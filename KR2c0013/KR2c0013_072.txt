欽定四庫全書
平定兩金川方略卷六十四
六月癸丑阿桂明亮奏言(臣)等思木果木一帶降
番既經蠢動則當噶爾拉後路小金川各寨均應
先為防範稽查旋於本月初七日申刻據現在軍
營之頭人阿申禀稱色木則有金川賊人教令今
夜同反飛速禀聞等語(臣)等思色木則西南山下
為僧格宗至當噶爾拉必由之路其東南山下係
僧格宗碉寨甚關緊要即令委署前鋒參領西當
阿等帶兵往佔色木則碉寨而賊番已先竄入又
於初八日據按察司李世傑等禀稱本日子刻賊
番侵擾科多(臣)等以科多一站係從美諾前至僧
格宗之路不可不極為勦殺開通遂派舒景安速
帶領駐防滿兵遂往救應又思僧格宗派有寧夏
鎮總兵張玉琦駐守但地居扼要現在存積鉛藥
軍糧甚多雖派巴旺布拉克底土兵助守兵力尚
單復派漢土官兵前往恊同守禦酉刻據舒景安
禀稱恊領武雲保遊擊阮寧方由僧格宗南邊過
河已將賊番擊敗又據李世傑禀稱拏獲小金川
放火埋伏賊人十六名已於當晚正法等因(臣)等
思色木則與僧格宗北山本係一道山梁而色木
則碉座甚多復派黔兵令奎林等帶往相機攻打
(臣)明亮來往督催策應查金川賊番引誘小金川
人隂謀斷路實為可恨可惡幸而均經敗露得以
先發制人而(臣)等又已預將皮舡收起使河南河
北之賊不能交通信息以破其牽連並發之局現
在當噶爾拉軍營軍心鎮定儲偫充餘鉛藥均敷
應用自可無虞意外再十二日子刻有賊三四百
名直撲納圍之陜西官兵營盤經參將劉輝祖督
兵拒擊痛加勦殺黎明賊人始俱敗遁查金川賊
人勾引小金川賊衆由底木達一帶前來原欲先
斷木果木登春兩處後路因(臣)等節次派兵往援
遂欲兼斷美諾當噶爾拉中間之路其狡獪之計
險惡異常今已先為發覺一面派兵勦堵一面設
法部署因得稍殺其勢此等惡逆賊番概予駢誅
實所應得但自僧格宗西至卡了約咱兩岸碉寨
相望官兵駐守為數甚多實不能分兵四出逐一
勦洗因派明正巴旺布拉克底各頭人帶領土兵
會同此一帶隘口駐劄之官兵將當噶爾拉以西
各寨男番盡數調出收其軍器其稍有桀驁者或
登時殺死或綑縳抛入河流其餘分送至章谷及
打箭爐酌賞明正等三土司並諭駐扎章谷及署
打箭爐之同知等察看酌賞如各番内稍有可疑
者立時殱戮現在據報辦理已經就緒此時各寨
上惟有婦女幼穉後路似可無虞至當噶爾拉山
梁番兵所駐之處距賊碉不遠伊等狡譎異常若
知大兵必欲盡殱即不敢倒戈相向亦必盡竄金
川(臣)等此時除查有叛逆實迹者即加誅戮其餘
實不能盡數痛辦今(臣)等將頭目數人留在營盤
之内令將領密加看守再飭各土兵察看降番等
言語光景並令明正巴旺布拉克底各土兵分營
同住俟可以辦理之時即行嚴辨(臣)等因後路所
關甚重惟思先除内應稍免内顧之虞奏入
上諭軍機大臣曰阿桂奏現在派兵防守殺賊多人并
設法將叛逆降番羈其頭人殱其醜類勦清後路軍
心俱為鎮定等語所辦深合機宜着即命阿桂為定
邊將軍俟京兵等到齊另籌進勦務湏掃蕩賊巢殱
兩逆酋以雪憤恨而申威令至温福倉猝遇變臨陣
捐軀著賞一等伯爵世襲罔替入祀昭忠祠並賞銀
二千兩治喪其應得䘏典仍著該部察例具奏伊子
永保即著承襲伯爵所有臨時捍衛將軍力戰陣亡
之將弁兵丁及跟隨將軍遇害之官員已有旨查明
分别議䘏再僧格桑罪惡貫盈其父澤旺本係大逆
例應緣坐之犯今春械送京師以其衰老待斃不即
正法今僧格桑如此肆逆其父斷不應稍稽顯戮著
交刑部即將澤旺凌遲處死懸首藁街以彰國憲
同日
上諭内閣曰王進泰著馳驛前往四川管理提督事務
甲寅劉秉恬奏言竊初九日未申時分忽有客民
二三千人並砲局匠人等由木果木大營奔赴登
春站所據稱軍營砲局已被賊番搶劫大營四門
關閉客民無可依倚是以散至登春(臣)隨飭委營
弁飛往探聽據該弁回稱初十日早賊番斷截大
營水道將軍温福帶兵冲出業已陣亡旋准參贊
海蘭察札稱將軍陣亡衆軍全散(臣)駐劄之登春
站斷難孤立今(臣)覓道冲出因於十一日翻越過
山繞抵崇德地方至海蘭察駐兵之處次日海蘭
察即由崇德撤赴美諾現在查點官兵酌量分布
復聞南路之新橋科多俱被賊佔糧運阻梗難行
(臣)立即回至明郭宗與富勒渾面籌一切(臣)查美諾
與明郭宗為小金川賊番巢穴必湏嚴加防護現
在商同派撥官兵分布要隘處所惟軍營及附近
各站存糧均已失去而美諾明郭宗僅存糧一千
餘石營中軍火多已無存事在急需刻難容緩(臣)
將防駐事宜妥為布置令總兵英泰副將寳琳等
竭力堵禦小心防範即往返巡查後路苐美諾至
巴朗拉一帶道路叢雜防守頗費周章(臣)惟有竭
盡愚忱設法經理聽候將軍參贊等酌定機宜以
圖後效奏入報
聞
同日海蘭察博清額奏言十四日酉刻有小金川
番人前至美諾(臣)等詳加訊問據稱將軍阿桂之
營尚在當噶爾拉地方其僧格宗亦仍係我兵看
守等語(臣)當飛扎通知阿桂並於十五日夘刻派
兵一千名交額森特等帶領由南山往迎開路查
美諾離僧格宗不過五六十里早晚即可開通奏
入
上諭軍機大臣曰據海蘭察等奏稱美諾南山一帶現
已派兵前往分别勦撫道路易通等語是南山一帶
之路此時自已開通惟北山科多新橋等處賊衆甚
多且係阿桂後路最關緊要阿桂湏即將此一帶賊
番盡行勦滅並即速赴底木達布朗郭宗兩處上緊
克復乘賊番佔據未久攻之尚易逼令賊酋勢迫仍
竄回金川可先清小金川地界將美卧溝大板昭等
要隘選派將領分撥重兵防守並將鄂克什至卧龍
關一帶後路防範周密官兵即可於小金川地方暫
行屯住為另籌進勦之計又富勒渾已實授四川總
督自應回至美諾明郭宗等處總辦一切其巴朗拉
一帶或令博清額或令劉秉恬前往妥恊經理
同日
上諭軍機大臣曰現因四川火藥不敷故於鄰省辦解
今京城所存火藥甚多既派滿洲兵前往著令預備
十斤一包交兵丁等帶往以省運費領隊之大臣侍
衛留心查管毋使沿途致有潮濕遺失又錢鋆奏稱
現在西路軍營每日約用火藥萬斤等語殺賊雖以
火藥為要何得用至如許之多著諭將軍大臣等曉
諭兵丁凡用火藥鉛彈務期破卡殺賊切不可於無
關緊要地方輕施鎗砲以致虚費
同日豐昇額舒常奏言六月十六日五福差人送
到自金川脱出綽斯甲布番民薩納木一名(臣)細
加訊問據稱聞僧格桑帶領頭目往木果木去索
諾木亦帶兵往噶拉依恐其往巴旺布拉克㡳等
處等語(臣)即移知阿桂留心防範奏入
上嘉之
乙卯
上諭軍機大臣曰昨豐昇額奏番人供詞有索諾木帶
兵由噶拉依往巴旺布拉克抵之語其地為阿桂軍
營後路且與章谷一帶相近所關甚重不可不留意
稽防再當噶爾拉軍營著明亮留兵駐守若其地非
多兵不能據扼即當令明亮統兵駐僧格宗與美諾
為犄角之勢則當噶爾拉一路賊自無從竄入即達
烏至章谷一帶亦可控制無虞阿桂當就該處情形
悉心籌畫又昨據劉秉恬奏木果木軍營民散在前
兵潰在後究係未能先事預防所致且營中鎗砲火
藥若早派重兵嚴守砲局何致為賊搶劫而民匠役
數千亦當收之營内偹人數以助軍威未為不可不
應堅閉營門聽其散去既示賊番以弱且徒搖惑衆
心是温福未免倉皇失算至其營中兵衆不下一萬
數千當時潰散若干著交阿桂即行確查具奏再將
領中實係陣亡與巴朗相似者均應奏聞予䘏其隨
將軍冲出之滿洲兵一百餘名有陣亡者亦一體查
明議䘏若所列未出人數内或有蹤跡未明不能定
其存亡者亦開具姓名奏明交部偹核
上諭軍機大臣曰李煦常保住在營已久其獲罪亦非
若董天弼可比著加恩李煦賞給遊擊常保住賞給
三等侍衛隨阿桂軍營差委以觀後效
同日
上諭軍機大臣曰劉秉恬革去總督著賞給按察使銜
翎頂暫行照舊戴用仍令其實心辦事俟軍營規模
大定阿桂酌看奏聞請旨
丙辰富勒渾奏言查路頂宗以内之達木巴宗巴
朗拉山神溝一帶路徑叢雜在在皆通賊境而巴
朗拉尤屬險要為我兵出入之門今劉秉恬招募
之新兵五百名業經來到(臣)隨即派撥防範至於
明郭宗美諾存糧一千餘石止敷數日之食現令
星夜䟎運仍分派大員按站督催以資接濟至軍
營應用物件均已遺失亦飭軍需局催僱工匠迅
速製造以備取用再各處防守卡隘未免兵力稍
單(臣)查本省滿營兵尚有五百名除留三百名守
城外飛調二百名又於本省存駐兵丁内派調二
百名於各要隘酌量分布庶防禦後路更為有禆
奏入
上諭軍機大臣曰富勒渾奏路頂宗以内之達木巴宗
巴朗拉山神溝一帶派兵防範所辦亦屬周到但巴
朗拉為我軍糧臺後路今逆番尚在布朗郭宗等處
而大板昭一路賊復由彼竄入計距别斯滿等處甚
近若由彼潜出抄截所關不小現在富勒渾所派防
守兵數無多不可不嚴密防範至鄂克什官寨最有
關係必當派勇榦將領帶兵嚴守其資哩寨亦湏駐
兵防守使聲勢聯絡則巴朗拉一路便可無虞實為
此時急需籌辦之事若阿桂尚未到即著富勒渾劉
秉恬會同海蘭察博清額悉心籌度又富勒渾奏明
郭宗美諾僅存糧一千餘石現在沿途督催接濟所
辦甚好軍糧最為軍營要務現據富勒渾奏請令原
任布政司李本在巴朗拉一帶總催糧運已批令酌
予職銜令該員將此事實力妥辦以勵後效又豐昇
額所需軍糧應從何路運往接濟鄂寳即行妥辦奏
聞至現在最急最要之務必湏將小金川地面肅清
駐兵以待再進著傳諭阿桂迅即統兵回美諾速辦
勦賊事宜豐昇額等遄程前赴大板昭攻勦賊衆以
收夾擊之益仍即馳往美諾與阿桂會同籌辦一切
同日海蘭察博清額奏言十六日申刻見賊數百
並有騎馬頭人由山梁走入卡内(臣)等隨諭橋外
所立四卡内官兵土練及守橋之碉内官兵俱令
整頓聽候調遣攻擊甫及昏黑賊番分為六隊直
冲橋梁圍攻四卡官兵土練等奮勇放鎗直至亥
刻賊番兩次冲突俱被鎗箭擊退又有數賊欲登
湖廣兵所立卡墻有兩兵持刀破殺數人俱斃於
墻下賊衆畏懼退回現今人心初定之時理應奬
勵(臣)將此次土練及出力最多之兵俱行賞賚其
守偹九齡千總王定國額外把總蕭尚文等登記
功冊並諭以再遇超異出力之處即懇
皇恩陞用其砍賊兵丁郭正鼇等委署隨營把總查美
諾乃小金川巢穴係副將軍阿桂後路惟有晝夜
防守痛戮侵擾賊番以圖速通南路奏入
上嘉之
丁巳阿桂明亮奏言(臣)查美諾至僧格宗一帶道
路尚在未通則由當噶爾拉前往章谷之後路亦
慮賊番搶劫此一路小金川寨落甚多其山後又
通金川賊境恐賊番乘間竄入藉以佔據尚湏添
兵防守因思布拉克底之臨卡地方從前駐有官
兵酌抽五百名派令防禦其色木則一處賊番先
已竊據碉寨夜間來擾營盤經奎林等督率官兵
屢次奮力掩殺連日以來不敢復行滋擾至逆酋
等雖在西路得志較前猖獗然乘其不意攻打一
二處亦足以壯軍心而寒賊胆(臣)等遂派都司崔
文傑帶領各土兵於十三日夜由色木則後山攀
附而豋潜抵賊卡之下直前擁入賊番驚竄官兵
赶殺多人餘俱逃散(臣)等思番賊行同鬼蜮或從
山箐爬越侵犯納圍糧站亦未可定維時委署參
領觀祥適帶護砲兵百餘名即飭其留駐以資防
護傍晚所調革布什咱土兵亦至是夜果有賊二
百餘人攻撲糧臺漢土官兵合力迎殺賊衆受傷
拖曳而去者約十餘人至河南拉約等寨探得寨
内藏匿賊番漸有舉動之勢十三日夜派兵前往
十四日早間分為三路直上攻打一面痛加勦洗
已將寨落焚燒至僧格宗對河營寨賊番聚集更
多十五日復令都司崔文傑等帶兵渡河陸續進
攻賊番悉力死鬭為官兵殺死五六十人寨落亦
俱焚燬現在河南惟未動之宅壟兩寨暫存留其
河北自僧格宗起至約咱止其河南自卡了起至
營寨止小金川賊番俱已盡淨其營寨以東尚有
鳩瑪爾里等寨與賊固結拒守必湏勦完各寨則
河南一路即與美諾開通昨據海蘭察來信附近
鳩寨之零星寨落逐一攻破而(臣)等所派往勦鳩
瑪爾里之官兵亦於十六日夜前往十七日遥望
是處山上起火想即日可以勦洗克復統俟兩軍
會合再勦除河北之彭魯爾等寨則美諾河西亦
可掃淨奏入
上諭軍機大臣曰阿桂等所辦深合機宜且殺賊亦多
甚屬可嘉著將奮勇出力之弁兵查明咨部議叙至
目下最要之務必湏即將底木達布朗郭宗兩處上
緊克復阿桂奉到此旨即或河北羣賊尚未殺盡亦
當由河南一路回至美諾與海蘭察等會合再發兵
勦洗河北之賊更為得力惟撤兵時應將後路料理
周密勿使賊衆得以尾躡
同日阿桂又奏言兩金川賊酋猖獗如此即寢皮
食肉亦難釋恨惟木果木一帶大經挫損不得不
為添兵辦理俟得悉彼處確實情形並應調何處
之兵(臣)另籌具奏奏入
上諭軍機大臣曰阿桂等奏稱俟定有應調之兵另行
具奏看來阿桂此時亦知從前伊等所奏無需滿洲
兵之錯矣今統計現調兵有一萬三千名兵力甚壯
復繕寫諭旨曉諭各土司伊等接到後通行曉諭各
番一面掦言已調十餘萬精兵前來合勦則賊酋聞
之喪胆震動而各土司聞此亦可定其游移之志
同日
上諭各部落土司曰從前金川土司莎羅奔郎卡等不
遵法令欺侮小金川奪取土司印信拘囚澤旺父子
復擾明正革布什咱地方是以出兵征討莎羅奔郎
卡等聞威震懼計窮祈命至經略忠勇公大學士傅
恒前叩頭求欵朕仰體
上天好生之德念伊等既已抒誠知罪寬其既往准其
請降仍為土司如故並頒恩命勅伊等安居守法永
勿侵犯鄰封番酋等理宜感朕不誅之恩恪遵法紀
詎意數年之後背恩蠢動又於鄰近部落漸行擾害
俱為川省總督辦理寢息並未奏聞至近日金川逆
酋索諾木與小金川逆酋僧格桑狼狽為奸索諾木
既將革布什咱土司用計殺害佔奪地方僧格桑亦
將鄂克什地方奪取肆行猖獗直至明正司土之境
始經總督具奏是以發兵問罪乃僧格桑誕敢抗拒
天兵而索諾木又助兇同逆朕思此二賊酋若不盡
加俘戮則國家之法令不彰而附近各土司地方必
至皆為所具是以命將軍大臣等統率雄師先將小
金川蕩平而逆酋僧格桑逃赴金川此時索諾木若
將僧格桑擒獻親赴將軍營盤乞恩請罪朕尚可加
之曲宥乃轉將逃賊容留負隅抗拒是核其罪惡較
甚於僧格桑必湏勦除始可永清邊徼俾各部落長
得寧居是以屢諭將軍大臣等聲罪致討以乞天誅
今僧格桑愍不畏死與索諾木等商同潜出煽惑舊
屬醜徒斷截臺站以致將軍大臣等殉難陣亡此其
罪大惡極萬無可恕朕統御天下善者必予奬賞惡
者必示懲誅如爾衆土司内有實心出力急公奮勉
者朕皆從優給賞錫以縀疋銀兩花翎名號用示嘉
予今僧格桑與索諾木罪惡貫盈神人共憤此而不
加懲治何以統馭萬方耶朕現已降旨將副將軍阿
桂授為將軍督辦討賊事務揀派滿洲索倫額魯特
等健銳兵丁並陜西雲南貴州湖廣等處勁兵數十
萬厚儲糧餉轉輸接濟又運餉數千萬兩以偹其用
如許兵力如許軍資勦殄賊番易於反掌朕所以如
此籌辦者皆為爾衆土司等恐致失所耳爾等自應
努力併心同期滅賊以冀永受朕恩逆酋所恃不過
山路險峻碉巢堅固猶如潜穴之鼠有何伎倆計至
今冬必當掃滅設不能長驅深入再俟二三年或四
五年將賊酋要隘四面奮攻賊衆不得耕作稍休必
至盡為餓殍又何從逃死耶今降旨曉諭爾等各自
保守地方毋使逆酋軼出并聽將軍等調遣奮勉從
事早滅兩金川逆酋受朕恩眷堅心助討永圖樂業
不得稍有游移疎懈勉之特諭
上又諭軍機大臣曰富德著授為領隊大臣帶領頭隊
官兵先往其藍翎侍衛納蘇肯著帶領末隊官兵行
走
同日鄂寳奏言西路臺站不通所有綽斯甲布一
路文報自應由丹埧一帶馳送(臣)飛札軍需局速
撥馬匹按站安設并委弁員以資馳逓又恐取調
馬匹一時不能到齊復札總理各道通飭各站員
如遇文報到站馬匹務湏通融借撥如或不能得
馬即令現有步兵星速馳送仍按依里數時刻随
到隨行如有遲延據實參奏奏入報
聞
平定兩金川方略卷六十四
