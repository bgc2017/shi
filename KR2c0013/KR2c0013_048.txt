欽定四庫全書
平定兩金川方略卷四十
十月己巳
上諭軍機大臣曰昨温福奏攻克巴朗拉案内應行議
叙之雲南官兵于查覆後復經兵部議駁拘泥而不
當理其過自在兵部今據兵部奏温福尚有攻克資
哩請將官兵議叙一案原奏係三月初八九等日之
事而冊開官兵多至萬餘係從上年十二月二十九
日起與原奏月日不符此案兵部理應駁查其過又
在温福資哩一寨攻圍已歴三月及賊衆棄寨潰逃
始能據有其地與巴朗兵由兵力攻克者不同本属
無功可錄前此温福等摺内于賊番棄寨自退情節
未經明晰聲叙並據稱南北兩山派令額森特等分
路追擊殱賊數百似属温福調度有方將領等奮勉
用命因有旨勅部議叙温福奉到此旨止應照原奏
出力官兵造冊送部何得以去冬攻圍之日為始列
入一萬餘人如果以萬餘官兵攻圍一寨自應無堅
不摧何致攻守多延時日其數實未足憑信倘因官
兵數月以來均属勞苦亦應另摺奏明略予奬勵豈
得于議叙冊内添列軍功若可如此濫邀既非所以
示公亦將何以示勸著温福明白回奏嗣後遇有議
叙時務須各歸各案毋稍牽混將此併諭阿桂知之
辛未
上諭軍機大臣曰昨文綬將金川番人嘉木磋等解京
供稱金川所需茶葉全藉内地出産若無茶葉甚為
不便等語茶葉旣属番地必需自當禁其外出不令
絲毫透漏俾賊番利便著傳諭文綬速飭沿途員弁
於附近番境密查如有奸商偷販出口即行嚴拏䆒
治
同日
上諭軍機大臣曰兵部奏資哩議叙一案温福等于接
到部駁後减去官兵土練九千餘人現請議叙者二
千餘人此時既知核减則原題之濫列更無可辯其
文内所稱逐日圍寨打仗陣亡受傷官兵應否議䘏
則又過于拘泥官兵效力捐軀自應咨部逐一查辦
原不當俟有議叙之案始將陣亡附列即該將軍等
統兵進勦不暇隨時咨報亦應每月彙咨一次以恤
勤事而勵戎行至受傷官兵又當分别核辦如有受
頭等重傷者除附摺具奏外並應咨部議賞其二等
以下之傷止須記明冊檔遇有議叙時量其勞績咨
部酌議若浮傷不關肢體不過冊内登記不沒其勞
仍視其奮勉出力與否統行核定并不得與輕傷一
例温福等當照此妥辦并諭阿桂知之
壬申董天弼奏言(臣)于九月二十二日戍刻自咱
瑪山梁發兵二十三日黎明遊擊沈寬領雜谷土
兵先上西南山梁佔據形勢進攻横亘山岡連克
石卡賊番奔潰(臣)帶兵由堪卓溝内前進據沈寬禀
稱前有穆陽岡山梁一道為進兵要路隨帶兵將
山梁下石卡木城克取並克穆陽岡因分兵兩路
一由穆陽岡旁出山嶺直下攻取石卡一由正路
進攻木丫山梁二十六日夜潜派官弁積薪于賊
番木柵之下須臾火起周圍延燒賊番均被焚死
併燒斃大頭人一名其餘各卡碉亦用火攻克取
此次計自咱瑪山梁深入九十餘里官兵既得木
丫山梁從山梁而下十餘里即係大板昭(臣)將富
瑚佛遜所帶官兵酌留二百名防卡餘皆令由此
進取奏入
上閣内閣曰董天弼富瑚明仁佛遜並在事官員兵丁
均著温福查明咨部議叙沈寬自派赴丹壩以來奮
勉出力並著温福遇有參將缺出奏請補授
同日
上諭内閣曰參將薛琮前于進攻墨壟溝時效命捐軀
甚属可憫著加恩照副將銜交部議䘏並著文綬查
明薛琮如有子嗣即行送部引見其餘陣亡官兵一
併確查咨部議䘏
癸酉舒常奏言(臣)于九月二十四日自西路軍營
起程二十八日抵成都接奉
諭旨即于是日自省起程赴綽斯甲布軍營竊查賊地
山險碉堅(臣)過省時與司道等議令預備銅斤砲
匠先赴打箭爐俟到營後酌量調取應用奏入報
聞
乙亥阿桂奏言(臣)審度地勢除酌留各卡隘防範
後路官兵外甲爾木山梁一路派漢土兵八千餘
名作為正路仍令明亮統領其墨壟溝迤東有泥
壟一處派兵千名令總兵伊常阿率領間道前往
以綴賊勢至達烏大營留兵千餘名(臣)親身督率
由正面攻擊定于十月初七日黎明登山攻取各
處碉卡奏入
上嘉之
同日阿桂奏言據達烏前敵將弁報稱小金川送
出川兵鄧文煥帶有賊禀到營供稱本年四月内
隨薛琮打仗被留(臣)閱賊番禀詞有悔罪乞
恩曾經叩請哈國興海蘭察等轉求將軍在
大皇帝前代奏之語是賊番或以力竭勢窮故為搖尾
乞憐抑或暫緩此路進兵以便專力抵拒别路均
未可定吉地官兵現已定議進攻金川之甲爾壟
垻綽斯甲布一路之兵又經陸續前進金川難以
再行助惡而達烏一路復由甲爾木山梁等處分
兵進勦賊番諒必更為惶遽似宜將計就計誘其
自來如果賊酋父子同詣軍門固可設法擒獲即
使投禀專為緩兵得此回諭亦必妄意官兵暫停
進發稍疎預備則乘隙奮攻尤易得手(臣)已酌寫
&KR0702;諭令侍衛等監看土兵傳令賊番領去奏入
上諭軍機大臣曰阿桂給與小金川回&KR0702;欲誘逆酋自
人來并冀因此拒守稍疎以資乘隙進攻之益固亦
属一策但逆酋詭詐未必肯憑阿桂一言自投羅網
貽戚且恐逆酋假親來之說以誘我領兵大臣及將
佐等出營逞其奸惡阿桂等惟應布置掩擒或併相
機勦殺勿稍疎懈至逆酋求降乞命尤當付之不聞
非但僧格桑不可輕宥即索諾木亦罪無可寬豈有
費如許兵力仍以姑息了事復貽後患之理温福阿
桂等諒必能深體朕意
同日阿桂又奏言綽斯甲布革布什咱兩路均可
進擣金川賊境以掣助惡之勢而革布什咱之吉
地距金川之甲爾壟壩止有三站如能攻取甲爾
壟壩則已據金川要隘不但由此可以進攻正路
且各處駐守之兵均可量為撤出以資進勦而綽
斯甲布見革布什咱土兵先進亦必迅速圖功現
在附近吉地之漢土官兵令參將鄭國卿楊發育
管領由格爾格堡前進其附近丹東渥賭之兵汪
騰龍與音吉圖普濟保阿坦保等管領由拉古鄂
前進均于十月初三日啓行至由吉地抵甲爾壟
壩一路軍糧經(臣)以一時不及安站酌僱革布什
咱番民暫為負運並據汪騰龍禀報駕馭頭目派
番夫百名又于余科土司地方調牛三百頭以供
輓運奏入
上嘉之
同日阿桂又奏言楚兵三千名于未到打箭爐之
前(臣)已令帶兵將弁由山根站前赴喀勒塔爾又
飭令喀勒塔爾丹東兩處粮員酌僱烏拉䭾載軍
裝等項今據報頭起于九月二十日自丹東起程
前赴綽斯甲布侍衛蒙固爾烏爾圖納遜等于二
十五日由丹東進發統計此數日内陸續可抵綽斯
甲布軍營奏入報
聞
同日阿桂又奏言總兵馬彪于十月初四日帶領
頭起楚兵五百名前抵木池已據李天佑等將綽
斯甲布土名一千名挑出預備續經該土司工噶
諾爾布又挑出土兵一千名此時二起楚兵五百
名亦到現在陜甘川楚官兵合以土兵共六千名
除酌留數百名看守粮台外定于初十日由俄坡
一路進攻(臣)詢問此路情形自木池南至俄坡交
界約七十餘里至斯達克約二十八里又至噶爾
瑪河約二十里又至額爾古河約十五里過河即
係金川勒烏圍官寨前此投出番人伸濟彭等供
稱金川逆酋將噶拉依以下賊番撥赴達烏一帶
勒烏圍以上賊番撥赴鄂克什一帶助小金川拒
守今從俄坡一路攻擊逆酋必將鄂克什曾頭溝
各處賊兵撤回自衛于各路進勦自為有益奏入
報
聞
同日劉秉恬奏言卡丫距達烏前敵數十里經(臣)
會同文綬轉飭章谷粮員將米麵多運卡丫其卡
丫粮員即接運至附近達烏之果洲墨壟溝等處
大兵定于十月初四日由墨壟溝起程進攻甲爾
木約百餘里(臣)與阿桂商酌裹帶五日口糧即以
果洲墨壟溝所存粮麵散給此外尚有存餘隨後
運往應于墨壟溝外之羣崢山根暫安粮站二處
山根一站距賊最近並經阿桂添派餘丁二百名
防衛俟大軍壓至前敵仍由達烏一路安站進抵
僧格宗所有暫安粮站二處即可裁撤奏入報
聞
同日文綬奏言川省調用民夫親身赴役者少轉
僱者多到站後有因病告歸者有期滿换班未到
逃回者有客民受僱到玷旋匿者經(臣)通飭各属
除實係患病及期滿各夫外按名嚴拏並追雇價
補募赴站其在站力役之夫飭諭各站員加意撫
循編伐木植添盖窩棚以資棲息製給棉衣以備
禦寒仍酌給病夫口粮醫藥之類近日添補夫役
以來頗為踴躍趨事滇省官兵于九月二十日内
全抵達烏軍營陜兵亦陸續齊集楚兵第四起亦
于九月内過打箭爐各站夫役逐日滚運軍裝器
械帳房火藥均無違誤惟是口外諸物昂貴所費
不貲兹奉
特旨加給回空口粮各夫自必倍加感奮竭力赴公倘
有仍前逃逸者查明為首倡逃之人照兵丁跟役
脫逃治罪餘仍查拏䆒處至官兵均已到齊粮運
章程既定所需人夫自可量减(臣)通盤核計每站
用夫三百名足敷應用且少一夫即减一夫口粮
校為省便奏入報
聞
同日文綬又奏言曾頭溝一路軍粮據知府宋維
琦禀報官商各米扣至八月底運過雜谷腦九千
三百餘石又據查禮禀稱納雲達軍營積有存粮
足敷支用至曾頭溝各站人夫不敷運送已飭附
近成都各州縣雇夫三千名交軍需局酌量分撥
(臣)于九月十九日接准鄂寶咨稱應盖茅棚窩舗
以為各夫栖止之所即飛扎軍需局分飭各站員
砍伐木植星速趕造其未經造成以前並飭成都
灌縣桃關維州雜谷一帶先將備貯帳房按站分
給暫資止宿奏入報
聞
乙亥
上諭内閣曰四川按察使李世傑現在南路督辦粮運
一省城軍需總局祇有布政使李本一人著派陜西
按察使錢鋆馳驛前往會同李本同辦局務
丙子
上諭内閣曰川省官兵前此派往滇省出師有借支行
装䭾馬等項銀兩例應于各營餉銀内按季扣&KR0819;苐
念伊等出力從征自應令其生計寬裕著交該督查
明此項未完銀兩其例應賠扣之各官兵現在調赴
隨征者暫停坐扣又此次運送衣装脚價如該營公
費不敷動用亦著于軍需項下借支統俟軍營告竣
再行扣還以紓兵力
同日
上諭軍機大臣曰西南兩路軍營尅日進抵賊巢董天
弼一路亦已攻取木丫山梁若一得大板昭即可直
趨布朗郭宗及底木達計澤旺僧格桑父子均無難
次第就獲倘或冀效從前金川莎羅奔郎卡故智同
赴軍門乞降自當設法掩擒若即于軍前誅磔固可
令衆番共知警戒但小金川一經蕩平即應進勦金
川恐索諾木聞僧格桑父子被戮自揣彼此同罪畏
死挺走益堅其負嵎阻險之心温福等于擒獲僧格
桑父子時務宜派委妥斡員弁隔别管押迅速解京
且使軍中揚言僧格桑蒙大皇帝宥以不死現在送
京别有加恩令索諾木竊聞此語自恃無虞或亦赴
營請降擒獲更為省力亦兵不厭詐之一道也至兩
金川有名大頭人如攻破美諾後同就俘獲或隨逆
酋投誠被擒均不必于軍前正法亦當訊取確情奏
明並派妥員分管解京將此傳諭温福阿桂豐昇額
遵旨妥辦並諭舒常董天弼知之
同日福隆安奏言竊(臣)遵
旨會同健銳火器兩營大臣㨂派官兵三十名章京二
員分往軍營其派往南路官兵令委署前鋒章京
書亮帶領副都統齊里克齊統轄派往西路官兵
令委署烏鎗章京烏爾泰帶領副都統巴朗統轄
照例分别支納銀兩其前鋒護軍等並無頂帶應
請一體賞用白頂藍翎奏入報
聞
丁丑温福豐昇額奏言兜烏南面舊係鄂克什之
地其北面属小金川以山頂為界為别斯滿舊有
土舍後為小金川吞併有路可通底木達布朗郭
宗如兜烏不能速得即當于别斯滿一路籌辦分
勦奏入報
聞
同日温福豐昇額又奏言哈國興等以金川送出
遊擊寧禄帶有賊稟送赴大營據供四月初九日
帶兵至甲爾木山梁不料後面山上有賊壓下因
被石傷落水賊衆舁至噶拉依至九月二十八日
頭人將賊稟交付令其出來等語查寕禄靦顔倖
生遵
旨解京候訊奏入
上諭軍機大臣曰索諾木黨助小金川敢于抗拒王師
尚爾托言恭順逞其狡譎之計前諭令温福等&KR0702;飭
索諾木俾知天朝已洞燭其奸今並將其黨逆抗命
情節顯為抉破即當直斥云爾索諾木稟稱將寕祿
等醫治平復備辦夫馬送回及訊取寕禄供詞本年
四月由墨壟溝進勦其斷截山梁後路即係金川賊
兵寕禄等亦被掠送噶拉依罪狀明徵確鑿可據豈
復容以詭詞掩飾爾索諾木誠自知罪重及時親詣
軍門乞降本將軍尚可代爾轉奏大皇帝仰邀格外
之恩若冥頑不靈恃其負嵎之勢速取滅亡爾自矜
巧黠實乃至愚今本將軍精選各省勇壯兵丁數十
萬尅期掃蕩擣穴殱渠即令爾賊衆死守險要一年
不能集事待至二三年必勦平金川賊巢而後已我兵
多粮足無難久駐圍攻爾蕞爾蠻陬安能持久扺禦
且我兵既已調集奪隘攻堅豈肯姑息完局倘此時
遽議撤兵爾索諾木于事平後必且復萌故智蠶食
鄰封異時又將興師致討似此另起爐竈之事本將
軍斷斷不為又如小金川澤旺令兵丁鄧文煥投赴
南路帶出禀詞有悔罪乞恩曾經叩請哈國興等轉
求將軍代奏之語尤為荒誕爾僧格桑于八月中將
木闌壩一帶碉卡拆毁時若即面縳營門尚可云稍
知畏懼乃退回以後復在路頂宗拒守其所謂悔罪
者安在海蘭察哈國興等輕信爾等之言不即追擊
本將軍方切責其非何得妄稱伊等代爾轉求本將
軍又豈受爾朦惑遽于大皇帝前凟奏本爾理窮勢
絀妄語自欺豈能遽寬爾罪著傳諭温福阿桂等照
此寫成番字發去嗣後如有似此者即隨機嚴飭毋
復待朕遙為指示再索諾木頑梗抗逆固由其性桀
驁不馴然糾率衆賊實有大頭人從中主持温福䓁
須留心察訪于攻得金川後嚴拏正法毋任漏網
同日文綬奏言曾頭溝一路軍粮前據軍需局在
省招商認運米石各商自備成本辦運俟運時掣
有倉收按數給價嗣經飭令該局籌議將商運價
值先發一半由附近州縣另募殷實商人取具的
保即凖發價定限起運但商雇各夫每多遊食商
人不能彈壓因令各州縣選派官役沿途約束今
查商人業戶先後領價認運及各州縣按站滚運
並六月内招商未經起運米石以曾頭溝兵數核
計米數已属有餘復嚴飭各州縣所派官役止令
約束人夫其夫米價值等項仍責成該商自行經
理倘有遺失短少即于該商名下追價懲䆒如查
無着落即令承辦各官分賠奏入報
聞
平定兩金川方略卷四十
