欽定四庫全書
平定兩金川方略卷一百二十六
十月庚辰阿桂豐昇額海蘭察額森特奏言查達
思里山腿迤下將至溝邊有碉寨數處在雅瑪朋
寨落之西科思果木官寨之東均在卡布角所屬
各寨之内攻得此處則科思果木已攔截在内雖
與科布曲賊衆尚可相通而既有一水之隔援應
已多不便自不難于攻取且賊必疑我又將從此
踰溝斜上為搶佔科布曲之計亦必撤其力量於
此嚴防其西里等處既可相機搶佔而從此可以
籌辦之處亦多(臣)等察看山腿迤下之處有路三
條當於二十三日派烏什哈達官達色福康安等
各帶兵一隊循山腿而下分路進攻(臣)海蘭察率
同格勒爾德泰斐英阿等帶兵援應查此處山腿
其上本有三碉以次相接前攻克達思里寨時業
經攻得一碉特因是時欲為繞進横截之計是以
未將第二三碉掃盡是日黎明(臣)豐昇額督率官
兵前進先將第二碉攻獲其第三碉之賊已覺勢
孤無助官兵直衝碉下攀附以登又將第三碉攻
破碉内賊人殱斃甚多並攻破碉下寨落五處所
克碉寨悉行焚燬查此時達思里山腿上下之碉
寨已清若下至溝邊將雅瑪朋寨落及科思果木
往來路徑竟行佔住又可添一進取之路仍於達
思里一帶察看西里及安布魯木賊人如稍有抽
撤疎懈之處轉可出其不意突然繞攻(臣)等現在
督兵即於所燒各寨落處挐柵而下相機攻搶奏
入
上諭軍機大臣曰阿桂等此次進攻雖未能得賊人要
隘然已將達思里二三碉攻克焚燬且擬於所燒寨
落處挐柵而下相機攻搶阿桂隨地偵探部署無一
刻不切實用心又且長於籌畫近亦思迅速蕆功遇
有應進之處自能經理得宜此時自應及早得手
甲申明亮奏言斯底葉安為納木迪藩蔽賊人聚
衆死拒難以力取查賊人守柵俱於濠内潛伏以
避迎面大砲現在相度形勢於額爾替之西基木
斯丹當噶之下連日趕挐木城石卡七處直接克
爾瑪山嘴築起砲臺緊與賊人所挖濠口相對於
此多設砲位隔溝轟摧則濠内之賊不能蔵匿仍
於近面用砲擊打木柵一俟賊人稍露慌亂情狀
即派兵努力進攻奏入
上諭軍機大臣曰明亮奏進攻斯底葉安未得擬於克
爾瑪從旁用砲轟擊所辦尚好其法於進攻甚便朕
曾屢降諭旨令將軍等妥辦今明亮所籌與朕前旨
相合自能直擊壕中之賊使其無從匿伏我兵越壕
而過便可無虞阻遏但順壕放砲以賊人逃竄出壕
為度若我兵過壕時鎗砲即宜停止不可悞放凡有
賊人挖壕守拒之處果然相度形勢妥協為之自屬
事半功倍即阿桂等亦當照此籌辦
丙戌阿桂豐昇額海蘭察額森特奏言查達思里
直下一支為正山腿其餘尚有三條(臣)等於二十
三日攻克焚燒各碉寨之後即挐柵十五座已距
雅瑪朋碉寨不過一箭之地因達思里山腿正支
之下又有山包一處其上設有雙碉均屬完固未
免稍費兵力隨於二十七日折向西面山腿挐柵
前進又經挐起五座二十八日黎明復分派官兵
循梁接挐賊從林箐中間繞過挐柵之處上前衝
突福康安普爾普等督率官兵奮力衝殺賊人傷
死甚多始行敗退官兵又接挐木柵二十一座直
至河沿其科思果木與雅瑪朋寨落往來之路已
被中間截斷(臣)等逆料此夜賊人勢必乘木柵外
壕溝攔木尚未十分堅固復來侵擾遂令侍衛楚
巴什等帶兵分為三處於新挐木柵之前潛行設
伏及至三更果有賊二百餘人由林箐中潛出直
撲最前新挐木柵四座我埋伏官兵先經望見一
俟賊至柵邊内外擊打賊人驚惶奔竄官兵趁勢
下追直至密箐之内賊人被殱及負創逃者甚衆
查官兵直至河沿則科思果木官寨已攔截在内
雖尚可踹水過溝與科布曲山腿之賊稍通聲息
然勢孤援遠自不能久於拒守(臣)現擬於達思里
山腿下所挐柵内築起砲臺用砲先摧山包上雙
碉即搶佔雅瑪朋寨落諒不至費手並察看西里
一帶賊人若見此處攻打緊急稍有移動並即分
兵攻搶務期即克奏入
上諭軍機大臣曰阿桂等奏官兵由達思里山腿挐柵
業已下至河沿將科思果木與雅瑪朋寨落截斷賊
人不能往來應接自可立時攻克至賊人當此窘迫
之際尚敢潛出侵擾實為可恨幸官兵防守甚嚴殱
賊甚多稍足使蟻衆知警但侵劫營卡乃逆賊鬼蜮
長技各路軍營皆不可不實力防守並須隨時偵察
勿稍疎懈
壬辰阿桂豐昇額海蘭察額森特奏言官兵連日
以來於達思里迤下各條山腿極力攻搶下至河
沿已將科思果木攔截在内又挐柵鑄砲賊料官
兵即於此處為攻取卡布角搶上科布曲之計又
於此悉力扺禦其與勒烏圍前相對之科布曲山
腿中隔大溝崖磡陡峻賊人恃其險阻守禦不無
稍懈轉可乘此進攻(臣)額森特率同富興書麟保
寧特成額分兵兩隊從正面攻搶並於山坳設伏
以截來援初五日丑刻各隊跴水而過潛密無聲
搶上山梁先得碉前大卡一座殺賊數名乘勢直
扺大卡之下賊人羣起放鎗因是碉共有三層賊
番等平日用梯上下並無門戶官兵一面抛入火
彈一面挖掘碉根賊已陸續來援經官兵分頭迎
擊及埋伏之兵突出截殺所斃甚多攻至辰刻碉
内賊人扺拒益密相度所得之卡佔據亦為無益
因今官兵撤毁而回查雅瑪朋寨上山包所有雙
碉係一新二舊新碉易于轟毁舊碉頗為堅固當
將砲先擊舊碉已有坍毁現并轟擊新碉擬於一
二日内發兵攻搶一得雙碉既可搶佔雅瑪朋寨
落即科思果木官寨亦歸掌握從此相機攻取科
布曲其道路又寬總之此時進搗噶拉依賊巢止
隔此科布曲山梁一經搶據即已事半功倍
同日阿桂豐昇額又奏言查扎烏古山梁本在勒
烏圍西北隅今既尚未攻克則勒烏圍近在沿河
防守自不宜疎是以(臣)等于攻克勒烏圍後令額
森特帶兵於轉經樓甲爾日磉橋一帶駐扎以便
相機攻搶科布曲山腿并防範河西其自梭洛柏
古至達爾扎克又至密拉噶拉木巴占榮噶爾博
勒烏圍一帶山梁為軍糧軍火臺站所經(臣)等均
已相度緊要處所順梁分設營卡萬無一失至勒
烏圍以北冷角寺赤布占等處沿河地方原無須
兵駐守今(臣)等皆設有營卡直過對岸營卡之北
以此處與沙爾尼兩岸相對使賊人不能從北繞
過(臣)等前令額森特在噶拉宇一帶統領攻打彼
時甲爾日磉橋轉經樓勒烏圍仍留五岱富興烏
爾納等在彼防守及至莫魯古等處攻克接通之
後額森特即已仍回勒烏圍駐劄今復傳諭額森
特加意嚴防斷不致稍有疎懈奏入
上諭軍機大臣曰阿桂等奏攻打科布曲山腿碉卡並
砲轟雅瑪朋寨上山包雙碉實為用心周到前此惟
恐勒烏圍後路或有賊人潛來滋擾是以屢次傳旨
詢問今據阿桂覆奏措置尤屬周密阿桂凡遇攻佔
賊碉多係繞道分兵而得所有節次調度明亮豈不
聞知何以屢次進攻輒為賊衆阻遏就圖中形勢而
論若從敖成所守之甲索山梁下攻斯底葉安一路
則自上下壓較為利便或可有得但不宜輕率移兵
致賊人窺見預防徒勞無益
丁酉明亮舒常奏言河西進兵道路止有碾占巴
扎木扎烏古三處屢經竭力進取皆以賊人守禦
甚密尚遲進步即斯底葉安一帶地方亦無隙可
乘(臣)等商議斯底葉安為納木迪屏蔽賊所必爭
之地現因連次攻打以為官兵所重在此聚其力
量立柵固守(臣)等現將全營滿漢屯土兵丁均勻
配搭分為六隊每夜輪派一隊於琅谷什扎古等
處往攻斯底葉安如有可乘之機即行佔據否則
亦可使賊人於夜霧迷漫之際莫測多少勢必盡
來接應如此更番迭進數日之後賊必疲于奔命
而我兵得以逸待勞攻其無備但將扎烏古山梁
一經搶據則不惟斯底葉安納木迪可以不攻自
潰而後路自達爾圖至基木斯丹當噶所設防兵
皆可抽赴前敵應用於進𠞰尤為迅速奏入
上諭軍機大臣曰明亮等籌辦進𠞰情形一摺此事朕
曾計及正欲傳諭明亮等今所奏適與朕意相合自
應如此辦理明亮等當努力妥為之閱所奏降番木
爾甲供詞稱幾日前頭人還囑付說你們好好堵擋
不過一兩月天朝就准我們投降等語賊首等當此
窮蹙之時尚敢造為誑語籠絡羣賊此皆從前准令
投降故得藉以誑惑番衆今官軍分路進𠞰阿桂現
在乘勝罙入指日掃穴擒渠想各土司等自無不共
知此意惟助惡黨逆之衆尚為逆酋所愚護死力拒
自應令屯土兵丁等隨時宣布使衆番知逆酋賊目
罪在不赦斷不能復為姑寬若番人此時及早投出
尚可貸其一死如執迷不悟一經攻克碉寨凡拒守
之賊盡誅無赦如此亦足以破逆酋之計而散衆人
之心至官軍進𠞰則愈當加緊庶賊益知畏懼成功
更易
戊戌阿桂豐昇額海蘭察額森特奏言查雅瑪朋
寨上山包名達噶木山腿至此復派官兵進往攻
奪仍須自下搶上前訊之投番稱賊人已於山包
兩旁山溝林箐之内設伏預備以撓我進取之兵
自宜再接木城前逼始可奮勇力攻當於初八日
令官兵挐柵五座又於初十日挐柵七座已無慮
賊人從旁衝突但賊人狡獪異常以雙碉被砲轟
摧日就頽塌已無可恃因在兩碉中間横挖溝濠
一道順溝聯排石卡五座其内均有賊人以拒官
兵直上衝撲之勢且此雙碉後賊人尚有兩碉互
為援應現在所轟之雙碉内新碉雖毁其舊碉尚
未大塌當派福康安普爾普等帶兵在左翼烏什
哈達瑚尼爾圖等帶兵在右翼(臣)海蘭察等從中
路進攻豐昇額隨後接應於十一日丑刻進發此
處賊人聚集甚多一俟官兵將上山包其壕中卡
内以及各碉之賊合力放鎗並將大石推轉而下
勢甚緊密其將扺碉卡之處坡磡倍為陡削(臣)海
蘭察一面催督中路官兵竭力迎擊一面令兩翼
官兵從左右抄越施放連環鳥鎗直壓山包兩旁
及南面扺敵之賊中路官兵將各卡悉行奪取其
溝濠之賊奔竄無路大半殱斃壕中乘勢進撲各
碉飛騰直上新舊兩碉立時攻克並將後二碉一
併克取所有碉卡内賊人除被殱之外其逃出者
又被官兵往下窮追鎗箭所殪更為不少查達噶
木一處實為賊境緊要咽喉今被官兵力攻而得
非惟下壓雅瑪朋碉寨較易為力而西里下截山
腿雖本有碉卡賊又新挐起木城而地勢尚非甚
險從此攻搶尚不至於棘手(臣)等現復挐柵下逼
并移砲往轟一面攻打雅瑪朋碉寨以亂賊人耳
目即一面直搶西里下截山腿如將此處佔據則
進攻科布曲山梁道路已寬自可即望克捷
同日阿桂豐昇額又奏言本月初七日小金川頭
人末利阿什咱同其妻舅阿噶爾甲各帶家口投
至軍營查該二番於小金川頭人中頗為著名若
非實有見於金川滅亡在即斷不肯冒死投出今
末利阿什咱并將伊母置而不顧其為情急來投
更屬顯然且即其所稱索諾木已將異母之莎羅
奔等誑至噶拉依不令復出而賊目等又皆彼此
猜疑其勢已成瓦解(臣)等現在竭力奮攻自不難
迅為犂掃惟末利阿什咱係帶兵抗拒之人而阿
噶爾甲則於三十七年投誠三十八年在木果木
出兵帶傷回至本寨即與金川勾結滋事情罪本
無可宥但此時若遽行嚴辦或解送京師則金川
頭人及在金川之小金川頭人心生畏懼轉不能
多行生致(臣)等現將其家口發往附近内地土司
地方安置其末利阿什咱阿噶爾甲應請暫緩辦
理以供軍營體訪賊情之用並誘賊目等投順可
以多得生致數人明正典刑以快人心仍飭榦員
留心防範亦斷不至稍有疎失均奏入
上諭軍機大臣曰阿桂等奏攻克達噶木山包賊碉現
在設法分攻雅瑪朋碉寨以便進攻科布曲所辦甚
好達噶木為賊緊要咽喉今官兵既已佔據從此進
攻自更得力又奏小金川頭人末利阿什咱同其妻
舅阿噶爾甲投至軍營請暫緩辦理以供軍營體訪
之用所見亦是末利阿什咱係小金川頭人黨助逆
酋帶兵抗拒與既降復叛之阿噶爾甲情罪均無可
逭今阿桂既欲暫留在營供用或可稍資其力亦未
可定設其人果欲立功自贖實有可藉以誘惑賊衆
之機即酌量賞給頂帶使衆番豔羨亦無不可統俟
大功告成之後將該賊目解京另行辦理再西路之
兵因阿桂屢戰克捷遇敵皆踴躍直前而北路之兵
因明亮經久未能寸進衆心不免稍阻自當設法鼓
舞使人知勵勇效用方為有益明亮舒常各宜努力
自奮
甲辰阿桂豐昇額海蘭察額森特奏言官兵既克
達噶木下距雅瑪朋碉寨已為至近(臣)等一面挐
柵下逼一面移砲轟摧已多坍毁但卡布角一帶
寨落尚多官兵從此前進必穿寨落中間而過兩
邊均係賊番屯聚若稍有不甚應手之處則酌撤
既難而接續亦為不易必須直搶西里下截山腿
則雅瑪朋寨落及科思果木悉已攔截在内而由
們都斯進搶科布面山梁上之索隆古地方始可
進退自如雖該處在西里賊碉迤下但審山巒形
勢只須挐住卡柵則雖賊人自上下壓亦可無虞
此時既不可稍露我兵有攻取西里山腿之意而
一得西里山腿亦必迅挐木柵佔據為即進搶們
都斯索隆古之計庶可出賊不意罙入其阻此時
西里山腿卡柵賊雖已有備禦但我兵現在力摧
雅瑪朋碉寨以混其耳目使賊人揣我必將卡布
角山溝各碉寨速行掃盡始搶西里山腿防備不
無稍疎(臣)等即於一二日内發兵攻取
同日明亮舒常奏言查納木迪官寨屢次進攻總
以官兵下至溝底即三面受敵而近西一帶碉寨
賊鎗尤難躱避必須於烏岳之前接挐木柵數座
(臣)等先已砍伐木植齊全並預備装土口袋為臨
時立柵將口袋外圍以防賊人前來滋擾即可藉
為扺禦隨于十七日亥刻正當霧氣四塞仍照常
督兵由斯底葉安牽綴一面即派珠爾格德等帶
兵由烏岳直下方將口袋圍起趕立木柵移時霧
散月明旋為賊人望見即有一百餘人從西蜂擁
而至我兵俟其臨近箭如雨發賊人應弦倒斃甚
多即踉蹌四遁少頃賊自左手南下捨死向前進
撲扺鬭逾時復又敗去其時已趕立柵二座相距
納木迪不過一箭可及現將近西碉寨從中截斷
若再接挐木柵二座愈逼愈近則賊人斷不能仍
前拒守(臣)等查納木迪一路賊人悉力以拒其扎
烏古山梁必防禦稍疎今綽斯甲布土司土舍情
願搜集各寨土兵添同進𠞰約在此數日内即可
到齊乘此人心思奮自卜所向克捷(臣)等擬將全
營滿漢屯土官兵儘數抽調即於扎烏古伺隙以
進務在算出萬全以期必克均奏入
上諭軍機大臣曰阿桂奏籌辦搶佔西里下截山腿並
預備攻奪科布曲山梁情形阿桂實心調度設法進
攻實為可嘉而各路之兵亦惟阿桂最為可恃是以
盻望尤切但自攻得勒烏圍以來距今已七十餘日
雖所至已屢有克捷而於西里及科布曲兩要隘尚
未攻克朕因此晝夜焦思阿桂自必深體朕心力圖
迅速集事又據明亮等奏於納木迪趕挐木柵圖搶
扎烏古所籌尚好賊人屢遇官兵進攻皆預為窺伺
暗中抽調賊衆密施鎗石堵拒今既接挐木柵逼攻
賊人自不能復如前拒守况於納木迪進攻可進則
進否亦可以牽綴賊勢一面令滿漢官兵率同綽斯
甲布土兵等搶佔扎烏古山梁出其不意自可望得
手明亮等各當努力
閏十月丙午富勒渾鄂寳劉秉恬奏言現在大兵
攻過勒烏圍所有糧運事宜自應隨時酌辦將前
此卓克采一路臺站全行裁撤以歸省便除原派
北路商米先經(臣)等飭令軍需局改運西路現據
報出之米俱係運赴西路各站交收其北路滚運
之米業已飭令停止並將達思滿至孟拜拉各站
存米速行趕運前進運完一站即撤去一站次第
捲裁不過十餘日即可完竣奏入報
聞
辛亥明亮舒常奏言現於納木迪趕立木柵二座
更擬於扎烏古添凑土兵伺隙以進隨於二十五
日丑刻派令副都統噶塔布等帶兵又起木柵一
座將及黎明賊已蜂擁而至扳柵搶奪我兵鎗箭
並發其近前者紛紛倒斃賊人於一日之内又經
三次衝突皆被我兵盡力追殺(臣)等恐其夜間復
來滋擾於柵外預為埋伏至亥刻果有賊衆分股
前來我兵猝然並起攪殺逾時始行潰散(臣)等現
擬於扎烏古進𠞰一面飭令霍爾甲阿咱拉帶同
投番八名黑夜由沿河深入跴探道路仍令索倫
吉林及屯土兵丁一路尾隨於逐節險要之處設
伏以待其時賊人旋已知覺俟霍爾甲等已過賊
境即行截住要口霍爾甲等即回身并力突圍正
在彼此相持而策應之索倫吉林屯土各兵復自
賊後掩擊霍爾甲等即乘勢衝出並無一人損傷
大約此時賊中光景雖沿山卡隘糾聚多人嚴為
守禦而其腹中如乃當阿爾古等處均見空虚(臣)
等現飭土司雍中旺爾結催調各寨土兵趕緊前
來務將扎烏古尅期搶佔奏入
上諭軍機大臣曰明亮等奏逼近納木迪接挐木柵並
密跴道路尅日進攻所辦尚好看來明亮等軍營近
日大有起色益當勉力為之今阿桂等現擬攻𠞰西
里科布曲要隘自可即期得手明亮復乘機而進兩
路並攻賊勢必更窘迫官軍成功尤速其霍爾甲阿
咱拉及投番八人俱甚出力明亮當量為賞賚以示
鼓勵至索諾木兄弟不和節次降番供詞如一並有
稱其將異母兄弟留於噶拉依用以備事急獻出求
饒者尤為可惡索諾木罪大惡極雖寸磔不足以蔽
辜乃圖於勢窮力竭之時將其異母不和之兄弟縛
獻了事以為倖免之計其居心狡惡如此更屬覆載
所不容索諾木負恩反噬實此事罪魁莎羅奔雖黨
惡當誅然不能僅戮此數人轉貸索諾木之死設或
索諾木竟將莎羅奔兄弟縳獻將軍等惟當留心防
備不使藉詞施計仍一面將莎羅奔兄弟拘留一面
設法掩擒索諾木並益加奮勉攻𠞰務期掃蕩巢穴
搜捕兇渠勿使兔脱漏網
丙辰阿桂豐昇額海蘭察額森特奏言現又跴探
西里賊寨之上有黃草坪一處雖其上下俱有賊
碉搶佔亦屬不易但突然搶上一面多備勁兵𠞰
殺各處來援之賊一面佔據其地只須盡一日之
力將木柵挐定數處則已將西里山梁各碉寨聯
絡之處從中隔斷下壓自易為力
同日阿桂豐昇額又奏言前奉
上諭以(臣)等處尚需兵力或於後路調兵三千名亦無
不可而體察後路情形底木達可抽七百餘名美
諾可抽四百餘名業經行知常青等抽撥今復奉
諭旨令將抽後路之兵調赴明亮軍營查此項兵丁一
千一百六十餘名已於十月二十九日到齊(臣)等
當即札致明亮並令此項官兵即於初一日渡河
前赴沙爾尼聽用均奏入
上諭軍機大臣曰阿桂奏探得西里賊寨之上有黃草
坪一處若突然搶佔下壓自易所籌甚好邇日想已
得手看來賊衆勢已慌亂官兵若能即將西里攻得
不但科布曲之賊可不攻自潰其餘則朗噶克丫口
等處自皆可乘勝席捲番地冬令天氣多晴阿桂務
須趁此時努力為之又另摺奏底木達抽兵七百餘
名美諾抽兵四百餘名俱令其赴明亮軍營聽用前
據明亮等奏現在設法進攻納木迪一帶正需兵力
若新調之兵到彼明亮等即能統率前進攻克賊碉
固屬甚善設或攻𠞰未能即克仍如前坐守則是將
有用之兵置之無用之地又不如令此一千一百餘
兵仍赴阿桂軍營添助聲勢於事更為有益倘明亮
一路實需此項兵丁應用不能再赴西路阿桂或酌
於美諾一帶後路除防守要隘外尚可抽兵千餘令
赴西里一帶備用自屬更捷若難以再調亦不必勉
強從事轉致留防之員得以藉口此事著交阿桂熟
籌妥辦
同日劉秉恬奏言查本年八月間攻克勒烏圍後
軍營舊存之鐡及揀獲砲子甚多已屬充裕是以
九月内運出桃關生鐡僅有三萬餘觔今軍營存
鐡既屬有限自當即時上緊䟎運以資接濟因思
軍營等處雖前經派人揀獲砲子鎔鑄使用然勒
烏圍遜克爾宗得式梯格魯克古康薩爾勒吉爾
博榮噶爾博噶爾丹喇嘛寺等處從前打出砲子
均皆不少(臣)隨就近馳赴密拉噶拉木派員多撥
人夫再行揀尋復又揀得砲子數千顆計重七萬
餘觔除局内舊存生鐡五萬觔外加以此次揀得
砲子七萬餘觔即每日用砲轟擊已敷二十餘日
之用(臣)回至楸砥經過沿途各站又復親加督查
現由揪砥運出西路生鐡六萬餘觔均已絡繹在
途是此項鐵觔一經到營更足以資接濟奏入報
聞
戊午明亮舒常奏言前月二十四日逼近納木迪
復立木柵一座查此柵既立之後即趕運砲位連
日轟摧其寨内左右牆垣漸見坍塌并旁近寨落
亦間有塌損之處賊人蔵伏地窖惟屢於夜間捨
死前來搶奪均經守寨官兵鎗箭並發而遁現在
賊勢窘迫殊甚納木迪一處攻之自属非難第念
由此進攻斯底葉安為上通扎烏古之計層層攀
越未免仰攻費力查綽斯甲布派添土兵業經陸
續到來兹復准將軍阿桂札知將抽調底木達美諾
等處官兵一千一百餘名前赴沙爾尼聽用是此
項官兵合之新到土兵皆属格外增添再加以本
營滿漢兵丁儘數抽調尚可得三千數百人(臣)等
公同籌議兵力既見加增則攻取尤期扼要今官
兵所佔扎烏古第一條山腿之上賊雖卡隘重重
然近日屢由納木迪進攻賊人既注意於此諒不
能周密於彼現擬將新舊官兵部署已定務期一
舉得手若將扎烏古佔據則斯底葉安納木迪等
處更可不煩兵力奏入
上諭軍機大臣曰明亮等現在攻打納木迪連日用礮
轟摧賊寨看來明亮軍營近日漸有起色自可即望
克捷阿桂現攻西里等處可期即克若明亮復能將
扎烏古一帶攻得乘勝罙入賊勢必更窘蹙自可迅
速蕆事各路將軍參贊等層層攻𠞰籌畫宣勞將士
等亦俱奮勇出力深為厪念適盛京進到野雞鹿肉
皆將軍等在外所不能得者今寄賞阿桂明亮富德
三路將軍各一分以示優眷
平定兩金川方略卷一百二十六
