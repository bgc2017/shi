欽定四庫全書
平定兩金川方略卷一百九
十月戊申阿桂豐昇額色布騰巴爾珠爾奏言賊
人勢處窮蹙死守愈力急切未能攻克自當另由
日爾巴當噶一帶為出竒制勝之計但是處箐林
深密碉卡亦多賊番已于此分兵防守(臣)等詢之
熟諳番地之番人並與海蘭察額森特等酌議日
爾巴當噶以下榮噶爾博以上中間有默格爾一
處雖道路亦陡險林箐亦深密若從得斯東往北
直上山梁則進攻勒烏圍既為得勢而凱立葉日
爾巴當噶之賊反在我兵之後賊人拒守亦屬無
益可以不攻自潰計所需兵五六千人尚可以竭
力抽撥而得因令海蘭察瑚尼爾圖帶兵從深箐
中繞過碉寨搶佔默格爾山梁其默格爾之碉卡
另派官達色帶兵防守自上下壓額森特往上夾
攻得此碉卡則四隊之兵同上山梁相機分頭辦
理但自得斯東前往道路較遠並派烏什哈達富
興海禄於適中之地帶兵接應其遜克爾宗官寨
别留官兵牽綴即於十六日戍刻分隊進發此處
林箐叢深崖磡陡削亂石﨑嶇之中加以冰雪凍
滑官兵手足並用爬越而登十七日丑刻海蘭察
瑚尼爾圖之兵將扺碉卡賊已知覺潜來迎敵經
海蘭察奮力殺賊即上默格爾山梁佔住其額森
特官達色督率官兵于海蘭察等甫經繞過之時
亦即將默格爾碉卡三座上下合圍賊雖放鎗迎
敵而官兵攀援直上砍開碉門殺死二十餘名餘
俱墜入深澗維時額森特等一面留兵交與富興
烏什哈達海禄等佔據一面與官達色帶兵趕上
山梁同海蘭察等會合將至天明相度地勢令瑚
尼爾圖帶兵直佔日爾巴當噶西面突起高峯而
海蘭察額森特等帶兵向西面密拉噶拉木山巔
往下攻壓遂將密拉噶拉木大寨一座石碉四座攻克
其凱立葉官寨大小與遜克爾宗相等附近寨落
頗多即在密拉噶拉木山陰官兵乘勢進攻又將
各寨同時克獲勦殺賊番男婦亦多迨至未刻敗
遁之賊與勒烏圍等處應援之賊分為三股來衝頭
卡我兵亦分三隊乘勢下壓追趕數里鎗箭齊發
亦多殺戮查此次官兵因稽淹時日積憤愈勵從
並無路徑之處攀越仰攻而進竟日徹夜毫無歇
息無不踴躍争先而賊人亦因出其不意雖竭力
堵禦而已張皇失措是以殱斃至一百五六十名
擒獲活口五名割取首結三十七顆佔據大碉寨
房二百餘間所奪礮位馬匹及牛羊鎗矛諸物無
筭而官兵内傷損甚少令所據之密拉噶拉木從
右手山腿而下距噶爾丹喇嘛寺不過十餘里而
前扺勒烏圍賊巢亦不過二十里且日爾巴當噶
雖尚有賊人佔據但前後皆有官兵自不能復為
死守諒可與五岱之兵不久會合此皆仰頼
睿謨指示因得又破一層險隘除將緊要營卡趕緊嚴
拏並相度機宜迅圖進取奏入
上諭内閣曰阿桂等奏攻得凱立葉下截山梁奪碉殺
賊情形一摺此次將軍等用間出竒制勝調度有方
領隊大臣及在事弁兵均奮勇出力奪碉殱賊甚屬
可嘉阿桂豐昇額色布騰巴爾珠爾俱著交部議叙
海蘭察額森特尤為超勇出羣已授為參贊大臣仍
著交部議叙其餘將領弁兵并著阿桂等查明咨部
分别議叙賞以示鼓勵
同日阿桂豐昇額色布騰巴爾珠爾又奏言此次
進勦以来滿洲索倫官兵弓箭第一得力深為賊
人所畏但番地大石林立樹木叢深所發箭枝最
易損壞(臣)等雖嚴飭各官兵樽節使用打仗之後
隨時揀回而可用者不過十之二三且在平原接
戰至賊衆一經敗竄即可將箭枝盡數揀回而此
地箭枝其射落於碉寨内外者一時既難揀拾及
至攻破碉寨後有已不堪應用現在(臣)等一路所
存之箭雖有贏餘但統計宜喜馬奈各營均有滿
洲索倫官兵自當寬為預備前准彰寶抄送奏稿
稱滇省所存之箭除已赴川省外尚存二十二萬
八千餘枝現在修餙完好裝貯伏思此時川滇一
路並無别項運送物件箭枝送川甚為便易不過
一月有餘可扺成都(臣)等已行文圖思德令於所
存箭内再挑十萬枝速送川省查收備用爾時軍
務已竣即將此箭枝留貯成都亦與在滇無異奏
入
上是之
同日富勒渾劉秉恬奏言(臣)等前因日爾拉連日
大雪人夫背運維艱米石致有停積(臣)劉秉恬即
於本月初十日自楸砥起程調發孟谷三道坪及
楸砥三站人夫前往協運(臣)富勒渾亦於十二日
自大板昭起程調撥薩拉沙壩三松坪大岩窩四
站人夫先後齊赴山脚合力疏通自初十日起數
日以来天氣晴霽(臣)等親督各站員將所有積米
五千餘石通力合作掃數運完一過此處前塗按
站轉輸計日即可全到核計共有米一萬餘石實
可無虞但該站山勢本屬陡險氣候更覺凛冽若
一雨雪交加冰凌凍結究難深恃(臣)富勒渾前派
雅州府縣承辦長運日爾拉米一萬石由别思滿
轉運大板昭以資接濟現已陸續到来兹復據軍
需局詳請派木坪長運米一萬五千䂖至資哩交
收由别思滿一路加夫四千名轉運至大板昭(臣)
等悉心商酌目下既須預籌饋餉自應即於此路
加增較為捷便惟是底木達一帶舊路俱已改赴
河東自資哩至撒拉向係安設十站經提(臣)常青
以後路緊要又將運道近河之處改移山上行走
道路更長(臣)等詳加確核應再加添兩站使夫力
得以稍近從容則輓運益徵迅速即將軍需局所
派人夫四千名合之各站現有之夫分撥運供實
為有備無患如前項人夫一時未能到站即著該
員等就近雇募蠻夫客夫以資應用至北路軍糧
前准文綬揀派能事州縣承辦長運卓克采米二
萬石(臣)等現復咨催趕運並再酌派一萬石存貯
卓克采以備西路不時之需取攜更便奏入報
聞
十一月甲寅明亮舒常奏言(臣)於本月十八日晚
間抽派官兵二千五百名同各土兵分隊進攻日
旁查日旁上臨絶壁旁有斜坡細路縈迴僅寬數
尺下至山半復陡起石包賊人即在其上聯絡碉
卡以衛此一帶寨落兵力本難施展惟是周叟官
寨對面之山即係日旁分支山均有路可繞出石
包之後隨派和隆武及珠爾格德阿蘭保科瑪等
督兵從周叟一路晝伏夜行相機進取仍於石旁
正面作為攻擊之狀其斜下山溝有水碉水卡西
與沙壩山相連若能一并攻克則石包以上賊人
四面受敵必難自固約定二十日寅刻各路同時
並舉(臣)等又派三寶於木克什作為進攻情狀一
面派令奎林富寕敦住舒景安等於西南山腿兩
翼並進以為牽綴是日自黎明起屢次攻撲相持
至午未之間賊碉鎗石甚緊幾至無隙可乘而遥
望日旁山坳内煙熖蔽天隱隱鎗礮之聲不絶已
知得手但念該處分路既多恐兵丁不敷調遣復
令敖成等帶兵一千速往接濟隨據和隆武報知
十九日午刻官兵繞至日旁山後搶進碉寨賊人
鎗石俱不及施兩兵相搏而我兵深入重地勇往
倍常沿山上下盡力追殺已將戰碉十餘座平碉
二百餘座全數攻獲其山溝内水碉水卡亦經日
旁正面發兵佔據至沙壩山賊人幾次衡突已為
我兵截住来路而石包上拒守之賊四面無路可
逃滚崖落澗無一人得脱現已深入二十餘里若
再進前與阿桂所攻日爾巴當噶止隔一河兩軍
合會不遠奏入
上諭内閣曰此次明亮等攻克日旁奪碉探路籌畫均
合機宜而越險攻碉殺賊全係和隆武功績伊父和
起盡節捐軀應有是子深為嘉慰和隆武著授為都
統以示優奬其調度有方之將軍參贊及在事出力
之將佐弁兵著明亮查明咨部議叙
上諭軍機大臣曰昨阿桂奏即日可與五岱會合夾擊
日爾巴當噶此路一通自可直扺勒烏圍掃穴擒渠
勢如席捲但思勒烏圍與噶拉依同係賊巢若止攻勒烏圍一
處則噶拉依之賊勢必移聚該處拒守轉予賊人以暇矣前此
阿桂等曾奏稱若從達爾圖西南山梁直下則與勒烏圍僅隔一河
或在河北循山梁而行抄出噶拉依對岸便可至馬
爾邦之後等語屢經諭令明亮若能至彼與富德兩
面夾攻將馬爾邦攻克即可同勦噶拉依賊匪兩面
受敵照顧不暇成功尤可迅速
乙卯阿桂豐昇額色布騰巴爾珠爾奏言自凱立
葉以至榮噶爾博一道山梁袤延直抵勒烏圍處
處有險可恃實為賊巢屏蔽今官兵攻過山梁賊
人已失其險情形窘迫是以十七日未刻滋擾之
後復於十八日子刻又有三百餘人来衝額爾特
興奎等營盤侍衛等一見賊蹤分頭奮擊傷斃多
人始行敗竄(臣)等察勘默格爾以西布拉克森格
斯巴爾兩處碉寨甚多是日派海蘭察額森特等
帶兵先壓布拉克森寨落憑高撲進賊人驚竄官
兵即進攻格斯巴爾兩處寨落三百餘間悉行燒
燬至十九日早望見格斯巴爾寨下峯蠻突起之
處名羅卜克鄂博聚集多賊壘石拿卡思欲阻我兵
進取之路隨令巴圖魯侍衛栢凌等分兵兩路直
前衝壓賊人死斃之外四散潰逃又將羅卜克鄂
博佔住並分兵攻取色埒爾等十寨(臣)等思自日
爾巴當噶以至達爾扎克所有賊人碉卡俱在我
兵之後不可不急為掃除即令富興保寧各於本
隊内抽出官兵先辦日爾巴當噶山險之賊該處
寨落甚大寨後山頂築有碉座寨之左右又有五
碉相護官兵先將寨落攻佔并派瑚尼爾圖帶兵
接應乘勢將左右五碉全行攻克餘賊竄入山頂
各碉之内合力拒守(臣)等令烏什哈達福康安保
寧由日爾巴當噶之東南迤邐斜上進攻達爾扎
克山梁各碉富興海禄繞出日爾巴當噶之後進
攻山脊中間沙爾達朗碉座(臣)色布騰巴爾珠爾
策應其日爾巴當噶山頂各碉(臣)豐昇額督同額
森特瑚尼爾圖率兵攻打俟此處圍攻後海蘭察
帶兵一千由兩碉中間乘隙直衝而過與烏什哈
達合力攻取均於二十日戍刻進發額森特等之
兵先至日爾巴當噶山頂各碉賊尚扺死守禦攻
至二十一日寅刻四面撲進賊不能支官兵遂將
各碉佔據至達爾扎克一處福康安保寧攻其下
烏什哈達攻其上是處碉卡林立峯巒如削比至
寅卯之間烏什哈達督兵蟻附而上直扺碉根四
面撲入賊人勢難支拒又見山梁上海蘭察之兵
將到即棄碉滚崖而遁福康安保寧所攻達爾扎
克下截各碉亦均克獲其富興海禄進至沙爾達
朗是處共有五碉攅在峯頂之下官兵抛入火彈
即時克取并克伊格爾瑪廸伊格爾瑪咱碉卡又
羅十克博溝内尚有碉寨七座亦經額森特奪獲
焚燒所有凱立葉上下山梁碉卡及附近寨落均
已掃除盡淨當與五岱會合惟是現有官兵除留
駐新得地方外不敷前進之用(臣)等現將附近後
路官兵盡力抽撤約須五六日方能妥辦如抽撤
及前敵之兵合之可得七八千即一擁直壓以成
破竹之勢奏入
上諭内閣曰將軍阿桂自統兵進攻以来實心調度諸
事皆合機宜此次又將日爾巴當噶全行攻克接通
凱立葉指日即擣勒烏圍賊巢甚屬可嘉著授為
御前大臣並賞雙眼翎用昭恩眷參贊海蘭察額森特
屢經奮勉超羣此次奪碉殱賊亦屬出力海蘭察著
在御前侍衛上行走額森特著在乾清門行走頭等
侍衛額爾特藍翎侍衛泰斐英阿於攻克默格爾山
梁時俱能奮勇額爾特著賞副都統職銜在乾清門
行走泰斐英阿著授為三等待衛
上又諭内閣曰此次攻克默格爾山梁及凱立葉等處
碉寨在事出力弁兵除已加恩賞奬外二等侍衛庫
爾德著賞朗親巴圖魯名號三等侍衛托爾托保著
賞楊達克巴圖魯名號黑龍江驍騎校馬濟著賞沙
布德克巴圖魯名號俱照例各賞銀一百兩藍翎侍
衛吉林烏拉前鋒保住領催寨依永額及原三等侍
衛披甲效力之巴達瑪俱著授為藍翎侍衛火器營
護軍校巴爾布噶勒秉阿著委署護軍章京護軍永
亮濟魯勒圖瑠佐著授為額外護軍校俟缺出之日
即行坐補
上諭軍機大臣曰阿桂等奏攻日爾巴當噶等處碉寨
並接通凱立葉上截殱戮賊衆覽奏深為欣慰從此
攻取噶爾丹喇嘛寺勢俱下壓自屬便易但遜克爾
宗尚未攻得仍恐賊自南而来邀截後路此時阿桂
若能將遜克爾宗一并攻克自尤妥善否則榮噶爾
博一帶山梁甚關緊要前此曾於圖内用硃筆標記
兩圈令阿桂派兵佔據阿桂務當斟酌妥辦若已經
佔得始免後路顧慮又據奏脱出之卓斯甲布番人
雍中爾結供稱莎羅奔弟兄現又回勒烏圍念經拒
守等語逆酋兄弟聚集一處其計畫自必更甚若我
兵攻破勒烏圍將逆酋一并擒獲則噶拉依并可傳
檄而定成功尤為迅速惟是逆賊狡黠多端恐見官
軍勢盛難敵派人在勒烏圍抗拒而索諾木莎羅奔
弟兄仍回噶拉依為三窟之計以冀緩死須臾亦未可
定阿桂統兵扺勒烏圍時一面進兵攻打一面選派
大員帶兵千餘往截勒烏圍至噶拉依之路使其無
從竄回於𠞰捕尤為得力惟當妥酌籌辦毋稍疎懈
丙辰
上諭軍機大臣曰阿桂自用為將軍以來立意進勦籌度
合宜屢戰克捷現在内外大臣實無出其右者甚屬可
嘉至昨奏欲俟抽撤附近後路官兵合力進取朕揣其
意似以逆酋兄弟現聚一處若兵數單弱恐不敷邀截之用致逆
酋逸去故欲俟後路之兵抽調充足進擣勒烏圍使逆酋無從竄逸
著傳諭詢問阿桂其所以待兵之意是否如此若果如朕所料自當妥速而行
同日富德奏言查德木特布咱納兩處山根有道
可通馬爾邦賊衆添調碉卡拒守應將是處攻取
方能前進本月二十一日(臣)派副都統德赫布等
帶兵五隊攻取德木特又派副都統舒亮等攻取
布咱納碉寨明日丑刻各隊官兵奮勇前攻賊
人滚崖落水者甚多德木特布咱納兩處碉寨全
行佔據現在籌辦進攻馬爾邦奏入
上諭軍機大臣曰富德攻取德木特布咱納等處碉寨
甚為奮勉此次暫行記功俟得馬爾邦時交部議叙
現今將軍阿桂指日可抵勒烏圍與明亮兵會合當
此賊人喪膽之際富德乘隙前進攻取馬爾邦更易得手
同日富勒渾文綬奏言(臣)等欽奉
上諭令將川省辦差出夫各屬乾隆三十九年以前已
經緩徵錢糧分别差務繁簡酌量蠲免(臣)等查川省
自辦軍需以来蒙
皇上軫念民勞
恩膏叠沛三十七年分通省錢糧或全行蠲免㦯酌免
十分之七及十分之五十分之三其蠲剰之項節
年亦予緩徵至三十八九兩年官兵經過之成都
等五十廳州縣均已奉
旨分别緩徵其未過兵之各廳州縣三十七年蠲剰錢糧
亦並緩其帶徵三十八九兩年仍照常徵收今次復奉
恩旨所有兵過地方三十七年蠲剰緩徵錢糧應請全行蠲免
其三十八九兩年緩徵之項按照各地方極衝次衝分
别全免及酌免十分之五至未辦兵差之九十廳州縣除
已緩之三十七年蠲剰三分五分七分錢糧再行酌予
減免外其三十八九兩年原未議緩但該廳州縣等節
年出夫辦糧急公踴躍今三十八年分額徵業已照常
全完所有三十九年分錢糧應請遵
旨酌免十分之五及十分之三俾閭閻生計寬舒而趋
事赴功益加感奮謹分别開單進呈奏入
上諭内閣曰富勒渾文綬等將過兵地方及未經辦差之
九十廳州縣節年出夫運糧分别酌免分數覆奏此等
急公奉上之民甚屬可嘉著加恩將成都等二十三州
縣已緩三十八年錢糧全行蠲免其三十九年錢糧酌
免十分之五簡州等二十三廳州縣三十七年蠲剰緩
征錢糧全行蠲免其已緩三十八九兩年錢糧各蠲免十
分之五天全蘆山茂州松潘四廳州縣已緩三十八年錢
糧酌免十分之五温江等五十六廳州縣三十七年蠲剰
緩征錢糧全行蠲免其三十九年錢糧酌免十分之
五大寧等三十四廳州縣三十七年錢糧蠲剰十分
之三者全行蠲免蠲剰十分之五十分之七者再免
三分並將三十九年錢糧再免十分之三俾閭閻生
計益得寬舒仍俟大功奏捷時另普涯恩以副朕嘉
惠民勞有加無已至意該部遵諭速行
己未明亮舒常奏言(臣)查日旁以前連山上下自
東北至西南綿亘二十餘里寨落相接為斯聶斯
布羅為斯延咱爾為岱谷皆進兵必由路徑過此
即係一片平坡直至臨河均無阻隔而勒烏圍即
在河南相拒本不甚遠惟其西沙壩山尚有賊人
并力聚守至其東為谷爾提官寨上與丹壩相通
東西兩面俱隔溪河依日旁左右分流入於大河
官兵從此取道前進與達爾圖下壓之路相仿且
與日爾巴當噶一路官兵早為會合即可截出賊
境東北先行掃淨其沙壩山堅碉林立一時未可
力取而下面沿山寨落甚多臨溪架有木橋以通
日旁之路賊於橋兩頭各架大碉守護(臣)明亮派
兵三百名夜半突斫碉門即將兩碉據定二十三
日令珠爾格德科瑪等從日旁山脊分兵數路下
至向西一面斜坡將平房百餘間戰碉二十餘座
全行洗蕩至日旁山腿正面亦經舒景安敖成督
兵將石包上兩座賊卡搶佔計日旁一路為金川
緊要門戶今數日以来共克獲碉寨四百餘間殱
戮賊番男婦甚多此次綽斯甲布頭人土兵同屯
土各兵加倍出力(臣)等量為奬賞乘此兵心踴躍
賊氣披靡之際由日旁前至勒烏圍沿塗即有險
隘無難冞入但山環水折後路綿長必須逐處留
兵防範始免疎虞計達爾圖各營實在官兵僅八
千五百餘人而現在派赴日旁進攻止有三千五
百餘人不敷調遣自應籌畫周備方可統衆前驅
(臣)等再三商酌其營盤應行歸并者碉卡應行添
築者均須布置得宜(臣)舒常及三寶應暫留在達
爾圖次第料理(臣)明亮先馳赴日旁相機攻取至
賊中近日情狀雖節次投出番衆二十餘名其勢
少為渙散然各處扺拒尚堅二十日所獲賊番四
名内有納木克斯丹怎二名俱係年老臨時在碉
内投出據綽斯甲布土司禀懇留此二人以便招
降各番(臣)等准其所請即發交土司雍中旺爾結
收管其投出之達拉男婦共二十四名俱分别安
插奏入
上諭軍機大臣曰明亮等奏續克日旁相接一帶碉寨
並稱各營實在官兵僅八千五百餘名自應籌畫周
備方可統衆前驅如此籌辦極是昨阿桂奏亦欲暫
待數日俟各路抽調之兵到齊進攻因索諾木莎羅
奔兄弟俱聚於勒烏圍故欲合集兵力為一舉成擒
之機朕實嘉其深合機宜今明亮所見亦與阿桂相
同尤可望兩人合力會勦速成大功就圖形而論勒
烏圍當係北面臨河或略偏東阿桂統兵到彼似可
攻圍三面其北面若逼近河干官兵難以屯扎則明
亮一軍不必渡河只在北岸遥為聲援以防截過河
竄逸之賊若勒烏圍碉寨相離尚遠可容官軍屯駐
之地則通知明亮即統兵渡之南岸與阿桂四面圍
勦尤易得手阿桂至勒烏圍時若探知逆酋兄弟尚
同在勒烏圍即速與明亮商酌合力進勦擒渠掃穴
可以一鼔成功則洗蕩勒烏圍之後噶拉依可不煩
而定可為妥捷若索諾木兄弟有已回噶拉依者又
當兩路分攻使之照顧不暇則兼令明亮前往馬爾
邦之後引進富德同攻噶拉依著傳諭阿桂等妥商
速辦
同日明亮舒常又奏言此次續克日旁碉寨屯土
各兵均極奮勇内有屯弁郎卡甲噶阿蚌三名綽
斯甲布頭人雍中結穆爾安布木達托四名革布
什咱頭人伊吉一名争先搶卡殺賊尤為出力俱
當賞戴白頂藍翎以示鼓勵土舍綽爾甲木燦親
自帶兵深入險地督戰甚力今伊弟土司雍中旺
爾結代兄懇請加恩奏入
上諭軍機大臣曰綽爾甲木燦帶兵督戰誠心出力甚
屬可嘉著加恩賞戴花翎並查照伊弟雍中旺爾結
現在所襲係何品級如土司係一品即將該土舍授
為二品土司係二品即將該土舍授為三品總較土
司次一等賞給頂戴以示鼓勵並著明亮等曉諭綽
爾甲木燦以爾抒誠宣力奏明大皇帝特加恩寵俾
其益知感激立功圖報
平定兩金川方略卷一百九
