欽定四庫全書
平定兩金川方略卷十三
十二月戊寅
上諭軍機大臣曰桂林等攻得約咱以後現在統兵罙
入其後路策應之兵最關緊要昨已飛諭桂林等於
續調之陜甘貴州五千兵内量其可以先到者檄調
遄赴約咱一路以壯聲援但恐兩路官兵未能尅期
即至而金川所佔革布什咱地方距我兵取道章谷
之處不遠賊番性情詭狡萬一見官兵將抵賊巢兩
酋懼而相保或紏集賊衆由革布什咱而出阻我歸
路不但大軍孤懸可慮即餉道臺站稍有梗滯所關
甚重今進攻卡丫現有桂林鐵保宋元俊等在彼督
兵𠞰擊阿爾泰即回駐章谷迅調就近兵練千餘於
要隘處所嚴禁防守將餉道驛站等事不時往來照
應以壯軍聲待續調官兵繼進方為周妥
庚辰温福奏言查金川索諾木現在情形雖未敢
顯然助惡而彼此久已勾通屢詢據從鄂克什逸
出之人知索諾木曾遣頭人在美諾寨中帮僧格
桑辦事且據索諾木有賞給革布什咱地方不帮
小金川之語其要挾内地情殊可惡將來小金川
辦竣索諾木倘稍有不順斷不可不嚴加懲創庶
各土司皆震懾
國威而邊務可以一勞永逸惟是就今所有兵力以之
克復鄂克什𠞰滅小金川實已無虞不足若平定
小金川後移討索諾木自應厚集兵力方可濟事
查征𠞰金川以地勢而論跬步皆懸崖峭壁馬兵
無所施力即大臣官員亦皆步戰是以綠營未嘗
不可得力隣近省分中惟貴州陜甘二省尚可各
調二三千名行軍機要有備無患若令各該省先
為選定豫備如勢須添兵則臨時一面奏
聞一面飛調自無遲悞而并可省多調京兵之煩奏入
報
聞
辛巳温福奏言竊查提臣董天弼尚屬老成謹慎
久歷營務在無事時猶可循分供職但自督兵進
𠞰以來前於山神溝德爾密等處屢次挫衂及改
赴木坪一路又復遷延時日臣詳加體察董天弼
所帶川兵本皆選懦不堪自抵木坪又因夫糧未
齊未能迅速進取誠屬深染綠營習氣至總兵福
昌原屬無用之人打仗帶兵不知紀律難以期其
得力莫若另行
簡員補放庶于軍行有益奏入
上諭内閣曰福昌著革職留于軍營自備資斧效力贖
罪其松潘鎮總兵員缺即著宋元俊補授
同日温福又奏言(臣)查山川形勢本為軍行要務
但番境處處崇山叠嶺其程途之遠近道路之險
易從前約略成圖不無舛謬若非得之目擊實難
憑信(臣)抵川以來前赴南路軍營行至清溪而返
所有章谷約咱等處情形無從得知確切至木坪
堯磧一路臣僅于經過雅州時詢知大槩其備細
之處仍未深悉若僅仿照舊圖繪畫終恐不無失
實至西路自汶川以外均為番地而由卧龍關山
神溝鄧仍以至巴朗拉此外即小金川賊人佔據
之地臣經歴各處步步留心體察是以就此一帶
詳細繪圖並將巴朗拉所有賊人碉卡一併繪入
恭呈
御覽至巴朗拉以外鄂克什小金川各寨(臣)雖未至其
地但據地方官所送輿圖及詢之經過之人略知
梗槩另繪一圖進
呈其間山川形勢及各處道路僉稱在在陡仄險竣
(臣)因其說不一未敢遽為繪入將來攻得一處即
將一處山川道路情形陸續補繪進
呈總期確切可憑不致稍有訛謬奏入報
聞
同日
上又諭軍機大臣曰朕以約咱一路與美諾相距不遠
現已攻破東山梁碉卡逼近賊巢不可無續進策應
之兵是以諭令書明阿王萬邦何人可以先到即飛
調二三千名速赴約咱其餘再行分給旋據桂林奏
到尚需兵八千名適符朕之豫料即交軍機大臣議
將續調之陜甘貴州兵五千名全赴約咱一路聽桂
林等調用其尚需三千名之數並令文綬於陜甘兩
省再派兵三千名迅速赴川至曾頭溝一路温福指
派書明阿帶領固原兵一千名會同五福進𠞰昨因
桂林等一路需兵緊要令陜甘貴州續調之五千兵
全赴約咱策應是固原兵即不能分往曾頭溝而桂
林等自得約咱後又攻破其東山梁等處碉卡現在
分路進取賊巢其兵力自屬多多益善若能攻得美
諾擒獲逆酋則其餘各路不待攻而自解倘桂林等
約咱進攻之兵略需時日而曾頭溝為小金川後戶
或從間道進兵夾擊以掣賊勢亦未為不可著温福
與桂林等彼此知會熟商應作何分路進兵之處妥
協辦理惟是温福奏稱巴朗拉與約咱相去二千數
百里未及會商而桂林昨奏亦有相距巴朗拉往返
幾五千里之語温福桂林同辦一事必須聲息時通
方可彼此會籌全局酌定機宜若按摺報逓京六百
里程限而計則二千餘里亦四日可達何至難于得
信恐此兩路文報往來其沿途驛站尚未能如摺報
之馳送迅速此於軍務甚有關係昨已令阿爾泰回
駐章谷策應查辦軍站之事自可兼顧並令李本派
委妥員將此兩路軍營臺站照摺報一體稽查催䟎
務令文移往返毋稍遲滯
壬午文綬奏言十二月初八日准温福咨稱酌量
進𠞰情形將固原兵一千名逕由松茂一帶直出
維州會同副將五福進𠞰其餘二千名仍赴西路
軍營但此項兵丁均係書明阿統領今該鎮既帶
兵逕赴維州所餘西寧兵一千並陜西兵一千名
應另派勇幹大員統領等語(臣)查興漢鎮總兵張
大經年力強壯辦事勇往堪以統領赴川且興漢
毗連川省進征尤為近便而陜西官兵業於十二
月初四等日經西鳳協伸泰等帶領在途統兵大
員尤不可緩(臣)飛檄張大經即由本鎮星馳前赴
沔縣寧羌一帶將伸泰等所領陜兵一千名即行
接管前赴軍營所遺興漢鎮總兵印務即令伸泰
前往接護其西寧鎮官兵亦於十二月初三四五
等日起程由階州文縣一路入川省之松潘前赴
軍營併歸張大經統領再查書明阿帶領之兵已
於十二月初六初八初九等日起程(臣)令秦階道
程國表等在文縣一帶照料臣亦親往鞏昌安定
等處驗看官兵並照料起程奏入
上嘉之
乙酉桂林奏言竊照川省三路合攻小金川添兵
進𠞰兵數日多糧運日急若不通盤籌畫難以辦
理裕如現在附近三路之各州縣均已碾辦倉穀
運送軍營其所派遠處州縣如川東之重通始得
從容轉運如川西之重慶䕫州及川北之保寧順
慶等處各距省一二千里派撥米石必須運至省
城再行分解不特運價不貲亦且行期甚緩查成
都嘉定二府素稱産米之鄉今歲秋收豐足若於
此二處購買即可指日辦足當令兩司飛飭遠處
派米州縣不必碾動倉糧按照派定米數前赴成
嘉所屬各處採買僱夫運送既可節省脚價并無
庸買補還倉且可於採辦之處即行起運更為迅
速至南路一帶自卭州以南山多路險人戶稀少
由清溪以至打箭鑪皆小土司所管更屬荒僻官
兵夫役絡繹載途覓食為艱現飭建昌道白瀛于
最近之清溪榮經兩縣碾動倉米分貯各站並于
續派米糧内酌量截留以備支發各夫口糧無庸
另支米折則夫役口食有資於轉運實多禆益其
巴朗拉堯磧兩路俱係近邊僻壤約略相同亦分
飭兩路糧員體察情形畫一辦理至火藥鉛丸為
軍營最要之物(臣)前請調各省火藥此時諒已起
程當飭督提兩標中軍俟其解到全貯省城就近
分解三路庶為費不繁為期更速而各路均得實
用奏入
上嘉之
同日汪騰龍奏言(臣)接准四川督臣桂林咨調陜
兵二千名必須大員統領伏念(臣)受
恩深重仰懇
天恩准(臣)統領官兵前往俾得少進駑駘奏入
上諭曰即應前往勉力為之
同日桂林又奏言(臣)接奉
諭旨籌撥健銳等營勁旅二千用資會𠞰實較綠營倍
為得力但川省距京甚遠而約咱尤為三路中最
遠之處誠恐緩不濟急是以臣等奏請添調近川
之湖廣貴州等省官兵八千名并招募新兵以供
調遣具摺後即已咨行各督撫揀派近川兵丁迅
速赴川此時諒已將次起程一俟到齊兵力儘足
敷用自可無庸請益其僧格桑之父澤旺懦弱無
能久被伊子幽於底木達地方僧格桑之兄亦早
被其殘害將來辦有成局所有小金川地方臨時
再行請
旨酌定至(臣)于攻克山梁之後進取卡丫因該處層列
堅碉賊番固守未便輕于撲取且西山梁尚有碉
卡必須攻奪喇嘛寺則後路既無返顧之虞間道
復有可通之境然後分兵繞截實為穏便昨探路
人回據禀喇嘛寺三面俱屬陡險難行該寺係各
土司喇嘛居住雖現為小金川佔據而各處喇嘛
尚多未散隨即密遣喇嘛二名潛赴該寺暗行約
會一面選派兵練俟彼處一有照應即行鼓勇登
山奮力攻取喇嘛寺以及附近寺旁各碉一面抽
撥官兵乘勢奪佔西山梁碉卡以便截取卡丫迅
搗巢穴奏入報
聞
同日董天弼奏言甲金達東北山梁有路通達木
巴宗若由山梁前進現已積雪深厚惟查蒲松岡
一路雖係樹木叢密而為賊番瞭望所不及臣現
飭修開路徑擬於初八日督兵潛進至甲金達山
梁係進兵緊要總口已派兵一千三百名及各要
隘糧臺撥兵九百餘名分布嚴密防守(臣)帶領兵
練二千七百名滿兵四百名督催前進攻擊奏入
上諭軍機大臣曰董天弼於十一月十五日退回甲金
達軍營十七日奏稱覓路往解達木巴宗之圍何以
直至二十八日始覓得蒲松岡之路又何以復遲至
十二月初八日始擬帶兵前進看來董天弼深染綠
營惡習全不知實力奮勉甚屬不堪前已降旨將伊
革職在兵丁上效力贖罪而令阿桂往署提督如阿
桂到彼時董天弼業於蒲松岡一路進攻得手或距
達木巴宗不遠諸事稍有起色則尚可留營以觀後
效倘仍不知悛改即著阿桂將董天弼拿問鎖解成
都嚴行監禁一面奏聞請旨定奪
丙戌桂林奏言據副將宋元俊禀稱金川頭人庸
仲至營聲稱索諾木差來請安並致送禮物等語
(臣)伏查索諾木與僧格桑狼狽為奸久在
聖明洞鑒今見大兵雲集差人親詣軍門焉知非陽為
恭順隂行覘我動静而來狼子野心實可置之不
論但索諾木雖侵吞革布什咱地方尚無顯然抗
拒形迹若即遽行麾斥反啓其疑貮之心豫籌抗
拒將來移師問罪未免周章(臣)細加籌度莫若處
以靜鎮使彼毫無顧慮一俟平定小金川合兵攻
討出其不意索諾木不得不退地回巢束身歸命
其事更易于完結隨令帶領頭人進見據稱僧格
桑年幼無知圍攻鄂克什地方如今大兵進𠞰尚
不知認罪退兵索諾木曾經阻勸終是執迷不悟
特遣頭人請安送禮等語(臣)當即面諭頭人以朗
卡深受
天恩尚知愛法今僧格桑侵佔鄂克什抗拒官兵索諾
木又經勸誡亦屬頗知恭順但僧格桑梗頑不法
必期𠞰滅爾土司等當以為戒若索諾木誠心向化
將來僧格桑或逃入爾境務即縛獻軍門
大皇帝必格外加恩子孫永守勿替爾可傳諭索諾木
遵奉(臣)見頭人于敬聽之下頗生感畏隨將所送
禮物發還並賞給綢縀煙茶等物該頭人叩謝而
去嗣後有孔撤綽斯甲布等各土司差人請安(臣)
亦隨時曉諭以小金川跳梁凶横侵佔鄰封
大皇帝洞悉番情若不及早殱除將來爾等受害更大
是以遣發大兵合力攻𠞰務須擒縛凶渠埽除其
地俾爾等得安居樂業常享太平爾等尤當感激
皇恩力圖報效該頭人等均稱
大皇帝實為我等土司安良除暴凡有用我土司之處
頭人百姓俱願出力等語察其詞色俱極欣喜奏
入
上諭軍機大臣曰桂林奏金川差頭人到營請安送禮
若遽為麾斥轉恐啓其疑貮所見極是桂林隨即剴
切面諭却其禮物給賞遣歸亦只可如此辦理但該
處頭人由何路來至軍營摺内未經敘及雖云金川
與小金川境壤毗連而其中道路究有遠近不同察
其經由何路即可識其往來蹤跡并可知索諾木現
在何處此等雖是間文末節實為全局緊要關鍵不
知桂林曾逐一問及否再金川攻圍革布什咱一事
本年五月間阿爾泰初奏止稱索諾木連夜發兵佔
據革地寨落並未言及索諾木之是否率衆親往及
八月中奏覆曉諭金川之事止稱宋元俊到彼土舍
索諾木叩頭跪迎詞貌恭順亦未言其在何處接見
又十一月中奏宋元俊探知小金川屢次差人求金
川發兵阻我大兵糧道歸路宋元俊差人往諭一節
止稱委千總崔文傑前往其巢譯諭索諾木即將已
派之土兵撤去而於崔文傑至何處傳諭更未提及
今索諾木是否仍在舊巢抑於革布什咱相近處所
别有巢穴或即在革布什咱地方統兵佔住遂為狡
窟均未經詳晰聲敘尤難懸揣著傳諭桂林即行查
詢明確據實覆奏至僧格桑之敢於抗命自係倚仗
金川而索諾木亦遂藉彼為要挾内地之計揆其情
勢固屬必然但兩酋若已連而為一則當我兵進攻
時金川或由章谷一路聚賊拒扼我兵即無由罙入
或讓我兵既進賊衆抄出阻我餉道臺站甚或在後
斷我歸路皆為可慮而索諾木並不出此又似其尚
知畏懼天朝設兩酋勾結已成自必互相援引又豈
宋元俊差弁譯諭遂能中止若云索諾木之志惟在
貪得革布什咱之地因宋元俊曾經含糊允許希圖
將來果踐其言更未必然番夷性素狡黠豈不計及
我兵若攻得小金川擒渠定地自必乘勝移兵辦及
革布什咱之事索諾木安能復保其所佔彼又何所
為而任我之直取小金川坐視不顧耶此又理之不
可解者總之賊計奸詭不可不防彼前此之貌為恭
順或懼官兵聲勢難當姑為觀望之策今既遣人到
營窺我虚實若見我約咱一路現無繼進策應之兵
索諾木竟乘我罅隙從中梗阻所關甚鉅桂林等不
可不加意豫籌以期妥善
(臣)等謹按金川賊酋賊目狡詭異常彼見大兵
進討小金川豈無唇亡齒寒之慮第以小金川
地勢險惡既與金川不甚相懸而又為之助兵
抗拒度官兵漸次攻取已不免曠日稽時至剪
滅小金川後兵力不無疲乏自難再為申討之
局俟至大兵一退不獨小金川坐而併吞即鄂
克什及革布什咱地方亦無難竊據盖其畜謀
已久故於爾時轉若毫無舉動者以俟機有可
乘而不知
天朝全盛兵力豈有不敷我
皇上英明剛斷早决其事之必成務期併殱兩酋永安
邊徼彼井底之蛙適以自取滅亡何能逞其機
詐耶
己丑文綬奏言(臣)接桂林咨稱前奉
諭旨派調陜甘兵三千名業經副將軍温福咨調不計
外再於陜西酌量選撥精銳兵丁二千名並派勇
健將領尅日帶領起程至小金川境内山路險隘
惟須擇其近山慣於行走者庶於進𠞰有禆(臣)查
陜甘兩省俱與川省毗連兵丁慣於陟嶺者頗多
應請於甘凉各標内挑兵一千於陜西提鎮各標
内挑兵一千仍照舊例以馬四步六派撥務令全
挑鎗手並帶長矛庶便于攻𠞰至于川省山路崎
嶇既因馬力難于陟險應請以馬價折給照例令
地方官帮同購辦騾頭以利軍行奏入報
聞
庚寅温福五岱阿桂奏言查貴州官兵於本月初
十日内到齊大砲亦已鑄成(臣)等商定十二日夜
不令賊人知覺派兵交侍衛三達爾烏什哈達巴
三泰哈薩爾圖佛淪泰伊里布章京佛進泰等令
其佔據右邊山梁攻奪賊人卡座又派章京瑚尼
爾圖等令其佔據左邊山頂又令侍衛賡音素彰
靄喬蘇爾額森特阿爾素納海祿鄂爾霍善章嘉
布章京丕亨保巴彦太等管領滿洲兵丁總兵馬
彪及副將富伸遊擊成德等管領貴州兵丁合力
攻取山頂碉卡(臣)等隨後接應其餘四川綠營仍
令總兵和邦額福昌帶領在後又派侍衛明仁新
達蘇前鋒參領官達色等攜帶新鑄大砲轟打賊
人碉卡當經派定前進其奪據兩邊山頂之官兵
乘夜上山將賊人十數處石砌攔牆全行攻克牆
内所有賊人俱行殺死攻取山頂碉卡之兵亦至
巴朗拉最高嶺下按隊排列官達色明仁新蘇等
一面放砲攻打賊人碉卡侍衛章京鎮將等一面
各督滿漢官兵直取山頂碉卡施施鳥鎗前進十
三日已刻官兵奮力上前先圍住大碉一座攻至
天晚未能摧毀圍守一夜至十四日黎明又令兵
丁施放鎗砲轟打攻至午刻兵丁憤怒奮力衝抵
其下不避鎗石或竟拆碉根或攀上碉頂碉内賊
人全行殺死並將大碉相連之石牆亦全奪佔因
天已晚(臣)等嚴督官兵各加巡視以戒不虞至
十五日各隊官兵一擁上前奮勇攻打所有大碉
六座小碉兩座又山頂石牆一處全行克取此次
打仗計殱戮賊人數百名拿獲十二名所得鎗刀
等物俱賞出力兵丁此三日三夜打仗滿洲官兵
内侍衛鄂爾霍善腿被石傷綠營官兵内亦有陣
亡受傷者至攻破碉卡時恐有一二賊人脱出潛
匿現派官兵遍山搜捕拿獲即行正法再巴朗拉
係緊要隘口一切糧餉鉛藥等項俱由此路運送
已派四川兵四百名駐守(臣)等俟搜捕逃匿賊人
完竣即進兵直取達木巴宗奏入
上諭内閣曰温福等奏稱帶領官兵奮勇攻破賊碉𠞰
殺賊衆已過巴朗拉等語温福等以滿洲官兵在前
綠營官兵在後晝夜打仗甚屬奮勉以此聲勢震懾
逆酋賊人必皆胆落不日即可集勲所有此次大臣
官員兵丁奮勇出力宜沛恩施以示鼓勵温福著賞
給小荷包二對五岱著賞給小荷包三個阿桂著賞
給小荷包一對侍衛章京内奮勇著績應賞給巴圖
魯名號者著温福查明具奏其打仗奮勉並受傷陣
亡及貴州官兵一并查明送部議敘
上又諭内閣曰前因温福等進攻巴朗拉時我滿洲兵
丁鼓勇直前實宜嘉奬當經降旨令將侍衛章京内
有出衆效力應賞給巴圖魯名號者查明具奏今温
福查明除前已賞給巴圖魯之喬蘇爾阿爾素納外
其前鋒章京委署翼長官達色二等侍衛額森特藍
翎侍衛三達爾俱屬奮勉行走著加恩官達色賞給
巴爾丹巴圖魯額森特賞給丹巴巴圖魯三達爾賞
給嘉爾瓦巴圖魯仍照賞給巴圖魯名號之例各賞
銀一百兩
同日温福阿桂又奏言(臣)等欽奉
上諭查巴朗拉一路離美諾一百四五十里較之約咱
轉為稍近且控扼賊匪咽喉並可迅解達木巴宗
之圍兹貴州兵三千名業已全到大砲亦經鑄成
審度事機難以稍為延緩是以(臣)温福於本月十
二日晚統兵進攻一連三晝夜將各處山梁大小
碉卡全行奪獲從此直進不難即抵達木巴宗逕
搗賊巢與桂林一路聲息相通(臣)温福此時若由
西路回至省城再赴南路約咱計程二千數百里
道路迂迴似屬鞭長莫及總之(臣)温福(臣)阿桂領
兵雖分兩路而辦事實祗一心當此軍務緊要之
時或分或合惟有一意併力相度機宜無論赴救
達木巴宗與直搗美諾總期臨時悉心酌辦俾得
迅速蕆事以仰副
皇上委任期望之至意至川省撥來兵内松潘建昌二
鎮之兵漢仗尚好未嘗不可振作其餘各鎮兵丁
本多選懦而技藝生疎者甚多皆由平日不能訓
練而自鎮將以至千把亦乏能事勇練之員為之
督勵實為廢弛已久容(臣)阿桂申嚴紀律竭力整
頓以期行伍起色奏入
上諭軍機大臣曰巴朗拉一路原係賊人緊要咽喉今
既得其山梁碉卡已據阨要之勢由此乘勝進攻易
如破竹據稱巴朗拉至美諾計程一百四五十里若
可從此逕趨美諾賊巢擒獲僧格桑則達木巴宗之
圍不攻自解或其路徑形勢必須先攻達木巴宗再
赴美諾温福自能籌合機宜惟聽其斟酌妥辦迅奏
捷音閱小金川賊犯噶塔爾等供詞稱有金川差二
兩頭人來帮僧格桑辦事不知名字等語可見兩酋
久相勾結索諾木竟敢顯然助惡此二頭人亦當與
小金川黨惡頭人一併擒獲重治其罪而索諾木之
罪亦所自取但朕不欲窮兵若僧格桑果能重治就
擒則小金川全局已定即一面傳檄索諾木令將所
侵革布什咱之地盡行退出受約歸巢如索諾木果
知畏懼恪遵則金川原可無庸辦及但須察其是否
誠心懾服所侵之地果否全行退出及所據革布什
咱番戶曾否盡數送還自可宥其已往倘係勉強面
從冀救一時之急而於所侵地界人戶不肯逐一清
還是狼性尚未能馴難保其不效僧格桑故智官兵
甫退彼仍出而滋擾又復成何事體即酌量於切要
處所分駐官兵嚴為控制使索諾木知所儆畏不敢
復逞方為一勞永逸再僧格桑此時如己就擒即著
温福等將逆酋及惡黨各犯嚴行審訊一面奏聞一
面於軍營將各犯分别凌遲斬决示衆仍將逆酋傳
首金川及内地諸土司使共知炯戒再前諭阿桂即
赴甲金達原因趨解達木巴宗之圍今已得巴朗拉
便當從此直入以搗穴擒渠為急務阿桂自應隨温
福進𠞰合力蕆事
同日温福奏言(臣)查巴朗拉一路乾隆十二三年
征𠞰金川原係進兵正道其鄂克什達木巴宗小
金川美諾等處皆大兵駐札及安設糧臺處所即
以路程計之約咱至美諾一百六十里固為不遠
而自巴朗拉至美諾經由鄂克什各寨統計亦止
一百四五十里且巴朗拉地勢碉卡固較他處更
為險阻而一經攻破已斷賊匪咽喉即可乘勝前
進是以(臣)前次具奏均以巴朗拉為正路至福昌
前次駐兵之鄧仍董天弼奏其地為山神溝緊要
後路(臣)查董天弼彼時因改赴木坪進兵則山神
溝鄧仍一帶實為後路不可不防其外軼是以留
福昌帶兵駐守今(臣)既由巴朗拉前進則山神溝
鄧仍向陽坪均在營盤之後已非緊要之地(臣)業
將福昌及所駐之兵帶至軍營所有鄧仍山神溝
及卧龍岡内外各站不過為糧道臺站所經每處
酌留官兵數十名以資接護通計不過三四百名
實無需專派大員駐守又董天弼現駐之甲金達
原距美諾不遠前次董天弼具
奏攻得牛厰摺内有西北進兵本布爾桑岡即去美
諾不遠由東北四十餘里可以直救達木巴宗若
將達木巴宗賊兵攻破則扼斷巴朗拉後路等語
是董天弼之所以不逕搗賊巢因達木巴宗更近
於美諾而土舍雅滿塔爾又急求赴援之故今(臣)
既統兵攻破巴朗拉前距達木巴宗不過八九十
里如何分搗達木巴宗及美諾之處(臣)當與阿桂
遵
旨相機酌辦奏入報
聞
同日温福又奏言(臣)接據雲南軍需局稱本年所
調各營馬匹内現由永昌鎮撥解馬八百匹騾二
百頭前往四川協濟軍務等語(臣)思川省用兵不
特䭾載難用牲畜即至官兵臨陣亦因限于地勢
皆須步戰竟無資于乘騎至京兵由滇赴川各站
須馬應付川省業已調撥營馬並各州縣購買之
馬甚為充裕其值亦賤而易得似無藉雲南長途
協濟徒多解送喂飼之煩并恐到川時不無疲乏
是馬匹之來實為無用(臣)將由滇入川所見兩省
情形札商阿爾泰令其自行酌辦兹准阿爾泰覆
稱南路情形與西路無異已飛咨雲南督撫將此
項馬匹停其起解奏入
上是之
同日
上諭軍機大臣曰前因桂林攻得約咱距賊巢甚近乘
勝罙入約咱自係正路不可無續進之兵是以速諭
書明阿王萬邦將所帶之陜甘貴州兵五千名令赴
約咱今桂林等雖經破取東山梁並未乘勝直搗賊
巢是此項續調之兵不過需待接濟而温福等昨奏
現已攻破巴朗拉即可長驅罙入直趨美諾此時西
路情形較南路尤為緊要而温福現帶進攻之兵秪
有黔兵三千餘名亦不可不添兵策應以期迅速集
事書明阿現帶之兵由維州一路兼程遄行維州距
巴朗拉為近著速傳諭書明阿接到此旨速赴温福
軍營聽候調遣其提督汪騰龍亦已帶兵迅速起程
著并諭該提督即行催䟎官兵速進其餘三千名仍
令星赴桂林軍營俾兩路會合并力攻𠞰以期尅日
蕆功
平定兩金川方略卷十三
