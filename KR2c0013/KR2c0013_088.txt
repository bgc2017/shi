欽定四庫全書
平定兩金川方略卷八十
十一月丁卯阿桂色布騰巴爾珠爾奏言(臣)等於
十月二十七日子刻𣲖海蘭察常青等帶兵八千
餘名由逹木巴宗北山取道前攻斯達克拉阿噶
爾布里碩藏噶爾三處以壓别斯滿其北山一路
𣲖富興烏什哈逹等帶兵三千餘名前往攻搶木
拉斯底普爾瑪美美卡等處其南山一路𣲖成德
等帶兵四千餘名從上繞進壓取阿喀木雅此兩
路官兵均於二十九日子刻潜進至(臣)等中路内
復分兩路𣲖額森特等帶兵一千名由資哩之北
山根進攻海禄納木札等帶兵一千名由資哩之
南山下進攻亦均於二十九日子刻潜進潜密遄
進(臣)阿桂色布騰巴爾珠爾積福福康安福珠履
帶兵分頭接應查資哩山下有橋一座為兵行往
來要路賊番築卡拒守寅刻額森特等督兵進攻
賊番放鎗抵禦將近橋卡賊益盡力拒守我兵奮
勇衝撲賊不能支四散奔潰官兵追殺過半即將
橋梁奪佔其北山下路富興等趁額森特奪橋之
際帶兵上山分佑木底斯底以及普爾瑪等處而
海禄亦帶兵由南山往攻阿喀木雅東溝之碉額
森特既得橋座即帶兵前往合攻而是時成德繞
從南山而下亦壓至阿喀木雅東溝三路官兵會
合奮攻該處碉座本属堅大又在山厓之上極為
陡險賊番拒守甚力官兵不顧鎗石進撲數次賊
於碉内鎗石交下攻至亥刻賊見勢難抵禦乘夜
出碉逃竄官兵追赶下坡鎗箭齊發殱斃甚多是
日富興烏什哈逹等帶兵上至普爾瑪地方督率
侍衛將弁等分佔美美卡東瑪色爾渠等處均經
攻克亦有殺獲其海蘭察等北山之兵於二十九
日申酋間分為二路進攻將斯逹克拉阿噶爾布
里碩藏噶爾山梁同時攻克佑據而色布色爾之
賊見勢已孤望風驚潰該處係在别斯滿之巔下
壓極為得勢據報現在迅速籌辦是夜南山額森
特海禄等隊内官兵因鏖戰一日夜暫令歇息至
三十日五更進攻阿喀木雅山上大碉官兵四面
奮撲攀附而上賊番駭竄旋將山梁一帶碉卡全
行攻克額森特等乘勝直取木闌埧賊俱奔潰隨
即督兵直攻鄂克什官寨賊見我兵勇銳異常一
面放鎗迎敵一面四散竄逃殺戮甚多拏獲活口
二名𣲖兵將官寨據住其各處奔竄賊番均遁入
路頂宗聚首(臣)等統率官兵乘此銳氣現在督令
力攻以期即克(臣)等查此一路内如阿喀木雅美
美卡木闌埧形勢均為絶險上年攻打至五六月
之久始行克取今此數月均有賊番拒守且已早
為預備乃於兩日之間盡行克復此皆仰荷
皇上調撥滿洲勁旅暨各省精兵
指示機宜分頭並舉俾賊酋左支右絀首尾不顧是以
迅速摧破此次各隊官兵不獨滿兵奮勇絶倫即
新到綠營官兵均倍常出力而舊兵亦奮勉争先
(臣)等欣仗
威福自可乘勝直入
同日明亮奏言竊(臣)等謹遵
欽定吉期西南兩路會同進勦兹於二十五日富德奎
林等所帶官兵均從黑龍溝先後進發至二十九
日子刻三寳所帶兵練亦齊抵沿河山下相次前
進賊番施放鎗石不絶(臣)在河北思紐所帶三路
官兵亦令分頭並進攻取得里並山梁碉卡賊番
漸聚漸多皆於兩面山險要之處竭力死守(臣)候
至夜半督率各兵分路潜往猝然攀躡而上乘其
倉皇失據時即將得里碉寨全行攻奪正當督兵
前進而富德已攻得喇嘛寺日寨繞出得里之前
兩軍同時會合勇氣倍加一路追殺直至策爾丹
色木該處賊番旋即潰竄其得里最高山頂賊碉
當日亦為奎林攻獲至三寳等往攻得甲布之兵
原令牽綴為河北聲援使賊人不能隔河放鎗維
時望見河北克捷無不覓路而登漸至山半勢亦
不能再退當即併力直前爭自殺賊(臣)又添𣲖舒
景安帶兵合力賊番不能抵禦盡棄碉卡而逃統
計河南之得甲布河北之喇嘛寺得里兩面山梁
日寨策爾丹色木盡行攻克現當潰敗逃散之餘
(臣)飛調夫糧接濟並將所得要隘𣲖兵防範鼓勵
官兵連夜前行即期埽穴奏入
上諭内閣曰阿桂明亮奏稱西南兩路官兵均於十月
二十七八九等日分路進勦西路已盡克資哩南北
山梁美美卡木闌埧並收復鄂克什官寨南路已克
得甲布喇嘛寺得里兩面山梁及日寨策爾丹色木
且現在鼓勵官兵乘勝前進等語收復小金川其勢
較易朕已久經料及但此次甫經進兵數日之間即
連得賊酋險要碉卡殺賊甚衆覽奏深為嘉悅皆將
軍參贊調度董率有方西路領隊大臣額森特於攻
勦資哩木闌埧時較衆倍加奮勉南路之領隊大臣
奎林攻克得里賊碉亦甚勇銳均着交部議叙其在
事出力之將領弁兵並着阿桂明亮等查明咨部一
併議叙其中有勇勉超羣者查明專摺奏聞候朕量
加優奬
上又諭軍機大臣曰據阿桂明亮等奏到兩路同時進
勦連克賊酋碉卡阿桂已抵路頂宗明亮已過策爾
丹色木距美諾均不遠自可即望捷音此次進兵以
來兩日之間連得賊酋險要碉卡如摧枯拉朽固由
添𣲖滿洲勁旅勇往直前綠營兵亦皆效法知勉是
以所向克捷但究覺得之太易恐賊酋暗藏詭計或
讓我兵直進在後抄截不可不防在官兵現俱乘勝
而進自當鼓其銳氣使益奮勇成功所謂兵貴先聲
亦董勸將士之道至帶兵之將軍參贊領隊等遇事
當倍加慎重不可因連次得勝稍存得意自滿之心
滿招損謙受益古訓昭垂將軍等各宜深體此意凡
進兵後路加意嚴防慎之又慎方為妥善就現在情
形而論官兵乘勝深入實有席捲之勢其於克復美
諾布朗郭宗等處自非難事即克日集勲亦不足言
喜惟能將莎羅奔岡逹克丹巴沃襍爾及七圖安都
爾等一併設法擒獲朕方喜慰蓋岡逹克丹巴沃襍
爾乃索諾木所恃主謀得力之人而七圖安都爾向
為僧格桑管事一切狡惡可惡之處皆彼黨助此三
人斷不可輕宥即或岡逹克丹巴沃襍爾二人未必
果在美諾或聞官兵勢盛仍復竄回皆不可定而七
圖安都爾為小金川舊賊目自必在美諾等處率衆
拒守阿桂明亮等均當一體留心若能將賊酋賊目
等拏獲即速𣲖妥幹之員解京嚴審辦理所有將軍
等此次統兵調度有方深為嘉慰阿桂明亮着各賞
大荷包一對小荷包四個色布騰巴爾珠爾富德各
賞大荷包一對小荷包三個海蘭察常青奎林各賞
小荷包三個普爾普烏什哈逹額森特特成額海禄
富興三寳舒景安各賞小荷包二個以示奬勵至豐
昇額等一路雖係牽綴之兵其進兵以後情形若何
亦着迅即具奏
(臣)等謹按行軍之要貴乎先事預之故聖人言
好謀而成兵法言多算制勝我
皇上於此次進兵之先調集滿洲勁旅并各省精兵
指示機宜纖悉備盡(臣)阿桂等謹遵
欽定吉期董率西南兩路官軍同時奮勦於三日内西
路則盡克資哩美美卡木闌埧等處並收復鄂
克官寨南路則攻克得甲布喇嘛寺得里山梁
及日寨策爾丹色木等處攻堅奪隘賊衆無不
披靡凡爾時克敵情形皆於月前
廟算先經籌及是以奉
命掃殄所向克捷乃
聖諭又慮將領等稍存得意
諄諄訓誡以滿招損謙受益遇事倍加慎重此利用行
師鳴謙所以貞吉而
聖人臨事戒懼先後同符也
同日富勒渾王進泰奏言竊(臣)富勒渾從桃關起
程二十五日已到日隆軍營稽查糧米軍火各項
已俱充足所需灰麵亦足敷用將軍阿桂現統官
兵分為三路進勦查三路中惟北梁一路程站較
遠官兵深入褁帶之外接濟糧運軍火各事宜及
早籌畫亦經白瀛將附近各站人夫抽撥備用均
可不致貽悮(臣)富勒渾與(臣)王進泰將日隆等處
要隘均撥兵弁防守惟逹木巴宗距日隆雖只五
六十里與賊境相通處甚多且為存貯軍糧後路
廵防尤貴嚴密(臣)等查有前𣲖卧龍關以内護守
糧臺之民壯一百五十餘名現在大兵雲集卧龍
關一帶係附近口内地方毋令多兵防駐擬將此
項壯兵調至日隆協同兵弁護守(臣)王進泰暫駐
日隆稽查彈壓(臣)富勒渾即赴逹木巴宗相機籌
應奏入
上嘉之
同日阿桂富勒渾奏言(臣)等前奉
諭旨令桂林馳驛前往四川軍營辦理運糧諸務兹桂
林於十月二十七日來抵軍營(臣)等查鄂克什一
路現有(臣)富勒渾同按察司郝碩及劉秉恬等督
率糧員隨時籌辦自可不憂貽悮其綽斯甲布一
路糧儲尚為充裕近復奉
旨𣲖布政使顔希深隨同鄂寳辦理亦可源源接續惟
南路站長夫少只有按察使李世傑一人不無顧
此失彼而(臣)富勒渾與鄂寳相離窵遠時有鞭長
不及之患查桂林前在南路統兵此一帶道路情
形最為諳習若令桂林率同李世傑專辦南路軍
糧而令鄂寳專辦綽斯甲布丹埧軍儲更為得力
奏入報
聞
己巳阿桂色布騰巴爾珠爾奏言(臣)等自十月二
十九日發兵即由資哩攻至鄂克什所有南北兩
山碉卡全行克獲十一月初一日大兵已進抵路
頂宗但路頂宗一處峯形陡峻三面懸崖峭壁僅
有沿溪一綫細路螺旋而上陡逕滑沙往往不能
駐足地形實為險絶且資哩南北兩山等處擊敗
賊衆盡皆聚積於此悉力固守並且用砲抵敵以
逞螳臂之計若照常攻打不免多需時日自當于
醜徒喪膽之時一鼔而登勢更易於摧敗因令額
森特等帶兵由路頂宗遶過南山從上下壓納木
札等帶兵由正路進攻海禄等帶兵由山腿向山
仰攻乘夜潜𣲖官兵毫無影響至初二日子刻侍
衛將弁等督同滿漢屯土等兵於至險至峭之地
一齊攀越頂趾相接騰凌直上賊番尚無知者經
官兵攀牆躍入突然奮殺賊番放鎗不及均用亂
石抛打我兵合力進射斃賊三十餘人滚厓跌死
者甚衆其餘四散竄迯奪獲砲位烏鎗長矛腰刀
等物甚多當將路頂宗佔據至海蘭察在色布色
爾等處亦將所帶之兵分為三路於初一日下山
衝壓旋將别斯滿大小各寨十餘處全行攻獲普
爾普帶兵由别斯滿東南下壓山梁碉卡富興等
所帶之兵於初一日由班東仰攻兜烏之靠南山
峯該處山勢險陡賊人早有提防奮力進攻未能
得手初二日黎明復督官兵進撲賊衆已過兜烏
而西海蘭察之兵亦上兜烏山梁聲勢甚大靠南
山峯之賊旋行奔散富興等即合力往壓帛噶爾
角克等寨其額森特等一克路頂宗即督兵直攻
明郭宗賊見木波帛噶爾角克一帶已有官兵分
布勢難支禦分頭竄逸官兵追赶亦有殺死者即
將碉寨搶拈者搜獲寨内所藏糧米甚多惟是官
兵自二十九日以來五畫五夜追赶截殺分頭搶
佔碉寨又所得各處及隘口地方均須留兵駐守
比至攻克明郭宗所存不過二千餘人(臣)等酌調
官兵添助聲勢即令鄂森特等由南山梁上進取
美諾海禄等由明郭宗下路合攻額森特等比至
南山梁上時巳昏黑遂先分兵截取美諾喇嘛寺
佔據形勢略齊兵力即攻撲美諾官寨而海禄之
兵又從下路繞至賊衆驚惶乘夜犇竄官兵一面
赶殺一面入據官寨共搶獲大砲四尊劈山砲八
尊米糧一百餘石詢據來投番人供稱七圖安都
爾見大兵已上山梁留兵看守美諾隻身迯去不
知現往何處等語(臣)等遣人飛探南路官兵尚無
信息隨復𣲖兵往接至海蘭察處本有兵八千名
又有富興等帶兵二千餘名從帛噶爾角克碉接續攻
勦底木逹布朗郭宗等處亦必勢如破竹此時金
川賊酋兄弟聞之必深震慴而各土司亦可堅其
助順之志
同日豐昇額舒常奏言(臣)欽奉
諭旨於本月二十九日進兵(臣)等悉心相度宜喜日旁
之間山名沙埧離爾圖山止隔一溝此山梁以上
亦有賊人碉卡若出其不意突然進撲可望得手
當𣲖領隊五岱等侍衛分隊前進二十八日黎明
五岱等帶兵直上沙埧山巔徑抵賊碉之下賊番
驚覺放鎗擲石而兵丁奮勇争先賊番驚潰分逃
官兵攻克碉卡各一座此外尚有數處碉卡賊人
在内放鎗抵禦(臣)等細看情形其地樹木叢密道
路窄狹離宜喜軍營甚遠且此處無從取水非可
久留隨將所得碉卡折毁撤回行至十餘里間忽
有賊二百餘從樹林中突出衝截經副都統書麟
等督率滿洲官兵鎗箭齊發殺賊多人餘皆四散
奔竄此次官員兵丁俱各奮勉而綽斯甲布人等
比工噶諾爾布在時倍為勇往(臣)等惟期進克要
隘以揚我武均奏入
上諭内閣曰阿桂等奏到初一二等日連克路頂宗明郭
宗等處現已克復美諾並收到别思滿兜烏帛噶爾
各克碉各情形收復小金川之昜朕原早已料及苐
官兵等能於一二日内連次克復美諾等處勦殺多
人並搶獲砲位米糧寔属迅速所有將軍阿桂恭贊
色布騰巴爾珠爾俱着交部議叙其在事之將弁兵
丁等均属出力奮勉並著阿桂等查明咨部議叙如
有超衆奮勇者即行具摺奏聞侯朕另降諭旨又據
豐昇額等奏從宜喜覓路攻奪沙埧山梁碉卡殺賊
奪械等語宜喜一路此原係牽綴賊勢于今官兵等
同日進攻即能克碉殺賊亦属出力豐昇額等及在
事將弁兵丁等俱著一併交部議叙
上又諭内閣曰此次進兵攻取美諾等處副都統額森
特督兵勇往甚属可嘉著加恩特授護軍統領又署
總兵海禄攻勦明郭宗奮勉出力着加恩寔授固原
鎮總兵以示奬勵
上諭軍機大臣曰阿桂等奏連克路頂宗明郭宗等處
現已克復美諾業經降旨交部議叙并諭將攻勦路
頂宗明郭宗直上官兵從優議叙其何人首先躍入
賊碉亦令查明具奏候朕另降諭旨至官兵自進攻
以來僅五晝夜即克復美諾處可謂迅速矣但據奏
七圖安都爾於官兵甫扺明郭宗即行迯竄不知所
往等語七圖安都爾為僧格桑用事頭人所有小金
川狡謀惡計多出於彼實為可恨自今揣力不能支
又不肯束手就縳自必仍迯往金川恐未能及時追
獲看來岡逹克丹巴沃襍爾料我必不歇手自然進
兵攻勦遂將美諾等處交付七圖安都爾二人先回
金川今七圖安都爾又復竄去可惜失一好機會是
以雖聞捷奏不能慰懷也惟是此次進攻因添有滿
洲勁旅士氣奮興軍威大振所向克捷以此先聲足
令賊衆聞而膽落稍為可恃今阿桂已差人往南路
通知明亮等會兵想克復美諾之後僧格宗一帶賊
人必皆望風潰去明亮等自更昜於直進其㡳木逹
布朗郭宗等處亦無難即時收復阿桂當一面酌量
小金川善後事宜及𣲖兵防禦後路糧臺諸務交富
勒渾王進泰妥為經理阿桂明亮即一面帶兵分路
攻勦金川乘將士新勝銳氣鼔勇直前且當賊人未
及守拒之時攻其無備成功更為利便阿桂等當努
力為之佇聽捷音但於何路進攻較妥阿桂尚未籌
定朕意美卧溝一路為兩金川要隘賊酋未必於此
堵截或可從此而進使之猝不及防又今年夏間賊
至木果木軍營後路滋擾並非自昔嶺一面而來其
由金川潜出之路即可為我兵密進之路亦賊所不
能預備者若用此兩路兼進較之當噶爾拉等舊路
尤為妥速著傳諭阿桂將是否可行之處即速妥酌
奏聞又豐昇額等攻得沙壩山梁賊碉一處因難於
駐守隨即撤回宜喜一路究難深入豐昇額等在彼
尚未知小金川捷報今阿桂已將美諾等處全行克
復即當進兵攻勦金川自必寄扎約會並進豐昇額
此時當遵前旨率同書麟五岱彰靄等帶領官兵馳
往丹埧相機攻勦其宜喜一路留舒常在彼並賫賞
阿桂色布騰巴爾珠爾額森特海禄成德等御用黑
狐冠各一項俟其到時祇領並聞卾克什等處之便
御製紀事詩一章書賜阿桂亦隨報發往並賞豐昇
額舒常小荷包各四個書麟馬彪五岱彰靄伍爾圖
納遜小荷包各二個將此傳諭知之
同日郝碩劉秉恬奏言竊(臣)等前因我兵分路掩
襲賊巢惟北山梁道路較遠(臣)等督率糧員業於
初一日運過米一百石本日又運米一百十餘石
以兵數核計糧數並扣算道路之遠近背夫往返
約須幾日陸續運送諒不致有缺乏至中路之兵
現由卾克什前進日内即可攻克路頂宗長驅直
入軍糧軍火均關緊要急須添站安夫(臣)等因現
有之夫尚不敷用若候内地僱到必致悮事業已
耑差前往鄧生隆拉岩洞卧龍關等站先及早抽
調夫二百名以資急須(臣)等仍不時往返催查赶
緊辦理奏入報
聞
同日郝碩劉秉恬又奏言竊照大兵攻得路頂宗
明郭宗並克復美諾其海蘭察等已由北山梁直
抵帛噶爾角克碉我兵乘勝直前行走迅速軍糧
尤宜赶緊辦理查逹木巴宗現存米一萬餘石該
處距美諾約有百餘里按照道路遠近運糧章程
中間應安三站(臣)與督(臣)富勒渾等抽調之夫俟
一二日内到齊應即照舊安設以資滚運現在未
安站時先於逹木巴宗多撥人夫並僱覓貿易人
等赶運美諾其日隆逹木巴宗兩處運到商米亦
按站給與價值令其一體運至以濟軍中之食至
海蘭察等所帶官兵糧運前此尚須取道普爾瑪
山梁今美諾等處業經攻克而海蘭察等之兵已
抵帛噶爾角克碉沿途既無阻隔此路官兵之糧
即由明郭宗美諾運往較為平坦近便
同日富勒渾奏言將軍阿桂克復美諾移營前往
策應(臣)查大兵分路進勦乘勝長驅接濟糧運尤
為緊急(臣)隨飛飭逹木巴宗站員𣲖撥夫役先行
背米七八百石專差管押分頭赶送中路及南北
兩山梁以濟急需現在仍源源接運均可不致遲
悮至美諾既經收復必須安設糧臺(臣)現督同徤
昌道白瀛調𣲖站員分撥夫役挨次安為妥設務
使大兵攻克一處糧臺即接續一處一切軍需各
項俱得轉輸迅速均奏入
上諭軍機大臣曰郝碩等奏糧運情形自應如此辦理
但此次安設糧臺必須每站撥兵護守嚴密廵防並
應多添護糧夫役小心逓運不宜僅委之背糧人夫
以致稍有疎虞其應如何酌𣲖兵夫護送之處著郝
碩劉秉恬留心妥辦並著阿桂富勒渾將應𣲖兵夫
事宜籌酌辦理至現在收復美諾帛噶爾角克等處
官兵聲勢壯盛賊番諒不敢潜出滋擾苐兵行貴於
乘勝直進而各處可通金川路逕甚多則後路最關
緊要屢諭富勒渾王進泰二人帶兵駐守此事即係
該督提等專責其一應防守事業總須與阿桂隨時
聲息相通嚴密防範不可稍存大意再富勒渾奏兵
進糧隨軍需迅速轉運一摺所辦甚好即著妥為經
理所有各處護糧防後等要務富勒渾務宜督率妥
辦
平定兩金川方略卷八十
