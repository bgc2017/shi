欽定四庫全書
平定两金川方略卷七十一
八月丁夘
上諭内閣曰前因温福在軍營漫無調度倉猝遇變輕
以身殉致文武員弁兵丁同時䧟沒揆其失事之由
皆因温福之倉皇失算以致折將損兵其死乃由自
取豈可復邀五等之封已將賞給伯爵銷去昨巴雅
爾至熱河詢及木果木軍營致潰情形㩀稱温福性
𥚹而愎參贊以下之言概置不聽义不察地勢之險
易不知士卒之甘苦常令攻碉多傷兵衆其實並未
得賊人緊要碉卡安營之處復距水甚遠平時既不
得人心臨時又全無措置以致于潰今富興至行在
復面加詳詢據奏與巴雅爾所言大率相合义所稱
不恤兵力常令伐木運石築柵挐卡且派撥萬餘兵
分守千餘卡以極盛兵力散處零星均歸無用實為
失策又分派各路將領時温福營中除德爾森保外
不留御前及乾清門侍衛一人恐扵朕前洩其情状
是温福竟敢意存欺罔實出情理之外前因温福在
烏魯木齊辦事認真率兵勦捕倡亂賊犯且曾随兆
惠等在軍營閱歷因命其由滇入蜀統兵伊甫至軍
營即攻克巴朗拉收復達木巴宗等處軍勢大有起
色因即擢任大學士並授為將軍伊亦頗知奮感初
不料其躁妄乖張失策僨轅一至於此使其身尚在
即當立正典刑以申軍紀今已沒於王事朕断不肯
追治其罪惟諭阿桂豐昇額當引以為戒不可蹈其
覆轍並自悔前此悮信其言不發滿洲勁旅惟有引
咎自責仍不欲以事後諉過臣下所有應得世職仍
着該部照例給予並將此稱行通諭知之
同日彰寳奏言此次奉調滇兵二千計至七月二
十四日可至川省之赤水河(臣)現飛催提督常青
即由騰起程馳驛遄行一與滇兵遇見帶領迅赴
打箭爐一路復飭管領滇兵之副將巴福書參將
熊擎柱亦赴打箭爐一路聽候調用奏入報
聞
戊辰阿桂奏言七月二十一日(臣)抵黃泥舖適富
勒渾遵
旨前接應並順道查辦糧務人夫㩀富勒渾送閱海蘭
察等咨文博清額普爾普已帶兵五百名由木坪
一路前来接應查(臣)南路官兵業已扼據險隘以
備整力再進並無需於接應而西路官兵屢屢奔
潰實未可恃是以(臣)今將續到黔兵一千名亦派
往協同駐守所有此項官兵五百名(臣)已令博清
額等仍由原道回赴西路軍營至此次所調滿洲
官兵入川(臣)過省時與文綬等面為籌酌務使地
方不擾而官兵行走仍無虞扵阻滯奏入
上嘉之
同日阿桂富勒渾奏言賊番自跳梁以来南路章
谷一帶後路綿長是以(臣)富勒渾派撥川兵三百
名新兵二百名並扵民壮内㨂派四百名遣赴軍
營聽候調用今(臣)阿桂已將章谷各處防範周密
其自章谷以至打箭爐皆明正土司所屬只須於
現有兵丁之外酌添以資守護惟查革布什咱地
方多與賊境毗連雖有漢土官兵千餘名分布防
守聲勢不免单弱而丹東一處東接吉地西通綽
斯甲布之木池該處原有之兵亦為太少(臣)等即
將川省制兵二百五十名交原領之遊擊程萬年
帶往丹東協同駐守庶可以絶賊人窺伺而於綽
斯甲布軍營通章谷一帶之後路亦更為有益至
打箭爐雖距两金川稍遠并尚隔明正巴旺布拉
克底革布什咱各土司之地但係軍營往来咽喉
當此軍務殷繁現存之兵實不敷用應于撥到壮
丁四百名内派二百名交泰寕協副將哈廷樑留
於打箭爐與各兵一體差遣巡防其餘二百名添
派扵章谷以内各糧台同原有之兵實力防護至
此後應派南路之新到官兵(臣)阿桂謹遵
旨酌撥打箭爐及東谷剛察茂紐等處暫一為存駐俾
伊等就近支糧既可稍省輓運之費而一旦調撥
亦為容易且扵後路一帶兵勢更為壮盛至甲金
達一處近經(臣)富勒渾于調到新舊兵内派往二
百五十名防守但甲金達距賊尚遠而山下牛厰
一處近通小金川木布爾桑岡更為緊要海蘭察
等雖已撥兵防駐為數不敷(臣)阿桂已面交博清
額普爾普令其經過甲金達時查看情形將此項
新舊兵二百五十名即改撥于牛厰併力防範奏
入報
聞
同日富勒渾奏言(臣)於名山縣途次接奉
上諭令分兵前後續進往迎阿桂兹(臣)行抵榮經縣之
黃泥舖站迎見阿桂據云章谷以外至翁古爾壟
各要隘俱經安設重兵防守嚴密其自章谷以内
至打箭爐一帶(臣)原擬安設兵丁民壮護守糧台
現復與阿桂商酌視其地方緊要處所分别增改
添設至扵南路台站夫馬口外現有臬司李世傑
口内現有鹽驛道杜玉林分叚督辦其打箭爐一
經(臣)派有知府副將等督兵防守足資弹壓惟查
西路自桃關至巴朗拉一帶最關緊要且現在添
調滿漢官兵將軍大臣等齊集此路定議分兵一
切應付及籌辦事宜均須預為經理(臣)現在馳赴
桃關巴朗拉一帶會同劉秉恬督辦一切首于順
過省城時面與文綬商酌奉
旨招商運糧各事悉心經理奏入報
聞
同日文綬奏言查京兵入川自成都赴軍營原擬
在桃關雅州两處折與馬價令其步行苐自成都
至桃關程站無多而自灌縣以西道路即多陡仄
馬匹不能得力沿途又須饋運草料應令即在省
城折給馬價聽其自便更為妥協其大小官員亦
併于省城照例分别支給騎馬並折支餘馬以歸
畫一奏入報
聞
庚午
上諭軍機大臣曰看来小金川賊人屢經官兵殱戮所
存自不能多即金川賊人代其守拒不過每處留數
人相助是收復小金川之事尚屬易辦今西安駐防
兵二千計可先到軍營荆州兵亦當継至其雲南湖
廣陕甘等省之兵亦應接踵而至阿桂于兵丁到時
計數分撥以為收復小金川之用一即當定期進兵
迅速克復不必俟京兵到彼致稽時日至進勦金川
之事就現在地圖而計似由三雜谷一路進兵較勝
即或賊人亦據險抗拒諒與當噶爾拉昔領等處相
倣而進兵後路則較為放心何不酌用此路又正地
一路應由革布什咱進兵今章谷一帶派兵嚴防其
後路亦為安妥與金川尚隔大河不逼近噶拉依勒
烏圍两處賊人守禦必不甚嚴或可乘其不備攻得
碉卡再渡河勦賊似亦出竒之一法但不知此一路
路徑險易及碉寨多寡若何阿桂應已詳詢得實著
再諭阿桂確按地形迅速熟籌妥酌密奏又收復小
金川之後其地亦係進攻金川後路但昔嶺及當噶
爾拉俱係仰攻不能得力只可派兵牽綴賊勢至進
兵之路既添或續調之兵尚不敷用阿桂不妨奏請
添派若干勿致臨時再請徒多延緩也
(臣)等謹案功噶爾拉及昔嶺原係一道雪山攻
過山梁即可直壓賊巢進攻本属捷徑惟因雨
雪連綿危巒叠嶂形勢險峻且官兵前經挫失
不免望而却頋又分守後路驛站糧臺所費兵
力亦多我
皇上於道路未定之先即
諭以現在地圖由三雜谷進兵較勝(臣)阿桂得所遵循
因於谷噶一路熟籌深入而德爾拉諸處糧運
所經俱在三雜谷境内是以軍營後路既可肅
清而賊番抄截伎倆自無所施也
同日劉秉恬奏言查木果木失事後派往阿斯通
領兵之守備王汝衡出卡拒敵被賊殺死(臣)詢之
各兵衆口僉同其在底木達等處帶兵之遊擊錢
國佐據已出兵丁報稱當時被賊砍死馬爾邦帶
兵之遊擊陳聖矩因賊人圍困與其子用火自行
焚死大板昭帶兵之守備武丕爵㩀已出將弁報
稱當賊番搶卡之時鎗傷陣亡又㩀跟随董天弼
兵丁禀稱董天弼扵六月初一日夜由營盤移赴
底木達碉寨時路遇賊番右脇中鎗走至碉旁菜
園身死奏入
上勅部知之
甲戌阿桂色布騰巴爾珠爾富德奏言查現調各
省大兵接踵前来自當乘此銳氣俾其及鋒而試
但進兵之始務須先操必勝之算則兵氣始揚以
此時軍事而論自當先辦小金川而進勦小金川
自當以路頂宗鄂克什朋郭宗為正路其右山之
兜烏左山之策卜丹稍遠之本布爾桑岡再遠之
别斯滿大板昭等處皆可進兵然路多則需兵更
多今于一路之中酌分兩三路自不可少皆須新
兵應用計所調各省綠營兵除調黔兵一千外共
有八千名(臣)阿桂悉心核算南路官兵共有一萬
二千餘名若再加四千似可敷夾擊之用而西路
官兵當此潰散之後即再加四千名尚恐不能得
濟現在續調黔兵一千名計至八月内既能陸續
抵營俟(臣)等齊赴達木巴宗日隆一帶審察情形
并訪問于熟悉路徑之人悉心公同籌議再行具
奏奏入
上諭軍機大臣曰據阿桂奏此時自當先辦小金川以
路頂宗鄂克什明郭宗為正路等語與朕所見適合
此路既關緊要自當令阿桂在被統兵進勦而以色
布騰巴爾珠爾為參贊至南路副將軍必得妥協之
人方於軍務有益明亮在南路軍營二年於將士等
接洽地勢番情亦皆諳習自應令明亮為副將軍富
德為參贊一同進勦至所稱右山之兜烏左山之策
卜丹稍遠之本布爾桑岡再遠之别斯滿大板昭皆
可進兵等語此等皆係西路軍營之地于其中酌分
數路並進自不可少前因别斯滿一路就圖而論可
通美卧溝底木達等處似為尤要曾諭令豐昇額在
彼統兵而令海蘭察為參贊豐昇額現駐宜喜以便
將来進勦金川自不必復行調動當於色布騰巴爾
珠爾海蘭察二人内酌擇一人在彼帶兵著阿桂悉
心妥酌具奏至所稱南路官兵一萬二千餘若再加
四千可敷夾擊之用西路官兵當此潰散之後一即
加新兵四千尚恐不能得濟等語是阿桂猶以兵數
為不足但彼止就陜甘滇楚之八千兵而計其新到
續調之黔兵一千名到營之黔兵二千人尚未算入
又西安荆州駐防兵三千亦可陸續到營又成都自
願随征之駐防兵五百應早已往通計共一萬四千
五百名除酌軍營一千應用外尚可存兵一萬三千
餘名就西南兩路兵數多寡核計分撥似現在收復
小金川已足敷用原可不必俟京兵到齊再辦仍著
阿桂實力妥籌即行奏聞
乙亥阿桂奏言㩀官達色禀報大板昭一帶陸續
脫出官兵五百餘名大半均無器械已令其將各
兵送至桃關俟辦給軍装器械再赴西路仍令各
歸本隊並查明此項兵丁有無傷病不宜留營或
係在大板昭一帶防守被遮或即在木果木等處
潰散到拘賊境是否在海蘭察等所查未出三千
餘名之内均須逐一辦理奏入
上諭軍機大臣曰此等兵丁從賊境脫出大率胆怯而
心驚不堪復用且其中從木果木等處軍營潰散者
多著交阿桂逐一確查如其中有在木果木倡逃者
查訊得實即應正法若係潰散之衆亦當照前旨分
省發遣即或實係傷病並非打仗者可比不得復援
随征優恤之例自當發回本籍革退名糧不必官為
資送並不當令其子弟等補缺阿桂務須確實嚴查
分别妥辦
同日豐昇額舒常奏言查宜喜日旁二處宜喜山
高風大現已下雪日旁山不甚高糧站即在山坡
若於山梁立有大營亦足保護糧站(臣)等酌於宜
喜山梁建造碉樓俟築成後即交綽斯甲布看守
至宜喜後路頭站泥峙岡地方在於山頂山根即
係覺木交此二處之兵若亦移駐日旁則覺木交
所駐糧石火藥鉛銅等物甚多一時難以運送且
恐人疑有不辦金川之意不如仍留泥峙岡覺木
交之兵並酌量增兵暫為駐守俟一切物件運完
後再行移駐日旁奏入
上諭軍機大臣曰豐昇額此奏非是前因伊等接奉從
前令其移駐大板昭及往援阿桂之旨酌量現在情
形仍駐宜喜不動方以其能審度事機並不拘泥遵
旨深為喜慰並望其相機攻勦以牽賊勢若竟能得
手亦省將来進勦之力今即不能進攻何至轉行移
撤徒示弱於賊人實為非計且向聞番地冬間不甚
有雪必至正月以後雨雪始多直至夏深始止今甫
交秋令反以已經下雪為詞欲移日旁就煖是何時
方可進攻乎况豐昇額今年三月以前即在宜喜攻
勦彼時正當多雪並未撤兵他往何以此時略一見
霰即思移營避去而以山上新築之碉令綽斯甲布
看守乎至覺木交糧台兵糈軍火儲備甚多將来分
路進勦極為得濟此時何可輕事更張設或阿桂所
定各路仍需覺木交貯糧則又將運回僕僕往来徒
縻脚價亦屬失算豐昇額身為副將軍舒常為參贊
乃一路軍營所係似此胸無成見軍務何所禀承著
傳諭豐昇額舒常將因何如此舉動緣由㩀實覆奏
並傳諭阿桂知之
(臣)等謹案宜喜達爾圖山梁雖云雪大山高堅
碉林立然較之甲索之險要異常日旁之道曲
途紆形勢究不相同若攻過兹山下至臨河則
勒烏圍賊巢随在皆可渡河進勦今恭奉
諭旨令豐昇額等勿輕移動以待相機進取嗣後明亮
遂移絨布之兵先取七碉継又從特朗等處之
柵而下因得直抵舍爾尼以收隔河分掃之利
向非此
旨飭諭竟爾撤兵在彼時既不得牽綴之力而日後其
又何以資合擊而佐集勲也
丁丑富勒渾奏言此次添調滿漢官兵為數甚多
據阿桂稱翁古爾龔綽斯甲布兩路將来添兵有
限惟四路須厚集兵力方敷遣用(臣)查三路應辦
一切軍需業經(臣)同文綬先期預備惟是糧運最
關緊要查西路之米截至七月底止共計有一萬
二千餘石日前核計尚属充足但現值大兵過境
需夫較多各站滚運之米難免停滯而僅藉商民
長運之米以供軍需恐每日多寡不齊似當随時
籌畫專派幹員責成經理(臣)現委知府李永祺設
法趕運米一萬石由木坪運至達木巴宗知縣牛
兆鼎王宓設法趕運米一萬石由桃關運至日隆
庶糧運可期無悮俟大兵到齊之後再催商運滚
運之米源源接濟更可日增充裕至於軍火銅鐵
以及軍装器械等項(臣)現同文綬嚴催督辦上緊
趕運務期迅速觧營奏入
上嘉之
戊寅豐昇額舒常奏言查自木果木失守之後各
路軍營情形不時變幻而驚異是以綽斯甲布一
路之兵輕為移動嗣因西南兩路大兵俱行暫撒
而新調之兵計日可到臣等自應統兵分路進勦
因擬將窵遠難撤之先先行收撤庶啓行時速而
且易因欲將宜喜之兵暫移日旁駐守兹接奉
諭旨令(臣)豐昇額仍駐宜喜(臣)思綽斯甲布一路之兵
以此時弹壓駐守並相機進取之計宜喜尤關緊
要日旁次之且宜喜雖係綽斯甲布所属之地早
被金川佔㩀去歲大兵始行克復但若兩處一體
進攻除官達色等帶往雜谷以及陸續傷病兵丁
已共有二千餘名此路所存之兵計五千力量不
敷分辦(臣)等查看日旁之山勢較易防守酌派領
隊大臣永平音吉圖總兵李擴等帶兵駐守但(臣)
等閱歷未深諸難自恃今恭讀
聖訓惟有遵
旨仍駐宜喜不敢輕議退撤以期無悮奏入
上諭軍機大臣曰昨㩀豐昇額等奏欲將宜喜之兵盡
撤至日旁所見甚謬業經屢次傳諭今㩀豐昇額等
等奉到朕旨已自知前此所見之謬至所稱此處兵
計五千名實不敷分辦等語是豊昇額等之意惟冀
添兵不知宜喜之路果係進攻要地自不得不用多
兵若僅為牽綴賊勢分隊弹壓而設則在營之兵已
屬有餘况前諭將撥交官逹色之千餘兵仍撤回宜
喜備用現又經阿桂行知川督酌將西安駐防及雲
南綠營兵内先到者各撥一千赴宜喜統計又添兵
三千餘名更為不少豐昇額等惟當實力妥辦即使
無可進之機亦應嚴密固守勿再游移輕率示弱于
賊至會勦金川應分幾路進攻豐昇額等静聽阿桂
調度而行
同日富勒渾奏言續調黔兵一千已於七月二十
四等日先後經過桃關計算此時頭二起將抵日
隆兹准將軍阿桂咨覆此項黔兵若令其回赴宜
喜軍營既未免往返稽時且現㩀西安副都統書
麟報稱已於七月二十六日帶領前四旗兵一千
名行抵寳雞是此時巳可抵省若令黔兵回轉適
與西安滿兵各相遇夫役難於應付恐至擁擠不若
將西安蒲兵一千即從成都經雜谷腦一路前赴
綽斯甲布聽候豐昇額調遣應用(臣)已飛咨文綬
遵照分撥再前奉
諭旨派赴宜喜之滇兵二千名亦㩀報於七月二十九
日頭起官兵五百員名已抵資州計初三四間可
以扺省(臣)現今兼程前進馳赴宜喜軍營聽候派
用奏入
上諭軍機大臣曰據富勒渾奏准阿桂咨覆將到省之
西安滿兵一千即從成都赴綽斯甲布軍營聽候豐
昇額調用所辦甚好前因豐昇額軍營急需添兵接
濟是以諭將黔兵一千派赴宜喜今此項黔兵已扺
日隆自無令其僕僕轉回之理阿桂酌令西安滿兵
即由成都前赴宜喜自属便捷又富勒渾因前此令
滇兵二千即赴宜喜之旨仍飭令將領槩赴豐昇額
軍營不知前諭係三路進攻時所籌今以收復小金
川為先務則西路正當添兵進勦而宜喜不過照常
駐守無庸復藉多兵情形迥不相同豈宜復執前說
阿桂令將新到滇兵酌撥一千赴宜喜之處方為斟
酌合宜並著傳諭文綬於此兩項兵到成都時悉照
阿桂所派即令前往其續到之滇兵一千西安駐防
兵一千抵省亦即飭赴西路至陕甘湖廣並荆州滿
兵共七千應分撥何路之處著阿桂妥速酌派行知
文綬遵辦
平定兩金川方略卷七十一
