欽定四庫全書
平定兩金川方略卷三十六
七月戊申阿桂奏言綽窩土司朋楚克拉布丹綽
斯甲布土司工噶諾爾布各遣頭人具稟言屢被
金川荼毒懇請𠞰滅除害並願派土兵協𠞰是金
川罪孽貫盈為衆土司憤恨冀其速亡情事已可
概見(臣)查西山梁墨壟溝一帶雖極高峻若能相
機搶佔既可破賊番東山梁犄角之勢且可進搗
僧格宗但非乘間出奇一舉集事賊番必更增修
嚴密再辦愈為費力現與鎮將及土弁等詳悉定
議提兵迅進再前日從魯陽山撤回時見山頭坡
角賊番所種零星稞麥漸就成熟即令漢土官兵
割取其餘踐踏殆盡行至格宗賊寨之前並將麥
田悉行焚燒合並陳明奏入
上諭軍機大臣曰阿桂此次辦理甚屬用心奮勉著加
恩賞戴花翎至綽斯甲布等差人投稟尤為極好機
會自當速籌進取所有該處軍糧飭令阿爾泰即行
趕運並著文綬加緊督催毋稍遲緩
上又諭内閣曰文綬自去歲以來辦事俱屬妥協現又
經理軍務著賞戴花翎以示鼓勵
己酉阿爾泰奏言此次先後所調川黔兵丁俱未
隨帶餘丁又未給與䭾載銀兩因將長夫應用但
餘丁一名每月僅支鹽菜銀五錢而長夫工價照
站夫之例每日給銀八分所費較多應將黔兵未
領䭾載銀兩無庸給發即(臣)與福隆安阿桂奏派
楚滇二省各官兵如蒙
俞允即須行調來川(臣)一面飛咨各該省照例備帶餘
丁以資遣用倘臨時亦無餘丁備帶則長夫一項
又應一體應付惟是每兵百名給夫三十名係仿
照餘丁數目酌辦(臣)查陜甘官兵分起到川經戶
部議准帶餘丁三十名而部咨所開西路成例稱
馬兵四名步兵五名合給餘丁一名是馬兵百名
應帶餘丁二十五名步兵百名應帶餘丁二十名
川省各營官兵均應照例辦理但合計皆未及三
十名之數(臣)思多帶餘丁即可隨時拔補正兵缺
額應請仍照例以三十名為率若長夫祗供背負
樵汲之用嗣後各省調來之兵其無餘丁者所給
長夫應減去十名每百名給與二十名商之阿桂
據云前管木坪軍營即如此辦理已足敷用是不
獨費貴樽節而民力亦可不致虚勞奏入
上諭軍機大臣曰現據阿爾泰酌議餘丁長夫事宜以
餘丁可備充補長夫祗供樵汲已飛咨各省續調官
兵令其備帶餘丁自應如此辦理又請每兵百名定
給長夫二十名固為慎重錢糧起見但官兵現在隨
營出力已議給與長夫三十名今又忽復裁減非所
以體恤士衆著温福即就軍營實在情形妥籌速奏
同日
上諭内閣曰前派色布騰巴爾珠爾審訊五岱捏參温
福一案色布騰巴爾珠爾護庇五岱並未將伊詳審
轉將温福無關緊要事件反覆搜尋治罪亦所自取
但其人本糊塗尚非有心壞事者可比至五岱意欲
參奏温福自占地步亦屬小人常態但無顯然實証
朕亦豈肯以未形之事苛求治罪著施恩將色布騰
巴爾珠爾撤去黃帶在家圈禁五岱著發往伊犁自
備資斧效力贖罪並諭中外知之
(臣)等謹按五岱從北山進攻久而無效且致色倫
泰陣亡因而獨劾馬彪等并參温福誠如
聖諭實係自占地步而温福繼參五岱亦不免過甚其
詞是以
特令色布騰巴爾珠爾赴營研訊使温福果乖張僨事
難副統兵之任自當據實直奏仰候
睿裁乃於無關緊要之處傳集章京將領等反覆吹求
不思温福身係將軍現值領兵攻𠞰致使軍營咸
懷觀望不無稽遲進攻色布騰巴爾珠爾之咎寔
在於此我
皇上執兩用中權其事之大小重輕總以軍務為先因
將色布騰巴爾珠爾等分别懲治此蓋一出於大
公至正而
權度精詳時宜悉協若謂因固倫額駙之故轉為從嚴
辦理是猶以私心揣測於
至聖時中之道未足仰窺萬一也
癸丑温福豐昇額奏言南路僧格宗地方係小金
川要路而綽斯甲布一帶又進𠞰金川必由之道
該處官兵似未可遽議減撤但現在南路一時未
能攻進糧運又不充裕所有第五次赴川之陜甘
兵二千名前擬撥赴南路今可令其改赴西路軍
營以資調撥
同日溫福豐昇額又奏言曾頭溝一路據董天弼
稟稱梭磨官寨相近有路通小金川之大板昭地
方可以分兵進𠞰現在甘省官兵尚未到營董天
弼因梭磨土婦懇請助𠞰已於其所屬土兵内挑
齊一千名預備進發(臣)以三雜谷一路糧臺事屬
剙始恐甘兵到營一時急需難以接濟即札知劉
秉恬速將應運三雜谷米麪等項督催全數起運
以裕軍食均奏入
上諭軍機大臣曰温福等奏梭磨土婦情願派兵一千
隨札劉秉恬催督糧糈令董天弼上緊進攻籌辦甚
是又現在綽斯甲布綽窩各土司具稟紛紛懇請帮
兵出力此屬最好機會若不趁此殄滅兩酋將來各
土司畏其吞噬必轉而歸附金川則逆酋䲭張益甚
此係萬難中止之事至前此所詢火藥一項原恐其
透漏賊境不可不嚴加防範若官兵破賊攻碉全賴
以此制勝自當隨宜施政過為樽節靳不輕用奚異
於因噎廢食乎其議將續調之陜西兵令往西路在
西路固可稍添兵力但南路現須派兵由綽斯甲布
一路進攻若陜兵減去南路恐又不敷著傳諭溫福
阿桂等就兩路實在情形通盤籌畫仍飭令帶兵各
員就近取道遄行
同日阿桂奏言查綽斯甲布為進攻勒烏圍正路
惟因一時糧運難繼不能多集官兵只可相機攻
擊以為牽掣金川之地至西山墨壟溝以外甲爾
木山梁若能一舉搶佔則出隘得寬去卑就高建
瓴之勢既據撡縱在我可以得利此番各省官兵
内其得力者黔兵為最川兵與甘兵次之陜兵又
次之連次撥來南路者均係陜兵然多此二千名
亦足以壯聲勢而供留守現已飛調陜兵二千名
兼程前來以資協𠞰奏入報
聞
同日阿桂又奏言都司李天佑前因攻破卡丫時
奉
旨以副將擢用今該員駐兵綽斯甲布漸能熟悉番情
請令其先換副將頂帶以資彈壓奏入
上是之
乙卯阿桂奏言川省分路進兵軍糧最關緊要南
路山多路遠趲運尤屬不易現在阿爾泰所辦綽
斯甲布一路軍糧幾及一月尚未運到若遲至秋
後即恐風雪載路挽運更難仰懇
皇上天恩暫令劉秉恬先赴南路籌辦糧石於是更為
有益奏入
上諭内閣曰前因川省軍糧緊要特命劉秉恬往西路
鄂寶往南路分頭辦理今南路逕僻路長山巒陡險
輓運較艱尤當設法趕運劉秉恬平日頗能辦事著
調赴南路上緊籌辦阿爾泰著仍在南路帮同趕運
其西路糧務即著鄂寶辦理
丁巳阿爾泰奏言竊查辦理糧餉實為軍需要務
(臣)自去年軍興以後寢食不安日思自奮無如年
衰血短每於午後神氣昏憒遇有緊要事件時多
叢脞之虞即協同督臣辦理軍需糧餉實屬不能
勝任惟求
皇上天恩將(臣)革職但兩金川滋事之始本係(臣)辦理
不善當此軍務緊急之時豈敢置身事外仍懇
天恩將(臣)留在軍營效力俟軍務告竣倘尚能黽勉行
走另請當差奏入
上諭内閣曰阿爾泰前在山東巡撫任内察吏安民克
副任使擢授四川總督於地方政務亦屬認真是以
加恩簡任綸扉仍膺封疆重寄小金川一事固由阿
爾泰辦理不善但以小金川與鄂克什土司蠻觸相
爭本不值輕議加兵因諭令妥協撫馭以靖邊隅及
阿爾泰親至土境面諭僧格桑退地受約遂亦宥其
既往此實朕不欲勞師動衆之本懷是以於阿爾泰
格外原宥即伊獲罪罷斥之後旋復賞銜任用令其
專辦糧務乃於南路軍糧節次遺悞現在籌及綽斯
甲布一路分兵攻𠞰專待糧集進發乃阿爾泰辦理
幾及一月尚無運到者是伊有心貽誤軍務其罪實
在於此頃竟奏稱年老昏憒運糧事務亦不能勝任
請革職留於軍營效力是始終不肯以國事為念惟
圖置身事外倚老負恩天良何在阿爾泰著革職挐
問交與文綬派員看守候訊
庚申阿桂奏言西路軍營以鄂克什為正路而曾
頭溝為協𠞰之師南路軍營以卡丫為正路而綽
斯甲布革布什咱為協𠞰之師必須卡丫一路軍
威強盛則南路各土司方可藉以無恐且現在溫
福一路搗小金川之東又有曾頭溝一路以據其
北若卡丫一路再有多兵搗其西南犄角之形既
成腹背受攻必難支禦如將南路調撥所餘及續
調未到官兵歸併西路約咱一帶止為駐守之計
則是名為三路其實僅有兩路賊番窺見南路力
單勢必撤其精銳潛赴曾頭溝鄂克什等處據險
固守恐西路亦未必即能奏功揆之全局似為無
益至南路軍需遲誤究因辦理不善所致今既命
文綬總督四川復派大臣佽助從此悉心料理糧
儲自可無乏謹將實在情形從長熟計以據實覆
奏入
上諭軍機大臣曰阿桂覆奏南路之兵不宜分往西路
所奏甚是所有南路節次調派之兵應仍歸阿桂統
領妥辦昨據溫福議將第五次調赴南路之陜兵二
千改赴西路如現在未赴西路即令其仍歸南路備
用而以續調之湖廣兵二千調往西路若前項陜兵
已赴西路軍營即將湖廣之二千兵調赴南路著傳
諭溫福阿桂酌量檄調並諭令陳輝祖知之
同日溫福豐昇額奏言七月十四日哈國興帶同
鄂克什熟悉路逕之人由阿喀木雅山溝繞至瑪
爾迪克山梁詳悉察看據稱策卜丹雖通美諾俱
係深林仄逕賊番碉卡林立防守甚嚴官兵若由
策卜丹前進其東南兩面賊境在在俱可抄截官
兵後路現在只有陜甘兵三千名實嫌單弱查海
蘭察等現在攻𠞰瑪爾迪克賊番設立大柵踞守
鄂克什舊寨木闌壩之總路若加添兵力一面困
住大柵一面從旁繞道分兵攻壓或下木闌壩或
下鄂克什舊寨一處衝壓得力餘賊自不能支較
之取道策卜丹似為有濟今哈國興已於十七日
帶兵二千名逕赴瑪爾迪克山梁會同海蘭察等
剋日設法進攻但瑪爾迪克箐密山長西通策卜
丹本近本布爾桑岡必資大員帶兵防範(臣)等擬
派李煦於瑪爾迪克相近之貢噶地方駐扎以防
後路而壯聲援於糧臺文報均為有益奏入
上嘉之
同日溫福豐昇額又奏言固卜濟山峯賊番安設
木柵兩座石卡四座經官兵將卡座盡行奪取又
燒燬木柵一座(臣)溫福即令官兵就近立木柵二
座石卡三座將賊番山頂木柵圍困以便乘勢攻
取又本月十五日夜有賊番三四百名於侍衛明
仁等所守木卡前分隊衝進亦經官兵殱戮甚多
餘賊鼠竄而去至(臣)豐昇額于美美卡附近連設
卡座斷絶賊番運糧取水之路察看美美卡大碉
南尚有大卡一座必將此卡攻奪然後可以直撲
大碉當令額森特彰靄等各帶兵于山巖突起處
東西設伏(臣)豐昇額由中路前進官兵奮勇衝突
有固原兵黃正首先躍入賊卡衆兵蜂擁而上將
卡内之賊盡行誅戮並將卡座拆毁其美美卡大
碉自可計日而得奏入
上諭内閣曰固原兵黃正奮勇先登甚屬可嘉著以千
總用遇缺即補以示鼓勵
八月癸亥文綬奏言南路軍糧要緊自省至章谷
一帶前經阿爾泰增價招商每石運價十五兩之
外議增二三兩不等現因食物騰貴錢更昂辦運
仍有未敷今議酌增為十九兩先行取保發價以
期充裕至由章谷往卡丫軍營原係撥𣲖接運今
既添設橋座多僱站夫可可䟎運無阻並招募殷
商自省直運卡丫軍營省章谷僱夫接運之煩更
可源源接濟其南路新添綽斯甲布一路紆途仄
徑人力維艱從前未定章程今議給價招商一例
催運奏入
上嘉之
甲子文綬奏言川省驛站馬匹不敷應用查官兵
額設馬匹其存留各營者計有二千三百餘匹今
酌撥一千五百匹按驛站之遠近分撥應用既免
留營虚費馬乾而驛遞亦毋虞缺乏奏入
上嘉之
同日陳輝祖奏言楚省兵丁現在先撥三千赴川
合𠞰所有應借行裝銀兩先議存留一半到川給
辦苐思成都官兵雲集同時添製衣物市價增昂
轉多躭延未便今即於楚省按名留銀四兩代製
皮衣帽一套委員解送餘銀逐名散給並咨明川
省督臣停辦以免墊發之繁奏入報
聞
丙寅溫福豐昇額奏言木坪土司甲爾參納木卡
瓦寺土舍索諾木雍中俱屬實心奮勉並續派土
兵到營隨同協𠞰懇請酌量奬勵奏入
上諭内閣曰甲爾參納木卡索諾木雍中俱著加恩賞
戴花翎並賞甲爾參納木卡誠勤名號索納木雍中
謹慎名號以示鼓勵
同日溫福豐昇額又奏言(臣)等恭誦
諭旨所擬兩金川檄諭義正詞嚴實可褫么䯢之魄但
若派隨征土兵齎往尚覺不值應俟其出柵叫號
求免鎗礮之時飭令通事曉諭發給或遇俘獲番
人擇無用者令其齎往仍一面督兵進攻使番衆
惶惑震懾稍有潰散賊酋自不能支奏入
上嘉之
同日
上諭内閣曰溫福等奏候補守備瑪什泰自抵軍營以
來打仗攻柵甚屬奮勉著加恩補授松潘鎮右營守
備
同日畢沅奏請陜省出征兵丁一體製辦衣帽解
送軍營奏入報
聞
己巳阿桂奏言甲爾木山梁逼近金川為進取僧
格宗要路由墨壟溝前進山形雖險一至山頂道
路尚寬自前次失利後賊番方以官兵不復從此
取道正可因其驕怠迅圖進取(臣)商定後即派侍
衛鎮將等於各處隘口分防内酌撤出滿漢屯土
兵練派令明亮同副都統永平博靈阿侍衛德赫
布和隆武烏爾圖納遜總兵宋元俊及各侍衛章
京將備分隊帶領潛赴墨壟溝齊集二十一日進
至羣崢地方賊番瞭望不及之地稍為歇息是夜
月出後土兵在前引路按隊進發官兵魚貫而登
二十二日子刻將近賊卡大霧瀰漫乘其不備騰
撲入卡賊衆措手不及紛紛潰竄遂將第一道山
梁及各卡佔據官兵乘勝爭先所向披靡此一日
間且戰且前連搶山梁三道攻克石卡二十餘座
石碉四座山峯木柵一座所至殱賊多人其帶傷
逃去並墜落巖谷者不計外殺死頭目一名並搶
獲火藥刀矛器具甚夥官兵隨又帶同巴旺布拉
克底土兵别從深嘉卜一路搶上山峯將路通金
川之格魯克古地方佔住修立營盤扼其來路查
甲爾木山梁前可俯視僧格宗東可下壓達烏今
格魯克古已為官兵據定則金川賊衆來援路途
紆曲勢多不便若一面佔守山梁一面直取僧格
宗諒達烏前敵之賊可以不攻自潰奏入
上諭内閣曰阿桂奏覓間攻𠞰甲爾木山梁並已堵截
通金川要路所辦甚合機宜具見實心經理阿桂著
授為内大臣在事將弁均屬奮勉出力併著交部議
叙
上又諭軍機大臣曰南路自薛琮失利之後久未進兵
今阿桂攻克甲爾木山梁軍聲漸振但官兵自墨壟
溝進發已深入八九十里沿途堵守要隘需兵正多
而此次所帶之兵僅于各隘口分防内酌量抽撥恐
兵力不足不能乘勝罙入所有第五次之陜兵二千
名即日自可全抵達烏又前次令湖廣預備之二千
兵起程前赴西路今南路正當相機進𠞰厚集兵力
自屬多多益善著即傳諭陳輝祖速飭帶兵之員將
後調之二千兵遄程前赴南路軍營以資調遣
同日阿桂又奏言川省産硝本少各路進𠞰所需
火藥皆資隣省協濟自當極為撙節向來南路軍
營解到火藥派有專員收放又有總兵英泰總理
查核收存支領歴歴可稽不但不能透漏亦並不
敢抛散且自約咱進攻山勢陡仄官兵繞澗緣崖
掩其不備施用鎗礮處較少自上年八月扣至本
年六月軍營收過火藥共十八萬三千二百餘斤
現在尚存十二萬七千六百餘斤並無濫用透漏
諸弊查番人碉寨内穢汚處所皆可出硝山澗溫
泉之下並産硫磺供用不乏(臣)惟謹遵
諭旨加意防範以免疎漏奏入報
聞
同日文綬奏言南路糧運卡丫及綽斯甲布兩處
軍營存米各有三千餘石起運在途亦各數千石
至西路軍營存糧較多其董天弼一路現係松茂
道查禮總辦已飭令詢明確由何路進兵速行設
法趕運(臣)在省為兩路接應糧儲自可無誤奏入
上諭軍機大臣曰文綬籌運兩路軍糧甚為妥協現在
阿桂乘勝罙入陜西湖廣後調之兵俱令前赴南路
糧貯尤宜源源接濟以裕軍食至綽斯甲布係進𠞰
金川分進之路所有此路兵糧亦當一律趲運以備
將來進兵劉秉恬前經降旨調往南路自即星速馳
赴上緊督辦所有西路三雜谷一帶糧糈既已酌定
規條著即告知鄂寶令其接辦
上又諭軍機大臣曰布拉克底土司安多爾巴旺土婦
伽讓俱各督派所屬土兵隨同大兵進𠞰誠悃可嘉
安多爾著賞戴花翎并賞恭順名號伽讓著賞恭懿
名號並賞縀四疋以示鼓勵
平定兩金川方略卷三十六
