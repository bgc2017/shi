欽定四庫全書
平定兩金川方略卷八十三
十二月辛夘豐昇額舒常奏言(臣)等於俄坡山梁
探得路徑一處雖山險林深向來未從此進俟索
倫兵到突往攻擊可期一鼓而克(臣)等又於宜喜
達爾圖地方暗跴道路據報達喜達爾圖南首山
下林中似有賊番聲息夜聞微露火光查此處距
三雜谷土兵營盤甚近即係我兵樵採之所此必
賊番潛伏計圖擾掠(臣)等除每日樵汲之人照常
派兵護行外是日夜間先派兵丁伏於樹林將盡
處天色始明林内果有賊三四百名分為三路突
出不知我兵已經準備一出樹林即來攻擊官兵
奮勇鏖戰殱戮甚多賊番不能抵禦仍進林中分
竄官兵趕至溝底搜查已無蹤跡始行酌撤昨接
阿桂抄送奏稿知小金川地方已全攻復現議進
勦金川(臣)等俟阿桂酌定分攻道路扎知到日所
添派楚兵二千名亦可到齊此處再揀三千兵(臣)
豐昇額帶領即遵
旨由丹壩前進(臣)舒常仍駐宜喜一帶牽掣賊勢至現
在等候阿桂信息之時若索倫兵到即挑選此處
之兵暫攻俄坡地方若克要隘即由此處進勦不
必前往丹壩奏入
上諭軍機大臣曰豐昇額等奏稱於俄坡覓路進攻俄
坡在金川以北從前原定路徑即有此路稱其地稍
平坦嗣以探聽未真遂未用及今既訪有可進之路
則由彼前抵勒烏圍自更收為便捷至所帶之兵豐
昇額即以原撥帶往之五千兵督率進勦亦甚妥便
前諭豐昇額前往丹壩因與阿桂現定之谷噶凱立
葉地方相近是以諭令豐昇額當赴阿桂軍營協同
酌辦今既覓有俄坡一路不但不必另往丹壩即與
阿桂軍營相近之處豐昇額亦毋庸前往矣至豐昇
額即往俄坡進勦則宜喜一帶尤不可不留舒常彈
壓控馭如豐昇額進兵後宜喜等處有可進攻之機
舒常不妨酌量牽綴賊勢但必須可得便宜方派兵
前往不宜輕率撲碉致挫壯氣
乙未豐昇額舒常鄂寶奏言駐防吉地丹東之副
將鄭國卿等禀稱吉地所屬之甲魯珠爾德等處
雖現在無賊匪潛擾然兵力尚單應請添兵(臣)已
於宜喜軍營内酌撥三百名前往分防駐守奏入
報
聞
丙申阿桂色布騰巴爾珠爾奏言查攻搗金川道
路臣等連日以來通盤籌計所有谷噶凱立葉兩
處詢之通事頭人等所稱道路形勢雖各有不同
然較之昔嶺功噶爾拉等處究係未經攻打之地
賊酋即有預備或尚不至十分嚴密其凱立葉一
處頭人等稱須從三雜谷地方行走(臣)等此時擬
先從谷噶進攻俟抵谷噶之後察看賊番光景酌
量分兵數千由雜谷地方前往託名撥赴綽斯甲
布軍營一至凱立葉路口即從此入庶使賊番無
由知覺若能攻過凱立葉則谷噶之兵亦可會合
罙入至南路官兵已議從馬柰馬爾邦進取近日
巴旺布拉克底頭人均來美諾(臣)等詳加詢問據
稱河南之博堵距布拉克底之深嘉卜甚近河北
之馬柰等寨向係布拉克底故地土司等派土兵
前往而以大兵繼之猝然搶佔可望得力但以須
於當噶爾拉駐兵以分賊勢另派官兵從臨卡深
嘉卜繞出分攻博堵馬柰而於馬奈馬爾邦等處
以次派兵進取則河南之兵可以進攻曾達河北
之兵可以真取馬爾邦今(臣)阿桂現駐美諾賊人
必專守功噶爾拉昔嶺一帶或於各處未經進發
之前仍其不備先從巴旺布拉克底地方掩襲抑
或仍須各路分攻之時突然進取己令巴旺等頭
人前往跴探諒數日即可探明禀覆查金川番衆
無多所以堅心死守者恃其險阻之故但賊境四
面皆山形如釜底若多兵而多路一路得勢各路
皆迎刃而解今不但(臣)等現有之兵欲分谷噶凱
立葉兩處尚覺不敷即南路一面從當噶爾拉牽
綴一面從深嘉卜臨卡分攻兵力亦不免單弱是
以(臣)阿桂萬不得已前此既為省兵之計又為請
兵之奏至(臣)等此時籌畫必期迅速擒渠掃穴未
可仍似上年輕率前驅轉成頓阻且以現在人夫
而論若欲設臺隨營供用勢尚不敷(臣)等一面籌
辦進勦機宜一面催令督(臣)等預備妥協庶臨期
無虞掣肘
同日阿桂又奏言(臣)接奉
上諭令於富勒渾王進泰二人中酌派防守後路(臣)查
富勒渾王進泰均屬小心謹慎然過慎則葸遇有
番人即不免望而生疑而用内地稽查盤詰之法
施之新附外番其情斷不能安且該督等於山川
形勢以及軍行機要均未能悉(臣)查副都統成果
於留防事宜尚堪勝任雲南提督常青練習軍務
並熟習邊情本皆為軍營待用之人但成果向有
腿疾而常青近亦羸弱多病即日大兵前進遇有
緊要後路酌令成果帶兵駐守如尚需人再令常
青往駐庶可無虞
同日豐昇額舒常奏言(臣)等前遵
諭旨由丹壩進兵查看彼處地方若從丹壩前進必須
攻克穆爾津岡始可往攻勒烏圍此處碉卡雖多
賊番守禦究不若宜喜達爾圖之堅固詢問土都
司那木喀搭爾據稱穆爾津岡迤南即係凱立葉
等語(臣)等正籌攻取間接阿桂等來札稱西路之
兵定由谷噶凱立葉而進查阿桂等所定進兵之
路正係(臣)等所探地方阿桂等若從此進兵共(臣)
等又領兵往攻穆爾津岡兩路齊舉賊番不能互
相救應必得迅速成功如阿桂等就近分兵並勦
穆爾津岡(臣)等仍照前
奏攻取俄坡一路該處雖山險林深必須向上攻擊
若於三路合進乘賊不能救援之時奮力攻撲或
易於得手均奏入
上諭軍機大臣曰阿桂駐在美諾已經一月若俟朕批
摺回時已四十餘日距所擬歲底歲初尅期合勦之
說正當其時阿桂各項部署諒已就緒務即酌派妥
恊與豐昇額明亮訂期會勦仍將進兵日期迅速奏
聞至阿桂所擬谷噶凱立葉及馬柰馬爾邦兩路進
兵若此事早時聲張賊得以預為防堵殊屬非計如
欲赴馬柰一路應令桂林或富德統兵徑往當噶爾
拉進攻使賊信我兵仍由原路進勦力為堵禦我兵
潛赴馬柰等處出其不意自可易于得手其欲赴谷
噶等處者亦當於功噶爾拉山梁派兵攻勦以綴賊
番全勢而我兵仍潛由大板昭直取谷噶凱立葉兩
路亦使賊番猝不及備如此方合用兵指東擊西竒
正虚實並用之道阿桂熟於軍務當妥酌實力為之
佇聽捷音又據奏小金川全境必有能事之大員始
堪督率富勒渾王進泰二人均屬小心謹慎然過謹
則葸此論頗為近理前次原以二人身任督提地方
乃其專責且呼應亦靈是以派令後路照料今阿桂
所奏如此則二人自不足恃據稱雲南提督常青練
習軍務熟悉邊情於緊要之路酌令常青往駐等語
常青留駐美諾等處自為有益已有旨令富勒渾等
諸事與之虛衷商酌勿稍存畛域之見並著阿桂轉
諭常青一切當引為己任勿以現有總督在彼稍存
推諉仍將辧理情形具摺奏聞至美諾既有常青已
為足恃成果雖有腿病然帶兵諳習實為得力之人
阿桂雖自凱立葉進兵則三雜谷後路宜有接應當
令成果帶兵一二千在三雜谷駐守可即妥酌行之
又據豐昇額等奏於丹壩一路進兵之說尚屬未定
前因丹壩一路難於徑進豐昇額竟可不必前往即
速將俄坡一路跴訪明確俟阿桂扎會師期克日進
勦
同日明亮富德奏言南路官兵進勦金川議由巴
旺布拉克底前進攻取馬柰馬爾邦查該處進兵
道路自格藏而西過巴旺境内循河北前至布拉
克底之臨卡其前為駱駝溝與馬柰交界迤西即
為馬爾邦由此渡河而南地名曾達相連克舟九
寨若由河南深嘉卜發兵亦必從此經過為進攻
噶拉依之要路(臣)明亮前在功噶爾拉山梁可以
望見其南北臨河兩山形勢阸塞之處仿彿小金
川而道路備細情形未能深悉臣等一面派令都
司崔文傑前赴巴旺與土司等面商進攻機宜並
圖取山形地勢以便呈
覽查南路沿山要隘現皆派兵防禦哨探賊人但於本
境增築碉卡以圖死守並不敢稍來滋擾則其望
風畏懼止慮大兵仍各路進攻而至于馬柰馬爾
邦設守未必盡能周密(臣)等俟崔文傑回營先挑
屯土兵丁潛赴該處乘其猝不及覺攻得地方即
可全力直入(臣)等因土兵踰山越嶺行走最稱便
捷而於襲擊等事用之尤為得力查新投汗牛十
四寨其中壯健各番已派參將許世亨挑帶來營
備用其餘滿漢官兵並新到黑龍江兵丁俱酌量
抽赴章谷一帶隨後策應再兵行糧隨最為緊要
自章谷以至臨卡約計五站現已知會桂林並扎
臬司李世傑預為妥恊奏入報
聞
同日富勒渾王進泰奏言(臣)富勒渾前至美諾詢
之將軍阿桂等西路擬由大板昭一帶進發南路
擬由馬爾邦一帶進發所有餉道情形自應另行
籌畫查大板昭進兵係由布朗郭宗取道前往該
處糧臺若仍照舊安設則破碉帛噶爾角克碉喇
嘛寺等處俱屬小金川境内距賊較近一路臺站
必須多駐兵丁節次防護方保無虞如有資哩由
别斯滿一路運赴布朗郭宗計程一百四十餘里
不特站程較短且附近瓦寺地方前路既有大兵
鎮壓而美諾路頂宗鄂克什等處復有官兵駐守
聲勢相連糧臺前後俱有照應無庸多費兵力而
賊已難窺伺且資哩以外由明郭宗至喇嘛寺各
臺俱可裁撤較為節省苐機宜密速若此時遽行
安設恐賊番知覺預作隄防現在仍由明郭宗一
帶轉運以待兵行所有前次調派官員夫馬業俱
陸續到來昨已密令臬司郝碩一俟將軍阿桂移
營隨將所備夫馬帶赴别斯滿一路安設新站(臣)
隨後即將喇嘛寺等站現設糧員夫馬全行捲撤
一併帶往布朗郭宗添補以資輓運所餘馬匹人
夫留備大兵前進加站之用至南路馬爾邦馬奈
係由巴旺一路進發其僧格宗一帶附近賊境之
各糧臺似應全行裁撤以節兵力并免賊番窺伺
至守護糧臺(臣)復分飭站員揀選強壯糧夫合同
防護奏入報
聞
同日郝碩劉秉恬奏言查近日美諾軍營兵食或
將日隆達木巴宗二處存貯米石由站滚運或按
站給價即令商人一直運交計共運到米七千九
百餘石現在軍營除官兵支食及運往南路外尚
存米二千餘石伏思南路軍糧運價倍昂於西路
即以僧格宗由南路運米一石需運送價銀二十
二兩由西路運米一石需價銀十五兩是由西路
運米一石即可省一石之費(臣)等不敢稍分畛域
商同侍衛奎林及臬司李世傑將南路之科多一
站趕緊安設每日運米三百石務先運米一萬餘
石即可節省銀七八萬兩至底木達布朗郭宗一
帶先經我兵搜獲米六千二百餘石指日辦理
金川須由此路進發(臣)等飭令各站糧員運過米
一千二百餘石俟大兵前進隨宜措置奏入報
聞
同日桂林奏言(臣)仰蒙
恩命督辦糧儲前在軍營深知南路糧運與别路不同
緣程站較遠人夫更調較難必須兼資土司烏拉
而烏拉之來惟在夏秋兩季一至冬季即已無從
僱覓此時達木巴宗日隆一帶存糧充裕核其價
值較南路多寡懸殊現經將軍阿桂酌令分運接
濟(臣)將此暫時未撤之夫由美諾趕運章谷而章
谷現存米穀谷庸供運南路軍糧即備指日改途
進攻之用蓋南路進勦之路雖多然皆以章谷為
後路章谷存貯有餘則轉運軍營自易而自省城
至章谷又以打箭爐為適中之地該處係沿途之
地存積不患過多且南路土司烏拉多經其地截
留僱募亦為省便現在章谷打箭爐及口外各站
共計米一萬四十餘石以現在兵夫數目核計約
敷一月有餘已飭上緊趕運務期源源接濟奏入
報
聞
己亥豐昇額奏言查俄坡一路山大溝深實難徑
進今擬仍由丹壩一路進攻於十二月初三日帶
領西安滿兵及雲南甘肅綠營兵共三千名索倫
兵三百名前往丹壩預備一面跴訪路徑俟阿桂
處約會進兵確信尅期前進奏入
上諭軍機大臣曰豐昇額等奏俄坡不便進兵自以仍
由丹壩為是但聞該處穆爾津岡一帶路頗險仄從
前岳鍾琪在彼攻勦未能寸進似其地亦非可長驅
徑進者且豐昇額現帶之兵僅有三千三百即新調
之湖廣兵續到亦不過二千兵力未厚又無繼進之
兵在後策應即使得有碉卡亦斷不宜深入至舒常
近在宜喜牽綴賊勢斷不可移動此外更無可為豐
昇額應援之用因念豐昇額為人誠實堅毅之力頗
屬有餘而料事制勝則不逮其祖是以所到之處不
慮其退却而慮其輕進今豐昇額前赴丹壩探訪路
徑靜候阿桂知會師期按日而計亦正當此月下旬
昨諭阿桂二十七八九皆吉日可以進兵阿桂酌定
後即速通知豐昇額按期同進著傳諭豐昇額進兵
後若竟攻得險隘只宜於該處山梁駐兵防守切勿
冐昧深入致賊人抄襲我後
同日阿桂明亮豐昇額鄂寶富勒渾文綬奏言查
川省各屬辦運軍糧遠近遲速不同口外站長道
險夏防雨水冬慮冰雪農忙則人夫短少草枯則
烏拉又稀因地乘時情形互異即如西路從前自
明郭宗至登春木果木等處官兵夫役不下四萬
餘人約月需米一萬石餘其從桃關卧龍關一帶
水發運道阻至半月有餘軍營及沿途各站若非
稍有積儲即不免於貽悞是以向來籌酌運糧不
敢不略為寬餘儲備至於餉銀一項除支發軍營
官兵夫匠鹽菜工食之外附近臺站所需站夫工
價等項亦由隨營總理道分發站員支放約計兩
月費用一併起運俟將次用完再行發解此應時
辦貯糧餉之實在情形也惟是軍需各欵固宜儲
備充足亦須斟酌緩急歸於慎重誠如
聖諭必籌可進可退之計方為妥善(臣)等公同查酌軍
營奉
旨加賞之件原係臨期咨解其平時䘏賞銀兩紬縀布
疋等物亦俱隨時酌調備用即鹽菜工食銀兩以
及火藥銅鐵等物均可按數核定計月運供惟糧
米一項寬餘存貯之地必須近便庶緩急足恃以
目下情形而論西路之日隆南路之章谷綽斯甲
布之周叟積貯並宜寬裕但其地皆在各土司境
内距桃關打箭爐雜谷腦等處自二十餘站至三
十餘站不等倘按月辧運之糧一有短缺或乘勝
深入添站增夫需糧緊廹近處無從取攜遠供不
免竭蹷恐致周章(臣)等悉心酌議凡備貯軍需之
地當遠近兼資層遞相及無令積聚一處大率軍
營於逐日資放之外須常餘一月之糧銀五六千
兩火藥三萬餘斤銅鐵等項只須足用今大兵攻
克美諾賊巢迅速前進則達木巴宗鄂克什等處
均當貯米數千石其南路之打箭爐章谷綽斯甲
布之梭磨從噶克周叟並應倣此分貯各路總理
司道府等量地勢之遠近時候之早晚數目之盈
絀隨時商酌(臣)等酌核情形督令分路轉輸則接
濟既便亦不致積多成累至綽斯甲布糧運較西
南兩路尤遠今春由雜谷打箭爐兩路並進夏秋
頗覺充盈今打箭爐專運章谷久將木池軍糧停
止且時方冬令烏拉歸巢勢亦不能僱覓現在止
由雜谷一路照常運供舊糧日支之外既漸減少
而以後照新定章程酌辦亦無虞壅積奏入
上諭軍機大臣曰阿桂等酌議軍營備儲糧餉等項亦
只可如此辦理現在籌定分路尅日進勦以期迅速
深入則糧運各項愈進愈遠護糧夫役最關緊要前
經傳諭富勒渾等妥選強壯夫役練習器械護行如
州縣之設立民壯亦足以資捍衛昨已據富勒渾等
奏稱遵旨通飭選派惟在該督等董率糧站各員酌
量緩急隨時通報
同日文綬奏言查續調楚兵三千共分六起行走
每起五百名於十二月初五日頭起行抵成都昨
准阿桂來咨已
奏明將一干撥起南路俟前起一千到省即令赴南
路軍營其續到二千飭赴宜喜此時口内口外人
夫糧草久已寬備又先期飭行各站妥速應付凡
道路稍平可以併站之處兼程前進至豐昇額已
定由丹壩進攻則此項楚兵在卓克采陡柔總路
聽調不必直到宜喜致多往返(臣)已飛飭豐昇額
酌定取道何處即檄帶兵將弁遵照奏入報
聞
平定兩金川方略卷八十三
