欽定四庫全書
平定兩金川方略卷九十
二月丙申阿桂色布騰巴爾珠爾奏言(臣)等督率
官兵攻擊登古對面高峰近詢土人地名羅博瓦
若從迎面直攻殊難得手今訪得高峰陽坡之旁
有路可通出賊碉之後而此一路石大溝深積雪
極厚賊人不料我兵越險前往是以尚未設備(臣)
等前已派兵五路定於二十八日子刻進攻而是
夜雪勢更大因而停止連日或晝或夜必有一二
次大雪自尺許至數寸不等官兵實難措足查自
登古進攻實為金川險隘若非審度天時地利為
萬分必得之計遽行輕舉妄動賊人一有知覺其
勢轉難籌辦應俟有二三日之晴冰雪稍為融化
密速發兵必能罙入再(臣)前奉
諭旨令將楚兵二千歸於(臣)等軍營留為另覓新路分
道進勦之用但明亮處現分河南河北兩路進攻
急藉官兵助勦(臣)不敢稍分畛域此項楚兵應請
即赴南路軍營應用現咨富勒渾文綬等照此辦
理奏入
上諭軍機大臣曰阿桂等奏籌度進勦情形一摺只可
照如此辦理進兵當籌畫萬全原不宜輕舉妄動該
處正值冰雪凝寒自當速祈晴霽阿桂宜秉誠致敬
以邀
眷佑又奏明亮待兵迫切已將楚兵二千全往南路是
明亮處頓添此二千生力兵自為得力明亮或將所
添新兵進攻馬爾邦或令富得帶往攻取當噶或令
派赴奎林處倂攻斯苐博堵著照該處實在情形速
行籌辦
戊戌豐昇額五岱奏言(臣)等進兵凱立葉前已佔
據莫爾敏山為進圖迪噶拉穆扎之計隨於二十
九日飭令都司袁敏挑選三雜谷兵六百名乘夜
搶佔次早據報已至山巔(臣)等即派侍衛納木扎
等帶兵由莫爾敏山下沿河南前進派侍衛巴三
泰等帶兵由河北前進又派侍衛彰靄伊達里等
分兵接應(臣)五岱(臣)豐昇額俱於子刻起行凡遇
沿途形勢地方皆酌留兵據守以防遶截黎明時
至沙岡遇賊十餘迎見官兵即行奔逸官兵追及
殺死八人又行二十餘里已抵迪噶拉穆扎山下
奮勇衝登忽有賊人三四百人抛石下壓我兵鎗
矢齊發多有殺傷又上一二里有賊五百餘人由
林内分為三隊截出衝斷侍衛瑪爾占納木扎等
督兵奮戰侍衛普濟保丕亨保等夾攻合擊斃賊
尤多當欲攻取山頂大碉因碉内賊人抵禦既力
且值天色已晩遂派署總兵官達色侍衛佛倫泰
砍伐木植即於所佔沙岡竪柵防守從此再行攻
進實可大省兵力奏入
上諭内閣曰豐昇額等奏稱佔得莫爾敏山攻克迪噶
拉穆扎等語此次打仗賊人捨命前來竟將我兵截
斷乃官兵奮勉出力將賊擊敗甚屬可嘉所有索倫
雲騎尉委署恭領定吉爾圖健銳營前鋒校官敏西
安委署驍騎校秦紹榮受傷身故俱著交部照例議
叙其餘陣亾受傷之滿漢屯土官兵俱著豐昇額等
查明分别造册送部一併議叙
上又諭内閣曰豐昇額等奏乾清門侍衛瑪爾占三等
侍衛普濟保護軍參領丕亨保奮勇殺賊超衆出力
著將瑪爾占授為頭等侍衛賞給拉巴巴爾巴圖魯
名號普濟保賞給衝擊葉特巴圖魯名號丕亨保賞
給諾恩濟特巴圖魯名號仍各加賞銀一百兩以示
鼓勵
同日富勒渾郝碩奏言(臣)等伏查自日隆至軍營
一十七站每站各有里民客夫六七百名至千名
不等每日除滚運軍火支應雜差外可運米七八
百斛不但軍營足資支發且有存餘惟俟楸砥糧
運暢行軍儲充裕即可將凱立葉一路歸併運供
以大板昭為總滙之所梭洛栢古為西北兩路分
應之處加倍添夫以便分頭運送其破碉各站俱
可裁撤所有撤下之夫移添楸砥一路及增安大
板昭栢古兩處儘數分撥此外尚有預備將軍移
營添站之夫一千四百餘名一俟大兵罙入即便
次第安臺可無貽悮(臣)富勒渾前在軍營面見將
軍阿桂據稱大板昭為西北軍營喫緊後路僅有
兵二百名為數較少應將前次派往雜谷之松潘
兵二百名調往以資彈壓(臣)等俟將軍一有捷音
即督率臺員帶領人夫尾隨安設以便利於軍行
奏入
上諭軍機大臣曰前因阿桂軍營後路關係緊要曾屡諭豐
昇額即帶兵速赴谷噶了口為阿桂留防後路豐昇
額接到此旨自能酌量辦理今據豐昇額奏已攻得
莫爾敏山沿途勦殺賊人在事官兵俱各奮勉現在
籌取迪噶拉穆扎該處既有可進之機自不便撤令
他往或豐昇額此時已從凱立葉乘勝深入亦足助
阿桂一路聲勢至於阿桂後路如大板昭一帶朕時
為厪念兹據富勒渾奏在軍營時面見阿桂告以大
板昭為西北軍營吃緊後路僅有兵二百名為數過
少應將松潘兵二百名添派以資彈壓是阿桂於大
板昭等處亦曾籌及今雖添兵二百未知果否得力
至阿桂自進攻谷噶以來連次克捷官兵俱各勇往
直前固可即望得手但其後路不可不時刻留心著
傳諭阿桂妥酌行之
辛丑明亮富德奏言(臣)等率兵攻取河北之庚額
特該處東西兩山至此合拱賊在山㘭蓋有平碉
並將靠山傍橋盡行截斷攔以石卡而於東山嘴
起立戰碉自衛其西山脚下插河流之處因水未
泛漲露出淺灘緊與深嘉卜相對賊人若於灘下
砲打隔河則并奎林一路糧運從深嘉卜來往均
有未便必須搶佔此灘築碉防守當即鼓勵番衆
於初一日連夜趕築五碉雖已分頭據守究難向
上仰攻隨訪得庚額特東北一帶山梁地名穆谷
上有碉寨六十餘間與庚額特山背丫口相通即
係卡卡角河流發源之處若能從卡卡角山後穿
林越箐循溝密進乘勢攻克搶上了口便可得手
即於初二日派科瑪張芝元帶領土兵一千名官
兵一千名繞至該處賊於沿山各寨抵死相拒攻
至一日一夜土兵先已佔據平碉五處次日賊知
勢難守禦一面滚石放鎗旋即逃上庚額特山頂
官兵追擊斃十餘名所有穆谷碉卡雖已全行佔
據而了口向下連築七卡勢據陡峭兵力難施又
别無繞出之路此時惟在正面對河安設砲位將
山半碉卡盡力轟摧使之難以存身現在趕鑄大
砲不無稍需時日至奎林駐扎山梁既難連兵下
壓而河北官兵又阻前進不能渡河夾攻其山梁
距當噶爾拉尚有十餘里遍山積雪齊腰無從覓
路據土兵稱天氣日就和暖稍見雪消即當出其
不意將去歲奎林所攻之納札木山梁先行攻佔
直取克舟九寨則斯苐博堵更可不煩兵力其言
似有所見現雖小有阻滯終當破險長驅現准阿
桂知會新調楚兵二千已令趕赴南路(臣)等軍營
添此生力軍以資調遣自更易於集事奏入
上諭軍機大臣曰明亮等籌辦攻取穆谷情形該處賊
卡既藉大砲轟摧自應上緊趕鑄著明亮即速督催
如式鑄造應用又據奏楚兵二千准阿桂知會已經
趕赴南路應用此項生力兵丁自應得濟若營中砲
已鑄成而庚額特一帶尚未能尅期進取莫若留明
亮照常攻打以綴賊勢而令富德統領新兵馳赴河
南與奎林并力合攻克舟九寨自當有益若將該處
攻克即可直至噶拉依其庚額特馬爾邦一帶之賊
將不攻自潰亦出竒制勝之一法著明亮即悉心籌
辦奏聞
同日桂林奏言(臣)接准文綬札稱换班人夫現據
各屬具報陸續起程恐站遠期迫不能濟急除將
打箭爐以内各站人夫先行抽調出口外復飭局
墊項雇夫二千一百名指解章谷應用(臣)查就近
抽調出口誠為濟急良策但恐口内站員恃該站
人夫既經抽調出口輙將指解口外之夫於經過
該站時照常截為抵補是口外徒增期滿思歸之
人而口内轉藉此番抽調將新到期遠之夫置諸
不甚緊要之地於緩急輕重之道更形岐誤(臣)現
飭鹽道杜玉林嚴飭口内各員凡有指解口外人
夫䟎行出口不得任意截留其口内暫抽應急之
夫俟口外更替人夫一到即將原夫撥回原站庶
口外人夫皆歸實用而班期亦不致混淆以杜藉
端脫逃之弊至章谷現存米石雖足敷一月餘糧
但長運甚属無多若不預為催䟎將來雨水阻滯
不無缺乏(臣)已分飭總理司道將原派長運之糧
上緊飭属趕運至南路换班人夫共需一萬一千
八百餘名除已解到五百餘名外尚少一萬一千
餘名雖據呈報起解已約有五千之數此時均未
到站(臣)已叠次飛催以備改途安站之用
同日富勒渾郝碩奏言(臣)接奉
諭旨令駐大板昭一帶往來查辦但楸砥米石至今尚
未到站而凱立葉軍糧尤關緊要今谷噶軍營現
有存米一千餘石自應酌量變通不敢稍分畛域
(臣)郝碩隨於預備移營夫内暫撥二三百名在梭
洛栢古兩路適中之所添設一站除每日核計谷
噶軍營兵夫所需口糧足敷支發外其餘米石盡
數運往凱立葉用資協濟均奏入
上諭軍機大臣曰現在大兵分路進攻糧運最關緊要
今桂林富勒渾所奏兩路糧運情形此時雖未至貽
悮但内地米石人夫不能源源接濟設稍有遲緩所
係非輕著傅諭文綬即飭属上緊趕運至於人夫亦
務嚴催早到俾積貯充裕以利軍行庶不至臨期誤事奏入
同日
上諭内閣曰前以廣東雷瓊鎮總兵缺出令李侍堯揀
選調補所遺員缺令海明補授該員在巡捕三營年
久於督率巡防之事素能實力辦理著賞銀二百兩
馳驛前往四川僧格宗軍營辦事
甲辰阿桂色布騰巴爾珠爾奏言查(臣)等軍營後
路自美諾以至喀爾薩爾所派兵數既較倍上年
駐兵之地亦較上年得勢而谷噶溝口及梭洛栢
古一帶已派總兵富紳在彼專駐其前敵之牛厰
等處路通梭洛栢古大板昭亦派官兵嚴守(臣)於
丫口進攻後處處籌畫留兵聲勢均為聯絡實不
慮賊人覬覦且此時楸砥一路業已開通設站安
夫不日即能集事則谷噶後路實在梭磨境内將
來摺報往來即由此一帶行走梭磨在三雜谷中
尤為恭順况楸砥一路既已設站安夫自可使其土
司畏威思效亦實可信無虞其明亮後路均於巴
旺布拉克底及明正土司境内行走(臣)復札知自
省由雅州打箭爐以至章谷較之自省由卧龍關
美諾以至章谷計程不過多二三站文報往來不
過遲半日此打箭爐一路原設馬臺並未裁去若
將摺報從此馳逓更可遄行至(臣)熟察羅博瓦一
帶形勢必能繞壓直下一得格魯瓦覺則於凱立
葉下面山腿相距匪遥(臣)若得兵二三千人從凱
立葉山腿迤邐斜下前後夾攻亦能接豐昇額之
兵倘不能辦即當仰遵
聖諭令豐昇額酌派幹員在彼牽綴而自統兵六七千
名前來會攻勒烏圍更可成掃穴犂庭之勢但此
時豐昇額處正在合力夾攻自可毋庸移動奏入
上諭軍機大臣曰阿桂奏籌防後路一摺悉合機宜朕
於阿桂進兵後晝夜以此繫念今覧所奏各後路防
範俱能切實稍覺慰懷前諭令豐昇額以凱立葉不
能迅進莫若統兵至谷噶一帶為阿桂聲援繼因豐
昇額已得鄉導且覓有進兵之路復諭令豐昇額如
現有機可乘即不必另為移動今阿桂復以深入時
後路留防為計自當酌調豐昇額相助著阿桂與豐
昇額妥酌而行
同日阿桂色布騰巴爾珠爾奏言查楸砥一路實
為近捷是以(臣)等飭令查禮開修又令妥弁步行
前往看視據稱此路不過一百五六十里其中横
嶺一道上下止有十餘里續又據查禮禀稱糧路
業已開修人夫騾馬均可通行等語是此路轉運
軍糧並無防碍且(臣)等所以亟於開修者不但程
途較近實以經由帛噶爾角克布朗郭宗等處俱
與賊境相近倘有夾壩站上怯懦兵夫易於搖惑
亦属非宜今改由楸砥則後路皆在梭磨境内一
切均可無虞况此糧運較之從西路運供每米一
石既可省銀五六兩則谷噶一路兵夫口糧即以
每月萬石計筭已省銀五萬有餘楸砥一日早開
更省一日虚糜之費奏入
上嘉之
同日常青奏言(臣)自去年十二月奉將軍阿桂分
派防守布朗郭宗一帶後路計由木波起至喀爾
薩爾止地方共十二處安兵共二千九百餘名遵
照单開要處分布官兵凡所駐卡地方俱係深溝
高壘週圍置木欄一道而木欄之外仍挖深溝以
防宵劫並於各處卡隘令其每日分兵會哨遊巡
惟查木波與噶魯什尼二處乃係昔嶺木果木出
來路徑(臣)派令四川遊擊福敏泰帶兵五百駐扎
木波另派四川遊擊保寧帶兵二百五十名駐扎
噶魯什尼所有兩處卡隘均各修理堅固約束無
虞又查美卧溝係通大板昭要路(臣)派令貴州守
備張啟貴帶兵三百名駐扎是處相距布朗郭宗
僅四五里現有副都統富興與(臣)帶兵七百名在
布朗郭宗駐扎可以就近照應近經一月有餘各
處安静無事(臣)惟有益加稽察教戒斷不敢稍有
疎曠奏入報
聞
丙午舒常奏言(臣)傳土舍綽爾甲木燦頭人温布
松乃等飭其覓途速進據稱現值春耕求寬限十
餘日令土人回鄉趕種完畢即行商辦(臣)思春耕
原係伊等一年之計隨准令回鄉并札知府盛英
就近曉諭兹復令盛英帶土舍頭人等於初十日
來營面為曉示仍令訂期攻奪據伊等稱催調鄉
民於八九日内調齊即行再辦奏入
上諭軍機大臣曰宜喜一路進取較難即令土兵覓間
進攻原不過為牽綴之計此時以懇請種地為詞不
可不俯順輿情俾之無妨耕作且須令該土司知覓
間襲取之事原係聽土兵自效其誠並非欲專仗其
力方為妥善舒常此時轉不必過急諸事惟相機而
行若聞阿桂豐昇額有攻克險隘進取勒烏圍之信
則宜喜一路賊必不能仍前守拒臨時即可酌量罙
入合力攻取共成大功
同日
上諭軍機大臣曰站夫换班一節前此原属權宜籌辦
不應竟成常例且此等人夫作何更换之法亦未明
悉或僱備兩班輪替更换則用夫萬名已須備夫二
萬而甫回復往仍不免僕僕為勞若派往一次不復
再往則僱覓之數更多以一偶用兵而累及全省民
力更屬不成事體該省現在作何辦理未據奏及著
文綬即行查明具奏但今各處官兵所向克捷可望
尅日奏功而站夫運糧係久經辦定章程此時難以
更改苐須經理得宜或口外可以添僱蠻人男婦亦
可省内地站夫之力於事甚為有益著傳諭文綬即
行據實覆奏
庚戌明亮富德奏言本月初三日發兵攻克穆谷
以後庚額特山前山後四面拒守之賊愈聚愈多
雖遇黑夜猶防我兵掩襲是其據險死守實為無
隙可乘至奎林所佔山梁俯臨斯苐博堵但自深
嘉卜以前沿河一面下插山腿碉卡聯絡復有隔
河放鎗相護現於十二日土兵乘夜前往將喀咱
普相連兩處山腿猝行搶佔連修木城三座以便
用大砲轟摧惟自深嘉卜盤旋而上六十餘里始
至山頂即分左右兩路山岡環抱四十餘里直至
臨河而斯苐博堵寨落俱在兩山岡環抱中間賊
人遇有下壓之路添砌多碉望如林立而碉旁護
以木城賊人出沒無常若厚集兵力猶恐逐步下
逼無如此數十里内並無取水地方必須盡一日
之力悉行攻克始可下通水泉(臣)等與奎林往返
札商現無制勝機宜是以未將河北官兵調往嗣
據巴旺布拉克底頭人等禀稱從前計由此路進
兵原係出其不意之計今被賊番知覺添人防備
此時攻打實為費手現須修蓋碉卡將來官兵或
有移動土兵就可在碉内據守等語(臣)等查此一
帶山梁居高馭下實可以絶賊番由深嘉卜潜來
滋擾之事即未能進攻亦决難輕棄今土兵既願
自用其力築碉拒守即現在官兵借資捍衛亦屬
加嚴現在大砲業已鑄成指日可於庚額特對河
施放而土弁等亦俱令土兵四出哨探另覓間道
一有機會即當銳師直入奏入報
聞
平定兩金川方略卷九十
