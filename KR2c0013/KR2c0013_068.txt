欽定四庫全書
平定兩金川方略卷六十
五月己未
上諭内閣曰進勦金川官兵内間有陣亡傷亡者雖經
交部從優議䘏但伊等俱殁於王事而所遺家口養
贍無資著交各督撫提鎮查明如有子弟即令頂補
名粮其並無子弟親老丁單者給與半餉以示體恤
該部即遵諭行
庚申豐昇額舒常奏言(臣)等建立木柵逼近賊碉
于十七日夜潜進至十八日丑刻賊番密從箐林
抄出官兵俟其將近鎗礮齊施殺死六七十人餘
皆奔竄官兵緊追賊番逃躱無路多有跌落陡坡
崖下者黎明拏成木柵一座更與碉卡逼近賊番
因被痛殱俱匿碉内濠中死守不敢露影奏入
上諭曰勉力前進佇候捷音
辛酉阿桂明亮奏言(臣)等旬日以來察看賊番因
屢次潜匿林箐均被官兵設伏截殺是以附近處
所不敢前來惟距大營稍遠深林複嶂官兵不及
望之地尚有窺探蹤跡(臣)等𣲖撥漢土官兵分隊
潜往散布於山坳林莽遇賊即殱兹據小金川降
番頭人阿咱拉回稱十五日越過山梁直至喀爾
薩爾對過之沙圖角地方遇有打柴雨賊當將一
賊俘縛其一賊踉蹌逃去時值大霧林中突出賊
番二三十名前來接應思欲奪回當被官兵等將
所縛之賊殺死其接應之賊亦被鎗擊死四名餘
俱竄去(臣)等查當噶爾拉山梁綿亘二三十里官
兵所設營壘處處與賊碉相對東通功噶爾拉喀
爾薩爾西通克舟九寨均有賊碉林立據守此等
山嶺之上溝澗之旁均須分兵駐守如有兵三四
千名連營而下層層接應繞出賊碉後則賊必不
能固守又(臣)等體察賊情此兩三月以來不過因
雨雪過多官兵難于行走得以稍延殘喘其實此
一道山梁地勢延長萬萬不能久為支禦而以臣
等自揣亦必能即從此攻壓前進一俟雨雪停止
自可剋期深入奏入報
聞
甲子温福海蘭察奏言(臣)等於本月十九日領兵
遶過木柵前進夾攻賊番于十九二十兩日潜出
滋擾均被官兵截殺多人望風奔竄從此又立九
柵至達扎克角官兵往返二十餘里下溝取水甚
艱兹于二十一日見賊番即在木柵前取水官兵
齊出衝擊殺死守泉賊衆因即佔得此泉現今取
水甚便至二十三日昧爽(臣)等分兵兩路直至賊
犯所挖深溝之上賊番驚覺從孔穴中擲放鎗石
昔嶺上又有救援賊番迤邐而下為官兵大礮擊
回其溝内擁出之賊亦被官兵奮勇截殺四散奔
逃頭等侍衛巴雅爾藍翎侍衛岱森保被傷俱各
無碍奏入
上諭軍機大臣曰温福等奏稱攻取昔嶺情形及奪獲
達扎克角水泉所有受傷之頭等侍衛巴雅爾著賞
給副都統銜藍翎侍衛岱森保著授為三等侍衛再
賊衆恃其碉卡堅固敢與我軍抵拒實為可恨但山
勢既險又遇雨霧我兵既不能前進而賊番又匿於
碉卡之内雖鎗砲擊轟徒費鉛藥不如虚為進取之
勢且令我兵稍為休息遇有機會突然進勦方於事
機有益
同日
上諭内閣曰阿爾蘇納頭等侍衛員缺著伊里布補授
伊里布所遺二等侍衛員缺著新達蘇補授新達蘇
所遺三等侍衛員缺著岱森保補授其岱森保所遺
藍翎侍衛員缺著達蘭泰補授
同日豐昇額舒常奏言(臣)等察看賊碉已被大砲
摧毁僅恃木植堆積藏匿距守惟是近日隂雨晝
夜淋漓(臣)等不勝焦急即于二十一日選𣲖官兵
戍刻潜赴新拏木柵至二十二日丑刻雨中突然
撲出賊番知覺雖不敢露身抗拒均于碉卡孔穴
之内放鎗擲石甚為緊密(臣)等督催官兵撲至木
植堆積之處抛擲火彈因木植沾濕不能燃燒遂
明撤前隊官兵而潜令繼進官兵繞往賊番碉後
覓路爬登又令官兵將大砲鎗箭預為齊備賊番
希圖冲壓一齊撲出官兵施放連環擊斃約有三
十餘人
同日鄂寶奏言四月十三日戍刻覺木交地方有
夾埧潜來該哨兵丁知覺合力往追賊即繞林而
去逃遁無蹤臣親往查勘該處山勢險仄林樹叢
深是以賊番敢于前來若將林木砍伐則難以潜
蹤我兵亦易瞭望因𣲖撥兵夫于緊要處所併力
芟除仍飭令哨兵加意防範不得稍有疎懈奏入
報
聞
乙夘阿桂明亮奏言當噶爾拉山梁自二十一日
以後雲露迷漫大雨滂沱至二十六日晩始見開
朗賊番即於亥刻後潜來侵擾革布什咱營盤土
兵先已望見滅火静候俟其來近突然冲殺賊俱
踉蹌奔竄因黑夜打仗未知殺賊多少二十七日
夘刻(臣)等又令前敵各官兵預為埋伏而令革布
什咱土兵由南面山溝内潜繞至東面大崖之下
賊見兵無後繼蜂擁而出山梁各碉内賊人亦出
碉下壓革布什咱土兵回身接仗而預伏官兵亦
突起截殺共斃二十餘人餘賊仍竄入碉内死守
同日阿桂又奏言竊(臣)于四川邊外各土司及金
川賊番光景兩載以來日夜通盤籌算金川獷猂
性成附近各土司久已為其挾制畏之如虎即如
去夏之𣲖調三雜谷土兵去秋之𣲖調綽斯甲布
土兵皆屬首鼠兩端直至攻克小金川巢穴之後
始肯實力助攻是金川原有不可不辦之勢况金
川賊衆此時已儘數出兵鎗砲所傷日少一日又
加以綽斯甲布三雜谷巴旺布拉克底諸土司斷
絶往來與十二三年間情形迥别且賊衆均已出
兵婦女又須背運必不能多種庄稼則口粮更當
缺乏合此數者金川掃蕩之數雖未可先期預定
而斷無不滅之形實于此可見(臣)以兵凶戰危從
不敢稍存自誇之念且併不預為滿足之言然金
川之役深知其必不可不辦又確信其非不能辦
何肯意存遷就均奏入
上諭軍機大臣曰阿桂奏近日天氣已晴官兵自更易
于用力温福豐昇額兩路諒亦相同進攻若何深為
厪念又阿桂奏覆征勦金川一事現在既有必不可
不辦之勢又無不能辦之形所見甚是帝王固以仁
育為量若當不得已而用兵則義正即所以成仁豈
可專務煦嫗流為姑息至現在府庫充盈前後所撥
軍需至二千四百萬兩而庫貯尚有七千餘萬此時
惟期勦滅金川為衆番除害以奠邊隅即多費軍需
亦所不惜温福等當深體朕意俾衆將士及各土司
咸得聞知共相奮勉迅奏膚功以膺懋賞
同日劉秉恬奏言土兵隨營進勦服色與金川賊
衆相同自應給與號衣使一望而知稽查甚易至
屯兵一項雖與漢兵不同究與土兵有間應每名
各賞給紅面藍裏短挂背後填寫該兵姓名如此
不特易于識别亦且行伍整齊足以壯聲威而便
勦擊現飭軍需局上緊製辦分解給發俾各土兵
等服色一新益勵其效順急公之志自必倍加鼓
舞奏入
上嘉之
同日劉秉恬又奏言(臣)察看當噶爾拉山梁一道
自東而西綿亘約數十里我兵現已佔據山梁所
駐營盤與賊番碉卡相間雖仍抵死相持其勢已
不能□絡若再攻得數碉便可掃净山梁易于得
手至去歲由僧格宗至美諾山徑逼仄最險之處
步行亦須牽挽經(臣)
奏明𣲖員修治並將道路改至河西現在人馬往來通
行全無阻隔奏入報
聞
己巳豐昇額舒常奏言(臣)等于二十四日夜𣲖出
前隊官兵從新拏木柵之内各執火弹柴捆撲至
頭層溝邊砍斷外欄即將柴捆填塞争先過溝抛
擲火弹燒其堆積木植因被久雨濕透不能焚燒
而奮勇兵丁巳將所堆之木或掀或折踴躍騰上
但木堆内又有深闊濠溝一道底積淤泥未能徑
越我兵鎗箭密施良久見賊番立斃受傷者甚多
但賊在溝肉放鎗擲石我兵排列明處不加損傷
且自已至午雨無霽象而賊番匿身死守是以將
兵撤回此次接仗侍衛明仁腮受鎗傷其餘陣亡
及受傷漢土弁兵照例咨部奏入
上諭内閣曰豊昇額等奏稱攻擊賊碉二等侍衛明仁
受傷著補授頭等侍衛
又
上諭軍機大臣曰各路節次所奏情形俱有賊番藏匿
溝内放鎗之語賊番所藏溝内則鎗向上放不能得
凖傷人此乃一定之理若賊欲認凖施放則其頭面
必露我兵即可用鎗箭擊射何至竟付之無可如何
再賊在溝内官兵若平面迎擊則自上而下勢固難
及設于溝濠兩頭順溝轟擊賊復何由遮掩何以各
路軍營俱未聞如此辦及著傳諭温福等知之
辛未
上諭内閣曰現在三路進攻金川節次撥過軍需銀二
千四百萬兩約計十月間尚足敷用但寬裕儲備更
為有益著戶部再撥庫銀五百萬兩解川存貯備用
同日温福海蘭察奏言二十八日丑刻有三四百
賊番來犯新竪木柵(臣)等先已於兩旁設㐲至是
伏兵齊出殺賊甚多今共建木柵七座砲臺一座
攻打賊番石墻比賊較近賊番盡聚此處防守二
十九日戍刻有賊百餘由此溝來犯前哨木柵數
次俱被官兵擊敗再副都統阿爾蘇納等駐兵建
造木柵二十八九兩日有賊番三四百名屢次來
衝被官兵殺死甚衆又總兵牛天畀報稱四月二
十七日子刻有賊百餘由功噶爾拉山後犯我木
柵官兵殺賊十數名餘俱被傷奔竄奏入報
聞
癸酉阿桂劉秉恬奏言德爾格忒土司魯珠布甲
木錯遣其頭人色楞等來稱我土司自來恭順今
各土司俱受
大皇帝深恩賞給名號花翎我土司亦求將軍轉懇
天恩等語(臣)等查德爾格忒現有土兵五百名備轉運
粮之用又𣲖烏拉四千頭以資䭾載頗見急公伊
係霍爾諸部落中最大土司今懇
賜名號花翎情詞諄切如蒙
特予榮施該土司必倍加奮勉
同日劉秉恬奏言簇拉角克坐卡兵丁盤獲梭磨
回巢番民阿綳一名又卓克采回巢番民納木喀
鄂特德爾二名共帶有大小鉛丸四百一顆鉛餅
兩塊(臣)當即親提嚴訊鉛丸為軍火要器豈容番
民等任意攜回既經查拿自難寬縱但無賣與金
川實跡因將各番嚴行看守譯諭該土司等自行
議罪俾所屬番民共聞共見即各處土兵應必共
知儆懼均奏入
上諭軍機大臣曰阿桂劉秉恬會奏德爾格忒土司應
賞給花翎名號德爾格忒不過辦運烏拉乃土司職
分之常若遽加優賞與陷陣冲鋒者相等未免漫無
區别且前此紅教喇嘛縱令在夾爾塘居住滋事尚
未辦及當傳諭該土司如能將紅教喇嘛嚴行管束
永不往來滋生事釁庶見爾誠心恭順或可奏聞大
皇帝施恩此時不便即為凟奏如此方為正辦又劉
秉恬奏盤獲梭磨卓克采回巢番民三名帶有鉛丸
鉛餅令該土司等自行議罪等語所辦過于姑息此
等關係軍火重情敢于違犯皆當决不待時即或念
土司等恭順出力亦當諭以例禁甚嚴不能獨為番
民輕减使之益切畏懷豈得稍事遷就
同日博清額劉秉恬奏言查功噶爾拉營卡被賊
搶劫李煦常保住捏報係小金川鄂克什換班無
賴窮番乘夜滋事一案(臣)等委令牛天畀等就近
提訊當日在卡弁兵據稱三月初三四日前後並
無小金川鄂克什換班之人且賊人内半穿白色
衣服頭髮俱長似是金川賊衆查失事地方對面
山梁賊卡可下之處頗多或乘黑夜搶劫亦情理
所有等語(臣)等復質訊失事卡内防禦德禄等俱
與牛天畀所訊無異質之李煦常保住惟有叩頭
認罪不能置辯查律載守邊將帥不將實在情形
具奏玩視軍情者擬斬立决應請
旨將李煦常保住二人即行正法奏入
上諭軍機大臣曰博清額劉秉恬奏查審李煦常保住
一案僅憑總兵牛天畀所查情節並防禦德禄等供
詞究係揆度之詞朕斷不肯以莫須有之事遽加二
人以重辟李煦等罪名不在賊番搶劫營卡而在事
後捏報賊番偷劫營寨本其長技若李煦等據實報
出其過止於疎懈且據稱查得閏三月初三四日前
後並無小金川換班之人以此嚴切詰責令李煦等
切實供明使之毫無疑義然後可定罪名博清額著
再會同劉秉恬審明具奏
乙亥豐昇額舒常奏言(臣)等思宜喜日旁皆金川
緊要隘口賊番抵死拒守若待相機而動徒延時
日現在節近端陽各土兵皆知為内地佳節(臣)等
擬于初四日夜間密𣲖官兵于初五日黎明前往
進攻可以擊其不備再提督馬彪等稱宜喜軍營
逐日取柴汲水恐其路遇夾埧每令兵丁先行巡
哨兹于二十七日見林内有二百餘賊即時接仗
殺死十數人等語奏入
上諭軍機大臣曰豐昇額舒常奏稱現在相機攻取亦
只可如此辦理前經傳諭調撥黔兵二千原因豐昇
額等一路兵少是以添𣲖今思此路似難急進即多
兵恐亦無益著豐昇額於黔兵到營後即行奏聞再
春寧今日到熱河詢及軍營形勢據奏温福所立營
處相距賊碉不遠柵内砲子竟可打到等語甚屬非
宜將軍膺專閫重寄關係甚大即身先士卒不過親
履行間指揮策應不當與前茅一律先軀為衝鋒陷
陣之事至於不避矢石冒險直前在弁兵等自當鼓
其勇銳之氣然亦應權其利害即領隊尚不可令輕
有損傷况將軍乎温福一路如此恐他路亦然温福
阿桂豐昇額等凡一切進攻事宜留心加慎須于奮
勇一往之中仍存慎重萬全之意
(臣)等謹按將帥任膺專閫自當躬先士卒以厲﨣
而鼓其勇銳尤必權其利害伏讀
聖諭因温福一路立營逼近賊碉慮及他路明切
訓誡務出萬全使温福等能恪遵
勝算何至有木果木之失事而
睿慮所周一籌而仁智勇之兼備則又在事諸(臣)莫能
仰窺萬一者矣
丙子阿桂明亮奏言(臣)等查西山梁第三碉山隂
之下有山腿一道賊番連拿木柵石卡直接梁上
大碉互為應援防守甚密但攻得此處碉柵餘皆
不能固守因𣲖撥漢土兵丁分為四路於初二日
丒刻潜行進發至夘辰之間雨勢大作徑陡泥滑
因令官兵徐撤其納扎木官兵撤回之時有賊二
三十人出碉衝壓當被官兵擊斃數人餘仍入碉
死守至初三日有百餘賊出碉下壓(臣)等𣲖兵分
為兩翼抄出賊後奮擊亦斃數人賊始奔竄初五
日衆賊番以為節届端午大兵必不前來攻撲或
可因其不備當𣲖各路官兵奮力前進過濠直至
碉根其侍衛科瑪所帶官兵並用刀斧將木柵砍
斷一角推倒石墻衆兵一擁而入立將頭人砍死
餘則悉行殱戮生擒賊番六名殺死四十三名官
兵勇氣倍加乘勢攻撲相連石卡復殺賊二十餘
人其山隂林箐中藏匿之賊約有三四百人分作
五路捨死來援我兵分頭迎擊賊番力不能支遂
竄入碉卡之内併力死守鎗石如雨勢難遽克官
兵以次撤回至撤兵時有二十餘賊出碉奔至壕
邊官兵鎗箭齊發立斃一半餘賊欲拖尸回去有
貴州把總張順獨自躍過壕溝用矛刺死一賊復
拔刀手砍一賊餘賊皆遁入碉查賊番於此各碉
實為盡力死守而我兵因奮勇直前得以多行殱
戮稍覺稱快此次陣亡虎鎗營前鋒官德一員受
傷三等侍衛科瑪衮楚克空藍翎額魯特阿爾
查鄂爾哲伊貴州守偹詹玉書瑚圖禮共五員奏
入
上諭内閣曰阿桂奏稱此次帶兵攻奪卡柵戮殺賊衆
所有出力奮勉之三等侍衛科瑪著補授二等侍衛
藍翎侍衛衮楚克著補授三等侍衛空藍翎額魯特
阿爾查鄂爾哲伊俱著補授藍翎侍衛至虎鎗營前
鋒官德陣亡著交該部照藍翎侍衛例議䘏
上又諭内閣曰貴州把總張順於鎗石如雨之時躍過
濠溝連殺二賊實為奮勇出色著即補為千總又守
備詹玉書瑚圖禮因攻勦碉卡受傷俱著加恩以都
司陞用
同日阿桂明亮奏言竊(臣)等接奉
廷寄查金川地方硝非難得惟不能處處産磺前年
金川侵佔革布什咱其境内之默資溝為出磺之
地賊酋遣人刨挖甚多製配火藥則其存積自未
用完至屯練土兵軍器刀矛擊刺固其所長而鳥
鎗更為素習出入必攜之以行施放頗為有凖此
時若遽令其不用鳥鎗不但番衆生疑而伊等於
攻奪碉卡之處止能短接而不能及遠轉恐難於
得力但防範不可不嚴(臣)等復飭將弁益加設法
嚴防又飭令駐扎吉地之副將鄭國卿將默資溝
地方時刻嚴查不許一人私挖如有透漏嚴參治
罪奏入
上諭軍機大臣曰前此因軍營火藥關係緊要恐番衆
私相售賣諭知各路將軍此後土兵毋庸給與鳥鎗
今據阿桂奏所見亦是此事原當慎之於始從前既
已遍給此刻自難復改温福等于各路仍照舊辦理
但須留心實力嚴查不可泥于土兵愛惜鉛藥之一
言遂爾漫不經意致令私售作奸
同日阿桂明亮奏言查當噶爾拉一帶山溝林箐
深密四月三十日早間大霧迷漫有賊十數人潜
放夾埧官兵久經預備俟賊將近上前迎擊鎗傷
數賊餘俱驚駭踉蹌而去其占朋一名被屯練拿
獲屢經嚴鞫據稱四月内官兵來打山梁碉卡有
思都克覺寨頭人温布薩爾嘉被官兵鎗傷墮馬
衆人救回等語(臣)等查四月初間打仗中鎗墮馬
賊人仰蒙
諭旨垂問正在查訪兹據賊番供係温布薩爾嘉是金
川最會打仗頭人奏入
上嘉之
丁丑
上諭軍機大臣曰前據各路軍營查奏節次逃入隨交
富勒渾上緊查拿兹據富勒渾奏稱現據各屬拿獲
二十名是各處逃兵俱可陸續就獲斷不致漏網稽
誅而已經弋獲之犯軍紀所係法在必申亦不能因
人數稍多曲為寬減隨征兵衆聞之自應各知畏懼
現在各路有無續報脱逃温福阿桂豐昇額等一併
查明據實覆奏
平定兩金川方略卷六十
