欽定四庫全書
平定兩金川方略卷二十九
五月辛亥温福色布騰巴爾珠爾阿桂豐昇額奏
言竊查北山一路(臣)等自二十三日夜擊敗賊番
於附近賊碉處設立卡座將礟運往晝夜轟擊因
碉在峰上石墻堅厚賊復於峰下刨&KR0008;深溝沿山
堆起大石為卡(臣)等隨議令兵丁砍伐雜樹作為
大捆遮身進取於四月二十九日令侍衛德赫布
額森特烏什哈達佛倫泰等帶兵伏於東瑪寨之
南北二面堵禦别斯滿美美卡等處來援賊番又
令侍衛彰靄總兵馬彪等督率兵弁將所捆樹木
前向賊碉推滚惟時大碉及峰下溝穴中所藏賊
衆接連放鎗官兵仍迎冐直前奮勇推上相距大
碉僅餘二三丈無如為溝所阻因令官兵一面放
鎗一面將所推木捆放火延燒賊人驚竄走出溝
卡外者擊斃甚多維時賊番從别斯滿北來者約
四百餘從美美卡色爾渠南來者約二百餘合力
救援俱被額森特德赫布等伏兵擊敗殺傷五六
十人至日晚收兵又有賊番百餘從後追襲彰靄
馬彪額森特等率領殿後之兵迴身奮擊所殺亦
多五月初一日有賊約六十餘潜至附近官兵卡
座之下額森特領兵迎面衝擊彰靄馬彪等領兵
從旁勦殺鎗擊箭射殺死二十餘賊其餘中鎗帶
箭者甚多自四月下旬以來雖連隂雨雪(臣)等仍
領兵攻擊每日必殄數人但山峰高險大礟難以
拖曳而登前由中路大營運來者皆三等平常之
礟賊寨高堅不能摧破(臣)等恐大營運礟維艱一
面於東瑪寨旁設立數卡將礟運往晝夜轟擊一
面開設礟局運鐵趕鑄賊縱恃險死守稍俟雨止
天晴大礟鑄就已有東瑪色爾渠美美卡等碉寨
必能克取又南山一路副都統富勒渾總兵牛天
畀等前於賊卡相近地方設立卡座五月初二日
戍刻有賊番三百餘突前侵奪官兵放鎗擲石將
賊擊敗至初三日子刻雷雨大作賊番又來侵襲
第二卡官兵奮力迎擊而第一第三卡官兵並出
夾攻富勒渾等復領兵應援賊始敗逃初五日子
刻賊番五六十人來奪自山腰接連河岸所築二
卡官兵在卡内放鎗抵禦(臣)色布騰巴爾珠爾豐
昇額營中望見立遣侍衛賡音素巴克清阿等領
兵接應賊見官兵勢盛亦即敗回(臣)等思賊番向
恃山險碉堅潜藏不出專為死守之計今知死亡
在即反敢屢乘黑夜雨雪之時驚擾官兵卡座更
為可恨現在相機籌畫竭力克取其連日脱出鄂
克什男婦三名俱照前交該土司色達克拉收管
又投誠小金川男婦二名賞給瓦寺出力土弁奏
入
上諭軍機大臣曰温福奏奪取北山東瑪寨大碉情形
摺内有賊番乘夜來搶沿河碉卡色布騰巴爾珠爾
豐昇額差侍衛賡音素等帶兵應援殺退賊衆等語
所辦非是賊衆敢于夜半來搶碉卡實為可恨色布
騰巴爾珠爾豐昇額望見即應一面遣人前往一面
自帶兵丁接應方為妥協如日間與賊鏖戰官兵在
前大臣督後見賊來犯何處隨即遣人接應伊等相
機指示尚無不可今夤夜聞警而身在營盤止遣人
去並不親往伊等在營只圖安逸並不衝鋒打仗可
知在色布騰巴爾珠爾之意不過謂賊番投服即可
完事今朕已令其來京至豐昇額前此諄諄叩懇前
往所為何事或係隨從色布騰巴爾珠爾所為並不
帶兵前往著豐昇額明白回奏再此次所奏雖與賊
番數次交鋒並無攻獲地方亦未將賊番緊要地方
勦除一二不過仍在東瑪等處支持今阿桂已調南
路豐昇額又復如此軍營諸事惟在温福一人務期
堅持心志斷不可存優柔之見
同日温福色布騰巴爾珠爾阿桂豐昇額奏言(臣)
等接奉
上諭據沙爾嘉勒供内有僧格桑女人前往布朗郭宗
之語(臣)等詳加體察由美諾至金川可通之路甚
多而逆酋遣其妻妾前往布朗郭宗或因該處本
係舊業地寬人衆碉寨堅整預為守禦之計抑或
竟思由此竄入金川均屬情事所有近又據那木
爾嘉勒供僧格桑之妻尚在布朗郭宗其妾已回
美諾而雅克嘉勒復供僧格桑之妻係索諾木之
姊已為金川接往僧格宗本有路逕可達金川或
由彼竄逸俱未可知查布朗郭宗一路必應分兵
進勦惟因軍營兵力不敷分撥是以屢次籌辦未
能就緒兹查自阿喀木雅進攻布朗郭宗必從别
思滿山梁前往正月間總兵馬彪帶兵進踞之地
原係前往别思滿要路旋經五岱撤至色布色爾
駐扎賊番即於要隘築碉守禦嚴加防備必湏節
次力攻(臣)等自過普爾瑪一面攻勦一面遣人偵
探路逕正籌分辦間因桂林處需兵甚急業將陜
甘兵三千名調赴南路(臣)等軍營現有之兵除分
駐後路各要隘外現派南北两山攻勦山勢綿亘
分布險要每次攻取碉寨各隊所派不過數百名
及千餘名是官兵以進取而愈分賊兵以退守而
愈聚官兵以歴久而力量稍疲賊兵以逼近而衛
死益急(臣)等惟督勵官兵相機進勦如能即日攻
破東瑪美美卡等處即可越過木蘭壩以期迅速
前進奏入報
聞
同日温福色布騰巴爾珠爾阿桂豐昇額又奏言
官兵自攻抵資哩以後索諾木發兵助逆跡已顯
然今屢蒙
恩諭兵力不敷不妨酌量添調(臣)等惟有殫竭心力上
緊籌辦其投誠番人沙爾嘉勒所供金川帶兵頭
人阿克書等自當概予駢誅此時不直遣人前往
令其執獻或僧格桑計窮力竭復求索諾木代為
遣人投禀(臣)等自當不令進營乘便加以檄諭將
各頭人助惡之處嚴切飭責至從前進勦金川雖
有十路七路之名其實皆以凱立葉勒烏圍噶拉
依為總路噶拉依之險人所共知(臣)等又訪得俄
坡一路從綽斯甲布官寨前往據稱道路稍為平
近此外更無可以越過噶拉依之處其金川地方
戶口較小金川大小多少若何昨奉
諭旨垂詢(臣)等訪得金川境界南北約三百餘里東西
約二百餘里丁壯約七八千從前原稍遜於小金
川近年生聚加以侵掠鄰封已與小金川相等而
山徑陡險其人亦較鬭狼不馴平地産糧稍多是
以向來不至内地下壩等語(臣)等此時極力設法
攻勦小金川之事早竣則併勦金川可以早為籌
辦奏入
上諭軍機大臣曰温福等奏稱逆酋或復求索諾木代
為遣人投稟自當不令進營乘便加以檄諭嚴切斥
責等語所見非是索諾木敢於助兵抗拒屢與我兵
接仗金川之賊居多是两酋罪惡相同而索諾木尤
為可惡不值復為傳檄詰責且索諾木敢於頑梗跳
梁此時自不便招之使來若差有賫稟之人自當速
為擒拏䆒治豈可不令進營聽其自返而轉煩文告
折辨温福所奏實於事理未協若索諾木復逞其詭
狡將南路未出官兵送回并差人具稟到營即當一
併拘留將所差賊目嚴加刑訊或即於軍營正法或
鎖械解京審辦前此所降諭旨甚明温福等即當遵
照辦理
癸丑桂林明亮鐵保汪騰龍奏言(臣)等同侍衛鎮
將等於達烏東岸用礟盡力攻擊緣木柵堅厚雖
間有轟摧賊番又隨時修補惟此次恐要地與對
岸碉内之賊互相救應捨死相持以為固守之計
而甲爾木山梁路口險仄賊番見我兵日夜攻擊
悉衆屯聚惟於碉内放鎗山頭滚石拒阻我兵前
進之路並不明為對仗(臣)等查南路軍營自四月
初旬以來雨雪交加勢極綿密昨於十四日至十
八等日復大雨如注晝夜不停(臣)等目擊情形憤
懣之中尤深焦急察看雲氣所布極為廣遠若係
賊番詭施扎答似不能綿密如此現在虔禱祈晴
惟盼雨勢稍停督促官兵進勦奏入
上諭軍機大臣曰温福及桂林等奏两路攻勦情形未
能寸進甚為煩懣看來南路自甲爾木山梁失挫以
來玩悞至今大約俟阿桂到後方可冀其另有振作
至温福一路因色布騰巴爾珠爾等在彼不能和協
以致躭閣月餘經朕洞鑒其情秉公核辦温福此時
自必倍加感奮努力向前或可望其得手如果相機
覓間破其險要固屬甚善但恐温福自念身膺重任
責無可諉又受朕格外成全之恩激切圖報督率將
士奮勇直前不復稍為慎重甚至親冐矢石不自顧
惜皆情事所必然冐險攻碉最為無益屢次降旨甚
明若因此而諭以臨事持重又恐其心生退阻朕再
四躊躇阿桂素屬曉事且曾在軍營歴練又熟悉温
福之為人福隆安久在朕前習聞前後諭旨深知朕
心此等軍國重務不可不詳細熟計著傳諭福隆安
阿桂彼此會同商酌如何方能動出萬全即速具奏
甲寅
上諭軍機大臣曰索諾木頑梗難馴留之必貽後患且
與僧格桑狼狽為奸助兵拒戰尤為罪魁是乘便勦
除實有難於歇手之勢阿桂在西路軍營練習機宜
阿爾泰現署四川總督軍務邊防皆其專責福隆安
日在朕前習聞朕計及久長之諭旨並深知朕萬不
得已之隱衷著與阿爾泰阿桂通盤籌畫將辦理金
川一事息心妥議密奏
同日桂林奏言據沈寬稟稱三雜谷土司等情願
出兵二千五百名隨同進勦小金川並出具印結
(臣)思
王師申討原不藉此番人力量但該土司等自知悔過
既願發兵且該處為進攻小金川曾頭溝正路距
布朗郭宗底木達不遠若用以前驅似未為無益
(臣)已咨明温福等就該處情形籌酌是否可即由
曾頭溝一路進發抑或另為調遣之處相機辦理
奏入
上諭軍機大臣曰桂林奏稱三雜谷情願出兵隨同進
勦小金川自當聽温福酌辦至該處為進攻曾頭溝
正路距布朗郭宗及底木達不遠其地係逆酋之父
澤旺所居且其妻亦曾潜往自當一併勦除屢經諭
令阿桂分兵往辦總因軍營之兵不敷分調而止今
既有機會而後調之陜甘兵三千又已起程現在復
催調哈國興迅赴西路軍營或令哈國興或令董天
弼即帶陜甘續到之兵並督率三雜谷土兵由曾頭
溝一路徑取布朗郭宗底木達似為妥便若果攻得
此兩處并擒澤旺及逆酋眷屬於進勦機宜亦甚有
益著傳諭温福即速悉心籌畫
丙辰温福阿桂豐昇額奏言(臣)等查南路軍營於
四月初間連日雨雪實因番地氣候寒多暖少(臣)
等自過巴朗拉而抵資哩時屇春初每日有疾風
暴雨倏來倏止即疑小金川地方素習紅教必係
扎答所為(臣)等思僧格桑罪惡貫盈神人共憤
天朝師出有名邪術豈能勝正苐今已交夏令而北山
之營盤連日雷電交作繼以大雪積至盈尺雖無
妨碍而道路泥濘行走不便夜間守卡之兵不無
少累自應破其邪術方於軍營有益兹蒙
皇上厪念戎行派令三濟扎卜薩哈爾索丕二人分往
西南兩路軍營備用伊等素有法術自能著效且
天心助順邪沴自消(臣)等惟有仰仗
天威以冀尅期平定奏入
上諭軍機大臣曰番地雖與雪山相近然四五月間尚
有大雪其為扎答無疑温福所奏邪不勝正之說極
是此等邪術不過欲使人怖畏人若見而生怯則其
術愈逞惟能處以鎮定視之淡然其技窮而法亦不
靈所謂見怪不怪其怪自敗也温福阿桂當曉諭營
中將士等令其共知此意至遇連隂積雨官兵等单
帳棲身亦不可不加之體恤若見伊等實有疲困情
形不妨酌加賞賚或值伊等匱乏之時口糧等項并
不妨暫從優給以此鼓勵衆心俾知歡欣鼓舞於軍
務亦為有益果能撫恤士衆為國宣勞朕從不稍從
靳惜况軍需備項已撥至六百萬兩支給亦無處不
敷温福等斷不可為慎重錢糧起見惟知按例不知
體朕惠愛士卒之深心也至兩路抗拒之賊金川帮
助者居多每恃劫營為長技幸而官兵善備屢經奮
勇殺退但恐賊伺我軍略懈故智輙萌若當久雨之
時更當嚴加防範而火藥一項尤屬要需温福阿桂
務當預飭將弁留心防護以期有備無患
戊午
上諭軍機大臣曰據文綬奏奉到撥兵預備之旨已於
陜省挑選兵二千名甘省挑選兵三千名並選派副
將佛遜六十六統領一切先期妥協備辦俟川省咨
到即行起程所辦甚好著傳諭温福阿桂彼此熟商
約計何路需兵若干一面速咨文綬催令遄程進發
一面奏聞至現在南路所攻之僧格宗西路所攻之
美美卡等處乃賊番必爭之險且有金川帮兵在彼
悉力守拒恐急切難以攻破而地險徑仄雖多集精
兵無可施展若徒坐守玩日實屬非計朕意似當另
覓金川捷徑分兵往攻或可乘其無備奪取一二要
害預為進兵地步於事當甚有益即不然亦可掣賊
番之勢索諾木聞官兵進攻必將帮助小金川之兵
撤回自衛我兵得伺其罅隙相機進勦自可易於得
手日前阿爾泰奏述宋元俊之言有駕馭綽斯甲布
三雜谷發兵進攻金川使盡撤帮兵方可勦滅小金
川已遣李天佑等分頭前往調遣等語是宋元俊等
亦曾籌畫及此昨據桂林等奏三雜谷土司情願發
兵效力其地與曾頭溝一帶相近已傳諭温福等如
酌量可行即檄哈國興董天弼帶領陜甘兵前往至
綽斯甲布在金川之西從前所列分路進攻金川单
内綽斯甲布原係一路若選撥兵練數千令宋元俊
統領并派能領兵之侍衛章京數員同往綽斯甲布
令其助兵作為嚮導前進自當得力温福阿桂於宋
元俊帶兵起程後即當彼此照會聲息時通仍各留
心偵探若見賊番露有撤退形迹兩路各宜迅速進
攻毋稍延緩小金川賊衆不諳戰陣若無金川相助
失所倚恃則其勢弱膽虚易於潰破此乃最要機會
温福阿桂務當實力妥籌互相照應以期及早集事
辛酉温福豐昇額奏言窮查資哩南山雖經牛天
畀將喇卜楚克山頂佔據然對面山峰賊番防守
甚嚴且又兩旁險峻無路可越其侍衛阿爾蘇納
副將成德等山腰拏卡雖已逼近賊番所據之處
而其地陡峭亦難以上衝(臣)温福再四籌畫差人
探得喇卜楚克之北本布爾桑岡之南山脊上有
蜿蜒小路從此遶出佔住對過山峰可下至木闌
壩等語(臣)等思是處賊番雖亦建碉固守若果不
令知覺猝然遶往佔據山頂下攻木闌壩截斷此
山賊人之後其勢即不能存住若一面在對山放
礟攻擊一面令牛天畀阿爾蘇納兩處衝壓牽制
賊衆不能救應遶道兵丁自能前進(臣)温福將南
山兵内抽撥三千令富勒渾李煦等帶領而侍衛
阿爾蘇納額爾特瑚尼爾圖副之褁帶五日口糧
於十三日夜起程十五日早遶過山梁并約定佔
據山頂時分又從北山調派章京德保侍衛伊爾
庫等亦帶五日口糧於十四日辰刻陸續前往又
令牛天畀同侍衛將備等帶兵下衝賊卡侍衛賡
音素明仁帶領護礟兵丁相機攻打分𣲖已定(臣)
豐昇額於十四日下北山十五日同(臣)温福帶領
侍衛官員及大營所剰兵數百名於賊番所據對
面山上排列施放鎗礟攻擊牛天畀等率兵下壓
賡音素等督兵上衝山上賊衆分路拒敵衆官兵
各加奮勇賊番皆敗入碉卡藏匿十六日據富勒
渾李煦等遣人來報稱自十三日帶兵起程已過
喇卜楚克山梁遶至高峰連奪石卡三座十五日
直上山頂佔據且又奪取大卡兩座賊番皆於深
林密箐建立木卡拒守若將木卡攻取即可壓取
木闌壩等語(臣)等又將現在調來官兵内揀選五
百名派遊擊富敏泰等裹帶十日口糧前往接濟
(臣)温福仍俟富勒渾等攻克各卡察看喇卜楚克
山梁賊衆情形即進攻木闌壩併鄂克什舊寨今
拏獲活口阿塔爾取供後即行正法其投誠喇嘛
索木木鄂特則爾留在軍營再為訊問均將供单
先行進
呈
同日温福阿桂豐昇額又奏言(臣)等西路軍營蒙
皇上加添兵力隨時抵補若湏夾攻並進兵力似猶未
敷分撥至南路軍營約略新舊調兵較多但自去
秋至今傷疲者實已不少是南路亦不可無兵接
濟今仰荷
聖明洞鑒復令預備五千名以為兩路之用(臣)等通盤
籌畫陜甘兵現在抵川之三千名已赴南路其初
報起程之三千名定赴西路所有此次預備之五
千名(臣)等已遵
旨奉行調用然計其起程入川尚需時日(臣)等現在晝
夜籌辦極力設法攻勦倘彼時能深入賊巢剋期
會合則此項兵丁又當併勦金川另行確籌分撥
除陜甘兵將次抵川而兩路猶未會合(臣)等當酌
量兩路需用商定數目飛飭帶兵官弁分路進發
於攻勦事宜自更得力均奏入
上諭軍機大臣曰阿桂甫自西路調往南路所有兩路
兵力情形皆得深知更可與温福通盤籌畫每路需
兵若干即行檄知陜甘帶兵之員分路趨赴自尤妥
速統計前後所調之陜甘兵已一萬七千名及貴州
兵八千名合之川省所有兵練不下六七萬餘兵力
不為不厚此時攻勦小金川已足敷用但將來進勦
金川分路派撥自屬多多益善現已諭文綬再行預
備陜甘兵五千名聽候調取至西路軍營現調哈國
興迅往隨同領隊而南路軍營令宋元俊分往綽斯
甲布後更無熟練之人昨派往之副都統永平雖為
可信但初至川省於該處賊情地勢未必即能明曉
著福隆安同阿桂於綠營副將參遊内或於派往之
侍衛等官内選擇諳悉風土形勢量其是否堪勝領
隊之任通行選派數員奏交阿桂酌量派用又温福
等奏投誠之小金川喇嘛索諾木鄂特則爾供老喇
嘛被小金川拘在美諾不能受十八土司供養情願
投誠現因有人看守先令其到營求見等語此事殊
不足信該處既有喇嘛九衆因何止來一人即使允
其投誠而老喇嘛等並不親來恐係逆酋狡譎令其
探聽信息必須嚴訊詳確並嚴密羈禁毋令兔脱若
軍營現無可問之處著温福即派委幹弁解赴熱河
行在候訊仍飭沿途小心防範毋致稍有疎虞
同日阿桂豐昇額奏言查東瑪色爾渠喇嘛寺三
寨俱在美美卡别思滿之間賊衆據險死守官兵
攻擊三次將大碉下所有卡房逐一攻克而賊番
乘夜復將已壊碉卡修補堅固今(臣)等將從前所
建木柵石卡兩邊又連立柵卡數處從此三面夾
攻則喇嘛寺色爾渠斷不能久守我兵直至溝底
斷其北邊别思滿等處來路一直攻取美美寨似
不費力五月十二日(臣)豐昇額至北山與(臣)阿桂
鼓勵官兵冐雨搬運木石陸續前進安扎柵卡賊
衆並不抗拒惟藏於濠卡之内放鎗擊打查兩邊
柵卡距寨止十餘丈遠是以濠卡内露身放鎗及
往來行走之賊俱能擊殺若再扎二三柵卡移設
大礟施放則賊番自不能存駐但現在非雨即霧
地皆濘滑大礟難於鑄造因令燒炭備用烘乾地
叚即便趕鑄礟位奮力進攻
上諭曰勉為之諒今已得東瑪矣
同日温福阿桂豐昇額奏言重慶鎮總兵和邦額
前經(臣)等奏令駐扎日隆宗防範軍營後路並查
自卧龍關至達木巴宗一帶臺站糧運事宜兹該
鎮在日隆宗病故查董天弼前經奉
旨令其協辦口内口外一帶糧運軍需緣未奉
諭旨之先(臣)等已派和邦額管理是以令董天弼專管
資哩舊營存貯軍火糧石竊思從前未得資哩則
達木巴宗為大兵後路今既攻過阿喀木雅則資
哩即為後路應將自資哩直至卧龍關一切防範
稽查督催各事宜令董天弼總辦至資哩舊營存
貯軍火糧石查在營革職總兵福昌現無職事令
其前往接管仍令董天弼照料總理庶後路防範
有人而收發事宜亦無貽悞奏入
上是之
同日阿桂奏言(臣)思桂林係總領南路官兵現當
進攻緊要之際諸事不容刻緩而此地北山碉卡
逼近賊碉且又已派撥川黔兵一千二百餘名往
赴南山添助副都統富勒渾總兵李煦等繞路攻
壓就現在所有兵力仍於東瑪兩旁往下接築木
石各卡以斷賊番來路均於數日内即可攻克亦
均關緊要(臣)仰蒙
恩命趕赴南路領兵謹將現在事機并侍衛章京將弁
之能否攻取之先後逐一告知豐昇額俾其悉心
經理(臣)於十八日起程計自阿喀木雅至成都共
二十四站星夜趕上福隆安同赴南路(臣)蒙
皇上委任隆恩惟有體察軍心振興士氣總期掃穴擒
渠殱除醜類以抒積憤而靖邊圉奏入
上是之
壬戌
上諭軍機大臣曰昨温福等奏近日西路攻勦情形似
覺稍有起色至南路自前番失挫之後大約須俟阿
桂到彼方可望其振作有為再籌進勦看來僧格桑
雖頑劣不法究無能為其所恃者不過金川賊衆相
助至索諾木詭詐百出尤非僧格桑可比即如前日
送李朝林回營所逓禀詞稱寧禄等為小金川所得
因向僧格桑取回領在噶拉依安頓之語殊不足信
昨據温福奏拏獲小金川賊番阿塔爾供稱南路有
金川兵帮助打仗拏過幾員官之語是此事實係金
川所為更無疑矣此必索諾木欲留此數人作質希
冀換回所拘熬茶之喇嘛并思諉過小金川復以取
回留養見其恭順預為將來官兵臨境送還内地之
人乞降完事地步其情尤為可惡著傳諭温福等當
知索諾木狡黠頑梗之罪萬無可逭我兵進攻時即
使逆酋窮蹙來投並將寧禄等送還亦斷不可為其
所惑稍存姑息
同日
上諭軍機大臣曰軍營入夏以來雨水過多官兵未免
勞苦現在西路進勦之兵據温福等奏稱頗為出力
至南路為桂林躭悞月餘未能攻勦而兵丁等之疲
乏則同朕心深為軫念著加恩將所有官兵各賞給
一月錢糧以示體恤西路著温福傳朕諭旨賞給南
路著福隆安同阿爾泰阿桂傳旨賞給
甲子温福桂林阿桂奏言(臣)等欽奉
上諭查明出力各土司作何酌賞之處即行妥議奏
聞仰見
皇上恩施優渥鼓勵番夷之至意查乾隆十二三年出
師金川所有恭順效力土司奉有
特旨將軍營緞疋分别賞給當經酌賞明正土司緞十
六疋其餘木坪裡塘巴塘等各土司以次逓减至
土弁土兵奮勇者分别等差給與銀兩在案今此
次進勦逆酋西南兩路中明正地方逼近賊境該
土司甲爾參得沁撥派士兵隨營已及經年最為
出力木坪土司甲爾參納木卡帶領番兵修理道
路隨攻甲金達山梁又親運省中礟位來至西路
軍營實屬不辭勞瘁瓦寺土司桑朗因春自去冬
斫修道路搭造橋梁並撥頭人土兵隨營攻擊深
為黽勉巴旺布拉克底自去年出兵助順克復明
正地方此番收復革布什咱又於境内取道進攻
均屬出力至綽斯甲布土司工噶諾爾布一聞調
遣遵奉發兵頗見恭順自應一體分别賞給(臣)等
公同酌議擬賞明正土司緞十六疋木坪瓦寺巴
旺布拉克底綽斯甲布等五土司緞各十二疋如
蒙
俞允(臣)等當於備賞緞疋項内動支分給其在營之頭
人土兵屯練視其出力如何隨時酌賞並於事竣
之日核明勞績等次並陣亡傷故者一一照例造
册分别議賞議䘏再鄂克什土司色達克拉雖同
伊弟雅滿塔爾督率土兵頗知奮勵但大兵進勦
原因僧格桑攻圍該土司之故伊等隨營自效理
所當然此次似可毋庸更賞奏入
上諭軍機大臣曰桂林奏會同温福等議賞各土司緞
疋一摺在南路者著交福隆安同阿爾泰阿桂傳旨
賞給在西路者交温福等傳旨賞給以示奬勵
平定兩金川方略卷二十九
未經
欽定地名
噶爾璊(擬改)噶爾瑪
郭落(擬改)郭羅
葉爾森(擬改)雅爾桑
