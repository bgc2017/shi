欽定四庫全書
平定兩金川方略卷十五
乾隆三十七年壬辰正月戊戌
上諭内閣曰昨年四川輪免正賦並有旨該省民番該
雜粮各項一體蠲免俾得普霑愷澤現在辦理小金
川一事調撥大兵克期勦滅所有一切軍需供應俱
發帑撥給備用絲毫不以累及閭閻惟是運送粮餉
軍械間亦酌用民力雖並給與口粮脚價而小民不
無勞瘁朕心深為軫念著該督等查明該省官兵經
過之各州縣將本年錢粮再行先予緩征俟凱還事
竣之後分别等次奏明請旨候朕加恩以示軫恤邊
氓之至意該部即遵諭行
同日温福奏言(臣)前奉
諭旨以小金川何以用演化禪師印信此印並非新定
清篆何以存留未換兹據李本詳稱現在小金川
土司澤旺之始祖多爾濟嘉勒生子拉木布拉木
生子三人長子嘉勒塔爾巴次子嘉勒布思來其
庶子拉旺巴察即係金川莎羅奔之父嘉勒塔爾
巴於康熙五年投誠頒給金川寺演化禪師印信
傳至乾隆八年澤旺承襲其職乾隆九年澤旺請
换演化禪師字樣因舊銜相傳已久本因夷番聽
信喇嘛假此名號以示懾服未便更張又乾隆十
四年頒行改鑄清篆經前任四川總督策楞奏明
各土司距省遠近不一通行飭換恐愚番無知或
生疑懼應於承襲時再行請換今澤旺承襲在乾
隆八年未經換印之先是以未及改用清篆但志
書將嘉勒塔爾巴投誠之處紀在順治九年其為
舛誤無疑謹繕摺覆奏奏入報
聞
同日温福阿桂奏言(臣)等於十二月十三十五等
日攻破巴朗拉收復達木巴宗官寨現今賊又在
達木巴宗以西多築碉卡併力拒守此處距美諾
不過七八十里每於山岩高處隱隱聞有砲聲(臣)
等揣度地理必係桂林軍營所轟之砲大約相離
不遠惟是桂林軍營攻𠞰之兵僅有二千餘名自
應酌量添撥前往以壯聲援查續調之貴州兵二
千名已據陸續具報起程計算程途約於正月初
十日以内可到(臣)等現駐軍營若前往約咱一路
須由打箭爐章谷前進約於正月外方到(臣)等巴
朗拉甲金達兩路兵已會合(臣)温福處現有兵三
千餘名(臣)阿桂處現有兵二千餘名兵力不為單
弱所有續調陜黔兵五千名儘可酌撥二三千名
前赴約咱應用但桂林處除新募之兵實在須添
若干且約咱路甚遠所調三省兵内從何處行走
者較為捷近(臣)於接奉
諭旨之日業已飛劄詢商桂林令其即速酌定逕行飭
知沿途帶兵將領就近前往方不致於不濟事(臣)
等雖分路進兵而所辦原屬一事惟期迅速同抵
美諾則兩路即為一路於事方為有益再(臣)阿桂
現已接辦提督印務所有川省新募兵丁前經董
天弼檄調一千名赴甲金達軍營已到者只有四
百名(臣)查此項新募之兵原係應赴桂林處備用
今南路正資添兵聲援是以將未到兵六百名飛
行前途截住令其逕赴章谷一路自可剋日扺營
奏入
上諭曰若克美諾獲僧格桑原可破索諾木之膽俾其
獻還革布什咱侵地以完此事也但善後之計當熟
籌耳
同日温福又奏言(臣)前因金川索諾木藉小金川
以要挾内地求給革布什咱其情可惡而宋元俊
措詞譯諭恐不免含混其詞有許給革布什咱之
事兹桂林據宋元俊稱該酋原有求給革布什咱
之事因現在辦理小金川勢難兼顧曾答以爾若
不出兵帮助小金川並取齊各土司印結或可代
為轉禀定奪不過借此暫為駕馭並無私行許給
之事(臣)查宋元俊譯諭金川措詞已不免遷就而
所稱索諾木出兵五千帮助小金川之處亦涉張
大其詞但審約咱一路與革布什咱毗連現今專
力攻𠞰小金川則安頓金川使不敢顯然助惡亦
屬辦理之上法此時自應恪遵
諭旨如宋元俊前說果屬含混亦且不必令索諾木知
之(臣)總俟𠞰滅小金川後再行察看情形籌定全
局奏入
上是之
同日温福五岱阿桂奏言(臣)等克取巴朗拉之後
直扺達木巴宗賊衆惶懼退守資哩等處(臣)等將
達木巴宗之事略為經理即派兵一千登北邊山
梁又派兵一千登南邊山梁俱於十九日黎明佔
據最高之處(臣)等率領大隊前進約行十里許將
賊人所據之橋攻開前進惟是兩旁之山賊俱建
碉堅守山坡溝口亦連建石卡每處約五六座不
等又有大碉六座排列於仄路之間約有賊數百
人踞險拒守我兵施放鎗砲攻至二十日辰刻巳
將碉外賊人全行擊斃賊惟堅守碉座迎面放鎗
以相抗拒而兩旁登山官軍隨將所過碉卡攻取
凡林箐埋伏之賊亦俱𠞰殺併縱火焚燬石卡六
七座賊人勢急來衝俱被我兵殺死餘賊走竄入
碉内第我兵自十二日攻取巴朗拉以來共閱九
晝夜並未休息兵力不無疲乏而自巴朗拉所裹
口粮亦將不繼若再嚴催攻取碉座恐致多損兵
丁(臣)等即將所得碉座盡行拆毁仍派官兵作為
進攻之勢使賊擾亂驚懼一面飛催口粮一面遣
人各處探路以圖一舉集事奏入
上嘉之
同日貴州提督拜凌阿奏言(臣)於十二月初三日
卯刻接定邊右副將軍温福來文内稱前奏備撥
黔兵二千名奉
旨作速發往(臣)即飛飭各營揀選年力強壯官兵製備
堅固器械令總兵王萬邦等將兵二千編為四隊
已於十二月初七初九十一十三等日起程奏入
報
聞
壬寅桂林阿爾泰奏言(臣)等察桑格宗距賊巢不
遠層列堅碉佔據要隘為赴美諾必由之路現在
分兵截卡丫一經得手即當設法籌辦至前繪地
圖原祗就賊人緊要處所粘簽其間尚有臨河分
布碉寨數十餘處名目甚多兼之山勢環互曲折
而甲木等處俱被大山遮掩未能備載現復詳細
繪圖再行恭
進(臣)等查看喇嘛寺情形西南兩面俱係陡壁懸岩
所佔寺傍東向山梁名墨爾多山為該酋封禁之
所當飭官兵將樹木盡行砍伐縱火沿燒用以闢
清山境其寺面翻山之處有間道一條前差探路
人回據稱此路險仄難行然猶可攀援而上據甲
木十餘里中隔郭松一寨約有數十戶兹於本月
二十四日接大學士温福咨稱已攻過巴朗拉復
接董天弼來咨克復達木巴宗併攻獲木耳宗(臣)
等思兩路既經獲捷賊人正當窘迫之時攻𠞰機
宜尤難刻緩雖南路兵力未能充裕然該酋自顧
不暇諒亦不能别為掩襲之計隨與宋元俊等悉
心籌畫密抽附近各隘官兵克期一兩日到齊(臣)
即督同侍衛將備等分隊率領連夜進攻奏入
上諭曰所見俱合機宜佇俟佳音當乘機速入擒獲逆
賊也
同日桂林阿爾泰又奏言現在分路進剿小金川
所有粮運軍需及沿途驛遞均關緊要必得專員
經理方不致有顧此失彼之虞查巴朗拉甲金達
兩處均距省八百餘里約咱一處距省一千四百
餘里雖各臺設有粮員各站派有營弁並另委文
武各員往來查察尚不致於貽誤苐兵數愈增軍
行愈遠一切倍難策應現奉
諭旨飭令藩司李本專司驛站第該司現在省城總局
承辦軍需並代審案件若令該司逐站挨查三路
窵遠不能兼顧應即㨂派大員分管三路夫粮驛
站等事俾各有專司庶諸事得以就理除原委總
辦巴朗拉粮務之松茂道查禮業經温福調赴曾
頭溝外(臣)等擬飭知府江權駐劄卧龍關總辦巴
朗拉一路建昌道白瀛駐劄木坪總辦甲金達一
路臬司李世傑駐劄打箭爐總辦約咱一路以重
責成遇有軍營緊要事件即由該司道等就近承
辦較之由省轉行更為迅速奏入
上嘉之
同日桂林阿爾泰又奏言現在進剿小金川分兵
三路會攻所需軍粮火藥鉛彈業經設立站夫逐
程背運其陜黔兩省續派官兵亦即飛調來川兵
數愈多需粮愈急必須各站加添夫役及時趕運
始無貽誤第查向例運夫惟出口安站始於工價
之外每日給口粮一升而内地站夫止給工價不
給口糧今各處臺站人多食衆米價漸昂如巴朗
拉一路之汶川縣木坪一路之天全州約咱一路
之打箭爐等處均係山地産米本少價尤昂貴(臣)
阿爾泰在四川總督任内歷今九載陸續倡捐義
倉米穀各屬共有二十餘萬石原以預備緩急之
需際此軍興重務莫若將此項義倉米穀撥給内
地各站作為口糧以資調劑(臣)等現在飛飭附近
三路各州縣一面先行碾發義倉榖石一面於常
平社倉榖内借動接濟俟軍需事竣將運程隔遠
之處所存義榖運補還項其沿途運價應請暫借
正項動用計各處義倉米穀尚有餘剩擬於明歲
青黃不接之時平糶抵欵至兩路官兵將次會合
計日可以擒獲逆竪所有陜甘之兵即行檄止以
省往來之勞奏入
諭軍機大臣曰桂林奏現抽調各隘官兵剋期進𠞰
俱合機宜惟所稱若獲僧格桑陜甘之兵即行檄止
以省往來之勞尚於此事全局未能通盤籌核計原
調之陜甘兵三千業經書明阿等帶往西路其王萬
邦所帶黔兵二千已於十二月二十六日到成都即
日馳赴約咱一帶是兩路繼進策應之兵均已不少
現辦小金川之事自無虞不敷但官兵尚未進扺美
諾僧格桑之能否迅即就擒尚難預料或僧格桑竄
入金川而索諾木之遵諭縛獻與否亦未可定即僧
格桑立就成擒而索諾木所佔革布什咱之地必當
令其盡行退還不敢再犯方為完局是善後事宜關
係尤為緊要亦須厚積兵力以壯聲勢豈宜遽議撤
兵朕實不欲為黷武窮兵之事但此次用兵所調不
下二萬餘名所費亦為不少朕不肻靳惜費用此温
福桂林所深知者若經理不善致此次軍旅徒勞將
來仍貽後患朕斷不肻為遷就苟完之計除飛諭汪
騰龍所帶之兵不必撤回仍即前赴川省軍營備用
外著傳諭温福桂林仍遵朕前次所降之旨於平定
小金川後相度善地設鎮駐兵方為一勞永逸温福
等縱不能計及數十年百餘年久長之計若十餘年
亦不能令其帖服即係伊等此次經理不善所致將
來索諾木或復有蠢動惟温福桂林是問
(臣)等謹按軍旅之要必在識炳先機而慮周事
後桂林奏獲取僧格桑之後即思檄止陜甘之
兵以為節省計乃一經
聖明指出寔覺智慮未周蓋以僧格桑之狙詐斷不肻
束手就擒勢窮遠竄必以索諾木為狡窟在索
諾木之負嵎猖獗亦必不肻即為縛獻審情度
勢久已上紆
宸慮
爰命八旗勁旅合力進征以期一勞永逸假令邇時遽
撤陜甘之兵則日後攻剿資哩僧格宗正賴此
項官兵接應勢又將以旋撤之兵復行征調不
特道途之供應益繁且使進討之師多需時日
是欲節費而轉失事機也
皇上籌及萬全明切曉示於二竪情勢洞悉無餘軍符
徵發夫豈得已哉
乙巳温福五岱阿桂奏言(臣)等自到達木巴宗後
乘勝前進業經攻取橋梁碉卡嗣遣人探路回來
告稱現在我兵所據之橋其北山後相近别斯滿
地方可以繞通資哩但山大路險稍覺紆遠又橋
南大山亦有一路可通資哩名瑪爾瓦爾濟但林
木甚密溝澗亦多等語(臣)等思若派官兵由此二
路遶過賊人所據守之斯底葉安而大兵又由正
路進攻三路夾擊似更得力二十五日晩派令總
兵馬彪侍衛額森特等帶兵前往由北邊大山前
進總兵牛天畀侍衛阿爾蘇納等帶兵由南邊大
山瑪爾瓦爾濟一路前進(臣)等帶領官兵由中路
進攻是日(臣)等且戰且行將南北兩山及山溝山
口所有碉卡盡行攻克進至斯㡳葉安山口甚窄
兩傍俱係陡壁賊碉正當路中又於碉旁山上築
卡斷路嚴密防守因派侍衛喬蘇爾哈薩爾圖彰
嘉布瑚尼爾圖等攻取兩山邊所有石卡(臣)等令
委署翼長官達色侍衛明仁新達蘇等用新鑄大
砲轟擊碉樓至二十九日巳時盡行攻破賊衆除
剿殺之外餘皆逃竄大兵前過斯㡳葉安將附近
地方分兵搜𠞰現在已至資哩其派往北山一路
之馬彪等帶領官兵盡克一路碉卡見山頂約有
四百餘賊當即殺死百餘遂於資哩會合其派往
南山一路之官兵行至山頂見山梁上有木卡十
座賊衆約有六百餘人我兵攻破頭卡賊即避入
第二卡中至夜潛出搶奪我兵連戰三晝夜盡得
木卡十座斃賊甚多二十九日亦於資哩會合現
在乘勝而進賊人紛紛逃竄盡入資哩寨内固守
已經三面圍困查三路兵丁自二十五日至二十
九日五日四夜攻取賊寨碉卡共百餘座殺賊二
三百名此次打仗瓦寺木坪土兵皆能奮勉出力
今自資哩至美諾一路雖尚有木闌埧鄂克什舊
官寨及路頂宗蒙固等寨但賊衆不過倚恃山高
碉險一處既失又退守一處扺死支延(臣)等當鼓
勵官兵攻破資哩迅扺美諾奏入
上諭内閣曰温福等分遣官兵三路夾擊破碉殺賊殊
屬可嘉温福等將此次打仗奮勉並受傷陣亡之滿
洲綠營官兵及瓦寺木坪土司一併查明造冊送部
議叙議䘏
同日温福阿桂又奏言(臣)等接奉
上諭曾頭溝為小金川後戶或從間兵夾擊以制賊勢
未為不可著温福與桂林彼此熟商應作何分兵並
住兵之處妥協辦理(臣)等再四熟籌並將各省官兵路
程分晰計算查總兵書明阿所帶固原兵一千名
昨報於十二月二十六日已扺維州所有三襍谷
土兵先經催派齊全會合進發不過二三日可抵
曾頭溝地方其離軍營亦僅一百數十里若令繞
赴約咱仍須由汶川回至省城再從雅州打箭爐
等處前往紆回幾及三千里曠日需時實恐鞭長
不及且(臣)等已破斯㡳葉安一帶由此攻取資哩
及鄂克什舊官寨等處逕擣賊巢與未過巴朗拉
時情形迥異若曾頭溝一路有兵擣其後戶直取
底木達及布朗郭宗則美諾斷不能守於事實為
有益其西寧兵一千名本與固原兵同路前來若
撥赴約咱亦須回繞一月之程(臣)等愚見不必令
其逕抵鄂克什一帶俟(臣)等攻抵美諾即令其覓
道往迎桂林較為逕捷(臣)等一面咨會桂林一面
即行知書明阿令其速赴曾頭溝其帶領西寧兵
之副將色倫泰令其速赴西路至貴州兵二千名
必須從成都行走現可先後抵省前往南路本無
繞道之煩(臣)等亦札知桂林及軍需局令此二省
官兵三千名遄赴約咱以資接濟奏入
上是之
同日温福又奏言(臣)接奉
上諭總兵福昌著革職效力贖罪所遺之缺著宋元俊
補授但宋元俊現在桂林軍營福昌所屬綠營兵丁
著温福於副將頭等侍衞及參領内揀選一員署理
(臣)揀得委署翼長前鋒恭領官達色熟諳營務令
其暫署松潘鎮總兵奏入報
聞
平定兩金川方略卷十五
