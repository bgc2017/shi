欽定四庫全書
平定兩金川方略卷一百十七
四月甲午阿桂豐昇額額森特奏言自三月二十
五至三十日大雪迷漫不分晝夜至交四月猶復
半陰半晴故木思工噶克山梁積雪未消而遥望
宜喜雪色更甚惟是山上下雪沿河則雨雪相間
泥濘尙屬易乾自當從此先行攻撲不使賊人得
以休息(臣)等公同籌議(臣)額森特率同侍衛伊里
布等直取羣尼碉寨並令翼長六十七等攻其左遊
擊袁敏等循田磡而進以攻其右來珠碉寨則令侍
衛彰靄總兵仁和等攻打又派副都統額爾特侍
衛那木札等從碉寨中間前進以斷賊彼此往來
並截殺各處來援之賊其章京納亨保等帶兵為
各路接續於初五日子時同時並進官兵先已携
帶板片木梯為度溝上碉之用但寨外溝濠既闊
賊又挖掘地窖藏伏其中一見官兵既從地窖孔
穴内往上擊打使我兵不能鋪板而過其碉寨上
賊人又合力放鎗抵禦官兵正擬設法上攻而得
式梯以及各山腿之賊合力來援經額爾特那木
札等從中衝進直前迎擊殱斃二十餘人賊已從
來珠寨後竄入死守且又有賊渡河前來接應官
兵即施放鎗礮打中皮船賊俱墮水中餘賊亦入
羣尼寨内一同堵禦官兵攻至辰刻尚未得手久
戰恐多傷損因令官兵從旁撒下而急令從中施
放大礮其碉寨上放鎗之賊尚在站立抵禦多有
被礮擊斃者我兵内副參領烏爾圖委署參領六
十三俱被鎗傷查木思工噶克及宜喜山梁但得
連日快晴即能從此攻進惟是賊人狡惡異常節
據投番等稱賊人望見宜喜官兵陸續增添竭力
於噶拉依等處搜括賊衆前來守禦又因西路大
兵利害復令山塔爾薩木坦等回來合力把守是
賊人於此兩路悉心守禦實屬不遺餘力雖賊人
所偹之地非即我兵攻壓之地於攻取大局毫無
妨碍但此時更須多方以悮之使其無從揣測則
慌亂自必益甚(臣)等已令常青旺保祿王進泰抽
出官兵於簇拉角克擦爾覺兩路前進相度賊人
望見之地多燃烟火作為進攻之状其南路納木
覺爾宗一帶計有防兵三千餘並令侍衛哈青阿
於當噶爾拉等處酌量前進一同牽綴賊勢則賊
酋不能不逥顧噶拉依而西北兩路倂力進攻自
可剋期罙入再渡河船料(臣)等早經預偹因對岸
崖磡陡削道路狹窄是以未能辦理今宜喜官兵
一經壓至河邊即當來往過渡需船更為緊要因
將預偹船料越過格魯克古山梁擡至河濱成造
使賊人望見又疑官兵或將過河截日旁之後或
將順流直下相機搶殺更可亂其心目(臣)等逆料
賊人必來侵擾飭令官兵預為設伏防範初四日
夜亥刻果有二三十賊用船過渡前來官兵候其
上岸齊出衝擊賊人措手不及敗至河邊有上船
不及者又復落水淹斃其渡河逃去者無幾土兵
内惟有受傷二名奏入
上諭曰勉力速成功實盻望不安寢食矣
同日阿桂豐昇額又奏言德爾格忒土司魯珠布
嘉木差於上年十一月病故兹據已故土司之妹
洋湛卓爾瑪遣其頭人來營禀稱土司兒子年甫
八歲尚須等待數年方能管事土司在日一切事
務俱與洋湛卓爾瑪同辨是以此時大小頭人百
姓公同商議仍願洋湛卓爾瑪護理(臣)等向知該
土女自幼為尼並無夫家歷來協同土司辨事已
久實為衆番所服現在宜喜一路運糧所需烏拉
大半取給於德爾格忒今已故土司之子年幼不
能管事自應令該土女暫行掌管俟土司之子年
歲長成冄行照例襲職(臣)等與明亮等彼此札商
意見相同當經給與護理執照並飭其各安住牧
遇有運糧等事照舊實心出力不得稍有遲玩奏入
報
聞
丙申文綬奏言川黔兩省官兵俱於三月内全數
出口並陜兵之第一二三四起八百餘名甘兵之
第一起一百五十名均已陸續赴營兹陜省之第
五六七八九十起官兵已於三月二十九三十四
月初一至初八等日先後到省馳赴西路軍營共
計陜兵二千已全數過省訖又甘省第二三四起
官兵於四月初一初五初六等日先後到省亦全
赴西路軍營其第五六起已於初八日抵成都共
計甘兵已過一千四百五十名其未到之甘兵一
千名亦已啣尾而來至四路軍糧目下雖屬充裕
但現在新添陜甘黔兵數千名支食浩繁且時當
夏令口外雨水較多輓運不易(臣)現飭各屬將已
𣲖之米上緊趕運無致缺少至北路驟添兵丁人
夫官役統計約添一萬餘人支食愈繁(臣)先已扎
令揪抵糧員加數派運北路尚恐路遠站長難期
迅速是以於南路打箭爐撥米協濟雖已有源源
發運(臣)恐沿途烏拉行走遲緩必須大員督催彈
壓隨飭總理道杜玉林親自出口查催以期迅速
奏入報
聞
辛丑富勒渾奏言據管理沙壩站員經歷余英稟
稱本月初六日有夾壩數人乘夜潜來搶奪戳傷
客民三名搶去零星食物又初九日夜有賊番二
十餘人在糧臺買賣街焚燒客棚搶去過客長運
商米數斛經歷同外委郭正元等督率兵丁夫役
倂力抵禦有壮丁馬成龍向前追及斃賊一名餘
俱奔竄(臣)查沙壩一站係揪砥糧運之正路除飭防駐
薩拉副將握星泰等就近飛往查緝並令該站
員余英再挑壯夫四十名合之原設壮夫六十名
協同守禦一面㨂派防駐梭洛柏古都司舒時可
帶兵一百名星夜前赴沙壩嚴密搜拿復飛飭令
營卡將備於各路口嚴加堵禦以截賊人歸路冄查
沙壩一帶與烏爾當叨烏逹扎山等處在在相通
道路叢雜前因各要隘處所俱已安設營卡足資
捍禦是以沙壩地方祇以壯夫護守並未添官兵
自安站以來尚屬寧謐嗣緣脱出番民及盤獲奸
細僉供賊酋口糧短少有派人偷去夾壩之語(臣)
復經商之提(臣)常青抽撥兵三十名在彼防駐今
連日忽有賊番翻越重山覓食滋擾即日攻克勒
烏圍賊愈形窮蹙竄軼自必更多急令設法添兵
嚴密防範並痛加勦捕以絶根株查後路原設防
兵烏爾當叨烏噶哩舍克逹扎山等處共安兵一
千餘名該處糧臺業經裁撤今昔情形不同且距
沙壩一路均有數十餘里一時有事難以速赴機
宜自不若酌撥附近糧臺分防以資穏固(臣)現咨
商提(臣)常青將烏爾當等處官兵酌量抽調於沙
壩三松坪一帶相度情形酌定分布並咨請將軍
阿桂指示遵行奏入
上諭軍機大臣曰富勒渾所奏沙壩地方賊番潜攻夾
壩多不過二十餘人自係乏食窮番搶掠糊口未必
由賊酋遣令潜出滋擾後路但在賊番固因飢餓所
迫各自為謀而在逆酋或又利其外出使糧臺夫衆
稍涉驚惶致煩内地兵夫之策應亦未可定今賊番
兩次潜來俱經官兵擊退且有殱斃之人窮番自必
略知儆畏不敢屢出嘗試所奏設法添兵之語殊可
不必後路糧臺安設已久各處防兵本自敷用即于
其間或有今昔異宜之事原可因時調劑酌量抽派
況前經傳諭該督等令各營夫役自行練習技藝以資
防護此次即有壯夫馬成龍擊斃賊夫之事可見臺
站夫丁業已各知自衛冄於附近處所量為抽撥已
足資守禦惟當嚴飭各路員弁督率兵夫實力防禦
俾皆寧輯又何必于大功將成之際復向内地州縣
紛紛添撥乎並著傳諭知之
壬寅阿桂豐昇額額森特奏言宜喜進攻一局為
緊要關鍵必須木思工噶克及得式梯兩處同日
攻打賊始不能撤堵西路之人以為接應宜喜之
用而即就西路中又須連日攻打則賊人或以為
西路進攻不過為北路牽綴一次攻搶未必復行
大舉不無意存疎懈然後木思工噶克即於次日
進攻可望攻克至勒吉爾博山梁自上而下過木
思工噶克丫口又有突起一峯上有木城一座大
碉三座互為犄角一得此處則其下山脊之各碉
卡固可順梁下壓而且俯瞰木思工噶克了口碉卡鎗
礮轟擊賊必不能據守(臣)等於十三日派令福珠里
等攻榮噶爾博下面木城書麟格勒爾德等攻木
思工噶克了口碉卡又派副都統額爾特侍衛那
木札等攻羣尼正面碉座侍衛巴三泰等從旁攻
打各於宜喜官兵未經動手之先並進攻撲賊人
放鎗滚石死力抵禦而勒吉爾博山梁及沿河一帶
之賊齊來救援並從各碉栅後竄入合同固守官
兵攻至辰刻始行酌撤是日(臣)阿桂即將攻打木
思工噶克了口官兵部署派烏什哈逹瑚尼爾圖
等攻搶了口山峯木城碉座副將曹順等攻取山
峯右手碉座侍衛穆哈納等攻取山峯左手碉座
其副都統福珠里倭昇額書麟總兵特成額海祿
等帶兵為各路接應其總兵官逹色劉國樑烏爾
納等截殺各處來援賊衆而富興保寧等攻打勒
吉爾博山梁中間塞古羅木碉寨以為牽綴並預
偹木植一俟官兵得手趕拏木栅(臣)豐昇額額森特
亦於是日將沿河官兵部署(臣)額森特同侍衛那
木札等攻搶羣尼碉寨副都統額爾特侍衛彰靄
等從左合攻總兵仁和攻打來珠寨落副將西德
布等從旁攻打遊擊靈山等攻打沿河各寨均于
十四日子刻前進(臣)阿桂豐昇額分路督率調度
其攻打木思工噶克山峯各官兵烏什哈逹等潜
密前往攀越而登賊衆放鎗外擊其三面碉内隨
即合力抵禦鎗石齊發遊擊梁朝桂等先搶東北
隅大戰碉一齊擁入其參將國興等督兵擁進木
城並用刀斧砍開數處衝入勦殺亦將木城攻獲
維時呼聲四合兵氣益掦穆哈納等將山峯左手
碉座曹順等將山峯右手碉座同時攻克所有攻
得之木城石碉内賊人被官兵殱戮者甚多並割
取首級耳記及奪獲烏鎗刀矛等物其餘官兵即
從康薩爾直至了口山峯一帶連拏木柵佔據至
攻打沿河碉寨之兵均擕帶木柴堆積於羣尼寨
放火燒焚火勢延入寨中賊人多被燒斃官兵正
欲乘勢撲進而碉後兩邊及碉後田磡之下忽見
有潜伏賊衆俱來援應且寨内火燄飛騰官兵亦
難撲進因將官兵酌撤至北路官兵先於十二日
進攻甲索搶獲大碉九座石卡一座且宜喜山梁
於十三日望見攻克得楞碉卡已至沙爾尼之上
本月復見一隊官兵向東從薩克薩谷而下已可
直至河沿與西路現攻之地隔河相對所有自日
旁沙壩以及喀爾西斯年木咱爾等處四條大山
腿四道深溝其間寨落賊人皆已不戰而逃現在
官兵所佔之沙爾尼山梁下至勒烏圍對河臨岸
其間亦無險阻日内諒即可壓下至西路本離勒
烏圍甚近只因勒吉爾博山梁既險而碉卡稠密
更屬異常幾於無可著手今已將了口右手高峯
碉栅佔據則攻取得式梯噶爾丹寺以上各處皆
係從山梁而下較之仰攻者究易為力而我兵既
佔了口右手高峯其了口正路上雖有賊人碉卡
將大礮運往轟摧不難克取一得此數處碉寨竟
可直壓勒烏圍奏入
上諭内閣曰阿桂等奏分攻榮噶爾博山面木城又進
攻克木思工噶克了口碉座官兵即從康薩爾直至
丫口一帶山峯連拏木栅佔據至北路明亮之兵先於
十二日進攻甲索搶獲碉座一日而收三年未竟之
功將軍等調度有方將領弁兵亦俱實心奮勇甚屬
可嘉所有阿桂豐昇額等及在事出力之將弁兵丁
俱著交部查明議叙其尤為出力之三等侍衛穆哈
納參將國興遊擊梁朝桂俱著加一級即行陞用
同日阿桂奏言伏查賊酋等死亡在即尚復竭力
負嵎苟安殘喘則於噶拉依一帶仍圖死拒亦難
謂其必無此心即此次噶爾丹寺念經據役番等
供索諾木即到該處而噶拉依已遣頭人丹巴促
令土司回去則其不能輕離巢穴似屬實情至欲
裒聚口糧以為堅拒數年之計則揆其力量斷不
能如此即如賊人上年曾將各處田畆盡行種植
而去秋所收用至本年正月已漸短缺况自去年
夏秋以後官兵節摧要隘賊酋盡其醜類悉力拒
守即婦女亦皆令其挖濠運石所有地畆不能全
行墾種此時登高而望賊境情形歷歷如繪其可
耕之地未經翻種者甚多况南路之馬奈卡卡角
各寨西路之格魯瓦覺作固頂一帶地方均為官
兵所得而其各寨番民除殱斃投降外仍復逃歸
金川又加以小金川往來番人為數尚多人多於
昔地少於舊且又所種無多安得久資口食據投
番等供稱土司官寨内糧食亦已缺少此即官兵
攻得勒烏圍後賊酋又欲於噶拉依多造堅碉扼
塞隘口而無從裒聚口糧自難為久拒之計若西
北兩路大兵攻得勒烏圍勢必如三十七八年間
進𠞰金川之時一得美諾則底木逹布朗郭宗俱
成瓦觧賊酋等即退守噶拉依亦不過苟延旦夕
查三十六年小金川改圍鄂克什逹木巴宗官寨
該土司所以能固守數月者盖因巴爾泰先經派
令屯兵五百又運存糧五百石帮同戍守且知甲
金逹巴朗拉各處皆有官兵攻打外援可恃而小
金川又無大砲因得以支持日久今官兵一抵噶
拉依賊人並無外援而官兵趕鑄大砲不日可成
用以擊轟賊巢萬不能更為支禦但此各路滿漢
官兵共計七萬有奇所縻官項實屬浩繁是以(臣)
於受傷養病官兵一時不能速愈者隨即遣回以
節縻費今官兵一抵噶拉依則各路官兵均可同
時會合除分兵四合將各處大小碉寨盡數掃除外
其所存噶拉依一隅即有一兩月稽延誠如
聖諭亦無須多兵圍守(臣)届時一面圍攻一面即將可
撤之兵先行陸續撤回不但可以節省軍需而於
勝兵凱旋之時亦不至擁擠奏入
上是之
癸夘明亮海蘭察舒常奏言自初九日天氣放睛
(臣)等公同商酌派敖成帶漢土兵二千五百名於
十二日先攻甲索以分賊勢而於十三日從宜喜
分頭並進當即飛札通知阿桂富德同時攻打務
在成功但查甲索一帶賊碉祇有老弱防守敖成
督兵前去恐木克什巴舍什賊人就近救援(臣)等
先於十二日子刻從此兩路分兵牽綴及至旭日
始升遥望敖成一路連破賊碉數座一面即派參
領噶塔布帶兵七百名馳往接應旋據敖成稟稱
五更時將到山頂督同副將常泰參將瑚圖禮哈
芬布遊擊銜馬應詔都司彭成堯等分作三路直
逼碉根一擁向前當將要隘三碉立刻攻破乘賊
慌亂之餘並又搶佔左右兩山賊碉七座已刻以
後將接連俄坡之東山賊碉四座亦經佔據統計
前後奪取戰碉一十四座等語是甲索既經得手
則宜喜一路更覺勇氣倍增(臣)等查達爾圖以下
得楞一帶山岡綿延二十餘里其上碉卡添築甚
多並須分路進攻使賊人彼此不能相救随派科
瑪進財寳分攻得楞大碉以及上手相繼石城其
間東南斜插山腿所列二碉派令阿爾都衆神保
分攻由得楞而南峯巒叠起之上碉卡相接派令
三寳和隆武奎林珠爾格德等分隊取路上攻烏
爾圖納遜帶兵在後接續其向東山腿側下臨河
之處尚有賊碉聮絡其間派令福康安佛倫泰斐
英阿帶兵攻取至十三日子刻陸續進發
(臣)海蘭察帶兵策應得楞各隊(臣)明亮舒常於逹
爾圖木克什等處分頭督率未及黎明各官兵奮
往争先而環山上下賊人鎗礮齊發直至辰刻賊
衆四面蟻聚為數至多而(臣)等此次接應兵至萬
餘實向所未有其氣愈壯旋見三寳和隆武等官
兵各將所築之碉先後攻克倂奪獲附近石卡數
座而福康安等搶奪石卡二座之後即乘勢壓下
復搶奪石卡一座其時各處賊人勢難冄支紛紛
奔潰被我兵刀矛鎗箭所斃約有二百餘人割取
首級耳記共三十件生擒賊番七名現在官兵各
將所得地方嚴為守禦及從溝内前去之路當即
共拏木城九座以便運送火藥口糧無虞劫掠惟
逹爾圖前敵以至得楞實因濠深地險賊人捨死
擁衛俱難克取然得楞以下各碉卡全被我兵搶
佔賊人已截在後(臣)等乘賊人立脚未定無險可
恃之勢一面將未後兩起新調之兵於十三日已
到橋頭催集上山尅日直下河沿非惟逹爾圖等
處賊人立見竄散即沙壩山喀爾西等處皆已攔
截在内自可不攻而得奏入
上諭内閣曰明亮等奏攻克甲索宜喜並統衆下壓各
情形將軍參贊等調度有方將領弁兵俱能奮勉出
力甚屬可嘉著交部查明議叙總兵敖成統兵攻克
甲索尤屬勇往超羣著賞給僧格巴圖魯號以示鼓
勵
上諭軍機大臣曰明亮北路情形與阿桂西路不同西
路雖遜克爾宗等寨未經攻得然其地尚隔一峯即
得式梯羣尼等寨亦在河沿並居了口之下今阿桂
從了口山梁下壓賊人自無由在後抄襲至北路之
逹爾圖喀爾西等處現為官兵截住其賊諒可不攻
而潰但各處賊衆尚多設或乘我兵下壓之時後路
潜出滋擾不可不慮此等機宜明亮自能見及但恐
伊等銳於進取防範或不免稍疎所關匪細著傳諭
明亮等將逹爾圖等處後路留心防護勿使賊人得
以窺我之隙稍滋事端
甲辰富勒渾奏言查沙壩一帶屢有賊番滋擾該
處為揪砥糧運正路不容稍有疎虞今兩軍合集
進攻將來糧石均應由此供運道路尤宜肅清雖
經(臣)於梭洛栢古喀爾西大板昭抽撥官兵一百
名暫赴該處駐札搜拏但為數無多不敷防範而
大板昭一帶俱係糧運緊要地方處處環抱賊境
前撥之兵亦不能久留沙壩(臣)節次咨商提(臣)常
青將瑪爾當一帶官兵酌量抽調於沙壩三松坪
等處安設分防尚未覆到今暫調撒拉防兵一百
名瑪爾當防兵五十名先赴沙壩合之(臣)前撥之
兵一百名交都司舒時可分安卡隘在彼嚴密搜
拏用資捍禦奏入
上諭軍機大臣曰大板昭一帶為糧運正站且係軍營
緊要後路防守尤宜嚴密現在富勒渾等酌將後路
官兵抽撥分布安設自應如此辨理仍著富勒渾旺
保祿王進泰常青等督飭各卡隘一體嚴密防禦勿
稍疎懈
乙已明亮海蘭察舒常奏言逹爾圖以下即為得
楞得楞以下即為基木斯丹當噶其山腿斜向東
南由北直下已隔河越過噶爾丹寺之前其基木
斯丹當噶向東另分山腿地名薩克薩谷與額森
特帶兵下壓之處緊接如將薩克薩谷先行攻克
則日旁右手之沙壩山喀爾西色格落瑪色布里
並上連逹爾圖得楞等處日旁溝口之斯年木咱
爾並溝内斯聶斯布羅等處地方統計周圍五十
餘里其間寨落計數百處番戶極為稠密皆可攔
截在内隨於十四日(臣)海蘭察及奎林和隆武福
康安三寳佛倫泰科瑪泰斐英阿阿爾都富寧烏
爾圖納遜阿蘭保率同侍衛章京及綠營將弁分
作數路從薩克薩谷同時並進各賊卡望見我兵
搶近卡外即用排鎗迎擊驟如飛雹我兵躍入卡
内直向前攻至未刻即將薩克薩谷山梁全行攻
獲隨即挑派健銳分路要口埋伏賊人愍不畏死
竟夜半四次聚集番衆上山搶奪新立營盤俱為
我兵擊退至十五日丑刻逹爾圖得楞沙壩山各
處賊人紛紛棄碉從沿河山脚潜竄我兵隨後追
殺其墮崖落水及為鎗箭所斃者不計其數至是
日辰刻阿桂已將預偹船隻運至河干往來渡載
當經福康安佛倫泰等帶兵將斯年木咱爾及斯
聶斯布羅兩處寨落於巳刻以前悉皆攻克所有
自東至西環山五十餘里之内大小數十餘里寨
落派兵搜撿並無存留糧米止有牛羊零星什物
俵散出力兵丁一面放火燒燬(臣)等現已飛調日
旁留守舊兵以便并力前進奏入
上諭軍機大臣曰此次攻𠞰得勝明亮調度有方海蘭
察福康安尤為出力均屬可嘉明亮福康安俱著授
為内大臣海蘭察前此已授内大臣著賞御用荷包
以示鼓勵俟大功成時自有珠恩懋賞現據明亮等
搜查該處五十里内所有數百里寨落並無糧石存
貯賊衆之乏食可知今兩路大兵會合自即乘勝罙
入掃穴擒渠佇聽捷音
同日劉秉恬奏言查西路糧運現至大板昭至軍
營共有存米五萬餘石目下無須加運至北路軍
營每日需米三百餘石該處存糧本不似西路之
充裕必得寬為預偹遂飭揪底糧員以西路之餘
糧協濟北路除每日長運商米一百數十石外總
由揪砥發米三百數十石及四百餘石不等自三
月初一日至四月十五日共發過米一萬五千二
百餘石頃據松茂道查禮稟稱現到北路軍營查
得卓克采存米一萬三千二百餘石周叟存米三
千三百餘石覺木交存米一千一百餘石軍營存
米一千石合之在途未到之米約有米二萬餘石
是現在北路糧運亦有不虞缺乏其新派成眉卭
等屬人夫二千餘名(臣)留心查考現過桃關者共
有一千七百餘名已陸續經過楸砥赴營該處移營前進
以現有之夫添設新站即可以續到之夫撥補舊
額諒亦不致遲悞兹(臣)於十七日見將軍明亮等
十四日所發之摺傳牌内填寫自基木斯丹當噶
拜發是必我兵下壓業已得手查從前西北兩路
軍營雖乘船過渡亦時可以往來相通因日旁宜
喜沿河賊人尚未廓清是以糧運須由兩路分運
今我兵業已下壓得勝如此一帶已無賊人拒守
則一切糧餉軍火等項自應由西路之格爾克古
等處渡河逓運北路方為直捷省便似不必仍遶
北路從噶克等處轉致迂折多費(臣)除行知總理
道員確查情形妥辨並扎商督(臣)富勒渾撫(臣)鄂
寳公同酌定奏入報
聞
平定兩金川方略卷一百十七
