欽定四庫全書
平定兩金川方略卷七十
七月辛酉阿桂奏言(臣)前奉
諭旨以科多新橋等處賊衆甚多且係阿桂後路必須
盡行勦洗(臣)查六月初三初四日接到劉秉恬等
來札即撥侍衛章京將領等帶兵接應彼時原以
温福劉秉恬後路如果難通當擬親自帶兵前往
勦殺嗣於初五六等日連報科多新橋等處均被
搶掠則是河北路已截斷又聞鳩瑪爾里等寨降
番均有動搖則河南之路亦俱梗寨除分遣官兵
勦殺外其色木則古嚕僧格宗等處賊復合力肆
擾而當噶爾拉山梁不時乘夜偷劫是時(臣)營盤
内只剰川兵一百七十名實已無兵可抽足以開
科多新橋等之路而西路正當失事之後傳言日
多衆心滋惑(臣)斷難移動且美諾及鄂克什同時
失守兩金川賊番全力聚於南路後路綿長雖有
防兵處處單弱可虞此(臣)從前不能分兵前往美
諾等處之實在情形也至於南路一帶西山梁後
則皆毗連金川東山梁後則與小金川之汗牛相
接羊腸一線百餘里中皆係小金川賊徑與金川
在在可通其中險窄異常者有數十處只就其最
緊最要之隘口量撤官兵防守即如僧格宗一處
係在納木覺爾宗溝口以北地居色木則崖之下
三面皆有賊人誠如
聖諭兵少則於事無濟兵多則兼顧較難現將思紐翁
古爾壟甲爾木直登梅列等隘派兵佔住則將來
進取僧格宗亦易於得手(臣)在南路日久所有巴
旺布拉克底革布什咱明正各土司相習已慣駕
馭已熟伊等亦頗為心服並以臣為可恃是以各
土司仍多派兵協同防守初無觀望之處今(臣)於
分兵防守後所有番人番衆甫經寧帖尚宜示以
鎮靜加意撫綏(臣)現將
大皇帝業已撥派各省精兵數萬並調八旗勁旅數萬
前來務將兩賊酋一併誅磔反復開導察看數日
來伊等情形已俱安帖又告以本將軍此行要與
各路將軍大臣面商必滅金川事宜約計往來為
期兩三月不等汝等果然盡心守禦如有賊衆滋
擾即行勦殺
大皇帝必重加
恩典與本將軍身在此間無異伊等聞言始皆欣喜放
心(臣)於十五日起程馳赴省城將趕辦舊兵軍裝
器械新兵分路遄行之處與在省督臣商定即由
桃關出口前赴西路軍營亟為整頓並議定道路
候新兵一到奮力前進
阿桂又奏言查鄂克什官寨地方險要且有南面
之木闌壩北面之美美卡互為犄角將來進勦之
際自當仰遵
聖諭先將小金川地面肅清分兵嚴守但如美諾未失
則俟新調官兵會集于此分頭勦洗尚易為力今
美諾鄂克什相繼失守將來新集兵丁自應令南
路從河南一路前進攻打美諾北路從别斯滿前
進攻打底木達布朗郭宗而正路官兵進取鄂克
什官寨雖别斯滿一路山徑亦殊險峻而撥兵從
此道前進可以分賊酋力量其不虞其由彼潛出
抄截後路其綽斯甲布一路或酌留大員為牽綴
金川之勢大局事宜如此統俟(臣)馳抵西路就舊
兵及新添各兵力量與諸臣詳悉妥商另行具奏
均奏入
上諭軍機大臣曰阿桂奏飭諭各土司以天朝新添滿
漢精兵數萬務在必滅金川俾安番衆之心並可仍
資其力甚屬合宜至所稱新兵漸集應分三路進取
此時先須收復小金川自當如此籌辦看此三路中
鄂克什既為正路尤關緊要且日隆等處現有之兵
多係潰退之餘心多怯懦尤不可不亟為振作鼓舞
以期奮勵阿桂自應在此一路領兵令色布騰巴爾
珠爾為參贊大臣其别斯滿一路令副將軍豐昇額
統兵以海蘭察為參贊帶兵進攻至南路統兵尚需
副將軍一人如阿桂因明亮在營辦事年餘於各土
司已能駕馭可勝此任即令明亮為副將軍富德為
參贊大臣若阿桂以富德久經練習於統兵之事相
宜即令富德為副將軍明亮為參贊大臣帶兵由河
南一路攻打美諾惟在阿桂熟思妥酌總期於事有
益據實奏聞請旨其攻打美諾似當從後山由上壓
下前已於圖内貼說諭商阿桂當臨時酌量妥辦至
進攻鄂克什之兵一經攻得亦應量度彼時情形或
即進取明郭宗與美諾一路會合或明郭宗已經克
復即并攻底木達布朗郭宗亦為甚便總在阿桂相
機妥酌而行又所稱綽斯甲布一處酌留大員攻打
並為牽綴金川之勢現今宜喜軍營仍令駐兵不動
以鎮撫綽斯甲布兼就所有糧臺砲局在彼防護以
待分兵進勦金川之計自為一舉兩得今豐昇額既
令往别斯滿一路統兵其宜喜軍營自當令舒常在
彼駐守昨已諭令伍岱馳赴豐昇額軍營豐昇額往
别斯滿進攻時或帶五岱或帶馬彪同往聽其酌量
帶用其大板昭一路前恐僧格桑尚在小金川自當
派兵斷其歸路今阿桂又聞其已回金川若果其言
可信大板昭係通金川之路只須於要隘派兵防禦
即無虞賊人軼出滋事設或僧格桑仍在小金川則
大板昭仍須帶兵堵截嚴防勿使竄逸亦在阿桂確
訪行之又五福奏先領副將西德布等帶兵速回丹
壩分駐防守五福仍前赴梭唐一帶查察糧站並駕
馭土婦卓爾瑪及大小頭人百姓安静住牧並令將
通金川卡隘派兵加意防範等語所辦甚好前諭賞
給卓爾瑪名號綵縀令大員往彼傳諭奬勵計五福
到彼正可辦此事俟此事畢後仍回丹壩駐守實力
嚴防又新調黔兵一千屢經傳諭令赴豐昇額軍營
備用今據文綬奏頭起黔兵於七月十六日到省已
照阿桂所奏陸續赴西路聽用等語計此時可抵日
隆自不應調往宜喜致令往來僕僕想阿桂到彼必
能妥辦若阿桂未到時黔兵業已改赴宜喜亦即聽
之若留而未行則令阿桂於湖南雲南兩省兵量其
先到川省者派兵一千速赴宜喜其西安荆州滿州
兵亦就其先到者撤一千往宜喜豐昇額處添此二
千新兵亦可敷用俟將來分路進勦金川應撥若干
赴綽斯甲布一路阿桂至時再行酌辦至現在收復
小金川三路進兵每路應添派兵若干並酌阿桂妥
酌派撥
同日阿桂明亮又奏言查金川狡惡異常(臣)等詢
問脱出之土兵等均稱賊酋兄弟侵佔底木達布
朗郭宗即挾僧格桑同來至一得各處隨派金川
賊目監領小金川番人一同駐守及窺伺當噶爾
拉亦與僧格桑同行比至回巢之日將金川賊衆
分守各隘仍挈僧格桑以歸且聞賊酋兄弟此時
待僧格桑雖照常給與口食而其左右已盡換金
川之人是賊酋令僧格桑來至小金川故地不過
為勾煽降番之計其實已將小金川自行佔據而
視僧格桑為腐鼠孤豚賊酋於西路一帶所得銀
縀鉛藥馬匹糧米物件為數甚多小金川全境除
僧格宗以南尚為我兵駐守外其餘已均被佔業
經遂其所欲且當噶爾拉後路均駐多兵如來滋
擾斷難得利因思與其盡力死鬭不如詭詞懇求
希冀
天朝萬一撤兵便可保其所有便可永佔小金川地且
以此誇壓各土司鬼蜮伎倆實堪痛恨據各土司
頭人等稱
天朝力量之大賊酋原所深知今已志得意滿自不肯
再為速禍之事或獻出僧格桑以求免死亦未可
定如果誑出既可先行誅磔逆酋以快人心而小
金川亦更易於收復將來攻勦金川亦辦理較易
等語查各土司等志在必滅金川以除後患而於
(臣)等不滅金川不休之心俱能深信不疑故有是
請但此總在整我現在之兵力以專候新兵之續
至(臣)等現將分路進搗機宜竭力籌辦務期擒馘
兩酋勦洗醜類奏入報
聞
同日文綬奏言(臣)欽奉
諭旨添調吉林兵一千西安駐防兵二千荆州駐防兵
一千令(臣)先期籌備(臣)查各省綠營兵丁均係步
行其運送軍裝器械等項需用人夫分飭各屬添
雇按照口内口外站數飭僱赴站不致遲悞惟京
來官員兵丁及所帶跟役口内應給騎馬逐站更
換照例雇備民馬為數煩多雖經軍需局酌定每
站安馬五百匹檄飭經過州縣雇辦並令附近州
縣帮雇協濟但川省馬匹實屬短少且往來馳送
為日甚長恐勞傷倒斃添補之數實多不無竭蹷
前護陜撫(臣)畢沅奏明雇辦長騾四干自寶雞直
送成都原為馱送行李之用(臣)現飭各屬除儘多
雇民馬應用再寬備人夫倘站馬不敷將行李用
夫擡送替出陜騾凑給兵丁乘騎毋得缺悞其自
雅州灌縣以西所需長馬查金川舊例京員各按
品級給與長馬五六匹不等其官員跟役各按應
騎馬數每匹折價六兩較之西例已大節減今酌
定除各官跟役仍折給馬價外其本官應得驛馬
各按品級仍照舊例實給如有因口外不能喂養
情願多折者仍聽其便統計官員所用馬匹約需
一千數百匹現在飭屬分途採買趕解灌縣雅州
應用至到營以後官兵應得分例及馱馬跟役數
目遵照歴次部咨均依西例辦理其官兵沿途廩
給銀兩令地方官照例開支總交領隊官散給至
兵丁尖宿飯食(臣)現飭地方官照向例代為辦給
聽各兵買食以免稽滯出口以後已經支給鍋帳
仍給口糧聽其自辦咨令領隊大臣曉諭約束毋
致煩擾滋事至各路督查彈壓大員查灌縣桃關
為出口總滙且須散給長馬臣現在省城督辦一
切應調永寧道蘇爾通阿改駐桃關其南路雅州
亦應支放長馬現將署順慶府知府沈清任委赴
雅州帮辦其餘京兵所過地方差務較繁均添派
僻路州縣及候補試用人員分頭協辦(臣)仍隨時
董率所屬妥速經理奏入
勅令軍機大臣速議當經軍機處議奏查此次所派滿
洲官兵前赴軍營先經畢沅奏雇備陜騾五千直
送成都交卸後令將原騾緩程押回陜省各還本
家收養是川省城都以北各站或因站馬不敷該
督請酌量用夫擡送替出陜騾凑給兵丁乘騎尚
可通融酌辦其抵成都後此項騾頭即須交還陜
省押回未便又為扣留備應差使致令疲乏累民
至該督稱官員等長馬應照川例實給約需購馬
一千數百匹等語查上年成都旗員出口俱騎本
身例馬此次帶滿洲兵官員原不能悉照川省舊
例按品級馬以致運供料草轉多繁費自應酌量
折給馬價為便設或所需騎馬一千數百匹及在
途疲瘦應行備換者川省不及購辦昨經(臣)等議
將荆州駐防兵騎馱原馬一千數百匹留於成都
交文綬通融備用川省添有此項馬匹無虞不敷
應令該督悉遵前次所奉
諭旨及(臣)等原議酌量妥辦餘均如所請辦理奏入
上從之
同日文綬又奏言查軍糧一項經(臣)與富勒渾設
法趕運每日西北兩路桃關出口之數約有三百
餘石目下接濟有餘而將來兵數日增各路所需
糧米為數愈多乘此秋成必須預為籌辦臣擬仍
照上例採買三十萬石以裕儲備但目下市價每
石二兩上下殊難購買查綽斯甲布一路儲備充
盈南路軍營尚有章谷存米一萬五千餘石可資
兵食現將爐城存米源源趕運可期接濟惟西路
新舊運到明郭宗各站之糧已俱焚棄其中亦有
已到未收者商人因被累裹足不前即日大兵雲
集需糧最關緊要(臣)現於城都先照時價採買二
三萬石招商運赴西路暫應急需不日秋收米價
平減即買足三十萬石招商分路輓運至火藥一
項查卧龍關等站原各貯有數百倍又楚黔二省
協濟火藥接續到來加以本省自行配製現飭兩
標中軍加緊發運足供取用奏入
上諭軍機大臣曰文綬奏稱西路新舊運到明郭宗等
站之糧悉已焚棄其中有已到未收者商人被累裹
足等語此項軍糧前經富勒渾查奏共有四千餘石
當大兵撤回時倉皇焚棄以致米價運價均無著落
應於各員名下分别著賠業經降旨交該督等查辦
至商人等業已運送到站苐因未經騐收致各商運
價無著令受賠墊之累既非所以示體恤於理亦未
平允所有各員賠還之項自應查明原運商人令其
領給毋許吏胥從中尅扣但恐各員未能全數賠還
拖延日久徒使衆商受虚名而無實惠該督等轉不
妨照運價酌量減半或減去幾成俾各員迅速賠完
而商人得早到手該督等明當明切曉諭衆商此係
意外之失無可如何皇上不忍爾等賠墊令於承辦
各員名下償還又恐為數過多該員等不能一時清
楚仍令爾等久累是以本部堂等酌量減數給還此
等優恤之意爾等得之望外自不得復錙銖計較如
此剴切宣諭現在之商自必感悦向後商運亦不至
觀望不前並著富勒渾文綬妥協籌辦具奏
八月壬子豐昇額舒常奏言竊思攻勦兩金川大
板昭一路之兵實不可少但此時海蘭察若仍在
美諾而阿桂亦赴彼處(臣)等自應遵
旨速往大板昭勦除逆衆先廓清小金川之境目下海
蘭察等業已退守日隆阿桂孤懸於當噶爾拉是
以移兵翁古爾壟即使將綽斯甲布一路官兵全
數帶往不足六千名既無夾攻之勢且偏師難以
深入與其駐守在彼以待加添之兵莫若暫留此
處與賊相持不特賊酋不敢鴟張並可安綽斯甲
布之心兼可與阿桂處聲息相通隨時妥酌俟繼
調之兵陸續到日(臣)等與阿桂熟籌應由何處進
勦再行前往奏入
上諭軍機大臣曰豐昇額等奏現仍駐兵宜喜與朕意
適合且不拘泥前旨甚屬可嘉惟後路關係緊要已
屢諭添兵前往並飭阿桂妥為籌辦照料今豐昇額
奏與阿桂處聲勢相通得以隨時酌商則由宜喜至
章谷一帶後路可以無慮其丹壩至三雜谷一帶在
在與金川賊境毗連俱係宜喜後路不可不實力防
範業經諭令五福仍駐丹壩加意嚴防其官達色所
帶之兵並令豐昇額調回宜喜備用豐昇額自當隨
時妥為措置至宜喜一路即使能得賊碉亦只可於
山頂駐守不宜深入此時距分勦金川之期尚需數
月既不便頓兵不動致隳士卒銳氣又不宜不審利
害隨時攻撲賊碉為當差塞責之舉必如何方為妥
善亦著阿桂悉心籌畫通知豐昇額酌辦至目下收
復小金川自以西路為要盖西路中又兼鄂克什别
斯滿兩路自非阿桂不可昨已將應派副將軍參贊
何人在何處進勦之處詢商阿桂今阿桂即日將抵
日隆而各省所調之兵尚未調齊阿桂酌看情形或
可先帶兵移駐資哩仍于臨進時將各路應用兵衆
派調停妥一面通知豐昇額馳赴别斯滿訂期會勦
以便迅速集事或豐昇額不便調來即當另派大員
領兵前進惟在阿桂妥酌而行頃檢閱將軍印譜内
定西將軍印係順治年間將軍愛星阿征勦逆賊李
定國等追擒至緬甸時所佩帶成功甚速最為吉祥
因即授阿桂為定西將軍並將愛星阿曾用之清字
原印遄送部由驛遄送阿桂即祇受行用迅奏膚功
乙丑阿桂奏言番地山高路險一夫當關之處隨
在皆有當噶爾拉軍營深入賊境幾二百里賊若
據截後路一兩處官兵即難得出是以不得不就
目前情形酌量撤出另為整兵復入之計今自思
紐翁古爾壟距章谷尚有五站此一帶内如真登
梅列甲爾木以及墨壟泥壟噶爾金約咱扎哇窠
卡丫邦科索布大寨章谷等隘口分兵防守較之
上年更為嚴密賊酋既難施其鬼蜮伎倆而一俟
應進之時即可前進恢復不必另籌接應(臣)已行
文色布騰巴爾珠爾富德富勒渾等毋庸前來俟
(臣)面見時再為籌辦至富勒渾等前稱續調黔兵
一千名約于日内可抵省城(臣)即令其䟎赴日隆
等處是西路防守有資亦可無虞搖動昨豐昇額
已將不須撤兵之處詳悉具
奏惟是此次賊番于木果木及美諾等處獲有大砲所
得火藥更多現當驕恣之時竟爾運往施放亦未
可定或將山梁上最近賊碉之營卡暫為收進蓄
銳養精俟新兵到後各路齊力大舉似更得要併
已密札致豐昇額聽其酌辦再五福前奉
諭旨令其馳赴大板昭現又奉
旨令五福仍駐丹壩查丹壩所駐官兵雖少而此一路
與綽斯甲布軍營實有犄角之勢且進兵時固須
先定小金川而日旁宜喜等處亦不可無兵分勦
以為牽綴之局五福現已遵
旨仍回丹壩駐札是今各路大局均已粗定總為上緊
整頓西路舊兵並通籌全局議定道路俟各處新
兵到日尅期迅進以成擒渠掃穴之功奏入
上諭軍機大臣曰現在收復小金川之舉西路尤為緊
要而西路又分鄂克什别斯滿兩路其中通賊徑隘
極多自非阿桂帶兵不可而别斯滿一路或令豐昇
額前往或另派妥員昨已諭令阿桂酌辦其南路情
形現據阿桂奏真登梅列甲爾木以及緊要隘口均
屬我兵據守一時應進之路即可前進恢復看來南
路進攻尚易前已諭商阿桂或將明亮為副將軍富
德為參贊或以富德為副將軍明亮為參贊令其妥
酌覆奏定奪是南路統兵之人亦有定局且明亮於
彼處路徑已熟阿桂尤當在西路及早調度約計新
兵到營足敷派用即可會期進勦專盼捷音又據奏
上緊整頓軍營舊兵並通籌全局議定道路剋期迅
進似將來應進之路阿桂胸中已有成竹朕意今年
所攻之當噶爾拉功噶爾拉兩路賊人守據甚堅若
再從此兩路進兵仍屬無益即宜喜軍營亦未能得
力此三路只可為牽綴賊勢之用究須另覓别路進
兵就圖中形勢而論三雜谷及丹壩似較易進不知
實在如何或此外更有勝于此路者諒阿桂自必籌
之已熟軍營一應機宜朕惟阿桂是倚阿桂亦更無
可諉惟當密為妥籌迅速具奏以副朕望
平定兩金川方略卷七十
