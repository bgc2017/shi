欽定四庫全書
平定兩金川方略卷九十四
四月壬午阿桂豐昇額色布騰巴爾珠爾奏言查
谷噶一路自官兵得羅博瓦勢據建領三面皆可
進搗但喇穆喇穆之賊尚未潰散分頭防堵難免
多分兵力自羅博瓦山岡之下賊番木城石碉亦
可奮力搶佔但該處箐林深密而賊又恃遜克爾
宗為之犄角互相援應從此攻撲亦不無多損官
兵(臣)等公同籌議喇穆喇穆山溝本為從谷噶進
取勒烏圍正路現在喇穆喇穆之賊因與勒烏圍
有路可通拒守甚嚴然羅博瓦對面山梁即係喇
穆喇穆後路此一道山梁迤邐而西南已距勒烏
圍不遠賊人運送口糧火藥均須經由于此而山
梁下截拉枯喇嘛寺之上為日則丫口尤係賊人
往來要路若從羅博瓦發兵突往佔奪則山溝深
箐内或有小路可通而賊已難於久據但官兵搶
佔此處各處賊人又必悉力前來救援(臣)等擬分
兵六隊一隊進攻别斯滿了口對面第一等第二
碉卡一隊由淖爾進攻第三大碉一隊進攻相近
薩斯嘉赤溝底之碉而此一條山腿上排列之各
碉内有相距尚為稍遠者擬𣲖兵兩隊迤邐由山
拗箐林斜上以擣其虛而另選精銳各兵從羅博
瓦下溝攀附上山直攻喇穆喇穆之後官兵分頭
搶撲賊必分頭守禦乘其慌亂由羅博瓦進攻之
官兵直前奮迅而登直搶日則了口碉卡自可望
其佔據一經佔此則不但格魯瓦覺各寨皆係平
碉已歸掌握而喇穆喇穆賊人火藥口糧難於接
濟當必不攻自竄(臣)豐昇額業扺谷噶所帶官兵
亦于十七日全數到來雖此間自十四日以來連
日雨雪甚大但究係春深消融尚易(臣)等現在部
署已定一俟兩三日晴霽即可分路奮攻
同日阿桂色布騰巴爾珠爾又奏言查二月間梭
磨土婦卓爾瑪卓克采土司甲噶爾布木乃均遣
其頭人前來懇請執照又三月初間綽斯甲布土
司雍中旺爾結亦遣頭人懇給執照為憑情詞甚
為懇切(臣)等當即准其所請給與梭磨執照以卓
爾瑪雖係土婦夙知恭順現又添𣲖土兵實心報
效梭磨土司從前所管地方百姓自應卓爾瑪子
孫世管若更能助力勦洗金川更必承受重恩又
給與卓克采執照以甲噶爾布木前此尚無抗違
情事此番攻勦又能多𣲖土兵助勦惟有分付頭
人百姓令其真心出力自不致干譴責又給與綽
斯甲布執照以此番大兵進勦土司母子雖與金
川親戚並不存心瞻顧今歲以來相機勦殺更為
出力嗣後仍須鼓勵土兵實心攻勦自有重恩並
將發給執照之意詳悉曉諭各頭人等均欣喜而
去
同日阿桂豐昇額色布騰巴爾珠爾又奏言(臣)等
公同商議令(臣)豐昇額前來谷噶併力辦理兹於
十三日(臣)豐昇額來至谷噶隨上新得羅博瓦山
梁察看形勢甚為高險官兵所佔均係要路且相
離勒烏圍賊巢亦近較從别路進兵實更得勢已
將達爾扎克一路之兵酌留五千餘名𣲖五岱書
麟等率領固守以牽賊勢挑出勁兵四千餘名𣲖
得力之侍衞章京分隊帶來以資合力進取均奏
入
上諭軍機大臣曰阿桂等奏擬從羅博瓦對面山梁分
兵為六隊進攻乘勢佔取日則丫口一摺其所籌甚
好佇盻捷音又另摺奏梭磨土婦卓爾瑪卓克采
土司甲噶爾布木及綽斯甲布土司雍中旺爾結均
懇請執照並准所請給予諭以實力報效等語該土
司等隨征已二三年至今始請執照自是震懾兵威
知金川必就滅亡故乞此以為將來免禍邀恩之劵
阿桂各如其意𤼵給以釋其疑而收其力甚合機宜
更當諭以爾等得受執照即與内地武員劄付相似
嗣後如益加奮勉俟大功告成後奏聞大皇帝必加
重賞並當令爾等輪班朝覲筵宴加恩如此則該土
司等自必更知感激至現在豐昇額帶兵四千餘至
阿桂軍營聲勢甚盛分路進攻自為得力但兵貴先
聲若令賊人知我又續調雲貴精兵將次到營更足
使之喪膽不妨于軍營及後路各處令屯土兵練共
相傳布以現又調有雲貴勇銳官兵數萬四月内即
可到營添此新兵合力進勦成功更易賊衆聞之自
必更生怖畏即滿漢官兵聞此說亦必更加踴躍將
軍等均應努力為之
同日
上諭内閣曰阿桂查奏額魯特馬甲哈爾察海行走勤
奪而攻取羅博瓦賊碉時直至碉根抛擲火弹焚燒
賊衆右腿得有鎗傷更為奮勇等語哈爾察海著加
恩補授藍翎侍衞賞給彌爾古特巴圖魯名號仍照
例賞銀一百兩以示鼓勵
同日阿桂色布騰巴爾珠爾又奏言小金川降番
頭人僧格告稱我等小金川番人兩次受
天朝不殺之恩無可報效誓必帶領降番將羅博瓦山
峯内緊要碉卡奪取以見出力之意又稱我家口
蒙恩安插乾堡地方倘或打仗身亡只求照顧我
家口不至飢寒等語即帶降番突入大石卡内砍
殺多人又復合攻大碉並刨挖碉根施放火彈遂
致中鎗陣亡當即賞銀一百兩付給其家以資養
贍并免其妻子差使奏入
上諭軍機大臣曰據阿桂等奏僧格以小金川降番能
知感恩報效奮勇損軀甚屬可憫雖經阿桂即時賞
恤思之尚可憐惜著傳諭阿桂查明僧格共有幾子
視其稍有出息者即行奏明送京候朕加恩賞給官
職以示優恤降番之意並將此宣諭衆番俾知朕於
感恩效死之降番雖其身殁尚且錄用其子使現在
者踴躍圖功未來者聞風歸附亦可為招致降番之
一助
(臣)等謹案疆場士卒效命損軀原属分誼當然至
若新降番衆甫經安集隨營效用實難望其與内
地軍營同心合力奮勇前驅我
皇上於新附番人倍加體恤僧格以小金川降番感激
天恩矢願效死捐糜弗惜(臣)阿桂等仰體
聖心於僧格陣亡時賞給銀兩免其差役已加存䘏
乃蒙
皇上矜體深仁特頒恩諭復令查明其子送京錄用是
以絶徼愚番聞風感動争先憬附凡在戎行無不
說以忘死也
同日郝碩奏言督(臣)富勒渾前往㡳木達明郭宗
一帶廵查令(臣)暫駐大板昭弹壓(臣)即於本月十
二日赴大板昭駐劄並辦一切兹查大兵已攻克
羅博瓦焚燒得斯東寨從此乘勝直進自當所向
無前今副將軍豐昇額復帶兵五千名陸續赴營
兩軍會合兵威益壯雖需用糧米比前較多而現
在軍營存貯之米有三千餘石自梭洛相古至瑪
爾當各站共存米五千餘石楸砥新站滚運米每
日均有三四百斛其長運米石亦已有四百餘斛
至大板昭嗣後源源接濟軍食自為充裕至目下
將軍阿桂擬欲𣲖兵遶路攻勦賊巢而兵丁裹帶
口糧急需灰麫四五萬觔(臣)亦已飭各站員採辦
灰麫四萬三千觔運營足敷兵丁裹帶之用奏入
報
聞
甲申五岱奏言𣲖往谷噶兵四千名(臣)接豐昇額
來扎即令總兵官達色三等侍衛普濟保參領富
爾賽等帶領起程今本處所存官兵自後路孟拜
拉至薩爾赤鄂羅駐兵七百名令副將佛遜管理
自薩爾赤鄂羅至拉布山駐兵四百名令副將西
德布管理所有達爾扎克莫爾敏等處共駐兵二
千一百餘名令領隊大臣書麟等管理達爾札克
山梁後溝並新佔達爾雜木班雜爾山梁𣲖兵六
百名令侍衞伊達里管理接連後路駐劄其凱立
葉山峰三卡臣領兵一千七百餘名相度地方安
設駐守三月十二日亥刻有賊三百餘名來擾班
雜爾南邊卡座官兵放鎗抛石奮勇擊殺而駐守
班雜爾山梁官兵又由賊後路衝擊賊見斷其歸
路隨向下敗遁計殺死三十餘人十八日賊又來
衝班雜爾山北卡座卡兵正與相持前鋒平保領
兵接應截殺賊亦隨即奔走奏入
上諭軍機大臣曰五岱將凱立葉一路所餘之兵丁分
駐防守並兩次擊賊衆甚屬可嘉凱立葉一路雖暫
不能深入然嚴守地方實為緊要如稍不留意以致
失利於賊於全軍聲勢關係匪輕將此傅諭五岱嚴
飭各處官兵晝夜嚴守如遇賊人攻劫務湏互相救
援痛加殱戮即賊畏懼不來亦不可經時坐守蓋我
軍分路前進賊衆豈有不知必將凱立葉賊番撥於
將軍阿桂等軍前救應五岱不時𣲖兵攻取可以分
奪其勢只不可傷損我軍耳至阿桂處消息尤當時
刻探聽如彼處得利五岱亦可相機直入并將此諭
阿桂知之
丁亥富勒渾郝碩奏言今&KR0008;砥餉道開通所有後
路臺站糧運應撤應停即宜查明酌辦查瑪爾當
内有各臺站原屬西路軍營糧道今揪砥新路既
已暢行而長運滚運之糧亦經漸次到站且自薩
拉以至谷噶存米一萬餘石足敷一月有餘加緊
陸續轉輸即可日形充裕其瑪爾當至明郭宗各
站自應裁撤以歸節省並免疎虞其應裁各站現
存之米以及運到軍火除酌留附近防兵一月支
周之外餘俱限日運完事竣即行裁撤至一月之
後其防駐明郭宗帛噶爾角克碉一帶官兵成就
近由美諾支領或就近由鄂克什支領其防駐布
朗郭宗至瑪爾當一帶官兵即由薩拉支領均屬
省便其西南兩路文檄來往俱交會哨兵丁以次
接逓無庸另設馬臺且此一路既不安設糧臺則
客民等無從聚集雖逼近賊境處處易於出沒而
賊番既無所圖自不肯潜來驚擾冄前因趕運日
隆等處存糧每站安夫七八百名至一千餘名不
等今此路既經裁去糧臺合計八站約共應裁夫
七千餘名此項人夫除已滿站者均令回籍其甫
經到站領過安家銀兩者酌分附近各站加緊趕
運楸砥米石則糧運既可藉以日盈而夫價亦不
致於虚耗一經大兵攻至勒烏圍移營前進即可
就近抽調安設新臺更可免内地𣲖撥之煩至北
路糧運(臣)等悉心籌酌指日攻抵賊巢凱立葉宜
喜官兵均可會集則糧石俱應由揪砥一路運供
是卓克采之糧尤可不過於多貯(臣)等已咨明文
綬斟酌籌辦
同日富勒渾鄂寳奏言副將軍豐昇額既帶兵四
千五百名前赴谷噶會勦所需糧石自應即由梭
洛栢古一路運供其凱立葉留駐官兵數已減半
需米較少所有自卓克采至凱立葉七站人夫亦
應裁減查腊覺溝一站山險路長原安夫六百名
其孟拜拉色木多薩爾赤鄂羅雪山根布拉咱斯
丹達爾札克等六站均原安夫四百名今酌加裁
汰腊覺溝應減夫三百名餘各減去二百名共應
裁夫一千五百名俟楸砥糧運充盈再將凱立葉
軍糧併入西路由梭洛柏古分運色木多而腊覺
溝孟拜拉等站均可裁撤至北路宜喜軍營各站
存米不下萬石約敷兩三月之需以後軍糧既應
緩為運送則夫力自未便虚糜除卓克采至宜喜
十六站人夫甫經裁定毋庸另議外其自揪砥至
卓克采十三站每站設夫四百名未免稍多今每
站各應裁去二百名共應裁夫二千六百名所有
前項裁減人夫如有應添之處酌量𣲖撥若無需
用令其各回原籍以歸節省均奏入
上諭軍機大臣曰富勒渾等奏酌停糧運所辦可嘉軍
糧既由楸砥新路轉運其瑪爾當至明郭宗各站自
不應復設糧臺前已降旨令冨勒渾等即籌裁撤今
富勒渾所奏與朕前旨適合蓋其地既非糧運正道
所經即不須多有官兵防設若仍安設糧臺徒予賊
匪以窺伺劫竊之隙於事轉無益而有損昨冬阿桂
不欲於此處安兵設站想亦是此意至阿桂會同豐
昇額現在統兵罙入攻取勒烏圍賊酋等自應合力
拒守未必能復在小金川地方滋事但富勒渾常青不
可因此稍涉大意凢關係軍營後路總須嚴密固防
設間有零星夾埧亦必須上緊追勦方為妥善
戊子阿桂色布騰巴爾珠爾奏言(臣)等接富勒渾
等摺稿稱三道灣喇嘛寺等處均有夾壩又稱挐
到小金川賊番訊知此路賊酋現𣲖頭人丹巴沃
咱爾莫撒斯欲搶明郭宗木波一帶糧臺及翁固
達卡座隨即𣲖員嚴加防範等語查現在大兵分
路進攻賊番斷無餘力更為截後之計不過小金
川番人投在賊境不給口糧令其伺間搶掠以駭
官兵聞聽如能搶得糧臺便可糊口此等窮番不
過如竊盜臨時行強之比若各糧臺嚴緊賊人來
無所得勢斷不能佔住金川賊衆本好為大言以
欺番衆且因上年木果木之事亦從木波等處分
頭截搶又不知此時西路大兵後路已從楸砥往
是以仍為此語而小金川番人等輙信其狂吠據
為供吐至丹巴沃咱爾係金川主謀第一大頭人
該賊弟兄所不可離者前此谷噶官兵攻至萬分
要緊丹巴沃咱爾始行親自前來希圖截後此時
斷無有帶數十醜徒窺伺明郭宗之理此等供詞
不待辨而可知其妄但恐該督等未悉情形偶有
零星賊衆驚恐張皇紛紛調撥自行擾亂轉使賊
人得以乘機而入(臣)等即行知常青等以此後駐
兵地方飭令弁兵高壘深溝晝夜廵防母稍疎懈
倘有賊衆前來其本寨之將弁督兵丁堵禦其餘
附各卡應接應者分兵接應應自守者列兵嚴守
萬不可因一處有賊盡撤他處官兵救援轉有空
虚之虞致為賊據即如賊番供内有搶佔明郭宗
之語如賊果至明郭宗其上阿爾圖之兵即可憑
高堵禦而又令美諾防兵星往合勦賊番自將逃
竄不暇計復安施况南路之後早已移在章谷打
箭爐一帶而西路之楸砥現已大通文報輓輸從
此經行均為近捷昨富勒渾親往布朗郭宗等處
將一帶糧臺酌撤嗣後賊人益復無從窺伺自必
漸為寧謐
同日明亮富德奏言總兵海明已於本月十四日
前扺僧格宗茲據禀稱十八十九日夜間有賊在
僧格宗默資溝等處搶劫客貨當經𣲖兵擊散並
請添撥防兵等語查小金川地方自科多約咱綿
亘二百餘里豈能密布多兵惟在扼其要害結營
固守則現在兵力足資防範即遇有賊至不過三
四十人輕入重地正可斷其去路盡力殱誅海明
甫經到營未免過於謹慎(臣)等當將守禦機宜及
未便易置防兵致有顧此失彼之虞俱已詳細指
示均奏入
上諭軍機大臣曰阿桂等奏丹巴沃咱爾係金川主謀
第一大頭人該賊酋兄弟所不可離者此時斷無轉
領有限醜徒窺伺明郭宗之理等語與朕昨降諭旨
適合所見實為有識至所稱恐該提督等未悉情形
偶有零星賊衆即驚恐張皇紛紛調撥自行擾亂使
賊人得以乘機而入等語尤為扼要此一節交富勒
渾旺保禄常青妥恊辨理又明亮奏僧格宗尚有賊
番搶奪傷斃民之事海明欲抽調他處防兵添駐僧
格宗等語此等夾埧不過小金川窮番或賊酋遣其
外出既省賊中養贍之煩兼為我軍後路之擾實屬
可惡各該提鎮等一聞此信即速追殱毋使竄逸若
賊番屢受痛懲自不敢復出滋擾至各處防守事宜
前曾有旨交阿桂等酌將零星碉卡之兵歸併扼要
地方駐守不致兵勢以分而見少阿桂等自必遵旨
妥籌各該提鎮惟當静聽將軍指揮勿思輕易更調
至賊匪每出必傷害客民皆由客民等負戴散行遂
致誨盗此等地方既非糧運所經自不能多有官兵
在途照應客民背夫怯懦之人一見賊影即懼而奔
逃轉致賊人攫取得利是此等地方因有人經行而
招賊莫若禁其勿由此路往來設或有必湏經過者
亦當令相約合伴而行並各自為防護使人數衆多
賊自不敢潜出滋擾富勒渾等當實力妥為之至明
亮等前奏官兵攻壓思紐等處和隆武得有鎗傷兩
處奎林背亦受傷深為繫念明亮等此次奏出竟無
一語提及不知兩人傷㾗近日曾否向愈此等出力
之領隊大臣乃朕所厪懷弗置者明亮等何不知善
體朕意著即速覆奏以慰懸注
辛未舒常奏言三月二十一二兩日天氣漸霽土
司雍中旺爾結及土舍頭人來營據稱我受
大皇帝深恩無以圖報今莊稼大半種完調得土兵二
千餘名情願親自率領進攻(臣)隨依所請抽撥官
兵於二十三日夜令赴宜喜聽候撥用土兵分為
四路進攻達爾圖頭二三四各碉(臣)令提督馬彪
等領兵四百名合攻頭碉烏爾圖納遜等領兵四
百名合攻二碉侍衞進財保等領兵四百名合攻
三碉恭領全保等領兵四百名合攻四碉乃時至
三更復降大雪至二十四日丑刻稍止即乘隂霧
迷漫發兵前進賊已知覺鎗石齊發且冰雪滑溜
各兵不能蜂擁齊上(臣)見時已天明賊衆漸增恐
土兵傷亡過多致挫銳氣隨諭土司撤兵而該土
司尚欲前進曉諭再三始遵將兵撤下此次受傷
陣亡漢土各兵查騐分别等第照例咨部賞䘏(臣)
思雍中旺爾結尚在幼年即愿領兵出力此皆
聖恩所感嗣後遇有可乘之機寔可望其濟事
同日舒常又奏言土司雍中旺爾結面禀三月二
十一日由金川地方逃出兩人一係金川番人察
爾結一係綽斯甲布番民山札爾結前被金川掠
去賣於小金川地方令隨僧格桑竄入金川受苦
不過乘空迯出山札爾結原是土司百姓求賞給
收領至金川番人亦係誠心投順望求免死等語
(臣)隨諭以投順與拿獲不同原可免其一死如能
擒獻頭人更當重加賞賚爾土司可將此意令頭
人喊諭金川番衆知之據土司覆稱金川人生性
多疑今兩人既蒙不殺自必信服來投(臣)已將此
二人即照所請交伊收管均奏入
上諭軍機大臣曰綽斯甲布土司雍中旺爾結誠心出
力甚屬可嘉着賞銀一百兩以示奬勵仍將朕御用
之大荷包一對小荷包四個隨報寄發令舒常賜彼
用昭優異俾其益知感奮至此次土目土兵傷亡稍
多殊覺可憫並着照例加倍給賞至舒常見賊衆守
禦甚緊恐土兵徒傷無益體恤曉諭至再土司始聽
從撤回深合駕馭外番之道伊等見參贊大臣如此
矜憐愛護益足勵其勇往之忱舒常所辦甚合機宜
又奏降番二人俱貸其一死自行投出與打仗擒獲
者不同罪尚可原若有能縛獻賊頭賊目者并即奏
聞重賞使金川賊衆見而心動若果聞風接踵來降
亦足涣散賊勢於軍務不無小補各路將軍不妨照
此辦理
丙申明亮富德奏言總兵海明於三月二十八日
在僧格宗因病身故查僧格宗一帶地方緊要近
日賊人屢有夾埧察其舉動不過小金川未投各
番竄伏深山伺便偷劫惟在設法勦洗立可淨盡
現在河北各要隘雖有將領把守未足深恃急須
另𣲖幹員弹壓(臣)等再四商酌查有鎮遠鎮摠兵
敖成堪以𣲖往隨將留防後路事宜詳細告知即
令尅日起程前往駐守奏入
上諭軍機大臣曰敖成昨來京陛見朕細觀其人帶兵
打仗自為得力若令獨當一面隨宜調度恐非其所
長况明亮等一路帶兵大員亦少敖成應留於明亮
軍營傋用其僧格宗防守之事已𣲖汪騰龍耑辨並
令痛加改悔若再耑尚口給不肯實心出力即難保
全首領想彼亦當稍知感畏但其地究不可無摠統
之人桂林現駐章谷且曾在南路統兵地利既所深
知而人情亦易於呼應著傳諭桂林不時往來僧格
宗一切留心照料有應措辦機宜即面交汪騰龍實
力妥辦如見有虚浮不實之處即據實恭奏
壬寅阿桂色布騰巴爾珠爾奏言伏查西南兩路
官兵已漸逼其巢穴賊情窘廹是以悉其醜類節
節負嵎即如近有出來之兵丁番婦等禀稱賊酋
因格魯瓦覺一路官兵攻打甚緊不但莎羅奔兄
弟皆帶兵親來抵禦並索諾木及其姑阿青等均
來遜克爾宗是其螳臂當車實已不遺餘力現蒙
皇上添設官兵若更另開生路攻其不意賊勢愈分愈单
自可速期得手(臣)等查此時未進兵之各路惟正
地一處自進勦以來從未經大兵攻打比之他路
賊酋預偹稍疎前此業經
聖明垂詢並經明亮奏覆稱由正地直搗中堅洵為制
勝良策訪之能事頭人咸稱至善等語是南路分
兵由正地前進實為得濟(臣)阿桂前亦籌議及此
核計霍爾部落如德爾格各土司尚可𣲖土兵四
五千人若再得漢兵五六千人即可敷一路之用
查南路軍營於去年八九月間已添滿漢各兵四
千五百名至去冬及本年正二月内又添楚兵三千
雖章谷等處後路駐兵約有三千但抽出二三千
名自無不可至新調滇黔兵於内撥往南路二三
千又加以吉地等處本有駐防漢兵一千餘名則
已有兵五六千人冄將德爾格特土兵限以時日
酌調前來漢土各兵合計萬餘即可敷一路之用
但近日正地情形相距窵遠無從深悉業於奉到
諭旨時即密扎明亮等囑其熟籌具覆至綽斯甲布一
路亦係賊所深護現今雍中旺爾結及其頭人等
節次多𣲖土兵奪碉殺賊若將𣲖往正地所餘滇
黔兵丁添入綽斯甲布軍營合勢攻擊亦必倍為
有力惟是軍營情事隨步换形本難懸定約計此
頂調撥官兵到營尚須四五十日而喇穆喇穆一
路雨雪連綿兹已於初八日見晴雖賊乘雨雪之
際又有增添碉卡而此時務期必克俟兩三日晴
霽即當竭力進攻得有一二勝仗即可進抵勒烏
圍若滇黔官兵將届出口時此聞已有必克賊勦
之勢(臣)等擬將此項官兵調赴西路厚集兵力迅
期殄滅奏入
上諭軍機大臣曰阿桂等奏初八日天已放晴俟兩三
日後即督兵竭力進攻又稱若欲别開生路則惟正
地一處預傋必疎等語自應如此籌畫看來各路進
勦大局惟阿桂一路實有可以進取之機若已攻得
遜克爾宗或直抵勒烏圍則兵力愈多成功愈速現
在黔兵已於四月初旬陸續出境滇兵亦報起程竟
當將此滇黔兵五千即速全數調往以冀尅期集事
設或谷噶一路急切未能罙入則又不宜專事株守
計正地一處從未攻勦賊人未必預防若調滇黔官
兵二三千遄赴正地添泒德爾格特土兵令明亮綂
領攻勦可望得手其馬爾邦一路則令富德留駐以
牽綴賊勢亦屬正辦着傳諭阿桂即密扎明亮等妥
商而行
平定兩金川方略卷九十四
