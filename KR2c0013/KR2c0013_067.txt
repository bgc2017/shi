欽定四庫全書
平定兩金川方略卷五十九
四月戊戌
上諭軍機大臣曰昨以豐昇額一路兵力稍单因傳諭
圖思德令將原偹之兵選派二千迅速起程前往今
思添調黔兵原為協助進勦之勢若黔兵到時豐昇
額業已攻克日旁等處進攻勒鳥圍自當令調到之
兵隨其繼進若日旁尚未攻克或温福阿桂兩處不
拘何路攻取要隘帶兵罙入即當令此二千黔兵由
彼接續而進若兩路俱已攻得則將黔兵各分一千
相隨續進以壯聲勢尤足令賊番喪胆而於後路聲
援亦更為得力朕偶念及此事特為詳晰諭知温福
等于黔兵將到時查何路急需續進即飛檄貴州帶
兵之員令其遄程馳往以資實用
(臣)等謹案軍營各路官兵數夲不少惟豐昇額
綽斯甲布一路兵力稍单是以(臣)阿桂酌請添
調黔兵以資合勦仰蒙我
皇上即降旨俞久並令體察情形或于功噶當噶兩路
接續進攻以資聲勢厥後木果木有事所調黔
兵適赴西路分布防禦軍心遂定此皆
聖謨深遠默運于事機未形之先非(臣)下所能仰窺萬
一也
同日温福海蘭察奏言(臣)等將昔嶺山峯各碉日
夜放砲擊打大半傾倒其從達扎克角山梁對面
拏卡之處官兵已逼賊番木柵前月二十九日林
箐中突出二百餘賊來截後路官兵奮勇迎戰殱
斃十餘夲月初二日丑刻前進拏卡又有三百餘
賊前來衝突官兵鏖戰殺退將及天明賊復從旁
抄出官兵兩面合攻殺死亦多現在又拏卡七座
末卡已與賊番木柵相距甚近仍每日施放火砲
擊打(臣)等復查功噶爾拉山旁循山尙有小路從
前原擬由此進兵困雪大改道今雪已漸化仰蒙
硃筆指畫訓示即是此路又逹扎克角山梁有斜仄可
登一路(臣)等共議於昔嶺達扎克角兩處每日照
舊放砲擊打一面將各處兵丁通融抽出四千于
夲月初四日潜至該處詳看兩路情形何路容易
即由何路進兵上攻鳥噶爾拉山口下壓喀爾薩
爾奏入
上嘉之
壬寅豐昇額舒常奏言(臣)等前在東北高坡佔據
建立木柵高築砲臺即將新鑄大砲二位對凖賊
碉擊打墻根亦漸傾頽若即由此進取賊番預偹
抵拒頗須時日(臣)等冄三籌畫並詢之熟悉兵役
土兵禀稱珠孜寨對面有路盤旋而上尚不甚陡
可與大營兩面合攻(臣)等親赴珠孜探看路徑雖
係仰攻若能繞出背後自東向西攻擊與日旁以
西大營兩面夾攻似為有益賊番此處一失乃其
餘碉卡自然易潰(臣)舒常于是日馳回日旁挑選
漢土兵三千五百名派領隊大臣永平等於初日
陸續前進并令逹爾圖軍營于同日並舉以牽賊
勢奏入
上諭軍機大臣曰豐昇額等奏稱現在籌畫分路進兵
合攻要隘如此悉心籌辦佇望捷音近來各路進攻
俱為冰雪所阻問之章嘉胡圖克圖云彼處四月十
一日以後即不復有雪茲已交四月半自當日就暄
和兵力更易施展温福等惟當知金川不滅不休斷
無中止之勢努力圖功以成懋績
甲辰温福奏言(臣)察看形勢若由現在烏什哈達
等攻打之達扎克角前進則喀爾薩爾一帶之賊
未經勦洗淨盡而遽欲順溝西繞越過昔嶺山腿
雖可通至色爾里寨但後路實有妨碍且此路溝
深樹密砍伐固為賣力焚燒又有難行即攻過賊
番大柵而前抵色爾里中間尚隔大柵數處(臣)等
悉心籌議與其枺守難進之碉柵不如覓路突擊
其不偹之處現在海蘭察等已分帶官兵前赴功
噶爾拉丫口北邊前將蒙
聖明指示之路及(臣)近日所訪由達扎克角斜進之路
詳加查探審度機會同時並舉使賊不能照應若
此路官兵攻至喀爾薩爾則烏什哈達等所攻木
柵亦可易破即或色爾里不能遽到而大兵一扺
喀爾薩爾從此以東後路以淨各路齊力並進色
爾里亦不難攻取
同日阿桂明亮奏言(臣)等前兩次進攻夲注意納
圍一路而於六七兩碉尤為用力賊番于此處必
悉力固守其納扎木一路或防守稍懈乃三路並
進似可易於得手因於夲月初三日丑刻分撥官
兵漸次潜進其東面之兵臨近碉根石崖陡峭潛
密魚貫而上其繞出碉後之兵因緣崖一綫僅能
接踵前行見碉後又有木柵一座木柵之下連接
石卡五座官兵直前先奪木柵攻撲甚急見有騎
馬一賊率領二百餘人前來救援中鎗墮地官兵
攻至申刻碉卡内賊番鎗砲更緊勢難即克因將
兵漸次撤回我兵亦有陣亡帶傷者為數無多均
奏入
上諭軍機大臣曰温福等奏審度機會同時並舉所辦
甚好各處分攻只須一處得手其餘自勢如破竹且
丫口攻克則進攻喀爾薩爾係向下壓施功較易而
一得喀爾薩爾後路更可肅清又阿桂等奏稱攻勦
山梁碉後木柵當有騎馬賊人中鎗墮地其是否頭
人著查明便中覆奏
同日阿桂奏言(臣)查綽斯甲布山險站長輓輸不
易雖丹壩之糧運通行而打箭爐資隆之長運仍
須協同輓送適值格爾忒土司差伊頭人來至當
噶爾拉軍營(臣)面飭該頭人傳諭土司令其派烏
拉以供馱糧之用茲據按察使李世傑禀稱德爾
格忒派出烏拉四千除資隆戳留五百外其餘三
千五百俱已至打箭爐一次即可䭾運三千五百
石等語(臣)查霍爾各土司内德爾格忒部落最大
今既首先派出烏拉四千則此外各土司原出鳥
拉者必多且現當青草發生便於牧放番人得價
受雇亦必更為踴躍奏入
上嘉之
丙午豐昇額舒常奏言(臣)等帶領漢土官兵三千
五百名繞至日旁東面約定初三日子刻三路進
攻旋據東路侍衛彰靄報稱伊等帶兵前進俱係
密林石坎陡險異常賊番聚集峰頂放鎗擲石數
次官兵雖勇勢難驟上其由北面進攻之侍衛佛
倫泰等報稱官兵乘夜進攻密林内忽有二三百
人突出攪殺一處官兵將賊番殺死大半餘多帶
傷滚竄又提督馬彪等報稱初三日黎明時督催
官兵前進攻賊第四碉正在砍木填溝賊番即由
左右兩路陸續接應我兵亦分兩翼迎截殺死賊
番二十餘名因賊漸次加添難以取勝即于已刻
將官兵土練撤回此次三處進攻所有陣亡及受
傷漢土弁兵查明分别照例咨部奏入
上諭軍機大臣曰豐昇額等奏分兵攻打日旁雖亦殱
戮賊番尚不足使賊衆畏懼至賊既能分頭來撲我
兵何不能預為分頭防截看來官兵等未能得進不
免稍懈豐昇額當設法鼔舞於激勵之中兼寓慰勞
之意使衆皆感激奮勉以期于事有濟不必徒事催
廹也至日旁一路為進攻勒烏圍要隘自宜上緊攻
打即或未能連進而有此兵力牽綴亦足分賊等之
𫝑使之疲於奔命豐昇額等惟當相機妥辦不可稍
有退懈
庚戌温福海蘭察奏言(臣)等議定本月初六日扵
昔嶺逹札克角功噶爾拉山口功噶爾拉山内小
路四處一齊進兵其侍衛德爾森保等率兵齊抵
碉根賊番放鎗擲石防守甚嚴且地滑難以駐足
分隊撤回正緩行間有二百餘賊從樹林内突出
衝截末隊我兵旋轉合擊殺死甚多餘賊受傷亦
衆(臣)海蘭察帶領官兵來至功噶爾拉山口黎明
前進見有二百餘賊凴高衝突我兵奮擊殺死無
數頃之復進殺二百餘自溝中來截後路我兵迎
敵亦多傷斃至達扎克角地方(臣)令副都統烏什
哈達等帶兵攻取賊番木柵當有小金川降番二
名先登柵上其餘正欲接續而登而栅旁灌莾之
内忽有三百餘賊旋踵而來其護柵各碉又皆放
鎗擲石合力抵拒暫時難以攻克將兵徐徐撤回
奏入
上諭軍機大臣曰温福等奏官兵攻取木城時有小金
川番兵二名先登上柵甚属可嘉如此何以官兵反
不能上登此二兵䆒竟如何或登城為賊所害或並
無妨碍出來摺内並未聲明朕深為軫念著查明覆
奏
同日
上又諭軍機大臣曰温福等仰攻昔嶺現既無隙可乘
即分兵夹擊亦属無益且兵數既分不免单弱自當
併力攻勦木柵則聲勢既盛攻取自易為力况木柵
佔在山坡地勢尚属平坦一取木柵即可直撲喀爾
薩爾雖賊番堅守昔嶺亦不足慮或賊衆見我攻得
木柵由昔嶺出而襲我正可乘其蜂擁而來預先派
兵掩擊截其歸路著傳諭温福詳酌妥辦
同日温福奏言查屯兵善走山路與土兵無異因
其籍隸流官不肯自儕扵番衆實軍營最為得力
兵(臣)不惜從優奬賞其本係額内弁員即予加陞
職銜亦有本屬兵練遇事奮勉者即酌賞土職給
與委牌以示鼓勵兩年以來受傷遣回調理者較
别項兵丁獨多則其盡力已可概見近據該土弁
等將得傷遣回已經全愈者復令赴營計有九十
餘名即此更見伊等感激
國恩冀圖報效緣伊等原係雜谷土司蒼旺所轄之人
前屬土司時差使繁重若累自改土歸屯以來無
事為民既得自安耕作有事為兵亦得支領塩粮
其隨營著有勞續者復得叠邀頂帶之榮賞䘏之
渥故其踴躍思奮出自誠心
同日温福又奏言查近日到營之米多係商運(臣)
欽奉
諭旨將立定章程稽查辦理之處現在札商兩督(臣)定
議會
奏至軍營各官兵應支口粮僅敷日食實無餘米可
售(臣)仍當時為嚴密訪查不敢稍有懈忽均奏入
上又諭軍機大臣曰温福覆奏屯兵在軍營實属得用
自當逾格拔擢若僅予奬賞加銜尚不足示鼓勵屯
兵既籍隸流官即與綠營相仿嗣後各路將軍等攻
勦卡碉屯兵中如有實在出衆者即以綠營千把外
委缺拔補一二人使其倍加感奮扵軍務更為有益
至所稱軍營運粮之事乃搃督專責著交劉秉恬富
勒渾留心查察如有在營收買餘米之人即隨時嚴
加懲治以儆其餘勿使稍滋奸弊如或視為具文致
商人等不知畏懼别經查出惟劉秉恬富勒渾是問
辛亥阿桂奏言四月初九日接准
上諭查屯練原係雜谷番人自誅滅雜谷土司蒼旺之
後將其地分為梭磨從噶克卓克采三土司又將
附近雜谷腦之五大寨不立土司改設屯練三千
隸維州恊管轄伊等人本驍勁又自詡為
大皇帝番民不屑與土兵為伍故于打仗之處較為出
力但該屯諫等既有應納之粮而三千領名之兵
弁一年犒賞所得總計不過數百兩尚不足以深
結其心且自進勦以來陣亡故者頗多情殊可憫
以(臣)愚昧之見若扵内地營分内量加裁汰即以
所省粮餉每屯練一名月結銀五錢土都司守偹
並千把外委亦以次量給月餉計所裁不過守兵
一千三百餘名而屯兵得邀格外長年賞賚更可
以堅其心而收其力奏入
上諭内閣曰現在隨征屯兵勇往争先歴著勞績但念
該屯兵等每年所得犒賞有限著加恩每屯練一名
月給銀五錢其土都司守偹千把外委亦以次量給
月餉用示体恤其作何定數增給之處著劉秉怙富
勒渾會商妥議奏聞
同日阿桂又奏言(臣)查川省徼外山險路窄豈容
以業經運出之粮一任奸商轉買交官充數上年
(臣)于綽斯甲布土兵因其尚在本境所有應支口
粮議令半本半折此固因粮運艱難起見亦以防
嬴餘私買之弊今自去春以來軍儲無缺商運之
力為多但以數十萬石之粮運至數十站之遠其
間原不能無弊(臣)前扵乾隆十二三年間即聞有
兑收商運站上所餘之數作為商人應交之數私相
貿易即以站上所餘之數作為商人應交之數從
中射利者(臣)現在雖無所見聞而有木池盤獲既
奸商之事則此外各路不能保其必無嗣後惟在
總辦粮務之大員及督(臣)於打箭爐木坪桃關雜
谷腦等出口之處特派文武專員不時稽察按月
出結具報則奸商自無從覓售而站員亦斷難滋
弊奏入
上諭軍機大臣曰阿桂等奏稱前扵乾隆十二三年間
即聞有兑收商運站員因觧回稍有嬴餘遂與奸商
私相貿易從中射利者各路將軍皆帶兵進勦豈復
能分心查辦此事昨因温福奏及奸商收買疎役等
餘米已諭交劉秉恬富勒渾留心查辦今阿桂所奏
之說則更係大弊該督等尤不可不切實該查從重
䆒治
壬子豐昇額舒常奏言查近日賊番碉座石墻被
大砲轟推殘燬見内有木植縦横堆垜必湏用火
燃燒方能有濟而連日大雨如注木植透湿(臣)等
悉心籌畫若由正面前次所建之木柵向前再進
賊番雖以亂木横護而大砲愈近愈為有力(臣)等
督令兵丁砍伐木植于本月初九日冒雨前進立
柵一面令官兵分布以防侵擾一面令官兵各負
貯土口袋堆垜以為護鎗之具賊番惟在碉卡内
放鎗死守亥刻後約有二三百賊從南北坡旁兩
股撲土均為分布官兵擊敗殺死約有數十餘俱
滚竄至次日辰刻即將木柵立成俟天氣晴霽或
用火燒或不拘晝夜乘其不偹潜往襲取奏入
同日豐昇額舒常又奏言三雜谷土司等與金川
素係兒女姻親兹據副將李天佑送到自金川脱
出兵丁楊啟龍(臣)等反覆細詢據稱卓克采有通
金川之路金川防守尚未嚴緊但不知是何隘口
地名等語查該處既有路可通金川難保土司等
不符潜相往來洩漏消息且恐逆酋窮蹙時由彼
竄逃均未可定是該處必湏撥兵防守以杜其潜
通信息並防其竄逃之路(臣)等密札五福令其就
近詳細妥給均奏入
上諭軍機大臣曰賊番等守拒要隘扵碉眼放鎗抵禦
雖所用火藥不及官軍鎗砲施放之多但為時已久
安得如許火藥供用恐係随營土練等私自賣給賊
中現據豐昇額等奏稱卓克采有通金川之路番人
彼此交通往來勢所必然不可不設法嚴防至軍中
火藥關係最要各兵支領之藥或有餘存不可令其
偷給土練等轉售賊中著温福阿桂等悉心妥酌具
奏
丁巳温福海蘭察奏言(臣)等自逹扎克覺山梁進
至附近賊番木柵之地造立砲臺轟擊又潜越賊
番木柵分立卡座夲月十五日早間樹林内有賊
百餘分為三路前來侵擾經烏什哈逹阿爾蘇訥
等帶兵攻擊殺死十餘又十六日亥刻賊由大樹
林内匍匐前來衝犯炮臺官兵四面迎擊殺死多
賊又本月十三日總兵牛天畀報稱初十日戌刻
天隂霧大功噶爾拉山口有賊三四百人已奪南
首山梁木卡正在攻圍其次卡座官兵前進接應
内外合攻殺死二十餘賊餘皆四散奔潰其所奪
卡復為我兵佔住(臣)等查功噶爾拉山口及昔嶺
逹扎克角俱係賊番抵死堵禦之處今敢乘夜滋
擾更為可恨(臣)等每日用砲轟擊賊番木柵以及
碉卡斜墻視何處有機可乘即行進攻奏入
上諭軍機大臣曰温福等奏稱賊衆數来侵襲累接大
戰俱僅殺賊十餘賊番既出深叢往來猖獗我兵何
不奮勇洗殺即使狭險難進綠營兵扵此有所弗能
現有索倫額魯特及土練等兵温福等何不用之著
傳諭温福阿桂等務各相機籌辦以期痛勦
同日
上諭内閣曰前因李煦捏報軍情降旨將伊革職審訊
其貴州提督員缺諭令温福等於随營出力之總兵
内揀員陞補今據温福奏以川北鎮總兵牛天畀暫
署貴州提督事務牛天畀著陞署貴州提督所有在
營黔兵即今統領管轄
平定兩金川方略卷五十九
