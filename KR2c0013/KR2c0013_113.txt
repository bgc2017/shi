欽定四庫全書
平定兩金川方略卷一百五
九月庚申明亮舒常奏言木克什山腿下盡之處
尚有兩碉其後復起一碉則上與甲索相通此各
碉内賊雖死力拒守而我兵逐步下逼接拏木栅
本不難於尅期攻取無如連旬雨雪無間朝暮遍
山泥濘下坡尤難措足今先用大礮轟摧已見碉
牆逐漸殘破待至二十四日午後西風忽起天氣
稍晴隨即密調兵衆分為三股於二十五日子刻
挨次進發土兵於黑暗之中先已偷近賊碉將及
黎明鎗聲並起和隆武三寳帶兵向下圍裹兩碉
詎意正當&KR3148;要之時猛雨大作斜坡陡路其滑如
油索倫吉林兵丁略一舉步即全身溜跌不能自
主而賊衆藏身碉内以逸待勞轉得施其鎗石其
在後一碉雖經土兵攻奪而甲索下援之賊蟻附
而來前後受敵勢雖存住現在仍用大礮儘力攻
擊俟兩三日稍晴統兵攻撲定可得手先是(臣)等
於東北西南兩山腿相抱中間將賊人水卡設碉
佔據不知其近日更從何處取汲但屢向水卡窺
探料其必欲復來爭奪因派三寶珠爾格德阿蘭
保等帶兵坡坳設伏以待二十一日辰刻霧雨迷
漫有賊二百餘人分為兩路抄至碉旁守碉土兵
發鎗拒住伏兵聞聲踵至四面圍射三寶阿蘭保所
帶箭枝俱為用盡賊人倉皇逃遁遺棄尸身尚有
四具其時東北山腿復有賊百餘自上壓下適遇
珠爾格德統衆下來接應從旁截出乘勢尾追以
一人深入賊中力殺三人徐徐退回其勇敢氣象
為衆領隊所目覩(臣)等謹遵
皇上備賞藍翎即給與以示鼔勵計此數日以來雖未
進據地方然殱戮賊番甚衆我兵即間有損傷為數
無多且均以為蕩平巢穴指顧可期無不人思
自奮奏入
上諭軍機大臣曰明亮等奏進攻木克什山腿兩碉正
當圍裹&KR3148;要之時雨風大作甚為可恨看此情形賊
中必有善用札達者但此等究屬邪法不能勝正將
軍等總以鎮靜處之並曉諭將佐弁兵不必視以為
事其術自然無所施所謂見怪不怪其怪自敗也若
風雨之故由山神所為亦屬非理朕奉
天承運為天下共主兹以金川逆酋負恩反噬罪大惡極
為
覆載所不容不得已命將申討師直而理正且所至之地
諭令將軍等致祭祈賽山神有知自應效靈助順早
佑蕆功以膺國家秩祀若轉袒護逆酋甘為邪術驅
遣妄行雨雪即屬違理悖常必干
天譴昔韓愈以一州刺史尚能正辭發弩驅除鱷魚矧將
軍奉天子命征𠞰不庭豈山神所得而相抗乎將軍
等適遇非時雨雪即當視其來處用火礮迎擊縱有
邪魔亦當退却此亦代
天宣化之正道也至番地常時氣候大約冬令晴日居多
前歲昨歲屢次獲勝皆以冬月計以旨到軍營已是
九月下旬轉瞬初冬天晴氣煦定能掃穴擒渠尅日
奏績而將軍等亦當勉力為之
(臣)等謹案用兵者道勝為上威勝次之力勝又
次之明亮等進攻木克什山腿兩碉正當合圍
風雨大作逆酋善用札達之術自以為得計矣
豈知背道亂常上干
天譴積惡降殃理無或爽我
皇上洞察情偽飭將軍等鎮静盖以見怪勿怪使彼詭
道邪術俱無所施正如太陽曜空氛翳自散卒
使賊人坐縳大功底成洵乎邪不勝正不特金
川為然實千古用兵之鴻鍳也
壬戌劉秉恬奏言八月十八日楸砥騾運到米計
一百八十石合之滚運商運共有米四百餘石較
前似稍有起色不意此後大雨連綿查十九二十
每日所到之米總不過一百餘石(臣)恐前途或有
坍塌阻滯遂於二十一日親往查看並迎催在途
之米二十五日亥刻至楸砥是日雨勢倍大(臣)查
此時日内二十一至二十五日運交楸砥過站之
米共有二千五百餘石此内滚運較多騾運次之
商運又次之除分運綽斯甲布數百石外五日内
共運大板昭米二千一百餘石並將先已辦備之
羊隻一併觧往軍營聊可以資接濟但(臣)自維州
回時查看沿途續來之米仍復無多昨據建昌道
白瀛禀稱兩處支領及軍營兵夫每日需米三百
七八十石是合之大板昭及日爾拉一路臺站必
得米五六百石方可敷用目下軍營及附近各站
聚存之糧業已無多惟恃每日運到之米以為接
濟(臣)計楸砥日内運往之數每日可有四百餘石
軍營兵丁日衆則糧宜日增今計運往得有四百
餘石是所缺者尚有一二百石總之川省邊外道
路﨑嶇軍糧輓幹維艱必須預為籌畫早為布置
方可期有盈無絀日内秋雨連綿日爾拉一帶業
已積雪雜谷腦等處偏橋又恐或有坍塌(臣)常不
時上下查勘往返照料庶冀糧運速而軍食足矣
同日卾寶奏言(臣)前赴卓克采一帶督催趕運沿
途挨查各站及大營存貯軍糧統有三千餘石約
敷十餘日支食此路站遠途長若續來之米源源
而來自可無虞缺乏雖屢經咨明督(臣)文綬富勒
渾作速趕運並一面嚴邀軍需局司道上緊要辦
一面牌傳沿途各站並委員沿路趕催隨到隨運
母稍停積而官商長運米石逐日到站者僅止數
十石多亦不過百餘石且滚運一項半月以來顆
粒全無即以現在糧石撥補供支轉瞬亦將告少
當此乘勢罙入之時儻有缺乏關係實非淺鮮查
内地𣲖運此路米石數非不充無如𣲖多運少竟
至有名無實據此情形深為可慮伏乞
皇上勅下督臣文綬富勒渾嚴飭承辦各員務須認真
趕辦源源運出以資接濟均奏入
上諭軍機大臣曰劉秉恬奏楸砥日内所運米數到營
不過二百餘石軍糧關係緊要現在正當乘勢罙入
之時更須源源接濟且自上年以來轉運寬裕並無
短缺乃近今忽爾竭蹶時形殊不可觧况文綬前日
奏到以為每日可得米千石而劉秉恬所奏又屬不
符是文綬所奏仍係空言不信該督等覩此情形豈
竟毫無著急妥速督催目今功届告成若因軍糧不
足稍有稽遲該督等能當貽誤軍糧重罪乎著傳令富
勒渾文綬等上緊妥籌速為起運母致稍有缺誤至
沿途夫食固所必需然較之軍中䆒屬有間該督
亦當設法樽節酌辦將現有之米儘供軍營食用一
面加緊接運以濟軍糈方為妥善又據卾寳奏稱官
商長運米石逐日到站者僅止數十石及百餘石滚
運一項半月以來顆粒全無至南路運到者三千餘
石該督等所辦何事著富勒渾文綬詳查何站發運
遲誤一面據實恭奏一面嚴催輓運母得稍有分毫
迴護
甲子文綬奏言查西路軍糧因八月初旬長運米
石未能迅速到站(臣)恐稍有遲悮即同藩司錢鋆
商酌飭令成資錦三府州屬戶覓騾馬二三千匹
迅赴流縣運過桃關之米每日共有一千餘石現
大兵乘勢罙入赶運尤宜充裕此時若照舊例招
長運則商人散居各府州屬僱夫承運其應募既
先後不齊(臣)思向來辦運軍糧中以商運所需即
令偏夫滚運可以尅期必到查商運脚價自省致
楸砥每石例給銀七兩若呌夫滚運每石用夫二
名例給工價口糧安家三頃自省至楸砥合計每
石所用不過六兩有餘加以夫頭押差及站長路
遠之處量添夫力一切雜貨其所費亦殊無多是
商運脚價不謂省于夫價矣今以每石用夫二名
計之適合商運每石七兩之數是人其招至承運
緩急不足深持自不如就近添戶人夫可以尅期
直達且就適滚二運兩相比較計於帑項並無增
添而軍營儲峙立見充盈則自灌縣至楸砥今應
另行役站每日每站務令運足米五百石其站夫
口糧亦即案數添運不令支食正項致缺五百石
之數(臣)現在將潼順等屬應辦米六百石滚運以
進加以長運騾運及舊站滚運每石到楸砥者搃
可得一千二三百石以供二路軍營兵食及分運
卓克采一帶並沿添站夫口粮已屬有盈無絀奏入
上諭軍機大臣曰昨據劉秉恬奏西北兩路官兵站夫
每日運出桃關之糧必須有千餘石方敷支食於軍
務甚有關係因諭令富勒渾文綬等加緊起運務要
源源接濟今文綬奏酌添站夫滚運所用與商運相
同所辦甚好自應照此辦理但不知是否實在情形
著傳諭劉秉恬查明八月十三日其運出棰關之米
於何日運到楸砥綜計可得若干與文綬所奏之言
相合即行奏聞又行據卾寶奏請將楸砥之米分撥
卓克采運赴北路等語彼時以楸砥所辦粮運尚且
不敷焉能又行分撥事屬難行今運至楸砥之米如
果每日可得一千二三百石已屬寬裕即劉秉恬以
此所奏每日所須一千餘石之數原係合卓克采一
路通計在内自應仍令分運卓克采以濟宜喜軍營
之用著劉秉恬核實查明一面知會文綬卾寳酌量
妥辦一面奏聞
乙丑阿桂豐昇額色布騰巴爾珠爾奏言(臣)等進
攻遜克爾宗水碉二十五日以後又復雨雪連綿
(臣)等於雨雪之後赶鑄三千餘斤大礮至二十九
日鑄成而天氣亦已開霽移往連夜以擊兩日間
水碉半截塌(臣)等本先𣲖定精銳兵丁以偹不時
搶撲至初二日晚即𣲖海蘭察額森特等分兵兩
股突然搶上賊人措手不及官兵衝入碉内皆奮
勇砍殺殱斃二三十人遂乘勢直入而賊番於穴
内四回放鎗如雨抵禦甚緊未能即克查是碉賊
人所資飲汲已經攻取雖官寨西路賊向有取水
之處而往來紆遠其情必更窘迫但官兵在山峯
突起高磡之上力撲仍必多傷(臣)等現在另拏木
柵運往大礮轟摧官寨西路一面並排列劈山礮
位緊對寨門施放即黑夜中亦立標凖安定方向
以轟擊使賊不敢出入往來况官兵東北一面近
山梁連日晴明被礮轟打已就塌燬而西南一面
今因拏柵用礮轟擊俟其傾頽並可多添一路兵
相機搶站賊必不能自守冄八月二十九日黎明
有賊百餘來擾瑚尼爾圖營盤又面卡倫該員督
兵接應鎗箭齊發賊即敗逃惟外委徐沛奮勇追
殺中鎗陣亡奏入
上諭軍機大臣曰阿桂等奏攻克遜克爾宗水碉並&KR1320;
拏木柵用礮轟摧賊寨情形自可迅速攻打以期必
得又據奏以西路賊人尚有取水之處雖云來往紆
遠但賊人尚有可恃阿桂何不將此一併奪取設或
不能逕至其處即𣲖健銳營鳥鎗兵及索倫好弓箭
於賊人欲往取水之處遥為堵截儘力擊射賊自不
能以往使其飲汲無資必更窘迫於攻勦尤易得力
不但此處為然又將軍等攻勦所至如勒烏圍等處
皆當照此辦理至所稱二十九日賊優瑚爾圖卡倫
外委徐沛出營追殺中鎗陣亡徐沛奮勇捐軀情屬
可憫著照千總例陣亡議䘏以彰忠勇至賊匪當
此窮慼之時尚敢潜出擾我營卡雖經官兵知覺
赶殺隨即竄匿但賊匪敢施此伎倆恐其伺我鏬
隙更潜來逞其奸不可不時時防範各將軍恭贊等
務飭各營卡將弁加意稽察防守勿稍疏虞
同日阿桂豐昇額色布騰巴爾珠爾奏言現在大
兵奮勇進攻亟期罙入軍糧接濟關係非輕乃近
據搃兵富紳等稱各糧員等因糧米不敷支領每
兵十日口糧内或七日支領本色三日支領折色
或一半支領本色一半折支並將此十日一支之
處改為五日一支(臣)等思從前西北兩路出兵軍
營駝馬甚多是以偶有缺乏尚可資其餬口今此
地軍營並無牲畜即該糧員等欲將牛羊接濟而
合計此一路各處兵丁若每日照例折羊即須二
千餘隻諒必不能購如許多羊而土境牛隻尤少
是牛羊接濟之說不過托之空言至隨營各民所
携麺斤更屬無多盡數購取亦不足供一兩日之
需且此一路均係頑山並無莊稼即前此遜克爾
宗平田内略有些微稞麥亦為大軍蹂躪已盡苟
非遇有大寨積存米石亦無從因糧於敵查兵丁
每日所領口糧八合三勺僅敷口食斷無絲毫存
積今止令支米四合一勺有零其餘折銀自行覓
食而軍營諸凡踴貴計所折銀四分只能買二兩
重餑餑一枚豈能果腹而各兵聞軍糧不繼更未
未免動心窃思西路軍糧夏間頗為充裕何以驟
至缺乏如此非但文綬富勒渾等前此並未提及
即隨營糧負亦直至數日前始行禀知其故殊不
可觧相應請
旨勅下富勒渾文綬郝碩等將因何缺乏緣由明白回
奏
同日富勒渾奏言查自七月以來出口軍糧具報
短少經臣叠次咨明文綬並檄行軍需局迅速起
運復節次委員赴省將連日糧運情形面禀文綬
仍查詢因何遲滯據軍需局各省稱係時届秋收
人夫雇募較難現復𣲖附省各州縣加價雇夫一
萬名長運楸砥用資接濟(臣)又委成都府德克進
布赴灌採辦牛羊灰麵撥放折支其夫役口糧樽
節辦理今自八月初十以後核計具報長運滚運
每日已有八九百一千餘石不等似此可期無虞
查兩路軍營兵夫數萬日食浩繁前此赴運之米
必須計日案程運交楸砥以為加緊運供始可源
源接續現今藩司郝碩至大板昭與(臣)籌辦粮運
事宜商令該司於梭落柏古大板昭一帶來往稽
查以資弹壓並札商將軍阿桂飭令遣副將銜觧
遜協同防守可免疏虞(臣)於拜摺後即馳赴楸砥
桃關灌縣一帶督辦查催務使兩路軍糈日形充
裕辦有就緒仍即馳回大板昭駐守均奏入
上諭軍機大臣曰阿桂等奏近日問官兵有支領半折
半本之事富勒渾文綬等于此並未提及請勅令明
白回奏實是大竒西路軍糧夏間頗為充裕何以驟
至缺乏竟係該處承辦之員辦理遲悮今日又據富
勒渾奏馳赴楸砥桃關一帶督辦查催劉秉恬亦奏
赴日爾拉等處專催料理並稱日内運粮情形已可
接濟等語似此加緊催䟎向或後不至復有短乏但
軍營業經數日本折各半兼支則糧運已有遲悮情
形罪難輕逭楸砥粮運又經該督等奏𣲖同知張三禮
知府洪蕙在彼督辦不盡心籌畫竟致遲悮伊二人
自應即行治罪不宜復為姑容張三禮洪蕙俱着革
職即於楸砥枷號示衆俟大功告成該督等即行請
旨富勒渾文綬錢鋆貽悮糧運均難辭咎但富勒渾
身在大板昭一帶董促其過較文綬等為輕文綬錢
鋆駐劄省城一應軍糧皆應妥速供辦如云時届秋
收人夫偏募較難即宜早為僱覓騾頭設法趲運何
竟直至臨時致形竭蹙是文綬錢鋆較富勒渾之罪
又為倍之目今大功將成各有承辦之事姑從寬暫
免治罪所有次加價僱夫費者著通計實數分作十
分文綬錢鋆著各賠四分富勒渾著賠二分以示懲
儆仍俟大功告成後交部嚴加議處至郝碩不過隨
同富勒渾往來查催非本省大員可比自可無庸責
偹朕於諸臣功過賞罰權衡稱量悉視其自取從無
絲毫畸重畸輕况辦理軍務乎現以大兵深入之時
軍食尤關緊要富勒渾文綬等經此一番懲創務須
加緊妥辦以期源源濟接寬裕籌辦倘或再有遲悮
必不能復為寬宥也
丙寅明亮舒常奏言(臣)等進攻木克什下接三碉
仍用礮攻擊木克什並排兩碉已將碉牆轟塌賊
人僅於碉後挖窖藏身時時放鎗支抵在營將士
急思乘勢下壓而秋深時候稍暖隂雨稍寒即當
下坡滑溜難施兵力本月初二日辰刻霧氣迷漫
探有賊番百餘人從甲索一路下來當令各兵静
伏以待旋報西路下拖山腿亦有賊人於左側分
為一路山石𣲖底分為兩路蜂擁而至當𣲖各官
兵分為掩殺其甲索一路鎗聲響處賊人已先奔
潰被殺尚屬無多其西南山腿左右兩旁所來賊
人山徑陡仄難以退回轉即冐死向前我兵鎗箭
並發賊人紛紛滚跌及自相踐踏共見拖去尸身
約有數十餘具官兵止傷二十餘人惟四川外委
陳倫陣亾是夜賊人復由東北沙觜山後乘昏夜
前來偷劫馬彪營卡並於泥峙崗都司張士儒營
盤之外用木板架撜濠溝希圖掩襲俱為官兵知
覺俱逃遁而去此時逆酋伎倆愈出愈窮且死亾
相繼為數日少亦必不能久延時日(臣)等俟山路
漸燥可以措足督兵進勦務期一舉克捷奏入
上諭軍機大臣曰明亮等奏賊人每次前來俱為官兵
知覺無不敗遁而去所辦甚好現當各路圍攻賊勢
日見窮促即屢次妄思偷劫營寨然其伎倆已迫無
難殄滅至每次將計就計殱擊賊衆亦足使么魔喪
膽但官兵不可因賊屢次挫敗稍存大意惟當益加
嚴密勿稍疏虞自足昨據阿桂奏稱上月二十九日
大礮鑄成天氣亦漸開霽初二日攻奪水碉後現在
天氣已晴計阿桂奏摺係四日拜發與明亮發摺之
期為日正同乃稱該處非雨即雪俟山路微燥即督
同進勦達爾圖山梁距阿桂軍營不遠何兩地隂晴
迥殊若此殊不可觧或晴霽自南而北亦人不可知
此宜詢之明亮即行覆奏番地冬令晴日俱多連年
俱於冬月取勝轉瞬初冬天氣晴煦定能掃穴擒渠
迅速奏功將軍等各宜勉力為之
平定兩金川方略卷一百五
