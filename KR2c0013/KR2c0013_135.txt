欽定四庫全書
平定兩金川方略卷一百二十七
閏十月壬戌明亮舒常奏言查扎烏古第一條山
腿雖經官兵佔據而其上第二山腿則在隔河勒
烏圍之北第三山腿與勒烏圍相對下與阿爾古
相接非惟碉卡層密且沿河一帶俱係懸崖别無
路徑即迎面上攻亦甚陡險賊人俱於高處據險
以待惟查兩山腿中間夾有深溝有一線可通之
路必須手足並用攀崖附葛而行雖極為冒險諒
向來賊人力量不過能守一面或轉可以出奇制
勝隨再四商酌令奎林和隆武阿爾薩朗等挑選
滿漢屯土兵丁分為三路加派可信投蕃在前引
路密從溝内進發仍於迎面陰坡派令都爾嘉等
攻取扎烏古上截山梁珠爾格德等攻取扎烏古
下截山梁尚有山半四處碉卡派參領額爾伯克
侍衛進財保分為兩路攻取定於初七日子刻(臣)
等督率前進未及黎明德赫布及噶塔布等先於
什扎古琅谷兩處統衆努力攻撲遥見克爾瑪巴
扎木俱已鎗砲並起官兵奮勇齊上賊人方當放
鎗滚石而奎林和隆武等已由溝内直上山頂我
兵立脚已穏勇氣百倍而賊人於設想不到之地
忽見此一路官兵先已慌亂所有第三條山腿之
上共有三碉九卡隨到隨克而都爾嘉珠爾格德
即乘勢分搶四碉八卡額爾伯克進財保亦於山
半共攻得三碉四卡各路合兵一處復分為兩路
一由扎烏古上攻直至相近日斯滿而止一由扎
烏古下壓直至相近阿爾古而止總計此一道所
克山梁自日斯滿起至臨河共綿長二十餘里是
日賊人為鎗箭所斃滚崖落箐甚多共割獻首級
耳記三十餘件生擒賊番男婦大小二十二名搶
獲銅鐵砲五位鉛丸火藥十五簍(臣)等思扎烏古
山梁為賊人緊要咽喉既已全行攻克則納木迪
官寨斯底葉安等處已攔截在内自山梁向北下
望賊人動靜纖微畢見因趕立木城九座石城十
二座官兵分頭駐扎其日斯滿以上木甲索以下賊
人雖負其一隅已無碍我兵前進之路現擬將斯
底葉安納木迪趕緊肅清則後路皆歸嚴密更可
將逹爾圖基木斯丹當噶各處防兵抽赴前敵應
用奏入
上諭軍機大臣曰據明亮等奏官兵將扎烏古山梁全
行攻克明亮舒常如此奮勉庶覺略增顔面現在即
可乘勝罙入而納木迪斯底葉安等處攔截在内並
可不攻自潰此一路官兵聲勢日盛大有起色至逆
酋索諾木常在甲襍賊寨居住其地在河之西與明
亮軍營相近明亮等將河西一帶碉卡𠞰蕩肅清之
後若能統兵徑赴甲襍攻圍賊寨將索諾木及其得
力頭人槩得擒縳其功亦不為小庶可與阿桂等同
膺渥眷明亮等宜努力為之
甲子阿桂豐昇額海蘭察額森特奏言西里山腿
迤上有黃草坪一處其上下雖皆有賊人碉卡守
禦若能突然搶佔已將賊碉從中截斷自上下壓
攻搶自易(臣)海蘭察率同侍衛章京帶領勁兵在
前攻佔令烏什哈逹等帶兵在黃草坪赶拏木栅
又派侍衛額爾特等於黃草坪以下接拏木栅而
令福康安瑚尼爾圖泰斐英阿等防護以備𠞰殺
來援之賊又派普爾普五福等在額爾特之下溝
底拏柵海祿官逹色在溝北對面拏栅復派成德等
由色木里前進攻打黃草坪以上賊人碉卡並截
堵安布魯木等處賊援初七日丑刻各隊官兵前
進將至黃草坪賊人向下衝突官兵分為數隊施
放鎗箭奮迅攀援而登直上黃草坪地方合力𠞰
殺賊人踉蹌奔潰官兵遂佔據其地并乘勢攻克
寨落三處一面令烏什哈逹等督兵赶拏木柵至
午刻賊人均攅集於烏什哈逹所拏木栅山包之
後而各處之賊又已陸續前來約共有三百餘人
于山包之後突然呐喊下壓拏栅之兵該處屯土
各兵故為少却引至明敞地方(臣)海蘭察帶兵從
拏栅之地直前迎擊而誘賊之屯土各兵復回身
奮擊殱斃甚多餘賊始行逸去至日落時赶拏木
栅二十餘座而賊乘官兵撤回之際又從箐林中
突出經我兵回身衝殺各栅官兵亦内外合擊始
行鼠竄及至亥刻又攅集二百餘人潜來(臣)海察
察等飭令官兵凝然不動俟賊至栅邊一齊放鎗
射箭賊人倒斃紛紛旋即敗遁計此數次殺賊共
二百餘人日間並見有紅衣賊屍三具為賊拖曳
而去至科布曲山腿(臣)額森特於初八日丑刻派
兵分隊進攻保寧特成額烏爾納一路官兵先行
踹水過河並無聲息一抵山根迅速搶上將大碉
一座石卡一座克取殺賊二十餘名乘勢進攻東
西山巒突起處大碉維時後隊接應官兵正在陸
續上登賊亦分路迎拒官兵向上仰攻極力鏖戰
直至辰刻因山脊逼窄不能一擁而上而所得碉
卡正在峯巒上大碉之下賊人鎗砲一一可及難
以久站拏栅因將所得碉卡折毁暫行酌撤此次
科布曲打仗二等侍衛寧珠布陣亡西里打仗總
兵曹順二等侍衛薩爾吉岱因勇往太過騎在木
栅之上下射賊人並指揮官兵賊知為領兵官員
致被暗箭所傷陣亡其餘陣亡受傷官兵統俟查
明另行咨部查西里一帶實係賊人緊要門戶今
官兵佔據之黃草坪地方所有木栅俱已收拾堅
固再拏數栅直可直上山梁之頂横截於賊人碉
寨中間則在上之賊不能援應在下之賊官兵不
難衝壓一得是處則迤下皆可迎刅而解上搶索
隆古則朗噶克了口道路更寬賊人即聚集拒守
亦必不能遍為堵禦奏入
上諭軍機大臣曰阿桂等奏官兵攻搶西里山梁黃草
坪拏栅佔據並攻打科布曲山腿在事之將領弁兵
實屬奮勉據阿桂現在擬直上山梁之頂横截賊人
碉寨中間一得此處迤下皆可迎刅而解阿桂調度
得宜自可乘時席捲迅奏膚功
同日
上諭内閣曰曹順自調赴軍兵以來節次𠞰殺兵衆無
不奮勉争先著有勞績是以屢加拔擢用至總兵今
因攻克黃草坪碉卡先登督戰受傷陣亡深可憫惜
著加恩交該部查照從前李全之例給予應得䘏典
仍入祀昭忠祠並著該員本籍督撫查明曹順之子
現年若干先行奏聞俟其服闋後即行送部引見
(臣)等謹案人臣以身許國彊場效命奮勇捐軀
分所應然如總兵曹順先因殺賊攻碉屢著勞
績擢授專閫其感奮自倍尋常兹於攻克黃草
坪時指揮督戰以致受傷陣亡實無愧死綏之
義乃蒙
特頒諭旨
恩䘏優加入祀昭忠祠且
垂詢其子年歲令於服闋引
見俾死者沭襃䘏之
深仁生者感激掦之大義凡在戎行有不感發天良願
效干城腹心之寄者乎
丁夘明亮舒常奏言查扎烏古為賊人河西緊要
門戶經官兵搶上山梁盡行佔據人心悉以動搖
是以納木迪寨落賊人即於前晚自行放火焚棄
相近二十餘處寨落亦皆棄空惟其上斯底葉安
週圍幾及二十里共有寨落三十餘處(臣)等公同
商酌現在我兵拏栅與阿爾古相接雖有木城攩
路亦無難以次攻克但西北一角未及肅清即向
南徑進未免後顧可虞自應先於斯底葉安一路
乘賊人慌亂進攻等之摧枯拉朽隨於初九日夜
派今侍衛進財保參領額爾伯克等由扎烏古下
壓副將全保遊擊常格等由琅谷分進兩路鼓勇
夾攻賊人始猶放鎗滚石以圖堵禦及至官兵逼
近將在前數處寨落搶奪其餘各寨賊人先已潰
竄官兵盡力追殺將斯底葉安悉行佔據現因曲
碩木寨落隠於西面山溝之内未經掃除是以逹
爾圖得楞基木斯丹當噶等處防兵難以遽撤而
新克地方寬廣各須派兵防禦惟相取緊要酌量
分布即於斯底葉安既克之後將所有寨落悉行
燒燬僅於適中立一營盤自固是晚即有賊衆滋
擾經官兵俟其臨近用排鎗擊打無不披靡
而遁又於初十日丑刻派令奎林和隆武珠爾格
德等由扎烏古搶上山梁連克五碉現於新得地
方共拏木城十二座此日惟日斯滿别起山峯上
至巴扎木賊人共有十七碉林立其間與敖成一
路尚為隔絶現擬日内務期克取則自甲索以下
勢若建瓴於聲勢尤為聫絡且可將逹爾圖以至
基木斯丹當噶留防各兵盡抽為打仗之用於兵
力亦見裕如過此一重險要其前雖有乃當一道
山梁環繞於南然去路甚多賊人斷無力量逐處
堵擋(臣)等惟有盡心籌畫乘勝進𠞰以期迅速集
事奏入
上諭軍機大臣曰明亮等奏連日攻克日斯滿以下山
梁碉卡並納木迪官寨斯底葉安一帶地方均已掃
洗覽奏欣慰日内想早已得手自可酌抽基木斯丹
當噶一帶防兵並為打仗之處又據奏稱我兵拏栅
下與阿爾古相接雖有木城攩路亦無難以次攻克
等語而投番阿旺亦供索諾木派人到阿爾古去把
守是其地尚係賊人所注意明亮等當設法攻取使
賊失其所恃官兵更可乘勝罙入徑攻甲索賊寨擒
獲逆酋同膺茂賞明亮等務須奮勉力攻又據稱曲
碩木寨隠於西面山溝之内未經掃除等語其地僅
止一隅明亮宜即統兵掃蕩將河西一帶殱滅净盡
以杜後患且此處之納木迪寨落賊人先已焚寨而
遁而斯底葉安之賊又係望風潰逃固由官兵勇銳
賊衆膽落不敢再支但恐賊人見勢難抗拒詭計棄寨
潜避譲進官兵賊或繞出我兵之後計圖阻截於事
甚有關係不可不防明亮等必須將後路料理肅清
方為妥善今明亮等一路已由扎烏古山梁壓下便
可直至河沿與阿桂遥為聲應約會合攻賊衆自更
難抵禦即西路科布曲之賊聞之必更慌亂阿桂自
必尅期得勝佇盼紅旗速去
己巳富德奏言查布咱爾尼山梁既經我兵佔據
若再攻得中間崖洞便可下壓噶咱普一帶碉卡
但賊人現佔崖洞係在河南山梁第三腿上懸絶
處由布咱爾尼斜行細路僅通一人因將大小礮
位安設於盛得爾瓦古高處對準施放初七日丑
刻派兵百名前進乘黑暗時攀援直上在洞旁藏
匿比及天明突向洞口連抛火彈賊人驚潰隨將
崖洞佔據初九日又克取石卡二座現在鼓勵官
兵乘賊人窘迫之際上緊攻取噶咱普得爾烏地
方以期必克奏入
上諭軍機大臣曰富德奏攻打布咱爾尼山梁崖洞官
兵奮勇直入甚屬可嘉看來此處崖洞為賊人扼要
之地既經攻得自可相機乘勝而入閱所獲活口及
投番供詞近日賊中情形益加慌亂今富德復從此
進攻賊人自更照顧不暇愈足以助西北兩路官兵
可望迅速集事
庚午阿桂豐昇額海蘭察額森特奏言查黃草坪
地方近訊之投番地方阿穰曲又上名強逹巴再
上即為安魯木官兵若從阿穰曲向上接拏數栅
即可横亘山梁中間斷其聫絡應援之勢隨於初
九日夜督令官兵進挐木柵四座初十日夜又拏
柵六座相距賊人已近賊見官兵將斷山梁即於
是夜先在官兵欲進佔之地拏起大木城一座(臣)
等派普爾普瑚尼爾圖烏什哈逹等分為三路向
上直攻(臣)海蘭察等潜從林箐中間繞出木城自
上下壓將木城克獲殱戮甚多即派兵佔據隨一
面設伏以截來援之賊一面趕緊挐柵至十二日
又拏得八座分兵據守查阿穰曲之下尚有兩山
峯山峯上均有碉寨必應用礮轟摧(臣)等先已趕
鑄礮位連夜運往倂於十三日築起礮臺兩座至
阿穰曲以上強逹巴各碉栅勢處上游賊或以為
有恃無恐亦可攻其不備十四日子刻烏什哈逹
普爾普等督率官兵突然衝上連克大碉三座木
城四座而福康安泰斐英阿等從阿穰曲而下直
上前面山峯攻克大碉木城各二座殺賊更多因
即趕拏木栅佔住第一山峯並移礮前進擊打第
二山峯之木城石卡此處木城在林箐中間其
前濠溝深闊坡墈陡削正面既難施功若從兩邊
抄下則其旁又設有木城遮護其後寨落頗多接
應放鎗一一可及官兵進攻不免受敵查自阿穰
曲而下有斜岔山腿一支直至勒烏溝河沿其間
雖有寨落三處攻取尚不為難而官兵從此拏栅
而下一至河邊則已遶出雅瑪朋寨及卡布角東
面其西里下截山峯碉寨賊人抵拒無益亦可不
攻自潰而直上索隆古道路甚寬奮力搶佔賊必
益形慌亂現已拏木栅十四座趕緊辨理以期迅
速搗巢奏入
上諭軍機大臣曰阿桂等奏官兵搶上西里山梁從中
拏栅截斷其上下碉寨並經攻克覽之深為欣慰西
里係賊人緊要咽喉今經官兵搶佔尤為得勢賊衆
必更難於抵禦從此迅搗賊巢自可預期奏捷此次
將軍調度督率有方統俟大功告成另加優叙其在
事之出力將領弁兵並著交部議叙領隊各員均能
奮勉集事並屬可嘉而海蘭察每遇攻碉奪隘俱率
衆先登所至克捷功績尤為超衆將來奏凱策勲必
當格外加恩優錫海蘭察亦當努力為之今賞將軍
參贊等及奮勉之領隊大臣大小荷包以示奬勵
癸酉文綬奏言查凱旋官兵共七萬餘人除留駐
兩金川地方及滇黔官兵由逹木巴宗出木坪一
路至雅州水路回營外其餘各路軍營滿漢官兵
丁役俱應由美諾卧龍關至桃關進口通計約五
萬人所需口外沿途各站支應口糧為數不少查
逹木巴宗及資哩舊存糧米雖尚充裕而自逹木
巴宗直至桃關沿途各站現在祗按站夫日食米
數陸續滚運支放並無多餘存貯大兵攻克噶拉
依之後糧運或應改由美諾一路轉供其逹木巴
宗資哩舊儲即須支用縱有餘存亦當為留駐官
兵日食斷無向内回運之理則沿途兵夫口糧不
可不早為儲備查自桃關以外之大邑坪起至卧
龍關以内之二道橋止共八站自卧龍關起至資
哩以内之木耳站止共九站就凱旋日起應支官
兵站夫口糧約略計算每站先須各貯米五六百
石隨用隨添方足以資應付(臣)現飭軍需局酌議
指派桃關卧龍關米各五千石上緊交運令該二
站將現存額設轉運口糧之夫逐日接逓以桃關
之米滚運卧龍關以内各站卧龍關之米滚運資
哩以内各站自遠及近逓為存貯以備凱旋兵夫
支食庶不致臨時缺乏至木坪一路臺站久撤應
先於蘆山縣運貯米三千石俟馬尼官兵會合之
時調撤南路站夫分安木坪一路即可將此項米
石就近滚運供支不致有悮至口内沿途支用口
糧只須飭令各該地方就近辦備毋庸另籌運貯
奏入
上命軍機大臣議奏旋經大學士舒赫德等議覆應如
如奏辦理
上從之
同日明亮舒常奏言查扎烏古為至要關鍵既經
克捷則上自日斯滿下至阿爾古賊人不知我兵
先從何路進攻不得不兼為守禦其勢已分其膽
已怯若即從阿爾古發兵該處寨落雖多而平坡
直路不難一鼓而下第念日斯滿高距山頂雖不
能阻我前進而甲索一路官兵為其隔絶且與逹
爾圖斯木斯丹當噶等處尚可潜出滋擾(臣)等連
日正將日斯滿先行籌辦其阿爾古木城二座之
外在前復有賊碉一座木城後復接卡二座直至
河沿先經額森特在隔河用礮轟摧賊人已難存
駐尚猶挖窖藏匿抵死不去(臣)等復運大礮在扎
烏古山梁往下攻打查勒烏圍近在對河一面將
預備船隻篾索派委參將鄂輝先行趕搭浮橋以
通來往仍於下流河面稍窄之處加造索橋使兩
路官兵彼此俱有照應於聲勢倍為聫絡惟是日
斯滿山梁以上共有一十七碉其間山峯陡削險
峻異常查日斯滿之南另拖山腿一條地名耳得
谷西面下有深溝一道均係箐林周匝日斯滿守
碉賊人即從溝内箐林中間密為上下若將伊後
路截斷則日斯滿已屬孤懸自可不攻而潰(臣)等
查耳得谷即為上巴布里尚有中巴布里下巴布
里再下即為阿爾古沿山寨落甚多田地廣闊惟
耳得谷最為扼要其山腿之上有兩處大寨復有
賊卡前後護衛自應先行攻取隨派奎林和隆武
等分左右兩翼從耳得谷下壓另派阿蘭保進財
保等帶兵從左右溝内進發抵禦來擾賊人十八
日天明以後令官兵明拉礮車緩步徐行作為運
礮之状將至前敵即猝然下壓分頭並進當經奎
林和隆武統兵鼓勇直前衝開賊卡將第一處寨
落四面合圍共有賊番五十餘人皆被殱戮無一
得脱復殺死頭人錫拉木一名其第三處寨落先
已望風潰散惟時溝内之賊聚集二百餘人屢次
衝突上山阿蘭保等督兵力戰鎗箭齊發眼見滚
崖落箐不下五六十人餘始潰散竊念賊人所以
死據日斯滿而不棄者不過欲為我後路之患今
其後路轉為我兵所據是日斯滿以至巴扎木一
帶碉内賊人諒再不能支持况上巴布里既已攻
奪則其中巴布里下巴布里寨落雖見稠密而我
兵現當勇氣百倍亦無難乘勝掃除而阿爾古正
如破竹之勢更可迎刅而解奏入
上諭軍機大臣曰明亮等奏攻克耳得谷即上巴布里
一摺覽奏欣悦此次攻打耳得谷賊寨奎林和隆武
甚屬奮勉而截殺衝突上山滋擾之賊阿蘭保進財
保等頗為出力著明亮存記統俟大功告成咨部議
叙至額森特雖未親身攻𠞰立功而於隔河施礮轟
碉使賊人膽落如此不分畛域方無愧為參贊益當
努力自勉共襄大功
平定兩金川方略卷一百二十七
