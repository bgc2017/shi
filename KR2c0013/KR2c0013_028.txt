欽定四庫全書
平定两金川方略卷二十
二月乙酉
上諭軍機大臣曰昨温福等奏僧格桑差人投稟其詞
悖妄可惡不應給與回文等語自宜如此辦理至所
差賫稟賊番理應嚴加刑訊䆒取確情即行正法而
温福等並未辦及殊不可解業經降旨飭詢今思温
福等凡有挐獲賊匪及投降番衆無不訊取供詞附
奏何獨於賫禀之賊不置一詞此必伊等因圍攻資
哩急難得手適有僧格桑逓到之禀遂借不給回文
一語以探聽朕意而又不敢明言其故若朕語意稍
有寬假伊等又不知作何遷就招降急圖完局此等
伎俩豈能扵朕前嘗試小金川乃内地土司敢於違
約拒命罪在不赦即或一時攻𠞰未能即破亦當實
力設法攻擊務必得其要隘搗穴擒渠以蕆此後豈
宜復有游移乎閱温福等所奏並不叙及投稟賊番
下落甚屬含混若竟係五岱差人接稟聽賊番仍復
回巢置之不問則五岱辦理亦屬大謬至温福以大
學士為副將軍縱使僧格桑欲投文禀亦當遣其頭
目到營懇求方合體制若賊酋藐視將軍僅差人於
營外高呼擲以一紙温福亦何至甘心受其輕慢即
係五岱辦錯亦當劄詢五岱向其理論並將五岱附
參又何以恬不為怪默然隱忍若此更不可解著温
福一併明白速行回奏
同日
上又諭軍機大臣曰昨據温福等奏僧格桑差人送禀
經朕降旨詢問温福等理應將送稟賊人挐獲訊供
具奏何以並未取供今細閱温福等奏摺賊番於五
岱營前卡外屢稱有話五岱差土練一名詢問因據
賊番告稱伊土司有禀呈逓尚邈將軍大人等賞給
回書即將賊稟傳入等語看來僧格桑此禀初非差
人致送惟於卡外喊呌五岱即令人將禀傳入轉送
温福並未將呈禀之人一并挐送如賊果窮蹙畏懼
呈禀乞命必須專使前來即當將送禀之人挐獲嚴
訊亦可得其實情今惟扵卡外喊呌明係試探五岱
理應置若不聞奮力攻取使之喪膽豈有反令人取
禀之理如此何能示天朝軍威之大朕以五岱閱歴
行陣尚知奮勉故特授為參贊差往四川軍營伊豈
見不及此今伊領兵數千一月有餘未能攻克山峰
而賊於卡外喊呌即取其稟心存了事實屬錯謬着
傳諭五岱賊番係差何人彼時如何情節因何未將
呈禀之人一并挐獲及如何差人取禀之處即速明
白回奏
丙戌桂林奏言竊(臣)扵本月初五初六等日督兵
攻打東山梁賊番堅守不出及至逼近山梁賊番
即於山頭推滚大石難以仰攻初七日午刻見山
頭聚集番衆四五百人一齊呐喊壓下山梁明為
拒敵我兵奮勇迎殺自午至申賊見我兵勢盛不
能得利始行退去當即追趕上山復為鎗石所阻
彼此互有損傷是夜微雪初八日大雨如注夜復
雨雪交加至初九日天稍開霽隨督官兵嚴加防
範一面抽撥兵練潛行爬越襲攻賊卡賊番於山
嘴之上滚石放鎗我兵往返數次未能得手(臣)查
東山梁及墨壟溝山嶺均係進抵達烏要路祗須
爭此路口便可鼓勇直前原屬小金川緊要之處
今不惟悉衆死守與我相持亦且賊數日多竟敢
明為對仗輙肆鴟張其情尤為可惡(臣)現在督令
鎮將侍衛員弁晝夜攻擊飭令對敵之時無論兩
金川賊衆俱行盡力殱除並令參將薛琮等俟冰
雪稍融即於墨壟溝山嶺併力進攻兩處雖均險
仄之區賊番死守甚固但我兵更番迭進一有可
乘之隙即當奮力先登全行奪佔奏入報
聞
同日桂林又奏言(臣)接奉
諭旨以索諾木竟敢顯然助惡我軍早為凖偹更不必
慮其知覺應即傳譯往諭飭以大義曉以利害令其
即速撤兵毋致自取罪戾第查索諾木屢經化導而
添兵黨惡總以求賞革地為辭現在帮助之兵並
未撤回是其陽奉隂違不過巧為卸罪之地今若
差人宣諭則彼之得地更成絶望必致預作准偹
或竟將革布什咱民人盡換金川番衆密為分布
悉力嚴防甚或羈我差員斷我粮道先事猖狂辦
理更難為力(臣)早夜思維該酋既屬頑梗無知難
以化誨恐將來之獻兇退地亦不能遵奉而行與
其會攻扵事後莫若迅發扵幾先查兩酋朋比為
奸僧格桑不過借金川之力以自衛而索諾木暗
為帮助正以我兵現𠞰小金川斷不能兼辦金川
是以從中滋擾為要求之計此時索諾木自必注
力扵西南兩路其所佔革布什咱之地諒不能分
駐多人若乘索諾木兵力未偹革布什咱人心未
定之際相機而動正可𠞰撫並行隨詢之宋元俊
據稱革布什咱被金川侵佔之後其地番衆尚有
大半散處各寨雖為金川箝制多係勉強服從若
果迅發大兵俾金川猝不可防自可先行收復等
語隨扵本月初五日密遣熟諳番情之守偹陳定
國潜赴巴旺布拉克底與革布什咱交界之處暗
察金川動靜並體訪番情數日内便可轉回如實
有可乘之機一面仍由噶爾金進攻一面督令宋
元俊統領將偹出其不意迅為分路進攻使之自
顧不暇斷不能更助他人則西南兩路之兵俱得
乘機並進縱僧格桑竄入金川亦可勒兵申討飭
令獻兇較之於平定小金川之後移師問罪更易
辦理查南路現在兵力不為不多祗因後路章谷
等處道近金川不得不分兵防守實轉為其所牽
制今收復革布什咱地方必由章谷等處取道則
駐守之兵并可酌量抽調作為進攻之用今提(臣)
汪騰龍所帶陜兵二千名約計二十内外陸續可
到其甘凉兵一千名雖經大學士温福就近調赴
西路(臣)因軍務緊急飛劄往商仍已遣赴南路現
在後路之兵約可抽撥三千合之陜甘兵數共得
六千似可先為收復革布什咱之舉至正路進𠞰
之兵尚有不敷亦須預籌接濟方為因地制宜(臣)
接讀
諭旨派撥京兵二千名以偹進𠞰金川(臣)思滿洲勁旅
勇銳無前實勝綠營數倍第恐番地跬步皆山非
平地對仗可比即黔陜官兵亦須善扵登山者方
能得力(臣)面詢威寧鎮總兵王萬邦據稱貴州兵
數尚多似可調用等語(臣)查川黔本係毗連到營
實為迅速可否仰懇
皇上先飭黔省再密派兵三四千名聽候川省調取如
必須加兵策應(臣)即一面奏
聞一面酌量咨調較之京兵更為省便如革布什咱一
經得手不惟小金川易於𠞰滅併可令索諾木知
所懲創不敢妄生他念倘敢少形桀鷔即當併力
𠞰除為一勞永逸之計(臣)仰荷
隆恩優渥畀任封疆固不敢因循廢事尤不敢冐昧圖
功惟是目擊情形熟籌邊計事機所在敢不竭誠
入
告務期早為蕆事仰慰
聖懷奏入
上諭軍機大臣曰桂林奏分兵先擊革布什咱一摺所
見亦是索諾木黨惡帮兵其情甚為可惡將來之果
否献兇退地尚不可知與其籌辦扵事後自不若預
發扵幾先此時分兵直擊革布什咱使之猝不及防
盡收其地既可懾索諾木之膽令其稍知儆懼兼可
絶賊酋要求之心且革布什咱既得與章谷聲勢相
連我卡丫官兵後路粮餉軍台均可保無他慮而索
諾木現帮小金川之兵若聞我攻取革布什咱之信
自不暇復顧他人必將撤兵自衛金川之兵一撤僧
格桑失其所恃各隘踞守必懈官兵乘間進攻自更
易扵得手温福等可留心偵訪一聞金川撤兵之信
即加意攻擊自屬極好機會如此尤為一舉兩得况
現在所攻之東山梁及墨壟溝山嶺一帶地勢險仄
不能容集多人官兵在彼徒為閒住則分兵往襲革
布什咱更可及鋒而用於振勵士氣亦為有益但恐
綠營積習因見現在攻𠞰山隘稍難思另攻得新地
以為掩抵而於應行即𠞰之要隘轉致稍懈扵事甚
有關係桂林不可不知今汪騰龍已到軍營自應同
桂林由僧格宗一路進𠞰迅期掃穴擒渠而令宋元
俊統兵收復革布什咱方為妥協至所稱滿洲勁旅
實遠勝綠營但番地跬步皆山非平地對仗可比云
云此必桂林見成都滿洲兵無用又未深知健銳營
之兵所向無敵實為得力故有此言今京兵且不起
程俟温福奏到時再定行止但温福處尚有能帶兵
之滿洲侍衛等而桂林處現在無人已令明亮及派
出之帶兵侍衛十六人由驛馳赴桂林軍營隨同進
𠞰即用以督率綠營亦屬得力總期剋日奏功至所
請冄調貴州兵三千名已飛諭署撫圖思德提督拜
凌阿即行選派聽候川省調取速即起程
上又諭軍機大臣曰據桂林奏稱貴州兵數尚多可以
再調且與川省接壤行程亦能迅速請冄勅該省密
調兵三四千名聽候需用時調取接濟等語著傳諭
圖思德拜凌阿扵該省兵丁内精選勇銳可用者三
千名將應帶軍械火藥等項預行妥恊備辦總兵李煦
帶領一俟川省飛咨調取即令迅速起行遄程赴川
毋稍遲悮
同日
上諭内閣曰着派乾清門侍衛音吉圖德赫布博靈阿
蒙古爾和隆武烏爾圖納遜巴雅爾阿爾都及健銳
營副前鋒參領圖欽保二等侍衛額林普爾三等侍
衛華善伊爾蘇拉寧珠布藍翎侍衛拉漢保副護軍
參領西蘭保額爾金均令護軍統領明亮帶往四川
軍營分帶官兵進𠞰
同日汪騰龍奏言(臣)統領續調陜甘官兵三千名
自西安起程兹扵二月初五日已抵南路軍營計
陜兵二千名扵二月十五日前全數可抵卡丫其
甘凉兵一千名亦扵月盡可以到齊(臣)惟有協同
桂林奮力攻𠞰仰報
聖明任使奏入報
聞
丁亥温福阿桂奏言前據小金川僧格桑投呈番
稟(臣)等因逆番情罪可惡不值給與回諭業將辦
理緣由恭摺具奏兹於本月初十日據南山帶兵
參將成德差人持送金川索諾木番稟一件詢係
該番在卡外呌稱是金川差來呈送將軍大人稟
帖當將番稟縳置木上并稱如有賞給回諭仍放
此處我即領回等情(臣)等令通事譯出以小金川
與鄂克什仇隙欲與說和為詞(臣)等詳加體察明
係金川在此帮兵因見官兵奮勇攻𠞰不能支拒
又見前所具之稟置之不理無從窺測故又藉金
川投稟探試我軍情事(臣)等冄三籌酌此次索諾
木之稟似應將計就計嚴加曉諭將僧格桑之罪
在不赦實由扵膽敢抗拒大兵非擒獲逆酋斷不
了事至其父澤旺並所屬番衆原俱無罪如將僧
格桑獻出亦可寬宥並將番地情形大兵力量一
一明示大概使索諾木見之或者心知畏懼冀免
波及之罪而小金川頭人番衆亦未必不同見此
諭使其知罪在逆酋一人必至心生携貮且番性
多疑兩金川原非素好索諾木雖未必即能遵諭
將僧格桑擒獻而將來事急變生亦難逆料在僧
格桑先不能不因此為自防之計彼此猜疑亦屬
情勢所必有至金川帮兵一節前奉
諭旨令明白檄諭索諾木業扵桂林處繕檄遣員前往今
索諾木既投稟往來是明係帮兵而欲掩其迹若
直為揭破反恐堅其助惡之心然竟佯為不知不
但與桂林處檄諭不符轉使索諾木隠為得計不
足以禠奸魄而杜狡謀故(臣)等酌量以半疑半信
之詞暫為羈縻使索諾木知帮兵之事内地業有
見聞撤退之後其事尚可掩餙若始終助逆則移
兵申討顯有不能歇手之勢如此檄諭扵現在攻
𠞰情形不為無益奏入
上諭曰所辦又姑息令賊輕視矣
(臣)等謹案賊酋之兩呈番稟將藉窮蹙之詞以為
嘗試之計一經
皇上嚴切指示覺諸臣之紆廻籌策實不足以禠狂魄
而壯國威故扵前次即䧏
旨詢問而此又以姑息懲之蓋軍旅之事非明無以燭
幾非健無以致决厥後膚功克奏永靖邊圉皆
由斷自
宸衷為一勞永逸計誠
智勇之獨授也
同日温福阿桂又奏言(臣)等查金川敢扵帮兵助
惡將來即肯獻兇未必即肯退地勢須移師申討
難以中止(臣)温福自奉
命領兵進𠞰惟期迅速蕆事實不敢多請調兵致滋煩
費及從巴朗拉深入賊境目覩情形始知賊人碉
卡所據必在要隘地方非左右分路夾擊或覓道
繞行難以攻進而分兵行走之處皆係複嶺連山
動至數十里賊番又慣扵乘間偷刧營盤抄截後
路是以分防併𠞰必須多兵方得實濟今奉
諭旨預偹八旗勁旅二千名前來偹用(臣)等思滿兵純
樸果敢之氣何啻十倍扵綠營即騎射亦最為得
力惟是京兵行動聲勢甚大不但啓程時所需賞
項已不下八九萬兩即沿途應得分例車馬等項
亦數倍於綠營在
國家為邊疆重務多費原所不惜况一切皆動支帑
項絲毫不累閭閻但現在西南两路隨營長夫及
内外臺站運送兵糧軍器之夫為數約已數萬此
等人夫皆須給以口糧工價查京兵應支鹽菜口
糧因有跟役既加倍於綠營且綠營兵十名量給
與夫四五人而京兵每一名已例給三夫用夫更
為繁衆若比較所需多寡計滿兵二千可抵調綠
營兵一萬至番境並無平原曠野地勢所限即官
員亦皆步戰每遇打仗摧碉全用鎗礮騎射之利
竟無可施綠營兵内如貴州甘肅各省多係山路
兵丁步行上下是其所習雖勇敢可恃萬不能及
滿兵而以地方情形及臨時行走分地防𠞰而論
則調撥綠營所費較少而得兵轉多於事似為有
益再查桂林處前經奏請於新募兵六千之外再
調各省兵八千名是南路之必須多兵亦可概見
(臣)等愚昧之見悉心籌議仰懇
聖恩將來接辦金川請於陜西甘肅貴州三省再酌調
兵數千名如各該省調用稍覺過多則山西尚不
為遠亦可酌量調用仍祈預
勅下各該省先行偹辦俟臨時檄調飛速起程奏入
上諭曰已諭陜甘預偹三千兵矣貴州復調兵三千想
已足用山西遠而無用不可行也
(臣)等謹按各省綠營恇怯居多即如黔兵頗稱
勇往究難必有衆志成城之固惟滿洲勁旅義
勇並摰非獨摧堅陟險所向無前而殺敵致果
之忱更足以為綠營表率是以
皇上諄諭至再至三務在選派勁兵兼擒兩䜿夫豈不
知需用稍多但以添京兵而軍事早竣與因循
而多稽時日其省費更不可同日而語乃温福
沾沾計較扵賞需之多寡及夫役之增加僅為
目前將就之計(臣)阿桂亦見不及此洊至木果
木風鶴訛驚遂成挫失而大功之克蕆終頼後
調之滿兵蓋
聖明籌畫炳燭幾先雖事在日後而斷無絲毫或爽者
是所謂坐照如神也
上又諭軍機大臣曰前因川省進𠞰小金川節經䧏旨
派發陜甘兵丁六千名前赴軍營聽候調遣已據奏
報陸續到營現在兩路罙入進逼賊巢自可剋期奏
捷今據温福等奏稱若將來辦及金川尚應酌添兵
力昨據桂林奏到已諭令貴州撫提等預派兵三千
名聽候川省調發着傳諭文綬即扵陜甘兩省綠營
内再行選派勇銳可用之兵三千名將應帶軍械火
藥等項先為妥協偹辦並扵兩省總兵内酌派可以
帶兵之員預偹帶領一俟川省咨調時即令迅速起
行遄程赴川聽用將此并諭温福桂林知之
同日温福奏言本月十一日奉到
上諭五岱參奏馬彪烏什哈達摺内並無温福阿桂之
名可見伊等不和着傳諭温福等明白回奏竊思五
岱久在西北兩路熟扵打仗而此次參贊大臣又
止伊一人(臣)若不與之和衷共濟非但扵公事無
益即(臣)亦不得協助之人而五岱係烏拉齊中之
精敏者平素若稍見功即侈口誇張稍有不妥即
推諉屬下種種習氣在所不免又不熟漢語不識
漢字故每接見官員多有不滿人意之處臣接奉
漢字
諭旨凡關係軍務者俱交章京等譯出令其閱看無稍
隱諱致分彼此至五岱參奏烏什哈達馬彪(臣)並
未列名一事(臣)因商議攻取資哩情形摺稿正在
繕寫之際五岱忽送參劾馬彪烏什哈達摺底令
(臣)閱看(臣)意以烏什哈達從前雖棄地方旋經奪
獲功罪尚可相抵至馬彪因所守地方緊要五岱
給兵一千二百名令其駐扎又何故忽令撤回情
節亦有可疑是以(臣)面向五岱言參人之事務須
明白方可具奏五岱即稱將軍若令停參亦即可
停止(臣)復告以伊等俱係參贊帶往之人打仗行
走情形自所深悉若有應參之處自不可稍存姑
息若情節不至扵參亦不難於停止我既未經明
晰既不可冐昧列名而參贊欲參帶往之人我豈
可轉為勸解以邀衆譽故五岱自繕一摺加封拜
發(臣)扵事後體訪情由或係五岱統兵前往尚未
得功反致副將色倫泰陣亡並傷損兵丁恐干罪
戾思卸責扵烏什哈達馬彪等俱未可定至五岱
如此作為蚤宜密
奏但此時參贊僅有一人而又事體重大正在需人
之際若不捨短取長而以小𤯝細故輙凟陳扵
聖主之前不獨有煩
聖慮且恐所屬官兵或以將軍參贊不和致生携貳互
有觀望殊多關碍此(臣)未奏之實在情形也温福
又奏言接到五岱奏(臣)不聽伊言致寒官兵之心
奉
旨令(臣)據實具奏(臣)與五岱辦理諸事未嘗不公同商
酌遇有派兵攻𠞰賊地(臣)以參贊係經歴之人如
何發兵及侍衛章京内應派何人帶領俱俟其陳
說大概(臣)始酌量辦定有時嚴飭悮事官兵或講
論軍務五岱在傍除唯諾外並無一言五岱䆒扵
何日何時告(臣)之處返而自問實在不能記憶今
(臣)若因五岱有此一奏輒生嫌隙不惟有負
聖主重用之恩亦甚不知大體惟有恪遵
聖訓和衷辦理此外不敢多奏
阿桂又奏言查温福性本躁急今任征𠞰大事因
不能立即成功甚為憂憤是以督率之處言語過
嚴所有侍衛將弁等雖屬畏懼並未致寒軍士之
心其待五岱亦無藐視形跡五岱雖久歷戰陣但
不曉大體性好猜防然辦理公務尚無挾私悮公
之處若伊等果致貽悞公事(臣)阿桂係身受
重恩何敢隱忍不行陳奏至五岱忽參温福特因伊令
烏什哈達佔據山梁既因兵少未能據守且陣亡
之副將色倫泰又係伊帶往之人是以參烏什哈
達不遵法令參馬彪不發兵接應即可與彼無涉
又慮单名參奏恐奉
旨查問所以為先發制人之地至五岱參烏什哈達馬
彪時並未送(臣)會銜(臣)亦以為不應參奏故未列
銜總之(臣)既未能迅速𠞰滅賊衆反致上厪
聖懷不勝惶恐奏入均報
聞
同日温福又奏言去歲十一月二十一日初次攻
取巴朗拉四川綠旗兵丁先自驚亂五岱率兵在
前非但不能禁約反將本隊大纛先撤退回(臣)等
正將退回之兵嚴斥整頓而五岱倉皇來見自言
石傷昏暈被人扶回等語旋有委署護軍參領巴
彦泰帶兵施放鳥鎗賊始退去次日反與巴彦泰
尋釁欲拔翎頂以洩忿怒經(臣)等力阻而止又攻
取巴朗拉時五岱與總兵福昌帶兵屯駐左邊山
上夜間五岱隊内被賊衝突綠旗兵亂次日(臣)等
將不能約束兵丁官員查辦五岱心懷畏懼委咎
福昌福昌不服五岱辱詈福昌彼此憤爭無禮經
(臣)叱阻而出為衆匿笑又攻取巴朗拉時第一日
未能取勝五岱即欲中止撤兵(臣)以為貴州三千
兵新到正可資藉其力此時不取更復何待伊乃
懼而不敢多言扵時(臣)等令馬彪揀選精兵數百
帶往進攻十四日晚即上山頂摧破賊碉十五日
早將賊全行擊敗五岱隨後上山又謂已功及攻
得巴朗拉後(臣)等正在籌辦裹粮前進而五岱先
欲見功不俟擕帶米粮星夜領兵進發所帶火藥
沿途抛棄漫無紀律幸而據守日隆宗之賊先已
潰敗未曾遇賊反扵(臣)前妄報戰功又克復達木
巴宗以後五岱帶兵登北山梁擇地分駐至今未
能攻取資哩對面山峯將及一月(臣)等遣員往詢
但云攻克此處非一萬六千精兵不可囑(臣)奏請
添兵又五岱前自成都來營並不知官兵支給向
有成例沿途騷擾遇見驛馬肆行搶奪再此次滿
洲官兵止有二百五岱自到軍營作為親隨者幾
二十人侍衛章京内素所相識者多方護庇代為
爭功此外概置勿論以上數欵(臣)謹一併附奏奏
入報
聞
平定兩金川方略卷二十
未經
欽定地名
特雨爾(擬改)特克裕爾
德爾迷(擬改)德爾蘇
甲舉山(擬改)嘉舉山
薩木多簮(擬改)薩瑪多堅
藏巴角(擬改)藏布覺
角洛喇嘛寺(擬改)覺拉喇嘛寺
模子溝(擬改)默資溝
