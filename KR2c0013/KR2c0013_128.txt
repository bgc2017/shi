欽定四庫全書
平定兩金川方略卷一百二十
六月壬午阿桂豐昇額海蘭察額森特奏言查榮
噶爾博八九峰下有山腿二條其第二條之丫口
即係巴占碉寨甚為堅大皆有木城連絡護衛必
須挐柵佔住第一條山腿然後用礮轟摧第二條
丫口之巴占寨始能分兵攻搶各木城併力直取
巴占(臣)等因木植業俱陸續砍運足敷應用遂公
同籌議(臣)海蘭察督同烏什哈達等循榮噶爾博
第七峯山梁挐栅進逼攻其正面碉卡(臣)額森特
督同瑚尼爾圖等進攻巴占碉寨使賊不能撓我
挐柵之兵普爾普額爾特官達色等督兵踰溝趕
挐木栅而福康安彰靄泰斐英阿帶兵為各處策
應十九日丑刻海蘭察等循榮噶爾博山梁前進
將至天明林箐中見有賊番分為兩股從左右抄
下繞截海蘭察即派弓箭鳥鎗預備及賊番直前
衝突官兵各持滿以待相距數步始一齊施發殱
斃甚多額森特等進攻巴占賊人兩次衝突均被
官兵擊敗竄回維時普爾普等隨趕挐木栅二十
六座已佔至第八峯山腿而烏什哈達等亦挐柵
前進佔據兩山岡直逼第八峯用礮轟摧至我兵
所佔第八峯山腿已與巴占碉寨對面相去僅一
箭之地是日即將大礮運往力轟頗有塌損(臣)等
隨于二十三日寅刻派兵踴躍齊進詎巴占碉寨
之下各挖有深闊濠溝賊既潛伏其中以避大礮
並即於官兵攻撲時放鎗上擊其溝沿之上又有
砍倒樹木縱横攔截官兵將至溝邊賊人鎗石如
雨攻至天明勢難即克一面將各官兵暫撤一面
將礮位對準施放共見寨内之賊有被轟捲去者
其五岱五福等帶兵沿河前進克獲賊碉一座隨
即拆毁查第八九峯據勒烏圍之頂故賊人踞此
以護賊巢然官兵若從其下山腿發兵繞進則第
八九峯佔據無益而勒烏圍仍不可守故賊於巴
占死力抵拒又為護八九峯之計(臣)等熟察情形
此時官兵所佔第八峯下山腿形勢稍低對面轟
摧往往為高磡所阻未能十分得力現已督率官
兵挐栅逼至巴占碉寨之上峯頂之下中間接挐
四座將礮運往力轟非獨摧擊巴占倍為有力而
斜迤而下既可擊巴占後面之寨並可擊前面溝
中藏匿之賊勢必難於存住若派兵或二三百名
或三四百名晝夜搶撲使賊人不能稍為歇息不
過數日必至疲困現於二十四日未刻令普爾普
帶兵進撲而額爾特繼之本日寅刻又令額爾特
進撲而額爾普繼之烏什哈達等亦由正梁時時
進攻總使我兵不致多傷賊人接應不暇察其稍
有懈弛選派精銳官兵為一舉必克之計奏入
上諭軍機大臣曰官兵從榮噶爾博第八峯並巴占碉
寨進攻現已用礮轟摧并派將領每日更番帶兵搶
撲以疲其力賊衆自難久于存住即偶因風雨略羇
時日亦無足慮現又添撥部庫銀五百萬解川貯備
軍需儘屬寬餘阿桂等惟當努力攻勦速成大功以
膺茂賞至逆酋索諾木兄弟及黨惡之大頭人如丹
巴沃咱爾等自揣罪重難逃法網必然捨死抵禦但
未必如山東逆匪王倫之情急自焚或於進攻噶拉
依時將軍等乘其窘迫誘諭招降逆酋未必不妄冀
倖免如果來投亦可稍省我兵攻圍之力而逆酋仍
無所逃罪所謂兵不厭詐原屬無妨阿桂等酌量行
之但不可入於賊詭計耳
(臣)等謹案逆酋索諾木兄弟抗命稔惡逆黨頭
人丹巴沃咱爾等助虐怙終均屬覆載不容萬
無倖逃誅殛之理其貪生視息不肯自戕蓋
王法所必加亦
天網所難漏非獨番人情性然也伏讀
皇上訓諭於大兵攻壓賊巢之際即計其窮蹙苟延
未必情急自焚可以誘令乞降稍省攻圍之力
逮既克勒烏圍後我軍霆擊風馳賊益窘迫凶
渠逆黨等果皆相繼投出俘獲解京明正刑章
寸磔示儆一一如
聖諭所料云
乙酉
上諭軍機大臣曰富德在絨布一路原不過為牽綴賊
勢之計未必即能攻進此時亦不宜輕舉妄動俟阿
桂明亮攻至噶拉依其南路一帶之賊自必窘迫富
德若察見馬爾邦等處賊人有抽撤慌亂情形即相
機設法打進又可添一路攻勦噶拉依自屬有益富
德亦可借此立功務當努力
己丑阿桂豐昇額海蘭察額森特奏言(臣)等令福
康安普爾普瑚尼爾圖額爾特等於二十五日酉
刻帶兵分路進攻巴占寨落並及其下之兩木城
詎賊人守禦嚴密(臣)海蘭察額森特因于二十六
日丑刻分為兩隊進攻而賊人自第九峯下以至
寨外挖成溝濠甚為深闊溝内密布松籖多伏賊
番放鎗擊打而距巴占稍遠之賊又用礮擊我攻
寨之兵峯上賊人又滾放石塊官兵難於站立漸
次撤回(臣)等思若再挐栅直逼第八峯之下并從
第七峯丫口挐栅横截與第八峯之木栅相聯則
山峯上鎗石不能下及庶正面攻打官兵既易為
力且即從山腿横挐木栅直至第九峯下則壕内
之賊不能存立然後順梁下壓合力進取可期必
克該處地方險峻必須一氣趕拏(臣)等現已督兵
砍伐木植將次敷用至沿河山勢自八九峯下至
冷角寺中間尚有山腿兩條賊人各有木城若從
沿河直上攻佔亦屬可辦但河西沙爾尼一帶碉
寨明亮處尚未掃除我兵從此進攻則河西之賊
皆可隔河施放鎗礮以擾我河東之兵(臣)等察看
形勢若明亮處移往礮位由河西自上下轟沙爾
尼碉寨(臣)等并令五岱在伊現駐之赤布寨以前
趕挐木栅運送大礮前往隔河平打前後夾擊賊
必不能存站則沙爾尼一帶更易掃净而河東一
帶亦可由河沿乘機攻取并可從冷角寺山梁進
搗賊巢總之山上山下不論何處得手均可直抵
勒烏圍
同日明亮舒常奏言前月十九日發兵從額爾替
進攻將賊人在前石城戰碉先行奪取其在後所
立碉卡與我兵新駐前敵相距不遠賊人因地當
緊要又加築木城一座以圖固守(臣)等挑集滿漢
屯土官兵分為左右兩翼定于二十九日並進詎
是夜有賊百餘人另抄小路由基木斯丹當噶山
腰來劫外委陳清營卡我兵竭力相持而上下附
近各營俱已聞聲赴救殺賊十餘人將及黎明始
行紛紛四竄其時奎林和隆武領兩隊官兵已直
抵賊番頭敵賊雖四面拒戰見我兵勇銳均即奔
逃我兵盡力窮追除滾跌崖磡及為鎗箭所傷外
共割獻首級三顆耳記十三個隨即派兵東向平
坡之下趕立木栅四座其前寨落雖甚稠密而既
已搗其腹心即不難逐漸進逼盡行掃蕩至德赫
布等帶兵在左手壓梁其曲碩木一路賊人攢集
多衆向前衝突被官兵斃賊八名旋即解散均奏
入
上諭軍機大臣曰阿桂等奏連次攻打巴占碉寨尚未
能克賊人日就窮蹙竭力自護冀緩須臾之死勢所
必然亦斷不能久拒而我官兵乘勝冞入掃穴擒渠
無難立待又稱河西沙爾尼一帶碉寨若明亮處移
往礮位自上下轟並令五岱在赤布寨以前趕挐木
栅運大礮隔河夾擊賊必不能存站此計甚善朕前
此展閱阿桂進到地圖曾指沿河一帶似可進兵隨
傳諭商酌辦理今阿桂于未奉朕旨以前所籌適與
朕意相合自可望其有成又據明亮等奏攻克額爾
替碉寨現擬于平坡之下趕立木栅辦理亦好明亮
所稱平坡之下似即沙爾尼一帶若能如阿桂所籌
隔河夾攻自為得力明亮等即妥速為之
丙申阿桂豐昇額海蘭察額森特奏言本月初三
日酉刻於陰曀之中派撥官兵從第七峯前進之
栅令烏什哈達等趕辦從山腿直逼第八峯之栅
令福康安等趕辦是處為賊人緊要咽喉守禦至
為嚴密一見官兵運木挐栅即前來衝突官兵俟
其將近合力放鎗繼以弓箭賊勢披靡奔潰官兵
追趕攪殺而烏什哈達處又從旁下壓合勢夾擊
賊人被殱甚多官兵遂挐起木栅九座直抵第八
峯之下而烏什哈達處亦挐起五座與第八峯下
木栅相連距賊人碉卡不過半箭之地賊雖居高
臨下不敢露身放鎗僅將石塊飛擲其勢殊為艱
窘特以連日大雨泥滑頗難動手(臣)查此處山梁
一破瞬息即抵勒烏圍而一破勒烏圍即噶拉依
亦難固守是以(臣)等現又在巴占下賊人木城對
面逼近拏起木栅兩座運礮轟摧以期搶佔得此
則巴占之勢既孤攻奪自更稍易
同日明亮舒常奏言據駐守吉地副都統永平等
稟稱革布什咱丹東二道橋盤獲賊酋遣赴西藏
之喇嘛達固拉僧格一名並現在金川跟隨革布
什咱舊土婦之散番雅滿三朱布那瑪太二名又
向達固拉僧格搜出逆酋所寄班禪達賴迪穆各
喇嘛番字三封及達賴喇嘛先年給小金川印信
執照一紙又向雅滿三朱布搜出革布什咱舊土
婦扎什納木呈投吉地各官番字二封並給章谷
土司汪扎爾策登番字一封又金二十四兩五錢
銀三百七十兩七錢(臣)等隔別提究據達固拉僧
格供稱索諾木等屢次所具稟帖將軍們總不見
回覆想西藏活佛可在
大皇帝前代為討饒故寫三封書信派我前去懇求又
雅滿三朱布供稱土婦扎什納木雖被索諾木逼
勒成親心甚不願現有投吉地大人兩封稟帖等
語(臣)等思扎什納木失身于索諾木以圖苟活不
過設此一稟為將來自全地步無足深求惟逆酋
現當計窮力竭復敢遣人私赴西藏自求解免實
為可恨所有蟒袍騾頭分賞革布什咱執事土舍
頭人其銀兩查有丹東小頭人及守橋通事首先
盤獲各賞銀五兩並同拏漢兵六名各賞銀十兩
均奏入
上諭軍機大臣曰阿桂等奏稱現挐木柵九座距賊碉
不過半箭之地並稱在巴占下手賊人木城對面逼
近挐栅兩座運礮轟摧官兵攻逼漸近自可迅速得
手乃因大兩阻滯未能即克又奏到盤獲逆酋遣赴
西藏之喇嘛等犯在事番目等甚屬可嘉明亮等分
别給賞所辦甚是自應如此奬勵因思賊酋既從此
路遣人赴藏或于我師攻勦噶拉依時逆酋窮蹙無
計竟親身由此投藏求生亦未可定著諭永平李本
加意嚴防毋使兔脫
甲辰阿桂豐昇額海蘭察額森特奏言查自第八
九峯而下山腿賊俱刨挖深溝以阻我兵進攻之
路且又碉寨卡栅互相應援鎗礮滚石極為緊密
今若將巴占山腿各碉栅分兵十餘隊同時齊上
攻撲只須攻開數處乘其慌亂不難全行搶佔而
繞越第八九峯後竟搗賊巢勒烏圍亦必剋日克
獲但連日大雨傾盆俟得快情即可合力攻開以
期速搗賊巢再近據投出番人稱賊目等因口糧
無出要商量偷放夾壩(臣)當派官兵每夜輪班設
伏以備截殺至十四日子刻有賊一百餘直撲糧
臺旁貿易民人窩舖我兵邀截内外夾擊殺賊十
數名餘多負傷而逃奏入
上諭軍機大臣曰阿桂等奏所攻巴占碉寨距賊寨不
遠俟一兩日快晴分兵同時攻撲即可繞越第八九
峯後徑搗賊巢所辦甚好佇盼捷音
同日阿桂豐昇額又奏言西路大兵直逼賊巢不
論從山上山下進攻均距勒烏圍不遠但此地之
河與山巖下之溪澗無異故自噶朗噶赤布寨冷
角寺而至勒烏圍反係陡崖一綫之路其冷角寺
以北山腿名巴克圖仰木賊人於半山攅設木城
以為拒守衝壓之計而對岸沙爾尼之賊又可用
礮隔河合擊我兵難以沿河直進就現在情形而
論巴占一經得手最為直捷(臣)等於八九峯迤下
悉力籌辦者以此奏入報
聞
乙巳明亮舒常奏言(臣)等察看賊人寨落高下散
布聲勢聯絡非分兵數道並攻則一路叢林密箐
賊人皆可潛伏抄截因于十五日黎明抽撤滿漢
屯土各官兵派令奎林和隆武珠爾格德阿爾都
阿蘭保等分隊督軍前進詎久雨之後泥濘异常
官兵不能用力奮撲相持至辰巳之間隨即撤回
賊于林箐中攅聚二三百衆突出尾追我兵俟其
將近回身掩擊鎗箭並發殺賊二十餘人其餘盡
皆竄散即將預砍木植在坡下趕立木栅一座派
兵拒守查基木斯丹當噶兩分山腿一名石真噶
賊人將現有番民皆聚於沿邊一帶碉寨為死守
之計其在石真噶者較少現擬乘虚以圖倘可從
此得手則沿河而南截出平坡之外于進取更為
便捷奏入
上論軍機大臣曰賊人此時守拒益堅不過因距巢甚
近自護其死無足為異現在各處敗回之賊退聚一
處又無舊積之糧口食自形其絀勢必不能經久今
明亮等奏擬從石真噶山腿乘虚進擊亦是一策至
軍營因雨稍阻亦無足慮六月本大雨時行之候向
來番地情形秋令雨水較少明日已入新秋天氣高
爽晴霽必多自可剋期奏績將軍等毋負朕懸望
七月丙午阿桂富勒渾鄂寶劉秉恬奏言(臣)等將
各站人夫輓運情形公同籌議查鄂寶所奏請裁
北路各站固不無節省但從前西路軍糧以楸砥
為正路而别思滿一路佐之北路以卓克采為正
路而令南路協運供支今西路之别思滿久經停
運而北路又將卓克采運道停止悉歸併於楸砥
大板昭一路設遇山水陡發大雨時行難保無誤
若從卓克采大板昭兩路運供即有一路阻碍一
路仍可遄行無滯所有富勒渾劉秉恬請留卓克
采等十三站由腊覺溝孟拜拉滙入西路轉輸之
處自應如此籌辦再現擬將南路之糧按月運供
七千石自别思滿至卓克采共十三站又自卓克
采至西路添設腊覺溝孟拜拉兩站此十五站半
每站安夫四百名即敷輓運所餘二百名應行裁
去計節省夫三千名其西路各站前(臣)鄂寶奏請
每站添長夫六百名查自色木多至凱歌坪共六
站半倘舊設長夫臨時有不敷之處各站員雇募
客夫蠻夫自可通融應用所有應添設長夫三千
九百名宜一併裁撤惟密拉噶拉木一站既分運
勒赤爾前敵及遜克爾宗且為北站糧運總滙需
夫甚多其議添之六百名仍應安設至(臣)鄂寶前
議於得式梯茹寨薩克薩谷分設三站但目下情
形不同應酌裁半站又可省夫三百名(臣)阿桂查
鄂寶原奏計撤北路各站可節省夫五千四百名
但此内木池覺木交泥峙岡宜喜得楞五站共有
人夫三千名既因打箭爐有運濟木池之米未能
停撤則所撤不過二千四百名今(臣)通盤籌畫雖
仍留卓克采等十五站俾兩路接濟而所裁各站
之夫實七千二百名於帑項更多節省且内地辦
夫亦不至於拮据
同日阿桂富勒渾鄂寶劉秉恬又奏言准文綬來
札擬將資哩存糧儘數運往軍營以濟急需伏思
資哩現存糧二萬餘石原因大兵一克噶拉依應
將運道移駐美諾于資哩一帶運供為便而勝兵
凱旋雖分途行走究係經由中路者居多至撤兵
以後尚有駐防兵食亦應於資哩美諾積貯分供
不宜輕動查打箭爐現存米三萬九千餘石(臣)等
咨明文綬每月運出七千石協供北路則脚費無
多而兵食自屬寬餘均奏入
上從之
庚戌阿桂豐昇額海蘭察額森特奏言查自十四
日至十七日連日晴霽(臣)等議派普爾普官達色
為一隊瑚尼爾圖仁和為一隊攻巴占以上木城
石碉二座以斷八九峯碉卡内賊番應援之勢至
巴占本有兩座寨落又派福康安等攻上一寨泰
斐英阿等攻下一寨那木扎彰靄等分攻巴占以
下木城二座烏什哈達等攻撲第八峯碉卡(臣)海
蘭察額森特等為各路接應于十八日丑刻官兵
突然前進正欲踰越大溝而溝内藏匿賊番及各
碉寨卡栅之賊競起放鎗抵禦其八九峯頂最高
賊碉亦點礮轟擊擲石如雨官兵不能踰溝進撲
乘天色未明將兵撤於木栅左近使賊探望不見
至午刻奮迅直前已有將木植板片墊過濠溝直
抵碉栅下者而山梁後有賊一二百名前來散入
各碉栅合力死拒急切不能攻取當將官兵酌撤
查巴占一帶本為賊境咽喉又勒烏圍係賊根本
之地而勒烏圍並無可守故堅守此一道山梁以
為捨死護巢之計但賊境口糧缺乏上下離心番
人投出日多其所稱賊目等互相疑貳及番人餓
死情形實已衆供如一此時賊酋等雖悉力負嵎
其勢斷不能久因思向來官兵攻打之後或稍為
歇息再隔一二日進攻今(臣)等現派官兵於明日
五更奮攻出其不意以期必克奏入
上諭軍機大臣曰巴占一道山梁實係勒烏圍緊要門
戶賊人於此捨死護巢或恐猝難得手前此阿桂曾
奏若從沿河直上攻佔亦屬可辦但河西沙爾尼一
帶碉寨明亮處尚未掃除若攻得沙爾尼即可於河
東攻搶巴克圖仰木半山碉卡亦能截出第八九峯
之後直壓賊巢等語似亦係進攻捷徑何以尚未見
如此辦理想因明亮未能攻至河沿之故今阿桂一
路屢攻巴占未克若不另辦分勦徒致躭延時日阿
桂此時若已攻克巴占則勒烏圍可席捲而得自屬
甚善否則派兵數千令海蘭察豐昇額帶領往助明
亮將沙爾尼一帶碉卡盡行攻克亦可合阿桂沿河
進搗賊巢之計較為便捷著即速妥酌而行
壬子富勒渾劉秉恬奏言查西路軍營現存米一
萬二千餘石已屬充裕後路自撒拉至達爾扎克
等站又共存米三萬五千餘石源源運供目下足
資接濟惟北路軍糧雖經將軍阿桂將打箭爐存
米仍由木池一路協供但恐一時未能迅速運到
(臣)等詢知該處每日約需米三百石當即面飭西
路總理道白瀛並密拉噶拉木糧員無論北路西
路之米每日務須發足三百餘石轉運北路以資
支放俟木池一帶糧運暢行隨時酌量增減奏入
報
聞
丁巳阿桂豐昇額海蘭察額森特奏言查自遜克
爾宗舍圖枉卡而西南雖山勢延長不無多費兵
力而可進取之路頗多若派兵從舍圖枉卡直搶
菑則大海迤西南高峯即順梁由昆色爾喇嘛寺
直佔章噶山頭則菑則大海拉枯喇嘛寺均已攔
截其内賊自不能踞守届時或從章噶順山腿下
至河邊或涉水而西皆可繞出勒烏圍之南以斷
噶拉依往來之路而從拉枯喇嘛寺山下又可繞
至榮噶爾博第九峯之後托古魯地方以斷巴占
賊人後路其由章噶而東南可攻搶科思果木勒
烏溝雖稍覺紆遠似成功反速現在大營前敵一
帶以及遜克爾宗各營卡儘數抽撤可得兵五千
以供繞進之用而巴占各碉寨現又另行相度機
宜同時竭力攻打官兵一至章噶則賊境要隘到
處可通賊必撤回醜類分頭防堵禦備多而勢力
分巴占一帶不難力取現已抽撥官兵(臣)海蘭察
於初一日統領先行(臣)豐昇額亦前往督率策應
約計初三四日即可奮力前進
同日阿桂豐昇額又奏言前仰蒙
訓示今富勒渾購備馬匹解赴軍營以資追捕賊酋之
用(臣)等看得番地山勢巉巗並無牧厰現今大臣
侍衛官員自備乘騎之馬多者不過二三匹少者
一二匹割草飼喂皆須於各處搜尋若分給滿兵
則每兵二人合用跟役一人自樵汲炊爨而外更
難兼顧況此間所産之草非比蒙古地方不能不
兼飼米豆若照塘馬之例以日支銀四分米四升
計算每馬日需銀八錢有餘去年此項馬匹解赴
西路時(臣)等酌於滿洲索倫額魯特官兵内擇其
勇銳出力者每人分與一匹作為賞給並未令其
支領銀米查自分賞馬匹以來經歷冬春雪厚草
枯倒斃疲瘦現在所剩無幾(臣)等悉心籌議自將
軍參贊領隊大臣而下以至侍衛章京鎮將備弁
各人所得口糧稍多皆有自備之馬約計追擒賊
酋賊目時可得壯健馬二百餘匹無虞臨時拮据
均奏入
上諭軍機大臣曰阿桂奏現于菑則大海山梁之西探
有昆色爾及章噶兩處若能直佔其地可繞出勒烏
圍之南以斷噶拉依往來之路所籌甚好海蘭察已
統兵前往進勦自可迅望得手又據奏軍營馬匹自
將軍參贊領隊大臣而下各有自備之馬約計追擒
賊酋賊目時可得二百餘匹無虞臨時拮据所辦甚
是明亮處昨歲即經阿桂知會自必遵照辦理舒常
一路亦然至富德南路情形大略相仿自應照阿桂
處章程一體妥辦阿桂籌辦軍營大小諸務實為盡
心今時當盛暑統衆攻堅賢勞足念因御製詩六韻
親書箑頭賜之以示嘉奬
平定兩金川方略卷一百二十
