欽定四庫全書
平定兩金川方略卷七十九
十月壬子
上諭軍機大臣曰昨據明亮等奏綽斯甲布頭人告知
副將鄭國卿有聞金川賊酋派兵來打之語已諭將
軍等一體留心防範今思賊酋狡詐百出其云派兵
往此一路必係指東擊西之詭計且賊番若果欲至
綽斯甲布滋生事端則於侵擾木果木軍營時何難
别遣賊番窺伺宜喜等處彼時既未潛來豈有當此
添兵進𠞰聲勢甚盛之時轉敢輕出嘗試况賊酋注
意欲侵何路自必密為計議焉肯漏洩使鄰境得知
其意不過布散此言使將軍等聞之派兵堵禦以分
官兵之勢或聲言來窺正地一路却暗由巴朗拉翁
古爾壟等處邀我西南兩路官兵之後則未可知賊
番鬼蜮伎倆實為可恨今既聞有此言固不可不嚴
密周防亦不可過於輕信轉以有用之兵置之無用
之地惟當於各軍營後路加意嚴防勿使得以乘隙
窺擾則無論所言虚實皆可無虞即鄂寳至丹東後
亦須不動聲色妥密部署不得稍涉張皇致為賊番
輕視
同日鄂寳奏言竊(臣)前由丹東吉地一帶兼程前
抵南路大營初八日回抵章谷查現貯大營並分
存章谷等站以及資隆改運之米共二萬三千餘
石按照官兵夫役人等核計雖可供至十一月下
旬但此路站遠途長今巳時届冬令冰雪載途輓
輸不易且自省運米至爐城由爐城運章谷共須
五十餘日即自雅州運至章谷之米亦須四十餘
日方到所有派運米石此時即使全數起運尚恐
或有斷續之虞若不上緊赶辦轉瞬之間舊糧用
盡新糧不接所關實非淺鮮即如省中派辦分運
爐城章谷米石原令九月内掃數運竣迄今尚未
到站是派運之米不能尅日抵營已可概見若不
嚴立限期誠恐緩不濟急查此路長運米石均係
由省城雅州兩處辦運自省至章谷計程三十八
站自雅州至章谷計程三十一站(臣)現擬由雅州
辦運者統限十一月十五日由省城辦運者統限
十一月二十日掃數俱到章谷其餘各屬辦運爐
城米石亦統限十一月内全數運完以備轉運倘
限内不到即將承辦各員查參示儆庶可迅速集
事奏入
上諭軍機大臣曰糧糈關係軍行自當源源接運著傳
諭富勒渾文綬通盤籌畫將每月應運軍營之米實
需若干其留貯章谷以備續運者約需若干妥為酌
定程限使站夫不致繁雜難行糧運不致稽遲貽悞
方能兩得其益其如何妥立章程仍著該督等會摺
覆奏
同日覺羅圖思德奏言竊(臣)接准文綬來咨官兵
進𠞰所需鎗子原係黑鉛鑄造川省採辦恐不敷
接濟請於黔省存貯黑鉛内動撥四十萬斤解川
應用伏查黔省黑鉛出産威寧州屬柞子厰向係
由厰運至四川永寧縣設局委員收兑以供京楚
鉛觔之用若將該局存貯黑鉛儘數運往較為迅
速(臣)飛飭局員將現存局黑鉛先行撥運奏入報
聞
甲寅豐昇額舒常奏言據工噶諾爾布之妻策旺
拉木遣其頭人温布稟稱如今土司已故土婦是
金川女子兒子所娶又是金川之女雖係兩世姻
親其實金川屢次圖害我們甚有仇隙惟求
大皇帝施恩令我得照土司在時一樣出力並求文武
父母官到官寨内有話轉達等語(臣)等因其情詞
懇切随委知府盛英遊擊李天貴前往該土婦稱
金川㦄來殘害各土司不顧親情今蒙
大皇帝發兵𠞰滅與衆土司除害實沾
恩典但我土司無福已經身故我雖是金川之女斷不
肯瞻顧親情惟有教導兒子及衆頭人比土司在
日更加出力還要令兒子雍中旺爾結綽爾甲木
燦去見將軍大人當面發誓以表誠心該員等體
察該土婦情詞實出至誠旋於十月十三日雍中
旺爾結綽爾甲木燦來營進見據稱土司往例父
親身故須念經四十九日畢後再行出門辦事因
急欲瞻仰將軍大人是以弟兄同來其餘所稟情
詞亦與該土婦無異並發誓堅心效力(臣)等諭以
爾等雖與金川有親久已被其圖害自不應稍存
瞻顧今爾母子如此輸誠發誓更見爾等深明禍
福實心效順金川平日殘害鄰封罪惡貫盈
大皇帝現發八旗勁旅十餘萬必要𠞰滅金川爾兄弟
大小頭人務須同心出力不可稍被金川愚弄致
干罪戾况逆酋親戚中如布拉克底亦與金川兩
重親戚現在實心效力爾父工噶諾爾布在日深
明大義出兵助𠞰
大皇帝屢次加恩爾等果如汝父出力自然加倍受恩
(臣)等曉諭之後察看伊等情形實屬歡忭感激隨
加優賞以堅其效順之誠奏入
上諭軍機大臣曰豐昇額等奏綽斯甲布情形一摺如
此甚好仍著差盛英到彼告以將軍已將爾土婦之
事奏聞蒙頒諭旨以爾土婦誠心恭順大皇帝深為
嘉慰如梭磨土婦卓爾瑪始終恭順并駕馭其姪卓
克采土司甲噶爾布木從噶克土司納木扎爾等實
心出力曾賞給名號縀疋三雜谷因此更加奮勉今
爾土婦策旺拉木教管爾子竭誠效用較之卓爾瑪
之駕馭伊姪尤為切要特賞爾貞義名號并綵縀四
疋用示奬勵爾更當盡心督率爾子等竭誠報效以
繼爾父工噶諾爾布之志如能設法𠞰平金川擒獲
賊酋爾母子必邀大皇帝格外鴻恩又據奏稱雍中
旺爾結綽爾甲木燦來營進見看此情形則雍中旺
爾結之應行襲職更無可疑雍中旺爾結既係雍土
婦之子且為番衆所歸向尤當急令承襲土職以堅
其心如此施恩伊母子自必更加感激至其襲職之
處屢次所降諭旨甚明豐昇額等即可遵照辦理并
諭阿桂知之
十一月丁巳富勒渾文綬奏言(臣)等仰蒙
諭旨垂詢以現在各項官兵每月實需鹽菜口糧約計
若干萬兩(臣)等查川省各路舊存官兵及新添滿
漢屯土之兵共七萬四千九百八十一名其新派
京城東三省及駐防兵九千應得分例較多於綠
營今通計官兵鹽菜月餉糧米及臺站一切夫役
工食口糧並驛站夫馬工料每月約需銀九十八
萬餘兩其餘一應雜費欵數多寡無定通計每月
實約需銀一百餘萬兩至軍需各欵具有成規惟
糧隨軍運送遠近不同其臺站夫馬等項增減移
撤隨時酌辦如目下應付兵差站夫俱係較常寬
餘備用將來兵行既竣自可照舊酌減而大兵罙
入即須添站增夫此項酌減之夫正可用供調撥
其餘應隨時酌量變通者(臣)等會同商確務期核
實妥辦奏入報
聞
己未
上諭内閣曰前令總兵敖成馳赴四川軍營嗣因寧夏
鎮總兵缺出即降旨令敖成補授今據阿桂奏稱貴
州官兵在軍營者較多若令敖成補授貴州鎮遠鎮
管領黔兵更為得力敖成著照所請調補鎮遠鎮總
兵其寧夏鎮總兵員缺仍著阿桂於軍營出力人員
内另行㨂員奏補
同日阿桂色布騰巴爾珠爾奏言查賊酋索諾木
本屬闇弱童頑一切奸謀多係伊兄莎羅奔岡達
克及丹巴沃咱爾為之主使而此時僧格桑如孤
豚腐鼠已成無用之人誠如
聖諭若能擒此二人既以剪賊酋羽翼且可寒賊人之
膽(臣)等剋日進兵將抵美諾時一面攻打一面設
伏堵截務期悉行弋獲至賊人所築碉卡多在陡
坎山崖之上可以兩三面圍攻者本少(臣)阿桂向
來偶遇有覓路繞攻之處俱派出矯健弁員帶領
土兵前往今既有吉林索倫勁旅履險登山皆能
奮勇如遇賊衆負嵎可以遶越即派索倫等兵與
土兵同往並派普爾普成果等統率進攻自更為
得力查索倫兵二千名(臣)等已奏明於前起内酌
派五百名令赴南路今遵
旨又行知副都統倭昇額署川督(臣)文綬將末起三百
名派赴綽斯甲布軍營均令由京派出原領隊之
侍衛等帶往其餘應赴西路之索倫兵一千二百
名現在陸續可抵成都約於十一月初旬内全數
到營奏入
上嘉之
同日阿桂色布騰巴爾珠爾奏言竊(臣)等密札豐
昇額明亮等已定期於本月二十九日分路進兵
收復但(臣)等西路官兵尤為克復小金川正路必
須計出萬全始可一舉成功今查探資哩河北之
色布色爾美美卡河南之阿喀木雅鄂克什路頂
宗等處俱係我兵進攻要口現有賊番佔據若僅
恃兵力進攻道路窄險一時難於得手須從南北
山梁抄越前往斷賊歸路前後夾攻方為有益(臣)
等詳加商議若從達木巴宗超越南山本布爾桑
岡奪佔貢噶山梁其間路途紆遠山險箐深賊番
知覺恐有攔截之虞至北山之色布色爾地方雖
亦有賊番碉卡且山勢甚高路途較遠但其地稍
寬箐林亦少查達木巴宗之北有路可通斯達克
拉阿噶爾布里碩藏噶爾莫如派兵前往不帶帳
房不舉煙火突然掩擊若能攻據此三處一路由
别斯滿攻底木達布朗郭宗一路攻取兜烏可以
夾攻鄂克什明郭宗從此順帛噶爾角克山梁即
可直抵美諾至美美卡一處更為賊酋要地從山
溝而北可以通别斯滿而西逼鄂克什官寨且與
南山之木闌埧遥相對峙山形險絶難以力攻(臣)
擬是時在資哩北山下乘其不備派兵直搶美美
卡或於美美卡東邊之東瑪色爾渠佔地駐扎則
前往碩藏噶爾之兵下至别斯滿時官兵聯絡接
應色布色爾等處之賊自不能久據(臣)等商議已
定即派兵二千餘名駐扎色布色爾對面山梁以
防賊番斷我後路其阿噶爾布里等處令海蘭察
常青普爾普保寧伊達禮常保住等帶兵八千餘
名分撥前往又派兵三千名令富興阿什哈達特
成額等視中路官兵進攻資哩時即帶兵自資哩
北山下直取美美卡等處又派兵四千餘名令成
德等帶領奪佔資哩南山(臣)色布騰巴爾珠爾同
(臣)阿桂帶同領隊大臣並兵五千餘名從中路攻
𠞰資哩並為各路接應西路如此分進而南路與
綽斯甲布兩路之兵同時進發以分金川賊酋之
勢賊番即多詭譎亦斷不能分頭抵禦
同日阿桂又奏言查綽斯甲布頭人松乃其父為
金川所殺(臣)在南路時據知府盛英守備張芝元
及宋元俊皆有此語去年八月間霍爾章谷土司
因挾綽斯甲布搶其烏拉之嫌曾將松乃拘留(臣)
是時正辦綽斯甲布一路進兵因飭將弁等曉諭
該土司將松乃放出令往宜喜軍營帶領土兵以
資其力昨豐昇額等來札稱松乃之兄從前亦為
金川所殺是其仇恨甚深實為有據松乃現在帶
兵攻𠞰荷蒙
皇上天恩賞給翎枝并賞銀兩自必更當踴躍自效至
此次金川賊酋實因誘脅降番各反其地是以後
路皆多梗阻將來收復美諾進𠞰金川其美諾以
南各寨前已洗𠞰殆盡而美諾東北一帶小金川
寨落尚多處處嚴防不獨多分兵力恐或有照料
不到之處似難俟𠞰滅金川後一併籌辦伏思此
等已降復叛之番原應盡加誅戮俾無噍類但恐
金川賊衆益以堅其死守之心又不得不權宜辦
理然其大寨堅碉斷不可留而附近金川人戶亦
當别籌移置所遺碉寨並應概行拆毁使賊無勾
結之端憑藉之地則後路方可無虞均奏入
上諭軍機大臣曰阿桂等奏分路派兵𠞰復小金川一
摺所辦甚好佇盻捷音此次添有滿洲勁旅聲勢甚
盛而阿桂等派撥帶兵之處亦甚合宜看來收復美
諾自屬易事况小金川番衆與金川離心之處傳聞
已屢乃情理所必然今見大兵進攻且隨路遣人招
致其望風來降亦可意料而得惟是此等降番皆係
曾經叛逆之犯於法本無可恕但處之過嚴不但小
金川諸番聞而生畏前途未必復肯來降且金川賊
衆聞之更不敢前來投順益以堅其死守之心自不
可不權宜辦理第阿桂所稱其大寨堅碉斷不可留
而附近金川人戶亦當别籌移置所遺碉寨並應概
行拆毁使賊無憑藉之地等語所見固是但拆毁碉
寨殊非易事既恐輕分兵力且不免稍稽時日即别
籌移置亦非其願况前此宜喜軍營以弁兵七八人
管解賡噶一人尚致脱逃今小金川番衆如果來降
數必不少當得弁兵幾何方敷押解設或中途又致
竄逃更復成何事體朕意莫若且不動聲色照常安
插即有必須正法者總俟兩金川平定後再行分别
籌辦庶為萬妥然情形隨時不同惟在阿桂等審度
機宜妥為辦理或有可疑之地可疑之人不得不辦
者又不可拘泥此旨也且從前賊衆潛出美卧溝至
底木達等處招誘降番復叛滋擾木果木軍營之事
皆由温福妄自尊大不聽人言不恤士卒又一切全
無料理致令衆心生怨而劉秉恬董天弼於防閑後
路又復貽悞致賊番得以肆其猖獗今各路將軍等
諸事妥為調度賊酋自無隙可乘而後路諭令富勒
渾王進泰統兵駐守以劉秉恬董天弼為戒加意防
範自不致稍有疎虞今進兵已五六日深為盻望一
有喜音即隨時迅速奏聞
同日郝碩劉秉恬奏言竊照將軍阿桂現擬分兵
三路直取小金川巢穴因裹帶米糧勢須炊㸑誠
恐賊番知覺預備曾飭令地方官備辦灰麫十餘
萬斤作為乾餱以便裹帶但現在師期已屇而前
項備辦之麫到營者止有三萬餘斤其餘一時尚
難驟至不得不設法籌辦(臣)等於附近軍營之達
木巴宗木坪日隆等處探訪商販麫斤價值較之
由内地備辦運營脚價其數有減無浮隨飭建昌
道白瀛即就各該處上緊購買數日以來已得炭
麫五萬餘斤加以炒米搭配足敷裹帶之用至此
次進𠞰惟北山一帶之兵為數較多山路較遠現
止裹帶十日之糧若不預為籌畫恐一時有需接
濟未能速得信息所關匪細(臣)等現擬專差尾隨
前進查勘道路情形一面計算兵數預將夫糧派
辦停妥俟差往之人一經回報有應需接濟之處
立時如數運往自可無虞缺乏奏入報
聞
庚申明亮富德奏言(臣)等恭奉
上諭進兵吉期定於本月二十七二十九兩日酌量選
用正在密為布置旋准將軍阿桂知會西路已定
於二十九日派兵進攻而南路吉林兵五百名亦
於二十及二十二日先後到營(臣)等查沿河兩面
碉卡連綿若僅由此兩路發兵賊番合力死守誠
恐未盡制勝之宜(臣)等公同商議河北墨壟溝一
路派令奎林帶兵二千餘名由泥壟下壓得里山
梁碉卡一面又分兵順山而下斜攻日寨(臣)富德
帶兵三千餘名由真登梅列舊卡前進酌留官兵
扼住賊番抄截之路即由山巔壓取日寨及扎覺
木等處至兩路會合時酌分數路並下勢若建瓴
自易於得手(臣)明亮帶兵由思紐前敵亦分三路
其一路順河揚威牽掣賊番使難他顧其二路皆
向上仰攻接應奎林下壓得里之兵以便乘勝前
進至河南拉約陡壁峭立下至山半地名得布甲
碉寨之下僅有一線細路非用土兵不能爬越而
上現撥挑屯土兵二百名先於附近藏匿候至夜
深潛往襲取仍派三寳帶領滿漢兵一千名伏於
翁古爾壟溝内以五百名往山後作進攻之勢牽
掣各卡賊兵以五百名留俟土兵攻克得布甲前
往策應似此河南河北數路發兵賊番斷無從測
我虚實再墨壟溝兩起官兵必須晝伏夜行庶免
賊番窺見今擇於二十五日黑夜起程諭令各兵
裹帶七日口糧其餘密釣臬司李世傑安臺接運
奏入
上嘉之
平定兩金川方略卷七十九
