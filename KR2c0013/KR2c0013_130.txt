欽定四庫全書
平定兩金川方略卷一百二十二
八月丁丑阿桂豐昇額海蘭察額森特奏言(臣)等
于十五日十六日由托古魯山腿趕挐木柵而下
該處距賊寨甚近而科布曲山腿鎗礮及轉經樓
等處鳥鎗均可相及賊又伏於各寨内不時出擾
我兵迎住截殺殱戮頗多但托古魯山腿迤邐將
盡處有隆斯得寨落三座我兵不論往攻何處均
須從旁經過賊衆聚守為勒烏圍東南屏蔽若不
先為掃除難以挐柵直下殊于進攻有礙十七日
派普爾普瑚尼爾圖官達色額爾特等帶兵挐柵
並分頭攻打隆斯得寨是寨為賊人收藏鉛藥之
地守禦甚嚴自午刻攻至申刻官兵擁上碉頂斧
劈寨門將兩寨攻克殺賊三十餘名來援之賊復
潛入最後一寨合力守禦至亥刻一并攻開其竄
出者多為鎗箭所斃寨内有房一間堆貯鉛子積
地二尺至數寸不等又有火藥一百餘簍俱行收
獲當將隆斯得三寨佔據即從此接挐木柵查勒
烏圍轉經樓中間寨落前此派兵繞道焚燒雖已
燬十之七八但隆斯得寨未經克取官兵尚不能
于此佔據而賊人仍潛伏各寨以為迎拒聲援自
當搶佔此中間各寨始可挐柵前進十九二十日
夜接連發兵攻打將各寨落奪據挐柵三十餘座
礮臺七座往前進逼至福康安烏什哈達等于冷
角喇嘛寺前分攻亦用大礮自北而南合轟勒烏
圍官寨並直前接拏數柵已抵官寨稍北至近高
磡相去不過一箭之地飭令每夜派兵設伏磡下
如賊有竄逸情形即行截殺查托古魯山腿及冷
角寺兩處均已運大礮轟摧幾於每礮皆中而衝
天礮亦已運來施放但官寨高大堅厚惟仗礮力
逐漸轟摧不能不稍延時日自當以截斷後路為
迅捷今官兵所佔之地已插在勒烏圍轉經樓中
間其磡上往來之路已斷但此下尚有路一條在
崖磡之下河灘之上而官兵欲斷此道其前復有
大碉寨一座寨之左右又聫以羣寨必須攻得此
處則其餘寨落既易掃淨且斷崖磡以下之路而
勒烏圍與轉經樓及各處賊人來往無路可通更難
死守但此寨亦極高堅現已攢礮力摧並即發兵
攻搶以期必克
同日明亮舒常奏言查賊人恃扎烏古山梁險要
於丹扎木各寨之前悉衆死守(臣)等體察賊情其
前寨落聫接守禦甚嚴若出其不意發兵渡河而
東取路深入再過西岸從扎烏古山下自内衝出
而以正兵在外夾攻賊必易於潰散隨于十四日
晚即齊集船隻挑選屯土勇銳兵丁四百名派令
委署章京禄慶土千總二什格帶領而以投番阿
布僧格太及霍爾甲阿咱拉等為之引導於丑刻
渡至東岸至扎烏古對面復渡而西務在聲息無
聞使賊人不覺一面即派和隆武德赫布珠爾格
德等沿河直進接應在内兵丁而以奎林統攝各
隊將領分頭努力攻取(臣)等在後策應於十五日
黎明一擁過溝各寨内賊人鎗石應聲而至正當
彼此相持而扎烏古放鎗甚緊正路各官兵共知
此番舉動等之破釡沈舟倘少存畏難之見則在
内一路屯土兵丁竟無一人得脱極有關係無不
奮勇直前將丹扎木所有寨落逐層攻破焚燒與
屯土兵丁兩面夾攻敖成亦於甲索進攻牽綴賊
人棄碉逃竄為我兵前後殱殺無算當即合兵一
處乘勝搶上扎烏古山梁適救援之賊紛紛自上
而下我兵爭先迎殺親見為首賊目身帶箭傷即
時敗退現詢之投出番人即係阿卜策妄是日並
有頭人勒富斯丹巴普賴申扎二名焚斃丹扎木
寨内將至申酉之間將丹扎木悉行洗蕩移營守
禦而扎烏古山梁將到臨河復分為三腿其第一
條山腿之上業經佔據去勒烏圍對面更近但溝
南溝北沙爾尼一帶地方雖已掃除而其上克爾
瑪斯底葉安及納木迪曲碩木等處皆足為後路
滋擾之患必須由扎烏古向上進攻接通敖成甲
索一路則克爾瑪等處賊人皆攔截在内不攻自
潰現將後路各要隘築碉聫絡即可省出兵數抽
赴前敵為并力進攻之用均奏入
上諭軍機大臣曰阿桂等奏攻克隆斯得賊寨係賊藏
貯鉛藥之所現獲其火藥一百餘簍其鎗子堆貯屋
内自數寸至二尺餘深此必係賊人前歲在木果木
劫取者今經官兵收得實為快意此寨一得賊人鉛
藥無資自更難於守拒官兵攻𠞰尤當迅捷至明亮
處攻奪扎烏古山梁派委之屯土兵丁及引路之降
番阿布僧格太霍爾甲阿咱拉等甚為出力自應予
以奬勵著明亮即傳旨將阿布僧格太霍爾甲阿咱
拉三員酌賞緞疋其屯土勇銳兵丁著各賞一月錢
糧俾伊等益知鼓舞至於番地路徑土兵固所熟悉
然用為嚮導則可若攻堅越險則索倫吉林兵丁皆
所優為即綠營中亦有可供驅策者遇有攻打碉寨
之事自應將滿漢兵丁與屯土各兵一體選派業已
節次傳諭何以明亮此次進攻仍專選屯土兵四百
名獨當一面並不派令索倫吉林及綠營精銳兵丁
合力前往殊屬非是又明亮摺内稱正路官兵進攻
倘少存畏難之見則在内屯土兵丁竟無一人得脱
等語是明亮未嘗不知此地之危險而令降番土兵
前往嘗試倘使若輩窺破必私相抱怨謂將軍不惜
伊等身命令其前驅冒險豈肯復安心出力且同係
番人其為賊死守抗拒者實堪切齒必當殱戮無遺
若既已投誠即與内地之人無異自當一視同仁至
屯土兵衆均係效力隨征尤不應稍存岐視將軍等
若專於滿漢兵丁優加體恤而於降番土練視為無
足重輕不稍顧惜如此即為不公此事甚有關係著
傳諭阿桂等一體遵辦
(臣)等謹案屯土各兵踴躍從征且番境熟悉軍
營固為得力至於臨危薄險節力均勞尤在將
兵者均平調遣兹攻奪扎烏古山梁發兵渡河
而東復潛過西岸自内衝出夾攻雖亦出竒制
勝但究係專用土兵獨當危險未與滿漢兵丁
一體選派荷蒙
皇上諄切傳諭凡降番土練不可稍分畛域既使土兵
等感淪肌髓而於
國家用兵體制尤見至公益仰
聖主覆載之量一視同仁凡行軍授律者可以奉為法
則也
庚辰桂林奏言查當噶爾拉一帶山勢延袤道路
叢雜處處交通賊境而越過當噶爾拉以下即可
直抵噶拉依向為賊人出入門戶(臣)悉心相度附
近當噶爾拉之阿布爾則等處山勢高聳瞭望可
以遠及前曾築砌高碉撥兵巡哨現已添派漢土
官兵輪流守望一有賊來蹤影即堵截掩捕其僧
格宗一帶現雖未駐官兵而既設河南之榮寨達
實喜瑪爾里塔克撒各處官兵俱與僧格宗等處
僅隔一河如有賊人竄匿瞭若指掌且河水現已
平淺無難登時渡涉前往搜擒現已密行扎知哈
青阿查照各要隘督率營卡官兵分頭偵探加意
巡防并於各營防兵内擇勇銳七八百名密為分
布以備臨時堵截擒挐奏入
上嘉之
癸未富德奏言(臣)等所挖地道已抵賊人第一條
山腿離噶咱普碉卡木城尚隔十餘丈查噶咱普
接連斯第博堵有山腿四條其上碉卡密布若將
此處攻克則河北之得爾烏亦可繞截在内即於
二十四日派舒亮斐慎等在河南一路扎爾桑開
泰等在河北一路各統兵分隊均定於火藥轟擊
之後乘勢搶佔二十五日黎明點放引線噶咱普
山腿下石碉一座木城一座石卡兩座立時轟塌
烟焰瀰漫有數賊轟於半空支解而下其餘斃者
甚多官兵勇氣百倍舒亮等帶兵奮擊至第一道
山腿中間將碉卡攻克生擒賊番一名殺死二十
餘名又守備劉魁由懸崖繞攻山腿上木城同時
搶獲河北之兵亦於轟擊賊碉後經扎爾桑等衝
冒鎗石力撲賊碉殱戮甚多而碉卡溝内及各處應
援之賊放鎗滚石抵拒愈堅飭將官兵徐徐撤回
奏入
上諭内閣曰富德奏刨挖地道運貯火藥將噶咱普山
腿下碉卡木城立時轟塌斃賊甚衆富德調度有方
將弁等亦各實力奮勉均属可嘉富德俟大功告成
一併優叙所有在事出力之將領弁兵等並著交部
查明議叙
甲申阿桂豐昇額海蘭察額森特奏言此時托古
魯山腿官兵以及冷角寺之兵兩面圍攻勒烏圍
賊人以高磡下道路一條有大碉寨為之遮蔽未
能遽斷連日雖攢礮合攻未見大有損坍(臣)等即
于二十一日夜派普爾普瑚尼爾圖泰斐英阿額
爾特等進攻賊從寨牆之上放鎗抛石悉力抵拒
并於大礮所透孔穴内放鎗外擊我兵離寨稍遠
者均用鎗箭擊射牆上之賊其逼近寨牆下者即
將備帶柴捆草束以木乂挑上寨頂堆積寨旁使
賊不能從孔穴中施放鎗石而我兵又將火彈藥
囊抛置柴捆草束之中頃刻火發碉寨烟焰飛騰
賊人燒斃寨内甚多其從烟火中突出者又被斫
殺殆盡遂于其旁連夜趕挐木柵將此寨佔奪惟
是自此下至河灘尚有高磡五層每磡數尺至丈
餘不等其間亦有寨落賊先竄入據守應須逐層
攻克但該處左右與勒烏圍寨轉經樓皆鎗箭可
及若日間進攻挐柵不免傷損過多(臣)等每夜發
兵攻打接挐木柵十一座二十四日戌刻官兵在
大風雨雹之中又挐起木柵四座礮臺一座已至
第三層高磡之上二十五日夜復派普爾普帶官
兵奮勇直前挐柵四座以便聫絡而下賊于二十
六日子刻攢集一二百人潛至柵下扳斷木植數
根我兵不及放鎗隨將刀矛斫戳出柵奮擊而别
寨官兵亦俱星馳接應賊人旋即遁去又隨挐柵
兩座(臣)等查看情形轉經樓之北尚有木城一座
二十七日夜又派兵三路進攻其轉經樓相近木
城雖被大礮轟摧已見塌損但地居高阜賊人四
面刨就深濠排豎鹿角備禦極為堅固臣等一面
令官兵牽綴一面乘昏黑中派兵挖溝前進一至
磡下突然而起賊在寨外磡下埋伏者多被我兵
殱戮而寨内之賊死拒不出屢抛火彈急切未能
即然且該處距賊寨更近賊人鎗礮不絶因佔據
其旁一寨接挐木柵兩座已經下至第四層磡下
與賊寨相隔只有三丈現復移礮于磡下柵内從
旁轟擊此寨一經得手不但勒烏圍可以即得而
賊已幾無逃竄之路奏入
上諭軍機大臣曰賊衆當此窘迫之時尚敢捨死抗拒
實為可惡然亦不過護巢情急暫緩須臾官軍奮力
圍攻蟻輩豈能經久况我兵接挐木柵已至第四層
磡下用礮轟摧尤為得力自可剋期而待
八月丙戌明亮奏言查扎烏古之北另有小山梁
一道名為琅谷其下即係納木迪官寨如得此山
梁納木迪已在掌握此處西南一角悉行洗蕩則
自基木斯丹當噶至甲索一帶後路已俱肅清沿
途所設守卡兵丁自可酌量抽撤以資打仗現在
挑派滿漢屯土官兵於一兩日内即當進𠞰先將
扎烏古努力攻取不惟甲索一路可以指日接通
即扎烏古第二第三山腿亦無難迅即掃除直出
勒烏圍對岸
同日明亮又奏言前奉
上諭派令舒常帶兵前赴吉地駐札業於二十六日起
程但念現當乘勝長驅正資土兵出力舒常在綽
斯甲布日久與(臣)鼓勵各番及商辦一切均得駕
輕就熟之益一旦調赴他處而軍營事務紛煩非
(臣)一人所能照料無誤必得另請參贊又恐驟易
生手可否俟舒常至吉地將防守事宜查辦另委
大員前往更替回營抑或仰懇
皇上另派參贊之處恭請
訓示均奏入
上諭軍機大臣曰明亮奏設法從琅谷一路進兵果能
如此辦理則後路尤覺肅清於攻取自更有益又據
奏舒常在綽斯甲布日久得駕輕就熟之益或另委
大員更替回營或懇另派參贊等語現在大功指日
告成自不值另派參贊前往且更易生手亦未必悉
合機宜是北路軍營應令舒常仍回參贊為妥但吉
地防守匪逆外逸之事亦甚緊要必得可恃之人獨
當一面方妥因思桂林熟悉番地情形遇事亦能籌
度其所駐之章谷現無必需應辦之事該處又與吉
地相近且前據稱尚有兵七八百名莫若即令桂林
於此内選兵三四百名迅速帶往吉地駐守其章谷
僧格宗一帶地方即交哈青阿同李世傑照桂林所
辦章程妥協經理舒常於桂林到彼時將一切要領
面為講究交辦仍即回北路軍營與明亮迅速商同
進勦
同日鄂寶顔希深奏言查基木斯丹當噶舊營去新
營一站北路糧運即可由茹寨沿河直抵新營所
有薩克薩谷一站應請裁撤再基木斯丹當噶
一站本係隨營支放今大營移駐沙壩北路
之米雖不由該站接運而南路協濟之米必
由此轉輸應請自基木斯丹當噶至沙爾尼
新營作為一站所需人夫即將裁撤之薩克
薩谷站夫撥安應用以歸省便再宜喜舊駐
官兵近經將軍明亮撤安俄坡查俄坡與甲
索達爾圖路徑相通今宜喜官兵既經撤調
所有該處糧站自應就近改移(臣)等將宜喜
糧站改安達爾圖俾支領近便且可兼資防
範奏入報
聞
己丑明亮奏言琅谷一道山梁前月三十日(臣)等
派令和隆武奎林珠爾格德等分隊進發賊人放
鎗抛石四面抵拒和隆武官兵將近賊寨即一擁
圍裹竭力攻撲奎林從右側抄過賊後攀附而上
和隆武等即將迎面賊寨並石城一座立時搶奪
而在後一碉已經奎林放火焚燒珠爾格德等繞
攻旁插小山腿碉内賊人鎗石如雨適投番阿布
僧格太新蒙
恩賞給三等侍衛並戴花翎感激圖報即與霍爾甲
阿咱拉喊諭守卡之賊各賊番旋四散奔逃即分
兵佔住大碉乘勢搶上琅谷與奎林和隆武合為
一處於琅谷趕立營盤七座是晚派兵順梁而下
將斯底葉安寨落攻得十分之四並溝北之克爾
瑪寨落業已焚燒大半計此次共攻奪戰碉六座石
城木城七座賊寨三十餘處賊人逃遁之外滚跌
崖磡者甚多查納木迪官寨現於琅谷趕運大礮
轟摧最為得力俟牆垣小有殘破即發兵攻取並
肅清克爾瑪斯底葉安之後其曲碩木一角即
可置之不論至琅谷上連扎烏古隨處有路可通
而沿山上下聲東擊西逆酋未必能有多人
盡為守禦而以我全力伺隙而登但得佔據要隘
則將賊人甲索下通之路從中截住自可勢如破
竹奏入
上諭軍機大臣曰明亮之兵莫能從扎烏古下至河沿
即與勒烏圍緊對於隔河用礮轟擊賊衆自難久支
亦足為阿桂之助至攻打琅谷賊碉時降番阿布僧
格太喊諭守卡之賊甚為出力著明亮即傳旨賞給
縀二疋以示奬勵
甲午阿桂豐昇額海蘭察額森特奏言查勒烏圍
巢穴官兵竭力攻圍惟因第五層磡下與轉經樓
往來及沿河過渡之路未經截斷而勒烏圍轉經
樓兩處碉卡之外又尚有前此攻而未克之寨落
及轉經樓北之木城皆能聯絡接應其迤南之科
布曲山腿及迤西隔河賊卡内鎗礮皆可相及而
近日各處敗回賊人及噶拉依一帶之賊全聚于
此尚思逞其螳臂臣等于二十九日夜分兵攻打
乘勢拏柵二座至三十日夜又派普爾普瑚尼爾
圖保寧官達色烏爾納等分兵五隊攻搶勒烏圍
轉經樓及各寨落木城又派福康安烏什哈達等
分兵兩隊自北而南合攻勒烏圍並派兵由第四
層磡上乘各處攻打緊急之時拏柵前進查第四
層磡相距第五層磡沿不過十餘丈若從官兵所
駐柵内刨挖地道斜下亦可突出第五層磡上搶
挐柵卡佔斷賊人往來之路因於八月初一日夜
即派普爾普烏什哈達等督率官兵並另派兵分
打各碉房寨落以混賊人耳目初一初二兩夜官
兵已得兩道地穴挖進數丈有餘將斜出第五層
磡上(臣)等復派各領隊鎮將帶兵七隊於初三日
夜分攻各碉寨官兵漸次挖進不無稍有聲息賊
人知覺亦從旁挖掘地穴相拒因乘夜又挐木柵
三座直至第五層磡沿之上(臣)等思福康安烏什
哈達等所駐之地在勒烏圍西北若從伊等前此
所挐木柵沿河灘接挐前進一過勒烏圍官寨繞
而東南與我兵刨挖地道之處相對則磡上磡下
皆有官兵圍逼不但賊人水路既斷即陸路更難
竄逸當又砍運木植於初五日派定普爾普等分
段挐柵福康安那木扎等帶兵𠞰殺來援之賊至
初六日黎明共挐木柵二十六座已與勒烏圍官
寨東西平對是夜又接挐前進而轉經樓一帶賊
人見勢危迫攢集二三百人悉力衝突侍衞薩爾
吉岱穆哈納等帶領埋伏預備之兵直前衝殺烏
什哈達亦即帶兵合擊殱斃甚多官兵又隨時挐
起二十餘座初七日夜復接挐十三座賊番兩次
衝擾均被我兵擊退與所刨地道之處相對不過
一箭之地不但賊人白日不能行走即夜間偷越
亦属甚難查前此以地勢所限我兵圍困賊巢雖
已逼近而沿河正西一面既未能斷其水路正南
轉經樓一面又但及第四層磡而止故賊尚恃為
有路可逃今(臣)等沿灘所挐木柵向南已過勒烏
圍官寨復折而向東距第四層磡上木柵已彼此
鎗箭可及即此相距之地再行接挐木柵刨挖深
濠賊雖悉力死鬭然從此合圍使無一賊得脱亦
足以稍快人心
同日阿桂豐昇額又奏言查甲雜官寨係在河西
居噶拉依勒烏圍之中臣等現從西路進攻須俟
攻克科布曲後向南再攻過數道山腿下至沿河
過渡始可至其地以河西形勢而論自甲索而下
為扎烏古又南為阿爾古又南至來達木又東南
斜下始為甲雜中間相隔更遠此時實無可以繞
往甲雜擒挐逆酋之路至甲爾日磉橋一處原係
勒烏圍噶拉依往來要路勒烏圍賊衆竄回必由
于此一佔此橋自難存住但此橋在科布曲山腿
之下欲佔此橋必先佔此山腿是以前此(臣)等一
面攻打勒烏圍一面即議佔據此處以扼賊人歸
路但此山腿上賊人卡柵緊密守禦甚嚴而山形
險仄陡峭又難攀援而上故雖經海蘭察額森特
帶兵跴水過河攻而未克今自勒烏圍轉經樓賊
人皆有木城石卡層層聯絡而甲爾日磉橋又處
轉經樓及科布曲山腿中間且對河阿爾古之賊
鎗礮亦皆可及實係四面受敵之所官兵不但難
以往攻即使冒險前往佔奪仍難據守是以于勒
烏圍轉經樓中間為挐柵横截之計指日大兵一
克勒烏圍則轉經樓之勢已孤賊人自不能再守
而甲爾日磉橋亦必不攻自潰至科布曲山腿俟
攻克勒烏圍時抽出官兵由章噶及達思爾寨等
處覓間下溝繞登科布曲山梁之上庶可壓取均
奏入
上諭軍機大臣曰阿桂等奏連夜分攻各碉寨沿河接
挐木柵已與勒烏圍東西平對如此兩路合圍賊衆
斷難支禦諒可立時攻克乃賊人猶復悉衆死守固
属護巢力拒亦由其罪孽深重必待盡殱而後已至
既得勒烏圍則轉經樓之賊自難存住即甲爾日磉
橋亦當自潰其科布曲賊寨據脱出番人供稱莎羅
奔弟兄三人現俱在彼自即應乘勝攻克悉行擒獲
從此進攻更不慮後路有賊滋擾至於索諾木現住
甲雜阿桂進攻時自當分兵兩路一由雍中喇嘛寺
攻打噶拉依擣其巢穴一派兵徑赴甲雜官寨擒其
逆酋方為妥協
戊戌明亮奏言查琅谷上接日斯滿再上即為甲
索琅谷之上日斯滿之下總名斯底葉安其地層
層高磡每磡高下自七八尺至丈餘不等日前雖
將寨落攻得十分之四悉行燒燬而未得之上截
賊人復於坡磡中間自西而東連築木城六座與
納木迪相為犄角若由琅谷搶上扎烏古山梁賊
即在後牽制以撓我兵(臣)等公同商酌從琅谷西
北發兵先將斯底葉安所餘賊寨盡掃一空乘勢
將日斯滿山梁佔據則納木迪旁無救援更可不
攻自潰隨派奎林等由左抄攻賊寨和隆武等由
右抄攻賊寨並派珠爾格德等由溝北直取克爾
瑪所餘寨落至初十日子刻督率前進官兵齊抵
磡下以手相接而上賊人望見即施放鎗礮我兵
尚未搶近賊寨之下而露身磡上先受鎗傷其勢
再難進步隨令將各路官兵撤回伏念(臣)既得沙
爾尼之後本擬從甲索發兵下攻實為正辦因前
此和隆武所帶官兵遶至半途阻於雨雪又察看
形勢一由碾占南去一由巴扎木直下賊人防守
甚嚴而統計現有兵數不敷調用是以中止今斯
底葉安納木迪既難力取若不將扎烏古山梁上
緊攻克截出其前則自達爾圖以下後路尚未肅
清即留防各山梁卡隘兵丁皆難抽撤以資打仗
現在賊衆為數日少不過移東補西暫為支抵惟
伺甲索賊人稍減可以進兵即當挑選精銳兼程
前進務將扎烏古上截山梁搶佔自上下壓如攻
至日斯滿其溝内各賊寨可以不煩兵力奏入
上諭軍機大臣曰明亮奏和隆武一路之兵既属正辦
即應令其相機直進因何忽而中止行軍固當慎重
而過慎則葸今阿桂統領官兵已直壓勒烏圍計日
可馳捷報而明亮至今未能下至河沿豈甘心讓西
路獨成大功而北路竟不思稍展寸長乎至阿桂處
攻𠞰勒烏圍前以其久攻未下諭令派兵渡河前往
勒烏圍對面遥為犄角昨阿桂已從福康安等駐兵
之所接挐木柵直與第四磡官兵遥對業將勒烏圍
四面圍攻此時正需多兵會𠞰自毋庸復分兵渡河
但既得勒烏圍以後阿桂仍即須派兵過河幫同明
亮將扎烏古山梁及納木迪斯底葉安一帶賊卡悉
行掃蕩引令明亮至河沿會同進𠞰則後路更覺肅清
尤可安心直進
同日富勒渾郝碩劉秉恬奏言西路密拉噶拉木
一帶臺站由勒赤爾寨至勒烏圍大營計程五十
餘里應安兩站每站仍照後路各安夫一千名由
遜克爾宗至拉枯喇嘛寺計程六十餘里亦應復
安兩站每站只須各安夫三百名其遜克爾宗以
後之瓦角站駐卡官兵均已調撥前進應將舊安
臺站裁撤其人夫等項移設新添之拉枯喇嘛寺
站至西路自楸砥至軍營截至八月初五日止共
存米五萬八千餘石而南路協濟北路之米自六
月二十七日起至七月十六日止共發運木池米
一萬五千石是北路之米既有南路協濟無虞缺
乏而西路之米自得益見充益所有北路卓克采
舊存糧石應趁此時趕運薩爾赤交收以免堆積
一俟攻得勒烏圍添站需夫即將此站人夫就近
抽撤更為便捷至西路礮局去年原係西路進兵
是以南北山梁分安兩局今大兵現抵勒烏圍而
勒爾赤寨與遜克爾宗南路官兵業已會局亦應
歸併(臣)等現與建昌道白瀛查于巴占山梁適中
之處安設礮局就近鑄造奏入報
聞
平定兩金川方略卷一百二十二
