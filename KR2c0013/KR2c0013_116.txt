欽定四庫全書
平定兩金川方略卷一百八
十月甲午阿桂豐昇額色布騰巴爾珠爾奏言查
遜克爾宗水碉為賊人緊要之地業經官兵攻克
而賊人未遽潰竄者因遜克爾宗寨落尚有向西
南小山腿下至溝底即係河流路雖較遠而賊人
尚可取水但其小山腿上碉卡為現在所攻之第
三碉寨所隔若不將第三碉寨攻克則不能越過
徑搶小山腿之碉卡仍難以斷其汲飲據脱出之
小金川番人桑卡爾稱賊目山塔爾薩木坦親帶
賊衆在彼抵禦查第三碉寨其大小與遜克爾宗
相等又逼近遜克爾宗賊人鎗石在在可以援應
是以稍覺費力(臣)等現惟設法奮攻斷其水路奏
入報
聞
同日阿桂豐昇額色布騰巴爾珠爾又奏言查第
三碉寨既可為遜克爾宗官寨右手屏蔽又可以
護小山腿上現在取水之碉故賊人於寨外挖濠
寨内挖窖藏身密布松籖竭力死守而南北兩山
與遜克爾宗官寨内鎗礮又皆互相應援是以攻
取稍難但官兵奪取此處即可往截遜克爾宗之
後且官兵連次搶佔第一第二碉寨士氣奮揚尤
宜乘勢進攻迅圖罙入當即于二十七日子刻督
率官兵分隊前進其海蘭察額森特所攻第三碉
寨兩隊之兵潛至碉寨磡下各自埋伏俟至五更
突然湧進直逼牆根均將攀援而上賊人見勢危
急不避鎗箭林立牆間舍命抵禦官兵隨于牆下
壘石為堆乘之以抛火彈而賊仍堅立不動我滿
洲索倫兵乘此攢射斃死甚多賊旋遁入寨内于
孔穴中放鎗不絶并于牆缺内抛石如雨維時遜
克爾宗寨後救援之賊欲來衝突經瑚尼爾圖海
禄等奪力擊回天色將明南北兩山之賊施放礮
位均可及官兵隊内而溝内之賊及碉内之賊上
下放鎗合力擊打且又于碉前左右坍塌土石之
内挖成地窖設鎗眼于亂石中間施放不絶連撲
兩次未能得手因令徐徐撤回(臣)等現在籌辦為
出其不意使賊人猝不及防之計
同日明亮舒常奏言(臣)等議從日旁沙壩發兵以
期分掣賊勢便于下壓據頭人温布松乃等禀稱
近來賊人各碉卡内人數更多每夜樹木山坳之
内隠隠有人埋伏日内必有偷放夾壩情事(臣)等
密飭各前敵官兵加意防範突有賊衆數十餘人
偷劫木克什土兵前卡甫經擊退而西南山腿侍
衛蒙固爾所守營盤另有賊衆喊聲並進官兵因
係黑夜不便輕動但放鎗排擊賊即寂然遁去迨
至黎明賊意官兵守禦或疎復有百餘人潛赴木
克什希圖搶奪土兵出卡擊殺追至山半而回次
早查看沿塗血跡淋漓乃賊人經此懲創並不為
之消沮復于三十日午刻適當(臣)巡歷各卡之時
于西南山腿望見賊分股各有百餘人一從前敵
迎面而來一從山溝左側而上當即傳令官兵埋
伏以待俟賊近至數步内施用鎗箭而賊亦冒死
上前全無畏縮正與竭力相持而水碉之旁復聚
賊一百餘人猝來掩襲亦經土兵先為准備其時
各路賊人中鎗被箭傷斃紛紛恃其逃走便捷頃
刻四散當將大礮轟摧擊斃亦復不少現候綽斯
甲布土兵催令派齊即加派官兵往日旁溝内燒
其寨落以便于達爾圖等處乘勢下壓使賊人顧
彼失此必能一舉成功至達爾圖軍營于前月初
二等日非雨即雪與阿桂一路情形不一奉
旨垂詢(臣)等查蠻地氣候本不相同而達爾圖山勢甚
高但有薄霧輕雲雨雪應時立下如覺木交相去
不過二十餘里即已隂晴各别寒暖異宜現届十
月初旬已交冬令自可日見暢晴尅期掃盪均奏
入
上諭軍機大臣曰阿桂等奏攻打第三碉尚未能得手
甚為可恨至所稱現在籌辦為出其不意使賊人猝
不及防等語所奏殊未明晰甚為焦急阿桂或欲出
竒密辦不肯預洩固屬慎重之道但叙以入告又復
何礙計此旨到軍營所有第三碉自已設法攻得或
并遜克爾宗亦已攻取果爾甚善若尚有羈延即將
如何出其不意及辦理而未成之處密行具奏又供
内有噶里阿讓欲往布朗郭宗底木達偷放夾壩摩摩
阿什咱得爾什思甲欲往别思滿放夾壩之語前據
朗木結供及已諭常青旺保禄嚴密防守並令富勒
渾一體留心諒亦即有覆奏近日各卡隘防守甚嚴
自不致有貽悞阿桂仍當時刻嚴防勿稍疎懈同日
又據明亮奏稱二十六二十九三十等日賊人于木克
什及西南山腿等處連出侵犯並經官兵𠞰擊殱賊
甚多賊人自當知所畏懼不敢再為滋擾但歷看賊
番情形遇官兵竭力進攻賊惟糾衆死拒若官兵駐定數
日賊即設法竊劫屢試不爽明亮在達爾圖山梁將
未得之東北兩碉儘力用礮轟摧或并擊其西南山
腿諸卡以期乘勝罙入自為得筭何以近日耑攻木
克什一路著傳諭明亮等相機速辦迅奏膚功副朕
懸注
同日
上又諭軍機大臣曰前阿桂奏欲于噶拉依建廟令達
賴喇嘛選擇有梵行大喇嘛往彼居住一欵恐日久
金川與西藏聫為一氣亦難保其不滋流弊莫若于
京城選派一人前往聲名似覺更尊已諭知阿桂審
度辦理嗣詢之章嘉胡土克圖據稱金川等處原非
西藏所屬恐不相習至由京派往之胡土克圖與該
處紅教喇嘛支派各别難遽強而相同所言亦是因
思前此德爾格忒白玉寺請赴軍營念經之斯第胡
土克圖大徒弟噶爾瑪噶什等三人曾在兩路軍營
念經阿桂等稱其頗有梵行或于此内擇其最優者
在噶拉依新廟居住管束衆喇嘛並可令留住之人
來京覲謁承受恩賚潛移默化徐消其兇悍咒詛之
邪術似為妥便以此諮之章嘉胡土克圖深以為然
著傳諭阿桂將來照此辦理
庚子顔希深奏言查副將軍明亮改由宜喜進攻
(臣)見此路軍糧存貯未裕北路滚運又復無多隨
札商臬司李世傑酌撥南路米石以資協濟前後
共撥運米二萬三千石其運到木池交收者已有
一萬餘石當八九月間西北兩路糧運均屬拮据
而綽斯甲布兵糧不致貽悞者實資南路協濟之
力兹接李世傑來札以打箭爐倉存米有限烏拉
歸巢在即二萬三千石之外其勢不能再撥(臣)思
南路之協濟既停則此地軍糧惟耑恃北路運供
北路自楸砥至宜喜約計三千站沿站運夫及丹
壩一路駐防官兵通計每日所需口糧須有長短
各運米四百數十石方可無悞供攴前接(臣)鄂寶
來咨每日自楸砥分撥北路米二百五十石(臣)查
每日運米二百五十石除去三十站背夫口糧每
日到營僅得一百石實屬不敷支用而北路糧運
亦阻雪山不無阻滯是不可不寬裕預籌(臣)現禀
文綬等請飭催長短各運每日務有四百數十石
由楸砥運至卓克采庶為有備無患而大功垂成
之際亦斷不致有兵糧缺悞之虞再綽斯甲布土
兵所領半年口糧近因其青稞登場偶有將口糧出
售者訪其價值大約每石十五六兩不等(臣)查此
路軍糧道險站長北路每石開銷二十三兩有竒
南路每石開銷二十兩有竒若將前項口糧就近
零星酌買以抵軍糈似于錢糧頗有節省奏入
上諭軍機大臣曰宜喜一路軍糧甚關緊要南路協濟
既停北路自應及早籌協著傳諭富勒渾文綬儘力
設法催趲長短各運之米每日務足四百餘石之數
以裕軍儲又顔希深奏就近酌買綽斯甲布土兵之
米是亦調劑之一法果係專買土兵餘糧于事固屬
有益但不可買自官兵致滋流弊至沿塗夫食固不
可缺然較軍饟究屬有間今以每日運糧二百五十
石而夫糧轉耗去一百五十石未免太多或可照文
綬大捷站夫不支正項口粮之例妥辦或酌量本折
搭配聽站夫等沿塗自行買食則現運可以稍為樽
節于軍食運務均屬有禆著富勒渾文綬一面嚴飭
催運一面與鄂寳顔希深迅速妥酌辦理
辛丑阿桂豐昇額色布騰巴爾珠爾奏言查遜克
爾宗正面碉寨賊人已刨溝挖窖為併力抗禦之
計而其右手相近碉寨今經節次攻取僅存三四
兩寨而賊衆悉其力量捨死拒守更屬不遺餘力
(臣)等前于脱出番人詢悉遜克爾宗寨内情形擬
令領隊鎮將等先于四五更時直攻正面大碉如
其機有可乘固可即時撲進否則佯為撤退而另
派勇敢官兵潛伏于官寨附近可以藏身之處俟
前隊撤退各歸本營之後賊人稍懈出其不意復
行突然攻撲自可望其攻取其右手第三碉寨一
面照舊派兵攻打另派勇銳官兵預備俟攻打官
寨與攻打第三碉寨之兵進攻後即突從兩大寨
中間直衝而進繞出遜克爾宗官寨之後查官寨
後小山腿上雖尚有碉卡但賊人力量必聚于前
面其後未必尚有多人而官兵于衝過時雖不免
抵冒鎗石一過此處即已斷其往來之路如此兩
計並行正面官兵一得遜克爾宗官寨其餘碉寨
固必棄之而迯而繞進官兵果能斷其後路則官
寨之賊亦必不攻自潰(臣)等擬于初四日進攻而
初三日夜即已下雨且自初五初六以至初八大
雪連綿每次積至三四寸六七寸不等及至昨日
稍晴伏思番地秋冬之交本多雨雪如前歲十月
間從甲爾木進兵風雪甚寒至末旬始止去年則
交十月即已快晴雖今年此地雨雪較多但交冬
已有五六日嗣後積雪稍消踏凍可行務在督率
官兵尅期克獲奏入
上諭曰實切盻望之至既定此計一俟天晴勉力為之
同日文綬奏言竊查川省辦理軍需一切供億動
撥
帑金千萬兩不累閭閻惟以跋涉負戴稍資民力致
厪
宸衷頻頒渥澤又荷蒙
特降
恩旨分别減免錢糧現在查議另行核
奏查(臣)等前議川省軍需一切採辦輓運民間自相
幫貼之費先于司庫酌借仍即催解歸欵仰荷
恩旨俞允嗣于司庫餘茶等欵内酌借在案伏思川省
黎元仰蒙
皇上軫念微勞
恩膏叠沛小民具有天良無不感激
皇仁踴躍趨事頻年以來辦米辦夫給與官價以及安
家口糧争先趕辦固已惟恐後時祇緣次數稍多
所借官項不能按期完繳新舊並交未免竭蹶目
下大功將成誠如
聖諭軍儲加緊䟎運夫役倍多可否仰懇
天恩將民間借項緩俟軍務告竣之後再行催收歸欵
奏入
上諭内閣曰川省百姓踴躍奉公趨事恐後甚屬可嘉
目下大功將成尤應多方體䘏所有川省民間借用
官項准俟軍務告竣再行收納歸欵以紓民力該部
即遵諭行
同日文綬又奏言各省進征官兵装械俱由成都
分路運送軍營目下已届冬令口外天寒尤為急
務查湖北湖南兩省兵丁綿衣鞋袴等物共二千
七百餘簍由各本營製解俱先後送抵成都業飭
點騐分路起解其楚兵皮衣經署湖廣督(臣)陳輝
祖奏明撥借餉銀解川製辦各路軍營有已經咨
送兵冊需製皮衣帽帳房等項者業飭上緊製辦
照數觧運查有上年陜甘製辦觧川皮衣存貯未
用經(臣)撥送四千六百件解交將軍阿桂酌給之
外尚存皮衣五千件今照軍營來咨查明需用皮衣
欵式與陜省觧來皮衣相符者先即飭撥觧往以
資禦寒至陜甘雲貴等省軍裝向例由各本省辦
解來川現據解到成都者亦已分路觧往此外如
京城滿兵將軍阿桂奏明借給錢糧差官來省製
辦衣裝又荆州滿兵添補衣履帳房及楚省觧營
腰刀等項均須由成都分别辦觧沿站加夫運送
(臣)查口内口外各路臺站除滚運軍糧餉銀外現
需趕解銅鐵礮料火繩鉛子等項絡繹不絶而官
兵一應裝械均屬要需無一可緩惟有隨時設法
督飭各站多雇人夫儘力趕運並飭各總理道府
一體查催母致擁擠遲滯俾士卒早資挾纊以壯
軍容奏入報
聞
壬寅明亮舒常奏言(臣)等前議在日旁進攻以分
賊勢現飭綽斯甲布另派土兵緣此數日以來沿
山積雪未消而濃雲密布朝暮雪下不止以致綽
斯甲布各寨土兵一時未能齊集(臣)等查木克什
一路屢次用兵總以甲索下援之賊在旁牽綴我
軍致難得手而甲索西南相連之馬爾邦列有戰
碉兩座為甲索後路賊人恃以為固若從此攻打
雖非緊要關鍵而出其不意襲破賊碉使逆酋疑
為無處不可發兵則達爾圖一帶防守自可漸形
疎懈惟是該處俱係懸崖仄徑陡滑異常必須晝
伏夜行方能成事(臣)等官兵不諳路徑挑派綽斯
甲布土兵二百五十名革布什咱土兵一百名屯
兵一百名密令千總袁國璜等帶領于初五日子
刻前至馬爾邦其兩碉内賊人尚無知覺遂即分
頭圍裹斫門徑進賊人方始驚覺即在碉頂第一
層向下放鎗滚石抵拒各土兵乘勢慌亂𠞰殺并
將兩碉趕緊拆燬維時甲索一路賊人先已聞聲
而至復有在馬爾邦西南之占經及大壩蜣螂兩
路賊人並來救援各土兵恐驟退被追遂據住要
隘彼此拒戰互有損傷至是日下午方始撤回(臣)
等當將屯土各兵量為奬賞以示鼔勵其有被鎗
石傷並雪光照眼凍壊脚踝者委員騐明造冊呈報
計此次屯土官兵因所向獲利受傷又不甚多無
不踴躍情願效力即另行加派土人亦可必其聞
風響應此數日内俟土兵凑數齊全(臣)等即抽調
壯健兵丁添往日旁協攻務在必克奏入
上嘉之
同日劉秉恬奏言(臣)于九月二十四日自楸砥起
程前往日爾拉一帶查勘該處連日風雪交作人
夫背運維艱過山之米比前減少每日僅有一二
百石最多不過三四百石截至初六七日竟存積
米五千餘石而天氣仍未晴霽(臣)思連朝隂雪自
當有數日晴和必得乘時加數趕運方可補連日
之缺但聞該站人夫因背米過山冒寒疾病者甚
多而迯亡者亦不少遂于初八日行知附近日爾
拉之三道坪孟谷兩站糧員各糾集人夫一千名
乘晴明之期幫運米一千三百餘石(臣)查日爾拉
山勢本為陡峻氣侯更加凛冽自山脚以至山頂
一望皆雪且行至山腰即有非常之風運糧道路
冰雪凝結甚為險滑雖隨時開出階梯不過一半
日一經人跡行走或大雪迷覆仍復掩没是以運
糧人夫每有冒寒成病並失足跌傷者即如梭洛
柏古番民較之内地民人最為耐寒且善于登山
而初十日派往運米之人亦跌斃二名跌傷一名
番地運糧道路(臣)處處皆曾經見而西路之巴朗
拉南路之海子山北路之孟拜拉皆係雪山人稱
險峻其情形均不至如此今甫届初冬即已如此
嗣後若得連月晴霽自可無慮倘遇大雪數次天
氣更寒即不免有阻隔之事西路軍糧現在全取
藉于此且為數較多若不早為計及另籌餉道所
關匪細(臣)查卓克采别思滿兩處道路均可達谷
噶軍容或由彼處協運或改由彼處轉運似可期
萬全無虞奏入
上諭軍機大臣曰劉秉恬奏日爾拉氣侯過寒風雪甚
大糧運不免阻隔查卓克采别思滿兩處道路俱可
達谷噶軍營或由彼協運或改由彼處轉運等語劉
秉恬所慮甚是日爾拉為楸砥糧站所必經西路軍
糈皆由此轉運不可不預為籌及萬全自當趁晴霽
之日上緊趕運務在多多益善以資儲備富勒渾等
應即飭屬竭力妥辦毋稍懈緩取戾至番地氣候至
冬雨雪每少或可免阻滯之虞但冬雪究係常事萬
一接聫雨雪數日積凍難行背夫跋涉即恐不無艱
阻今劉秉恬既稱卓克采别思滿兩處道路均可運
通谷噶若能妥酌預籌自屬有備無患著富勒渾即
速查此兩路或由彼協運或竟改從彼處轉運之處
即與劉秉恬札商妥議一面辦理一面奏聞總期于
事有濟勿稍憚煩惜費
癸卯
上諭軍機大臣曰前阿桂等奏為出其不意之計果能
如所籌辦自可即期得手又昨日明亮奏攻奪賊碉
並覆查日旁道路情形亦尚未能克期罙入兩處軍
營俱相持兩月有餘未得迅速克捷深為焦急前此
阿桂曾奏若從日爾巴當噶斜上力攻非有現兵五
六千不足集事現在不能抽撥必俟攻得遜克爾宗
再為酌辦等語日爾巴當噶如果有可進之機自應
設法籌辦現在明亮所攻木克什一路不過攻奪一
二碉卡仍未能乘勝直進不免躭延時日與其守株
久待何如設法改圖著傳諭阿桂明亮此旨到後如
阿桂已得遜克爾宗明亮亦已由達爾圖山梁直下
固屬甚善設或尚有稽遲則莫若將宜喜現兵抽撥
四五千名令奎林或三寶即行帶領前赴阿桂處與
豐昇額合力馳往日爾巴當噶知會五岱并勢夾擊
可期得利其達爾圖山梁一帶明亮仍統兵在彼照
常攻打牽綴賊勢使之不疑阿桂即與明亮妥速札
商果屬可行即一面辦理一面迅速覆奏
(臣)等謹案遜克爾宗峰巒特起為賊衆緊要屏
障悉力死守不遺餘力大兵屢次進攻未經得
手是以擬於日爾巴當噶進攻第乘隙搗虚需
兵不少而山勢綿長在在須兵駐守抽撤非易
尚不免遲疑觀望乃蒙
皇上燭照先幾并令宜喜抽兵四五千名前往合力(臣)
阿桂等得所禀承因決計直搗中堅一面接通
凱立葉大營一面壓至河邊截斷穆爾津岡後
路而遜克爾宗自歸掌握風馳霆擊頃刻開通
何莫非
聖明指示也
甲辰
上諭軍機大臣曰阿桂處觧到小金川頭目綽窩斯甲
據供情願發往軍營效力併招降番衆其言雖不足
深信然留于此地亦無所用著阿彌達五格將綽窩
斯甲解往軍營若解到軍營時已攻得遜克爾宗進
攻勒烏圍擒獲索諾木著阿彌達仍將綽窩斯甲解
京否則令其效力招降如綽窩斯甲到彼並未肯出
力轉或洩我軍情即著于軍前正法毋使脱迯
是日
上賞阿桂元狐帽一頂貂馬褂一襲豐昇額明亮色布
騰巴爾珠爾元狐帽各一頂貂馬褂各一襲富德元
狐帽一頂舒常貂尾帽一頂海蘭察額森特貂尾帽
各一頂猞猁猻馬褂各一襲奎林元狐帽一頂猞猁
猻馬褂一襲和隆武三寶猞猁猻馬褂各一襲
丁未富德奏言(臣)于十五日將二將軍礮摧燬噶
咱布拉木賊碉定于二十一日夜分調官兵一路
由河北攻取森得爾瓦谷穆當噶爾等處一路攻
奪河南噶咱布拉木地方以分賊勢奏入
上諭軍機大臣曰前據阿桂初十日所奏之摺稱現在
設法攻𠞰遜克爾宗一俟天氣晴霽即可進取此數
百里内天時大約相同富德軍營十四五等日既連
晴霽阿桂處諒亦相同自應即趁天晴乘機攻打如
能于十四五等日攻得日内亦應奏至佇盼捷音現
今日届仲冬以番地情形而論向後晴日較多必須
上緊籌辦迅成大功雖不宜急遽撲碉亦不可過于
遲緩
平定兩金川方略卷一百八
