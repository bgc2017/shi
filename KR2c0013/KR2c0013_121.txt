欽定四庫全書
平定兩金川方略卷一百十三
二月己夘阿桂豐昇額色布騰巴爾珠爾海蘭察
額森特奏言申爾納西南有堪布卓寨若得其處
則甲爾納附近寨落截在官兵之後無難一律掃
除因議派健銳火器兩營滿兵分為兩翼潜進合
圍並令正路攻碉之兵攜梯前往為奮迅登碉之
用十六日子刻進發左右兩翼滿兵潛密無聲分
頭抄進比及合圍當即以抛擲火彈為號正路官
兵一齊下壓賊番雖已知覺鎗石如雨而我兵從
鎗石叢中竪梯而上據碉房之頂賊番竄走無路
均為刀箭所斃其伏匿寨中者又為火彈燒死及
官兵踹塌碉房所壓約計五十餘人無一得脱者
當從我兵前卡直至堪布卓拏柵防守至十七日
丑刻復整兵進攻甲爾納寨該處賊番已被官兵
截斷正用皮船偷渡官兵追擊均經落水淹斃又
將甲爾納寨及寨後堅碉一併攻克其沿河崖洞
内賊番亦俱搜出誅死共計殺賊百餘名我官兵
内惟副將烏爾納委署參領七十五為鎗石所傷
均無妨碍其遜克爾宗之兵(臣)等於是日令普爾
普等設法進勦勒吉爾博賊寨亦扵十七日子刻
冒雪潜進攻擊所殪之賊更復不少而索倫佐領
伊爾賽因直前攻撲以致傷亡委署參領德海都
司梁朝柱亦因奮勇先登均得鎗傷
阿桂豐昇額色布騰巴爾珠爾又奏言(臣)等于二
月十六日夜有番人朗木太從金川投出(臣)等嚴
加詰訊據供稱賊人欲於康薩爾日爾巴當噶甲爾納
等處偷截後路以伊本係鄂克什人官兵必不動
疑探知官兵多少以便下手又供要截官兵後路
之語是土司分付當噶拉阿納木令其出來散播
使官兵專顧後路則前面攻打之處或可稍疎查
大兵進討本為金川賊酋黨助小金川攻圍鄂克
什而發今該番以鄂克什人乃轉甘為賊酋使用
偵探大兵信息種種狡譎實堪痛恨除飛札富勒
渾常青旺保禄等嚴密防範外將朗木太即行正
法
同日阿桂又奏言查宜喜山梁與西路大營相對
(臣)每日詳加審度形勢若添兵力越溝截出其後
斷無不能摧破(臣)思南路官兵共有一萬三四千
今以卡卡角馬尼兩寨之故而使如許兵力株守
是我欲牽綴賊番轉為賊番所綴寔屬非計且宜
喜日旁又以兵力既分不能籌辦是此兩路三萬
餘兵均為無用之兵尤為可惜(臣)再四圖維南路
官兵若為進取之計則此現有之數原不為多若
僅為牽綴之計則雖抽出一半亦不為少即如凱
立葉一路自豐昇額来西路之後僅存兵四千餘
名宜喜自明亮移駐日旁後僅存兵三四千名而
五岱馬彪在彼統領並無疎失况南路河北之馬
尼河南之深嘉卜本屬巴旺布拉克底舊地今不
過添助官兵足資備禦是以前年河北之臨卡等
處(臣)僅派兵數百名往駐從未見有賊番滋擾而
章谷一處本在明正土司境内更無籍於多兵至
前此劉秉恬奏稱霍爾章谷土司之女已為賊酋
土婦輒慮賊酋將来力極勢窮從此竄走但以(臣)
愚見度之現據朗木太供稱莎羅奔兄弟斷不敢
逃往各土司地方官兵圍住噶拉依時即為焚斃
之計(臣)正恐賊酋情急自戕不能生致若從此喙
走則革布什咱本與金川深讐霍爾章谷土司亦
深知畏法現遣其頭目来營禀訴並不敢視為親
戚則逃往轉無難於弋獲(臣)於此實可以深信統
計富德處一萬三千餘兵内實可抽出六千名其
餘剩七千餘名分撥於緊要卡隘已無不足其章
谷吉地一帶若抽出兵丁一千名於駐防之制亦
尚充裕統計抽出官兵七千人合以宜喜日旁原
有之兵已得戰兵萬餘宜喜山梁自無難於摧破
而宜喜之兵下至河沿則日旁一帶之賊截斷在
内而(臣)一路亦可直破勒烏圍勒烏圍破而噶拉
依亦不能守即或賊番尚思退守噶拉依則此項
兵丁循河西南再攻正地一得正地再合攻庚額
特仍可以為南路之用而(臣)一路官兵直搗噶拉
依更可收夾攻之效似成功較為迅速均奏入
上諭軍機大臣曰阿桂等奏攻克甲爾納堪布卓沿河
各碉寨情形甚屬奮勉可嘉據稱豎梯而上想係所
帶雲梯即此可見平時演習之效其先登者為誰著
即查明據實具奏以便加恩示奬此兩處攻得已至
河沿一帶官兵汲飲有資即可乘勝直取得式梯進
剿勒烏圍其勒吉爾博山梁碉卡若能相機攻得於
進取更為有益至已攻得甲爾納對河即係斯年木
咱爾與明亮軍營更近阿桂等固可隔河用砲轟摧
明亮等亦可約會就近設法夾攻若能併力攻得斯
年木咱爾於進攻勒烏圍尤為得力至所稱攻碉時
索倫佐領伊爾賽因攻撲傷亡甚為可惜其都司梁
朝桂等先登受傷亦屬可憫並交阿桂等將陣亡受
傷弁兵一併查明咨部議䘏至盤獲奸細朗木太必
係阿桂窺破其狡譎情形逐一嚴訊方能得實他人
並不能如此用心阿桂既辦及此則各處投出之人
將軍參贊等不可不留心體察如有形迹可疑者即
當嚴詰得實勿為賊番所愚至阿桂另摺所奏議調
南路等處兵七千名會攻宜喜山梁所見甚是與朕
前此所降諭旨適合絨布一帶現雖駐兵牽綴賊勢
但明亮西路之兵若能攻進即可由馬爾邦一路夾
攻取勝引進南路之兵同勦噶拉依惟其地甚關緊
要亦須勇幹大員統兵駐守富德自不便輕離該處
著傳諭富德即速酌量抽撥
同日富勒渾奏言竊將軍阿桂等已將前敵康薩
爾山梁攻得現在乘勝攻取迤南勒吉爾博若經
攻克便可直取噶爾丹喇嘛寺進搗賊巢所有軍
糧軍火銅觔礮料等項儲備充餘足敷支應其兩
處前敵所需礮子亦飛飭各站將生鐵儘數運供
以資利用再大兵既克康薩爾一帶即日下抵河
干會合北路官兵必須用船濟渡一切船料久已
備辦齊全並製造皮船聽候調用均可無悞至後
路谷噶薩爾赤一帶以近接大營經將軍阿桂派
撥官兵逐節防守其梭洛栢古等處前經(臣)委員
帶兵防駐用壯聲援近復咨明提臣常青旺保禄
等以大兵攻抵勒烏圍賊番勢必瓦解奔逃務須
督率將備嚴加堵截以淨餘孽
同日劉秉恬奏言(臣)見將軍阿桂十五日所遞奏
摺傳牌内填寫自康薩爾拜發知大兵又已前進
攻獲自必添站需夫(臣)查前此預備夫二千名現
在分安各處聽候調撥一俟軍營調用(臣)即親身
帶往安設以應急需均奏入
上嘉之
壬午富德奏言正月十四日夜有賊番五六十人
從沙錫理山梁下至河北路旁藏匿探哨侍衛星
山保等帶兵攻勦殱斃數人賊即竄逃奏入
上諭軍機大臣曰今日富德摺到不過將所放夾壩之
賊殱戮數人據此看来富德所領之兵斷不能前進
與其將一萬數千人為牽綴賊番之用何若分助明
亮之為得濟乎富德若以兵少不敷派撥致有遺悞
則獲罪重大矣著傳諭富德速派兵六千名前往明
亮軍營仍帶餘兵用心駐守如遇窺探賊番盡行勦
殺倘有疎虞或令賊番少得便宜亦惟伊是問
甲申明亮舒常奏言(臣)等接閱阿桂摺稿議調南
路官兵會攻宜喜誠為善策如此辦理自與全局
有益可以早期蕆事(臣)明亮扵上年六月間由綽
斯甲布攻克達爾圖日旁要隘添築碉卡酌留三
千餘名駐守餘兵帶至日旁共有四千餘名每次
打仗儘力抽撥得兵將及二千實屬不敷今阿桂
通盤籌畫實合目下機宜况當西路攻勦正急賊
番慌亂無措之際添兵併攻可期必克再南路官
兵由馬奈而至宜喜計程十二日(臣)等於未到之
前先於喀爾西等處隨時攻勦以分賊勢其宜喜
達爾圖暫置不辦猝然攻取更易得手奏入
上諭軍機大臣曰明亮等奏稱由南路至宜喜計十二
日行程所調之兵自不能甚速著再傳諭富德令其
即速抽撥遄赴宜喜備用勿稍遲悞致干重戾
丙戌阿桂豐昇額色布騰巴爾珠爾海蘭察額森
特奏言查堪布卓西南小山腿尚有碉寨一所地
名斯莫思達攻克此處則官兵前進始無妨碍(臣)
等先已圍其三面並將礮位轟摧正月二十四日
派副都統額爾特等分為兩翼進攻又派侍衛彰
靄帶兵抄越賊番恐被圍截且戰且走官兵合力
搶殺殱賊十數名其餘竄至河邊被追緊迫溺斃
頗多當將沿河斯莫思達大碉一座木城一座石
卡二座均行佔住
同日富德奏言阿桂奏請抽撤南路官兵迅搗賊
巢雖屬妥善但查南路自臨卡至深嘉卜河南一
帶固屬布拉克底地界而河北自馬尼絨布木谿
以至前敵德木特布克咱納一帶俱係陸續攻克
之地且由拉綽馬尼絨布以及墨格爾德宗木
谿庚札木古卡卡角沙錫理羊圈穆當噶爾德木
特布克咱納至深嘉卜山梁地面綿長不下二百
餘里且重山疊嶂深溝險澗更兼箐林叢雜雪霧
迷漫無處不與賊徑相通晝夜防範猶恐或疎而
(臣)一路之滿漢屯土各兵通盤計算雖有一萬二
千餘名除派守各處山梁卡隘橋座臺站留防臨
卡駱駝溝之外並有撥護軍糧火藥者以及節次
病故受傷所有大小十座營盤内每營或二三百
名或一百數十名可戰之兵不過一千五百名此
内又復視其緊要處分派侍衛官員帶領設伏以
防侵擾并乘間殱戮賊人攻奪碉卡力圖進取原
不僅為牽綴賊番之計查南路後路自科多僧格
爾宗納木覺爾宗以及章谷一帶相隔二百餘里
章谷自格藏橋至吉地丹東等處亦有二百餘里
由章谷至絨布大營又有一百數十里惟恃絨布
一路各營大兵彈壓接續目下若於此内抽撤以
足六千之數未免兵力單微是以(臣)齊集各領隊
大臣公同商酌在各營卡及章谷後路僅可抽撥
兵三千餘名庶可進勦宜喜及留防此處兩有禆
益再臣一路之領隊大臣等不過帶兵打仗其能
調度措置熟悉機宜者實不得其人伏懇
皇上在於西北兩路領隊大臣内揀選一員調赴南路
絨布一帶統領防守(臣)富德帶兵前赴宜喜竭力
籌辦均奏入
上諭軍機大臣曰阿桂等奏攻克沿河斯莫思達碉寨
乘勝罙入自屬更便阿桂等尤當設法妥速辦理佇
聽捷音又富德奏南路現在情形防範亦屬緊要自
不便過扵多撤或致兵力太單且所請抽撥三千兼
之章谷抽派一千合以宜喜日旁原有之兵可得七
千餘人足敷進勦之用即著照富德所請准其撥兵
三千前往宜喜協勦至絨布一帶甚關緊要富德未
可輕離即興兆舒亮均係南路得力之員該處將領
無多亦不宜再行分派著富德仍在絨布寨駐守其
派往宜喜之兵只須選派章京等率領並著明亮于
奎林和隆武三寶内酌留一員同舒常駐扎帶石以
綴賊勢仍扵此内酌派二員星馳前往南路一帶迎
見抽撥之三千兵帶領遄行明亮亦即選戰兵數千
迅赴宜喜部署一切俟南路之兵一到相機設法進
攻以期必得
同日阿桂豐昇額色布騰巴爾珠爾富勒渾奏言
(臣)富勒渾據革職效力叨烏站員王石渠報兵役
趙得富李友等拏獲保縣逆犯張坤忠之姪張元
由梭洛栢古解来(臣)阿桂等嚴加訊辦據供伊本
姓姜係卭州大邑縣人跟隨伊母楊氏轉嫁保縣
人張登魁遂為其子張登魁弟張坤忠係維州兵
丁三十八年在達扎克角出兵在軍營偷竊火藥
逃入金川該犯父子亦即同逃賊酋均配與女人
又令張登魁鑄礮張元挖磺製造火藥上年張坤
忠曾呌張元於叨烏瑪爾當兩次偷過牛隻餠麵
等物此次實因賊番口糧窘迫計及時當年節糧
站防範必疎欲於叨烏站上来放夾壩先令該犯
潛来探路旋被盤獲等語查張坤忠以内地兵丁
逃往賊境實屬罪大惡極而張元父子又同逃往
且為賊番鑄礮挖磺屢放夾壩非尋常悖逆可比
己于正月二十七日將張元寸磔處死仍函首發
往保縣示衆奏入
上諭内閣曰阿桂等奏拏獲逆犯張元即行磔死梟示
所辦甚是至站員王石渠督飭兵役細心盤獲洵為
奮勉出力且伊係革職效力之微員能如此查拏要
犯更屬可嘉王石渠著加恩以縣丞即用其兵役李
友趙得富等即飭該站員查明重賞至叨烏一站係
富勒渾管轄之地逆犯張元即於彼處拏獲富勒渾
著免其交部其餘應行議處各職名仍著該督等查
明送部分别議處
同日郝碩奏言查軍糧最關緊要目下米價較上
年已覺稍長此後恐日漸加增(臣)思三路軍營所
設各站人夫共有七萬餘名每日即需米七百餘
石而近軍營口外各地方俱種植春麥若於收割
時各路採辦灰麵數十萬觔將該站夫應支口糧
五日之内搭放一日灰麵該夫等亦所樂從而一
日之内即可節省數十石於軍糧人夫均有裨益
應請
旨勅下署川督(臣)文綬轉飭辦理奏入
上諭軍機大臣曰著傳諭文綬即飭附近各路軍營州
縣於春麥收割時採買灰麵數十萬觔分給各站搭
放人夫口糧如有餘剩仍送軍營備用
丁亥
上諭軍機大臣曰現在征勦金川大功已屬垂成自可
剋期蕆事惟賊番護巢衞死守拒並嚴即得勒烏圍
後尚恐其堅守噶拉依不免稍需時日昨據文綬奏
去冬所撥京餉於正月二十日起已解到一百五十
萬兩其餘亦可源源續至前據伊等籌算此項餉銀
可用至本年四月今又撥京餉五百萬約計可用至
九月似不須復籌接濟但軍需用度寧可寬餘儲備
著傳諭富勒渾文綬悉心核計前後所撥京餉約可
用至何時即行據寔奏聞當再撥餉五百萬解往以
期寬裕
壬辰富德奏言現在賊人于各隘口添造碉卡晝
夜防守鎗石如雨惟此時河溝水涸露灘尚有抄
遶之隙若乘賊衆造卡刨溝未成之際攻取喀咱
普得婁地方最為便益隨於正月二十九日子刻
派令興兆舒亮帶兵進攻賊番知覺抵禦而我兵
奮勇衝突鎗箭交攻賊番敗走趕殺無算奪獲卡
子五座即起木城看守
同日明亮舒常奏言查喀爾西一帶山險林密應
用上兵土司雍中旺爾結情願來營督勦(臣)等遂
於正月二十八日子刻派兵前進先將喀爾西之
下小徑拏石卡四處堵截又於過渡處搭橋兩頭
拏卡看守維時斯聶斯布羅沙壩山等處賊番前
來為上下夾攻之計經奎林和隆武等督催官兵
分頭接應擊斃賊番甚多所拏木城七座業已完
竣均奏入
上諭軍機大臣曰富德奏派兵攻打喀咱普得婁情形
所辦亦好自當因此乘勝相機進取以期罙入閱富
德前次所奏地圖其現攻之喀咱普及由德木特進
攻之得婁均距馬爾邦不遠若能攻得則馬爾邦一
帶似有可進之機或可乘勝直進則非多兵不可若
撥去三千恐不敷用此又今昔情形不同非可執一
而論者軍營之事原屬移步换形朕於此從無成見
若富德能留此兵攻進馬爾邦與明亮添兵由達爾
圖攻進何異又何必往来僕僕乎著富德自行酌量
若將應行抽撥之三千兵留住可以攻進馬爾邦即
毋庸復為撥往惟期於事有益當善體朕意妥酌行
之據實覆奏又富德奏内有賊番鎗石如雨之語未
免可疑凡自賊中投出番衆及拏獲生口俱供賊番
火藥日漸缺少似非虚妄焉得尚有寬餘之藥放鎗
不絶乎其中恐稍有粉餙未足盡信著傳諭各路將
軍參贊嗣後奏報賊情賊數止應據實核奏不得稍
有絲毫捏餙又據明亮等奏進攻喀爾西情形既拏
得七座木城即有可凴之勢且又有三將軍礮位轟
擊賊碉更可望摧堅克捷明亮等當努力為之
癸巳阿桂豐昇額色布騰巴爾珠爾海蘭察額森
特奏言查沿河尚有碉寨六處與得式梯官寨相
隔格魯克古溪河一道必須先為攻取其六處内
惟擦庸及羣尼兩碉最為高大羣尼碉磡下又有
寨落一座均為從斯莫恩達前進所必經兩日以
来碉寨為大礮所轟間有坍損自應亟圖攻克其
遜克爾宗亦應同時攻打使賊番左支右詘當於
二月初三日臣色布騰巴爾珠爾(臣)額森特派令
侍衛巴三泰攻取羣尼各碉寨詎賊番偵候甚嚴
覺有官兵来撲旋即放鎗滚石而遊擊靈山等督
兵直抵寨下砍門躍牆鎗箭齊施刀矛短接殺傷
甚衆其驚惶竄出之賊又被官兵緊趕殱戮頗多
當將寨落奪獲至(臣)豐昇額先於康薩爾大營挑
帶精銳三百名前抵遜克爾宗相對營盤派令成
德等分為三隊進攻初四日巳刻一擁直前壕内
碉内之賊死力迎拒官兵相持良久西北一帶之
賊分頭来援雖有殺傷久攻無益因將官兵酌撤
此次打仗副將佛遜中礮陣亡巴圖魯章京興奎
藍領侍衛訥松額委署參領達什總兵索明遊擊
唐達先受傷均無妨碍
同日阿桂奏言(臣)查各路官兵幾同株守自不得
不加增兵力竊思各省綠營節次調撥為數已多
但赴營日久其中陣亡病故以及傷病遣回並未
出在逃者亦復不少即如西路内所調四起貴州
兵丁共有九千今留防後路之黔兵祗存三千三
四百較之原来之數幾去三分之二以貴州一省
例之則他省官兵亦必如此而以西路一路例之
則各路官兵短少之處亦必相同是以計原調之
數實覺其多而核計現在之數則已懸殊查此種
兵丁内除在逃未出以及傷病遣回懸缺未補外
其陣亡病故所遺之缺凡本無餘丁及餘丁補完
者皆咨回本省募補即傷病遣回之兵其身故者
既在本省補缺即傷病痊愈者亦仍在本省當差
約計各省此次兵丁共有一萬數千名今除四川
一省已商同富勒渾等於中挑選三千名料理来
營其隣近之陜甘貴州三省亦可共挑出六千名
令赴川省軍營綠營官兵在途行走除例給人夫
擡送軍裝外其餘並無繁費及抵軍營統計添兵
一萬每月所需口糧鹽菜不過五六萬兩而合計
現在每月各路兵夫所需不下百萬如添此兵力
早完一兩月之局則於帑項軍需較可多為節省
況此附近四川各省程途俱近迅速遄行不過四
月内均可到營屆時大功告蕆則此地平定之後
原須留兵駐守即可將出兵日久之兵撤回本省
而令新到之兵分撥防守若屆時尚有未盡掃除
之處則視何路兵數不敷即行增添或另為一路
攻勦於迅速成功之局更有把握
同日阿桂豐昇額色布騰巴爾珠爾奏言查番地
重山複嶺在在皆然以大勢而論則自日爾巴當
噶陡烏當噶以至沿河已屬自高而下其實支脈
縱横一大山之左右輒有山腿數道而一山腿左
右又各有小山腿數道賊番總在峯巒突起之處
築碉守卡竭力拒守官兵前往攻打仍須自上而
下又自下仰攻即現在沿河地方地勢較平而自
堪布卓而南如得式梯寨噶爾丹寺皆在高阜之
上且番人因山為田田磡之高下輒有數尺及數
丈不等兵丁攀躋跳越並非從高下壓其勢一順
者可比是以(臣)等遇有可以繞越之處即行發兵
繞進者職此之故今揆度賊情實為窘迫如另從
當噶功噶分兵進攻誠如
聖諭實屬出奇之一法但此就當噶功噶木果木三路
内以(臣)等愚見揆之當噶爾拉山勢逶迤自納木覺爾
宗上山計至山嶺約有八九十里賊在小山高巔
一經望見即能預備且岡嶺延長斷非少兵所能
估據其木果木一帶山勢雖高而自崇德牛厰而
進道路稍為徑直若能乘虚而進賊必慌亂將來
添兵分進似應於功噶爾拉一路為宜(臣)等再四籌畫
從前四川各鎮協兵丁調在各路者幾及二萬所
遺糧缺移回内地募補者約有數千昨富勒渾来
營臣等商定令其會同文綬查明實數將遺缺新
募之兵留於本地以供差使即於舊存兵丁及傷
病已愈者挑其人材壯健技藝嫻熟三千人前來
以備另路之用至後路各兵較之現在大營打仗
之兵不無稍遜然究係屢經行陣之人自可抽調
添用臣將現將後路可以裁減之處通盤籌畫并
俟富勒渾文綬查明可得兵數若干料理起程屆
時官兵攻進愈深賊番力量愈薄(臣)等即將分路
事宜一面辦理一面奏
聞
阿桂豐昇額色布騰巴爾珠爾又奏言查明亮處
官兵因帶石一條山脊形勢險窄賊番設卡刨溝
據守難於直入且兵力既分一時無從措手查宜
喜山梁形勢正值西路大營對面臣等詳加審察
若添兵數千不必攻撲大碉竟從山溝繞越直截
賊後斷無不破之理而攻破之後順山腿而下賊
更不能堵禦更可直至勒烏圍對河目今可以速
行蕆事之局無過於此今准富德抄送摺稿内稱
南路各營卡及章谷後路止可抽兵三千之語去
冬(臣)阿桂查據南路按察使李世傑報稱南路河
南北共有滿漢屯土官兵一萬三千八百餘名何
以現在可抽兵數僅止於此况(臣)等揆度南路打
仗情形若西路之兵一至噶拉依則南路一隅之
賊必成瓦解此時南路僅為駐守之計原無須於
多兵今准明亮等覆札稱辦理此事非八九千兵
不可而革布什咱土兵惟願在本地攻打既不能
調出其宜喜日旁兩處俱只可抽派千餘合以南
路調来之三千兵即能攻得碉卡未必能直至河
邊等語是宜善一路又難遽行辦理均奏入
上諭軍機大臣曰阿桂籌奏攻打沿河寨落及勒吉爾
博遜克爾宗情形頗屬認真但俱未能得利甚為焦
急所有兩處攻打陣亡受傷官員兵丁並著查明照
例咨部恤賞至另摺所稱各省綠營應行補缺兵額
共萬餘名請川省調撥三千並於陜甘貴州挑補六
千赴川備用等語已飛諭各該督撫迅速挑辦派員
帶領遄程前往現在征勦金川一切調度惟阿桂是
恃是以有所陳懇悉如所請允行今既准添此項兵
丁則官兵聲勢倍盛凡在營士卒應益知鼓舞奮興
而土兵見添兵攻勦尤為滅金川之驗更可堅其效
順之忱即賊衆聞之自必更加驚恐潰散尤速今大
功已屆垂成凡有益於進攻之事朕不肯稍為憚煩
惜費阿桂不可坐待此兵務宜速籌勝算迅奏膚功
以紓朕宵旰懸念至三路攻勦之兵惟阿桂一路屢
經攻奪險要逼近賊巢其明亮舒常一路自攻克達
爾圖山梁後總未能籌勦得利及駐兵帶石以来又
將數月此路既不可進自應繞往達爾圖一路或宜
喜一路另籌進攻似此遷延株守何時可望成功而
富德一路擁兵不為不多乃自上年四五月後半載
有餘不過攻得尋常碉卡數座其於河之南北如庚
額特等處緊要地方均未能摧破若俱如此攻勦則
賊境何由得進且同係賊番碉卡何以阿桂統兵所
至不論仰攻旁擊到處摧堅明亮舒常富德均著傳
旨申飭阿桂前奏明亮一路約計需兵七千著富德
處撥兵三千前往其吉地章谷亦可撥兵一千又阿
桂商令富勒渾等酌撥川省兵三千亦可令先赴明
亮處應用明亮得此七千兵合伊所統兵内再挑數
千即可滿萬豈有如此力量尚不能進攻之理明亮
即當仍遵前旨令舒常駐守帶石自行馳赴宜喜迅
速進攻仍各將籌辦得勝情形迅速覆奏佇盻捷音
上又諭軍機大臣曰川省各路大兵現在乘勝罙入所
有攻得碉卡要隘均須節節留兵防守若再加添兵
力一鼓直前賊衆聞之自必更加慌亂蕆事尤為迅
速據阿桂奏稱酌調甘陜川黔各省兵丁著即傳諭
富勒渾文綬迅速妥辦一面遣赴軍營一面奏聞并
著勒爾謹畢沅韋謙恒會同各該提督於甘肅陜西
貴州每省各挑精兵二千名選派勇往曉事之鎮將
備弁星速帶領前往川省軍營應用如提督相隔稍
遠者該督撫徑行選派再行知會勿因會辦致羈時
日其一切軍裝器械料理起程并沿途行走各事宜
著該督等查照前例迅速妥辦其何省兵丁應派何
路軍營並著阿桂先期檄知帶兵人員分路馳往並
著富勒渾文綬速飭所屬於陜甘黔三省赴川路徑
沿途妥為經理俾各兵隨到隨行勿稍阻滯
(臣)等謹案官兵分路進勦直逼賊巢大功已計
日可就而摧碉掃穴繞道進攻以及分防要隘
必須兵力加增斯軍威益盛
皇上因(臣)阿桂奏懇
洞矚軍情即再調川兵三千陜甘黔兵各二千遄赴軍
營聲勢倍壯不特隨征士卒踴躍奮興而土兵
之效順彌堅賊衆之驚潰益速此皆仰賴
天威震懾諸(臣)得禀承調度藉以所向克捷露布迅馳
也
平定兩金川方略卷一百十三
