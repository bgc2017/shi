欽定四庫全書
平定兩金川方略卷一
乾隆二十年乙亥六月癸夘
上諭内閣曰開泰著補四川總督新任大學士黃廷桂著調
任陜甘總督將川督應辦事務交明開泰即赴肅州
己巳四川總督黃廷桂提督岳鍾璜奏言四川打箭
爐外孔撒麻書兩土司本屬嫡堂叔侄近以遠年
舊事争競搆釁其金川及綽斯甲布係麻書親
戚革布什咱德爾格忒上瞻對中瞻對係孔撒親
戚互相袒護發兵助勢據泰寧協副將張天德禀
稱金川綽斯甲布各遣頭人帶兵數千忽至孔撒
嘉齊山將百姓碉房燒燬又將革布什咱丹東官
寨及格羅斯納喇嘛寺圍住攻打革布什咱土司
遣人至明正土司處請兵助守明正土司甲爾參
得沁派兵五百名前往防禦革布什咱復差人赴
小金川鄂克什求援臣等思川西一路土司内惟金
川聲勢最大人更狡悍而小金川鄂克什三雜谷
等均為微弱打箭爐外西南一帶土司内惟綽斯
甲布人戸最多而革布什咱霍爾甘資布拉克底
巴旺亦俱弱小今既經革酋遣人赴小金川鄂克
什明正各土司請兵助守自應聽其遵照前此一
家有事彼此救援之盟出兵協助臣等即令明正
土司多派土兵前赴革地帮同防守并於泰寧協
内酌派二三百名迅往打箭爐駐劄以安往來貿
易漢番人之心並恐明正既出土兵爐地不無單
弱又諭木坪土司甲爾參納木卡即撥土兵五百
名就近赴打箭爐協同明正土司防範并令小金
川鄂克什梭磨卓克采從噶克各量己力發兵應
援一面差派幹弁馳赴各土兵對壘之處諭以聽
候剖斷毋得私行攻擊奏入報
聞
(臣)等謹按金川賊番本以狼貪之性肆其凶横
乾隆十三年十路大兵進討霆擊猋馳勢如危
卵經略固請掃巢而
皇上如天好生仍本叛討服舍之經貸其誅磔未及數
年而輙以援助麻書為名侵擾革布什咱地方
其意盖以革布什咱為霍爾部中一大土司設
計併吞則金川横亘於甲壟霍爾諸部之中其
間如巴旺布拉克底等豈能不受其箝制從此
各土司皆可恣其吞噬賊酋等垂涎已久故此
次曉諭解散後旋復於二十三年攻圍吉地馴
至三十六年則乘小金川攻鄂克什之時遂戕
革布什咱土司攘其室而據其地向非我
皇上赫怒興師𠞰絶其命則金川搏擊跳梁何所不至
必且勢等燎原恣行蠶食矣
七月己亥黃廷桂奏言竊(臣)前差標弁往赴綽斯
甲布面見其酋工噶諾爾布再四曉諭該酋隨將
圍困革布什咱格羅寺土兵撤兵惟攻擊丹東之
兵尚在未回苐金川及綽斯甲布番人為德爾格
忒所傷亦衆其勢漸已就衰旋據工噶諾爾布遣
其頭人阿結赴省求見禀稱土司因革布什咱與
德爾格忒俱係孔撒親戚合兵侵擾麻書且格羅
寺地方為綽斯甲布住打箭爐貿易之地從前革
布什咱縱人搶奪併需上稅抑勒不堪是以發兵
攻擊惟求從公剖斷不敢不遵臣與岳鍾璜諭以
爾係
天朝受印土司宜知王法即有不平惟當静俟審斷今
擅自發兵已為有罪本督等仰體
皇上愛養番人之意是以遣官往諭不即興兵誅𠞰爾
土司已撤格羅之兵且來具禀似屬尚知悔罪今
再分諭金川德爾格忒及爾綽斯甲布三處土兵
各自安稳歸巢毋久遷延觀望至於孔撒麻書之
事自當别遣大員剖斷明晰其格羅寺既係爾等
貿易之路將來酌駐官兵彈壓革布什咱土人自
不敢妄行劫奪阿結合掌叩頭感悅而去今新任
督(臣)開泰雖抵省城而各土兵尚未解散(臣)遵
旨暫行辦理並告開泰以此等蠻觸相爭只宜分防邊隘
遣派幹員排解使其互相牽制就我鞭箠必其冥
頑倔強妄肆鴟張斷非口舌所能開導始宜請
旨酌派一旅之師痛加殱戮不必定掃其巢已足使各
番共凛懲創(臣)將如何分剖及將來善後事宜會
同督提二(臣)籌酌妥協再行赴
闕奏入
諭曰覽奏俱悉祗可如此辦理
(臣)等謹按金川肆行跋扈怙惡不悛丐命未幾
旋又復侵害革布什咱此真黃廷桂等所云冥
頑倔強妄肆鴟張者是即發兵征討實所應得
乃恭奉
諭旨猶以蠻觸相爭𣲖員排解只可如此辦理仰見
皇上深戒佳兵務期息事寧人以綏絶徼直至逆酋負
固跳梁實為各土司大患然後除暴取殘俾絶
域共安食息
大聖人兵以義動出於萬不得已盖天下皆可共信也
十月丁巳黃廷桂開泰岳鍾璜奏言金川綽斯甲
布德爾格忒三處土兵於八月十四五日各回本
處至麻書土司登波瓦布年僅十二奔逃之餘不
肯遽出(臣)等委令懷遠營都司宋元俊出口差弁
至下瞻對綽沃地方始行尋見惟德爾格忒頭人
帶兵將麻書官寨佔住又於九月初九日差弁前
抵麻書將德爾格忒土兵驅令出境遂將麻書土司
安置官寨查德爾格忒乃甘資以下最大土司附近
青海接連革地部落繁多巢穴險遠自雍正元年
投誠父子弟兄承襲三世歴來效順(臣)等選派弁
員晏勲王吉等馳往德爾格忒先賞予大縀綢綾
等物以安其意繼以麻書乃受印土司如其有罪
天朝自當誅戮豈容各土司擅計并吞自應仍安本地
其掠去麻書百姓亦應逐一交出聽候官斷以破
其迷該土司魯珠布甲木錯遂領頭人於九月二
十三日親赴甘資求見宋元俊傳集孔撒麻書并
金川綽斯甲布革布什咱綽沃白立章谷瞻對各
頭人將孔撒麻書爭控原案從公分斷均無異辭
復使宰牛瀝血頂經立誓共敦和好永無殘害其
麻書百姓逃在甘資投在孔撒及被德爾格忒掠
去者均各送還共計三千九百餘名量加撫䘏交
付麻書土司管束其孔撒被兵逃難之民共一千
三百餘名口亦併招回仍歸孔撒土司撫䘏安插
至此次起釁之由因有孔撒喇嘛徹木本投入麻
書藏匿致啓兵端飭令拘解省城收禁永杜亂源
又以麻書土司年幼酌派弁兵十餘名以資保護
又革布什咱格羅寺既係金川綽斯甲布赴打箭
爐貿易之地亦派把總一員帶兵往駐以資彈壓
(臣)等訪知魯珠布甲木錯本係喇嘛其兄策楞衮
布又屬達賴喇嘛妹夫(臣)等將定案原委札致駐
藏副都統薩拉善舒泰轉告達賴喇嘛令其發信
勸導德爾格忒土司嗣後務使孔撒與麻書常相
和睦不得教唆生事自玷清規致與達賴喇嘛顔
面有關將來書信一至德爾格忒土司自必益為
妥帖至金川郎卡差大頭人策楞促勒池木到省
(臣)等責其首先動兵之非及被德爾格忒擊敗逃
回轉致麻書受害即爾等攻圍革布什咱至於數
月徒見損傷初無絲毫獲利今麻書土地民人仍
賴
天朝安插不惟現在復還所有并可長享太平可見
天朝撫馭土司扶弱抑強必無偏向嗣後爾等惟當各
守疆界一心住牧勿再生事取災該頭人聆聽之
下叩頭伏罪禀稱此次我等實在感激回去將曉
諭之言告知郎卡自必實心遵奉其革布什咱土
司色楞敦多布因臣等傳令各土司派兵應援又
檄撤金川綽斯甲布攻圍之兵差其頭人信濟爾
結來省叩謝(臣)等諭其告知土司嚴守卡隘勸令
孔撒務與麻書和睦各安生業如再教唆生事必
致自貽伊戚該頭人亦叩頭領諭而去此案夷務
全經完妥(臣)黃廷桂即於十月初九日馳馹赴京
奏入報
聞
乾隆二十三年戍寅四月乙丑開泰岳鍾璜奏言
金川革布什咱比因結親搆釁而革布什咱番衆
潛附金川致將土司色楞敦多布及小金川土司
之子僧格桑共土兵三十餘人趕入吉地官寨圍
攻(臣)等譯寫番諭飛飭金川令將番兵速撤毋得
擅自攻擊復令副將陸天德前在打箭爐駐劄彈
壓一面派署遊擊楊青都司夏尚寅守備王智酌
帶土兵分往章谷泰寧䓁處相機排解一面諭令
鄂克什雜谷各土司派兵分助小金川防範又分
兵赴革布什咱救援又委候補守備温欽把總袁
國璉前往綽斯甲布駕馭該土司出兵攻擊使金
川不能專力於革布什咱然後可以徐為剖斷嗣
據川西川南文武各員禀報金川所困吉地攻打
甚急意在必破革布什咱革地番民十有七八多
為金川脅誘並據金川郎卡禀覆總以向小金川
報仇為詞不肯即退(臣)等查色楞敦多布係受印
土司而僧格桑係小金川土司之子自不可聽其
殘害倘落於金川之手諸難辦理嗣據温欽等稟
稱前抵綽斯甲布據該土司工噶諾爾布自稱金
川欺我實多我已派土兵一千五百名前往革布
什咱之格嘉塔地方截斷金川歸路如遇有金川
之兵自當出力打仗又據楊青具稟已將革布什
咱格藏一帶番民招撫又據夏尚寅等具禀小金
川土兵一千名已由革布什咱進發格藏沙中等
處番民業俱收服金川聞信退至丹東焚燒官寨
將色楞敦多布之母及其祖母並其叔庸中旺嘉
勒帶同遁去吉地之圍已解等語(臣)等思金川土
兵之退盖由小金川土兵突至而格藏沙中等處
番民棄邪歸正且聞各土司皆帮兵助戰是以倉
皇遁走然受創未深而革布什咱地方大半殘損
且僧格桑出圍之後即率土兵回去恐色楞敦多
布勢難孤立正在諭令該管文武各員轉諭該土
司修整卡隘加意招集番民以資防守旋據副將
陸天禀及楊青等飛稟三月初十日金川暗同布
拉克底及庸中旺嘉勒復帶兵二三千四路圍攻
丹東吉地色楞敦多布以獨力難支遂於十一日
先經移住沙中十五日又以沙中番民單弱同妻
小金川之女阿什諾奔赴泰寧懇求安插其革布
什咱之地仍為金川佔踞(臣)等伏思庸中旺嘉勒
為人原與色楞敦多布平時不合是以依附金川
倒戈相向而革布什咱番衆復因素怨阿什諾致
為金川所誘今色楞敦多布已不能保其故土革
布什咱地方密邇明正自應急為籌辦(臣)等飭令
文武各員分諭革布什咱土司親戚及會同盟誓
之各土司量力帮助色楞敦多布一面調發雜谷
土練五百名同梭磨等土兵往駐丹壩又調土練
五百名同明正木坪等土兵往駐章谷泰寧以壯
聲勢併調雅峩邊各協營共馬步兵二百名齊赴
打箭爐駐劄彈壓又以革布什咱番衆雖被金川
誘附其中如有可以招撫者設法撫諭勿致終為
金川所用一面嚴諭郎卡曉以利害速將番民撤
回倘該酋等藉詞支飾竟欲併吞非言語所能化
誨必須另為籌計容(臣)等再行奏
聞酌量辦理奏入
上諭軍機大臣曰向來番苖自相攻擊原可不必繩以
内地官法此次金川與革布什咱興兵搆怨原不過
因結親起釁情形本與蠻觸無殊惟所奏分撥土練
彈壓打箭爐等處一節未甚明晰該地係通藏之道
如止巢穴中自相劫掠於打箭爐有何干涉但開泰
岳鍾璜素非好事之人其所陳奏慮其偏於息事斷
不致過於張皇果使該酋之意不專在革布什咱將
為邊圉滋擾伊等别有訪聞蹤跡必須徹底辦理據
實速奏候朕另行降旨然此非可以專恃川省綠營
弁兵及略派土練便可濟事也再綽斯甲布現與小
金川鄂克什諸土司聯絡兵力不為單弱或諭知該
土司果能自出其力懲創金川則所得地方人衆不
妨量賞伊等以示鼓勵以番攻番之策亦屬可行若
事在必不可止則該督等轉當以無事處之一切不
露而密籌二三千兵數月之糧一面奏聞請旨朕自
相機酌辦若就現在委員曉諭約束便可寧輯則又
不必多此一番布置
(臣)等謹按僧格桑在革布什咱猝破金川圍困
正如腐鼠孤豚危在旦夕幸得
天朝檄令各土司發兵救應并派内地之兵遥為聲援
金川惶懼始撤吉地之圍遁回巢穴乃僧格桑
既歸故地不思存活之恩力圖效順而轉潛與
金川蛇蟠蟻結反噬鄂克什土司駸駸及於明
正此實為天理所不容所以
皇師深入巢穴旋傾雖思駾走偷生而卒為金川毒死
函首藳街所謂自作孽不可活者此之謂也
五月丙戌開泰岳鍾璜奏言據駐劄章谷泰寧各
委員禀報革布什咱地方除沙中一處外其餘皆
為金川所據布拉克底土舍德租從中附和遂將
吉地丹東官寨及格藏等處卡隘分兵把守勢甚
鴟張並揚言欲攻巴旺及小金川又郎卡曾遣頭
人番民二十餘名赴打箭爐投逓文書回時在明
正地方縱放夾壩殺傷人口因被明正土司拿獲
拘禁郎卡挾嫌欲與尋釁又莎羅奔郎卡屢次向
地方官具禀以伊女先嫁革布什咱革地應該伊
女掌管意圖吞佔(臣)等思革布什咱界連明正土
司若為金川久據則不惟巴旺及小金川勢頗危
迫即明正亦須時加防範殊為阻礙番性頑劣既
非言語所能速化而伊等互鬭之事又未便遽用
内地兵力(臣)等詳細籌計惟有駕馭各土司令其
以番攻番並招撫金附金川之革布什咱番衆仍
復歸心舊主庶幾易於就緒因即指示各委員設
法籌辦茲據𠫭將本進忠等禀報革番頗齊格戎
原屬先經招撫茲令密赴革地招引番衆已有巴
拉格藏達卜桑裕卜桑各處頭人願為内應適明
正所屬之章谷土千戸安慶因恨金川揚言尋釁
情願進攻於三月十七日率其土兵五百餘名會
同頗齊格戎前往十八日巴旺土司發兵五百五
十名將格藏裕卜桑攻奪已與章谷土兵會合又
安慶所招之革布什咱番衆合同章谷土兵攻開
卡隘四處金川布拉克底之兵均經奔竄又據温
欽等禀綽斯甲布派兵直赴革巢奮力攻擊金川
番兵焚燒吉地官寨退守等語(臣)等查章谷及綽
斯甲布兩處土兵殺傷金川二百餘人擒獲數十
人革布什咱之地全行收復苐聞金川番衆尚在
布拉克底不無窺伺而革布什咱兩經侵擾已多
殘破該處實為明正及打箭爐籓籬若不為之及
時料理色楞敦多布力弱無能終難固其巢穴(臣)
等令綽斯甲布土兵量留數百與明正土兵分布
革地以資防範並派幹員帶領色楞敦多布歸巢
撫番番衆所有要緊卡隘速為修整俟堵禦有資
再將綽斯甲布等土兵逐漸減撤至綽斯甲布及
小金川已與金川仇怨甚深聞欲互相約會盡力
攻打金川(臣)等飭令委員妥為辦理如果從此結
局毋令滋釁不已至布拉克底土舍德租不安住
牧既經附和金川侵擾革布什咱且欲借仗金川
之力以吞併伊家巴旺土司若不設法剪除將來
革布什咱巴旺仍屬可虞(臣)等已諭各委員密察
情形遇有可乘之機或以力擒或令鄰近土司擊
取務期夷疆寧謐倘一時不能應手即暫為安頓
别作緩圖奏入
上諭軍機大臣曰金川所據革布什咱官寨既經明正
綽斯甲布等土司全行奪回可見蠻番挾仇攻擊之
事原所時有殊不必以内地官法繩之該處文武果
能曉諭約束可以寧輯固屬甚善否則惟有以番攻
番之一策惟須静鎮以處之耳金川原屬不安分之
土司若衆土司等能協力除之而分其地於番境轉
可久遠相安正不必以滋釁不已為慮苐此等機宜
自不便於明諭宜密飭文武各員微示其意於衆土司
俾其知所從事至於布拉克底土舍德租不安住牧
竟敢附和金川其情甚為可惡必應示以懲創該督
提等或以計擒或令鄰近土司攻取亦可以酌量辦
理著一併傳諭之
乾隆二十四年己夘四月乙酉開奉奏言金川與
革布什咱搆釁以來綽斯甲布小金川丹壩等土
司俱各出兵攻擊金川屢次挫衂冬間因巒雪甚
大仍在相持未經對敵今據章谷委員稟報金川
土司差其頭人額斯恭投禀(臣)詳譯禀内言詞郎
卡雖有畏懼乞憐之意但番情狡黠難以遽信且
綽斯甲布小金川丹壩各土司與之結怨已深未
便即為和解(臣)與提(臣)岳鍾璜公同酌議現在姑
為駕馭山雪漸融再為相機辦理奏入
上諭軍機大臣曰各土司互相攻擊業令該督等相機
辦理不必繩以内地官法看來革布什咱等與金川
相持不下不過欲衆分金川之地即卡盤踞金川終
非善策如果能協力瓜分正可聽其自然所謂以番
攻番之一策也摺内所稱郎卡頗有畏懼乞憐之態
向來番情狡黠萬不可以憑信轉致事端即山雪消
融之後其委員往彼察看再行辦理之處亦無容稍
涉張皇惟在該督提等察訪該管文武得其情實相
機辦理一切行所無事以靜鎮處之再各土司文書
大概係用唐古特之字該處繙譯恐不能盡其詳細
一併傳諭該督等嗣後接到各土司文書除一面辦
理外即將原文進呈即此次該土司文書如尚未發
還即速馳奏則彼地情形自無不洞悉矣
(臣)等伏查甲壟霍爾諸部咸奉喇嘛之教是以
往來文禀多用唐古特書苐川省提督衙門雖
皆設有譯字房而綠營書識大率不通文義且
於繙譯更屬粗疎即有狡獪番情何從體察自
奉
諭旨將原文進呈重加音譯然後其間細微委折一一
可見
坐照如神之下因此指示機宜更無不洞中窽要而軍
營得遵循辦理用能克著掃犂其所裨於邊情
軍務盖非淺鮮也
閏六月己夘開泰岳鍾璜奏言梭磨卓克采從噶
克丹壩皆係雜谷分派梭磨土舍前於雍正七年
授為副長官司乾隆四年加授安撫司卓克采土
舍於乾隆十四年授為長官司嗣將雜谷改土歸
流另於從噶克設立土司一員授為長官司與梭
磨卓克采及丹壩土舍分管地方番衆臣等伏查
丹壩土舍策旺恭順出力凡於地方文武所行事
件俱能小心遵奉且於金川接壤地方率同梭磨
等土兵實意進攻甚為出力查梭磨卓克采從噶
克三土司乃維州一帶籓籬丹壩地在西南又為
三土司門戸由丹壩再向西南數十里則係綽斯
甲布金川交界該處界連數土司策旺以一土舍
介乎其間未免有不能自固之見且該土舍恒慮
年歲已老身係土舍並無職銜子孫未必能世守
而梭磨卓克采從噶克三土司亦以丹壩未有印
信恐其心志不堅(臣)等仰懇
聖恩撫念該土司向化有年賞授長官司頒結印信號
紙俾得子孫世守則策旺感戴
皇仁自必倍加恭順即梭磨等土司本係一家勢同唇
齒亦必共為悅服奏入得
旨勅部議奏兵部奏覆應如該督提等所請
上從之
平定兩金川方略卷一
