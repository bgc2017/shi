欽定四庫全書
平定兩金川方略卷六
乾隆三十六年辛夘五月壬戌
上諭内閣曰阿爾泰著入閣辦事其四川總督員缺著
德福補授仍俟德福到川後阿爾泰再行回京
六月戊寅阿爾泰奏言據打箭爐員弁禀稱革布
什咱頭人勾連金川於四月初五日半夜發兵將
革布什咱官寨佔據土司不知下落查其起衅緣由
因革布什咱土司策楞多布丹與郎卡夙有仇隙
凡與金川連界要隘俱設兵嚴守自上年四月郎
卡死後該土司遂無防範且伊待下苛刻頭人等
率多含怨又曾與表妹霍爾章谷之女私通生子
遂與金川之女土婦不和本年正月土婦身故其
土婦所帶頭人心疑土司暗害愈加忿恨適該土
司因病赴熱水塘坐湯僅帶二十餘人帳房露處
革布什咱頭人遂乘隙勾連郎卡之幼子索諾木
乘夜發兵據其寨落擾攘之中該土司是否被戕
尚無確信應請酌派漢土官兵速往彈壓查辦等
語(臣)等查策楞多布丹疎於防敵以致屬番内之
變勾結強隣猝佔其地禍固由於自取而索諾木
罔識利害因其頑劣頭人慫恿遂將革布什咱地
方全佔若不稍示兵威或漸波及明正地方則於
内地有關當令宋元俊先往嚴加曉諭並飭調兵
練三千餘名派往分布使金川有所畏懼始可相
機驅逐如果該土司實已被戕身故亦當查追兇
番正法並於革布什咱宗派中擇其番衆悦服者
奏明請
旨承襲以統屬番(臣)等亦隨親往督辦俟察看情形另
行具奏奏入
上諭軍機大臣曰金川索諾木幼小罔知利害而革布
什咱頭人又復頑劣不法攝以兵威自不可少阿爾
泰等一聞員弁等禀報即調兵練前往分布防查並
先後親往確勘情形相機辦理頗為妥速協宜即摺
内所稱俟收復故土後擇該土司支派中衆所悦服
者立為土司亦必應如此措置惟追查兇番正法一
節此時尚宜姑緩該頭人敢於勾引金川佔據其地
戕害土司其情固為可惡但現在金川番衆分據寨
落搶攘未寧若速于窮治罪人持之過急恐其聞風
畏懼鋌而走險更與金川固結猝難解散阿爾泰等
至彼惟當遣人宣諭金川以郎卡自經懲創以來承
受天朝撫輯深恩尚為恭順今索諾木父故未久輒
擅發兵襲佔隣地實為非理第念索諾木年幼無知
且受人慫恿姑從原恕特遣員明白曉諭速將土兵
全數撤回仍還革布什咱土地本閣部亦不復加深
究使其曉然于恩威禍福自當斂衆歸巢阿爾泰等
便可撫定其地擇立革布什咱宗派承襲土司俟一
切寧貼後從容跟究兇番按法處治亦不致慮其漏
網如此辦理于事機較有次第不致張皇雖明正土
司稍有驚慌情形而現有兵練在彼彈壓自足以安
其心阿爾泰等務須鎮靜查辦行所無事方為合宜
甲申阿爾泰董天弼奏言(臣)等于五月初八十一
等日先後自省起程途次清溪據宋元俊等禀稱
革布什咱逃出小頭人旺勒丹據稱四月初五日
該頭人跟隨革布什咱土司赴黨哩熱水坐湯其
帶三十餘人半夜在帳房中忽聞鎗聲亂響已將
帳房圍住刀鎗亂下我衝出逃走土司已被殺害
我不敢回家由山嶺樹林内繞路行走要報父母
官作主等語隨將該番送交打箭爐同知安插二
十一日馳至革布什咱連界之章谷地方差人嚴
飭索諾木數其佔奪鄰封戕害土司之罪令其呈
繳印信尚未據索諾木禀覆現在參將鄭國卿將
明正木坪土兵調齊于喀勒塔爾章谷兩路分守
金川見兼有漢兵在内將所駐附近明正之兵稍
為退後其德爾格忒土司亦差頭目禀稱金川將
革布什咱土司戕害並據其地我等土司均屬寒
心欲將革布什咱地方奪回再内地㨂選應襲之
人襲職我等方可安心等語(臣)等查金川敢于乘
革布什咱頭人内變互相勾結全佔其地戕害土
司自應嚴加懲創方不致吞併弱小並波及明正
地方今據德爾格忒土司等具禀正可趁伊等義
憤所激聽其以番攻番惟是各該土司相距革布
什咱窵遠調集土兵尚需時日(臣)等當令宋元俊
宣布
皇上德威數其罪戾曉以禍福利害嚴切譯諭並飭調
該土舍前來進見如索諾木深知罪戾退地獻兇
德爾格忒等土兵即可止而不用如其執迷不悟
即聽各土司併力攻奪以昭懲創奏入報
聞
甲午阿爾泰董天弼奏言據宋元俊禀稱遊擊前
經曉諭索諾木兹據覆稱革布什咱土司因欲害
其叔敦珠布汪扎爾其叔來求救援是以發兵前
往至殺死革布什咱土司即係正地之人並非我
等戕害懇將革布什咱百姓賞給當差等語又據
革布什咱之瓦述頭人密禀稱我等均被金川挾
制實非本願惟求内地救援即當投歸等語遊擊
審察金川禀覆情詞已不肯遽還革布什咱之地
而瓦述頭人密禀又似機會可乘若用土兵攻其
外又有該處番人應其内金川番衆自必潰散如
其得進固可長驅直入如不得進且將革布什咱
地方之附近明正者先為收復再行籌辦等語(臣)
等查革布什咱頭人内變是以金川一旦遽佔其
地今瓦述頭人所禀虚實尚未可知因飭該遊擊
細加體察籌度萬全勿輕舉動再明正土司地方
既有兵練彈壓(臣)等駐札該地各番悉皆安堵無
虞奏入
上諭軍機大臣曰阿爾泰等奏索諾木懇將革布什咱
地方百姓賞給當差此事斷不可行前因革布什咱
頭人内變勾結金川佔據其地阿爾泰等已親往督
辦因令遣員宣諭使其曉然于恩威禍福之分如索
諾木速將土兵撤回還其土地歛衆歸巢原可就事
完結不加深究今索諾木乃請將革布什咱之百姓
賞給當差顯係覬覦土境妄思佔據自斷不可稍涉
遷就至革布什咱土司雖已被害仍須如前奏所云
擇其近支衆所悦服者立為土司豈有歸併金川之
理阿爾泰若稍露隨便完結之意使彼得逞其欲勢
必于附近土司漸圖蠶食又復何所底止正不可不
防其漸此時若過涉張皇遽加兵力固非所宜若一
味姑息游移急圖了事于邊境大有關碍着傳諭阿
爾泰等務須斟酌機宜以期經久無弊方為妥善仍
將索諾木于奉到傳諭後情形若何迅速奏聞
七月甲辰阿爾泰董天弼奏言(臣)等現駐打箭爐
據雅州知府江權禀稱六月初十日木坪土司送
到鄂克什番民雅瑪塔克結二人據供小金川又
復發兵將鄂克什達木巴宗木耳宗資哩一帶圍
困我兩人於夜間逃出要往維州具報路阻不通
所以逃至木坪又據瓦寺土司報稱小金川番衆
圍困鄂克什一帶並將瓦寺之巴朗拉佔據等語
(臣)等查小金川上年圍攻鄂克什經(臣)等親往傳
集僧格桑面為訓飭該土舍己畏服輸誠詎為日
無幾忽復發兵侵擾凶頑已極且金川戕殺革布
什咱土司之事未完而小金川之兵又動如此䟦
扈難以理喻且鄂克什土司上年因地小力单尚
須協助現留把摠帶同兵練在彼駐防乃小金川
悍然不顧即行攻擊若不痛加𠞰殺將來互相攻
奪勢且歲無寧日寔與邊境有關(臣)等再四熟籌
土司中如瓦寺木坪人少兵单僅堪自守而三雜
谷土兵亦為軟弱至土練止有數百名尚非小金
川勁敵以之救援鄂克什恐難取勝不得不臨以
内地兵威設法掩殺以挫其氣(臣)等現調省標及
松維等營官兵三千名預偹(臣)董天弼即于十五
日從打箭爐馳赴西路相機查辦(臣)阿爾泰仍駐
南路籌辦革布什咱事宜奏入
上諭軍機大臣曰阿爾泰等奏小金川圍攻鄂克什請
臨以兵威所見甚是番夷自相仇殺雖屬常情但小
金川去歲與鄂克什搆衅佔據其地經阿爾泰等親
往飭諭業已遵奉退還乃為日無幾復敢稱兵侵擾
似此怙惡不悛非復可以理喻且現在金川與革布
什咱之事尚未辦完而小金川又復效尤滋事此而
不加以懲創伊等將視内地大臣專務調停和事不
復知所畏忌于撫馭番夷之道甚有關係今董天弼
既親往該處甚為合宜竟當統兵直搗其巢穴或以
計誘或以力取將僧格桑擒解省城候旨另擇馴謹
奉法之人立為土司安撫其地方為妥協若僧格桑
聞董天弼親至其地仍來求見即設法誘擒亦無不
可斷不宜仍以和解了事庶徼外頑番稍知儆惕且
可使金川聞風震懾歛跡歸巢自為一舉兩得將此
傳諭阿爾泰董天弼知之
(臣)等謹按金川頑梗不馴自十三年赦罪之後
侵擾鄰封已非一次第究未嘗侵軼内地是以
節奉
諭旨惟令以番攻番並不稍煩内地兵力至僧格桑于
三十五年尋衅攻圍鄂克什經封圻大吏親往
飭諭撤兵甫及浹歲蠢動如前是雖未經侵軼
内地顯已違犯約束况索諾木于四月初旬併
吞革布什咱而僧格桑即于六月之初相因而
起其為互相狼狽又屬顯然此時即將兩金川
一併𠞰除亦所應得乃伏讀
諭旨惟令先辦小金川使金川聞風震懾自為一舉兩
得仰惟
聖意總不欲以小醜跳梁大興師旅及至索諾木助兇
黨逆怙惡不悛乃始聲罪致討必期盡滅蓋我
皇上慎重佳兵之意固為天下臣民所共見而于仁育
義正隨時因應之理權衡悉協又非尋常所能
測識也
戊午阿爾泰奏言七月初三日據明正土司甲爾
參得沁禀稱僧格桑係與土司郎舅土司河西納
頂等處寨落插在小金川界内向來相安無事因
僧格桑發兵圍攻鄂克什土司屢經勸戒藥石成
仇現在納頂等處土兵俱赴革布什咱防守小金
川乘隙發兵將納頂等寨佔據等語(臣)查小金川
已圍鄂克什乃復侵及明正地方殊為䟦扈本宜
即加攻𠞰但明正番民孱弱若内地遽為添兵攻
奪不惟事涉張皇而革布什咱之事未完鄂克什
之圍未解四面疲我兵力亦為非計隨加嚴飭曉
以利害禍福且令明正土司於要隘多撥土兵防
守並將所調漢土兵練酌撥協防無任滋蔓計提
(臣)此時已到鄂克什所調兵練諒亦陸續到齊或
小金川見官兵進發尚知畏惧歛兵則鄂克什可
保而明正地方亦必退還如其敢于抗拒勢須用
兵襲擊(臣)亦于南路用兵夾攻使其首尾受創奏
入
上諭軍機大臣曰小金川復侵明正土司各寨阿爾泰
等斷不可稍存姑息前據奏到小金川攻圍鄂克什
董天弼親往查辦已諭就近進兵務擒僧格桑另立
土司撫定其地今鄂克什之事未完又敢于侵及明
正若不懾以兵威大示懲創番夷豈復知所畏惧阿
爾泰欲于南路酌用兵力夾攻使之首尾受創所見
甚是但慮及疲我兵練之力尚未免猶存姑息之見
未為得要小金川錯居土司之間地方本非寬廣况
昔年進兵金川時曾經其地是我兵長驅直入不致
或虞艱阻若云兩路攻𠞰土練或有不敷何妨于成
都調滿洲兵一千令鐵保帶領前往兼于綠营内選
派精銳數千統以勇幹將領合之土練約足五千名
辦此自屬易事摠宜搗其巢穴務獲兇渠仍遵前旨
或以力擒或以計誘臨時酌量妥協切不可因其窘
急求宥輒事調停完局致養癰貽患也再現在金川
侵佔革布什咱尚未退兵倘僧格桑因我兵夾擊力
蹙勢窮聯絡金川恐致蔓延難制阿爾泰等酌量彼
處情形若能斷其與金川往來之路一面用兵𠞰擒
自更無虞兔脱設計其去路不能斷截則莫若諭令
金川如能縱掠小金川所得財物即以賚之惟地方
仍還内地彼若擒其土舍亦即解献受賞番夷貪利
自必踴躍從事我既兩面夾攻復添此一層掩襲僧
格桑更無可逃亦合以番攻番之法阿爾泰等務須
實力妥辦切勿稍涉游移將此并諭董天弼知之
壬戌阿爾泰奏言查金川與小金川後先起衅顯
係朋比為奸若一併動用兵力需兵既多糜費愈
重(臣)等詳慎籌度將革布什咱案内所調之兵揀
派四千餘名酌撥明正要隘防禦倘小金川再敢
肆擾(臣)即相機辦理至金川索諾木欲差其頭人
稟話(臣)已令宋元俊前往宣諭如果遵從則小金
川之案亦可酌辦倘索諾木執迷不悟(臣)亦不敢
稍事姑息任其肆為吞併奏入
上諭軍機大臣曰小金川因金川與革布什咱相仇敢
于效尤滋事其情甚為可惡就兩處情形而論亦判
然不同朕意宜先辦小金川擒其兇渠治以重罪則
金川自當聞風畏懼歛跡歸巢斯為一舉兩得阿爾
泰何竟見不及此且前此進𠞰金川至今不過二十
餘年從前隨征弁兵必有存者小金川路徑自所熱
識即可用為嚮導更無難于深入若籌及兵力或有
不敷則檄調滿漢官兵土練約足五千人並非難事
前降諭旨甚明此外復何顧慮至阿爾泰督兵攻𠞰
原非所長但將領中豈無勇敢明習堪以帶兵阿爾
泰苐須就近隨時調度示以機宜更不得諉為力所
不給此時自宜速與董天弼商酌尅期兩路夾攻𠞰
擒僧格桑相機而行務在必得此事方能完局豈可
稍涉游移耶阿爾泰初奏以僧格桑非可復以口舌
化導令董天弼前往西路酌量進兵頗為有見及前
次所奏却有恐四面疲我兵練復為曉以利害禍福
之語意己猶豫不及初念之堅今乃云酌撥兵練防
禦明正要隘倘再肆滋擾一面相機辦理等語更屬
非是試思僧格桑去歲甫受約束曾未逾年復攻圍
鄂克什且又侵及明正土司即宜興師問罪以儆兇
頑尚何所用其遲疑緩待必欲縱令鴟張坐貽養癰
之患耶阿爾泰久任封疆不應不曉事若此至金川
形勢險隘非小金川可比原不便輕率用兵且果能
將小金川迅速嚴辦示之炯戒則索諾木自當聞風
知畏不待𠞰而自退何至慮及一併用兵需兵多而
糜費重阿爾泰豈全未審度事理重輕惟急于完事
卸責乎阿爾泰著傳旨嚴行申飭至董天弼自往西
路以來為時已久於何時進兵及僧格桑曾擒獲否
至今未據奏及亦諭令迅速奏聞仍與阿爾泰聲息
時通恊力妥辦
癸亥
上諭軍機大臣曰小金川僧格桑與鄂克什搆衅且敢
侵及明正土司董天弼既馳往西路進兵阿爾泰即
當會兵夹擊出其不意執彼兇渠則金川聞而知畏
自當不待征𠞰歛迹歸巢阿爾泰遷延不决辦理已
覺遲滯若再因循時日致其潛相聯絡滋蔓難圖於
邊務甚有關係德福已調任四川總督伊曾在阿克
蘇等處辦事於調度軍務亦所諳悉而阿爾泰係多
年總督且已授為大學士其責亦無可諉兩人妥辦
籌商自能和衷集事德福想已自永昌起程途中接
奉此旨即由該處取道四川往打箭爐一帶會同阿
爾泰商辦
八月丙子
上諭軍機大臣曰小金川與鄂克什搆衅一事阿爾泰
中無定見恐其因循貽悞業諭德福迅速赴川與之
會商妥辦並諭鐵保帶領成都滿洲兵二百名前往
偹用德福到後鐵保等如已統兵至彼而綠旗精銳
亦經調集軍務易蕆自無庸再為籌畫若不能尅期
集事轉不必急于用兵温福現在永昌籌辦秋冬襲
擊緬匪之舉其事易于就緒若届時小金川尚未辦
竣自不得不厚集兵力一舉蕩平温福回至永昌即
統現有滿洲勁旅並選派出力黔兵數千名就近星
馳赴川約計二三月可到著傳諭温福預為籌度並
令德福將該處情形隨時馳寄温福俾得留心部署
同日阿爾泰奏言近接董天弼來扎稱伊到瓦寺
之卧龍關小金川已于各路添修碉卡據守惟時
官兵尚未到時是以先行譯諭曉以利害(臣)已令
其迅速探明進兵路逕相機妥辦第小金川現在
所據鄂克什之地距其巢穴尚有四五日路程須
擊退攻圍鄂克什之兵然後可以直抵小金川邊
界計不無稍需時日而兵力應否酌增現與提臣
商辦至索諾木求宋元俊親臨其地面聆分付經
該遊擊請示前來(臣)亦令其迅速前往飭索諾木
退地撤兵不得稍存遷就此次調用官兵既為日
亦不無稍久倘餘茶息銀不敷支用請酌動司庫
存項以資經費奏入
上諭軍機大臣曰小金川必當進兵不待再計而决阿
爾泰既往查辦且令董天弼馳赴西路用兵自應乘
其不備星速進𠞰乃徒虚張聲勢使僧格桑得以修
卡預防已屬濡遲悞事乃猶以官兵尚未到齊為辭
惟思文告彌縫益令番夷輕視似此措置乖方豈能
望其有濟至進𠞰漢土兵練或有不敷即當早為籌
撥如成都滿兵川省綠营皆可酌量調派阿爾泰既
不能預籌及此轉以兵力應否增添商之提臣酌辦
尤為可笑督臣統轄全省兵務即提督亦聽其節制
有何顧慮而以添兵之事委之提臣致往返遷延乎
又所稱餘茶息銀不敷支用更為不曉事體既遇此
等夷疆要務即當通盤籌畫裕餉濟師朕于各省軍
民要務即所費較多從不稍為靳惜亦並未曾以此
加罪于人阿爾泰身為大臣寧不知之不宜識見卑
鄙至此著傳諭嚴行申飭至宋元俊既經摠督派往
曉諭且索諾木又懇親臨其地即應前往何必具禀
請示久延時日明係該遊擊惮于此行故為迂迴脱
卸之計甚屬退縮不堪並著阿爾泰查明參奏
己卯董天弼奏言(臣)于六月十五日自打箭爐起
程即知會松潘鎮總兵福昌先將調集松潘維州
官兵于各路隘口督同土兵分布防禦七月初二
日抵瓦寺之卧龍關計與小金川現佔之巴朗拉
相距八十餘里賊人已于山頂砌碉修卡為久守
之計而鄂克什之達木巴宗木耳宗日隆宗係在
巴朗拉之西南小金川既據巴朗拉是將官兵進
援之路隔斷以圖吞佔(臣)約計逹木巴宗所貯粮
米足供圍中番民官兵數月之用尚無慮其匱乏
難支現在先諭小金川曉以禍福利害如果執迷
不悟俟所調官兵到齊乘隙掩襲並已令鄂克什
逃出之能事頭人潛赴達木巴宗密通信息以便
内外夾攻奏入
上諭軍機大臣曰董天弼于七月初二日已抵卧龍關
至初六日尚爾茫無措置豈兵貴神速之道且董天
弼身為提督川省兵丁皆其所轄何難飛檄催調迅
速掩擊使彼猝不及防乃遷延坐待意存推諉何以
膺專閫重寄著傳旨嚴行申飭嗣後宜自奮勉痛改
毋貽重戾
平定兩金川方略卷六
