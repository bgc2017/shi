欽定四庫全書
平定兩金川方略卷二十一
二月戊子
上諭軍機大臣曰温福奏五岱種種任意乖謬妄行著
派御前大臣公豐昇額固倫額駙色布騰巴爾珠爾
前往軍營將所降諭旨至温福處當面曉諭並訊問
五岱此等情事如果屬實即革去參贊大臣作為兵
丁自備資斧效力
同日福隆安奏言(臣)遵
旨令派出章京等隨額駙色布騰巴爾珠爾及副都統
富勒渾前往四川今除副護軍參領常興業隨色
布騰巴爾珠爾前往外(臣)會同扎拉豐阿努三等
于各營選出年壯得力之巴克青阿阿哈拉克花
尚阿博郭勒岱岱三保進財保納薩拉穆哈那芬
品托爾托保庫勒德穆克登保莽古斯楚巴錫綽
勒齊喀碩多爾海巴達瑪達闌泰花連布等共十
九人此内護軍校齡長等皆有翎頂其拜唐阿前
鋒護軍等皆無翎頂伊等至營帶領兵丁征𠞰似
不足以壯觀瞻應請將拜唐阿前鋒護軍等皆戴
空金頂藍翎伊等如果有奮勉之處將軍參贊即
可于應陞之缺奏請補用奏入報
聞
同日
上又諭軍機大臣曰色布騰巴爾珠爾係參贊温福係
將軍自應列名於温福之後伊等到軍營當遵朕訓
諭一體和衷辦事不得挾分妄爭致悞軍務至豐昇
額昨奏請在軍營效力朕諭以到彼十日察看情形
即行回京再五岱搶奪驛馬於打仗時又先行退回
假稱中石發暈甚屬不堪本應即行正法著豐昇額
色布騰巴爾珠爾到軍營時嚴審務得確實情形定
擬具奏如不得實供即加刑訊不可稍為姑息其五
岱摺奏即封交豐昇額色布騰巴爾珠爾一併審訊
己丑
上諭軍機大臣曰據温福奏五岱在軍營種種乖張若
仍令其領兵斷然不可此旨到時阿桂即代五岱領
兵將五岱換至温福隊内在五岱之意以為難攻地
方派其攻𠞰亦未可知今派阿桂統兵阿桂若能攻
克其處五岱更有何說再温福阿桂將接到索諾木
呈稟及覆諭書稿一并呈覽閱其所諭索諾木言詞
既不嚴厲而竟收索諾木之書實為錯謬索諾木果
不助兵遣人來營呈稟尚可收接今將稟拴于木上
全無恭順情形此即係輕視將軍不惟不應接收即
呈稟之人亦應拘留究辦今轉遣人收取是何意見
豈不為賊所輕耶前温福等奏五岱遣人取僧格桑
稟詞一事朕以温福等並不查核辦理甚為非是今
復收索諾木之稟更屬錯謬著𫝊旨申飭
壬辰
上諭軍機大臣曰温福等自二月十八日奏到攻𠞰情
形後距今十日尚未見續奏曾否攻克賊人既恃地
窖為藏身之固鎗礮平擊難以施功若於偪近賊寨
對面或立木架或築石臺高出賊寨架礮自上臨擊
必可直透地穴賊衆復安能潛匿此亦因勢制宜之
道勝於坐守需時况壘築碉卡乃番人長技現在隨
營之鄂克什巴旺布拉克底明正等各土練皆所優
為而石塊又山中自有無須搬運築臺更非難事若
係初至其地尚可云迫於時日今自去歲臘底即圍
資哩計期約計兩月設法籌辦何事不可為乃仍坐
守無策聽賊衆之穴處抗拒實為非計温福等亦曾
見及此否果何所憚而不為抑專恃分兵掩擊轉置
垂破之碉根於不問耶著傳諭温福等相機妥辦設
竟萬難措手即當集兵嚴圍攻擊勿懈賊衆疲於支
拒斷不能復事耕作久之糧食匱乏必將自潰即持
以半年數月官兵不過多費糧餉今又撥銀三百萬
兩解川備軍需之用供給無慮不敷而賊衆困守穴
中漸致饑餒勢必不能久據是攻隘破碉搗其巢窟
即稍需時日亦非難辦之事第恐賊酋竄入金川便
難中輟現在攻𠞰情形若何迅即據實具奏
癸巳桂林奏言竊(臣)督率侍衛將領分頭上緊奮
攻賊番藏匿不出據住險要以為死守之計(臣)查
東山梁形勢陡險賊番見我兵攻擊甚急復於夜
間暗伐大木將上山路口塞斷内外俱設有卡隘
據高臨下放鎗滚石拒守更堅而墨壟溝山徑偪
仄止容一人行走該番守住要口勢難攀越前提
(臣)汪騰龍所帶陜兵二千名陸續將次到齊合之
黔省之兵聲勢壯盛現在沿山屯駐悉力合攻祗
在爭此路口便可鼓勇直前而賊番據險憑高潛
藏固守並不明為對敵在事官兵無不共深憤恨
(臣)現與汪騰龍并侍衛將備等晝夜更番攻打俾
賊番應接不暇抵禦稍疎即可乘勢奮力攻擊痛
加殱戮以期迅速前進至(臣)前遣守備陳定國密
赴巴旺布拉克底地方與革布什咱交界之處查
探金川動靜並密察革布什咱番情該弁起身時
曾飭其如有可乘之機即將一切道路情形細加
察訪查續調甘凉兵一千名現抵打箭爐若俟來
赴軍營再行遣回未免徒滋往返因密飭將備即
於附近打箭爐等處暫行存扎託防守後路為名
以便臨時調遣其後路所駐新舊官兵將來即須
抽調已派委勇幹將備先行前往勒加操練聽候
調撥至將來作何取路進攻分頭策應並裹帶乾
糧及一切軍營應辦事宜(臣)現與宋元俊悉心商
酌不敢稍事聲張務期先事備齊免致臨期遲悞
奏入報
聞
同日温福阿桂奏言(臣)等攻圍資哩已歴四十餘
日雖此寨以東大小碉卡俱經攻克寨内碉樓亦
摧燬殆盡而賊匪是以碉根石牆堅厚口糧未缺
日間又於地窖藏匿以致未能剋日攻破(臣)等晝
夜憤懣愧奮交集兹奉
諭旨令覓道繞至木闌壩直出資哩之後兩面夾擊查
過資哩而西有阿喀木雅寨由阿喀木雅寨而西
即木闌壩從木闌壩過去即鄂克什舊寨(臣)等從
前原擬分兵繞過資哩議令五岱帶兵三千五百
名由色布色爾繞路進攻直抵鄂克什舊寨嗣因
五岱未能逕進仍在對面北山梁攻打山巖突起
之大石卡(臣)等即令移設大礮對準合同摧擊若
克此卡則以下沿坡小石卡及山根大石卡均可
沖壓直下而資哩自不能支守其資哩對河南山
名特克裕爾官兵現據山梁下至河邊已繞圍資
哩西南兩面惟有河岸沿山之路夜間尚不能截
斷查特克裕爾山之外又有高山名得爾蘇從此
山梁順山即係阿喀木雅(臣)等前以資哩即能速
破而阿喀木雅仍係必由之路堅碉林立不免稍
有阻滯是以於正月二十五日派章京德保藍翎
侍衛三達爾都司富敏泰等帶兵繞至得爾蘇山
後乘夜佔住山梁往下攻得碉卡三座捉生二名
殺賊亦多及攻至第四大石卡係在山凹特起之
處我兵必須下至深溝再行仰面攻取路皆懸崖
峭璧險仄異常人力難施是以尚未得手查自正
月二十五日以後賊番惟恐得爾蘇山梁一失即
截斷資哩之路併力死拒來賊愈多幾及二千餘
人日夜接仗統計半月内殺傷賊衆有二三百名
而藍翎侍衛三達爾陣亡都司富敏泰得傷其餘
弁兵内亦有受傷陣亡之人(臣)等思此山峯賊既
以死抵拒驟難越過因將德保等原帶之兵仍令
在特克裕爾山梁駐扎相機别圖進取其木闌壩
山梁又在得爾蘇之外得爾蘇之賊卡未即𠞰破
無路可以越過進攻再查底木達係逆酋之父澤
旺所居從前(臣)等所擬曾頭溝一路之兵原欲直
搗其地嗣三雜谷不能挑派土兵所調固原兵一
千名不足以資進𠞰因此中止今以各處山梁路
逕及官兵情形而論凡有險要處所賊人無不設
立碉卡死守若分兵覓道而進非四五千名不能
得利且多積雪未消陡險難行之處而(臣)等所有
官兵北山五岱先後帶去四千數百名南山各鎮
將帶去三千數百名中路攻打資哩之兵不過二
千名實不敷再行分撥現在資哩碉寨殘毁十已
八九其碉根厚石牆因前次所鑄礮位子輕力薄
不能摧破今已趕鑄重三千餘觔大礮轟擊自可
倍為得力再官兵攻圍日久雖不免稍有疲乏然
其中勇往之人正因久駐未能見功皆思奮勉已
屢有告求撲寨者(臣)等察看機宜俟新礮摧擊石
牆殘毁處可以衝進即挑選勇銳官兵數百名直
前攻取仍先知會五岱及南山帶兵之牛天畀等
令其乘勢相機沖壓夾擊一面截殺寨内逃竄之
賊一面即分兵進攻阿喀木雅總之資哩一得則
南北兩山之賊自必潰逃彼時當相度賊人退守
之地整旅前驅如可覓繞别路分兵前進以期迅
搗賊巢再本月十四日參贊五岱處撥兵攻取北
山巖大石卡之際有南山阿喀木雅賊衆二百餘
人意欲前往北山接應經圍守南山之侍衛阿爾
蘇訥參將成德帶兵截殺賊番不敢前進即行敗
退所有(臣)等欽奉
上諭及現在攻𠞰情形謹具摺奏覆其近日脱出明正
番民一名鄂克什番民一名并小金川投誠番子
一名除照前交給各土司收領並酌量賞給出力
瓦寺外另繕供單進
呈
温福阿桂又奏言竊(臣)等於接准
廷寄發回(臣)等前此所進資哩地圖内有軍機處粘
簽四處皆奉
殊批標記又奉
旨圖内所貼是否與地勢確合著寄交温福令其核
明添繪進呈(臣)等當即詳細核對將斯底葉安以西
另繪一圖粘簽聲說並將近日攻圍資哩南北兩
山情形逐一註明恭呈
御覽均奏入
上諭軍機大臣曰温福等奏圍𠞰資哩賊寨派往北山
兵四千數百名派往南山兵三千數百名現在中路
攻打資哩之兵不過二千名等語是温福一路之兵
尚覺太少今早據桂林奏攻𠞰墨壟溝一帶山徑偪
仄止容一人行走賊番守住要口我兵勢難攀越又
據脫出之鄂克什番人供亦有南路山徑險窄官兵
進不來小金川因把南路金川帮助的兵撤到這邊
來之語是桂林一路賊番明恃有險可憑無須多賊
防守則桂林統兵雖多亦難並進而資哩一帶賊既
悉衆力拒必係其地可攻之隙尚多若能分派兵練
各處夾攻自可相機𠞰破但必須多集兵衆方足以
供調遣今温福軍營止存兵二千尚不敷用已傳諭
圖思德等即將預備之貴州兵三千名速令總兵李
煦帶領起程赴川其行程雖迅亦須月餘而桂林處
續派之甘凉兵一千名已抵打箭爐附近存扎聽候
收取革布什咱之用此時亦係閒住且桂林現有之
兵已不為少莫若即將此一千兵令其遄赴資哩軍
營應用較為迅速著汪騰龍即派堪以帶兵之副參
一員帶領迅赴資哩汪騰龍仍在桂林處協同進𠞰
以便宋元俊往取革布什咱現據桂林奏後路所駐
新舊官兵已令勤加操練聽候調撥等語宋元俊即
可於此項兵丁内選派千餘帶往革布什咱亦屬近
便又温福奏底木達係澤旺所居從前原擬從曾頭
溝一路直搗其地嗣因三雜谷不能挑派土兵而固
原兵一千名尚不足資進𠞰因而中止今既添派貴
州兵三千名若先攻底木達擒獲澤旺再赴資哩一
帶軍營亦為兩得如事屬可行必需諳習帶兵大員
方為有益今阿桂現在北山梁換五岱回營計貴州
兵調到時色布騰巴爾珠爾早至軍營即可往換阿
桂前赴底木達統兵進𠞰
同日
上又諭軍機大臣曰昨經降旨令阿桂前往五岱軍營
代其帶兵行走阿桂務須帶領官兵盡心攻擊北山
碉卡以圖迅破資哩又閱看温福等所進攻圍資哩
圖形我兵已將資哩寨落逼近圍住想不久即能攻
破但現在五岱用砲力轟之山巖大石卡看來設礮
地方與大卡相對伊等所貼簽云此座大卡甚為險
要官兵雖已佔據山上攻此卡時仍必先下而後上
攻如得大卡再向下攻則資哩即難存立等語該處
情形朕雖未能深悉第據此圖形勢而計朕意與其
下山之後再上攻擊莫若派兵由西首旁邊山梁直
下至資哩寨尾即可截其後路若以為遠而紆曲即
自設礮之地直下山根如無陡險亦可至資哩寨尾
如此則攻取資哩似為更易雖下壓時沿途亦有碉
卡然向下攻取尚不至于費力故于伊等所攻山巖
突起大石卡處畫以硃筆此圖仍著發回温福等視
朕所畫之處或由山梁進攻或直下山攻取惟相度
地方情形一面辦理一面奏聞
同日温福又奏言副都統莽堪察前因鎗傷曾令
回卧龍關調養今鎗傷復發業經身故奏入
上諭内閣曰温福奏副都統莽堪察傷發身故莽堪察
打仗奮勉殊堪軫惜著該部照陣亡例議䘏
三月庚子桂林奏言川省分路進𠞰小金川各路
軍糧不容稍有缺悞查乾隆十二三年用兵金川
案内所有軍糧係於官運之外招商以濟官運之
不足是以源源不絶無匱乏之虞(臣)自接任以來
留心體察因見米價平减民情踴躍至今數月之
久俱係僱備民夫以資輓運第查川省幅&KR0695;廣闊
各州縣遠近不同現今三路分兵所用民夫不下
數萬復經調到黔陜官兵數千名各站民夫均須
添運但此係各州縣均勻派撥一時難以調齊且
時屆春耕未免有妨力作況三路糧臺自十餘站
至二三十站不等背夫日給口糧勢須逐站支發
是每石逓至軍營所耗已屬不少至商運脚價雖
比官運加增但商運並無口糧較之官運每日支
給者通融合筭所費亦屬無多現已派定民夫按
站運送若再加以商運則民力愈紆既無妨於農
務兵糧益裕更有利於軍營實於兵民兩有禆益
前經軍需局司道援例具詳(臣)復詳加體察並劄
商大學士温福提督阿桂散秩大臣阿爾泰意見
相同今已飭司招募殷商上緊趕運仍令查照十
二三年商運價值核之近日情形撙節妥辦不得
拘泥成例惟期核實報銷奏入報
聞
同日桂林又奏言(臣)於本月初五日遣守備陳定
國潜赴巴旺布拉克底地方窺探金川動靜並偵
探番情如有可乘之機即將道路情形一併查覆
兹陳定國于二十一日回營據稱先到巴旺復至
布拉克底據該土舍等稱我與金川雖屬婣親因
屢次隨
天朝打仗懷恨已深惟望一體𠞰除以免後患察其情
詞懇切實非虚假守備隨與該處頭人等託名貿
易同赴革布什咱交界地方詳細查訪該處番民
畏懼金川強悍已經投順者固多而觀望其間欲
圖報復者亦復不少各處要隘多係金川與革布
什咱番民相襍防守前金川調撥番衆分赴西南
兩路暗助小金川意謂我兵不暇兼辦現今該處
防範未為周密若出其不意迅發大兵自能得手
等語(臣)思金川佔奪革布什咱地方復敢添兵助
逆隠肆鴟張似此狂悖不法自應加兵申討今既
有機會可乘宜籌畫萬全以為出奇制勝之計隨
與宋元俊密商據稱革布什咱地方綿亘幾二百
里當擇其險要處所分兵五路合力進攻一路由
郭宗濟野宗攻取木巴拉博租一路由章谷渡河
夾攻木巴拉博租俾賊番前後受敵兩兵會集即
分兵先據默資溝阻截金川來路一面進取吉地
官寨搗其腹心一路由巴旺之高日山嘉舉山等
處分頭攻取薩瑪多堅藏布覺截斷木巴拉博租
會攻吉地一路由茂紐攻取沙沖一路由喀勒塔
爾攻取黨哩以截覺拉喇嘛寺俾其不能救援庶
可不攻自破仍與茂紐之兵會合一處直取丹東
此我兵進取險要各路之情形也惟革布什咱之
西北甲爾壟壩為金川毗連出入之所最關緊要
我兵進攻之處皆在革布什咱東南其西北一帶
不能遥為控制若不先為堵禦金川援兵一到又
費周章查甲爾壟壩與綽斯甲布連界該土司本
與金川世仇連年搆隙自金川侵佔革布什咱以
來其地横亘於中時相為難以致綽斯甲布更深
憤恨前於正月初旬曾密遣頭人繞路至宋元俊
處情願派兵出力今應仍遣陳定國潜赴綽斯甲
布令其揀派土兵佔奪甲爾壟壩斷截金川來路
第須路過覺拉喇嘛寺其地現有金川賊番把守
不便經由應令從明正之木魯等處紆道前往俟
到綽斯甲布後分撥停妥先令妥幹番人趕回送
信陳定國即帶領綽斯甲布土兵約定日期搶佔
甲爾壟壩以扼其要等語(臣)查革布什咱為打箭
爐口外籓籬現被金川佔據且竟敢帮兵黨惡逆
跡顯然將來移師問罪恐未必即能獻兇退地今
既查有可乘之機復有分進之路再四審度機宜
自當攻其無備先為收復之舉(臣)隨令陳定國於
本月二十二日速行潜往與該土司密訂會期俟
一有回信即派官兵各路襲取官兵由東南進發
土兵於西路截攔四面合攻賊番勢必中潰一經
攻克革布什咱地方即與金川逼近該酋聞風破
膽自必退保巢穴則西南兩路之兵皆可乘機直
入其後路章谷茂紐東谷留駐之兵并可盡撤以
便併力前進並預期知會温福阿桂亦即統兵合
擊三路夾攻不難掃穴擒渠早為𠞰滅至(臣)前奏
請預備黔兵三四千以資應用如蒙
恩准酌量行文調取其五路帶兵之鎮將備弁現在密
為籌定臨期飭知以防漏洩所有抽撥兵練(臣)約
計陳定國回信將到之時密調赴各路附近地方
以便同時並舉奏入
上諭軍機大臣曰前據桂林奏進攻東山梁墨壟溝情
形此兩處俱地險而窄雖有多兵猝難施力而温福
前此奏到資哩一帶山隘均可分路攻𠞰需兵甚為
緊要現有之兵尚不敷調派因諭將續到打箭爐之
陜甘兵一千名迅往温福處聽用並傳諭貴州撫督
等將㨂派預備之三千兵即行起程亦速赴西路軍
營備用今桂林奏現擬襲𠞰革布什咱既可控制金
川兼可肅清我兵後路似亦一策但仍需五路分進
兵數似不能太少而陳定國往綽斯甲布訂期會攻
往返不過二十餘日為期甚速是打箭爐所駐之陜
甘兵一千又不便調往西路仍須留與宋元俊帶領
應用至桂林奏臨時或尚須添兵策應再行酌調黔
兵等語黔兵昨已調赴温福軍營桂林若必須添兵
即與温福飛札相商於前項兵内酌撥千餘往南路
備用但如此則温福處兵數仍恐不敷昨已有旨令
文綬預選陜甘兵三千名聽調若果需兵温福即可
星速行知該督先調一二千名應用所有調兵事宜
著傳諭温福桂林迅速札商通融妥辦毋得稍存畛
域又桂林奏請招商協運軍糧亦屬權宜之計但所
稱官運與商運並行民力愈紓且無妨於農務等語
則不可解番地跬步皆山軍糧難以騾馬䭾裝即商
運亦不能不需人背負何獨於民力有益或因官運
有一定脚價商運估值較增小民得以多佔微利因
覺寬紓果有此情形自當據實奏聞不應隠踴其詞
且招商亦不過令其承辦至運脚仍須取給於官是
官運商運名雖異而實同且以官加之價而令商居
其名殊覺非體川省並無殷商恐其中轉不無藉以
牟利何如官為明增價值俾小民知恩出自上踴躍
樂從乎著桂林即速據實覆奏
平定兩金川方略卷二十一
