欽定四庫全書
平定兩金川方略卷二十五
四月丙寅桂林鐵保汪騰龍奏言(臣)等公同籌議
由阿仰東山梁墨壟溝山嶺攻抵達烏分兵四路
一由扎哇窠溝内奪取阿仰山梁派令總兵英泰
王萬邦督攻一由東山梁臨河架礟轟摧隔岸阿
仰碉寨如見官兵於對面山梁得手即搭浮橋渡
河夹擊一路仍由東山梁併力進攻一路由墨壟
溝山嶺相機進取(臣)等分路督催先於十八日在
扎哇窠溝内晝夜攻打對面山梁我兵屢次攀越
上登因賊番鎗石甚緊未能即克至十九日寅刻
賊勢稍懈我兵乘間鼔勇先登隨後各兵直撲賊
碉抛擲火彈賊衆驚逃我兵分頭追殺直取阿仰
地方其東山梁下放礮官兵望見大兵已抵對面
山梁賊番正在拒敵迅速搭橋渡河一路由上壓
取一路由下仰攻賊番窘迫竄逃殱戮無數大兵
會集從東山梁前進盡克賊碉共攻得地方六處
一名耳交一名喀爾阿一名噶爾阿一名格藏一
名巴斡一名格宗直至達烏對岸其東山梁上領
兵將偹奮力攻取梁上賊番一見阿仰火起且大
兵抄越在前恐致兩面受敵勢已驚惶我兵奮勇
上前賊番不能支禦追過山口殱戮甚多至墨壟
溝山嶺一路賊番勢孤膽怯我兵衝殺上山搶佔
要路燒燬碉卡賊均奔逸遂會合東山梁之兵分
路攻奪碉寨無不望風逃遁又得地方四處一名
普格崖一名果洲一名古瓊喇嘛寺一名鸚哥嘴
二十日辰刻直抵達烏一擁而進賊人不料我兵
迅至直撲碉卡砍殺賊番對岸官兵復渡河夹攻
賊人棄碉驚竄退守山梁我兵現將達烏官寨全
行佔據共攻獲沿山寨落一十四處計程三十餘
里共得碉房六百餘座殺死賊番六百餘名所有
在事領兵滿漢官弁無不勇往争先兵練等亦傷
損無多此皆仰頼
皇上天威得以勢如破竹查新得墨壟溝喇嘛寺其旁
皆有路可通金川現已派撥官兵嚴加堵禦其餘
要隘亦皆撥兵防範所得碉寨每處酌留幾所以
偹收貯兵糧火藥餘概拆毁從此查探路徑督率
官兵乘勝罙入以期掃穴擒渠奏入
上諭内閣曰桂林等奏分兵四路連日攻取阿仰東山
梁墨壟溝達烏各地方是處為賊緊要門戸峻險異
常桂林調度深合機宜鼓勵將兵得此要地實屬可嘉
在事之將領弁兵並著交部從優議叙
上又諭軍機大臣曰桂林等奏設法進取分路奮攻調
度甚合機宜將領弁兵等亦俱奮勇出力深為欣慰
已有旨交部從優議叙矣桂林從未經歷軍務乃能
籌辦妥協若此特賞御用玉韘以示嘉奬鐡保汪騰
龍亦各賞荷包一對益當加意奮勉迅成大功其將
弁等出力攻碉殺賊者著桂林將備賞花翎分别賞
戴其中如有勇往超衆不拘滿洲綠營並奏聞賞給
巴圖魯號俾將士等益知鼔勵王萬邦英泰亦著賞
戴花翎桂林既已攻得墨壟溝達烏一帶險要現在
進攻僧格宗賊番甫經受創心膽皆驚自必望風而
靡官兵即可乘勝直入迅搗賊巢擒獲逆豎尅期蕆
事但僧格宗為小金川咽喉恐賊衆舍死固拒該處
賊寨較大或尚湏多兵分𠞰俟全得革布什咱後即
令宋元俊回至僧格宗協同進攻若僧格宗碉卡易
扵攻破不湏宋元俊之相助即無庸急扵調回朕意
革布什咱若經全得其地已與金川相近此時索諾
木似尚未能多為准備宋元俊現統兵練亦不為少
或竟出其不意乘勝直進扼金川噶拉依之險官兵
將来進𠞰尤為得力果能如此則宋元俊之功不小
但亦湏審度萬全不可不惜兵衆冒昧輕進此等行
軍機要朕亦不能懸斷著桂林與宋元俊迅速劄商
就該處實在情形熟籌妥辦
己巳
上諭内閣曰前以調赴川省之滿洲兵二百名黔兵五
千名陕甘兵六千名遠道䟦涉曾經加賞一月錢粮
今據李煦奏續調之貴州兵三千名業自畢節起程
赴川並據文綬奏報續調之陜甘兵三千亦經陸續
起程該兵丁等啓行迅速勇往可嘉著一體加恩扵
伊等到軍營之日各賞給一月錢粮即在川省軍需
項下支發
壬申桂林鐡保汪騰龍奏言查阿仰東山梁墨壟
溝達烏等處先經督兵攻克茲復察勘情形東西
兩山内扼要之處尚有格烏巴桑及那隆山嶺必
湏一併攻克我兵前進始無後顧之虞隨扵二十
二十一等日飭令侍衛將領帶兵分路奪取賊番
聞風喪膽先已陸續奔逃我兵一到無不棄碉竄
逸殺死賊番十四名搶佔碉房石卡七十餘處惟
逹烏前面山勢陡峻逃散各番現在聚集悉力拒
守如必爭此路口賊人危急勢必抵死相持未免
稍稽時日詢之熟悉山路土兵知尚有可繞之路
業已密派妥幹員弁潛带熟諳土兵查探間道分
兵繞截前後夹攻使彼兩面受敵即可乘勝直抵
僧格宗
同日桂林又奏言據宋元俊禀稱元俊領带官兵
分路進取緣丹東及覺拉喇嘛寺為路較遠該處
賊番聞信拒守元俊統兵圍困丹東晝夜用礟轟
擊力攻數日賊人頗見驚惶隨于二十二日督兵
四面攻撲砍奪碉門奮勇殺入賊番無路奔逃有
跳碉圖脱者俱被我兵鎗斃其不能竄出者頭人
二名番衆五十餘名盡行誅戮酌留官兵駐守即
率領遊擊沈寬等隨带大礟赶赴覺拉喇嘛寺盡
力轟摧該番受困已深又見大兵繼至當即潰散
我兵四路截擊又殺金川頭人一名番衆七十餘
名統計攻獲革布什咱地方三百餘里民戶二千
餘俟查清另報再查甲爾壟俱地方在革布什咱
西北前因我兵俱在東南進發勢難控制故密遣
陳定國紆道往綽斯甲布調令發兵先行佔據以
防其抗拒旋因革番旺勒丹暗行勾結機有可乘
元俊統兵進取全行收復金川並無抗拒之跡兹
據綽斯甲布土司已發兵在交界處所元俊飭令
暫行駐扎聽候調遣等語(臣)查革布什咱既經全
得雖金川尚無逆跡但狼子野心實為叵測將來
設鎮安營既須事竣後籌辦則該地人心初定自
應於各要隘駐守官兵以資防範(臣)隨飭宋元俊
派撥官兵嚴加堵禦并將投誠番衆妥為安頓即
令赴甲爾壟壩相機辦理再現在護軍統領明亮
帶同侍衛章京等於三月二十五日來扺達烏軍
營(臣)即會同督兵前進奏入
上諭軍機大臣曰桂林奏續又攻得格烏巴桑那隆三
處現在覓間進攻僧格宗所辦甚好此時兵氣益揚
惟盻擒渠掃穴速得捷音至另摺奏報革布什咱之
地全行收復辦理頗為迅速惜所籌未能妥合前遣
陳定國往綽斯甲布調令發兵佔&KR0008;甲爾壟壩該酋
業已發兵今既盡得革布什咱之地正當乘勝進勦
金川攻其無偹乃宋元俊飭令綽斯甲布番兵暫駐
界上聽候調遣失此極好機會甚為可惜蓋宋元俊
見革布什咱全行收復其意已足遂不復計及金川
尚不免狃于綠營習氣使宋元俊即乘官兵新勝之
銳徑搗金川據彼噶拉依諸險其功績為何如朕賞
功之典又當何如惜乎所辦僅止于此此次全行收
復革布什咱本應予以優叙因此一失功過只可相
扺矣又摺内稱該地當人心初定自應于要隘之處
駐守官兵以資防範等語桂林所見亦誤革布什咱
之地久為金川侵佔今經官兵收復節次殱其防守番
衆甚多又殺其頭人三名索諾木豈有不知况聞索
諾木已將帮助小金川之賊兵撤回必係知官兵復
其侵地懼而自防尤當乘其未偹之時出其不意先
發制人今宋元俊辦理既錯桂林即應就近申飭不
當聽其坐守觀望桂林在軍營節次所辦事務悉能
妥合惟此一節則不免於失算至索諾木從前敢於
佔&KR0008;革布什咱已與僧格桑佔&KR0008;鄂克什之罪無異
且又潛發賊兵幇助小金川更屬黨惡不法即使僧
格桑就擒金川之事亦難歇手與其待彼匿兇拒命
再為擒勦何如及此時預辦之為省力乎朕非必欲
窮兵黷武但就現在情事而論大兵既撤之後豈能
保索諾木之日久不出滋事是此賊不除終為番地
之患不可不籌一勞永逸之策以靖邊圉今既有可
乘之勢昨又傳諭文綬偹調兵三千名兵力不為不
厚豈可稍事因循仍貽後患耶温福桂林惟當竭力
相機妥辦勿止圖擒獲僧格桑便思完事
(臣)等謹按索諾木佔&KR0008;革布什咱在乾隆三十
六年四月至五月間僧格桑即侵圍鄂克什小
金川實憑藉金川始行肆逆是兩酋厥罪維均
况小金川既恃金川潛助以抗顔行是勢必掣
制金川而後可滅小金川革布什咱通金川之
路最多宋元俊收復時即當於所通隘口相度
形勢乘間進攻即不能遽抵其巢索諾木必撤
回遣助小金川之兵力以圖自守乃宋元俊狃
于小勝未嘗詳加籌計仍復同至約咱軍營致
酋得以合力拒命一一皆如
睿算是冬令汪騰龍等從革布什咱進攻金川又令舒
常從宜喜進攻金川南路大兵遂得即時䍒入
皆因掣其所助之力故能摧堅搗穴則宋元俊
等之謀事不成殆不能更置一喙矣
同日色布騰巴爾珠爾豐昇額奏言(臣)等於三月
二十日抵阿喀木雅軍營次日同將軍温福共登
南山高處相度地勢官兵現安大礟緊對山上賊
碉施放二十二日又登北山同阿桂相度山形亦
指定賊碉放礟已將碉角轟摧惟是賊番狡詐恃
其山險碉堅形同鼠穴潛匿其中且珍惜火藥不
肯輕放一鎗必度官兵臨近然後施放是以官兵
奮勇殺賊因此受傷者有之今阿桂築碉安礟轟
打普爾瑪地方官兵有碉可蔽既不至於多傷而
從碉孔内見賊運送水粮即可放鎗擊打所辦亦
為得要至温福營盤在阿喀木雅山迤西(臣)等即
同在此營辦事此間雖山勢險要而繞營皆係大
河亦便於取水查滿洲綠營及土練土兵原有一
萬六千餘名除陣亡患病等項軍營實有一萬二
千六百餘名(臣)等現同温福阿桂佔據南北兩山
晝夜連放鎗礟使賊不得休息庶幾迅為攻克奏
入報
聞
同日温福色布騰巴爾珠爾豐昇額阿桂等又奏
言據探路人回稱喇卜楚克山頂積雪雖大其下
尚有小路可以攀附而上若官兵乘夜繞過大山
從此上登壓下將山㘭内賊碉攻取又從此傍山
前進立卡直壓木闌壩寨落方為得勢(臣)等預派
兵將並偹築卡木石别派官兵一隊繞往攻壓親
帶官兵於山旁險處壓取木闌埧至(臣)阿桂在北
山一面施放大礟將普爾瑪水碉轟擊一面從别
斯滿等處截斷賊人接應之路分派官兵向下接
連築卡今水碉已漸摧隳我兵立卡處所距賊碉
僅隔一箭之地别斯滿賊人已難接應由此順坡
而下再立數卡截斷賊人援路奪取水碉則美卡
之賊其勢愈為窮蹙即可相機攻奪若果得手並
可乘勢進攻舊鄂克什官寨但賊人尚恃其山高
勢險林濠深密堅築卡碉抵死拒守(臣)等惟有同
心併力以圖早蕆其事所有投出鄂克什番人並
錄供詞進呈其人口交與該土司收領奏入
上諭軍機大臣曰温福等奏進攻美美卡雖賊人恃其
地險碉堅亦當用計攻取于事庶為有益朕向慮此
路兵少今兵一萬二千有餘亦屬不少温福等但能
一心前進自易奏功再據投出鄂克什番人供稱桂
林已奪取墨壟溝又將革布什咱收復是僧格桑處
得信甚為迅速索諾木亦必彼此相通我兵正宜乘
其未偹速將僧格桑擒獲即進兵縛取索諾木始為
有益否則僧格桑逃入金川索諾木預為准偹嗣後
不無費手即如從前追捕阿睦爾撒納時我兵已逼
近賊營而阿睦爾撒納即于遣人之際得以乘間遠
颺此等逆酋惟在乘機速辦而數千里以外朕雖降
旨訓示倉猝之間原無定象朕旨即詳其中亦未免
稍有不合之處但當熟察情形相機籌畫以冀成功
同日温福色布騰巴爾珠爾豐昇額阿桂奏言索
諾木逞凶佔地黨惡帮兵革布什咱雖經官兵收
復或僧格桑逃入金川未必遽肯擒獻是接辦之
事自應預為通盤籌畫(臣)等前奉
諭旨留心察訪並將山川夷險程站遠近商桂林今復
遵
旨公同籌議查軍營内革職提督董天弼守偹袁國璉
等在川三十餘載一切進兵道路皆所熟諳據稱
乾隆十二三年進𠞰金川十路七路分合不常其
實只有六路亦總以前抵勒烏圍噶拉依為主其
一為喀爾薩爾正路由小金川美諾起程至噶拉
依約有五站從前經略公傅恒進兵由此其一為
丹壩由維州二道橋起程經梭磨卓克采從噶克
番境前至其地再進即抵勒烏圍約有二十餘站
皆屬﨑嶇難走而丹壩之穆爾津岡尤為險隘岳
鍾琪由此進兵前後三年總因路險碉堅未能進
攻寸步其一為僧格宗由美諾而南經克舟九寨
前抵噶拉依約有六七站路亦險窄總兵馬良柱
曾由此進兵其一為革布什咱由吉地官寨起程
至正地前抵噶拉依約有四五站但正地前係革
布什咱地方久為金川所佔其一為馬爾邦由章
谷起程經巴旺布拉克底至噶拉依約有五六站
此路亦屬險狭其一為甲索由綽斯甲布之墨克
爾官寨起程至勒烏圍三站再至噶拉依亦三站
但均隔大河且中有瑪雅岡碉寨林立攻打費力
從前亦未攻進此六路之外今又訪得俄坡一路
亦從綽斯甲布官寨起程至勒烏圍僅兩大站路
近山平行走較易(臣)等又密訪前經走過之人所
說大概相同查喀爾薩爾既係正路(臣)等攻得美
諾即當由彼統兵前進至丹壩一路據稱穆爾津
岡險仄異常是以從前未能攻進其俄坡一路道
路稍平非甲索之比今綽斯甲布既稟請發兵攻
取本魯宗地方桂林處現又遣人前往諭令截斷
甲爾壟壩是該土司乘機復地之心頗為踴躍惟
在駕馭得宜尚可資其兵力此路當與桂林密商
妥辦至各路中當擇其最要者(臣)等親統兵前進
其餘或派將領帶兵進取或竟有無庸進兵者總
俟臨時想度地勢及兵力如何熟籌辦理奏入
上諭軍機大臣曰溫福奏進𠞰金川各路情形著於應
進兵時酌量妥辦至前諭以僧格桑逃往金川索諾
木若不擒獻即一面向索一面進攻今觀兩酋黨惡
情形極為深固索諾木斷不肯將僧格桑獻出若攻
破美諾逆酋逃入金川即統兵尾隨追捕不必復向
索取徒致輾轉稽延兵貴神速惟在温福等隨時相
機辦理朕不能於六七千里外一一代為籌畫也
同日温福色布騰巴爾珠爾豐昇額阿桂又奏言
查從前禁止番民下壩一事原因征𠞰逆酋帷恐
奸人得至内地探聽消息起見但三雜谷一帶番
衆藉此餬口視為常業驟行禁止實非安輯窮番
之道所有下壩一事即應停止其禁於現在軍行
不為無益至於小金川番衆現當攻𠞰不惟不敢
前來下壩即使番衆果思入口營生則其散更速
此時似可毋庸過慮且三雜谷之人既有印票内
地各塘汛關隘自須騐票稽查如果有奸人混進
口内原可隨時拏解現在咨明桂林阿爾泰繕寫
檄諭遵照辦理奏入
上嘉之
同日明亮奏言(臣)於三月十三日自成都起程至
二十五日抵南路軍營及見桂林據稱革布什咱
業經收復又攻得達烏等處(臣)察看此一路山高
路狹賊人碉卡甚堅但已心驚膽落仰頼
皇上威福官兵奮往即可進搗賊巢(臣)惟謹遵
聖訓與桂林和衷商議相度機宜努力奮勉奏入
上諭軍機大臣曰前以桂林一路無帶兵得力之人
因令明亮同侍衛章京等往彼相助但桂林於清文
向未諳習是以節次傳諭之旨皆用漢字繕發今明
亮用清字奏摺桂林未能明曉轉非和衷集益之道
嗣後明亮遇應奏事即同桂林具奏列銜在桂林之
下汪騰龍之前不必另用清字桂林此次籌畫軍務
悉合機宜明亮在彼止須協同辦理不必自出主見
致滋岐悞至於馬上馳騁身先士卒原非桂林所長
自係明亮之責惟當督同侍衛等實力奮勵尅期奏
績
(臣)等謹按和衷共濟賢者所難况攻勦紛繁之
際意見豈必盡符一有齟齬所關於軍務者匪
淺古來非無勇將謀臣而互相傾軋迄無成功
者何可勝道
皇上於桂林則嘉其辦理軍務悉合機宜而馬上馳騁
未嘗責以所短於明亮則戒其自出主見致滋
岐悞而身先士卒正欲用其所長且因桂林不
熟諳清字併諭令明亮無庸專奏使之協恭集
益兩絶猜嫌蓋
聖明知人器使思患預防至於如此桂林等苟能敬遵
聖訓紬繹而推廣之待人持己各得其宜則傾䧟之端
無自而起矣
同日色布騰巴爾珠爾豐昇額奏言(臣)等嚴訊五
岱據供前此副將色倫泰陣亡因總兵馬彪所領
官兵並不遵照撥給而烏什哈達亦不遵派委是
以自行具摺𠫭奏至去歲十一月十三日進攻巴
朗拉乘夜打㐲綠營官兵忽而鼓譟退回非我畏
難不進又既得巴朗拉以後日隆宗賊番先行逃
遁並未敢妄報殺賊得功至前在成都起程沿途
更換馹馬有道員查禮監放未嘗搶馬帶至軍營
等語復傳集在五岱隊内之侍衛官員隔别研究
衆供俱屬相符請
旨將五岱革職留於軍營自偹資斧效力贖罪奏入
上諭軍大大臣曰色布騰巴爾珠爾豐昇額辦理此事
甚為錯謬摺内但將無關緊要之事審實數欵其有
關緊要者如五岱參奏温福僅圖安逸並不親身打
仗致有失機如果屬實則罪温福若無此事即係五
岱居心奸險自占地步事之有無皆軍營官兵共見
共聞有何難于剖白何以伊等皆未詳悉詢問即或
温福誣奏五岱伊等亦當並𠫭温福勘取兩造合詞
定案不可徒就一面之供作為証據再如五岱奪取
馹馬一事五岱不肯認承即當詢明更換何馹之馬
提同質審斷無不得實情之理若止將跟隨五岱之
侍衛官員審訊伊等奸告五岱即係奸告自己且旁
無証見自不肯承凡事務得實情斷不可以顢頇了
事着傳諭色布騰巴爾珠爾豐昇額另取兩造供詞
其孰是孰非之處務在遂一審明具奏
乙亥
上諭軍機大臣曰朕雖派遣色布騰巴爾珠爾豐昇額
查審五岱並非現在急務五岱本一庸陋之烏拉齊
不過革退當兵令其效力自贖尚不至於正法且此
事亦無甚緊要伊等若已審出實情便可完結否則
竟俟大功告竣之後再行審理亦無不可今當同心
協助温福滅賊成功為要伊二人至營日久曾否帮
同殺賊奪碉及現在彼處情形如何朕盻望甚殷著
即據實覆奏
同日
上諭軍機大臣曰在京居住之楊素本係金川人自能
知彼處地勢着賞給六品頂帶並賞戴藍翎派副前
鋒校德明額帶往四川軍營交與温福令為嚮導其
德明額即留軍前差遣
平定兩金川方略卷二十五
