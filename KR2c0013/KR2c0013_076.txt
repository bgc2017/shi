欽定四庫全書
平定兩金川方略卷六十八
七月庚戌
上諭軍機大臣曰前豐昇額奏與舒常約會同日進攻
宜喜日旁此時即使攻得碉卡亦只可在山梁駐守
斷不宜乘勝輕進致賊番邀截後路屢降諭旨甚明
至阿桂現已全師而出並將章谷一帶派兵嚴防無
庸豐昇額復行前往業經屢諭豐昇額仍駐宜喜軍營
鎮撫綽斯甲布以俟另籌進勦昨據阿桂奏已咨豐
昇額令其不必前赴丹壩豐昇額接到咨文自仍駐
兵不動即或已經撤兵起程接奉朕七月十六日所
降之諭務當遵旨即回宜喜但當噶爾拉昔嶺兩路
俱無進攻之兵恐賊番注意於宜喜一路不可不及早
預防豐昇額等應將所有營卡妥為棤置如有應防
隘口加緊嚴防勿使賊番軼至設或賊番潜窺營卡
必湏盡力禦擊殱戮無遺使之不敢輕視至宜喜後
路必當加意防禦而丹壩一帶尤為緊要即可令五
福官逹色帶兵在彼守駐實力嚴防毋稍疎懈此時
計距大兵進勦金川之期尚有數月惟當嚴密部署
實力防禦並留心駕馭綽斯甲布為現今應辦要務
前諭鄂寳同豐昇額等以次撤回著令豐昇額仍駐
宜喜則鄂寳亦當仍在覺木交駐辦糧務雖據稱宜
喜軍糧足支五月此後仍當源源接濟使之充裕著
富勒渾文綬各將接運軍糧事宜上緊籌辦鄂寳亦
湏實力經理
辛亥劉秉恬奏言木果木軍營撤出兵丁應需帳
房鑼鍋鳥鎗腰刀長矛弓箭等項(臣)飛飭軍需局
如數製造迅速觧營應用但鳥鎗一項為攻勦所
必需刻不可緩(臣)一面飭局盡力製辦先行趕觧
一面飛咨護西安撫(臣)畢沅將該省各營鳥鎗調
集四五千桿觧川應用至腰刀一項一併咨明運
送四五千把較之川省打造需時實為捷便此項
鎗刀並由該省雇備長騾直送四川至現在咨取
之數未免浮於兵丁所需之數但此時正值大兵
雲集即寬為備貯不嫌多餘且將來亦可撥還各
營以備平時操練奏入
上勅軍機大臣議奏随經軍機處議覆請如所奏辦理
上從之
壬子豐昇額舒常奏言(臣)等查綽斯甲布一路内
分宜喜日旁兩處所有兩營兵丁除分守要隘及
陣亡受傷患病遣回外其打仗應差兵丁約計不足
六千(臣)豐昇額若遵
旨於此路兵内再帶二千名前往大板昭會兵攻勦則
綽斯甲布一路兵力更单且温福阿桂兩處均未能
發兵前往勦洗是布朗郭宗大板昭一帶已為賊
番佔據此刻既不能成夾攻之勢而五福處除分防
各隘外所餘官兵僅有七八百名雖添此一二千兵
亦不足長驅深入且綽斯甲布至大板昭迅速䟎
行亦需四五日兩地孤懸更恐上煩
聖慮莫若俟新調滇兵二千得有扺川信息(臣)豐昇額
再將此處官兵酌量抽撤數百名前赴大板昭并
將滇兵截住即由彼處相機進取似于攻勦可收
實效同日五福奏言(臣)前據卓克采糧員報稱
防守大板昭官兵被賊冲散投至卓克采地方(臣)當
令副將李天佑星赴三雜谷查察情形駕馭該土
司等派撥土兵嚴加防範于駐防兵内酌派七百
餘名令副將李天佑恭將索爾泰都司長春帶領
駐劄丹壩瑪譲地方防守至嘉覺格江為綽斯甲
布進兵後路(臣)量撥兵二百名飭交候補參將留
住帶領駐劄加謹防範所餘一千二百餘名欽
遵
諭旨回候補副將西德布豐盛阿候補參將伊常阿分
起帶領於七月初七日自丹壩起程前往大板昭
相機籌辦均奏入
上諭軍機大臣曰前次原因美諾尚係官兵駐守阿桂
必赴彼處勦賊因令豐昇額往大板昭為夾攻之計
今既與前次情事不同所謂移步換形自不可冐昧
輕往已輕節次諭知今豐昇額未奉停止之旨即能
審度事宜不拘遵旨即往可謂具有見識又前因阿
桂孤軍懸駐賊境勢急待援屢諭豐昇額等帶兵接
應繼聞阿桂全師而出即諭令豐昇額仍駐宜喜毋
庸前往現在豐昇額已知阿桂撤兵退出自仍在宜
喜駐至丹壩一路亦關緊要是以昨諭五福官逹色
同帶兵駐彼防守今五福於奉到前旨随帶兵前赴
大板昭豐昇額聞之即當迅速檄令停止不應聽其
竟往且五福帶兵無多而大板昭之賊未退五福若
去不但無濟並恐有碍著星速傳知五福令其即遵
昨日之旨速回駐守丹壩毋致羈延貽悮此一節并
令五福知之
同日畢沅奏言(臣)查頭起京兵已於七月初七日
自京起行按程核筭約計本年二十八九日
即可抵西安省城若西安二千滿兵亦照京兵
之例間二日一起按站倒換馬匹前進則京兵
接踵而至雲棧以西勢難同時進發若俟京兵
及吉林等兵全數過竣再行接續行走未免
為日稍遲(臣)查滿兵一名原有拴馬一匹應即
令乘騎本身之馬按站前進直扺成都另于
存貯馬價銀内撥給一匹價價銀拾伍兩以
為買雇馬騾䭾載軍装之用随飭附近地方
代雇長騾五百頭與各兵自買馬匹通融搭載
軍装足敷䭾運酌量棧内情形以兵二百五十名為
一起分為八起(臣)書麟帶領連日行走於本月
十四日起至二十一日止滿兵二千名即可全
數起程則人馬不致疲罷而䟎程較為便捷奏
入
上嘉之
同日
上諭軍機大臣曰現在仍湏先攻小金川令阿桂在南
路富德在西路統兵進勦收復其地所有一切機宜
昨已傳諭阿桂酌量妥辦並密諭阿桂除現勦金川
三路外另於河北一帶訪覓要路攻其無偹今思阿
桂在南路必仍由僧格宗一路進攻若僧格宗尚能
守住自為便易即或張玉琦亦已帶兵退出䆒係輕
車熟路攻取亦較上年省力但既至僧格宗必仍俟
攻復美諾後再行收勦底木逹等處恐逆酋僧格桑
聞信預行竄逸豈不失此機會著諭阿桂於富德到
營後與之講論明晰令其由成都馳赴日隆帶兵同
海蘭察進勦於攻得資哩後即帶兵往截美卧溝斷
絶賊酋歸路或由鄂克什明郭宗前進或由别斯滿
一路前進臨時酌量而行俟富德等截往美卧溝之
路阿桂速偵訪逆酋下落若在美諾即統兵先勦美
諾若仍在底木逹木朗郭宗即先勦底木逹等處與
富德成夾擊之勢方為萬妥今西安駐防兵二千已
於七月十四至二十一日全數啓程到營必速已諭
文綬俟其到省時南路西路各分一千令即馳赴其
各省所調之兵貴州一千最早餘如湖南雲南陜甘
湖北亦俱可陸續到川各按兩路分撥前往阿桂於
此各處生力兵到後約敷兩路之用即通知富德等
同時進兵搃湏於今冬將小金川全行克復仍分路
進勦金川愈速愈妙看來兩金川氣候冬令尚多晴
霽是以前此攻克巴朗拉美諾等處皆於冬底成功
此皆已事之可見者阿桂務湏竭力熟籌妥辦並即
預籌進勦金川之路分兵進攻出其不意以期克捷
癸丑阿桂明亮奏言查兩金川賊人自侵軼底木
逹布朗郭宗以來牽連肆擾致木果木美諾一帶
臺站地方皆不能固守(臣)等經月以來實不勝切
齒痛恨晝夜思維以各路大兵進討彼即竭力負
嵎不過自救其死何能乘虚軼出猖獗轉至于此
實由董天弼本係衰庸疎於防範且不守碉卡另
立營盤賊番窺伺已久而各處臺站兵本無多又
皆怯懦是以底木逹等寨一經失守各處軍臺望
風奔潰至該督等查拏夾埧並不于賊番出沒之
處督兵擒勦轉照内地緝捕之例分派兵丁於降
番各寨逐一搜查以致番衆驚疑生怨賊匪得易
於勾引一處煽動各處皆因而滋擾至於木果木
一路每次進攻未曾得利徒致損傷而所拏卡柵
零星分布其中僅有十餘人及二三十人為賊番
窺破併力於一二處則其餘各處相繼潰散至木
果木失事時登春牛厰賊衆尚屬無多惟因散出
客民兵夫從此經行兵丁即已不戰而逃而美諾
鄂克什相繼失守覈其潰敗之由實因兵丁自行
逃散並非賊番之力能至於此且據功噶爾拉木
果木脱出兵丁供稱賊番分頭搶撲于木果木豋
春一帶所獲鉛藥鎗砲軍器米粮等項為數雖甚
多而其打仗賊番止有此數實在無可加添即小
金川降番勦殺之餘俱行依附金川亦不過千餘
人(臣)等一面俟派調滿漢官兵來川一面將續辦
進攻情形通盤籌畫並將西路各兵設法鼓勵以
作其氣申明軍律以悚其心務在痛勦賊番先清
美諾進掃金川誓必不令兇狡兩逆酋得以倖逃
法綱
阿桂明亮又奏言六月二十九日准豐昇額來咨
詢當噶爾拉一路是不需兵應援(臣)等以現在南
路防範嚴密可以無庸接應惟西路官兵除新調
黔兵一千數百名並(臣)等南路派往千餘外其餘
出來之兵均不足恃新調黔兵應令即赴巴朗拉
逹木巴宗等處以資防守並已飛咨劉秉恬富勒
渾等辦理至(臣)等前此察看各土兵内聞美諾失
事不無觀望並有逃去者當將帶兵之人嚴加申
飭並傳知該土司土舍等轉飭屬下番人令其感
恩出力毋得稍有搖動嗣(臣)等帶兵殿後撤出見
沿途各隘皆有土兵駐守接應始知巴旺布拉克
底土司已將得力頭人盡數派出並攅集土兵把
守後路其明正土司及革布什咱土都司亦俱添
兵接應(臣)等查其兵數較之原派之數實有多餘
看來各土司尚知報效不肯為賊番等所眩感此
次後路防範嚴密賊番不敢前來窺伺甚為得力
(臣)等除量加賞賚外並諭以賊番猖獗如此則其
取死愈速現在
大皇帝添撥京城及東三省以及各省精兵合力進勦
務在尅期掃滅汝等倍加奮勉自必承受
重恩伊等深為感悦
阿桂又奏言查從前底木逹布朗郭宗等寨為賊
所佔其時未久自不能即為堅拒誠如
聖諭上緊攻勦或可期其速得今美諾扼要之地已經
失守而小金川鄂克什地方官兵經年所攻克者
均為所佔南北阻絶不通此際情形與從前迥不
相同已無分攻底木逹布朗郭宗之路而南路兵
力僅敷堵守亦不能更攻開此路至奉
旨令豐昇額舒常由大板昭勦賊之處查收復底木逹
及布朗郭宗地方自應於别斯滿及大板昭等處
分路進攻但此時西路非俟新兵到日不能舉動
而各省所調新兵非三四月不能全到現既未能
遽攻底木逹布郎郭宗則豐昇額等此時亦尚可
無庸移駐致啓綽斯甲布土司之疑計綽斯甲布
距大板昭路途尚為不遠俟將届進攻之期或仍
酌留舒常在日旁宜喜等處牽綴賊勢再令豐昇
額統兵前赴大板昭一帶合力攻勦似為妥善臣
已將此扎知豐昇額商酌妥辦至滿洲勁旅自較
綠營為足恃今蒙
皇上先已派調健銳火器兩營及吉林額魯特兵五千
陸續前來於攻勦既為得力而此時失事之餘軍
心亦藉以自壯(臣)遵
旨將現派滿洲勁旅數萬添派之處曉諭各營兵丁並
傳知各土兵等使共知賊首勢在必滅庶足以作
其勇往之氣其新調官兵應赴何處偹用亦俟籌
定全局後檄知帶兵將領遵照分進
阿桂又奏言昨准海蘭察劉秉恬等將美諾明郭
宗鄂克什等處失守情形抄送摺稿前來伏思綠
營兵丁本多怯懦而西路又失於撫恤以致人無
戰心但自木果木而美諾自美諾明郭宗而鄂克
什望風退避處處皆成瓦觧其情實堪駭異此時
海蘭察退守日隆劉秉恬先至巴朗拉其兵丁踉
蹌奔潰之情不知作何光景查自巴朗拉以至美諾
此路實為進勦小金川正路但道路延長其間如
斯底葉安資哩鄂克什路頂宗明郭宗形勢均為
險絶是以自前歲進勦以來官兵節節力攻如資
哩攻至三月有餘鄂克什攻至五月有餘路頂宗
明郭宗二處亦皆攻至兩三月有餘而資哩尚以
截後而得鄂克什尚以設計而取歷時一載始能
逐次開通其大板昭一路董天弼亦攻至三月之
久並無寸進直至美諾既破然後底木逹布朗郭
宗望風而下今此數處既復被賊番佔據則其偹
禦愈嚴死守愈甚而大兵進勦事宜亦當早為預
備臣日夜籌計不勝焦切又因美諾木坪兩處道
路不通文報皆自省城來往動至旬餘於實在消
息既難迅速相通且於緊要事宜更難乘機酌辦
伏思當噶爾拉後路險隘之所均為我兵所據如
翁古爾壟以前之思紐迤西之真登梅列等處悉
已防守嚴密或與僧格宗碉寨相望或據其上游
俟新兵調至攻取尚為不難至明亮於此一路甚
為熟習自應遵
旨令其帶兵駐守以綴賊勢(臣)將各處防守事宜一一
督催辦竣輕騎簡從擬於數日内自南路起程馳
赴巴朗拉逹木巴宗一帶察看情形與諸大臣等
亟整兵力熟籌進取之策並與督臣等將撥夫運
粮接濟等事悉心經理約計爾時色布騰巴爾珠
爾亦抵軍營更可將一切機宜公同商酌再行詳
悉奏
聞恭侯
訓示
同日富勒渾奏言(臣)奉
上諭鄂克什土司色逹克拉與僧格桑仇怨甚深若為
所得必無生理小金川頭人穆塔爾自必復叛從賊
此二人現在作何下落又鄂克什土舍雅滿塔爾近
日現在何處一併查明具奏等因(臣)查色逹克拉携
帶眷口駐守逹木巴宗雅爾塔爾前隨(臣)於巴朗
拉一帶設卡廵防現在駐守日隆其小金川頭人
穆塔爾經松茂道查禮給與口糧安置資哩日隆
等處(臣)查資哩日隆處處與賊境相通此等降番
未便安在緊要隘口復滋勾結查穆塔爾係帛噶
爾角克碉頭人該處於初一初二等曰失守穆塔
爾初四日始來乞降形迹亦有可疑(臣)因飭粮員
將穆塔爾嚴加拘守其跟役衮布木等十六名分
起觧省收禁侯辦至老弱婦女分交鄂克什瓦寺
兩土司收管嗣據查禮禀稱海蘭察調取穆塔爾
至軍營聽用已經劉秉恬將穆塔爾觧交海蘭察
收訖均奏入
上諭軍機大臣曰阿桂奏復查辦軍營事宜及陳明賊
番滋擾緣由皆與朕節次所降諭旨脗合美卧溝失
事之故皆為董天弼所悮實属死有餘辜而劉秉恬
不早恭奏其罪亦無可逭現在添兵易將氣象一新
從此舉動順利自可仰邀
天佑迅速成功阿桂等當實力勉為之至現籌收復小
金川自湏仍由西南兩路進攻而西路多係木果木
潰出委靡之兵不可不急為整頓阿桂親往經理於
事更為有益兹已另諭色布騰巴爾珠爾富德俱馳
赴日隆一路與阿桂會商諸事西南兩路何者尤為
緊要阿桂即同色布騰巴爾珠爾進攻其一路則令
富德同明亮進勦至大板昭一路或令舒常帶兵或
另派人前往均著阿桂詳晣妥籌悉心調度又前據
阿桂奏一聞賊番侵擾底木逹等處之信料其必有
小金川番人為内應即察各寨頭人内之跡涉可疑
者羈留營中不令回寨所辦甚為得要此等頭人看
守軍營作何處治未據奏及亦著阿桂附摺奏聞又
阿桂另摺奏請將後調黔兵一千令赴巴朗拉逹木
巴宗等處以資防守已飛咨劉秉恬富勒渾辦理等
語所辦甚是西路潰出之兵隳頽不振不可不酌添
新兵為措置以冀改觀現在添調滿漢各兵幾及二
萬已分兩路前往備用阿桂可悉心斟酌令於各兵
到省後即按兩路分撥照料前往至豐昇額等軍營
現兵不及六千力太单弱且又無滿洲得力之兵著
阿桂於新到各兵内酌量撥給並湏籌及進勦金川
時或應仍在宜喜一帶另覓進攻之路亦預為撥往
備用以省臨時更調之勞其阿桂現駐之翁古爾壟
一帶後路均已派兵嚴防可無他慮惟豐昇額等在
宜喜軍營其後路未經辦及恐賊番見阿桂現已撤
兵海蘭察等又退至日隆料小金川地方尚無攻勦
之事或注意豐昇額一路潜出滋擾不可不預為防
範昨已諭令豐昇額飭令各營卡盡力嚴守設有賊
至必湏奮力殱除使之破胆但其後路毗連賊境之
處頗多均湏設法防守著阿桂一倂籌畫派員帶兵
分防以期萬妥至所奏巴旺布拉克底土司派出土
兵把守後路其明正土司及革布什咱土都司亦經
添派土兵前來甚屬可嘉現已明降諭旨酌賞綵縀
以示奬勵令其益加奮勉至頭人穆塔爾於帛噶爾
角克碉既破數日後率其眷屬來降似無他意富勒
渾未免過於疑感或實係誠心投順不肯從賊亦未
可知又不應不分皂白轉將跟役拘囚妻拏係累致
使失所阿桂到彼親加察訊均不難得其底裏如穆
塔爾形跡果有可疑即派員觧京候訊若降順屬實
仍應將其跟役家屬給還另為安插亦著阿桂妥辦
具奏
同日
上又諭軍機大臣曰現在添派滿洲吉林索倫及駐防
等兵共九千各省綠營兵又九千與阿桂請調之數
多少相仿阿桂需如許兵象作何派撥調度其胷中
必有成筭此事惟阿桂是仗就伊所見以此兵力勦
滅金川能實有把握否又今年分勦之當噶爾拉昔
嶺宜喜三路俱係仰攻半載未能寸進大砲轟擊徒
耗火藥而兵丁逼近堅碉輕冐鎗石以致屡有傷損
實為可惜雖捨此更無别法然明知其無異而為之
殊非善策攻勦之事以知地利為先賊番各處豈盡
碉卡林立别無罅隙可乘之地阿桂當及此時留心
密訪默籌勝算妥酌密奏再前據温福等奏擬進攻
共有七路其一路由革布什咱至明正前扺勒烏圍
約三站據稱此路稍平其一路從綽斯甲布之俄坡
至勒烏圍僅兩大站據稱路近山平行走較易此兩
路何以未用是否如原奏所云抑另有情形并著阿
桂一併查明覆奏至新擬進勦之路或有緊要機宜
以冀攻其無備尤湏慎密籌辦不可絲毫漏洩
同日富勒渾文綬奏言(臣)等查西路兵丁先退至
美諾時經(臣)富勒渾以明郭宗為咽㗋要口路頂
宗為鄂克什門戸派兵駐守復因鄂克什兜烏山
梁直逼帛噶爾角克碉及底木逹等處最關緊要
是以亦派兵數百名在彼拒守復於逹木巴宗木
耳宗日隆以及巴朗拉山神溝等處酌量派兵據
守要隘嗣因大兵退守日隆則巴朗拉山神溝俱
係後路且與小金川别斯滿各寨相通復添派兵
五百名以防賊番潜入並令守卡將偹佔據隘口
以偹將來添兵夾攻别斯滿底木逹之用其自山
神溝卧龍關至草坡凢有與賊相通路徑均詳詢
瓦寺土司酌派壯兵協同土兵嚴加防守又令各
臺站舖戸民夫各備長矛每日派出健丁二三十
名晝則往來廵邏夜則輪流支更以壯聲勢其南
路打箭爐實為要地(臣)富勒渾前因賊犯滋擾西
路即派遊擊任景前往打箭爐會同驛鹽道杜玉林
籌辦臺站並督率明正土司撥兵加意防禦嗣因
近退日隆西路離當噶爾拉軍營愈遠復將原調
川兵三百名及新兵民壯盡數改赴打箭爐章谷
聽杜玉林就近分撥各站護守粮臺至川省總兵
四員均在軍營所有營伍事務均委妥員代辦一
切尚無錯悮其通省額兵三萬八千八百餘名除
調出外尚存九千餘名所有城池塘汛以及餉鞘
軍火經由之處足資防範其沿邊隘口如附近西
路之青雲營北路之松潘鎮維州恊南路之建昌
鎮泰寕恊均關緊要現在存營兵數自七百餘名
至一千不等尚可以供防禦至省城内現在駐防滿
兵數百名堪資守護惟綠營兵丁雖有八百餘名
而分防墩汎以及輪流護觧軍裝火藥鉛弹餉鞘
人犯等項差使紛煩實屬不敷應俟各省大兵到
齊後(臣)等將續派之守卡川兵酌量撤回遣用奏
入報
聞
平定兩金川方略卷六十八
