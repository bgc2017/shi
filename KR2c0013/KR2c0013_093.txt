欽定四庫全書
平定兩金川方略卷八十五
正月丙辰明亮富德奏言達頼喇嘛班禪額爾德
尼在前藏後藏聚集喇嘛四萬餘衆諷經百日以
彰
天討所加人心無不效順(臣)等前奉
諭旨遵即敬謹譯諭曉示附近南路大小土司今據德
爾格忒巴塘孔塘裏撤麻書納林冲綽窩白立東
科以及明正巴旺布拉克底革布什咱等土司先
後具禀咸稱
大皇帝發兵綏靖邊徼即是普濟羣生實從來未有金
川自可指日蕩平土司等誠歡誠忭遍及番民各
於本境焚香叩祝(臣)等查各土司向蒙佛教今見
藏喇嘛持經誦呪早除凶逆更可作其壯往之氣
以成迅掃之功奏入報
聞
同日明亮富德又奏言現在擬於僧格宗留兵六
百名山梁上阿布爾則德烏塘兩處為當噶爾拉
緊要隘口各留兵二百名與僧格宗聲息相通賊
於當噶爾拉山梁即難撤偹其餘如翁古爾壟墨
壟溝策爾丹色木思紐得里各留兵二百名得勝
橋邦科橋各留兵一百名約咱留兵五百名章谷
留兵二千名明知現留兵數尚不足固我籬籠但
賊人長技專以抄截為能彼見僧格宗緊連美諾
料多策應而章谷復有重兵攔阻中間一帶地方
必不敢輕來盤踞就使出而滋擾止放夾壩則現
兵足以制之若擁衆而來已為深入重地(臣)等正
可痛加勦洗至南路雖少留兵必無他慮查富勒
渾王進泰現駐美諾兼守僧格宗並益以新調荆
州成都駐防及四川湖北綠營兵丁共四千人均
赴美諾聽其分撥則就近翁古爾壟等處自應一
併管理以耑責成(臣)俟其兵數到齊即將現留守
兵陸續抽回大營以資恊勦
同日舒常奏言十二月初十日見逹爾圖山梁有
賊積聚(臣)當令施放鎗礟賊亦連放數礟旋即藏
匿十一日辰刻有賊數十伏在密林窺伺我兵取
水之處馬彪烏爾圖納遜即帶兵二百餘名下溝
截殺鎗斃四五賊帶傷十餘賊餘仍竄入碉内均
奏入
上諭軍機大臣曰據明亮等覆奏進攻金川及𣲖兵防
守一摺其馬奈馬爾邦進兵事宜自應如所奏辦理
至籌𣲖兵丁駐守每處不過一二百名勢分而數少
常時既不足以彈壓而設有賊人滋事此等綠營兵
丁徒以力弱見怯於事轉屬無益此實不可謂之得
算但該處情形朕亦不能於六七千里外悉為懸度
或阿桂明亮等謂當噶爾拉功噶爾拉必不可攻若
攻之轉有損無益且能預信此兩路不進兵牽綴可
以保無他患不妨切實陳奏朕又豈肯違衆意而強
人以所難乎又據舒常奏逹爾圖山梁有賊積聚窺
伺我兵下溝截殺鎗斃四五賊等語此必賊人示我
不懼之意實為可惡或賊人在彼試探如見我兵勢
弱竟出而滋擾亦不可不防舒常現駐宜喜所統綠
旗兵尚有四五千攻勦即或不敷而防守儘足應用
舒常務須時察探並將帶兵勦賊之員及應用兵數
預𣲖周妥設或見有賊蹤即令帶往掩擊尤須斷其
歸路杜其來援多為殱戮賊衆偵之喪膽知懼如此
數次賊自不敢復出窺伺
同日顔希深奏言豐昇額於十月初三日起程前
赴丹壩所帶官兵亦已分起陸續前進惟鉛彈火
藥為軍營急需覺木交所貯頗屬寬裕兹除本營
酌留及各兵褁帶外其餘現已撥夫運送至丹壩
軍粮鄂寳前往督辦諒無貽悞查綽斯甲布一路
木池周叟二站尚有存米一萬二三千石足資宜
喜等營兵食倘丹壩軍營内地運供粮石或一時
緩不濟急尚可酌盈劑虚就於近周叟酌撥接濟
奏入報
聞
戊午豐昇額鄂寳奏言十二月二十一日阿桂寄
札令(臣)豐昇額由凱立葉進兵(臣)思移兵丹壩原
期覓路進兵如果攻取作固頂穆爾津岡即能乘
勝深入雖阿桂將(臣)調赴别路(臣)亦斷不至中無
定見依附而行今觀阿桂所言攻取作固頂穆爾
津岡仍須由凱立葉前進則不如即由凱立葉進
兵為是(臣)復訪詢情形均稱丹壩可通凱立葉但
乾隆十三年岳鍾琪從此進兵作固頂穆爾津岡
俱係我地過此則係逹斯噶我兵自山下經過賊
衆滚石下擊我兵竟難前進此次作固頂穆爾津
岡現被賊人佔據則此路尤不可行若自丹壩啟
行由卓克采前往凱立葉約計旬日可到但由此
路前進至卓克采現有粮臺過此則須褁粮而行
今鄂寳已奏明前來丹壩辦理粮務(臣)一面進兵
鄂寳一面安設臺站可以陸續供支惟是(臣)自宜
喜帶來之兵止有三千三百名再將五福駐守丹
壩兵内抽撥六百名官逹色駐守黃草坪兵内抽
撥三百名及未到之楚兵二千名統計僅有六千
餘名及至凱立葉尚須留防後路要隘則打仗之
兵更形缺少阿桂札言酌量帮兵若撥給三四千
名方可足用奏入
上諭軍機大臣曰豐昇額奏現已由丹壩卓克采一帶
前赴凱立葉但所帶兵數不敷若能帮𣲖兵三四千
名庶為有濟等語着阿桂通盤籌晝量為帮𣲖至丹
壩各路留兵守禦原恐賊人潜出滋擾不可不防若
與官兵後路無涉即不必空勞兵力賊人竄出之路
豈能悉為截堵况用兵之道亦不過守其要隘斷無
逐步攻圍水泄不通之理此不獨丹壩一處為然即
宜喜日旁及各軍營凡有應行防守之兵均宜照此
籌辦至鄂寳所辦係綽斯甲布一路之粮程站已不
為近若三雜谷一帶則相隔更遠行途多費種種非
宜阿桂現統兵前赴谷噶一路所需糧餉自必隨行
今豐昇額既與之會兵一處且凱立葉距谷噶僅一
山梁為程有限自當就用富勒渾郝碩等所辦粮餉
方為妥便鄂寳無容遠涉至前因阿桂請示師期已
諭以二十七二十八均屬吉期可用則其奉到前旨
自可如期起程今豐昇額二十二日所進之摺據稱
即往凱立葉想不過五六日可到而阿桂自美諾前
往谷噶程期亦不甚多其馬柰馬爾邦諒亦可按日
而至約計各路官兵會期進勦只在正月初旬之事
一經得利奏捷必速將此傳諭知之
己未郝碩劉秉恬奏言川省軍糧均係督運米石
至麫斤一項向因難於久貯採辦較少而於褁帶
則最為便捷蓋以每米五升計重八斤僅敷五日
餘之食若帶炒麫八斤每日一斤即可果腹已足
八日之食且麫性細軟易於褁帶或先期作成乾
粮或臨時用水和食既省炊㸑之煩我兵襲擊時
於登山陟險携帶尤為輕便此次克復小金川即
得炒麫之益現在進勦金川將軍阿桂帶兵一萬
數千每兵褁帶十日之粮約需麫十七八萬斤因
即商同建昌道白&KR0801;上緊籌辦業已有盈無絀現
飭粮員運往底木逹存貯以偹臨期褁帶奏入
上嘉之
同日阿桂奏言(臣)欽奉
諭旨令奎林富德等徑分功噶爾拉當噶爾拉進攻(臣)
以現有兵力計之(臣)處官兵共有二萬六千應於
美諾底木逹等處及附近谷噶之後路留兵萬餘
所存一萬五六千人自不能再撥數千由功噶爾
拉等處進攻以分賊勢而明亮處官兵共二萬人
除分防各處止有兵一萬餘人現在明亮酌議於
當噶爾拉各隘駐兵一千名亦僅敷哨探不敷進
攻之用是以(臣)前奏於附近功噶爾拉以及登春
牛厰等處多舉烟火多張聲勢牽綴賊人其南路
情形亦復如是至小金川全境必藉能事大員弹
壓督率美諾固為適中之地而底木逹布朗郭宗
亦為接應谷噶緊要之區常青一人兩處照料仍
恐鞭長不及尚湏另𣲖大員接應至僧格宗係四
面受敵之地其碉寨本在山麓近經燒燬即欲設
兵湏駐在山梁之上方為得勢且湏熟於該處情
形者方能料理總兵英泰恭將汪騰龍在南路日
久應於此二員内𣲖留一員駐扎似屬有益並札
知明亮商辦其俄坡一路難以前進之處業經豐
昇額探明具奏且豐昇額處止有兵五千名往彼
進攻斷不能得力而凱立葉一處形勢既為較便
聲息亦屬相通於此前進可以直據薩爾赤鄂羅
山從上下壓(臣)實因進勦金川各路中惟此兩路
尚可望其得手而此兩路中又必分途並進始為
有益若復一失此機其勢更難是以不敢稍有拘
泥現又飛扎豐昇額令其前來凱立葉合攻以收
罙入之益奏入
上諭曰辦理此事原不易今既進兵觀汝等何以奏功
慰朕耳
同日阿桂色布騰巴爾珠爾奏言(臣)等於一切進
勦事宜現已料理粗偹其米麫人夫約計月初均
可接濟至抽撤各卡官兵已連日分起密赴底木
逹一帶駐守且於谷噶一帶形勢或併力同攻或
分兵繞截均與統兵大員詳密籌定而各官兵亦
人人思奮今擇於正月初一日密往底木逹初六
日即從該處發兵雖距谷噶尚有五六站(臣)令軍
士兼程而進褁帶乾糧不許舉火定於初十日從
谷噶了口進攻務期罙入其豐昇額明亮等兩處
已飛檄知同時並舉而舒常宜喜軍營亦囑其駕
馭新土司多𣲖土兵奮力攻打以收牽綴之益奏
入
上諭軍機大臣曰據阿桂等奏定於正月初十日各路
同時並發所辦甚好佇聽捷音又據稱官兵撤赴底
木逹俱令裹帶乾糧不許舉火自應如此辦理至所
稱僧格宗章谷一路應於總兵英泰參將汪騰龍内
𣲖留一員駐扎即着𣲖英泰在彼實力妥辦
庚申桂林奏言鄂寳咨送摺稿𣲖(臣)兼管丹東後
路查丹東一帶為革布什咱要區逼近金川處處
皆通賊境必得東員駐扎實力嚴防方為有偹今
明亮等已定由巴旺布拉克底分路進攻所有一
切軍需及安設臺站等事(臣)均湏預為籌辦既不
能分身復駐丹東兼籌防範即鄂寳在丹壩辦粮
亦斷不能仍赴丹東照料且軍臺一切輓輸必湏
往來其間親自目擊乃可随地變通而駐防後路
則又湏坐守其地方使無間可窺此督儲與駐防
事理各殊萬難兼顧相應請
旨勅下明亮另𣲖專員前往駐扎奏入
上諭軍機大臣曰丹東一帶後路亦關緊要必湏大員
專駐嚴防着傳諭文綬於在省大員内酌𣲖妥幹一
人速赴丹東駐扎防範毋得稍有疎忽
同日阿桂色布騰巴爾珠爾奏言(臣)等𣲖出官兵
由簇拉角克美臥溝一帶直抵大板昭曾頭溝等
處一面察看道路情形一面搜捕林箐逸番當經
保寧成德等殺死賊人一名並送到拿獲番人和
爾嘉及番婦阿和阿朗二名訊係被賊帶往金川
旋又回來尋覓口粮被兵拏獲其所聞僧格桑拘
在科思果木及其小女人别在勒烏圍官寨與向
來番人所供相符再該鎮等借搜查之便已同海
蘭察將金川連界地方道路探知梗概若仍於曾
頭溝大板昭一帶駐扎該處與谷噶凱立葉相近
恐為賊人所覺預先防守(臣)等仍令其撤歸底木
逹大營使賊無從窺測以便猝然由彼前進
阿桂色布騰巴爾珠爾又奏言(臣)等接奉
諭旨以豐昇額奏俄坡一路山大溝深難於徑進命(臣)
詳悉覆奏竊念當噶爾拉形勢本為陡險而功噶
爾拉尤為山峻碉堅雪深路仄此二處不獨攻勦
甚難而後路綿長即牽綴亦殊不易是以(臣)等從
前籌議於谷噶凱立葉以及馬奈博堵二處為併
力合攻之計查南路河北之馬奈馬爾邦本係巴
旺布拉克底之地而河南之博堵亦係該土司等
舊壤過此即克舟九寨地方若從深嘉卜繞出襲
取博堵並能佔住思覺則克舟九寨不難分搶而
得便可直抵僧逹既得進攻噶拉依之正路而當
噶爾拉賊人難於存立必將不攻自潰其河北馬
奈馬爾邦番人均係巴旺布拉克底舊時百姓又
該土司復地之志甚誠屢請𣲖出土兵願為先導
(臣)等通計金川地方不過八十餘寨若一動兵即
已搶得數寨先可挫其鋒而奪其魄得手之後仍
可分兵渡河與深嘉卜博堵一路之兵併力攻勦
惟是思覺一處最為緊要得思角方可望克舟九
寨是以襲取思角之路現在明亮等悉心躧探竭
力籌算至於谷噶凱立葉兩處路生途遠辦理匪
易(臣)阿桂自當獨任其難但谷噶第一道山梁碉
卡本少其第二道山梁碉卡嚴密若從此繞越搶
據格魯瓦覺三寨斷其來援之路則第二道山梁
之賊亦可不攻自潰過此至勒烏圍雖有碉寨皆
係據高臨下甚為得勢而凱立葉一路道途易進
豐昇額若佔得薩爾赤鄂羅山梁順山而下則不
獨各卡官兵賊不能從旁阻撓即康巴達格什戎
岡亦被官兵截斷在外而穆爾津岡之賊已不能
與勒烏圍聲息相通即或用船過河以通河北宜
喜等處之賊而河寬水急往來實多不便且官兵
一至谷噶山梁與凱立葉對面相望砲聲亦可相
聞而穆爾津岡一帶賊人所調設卡皆為向外守
禦之具我兵轉從内奮攻賊必難於抵禦則丹壩
存駐之兵亦可前來合會此兩處官兵實相湏而
不可偏廢前此節奉
諭旨令豐昇額或從丹壩或從俄坡而(臣)阿桂屢次奏
明請令豐昇額前來凱立葉並屢次札致豐昇額
不必游移實因身膺軍旅重寄必求於事有濟非
惟不敢稍分畛域亦不敢稍存緘默今欽奉
諭旨以俄坡難於直入丹壩亦非可長驅徑進豐昇額
接奉
諭旨必前來凱立葉會攻自可即期罙入况前據知府
盛英稟稱綽斯甲布應襲土司雍中旺爾結率其
土舍頭人來見稱聽得金川懇三雜谷代求若獻
出僧格桑即可撤兵完事令綽斯甲布亦與他講
話可保八年十年無事如果大兵必滅金川我們
除已𣲖出三千六百人外更把百姓多𣲖出來别
尋進路誓必奪取山梁等語(臣)閱其所稟之詞頗
為真實因即批諭以本將軍不滅金川不休之心
係汝等所深知既欲多𣲖百姓奪取山梁現有恭
贊舒大人帶兵駐札本將軍一定進勦日期知會
到時汝等即可督率多兵奪攻助勦(臣)等察看綽
斯甲布情形甚為出力若果能奪攻助勦而豐昇
額及(臣)等之兵又從谷噶凱立葉下至河邊則與
舒常之兵只隔一河從此合攻勒烏圍等處不獨
摧開要隘已可得金川地方之半均奏入
上諭軍機大臣曰阿桂等奏籌畫進勦情形頗見誠心
所籌甚善是阿桂豐昇額一路之兵甚為得勢如果
能進逼勒烏圍賊番人外險已失必多惶窘自難久
於支拒便可掃蕩賊巢擒縳兇䜿以成大功指日即
屇進兵吉期竭望捷音速至又據稱綽斯甲布土司
等情願多𣲖番人搶奪山梁其情頗為真切即諭以
督率多兵奮攻助勦等語所辦甚合機宜又據奏拏
獲小金川番人和爾嘉供詞其說亦未可盡信但所
供情形與前此訊問番人等供詞均屬相仿看來金
川賊衆此時尚視僧格桑為竒貨直待情勢窘廹再
行獻出以圖解免或將七圖安都爾等一併同獻其
情大率類此但兩金川罪大惡極萬無可逭並非縳
獻逆酋所能完局况今各路進兵尤不宜復通文檄
設或賊人情急差人詣軍門獻俘求降均宜置之不
理一面將所獻賊酋賊目拘留仍即設法擒其所差
頭人一併檻觧京城磔處示衆一面督兵上緊進勦
各路將軍均當深體朕意切實辦理朕惟早盼喜音
之至
(臣)等謹按索諾木等於小金川戡定後尚敢容
留僧格桑以冀隐繋小金川番衆之心若大兵
撤回即可倖遂吞併之謀即或情窘勢廹猶可
縛獻以邀赦宥窺其伎倆狡獪已極
皇上先已洞燭其奸密示軍營再三申誡嗣後攻至遜
克爾宗索諾木果將僧格桑逆屍及七圖安都
爾等一同獻出(臣)阿桂等得所稟承遂一面解
京一面統兵力勦番酋等咸知詭計難施因得
犂巢掃穴克彰撻伐之勲皆
先幾指示所由收鈐而奏凱也
平定兩金川方略卷八十五
