欽定四庫全書
平定兩金川方略卷一百二十五
九月丙寅明亮奏言查碾占一路自前月二十三
日發兵以後連次阻雨嗣接阿桂札知定於初八
日進攻(臣)於初七日親赴甲索察看情形其碾占
一路賊人聚守甚嚴攻之無益不如即於巴札木
下壓一面仍令敖成帶兵九百名由碾占牽綴以
分賊勢初八日子刻(臣)督率官兵從巴札木分路
進發約行十五六里山路稍見寬廣賊皆棄而不
守另於陡崕之上連築三碉包以深濠一道立有
木柵其外復挖深濠我兵方得近前鎗礮甚密斷
難進步而左右兩旁樹林内可以抄出之路賊復
築長墻堵截墻内各有碉卡重叠實屬無隙可乘
隨令以次撤回(臣)現奉
諭旨令與阿桂會兵進勦而阿桂寄示摺稿西路可供
打仗者亦止得一萬二千人僅敷什爾德一帶進
攻欲令(臣)帶兵數千為續添力量合勢掃巢是
聖明指示現與阿桂所奏同此機宜而噶拉宇既破則
自札烏古以至正地自正地以至馬爾邦皆可傳
檄而定(臣)届時將河西地方酌派幹練大員責成
照料即選派精銳親赴西路并力以圖
同日舒常奏言(臣)恭奉
諭旨令速赴絨布更替富德至吉地帶兵防堵(臣)現於
初十日已由沙爾尼起程順道經過丹東倘換回
土兵即能進勦(臣)先與桂林帶領徑攻正地之後
再赴絨布如或土兵一時未能齊集(臣)即赴絨布
備細告知富德聽其酌量辦理均奏入
上諭軍機大臣曰據明亮奏碾占巴札木兩路賊人拒
守甚嚴未能即進擬親赴西路與阿桂并力以圖又
據舒常奏接奉諭旨令赴絨布寨更替富德現由沙
爾尼起程前往等語均屬大謬看來明亮竟係因北
路現無可進之機而阿桂一路自攻得勒烏圍以來
統兵前進聲勢甚盛遂欲捨此就彼甚屬非是各路
分派將軍參贊責有專司自應各就本路調度熟籌
以期集事即彼此有應關照之處亦不過聲息時通
訂期夾擊互相犄角斷無舍已從人之理况西路有
阿桂為將軍又有豐昇額為副將軍尚何藉明亮之
相助即欲添阿桂兵力亦止須令奎林和隆武統領
前往明亮何得輕率親行且三將軍俱聚於西路而
北路竟無一總統之人亦無此理明亮既欲親行又
不留舒常在營駐守實為非策至所稱阿桂摺稿西
路可供打仗者止一萬二千人僅敷什爾德一帶進
攻欲令帶兵數千為續添力量合勢掃巢等語若其
事果出阿桂之意則阿桂亦有不合因檢閱阿桂原
摺據稱西路兵雖共三萬二千因自梭洛栢古一帶
道路綿長近於後路營卡内極力抽兵止得一萬二
千僅敷什爾德一帶分路進攻及為接續之用等語
此就現在抽兵情形而言並非議令相助又據稱明
亮前至軍營面商告以俟官兵繞進得手之後或河
西另有機會再行籌辦過河帮助否則俟西路攻進
噶拉依時明亮帶兵數千前來為添力合勢擣巢之
舉等語此乃指攻圍噶拉依將得之時而言其時明亮
或果由碾占一路乘機攻得方令前往並非令其捨
河西一帶不顧徑往相幫盖明亮悮看阿桂摺稿並
將上下文意錯綜悮會遂至於此因覆細閱明亮之
摺據稱届時統兵親往似此時尚未起身果爾則北
路兵勢尚不至於遽渙但恐舒常既行明亮又冐昧
即往賊人窺見此路無人潜從扎烏古而下將沙爾
泥茹寨等處復行佔去則於全局大有關係甚為可
慮總之事事明亮舒常所辦太覺謬戾非尋常錯悮
可比著傳旨嚴行申飭明亮此時斷不可輕離北路
如或阿桂果有必須助勦之處即令奎林和隆武帶
兵數千前往亦無不可明亮若能即將河西一帶及
早攻奪下至沿河方可與阿桂關照會勦否則將河
西一帶加意嚴緊守禦勿為賊人窺伺滋擾閱進到
之圖所有扎烏古山梁未克賊碉尚在勒烏圍東北
明亮並未將沿河一帶料理肅清斷其過河至勒烏
圍之路萬一賊人由彼偷越於勒烏圍甚有關礙不
可不極力嚴防阿桂曾派令額森特在勒烏圍轉經
樓甲爾日磉橋一帶駐守此皆防西來之賊非防北
來過河之賊此處大有關係仍當諭令實力留心處
處照料不可稍有疎忽明亮後路未清之時阿桂切
不可將額森特調令他往致滋貽悮阿桂並傳諭額
森特知之至沙爾尼茹寨一帶為軍糧軍火臺站所
經不可無妥幹大員坐辦富勒渾昨奏往底木達經
理糧臺原為功噶爾拉當噶爾拉一路進兵因思該
處進兵不過牽綴無庸富勒渾往彼相助就現在情形
而論河西所關尤重富勒渾自當在此一帶留心妥辦
或仍在梭格栢古或酌籌與明亮軍營相近最要
之處駐守至功噶爾拉當噶爾拉進與不進無關大
要阿桂攻得噶拉依時如欲添兵或調常青處兵一
千名令其帶往幫攻甲雜蓋噶拉依一經攻得則功
噶爾拉當噶爾拉皆成内地常青自可徑行無阻著
阿桂妥酌行之至於河西碾占一路雖賊人堅拒難
進自應别探可進之途即如阿桂處初擬由達思里
一帶進攻繼聞賊人知覺預防即改由達烏達圍經
安布魯木而進程雖稍遠而攻其無備自易得手若
如明亮之畏難輒止何由所向克捷耶又閱明亮圖
内官兵所設營卡太多上下布列三層似覺無謂今
既將達布依一帶營盤拆毁前移何不將石真噶一
帶及達思拉木方營向北一帶小營盤移撤又可抽
添無數兵力明亮何不計及於此嗣後務宜諸事留
心為妥舒常較明亮稍有心計是以前次派令往吉
地駐辦堵截逆酋之事旋經明亮奏其北路軍務番
情熟習仍欲得其相助是以即令復回北路而令桂
林往代至於襲擊正地一事原令舒常同桂林酌量
辦妥即回北路嗣因阿桂奏請令舒常往絨布換冨
德至吉地堵截雖允所請隨據舒常奏已於八月二
十八日自吉地起程徑赴明亮軍營朕尚以其徑去
為是是以諭令仍在北路無庸前往絨布更換而以
吉地堵截之事交桂林辦理朕於七八千里外籌度
機宜只能如此軍營之事移步換形或接奉後旨與
前旨情形不符果能揣度事勢擇其妥是者奏聞而
行朕非惟不責其故違並且奬其曉事舒常豈尚不
知而拘泥若此耶舒常奏已於初十日起身若至正
地料理襲擊之事稍就即接奉前旨仍回北路自屬
最要若已馳赴絨布而富德又自絨布前往吉地彼
此甫經更調又只宜各就現駐之處作為定局實力
妥辦不可因有此旨復行僕僕道途徒勞䟦涉舒常
富德均當妥酌而行
戊辰阿桂豐昇額海蘭察額森特奏言查達思里
噶拉宇一帶進兵之路因陰雨連旬賊已增修碉
卡攻取不無費力(臣)等另議從達烏達圍繞進攻
壓以現在賊情而論力量悉聚於達思里一帶其
達烏達圍各處趁其防守尚未十分周密從此突
然前進出其不意固可即期得手且官兵一過當
噶克底而至色木里則已出達思里噶拉宇之上
此一帶賊人慌亂亦可乘機攻佔(臣)海蘭察帶領
繞進之兵從達烏達圍深入攻壓(臣)豐昇額額森
特率領保寧成德仁和那木扎等於達思里噶拉
宇鄂羅木各處先為舉動以綴賊勢並相機攻搶
(臣)海蘭察即將所帶之兵分為七起令福康安普
爾普烏什哈達瑚尼爾圖泰斐英阿格勒爾德額
爾特帶領又令官達色常禄保五福等緊隨接應
而派侍衛薩爾吉岱等為前哨(臣)阿桂在擦烏曲
一帶督率調度(臣)海蘭察隊内官兵均褁帶三日
乾糧迅密前進此一帶山高崕陡本無路徑其間
樹林深密泥滑亦未甚乾官兵俱攀䕨附葛上下
而初七日之晩陰雲四合風雨又復大作各官兵
雖冐此大雨而稍歇復行毫無畏阻賊亦並無知
覺至初八日子刻已抵達烏達圍其地有達沙布
果一碉官兵乘其不覺立即奪獲及至天明其當
噶克底各碉因有逸出賊人送信俱已預備官兵
轉乘雲霧四塞直抵碉根拔開護碉欄木倚立碉
墻攀援附登賊人見大兵驟至放鎗抛石而我兵
將露身之賊用鎗箭連斃數名遂乘勢搶上碉頂
砍開碉門將賊悉行殺死無一人得脫者即將當
噶克底各碉佔據查(臣)等前此所以欲從安布魯
木繞進者因恐當噶克底一時未能遽得因為此
遠繞抄截之計今當噶克底已經攻克再將綽爾
丹色木里兩處攻得則順梁下壓噶拉宇及莫魯
古等處均為得勢更毋庸遠為繞截當即派兵分
攻綽爾丹及色木里兩處賊人始亦放鎗抵拒及
見我兵勢盛已近碉前紛紛從後竄出官兵追殺
數名又將色木里喇嘛寺佔據其綽爾丹碉卡在
峯巒突起之上賊人悉力拒守若必俟攻取後再
行順梁下壓恐噶拉宇一帶之賊轉有備禦遂一
面留兵圍困一面即督兵循梁下壓噶拉宇碉卡
賊人見官兵將上截各碉卡層層鏖戰攻殺而下
已無不驚魂喪膽及見官兵風捲前來分頭衝撲
披靡奔散除殺戮之外其餘且戰且走俱逃向莫
魯古其各碉寨潰散賊衆均聚此一處因莫魯古
在山脊中間石包之上賊人修有夾層木城其夾
層之内填以土石頗有可恃且料我兵連夜遄行
經日鏖戰不無疲乏尚思出柵抗拒各官兵乘此
勝勢見賊人聚集正可多為殱戮遂即併力擊殺
鎗箭齊施並衝入賊人隊内刀矛短接斃賊尤為
不少其負傷得脫者無幾時已昏黑即令官兵拏
卡佔據其綽爾丹之賊圍至戍亥之交風雨交作
賊人趁此思欲突出我兵知覺除刀矛殺死外其
餘亦俱滚落石崕至初九日早又派兵將莫魯古
右手山腿攻佔向南直壓至達思里寨此一帶寨
落最多官兵所向克捷悉行放火焚燒其餘各寨
之賊亦盡望風奔潰先是(臣)豐昇額額森特處亦
分兵三路派成德等攻打甘都瓦爾碉寨保寧那
木扎等攻打噶拉宇迤下德里雅克角碉寨仁和
等攻打鄂羅木碉寨於初七日晩發兵初八日丑
刻已至溝底因什爾德大溝正值山水怒漲奔流
甚為深廣督令勇銳官兵將預備木植運往搭橋
而此處賊人素有預備施放鎗礮以拒我搭橋之
兵官兵與賊隔河施放鎗礮對敵直至午刻賊人
稍退橋始搭成成德等帶兵過橋直上甘都瓦爾
山腿賊人憑高下壓鎗石甚為緊密官兵力戰而
登賊人勢不能支意欲入碉拒守官兵緊隨殺入
隨將甘都瓦爾碉寨攻克其保寧那木扎等從噶
拉宇右首溝内進攻之兵因德里雅克角碉卡相
連遂帶兵繞上先將大碉一座克取即從山腿逐
層往下攻壓所有碉寨亦全克獲是時仁和等帶
兵將抵鄂羅木而鄂羅木賊人正從山腿前來欲
為德里雅克角各處援應官兵上前奮擊賊人踉
蹌潰走仁和等乘勢攻上將鄂羅木各碉寨一併
佔據其各處竄下穿林匿箐之賊三隊官兵合力
搜捕又殱斃三十餘人是時(臣)海蘭察之兵先至
莫魯古噶拉宇之上(臣)額森特之兵已與上下接
通此次從達烏達圍繞進之兵奪獲碉卡三十餘
座寨落四十餘處平房一百餘間喇嘛寺一所其
攻甘都瓦爾各處之兵奪獲碉卡二十七座寨落
十六處計所獲刀矛鳥鎗等物甚多殺賊約二百
名其巴拉角頭人克納阿庫魯亦經殱斃至此次
連日打仗俱各奮勉惟守備胡思順陣亡委署護
軍參領秀林得有鎗傷餘俟查明同陣亡受傷弁
兵一併查明咨部奏入
上諭軍機大臣曰阿桂等原欲攻達思里等寨因賊人
知覺預防須改從達烏達圍繞進今繞進之時不但
將改道擬攻之當噶克底一路盡心攻克並將原擬
進攻之達思里噶拉宇莫魯古一帶盡皆搶佔將軍
參贊調度有方在事之將領弁兵等皆冐雨衝泥攀
崕越險所向克捷甚屬可嘉所有阿桂豐昇額海蘭
察額森特及奮勇之領隊大臣等各分别賞給荷包
以示奬勸仍俟攻克噶拉依時一併交部優敘俾膺
渥典至阿桂統兵攻勦噶拉依為擣其腹心之計深
得窽要現在督兵進攻自斷不容復行抽撥往助明
亮是以前諭阿桂令調常青所統之兵但昔嶺一帶
亦須有人牽綴即常青之兵似亦不宜調動著阿桂
妥酌行之至勒烏圍及甲爾日磉橋一帶甚為緊要宜
防札烏古等處之賊過河滋擾所繫匪細前據阿桂
奏派額森特在彼駐守頗為可恃閱此次奏摺額森
特業已帶兵進勦則勒烏圍一帶現派何人代彼該
處專防後路過河之賊其責甚重阿桂宜選派勇幹
之人駐辦仍將派委緣由即行奏聞
同日阿桂豐昇額又奏言竊臣接奉
上諭令(臣)阿桂凱旋時帶綽斯甲布布拉克底鄂克什
明正瓦寺五土司隨同來京查邊外土司若令習見
天朝禮法使之懷德畏威實足以潜消其桀驁但今土
司内如瓦寺土司故後伊應襲之子年紀幼小尚
未襲封現係伊叔桑朗遇春代為辦事布拉克底
土司阿多本係瘸子令人背負而行自不能遠赴
京師至番人有生身熟身之不同與蒙古無異即
如本年春間軍營三雜谷土兵内忽然多人出痘
其頭目俱遣人送至遠處林箐崕洞中間生死聽
其自然不與相見彼時卓克采土司加噶爾本從
噶克土司納木札爾適在營中因係未經出痘之
故見土兵如此甚為懼怕亟懇告假回巢是以(臣)
阿桂奏明將來應令最熟之土司如明正鄂克什
等先來引
見此後或有心生豔羨願輸忱瞻仰
天顔者再行辦理奏入報
聞
同日
上諭内閣曰前因旺保禄在天津鎮總兵任内尚知奮
勉是以令其往署四川提督在軍營後路駐扎廵防
乃伊自到川以來諸事毫無措置難勝專閫重寄祗
可授為副都統應俟大功告成後令其來京仍為健
銳營翼長其四川提督員缺著桂林補授伊於川省
軍務情形尚能熟悉且現在吉地一帶辦理堵截賊
酋之事以提督大員在彼督辦呼應自必更靈桂林
應益加感奮以副委任其旺保禄所遺天津鎮總兵
員缺即著永昌調補所有馬蘭鎮總兵員缺即著滿
斗補授
甲戌阿桂豐昇額海蘭察額森特奏言(臣)等現在
奮攻西里碉寨查此處寨落甚多官兵自達思里
進攻其中溝壑深寬峯巒陡峻加以林箐叢密均
須穿越而過道路本為險惡但一得此處則下至
勒烏溝更無阻礙是以(臣)等於十一日夜分兵三
路進攻十二日黎明將上高峯突起之處賊人即
已前來迎敵我兵鎗箭齊發賊人踉蹌潰敗官兵
趕殺前進遂至高峯之上乘此銳氣即擬順梁而
下進攻西里碉寨詎此處箐林更為深密而各處
援應賊人接續而來四出衝抵經(臣)海蘭察福康
安普爾普親督官兵分頭迎敵並經官達色帶兵
過溝夾攻殱斃甚多賊人勢不能支始行穿林竄
逸其間樹木叢雜並無路徑官兵難以深入窮追
而賊人又於他處繞出或前或後伺隙衝突計自
辰至未大小接戰十餘次所斃賊人不少伏思西
里一處本為勒烏溝科布曲一帶之屏蔽賊人力
量既聚於此則科布曲山腿之上備禦不無稍疎
突然攻搶或可望其得手(臣)額森特帶同特成額
那木扎等從中路進攻而派五岱書麟彰靄等進
攻山腿高處碉座又派富興等循山腿上攻但甲
爾日磉橋業經坍毁應須搭橋而過當於十七日
子刻派烏爾納等先將預備木植潜密趕搭浮橋
因月光之下放哨賊人先已知覺用鎗下擊直至
河邊抵禦官兵一面對岸施放鎗砲一面隨搭隨
渡將賊人擊敗搶至科布曲山腿之下乘勢攻克
賊卡一座而各碉卡木柵内賊人放鎗滚石死力
抵禦攻至天明各處賊人均來救援併入碉卡之
内合同死守一時未能即克此次西里打仗殺賊
二百餘人射死頭目一人奪獲鎗刀矛戟甚多查
西里山梁横亘形勢較長從達思里踰溝而上固
可直攻其碉寨而搶上安布魯木順梁而下更可
繞截西里於内仍一面在科布曲山腿乘其不備
相機攻奪以分其勢亦不難於辦理(臣)等現在踹
明路逕即行進兵攻勦奏入
上諭軍機大臣曰阿桂等奏進攻西里碉寨痛殱賊人
並過溝攻打科布曲山腿將軍等董率將領弁兵奮
勇出力均屬可嘉看來西里科布曲兩處為賊人緊
要險隘是以悉力堅拒今阿桂現踹路徑或從達思
里逾溝上攻或搶上安布魯木順梁繞截仍一面在
科布曲山腿相機攻奪如此多方布置賊衆自難處
處堵禦可期迅速蕆事至朕所最厪念者以甲爾日
磉橋為通科布曲要路恐賊衆伺官軍進攻後過橋
至勒烏圍滋擾所關非細已屢諭阿桂加意嚴防今
據奏甲爾日磉橋業經坍毁此次往攻科布曲山腿
係潜搭浮橋而過且於對岸施放鎗砲擊賊所辦甚
好甲爾日磉橋想即係攻克勒烏圍時繋巨索於橋
柱拽倒今橋雖拆斷仍防賊人泅水而來額森特現
已回至勒烏圍豐昇額亦往該處督辦自可放心若
遇伊等應往他處進攻時勒烏圍一帶必須酌留大
員一人如額森特駐兵防守方為妥協又據常青等
奏由功噶爾拉進攻搶獲平卡二座此一路官兵久
未攻打今忽於此覓間進攻賊衆見之必皆驚惶支
抵自足牽綴賊勢所辦亦好但其地險峻賊人便於
踞守若官兵冐昧進攻恐難得力並恐賊計狡譎讓
官兵深入在後潜行邀截甚有關係常青等此時不
宜輕舉妄動或酌量於底木達等要處帶兵駐守以
防後路且可使賊常聞官兵聲息不敢輕動以掣其
勢若阿桂處尚需兵力或於常青處所有三千兵内
酌調一二千名往彼助勦亦無不可著傳諭阿桂令
其妥酌行之
同日
上諭内閣曰現今大功指日告成所有節次撥解銀兩
已足敷用但平金川後一切善後事宜不無尚需經
費儲備尤當寬裕著於部庫内再撥銀三百萬兩仍
照上年奏准之例令經由各省督撫派員承管逓行
轉解交川省藩庫存貯備用該部即遵諭行
十月戊寅明亮奏言我兵從琅谷南下直攻納木
迪官寨則賊人據住三面放鎗抵拒必須將斯底
葉安一帶先行克取以絶其西面應援之路而斯
底葉安層層高磡攀躋殊難惟北面另起石包地
名石什扎古上與琅谷相接其下隔以深溝别拖
山腿一道與額爾替相為對峙若得佔據此山順
梁而西即與斯底葉安高磡平連官兵即無煩每
層歷磡而上於攻取之勢較為利便但此一道山
梁陡削異常(臣)隨派奎林阿爾薩朗德赫布等帶
兵由溝内潜往搶上什扎古山腿並派和隆武珠
爾格德等帶兵伏於琅谷前敵俟奎林攻至賊碉
即奮勇夾擊十六日子刻(臣)督率進發將近碉卡
賊即放鎗滚石竭力迎抵我兵奮勇争先所有山
包上石卡三座戰碉一座以次搶佔碉内之賊無
一得脫和隆武亦即乘勢進兵將琅谷以前小地
名烏岳攻得木城一座惟是已至己午之間雖未
攻獲上面寨落然已得地勢正當趕立木城賊復
聚集多衆屢次向前衝突俱為官兵擊退殱斃甚
多連立木城四座其什扎古山包以至山腿亦安
設營盤五座將新克地方先為守禦計此次共殺
死賊人二百餘名(臣)伏思納木迪官寨雖未能尅
日掃除然什扎古山包現經搶奪逐叚拏柵而前
使賊人步步逼近可望得手而扎烏古雖屬險阻
然一得納木迪之後則沼山路徑皆可上通自無
難設法攻取奏入
上諭軍機大臣曰明亮奏現將什扎古碉卡攻克所辦
尚好此次攻碉殺賊官兵均為奮勉而奎林和隆武
二人出力尤多頗屬可嘉現在西路將領隨將軍阿
桂屢次克捷立功建績者甚衆將來自膺茂賞而明
亮北路久未能進即此次攻得什扎古亦不過尋常
小勝不能遽邀錄敘明亮奎林和隆武各宜黽勉立
勲豈可專讓西路成功而不知奮勵但遇進攻時當
度其利害籌及萬全又不可一味輕進不知審慎勉
之望之
平定兩金川方略卷一百二十五
