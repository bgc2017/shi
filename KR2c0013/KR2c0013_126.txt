欽定四庫全書
平定兩金川方略卷一百十八
五月己酉阿桂豐昇額海蘭察額森特奏言查木
思工噶克本属進取勒烏圍正路為賊人緊要門
戶賊人見官兵佔住最高峯頂因於十四日攅集
醜類悉力合衝經穆哈納曹順國興等督率各兵
分頭迎殺計此一日之内賊人散而復聚退而復
進者七次均被官兵擊𠞰殱斃始行遁匿先是(臣)
阿桂一得山峯碉柵時即思賊必盡勒吉爾博山
梁及得式梯沿河上下之人悉來抵禦且沿河碉
寨亦於十四日早間攻打焚燒賊度官兵未必再
來若即於是夜攻搶擦庸等寨可期捷獲當於亥
刻仍派令十四日領兵各員分隊進攻至十五日
寅刻將擦庸碉寨數十間並附近大碉寨柵石卡
悉行攻獲官兵乘勝進撲來珠碉寨賊人先經知
覺預偹連撲三次不能得手至十六日丑刻暫將
官兵撤下至木思工噶克丫口木城石碉(臣)等先
於十五即將大礮運往轟摧十六日又將趕鑄大
礮一位運往從上下擊至十九日丑刻乘濃霧四
塞之時派兵前進午刻霧氣將散各兵踴躍直前
當將大碉石卡木城悉行克獲共殺賊五十餘名
又將了口拏栅佔據至丫口以下即係木思工噶
克寨官兵直前搶入放火燒之又相度賊人來援
之路於箐林内潛為設伏殱殪者亦多查十四日
所克之丫口右手山峰詢之番人地名上巴木通
其下又有碉兩座名下巴木通此時官兵既得上
巴木通又將丫口正路碉柵盡行攻克則賊人之
門戶已開但下巴木通碉卡相逼甚近前進之路
尚為窄隘當此賊人心寒胆喪之時必應厚集兵
力為一舉搗巢之局(臣)等相度沿河一帶情形節
節攻取仍多費手若將下巴木通兩碉攻得即可
從木思工噶克丫口分頭並下其噶爾丹寺得式
梯等處又可邀截在内目下若無大雨雪即擬發
兵攻搶開寬進兵之路直搗賊巢
同日明亮海蘭察舒常奏言查基木斯丹當噶山
腿向東南迤邐而下直至臨河賊人連築石卡五
座聚衆固守若能攻克不惟茹寨以前各寨落俱
可攔截在後即木克什以至沙爾尼其間寨落密
布皆與基木斯丹當噶相連寔為扼要(臣)等於十
六日辰刻帶領官兵一擁向前將各卡立時搶奪
在茹寨以前各寨俱經焚燬惟茹寨以及沿河之
賊尚在固守官兵若佔至河沿諒彼處可不攻自
潰且目下進兵道路漸見平坦非得楞一帶險仄
可比(臣)等於日内務期壓至瀕河以便迅搗勒烏
圍成破竹之勢現在日旁已通將兵二千餘名調
赴薩克薩谷分駐山梁益壮聲勢均奏入
上諭軍機大臣曰阿桂奏攻克木思工噶克丫口木城
石碉現籌合力進𠞰同日明亮奏由基木斯丹當噶
統兵下壓奪卡前進情形兩路在事將領弁兵俱各
奮勇出力甚属可嘉著行存記俟攻克勒烏圍一併
交部優叙
同日富勒渾常青奏言查沙壩現在安設糧臺小
沙壩係在沙壩撒拉適中之地均關緊要且該處
道路叢雜箐密溝深賊人萬分窮蹙之時計圖覓
食或冒險捨死而來至三松坪為沙壩上站糧臺
相隔不遠均應酌添兵力以保無虞(臣)抽兵二百
四十名於小沙壩安兵一百名沙壩安兵一百名
三松坪安兵一百名仍㨂派都司一員督率駐守
惟三松坪一站兵數稍单兹據臬司李世傑撥解
民壯一百名到來現復分兵六十名即赴三松坪
合之官兵四十名協同守衛(臣)等仍督率將偹官
兵實力巡防嚴行堵截奏入
上嘉之
壬子明亮舒常奏言竊本月十六日由基木斯丹
當噶下壓東南立將賊卡搶奪旋因連日大雪迷
漫暫為停止發兵賊人乘此空隙即於我兵所下
陡坡在前敵趕築大戰碉二座石卡四座以為退
一步守一步之計至二十日天氣放晴若不及時
進取恐賊人深挖濠溝修築堅固攻之未免費力
隨派奎林等分作數路同時並往于二十一日進
發賊番在卡内鎗發如雨官兵由陡坡一擁而上
或刨挖碉根抛放火弹或跳入卡内奮勇誅殺賊
人勢難再支其在碉卡内者盡行殱戮在外之賊
當即穿林入箐四散奔迯碉卡全行克獲計此次
殺賊二百餘名割獻首級十顆耳記二十餘件前
阿桂所奏自日旁沙壩山以及哈爾西斯年木咱
爾所克四條山腿四道深溝之外自茹寨至基木
斯丹當噶共有五道山腿溝内寨落五十餘處焚
燒一空現去臨平壩即在咫尺之間至敖成現已
在甲索帶兵下壓將俄坡木克什一帶碉卡悉已
佔據自河北一帶賊境而論已為大兵奪取過半
現在海蘭察等帶兵一千仍赴西路協𠞰此數月
來賊人窘迫情形已為畢露由此迅搗勒烏圍諒
非難事奏入
上諭軍機大臣曰明亮等奏攻克基木斯丹當噶山腿
賊碉所辦甚好奎林等攻碉出力均属可嘉統俟攻
得勒烏圍一併交部優叙現在阿桂等統兵自木思
工噶克下壓計日可得噶爾丹寺明亮進至臨河時
自必於勒烏圍對面搭橋過河兩路會合夾攻勒烏
圍自可以尅期攻克佇聽捷音
癸丑劉秉恬奏言前此黔省官兵因軍營催調緊
急每日趕行三四站或四五站自桃關至大板昭
僅止行走七日兹查陕甘二省兵丁雖不能及黔
兵之步履便捷然亦各知奮勇争先計自桃關至
大板昭亦止行走七日實属一律迅速再查連日
以來口外雨水頗多其楸砥至桃關一帶道路業
經隨時修理至由楸砥至日爾拉薩拉一帶更關
緊要(臣)於拜發奏摺後親往各該處逐加查勘或
有雨淋塌卸之處(臣)趕緊修整務期粮運利而文
報速並順道前往大板昭軍營等處確查近日實
存米數即與督(臣)富勒渾悉心籌酌情形北路軍
食歸併西路逓運以省糜費奏入
上嘉之
同日
上諭内閣曰黔省兵丁節次調赴川省征𠞰金川最為
得力屢經酌加奬賞今大功計日可成伊等家属在
黔雖有月糧足資養贍朕今軫其勞績宜昭逾格優
施著加恩將貴州調赴兵丁家属各賞給半月錢粮
以嘉勤事而示體恤該部遵諭速行
甲寅阿桂豐昇額海蘭察額森特奏言伏查西路
官兵先將上巴木通攻得隨又搶據木思工噶克
了口正路惟下巴木通一處賊人設有雙碉醜類
蟻聚此時惟在克下巴木通分頭並進即可勢成
破竹連日天氣快晴因於二十一日亥刻分兵進
取二十二日寅刻前進下巴木通地勢既極陡峻
上下雙碉中間賊又攔截木城一道濠溝洞穴縱
横重叠放鎗擲石死力抵拒(臣)海蘭察額森特督
催官兵於鎗石如雨之中將攔截木城扳開從中
衝出又由兩大碉旁繞出碉後圍截而正面官兵
隨各一擁直上(臣)海蘭察所督官兵先將下手一
碉攻克(臣)額森特所攻一碉亦即攻克碉内賊人
皆被殱戮得脱者亦少查此兩碉以下雖碉卡林
立直至噶爾丹寺之上並無空隙而勢已佔據上
游(臣)海蘭察額森特遂乘勢督率順梁攻壓我兵
踴躍争先又將色爾外安吉達佳布一帶各碉寨
悉行攻獲直至噶爾丹寺之前所有碉卡寨落百
餘處之賊無有敢復抗拒者維時五岱等兵先至
來珠寨下直前撲進攻克得式梯賊人旋棄碉寨
而迯即將上下得式梯全行佔據至烏什哈達海
祿劉國良等攻了口左手木城石碉書麟保寧特
成額等攻山梁上木城石碉至申刻亦均先後克
獲此勒吉爾博一道山梁上下迤延幾二十里所
有碉寨儘數埽除及至戌刻烏什哈達等率兵直
上榮噶爾博大山梁將各碉搶得直至第三峯之
上(臣)阿桂豐昇額迅派官兵前往接應連夜分拏
木柵石卡將各緊要地方嚴密佔據是夜(臣)等悉
行商酌當此賊膽已破之時不可稍使停留生智
至二十三日夘刻(臣)海蘭察額森特復帶兵前進
直抵噶爾丹寺賊在寺内攅集多人抵拒(臣)等思
噶朗噶寨雖在噶爾丹寺以内若從安吉而下將
噶朗噶一帶地方數十處掃净則噶爾丹寺已被
截在内可以不攻自潰遂分數隊官兵前往攻打
但時己未申難以佔據因將官兵酌撤(臣)等復思
榮噶爾博與勒吉爾博本属一道大山梁分為兩
支其自榮噶爾博迤西而下為勒烏圍自勒吉爾
博迤下而西北為噶爾丹寺及得式梯官兵若得
噶爾丹寺及噶朗噶前抵勒烏圍固為直捷但中
間沿河多係危崖一線之路尚恐不無阻滯今官
兵於榮噶爾博大山梁已佔至第三峯而木思工
噶克又先已攻得若一路官兵由大山梁前進又
分一路官兵出木思工噶克丫口由半山前進佔
至第九峯則俯臨勒烏圍埶若建瓴而噶爾丹寺
噶朗噶自歸掌握因於二十四日寅刻仍派福康
安等分為上中下三路均于山半進攻(臣)海蘭察
額森特緊隨策應又派烏什哈達等即從第三峯
前進轉戰而前直抵第七峯之上奪獲碉卡甚多
此數日接連打仗共計克大碉一百數十處木城
數十座寨落二百餘處寨房一千數百間殺賊三
四百名生擒十名奪獲牛羊烏鎗刀矛等物甚多
查此時官兵直臨巢穴賊人悉力為困獸猶鬭之
計(臣)等擬從現在攻得之第三條山腿發兵連拏
木柵直至河邊并從第三條山腿赴溝拏柵逕逼
賊人所據峯下小山腿之各碉寨用礮轟摧彼時
即不得其第八九峯竟從半山繞至托古魯地方
則已據勒烏圍之上自可即日掃巢奏入
上諭内閣曰阿桂等奏攻克下巴木通碉寨將勒吉爾
博山梁碉卡掃净及乘勝佔奪得式梯官寨等語阿
桂等督率將士奮勇進攻所至克捷甚属可嘉至所
有將軍恭贊及領隊大臣等俟攻得勒烏圍時一併
交部優敘其在事出力之將領弁兵等即著阿桂查
明分别等第咨部議敘
同日富勒渾郝碩奏言(臣)等于四月十一二十二
等日先後前往軍營查我兵已攻獲木思工噶克
勒吉爾博得式梯等處均須拏竪木城挖掘深溝
正在急需兵力若仍令其樵汲炊㸑不免兵力稍
分隨飭知督運糧員于附近買賣各舖家買辦燒
餅一萬餘個送赴前敵並將偹貯裹帶灰麵酌撥
一萬餘斤分發各舗戶令其趕做麵餅運交頭敵
如遇官兵打仗之時即將此分給各兵以資食用
亦可省兵丁另自炊㸑俾兵行益加迅速再查日
旁宜喜一帶各山梁全行攻得所有作固頂山梁
官兵業經撤赴前敵而徐營糧站距新得各山梁
地方道路遼遠運送軍米往返維艱已將格魯克
古一站移設前敵適中之地以便分運目下我兵
乘勝長驅一經攻獲勒烏圍即須安設兩三站(臣)
等業已籌畫於附近軍營各站預先僱備人夫三千
名並採辦臺馬數十匹以偹添安新站至宜喜一
路官兵既經至河岸不日兩軍既可會合其糧運
臺站自應就近併路運供以歸省便(臣)等現已商
之將軍阿桂札知撫(臣)鄂寶速赴西路軍營公同
商議妥為籌辦奏入
上嘉之
丙辰文綬奏言據北路總理松茂道查禮稟稱大
兵連日攻克基木斯丹當噶及日旁一帶山坡碉
寨百餘座盡日奪獲現在移營前進其新得處所
均應安設臺站人夫需用較多查成都眉卭三府
州派安北路之夫將次抵站現在調赴宜喜添用
應飭軍需局再調糧夫先補觧梭磨周叟添安各
站等語(臣)随飭軍需局照鄂寶所調再派夫二千
餘名飛觧北路以補梭磨周叟之用兹於二十九
日接富勒渾扎稱西路迅搗賊巢人夫恐有不敷
應飭局撥偹二三千名聽候調用(臣)又飛飭軍需
局如數撥派一俟軍營調取即可迅速起程查西
北兩軍均逼賊巢會合之後北路兵食即可取資
西路則北路站夫即可減撤不致虛糜至軍米一
項現在添兵數千即日兩軍合營積存之米每日
支食漸及有減無增(臣)現將五六等月糧照常運
供不致稍有怠忽奏入
上嘉之
同日鄂寶顔希深奏言查大兵前此分路進𠞰軍
粮分道運供原因道里分岐間有隔於賊境不得
不紆迴取濟即如北路自楸砥分運至宜喜遠至
三十九站加以新安之得楞基木斯丹當噶二站
共計三十一站不惟路遠站長且中隔諸山皆極
險峻冰雪終年不消今北路攻克達爾圖以下之
得楞直至基木斯丹當噶其下沿河賊境奪獲甚
廣現由色仰木扎拉搭造浮橋渡河以通西路之
博楞古站若將北路運糧改由西路之北楞古止
須添設六站即可直抵基木斯丹當噶新營其博
楞古以内即可由西路現有之臺站歸併輓運且
自達思滿起至得楞三十站均可裁撤按每站夫
六百名今新添六站共止用夫三千六百名實可
餘剰二十四站之夫其自孟固至博楞古共一十
八站既兩路合運軍糧軍火較多原設夫數恐不
敷用應請每站再加夫五百名共加夫九千名連
前添設新站之夫共一萬二千六百名實可節省
夫五千四百名(臣)等現已一面飛飭楸砥站員將
北路軍糧軍火概行停運一面飭將達思滿至馬
鳴橋一十二站内軍糧等項儘數趕運卓克采即
先行裁撤至原派各属辦運北路卓克采等站之
月米即行趕運梭洛栢古交收與原派程站既近
脚價亦属較省奏入報
聞
丁巳明亮舒常奏言查斯年木咱爾溝外轉過山
嘴即係茹寨一片麥田賊人現因收穫在即抵死
衛護以茹寨戰碉拒其險要薩克薩谷一路官兵
難以逕進其沿河數百處寨落星羅碁布若必逐
一攻燒不惟多費兵力且恐多傷士卒惟當於基
木斯丹當噶山腿盡處竭力衝開賊壘一路拏卡
向前直抵河沿則茹寨一帶地方皆可攔截不攻
自破隨於二十三日派令奎林等帶領官兵分為
左右兩翼迤邐而下抵住賊人救援來路一面派
侍衛進財保等帶領勇健官兵同土兵搶佔臨河
緊要碉寨賊人見官兵勇往隨各棄碉寨迯竄其
時副將圖欽保帶兵薩克薩谷即攻克茹寨戰碉
將各寨落縱火焚燒沿河各寨内竄出賊人前後
受圍中箭被鎗亦有墜河而死者自山腿以下麥
田十餘里皆為我兵佔據由此至勒烏圍隔河對
面至甲索山腿直插河流横隔去路其山頂數峯
其碉卡三十餘座均經敖成逐漸攻克現以各處
兵數僅止三千餘名防範尚屬不敷(臣)等又在大營抽
撥四百餘名前往協守旦查甲索山腿層巒叠起
極為綿亘下壓甚易而山腿西面其上為曲碩木
再下為納木迪又下為阿爾尼克爾瑪思當阿皆
有寨落數十處環繞其間而基木斯丹當噶下截
山岡與之相並賊番現當窮蹙尚思計圖滋擾每
夜攅集二三百人潛來偷劫我兵防偹甚嚴隨手
擊斃多賊(臣)等現在趕緊設法前驅即夜逆酋率
衆死拒亦斷不能多延時日奏入
上諭内閣曰明亮等奏茹寨以前一帶平壩寨落全行
攻克麥田十餘里皆為我兵佔據明亮等董率勁旅
所向克捷甚屬可嘉總兵敖成攻𠞰甲索等處副
將圖欽保攻勦茹寨尤為奮勇出力敖成已賞給巴圖
魯號著俟攻得勒烏圍時同將軍恭贊領隊大臣等
一併交部優叙圖欽保等交將軍等記名遇有軍營
總兵缺出即行奏請補授其在事出力之將領弁兵
等著明亮查明分别等第咨部優叙
同日
上諭内閣曰前以金川賊番黨助逆豎抗拒王師均属
罪大惡極曾屢諭將軍恭贊若我軍乘勝罙入賊番
窮蹙難支出而乞命雖投降亦不可輕宥今阿桂明
亮兩路官軍計日可以合力會𠞰迅掃勒烏圍直搗
噶拉依鼠黨狐羣自必立就駢戮但為數不免稍多
朕仰體
上天好生之心有所不忍且此輩番人勢窮食乏尚為其
酋捨命死守亦頗足取是以網開一面施法外之仁
著將軍於進兵時預行宣諭賊衆如有畏罪出降者
仍從寬免死倘或怙終不悛於掃蕩賊巢時玉石俱
焚難以復逭並將此通諭知之
(臣)等謹按番衆黨惡助逆抗我顔行罪不容誅
至
王師直壓賊巢聚殱醜類實孽由自作迺蒙
皇上曲加矜憫未忍騈誅
特令網開一面宥免來降如仍怙終不悛始從玉石俱
焚之例
聖主覆幬深仁與彰癉大義並用兼施而蠢兹頑梗始
為螳臂之逞者究無不為鶚音之革也
戊午
上諭軍機大臣曰現在阿桂明亮兩路屢次克捷計日
合兵進𠞰自可迅掃勒烏圍即乘勝攻圍噶拉依諒
逆酋等不能久為支拒但賊番狡詐百出恐其勢當
窮窘别施鬼蜮伎倆或假装逆酋兄弟詣軍門捏稱
投降暗藏叵測將軍等倘不察虛實輕率出營相見
設或誤堕術中所關非細此時務期掃穴擒渠所有
逆酋兄弟及濟惡之頭人雖降亦斷不可恕但彼既
稱來降即可誘而擒之以蕆斯役惟當慎之又慎勿
稍涉大意所謂受降如受敵也
同日富勒渾奏言查西路粮運向由凱歌坪直運
密拉噶拉木作為半站大兵現已攻獲木思工噶
克勒吉爾博得式梯等處其格魯克古一站(臣)已
奏明裁撤移於木思工噶克山梁丫口安設其分運北
路餉道(臣)等詳加籌酌核其道里遠近應由密拉
噶拉木分路至得式梯作為一站由得式梯直至
色仰木扎拉作為站半即可渡河由勒森寨等處
轉運基木斯丹當噶較為捷便所有北路達思滿
以外各站均可次第裁撤原派卓克采月米亦即
改運梭洛柏古等處交收目下卓克采之米既由
色木多轉輸應即另委妥員駐彼接收滚運其西
路之米仍由梭洛柏古直運薩爾赤不致牽滯再
卓克采存米一萬二千七百餘石不過一兩日内
即可運完仍將色木多一帶糧臺裁撤以歸節省
奏入
上嘉之
己未
上諭軍機大臣曰阿桂明亮兩路屢次得勝掃蕩勒烏
圍自非難事既得勒烏圍即須進攻噶拉依第恐逆
酋負嵎死守得之未能迅速自當分兵至馬爾邦引
進富德夾攻賊衆必更難于兼頋所有此路之兵自
應大員帶往若須副將軍親帶即仍令明亮舒常統
兵而行或派恭贊大臣則莫若派額森特阿桂當遵
旨妥酌而行
辛酉阿桂豐昇額海蘭察額森特奏言查自榮噶
爾博第八九峯順腿而下即係勒烏圍官兵一克
此處賊巢斷難再守而此兩高峯地形陡峻且與
兩小山腿聫絡應援是以賊人於此悉力聚守若
將噶爾丹寺及噶朗噶乘勢掃除既可將勒吉爾
博山梁上下分駐之兵多為抽撤以供攻𠞰而分
兵一支沿河前進雖該處道途亦属險仄亦可稍
分賊勢第噶朗噶寨落雖被官兵燒搶十之六七
而賊人於所剰各寨仍復竄伏竭力抵拒官兵若
於第三條山腿連拏木柵而下一至河邊不獨噶
朗噶攔截在内即噶爾丹寺亦不攻自破但第三
條山腿兩旁皆有寨落必湏分兵防護(臣)等督令
官兵於二十七八兩日在各山溝内砍伐木植運
往第三條山腿之上至二十九日一面督兵接拏
木柵一面分撥官兵以偹截殺來優賊人並燒搶
餘剰寨落惟是賊人情急分隊來援上下衝突官
兵直前迎殺殱斃甚多始行竄逸而我官兵連拏
木柵十七座已至山腿中間併將前此未及焚燒
之碉寨攻搶焚燒十餘座是日並派五岱帶兵由
噶爾丹寺上面分路下攻噶朗噶各寨官兵所至
騰躍而登旋克寨落二處進至噶爾丹寺南邊溝
内各寨賊人仍復悉力拒守因將官兵暫撤至初
二日復由山腿中間接拏木柵九座至沿河平壩
將賊圍截在内痛加殱戮此一兩日内即可掃净
噶爾丹寺噶朗噶或合或合力奮攻第八九峯或
從噶朗噶沿河直進在在可以相機攻勦至遜克
爾宗一處官兵雖已環其三面但賊仍前死守(臣)
等攻克榮噶爾博山峯之時即令富興成德六十
六等於遜克爾宗西北設立木冊連接榮噶爾博
向東山腿以為聫絡進逼之計(臣)豊昇額亦即日
前往親為督率奏入
上諭軍機大臣曰阿桂等奏官兵接拏木柵直趨河沿
截斷噶朗噶噶爾丹寺以期迅搗賊巢所辦甚好官
兵屢次克捷勇氣倍增攻𠞰自非難事惟是賊人勢
處窮蹙正如困獸之鬭以攫噬自衛其死此時功逮
垂成諸宜謹慎遇有賊寨鎗石密施之處均勿冒險
輕進然亦不可過於持重致涉因循
(臣)等謹按由榮噶爾博第八九峯順下即逼勒烏
圍賊巢(臣)阿桂等督率官兵接拏木栅直趨河
沿進逼賊巢官兵等奮勇直前勢如席捲我
皇上臨事而戒慎謀以成猶令將佐等勿狃易成之功
以防困獸之鬭又慮過於持重或致未合機宜
斯誠
睿慮周詳無遠弗届者矣
平定兩金川方略卷一百十八
