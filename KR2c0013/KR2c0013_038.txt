欽定四庫全書
平定兩金川方略卷三十
六月乙丑阿桂奏言(臣)奉
旨馳赴南路統兵進𠞰業於五月十八日起程二十三
日過省惟是南路事宜若俟(臣)抵營商辦未免稍
稽時日現已飛行宋元俊將漢土官兵現有若干
火藥鉛丸備貯若干並器械是否足敷配執之處
星速寄知以便先期籌畫(臣)一到時即可督勵官
兵進𠞰現蒙
皇上以兩路軍營尚須厚集兵力復賞給陜甘兵五千
名其南路應需若干之處亦容(臣)抵營後悉心審
度具奏奏入報
聞
同日阿桂又奏言查三雜谷土司境地在小金川
東北其曾頭溝一帶為底木達布朗郭宗後戶若
從此一路進兵不獨可分賊勢且使其首尾不能
相顧於攻𠞰全局殊為有益是以去冬將軍温福
擬調三雜谷土兵令總兵書明阿督同進𠞰嗣因
該土司等具稟求免派兵而止近蒙
皇上仍准其下壩傭工自必心生感激該土司於四月
内遣頭人來營請安送禮(臣)與温福等却其物件
諭以此次大兵進討小金川務在擒渠掃穴不滅
不休斷不肯遷就中止
天朝兵力原不藉爾等土兵協助但爾三雜谷素稱恭
順土司當自行酌量頭人惶愧叩頭據稱俟伊土
司議定再來回話而去兹於五月十九日遊擊沈
寬守備袁敏稟稱三雜谷土司願派兵二千五百
名從曾頭溝一路進攻等語宋元俊亦經稟到(臣)
思前此西路軍營拏獲賊番訊係底木達布朗郭
宗之人為多審度賊情必以三雜谷土司久為伊
所挾制後路可以無虞而别斯滿一路碉卡林立
度大兵未必遽能深入是以于此多派賊番分頭
抗拒今若令三雜谷土兵從該處進𠞰自為得力
但該遊擊等稟内有必須添派漢兵協助其帶領
漢土官兵亦須大員之語查土兵原無紀律自須
漢兵彈壓督率方可得用至統領漢土官兵不但
必須大員並須熟悉情形之人措置始能妥協(臣)
現已馳赴南路三雜谷地方距西路軍營為近業
已行知温福豐昇額囑其審度事機就近調度庶
為捷便再綽斯甲布土司境地在金川之西雖屬
逆酋親戚而前因金川指使從噶克侵取該土司
噶爾瑪木魯宗地方復自佔甲爾壟壩是以久成
仇隙(臣)於正月間訪聞此事即思甲爾壟壩係革
布什咱與金川毗連要隘若綽斯甲布能據其地
則革布什咱亦易於收復因該處近於南路當即
扎致桂林囑其密辦嗣桂林亦先有所聞已檄令
該土司發兵往佔今據宋元俊稱綽斯甲布土司
告請攻𠞰金川隨派都司李天佑領兵五百名先
往並諭以隨後大兵續到等語查小金川現在竭
力死守總由於金川為之黨援綽斯甲布地大人
多若發兵攻𠞰金川賊酋更必撤兵自衛於進𠞰
小金川既為有益且三雜谷暨綽斯甲布既思自
效則此外各土司亦必請發兵助順金川形勢既
孤於接辦之局不為無禆其綽斯甲布發兵為數
若干及李天佑帶兵五百名前往是否足資督率
該鎮均未詳悉聲明現復行令逐一具覆以憑籌
酌奏入
上諭軍機大臣曰據阿桂奏三雜谷暨綽斯甲布皆願
出兵助𠞰金川現在查明籌辦等語所見甚是前已
有旨令由曾頭溝一路督率三雜谷土兵直取底木
達布朗郭宗擒拏澤旺及逆酋之妻以斷小金川後
路並諭令宋元俊同侍衛等統兵赴綽斯甲布率領
該土司兵練直𠞰金川以掣賊酋之勢阿桂尚未接
奉前旨而所奏適與朕合但曾頭溝一路因調哈國
興赴川令其順道帶兵並令董天弼同辦今思哈國
興自滇入川尚需時日現在三雜谷既願出兵效力
機宜不容刻緩著專派董天弼往彼統兵董天弼於
番地情形熟悉且自去歲革職以來在軍營尚知改
悔奮勉昨已加恩賞補副將今現出有和邦額重慶
鎮總兵員缺即著董天弼補授温福可傳諭董天弼
益當實心感奮尅期集事以贖前愆而勵後效至宋
元俊前往綽斯甲布之處阿桂到軍營後即與福隆
安阿爾泰會同商酌揀派侍衛章京並酌選兵丁若
干令其迅速帶領馳往妥辦庶幾出其不意成功尤
速
同日温福豐昇額奏言(臣)等據副都統富勒渾總
兵李煦等報稱職等於十六日帶兵從山頂下壓
樹林中有木柵數座賊番數百前來拒敵經官兵
奮勇衝突殺賊二十餘名餘俱潰敗我兵追入林
中奪取木柵四座十七日復往下攻殺賊二十餘
名餘亦負傷敗走十八日大雨如注連隂數日二
十一日雨止泥乾早間派兵復從樹林下壓突有
賊番三百餘從兩旁林内衝出又大木柵内擁出
賊番二百餘名接續而來官兵奮勇迎戰斬戮六
十餘名擊傷者約有百餘俱竄入大木柵内併力
固守官兵連克石卡二座木柵二座查看大木柵
依山而立堅固異常林箐極密現在尋覓道路俟
攻克後再行下壓等語再(臣)温福帶領官兵每日
三面攻打南山碉卡殺賊甚多十九日牛天畀帶
兵直攻高峯上賊卡殺傷六十餘名餘多跌落山
巖即將大卡奪取並獲火藥鉛丸刀鎗等物(臣)因
牛天畀等所得地方理應據守而其次碉卡又應
往攻應增兵力以資接應(臣)於隊中即派出二百
名令章京官達色等帶往協助乃牛天畀攻得賊
卡赶殺之際兩旁林内賊番突出百餘欲遶截牛
天畀之後適遇官達色之兵殱斃多人始行遁走
二十日牛天畀官達色帶兵下壓將第二卡拒敵
之賊擊斃十餘名餘賊逃入大卡由孔施放鳥鎗
該處路既狹窄而賊人守禦甚嚴現在牛天畀等
督令官兵砍伐樹枝冐鎗運往賊卡近處因風縦
火卡已被焚過半仍不時攻擊使賊番不暇修理
其山下駐守之侍衛賡音素寧珠布參將成德等
從下仰攻十九二十兩日亦殺傷賊六十餘名奪
獲石卡二座此數日夾擊賊人官兵屯練亦有陣
亡受傷者所得軍器等項俱賞給奮勇兵丁(臣)温
福催令富勒渾等速攻大木柵以便下壓木闌壩
仍率官兵夾攻南山各碉卡一俟攻克即會同富
勒渾進取鄂克什舊寨至(臣)豐昇額於五月十七
日上北山阿桂先將應辦情形詳加交代查閱鑄
礮物件俱已齊備惟因天隂地濕當飭侍衛明仁
多燒炭斤烘地鑄造於十九日鑄成大礟(臣)豐昇
額與馬彪額森特等商議適將北山官兵一千餘
名撥往南山攻𠞰賊見我兵倂力南山必以為北
山已不進攻防備或不無稍懈且東瑪賊寨三面
俱係懸崖即拏賊直至寨根而賊番向下放鎗官
兵亦必受損不如專用礟轟賊番必謂官兵未必
復行攻撲轉可相機力取是日(臣)豐昇額將鑄成
大礟運往轟打東瑪賊寨直至日暮未甚破壞遂
令連夜施放又經一日始見傾頽當即議派侍衛
佛倫泰副將富紳等帶兵三百於二十一日丑刻
分取各寨牽綴賊人使其不能往救東瑪又派兵
一千名攻取東瑪賊寨分為六起亦於丑刻起程
不露聲息潜至東瑪寨磡下一聞佛倫泰等攻取
各寨之聲分路前進商之温福意見相同(臣)豐昇
額屇期飭令官兵呐喊進攻而賊寨放鎗甚緊聽
其聲響約有二三百人是以暫停攻撲作為欲攻
之勢隨即帶領章京等直至東瑪寨近處章京佛
進泰富爾賽身冐鎗石帶兵攻打賊衆俱露身寨
上向下放鎗被侍衛新達蘇施放大礟轟斃數人
餘賊驚惶稍却官兵一齊擁上鏖戰多時除斬戮
賊番及落崖跌死並火彈燒斃之外餘俱鼠竄奔
逃又見東瑪寨之次尚有哲木克郭羅郭羅美羅
喇嘛寺三大寨若不乘勝攻取又延時日是以即
派章京佛倫泰等分兵四起向下奮力攻打並帶
官兵往攻喇嘛寺賊番放鎗抵禦久之稍懈官兵
直前衝擊並將喇嘛寺克取賊衆倉皇遁入色爾
渠大寨官兵尾追直抵寨下此寨築在高峯賊番
羣集其中合力抵拒官兵除分守所得五座大碉
並防别斯滿救應賊人外兵力稍單察看情形不
能立取因將官兵暫撤此次打仗殺賊四十餘名
生擒十四名帶傷而逃者甚多所得碉卡五座共
百餘間至額森特受傷尚無妨礙其餘陣亡受傷
官兵土練另行咨部核議賞䘏拏獲活口訊取供
詞即行正法奏入
上諭内閣曰温福等奏攻克東瑪賊寨豐昇額馬彪調
度頗協機宜俱著交部議叙在事侍衛將弁等亦皆
奮勇立功並著查明咨部議叙其兵丁等重加賞賚
以示鼓勵
上又諭内閣曰額森特在軍營一切奮勇出力而攻取
東瑪寨又因奮勇得傷著賞給副都統職銜
上又諭軍機大臣曰豐昇額等帶兵冐突鎗石攻取東
瑪官兵如此奮勉出力則色爾渠美美卡等處不久
俱可攻克朕惟佇望捷音又據温福奏富勒渾等帶
兵奪獲數碉並據山絶頂向下攻取木闌壩富勒渾
著賞戴孔雀翎仍似攻得木闌壩加恩議叙
同日温福豐昇額又奏言(臣)等查三雜谷曾頭溝
一路為底木達布朗郭宗後戶且與金川接壤從
前征𠞰金川亦曾分兵取道於此(臣)等前令該管
之松茂道查禮行知各土司伊等懷德畏威各遣
頭人赴營請安自陳誠悃旋據維州協副將五福
稟報三土司情愿出兵兹又據宋元俊取具出兵
二千五百名印給(臣)等體察情形梭磨切近内地
素稱恭順卓克采從噶克見兩金川勢在必滅自
願出兵效力以為解免之地亦屬實情惟是土兵
初進搶掠是其所長銳氣亦儘可用特恐不能持
久必得官兵為之督率方可得力(臣)等軍營正當
南北兩山併力𠞰擊寔無可撥之兵昨據文綬來
咨第四次續調陜甘兵丁於五月初七等日各由
本營起程(臣)等擬派熟練鎮將一人先行馳往三
雜谷守候陜甘兵到時即會同督兵前進逕搗曾
頭溝再宋元俊所遣遊擊沈寬於番情似為諳練
(臣)等現亦密劄沈寬如察看土兵實在踴躍爭先
正當及鋒而用該遊擊即先帶領進攻官兵一到
隨後再進如此則事機不致躭延而聲勢亦倍壯
於事自為有益
同日温福豐昇額又奏言(臣)等接奉
上諭將譯出索諾木番稟詳細閱看所有被遮之寧祿
等如果送至西路軍營(臣)等當恪遵
諭旨分别送京查索諾木帮兵助惡已屬罪無可逭今
乘官兵偶挫輙藉被留弁員乘機要挾並欲今僧
格桑請罪完事公然以調停自處顯肆鴟張更堪
痛恨現在(臣)等西路奮力𠞰擊萬一索諾木托名
送還被留之人藉詞窺探(臣)等自當將所差賊番
拘執請
旨辦理斷不給與回文致得揣測軍營情事至董天弼
於邊情軍務原屬諳練兹奉
諭旨賞補副將自應令其帶兵行走但查自阿喀木雅
直抵卧龍關凡通小金川之小路必須嚴密卡防
惟董天弼在川最久於此一帶地理情形皆所熟
悉現在鎮將内寔無可以接手之人且蒙
皇上賞派哈國興海蘭察等赴西路軍營備分路帶兵
之用計算行程到川不遠臣豐昇額於一切事宜
惟有竭盡愚誠與總兵馬彪侍衛額森特等虚衷
籌計以期無悞俟哈國興等到營(臣)豐昇額當遵
旨赴温福大營協助進𠞰均奏入
上諭軍機大臣曰温福等奏三雜谷土司情愿出兵擬
選派鎮將馳往即由曾頭溝一路督率土兵攻𠞰與
朕前此所降諭旨相合且據現獲賊番僧格供稱曾
頭溝之人先在美美卡防守今又調到雅爾桑山梁
是曾頭溝現在空虚尤為極好機會其帶兵之人前
已迅調哈國興赴川同董天弼辦理因思哈國興自
滇起程長途不免稍需時日董天弼於番地番情最
為熟悉帶兵自更得力因加恩將伊補授總兵令其
由曾頭溝督率三雜谷土兵進𠞰董天弼接奉恩旨
自必倍加感激勇往至所需陜甘兵三千名前據文
綬奏甘省營兵於五月初七日起程勒爾謹奏到陜
省營兵於五月十六日起程現已諭催帶兵之總兵
李雲標遄程前赴西路軍營聽候派用著温福行之
董天弼於何處暫駐候陜甘兵到帶同進𠞰即一面
檄知李雲標令其迅赴指定處所隨同董天弼前往
勿致參差遲誤至董天弼既令帶兵其資哩至卧龍
關一帶卡巡及催督糧運軍臺均關緊要現在難得
幹練之員看來維州協副將五福在川亦久似可委
其代辦若温福所知有勝於五福者即行派辦亦可
至豐昇額平日實心勇往朕所深知因其尚欠閱歴
臨事未能明練是以不欲其獨當一面今此次攻取
東瑪調度合宜即令分路統兵可以勝任且有馬彪
等在彼協助豐昇額不必回至温福大營至哈國興
到川亦須令其同董天弼共取底木達布朗郭宗毋
庸再為更調
己巳福隆安奏言(臣)自幼荷蒙
聖主養育恩深並無分外出力之處若得在軍營行走
寸心方可稍舒現在攻𠞰小金川西南二路均屬
至緊至要(臣)目擊情形若即舍之而去實為歉仄
難安(臣)雖未知軍務然自以諸事必須經歴方可
諳練一俟審理桂林事畢仰求
聖主指定何路軍營令(臣)行走庶可學習戎行以資報
效奏入
上諭軍機大臣曰福隆安奏請留在軍營辦事斷乎不
可前諭福隆安於查審桂林一案完畢起程務於七
月二十内外到熱河因朕前辦事需人且土爾扈特
入覲必需親近大臣照料福隆安不可不早至行在
何必復為此奏福隆安在朕前日聆訓諭較之現在
軍營諸人尤為真切自能善體朕意寔力籌辦但于
統兵之事非所素習何必留駐領兵方為出力
壬申
上諭内閣曰昨歲進𠞰小金川以來一切軍行儲㣥俱
支官帑絲毫不累閭閻而糧運轉輸不無稍資民力
今春曾降旨將官兵經過各州縣所有本年錢糧先
行緩征俟凱旋後分别等第加恩今兩路軍營現在
分兵進討務為擣穴擒渠之計小民轉運兵糧頗為
急公出力若於軍務告蕆後始行加恩未免尚需時
日朕心深為軫念著阿爾泰查照前此平定金川之
例即行酌定等第具摺奏聞分别蠲免其蠲剩緩征
之項並予展限俾編氓早沾寔惠兼副朕奬勞優恤
至意
同日宋元俊奏言查兩金川狼狽為奸抗拒官兵
現在西南兩路進攻僧格桑未即就擒總緣金川
助兵之故是金川一日不辦小金川一日不滅辦
金川而小金川亦滅小金川一滅而金川勢孤然
後會合各路兵力分道攻圍亦無難於蕆事今各
土司窺破金川蠶食之計莫不懇請出兵以為自
全之計是各番效力之心愈切即兩酋應滅之象
愈明(臣)收復革布什咱時因綽斯甲布土司工噶
諾爾布稟請情愿出力助𠞰金川隨派都司李天
佑領兵五百名先往並諭以大兵繼進用固其心
又派遊擊沈寬守備袁敏由綽斯甲布前往三雜
谷調令出兵已據該土司等遵奉發兵二千五百
名隨同官兵從曾頭溝進攻小金川(臣)正擬乘此
機會定期會𠞰計圖一舉成功不意我兵自果洲
山失利之後士氣消沮且以現在兵力并辦金川
實屬不敷調遣(臣)愚昧之見與其曠日持久虚糜
糧餉莫若厚集兵力迅奏膚功如蒙
皇上飭調湖南湖北近山營分倂於山西甘肅兵内各
撥數千共得二萬之數即可遣發一萬由綽斯甲
布之俄坡日旁兩路進𠞰牽制金川再分兵五千
從汗牛一路直攻美諾其餘五千添入達烏一路
並力直取其現留革布什咱之兵即由正地進擣
中堅合之西路從曾頭溝别斯滿鄂克什三路並
舉小金川定即蕩平隨以五路之兵進𠞰金川亦
可刻期告捷惟口外跬步皆山春冬積雪難行一
值夏秋進兵之路便多如將各省官兵於七月内
齊集軍營分派進𠞰約計兩月之期小金川自能
掃滅倘其時雨雪稀少而所派俄坡日旁正地之
兵先已攻逼金川巢穴便可乘勢併為掃蕩兹奉
諭旨已令參贊大臣阿桂督理南路進兵事宜(臣)應聽
其到時核辦奏入
上諭軍機大臣曰宋元俊奏駕馭各土司所見頗為合
理是以前據阿桂等奏綽斯甲布情願出兵助力即
諭宋元俊帶領前往督率綽斯甲布土兵進𠞰其三
雜谷願出兵二千五百名隨𠞰底木達布朗郭宗亦
諭令董天弼帶兵往𠞰矣但至今並無進兵實信乃
稱請調湖南湖北近山營分之兵再於山西甘肅兵
内撥給數千共得二萬之數分路進攻等語未免過
涉張皇現在由綽斯甲布進攻原係牽金川之勢使
其掣兵自衛以便乘間攻取小金川俟小金川平定
後再并力會𠞰金川此時難以兼辦也且計節次調
赴川省之兵貴州已有八千陜甘已一萬七千加以
預備之五千核計共及三萬合之本省綠營及土兵
之數不為不多况番地跬步皆山調往之兵跋涉不
易至於險隘處所仄徑單行雖兵力亦無從施展而
所云七月内齊集軍營之說更恐遠道不能如期全
至著傳諭福隆安會同阿爾泰阿桂將該處情形通
盤籌畫並問宋元俊詳悉核計是否必須添兵接濟
核實酌議以期萬妥又前此金川用兵共調兵六萬
二千五百餘名計核銷銀七百十二萬七千餘兩現
在軍營約存軍需銀三百五十餘萬自當敷用如將
來尚需添撥亦即據實先行奏聞以便籌辦
上又諭軍機大臣曰前因湖廣兵丁愞弱是以川省進
𠞰之兵未經派及今據總兵宋元俊奏請添調湖南
湖北近山兵丁於七月内到營分路進𠞰現諭福隆
安會同阿爾泰阿桂酌量定議如果尚需添撥一面
奏聞一面即行咨調著傳諭總督海明於湖北湖南
兩省近山各營内遴選勇銳兵丁五千將應帶火藥
器械等項一併預備并揀派帶兵大員將弁等聽候
川省咨到迅速起程此時海明如未到任陳輝祖現
署督篆即令遵旨妥協辦理
上諭軍機大臣曰總兵宋元俊看來尚能辦事且熟悉
番地情形伊亦尚有心奮勉若用之有方可期得力
但其人似乎狡猾好事究難深信若使過於得志難
保其不滋驕縦務須留心駕馭方為有益著寄信阿
桂惟當量能收力勿令知覺留心鈐束
(臣)等謹案籌辦軍務必合羣策羣力以成功其
熟悉地勢番情尤關緊要爾時南路領隊侍衛
章京衝鋒殺賊勇略可任者本不乏人但新至
蠻方各土司好尚既未周知其道路遠近險易
未經身歴如宋元俊輩不得不駕馭器使收其
長使不得逞其技方為有益宋元俊所奏用番
攻番添調各省官兵一面牽制金川數路進𠞰
小金川即可蕩平其語亦堪備採擇然好事喜
功之意因此已見我
皇上洞燭萬里旋
敇密加鈐束預防其恃功驕恣盖不待(臣)福隆安讞案
上陳而宋元俊之性情心術已無不在
坐照中矣
平定兩金川方略卷三十
