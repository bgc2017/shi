欽定四庫全書
平定兩金川方略卷三十五
七月甲午
上諭軍機大臣曰川省本係産硝之區何以自上年將
舊存火藥用完竟未續行配合不但火藥須他省協
撥併硝斤亦欲仰藉鄰封是川省之辦理火藥與粮
運同扵懈忽著傳諭文綬即速嚴飾運辦配造并飾
沿邊加緊盤詰毋致透漏外出
乙未
上諭内閣曰軍營糧務緊要西路𣲖劉秉恬專辦其南
路著𣲖侍郎鄂寳馳驛前往會同阿爾泰督辦並給
與欽差大臣關防應用
丙申
上諭内閣曰文綬奏甘省奉調官兵俸賞行装等項銀
兩均于新疆經費内借支動用請撥銀七十萬兩以
便還欵着照所請交戶部扵甘肅附近省分照數逓
行撥
丁酉温福豐昇額奏言三雜谷帶兵之遊擊沈寬
於六月初六日至孟拜拉察看形勢西北係丹壩
交界西南即與金川交界東南緊接小金川當諭
三雜谷頭人𣲖兵據守該遊擊帶領土兵二千餘
名扵初七日進發至小金川之囊雲丹地方修柵
安營現𣲖番人跴探路徑相機再進(臣)等飛札董
天弼就急訪察情形指示速辦至牛天畀等佔據
之喇卜楚克最為陡峻路可四通此山餘賊淨盡
則中路官兵即可徑攻木闌壩與海闌察等瑪爾
迪克官兵上下夾攻會合進勦是以牛天畀一路
之兵(臣)等未敢遽行抽撥
上諭曰此等情形惟在汝等相機妥辦原不宜但遵旨
也
同日温福豐昇額又奏言固卜濟山梁賊番立有
木柵兩座正當前往木闌壩之路必須設法攻開
隨於六月十九日一面分𣲖牛天畀等照前攻取
山上碉卡牽制賊勢一面令侍衞賡音素等帶兵
先後進發(臣)温福親往接應直至固卜濟山下賊
番知覺出拒官兵勦殺連奪四卡餘賊潜入木柵
官兵四面圍攻乘勢通道又用大礮轟摧賊衆藏
於柵内仍放鎗擲石不絶旋有頭人耳帶珊瑚大
環持刀出南門拒敵當被千總曺順殺死奪獲其
門抛擲火弹週圍木柵立即燒焚其捨命逃出者
俱被我兵痛殱柵内之賊焚死無遺檢騐一百有
餘奪獲刀鎗衣物甚多隨即札營駐守并運往大
礮以備轟摧第二座木柵之用其牛天畀之兵同
時督率前進奪取賊番第二三四等卡海闌察亦
連獲卡即扵其地趕立卡座運礮轟擊賊番各有
差此數日打仗三等侍衛額爾特左膀被擊受傷
空銜藍翎穆克登保股被鎗傷俱屬無碍至美美
卡一路(臣)豐昇額以賊番知我兵專意進攻美美
卡於色爾渠防守備無稍懈因同舒常馬彪等前
至色爾渠即𣲖烏什哈達巴三泰等各帶兵三百
名左右分翼進攻舒常馬彪各帶兵一百名扵兩
路接應(臣)豐昇額帶兵二百名從中路進攻將近
賊卡官兵奮勇突入賊衆喧譁奔竄(臣)等追至色
爾渠大寨之下賊番放鎗抵禦官兵因將所奪石
卡折毁逓行撤回次日復用大礮轟擊另𣲖烏什
哈達等帶兵四百名潜下巖磡(臣)等帶兵二百名
由僻路接應固原兵丁陳世寳從山溝超衆先登
中石墜落復奮力與官兵俱一齊登磡賊番放鎗
死拒官兵毫無畏避躍入碉墻鏖戰多時將碉卡
全行奪獲賊番被殺無數頭目一人亦被官兵石
擊墜崖(臣)等復恐賊番乘夜侵擾𣲖侍衞新達蘇
輪流放礮轟擊賊番第二碉使不得休息又令烏
什哈達等帶兵由山溝中乘機突進賊番四處潰
散又將附近碉卡奪獲再查此次三等侍衞額爾
特藍翎侍衛寧多布巴三泰等于此次尤為奮勇出
力可否量與奬賞之處出自
聖恩奏入
上諭内閣曰此次攻勦賊番碉柵温福豐昇額實力督
率將領弁兵等奮勉出力均屬可嘉着交部一併議
叙固原兵丁陳世寳奮勇出衆着賞給千總遇缺即
補並賞銀五十兩以示奬勵額爾特着加恩賞給扎
珠木巴圖魯名號仍賞銀一百兩巴三泰賞戴花翎
陞補三等侍衞
上又諭軍機大臣曰抄截後路乃賊番慣技自當於各
要隘處嚴密防備無稍疎虞着傳諭温福阿桂等隨
路留心不可日久生懈至前因南路情形急切難於
進取或酌量留兵牽制賊勢餘兵改撥西路併力攻
勦今賊番因西路攻打甚緊將南路防守之賊撤往
西路是現在南路一帶賊番守拒必疎阿桂尤當時
刻留心察探一有可進之機即當乘虚攻擣以期罙
入
戊戌阿桂奏言達烏東西兩山梁均極險仄現於
東山後尋覓間道即於一二日内進發雖糧未能
刻期運到但機會可乘不敢因此稍有所遲滯奏
入
上諭軍機大臣曰軍行糧餉不繼所關甚重朕因此益
增繄念阿桂向遇事持重此次進攻必實有其可進
之機斷不至冐險輕進現已嚴飭阿爾泰上緊趲運
軍糧以資接濟朕惟盻捷音速至耳
上又諭軍機大臣曰阿爾泰自上年賞給散秩大臣令
其專辦糧務伊久任川省總督文武皆其舊屬不得
諉為呼應不靈何辦理半年餘尚貽誤若此阿爾泰
着嚴行申飭令阿桂現由東山覓間進兵糧食所關
尤為緊要阿爾泰務要上緊辦運以資接濟若有遲
誤惟阿爾泰是問現𣲖鄂寳往南路同辦運粮務鄂
泰倘稍存倚仗推諉之心則自取罪戾矣
上又諭内閣曰現在所調官兵陸續抵川尅期集事軍
需用項自應寬為預備着戶部再於庫内撥銀一百
萬兩𣲖員解往備用
辛丑
上諭軍機大臣曰前此薛琮由墨壟溝進攻告急時桂
林曾令宋元俊帶兵赴援渠以不得進路為詞去而
復返又欲改由革布什咱取道亦未成行已有遲誤
之咎其於桂林用銀贖人一欵種種情弊俱不能無
罪因念其於番地情形尚所熟習特從寬宥仍令帶
兵往綽斯甲布督率土司兵練進攻宋元俊如知感
恩奮勉實心籌辦將来功罪原可相抵若竟能得間
罙入擣穴擒渠必更膺酬勲渥興或竟意存觀望惟
蹈綠營虚誇積習則其取戾更大宋元俊自遊擊不
數月擢總兵官受恩較常人尤重益當力圖自勉朕
辦事一秉大公禍福惟其自取將此嚴切諭令宋元
俊知之
癸夘
上諭軍機大臣曰阿桂奏南路侍衞章京俱令與錄營
勦賊之人一切攻勦情形必須親駐其地詳細體察
兵丁出力與否亦必朝夕同處彼此相習方能調度
得宜若平素但在營盤附近居處臨陣方領兵行走
官兵何能合為一心此必從前桂林為總督時將伊
等賓客相待所以有此錯謬今阿桂既將伊等分發
領隊著傳諭温福等西路軍營亦即照此辦理
同日阿爾泰阿桂奏言(臣)等奏明於東山梁後尋
覓間道即於六月二十三日分兵三路從扎哇窠
山前進至魯楊山麓見有木城三座石碉四座官
兵乘其不備搶上山梁賊衆敗逃當將卡柵佔住
次日官兵復進繞過山梁數道直抵魯楊山梁之
下山形壁立並無路徑而懸崖上均有賊卡踞守
(臣)等以駐兵籌辦時日多稽糧運不無難繼因即
撤回又防賊番乘勢尾隨一面設伏一面撤兵果
有賊番分路衝突前来經官兵奮力截殺殱斃甚
多並斃紅衣頭目一名賊衆潰散官兵按隊撤回
現另探覓路徑再圖進取奏入
上諭軍機大臣曰阿桂從東山梁進攻雖得有數卡殱
戮賊番及其頭目兵氣稍覺奮揚但以路險山高不
能深入旋即撤回仍屬有名無實是該處形勢進取
頗難據阿桂另摺奏稱昭通湖廣兵各三千名到日
可期得力如果阿桂訪有僻路可繞過僧格桑前後
則添此新到之兵自屬甚善何以不善為籌畫何如
仍遵前旨將續調現在有餘兵概行調往西路併勢
進攻阿桂仍駐劄南路以綴賊勢遇有瑕隙仍可相
機進勦是南路坐收牽掣之功西路實資多兵之助
着傳諭阿桂速行妥議具奏
上又諭軍機大臣曰現在進勦小金川後必須並勦金
川屢降諭旨甚明但向于進勦金川一節恐其聞風
預防未經宣露因思索諾木與僧格桑黨惡敢於助
兵拒抗諒必早作準備且其惡跡已彰莫若明斥其
罪使知鬼蜮伎倆不能潜匿抉其微庶足以褫其魄
並使番衆知索諾木罪大惡極為覆載所難容不但
捨死助逆自罹誅戮或可令番心離散剪其黨與自
屬先聲制勝之道竟當傳諭金川云爾金川昔年郎
卡恃遠跳梁致煩天討及王師壓境破在旦夕郎卡
誨罪投誠蒙大皇帝格外矜全允其降服郎卡感恩
畏法恭順如初二十餘年恪奉土職故番衆尚得安
享太平乃自郎卡歿後索諾木輒敢逞其獷悍之性
不遵父訓不感國恩隂與僧格桑狼狽為奸侵擾鄰
境土司僧格桑違悖總教約甚至抗拒天朝罪在不
赦今爾索諾木或稍有人心速將僧格桑擒獻尚可
自贖其罪繼聞爾金川有帮兵之事旋據索諾木具
禀云因伊姊在彼遣人往護及大兵屢次攻勦小金
川賊寨凡屬險隘皆爾金川賊番拒守迎敵並節經
俘擒醜類俱供爾索諾木𣲖有頭人丹巴沃咱爾等
帶領賊衆在小金川代其分路抗拒狼狽腑肝已經
畢見豈尚以護姊為詞乎其罪實與僧格桑相等今
本將軍等調集各省精兵每路數萬携帶大礮分道
進攻摧堅易如拉朽勝兵罙入玉石俱焚爾索諾木
若能幡然悔過即將帮小金川之賊番盡行撤回並
將逆酋僧格桑立時縛獻軍門本將軍等代為奏聞
大皇帝或念爾父郎卡昔年效順之誠加恩赦爾一
死若仍執迷不悟則是爾索諾木惡貫已滿自取滅
亡及至大兵臨境命懸呼吸始行搖尾乞憐斷不能
復為輕宥昔爾父郎卡尚可云無知初犯特予矜全
今爾索諾木怙終稔惡法在必誅豈能復思效爾父
郎卡之故智乎至爾金川番衆本屬良民久安作息
自索諾木肆惡以来爾等為驅遣一代小金川死守
窮碉捐棄室家身攖鋒鏑已屬非計向或不知索諾
木逆惡甘心為父土司出力今將索諾木罪跡宣布
爾等知索諾木不遵父訓即為不孝不感國恩即為
不忠抗拒天朝即為叛逆似此不忠不孝叛逆兇豎
與禽獸何異爾等良善番衆何必為禽獸致力取死
雖至愚必不出此爾番衆等如能明於順逆之道及
早投降仍令爾等安居善地原可飽煖樂業倘或不
知審擇甘助逆渠即屬逆黨將来大兵一至有誅無
赦悔之晚矣其索諾木兄弟若有能體爾父郎卡之
志思保世業者速將索諾木擒獻即令承襲土司全
其一脉設或袒助逆酋則有逆黨緣坐例在悉皆駢
戮雖已出家充當喇嘛亦不能赦天理王法順逆顯
然禍福惟是爾等自取特此明切傳檄云云照此譯
成番字謄寫多張于兩路軍營分頭宣布或選土兵
持往或擇俘獲無用之人賫回宣示是亦解散衆心
之一法温福等仍按應行進攻之路俟衆兵調齊分
道並勦不可因有此諭稍存坐待之見
同日
上諭内閣曰陜甘貴州各省調赴進勦官兵均知奮勉
出力現在時交秋令兵丁等均需皮綿衣服禦寒且
到營已久鞋帽亦須添換兹據文綬奏甘省各營已
飭令將弁等於各兵應得錢糧内製備運往念其程
途較遠運送稍艱已傳諭勒爾謹妥協辦理所有運
償加恩賞給准入軍需項下報銷其陜西貴州調往
之兵並着一體料理即湖廣雲南及陜甘續調之兵
雖係初𣲖着該督等亦當酌量妥辦俾人人有挾纊
之歡以期感奮集事
甲辰陳輝祖奏言竊(臣)接奉
諭旨於湖北湖南近山各營預備兵五千名内先調三
千赴川查各省製備行装例准借給銀兩俟凱旋
日於應得俸餉扣還乾隆十三年楚兵赴川成案
自總兵至副將遊擊都司等官各依等次准借自
五百兩至一百兩不等守備千總把總外委准借
自八十兩至四十兩馬兵每名二十四兩步兵十
八兩守兵十五兩不等但現值溽暑衣装本為輕
簡恐兵丁等領銀縻費迨至秋寒轉無資用應先
借給一半令其辦装前進其餘一半咨明川省俟
至成都之日墊發支給仍于楚省歸欵其官弁應
借之數亦一體酌辦又總兵官照例帶銀五百兩
恭將遊擊例帶一百兩以備奬賞奮勇兵丁俱俟
凱旋造冊報銷至鉛彈火䋲加倍携帶現同軍装
等項另運隨行其鑼鍋帳房行李步行難以背負
照例雇夫逐站運送奏入
勅令戶部議奏旋據奏言借給行装一欵自應按照品
級查與從前成案相符應准如所奏借給又𣲖往
鎮將等分别支帶犒賞銀兩一欵查軍營奬勵官
兵自有將軍大臣等臨時酌量辦理毋庸各鎮將
支帶賞號以致參差其餘各欵俱如所請辦理奏
入
上從之
乙巳温福豐昇額奏言陜甘預備兵五千内其甘
省兵四十名仍應令其從階文松潘行走就近赴
曾頭溝一路接應奏入報
聞
同日温福豐昇額又奏言南山攻克濟卜濟山梁
木柵後六月二十五日於附近賊番第二木柵地
方帶兵前往拏卡林箐中突出賊番二百官兵迎
擊敗走築城木卡兩座現移大礮轟催牛天畀海
蘭察亦各築造礮臺晝夜攻擊(臣)豐昇額于美美
卡攻取賊卡之後逼近色爾渠之大寨拏石木克
卡十數處七月初一日仍向賊碉用礮轟擊一面
泒烏什哈達佛倫泰等照前分左右埋伏接應又
𣲖彰藹巴三泰等帶兵佔據西北山峰以截别思
滿来援之賊恭領丕泰保埋伏北山下截殺敗往
色爾渠之賊三面齊進鎗礮交接賊番不敢瞭望
(臣)等督率官兵相機罙入殺賊甚衆其受傷竄逸
者又經伏兵痛殱三十餘名色爾渠寨内大碉及
週圍卡房一百餘間盡行搶佔折毁現在督兵進
取美美卡奏入
上諭曰此次出力大臣將弁兵丁等均著交部議叙三
等侍衛烏什哈達補授二等侍衞
上又諭軍機大臣曰色爾渠乃一大寨碉房以百數拒
守之賊甚多所殺僅三十餘賊不足舒憤申威賊匪
如蟻聚支拒一見碉卡垂破望風潰竄此固若輩長
技但以費力攻得一寨自應盡力窮追縱躡逐不及
亦當鎗擊礮轟期于殱殪多人庶使遊魂喪膽若竟
聽其漏網逋誅賊衆必仍向前途要隘聚守是我得
賊寨轉須𣲖人防守分我兵力而賊失此碉寨復留
餘孽為彼寨之人實為非計著傳諭温福等嗣後務
須設法追勦或量其形勢預為邀截毋使兔脱
同日福隆安奏言(臣)蒙
聖訓垂詢南路地利糧運情形籌酌變通將所有餘兵
撥𣲖西路併力攻勦查南路地險碉堅較之西路
為甚雖一時尚無越險長驅之策但業已由約咱
卡丫進至達烏前距美諾並不甚遠若原集兵力
繞山覓路相機攻取一面撥兵由綽斯甲布進攻
兼為勦滅金川之地使兩金川疲於支守久當自
潰至運糧一事近已將各浮橋塔就餽運章程亦
日有就緒(臣)懸取事勢西路固較為切要而南路
亦無不可辦之情形請應俟温福阿桂覆定局奏
入
上諭軍機大臣曰朕前因達烏一帶路徑險仄難以容
集多人與其頓兵無用之地不若酌量撥併西路可
資實濟今福隆安既有此奏著傳諭阿桂其自行酌
量如添調雲南湖廣之兵即能乘勢罙入縛賊擒渠
自當檄催滇楚兵丁六千遄赴南路迅速妥辦若多
集兵力徒令株守山谿仍屬有名無實即一面奏聞
一面飭知滇楚帶兵將領徑赴西路應用阿桂務就
實在情形籌度萬全祇期于事有益南路西路本無
區别並將此諭令温福等知之
平定兩金川方略卷三十五
