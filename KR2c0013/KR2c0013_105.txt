欽定四庫全書
平定兩金川方略卷九十七
六月甲申桂林奏言准將軍阿桂札稱西南兩路
大兵後路奉
旨通盤籌畫其南路情形與(臣)公同商酌等情(臣)查阿
桂所稱科多一帶逼近賊境而僧格宗在山崖之
下甚屬受敵即賊亦不能拒守南路設駐兵丁應
從覺木覺爾宗起僧格宗之兵即移歸於該處而
科多日古嚕防兵均移駐於河南塔克撒榮寨達
實喜等處其自美諾至納木覺爾宗路逕改從河
南經由舍隆達實喜一帶行走布置始為周密此
時河漲溜急賊人諒難過河滋擾等語查僧格宗
一帶山勢險峻前横大河我兵營卡不能瀕河布
設賊番憑高下瞰往往乘夜滚石放鎗我兵仰攻
未免不能得勢比來潛於夾壩漸覺日多焉知非
金川派來賊匪藉此出没以窺我虚實似非盡係
窘蹙窮番只圖覓食况當噶爾拉一帶其形勢聳
出諸峯俯眺僧格宗等處瞭若指掌該處地居扼
要即如上年厚集多兵尚難得手倘併力突來肆
擾官軍限於地勢稍有挫失更屬不成事體今自
納木覺爾宗設駐起而以僧格宗至科多一路防
兵移駐河南佔據險要兼有大兵阻隔賊自無從
施其鬼蜮倘敢冐死前來則我兵居高臨下正可
痛加殱戮且河南之塔克撒達實喜等處與河北
之科多納木覺爾宗僅係一河之隔望若咫尺今
一轉移間我兵已得地利賊番失所依憑自無他
慮又查南路自科多至僧格宗各處原共分安兵
七百名因地制宜應以二百名歸併於納木覺爾
宗以三百名分布於河南塔克撒營寨達實喜尚
餘二百名應添於阿布爾則一帶查阿布爾則為
防堵當噶爾拉一路要口最為喫緊今計納木覺
爾宗至阿布爾則中間有拉察喇嘛寺原安兵一
百名以通聲息但自喇嘛寺上至阿布爾則下至
納木覺爾宗相距尚遠應於適中之處各安兵一
百名以資聫絡而壯聲威(臣)現囑敖成汪騰龍查
照前議分别上緊趕辦汪騰龍即在河北納木覺
爾宗一帶料理歸併添設各事並即親赴喇嘛寺
上下適中之處相度地勢山形將添安之兵妥為
布置其移駐河南之兵刻下河水洶湧難以濟渡
已令敖成帶領由薩穆果穆過河自美諾轉至塔
克撒達實喜一帶查照安設再自納木覺爾宗至
章谷一帶後路延袤一百餘里其間分駐營盤共
有十餘處汪騰龍駐扎納木覺爾宗相機調度自
為得力並令侍衛哈青阿往來照料會商辦理奏
入
上諭軍機大臣曰桂林奏南路應在納木覺爾宗及塔
克撒營寨達實喜等處移兵防守並已囑令敖成汪
騰龍上緊趕辦所辦甚好當河漲之時將我兵移駐
河南據其要害賊自無令潛出滋擾惟當嚴飭派出
防守之員&KR0034;飭各兵認真守禦勿稍偷安疎懈又據
稱比來潛放夾壩漸覺日多馬知非金川派來賊匪
藉此出没以窺我虚實似非盡係窘蹙窮番止圖覓
食者所為等語此見亦是但阿桂進勦得利若直抵
勒烏圍賊番自顧不暇并此必不敢於輕出此等夾
壩賊匪情節甚為可惡着將軍等留心於平定金川
後派兵搜捕勦洗盡淨勿使稍留餘孽
丁亥常青富興奏言四月十九日木波派兵護送
公文險路遇賊損失兵丁奉將軍阿桂派令穆塔
爾賡噶等帶領土兵前來助勦兹據穆塔爾稱十
二日已刻見美卧溝有賊四五十人行走即率土
兵搜捕賊衆登山拒敵土兵抄其後路漢兵迎面
力攻賊衆惶窘滚巖撲水死者甚多計殺賊二名
生擒小頭目一名等語臣等現在詰訊確供解送
大營辦理
同日明亮富德奏言查新調黔兵二千現俱遄赴
南路(臣)等酌令暫駐章谷且一切應辦事宜俱有
成局苐將大營部署稍畢即可發兵前往正地(臣)
等公同商酌除興兆綽和諾德赫布扎爾桑書明
阿雅蘭保英泰斐慎劉輝祖俱留絨布外其奎林
三寶和隆武阿爾都珠爾格德富寧阿蘭保副都
統舒景安總兵敖成俱令隨赴正地其餘侍衛章
京及將領備弁等官俱酌量分派兩路應用現於
二十一日將章谷新到之黔兵二千先令趕赴吉
地而自大營調往之滿漢屯土各兵五千餘人亦
即分起接續前進(臣)明亮於二十六日壓後起程
自絨布前至正地程途遥遠且此月内雨水過多
道路泥濘難行查吉地去正地尚二百餘里賊人
無從窺探土都司丹津扎布並新調革布什咱土
兵一千人在彼等候到日必湏面為駕馭以得其
心而用其力至於該處形勢所在亦必傳集土人
詳加訊問以便相機進兵更有把握萬一正地後
路叢雜賊番到處可以攔截(臣)明亮亦必步步審
量斷不可少有冐昧均奏入
上諭軍機大臣曰穆塔爾賡噶此次甚屬奮勉出力着
各賞縀一疋傳旨嘉奬其出力之土兵並着常青等
查明奬賞以示鼓勵至明亮奏現於五月二十六日
起身前赴正地其絨布寨軍營各處所有官兵一經
抽動賊人斷無不知恐見我兵數分開勢或單弱乘
隙潛來滋擾不可不力為殱戮其馬尼一帶後路尤
當設法緊防此乃富德專責不宜稍懈如遇有應奏
事件一面知會明亮一面即速專摺具奏
戊子富勒渾奏言前奉
諭旨所有改併防駐事宜着富勒渾常青悉心會籌查
大板昭撒納一帶為西北軍營吃緊後路大板昭
尤屬存貯軍糧軍火總滙之區山勢亘連路徑交
錯屢蒙
皇上厪念飭(臣)嚴密巡防(臣)時刻留心詳詢番人并遣
派恭將劉輝祖等帶領弁兵分頭巡邏其中深溝
曲徑與賊相通之處甚多近日以來冰雪漸皆消
化更非冬春間可比益當加緊搜查且山深路雜
尤須熟諳屯練土兵協同漢兵前往方為穏妥現
准常青於後路滿兵内通融抽撥三百名(臣)復遵
奉
諭旨札商文綬於川省存營兵内酌量抽調二百名並
屯練土兵數十名分安大板昭撒納一帶以資巡
防搜勦之用各兵業已陸續到來一面督飭將備
等照舊仍由正路會哨巡查以靖地方一面另派
勇幹將備帶領弁兵及屯練土兵等密赴逼近賊
境各山梁溝口以及深林密箐實力搜查務使賊
番聞風畏懼不敢試其鬼蜮暗來窺伺再大板昭
與谷噶丫口最為切近山後一帶尚有小路可出
喇穆喇穆之南今我兵每日搜山往來出入既可
與軍營前敵聲氣聫絡並使賊人不知我兵虚實
底裏自必分力防守似亦可稍牽其勢奏入報
聞
庚寅阿桂豐昇額色布騰巴爾珠爾奏言五月十
八二十等日賊番叠來滋擾官兵均先設伏前往
衝殺殱斃頗多至二十夜烏什哈達帶領官兵接
挐柵座是處本為遜克爾宗屏蔽若被我兵搶佔
則遜克爾宗即難據守度賊人值此窘急更當悉
力前來侵擾因令海蘭察額森特帶兵防備福康
安等在後接應亥刻果有賊從林箐衝出烏什哈
達等併力追殺賊雖屢却尚以木植蔽身放鎗支
拒天近黎明額森特親帶吉林索倫及土兵冲殺
海蘭察亦縱兵從右衝下合勢攻擊弓箭愈近愈
無虚發賊人踉蹌奔竄官兵追殺直抵賊碉之下
此次殺賊更多負箭奔竄者尤衆又二十二日夜
戌刻有賊三四百名將遊擊福敏泰都司納竒善
等五卡圍住而把總楊遇春所守之第一木卡外
賊人聚集尤多其成德營盤前面薩斯嘉赤溝内
亦有賊人鎗礟明亮成德即派兵一百名令遊擊
穆克登阿上色依谷山梁接應又率都司鄭起榮
等前赴溝内設伏預備截殺敗遁以及應援之賊
維時福敏泰納其善兩卡侵擾賊人本屬無多一
經知覺放鎗滚石賊即敗遁隨各帶所領之兵分
為兩翼下壓至楊遇春所守之卡見賊人蟻聚呐
喊疑為是卡已失福敏泰等遂高聲傳號經楊遇
春在卡内應聲因即施放連環鎗直下攻撲賊番
紛紛敗遁官兵趁勢追殺直至箐邊而止查楊遇
春木卡内只有官兵五十餘人而賊衆二三百人
自二更攻起直至五更已將木卡砍開缺口並不
能稍有動搖仍待應援兵至合力擊退則賊人伎
倆已可槩見其溝内前來之賊亦經成德擊敗遁
迯以此地形勢而論一得喇穆喇穆則遜克爾宗
固可必得而一得遜克爾宗則喇穆喇穆亦必不
攻自潰今已挐起木卡十五座相拒賊人碉卡均
係鎗箭可及之地(臣)等現擬築起礟臺用礟轟摧
則賊人在前之三碉自可相機攻取一得三碉則
在後之二碉亦斷不能固守至此地尚有可以設
法繞進之處而滇兵三千業已全數到來現在詳
探道路情形趕緊籌辦再二十日夜賊人來擾新
挐木栅瓦寺土都司楞真帶領土兵臨陣殺賊實
為奮勇該弁前已賞戴藍翎今(臣)等復行賞給花
翎以示鼓勵
同日阿桂豐昇額色布騰巴爾珠爾又奏言伏思
攻勦金川為時已久尚未能尅日埽犁(臣)等焦切
彌深寢食俱廢但此番自春入夏雨雪連綿者七
天特晴雨原為我與賊公共之事而此間攻守異
勢賊人於碉卡之内安坐據守不憂雨雪我兵攀
林踰石涉險衝泥勞逸迥異且雨中登涉所有火
藥火䋲火箭一經沾濕即難應用所以於攻取之
勢籌辦頗多費手其間有一半日晴霽屢次議定
進攻仍又雨雪瀰漫終未得手此間進兵利於秋
冬每不利於夏令今以時勢揆之賊人悉其力量
全在此間堵禦而雨雪稽攻之際賊人於内一層
險要地方增修碉卡而所籌計者又已移步換形
必須踹探確切始可察間繞越現交夏至已後雖
偶有一二日之晴而風雨仍不時間作(臣)等惟有
竭盡心力設法辦理至此次後路軼出賊人頗多
而後路袤延幾至四五百里(臣)阿桂實亦鞭長莫
及但後路各處今已將零星營卡酌量撤併賊更
無從窺伺以擾軍心故近日以來轉於前敵左右
偷劫營盤以逞其困獸猶鬭之計然賊於附近大
營之處多一番滋擾即多一番勦殺轉望其多來
以紓忿恨奏入
上諭軍機大臣曰阿桂等奏十八二十二十二等日俱
有賊衆潜來侵擾將弁等守禦嚴密賊不能犯並經
阿桂預先設伏因得堵截殱勦殺賊甚多等語賊人
此時尚敢為困獸之鬭經卡官兵實力抵擊均堪嘉
奬着阿桂等查明記其功績俟大功告成時一併咨
部優叙至遊擊福敏泰於本卡擊退賊人後復與都
司納竒善各帶兵分為兩翼下壓趕至把總楊遇春
卡邊高聲傳號經楊遇春在卡内應聲答號因即施
放連環鎗直下攻撲賊人敗遁官兵趁勢追殺直至
箐邊而止並稱楊遇春卡只有官兵五十餘賊衆二
三百人自二更攻至五更已將木卡砍開缺口不能
稍有動搖等語楊遇春竭力守卡賊不能動甚屬可
嘉而福敏泰於追賊之際奮勇應援亦足嘉奬現在
軍營正需勇幹將弁此等出力人員自宜亟加拔擢
以示鼓勵適阿桂奏到題陞各員内有參將守偹等
缺已降旨將福敏泰陞補恭將楊遇春超陞守備各
路將軍恭贊可將此諭知將領弁兵等俾其益知奮
勉至福敏泰同往帶兵追賊尚有都司納其善而放
鎗應援楊遇春木卡時止稱福敏泰等納其善是否
在内未經叙明着阿桂確查追賊援卡時若納其善
一體出力即將福敏泰所遺遊擊之缺令其陞補否
則照其勞績記檔俟功成一併議叙又奏稱瓦寺土
都司楞真帶領土兵臨陣殺賊實為出力奮勇即行
賞戴花翎等語所辦亦好土都司如此出力自當逾
格奬勵楞真着賞給參將銜遇有參將缺出即將楞
真奏補亦無不可並將此傳諭在營各土兵知悉俾
其益奮勉又另摺奏稱此次後路軼出賊人頗為不
少後路袤延幾四五百里實亦鞭長莫及等語科多
破碉巴木通各處現交富勒渾常青旺保禄等實力
分防而阿桂近日差往之穆塔爾等帮同搜勦甚為
出力惟在伊等防守弗疎巡查得法自可無虞滋事
該督提等當勉為之况昨經富勒渾奏抽調川省存
營兵二百名同屯土兵數十名分安大板昭撒納一
帶以資防勦是凡係緊要處所俱已派兵守禦辦理
亦妥阿桂務湏從長妥計迅奏膚功以膺茂賞
(臣)等謹按自勦金川將帥輸誠士卒用命原屬
分所當然乃蒙
皇上曲加體恤所以激勵感發之者無微不至如楊遇
春福敏泰等或據卡扞禦㦯領兵赴援雖擊退
賊番微勞足錄究與摧碉掃穴有間而爵賞亟加
恩施格外其同時帶兵之納其善摺内未及
奏明復蒙
聖慈注念核其是否一體出力並予起遷而土都司楞
真奮勇殱賊即令拔授將佐所由
殊恩淪浹不特奮勉者愈矢藎忱即庸駑者亦皆知所
觀感而振勵云
壬辰郝碩奏言查各站所設夫役其由各州縣辦
解赴站五月限滿換班者是為長夫其遇差務殷
繁一時人夫不敷應用於站上暫行雇募者謂之
客夫查期滿應換長夫其願回原藉者固屬不少而
亦有仍留本站謀生充當客夫者(臣)思此項人夫
供役既久道路熟悉運送一切必為得力與其聽
彼留站充當客夫莫若將此項人夫於更換時逐
一查詢如果願留站所即移知該州縣照常給發
安家銀兩於本籍換班人夫數内照額扣除不特
里民得免多雇之煩亦省沿途口糧之費而内地
解換夫數既減到站更能迅速於公私實為兩便
奏入
上嘉之
丙申明亮奏言(臣)於前月二十六日自絨布起程
數日以來陰雨泥濘各兵俱係自負軍裝行走費
力因令緩程以資休息六月初一日始抵吉地土
都司丹津扎布率各頭人來見據稱由正地山口
進去前至黃草坪右手即通薩思得巴甲下與馬
爾邦相連但山勢極為險惡由黃草坪直下攻奪
正地去路尚遠且兩山箐林相夾逐叚修列戰碉
亦非頃刻可破惟甲魯東去十餘里即是甲爾壟
壩翻山過去打通碉卡易見成功等語(臣)查革布
什咱地方林密山大此時雖未親臨賊境而甲魯
以前遥見山峯形勢大槩相同先已派令土目及
索倫吉林官兵前往偵探俟其回營將正地山口
及甲爾壟壩兩路山形地利確切周知始擇路進
勦
同日阿桂豐昇額色布騰巴爾珠爾奏言查前月
二十二日等日兵接挐木栅擬用礟位轟摧遜克
爾宗以為尅日攻撲之地當將鑄成礟位運赴礟
臺摧擊甚為得力二十七日大霧稍開打中賊人
第三碉礟子穿碉而過此碉係賊收藏火藥之所
火藥轟發則其碉立塌碉内賊衆已均轟斃其各
處礟位亦時有擊斃賊人實為得力但目下天氣
仍不時陰雨本月初一日且降大雪即有一半日
稍停而霧氣轉大官兵距賊雖近碉座亦不能見
是以雖經轟毁賊隨于雨霧中復加修整查此處
賊碉五座本尚可以繞圍苐因坡磡陡削且兩邊
均係箐林又有賊卡應援攻勦不無費手(臣)等思
賊人狡獪異常竭其力量畢聚於此遜克爾宗之
賊既日加增喇穆喇穆之賊未嘗見少自應於此
二處一齊攻撲使賊不能揣我兵之所向(臣)等已
復趕鑄礟位設於别斯滿丫口極力轟摧仍將兩
處派定之兵時刻預偹一俟稍有摧殘不拘日夜
乘其未及修補之先立時攻打至日爾巴當噶從
未攻勦若能出其不意突前進據則五岱處官兵
亦可乘機攻壓合勢而下但該處大槩情形雖可
由羅博瓦一望而知而溝内箐林深黑其中路逕
曲折尚湏詳審俟踹看明確時併力攻撲自不難
於得手再五月二十五日有四川提標兵丁買國
正從底木達脱出詢係上年六月因從登春救援
底木達被賊拿去今乘賊人酒醉逃出又稱上年
見有旗人尼姓者原戴孔雀翎同在一處常說看
守甚嚴求死不得嗣于臘月間乘空投水身死等
語兵丁買國正係得傷被擒屢次冐死走脱應即
收伍留營差遣其所稱尼姓之人(臣)等詢其年貌
即係護軍恭領尼三泰上年九月間據賡噶供有
尼三泰被賊拿去衣裳破爛逃又不能逃出之語
今投水身死買國正既經目擊自無疑義均奏入
上諭軍機大臣曰明亮奏查看正地山口及甲爾壟壩
兩路擇其穏妥者相機進勦自當如此慎重又據阿
桂等奏用礟下擊賊碉一摺此實最好機會阿桂處
既得自高臨下之勢又有礟力相助可望有成又據
奏天氣仍不時陰雨且六月初一日尚然下雪雖番
地氣候異常亦不應乖舛若此似係賊人扎達所為
但扎達本非正道只須衆人不以為事法即不靈所
謂見怪不怪其怪自滅亦邪不勝正之定理也將軍
等當諭知營中將領弁兵使皆明於正理而不感於
怪異其技自無所施至喇嘛噶爾瑪噶什前經明亮
等奏於五月初六日前赴西路軍營念經距阿桂拜
發此摺時已將一月該喇嘛曾否到營何以未見阿
桂奏及前曾發往新造利益鈴杵一分令其看噶爾
瑪噶什如道行果好並能實心出力即將鈴杵賞給
阿桂接奉前旨必更留心察看噶爾瑪噶什若實係
有道行之人則令其破賊番扎達邪法以止雨開霧
自非所難至買國正所供之署護軍恭領尼三泰為
賊所遮乘空投水而死等語尚屬可憫已有旨交部
照陣亡例減半賞恤矣
同日阿桂又奏言後路防兵應行歸併移改之處
(臣)通盤籌核查美諾為南北適中之地自須重兵
駐守以通兩路軍營消息而欲守美諾必須守美
諾以前之思巴喇布二處此二處舊有防兵分駐
今更將裁撒博羅克之兵併入思巴裁撒格斯底
之兵併入刺布則據守尤為得勢而大壩溝口及
薩穆果穆橋又已分安卡座賊自不能前來滋擾
其西路之巴木通帛噶爾角克碉破碉等處南路
之科多等處均在河北逼近賊境應將分駐河北
之兵悉改移於河南有大河以為之限而又當此
盛夏水漲之時橋梁拆斷賊人雖有皮船並無内
應必不敢如上年截流而渡自可絶其覬覦之端
至僧格宗本在山崖之下賊人若據其巔憑高瞰
下滚石放鎗官兵即難支禦從前碉座完好之時
大兵一據納木覺爾宗賊尚即時逃竄此其形勢
已可槩見况現在碉座已毁官兵營卡瀕河布設
更屬不能得勢即糧運改由南路供支仍不免夾
壩滋事所有南路河北地方應從納木覺爾宗駐
起而以日古嚕默資溝科多一帶防兵移駐河南
分設於達實喜榮寨塔克撒舍隆等處其自南路
至美諾之大路亦改從河南往來恭將銜汪騰龍
即於納木覺爾宗駐扎至底木達河北之巴木通
帛噶爾角克碉木波一帶防兵移駐河南分設於
舍克噶至叨烏等處其自美諾至撒納之大路亦
改從河南鄂克什别斯滿達扎山來往並添兵於
達扎及兜烏二處以資接應提督常青仍于底木
達駐劄其撒納一處為揪砥糧運經由總口酌令
富興往駐惟布朗郭宗一處雖在河北而地當美
卧溝賊境未可議裁且現設官兵駐劄之處離橋
甚近而由橋以至底木達營盤亦不滿一里橋之
兩旁設有守橋碉座而底木達有兵八百餘名彼
此照應呼吸相通實可無虞此外附近美諾之明
郭宗附近撒納之科紐克等處均應照舊安設至
南路分撥所餘之兵歸入納木覺爾宗西路分撥
所餘之兵添入撒納以資搜𠞰但查南路應撒之
兵尚多今塔撒一處係小金川向渡之所而榮寨
逹實喜亦與納木覺爾宗僧格宗相對應將策卜
丹沙木拉爾資等四處應裁應減之兵添入塔克
撒一百名共安兵三百名其餘仍令桂林等酌量
加增再自納木覺爾宗上至拉察喇嘛寺又自拉
察喇嘛寺上至阿木爾則前桂林等議於中間添
設二卡各安兵一百名但地方遼闊密邇當噶爾
拉賊碉官兵力弱勢分轉恐唘其窺伺已札致桂
林酌量歸併以資防禦所有應行安兵地方并飭
各提督等親往相度擇有水泉處所務令卡墻堅
厚溝濠深闊使賊無從侵擾并將各卡兵弁如何
哨望巡防之處悉心指示嚴飭遵行其接逓公文
往來會哨各事宜亦令該鎮提等公同酌議另行
核定奏入
上嘉之
己亥顔希深奏言查綽斯甲布一路各站存糧已
足供一月兵食其就卓克采一路轉發綽斯甲布
軍糧亦源源接續運供不致稍有缺誤至於後路
糧運(臣)遵
旨操練兵丁日資護運夜資巡防邇來夾壩亦頗歛跡
惟查覺木交一帶均係密箐深林賊番慣於履險
尤可借以藏身邇日天氣晴霽(臣)飭站員帶兵大
加砍伐凡附近賊碉有徑可通之處使無樹木遮
隔賊既難以容身而夫役所住棚房即將此項木
植周圍安栅即有賊人竊發夫役亦可藉以拒敵
其呀嗗周叟等處有可仿此行之者亦飭令一體
辦理奏入
上嘉之
同日常青奏言(臣)因各處營卡尚未修理完竣恐
賊匪潛出窺伺是以於五月二十六日派三等侍
衛穆塔爾賡噶土都司擦斯甲澤旺等帶土兵一
百前赴噶魯什尼後山及登春一帶搜捕並派貴
州兵一百隨同接應二十七日穆塔爾賡噶等帶
同土兵至登春地方斬獲首級三顆生擒一名訊
係金川人名拉爾甲跟隨頭人僧格爾結帶領七
人來看路徑纔到登春就遇大兵圍殺其僧格爾
結帶傷逃回奏入
上諭軍機大臣曰常青奏三等侍衛穆塔爾賡噶土都
司察斯甲澤旺等帶領土兵前往登春等處搜捕擒
殺賊人等語穆塔爾賡噶及土兵等前因拿獲賊目
穆工阿庫魯曾經分别奬賞今復奮勇殱擒賊匪殊
屬可嘉穆塔爾賡噶著再加恩賞縀二疋土都司察
斯甲澤旺各賞縀一疋其在事出力土兵並著常青
查明量加奬賞惟是此次派兵巡山原有貴州兵同
往及殺賊擒賊全係土兵出力貴州兵無一同者可
見綠營兵畏葸無用甚屬不堪常青等當於頒賞土
兵時傳集同往之貴州兵面為曉諭以爾等甘讓土
兵立功受賞身為内地兵丁轉不及土兵之得用顔
面安在令其轉相告述或可稍激其愧勵之心然常
青處所有俱係綠營兵丁其不及土兵尚無足怪若
各將軍參贊等軍營俱有滿洲索倫兵在彼不但八
旂勇銳非綠營屯土等所能及即登山陟嶺我吉林
索倫人衆亦所慣為豈肯落土兵之後著傳諭將軍
恭贊等嗣後遇有攻勦險隘之處若派用土兵必派
滿洲索倫兵同往不宜專仗土兵向前出力土兵雖
蠢其於地勢利害攻勦難易未嘗不能料及若見每
次皆責以所難必且妄生竊議以將軍恭贊不愛惜
若輩軀命令其陷敵衝鋒甚或輕視我滿洲索倫兵
為無能私相非笑此尤大有關係即使尅期奏捷而
讓土兵獨占首功亦復成何事體該將軍恭贊等當
一面留心妥辦
平定兩金川方略卷九十七
