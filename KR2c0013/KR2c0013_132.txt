欽定四庫全書
平定兩金川方略卷一百二十四
九月辛亥明亮奏言(臣)於十九日前赴阿桂軍營
商請幫兵為攻打扎烏古之局而阿桂先於十六
日密派官兵齊集昆色爾一帶即圖繞道進攻此
係搗其腹心於制勝更為得策自不值於扎烏古
再分兵力但念賊衆披靡之際若河西一路亦得
乘勝長驅與河柬聲勢聮絡則掃穴擒渠更為近
速因思甲索而南即為碾占高踞衆山之頂勢若
建瓴由此進兵直下臨河不惟扎烏古以北一帶
賊寨可不攻自潰即敖成現駐之巴扎木以及阿
爾古等處皆可攔截在内而對面之科布曲即界
於碾占扎烏古兩山中間如臨時未即將科布曲
攻克即可用礮轟摧以資夾擊此碾占一路本為
正辦祗以賊人設守甚嚴堅碉林立共有一十七
處而通盤籌算我兵數目不敷應用緣是未能定
局今大功已屆垂成不得不為冒險出竒之舉質
之阿桂亦以為然並約定於二十四五等日但見
西路官兵於所攻之噶拉宇達思里寨一經得手
則河西之賊或撤往堵禦即於次日由碾占努力
並進(臣)於二十四日回營即傳集各領隊大臣公
同商酌於前敵各營盤後路各卡儘數抽調可凑
足六千餘人𣲖令各領隊帶同前往分頭搶奪務
使各卡内賊人一齊被圍彼此自顧不暇即難出
為應援更可勢如破竹其沙爾尼以至基木斯丹
當噶周圍數十里之内所有戰守滿漢屯土兵丁
調用大半未免空虚然賊人屢經挫折膽氣已寒
諒不敢復來滋擾不過相隔四五日碾占一路官
兵壓下山梁則扎烏古並納木廸曲碩木官寨以
及沿河阿爾古各寨落賊人自必潰散若仍抵死
拒守臨時從河東調取二千餘兵幫同北路暫守
沙爾尼一帶地方俟碾占官兵合為一處再令河
東官兵撤回自不至有疎虞之慮奏入
上諭軍機大人曰據明亮奏調兵由碾占下壓並與西
路約期會𠞰自應如此辦理因展閱阿桂處前此進
到地圖内有碾占之名就其形勢而論若果能從彼
下壓則扎烏古阿爾古一帶賊人皆攔截在内自可
不攻而潰况與阿桂訂期進攻彼此為犄角之勢更
可互相照應著傳諭明亮總須相度機宜妥速辦理
若已攻至沿河而阿桂一路之兵亦已繞出又可夾
攻科布曲賊碉以期必克明亮仍當統兵前赴甲雜
擒捕逆渠務須必獲明亮之立功即在於此當努力
妥為之
乙卯舒常桂林奏言(臣)桂林遵奉
諭旨於二十六日前抵丹東與舒常面為講䆒(臣)舒常
業將巡歴各要隘處所一切見聞與桂林細加商
確意見均屬相同(臣)等查吉地一帶地方遼闊山
徑紛岐誠如
聖諭防堵逆匪逃逸之事甚關緊要今若於勁旅之外
再添綠營兵六百名自足以敷分布(臣)舒常即於
二十八日自丹東起程仍回北路明亮軍營
同日富勒渾奏言(臣)奉
旨前赴布朗郭宗防駐應即前往惟查將軍阿桂因科
布曲山梁陡隘分兵由拉枯喇嘛寺繞截賊人後
路並與副將軍明亮約定同時發兵攻取甲索山
梁所有移營安站俱係迅速機宜刻不容緩(臣)前
在軍營已將一切妥為布置交郝碩白&KR0801;等尾隨
大兵前進分頭照應當即馳回梭洛栢古派調官
員人夫預備馬匹(臣)並督催軍糧軍火趕辦大兵
進攻褁帶灰麫及急需拏卡口袋等項運送軍營
以資接濟二十四五等日大雨官兵尚未舉行天
氣稍晴自當乘機進取一得佔據則朗格克了口
賊人失其險阻我兵四出分攻支應更須周密(臣)
移駐布朗郭宗距軍營五百餘里一切策應調度
又難得及時籌畫當此大兵罙入掃宂擒渠在此
一舉自應權其緩急輕重迅圖蕆事兹提臣常青
由梭洛柏古前赴軍營會商進𠞰(臣)於拜摺後亦
即與常青同往面見將軍阿桂詳加籌定或將梭
洛柏古一帶地方及軍營應辦事件俱交郝碩經
理抑或另𣲖大員前往照料以期無悞(臣)即馳赴
布朗郭宗駐守巡防均奏入
上諭軍機大臣曰前據阿桂奏擬令舒常與富德對調
因照所請傳諭舒常即赴南路代富德駐守馬爾邦
换富德至吉地同桂林堵截逆酋並酌從正地𣲖兵
襲擊使賊知此路有兵不敢從彼越竄此旨於八月
二十七日發往九月初十日左右方到軍營舒常諒
已早至明亮處會同進𠞰自不必令其仍赴南路徒
事往來僕僕且桂林曾任四川總督向亦帶兵𠞰賊
著有功績其於防堵逆酋襲擊正地之事尚所能為
似可即令其在吉地駐防或阿桂計及逆酋等窮蹙
時必從此一路竄走而堵截追擒之事富德閱歷尤
深桂林尚不及其幹練則竟令桂林往南路駐守馬
爾邦換富德至吉地一帶堵截亦無不可但軍營事
宜難以懸定著傳諭阿桂悉心妥酌務策萬全至前
以官兵進𠞰勒烏圍久未攻得因思功噶爾拉當噶
爾拉兩處賊人若不似從前看守即令常青帶兵千
餘直進殱賊克碉以摧賊膽而分其勢是以諭令富
勒渾代駐布朗郭宗今阿桂已攻得勒烏圍繞兵由
昆色爾進𠞰又以籌辦隨營軍糧軍火為重兵事移
步换形務期妥善豈可因事前未定之旨過涉拘泥
想阿桂必能為之妥酌指示也近因大功將蕆檢各
路屢次立功奏稿以備親撰碑文之用偶閱初次攻
克僧格宗等寨摺内有守備劉奉崔文傑帶兵壓至
僧格宗寨後繞截攻打追殺賊人又攻克美諾摺内
稱攻打美都喇嘛寺有游擊谷生琰都司余之格直
上山梁衝壓都司劉俸守備李植善由寺東進攻各
等語此皆綠營漢員中之奮勇出衆者何以近日不
見此諸人之名現今俱在何路是否如前勇往抑或
退縮不前及當日曾否加恩鼓勵之處並著阿桂查
明附便覆奏又前後兩次攻取美諾時德赫布及海
禄均屬奮勉出力今海禄尚有隨征打仗之事而德
赫布久未見其名因何不復𣲖用或𣲖用而不肯向
前亦著明亮查明據實覆奏
丙辰阿桂豐昇額海蘭察額森特奏言自八月初
旬以來隂雨連綿(臣)等前此沿灘拏柵繞截賊寨
之處地勢本為窪下彼時雨後水漲一二次柵内
俱已漾入數寸官兵恪遵軍令皆鋪墊木植板片
存跕毫無動移而水勢亦旋長旋消是以並無妨
礙今自攻得勒烏圍以後(臣)等令官兵酌留數柵
駐守以防賊人溯流滋擾乃近日雨勢較為綿密
而水勢日逐增加(臣)等令沿灘木柵移往高處計
與沿河前此舊柵已隔一箭之地高有數丈而二
十四五日河水又陡然漲發續經移駐之柵皆過
水數尺直移至附近寨牆之處始不能漾入此水
若暴漲於數日以前則沿灘木柵必至被冲斷難
存住即使並無傷損而當攻圍緊要之時驟將官
兵撤出亦屬不成事體今直至已克勒烏圍然後
漲發蓋由
聖主洪福如天百靈呵佑以至於此(臣)等業已潔牲虔
祭以答神庥奏入
上諭軍機大臣曰阿桂等奏官兵攻得勒烏圍移營高
處河水陡漲數丈若漲在數日以前則沿灘木柵必
致被沖等語實仰賴
上蒼嘉佑惟當額手敬謝即此
天心助順可徵成功之速
同日阿桂豐昇額又奏言(臣)等於六月間欽奉
上諭嚴飭郭羅克等因當經分繕檄諭曉示各土司嗣
據附近各土司陸續稟覆均稱遵奉檄諭業已𣲖
兵嚴加防範總不使金川得有一人逸出其三郭
羅克地方兹亦出結具禀前來(臣)等逐一譯出據
上郭羅克土百戶丹明稟稱我們地方離金川甚
遠斷不能逃到此地若是逃來自必立時拏住送
到將軍跟前等語據中郭羅克土千戶麻克蘇爾衮
布禀稱金川土司頭人若是逃來我即帶領土兵
進截務必拏送就是呌我們出兵攻𠞰也是情願
等語其下郭羅克土百戶澤旺羅丹所禀亦同並
有現在安分納糧住牧白日不敢放夾壩夜間不
敢作賊之語是郭羅克等接看檄諭嚴切各有畏
懼之意已屬情見乎辭奏入
上嘉之
同日
上諭内閣曰據阿桂奏頭等待衛子爵明仁自到軍營
以來帶兵打仗頗屬奮勉近雖抱病力疾行走兹因
病身故等語覽奏深為憫惻著賞給副都統銜並著
該部即照贈銜議䘏所有子爵即著伊子寶倫承襲
戊午
上諭軍機大臣曰前諭舒常至南路换富德往吉地一
帶同桂林堵禦昨據舒常等奏桂林已於八月二十
六日至丹東舒常將應辦之事向其告知即於八月
起身往北路明亮軍營若再更調未免往來僕僕莫
若即令桂林在吉地駐守經理堵擒逆酋事宜並酌
量𣲖兵從正地襲擊使賊知我此路有兵不敢從此
路竄出其事尚屬桂林力所能為富德著仍在絨布
駐兵舒常仍在北路參贊均無庸更調
壬戌阿桂豐昇額海蘭察額森特奏言查官兵屯
駐之地雖在昆色爾山拗為賊探望所不及但以
隂雨稽遲為時稍久不能不略有知覺(臣)等不時
令趫捷官兵潛往達思里噶拉宇一帶哨望情形
並於雲霧偶開之時親自查看見達思里噶拉宇
各山腿凡官兵可進之路已於各扼要地方增修
碉卡從此進攻未免多煩兵力(臣)等復詳加跴探
查得從什爾德山梁之南過溝而上為達烏達圍
再上為安布魯木從安布魯木順梁而下即至聶
烏過勒烏溝而上正對則朗噶克緊要了口又分
兵一隊攻打色木里喇嘛寺即由色木里下壓西
里一克此處則如達思里噶拉宇以及托古魯等
皆已攔截在内且賊人新增碉卡皆已無用即或
暫為死守分兵下壓亦不難於攻取從此過溝即
可攻佔則朗噶克了口以截科布曲賊人之後而
噶拉依一帶賊人更為震動雖此一路亦多碉寨
且由此繞進較之由達思里噶拉宇進攻道途更
為險遠但現在賊人不過聚其力量攅守一處自
不能再於此山梁碉卡處處多人嚴守况以此一
帶形勢而論大約自什爾德山至勒烏溝為一節
自勒烏溝至則朗噶克為一節自則朗噶克至瑪
爾古常噶為一節官兵越過勒烏溝而上則朗噶
已得其險隘兩處如仰仗
天威直佔瑪爾古當噶則距含齊甚近竟與已至噶拉
依無異現在天色自初四日午後漸次開朗擬即
日發兵務期佔據地方迅速罙入
同日阿桂豐昇額又奏言查甲雜官寨本在河西
居勒烏圍噶拉依中間勒烏圍雖克而欲從河東
前進則科布曲山梁賊人正在死守欲從河西前
進則扎烏古阿爾古等處明亮處又俱未克此時
實無可以乘間進攻突往圍截之路若仍從沿河
兩岸迎面進攻距甲雜官寨尚隔數道山梁山溝
又各有碉寨即逐步攻至其處已不免多稽時日
而甲雜係小官寨本在崖磡之下攻打亦多費手
况賊酋弟兄最為怯懦據投出番人稱索諾木先
在納木迪官寨督率賊番堵禦北路官兵嗣因基
木斯丹當噶官兵用礮連轟遂已棄納木迪官寨
而去而西路官兵一至勒烏圍之上莎羅奔等亦
旋退至科布曲山梁即其明騐就使官兵攻進甲
雜而後路未斷賊酋等又必逃往獨松等處即如
莎羅奔等現在科布曲山上(臣)等未嘗不思先行
擒捕而後路未斷官兵即能攻上山腿又必先已
遠颺自非毫無退步愈逼愈近斷不肯坐受圍攻
况以西北兩路兵力計之明亮處本年添兵時原
應有滿漢屯土兵二萬五千人而(臣)等西路内
滿漢屯土各兵現雖共三萬二千而因自梭洛柏古
至勒烏圍大營及拉枯喇嘛寺一帶道路綿長近
於後路營卡内極力抽出止得一萬二千人僅敷
什爾德一帶分路進攻及為接續之用今因隂雨
沮滯達思里一帶賊人又添碉卡跴得上有路徑
可繞雖極險遠不得不為出奇之計以圖亟為罙
入若再抽兵他往不能為繞截之用只可迎面攻
打逐步進取即與河西現在情形無異不免幾同
株守且使賊人復將此處收拾堅固則進掃噶拉
依賊巢愈為費手(臣)等密度此際情形實惟先
搗噶拉依庶賊衆易於潰亂為目下第一要着若兩
巢並覆則其頭人番衆必彼此不能相顧全境可
可以計日而定賊酋等如腐鼠孤豚不難擒致但
欲搗噶拉依惟從什爾德一帶繞進最為可望若
一抵瑪爾古當噶則已與甲雜官寨隔河相對始
能相機辦理均奏入
上諭軍機大臣曰阿桂等奏覓路繞截進攻情形所籌
甚好且據稱初四午後天氣漸晴擬於今明日發兵
務期迅速佔據等語今節令已當九月向後自應晴
爽阿桂等繞道進攻必能有益佇聽捷音再阿桂昨
曾與明亮相約令其俟河東進攻達思里時即從碾
占下壓今阿桂擬從撻烏逹圍一帶進攻則又在達思
里之北似不與碾占相對或阿桂處另行通知明亮
相訂會辦亦未可定軍營之事移步換形難以遥為
揣度阿桂長於謀計於籌畫軍務機宜尤所諳悉明
亮等惟當聽其妥酌行之
同日阿桂豐昇額又奏言查現在大兵擬直指噶
拉依以搗其腹心賊即死力拒守亦必不能久稽
時日所有一切撤兵事宜自應先為留心部署惟
是各路内健銳火器兩京營以及吉林索倫官兵
據軍需局議稱此項官兵内即令跟役步行照例
折與馬匹銀兩而自成都至廣元縣神宣驛計程
十六站每站應各安馬五十匹以供官兵乘騎共
應需馬八千餘匹實不能購辦除官員仍給馬匹
乘騎外擬每站安夫一千多備竹兜擡送等語查
川省自軍興以來用馬較多自屬難於雇備但每
站安設多夫既不能不多費民力况用夫擡送官
兵亦有不合查自成都而至重慶沿路寬廣均係
順流而下一過䕫州下至襄陽更為迅速自應令
京兵及吉林索倫官兵乘船前抵襄陽起旱沿途
既省用馬之繁而河南車輛最多一路應付回京
更為易辦至仰荷
聖恩大功告蕆舉行郊勞之典自應酌帶勁旅凱旋查
乾隆二十五年將軍兆惠等帶官兵四百餘人分
為五起進京今亦應仿照辦理但此項官兵若亦
由水路行走恐難尅定日期應仍從川省北境徑
由陜晉二省以至直隸在各項滿兵既從水路行
走由河南辦車送京則四川陜晉各省獨應付此
四五百名官兵馬匹自屬易於備辦謹請
旨遵行奏入
上命軍機大臣速議具奏旋經大學士舒赫德等奏言此
項隨將軍等凱旋回京官兵應如阿桂所奏照平
定西陲之例以四百為率並擬酌分四起令間二
日行走令各省於滿漢各營及非通京大路各驛
站内酌量抽調壯健馬八百匹如期解赴分站安
設以供官兵乘騎之用至跟役人等際此功成凱
旋即令其步行照例折給馬匹銀兩自所樂從其
餘京兵及吉林索倫官兵非隨將軍凱旋者應如
阿桂等所奏俱由水路坐船至河南直隸一路進
京照例辦給車輛第此項兵丁由軍營至重慶未
必有如許馬匹應付即照例給與馬匹銀兩聽其
步行再吉林索倫等處官員兵丁有打仗出力曾
蒙
皇上賞給巴圖魯號及賞戴花翎者並令阿桂查明於
凱旋時先行帶同進京即在四百名之内俾得一
體恭與
盛典以示優奬
上從之
癸亥劉秉恬奏言查桃關出口之米自七月十五
日至八月二十九日共運四萬九千二百餘石均
勻計算每日約有一千九百餘石其由桃關運交
楸砥及過站之米自七月二十一日至九月初五
日共運四萬四千一百六十餘石均勻計算每日
約有九百八十餘石查西路軍營自薩拉至勒烏
圍截至八月下旬共存米六萬餘石北路自卓克
采至沙爾尼軍營等處亦約有米一萬五千餘石
是兩路軍營及附近各站現在存糧七萬餘石已
敷兩路官兵人等兩月有餘之食現在出口及到
楸砥之米以舊配新足資接濟(臣)昨在軍營時據
將軍阿桂告稱現在進搗噶拉依聞沿途山石稀
少官兵到處囊土為卡需用口袋甚多軍營現有
二千餘條尚不敷用令將後路糧臺賸空粗麻口
袋運往備用(臣)路經梭洛柏古即會同督臣富勒
渾行知各糧員等將各站所有賸空口袋儘數撥
解軍營兹據各該員等禀報現已解過二萬九百
餘條如尚需用其隨後有空出者亦令一律解往
奏入報
聞
同日文綬奏言兩路軍米轉供馬奈軍營並由未
池恊濟北路軍食皆取給於打箭爐本年四月間
以打箭爐積貯充盈飭令各屬停止南路新運改
由桃關楸砥輓運卓克采兼以打箭爐存米由木
池協供北路北路之糧遂日就充裕惟是各路軍
儲必需因時調劑打箭爐每日運木池米七千石
自七月至十月止共應發運二萬八千石加以運
供馬奈一路軍食則打箭爐舊儲計至十月底止
僅存萬餘石南路道里荒遠十月以後之糧此時
即應籌辦查雅州現有舊存米一萬數千石本以
預備中南兩路之需目下正可供用(臣)現在一面
即飭雅州府屬各州縣將所存之米就近撥領先
即運赴打箭爐一面飭軍需局籌議乘此九十等
月北路有木池米輳集交納糧儲充足之際酌飭
原辦南路各屬仍令趕運打箭爐新運俟十月以
後木池停運不能協濟北路之時又可酌量情形
令其添運北路則南路之糧足資儲備而北路亦
不致有顧此失彼之虞奏入報
聞
平定兩金川方略卷一百二十四
