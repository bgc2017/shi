欽定四庫全書
平定兩金川方略卷十四
十二月辛邜
上諭軍機大臣曰温福攻得巴朗拉碉卡在事官兵俱
属奮勉已降旨交部議叙矣此次攻打賊碉滿洲兵
固為勇往向前但數僅二百此外分隊進攻貴州兵
頗覺得力其弁兵内如有奮勇出色者温福亦當查
明奬拔數人以示鼓勵將偹内或有勞績特著之人
並著據實奏明請旨定奪再總兵馬彪帶兵放鎗攻
碉尚属勇幹如未賞花翎著即傳旨賞戴俾各將佐
知所奬勸至摺内所稱酌留四川綠營兵丁四百名
留駐巴朗拉防守所辦尚未為妥善我兵現在乘勝
進攻巴朗拉即為後路川兵柔懦無能見賊輙思退
避而該處路徑賊番最為熟悉萬一讓我既過賊復
後出而搶據舊碉川兵必不能奮力擊却少有失挫
致阻我餉道軍臺所關非淺自當於黔兵内酌選二
百並派該營能事偹弁帶領與川兵同駐策應于事
方可無慮至昨奏訊取賊犯噶㙮爾等供詞稱官兵
攻得約咱之語該處已不能守是賊中信息往來頗
為迅速若僧格桑知約咱一路已不能守而巴朗拉
要隘又為我兵取得乘勢直入賊酋失其所恃計無
復施斷不旨束手就縛而現在美諾賊巢尚有金川
頭人二名在彼管事則兩酋之早相聯絡尤属顯然
僧格桑勢在窘廹自必預竄金川冀延殘喘此乃一
定之理温福等若能籌度賊酋去路發兵邀截使其
不能漏網便可易於蕆功設逆酋已經脱走即勒兵
向金川嚴切索取若竟黨惡不肯擒獻則當急請
京兵恊勦速净根株惟在温福等之籌度機宜實力
妥辦耳
壬辰桂林奏言(臣)前因南路兵力不敷商同阿爾
泰奏請添兵八千名用資攻勦奉
旨著撥黔陜兵五千名迅速來川偹用旋據温福咨稱
續調黔兵二千名撥赴甲金達一路甘省兵一千
名撥赴曾頭溝一路其餘二千名俱調赴西路軍
營以資進勦則前項官兵五千名並無餘剩而所
募新兵僅有一千數百餘名又因提臣咨請添兵
已就近截留一千名赶赴甲金達接濟所剩更屬
無多雖現在上緊招募多寡難以懸定近接温福
抄寄本月初六日奏稿内有將來征勦金川尚可
於貴州陕甘二省各調兵二三千名令各省密為
預偹等語伏思三路進攻仰藉
天威自可尅期竣事第索諾木久與僧格桑狼狽為奸
將來移師問罪該酋稍有抗違却當合集大兵力
圖勦滅温福密派兩省之兵實屬先事預屬有偹
無患惟查約咱一路滿漢兵練共有八千餘名兵
力不為單薄但分布要緊各隘外臨陣兵練不及
二千未能充裕即令招有新兵亦多未經操練祗
可酌配舊兵以資防禦查南路正急需兵可否將
(臣)前
奏黔陕兵五千名
諭飭來川以資攻勦俾南路得以併力前進辦理更為
迅速奏入
上勅軍機大臣速議具奏是日軍機處覆奏(臣)等查節
調陕黔之兵已足川省原奏八千之數兵力不可
謂不多且據桂林奏稱約咱一路原有兵練八千
餘名其勢亦非單弱惟因分撥防守過多致所留
不足供征勦之用原係伊等辦理不善所致今桂
林既尚未進攻雖多與勁兵亦屬無益而温福一
路已攻巴朗拉統兵深入是西路又較南路為急
且温福所帶僅有原調黔兵三千尚恐不敷應用
現奉
諭旨令書明阿由維州一路帶兵二千名馳赴西路協
助其餘三千名仍令領兵之員迅速帶赴約咱軍
營偹用是温福桂林兩路各有續進之兵已足壯
聲勢而資策應且又有後調之陕甘兵三千名業
據文綬等奏稱亦經選派起程到軍營後仍可聽
温福桂林酌量調派統前後而計所調各省之兵
一萬一千名兵力已為壯盛而續經添調之兵原
以偹或須併勦金川之用今辦理小金川一事自
宜迅速進勦尅日奏績即續調之兵尚恐行程遼
遠緩不及事豈宜復議添兵應將桂林所請添
調陕黔兵五千名之處毋庸議
上從之
上又諭軍機大臣曰桂林等於十一月二十一日即經
攻得約咱距此次拜摺之期已踰兩旬何以至今尚
無信息桂林在彼安坐所辦何事看来桂林竟是靜
駐約咱專待續調之兵方擬前進殊昧兵貴神速之
道桂林一路已有兵練八千餘名雖云分防各處要
隘何竟用至六千餘名之多前次阿爾泰等分派過
多以致留兵太少不敷進勦之用辦理本未妥恊而
桂林到彼何亦不知另為調度仍令以有用之兵置
之無益之處乎即如此内章谷一帶與金川所侵革
布什咱之地相通固宜多兵防駐其餘碉卡止應擇
其扼要留兵屯駐極多亦不過二三千名此外原無
庸處處分布朕早經鍳及詳切傳諭何以至今尚任
現兵散處防守轉望續調之兵應用乎具陕甘貴州
所調之五千兵雖俱報於十二月初起程然相隔路
遥即兼程遄赴歲内恐亦未能即到桂林豈竟思於
約咱安坐度歲置進攻為緩圖乎前次桂林統兵奪
取約咱並續得東山梁碉卡頗知奮勉彼時賊人受
創膽寒我兵若乘勝進攻賊必望風股慄易若摧枯
而官兵新勝之後正當勵其銳氣及鋒而用今乃逗
留不進坐致老師不知師老則志隳桂林即未曾經
歷行陣而於事理所在亦未籌度而得豈伊一經擢
用不復黾勉自勵耶前者桂林攻得約咱碉卡距美
諾賊巢不遠惟虞無繼進之兵因諭陕甘貴州領兵
之員將所調兩省兵五千名速赴約咱一路偹用原
期於事有濟今桂林既按兵不動進勦無期雖多與
勁兵亦難迅速集事而温福攻得巴朗拉帶兵直進
已得制勝之勢且其地距美諾亦止一百五六十里
是該處又為進攻正路較南路為尤要其緩急輕重
原屬移步換形况温福所帶僅有黔兵三千亦不可
無精銳换續現已飛諭書明阿即帶陕甘兵二千名
由維州取道赶至温福軍營應用其餘三千名則令
赴咱約一路以供桂林之用温福接奉此旨益當奮
勇前進速擒逆豎以副恩眷而桂林亦須力圖奮往
毋再遷延千咎
甲午温福阿桂奏言(臣)等于本月十三十五等日
攻克巴朗拉即于十五日分派官兵令將賊人險
要碉卡逐一拆毁其嚴洞林箐處所派兵搜捕獲
賊數名均已正法(臣)等次日起程行過巴朗拉山
梁陰坡積雪深至二三尺不等循山溝而行道路
在在險仄水凌凝&KR0632;前挀松林口樹木陰森内有
碉卡數座賊先遁去又次日帶兵前抵日隆宗賊
亦望風逃竄所有日隆宗寨内鄂克什番衆六名
賊於臨去時殺死五人僅有阿&KR0008;一名臨時逃出
(臣)等詳加詢問據供本月十四日早間聞小金川
頭目七圖安堵爾使人傳說大兵攻打巴朗拉甚
為勇銳若巴朗拉失守松林口日隆宗斷難守禦
汝等應即移往資哩是日又聞傳說甲金達提督
大兵又從蒲松岡一路抄來小金川兵已逃一半
就要進至達木巴宗對而十五日又見畢旺拉德
爾密守卡賊人因巴朗拉已破相率退回其守日
隆宗之頭目魯勒爾即帶賊衆竄去等語(臣)等查
點寨内所存婦女幼稚六十餘人率皆貧苦不堪
(臣)等正在查辦間所有跟隨常保住董天弼之侍
衛哈爾九等從達木巴宗來至日隆宗稱董天弼
等於本月初八日由蒲松岡小路進兵十四日早
已抵達木巴宗賊人即來接仗官兵獲勝賊人隨
於是日逃竄救出鄂克什土司並攻得木耳宗等
語是晚鄂克什土司色達克拉來營進見叩首感
泣稱土司懦弱無能為僧格桑欺凌佔據各寨並
圍達木巴宗百姓被圍以來為鎗砲所斃及餓死
者幾及一半寨内現存三百餘人傮格桑屢次逼
降土司因世受
天恩斷不肯為其所属如今粮食已盡不保旦夕仰蒙
大兵迅速前來垂救餘生土司惟有世世子孫感
戴
鴻恩等語(臣)等諭以僧格桑侵擾爾境並敢抗拒大兵
實為罪大惡極爾能堅守數月之久實属可嘉現
在官兵已將爾各土境克復爾當招集百姓令其
乘時耕種加意撫綏並宜安分守已毋致稍釀事
端至爾地方百姓殘破之餘本將軍等不忍再派
出兵惟湏派熟識道路之人十數名以供隨營差
遣該土司聞言叩謝去訖(臣)等又於次日前抵達
木巴宗色達克拉將從前被圍時打仗擒獲賊人
及此次突圍夾擊所獲一同獻出(臣)等並將沿途
所獲賊衆共二十名逐一嚴訊錄取供詞進
呈外即將各犯悉行正法其自巴朗拉以至達木巴
宗舊有寨落百餘處俱交議土司收管至(臣)阿桂
仰蒙
恩命署理提督印務兹董天弼已抵達木巴宗(臣)阿桂
即行接印任事現將該營一切事宜竭力整頓即
與(臣)温福並力進勦奏入
上諭曰兩路官兵會合正當乘勝進攻務擒僧格桑以
完此事速待捷音之至
同日
上諭内閣曰董天弼自辦小金川以來屢次失機且敢
捏調諱餙其罪實無可逭是以前有旨將伊革去提
督以兵丁留於軍營效力贖罪如尚不知悛改即挐
觧成都監禁請旨辦理今伊于十五日攻觧達木巴
宗之圍並收復鄂克什各寨及攻克木耳宗等處看
來此次官兵頗屬奮勉必係常保住到彼帶領滿洲
兵丁鼓勇直前因而綠營知所觀法是以辦理略有
起色但董天弼究係在事出力朕不肯竟置之不論
已傳諭温福等宥其一死仍留軍營效力贖罪所有
出力之哈爾九等各員著温福查明具奏以便論功
賞錄至鄂克什地方俱為小金川侵佔並聞小金川
將鄂克什之人派住他處守卡則凡賊中卡隘一聞
官兵来到即當倒戈相向伊等與小金川切齒深仇
斷無轉為賊酋效命之理招致自為更易何以官兵
各路進攻摠未見有似此籌辦者即着温福一併查
奏又董天弼奏稱前在牛厰因派兵往佔通小金川
之要路遁過賊番從山壓下陣亡千摠俞啟龍等四
員把總王澤達等二員兵丁六十餘名土兵屯練數
十名等千把總等身為武弁恇怯無能遺失鎗砲
雖死不足惜圴無庸按例予恤其兵練等雖同屬無
用究為帶兵劣弁所誤亦止可照陣亡例减半賞給
並交温福于軍務告蕆後查明辦理從前曾諭攻克
小金川後將其地分給附近各土司管轄今思仍不
離乎鄂克什及明正各土司伊等委靡成習難以望
其善自保禦官亦無久為代防之理而索諾木狼子
野心難於馴化或現因懲創小金川畏懼歛跡及至
官兵既撤兇渠故智復萌小金川地界毗連彼復出
而侵擾倘復為其蚕食則是官兵所費力平定之小
金川陰以授之索諾木實為非計按該處形勢而論
巴朗拉為小金川後路而約咱一帶乃彼險隘其地
接近章谷與金川接壤章谷又近打箭爐皆不可不
熟籌善後之策莫若即於小金川境内酌擇善地可
以駐兵者添設派兵一員統兵鎮守便西南兩路皆
可照駐方足以控制土司消其反側而打箭爐復照
註蔵大臣之例添派副都統經理番夷之事更為妥
恊即歲需粮餉稍多而此次用兵所費軍需自不止
於百萬較彼多寡勞逸若何且兵額亦不必盡行添
設或于内地重慶等鎮酌量撥往挹注尤為便易即
總兵之或添或移亦可從長計議此事甚有關係著
温福桂林阿桂悉心熟籌妥議具奏
(臣)等謹按巴朗拉初次進攻因為川省綠營所誤
以致不即奏攻克巴朗拉時黔兵稍著勤勞仍蒙
特旨奬拔以昭鼓勵至董天弼遷延欺餙遲之又久始
抵達木巴宗其咎實無可逭而隨征之哈爾九
等仍令論功錄賞功罪所在既絲毫不相假借而賞
罰隨之凡在戎行知出力者功雖微而必錄其
疇不踴躍銜
恩爭思效命也
上又諭内閣曰温福奏雲南昭通鎮遊擊成德攻勦巴
朗拉奮勇先往實為得力之員現有四川城守營恭
將缺出可否即以陞授等語成德著加恩補授四川
城守營恭將以示鼓勵
同日温福阿桂又奏言(臣)等於十八日前抵達木
巴宗親至土司寨内察看情形該土司率其妻子
及大小頭人百姓跪迎並稱此次蒙
大皇帝天恩發兵救援得以再生亦賴被圍之先有官
兵土練及從前存留粮石土司始能與洪把總等
協力堅守至今等語(臣)等即傳把總洪廷瑞偹訊
半年有餘情事惟陳把總于本年四月内派赴達
木巴宗坐汛該處有錄營兵二十名又有土千總
阿吉土外委德爾什雍忠帶領土練二百名又有
六月初五日半夜小金川有一千多人將達木巴
宗圍住又截斷城外水卡土舍雅滿㙮爾向把總
借土練一百名并鄂克什百姓同阿吉德爾什雍
忠出寨打仗奪回水卡並擒獲二十八名午後又
打仗二次擒獲六人一同收繫地窖後因無米給
食陸續餓死現在止剩三人小金川見雅滿㙮爾
勇幹恐其衝突因於東西北三面修卡四十九座
南面對河又築起木堤長有半里圍定達木巴宗
常用鎗砲攻打土司被圍之後粮食短少即向把
總告借官兵所貯口粮把總因係官物不敢就給
後來察看光景如果不給便有不能固守之勢遂
每月給米三十乃以資食用至十一月初十日口
粮已盡把總無奈轉向土司借粮第一次土司借
與官兵每人一斗至二十一日食盡土司又向番
民借得雜粮每人八升至十二月初三日又盡復
向百姓凑借雜粮並酒糟荍殼每人不及三升十
二月初九日以後合寨粮食俱盡只煮牛皮度日
把總記憶十一月二十三日接到雅滿㙮爾回信
寨中上下人等始知救兵將至心都安定十二月
十三日夜望見東南山角上有火光十四日辰刻
聽見鎗砲少頃見山頂上有官兵而小金川賊人
亦在半山拒敵把總同土司派出土弁土兵開寨
接應與賊人打仗殱斃數十人並奪取砲位刀矛
等物山上官兵望見知有接應兩下夾攻賊人滚
山逃走官兵就近進寨會合等語(臣)等復傳阿吉
等詢問所供相符查洪廷瑞以微末弁員能與土
司併力固守至六七月之久瀕死不懈實属可嘉
現有松潘鎮右營千總員缺(臣)等即以洪廷瑞陞
補以示奬勵其土千總阿吉土外委德爾什雍忠
俱係番人能明大義(臣)等亦酌給阿吉土守偹職
衝德爾什雍忠土把總職銜庶使邊徼番人共知
觀感至所駐達木巴宗綠營兵二十名現存十八
名土練二百名現存一百四十九名該兵等久經
被窘困苦疲瘦不堪留於軍營無益(臣)等酌賞盤
費令其各回本營本處入俉寧家再查該土司地
方蹂躪之後流亡甚衆不但所属番人已多餓斃
即土司家属亦口食不周情形實為可憫(臣)等量
賞該土司數日口糧又飭藩司會同松茂道速即
詳議借給籽種俾得赴種春田漸復舊業奏入報
聞
同日桂林奏言(臣)等督兵進攻卡丫地方因喇嘛
寺賊人尚在據險防守我兵不能繞越此寺山梁
隘口進取甲木是以前遣喇嘛二密赴議寺暗行
勾結以便易於得手昨遣去喇嘛回稱寺内喇嘛
因賊番屯佔圴已散往他處僅存五名以借香火
據稱我等極願投誠奈賊番有二百餘名看守嚴
密難以内應等語(臣)等思既已差人查探若稍有
遲延走漏消息恐反堕其術中當與阿爾泰悉心
商酌令總兵宋元俊等統率官兵於十六日戍刻
密赴山梁守備陳定國帶領熟習山梁漢土官兵
潜由山梁進發越嶺攀崖沿溝繞行數里轉至該
寺附進之處暗伏深林約定次日寅初山前砲響
即行攻奪(臣)同阿爾泰鐵保督同總兵英泰恭將
薛宗及侍衛章京將偹等帶領現有之滿漢兵練
於黎明時刻放大砲排鎗大作喊聲進逼卡丫以
為聲東擊西之計俾賊番引衆來拒不能兼顧宋
元俊等已預飭所派伏兵同時並發突出奮攻砍
奪木栅賊番猝不及偹勢已張皇祗於碉内喝令
賊番抛擲石塊我兵乘勢搶進木城合力攻擊賊
番驚棄奔逃我兵分頭追擊殺死賊番九十三名
帶回乞降喇嘛五名攻獲木城八座小木城石卡
二十六處喇嘛寺碉寨二十八座並獲刀矛烏鎗
等件各兵乘勝搶佔該寺東向之墨爾多山梁一
道我兵帶傷三十四名業經照例分别輕重給賞
其喇嘛五名雖無助逆形跡但究與賊人同處未
便仍留該處即飭弁觧交内地收管事竣之日再
行酌量安置一面派撥官兵分駐東向山梁斷截
西山梁賊碉水道以期不攻自潰一面佔據南北
隘口寨探山後路徑以便進取甲木并訪聞甲木
地方尚有别路可通僧格宗而僧格宗衆賊酋緊
要碉寨若果得一間道可通進取更為便捷惟是
賊酋見喇嘛寺已失必於各隘嚴加防範因令探
路員弁速即查明設法籌辦現有督率加防等進
取卡丫雖連日攻打賊番僅于碉眼内放鎗並不
明為對仗而官兵土練等感奮倍加一有可乘
之機即鼓勇向前萬不敢少存顧慮坐失機宜奏入
上諭曰一切布置合宜欣慰覧之於無意中用汝竟能
得力亦賴半載在軍機處日聽朕訓也今温福等已
過巴朗拉觧達木巴宗之圍正逆賊喪胆之時想不
日即聞捷音矣
同日桂林又奏言(臣)查明土司地方類皆層巒複
嶺番人不過於山頭地角栽種蕎麦青種以為生
計即令約咱一路南山綿亘中夹大河山形環互
相連水勢亦依山曲折循河而進陰各要隘賊番
修立戰碉防守外其餘山頭水繞之處圴有平碉
番民居住安放砲眼分别沿河上下或聚成寨落
或散布岩阿無事則藉以棲身有驚即用以抗拒
河邊多有懸岩碉卡分據兩岸官兵攻奪時須設
法渡河不能沿山直入而美諾距約咱一百數十
里其達烏僧格宗等處俱係小金川緊要地方故
前此繪圖貼說其間形勢尚多未能詳晰且距美
諾尚遠勢難堵截一俟深抵賊巢能否沿河斷其
去路臨時相機酌辦奏入報
聞
平定兩金川方略卷十四
