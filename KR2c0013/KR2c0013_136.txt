欽定四庫全書
平定兩金川方略卷一百二十八
十一月丁丑阿桂豐昇額海蘭察額森特奏言查
阿穰曲左手斜岔山腿下寨落三處業於十五日
攻得其一接拏木柵十數座而前兹於十七日復
𣲖兵前往攻得第二座寨落惟將至河沿之第三
座寨牆甚厚賊人聚集死守必須拏柵二十餘座
進逼方能攻撲則稽延時日更多(臣)等公同商酌
以索隆古一帶路徑頗多官兵從此搶上必須厚
集兵力方可分頭攻打今前敵各處分駐官兵為
數不少即使攻克第三座寨落而第二山峯等處
之賊倘未肯即時潰散則前敵之兵均難抽撤於
直上索隆古分頭搶壓之計斷不能行究不如將
第二山峯木城攻克則直壓至山腿之下勢等建
瓴此處賊人俱可掃盡而自科思果木以至卡布
角各寨落亦必不攻自潰既無他顧之虞便可抽
兵數千以資搶佔前進惟是從第一山峯之上轟
擊第二山峯林内之木城賊碉尚未能得力當於
十八日夜連拏木柵六座前進並於柵内起築砲
臺運砲轟打又𣲖普爾普烏什哈達額爾特等督
兵從阿穰曲右手向西南接拏木柵福康安瑚尼
爾圖泰斐英阿等帶兵設伏以備賊人來擾現在
連拏木柵十七座已繞過第二峯之西南現將運
到礟位從旁轟摧在後之西里碉寨查官兵一上
索隆古山梁則道路甚多隨處可進而從瑪爾古
以至舍齊賊人皆無從堵截噶拉依即危如纍卵
故河西一帶雖克扎烏古山梁並已上通甲索然
即從此克獲阿爾古甲雜而進抵獨松與噶拉依
尚阻大河是以賊人雖亦愛護河西而西里一帶
實屬賊人性命所關非但不肯稍為抽撤以助河
西並悉索其人竭力死拒以期稍緩須臾之死今
(臣)等從長籌計務將西里山峯寨落尅日掃除以
為迅速搶上索隆古山梁之計奏入
上諭軍機大臣曰阿桂等奏所籌大有把握自即可望
得手看來賊人全力專注西里一帶今阿桂等相機
進攻自可乘勝克捷而噶拉依賊寨據投番等所供
現甚空虚攻之自易為力是掃蕩噶拉依賊巢惟盼
阿桂等一路之迅速蕆事至河西一帶賊既不能抽
兵相助則攻取亦不甚費手今又聞索諾木仍在甲
襍而土婦阿倉等現存雍中喇嘛寺明亮等若攻克
阿爾古即馳往甲雜剿擒逆酋並乘勝攻佔獨松兼
可杜賊衆西竄之路彼時或馳赴阿桂處帮同掃平
噶拉依或渡河攻打雍中喇嘛寺擒獲阿倉阿青等
則賊勢更孤明亮等即可由彼處與阿桂約會夾攻
噶拉依巢穴自更可期迅速集勲
同日阿桂豐昇額又奏言梭磨土婦卓爾瑪帶同
伊子已襲土司斯丹巴親赴軍營呈送牛五百頭
酒一千簍糌粑五百背以備犒賞滿漢屯土各兵
之用該土婦懇求甚力頗見誠心因思酒與糌粑
伊老幼千人遠道負至不便仍令運回致滋苦累
當即分給各兵其餘牛隻俱各發還並將該土婦
土司及頭人番衆厚加賞賚甚為欣悦而去查梭
磨係安撫司職銜而近年以來如卓斯甲布巴旺
布拉克底土舍均已晉陞宣慰司今該土婦深知
大義𣲖出隨剿土兵亦多可否將伊子安撫司斯
丹巴進為宣慰司以昭鼓勵之處出自
聖恩奏入
上諭内閣曰梭磨土婦卓爾瑪並伊子安撫土司斯丹
巴恭順可嘉著加恩將斯丹巴賞給宣慰司之職以
示鼓勵
同日郝碩奏言查勒烏圍拉枯喇嘛寺等處及梭
洛栢古大板昭撒拉等站存米統計七萬餘石軍
粮甚為充裕而將軍阿桂現督兵攻獲西里一經
攻克科布曲山梁移營前進所有一切軍粮軍火
即可由勒烏圍一直運供察看道路情形由勒烏
圍前至河岸必須添安一站始能接運其人夫一
項擬即將北路卓克采一帶裁撤人夫内酌撥五
百名加安於此並預備人夫一千名寄存各站以
備添設新站之用奏入
上嘉之
庚辰明亮舒常奏言本月十八日發兵攻搶耳得
谷將日斯滿以至巴扎木各碉賊人俱攔截在内
賊恃其地險碉多猶據守山梁隨𣲖令和隆武珠
爾格等並帶同漢土官兵往上進逼一路從梁上
直攻一路從箐内繞截賊人雖放鎗滚石而其勢
已見披靡當將十七碉隨到隨克直至巴扎木與
敖成甲索一路現已上下接通其曲碩木所管一
帶寨落賊人望見日斯滿不能據守即將寨落自
行放火焚燒先為逃遁現自甲索以至日斯滿自
日斯滿以至扎烏古下及臨河俱以攻克則後路
雖極綿長而有此一帶山梁為之關鍵均可無虞
(臣)等現將達爾圖及得楞基木斯丹當噶等處防
兵俱已裁撤𣲖令由巴扎木碉卡而上接安木城
五座營盤四座務在聲勢聯絡並令馬彪即協同
敖成在甲索駐劄數日以來辦理諸事均有就緒
惟查上巴布里雖已佔據而其中巴布里下巴布
里以及接連之阿爾古數十百處寨落俱於扎烏
古之陽坡乃當之隂坡兩面星羅碁布極見稠密
(臣)等與各領隊大臣公同籌議查碾占為乃當山頂
地形雖極險隘碉卡亦多林立然得設法搶佔則
順梁下壓不獨中巴布里下巴布里以及阿爾古
等處地方攔截在北皆可不攻自潰且由乃當而
南為甲雜官寨再前為獨松官寨乘此軍聲愈振
賊膽愈寒之時前途鼓行而進與馬爾邦相接富
德一路官兵即可刻期會合是河西賊境全已肅
清即正地賊人計惟有相率來降冀全性命而索
諾木弟兄更不能由革布什咱别圖竄匿
同日明亮舒常又奏言自攻打扎烏古以來頭人
土弁及屯土各兵無不奮勇綽斯甲布土司雍中
旺爾結雖属年輕一切添𣲖土人協同進剿俱遵
伊母澤旺拉木調度甚属踴躍至土舍綽爾甲木
燦此次連日進攻督率頭人百姓尤為出力合無
仰懇
天恩酌加賞賚以示優異其餘屯土暨各投番(臣)等現
已酌賞銀兩及紬緞布疋銀牌烟茶牛酒等項惟
戴翎最為各番貴重尤宜審慎(臣)等就其中實在
打仗出色者審之又審將綽斯甲布革布什咱土
舍頭人及屯練中授職各弁分别賞戴奏入
上諭軍機大臣曰明亮等奏官兵現自甲索至日斯滿
扎烏古下及臨河俱已攻克官軍屢次克捷勇氣倍
增現在攻剿乃當迅望得手聞索諾木又在甲雜居
住若明亮等果能乘勝罙入直抵甲雜將逆酋擒獲
則噶拉依賊巢及馬爾邦等要隘碉卡皆傳檄而定
無庸復煩兵力設攻得甲雜逆酋仍復竄回巢穴又
當以掃蕩噶拉依為要將兇渠逆黨盡行擒縛檻解
獻俘方能蕆事明亮等至時當酌量情形如阿桂之
兵已逼近噶拉依明亮等迅速過河攻打雍中喇嘛
寺與阿桂兩面夾攻賊巢則剿除自更迅捷若阿桂
尚未抵噶拉依而明亮等已攻克甲雜獨松又不妨
先由河西往馬爾邦一帶迎進富德之兵過河同剿
賊巢三路合力攻圍賊更不能支延久拒尤可望尅
期集事明亮總當妥酌而行又另摺奏綽斯甲布土
司雍中旺爾結添人協剿勇躍從事土舍綽爾甲木
燦進攻尤為出力甚属可嘉著傳旨賞給御用大荷
包各一對上用朝衣料各一件大緞各一疋雍中旺
爾結小荷包四箇綽爾甲木燦小荷包三箇並諭以
此等貴重服飾不獨番地難得即在内地臣工亦不
能輕得大皇帝因爾弟兄誠心效順特加優賚以示
鼓舞爾等惟當倍加奮勉速助成功將來隨將軍等凱
旋入覲大皇帝自必另沛渥恩用昭嘉奬其土婦澤
旺拉木並著賞蟒緞一疋大緞一疋交伊等一併祗
領賫往
同日明亮舒常又奏言竊照湖廣督(臣)陳輝祖于
九月間先後委員解到皮衣皮帽皮領共四千零
六副當即散給存營楚省各兵外内扣除陣亡病
故及遣發回籍兵丁六百六十四副(臣)等查備辦
此項軍裝每副不過需銀三兩内外若將多餘皮
衣帽領仍令解回湖廣沿途所需脚價轉見不貲
今索倫吉林兵丁從征已久其隨身衣服日就破
損當此大軍凱旋伊邇自毋庸借支銀兩另為製
備即將多餘皮衣帽領六百六十四副擇其中打
仗出力單寒可念者查明分給奏入
上諭軍機大臣曰陳輝祖所辦固由體恤所属兵丁起
見但軍營調到兵丁陜甘黔滇皆有其需衣履更换
大略相同不獨楚省為然今陳輝祖獨恤楚省從征
士卒使有禦寒之具其意雖善而其見則小各省兵
丁同係效力行間惟楚省温煖適體此外設有衣褐
不完之人欣羡之餘恐不免私怨其該管督撫不知
曲體下情因而心生懈怠于全局甚有關係今大功
指日告成此事原可毋庸置議但就事理而論凡曾
經調兵省分只應將該省𣲖兵若干通知川省總督
如查應製换衣履之時即在成都造辦解交軍營分
給俾其不致偏枯仍令各省照例扣項解還歸欵方
為普徧將此諭令四川陜甘雲貴各督撫一體知悉
並諭陳輝祖知之
(臣)等謹案從征軍士必甘苦適均使之一心協
力誼切同袍如陳輝祖所辦更換衣履固屬體
恤兵丁然專計本省而未嘗籌及全局所見實
未遠大我
皇上凖情度理隨事處中諭令凡調兵省分秪應將所
派兵數移知川督時遇製换衣履即在成都辦
送軍營俾人人挾纊一體均平既可無慮向隅
且亦節省運費雖大功就蕆而
睿謨指示公溥靡遺可為行軍者永垂
訓誡也
癸未阿桂豐昇額海蘭察額森特奏言阿穰曲第
二山峯木城本在樹林叢密之中不能全身畢露
用礟轟打數日尚未能遽行摧破(臣)等急于進攻
二十三日派福康安普爾普烏什哈達額爾特分
兵兩隊一從阿穰曲山梁正面進攻一於右手繞
上從旁進攻先令官兵於附近山峯箐林之内潛
往埋伏福康安等帶兵分路沖上而城邊濠溝深
闊其外復有大木重叠横攔官兵正扳緣前進而
深溝阻隔總難跳越而登維時官兵見有露身柵
上抗拒之賊即行擊射為鎗箭所中者甚多而各
處來援之賊又有一二百人在木城後蔵匿欲為
沖突之計經山峯右手官兵看見將所安砲位從
旁轟擊賊始竄入木城固守(臣)等現又鑄成大砲
兩位運往轟摧仍擬即分兵三路上攻木城並木
城後兩碉得此兩碉則木城必不能守而一得木
城則憑高下壓碉寨亦斷無尚能死守之理并於
現拏木柵之下再接木柵十餘座直斷木城兩碉
之後賊必不能再施伎倆諒可一鼓而克奏入
上諭軍機大臣曰阿桂等奏官兵攻打西里第二山峯
木城碉卡一摺看此情形賊人不過護死抗拒無能復
為久支况添鑄大礮往轟仍擬分兵搶佔自無難操
劵而得至噶拉依現在光景甚属空虚各番供詞如
一自係實情阿桂等前奏若搶佔索隆古山梁隨處
可進其瑪爾古舍齊之賊皆無從堵禦自可乘勝席
卷但前此番人等曾有賊衆尚欲拒守舍齊喇嘛寺
之供若從索隆古山梁而下路徑果多即可覓間直
搗噶拉依一經掃蕩賊巢其餘賊人碉隘如舍齊雍
中喇嘛寺等皆可傳&KR0702;而定便可一面辦理平定事
宜一面迅發紅旗報捷
丙戌明亮舒常奏言查自甲索而南突起一峯為
碾占第一層險要門戶賊於其上建立大碉五座
自南而北至敖成頭敵連有五碉再迤邐而東復
又另起一峯攩路其上亦有賊碉五座地勢極為
扼塞自碾占而西即與柔染爾相通賊人亦早於
沿山上下布列九碉連次遣人跴探碉内俱有賊
人守備(臣)等思巴布里阿爾古一帶寨落若行剿
洗由沿河取道未嘗不可進兵但又須上攻乃當
其前後有數條山腿横插河流克之較為費力而
賊人但能自顧目前凡我兵所向即為緊要重地
竭力以防現在阿爾古以及中巴布里下巴布里
每日賊人往來出入照常則其所視為緊要者全
在於此(臣)等即就其意之所及為聲東擊西之法
於二十八九等日挑派官兵從阿爾古之上巴布
里之下逐步逼攻接拿木柵七座賊人數次前來
衝奪而柵之兩旁護衛各官兵鎗箭齊發被殱甚
衆(臣)等現與各領隊密商已定即在此數日内猝
往碾占乘虚襲擊于制勝機宜更為穩速奏入
上諭軍機大臣曰明亮等奏官兵於巴布里阿爾古適
中之地連拏木柵使賊人悉衆拒守以便乘虚襲取
碾占所籌頗好賊衆每見官兵進攻蹤影即集衆併
力抗拒因致艱於得手今明亮等欲明攻阿爾古暗
襲碾占為聲東擊西之計出賊人不意使其照顧不
暇深合制勝機宜自應如此辦理碾占在甲索山後
地居乃當之上一得碾占便可從上壓取乃當而乃
當之下為甲雜獨松等處明亮等於攻克乃當時即
統兵徑搗甲雜掃其賊寨方為正辦
同日鄂寶富勒渾郝碩奏言查官兵業經攻克扎
烏古日斯滿斯底葉安納木迪等處現在進攻乃
當山梁已於勒烏圍以北建造索橋以通西北兩
軍其北路軍糧軍火等項若仍由勒吉爾博一路
輓運未免紆折查自密拉噶拉木起由勒吉爾博
得式梯茹寨沙爾尼至牛厰新安索橋處所計程
四站自密拉噶拉木由巴占黃土坪至牛厰計程
三站運道從此經行可近一站自應酌改密拉噶
拉木現係西北兩路分運處所今北路運道既不
由勒吉爾博轉運應請由密拉噶拉木直運巴占
由巴占分運西北兩路其巴占一站除西路原有
站員外應即以密拉噶拉木北路之站員移駐巴
占查巴占至黃土坪計程一站黃土坪至牛厰計
程半站共應安夫九百名由牛厰再運大營較為
便捷並由勒吉爾博原設臺馬八匹改移黃土坪
得式梯臺馬六匹改移牛厰茹寨臺馬六匹分添
黃土坪牛厰二站以供馳逓又查茹寨既已議裁
原設火藥局亦應移安冷角喇嘛寺該處附近大
營且有碉寨堪以存貯似属妥協(臣)等現飭勒吉
爾博等處糧員速將貯站米石軍需加緊赶運完
竣一面捲撤一面分安俾得源源運供不致稍有
貽悞
同日富勒渾又奏言查西路軍糧自拉枯喇嘛寺
沿昆色爾山梁直下溝底地名果羅木現安一站
其自果羅木至西里寨等處各有營卡砲臺遠近
不一均須分路運送酌按道路遠近分别一二三
站不等支給背夫口糧脚價轉輸以期節省並免
遲悞至奏凱之後如美諾布朗郭宗勒烏圍噶拉
依俱係留駐防兵處所均應儲備軍糧查後路資
哩薩拉大板昭梭洛栢古各站現俱積米充盈美
諾等處即可就近酌撥而長運商米此時自應加
緊赶運勒烏圍收貯(臣)已出示各商將原派梭洛
栢古等處米石如有情愿急公改運者即赶運勒
烏圍交收各按站程給與脚價俾駐兵之處均得
稍有儲積無庸臨時另籌撥運均奏入
上嘉之
戊子富德奏言竊(臣)于布咱爾尼山梁石洞之下
屢次攻摧并從沿河兩岸用砲轟擊賊碉賊衆死
力支持未能即下伏思賊境險峻異常又復深溝
密卡層層防護若我兵一往直前未免多致傷損
必須步步接拏木柵前進且戰且守乘間攻擊因
派令舒亮等各領兵丁備帶木植一面放鎗攻擊
一面拏柵前進賊人屢次沖突俱被我兵擊敗十
一月初一日寅刻舒亮等乘賊不備帶領官兵沖
擊抛擲火彈鎗砲齊施將沿河卡子五座立即奪
據維時賊人聚衆救援我兵一面迎敵一面于所
獲卡旁拏起木柵固守賊人技無所施旋即逃散
此次打仗殺傷賊衆甚多奏入
上諭軍機大臣曰阿桂明亮等兩路官兵現俱罙入攻
克要隘富德又能如此前進佇見大功告成覽之深
為喜悦富德當盡心籌辦更圖進取並傳諭將軍等
同力勉之以期迅奏膚功
己丑阿桂豐昇額海蘭察額森特奏言查西里第
二山峯名奔布魯木此番接拏木柵在奔布魯木
山峯木城兩碉之下西里正寨之上官兵横亘其
中硬拏木柵料賊人情窘勢屈自必合力迎拒且
此處係上下鎗砲一一可擊之地官兵容易受傷
必應分賊之勢始可拏柵前進當派福康安瑚尼
爾圖泰斐英阿帶兵前進先為拏柵官兵防護即
派額森特等帶兵隨進拏柵又派普爾普等帶第
二隊之兵烏什哈達五福等帶第三隊之兵緊隨
進發接拏木柵(臣)海蘭察率同官達色格勒爾德
等進攻奔布魯木山峯木城碉卡併為各路策應
官兵乘夜奮迅前進從鎗砲中間步步拏柵而前
賊人拚死沖突均被官兵施放鎗箭痛殱敗回遂
接拏木柵十餘座已環繞於山峯兩碉寨之後越
過山脊而東(臣)等即於新拏木柵之内用砲轟擊
兩碉已多塌損其兩碉外尚有一碉最當扼要因
限於地勢用砲未能得力復於初二日夜接挐大
木柵一座築起砲臺用砲轟摧(臣)等揆度賊情官
兵木柵已截出木城碉寨之後三面皆有官兵其向
東一面山勢極為陡削不能合圍因此處係賊人
緊要咽㗋雖山梁上下往來路絶白日已不能行
走而東面陡險之處尚有微徑爬越可行仍復死
守不去若從第一峯之左手拏柵而下與自右手
拏進繞過東南之木柵彼此相對鎗砲擊打賊人
即於夜間繞越亦有所難第此一帶上下山勢横
斜道途叢雜必得分兵攻打始足以牽綴賊勢當
令五岱富興率同各將領等駐守勒烏圍前敵而
(臣)額森特帶兵千餘來赴西里山腿盡處合力攻
打初三日晚(臣)海蘭察分派各兵一面令將預備
木植赶拏木柵一面分兵三路進撲(臣)海蘭察督
令官兵直抵山峯木城之下奮力亟攻抛擲火彈
延燒木城官兵乘勢騰擁而上賊人踉蹌奔出官
兵尾追截殺殱戮甚多並滚崖跌斃者不少餘俱
燒斃于内其福康安等帶兵攻入各碉寨並於寨
牆穵孔放火焚燒官兵四面圍定賊人不能逸出
亦均斃于火無得脱者而普爾普烏什哈達等之
兵向上攻圍碉座賊見官兵勢猛且各處烟焰敝
天力不能支從碉跳越而逃經普爾普等帶兵壓
下鎗箭所及又多殺戮維時已及三更三隊合兵
自上沖壓而下直至西里正寨寨内賊人一面放
鎗拒敵一面奔竄又將寨落克取官兵乘勢攻壓
其寨後尚有山腿一處賊人仍思拒守而官兵已
分兩翼抄下賊亦旋行潰散所有迤下山腿各碉
卡隨攻隨克將近四更官兵已壓至溝邊維時(臣)
額森特望見西里山梁官兵已層層鏖戰而下迅
即率同保寧常禄等攻撲西里山腿盡處木城亦
經克獲此次打仗共得木城九座大寨四座石碉
七座石卡數十座殺賊百餘人查雅瑪朋寨落之
東寨名舍勒固租魯其從阿穰曲左手岔下山腿
盡處亦有一寨名瓦喇占得此二處則非但雅瑪
朋寨落又已攔截于内而從此均可直上科布曲
索隆古即使賊酋等攅集拒守而我兵既無他顧
之虞又可多為撤出以資前進自不難於力取奏
入
上諭内閣曰阿桂等攻克各處要隘多方籌畫調度合
宜屢戰克捷實属可嘉現在大功指日告成將軍等
自當特膺茂賞所有先登制勝之參贊海蘭察及帶
兵勇往之領隊大臣福康安等均著交部議叙其隨
從分隊打仗出力之滿漢屯土各兵並著將軍等查
明賞給一月錢糧以示鼓勵
上諭軍機大臣曰此次官兵奮勇克捷海蘭察及福康
安等並有旨交部議叙矣至在事之滿漢屯土各兵
亦諭令賞給一月錢糧此專指隨隊打仗者而言伊
等皆能不避鎗石突進摧堅其中如有勇銳超羣者
並當查明予以巴圖魯號餘俱奮勉效力自當加之
賞賚用勵勤勞若守營守卡之衆與身列行陣者不
同原可毋庸概及如此微示區别更足以昭激勸又
據奏到羅博瓦色淜普喇穆喇穆三處戰圖現已留
覽此次征勦金川由力戰而得者甚多較之西師之
役將士等尤為出力自當擇其功績最著者多為繪
畫以彰武成盛典將此傳諭知之
平定兩金川方略卷一百二十八
