欽定四庫全書
平定兩金方略卷一百三十五
四月乙卯劉秉恬富勒渾鄂寶郝碩顔希深奏言
後路各站存糧數目經(臣)等奏明運交應貯地方
並飭委口外總辦糧務之司道等督催趲運所有
勒烏圍噶拉依美諾駐兵最多處所現在運貯米
石以之支放口糧甚屬充盈各路臺站除卧龍關
一路聽督(臣)文綬等酌辦外其大板昭一路自桃
關汶川縣噶拉依計程三十餘站各處存米必湏
由後而前運完一站即可裁撤一站雖附近軍營
等處未即掃數全清而為數無多均可尅日完竣
至八旗及各省官兵分由楸砥卧龍關兩路而行
現已全過成都川省官兵除兩金川地方留駐外
餘皆陸續由桃關進口各回原營奏入報
聞
丙辰軍機大(臣)奏言伏查解京番犯除業經凌遲
正法外其應獻俘之逆酋索諾木等及應正法各
犯(臣)等謹核擬請
旨交與兵刑二部遵照至各犯家屬内如山塔爾薩木
坦等家口軍營原單未將妻子及跟役等分析開
註此内如有年已及歲之子應行正法年未及歲
者永遠監禁並請交刑部將各犯妻子跟役查明
分别辦理奏入報
聞
己未刑部奏言(臣)等接准軍機大臣奏片遵查番
犯家屬内蒙古阿什咱阿拉之子阿咱納年已十
八應擬正法山塔爾薩木坦之子查木巴等年未
及歲應擬永遠監禁其應擬為奴之犯屬並經查
明妻妾子女及跟役等擬給索倫為奴者七十五
名擬給功臣之家為奴者六十三名奏入
上諭軍機大臣曰舒赫德等奏逆犯家屬擬給索倫為
奴者七十五名為數稍多此等人犯若聚於一處日
久恐不免滋生事端著傳諭舒赫德等酌其情罪尤
重之家屬發往伊犂給厄魯特為奴其餘分發索倫
及三姓地方為奴
庚申明亮舒常桂林奏言竊查兩金川地勢延袤
綠營兵丁屯墾駐守之外其餘偏僻山坡尚有可
耕之地應遵
旨即以該處降番令其就地耕作不惟免移置他處編
管之煩且土宜皆其素習更可收墾耕安業之效
其應設頭目(臣)等將出力土弁兵及投出番人内
逐加詳察擇其實心出力人尚謹慤者並投其勞
績之等差與投誠之後先賞以土守備土千總等
職銜使各隸於綠營統轄之下遇應辦事務報明
該管營員由(臣)明亮等指示辦理謹擬放管理小
金川底木達布朗郭宗别斯滿等處投番土弁内
土守備阿忠保一員土千總僧格一員土把總阿
思達壬占朋等二員土外委多日爾結納木結僧
格雍中太等四員共八員管理帛噶爾角克碉九
寨蚌魯爾八寨等處投番土弁内土守備穆塔爾
一員土千總納朗一員土把總切泰松爾結斯甲
等二員土外委甲洛色楞肯彭壬堅等四員共八
員管理小金川僧格宗投番土弁内土守備安本
一員土千總色爾結一員土把總温布阿柰等二
員土外委綽窩太丹巴申朗朋朗太斯達爾結克
楞本朗卡結章布木班瑪札朋等十員共十四員
管理汗牛投番土弁内土守備工喝一員土千總
倉旺多爾濟一員土把總雍中策楞革宗多爾濟
等二員土外委格宗阿結多爾甲等三員共七員
以上小金川各境内及汗牛投番前經阿桂會奏
改土為屯應照屯兵額設土守備等官之例將擬
放土弁等亦授為額設俾益感奮盡心經理又擬
放管理金川河東投番暫充土弁内土守備丹比
西拉布一員土千總色木里雍中一員土把總策
旺得洛思達拉綽瓦斯甲僧格爾結等四員土外
委革什甲木燦木丫赤本納爾甲旺爾丹登珠斯
丹增阿凱昇格錫科爾甲色楞雍中等十員共十
六員管理河西投番暫充土弁内土守備達固拉
得爾瓦一員土千總生根一員土把總綽窩僧格
結甲爾瓦阿咱拉等四員土外委甲噶邦思達納
色朗噶登朋克楞本壬青雍中什拉壬青窩則柯
布壬青等十員共十六員所有丹比西拉布等本
係金川頭人或於未克勒烏圍之先即來投順屢
在前敵打伏或率各寨番民同時納欵此等頭人
及其家眷番衆前經阿桂會奏令在金川地方一
體屯種但此時未便一例改土為屯現令丹比西
拉布等暫充土弁分管屯種各番仍於留駐屯弁
内擇其明白妥協者兼管其事互相督察如丹比
西拉布等果能實心管理將來著有成效(臣)等酌
量情形再行奏請改土為屯於番地屯務自有裨
益奏入報
聞
同日明亮舒常奏言(臣)等欽奉
諭旨凱旋之後當繪圖以垂示永久查自達爾圖歴西
北而東南至噶拉依一帶所有踰險摧堅經將士
奮勇攻勦而得者計應繪作戰圖八幅並遵
旨將帶兵大臣及勇銳將領逐一簽註圖内仍將攻勦
機宜撮敘節略恭呈
御覽奏入報
聞
同日軍機大臣奏言副都統三寶在軍營打仗傷
重先行回京將軍阿桂等造送凱宴冊内未經列
入但三寶係奮勇出力之人今傷漸平復已能行
走應否入於
紫光閣筵宴伏候
欽定奏入
上命三寶入宴
辛酉
上命三寶應賞縀疋銀兩照奎林等賞給
壬戌文綬奏言川省各路臺站次第裁撤據總辦
屯務松茂道查禮建昌道賈凝吉以安營設屯尚
有運送差使請自桃關由卧龍關美諾一路至噶
拉依勒烏圍各站每站留夫五十名工價口糧照
例支給又兩金川番地分委各官查丈田土試辦
金沙土鹽等事往來周歴所帶文冊鍋帳行李器
具亦湏夫背送請按差員應得騎䭾折給人夫其
口糧工價暫照隨營長夫例支納統俟善後事務
辦竣俱行裁撤(臣)札商明亮舒常桂林等以口外
現在尚資夫力自應暫准酌留惟向來臺站或一
站派官一員或兩站派官一員經理夫糧馬匹諸
事今宜量為歸併每官一員除應管本站外兼管
上下兩站現飭該道等查照酌辦至將來善後事
務辦定站夫全撤之後仍有往來運送差使必湏
另為經久之計伏查新舊站路凡有口外運送各
臺糧餉及差使等事由打箭爐飭明正土司僱撥
蠻夫烏拉給與脚價運送其經由裏塘巴塘等地
方該土司亦一體僱辦接遞今西路由桃關出口
經瓦寺鄂克什境中路由雅州出口經本坪境北
路由雜谷出口經梭磨境均應飭照舊例令該土
司頭人僱撥蠻夫烏拉應用其由孟固至噶拉依
勒烏圍等處即於雜谷移往屯戶及安插種地降
番内就地酌撥一體給與脚價以資運送奏入
上從之
同日明亮文綬舒常桂林奏言欽奉
諭旨以成都將軍控馭諸番其管理番地文武各員並
聽將軍統轄(臣)等遵
旨酌議管理番地各員文職如松茂建昌二道及該道
所屬之府廳州縣分管口外各土司者武職如松
潘建昌二鎮阜和一協及所屬分管口外各土司
者均聽將軍統轄遇有陞遷調補應參應訊及大
計舉劾等事亦應會同將軍考核至將軍所轄文
武各員尋常事故接卸日期並令一例通報以備
查考奏入
上從之
同日明亮文綬舒常桂林又奏言西路汶川縣地
方界鄰瓦寺中隔岷江自縣屬桃關沿江而行至
縣城外向設索橋一道過橋出口經碉頭至草坡
共程三站乾隆十二三年進征金川即於桃關另
建索橋出口經大邑坪至草坡計程二站迨事竣
後桃關撤去索橋仍由汶川縣出口此次用兵復
建桃關索橋兵行糧運均歸近捷今軍務告竣而
番地設鎮屯田餉道差務仍湏往來口外與十二
三年情形不同自應經由桃關索橋出口以免迂
繞惟是桃關僅山間過路一小村落並無額設官
弁兵役其地距汶川縣城四十里遇有邊外緊要
差務鞭長莫及竊查保縣設有縣丞一員保縣政
務尚簡可以裁移應請將保縣縣丞移駐桃關改
為汶川縣縣丞一切稽查往來接遞差務均令該
縣丞管理並派千把一員帶兵三十名長駐該汛
協同辦理奏入
上從之
癸亥
上諭軍機大臣曰逆酋索諾木之妻得爾日章現經議
給功臣家為奴但念伊係布拉克底土司之女著改
交刑部永遠監禁
(臣)等謹按大軍掃蕩賊巢檻車累俘用彰
天討逆酋索諾木之妻得爾日章刑部擬給功臣家
為奴律有明條
皇上德威遠播法外施仁
特降諭旨以得爾日章係布拉克底土司之女改為永
遠監禁該土司宣力抒誠既屢沐
温綸奬勵而其女之照律緣坐者復得仰邀輕典不惟
布拉克底土司身荷
洪慈自當感激涕下即徼外諸番無不鼓舞歡欣也
丙寅獻俘於
太廟
社稷侍郎福康安率解俘將校以逆酋索諾木及莎羅
奔岡達克索諾木彭楚克甲爾瓦沃咱爾逆目山
塌爾薩木坦布籠普占巴雅瑪朋阿庫魯等皆白
組繫頸並凾封逆酋僧格桑首級自
天安門入至
太廟街門外置僧格桑首級於地俟承祭王至逆酋索諾
木等北向跪伏承祭王入行禮畢侍郎福康安率
諸將校以逆酋索諾木等及僧格桑首函至
社稷街門外俟承祭王入行禮如前儀
丁卯將軍阿桂副將軍豐昇額等振旅凱旋至黃
新莊恭請
聖安
賜將軍以下至官兵膳於
行在所
戊辰
上幸良鄉城南行郊勞禮正南為壇壇上左右列纛
上龍袍衮服騎駕鹵簿導行將至壇軍士鳴螺鐃歌樂
作將軍副將軍暨參贊領隊侍衛官兵戎服跪迎
上登壇拜
天自將軍以下及在京王公大臣皆隨行禮
上陞座將軍副將軍等率衆行禮畢復趨至
御座前跪行抱見禮
上撫勞之傳
旨賜坐將軍以下坐西幄在京王公大臣坐東幄
賜茶畢馬上凱歌樂作
賜將軍阿桂副將軍豐昇額參贊大臣海蘭察額森特
領隊大臣奎林和隆武福康安普爾普
御用鞍轡馬各一匹扈
蹕至
行宫
命賜成都將軍明亮
御用鞍轡馬一匹即付其家祗領
上諭内閣曰禮部所奏二十八日受俘儀注將軍等入
於百官班内在午門前行禮但將軍等於郊勞及
宴兩次俱有行禮之處將軍及自軍營回京之在御
前乾清門行走者俱著扈從登午門樓不必入班行
禮止湏令福康安帶領押俘將校等在午門前行禮
又
諭曰將軍阿桂等所用得勝靈纛九杆著於紫光閣武
成殿敬謹尊藏
己巳行受俘禮侍郎福康安率解俘將校以逆酋
索諾木及莎羅奔岡達克索諾木朋楚克甲爾瓦
沃咱爾逆目山塔爾薩木坦布籠普占巴雅瑪朋
阿庫魯等並凾封逆酋僧格桑首級豫竢於
午門外之西大樂鼓吹金鼓振作
上龍袍衮服
御午門樓侍郎福康安率解俘將校行禮畢令逆酋索
諾木等北向跪伏置僧格桑首級於地兵部尚書
跪奏平定兩金川生擒逆酋索諾木等並獲逆酋
僧格桑首級謹獻
闕下奉
旨交刑部刑部尚書跪領
旨兵部司官以逆酋索諾木等及僧格桑首函授刑部
司官自
天安門出王公百官行慶賀禮
上幸豐澤園
親訊逆酋索諾木等罪狀遂
命刑部將索諾木及莎羅奔岡達克索諾木彭楚克甲
爾瓦沃咱爾逆目山塔爾薩木坦凌遲處死仍梟
索諾木等及僧格桑首級於市
上御紫光閣行飲至禮將軍副將軍暨恭贊領隊
乾清門侍衛等及奉
旨入宴之王公大臣列坐
閣内從征官員列坐階下左右幄內
上親賜阿桂豐昇額等巵酒奏凱宴樂各番人等以次
歌舞畢退
庚午逆目布籠普占巴雅㻚朋阿庫魯及情重番
犯並斬於市
同日刑部奏言川省解到金川喇嘛倫珠布旺丹
等十一名小金川喇嘛楚爾齊穆彭楚克等十七
名(臣)等遵
旨研訊並非頭人子弟均在西藏學藝年久未歸應請
分别安插將倫珠布旺丹等十一名解往熱河分
給各喇嘛寺役使楚爾齊穆彭楚克等十七名留
於京城各喇嘛寺役使並令各該管官嚴加管束
奏入
上從之
五月辛未崇上
聖母皇太后徽號
上恭奉
册
寳進表行禮
御太和殿將軍阿桂副將軍豐昇額暨恭贊領隊侍衛
等官謝
恩行禮畢王公百官進表行慶賀禮
頒詔天下
奉
天承運
皇帝詔曰朕懋膺
景命寅紹丕基殫夙夜以勤求準仁義而並用惟期遐邇
嚮化海字乂安益臻熙洽之隆長享昇平之福兹當
殄靖蕃落掃蕩蠻氛定一勞永逸之模際偃武敷文
之會鴻勲既集慶典宜申兩金川者錯居蜀徼久隸
土司毒實等於虺蛇惡更甚於梟獍懷以德而不知
感藏其奸而無所懲索諾木則貙又生羆僧格桑則
蛩還附蟨始猶諒爭其蝸角尚無庸取彼鯨鯢乃敢
違約以噬鄰浸至偕恩而拒命無可赦當正其罪不
得已斯加以兵爰收鄂什之侵疆倒懸是解遂入美
諾之深穴傳檄而平兇渠竟喙走以潜逋逆豎敢顔
行之顯抗輒爾逞謀於射影公然徼&KR1224;於僨轅尤覆
載之所不容誠神人之所共憤於是申命元戎俾專
薄伐簡八旗之勁旅分兩道以徂征勇勵則所向無
前算勝則有攻必克梯峻若從天而降履險或絶地
以登賊衆每悉力以負嵎我軍屢出竒而扼隘殱厥
徒醜非竄即誅摧乃卡碉靡堅弗破勒烏圍先翻其
狡窟噶拉依旋擣其窮巢諸寨因次第翦除兇惡
亦騈聯就縛是役也帑藏幾費七千餘萬閭閻未煩
粒粟寸絲諸帥臣歴百戰之辛勤余一人經五年之籌
畫仰賴
昊蒼昭貺
列祖洪庥事恒集於因難幸兹揚武功克底於可久願永
洗兵入桃關而星弧載櫜謁
橋山而露布適奏遂乃祇奉
安輦言舉東巡禮
岱宗而祝
慈禧告
闕里而宣鴻捷郊臺循勞還之典午門行受俘之儀紫
閣酬庸第勲績而膺懋賞
璇闈送喜歸美善以晉
尊稱謹告
天
地
宗廟
社稷於乾隆四十一年五月初一日率王公文武羣臣
恭捧冊寶加上
聖母崇慶慈宣康惠敦和裕夀純禧恭懿安祺
皇太后徽號曰
崇慶慈宣康惠敦和裕夀純禧恭懿安祺寧豫
皇太后
寧常受福符來備於箕疇
豫永延和叶利行扵羲畫用光大禮特沛覃恩
一五嶽四瀆遣官致祭
一歴代帝王陵寢遣官致祭
一嶽鎮海瀆廟宇及歴代帝王陵寢該督撫查勘應
修葺者動項報銷
一在京文武官俱著加一級任内有降級處分者即
予抵銷
一承辦軍需之戶部軍需局兵部議功所量予議叙
一軍營自將軍恭贊至將弁等其勞績懋著者所有
革職降級留任處分概予開復其無出衆勞績而曾
經戰陳者所有降級留任處分亦著加恩寬免
一大兵經過地方辦差官員俱屬急公黽勉著各該
督撫查明咨部議敘
一大兵所過州縣除侵盜錢糧及貽誤軍需外一切
降罸處分事在五月初一日以前者概從寬免
一川省軍營前後所調馬步兵丁借支行裝銀兩例
應於餉銀內分扣還項者加恩展限三年
一傷病回營兵丁不能充伍者該管將弁查明本家
如有子弟至戚可以教練差操即令頂名食糧免致
失所
一滿兵跟役脱逃如無偷竊軍械馬匹等情著照前
降寬餘丁諭旨交部核擬發遣
一臺站官員已有旨交部議叙其驛站夫役人等
軍興以來甚屬勞苦著該督撫加意撫恤
一在京滿洲蒙古漢軍馬步兵丁俱著加恩賞給一
月錢糧
一京城巡捕三營兵丁著加恩賞給一月錢糧
一滿洲兵丁披甲隨征效力被傷不能披甲及年老
有疾退閒者均加賞賚
一國子監貢監生及各學教習俱免監期一月
一直隸山東軍流以下人犯業因蹕路經由降旨減
等發落其在京刑部及各直省軍流以下人犯並著
加恩槩予減等發落
一凡流徒人犯在流徒處所身故其妻子情願回籍
者該地方官報明該部准其各回原籍
一各省要路橋梁間有損壊者地方官查勘應修之
處詳報督撫奏明修理
一各處養濟院所有鰥寡孤獨及殘廢無告之人有
司留心以時養贍毋致失所
於戲帡鴻禧於六幕揚
徽昭耆定之祥頒鳳詔於十行會極溥平康之治布告天
下咸使聞知
(臣)等謹按王者政令取象風雷茂時育物施命
四方天道所以無為成化也武功既播文德爰
敷聖人所以不言成教也我
皇上以金川肆梗宵旰勤勞前後五載事非出於得已
功惟斷而乃成邊裔敉寕敷天共慶於是
覃敷愷澤嘉與維新溯昭格於
珠丘展
時巡於岱岳
慈寧薦號
闕里告成神人洽和遐邇風動鉅典懿鑠古無倫比
要惟
皇上本神武不殺之心垂久道化成之治用能綏靖八
荒和恒六宇非僅如殷宗之伐鬼方周王之克
淮徐見於記傳稱述已也
壬申刑部奏言逆酋索諾木及其兄弟大小頭人
等暨各犯家屬二百五十餘人械送至京歷蒙
廷鞫並交(臣)等分别辦理除因病身死各名外索諾木
係賊酋首犯其兄莎羅奔岡達克索諾木彭楚克
甲爾瓦沃雜爾主謀助惡其姑阿青自郎卡歿後
一切聽其專主及大兵攻討抵拒肆横皆其調度
山塔爾薩木坦丹巴沃雜爾庸中旺嘉勒七圖甲
噶爾思甲布阿木魯綽窩斯甲俱係用事大頭人
都甲喇嘛雍中澤旺堪布喇嘛色納木甲木燦助
逆咒詛以上十二犯罪大惡極均經凌遲處死索
諾木之毋阿倉頭人尼瑪噶喇克巴阿布頗魯格
什納木喀爾結達什色格桑達爾什納木甲達爾
什桑卡爾喀什巴拉木布籠普占巴雅瑪朋阿庫
魯達什温布策旺沙巴租普阿布穆木里撒思丹
札布僧格格布爾章阿杉車斯扃斯達拉等或黨
惡與謀或領兵抗拒又斯丹巴係首逆索諾木之
弟七圖阿申係逆犯七圖安堵爾之子阿咱納係
逆酋蒙固阿什咱阿拉之子以上十九犯均經處
斬此外番犯及家屬等永遠監禁者十六名發往
伊犂給厄魯特為奴者五十二名索倫兵丁為奴
者四十五名三姓為奴者三十四名賞功臣之家
為奴者五十八名跟役班第喇嘛發往江寧喇嘛
寺安插役使者十五名通計渠魁首惡以及逆黨
餘孽或寘之重典或貸以餘生悉準其情罪之重
輕以播
天威而彰
聖德兹當獻俘事竣應將先後遵
旨分别辦理緣由通行各該衙門宣示中外奏入報
聞
乙亥
上諭內閣曰吏部郎中王昶在軍營出力年久頗著勤
勞著加恩陞授鴻臚寺卿並賞戴花翎仍在軍機處
行走
丁丑刑部奏言已革恭贊富德扣罰土兵鹽菜銀
兩彌補賞湏一案先經奉
旨派(臣)袁守侗往川會同將軍阿桂總督文綬審訊嗣
因富德呈出密封清字奏單奉
旨將富德及已革總兵英泰解京審辦又因富德家人
趙清騷擾驛站奉
旨將管解不嚴之員外郎開泰革職一併解京歸案辦
理(臣)舒赫德等遵
旨將富德等公同嚴鞫取具各犯供詞兹復仰蒙
廷訊富德俯首認罪無可置喙查富德於賞湏項下扣
得元寶六個入已又收受保舉知府曾承謨&KR0008;金
五十兩又任性恭革副將廣著不候
明旨即令充當兵丁致廣著自戕身死以上各欵業已
罪有應得至密封清字奏單所稱阿桂手持黃鉞
口發狂言一節據供因被嚴恭自知必死心懷憤
恨是以密砌欵蹟希圖䧟害洩忿等語富德以屢
獲重罪之人蒙
恩復加擢用並不奮勉立功猥鄙貪詐至將狂悖大逆
之詞寫列奏單上達
御座以律應寸磔之罪有心誣䧟應照誣告大逆律擬
斬請
旨即行正法英泰於富德尅扣兵糧通同舞弊應發往
伊犂充當苦差開泰係富德保舉陞用於恭奏廣
著徇聲附和及押解富德時並不嚴加管束一任
伊家人前站騷擾迨恐彰著難掩始以一稟塞責
實屬狡詐不堪應發往烏魯木齊當差候補知府
曾承謨因富德之母生辰餽送金兩殊屬不合應
請交部嚴加議處奏入
上諭曰富德著即處斬英泰開泰曾承謨均如所議行
丙申明亮舒常文綬桂林奏言(臣)等查通藏大路
如碩板多石板溝巴塘裏塘等處均係番人出入
要隘現擬飭派守備李天福駐裏塘都司福成駐
巴塘都司李景善駐碩版多外擬將江卡汛把總
移駐石板溝添派守備鄭元文駐守則石板溝既
有專汛該守備可就近督察再查裡塘通藏站路
東西長四百八十里南界滇夷北通瞻對諸番防
範匪易應請添復土馬兵一百名以資巡哨追捕
之用其土步兵七十名毋庸復添以節糜費奏入
上命軍機大臣議奏旋經大學士舒赫德等議言應如
所奏辦理
上從之
六月丙午明亮舒常文綬桂林奏言竊兩金川地
方設鎮安營自桃關至明郭宗共十九站中間瓦
寺鄂克什番地衺延六百里並無應辦屯種之事
若槩於留駐屯防兵内按塘安汛不特兵力多分
亦覺鞭長莫及(臣)等公同商酌自桃關出口至巴
朗拉計十四塘每塘各安綠營兵五名俱于内地
存營額兵内酌撥安設並於適中之卧龍關酌派
千總一員帶兵十名前往駐扎其巴朗拉以外自
松林口至鄂克什官寨共五站俱於小金川屯防
兵内撥設仍歸美諾新營管轄則内外塘汛各有
責成而管理均屬近便奏入報
聞
丁未明亮文綬舒常桂林奏言查各營舊制火葯
一項原有預備五年之例今兩金川留駐兵屯計
共六千五百名即將美諾等處現存火藥十二萬
餘斤撥令備貯以充五年内操防已屬有盈無絀
至大板昭葯局亦存九萬餘斤並火彈内所包淨
藥合計共十二萬餘斤(臣)等訊據各鎮將僉稱火
藥五年後類多發變但攙和以新鮮硝磺仍可搭
配應用等語兹除美諾等處舊存火藥業已分散
各營備用外所有大板昭局内餘存火藥暨鉛丸
等現已派撥弁兵好為收貯如有年久變壊即可
覆加硝磺搭配散給以資操防奏入
上諭軍機大臣曰火葯運送口内核其脚價比内地製
造為費較多自應即存原處備用但火葯存貯日久
尚恐霉變鉛丸則雖歴年久遠其質不致損壊而每
年撡演鉛丸非所常用存積更多著傳諭明亮等即
飭各將弁將所有鉛丸收貯妥密之地毋致稍有疎
失其大板昭多餘火葯並一體嚴密收貯以備將來
攙合製造之用
同日明亮舒常桂林又奏言(臣)等查各路官兵居
住之平房碉座均上緊砌造約計五月内即可完
竣已飭將餘丁口糧等項扣截至五月止全行裁
撤以節多糜至所需木石皆係就地砍運該兵丁
等自行成造并無開銷物料工匠之項再查新疆
既設鎮將等官駐劄彈壓自應建立衙署苐鎮將
等現各盖有平房或五間或三間足資棲止辦公
若將衙署照内地一律辦理不惟山頭地勢成造
維艱且亦未免多費容俟酌量情形從容籌辦至
設汛開屯兵番等錯壤而居實于編管屯耕之中
隱寓相制相維之道無患其稍滋事端且查降番
等現將殘燬碉寨自行補砌盡力墾耕察其情狀
各圖自保身家安土樂業現在秋蕎等項早經樹
藝而散給内地瓜蔬等種復皆青葱播野氣象甚
覺安舒此後只湏遵照現定規模休養生息自可
永見敉寧而屯政日收成效奏入
上嘉之
平定兩金川方略卷一百三十五
