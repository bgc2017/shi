欽定四庫全書
平定兩金川方略卷六十七
七月乙巳陳輝祖奏言(臣)接奉
諭旨令撥兵赴川聽候調用(臣)隨於通省各標協營内
挑派二千名令恭將劉廷棟植璋遊擊傅宗孔巴
達瑪圖等分起帶兵又派副將李文英為統領其
應用軍械俱令挑選堅利輕便遄行庶沿途不致
稽滯至各兵禦寒衣帽(臣)已於漢陽等處刻期購
製委員彙解毋庸各兵自製躭延(臣)與提臣李國
柱已抵荆宜一帶總路一面飛飭各將領限定日
期前抵宜昌點騐遄行
同日梁國治奏言查湖南赴川官兵均已在道(臣)
率同按察使農起岳常澧道梁敦書親往督催連
日風水順利兵船雲集(臣)於澧州水次逐起點騐
俱屬人才壯健自初三四至初五六等日四起官
兵全行出境均奏入
上諭軍機大臣曰梁國治奏湖南派調赴川官兵全數
出境同日又據陳輝祖奏湖北添派兵二千現已迅
速料理等語軍營需兵接濟愈速愈佳官兵等俱受
平時豢養之恩理應及時奮勉自效着陳輝祖等檄
知帶兵將領傳諭兵丁各宜激發天良踴躍遄行以
資援勦
同日梁國治又奏言現在派兵赴川並修理軍裝
旗幟帳房以及配造火藥費用數倍常年該營將
弁踴躍急公雖各剋期無悞而黽勉墊辦情形不
無拮据查司庫現存賞辦兵差銀十萬七千餘兩
可否於此項銀兩内照一年應扣石粮之數借給
通省各營仍分作三年扣還歸欵一轉移間實於
通省營伍有禆奏入
上諭内閣曰梁國治所辦甚是兵丁調赴川省一切修
理軍裝器械均須墊辦情形不免拮据自應酌劑以
示體恤其湖北陜甘雲貴四川等省俱有添派之兵
如有所存公粮不敷支用者亦照湖南酌量妥辦着
各督撫等實力查辦具奏該部即遵諭行
丙午勒爾謹畢沅趙興宗奏言前奉
諭旨令挑派陜兵一千名起程赴川(臣)等即挑騐精壯
兵丁並派遊擊寧古竒都司七十四甘露率領前
進於七月初八初十十一等日分起起程其沿途
應行供支事宜(臣)畢沅飛飭地方迅速料理以速
軍行奏入
上嘉之
同日畢沅又奏言軍營火藥最關緊要而川陜壤
境毗連一有咨調尚可剋期解運現在要安局儲
火藥陸續調撥餘剩無多(臣)現派佐襍前往豫晉
二省購買磺斤運回西安上緊配造二十萬斤如
川省再需續調即可如數運送奏入
上是之
同日劉秉恬奏言查默資溝即在吉地丹東一帶
係革布什咱地方業經副將軍阿桂派有官兵駐
守但其地出産磺斤尤應嚴加防範(臣)隨派委恭
將姬鵬舉守偹常永馳赴該處並嚴飭其留心查
察毋致絲毫偷漏再(臣)前經盤獲私帶鉛子番民
那木喀等三名查該番等居心狡獪偷竊鉛丸顯
有私相轉售之弊自當立正典刑以昭炯戒業將
番民那木喀旺勒丹阿綳正法奏入報
聞
同日富勒渾文綬奏言(臣)富勒渾明切曉諭附近
土司各頭人番衆以金川煽誘降番肆逆其罪均
在必誅現已加派官兵前來合勦爾等亦須多撥
番衆將巴朗拉山神溝等處佔據要險以俟大兵
齊集一舉成功該頭人等環聽領諾(臣)即酌量加
賞令其各歸汛地協同官兵嚴加防守(臣)等於初
一日准豐昇額稱已派襄陽鎮官逹色帶兵一千
五百餘名前往梭磨大板昭等處防禦又准撫臣
鄂寶稱另派兵三百名赴卓克采護守粮臺是丹
壩一路防範已屬嚴密又同日准阿桂札知勦辦
小金川情形現在南路軍威尚振惟是西路之兵
退守日隆距美諾已遠賊番勢必合攻南路(臣)等
復催川省續調兵三百名兼程馳赴南路以資遣
用並就近先撥各州縣壯兵飛赴章谷一帶護守
粮臺務使每日有兵行走以壯軍威再查當噶爾
拉後路如章谷約咱僧格宗等處處處與賊境相
通現經阿桂添兵駐守但地廣兵單恐不敷用俟
黔楚兵到即令前赴南路聽候阿桂調遣至此次
軍行更宜迅速沿途夫馬等項均須早為預偹而
京兵需用馬匹甚繁尤須及時偹辦現在上緊籌
議以資應用奏入報
聞
同日
上諭軍機大臣曰連日盻望阿桂軍營之信甚切自七
月初六日接到阿桂六月二十四日所拜之摺距今
又已八日尚未見有續奏甚為懸注不知章谷至富
噶爾拉一帶軍臺富勒渾曾否接得安妥文報往來
有無阻滯富勒渾即速據實具奏至富勒渾等所奏
南路應速添兵以資聲援現又飛調川兵三百並催
黔楚各兵迅速來川兼程馳赴南路等語所辦甚是
但現將添調各處之兵催令赴川究屬鞭長不及今
富勒渾在本地調兵自能應急但為數甚少且係綠
旗未必適用前據錢鋆奏成都駐防兵五百名願赴
軍營已經料理起程此項兵丁自可早到即應帶領
前往較之綠營更當得力至所稱就近先撥州縣壯
兵飛赴章谷一帶護守粮臺尤為緊要應即妥協辦
理又富勒渾等奏稱京兵需用馬匹甚繁尤須上緊
籌辦等語京兵經由陜省其䭾載馬匹已據畢沅奏
僱偹健騾四千自寶鷄縣起按站接替直送成都籌
辦甚屬可嘉其兵丁乘騎馬匹昨據勒爾謹奏調甘
省各鎮營壯健馬二千解赴陜省協濟棧道分撥送
兵之用所辦亦好是陜西一路已俱料理妥協即由
入川首站至省所用䭾載並經陜省僱有騾頭毋庸
另辦惟兵丁乘騎之馬該督等現在籌議自必妥協
但每起為數較多恐馬匹不敷支撥其跟役等不妨
照例折價可省多購馬匹之勞至兵丁自成都赴軍
營路徑陡仄者多即給以馬匹亦不得力且沿途供
支料草又需饋運之勞莫若按例折給馬價聽各兵
等自便較為妥協現在富勒渾往迎阿桂已諭文綬
在成都籌辦諸務計文綬接奉前旨自即迅赴省城
此事即交伊實力妥辦再現在京兵已於七月初七
日起程餘俱以次繼發而各省所調之兵亦催令速
赴軍營官軍源源而進計日加增除現諭富德等如
遇各處先到之兵即帶往應援阿桂外其餘各處續
到之兵甚多若俱全赴章谷一路未免擁擠即阿桂
將來另籌進勦仍須由兩路分進莫若即於兵丁到
成都時預為撥定分派其南路在打箭爐一帶西路
在維州一帶酌量暫駐俟進兵時按路調往更為便
捷此事亦着文綬妥協經理
戊申阿桂明亮奏言查色木則之旁有古嚕一處
令恭將富金保帶兵分駐賊番屢次侵擾皆被官
兵擊退但緣取水路遥因飭其夜間撤出賊番乘
勢來截又經官兵上下合擊殺賊十餘名其往攻
色木則之官兵因賊番所據碉座地勢較高雖節
次攻撲屢有殺獲而究係仰攻不能得力惟有晝
夜嚴防使賊不能截斷僧格宗往來之路再赤圖
丹色木墨壟溝卡了翁古爾壟等處皆與金川接
壤雖此一帶叛番均經殱戮其最關緊要之隘口
亦經撥兵防守而其間道路叢雜前後左右在在
皆可偷越(臣)等再四思維此時最要事機莫急於
撤出兵丁先防後路不獨現在官兵均可安全無
恙而嚴守各隘尚可以待續到之兵為合力進攻
之舉其後路中有從前已經駐兵者加兵助守其
從前未經駐兵者酌量安設自可無憂疎失且如
章谷吉地等處亦即為綽斯甲布之後路若於此
一帶周防嚴密(臣)等與豐昇額信息相通彼此籌
辦於事機尚為有益而險隘可憑之地仍係我兵
據住俟有續到官兵再行先收美諾亦不難於籌
辦(臣)等公同酌議意見相同因於二十五日陸續
撤兵分撥於思紐得里翁古爾壟阿仰及卡丫邦
科約咱索布章谷等處嚴加防守(臣)等帶滇黔兵
一千六百名亦於本月初一日親自斷後徐徐撤
出現在翁古爾壟思紐扼要地方暫行存駐悉心
籌辦以為統兵再進之計奏入
上諭軍機大臣曰連日盻望阿桂軍營信息甚為懸切
因屢諭富勒渾及富德等速往帶兵接應今阿桂自
當噶爾拉軍營將兵陸續撤出在翁古爾壟等處暫
住朕心稍慰阿桂等業已全師而出而翁古爾壟至
章谷一帶均經嚴加防守自可無虞逆酋以内地土
司敢於如此鴟張尤屬神人共憤實為
天理所不容惡貫滿盈滅亡必速今已添派京兵二千
吉林兵二千黑龍江兵一千頃據海蘭察奏又添派
索倫兵一千合之西安荆州駐防兵各一千伊犁額
魯特兵一千是八旗勁旅有九千並選能帶兵之侍
衞章京亦數十員又續派之雲貴陜甘湖廣等綠營
兵催令赴川者共萬餘名計其陸續到軍營通計二
萬數百名阿桂即當酌定章程另籌進勦一面妥辦
一面奏聞至豐昇額等一路昨令馳赴阿桂軍營接
應今阿桂既已回駐翁古爾壟等處毋庸豐昇額接
濟軍營機宜移步換形不可稍涉拘泥亦非朕所能
懸斷着傳諭豐昇額如未起程即留駐宜喜軍營以
備再進或已行至中途亦不妨帶兵仍回宜喜並可
隨處諭知各土司以將軍現已整師而出滿洲勁旅
及各路精兵十萬亦俱陸續調派即日復籌進勦以
此鎮撫衆番方為妥協豐昇額等即酌量該處情形
一切與阿桂札商而行劉秉恬仍令在巴朗拉一帶
辦事文綬即馳赴成都辦理兵行事宜并籌辦潰兵
以及地方要務其桃關一帶即令富勒渾前駐往來
照料無庸再赴阿桂軍營
同日阿桂明亮又奏言竊(臣)等因賊番蔓延四出
前敵既不能驟撤後路更屬可虞正在籌辦間據
前敵屯土各弁禀稱金川賊番屢求懇來禀話(臣)
等思賊番現既如此猖獗何以復來求禀雖當噶
爾拉一路漢土各兵從不令與賊通言語但以目
下事勢而論轉可以此窺測賊情當飭將偹等嚴
加詰問據賊禀稱我金川係
萬歲爺家舊土司如今官兵百姓們我金川一點不敢
侵犯等語查賊自侵擾木果木等處以來所得鎗砲
鉛藥千石銀兩器械等物為數甚多業經志得
意滿而又以當噶爾拉官兵向為勁銳近日兩次
撲營及各處打仗俱經痛加殱戮看來未易動搖
轉恐添兵攻勦故為此狡詐之謀實堪切齒且妄
冀大兵從此歇手可以幸逃夭誅坐獲小金川之
地其奸惡尤為可恨但此時各路軍營既不能合
力勦洗而當噶爾拉後路險仄綿長如翁古爾壟
策爾丹色木等處一綫懸崖鳥道只須數十人據
截雖有多兵不能衝過即如木果木一路官兵二
萬有餘德爾森保一經失事即不足恃皆因後路
一斷漢土兵慌張潰亂所致今賊番不於此等要
隘坐困官兵而轉來禀話是在賊番已為失計而
在我兵撤居險要現在則易防後路將來仍便於
近攻於事轉有把握(臣)等公同商酌莫若將
計就計權為撤出新兵一至即可統率再進為雪憤掃
巢之策惟是今昔情形迥異且此事關繫甚大
皇上自必另
簡大臣來川容(臣)阿桂等公同籌辦以定勦滅兩金川
之局奏入
上諭軍機大臣曰阿桂此次辦理事事妥協甚屬可嘉
已授為定邊將軍統辦進勦之事實堪倚任此外大
臣等亦罕有能出其右者阿桂即當實力擔承此事
不必稍存疑惑惟進勦之路不可不通盤籌畫預為
妥定看來昔嶺當噶爾拉及宜喜等三路皆係仰攻
未必有益將來再進時此等只可為牽綴賊勢之用
必須另籌妥地以期克捷制勝因閱地圖内金川之
噶拉依勒鳥圍兩處險隘皆在河南賊番悉力拒守
攻之非易若於河北覓可進兵之路一在革布什咱
之境由西而東一在綽斯甲布或丹埧之境由東而
西攻其不偹自可易於得手若能得其河北之地則
河南賊勢自必動搖並力夾擊便可掃穴擒渠尅期
奏績阿桂應即悉心籌度密詢熟習道路之人就該
處山川形勢詳細酌量是否可行即速繪圖貼說據
實覆奏候朕定奪
同日富勒渾文綬奏言(臣)等欽奉
諭旨此次挑派京兵二千名吉林黑龍江兵二千名分
起前赴軍營需用夫役較多均須妥協經理令(臣)
文綬回至成都預為籌畫(臣)等悉心酌核查乾隆
十二三年川省應付京兵舊例除自廣元入境以
至成都沿途所用夫馬照官兵勘合填載數目分
别應付外其出口長馬大小官員各按品級自五
六匹至一二匹不等長夫自二十餘名至六名不
等每兵一名給馬一匹夫三名其官員兵丁之跟
役每名約折給馬價銀六兩較之西例每兵給馬
三匹原屬因地異宜三十六年將軍温福自滇帶
來滿兵赴西路軍營令領隊官員各給騎馬一匹
其兵丁及跟役每名均折馬價銀六兩不給騎馬
仍照例給夫背送軍裝行李經軍需局遵照辦理
在案今川省馬匹購辦維艱布政使錢鋆等酌議
飛飭各地方官雇偹民馬分派口内各站所需夫
工草料即以抵站之日分别支給其在口内各站
官員兵丁及官員之跟役各給騎馬一匹兵丁跟
役步行不給馬匹至出口馬匹官員各給馬一匹
其隨帶跟役及兵丁與兵丁之跟役應得騎馬俱
照例每匹折價銀六兩辦理不致拮据似尚妥協
至所用人夫除廣元至成都又成都西西路至灌
縣南路至雅州均就地雇用并令附近州縣幫雇
協濟其雅州灌縣以外各站人夫不敷應用者亦
分别酌添此内西路灌縣至桃關四站計程一百
三十里山路﨑嶇軍需局議詳於中間之映秀灣
撥馬添夫另立正站專員經理現飭妥逐趕辦(臣)
等隨時悉心斟酌安頓周偹務使軍行利捷民無
擾累以副
聖懷奏入
上勅軍機大臣核議隨經軍機處議奏查京兵入川沿
途應付騎䭾前據畢沅奏明毋庸另行辦理該督
等祗應飭令站員將陜省所偹長騾小心照料毋
任兵役等馳驟傷損其自成都赴西安兩路各站
現經該督議以口内給與騎馬口外官員各給馬
一匹兵丁跟役折給馬價自屬照例酌辦與
諭旨相符其雅州灌縣以外酌添人夫及映秀灣另立
正站之處亦屬妥協均應如所請行惟所稱在口
内各站兵丁跟役步行不給馬匹一節查從前由
黔赴滇京兵其跟役每站折給馬價二錢此次自
廣元至成都程站較近應照滇省之例酌量節減
每站折給馬價一錢其餘均照例辦理飭屬一體
迅速妥偹奏入
上從之
同日
上諭軍機大臣曰海蘭察奏請將黑龍江八旗兵内揀
選一二千人派往着照所請傳諭將軍傅玉再挑一
千名派往聽用
上又諭軍機大臣曰現在添派索倫兵一千名前往軍
營所有經過之直隸河南陜西四川等省着傳諭周
元理何煟畢沅文綬等各飭所屬將車輛馬匹等項
妥辦應付務俾迅速遄行
己酉
上諭内閣曰昨據阿桂奏當噶爾拉後路翁古爾壟至
章谷吉地等處關繫緊要均應寧密防範因於六月
二十五日至七月初一日日將各營盤官兵次第徐
徐撤退親自斷後振旅而出現駐翁古爾壟等語辦
理深合機宜朕心實為欣慰已將奏到各摺宣示中
外矣阿桂自聞木果木軍營之信能鎮静嚴防鼓勵
將士當賊番屢次侵擾俱經官兵勦殺今全師撤駐
翁古爾壟不獨南路一帶可以無虞並可與宜喜軍
營聲息相通以待新調八旗勁旅及各省精兵陸續
到營收復美諾等處另籌進勦金川甚屬可嘉所有
隨阿桂自當噶爾拉撤出之兵未嘗非綠旗士卒乃
能與賊相持二十餘日悉力拒擊整隊撤回較之温
福營中綠旗兵同受國家恩養一則有勇知方一則
迴非人類可見綠旗兵心雖怯懦非盡無良果能調
度得宜未始不可以鼓勵敵愾着阿桂傳旨將在事之
緣營屯土兵練各賞給一月鹽菜銀兩以示奬勵其
中或有身雖在營而委靡不出力者亦當查明扣除
毋令濫邀恩賞至温福軍營兵數不下二萬何至一
聞賊至紛紛潰散實出意料之外將帥之于三軍倚
為捍衞若猝然遇變竟棄將軍于不顧相率潰竄以
致主帥失衆捐軀按律應悉騈誅罪在不赦今特汰
其甚者從寬免死量予遣戍實屬法外之仁然朕究
不免失之姑息而此輩實為倖免遣發省分之各該
督撫俱應共深憤疾有犯法者立正典刑庶以彰國
法而申軍紀至現在西路隨征之綠營兵衆並當聞
而知恥引以為戒痛加改勉以冀立功膺賞設仍狃
於怯懦之惡習怙終不悛將來臨敵或有輕退易動
之事必當盡行誅戮即人數略多亦斷不惑於罰不
及衆之說曲為寬宥也朕於軍律賞罰嚴明惟秉大
公以期平允將此通諭軍營及中外知之
上又諭軍機大臣曰阿桂自當噶爾拉全師而出此時
大局已定一俟兵力略振即可收復小金川勦捕逆
酋殱戮賊衆並另籌分路進勦金川此皆阿桂應行
次第籌辦至温福軍營失事時衆幾二萬兵數不為
不多雖云疎於預防亦何至潰敗若此即綠旗懦卒
畏賊驚奔而將領各統所部豈盡漫無紀律聽其相
率竄逃致温福獨領百人衝出殁於戰陣其事為向
來所無其理亦太不可解特因事屬既往竟置不問
着阿桂將温福軍營因何僨事確情查明秉公據實
具奏再從前所獲番衆供詞俱稱僧格桑移居科思
果木地方僅携其妾及頭目數人莎羅奔索諾木皆
不與欵洽并令其自行謀食相隨賊衆盡皆散去果
爾則是僧格桑甚為失勢幾於自顧不暇何以能與
金川逆酋通謀率衆復行猖獗若此其故又不可曉
或係所獲衆番捏詞欺飾抑其中另有情由乎着阿
桂訪明具奏至豐昇額等在宜喜軍營原屬三路並
勦及聞僧格桑復佔小金川故地温福軍營失事美
諾明郭宗等處亦皆失守不可不急援阿桂是以屢
諭其急速撤兵今阿桂既退據得地軍氣復伸且章
谷等處皆撥兵嚴防與豐昇額後路聲息相通而各
土司中如從噶克輩聞知阿桂既出與豐昇額遥為
犄角亦斷不敢復萌動搖之念並可因以鎮撫綽斯
甲布衆心又况其地軍粮充裕砲火堅完再進之圖
不妨另起爐竈豐昇額等必當仍駐宜喜軍營為是
着再諭豐昇額等善體朕旨妥協行之再此項續調
各省綠旗兵共有九千現皆節次起程統計不過八
月初中二旬俱可陸續全抵軍營按西南兩路分撥
每路可得生力軍四千有餘阿桂審酌情形於各省
新調兵到後約可敷用即宜分西南兩路先勦小金
川其南路自係阿桂統兵色布騰巴爾珠爾為恭贊
西路雖有海蘭察在彼殊不足恃若豐昇額已至巴
朗拉即着豐昇額帶兵進勦或豐昇額仍駐宜喜則
俟富德到阿桂營後與之面為講論即今富德由成
都取道至日隆統兵進勦如此兩路夾攻賊衆自難
兼顧我兵即收復小金川全境盡殱叛逆降番廓清
其地並於美卧溝大板昭等要隘各派重兵屯駐令
王進泰常青分鎮要處另籌進勦金川則我武既揚
聲勢甚盛自可迅速掃蕩賊巢尅期奏績此事乃全
局轉關之機甚有關係是否應如此辦理着阿桂悉
心妥籌將作何酌辦機宜詳晰覆奏
上又諭軍機大臣曰現在添派京兵及吉林索倫額魯
特並荆陜成都駐防兵九千五百名又續調雲貴湖
廣陜甘綠營兵一萬一千通計二萬有餘兵數較今
春更多軍粮等項不可不預為籌核至節年之所調成
都駐防及各省兵丁已三萬九千合之本省川兵暨
屯土兵練總共七萬有餘月支糧餉更為不少今以
兩項合計每月實需鹽米口糧等項約若干萬兩着
富勒渾文綬詳核細數並以續撥之軍需銀一千萬
兩按數核算足敷幾月之用可以供至明歲何時或
尚需續撥備用即當據實奏聞以便再行勅部撥往
至原有之七萬餘兵除温福軍營未出者三千餘及
潰而遣戍者二千餘不計外其餘節次打仗陣亡及
傷廢遣回並在營脫逃者各有若干均應一一開除
將各路現今實存數目分晰開單呈閱備核至温福
軍營此次損折之兵實有若干亦當覈其細數或兵
丁於潰散之後復行脫逃其罪更不可逭尤應查明
奏聞令各督撫一體實力緝挐就所獲之處即行正
法以示炯戒再温福軍營兵潰僨事後失去糧米若
干石鎗砲軍械若干件火藥鉛丸若干斤備用銀若
干兩亦不可不逐項核明實數一併開單具奏至現
在添運糧石作何籌辦需用火藥作何趕製務使源
源接濟勿致稍有遲悞之處並着據實速行覆奏
平定兩金川方略卷六十七
