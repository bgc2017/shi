欽定四庫全書
平定兩金川方略卷一百十二
正月庚戌明亮舒常奏言帶石達爾圖木克什等
處賊番負嵎固守詢屢次投出番人皆稱賊番屢
被勦戮日漸減少不過為移東補西之計近聞賊
番以正地一路官兵業經撤出料不再來現將正地
番衆俱調往綽甲斯布嚴防等語又據革布什咱
土都司丹津札布禀稱正地空虚愿派土兵數百
名覓間進攻與投番所供情節適相脗合(臣)等現
在密札永平寺駕馭丹津札布並諭綽斯甲布土
司雍中旺爾結等抽派土兵一千名擬於正地一
帶合力攻勦掩其不備既使調至綽斯甲布拒守
之賊顧慮家室人心解體且賊番又添一處防範
則帶石等處亦可冀其疎懈於宜喜日旁進攻自
易為力奏入
上諭軍機大臣曰覓路進攻分掣賊勢固屬出竒制勝
之一法但竒正並用則可若專恃正地一路為得計而
於達爾圖宜喜等處概置不辦則斷不可雖賊番護
巢自衛守抗益堅我兵未能直進若用礮轟其碉卡
使日就傾頽賊衆自難久聚諒非力所難及明亮等
何竟不籌辦及此看來各路之兵惟阿桂一路最為
可望朕前日用硃筆標記之路似應得手歲内晴霽
月餘為番境從來未有之事自係迅掃賊巢之佳兆
但番地氣候春間每多雨雪今已立春尤宜上&KR3148;籌
辦不可羈延坐待將軍等統兵勦賊冒險撲碉或致
稍有挫誤自非所宜若過於慎重不能制勝乘時亦
非良策著傳諭阿桂等當妥速行之
乙夘阿桂豐昇額色布騰巴爾珠爾海蘭察額森
特奏言查賊番因大兵冞入巢穴將傾故自榮噶
爾博山梁以至沿河各處無不思竭力死守自宜
於相近賊巢處所乘間進攻以亂其心而分其力
查遜克爾宗之北地名什爾德其山梁近西菑則
大海之下有山腿兩支下山一為拉枯喇嘛寺一
為已殱賊目桑結塌爾寨落該處山險雪深且與
大營相距甚遠賊或不復多為偹禦則潜師往襲
可期得手一得其地亦可進攻勒烏圍賊又必抽
撥多人往彼抵禦則於康薩爾及沿河一帶偹禦
稍疎可以相機攻進隨抽撥漢土官兵於十二月
二十一日由逹爾札克繞過羅博瓦山後至喇穆喇穆
相近處暫為歇息二十三日酉刻官兵由薩斯嘉
赤溝繞進菑則大海向南山腿之下分為二股令
普爾普瑚尼爾圖等分領一上攻菑則大海後面
四處碉柵一順什爾德山梁前進攻搶菑則大海
正碉又酌分兩隊五岱等從山梁之右進攻並邀
截遜克爾宗賊衆來援之路福康安等從山梁之
左進攻并為接應薩斯嘉赤溝官兵之用(臣)豐昇
額親往調度至戌刻風雪忽作是處山溝數十里步
步﨑嶇官兵從林箐中攀援跳躍而行二十四日
辰刻抵菑則大海向南山腿之下二股官兵直上攻
撲先將中間一柵攻克柵内賊番十數人均被殺
死其餘三處碉卡賊番尚在堅守至山梁上兩隊
官兵同時進撲賊番出碉衝突五岱所帶滿兵鎗
箭齊發殱斃十餘人餘仍入碉抵禦其緊對大營
之康薩爾山腿上第一碉座與官兵所拿木柵相
去甚近業已不拘日夜放礮擊打兹又於二十四
日丑刻派令烏什哈達等從正面山脊進攻我兵
撲至賊寨見寨外兩重壕溝設有兩層鹿角烏什
哈逹等督兵進撲先將鹿角砍開越過一重壕溝
賊人鎗礮石塊交下官兵即用鎗箭擊射共見傷
斃賊番跌落寨墻之内因令官兵暫撤即在近碉
林箐内放鎗呐喊時作近撲之狀賊恐官兵再進
仍於墻内暗行預偹(臣)阿桂(臣)色布騰巴爾珠爾
遂督官兵乘此時施放大礮見墻内賊番有隨礮
衝去者計傷斃亦復不少其桑噶斯瑪特山腿
之下(臣)海蘭察(臣)額森特於二十一日晚間先令
土兵於附近甲爾納寨旁潜行設伏而令彰靄等
分兵三隊進攻二十二日寅刻伏兵先上攻獲寨
前石卡三隊官兵齊進卡内逸出賊番俱行殱殪
乘勢進撲碉寨而賊番鎗石已如雨下官兵連撲
數次不能久立是以酌撤(臣)等以此次攻打之後
賊番度我兵應稍休息更可出其不意又於二十
四日寅刻派額森特等分攻甲爾納左邊之來珠
寨(臣)額森特從中路下壓但是處距營盤稍遠逆
料賊必繞截我兵之後並派侍衛達蘭泰等於左
邊溝内設伏以便截殺及至官兵抵寨奮攻對面
山梁果有賊人抄下達蘭泰等伏兵突起箭斃數
賊餘多負傷奔竄而寨内賊番鎗礮益緊因亦將
兵暫撤先是十九日戍刻有賊番五十餘名分為
兩股於甘肅官兵卡旁潜越而上守卡外委張可
宣率兵迎擊立斃數賊而總兵保寧遊擊柯藩又
已聞聲往援分兵兩翼從石卡左右壓下賊不能
支即行敗竄帶傷扶掖而去者頗多又(臣)飭令
丹壩土兵於二十一日往搶沿河賊卡亦殺死兩
賊奮力攻擊良久始回合計此數日打仗殺賊不
少弁兵間有陣亡受傷者統俟查明報部奏入
上諭軍機大臣曰此次官兵進攻殺賊頗為不少賊衆
自必膽寒若能攻克得式梯寨則進𠞰勒烏圍自然
勢如破竹阿桂等及此天晴雪少之時務須上緊籌
辦勿遲至二三月間雨雪甚多致有稽阻但亦不可
不審度利害冐險撲碉惟當妥酌行之至于官兵分
路進攻均距賊巢不遠而阿桂一路尤為得力現在
賊番雖間有潛出滋擾之事我兵各處嚴為防範不
可致有疎虞即或賊番死守官兵未能迅入諒賊勢
不過延挨數月自必滅亡今事屆垂成萬無中止之
理國家帑藏充盈軍需之用寬然有餘計兩次撥銀
九百萬雨現已陸續到川約可用至四五月内設再
需用五六百萬方能蕆事亦所不惜想阿桂等必能
深體朕心斷不稍存畏難作輟之見但應將此意令
滿漢官兵及土司土練等一體聞知俾堅其心於事
更為有益
己未明亮舒常奏言臣等擬於正地一路乘機襲
取隨𣲖馬應詔袁國璜等帶領預備綽斯甲布土
兵一千名並革布什咱隨征土兵三百名於十二
月二十八日起程約於正月初二日會齊該處土
兵一同進勦奏入
上諭軍機大臣曰連日盼望各路軍報甚切至明亮之
前奏分路勦賊之說雖非正辦若果因間得手亦足
稍分賊勢乃今日奏到尙係發土兵前往正地起程
日期而帶石軍營作何籌辦之處未據提及殊不可
解明亮等前此雖奏稱賊番將山岡刨斷以阻官兵
進路亦只帶石一處為然豈能將各處山岡盡行刨
斷且金川番衆屢有投出之人伊等有路可來官兵
豈無路可往明亮何竟不設法進攻幾同守株待兔
倘賊番因我攻擊稍懈仍然偷暇耕作又可積糧持
久殊為非計至土兵前往正地不過如治病偏方未
可專恃明亮等若僅駐兵此處觀望不前何由得
進豈有已近賊巢復欲坐待經年之理雖冐險撲碉
非行軍所宜然亦豈可因噎廢食不思急圖進取明
亮等惟當鼓勵官兵激其勇敢之氣以期覓間得勝
斷不可稍涉遷延坐失機會各路將軍等均當一體
努力為之
癸亥阿桂豐昇額色布騰巴爾珠爾海蘭察額森
特奏言本月二十九日(臣)等以現當除夕賊度大
兵未必更來打仗出其不意於申刻令烏什哈逹
帶兵突進果見各處賊番奔至碉前放鎗抛石烏
什哈逹暫令官兵撤㐲林箐(臣)等已先將各種礮
位排列並令隨營兵丁各舉鎗礮以待至時一齊
點放見擊倒轟去之賊甚多至正月初一日戌刻
復有賊八九十人來搶格爾提頭二卡座卡兵迎
敵即行逃遁參領常存等察知賊係佯為退避當
即設伏以備截殺初二日子刻賊果分路來攻伏
兵齊起鎗箭並發賊多被傷顛躓扶掖竄逃查賊
番等或為官兵進攻時所戮或於偷來滋擾時被
殱又每日有為大礮所擊者既已日形其少而窮
餓之人又復紛紛逃出其力量日单以情勢度之
斷不能久為支拒奏入
上諭軍機大臣曰賊人因巢穴已近捨死力衛亦理所
應有官兵雖急切未能得手亦當隨時設法進攻擊
其虚懈以期有濟斷不可稍涉因循觀望坐守相持
久羈時日阿桂練習軍務且長於謀畫自必悉心籌
度迅奏膚功惟望其努力妥為之
乙丑
上諭軍機大臣曰現在官兵進攻距賊巢不遠急盻捷
音而各路進兵惟阿桂一路更為吃緊自谷噶進兵
以來處處仰攻屢獲大勝今自攻得日爾巴當噶等
處後兵皆從上壓下其勢更順理應乘勝速成何轉
至於棘手雖賊人因離巢益近死守益堅攻打原不
甚易阿桂等自當設法速攻不應頓兵坐待此時若
能添兵分進使賊人應接不暇自屬有濟但功逮垂
成無庸再為調發而京兵相距尤遠更屬鞭長莫及
因念賊勢已極窘迫未必復能逸出擾我後路今計
各處守兵尚多除大板昭一處地關緊要難於抽動
其旺保禄常青兩處所屬守兵内擇其無關緊要者
自可抽出千餘換至阿桂處守卡即於現在守卡兵
内换出可用戰兵千餘令豐昇額帶領另行覓路進
攻以掣賊勢或竟從功噶爾拉當噶爾拉擇路前進其地雖有
零星賊匪然防守不甚着意若由此直進攻其無備
亦是出竒之法但豐昇額既進之後又當為聲援之
策湏計能入能出不可瞻前而不顧後方為妥協著即
傳諭阿桂悉心妥酌能否如此辦理於事果否得
力一面籌辦一面奏聞
己巳明亮舒常奏言(臣)等派土兵會攻正地初五
日夜抵該處忽有賊番百餘潜放夾壩猝然相遇
上前接仗殱賊數人餘即旋戰旋逃我兵追殺直
前賊番匿碉死守(臣)等思正地一路原擬襲其不
備今適遇夾壩賊番未能得手(臣)等當將革布什
咱添派土兵五百名調至軍營擬于喀爾提等處先
行攻勦奏入
上諭軍機大臣曰明亮等奏土兵進攻正地情形雖亦
殱賊十餘但係路遇夾壩之賊為數無多而于正地
一帶賊寨並未能攻得尺寸此路原止可為牽綴賊
勢之用並非實有可進之機今賊衆既已知覺防範
尤不可復致力于此徒勞無益明亮等自當就現住
之處覓問進勦不應株守坐待看來各路軍營光景
惟阿桂一路較可設法進攻朕亦惟阿桂一路是恃
著傳諭阿桂務須實力上緊籌辦以副朕懷
庚午阿桂豐昇額色布騰巴爾珠爾海蘭察額森
特奏言康薩爾第一碉屢經大礟轟摧已多塌燬
自應于此進攻當于初五日派令烏什哈達海禄
帶兵攻撲賊番于碉卡之外挖有兩道濠溝且設
兩層鹿角官兵隨即砍開跳濠搶進直抵碉根奮
迅攻擊其露身碉前之賊既多被鎗箭擊斃賊惟
藏于空穴之地施放鎗石不遺餘力因令官兵略
撤據投出番人供稱是日碉内傷斃之賊共有三
十餘人至此數日内賊番屢來侵擾每次俱被殱
戮且一經官兵衝擊即行敗逃其為驅逼而來並
非齊心抗拒已可概見至近有投出之番人及脱
出之梭磨等處各番人妥為分别安插謹錄供詞
恭呈
御覽奏入
上諭軍機大臣曰此次攻打康薩爾第一碉座官兵等
頗屬奮勉至番地氣候冬令多晴入春即多雨雪朕
屢促將軍等上緊籌辦原慮因此或有阻滯耳今甫
交春令即已大雪恐愈遲愈多不可不早為之計況
雨雪雖云凍滑前此攻勦各處碉卡于雪中雪後得
勝者甚多可見事在人為阿桂等不宜以雨雪為辭
稍存自畫之見至康薩爾及沿河一帶地方賊番因
逼近巢穴捨死堅守實堪切齒但閱投出番人克思
嘉等供詞稱賊人糧食只有苦蕎圓根其窘可知並
稱火藥將次用完土司分付頭人每家要交一觔硝
二兩磺等語如此豈能經久著傳諭阿桂等即當上
緊籌辦設法竭力進攻以期迅速蕆事
同日
上諭内閣曰川省軍營大功指日告成節次所撥軍需
銀兩已足敷用至平金川于一切善後事宜不無尚
需經費著于部庫内再撥銀五百萬兩即照上年戶
部奏准之例令經由各省督撫派員承管遞送轉解
交川省藩庫存貯備用該部即遵諭行
(臣)等謹按官兵分道冞入直壓賊巢雖賊番悉
力支拒冀得旦夕苟延而檻獸釜魚滅亡可待
大功無虞稽阻我
皇上霆威獨斷屢
諭在事諸臣軍需設未尚敷不惜多發
帑金以期集勲蕆事兹
特命部臣再撥銀五百萬兩貯川省以裕軍需而堅士
心凡在戎行所以人懷致果而迅奏無前之偉
績也
同日郝碩奏言目下時届春初天氣和暖沿途背
夫運送一切較去冬更為便捷查軍營及頭敵現
存米八千餘石自凱歌坪達爾札克至雪山根薩
爾赤各站現存米三千八百餘石梭洛柏古大板
昭撒拉等站共存米三萬三千餘石現在由資哩
楸砥滚運撒拉米石及長運大板昭梭洛柏古之
米每日約有六七百石以此源源運供軍儲自必
倍加寬裕至糧運經由各站道路橋梁有當添補
修理者(臣)已行知各站員及早趕辦其自達爾札
克至凱歌坪係由山坡溝内行走彼時因冰雪未
化尚無阻碍今積雪漸次消融途間不無積水泥
濘處所背夫跋涉為艱(臣)隨督率該站員酌撥人
夫或改建高橋或墊鋪土石俾運送軍糧等項遄
行無阻奏入
上嘉之
壬申富德奏言正月初八日據駐守卡卡角之土
練阿拉報稱午刻有賊三十餘人從箐林潜下前
來竊刦阿拉帶兵迎擊而土練榮太等聞有鎗聲
俱來策應擊死賊番四五人被傷甚衆上山竄走
等語又初十日據駐守木古之總兵劉輝祖報稱
已刻有賊番四十餘人從箐林爬下窺探營盤劉
輝祖等帶兵往迎殺傷甚多驚慌敗遁等語又十
一日據派往穆當噶爾設伏之護軍參領德克登
額報稱午刻有賊番三十餘人從額寨山梁之石
窪潜行而下衝擊新豎木城德克登額帶領健銳
營吉林滿洲兵上前接戰而委署驍騎校瑪林保
亦將大礟對賊隊轟擊擊斃十餘人等語竊思賊
番情勢窘迫仍敢白晝侵擾營卡奸詭已極(臣)惟
有嚴守後路俟有可乘之隙即圖洗勦奏入
上諭軍機大臣曰閱富德此奏並未深入尚在坐守未
免過于慎重據現在情形成功在即一切雖當籌畫
萬全亦應奮力前進以圖迅速蕆事豈但云謹守即
有滅賊之理乎况時届春令番地雨雪方多倘長此
坐待即再守數月亦不過如是耳富德獨不計及乎
目下賊番情勢窘迫已極尚數次潜出侵擾營卡我有
大兵數千在彼不能相機設法殱戮賊衆豈不為賊
衆所笑著傳諭富德但覓得路徑即速進攻不宜坐
待
同日富德又奏言正月初八日投出金川番人申
札據供各路大兵攻圍甚急賊衆怕懼死守糧食
缺少欲投
天朝者甚多因賊目查察嚴密是以不能逃出索諾木
又復傳知百姓稱說綽窩斯甲遣回必係招降我
等爾等但加緊防守地方若再得一兩月即可完
事衆百姓聞此無不歡欣盻信等語(臣)思當此逆
番惶惑之時似應將計就計使其互生疑忌當將
先後投出番民飭令前往各處喊誘賊衆並繕寫
番字帖散插各處使賊衆得以傳播俟稍有可乘
之隙迅即進攻奏入
上諭軍機大臣曰富德所奏相機離間之法止不過如
治病偏方賊番狡詭異常未必肯為我反間所惑斷
不可恃有此策轉致稍緩進攻且賊番鬼蜮伎倆無
所不至恐其因此將計就計詐為殺酋乞降之說暗
藏叵測切不宜輕率出營受降萬一誤墮術中實屬
不成事體將軍等當共知此意現在各路官軍俱令
逼近賊巢只須一處得進則他處自皆潰散若僅駐兵
看守不使賊人軼出而我兵亦無由得其尺寸之地
似此何時可以蕆事乎看來各路進攻官兵自當以
阿桂一路最為可望至昨諭令明亮統兵應往何路
協勦有益及令抽撥常青等各處兵丁如何妥善之
處亦惟阿桂實心籌酌著傳諭阿桂妥協辦理速行
奏聞
癸酉明亮舒常奏言正月十二日據駐守前敵之
阿爾都帶領金川頭人斯丹增漢兵十八名土兵
八名鳥鎗三十桿並帶賊番禀帖前來據供各路
大兵攻打緊急我土司等畏懼令我求恩轉奏
大皇帝饒命並將兵丁鳥鎗獻出略表恭順畏罪之意
等語(臣)等諭以
大皇帝王法光明正大汝土司雖經知罪只送出幾個
兵丁尚不見得投順誠心一定還要殄滅如果實
心投順須汝土司一同到營方可奏求饒命曉諭
之後即將檄諭並送來兵丁鳥鎗令其帶回既杜
其欲圖徼倖之心更示以必行勦滅之勢賊番共
知鬼蜮伎倆不能少施或計窮力竭賊酋賊目親
詣軍營設計擒縛則兵力既省蕆事尤速現在(臣)
等仍相機攻勦趕緊籌辦斷不肯為其所愚致稽
時日奏入
上諭内閣曰賊匪當此攻圍緊急之日指日即應殄滅
乃尚敢巧計嘗試殊堪切齒明亮等自應即將獻出
兵丁鳥鎗俱行存留並拘其頭人斯丹增嚴加刑訊究
出實情方為正辦乃率行給與回檄並將斯丹增擅
行縱歸所辦甚屬錯謬明亮舒常前此辦理軍務尚
能實心妥協屢經奬諭優敘今辦理此事錯謬甚大
不可輕恕俱著交部嚴加議處
甲戌阿桂豐昇額色布騰巴爾珠爾海蘭察額森
特奏言賊酋于康薩爾一處守禦不遺餘力(臣)等
派侍衛佛倫泰等分路進攻均于十二日寅刻奮
迅直進刀斧手各兵先拽開攔道樹木並拔起鹿
角躍過重濠又往上抛擲火彈賊番儘力抵禦而
緊隨之鎗箭官兵先已舉鎗注矢以待凡有露身
滚放鎗石之賊立時擊射賊番傷死漸多正在逡
巡之際三面官兵一呼而上躍登碉頂將石板遮
蓋之地窖同時踏塌其在碉内外之賊均已殺戮
而窖内及溝中之賊或被火彈燒斃或被所塌土
石壓死此碉共有賊番一百數十名負傷逃去者
甚少碉卡木城全行克獲察看窖内西北有地穴
一道穴頂用木板上托旁用大木搘柱頗為寬大
步行無煩傴僂係潛與第二碉卡相通之路現因
第二碉卡賊番尚在固守遂用木植石塊將地穴
填塞即于第一碉卡地方拿卡佔住至第二三賊
碉其外皆護以木城而第二碉之外又築有石卡
接應因令侍衛庫德爾進正面進攻烏什哈逹等
又從左手截其來援之路攻至巳刻又將碉座木
城碉卡陸續攻克復進取第三大碉攻至戌刻一
面直撲碉根抛入火彈一面復派官兵兩翼衝下
賊恐圍住在内倉皇四出我兵追殺被殱之外餘
多受傷竄走又將第三大碉及木城佔住看得第
三碉卡其下尚有寨落賊番聚集踞守但相距稍
遠且山脊兩旁皆係密箐若黑夜進攻難以接續
隨令官兵于適中之地趕拿木柵且運礮轟摧至
十三日黎明進攻賊番雖亦抵死相持而我兵勇
氣倍增四面環攻寨落三處大碉一座石卡七座
同時攻克併殺賊三十餘人至此下尚有寨落碉
卡復用礮擊打十四日黎明督兵進攻並派兵
截其後路我兵將抵碉前賊已驚慌敗遁康薩爾山
梁盡處皆係懸崖賊番無路可逃從懸崖跳下跌
斃者甚多其寨落三處大碉五座石卡八座又俱
佔據此三日内已將康薩爾山梁掃盡並將山溝
内水碉寨落一齊搶佔亦有殺戮至官兵内惟索
倫佐領兼輕車都尉巴西薩陣亡其二等侍衛庫
爾德等九員雖受鎗石諸傷俱無妨碍所有陣亡
及受傷官兵容俟查明另行咨部查滿漢屯土各
兵本為奮勵此次更屬勇銳異常凡貿易之民人
運糧之夫役無不嘖嘖稱羨(臣)等伏思此十二三
日恭遇
皇上親詣齋宫
南郊告祭之時仰惟
至誠默禱上邀
靈佑是以士氣飛騰若有神功如此大寨堅碉得以迎刃
而下查此處本係進取噶爾丹寺及噶朗噶勒烏
圍正路而其前勒吉爾博山腿形勢延長賊番碉
卡雖多未必能處處防守嚴密若稍遲日時賊酋
又必增修碉座攻取轉為費手(臣)等察看情形擬
即在兩三日内迅速督攻以期搗入奏入
上諭軍機大臣曰邇日盻望軍報甚切而各路將軍連
次所奏俱未得手煩悶實甚覽此深為欣慰康薩爾
為賊番第一要隘今既將各處山梁盡行攻克是官
兵已得勝勢更可乘銳罙入此實仰賴
上蒼嘉佑阿桂等尤當努力奮勉速成大功將軍等此次
調度有方幸獲大勝甚為可嘉俟攻得勒烏圍時再
行優敘所有陣亡之巴西薩甚為可惜著與受傷之
侍衛庫爾德等及陣亡弁兵一併查明咨部照例䘏
賞其庫爾德等所受各傷俱曾全愈否亦著阿桂遇
便覆奏
同日阿桂豐昇額色布騰巴爾珠爾海蘭察額森
特奏言此次攻克康薩爾山梁官兵各加奮勉而
頭等侍衛雜爾丹巴魯圖佛倫太等十六員俱更為
超衆出力佛倫泰從前已得過雜爾丹巴圖魯名
號謹將現在出力各員聲明請
旨其吉林佐領委署恭領竒蘭保黑龍江副總管委署
恭領僧保防禦委署恭領森保等三員已經賞戴
花翎吉林領催博布善黑龍江驍騎校委署參領
博濟爾圖阿密爾渾領催特蘇爾圖馬甲博索圖
西通阿巴津逹爾貴州省守偹明德何連陞千總
熊必勝湖南省千總項進材土練委署守偹朗他
爾等十二人亦經賞戴藍翎可否酌量加
恩奏入
上諭曰佛倫泰著加恩賞給副都統職銜竒蘭保著賞
給札爵木巴圖魯名號僧保著賞給札舒木巴圖魯
名號森保著賞給衮爵木巴圖魯名號並照例每人
各賞銀一百兩博布善等著加恩俱陞一等用
同日
上諭内閣曰此次攻克康薩爾山梁所有在事出力兵
丁著賞給一月錢糧以示鼓勵
上又諭内閣曰署湖廣襄陽鎮總兵官逹色自到川省
軍營奮勉出力著加恩實授襄陽鎮總兵以示奬勵
平定兩金川方略卷一百十二
