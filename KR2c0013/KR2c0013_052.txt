欽定四庫全書
平定兩金川方略卷四十四
十二月癸丑阿桂奏言自邦甲前抵納圍納札木
一帶其中有都恭一處(臣)令明亮督領官兵于十
一月十七日分為三路並進章京圖欽保遊擊谷
生琰等攻得山坡碉卡侍衛德赫布千總劉世勲
等由山梁直攻石城金川賊衆悉力拒守我兵三
面合圍並壘石卡逼賊是夜亥刻賊皆棄城奔竄
至十八日倂得日木則札爾瑪等一帶碉寨百餘
處亦俱奪取以都恭山梁以下之拉咱寨經守備
劉俸崔文傑攻取都恭以上之丹札地方亦經劉
世勲等攻取明亮永平等復攻得噶察丹嘉碉寨
其東山面經章京拉布東阿守備鄂輝李植善帶
兵順河進取茨寨榮寨並處前後共收獲降番六
百餘口攻得碉寨七百餘間佔據山梁三道至僧
格宗相去數里尚隔一河其官寨在於峯巒特起
之處四面峭削僅有螺旋細路(臣)密令拉布東阿
李植善隔河察看情形與巴旺布拉克底頭人雍
中爾結等定議十九日亥刻用皮船過河分為兩
路潛至碉房下而西面之劉俸崔文傑亦帶兵壓
至僧格宗官寨後一面攻擊一面繞截去路賊人
始猶力拒及見我兵將次合圍即拆毁寨後石牆
順河逃逸遂將大戰碉一座及平房小碉百五十
餘間克獲(臣)俟明亮等所帶官兵齊抵僧格宗酌
量留防後路一面直攻美諾奏入
上諭内閣曰僧格宗距美諾不遠係小金川險要門戶
賊人負嵎拒守甚堅阿桂殫心籌畫將士用命奮勇
爭先連日攻克要隘復乘其不備黑夜分路潛師襲
擊賊人棄險驚逃乘勝克捷覽奏深為嘉悅阿桂及
在事將弁兵練並著交部從優議叙
上又諭軍機大臣曰僧格宗係賊巢門戶地勢極為陡
險今我兵於黑夜分道罙入毁碉殱賊從此直搗美
諾小金川之事自當剋日告蕆皆由阿桂籌畫調度
悉合機宜是以陷銳摧堅要寨應手而得著賞御用
黑狐冠以示奬異所有應行優叙之將弁兵練阿桂
可查明功績等次咨部辦理其所奏進取僧格宗時
巴旺布拉克底頭人雍中爾結等與我軍定議前進
頗見誠心效力並交阿桂酌加賞賚
上又諭内閣曰明亮著加恩授為副都統遇有缺出即
補
同日阿桂又奏言(臣)查明正土司甲爾恭得沁前
此曾到軍營今聞小金川汗牛一帶可以招撫投
誠是以差往查辦奏入
上諭内閣曰明正土司甲爾參得沁帶領所屬人等奮
勉出力著加恩賞戴花翎並賞給佳木拜屯名號以
示奬勵
同日阿桂奏言查果洲山後係四月間𠫭將薛琮
等失事之地兹經官兵攻得察看山巖河灘之上
尚有前此陣亡官兵骸骨當令通行埋葬並令總
兵英泰王萬邦前往祭奠奏入
上諭曰是當為共塜如葉爾羌之例祀薛琮等
同日阿桂又奏言南路由章谷起至東面山後即
係小金川汗牛地方計長百數十里皆與賊界相
近必須留兵防守而翁古爾壟至僧格宗六十餘
里其中納圍納札木等處係通金川大路防守亦
屬緊要現在南路打仗之兵不過數千因於達烏
等處守兵内酌量撤出並遵
旨將無關要隘地方兵丁添為勦擊之用至綽斯甲布
革布什咱兩路之兵原為牽制金川賊勢今(臣)攻
克僧格宗正進攻美諾之時舒常前奏添兵一節
勢不能行俟小金川事竣再將合勦金川之事籌
畫辦理奏入
上諭軍機大臣曰西南兩路官軍深入正值需兵緊要
之時斷無分此要路之兵而攻不能入之地朕屢次
降旨令舒常相機辦理今阿桂奏到情節均與朕旨
符合不但現在情勢如此即擒獲僧格桑後接辦金
川亦秖須温福一路阿桂一路豐昇額一路舒常則
令其助豐昇額進兵足矣著傳諭阿桂善為籌畫速
抵美諾縛取逆酋舒常但以分賊兵勢為要著切勿
冐險輕進致有損傷再此次官兵攻取僧格宗拉布
東阿李植善尤為出衆應否陞級巴圖魯號著阿桂
查明具奏其餘各員並著一體查奏
同日阿桂又奏言綽斯甲布一路進兵目下雖為
牽制金川賊勢但小金川尅日滅亡即應接辦金
川寧遠府知府盛英於乾隆十二三年間在噶勒
塔爾資隆辦理糧務又久任打箭爐同知與工噶
諾爾布及各大頭人向俱熟識於撫馭事宜頗知
窽要現在總理南路軍糧因令其於查辦糧臺之
便前赴綽斯甲布駕馭該土司等並扎囑舒常虚
衷詢問酌量辦理均奏入
上嘉之
同日阿桂又奏言據章京拉布東阿守備鄂輝報
稱十一月十六日有小金川賊番搶奪拉約等寨
經降番雅瑪率衆擊退雅瑪帶有鎗傷等語又是
日至十九日有喇嘛番民等攜帶大小男女三百
餘口陸續来投(臣)逐一詢問多係舊時卡丫納咱
墨壟一帶之人據稱僧格桑已往布朗郭宗念大
經令頭人七圖安堵爾留守美諾又聞金川派出
頭人阿木克爾鄂思嘉達爾日阿桑及德斡爾額
格色木五人帶兵千餘在納圍納札木一帶據守
索諾木又有搶回伊姊恐僧格桑跟去之語查自
達烏至僧格宗順河直進計程六十餘里若從山
上繞行即有七八十里之遠仰蒙
皇上威福番人懾我軍聲節次投順其年力精壯者
仍分隸屯土各隊帶領打仗其餘老幼婦女即令各
歸舊寨擇其中年老衆所信服者作為寨首暫行
管束奏入報
聞
同日劉秉恬奏言現在官兵攻克僧格宗其地距
達烏六十餘里(臣)親往查看酌定程途適中之地
復於策爾丹色木安設一站以便轉運至策爾丹
色木現有喇嘛寺一所即將運到米石收貯寺内
更得藉以蔽風雨而資防衛再查僧格宗及附近
之納圍納札木等處軍糧乾隆十二三年係由西
路饋送運價較省今由南路支應道遠站長俟攻
克美諾之日將此一帶軍糧仍歸西路支放則輓
運便易而錢粮亦可節省奏入
上嘉之
同日劉秉恬又奏言革布什咱一路吉地丹東係
存糧之處由吉地丹東至甲爾壟壩經(臣)飭令該
糧員購辦烏拉按站滚運至綽斯甲布一路木池
為存糧之處由木池至宜喜山梁現以長運烏拉
運米至覺木交地方令餘丁等背至山梁但查綽
斯甲布距内地較遠從前係用本處蠻夫背運此
次自應照前辦理奏入報
聞
乙丑温福豐昇額奏言明郭宗北有寧扎山西南
有公雅山賊於兩山對峙處築碉拒守明郭宗即
在其間(臣)等於十一月二十一日令海蘭察哈國
興額森特襲擊公雅山進至山頂佔據卡座(臣)等
現在進攻明郭宗一面遣人偵探如有自公雅山
頂直達美諾之路即潛越明郭宗往攻美諾奏入
上諭軍機大臣曰温福等攻取明郭宗西南公雅山在
事大臣官兵均屬奮勉著暫交軍機大臣存記俟攻
得明郭宗一併議叙其陣亡受傷人員即著確查造
冊送部議䘏至陣亡之護軍校阿格拉克護軍博和
爾岱有無子嗣並交軍機大臣查奏再温福奏訊據
賊番供有索諾木派兵二千欲由拉覺木地方斷官
兵後路之語兜烏既為吾有賊何得犯山頂之寨此
必係從别斯滿而來則防備此路甚關緊要著傳諭
温福豐昇額留意辦理
上又諭軍機大臣曰黑龍江將軍送到打牲處擬陪驍
騎校之領催等人材均属可觀著發往軍營於温福
阿桂分路進兵時酌量分帶其派出帶往之三等侍
衛神保蒙庫阿亦著賞給緞疋銀兩即令起程
己巳文綬奏言咱瑪山一路夫糧據糧員具報現
有存積而每日過雜谷腦米麫約計四百餘石至
西路資哩寨亦有存積米石先經(臣)於卧龍關存
米内飭撥由站運赴軍營計可支至明年二月(臣)
回省後又經續辦直運鄂克什足資儲備其南路
綽斯甲布革布什咱及章谷卡丫均有存糧現在
沿途䟎運者據瀘定槁站員騐報每日過米五百
餘石又噶勒塔爾資隆之米除逐日轉運外並添
覓烏拉分運章谷卡丫綽斯甲布革布什咱等處
儲偫亦可日增奏入報
聞
同日
上諭軍機大臣曰昨阿桂奏報攻克僧格宗直壓美諾
不過數十里小金川已失南路之隘其西路明郭宗
之賊必當膽寒勢解但前據賊番雅噶爾供稱逆酋
在布朗郭宗底木達等處恐其預為三窟之計且路
通金川即可由彼竄逃則底木達一帶防守必堅董
天弼所帶兵力未免稍單必須添兵夾擊温福阿桂
兩路官兵會合之後如已擒獲逆酋則底木達等處
不攻自潰若逆酋與其父澤旺同匿底木達温福等
即由美諾通底木達正路進勦並著豐昇額帶兵五
千速赴董天弼一路合力夾攻俾逆酋難于兼顧併
可絶其外軼之路但須尋覓間道迅速前往不可仍
由巴朗拉維州一帶曲折迂逥致有延緩豐昇額臨
時與温福阿桂熟籌竭力為之至處置降人一事已
屢次傳諭兩路仿照阿桂前奏而行並令隨時留心
防察昨阿桂奏僧格宗之捷其隨營出力之雅瑪等
有打仗傷亡者可知伊等歸順自出誠心大兵乘勝
罙入降附日多急須設法安插其隨營者自應與土
兵一例其不隨營者亦無須取給糧運以資養贍温
福阿桂等即當審酌與金川隔遠之處及非官兵緊
要後路令其各安耕種如力不能自給者不妨聽其
下壩傭工自覓口食至其所居之地秖可擇頭人中
良善者暫為管束而投誠之大頭人及小頭人桀驁
者必不可使與新降番衆同居致滋事端惟當令其
隨營效用並諭以如能出力奮勉將来均可承受大
皇帝恩典俾益堅其去逆效順之心於安撫駕馭事
務方為合宜將此並諭董天弼知之
庚午阿桂奏言官兵從翁古爾壟進勦番人陸續
來投又聞宥以不死投誠益衆統計河東河西兩
岸碉寨相望人口幾及千餘但係老弱婦女居多
其精壯番丁不及十之二三據供僧格桑前日在
布朗郭宗今又回来且云若守不住美諾即退至
帛噶爾角克若再守不住即退守底木達布朗郭
宗至納圍納札木等處皆有金川人拒守今於彭
魯爾寨山梁修起木城有頭人七圖安堵爾在彼
居住等語(臣)仍照前籌辦所放寨首照屯弁之例
給與執照金頂以資管束奏入
上嘉之
同日阿桂又奏言據千總劉世勲土守備阿忠保
等帶領屯兵攻取卓克寨明亮帶同章京札什遊
擊郝壯猷都司許世亨分兵三路進攻古嚕賊番
分為兩路由山梁下来衝突官兵先將中路賊番
擊敗逃回死守其右山梁之賊欲圍官兵所佔石
卡許世亨督兵奮力迎擊短接七八次又派陜兵
二百餘名前往夾擊賊始潰逃遂將古嚕地方攻
克又章京拉布東阿守備李植善收服鳩寨瑪爾
里寨番民八十餘戶日古嚕寨番民四十餘戶明
亮收服僧木則等寨番民百四十餘口其布隆喀
咱他克撒瑪爾里木巴里各碉寨亦均陸續来投
查自策爾丹色木至僧格宗其中如噶察等處山
崖峻削偏橋皆為賊番焚燬必須修理以利餽運
其由達烏至僧格宗據侍郎劉秉恬察看應設粮
臺二處亦經派員撥夫安設現在橋座糧臺漸已
辦就竊思西山梁一帶惟納圍納札木二處尚有
遺孽其地在僧格宗西北若俟盡數掃除恐延時
日自應先擣腹心迅攻美諾惟是西面山梁攻得
各取均須留兵分駐現派副都統書經安駐劄翁
古爾壟總兵英泰駐扎僧格宗其納木覺爾宗溝
口係通納圍納札木大路令總兵伊常阿駐扎而
僧木則一帶尤為緊要除派撥章京備弁等分防
各隘口外並令副都統永平統領駐守(臣)分布之
餘所存漢土官兵共七千名察看東西兩岸情形
即日調撥各隊親督自進奏入
上諭軍機大臣曰阿桂督率官兵不日攻取賊巢克建
大勛自有酬庸之典此時且不必交部議叙惟此次
打仗官兵有出色效力者著即查明咨部分别議叙
都司許世亨千總劉世勲奮勉出衆均著賞給巴圖
魯號許世亨遇有參將缺出即行奏補其另摺所奏
雍中爾結色爾奔並著賞給巴圖魯號仍加守備職
銜賞戴花翎以示優奬現在南路已破僧格宗直抵
美諾查閱番人供詞有僧格桑到布朗郭宗今又回
美諾之語逆酋當此軍威逼近豈肯安坐受縛蓋由
平日禁錮其父甚且悖叛跳梁罪惡貫盈天奪其魄
致令株守美諾官兵得擣穴擒渠苐該番所供有美
諾若破即退守帛噶爾角克再退守底木達我兵尤
當設法遮防偵其所向躡跡窮追務擒僧格桑以完
小金川之局方可接辦金川若徒得美諾空寨則小
金川一役亦未可云告蕆也再如除夕元旦等佳節
人情於此時必稍疎懈恐賊番窺揣及此潛伺官軍
劫營滋事不可不慎重周防令狡計無從施展我兵
於此等日尤當乘其不備相機勦戮自更易扵奏功
著傳諭兩路大營加意辦理
辛未温福豐昇額奏言公雅山之前有木爾古魯
嘉巴日果爾烏谷三山下有大溝一道踰溝前進
亦可直抵美諾(臣)等於十一月二十八日子刻分
路進兵至天明時哈國興海蘭察額森特等兵至
木爾古魯山脚奪取溝内賊寨及各卡座並將嘉
巴佔據派兵駐守奏入
上諭軍機大臣曰温福等奏分派員弁攻取木爾古魯
山脚著暫交軍機大臣記檔俟攻得明郭宗時一併
議叙其陣亡得傷人等即著温福查明咨部分别䘏
賞
上又諭軍機大臣曰温福等奏乾清門二等侍衛巴雅
爾章京富爾賽都司曺順土都司職銜什朋隨營打
仗奮勉出衆均著賞給巴圖魯名號
上諭内閣曰陜甘餘丁於炎暑隨同正兵赴川未經攜
帶皮衣較之他處餘丁情形不同時值冬令禦寒在
所必需自應准其給與其應扣皮衣價銀著加恩於
各兵凱旋後再行扣還
上又諭内閣曰温福等奏委署章京瑚爾東阿巴克清
阿於攻取路頂宗時奮勉出衆著授為本營副都統
遇缺坐補
同日温福豐昇額奏言(臣)等攻取達克蘇山上賊
寨碉卡後即將攻打明郭宗之處再四熟籌若由
南山進攻隔有山溝三道驟難越過其北山並無
可通之路若一面從達克蘇山梁壓下渡河于南
岸正路分兵數隊使之不能互相救援方可攻取
當派兵七千餘名先令海蘭察牛天畀等領兵二
千自北山壓下搭橋渡河直由南山之布喇克佔
得固循梁壓取明郭宗(臣)温福同海祿等前往接
應又令額森特等領兵一千自北山下渡河由納
拉覺仰攻又令總兵馬彪等帶兵一千前往南山
自格實廸直壓向下(臣)豐昇額同普爾普等前往
接應並令哈國興等領兵一千名渡河自南山中
間鄂爾濟仰攻將賊衆截斷併力攻取各路官兵
俱於十五日辰時起程海蘭察等于日出之前潛
至河岸趕搭橋座渡河即登南山攻取布喇克扎
喀爾二寨殺賊甚多牛天畀等自達克蘇山梁壓
下佔據明郭宗橋直取得木達奪獲碉寨三座石
卡七座有賊二百餘名出溝抵禦官兵奮勇擊退
其殺傷及落水淹斃者更衆(臣)温福帶兵前往策
應會合一處自明郭宗東邊壓下攻打其額森特
等所領兵丁夜半渡河至南山納拉覺地方向上
仰攻克取賊碉十二座卡十五座(臣)豐昇額前往
合攻並分兵往勦格實廸時馬彪等所領官兵已
從格實廸上面壓下兩路奮攻賊俱棄碉逃竄至
哈國興亦自南山鄂爾濟直上奪獲賊寨四座卡
五座(臣)等查明郭宗碉房堅大拒守賊衆又多若
督兵攻擊恐多傷損必先用大砲力轟一有摧陷
攻取方為有益奏入
上諭軍機大臣曰温福等奏附近明郭宗賊番碉卡俱
行攻克現在進取等語温福等此次分路派兵使賊
不能防備救援克碉殺賊直抵明郭宗用砲摧攻所
辦皆合機宜至伊等擒獲番人所稱僧格桑在布朗
郭宗念經同老土司商議之語看来賊勢窮促窘迫
必由彼迯往金川大兵一抵美諾若即獲僧格桑固
為美事即或僧格桑遁去而小金川已被大兵佔據
從此直搗金川不惟僧格桑在所必俘即索諾木亦
將焉往著傳諭温福豐昇額等惟有速蕩小金川巢
穴佔據地方加意相機辦理此時當已克明郭宗往
攻美諾得有捷音即行速奏
上又諭軍機大臣曰近日官軍屢有克捷已拒賊巢不
遠阿桂攻克僧格宗之後業與温福寄信其間自必
有路可通温福等如審度明郭宗賊衆抵死拒守猝
難攻拔或可一面攻擊一面另為跴探路徑直擣美
諾則明郭宗可以不攻自潰此際難以遥定著傳諭
温福等熟籌妥辦
壬申
上諭軍機大臣曰阿桂解到小金川投禀番人薩斯嘉
交軍機大臣詢取供詞據稱美諾至僧格宗不及半
月路程中隔一河冬天水淺亦可過去等語南路官
兵既攻得僧格宗距美諾不遠此河在所必經其水
淺處是否可涉阿桂等自必遣人跴探但薩斯嘉現
有此供著即寄知軍營以便相度進取又所供美諾
可通金川之路數條僧格宗一路可由納圍納札木
過去等語阿桂亦當稔知並著將薩斯嘉原供抄寄
温福等知之
平定兩金川方略卷四十四
