欽定四庫全書
平定兩金川方略卷首
天章四
命緩徵川省過兵各州縣明年錢糧詩以誌事(甲午)
緩徵去歲逮今年(川省自用兵以來雖停頓供億絲毫不以累民而輓車軍儲不能不稍資
民力已節次降旨將癸巳甲午等年額賦分别蠲緩)佈澤新正無可蠲賦稅預教
寬乙未(兹以小金川全境收復乘勝迅勦金川不無尚煩閭閻轉運之力因諭該督查明辦差州縣繁
簡將乙未年應徵錢糧酌量分數緩徵)兵戈速願洗金川王師討逆不得
已民莫思艱為(去聲)計全一體夷租並加惠(軍務經行之所番民有認
納夷賦銀米貢馬者亦一體緩征)載咨方伯善勤宣
聞兩路軍營攻得要隘信至詩以誌事
兩路馳軍報一朝達喜音(明亮以正月十一日在馬尼報捷阿桂以正月十二日在
谷噶報捷俱於二十三日奏到)谷噶(讀作平聲)既冞入(阿桂等奏於正月初十日子時派兵搶過
谷噶丫口佔其山梁三四處連得碉卡已入賊境一百餘里)馬尼(去聲)並深侵(明亮奏初十日
丑時進攻馬尼之前攻得碉卡殺賊二十七日賊目一人富德截出馬尼之後攻克埡口二碉搶奪木城殺賊
三十餘和隆武於卡卡角亦攻得二碉與明亮兵合而對河之德赫布亦攻得賊寨四十餘處馬尼中山梁五
碉諸賊悉潰奎林以皮船渡至博堵亦得其木城二座)雪冒如平蔡(海蘭察等所統官兵自谷
噶山梁丫口復行下溝風雪大作官兵穿林越險奮勇直前轉戰二十餘里五更又復大雪官兵轉乘雪霧迷
漫直抵碉根除里黑夜破賊人碉卡數處共殺賊三十餘)火騰卜剋金(明亮進攻拉窠克石卡五
遂逼迤東大碉賊放鎗抵禦官兵不避危險蜂擁而上於西面挖開石脚抛擲火彈復於東南角舉籐牌掩蔽
穴地實以火藥地雷車發碉墻隨圮賊大半壓死餘亦皆殱斃)旗兵真識義屯卒亦輸
忱(此次官兵攻碉接扙倍為出力皆由八旗勁旅奮勇先登綠營觀感激勵並效法恐後而屯土兵練亦各
踴躍用命)奮勉咸敵愾么䯢期就禽詎寧靳重賞(在事出力之滿漢屯
土各兵俱加賞一月錢糧並令將軍等查明分給寧濫母遺)實用勵同心崇嶺彼失
據(先是海蘭察等於初九日辰時即在谷噶山梁丫口下埋伏賊人並未知覺至酉時見丫口下有賊五人
海蘭察進躡之搶殪其一餘皆竄逸恐其至賊營送信因擬於喇穆喇穆横嶺外分路進攻佔其左右山梁及
相近之攢巴拉克山峯額森特亦據嶺東之色依谷山梁海蘭察又佔最高之登古山梁賊於此等要隘未預
為守禦今大兵皆入丫口賊已自失其險矣)窮巢我可尋雖然宜戒滿籌筆
倍生欽(兩路官軍所向克捷實賴上蒼嘉護予惟益凜滿盈之戒以欽承眷佑耳)
副將軍明亮等奏報攻克卡卡角山梁詩以誌事
玉壘蠶叢境跬步皆竒險番賊所恃兹急切未易掩馬
尼既奪砦(明亮於正月初十日進攻即拔克馬尼埡口奪碉殱賊軍聲大振尋進攻卡卡角賊人據
守木谿明亮於十九日子時派令將領督兵分勦時有預伏稍壁下之空藍翎興善保守備田藍玉乘夜漏未
盡率吉林索倫勁卒於萬難容足處駕空絶迹而行比黎明興善保田藍玉等已立於山頂官兵皆接踵而上
賊見我兵從山峯石空中截出皆驚懼失措而山梁碉内諸賊咸望風潰餘皆奔竄統計殺賊五六十餘盡得
木谿碉寨)我軍鼓勇敢層層直逼進木谿亦隨䧟(叶)而何卡
卡角當前險倍巗三面設計攻一線穿棧巉(先是攻得木谿令官
兵暫為休息明亮等隨相度形勢於二十四日派兵兩路於正面西面仰攻明知賊所防備用以牽緩别派兵
千人繞過山後截出東面進攻使賊三面受敵以期得手時東面溝内碉寨櫛比我兵攔阻在内復派巴圖魯
拉布棟阿等帶兵策應合為一處雖在溝内碉寨或焚或奪然進退皆為地勢所限而正面西面官兵亦以處
險未能寸進相持至兩日兩夜察西面山麓絶壁中漸有攀陟可上之徑興善保田藍玉即選徤兵五百超越
先登)豈意賊設伏火器潛來犯火熄支難施狡寇驚破膽
喙駾竄巖穴追擊多禽斬(二十六日黎明興善保等將陟山頂忽有賊數十於峯下
突出排鎗欲犯我兵而鎗藥皆不燃賊即驚竄我兵因得直薄其前揮力驅殺而賊人正面山嘴礟位亦隨火
而炸三面官兵聞聲相應勇氣百倍共殺賊六十餘而山寨逸出之賊於山梁相遇我兵又截殺其半盡佔卡
卡角賊寨此皆仰賴上蒼嘉佑神力默助所致朕惟倍深寅畏並勖將軍等益知感敬迅望集勲其奮勉出
衆之興善保田藍玉前既賞以巴圖魯號兹復授興善保四等侍衛田藍玉都司即用以示奬勵)遂得
成竒功覽奏額手感斯誠
天默佑何修彌自慊佇待取馬邦(由卡卡角而前地名庚額特其西山勢壁立正
面山脚直插河流惟山半羊腸一線可通有兩石卡阻路又復護以大碉土人云是促浸南路第一緊要門戶
明亮等擬用大礮轟擊可望計日克捷過此則為馬邦再進則為噶拉依賊巢惟益冀仰邀乎天貺掃蕩金川
速奏大捷)賊巢近可撼
助順而禍淫
昭昭懸上覽耆定速戢戈蒼生樂恬憺
將軍阿桂奏報攻克羅博瓦山碉痛殱賊衆相機進
勦詩以誌事
羅博瓦最高四峯互圍擁危石銷岩岈冰巖滑巃嵸賊
緊要門戸死守弗開空然勢在必取將軍申戒董八旗
子弟兵其中多將種心既堅忠義力倍加拳勇偏伍與
彌縫部署勞洞洞(阿桂奏羅博瓦山最關緊要此一路必當竭力始得建瓴之勢因於廿三
日派海蘭察等統兵九百名攻第二第三山峯中間丫口以截斷賊人歸路又令額森特烏什哈達帶兵在後
續進海禄保寧之兵又繼之普爾下仍攻羅博瓦之前山峯福康安攻喇吟喇穆大成又令特成額成德等由
左邊山溝潛進以牽賊勢)夜發曉將及賊衆拒衝湧據高直下擣我
師屹弗動待其近至前持滿無不中(叶)綠旗及土練激
勵均躍踴履險如席平騰高擬鳥翪刀矛短兵接賊敗
不旋種隴踵奔案角惃踉逃穴孔兩日剋八碉廿六卡
獲冗賊巢斯已近一鼓期收總(廿三日三更傳令軍士進發將及黎明官兵分
為五路各自爬越而登賊先已知覺即攢聚羣賊往下直衝勢甚兇猛官兵内雖有被石滚傷之人並不稍為
移動俟賊人衝近持滿而發無不應弦而倒既近則刀矛短接傷斃亦多賊人勢不能支始行敗退官兵上緊
追殺直上山梁賊衆除殺死外并有抱頭滚落崖下箐中者海蘭察一面佔據丫口碉卡一面往搶三四峯及
峯下一帶碉卡盡行攻克普爾普督兵攻打兩夜意氣騰上攻開碉座統計殱賊二百餘促浸頭人二名攻克
大碉八座大小二十六卡搶獲礮位火藥鉛丸甚多距遜克爾宗不過五六里俯瞰賊人碉卡竟可直下衝壓
擬從羅博瓦對面山梁發兵截斷其後賊自不攻自潰長驅直入更為得辦阿桂調度有方諸將領亦奮勉出
力因晉阿桂太子太保海蘭察授内大臣普爾普額森特授散秩大臣並賞荷苞有差佇俟功成懋賞)然
予更有思好生承
天寵逸德玉石焚佳兵誡宜奉渠魁所弗赦脅從實懵懂
曉之令歸命倒戈或隂拱(官兵殺賊甚多賊必心生畏然殱戮太多而朕心有所不
忍因諭將軍等及賊番驚怯之時開誠曉諭以此事由於逆酋之負恩反噬罪在不赦與諸番無涉番衆中如
有能設法擒獲索諾木及莎羅奔兄弟並其姑阿青頭人丹巴沃雜爾等至軍門來獻者奏聞另加賞錄如能
棄逆投降者亦可貸其一死各如安插諸番如果明於順逆禍福自求可生之機既覺事半功倍且可免致玉
石俱焚方合朕好生之心耳)誅殺既弗亟成功庶速鞏寄諭相咨諏
慎事惟虚竦
詠題壁玉韘賜將軍阿桂
闓體誠資挽六鈞玉工琢作刻崖人漫嗤沙苑詩無謂
(用方岳秋崖事)可識浯溪筆有神臂病多年疎射鵠心廑邇日
望書麟良球等度奚相稱合賜燕然勒績臣
遣悶
摛詞擬遣悶實覺悶艱遣昨近屢作雲率被終風卷今
朝雲既無風亦為之緩似此何日雨釋我愁纂纂況復
接軍書阻雨計難展自克羅博瓦(阿桂攻克羅博瓦碉卡已扼促浸門戶因
於喇穆喇穆逼近駐營為進取計)門戸據初限對門突起峯更有賊碉
繕(叶)喇穆喇穆岡排柵守&KR1132;嵼其下日則口格魯瓦角
捍(叶)是皆近賊巢(勒烏圍)抵死守根本(賊人以格魯瓦角乃彼中要隘恐為
官軍襲取根本一失則賊無所憑因聚衆拒守並問脫出賊番供稱莎羅奔兄弟及其頭人丹巴沃雜爾皆集
謀於此)六路分進兵調撥王臣蹇(阿桂以羅博瓦相對山梁賊寨難以仰攻而日
則丫口實為險要因派兵六路海蘭察由羅博瓦下溝攻取對面突起碉卡如攻得即一面分兵則佔日則額
森特由海子斜上直取喇穆喇穆峯上第一大碉即分兵壓之為海蘭察接應普爾普由莫斯滿丫口進攻石
城即夾攻喇穆喇穆峯上第一大碉彰靄進攻丫口第二第三大碉保寧進攻上腿上第四大碉烏石什哈第
由羅博瓦下攻賊木城牽綴使其不能分顧福康安禄成德等則皆為策應之兵調度頗中機要)然需
數日晴鼓勇鯨鯢剪而何逮一月雨多晴乃鮮(分撥既定只俟
連晴數日可即剋日進攻乃四旬以來雨雪多而晴霽少官兵不便令其衝泥履滑我滿州勁旅急欲奮勇直
前阻於無可施展人皆奮勵)日朗濘陽坡氣寒凍隂巘刺手致泥步
坐視賊不遠(按圖而計阿桂軍營距勒烏圍賊巢不遠是此一路實有可進之機因命新調滇黔
兵五千馳赴阿桂軍營助其聲埶俾益迅速集事)三軍同敵愾蓄癢徒憤懣以
彼移乎此(軍營久雨少晴京畿久晴少雨若令兩地時晴相易則彼此各得其用惟籲上倉默佑
適如所願耳)易地則皆善望之弗能得鬱陶自愧赧
軍郵
軍郵今日來報克色淜普羅博瓦捷後兩月餘阻雨然
雖定六路曾未寸步舉(先是阿桂擬分兵六路由羅博瓦下溝攻取對面突起碉卡搶
佔日則丫口並攻喇穆喇穆峯上大碉以番地雨雪久不止我軍未能即進)邇來略放晴我
軍勇倍賈門戶既已近賊人防益固(叶)山眷築三碉左
右更夾輔進退兩維谷決策在破釡期得而後往將軍
計非鹵分投各銜枚一呼發萬弩(羅博瓦岡下地名色淜普賊於山梁中連
列三碉復於兩旁坡墈各築大碉右一左二與中互為援應時因久不進攻官軍蓄銳勵勇思一展試會連日
晴霽先派海蘭察等統兵攻中路額森特烏什哈達等各統兵攻其左右福康安等為後應十二日丑刻月黑
後阿桂豐昇額色布騰巴爾珠爾董率各兵分隊銜枚前往設伏先令普爾普等攻撲喇穆喇穆各碉以分賊
人之力其右麓並令成德等作勢牽綴普爾普等直上連搶兩大石卡賊方合力抗拒海蘭察等已直抵第一
碉根賊因碉半為礮所摧於下截堆木為禦官兵即就木堆騰躍而上破其碉墻抛入火彈賊見官兵四面圍
攻固守不出乃派索倫兵預伏其旁開圍一面誘之賊果竄入伏中官兵捏弦以待射殪過半餘亦負箭而遁
其第三碉賊雖悉力死拒官兵亦皆躍上碉頂毁門克之殱賊殆盡其左右兩坡之碉並先後攻克殺賊與中
路略同復克其向西山麓之碉未幾又克其向南山麓之碉是役也統計攻獲戰碉十一平礮四十礮五火爍
鉛丸鳥鎗刀矛口糧無筭殺賊二百餘割首級三十九耳殪五殪其大頭人達什側妄即索諾木令在此路領
兵者又斃其次頭人巴克多綽富思達爾結二名捉得生口六皆訊供以聞)人人自為戰上
下力各努踔碉如履平礮石中鼓舞觀之心惻然嘉極
淚欲墮(叶)得戰碉十一平碉四十許殺賊二百餘器械
獲無數殱其大頭人率醜守碉者(叶)蓋自用兵來斬獲
斯為巨臨遜克爾宗勒圍近堪覩賞䘏所弗惜(用兵以來克碉
斬獲之多無有及此次者因勅部錄叙並解親佩璲囊賜將軍參贊以示寵異其領隊大臣之出色者如海蘭
察等六人亦賞官用璲囊各一)嘉許難形語佇待馳紅旗崇捷耆定武
杜甫詩有已收滴博雲間戍更奪蓬婆雪外城句為
和嚴武軍城早秋作注之者謂滴博蓬婆西山地名
或云滴博西山城名蓬婆吐蕃城名或又於滴博下
注云嶺在維州至何以謂之滴博蓬婆則未詳其義
按武為劍南節度使以廣德二年連破土蕃詩正作
於此時今維州橋在汶川其外即番境近諸番土蕃
種類向聞促浸逆酋有欲佔維州橋之語並聞其地
以此語造為歌曲流傳已久則唐時或曾占維州境
亦未可知故云已收滴博也又今以維州已外為西
路與嚴渠所稱西山亦或為滴博蓬婆以内地字義
解之輙不得其說考番語即唐古特語唐古特謂樓
曰丢(丁羞切)烏今地名亦有訛稱兜烏者丢烏急讀即
為碉故今以番人所居之樓為碉其石碉於字書為
石室兼樓稱之義始全但言碉者猶從番語耳又唐
古特閉頭巴字亦讀作斡視其語所應用者而分之
或當時有粗識番字不解字義之人讀斡為巴丢巴
再轉遂為滴博亦猶元姓却特誤為竒渥温由粗識
蒙古字形之人妄為敵合因至傳訛耳又蓬婆亦唐
古特語明博之轉朋博者堆阜之謂今之色淜普為
賊番就堆阜築碉之所則淜普當即淜博之訛色工
色爾番語所謂金也兹因紀色淜普之捷考訂如右
將軍阿桂奏報大兵攻克喇穆喇穆山梁及日則丫
口詩以誌事
色淜普克固可進喇穆喇穆轉在後山梁上有賊戰碉
真進仍虞彼掣肘我兵相勢分營圍而匪衆徒亦嚴守
惟彼峯尖兩大碉肋崖如削猿猴走以固賊不甚隄防
得此斯為踞其首搤吭拊背則無難搗虚抵隙或堪取
分兵路路各進攻(阿桂奏自克色淜普以來賊知我兵注意在彼守禦益密因細加體察喇
穆喇穆一帶山梁各碉其東附近登古丫口者醜徒聚守最嚴其南近薩斯甲赤溝者亦為堅固惟迄西峯巒
突起兩大碉居山絶頂兩旁坡崖如削北面山勢更陡賊度官兵不能往據若能佔此山巔以斷其後路勢必
俱成瓦解可收搗虚抵隙之功即於二十二日晚令額森特烏什哈達等分兩路攻色淜普南面山岡賊碉福
康安帶兵接應又令普爾普海禄等進攻喇穆喇穆山梁東邊之碉保寧章靄等攻其以次賊碉並令成德特
成額六十六等亦於左邊進攻海蘭察官達色泰斐英阿格勒爾等直取絶頂兩大碉而於滿州吉倫索倫及
綠營軍土各兵内選至勇至健兵六百餘分隊潛上)别選精銳登峯嶁峭壁直上
千仞高以頂繼踵翼為手須臾遂克兩戰碉賊衆盡殱
無一漏(叶)其餘各碉雖力拒我圍益堅魚在罶賊知難
拒盡棄遁我兵追戮多僵仆(叶廿三日寅刻額森特等見海蘭察兵已抵賊碉
下督兵趨赴越過三道深濠箭殪多賊其普爾普等所攻第一賊碉官兵直冒鎗石抛置火彈刨挖碉根賊窘
迫出碉官兵鎗箭齊發覺賊甚衆紅衣中紅衣賊目胷背帶箭而竄成德等將獲石碉木卡盡力攻取克石卡
四座惟時海蘭察所帶各兵先於半夜月出之前掩藏火繩並屏息而前由石壁陡滑處緣上前人之踵幾及後
人之頂以手引手蟻附前進預伏碉旁至明一擁而登直上東峯蜩頂毁門踴入盡殱賊衆即撲進西峯尾碉
圍攻奮力勦殺無遺並焚其下兩木城賊隨燼滅成德普爾普保寧等冒雨攻圍山梁之琱徹夜無倦賊棄碉
遁廿五日早大霧迷漫之際海蘭察等復從山梁尾碉乘時搶殺西南兩山岡碉卡官兵勝後勇氣倍增並攻
克日則丫口各碉卡殱戮多賊是役也攻得戰碉三十六木城五石卡二十餘平碉百殺賊數百餘生擒獲二
馬贏十一礮一鎗仗口食無筭喇穆喇穆山梁為此路賊人第一要隘而日則丫口亦勒烏圍要路將士攀援
超越奮不顧身雖雨夜霧晨彌加勇往而海蘭察不避艱險每攻必克尤為勇將亦由將軍等調度有方因勅
部優叙並賞兵丁等一月糧並傳諭將士以待底續策勲)乘勝勇氣百倍增並即克
日則丫口是役諸將皆用力而海蘭察功最右相機取
遜克爾宗佇待捷音奏囊剖
副將軍明亮奏攻克宜喜達爾圖山梁已據要隘籌
取賊巢詩以誌事
宜喜達爾圖賊之北門戸攻已一歲餘曾未進數武所
以豐昇額改圖易西路(叶達爾圖山梁為宜喜要隘賊人守禦極嚴昨歲豐昇額統
兵在彼同舒常攻打經年未能寸進因移兵凱立葉立葉亦無可進之路遂就阿桂軍營兩將軍併一路)明
亮進正地復以遇險阻亦欲往西路已謂義可許(明亮自絨
布寨帶兵七千移攻正地及遣人偵探黃草坪一路直進二十餘里不見賊跡斯噶爾一路堅碉林立箐密山
深難於急進且恐墮賊跪計亦請移赴凱立葉協勦或聽阿桂就近調取以所奏頗為近理遂嘉許之)阿
桂令其迴牽綴由宜喜(叶阿桂聞明亮欲往西路之信謂兩路已應藉添兵應籌玄
綴之法使賊勢分而力弱用飛扎明亮令赴宜喜酌𠞰明亮軍次木池得阿桂札即馳往宜喜而綽斯甲布土
司等亦誠懇明亮在彼統兵明亮因駕馭鼓勵土司共知奮勉自效然其地有鍳於上年之難進未能信其為
策之善也)昨接阿桂奏攻碉進丫口(叶即日則丫口也)晴明望宜喜
賊碉毁弗覩但見我軍營列據山梁處疑信尚未定今
朝奏囊剖(叶)分攻彼七碉奮勇齊並舉一時皆即克兼
得格勒古(昨阿桂於日則丫口軍營奏初六日清晨雲開日出之後遥望達爾圖山梁賊碉俱已不
見但見官兵營盤七座知明亮已得手云云雖喜且盼未敢遽信也十八日早明亮奏達爾圖山梁横亘數里
其中節尤要賊於此連築七碉非力攻不能得利因派奎林等攻第一第二兩碉和隆武等攻第三碉三寶等
攻第四碉殊爾格德等攻第五碉科瑪第攻第六碉噶㙮布等第七碉每起帶兵六七百名如不得復派馬彪
舒景安都韓嘉等各帶兵策應其俄坡格勒古則令都司崔文傑等帶領綽斯甲布土兵三千往攻初四日黎
明前各將領分路並進維時大雨如注官兵冒雨直進勇氣百倍和隆武先攻克第三碉餘皆以次而克殱賊
二百餘斷首級者廿一耳殪三十七其俄坡格勒古亦俱攻得隨將所有碉卡拆毁安設營壘與阿桂所奏望
見情形適相合矣)惟餘第四碉勵衆期必取(明亮等統計得戰碉十五座平房廿
六間大碉鎗矛食物無算生擒大頭人一散番八惟餘東北山口第四碉未克然其勢已孤現今設法攻取一
經攻克即可乘席捲之勢與阿桂合兵搗擊以伸衆忿)成功神且速嘉勞(去聲)難盡
語而實賴
天佑助順默相輔賊巢已逼近螳臂應難禦諸臣既同心
和則力共努(明亮奏至降旨交部優叙在事出力兵丁各賞一月糧將軍等如此同心協力深所
嘉許和能成事計日盼捷音之至)定功應懋褒捷音日夜佇
將軍阿桂奏報攻克該布達什諾大木城及色淜普
下各碉并焚燒格魯瓦角寨落詩以誌事
制勝出竒資帥略克碉殱賊不崇朝(阿桂奏刻布達什諾賊大木城最為
扼要若從彼繞出即斷其後路不得不為冒險出竒之計隨派海蘭察等分路繞截攻打十七日寅刻各帶兵
潛進比黎明海蘭察已繞過箐林搶佔木城後山腿之上派兵焚其附近寨落殱其番衆賊見事勢危急悉衆
來援捨死格鬭我滿洲索倫兵鎗箭齊發殪賊無數並射其兩頭人官兵箭枝將盡遂暫撤回額森特見賊人
寨落烟起知海蘭察已經繞出賊色淜普右山溝下備禦必疎遂超越巉道濘塗且戰且行直踞色淜普山梁
亦焚其下附近寨落十八日夜復派各路帶兵分攻討於十九日子刻同時並起官兵分兵而進拆柵上碉勇
皆百倍富興福康安成德等各將木城碉卡攻克海蘭察於山後射斃多賊額森特亦循山梁直下均各攻奪
賊寨立時焚毁此皆色淜普下格曾瓦角地也計克戰碉二十三木城九石卡六十餘横毁寨落七十餘碉房
數百殱賊男婦老幼三四百所獲軍械糧畜無筭官兵勢已聯絡現在進攻遜克爾宗)三軍敵愾
誠均篤二將宣猷績獨超(此事攻碉殺賊在事將領弁兵無不奮勇出力而海蘭察
額森特尤為勇略超羣除諭部優叙外仍加賞海蘭察超勇巴圖魯額森特嫻勇巴圖魯號以旌異之)事
逮半功將逮倍勇宜鼓志不宜驕(現今大功將成諸事尤宜全善三軍乘勝
罙入自皆鼓勇直前然不可因此稍涉矜驕以致志得意滿略有疎懈並傳諭切誠之)勖哉佇企
紅旗報紫閣重開姓氏標(平定西陲凱旋時曾繪功臣像於紫光閣其立勲最著之
五十人親為贊餘五十人亦命儒臣擬贊撰辭書之並紀殊績今平定金川原係内地土司雖非若西師之拓
地開疆可比而將士攻堅力戰之績則較西師更多將來功成就宴亦欲倣西師之例圖形紫光閣以昭懋典
也)
將軍阿桂等奏報攻佔默格爾山梁並奪碉殺賊情
形詩以誌事
遜克爾宗賊門戶攻餘兩月未能開因教繞道乘其隙
(前因阿桂在遜克爾宗攻勦日久未能即得因思日爾巴當噶為必須攻取之地商之阿桂或令豐昇額帶兵
數千馳赴凱立葉與武岱合力攻壓可收夾擊之利現在覓間進攻之路適與前旨相合)遂得登峯
殱厥魁(阿桂奏探得日爾巴當噶以下榮噶爾博以上其間有默格爾山梁若能襲取則進取勒烏圍
既為得勢而凱立葉日爾巴當噶之賊皆之我後計可不攻自潰因令海蘭察繞過前往以搶佔默格爾山梁
額森特等亦奪獲碉卡瑚尼爾圖帶兵佔據日爾巴當噶西面高峯海蘭察額森特復攻壓密拉噶拉木大寨
及其旁碉卡盡行攻克並克獲凱立葉各寨通計殺賊一百五六十生擒者五得大碉寨房又二百餘間鎗矛
牛羊糌粑等物無筭聞之稍慰佇盻捷音繼至)榮噶巴當應棄守(阿桂稱現據之密拉噶拉
木距噶爾吟喇嘛寺不過十餘里即前扺勒烏圍賊巢亦止三十里今經官兵佔據則榮噶爾博之賊已失其
險日爾巴當噶雖尚有賊而前後俱有官兵賊自不能復為死守云云想可迅掃勒烏圍以期大功速蕆至此
次官兵因沮滯日久積憤愈勵並于無路徑之處不避險滑攀越力攻竟日徹夜不少休息可嘉之中復為憐
惜因勅部議叙其海蘭察額森特尤為勇敢超羣特授𠫭贊大臣以示奬勸)勒圍噶喇速成
摧諸臣努力憐為慰朝夕紅旗望報來
副將軍明亮攻克日旁一帶碉寨詩以志慰
三軍同力努諸將一心佳達爾圖雖險日旁梯可階(明亮
奏以達爾圖賊人有備未可急於輕進因查日旁道路上臨絶壁貼有叙坡一道寬不及丈下至山半復陡起
石包賊人在上聯排卡寨難展兵威惟周叟對面之山即係日旁分支其前有路可以繞出石包之後林深路
險止可進而不能退隨派和隆武等帶兵從此路晝伏夜行密為繞越仍於正面揚威其叙下山溝並派兵規
取明亮等復統兵在後策應均約於十月二十日寅刻同時進攻)分兵還選隊入箐更
緣崖正正旗先展堂堂陣自䦱聲來擊西應前至後登
皆流鏑飛&KR1721;㩧抱頭互擠排石包難復守沙壩亦淪埋
望已賊巢近𢷬從虚處挨(十九日四更和隆武兵已繞至日旁山後即分搶碉寨賊
衆措手不及鎗石俱不能施我兵盡力勦殺將所有戰碉十餘座平碉二百餘間全行攻奪即山溝内水碉水
卡亦經佔據沙壩山賊幾次欲來衝奪俱為我兵截往而石包上拒守之賊因官兵勦擊追射無路可逃俱紛
紛滚崖落澗無得脱者統計殱賊甚多割獻首級三十餘生擒者七所獲兵械馬贏牛羊口糧等無筭算過此
石包直望勒烏圍不過二十里皆係漫坡且與阿桂所攻日爾巴當噶止隔一河兩軍會合即已不遠本為聲
東擊西之計今成攻瑕𢷬虚之舉為之欣慰因將副將軍參贊以下至官兵等諭部錄叙)夾攻知日
指大捷候星差和起真有子(此次攻得日旁全係和隆武之功和隆武為將單和
起之子和起前在闢真軍營因追巴雅爾為逆回所害曾加優恤並給以世職今和隆武復能如此宣勞建績
和起可謂有子為之欣喜兼感於懷)欣餘切感懷
平定兩金川方略卷首
