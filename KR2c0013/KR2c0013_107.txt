欽定四庫全書
平定兩金川方略卷九十九
七月癸丑舒常奏言(臣)于六月初九日接准阿桂
來札密訂於十二十三兩日各路大兵會同進攻
(臣)一面飭派舍衛格羅斯喀爾兩路之侍衛進財
保副將常泰恭將常保守備饒祥等令其如期潛
進一面密札永平等選派日旁官兵亦如期協攻
又于宜喜各營派兵一千一百餘名分為五隊分
攻達爾圖山梁西邊各碉其東邊二碉派遊擊李
天貴等帶土兵六百名攻取十二日丒時按隊潛
進暫伏箐林俟月落後向上攀登擊賊不備及官
兵出林賊人知覺抛石迎拒官兵放鎗攻擊賊衆
在碉卡間抵死拒守天明望見碉外隔溝抵拒之
賊屢被鎗箭擊斃而副將董果一路直至賊濠抛
擲火彈盡力攻擊乃木城外又有番賊救援我兵
即用排鎗擊斃十餘賊餘俱遁入碉内溝濠深廣
難以越過而董果衆神保五十三俱受鎗傷其勢
不能立取隨令撤兵(臣)思此次攻擊賊已受創乘
此各路並舉次日添兵撲攻或能克取復調覺木
交泥峙岡等處防兵并令頭人温布多派土兵即
於十三日乘月黑潛進將近碉卡天已漸明官兵
即均奮力上前登撲直抵濠邊横欄設法越過賊
人危急抵禦更密並見甲索山梁有五六隊賊人
前來接應(臣)于林内已先伏兵俟賊將近即施放
排鎗打傷二三十人餘俱奔入碉卡隨亦將兵
收撤
同日舒常又奏言(臣)據進財保常泰常保等稱十
三日戌刻進攻舍衛格羅因賊設有石卡三座漢
土官兵即分三路潛登直至山頂賊始知覺鎗石
並發道路險窄官兵不能一齊上撲因派兵繞至
賊卡之後前後夾攻賊不能支奔入二卡官兵仍
復夾攻當已連次克取共約殱賊四十餘人現令
土兵分守三卡官兵于山口扎營接應等語(臣)即
于宜喜各營又撥漢土兵一千名令恭領全保遊
擊李天貴等帶領前往助守三卡一面札知明亮
如大兵可由此進明亮即分兵攻𠞰如其此路難
進則官兵守此亦為無用應飭令回營另籌辦理
又據派赴斯喀爾之守備饒祥回稱官兵更番攻
打賊人恃其地險碉堅總難得手此路情形大約
戰守皆非所宜是斯喀爾一處亦難以供大兵前
進其舍衛格羅可否進兵俟明亮議覆至日别為
妥辦奏入
上諭軍機大臣曰舒常此次進兵原因阿桂知會各路
並進是以由達爾圖山梁分兵前往但其地屬險隘
官兵即奮勇設法終不免限于地勢雖經斃賊數十
而官兵傷損過多恐綠營屯土各兵見之不無氣餒
於事轉屬無益况達爾宜喜一帶亦已經屢試難進
止可為牽綴賊勢之用不宜復籌襲擊舒常等此時
只宜嚴守營卡勿使賊衆潛出窺伺搶劫以待乘機
策應轉不必冒險輕進致有挫損
(臣)等謹案達爾圖山梁地形險隘堅碉林立舒
常駐彼牽綴屢次攻擊未經得手我
皇上慮其冒險撲碉無益進取
諭令嚴守營卡以待乘機策應知難見可慮出萬全迨
後明亮道經木池因綽斯甲布懇請留兵協𠞰
伺隙前進即
奏明會同舒常將達爾圖及俄坡各碉奮迅克獲
與(臣)阿桂等隔河並進迅擣賊巢益欽
神幾豫燭凡戰守窽要移步換形先後遲速之間無一
不如示諸掌也
同日
上又諭内閣曰進財保著加恩陞授三等侍衛常泰常
保著加賞縀匹遇有應陞之缺酌量陞補
同日旺保禄王進泰奏言(臣)等奉
旨令將後路應撤應歸各卡隘遵照將軍阿桂所籌辦
理五月十一日准桂林札稱所有南路科多等處
應移往河南之兵已令鎮臣敖成帶領于十五日
到美諾(臣)等即將西路博羅克所駐官兵一併撤
回美諾並派兵前往將山路趕修完竣十九日(臣)
同敖成帶領西南兩路撤出官兵二百餘名前往
河南兩路適中之塔克撒山梁安設卡隘並因塔
克撒地方緊要將美諾以後之阿爾圖沙木拉爾
資薩木喀爾底等處裁兵一百名添入並將破碉
撤回之兵一百名又于美諾抽兵一百名共合兵
二百名令恭將特靈額帶領安設于河南舍隆為
塔克撒薩穆果穆橋兩路接應其撤出默資溝日
古嚕溝兵二百名往塔克撒以南安設卡隘(臣)等
回至美諾將由博羅克山梁撤回兵二百名添設
於思巴寨山梁卡隘以資固守再(臣)等查翁固達
山梁所安之格思底一卡原因與帛噶爾角克碉
及破碉接聯哨巡而設今兩處官兵已經裁撤則
格思底一卡似應歸併喇布寨卡内合兵二百與
翁固達新舊兩卡聯絡更為得勢至大壩溝口為
由功噶爾拉崇德乾海子一路至美諾之要口所
有原𣲖防兵一百二十名應請仍舊留駐又准提
臣常青咨稱該處札達山梁已將木波之兵撤過
河東派撥駐扎與兜烏接續又派都司白文常帶
兵二百名前駐扎應轉飭兜烏防兵與達札防兵
會議適中之地逐日會哨(臣)等查兜烏山至達札
山相距一百餘里甚屬窵遠逐日往來會哨殊為
未便應將巴木通帛噶爾角克碉撤回兵三百名
内除安設兜烏山梁一百名外其餘安於小兜烏
會哨方能接應且就近登高瞭望河西之帛噶爾
角克碉一帶更為周密亦經會商常青意見相同
即派副將温有哲等領兵二百名往小兜烏山安
設又派弁兵一百名在兜烏山梁駐扎均已報明
將軍遵辦今據移駐塔克撒舍隆並兜烏山梁及
小兜烏山等處將弁稱各該處卡隘俱已修整完
備(臣)等親往查驗卡墻高厚濠溝深闊均屬堅固
妥協且俱近有水泉並飭其逐日派撥弁兵與上
下卡隘會哨一切公文差務南路改由河南塔克
撒一帶行走西路改由河東别斯滿鄂克什一帶
行走均應小心逓送夜則支更守望以防竊盗(臣)
等仍不時親往閱查或委員潛往稽察計自五月
以來並無夾壩滋事奏入報
聞
甲寅阿桂豐昇額色布騰巴爾珠爾奏言查色淜
普前向西山腿賊碉係在一線山嶺之上石碉本
為堅固而山峯如脊兩面箐林叢密尤未易逕行
搶撲是以(臣)等接拏木栅前逼賊碉並即運礮轟
摧三四日間頗有坍損(臣)等於十八日夜派海蘭
察額森特分帶官兵前進又令烏什哈達成德普
爾普等分路進攻以綴賊勢於十九日丑刻分隊
並發各官因上次已獲大勝亦人人奮勇争先直
前攻擊賊於碉内施鎗擲石又復潛藏壕内往上
擊打兩處皆係箐林或隠身樹上或匿大石隙間
悉力抗拒官兵分頭𠞰殺斃賊甚多而四面皆有
賊鎗官兵無可遮護自寅至已恐至多傷因將官
兵漸撤其烏什哈達等所攻向南山腿之碉亦將
木柵攻開而碉外尚有深壕正欲將所帶梯板乘
墊過壕而西面有賊百餘接應背後林立亦有賊
來應援官兵鎗箭齊發傷斃頗多賊衆旋即敗回
碉内抵死拒守其普爾普等攻打喇穆喇穆北面
之兵潛上山梁直攻賊卡並擲火彈焚燒賊人驚
亂棄卡竄入上面高碉併力固守官兵見賊人聚
集乘間放礮賊人多被擊死至成德等攻打喇穆
喇穆東面之碉賊衆從深林兩邊抄出欲截官兵
之後成德等分兵迅擊斃賊十餘名餘多被傷敗
遁而去此三處官兵因前路已撤亦俱徐徐退下
此次打仗巴圖魯參領興奎守備巴綳阿得有鎗
傷其餘弁兵内陣亡受傷者綂俟查明報部查大
兵一得遜克爾宗循格魯瓦覺溝而下即可直抵
賊巢是以攢集醜類併力於此守禦而喇穆喇穆
之賊察看已經稍减(臣)等擬一面攻打色淜普向
西之碉一面分路潛上直取喇穆喇穆中間之碉
不論何處得利均可順山攻壓
同日阿桂豐昇額色布騰巴爾珠爾又奏言本月
十六日有小金川番人雍中噶勒丹彭木爾結並
番女得爾章從金川投出(臣)等詢稱前日大兵攻
擊殺死大頭人達實策旺百姓死傷甚多聞說若
再失去色淜普連喇穆喇穆凱立葉俱難保守現
在帶兵大頭人是布籠普阿納木山塔爾薩木坦
納斡策楞三人其賊衆已經逃散者均已追回同
守又聞欲集各處番人來斷官兵後路而此時各
寨並無男人其老幼婦女甚是慌亂兩金川人互
相偷竊並偷及土司糧食至僧格桑從前原思送
出土司頭人恐其送去即將金川指嗾之處告訴
天朝且聞穆塔爾現在官兵營盤若代僧格桑求恩赦
罪渠帶小金川人前來助戰或并將逃在金川之
小金川番人招之出去必至即行潰亂因將毒藥
酖之俟其將死送出及送出時大兵不收僧格桑
亦死土司又差頭人達爾什阿桑山塔爾薩木坦
等將屍交出大兵不收即埋在遜克爾宗河岸此
時小金川番人見僧格桑已死均思逃出土司聽
知撥到宜喜一帶守卡將來大兵進去定要來降
等語查賊人只有此數今自進𠞰以來即就谷噶
一路屢次殱斃已多加以大兵四面環攻其左支
右詘不敷拒守勢所必然即悉其賊衆前來滋擾
而官兵後路無處不刻刻嚴防轉可趁機痛𠞰且
賊酋既欲將僧格桑呈獻免罪又慮其出而首告
商謀用毒俟將死時始行獻出其殘忍險惡實與
蛇蝎無殊現雖捨死抵拒而官兵佔據得勢止須
破此一重要隘賊酋等斷不能久延殘喘至投出
番人内其雍中木爾結番女得爾章眷屬尚在噶
勒丹彭係番人奴隸隻身並無親屬當另為安插
均奏入
上諭軍機大臣曰阿桂等奏攻碉殺賊並籌辦進取各情
形此次雖未得攻碉卡而官兵等奮力攻打斃賊頗
多亦足令賊人喪膽當此吃緊關鍵攻取不宜稍緩
據阿桂稱一面攻色淜普向西山腿之碉一面分路
潛上直取喇穆喇穆中間之碉卡不論何處得利均
可順山攻壓直取遜克爾宗等語所籌甚是如此設
法攻𠞰必能迅速得手至前此豐昇額奏欲帶滇兵
仍回凱立葉進攻較之初奏欲回宜喜分𠞰之說自
為有理是以諭令前往凱立葉今阿桂既攻得色淜
普剋日可以罙入豐昇額又以助阿桂攻𠞰為是所
謂軍營機要移步換形者正指此等而言阿桂等當
努力建勲佇膺茂賞勉之望之又閱奏到脱出番人
雍中等供詞有聞得賊酋有斷登古後路之語此等
傳聞寧可信其有按圖内登古在喇穆喇穆東北距
大營不遠而登古了口在博羅瓦谷噶之間其去軍
營尤近賊由得斯東山溝固可潛出而凱立葉一路
現降旨令五岱加緊防守至登古等處傳諭阿桂就
近派委勇幹之員時刻嚴防富勒渾等亦應一體留
心防範且又須處以鎮静不可因有此語過涉張皇
總之成功愈近則防守愈宜周密方為萬全
同日阿桂豐昇額色布騰巴爾珠爾又奏言此次
進兵攻色淜普賊碉時有把總陶思連攻撲一二
碉均首先騰上手舉紅旗招兵接上砍殺賊人於
次日鎗傷殞命又把總胡朝臣先經斥革留營嗣
因打仗奮勉拔補平越營把總未准部覆今於攻
打第三碉時首先上碉次日中鎗陣亡請將陶思連
照千總例胡朝臣照把總例各予議恤奏入
上諭内閣曰阿桂等奏陶思連胡朝臣以微末員弁俱
能奮勇先登撲碉殺賊以致捐軀均堪憫惜著各賞
銀一百兩仍照所請交部照例議䘏
同日五岱奏言(臣)准將軍阿桂移知谷噶一路業
已攻克碉卡(臣)凱立葉一路亦當奮力進攻因酌
量於各營調兵六百名令副都綂書麟等分攻各
山峯碉卡六月二十一日丑刻飭令前往官兵奮
勇攀登直至賊人碉卡賊衆放鎗甚緊且又推轉
大石往下搏擊官兵殺賊十餘人攻至天明將兵
撤退所有陣亡帶傷千總吳正學把總于國良外
委曹玉林等當即咨部辦理(臣)現在留心察看俟
有可乘之機亦即領兵攻搗奏入
上諭軍機大臣曰此次五岱遣兵攻賊山峯殺賊祗十
餘名而我兵傷至三十餘名何可如此今將軍阿桂
等計日可克遜克爾宗至時阿桂等派兵迎接夾攻
五岱等即可前進此時且無庸𣲖兵攻取惟將出而
侵擾之賊痛加洗殺不得冲擊碉卡與石相併致有
損傷再據阿桂等奏金川脱出番人供云賊勢已迫
擬出登古前來侵擾後路等語今校閱地圖登古即
在阿桂之後距凱立葉甚近此處所關甚要五岱務
須留心防範斷不可使賊人越過以致出而侵擾
同日郝碩奏言查各站人夫原係酌量繁簡每站
分設或六百八百一千名不等惟計足敷應用不
便多設致糜帑項但各站每日尚有過往一切雜
差均須人夫應候其由内地至軍營者謂之上差
由軍營至内地者謂之下差其上差之夫無庸置
議惟下差之人每日自數十名至百十餘不等該
夫于差竣回空時向無自下站背米帶回之人但
即日我兵攻取遜克爾宗愈進愈遠誠恐滚運米
石不能加增(臣)查各站下差人夫每日俱有數十
名及百餘名不等與其空手而回莫若即令順便
背米一斛帶回本站於給發雜差工價外仍再酌
給背米工價一半不必另給口糧是衆夫順便擕
帶多得工價自所樂從如此順便趲運綂計自軍
營至桃關各站每日可增米數百斛且脚價亦可
稍省似有禆益奏入
上嘉之
同日劉秉恬奏言查南路糧運以雅州為起運軍
米總滙之所而打箭爐則為轉運軍營總滙之區
是打箭爐貯米稍多既可接濟軍糧且向有應存
西藏軍臺米二千石常平倉米四千餘石用兵以
來俱已借用無存將來凱旋時如有敷餘即可以
之撥歸原欵均不慮其運貯過多但由雅州至打
箭爐計程六百餘里俱係層山叠嶂路徑險仄輓
輸頗覺艱難近因有添兵分𠞰之信經督(臣)文綬
侍衛桂林等嚴催趕辦打箭爐已存米九千八百
餘石轉運軍營自可敷官兵支食(臣)正擬馳往前
途親加催趲據副將軍明亮咨稱六月二十一日
隨帶官兵七千人自甲斯柔起程由木池周叟格
江從噶克卓克采一路取道前往凱立葉進攻所
有甲魯現存米石軍裝火藥應隨人夫捲站之便
運回章谷其在途糧石並飭臬司李世傑停止等
語(臣)查章谷為馬尼一路存糧之處路通吉地而
吉地則專為正地一路存糧之處且由打箭爐
長運每米一石吉地需銀九兩四錢章谷止八兩
六錢零為費較省今既不由正地進兵自應將吉
地軍糧改運章谷惟是打箭爐自五月初一日至
六月十五日雇用蠻夫烏拉由噶爾塔爾長運吉
地之米已共有八千餘石或即令原䭾烏拉轉運
章谷或由站滚運章谷以資貯備臬司李世傑等
在彼自能妥辦其甫到噶爾塔爾及現尚在途者
即專派弁兵飛赴噶爾塔爾槩行截留令其就近
改運章谷以昭省便至雅州發運軍米現在杜玉
林在彼籌辦(臣)已密札該道令其綂計軍營及打箭
爐運到米數酌量减運以省糜費奏入
上諭軍機大臣曰劉秉恬前因正地進兵是以調赴南
路督辦糧務昨明亮奏移兵前赴凱立葉即經傳諭
劉秉恬遄回其南路糧運等事仍交桂林專辦矣又
西路既添明亮兵七千名其軍糧亦應寬為預備著
傳諭冨勒渾等即行酌量添運務須妥協經理以裕
軍食而襄大功
同日文綬奏言查明亮移師至凱立葉所有經過
北路地方周叟現存米一千一百餘石從噶克現
存米七百餘石卓克采現存米三千八百餘石此
次官兵沿途支食不虞缺乏惟支用之後應籌添
補而北路官兵亦須添運日支之米(臣)令藩司錢
鋆將灌縣運到社米五千石招商運至卓克采交
收滚運前進以補支缺以資兵食至移抵凱立葉
之後需用兵糧仍歸西路供支現在西路軍糧本
屬寬裕即添兵亦無不給惟大板昭至凱立葉中
間有色木多等五站各站設夫無幾恐尚不敷輓
運應每站各加一百五十名至南路既已移兵西
路則人夫亦宜酌减應將裁下人夫移設西北兩
路現同軍需局司道並札致冨勒渾劉秉恬等妥
協籌辦又計南路移兵後兵數已减三分之一所
有前次
奏辦南路八屬軍米由打箭爐轉運至章谷之米酌將
嘉眉二属常監米二萬石改運楸砥以供西路軍
營其前此籌辦正地米内應將嘉眉二属辦運米
一萬四千石飭令暫為緩運又打箭爐由噶爾塔
爾長運吉地之米亦應早為停止其已運在途者
交章谷存貯以供南路兵食所有甲魯等處存米
就近運回吉地以備防兵之用亦可不致麋費奏
入
上敕軍機大臣速議具奏經軍機處奏覆請如該督所
奏分别存减以歸撙節
上從之
丁巳明亮奏言(臣)因斯喀爾用兵不能得力議請
改赴凱立葉數日以來甲魯所存糧石火藥本屬
無多除裹帶外均已全數運回章谷人夫亦已全
撤其後路各卡隘如格爾格堡廸達格爾頂珠爾
德格楞等處從前舊有防兵俱令副將鄭國卿帶
至吉地酌分默資溝駐守一面即將丹東調到吉
地各兵撥回原處存駐並傳土都司丹津扎布及
各頭人到營諭以西路軍營現於十二三等日攻
克碉卡今又將南路大兵撤赴西路會𠞰爾等惟
當嚴守疆界倘有賊人竄入即當擒獻自與攻𠞰
一體論功據丹津扎布等稱我等情願在甲魯一
帶修起戰碉輪𣲖土兵防守先是(臣)接舒常札知
與綽斯甲布交界之舍衛格羅現已發𣲖佔取賊
卡三座大兵或可由此進攻(臣)當派阿爾都阿蘭
保即赴該處確探據稱自柔染爾進去五十餘里
俱在樹林深處到新得三卡之處其下隔一深溝
賊人即於對面山梁排列戰碉拒守我兵若越溝
進攻必致傷損且後路深遠賊人處處可來抄截
實難防範是舍衛格羅未便輕議用兵現已札覆
舒常將原𣲖官兵聽其酌量撤回另用(臣)查阿桂
一路現當殺賊奪碉軍聲大振乘其膽落之時再
於凱立葉迅速添兵合𠞰實有禆益因於二十日
自甲斯柔帶兵至甲爾壟壩將甲魯運到米麫分
配各兵裹帶即於二十二三兩日分作兩隊先後
起行奏入報
聞
同日明亮又奏言(臣)前奉
諭旨以革布什咱舊土司久為金川所害現在庸中旺
嘉勒因何得統番衆(臣)查已故土司策楞多布丹所
遺一子名諾爾布湛都爾即屬霍爾章谷土司外
甥現在年僅九歲在彼留飬今丹津扎布為策楞
多布丹親叔先為喇嘛迨乾隆三十七年大兵收
復革布什咱後本境各番無人約束暫推管理嗣
于三十八年正月經將軍豐昇額
奏請賞給土司職銜至于庸中旺嘉勒係策楞多布
丹族叔而為正地土舍前此金川佔奪正地該犯
即行投順復于三十六年四月勾通金川將其姪
策楞多布丹謀害仍又竄入金川現為逆酋帶兵
打仗革布什咱番人無不切齒痛恨惟查各番衆
現在願奉為土司者亦各不同其在吉地以西丹
東渥堵等處則歸心于丹津扎布其在吉地以東
達桑瓦覺等處則歸心于諾爾布湛都爾各以私
意求請立為土司(臣)諭以土司印信現被賊酋掠
去且土婦亦陷身賊境爾等只宜齊心出力為舊
土司報讎一俟平定金川奏請
大皇帝欽定承襲土司使之各無絶望以安其心奏入
上嘉之
平定兩金川方略卷九十九
