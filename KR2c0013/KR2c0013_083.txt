欽定四庫全書
平定兩金川方略卷之七十五
九月丙午鄂寳奏言宜喜軍營後路地方遼闊道
路綿長糧站軍臺在在均關緊要是以就現有之
兵分布防護至格江一站糧臺設在東岸已撥丹
壩兵一百名駐守若於西岸添設官兵形勢更為
聯絡惟是後路兵少茲准豐昇額等將宜喜舊兵
三百名抽撥前來除酌撥一百五十名添設格江
西岸外又橋頭一處僅設塘兵五十名該處繫宜
喜日旁木池三路總滙將所有餘剰兵一百五十
名應添𣲖橋頭防守以聯聲勢奏入
上嘉之
戊申豐昇額舒常奏言(臣)等查宜喜日旁兩營兵
力未為壯盛若俟新調官兵到齊然後進攻未免
有稽時日查雲南兵一千名已抵宜喜西安滿洲
兵一千名亦計日可到其陜甘兵一千名亦可陸
續前來(臣)等密遣妥人探道務得要隘以圖冞入
即或不能一時得手亦可牽綴賊勢與全局有益
至官達色原帶往之漢土官兵二千名内除分布
各隘口糧臺之外尚餘兵八百名嗣又撥駐黃草
坪二道橋等隘防守現餘兵四百餘名擬備將來
大板昭一帶進攻之用此時未便抽撤俟阿桂處
議定如大板昭無需進兵(臣)等再行調取應用
同日豐昇額又奏言准阿桂抄寄摺稿稱有
旨令(臣)前往别斯滿一路帶兵綽斯甲布有無帶來之
兵昭通等兵應否截留帶赴西路等因(臣)查綽斯
甲布一路兩山打仗兵丁總共不足六千(臣)即往
西路此處之兵實不能帶往至昭通之兵一千繫
奏明撥赴綽斯甲布之兵且此路仍須牽綴相機
進𠞰如必應調何路仍候阿桂酌量辦理茲奉
上諭别斯滿一路毋須豐昇額前往令阿桂於色布騰
巴爾珠爾海蘭察二人内酌定一人前往帶兵(臣)
自應仍聽阿桂扎到之日一面奏
聞一面遵照辦理均奏入
上諭軍機大臣曰豐昇額等奏現俟探得間道即行冞
入等語所見甚妥豐昇額等此際尚非可以深入之
時不宜孟浪輕進務候阿桂處信息實力妥為至稱
别斯滿一路應否前往惟候阿桂處酌辦等語豐昇
額現同舒常在宜喜軍營統兵牽掣金川並資彈壓
不宜輕動其别斯滿一路距西路軍營相近阿桂易
於照料臨時或派色布騰巴爾珠爾或派海蘭察前
往俱可集事豐昇額竟毋庸復往西路
辛亥阿桂奏言接奉
諭旨令(臣)詳議何路進兵查分兵申討務期得用若不
詳細籌酌徒分正路兵力於事無益今南路本繫
(臣)領兵攻擊之處情形俱所深悉至西路喀爾薩
爾一帶(臣)前此亦曾經過現同色布騰巴爾珠爾
等與從前到過此路之大臣侍衛章京詳細詢問
衆土司頭人等亦知大概查喀爾薩爾在功噶爾
拉之前必須由牛厰進攻其地險峻異常難於搶
佔且春冬雪大不能行走即至夏時雪化亦必自
山腿下至山溝再豋兩邊之山方能佔據若將此
作為正路進兵自覺稍難至於木果木以西山勢
俱極險惡我兵自下仰攻徒為費力此外如巴旺
一路亦可進攻又須添兵安站恐難接濟再美卧
溝繫在木果木北其地雖通勒烏圍而深林密箐
谷口狹隘險處甚多大兵難以越過且後路綿長
官兵未能接續此西南二路之大概情形也至綽
斯甲布一路何處可以進兵(臣)已問之豐昇額等
尚未明晰查覆又(臣)詢問熟識此處路逕之土司
據稱小金川西北有谷噶山梁從此而下可達勒
烏圍其道路尚可前進等語此等地方該土司等
雖為熟諳猶恐所言未甚確鑿現又調三雜谷明
白頭目數名來至日隆再行詳詢并俟豐昇額處
覆到將分為幾路如何約定進兵之處另行具奏
奏入報
聞
同日阿桂又奏言查楚兵越險登高實為得用而
此次派來陜甘兵丁内甘省較優陜兵後起尤不
如前查雲南昭通等處兵丁此番頗得其力前因
滇省亦繫邊方未便多為調撥昨雲南提督常青
到營據稱彰寳處現有挑兵三千派出專員勤加
教演以供川省調用是滇省官兵除本省應用外
尚敷抽撥如進𠞰金川時再須增添兵力(臣)等即
當奏
聞檄調奏入報
聞
壬子豐昇額舒常奏言(臣)等前遣人於綽斯甲布
土司境内躧探間道據稱達巴穹魯及日旁東北
面均有通金川之路但林箐叢密道路﨑嶇我等
未能深入賊境在遠處瞭望形勢甚屬險峻等語
(臣)等復查丹壩一路亦可進兵但必得兵五六千
名方可進𠞰今屢奉
諭旨及接阿桂來扎已定先收小金川之局則此時此
路固不必多添兵力亦未便束手靜待俟新添官
兵到齊乘勇銳之氣(臣)等相機攻𠞰并飛商阿桂
籌酌辦理
同日豐昇額舒常又奏言(臣)等於新兵未到之先
兵力稍暇酌修碉座俟新添官兵到日若欲移𠞰
别路便可將宜喜官兵抽撤併力深入此處即交
土兵看守亦不致有難守之虞均奏入
上諭軍機大臣曰豐昇額等奏查詢丹壩一路亦可進
大兵并稱乘兵力之暇緩修碉座若移𠞰别路時便
可將宜喜官兵抽撤等語所想亦是宜喜日旁兩處
攻𠞰半年未能寸進實覺徒勞無益今既知丹壩有可
進之路自宜從彼進攻約計宜喜日旁兩處所有新
舊兵共九千名豐昇額可於此内將新調之兵并挑
舊兵之勇銳者共六七千同五岱帶領前往丹壩其
宜喜等處仍關緊要且覺木交兵糧軍火亦須管理
而綽斯甲布一路兼資彈壓若僅將碉座交土兵看
守尚未妥協應酌留兵二千令舒常帶領駐守方為
合宜至阿桂現在收復小金川其金川尚未辦及豐
昇額此時若即由丹壩進兵未免太早必須俟阿桂
平定小金川後會𠞰金川時預為定期寄知豐昇額
查照妥辦
同日明亮又奏言新調滿漢各官兵經將軍阿桂派
撥雲南兵一千陜甘兵一千荆州駐防兵一千京
兵五百及黑龍江吉林兵各五百共四千五百名
以次陸續到川内惟陜甘兵二千因綽斯甲布需
兵接濟更為緊要隨經阿桂
奏明令將先到陜甘兵一千名迅赴該處以壯聲勢
嗣督臣富勒渾聽聞甘省兵丁由松潘保縣一帶
行走即令順赴綽斯甲布而苐一起先到陜兵酌
議改赴南路茲據打箭爐同知禀稱此項陜兵已
經全數出口臣擬將現到各兵留營備用並飛飭
將備等遵照阿桂前
奏所有新到官兵暫在茂紐功察等處存駐略為休
息以備進攻之用再滇兵一千名現亦抵打箭爐
接踵而至查茂紐各站並無多存糧石此時章谷
積米尚有數千滇兵到來應令徑赴章谷庶臨時
調遣更為捷便奏入
上嘉之
同日明亮富德奏言前經將軍阿桂酌議俟所到
各兵足敷應用即約各路剋日進攻使賊酋顧此
失彼現在各路軍營新調官兵均可接踵而至阿
桂一有知會即當發兵合𠞰(臣)富德前在西路與
阿桂等酌擬南路大兵或由河南拉約宅壟一路
進攻美諾或由河北甲爾木山梁一路先克僧格
宗再過河由瑪爾里進攻美諾前後與(臣)明亮悉
心商㩁查河北自甲爾木以至僧格宗處處與金
川賊境毗連來路最為叢雜我軍深入後路綿長
少留兵既不足以資防守多留兵又不敷進𠞰之
用惟自河南拉約宅壟鳩寨瑪爾里一帶以至木
池進攻美諾其山南雖有汗牛賊番然(臣)明亮在
南路年餘察看汗牛地方雖為賊據而大兵一進
其衆即心存畏懼臨時尚可設法辦理從此專力
前進一俟西南兩路大兵會合聲勢聯絡所存之
僧格宗其勢已孤迅為克復而河北之赤爾丹色
木等處止須酌量分兵為牽綴賊人之勢似此辦
理較易收功且兵行進止移步換形倘屆期别有
機會可乘(臣)等不拘何路總期迅速得手直搗美
諾奏入
上諭曰此見是勉力成功可也
同日梁國治奏言准署督臣陳輝祖咨稱欽奉
諭旨於湖北湖南兩省備調兵丁或二千或三千即將
帶兵將弁及應帶軍火噐械辦齊備用等語(臣)已
於湖南各營選兵一千五百名揀派將弁由水路
帶領先赴荆宜總路俟奉到
諭旨即令迅抵軍營聽用奏入
上諭軍機大臣曰現在辦理收復小金川計各省所調
官兵已足敷用所有湖南湖北預備兵丁原為將來
進勦金川時後路或須策應之用今恐一時趕調不
及先行揀派齊赴總路聽調自應如此辦理但進勦
金川時是否後路必須接濟及此項兵丁應於何時
調往之處均着阿桂斟酌妥協一面飛調一面奏聞
上又諭軍機大臣曰昨據阿桂奏稱彰寳處現又挑備
兵三千如進勦金川時再須增添兵力即奏聞檄調
等語前籌及進勦金川時宜以阿桂等將來分路進
勦其後路尚須留兵策應是以諭將湖廣所備之三
千兵飛調前往已足應用至滇省兵丁前後共調過
五千該省為近邊要地未便再為調撥將此諭令阿
桂並彰寳知之
丙辰豐昇額舒常奏言五福禀稱密詢丹壩土司
策旺色丹津頭人温布阿忠等據稱丹壩地方徧
小百姓無多蒙
大皇帝調派官兵在我地方保護土司派出土兵各處
卡防日夜瞭哨凡遇金川逃出之人一見即加查
問如無登答即便放鎗迎擊金川何日遣其頭人
來到卡上我土司頭人實不得知至此間進兵道
路只有穆爾津岡一處等語又達官色禀稱密詢
梭磨土婦卓爾瑪據稱通金川道路雖有納雲達
等處但山路﨑嶇樹林叢密加以冰雪深厚即勉
強行兵而糧米難運且後路綿長亦頗費兵防範
惟丹壩一路道路稍寬可以進兵等語現在知會
阿桂裁酌辦理
豐昇額舒常又奏言(臣)等前次派人躧看綽斯甲
布境内通金川路徑據覆稱山巒形勢均與宜喜
相同其緊要峰頂賊均修建碉卡木柵防守等語
(臣)等以現在情形計之自應且在宜喜附近設法
攻𠞰擬自西安駐防全數抵營乘其不意早圖一
舉得手均奏入
上諭軍機大臣曰豐昇額等奏丹壩一路只有穆爾津
岡可以進兵前已諭令豐昇額同五岱帶兵六七千
名進攻丹壩但須候阿桂收復小金川後分路攻𠞰
金川方可會期前進其宜喜一路令舒常帶兵二千
駐守彈壓仍着豐昇額等遵前旨妥辦而行至綽斯
甲布境内通金川各路既與宜喜相仿進攻仍不免
費力若非實有可乘之隙斷不宜孟浪輕進即有所
得亦只應在山梁駐兵據守不可遽為深入又據奏
卓爾瑪稱丹壩道路可以進兵甚為有理但將軍等
進兵時均宜加意防範其後路務須留兵策應勿使
賊番得以窺伺滋擾方為妥善
(臣)等謹按審勢料敵先察地形此次進兵西南
兩路宜攻後路宜守宜喜等處屢經
聖明訓誡不宜輕動惟統兵牽綴賊勢以資彈壓勿使
賊番得肆窺擾逮後進攻勒烏圍噶拉依西路
由康薩爾下壓與南路之沙爾尼隔河夾擊克
奏膚功而宜喜一帶按兵彈壓亦得收牽綴之
益仰見
睿照如神收功全局於數年前審料已定也
己未阿桂色布騰巴爾珠爾海蘭察奏言(臣)等自
赴日隆以來屢有賊番呌喊茲又據頭人丹巴沃
雜爾具禀於副都統額森特稱南路甲爾木真登
梅列官兵離我地方太近實在畏懼懇求撤出額
森特諭以汝等在當噶爾拉原稱土司求撤出官
兵情願贖罪如今汝土司並無贖罪之處如何言
此丹巴沃雜爾又稱僧格桑是土司一家如今將
伊囚禁受罪將軍大人等可以遣人來看額森特
復諭以僧格桑罪惡重大斷難饒宥汝土司如何
代替乞恩以後不必再來具禀嗣於九月初一日
丹巴沃雜爾仍在卡外稱禀我土司們要想贖罪
將僧格桑獻出但此事亦甚難辦額森特又諭以
此是汝土司自圖贖罪之事只想如何與汝土司
有益即速辦來初二日賊復有要想贖罪又來請
安之語初九日又據賊稱大人如要僧格桑可差
人賫藥來將伊藥死我等即將其屍交給等語(臣)
審察賊酋之意惟恐將僧格桑縛獻軍前僧格桑
心懷怨毒必將索諾木莎羅奔等從前造謀助惡
之處悉皆供吐是以俟藥死獻出又或借稱藥死
即可將面目相似之人希圖掩塞而肯差人前往
則其居心叵測更為狡詭可恨且(臣)等兩次令額
森特傳諭原以丹巴沃雜爾繫索諾木等管事之
大頭人若能誘出擒拏先足以喪賊酋之膽今賊
目防衛甚嚴無從下手此時雖不必遽行痛斥以
絶其望亦不可再通言語轉為所輕(臣)等飭令毋
庸給與回諭至今已經數日賊雖呌喚如前弁兵
等俱置之不理現在各處所調勁兵陸續到營(臣)
等惟有密籌收復大局奮迅進攻如莎羅奔岡達
克尚在美諾必期設法擒拏斷不使遂其緩兵詭
計至賊酋如此狡詭除𠞰滅之外斷無他義(臣)等
現將其鬼蜮伎倆詳悉宣示並以激各官兵等憤
恨之心為必滅金川之計
同日阿桂色布騰巴爾珠爾海蘭察又奏言查木
果木失事後出來兵丁雖有八千皆衣履單薄今
各山梁早已下雪不足禦寒前此移咨督臣製辦
軍裝軍械而軍械到者不過十之五六軍裝到者
不過十之四五此等潰出兵丁既難倚仗而現在
到營新兵止有滇兵一千湖南兵二千京兵六百
名西安駐防七百五十名共計不過四千若遽行
督率進攻即得一碉一卡斷難乘勢深入(臣)阿桂
屢經密詢各土司頭人皆稱必須厚集兵力足敷
分用奮迅進攻始為有益而稍知地勢賊情之領
隊大臣侍衛鎮將所言亦繫如此此時惟俟吉林
兵一到即可同時並進一處得手則處處迎刃而
解並非必俟索倫兵全到致多迂緩至平定小金
川後即須進𠞰金川所有道路情形自應預為籌
計但除西南兩路外所有毗連金川地方(臣)阿桂
均未親歷尚須虚衷詢訪實不敢言已有成局僅
為一時塞責之舉况草草定議萬一更有窒礙之
處必致另籌改路而大兵既至其地即難輕撤又
必留兵駐守徒費兵力終無濟於實事前已節次
奏明現在悉心體訪一得妥捷路徑即奏請
聖明指示至掃蕩小金川之時或先得美諾或先得底
木達布朗郭宗或視賊酋及大頭人所在統兵截
殺與夫分𠞰合攻度大兵所到之境未必即繫進
𠞰金川之路但攻到地方皆已設有糧臺收復小
金川後只須照所定之路添設數臺即能遄進並
無另起爐灶之煩
同日明亮富德奏言(臣)等欽奉
上諭令官兵收復小金川時乘勢擒捕逆酋伏思小金
川番衆從前攻至美諾陸續來投(臣)等帶以攻𠞰
金川不時諄切曉諭伊等自知感激詎番性無常
竟被金川所誘勾連逆叛(臣)前在當噶爾拉將賊
番誅戮甚多惟上下宅壟頭人色爾結安布木安
本三名拉約頭人雅瑪之子章布木色爾達二名
因其尚無他故經阿桂發交明正巴旺等土司管
束茲據來營請罪稱此是愚蠢番民一時被惑帶
累衆人實在上負
大皇帝天高地厚之恩如今番人親戚多在金川地方
惟恐再經拏獲必難寬宥若肯開一線生路情願
嚮導密為招致等語竊思賊酋索諾木兄弟伎倆
或令僧格桑仍來美諾收拾番衆之心亦未可定
(臣)等懸定賞格諭令各番如能將僧格桑擒獻者
固可即邀重賞或令賊衆内潰相圖或令賊衆自
行投順亦必仰邀恩賚至汗牛一帶即可將奉到
頒檄臨期暗遣妥人密為宣布於事尤為省力均
奏入
上諭軍機大臣曰阿桂等奏金川大頭人丹巴沃雜爾
屢次在卡外喊呌求見額森特並即具禀詞等情賊
酋狡惡愈盛其始求將甲爾木等處官兵撤退並兼
為僧格桑求情繼稱土司等要想贖罪並欲前來請
安信口支飾譸張為幻後乃稱遣人求藥前往將
賊僧格桑藥死付出其屍如此悖誕實堪髮指而懇
求派人前往並思藉此誘惑羈留其叵測更為可惡
矣且金川土司平日見内地文武官弁皆叩頭盡禮
至於此兩次所具之禀直斥為你我尤屬毫無忌憚
也阿桂等自當切齒痛恨所稱賊酋如此狡詭除一
併勦滅之外斷無他義等語所言甚是必當堅持
此心俟吉林兵到來即可同時並進亦祗可如此辦
理並據明亮等奏稱據上下宅壟頭人色爾結等情
願作為嚮導其汗牛一帶即可臨時暗差妥人密為
宣布此亦進兵時之機會看來收復小金川其事尚
易阿桂等惟當努力進攻不宜稍緩並於𠞰復美諾
底木達等處時務將僧格桑及七圖安都爾蒙古阿
什咱並莎羅奔岡達克及其頭人丹巴沃雜爾一併
擒獲斷不可聽其仍竄回金川方為妥善至收復小
金川之後進𠞰金川其勢實難中止且就現在賊酋
情形而論亦斷無不能乘機攻克之理設或存得半
而止之見毋論費用不能全省且賊人萬一擾至打
箭爐附近地方又豈能置之不辦與其另起爐灶何
如趁勢直進之為一勞永逸乎阿桂等惟當力持定
見迅奏膚功竚膺茂賞
同日明亮富德又奏言查僧格桑自去冬竄入金
川以後自知罪在不赦從未敢遣人到卡通名惟
賊酋索諾木弟兄假恭順為詞屢在思紐前敵喊呌
請安必探知將軍阿桂已往西路現在軍中作何
動靜冀令進營覘視其情實為可惡當經(臣)明亮
令土守備阿忠保嚴行指斥而去此時在營將士
久知賊番故作搖尾乞憐之態而其心愈毒不肯
稍為所愚且自七月以來將各要隘分布嚴密在
營兵丁皆得更番休息(臣)明亮恐其久而生隋因
令各將噐械比試並令虚作鳥鎗連環進步既使
習勞以健其筋力并示以勢在必進無可偷安現
在復奉
諭旨賊人罪大惡極亟當報仇洩恨愷切曉諭衆兵聞
命之下咸知
天討所加萬非得已亦萬無中止之勢理明詞直兵氣
愈見奮揚(臣)富德抵營後將山形地勢親為巡歷
並察看士卒氣象均極整齊可用(臣)等現擬將荆
州駐防一千名滇兵一千名俟其陸續到來俱令
在大營前後分駐使與舊兵相處俾上山打仗情
形如何得利之處先為習熟(臣)等再於查卡之便
隨處鼓勵訓導臨時更可期其出力奏入
上嘉之
同日劉秉恬奏言前因大兵即日雲集米石未甚
充裕(臣)自日隆起程沿途催䟎糧運先抵卧龍關
次至桃關挨站查回茲截至九月初十日止日隆
軍營存米五千五百餘石達木巴宗存米二千餘
石從此逐日加運可無闕乏至由桃關至日隆中
有巴朗拉納瓦天舍山查巴朗拉道路雖覺稍寬
而氣候惡劣經此者動多發喘其納瓦天舍山勢
極陡險路徑盤迴逼仄先因鑿石為階人馬始能
登陟即賊境内諸山尚不能及其險阻而此次新
來滿洲勁旅以習慣乘騎之人經此諸山步履輕
便行走從容毫無疲乏之狀指日振師進𠞰定能
鼓舞爭先直犂巢穴奏入報
聞
平定兩金川方略卷七十五
