欽定四庫全書
平定兩金川方略卷五十五
閏三月辛酉豐昇額舒常奏言三月十七日天氣
稍覺開霽火攻可期得力(臣)豐昇額即派巴圖魯
侍衛佛倫泰等帶兵八百名從東進攻巴圖魯侍
衛富爾賽等帶兵一千名從西水卡進攻又令兵
丁各攜火彈柴捆並貯土口袋以便填溝而過焚
燒碉卡十八日子刻各路官兵齊上山梁逼近碉
柵抛彈縱入其第一層溝内賊番燒死甚衆官兵
即將柴捆火彈向碉卡抛擲而第二層溝貼近碉
根隨抛隨墮溝深不能堆積上燃賊見情形急迫
當有百餘人潜繞而下欲截官兵之後其東路之
佛倫泰等聞知即帶兵向西抄截西路之富爾賽
等亦帶兵往東合擊殱賊六七十人官兵仍即向
前攻撲忽而風雪迷漫柴濕火滅官兵雖竭力攻
取而久持無益漸次撤回至(臣)舒常日旁地方察
看形勢逼近賊碉必湏先拏木柵方為妥便即派
侍衛普濟保等先於十三日子刻乘雪帶兵潜往
約離賊碉兩箭之遠拏立木柵比及賊番知覺施
放鎗砲而漢土兵丁巳將木植排立於外土袋叠
積於内不能穿透忽有賊二百餘人分隊來衝被
官兵預備之鎗砲以及木柵中之鎗一時並發殺
賊二三十人帶傷者甚多餘俱潰散(臣)令將木柵
修立堅固四面掘濠選兵五百餘名駐守且距砲
臺不遠可以互相照應旋經(臣)豐昇額知會同日
進攻(臣)舒常於是日丑刻分兵潜進官兵纔過新
拏木柵十餘步賊即放鎗抵禦官兵進至溝沿抛
擲火彈下燒溝中伏賊紛紛驚亂官兵即用長矛
下搠殱斃甚多維時風雪驟至賊下見南邊攻撲
木柵官兵地形偏下從高下壓官兵施放連環鎗
擊斃賊三四十人(臣)舒常並令火器營護軍校百
合等由樹林中潜往射死數人餘仍竄回碉卡(臣)
豐昇額查達爾圖山比日旁高出數倍進攻必由
陰坡而上即俟天氣和暖而積雪一時難化措足
維艱惟日旁山勢稍平倘得晴融數日向陽山坡
頗可行走且達爾圖及日旁俱係金川門戸一處
攻克皆可直搗賊巢現在分兵兩路雖能牽綴賊
勢而兵力未免稍單(臣)豐昇額擬即帶兵潜往日
旁與舒常會合併力進攻或可速為某事至宜喜
軍營臣酌留兵六千餘令領隊大臣華善提督馬
彪署搃兵官達色等帶領駐守仍令每日照常放
砲轟摧作進攻之状賊番若撤守禦之衆潜往日
旁亦可乘虚而入同日鄂寶奏言三月十三日據
參將馬應詔禀稱撒拉角地方遞送公文兵丁再
如學等行至東北山梁突遇夾埧該兵被戳身死
等情(臣)查軍營後路雖經分駐營卡而於撒拉角
未設有防兵當飭該參將就近撥兵設法跴緝並
諭令綽甲布土司工噶諾爾布一體查拏務獲(臣)
思此一帶駐守之兵俱因護粮運軍郵而設今既
令其查拏夾埧若不分定界址專以責成恐致互
相推諉(臣)現在檄調副將董梁來營令其查明分
防地方某處至某處若干於適中定界逐日各派
官兵會哨巡邏倘遇該管界内夾事不能及時拏
獲立即參處使之各顧考成實力查辦至撒拉角
應否添設防兵之處(臣)現在札詢豐昇額商定均
奏入
上諭軍機大臣曰豐昇額等乘夜進勦調度頗為合宜
在事之將領弁兵亦俱能奮勉出力乃為風雪所阻
實覺可惜向後漸暖佇望捷音至賊番敢於屢次滋
擾甚屬可惡且軍營後路運送軍粮火藥關係緊要
尤不可不嚴加範圍鄂寶將駐守各員分定界限會
哨巡查固足以杜推諉而專責成但此等賊匪以搶
掠為常事若不重示懲創不能使之畏懼賊番既能
於林箐中放夾埧官兵何不可潜伏殺賊多殱數人
庶幾深知儆畏不敢輕出方為妥善豐昇額現在帶
兵弁進勦不能分心兼顧著將此事專交鄂寶令其酌
量多派官兵實力妥辦
壬戌阿桂明亮奏言查當噶爾拉山梁前因雨雪
連綿未能攻撲(臣)等體察情形自西而東之第四
碉經官兵用礮晝夜轟㩁本已頽毁兹自三月十
九日後天氣開霽自當速為進攻但(臣)等思現在
官兵雖於前此所克第五碉處設立營卡横截於
山梁衆碉之間已斷賊番聫絡形勢然尚未能即
扼賊番要害若將靠西山梁賊番第一雙碉之東第
二碉先能攻得則納扎木三四兩碉前後夾攻更
易於克取而緊接納圍東邊之第八碉若再能佔
據則六七兩碉左右皆係官兵營卡賊番勢難孤守當撥官
兵於二十一夜陸續分進潜至各碉崖磡之下而賊於第四
碉西坡磡旁修木石大卡三座又於碉旁之溝設立兩層木
柵防禦頗為嚴密(臣)明亮同三寶伊常阿綏庫督率進攻
官兵均以雨雪稍稽深懷憤切鎗箭齊發拔柵過
濠與賊短兵相接直逼碉根隨於碉墻轟塌處踴
躍攀援而上賊番放鎗不及紛紛潰逃當被官兵
殺死五十餘人受傷竄走墮入崖下雪中者又有四五
十人其進攻第八碉及攻靠西山梁第二碉之官
兵亦至碉下溝邊竭力奮攻賊番鎗石如雨未能
遽克且時已日中水泥融化難以用力始漸撒回
賊番因連次受創並不敢出碉拒敵間有往接應
者又被官兵擊斃約有五六十人當即令將所得
碉卡拆毁另派官兵拏卡與前此所得第五碉地
方營盤聫絡駐守查此次進攻賊番不敢明來接
㐲但如所攻之第四碉賊番於碉外多添卡座彼
此應援且編結柳條中實泥土以為卡墻籍此禦
砲又於碉卡内深掘地窖地窖之旁斜上穿眼藏
身既固放鎗復便死守之謀實為周密但如此抗
拒而第四碉竟行攻得則官兵之氣更覺奮揚此
時營壘排列山梁之上所佔地面已寬其迤東迤
西各碉又可相機攻取奏入
上諭軍機大臣曰阿桂等奏攻得山梁第四碉一摺在
事之將領弁兵等奮勇可嘉著阿桂等查明存記檔
案俟山梁碉卡全行攻得再交部議叙其陣亡之漢
土兵練及受傷之官弁兵丁並著阿桂等確查咨部
照例䘏賞至第四第五兩碉連次攻得已隔斷賊勢
令其首尾不能照應就此情形即由攻克碉卡之處
乘勝罙入固無不可但山梁未淨賊碉尚餘六座若
不一併攻克則後路未能肅清或為賊所阻截轉屬
不成事體阿桂務須設法全數埽除使官兵得以遄
進無滯尤為妥善向後天氣漸暖冰雪日融自更
易於得手三路中有一路攻進其他賊勢自然潰解
將來大勲克建雖勞績維均而先得首功者自必更
膺茂賞著傳諭阿桂等勉力為之
同日阿桂又奏言(臣)欽奉
諭旨詢問金川舊圖所開路逕查現在攻取之當噶爾
拉山梁下即係克舟九寨該處地廣寨多每寨番
民百戸及數十戸不等順河而東北即係僧達地
方若從巴旺布拉克底之深嘉卜一帶繞進固可
前抵僧達但克舟九寨係在當噶爾拉後山山半
而僧達乃在山下大兵若由此進攻是賊番轉據
山上得以凴高抗拒恐未易得利今從當噶爾拉
進攻一將山梁各碉克獲自高而下從克舟九寨
直抵僧達自有建瓴之勢查僧達一處隆胡十二
三年搃兵馬良柱曾經攻抵其地所以未能深入
者爾時因無大砲為其所阻今大兵若至此地則
距噶拉依不過三四十里用砲轟摧無難攻取目
下金川賊衆在當噶爾拉據險死守若使大兵到
從深嘉卜地方進攻克舟九寨直逼僧達俾其前
後受敵更為得勢而現在兵力不能再分(臣)查此
三路進兵昔嶺一路距噶拉依本近然必攻上昔
嶺再得石城攻克始能直壓賊巣而綽斯甲布一
帶若攻上宜喜日旁山梁其下即係人衆田多之地
大兵至此則賊已失所依恃勒烏圍雖在隔河勢
亦搖動至(臣)現攻之當噶爾拉官兵營壘横截山
梁在賊衆碉卡之間此時若連營而下未嘗不可
但山梁延袤二十餘里雪積凍深分駐分攻所需
兵力不少若復徑行前進勢不能多兵接續而各
碉内皆有賊番乘間衝截後路不可不防必將當
噶爾拉賊衆一律掃清始可慗旅前進竊計此時
全局情形(臣)一路官兵已上山梁未能下壓而温
福豐昇額兩路官兵又皆未上山梁所以於勦滅
凶渠之局尚未敢遽言勊期蕆事此三路兵内得
一處攻開賊番支拒已難若更攻開兩處則賊番
之力量日形其絀(臣)於乾隆十三年在金川軍營
時聽聞衆議皆以為斷不能辦(臣)彼時頗為憤切
及前歲來至軍營尚無人敢言接辦之事即兵丁
等言及金川輒皆動色相戒兹自小金川掃蕩遂
接勦金川以來我兵日與賊番接仗各思奮勇見
功毫無畏怯而屯練土兵等咸稱此次金川必滅
並附近各土司喇嘛等亦皆虔誦得勝諸經以祈
速滅金川并有言賊酋於某時某月必滅特來禀
告者人心如此
天意可知現雖礟位不無炸裂雨雪亦覺稍多但兵丁
俱獲安全賊番鎗礮絡繹營盤之上而受傷者絶
少此皆仰藉
皇上威福所庇而賊番滅亡之兆即於斯可卜(臣)現在
督率官兵併力奮攻務在迅克當噶爾拉山梁進
抵僧達自可乘勢直搗賊巢奏入報
聞
同日富勒渾奏言(臣)欽奉
諭旨遵即確查藩庫實存銀數併現奉部撥銀五百萬
兩統計軍需支用約至六七月間即湏接濟至人
夫一項(臣)接署後因查有派及里下者亦有官為
顧募者從前辦理並未定有章程業飭軍需局并
各站員詳細查明分析造報容俟覆到時再行據
實具
奏查川省自辦理軍需以來一切人夫官給工價未
嘗絲毫累及閭閻不過輓運稍資民力而小民藉
以為生計者甚多均極踴躍(臣)留心體訪每於各
屬進見時諄諄告誡并察詢民情俱稱寧帖至嘓
匪最為不法然皆係無業之民現值軍興多赴口
外充當夫役内地偶有存留又經署臬司顧光旭
設法嚴懲莫不畏法(臣)現駐省城凡察吏安民之
事皆分所宜為斷不敢稍為玩忽奏入
上諭内閣曰川省自用兵以來節經降旨撥解隣省及
部庫銀共一千九百餘萬兩詢據富勒渾奏到此項
銀兩約計可用至本年六七月間現在將軍等分路
統兵進勦屢次攻克至彼時自可掃穴擒渠大功告
蕆而軍需一項不妨寬裕儲備以資應用著交戶部
再酌撥銀五百萬两解赴川省其作何分撥解運之
處即著戶部妥議速奏
癸亥戶部奏言(臣)等遵
旨擬於河南省撥銀九十萬两安徽省撥銀九十萬两江蘇省
撥銀一百二十五萬两江寧留協地丁項内撥銀二十六萬两
湖北省撥銀十萬兩湖南省撥銀五十萬兩兩淮
塩課項内撥銀六十萬兩浙江省塩課項内撥銀
四十九萬兩共銀五百萬兩行令各該督撫塩政
即派妥幹員弁分起解川備用
乙丑劉秉恬奏言據小牛厰糧員崇慶州知州陳
子檜禀稱三月十七日夜有金川賊番百數十人
由東山梁而下鳥鎗聲響維時外委胡林遞送摺
報前赴功噶爾拉當即會同外委哈元功督率站
夫差役客民等持械往勦已被賊番焚燒客棚劫
去客民貨物分路而逃復差人上梁查視情形據
稱梁上賊番新修水卡接連五座查得客民被賊
殺斃者二人受傷者七人客棚被焚者三座次日
賊又在小牛厰十餘里外之一碗水地方林中呼
嘯等語(臣)查小牛厰距金川甚遠賊番突然而來
設卡屯據似難凴信該番等如果窺伺後路勢必
紆繞道途方能到此小牛厰兩面俱山一經追截
其勢難於逃竄正可乘此痛加殱戮隨飭總兵五
福撥兵二百名由美諾就近馳赴小牛厰南□(臣)
亦即由簇拉角克帶兵二百名由帛噶爾角克翻
山直抵該處以期兩兵會勦乃行至中途即聞並
無賊番之語及抵該站五福亦已到來(臣)親往查
騐賊番出入路徑及搶奪情形詳加詢問始知是
夜祇有賊匪數人於糧臺二里外搶奪客民食物
客民潘合黃與賊格鬪致傷殞命因彼此閧亂之
時松棚失火延燒至山梁並無卡座一碗水地方
亦無賊匪蹤跡與該州所報情節迥殊(臣)查小牛
厰現駐粮臺雖無賊番屯據之事但搶奪傷人實
屬不法除密訪務獲外(臣)並於駐防美諾兵内酌
撥一百名在小牛厰一帶安卡巡防使賊匪不敢
再行滋擾至口外安設粮臺多係荒僻之區遇有
緊要事件全賴站員鎮静主持以資彈壓乃該州
陳子檜一聞賊匪搶奪之言遂致心膽俱喪輒據
道路傳聞妄稱賊衆屯聚詞涉張皇似此老憊無
能非但不能辦理站務即换回本任亦必致廢弛
地方應請將陳子檜革職示儆奏入
上諭軍機大臣曰劉秉恬奏崇慶州知州陳子檜妄報
賊匪搶奪情形參請革職自應斥革示儆其小牛厰
山梁並未設立木卡亦無賊匪屯聚蹤跡既據劉秉
恬親行查勘自屬非妄但該處現有賊番搶奪滋擾
之事或賊匪即在附近林箐中潜蹤嘯聚偷放夾壩
亦未可知所謂寧可信其有益當加意預防雖劉秉
恬已派兵百名在彼安卡防守尚恐不足濟事且此
一帶為運送兵粮軍火所必經尤關緊要不可稍有
疎虞該督務𣲖妥幹員弁帶兵往來巡查遇有賊蹤
即竭力搜勦殱&KR1229;無遺使賊匪知所畏懼不敢輕犯
(臣)等謹按賊匪情同鬼蜮搶掠是其長技小牛
厰雖隔金川尚遠而爾時距木果木之變不過
兩月有餘安知非小金川降番先被金川勾引
為其所用因而潜擾粮臺偵探我兵虚實乃該
督恐傳聞惑聚所謂知其一不知其二恭誦
諭旨以為潜跡嘯聚事未可知
勑令寧信其有益加防守蓋惟哲秉先機是以辨之於
早而思患預防無微不至也
丙寅豐昇額舒常奏言(臣)豐昇額於三月二十一
日夜間帶領官兵潜赴日旁低處暫駐察看賊番
據守情形山勢亦險但較之達爾圖有間且此處
冰雪漸融路不甚滑山梁中有大碉一座左築石
卡右列木柵外有丈餘深溝横繞若由正路而進
勢難得手湏從兩旁抄截後路並於正路攻擊使
不能首尾相顧可期制勝臣於二十三日丑刻督
令各隊官兵以次前進逼近木柵勢甚猛銳賊番
忙促約有百餘從溝口齊出前來抗拒當被官兵
擊斃過半餘仍竄匿守碉不敢復出(臣)等細察賊
情此時不過恃有碉卡遮身深濠難越若盡行擊
毁失其所恃自必易於攻取此次打仗都司釋迦
保因督兵屢逼賊寨受傷陣亡
同日温福海蘭察奏言查昔嶺第五碉此時雖經
被砲擊裂而碉樓甚大周圍石牆又甚堅厚尚有
丈餘未經摧破(臣)等飭令副都統額森特自前立
卡座處復斜立二卡晝夜連用砲轟至三月二十
日又將碉擊碎大半(臣)温福同(臣)海蘭察商議現
在賊碉既已損壊至此若分兵二三路一齊衝擊
再派兵一兩路攻取兩旁之碉使其不能互相救
援似能濟事隨派額森特領兵四百名由左手而
進副都統阿爾蘇納烏什哈達領兵四百名由右
手而進(臣)海蘭察督兵由中路前進同取第五碉
又派副都統巴朗普等各領兵四百名分取兩旁
碉座二十一日黎明三路官兵俱抵第五碉墻下
正欲攀登溝内藏匿賊番出而抵拒官兵奮勇衝
殺不避鎗石時都司曹順所帶投誠之番人阿嘉
忽見披紅褐賊番知川頭目即向前用刀殺死曹
順亦面中石傷官兵幾次衝進賊番鎗石如雨不
能久立暫且撒兵又阿爾蘇納烏什哈達等連日
下溝開路除前立卡座之外每日一面打仗一面
立卡現已直抵溝邊賊番甚為窘迫常乘夜來擾
新立之卡俱被我兵追殺受傷逃竄二十一日晚
林内有賊三四百人分三路而出阿爾蘇納烏什
哈達等領兵迎敵殺死三四十名亦即奔潰均奏
入
上諭軍機大臣曰豊昇額等奏進攻日旁碉卡殺賊情形
又温福奏攻勦昔嶺第五賊碉各摺在事官兵俱屬
勇往著交將軍等仔記俟全得該處碉卡時查明交
部議叙其温福一路之都司曹順殺死賊目不期面
帶石傷實為奮勇可嘉著以遊擊用遇有軍營缺出
即行補授其豐昇額一路之都司釋迦保屢逼賊寨
傷重捐軀殊可憫惜著照參將例咨部議䘏又兩路
陣亡受傷之弁兵並著查明咨部照例䘏賞
同日豐昇額舒常又奏言三月二十日據暫駐丹
埧副將李天佑禀稱卓克采土司甲噶爾布木之
女嫁與索諾木為妻近聞病故甲噶爾布與從噶
克土司那木扎爾商量欲遣人前往插旗燒紙副
將聞之不勝駭異隨即譯諭甲噶爾布木等云金
川知爾等派出土兵助勦為此懷恨將汝謀死如
何再去插旗燒紙自投死路惟應隨大兵速滅金
川為是等語(臣)等伏查卓克采與金川雖係兒女
姻親但現值大兵進攻土司助勦自未便聽其往
來通信李天佑所諭之詞似屬得當惟番性多疑
尚須明白開導方為妥恊(臣)等如逕諭卓克采土
司等恐其畏懼太過轉致無益是以仍密飭李天
佑再作伊意諭以金川賊酋悖逆已極罪在不赦
今汝女既死絶無瓜葛更當隨征出力剪除禍根
今爾等若遣人前去與此種旦夕滅亡逆酋通信
往來爾等不免受累令李天佑譯出就近發給仍
查卓克采奉諭後光景即行禀聞計此時五福亦
當將抵丹埧(臣)等密扎五福一體留心駕馭以收
其心而得其力均奏入報
聞
同日豐昇額又奏言(臣)來日旁山同三等侍衛瑪
爾占領兵行走因山路﨑嶇人馬俱倒不能行動
(臣)因覺木交糧站甚近鄂寶現在彼處合其照應
醫藥可冀速痊瑪爾占雖言語含糊尚諄諄以仍
來軍營效力為請俟調治數日是否痊愈或留軍
營或送回京再行辦理奏入
上諭軍機大臣曰瑪爾占山行馬倒受傷甚重尚以仍
來軍營效力為請其感戴朕恩悃誠可念著加恩授
為二等侍衛賞銀五十兩將此寄知豐昇額如瑪爾
占調養可愈仍令前往軍營以遂其願
(臣)等謹按敵愾忘身人臣之義瑪爾占以隨征
侍衛因馬倒致傷自非臨陣被創可比乃
皇上念其受傷之後尚以仍赴軍營出力為請特傳
天語恩賚頻加以此鼓厲行間疇不感激涕零争圖報
效温語拊循人如挾纊收羣力而集大勲莫非
至仁之所致也
同日
上諭内閣曰上年秋間川省調取各省征兵所需皮棉
衣具等項均令地方官代為辦送例應於各兵餉銀
内分季扣還前曾降旨將甘省兵丁借領辦装銀兩
俟凱旋後再扣以紓兵力所有陕省征兵製辦衣履
借領司庫銀兩事同一例並著加恩統俟該兵凱旋
後再扣還項俾各兵眷属養贍寬然該部遵諭速行
同日温福又奏言查金川賊匪較小金川更為狡
悍乘間偷刦是其常技(臣)自上年進勦無時不嚴
飭將領留心防範並可趁其遠來盡力攻擊自移
營木果木各山營卡俱已偪近賊碉屢有賊番乘
夜來擾因官兵預為凖備從未稍致挫失且每次
必有帶傷被殺之賊(臣)奉
諭旨查辦夹埧見有可辦之處即派熟識路逕之人帶
領漢土兵丁潜往捉拏活口聞達扎克山溝之西
董寨地方向有人蹤曾差自京來營之金川人楊
素前往伺察擒拏未見蹤跡嗣查未果木後山德
爾森保所駐之處有溝一道林箐深密屢有賊匪
窺伺均經官兵擊走因復令楊素帶兵三十名前
往據稱探得山坡林内有松棚二處藏匿十數人
官兵奮勇赶殺又有兩隊賊番各有七八十人前
來救應因賊多兵少即行撤回等語再查阿爾蘇
納所佔之木果木山腿現在向下拏卡已至溝底
賊番見官兵將次過溝情勢迫切常於黑夜潜來
計圖滋擾俱經官兵殺退又於三月二十一日傍
晚有賊三四百人分為三路欲撲新設兵卡阿爾
蘇納等帶兵往勦殱賊三十餘名其餘受傷者甚
多自此賊番不敢復出官兵拏卡並無阻碍奏入
報
聞
平定兩金川方略卷五十五
