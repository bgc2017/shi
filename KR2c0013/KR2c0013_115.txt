欽定四庫全書
平定兩金川方略卷一百七
十月辛巳明亮奏言查大兵從琅谷南下直攻納
木廸官寨賊人據住三面放鎗抵拒難以前進必
先攻取斯底葉安地方以絶其四面應援之路而
斯底葉安又以層層高磡攀附殊難惟北面另起
石包地名什扎古上與琅谷相接其下隔以深溝
别拖山腿一道東與額爾替隔河相對若從此順
梁而西即與斯㡳葉安高磡平連官兵便無煩每
層歷磡而上於攻取之勢較為利便但此一道山
腿陡削異常官兵魚貫而登如遇賊番阻截稍有
一人退步即前後各兵擁擠無可存身(臣)隨挑選
索倫吉林健銳營兵丁配以屯土各兵作為前隊
後揀綠營奮勇官兵緊随策應十六日丑刻奎林
一路之兵已近碉卡賊即放鎗滚石竭力迎抵我
兵一鼔作氣無不勇敢爭先所有山包上石卡三座
戰碉一座以次搶佔碉内之賊無一得脱其餘各
卡敗退之賊與救援之賊復聚前來為我兵鎗箭
所斃甚多和隆武亦乘勢進兵即攻得琅谷以前
木城一座餘賊竄入碉内抵死據守維時已至己
午之間雖未攻克上面寨落而地勢已得正當起
立木城乃賊復集其羣醜一從斯底葉安而下一
從納木廸而上屢次前衝俱為官兵擊退而扎烏
古山梁復有騎馬賊目三人帶同賊番約三百餘
人蜂擁而至直前鏖戰我兵間有傷損相傳相力
復經阿爾都阿蘭保率領索倫吉林各官兵從兩
翼抄進殺死賊人幾及大半始各竄去至酉刻連
立木城四座其什札古自山包以至山腿亦安設
營盤五座將兩處新克地方先為守禦以便别圖
進取計此次共殺賊二百餘人官兵内副前鋒參
領七朗阿守備王宣均受鎗傷俟查明陣亡受傷
各官兵一併咨部伏念納木迪賊寨雖未能刻日
掃除然什扎古山包現經佔據已屬進取有路而
賊人力量亦必不能處處防備無難設法攻取奏
入
上嘉之
同日富德奏言據駐防馬奈山梁舒明阿等報稱
九月十一日夜有賊五千餘人侵擾荆州領催七
十所守卡子七十領兵二十名放箭抵禦舒明阿
等聞警接應七十見有應援出卡夾攻殺賊四五
名頭被刀傷伊子馬甲卓靈阿奮勇救父中鎗陣
亡官兵益加奮勇賊不能支入林迯竄又十三日
夜據駐劄穆谷之總兵劉輝祖報稱十二日夜有
賊百餘乘霧雨中來優穆谷西山梁土把總阿甲
所守卡子賊衆一面放鎗一面放砲一面用斧刨
挖碉根將上碉樓阿甲帶兵十餘各放鎗滚石殺
賊甚多天明察看箐林石上血跡甚多此二次我
兵陣亡一人受傷五人(臣)謹照例造册送部查核
奏入
上嘉之
壬午鄂寳奏言查北路糧運情形每日運到卓克
采者雖有多寡不一然較前漸有起色且南路撥
運木池米石據總理知府盛英禀稱陸續運到木
池者現存二千餘石此外尚有已運在途米二千
五百餘石不日亦即可運來是大營儲峙儘足供
支惟是目前之接濟固已無虞而後此之運供尤
宜籌計且時届深秋轉瞬冬令草枯冰結積雪封
山烏拉難以行走此後軍糧南路已難再辦惟冀
北路長短並運方不致有斷絶之虞(臣)現在極力
督催及時籌辦以期儲備充盈奏入報
聞
甲申文綬奏言現在大兵乘勝深入軍糧甚關緊
要前運未竣後運即須採辦方能接濟裕如今歲
川省秋成原屬豐收但頻歲以來辦米至二百餘
萬石為數繁多又均於附近省城採買民間蓋藏
漸少市價日昂未免有妨民食(臣)與司道等悉心
籌酌查下游嘉定瀘川叙州重慶一帶均屬產米
之區具通水路應請於此數處再採買米二十萬
石按照市價運貯省城聽候撥用雖目下功在垂
成自可無須全用而將來大兵凱旋時十餘萬貫
兵丁役站夫支用浩繁正可即將此項米石供支
即或支用之外尚有餘糧並可補還各屬借用倉
儲缺額之數奏入
上是之
丙戌文綬奏言鑄礮銅觔必須質色純淨川省所
產惟樂山縣銅最高榮經縣銅次之其餘各厰銅
觔多屬粗雜加工淘淨始能適入今歲准各路軍
營咨取淨銅六萬觔(臣)就近於省城錢局收存揀
選樂山榮經兩厰好銅如數趕解軍營收用但軍
實所需必當預為儲備查上年四月間經劉秉恬
奏請截留滇銅六萬觔為鑄礮之用久經用竣應
請再於滇省送運京銅内截留十萬觔分貯灌縣
省城二處現今大兵深入或尚須添鑄大礮以資
轟擊則取用充裕如指日凱旋即以撥充寳川局
鼔鑄之用奏入報
聞
同日明亮舒常奏言日内陸續投出番衆經各前
敵押送來營(臣)等親加提訊咸稱官兵攻打賊酋
抵死守禦以至大小頭人及各寨百姓被殺受傷
者極多現在人數日少人心日怯惟於碉外深挖
濠溝晝夜堵禦若大兵將達爾圖一帶不論何處
打開前途斷不能守等語查賊人自知積惡已深
滅亡在即而其畏死倖生之心尚圖力為抗拒藉
緩須臾亦屬情所應有(臣)等前已傳布番人如有
望風投順者許以不殺雖在内各番節次脱出而
其全局尚未盡散蓋因賊酋賊目以投順
天朝萬無生理之語恐嚇衆心被其迷罔甘為死守不
辭若非設法破其險要自不能因勢利𨗳使之盡
見服從(臣)等體察現在軍情無不争思效力速冀
蕩平苐念兵以氣勝而賊人聚其死黨争此要隘
倘以我勇銳各兵驅之鎗石之下冒險撲碉設有
多傷恐欲速反遲轉致未能妥善查東北頭敵以
及西南山腿並木克什下壓之路賊雖并力死據
其地如日旁沙壩等處何嘗不可從此進兵不過
路徑少紆賊以為官兵移動煩難察其設備不甚
周密(臣)等現抽派土練官兵布置已定因恐走漏
消息尚未明為宣布飭令整隊以待一俟雨雪少
止不拘早晚猝然進攻乘其措手不及悉將日旁
溝内寨落焚燒使賊人一時驚疑莫測必將達尔
圖等處各番抽往救應(臣)等仍於東北西南及木
克什分為三路進兵而注意於西南山腿倘得一
鼓即下則合搗勒烏圍更為捷便至逹爾圖軍營
需用糧儲生鉄西路滚運甚見寥寥全恃桂林在
南路不分彼此為之協濟而臬司李世傑經理頗
屬實心近又據報打箭爐撥運米二萬石均已起
發在塗則糧務更形充裕奏入
上諭軍機大臣曰明亮奏設法分掣賊勢以便伺隙進
攻所籌亦好現届大功將成諸事倍宜慎重自不
可用官兵輕率撲碉致損銳氣惟在明亮等妥酌
而行一有可乘之機即鼔勇直進迅速成功目下
已交冬令天氣日漸晴和正可努力集勛佇盼捷音
上又諭軍機大臣曰明亮等奏達爾圖軍營需用糧儲
生鐵西路各站滚運甚見寥寥等語近據文綬奏達
爾圖軍糧撥過南路協濟米二萬石源源往運足供
三月餘北路軍糧又加數運供有增無減達爾圖軍
糧無虞缺乏是西路所辦達爾圖糧運自應日有起
色至生鉄一項亦據文綬等節次奏稱運供無缺何
以運到者尚屬寥寥著傳諭鄂寳將應行趲運之糧
石鉄觔源源接濟毋稍稽悞米糧為軍食所需生鉄
為礮子所用均關緊要現在正當乘勝冞入尤宜令
其寬裕鄂寳務須加意催趲富勒渾文紋亦應上緊
供備勿使略有遲違致干重戾
丁亥阿桂豐昇額色布騰巴爾珠爾奏言查遜克
爾宗一處係大兵前搗勒烏圍要隘賊人力量全
聚於此且見官兵攻圍緊急護死衞巢無所不至
希冀擾動官兵一二營卡或可稍緩須臾毋死本
月二十二日子刻有賊三百餘人分為三股來搶
遜克爾宗前面官兵礮臺兩邊石卡經侍衛額爾
特等督領官兵一百五十餘名出栅奮擊正在攪
殺一處而侍衛托爾托保等帶兵從礮臺左手向
下應援額森特福康安等又帶兵二百名迅往夾
攻烏什哈達等亦帶兵就近抄截官兵三面合攻
鎗箭齊發而賊人倚恃坡磡可以遮身敗而復進
者數次至寅刻初始踉蹌奔竄官兵尾追赶殺之
直抵賊寨始回查驗殱斃頭人二名又滿洲索倫
官兵揀回箭枝内驗有五十三根均帶血㾗深淺
不等是賊人被殺被傷實為不少再三五日以來
遜克爾宗西北相連之第二三碉為礮所擊漸見
凋殘(臣)等復派領隊侍衛將領等帶兵分攻均於
二十四日黎明潜進海蘭察比至第二碉寨下賊
人擲石發鎗官兵即從鎗石中間直衝而進四面
爬越上墻躍入寨内奮力斫殺賊人紛紛遁出又
被墻外官兵截殺迯逸者不及數人即將是寨佔
住其額森特至第三寨前督兵亦抵寨下抛入火
弹賊人出寨衝壓官兵喜其明來接仗奮力上前
鎗箭所施發無不斃惟時海禄所帶埋伏之兵見
賊出寨竟與官兵短接遂即帶兵衝下一面乘勢
欲搶賊碉一面夾攻賊衆殱斃數人賊番驚駭仍
竄回碉死守官兵正在合勢奮攻而榮噶爾博山
上之賊望見攻碉緊急惟恐有失随有數十賊渡
溝而來思襲我兵之後經烏什哈逹明仁望見帶
領接應之兵回身迎殺餘賊踉蹌敗遁官兵合力
窮追賊人不能復歸原路敗至溝邊陡磡之上為
我兵所廹眼見跳崖之賊三十餘人久之僅有六
七賊涉水而逸但崖磡高有三四丈其下即河灘
官兵難以追殺而回此次打仗額森特被鎗打折
弓弰又打透弓香弓面續又擦傷無名指中指皮
肉俱被傷之後仍即取親隨之弓連射賊人於帶
兵打仗並無妨礙而官兵亦無不踴躍争先幾於
旋自為戰惟因第三碉寨究未十分摧塌是以尚
稽得手但屢次斃賊甚多察其情形實屬膽寒氣
沮况此西北寨落四座官兵已克其二僅存三四
兩寨(臣)等設法籌辦務將此兩寨一併攻獲繞截
賊人後路至近有脱出小金川番人朗木結金川
番人色達爾結及卓克采番人策克納木尼滿朋
均分别安插奏入
上諭軍機大臣曰阿桂等奏稱此次攻寨官兵無不踴
躍先登幾於人自為戰甚屬可嘉而海蘭察傷甫平
復仍帶兵攻奪堅碉額森特指被擦傷尚换弓連射
賊人尤堪嘉奬均著阿桂存記檔册俟大兵攻得勒
烏圍一并叙明奏請交部議叙至該處現在僅存兩
碉攻之自不甚費力阿桂又善於調度更可望迅速
得手若得此三四兩碉截斷賊人後路遜克爾宗定
當不攻自潰佇盼捷音至所訊脱出卓克采番人策
克納木供稱看來金川百姓光景實在害怕并聽說
前日將僧格桑屍首連女人頭人都送出去還不准
䧏今在卡子上叫喊官兵亦終不應等語所辦尚非
得要前此逆酋狡譎欲以詐降為緩兵之計且以覘
我虚實自應付之不理今衆番既各驚惶畏死正宜
迎機善導竟當令卡上各土兵高聲喊諭將軍等統
領大軍聲罪致討原因索諾木及莎羅奔兄弟負恩
反噬及各頭人肆凶濟惡難以輕宥與爾等衆番無
涉爾衆番人有能明順逆知利害者早釋兵械來赴
軍營投順不但免爾等之死并仍俾爾等完聚安居
從前屢次投出之人已皆如此辦理爾番衆等若有
能將逆酋兄弟及助惡大頭人等擒獻者并當奏聞
重賞如傳布宣諭使衆共知其惶惑當更甚乘隙出
䧏者多但得衆心渙散則勢自瓦解攻之尤易為力
但不可因用此法稍懈進攻將軍等仍當急速妥為
之又據訊得投出之小金川舊頭人噶里阿讓前日
差噶里三個人由簇拉角克到㡳木達布朗郭宗曾
頭溝探看情形回來說如今官兵營卡把守甚緊看
來做不出大事只有瑪爾當察納中間河東上噶里
下噶里下處官兵卡子可以搶得阿譲親自帶人定
於二十二日起身由美卧溝往噶里去又索諾木派
頭人摩摩阿什咱德爾什斯甲等商量帶領五十多
人到功噶由擦隆登庫覺巴木過跴水過河到河東
别思滿去放夾壩聞是十九日起身等語此兩番人
所供係十九二十二兩日起身該處相距不遠賊人
不過兩三日即可到彼阿桂前于十六日拜發此摺
今早已到計常青等所駐之地較阿桂更近若賊人
略有滋擾之處常青等自即奏聞或彼謀而未成亦
未可定但既有此言不可不信其有著常青旺保禄
等加意防範搜拏不可稍有玩忽其大板昭一帶亦
緊要後路並著富勒渾郝碩一體嚴密周防勿稍疎
懈
同日阿桂豐昇額色布騰巴爾珠爾又奏言九月
二十一日夜子刻有賊三百餘人分為三路來侵
木城礮臺經侍衞額爾特等督兵出戰直入賊隊
截殺侍衞托爾托保帶兵接應由礮臺左腋衝入
并力鏖戰額森特福康安等聞信俱至共相擊殺
賊衆被傷甚衆俱經潰散而健銳營前鋒六十三
衝入賊中射賊最多甚為勇往吉林烏拉馬甲佟
佩射賊箭盡又奪取賊人長槍二人超勇出衆相
應鼔勵(臣)謹遵
旨將六十三賞戴孔雀翎佟佩賞戴藍翎其餘效力兵
丁酌量賞給銀兩再額爾特勇往無前歷來均能
出力但已係頭等侍衞又曾得巴圖魯名號此次
記其勞績俟再有奮勇之處一并奏
聞奏入
上諭軍機大臣曰阿桂等奏健銳營前鋒六十三吉林
鳥拉馬甲佟佩俱超勇出衆甚屬可嘉著加恩將六
十三賞戴孔雀翎外賞給西解特巴圖魯名號佟佩
賞戴藍翎外賞給多布泰巴圖魯名號仍照例賞銀
一百兩巴圖魯頭等侍衞額爾特著阿桂等將此次
勞績記檔俟再有勞績一并具奏朕另降旨加恩
辛夘
上諭軍機大臣曰昨阿桂奏攻勦遜克爾宗右手兩碉
若經攻得即斷賊人後路遜克爾宗之寨當必不攻
自破距今又已三日未識曾否得手盻望殊切今訊
據七圖安堵爾蒙固阿什咱阿拉格魯瓦覺一路若
得遜克爾宗過去就是科斯果木地勢略平到勒烏
圍容易此一路金川人最怕其凱立葉一路山勢亦
險若由此進到噶爾丹寺下碉卡稀少路好走金川
人亦怕官兵由此前進等語是凱立葉一路大有可
望前已降旨令豐昇額帶兵前赴凱立葉通知五岱
夾攻與該番犯所供相合自係極好機會豐昇額曾
否帶兵前往未據奏覆著阿桂豐昇額相商若可進
兵即將何日統兵起程攻勦情形若何迅速覆奏又
據綽窩斯甲供勒烏圍雖係金川巢穴但從此過河
還有覺則喀拉爾兩處過去纔是噶拉依其覺則喀
拉爾山俱陡險恐賊人在彼支拒等語阿桂等不可
不知此等情節相機設法妥為辦理以期早奏膚功
壬辰劉秉恬奏言查乾隆三十七年秋冬間舒常
帶兵數千名駐扎宜喜彼時兵數無多需糧有限
係由南路之打箭爐雇覓番人烏拉從噶爾塔爾
資隆一帶運往木池並未設有臺站至三十八年
春間副將軍豐昇額帶兵由宜喜進攻兵數增添
南路打箭爐長運之米不敷支食經(臣)會同撫(臣)
鄂寳奏明照乾隆十三年成例由雜谷一路安臺
轉輸名曰北路彼時原有曾頭溝運糧臺站酌量
增添亦並未另起爐竈現在維州雜谷楸砥卓克
采等處皆北路糧站也(臣)查北路由省至宜喜較
南路為近而南路由打箭爐至宜喜又較北路為
近南路運糧脚價雖比北路稍多然烏拉䭾載一
起可到數百石至千餘石較人夫督運可以應急
去歲宜喜軍糧脚價雖比路稍多然烏拉䭾載一
起可到數百石至千餘石較人夫督運亦便捷去
歲宜喜軍糧係由南北兩路運供儲備頗充本年
春間副將軍豐昇額帶兵改歸凱立葉一路宜喜
軍營需糧有限北路各站裁撤人夫糧運亦因而
酌減是以副將軍明亮帶兵攻克逹爾圖後驟添
官兵數千宜喜軍糧稍形竭蹶維時(臣)在南路會
同桂林奏將運到吉地之米撥運四千石又於打
箭爐撥運二千石均雇覓蠻夫烏拉長運木池以
資接濟並親帶人夫一千名赴交覺木交等處以
備安站之用嗣後又經桂林及督(臣)等奏明於打
箭爐再撥米一萬四千石運往木池共成二萬之
數近接顔布深抄寄摺稿稱南路派撥之二萬石
業已運到六千石又有在途之二千五百餘石一
二日内均可運抵木池可供軍營一月之食至北
路雜谷一帶糧運(臣)於八月初一日至楸砥維時
到來之米甚少雖經(臣)奏明趕辦騾運多方設法
催趕而道路所限一時未能迅速畢集是以八月
内每日只可發北路米數十石接濟沿途口食嗣
(臣)因運到之米漸增遂於九月初四日增至一百
數十石昨撫(臣)鄂寳於初八日到楸砥與督(臣)富
勒渾公同籌議楸砥每日發北路米以二百五十
石為率合之商人長運卓克采之糧每日可有三
百餘石自可不至缺乏再查由楸砥至卓克采共
計十三站每站原設夫四百名本年春間裁撒之
後現在尚未添足是由楸砥發往之米各站不無
停滯(臣)已咨明鄂寳傳飭糧員招募人夫趲運如
西路續到人夫日内能稍有敷餘(臣)即一併撥往
幫運以期糧運速而軍食裕奏入報
聞
同日劉秉恬又奏言竊查川省糧運自内地派員
領價招商雇夫自灌縣等處背負直送楸砥大板
昭共計二十三站每站設州縣佐雜等官一員帶
夫數百名或一千名接運軍糧及鉛丸火藥銅鉄
軍装等物其運抵軍營之糧名曰滚運亦曰短運
督(臣)文綬於灌縣至大板昭每站另設官一員帶
夫一千名及數百名耑運軍糧不運别項物件别
其名曰大捷站其實與滚運無異雖據承辦之員
禀稱每日運米五百石九月初十以前必可開運
但(臣)查現在各站之夫尚不敷用兹復另設二十
三站計自灌縣至楸砥共十四站每站議設夫一
千名即需夫一萬四千名再自楸砥至大板昭九
站每站議設夫六百名又需夫五千餘名共需夫
二萬名此二萬名人夫若欲一時自内地派出雖
多給價值原難期其迅速畢集近據承辦大捷站
之同知等禀稱九月十三日開運以來因各站夫
力不齊及連日隂雨負運俱艱是以均勻攤筭每
日尚未及二百五十石至楸砥所取大捷站米數
每日尚未及二百四石(臣)詳加體察必各站員善
於經理趕辦妥速均於十月内安設齊全庶可照
奏定之數每日運米五百石俟臨時再將實在情
形查明具
奏奏入報
聞
同日富德奏言九月二十二日夜有賊四五十人
來擾卡汛官兵截斷去路殺賊四名中傷滚崖死
者甚衆又二十三日夜有賊百餘人潜從庚額特
山梁下窺探穆當噶爾山梁之三碉抛擲火彈兵
丁等從火光中望影放鎗賊衆分竄(臣)查賊衆連
次侵擾傷亡不少乃仍冒死潜來則其勢窮力盡
已屬顯然(臣)於二十四日揀選各兵派委章京佛
喜於木固庚額特卡卡角深嘉卜等處四路進兵
二十五日乘夜潜至賊卡附近埋伏而令守備李
端帶土兵二十人潜上斯底山頂將近賊碉碉中
犬吠賊衆驚覺即繞下思斷官兵之後正遇藍翎
侍衛阿蘭泰接應上下夾擊賊皆竄入碉内(臣)等
因將官兵撒下一面令取大小礮位轟擊庚額特
賊碉俟有機會即圖攻取再二十六日投出金川
番民都民錦彭一戶五口另繕供詞恭呈
御覽
同日富德又奏言脱出明正番人彦楚木齊里(臣)
令明正頭人張九錫認識實係該土司之人在斯
苐博堵地方打仗受傷被賊擒去並繕供詞恭呈
御覽均奏入
上諭軍機大臣曰據富德奏到脱出金川番民男婦所
供情節番衆等心離膽怯大概可見至其經亭内見
有大蛇訊之綽窩斯甲等供亦相符是皆番衆等滅
亡之兆尤當相機速辦以期迅奏膚功至雅木中齊
立所供霍爾章谷土婦之言云金川賊人探得格魯
瓦覺接遜克爾宗三座營盤之後可以截斷現今每
日打掛如其卦外要去截斷官兵後路又綽斯甲布
一路也要去截斷後路等語訊之綽窩斯甲供今年
八月内商量截斷遜克爾宗後路要從喇穆格羅山
梁由羅博瓦過來如搶得凱立葉大營後路就斷了
因卦不好纔把七圖安堵爾等送出來等語所供雖
不盡同而此等緊要應防之處寧信其有該將軍等
不可不加意防範以期萬全至所供霍爾章谷土婦
並未從索諾木之語如是確實則此土婦尚覺可憫
將來平定金川後自當將其子襲封革布什咱土司
使彼母子完聚以示體䘏因訊之綽窩斯甲則稱索
諾木收霍爾章谷的安兒噶沙拉木為小女人衆人
稱為阿什密飲食衣方均索諾木大女人德爾什爾
拉木相同現亦住在噶拉依官寨等語言之鑿鑿自
應不妄而雅木中齊立所供情節頗有可疑如霍爾
章谷土婦既未為索諾木所收何以金川頭人要將
雅木中齊立抛河時土婦聞知往索即肯給還又如
所言有人看守則索諾木商斷後路之謀何由知詳
細其間疑竇甚多然此等語現在無關緊要著富德
再向雅木中齊立詰訊明確錄供具奏
癸巳郝碩奏言現在前敵分設兩局鑄造礮位需
用一切銅鐵物料倍繁雖現由省局辦解鐵觔及
撥運底木達資哩存鐵俱係隨到隨運以供施放
然事關軍火不妨寬為儲備(臣)思色淜普及登古
丫口等處今歲春夏攻打之時均曾用礟轟擊其
附近碉卡之處不無遺存礟子随令各站員曉諭
衆夫扵背米之暇留心尋覓每顆酌給工價銀二
錢俟積有成數運交頭敵兹據站員具報尋得三
將軍礮子一千八百二十二顆四將軍礮子一千
零九十六顆已運交前敵施放查三將軍礮子每
顆重十觔四將軍礮子每顆重六觔八兩以現在
揀得礮子二千九百餘顆合計可節省二萬五千
餘觔並不煩開爐鑄造即可應用奏入
上嘉之
平定兩金川方略卷一百七
