欽定四庫全書
平定兩金川方略卷一百一
七月己巳明亮舒常奏言(臣)明亮帶兵前抵木池
即會同舒常將綽斯甲而與賊毗連道路逐一籌
計查達爾圖山梁自東北以至西南横亘數里賊
於頭敵山觜堅立四碉聯以石墻深挖濠溝俱至
丈餘實為至險至堅之地由北迤邐而去直至俄
坡相連戰碉又有十四座每碉中間復砌以石卡
聫絡聲勢其陡磡下俱係深林密箐圍繞在賊人
用心抵禦誠已不留餘地然(臣)等破釡沈舟在此
一舉因公同商酌查此一帶山梁勢如長蛇首尾
相應若于中問截斷攻之自易為力但賊人於此
一段連築七碉兩日以來鎗聲愈密似已添衆助
守非每碉專選領隊大員配以滿漢勁兵分頭攻
擊不能得手隨派奎林等帶兵攻取西南第一第
二兩碉此兩碉緊接俄坡恐賊從旁突出復派舒
景安等帶兵預防其第三碉則派和隆武等向上
攻取其第四碉則𣲖三寳第五碉則𣲖珠爾格德
第六碉則𣲖侍衛科瑪第七碉則派前鋒參領葛
塔布各同將領侍衛帶兵向上攻取(臣)等又各派
兵以資接應其俄坡格爾克古一帶尚有七碉令
都司崔文傑守備張芝元饒祥等即將帶來屯練
同綽斯甲布土兵三千名協同攻取初三日夜各
隊攻碉官兵先就隐處埋伏初四日將近黎明大
雨如注而各官憤激之氣急欲發抒(臣)等所攻頭
敵官兵先已冒雨而進直撲濠邊賊見軍鋒勇銳
齊出抵拒其西南各碉内賊人接踵而至正在格
死相持而林中所藏官兵喊聲並起直搶上山各
認所指賊碉圍攻四面其時雨勢愈下愈緊火繩
沾濕不能放鎗而賊衆亦僅於碉内飛石相繫官
兵見此情形膽氣愈壯逼近碉根一齊用力挖刨
和隆武所攻第三碉甫經打破而奎林第一第二
兩碉同時攻克並山後尚有一碉乘勢佔據其四
五六七各碉三寳珠爾格德科瑪噶塔布等均以
次攻獲旋據土兵報稱俄坡格魯克古賊碉七座
亦已全數攻克惟頭敵四碉地當險絶且各碉内
賊人先來救援被兵牽綴聚守於此攻之一日尚
未能破然迤南一帶山梁既為我兵所據則東北
四碉其勢已孤斷難負嵎自固(臣)等查達爾圖為
賊人至要門戶恐其復來爭奪已將各碉及所得
石卡盡行折毁一路安設壘營嚴加防範一俟攻
克四碉跴探前途乘此席捲之勢與阿桂等隔河
並下迅搗賊巢計此次共得戰碉十五座所獲礮
位鳥鎗糌粑什物甚多生擒大頭目丹巴阿汰及
散番八名其漢土官兵傷亡數目照例造册咨部
至領兵大小各員均為奮勉擇其勞績出衆者再
行
奏明奬賞奏入
上諭内閣曰昨據阿桂奏克攻該布達什諾摺内稱初
六日遥見宜喜山梁已有官兵營盤七座在上等語
因盻望明亮軍報甚切今明亮奏至果於初四日鼔
勵將士乘銳直攻其達爾圖及俄坡各碉均已奮迅
克獲實由將軍明亮等抒誠殫力董率有方故能所
向克捷朕心深為喜悦所有將軍參贊以下將領弁
員及土司土舍土目均著從優議叙至此次官兵等
冒雨進攻尤為奮勉出力除交部照例議叙外仍均
賞給一月錢糧以示優奬
上又諭軍機大臣曰明亮奏攻克達爾圖山梁碉卡覽
奏欣慰已有旨交部從優議叙矣達爾圖一帶賊碉
昨歲屢攻未得不意明亮竟能盡行攻克此皆仲仗
上天嘉佑大功應即告成乃能迅獲全勝若此而明亮之
調度有方領隊大臣等之奮勇直進及兵丁等之不
避大雨踴躍集事均屬可嘉至阿桂扎令明亮留兵
宜喜進攻今果能得勝其籌畫甚為得當即此可見
嫻於勝算而明亮之勇略並著國家又多一得力之
人伊與奎林皆
孝賢皇后親姪不意如此出息甚為可喜又節據番人等
供俱稱僧格桑為索諾木藥死埋在遜克爾宗之旁阿桂
於攻克遜克爾宗時即應查訪明確刨出賊尸割取首級
交文綬於省城暫存俟擒獲逆酋檻送獻俘時一併觧京獻馘
同日富勒渾奏言查川省自軍興以來所用糧石
係滚運與運商並行其滚運之米照例各按遠近
地方每石每站折耗米一合至一合四五勺不等
其商運之糧亦照滚運之例酌量遠近每石加耗
米二三升不等但商米係交背夫直運送站交收
非滚運逐站盤糧致多損折者可比是以糧員收
到商米除添耗外不無稍有餘剰所有修理道路
一切零星公用以及該員多帶人役口糧即於此
項米内撥支向無報案亦無考核(臣)等查此項耗
米原係各商自行加出以為各站添補斛面之資
商民意在急公顆粒皆關係民力詎可漫無稽考
一聽各糧員任意開除致啓濫用浮銷之弊(臣)富
勒渾現在大板昭因該站即係糧收商米之處隨
飭大板昭糧員陳玉麟撙節辦理據實查報兹據
報稱所收商米每石加耗米二升除添補折耗外
尚可餘米一升共收商米二萬餘石現已存積二
百餘石另行存貯聽候撥用等語(臣)等查收米各
站雖有遠近多寡之殊但一站既係如此則别站
大略相同應即以大板昭為準隨經通飭各站查
明量收商米所收耗米若干均以一半添補虧折
以一半繳出充公併將收過商米之站查明此項
多餘米石是否現貯在倉如此支用即各照站米
折銀數目完交歸入餘平項下備用既免開銷正
項錢糧而收米之員併可免冒濫查追之累奏入
報
聞
同日
上諭軍機大臣曰兩金川平定後如噶拉依勒烏圍僧
格宗美諾大板昭等處必湏安設官兵其餘亦湏一
例布置營協相連方為一勞永逸之計其兵額或由
四川内地改撥倘尚不敷即奏明酌派兵額亦無不
可其如何設立鎮協參遊都守等官及各營兵丁額
制總於辦理善後事宜時詳晰妥定至各番衆附隸
恭順土司者亦當有所專屬意欲將成都副都統設
打箭爐如青海副都統之管理番衆仍令理藩院總
統之朕意欲俟定金川後令各土司照仿回部伯克
之例輪流入覲使其擴充知識得見天朝禮法著將
此詳諭阿桂等留心酌辦
同日文綬奏言副將軍明亮現由宜喜進攻是前
此備辦綽斯甲布糧運正可供用並准富勒渾鄂
寳咨稱籌備一路夫糧均與(臣)所辦脗合惟是宜
喜道險站長儲多積膴今驟增兵七千連官員跟
役幾及萬人此後軍食必湏源源接齊(臣)又飭成
都府屬再借碾社榖二萬石招商趕運以資軍食
至南路協濟之米吉地等處現存一萬四千餘石
查吉地離木池十站且據李本報稱因趕辦正地
米雇有烏拉千餘就近趕運更為迅速加以打箭
爐存米充裕足供轉輸是宜喜軍糧又得兩路協
供無虞缺乏至綽斯甲布一路人夫由楸砥以外
每站止減存二百名今宜喜既有增兵自湏照舊
添設查前此以正地進兵南路添辦夫五千五百
名現以桂林咨稱各站有應換班人夫即將新夫
抵補以免往返又核計南路口外站夫較舊額再
應酌减三千餘名一併於内地換班夫内扣除等
語南路添辦人夫既可抵換班之用則各屬所辦
人夫即可直解北路以資添設庶夫力雇價均無
虚縻其改撥人夫未到之前業令各站就地短雇
客夫接濟應用不致貽悞奏入報
聞
辛未富德奏言(臣)准將軍明亮約定七月初三至
初五等日進兵攻擊令(臣)亦酌量派兵以牽賊勢
(臣)即分撥侍衛章京帶領官兵分頭攻撲初三日
舒亮等領兵到卡卡角山溝内從河邊經過見林
箐内火光併聞林内有賊聲息即向火光處放鎗
射箭賊在林内抵拒直至黎明我兵奮勇衝殺殱
斃甚多賊不能支始敗回庚額特碉卡其劉輝祖
同時帶兵分為三隊先令二隊埋伏一隊直向賊
碉放鎗誘敵賊人堅守不出惟在高峯上滚石放
鎗直至天明其德赫布在河南面施放鎗礮攻擊
賊碉一面先令侍衛興善保騎都尉和起拉等帶
領官兵潜由箐林埋伏及至我兵攻奪時有四五
十賊陡然衝出林内伏兵鎗箭齊發殺死七八人
被傷甚多賊亦敗入碉卡死守(臣)思此次攻擊專
為牽掣賊人不料賊已先覺預在林中埋伏竟思
斷我後路甚為可恨賴舒亮窺見火光先行勦殺
得以痛殱賊人但我兵更換攻擊已一日二夜因
於初五日半夜收兵嚴加防守奏入
上諭軍機大臣曰前鋒參領舒亮自至軍營屢經奮勉
此次知有林内賊人聲息即先攻擊痛加殱𠞰更為
奮勇出力昨朕已加恩賞給副都統職銜著再賞縀
二疋以示鼔勵
同日富德又奏言初三日夜駐扎卡卡角把總李
中秀報稱昨日子刻有賊在卡倫前叫稱我等是
布拉克底土兵係參贊大臣派往穆谷打仗今夜
回來欲進卡倫飲水歇息求開放進去等語李中秀
因黑夜難辨真偽答以不便開門賊即一齊呐喊
向卡倫放鎗衝突幸我兵已有防備放鎗拒守而
賊人又登西面高岡滚運大石擊損卡墻座垣有
五十餘賊在兩旁擲石放鎗其餘衝入卡倫該弁
率兵拒戰正在攪殺時第四卡倫把總焦光宗聞
聲來援内外攻擊斃賊十餘被傷者甚衆始行星
散敗去李中秀得傷三處兵丁陣亡二人得傷四
人其焦光宗左肘亦中刀傷一處(臣)即遣舒亮前
往查驗李中秀焦光宗等傷痕屬實並看賊人蹤
跡係由綏庫營盤旁經過登木古山逃去等語李
中秀督率官兵與賊鏖戰得至三傷猶能力守卡
倫不為所奪而焦光宗一聞鄰營呐喊鳥鎗之聲
率兵救援將賊擊敗亦至得傷更為奮勇是以將
皇上所給藍翎賞與焦光宗頂戴以示鼔勵奏入
上諭軍機大臣曰軍營接續安設卡倫特為互相應援
况綏庫等離李中秀卡倫更不甚遠賊衆來時把總
焦光宗已經率兵前救乃賊衆敗回時經過綏庫卡
倫並未截殺以致逃遁綏庫係侍衛賞給巴圖魯名
號之人理應感戴朕恩奮勉效力如此退縮甚屬非
是綏庫即革去巴圖魯名號作為藍翎侍衛仍將賞
銀一百兩追出分賞李中秀焦光宗等此後倘仍不
知悛改力圖奮勉即當據實參奏從重治罪
同日富德又奏言准桂林來咨調取總兵英泰辦
理後路(臣)查從前將軍明亮分路時於領隊大臣
侍衛官員内已將經練得力之人盡數帶往今明
亮起程後(臣)屢次乘機殺賊以掣其勢且查察卡
倫邏後路均關緊要總兵英泰雖年踰六旬甚為
經練且除管轄四川兵丁外其湖廣官兵亦令暫
時兼管而(臣)因番地生疎時與商辦實係營内得
力有用之人(臣)為公事起見將英泰留在軍營另
將副將陳大復派往該員為人謹慎管理後路尚
能勝任奏入
上諭軍機大臣曰富德處得力將領頗少朕亦早為念
及英泰既係熟手仍留富德軍營幫辦一切因思哈
清阿現在僧格宗一帶後路防守著即令哈清阿前
赴納木覺爾宗同副將陳大復在彼加意防範
同日
上又諭軍機大臣曰昨據富勒渾等奏大板昭站糧員
陳玉麟禀稱商米每石加耗約餘一升通飭量收商
米各站員均以一半繳出充公並查從前收過商米
如已無存亦令如數完交今思糧員責任綦重稍有
遲悞缺少獲罪非輕此次各站糧員俱能黽勉辨公
趲運無悞而所有耗餘米石據該督等稱凡修理橋
道一切零星公用以及人役口糧皆於此内支發是
所餘原屬無多第向無報案考核辦理本未妥協今
大板昭站員既經報出此後到站商米所有餘存之
數令各站員一體開報尚屬可行至從前收過商米
之處事皆已往若復紛紛查核未免琑屑滋擾現在
大功剋日告成各糧員等俱應在議叙之例正當令
其互相鼓舞上緊供運以期指顧集勲豈可追咎從
前責令賠繳致糧員等各懷疑懼恐反於軍務無禆
况此次需撥解内外帑銀已三十九百餘萬豈必添
此區區升斗而為之較及錙銖耶所有以前收過商
米之案俱無容查辦即此後商運解到餘米亦只令
該站各按實存報若必照陳玉麟所報之數為凖恐
不肖人員因餘不足𣲖累商人額外加增殊覺其不
成事體該督等當實力稽查或糧員内有藉端作弊
之人即嚴參重治其罪並通飭各糧員共知朕體恤
微員之意俾其益加感奮
(臣)等謹案川省商連軍糧加耗除添補耗折外
尚有贏餘支給公用前此未經開報無憑核實
兹督(臣)因大板昭站員報出請將從前各站收
過餘米照大板昭站員所報如數完交固屬意
存核實慎重軍糧而逐站追查不無滋擾我
皇上俯念各站糧員黽勉趲運尚無貽誤軫其微勞免
追既往且恐嗣後站員或因餘米不足派累商
人祗令按實存報不必以大板昭為凖
聖慈浩蕩體恤小(臣)委曲備至所以商官踴躍源源供
運用克集勲於指顧也
甲戌阿桂豐昇額色布騰巴爾珠爾奏言查自七
月初七日夜降大雪至初八日早間始漸停止是
晚派海蘭察官達色分兵三路進攻該布達爾什
諾之木城又派額森特下溝攻撲色淜普左邊山
腿下木城碉卡以圖繞出賊後又派烏什哈達海
禄等分為兩翼順梁直取色淜普正面大碉福康
安等進攻色淜普右邊山腿上賊碉至色淜普靠
北山腿係賊人來援之路亦𣲖富興普爾普等列
兵而待以便截殺查額森特繞越之路頗遠定於
初十日子丑時潛密前進海蘭察攻打之路較近
定於是日黎明進攻兩處雖遥望可見而中隔深
深一下一上有三十餘里恐信息不能迅速因飭
知該領隊等遇雨即改期攻擊但該布達什諾木
城在山巒突起之處路徑本為陡峭丑寅之交忽
降陣雨膠泥滑溜更甚兵丁攀越進攻恐不能得
利海蘭察於天色未明前乘賊不覺業已撤回而
額森特之兵因於丑刻前進下至溝底離賊木城
已近難以撤回且乘此露雨之中或可攻賊不備
隨於即刻督率官兵攀援上騰砍栅進攻正在鏖
戰問有賊七八十名從靠北山腿前來救應經富
興等督兵從上壓下普爾普亦帶兵循溝衝殺兩
面夾攻復經我滿洲吉林索倫官兵衝入賊隊左
右擊攻殺賊二十三名餘俱負傷敗竄維時官兵
已將木城二座同時攻得復斃賊二十餘名惟木
城在山腿之下其上尚有賊碉難於據守當將木
城折毁而回其烏什哈達海禄等聞額森特處鎗
聲即督兵攻打正面大碉奮迅直前搭放木植板
片騰過濠溝直抵碉根踴躍攀附而登者十餘人
而碉頂堅固雖挖開孔隙抛放火聲并用刀矛向
下攻戮頗有殺傷詎賊於溝沿地窖内及兩邊箐
林中間放鎗其守碉之賊又復抵死放鎗抛石官
兵難以久立遂拆毁其旁兩卡歸還原隊其福康
安等攻至午刻亦均撤回此次打仗藍領侍衛碩
多爾海巴圖魯章京興奎協領賚里克俱帶鎗傷
尚無妨礙查色淜普及該布達什諾兩處賊人攢
集甚衆捨死守禦實屬不遺餘力但(臣)等熟察道
路情形不出險不足以制勝現又跴定道路另圖
繞越以期必克
同日明亮舒常奏言(臣)等將達爾圖一帶山梁攻
克後賊於東北頭敵四碉為捨死抵禦之計然察
看情形自達爾圖以北雖有複嶺重岡碉房寨落
縱横錯出皆係自上壓下在我已握建瓴之勢此時
相去勒烏圍不過四十餘里憑高南望賊巢情
狀皆在目中其東北山觜四碉即使賊人死據一
隅而西南下拖山腿若行攻克即不能阻我去路
如此用力攻此四碉賊知滅亡在即困獸猶鬭勢
所必然不值多傷士卒因即用礮轟摧相機進取
其西拖山腿奎林同富寧先於初四日乘勢搶奪
搶奪一碉賊復於當路緊要隘口向上挐卡初六
日派三寳珠爾格德阿爾都帶兵前往佔據連築
三卡現已壓至半山其下雖攔有賊卡如雁翅排
開層層擁護然官兵據在上游施放鎗礮賊斷難
久為支抵惟與格魯克古俄坡相連之木克什山
梁其山兩面各斜插山腿互為環抱列築三碉其
上皆足以撓我軍之後必湏一併𠞰洗隨經綽斯
甲布土兵於初八日先將其下迤西第一碉搶拈
初九日復將第二碉併力攻破截其水卡殺死賊
番十餘名其第三碉高據木克什山脊現經奎林
帶兵攻打因山後來路碉卡相接賊人易於策應
攻之稍為費力現據所獲賊番彭楚克供稱頭人
丹巴沃咱爾添調各寨落民親來救援亦止堪暫
為抵拒而大勢既失賊情已先慌亂况阿桂在喇
穆喇穆山梁與達爾圖隔河相望軍聲所振賊勢
愈見披靡(臣)等惟有鼓勵軍心將木克什各碉掃
淨後路即發兵並進自可乘勝長驅與阿桂會合
再(臣)舒常從前籌議如得要隘即於宜喜日旁兩
營内酌撒一營歸併進攻兹已攻得達爾圖山梁
正湏多兵接應(臣)等現將日旁存兵抽調一千二
百餘名前來應用仍留官兵五百名在該處屯駐
足資防守均奏入
上諭軍機大臣曰此次海蘭察等因將軍預有號令遇
雨即撤尚非退縮而額森特即於雨霧中帶兵攻得
木城甚為勇往盖額森特見海蘭察屢次立功居多
亦思奮勉自勵故不避雨濘將二木城立時攻打而
富興普爾普等並皆盡力助勢烏什哈達亦聞聲攻
得旁卡二座均係可嘉著阿桂將該將領等及出力
之弁兵查明存記統俟攻得勒烏圍時咨部一併優
叙至其得受鎗傷之侍衛碩多爾海章京興奎協領
里克是否無恙深為軫念著遇便奏聞其傷亡官兵
俱著查明咨部照例䘏賞又同日明亮奏言南下拖
山腿要隘賊卡初六日派三寳珠爾格德阿爾都前
往佔據連築二卡現已壓至山半其相連之木克什
山梁兩面斜插山腿列碉其上皆足以撓我之後必
須一併𠞰洗業已搶佔兩碉所辦亦好看來阿桂明
亮兩軍隔河相望聲勢甚盛賊人氣餒自可迅速成
功佇盻捷音至閱所獲賊目丹巴阿汰供詞據稱金川
知官兵欲攻正地在樹林内要隘地方派人埋伏專
等官兵進來下手等語是明亮前次不由正地進兵
幸不墮賊詭計兀為得算至彭楚克供丹巴沃咱爾
聞官兵已得達爾圖山梁即添調各寨落民親自帶
領于各處防守等語丹巴沃爾咱是賊中之最狡惡
者逆酋恃以領兵今伊既赴宜喜抵拒明亮等當留
心防範勿稍疎懈若得生擒此賊較索諾木尤為可
喜并令舒常知之
同日阿桂豐升額色布騰珠爾巴爾又奏言據五
福禀稱同副將李天佑駕馭丹壩土舍頭人等派
土兵一百四十名又三雜谷土兵三十名於七月
初六日潛搶穆爾津岡山腰戰碉土兵等直撲碉
根碉内有賊四五名佔立碉頂往下放鎗擲石土
兵破開碉門抛放火彈賊俱燒斃土兵等復進攻
嶺上碉卡賊人抵死守禦鎗石甚緊比至天明恐
賊抄集後路漸行撤回奏入報
聞
同日桂林劉秉恬奏言(臣)劉秉恬於十一日馳抵
章谷同(臣)桂林將北路夫糧細加籌酌因思將軍
明亮現已攻克達爾圖山梁急據罙入情形又有
不同必須就近多方協濟現據顔希深札穪西路
新添人夫恐不能分撥各站已於南路站夫内撥
調五六百名派佐雜二員就近押令長運木池(臣)
等悉心籌計應將該處所需夫糧再為添撥(臣)劉
秉恬即順赴吉地將未運米石沿途上緊督催併
即督押人夫星赴明亮軍營俟該處米糧稍裕再
回楸砥辦事(臣)等商同臬司李世傑即將各處到
站新夫抽撥一千名解往預備至明亮駐營北路
一切官兵臺站需糧甚多吉地撥運之米雖有六
千餘石尚不敷亦經商令該司飛飭打箭爐矣再
撥米二千石從西路輓輸一時未能即到目下已
可無憂缺乏再查宜喜等處兵糧脚價由西路運
往較由南路稍省今西路既屬緩難濟急自應權
宜辦理但此時協濟以後原派西路米石諒必源
源運至日就充盈是否尚湏兩路兼供再行會商
核辦其由丹東至木池向未設有糧站人夫行走
均湏自攜鍋帳口糧等物若令順背米石不惟所
帶無幾轉使沿途稽滯或反滋生事端且人夫數
至二千經由十餘站曠野蠻荒之地無知小民保
無不畏懼潛逃未便僅委令佐雜等員致有貽悞
兹並已商同李世傑酌派州縣二員隨(臣)劉秉恬
管押前項人夫直赴木池似更足資彈壓而利遄
行奏入
上嘉之
乙亥文綬奏言查宜喜軍糧火藥上年運貯甚多
業已飭令停解今年豐昇額移兵凱立葉又令將
宜喜火藥運往供用至六月内聞木池有轟藥之
事恐軍火或有短缺即飭省局酌量撥解已共解
宜喜火藥三萬六千餘觔並據藩司顔希深禀稱
宜喜日旁覺木交共存火藥一萬八千餘觔加以
省城陸續解赴足可敷用此外尚有周叟存貯火
藥五萬餘觔亦可就近撥用不致缺悞再(臣)接准
將軍阿桂咨鑄造衢天礮現有滇銅足供鍊鑄再
湏辦解熟鐵備用並據藩司郝石請撥解熟鐵及
工匠(臣)已飭成都縣知縣王啟焜檢選純淨熟鐵
五千觔並選習鍊銅鐵工匠各十名解送軍營以
咨鎔鑄奏入
上嘉之
平定兩金川方略卷一百一
