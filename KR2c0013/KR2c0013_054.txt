欽定四庫全書
平定兩金川方略卷四十六
十二月庚辰阿桂奏言美諾為小金川適中四達
之地雖經攻取而美諾以西之彭魯爾八寨尚為
賊守迤北之別斯滿亦未投順其餘附近各碉寨
均須招撫且自美諾經由崇德牛厰前往即係乾
隆十二三年進攻金川喀爾薩爾一路距金川邊
界不遠亦宜稍為布置况南路官兵在僧格宗所
支口糧業經用竣因道路﨑嶇糧運未到亦俟裹
帶有資方能進發今彰魯爾八寨番人已就招撫
而附近明郭宗之達伊寨達克蘇寨噶沙里寨尼
雅布角寨並别斯滿五寨中之兩寨悉已撫定此
路軍糧又經侍郎劉秉恬前來美諾趕辦米石足
敷支給(臣)酌留官兵札防範外即於十一日起程
前赴布朗郭宗查温福豐昇額兩路並進所帶官
兵數目雖属相仿而豐昇額一路與金川隘口相
通必須官兵續進更足以壯軍威而寒賊膽(臣)是
以從達巴溝分路即由豐昇額一路帶兵續進再
納圍納札木等處前此尚有金川賊番負固據守
現據副都統永平報稱賊衆自焚碉寨退守己界
(臣)仍飭永平等小心防範不致疎虞
阿桂又奏言小金川所属地方汗牛最大東界木
坪南通明正其北直抵美諾計長二百餘里中如
榮榮等處形勢險絶即在卡丫達烏之後前於明
正土司甲爾恭將沁來營時經(臣)諭令設法招撫
今據稟稱十一月二十九日入汗牛地界將
大皇帝好生德意廣為宣布其第一寨番民即已叩頭
悦服至十二月初五等日汗牛等十四寨均經投
順(臣)即飭令甲爾恭得沁𣲖出頭人暫為管束奏
入
上諭軍機大臣曰阿桂奏籌辦美諾稍畢即於十一日
起程前往布朗郭宗所辦甚是與昨温福等所奏即
由美諾前進追捕逆豎其遲速前後俱合機宜至所
奏撫定彭魯爾等寨極為妥協汗牛一帶業遣明正
土司招撫更足慰懷該土司甲爾參得沁即着阿桂
傳旨嘉奬俾其益知鼓勵惟據圖内地形别斯滿賊
寨均在美美卡之北為西路應防後路其距美諾較
遠因何得以併為撫定或係舊圖方向未確著阿桂
補繪呈覽又所奏豐昇額一路必湏官兵續進是以
從達巴溝分路帶兵繼進一節所辦亦是再温福等
昨奏於達巴溝山梁𣲖員駐守因其地關係緊要曾
諭阿桂添𣲖多兵並令選𣲖領隊大臣前往今阿桂
既由達巴溝分路進兵則此一帶形勢皆所目擊尤
應善為籌辦以期於事有益至金川賊衆焚碉而遁
自必退守巢穴官兵既掃清美諾即日可𠞰金川如
噶拉依勒烏圖等處雖向稱險隘諒亦與西路之路
頂宗至明郭宗南路之翁古爾壟至僧格宗形勢相
仿温福等惟當堅持定見𠞰平金川擒縛索諾木方
為盡善
上又諭軍機大臣曰將軍大臣及侍衛章京等帶兵攻
𠞰若心存畏怯不戴翎頂固属非宜但不留心防範
專務乘馬打仗亦有未便從前伊犁回部地方平坦
官兵均各乘馬尚無區別今四川軍營兵丁皆係步
行獨領兵之將軍等乘馬是使賊番易於認識得以
指凖放鎗現在進𠞰金川著傳諭將軍大臣與賊打
仗時務湏下馬步行並令巴圖魯侍衛章京等知之
(臣)等謹按軍營諸臣與賊接戰奮力進攻義無
旁顧我
皇上深慮將軍大臣乘馬指揮轉使賊番易識或致受
傷
特令下馬步行俾難區別仰見恫癏在抱實於奮勇將
士念切如傷雖此種節目之微無不悉經
宵旰宜軍營内感荷
慈恩而殺敵致果倍加努力也
辛巳温福豐昇額奏言(臣)等於本月初十日子刻
分帶官兵前進至寅刻抵大多喇嘛寺寺内喇嘛
一名捧佛出降且以寺内有僧格桑𣲖來之金川
二百人請賞令箭一枝約為内應(臣)等察其情詞
属實當即給予令箭令其還寺仍督兵加緊攻擊
頃之寺僧皆出内外合攻殱賊甚多遂進至木布
多又進至達克羅寨又進至布朗郭宗此寨周圍
計五六里戰碉房屋約千餘間我兵分為四路各
佔緊要隘口進攻自未至戍寨内火起賊番潰圍
而出我兵奮擊殱戮並據活口供稱桑格桑昨日
至布朗郭宗即令金川人將伊妻妾及心腹頭人
伴當等由寨後美卧溝送往金川今早聞官兵已
過帛噶尔角克碉即到底木達求見澤旺閉門不
令進見遣人語以惹下如此大禍我但死在此處
僧格桑憤恨將傳語之人殺於門外又聞官兵已
破喇嘛寺而西面喀爾果亦有官兵即從底木達
過河亦由美卧溝小路逃往金川等語(臣)等旋由
布朗郭宗過河至底木達佛倫泰巴延泰及阿爾
蘇納喬蘇爾張大經牛天畀等各路之兵陸續皆
到次日黎明進圍官寨澤旺出寨跪稱土司受
大皇帝深恩乃子僧格桑狂悖不法不能教訓罪無可
寬但求開一線生路等語隨𣲖哈國興將澤旺看
守俟部署稍定即𣲖妥員觧京請
旨治罪又别斯滿土舍安都爾及通事虎兒指稱澤旺
遣令到營請降但安都爾帮同逆酋抗拒應否送
京候
旨遵行其虎兒並跟役七名及連日拏獲各犯現在逐
一嚴訊辦理再投降頭人阿克里願差人將大板
昭頭人末利阿什咱等唤回隨𣲖鄂克什通事賡
噶與阿克里所𣲖之人同往並令董天弼來至底
木達會合至僧格桑所走美卧溝據番人皆稱此
路雖通勒烏圍但路甚險仄僅容单身行走且沿
途少水兵行不便等語查功噶爾拉係乾隆十三
年進𠞰金川之路布朗郭宗迤西之簇拉角克溝
有路可通功喀爾拉不湏繞回美諾現令建昌道
白瀛設站趕運俟董天弼兵到口糧敷用之時即
由此路繞兵前進
温福豐昇額又奏言小金川全境蕩平必湏清查
戶口察其地里形勢以為辦理善後之地董天弼
雖打仗未為得力然在川年久熟悉番情(臣)等擬
留兵一千名今其帶領在布朗郭宗駐劄但查辦
戶口册籍亦湏文員協助革職松茂道查禮承辦
邊務向稱幹練現在咨明文綬飛調至營俾協同
董天弼逐度查看原有寨落人戶若干並現存若
干其山川夷險地土肥瘠凡有關善後事宜均令
留心體察俟𠞰平金川後與督臣等通籌全局詳
議辦理均奏入
上諭内閣曰温福等奏由帛噶尔角克碉追𠞰攻得布
朗郭宗復進克底木達擒獲澤旺解京大板昭一路
亦遣人往諭現在籌辦追擒逆豎併𠞰金川前據阿
桂攻克美諾賊豎喪膽奔逃温福等即督兵窮追蕩
平𠞰窟現雖喙走偷生而澤旺及頭人通事等咸已
就縳大板昭一帶接到檄諭亦可望風就撫小金川
全境底定朕心深為嘉悦温福豐昇額著交部從優
議叙其在事出力之將弁兵練均著查名咨部一併
從優議叙
上又諭軍機大臣曰温福等奏攻得布朗郭宗底木達
等寨僧格桑之父澤旺業已就獲澤旺雖非首惡亦
係大逆緣坐之人自當解京嚴訊土舍安都爾為逆
黨濟惡要犯通事虎兒曾至内地今為賊酋出力管
事即與漢奸無異均應解京治罪又跟役七名内如
查有緊要人犯亦著一併解送其管解之員湏選擇
曉事人員飭令沿途小心防範毋致疎虞再從前屢
據賊番供稱七圖安堵爾蒙固阿什咱二人係僧格
桑得用頭目向在美諾亦有言七圖安堵爾為逆酋
所殺蒙固阿什咱思欲逃至内地其說雖在疑似之
間但小金川地方今已全定此二人作何下落或仍
隨逆酋竄去抑實係一死一逃其逃者又往何處均
著温福等確查具奏其岱多寺内喇嘛悉衆迎降奮
力殺賊温福等應令其仍居寺内現在小金川收存
糧食足資養贍即按伊等舊有分例賞給至僧格桑
由美卧溝逃往金川索諾木見官軍追賊甚急禍將
及已且見僧格桑挾貲而行或留其貲財及伊姊在
彼將僧格桑獻出温福等若能誘至襲捕最為妥善
設專差大頭目送出即將僧格桑及其頭目一併留
住擇其中無用番衆一人令其回巢諭以爾索諾木
之意不過以僧格桑為倡叛之人將伊縛獻即可完
事俟大兵既撤復出而吞併小金川之地逞意妄行
此等伎倆豈能在本將軍前掩餙今奉大皇帝威命
統率大軍分路聲討惟知督勵士卒掃蕩金川擒縳
索諾木兄弟以靖番夷而輯邊境如此覆檄方為合
宜並當徧告各路將士共知此意又另摺所奏清查
降番戶口此亦善後事宜必當辦及者但此時止可
云查明安撫令皆得所將來移駐綠營之事不可稍
有漏洩庶降番不生疑畏且使金川聞之共懷歸附
前已有旨令劉秉恬同李煦留美諾辦事令温福等
奏擬留兵令董天弼帶領在布朗郭宗駐守所奏亦
是即可令董天弼留駐李煦隨營攻𠞰但僅留董天
弼同查禮商辦尚不足恃仍著劉秉恬會同董天弼
經理美諾一帶事務在番地番情董天弼固為諳習
其間緊要機宜仍責令劉秉恬實心酌辦其美諾各
處有通金川要隘應𣲖官兵防守並著温福等妥酌
𣲖往
上又諭内閣曰大兵攻克美諾布朗郭宗底木達等寨
小金川之局業經全定計自辦理軍務以來一載有
餘一切緊要軍郵往來絡繹沿途臺站均能如期䟎
逓所有直隸山西陜西四川等省驛站官員著加恩
交部議叙其馳逓文報之兵丁人等並著各該督撫
查明給賞
甲申
上諭軍機大臣曰董天弼奏攻克大板昭木丫寨等處
情形若於温福等未至布朗郭宗之前督兵攻破賊
寨自當優叙勞績乃温福等於初十日晚攻克布朗
郭宗十一日早攻克大板昭等寨則係十一十二所
奏攻克大板昭等寨則係十一十二兩日此乃賊衆
聞知大兵已得布朗郭宗等處勢難復拒因而畏懼
竄逃董天弼不過得其空寨而摺内尚鋪張𣲖兵𠞰
擊欲居克獲之功總由沾染綠營惡習務為粉餙言
之能無汗顔朕於軍營功過悉皆核實豈為此等虚
詞所獲惟所稱誘賊出卡後土兵堵截卡門賊不能
退回驚惶被戮等語此等土兵尚属出力著温福等
查明量加奬賞又據奏如意壩以北地名喀爾薩尔
為通金川要口且係我兵後路現在分撥布置防範
等語此事甚有關係昨温福等奏令董天弼駐守布
朗郭宗已允所請並諭令劉秉恬留駐美諾率同經
理著温福傳諭董天弼務湏實心妥辦勿再稍萌虚
偽故智以致貽悞干咎至温福等昨奏僧格桑由小
路逃往金川自應帶兵尾追但路甚險仄僅容单身
行走兵行不便等語未免稍存畏難之見我兵此次
進𠞰經由險徑甚多何獨美卧溝難於前進且僧格
桑逃竄時送其妻妾先行並挾資財而去則此路亦
非人跡難通所謂賊能往我亦能往温福等寧不知
此言若當攻克布朗郭宗之時即𣲖兵往追其時距
僧格桑脱逃不過半日或可追及今既未辦及此祗
可付之已往不咎嗣後尤宜籌畫得當勿使坐失事
機
丁亥温福阿桂豐昇額奏言川賊巢惟噶拉依及勒
烏圍為心腹之地其由攻噶爾拉進攻喀爾薩爾
係擣噶拉依正路(臣)温福由此一路進𠞰其自僧
格宗經納圍納札木至當噶爾拉進兵亦係進攻
噶拉依要路(臣)阿桂由此一路進𠞰至舒常現由
綽斯甲布進兵其俄坡地方係徑攻勒烏圍近路
最為得力前此近有漢土兵八千名今於(臣)温福
並董天弼所帶兵内酌撥漢兵四千土兵二千(臣)
豐昇額帶領由章谷吉地前赴綽斯甲布合該處
現有之兵並與舒常合力攻𠞰奏入
上嘉之
同日阿桂又奏言現在分兵三路並酌撤曾頭溝
一路官兵以一半撥添綽斯甲布一半撥添功喀
爾拉聲勢已為壮盛即(臣)所進當噶爾拉一路現
有官兵萬餘除沙汰傷病外尚可敷用惟是分路
輓輸糧運不無拮据(臣)三次到川於西南一帶道
路遠近險易略知梗概凡有便於輓運及可稍為
節省者均告知侍郎鄂寳劉秉恬就現在局勢釐
定章程盡心經理(臣)即於十二月十七日由布朗
郭宗起程回至美諾僧格宗一帶亟整兵力迅速
進攻以為併縳兩酋之計至(臣)在南路時綽斯甲
布土司屢遣頭人請安禀話(臣)隨時駕馭察其頭
人頗為信悦將來進𠞰似可期其出力已將該處
道路形勢又土司番衆性情並從前節次籌辦緣
由逐一告知豐昇額俾得酌量辦理奏入
上嘉之
阿桂又奏言(臣)查投誠番人原未可遽信現在揀
其丁壯配入隊伍交與偹弁管領其老成者令為
寨首以資約束伊等妻子均留本寨今查新附番
人隨營打仗均有受傷陣亡其情狀似非虛詐但
番人情性不常温福等雖經
奏明令董天弼查禮查辦然尚恐不周現與温福等
商調五福來營稽查弹壓(臣)當面加指示令其遵
辦留心密為防範奏入
上又諭軍機大臣曰前經降旨將各路恭贊大臣及領
隊大臣等均為𣲖定此旨於十二月十三日發往計
二十二二十三等日可至軍營其時温福等如尚未
起程自當遵照𣲖定各路同往若已帶兵分進或程
途相距較遠更換未免費事不妨即令舒常為豐昇
額參贊海蘭察哈國興為温福參贊阿桂一路即令
明亮為恭贊其領隊大臣等即照伊等所𣲖分隊帶
兵毋庸復照前旨更換至阿桂奏稱安置降番一事
業據温福等奏令董天弼查禮查明尚恐未能周到
現調五福來營分叚稽查弹壓所辦亦是前因此事
關係緊要於温福等未奏之先特𣲖劉秉恬在美諾
布朗郭宗一帶經理撫輯今已將劉秉恬補授四川
總督仍令其在美諾等處董辦一切事務並令就近
督同日運將此傳諭知之
同日
上諭内閣曰文綬查審阿爾泰一案袒護欺飾著革職
交富勒渾審訊
上又諭内閣曰劉秉恬在美諾布朗郭宗一帶綜理弹
壓所有四川總督事務任内富勒渾暫行署理並督
摧内地續運糧餉俟大功告竣劉秉恬回至成都富
勒渾再回湖廣總督之任
上又諭内閣曰阿桂奏前鋒參領拉布東阿隨營打仗
實属奮勇等語拉布東阿著賞給多爾濟巴圖魯名
號
上又諭内閣曰前經降旨令阿桂將攻克僧格宗之將
佐等查明具奏今據奏到雲南恭將郝壮猷在甲爾
木山梁及美都喇嘛寺督兵殺賊甘肅都司神保於
進攻甲爾木及攻擣木池美諾等處亦属奮勇等語
郝壮猷神保均著賞戴花翎以示奬勵
温福豐昇額奏言小金川演化禪師印係康熙五
年所給現從澤旺處收取送京又於布朗郭宗寨
内查出銅印三顆一鐫嵓州長官司印洪武十一
年造一鐫楊塘安撫司印永樂四年造一鎸別思
寨安撫司印宣德十年造檢查四川通志並無此
三土司之名詢訪土人據稱小金川地方原係五
土司之地被小金川吞併別思寨一印即係土舍
安都爾先世之物其餘四土司業以年遠無從稽
考奏入報
聞
戊子舒常奏言本月初三日早見有賊番五六百
人分為三隊從東澗密林前來滋擾(臣)即督同鎮
將分路壓攻賊見官兵勇猛仍由樹林中竄回負
險次日又有賊番潜從西澗林中分隊而來(臣)同
馬彪等率兵放鎗迎擊斃賊十餘人餘俱奔竄此
兩次弁兵間有陣亡受傷奏入
上諭軍機大臣曰前此舒常一路不過牽綴賊勢所𣲖
兵力原覺稍单今分路進兵綽斯甲布一帶即為進
攻勒烏圍正路昨豐昇額已奏帶綠營兵四千土兵
二千前往攻𠞰自能得力但金川賊番較小金川更
為狡黠而潜劫營寨截掠糧道尤其長技著傳諭三
路官兵安營設卡之處預為加意嚴防設或賊衆潜
來劫掠即奮勇殱戮自不敢輕視官軍而後路糧道
軍臺並各𣲖幹練大員往來廵護方為妥善至舒常
所奏截殺賊衆官兵及糧臺兵丁内有帶傷及陣亡
者並著查明報知豐昇額咨部賞䘏
(臣)等謹按官兵攻克美諾由帛噶爾角克追𠞰
進克底木達維時澤旺既擒小金川全境悉定
旋即分軍三路聲討金川兵威壮盛自可迎刃
節解乃蒙
睿慮周詳即以賊番狡黠恐有劫截滋擾於分路前進
之初
諭令安設營卡後路糧臺宜嚴防妥護
天語丁寧幾先燭照迨後西路軍營設備偶疎遂致失
事益信思患預防之不可不早也
同日
上諭内閣曰現今川省軍務需員辦理文綬在川已逾
半載諸事稍為熟習如訊無別情即將伊留於軍營
自備資斧效力贖罪如催䟎各路糧運及安置降番
等事𣲖令承辦倘再不實力奮勉該督等即據實嚴
參加倍治罪
平定兩金川方略卷四十六
