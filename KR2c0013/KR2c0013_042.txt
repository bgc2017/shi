欽定四庫全書
平定兩金川方略卷三十四
六月壬辰温福豐昇額奏言(臣)等前此攻克北山
美美寨併奪取南山碉寨賊衆較前防守愈嚴但
當乘此銳氣奮力進攻可期得手若稍事遲疑更
為難辦初十日辰刻令侍衛賡音素明仁寧珠布
參將成德等帶領官兵上衝攻獲賊卡二座殺賊
十餘名一面令侍衛明仁護軍校巴克清阿領兵
向上連立三卡移礮轟摧賊卡至牛天畀處向下
攻壓雖奪獲賊番第一碉卡進攻二卡但此卡築
在峯顛兩旁俱係陡壁無路可繞若由山前向上
夾攻則地勢險狹難用多兵(臣)温福于初十日令
牛天畀等先在賊卡附近埋伏俟賊出戰即行勦
殺十一日天未明時令官逹色帶兵呐喊前進賊
番聞聲即從卡内突出百餘拒敵經牛天畀之兵
衝入鏖戰殺賊四十餘名十四日晚(臣)又派兵四
百名令侍衛巴雅爾哈薩爾圖章京官逹色等在
賊所據山下設㐲一面派章京英海等恊同牛天
畀合擊卡内賊番并令于寅刻乘其不備點放號
礮四面合攻分取賊番前卡又派賡音素寕珠布
明仁成德等各帶所屬之兵由山腿向上排列截
殺各處來援并山上敗逃之賊分撥已定(臣)親領
官兵接應該鎮將各以時前進牛天畀等帶兵直
抵卡前因溝深難越將備帶木植搭作橋梁令兵
丁魚貫而進突然喊殺賊不及防随將賊卡石牆
刨&KR0008;而把總胡第魁帶兵二十餘名先行衝入殺
死卡内賊番十餘名奪得刀矛鳥鎗其餘賊衆俱
越卡牆奔潰正在折毁卡座之際溝内賊衆知覺
放鎗且溝上所搭木橋止容一人行走不能多過
其衝入賊卡之二十餘人與賊鏖戰已有數人受
傷是以週圍深溝未及奪獲至在山下設伏之巴
雅爾哈薩爾圖官逹色等正由山路上攻而山頂
賊衆三四百名亦分三路向下抗拒我兵奮勇攻
擊殺賊甚多其在山腿排列之兵亦奮力上攻堵
截來援之路賊俱逃走奔入山溝碉卡内蔵匿不
出惟于孔眼放鎗我兵自子刻打仗己至己刻又
值大雨盆傾是以暫撤又搃兵李煦等報稱初五
日同侍衛阿爾素納前往富勒渾造卡處向前接
立卡座有賊二百餘人突來侵擾經李煦同阿爾
素納等督兵接仗賊番傷死甚多随立大小卡二
座等語初六日又令副都統海蘭察速取賊番木
城以便夾攻木闌壩海蘭察即于本日上山與李
煦阿爾素納會合初十日乘天氣晴明帶兵一面
立卡一面夾攻木城時有三百餘賊出拒殺死三
十餘名餘賊潰回死守因即連立二卡駐兵據守
十三日海蘭察李煦等帶兵又在木城旁佔據山
岡正在立卡忽有賊番二三百名來奪是岡我兵
殺賊十餘名趁勢立卡三座俟再立數卡逼近賊
番木城審察情形即行向下攻壓等語至(臣)豐昇
額處從前攻取美美寨時見美美碉大碉旁有碉
三座依峯築建帶兵攻得頭碉進撲兩次因難驟
克旋即撤兵後復逼近賊碉詳加察看見其佔據
得勢惟有小路一條其東向俱係懸崖峭壁西面
雖無路道尚可緣山脇而行(臣)與舒常馬彪等商
議派兵砍木前進共立卡十四座移礮轟摧見其
碉比頭碉較為堅厚(臣)督兵攻摧一夜次日觀看
稍有塤壞(臣)思現在轟擊已至日中料賊無防範
或竟可以襲取即派兵二百名令烏什哈逹佛倫
泰巴三泰等帶領自西面山脇而上又令馬彪彰
靄帶兵二百名從山梁小路進攻(臣)帶兵二百餘
名接應兩路連放號礮官兵各視礮烟所起直抵
卡前賊番出拒不及放鎗即用鳥鎗擊打官兵正
在力戰見此外兩碉中有賊二百餘來援(臣)同舒
常馬彪等即帶兵前往截殺殺傷者甚多賊敗
入第二碉内(臣)此時籌計先取美美卡外兩碉以
截斷色爾渠賊番救應之路則色爾渠亦不難攻
取奏入
上諭軍機大臣曰温福等奏南山兩山打仗雖得賊卡
一二處至于美美卡色爾渠木闌壩並未攻得官兵
冐險殺賊尚屬奮勉著温福等將此次出力官兵存
記俟續得要緊地方一併議叙至自進兵以來伊等
摺内常稱賊番所佔地方險狹人不能登當知山高
路險我兵與賊所同豈有我兵難走而賊便易走之
理乎伊等所奏賊必在山頂峻險之處修盖碉卡亦
為不解賊既在高山頂上其汲水取柴運送口粮火
藥鉛丸等物自必從下運上若無道路何以源源饋
送而賊番又何以前來救應賊番既有路逕我兵亦
可找尋一得此路即據此處以斷往來伊等何不留
意乎温福等嗣後進兵至險狹處所惟斷其運送之
路賊碉自不能守則從中必亦自亂我兵既可以省
力而賊酋亦能速滅
癸巳阿桂奏言(臣)等自抵軍營查閱南路情形自
約咱以至逹烏六七十里間山勢均極峻險碉卡
更為稠密前此官兵等力能攻取實非不可用之
兵至自果洲山後失事之初官兵與金川賊番當
面對敵殱戮五六百名獲取牛羊二百餘頭前以
綠營兵丁所言尚不足信近有脱出之侍衛額林
普爾跟役回人鄂特則爾言亦無異自非虚誑惟
是挫失以來兵氣不無稍沮(臣)未到之先聞夜間
營中時有驚擾之事(臣)每諭以賊衆不過恃其地
險專心死守至于接仗原非官兵敵手即如前此
果洲山後初與金川打仗被我兵殱殺數百惟官
兵因見距僧格宗不遠過于輕銳深入被賊截斷
後路以致多有墜崖落水者並非賊番勇銳此皆
爾等所知何足為慮現已續調各省勁旅前來惟
當努力齊心奮勇殺賊以報將士之仇屢次曉諭
官兵頗多醒悟且南路官兵經月未經接仗而我
皇上軫念戎行一體賞給錢糧其疲困匱乏者又令随
時賞賚官兵感激
皇仁人人思奮已漸有起色惟是此間帶兵之提鎮等
絶無諳練之員軍興以來承辦諸事惟宋元俊一
人而該鎮不過在川年久悉熟番情調遣土兵為
土司所信至于行兵接仗亦未經閱歷是以紛若
亂絲一時不得其頭緒即如歷來以原營將弁帶
領原營兵丁始能呼應得宜今查閱各隊多有此
省弁員管領别省兵丁而兵丁亦各營雜凑以致
什伍不能相習且經展轉調撥本營之官遂有不
知本屬兵丁去向者是以稽查兵數一時難以清
釐遇有陣亡事故急切亦無確數即如各營所存
火藥鉛丸及有無短缺軍械(臣)到日即以詳查迄
今尚未有實數現在嚴行指示加緊督催旬日之
間亦可期其清理至糧運一事係地方官之專責
(臣)惟當鼓勵官兵奪勇進勦但現在卡丫一路無
五日之糧不但統兵進發褁粮有所不敷即今溪
河漲發人夫短少一日運到之粮尚恐不足供一
日支發之用(臣)察看情形恐致貽悞亦向阿爾泰
告知令其實心籌畫上緊趕辦
上諭運機大臣曰前因川省兩路軍營粮運緊要傳諭
文綬令其速付新任董辦今阿桂奏現在南路軍營
糧儲短少不可不急為妥辦文綬諒已起程在途再
傳諭該督不必俟莅任後始行籌辦以致緩不濟急
一入川境既將南路糧運應如何急辦之處悉心熟
計速為轉運務使軍儲口糧源源接濟以資進勦
上又諭軍機大臣曰南路軍粮自上年十二月起即令
阿爾泰在章谷一帶專辦自應及早悉心籌畫即使
該處轉運稍難亦宜早為據入實告另行熟計乃遲
悞若此阿爾泰視為泛常直至福隆安阿桂先後到
營查出始以一言塞責是南路粮儲不敷之處寔阿
爾泰貽悞現已令文綬一入川境速行辦理但阿爾
泰究係傳𣲖辦理南路兵糧當早知改悔即行設法
赶運俾軍粮得以源源接濟倘再有遲缺于軍務所
關甚重恐阿爾泰不能辭其罪也
同日福隆安阿桂奏言查官兵自果洲山失利之
後迄今兩月未能復振是以(臣)等抵營後即同往
逹烏各處週視兵丁營卡并前敵東西兩山梁及
賊番據守情形緣南路山勢自約咱迤北逐漸偪
仄兩山一河之間層巒陡起石壁峭立比西路更
為險窄至逹烏則兩山環抱東面山根至此横出
其旁絶壁萬仞沿山均有賊番石卡其紆迴細逕
賊番設立木栅在山根水滸之間甚為堅固其西
亦係陡壁現在雨水盛行山溪漲發河流直刷山
根全無道路而沿山坡磡之上賊皆設卡施放鳥
鎗與木栅互為應援實為至險至惡之地(臣)等察
看林箐巖嶂間賊番來往搬運木石詢之土練云
多係金川賊衆亦未撤退(臣)等詢問侍衛章京鎮
將并土兵頭目等現在宜如何攻擊據稱賊番佔
盡地利若進攻東山梁即于石壁上滚放木石我
兵已不能站立而前面木栅並西山梁卡内施放
鳥鎗均可及此我兵三面受敵傷損必多且地形
峭仄兼臨大河即欲築立木栅石卡以逼賊番勢
亦不能而宋元俊則堅稱此地如此險窄萬無進
攻得利之理必湏另覓路逕繞出兩山之後賊番
自不能守前此原因無路可進查探果洲山後間
道以繞截西山梁賊後今自官兵失利賊于此處
亦以設碉嚴守其東山梁後即係汗牛地方該處
路亦險窄且距僧格宗尚隔一河然可繞出賊後
但既兩路發兵除酌量留防後路各要隘外湏整
備一萬一二千兵出其不意長驅直入方可直抵
僧格宗逕搗美諾若使層層攻擊多費兵力更不
免稽延等語查約咱卡丫一帶本非進兵正路而
逹烏距僧格宗不遠一抵僧格宗即可進搗美諾
故賊番凴其地險悉力死守但自去年收復明正
土司地方直至此間又不可舍此另得取道惟是
目前險隘已極兵力難施自不得不覓間潜進查
前此果洲山間道之兵業經繞出賊後將至河邊
寔因官兵止有三千不能沿途分布是以後路險
要之區轉為賊佔以致粮盡無援今若繞道從東
山前行約湏四五日踰箐穿林過溪越嶺必當計
出萬全而墨壟溝一帶仍湏發兵前往奮力夾攻
方可以分賊勢而期深入自非多兵不辦第以現
有兵力而論連新到之陜甘兵共有漢土兵一萬
一千餘名除東西兩面要隘留兵防守外竭力抽
調不過得兵練四千餘名實屬不敷分路(臣)福隆
安以目下形勢雖難仍當嚴催鎮將上緊籌辦(臣)
阿桂現在一面催促阿爾泰速辦綽斯甲布一路
軍粮俟有就緒即令宋元俊等前往攻擊如索諾
木撤兵自衛賊情稍沮當即乘機進取奏入
上諭軍機大臣曰福隆安等奏閱看逹烏一帶路逕險
峻勢難進攻若從東山繞道前進仍湏于墨壟溝一
帶夾攻自非多兵不可等語此處正路既極險惡自
不宜令兵丁冐險攻堅用力于無可着力之地至覓
徑繞道固為勝算亦難必其果出萬全且又湏多添
兵衆現據阿桂奏南路軍營無五日之粮現在之一
萬五千餘衆口食尚且不敷若再添調陜甘兵二千
湖廣雲南兵五千約計每日又湏增粮七十石供饋
自必倍增竭蹷若徒集衆坐守糜餉耗時更屬非計
朕意逹烏逼近賊巢而僧格宗又係小金川出入要
逕自不宜棄而不顧但既知其難即宜思所變通或
僅于僧格宗至約咱一帶要隘留兵防守使賊番不
得外軼仍于進兵要路派兵攻擊以綴賊勢令其不
疑設或金川賊衆撤回有間可乘原不碍乘機進取
或將兩路撥派餘兵及續調未到之兵均令併往温
福軍營聽用西路北山之美美卡色爾渠南山之瑪
爾迪克現俱分路攻𠞰且有可進之勢添兵自更為
得力而策卜丹一路又係通賊巢要險前據温福等
奏現在探覓間道若再得分兵攻擊必當有濟如此
通盤酌劑較之南路株守不能寸進者奚啻事半功
倍而南路運粮稍減又可不致躭延貽悞此係朕遥
為籌度未能信于該處情形果合與否福隆安業經
親往閱勘地勢軍情皆所深悉著將調往西路是否
可行之處即據所知覆奏至阿桂現在南路此一路
之多兵有益無益自必深籌且甫自西路前來亦能
得彼處要領著傳諭温福阿桂速將西路實在情形
應否調撥之處各據所見從長籌畫詳晰速奏
同日阿桂又奏言查自京前來之章京扎爾桑副
都統永平自雲南前來之侍衛阿坦保綏庫誠昇
保利保住等俱于六月初五初八十二等日陸續
到營現將伊等酌量派給差使惟查現在南路總兵
並無歷練之人而所屬官員優者更少此後如有
發來軍營效力之人懇請
皇恩于南路多發數員以資帶兵攻勦奏入
上諭内閣曰阿桂奏請將效力之人多發數員著照所
請將前鋒章京拉布棟阿徤銳營參領賡音太副參
領寧泰扎史三等侍衛科瑪普濟保副護軍參領伊
爾哈納火器營額參領佛爾格訥孟德前鋒校登保
色保發往四川南路軍營交與阿桂派給差使行走
同日阿桂奏言查宋元俊(臣)于乾隆二十九年在
四川時即經認識今自抵南路見福隆安審訊桂
林一案究出各情節始知其居心行事至于如此
今于案情未上之先已蒙
聖訓即令防其自用聰明仰見
聖明垂照實為洞燭無遺查該鎮本非打仗出色之人
不過在川已久熟悉邊情尚為附近土司所信從
現在辦理番情無人能出其右並無人可以替代
(臣)以軍事為重是以遇事多與詢商冀收指臂之
效今蒙
皇上指示(臣)惟有留心察看倘其奮勉出力軍營使詐
使貪原所不廢自當相待稍優以期于軍務有禆
如或剛愎自用逞其私智又不肯實心奮勉亦即
據寔嚴參斷不敢稍為姑息奏入
上諭軍機大臣曰前據福隆安奏查審桂林一案訊出
宋元俊種種險詐寔已昧盡天良若令帶兵攻勦轉
恐于事有碍因降旨將宋元俊革職拿問解送行在
訊究並以綽斯甲布一路若軍營無得力大員即著
阿桂親自前往而令福隆安在南路辦理續據福隆
安等奏綽斯甲布帶兵仍派宋元俊前往朕于此一
節甚不放心曾屢次傳諭如宋元俊已經起程即將
前旨暫緩宣露視其出力與否再為核定今日阿桂
奏到亦深知其人之不可恃第因熟悉番情將領中
無出其右以為軍營使貪使詐本所宜然所謂知其
一不知其二也若將領中不過尋常過犯則使功不如
使過原可期其收效桑榆今宋元俊良心已喪方寸
既不足凴焉能望其為國出力若宋元俊尚未起身
即照前旨辦理為妥又阿桂奏查閱各隊兵丁多屬
零星凑撥是兵將既不相習焉能收指臂之益此實
桂林辦理不善今阿桂已在軍營加意振作自可望
其日有起色惟在阿桂實力擔承以圖奮勉奏功耳
同日福隆安阿爾泰阿桂奏言(臣)等接奉
上諭酌賞各土司縀疋南路著(臣)等傳
旨賞給(臣)等查巴旺土婦伽譲布拉克底土舍安多爾
均距大營不遠當即于備賞縀疋内動用傳
旨賞給至綽斯甲布土司工噶諾爾布應俟宋元俊領
兵赴彼時令其携往給賞其明正土司住居打箭
爐(臣)福隆安應于歸途之便面加賞賚其餘木坪
瓦寺各土司均聽温福等西路就近分給再桂林
新調之德爾格忒巴塘裡塘霍尔章谷納林沖孔
撒麻書綽窩白立余科等各土司現亦均遵檄諭
各派土兵陸續前來在革布什咱等處恊防甚屬
恭順今若獨賞巴旺布拉克底兩土司恐伊等不
知辦事之先後疑
天朝于各土司稍有區别似應推廣
皇仁一體予賞以昭奬勸(臣)等酌其出力之多寡土司
之大小擬將德爾格忒土司魯珠布甲木錯及巴
塘土司衮布甲木沁裡塘土司丹津衮布賞色縀
各十二疋其巴塘副土司根敦那木扎爾並額外
副土司和爾瓊策凌孔撒土司策丹納木扎爾麻
書護土司土婦策旺噶爾瑪賞給色縀各八疋章
谷土司策登諾爾布納林沖土司汪扎爾策丹綽
窩土司朋楚克拉布丹賞色縀各六疋白立土司
滚布納木扎爾余科土司阿喀温布賞色縀各四
疋統俟
命下之日分别給予如此則土司等普沐
鴻慈自必益加奮勵至三雜谷土司派兵番兵願從曾
頭溝進勦亦宜一體加賞應將梭磨土婦卓爾瑪
卓克采土司甲噶爾布木從噶克土司納木扎爾
各賞色縀十二疋如蒙
恩允行文温福令其就近給賞奏入報
聞
平定兩金川方略卷三十四
