欽定四庫全書
平定兩金川方略卷一百二
七月己邜富德奏言據深嘉卜山梁三卡千總張
正邦等報稱本月初七日明正土兵當巴出卡取
水被賊掠去張正邦聞信即領兵將當巴奪回又
初八日有五十餘賊乘霧奪搶把總馬繼武卡倫
張正邦又領兵救援殺賊十餘人時土兵綽窩追
至林下正欲割取賊首因林内賊人突出受傷二
處經張正邦殺散賊匪救出(臣)現將布拉克底巴
旺等處土兵酌量添駐各卡倫益加固守以資防
禦奏入
上諭軍機大臣曰富德痛殱潛来賊匪堅守卡倫殊為
妥善此時將軍等已經深入賊人窮迫尚敢暗来衝
我卡倫深為可恨必須盡戮無遺又張正邦守卡殺
賊土兵綽窩因砍取賊首以致受傷皆屬奮勉著富
德酌量奬賞以示鼔勵
辛巳阿桂豐昇額色布騰巴爾珠爾奏言(臣)等杳
該布逹什諾木城在山巒突起處賊人聚守甚堅
且十三四五等日隂雨連綿間以飛雪雲霧四塞
賊人木城無從望見又膠泥滑溜亦不能攀躋用
力(臣)等熟察木城之左即係山溝並無路徑賊料
官兵斷難行走若從此繞至該布逹什諾木城之
後山腿之上即可斷其後路當派海蘭察等帶領
索倫吉林屯土兵練六百名從溝内繞過賊人木
城搶拈後山腿但箐林深長必須步步接應復派
侍衛楚巴什等帶兵下至溝底為海蘭察等接應
又派胡尼爾圖帶兵為楚巴什等接應其該布逹
什諾左手之什爾德山梁賊卡派令成德特成額
等帶兵攻打作為牽綴而該布逹什諾木城正面
則派令官逹色海禄倭昇額保寧瑪爾占格勒爾
特泰斐英阿等督兵攻撲不使賊人知我繞進之
兵至色淜普前面碉卡其右手山脊之下前日雖
從此進攻但須下至溝底路徑遼遠已有賊人防
守未易繞進因派烏什哈達等進攻賊碉之右木
城水碉福康安普爾派等進攻向南山腿嘉德古
碉卡以分賊勢而額森特等仍從正面攻打大碉
富興等帶兵接應分撥已定至十六日天氣稍晴
即於是夜發兵至十七日寅刻先令官達色等帶
兵抵該布達什諾正面木城下竭力攻打海蘭察
等隨即帶兵由左手山溝潛進繞過木城各官兵
攀林附石不避險滑奮迅遄行賊人全未知覺比
至天色黎明海蘭察已繞過箐林佔據該布達什
諾木城後山腿之上一面派兵將附近寨落焚燒
勦殺惟是此一帶攢集賊人不少一見官兵已出
其後要隘將失悉力前来連次衝撲海蘭察之隊
滿洲索倫官兵俱各向前迎擊鏖戰經時海蘭察
及侍衛官兵所帶箭枝幾盡斃賊無數並有兩頭
人帶箭竄回餘賊遁入木城石卡(臣)等見賊捨死
抵拒又派健兵四百名前往接濟而是日早間已
有微雨及午未間北風忽作雪霧瀰漫海蘭察等
因官兵力戰一日且天時將晩不能分兵砍運木
植官兵難以存駐即從原路撤回惟時官達色海
禄等兵在該布達什諾木城前面左右合力攻撲
詎賊人木城外又圍木栅兩層每層之外挖有深
溝其木城上又有片板以防官兵抛入火彈而兩
旁林箐及木栅中間又擲石放鎗如雨官兵從鎗
石叢中將板片墊過第一層壕溝扳開木栅進至
第二層賊人守禦益堅扳栅官兵被賊砍傷手指
甚多正在相持間而海蘭察等以從此撤出較為
妥便遂帶兵轉上山腿作為夾攻木城之狀而密
令土兵從山腿之右踹開道路帶兵衝殺繞出與
官達色等會合一同漸次撤回至額森特等遥見
該布達什諾之後各寨烟起知海蘭察等業經繞
出料賊人必悉力往救則色淜普右手山溝之下
備禦稍疎可以乘勢繞截即令富興等攻打大碉
前面帶兵下溝前進直上色淜普前面賊碉之後
山梁一面派兵焚燒山腿下寨落一面將營盤拏
住(臣)等查色淜普山腿迤邐而西南該布達什諾
山腿迤邐而西其間有了口一處過此即遜克爾
宗本為賊人来往之地是以務須繞過截斷但額
森特之兵自山溝繞進已三十餘里路徑極為險
惡且我兵既可截斷賊人後路賊又可從得斯束
遜克爾宗来截我兵之後隨於十七日晚飛令普
爾普鳥什嗒達等帶兵前往於緊要處所分段防
遏但色淜普前面山腿地勢甚長官兵雖已環其
三面而向南之嘉德古溝一面賊人尚可往來且
額森特所帶官兵無多未能悉行分兵截斷復於
十八日調令海蘭察胡尼爾圖帶兵二千從色淜
普北面山溝前往既為額森特添助聲勢且由額
森特處横過遜克爾宗了口仍搶佔該布逹什諾
木城後山腿賊即難於據守同日仍令富興等進
攻色淜普前面大碉福康安等進攻向南山腿嘉
德古溝上之碉卡成德官達色等進攻該布達什
諾木城並令刻刻伺賊間隙迅攻奮取而又令於
十九日子刻各處齊進務期必得是夜亥刻海蘭
察等之兵已至額森特所據山梁隨帶兵繞從嘉
德古溝仍往據該布達什諾木城後之山腿賊見
各處官兵合力奮攻且又恐截其後頗露恍亂情
形官兵乘勢拆栅上碉無不勇氣百倍富興等將
色淜普前面大碉攻克福康安等將向南山腿碉
卡攻克成德官達色等將該布達什諾木城石卡
攻克其海蘭察帶兵將抵該布達什諾山腿之後
有賊百餘名直前衝突我兵矢發如雨斃賊多人
餘賊奔逃於是督兵追殺奪獲畢里覺等寨派兵
燒燬額森特帶兵順梁而下隨奪獲巴咱拉噶爾
畢里覺奈斯吉等寨又令侍衛額爾特從色淜普
山腿北面下溝奪獲斯達木格拉斯當噶克卡爾
巴岳等寨烏什哈達奪獲得斯東全寨亦俱焚燬
維時成德官達色等所領官兵迅速前進與海蘭
察會合海蘭察之兵又與額森特聫絡現已并力
進圍遜克爾宗官寨此一帶即係格魯瓦覺地方
共計攻克大碉二十三座燒燬寨落七八十處共
殺賊人三四百名奪獲軍中器械等物無算查此
路大兵自攻進以来節次摧開要隘且殱戮醜類
實繁有徒訊據投出番人供稱索諾木弟兄俱親
来遜克爾宗將勒烏圍各寨番人能持軍械者攢
集前来盖因大兵日進日深其護巢衛死實屬不
遺餘力是以海蘭察繞進該布達什諾後面時賊
人明來衝突敗而復前散而復聚捨死苦鬪被我
兵殺賊甚多并將至險之地復行攻克並焚其寨
落無數賊衆益為喪膽至遜克爾宗官寨在山腿
迤邐將盡峯巒復起之處止有一面可以仰攻但
或斷其水道或從拉枯喇嘛寺等處截其後路自
不難於得手
同日明亮舒常奏言查木克什山頂上一碉賊尚
憑高拒守經奎林用礟轟摧已將碉墻轟坍半截
我兵一擁上前賊人措手不及即經克取其南面
下拖山腿突起石包賊於其後聫絡石卡依以為
固三寳等連日轟打因有石包阻隔未為得力(臣)
等查達爾圖山梁横亘八九里西南則木克什向
西山腿賊碉牽綴於右東北則頭敵向外山觜賊
碉牽綴於左若處處多為設守所餘官兵為數無
多即難懸軍深入再四熟籌必須將頭敵四碉一
並攻克則直下濱河皆可施展兵力但賊人明知
此路最為緊要捨命聚守(臣)等現將礟位安放頭
敵眼見礮子所擊直透碉根隨時坍塌賊斃於碉
内者必多現聞索諾木親来救援是以賊衆尚在
勉強相持(臣)等惟設法籌辦稍有一隙可乘即當
分派官兵四面並進均奏入
上諭内閣曰阿桂等奏七月十八九等日將該布達什
諾嘉德古色淜普山腿碉卡木城悉行攻克并焚燒
格魯瓦覺各處寨落現在進圍遜克爾宗等語連日
正盻捷音覧奏深為欣悦大兵屡次攻克要隘我武
更揚指日迅掃賊人巢穴早奏層功皆由將軍參贊
等調度有方領隊鎮將等於地利軍情俱皆熟悉故
能動合機宜深可嘉尚均著交部從優議叙其在事
出力打仗官兵並著查明咨部議叙以示鼔勵
上諭軍機大臣曰此次攻取格魯瓦覺等處將軍大臣
等鼔勵官兵人人奮戰攻克至險地方殱戮來衝賊
衆甚為欣慰除將軍大臣侍衛官員兵丁等降旨交
部議叙外其頭等侍衛拉布巴爾巴圖魯瑪爾占自
抵軍營久經出力此次又奮勇得傷著加恩賞給副
都統銜其陣亡得傷官兵著阿桂等查明咨部照例
議叙有應行賞給巴圖魯名號者亦即奏聞俟朕加
恩賞給海蘭察倡率官兵攻奪險要木城碉卡痛殺
賊人洵屬超衆額森特原係勁將自派往軍營奮勉
出力凡遇打仗能調度得宜首先殺賊亦屬可嘉從
前曾經賞給海蘭察額爾克巴圖魯額森特丹巴爾
圖魯令改賞海蘭察綽爾和羅科巴圖魯名號額森
特墨爾根巴圖魯名號並著賞海蘭察銀三百兩額
森特銀二百兩現在大兵已圍遜克爾宗著阿桂諭
知伊等令其益加奮勉迅奏膚功受朕重恩
上又諭軍機大臣曰阿桂調度得當可謂善於用兵而
海蘭察額森特尤為勇略超羣是以此一路賊人險
隘俱經官兵攻克遜克爾宗正可乘勝勦取直抵勒
烏圍據稱其地止有一面可以仰攻或當斷其水道
或從拉枯喇嘛寺繞截其後自不難於得手等語就
圖而論拉枯喇嘛寺即在現得格魯瓦覺之旁勢亦
不可不取若先攻克拉枯喇嘛寺即由彼繞擊遜克
爾宗之後甚屬便捷可以一舉兩得阿桂等自必計
出於此也同日明亮奏奎林又將木克什山頂一碉
用礮轟摧殱戮殆衆甚屬奮勉俟將達爾圖一帶碉
卡盡數勦洗壓下再行優叙至前次聞丹巴沃咱爾
赴達爾圖抵禦令明亮聞索諾木亦親来救援丹巴
沃咱爾乃賊中之最狡黠者諸事宜加意嚴防而逆
酋索諾木親至其地賊衆自更為之捨死用力但賊
酋賊目實皆罪大惡極為覆載所不容明亮若能設
法將索諾木丹巴沃咱爾一併俘擒其功實為不小
務須努力為之但大功正届將成尤當動出萬全不
可稍有絲毫罅隙為賊所伺方為妥善將士等亦不
可因屢勝之後志足意滿稍涉驕矜或致疎於防範
同日阿桂豐昇額色布騰巴爾珠爾又奏言查勒
烏圍係賊人要隘舊巢本與噶拉依相等是以賊
酋將遜克爾宗一帶糧食搬往存貯以為死守之
計今仰仗
天威(臣)等大兵已逼賊巢明亮一軍已克宜喜堅碉訊
據投出番人有索諾木帶兵来至勒烏圍欲往宜
喜之說賊酋既併力於此一處則噶拉依之禦備
自應單弱而攻噶爾拉當噶爾拉及昔嶺等處亦
料無多人聚守此時不論何路督兵進勦原可期
其得利但此時努力進攻斷無可分之兵且分一
路官兵又須設一路糧站驛臺轉不免徒稽時日
况(臣)等一抵勒烏圍其凱立葉丹壩官兵更無阻
滯即可將勒烏圍東北一帶寨落逐一掃净而明
亮宜喜之兵下至河濱循河而東至噶拉依賊巢
對過即出馬爾邦庚額特之後與富德絨布官兵
會合便可合搗噶拉依擒渠掃穴早為蕆事奏入
報
聞
八月壬午
上諭軍機大臣曰郭羅克賊番現雖不能滋生他釁然
其人窮狠無依志在乘便竊劫内外商旅頗受其累
而其地相通西藏尤不可不急示嚴懲况郭羅克較
諸番更難化誨其所以不致如兩金川之跳梁者因
現無與索諾木莎羅奔丹巴沃咱爾相類之人故不
敢肆逞萬一有之未嘗不能為害不可不思患預防
阿桂前署總督時曾辦郭羅克之事諒必深知之此
輩兇惡窮番向由地方官轄管而庸劣文武既不能
撫之以理又不能懾之以威當平常無事則縱兵役
作踐視之不啻如禽畜及略為作梗則圖逃避畏之
又不啻如虎狼實為有損無益朕深以此為念并料
索諾木等窮蹙時必逃郭羅克以冀稍緩須臾之死
業已傳諭各路邀截或逆酋竟乘空逸出不可不即
速追擒郭羅克境雖略廣然地勢平坦非若金川之
有險可憑如果逆酋竄往阿桂即當提連勝之兵壓
境擒渠並討郭羅克賊番之罪實為一舉兩得若逆
酋並不逃往則無故移師朕又不肯為此窮兵黷武
之事只可於辦理善後時使之有恩可感有威可畏
庶可以潛消桀驁之心而束之於法度之内方可謂
之一勞永逸
癸未鄂寳顔希深奏言(臣)鄂寳聞將軍明亮攻克
達爾圖山梁一切糧務臺站均須務為籌辦隨赴
宜喜會同(臣)顔希深商酌所有沿途運糧人夫俱
令設淜招募添用其難於雇覓之處即將新到人
夫撥補至分貯各站軍米除陸續供支外尚存米
四千餘石又臬司李世傑禀稱業經酌撥吉地存
米四千石及於打箭爐倉撥米二千石長運木池
更自足供支食其人夫一項先於西路備用人夫
内酌撥此路以資應用兹陸續解到人夫一千九
百餘名(臣)即量為分安附近各站俟將軍明亮統
兵前進即可就近調安新站並據李世傑禀報現
由南路撥夫一千餘名將来足敷應用無庸更費
周章惟是鑄造礮子需用生鉄前因將軍豐昇額
移兵凱立葉所餘銅鉄業經督臣富勒渾調赴西
路今將軍明亮由此進勦每日所需生鉄礮子較
多(臣)鄂寳行知沿途各站如有現存礮子星飛解
運又復商同(臣)顔希深飛咨省局作速派解並札
知李世傑將吉地存貯鉄觔就近撥運現據該處
已酌撥生鉄一萬觔更為捷便再查由達圖山梁
下壓勒烏圍賊巢中隔一河勢須濟渡上年周臾
格江兩處曾製皮船五十隻備用但需時已久不
無損壊(臣)鄂寳昨過格江時面諭站員令其上緊
修理備用復因格江一河下通勒烏圍該處將來
成造船隻所需釘油麻等項亦宜先為預備(臣)等
已札行軍需局速為辦解以備調用奏入報
聞
同日
上諭軍機大臣曰昨阿桂等奏官兵連次克捷現已進
圍遜克爾宗雖有賊人拒守無難破險摧堅徑抵勒
烏圍勒烏圍係賊酋巢穴當必捨死守禦但官兵既
近逼賊巢大勢已失加以官軍勇銳賊酋自難以久
持第恐其情窘計窮相率乞降以冀緩死將軍斷不
可為其所惑稍存姑息金川負恩肆逆罪大惡極自
取滅亡必當明正刑誅以快人心而懾邊徼必官軍
費如許力量始得平定其地不當以受降完結使諸
番無所儆畏且不可留此餘孽復滋後患著傳諭阿
桂等若逆酋索諾木及莎羅弃兄弟等此時諸營求
降惟即擒拏俘獻不得稍有游移並當曉諭諸番咸
知此意至前據脱出番人供稱僧格桑已死金川賊
酋將屍往獻軍營因將軍等不受即埋在遜克爾宗
等語今官兵剋日可得遜克爾宗阿桂到彼時務先
訊明被獲賊番即&KR2505;出屍身辨認明確割取首級解
交文綬于成都暫存俟擒獲逆酋索諾木及莎羅弃
兄弟并賊黨丹巴沃咱爾時俘馘一同解獻至阿桂
攻得遜克爾宗時所有凱立葉之賊或可不攻自潰
倘賊尚存聚其處豈可置之我兵之後著傳諭阿桂
於攻破遜克爾宗之時一面進攻勒烏圍一面令豐
昇額帶兵數千前往凱立葉與五岱官兵兩面夾擊
賊自難於存匿迨攻克凱立葉豐昇額仍帶兵至阿
桂處會攻勒烏圍
丁亥富德奏言據駐守深嘉卜守偹田藍玉報稱
本月十七日有賊三百餘人來奪碉卡田藍玉即
留兵一半防守一面接仗賊見我兵無援即分數
隊前後衝擊千總張正邦把總馬繼武等及巴旺
小頭人則吉四面衝殺自己至申兵斃賊人三十
餘名受傷甚多漸入樹林敗走馬繼武郭連熊久
鳳則吉等越衆窮追馬繼武郭連熊二人胯中鎗
傷郭連熊久鳳陣亡奏入
上諭軍機大臣曰現在阿桂已圍遜克爾宗明亮已攻
克達爾圖即日可抵勒烏圍賊勢窘迫仍敢衝我卡
倫盖欲自露並未窘迫之意深為可恨富德於各處
要隘派兵勦殺甚屬妥善至千張正邦奮勇打仗
斃賊甚多仍能守住碉卡五座實屬黽勉出力著加
恩陞為額外守備遇缺即補仍賞戴孔雀翎把總馬
繼武四面接戰殺死二賊受傷後仍能擊敗賊匪亦
屬超衆出力著加恩授為額外千總遇缺即補巴旺
小頭人則吉從前跟隨將軍阿桂明亮等奮力打仗
此次殺敗賊衆自屬黽勉著賞給千總頂帶並戴藍
翎其陣亡得傷官兵著富德查明造册送部照例賞
䘏
同日五岱奏言(臣)接奉
諭旨將軍阿桂一路已經深入五岱善為防守後路堵
禦賊人(臣)現在凱立葉山梁至達里克山各營&KR1296;
俱擇要地安設賊衆斷不能侵(臣)又親至莫爾敏
山查看谷噶一路及保寧所駐之北山上營栅與
莫爾敏山卡座相隔不遠(臣)相其地勢中間設卡
三座每卡留兵駐守直接保寧駐扎之所則谷噶
凱立葉間官兵已經聫絡賊衆斷難偷越(臣)仍不
時派侍衛官弁晝夜廵查留心堵禦如有賊人滋
擾彼此救應勦殺奏入
上諭軍機大臣曰五岱奏於凱立葉谷噶兩路中間造
卡駐兵所辦甚屬妥善將軍阿桂等業已統兵深入
惟恐後路或有賊人潛来侵擾今五岱自凱立葉至
保寧營卡均已駐兵防守是將軍後路連續相通儘
可無慮五岱所辦可嘉此時惟俟大兵將抵賊巢豐
昇額領兵掃蕩凱立葉後五岱即將彼處之兵酌留
防守其餘者帶往丹壩以禦逆酋奔竄
同日郝碩奏言查西路官兵鹽菜及各站夫役工
食每月約需銀十五萬兩嗣因副將軍豐昇額帶
兵四千五百名來至西路並續添滇兵三千名而
凱立葉官兵糧餉亦歸併西路支領是以每月共
需銀二十萬兩今宜喜軍營副將軍明亮帶兵七
千名與原有官兵合計每月鹽菜並共站夫役工
價又共需銀十萬兩(臣)查每月軍餉自内地解至
楸砥分為兩路一由卓克采運赴北路一由大板
昭運赴西路而自楸砥至桃關尚有十站為西北
兩路運送必經之區向來内地解送餉銀每日或
十萬及十五萬二十萬不等各站均須用夫數百
名雖派有弁役護送而口外山高路險餉鞘既多
難於照應且餉鞘需夫既多則逐日滚運米石自
少必須均勻解送令其並行無碍嗣後内地解運
餉銀俱請酌定每起以五萬為率按日陸續運銀
則解餉人員沿途易于照料而各站運夫不至一
時擁擠即可將所餘夫力多運米石庶軍食更可
充裕
同日郝碩又奏言各站額設人夫向由内地各州
縣照糧派雇指定站所撥差押送到站供役遇有
差務殷繁之時長夫不敷應用即就近雇募客夫
蠻夫以濟緊急辦理以来向無貽悞(臣)自去秋到
營後見蠻夫供役多係攜帶家口并有驢騾在站
居住領運軍糧軍火頗為得力至本年三月農忙
各蠻夫回籍耕種留站者甚少隨將各州縣派委
長夫内有年滿自願留站者飭令該管州縣照例
給予安家銀兩即於換班夫額内扣除以省往還
縻費今秋成已畢沿途復有蠻夫到站(臣)思此項
蠻夫向屬得力而逐日按計背數給與工價口糧
似較省便且蠻夫所帶驢騾每匹可䭾米糧三斛
較之人夫不啻兼程并站指日大兵三路會合需
用軍糧火藥倍增即將此項蠻夫應用無庸力派
里夫致滋内地解送之煩且使之兼程趕運軍需
益加充裕(臣)隨飭各站員加意撫循俾其安心供
役以期得力均奏入
上嘉之
同日富勒渾郝碩奏言現在官兵兩路合圍遜克
爾宗(臣)等隨赴格魯瓦覺軍營將餉道糧運事宜
通盤籌畫查喇穆喇穆山溝本係運糧正路前因
賊人據守山梁是以由登古一帶繞道運供今喇
穆喇穆山梁既全佔據直抵遜克爾宗應即於喇
穆唎穆遜克爾宗適中之牛厰地方安設一站以
利轉輸已將官員夫馬分撥安設惟現在官兵尚
由色淜普一路夾攻勢不得不分頭接濟所有登
古一帶臺站未便遽裁此時應暫以喇穆唎穆站
為總滙之所一由南山梁新安牛厰運供一仍由
北山梁登古等處運供一俟攻得遜克爾宗大兵
合併即可均由牛厰運行其色淜普一帶有無防
駐官兵該處糧臺應撤應留臨時再行酌定奏入
上嘉之
平定兩金川方略卷一百二
