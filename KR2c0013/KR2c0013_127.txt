欽定四庫全書
平定兩金川方略卷一百十九
五月甲子明亮舒常奏言查基木斯丹當噶右手
山腿一道名札烏古上通甲索山梁下至河沿横
絶去路官兵難以仰攻轉須由甲索巴舍什下壓
曲碩木若乘勢掃除巴布里巴克札一帶碉卡搶
佔札烏古山梁則溝内各寨皆可迎刃而解隨於
初三日抽調漢土官兵派令奎林和隆武等昏夜
起程由達爾圖山梁遶行使賊不及知覺約於初
五日分作數路猝行進攻並密札敖成即在甲索
挑派壯勇數百順梁下壓同時夾攻是夜風雨大
作至初六日不止嗣於初六日據敖成禀稱初五
日統兵直扺巴布里山脊碉下旋見大雪復作我
兵勢難再退隨即繞出賊碉後面截住圍攻一面
先將左右卡隘四座立時搶佔其碉内賊人分頭
逃逸被官兵殺死十餘名(臣)等查甲索山勢自最
高峯頂下至沿河綿延三四十里其南面另起山
梁一道更為高峻即名乃當亦係甲索分支所有
殘敗各番俱結聚於此以圖自固(臣)等現擬掃淨
曲碩木沿山一帶賊境即另為設法辦理務期克
此札烏古一道山梁則勒烏圍隔河甚近更不難
一舉成功再查自宜喜克捷以來所得地方甚廣
(臣)等現將後路各要隘自覺木交至宜喜山梁派
令李時擴專管自得楞以上至達爾圖山梁並木
克什巴舍什等處派令董果管理自得楞以下直
至前敵各營盤派令馬彪專管庶分開段落各有
責成而防守益昭慎重奏入
上諭軍機大臣曰明亮等奏攻獲巴布里地方碉卡殺
賊情形敖成於大雪中奮勇攻克賊碉追殺賊衆甚
屬可嘉著明亮等查明出力之弁兵一併咨部議叙
又所奏自覺木交起至宜喜山梁派令李時擴專管
恐尚不足恃宜喜軍營原留馬彪都爾甲帶兵防駐應
令馬彪都爾甲妥協嚴防毋稍疎懈
丁夘富德奏言本月初五日據駐防布咱納副都
統札爾桑報稱本日辰刻有賊番在前敵喊叫將
索諾木兄弟等稟帖夾於樹枝插地遁入碉卡土
兵等取回呈報(臣)譯其禀詞閃爍明係因各路大
兵夾攻甚急設為詐謀搖動我兵恃此路山險欲
賊衆撤往西北兩路以圖抵拒(臣)又近訊得脱出
小金川番民撒木卡供稱逆酋等商議現今西北
兩路大兵甚多攻圍實屬利害惟南路大兵尚少
莫若選派番衆潛往馬尼駱駝溝等處將大兵後
路斷截搶佔糧食火藥再向西北兩路求降自然
必准等語伏思逆酋滅亡在即尚敢逞鬼蜮伎倆
欲行滋擾後路殊堪髮指(臣)已抽撥官兵二三百
名派侍衛章京等帶領前往馬尼駱駝溝後路一
帶協防奏入
上諭軍機大臣曰富德奏抽撥官兵二三百名前往馬
尼駱駝溝一帶協防富德一路現兵甚少只可俟阿
桂明亮等攻克勒烏圍時分兵往會夾攻馬爾邦引
進南路之兵會攻噶拉依自更得力又所奏逆酋索
諾木弟兄遣賊番在卡外喊叫投禀譯出禀詞進呈
今閱其禀内所稱懇求大皇帝在我們地方上也照
西藏一帶安大人官兵等語金川番衆譬猶蟲蟻一
般乃妄思比之西藏佛地況逆酋兄弟罪大惡極斷
難輕宥何得尚冀如西藏之加恩照料是其心不知
悔罪且敢如此措詞狂誕將來蕩平噶拉依不但其
大小頭人不可寬減即散番中之稍覺桀驁者亦當
察明正法以靖凶孽著將此傳諭阿桂等知之
同日富勒渾劉秉恬奏言查楸砥日爾拉大板昭
一帶雖係西路糧運正路但西路兵夫需糧倍多
上年秋冬間(臣)等
奏請開通别思滿一路餉道協供始堪接濟是一路
專供一路軍糧尚須分途協運今以一路分供兩
路恐不足深恃計西北兩路兵夫每日約需米一
千餘石加以軍裝軍火絡繹趕運設專恃日爾拉
一路或有不繼關係非淺且北路之夫仍須添安
西路一經調撥奔涉數百里道路之間零星逃散
恐北路之夫盡歸烏有而西路各站亦難得實濟
況北路卓克采等處久經派定商米現已趕運在
途輾轉改撥倘商夫等觀望不前更不免有夫逃
米失之事(臣)等悉心熟籌兩軍現已會合北路軍
營之糧自應將北路巴爾康從噶克至得楞十五
站盡行裁撤其自卓克采至達斯滿十三站應仍
照舊安設即由腊覺溝孟拜拉接添兩站運交色
木多會合西路俾站夫商米既無庸另事更張而
分路運供尤歸妥速其從噶克一帶所裁夫數添
安色木多以前及新設各站亦屬有減無增不致
糜費奏入
上諭軍機大臣曰前據鄂寳等奏西北兩路大兵會合
所有糧運臺站應行歸併一路已經批准允行今據
富勒渾劉秉恬奏稱請將自卓克采至達斯滿十三
站仍照舊安設等語富勒渾等就情形通盤合計較
之鄂寳所籌尤為周到所有卓克采一帶糧臺著照
所奏仍行酌留並即諭令鄂寳文綬等一體妥為辦
理
戊辰阿桂豐昇額海蘭察額森特奏言查第三條
山腿將至平壩為赤布寨有戰碉七座回環互守
必須攻克此寨則直下河干始無阻碍(臣)等於初
八日寅刻派兵進攻至巳刻未能得手但赤布寨
之北為得思古寨自高而下碉寨雖多若出其不
意不難奪取而既取得思古寨順溝下至瀕河則
噶朗噶及噶爾丹寺亦俱攔截在内與從赤布寨
而下形勢無殊當將官兵酌撤至申酉間沿溝潛
進突然攻搶賊人放鎗抵禦而官兵業已分頭搶
入遂將得思古各寨均行佔住其得思古寨迤而
西北尚有寨落數處初九日乘勢攻獲而五福等
亦從安吉山腿迤邐下攻克取大寨二座因思赤
布寨在山腿盡處形勢甚陡今官兵既克得思古
寨可以抄出其後因於初十日前後合攻將赤布
寨即行攻獲是日各領隊等又即帶兵將噶爾丹
寺南面寨落三處相繼攻克而五岱等又將噶爾
丹寺東面寨落並水碉一併攻得至戌刻風雨雪
霰交作賊人黑夜奔逃官兵設伏防範賊為鎗箭
所斃者不少比至天明即將其寺焚燒以絶奔布
爾邪教至遜克爾宗左手有舍圖枉卡山腿一條
其上碉卡排列聯絡接應(臣)等於初七日派兵六
路進攻該處山梁陡峻樹木叢深初八日丑刻各
官兵潛密無聲分路進發章京巴彦泰等將最上
三碉圍住分頭撲進儘力砍殺賊人無一得脱遊
擊普吉保等攻中間第四碉並碉外木城亦立時
摧破而李文英傳宗孔高□張顯揚分攻第二第
三碉英林等攻丫口上木城並平房二十餘間亦
俱相繼克獲富興成德等又乘勢搶其大碉五座
木城二座但此丫口中間尚有碉卡三座為官兵
下壓所必經一從丫口而下則遜克爾宗之賊勢
必望風奔潰官兵又添一進搗勒烏圍之路查噶
爾丹寺本係金川著名地方而噶朗噶尤為賊人
最大聚落今官兵竭三日四夜之力將噶朗噶一
帶寨落一百十餘處戰碉三十餘座寨房二千餘
間盡行奪獲掃除而噶爾丹寺亦不攻自潰前至
勒烏圍不過數里現在趕緊添拏木柵直至河沿
即與明亮基木斯丹當噶新營隔河相對其榮噶
爾博第八九峯賊雖死力拒守然山上山下皆可
覓路進兵(臣)等相度機宜惟期迅速集事先掃勒
烏圍巢穴以慰
宵旰殷懷奏入
上諭内閣曰阿桂等此次攻克噶爾丹寺噶朗噶等碉寨
將軍參贊調度有方領隊大臣奮勉出力甚屬可嘉
俟即日攻得勒烏圍後一併優叙至在事之將佐弁
兵並著阿桂等查明咨部分别議叙
上諭軍機大臣曰官兵全克噶爾丹寺及噶朗噶各寨
現距勒烏圍不過數里兩路夾攻不能久拒但賊人
平日業將各處糧食什物運往噶拉依恐尚欲恃為
負嵎固守之計今官兵乘勝進攻一得勒烏圍賊衆
必相率竄回噶拉依巢窟現在明亮帶兵近駐河干
若望見隔河賊衆陸續潰竄即當酌用鎗礮在對河
截擊使賊衆無所免脱至該處所有喇嘛黨助逆酋
念經逞術情甚可惡除臨戰殱殪外其餘大小喇嘛
均不應稍存姑息並著將軍等查明應正法者正法
其餘概行鎖押解京聽候訊明辦理
(臣)等謹案大兵攻克噶爾丹寺各碉寨已密邇
勒烏圍自此直至河邊與明亮基木斯丹當噶
新營隔岸相對合力夾擊賊自不支而往來奔
潰急宜遏其逃竄之路我
皇上洞燭軍情以明亮近駐河干望見賊衆潰竄即當
用鎗礮對河截擊使其喙走無由不數日而軍營奏
到籌辦情形一一適如符契師行機要何莫非
宸算先周歟
壬申明亮舒常奏言自巴舍什下掃曲碩木一帶
碉寨官兵暫因雨阻至初七日天氣放晴當即派
兵分為三隊(臣)等由基木斯丹當噶迤西山腿前
進為夾擊之勢其時奎林督率官兵將大戰碉兩
處速行攻克和隆武所攻碉寨賊人捨死衝出希
圖脱圍而逸被殺者亦有十餘名兩路官兵會同
珠爾格德直下溝㡳其納木迪等處賊人紛紛來
援俱由基木斯丹當噶山腿磡下經過被全保隊
内鎗箭所斃者甚多餘俱分竄至初九日夜有賊
百餘人來擾荆州駐防營盤又於十一日夜潛至
茹寨買賣街上搶劫並經我兵迎擊殱戮餘俱逃
竄先是(臣)等准阿桂札西路官兵拏柵直至山腿
盡處而崖磡之下沿河或可行走令於隔河排列
鎗礮攢打使賊人斷絶往來(臣)等當即派令都司
衆神保在對岸趕築礮臺日夜轟摧又派屯土兵
用贊布拉鳥鎗隔河擊打來往賊人兹阿桂已將
噶爾丹寺及左右寨落盡已𠞰洗則茹寨對河賊
已絶迹往來於後路更為嚴密現因天雨滂沱日
夜不止俟少見晴霽(臣)等即當整頓兵力迅速進
攻奏入
上諭軍機大臣曰明亮等奏由巴舍什分路進攻奪取
賊碉所辦尚好賊人當窮蹙之時仍敢夤夜潛出連
擾營卡此時功逮垂成諸宜倍加謹慎勿稍疎懈至
所稱派都司衆神保在對岸趕築礮臺晝夜轟摧并
派屯土兵用鳥鎗擊打籌辦甚是前曾計及官兵攻
打勒烏圍時諭令明亮於隔河用鎗礮截擊以斷賊
人歸路今明亮等所奏情形與朕前旨恰合惟當努
力妥為之至平定金川以後一切善後事宜亦需經
費今諭戶部再撥庫帑五百萬兩此事辦成實屬一
勞永逸雖多費亦所不靳
癸酉
上諭軍機大臣曰前曾諭令將軍等於掃蕩賊巢時將
該處所有喇嘛除在彼正法外其為首及罪大者俱
解京嚴行訊辦金川與綽斯甲布向來俱奉奔布爾
喇嘛教恐綽斯甲布土司念同教之故見將軍欲將
衆喇嘛正法為之求饒莫若將所有喇嘛除臨陣殱
戮外其就擒及投出者俱派妥員管押來京辦理
甲戌鄂寳顔希深奏言(臣)等前此奏請將北路軍
糧改歸西路原以舍遠就近既可不致虚麋即以
此路裁撤之夫撥添西路亦屬易於集事並非以
一路之夫責令運供兩路之糧今接到督(臣)富勒
渾劉秉恬移送奏稿請將達斯滿至卓克采等站
照舊安設并於卓克采添安腊覺溝孟拜拉等站
接運是較之由楸砥大板昭一帶輓運計程已多
四站且現在應裁者僅止十三站而應添人夫轉
有十四站之多是欲期節省轉致麋費臣等親歴
其地公同商酌似應仍照(臣)前奏將此路軍糧改
由楸砥孟谷日爾拉大板昭一帶至密拉噶拉木
取道勒吉爾博得式梯茹寨即可直抵基木斯丹
當噶較為省便奏入
上諭軍機大臣曰前據鄂寳顔希深奏撤站加夫各事
宜業已允行嗣據富勒渾劉秉恬奏將原有糧臺酌
留十三站俾分路運供所籌似更周密是以即照所奏
諭令妥辦今鄂寳等仍請照前奏辦理或果係各站
實在情形或不免拘泥前奏意存迴護富勒渾劉秉
恬如確見前奏存留十三站及添設二站之處供運
萬妥原不必因鄂寳之說輕事更張若鄂寳等所奏
實屬省便當行則又不可偏執己見致悞軍儲要務
總之此事功過皆富勒渾劉秉恬任之如稍有未妥
惟伊二人是問此時俱屬空言難以折衷歸一著阿
桂將富勒渾劉秉恬及鄂寳顔希深兩路奏事之處
孰得孰失秉公據實查奏
乙亥阿桂豐昇額海蘭察額森特奏言查官兵佔
據舍圖枉卡已屬居高得勢自此而下有丫口一
處山勢陡削賊人木城石卡互為聯絡上下俱可
接應(臣)等籌定分兵兩隊當派令總兵成德等繞
越自下截攻遊擊普吉保等從上下壓而富興等
帶兵接續雖雨勢未晴霧氣四塞成德等已於林
箐叢密崖磡欹仄之間步步攀越而行潛抵丫口
以下突起力攻賊人分頭抵禦普吉保等即領兵
衝壓上下合擊士氣百倍立將丫口上下之石碉
八座木城四座悉行攻克其下尚有碉寨二座平
房二十餘間一併搶佔查遜克爾宗在榮噶爾博
山陽第七峯之後恐賊人尚可從榮噶爾博山陽
沿溝來往後路未絶隨派曹順領土兵循山陽而
下放鎗縱火與(臣)豐昇額之兵互為犄角(臣)豐昇
額思官兵將次合圍遜克爾宗賊人必行竄逸又
即分兵三路合力並進賊人勢不能支由寨後牆
穴往外奔竄經官兵緊追擊斃餘俱滚落箐林坡
磡遂將石寨六處石碉十二座平房七處亦皆克
取查由遜克爾宗前抵勒烏圍道路尚遥亦多山
溝間阻(臣)等公同商議榮噶爾博距勒烏圍不過
數里現已於直古腦一帶為併力進攻之計其第
三條山腿必須於逼近賊人處所添拏木柵直至
河邊始可酌撤後面之兵以供前進之用今自十
四日酉刻(臣)等督率官兵已將第三條山腿上之
柵均行拏起並將五岱等勒吉爾博之兵撤至第
三條山腿換出(臣)海蘭察額森特之兵併力前進
至榮噶爾博之第八九峯地形既險守禦更堅(臣)
等一面令烏什哈達循梁拏柵近逼用礮轟其正
面碉卡以資牽綴又相度第八九峯下小山腿上
之各碉卡雖亦地險而堅若從半山拏柵踰溝前
進用礮轟摧尚可攻克得其一處即可斜上八九
峯後攻搶巴占地方則不但八九峯之賊不能復
守即前抵勒烏圍亦更無阻碍現將應用木植砍
伐運往將次敷用即於日内相機進取奏入
上諭内閣曰遜克爾宗一帶我兵攻取年餘尚未得手
若不將此處攻克後路䆒未掃淨今豐昇額全行奪
取實為奮勉出衆豐昇額乃額宜都巴圖魯之孫其
果毅公爵即係額宜都傳襲前將軍兆惠因平定凖
噶爾回部曾於公爵上加封四字今豐昇額能繼其
祖著於果毅字下再加繼勇二字以示優奬
上又諭内閣曰阿桂等奏攻得遜克爾宗碉寨甚多現
籌從榮噶爾博進兵直搗勒烏圍賊巢所辦甚好遜
克爾宗為金川緊要後路今將所有碉卡盡行攻克
則西路官兵後路更覺清肅深為欣悦此次攻碉得
勝係豐昇額帶兵奮勇所致甚屬可嘉已另降諭旨
優奬總兵成德遊擊普吉保亦俱勇往超羣各立功
績統俟攻得勒烏圍時交部一併優叙遊擊普吉保
著加恩以副將用遇缺即補其餘在事出力之將佐
弁兵並著阿桂查明交部議叙
上諭軍機大臣曰阿桂等奏自榮噶爾博由直古腦一
帶拏柵下壓固屬得勢但閱圖内情形若由赤布寨
至冷角寺沿河直進逕抵勒烏圍似較直捷著詢問
阿桂此旨到時如勒烏圍尚未攻克或照此籌辦如
何又曹順屢次出力自應格外加恩除交軍機處以
總兵記名外著傳諭阿桂如軍營遇有總兵缺奏請
陞補
丙子
上諭軍機大臣曰噶爾丹寺為金川第一大廟喇嘛衆
多莎羅奔在彼聚集念經已久意在詛呪官兵其地
必有鎮壓之物阿桂等當留心察驗於寺基内外及
附近方圓地面如有可疑形迹即行刨挖刨得鎮物
即速投之水火以破其法此等原屬邪不勝正本無
能為今若掘發而盡除之自足使人心暢快設或無
實跡可憑即將寺内外地皮刨起數尺遇有木石等
物形迹可疑者悉行取出焚燒亦足以釋衆人之疑
而壯其膽於進兵自更有益
六月辛巳明亮舒常奏言查甲索下山腿直插河
流横截去路若從敖成所駐頭敵統衆前進彼處
林密山深後路極為散漫非現有兵力所可輕試
是以擬從曲碩木下壓即可徑攻扎烏古山梁以
圖佔據形勢今賊番既已防備甚嚴一時難以覓
閒自沿河而往則基木斯丹當噶迤邐而下尚有
旁分山腿一道賊番卡隘周密即使繞過山腿而
向南一帶平坡數百處碉房寨落錯布其間官兵
四面受敵惟查另有額爾替一山上與基木斯丹
當噶相連下界平坡如能攻克則克爾瑪斯㡳葉
安等處皆已失其險要但賊人在此山頂前則設
立石城周圍木柵其外深挖濠溝旁有戰碉擁衛
其後復安大石卡戰碉各一座為併力聚守之計
(臣)等察看情形非力取此地不能得手隨派德赫
布等由右手壓梁以防曲碩木賊人救援之路舒
景安等由左手壓梁以防克爾瑪斯底葉安賊人
救援之路隨令和隆武等攻其前奎林等攻其後
於十九日黎明分隊前進和隆武所領官兵呼聲
並起搶近石城賊衆鎗石如雨遊擊范宜申當即
陣亡我兵力攻愈急奪取兩碉賊番全行殺斃其
時左右兩旁之賊捨死來援俱為德赫布舒景安
等四面截殺旋即潰竄至奎林所攻石卡戰碉因
賊番救援愈聚愈多俱竄入碉内抵死拒守攻至
未刻(臣)等恐致多傷令官兵撤回其所得地方趕
拏木城派兵駐守現運大礮轟摧未得之碉卡俟
少有殘毁即乘勢搶奪由此下拏木柵十五六座
即穿過平坡搗其腹心無難立破奏入
上諭軍機大臣曰明亮等進攻額爾替山梁搶奪石城
碉座並痛殱賊衆雖未能即行攻克亦足以壯官軍
聲勢而破賊人之膽此次和隆武所領之衆尤為出
力明亮當查明記檔俟攻得勒烏圍一併交部議叙
至遊擊范宜申身冐鎗石踴躍直前以致陣亡甚為
可憫著查其有無子嗣另行加恩現今大功告成在
邇凱旋後當照平定準部回部之例於紫光閣圖畫
功臣像並繪戰圖以垂示永久番地山川險隘之處
未能悉其形勢難於著筆著傳諭阿桂將節次打仗
攻獲之賊寨如近時攻得之遜克爾宗及前此攻得
之谷噶喇穆喇穆色淜普康薩爾木思工噶克等及
明亮一路之達爾圖至茹寨一帶凡有經將士等實
在出力奮勇𠞰殺而得者查明各畫一圖並將帶兵
大臣及勇銳將領於圖内注明附便進呈俟朕閱定
同日明亮舒常又奏言綽斯甲布革布什咱兩處
頭人土兵自進攻得楞以來出力者甚衆此次搶
奪額爾替地方復爭先競奮其尤為出色者有綽
斯甲布頭人僧格爾結革布什咱頭人松邦租普
已賞戴花翎革布什咱頭人勒爾悟結已賞戴藍
翎其餘尚有出力者俱量加土千總把總職銜以
示鼓勵奏入報
聞
平定兩金川方略卷一百十九
