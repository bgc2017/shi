弇山堂别集卷十六
明王世貞撰
竒事述叙
余既有異典盛事二述矣異典者遘之自人主者也盛
事者遘之自天者也盛事之遘無非媺已異典之遘媺
居十九疵亦居一已乃復有遘之自天而不可言盛遘
之自人而不可言典或人與事之巧相符者或絶相悖
者為其稍竒而不忍遺之别錄成卷以備虞初春明之
一采故不敢稱稗史也
竒事述一
再登大位
英宗以正統己巳北狩居塞外者一年還稱太上皇居
深宫者七年以丁丑復辟復稱皇帝者八年凡再即大
位再紀元一稱太上皇崇卑顯晦更遞嘗之千古所無
再立東宫
憲宗以正統己巳册為皇太子景泰壬申降封沂王天
順壬午復册為皇太子凡再錫名三膺册一為親王再
正青宫近代所無
魯府二事
魯荒王太祖第十子封一歲而王王二十年而卒以卒
之歲生一子曰靖王有賢名在位六十四年夀七十九
嘉靖末郡王見在十餘位將軍以下至中尉及未名者
四百餘位王女亦數百人此一竒也荒王聰敏好學蚤
卒高帝以其好内服丹而諡之荒最後端王名麗丹書
其淫虐之狀聞天下而諡之端此亦竒也
國封相同
三吳王高帝初封時已與張士誠同至洪武初復封周
定王建文初復封允熥
兩徐王洪武初贈太后父馬公建文初封允□
兩漢王洪武中肅莊王初封永樂初封高煦
兩趙王洪武初封杞薨永樂初封簡王
兩衡王建文初封允熞成化中封恭王
兩榮王景泰中德莊王初封成化中封莊王
兩衛王洪武中遼簡王初封洪熙封恭王
兩高唐王一德府厚&KR3260;一衡府厚煐
兩汝南王俱周府一削爵有燉一子垗
兩棗陽王一襄府祁鉦一代府成釨
兩寧陽王一衡府載垿一正德贈張懋
兩東甌王一魯府當泚一國初贈湯和
兩寧河王一晉府美堛一國初贈鄧愈
兩齊東王一漢府瞻坪一衡府厚炳
兩昌樂王一漢府瞻垶一衡府載堭
兩德平王一瀋府胤榳一徽府載塛
封爵相同
兩信國公吳元年徐達洪武湯和
三定遠侯洪武王弼天順石彪嘉靖鄧繼坤
兩懷遠侯洪武曹興嘉靖常玄振
兩保定侯永樂孟善天順梁珤
兩安平侯永樂李遠嘉靖方銳
兩武清侯景泰石亨萬歷李偉
兩新建伯永樂李玉嘉靖王守仁
兩忠勤伯洪武汪廣洋洪熙李賢
兩順義伯洪熙元年金順成化二年羅秉忠
兩安平伯李遠子安方銳子承裕
兩惠安伯永樂金玉宣德張昇
兩武清伯景泰石亨隆慶李偉
兩寧遠伯景泰任禮萬歷李成梁
兩黔國公為沐晟吳復一封一贈
兩潁國公為傅友德楊洪一封一贈
兩涼國公為藍玉吳瑾一封一贈
兩昌國公為張巒及巒子鶴齡一封一贈
贈爵相同
三涇國公永樂陳亨天順陳瀛正德周能
兩鄖國公洪武廖永安正統張信
兩蘄國公洪武康茂才康鐸父子各以功贈
兩蔡國公洪武張德勝永樂徐忠
兩滕國公洪武顧時永樂孟善
兩沂國公洪武金朝興永樂袁容
兩漳國公永樂王聰正統鄭亨
兩安國公天順孫忠萬歷李偉
兩榮國公永樂姚廣孝及張玉初贈
三高陽侯俱洪武李信李志高李繼先贈同姓尤竒
兩東海侯俱洪武徐公輔陳文贈
王公國封相同
高皇帝初建十王如秦晉燕周楚齊蜀魯六公如魏韓
宋衛之𩔖皆大國蓋不欲相犯也而其後有不能盡然
者豈勢耶抑當事者不能詳考耶
太祖初封豫即代簡王又為公俞通海贈國
封郢靖王又為公馮國用贈國
封韓獻王又為公李善長封國
初封衛王即遼簡王又為公鄧愈封國
仁宗封梁莊王又為公胡顯封國
滕懷王又為公顧時贈國
衛恭王又為公鄧愈封國
贈寧國公王真又為獻王封國
英宗封許悼王又為公王志贈國
贈安國公孫忠又為惠王封國
景帝初封沂王即憲宗又為公金朝興袁容贈國
初封榮王即德莊王又為公張玉姚廣孝贈國
憲宗贈寧國公陳瀛又為獻王封國
孝宗贈寧國公周能又為獻王封國
封涇簡王又為公陳亨蔣貴贈國
世宗初封裕王即穆宗又為公張軏贈國
封景王又為公李讓贈國
贈潁殤王又為公傅友德封國
今上初封潞王又為公張武贈國
王侯郡邑相同
高祖封六安王轉兒又為侯王志邑
封江夏王孟炬又為侯周德興邑
封臨淮王興祖又為侯李性邑
太宗封宣寧王遜炓又為侯曹良臣邑
封昌化王仕燂又為伯邵喜邑
宣宗封湯隂王祁□又為伯郭資贈邑
封潁川王子墟又為侯傅友德邑
英宗封平鄉王祁鏓又為伯陳懷邑
封永城王載圻又為侯薛顯邑
憲宗封順昌王見□又為伯王佐邑
封安昌王膺鋪又為伯錢承宗邑
武宗追封寧陽王張懋又為侯陳懋邑
世宗封新寧王鼐鈞又為伯譚忠邑
封新昌王盤炷又為伯唐雲邑
封慶陽王謨墊又為伯夏儒邑
封會昌王弼棟又為侯孫繼宗邑
封德平王胤榳又為伯李銘邑
封新昌王厚燇又為伯唐雲邑
封慶雲王厚燦又為侯周夀邑
封惠安王厚煦又為伯金玉張昇邑
穆宗封保定王珵坦又為侯孟善梁珤邑
今上追封定襄王朱希忠又為伯郭登邑
大臣姓名同
五張信一永樂隆平侯一弘治彭城伯一宣德兵部左
侍郎又洪武有狀元侍讀及孝子尚寳卿
四張泰正德二人一以南右都為戶部尚書一為總制
右都御史俱贈太子少保成化二人一至都督同知為
名將一任翰林修撰為名文人
三王真一洪武都指揮使追封臨沂侯一永樂金鄉侯
追封寧國公復有都督同知為遼東總兵
三吳良一洪武江隂侯一正統都督同知一成化都督
同知
三李敏一洪武工部尚書一景泰戶部尚書一成化戶
部尚書
三石璞一洪武右侍郎一永樂由御史至按察使一宣
德由御史至景泰為太子太保兵部尚書
三劉璋俱弘治一太子少保工部尚書一右副都御史
一都督同知
三王榮俱景泰一南京太僕卿一大理少卿後復姓趙
至尚書一都督僉事
三李瑾一成化太子太傅襄城侯一正德都督僉事一
嘉靖征西前將軍都督僉事
三李浩一洪武刑部侍郎一景泰南京工部右侍郎一
成化禮部尚書
四張鳳一洪武行中書省參政一天順戶部尚書一正
德右副都御史一嘉靖總督宣大偏保右都督
三李賢一永樂忠勤伯一宣德豐城侯一成化少保大
學士
三王佐一永樂順昌伯一正統戶部尚書一正德南京
工部尚書
三張瓚成化二人一戶侍郎一襲封惠安伯嘉靖一人
少保兵尚書
四王綸俱正德俱有才名其二人同歲為副都御史一
撫湖廣一撫大同一以御史遷按察副使一至江西右
參政名甚盛而為寧王偽尚書伏法
三白玉成化二人一右都督一都督僉事正德一人右
都督
兩汪同俱洪武一吏部侍郎一都督同知興祖初名
兩郭子興一高帝舊帥滁陽王一洪武中鞏昌侯
兩朱榮一洪武一永樂俱都督
兩李素一洪武御史中丞一洪熙右副都御史
兩黃琛一洪武駙馬都尉中都正留守一成化南京戶
部右侍郎
兩吳禎一洪武靖海侯一成化都御史
兩趙新一洪武山西右布政使一景泰吏部尚書
三劉寧一洪武一成化俱都督一嘉靖右都督
兩陳文一洪武都督僉事東海孝勇侯一成化大學士
莊靖公
兩王博俱洪武一中書平章政事一廣東右參政
兩王平一洪武右都御史一永樂交阯右布政使前右
僉都
兩李泰一洪武戶部尚書一成化詹事府詹事兼學
士
兩陳清一洪武都督封合浦侯一弘治南京工部尚
書
兩金忠俱永樂一兵部尚書贈少師一太保封忠勇
王
兩陳亨俱永樂一右都督追封涇國公一左都督贈封
成武伯
兩張興俱永樂靖難功臣一都督僉事一安鄉伯
兩蔣驥一永樂禮部尚書一弘治定西侯
兩陳夀一永樂工部左侍郎贈尚書一正德南京刑部
右侍郎以致仕進刑部尚書俱有諡名德亦相𩔖
兩陳瑛一永樂左都御史一正德都督同知
兩吳江一永樂總兵一弘治總兵
兩李英俱宣德一達官會寧伯一都督同知
兩陳智一宣德榮昌伯一正統右都御史
兩劉昭一宣德都督一成化太子少保戶部尚書
兩劉璉一宣德戶部左侍郎一成化太僕寺卿
兩張本一宣德太子賓客兵部尚書一弘治都察院右
副都御史
兩程富一宣德由教授陞御史至尚書一正統由布政
司檢校陞提學御史至僉事
兩顧佐一宣德掌都察院事右都御史一正德初戶部
尚書贈太子太保
兩張駿一宣德都御史一正德工部尚書直文淵閣
兩張昇一宣德惠安伯一弘治太子太保禮部尚書
兩張㫤一正統彭城伯一天順太平侯
兩張輔俱正統一嗣封彭城伯一太師英國公
兩宋傑俱景泰一西寧侯一右副都御史
兩劉清一景泰刑部右侍郎一成化總兵右都督
兩王通一景泰都督同知前成山侯一弘治右都督
兩李錫一景泰太子少保通政使一隆慶總兵官都督
同知
兩劉聚一景泰左都督一成化左都督寧晉伯
兩韓福一景泰左副都御史一正德戶部左侍郎
兩李棠一景泰刑部左侍郎一隆慶南京吏部右侍
郎
兩楊鼎俱景泰一為山西左布政一為戶部侍郎後至
尚書
兩趙榮俱天順一忻城伯一工部尚書
兩陸釴俱榜眼一天順甲申一正德辛巳二科俱非正
歲而相去僅踰一甲子
兩李文俱成化一高陽伯一都督同知
兩李震俱成化一興寧伯一兵部左侍郎
兩吳琮俱成化一襲廣義伯一襲清平伯
兩張鵬俱成化一太子少保兵部尚書一都督僉事
兩王信俱成化俱都督同知
兩吳節俱成化一太常卿兼翰林院侍讀學士一都察
院右副都御史
兩馬昂一成化太子少保戶部尚書一正德左都督
兩李和一成化南京戶部右侍郎一嘉靖駙馬都尉
兩毛倫一成化左都督一弘治通政司通政使
兩李本一成化南京禮部尚書一嘉靖少傅大學士
兩吕本一洪武吏部尚書建文外大父懿文太子妃父
也一即李本改姓
兩韓文俱弘治俱字貫道一都察院右副都御史一戶
部尚書
兩徐溥俱弘治一永康侯一少師大學士
兩王道一弘治都察院右副都御史一嘉靖吏部右侍
郎
兩劉忠一弘治右副都御史一正德少傅吏部尚書武
英殿大學士
兩張海一弘治兵部左侍郎一正德都督同知
兩謝綬一弘治南京禮部尚書一正德右副都御史
兩王憲一正德襲封靖遠伯一嘉靖太子太保兵部尚
書
兩張縉一正德南京戶部尚書一嘉靖都察院右副都
御史
兩許國一正德左都督一萬歷少保武英殿大學士
兩彭澤俱嘉靖一少保兵部尚書一太常寺卿
兩陳儒俱嘉靖一泰寧侯一都察院右都御史
兩胡松俱嘉靖一工部尚書一吏部尚書
兩吳山俱嘉靖一刑部尚書一少保禮部尚書
兩孫應奎俱嘉靖一戶部尚書一都察院右副都御史
又相繼為給事中以言事貶
兩張岳一嘉靖一萬歷俱侍郎
兩劉文俱嘉靖一都督同知一寧晉伯
兩陳璋俱嘉靖一刑部左侍郎一工部左侍郎掌鴻臚
寺
兩劉璽俱嘉靖一都督僉事山西總兵一宣府巡撫副
都御史
兩何鰲俱嘉靖左布政使其一至刑部尚書
兩張鎬俱嘉靖一副都御史一僉都御史
兩陳瓉俱隆慶三年同時一光禄卿後為左都御史一
太常少卿後為刑部左侍郎
兩陳于陛萬歷十八年一為詹事學士一為左副都御
史班正聯立
成化間萬通奴錦衣指揮徐達與中山王同
英國公張輔彭城伯張㫤同為勲戚重臣朝夕共事而
㫤名其子曰輔與英國公同尤不可曉
正德中太師鎮國公朱夀者蓋上所托名也然國初亦
自有舳艫侯朱夀
國初會稽縣知縣鄒魯以政最入為大理寺丞弘治中
御史鄒魯當遷大理寺丞不得恨刑部尚書何喬新薦
其郎中奪之劾喬新謫山隂縣知縣山會皆紹興附郭
縣也
宣德初命工部尚書黃福册兵馬副指揮黃福女為郡
王妃上好竒多戲或有意為之也
景泰初翰林院修撰王振恥與太監振同名請改為恂
景泰末司禮太監張永與于少保同禍而正德中司禮
太監張永誅逆有名相去正一甲子俱嘗總督十二營
成化間妖人千戶王臣僇於市翰林侍講學士王臣恥
與同名上疏請更之不許
正德末江西按察副使副總兵都督僉事俱張祐按張
祐為兵備時與總兵同事有功後一至都督同知一至
布政使尚同事
正德末御馬監太監張忠同監督團營軍務至嘉靖初
以罪革貶而藩邸中貴張忠亦陞御馬監太監代領團
營不知者以為一人也
金吾左衛指揮使楊善自陳景泰間從事尚膳監凡聞
内臣密謀必逹於忠國公石亨上自沙漠還南内皇太
后時時來省王誠舒良欲留錮之臣得其謀以逹内臣
劉成啓太后遂不至詔進一官為都指揮僉事是時與
興濟伯為兩楊善同預奪門者也
同年一榜同姓名者多不可紀余所知辛丑有兩張洽
俱浙江人丁未有兩林一新俱福建人乙丑有兩陳王
道俱吾鄉人每投刺以邑里自别兩林又同為戶部主
事以至員外郎郎中僉事參議副使俱同其一林始卒
而一林仕至布政使又景泰及嘉靖初俱有吏科給事
中毛玉俱利口言事官俱不甚顯
成化中有兩王濬同時為監察御史其一以掌院威寧
伯王越薦超拜右僉都御史其一坐累出知山西石城
縣以發落誤語累殺強盜家屬多為西厰所發凌遲處
死于市
正德十二年吏科論劾四川巡撫都御史馬昊兵科論
劾守備都指揮亦馬昊同日報聞
嘉靖中刑部郎中徐學詩兵部主事徐學詩俱有聲郎
署間後兵部改名曰學謨貴至禮部尚書刑部以論列
大相為民後起南通政參議尋卒贈大理寺右少卿
嘉靖丁未以後連三科有李春芳其一狀元少師一至
知府一至左給事中
王三錫王三接同名者至多而官皆不甚顯不能踰方
面余族人有之崐山陳王道與陳王道同舉進士年亦
相若而一止南道御史一止工部員外郎其官皆失於
庚辰春萬歷十一年中御史有兩李植封事傳遠近不
能辨
嘉靖兩廣總督尚書蔡經又副總兵都督僉事張經成
功後蔡經復張姓同
余嘗於古跡中見洪武有周鼎字伯器而正統亦有周
鼎字伯器俱博雅有文名前後幾不可辨
父子同名
古有父子同名余嘗記之矣國朝唯劉忠武侯事尤異
忠武父名江為戍卒死忠武仍其父名不易累戰功至
左都督佩大將軍印猶與其父同名後封廣寧伯始更
名榮封未幾而卒
叔姪名位事體相同
潘珍與從子旦壬戌乙丑登第珍以兵左侍理部事旦
以兵左侍督兩廣同歲議安南忤旨歸珍戊申卒年七
十二贈右都御史旦己酉卒年七十四贈尚書
兄弟名位事體相同
許誥許讃皆吏部尚書進子以避父嫌同日誥由給事
中改翰林檢討讚由御史改編修後復以父累同日外
謫誥為判官讚為知縣尋再起累官誥為南戶部尚書
讚為戶部尚書中間誥由九列一轉翰林侍讀學士讃
最後自太宰為文淵閣大學士
張禴張禬兄弟也其年事科第俱相近正德中禴以刑
部郎中禬以刑科都給事中俱改御史查盤禴遷太僕少
卿遂轉僉都御史禬為大理寺丞逆瑾敗俱為言官所
劾禴謫禬無恙後禬累官至右副都御史禴亦累遷舊
官以卒郎中都給事改御史非故事也而禴禬兄弟以
一時得之亦甚異矣
吳良吳禎俱以老成為將少汗馬勞為高帝所重良封
江隂侯追封江國公禎封靖海侯追封海國公俱特進
光禄大夫良上柱國禎左柱國中間良以指揮使入都
督僉事遂封侯禎以侯一出領指揮使
詹許父子
國初詹同以翰林院承旨兼吏部尚書綰二綬蓋侍從
與六卿之長也其子徽以吏部尚書兼左都御史亦綰
二綬蓋六卿三法司之長也後許進與子讚俱為吏部
尚書復與子論俱為兵部尚書蓋盛之極而竒者也
吳聘君父子
吳聘君與弼之父溥俱有文學行誼溥會試第一廷試
二甲第一授翰林編修歴官三十餘年僅至國子司業
六品年六十八而卒與弼居田間不仕年六十八召至
京即授左春坊左諭德五品又聘君名滿天下而溥以
會元高第人不知之如王文成守仁之父華以狀元至
太宰而人亦知有文成而不知華也
孿生子同顯
孟麟孟鳳者初臧姓王楠王楊者皆孿生而麟至右布
政使鳳至尚書内外二品楠至南鴻臚卿楊至右布政
使官序略相當又戊午舉人顧合璧聯璧其父四舉胎
八子與周八士同
二相公子科第
嘉靖甲辰翟文懿鑾居首揆二子試中書舍人汝儉貢
士汝孝俱登第當讀卷上疑之為啓封則汝孝果在首
甲汝儉亦進呈因而抑之後給事中王交等言其弊上
大怒勒文懿死汝儉汝孝俱除名萬歷丁丑江陵公首
揆次子嗣修登第既進呈上亦啓封特擢為第二人庚
辰叔子懋修復登第進呈上復啓封特擢為第一人而
伯子敬修亦前列所遇之不同乃爾其後俱削籍却同
二死節同月日
正德江西按察副使周憲死寇難其子死之嘉靖江西
按察副使汪一中死寇難其妻亦死之同以閏六月二
十六日俱贈官賜祠以節孝配享
二陳中宫父
世宗中宫皇后陳氏父萬言起諸生封泰和伯穆宗中
宫皇后陳氏父景行起諸生封固安伯而后皆無子後
卒俱贈太子太保
山西二國戚
嘉靖壬辰第一甲第二人孔天胤以國戚授陜西按察
僉事遷提學副使至右布政使丁未第二甲第一人亢
思謙改庶吉士授編修國戚事始覺得遷提學副使至
右布政使皆以不得意功名去官皆晉人皆有詩文名
豪飲喜客相甲乙
正德萬歷三相
高少師拱病榻遺言謂萬歷改元謀欲去司禮太監馮
保而張少師居正為次輔與保善第三輔高宫保儀言
天道六十年一周正德初劉少師健與謝少傅遷謀去
司禮太監而次輔李少師東陽泄之瑾劉謝俱不勝罷
去蓋劉與高皆河南人李張皆湖廣人而謝與宫保皆
浙江人也俄高少師逐宫保尋卒張亦獨留異哉
常熟二祭酒
弘治辛亥李傑世賢以左庶子脩實錄將完陞南京國
子祭酒奏成加俸一級萬歷丁亥趙用賢汝師以右庶
子修會典將完陞南京國子監祭酒奏成加俸一級二
公皆常熟人相去垂百年事體無一不同者
南北大臣之異
偶閱丁亥夏縉紳便覽見六部尚書吏部為楊公巍山
東海豐人戶部為宋公纁河南商丘人禮部為沈公鯉
河南歸德人兵部為王公一鶚直隸曲周人刑部為李
公世達陜西涇陽人工部為石公星直隸東明人蓋皆
北人也又通政司張公孟男河南中牟人大理寺為賈
三近山東嶧縣人蓋皆北人也惟都察院左都御史吳
公時來浙江人然二月前為辛公自脩又河南襄城人
而總督倉場左侍郎為胡公執禮陜西永昌人戎政尚
書傅公希摯直隸衡水人又皆北人也至於内閣大學
士中極殿則申公時行直隸吳縣人建極殿許公國直
隸歙縣人武英殿王公錫爵直隸太倉人詹事府掌府
少詹事趙公志皋浙江蘭溪人翰林院掌院詹事兼學
士徐公顯卿直隸長洲人教習庶吉士吏侍兼學士朱
公賡浙江山隂人禮侍兼學士張公位江西南昌人南
院掌院諭德習公孔教江西廬陵人國子祭酒田公一
雋福建大田人南國子祭酒趙公用賢直隸常熟人皆
南人也其南北人之異任蓋自古所無者
兩年來南京六部尚書兵部楊公成吏部陸公光祖禮
部王公弘誨工部李公輔都察院耿公定向刑部則世
貞通政司則余公懋學大理卿張公檟侍郎吏部則趙
公志皋戶部則顧公養謙禮部則趙公用賢兵部則王
公用汲刑部則朱公天球亦皆南人
弇山堂别集卷十六
