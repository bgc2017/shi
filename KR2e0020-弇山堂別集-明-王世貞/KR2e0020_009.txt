弇山堂别集卷九
明王世貞撰
異典述四
勲臣總省府臺
洪武中詔太師韓國公李善長曹國公李文忠總理中
書省大都督府御史臺事後命韓公專理臺事曹公亦
出鎮
勲戚理文職
永樂初以北京行部尚書缺請特詔駙馬都尉李讓兼
領再命讓領北平布政司事又洪武中命汝南侯梅思
祖掌雲南布政司事駙馬都尉王恭兼福建行省參政
勲戚理太學
洪武中上以公侯子弟在太學者多驕慢不習訓詔曹
國公李文忠提督國子監又二十九年署國子監學正
吴啟言國子師生例以太學優劣分隸六堂邇來皆無
甄别高下不分無以激勸宜考第如例上命魏國公徐
輝祖率禮部翰林院官詣監考試諸生等第吏部以次
錄用
文臣掛將軍印
正統中王靖遠驥以兵部尚書征湖貴苖充征蠻將軍
成化中王威寧越以左都御史出征充平胡將軍守大
同充征西前將軍改鎮延綏充靖虜副將軍俱掛印
文武二銜
洪武初張彪以統兵元帥兼知全州王玉以副元帥兼
州同知吕兼明以義兵元帥兼知永康縣陳從貴以帳
前總管兼知東陽縣王道同兼知永康縣胡深以右司
郎中兼吴王府參軍總處州兵汪廣洋以左司郎中兼
驍騎衛指揮馮勝以右都督兼詹事府詹事中書省參
政鄧愈兼僉行樞密院又以征戍將軍兼左諭德征西
將軍湯和兼左諭德華雲龍以都督同知兼北平行省
參政丁玉以廣西行省參政兼本衛指揮使耿炳文以
陜西行省參政兼秦王府武傅曹興才以山西行省參
政兼領太原衛指揮事郭雲以南陽衛指揮使兼知南
陽府吕文燧以永康翼左副元帥兼知縣
勛戚公侯以下帶師傅不可言文武二銜也若都督雖
帶銜亦宜附紀景泰中太子太保都督僉事張輗成化
中太子太保左都督趙勝嘉靖中太保太子太傅征西
將軍大同總兵官周尚文太子太保征西將軍左都督
大同總兵官梁震太保兼少傅左都督掌錦衣衛陸炳
太保兼太子太傅左都督掌錦衣衛朱希孝盖祖宗朝
都督有勞寧封流伯而不加保傅典制一變也後累加
遼東總兵官左都督李成梁太保兼太子太保薊鎮總
兵官左都督戚繼光少保兼太子太保錦衣衛掌衛事
左都督劉守有加太子太保太子太傅
武臣贈官得師傅者尤少嘉靖中梁震贈太保岳懋贈
少師李淶殷尚質楊照王治道贈少保隆慶初周尚文
贈太傅皆總兵也萬歷初朱希孝贈太傅則錦衣也
文臣理武職
天順中楊善以禮部尚書改掌左軍都督府成化中王
威寧越以左都御史改掌前軍都督府仍總五軍營兵
提督團營操練俱帶伯爵
武臣理文職
洪武中大將軍徐達以衛鎮撫吴勉權大都路知府又
起用致仕百戶楊山署掌芒部軍民府
武臣改文
洪武帳前總管王道同為義烏知縣荆州衛指揮使蔡
僊為廣西行省參政元帥單安仁為按察副使再以瑞
州守禦千戶為將作卿管軍鎮撫薛祥進都漕運使十
四年起致仕鎮撫張真拜兩淮都轉運鹽使司運使按
張真者錦衣衛鎮撫後調太倉余於其家得御寶勘合
驗之則山東布政使司左布政也其制亦與今憑文不
同十五年起致仕南陽右衛百戶吴權為福建布政使
司右布政使濟寧左衛鎮撫胡溥為山東布政使司右
布政使濟川衛百戶周景為左參議永平衛百戶范誠
為右參議宣武衛百戶張端為山西布政使司左參政
永清右衛千戶王福為參議永平衛百戶劉清為右參
議龍驤衛百戶張林為廣東布政使司左參政南昌衛
所鎮撫江崇為右參議羽林左衛百戶龍德為浙江布
政使司右布政使周先為四川布政使司左布政使徽
州守禦所百戶周良為陜西布政使司右布政使又以
散騎舍人耿瑄為尚寶司卿十八年改陜西都指揮楊
貴為河南左布政使天策衛所鎮撫歐陽相佐為四川
布政使司左布政使水軍衛所鎮撫馮翼為右布政使
致仕水軍左衛鎮撫張貞為湖廣布政使司左布政使
(此張貞非前張真也)處州衛所鎮撫陳蠡為右布政使廣武衛所
鎮撫左傑為江西布政使司右布政使府軍前衛百戶
周良為山東布政使司左布政使武德衛鎮撫馬淵為
福建布政使司右布政使羽林右衛鎮撫蔣彛為廣西
布政使司左布政使又宣武衛鎮撫徐麟為河南府同
知以戰功進知府又以韃靼指揮使安圖為刑部尚書
元降將索諾木結為治書侍御史約爾珠為左副都御史
和克齊為工部右侍郎
永樂百戶劉泰改建寧府通判至禮部員外郎
成化中錦衣衛百戶何瑾為尚寶司丞府軍前衛副千
戶于冕改兵部員外郎
文臣改武
洪武中中書左丞吴宏左遷親軍指揮使中書右丞兼
右詹事趙庸江淮參政傅友德俱陞同知大都督府行
省平章李文忠改左都督江西行省參政汪興祖陞都
督僉事左司郎中單安仁改守禦千戶大都督府斷事
脱列伯陞驍騎右衛指揮僉事太僕寺卿商暠為中府
都督僉事子敬復以太僕卿為大同衛指揮僉事九江
知府丁玉陞都衛都指揮溧水知縣郭雲陞南陽衛指
揮僉事燕府左相費愚為中護衛指揮使尚寳司丞楊
能陞都指揮使尚寶卿耿瑄仍陞前軍都督僉事尚寶
卿徐膺緒陞大同衛指揮僉事雲南鶴慶府知府董賜
為雲南前衛指揮僉事
永樂初燕府紀善李賢陞都指揮僉事保定府同知朱
真陞中衛指揮同知雜造局大使宋得陞羽林前衛指
揮僉事陵川訓導劉泰陞百戶
洪熙中鴻臚少卿喀達克陞錦衣衛光祿寺署丞馬成陞
金吾右衛俱指揮僉事尚寶卿朱琇陞金吾左衛指揮
使
宣德初光祿寺卿胡榮鴻臚序班孫愚陞都督僉事(后及)
(貴妃父愚尋改名忠)
兵部左侍郎張信改錦衣衛世襲指揮同知後至四川
都司都指揮使鴻臚寺丞何敏陞錦衣衛指揮僉事正
統工部主事吴賢(即尚書吴中子)改錦衣衛世襲百戶後陞千
戶
天順中太常寺奉祀劉謙陞錦衣衛正千戶翰林院典
籍馮珤陞錦衣衛副千戶廣西右參政岑瑛陞本省都
司都指揮使(瑛土官也)
成化十一年陞文思院副使王綱高明錦衣衛所鎮撫
十六年陞鴻臚寺序班許𤾉通政司經歴何璋俱所鎮
撫又文思院大使毛祥營繕所副沈智姚興俱錦衣衛
所副千戶所副盛能所丞陳全文思院副使周貴周六
一劉榮馮宇俱錦衣衛所百戶十八年陞文思院副使
顧羊保孟林俱錦衣衛所百戶十九年陞文思院副使
李聰等五人俱錦衣衛所鎮撫又陞通政司知事張禮
錦衣衛世襲副千戶文思院副使張旺段撫理錦衣衛
所百戶二十年陞文思院副使葛信王貴顧珙錦衣衛
所鎮撫二十一年陞禮部司務李宗義文思院副使高
清俱錦衣衛所百戶鴻臚寺序班姚通錦衣衛所鎮撫
又陞文思院大使郭成姚安等錦衣衛所百戶徐綱陳
謙所鎮撫又改上林苑錄事汪憲錦衣衛試百戶按憲
實改衙門餘俱帶銜於文華武英仁智三殿及御用監
供事者也
弘治中鴻臚寺卿張巒為中軍都督府都督同知(后父也)
中書舍人袁熹襲錦衣衛都指揮僉事進士梅純襲孝
陵衛指揮使陞中都副留守又田州府知府岑猛降福
建平海守禦所百戶(猛土官也)
正德中兩浙鹽運司同知劉瑄陞錦衣衛指揮僉事平
谷縣知縣楊某陞錦衣衛所百戶文思院副使方景陞
錦衣衛所百戶
嘉靖初鴻臚寺卿陳萬言陞中軍都督府都督同知(皇后)
(父也)湖廣右布政使掌永順宣慰彭世麒陞都指揮使崇
明知縣吴大本仍襲原衛指揮使
隆慶中兩淮鹽運司判官鄭崇孝仍襲錦衣衛左所正
千戶
萬歷中文思院副使王偉陞錦衣衛指揮使(皇后父也)又州
判官金丹陞所鎮撫仕至都指揮僉事世襲指揮同知
文臣國戚
高帝時太常寺卿前吏部尚書吕本女為懿文皇太子
繼妃英宗女重慶公主下嫁鴻臚寺卿周顒子璟憲宗
女仁和公主下嫁尚寶卿齊佑子世英顒佑遷一官帶
俸不任事
文武臣掌中外兵
國朝之制總禁兵者不得預外兵惟嘉靖中有邊寇都
御史楊恪愍公守謙自保定咸寧侯仇鸞自大同各入
援詔守謙提督中外諸軍已鸞至拜總督亦如之又命
文職三品武職都督已下悉聽軍法從事楊僅數日遇
禍仇聲勢殊烜灼而禍尤慘
又
倭事起南京兵部尚書張公經不置參贊機務兼總督
南直隸浙江等處軍務事權亦𩔖之尋以明年下獄
勛戚大臣為指揮使
洪武中駙馬都尉王克恭領福州衛指揮使黃琛領淮
安衛指揮使靖海侯吴禎出領定遼衛指揮使建文初
起在閒越雋侯俞通淵領豹韜衛指揮使
駙馬伯二品
國初駙馬都尉黃琛王克恭誥稱鎮國上將軍忠勤伯
汪廣洋誠意伯劉基誥稱資善大夫護軍以階勲攷之
盖正二品也琛克恭所尚主於上從姊例當裁為儀賓
上不忍故仍其號而下其階誠意歲禄二百四十石僅
視四品所不可曉
指揮掛將軍印
洪武二十八年命蘄州衛指揮僉事胡冕為征蠻前將
軍六安衛指揮同知宋晟武昌荆州二衛指揮僉事徐
越榮鑄副之討郴桂山賊又於二年命潭州衛指揮同
知丘廣為總兵官寶慶衛指揮僉事胡海廣西衛指揮
僉亊左君弼為左右副總兵討左江上思州蠻三十年
命湖廣都指揮使齊讓為平羌將軍蘄州衛指揮僉事
胡冕六安衛指揮僉事宋晨為左右副總兵討古州蠻
按齊讓係都指揮而丘廣不掛印差少異耳然司衛官
任大將亦後代所無之典
駙馬封侯
洪武中李貞封恩親侯以恩澤建文中駙馬都尉李堅
封灤城侯以破燕功永樂初王寧封永春侯以納欵功
袁容封廣平侯李讓封富陽侯以靖難功嘉靖初崔元
封京山侯以迎駕功贈侯者景泰初井源以土木死事
贈鉅鹿侯
駙馬加公孤
嘉靖中崔元加太子太傅再加少師太保太傅蔡震謝
詔俱加太子太保
駙馬坐府典兵
永樂間駙馬李讓袁容俱鎮守北京仍理行府都督事
王宣鎮雲南沐昕初同襄城伯李隆守備南京至正統
間革猶與趙輝俱掌南京都督府自後所掌惟宗人府
及領侍衛將軍力士而已又宋琥宋瑛相次掛平羌將
軍印鎮甘肅
駙馬提學
洪武十九年勅駙馬都尉梅殷提督山東學校兼理
地方事務朕觀古之帝王必賴賢才輔佐以成治功賢
才之在天下必待明師教育以成器用爾駙馬都尉梅
殷幼承家教長能篤學精通經史頗有才華雖乃武臣
之裔堪為文儒之宗今特命汝提督山東學校作養人
才兼理地方等處事務汝惟欽承朕命勿負所托
外戚握兵政
國朝自成祖而後后妃不選公侯家正統初太皇太后
下詔裁彭城伯張昶左都督張昇不得與議朝政自後
雖爵至公侯位為師傅亦優游食祿奉朝請而已惟會
昌侯孫繼宗以元舅總團營兵馬監修國史知經筵迨
八十告老猶掌後軍都督府事此亦政體一大變也夫
以張夀寧兄弟之寵方安平后父之重李武清外祖之
尊而皆不得預此千古所當法也
勛戚武臣直廬應制
國家應制對揚之作惟屬之詞林近臣雖九列不與而
嘉靖中顧獨賜直廬以居諸貴往往勛戚武弁亦得參
之如醮詞門聮以至表啟歌頌之𩔖手無停筆掌無虛
日今可紀者勲臣太師太子太師翊國公郭勛太師兼
太子太師成國公朱希忠太傅太子太師咸寧侯仇鸞
親臣太傅兼太子太傅駙馬都尉京山侯崔元駙馬都
尉鄔景和少保太子太保安平伯方承裕武臣太保兼
少傅左都督掌錦衣衛陸炳太保兼太子太傅左都督
掌錦衣衛朱希孝後勛鸞以它事敗景和不能其事罷
直
錦衣指揮侍經筵
故事以勛臣極尊一人知經筵以次尊一人侍經筵正
統末特詔錦衣指揮同知王山侍經筵以太監振弟故
也
武臣兼總團營厰衛
正德十四年左都督平虜伯朱彬以提督團營總兵官
兼督東厰及錦衣衛官校辦事團營太監張永谷大用
主之東厰張銳主之錦衣朱寧主之彬兼綰三務中外
大柄悉歸之矣彬扈行稱提督贊畫機密軍務總兵官
仍督辦事官校不久亦敗(朱彬即江彬也)
内臣任文銜
洪武置定遠牧監屬太僕以中官李善為監副胡清董
良為御史又光祿寺卿而下用士人内官庖役相兼散
官照本行給授永樂命上林苑監署正至丞簿悉内官
文臣兼任若外臣任内職則前江彬督東厰也
外臣任内政官
洪武初杜安道以帶刀宿衛授尚冠郎遷御用監令洪
奉司今皆内臣職也最後遷光祿寺卿
番將握兵
祖宗時番將有功雖累封至侯伯不得掌五府都司衛
所印及總兵鎮守或入奉朝請或於各鎮住牧惟有征
行則遴所部精騎以從或别將則副大帥耳天順初以
恭順侯吴瑾掌右軍都督府瑾故恭順伯允誠即巴圖
特穆爾孫也廣義伯吴琮鎮寧夏琮亦巴圖特穆爾孫
也東寧伯焦夀鎮薊州及甘肅故指揮巴爾斯台孫也右
都督芮成鎮四川指揮博囉子也史以為番將握兵之
始自是而後不可勝紀
土官陞府部大臣
洪武土官宣慰使鄭彦文陞工部左侍郎永樂交州府
知府阮均為刑部左侍郎建昌府知府同彦翊演州府
同知黎思凱為刑部右侍郎景泰守禦潯陽都指揮同
知黃&KR1781;為左軍都督府同知管府事
内閣制勑兩房極品
制勑二房官其職雖司典籍具内外制草及謄寫然不
過為大學士供筆硯役人而已間取科甲一二充之然
外制之重者别舉翰林講讀以下司其事固不得與也
故兼官至九列其在科目者則出而為卿佐以藝選者
不過加服俸而已惟武世二廟稍有踰等至穆廟而始
復為限量其至尚書者三人禮部張駿工部周惠疇張
文憲至左侍郎者一人禮部張電右侍郎者二人工部
談相王槐文憲官侍郎時大學士李公本為少詹事官
尚書時李公為侍郎然供事如初
五孝子舉
洪武中布衣李德成以孝子舉為光祿寺署丞遷陜西
右參政至右布政使永樂中權謹舉官亦如之遷文華
殿大學士通政司右參議洪武末張信舉為尚寶司丞
遷少卿至卿以終永樂八年總旗張法保刲肝療祖母
旌擢如信武寧人張仲賢刲肝療祖母旌如法保擢鴻
臚寺司儀署丞
尚書待詔
嘉靖中盛端明以太子少保顧可學以太子太保俱歴
禮工二部尚書食祿優饒錫賚蕃庶顧上疏乞奉朝請
陪祭遂獲遣拜内殿三皇五帝先師孔子復獲譔題名
記
題名記非翰林臣撰
進士題名記例以内閣大臣歴年請撰其非翰林而撰
者惟嘉靖末六記俱撰自内閣嚴公李公禮部徐公詹
府孫公外上以命吏部左侍郎李公默李非翰林臣上意
盖有深屬也而帶俸尚書顧可學遂為丁未題名記尤
可駭
非二品銀印
武職都督府都指揮使司文職六部都察院凡二品以
上用三疊篆掛印將軍柳葉篆皆銀印獨漕運總兵印
同將軍順應天二府尹三品得用銀印文淵閣五品用
銀印而差小玉筯篆
二品麟玉
衍聖公正二品誥命例用犀軸常服鶴袍犀帶宣德請
給玉軸誥命景泰賜麟袍玉帶自是以為常其大朝會
宴享在左班一品之上
非翰林官諡文
諡典自建文君諡王文節公褘前後垂五十年文臣無
賜諡者有之自永樂中姚恭靖廣孝胡文穆廣始胡以
内閣得諡文遂為翰林所擅他曹莫敢與矣其亦有非
翰林而諡文者御史中丞誠意伯劉文成公基行部左
侍郎馮文簡公京吏部尚書姚文敏公夔唐文襄公龍
左侍郎葉文莊公盛南京吏部尚書魏文靖公驥左侍
郎儲文懿公瓘南京戶部尚書王文莊公鴻儒禮部尚
書鄭文安公賜左侍郎儀文簡公智南京禮部尚書楊
文恪公廉邵文莊公寶大理少卿李文通公奎刑部尚
書何文肅公喬新工部尚書周文襄公忱南京工部左
侍郎何文簡公孟春右侍郎黃文毅公孔昭都察院左
都御史蕭文昭公維禎左副都御史吴文恪公訥新建
伯王文成公守仁王公以武勲得之尤為奇偉諡又與
劉誠意同然劉嘗為弘文館學士内王文莊曾為國子
祭酒周文襄曾預庶吉士所謂挨宿者也
翰林不諡文
翰林臣不諡文者謹身殿大學士王毅愍公文文淵閣
大學士陳莊靖公文文淵閣大學士袁榮襄公宗皋侍
講劉忠愍公球戶部尚書前中允侍講楊莊敏公鼎禮
部尚書前庶子侍講盛榮簡公端明南京吏部尚書前
學士朱恭靖公希周内劉重死事袁由長史遷盛以藥
餌召陳王以避名朱以避父諱楊公不知所以
諡不避名
諡不避名者金尚書忠諡忠襄徐蔡公忠諡忠烈於先
王尊名之典不盡合也林侍郎文俊諡文修程侍郎文
德諡文簡張太師居正父文明今諡文忠皆以不偏諱
故
四品以下官得諡
諡法非三品以上兩京大臣不得與然而亦有得之者
如楊恭惠信民以僉都御史劉文恭鉉以少詹事宋文
恪訥李忠文時勉陳文定敬宗鄒文莊守益以國子祭
酒李文通奎劉文介儼以太常少卿俱四品朱文肅善
胡文穆廣吕文懿原以翰林學士張文僖益以侍讀學
士楊忠愍繼盛以兵部員外郎朱忠定復張恭僖景明
以長史俱五品徐文肅善述以春坊中允王文靖汝玉以
贊善王忠文褘以翰林待制劉忠愍球以侍講羅文毅
倫舒文節芬俱以修撰羅文恭洪先以贊善蔣恭靖用
文以太醫院判俱六品鍾恭愍同以御史七品陳恭愍
選以布政毛忠襄吉周節愍憲馮恪愍傑許忠節逵以
憲副岳文肅正以知府鄧恭毅顒以知縣皆藩臬郡守
外臣諸公或禁近碩德或封疆殉義無愧賜名者獨蔣
以技藝小臣獲之殊為幸耳楊豫孫所著諡纂有日南
知州何忠諡忠節上蔡知縣霍恩諡愍節當是祠額非
諡也又有太醫院使袁宏諡襄敏攷正史有祭葬而無
諡
改諡
建文初諡湘戾王栢後改諡獻臨潼惠簡王公銘追封
秦王改諡安和僖王誠源追封秦王改諡莊新化端和
王知㸅追封晉王改諡康肅安和世子真淤進封肅王
改諡靖靈川榮懿王銓鉌追封瀋王改諡安福山恭和
王勛□追封瀋王改諡靖
建文贈翰林待制王禕學士諡文節後改忠文國子祭
酒李時勉初諡文毅亦改忠文榮國公張玉初諡忠顯
改忠武會昌侯孫忠初諡康靖改恭憲保國公朱永初
諡武襄以同父號旋改武毅内閣學士曹鼐初諡文襄
改文忠石珤初諡文隠改文介張治初諡文隠改文毅
四字諡
真人禮部尚書邵元節卒特賜諡曰文康榮靖真人陶
仲文卒又特諡榮康惠肅古稱貞惠文子有三字者今
乃有四字亦無前曠典按邵初死内閣擬二諡御批俱
用耳見顧文康夏桂洲諸公碑誌可據後至仲文亦用
邵例至隆慶初俱追奪
追諡三代
開平王常遇春卒上追贈其曾祖四三銀青榮祿大夫
上柱國中書平章政事諡莊簡祖重五開府儀同三司
上柱國少保中書平章政事諡安穆父六六開府儀同
三司上柱國太保中書右丞相諡靖懿自唐宋以來未
有諡及三代者盖上是時念王功高因循元制故有此
舉耳然諡以尊名名尚未有何所取尊
夫妻贈諡異典
永樂十四年保聖賢順夫人馮氏夫王忠贈左都督諡
恭靖洪熙元年衛聖夫人楊氏夫蔣廷珪追封保昌伯
諡莊靖此皆因妻而得封爵贈諡也洪武中黔國吴威
毅公復妾楊氏封淑人諡貞烈正統中晉憲王妾孫氏
石氏封夫人諡貞節以死義故此皆因夫而得贈諡者
也其王妃之以節特諡者凡十三人不悉載
公主賜諡
公主故無賜諡惟仁廟以第四女早夭而最鍾愛特諡
德安公主世宗朝太師翊國公郭勛承恩請追諡高祖
母永嘉大長公主特賜諡曰貞懿
夷狄賜謚
夷王得諡者日本王源道義諡恭獻高麗王王顓諡恭
愍李旦諡康獻李芳遠諡恭定李珦諡恭順李娎諡康靖
浡泥國王麻邪惹加那乃諡恭順蘇祿國東王巴都葛
哈叭答剌諡恭定格默勒朗國王衞喇義伊德伯諡康靖
與推陞加秩
弘治十三年少保太子太傅兵部尚書馬文升首推吏
部不點特加少傅正德六年太子少保吏部尚書楊一
清首推内閣不點加少保太子太保仍蔭子錦衣衛世
襲千戶
轉官加宫秩
秦司空金轉南兵部加太子太保倪宗伯岳梁太宰儲
吴宗伯一鵬轉南吏部胡司寇世寧轉左都李太宰承
勛改司寇陶司空琰江司徒東轉南兵部俱加太子少
保或以北之南似左或以部分稍亞故為加秩慰藉之
耳李司寇承勛改兵書左都理團營特加太子太保胡
司寇世寧轉兵書亦加太子太保趙文華自工部侍郎
進尚書特加太子太保郭吏侍朴袁吏侍煒由吏部侍
郎進禮部尚書加太子少保盖殊寵也袁以禮書入閣
又特加太子太保易戶部遽得秘殿不一而足尤為卓
異近馬公自強由太子少保禮部尚書入閣亦加太子
太保兼文淵閣大學士
駙馬錄文蔭
駙馬都尉裔孫入監讀書者李琦孫禎成化二十三年
送監尹清孫衡弘治十年送監沐昕曾孫琚弘治十一
年送監右皆乞恩得者嗣後兩宫徽號詔赦内有錄用
一條不可勝紀矣
乳母錄文蔭
翊聖夫人劉氏男季通天順八年送翰林院習字授中
書舍人累陞太僕寺少卿恭聖夫人男胡恭成化二年
送中書習字授中書舍人累陞尚寶司卿
弇山堂别集卷九
