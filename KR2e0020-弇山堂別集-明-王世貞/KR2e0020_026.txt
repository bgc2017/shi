弇山堂别集卷二十六
明王世貞撰
史乘考誤七
憲章錄載太子太保吏部尚書王恕罷謂大學士丘濬
亦階太子太保兼禮部尚書一日内宴濬以内閣位恕
上恕以已冢宰不當居下頗有言而太醫院判劉文泰
以不遷挾私論奏恕上䟽自劾乃下文泰獄降御醫恕
求去益力許之按丘公與三原公俱宫保而丘詹府坐
三原公下既入閣而三原公復據上坐丘公恨之故有
煩言其劉文泰一䟽公處之亦未盡妥據文泰䟽摘公
本院御醫陞用吏目補闕有祖宗舊制妄行選補變亂
成法又託人作傳刊板傳播題曰大司馬三原王公傳
歴數朝廷之過自比伊周之佐至不准者皆書不報以
彰先帝拒諫之失詔令公看畢回話公一一置辯而詆
文泰為無賴小人造此深刻之詞非老於文學隂謀秘
計者不能乞勅法司執文泰于午門前會官追問及究
主使之人明正其罪以警將來詔下文泰獄鞫問獄成
謂文泰初與後府帶俸都事關昶計議得恕擅作威福
等亊寫成奏稿又將恕所刻傳示為民都御史吳禎禎見
内引尚書五子之歌等語因言待我舉奏為先帝報不
平雖死不悔遂為文泰潤色又詞連大學士丘濬謂文
泰嘗往謁濬語及大司馬王公傳濬言不當板行若有
豪傑之士奏聞厥罪不小及硃語沽直謗君四字為濬
所說乞併逮問有旨劉文泰誣奏及妄攀大臣甚是刁
潑姑從輕降御醫王恕作傳賣直沽名本當究治宥之
傳併板即令焚毁丘濬罷其餘悉免究公又申辨言處
置文泰奏請似無分别乞行辦理庶不枉抑上以已發
落止之後方力乞致仕按縉紳之論皆以文泰此舉出
自丘公然三原止合略辨其事力求歸休不當參奏文
泰欲于午門會鞫主使及所謂非老於文學隂謀秘計
者不能也詔旨責其賣直沽名焚毁傳板豈可一日留乎
止當力懇歸田不當復奏辯也大臣恬靜之體與事君
恭順之道惜乎無為公謀者盖公北人伉直少文之故
而憲章錄亦似為賢者諱也不然則亦未考其事之顛
末也
瑣綴錄言弘治乙卯吏部尚書缺衆推兵部馬公文升
都察院屠公滽及左侍郎堪補馬自以部次年勞當得
之不意竟歸於屠馬意不平賦一近體云云屠既得吏
部當班其上固辭居下及當廷試讀卷即先移病以侍
郎吳原博代時謂正統中王抑菴以禮部侍郎陞冢宰
即位胡宗伯之上未聞讓舊長官今自度不可居上只
合辭職不當讓班何違制紊序若此哉尹文和此論正
矣然考其所紀亦有未盡合者弘治七年九月馬公加
太子太保至九年二月屠以太子少保過吏部班本當
在下三月充讀卷官原無迴避也十年四月屠加太保
同班始䟽讓耳戊午皇太子出閣屠止加太子太傅而
馬加少保太子太傅己未讀卷屠果不預名然馬既加
銜少保屠自當列於其下亦不必引避也馬亦非屠舊
長官唯所謂王抑菴自禮侍遷冢宰即班胡宗伯濙上
宣德後不可考但景泰初胡加太子太傅王加太子太
保自後俱進少傅加兼太子太師而中旨及外朝傳奏
俱稱尚書胡濙王直不知當時班列竟何如也成化中
内閣萬公安吏部尹公旻都察院王公越俱太子太保
而王進封伯矣仍請居萬尹下於事體尤未妥而尹文
和不以譏之何也
立齋閒錄謂三原王公以太子太保吏部尚書考滿援
例請授柱國階勲時安陸孫公交為屬司受知公最深
語人曰文官柱國以上不許請授封載諸司職掌甚明
成化末萬閣老安一品考滿吏部尹公旻以太子太傅
將滿遂創為萬請柱國而已亦循之王公正人必矯前
弊將伺間言之見公已刻有柱國圖書乃止後屠公滽
以太子太傅為吏書亦自請給時馬公文升以少傅兼
太子太傅為兵書考滿當給二公不恊因固執惟内閣
吏書有請及之例兵部不當請尤為無謂乃言之於内
給之張公志淳時為吏部郎中嘗嘆曰此無法守矣按
馬公之請自内給與屠之執不肯許皆不可攷第馬加
太子太保在七年九月而屠之加在十年四月俸歴相
距三十個月而謂同時攷滿何也馬之授柱國在十年
時尚為太子太保何得為少傅而屠亦初加宫保非太
子太也且萬文康之前閣臣加柱國尚有楊文貞文
敏李文達而官制内明有加授柱國之條此論抑何不
審也
雙槐歲抄言弘治庚戌九月降制封聖母之父李公為
慶元伯母唐氏為伯夫人命有司建祠於桂林城南春
秋祭享或曰内侍潘眞常與人言皇妣入宫時誤報李
為紀故二姓族𩔖難究據史太監蔡用奉旨往廣西訪
求皇親得紀貴紀旺云孝穆太后再從兄弟且具葬所
以聞命貴為錦衣衛指揮同知旺指揮僉事給三代誥
尋賜奴婢人役及第宅莊田金帛器皿甚衆而封太后
曾祖祖父父俱中軍左都督曾祖母祖母母俱一品夫
人故事武官一品誥用金軸三代共一道特命誥文官
一品制給玉軸誥三道二年貴詐偽事露勅總督秦紘
再訪盖太監陸愷者本姓李自稱為太后親兄太監郭
鏞心知其偽弗發紀貴者本姓李名父貴與弟祖旺偽
撰宗系圖上之後亊發論死減戍三年八月庚寅禮部
會請引孝慈高皇后父徐王立廟事例為太后父母定
擬封號于廣西附郭地方春秋致祭詔如所請而不言
爵封盖佚之也第攷䟽辭是紀氏非李氏疑歲抄誤
韓苑洛雜志言李夢陽劾張鶴齡有云陛下待張氏者
厚矣上震怒下錦衣獄中外洶洶不敢言越數日上召
大學士劉公健議事畢健從容請曰李夢陽不知有何
大罪皇上怒之甚也上曰他無理直呼皇后為張氏健
頓首曰張氏指鶴齡非謂皇后也上曰人謂婦人為氏
健曰此則不同昔漢人曰為劉氏者左袒宋人曰趙氏
安而苖氏危盖謂劉家趙家也若曰張家天顔悦即命
復其官按李夢陽秘錄上出疏示之劉曰此狂妄小人
耳上默然秘錄李所自記似應不妄又西涯燕對錄載
上語云云亦不及之今記於此以俟考
史謂彭文思華為人險諂用數深機莫測阿李賢嗾御
史劾李秉排邢懷陳鑑構尹龍之獄附李孜省以進人
至今猶講三千館閣薦彭華大為耻笑自成化丙午至
弘治丁巳風癱十二年而卒人以為隂險無將之報盖
出焦芳筆也焦以尹龍事坐謫桂陽云出華意故怨之
刻骨而謗詈甚口若此華雖由李孜省薦生平之與尹
直俱在是非間不應至此
又謂傅瀚欲攘取内閣位嗾監生江瑢奏大學士劉健
李東陽既而恐事泄乃嫁禍於程敏政謂敏政實代瑢
草䟽以觸當道之怒而敏政之禍自此始矣後瀚果代
敏政位白晝見鬼入室又數見怪異因憂悸成疾踰年
死時劉健當國既偏溺于恚怒莫之能辨適大學士謝
遷諭德王華俱有憾於敏政堂發其事而都御史閔珪
與遷華皆同鄉乃囑珪及科道數輩内外併力交攻羅
織成獄而華㫤之甘心薦犬者不足道也顧當時劉健
謝遷徒知殺人滅口以避禍曾不思虧損國體淪喪元
氣云云按傅文穆有傾程之意人亦知之至於家僮鬻
題事已彰著且與劉謝不相關盖焦芳李東陽門客程
其壻也故頗為揜覆而劉與傅皆與芳有隙故肆其醜
詆如此
憲章錄言上欲封張皇后弟伯爵令吉撰誥劵吉言必
盡封周王二太后家子弟乃可封其實無慎重爵賞意
不過欲稽遲以俟賄耳上惡之使中官至其家勒令致
仕去按吉之貪險不才不足道然其不肯遽撰誥劵者
誠以壽寧侯之封太驟畏天下之議之耳未必敢勒后
家之賄也是時壽寧伯巒進封侯而少子延齡復封伯
於典章誠濫吉之執奏其人雖非其事則是也上亦知
其不協衆望而輕去之然以此去則吉之幸而上之不
幸也
俟知錄言弘治中徐文靖公溥乞致仕上特賜曲柄紅
方繡傘以寵異之此異典也考家乘行實不載又問其
孫文燦云亦不知之其為誤傳無疑
客坐新聞弘治庚申太倉孫廷慎行販安吉往來皂林
見巡司獲盜三人其人是彼處大族伍氏家丁也盖其
家每歲蓄蠶多桑薄飼之不繼因棄蠶十餘筐瘞之土
窖中三人仍駕船往市桑葉不得舟還途次忽一大鯉
魚躍入舟中約重數觔三人喜其罕得載歸餽主舟經
皂林廵司異其小船而用櫓急駕疑之遂追捕至驗其
船見倉前有一人腿三人自相驚駭廵司即縛解浙江
臬司考掠甚至詢其身屍所在三人不勝煅煉訴辯得
魚之故變異之端主司不信三人不得已而認之云殺
人身屍見埋在家隙地主司即命吏主人等押至其家
妄指一地發之正是瘞蠶之處蠶皆不見唯見一死屍
身軀完全乃少一脚按此事夷堅志載之甚詳乃宋事
也
憲章𩔖編言太監蕭敬詳諳國典持重老成歴事數朝
正德中諸奸疊肆誣上行私武宗每召之問輒對非
先朝故事多所救正嘉靖中言官交劾之以罷司禮余
往往接諸中貴人與談懷恩之賢不能答談及敬則交
口頌之不置盖敬為太監凡六十四年其入司禮以後
亦五十餘年年九十一始卒門下中貴且百人二從孫
皆登第貴顯致仕日人夫月米比輔相有加喪葬之儀
同於勲戚又善詩字彈琴風角堪輿諸術温恭下士喜
施予以故其儕伍喜稱之而考其實有不盡然者憲宗
朝在司禮與李榮俱以柔媚結上引用尚銘亂政為言
官所糾弘治初復累為言官劾罷正德末年寧藩敗張
永發其交通實跡以年老罰銀二萬兩免逮閒住嘉靖
初言官復交章論劾而家族在延平有司有犯者即以
計逐之以為賢恐未可也
孤樹裒談苑洛雜志稱上一日召劉大夏戴珊諭曰聞
今軍民都不得所安得天下太平如古昔帝王之時大
夏對曰求治亦難太急但每事都如近日與内閣近臣
講議必求其當施行日久天下自然太平上曰内閣近
臣如大學士劉健亦儘可與計事但他門下人太雜他
曾獨薦一人不合朕意上不言其所薦之人姓名大夏
等亦不敢問明日與司禮太監陳寬相會詢之寬亦不
知既而向劉公等言曰劉先生曾說見任副都御史劉
宇才可大用上不答先生疑上聽之未真重舉其人言
之上竟未之答或者是此人未可知噫宇之奸惡聖明
已知之正德初年宇果大壞朝政天下益信堯舜之資
迥出尋常之表彼薦之者寧不媿死耶
又云上召劉尚書大夏與都御史戴珊論人物大夏言
及某一時人物上曰内閣學士劉健屢舉此人朕已熟
察之矣其人好作威福好虛名無誠心為國家在陜西
廵撫時與鎮守内臣同遊秦王内苑厮打墜水遺國人之
笑及任戶部侍郎令他參贊北征官軍惟以參奏總兵
等官為事不能畫一策以禆軍旅因其誤事所以退他
這等何以稱為人物大夏等叩頭不復敢言由前言之則
劉宇也由後言之則許襄毅也皆劉文靖之鄉人豈即
一事而所載又全不同記以俟攷
李空同秘錄言諸大臣劾八豎䟽上矣明日忽有旨召
諸大臣諸大臣盖人人惴也既入左掖門吏部尚書許
進者首咎韓文曰公疏云何按此時為吏部者焦芳也許
公初拜兵部尚書非本頭也空同身與此謀者亦遂誤
稱焦為許紀事之難如此
通紀言左副都御史卲寶罷後起為禮部侍郎以母老
乞終養按寶再起為戶部右侍郎轉左侍郎始乞終養
今言起為禮部及不出誤
又言許尚書進卒於五年十二月馬尚書文升卒於七
年俱非也二公俱卒於劉瑾未誅之先馬卒六月内壽
八十五許卒七月内壽七十六
又云詔益秦藩封壤既而不行按秦所請者牧馬草場
地耳非封壤也
雙溪雜志云正德二年春上御經筵講官故事講解書
義畢必獻規諫之語是日詹事楊廷和學士劉忠直
講既罷上謂劉瑾曰經筵講書耳何添出書外許多說
話忠與廷和皆舊東宫官奏曰此二人當發南京去陞
二人南京侍郎南京無缺皆添註之雖若遠之實陞之
也忠謂廷和曰此行應别瑾否廷和曰瑾所為如此不
可再見之人知必以我輩交瑾矣忠深然之廷和乃以
錦幣辭瑾瑾曰劉先生不足我耶後瑾遂厚廷和而疎
忠其賣友如此劉健謝遷既去李東陽獨留引王鏊入
閣焦芳為吏部尚書交結劉瑾令芳不妨部事入閣辦
事後以許進為吏部尚書芳專在内閣尚書入閣自芳
始時劉宇為兵部尚書成國公家人朱瀛者交通劉瑾
無日不來兵部說話楊廷和弟廷儀為兵部郎中每伺
瀛至廷儀遣吏邀入署中坐必款語移曰司官不附宇者
瀛中於瑾傳旨令外補廷儀獨諂䛕宇極盡妾婦之態
宇大說廷儀能文奏章皆託廷儀草之武舉改文場考
試策論用翰林官為主考皆廷儀立議改舊制因瀛通
情於瑾瑾傳旨罷南京戶部尚書秦民悦以廷和代之
時内閣例用三人李東陽焦芳王鏊見任未缺廷和復
謀於宇託朱瀛求劉瑾取入閣許謝瑾瑾許之下手勅
取廷和入閣辦事南京尚書入閣自廷和始廷儀以白
金并金銀酒噐二千兩托朱瀛陳于玄眞觀瑾大悦納
之後焦芳老病致仕劉宇代之曹元與劉瑾親舊陞至
兵部尚書代宇李東陽楊廷和皆嘗與同事廷和感宇
引進恩故瑾之敗廷和極力護之宇得保全廷和引門
生靳貴入閣專管誥勅曹元去梁儲劉忠入閣忠去廷
和欲以靳貴代之朝廷以禮部尚書費宏代貴憾之後
進讒斥罷宏仍以貴代宏楊廷和丁憂以楊一清代貴
致仕以蔣冕毛紀代正德間居内閣者李東陽楊一清
皆有文名楊廷和蔣冕奸邪志合遂亂朝政按晉溪極
言楊與劉瑾交通之跡然瑾誅後未聞有言及楊者又
楊弟廷儀素忌其兄處處皆謗安肯為之行賄而令其入
閣耶楊以詹事遷南戸左侍劉以學士遷南禮左侍楊
時在東閣管誥勅旦夕大拜今遷南戸侍何得云陞而
劉以學士越四階得南禮侍豈厚楊而薄劉也既云廷
和賣劉忠以不當别瑾而私以錦幣辭瑾瑾曰劉先生
不足我耶因遂疎忠然廷和遷戸部忠遷禮部俱尚書
且同日此豈為疎劉而獨厚楊也楊召入内閣劉進南
吏書亦召掌詹事府楊有賄則劉亦有賄矣意者瑾軰
以東宫之舊而扶掖之耶科道後論劉為瑾黨不及楊
然尚不能為劉累何至謂與蔣奸邪志合遂亂新政按楊
蔣志合在擒江彬草新詔革宿弊耳謂之亂政可乎且
誰不知晉溪與楊有隙而敢為誣排若此所云内閣以
尚書進自焦芳始及例用三人亦非也王毅愍以左都
御史丘文莊以尚書進何云焦芳始也弘治中徐劉李
謝已前有至六七人者何云三人也又云廷和感宇引
進恩極力庇之廷和入閣宇尚在兵部何引進之有焦
芳止于削散官宇為民豈頼廷和庇自雙溪雜記行而
高氏鴻猷薛氏憲章二錄亦因之大抵晉溪之怨楊公
甚小人恣行胸臆無所顧憚而又不讀書不習本朝典
故乃敢於猖狂如此而後學不知前軰人品又敢於縱
筆如此若楊文忠行狀雖其子弟為之而與晉溪交惡之
實可見今錄於後科道交章劾内臣武臣亂政公擬旨
盡下獄明日劾文臣王瓊等二十餘人公擬旨俱令致
仕上不可仍下内閣改擬謂内臣張銳張忠等武臣許
泰錢安等俱擬下獄文臣亦有朋奸亂政罪惡顯著者
皆輕貸何也公曰文臣亂政者誠有之但所壞止一衙
門壞事者退則衙門復清矣非如銳泰等蠱惑朝廷居
豹房頻年南北巡幸離間宫闈以致國本中絶也中使
曰王瓊先在兵部頭戴瓜剌身着帖裏親至豹房與朝
廷飲酒非蠱惑而何公曰此事外人都未知於是擬瓊
冠帶閒住不可乃擬為民明日又發下必欲下之獄瓊
危迫甚捃摭誣奏冀公引嫌迴避將有庇之者上覧奏
怒甚欲重治之公復為救解時久旱瓊既下獄雨隨降
御史李獻等奏比之烹桑弘羊云二十八日召公及蔣毛
二公至文華殿慰諭又命太監張佐傳諭上意欲公發
瓊黨宸濠事公曰外廷自有公議刑官自有正法廷和
不與較也盖瓊朋奸黨逆罪惡昭彰至如陷害彭澤而
為亦虎仙脱罪因入豹房交結錢寧而臺諫章䟽俱從
改議皆朝臣所共知者盖楊公之報晉溪不無意然實
一時之公論也王新建既感晉溪之知已而霍文敏黃
久菴又師事新建而恨楊公以致新都之謗迄今未盡
明也
史謂王雲鳳為提學副使搒笞生徒有至死者劉瑾聞
而喜之復以張綵薦遂擢為祭酒及進謁瑾瑾詫其多
髭叱曰何物祭酒一嘴猪毛耶雲鳳惶恐跪謝後上章
請以瑾所行法例刻板永著為令又欲請瑾臨太學如
魚朝恩故事士論鄙之按虎谷之用似亦張綵之力但
此公名臣直節素著豈應一旦狼狽至此况引魚朝恩
例使瑾知之不益其怒耶以後言官論列亦有及此者
然周文端一代名臣尚不免李廣之波及言路語亦未
可全信
史實錄言武廟陞撫州知府劉介為太常少卿介瑾鄉
人也繼娶妻美豔張綵欲奪之乃問介曰我有求肯從
我始言之介曰一身之外皆可奉公綵曰我所求者新
嫂也敢謝諾介默然不敢對少頃舁夫至強輿歸矣李
少卿伯華則為余言屠諭德文陞嘗于史館見錄介事
後使過其鄉介七十老矣留屠飲徐問其家則結髮婦
固無恙也屠猶未信徵于其鄉人固然乃欲辨傳言之
妄未果余謂國史不應矯誣至此或介妻固無此事或
新妾而史誤以為妻未可知也
近峰聞略言張永初出師奉勅乘馬由馳道瑾益不平
計其歸必復由正陽門而入列衛校俟而擒之永竟入
崇文門獻俘既畢上曲宴于豹房語甚洽永因陳瑾反
狀上曰瑾反欲何為曰欲為天子上曰天子任為之永
曰彼為天子尚有安陛下地耶上怒然已酣醉夜分矣
永急呼馬永成等扶上乘馬排閣門瑾以直宿閣中怒
出不遜語永曰上在也瑾益怒罵不置上始知瑾狀命
繫于菜園待罪明日下内刑厰攷之史及王文恪筆記
陳洪謨繼世紀聞俱言永入自東安門上親宴勞瑾亦
與焉既罷宴瑾以票旨歸河下永乃乘間出袖中䟽奏
瑾叛逆十七事且云欲為天子上猶曰天子任為之永
與馬永成等曰彼為天子置陛下何地上乃命牌子頭
召瑾永等勸上親行以觀其變上乘馬行至瑾所居時
漏下已三鼓瑾方熟寢牌子頭先入瑾問曰上安在曰
豹房瑾披青蟒出且謂其家人曰事可疑矣既見上上
罵曰奴欲反耶拳之蹴之永成等佯勸觧遂縛送内獄
與近峰所紀直宿閣中出不遜語事不同當以後為正
憲章錄於六年八月内謂兵部侍郎陸完提督軍務師
已出涿州忽報賊在固安甚急上召李東陽等云云而
於其下復云惠安伯張偉充總兵官右副都御史馬中
錫提督軍務討涿賊大誤馬公以右都出討有功進左
都尋以不能制賊與張俱逮下獄陸公始受脤耳
震澤紀聞言趙鐩亂河南置金旗二大書虎賁三千直
抵幽燕之地龍飛九五重開混沌之天按元末韓林兒
起兵旗號云虎賁三千直抵上都之境龍飛九五重開
大宋之天豈祖述之耶抑偶合耶紀事者之附會耶
憲章錄言大學士劉忠等主考辛未會試時禮部尚書
費宏知貢舉將會錄所刊文字指摘其疵謬以白紙黏
票於文字之傍托中官入奏上召李東陽至煖閣内太
監張永以所進會錄授之曰令欲别有施行恐壞衙門
體面但與卿軰知之耳是日忠適以省墓陛辭抱恨而
去抵家遂具䟽乞休攷史及李文正燕對錄其稱傳旨
指摘謬誤同而不言為誰進惟嘉靖五年詹事桂萼張
璁改大學士費宏為禮部尚書時謀入閣將會錄傍註
某句不好某句不好托人奏武宗皇帝說劉忠没學問
劉忠去位宏遂入閣正德九年大學士梁儲主會試考
宏復將會試錄傍註某句不好某句不好謀去梁儲以
進已位賴武宗察知適宏又在武宗前嗤笑不恭密旨
行錦衣衛察究將聲其罪而張仁密泄於宏武宗震怒
下張仁於錦衣獄責打限宏五日内起程憲章錄復因
之謂費宏以儲位在已上仍將會錄傍註貼說指摘以
進上察知之置不問夫費公在嘉靖間輔政乃平平耳
然尚以寬和不忮名豈於初年好脩之日而作此險忮
事耶且以劉文肅之清勁誰不知者而費公敢於傾擠
如此十五年之内何無一人指及又何待張桂也張桂
之仇口汙衊無所不至而薛仲常乃遂信之筆之於史
耶辛未既以此擠劉甲戍復以故智擠梁萬無此理且
梁非首揆何故忌而欲去之也事理不通且無影響
高岱鴻猷錄言江彬之變謂上欲草威武大將軍制及
以江彬為威武副將軍命内閣草制楊廷和不可辭疾
不出乃召梁儲面趣令草制儲對曰他事可將順此制
斷不可草上大怒操劔起立曰不草制視此劍儲免冠
伏地泣諫曰臣逆命有罪願就死草制則以臣名君臣
死不敢奉命良久上擲劍去乃自稱之不復言草制彬
亦罷副將軍而憲章錄則形容梁公力辭草制之說尤
苦且謂次日楊廷和遂草之楊用修丹鉛錄辯草制自
是梁且謂内閣有勅書稿簿綴撰者姓名其下焉可誣
也又按楊公行狀云明日傳命寫威武大將軍勅公曰
朝廷親征奉行天討誰敢云差遣又誰敢稱威武大將
軍近聞逆濠為檄方以失政為名威武大將軍是何政
令耶假作孽者謂朝廷親征乃稱威武大將軍是何人
降此名號何人寫勅請先誅僇然後興兵問罪則今日
之憂不在宸濠而在此勅矣中使復奏少頃上命蕭敬
等十人及谷大用張永錢寧至閣中以阻撓軍機促勅
公曰朝廷命臣下行事乃用勅親征將勅誰乎敬曰上
旨嚴切今日無勅令敬等自投金水河死不容見也公
曰公等不必死朝廷止罪廷和一人耳可以此言奏再
遲一年亦不敢異初議也張銳錢寧色怒曰上意決欲
如此公曰天子有爭臣我軰意亦欲决如此蕭等去未
幾即來相率跪拜花臺下公曰諸公貴人也以此相待
置我於何地我所知者祖宗之法耳奉天承運皇帝六
字萬世誰敢改稱為此號耶蕭等知不可奪乃去八月
十九日上將出會公薦劉尚書春知制誥有旨責公引
用鄉里令回話公出閣中遂有寫勅進者明日乘輿行
矣按蔣文定辨吳東湖䟽極言已不肯草勅之詳當時
楊公首揆若草勅自楊則彼稍隠諱使梁文康抗顔直
諫至此當為生平第一節而楊文襄於墓志一字不及
何也然則草此勅者寧非梁公耶不然將為毛文簡也
鴻猷錄所云不復言草制彬亦罷副將軍命而憲章錄
謂楊文忠遂草之無乃非確耶大抵高子因嶺南之人
方霍諸公為梁左袒者持論而虛美之今薛子又因高
說而附和之眞誣史也
憲章錄又言禮部尚書李遜學議建儲居守時朱寧隂
入寧王宸濠賂謀入寧世子司香太廟江彬亦欲立所
厚遠藩各隂有所主梁儲厲聲曰皇上春秋鼎盛建儲
未宜輕言萬一有它吾軰伏斧鑕矣邪謀豈可輕聽尋
王瓊王鴻儒亦助言之議遂寢當時禮部原無有建儲
居守之說言官有言之者意在召兵益近藩備不測耳
寧王欲使其子進香因而留居十王府朱寧張銳為之
通謀然在誆寧邸之賂耳非必真有意也至於江彬絶
無之也梁公何嘗抗議而王瓊王鴻儒何嘗助言耶此
等事在三家子弟尚不能矯飾而薛獨何所據耶
又云上以疾崩於豹房皇太后張氏與大學士楊廷和
等定議遵祖訓遣使迎立今上武宗崩時彬偶不在左
右皇太后召廷和等議恐彬為亂秘不發喪以武宗命
召彬入彬不知武宗崩併其子入俱收之至諭詞又歸
功楊廷和梁儲軰按武宗崩大學士梁儲京山侯崔元
齎金符等迎世宗既就道而始賞散邊兵會江彬入永
安宫安吻行祭乃令太監魏彬等入奏逮彬久之乃得請
執彬盖廷和冕等力也今謂彬不知武宗崩盖不攷之
過
楊用修丹鉛餘錄載河僵事且於實錄書之云正德中
文安縣水忽僵立是日天大寒遂凍為冰柱高五丈四
圍亦如之中空而傍有穴後數日流賊過文安鄉鄉民
入穴中避之頗賴以全土人謂之河僵此固災異也不
知五丈之冰穴藏得幾許人又不知不為照見否不凍
死否我能往寇亦能往避兵之說恐未可信也
雙溪雜記云正德十六年馬永成已死御史王鈞首論魏
彬與江彬姻親近居肘腋宜早捕治廷和力庇之以王
道大義滅親比彬仍令在司禮監管事谷大用張永降
奉御南京閒住廷和壞亂新政任情賞罸非一端也盖
當時魏彬雖為江氏親戚而奏請太后懿旨時幸其不
為梗異且既掌司禮一時勢難輕動未幾科道官汪玄
錫蕭淮等䟽上奉旨他每隨侍先朝朋奸黨惡百計蠱
惑離間宫闈竊弄威柄變亂成法放逐大臣陷死忠諫
導引巡遊招權納賄盗竊名噐冒濫爵賞古今大惡神
人共怒本當重治姑從寬處谷大用丘聚降奉御着去
南京孝陵司香張銳張雄張忠于經劉祥孫和劉養佛
保趙林馬英罪惡尤重并蘇晉劉拳周昂吳經丘得顔
大經許全馬錫張信錦衣衞都拿送都察院在外的廵
按御史提解來京俱會問明白來說魏彬張永情各有
間着外私宅閒住錢安張洪馬昂周惠疇王杲皮德朱
福也着錦衣衞拿送都察院打着問鄭宏等已有旨了
臧賢劉實死有餘辜還查將家屬拿送問理然則王晉
溪之所謂魏彬管事而谷大用張永降奉御南京閒住
又誤也
寧庶人之復護衛大抵錢寧受賄數萬而張雄張銳軰
半之表裏恫脅而兵部之長陸完迫於勢誘於利而傅
會其說當時内閣大臣獨費鉛山持正不肯予而楊新
都梁南海軰畏禍而莫敢主持新都為首輔其罪有不
容辭者第不得以汙名衊之耳雙溪雜記謂大璫獨請
楊師傅入票旨其為讐口無疑苐楊用修丹鉛雜錄謂
為新都丁憂以後事則又誤之甚矣寧王之復原革護
衞屯田係正德九年三月丁酉而新都之聞父春喪在
十年三月丙申今欲它委其可得乎
正德五年封張永兄富弟容為伯及推恩谷大用魏彬
馬永成兄弟俱封又義子錦衣衛指揮同知朱德為永
壽伯史言德不知其所出初為裴太監厮養冒裴姓後
賜姓朱能造西域食餌有寵攷之朱德盖亦參隨張永
西征冒功者也時上義子少諸璫故崇封之因而互相
為地耳德封後絶無寵不敢與錢寧江彬埒而世宗初
下獄論死後末減謫戍據獄詞始知其為山西人然又
名皮德盖北音裴皮同稱故也
震澤長語謂籍沒劉瑾貨財金二十四萬錠又零五萬七
千八百兩白金元寶五百八十萬錠又零一百五十八萬
三千六百兩寳石二斗金甲二金鈎三千玉帶四千一
百六十二束獅蠻帶二束金銀湯□五百蟒衣四百七
十襲牙牌二櫃穿宫牌五金牌三衮龍袍四八爪金龍
盔甲三千玉琴一玉寶一顆以上金一千二百五萬七
千八百兩白金共二萬五千九百五十八萬三千六百
兩而憲章錄通紀大略亦因之余甚疑其事以為漢王
莽時黃金尚餘六十萬斤梁孝王沒黃金四十萬觔若
以十六兩為一觔則莽之金尚不及一千萬兩而孝王亦
不及七百萬兩也以四兩為一觔則莽止二百四十萬兩
而孝王止百六十萬兩也毋論白金之數又有二十倍於
黃金者莽與孝王無之也漢之富過後世數倍而其最
盛者曰大司農錢四十餘萬萬水衡錢十八萬萬而已
董賢産直錢四十三萬萬梁冀産直錢三十萬萬其時
錢最貴止於萬錢為一金大槩俱不能當瑾二十之一
也假令所籍金錢果如數則歲輸邊白金三百萬兩總
之可百年而尚不乏也瑾之專濫者首尾五年耳自二
年而前尤未盡籠也四年而後稍以張綵言有節也即
歲入至多千萬止矣何以有此數也後攷之史云上初
未有意誅之見金銀累數百萬其他寶貨不可勝計及
偽璽牙牌衣甲弓弩之屬始大怒曰奴果反矣謂之累
數百萬尚不能千萬也又攷獄上詔旨云瑾招權納賄
金銀數百萬可知矣盖好事者之妄傳而震澤公書生
易信因從而筆之耳
武廟錄云初高麗國王王氏洪武時遇弑而絶陪臣李仁
人擅立偽姓凢幾易矣國人得王氏裔瑶立之瑶復昏亂
推門下侍郎李成桂主國事且請名朝鮮詔許之改名旦
令徙居漢城成桂與仁人本異族永樂間降祭海嶽祝文
稱成桂為仁人嗣而祖訓條章亦載仁人及子成桂今名
旦者成桂子芳遠奏辯太宗許令改正近所脩大明會典
復注祖訓於朝鮮國下且云李氏連弑四王貢使市以歸
國王李懌上疏備陳世系本末及四王始終無弑逆疏乞
為改正下禮部議以會典一書詳載我朝制度其事關外
國是非嫌疑之間皆在所略况成桂之得國出皇祖之命
其不係仁人後又有太宗明詔可徵宜從其請詔可且嘉
其誠孝賜勅諭之按高麗王王顓被弑於洪武十六年國
相李仁人為之也主王弟顒權國事為仁人所立至十八
年進馬五千匹金五百觔銀五萬兩布五萬疋許以二
十一年正旦乃貢明年復貢黑白布萬疋馬千匹二十
二年權署國事王昌請入朝顒之子也時父顒被囚詔
却之無何復廢王昌而立定國君王瑶二十四年市馬
一萬索閹豎二百人二十五年其國知密直司趙胖等
持其國都評議司奏言本國自恭愍王薨逝無子權臣
李仁人以辛肫子顒主國昏暴喜殺至欲侵犯遼東大
將李成桂以為不可回軍顒懼遜位子昌國人弗順啓
請恭愍王妃安氏權立王瑶亦復昏迷聽讒其子奭復
癡騃縱酒色與顒黨玄禹實等潜謀復顒位守門下侍
中鄭夢周以攻遼東之謀為成桂所阻譛于王瑶欲害
之國人以社稷生靈為慮謂瑶不足以治民以恭愍王
妃安氏命退瑶私第與國人耆老共推門下侍郎李成
桂主國事以聞仍易名旦改國號為朝鮮上皆從之尋
以諜知朝鮮邊卒欲潜渡鴨綠江入寇下詔切責乃奉
表謝罪貢黑白布人參金裝鞍馬然則王顓之弑固由
李仁人而王顒及昌瑶之廢與簒國實成桂也後雖稱
成桂非仁人子攷之前史實其黨也當是時黎賊之弑
君既朝貢見絶而永樂中遂至用兵父子駢首就執雖
叛逆之臣亦有幸不幸矣
近見有演戲者以兵部侍郎文貴出鎮宣大與劉瑾抗
又與張𢡟張永合謀誅瑾無識者頗信之及攷其時貴
以左侍提督迎合劉瑾意毁舊城臺而更築之請借太
倉太僕寺銀四十萬兩未出京而入瑾門者四分之一
俄革提督改貴巡撫轉陞右都御史意者文氏之後借
此以掩人耳目耶貴後復起撫鄖陽寧夏被劾歸至嘉
靖初猶有言者追其扣侵邊費倖免
弇山堂别集卷二十六
