弇山堂别集卷三十二
明王世貞撰
同姓諸王表
旨哉班固之引詩曰介人惟藩大宗惟翰懷德惟寧宗
子惟城夫豈直以昭展親敦睦之義蓋首廣樹肺腑以
夾輔王室有深長思焉然天子之號僅為王王畿不過
千里諸侯之殺也十之故以至親勛德無兩周公而爵
靳九命地裁百里鄭衛以下可推己自秦始私天下孤
立自雄諸公子無尺寸之地拱手以成關東諸侯之勢
漢祖大鑒其失故襄王王齊元王王楚濞王王吳如意
王趙文帝王代皆跨州兼郡連城數十宮室百官並制
京師識者譏其矯枉過正焉易世而後勢不得不分其
地降其官屬苛責以法而削其權至東平憲王遂兼驃
騎將軍雖以王故位三公上而隱然臣庶之列矣魏晉
而後入為常伯出領岳牧積資累望始遷鼎司當是時
一字二字皆同國封無所軒輊隋唐之世始以一字為
國王天子之親子弟為之正一品二字為郡王屬之稍
疎者為之從一品以逮於宋大抵因之蓋國邑不及兩
漢而事寄不及六代養之以祿食崇之以虛器如是而
已元起沙漠其自太祖以下咸分部西北或為行國以
畜牧自娛樂或控西番賦城郭為食邑又竭府庫之金
帛緡鈔以資之至世祖之昭穆始約略如唐宋時而爵
秩稍崇事寄亦稍重明興高皇帝損益百代以成彛典
而其大指在封建本支翼衛磐石即位之元年立皇太
子三年封諸王秦王都長安晉王都晉陽燕王都燕周
王都汴梁楚王都武昌齊王都青潭王都長沙魯王都
兖從子靖江王都桂林皆據名藩控要害以分制海内
至十一年復封蜀湘諸王國置相傅以下官屬與京師亞
護衛精兵萬六千人牧馬數千匹其冕服則九旒九章
車旂服飾僅下天子一等靖江歲祿雖薄冕服亦次而
設官置衛宗廟社稷儼若親王天子之臣貴重至太師
丞相公侯不得與講分禮伏而拜謁可謂隆崇之極矣
親王之支子尚得為郡王郡王之支子始為鎮國將軍
從一品鎮國之子為輔國從二品輔國之子為奉國從
三品皆將軍奉國之子為鎮國中尉從四品鎮國之子
為輔國中尉從五品輔國之子為奉國中尉從六品自
是雖支庶皆得稱中尉不為齊民而親王之女稱郡主
尚之者曰儀賓從二品女自縣主郡君縣君鄕君儀賓自
三品至六品皆得襲冠帶享祿奉推恩可謂廣矣高皇
帝旣厭羣臣太孫御歷而二十三王者皆叔父行以意
行國中自如禮樂刑政幾不自上裁之則傷恩縱之則
傷法於是齊黃以鼂大夫之謀進而掩襲時下僇辱繼
之諸叔惴惴人不自保文皇因燕之成資奮戈南向僅
三載而易大物雖神武絶倫猛將僇力蓋亦有天助焉
高煦狃前勝宸濠乘國瑕用其螳螂之斧蛙黽之鼔而
當伏軾不旋踵而糜碎雖順逆之理懸亦強弱異也所
以云弱者護衛不設不得臣一切吏民進止機宜一切
不預百口之命仰給於縣官即小有淫泆越志者片紙
旦下而夕繫於請室百世之社頃屋之矣然而麟趾振
振螽斯日蕃殷之孫子其麗不億雖盡大農之賦不足
以養之而浮繫一城祿請不給仕宦永絶農商莫通於
是禆王不知南面之愉支子更起齊民之慕雖大司
馬之九伐可以無施而司農宗伯技殫筴困而無所措
手廼有請減歲祿者有限宮媵者甚而有限支子者要
之徒損天子親親之名而無益於大計愚竊以為海内
大省十有五六其得封者獨河南山東山西湖廣陜西
江西而已蜀僅有一王不足累自兩直隸及浙西三郡
財賦之地不可以開朱邸其他若閩若廣若滇若貴若
蜀之重順浙之東南諸望郡可以舉周晉代韓郡王而
下其困不給者分徙而居之官為量給道里居室之資
所徙非大國則其民易支所徙皆困宗則其人不戀土
奉國中尉而下止以築室取婦官給資裝而别立屬籍
不予冠帶不奉歲祿不限城野材者聽其補博士弟子
取科第不材者習四民之業以自給年至六十始與本
品服優之諸儀賓自鎮國以上以品為冠服而亡奉廩
輔國以下如齊民而不絶其仕路庶幾可以展轉而支
百年夫疎不間親下不議上此在天子獨斷而行之非
可以人臣與也易曰窮則變變則通通則久此又不可
舍置弗講悉也作同姓諸王表
秦愍王樉太祖第二子母高皇后丙申年十一月十一
日生洪武三年四月初七日封十一年四月十一日之
國陜西西安府王有武略數將兵出塞有功見褒賞二
十八年三月二十日薨在位二十六年壽四十葬長安
鴻固原妃王氏元太傅中書右丞相河南王保保妹次
妃鄧氏衛國公寧河武順王愈女洪武四年十月十八
日冊封二十八年四月初四日王氏以死殉諡曰愍烈
合葬鴻固原子隐王尚炳以洪武十三年鄧妃生二十
八年嗣在位十八年永樂十年薨壽三十三妃劉氏子
僖王志堩永樂二年劉妃生十年嗣在位十三年二十
二年薨壽二十一無子庶兄懷王志坸以永樂元年唐
夫人生二十二年以渭南王嗣在位三年壽二十四無
子庶弟康王志&KR2318;以永樂二年唐夫人生宣德三年以
富平王嗣坐罪削三護衛在位二十八年壽五十二妃
陳氏子惠王公錫以正統二年陳夫人生天順二年嗣
在位二十九年壽五十妃王氏繼妃楊氏沈氏庶一子
簡王誠泳天順二年次妃楊氏生弘治元年以鎮安王
嗣在位十一年壽四十一無子康王庶三子臨潼惠簡
王公銘子和僖王誠澯之子昭王秉欆以弘治十四年
自臨潼王嗣惠簡進為安王和僖進為莊王昭王在位
二年以弘治十四年薨壽二十二妃盧氏子定王惟焯
弘治十二年次妃蕭氏生正德四年嗣在位三十六年
以嘉靖二十三年薨壽四十六妃崔氏無子安王庶一
子鎮國將軍追封臨潼王誠潤子輔國將軍秉柎子奉
國將軍惟燫之庶二子宣王懷埢以嘉靖二十七年自
鎮國中尉嗣進臨潼為恭王輔國為順王奉國為端王
親弟敬□止為輔國中尉宣王在位十九年以嘉靖四
十五年薨壽四十三子(闕)王敬鎔隆慶三年自隆德王
嗣在位八年以萬歷四年薨壽三十六子今王(闕)嗣
晉恭王棡太祖第三子母高皇后戊戍年十二月十八
日生洪武三年四月初七日封十一年四月十六日之
國山西太原府有武略數將兵出塞三十一年四月十
六日薨在位二十九年壽四十一葬山西駝山妃謝氏
左武傅進封永平侯成女嫡子定王濟熺以三十一年
嗣永樂十二年以弟濟熿譖削爵濟熿尋襲洪熙元年
復定王冠服宣德三年降濟熿為庶人錮鳳陽復定王
晉王位宣德十年薨王自封至薨總三十八年壽六十
一妃傅氏潁國公友德女嫡子憲王美□以宣德十年
始繼封在位七年以正統六年薨壽四十三庶長子莊
王鍾鉉以正統七年自榆社王嗣在位六十一年以弘
治十五年薨壽七十五嫡長子世子竒源先薨壽五十
二嫡長子世孫表榮又先薨壽二十七嫡二子端王知
烊以弘治十六年自世曾孫嗣進世子為靖王世孫為
懷王端王即位三十一年以嘉靖十二年薨壽四十五
妃殷氏無子靖王次嫡子新化恭裕王表槏嫡子端和
王知㸅之子簡王新㙉以十五年自長子進嗣進恭裕
為安王端和為康王簡王在位三十九年以萬歷三年
薨壽六十無子以康王次子鎮國將軍新墧之子敬王
慎鏡以萬歷(闕)年嗣本年薨壽(闕)嫡長子(闕)王以
萬歷(闕)年嗣本年薨
周定王橚太祖第五子母高皇后辛丑年九月初九日
生洪武三年四月初七日封吳王十一年正月初一日
改封周王十四年十月之國河南開封府二十二年棄
國來鳳陽遷之雲南未行還國建文元年竄雲南尋錮
京師五年復之國永樂十九年以嫌上還三護衛洪熙
元年閏七月二十日薨在位五十六年壽六十三葬均
州之明山妃馮氏征北大將軍宋國公勝女洪武十一年
正月初一日冊封永樂二十一年七月十四日薨合葬
明山子憲王有燉以宣德元年嗣少有孝行善為詩詞
工書法在位十四年以正統四年薨壽五十一無子庶
四弟簡王有爝正統四年自祥符王嗣在位十四年以
景泰三年薨壽六十一庶長子靖王子垕以景泰六年
嗣在位二年以七年薨壽三十五無子庶二弟懿王子
埅以天順元年自通許王嗣在位二十九年成化二十
一年薨壽六十三庶長子惠王同鑣以成化二十三年
自雎陽王嗣在位十二年以弘治十一年薨壽五十一
庶二子安㶇以世子薨壽二十一庶長子恭王睦㰂以
弘治十四年自鎮國將軍嗣進世子為悼王恭王在位
三十八年以嘉靖十七年薨壽五十一嫡長子世子勤
熄先薨壽三十六子莊王朝堈以嘉靖十九年自世孫
嗣進世子為康王莊王在位十二年以三十年薨壽三
十一嫡長子今王在鋌嗣世子肅溱
楚昭王楨太祖第六子母昭敬太充妃胡氏甲辰年三
月初三日生洪武三年四月初七日封十四年四月二
十二日之國湖廣武昌府王有材器數將兵征五開諸
蠻被褒賞永樂二十二年二月二十二日薨在位五十
五年壽六十一葬靈泉山妃王氏定遠侯弼女洪武十
二年正月初四日冊封三十年十一月初五日薨合葬
靈泉山嫡第三子莊王孟烷以永樂二十二年嗣坐嫌
革三護衛之二在位十六年以正統四年薨壽五十八
庶長子憲王季堄以正統五年自武陵王嗣在位四年
以八年薨壽三十一無子庶二弟康王季埱以正統九
年自黔陽王嗣在位十九年以天順六年薨壽四十無
子莊王庶三子東安王季□之庶長子靖王均□以成
化元年嗣在位四十六年以正德五年薨壽六十一嫡
長子端王榮㳦以正德七年嗣在位二十三年以嘉靖
十三年薨壽五十八庶長子愍王顯榕以嘉靖十五年
嗣在位十年以嘉靖二十四年為世子英燿弑壽四十
英燿逮赴京伏誅愍王庶三子恭王英㷿以三十年嗣
在位二十一年以隆慶五年薨壽三十一有二子雙生
尚幼東安王顯梡攝府事
齊庶人榑太祖第七子母定妃達氏丙午年十一月二
十九日生洪武三年四月初七日封為齊王十五年十
月二十日之國山東青州府王有武力數委練兵而恣
肆不檢建文二年遇訐逮繫京師四年復國永樂四年
八月二十七日以反謀露削爵囚西内國除世子諸王
俱為庶人宣德三年坐嫌并三子皆暴卒少子賢爀有
子孫居南京妃吳氏安陸侯黔國威毅公復女無子再
娶鄧氏寧河王愈女
潭王梓太祖第八子母定妃達氏洪武二年九月初(闕)
日生三年四月初七日封十八年十二月初三日之國
湖廣長沙府二十三年四月丙申坐妃家事自驚闔宮
焚死在位二十一年壽二十二無子國除妃於氏前軍
都督僉事顯女同焚
趙王杞太祖第九子母某氏洪武二年生明年四月封
又明年薨
魯荒王檀太祖第十子母寧妃郭氏洪武三年二月十
七日生四月初七日封十八年十一月十一日之國山
東兖州府二十二年十二月十六日薨在位二十年壽
如之王能詩聰明禮士而頗好服丹藥幸内故上責之
葬鄒縣九龍山妃湯氏信國公東甌襄武王和女洪武
二十年四月初十日冊封宣德八年三月二十五日薨
合葬九龍山庶長子靖王肇煇以永樂元年嗣恭謹有
賢聲在位六十四年以成化二年薨壽七十九妃嚴氏
嫡長子惠王泰堪以成化三年嗣在位七年以九年薨
壽六十三妃趙氏嫡長子莊王陽鑄以成化十二年嗣
在位四十八年以嘉靖二年薨壽七十六妃張氏嫡長
子懷簡世子當漎先薨壽三十三子世孫健杙又薨壽
二十七嫡長子端王觀&KR2044;以嘉靖七年嗣進懷簡為懷
王世孫為悼王端王在位二十二年壽三十庶長子頤
坦以嘉靖二十九年自寶慶王嗣有賢聲
蜀獻王椿太祖第十一子母惠妃郭氏洪武三年三月
十八日生十一年正月初一日封二十三年正月初一
日之國四川成都府王好文學禮賢士有聲旣發谷王
反謀以忠節顯數被褒賞永樂二十一年二月十一日
薨在位四十三年壽五十三葬成都府天回山妃藍氏
凉國公玉女洪武十八年九月十六日冊封二十七年
二月二十三日薨葬成都府威鳳山嫡長子悼莊世子
悦熑薨嫡長子靖王友塤以永樂二十二年嗣坐嫌革
三護衛之一在位八年以宣德六年薨壽二十六無子
弟僖王友壎以宣德七年自羅江王嗣在位三年以宣
德九年薨壽二十六無子獻王庶第五子和王悅□以
宣德十年自保寧王嗣在位二十七年以天順五年薨
壽六十六妃何氏嫡長子定王友垓以天順七年嗣在
位一年以本年薨壽四十四妃蒯氏嫡長子懷王申鈘
以八年嗣在位八年以成化七年薨壽二十四無子庶
第三弟惠王申鑿以成化八年自通江王嗣在位二十
二年以弘治六年薨壽三十五嫡長子昭王賓瀚以弘
治七年嗣在位十五年以正德三年薨壽二十九子成
王讓栩以正德五年嗣在位三十八年以嘉靖二十六
年薨壽四十七庶長子康王承爚以嘉靖二十八年嗣
在位十年以三十七年薨壽三十四今王宣圻以四十
年嗣
湘獻王栢太祖第十二子母順妃胡氏豫章侯美女洪
武四年八月初八日生十一年正月初一日封十八年
己巳之國湖廣荆州府王有武力數同楚王將兵有功
能詩負俠聲建文元年有告反者遣使即訊王懼闔宮
自焚在位二十二年壽二十九諡戾永樂元年追諡獻
王妃吳氏靖海侯高女洪武十八年九月二十一日冊
封與王同焚葬江陵西太暉山無子國除
代簡王桂太祖第十三子母惠妃郭氏洪武七年七月
十八日生十一年正月初一日封豫王二十四年四月
十三日改封代王二十五年十月二十五日之國山西
大同府數以過聞正統十一年十二月十二日薨在位
六十九年壽七十三葬採掠山妃徐氏中山武寧王達
次女洪武二十三年十一月初四日冊封宣德二年五
月十七日薨合葬採掠山子悼戾世子遜煓先卒年二
十六追贈戾世子庶長子隱王仕壥以正統十一年嗣在
位十八年以天順七年薨壽五十一妃楊氏嫡長子惠
王成鍊嗣以成化二年封在位二十四年以弘治二
年薨壽五十二庶長子思王聰&KR1948;以武邑王坐法降為
庶人尋復冠帶前一歲卒壽三十五庶長子懿王俊杕
嗣追封武邑為思王懿王在位三十九年以嘉靖六年
薨壽四十八庶一子昭王充燿以嘉靖九年自泰順王
嗣在位十八年二十六年薨壽五十一庶一子恭王廷
埼嘉靖二十八年自泰興王嗣在位二十五年以萬歷
元年薨壽四十八庶一子今王鼐鉉以萬歷三年自太
平王嗣
肅莊王楧太祖第十四子母妃邸氏洪武九年九月二
十七日生十一年正月初一日封漢王二十四年四月
十三日改封肅王二十八年六月初三日之國陜西甘
州建文元年間移國蘭州永樂十七年十二月二十日
薨在位四十二年壽四十四葬金縣平地里妃孫氏指
揮使繼達女洪武二十七年十二月十七日冊封永樂
二十一年六月十五日薨葬王墳西子康王瞻熖以永
樂二十二年嗣在位四十一年以天順八年薨壽五十
九庶長子簡王禄埤以成化四年自洵陽王嗣在位十
二年以成化十五年薨壽五十二庶長子恭王貢錝以
成化二十三年自汾川王嗣在位五十年以嘉靖十五
年薨壽八十一子安和世子真淤先薨壽五十二嫡二
子定王弼桄以嘉靖十八年嗣進安和為靖王定王在
位二十四年以嘉靖四十一年薨壽六十三子世子縉
炯先薨壽三十一庶一子懷王紳堵嗣進世子為昭王
懷王在位二年壽十七無子靖四子鎮國將軍弼柿庶
一子輔國將軍縉&KR1463;以本職理府事尋請封准襲仍食
輔國將軍祿
遼簡王植太祖第十五子母妃韓氏洪武十年二月十
五日生十一年正月初一日封衛王二十五年五月初
九日改封遼王二十六年五月十七日之國遼東三十
五年十一月十九日移國湖廣荆州府永樂二十二年
五月初八日薨在位四十七年壽四十八葬荆州府八
嶺山妃郭氏武定侯營國威襄公英女洪武二十九年
九月二十一日立薨未詳庶二子貴烚洪熙元年以長
陽王嗣在位十五年以正統四年坐罪削爵為庶人守
墳園景泰四年故壽五十二庶四弟肅王貴燰以正統
四年自興山王嗣在位三十三年以成化七年薨壽七
十三嫡長子靖王豪墭以成化九年嗣在位六年以十
四年薨壽五十嫡二子惠王恩□以成化十六年自申
澤王嗣在位十六年以弘治八年薨壽四十四嫡長子
恭王寵涭以弘治十年嗣在位二十五年以正德十六
年薨壽五十子莊王致格以嘉靖三年嗣在位十四年
以十六年薨壽四十五庶一子庶人憲㸅以十九年嗣
在位二十七年以隆慶二年坐罪削爵錮高墻萬歷十
年故壽五十七子為世子及王者皆廢遷楚府鈐束
慶靖王㮵太祖第十六子母妃余氏洪武十一年正月
初九日生二十四年四月十三日封二十五年五月初
五日之國陜西韋州三十三年十二月二十一日移國
寧夏仍避暑韋州正統三年八月初三日薨在位四十
八年壽六十一葬韋州螺山妃孫氏指揮使繼達女洪
武二十七年十月二十五日冊封永樂八年四月十八
日薨合葬螺山庶長子康王秩煃以正統四年嗣請徙
内地不許在位三十一年以成化五年薨壽五十五庶
一子懷王邃□以成化七年自平凉王嗣在位九年以
十五年薨壽三十五無子庶二弟莊王邃塀以十七年
自岐陽王嗣在位十一年以弘治四年薨壽四十四庶
長子恭王寘錖以弘治七年自落交王嗣在位五年以
十一年薨壽二十四子定王台浤以弘治十六年嗣正
德五年以不能抗安化王革三護衛之一嘉靖四年降
庶人留邸歲與祿三百石尋徙西安府用詔恩還邸與
冠服嗣位四十九年以嘉靖三十年薨壽五十九復王
爵子端和世子鼒櫍先薨無子庶二弟惠王鼒枋以三
十二年自桐鄉王嗣在位二十四年以萬歷二年薨壽
五十五子今王倪&KR1463;嗣
寧獻王權太祖第十七子母妃楊氏洪武十一年五月
初一日生二十四年四月十三日封二十七年三月二十
三日之國大寧都司永樂元年三月初二日移國江西
南昌府王有材略多智數博綜技藝以正統十三年九
月十五日薨在位五十八年壽七十一葬南昌府鍾陵
山妃張氏兵馬指揮泰女洪武二十七年十月十三日
冊封三十五年四月初九日薨合葬鍾陵山子莊惠世子
盤烒以正統二年先薨壽四十三子靖王奠培以正統
十四年嗣進莊惠為惠王靖王嗣之八年坐事革三護
衛又革祿米之半在位四十三年以弘治四年薨壽七
十四庶長子康王覲鈞以弘治五年自上高王嗣在位
六年以弘治十年薨壽四十九庶長子庶人宸濠以弘
治十二年自上高王嗣在位二十一年壽四十四以謀
反并其子俱伏誅
岷莊王楩太祖第十八子母妃周氏洪武十二年三月
二十三日生二十四年四月十三日封二十八年之國
雲南三十二年八月有罪削爵流漳州永樂元年五月
初一日復爵之國與西平侯相訐有異謀居京師十八
年十二月徙居北京二十二年十月二十四日之國湖
廣武岡州景泰元年三月二十九日薨在位六十年壽
七十二葬武岡城北同保山妃袁氏後軍都督洪女洪
武二十八年正月二十四日冊封永樂五年四月十三
日薨葬南京太平門外蔣山嫡一子徽焲薨無子嫡弟
恭王徽煣以景泰三年嗣在位十二年以天順七年薨
壽六十四嫡長子順王音垽以成化元年嗣在位十六
年以十六年薨壽五十一子簡王膺鉟以弘治元年嗣
在位十三年以弘治十三年薨壽五十一庶長子靖王
彥汰以弘治十七年自江陵王嗣坐法革爵為庶人尋
復冠帶再以詔恩復爵在位四十一年以嘉靖二十三
年薨壽六十六子康王譽榮以二十五年嗣在位七年
以三十一年薨壽五十七庶二子今王定燿嗣
谷庶人橞太祖第十九子母惠妃郭氏洪武十二年四
月十四日生二十四年四月十三日封谷王二十八年
三月十二日之國宣府靖難師起走還京尋以獻金川
門功禄賞冠諸邸三十五年十二月初四日移國湖廣
長沙府永樂十五年二月初六日以謀反為兄蜀王
所發逮至京削爵錮西内在位二十七年尋以宣德三
年嫌并二子俱死壽五十妃周氏兵馬指揮鐸女
韓憲王松太祖第二十子母妃周氏洪武十三年五月
二十三日生二十四年四月十三日封未之國王恭謹
有文學永樂五年十月二十日薨在位十七年壽二十
八葬向山之原妃馮氏右都督誠女洪武二十九年七
月初一日冊封景泰二年正月二十日薨葬平凉府平
凉縣鸞鳳山嫡長子恭王冲&KR2376;以永樂八年嗣二十二
年之國陜西平凉府在位三十一年以正統五年薨壽
四十四庶一子懷王範圮以正統七年自開城王嗣在
位三年以九年薨壽二十五無子庶二弟靖王範□正
統十一年自西鄉王嗣在位五年以景泰元年薨壽三
十庶長子惠王徵釙以景泰元年自高陵王嗣在位
二十年以成化五年薨壽三十庶二子悼王偕㳘以成
化五年自廣安王嗣在位六年以十年薨壽二十無子
庶三弟康王偕灊以成化十二年自彰化王嗣在位二
十六年以弘治十四年薨壽四十二庶長子昭王旭櫏
以弘治十七年嗣在位三十一年以嘉靖十三年薨壽
五十一嫡二子定王融燧以嘉靖十五年嗣在位三十
年以嘉靖四十四年薨壽六十二子悼恭世子謨㙉先
薨壽四十二嫡二子(闕)王朗錡以四十五年自鎮國將
軍嗣在位(闕)年以(闕)薨壽(闕)子今王璟浤嗣
瀋簡王模太祖第二十一子母貴妃趙氏洪武十三年
八月初二日生二十四年四月十三日封永樂六年五
月初二日之國潞州宣德六年(闕)月(闕)日薨在位四
十一年壽五十二葬潞州東興縣妃張氏指揮傑女洪
武二十九年八月初八日冊封永樂四年八月初五日
薨葬南京聚寶門外石子岡庶長子康王佶焞宣德七
年自武鄉王嗣在位二十六年以天順元年薨壽五十
一子莊王幼㙾以天順三年嗣在位五十八年以正德
十一年薨壽八十六有賢聲庶長子恭王詮鉦以正德
十三年嗣在位十年以嘉靖六年薨壽五十九庶長子
福山恭和王勛□薨嫡二子胤榿又蚤卒莊王庶二子
靈川榮懿王詮鉌子恭裕王勛潪之嫡一子憲王胤栘
以嘉靖十年自靈川王嗣進榮懿為安王恭裕為惠王
恭和為靖王胤榿為懷王憲王在位十九年以嘉靖二
十八年薨壽四十二嫡長子今王恬烄以三十年嗣
安惠王楹太祖第二十二子母妃(闕)氏洪武十六年九
月二十二日生二十四年四月十三日封永樂六年十
月十九日之國陜西平涼府十五年八月二十九日薨在位
二十七年壽三十五妃徐氏中山武寧王達少女合葬於
城西之安國鎮以典仗校尉百人守之無子國除
唐定王桱太祖第二十三子母賢妃李氏洪武十九年九
月十八日生二十四年四月十三日封永樂六年五月
十二日之國河南南陽府十三年八月初六日薨在位
二十五年壽三十葬南陽紫山妃吳氏黔國威毅公復
孫女永樂二年八月初九日冊封十六年七月初二日
薨合葬紫山嫡長子靖王瓊烴以永樂十九年嗣在位
六年以宣德元年薨壽二十一妃高氏未冊自經死追
封合葬無子嫡三弟憲王瓊炟以宣德三年嗣在位四
十八年以成化十一年薨壽六十四嫡二子悼簡世子
芝壐薨無子嫡二弟莊王芝址以成化十三年自舞陽
王嗣在位十一年以二十三年薨壽五十四庶長子成
王彌鍗以二十三年嗣在位三十五年以嘉靖二年薨
壽六十四有賢聲無子庶三弟文城恭靖王彌鉗之子
敬王宇温以嘉靖四年自文城王嗣進恭靖為恭王敬
王在位三十六年以嘉靖三十九年薨壽七十六庶二
子順王宙栐以嘉靖四十一年嗣在位三年以四十三
年薨壽二十七庶一子今王碩熿嗣
郢靖王棟太祖第二十四子母惠妃劉氏洪武二十一
年五月十七日生二十四年四月十三日封永樂六年
六月二十一日之國湖廣安陸州十二年十月初二日
薨在位二十四年壽二十七葬州之寶鶴山妃郭氏營
國威襄公英女永樂三年十一月初二日冊封十二年
十二月二十九日念王自經薨合葬寶鶴山無子國除
有女四人移居南京
伊厲王㰘太祖第二十五子母麗妃葛氏洪武二十一
年六月初六日生二十四年四月十三日封永樂六年
五月十一日之國河南洛陽縣十二年九月二十五日
薨在位二十四年壽二十七葬洛陽魏山妃劉氏左軍
都督貞女永樂三年十一月初二日冊封景泰二年十
二月二十日薨合葬魏山庶一子簡王顒炔以永樂二
十一年嗣在位四十年以天順六年薨壽五十庶一子
洛陽王勉堡之子悼王諟釩以成化二年嗣進洛陽為
安王悼王在位十年以成化十一年薨壽二十五無子
嫡四弟定王諟鋢以成化十二年自郟城王嗣在位三
十三年以正德三年薨壽五十四子莊王訏淵以正德
六年嗣在位十六年以嘉靖五年薨壽四十九無子庶
二弟敬王訏淳以嘉靖六年自濟源王嗣在位十六年
以二十一年薨壽六十三庶長子庶人典楧以二十三
年嗣
弇山堂别集卷三十二
