弇山堂别集卷三十一
明王世貞撰
帝歷
帝統(后附)
太祖高皇帝初諱興定諱元璋字國瑞仁祖第四子也
元天歷元年九月十八日生母曰淳皇后陳氏至正十
五年起義兵丁酉年下金陵置江南行中書省為右丞
相封吳國公丁未即吳王位洪武元年正月初四日即
皇帝位國號大明建元洪武三十一年閏五月初十日
崩於西宮壽七十一葬南京孝陵神烈山永樂元年六
月十一日上尊諡曰聖神文武欽明啟運俊德成功統
天大孝高皇帝廟號太祖嘉靖十七年十一月初一日
加上尊諡曰開天行道肇紀立極大聖至神仁文義武
峻德成功高皇帝
高皇后姓馬氏宿州人徐王馬公女洪武元年正月初
四日冊立為皇后十五年八月初十日崩壽五十四合
葬孝陵永樂元年上尊諡曰孝慈昭憲至仁文德承天
順聖高皇后嘉靖十七年十一月初一日加上尊諡曰
孝慈貞化哲仁順徽成天育聖至德高皇后
建文帝諱允炆太祖孫懿文皇太子追號興宗孝康皇
帝之次子也洪武二十五年九月十三日冊為皇太孫
洪武三十一年閏五月十六日即皇帝位改元建文四
年六月十三日靖難兵入金川門宮中火起帝殂在位
四年或傳遜於外成祖即位革除帝號建文四年仍為
洪武三十五年
建文皇后姓馬氏(闕)人光祿寺卿全女洪武二十八
年十月冊立為皇太孫妃建文元年二月冊立為皇后
四年六月十三日殂於火
成祖文皇帝諱棣太祖第四子元至正二十年四月十
七日生母曰高皇后馬氏洪武三年四月初七日冊封
為燕王建國北平(今京師)十三年三月十七日之國建文
二年起義兵四年六月十七日即皇帝位改元永樂二
十二年七月十八日崩於榆木川壽六十五葬長陵天
壽山是年九月初十日上尊諡曰體天弘道高明廣運
聖武神功純仁至孝文皇帝廟號太宗嘉靖十七年九
月十一日加上尊諡曰啟天弘道高明肇運聖武神功
純仁至孝文皇帝廟號成祖
文皇后姓徐氏中山武寧王達之女洪武九年正月二
十七日冊封為燕王妃洪武三十五年十一月十三日
冊立為皇后永樂五年七月初四日崩壽四十六合葬
長陵二十二年九月初十日上尊諡曰仁孝慈懿誠明
莊獻配天齊聖文皇后
仁宗昭皇帝諱高熾成祖第一子洪武十一年七月二
十三日生母曰文皇后徐氏二十八年閏九月二十一
日封為燕世子永樂二年四月初四日冊立為皇太子
二十二年八月十五日即皇帝位洪熙元年五月十二
日崩於欽安殿壽四十八葬獻陵七月初二日上尊諡
曰敬天體道純誠至德弘文欽武章聖達孝昭皇帝廟
號仁宗
昭皇后姓張氏永城人彭城伯麒之女洪武二十八年
閏九月二十一日冊封為燕世子妃永樂二年四月初
四日冊封為皇太子妃二十二年十月初八日冊立為
皇后洪熙元年宣宗即位七月初八日上尊號曰皇太
后宣德十年英宗即位二月初九日加上尊號曰太皇
太后正統七年十月十八日崩合葬獻陵十一月初四
日上尊諡曰誠孝恭肅明德弘仁順天啓聖昭皇后
宣宗章皇帝諱瞻基仁宗第一子洪武三十一年二月
初九日生母曰昭皇后張氏永樂九年十一月初十日
冊立為皇太孫二十二年仁宗即位十月十一日冊立
為皇太子洪熙元年六月十二日即皇帝位改元宣德
十年正月初三日崩於乾清宮壽三十八葬景陵是月
二十五日上尊諡曰憲天崇道英明神聖欽文昭武寬
仁純孝章皇帝廟號宣宗
恭讓章皇后姓胡氏濟寧人都督榮之女永樂十五年
七月十三日冊封為皇太孫妃二十二年十月十一日
冊封為皇太子妃洪熙元年七月初八日册立為皇后
宣德三年二月以多疾無子上表請閒居别宮正統八
年十一月初五日薨諡靜慈仙師葬金山原天順七年
閏七月十七日加上尊諡曰恭讓誠順康穆靜慈章皇
后(脩葺陵寢不祔廟)
章皇后姓孫氏太保安國公忠之女宣德元年五月初
九日冊封為貴妃三年三月初一日冊立為皇后十年
英宗即位二月初九日上尊號曰皇太后正統十四年
景皇帝即位十二月初四日加上尊號曰上聖皇太后
天順二年正月十二日加上尊號曰聖烈慈壽皇太后
六年九月初四日崩合葬景陵十月初七日上尊諡曰
孝恭懿憲慈仁莊烈齊天配聖章皇后(英宗生母祔廟)
景帝太后吳氏丹徒人都督彥名之女正統十四年十
二月初七日上尊號為皇太后天順元年復稱皇賢妃
以成化中薨
英宗睿皇帝諱祁鎮宣宗第一子宣德二年十一月十
一日生母曰章皇后孫氏三年二月初六日冊立為皇
太子十年正月初十日即皇帝位改元正統十四年八
月北狩九月初六日尊為太上皇帝景泰元年八月還
居南宮凡七年天順元年正月十七日復皇帝位八年
正月十七日崩於乾清宮壽三十八葬裕陵二月十二
日上尊諡曰法天立道仁明誠敬昭文憲武至德廣孝
睿皇帝廟號英宗
睿皇后姓錢氏中軍都督追贈安昌伯貴之女正統七
年正月十九日冊立為皇后天順八年憲宗即位三月
初一日上尊號曰慈懿皇太后成化四年六月二十六
日崩合葬裕陵七月十九日上尊諡曰孝莊獻穆弘惠
顯仁恭天欽聖睿皇后
孝肅皇后姓周氏慶雲伯追贈寧國公能之女天順元
年四月十三日册封為皇貴妃八年憲宗即位二月初
一日上尊號曰皇太后成化二十三年四月十七日加
上尊號曰聖慈仁壽皇太后是年九月孝宗即位十月
初九日上尊號曰聖慈仁壽太皇太后弘治十七年三
月初一日崩合葬裕陵四月初六日上尊諡曰孝肅貞
順康懿光烈輔天成聖太皇太后(憲宗生母)
景皇帝諱祁鈺宣宗第二子宣德三年八月初三日賢
妃吳氏生宣德十年二月初九日冊封為郕王正統十
四年英宗北狩九月初六日即皇帝位尊母吳妃為皇
太后景泰八年正月十七日英宗復辟是為天順元年
二月初四日復為郕王是月十九日薨於西宮壽三十
諡曰戾葬金山成化十一年十二月十三日復皇帝號
二十四日上尊諡曰恭仁康定景皇帝
景皇后姓汪氏中兵馬指揮英之女正統十年八月二
十五日册封為郕王妃十四年景皇帝即位十二月初
八日冊立為皇后景泰三年廢天順元年二月復為郕
王妃正德元年十二月十五日薨合葬金山二年十一
月上尊諡曰貞惠安和景皇后再立皇后杭氏(闕)人
(闕)女景泰三年五月初二日冊立為皇后天順元年
廢死
憲宗純皇帝諱見濟英宗第一子正綂十二年十月初二日
生母曰孝肅太后周氏初名見深正統十四年八月郕
王攝政皇太后命册立為皇太子景泰三年降封沂王
天順元年三月初六日改今諱復立為皇太子八年正
月二十二日即皇帝位改元成化二十三年八月二十二日
崩於乾清宮壽四十一葬茂陵九月十九日上尊諡曰
繼天凝道誠明仁敬崇文肅武宏德至孝純皇帝廟號
憲宗
純皇后姓王氏中軍都督追贈阜國公鎮之女天順八
年十月十二日冊立為皇后成化二十二年孝宗即位
十月初九日上尊號曰皇太后弘治十八年八月初二
日武宗即位加尊太皇太后正德五年加上尊號曰慈
聖康壽太皇太后十三年二月初四日崩合葬茂陵三
月初三日上尊諡曰孝貞莊懿恭靖仁慈欽天輔聖純
皇后
孝穆皇后姓紀氏中軍都督福斌之女成化十一年六
月二十八日薨七月二十一日追封恭恪莊僖淑妃葬
金山二十三年孝宗即位十一月二十六日加上尊諡
曰孝穆慈慧恭恪莊僖崇天承聖皇太后十二月十七
日遷葬茂陵(孝宗生母)
孝惠皇后姓邵氏贈昌化伯林之女成化十二年十月
初八日冊封為宸妃二十三年七月二十七日冊封為
貴妃正德十六年世宗即位十月初三日進稱皇太后
嘉靖元年三月十一日上尊號曰壽安皇太后是年十
一月十八日崩葬金山後遷茂陵二年正月二十日上
尊諡曰孝惠康肅温仁懿順恊天祐聖太皇太后(睿宗生母)
孝宗敬皇帝諱祐樘憲宗第三子成化六年七月初三
日生於西宮母曰孝穆太后紀氏十一年十一月初八日冊
立為皇太子二十三年九月初六日即皇帝位改元弘治
十八年五月初七日崩於乾清宮壽三十六本年六月
初一日上尊諡曰達天明道純誠中正聖文神武至仁
大德敬皇帝廟號孝宗十月十九日葬泰陵
敬皇后姓張氏壽寧侯追封太保昌國公巒之女成化
二十三年二月初六日冊立為皇太子妃十月初十日
冊立為皇后弘治十八年武宗即位八月初二日上尊
號曰皇太后正德五年十二月十二日加上尊號曰慈
壽皇太后嘉靖元年世宗即位三月初十日加上尊號
曰昭聖慈壽皇太后三年四月十五日加上尊號曰昭
聖康惠慈壽皇太后十五年閏十二月初三日加上尊
號曰昭聖恭安康惠慈壽皇太后二十年八月初八日
崩十九日上尊諡曰孝康靖肅莊慈哲懿翊天贊聖敬
皇后十一月初九日合葬泰陵
武宗毅皇帝諱厚炤孝宗第二子弘治四年九月二十
四日生母曰敬皇后張氏五年三月初八日冊立為皇
太子十八年五月十八日即皇帝位改元正德十六年
三月十四日崩於豹房壽三十一四月二十二日世
宗即位五月初八日上尊諡曰承天達道英肅睿哲昭
德顯功宏文思孝毅皇帝廟號武宗九月二十四日葬
康陵
毅皇后姓夏氏慶陽伯儒之女正德元年八月十一日
冊立為皇后嘉靖元年正月初十日上尊號曰莊肅皇
后十四年正月二十五日崩三月初九日上尊諡曰孝
靜莊惠安肅温誠順天偕聖毅皇后合葬康陵(祔廟)
世宗肅皇帝諱厚熜睿宗第二子正德二年八月初十
日生於興府母曰獻皇后蔣氏十六年三月十五日以
興世子奉迎入繼大統四月二十二日即皇帝位改元
嘉靖四十五年十二月十四日崩於乾清宫壽六十隆
慶元年正月二十日上尊諡曰欽天履道英毅聖神宣
文廣武洪仁大孝肅皇帝廟號世宗三月十七日葬永
陵
肅皇后姓陳氏泰和伯萬言之女嘉靖元年九月二十
八日册立為皇后七年十月初二日崩十二月初三日
諡曰悼靈皇后八年三月初二日葬天壽山襖兒峪十
五年九月二十九日改諡孝潔皇后嘉靖四十五年穆
宗即位隆慶元年正月二十九日加上尊諡曰孝潔恭
懿慈睿安莊相天翊聖肅皇后三月十七日遷葬永陵
(祔廟)
廢后姓張氏錦衣衛指揮僉事楫之女嘉靖元年十月
十六日冊封順妃七年十一月二十八日冊立為皇后
嘉靖十二年正月初六日廢十五年閏十二月初三日
薨十六年正月十九日改曰繼后葬金山
孝烈皇后姓方氏安平侯銳之女嘉靖十年三月初二
日冊封為德妃十三年正月十五日冊立為皇后二十
六年十一月十八日崩諡曰孝烈皇后先入永陵玄宫
(祔太廟)隆慶元年穆宗即位正月二十九日加上尊諡曰
孝烈端慎敏惠恭誠祗天衛聖皇后(遷主祀别殿)
孝恪皇后姓杜氏慶都伯林之女嘉靖十年三月初一
日冊封為康嬪十五年九月初九日進封康妃三十三
年正月初十日薨葬金山隆慶元年穆宗即位正月初
八日加上尊諡曰孝恪淵純慈懿恭順贊天開聖皇太
后三月十七日遷葬永陵
穆宗莊皇帝諱載垕世宗第三子嘉靖十六年正月二
十三日生母曰孝恪太后杜氏十八年三月初一日冊
封為裕王四十五年十二月二十六日即皇帝位改元
隆慶六年五月二十六日崩於乾清宮壽三十六是年
六月二十七日上尊諡曰契天隆道淵懿寬仁顯文光
武純德宏孝莊皇帝廟號穆宗本年九月十九日葬昭
陵
莊皇后姓李氏德平伯銘之女嘉靖三十二年二月初
八日冊封為裕王妃三十七年四月十三日薨葬金山
隆慶元年正月二十九日諡曰孝懿皇后六年七月初
二日加上尊諡曰孝懿貞惠順哲恭仁儷天襄聖莊皇
后九月十九日合葬昭陵(祔廟)
懿安康靜仁聖皇太后姓陳氏通州人固安伯景行女
嘉靖三十八年(闕)月(闕)日冊封為裕王繼妃隆慶元
年二月初九日冊立為皇后六年今上即位上尊號曰仁聖
皇太后萬歷六年三月加懿安十年加康靖
昭文明肅慈聖皇太后姓李氏宛平人武清伯偉之女
隆慶元年二月初九日册立為皇貴妃六年今上即位
七月二十七日上尊號曰慈聖皇太后萬歷六年三月
加昭文十年加明肅
今皇帝御名翊鈞穆宗第三子嘉靖四十二年癸亥八
月十七日生母曰慈聖皇太后李氏隆慶二年三月十
一日冊立為皇太子六年六月初十日即皇帝位改元
萬歷
帝號追崇
德祖者伯六公高皇帝之四世祖也家句容之朱家巷
為重八公第三子葬於朱巷是為德祖玄皇帝配胡氏
曰玄皇后俱洪武元年正月乙亥追上尊號
懿祖者四九公德祖第二子也葬於朱巷小明王龍鳳
九年贈資德大夫江南等處行中書省右丞上護軍司
空吳國公是為懿祖恒皇帝配侯氏初贈吳國夫人是
為恒皇后俱洪武元年正月乙亥追上尊號
熙祖者初一公懿祖長子徙泗州遂葬泗州祖陵基運
山龍鳳九年贈光禄大夫江南等處行中書省平章政
事柱國司徒吳國公是為熙祖裕皇帝配王氏贈公夫
人是為裕皇后俱洪武元年正月乙亥追上尊號
仁祖者五四公諱世珍熙祖第三子移地鍾離之西鄉
遷東鄉後遷太平鄉以元至正四年四月六日崩壽六
十六葬中都皇陵翊聖山初曰英陵龍鳳九年贈開府
儀同三司上柱國錄軍國重事中書右丞相太尉吳國
公是為仁祖淳皇帝配陳氏楊王陳公女至正四年四
月二十九日崩是為淳皇后俱洪武元年正月乙亥追
上尊號
興宗者建文君之父也諱標洪武三十一年建文君即
位加上尊號諡曰興宗孝康皇帝后常氏初諡懿敬妃
以洪武三十一年七月加上尊號諡曰孝康皇后繼配
后呂氏太常卿本之女洪武三十一年七月尊為皇太
后靖難後俱仍故封號餘見皇太子紀
睿宗獻皇帝諱祐杬憲宗第四子成化十二年七月初二
日孝惠太后邵氏生二十三年七月十一日冊封為興
王弘治七年九月十八日之國湖廣安陸州今承天府
正德十四年六月十七日薨諡曰獻壽四十四葬純德
山嘉靖元年世宗即位三月二十一日上尊諡曰興獻
帝脩葺陵寢號顯陵二年七月二十一日加上尊諡曰
恭穆獻皇帝七年六月初十日加上尊諡曰恭睿淵仁
寬穆純聖獻皇帝十七年九月十一日加上尊諡曰知
天守道洪德淵仁寬穆純聖恭儉敬文獻皇帝廟號睿
宗
獻皇后姓蔣氏贈玉田伯效之女弘治五年正月二十
日冊為興王妃嘉靖元年世宗即位三月二十一日上
尊號曰興國太后三年四月十六日加上尊號曰章聖
皇太后七年七月十二日加上尊號曰章聖慈仁皇太
后十五年閏十二月初七日加上尊號曰章聖慈仁康
靜貞壽皇太后十七年十二月初四日崩二十七日上
尊諡曰孝慈貞順仁敬誠一安天誕聖獻皇后十八年
七月二十五日合葬顯陵(祔太廟)
東宫紀
懿文皇太子標高皇帝之長子也母孝慈高皇后馬氏
以元至正十五年乙未生於太平陳廸家太祖為吳王
立為王世子洪武元年正月初四日冊立四年春賜大
本堂玉記十年六月令中外庶務先啓太子處分二十
四年七月乙丑巡陜西還二十五年四月丙子薨追賜
諡葬孝陵東
元妃常氏濠州人開平王遇春女先薨諡懿敬繼妃呂
氏壽州人太常卿本女餘見前帝號紀
皇太子文奎建文君長子也以洪武二十九年十月晦
生三十年建文立冊封為皇太子詔天下四年靖難兵
至時年七歲不知所終又有少子文圭即建庶人也二
歲而幽中都廣安宫天順中赦從自便給歲奉妾媵閽
者又二歲而終無子懿文後遂絶
懷獻皇太子見濟景帝長子也母曰皇后杭氏以正統
十(闕)年七月初二日生景泰三年四月乙酉冊立為皇
太子大赦天下賞賚中外四年二月己亥薨追諡天順
元年稱世子
悼恭皇太子祐極憲宗第二子也萬貴妃生長子未命
名而薨太子以成化五年四月辛巳生母賢妃栢氏七
年十一月己酉冊立詔赦天下十二月薨追諡葬西山
哀冲皇太子載填世宗長子也母貴妃閻氏嘉靖十二
年八月生十月薨追冊諡葬西山
莊敬皇太子載□世宗第二子也母貴妃王氏嘉靖十
五年(闕)月(闕)日生十八年(闕)月(闕)日冊立三十一
年(闕)月(闕)日薨追諡葬西山
憲懷皇太子翊釴穆宗長子也母莊皇后李氏以嘉靖
三十四年生三十八年薨初贈裕世子隆慶元年追冊
諡
弇山堂别集卷三十一
