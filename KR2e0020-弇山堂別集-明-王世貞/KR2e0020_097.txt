弇山堂别集卷九十七
明王世貞撰
中官考八
正德十四年兵科左給事中徐之鸞等疏言故太監馬
永成尊顯用事者十有餘年且疊受恩廕姪姓以下皆
都高爵列美官亦已過矣而太監趙亨復為陳乞陞授
見任者至九十餘人不知永成何功而非分之恩濫無
紀極如此且一太監死而官者九十餘人臣恐天下聞
而解體也伏望皇上為天下惜名器裁抑恩倖不報
謫南京監察御史范輅為龍川宣撫司經歴輅清軍江
西舉劾鎮守太監畢真諸不法事又為寧王所忌皆欲
陷之輅乘轎過真真奪其轎并摭其罪過奏之逮下錦
衣衛獄遂以不諳憲體謫之
癸未太監張得玉為故太監鄧敏乞恩廕授錦衣衛指
揮及僧道醫官八十人為兵科所駁兵部執議得旨朕
念舊臣已皆陞用矣爾等何乃一槩奏革本當查究姑
宥之
時劉瑯守備南京城中人謂瑯交通寧王為之内應瑯
乃遣人緝捕流言者治以軍法衆益驚懼於是給事中
孫懋等具疏請罷瑯歸私第勿令與機務其姪南京錦
衣衛指揮劉奇亦勿令管事不報
太監韋霦𫝊旨罷鎮守浙江太監畢真以御馬監太監
浦智代之時真與宸濠通謀也
論捕妖賊功加太監張銳祿米一百二十石都督朱寧
於折俸米内改支本色一百二十石仍各廕陞其子姪
一人三級東厰錦衣衛每捕獲妖言輒蒙重賞至有預
設邏卒於鄉村誘引愚民為非尋以妖言發之文致以
法法司心知其冤不敢與辨至是厰衛旗校言賊人劉
學孟等為妖言聚衆數百人於河南地方將為亂尋捕
獲之遂以為謀逆命三法司官會鞫擬凌遲處死仍詔
有司督捕未獲者于是兵部言銳寧提督有功宜加奬
賚故有是命
上發京師𫝊旨命平戎伯朱彬提督𠫭贊機密重務仍
軍門提督官校辦事左都督朱周協贊行事又𫝊旨命
錦衣衛掌衛事都督朱寧量帶官校随駕南征不妨原
任西官廳提督操練兼管西路關口都督僉事朱琮同
太監劉祥佛保統捕盜兵官軍五百人管押船隻防運
神器官軍賞賜銀布如例給之寧因乞以官校錢傑等
五十六人營兵二百五十人琮乞以官舍王某等四十
人西官廳兵一百六十人及左都督朱周乞以官舍許
芳等三十八人西官廳兵二百人各自随俱許之
南京給事中王紀等御史楊必進等言宸濠計不足以
謀身兵不足以制勝實恃太監畢真以為應援真在江
西未踰年而遽有浙江之調正為今日計耳如先任御
史范輅嘗劾宸濠樂官真則擠輅以快其心浙之巡捕
者嘗獲宸濠諜者真釋之以隠其迹舉孝行以釋主疑
賞軍士以行私惠又於七月十五夜令都司發官軍具
器械期三更入候三司官期四更入揖且欲收各城之
鑰遂至城中軍民驚懼奔走哭聲動地三司擁兵自衛
若非巡按御史張縉破其姦其夜不知何為也又聞真
遣人賫金帛至寧府賀夀驅弓匠十二人畀之今随從
親信者又皆江西之盜其初至浙出軍器堆積如山又
有周管家者凌辱有司毒害人民勒取財物已踰十萬
殘虐罪惡不可紀極况真逆瑾餘黨積習已成乞械詣
京師明正憲典詔真已有旨取回候至日再議以聞
杖教坊司樂官臧賢施鉞司鑑于午門賢八十鉞七十
鑑六十仍發戍廣西馴象衛籍沒其家初賢以伶人得
倖於上宸濠遣使厚遺之使行賄于太監蕭敬尚書陸
完都督朱寧結為内援禁中動静莫不密報於濠故反
謀益固至是事覺詞連寧及發遣行至張家灣寧乃使
盜往殺之以滅口云
辛夘太監陳文𫝊旨諭司禮監即今朝廷南征凡百文
書司務俱依勅内行事各奏報事情可行可奏俱以成
規宗廟禮儀遵依舊典各衙門執事出納行事必須謹
慎時常點閱關防當與掌事太監谷大用及緝事衙門
會行者務在恊和同事慎毋怠誤如違律所不原
上至臨清山東諸鎮巡官皆從時太監黎鑑家人有以
科斂得罪者鑑懼悉所有以獻復取償於有司王珝不
可鑑以頭觸之遂相鬭争鑑泣愬於上上曰此必汝有
求不遂耳巡撫何敢輒辱汝也鑑語塞而退
十二月辛酉朔上至揚州府先是太監吳經至揚選民
居壮麗者改為提督府將駐蹕焉經矯上意刷處女寡
婦民間洶洶有女者一夕皆適人乘夜争門逃匿不可
禁知府蒋瑶詣經懇免經大怒曰汝小官敢爾汝頭顧
欲斫耶瑶不為動徐曰小官苟逆上意自分必死但百
姓者朝廷之百姓倘激生他變恐將來責有所歸經猶
未解揮使去經密覘知寡婦及娼戶家夜半忽遣騎卒
數人開城門𫝊呼駕至令通衢燃炬光如白日經遍入
其家捽諸婦以出有匿者破垣毁屋必得乃已無一脱
者哭聲震遠近尋以諸婦分送苑寺寄住有二人憤恚
不食死瑶為具棺殮之自是諸婦家皆以金贖乃得歸
貧者悉收總督府云
十五年初南京守備太監劉瑯納宸濠重賂謀為内應
及聞變太監廖鸞之姪指揮鎧持兵率家丁分布城中
瑯復託為察姦執無罪者戮之城中人人皆憂危南京
御史楊必進等以聞有旨罷瑯令南京閒住鎧還原衛
帶俸至是南京兵部尚書喬宇及内外守備復言去惡
不盡恐貽患未已請明正瑯鎧之罪乃命執瑯鎧付錦
衣衛禁錮俟宸濠至日鞫問鑾亦責令陳状
𫝊旨執太監畢真劉瑯劉璟都指揮廖鵬齊佐王凖都
督同知王瓛等送錦衣獄真初附劉瑾鎮守山東侵牟
鉅萬後鎮江西與宸濠親厚濠所忌者輒共傾之濠又
為出資夤緣改浙江真至即厚賞諸衛官軍費數萬亦
濠資之也及濠反密遣人馳報真真即倡言濠世子來
取浙矣浙中大震會進聖節表三司及府衛衆官當集
于鎮守署真先夕收城門鑰令官軍夜半皆甲以入將
為亂衆官懼不赴且嚴為備真不得發瑯守備南京虐
燄張甚欲自託於濠隂遣弟璋事之濠以為南京有瑯
浙江有真下之如反掌耳瑯聞濠舉逆集家丁百餘以
棺貯火藥軍器出城欲為濠應事洩乃已璟初鎮浙江
貪利亡厭賂錢寧改兩廣總鎮及還又賂寧得再鎮河
南過江西時受濠饋遂與通鵬福建人投附太監廖堂
冒姓稱為弟與其子鎧銳鉞皆冒功得官錦衣堂鎮河
南時鵬随往百計脧削公私一空及廖鑾鎮陕西復令
鎧随朘削亦如之河陕之人怨之入骨鵬奸瑣詭猾貌
寢如鬼諂事寧無所不至後掌南鎮撫事奢僣無度公
卿士夫多與還往及宴會其家靡然不以為非瓛亦累
冒功起白身至都督依憑權倖出入公卿家有所求請無
不立應有拂其意者則用計傾之遂得禍不安其位與
之厚者為達於寧而至台輔者有矣嘗為寧通賄竊以
自入者亦數萬計與鵬皆與濠通佐準皆寧壻驟貴濠
既敗分遣官校收捕真等并籍其家瑯先已被逮尋與
準俱死今上即位法司以獄上真坐謀反凌遲鵬瓛佐
鎧以交朋黨紊亂朝政論斬妻子沒為奴璟璋革職既
而鵬等屢奏辯延久未决鵬鎧死獄中
庚申上至寳應復漁於范光湖鎮守太監丘得索進貢
物不得以鐵索繫知府蒋瑶窘辱備至數日乃得釋
丙寅上至清江浦復幸太監張陽第踰三日上自泛小
舟漁於積水池舟覆溺焉左右大恐争入掖之而出自
是遂不豫
執太監商忠杜裕少監盧明秦用趙秀錦衣衛都指揮
薛璽指揮使陳喜監察御史張鰲山河南右布政使林
正茂䓁俱下錦衣衛獄先是司禮監太監張雄東厰太
監張銳嬖幸用事宸濠欲結納焉賂伶官臧賢以通銳
忠明以通雄饋各萬計由是問遺相屬凡所奏求二人
必助成之明與用秀俱辦事文書房濠每厚賂以探中
朝消息眀又假報訃至江西重有所獲濠嘗嗾太監黎
安與淮王奏訐杖殺其長史莊典璽往按之曲為隠諱
濠餽銀千兩以謝喜家販鬻幣貨濠使至京饋賄不足
則出以貸之裕守宣武門為濠使出入所經亦受其賂
而館之鰲山為諸生應舉時濠召見悦之自後每有饋問
不能卻正茂為按察使時與鎮守太監許滿皆與濠厚
受其禮物至是為張永所發詔逮捕忠等付獄并收其
家屬裕尋死獄中今上即位後法司以獄上忠明用秀
璽喜皆論斬滿鰲山正茂革職初官兵克復南昌得濠
簿籍所記平日餽送主名徧於中外多者累數萬少亦
不下千李士實嘗疑其太費濠笑曰此為我寄之庫耳
王守仁以簿籍連及者衆令焚之永所發者僅百之一
二云
辛酉𫝊旨令司禮監太監蕭敬李英閒住亦以嘗與宸
濠通也
太監于經者得幸豹房誘上以財利創開各處皇店𣙜
斂商貨後復随駕巡幸不離左右上感疾以來飲食多
不當意經狎寵應對時有觸犯上怒曰此䜿愚戅至是
其寘内書館令翰林官約束之每日自辰至夕必常在
館俟其知悔出言能慎乃以聞時經已年老且不識字
至則俛首與諸内䜿肩自是疎斥不復得見上矣
十六年丙寅上崩于豹房先一夕上大漸惟太監陳敬
蘇進二人在左右乃謂之曰朕疾殆不可為矣爾等與
張銳可召司禮監官來以朕意達皇太后天下事重其
與内閣輔臣議處之前此事皆由朕而誤非汝衆人所
能與也俄而上崩敬進奔告慈夀皇太后乃移殯于大
内是日𫝊遺旨諭内外文武羣臣曰朕疾彌留儲嗣未
建朕皇考親弟興獻王長子年已長成賢明仁孝倫序
當立已遵奉祖訓兄終弟及之文告于宗廟請于慈夀
皇太后即日遣官迎取來京嗣皇帝位奉祀宗廟君臨
天下又𫝊慈夀皇太后懿旨諭羣臣曰皇帝寝疾彌留
已迎取興獻王長子來京嗣皇帝位一應事務俱待嗣
君至日處分於是司禮等監太監谷大用韋霦張錦内
閣大學士梁儲定國公徐光祚駙馬都尉崔元禮部尚
書毛澄奉金符以行初司禮監官以太后命至内閣與
大學士楊廷和等議所當立者既定入白太后取旨廷
和等候于左順門頃之吏部尚書王瓊排掖門入厲聲
曰此豈小事而我九卿顧不預聞耶衆不答瓊意乃沮
是日又𫝊遺旨令太監張永武定侯郭勛安邊伯朱泰
尚書王憲選各營馬步官軍防守皇城四門京城九門
及草橋蘆溝橋等處東厰錦衣衛緝事衙門及五城巡
視御史各督所屬巡邏毋得怠玩又𫝊遺旨豹房随侍
官軍勞苦可憫令永勛泰憲提督統領加意撫恤罷威
武團練營官軍還營各邊及保定官還鎮革各處皇店
管店官校并軍門辦事官旗校尉等各還衛其各邊鎮
守太監留京者亦遣之哈密及土魯番佛郎機等處進
貢夷人俱給賞令還國豹房番僧及少林寺和尚各處
随帶匠役水手及教坊司人南京馬快船非常例者俱
放遣以上數事雖奉上遺旨實内閣輔臣請于太后而
行者皆中外素稱不便故釐革最先云時内臣得幸豹
房者張銳張雄為首銳居東厰雄入司禮監皆弄權納
賂勢行中外宸濠前後饋送各萬計銳假緝事侵撓諸
司事稍不順者即中以禍人尤畏之次則張忠性兇暴
屢以提督軍務偽功受賞時談武藝誘上巡遊其家霸州
保匿羣盜張茂等分入所掠而劉寵劉宸卒為大患實
忠縱之于經首開皇店於九門關外張家灣宣大等處
税商𣙜利怨聲載路每歲額進八萬外皆為已有創寺
置莊動數十萬暴殄奢侈乃前此所未有者孫和謀管
團營挟勢取賂劉養專領内官監營造侵欺料直掊斂
役錢公私蠧耗幾竭蘇進佛保趙林馬英劉拳周昂皆
旦夕不離左右而進尤親昵劉祥丘得吳經顔大經許
全馬錫張信始賄銳雄及錢寧出為鎮守復賄江彬扈
駕巡遊與淮等張皇聲勢所至搜求女婦科索民財甚
於狼虎上為此軰蠱惑而莫之悟天下莫不恨之
四月福建道監察御史王鈞劾奏司禮監太監魏彬與
逆惡江彬結為婚姻内外盤據御馬監太監張忠于經
蘇縉或争功啓釁排陷忠良或首開皇店結怨黎庶或
導引巡幸流毒四方他如宣府鎮守太監劉祥總兵都
督朱振巡撫都御史寗杲夤緣内批侵盜邊餉甘肅鎮
守太監王欣總兵都督柳湧巡撫都御史文貴假貢獻
而重困邊方引外夷以窺伺中國此數臣皆彬之黨今
彬既捕治此軰亦宜亟賜併處以明法紀以清姦黨得
旨魏彬已有處分張忠排陥忠良于經首開皇店蘇縉
導引巡游本當重治姑從寬各發孝陵衛充軍劉祥罪
惡深重着巡按御史提解法司會問王欣已去任寗杲
文貴冠帶閒住朱振柳湧兵部查議以聞上諭閣臣曰
朕入繼大統雖未敢顧私恩然母妃遠在藩府朕心實
切戀慕可即寫敇遣官奉迎并宫眷内外員役咸取來
京兵工二部仍各差郎中一員沿途供具於是遣司禮
監太監秦文内官監太監邵恩等捧箋詣安陸奉迎聖
母
先是宸濠叛都御史王守仁倡義討之濠既就擒而安
邊伯朱泰左都督朱暉太監張忠張永等乃復冒功陞
賞於是紀功官給事祝續等言泰等兵至江西時去宸
濠就擒之日已將兩月其所捕治止是助逆郡王將軍
及從逆文武職官軍民人等俱事定歸府或逃匿民間
束手待罪非既解復聚臨陣克獲之功及平虜伯朱彬
随駕駐劄南京未嘗親到江西所報功次俱係揚州府
等處繫解人犯事屬攘冒其先曾給賞官軍銀牌並宜
追奪疏入下其事於兵部
吏科給事中閻閎言臣伏聞陛下賜扈駕太監谷大用
等人銀千兩幣二十疋随行人員銀百兩少者亦不下
數十兩臣竊以為過矣臣觀歴代以來藩王入繼大統
者序援立之功則主威䙝私扈從之人則侍衛驕弛戚
倖之禁則請託行此治亂安危之幾辨之不可不早也
願陛下裁擇上嘉納之
初司禮監太監魏彬為其弟英辭免伯爵得旨伯爵准
辭仍令為都督同知子弟世襲錦衣衛指揮使於是給
事中楊秉義言魏彬著名八黨流毒四方結姻江彬固
寵怙勢罪不容誅乃掩其㴞天之惡全其弟世襲之官
非所以示天下也乞收回成命亟治彬罪削英之職革
其世襲以昭至公會給事中徐景嵩亦言魏彬及御馬
監太監谷大用先附逆瑾繼黨江彬潜相引援竊弄威
福並宜寘之典刑以謝天下給事中吳巖亦言魏彬不
宜仍令供職其弟英不宜止削伯爵及言安邊伯許泰
依附江彬同惡相濟昨至江西隂嗾太監張忠箠辱守
臣已復深夜勒兵云備倉卒思以動先帝之疑畏而掩
都御史王守仁之功至其擅權納賄殘暴險譎之惡擢
髮不能盡數宜斷自宸衷亟賜處治實社稷蒼生之福
於是上命錦衣衛執泰送都察院鞫治以聞而魏彬等
仍置不問及雲南道監察御史蕭淮等奏太監谷大用
丘聚張永等蠱惑先帝黨惡為奸放逐大臣陷害忠讜
變亂成法盜竊名器並宜誅戮以謝天下得旨谷大用
丘聚降奉御孝陵司香張銳張雄張忠于經劉祥孫和
劉養佛保趙林馬英蘇縉劉拳周昂吳經丘德顔大經
許全馬錫張信錢安張洪馬昂周惠疇王果皮德朱福
臧賢劉實執送都察院鞫治魏彬張永閒住其弟姪義
子人等官爵冒濫者並依詔書查革
賜司禮監太監王岳范亨贈官仍各廕弟姪一人為錦衣
衛百戸世襲正德初年内侍劉瑾等八黨亂政岳亨與大
學士劉健等謀誅之語泄瑾矯命杖岳亨於内門遣發
南京尋令人追殺之至是彬聚大用永敗上念岳亨以
忠死故有是命
罷後軍都督府右都督張舉舉太監張忠弟也
罷鎮守湖廣太監李鎮回京以廵按直隸監察御史孫
元劾鎮扈駕襄陽箠辱知府吳華也
初逆濠府内典寳等官閻順劉良陳宣窺知濠謀為不
軌赴京奏聞濠知之密賄朱寧臧賢欲得順等而甘心
焉會有旨閻順劉良陳宣發充孝陵神宫監净軍乃得
不死至是上疏自白其冤刑部議覆上以閻順等忠義
可嘉詔司禮監查奏起用
後軍都督府帶俸平凉伯馬山辭伯爵左軍都督府右
都督馬釗辭職任俱准免山釗出太監馬永成厮養累
以冒功𫝊陞本非所據也
錦衣衛都指揮郭鰲指揮王欽殷堂周瓉姚瓉千戶王
錦王銓周保藍華章璉有罪下獄鰲等皆以黨附錢寧
江彬擅作威福給事中汪玄錫等御史李鎮等交章劾
之故有是命
舊制守備内臣在鳳陽者止令奉侍皇陵兼管皇城安
插庶人司門禁鎻鑰在密雲者亦止以分守名仍聽薊
州鎮巡官節制正德以來中貴恣横夤緣内批奏討符
驗旗牌兼轄地方奏改鎮守或充副總兵越分行事民
甚苦之至是兵部遵奉詔旨請一切復舊制改給敕諭
奪其符騐旗牌制曰可
正德丁丑大同應州役止生擒敵一斬首十有五而將
士夤緣濫邀陞廕至是兵部奉詔議裁除許泰已奪
伯爵江彬江勲神周張洪俱已繫治獨李秉等八人有
斬獲功丁見等三十三人曹惠等三人皆死於陣宜陞
級如故鄭山等十六人在陣被傷宜改陞署級其谷鎧
王勛馮政等九百三十四人及中官張永魏彬張忠等
九人廕授弟姪等錦衣衛官悉宜裁革上從之
令分守四川建昌上都司地方太監趙欽不得兼領川
南道從兵部議復舊制也
雲南道監察御史蕭淮劾奏太監張永前在江西擅權
納賄故縱逆黨輒以私忿械繫無辜即今刑官雖多所
辨釋而瘐死含冤者尚不可數計宜寘之法典以謝天
下因言谷大用魏彬八黨之首惡武忠孝廟之罪人並
宜逮治得旨谷大用等已處分永降為奉御往南京孝
陵司香
錢寧伏誅寧家世不知所出幼時其父鬻為太監錢能
養子冒姓錢正德初逆瑾用事能結納之寧因得見毅
皇帝寧性獧狡柔佞善伺察迎合大被寵幸賜姓冒功
陞錦衣衛正千戶正德五年瑾謀逆事露寧以計免尋
陞左都督掌錦衣衛事典詔獄權日益重恣肆無忌引
樂工臧賢回回人于永及番僧等相比昵為奸請于禁
内建豹房新寺日侍毅皇帝畋游為娛樂蒙蔽聰明招
權納賄偽旨𫝊陞各邊將官及鎮守内臣所得金銀珠
玉以數百萬計時宸濠久蓄異志寧得濠重賄因與圖
復護衛屯田且令濠數進金玉玩好每進必賄寧以達
寧又伺朝廷動静泄之於濠正德十四年五月濠逆謀
益著言者益力毅皇帝遣太監賴義駙馬都尉崔元都
御史顔頥夀往按其事密令偵卒林華兼程以報濠即
舉兵不逾月就擒而寧之奸逆始露乃捕寧及其族屬
皆下獄會太監張永亦發其奸事下法司錦衣衛雜治
毅皇帝崩上即位磔于市仍揭寧罪状并繪處决圖榜
示天下寧以厮養小人依憑城社遂至黷貨無厭黨逆
成奸幾危社稷便嬖憸邪之能亂政如此
福建道監察御史盧瓊請罷各處鎮守内臣疏入報聞
嘉靖元年正月南京錦衣江淮等衛原設水軍馬快戰
船永樂間遷都北京遂專以運送郊廟獻新及上供品
物軍需器仗其後管運内臣假托虚增肆為奸利上登
極詔革其弊進解船隻如舊例每起不過三隻南京兵
部尚書喬宇因奏裁船數視弘治間減十之四正德間
減十之七上皆從之至是諸監局内臣競請乞如正德
中例守備太監戴義以聞兵部執奏詔書既出不宜紛
更得旨如弘治年例以後不許再議增減
浙江巡按御史何鉞奏先任浙江鎮守太監劉璟王堂
浦智織造太監晁進皆黷貨害民雖遭罷革未泄衆憤
都察院覆議請逮問追贓智貪縱尤甚宜寘重典得旨
四人業已處分免逮問所坐贓物如議追沒
原任四川巡撫胡世寧奏分守建昌太監趙欽貪暴不
法惡黨依憑煽虐請逮治之兵部尚書彭澤覆如世寧
奏因請罷鎮守諸内臣得旨欽降奉御安置南京新房
其黨雷瓉等俱下獄分守官仍令司禮監推補
守備紫荆關太監耿忠奏新城等倉放支略盡軍無見
糧乞行所在徵納本色或召商糴買以濟緩急戶部議
言往者夏秋税法不畫一承解包納之徒得以候時貴
賤自擇本折去取肆漁獵其中頃年奏行折收召買之
例榖賤召買榖貴折銀而官價不虧榖貴放本色榖賤
放折色而軍士沾惠計無便於此者但本折二色未定
關支月分委官樂折支之便召買坐廢而軍餉恒苦不
給今請自元年正月為始本折間月關支其折色每石
如例給銀四錢五分其本色聽委官召買支用或價直
太高召買不及每石加銀二錢給之候米麥價平及期
貿易本色務足半年之用上是之
戶部奏上林苑監嘉蔬等署添設内官虐使菜戶奸利
不法請復舊制以文職提調便上切責僉書監工等官
數其蠧政害民罪状姑令改圖再犯不宥且命有缺勿
補
分守凉州太監劉德弟志倚寵横肆為言官所劾德坐
革還志抵罪
論宣府失事之罪參將江桓守備太監葉森而下罰治
有差
戶部言祖宗朝設尚書侍郎總領天下財賦督察委之
臺官放收屬之郎署當時不聞内官與事法至善也宣
德間京通二倉暫設總督監督二員其後復增至二三
十員創設中瑞館處之冗濫積弊實為國家大蠧今詔書
裁革二倉内使至二十七員矣乞遂罷中瑞館盡取其
餘人代還内府供役及臨清徐淮監督之使宜一切罷
勿遣疏入得旨前已釐革自今苐勿更加
詔減歲供内府鹽課之數初弘治時内府供用庫歲派
青白鹽十七萬五千斤正德以來太監吳海楊先等再
請加課逓增至三十五萬一千八百四十四斤淮海之
間囂然煩費至是御史鄭光琬言陛下登極首詔選汰
内府各監局員缺悉依祖宗故事今冗濫既清供用無
增課額宜悉罷减如弘治年制以蘇民困戶部覆議從
之
二月巡按陕西御史許翔鳳劾奏鎮守甘肅太監王欣
趙林陶俊申永孔學苛尅官軍月糧草束與甘州左衛
千戶孫智等違法事得旨林充軍俊學俱降長随永革
任回京欣令刑部追贓銀五千兩智等提問南京針線
厰右監丞張堂懼罪自縊死
宣大兩鎮連歲凶荒軍粮久缺米價騰貴宣府鎮守太
監於教場操練一軍鼓噪求粮幾至為變巡撫都御史
李鐸上其状大同巡撫楊志學亦言本鎮軍民缺食公
私匱竭強悍聚為盜賊肆行劫掠北敵近邊住牧警報
日聞乞亟為議處下戶部議於二鎮量增月粮折色每
石一兩按月支給候麥熟停止又請如前議動支沒官
銀二十萬作速運赴該鎮趁時糴買米豆與折銀相兼
放支仍發太倉銀六萬兩分委司官於該鎮召商糴買
巡撫等官設法穵運以備主客兵馬支用其鎮守總兵
占種地土盡行退出編入屯田召種辦納子粒通行陕
西遼東各邊一體遵行從之
差内官監少監汪俊往真定印烙木植巡按直隸御史
朱越言前者鎮臣侵越抽分貽患地方已奉旨革回今
侯俊雖以歲例印烙恐蹈前弊有累新政工部覆議請
罷勿遣上曰印烙木植與抽分無與令事畢即回不許
生事擾民
三月禮部尚書毛澄等言内府各監局供事官不係朝
參者牙牌已奉旨裁革今御藥房太監孫端不遵前旨
復為袁鑑等朦朧陳乞宜治罪得旨查見在供事官職
名以聞
南京印綬監初奉詔革去匠役一百二名至是監丞宗
璽託以装表符軸乞留之戶部言璽違詔宜重懲得旨
匠役遵詔裁革璽貸勿問
初正德間惜薪司所收木柴每於正數外暗加耗柴數
倍工部侍郎楊廷儀以其太重請明加一倍而暗加者
猶不盡去至有三年起運不給一年上納者易州判官
趙孔清等奏訴下戶部議請以收過明暗加數俱准作
拖欠正數今後稱收止照弘治間例行已得俞旨而太
監趙亨奏稱舊規難免乃逮孔清等都給事中余瓉疏
辯再下戶部執議如初於是詔從部議孔清等發山厰
聽審
吏科給事中劉濟查盤甘肅錢粮言山丹迤東倉場空
虚粮餉全乏永昌新添游兵三千徒為耗費甘凉已有
𠫭議總兵其分守太監徒為虚設俱宜裁革兵部覆議
游兵已裁一千發回原衛其二千仍令周尚文管領巡
邏凉州在天順間民猶繁庶故添設分守今民力不堪
革之誠便乞將太監取回從之
刑科給事中劉世揚言近接出都察院原送司禮監提
取内官吳善良揭帖面加浮帖書寫聖旨吳善良等照
前旨免提問司禮監奏請發落臣等竊惟祖宗之制凡
旨意批於題奏本或登聞鼓状發六科抄行凡重大事
理𫝊奉旨意各衙門必補具奏本於早朝面進此外未
有硃寫旨意出承天門外者所以重敕旨防詐偽也今
累批浮帖徑從中出六科不得抄行諸司無從補本輕
䙝綸音更張舊制此失政之最大也伏望鍳成憲重命
令今後旨意俱遵祖宗舊制疏下所司知之
初詔書禁額外貢獻鳳陽守備太監張陽復進貢新茶
給事中張翀言寧夏所貢紅花及鎮守總兵官到任貢
馬謝恩皆非令甲宜罷禮部覆議宜遵詔一切禁止如
翀言上是之
弇山堂别集卷九十七
