弇山堂别集卷八十二
明王世貞撰
科試考二
四年癸酉命太常少卿兼翰林院侍讀學士陳詢侍講
學士兼右春坊右中允吕原主順天試
禮部祠祭司主事周騤奏設科取士當遵國法禁例洪
武以來舊例曾由科目出身未入流品官生員發充吏
罷閒官吏監生生員娼優隸卒刑喪過犯之人不許入
試其生員軍生儒士及未入流品官農吏承差軍餘人等
若無錢糧等項粘帶者聽從入試如有不實照例論罪
已中式者黜退不錄未中式者終身不許入試今順天
府景泰四年鄉試取中舉人尹誠汪諧陳益龔滙王顯
李隨李森錢輸俱係冒籍人數於例不該入試似此之
徒欲求事君而先欺君今日苟圖如此他日居官可知
乞明正其罪以警將來命錦衣衛俱執送刑部問未發
露者許出首逮問同學知而不首者同罪今後科場知
貢舉監試提調等官務在防範嚴切不許容情冒名換
卷截卷𫝊遞文字并說話作弊監門搜檢巡綽監試官
軍敢有如前容隠不舉作弊者俱治以重罪兼外執事
官臨期於吏部聽選文學出身者充之
命左春坊大學士兼翰林院侍讀彭時右春坊右庶子
兼侍講趙恢主應天試
五年甲戌命兵部左侍郎翰林院學士左春坊大學士
商輅司經局洗馬兼翰林院修撰李紹為考試官取中
彭華等廷試賜孫賢徐溥徐轄及第選進士丘濬耿裕
彭華劉釪陳龍牛龍馬勲何琮吳禎嚴淦尹直陳政寗
珍馮定金紳黃甄王寬夏時為庶吉士命左春坊大學
士劉儼教習先一年禮部尚書胡濙言翰林院及春坊
以文藝為職業宜專作同考京官由科第有學行者宜
兼職以充勿再用教官著為令許之是歲商學士才閱
三科已作正考而同考則中允楊鼎贊善錢溥皆己未
也登科錄牛輪書叔玉司禮監左監丞
七年丙子太常寺少卿兼翰林院侍讀劉儼左春坊左
中允兼翰林院編修黃諫主順天試
内閣大學士陳循王文等言考中譯字官劉淳送試不
中為失舊制詔儼等回話宥之王文陳循又言循子瑛
文子倫不中式為考官忽略之故又出題偏駁犯宣宗
御諱詔禮部同大學士高榖等覆驗取中舉人徐泰等
文卷有優于倫瑛者有相等者有不及者又第六名林
挺硃卷無批語奏上有旨劉儼等考試不精罪不容逃
但無私弊俱宥之林挺并該房考官俱下錦衣衛獄鞫
問情實以聞王倫陳瑛明年俱准會試六科論劾循文
罪當誅斥有旨覽爾等所奏誠為有理但陳循王文輔
導有年國之元老豈可以一事之失而遽加之罪姑貸
之少保高榖乞致仕詔卿持正之心嫌疑之情朕已具
悉但館閣之職正當用賢不允所請今後尚加秉忠直
以全名節盖榖面斥循文之私而奏全儼等不自安乃
有此奏也
命司經局洗馬兼翰林院修撰柯潜左春坊左贊善兼
翰林院編修劉俊主應天試
天順元年丁丑命禮部左侍郎兼翰林院學士薛瑄通
政司左參議兼翰林院侍講吕原為考試官取中夏積
等廷試賜黎淳徐瓊陳秉忠及第
是歲同考則尚寳少卿錢溥司丞李泰翰林典籍徐秘
盖官制初變也是科最號嚴整然外人有以俚語戲者
所謂薛瑄性理難包括錢溥春秋沒主張問仁既已無
顔子告祭如何有太王皆指摘題目之誤至謂總兵令
姪獨軒昂盖指石亨從子後也後坐亨敗除名及以怨
謗剮於市
廷試讀卷官凡三伯武功掌内閣靖遠掌兵部興濟掌
鴻臚
三年己卯命翰林院學士劉定之倪謙主順天試謙有
門生不中式為所訐陷謫戍
命翰林院侍讀學士錢溥侍講萬安主應天試
四年庚辰命翰林院學士吕原尚寳少卿兼翰林院修
撰柯潜為考試官取中陳選等廷試賜王一䕫李永通
鄭環及第一䕫後改姓謝改進士劉健張賑李温張謹
德張頥周經王範蔡霖張溥楊瑛鄭紀童璲汪諧張元
禎為庶吉士命學士劉定之侍讀學士錢溥教習
是科閻禹鈞以國子監學正同考有下第舉人訴學士
吕原等徇私顛倒上試之皆不稱囊三木禮部前以徇
六年壬午命翰林院修撰陳鑑修撰劉宣主順天試
命翰林院修撰劉吉翰林院檢討邢讓主應天試
七年癸未命禮部左侍郎兼翰林院學士陳文尚寳司
少卿兼修撰柯潜為考試官試日大火焚死者九十餘
人及主試官俱越墻免上憐之贈死者俱進士出身改
試期以八月命太常少卿兼學士彭時侍讀學士錢溥
取中吳釴等八年甲申廷試賜彭教吳釴羅璟及第吳
後改姓陸踰月改李東陽倪岳謝鐸張敷華陳音焦芳
汪滋郭璽計禮傅瀚張泰吳希賢劉大夏劉道王澄董
齡杜𢡟史芳為庶吉士命太常少卿兼侍讀劉定之學
士柯潜教習李東陽年十八先以竒童薦讀中秘書倪
岳年二十學士謙子
成化元年乙酉命太常寺少卿兼翰林院侍讀學士吳
節翰林院學士柯潜主順天試
命翰林院侍讀丘濬編修彭華主應天試
二年丙戌命太常寺少卿翰林院侍讀學士劉定之翰林
院學士萬安為考試官取中章懋等廷試賜羅倫程敏
政陸簡及第是月改進士林瀚劉鈺章懋李傑翟瑛陸
淵之黃仲昭謝文祥李溶張誥畢瑜宋應奎邵有良商
良臣鄭已張鈍章益何純莊㫤鍾晟王俊石淮施純王
偉為庶吉士命翰林院學士劉定之柯潜教習
是歲羅倫以上疏論閣臣李賢不奔喪久之章懋莊㫤
黃仲昭以諫元霄燈火俱得罪外謫時號翰林四諫又
是歲會試五經各刻文三篇二場刻詔商良臣輅子也
敏政李賢壻
四年戊子命詹事府少詹事兼翰林院侍講學士李泰
翰林院侍讀彭華主順天試
命翰林院侍讀學士陳鑑翰林院侍讀尹直主應天試
五年己丑命太常寺少卿兼翰林院侍讀學士劉珝翰
林院侍讀學士劉吉為考試官取中費誾等廷試賜張
昇丁溥董越及第是月改進士張璲費誾陳斌蕭璵梁
澤尹龍馮蘭喬惟翰陳紀張晟李价王臣尹仁王錦徐
謙方珪謝顯吳祚為庶吉士命翰林院侍讀學士陳鑑
侍講學士丘濬教習尹龍吏侍旻子也王臣年十六
七年辛卯命左春坊左諭德兼翰林院修撰王獻侍讀
尹直主順天試
命司經局洗馬楊守陳翰林院侍讀徐瓊主應天試
八年壬辰命禮部左侍郎兼翰林院學士萬安司經局洗
馬江朝宗為考試官取中吳寬等廷試賜吳寬劉震李
仁傑及第吳有時名久不第嘗投詩李編修東陽東陽
薦于同列以為其人必狀元也
十一年乙未命詹事府少詹事翰林院侍講學士徐溥
翰林院侍讀學士彭華為考試官華以疾辭改命侍講
學士丘濬取中王鏊等廷試賜謝遷劉戬王鏊及第或曰
鏊以鄉會元有盛名對策復當第一閣老商公抑之置
第三
十三年丁酉命司經局洗馬鄭環翰林院侍講彭教主
順天試
命左春坊左庶子劉健翰林院侍讀周經主應天試
十四年戊戌命禮部尚書翰林院學士劉吉翰林院學
士彭華為考試官取中梁儲等廷試賜曾彦楊守阯曾
追及第或云閣老萬得彦策擊節歎賞又先一日唱名
過視之美而頎長也擢第一陛𫝊彦老而多髭且短萬
意惘然退再取策閱之平平耳踰月改進士梁儲張澯
陳璚楊傑敖山劉忠孫珪于材王白劉允中張璞徐鵬
王藻鄧焲林霄江瀾張九功陳邦瑞馬廷用荆茂劉機
李經謝文張芮倪進賢楊廷和楊時暢武衛為庶吉士
命翰林院學士王獻謝一䕫教習張澯年十七楊廷和
年十九
十六年庚子命左春坊左庶子翰林院侍講學士楊守
陳右春坊右諭德陸簡主順天試
命司經局洗馬羅璟翰林院侍講李東陽主應天試
十七年辛丑命太常寺卿兼翰林院學士徐溥詹事府
少詹事兼翰林院學士王獻為考試官取中趙寬等廷
試賜王華黃珣張天瑞及第
是歲讀卷吏部尹旻以太子太保都察院王越以咸寧
伯列内閣太子少保劉珝劉吉下
十九年癸卯命翰林院學士倪岳翰林院侍讀董越主
順天試
命左春坊左諭德張昇翰林院侍講商良臣主應天試
二十年甲辰命詹事府詹事兼翰林院學士彭華左春
坊左庶子劉健為考試官取中儲瓘等廷試賜李旻白
鉞王敕及第
二十二年丙午命翰林院侍講學士李東陽左春坊左
諭德傅瀚主順天試
命右春坊右庶子汪諧左春坊左諭德程敏政主應天
試
是年禮部尚書周洪謨等奏本年天下鄉試錄文多乖
謬乞將考試官訓導黃奎追奪聘禮行巡按御史提問
從之
二十三年丁未命太子少保兵部尚書翰林院學士尹
直右春坊右諭德吳寬為考試官取中程楷等廷試賜
費宏劉春徐瑞及第踰月改進士程楷蔣冕屈伸袁達
黃穆傅珪萬弘璧倪阜華巒吳儼李漢仲棐羅玘蘇癸
鄭炤歐陽鵬伍符翁健之李遜學鄒智石珤李充嗣唐
希介蔡杲毛紀劉丙任儀閻价楊廉潘楷為庶吉士命
右庶子汪諧左諭德溥瀚教習弘璧少師大學士安孫
也父翼為南京禮部左侍郎
是歲尹作試錄序稱宣德丁未大學士楊士竒議會試
取士分南北卷北四南六既而以百乘除各退五為中
數是年以言者又各退二以益中數云
弘治二年己酉命(闕)主順天試
命右春坊右庶子兼翰林院侍講董越左春坊左贊善
張元禎主應天試
三年庚戌命禮部尚書兼文淵閣大學士徐溥詹事府
少詹事兼翰林院侍讀學士汪諧為考試官取中錢福
等廷試賜錢福劉存業靳貴及第
是歲知貢舉禮部右侍郎周經以子病左侍郎倪岳以
親屬避詔尚書耿裕知貢舉
五年壬子命左春坊左諭德楊守阯司經局洗馬梁儲
主順天試
命左春坊左庶子王鏊司經局洗馬楊時暢主應天試
六年癸丑
少詹事兼翰林院侍讀學士陸簡為考試官取中汪俊
等廷試賜毛澄徐穆羅欽順及第踰月改進士顧清趙
士賢蕭柯沈燾曾瓊吳一鵬楊昇曹璞汪俊周玉黃潤
胡爟王縝任良弼吳舜許天錫薛格陳玉陳陽王崇文
為庶吉士是歲始令先投詩文禮部擇可取者送考命
太常卿兼侍讀學士傅瀚太常少卿兼侍講學士李東
陽教習
八年乙卯命(闕)主順天試
命(闕)主應天試
九年丙辰命詹事府詹事兼翰林院侍講學士謝遷翰
林院侍讀學士王鏊為考試官取中陳瀾等廷試賜朱
希周王瓚陳瀾及第踰月改進士顧潜陳鳳梧濮韶胡
憲張紹㫤陳霽楊褫葉德賈詠汪偉王崇獻王九思張
弘至徐忱陳琳戴銳陶諧劉銳為庶吉士命詹事府少
詹事張昇侍讀學士王鏊教習
十一年戊午命右春坊右諭德王華左春坊左中允楊
廷和主順天試
命司經局洗馬梁儲翰林院侍讀劉機主應天試
十二年己未命太子少保禮部尚書文淵閣大學士李
東陽掌詹事府事禮部右侍郎兼翰林院學士程敏政
為考試官取中倫文叙等廷試賜倫文叙劉龍豐熙及
第
是歲給事中華昇林廷玉論敏政鬻題先是敏政問策
秘人罕知者其故所昵門生徐經居平日窺得之為其
同年觧元唐寅說由是各舉答無遺寅疎人也見則矜
且得上第為昇及廷玉所論併敏政下獄按問經自誣
服購敏政家人得之又寅曾以一金幣乞敏政文送洗
馬梁儲獄成敏政致仕經寅俱充吏一云果敏政家人
為之也
十四年辛酉命(闕)主順天試
命右春坊右諭德王華翰林院侍講劉忠主應天
試
十五年壬戍命吏部左侍郎翰林院學士吳寬翰林院
侍讀學士劉機為考試官取中魯鐸等廷試賜康海孫
清李廷相及第改進士胡煜魯鐸薛金温仁和滕霄李
□趙永李貫畢濟川何瑭張檜李元吉周禎王廷相顧
煜潘希曾盛端明朱衮王萱為庶吉士命翰林院學士
梁儲王華教習
是歲禮部尚書傅瀚等各以他事阻吏部左侍郎王鏊
代知貢舉
十七年甲子命(闕)主順天試
命(闕)主應天試
十八年乙丑命太常寺卿兼翰林院學士張元禎左春
坊大學士兼翰林院侍讀學士楊廷和為考試官取中
董玘等廷試賜顧鼎臣董玘謝丕及第改進士崔銑嚴
嵩湛若水倪宗正陸深翟鑾邵天和徐縉張九叙蔡潮
林文迪安邦段炅蔡天祐胡鐸高淓馬卿劉寓生安磐
穆孔暉李艾王韋趙中道黃如金閔楷傅元孫紹先易
舒告方獻夫張邦竒為庶吉士張元禎及翰林院學士
劉機教習是歲相傳敬皇帝於内殿焚香籲天願得真
才以佐治理
正德二年丁卯命翰林院學士劉春侍讀學士吳儼主
順天試
命左春坊左諭德兼翰林院侍讀傅珪侍讀顧清主應
天試
三年戊辰命少傅太子太傅戸部尚書武英殿大學士
王鏊吏部尚書翰林院學士梁儲為考試官取中邵銳
等廷試賜吕柟景暘戴大賓及第時焦芳子黃中二甲
第一劉宇子仁第四皆逆瑾黨也因刻黃中及三甲第
一人胡纉宗策俱授翰林院檢討改仁及邵銳黃芳為
庶吉士踰月超擢黃中仁及邵銳黃芳為編修黃中再
進侍講而焦芳為題名記盛稱所改之制為當後瑾誅
黃中仁為民銳芳纉宗俱坐貶
或傳會試鎖院後劉瑾以片紙書五十人姓名欲登第
主司不敢拒唯唯而已瑾曰先生軰恐奪賢者路耶即
開科額三百五十人皆上第
五年庚午命翰林院學士傅珪侍講學士毛澄主順天
試
命翰林院侍講學士蔣冕翰林院侍讀朱希周主應天
試
六年辛未命少傅太子太傅吏部尚書武英殿大學士
劉忠吏部右侍郎翰林院學士靳貴為考試官取中鄒
守益等廷試賜楊慎鄒守益余本及第踰月改進士許
承名劉棟張璧應良黃臣尹襄劉朴許復禮費寀王道
張潮祝續王思孫承恩徐之鸞劉泉林文俊孫紹祖戴
顒吳惠金臯劉䕫郭維藩田荆張翀王元正陳寰劉濟
張衍慶洗尚文邊□張鰲山俞敦為庶吉士命靳貴及
翰林院侍講學士蔣冕教習
是歲狀元慎新都公子也或曰新都以子預試請迴避
不允而首相長沙公密以制策題示慎所對獨詳遂首
冠給事御史復論學士貴家人鬻題通賄不報
八年癸酉命翰林院侍講學士吳一鵬左春坊左中允
劉龍主順天試
命右春坊右諭德倫文叙左春坊左中允兼修撰賈詠
主應天試
九年甲戍命少傅太子太傅吏部尚書謹身殿大學士
梁儲翰林院學士毛澄為考試官取中霍韜等廷試賜
唐臯蔡昂黃初及第初貴溪人也朱寧惡大學士費宏
譛於上論其私鄉人罷官
十一年丙子命左春坊左諭德兼翰林院侍講顧鼎臣
主順天試
命翰林院侍講學士李廷相左春坊左諭德兼侍講温
仁和主應天試
十二年丁丑命太子太保戸部尚書武英殿大學士靳
貴詹事府少詹事兼翰林院學士顧清為考試官取中
倫以訓等廷試賜舒芬倫以訓崔桐及第改進士汪佃
余承勛黃易江暉王廷陳汪應軫劉世盛曹懷儲昱葉
桂章葉式馬汝驥汪思王三錫史于光陳沂鄺顥史道
劉穆楊士雲張星廖哻蕭與成林時鄭自璧劉世揚曹
嘉閻閎季方湯惟學黎貫席春王邦瑞許宗魯為庶吉
士命禮部尚書兼翰林院學士毛紀及顧清教習
十四年己卯命翰林院侍講學士劉龍右春坊右諭德
豐熙主順天試
命翰林院侍讀學士汪俊右春坊右諭德兼翰林院侍
講李時主應天試
十五年庚辰命禮部左侍郎翰林院學士石珤翰林院
侍講學士李廷相為考試官取中張治等時武廟狩南
京及秋而還辛巳夏五月上登極始試之賜楊維聰陸
釴費懋中及第選進士廖道南王汝璧詹泮鄭一鵬童
承叙黃佐趙廷瑞張䕫杜桐葛鴻張治張衮王同祖李
結倫以誠盧渙王用賓陳講李默李春芳吳文之董中
言丁汝䕫凢二十五人為庶吉士命掌詹事府尚書兼
學士劉春侍講學士劉龍教習
嘉靖壬午命左春坊左諭德兼翰林院侍讀温仁和翰
林院侍讀穆孔暉主順天試
命右春坊右諭德兼翰林院侍讀董玘翰林院侍讀翟
鑾主應天試
二年癸未命少傅太子太傅戸部尚書謹身殿大學士
蔣冕掌詹事府吏部尚書翰林院學士石珤為考試官
取中李舜臣等廷試賜姚淶王教徐階及第
四年乙酉命翰林院學士翟鑾左春坊左贊善謝丕主
順天試
命(闕)主應天試
五年丙戍命太子太保禮部尚書武英殿大學士賈詠
詹事府詹事兼翰林院學士董玘為考試官取中趙時
春等廷試賜龔用卿楊維傑歐陽衢及第先是舉人廷
試納卷之日彌封官以會試首列數卷潜送内閣以備
一甲之選或内閣密覘狀頭儀貌及平日有聲者閱卷
官出自東閣歸宿私第是歲禮部尚書席書䟽其弊乞
彌封官不得與送讀卷官退朝直宿禮部詔曰可著為
令改進士袁衮陸粲趙時春林雲同金潞張鏊連鑛詹
濙華察屠應㻐毛渠王宣王嘉賓鄺忭郭乘聰張渠余
棐江以潮楊恂李元陵王格張鐸為庶吉士明年
十月詔以庶吉士為部屬科道等官而陸居首僅得給
事中其次部屬又次御史其江以潮楊恂為評事李元
陵以下為知縣盖大學士張璁等意也
七年戊子命左春坊左庶子兼修撰方鵬右春坊右庶
子兼脩撰韓邦竒主順天試
命司經局洗馬張潮主應天試
御史周易言錄文裁改聖經且失體邦竒降南京太僕
寺丞鵬奪俸四月
是歲諸省鄉試用科部等官二人主試
八年己丑命少傅太子太傅吏部尚書謹身殿大學士
張孚敬詹事府詹事翰林院學士霍韜為考試官皆大
禮貴人也張距登進士八年耳初變文格以簡勁為主
其程式文僅三百言云取中唐順之等廷試賜羅洪先
程文德楊名及第先是大學士楊一清等以洪先文德
名及唐順之陳束任瀚六卷進覽上一一品題首卷各
御批於洪先曰學正有見言讜而意必忠宜擢之首者
於文德曰探本之論於名曰能守聖學以為此知要之
說於順之曰條論精詳殆盡於束曰仁智之用著之吾
心此不易之說於瀚曰勉吾敬一之為主忠哉六策以
有御批刻錄中是歲大學士楊一清等考庶吉士以唐
順之任瀚陳束三名為上御批取首列而盧淮諸邦憲
汪大受郭宗臯蔡雲程楊祐汪文淵王表曹忭王榖祥
熊過安如山鄭大同李實孫光輝吳子孝次之居數日
有旨邇年以來每為大臣徇私選取市恩立黨唐順之
等一體除用有才行卓異學問優正者吏部舉奏收之
翰林以備擢用
嘉靖十年辛卯命翰林院侍讀學士吳惠右春坊右贊
善蔡昂主順天試
命翰林院侍讀學士席書左春坊左中允孫承恩主應
天試
是歲各省試仍用科部等官
十一年壬辰命詹事府少詹事兼翰林院學士張潮翰
林侍讀學士郭維藩為考試官取中林春等廷試賜林
大欽孔天胤高節及第先是禮部尚書夏言上疏請正
文體諸刻意騁詞浮誕磔裂壊文體者擯不得取詔可
既廷試言復令儀制郎中約束諸士咸拱聽而大欽獨
後至不聞也起不用對冒而文氣甚竒吏部尚書汪鋐
得之詫曰怪哉以示大學士張孚敬已定二卷覽之曰
雖破格甚明健可誦也取為第三既呈覽上御批第一
大欽時年二十有二第二名孔天胤以王親例補外為
湖廣提學僉事
是歲改庶吉士已取錢亮許檖閔如霖衛元確段承恩
韓勖扈永通吕光洵謝九儀劉光文黃獻可劉士達劉
思唐閻樸胡守中錢籍王梅雷禮邊涔李大魁郭希顔
矣上閱卷見彌封官姓名疑有私遂報罷後復選吕懷
范瑟錢亮黃應中秦鳴夏邊沆閔如霖王珩衛元確浦
應麒游居敬趙汝濓劉思唐閻樸胡守中李本趙維垣
何城王梅李大魁郭希顔命禮部右侍郎兼翰林院學
士顧鼎臣教習
十三年甲午命翰林院侍講學士廖道南翰林院侍讀
張衮主順天試以初場進題遲下禮部參道南辭鹿鳴
宴不許時吏部尚書汪鋐有子不第上疏指摘場事以
太祖誅劉三吾為言道南引劉儼事答之俱不問
命右春坊右諭德倫以訓右春坊右贊善張治主應天
試
十四年乙未命翰林院侍讀學士張璧侍講學士蔡昂
為考試官取中許榖等廷試賜韓應龍孫陞吳山及第
先是大學士李時等取中十二卷進覽上批答曰卿等
以堪作甲卷十二來呈朕各覽一週其上一卷說的正
合策題夫周道善而備朕所取法其上三說仁禮為用
夫仁基之禮成之亦甚得題意其上四論仁敬夫敬而
能仁他不足說可以保治矣其上二略泛而治於行其
下二却似讜雖與題不合言以時事故朕取之可二甲
首餘以次挨去不知是否卿可先與鼎臣看一過再同
讀卷官看行上復御批首三卷韓應龍曰是題本意可
第一甲第一名于孫陞曰說仁禮之意好可第二名于吳
山曰敬為心學之極此論好可第三名是歲并李機趙貞
吉郭朴敖銑任瀛沈宏駱文盛尹臺康大和九人策皆刻
之是年四月内禮部請考庶吉士以故事聞上詔於文
華殿大門外親出御題考試大學士李時會吏部尚書
汪鋐禮部尚書夏言吏部左侍郎顧鼎臣霍韜右侍郎
張邦竒禮部左侍郎黃綰右侍郎黃宗明選進士李機
趙貞吉敖銑郭朴任瀛駱文盛尹臺康大和沈瀚歐陽
㬇王立道嵇世臣彭鳳鄭一統胡汝嘉林廷機高時黃
廷用奚良輔汪集郭鎜沈良才陳東光王維楨張緒李
秦何維栢盧宗哲全元立趙繼本名上奉旨朕覽趙貞
吉等八名盧宗哲等二十二名可留卿還具題來行内
列吏禮二部堂上官及鼎臣名不必部疏此盖朕親試
也可作例又陞顧鼎臣為禮部尚書兼翰林院學士教
之後又益以吏部左侍郎翰林院學士張邦竒
十六年丁酉命翰林院侍講學士姚淶左春坊左中允
孫承恩主順天試
命右春坊右諭德江汝璧司經局洗馬歐陽衢主應天
試
初以南京進呈試錄考試官批語失列名下部參看謂
事屬不敬考試提調等官皆當提問議上上謂考官既
不填名策題又以國家祀戎大事為問所對語多譏訕
諭德汪汝璧洗馬歐陽衢令錦衣衛官逮治提調府尹
孫懋府丞楊麒監試御史何鋐沈應陽南京法司究問
考官學正許文魁等所在巡按御史逮問所取生儒不
許會試後謫汝璧為廣東市舶副提舉衢為南雄府通
判
禮部尚書嚴嵩奏廣東所進試錄字如聖謨帝懿四郊
上帝俱不行擡頭及稱陳白沙倫遷岡之號有失君前
臣名之義且錄中文體大壊詞義尤為荒謬宜治罪得
旨學正王本才等布政陸杰等按察司蔣淦等俱命巡
按官逮問本才等奪其禮幣御史余光命法司逮問仍
通行天下提學官嚴禁士子敢有肆為怪誕不遵舊式
者悉黜之
十七年戊戌命太子太保禮部尚書掌詹事府事翰林
院學士顧鼎臣太子賓客吏部左侍郎翰林院學士張
邦竒為考試官取中袁煒等廷試賜茅瓉羅珵袁煒及
第
是歲内閣初擬舉人陸師道為狀元御筆批作二甲第
五取袁煒第一文華宣讀已出復召大學士李時夏言
學士顧鼎臣入改作第三親擢茅瓉第一見陸詹事深
家書中
十九年庚子命左春坊左庶子童承叙右春坊右庶子
楊維傑主順天試
命翰林院學士張治右春坊右諭德龔用卿主應天試
二十年辛丑命掌詹事府禮部尚書翰林院學士温仁
和翰林院侍講學士張衮為考試官取中林樹聲等廷
試賜沈坤潘晟邢一鳳及第改進士高儀董份嚴訥高
拱梁紹儒熊彦臣晁瑮林樹聲陳陞裴宇陳以勤王材
徐養正潘仲驂楊宗氣王顯忠何雲鴈張鐸王交徐南
金忭林懋和王三聘王言何光裕萬士和葉鏜夏子開
為庶吉士命仁和及太子賓客吏部左侍郎翰林院學
士張潮教習
二十二年癸卯命左春坊左中允秦鳴夏左贊善浦應
麒主順天試
命翰林院侍讀華察右春坊右中允閔如霖主應天試
上覽山東所進鄉試小錄手批其第五問防邊禦敵策
曰此策内含譏訕禮部其參看以聞于是尚書張璧等
言今歲敵未南侵皆皇上廟謨詳盡天威所懾乃不歸
功君上而以敵人饜飽為詞誠為可惡考試官教授周
鑛李弘教諭劉漢陶悅胡希顔程南吳紹曾葉震亨胡
僑率意為文叛經訕上法當重治監臨官御史葉經漫
無糾正責亦難辭其提調官布政使陳儒參政張臬監
試官副使談愷潘恩均有贊襄之職俱屬有罪上曰各
省鄉試出題刻文悉聽之巡按考試教官莫敢可否此
錄不但策對含譏即首篇論語義繼體之君不道葉經
職司監臨事皆專任并同鑛等陳儒等俱令錦衣衛差
官校逮繋至京治之尋逮經儒臬愷恩至上以經狂悖
不道命廷杖八十為民乃降儒等邊方雜職經遂死于
杖下及補儒等為宜君等縣典史尋貴州試錄至亦以
忤旨御史為民右參政等各降三級
初順天鄉試歲多冒籍中者慈谿人張汝濓易名張和
冒良鄉籍禮科給事中陳棐劾奏之因歴陳京闈之弊
其劾謂國家求賢以科目為重而近年以來情偽日滋
敢于為巧以相欺工于為黨以相蔽其中奸宄之徒或
居家之時恃才作奸敗倫傷化削籍為民兼之負累
亡命變易姓名不敢還鄉者有之或因本地生儒衆多
解額有限窺見他方人數頗少逃奔入京投結鄉里
交通勢要鑚求詭遇者有之或以順天鄉試多四海
九州之人人不相識暮夜無知可以買托代替者有
之一遇開科之歲奔走都城尋覓同姓假稱宗族賄
屬無恥鄉官拴同保結不得府學則謀武學不得京師
則走附近不得生員則求儒士百孔營求冀遂捷徑
及其中科回籍則既告路費又告牌坊四顧罔利真
同登壠而其未得者則從旁挾持互相攻發蜂起浮議
呈帖匿名聖明輦轂之下豈宜有此不美之事請令所
司覈究順天府學冒籍生員俱遣回籍降等肄業京衛
武學非武職應襲不得濫入歲貢援例監生如舉人教
官會試例止得一入京闈後但本省應試而京闈鄉試
如各省法唱名辨騐不得混冒庶乎前弊可革得旨錢
仲實張和下法司逮治冒籍生員提學御史覆勘餘俱
下禮部會議給事中李念疏論工部侍郎陸杰從子光
祚太僕寺卿毛渠子延魁鴻臚寺卿陳璋子策冒京衛
順天二學中式劾杰等欺罔不忠提學御史謝九儀以
被訐冒京衛順天二學中式鄭夢綱等十人論奏俱下
禮部行所司覈其真偽至是議上謂孫鎡孫鑨王宸陸
宏共四人係錦衣衛太醫院見任官的親子姪當存留
會試鄭夢綱陶大壯沈譜丁子載陸可成翟鍾玉共六
人俱詐冒籍貫當發回原籍入學肄業仍得應鄉試其
陸光祚陳策毛延魁雖稱隨任終屬冒籍亦當一體發
回得旨孫鎡等鄭夢綱等俱依擬陸光祚等姑准存留
不許對制陸杰陳璋毛渠俱貸之明年言官復摘左贊
善浦應麒賣題事下獄杖之六十并舉人翟鍾玉等俱
為民又以取中翟汝孝汝儉并左中允秦鳴夏俱逮捕
奪職
冬十一月南京河南道御史包孝奏辛丑會試以禮部
尚書温仁和主試翰林院編修嵇世臣為禮經分考賄
中進士徐履祥陳志潘仲驂當追罷且言左庶子童承
叙之嗜酒右贊善郭希顔之輕險編修袁煒之放蕩俱
不當與試事下吏部覆得旨俱勿論
二十三年甲辰命太子賓客禮部尚書兼翰林院學士
張潮左春坊左庶子江汝璧為考試官時潮入貢院三
場畢以病死輿屍出考試唯江一人而後序則屬同考
修撰茅瓉是歲取中瞿景淳等廷試賜秦鳴雷瞿景淳
吳情及第而少傅翟鑾二子汝儉汝孝俱與焉少傅以
嫌故辭讀卷不許既試以進呈卷上上疑汝儉等在首
甲因抑第一卷寘第三復抑第三卷寘二甲第四拆卷
果汝孝也上又夢聞雷遂拔鳴雷為狀元
刑科給事中王交王堯日論劾少詹事江汝璧修撰沈
坤編修彭鳳歐陽㬇署員外郎高節朋私通賄大壊制
科大學士翟鑾以内閣首臣二子汝儉汝孝既聯中鄉
試又連中會試若持劵取物然崔竒勲乃汝儉等師焦
清與汝儉結婣又同受業四人者會試俱一號汝儉汝
孝竒勲皆彭鳳所取詩經考官五人何俱在鳳一房歐
陽㬇亦汝儉等師本同經又改看書經跡若引嫌而隂
助鳳尋卷及沈坤之取中陸煒高節之取中彭謙汪一
中皆以納賄故乞明正其辜且欲追順天鄉試主考秦
鳴夏浦應麒阿奉翟鑾之罪上下其章吏部都察院從
公參看鑾隨具疏自理且請特降題目命部院大臣覆
試上怒曰鑾被劾有旨參看乃不候處分肆行擾辯屢
屢以直無逸為辭同夏言禁苑坐轎止罪一人全不感
懼敢以撰科文贊玄修為欺朕内閣任重不早赴以朕
不早朝並君行事二子縱有軾轍之才豈可分明並用
恣肆放僻如此部院其參閱治罪不許回護部院覆請
下汝璧于理嚴究分别情罪輕重上以跡弊明顯大壊
祖宗取士之制遂勒鑾并汝儉汝孝竒勲清及鳳㬇俱
為民汝璧等俱下鎮撫司逮問已法司會鞫謂汝璧鳴
夏應麒雖各阿取輔臣之子然實非賄故坤之取煒節
之取一中亦然獨彭謙實以校尉張岳賄節五百金而
中監察御史王珩沈越失於紏察罪亦難逃疏上詔杖
汝璧鳴夏應麒六十革職閒住不叙珩越降一級調外
任節岳充軍謙為民坤一中煒存留供職
弇山堂别集卷八十二
