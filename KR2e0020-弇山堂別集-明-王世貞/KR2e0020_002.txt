弇山堂别集卷二
明王世貞撰
盛事述二
父子封王
隴西恭獻王李貞子岐陽武靖王文忠黔寧昭靖王沐
英子定遠忠敬王晟東平武烈王朱能子平隂武愍王
勇(凡三家)
三代封王
河間忠武王張玉子定興忠烈王輔孫寧陽恭靖王懋
凡三代王東平朱武烈王能子平隂武愍王勇又再世
而定襄恭靖王希忠繼之亦可稱三代也
封三代王
洪武中中山開平岐陽黔寧永樂中河間東平薨後俱
封王其曾祖祖父三代俱追封王爵他功臣不得同
一門兩公
中山王首佐太祖定天下功業爵位朝班廟享皆第一
封魏國公歲禄獨五千石世世承襲嗣公輝祖既殉節
以終次子增夀復以龍潛翊戴贈爵上公啟國於定一
門兩公往往對握二都兵政諸勲貴無敢埒者又三女
一為文皇后一為代簡王妃一為安惠王妃
父子三公
太師英公張輔子懋復為太師俱加階特進俱勲左柱
國俱再知經筵事俱再監修國史足稱東第之冠其次
則朱保公永為太師子暉為太保孫會昌侯繼宗為太
傅孫銘為太保僅三家
父子贈爵
令典開茅土者公贈王侯贈公伯贈侯其嗣爵者非有
竒功異能不能加贈今聊記之除前封王外元帥贈河
間公俞廷玉長子平章政事贈虢國公通海魏國公贈
中山王徐達次子左都督贈定國公增夀都督同知贈
蘄國公康茂才子蘄春侯贈蘄國公鐸都指揮初贈榮
國公加贈河間王張玉子英國公贈定興王輔次子文
安伯贈文安忠僖侯輗太平侯贈裕國武襄公軏平江
伯贈平江侯陳瑄子平江侯贈黟國公豫右都督贈涇
國公陳亨子寧陽侯贈濬國公懋武進伯贈武進侯朱
榮子嗣伯贈武進侯冕豐城侯贈茂國公李彬子嗣侯
贈豐國公賢廣寧伯贈廣寧侯劉榮子廣寧侯贈嶧國
公安恭順侯贈邠國公吳克忠子嗣侯贈涼國公瑾會
昌伯累贈安國公孫忠子嗣侯贈郯國公繼宗撫寧伯
贈撫寧侯朱謙子保國公贈宣平王永慶雲伯累贈寧
國公周能子慶雲侯贈宣國公夀
三世知經筵再監修國史
英公輔知宣英二朝經筵監修仁宣二朝實錄子公懋
知孝武二朝經筵監修憲孝二朝實錄至曾孫公溶知
今上朝經筵監修世穆二朝實錄亦本朝所無
父子兄弟封三國
鄂國常公遇春子茂封鄭國公以罪廢復封弟昇為開
國公然皆遇春功也父子兄弟封三國足稱盛事又衛
國鄧愈子申國公鎮其國名亦有二
三代尚書
尚書宰執大臣漢則楊震四公唐則張嘉貞三相耳國
朝尤不易得惟南京兵部尚書林公瀚瀚子南京禮部
尚書庭機庭機子南京禮部尚書燫僅一家
父子尚書
父子俱仕至尚書者吏部尚書兼翰林學士承旨詹公
同太子少保吏部尚書兼都察院左都御史徽按詹同
見任時尚書尚止三品今以其名職皆尚書故記之太
子太保吏部尚書何公文淵刑部尚書喬新少保吏部
尚書謹身殿大學士兼東閣大學士王公文南京禮部
尚書宗彛刑部尚書耿公九疇太子太保吏部尚書裕
南京刑部尚書周公瑄太子太保禮部尚書經南京禮
部尚書倪公謙太子少保吏部尚書岳刑部尚書施公
禮太子少保禮部尚書掌鴻臚寺事純太子少保兵部
尚書白公圭太子少保禮部尚書翰林院學士鉞太子
太保吏部尚書王公恕南京戶部尚書承裕南京工部
尚書侯公瓚戶部尚書觀太子少保吏部尚書許公進
南京戶部尚書誥少傅太子太傅吏部尚書文淵閣大
學士讚太子太保兵部尚書論南京兵部尚書林公瀚
太子太保工部尚書庭㭿南京禮部尚書庭機南京吏
部尚書王公華新建伯南京兵部尚書都察院左都御
史守仁南京刑部尚書吳公洪刑部尚書山戶部尚書
李公瓚太子賓客戶部尚書翰林院學士廷相太子少
保刑部尚書劉公璟刑部尚書訒南京工部尚書何公
詔刑部尚書鰲少師太子太師吏部尚書楊公博戶部
尚書俊民南京禮部尚書孫公陞南京吏部尚書鑨先
父都察院右都御史王諱南京刑部尚書世貞凡二十
二家四十七人内詹許俱太宰倪氏俱學士林氏俱司
成又朱復為燕府左相位尚書上而子濬為刑部尚書
楊公博為少師而次子俊卿至都督同知雖文武異途
然俱腰玉皆可紀也
父子至三品九卿
若三品九卿則翰林院學士朱公升(時品從三在侍郎上)子禮部
右侍郎大同兵部右侍郎鍾公勖戶部右侍郎永吏部
尚書趙公好德工部左侍郎毅戶部尚書王公鈍戶部
右侍郎瀹工部左侍郎陳公夀戶部右侍郎常禮部左
侍郎儀公智太子太保兵部尚書銘工部尚書黎公澄
右侍郎叔林禮部左侍郎蔣公驥都察院左副都御史
琳工部尚書畢公亨都察院右副都御史昭少師太子
太師吏部尚書華蓋殿大學士萬公安南京禮部左侍
郎翼兵部尚書兼大理寺卿程公信禮部右侍郎翰林
院學士贈尚書敏政戶部右侍郎李公暹南京戶部左
侍郎益吏部右侍郎楊公守陳刑部右侍郎茂元南京
吏部尚書王公㒜都察院右副都御史沂太子太傅刑
部尚書白公昂都察院右副都御史圻都察院右副都
御史李公介兵部左侍郎昆少傅太子太傅戶部尚書
謹身殿大學士謝公遷吏部左侍郎翰林院學士丕南
京禮部尚書江公瀾工部右侍郎曉兵部右侍郎邊公
鏞都察院左都御史憲右副都御史憲禮部尚書劉公
春右副都御史彭年南京工部尚書董公越大理寺卿
天錫都察院右副都御史王公珣右副都御史崇文都
察院右副都御史孫公燧禮部尚書陞都察院右都御
史劉公洪右副都御史臬刑部尚書楊公志學兵部左
侍郎守謙太子太保兵部尚書王公憲都察院右副都
御史汝孝兵部左侍郎陶公諧右副都御史大順吏部
右侍郎大臨少師太子太師吏部尚書華蓋殿大學士
嚴嵩工部左侍郎世蕃(以嵩蔭)刑部左侍郎劉公玉南京
工部右侍郎慤都察院右副都御史吳公瀚通政司通
政使三樂兵部尚書王公邦瑞南京刑部右侍郎正國
大理寺卿汪公文盛南京吏部尚書宗伊署兵部尚書
李公燧僉都御史材亦可附見
三代三品九卿
都察院右副都御史孫忠烈公燧南京禮部尚書文恪
公陞南京禮部右侍郎鋌先大父用檢公為南京兵部
右侍郎先父民應公為都察院右都御史兼兵部左侍
郎而貞不肖亦忝南京刑部尚書次則少師大學士徐
文貞階子太常卿球孫太常卿元春
三代司馬中丞
先大父以正德甲戌擢右副都御史先父以嘉靖庚戍
擢右僉都甲寅轉右副都至右都兵左侍貞不肖亦以
萬歷甲戌忝轉右副都與先大父前後相去六十年俱
轉侍郎皆兵部
三代大司成
林文安瀚子庭機孫燫俱為國子祭酒三代國師惟王
儉有之近世罕見
三代翰林
林文安瀚為編修庭機為檢討燫亦為檢討至學士三
代翰林亦國朝所無
四代尊官
刑部尚書劉公廣衡子湖廣左布政使喬喬子刑部左
侍郎玉玉子南京工部右侍郎慤二品三品合四代亦
近世所無
父子文選郎中
黃公孔昭子俌成化弘治中俱為文選郎中皆久任
父子翰林
父子同在翰林者唐應奉肅侍講之淳胡閣學廣檢討
穜金閣學幼孜檢討達王學士直檢討䆅曹學士鼐修
撰恩倪學士謙學士岳楊中允鼎學士時暢商殿學輅
侍講良臣鄒少詹濟禮部右侍郎兼左庶子幹焦殿學
芳侍讀黃中劉閣學宇編修仁謝殿學遷學士丕江學
士瀾修撰暉楊殿學廷和修撰慎倫諭德文叙諭德以
訓孫中允陞諭德鋌晁洗馬慄庶吉士東吳陳殿學以
勤學士于陛張殿學居正編修嗣修修撰懋修内胡氏
金氏曹氏皆以蔭叙得之而倪公父子光學尤為盛事
父子提學
父子提學凡八家北直隸御史顧潜河南副使夢圭湖
廣僉事蔡潮雲南副使雲程貴州僉事劉彭年湖廣副
使起宗山東副使楊博河南副使俊民廣西僉事袁袠
山東副使尊尼廣東僉事潘恩陜西副使允哲湖廣副
使喬世寧浙江僉事因阜江西副使金賁亨福建副使
立敬
父子同科
會稽陶大順前名大壯舉癸卯順天第九人回籍復舉
戊午浙江第四人又與子允淳嘉靖乙丑同榜御史蕭
廩榜其門曰畿省兩舉經魁父子同科進士先君同年
陸主事杲與子尚書光祖同順天丁酉
子先父登進士
子先父登進士者成化戊戌楊少師廷和又三年辛丑
父僉憲春嘉靖丙辰包憲副檉芳曾尚書省吾又三年
己未包之父郎中汴又三年壬戌曾之父參議璠萬歷
庚辰董禮部嗣成又三年癸未父給事道醇
五世甲科
仁和江玭子瀾孫曉曾孫圻玄孫鐸巴縣劉規子春孫
彭年曾孫起宗玄孫世賞凡五世甲科
父子贈官一品
父子生前無俱一品者贈則有之太子太保儀智太師
銘太子太保鄒濟少保幹太子太保許進太子太保誥
少師讃太子太保林瀚少保廷㭿太子太保李瓚太子
太保廷相實以尚書贈者三家耳若儀鄒二公以三四
品得之則東宫恩也
勛臣累世不絶諡
東平朱武烈王能子平陰武愍王勇勇子太師莊簡公
儀儀子太𫝊恭僖公輔輔子太傅榮康公鳳鳳從子定
襄恭靖王希忠太傅忠僖公希孝
文臣父子賜諡
父子俱得諡者凡十五家朱忠定復榮愿濬儀文簡智
忠襄銘鄒文敏濟康靖幹王毅愍文安簡宗彛周莊懿
瑄文端經耿清惠九疇文恪裕白恭敏圭文裕鉞倪文
僖謙文毅岳王端毅恕康僖承裕許襄毅進莊敏誥文
簡讃恭襄論林文安瀚康懿庭㭿孫忠烈燧文恪陞陶
莊敏諧文僖大臨楊康惠志學恪愍守謙又宋忠肅崇
禄仕元而子文恪訥按倪父子同諡文尤為竒絶
武臣父子同諡忠
河間忠武王張玉子定興忠烈王輔文安忠僖侯輗威
遠忠毅伯方政子南和忠襄侯瑛
祖孫尚書
祖孫至尚書者工部尚書薛公祥南京兵部尚書遠工
部尚書王公永夀少師吏部尚書瓊兵部尚書孫公原
貞南京吏部尚書需太子賓客戶部尚書劉公中敷太
子少保吏部尚書機若太子太保兵部尚書劉莊襄公
天和蔭孫守有至太子太傅左都督掌錦衣衛事雖文
武異途而皆至文銜一品亦可附見
祖孫三品九卿
刑部尚書劉公廣衡刑部左侍郎玉兵部右侍郎喬公
毅少保太子太保吏部尚書宇工部右侍郎贈禮部尚
書黃公孔昭禮部尚書綰禮部左侍郎李公嘉兵部左
侍郎震都察院右副都御史曹公鳳南京工部尚書亨
兵部左侍郎贈尚書陶莊敏公諧吏部右侍郎贈尚書
文僖公大臨
兄弟封爵
贈郢國公馮國用宋國公勝楚國公廖永安德慶侯永
忠贈虢國公俞通海南安侯通源越雋侯通淵江隂侯
贈江國公吳良靖海侯贈海國公禎鞏昌侯贈陜國公
郭子興武定侯贈營國公英歸仁伯陳友富懷恩伯友
直(陳友諒兄弟也)沐春西平侯弟晟襲進封黔國公弟昂左都
督贈定邊伯弟昕駙馬都尉英國公贈定興王張輔文
安伯贈文安侯輗太平侯贈裕國公軏嗣魏國公徐欽
衍定國公景昌恭順侯吳克忠廣義伯管者贈遵化伯
克勤昌平侯贈潁國公楊洪武強伯贈武強侯能已上
各自積戰功開茅土而輔輗軏三人為尤盛沐氏亦幾
焉彭城伯張㫤惠安伯昇慶雲侯周夀長寧伯彧瑞安
侯王源崇善伯清安仁伯濬昌國公張鶴齡建昌侯延
齡係戚畹若泰安伯張富安定伯容高平伯谷大寬永
清伯大亮皆閹人推恩者也附記於後
兄弟尚主
永樂中西寧侯宋晟子琥瑛一時尚公主拜駙馬都尉
相繼嗣父爵鎮守甘肅
兄弟尚書
南京工部尚書蔣公昇少傅太子太傅戶部尚書謹身
殿大學士冕太子少保戶部尚書石公玠少保太子太
保吏部尚書武英殿大學士珤南京戶部尚書許公誥
少傅太子太傅吏部尚書文淵閣大學士讚太子太保
兵部尚書論太子太保工部尚書林公庭㭿南京禮部
尚書庭機(係親昆季)按許氏既三人而少傅宫保復腰玉尤
人間所希
少保吏部尚書文淵閣大學士彭公時太子少保禮部
尚書翰林院學士華少師太子太師吏部尚書華蓋殿
大學士費公宏少保太子太保禮部尚書翰林院學士
宷工部尚書掌大理寺楊公守隨南京吏部尚書守阯
南京禮部尚書李公機南京兵部尚書遂(係從昆季)
兄弟三品九卿
少保彭公時尚書華工部右侍郎禮大理寺卿章公格
都察院右副都御史律吏部右侍郎楊公守陳南京吏
部尚書守阯工部尚書守隨都察院右副都御史周公
季麟右都御史季鳳少師太子太師吏部尚書華蓋殿
大學士楊公廷和兵部左侍郎廷儀禮部尚書汪公俊
吏部左侍郎偉少保太子太保禮部尚書席公書吏部
右侍郎春吏部尚書羅公欽順都察院右副都御史欽
忠工部右侍郎陳公珤都察院右副都御史瑛吏部右
侍郎歐陽公鐸禮部尚書德南京工部侍郎塾都察院
右副都御史劉公渠及臬南京戶部尚書張公珩戶部
右侍郎玭工部左侍郎郭公鋆工部右侍郎鎜少師大
學士徐公階南京刑部右侍郎陟都察院副都御史萬
公潮禮部侍郎浩通政使汪公宗元南京戶部尚書宗
伊兵部尚書陳公瑞右侍郎省都察院右副都御史陶
公大壯吏部右侍郎大臨若南京兵部尚書劉龍弟左
僉都御史䕫都察院右僉都御史高捷弟少師中極殿大
學士拱禮部尚書陸樹聲弟右僉都樹德右副都御
史張禬右僉都御史禴南京工部尚書翟公瑄弟太常
卿瑛近時南京吏部尚書孫公鑨南京禮部右侍郎鋌
通政使徐公元氣兵部侍郎元泰亦可附見
兄弟翰林
兄弟三人入翰林者凡二家王編修璉贊善璲侍講璡
在洪武永樂間汪尚書俊以學士侍郎偉以侍讀太常
卿佃以侍講在弘治正德嘉靖間
若二人入翰林沈學士度庶子粲周庶子述編修孟簡
彭學士時學士華楊學士守陳學士守阯費學士宏學
士宷許編修讃檢討誥孫中允紹先檢討紹祖劉學士
龍檢討䕫秦中允鳴夏學士鳴雷何學士洛文檢討洛
書張編修嗣修修撰懋修内沈氏以善書薦然在翰林
供奉直三十年實為史職周雖從昆季然同年及第上
御批云兄弟齊名古今罕比而費氏宏姪懋賢及第為
宫贊子懋中為庶吉士張氏居正居首揆而嗣修兄弟
復以及第凡三人亦一時盛事
兄弟賜諡
文臣彭文憲公時文思公華楊文懿公守陳康簡公守
隨周僖敏公季麟康惠公季鳳費文憲公宏文通公宷
凡四家而周為同産武臣則江國吳襄烈公良海國襄
毅公禎陜國郭宣武公子興營國威襄公英邠國吳壯
勇公克忠遵化僖愍伯克勤太傅慶雲周恭和侯夀太
保長寧榮僖伯彧定襄朱恭靖王希忠太傅忠僖公希
孝若兄弟三人賜諡者文臣許莊敏公誥文簡公讃恭
襄公論武臣西平沐惠襄侯春黔國公定遠忠敬王晟
定邊武襄伯昂定興張忠烈王輔裕國勇襄公軏文安
忠僖侯輗而皆同産尤為竒絶
庚辰首甲兄弟
萬歷庚辰第一甲第一人江陵張懋修兄敬修第二人
漢陽蕭良有弟良譽第三人華州王庭譔弟庭諭皆同
科進士又同胞也古今所稀
叔姪尚書
從父猶子相繼至尚書者屠宫傅滽宫保僑章宗伯懋
司空拯張大司馬時徹大司馬邦竒閔少保珪宗伯如
霖閔禮書楷刑書煦
叔姪封爵
洪武初歸仁伯陳友富懷恩伯陳友直姪歸德侯理以
降附封又景泰天順間石亨以忠國公總禁兵而姪彪
以定遠侯為征西前將軍鎮大同楊洪總禁兵封昌平
侯及弟武強伯能從子信封彰武伯為西北大將
父子同時大位
國朝分宜在相位而子為侍郎然是蔭官耳若萬文康
安以少師居首揆而子翼為兵部右侍郎李文敏廷相
為南吏侍父瓉為右副都林公庭機為南大宗伯子燫
為北少宗伯武臣則李貞為恩親侯而子文忠封曹國
公昌平侯楊洪與子左都督俊同總京營兵馬差可記
也
父任内閣長吏部子孫登第
父見任内閣而子及第者弘治乙丑謝文正子丕正德
辛未楊文忠子慎萬歷丁丑張文忠子嗣修庚辰懋修
成進士者正德戊辰焦少師子黃中正德辛未楊文忠
子慎丙戌費文憲子懋賢甲辰翟文懿子汝儉汝孝隆
慶戊辰陳少傅子于陛萬歷丁丑吕文簡子興周庚辰
張少師子敬修張少傅子嘉徵癸未少傅次子甲徵申
少保子用懋孫成進士者成化丁未萬文康孫弘璧見
任吏部尚書而子成進士者嘉靖己未吳太保子紹
武進士第一者隆慶戊辰楊襄毅子俊卿可謂一時之
盛然成化以前皆無之
婦翁與婿同在大位
國朝婦翁與婿同時大位者洪武初宋國公馮勝以大
將軍北討而婿鄭國公常茂參其軍事正德中周文端
經為太子太保禮部尚書婿曹元以太子少保兵部尚
書入閣孫需為南京吏部尚書婿費宏為太子太保武
英殿大學士陳金為少保左都御史婿蔣冕為少傅謹
身殿大學士太子太傅成國公朱儀守備南京三十年
而壻太子太傅魏國公徐俌代之又洪武中劉學士三
吾預機密而壻趙勉為戶部尚書以勉累得罪嘉靖中
吳太保鵬為吏部尚書而壻董公份為學士無何亦遷
部尚書
父子兄弟有文名
弋陽汪鳳以進士至參政而子郎中僎大宗伯俊少宰
偉太常佃高科有文行吾郡皇甫重慶錄博雅而子鄉
進士沖按察涍汸工部濓俱以古文辭名於世又青州
馮按察裕子鄉進士惟健行人惟重郡倅惟敏光禄卿
惟訥亦庶幾焉其詞翰彪映自謂逾於貂珥之連綿也
惟重子至儀為按察副使孫琦為侍講
公侯父在受封
洪武中李文忠以浙江行省平章封曹國公而父貞以
恩親侯進封如之胡顯以都督僉事封梁國公而父泉
以致仕都督封亦如之永樂初鄭亨以都督僉事封武
安侯父用以致仕千戶封亦如之嘉靖初南京兵部尚
書王守仁封新建伯封其父南京吏部尚書華如之
又宣德初會寧伯李英封其父右都督南哥亦如之南
哥降虜也
孤卿封父
内閣則黃公淮李公賢楊公廷和父封少保劉公珝嚴
公訥父封太子太保李公春芳父封少傅張公四維父
封少師獨張公居正父自少保少師以至加特進左柱
國凡四膺誥命封尚書則彭公時劉公吉内淮珝及嚴
公李公皆得歸政終養彭公父毓義後公七年始卒而
二李彭楊二張俱首揆尤為卓絶
尚書則吏部屠公滽郭公樸梁公夢龍戶部黃公福賈
公應春高公燿兵部白公圭翁公萬逹楊公博張公學
顔刑部開公濟張公子麟工部胡公松曾公省吾南京
兵部則王公守仁禮部則林公燫王公封伯見前内滽
父封太子太傅子麟夢龍父封太子太保燫父庭機自
為尚書其他尚有未及封或封止三品者
嘉隆萬之際吏部則郭公内閣則嚴公李公二張公咸
父母具慶尤為一時之盛而李公狀元及第時見其祖
父子孫罷相時又見其父子孫曾江陵張公封其父母
僅六十餘士林以為美談
若恩禮之盛新都公以封少保公老疾乞歸不許特詔
遣醫馳驛問疾賜少牢上尊白粲寶鈔令守臣存問興
化公父没治葬外加二祭江陵公父没加三祭命子編
修及司禮太監代治喪遣官祭&KR0830;
一門高第
謝文正遷以解元會魁中狀元而子丕復以解元會魁
及第倫諭德文叙以會元中狀元而長子通參以諒復
領省解次子祭酒以訓會元及第此其最盛者也黃行
人乾亨子御史如金伍參政(闕)子都御史符史僉事俊
子尚書道毛文簡紀子太僕渠張侍郎志淳子副使合
俱父子解元曾狀元鶴齡孫追費狀元宏從子懋中羅
文莊欽順從子珵俱進士及第孫文恪陞及第而子鋌
鄉薦第一鑛會試第一陞弟堪武會舉第一至都督劉
尚書龍祖副使潔父刑部鳳儀俱鄉試第四人龍及子
郎中承恩俱第二人葛少保守禮與其孫庶吉士曦俱
山東解元若兄弟高科如永樂甲申周庶子述長史孟
簡同科及第正統景泰中彭文憲時中狀元文思華中
會元然是從弟兄耳楊文懿守陳尚書守阯劉文簡春
參政台王文莊鴻儒布政鴻漸俱解元而守阯春復及
第其三兄俱諡文楊光禄惟聰己卯解元辛卯狀元而
兄庶子惟傑丙戌及第尤為盛事吾州王宫保錫爵經
魁會元及第而弟鼎爵復會試第五人宫保子衡北京
鄉試第一人江陵張嗣修第一甲第二人弟懋修第一
甲第一人王刑侍宗沐以春秋中第三人而子郎中士
琦知州士崧知縣士昌俱連以春秋中第五人俱成進
士參政曹樓與祖父俱應天解元
三代甲科同時俱在
少師大學士萬安戊辰子南京禮部右侍郎翼丙戌孫
翰林庶吉士弘璧丁未致仕提學僉事楊春辛丑子少
師大學士廷和戊戌孫翰林修撰慎辛未南京兵部尚
書林瀚丙戌子右參政庭㭿己未孫禮部主事炫甲戌
撫州知府林春澤甲戌子戶部右侍郎應亮壬辰孫提
學副使如楚壬戌禮部尚書董份辛丑子南工科給事
中道醇癸未孫禮部郎中嗣成庚辰三代俱無恙
弇山堂别集卷二
