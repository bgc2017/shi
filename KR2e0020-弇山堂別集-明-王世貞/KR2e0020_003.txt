弇山堂别集卷三
明王世貞撰
盛事述三
父子兄弟貴盛一時
嘉靖初武宗實錄完少保大學士費公宏進少師從弟
編修宷進左贊善從子懋中進修撰而子懋賢復為庶
吉士隆慶初徐公階以少師當首揆而弟陟為南少司
寇長子璠以太常卿掌尚寶司次子瑛少子琨俱為少
卿歸後孫元春舉進士亦為太常寺卿楊公博以師傅
位太宰而子俊民以會魁歴提學太僕少卿後至尚書
俊卿武鄉會第一至錦衣衞都指揮後至都督同知俊
士舉進士一子鄉舉餘蔭叙又二人沒後俊卿子元祥
十九舉進士為翰林檢討萬歷初張公居正太師當揆
而子敬修為儀部郎嗣修榜眼懋修狀元為翰林編修
修撰簡修為錦衣衞指揮同知景泰中楊潁公洪以昌
平侯挂鎮朔大將軍印鎮宣府從子信以都督同知充
宣府左參將從弟能以都督僉事充宣府右參將子俊
以左都督緫三千營兵馬領勑候有聲息為後繼寧遠
伯李成梁以太保鎮遼東子如松以都督僉事鎮宣府
如栢以都督僉事充副總兵如楨以(闕)都指揮使掌錦
衣衞可謂文武一時一家之盛張後闔門削奪楊氏俊
嗣侯信能皆封伯
郭氏子孫蕃顯
武定侯營國威襄公郭英兄弟四人長早卒次子興以
軍功封鞏昌侯贈陜國公諡宣武次德成福建都指揮
姊為高皇帝妃子十二人鎮銘鏞鑑鑰銓錡鈺鈁鑌鋼
錀鎮駙馬都尉尚永嘉公主銘遼王府典寶追封武定
侯鏞中軍都督府右都督鑑中都留守司副留守鑰散
騎舍人鈺贈承德郎尚寶司丞鈁旗手衞指揮使女九
人長適府軍衞指揮僉事藺瑜次適濟寧衞指揮使戈
某次遼王妃次適府軍衞指揮僉事趙斌次郢王妃次
適金吾右衛指揮同知范聚孫男二十有八琮玹璧瑭
瑾珷瑀璒璟玘瑋璦璡璨瑰琬琰餘尚幼琮府軍衛指
揮僉事玹為都督同知襲武定侯珷尚寳司丞瑀梁王
府典寳曾孫登為名將封定襄伯贈侯女為仁宗昭皇
帝貴妃公之勲名禄位雖未敢上躋汾陽而子孫之盛
殆有光於昔矣(唐郭子儀封汾陽王八子七壻皆位貴顯)
門宗仕宦
一門科第禄位之重弘治正德間無過於鄞縣楊氏者
吏部右侍郎詹事府丞守陳南吏部尚書守阯工部尚
書掌大理寺事守隨廣西布政使守隅皆昆季也刑部
右侍郎茂元按察使茂仁皆守陳子也靈寶之許則太
子少保吏部尚書進進子少保吏部尚書文淵閣大學
士讃南京戶部尚書誥太子太保兵部尚書論及諸子
孫為郡守曹郎登科甲者又十餘人福州之林自郡守
元美子南京吏部尚書瀚瀚子太子太保工部尚書庭
㭿南京禮部尚書庭機庭㭿子通政司參議炫庭機子
南京禮部尚書燫建昌知府烴及他蔭叙者亦不下數
人吳江之吳尚書洪子尚書山參政巖知府崑諸孫行
太僕卿邦楨曾孫布政承燾餘鄉貢士凡五人餘姚之
孫副都御史贈尚書燧子都督僉事堪尚寳卿墀南京
禮部尚書陞堪子都督同知鈺陞子禮部侍郎鋌刑部
侍郎鑨布政使錝太常少卿鑛鑨子進士如法墀子亦
舉鄉試鉛山之費少師大學士宏少保尚書宷伯父參
議瑄宏子武選懋賢從子修撰懋中工部郎中懋良四
川之劉御史規子尚書春參政台春子副都御史彭年
彭年子行太僕卿起宗子布政使世賞台子參政鶴年
後有右都御史世曾蔭叙者亦數人若宗黨貴盛一時
者嘉靖間少宰歐陽鐸大宗伯德少司空塾少保必進
太僕卿衢都御史重御史席餘丞郎守令數人少司馬
潘珍潘旦少司空希曾大司空鑑大司馬潢及會稽之
陶參議懌司馬都憲諧少宰學士大臨南大宗伯承學
布政使幼學參政大年都御史大壯布政使大順憲副
大有尚寳丞允淳主事允宜編修陶望齡九進士而薦
鄉科者又十餘人
闕里恩澤
洪武初年衍聖公孔希學來朝詔襲封予誥還其祭田
備禮器樂器樂舞置屬官管勾典籍司樂各一員會班
亞丞相十七年子訥嗣來朝特賜一品織文誥命白玉
軸每歲入覲得給符乘𫝊班序文臣首洪熙元年彦縉
來朝賜第東安門北景泰三年賜三臺銀印玉帶麒麟
服六年子弘緒嗣入朝賜玉帶以軀小去二胯授之俾
藏焉又範金為圖書其文曰謹禮崇德以賜天順元年
入朝上見便殿握手置膝上與語改賜大第給三氏教
授印開生員歲貢格蠲孔氏田租弘治中加廟祭禮樂
景泰弘治嘉靖隆慶四幸學衍聖公率三氏子孫觀禮
公賜大紅織金仙鶴羅紗帽金廂犀束帶三氏各冠帶
有差
又衍聖公次子一人為子思後得世襲五經博士而嫡
系在衢州者亦得世襲五經博士還其西安祭田五頃
在河南者世襲國子學正又族之賢者一人世為曲阜
知縣後先給復其家人五百名
永樂中其宗人孔諤以會試副榜第一人見皇太子特
授左春坊左中允後改御史天順中其宗人公恂自禮
科給事中超拜為詹事府少詹事
義門恩澤
浦江鄭氏有恩育錄予節其略筆之以見祖宗風勵天
下之意洪武十四年為内藏金銀事發連鄭氏以義門
故釋之家長鄭濓鄭湜面見擢湜福建左參政吏部奏
無見缺添設左參議授之二十六年詔鄭氏子弟三十
以上者來見擢鄭濟左春坊左庶子伴太孫三十年起
取天下稅戶鄭沂入見授禮部尚書以其從子幹為御
史永樂十二年御史七十二歲進賀捷詩稱旨乞歸上
曰教翰林院寫勅書禮部宴他用正官陪教坊伎樂陛
辭賜金繡衣禇帛幹薦從子煁可用上曰御史舉他除
御史後累遷大理寺丞永樂十七年北京初受賀致仕
御史幹及弟致仕長史楷來朝賜宴及楮幣與為善隂
隲二部上曰他家人多與二十部十九年翰林檢討鄭
叔美以告病例為民仁宗立與子弟來朝上顧長者非
鄭檢討乎何為冠平巾吕震以故對上特詔予冠帶致
仕各賜鈔二千貫給驛舟還家
王氏奇蹟
萬歴中吾州王錫爵以會元及第四十餘而至少宗伯
抗時相直節重天下會其弟提學副使鼎爵歸省父封
詹事夢祥母吳淑人俱無恙女曇陽子以貞節得仙白
日昇舉後五載服初禫召入為文淵閣大學士天下豔
之
番將子孫兄弟勲烈
永樂中番將吳允誠來歸居涼州累功封恭順伯長子
克忠進封侯孫瑾嗣侯克忠瑾俱以殉節開公號賜美
諡次子管者以都督累功封伯少子克勤復以都督同
克忠殉節封伯賜諡雖日磾之盛不得專於前矣故拈
出之
三番將種
永樂虜酋阿嚕岱嘗受國家印誥為太師和寧王後敗
於他部見殺其子阿巴阿齊來歸仕至左都督子勇以
和為姓累功封靖安伯子孫世錦衣衛指揮阿嚕岱時
忌其别部王額森托噶來歸封忠勇王累加至太保卒
無子甥巴塔從封忠勇伯賜姓名蔣信卒子善嗣羅秉
忠沙州左都督困即來子累功封順義伯皆酋長貴種
也故志之
師弟同居内閣
李文達賢以吏書學士入内閣而薛文清瑄以禮侍學
士繼之李公薛公之講學門人也楊少師廷和為靳宫
保貴座主靳公又嘗受業楊少師一清二楊先後入皆
同官近袁少傅煒為少師徐公階督學所取士少保江
陵張公居正為徐公教習庶吉士弘治乙丑少傅謝公遷
廷試讀卷己丑與是科進士翟公鑾同居内閣正德
庚辰少保石公珤以禮侍主考丁亥罷相是科進士張
公孚敬實代之張公加至少師而主考李公廷相猶為
侍郎嘉靖戊戌分宜以禮書知貢舉辛酉與是科及第
進士袁公煒同居内閣若經房取士年位相邇者所不
論也
文臣一時十玉
陸文裕玉堂雜筆謂正德二年内閣李公東陽為少師
焦公芳王公鏊俱加少傅家宰許公進大司馬劉公宇
宗伯李公傑司寇屠公勲司徒顧公佐司空李公鐩皆
賜玉帶尋屠公滽以太子太傅掌都察院孤卿十玉帶
以為竒事然武廟以左班皆老臣而服色不稱故賜玉
耳不為竒也景泰三年吏部王公直禮部胡公濙俱以
少傅内閣陳公循高公榖兵部于公謙俱以少保兼宫
秩戶部金公濓都察院王公文俱先為太子太保吏部
何公文淵兵部儀公銘刑部俞公士悅工部石公璞都
察院陳公鎰王公翺俱以易儲加太子太保蓋一品而
玉者十三人正德末内閣楊公廷和梁公儲兵部王公
瓊俱少師内閣蔣公冕少傅毛公紀吏部陸公完都察
院陳公金俱少保刑部張公子麟工部李公鐩都察院
王公璟俱太子太保一品十人賜玉者戶部鄭公宗仁
禮部毛公澄又二人尤為一時之盛
内閣六相
永樂初内閣七人如解公軰初以六品後稍進為五品
而已宣德元年楊公士竒以少傅黃公淮以少保楊公
榮以太子少傅金公幼孜以太子少保楊公溥以太常
卿尋黃公移疾去而進尚書陳公山張公瑛凡六人景
泰末陳公循高公榖王公文俱以少保蕭公鎡江公淵
以太子少師商公輅以兵部左侍郎隆慶初徐公階以
少師李公春芳郭公朴以少傅高公拱以少保俱内閣
而陳公以勤張公居正以尚書侍郎入未幾加保傅等
官蓋前後滿六人者三而已
二相同時極品
正德四年李公東陽首揆焦芳次之七年李公仍首揆
楊廷和次之十四年楊公首揆梁儲次之皆少師太子
太師吏部尚書華蓋殿大學士而楊與梁又皆特進左
柱國四公皆同年為一時之盛而焦以阿附中官見時
詆正統三年楊公士竒楊公榮皆少師又同姓然一為
兵書華蓋殿學士一為工書謹身殿學士嘉靖三十六年夏
公言嚴公嵩俱為特進少師太子太師吏部尚書俱華
蓋殿唯夏至上柱國小異耳二公同鄉而好不終
翰林十五學士
天順初上擬學士多以陳汝言十八學士語解按此時
内閣李文逹賢吕文懿原彭文憲時并李紹黃諫林文
劉定之皆學士倪謙錢溥為講讀學士僅九人弘治中
吳文定寬以禮書梁文康儲王太宰華以少詹俱兼學
士楊少師廷和以坊學兼讀學武少卿衛張太常芮江
文昭瀾劉文肅忠劉太宰機俱光學楊太常時暢為讀
學時有翰林十學士之稱并内閣劉李謝南京張東白元
禎為十四人固已盛矣嘉靖戊午内閣自三大學士嚴
徐李外禮部則吳尚書山茅侍郎瓉袁侍郎煒吏部則
郭侍郎朴詹事府則李右侍郎機太常則嚴少卿訥李少
卿春芳董少卿份俱光學翰林則秦讀學鳴雷高講學
拱并南京吏部王學士用賓掌院全講學元立凡一十
五人蓋前所未有萬歷十四年内閣申許二王公為中
極武英文淵東閣大學士禮部尚書沈鯉兼翰林院學
士禮部左侍郎掌詹事府周子義吏部左侍郎沈一貫
吏部左右侍郎朱金庭王弘誨詹事徐顯卿少詹事張位
俱兼侍讀學士于慎行為侍讀學士陳于陛為侍講學士
合之得十三人亦庶幾焉
林下九相
宣德初内閣大臣俱在位正統元年少保黃公淮太子
賓客胡公儼居林下二人景泰元年亡天順元年苖公
衷及少保高公穀乞歸成化元年少保陳公循武功伯
徐公有貞自赦所歸侍郎許公彬三人弘治元年少師
萬公安罷與太子太保劉公珝太子少保彭公華尹公
直凡四人正德元年尹公直一人嘉靖元年少師劉公
健梁公儲少傅謝公遷劉公忠王公鏊楊公一清五人
唯梁公初罷歸其餘皆以名德存又隆慶元年少傅李
公本太子太保嚴公訥二人萬歷元年李公改姓為呂
及嚴公少師徐公階李公春芳前少師高公拱少傅郭
公朴陳公以勤少保殷公士儋太子太保趙公貞吉凡
九人皆一品腰玉逍遥林下尤前代所無
壬子浙江三仁
浙江壬子舉人為餘姚孫公燧錢唐胡公世寧餘姚王
公守仁宸濠之變胡公以按察副使指其漸孫公以巡
撫右副都御史殉其節王公以提督右副都御史戡其
亂胡至太子太保兵部尚書贈少保諡端敏孫贈禮部
尚書諡忠烈王封新建伯贈侯諡文成御史周汝員合
而祀之曰三仁祠
浙江三大功文臣
洪武三年庚戌御史中丞劉基以謀策功封誠意伯天
順十四年己巳兵部尚書于謙以靖亂功加少保正德
十六年辛巳南京兵部尚書王守仁以擒叛功封新建
伯文臣最為灼然者皆浙人劉贈太師于贈太傅王贈
侯皆在易世論定之後於事尤竒
壬戌首甲三相
首甲三人無俱至尚書者惟嘉靖壬戌二十二年中第
一人申時行今為少師中極殿學第三人余有丁至少
傅建極殿學第二人王錫爵今為太子太保武英殿學
光絶前古
内閣三元
萬歷乙酉内閣首揆申公時行壬戌狀元次揆許公國
辛酉解元三揆王公錫爵壬戌會元而皆南直隸近代
所無
三省長官同鄉
洪武初中書省長官左丞相李善長右丞相徐逹平章
軍國重事常遇春大都督府長官右都督馮勝御史臺
長官左御史大夫湯和右御史大夫鄧愈十年以後中
書左丞相胡惟庸右丞相汪廣洋大都督府左都督李
文忠右都督馮勝御史臺左大夫陳寧右大夫丁玉安
然省府臺一品總攝天下機務而皆南直隸江北人蓋
高帝起濠上一時賢傑雲蒸龍從故不必借才於異地
也盛矣
内閣同鄉
永樂初元選翰林臣入内閣而江西居其五曰吉水解
學士縉胡文穆廣廬陵楊文貞士竒南昌胡賓客儼新
淦金文靖幼孜縉廣幼孜皆吉安府而官皆僅五品景
泰中陳芳洲循以少保首揆而蕭孟勤鎡以太子少師
位第四二公皆泰和人也成化初陳莊靖文彭文憲時
俱以太子少保劉文安定之以工侍俱兼學士在閣時
無他相參之三公皆吉安人也最後彭文思華以太子少
傅尹文和直以太子少保俱兼學士在閣又皆吉安人
也江西吉安之盛至此後至嘉靖夏貴溪言嚴分宜嵩
俱以江西人官少師不參他相寵眷事權相埒而終不
合正德初焦泌陽芳以少師任華蓋殿劉鈞州宇以少
傅任文淵閣然劉僅六日而予告又俱以附中人削其
後楊文㐮一清靳文僖貴同為丹徒人楊以少傅靳以
太子太保同為武英殿學嘉靖末郭安陽朴高新鄭拱
同日大拜至隆慶初同為少傅吏部殿學同歲罷又嘉
靖末吾直隸華亭徐公階以少師常熟嚴公訥興化李
公春芳俱以太子太保同在閣凡三人萬歷初南直隸
吴縣申公時行以少師歙縣許公國以少保在内閣而
吾州王公錫爵又以宫保繼之三公皆在大江以南則
尤盛矣申王同郡又盛也按永樂之五人僅五品成化
之三人不登一品則吾直隸為盛
内閣首輔太宰同鄉
我朝大政寄之内閣次則吏部正統中楊文貞士竒以
少師首揆而王文端直拜太宰景泰中文端進加少傅
而何旴江文淵以宫保同為尚書陳廬陵循以少保居
首揆四公皆江西人楊王陳又皆吉安人也弘治中劉文靖
健以少師首揆而馬端肅文升以少師為太宰馬致仕
焦泌陽芳繼之皆河南人嘉靖嚴少師嵩首揆而熊宫
保浹萬宫保鏜歐陽少保必進後先為太宰皆江西人
歐陽又嚴之兒女姻也其後徐公階首揆而滁州胡簡
肅松及嚴公訥為太宰皆吾直隸人張公四維首揆而王
太保國光為太宰皆山西人如不必首揆則棗強王公
文以少保居内閣而鹽山王公翺以宫保居吏部淳安
商公輅以戶書居内閣而桐廬姚公䕫居吏部夀光劉
公珝以太子太保居内閣而歴城尹公旻以太子太傅
居吏部泰和尹公直居内閣而豐城李公裕居吏部洛
陽劉公健盧氏耿公裕以宫保居内閣吏部丹徒靳公
貴以宫保居内閣而同里楊公一清以少傅居吏部楊
公入閣而長洲陸公完以宫保代之焦泌陽芳許靈寳
進劉鈞州宇相繼居内閣吏部藁城石公珤東光廖公
紀俱以少保居内閣吏部鄞縣聞公淵以宫保居吏部
而餘姚李公本自少詹入閣李公加少保而秀水吴公
鵬入吏部蓋不可屈指數矣
蒲州盛事
蒲州楊襄毅公博以少師為吏部尚書其子舅王公崇
古以太子太保領宣大節楊公卒王公以少保拜兵部
尚書其甥張公四維入内閣加太子太保王公致仕張
公遂進少保至少傅少師三孤初各得其一後得二而
居同里閈又至親為甚盛而竒
吴中盛事
會元凡七人常熟施顯太倉吳釴(即陸釴也)長洲吴寬吴縣
王鏊吴江趙寬常熟瞿景淳太倉王錫爵
狀元凡六人吴縣施槃長洲吴寬崑山毛澄朱希周顧
鼎臣吴縣申時行又山陽沈坤原籍崑山亦當為七人
及第凡六人除會元二王陸瞿外又有陳祭酒鑑劉編
修瑊
内閣七人吴縣張學士益徐華蓋有貞王武英鏊崑山
顧武英鼎臣常熟嚴武英訥今吴縣中極申公時行武
英王公錫爵
東閣掌誥勑二人吴公寬吴公一鵬
伯爵一人徐公有貞
太宰四人余公熂太子太保陸公完太子少保周公用
太子太保嚴公訥
一品十人太子太保陳公鎰太子太保俞公士悅武功
伯徐公有貞少傅王公鏊少保陸公完太子太傅毛公
澄少保顧公鼎臣太子太保嚴公訥少師今申公時行
太子太保王公錫爵又常熟宗伯李公傑郡城司寇劉
公纓正德中賜玉帶
太子少保五人吴公一鵬周公用凌公雲翼徐公學謨
袁公洪愈
學士十五人張公益劉公鉉陳公鑑李公傑吴公寬王
公鏊毛公澄朱公希周顧公鼎臣陳公霽嚴公訥瞿公
景淳申公時行王公錫爵徐公顯卿實為光學者毛顧
嚴三人
贈三公二人太傅王公鏊太保顧公鼎臣得諡者十八
人劉文恭鉉韓襄毅雍陳僖敏鎰李文安傑王文恪鏊
吴文定寬毛文簡澄吴文端一鵬朱恭靖希周葉文莊
盛周康僖倫顧文康鼎臣魏恭簡校周恭肅用瞿文懿
景淳徐文敏縉嚴文靖訥陳簡肅瓉
贈三孤三人少保陳公鎰毛公澄嚴公訥
贈東宫一品五人太子太保李公傑吴公一鵬朱公希
周周公用吴公寬
尚書二十七人除已登内閣者不載外吏部余熂陸完
周用南吏部朱希周袁洪愈楊成戶部滕思勉禮部楊
翥吳寬李傑毛澄吴一鵬徐學謨南兵部凌雲翼刑部
顧禮俞士悅周倫吴山南刑部吴洪顧璘劉纓錢邦彦
工部龔弘南工部程宗徐栻王世貞
左都御史一人陳鎰右都三人韓雍盛應期及先君諱
贈尚書四人禮部徐縉瞿景淳兵部先君子工部王永
和
贈太子少保二人劉纓周倫
吾郡之盛未有如庚辰以至今日者庚辛間申公時行
居内閣而徐公學謨長禮部楊公成長南工部凌公雲
翼以兵書督漕張公任以副都御史撫廣西林下則大
學士嚴公訥尚書錢公邦彦徐公栻侍郎王公錫爵而
余忝南刑侍凡十人丙戌申王二公為大學士徐顯卿
為少宰韓世能為禮部趙用賢為右庶子祭酒劉瑊為
左中允掌司經局顧紹芳徐應聘為翰林檢討館閣凡
八人
一郡八座三元
甲丙之際吾郡申公時行以狀元王公錫爵以會元居
内閣袁公洪愈以解元為大宗伯真一時之選
吾州盛事
萬歷己夘壬午南畿解元連為吾州人陸大成吾子士
騏又一科為戊子王衡復為解元而武舉解元為吾州
人徐山中亦出州衞及屬所亦一時之盛
崑山盛事
嘉靖戊子己丑間崑山一城中為刑部尚書周公倫子
大理寺丞鳳鳴詹事顧公鼎臣太常寺卿魏公校南京
太常卿方公鵬光禄寺丞陸公鰲京堂凡六人而顧公
以學士掌翰林院印魏公以祭酒掌國子監印方公以
右庶子掌春坊印皆極一時清華之選
嚴州盛事
嚴州小郡也而成化初商文毅輅以戶部尚書翰院學
士居内閣尋進太子少保吏部尚書謹身殿大學士姚
莊敏公䕫以太子少保為吏部尚書又商公以乙卯解
元為乙丑省殿元姚公以辛酉解元為壬戌省元二甲
𫝊臚商公自修撰超入内閣姚自給事中超拜侍郎可
謂一時之盛矣
一郡同榜兩元
永樂甲申狀元曾棨永豐人會元楊相泰和人俱吉安
府嘉靖壬戍狀元申時行吴縣人會元王錫爵太倉人
俱蘇州府至丁丒二公俱為詹事府詹事兼翰林院侍
讀學士王公掌府申公掌院
一郡三及第
建文庚辰狀元胡靖第二名王艮吉水人第三名李貫
廬陵人俱吉安府而二甲第一名吴溥第三名朱答皆
江西溥又會元也永樂甲申狀元曾棨永豐人第二名
周述第三名周孟簡俱吉水人二甲第一名楊相第四
名王直俱泰和人第二名宋子環吉水人第三名王訓
廬陵人相又會元也七人皆吉安府而内閣學士讀卷
五人解縉胡廣楊士竒胡儼金幼孜皆江西中三人皆
吉安府可謂極盛
一郡三𫝊臚
正統丙辰第一甲第一名施槃吴縣人第二甲第一名
張和崑山人第三甲第一名莫震吴江人皆蘇州府
國初三遺老
元楊維楨為浙江儒學提舉國初召修史年七十六而
卒沈夢麟為武康尹入國朝五司閩浙文衡一考會試
九十三而卒滕克恭為翰林學士入國朝一主河南鄉
試至百餘歲而卒皆不肯屈節仕宦其耆德為昭代之
盛
金處二郡文武分盛
國初浦江宋承旨濓義烏王待制褘金華胡教授翰蘇
編修伯衡皆以文章名天下而皆為金華人青田劉中
丞基龍泉章中丞溢胡郡伯深麗水葉太守琛亦文章
士也而皆以武功顯内王胡葉三公能以死見節而浦
江之鄭為義門至方博士孝孺遂爾卓絶可謂盛而竒
矣
一榜四相
大約一榜中有一相者二相三相者以四相為盛洪武
庚辰文淵閣大學士胡廣謹身殿大學士楊榮武英殿
大學士金幼孜楊溥正統戊辰文淵閣大學士彭時華
蓋殿大學士萬安劉吉謹身殿大學士劉珝而益以吏
部二尚書尹旻王恕景泰甲戌華蓋殿大學士徐溥武
英殿大學士丘濬宫保學士彭華尹直而益以吏部二
尚書耿裕李裕成化丁未華蓋殿大學士費宏謹身殿
大學士蔣冕毛紀武英殿大學士石珤而益以吏部一
尚書陸完又石公亦拜焉弘治乙丑華蓋殿大學士嚴
嵩謹身殿大學士翟鑾武英殿大學士方獻夫顧鼎臣
又益以吏部一尚書聞淵而方公亦拜焉若至五相者
則嘉靖辛丑中極殿大學士高拱武英殿大學士嚴訥
陳以勤潘晟而嚴公復正吏部高公兼領之久尤為盛
事潘至中途返正得半耳
一科六玉帶
一科中六人至一品腰玉者為盛永樂乙未少保陳循
高榖太子太保陳鎰俞士悅何文淵王翺正統戊辰少
師萬安劉吉少保彭時太子太傅尹旻太子太保劉珝
王恕嘉靖辛丑少師高拱少傅陳以勤少保王崇古方
逢時太子太保嚴訥潘晟皆六玉若弘治乙丑少師嚴
嵩少傅翟鑾少保顧鼎臣方獻夫張瓉太子太保聞淵
顧可學凡七玉為尤盛若五玉則天順甲申少師李東
陽焦芳少保閔珪太子太保劉大夏王軾成化壬辰少
師楊一清少傅劉宇少保陳金太子太保李燧王璟丁
未少師費宏少傅蔣冕少保毛紀石珤少保陸完弘治
庚戌少保彭澤席書廖紀太子太保靳貴王憲亦庶幾
焉
永樂丙戌一伯則王驥宣德癸丑一伯則徐有貞景泰
辛未一伯則王越弘治己未一伯則王守仁嘉靖丁未
一太師則張居正亦甲科之盛事也
弇山堂别集卷三
