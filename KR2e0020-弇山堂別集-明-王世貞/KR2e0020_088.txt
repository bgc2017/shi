弇山堂别集卷八十八
明王世貞撰
詔令雜考四
燕王靖難師至城下箭頭射書諭親王公主兄致書衆
兄弟親王衆妹妹公主相别數載天倫之情夢寐不忘
五月二十五日有老姐姐公主到說衆兄弟妹妹每請
老姐姐公主來相勸我說這三四年動軍馬運糧的百
姓厮殺的軍死的多了事都是一家的事軍馬不要過
江回去天下太平了却不好說我與你衆兄弟親王衆
妹妹公主知道我之興兵别無他事為報父皇之讎誅
討姦惡扶持宗社以安天下軍民使父皇基業傳子孫
以永萬世我豈有他心哉我自己卯年興兵今已四年
父皇之讎尚未能報姦惡尚未誅滅我想周王無罪被
奸臣誣枉破其家滅其國隨即罪代王拘囚大同出其
宫人悉配於軍至於湘王無罪逼令闔宫焚死齊王無
罪降為庶人囚繋在京及乎岷王奸臣以金帛賞其左
右使其誣告岷王流於漳州烟瘴地面至於二十五弟
死則焚其軀拾其骨沈於江此等奸惡小人皆我父皇
殺不盡之餘黨害我父皇子孫圖我父皇天下報其私
讐快其心志父皇能有幾多子孫受彼之害能消幾日
而盡興言至此痛心如裂累年以來奸臣矯詔大發天
下軍馬來北平殺我我為保性命不得已親帥將兵與
賊兵交戰仰荷天地祖宗神明有靈憐我忠孝之心冥
加祐護諸將士效力故能累戰而累勝今大兵渡江衆
兄弟妹妹却來勸我回北平況孝陵尚未曾祭祀父皇
之讐尚未能報姦惡尚未能獲以爾弟妹之心度之孝
子之心果安在哉如朝廷知我忠孝之心能行成王故
事我當如周公輔佐以安天下蒼生如其不然爾衆兄
弟親王衆妹妹公主及多親戚當速挈眷屬移居守孝
陵城破之日庶免驚恐惟衆兄弟親王衆妹妹公主審
之詳之
北征軍情事宜
說與遊擊將軍都督朱榮都指揮蘇和囉海内官王安
等哨馬營離大營三十里揀好便當去處駐扎若發向
前小哨馬爾等可相度遠近處置務要晝夜謹慎不可
怠慢假如王彦王哈喇巴圖爾不𤼵哨馬在前却令架
砲之人在前遇見賊五人若賊有膽略架砲之人如何
不被其擒去彼諸人只於朕前說話謾得無縫只會謾
我不會去謾别人你每不要學他這等(初四日)
說與遊擊將軍都督劉江等(詔文同)
說與都指揮王哈喇巴圖爾内官王彦哨馬營離大營
三十里揀好便當去處駐劄若發向前小哨馬爾等相
度遠近處置務要晝夜謹慎不可怠慢爾等不𤼵哨馬
在前却令架砲者在前遇賊五人若賊是有膽者架砲
之人已被其擒去爾等原來是如此無用之物來我說
話且是謾得嚴密只能謾我若謾得賊過便好今後若
再是如此無用即斬爾輩(初四日)
說與各軍總兵官朕前令中軍清遠侯王友於沿途收
拾落後官軍并瘦乏馬驢及一應患病之人朕自為處
置中軍事務清遠侯於五月初三日到營俱已收拾送
與各軍爾等仍復抛撇在路不行將帶前去倘為敵人
所掠必致走漏聲息失悞軍機好生不便(初四日)
說與各軍總兵官明日大天明做飯吃吃飯了收拾停
當才放起營前進(初四日)
說與内官王安明日令巴克實庫珠特穆爾摩多竒拉
爾托歡留在大軍下營去處聽候我來議事(永樂八年五月初五)
(日)
說與遊擊將軍都督朱榮都指揮蘇和囉海内官王安
春山等即選撥降軍二十名降軍十五名每人馬二匹
跟隨都指揮衮台等往烏爾扎并鄂諾河擒拿細作聲
息再選漢官一員撥漢軍一十名降軍二十名春山處
亦撥降軍二十名每名馬二匹跟隨都指揮巴克實往
摩海圖等處擒拿細作聲息(初六日)
說與遊擊將軍都指揮王哈喇巴圖爾内官王彦即選
撥降軍八名每人馬二匹跟隨都指揮衮台等往烏爾
扎并鄂諾河擒拿敵人聲息(初六日)
說與遊擊將軍都指揮王哈喇巴圖爾内官王彦選能
幹指揮一員在哨馬營暫時管事每日哨瞭務要晝夜
用心不許怠慢王哈喇巴圖爾王彦選好人好馬一百
人或二百人或晝行夜止往前擒拿聲息務要十分仔
細擒獲敵人如是仍前失機誤事必加重罪不赦(初六日)
說與各軍總兵官在營整理軍馬不必來朝晝夜務要
十分謹慎(初七日)
說與遊擊將軍都督劉江等今衮台已拿到細作人來
問知布尼雅實哩與阿嚕台不和自相殺散布尼雅實
哩見在烏固勒扎離我兩程阿嚕台見在烏爾固納前
者爾等哨瞭不謹在哈喇們來已為細作哨知我聲息
爾等在前如此誤事前日因爾等不用心哨瞭不能擒
拿細作八人不知八人何不來報失悞事機今緊不得
緩不得務要晝夜用心謹慎哨瞭事機正在頃刻之間
我今日渡河往烏固勒扎擒拿邊寇布尼雅實哩朱榮
王安等就渡河為前哨馬王哈喇巴圖爾王彦等就為
左哨馬劉江就渡河為右哨馬朱得李玉仍為後哨馬
(永樂八年五月初八日)
說與遊擊將軍都督朱榮都指揮蘇和囉海内官王安
等今衮台已拿到細作人來問知布尼雅實哩與阿嚕
台不和自相殺散布尼雅實哩見在烏固勒扎離我兩
程阿嚕台見在烏爾固納前者爾等哨瞭不謹在哈喇
們來已為敵人哨知我聲息爾等在前如此誤事務要
晝夜用心謹慎哨瞭事機正在頃刻之間我今日渡河
往烏固勒扎擒拿敵人布尼雅實哩朱榮王安等就渡
河為前哨馬王哈喇巴圖爾王彦等就為左哨馬劉江
就渡河為右哨馬朱得李玉仍為後哨馬(初八日)
說與都指揮朱得指揮李玉今衮台已拿到細作人來
問知布尼雅實哩與阿嚕台不和自相殺散布尼雅實
哩見在烏固勒扎離我兩程阿嚕台見在烏爾固納前
者前哨馬哨瞭不謹在哈喇們來已為敵人哨知我聲
息如此悞事爾等務要晝夜用心謹慎哨瞭事機正在
頃刻之間我今日渡河往烏固勒扎擒拿敵人布尼雅
實哩朱榮王安就渡河為前哨馬王哈喇巴圖爾王彦
就為左哨馬劉江就渡河為右哨馬朱得李玉仍為後
哨馬(永樂八年五月初八日)
皇帝制諭清遠侯王友充總兵官廣恩伯劉才充副總
兵統領各軍馬步官軍修築城池喂養馬匹務要整齊
隊伍鋒利器械相機調用所領官軍悉聽節制如制奉
行(永樂八年五月初九日)
說與都督譚青薛禄薛斌朱榮劉江梁福冀中都指揮
蘇和囉海王哈喇巴圖爾衮台内官王安王彦薩巴托
克托爾等所領軍馬追𠞰敵人務要互相接應務要得
賊不許失落一人所有馬駝牛羊盡數收拾以資軍餉
(永樂八年五月十三日)
說與各軍總兵官知道各隊伍内軍下馬匹選揀好者
撥與都指揮衮台等前去出哨(永樂八年五月十八日)
說與各軍總兵官及驃騎將軍薛禄薛斌等官軍人等
獲到馬匹務要盡數報官不許隠匿但有隠匿不報者
處斬如是曾經奏過將騎坐者亦要報來(永樂八年五月初九日)
說與各軍總兵官前日順河而行所以依次前進今往
殺敵人務要左哨左掖右哨右掖左還居左右還居右
依陣圖前進如遇有山去處不必登山只取便途而行
有瘦乏馬驢另委把總官一員在後收拾隨營前進不
許遠離(永樂八年五月初十日)
說與各軍總兵官前日令爾等選撥精壯官軍前征但
有患病者俱留在營今又將患病官軍前來却又使人
去接如此在途迂延倘為敵人所掠好生不便今已令
收後之人但有在後者不向前者皆斬(永樂八年五月初十日)
說與清遠侯王友今婁郭勒獲到韃靼人口羊馬送到
爾處爾務要好生收養人口好生防護不要擾動(永樂八年)
(五月初九日)
說與都督譚青薛斌朱榮劉江梁福冀中都指揮蘇和
囉海王哈喇巴圖爾衮台梁成内官王安王彦薩巴托
克托爾等軍回之時沿途仔細跟隨神機銅銃及箭樺
皮哈喇爾蠢袋及一應軍器務要盡數收拾前來軍器
有不堪者可投之於河惟神機銅銃及箭最為緊要務
要用心收拾帶回(永樂八年五月十六日)
大明皇帝遣都督薛禄致祭于鄂諾河山川之神曰兹
者敵騎騁兇殺戮信使侵擾邊疆朕親將兵以討之師
至于此特封鄂諾河之神為玄冥河之神以牲醴致祭
尚享(十六日)
大明皇帝聖旨今放回韃靼巴圖特穆爾男婦等俱係
好百姓今各給與糧及羊馬放還本土各安生業凡遇
一應降兵及高麗邊外野人回紇吐番雲南百夷邏邏
各部落官軍人等毋得侵害敢有侵害者問罪不輕(永樂)
(八年五月十五日)
說與總兵官清遠侯王友副總兵廣恩伯劉才不問官
軍人等但有犯了重罪的以重號令治他犯了輕罪的
以輕號令治他該斬的斬該打的打毋得徇情饒過(永樂)
(八年五月二十二日)
勅總兵官清遠侯王友副總兵廣恩伯劉才爾等回至
開平除存留官軍一萬員名外其餘陜西山西寧夏甘
肅各處官軍即便發回故諭(永樂八年五月二十二日)
書諭長子皇太子朕將師出塞五月初一日至臚胊河
初七日邏騎獲敵人聲息知敵人布尼雅實哩在鄂諾
河十三日朕將先鋒直追至鄂諾河實哩以七騎奔竄
獲其馬駝牛羊牲口無算乃撫輯降附給與羊馬糧食
令各安生業朕用兵若此汝視為如何斯皆天地相佑
宗社之靈將士之力所致此豈朕之所能也掃蕩塵烽
沙漠永清乃封于山川振旅班師今特遣人報汝知之
故諭(永樂八年五月二十日)
勅成安侯郭亮前令海夀齎勅令都指揮章安盧整陳
景先尚書吳中等將運赴扣肯伊勒都糧只依海夀齎去
勅内行開平糧三千石不必運赴扣肯爾可親率領官
軍運赴應昌迎接大軍毋致稽緩故勅(永樂八年五月二十三日)
勅輕車遊擊將軍都指揮章安盧整陳景先尚書吳中
等爾等即將伊勒都所積糧米星夜儹運前行或一程二
程接濟大軍將扣肯積下糧米運赴扣肯伊勒都兩界之
間就於開平見在糧内儹運三千石赴扣肯聽候大軍
食用毋致遲悞(永樂八年五月二十日)
勅英國公張輔成安侯郭亮今差内官海夀都指揮李
齎平邊詔前去開讀爾處即應付馬匹故勅(永樂八年五月二十)
(一日)
制諭清遠侯王友充總兵官廣恩伯劉才充副總兵統
領各軍馬步官軍回還務要整齊隊伍鋒利器械遇有
敵人相機𠞰捕所領官軍悉聽節制如制奉行(二十一日)
大明皇帝勅諭知院實訥噶布尼雅實哩不順天道殺
戮使臣侵擾邊疆今朕親將兵征𠞰之追至鄂諾河已
將布尼雅實哩殺散獲其車輛牛羊牲口爾前放回指
揮塔海等爾之美意朕悉知之久聞爾等欲順天道輸
誠歸朕未得其機今聞爾等俱各分散此皆天道使然
能順天道前來歸朕則父母妻子俱得團圞永享太平
之福苟不聽朕言失此時機悔之晚矣兹特遣指揮庫
庫特穆爾等以勅諭爾并賜爾綵段二表裏軍中所將
不多用表朕意故諭(永樂八年五月二十二日)
勅諭國公密拉(首尾文同但中間改云爾前放回指揮實勒們後改今遣指揮實勒們等)
勅諭王托和齊(首尾文同但中間改云爾前放回千戶沈巴延特穆爾後改今遣千戶沈巴延)
(特穆爾等)
勅諭國公竒塔特(首尾文同但中間改云爾前放回指揮和爾郭達等後改今遣千戶珠展)
(齊竒)
勅諭哈喇成格勒愛滿官員頭目人等(首尾文同但除去爾前放回爾)
(之美意朕悉知之三句後改云今遣使以勅諭爾就賜爾等綵段表裏)
勅諭總兵官清遠侯王友副總兵廣恩伯劉才安遠伯
柳升到即選精壯步軍六千名前來圍宿都督薛禄下
有精壯者亦選將來錦衣衛選二百名御馬監選二百
名尚膳監選三百名光禄寺帶精壯厨子三十名前來
毋致稽緩故勅(永樂八年五月二十三日)
說與清遠侯王友大營中軍有糧米務要均勻接濟各
軍無糧軍士回還毋使困乏抛棄在途(永樂八年五月二十四日)
說與總兵官清遠侯王友充副總兵廣恩伯劉才内官
趙俊但是軍中所有一應駱駝將車上神機銅銃均勻
摘減駝載回還庶使各軍輕便易為拖拽軍中糧食務
要均勻接濟各軍軍士上緊先差人催督運來扣肯伊
都糧食接濟軍士嚴加禁約不許搶散軍中所有牛羊
不問是朝廷者是官員軍民人等者盡數拘收將作糧
食接濟軍士但有隠匿私自宰殺不將入官者治以重
罪(永樂八年五月二十四日)
說與總兵官清遠侯王友内官張泰朱布哈但是尚膳
監及光禄寺所有米麵臘味棗子并一應物料盡數給
散與無糧軍士食用酒與沙糖鹽醬椒不必給散(永樂八年)
(五月二十四日)
說與遊擊將軍都督劉江朱榮都指揮蘇和囉海王哈
喇巴圖爾内官王彦王安春山等朕今在飲馬河北岸
殺虎城駐劄清遠侯哨馬來報望見阿嚕台哨馬離殺
虎城三十里向東行甚是相近爾等切不可過摩海圖
去只來飲馬河殺虎城尋大營哨道前來就我切不迤
東行以誤事機(永樂八年五月二十一日)
說與各軍總兵官及各將軍即將各衛見收到馬駞牛
羊就摘撥原獲馬駞牛羊官軍好生看養聽候軍餉之
用明白將所獲馬駞牛羊數目及官軍姓名報來(永樂八年)
(五月十四日)
說與都指揮鄭銘今令爾率領回營官軍所帶軍器不
許抛棄沿途仔細跟尋遺下軍器及神機銃等件務要
盡數收拾於清遠侯處交收但有患病官軍人等就將
行帶前去不許抛撇恐為賊寇拿去(永樂八年五月十二日)
說與清遠侯王友今𤼵官軍人等回營沿途收拾遺下
神機銃及軍器并將帶多餘銃到營之時一一與内官
點過交收(永樂八年五月十二日)
說與遊擊將軍都督朱榮王安哨馬為大軍耳目朕令
爾等在前並不擒獲聲息今日朕自拿得聲息不知爾
等在前何為累次失機朝廷大事皆為爾等所誤似此
所為事何能成豈欲故壞事耶欲成事耶爾等回將話
來(永樂八年五月二十七日)
說與遊擊將軍都督劉江朱榮都指揮蘇和囉海王哈
喇巴圖爾内官王彦王安每日晚𤼵哨馬一百匹往前
行八九十里至東方動伏下遇有敵人務要用計擒拿
聲息爾等哨馬照依每日常行(永樂八年五月二十八日)
說與各軍總兵官每日天明及未日落之時許燒火做
飯天未明日已落不許燒火違者取斬所管指揮千百
戶總小旗皆斬(永樂八年六月初一日)
說與各軍總兵官及各將軍大小頭目軍士所有號令
條示于後
一臨陣之時大小官軍肩上無纓子背上無黃號紅勇
字者皆斬
一臨陣之際務要盡力𠞰殺敵人不許搶虜人口家財
馬駞牛羊牲口及車輛等物敢有違令者該管頭目及
搶虜之人皆斬(永樂八年六月初二日)
說與各軍總兵官及驃騎將軍都督薛禄薛斌等每日
下營軍士不許擅出長圍外如有擅出長圍外者斬(永樂)
(八年六月初四日)
說與遊擊將軍都督劉江朱榮都指揮蘇和囉海王哈
喇巴圖爾婁郭勒内官王彦王安春山爾等將十人架
砲不見八人只有兩人又迷失路爾等先前失機誤事
今又將無馬官軍在哨馬裏行哨馬本是輕便疾快之
事不知爾等留此步行者在哨馬裏何用(永樂八年六月初四日)
說與都指揮朱得指揮李玉後面有軍人兩個扛擡神
機銅銃六個不見到營爾等務要沿途仔細跟尋星馳
送至大營(永樂八年六月初五日)
說與遊擊將軍都督劉江朱榮都指揮蘇和囉海王哈
喇巴圖爾内官王安王彦春山爾等今至烏哷斯琿
河已入賊巢穴務要藏形隠跡不可使賊有所知覺方
能成此大事今務要謹慎哨瞭成此大事庶可贖爾等
前罪(永樂八年六月初五日)
勅驃騎將軍都督冀中今令爾把總都督孫成都指揮
何銘為副收管敵人馬駝牛羊務要好生收管人口不
許走失馬駝牛羊不許驚散非收管馬駝牛羊官員人
等不許擅自至人口頭畜之所如有無故擅自牽趕者
拿住即斬爾等務要用心收管如是走失人口驚散馬
駝牛羊雖有功也是無功仍復加罪若爾等所管之人
有將人口頭畜私作人情營求打關節者拿住即斬連
爾俱有重罪故勅(永樂八年六月初六日)
勅驃騎將軍都督冀中金玉今令爾把總都督孫成都
指揮何銘為副將領官軍在後前進遇有聲息相機𠞰
戮所領官軍悉聽調遣務要好生將帶齊進不許落後
故勅(永樂八年六月二十日)
勅成安侯郭亮前在飲馬河計算軍糧食至應昌令爾
運來應昌迎接前後凡十餘起差人催促今大軍已回
至應昌不見爾運糧前來若得五六百石先至軍士亦
得接濟今顆粒不至如此失誤大事以致軍士乏糧不
知爾心懷何謀主何緣故今復差御馬監少監楊春前
來即星夜火速作急儹運毋得頃刻遲誤故勅(永樂八年六月)
(二十四日)
說與清遠侯王友廣恩伯劉才前令爾等領回各處官
軍開平即發回原衛今且留休息數日待朕至發遣其
回(永樂八年六月二十五日)
說與清遠侯王友廣恩伯劉才前令爾等領回天下都
司衛所馬步官軍於伊勒都扣肯開糧食用爾等却不由
伊勒都扣肯開糧乃迂途至應昌以致軍士餓死者大半
今得爾等奏言得知扣肯無糧其原運糧之人與爾等
說扣肯無糧之人俱令前來回話前擒韃靼爾等令人
監守後竟脱逃其原監守之人即令管送前來回話(永樂)
(八年六月二十六日)
說與清遠侯王友廣恩伯劉才朕以全師付爾等領回
爾等舍近趨遠避有糧之地而蹈無糧之處致使官軍
餓死有大半昔馬謖違諸葛亮節制舍水上山亮即斬
之亮小國之軍師而法制在於必行況朕以堂堂之天
下又豈可以廢法制也哉朕制諭爾等遇有敵人即相
機𠞰捕敵人去爾一程又不𠞰殺舍糧不趨失陷全勝
之師故違朕命天地之所不容神人之所共怒爾等之
死非朕殺爾等是爾等自取其死(永樂八年六月二十七日)
勅英國公張輔勅至即令清遠侯王友廣恩伯劉才將
所領官軍自飲馬河至開平明白開報見在若干陣亡
若干失陷若干病故若干朕至即要數目故勅(永樂八年六月)
(二十七日)
說與英國公張輔即將清遠侯王友等所領馬步官軍
所帶一應軍器從實點過不許那借應點仍取其數目
見有若干抛棄若干明白開報(永樂八年六月二十八日)
勅英國公張輔勅至即將犯人王友劉才原領制諭追
取所領軍馬爾就掌領以候朕至故勅(永樂八年六月二十八日)
勅王友劉才前在飲馬河朕以全師付爾領回爾舍有
糧之地而蹈無糧之處且如伊勒都糧前為寇所掠後復
運去若是無糧待朝廷之過而扣肯尚有糧爾等乃不
就扣肯有糧近地前制諭爾等遇有敵人相機𠞰捕爾
見賊家小相去一程人又不多正好𠞰捕建功却乃畏
避故違朕命遂使全勝之師迂途乏食餓死者大半棄
軍器于途以資敵以害朝廷不知爾等立心何為欲主
何謀爾等何面目以見朕何面目以見將士罪惡貫盈
天地之所不容神人之所共怒爾等之死非朕殺爾等
是爾等自取其死故勅(永樂八年六月三十日)
勅王友劉才朕以全勝之師付爾等領回就制諭爾等
遇有敵人相機𠞰捕爾等啟行之時朕又遣内官薩巴
說與爾等但遇敵人務立竒功頭功爾等言無妨教朕
放心朕以付託得人即放心矣不意爾等去賊一程活
賊性命不行𠞰殺乃害朝廷官軍雖三尺童子皆知其
為不可爾等舍有糧之地而蹈無糧之處使官軍迂途
餓死者大半不知爾等主何意何謀夫法者朝廷公器
非朕所得私今爾等罪惡滔天一死不易爾等之死非
朕殺爾等實爾等自取其死故勅(永樂八年七月初二日)
勅英國公張輔朕前在飲馬河以全師付王友劉才捨
有糧之地而蹈無糧之處迂途至應昌而回致使官軍
餓死者大半啟行之時朕以制諭付之遇有敵人即相
機𠞰捕彼去賊一程不行勦捕乃活賊性命而將全勝
之師餓死其立意主謀皆有二心欲壞朝廷大事以資
敵人且所領軍士久勞于外正當善為撫綏將養其回
不待朕命擅自驅迫使之修路前遇敵人正當𠞰除之
肅清道路以迎君父乃不如此若使朕由彼而回猝然
遇賊是以賊遺君父也今其罪惡貫盈天地之所不容
神人之所共怒尚欲假此以掩其過豈可得也夫法者
朝廷之公非朕所得私原其情罪必殺無赦非朕殺之
乃彼自取其死兹特諭爾即將與犯人王友等觀之故
勅(永樂八年七月初二日)
說與各軍總兵官及各將軍所有患病官軍存留在開
平將息仍各留的當頭目照管俟病安領回瘦乏馬匹
亦留在開平水草便利去處牧養每馬十匹留軍二名
看牧仍撥的當頭目管領候馬匹臕息肥壯領回(永樂八年)
(七月初四日)
說與文武大小羣臣及軍士往者敵人拘戮使臣朕命
師往問其罪所遣丘福匪人愚駔頑冥本乏將才以致
敗衂陷師致使敵人驕騁朕慮其擾邊故親帥六師往
討之使邊境清寧將士皆得高枕人民無轉輸之苦一
勞永逸而敵人氣運衰絶實天亡之使其全勢冰消瓦
解自相讐殺師至鄂諾河已將敵將布尼雅實哩追敗
又將隨駕將士往東掠阿嚕台將士奮不顧身即摧敗
之前在飲馬河以全勝之師付王友劉才領回已於興
和命尚書吳中都指揮張安等運糧赴伊勒都扣肯二處
迎接而運糧者車塵相望朕又令吳中等運糧出伊勒都
二程令王友等差人往迎糧王友等自飲馬河十二程
至伊勒都聞有敵兵三千即畏怯躱避乃舍有糧之地而
蹈無糧之處又令其但係朕所用之物及牛羊悉以給
軍士彼牽趕牛羊直至開平不以給散乃迂途至應昌
無糧之處而回致使官軍餓死朕不明知人以至如此
實痛切于心啟行之時朕制諭之遇有敵人相機𠞰捕
彼與敵人鄂囉相去一程不行𠞰殺是欲活寇性命而
殺朝廷官軍故違朕命其主意立謀不知何為爾文武
大小羣臣軍士即將王友等罪犯從公定議來聞(永樂十二)
(年四月二十一日)
說與大營各軍總兵官并管隊大小頭目如今征𠞰番
寇全憑馬匹脚力有等無知之徒故意偷盗馬驢宰殺
是欲減朝廷氣力論其情罪非輕今但有偷盜馬騾私
自宰殺的許諸人首告其同偷盜人有能首告者免罪
犯人凌遲處死首告得實的回軍之日賞米十石絹十
疋布十疋鈔三千貫若有知情不出首的一體治罪都
要發落軍士每知道故勅
譯出韃靼字一道齎去薛托歡吳允誠裴伊實特穆
爾李英趙成夏齊老岱等處看(永樂十二年四月二十二日)
說與劉江狗兒爾二人明日來安宿處迎接聽𤼵落爾
二人去後令朱榮春山來朱榮春山去後令布哈圖來
勅(永樂十二年四月二十二日)
皇帝勅諭開府儀同三司特進金紫光禄大夫太師中
書右丞相樞密院為頭知院和寧王阿嚕台四月二十
二日朕率領軍馬至滿達勒海子爾差都指揮囊嘉特
等同曹千戶來見所奏事情朕悉知之今爾為朕出氣
力爾等家小隨爾從便處置務要無虞今遣千戶曹卓
沁特穆爾同都指揮囊嘉特等齎勅諭爾勅至爾即收
拾人馬前來臚朐河會合前進𠞰捕不順天道之賊故
諭(永樂十二年四月二十二日)
皇帝勅諭開府儀同三司特進金紫光禄大夫太師中
書右丞相樞密院為頭知院和寧王阿嚕台今命爾為
總兵官率領爾處都督都指揮指揮千百戶大小頭目
軍士人等前來臚朐河會合𠞰捕衛拉特賊寇就命爾
永守和寧之地爾所領大小頭目軍士人等務要用心
協力以成其功悉聽總兵官和寧王阿嚕台節制如勅
奉行(永樂十二年四月十二日)
皇帝勅諭開府儀同三司特進金紫光禄大夫太師中
書右丞相樞密院為頭知院和寧王阿嚕台前者指揮
徐晟去賜爾茜紅肩纓一付千戶曹卓沁特穆爾回言
肩纓未有今賜爾黃綾紅勇字號一個鐵鏡三個紅纓
十二斤與爾作肩纓所用有餘可分與大頭目為號就
發信炮十五個與爾故勅(永樂十二年四月二十八日)
說與狗兒永樂八年在飲馬河哨見布尼雅實哩聲息
是爾誤了今哨見聲息又是你誤了我前已有號與阿
嚕台兩處哨馬相見我的十一個人左旋他的十個人
右旋今他的人既擺立爾處哨馬却不與答號若爾哨
馬答號彼必答號若不答號必是衛拉特之人便須相機
追趕擒拿爾不與答號不知爾意思如何是故欲壞事
這罪不干别人事皆是爾所為論爾之罪重如泰山是
爾自取殺身之計故勅(永樂十一年五月初四日)
勅大營并各營總兵官及各管隊頭目所有事件條示
于後
一官糧麨衣甲軍器好生點看
一馬驢有瘦乏的選出來著運糧官軍帶回
一軍士有病重去不得的取勘出來逐名明白交與運
糧官帶回仍取領帶文書務要好生將息不致失所
一有等無理官軍將收得馬騾驢匹垜子不即送赴大
營與人識認却將垜子檢括把馬騾驢匹䭾載自己行
李每日又不飲水喂草及至壓損瘦乏丢棄在路凡有
收得馬騾驢匹垜子者不許停藏即便送赴大營著人
認識如有隠匿者拿住定依軍法處斬(永樂十二年五月初四日)
勅都督何濬尚書郭資通政范政大理寺丞馬麟鴻臚
寺丞劉泉所有事件條列于後
一爾等所領運糧官軍人夫及忻城伯趙彛等所領運
糧官軍人夫除存留官軍守城護糧外其餘官軍及人
夫盡數領回原係扈從者令回北京不係扈從令回各
衛所人夫即便放回寧家生理
一患病官軍人夫自擒虎山直抵興和一路務要盡數
收拾不許遺下一人沿途務要用心調理軍民相護不
致疎失痊可之日照前發落
一瘦乏馬驢自擒虎山直抵興和一路務要盡數收拾
不許遺下一馬一驢沿途務要好生喂養不許抛棄回
至萬全摘撥官軍就彼喂養
一患病官軍人夫所帶衣服糧麨務要用心照管不許
強梁之徒劫奪敢有恃強劫奪者即便拿審問是實斬
首示衆
一清水源并殺虎城所存下運糧軍夫回途口糧務要
照數一名名交割明白如是交割不明或有軍夫缺食
爾等與原管糧及放糧官員俱以軍法處治不赦(永樂十二)
(年五月初五日)
勅兵部尚書方賓今朕親帥六軍征𠞰衛拉特番部肅
清沙漠特命爾掌管錢糧文書軍馬數目爾其夙夜恪
盡乃心毋怠毋忽欽哉故勅(永樂十二年五月初五日)
勅都督劉江朱榮朕昨夜觀氣候衛拉特賊寇已動或
往東行或來襲我軍俱未可知勅至爾等哨馬見時不
可輕戰恐地遠接應不及務要十分小心謹慎勿為番
寇掠一二人去今已令人護送糧米與爾等爾等且在
廣武鎮聽候故勅(永樂十二年五月初八日)
勅大營各軍總兵官今日路近只有三十里且將驢馬
撒放至已時起程昨日各軍人馬多有落後未至有不
到者又不來報若被賊拿是故意送聲息與賊勅至即
便催促前來到廣武鎮逐一點閱有一人不在者該管
頭目治以重罪故勅(永樂十二年五月二十日)
勅都督劉江朱榮諸將之中拔爾二人為前鋒領哨馬
爾等自清水源至廣武鎮遇有番賊聲息不曾拿得人
前有此失權且不論十八日路遠無水爾等不預先著
人來報將及至營方令指揮蘇雨來報問他事務一些
不知十九日又引至無水去處安營人馬皆窘乏及差
人於營東七八里哨看有海子四十餘個深者渰死馬
驢淺者人皆飲足又有泉眼不計其數爾等皆不知假
使賊在旁伏下人馬爾等亦說不知道似此要爾等在
前哨瞭何為故勅(永樂十二年五月二十一日)
勅大營及各軍收後官今日起行但有落後的都砍了
接去的也砍了有抛棄驢馬糧食的也砍了都提將頭
解著牌來故勅(永樂十二年五月二十一日)
勅都督劉江朱榮昨日起行有原在這里生長的人引
路說今日早到飲馬河即休息人馬以待番寇爾等又
故意引入無水艱難去處東奔西走勞人乏馬是損自
已氣力以資敵寇不知爾等主意如何故勅(永樂十二年五月二)
(十二日)
勅都督劉江朱榮今薩巴回言爾等哨見番人蹤跡已
往東路不見爾等再差人來報的確聲息今巴克實言
由此别有路徑直到圖拉河北從飲馬河行少三四程地
沿途多有水草爾等如果哨得番寇蹤跡的然往東行
朕明日徑至飲馬河休息人馬以養銳氣一舉而擒滅
之如番人不曾東由此徑往圖拉河不到飲馬河道路
甚遠勞人乏馬氣力勅至爾等仔細哨看番人有往東
行蹤跡無回轉蹤跡即差漢官一員降將一員具本來
報故勅(永樂十二年五月二十五日)
勅指揮李玉都指揮朱昭穆爾布哈昨有人望見後面
有些人馬動静已勅爾等晝夜用心仔細哨瞭今果有
番兵六人伏在馬上夜間到爾等坐冷邊爾等明知不
聽號令不行捉獲本欲砍將爾等頭來今且不砍頭務
要爾哨看蹤跡所往何方跟捕得獲如是不獲皆砍了
爾等頭故勅(永樂十二年五月二十六日)
勅大營及五軍總兵官并管隊頭目前日號令有情愿
將自己馬匹借與好漢騎坐厮殺有功時許與借馬人
分賞不願者聽今有等無理的人強奪他人的馬匹騎
坐那有志氣的人不愛惜家財將父母財物妻兒媳婦
頭面首飾買馬出來立功與朝廷出氣做好漢這等是
忠於朝廷的好男子那無理強奪他的馬騎坐這好漢
每心裏怎麽過只把自己心裏比過得過不得今後情
願借與馬者只依號令行不願借與人者不要聽人唬
嚇故勅(永樂十二年六月初四日)
勅大營并五軍總兵官及管隊頭目今前哨馬已與敵
人交鋒殺死敵衆數百人見藏伏在山谷間敵人陣上
有漢人來與我軍打話說今夜五更來劫營爾等好生
仔細謹慎不要閙静静等著他但有騎馬來的便是敵
人故勅(永樂十二年六月初九日)
勅大營及五軍總兵官并管隊頭目與敵衆厮殺時不
許於陣與敵人說話打話但有與敵人說話打話的便
拿住便殺了如有敵人來降的方許與他說話故勅(永樂)
(十二年六月初九日)
勅都督劉江朱榮哨馬近了有賊來營邊殺了人去都
不得知勅至即將哨馬放出十五里或十里哨瞭架砲
的再放出十里或十五里不要誤了事故勅(永樂十二年六月十)
(二日)
勅大營及五軍總兵官并管隊大小頭目今夜務要十
分仔細謹慎隄備防賊來劫營不許放炮不許人閙不
許呐喊不許驚營静静等著他但有騎馬來的便是敵
人將箭射鎗戳他今後起營不許抛棄軍器及一應鐵
器違者并該管頭目都殺了不饒故勅(永樂十二年六月十三日)
勅大營及五軍總兵官并管隊大小頭目明日行營軍
士有患病的務要䭾載至營驢匹有乏了走不動的即
報與該管都指揮分與本隊軍士食用今日有病軍士
在後不到營的即便報來如今已差人將馬去䭾接若
不從實開報接到問出是某衛某頭目管的該管頭目
殺了不饒就取勘各軍士糧米多少務要從實報來不
許妄報故勅(永樂十二年六月二十一日)
勅大營及五軍總兵官軍士有患病者令各都司各委
指揮一員收拾管領俱聽成安侯郭亮提督務要沿途
好生看管將息不許抛撇一人如有不用心看管將息
故意抛撇及收拾不盡該管指揮治以重罪故勅(永樂十二)
(年六月二十四日)
勅大營及五軍總兵官并管隊大小頭目今後行營不
許軍士落後如落後的便殺了該管頭目治以重罪不
饒務要發落軍士每都知道軍士每都要發落他吃飽
飯不要胡使他故勅(永樂十二年七月十八日)
勅駙馬都尉廣平侯袁容爾即差指揮千百戶自居庸
關下直擺至北京城北看視回來官軍人等但有躧了
人田禾及搶奪瓜菜柴草等件并搶奪買賣客商物貨
即便拿住候朕至京依軍法處以重罪朕已遣人試爾
如是所遣指揮千百戶不行用心看視擒拿或被人告
𤼵或體察出來看視之人與犯人一體依軍法處以重
罪故勅(永樂十二年七月二十四日)
勅隆平侯張信前勅爾馳驛來見朕沿途緩行以待爾
至爾故遲疑不速前來及至興和守城頭目撥好馬一
百匹跟爾前來爾相去三四程却退怯不進竟爾誤事
今爾在家築牆天時缺雨暑月重勞人力所築牆又非
緊要又無敵可拒不知爾果有何主張作此態度作此
不急之事不知爾處心如何勅至爾即自來回話故勅
弇山堂别集卷八十八
