弇山堂别集卷三十八
眀王世貞撰
永樂以後功臣公侯伯年表
文皇帝以建文之四年七月下京師即大位因其年為
洪武之三十五年又二月制詔吏兵部差次從靖難功
臣遂封淇公等二公城陽等十三侯興安等十一伯已
又錄降附功增曹公歲祿封永春一侯忠誠等三伯眀
年封駙馬都尉袁容等二侯遂追舊功封豐城一侯寧
陽等五伯三年復追舊功進封新城一侯至是靖難封始
究六年論平安南功進封新城西平二侯皆為公增豐
城侯雲陽伯祿各五百石巳進封清遠一侯安遠建平
二伯終文皇帝之世凡再大封至睿皇帝之元年論奪
門迎駕功進封武清侯為忠國公封太平一侯興濟文
安等四伯已又封武功一伯自是終諸帝世僅一大封
而其它破軍殺將戡亂僝工之特封者不與焉嗚呼靖
難諸將臣從藩邸起以一旅之師彈丸之地出萬死者
三載而遂定宗社於泰山之固此其績誠巨然英主實
在軍攻堅履危斷自神授又大戰不過十餘所定軍府
不過三四而已毋論中山開平其視曹衛宋潁而下抑
何徑庭也定興之掃安南固自偉亦何能超潁川之下
滇蜀且久復失之今高帝之盟白馬指黃河而誓其功
臣鮮有存者易世而後所當僅如綫之虜與萑苻之盜
鹵級數十以至百積封自伯而至侯遂有公者今胡以
貂綿蟬聯也以此况彼誠不可同年而語自孝宗而後
執政者始知愛守名爵不輕畀而不能無畏于首尾未
暇一一釐正之然至新建之取叛王不煩天子璽書不
費太倉水衡金錢縛之於股掌寧遠之摧土蠻積級至
萬餘其所遘敵固皆瑕然其績豈與它徹侯等而搢紳
大夫猶齗齗有後言者何也少所見多所怪恒也又陋
而不習掌故余故表之以告夫司勲者
淇國公丘福直隸鳳陽人從靖難師為中軍都督僉事
洪武三十五年論功封奉天靖難推誠宣力武臣特進
榮祿大夫右柱國世爵歲祿二千五百石仍進本府左
都督永樂二年加太子太師五年加祿一千石八年以
征北大將軍帥師北征敗歿妻子謫徙廣東國除
成國公朱能直隸懷遠人嗣父職千戶從靖難師為左
軍都督僉事洪武三十五年論功封仍進本府左都督
勲階號同淇公歲祿二千五百石世爵永樂元年加太
子太傅四年以征夷將軍討安南加祿一千石薨于師
子勇嗣定祿三千石累加太保揔京營兵正統十四年
扈駕北征遇額森敗歿子儀嗣止食祿一千石後加一
千石累加太子太傅守備南京弘治九年薨子輔嗣累
加職任如父嘉靖三年薨子麟嗣八年薨無子弟鳳嗣
十八年薨子希忠嗣累任京營大帥入直禁庭代郊祀
者幾四十年加太師萬歷元年薨子時泰嗣三年薨子
(闕)嗣自殺子鼎臣嗣
英國公張輔河南祥符人父玉故元樞密院知院歸附
後為燕山護衛指揮僉事從靖難師遷都指揮同知陣
亡贈榮國公輔積功至都指揮同知洪武三十五年封
信安伯為奉天靖難推誠宣力武臣特進榮祿大夫柱
國歲祿一千石三年以父子功多進封新城侯增祿五
百石六年以征夷將軍平安南進封勛右柱國歲祿三
千石世爵後加太師解營府務參預軍國大政知經筵
監脩實錄號加輔運佐理階為光祿大夫勲為左柱國
正統十四年從駕北征陣亡幼子懋嗣累掌營府知經
筵加太師監脩實錄正德十年薨孫崙嗣嘉靖十九年
薨子溶嗣知經筵監脩實錄加至少傅萬歷十年薨子
元功嗣
黔國公沐晟直隸定遠人父西平侯英兄春俱見侯表
洪武三十一年嗣侯以征南將軍鎮守雲南永樂五年
兼征夷左副將軍討安南功封階勲如英公賜號奉天
翊運推誠宣力武臣祿三千石世襲加太傅正統五年
薨子斌嗣景泰元年薨子琮嗣弘治九年薨從孫崐係
晟弟定邊伯昂後入嗣正德十四年薨子紹勛嗣嘉靖
十五年薨子朝輔嗣二十六年薨自斌至朝輔俱以征
南將軍鎮雲南生加宫傅歿贈太師太傅朝輔二子融
鞏嗣封相繼夭弟朝弼以鎮守都督同知嗣隆慶五年
坐法逮繋削爵禁錮子昌祚嗣
忠國公石亨陜西渭南人正統十四年為都督同知大
同副總兵禦敵敗歸京師下獄赦出充總兵官封奉天
翊運推誠宣力武臣榮祿大夫柱國武清伯祿千石世
爵禦敵西直門卻之進封武清侯加祿三百石天順元
年以奪門迎駕進封特進光祿大夫右柱國祿二千五
百石再加五百石世爵為京營總兵參預朝政四年坐
亂法怨望下獄拷死國除
保國公朱永河南夏邑人父謙見伯志永襲爵歲祿千
二百石總京營兵成化二年平荆襄流賊進封侯十五
年平東北邊功進封加祿三百石十八年禦西虜功予
世襲賜號奉天翊運推誠宣力武臣階勲特進光祿大
夫柱國二十三年再加祿五百石累進太師掌後府弘
治九年薨子暉嗣以征北大將軍禦敵加太保正德六
年薨子麟嗣侯見侯表
成陽侯張武湖廣瀏陽人從起靖難為中軍都督僉事
洪武三十五年論功進中軍都督府同知封奉天靖難
推誠宣力武臣特進榮祿大夫柱國世爵歲祿一千五
百石永樂元年薨無子國除
泰寧侯陳珪直隸泰州人從起靖難為後軍都督府僉
事洪武三十五年論功進本府都督同知號階勲襲如
成陽歲祿一千二百石十七年薨子愉嗣二十年坐法
下獄死庶兄子鍾嗣宣德五年薨子灝嗣七年薨無子
弟瀛嗣正統十四年扈駕北征陣亡無子弟涇嗣成化
八年薨子恒嗣弘治七年薨子璇嗣正德七年薨子儒
嗣嘉靖十二年薨子璉嗣薨無子弟㻞嗣薨子良弼嗣
武安侯鄭亨直隸合肥人從起靖難為中軍都督府僉
事洪武三十五年論功封仍進本府左都督號階勛襲
如成陽歲祿一千五百石累為大將鎮大同宣德九年
薨子能嗣正統十年薨子宏嗣成化十二年薨子綱嗣
嘉靖二十八年薨子琨嗣萬歷七年薨子惟忠嗣
保定侯孟善山東海豐人從起靖難為右軍都督僉事
洪武三十五年論功封仍進本府都督同知勲階號襲
如成陽歲祿一千二百石永樂十年薨子英嗣永樂二
十一年坐從弟指揮賢謀逆削爵安置雲南宣德十年
赦還與京衛指揮使正統元年卒子俊襲天順元年復
封伯四年薨子昂嗣成化八年薨子達仍為指揮使
同安侯和珍本名浩里浩沁朔方人從起靖難為北騎
指揮遷中軍都督府僉事洪武三十五年論功仍故官
封勲階號襲如成陽歲祿一千五百石永樂七年以右
副將軍從北征陣亡坐失計國除
鎮遠侯顧成直隸江都人洪武中為都督僉事鎮貴州
建文初北征被獲降附以佐世子守城遷後軍都督府
右都督洪武三十五年論功仍故官勛階號襲如成陽
歲祿千五百石仍守貴州數以功及言事受賞永樂十
六年薨子統先授普定衛指揮使為建文君所誅孫興
祖嗣正統十四年從北征失律削爵為都督同知景泰
三年封伯爵歲祿止千石天順元年復為侯祿千三百
石七年薨孫淳嗣成化九年薨無子弟溥嗣弘治十六
年薨子仕隆嗣嘉靖七年薨子寰嗣萬歷九年薨無子
從子承光嗣溥仕隆寰俱歴任將帥加保傅有廉能聲
靖安侯王忠湖廣孝感人從起靖難為右軍都督僉事
洪武三十五年論功進都督同知勲階封襲如成陽歲
祿一千石永樂七年以左參將從北征陣亡坐失策國
除
武城侯王聦湖廣蘄水人從起靖難為都指揮使洪武
三十五年論功進中軍都督僉事勛階號襲如成陽歲
祿一千五百石永樂七年以左副將軍從北征陣亡子
瑛嗣伯爵其年薨無子國除
永康侯徐忠直隸合肥人從起靖難為前軍都督僉事
洪武三十五年論功進本府左都督勛階號襲如成陽
歲祿一千一百石永樂十六年薨子安嗣成化十七年
薨孫錡嗣弘治十五年薨庶子溥嗣嘉靖三十三年薨
子喬松嗣薨子文偉嗣
隆平侯張信直隸臨淮人從起靖難為都督僉事洪武
三十五年論功封勛階號如成陽歲祿一千石子孫世
襲伯爵永樂二十二年加少師予世襲侯正統七年薨
孫淳嗣十年薨子福嗣天順元年薨弟祐嗣弘治十七
年薨從弟祿嗣正德四年薨子瑋嗣嘉靖二十三年削
爵三十七年故從子相嗣萬歷三年薨子炳嗣
安平侯李遠直隸懷遠人從起靖難為中軍都督僉事
洪武三十五年論功進本府都督同知勲階號如成陽
歲祿一千石子孫世襲伯爵永樂七年以右參將從北
征陣亡子安嗣伯坐法謫戍國除
成安侯郭亮直隸合肥人從起靖難為左軍都督僉事
洪武三十五年論功進本府都督同知勲階號如成陽
子孫世襲伯爵永樂二十一年薨子晟特予侯天順二
年薨無子弟昂嗣仍伯成化五年薨子鐄嗣弘治五年
薨子寧嗣嘉靖元年薨從子瓉嗣二十七年薨子寳嗣
思恩侯房寬河南陳州人從起靖難為都督僉事洪武
三十五年論功兼義故封勲階號如成陽歲祿八百石
子孫世襲指揮使永樂七年薨襲如例
豐城侯李彬直隸定遠人從起靖難為右軍都督僉事
永樂元年追論功封勲階號襲如成陽歲祿一千石以
左參將從平安南功加祿五百石鎮交阯二十年薨子
賢嗣景泰二年薨子勇嗣成化十八年薨子璽嗣賢勇
俱任營府璽以正德二年薨無子庶兄旻嗣嘉靖十年
薨無子從子熙嗣旻熙俱任營府三十一年熙薨無子
從子儒嗣隆慶四年薨無子從子環嗣
新城侯張輔詳見公表
西寧侯宋晟直隸定遠人永樂元年以中軍左都督充
平羌將軍鎮甘肅三年論招降功封奉天翊運推誠宣
力武臣特進榮祿大夫柱國歲祿一千一百石流爵六
年薨子琥以尚主特予世襲代鎮洪熙元年坐嫌奪爵
弟瑛復以尚主襲正統十四年扈駕北征陣亡子傑嗣
六年薨子城嗣天順元年薨子幼弟讓嗣成化八年薨
城子愷嗣正德十六年薨子良臣嗣嘉靖三十年薨子
天馴嗣萬歷五年出使還為盜所殺子世恩嗣
清遠侯王友湖廣荆州人從起靖難為都指揮同知永
樂元年追論功進封奉天翊衛推誠宣力武臣特進榮
祿大夫柱國清遠伯世襲歲祿一千石六年從平安南
進封加號為奉天靖難推誠宣力武臣世襲八年從北
征督輜重違節度下獄奪侯正統元年錄其孫為都指
揮
寧遠侯何福不知何許人永樂七年以太祖舊將為右
軍左都督鎮甘肅以撫降人功封推誠輔運宣忠效力
武臣歲祿一千二百石流爵八年以嫌疑被劾自殺國
除
成山侯王通陜西咸寧人永樂元年以父百戶追贈金
鄉侯真戰功封奉天翊運宣力武臣特進榮祿大夫柱
國武義伯歲祿千石七年以山陵功進封祿二千二百
石世襲宣德元年以征夷將軍總兵鎮交阯棄城下獄
奪侯後赦出復為都督同知守昌平景泰三年薨餘見
伯志
寧陽侯陳懋直隸夀州人都督僉事亨子永樂元年為
右都督追論父死事封奉天翊衛宣力武臣寧陽伯祿
一千石七年以征西將軍鎮寧夏進封奉天靖難推誠
宣力武臣加祿三百石洪熙元年予世襲加太保正統
元年奪太保減祿米之半五年復太保歲祿天順元年
加祿二百石天順七年薨子潤嗣成化二年薨子輔幼
弟瑛嗣二十二年輔以嫡嗣為瑛勛衛弘治元年輔坐
法失侯正德元年以瑛孫繼祖嗣嘉靖三十五年薨子
維藩嗣隆慶二年薨子大紀嗣六年薨子應詔嗣
安遠侯柳升直隸懷遠人永樂六年為中軍都督僉事
征安南功封奉天翊運推誠宣力武臣特進榮祿大夫
柱國安遠伯世襲八年復以下安南獲簡定(闕)功進流
侯祿一千五百石二十二年以從駕北征功予加太子
太傅世襲宣德二年以征南將軍討黎利敗歿安南子
溥嗣累佩將印加太傅天順五年薨子承慶有足疾孫
景嗣弘治十五年薨子文嗣嘉靖十一年薨子珣嗣累
佩將印加保傅二十二年薨子震嗣
陽武侯薛祿山東膠州人永樂初靖難功至右都督十
八年以督造宫殿功封祿一千一百石為奉天靖難推
誠宣力武臣階勲同成陽二十二年以北征功世襲加
祿五百石宣德三年加太保挂大將軍印五年薨子勲
蚤死孫詵嗣正統四年薨子琮嗣嘉靖八年薨子翰嗣
二十三年薨無子族孫鋹嗣
安陽侯郭義泰安州人永樂十八年為右都督以督造
宫殿功封祿一千一百石勲階號如陽武流爵眀年薨
子孫世襲指揮
已上太宗朝封
恭順侯吳克忠朔方人父允誠來歸累功至左都督永
樂十年以捕叛者功封伯薨克忠嗣洪熙元年同陽武
侯北征擒敵功進封祿一千二百石勲階號如陽武世
襲薨子瑾嗣天順五年死曹欽之難子鑑嗣正德元年
薨子世興嗣嘉靖二十六年薨子繼爵嗣
安順侯薛貴朔方人降附永樂二十二年以都督僉事
從北征有功封流伯洪熙元年與世襲宣德元年勛階
號如陽武流爵祿一千二百石五年薨無子以弟庫庫
特穆爾為指揮天順元年特穆爾子忠嗣伯爵六年薨
子瑤嗣弘治三年薨子昂仍為指揮
定西侯蔣貴直隸江都人正統三年以右都督征西番
多爾濟巴勒功封伯七年以平麓川功進封祿一千五百
石勛階號如陽武世襲十四年薨孫琬嗣累掌營府加
保傅成化二十三年薨子驥嗣正德四年薨子叡嗣嘉
靖三年薨子傅嗣掌營府三十四年薨弟祐嗣萬歷六
年薨子建元嗣
興安侯徐亨湖廣大冶人襲祖祥伯爵正統九年從成
國公北征以功進封流侯天順四年薨餘詳伯志
清平侯吳成遼陽人洪熙元年以都督僉事北征功封
伯祿一千一百石宣德四年再以功進封階勲號如定
西八年薨詳見伯志
武清侯石亨詳見公志
昌平侯楊洪直隸六合人正統十四年為宣府總兵左
都督以勤王功封昌平伯是年復以破居庸關北敵功
進封奉天翊運推誠宣力武臣光祿大夫柱國歲祿千
一百石世襲景泰二年以鎮朔大將軍薨子傑嗣四年
薨無子庶兄俊嗣七年坐法罷子珍嗣天順元年坐父
俊以嫌誅死失侯謫戍後復指揮同知
保定侯梁瑤河南汝陽人宣德十年嗣父銘伯爵景泰
三年以平貴州寇功進流侯祿千五百石天順元年恩
例與世襲勛階號如昌平成化三年薨子傳嗣十六年
薨弟任嗣正德七年薨子永福嗣嘉靖十四年薨子繼璠嗣
太平侯張軏河南祥符人天順元年為右都督以奪門
迎駕功封奉天翊衛推誠宣力武臣特進光祿大夫柱
國歲祿二千石世襲二年薨子瑾嗣天順四年降指揮使
南和侯方瑛全椒人都督政之子景泰五年以左都督
征貴州功封伯天順元年復以平蠻功進封勲階號如
太平流爵歲祿千二百石三年薨詳見伯志
武平侯陳友直隸全椒人天順元年為右都督以征苖
功封伯世襲二年以寧夏出塞功進封流侯勛階號如
昌平歲祿一千一百石四年薨餘見伯志
定遠侯石彪陜西渭安人忠國公石亨姪天順元年為
遊擊將軍破北敵功封伯二年再以破北敵功進封祿
一千二百石勛階號如昌平世襲伯爵三年坐使人奏
留鎮大同誅國除
平江侯陳豫直隸合肥人正統二年襲父佐伯爵十四年平廣
寇功封流侯加祿一百石未易階號天順七年薨餘見伯志
懷寧侯孫鏜山西大同人天順元年為左都督總京營
以迎駕功封奉天翊衛推誠宣力武臣特進榮祿大夫
柱國懷寧伯以有邊功不奪五年以捕反者曹欽功進
封祿一千三百石世襲成化七年薨子輔嗣十六年薨
子泰嗣弘治十四年薨子應爵嗣正德十二年薨子瑛
嗣嘉靖十八年薨弟瑁嗣二十二年薨子秉元嗣三十
七年薨子世忠嗣
撫寧侯朱永見公志孫麟復為侯薨庶兄麒嗣嘉靖六
年薨子岳嗣隆慶元年薨從弟岡嗣
武靖侯趙輔直隸鳳陽人為征夷將軍都督同知以平
兩廣蠻功封伯爵祿一千二百石四年以征虜將軍屢
著戰功進封流侯無給劵二十二年薨詳見伯志
襄城侯李瑾直隸和州人襲祖濬爵成化四年以征蠻
功進封流侯無給劵弘治二年薨詳見伯志
咸寧侯仇鉞直隸江都人正德五年為都指揮僉事遊
擊將軍以平安化庶人功封伯七年以平河南寇功進
封奉天翊運推誠宣力武臣特進榮祿大夫柱國祿一
千二百石世襲十六年薨子恩篤疾孫鸞嗣嘉靖三十
二年為大將怙恩通敵死後磔屍其子棄市國除
懷遠侯常玄振故鄂國公贈開平忠武王遇春八世孫
嘉靖十一年由南京錦衣衛指揮使繼絶世封號仍開
國輔運推誠宣力武臣階特進榮祿大夫勲柱國祿一
千石世襲二十七年薨子文濟嗣萬歷十年薨子胤緒嗣
臨淮侯李性故曹國公贈岐陽武靖王文忠七世孫嘉
靖十一年由南京錦衣衛指揮使繼絶世封號仍開國
輔運推誠宣力武臣階特進榮祿大夫勲柱國祿一千
石世襲本年卒無子叔父沂嗣十五年卒子庭竹嗣歴
任營府萬歷二年卒子言恭嗣
定遠侯鄧繼坤故衛國公贈寧河武順王愈六世孫嘉靖十
一年由南京錦衣衛指揮使繼絶世封號仍開國輔運推
誠宣力武臣階特進榮祿大夫勲柱國祿一千石世襲二
十年薨子祖錫嗣四十年薨子世棟嗣萬歷十六年薨
靈璧侯湯紹宗故信國公贈東甌襄武王和六世孫嘉
靖十一年由南京錦衣衛指揮使繼絶世封號仍開國
輔運推誠宣力武臣階特進榮祿大夫勲柱國十四年
薨子佑賢嗣三十(闕)年薨子世隆嗣久領漕事加少保
萬歷十四年薨子之誥嗣
已上侯太宗以後封皆功臣
忠勤伯汪廣洋直隸高郵州人洪武三年為中書右丞
以帷幄功封開國輔運推誠守正文臣資善大夫護軍
祿五百四十石流爵再為御史左右大夫中書右丞相
十三年坐巽懦誤政賜死國除
誠意伯劉基浙江青田人洪武三年以前御史中丞弘
文館學士太史令贊謀帷幄功封開國輔運推誠守正
文臣資善大夫護軍祿二百四十石流爵八年薨子璉
拜江西行省參政蚤卒孫薦特賜襲祿五百石二十五
年薨子法不得襲法子柜柜子曇曇子祿成化中授翰
林院五經博士祿子憲先卒憲子瑜弘治八年授處州
衛指揮使嘉靖十八年紹封伯階勲號如基特加祿為
七百石二十年薨孫世延嗣萬歷九年奪爵為民後復爵
東莞伯何真廣東東莞人國初為元右丞以廣東降附
累官浙江左布政使致仕洪武十八年追論舊功封祿
一千五百石世襲勲號無考二十一年薨子榮嗣坐藍
黨論死國除
徽光伯桑先不知何許人洪武十七年追論父永義侯
世傑功封祿一千七百石世襲勛號無考二十六年坐
藍黨論死國除
已上太祖時封
興安伯徐祥湖廣大冶人洪武三十五年為都指揮使
以靖難功封奉天翊衛宣力武臣特進榮祿大夫柱國
世襲歲祿一千石永樂二年薨孫亨嗣見侯志天順四
年薨子賢嗣成化五年薨子盛嗣弘治十七年薨從子
良嗣嘉靖七年薨子夢賜嗣
武康伯徐理河南西平人洪武三十四年為都督僉事
以靖難功封勛階號襲如興安歲祿一千石永樂六年
薨子禎嗣正統九年薨子勇嗣景泰四年薨無子國除
襄城伯李濬直隸和州人洪武三十五年為都指揮同
知以靖難功封階勲號襲如興安歲祿一千石永樂三
年薨子隆嗣累督守備營府正統七年薨子珍嗣十四
年北征歿弟瑾嗣見侯志弘治二年薨子黼嗣伯正德
四年薨子全禮嗣嘉靖十八年薨子應臣嗣
信安伯張輔見公表
新昌伯唐雲不知何許人洪武三十五年為都督僉事
以靖難功封階勲號如興安流爵子孫世襲指揮使永
樂元年薨子襲指揮如例
新寧伯譚忠直隸清河人洪武三十五年以父都指揮
同知淵死難功封階勲號襲如興安歲祿一千石宣德
八年薨子璟嗣正統十四年薨子裕嗣景泰三年薨子
祐嗣累總營府加太保太傅嘉靖四年薨子綸嗣薨子
國佐嗣
應城伯孫岩直隸鳳陽人洪武三十五年為都指揮僉
事以靖難功封階勲號襲如興安歲祿一千石永樂十
四年安置交阯召還十五年薨子亨嗣二十一年薨子
瑛嗣尋薨弟傑嗣景泰二年薨子繼先嗣弘治十六年
薨子鉞嗣嘉靖十八年薨子爵嗣薨子文棟嗣
忻城伯趙彛直隸虹縣人洪武三十五年為都指揮使
以靖難功封勲階號襲如興安歲祿一千石世襲宣德
元年薨子榮嗣成化三年薨子泰嗣弘治十三年薨從
子脩嗣正德十三年薨子武嗣薨子祖征嗣
雲陽伯陳旭直隸全椒人洪武三十五年為都督僉事
以靖難功封階勲號襲如興安歲祿一千石世襲永樂
八年薨無子國除
富昌伯房勝不知何許人洪武三十五年為都指揮僉
亊以靖難功封階勛號如興安歲祿一千石流爵子孫
世襲指揮使永樂(闕)年薨
廣恩伯劉才直隸霍丘人洪武三十五年為都督僉事
以靖難功封階勲號如興安歲祿九百石流爵子孫世襲
指揮同知永樂八年北征失律下獄國除
忠誠伯茹瑺湖廣衡山人洪武三十五年為太子少保
兵部尚書以降附封奉天翊運守正文臣特進榮祿大
夫柱國歲祿一千石流爵子孫世襲指揮使永樂七年
以不朝谷王下獄瘐死子謫戍洪熙元年赦歸里國除
順昌伯王佐不知何許人洪武三十五年為中軍都督
同知以降附封奉天翊運宣力武臣特進榮祿大夫柱
國歲祿一千石流爵子孫世襲指揮使三年鎮雲南有
罪下獄死國除
平江伯陳瑄直隸合肥人洪武三十五年為都指揮以
降附功封祿一千石流爵永樂十二年以北征功與世
襲治漕河督餉有聲宣德八年薨子佐嗣正統元年薨
子豫嗣見侯志薨子銳嗣累掌營府加保傅增祿三百
石弘治十五年薨子熊嗣正德六年薨無子從子至嗣
累掌營府加保傅嘉靖三十三年薨子王謨嗣
武義伯王通詳見侯表祿千二百石後革天順元年子
琮改襲成山伯
成山伯王琮襲封祿千石成化九年薨子鏞嗣嘉靖四
年薨子洪嗣(闕)年薨子維熊嗣薨子應龍嗣
遂安伯陳志四川巴縣人永樂元年為都指揮同知追
論靖難功封奉天翊衛宣力武臣特進榮祿大夫柱國
歲祿一千石世襲八年薨孫瑛嗣宣德七年薨子埴嗣
正統十四年北征歿無子弟韶嗣弘治十七年薨孫鏸
嗣累掌營府加保傅萬歷元年薨孫樹嗣
安鄉伯張興直隸夀州人永樂元年為都指揮同知追
論靖難功封勛階號襲如遂安歲祿一千石五年薨從
子勇嗣十年薨子安嗣正統十四年薨子恂嗣正德二
年薨孫坤嗣薨子鋐嗣
寧陽伯陳懋永樂元年為右都督以父亨恩及戰功封
詳見侯表
清遠伯王友永樂元年為都指揮同知追論靖難功封
祿千一百石詳見侯表
榮昌伯陳賢直隸夀州人永樂元年為都督僉事追論
靖難功封勛階號襲如遂安歲祿一千石十三年薨子
智嗣坐棄交阯失爵為指揮使
永新伯許成不知何許人永樂三年為都督同知以發
謀殺駙馬梅殷者功封奉天翊衛宣力武臣特進榮祿
大夫柱國歲祿一千三百石流爵子孫世襲指揮使永
樂十五年薨
建平伯高福陜西咸陽人父士文為都督同知以征交
阯戰歿永樂六年追封福嗣爵為奉天翊運宣力武臣
特進榮祿大夫柱國歲祿千三百石二十二年薨子遠
嗣宣德五年薨弟進嗣薨無子從子霳嗣薨無子國除
安遠伯柳升永樂六年以都指揮征安南功封詳見侯
志
廣寧伯劉榮初仍故父名江直隸宿遷人永樂十七年
為左都督鎮遼東以破倭功封奉天翊衛宣力武臣特
進榮祿大夫柱國歲祿一千二百石世襲十八年薨子
湍嗣宣德九年薨無子弟安嗣見侯志成化七年薨兄
子瓘嗣十五年薨安子璇仍嗣伯弘治二年薨子佶嗣
嘉靖元年薨從子泰嗣二十六年薨子允中嗣萬歷(闕)
年薨子嗣德嗣
恭順伯吳允誠朔方人降附為左都督永樂十年以獲
叛者功封祿一千二百石世襲十六年薨子克忠嗣見
侯志
永順伯薛斌直隸順天昌平人永樂十八年為都督同
知以督營造功封奉天翊衛宣力武臣特進榮祿大夫
柱國祿九百石子孫世襲指揮使十九年薨特予世襲
子夀重嗣正統十四年北征陣亡子輔嗣成化十二年
薨子勲嗣正德六年薨子璽嗣為指揮使
惠安伯金玉直隸(闕)人從靖難永樂十八年為中軍
都督僉事以督營造功封勲階號襲如永順祿八百石
十九年薨
武進伯朱榮山東沂州沂水人永樂二十年為都督僉
事以北征功封奉天翊衛宣力武臣特進榮祿大夫柱
國歲祿一千二百石世襲洪熙元年薨子冕嗣正統十
四年陣亡子瑛嗣天順四年薨子雲嗣成化九年薨無
子弟霖嗣弘治二年薨子潔嗣正德三年薨子本嗣十
二年薨無子叔江嗣嘉靖九年薨無子弟海嗣二十七
年薨子承勲嗣萬歷(闕)年薨子世雍嗣
安順伯薛貴朔方人永樂二十年為都督僉事封祿九
百石見侯志天順元年詔以從子忠嗣六年薨子瑤嗣
弘治三年薨子昂為指揮使世襲
已上太宗封
保定伯梁銘河南汝陽人永樂二十二年為都督同知
以宿將及東宫舊恩封祿一千二百石世襲宣德八年
薨子瑤嗣見侯志
忠勤伯李賢直隸薊州人初侍藩邸為左都督洪熙元
年封祿一千石流爵是年薨子順嗣指揮僉事
已上仁宗封
廣義伯吳管者朔方人洪熙元年為都督僉事以北征
功封薨子玘嗣景泰七年薨從弟琮嗣成化四年坐激
滿四變謫戍
清平伯吳成本名摩哩達勒達人洪熙元年為都督僉事
以北征功封祿一千一百石世襲見侯志薨孫瑛嗣伯
爵景泰元年薨子璽嗣成化十四年薨無子從弟琮嗣
弘治十四年薨子傑嗣嘉靖十年薨子家彦嗣萬歷四
年薨子國乾嗣
崇信伯費瓛定遠人宣德元年為左都督鎮甘肅以宿
將及却敵功封祿一千石三年薨子釗嗣天順四年薨
子淮嗣弘治十一年薨子柱嗣嘉靖九年薨弟栻嗣十七
年薨子煒嗣三十三年薨子坤嗣四十二年薨子甲金
嗣
會寧伯李英陜西西寧人父興格俱邊帥宣德四年為
都督同知以平番寇功封祿一千一百石世襲六年坐
法失伯天順元年詔以伯英後為都指揮使
新建伯李玉直隸交河人宣德元年為都督同知以從
平漢庶人功封祿八百石流爵正統六年薨子英為指
揮使
奉化伯滕定山後人宣德四年為都督同知以戰功封
祿八百石流爵正統五年薨子福為指揮使
順義伯金順衛喇特人本名阿爾噶實哩降附宣德四年
為右都督以戰功封祿八百石流爵八年薨子忠為指
揮僉事
已上宣宗封
會川伯趙安陜西臨洮人正統元年為右都督以甘肅
功封祿一千石流爵九年薨子英為指揮使
定西伯蔣貴正統三年為右都督以破西戎多爾濟巴勒
功封祿一千二百石詳見侯志
寧遠伯任禮河南彰德人正統三年為左都督以征西
戎多爾濟巴勒功封禄一千二百石流爵十二年加恩世
襲成化元年薨子璹嗣為寧夏總兵討滿四失利謫戍
子弘為指揮使
脩武伯沈清滁州人正統元年為左都督以營宫殿功
封祿一千一百石世襲七年薨子榮嗣十四年從駕北
征陣歿子煜嗣減祿三百石成化十八年薨子祺嗣二
十二年薨弟坊嗣弘治六年薨子瑞為指揮使
永寧伯譚廣直隸丹徒人正統六年為左都督鎮宣府
以宿將積戰功封祿一千一百石九年薨子亨為指揮使
已上皆奉天翊衛宣力武臣
靖遠伯王驥直隸束鹿人正統七年為兵部尚書以平
麓川功封初為推誠宣力武臣歲祿一千二百石景泰
元年再以平苖夷功增祿四百石世襲天順元年援徐
有貞例授奉天翊運推誠宣力守正文臣四年薨子瑺
嗣成化七年薨子添嗣十五年薨子憲嗣正德九年薨
子瑾嗣薨子學詩嗣薨無子弟學禮嗣
平鄉伯陳懷直隸合肥人正統九年以左都督征北敵
功封祿一千一百石十四年從駕北征陣歿特予子輔
嗣景泰五年薨子政嗣成化二十二年薨子信嗣弘治
六年薨無子弟俊為指揮使
忠勇伯蔣信故巴爾台忠勇王金忠甥正統九年為右都
督以戰功封祿一千一百石十四年北征陷敵革爵歸
復爵景泰五年薨特予子善嗣弘治中薨無子國除
招遠伯馬亮河南淇縣人正統九年為右都督以勦流
河寇功封祿一千一百石十一年薨子驎為指揮使
武清伯石亨見公表
昌平伯楊洪見侯表
定襄伯郭登直隸臨淮人景泰元年為左都督大同總
兵以破敵功封祿一千二百石世襲天順元年革為都
督僉事八年復爵成化八年薨繼子嵩嗣十四年薨子
參為指揮使
撫寧伯朱謙河南夏邑人景泰元年為都督同知鎮守
宣府以破敵功封祿一千二百石世襲二年薨子永嗣
詳見公侯表
懷柔伯施聚北直隸通州人景泰三年為左都督鎮守
遼東以宿將有戰功封祿一千二百石天順二年予世
襲六年薨子榮嗣成化元年薨子鑑嗣弘治八年薨子
瓉嗣嘉靖八年薨弟瑾嗣嘉靖十五年薨子燾嗣三十
四年薨子嵩嗣隆慶三年薨子光祖嗣
鎮遠伯顧興祖景泰三年以故侯復封見侯志
南寧伯毛福夀河南祥符人本降將景泰三年以都督
同知勦苖寇功封祿一千石世襲天順二年薨子榮嗣
成化六年薨子文嗣弘治六年薨孫良嗣嘉靖十九年
薨子重器嗣三十四年薨無子弟邦器嗣四十年薨無
子弟國器嗣
南和伯方瑛全椒人景泰五年以左都督平苖功封祿
一千石世襲後見侯志薨子毅嗣天順六年削爵成化
七年卒子夀祥嗣嘉靖十年薨子東嗣三十八年薨子
炳嗣薨無子弟燁嗣
興濟伯楊善順天大興人天順元年為左都御史以迎
駕復辟功封奉天翊運推誠宣力守正文臣特進光祿
大夫柱國歲祿一千二百石世襲二年薨子宗嗣成化
元年降為指揮同知
海寧伯董興直隸長垣人天順元年為右都督以迎駕
復辟功封祿一千二百石世襲成化元年仍為右都督
十二年卒
文安伯張輗英國公輔弟天順元年為右都督以迎駕
復辟功封祿一千三百石六年薨子鑑嗣成化元年革
為指揮
豐潤伯曹義直隸儀真人天順元年為左都督鎮遼東
以宿將積戰功封祿一千二百石世襲四年薨孫振嗣
弘治二年薨子愷嗣嘉靖五年薨子棟嗣六年薨無子
弟松嗣三十九年薨子文炳嗣
武功伯徐有貞直隸長洲人天順元年為都察院左副
都御史以迎駕復辟功封奉天翊運推誠宣力守正文
臣特進光祿大夫柱國歲祿千一百石世襲武功衛指
揮使是年奪爵流金齒四年赦回成化八年卒
武強伯楊能直隸六合人天順元年為右都督鎮守大
同以破敵功封祿一千石四年薨無子弟倫為指揮使
高陽伯李文陜西西寧人天順元年為右都督屢立戰
功封祿一千石四年奪爵為都督僉事卒
定遠伯石彪亨從子天順元年為遊擊將軍以破敵功
封祿一千一百石餘見侯志
宣城伯衛穎直隸華亭人天順元年為左都督以迎駕
復辟功封祿一千一百石世襲四年以西征功弗奪成
化二年增祿一百石弘治十一年薨子璋嗣正德十二
年薨子錞嗣嘉靖三十五年薨子守正嗣隆慶二年薨
子國本嗣
昭武伯曹欽太監吉祥從子天順元年為左都督以迎
駕復辟功封祿一千二百石世襲五年謀反族誅國除
武平伯陳友直隸全椒人天順元年為左都督以征苖
功封祿一千石世襲見侯志薨子能嗣伯成化十九年
薨子綱嗣弘治八年薨子勲嗣正德四年薨弟燾嗣嘉
靖十年薨子大策嗣
懷寧伯孫鏜天順元年為左都督以迎駕復辟及戰功
封見侯志
東寧伯焦禮山後人天順元年為左都督鎮守遼東以
宿將屢積戰功封祿一千二百石世襲七年薨孫夀嗣
成化八年薨弟俊嗣弘治十三年薨子淇嗣正德五年
薨弟洵嗣十四年薨從子棟嗣三十六年薨子文耀嗣
彰武伯楊信直隸六合人洪之從子天順二年以右都
督延綏破敵有功封祿一千石八年再以戰功予世襲
成化十三年薨子瑾嗣弘治二年薨子質嗣嘉靖十七
年薨子儒嗣四十一年薨子炳嗣今為總帥歴任大將
萬歷十五年薨子世階嗣
已上英景二朝封
靖安伯和勇祖太師和寧王阿魯台父阿卜俺只降附
為右都督成化元年為遊擊將軍右都督以兩廣功封
祿一千一百石流爵十年薨子忠為錦衣衛指揮使
武靖伯趙輔直隸鳳陽人成化二年為都督同知征夷
將軍以兩廣功封祿一千二百石流爵餘見侯志後減
米三百石得世襲伯薨子承慶嗣正德二年薨子弘澤
嗣嘉靖七年薨子世爵嗣萬歷二年薨子光遠嗣
伏羌伯毛忠陜西涼州人本降將成化三年為右都督
以征西番功封祿千石流爵四年以征穆蘇陣歿世襲
孫銳嗣嘉靖二年薨子江嗣十二年薨無子弟漢嗣三
十年薨從子桓嗣三十七年薨子登嗣
順義伯羅秉忠降將沙州左都督昆濟楞子成化四年
為右都督以平蠻功封祿一千石流爵十六年薨子珍
為指揮使
寧晉伯劉聚濬縣人太監劉永誠從子成化七年為左
都督以延綏戰功封祿一千石九年再以功予世襲十
年薨子祿嗣十一年薨弟福嗣弘治十四年薨子岳嗣
嘉靖六年薨從子文嗣十七年薨子艮璽嗣三十年薨
無子叔斌嗣隆慶四年薨子應元嗣
興寧伯李震河南南陽人成化十二年為右都督湖廣
總兵以平盜功封祿一千石流爵十四年革二十年復
爵弘治五年薨子孫為指揮使
威寧伯王越直隸濬縣人成化十六年由太子太保左
都御史以威寧海功封奉天翊運推誠宣力守正文臣
特進光祿大夫柱國歲祿一千二百石世襲十七年復
以鹽池功增祿四百石十八年再以功增祿五十石十
九年奪爵弘治十年以太子太保左都御史起總督十
一年卒一子為錦衣衛指揮僉事
昌寧伯趙勝遷安人成化十九年為左都督以修京城
功封祿一千石流爵二十三年薨孫鑑為指揮使
已上憲宗朝封
咸寧伯仇鉞正德五年為遊擊將軍都指揮僉事以平
安化王寘鐇功封見侯表
已上武宗朝封
新建伯王守仁浙江餘姚人正德十六年為南京兵部
尚書以論平寧王功封奉天翊運推誠宣力守正文臣
特進光祿大夫柱國歲祿一千石世襲尋總帥南征嘉
靖八年薨停世襲隆慶二年子正億嗣萬歷四年薨子
承勲嗣
已上世宗朝封
寧遠伯李成梁遼東鉄嶺衛人萬歷六年由遼東總兵
太保左都督以屢立戰功封奉天翊運推誠宣力武臣
特進光祿大夫柱國歲祿八百石八年復以功世襲十
年加祿百石十一年再加百石尋兩加五十石
已上萬歷封俱功臣
弇山堂别集卷三十八
