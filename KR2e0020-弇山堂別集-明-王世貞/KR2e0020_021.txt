弇山堂别集卷二十一
明王世貞撰
史乘考誤二
剪勝野聞謂劉基嘗攜客泛西湖抵暮仰天而言曰天
子氣在吳頭楚尾後十年當興我其輔之及過蘇見張
士誠曰貴不及封侯何可久也夜登虎丘山曰天子氣
尚在吳頭楚尾聞郭子興據濠上就見之遇太祖曰吾
主翁也深自結納曰後十年君為天子我當輔之按公
遊西湖見異雲起西北謂天子氣在金陵後十年我將
輔之然是謝江浙儒學副提舉時語其後張士誠據吳
郡之日郭子興據濠上之時公方再起官在處紹間足
跡未嘗至濠與吳郡也後至太祖下金華始遣人聘基
非素相識也何不經若此
枚山野記謂韓林兒始嘯亂稱小明王劉護軍始就之謂豎
子不足謀去適皇祖皇祖初亦與共事謂劉應便除之乎劉
曰不足煩也因請更號大明太祖從之韓果先殄按韓林兒
初稱小明王後建國號曰宋改元曰龍鳳太祖初亦奉其正
朔授官爵劉嘗謂太祖此牧豎耳奉之何為後林兒為吕珍
所逼國亡亡之五年而太祖始即大位國號大明也
野史又謂劉基初見太祖問能詩乎基曰儒者末事何
謂不能時帝方食指所用斑竹箸使賦之基應聲曰一
對湘江王竝看二妃曾灑淚痕斑帝顰蹙曰秀才氣味
基曰未也漢家四百年天下盡在張良一借間帝大悦
以為相見晩此詩甚竒俊恐亦附會語蓋伯温初見與
宋濓章溢葉琛同不應獨有此問而犂眉公集不載應
制之作必非真又謂伯温將死遺命焚屍揚灰勿葬平
生所讀兵書盡送朝廷高廟聞之遣使至家索書欲為
營葬其子以父既焚對上不信故今青田有伯温墓然
實空墳耳按伯温素精堪輿必不肯不擇一歸地以為
子孫計且帝疑雖漸釋而讒者方在事焚屍揚灰之說
其不落間口為石介者幾希恐至愚之人亦不為此
震澤紀聞謂太祖既有天下謂誠意伯曰汝既佐朕定
天下復有何術以教朕之嫡孫使守天下乎基曰有因
成一小篋而用鐵汁灌其鎖以授之及靖難兵入建文
君開篋而視則袈裟一伽黎一剃刀一度牒一曰此劉
伯温教我也遂為僧而遁按誠意卒於洪武八年時皇
太子無恙而又二年建文君始生何得預云為嫡孫計
乎此誤尤可笑
海鹽王文禄有名世學山尤怪誕不經聊錄其最無謂
者其一劉誠意少讀書寺中一異人每出神則一月後
為僧所焚其人神返夜呼曰我在何處基知之開忩應
曰我在此神即附之聰明增前數倍天文兵法一覽洞
悟翊運為謀臣之冠按此乃宋人真德秀故事有傳之
者人尚以為誕妄與誠意無與其二聖祖賜劉誠意一
金瓜令有急則擊之一夕夜將半擊宫門乃開而迎之
曰何也曰睡不安思聖上奕碁耳命對弈俄頃報太倉
灾命駕往救劉止之曰且弈上遽起曰太倉國之命脈
也不可不救曰請先遣一内使乘輿往遂如言回則内
使已斃車中上驚曰何知以救朕厄曰乾象有變特奏
聞耳曰何人為謀曰早朝衣緋者是早朝西班中有一
臣衣緋命縳之即取袖中懸哨鴿放起鴿已死袖中蓋
以鴿為號起伏兵也其臣姓名忘之劉誠意影神有童
子持金瓜隨侍即上賜也按夜半開門弈碁全近兒戲
當時高帝必無與誠意相厚至此且行狀家錄俱不載
金瓜之說而誠意未卒之前其反者惟一邵榮耳所謂
西班衣緋何人也其三刑部尚書開濟上謂濟曰朕欲
宴上天二十八宿濟曰臣意亦然曰宴何品也昴奎用
酪畢用鹿肉觜用菜根及果參牛用醍醐斗井鬼用秔
米華和蜜柳用乳麋星用秔米烏麻作粥張用毗羅婆
果翼用煮熟青黑豆軫用莠稗飯角氐用諸華飯亢用
蜜煑菉豆房用酒肉心危用秔米粥尾用諸果狼作食
箕用尼拘陁皮汁女用鳥肉虛用烏豆汁室用肉血壁
用肉婁用大麥飯并肉胃用秔米烏麻野棗列於二十
八金棹上問何以知至否曰二十八金椅以紅綿剖鬆
椅上至則芒倒不至則芒不倒如濟言宴畢其二椅芒
不倒問曰二宿何不至也濟曰一宿陛下一宿臣上疑
曰卿欲作朕不難也後以事見法問曰卿聰明絶世錦
心繡腹且聞人心有七竅可見乎濟曰先剖腹風入無
見也先斬後剖五内宛然剖之可見也既斬而剖不見
竅上曰濟死且誘朕真聰明也按實錄野史俱不載此
事尤誕妄無疑其四聖祖憫常開平無嗣賜二宫女妻
悍不敢御晨起捧盂開平曰好手已入朝至回内出一
紅盒啟之乃宫女手也開平驚憂入朝儀度錯愕上問
之不敢對再三詰曰面色非昔豈謀朕耶開平懼盡吐
其實上大笑曰再賜何妨也且入宫飲酒解憂已命力
士肢解其妻分賜功臣上寫悍婦之肉開平回不見其
妻驚成癲疾按開平有二子茂昇妻藍氏為玉姊開平
卒後封王夫人抑何謬也又有王比部可大者南京人
言魏國公達夫人妬而酷數辱公弗許置媵妾上賜宫
人二先後逼責之得疾死一日魏公方謁上見其色不
懌曰得復為嫂所毆乎公謝弗敢隠上笑曰此易事耳
因留魏公飲而密勑二健璫齎銅撾往宣勑擒夫人中
門左碎腦埋土中上建一觀音齋室魏公酒罷歸室成
矣因秘不發喪予初駭其言無所經見後攷御製神道
碑記其門閥子女甚詳獨不言娶某氏又進封曾祖母
母俱王夫人獨不封妻又謝夫人者叛將再興女也意
可大言亦有據然至二十年復追封謝氏為王夫人且
與開平事絶相𩔖恐俱未可信後考鄭端簡今言中山
王初夫人張氏繼夫人謝氏王出師歸孝陵諭王卿夫
人好鞭撻人至死此不足佐卿朕為卿擇一佳婦謝夫
人是也謝夫人生四子四女長即仁孝皇后次代國安
王妃又次未聘永樂丁亥仁孝皇后崩長陵諭謝夫人
朕欲得夫人季女繼中宫夫人曰妾女不堪上配聖躬
長陵曰夫人女不歸朕更擇何等壻耶季女竟不敢受人
聘從佛氏為尼於南京聚寶門外所謂王姑庵者是也
嘉靖中霍文敏公為禮書毁之據此知所謂妬而死者
張夫人非謝夫人也第謝夫人以洪武二十年追封則
已前死矣何得至仁孝皇后崩為文皇辭幼女聘中山
王以洪武十八年正月卒至仁孝崩已二十三年何得
有未笄之女此女少出家為尼有之未必有命繼中宫
事也然則今言亦未確
鄭端簡今言滁陽王有長子郭大舍張夫人出戰没一
女惠生蜀豫如意三王汝陽永嘉二公主亦張夫人出
又次李夫人生郭老舍洪武四年旨云說與郭老舍再
三留爾不住實要回鄉守祀爾舊有二所莊田我就賜
與爾耕種教戶部官開除粮草十一年鄰人賁童兒詿
誤出走十七年上諭張來儀譔王廟碑文遂云王無後
令滁州衛千戶王傑等二十二人供祀事祝宥日興又
令蜀王往來修祀比王之國改令滁州衛掌印官致祭
宥氏分獻二十八年老舍還鄉為費謙所發解黑窑場
做工上面諭放回令一年一朝京師老舍卒諭葬立石
老舍生謙謙生昇昇生信信生琥皆一歲一朝有籍於
禮部鴻臚寺弘治癸丑琥奏得旨冠帶守祀辛酉復奏
下該部看了來說馬鈞陽行巡撫查明覆奏壬戌奉旨
是郭琥與做奉祀正德癸酉琥又求印信王傑裔孫璽
奏琥詐冒吏部亦惡其求望漸多覆請奉旨是滁陽王
祀禮悉遵皇祖舊制行郭琥近授職銜革了仍照皇考
前旨止與冠帶榮身再來奏擾不饒辛巳琥復奏吏部
議法司問罪嘉靖元年五月朔奉旨爾部裏再查議了
來說復奉旨是郭琥准與原授職銜以榮終身不許干
預祀事琥生厚滁陽散財集衆以啟萬世之業而子孫
曾無一命可乎端簡之紀其詳悉如此然滁陽王實有
三子長者戰殁次以病死少與羣小謀叛高帝伏法故
張來儀碑稱無後而所謂郭老舍者必滁陽之族年少
長者也若其幼子則在洪武四年時當尚少而何以曰
老舍使果滁陽王子是不胙茅土之討必罹金罌之賜
矣寧能晏然而已乎
升庵丹鉛錄言元至正間瑞州上高縣有術士曾義山
世居縣十五里胡蘆石畔嘗開卜肆于縣南之橋埠有
瞽而丐者日過肆前義山必禮而與之語或啖之果餌
久之丐者告山曰明日有三人共一目來者有異術君
宜叩之明日果有眇一目者曳杖導二瞽人過肆山隨
之拜於縣北之鸕鷀洲一瞽者曰當以小洲為誓遂以
其書授山且畫沙指訣盡其秘妙其書名銀河棹山後
占卜如神邑人皆知預避紅巾賊行掠無所得恨欲殺
之隱匿縣西觀音閣得免遂不復行其術密藏其書于
胡蘆石洞中臨終謂其子曰某月某日有劉姓過吾家
取書畀之戒不可泄後劉公伯温官江西高安果經山
家其子如山言授之遂棄官歸青田見太祖於金陵
今獻彙言小說乃云劉公得石匣兵書乃瞽史詞話以
欺愚人者君子可信之而立言哉升庵之辯如此視王
文禄所載若有據然考伯温行狀第云少善經學工屬
文及通天官家言而已不言其所自得豈公諱之耶然
謂公經義山家從其子得書遂棄官歸青田見太祖于
金陵按公自高安入行省幕府再補儒學副提舉論御
史失職歸起為元帥府都事進行省都事奪官再起遷
樞密經歴假行省郎中下補總管府判忿歸久之始應
高帝聘凡先後十餘年今謂得書而遂不事元升庵當
亦誤也伯温占驗似能近而不能遠不然元運若此而
尚欲借以成功名至憤恚欲自殺以門人持之而免何
名前知
近峰聞略言國初命百官禮儀皆尚左改右丞相為左
丞相餘官亦如之按漢尚右如周勃為右丞相陳平為
左丞相是也豈尚左之說因循至我朝始定而其間有
因革耶夫丞相以下惟秦及西漢尚右東漢尚左歴代
皆尚左至元復尚右此豈僻事耶
枝山野記高帝令宋學士濓作靈芝甘露頌賜酒大醉
歸為孝孺言之頃酣寢方候夜深殊未醒即為代製文
比曉宋起趨朝愕然謂方曰我今日死矣方問何故宋
曰昨上命作頌醉甚誤不為今何及矣上怒必賜死方
曰正恐先生覺已具一草或裁定以進可乎即以文呈
宋閱之曰何改為亟懷之入朝上迎謂濓頌何在宋出
進之上讀之曰此非學士筆也宋又愕然上曰此當勝
先生宋叩頭謝臣實以賜酒過醉不能成章門人方某
代為之上曰此生良勝汝立召見即試一論五策方立
成上覽訖復顧宋曰渠實過汝即命面賜緋袍腰帶猶
平巾令往禮部宴命宗伯陪之復遣覘焉方據上席岸
然上曰斯人何傲因不留俾為蜀王府教授語懿文曰
有一佳士賚汝今寄在蜀其人剛傲吾抑之汝用之當
得其大氣力按宋公以洪武十三年卒方君年二十餘
其上書試補漢中教授在公卒十餘年後此非實也且
宋公之愛方甚凡所贈送文皆極歴履之詳而乃遺其
見上事耶
開國功臣錄稱濮真鳳陽人國初從舉義累戰功歴陞
都督僉事洪武初征高麗兵敗被執其王怒欲兵之真
乃罵曰夷虜爾害吾吾主必滅爾國爾不知吾丈夫有
志豈肯為爾屈耶即剖心以示之而死王大懼遣人入
朝謝罪併歸從行兵士上曰濮真當危難秉義不屈忠
節可嘉追贈樂浪公諡忠襄表其門曰功超羣將智邁
雄師有子璵生甫數月即封西涼侯坐藍玉黨事誅吾
學編及封爵考亦從之又别立濮英傳云為都督僉事
掌陜西行都司事然考之史有濮英而無所謂濮真也
英廬州人累功至中軍都督僉事二十年大將軍馮勝
等既降納克楚師還命英以三千騎殿為敵所乘馬踣
見執絶食不言乘間剖腹死追封開國輔運推誠宣力
武臣柱國金山侯諡忠襄明年加封樂浪公尋封子璵
為欽承父業推誠宣力武臣西涼侯後坐藍黨誅按璵
以二十一年封二十六年誅相距僅六年而云生甫數
月即封侯一誤也洪武中未嘗與高麗交一矢而此云
征高麗兵敗被執二誤也功超羣將智邁雄師乃旌廖
永忠門語而此以加之英且謂之忠義可耳所謂功超
與智邁者不相符三誤也何後先諸公之不攷乃爾封
爵攷又有刑部尚書金純殁贈山陽伯尤謬有贈沭陽
伯者戶部金尚書濓也純没有祭葬而無贈諡
功臣錄胡泉傳子顯代父官都指揮同知掌武昌護衛
事十九年隨楚王征古州等處以功陞前軍都督僉事
仍侍王二十一年八月以護衛兵奉普定侯調隨靖寧
侯征東川龍海諸蠻部招集軍士馬匹數多克州城十
有九珍寶貨貝悉獻朝廷二十二年七月還師封特進
光禄大夫左柱國梁國公帶俸三十三年追誥劵革爵
安置臨襄永樂元年五月王奏召回除皇陵衛指揮僉
事三年改鳳陽衛九月陞指揮同知十三年卒蓋以姊
為貴妃楚王母故也攷實錄不為顯立傳至二十二年
十月内以靖寧侯葉昇擒賊首夏得忠賞黃金百兩白
金三千兩鈔千錠文綺三十疋東川侯胡海普定侯陳
桓等次之則此舉實與顯同封賞者也視洪武平中原
諸賞獨優厚豈以顯椒房之故連及之耶然實錄俱不
載顯梁國之封而諸公亦止賞典實錄又稱藍玉破漠
北功最大擬封梁以私元主妃毁關逐御史罪僅封涼
夫以藍玉所不能得而顯得之何也攷永樂實錄三年
五月内不載楚王奏而兵部黃及胡氏世襲親供甚明
乃知國史之遺誤亦多矣
野史載羅復仁吉水人國初為翰林編脩乞休致太祖
賜以一布衣而題其上曰性雖粗率忠直可喜賜此布
衣歸于田里按復仁以弘文館學士致仕上賜之襲衣
玉帶名馬坐墩鐵拄杖之𩔖有勛舊文臣所不敢望者
布衣歸田之說何所繇起也
野記謂徐中山坊表初成江隂侯吳良靖海侯吳禎薄
暮醉過之問何以為大功怒擊壞署額有司以聞明日
入見上怒詰何以壞吾坊曰臣與達同功獨達賜第而
以大功表里陛下安乎上笑曰汝何急也命有司即封
地建二宅稱前後府按高帝神武嚴威良兄弟封爵在
二十八侯中尚不敢有希覬而敢擊中山之坊乎鳳陽
諸功臣俱有賜第豈皆擊坊而得者尤不足信也
國初誥命公侯同一品伯同二品子男同三品洪武十
七年以吏部尚書余熂言俱同一品唯軸則公侯用玉
伯子男用犀耳今子男爵革伯班秩俱在一品上而軸
同二品小有未合熂有長者之望崑山人物志稱其父
嘗為鑷工熂以吏部尚書歸省徒步候親戚戒投刺者
勿言余尚書第稱余待詔皃來也而實錄謂其用鄉人
助教金文徵譛擅移文逐祭酒宋訥事露以縱肆伏法
其矛盾乃爾且余自試吏書後未嘗歸省也
客坐新聞言藍都督玉克雲南回就劉日新推數日新
云公當封梁國公但七日中某與公同被難果七日誅
按藍玉破元兵後方擬封梁國公而以私元主妃事發
改封涼國公又三年而誅不唯國封不同與征雲南絶
無關係今言封七日而誅尤誤
吾學編秦愍王傳及愍王碑俱言王嚴毅英武上委以
關西兵事得專賞罰歲秋巡邊大將皆聽節制御軍嚴
整所過秋毫無犯二十七年征降西番捷聞璽書嘉奬
賞賚以億萬計而國史于王事蹟功賞俱略之二十八
年薨而立傳也僅序其生年封爵而已至諡愍王册文
云爾以年長首封於秦期在永保禄位藩屏帝室夫何
不良于德竟殞厥身又云哀痛者父子之至情追諡者
天下之公議義之所在朕何敢私然則當其時高帝之
不滿於愍王著矣三十一年晉恭王薨國史稱其聰明
英銳眉目修聳美鬚髯顧盼有威容多智數又先後紀
其事蹟功賞甚詳而吾學編皆略之至文廟實錄則云
晉王亦聞太祖注意于上自念己兄也遂生嫌隙後與
上皆入朝上有疾晉王數以語見侵上内懷憂懼疾增
劇遂懇求歸國二十三年與上會征朔漠鼐爾布哈晉
王素怯兵既行不敢出上待之久不至遂直抵伊勒都薄
虜營獲其名王酋長男女數萬口羊馬無筭槖駞數千
先晉王恐上有功遣人馳報太子謂上不聽已約束勞
師冒險太子言于太祖已而晉王旋師太祖不樂及上
捷報至太祖大喜曰燕王清沙漠朕無北顧之憂矣太
子言晉王未深入然張聲勢有犄角之助燕王亦未可
獨為功又言燕王得善馬不進太祖皆不聽按高廟史
成于太宗時使晉王有陷太宗意不應無貶辭乃爾豈
太宗以親故為之諱耶抑其時濟熺濟熿之交謗未行
恭王之謀尚未露也
史謂洪武二年六月丙寅功臣廟成論次諸功臣之功
以徐達為首次常遇春次李文忠次鄧愈次湯和次沐
英次胡大海次馮國用次趙德勝次耿再成次華高次
丁德興次俞通海次張德勝次吳良次吳禎次曹良臣
次康茂才次吳復次茅成次孫興祖凡二十有一人於
是命死者塑其像于廟祀之仍虛生者之位初參政胡
大海等殁上念其功已命塑其像於卞壼蔣子文之廟
以祀至是復塑像于新廟疑此記事者之誤耳據前列
次序六王也其明年為六公所謂生封公死封王者至
二十八年而始定何以預知李善長馮勝之不終而革
之是時沐西平一指揮耳何以預知其有功而列之胡
大海之前蓋塑像虛位誠有之以後有不克終者不得
入而所定位次則據永樂初年見在者而言耳此皆姚
解諸公忽略之過也
田汝成記靄翠宋欽事謂都督馬煜鎮貴州以殺僇懾
羅夷羅夷畏之號馬閻王貴州宣慰使靄翠死妻奢香
代立煜欲盡滅諸羅郡縣之會奢香中小法當勘煜械
致香祼撻之欲以激怒諸羅為兵端諸羅果勃勃欲反
時宋欽同知宣慰事亦已死而妻劉氏多智謂奢香部
羅曰無譁吾為汝訴天子訴而不聽反未晩也諸羅乃
已劉氏遂飈馳見太祖太祖召而訊之劉氏曰羅夷奉
職七八年非有罪而馬都督無故寥蕭之恐一旦反謂
臣等不戢敢昧死以聞太祖然之還宫以語高后曰朕
固知馬煜忠潔無他腸第何惜一人以安一隅也命高
后見劉氏于宫中曰能為我致奢香乎曰能折簡召奢
香與其子婦奢助飈馳見上具言煜枉辱狀太祖曰若
苦馬都督乎吾為汝除之雖然何以報我奢香叩頭曰
貴州東北可以通蜀而道梗久矣請為上刊險平道為
驛傳以通之太祖曰善乃召煜入朝議事煜既出而後
知之大恨曰孰謂馬閻王乃為二妮子所賣恨不赭鬼
方為血海也既入見太祖責問之一不答第曰臣自分
梟首而已太祖怒立斬之以其頭示奢香曰吾為汝除
害矣乃封奢香為順德夫人劉氏明德夫人高后賜宴
謹身殿遣歸賜賚甚厚命所過有司陳兵耀之奢香既
歸以威德風諸羅皆帖服乃開赤水烏撒道以通烏蒙
立龍場九驛馬匹餼廩世世獻納奢香死靄翠之弟安
勻立今遂為安氏又云永樂初有顧晟者守貴州修煜
政諸羅畏之號曰老虎田氏文可謂覈而事可謂竒矣
然考之史有未合者按一統志靄翠元宣撫使阿哈子
以元宣慰使兼四川行省左丞降宋欽舊名蒙古岱
亦以元宣慰使兼四川行省參政降以靄翠為水西宣
慰使宋欽為貴州宣慰使而詔靄翠位在諸宣慰上欽
卒子誠襲十五年誠母劉氏名淑真入朝賜紗羅襲衣
又賜米三十石鈔二百錠衣三襲遣歸十六年劉氏復
入朝十七年靄翠遣妻奢香率土酋入朝貢方物賜文
錦綺帛珠翠如意冠金環繡衣洪武二十一年二月長
興侯耿炳文承制遣陜西都指揮同知馬煜率西安等
衛兵三萬二千人屯戍雲南六月水西宣慰使靄翠貴
州宣慰使宋斌貢馬賜鈔帛斌當是誠弟也九月靄翠
尚以蠲逋租貢馬謝恩而明年正月進馬者則為靄翠
妻奢香遣其把事人等蓋翠已卒矣二十三年宋宣慰
奏苖蠻亂遣延安侯唐勝宗等討平之二十四年置永
寧至霑溢郵傳四十八貴州都指揮馬煜巡視謂未有
郵卒請以戍軍應役二十五年正月都督何福討雲南
都勻九名九姓及畢節囉囉諸蠻尅之尋遣人奏故宣
慰靄翠妻奢香亦桀驁不服請兵討之不許十月奢香
遣其子婦奢助及把事頭目允則隴往來朝賜銀鈔錦
綺甚厚至二十六年正月貢馬方物按奢香二月内獨
有貴州宣慰使安的稱貢而奢香宋誠亦絶響矣豈奢
香殁而靄翠之弟安的代之為安勻誤耶將宋斌者亦
殁而水西宣慰改為貴州貴州之宋宣慰降為同知耶
史于土夷殁襲俱略不書第于貢賀賞勞一端尚可攷
見然所謂馬煜者都指揮耳非都督也都督誅死史必
書之今闕不載而奢香之不服在何福請討之前子婦
奢助之入朝在奉詔不許討之後若劉氏入朝其時高
后尚在后宫之宴或有之而奢香入朝則高后已賓天
二年矣奢香之代任與馬煜之在鎮又五年矣奢助之
入朝又三年矣后宫之見與謹身殿之宴何人也馬煜
為都指揮而顧成為普定衛指揮使其時已著勛進都
督僉事鎮貴州至永樂初復以鎮遠侯鎮之成之威名
豈煜所可擬且又非顧晟也今貴州所隸驛分有之奢
香者疑即其所首建二十四年事耳
鄭端簡公作直文淵諸臣表云監察御史許士廉請復
三公府高皇不聽然藍玉以涼國公領太傅此言誤也
洪武二十三年備東宫官屬宋國公馮勝潁國公傅友
德為太子太師涼國公藍玉曹國公李景隆為太子太
傅開國公常昇全寧侯孫恪為太子太保非三公也恪
故燕山忠愍侯興祖子端簡于列侯表亦不能詳
一統志於人物則云陶鑄鄞縣人為福建按察使有廉
明聲以劾奏布政使薛大昉貪墨偕召至京民為之詩
曰陶使再來天有眼薛公不去地無皮已而果復任至
名宦則曰陶垕仲為福建按察使劾布政使薛大昉云
云亦如之攷之于史實陶垕仲非陶鑄也脩志者孟浪
乃爾
傳信錄謂高帝鼎成建文即位燕王來奔喪而不朝謂
已叔父行也給事中金華龔叔安奏曰象簡朝天殿下
行君臣之禮龍衣拂地宫中序叔姪之情按玉堂清話
杜審琦昭德皇太后兄自寧州歸太祖太宗皆其甥也
一日陳内宴于福寧宫太后臨席祖宗以渭陽之重終
宴侍焉又前拜為夀樂人致辭曰前殿展君臣之禮虎
拜朝天後宫伸骨肉之情龍衣拂地然則傳信錄所傳
亦附會也
李景隆二十四年加止太子太傅而永樂初稱太子太
師蓋建文所加官也吾學編謂其時魏國公徐輝祖加
太子太傅禮部尚書陳迪加太子少保理亦應爾然是
時尚書正一品而以二品銜冠之所未曉
谷府左長史劉璟傳邑人陳中州譔謂高帝授璟為閣
門使金書除奸摘佞四字于鐵簡賜之令擊百官不法
者後遷谷府長史提調肅遼慶寧燕趙六府事鄭端簡
公亦因而筆之書吾謂此真齊東野人語中州青田人
誇大誠意伯家事而附會之耳金書鐵簡此優人彈唱
宋八大王事也高帝豈以鐵簡賜閣門使乃至谷府長
史一小府佐豈有提調六府之理肅府在甘肅慶府在
寧夏秦王在西安韓王在平涼未就國安能遥制洪武
間趙王杞甫封即逝時無趙府趙府文皇第三子也吾
不意端簡之博洽而亦舛誤至此也
東昌之戰盛庸于耿李累敗之餘而能鼔率諸將士以
取勝可謂竒矣若真定之師能恊力要擊事未可知也
以後雖數角數不利然至京師已下而尚能軍亦一時
巨擘惜少一死耳而卒不免亦何益也庸在洪武中為
都督而戰功不甚著史僅載册其女為周郡王有□妃
當是脩史者削其實耳
紀略庚辰狀元胡靖即胡廣廣與楊溥同與廷試初擬
溥為狀元而廣次之上偶問今年狀元何人中官以湖
廣人對蓋謂溥也館閣誤聞遽以廣為第一按革除錄
言是歲王艮第一以貌寢故改用廣且使紀略所載為
真則文定何以不為第二而在二甲耶建文於文事極
留心不應孟浪乃爾
建文之出奔王文恪陸文裕鄭端簡俱詳載其事以為
天順中出自滇南呼寺僧曰我朱允炆也胡濙名訪張
儠㒓其實為我衆聞之大驚以聞詔傳送入朝衆無識
者僧曰固也有中官吳誠者俾來驗之亦不識也曰吾
賜汝肉汝兩手俱有所執伏于地而口取之記否誠始
拜而哭命居大内以夀終葬西山不封不樹而史不及
之豈有所諱耶薛應旂憲章錄則言正統十二年廣西
思恩州獲異僧陞州為府土官知州岑瑛為知府瑛初
遇老僧於道從者呵之不避詰其度牒乃楊應能也曰
此非吾姓名吾有所託而逃者汝不聞金川門之事乎
云云瑛大驚送之京師使尚膳太監吳誠識之其說亦
如諸公攷之史第云正統五年有僧年九十餘自雲南
至廣西紿人曰我建文也張天師言我四十年苦今滿
矣宜亟反邦國命其徒清進持詣思恩府土官知府岑
瑛執送總兵柳溥械至京會官鞫之乃言其姓名為楊
行祥鈞州白沙里人洪武十七年度為僧歴遊兩京雲
貴至廣西上命錮之錦衣獄四月而死同謀僧十二人
俱戍邊衛此事與應旂所紀相近然應旂實借此而附
會前說耳其人乃楊行祥非楊應能也建文以洪武十
年生距正統六年當六十四耳不應九十餘也是時英
宗少三楊皆其故臣豈皆不能識而僅一吳誠識之識
之又何忍下之獄而死戍其同謀十二人也且事發于
正統五年非十二年也思恩故府未聞某年陞州為府
也野史又載建文詩凡三首其一牢落江湖四十秋蕭
蕭華髮已盈頭乾坤有恨家何在江漢無情水自流長
樂宫中雲氣散朝元閣上雨聲愁新蒲細柳年年綠野
老吞聲哭未休其二其三皆題于金竺長官司羅永菴
者風塵一日忽南侵天命潛移四海心鳳返丹山紅日
遠龍歸滄海碧雲深紫微有象星還拱玉漏無聲水自
沈遙想禁城今夜月六宫猶望翠華臨閱罷楞嚴磬懶
敲笑看黃屋寄團瓢南來瘴嶺千層迥北望天門萬里
遥款段久忘飛鳳輦袈裟新換衮龍袍百官此日知何
處唯有羣烏早晩朝似不及前詩之悲切而自然恐皆
好事者附會語也大抵建文出亡與否不可知僧臘既
已深當滅跡以終必不作此等詩以取禍亦必不肯出
而就危地所以有此紛紛者止因楊行祥一事誤耳
客坐新聞言耀州張紞字光有學行尚氣節國初以
人才詔赴京師初試部職建文時歴陞雲南布政永樂
初召回臨行與妻子曰吾荷先帝知遇起在草野一旦
叨此重名今國事已移去則何為唯一死以報國也偕
至鍾山下有深淵名龍潭張乃沐浴具冠服向淵慟哭
再拜投于潭而死其妻與二妾四子見張投淵皆大慟
繼之家僮及隸卒各二人咸慟哭云相公娘子輩皆為
國亡我輩不為相公而死乎亦把臂連死于潭於戱千
載之下孰謂無田横者乎按張紞洪武末以雲南左布
政召回拜吏部尚書壬午初謁太宗賜勑慰諭最後乃
經于後堂耳啟南所紀無一實者張公在雲南政績甚
著將來宜入循吏傳不宜與方鐵諸公同
文廟實錄是三楊諸公手筆于方孝孺等直著其抗命
之跡可也乃曰孝孺叩頭乞哀上命執之下于獄嗚呼
是何心哉議者專罪楊文貞恐未必盡出文貞手
弇山堂别集卷二十一
