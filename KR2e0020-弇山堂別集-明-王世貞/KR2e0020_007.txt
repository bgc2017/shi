弇山堂别集卷七
明王世貞撰
異典述二
文臣加三公
太師太傅太保曰三公高帝時李韓公善長為太師而
徐魏公達為太傅常開平遇春贈太保已後絶不輕授
其重惜之意可知仁宗始加張英公為太師嗣後武臣
得之不以為異嘉靖初楊少師廷和一品十二年又以
辭伯爵有進階二級詔旨特拜太傅四辭而止萬歷初
張文忠居正一加太傅三辭而止辛巳始拜命壬午張
進太師十日卒今按太師二人李善長張居正太傅一
人即張公二公後皆削
勲臣太師
三公雖並經邦而太師尤重非人臣所敢當以徐中山
之勲德而加止太傅去韓公幾五十年而有英國公張
輔嗣公張懋保國公朱永昌國公張鶴齡定國公徐光
祚翊國公郭勛成國公朱希忠并韓公凡八人郭加太
師時尚侯爵尤為異也
公孤真任
洪武十三年廢中書省後有上疏請設三公府俾之坐
論燮理上欲從之而未定也考宣德三年勑太師英國
公張輔少師吏部尚書蹇義少傅兵部尚書華盖殿大
學士楊士奇少保太子少傅戶部尚書夏原吉太子少
傅工部尚書謹身殿大學士楊榮按義等勑云卿等祇
事祖宗多歴年所嘉謨讜議積勛勤誠朕嗣統以來尤
深贊輔夙夜在念圖善始終盖以卿春秋高尚典繁劇
優老待賢禮非攸當况師保之重寅亮為職不煩庶政
乃副倚毗可輟所務朝夕在朕左右相與討論至理共
寧邦家職名俸祿悉如舊卿其專精神審思慮益致嘉
猷用稱朕眷注老成至意欽哉其輔勑云卿以親以賢
祇事祖宗多歴年所忠存社禝功著國家逮朕纉承大
統勤誠輔弼元勲厚德巋然於今方當注倚之時矧居
燮理之任不煩以政乃理攸宜可輟中軍都督府事職
名俸祿悉如舊朝夕在朕左右相與究論軍國重務共
安家邦卿其專精神明道德益弘啟沃之功用臻治平
之效盖真領公孤之職也十年上崩蹇夏後先卒而二
楊還領閣務尋復為虛銜盖迄今云又永樂中姚廣孝
以立東宫自僧錄左善世進太子少師而無他兼職又
有勑云卿資性篤實學行老成事朕藩邸積有年歲朕
靖難之初卿侍左右謨謀弼贊禆益良多今建儲嗣簡
求良輔以卿舊人特授太子少師夫太子天下之本也
必賴啟迪良正輔成德器卿尚勉盡厥職副朕眷倚之
重欽哉以此考之不兼它官不領他職亦真任也
四夷三公
永樂中額森圖罕來歸賜名金忠洪熙元年加太子太
保宣德六年加太保俱二俸兼支又永樂賜阿嚕岱太
師中書右丞相和寧王誥命然亦因故號而稱之耳
三孤兼東宫卑秩
按師保兼東宫官或帶本秩如少師兼太子太師之𩔖
或以小兼大如少保兼太子太傅之𩔖無大兼小者唯
宣德初夏忠靖原吉以少保仍兼太子少傅欲優以二
俸故也嘉靖初楊文襄一清以少師兼太子太傅亦官
制一變也席文襄公書嘗言宜釐正不報
公孤自相兼
嘉靖中京山侯崔元已加太傅左都督陸炳已加太保
二公俱兼太子太傅太保正一品階矣後以聖誕前後
元加少師炳加少傅元後同大學士嵩辭得免炳至終
身稱太保兼少傅上時亦不安于心有御札云以公兼
孤亦可
公兼三孤及侯兼東宫三少
國公自加三公外有東宫三太而無三孤萬歷英國公
張溶加少保再加少傅侯伯兼公孤外其於東宫有三
太而無三少天順中廣寧侯劉安加兼太子少傅隆慶
中恭順侯吳繼爵加兼太子少保若洪武初李韓公兼
太子少師徐信公兼太子少傅常鄂公兼太子少保其時
官制亦未定也
三少相兼
嘉靖中真人禮部尚書陶仲文兼少師少傅少保古今
所未有
三品兼三少
東宫三少以上舊制惟尚書左右都御史得兼之洪熙
初推恩大學士楊士奇以禮部左侍郎加少保楊榮以
太常卿加太子少傅金幼孜以戶部右侍郎加太子少
保無何俱進尚書景泰間備署宫官且以易儲故推恩
吏部左侍郎兼翰林院學士江淵禮部左侍郎兼學士
王一寧戶部左侍郎兼學士蕭鎡兼太子少師吏部左
侍郎俞山太子少傅兵部右侍郎俞綱都察院左副都
御史羅通大理卿蕭維禎通政使李錫俱太子少保前
後所無
孤卿兼宫官
洪熙中少師蹇義少傅楊士竒少保黃淮例不兼宫臣
其自東宫三太三少而進三孤者則削其舊銜如太子
少傅楊榮太子太傅胡濙太子太保王直進少傅是也
故景泰以前當以孤卿兼宫秩為異少保兼太子少傅
戶部尚書夏原吉僅一人
孤卿不兼宫官
自景泰備東宫三太而三孤俱有兩職然成化初猶有
不兼者曰少保李賢彭時彭公沒絶響矣故成化而後
當以不兼宫秩為異曰少保禮部尚書文淵閣大學士
張璁亦僅一人
南部三孤
南京大臣以三孤兼者獨少保參贊機務南京戶部尚
書黃福一人而已若太子太保則有四人兵部喬宇秦
金吏部王用賓戶部周經
節鎮三孤
弘治王襄敏越總制陜西三邊以少保兼太子太傅嘉
靖楊文襄一清總制陜西三邊以少傅兼太子太傅正
德陳金總督兩廣胡宗憲總督浙直江西福建俱以少
保兼太子太保凡四人若太子太保則景泰兩廣王翱
成化宣大王越余子俊正德四川洪鍾彭澤嘉靖三邊
王憲王瓊王以旂劉天和征倭趙文華隆慶宣大王崇
古萬歷宣大方逢時張佳胤鄭洛
尚書一品
建文初特崇加六部尚書皆正一品於是吏部尚書張
紞戶部尚書王鈍禮部尚書陳迪鄭賜兵部尚書齊泰
茹瑺鐵鉉刑部尚書侯泰暴昭工部尚書嚴震直皆階
特進榮祿大夫每部增設侍中正二品
四輔官分四時
高皇帝設四輔官均職四季以上中下三旬人各司之
驗雨暘春三月王本司皆上旬十日杜佑司皆中旬十
日龔斆司皆下旬十日夏三月杜斆司皆上旬十日吳
源司皆中旬十日趙民望司皆下旬十日秋冬亦如之
各兼太子賓客班列公侯都督之次尚書之上又有四
輔游東苑倡和詩不載
一佩九印
太宗初幸北京官不必備或以事譴有一官署二三印
者惟夏忠靖原吉兼掌九卿印各曹俱於朝房取裁為
一時盛事云
六卿兩銜
洪武二十四年太子少保詹徽以吏部尚書正兼都察
院左都御史嘉靖十四年太子太保汪鋐以吏部尚書
正兼兵部尚書二公俱綰二綬更日治事詹公同在洪
武初以吏部尚書兼翰林院學士承旨亦兩綬二職以
其俱三品也故附記之
吏部尚書掌别部
正德初起太子太傅吏部尚書屠公滽以舊銜兼都察
院左都御史掌院事隆慶末起少傅兼太子太傅吏部
尚書楊公博以舊銜掌兵部事然不預本部職任十五
年起吏部尚書嚴清掌兵部未上
别部尚書署吏兵部
永樂以前無論已宣德間戶部尚書師逵署吏部終身
輟本部事工部尚書吴中署吏部不輟本部事嘉靖間
刑部尚書鄭曉署兵部(輟本部事)萬歷間兵部尚書方逢時
署吏部(不輟本部事)俱以候尚書未至也又刑部尚書嚴清
署吏部(三日推吏部尚書)
六卿外署
建文中兵部尚書茹瑺署河南布政司刑部尚書暴昭
署平燕布政司(在真定)永樂中戶部尚書郭資署北平布
政司工部尚書黃福兵部尚書陳洽總署交阯布按二
司刑部尚書雒僉掌真定府刑部左侍郎楊勉署山東
布政司
吏部尚書外遷
洪武十三年以前吏部尚書遷行省參政者皆為遷也
盖尚書三品而參政從二品耳又有吏部尚書王興福
為西安知府周時中為鎮江知府陳修為濟南知府李
仁為青州知府陳敬為禮部員外郎崔善為宣化典史
吏部尚書改别部
吏部自建文而後益重矣其改兵部者茹忠誠瑺南本
部者崔莊敏恭(以丁憂服除)南禮部者耿文恪裕南兵部者
劉機(以丁憂服除)改兵部總督者王恭襄瓊(以戍起)改刑書者
李康惠承勛(未上改)
尚書兼九列
王驥程信以兵部尚書兼大理寺卿石璞趙榮以工部
王來以南京工部兼亦如之盖皆用軍功也按理官非
若宫秩可兼又於品為三無足榮者盖二俸並支優以
歲祿耳自程後絶不復有此加又洪熙初禮部尚書吕
震為太常寺卿則兼事與祿也
南兼北銜
正德初王公軾以南大司徒兼北院副都總師征蜀嘉
靖中王公守仁以南大司馬兼北院左都討岑猛張公
經以南大司馬兼北院右都平倭至王公用賓以南太
宰仍兼翰院學士盖優禮儒臣之典也
北銜理南務
嘉靖中李默王材萬歷中屠羲英俱以太常寺卿掌南
京國子監祭酒事萬歷初萬士和以禮左侍管南禮右
侍事尋以左侍掌國子監翁大立以兵左侍前後管南
吏刑二部右侍事此皆以北銜理南務也
戶部事祿之異
宣德中夏忠靖原吉為少保太子少傅戶部尚書然不
治部事而兼支尚書俸郭忠襄資以太子太師起掌部
事然不帶尚書銜一時事也
一部二尚書
洪武初制每一部二尚書如吏部詹同李守道戶部李
泰周肅同日命下後雖革亦往往有之吏部宣德蹇義
郭進景泰王直何文淵又王直王翱戶部永樂郁新夏
原吉宣德夏原吉郭資禮部永樂吕震趙羾景泰胡濙
楊寧兵部建文茹瑺齊泰永樂金忠方賓正統王驥徐
晞又徐晞鄺埜景泰于謙儀銘又于謙石璞嘉靖張瓉
樊繼祖工部永樂趙羾宋禮又吳中趙羾宣德吴中李
友直嘉靖林廷㭿甘為霖又温仁和甘為霖又歐陽必
進雷禮萬歷楊兆何起鳴石星曾同亨兩左都景泰陳
鎰王文正德陳金王璟三左都景泰陳鎰王文王翱
參贊團營非兵部
參贊守備機務非南京兵部者戸部尚書黃福張鳳吏
部尚書崔恭都察院右都御史張純王恕南兵部而非
尚書者右侍郎徐琦
團營非兵部者都察院左都御史王越馬文升右都御
史鄭曉右僉都御史李鐩若王廷相汪鋐雖以掌院兼
之然帶兵部尚書銜
蘇松江浙人戶部帶銜
高皇帝制直隸蘇松二郡人不得官戶部永樂中皇太
子監國請以江西人給事中王高為戶部侍郎不許正
統末吉水周忱拜戸部尚書僅數日而改工部以後雖
巡撫銜亦避之惟内閣學士不論如永嘉黃公淮廬陵
陳公循淳安商公輅長洲王公鏊餘姚謝公遷慈谿袁
公煒吾郡申公時行鄞縣余公有丁是也又吾郡滕思
勉顧禮衢州徐恢皆實拜戶部盖洪武中未定之制也
尊官掌九列
成化末三品以下九卿多以尊官掌之通政司張文質
太常寺劉岌鴻臚寺施純俱太子少保禮部尚書大理
寺杜銘工部尚書光祿寺艾福國子監丘濬欽天監康
永韶皆禮部侍郎太醫院蔣宗武通政使上林苑監李
孜省左通政盖多以傳奉得之故也然未有如景泰時
楊善之異善以左右都御史加太子太保俱仍掌鴻臚
寺
内閣次序互異
内閣五品時不過文淵翰林諸學士庶子諭德中允為
序耳其諸殿次第自正統時定兼部銜次第自天順始
定如楊榮以太子少傅謹身位少保黃淮武英下陳山
無兼官以謹身位少保黃淮太子少保金幼孜武英下
少保黃淮太子少保金幼孜以戸部尚書位少傅兵部
楊士奇下金幼孜又以戶部楊溥無兼官以禮部位工
部楊榮下王文以少保吏部位戶部陳循工部高榖少
保太子太傅下皆取所兼保傅為次序也張瑛以禮部
華盖殿位戶部謹身陳山下此則以部分為次序也
掌文淵閣
閣臣入閣止云直文淵及辦事而已惟徐有貞以武功
伯兼華盖殿學勑掌文淵閣事遂以掌文淵閣入銜武
功敗李賢以右侍郎復拜吏書兼學士奉旨亦掌文淵閣
然不入銜
閣臣不預事
宣德初謹身殿大學士陳山改專教内璫華盖殿大學
士張瑛出理南部俱不得預閣事而吏部蹇義戶部夏
原吉俱輟部務以師保入備顧問計議朝政即家條旨
草制勑然不入内閣亦一時異事也
大學士非内閣
洪武中華盖等殿大學士劉仲質邵質余思誠鮑恂余
銓張長年吴伯宗朱善宋訥吴沈其時原無内閣也若
洪熙時文華殿大學士權謹及陳山教内豎後皆非内
閣臣矣
内閣兼掌部院
正德初大學士焦芳入閣後又專銓柄乞於閹人瑾兼
掌吏部(數日罷)嘉靖中大學士張璁兼掌都察院方獻夫
兼掌吏部(不久罷)嚴嵩以上眷注及徐公階以候尚書德
俱兼掌禮部(俱半歲罷)李公本出掌吏部(旬日罷)乙丑大學士
嚴公訥由吏部入以候尚書朴仍暫掌部事隆慶庚午
大學士高公拱起掌吏部趙公貞吉出兼掌都察院俱
免奏事承旨内璁奉勑肅清百僚本事畢恩奬加少保
武英殿學拱綰綬歴年兩司内外考察至居首揆尚握
銓柄出而啟事入而條旨尤為異聞
内閣司考察
嘉靖三十五年吏部尚書李默得罪内閣大學士李公
本掌部事分别尚書以下九卿大小巡撫都御史作三
等其上中等擬畱下等取上裁復考察科道官應畱應
去者以聞天順元年特命大學士徐有貞攷布政黃輿
高寅王亮等知府白仲賢萬安等俱冠帶閒住
南部入閣
内閣由南部入者凡三人楊文忠廷和以南京戸部梁
文康儲張文隠治以南京吏部俱尚書入
内閣出為六卿
景泰六年太子少師吏部左侍郎兼學士江淵為工部
尚書掌部事嘉靖四年少傅大學士楊一清起改兵部
尚書左都御史總督三邊十八年禮部尚書大學士翟
鑾起改兵部尚書右都御史閱九邊充行邊使
内閣出理南部
宣德四年華盖殿大學士張瑛以原官掌南京禮部其
官稱禮部尚書盖是時北為行在故也
致仕丁憂部臣入内閣
萬歷十年致仕太子太保禮部尚書潘晟起家武英殿
大學士十二年給假丁憂禮部右侍郎兼翰林院侍讀
學士王錫爵起家禮部尚書文淵閣大學士祖宗朝所
未有也
閣臣外任
永樂中解學士縉為交阯參議胡侍讀儼為國子祭酒
天順中岳修撰正為欽州同知後復官止於翰林供事
再出知興化府徐武功有貞為廣東李尚書賢為福建
許禮侍彬為陜西俱參政賢尋復入為吏部右侍郎又
宣德中太常卿兼學士楊溥景泰中翰林院侍讀彭時
俱以内閣丁憂服除守本官後二公俱再入内閣
輔宰臣督工
閣臣於興造工役規畫則有之未有躬履其事者若吏
禮二部臣則絶不之及矣惟嘉靖九年建南北郊大工
少傅大學士張孚敬知建造少保大學士桂萼大學士
翟鑾同知建造十四年少師大學士孚敬少保大學士
李時知建造太子太保吏部尚書汪鋐少保禮部尚書
夏言同知建造於工部為侵官於閣臣為失職
内閣公侯審錄
今三法司囚犯每五年熱審奏請矜疑辨問及減等發
落自正統初遣司禮監太監金英始遂為定制必以巨
璫之首為之張傘盖列騶騎既至大理寺則據高坐南
向尚書都御史皆旁坐而御史郎中以下官引囚廷審
殊不為雅惟嘉靖十六年三月不用中官特以勲臣勛
及二輔理之第勛倚貴自用所釋減幾大半囹圄為空
皇帝勑諭太師兼太子太師武定侯郭勛少傅兼太子
太師吏部尚書華盖殿大學士李時少傅兼太子太師
禮部尚書武英殿大學士夏言朕惟刑獄重事民命所
關近來法官多不習律比任情出入以致冤濫滋甚及
今會審應辨問者又拘執成案不與開釋朕每念及此
惻然軫懷兹特命卿等會同三法司官將見監死罪重
囚逐一面加勘鞫務得真情中間事有虧枉情可矜疑
者奏來定奪朕以卿等勲輔重臣故兹簡托卿等宜仰
體朕心殫誠竭慮往恭厥事卿等其欽哉欽哉
内閣不由翰林
内閣不由翰林凡八人王毅愍文以左都御史楊文襄
一清劉鈞州宇許文簡讃以吏部尚書薛文清瑄以大
理寺卿俞綱以兵部右侍郎李文達賢以吏部侍郎曹
元以兵部尚書(内許公曾為編修然以御史改)
其初不由翰林而後改翰林入閣者解縉初為御史黃
淮初為中書舍人楊士奇初為吴府審理副胡儼初為
桐城知縣金幼孜初為給事中陳山張瑛初為教官給
事中袁宗皋初為長史桂萼初為刑部主事張孚敬初
為南刑部主事方獻夫初為吏部員外郎夏言初為行
人給事中
王毅愍薛文清外亦有異者如江淵以刑部右侍郎尹
直以兵部左侍郎徐有貞以都察院左副都御史許彬
以太常卿雖常為翰林而所進階序亦未相應
殿閣二銜
景泰中修寰宇通志陳少保循以華盖殿大學士兼文
淵閣大學士高少保榖王少保文俱以謹身殿大學士
兼東閣大學士亦一時異制也
學士二銜
弘文館學士兼翰林院侍讀學士危素文淵閣大學士
兼翰林院學士胡廣楊榮金幼孜左春坊大學士兼翰
林院學士解縉胡廣商輅左春坊大學士兼侍讀學士
曾棨楊廷和彭時右春坊大學士兼侍讀學士王英劉
儼吕原楊公以弘治末年加坊學不設五十年矣自楊
公後八十餘年絶不復設
内閣首臣復居次
永樂四年解縉罷黃文簡淮以右坊學居首二歲而庶
子胡文穆以學士兼左坊淮遂居次楊文敏榮永樂十
六年以文淵閣學居首二十二年楊文貞為華盖榮遂
以謹身居次梁文康儲正德九年居首累遷至華盖十三
年故相楊文忠復入銜位同而入閣在前儲遂居次嘉
靖二十三年嚴分宜居首累遷至謹身二十五年夏文
愍以華盖復入嵩遂居次
内閣兼官之異
大學士五品也然多以尚書兼之洪熙元年楊文貞以
禮左侍兼華盖金文靖以戶右侍兼武英宣德元年陳
山以戶左侍兼謹身張瑛以禮左侍兼華盖後絶無之
至嘉靖中李公本以吏右侍兼東閣隆慶初江陵張公
居正以吏左侍兼文淵閣萬歷中吾吴申公時行大同
王公家屏以吏左侍兼東閣俱大學士謹身殿大學士
以太常卿兼者楊榮武英殿大學士以通政使兼者黃
淮盖加官也學士以刑部右侍郎兼者江淵以國子祭
酒兼者蕭鎡以都察院左副都御史兼者徐有貞由兼
官進故也江蕭徐俱不數日而改
學士兼官之異
正德中學士靳貴左兼光祿寺卿天順復辟凡景泰中
東宫官左右春坊大學士吕原倪謙左庶子劉定之改
通政司左右參議左右庶子林文李紹俱改尚寶司卿
仍兼講讀諭德錢溥洗馬柯潜俱改尚寶司少卿左右
中允黃諫萬安李泰改尚寶司丞仍兼史官亦時制之
一變也
洪武孔克表王僎以翰林修撰兼編修天順孔公恂以
詹事府少詹事兼諭德近乎叠牀架屋矣
閣臣出使
内閣若楊文襄之督三邊翟文懿之巡九鎮皆起自家
俱改兼部職楊文敏三使寧夏甘肅與寧遠西寧謀軍
務其時閣體未重至景泰中王毅愍文勘南直隸事情
高文義穀以祭告江海二公皆兼賑濟江少師淵督察
四川軍情理糧餉則事體異矣弘治末闕里告完李文
正東陽以次輔致祭兼撰碑盖重其事也
閣臣扈從
永樂北征凡四其前二則胡文穆廣以文淵閣學與楊
文敏榮金文靖幼孜扈從其後二則楊金二公俱以文
淵閣學扈從宣德征漢庶人一楊少傅士奇楊宫傅榮
金宫保幼孜楊學士溥從巡邊二其一則三楊與金其
一獨三楊從正統北征曹學士鼐張學士益從正德征
寧庶人梁文康儲蔣文定冕從嘉靖南幸承天夏文愍
言從唯征漢庶人有勑與蹇少師夏少保同參預機務
贈官内閣吏部銜
大臣歿有贈官獨内閣大學士及吏部尚書不以加贈
如梁武之於朱异宋神宗之於韓琦非破例不可惟景
泰中贈侍郎曹鼐嘉靖初贈左長史張景明俱文淵閣
大學士贈左都御史宋景為太子少保吏部尚書(鼐贈三官)
(景贈二官尢為本朝所無之典)
各部尚書兼學士
六部尚書非内閣而帶學士者惟禮部有之然亦自桂
方二文襄起盖上以議禮褒寵之且示為入相之地耳
後遂為定制今按以吏部尚書帶者桂公萼方公獻夫
李公默郭公朴嚴公訥以戸部尚書帶者李公廷相以
工部尚書帶者温公仁和董公份自嘉靖丙戍後禮部
尚書不兼學士銜者惟萬公士和及今徐公學謨而已
二尚書任國子
洪武中起致仕刑部尚書李敬為國子祭酒致仕試吏
部尚書劉崧為司業今人但知劉而不知李也劉居官
月餘卒李後坐事抵罪成化初亦以此例起禮部左侍
郎李紹少詹事兼學士柯潛潛以喪服辭與李俱不及
任而卒
弇山堂别集卷七
