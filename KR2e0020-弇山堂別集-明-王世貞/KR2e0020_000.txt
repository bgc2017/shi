弇山堂别集雜史𩔖
提要
(臣)等謹案弇山堂别集一百卷明王世貞撰
世貞字元美號弇州山人太倉人宣大總督
忬之子嘉靖丁未進士歷官南京刑部尚書
事跡具明史文苑傳其書專載明代典故凡
盛事述五卷異典述十卷竒事述四卷史乘
考誤十一卷表三十四卷分六十七目考三
十六卷分十二目世貞自序云是書出異日
有裨於國史者十不能二耆儒掌故取以考
證十不能三賓幕酒次以資談謔參之十或
可得四其用如是而已然其間如史乘考誤
及諸侯王百官表親征命將諡法兵制市馬
中官諸考皆能辨析精覈有禆考證盖明代
史學廢絶自永樂間改修太祖實錄誣妄尤
甚其後累朝所修實錄𩔖皆缺漏蕪疎而民
間野史競出又多憑私心好惡誕妄失倫史
愈繁而是非同異之跡愈顛倒而失其實世
貞承世家文獻熟悉朝章復能博覽羣書多
識於前言往行故其所述俱確有可徵迥非
諸家耳食傳訛者比且不敢自居筆削第用
說部之體𩔖聚條分而以别集命名深致謙
抑之意亦由其晩年境地益進深知作史之
難故能歛晦如此與當時略窺紀載便奮然
以史筆自居者相去亦不啻霄壤惟是徵事
既多不無小誤又所為各表多不依旁行斜
上之體所失正與雷禮相同其盛事竒事諸
述頗涉談諧亦非史體然其大端可信此固
不足以為病矣乾隆四十四年正月恭校
上
總纂官(臣)紀昀(臣)陸錫熊(臣)孫士毅
總校官(臣)陸費墀
弇山堂别集原序
弇山堂别集者何王子所自纂也名之别集者何内之
無當於經術政體即雕蟲之技亦弗與焉故曰别集也
王子弱冠登朝即好訪問朝家故典與閥閱琬琰之詳
蓋三十年如一日矣晚而從故相徐公所得盡窺金匱
石室之藏竊亦欲藉薜蘿之日一從事於龍門蘭臺遺
響庶幾昭代之盛不至忞忞爾甫欲命管而病妒之既
而自惟材力綿淺一不稱也所睹章奏竿尺賦頌之𩔖
鮮足裒者二不稱也是非小有不當流禍後世三不稱
也而是時倡道者謂王子毋受役於筆研以鑿性靈自
是絶意不復作其他有所聞見偶書之赫蹏以數甓貯
藏尋得間出之編次成帙凡一百卷攜來金陵署中乃
好事者見而異之固請付剞劂是書行異日有禆於國
史者十不能二耆儒掌故取以考證十不能三賓幕酒
次以資談謔參之十或可得四其用如是而已秋官尚
書吳郡王世貞撰
