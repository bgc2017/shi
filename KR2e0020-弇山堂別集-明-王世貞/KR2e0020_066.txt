弇山堂别集卷六十六
明王世貞撰
巡幸考
高皇慎舉動惜煩費自即位後以天下大計嘗一幸汴
梁再幸中都自是深居法宫無都外之蹕文皇定鼎幽
都北巡者三世宗相定顯陵南邁者一然不過傍覽形
勢行游較獵獨武廟輕離六師馳騁八駿不無祈招之
歎焉書巡幸考
洪武元年四月癸亥上以大將軍達等定河南山東有
勸都汴梁者躬往視之是日以宿衛兵十萬發京師五
月癸酉駐蹕邳州庚寅至汴梁辛夘改汴梁為開封府
左右副將軍平章常遇春都督馮宗異師還入謁癸巳
置中書分省于開封六月庚子朔大將軍右丞相徐達
師還入謁壬寅躬祀開封諸神仍遣官分祭境内山川
癸夘大將軍辭行在還次河隂乙丑賜北征諸將夏衣
七月壬申上親畫征進陣圖授大將軍達辛夘上將發
開封大將軍達復自陳橋入辭丙申上發開封命右副
將軍宗異留守閏七月己亥朔遣師犒北征將士丁未
上至自開封八月己巳朔詔以金陵為南京大梁為北
京以春秋往来巡狩八年夏四月辛夘上幸中都鳳陽
府是日發京師抵滁州遣官祭滁陽王廟甲辰駐中都
祭告天地於圜丘謂臣每詢儒者言皆曰有天下者非
都中原不能控制臣心不忘洪武初年平定中原臣即
至汴意在建都以安天下及觀生民凋弊轉輸艱難恐
益勞民遂命羣臣會議皆曰濠地古之鍾離於此建都
庶合古今之宜以此兩更郡名今為鳳陽建立都城土
木之役實勞民力功將告成惟上帝后土是鑒乙己仁
祖淳皇帝忌日上躬詣皇陵致祭是日遣官祭開平忠
武王常遇春祠丙午遣國公李文忠祭外祖楊玉墓辛
亥皇妣淳皇后忌日上躬詣皇陵致祭丁巳還京師詔
罷中都役作自是上不復巡幸矣
永樂六年八月丙子朔上以明年春巡狩北京命禮部
會公侯伯五府六部都察院翰林院等衙門官會議合
行事宜己夘禮部議奏巡狩合行事宜
一詔告天下諸司及各處鎮守總兵官知會
一禮部仍行各處凡有重事并四夷来朝俱達行在所
仍具本啟聞其餘事務奏啟俱達京師啟聞施行事有
疑礙者在京合該衙門具箋取自上裁
一凡進拜表箋表文達行在所奏文達京師
一禮部預行經過所在軍民衙門俟車駕至官吏生員
耆老朝見及預行北京畿内文武衙門令掌印官候車
駕至朝見
一祭祀車駕將發奏告天地社稷太廟孝陵祭大江旗
纛等神軷祭于承天門其經過處所滁州遣官祭滁陽
王泗州遣官祭祖陵鳳陽祭皇陵祭淮闕里遣官祭先
師孔子望祭泰山緣途古先聖賢忠臣烈士祠墳禮部
預期奏聞遣官致祭將至北京境上設壇祭北京山川
等神車駕至北京奏告天地祭告境内山川等神
一扈從在京馬步軍五萬人内馬軍一萬步軍四萬馬
軍五千步軍五千充駕前軍餘馬軍五千步軍三萬五
千分五軍率領每軍馬軍一千步軍七千以都指揮指
揮千百戶管領錦衣衛仍選將軍五百人校尉二千五
百人力士二千人在外馬軍一萬人山東一千四百人
駐兖州府陕西二千五百人駐宿州於不係邊境衛所
選撥遼東四千人駐河間府湖廣一千一百人赴京城
河南一千人駐涿州俱以都指揮一員率領以俟扈從
在外步軍二萬人湖廣武昌衛武昌左衛四千人岳州
沔陽二衛一千人駐鳳陽安陸襄陽蘄州黃州四衛二
千人駐徐州河南南陽陳州信陽三衛一千五百人汝
寧衛一千人駐德州河南弘農二衛一千人駐大名雎
陽歸德寧山三衛千五百人駐定州宣武寧國安吉三
衛四千人太原左右前三衛二千人平陽潞州二衛二
千人駐涿州俱以都指揮領之再侍從五府都督各一
員首領官一員吏六人吏部堂上官一員文選等四司
官五員辦事官二十員歴事監生四十人人材五十人
吏十人戶部堂上官一員北京等十二司官十三員辦
事官十員吏二十四人禮部堂上官二員儀制等四司
官七員辦事官十員吏十二人鑄印局官一員吏一人
匠六人兵部堂上官一員武選等四司官七員辦事官
五員吏十五人刑部堂上官一員浙江等十三司官十
三員辦事官五員吏十二人工部堂上官二員營繕等
四司官十員辦事官二十員吏十五人都察院堂上官
一員浙江等十三道監察御史二十四員辦事官五員
吏二十四人通政司堂上官二員首領官一員吏六人
大理寺堂上官一員左右寺官六員吏十人太常寺堂
上官二員首領官一員吏二人贊禮郎四員恊律郎一
員司樂一員樂舞生二十人厨子五十人光禄寺堂上
官三員首領官一員署官十七員辦事官六員吏三人
厨子一千人鴻臚寺堂上官四員首領官一員司賓司
儀二署官各一員序班四十員鳴贊四員及通曉夷語
者斟酌帶去翰林院内閣官三員侍講修撰典籍等官
六員書制誥秀才八人及譯寫四夷文字監生十三人
尚寳司官二員吏科給事中三員戶科給事中三員禮
科給事中四員兵科給事中三員刑科給事中三員工
科給事中三員中書舍人四員寫誥秀才五人行人司
行人十員太醫院堂上官二員御醫二員生藥庫官一
員醫士摘選三分之二吏三人欽天監官三員天文生
十五人教坊司奉鑾韶舞司樂各一員俳長色長樂工
斟酌用之
一扈從文武官軍人等陸路文武官員寫制誥秀才譯
字監生緊用供應醫士天文生及厨役人等俱給馬騾
馬騾匹官給外脚力驢給鈔六十錠令自備辦事官監生
人材吏典及醫士厨役等非緊用者人給脚力鈔二十錠
隨伍官員將軍校尉力士旗軍每二人給驢一匹如不敷
亦給鈔六十錠自備水路俱應付船隻遇陸路應付車輛
一沿途各站每站增馬二十匹令附近衛所馬軍内差
撥仍命附近有司備車一百輛無車之處起夫五百人
聽候
一經過處所支給糧草扈從官員人等人日給行糧二
升馬日給料四升草一束驢料一升草一束
一車駕將發宴在京文武羣臣賜扈從文武官員軍校
人等鈔公五十錠侯四十錠伯三十錠一品二品二十
錠三品四品十五錠五品十二錠六品七品十錠八品
九品八錠未入流及辦事官將軍總小旗人鈔七錠將
軍各衛總小旗人鈔六錠監生秀才吏典人材醫士樂
舞生軍校力士厨子工匠人鈔五錠軍伴皂隸樂工人
等人鈔四錠在外衛所扈從及各處駐劄官軍依京衛
官軍例給賞
一車駕至北京宴文武羣臣耆老賜官員人等及命婦
鈔其嘗守城婦女論次行賞
一恭遇萬夀聖節公侯駙馬伯文武官四品以上近侍
官及監察御史預宴五品以下并辦事官監生秀才吏
典軍民工匠人等依例賜鈔一錠
一五軍六部都察院大理寺錦衣衛各鑄印信通政司
鴻臚寺各鑄關防
一扈從官員有牙牌者隨身懸帶以憑關防出入
一經過郡縣分遣廷臣考覈守令賢否即加黜陟分命
給事中監察御史存問高年賜幣帛酒肉
一經過鳳陽陵戶及親戚人賜鈔六錠耆老迎見者人
鈔三錠泗州陵戶親戚耆老迎見者賞如之上覽之曰可
七年正月乙亥命禮部遣使于巡狩所經郡縣存問高
年賜八十以上者肉五斤酒三斗九十以上者加帛一
疋二月辛巳以巡狩北京告天地宗廟社稷壬午遣官
祭承天門及旗纛京都諸廟禮典并大江之神車駕發
京師癸未駐蹕滁州遣官祭司馬豊山栢子龍潭滁陽
王泰山池河之神庚子車駕至濟寧州嗣魯王肇煇迎
于道傍周旋進退儀度可觀上嘉之召至行殿賜酒饌錫
賚甚重仍敕山東布政司賜王米一千石三月甲辰朔
駐蹕東平州望祭泰山辛亥駐蹕景州望祭恒山及北京
山川壬戌車駕至北京于奉天殿丹陛設壇告天地
遣官祭北京山川城隍諸神上御奉天殿受朝賀
八年冬十月丁酉車駕發北京先期于奉天殿丹陛設
壇告天地遣官祭告北京山川城隍旗纛諸神其所
經陵寢神祠祭禮如初甲寅車駕次濟寧州魯王肇煇
来朝賜綵幣等物勅戶部加賜米千石丁巳車駕次臨城
時賢妃權氏侍行以疾薨賜祭諡恭獻權厝于嶧縣甲戌
車駕至京師遣官告祭天地太廟社稷孝陵承天門及京
都祀典旗纛諸神上御奉天殿受朝賀大宴文武羣臣
十一年正月壬午上將巡狩北京勅諭天下文武羣臣
凡親王及官吏軍民朝見與道途宿頓供給悉凖永樂
七年之令己丑命五軍及錦衣等十二衛各選精銳將
士扈從二月甲子以巡狩北京告天地宗廟社稷辭孝
陵乙丑遣官祭承天門旗纛京都諸廟及大江之神車
駕發京師命禮科給事中監察御史所過存問高年賜
帛及酒肉辛未車駕至鳳陽祀皇陵賜耆民年八十以
上者人酒三斗肉五斤九十以上者加帛一疋三月乙
酉車駕次濟寧魯王肇煇来朝賜鈔幣并米一千石夏
四月己酉車駕至北京上于奉天殿丹陛設壇告天地
遣官祭北京山川城隍諸神遂御奉天殿受朝賀
宣德三年秋七月壬辰上御奉天門召公侯伯五府都
督面諭曰邊境每歲秋高必騷擾比来邊備不審何似
東北諸關隘皆在畿内今農務將畢朕欲因田獵親歴
諸關警飭兵備卿等整齊士馬以俟丁酉太師英國公
張輔上扈從士馬之數命行在戶部每卒給一月行糧
加麥三斗為乾餱行在工部給胖襖□鞋戊戌命行在
兵部太僕寺選民間所畜官馬給騎卒壬寅命行在兵
部凡扈從文武官及將軍悉凖永樂中例給脚力馬驢
及其傔從悉給行糧勅通州三河薊州遵化軍衛有司
諭以將親巡邊毋科擾軍民以為進獻道路可通行足
矣毋勞民修治勅都督陳景先修灤河橋癸夘命少師
蹇義少傅楊士竒少保夏原吉太子少傅楊榮禮部尚
書胡濙兵部左侍郎王驥刑部左侍郎施禮工部尚書
吳中僉都御史凌晏如太常卿兼學士楊溥太常卿姚
友直大理少卿王(闕)貴等各率其屬扈從仍諭諸將師
行須嚴紀律申號令盔甲必鮮明兵器必鋒利軍容必
整肅毋縱士卒擾百姓丙午告太廟丁未發京師九月
車駕入薊州境駐蹕州西之五里橋州文武官吏耆老
朝見諭州官以漢漁陽太守張堪為政諭耆老訓勵子
孫務禮義廉恥辛亥至石門驛喜峯口遂親征烏梁海
以下見親征
正德十二年五月癸未上微行至石經山湯峪山玉泉
亭數日乃還石經山寺朱寧所營建也窮極壯麗乃邀
上幸焉八月甲辰朔上微服從德勝門出幸昌平外廷
猶無知者辛未上度居庸關遂幸宣府令太監谷大用
守關無縱出者九月甲戌朔上駐蹕宣府江彬宣府人
欲挟上自恣始誘為西北之行既幸宣府遂營建鎮國
府第時時夜出見高門大戶即馳入或索其婦女於是
富民厚賂彬以求免久之軍士樵蘇不繼至燬民屋廬
以供爨市肆蕭然白晝戶閉十一月戊子上還至宣府
十二月内閣大臣及九卿至居庸關請駕有禁不得出
關而還又十二月壬申朔上留宣府大學士楊廷和等
以次出視郊祀牲如常儀有旨戒諭京城九門守門官
勿放朝官出城丁亥立春上迎春于宣府備諸戲劇又
飭大車數十輛令僧與婦女數百共載婦女各執圓毬
車既馳交擊僧頭或相觸而墮上視之大笑以為樂是
日順天府官于奉天門進春如常之儀
十三年正月庚戌大祀天地于南郊祀畢上復幸南海子
辛亥上自南海子還宫出御奉天殿文武羣臣行慶成禮
以所獵獐鹿賜文武大臣及科道官辛酉上復如宣府二
月庚午朔上在宣府己卯慈聖康夀太皇太后崩越三日壬
午上至自宣府乃發喪六月庚辰孝貞太皇太后梓宫發
引先期結平臺與順天府交衢相值上晨出北安門迎
皇太后及皇后御平臺候殯復入至清寧宫率番僧梵
咒乃發引遂親奉梓宫朝祖百官衰絰徒步送至德勝
門外其送葬官騎送沿途皇親羣臣命婦各祭如儀祭
時上戎服馳馬過顧侍郎馬逸為邏卒所獲牽至上前
遂乘之是夜宿清河癸未梓宫至山陵獻殿行安神禮
遣工部尚書李鐩祭告后土并天夀山之神遣駙馬都
尉崔元林岳馬誠分告長陵獻陵景陵裕陵茂陵泰陵
上忽馳馬至山下陪祭官皆驚散上飲于帳殿遂宿焉
七月己亥太監蕭敬𫝊旨近年以来敵數入邊屢害地
方且承平日久誠恐地方兵戎廢弛其遼東宣府大同
延綏陕西寧夏甘肅尤為要甚今特命總督軍務威武
大將軍總兵官朱夀統率六軍隨布人馬或攻或守即
寫各地方制敕與之使其必掃邊塵靖安民物至于河
南山東山西南北直隸倘有小寇亦各給與勅書使率
各路人馬剪削朱夀者上别名也是日復召内閣大臣
及九卿科道官至左順門諭意衆皆泣諫不納丙午上
復北幸黎明由東安門出羣臣知而送者五十二人丁
未上度居庸關歷懷来保安諸城堡遂駐蹕宣府初江
彬勸上於宣府治行宫越歲乃成糜費不可勝計復輦
豹房所貯諸珍玩及巡遊所收婦女實其中上甚樂焉
每稱曰家裏還京後數數念之不置彬亦欲專寵俾諸
幸臣不得近數導上遠出及再度居庸仍戒守者毋令
京朝人来往盖上厭大内初以豹房為家至是更以宣
府為家矣八月戊辰朔上在宣府乙酉上自萬全左衛
歴天城陽和至大同九月戊戌朔駐蹕大同先是鎮守
太監馬錫以總兵葉椿第為獻遂為總督府居焉又奪
都指揮關山指揮楊俊宅置店二所改為酒肆榜曰官
食庚子上至偏頭關時車駕至貴近多先掠良家子女
以充幸御至數十車在道日有死者左右不敢聞十月
戊辰上渡黃河己夘駐蹕榆林十一月上至綏德州幸
總兵官戴欽第尋納欽女戊寅上自榆林歴米脂綏德
渡河幸山西石州文水諸州縣十二月戊子駐蹕太原
先是幸偏頭關取太原晉府樂工楊騰妻劉良女嬖之
及是復召見大得幸十四年春正月戊辰發太原壬子
至宣府往返數千里皆輕騎戎裝冒風雪以行有司具
輦却弗御二月壬申還京師文武羣臣具綵帳銀幣羊
酒迎于德勝門外如先年儀十四年正月己丑上手勅
禮部總督軍務威武大將軍太師鎮國公朱夀今往南
北兩直隸山東泰安州等處尊奉聖像祈福安民内閣
府部大臣及科道部屬等官各具疏懇諫上不納七月
甲辰寧王宸濠反書聞詔討之(詳見親征)八月癸未上發京
師丁亥至涿州留太監張忠私第九月壬辰朔駐蹕保
定府張宴後堂與巡撫都御史伍符藏&KR0848;醉之酒以為
樂癸巳發保定戊戌至臨清山東鎮巡官皆從越三日
𫝊令進宴宴具草略上視之笑曰慢我何甚竟不怒及
宴都御史王珝獻觴步緩上目之神周因怵珝謂上意
不測明日復宴都御史龔弘趨進自言姓名恐上誤以
為珝也江彬從傍厲聲叱之冀并罪兩人上不為動時
太監黎鑑家人有以科斂得罪者鑑盡出所有以獻復
取償于有司珝不可鑑以頭觸之遂相忿爭鑑泣訴于
上上曰此必汝有求不遂耳巡撫何敢辱汝也鑑語塞
而退癸丑上自臨清北還初上之南征也與劉氏有約
劉贈以一簮且以為信過盧溝馳馬失之大索數日不
得至臨清使使召劉劉以無信辭上乃乘單舸晨夜疾
歸至張家灣與劉俱載而南道遇湖廣參議林文纉入
其舟奪其妾乃行乙夘過州十月壬午發臨清十一月
辛夘發濟寧丙申至徐州辛丑御龍舟乙巳至淮安清
江浦幸太監張陽第集漁人捕魚為樂時提督參畫平
戎伯朱彬尤横縦旗牌官考縳郡縣長吏通判胡琮懼
而自縊南京守備成國公朱輔見即長跪總兵鎮遠侯
顧士隆稍不為屈即窘辱之又遣官校四出矯上旨索
民家鷹犬珍寳古器無得免者壬子上在清江浦羣臣
于張陽第稱賀甲寅上至淮安却侍衛步入城幸總兵
顧士隆第丁巳羈管掌錦衣衛左都督朱寧于臨清己
未至寳應縣漁汜光湖十二月辛酉朔至揚州府太監
吳經前選民居壯麗者為總督府矯上旨刷處女寡婦
因取其金無金者悉送入府壬戌上以數騎獵城西遂
幸上方寺命總兵神周搜括泰州鷹犬辛未𫝊旨正月
於南京郊祀天地大學士梁儲蔣冕力諫而止戊寅大
閱諸妓女於揚州撫按官具宴却之命折價以進癸未
漁於儀真之新閘因視大江命江彬攝祭明日幸民黃
昌家閱太監張雄守備馬昊所選妓以其半送舟中乙
酉渡江丙戌至南京丁亥祭南京太廟十五年春正月
庚寅朔謁孝陵丁酉上迎春于南京備諸劇戲如宣府
戊午𫝊旨執太監畢真劉瑯劉璟都指揮廖鵬齊佐王
凖都督同知王獻等下錦衣獄坐通謀宸濠及朱寧黨
也六月丁巳朔後數日幸牛首山宿焉諸軍夜驚左右
皆不知上所在大擾久之乃定閏八月壬辰上詣孝陵
辭癸巳受江西俘丁酉旋蹕發龍江辛丑至儀真壬寅
漁于江口次日如瓜洲避雨民家夕宿望江樓癸夘自
瓜洲濟江登金山遂如鎮江幸致仕大學士楊一清第
明日復幸焉入書室取册府元龜文獻通考以進又明
日飲于其第樂作分題製詩十章賜一清命和進為易
數字一清厚有所獻上大悦及駕還凡五幸焉又幸故
大學士靳貴第時柩在堂上臨撫嗟悼之命所從番僧
為誦經薦福庚戌發鎮江壬子復宿望江樓癸丑上至
揚州仍寓總督府丁巳撫按等官設宴慶功用金銀牌
各二軸一旄帳綵帛若干疋其餘折價以進戊午發揚
州庚申上至寳應復漁于汜光湖鎮守太監丘得索貢
物不得以鐵索繫知府蔣瑤辛酉駐蹕淮安都御史叢
蘭總兵官顧士隆等進賀功金牌花紅綵帳上戎服簮
花鼓吹入城過山陽縣學入取學官通鑑諸書而出遂
宿故尚書金濂第丙寅至清江浦復幸太監張陽第踰
三日上自汎小舟漁于積水池舟覆溺焉左右掖之而
出自是遂不豫十月庚寅至天津庚戌至通州十一月
庚申執吏部尚書陸完至行在是日復執太監商忠杜
裕少監盧明秦用趙秀錦衣衛都指揮薛璽陳嘉御史
張鰲山布政使林正茂等下錦衣獄令司禮太監蕭敬李
英閒住皆以與宸濠交通也丁丑𫝊旨擇日詔告仍命
六部都察院通政司大理寺鴻臚寺錦衣衛六科十三
道每衙門止留佐貳官一員在其餘并内閣皇親公侯
駙馬伯俱赴行在十二月己丑提督贊畫機密軍務兼
提督官校辦事後軍都督府平戎伯朱彬奏奉總督軍
務威武大將軍總兵官掌後軍都督府太師鎮國公朱
夀指示方略擒獲宸濠逆黨乞明正其罪奉旨褒諭賞
廕是日賜宸濠死甲午上還京文武百官迎于正陽橋
南是日大耀軍容俘諸從逆者及家屬數千人陳輦道
東西上戎服乘馬立正陽門外閱視良久乃入以親征
凱旋遣官祭告天地宗廟社稷
嘉靖十八年二月丙申勅諭禮部皇考顯陵昔者建造
狭隘雖嘗增修猶多未稱兹朕躬詣陵下與左右大臣
周閱山川更卜吉兆重建玄宫以安皇考皇妣神靈于
無窮朕親擇于二月十五日于丑時發京前期五日朕
親奏告皇天於玄極寳殿及太祖睿宗廟分遣大臣祭
告北郊成祖六宗太社稷帝社稷朝夕等四壇所有合
行事宜爾部臣會同在廷羣臣詳議即便開具奏聞處
分己亥兵部尚書張瓚等條上扈從事宜
一選錦衣衛官一百二十員旗校八千人沿途應用外
仍給旗校馬三千匹官軍自行糧外先加賞賚有差
一駕所駐蹕之地分巡兵備等官親督官軍朝夕巡視
一輿駕經行之處無論大小牌坊悉行拆撤
一沿途行宫之側盖厰舍十餘間安設輿輦駕儀仗及
官校直宿
一扈從人員所用馬匹先令太僕寺少卿三員分程催
調每處調六千餘匹委二司官領
一每府州縣借支官銀募夫一萬餘名以應扈從官員
之用
一每處用車四百餘輛俱以官銀顧募
一自京師至涿州人夫車輛取兵部協濟銀顧募馬匹
暫借團營騎操馬四千五百匹應用
一各省預安二司三員一理人夫一理軍馬一理廩給
怠緩悞事者聽科道參劾報可
禮部上南狩注前期五日上親奏告皇天於玄極寳殿
畢同日告聞皇祖太廟皇考睿宗廟欽命大臣一十八
員分告北郊德祖懿祖熙祖仁祖成祖列聖羣廟太社
稷帝社稷朝日夕月天地神祇行事俱用祭服太常寺
備辦合用脯醢酒果制帛翰林院撰各項告祭文軷祭
于承天門遣官祭旗纛之神俱用牲醴制帛三獻如常
儀至期駕發由正陽中門出后妃輦轎後隨出宣武門
錦衣衛恭設欽製武陳駕備輦輿儀仗等項扈行仍選
用官員將軍校尉力士人役數目該衛奏請定奪簡命
武職重臣二員留守京師兵部尚書一員參贊機務簡
命文職大臣二員一總督整飭宣大等處軍務一提督
薊州山海關等處地方邊備各請勅行兵部奏請皇城
四門京城九門大明門外合用守門文武大臣各一員
坐營官侯伯二員守門官軍用科道點閱扈駕官軍兵
部於團營揀選六千餘名給兌馬匹令聽征總兵參將
各二員統領扈從仍聽左右副將軍節制兵部移文沿
途撫按各官聽撥屯駐及扈駕車馬戶部定擬扈從官
軍各項人役行糧奏請關給仍請勅命戶部侍郎一員
率屬官六員帶領太倉銀三十萬兩先期前去沿途整
理糧料聖駕所經由處凡橋梁道路行宫蓆殿工部行
文原奉敕郎中同内官監欽遵督理禮部行南北直隸
浙江等十三布政司有緊重要事俱達行在所奏聞其
餘事務俱達在京通政司每月差人赴行在𩔖奏其各
該衙門事有疑礙者各差人赴行在具奏取旨施行各
處拜進表箋文除歲例等項赴在京禮部照常數收差
人赴行在具奏其特賀大禮不係常典者原差人恭詣
行在投進光禄寺隨路備御膳酒飯供具扈從官勲臣
一員駙馬都尉一員輔臣一員五府堂官各一員吏部
刑部各堂官一員戶部禮部工部堂官二員吏部戶部
刑部每司各官一員禮部兵部每四司官十員都察院
堂官二員大理寺官五員首領官二員屬官十員光禄
寺堂官二員署官四員太僕寺堂官一員首領官一員
鴻臚寺堂官俱從司賓司儀各一員鳴贊四員序班十
六員通事四員翰林院講讀修撰等官三員内閣制勅
二房官共二十員譯字官生四人尚寳司官四員六科
給事中十二員中書舍人一員行人司行人五員太醫
院堂官五員御醫吏目八員聖濟殿醫士選帶三分之
一吏二人欽天監堂官一員博士等官八員天文生隂
陽生共十人吏一人教坊司奉鑾韶舞司樂八員俳色
長樂工二百人扈從文武内外官及各項役合用夫馬
車輛廩給口糧各項應付事宜兵部定擬奏請轉行在
外有司一體應付其扈從官員於尚寳司給領文武字
面牙牌内府印綬監給領關防印信在途供事以便應
用朝參用吉服經過處所真定望祭北岳恒山滎澤祭
河神南陽遣官祭武當山之神沿途古帝王聖賢忠臣
烈士祠墓禮部查訪預期奏聞遣官致祭岳瀆太牢次
用少牢又次脯醢酒果各處撫按并三司官俱于所屬
境上候駕先赴鴻臚寺報名駕至行殿各具吉服朝見
府衛州縣官吏生員耆老人等俱于三十里外候迎道
傍跪叩頭駕過退駕至行殿鴻臚寺引見行五拜三叩
頭禮每日早晚從官朝奏事如常儀鴻臚寺引地方及
公差有事官員師生耆老人等朝見者如前儀路近王
府封疆者則王具朝服率宗室預出城候駕過跪迎道
傍叩頭駕過興駕至行殿王朝見行五拜三叩頭禮禮
畢上賜宴勞光禄寺給之駕至豊驛太常寺奏致齋三
日欽定三月初七日駕入承天府於舊邸承運殿陛上
行拜天禮前期該寺陳設脯醢酒果香帛駕至内贊奏
就位如告祭儀禮畢上御殿從駕百官偕地方鎮巡司
府州衛大小官員具吉服先行四拜禮鴻臚寺官具班
首官名致詞畢復行四拜禮合境耆老生員人等隨班
行禮畢駕還宫十九日參謁顯陵太常寺陳設牲犢制
帛質明上具祭服太常寺官導引由陵左門入殿左門
内贊奏就位奏上香奏四拜行初獻禮請祝行亞獻禮
奏四拜焚祝帛禮畢從駕百官及撫按司府等官俱祭
服陪拜是日祭純德山之神太常寺備牲犢制帛如告
儀百官俱陪拜疏上詔俱如擬尋復面諭尚書嵩發京
更二月十六日寅時前所上諸儀有當增定更正者嵩
退乃疏言駕至承天一應禮儀俟至彼另具謹先遵諭
發京沿途諸儀增正具聞十一日辰時上親奏告皇天
於玄極寳殿畢同日告聞皇祖太廟皇考睿宗廟遣大
臣十八員分告北郊德祖懿祖熙祖仁祖成祖列聖羣
廟太社稷帝社稷朝日夕月天地神祇行事俱用祭服
太常寺備辦合用脯醢酒果制帛翰林院撰各項祭文
軷祭于承天門遣官祭旗纛之神俱用牲醴制帛三獻
如常儀駕發由正陽中門出后妃輦轎後隨錦衣衛恭
設欽製武陳駕備輦輿儀仗等項扈行本衛揀選精壯
旗校八千人内以六千人專管擡捧上坐輿輦以二千
人專管擺執駕儀及一應工直巡綽𫝊宣等用選委千
百戶一百二十員分頭管理各分撥班次更番接替仍
行太僕寺調取寄養馬三千匹兑給各旗校令其更迭
騎坐以紓困乏錦衣衛前驅使率領本衛千百戶等官
先期前去肅清道路簡命武職重臣二員留守北京兵
部尚書一員參贊機務各請勅行事簡命文職大臣一
員總理整飭宣大等處軍務提督薊州山海關等處地
方邊備各請勅行事欽命文職重臣一員往遼東薊州
宣大雁門固原等九邊閱視邊備戶部齎銀若干隨帶
前去勞賞官軍請勅行事兵部奏請皇城四門京城九
門大明門外兩邊各用守門文武大臣各一員坐營官
侯伯二員增設守門官軍用科道官點閱京城内外巡
捕官軍除舊有外合行團營再選有馬官軍三千員名
分為兩班酌派五城地方與同舊有官軍巡邏仍選委
坐營官及各提督把總等官晝夜巡捕安定門各土城
外及鄭材壩大黃莊居庸關白羊口六處地方該營揀
選有馬官軍每處一千員名分為兩班輪流下營防守
安定德勝門土城外各用東西官廳聽征總兵官一員
其餘各用參將一員統領下營紫荆倒馬二關保定撫
鎮官揀選精銳有馬官軍每關一千員名分為兩班每
月一換輪流下營守把各委坐營官一員統領一員扈
駕官軍兵部于團營東西官廳御馬監勇士内揀六千
員名給兑馬匹執武陳駕儀一千人總兵官一員領之
駕前後各二千人參將二員領之駕左右各五百人翼
駕行左右副將軍領之兵部行文沿途撫按官調撥屯
駐及扈駕軍馬戶部定擬扈從官軍各項人役行糧奏
請關給請勅命戶部侍郎一員率屬官六員帶領太倉
銀三十萬餘兩先期前去沿途整理糧草料沿途修理
橋道及搭盖行宫蓆殿工部行文原奉勅郎中同内官
監欽遵督理禮部行南北直隸浙江等十三布政司凡有
緊要重事俱達行在所奏聞其餘事務俱達在京通政
司照常封進各該衙門啟請皇太子令旨行其事有疑
礙者各差人赴行在具奏取旨各處拜進表箋文除歲
例等項赴在京禮部照常數收啟請司禮監官捧進其
特賀大禮不係常典者原差人恭詣行在投進光禄寺
隨路預備御膳酒飯供具扈從官五府堂上官各一員
首領官五員吏五人吏部堂上官一員文選等四司官
四員辦事官六員吏六人戶部堂上官二員浙江等十
三司官十三員辦事官二員吏十三人禮部堂上官二
員儀制等四司官六員鑄印局官一員辦事官六員儒
士三人吏十二人鑄印局匠四人兵部堂上官一員武
選等四司官六員辦事官一員吏六人刑部堂上官一
員浙江等十三司官十三員辦事官一員吏十三人工
部堂上官二員營繕等四司官十員辦事官二員吏十
人都察院堂上官三員浙江等十三道監察御史二十
六員辦事官四員吏十三人通政司堂上官二員首領
官一員辦事官二員吏二人大理寺堂上官一員左右
寺官二員辦事官二員吏二人太常寺堂上官六員首
領官二員屬官十員吏二人執事人役四十名厨役三
十人光禄寺堂上官一員四署官四員吏四人厨役二
百人太僕寺堂上官一員首領官一員吏一人鴻臚寺
堂上官俱從司賓司儀各一員鳴贊四員序班十六員
通事四員翰林院講讀修撰等官三員内閣制勅誥勅
二房官共二十員譯字官生四人吏十人尚寳司官四
員吏一人六科給事中十二員吏六人中書舍人一員
吏一人行人司行人十員吏三人太醫院堂上官五員
御醫吏目八員聖濟殿醫士選帶三分之一吏二人欽
天監堂上官一員博士等官八員天文隂陽生共十人
吏一人教坊司奉鑾韶舞司樂八員俳色長樂工二百
人扈從文武内外官各項人役合用夫馬驢騾車輛廩
給糧各項應付事宜兵部定擬奏請轉行在外有司一
體應付扈從文武衙門官員先年内府印綬監收貯行
在衙門印信關防本部領出給付各官使用扈從官員
於尚寳司給領文武字面牙牌駕發留守大臣率在京
文武衙門官員各具吉服先恭赴宣武門外彰義門候
送駕駕過退各衙門扈從官員分程先行在途俱免朝
恭候駕禮兵二部鴻臚寺太常寺光禄寺官科道糾儀
官俱從行凡遇行宫進宫進膳處所各該撫按守巡兵
備等官選委精壯官軍披帶盔甲器械拱衛乘輿不許
喧譁錯亂違者聽錦衣衛官即時具奏挐問扈駕官軍
戶部給散行糧工部辦鍋竈不許分外索害有司及入
民舍混擾違者許被害之人赴撫按衙門告治仍行隨
駕緝事官校訪拿重治諸凡供應俱有奏請定議各該
軍衛有司不許分外科取斂民違者聽撫按官體訪指
實參究重治各衙門跟隨吏書各照兵部原行關文於
軍衛有司驛遞衙門應付不許分外多索其應付衙門
亦要即時應付毋得遲誤違者俱聽所在官司告治經
過駐劄地方原有商賈店舖開賣即飲食等物照常市
貿不許躱避亦不許從駕人員用強輕價勒買違者許
被害之人即時告治兵部咨行各該巡撫官預先出給
榜文曉諭經過處所真定望祭北嶽恒山之神衛輝遣
官祭濟瀆之神鈞州望祭中嶽嵩山之神滎澤祭河神
南陽遣官祭武當山之神沿途古帝王聖賢忠臣烈士
祠墓禮部查訪預期奏聞遣官致祭岳瀆用太牢次用
少牢又次脯醢酒果各處撫按并三司官俱于所屬境
上候駕先赴鴻臚寺報名駕至行殿各具吉服見所過
府衛州縣官吏生員耆老人等俱于三十里外候迎道
傍跪叩頭駕過退駕至行殿鴻臚寺引見俱行五拜三叩
頭禮各處近路王府許親王具常服預先出城候駕至
跪迎道傍叩頭駕過興駕至行殿王具朝服見行五拜
三叩頭禮畢上賜宴勞光禄寺備宴席給領其餘宗室
俱免出迎不許擅離府第得旨祧廟不告百官迎送但
立而已親王尤不可伏謁道左從官不得需索有司不
得媚奉違者厰衛科道察舉以聞二月庚子朔冊立皇
太子封裕王景王丁未命咸寧侯仇鸞掛左副將軍印
東寧伯焦棟掛右副將軍印扈駕尋詔左右將軍翼行
參將二人為前鋒後衛以翊國公郭勛掌中軍成國公
朱希忠副之仍給勛希忠旗牌各六面尋以内府所貯
行在印信關防給扈從官員無者鑄給選團營官軍六
千人扈駕乙夘駕發京丙辰以失候迎命錦衣衛捕治
順天府治中潘璐章駕至真定望于北岳壬戌定諸王
朝見儀凡親王迎接去處公郭勛朱希忠侯崔元輔臣
夏言禮卿嚴嵩夏卿王廷相左右從行并上朝見處殿
門侍班諸王迎接已命文武大臣侍于途王于道傍立
文武大臣下馬侍上左右禮部尚書跪奏王某王某恭
迎聖駕見内侍官引王至駕前跪行叩頭禮禮部尚書
進立于上前候旨承旨訖起立𫝊旨侍王隨行至行宫
上入少憩王具冕服欽定文武大臣於殿内左右侍從從官
于丹墀東西侍班候上陞座鴻臚寺官引王于殿左門
入至拜位贊行五拜三叩頭禮畢内侍官引王于别次
少候從官叩頭如常儀鴻臚寺卿跪奏禮畢癸丑至趙
州執宫外稱冤者以錦衣衛官陳寅等不在切責之乙
丑趙州臨洛鎮二處行宫駕發後火逮治所司至磁州
趙王厚煜道迎入朝行殿降旨勞慰賜宴遣公溶尚書
嵩送還國賜書褒奬及金幣歲增禄三百石丁夘至衛
輝汝王祐梈郊迎入朝行殿賜宴餘禮如趙王加歲禄
五百石夜四更行宫火内侍有殞者法物寳玉多燬戊
辰至新鄭鄭王厚烷郊迎朝行殿慰勞賜宴如儀歲加
禄三百石勅錦衣衛將衛輝知府王聘知縣侯郡等俱
逮送都護軍門御押前導示衆逮兵部侍郎張衍慶巡
撫都御史易瓉巡按御史馮震二司掌印守巡官下錦
衣獄三月己亥朔渡黃河庚午至鄭州周世孫朝堈来
迎朝行殿慰勞賜宴加禄如儀以諸王所獻馬匹金幣
頒賜扈從大臣公勛等有差辛未至鈞州徽王厚爝迎
宴勞奬賜加禄如儀致仕大學士賈詠自臨潁来迎失
朝奪少保太子太保乙亥唐王宇温迎慰勞賜宴加禄
如儀丙午以推用忤旨罰吏部尚書許讚俸三月郎中
半年先是伊王訏淳失郊迎及朝見下禮部議特旨宥
之戊寅至承天庚辰舍舊邸慶雲宫謁皇考主于隆慶
殿謁一顯陵駕至純德山及紅門降輦稽首遂騎登陵
山立表于皇考陵寢之北命改營焉製初謁純德山喜
而自得之詩以誤送親王降尚書李廷相侍郎張璧詹
事陸深俸二級壬午定新一顯陵玄宫之域賜扈從文
武大臣金幣甲申享上帝于龍飛殿奉皇考配祭告皇
考于顯陵由左門入詣祾恩殿行三獻禮扈從及所在
鎮巡官各吉服陪拜上悲思瞻敬再製獻陵之歌丙戌
楚王顯榕来朝宴勞加禄如儀戊子以大享禮成御龍
飛殿受羣臣賀頒詔天下是日召承天父老子弟百餘
入見宣諭賜之酒食庚寅以迴鑾辭告獻皇帝后神位
于隆慶殿以扈從後期降翰林學士張治俸二級壬辰
發承天製思恩之賦超拜御史胡守中為右僉都御史
丁酉崇王載境請朝于裕州上以迴鑾日迫免朝因賜
書徧諭諸王四月戊戌朔至鄭州伊王訏淳来朝宴勞
如儀癸夘奉上諭行在禮部純德山聖靈安悦流慶子
孫三處視地悉已之行宫道路止勿治戊申以御史謝
少南請入慶都堯母墓于祀典合旨陞左春坊左司直
兼翰林院檢討辛亥奪葉縣知縣李浦職為民以置扈
從官員公館令吏持牌道上迎候故也壬子還京師留
守大臣率文武百官俱吉服奉迎關外不至者千一百
四十二人奪俸有差
弇山堂别集卷六十六
