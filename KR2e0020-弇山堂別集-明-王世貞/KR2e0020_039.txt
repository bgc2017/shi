弇山堂别集卷三十九
明王世貞撰
恩澤公侯伯表
古恩澤侯凡有三曰外戚則如呂武之為王與王氏之
五侯丁傅梁竇之類曰中官則如趙高孫程單超之類
曰嬖幸則如董賢趙修之類是三者皆能干斁典章變
動玄象使帷幄汗馬之勲臣解體而不可收志節之士
輕視貂冕而不樂于用明興高皇帝毋外家三尺之胤
以故王爵廟貌雖極隆於楊徐而朱邸自功臣外無兩
者它若李隴西繇尚主而儋爵然亦岐陽大勲所推本
而成穆椒房之光寵其兄楧實不過參省而又奪之獨
於晩年梁公之劵施于充妃之從子顯出相貴邸入陪
禁籞至建文而削奪識者以為非不幸云文皇入纂之
頃中宫猶在邸而仲氏已前開國夫固憫其禍收其悃
而執經者猶疑之然以中山之勲塞天地家有兩公胙
及百代不為幸也昭皇后母儀奕世幾于文姒以故張
氏得封二伯其後漸因之至有自侯而進公者自保傅
而正太師者然會昌主兵符而不能易人主之喜怒夀
寧建昌能易人主之喜怒而不能與外廷之進止其極
不過富貴其樂不過宮室狗馬聲色其威怒不過行閭
閈雛匹而已世廟憤夀寧建昌之積侈執而繫僇之一
時肅然而又申明考功令下所司悉裁諸外戚之世封
者獨定公以中山故彭城惠安以昭皇后故且半援帷
幄汗馬焉它則擁護心乎孝烈而家一襲晉接窮乎榮
恭而不予世天下服其公快其斷而不敢以少恩病之
斯所以為肅也若夫中貴人之擅柄代有甚矣幸而未
鑿其竅不敢身冒封爵而正德之亂其昆從以迨厮養
皆得濫竽焉嘉靖之斁方士之無賴者居一矣皆未幾
而絀削繼之著為令甲萬世曉然知其非當可無慮也
作恩澤公侯伯表
曹國公李貞直隸臨淮人尚高帝姊隴西長公主公主
先薨洪武元年封奉天輔運推誠宣力武臣特進榮祿
大夫柱國恩親侯歲祿二千石三年進封同子文忠國
號加右柱國其歲祿朝請自如十年薨贈典依開國公
例
梁國公胡顯臨淮人父泉都督僉事顯代指揮任遷都
指揮以姑為上妃生楚王從護衛征洞蠻累功至都督
僉事洪武二十二年推恩封梁國公食祿三千石階勲
特進光祿大夫柱國世襲仍侍王建文二年削爵安置
臨襄永樂元年仍為護衛指揮僉事進同知十三年卒
子善襲指揮
已上太祖朝封
定國公徐景昌直隸鳳陽人父增夀魏國公達次子以
文皇后弟為左軍左都督坐通款燕兵為建文君所殺
洪武三十五年加恩追封武陽侯尋進封公為奉天靖
難推誠宣力武臣特進榮祿大夫右柱國子景昌嗣祿
二千五百石世襲正統二年薨子顯忠嗣十三年薨景
泰六年子永寧嗣用心疾免朝參支半祿成化十七年
薨子光祚嗣掌營府加太師嘉靖六年薨子延德嗣隆
慶(闕)年薨子文璧嗣
已上太宗朝封
昌國公張鶴齡直隸興濟人敬皇后弟初嗣父巒封為
夀寧侯世襲嘉靖元年推恩進封累加祿一千八百石
流爵不給劵十二年坐事降南京錦衣衛指揮
翊國公郭勛嘉靖十八年以南郊禮成由太師武定侯
進封禄一千五百石流爵二十年下獄死子守乾嗣侯爵
已上世宗朝封
恩親侯李貞直隸臨淮人洪武元年封見公表
灤城侯李堅河南武陟人尚太祖女大名公主建文元
年封祿二千石世襲征北被獲死子莊罷不襲
已上太祖朝封
永春侯王寧直隸夀州人尚太祖女懷慶公主洪武三
十五年以推戴封祿千石世襲五年下獄卒孫彛為指
揮僉事
廣平侯袁容直隸夀州人右都督洪子尚太宗女永安
公主洪武三十五年兼守北平功封祿一千五百石世
襲洪熙元年停祿宣德元年復四年薨子禎嗣薨庶弟
璼嗣侯薨無子弟琇為長陵指揮僉事
富陽侯李讓直隸舒城人指揮申子尚太宗女永平公
主洪武三十五年兼守北平功封祿千石世襲二年薨
子茂芳二十二年坐讓舊㕁失侯子輿授長陵衛指揮
僉事尋封伯薨從子輅仍為指揮
已上太宗朝封
會昌侯孫繼宗山東鄒平人父忠以章皇后父宣德四
年封伯薨繼宗嗣天順元年進封祿千五百石世襲成
化十五年薨孫銘嗣正德十五年薨子杲嗣嘉靖八年
革十六年薨繼宗銘俱統營兵至加保傅
廣寧侯劉安直隸宿遷人永樂十九年襲父榮伯爵為
大同總兵下獄閒住天順元年追論大同出謁恩進封
祿一千五百石七年以與破曹欽功加三百石成化七
年薨兄子瓘嗣十五年薨無後安子璇見伯志
已上英宗朝封
慶雲侯周夀山東昌邑人孝肅皇太后兄成化三年封
伯十七年進封祿一千三百石世襲加百石正德十四
年薨子瑛嗣嘉靖八年革夀加保傅等官
已上憲宗朝封
瑞安侯王源直隸上元人純皇后兄封伯祿一千石弘
治五年進封世襲增祿二百石嘉靖三年薨子橋嗣八
年革源加保傅等官
夀寧侯張巒直隸興濟人敬皇后父弘治三年封伯五
年進封祿一千二百石世襲薨子鶴齡嗣見公表
建昌侯張延齡敬皇后弟弘治八年封伯十六年進封
祿一千六百石嘉靖元年加祿一百石十年坐法下獄
二十三年棄市國除延齡加保傅等官
已上孝宗朝封
京山侯崔元山西代州人尚憲宗女永康大長公主嘉
靖元年以迎立恩封祿一千五百石世襲二十九年薨
子驥徵為錦衣指揮蚤卒亡後元加保傅等官入直蒙
優任
安平侯方銳直隸江寧人孝烈皇后父嘉靖十八年封
伯二十一年進封祿一千七百三十石二十五年薨子
承裕嗣伯爵加保傅國除
已上世宗朝封
武清侯李偉宛平人以慈聖皇太后父封武清伯萬歷
十年進封
已上今朝恩澤封
歸德侯陳理偽漢主友諒子吳元年以降附封後送之
朝鮮
歸義侯明昇偽夏主玉珍子洪武六年以降附封後送
之朝鮮
崇禮侯密廸哩巴拉元順帝孫洪武三年以破應昌獲
封尋歸之沙漠
已上俱國裔封
彭城伯張㫤河南永城人永樂二十二年以昭皇后兄
由左都督封祿一千五百石世襲正統三年薨孫瑾嗣
成化十六年薨子信嗣正德三年薨子欽嗣嘉靖十六
年薨子勲嗣本年薨次子熊嗣萬歷(闕)年薨子守忠嗣
已上仁宗朝封
會昌伯孫忠初名愚山東鄒平人宣德四年為都督僉
事以章皇后父封祿一千二百石世襲景泰三年薨子
會宗嗣見侯志
惠安伯張昇㫤弟宣德五年以昭皇后弟封祿一千一
百石世襲六年薨子琮嗣成化三年薨弟瑛嗣十五年
薨弟瓚嗣弘治六年薨子偉嗣嘉靖十四年薨子鑭嗣
三十一年薨子元善嗣
已上宣宗朝封
安平伯吳安直隸丹徒人為都督同知以景皇帝母皇
太后兄封祿一千石天順元年削爵
已上景帝朝封
慶雲伯周夀山東昌邑人成化三年為都督同知以孝
肅皇太后兄封祿一千石世襲餘見侯志
長寧伯周彧夀弟以孝肅皇太后弟成化二十一年由
左都督封祿一千石世襲正德三年薨子瑭嗣十四年
薨子大經嗣嘉靖八年議革四十年薨
已上憲宗朝封
瑞安伯王源直隸上元人成化二十年為左都督以純
皇后兄封瑞安伯食祿千石世襲餘見侯志
安昌伯錢承宗直隸海州人弘治三年為都督同知以
睿皇后從孫封祿一千石嘉靖四年薨子維圻嗣五年
薨弟維垣不得嗣國除
夀寧伯張巒興濟人弘治三年以皇后父封祿一千石
詳見侯志
建昌伯張延齡巒次子弘治三年封詳見侯志
崇善伯王清源之弟弘治十年為左都督以皇太后弟
封祿一千石世襲薨嘉靖八年革
已上孝宗朝封
安仁伯王濬源之弟正德二年為左都督以皇太后弟
封祿一千石是年薨子桓嗣嘉靖八年革
慶陽伯夏儒上元人正德二年以毅皇后父封祿一千
石世襲十年薨子臣嗣嘉靖八年革
涇陽伯神英順天(闕)人正德五年以左都督訴功傳
奉封祿八百石是年奪爵仍為右都督子周累至右都
督坐法死停指揮
泰安伯張富直隸新城人正德五年由右都督以弟太
監永誅劉瑾推恩封祿一千石十六年革為錦衣指揮
安定伯張容富弟正德五年由右都督以兄太監永誅
劉瑾功推恩封祿一千石十六年革為右都督
永夀伯朱德不知何許人初冒太監裴姓為義子曰裴
德又曰武德又曰皮得正德五年傳奉封祿一千石十
六年下獄革
高平伯谷大寬文安人正德五年以弟太監大用冒誅
劉瑾功推恩封祿一千石十六年革
平涼伯馬山直隸涿州人正德五年以弟太監永成冒
誅劉瑾功推恩封祿一千石十六年革
鎮安伯魏英山西榆次人正德五年以兄太監彬推恩
封祿一千石十六年革為都督同知
永清伯谷大亮大用弟正德七年以大用冒平寇功推
恩封祿一千石十六年革
鎮平伯陸永不知何許人太監誾姪正德七年以誾冒
平寇功推恩封祿一千石十六年革
平虜伯朱彬即江彬直隸蔚州衛人正德十三年以左
都督扈從恩冒應州功封祿一千石從南征為提督贊
書機密軍務十六年加祿三百石尋伏誅
安邊伯許泰京衛人正德十三年以左都督扈從恩冒
應州功封祿一千石為威武副將軍提督軍務十六年
下獄削爵戍遼東
已上武宗朝封
昌化伯邵喜興化人嘉靖元年為錦衣衛都督指揮使
以夀安太后弟封祿一千石世襲二年薨子蕙嗣五年
薨子杰嗣八年革
玉田伯蔣輪徐州人嘉靖二年以章太后弟封祿一千
石世襲四年薨子榮嗣
泰和伯陳萬言直隸元城人嘉靖二年以孝潔皇后父
封祿一千石十七年薨孫書為錦衣衛都指揮同知
安平伯方銳嘉靖十八年為右都督以孝烈皇后父封
祿一千石見侯表
恭誠伯陶仲文湖廣黃岡人嘉靖二十八年以真人掌
道教特封祿一千二百石尋累加三百石三十六年以
病歸薨追削
已上世宗朝封
慶都伯杜繼宗大興人隆慶元年以孝恪太后弟封禄
一千石累加二百石
德平伯李銘(闕)人隆慶元年以莊皇后父封祿一千
石
固安伯陳景行順天通州人萬歷元年以仁聖皇后父
封禄一千石累加二百石薨
已上穆宗朝封
武清伯李偉萬歷元年以慈聖皇太后父封祿一千石
加一百石餘見侯志
永年伯王偉浙江餘姚人為都督同知以皇后父封禄
一千石
已上今皇帝朝封
已上伯爵俱恩澤封
衍聖公爵系表
昔唐虞三代之盛其子孫為賓恪者久而或替獨孔子
起韋布踐素王以筆札紹明聖人之統寖明寖昌稱萬
世師爵則真王禮樂則天子其子孫亦以漸而隆崇號
為上公秩乃六卿雖以失德亂常之主不能有所裁損
嗚呼休哉然孔子實成湯後論者不知其所自起余故
因表衍聖公之爵系而備識之明孔子非國家所得而
封建也
孔子之先第一代為商王元子啟封于宋爵上公無子
介弟曰微仲衍嗣第二代宋公稽衍子第三代丁公申
稽子第四代湣公共申子煬公熙共之弟第五代公子
弗父何共子第六代宋父周何子第七代勝周子第
八代卿士正考父勝子第九代卿士孔父嘉正考父子
為華督所殺第十代木金父孔父嘉子奔魯為大夫第
十一代祈父木金父子一曰夷睾以孔為氏第十二代
孔防叔祈父子第十三代伯夏防叔子皆仕魯第十四
代叔梁紇仕為陬邑大夫長十尺以勇力聞諸侯晩娶
于顔生孔子三歲而紇卒宋真宗大中祥符元年追封
齊國公元成宗大德十一年追封啟聖王明嘉靖九年
改啟聖叔梁子
第一代孔子諱丘字仲尼叔梁紇子長九尺六寸仕為
委吏乘田更後為中都宰進司空再進大司寇與聞國
政攝相事歴游齊衛陳宋楚諸國老于魯卒年七十三
一曰七十二周敬王四十二年魯哀公誄為尼父至漢
平帝元始二年尊為褒成宣尼公和帝永元四年改封
褒尊侯元魏高祖孝文帝太和十六年稱文聖尼父後
周靜帝大象元年進封鄒國公隋文帝開皇年稱先師
尼父唐太宗貞觀二年進稱先聖十一年稱尼父高宗
乾封元年贈太師天授元年封隆道公玄宗開元二十
七年加贈諡曰文宣王宋真宗大中祥符元年加諡玄
聖文宣王尋以避祖諱改至聖文宣王元成宗大德十
一年加諡大成至聖文宣王明嘉靖九年去王號稱至
聖先師孔子
第二代鯉字伯魚孔子子魯哀公聘不應先孔子卒年
五十宋封泗水侯從祀後改配啟聖祠
第三代伋字子思鯉子歴聘魯衛見重不仕卒年百餘
歲一曰六十二宋崇寧元年封沂水侯咸淳三年進封
沂國公元至順二年加號沂國述聖公
第四代白字子上伋子不仕卒年四十九
第五代求字子家白子楚聘不應卒年四十五
第六代箕字子京求子為魏相卒年四十六
第七代穿字子高箕子不仕卒年五十一
第八代慎字子順又曰謹又曰斌穿子為魏安釐王相
辭位秦召之不應魏以孔子故封魯文信君
第九代鮒字子魚慎子秦始皇并天下召封為魯文通
君拜少傅歸隠陳王涉召為博士拜太傅陳滅死于兵
年五十七子隨承殷後為宋公絶四傳至吉復封殷紹
嘉侯進為公位諸王三公上尋改封宋公子何齊嗣卒
子安嗣絶東晉武帝太元十一年封其後靖之奉聖亭
侯弟隠之嗣傳惠長及子英哲陳亡遂絶
九代騰字子襄長九尺六寸鮒之弟漢高帝過魯加
封奉嗣君惠帝時為博士遷長沙太守卒年五十有
七
第十代忠字子貞騰子為博士卒年五十七
第十一代武字子威忠子文帝時為博士遷臨淮太守
卒
第十二代延年武子武帝時為博士據譜言轉少傅大
將軍卒年七十一當是太子少傅耳當時大將軍唯衛
青此誤
第十三代霸字次孺延年子昭帝時為博士宣帝時以
太中大夫授皇太子經遷詹事出為高密相元帝初賜
爵關内侯食邑一百戶號褒成君給事中卒年七十二
諡曰烈君譜言拜太師誤漢自孔光以前不設太師
第十四代福霸子襲爵關内侯
第十五代房福子襲爵關内侯
第十六代均字長平初名莽避王莽諱改為平帝尚書
郎封褒成侯食邑二千戶後卒年八十一譜言王莽拜
太尉不就史不載莽時亦無太尉
第十七代志均子建武十四年襲封褒成侯卒諡元成
後漢嗣侯無諡又譜言拜大司馬是時大司馬吳漢誤
也
第十八代損字君益志子明帝永平十五年襲封褒成
侯和帝永元四年改封褒亭侯食邑一千戶
第十九代曜字君曜損子襲封褒亭侯
第二十代完曜子襲封褒亭侯卒無子
第二十一代美字子餘完弟讚之子魏文帝黃初元年
拜議郎改封宗聖侯以魯縣百戶奉祀
第二十二代震字伯起晉武帝泰始三年改封奉聖亭
侯食邑二千戶拜黃門侍郎太常卿卒年七十五
第二十三代嶷字功成震子襲封奉聖亭侯卒年五十
七
第二十四代撫嶷子舉孝廉辟太尉掾襲封奉聖亭侯
以豫章太守卒
第二十五代懿撫子東晉時拜從事中郎襲封奉聖亭
侯卒年六十一按懿故宣帝諱今不避不可解
第二十六代鮮字鮮之懿子宋文帝元嘉十九年襲封
奉聖亭侯改封崇聖侯
第二十七代乘字敬山鮮子時曲阜屬北魏矣舉孝廉
延興三年封崇聖大夫食邑五百戶奉祀
第二十八代靈珍乘子授秘書郎孝文帝太和十九年
仍封崇聖侯食邑一千戶
第二十九代文泰靈珍子襲封崇聖侯卒年五十八
第三十代渠文泰子襲封崇聖侯北齊文宣帝天保元
年改封恭聖侯後周靜帝大象元年改封鄒國公食邑
俱如故
第三十一代長孫渠子襲封鄒國公卒年六十四
第三十二代英悊長孫子仍封奉聖侯無子
三十二代嗣悊英悊弟隋文帝時仕為涇州司兵參
軍遷太子通事舍人仍封鄒國公煬帝大業四年改
封紹聖侯食邑一千戶卒年七十譜言文帝時登科
誤也煬帝始設科
第三十三代德倫嗣悊子唐高祖武德九年改封褒聖
侯食邑如故太宗貞觀十一年詔朝會位同三品卒年
七十一
第三十四代崇基德倫子中宗嗣聖十二年襲封褒聖
侯神龍元年授朝散大夫卒年五十六
第三十五代燧之字藏暉崇基子玄宗開元五年襲封
褒聖侯授四門博士郡王府文學蔡州長史二十七年
改封文宣公食邑如故兼除兖州長史遷都水使者
第三十六代萱燧之子襲封文宣公行兖州泗水令
第三十七代齊卿萱子德宗建中三年襲封文宣公行
兖州功曹參軍轉青州司兵參軍李師道叛陷于東平
以卒
第三十八代惟晊齊卿子憲宗元和十三年東平平歸
魯授兖州司兵參軍襲封文宣公卒年六十五
第三十九代策惟晊子明經及第歴少府監主簿國子
監丞襲封文宣公遷國子博士時兵後有爵無祿宣宗
大中元年以絹百縑充祭祀卒年五十七
第四十代振字國文策子懿宗咸通四年狀元及第
除祕書省校書郎河東鹽運判官監察御史左補闕水
部員外郎襲封文宣公仍以百縑充祭祀卒年七十四
第四十一代昭儉振子父任南陵尉授廣文館博士兖
州司馬賜緋遷秘書郎襲封文宣公行曲阜令卒年六
十
第四十二代光嗣昭儉子以蔭補齋郎哀帝天祐二年
以兵興不得嗣公授泗水令主廟祀尋為洒掃宗戶孔
末所害年四十二
第四十三代仁玉字温如光嗣子生始九月而光嗣見
害母張氏抱之育於外家孔末有氣力隠其事得為曲
阜令仁玉既長魯人為直於官孔末抵罪仁玉得為嗣
年十九長七尺餘授曲阜主簿滿兩考遷曲阜令襲封
文宣公後周太祖廣德二年幸孔林召見賜五品服兼
監察御史卒年四十五累贈兵部尚書
第四十四代宜字不疑仁玉子宋太祖乾德四年上書
述家世授曲阜主簿遷廣州軍事推官司農寺丞領星
子關市兼星子令擢太子右贊善大夫襲封文宣公通
判高密州進殿中丞從北征督餉卒于巨馬河年四十
六
第四十五代延世字茂先宜子以父死勤事賜同學究
出身授曲阜主簿遷閩縣令再轉長葛令襲封文宣公
行曲阜令卒年三十八
第四十六代聖佑延世子九歲授同學究出身大中祥
符元年十一從東封進太祝奉祀郎遷大理寺丞天禧
五年以光祿寺丞襲封文宣公行仙源令即曲阜也遷
贊善大夫太子中舍卒年三十五無子
四十六代宗愿延世次弟延澤子仁宗天聖中以叔
父道輔蔭補太廟齋郎遷國子監主簿寳元二年襲
封文宣公行仙源令至和二年改封衍聖公累遷尚
書比部員外郎通判濮州卒于官年六十三
第四十七代若蒙字公明宗愿子熙寧元年襲封衍聖
公元祐元年改封奉聖公坐事廢
四十七代若虛字公實宗愿子元符元年襲封奉聖
公卒子不當嗣
第四十八代端友字子交若蒙子襲封衍聖公金兵取
中原扈高宗蹕南渡寓三衢知郴州卒
四十八代端操端友弟金權襲封衍聖公於曲阜主
祠祀
第四十九代玠字錫老端友子南宋紹興二年襲封衍
聖公於衢
四十九代璠字文老端操子廢齊阜昌二年襲封衍
聖公金皇統二年以齊廢議封而卒年三十八贈光
祿大夫
第五十代搢玠子宋紹興二十四年襲封衍聖公於衢
五十代拯字元濟璠子金皇統二年七歲襲封衍聖
公卒年二十六無子
五十代摠字元會金大定三年襲封衍聖公行曲阜
令卒年五十三贈光祿大夫
第五十一代文遠字紹先搢子宋紹熙四年襲封衍聖
公於衢
五十一代元措字夢得摠之子金章宗明昌二年年
十一襲封衍聖公視四品授中議大夫十七行曲阜
令遙授東平府通判遘蒙古亂從狩汴梁授太常博
士行太常丞同知集賢院進知集賢院遥授泰定軍
節度使兖州管内觀察等使兼行太常少卿遷光祿
大夫太常卿癸巳金平蒙古仍封衍聖公歸里卒
五十一代元用字俊卿端友弟端立子琥琥子拂之
次子也金遷都以元措從之汴寳慶元年元用權襲
封衍聖公行仙源令主祀事二年改濟州通判兼京
東西道安撫司主管機宜文字蒙古太師國王穆呼
哩取山東仍封衍聖公從北征卒於軍
第五十二代萬春字耆年文遠子宋襲封衍聖公於衢
五十二代之全元用子宋命代父襲封衍聖公兼仙
源令蒙古授封亦如之兼曲阜尹累階奉訓大夫金
平還爵於元措止為曲阜尹元措卒復封衍聖公卒
年五十二
第五十三代洙字景清萬春子宋襲封衍聖公於衢元
至元十九年宋亡召赴闕辭爵授國子祭酒提舉浙東
學校事歸老於衢爵封遂絶
五十三代湞元措之從子之固子襲封衍聖公八年
宗人以不學攻斥之為濮州尹以卒無子
五十三代治字世安之全子奉直大夫知密州事成
宗時襲封衍聖公仍行曲阜令事子思誠不得嗣以
朝列大夫濮州尹卒
第五十四代思晦字明道端友之第三弟端(闕)孫拂拂
子元孝元孝子之厚之厚子浣之子也三氏學舉茂才
授范縣教諭調寧陽仁宗朝襲之全爵衍聖公授中議
大夫月俸鈔五百緡給四品印泰定四年授中議大夫
尋改給三品印卒年五十(闕)贈中奉大夫河南江北等
處行中書省參知政事追封魯郡公
第五十五代克堅字景夫思晦子後至元之元年襲封
衍聖公六年進階中奉大夫從二品賜銀印召為同知
太常禮儀院以子希學襲公爵拜中臺治書侍御史
改山東道肅政廉訪使起為集賢直學士改禮部尚書
知貢舉遷陜西行臺侍御史改國子祭酒謝病歸召為
資善大夫集賢學士再起山東廉訪使俱不赴洪武初
元召之至京師待以賓禮而不名俾食公祿不視事卒
年五十五
第五十六代希學字士行克堅子後至元十五年克堅
拜同知太常禮儀院以希學襲爵兼秘書卿洪武元年
改賜階資善大夫正二品别給銀印每入朝班亞上相
始至中使慰勞館饋殊等卒年四十七賜祭
第五十七代訥字言伯希學子洪武十七年襲封衍聖
公詔不稱資善大夫銜以玉軸誥文給之時革丞相每
入朝令列文臣首卒年四十三賜祭
第五十八代鑑字昭文訥子洪武三十三年襲封衍聖
公又明年卒年二十三文皇帝遣使致祭
第五十九代彦縉字朝文鑑子十歲襲封衍聖公每入
朝仍列文臣首洪熙元年賜第東安門北景皇帝視學
召入觀禮賜金鑲犀帶大紅鶴袍三年來朝復賜三臺
銀印織金麒麟服白玉束帶卒年五十五諭祭治喪葬
賻䘏優厚
第六十代承慶字永祚先卒年三十一後追封衍聖公
第六十一代弘緒字以敬承慶長子景泰六年年八歲
襲封衍聖公賜鶴袍玉帶如例以其軀小去二胯俾藏
之以為榮成化中坐法削爵弘治中復冠帶卒年五十
七
六十一代弘泰字以和承慶子成化十七年代兄弘
緒封衍聖公憲宗朝上加先聖廟祭禮樂孝廟初上
幸太學俱詔入觀禮賜宴賜襲冠帶如例又改賜第
於慶夀寺之北卒年五十有四賜諭祭者五工部官
屬治葬
第六十二代聞韶字知德弘緒子也弘泰卒法當聞韶
襲以弘治十六年封衍聖公上賜麒麟服白玉帶黃金
盆正德年上幸太學召入觀禮賜宴冠服靴帶寳鈔如
故事嘉靖初上兩幸太學召賜亦如之卒年六十有五
賜祭葬加禮
第六十三代貞幹字用濟聞韶子嘉靖二十五年襲封
衍聖公賜勅約束其宗人以入朝卒年三十有八上命
禮部尚書賜祭凡九工部治葬行人護喪歸
第六十四代尚賢字象之貞幹子嘉靖三十五年以父
貞幹卒京師即命襲爵時方穉齒勅山東撫按諭其族
人謹視之不爾治以重罪
曲阜世尹
以聖公兼者唐文宣公萱兼泗水令昭儉兼曲阜令後
唐仁玉兼曲阜令宋延世兼曲阜令聖佑兼知仙源縣
事金衍聖公摠兼知曲阜縣事元措兼世襲曲阜令元
用兼仙源令份宋遥授元仍兼曲阜令
專授者宋四十四代勗曲阜令四十五代道輔四十六
代宗楨四十五代彦輔四十六代宗翰四十六代舜亮
四十六代宗夀俱知仙源縣令五十五代克昌五十六
代希大俱曲阜令元五十三代濟五十三代治五十四
代思凱五十四代思誠五十五代克欽五十六代希章
俱曲阜尹
明五十六代希範五十五代克中五十八代公鏜五十
七代澳五十八代公錫五十八代奕五十六代希永五
十九代彦士六十代承泗六十代承夏五十八代公統
六十代承震五十八代公珏五十八代公澤六十代承
業六十一代弘廊六十代承厚六十一代弘復俱曲阜
縣知縣内奕陞兖州府通判弘復陞濟寧州知州俱仍
領縣事希大克伸克㽦希範克中公鏜領勅
五經博士
正德中以六十二代聞禮為翰林院五經博士奉子思
後聞禮卒弟聞詩代聞詩卒聞韶之子貞寧代弘治中
以衢州長嫡一人世襲五經博士
孔顔孟三氏學錄
宣德中詔三氏教授所學錄保任孔氏一人五十五代
克晏為之後五十七代論五十五代克旻五十五代克
煦五十八代公璜五十八代公杰五十八代公鉉五十
九代彦衢五十九代彦佩六十代承鎬六十代承作相
繼代任
弇山堂别集卷三十九
