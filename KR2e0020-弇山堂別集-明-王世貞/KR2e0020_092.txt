弇山堂别集卷九十二
明王世貞撰
中官考三
天順八年典璽局局丞王綸事上於春宫一時羣小希
進用者多與交通侍讀學士錢溥教内書館綸嘗受業
焉時尚寳丞朱奎以幼童陪讀館中相親昵至是先帝
不豫溥意綸必預機務有入閣望密遣奎通欵曲於綸
綸因偕奎造溥修弟子敬懽飲至晡而去内閣學士陳
文以隣故知及帝崩奎持晉州知州鄒和所饋綸書以
入或曰此溥密草遺詔也綸亦以例當柄用驟驕肆司
禮監太監牛玉恐其軋已玉姪春坊贊善綸復與溥有
隙搆之會大行就殮綸衰服襲貂裘於外上見而惡之
玉因數其過惡勸上執下獄又嗾人發其交通事并逮
溥等法司依律擬斬以赦例從輕綸降内使發南京閒
住溥降順德知縣奎鹽課副提舉和瀾滄衛經歴凡平
日與綸往還者詞連及之兵部右侍郎韓雍降浙江左
參政順天府尹王福兩浙鹽運使治中丘晟福州府同
知通政司左參議趙昂瑞州府同知南寧伯毛榮都督
馬良謫廣西都督馮宗劉聚謫廣東各聽總兵官調遣
殺賊錦衣衛掌衛事都指揮僉事門達指揮同知郭英
陳綱指揮僉事吕貴俱調貴州邊衛帶俸差操
八月立中宫皇后吳氏之月餘有旨太監牛玉壊朝廷
大婚下都察院獄并太監吳熹究治獄詞謂皇太后欲
立王氏而玉以王氏非其所選說太后止之吳后父都
督同知俊及子雄同熹賂玉立后詔皇后廢居别館玉
熹南京孝陵種菜俊戍登州衛雄隨住玉親家懷寧侯
孫鏜閒住姪太常少卿兼侍讀綸甥吏部員外郎琮除
名
十一月丙寅南京六科給事中王徽等言二事一曰明
刑罰以正朝綱臣等竊惟人主之治天下在號令行紀
綱振由人主操賞罰之柄也苟賞罰不明則號令不行
紀綱不振欲求天下之治難矣伏惟皇上嗣登大寳祇
遵先帝遺命冊立皇后蓋以繼承宗祀為重豈意賊臣
牛玉大肆姦欺横貪賄賂朦朧進退其意欲固寵于内
擅權于外包藏禍心深不可測幸頼陛下聖明廢退吳
氏蓋亦出于不得已也然遇此大變處此非常朝野騰
喧中外駭聽以為吳氏既退則牛玉之罪當萬死無疑
矣今不意牛玉得放南京全首領夫牛玉故違先帝之
命其罪當死一也謀立皇后其罪當死二也欺侮陛下
當死三也使陛下負廢后之名其罪當死四也凡此四
不韙者人臣之大惡而牛玉兼有之明正典刑梟首街
市以明號令以正紀綱可也今乃將牛玉輕放者臣等
知陛下用心仁慈不忍加刑也書曰刑期無刑辟以止
辟今陛下不忍殺一牛玉則今後侍陛下左右者恣肆
無所勸懲天下之人謂陛下好行姑息誠恐號令自此
不行紀綱自此不振然臣等非欲啓陛下好殺之心亦
非與牛玉素有睚眦也但為朝廷號令紀綱惜耳然奸
臣之惡固所當誅而内閣大臣不能無罪且冊立皇后
將以奉承宗祀表正六宫輔助君德母儀天下豈有居
内閣者如越人視秦人之肥瘠恝然不加之意哉方牛
玉肆姦之初婚禮尚未成也掌禮之官畏其權勢而阿
附及牛玉事發之後王法不可恕也執法之官念其舊
情而苟容李賢等坐視成敗不出一言其初不言者是
黨牛玉也其後不言者是畏牛玉之後復有如牛玉者
而禍已也黨惡欺君莫此為甚伏望陛下剛毅明斷即
將牛玉明正典刑梟首示衆仍將李賢等明正其罪以
警方來如此則號令斯行紀綱斯正中國服義外夷畏
威矣二曰鑒往事以防後患臣等竊惟人主之治天下
不貴于能處患而貴于能防患夫患已成而後處之處
之雖善亦未免憂煩朝廷驚駭中外虧損國體貽笑後
世患未萌而先防之防之惟謹則自然災害不生禍亂
不作朝廷無事君臣同休仰惟皇上嗣登大寳精意圖
治屢頒詔書大開言路臣等已於今年四月内陳言五
事内一言保全内官正欲陛下防患于未萌也處置之
道未聞而牛玉之禍果作然既往者不可追方來者尤
當謹陛下勿謂牛玉之後再無牛玉也臣等不敢遠引
漢唐故事請以目擊之事為陛下言之正統末年王振
專權使先帝遠播宗社幾危其禍已慘天順年間曹吉
祥專權舉兵焚闕欲危宗社其禍尤烈今日牛玉專權
謀立皇后欺侮陛下其禍尤為非常是皆貽笑四夷取
議萬世者也當時朝廷以為王振之後必再無如王振
者矣豈意曹吉祥復興曹吉祥之後必再無如曹吉祥
者矣豈意牛玉復作自兹以往若再不以牛玉為鑒而
思所以預防之則又安知後日之禍不有甚于牛玉者
哉然預防之道非欲使之遠去左右也亦不過三事而
已一不許内官與國政二不許外官與内官私相交結
三不許内官弟姪在任管事并置立産業然此三事非
臣等一己之見實太祖高皇帝成法也詩曰不愆不忘
率由舊章陛下果能行之非惟國家之福亦内官之福
也臣等披瀝肝膽為陛下明言之自古内官賢良者萬
無一人無事之時似為謹慎一聞國政便作姦欺彼如
聞陛下將用某人也必先賣之以為己功聞陛下將行
某事也必先泄之以為己勢人望日歸威權日盛而内
官之禍起矣此臣所以勸陛下不許内官與聞國政者
此也内官侍奉陛下未免朝夕在於左右文武大臣不
知廉恥多與之交結有饋以金寳珠玉加以婢膝奴顔
者内官便以為賢能朝夕在陛下左右稱美之有正大
不阿不行私謁者内官便以為不賢朝夕相與䜛謗之
陛下天縱聖明固不為惑日加浸潤未免致疑稱美者
驟躋顯位䜛謗者久屈下僚怨不歸于内官而歸于朝
廷恩不歸于朝廷而歸于内官賄賂日行威權日盛而
内官之禍起矣臣等所以勸陛下不許外官與内官交
結者此也内官弟姪人等授職任事倚勢為非聚姦養
惡家人百數貲貨萬餘田連千頃馬繫千匹内官因有
此家産所以貪婪無厭姦弊多端身雖在内心實在外
内外相通而禍亂所由起矣此臣等所以勸陛下不許
内官弟姪在外管事并置立家産者此也陛下果能鑒
彼三人於既往行此三事于方今則禍亂自然不作災
害自然不生倘或不然則禍起蕭牆患生肘腋深有不
可測者矣然臣等今日之所言乃衆人之所諱臣等雖
愚亦知避禍但受恩朝廷無以為報官居言路不可苟
容若陛下能行而無疑臣等雖死而無悔惟陛下聽察
之奏上詔曰牛玉壊大婚禮衆人無預朝廷已有處分
徽等不知情實妄言要譽希求進用令吏部俱調官遠
方於是徽等俱調州判官徽普安州王淵茂州朱寬潼
川州李翔寧州李鈞綏德州奏草蓋鈞筆云
成化四年尚膳監太監潘洪奏兩淮積有餘鹽五萬九
千引乞令其姪潘貴中納關支下戶部參覆奉旨朝廷
存積餘鹽以待邊用祖宗明有禁例食禄之家尚不可
中况内臣乎内臣給事内廷凡養生送死自為之處置
固不必營利以殖生况乃損國課以益私家乎其勿與
(按成化二年已准太監李棠開中遼東鹽萬引矣自是賜太監陳玹萬引潘午萬引)
上遣太監鄭同翟安冊封朝鮮世子李晄為王太監沈
繪致故王祭既行遼東廵按御史侯英奏同與安皆朝
鮮人祖宗墳墓父兄宗族皆在其地於其國王未免行
跪拜禮及有所囑托殊輕中國之體禮部以聞旨謂英
所言是今後齎賞遣内臣冊封等禮仍選廷臣有學問
者充正副使(按此内臣不封王之始也)
五年廵撫貴州都御史陳宣奏少監鄭忠南京伯毛榮
各帶參隨縱其役占軍伴辦納月糧奴辱有司營求貨
賄頃者太監錢能出鎮雲南道經貴州從行官舍需索
百端民吏駭竄乞通行取回兵部覆以特旨所定人數
惟行廵按御史嚴加禁治而已從之
其年内使杜衡盗内府金二兩銀二百兩匠役繆諒為
之支費下都察院議當贖徒有差詔即斬於市
六年廵按雲南監察御史郭陽奏太監錢能剛果有為
政務歸一今聞有疾乞仍留鎮守士論鄙之十一年安
南國請由雲南道入貢蓋以太監錢能私與通故也不
許十三年廵撫雲南右都御史王恕等劾奏鎮守太監
錢能罪及其從行指揮盧安等都察院覆奏差刑部署
郎中鍾蕃往會三司官按其事并逮能還京通治之詔
能果有罪奏來處分初能遣指揮使郭景奏事京師以
安南國有捕盗夷兵犯境為劫掠者請勅國王戒約之
朝廷因命景齎勅以往舊制使安南者道必由廣西而
景乃取道雲南能以玉帶寳縧蟒衣羅叚犬馬弓箭鞍
轡諸物附景私遺安南王遂由雲南至其國受饋遺甚
多及還誘其貢使仍道雲南至中途紿以他語先行及
貢使至雲南邊境守者阻之不容入邊民以為安南人
入寇相率驚疑欲避之總兵三司官遣人諭貢使至再
四其人始還朝廷未之知也後三年有一男子自安南
來歸言嘗見一指揮從三十餘人至安南以犬馬諸物
饋王詔下廵撫廵按官究問蓋景自安南還後能屢遣
與指揮盧安蘇本百戸楊能等徧歴諸夷干崖孟密等
宣撫司求索景獲其寳貨至逼淫曩罕弄孫女許以開
設衙門治事還至金齒被逮遂投井死於是恕同廵按
御史鞫景同行者得其本末始奏于朝云九月廵按雲
南監察御史甄希賢等劾奏鎮守太監錢能及都指揮
方明周佐布政司參議金醖按察司僉事翁遂等罪都
察院請下希賢等逮治明等能俟再勘至日處分詔可
先是能左右時至礦場有所求取會有言守礦千戸三
人私礦銀者能不奏請輒遣人械繫之三人者懼共以
官課千兩饋能能意不滿召明遂同臨問以巨梃杖之
死者一人明使其屬以病死報乃委遂偕醖竟其獄復
以贓誣死者既而佐以礦場餘課賜死者同事人於是
死者家人訟其事於朝命錦衣衛官往會刑部審刑官
暨廵按御史鞫得其實通劾能等事下都察院都御史
王越畏能勢獨緩其事云十四年刑部郎中鍾蕃等勘
報廵撫雲南都御史王恕所奏鎮守太監錢能遣指揮
郭景以玉帶蟒衣并狗馬私通安南國王又遣盧安蘇
本等與干崖孟密諸夷交通等事皆實都察院請逮能
等至京治罪上特宥能降勅切責之曰法司奏鞫爾違
法事皆實及爾所奏廵撫官事皆誣罪狀顯著本欲械
爾至京依律問擬但念在邊歲久姑曲法宥寬貸爾以
鎮守責任為務以地方人心為重嚴束下人毋得於所
屬軍衛有司騷擾况土官化外之人祖宗以來但俾其
以時納貢羈縻之而已比之内地不同今後事事須與
黔國公沐琮并撫按御史三司官公議委三司廉明官
員撫諭勘問毋得任情擅遣無藉之徒仍前需索詐騙
以起釁召亂萬一有失咎將誰歸爾其戒之慎之鎮守
雲南太監錢能為指揮姜和李祥乞恩免罪從之初能
在雲南數使其下往孟密等處索取金寳等物為廵撫
都御史王恕所奏命官勘實上既宥能罪止罪其下九
人而和祥猶怙勢潜匿不肯就逮有旨令廵按御史就
彼追問至是能復為二人求宥稱其不避艱險有勞邊
方且以恕等誣䧟為詞竟從其奏
十四年十一月乙酉南京内官監覃力朋進貢還有馬
快船百艘多載私鹽役民夫牽挽且徧索州縣驛逓得
銀五百餘兩錢帛稱是至甲馬營廵檢司申報武城縣
遣典史率人盤詰力朋乃以其衆拒擊典史折其齒射
一人殺之傷者甚衆内官汪直廉得以聞逮力朋等治
得實刑部以私鹽拒捕律當斬從之其後力朋竟以幸
免司設監太監沈繪下獄擬斬罪繪恃寵稔惡後為上
所疎斥常懷怨望奉御賈祥因教其私造兵器使家童
演習以備不虞有畏禍者遂發其平日多盗内帑金銀
器物諸不法事并言其弟千戸廣貪淫邪偽不時披甲
出入皇城莫測其意下法司推問皆實命繪祥斬廣絞
皆如所擬律仍下獄監候其黨二十一人免贖送司禮
監奏請處治
十三年五月罷西厰之緝事者時太監汪直行事官校
勢益横公私騷擾道路以目朝臣亦皆惴惴不自安内
閣大學士商輅學士萬安劉翊劉吉有言上震怒命司
禮監太監懷恩覃昌黃高至閣下厲色傳旨謂輅等曰
朝廷用汪直緝訪奸弊有何壊事爾等遽如此說是誰
先主意輅等對曰汪直違祖宗法壊朝廷事失天下人
心輅等同心一意為朝廷除害無有先後恩曰不然聖
意疑此奏未必四人同然下筆必有先之者安曰汪直
挾勢害人人人要說但不敢耳某等同受朝廷厚恩同
一主意誰獨為先翊奮然泣曰某等奉侍皇上於青宫
迨今已二十年幸而朝廷清明四方無事今忽汪直為
害使遠近不安何忍坐視某等誓不與彼共戴天吉曰
汪直之罪縱使某等不言不日必有言之者今既奏入
貶黜謫罰亦惟命耳所不避也於是恩降辭色徐曰朝
廷命恩等開具奏之由今皆執論如此當具實回話倘
上召問幸勿變前言輅等曰唯恩等去輅舉手加額曰
衆先生肯為朝廷任事如此輅復何憂蓋安等三人皆
隨侍青宫輅以先朝舊恩恐上疑已且慮三人者或不
同心故云然也已而恩等復至傳旨曰卿等所言良是
汪直壊事朕實不知今便革此西厰散遣官校卿等各
安心辦事輅等皆頓首謝恩曰先生不知吾輩數人者
已箝其口問為誰曰黃賜陳祖生也皆闌在東華門外
不容進見矣汪直謗其福建人與楊畢上疑此奏出二
人所使翌日兵部尚書項忠具草會諸部院大臣共上
之奏留中不出遂罷西厰召恩數直罪而責之退還本
監調韋瑛于邊衛差操散諸旗校還錦衣衛錦衣衛因
奏直所遣旗校在外者二十人日久未還命都察院移
文令廵按御史隨處出給告示曉諭不得留滯人心快
之然上意猶未釋然也初西厰所執人犯多皆無案籍
行法司考證至是厰革罷其人各散去有太醫院判蔣
宗武者囚服到家家人猶不知覺乃謫黃賜陳祖生于
南京辛卯太監懷恩傳奉聖旨錦衣衛副千戸吳綬於
鎮撫司同林巒問刑千戸楊瑛仍還本所治事綬貎陋
而心險頗通文移善詞翰時西厰雖革上猶密召汪直
察外間動静且令訪能文事者以為之輔有一軍卒報
直云錦衣千戸吳綬能寫本通行移直遂召至擬三批
答封進稱旨遂有是命綬後以銀壺一謝其荐己者云
六月甲辰革兵部尚書項忠職為民忠既具奏草令郎
中姚璧請各衙門堂上官署名奏革西厰汪直銜之忠
不自安乃乞歸養病未行直嗾東厰官校發江西都指
揮使劉江與指揮黃賓姦私事謂賓為求於兄太監黃
賜使鎮撫尤鑑囑忠并武選司郎中姚璧得由京衛選
江西都司事方下都察院而左給事中郭鏜監察御史
馮貫等亦交論忠違法事詞連其子錦衣衛千戸綬及
興寧伯李震守備靖州指揮使莊榮甘肅參將都指揮
同知劉文寧府儀賓王允壽併及彰武伯楊信等十三
人皆與忠平日交通上命三司錦衣衛會問于廷忠抗
辯不服然衆知出直意無敢違者獄成左都御史李賓
等具奏忠竟出為民璧調外任賓為民賜降長隨震降
左都督南京閒住榮降指揮同知文降署指揮使綬降
湖廣九溪衛帶俸差操仍差官往江西逮江及允壽至
京鞫問而宥信等餘罪悉如所擬
是月監察御史戴縉言近年以來災變洊臻伏蒙皇止
諭兩京大臣同加修省夫何訓誥彰彰乃聽之藐藐未
聞大臣進何才退何不肖以固邦本亦未聞羣臣革何
宿弊進何謀猷以匡治理惟太監汪直緝捕楊曅吳榮
等之姦惡高崇王應奎等之贓貪又如奏釋馮徽等冤
抑之軍囚禁裏河害人之宿弊是皆允合公論足以服
人而警衆者也奈其部下官韋瑛等不體聖心張狂行
事已得大臣奏蒙俞允即將西厰革罷又以見皇上此
心即古帝王從諫如流之盛心也伏望皇上推誠任人
及時修政務俾宿弊革於下善政清於上然後天意可
回時西厰方革人心稍安縉九年考滿不得陞用久益
無聊探知西厰雖革汪直猶幸乃假災異建言頌直功
德以覬倖進先以奏草示直所厚錦衣衛所千戸吳綬
直得之為言于上然後奏之於是直復開西厰伺察益
苛人不堪命至有破家毁族者勢焰薰灼天下聞而畏
之其禍端實肇于縉又縉奏内自陳一事尤迎合直意
蓋直嘗謗楊曅投大學士商輅都御史李賓尚書董方
求緩其罪上信之而難施行縉言適中機會故尤為直
所喜云江西人楊福詐稱太監汪直事覺問擬斬罪福
嘗奴事崇内使隨入京而背之還過南京遇所識者謂
其貎似直福乃詐稱為直而所識者偽為校尉先導自
蕪湖縣乘傳食廪歴常蘇由杭州紹興寧波諸府有司
皆承奉恐後市舶司内官亦信而畏之官民多持詞訟
往訴或為之理至台温處州及建寧延平皆操盤糧以
張威所過雖假廉以取信然為偽校尉所得者已多及
抵福州稱有勅旨自三司官而下迎候惟謹小官忤意
者即杖之竟以無符騐為鎮守太監盧勝等所察知執
問如律時直勢振天下故小人乘之以擾害人如此
十五年五月謫都察院右副都御史牟俸戍邊調翰林
院侍讀學士江朝宗於外任其餘為俸連坐罪者各有
差庚午謫兵部右侍郎馬文升戍四川重慶衛初文升
奉勅往遼東撫諭遼人時太監汪直亦往按事廵撫都
御史陳鉞譛文升於直直還朝會兵部尚書余子俊有
參陳鉞本鉞疑文升所為遂嗾直奏文升專擅行事懷
姦不忠撫安無方致啓邊釁蓋鉞與汪直久相結見文
升招撫之多順服間有未服而犯邊者故直以陷之錦
衣衛指揮吳綬承直意傅會成獄刑部不敢違比依指
揮千戸致所部軍人反叛者遂命謫戍人皆冤之
十六年正月兵科給事中孫博言東西二厰緝事旗校
多毛舉細故以中傷大臣旗校本厮役之徒大臣則股
肱之任豈旗校可信反過於大臣縱使所訪皆公亦非
美事一或失實所損實多乞嚴加禁革上曰孫博不諳
事體所陳多浮泛之辭本當究治姑恕之時汪直聞博
奏涉西厰事怒甚呼博面加切責仍令紀功引與偕往
人皆為博危之六月兵科都給事中吳原等劾奏遼東
鎮守太監韋朗總兵官緱謙舊廵撫都御史陳鉞等啓
釁冒功失機匿罪以祖宗法度為不足畏生靈血肉為
不足恤不忠不仁莫此為甚雖為御史強珍所劾不過
停俸帶罪情重法輕公論未愜恐邊將效尤視失機為
等閒以匿情為得策請重治為人臣欺罔之戒監察御
史許進等亦以為言且謂鉞如宋黃潜善賈似道其罪
尤甚上曰爾等所言皆是朗等本當重罪但事已處分
其已之既而太監汪直自遼東還憾珍奏其事乃奏珍
行事乖方妄參被虜人畜名數過多請治其欺罔之罪
錦衣衛千戸蕭聚往勘如珍奏不實即械至京鞫之八
月癸酉謫監察御史強珍戍遼東邊衛降遼東都指揮
僉事王宗三級帶俸差操先是珍廵按遼東劾鎮守太
監韋朗總兵官緱謙廵撫右副都御史陳鉞失機罪委
宗查勘被虜人畜名數鉞等既坐停俸太監汪直奏珍
欺罔命錦衣衛千戸蕭聚往勘械珍及宗至京直先執
珍於御馬監拷掠然後奏聞命會官廷鞫之珍坐奏事
不實宗坐違制各當贖杖還職内批朝廷於風憲參奏
事情未嘗不以為實如珍之懷奸欺罔誣人重罪難循
常例處治謫戍遼東邊衛宗降三級差操尋以兵部及
科道官先嘗妄劾鉞等都察院奏差御史不當俱令回
奏皆服罪上責都御史王越等不謹姑宥之仍戒再犯
不宥停兵部及科道官俸各三月鉞等舊所停俸皆免
之時論為不平然皆默默無敢言者九月閒住都指揮
僉事韓斌用銀三百兩託太監汪直所任指揮尹通謀
管事事露逮斌下刑部擬罪坐徒當贖特命免贖釋之
十八年正月庚申命太監汪直總鎮大同宣府等處初
直與王越受命征遼北既而命越鎮守大同至是召回
遊擊將軍京營等官而獨直與越共事蓋上已知其向
者交搆欺罔之狀漸疎之也初直與越選軍相處久交
最密直時忘懷洩禁中語越識之間以語其所厚者皆
不介意及征遼北直與陳鉞謀欲窘越越以其語挾之
直不敢動威寧之還有盗夜越皇城入西内竊衣米者
時索之急東厰校尉緝獲之太監尚銘以聞上喜甚厚
賜賚直聞而怒曰尚銘者吾所引用之人爾乃敢背吾
獨擅其功思有以傾之而銘懼欲訪其事適越所厚者
已反目潜以其語語銘銘達于内因發其交搆事直遂
見疎而越亦被斥云乙丑命總督大同宣府太監汪直
專鎮守大同調大同太監陳政鎮守延綏延綏少監韋
敬鎮守寧夏令龔榮還京師三月壬申太監汪直既在
大同不得還六科十三道交章奏其苛察紛擾大傷國
體請仍罷西厰得旨朝廷自有處置於是内閣臣太子
太保萬安約太子少保劉珝曰西厰為害久矣今科道
官欲革之朝廷不從吾輩豈可坐視當有以勸上宜從
衆言珝不然曰西厰行事有何不公道也安曰公不欲
吾自為之乃自署名題曰仰惟太宗文皇帝建立北京
防微杜漸無所不用其極初令錦衣衛官校暗行緝訪
謀逆妖言大姦大惡等事猶恐外官徇情隨設東厰令
内臣提督控制之彼此並行内外相制行之五六十年
事有定規人易遵守往年城禁妖狐夜出人心驚惶載
勞聖慮添設西厰官校特命太監汪直提督緝訪用戒
不虞所以權一時之宜慰安人心也更紛紛混擾臣不
贅言兹者汪直已受勅鎮守大同地方京城大小官員
以及軍民人等衆口一辭皆謂朝廷革去西厰為便伏
望聖明洞察事情俯順下情將西厰特頒勅旨革罷官
校悉回本衛庶舊制以復人心以安緣西厰存革實於
人心治體關係最大臣不敢緘默疏入上乃罷西厰中
外欣然十九年六月調鎮守大同太監汪直於南京御
馬監廵撫大同都御史郭鏜奏直與總兵官許寧共事
以來寧恐直之見凌直忌寧之相軋互生嫌隙不相和
恊試舉其五事為証寧令士卒分曹攅槽飼馬直以為
拘留一處下人不便一也寧直嫌於共事預將人馬分
為四營營二千人人自為戰自分彼此何以禦敵二也
寧欲將人馬撥野口宣寧黑山懷遠四處直欲撥沙河
紅寺二堡往返數次尚未定議三也直以右衛游兵調
大同者止有五百而把總官乃有四員官多軍少欲令
二員回衛寧以為業已調至不必取回下人惶懼無從
遵守四也遊擊將軍董昇近在天城截殺直以為地方
無事可以取回寧謂調去未久宜留勿取争論數日尚
未能决五也他如此𩔖未能悉數平居如此猝遇大敵
豈不喪師僨事此臣之所以憂也事下兵部看詳尚書
張鵬等言今邊務方殷必將官協和乃克有濟直寧屢
被戒諭而執迷尚爾若不早為處分恐貽後患上曰直
寧不以邊寄為重互逞私忿事多乖違萬一有警何以
禦敵制勝昔廉頗藺相如尚知先國計而後私仇直等
顧不此之思耶今姑宥其罪降勅切責直可調南京太
監蔡新調大同簡顒調宣府務令協和行事仍命司禮
監太監李榮往諭直而遣之初直之出使也厭健馬不
乘常御騾車日夜馳逐有司追候不及動遭箠撻有定
州知州裴泰者預饌具以待直至僕從皆醉飽欣欣直
心識之至是既被遣道經曲陽縣有司聞風皆畏避直
至閴寥困卧公館中孤燈熒然適泰以曲陽上司迎謁
直喜甚求食泰以所挾糲饌進直遂忘已汝待之且曰
吾非復前比矣吾南行上意猶未可測明發但得車馬
備辦起程足矣泰曰諾至明趣駕而去聲勢寥然人以
其小人得喪之態可為世戒云八月降南京御馬監太
監汪直為奉御除威寧伯王越名安置安陸州革南京
工部尚書戴縉錦衣衛帶俸指揮吳綬職俱原籍為民
工部左侍郎張頥致仕上已出越直守邊漸示疎斥尋
復調直居南京遣太監李榮趣其行至是科道乃劾其
八罪一孤負聖恩忍心欺罔二妄報功次濫陞官職三
侵盗錢糧涸竭府庫四排斥善良引用姦邪五擅作威
福驚疑人心六畜納無藉同惡相濟七交結朋黨紊亂
朝政八輕挑強敵擅開邊釁排擯正直引用奸邪本當
置之重典姑從輕發落乃降黜直等仍追奪越誥券編
發倫鈺春世弼為民彛聚宏湖廣邊衛充軍時俸已故
命文升珍忠復職致仕斌本冠帶閒住惟陳鉞已致仕
并永憲不問云
十九年九月誅妖人王臣傳旨江南示衆臣任錦衣衛
千戸以妖術為太監王敬所信任敬奉使蘇常等府奏
請臣及百戸王完等十九人以從所至陵轢官吏毒害
良善詐傳詔旨括取竒玩之物皆出臣所為臣又多取
美女因為淫亂既還京為太監尚銘發其事下都察院
鞫治得實獄上上曰民情常患于不能上達王臣等在
外矯詐為姦惡使東南赤子重罹荼毒朕安得知之罪
狀既露非重戮不足以謝天下亟斬之仍梟首於被害
州縣敬充南京孝陵衛净軍種菜王完等發開原肅州
二衛充軍家屬隨住
是年十一月太監王敬千戸王臣等以購書採藥為名
乘傳南行所至縱暴横索貨財搜取竒玩官民並受其
害凡江南書畫玩器之竒絶者撿括殆盡至蘇州府令
生員抄錄所謂子平遺集者衆以妨廢學業辭敬即令
有司追逮至驛中亂箠之生員趙汴等鬨然攘罵數其
擾害百姓諸罪敬還京奏訴下廵按御史提問擬杖贖
罪奏繳從之江南廵撫王恕疏奏太監王敬其略曰近
見内官監太監王敬齎來駕帖止開前往蘇常採取藥
餌收買書籍别無行拘大戶索要銀兩緣由何期王敬
動以朝廷為名需索銀兩無有紀極東南騷然民不堪
命王敬方來太監段英又至造辦藥料冰梅蘇松常三
府已辦與價銀六千兩鎮江太平池州寧國安慶徽州
廣德七府州與銀一千五百兩又發鈔四百塊于松江
府索銀二千兩王敬發鹽一萬五千五百引與寧國等
府逼銀三萬二千五百兩又有鹽數百船發去江北廬
州等府衛江西南昌等處逼賣不知又得幾千萬兩至
蘇常等府刑驅勢逼索取官民銀三萬六千餘兩其在
江浙二布政司并南京沿途索要官民金銀不知又有
幾千萬數千戸王臣專弄左道邪術而王敬聽伊撥置
舳艫相銜滿載而歸虧損國體大失人心謹將臣該管
地方索取金銀開數具題伏望留意于難保之天命割
恩于壊事之小人明正法典詔差官校械三人下錦衣
獄王敬段英充净軍王臣伏誅中外雖稱快以為敬等
猶幸免云時常州知府孫仁為王敬誣奏被逮恕亦奏
釋之(按王三原諭劾之疏適與尚銘訪採時合而王敬之得罪實為銘所發也)
弇山堂别集卷九十二
