弇山堂别集卷十八
明王世貞撰
竒事述三
己卯壬午之際
文皇靖難師在己卯秋寧庶人作難亦在己卯秋相
去正得二甲子文皇之起以都督三司謝讌伏兵僇繫
之寧庶人亦然豈偶合耶抑有所借襲也其用李士實
為太師國公劉養正為軍師却似有取於韓公誠意同
姓然高皇之帝業成於鄱陽一戰而庶人却敗於其地
則大相反矣文皇以壬午入紹世廟以先一歲入紹而
亦以壬午改元帝王自有真所謂妙合者固不在彼而
在此也
兩壬午風水之變
萬歷十年壬午秋七月丙辰朔十三日戊辰至次日己
巳大風雨拔木江海及湖水俱嘯湧吾州常熟崇明嘉
定吳江等處漂沒室廬人畜以萬計考之實錄嘉靖元
年壬午秋七月乙巳朔二十四日戊辰至次日己巳大
風雨江海嘯湧漂沒室廬人畜亦如之以余所見及野
史所載是日俱有龍火之異前壬午禍微輕而遠後壬
午禍甚慘而狹要之六十年内所無也今人知其週一
甲子耳不知其干支正同蓋無一日之贏欠也異哉異
哉
戶口登耗之異
國家戸口登耗有絶不可信者如洪武十四年天下承
元之亂殺僇流竄不減隋氏之末而戶尚有一千六十
五萬四千三百六十二口五千九百八十七萬三千三
百五其後休養生息者二十餘年至三十五年而戶一
千六十二萬六千七百七十九口五千六百三十萬一
千二十六計戶減二萬七千五百八十三口減三百五
十七萬二千二百七十九何也其明年為永樂元年則
戶一千一百四十一萬五千八百二十九口六千六百
五十九萬八千三百三十七夫是時靖難之師連歲不
息長淮以北鞠為草莽而戶驟增至七十八萬九千五
十餘口驟增至一千二十九萬七千三百十一又何也
明年戶復為九百六十八萬五千二十口復為五千九
十五萬四百七十比之三十五年戶却減九十四萬一
千七百五十九口減五百三十五萬五百五十六又何
也九年戶九百五十三萬三千六百九十二口五千一
百四十四萬六千八百三十四十年戶一千九十九萬
二千四百三十六口六千五百三十七萬七千六百三
十僅一年耳而戶忽增一百四十五萬八千七百四十
四口增一千三百九十三萬七百九十六當是安南新
入版圖其戶口之數至十年始上册籍耳然十一年戶
復為九百六十八萬四千九百一十六計減一百三十
萬七千五百二十口復為五千九十五萬二百四十四
計減一千四百四十二萬七千三百八十六又大不可
曉也自是休養生息者五十年而為天順七年戶僅九
百三十八萬五千一十二口僅五千六百三十七萬二
百五十比於舊有耗而無登者何也然不一年而戶為
九百一十萬七千二百五減二十七萬七千八百七十
二口為六千四十七萬九千三百三十增四百十二萬
九千八十其戶口登耗之相反又何也成化中戶不甚
懸絶二十二年而口至六千五百四十四萬二千六百
八十此盛之極也二十三年而僅五千二十萬七千一
百三十四一年之間而減一千五百二十三萬五千五
百四十六又何也弘治十七年口至六千一十萬五千
八百三十五十八年戶至一千二百九十七萬二千九
百七十四此又盛也不二年而為正德元年戶僅九百
一十五萬一千七百七十三減三百八十二萬一千二
百一口僅四千六百八十萬二千五十減一千三百三
十萬三千七百八十五又何也自是而劉六等亂中原
藍鄢等亂楚蜀江廣無處不被兵而八年以後口却增
至六千三百三十餘萬又何也然則有司之造冊與戶
科戶部之稽查皆屬兒戲耳
烈婦俱妾媵
國家令典於婦人女子能殉夫死者俱有旌異然考之
實錄洪武七年九月中書平章政事李思齊卒妾鄭氏
自經死十七年正月安陸侯具復卒妾楊氏自經死俱
贈淑人諡貞烈又燕山中護衛指揮使費愚卒妾朱氏
自經死贈德人諡貞烈德人即恭人也永樂二十一年
正月成安侯郭亮卒妾韓氏自經死贈淑人宣德四年
二月中軍左都督馬聚卒妾陳氏自經死左軍右都督
冀傑卒妾王氏自經死俱贈淑人三月陜西都指揮使
王俶戰歿妾時氏自經死贈淑人諡貞烈八年三月忠
義右衛鎮撫李夀卒妾趙氏自經死贈宜人八年四月
大同左衛指揮使范安卒妾楊氏自經死贈恭人九年
二月武安侯鄭亨卒妾張氏自經死贈淑人正統六年
五月中軍都督僉事胡榮卒妾陳氏自經死贈淑人景
泰二年九月昌平侯楊洪卒妾葛氏自經死贈淑人三
年正月豐城侯李賢卒妾余氏自經死贈淑人已上凡
十有三而勛戚大臣之妻殉死者無一二也豈妾獨厚
而妻獨薄耶意者有吕后袁紹夫人之妬而出於不得
已也又自憲宗而後旌典歲有之而未聞有勛戚之家
及為妾者又不可曉故特紀於此
師生同賜下諡及改諡
嘉靖六年大學士石珤卒上親定諡曰文隱取勤學好
問違拂不成為義也至二十九年大學士張治卒上復
親定諡曰文隱則取勤學好問懷情不盡為義蓋國朝
諡文隠者惟二人皆在内閣不久而張公又石公會試
所取第一人也以後二公皆改諡一文介一文毅
奪情與册同
成化丙戌少保大學士李公賢丁父憂奪情辭不允僅
三日册貴妃萬氏賢妃柏氏會昌侯孫繼宗與公同為
正使萬歷丁丑少師大學士張公居正憂奪情明年册
皇后王氏英國公張溶為正使公為副使其事之巧符
若此
衍聖真人同坐事
成化丙戌三月癸卯衍聖公孔洪緒坐姦淫樂婦四十
餘人勒殺無辜四人法當斬詔以宣聖故削爵為民以
弟洪泰代沒後洪緒子聞韶襲爵四月戊午正一嗣教
大真人張元吉坐僭用器物擅易制書強奪子女先後
殺平人四十餘人至有一家三人者法當凌遲處死下
獄禁錮尋杖一百戍鐵嶺而子玄慶得襲元吉竟以母
老放歸弘治戊午闕里文廟災真人府亦災凡二氏之
品秩應朝給賜無不同者至禍譴亦同何其異也
大學士尚書掌别部
嘉靖末太子太保兵部尚書楊博不理部事而出總督
宣大薊遼工部尚書朱衡不理部事而總理河漕又不
開缺刑部尚書鄭曉不理部事而代博理兵部隆慶中
内閣少師大學士高拱太子太保大學士趙貞吉俱不
輟閣務而掌吏部都察院後拱為内閣首臣而掌吏部
故部見有少傅尚書楊博不令掌而掌兵部亦時事一
變也
癸丑壬戌三及第之異
嘉靖壬戌一科首甲三人申時行王錫爵余有丁皆大
拜位師傅已見盛典矣其最不顯而又最不利者無如
嘉靖之癸丑其明年第三人温應禄舉家疫死又明年
第一人陳謹被逮謫推官累遷至右中允丁憂歸為亂
卒所毆死後第二人曹大章以編修廢疾罷復用脅受
商人財削職為民二科榮辱之相反如此按洪武丁丑
廷試三人尤為不祥狀元陳䢿劉鍔責徙昌化安置取
回為鴻臚寺司賓署丞尋俱殺之惟尹昌隆為禮部主
事永樂初改春坊右中允亦下獄賜死其覆取進士内
僅狀元韓克忠至按察僉事餘二人俱終本官
福建大魁無顯者
福建自開科至宣德間最多高第以後寥寥矣然少顯
貴者狀元則乙丑丁顯丁丑陳䢿丙戌林環壬辰馬鐸
戊戌李騏庚戌林震辛未柯潛丙戌龔用卿癸丑陳謹
凡九人僅柯至少詹事龔至祭酒四品而已陳至右中
允餘俱修撰皆夭而䢿僅為司賓署丞以不令終會元
則壬辰林誌乙未洪英辛丑陳中庚戌傅夏器己未蔡
茂春五人惟洪至右都御史及第者戊辰唐震辛未張
顯宗丙戌陳全辛夘黃暘壬辰林誌乙未李貞陳景著
丁未謝璉庚戌林文癸丑趙恢壬辰李仁傑戊辰戴大
賓凡十二人僅謝璉至侍郎林文太常少卿仁傑祭酒
張顯宗曾為侍郎終交阯布政而已無論閣部一品俱
不可得今己未及第林宗伯士章始破天荒矣
甲榜非正科
國朝科甲以丑辰戌未為正而洪武開科之歲進士吳
伯宗等則辛亥也永樂壬午靖内難明年癸未始鄉試
甲申賜進士曾棨等己丑會試中陳璲等上北征辛卯
賜進士蕭時中等天順庚辰試場火秋會試中吳釴等
甲申賜進士彭教等正德庚辰會試中張治等上南巡
明年新帝登極為辛巳賜進士楊惟聰等凡五科非正
科而兩皆甲申最後辛巳相去亦三年
丙戌己未無内閣冢宰
國朝諸科第往往有通無内閣冢宰者而三丙戌為永
樂為成化為嘉靖又三己未為正統為弘治為嘉靖凡
六科唯丙戌有冢宰屠襄惠滽一人餘皆無之亦竒事
也
吏部尚書首推内閣不得用
弘治乙夘以前内閣大臣皆特簡不從廷推至乙夘始
廷推太子太保吏部尚書耿裕為首正德辛未少保吏
部尚書楊一清為首甲戌一清復為首嘉靖己酉太子
太保吏部尚書聞淵為首萬歷甲申吏部尚書楊巍為
首皆不用而用翰林之次及後者
天子義兒
高帝時曹國公李文忠西平侯沐英大都督同知何文
輝都督僉事徐司馬元帥朱文剛朱文遜武宗時永夀
伯裴得安邊伯許泰平虜伯江彬左都督劉暉左都督
神周右都督張洪都督僉事李琮其餘又數十人錢寧
投刺至自稱曰皇庶子
三殺降之報
高廟初徐中山達常開平遇春破陳友諒兵於池州生
擒三千餘人遇春欲悉殺之達不可以聞上上命釋為
兵使者返則遇春以其夕悉殺之矣存者僅三百人上
不懌放之歸然竟不以罪遇春也文皇靖難時破李景
隆降兵三百騎上命釋留宿衛胡騎指揮星吉一夕盡
殺之又於滄州破南師獲卒萬人皆給牒放歸會日暮
有未給者三千餘人指揮譚淵悉殺之上維切責淵吉
而惜其功亦不罪也然不旬日内淵吉皆戰沒常公雖
建開國勲而四十遽夭二子嗣爵皆不終李廣虞詡之
恨豈欺我哉
靖難二元功不利大帥
永樂從靖難者僅封二大國如丘淇公福朱成公能皆
元功然未常别將大兵也永樂五年成公一受脤拜征
夷將軍統十二將軍兵八十餘萬征交阯入境以病歿
八年淇公一受脤拜征北大將軍統四將軍兵十萬騎
征布尼雅實哩入境即敗沒二公之不利大帥如此
五元功皆不利
太祖開國元功文臣太師韓國公李善長以嫌賜死太
宗靖難元功太子太師淇國公丘福北征敗沒削爵全
家謫海南景帝登極元功兵部尚書于謙讒僇天順復
辟元功武臣忠國公石亨下獄論斬文臣大學士徐有
貞下獄流金齒世宗入繼元功大學士楊廷和奪官遂
無一利者
四横緹帥皆不終
自錦衣衛典詔獄領刺事官校張權者四人皆不終永
樂紀綱為都指揮僉事凌遲處死族滅家籍天順門達
為都指揮僉事遠戍家籍正德朱寧為左都督凌遲處
死族滅家籍嘉靖陸炳為太保左都督死後削奪諸子
流徙家籍
二黃中貴
成化中司禮監太監黃賜以與汪直不合出掌南京守
備正德中司禮監太監黃偉以與劉瑾不合出掌南京
守備二黃皆以司禮大璫出行業老成稍為人所重然
富貴之極南中往往互稱不能别
四張中貴
正德末御用太監張永總督團營御馬太監張忠佐之
司禮太監張銳管監事御馬太監張雄提督東厰四人
俱藉寵有聲而權術亦相埒時號四張雄父亦名銳初
不欲迎養以母勸召而庭撻之二十始相哭為父子已
積功即日奏為右都督
又三張中貴
萬歷十一年張宏長司禮監張誠次之掌御用監督南
海子張鯨又次之兼掌東厰時稱三張宏死誠代長司
禮鯨次之兼掌東厰張朝復次之亦三張也
振瑾二豎
國朝中官握政本亂天下者無甚於王振劉瑾其事權
絶相𩔖振在樞筦最久然其横惡至乙丑丙寅以後而
極己巳屠裂土木瑾以丙寅流毒庚午剮於燕市家族
皆誅夷籍沒相去甲子同瑾僅後一年耳當振瑾之横
英國公張輔及子嗣公懋俱以太師勛臣班首日與周
旋而免挫辱
張永功名前後相埒
正德寧夏安化江西寧王之亂中貴人張永一則以總
督專征一則以提督贊畫扈駕皆兵未至而亂平事後
處置皆屬之永一則善楊文襄一則善王文成無損功
名歸後一則首誅逆瑾一則與誅逆彬先後脗合大竒
大竒
同官相去科第懸絶
楊少保溥與曹學士鼐同相楊建文庚辰曹宣德癸丑
相去三十三年陳少保循高少保穀與商兵侍輅同相
陳高永樂乙未商正統乙丑相去三十年楊少師一清
謝少傅遷與張少保璁同相楊成化壬辰謝成化乙未
張乃嘉靖辛巳也楊與張相去四十九年謝與張相去
四十六年楊又與桂少保萼同相相去三十九年嚴少
師嵩與袁少保煒同相嚴弘治乙丑袁嘉靖戊戌相去
三十三年徐少師階與李少傅春芳同相徐嘉靖癸未
李丁未相去二十四年胡少傅濙與楊公寧同為禮部
尚書胡庚辰楊庚戌相去亦三十年胡公庚辰左侍郎
姚䕫以正統壬戌相去四十二年王太宰直以永樂甲
申左侍郎項文曜以正統乙丑相去四十餘年桂少保
萼以正德辛未繼謝少傅相去三十六年夏少傅言以
正德丁丑繼費少師宏相宏丁未相去三十年
功名遲速懸絶
吉水解大紳縉自翰林待詔不二年而為左春坊大學
士兼翰林院學士其所取同邑劉子欽以解元會魁高
第幾五十年而自戍所起為學官終身邢寬為狀元近
三十年始得南院講學而曹文忠鼐為狀元十年彭文
憲公為狀元一年商公為狀元四年即入内閣商又三
載為兵侍學士而庚戌及第林文猶為修撰戊戌庶吉
士尹鳳岐以侍講剩員卒家山隂胡悳為刑部主事三
十年不遷張文忠孚敬桂文襄萼俱以主事之次年拜
學士又四年至極品遲速之不同如此
生産右腹及肋
産不由戶者釋氏以為世尊及轉輪聖王之瑞而儒者
以為必無之事而實未必然成化十八年鳳陽宿州民
張真妻王氏孕當産臍下右痛不可忍凡三月而增劇
至三月一日亥時腹畔右開裂生一男鼻準中有黑痣
一巡按御史周蕃上其事於朝而祝京兆記之尹文和
直瑣綴錄又云二十年徐州一婦初孕肋骨下即生一
瘤漸長如核大久之皮亦瑩薄兒遂從此産有司具聞
月給膳米直往來徐州見之此豈一事耶然所傳不同
而皆有據嘉靖末真定屬城有婦人於右肋産一男甚
雄偉然六歲死而前二人至長不聞有異天地大矣何
所不有
中國夷官互居
權貴妃父光禄卿永均任順妃父鴻臚卿添年李昭儀
父光禄少卿文吕婕妤父光禄少卿貴真崔美人父鴻
臚少卿得霏皆朝鮮人也雖貴至列卿而尚居朝鮮至
宣德中永均以訃聞賜白金米布又琉球國相程復饒
州人也自言相其王四十年年八十乞致仕歸饒州許
之命以國相兼左長史賜四品誥夷人以中國官居夷
而中國人以夷官居中國亦異事也又宣德中蘇門葛
剌國王弟哈剌之漢入朝病卒贈鴻臚少卿賜葬
外國人進士
洪武辛亥高麗國人入試者三金濤登三甲第五其國
之延安人也授山東安丘縣丞歸為其國相景泰五年
甲戌進士黎庸交阯清威人阮勤多翼人勤仕至工部
左侍郎天順四年庚辰阮文英慈山人何廣扶寧人成
化五年己丑王京嘉靖二年癸未陳儒俱交阯人儒仕
至右都御史
夷女得尚帝王
高帝聘庫庫特穆爾女王氏為秦王妃永樂中權貴妃任
順妃吕婕妤崔美人皆朝鮮所貢女
女官
余嘗於宛委餘編記女官若國初六尚之職舊嘗取寡
婦及幼女之知書者為之然皆典内職非文銜建昌知
府師克武定知府商勝東川知府勝古烏撒知府實卜
皆洪武中土官代其夫與父者也後不可勝紀
椓人妻
水東日記載宣廟賜御用太監王瑾夫人二人又正統
中鎮守遼東太監王義死命太監喜寧視其家因掩有
其貨寳財物田産義妻馬氏奏之詔以田産給其家餘
悉入官天順初賜故太監吳誠妻南京第宅莊田成化
中御馬監左監丞龍閏娶故南和侯方瑛妾許氏為妻
事發詔離異仍命司禮監治之
内臣嗣子
太監劉永誠以從子寧晉伯劉聚為後官左都督特封
其高曾祖而不及父左司直兼編修李泰考滿上疏言
臣為伯父司禮監太監永昌子不得封生父母請封祖
父母以展孝思從之泰與牛輪登科錄俱注伯父司禮監
太監永昌左監丞玉而俱入翰林泰至詹事府詹事兼
侍讀學士輪至太常少卿兼侍讀
同姓同諡
文臣姓諡相同者刑部侍郎贈少傅馬京禮部右侍郎
兼學士贈尚書馬汝驥同諡文簡少師贈太師張孚敬
太師贈上柱國張居正同諡文忠少保大學士贈太保
毛紀太子太傅禮部尚書贈少保毛澄同諡文簡翰林
院侍讀學士贈學士張益太子太保禮部尚書贈太子
太傅張昇同諡文僖太子太保大學士贈少保張治少
師大學士贈太師張四維同諡文毅禮部左侍郎兼學
士贈尚書劉定之南京兵部尚書贈太子太保劉龍同
諡文安禮部左侍郎贈尚書王瓚吏部右侍郎王道同
諡文定太子少保南京吏部尚書吳一鵬少保太子太
保禮部尚書翰林院學士吳山同諡文端少傅大學士
贈太保劉忠南京禮部右侍郎贈尚書劉瑞同諡文肅
南京刑部尚書贈太子少保方良永戶部尚書贈太子
少保方鈍同諡簡肅少保太子太傅都察院左都御史
贈太傅王越太子太保兵部尚書贈少保王以旂同諡
襄敏都察院右副都御史贈右都御史鄧棨左都御史
鄧廷瓚同諡襄敏太子少保都察院左都御史李賓太
子少保吏部尚書贈太子太保李秉南京兵部尚書贈
太子少保李遂同諡襄敏太子少保工部尚書贈太子
太保王復南京兵部尚書贈太子少保王學䕫同諡莊
簡其武臣姓諡同者平隂伯朱崇撫寧侯朱謙俱諡武
襄漳國公王聰右都督王效同諡武襄駙馬都尉富陽
侯李讓太子太保襄城伯李全禮安昌伯錢承宗會昌
伯錢杲同諡榮僖清平侯贈渠國公吳成恭順侯贈邠
國公吳克忠同諡壯勇
按二毛文簡一時為學士為内閣禮部清德相望二
王襄敏俱長中臺節制全陜三邊二吳壯勇俱以番
將賜姓殉節一時尤竒
文武臣姓諡同者南京吏部尚書贈太子太保朱希周
太師成國公贈定襄王朱希忠同諡恭靖右都御史贈
少保王璟鎮撫贈右都督王忠俱諡恭靖興府長史贈
太子少保大學士張景明少師隆平侯贈鄖國公張信
同諡恭僖太子太保戶部尚書贈少保孫交太保會昌
侯孫果同諡榮僖
爵諡相𩔖
諸王及武臣侯伯之爵有𩔖於諡者今附記之不然亦
以為諡也永樂十五年安惠王又肅莊王成化十三年
襄憲王嘉靖十九年德懿王二十年崇善恭順王二十
年定安懷簡王四十四年惠安宣懿王載塾永樂十五
年贈成武伯陳亨諡忠壯宣德五年贈安順侯薛貴諡
忠壯景泰五年贈忠勇侯蔣信諡僖順天順六年贈文
安侯張輗諡忠僖成化八年贈定襄侯郭登諡忠武十
年贈靖安侯和勇諡武敏嘉靖十四年惠安伯張偉諡
靖襄四十三年贈忠誠伯陸炳諡武惠萬歷元年贈定
襄王朱希忠諡恭靖按定襄文安靖安猶地名其他故
稱美也惠安以下似四字諡若陶仲文之恭誠榮康惠
肅伯則似六字諡而和勇又似併爵名而為六字矣
又武定侯郭英諡威襄武安侯鄭亨諡忠毅恭順侯吳
克忠諡壯勇恭順侯吳瑾諡忠壯武靖侯趙輔諡恭肅
然易以國封公爵
此外如忠勤伯汪廣洋李賢忠誠伯茹瑺昭武伯曹欽
及忠節侯張子明永義侯桑世傑義惠侯劉繼祖蓋直
以為號而不别諡也汪茹曹皆削
大臣名與諡𩔖
李岐陽文忠諡武靖此外如大都督朱文正伍大司馬
文定張大司空文憲亦然
人主廟號諡號相犯
廟號之相犯者仁祖之與仁宗諡與廟號之相犯者睿
皇帝之與睿宗
親王大臣犯廟諡
廟號定而臣下之諡有犯者如懿祖之後有周王子埅
申王祐楷鄭王祐檡代王俊杖德王祐榕與太子之懿
文世子之懿莊文臣則吕原楊守陳諸大綬之文懿張
鵬之懿簡周瑄張□胡拱辰閔珪之莊懿陳俊徐貫林
庭㭿之康懿成祖之後有唐王彌鍗蜀王讓栩文臣則
王守仁之文成宣宗之後有秦王懷埢文臣則黃福劉
大夏之忠宣憲宗之後有瀋王胤栘淮王厚燾文臣則
宋濓費宏之文憲聖諡定而臣下之諡有犯者如昭皇
帝之後有秦王秉欆蜀王賓瀚韓王旭櫏代王充燿肅
王縉炯益王載增文臣則江瀾之為文昭敬皇帝之後
有伊王訏淳唐王宇温毅皇帝之後有傅珪羅倫黃孔
昭張治之文毅李桂之毅勇劉玉之端毅許進潘鑑王
邦瑞彭澤楊博之襄毅王憲之康毅肅皇帝之後有劉
瑞趙貞吉之文肅林俊之貞肅顧佐梁材葛守禮之端
肅潘璜方鈍方良永陳瓚之簡肅莊皇帝之後有衡王
厚燆文臣則馬自強之文莊王學䕫之莊簡了不以為
嫌也若文皇帝之為文武皇帝之為武與郡王妃主之
諡之犯者又不可勝紀矣
弇山堂别集卷十八
