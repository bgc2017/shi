弇山堂别集卷八十四
明王世貞撰
科試考四
乙酉命左春坊左諭德兼翰林院侍讀張一桂司經局
洗馬兼修撰陳子陸主順天試
命左春坊左諭德兼翰林院侍讀于慎行右春坊右中
允兼翰林院脩撰李長春主應天試
分命翰林院修撰孫繼臯主浙江翰林院編修黃洪憲
主福建翰林院編修史珂主湖廣翰林院編修余孟麟
主江西試餘用六科給事中各部員外郎主事有差珂
辭改命編修張應元是歲科場甫畢上命順天府官
以中式舉子卷入内將加檢勘已而發還無所問
先是浙人胡正道等以二月入都冒通州籍入學
遂得中式者八人為馮詩章維寧史記純陳邦訓
楊日章董邵孫唫都下人士閧然不平投匿名文書訴
中式不應皆外郡及各州縣進學之弊給事中鍾羽正
劾奏請清冒籍生儒上下其章於法司而順天府生員
張元吉者父故冨商交通宦倖遂益鼓煽其詭言考官
有私並及提學飛語乃聞内上愈疑法司勘上有旨六
人者發原籍為民史記純係編修史珂子以珂縱子冒
籍亦禠職而并疑馮詩章維寧曾館主考張一桂家復
下法司再從公審究意在必坐考官於是尚書舒化左
都御史趙錦禮刑二科都給事王三餘顧問會多官廷
鞫詩維寧有無關節各加刑拷具覆言詩維寧館張不
過數月家貧而其試卷取中又非獨出張手委無隠情
䟽上上終以扶同回護為疑詔張一桂改南京别衙門
用詩維寧各枷示衆發為民并謫提學御史董裕於外
仍諭天下巡按御史各覈諸新舉子復原籍為諸生及
削籍者凡十餘人是舉上雖有意嚴詧科場弊習然京
師頗𫝊其譛出於宫闈及訊獄具都御史錦欲勿用一
桂係講官非臣等所敢擅擬向尚書化執不肯盖示隙
端聽上自處議者薄之而給事中史孟麟御史蔡時鼎
疏言冒籍之當寬采訪之當慎切責時鼎降馬邑典史
孟麟疏取出不果上
前甲申御史丁此吕追論禮部左侍郎兼翰林侍讀學
士高啟愚主試應天時命題舜亦以命禹為阿附故太
師張居正有勸進受禪之意為大不敬得旨免究矣吏
部參論此吕謫外遂奪啟愚官削籍還里并收其三代
誥命諸大臣與言路相持者久之乃定山東則吏部尚
書楊巍子中式山西東閣大學士王家屏子濬初中解
元湖廣巡按御史論推官李槃用強侵各試官權多取
諸生禮部員外郎李同芳故庇之不行裁沮得旨降級
調用同芳罰俸三月
十四年丙戍命禮部尚書文淵閣大學士王錫爵掌詹
事府吏部左侍郎兼翰林院侍讀學士周子義充考試
官取中袁宗道等是歲以言官請取三百五十人著為
令
廷試賜唐文獻楊道賓舒弘志及第先是内閣大臣申
時行等擬袁宗道第二人道賓第三人而宗道卷屬大
學士許國讀音楚上意不懌寘之二甲第一而拔進呈
最末卷弘志第三弘志巡撫廣西右副都御史應龍子
年十九策竒麗甚而語多刺譏時政且侵言官之横者
大臣惜而不敢顯置之前上忽拔之中外驚異稱服以
上神明且得人也
四月命内閣吏禮二部翰林院堂上官會選進士袁宗
道劉弘寳王孟煦吳應賓薛三才王圖蕭雲舉全天叙
王道正李沂彭烊林祖述黃汝良趙標林承芳曾礪胡
克儉劉為楫十八人為庶吉士改禮部左侍郎兼侍讀
學士朱賡為吏部左侍郎少詹事兼侍讀學士張位為
禮部右侍郎兼侍讀學士俱如故教習前是言官請每
歲考庶吉士其選數與留數俱不必多得旨如請故止
十八人盖少三之一也
是歲南京禮科給事朱維藩極論新陞南京國子監司
業沈懋孝前以翰林院修撰主壬午應天試時得安福
劉士理丹陽賀學禮上海王尚行嘉興包文熠一用銀
各千餘兩取中鄉試及阿附故權臣王篆子之鼎俱濫
中鄉舉詔勒懋孝解官回籍聽候發落而命各巡按御
史遣官押觧諸舉人赴京覆試凡再閱月俱抵京於午
門前試三日禮部尚書侍郎給事中御史錦衣衛堂上
官督覈文成内閣尚書會閱卷士理等四名皆文理平
通准應會試賀學禮發為民學禮實房考教官所鬻也
懋孝降一級調外任補兩淮鹽運判官不赴
監場御史林應訓張一鯤以故為王篆子道地貼號先
後勒為民時應訓已轉南尚寳卿一鯤移疾請告矣尚
書沈鯉以王篆子實其所取乞休且請弔原卷覆查温
旨不聽辭
十六年禮部參浙江提學僉事蘇濬江西提學副使沈
九疇取優等卷怪詭濬等各罰俸兩月諸生發充社
題為士風隨文體一壊懇乞聖明嚴禁約以正人心事
儀制清吏司案呈照得近年以來科場文字漸趨竒詭
而坊間所刻及各處士子之所肄習者更益怪異不經
致誤初學轉相視效及今不為嚴禁恐益灌漬人心浸
尋世道其害甚于洪水甚于異端盖人惟一心方其科
舉之時既可用之以詭遇獲禽逮其機括已熟服役在
官苟可得志何所不為是其所壊者不止文體一節而
亦于世道人心大有關係相應題請申飭以遏狂瀾等
因案呈到部臣等看得言者心之聲而文者言之華也
其心坦夷者其文必平正典實其心光明者其文必通
達爽暢其不然者反是是文章之有驗于性術也如此
唐初尚靡麗而士趨浮薄宋初尚鈎棘而人習險譎是
文章之有關于世教也又如此洪武三年詔頒取士條
格五經義限五百字以上四書義限三百字以上論亦
如之策限一千字以上惟務直述不尚文藻仁宗朝俞
廷輔奏准科目取士務求文辭典雅議論切實者進之
憲宗諭詹事黎淳曰出題刊文務依經按傳文理純正
者為式故今鄉會試進呈錄文必曰中式則典雅切實
文理純正者祖宗之式也今士子之為文式乎不式乎
自臣等初習舉業見有用六經語者其後以六經為濫
套而引用左傳國語矣又數年以左國為常談而引用
史記漢書矣史漢窮而用六子六子窮而用百家甚至
取佛經道藏摘其句法口語而用之鑿朴散淳離經叛
道文章之流弊至是極矣乃文體則恥循矩矱喜創新
格以清虚不實講為妙以艱澁不可讀為工用眼底不
常見之字謂為博聞道人間不必有之言謂為玄觧苟
竒矣理不必通苟新矣題不必合斷聖賢語脉以就已
之鋪叙出自己意見以亂道之經常及一一細與觧明
則語語都無深識白日青天之下為杳冥魍魎之談此
世間一怪異事也夫出險僻竒怪之言而謂其為正大
光明之士作玄虚浮蔓之語而謂其為典雅篤實之人
也可乎如謂人自人而言自言也則以文取士者獨以其
文而已乎抑孟子之所謂生于其心害于其政者豈無
稽之言乎臣等不以文為重而為世道人心計心竊憂
之嘗謂古今書籍有益於身心治道如四書五經性理
司馬光通鑑真德秀大學衍義丘濬衍義補大明律會
典文獻通考諸書已經頒行學宫及著在令甲皆諸生
所宜講誦其間寒素之士不能遍讀者臣等不能強博
雅之士涉獵羣書者臣等不敢禁但使官師所訓廸提
學所課試鄉會試所舉進者非是不得旁及焉仍乞容
臣等會同翰林院掌印官將弘治正德及嘉靖初年一
二三場中式文字取其純正典雅者或百餘篇或十數
篇刊布學宫以為凖則使官師所訓廸提學所課試鄉
會試所舉進者非是不得濫取焉除鄉會試已經臣等
題奉欽依遇場屋揭曉後各該提調官即將中式硃卷
盡數觧部逐一參閱有犯前項禁約者隨即指名參閱
外其各省直提學官各持一方文衡手所高下人皆嚮
風轉移士習尤為緊切如使膠庠之所作養者皆務為
險僻竒怪之文而開科取士之時欲合乎平正通達之
式臣等竊知其無是理也乃往時止于科舉年分稍一
申飭其各省直小考則任其變亂程式置之不問是謂
濁以源而求其流之清也不可得已合無恭候命下容
臣等咨都察院行兩直隸提學御史及各省巡按御史
轉行各該提學憲臣務仰體朝廷德意相率以正文體
端士習轉移世道為己任而不以厭常喜新標竒攬異
取快於口耳聲名為諸士倡始平時訓諭師生惟將前
項經書史籍隨其所習考核講究務令貫通至于臨場
校閱品題高下則一以見今頒行文體為式如復有前
項險僻竒怪决裂䋲尺及于經義之中引用莊列釋
老等書句語者即使文采可觀亦不得甄錄且摘其甚
者痛加懲抑以示法程仍將考過所屬府州縣衛運司
儒學生員原取優卷前五名或三名以上者歲終觧部
科舉年場屋畢觧部臣等逐一考驗不許另有謄改如
有故違明旨沿襲前弊壊亂文體者定將提學官分别
卷數多寡題請罰治本生行提學道黜退除名仍乞勅
下吏部今後考課提調學校官員一視其能正文體與
否以為殿最其觧部考卷容臣等閱畢咨送吏部一體
考驗施行伏乞聖裁等因萬歷十五年二月初六日本
部尚書兼翰林院學士沈鯉等具題初九日奉聖旨是
近來文體輕浮險怪大壊士習依擬著各該提學官痛
革前弊仍將考取優卷送部稽查如有故違的你部裏
摘出開送内閣從重參治科場後參閱硃卷節年題有
定例今後也要著實舉行毋事空言欽此
六月内禮部覆禮科都給事中苗朝陽疏
查得各省直同考先該南京禮部尚書姜寳議欲盡用
有司已經本部題奉欽依酌量兼用今該科猶恐試卷
數多各經同考僅有數員窮日校閱易得潦草欲以本
省甲科有司選其學行俱優者易詩書各增二員春秋
禮記各增一員使得從容校閱相應依議但計各省應
試人數多寡不等又或偶有一經于彼獨多于此獨少
亦難局定員數惟應總計場中五經試卷酌量增添
取其適用而止如或偏遠省分偶乏科甲有司即于鄉
試中出身者一體選用但不可逐次增加啟濫觴之端
閱卷完日主考二員即將各房落卷盡數取出會同各
經房考互相搜檢拔其所遺呈之主考當面裁定定已
畢通將取中試卷均分各經房考加以印記互相評品
先是同考官員雖有去取止用浮帖開具批語不可直
書卷上令人先有成心也前次題差京考之時亦令酌
量道里遠近稍加餘日以備隂雨計今各處凶荒道路
梗塞似應更早數日以寬靡及之懷冒籍生儒先年累
奉明旨發行禁革今該大比之年本部已曾通行申飭
去後兹據該科建議猶恐人情易玩合候命下移咨都
察院行各監臨御史各提學嚴督所屬提調及儒學官
將應試生儒逐一查覈保勘但有冒籍來歴不明之人
一槩不准送考已在取中者即據實申報不准入試如
有疎略容隠或被人報訐或中後事發本生照例黜退
教官并保勘生員鄰里人等坐贓究問如律有司及提
調官參奏罰治各該監臨御史先曾題奉欽依科場已
畢即查中式人等中間有無冒籍人等具奏一次今宜
限定本年十二月以前通行奏到如有場屋前後交代
接管者俱宜一體遵行本部于次年正月内通行各省
巡按己未奏到緣由𩔖題一次兩畿額設三十名以待
國學四方之士今該科欲照會試事例分南北卷兼收
人才不欲有所偏重其意甚善但既分南北必有中卷
分析太多恐屬煩瑣且歲貢入監者少而北方納粟人
等多有意外于科名方一填榜之時不能取盈額數反
為難處不如仍舊為便京考外官相見禮節本部前次
已會題准考官一至地方止許監臨御史一與相見以
避嫌疑此于初到禮儀已無可議矣鹿鳴盛典禮讓相
先益無可議從此以後館寓隔别不但六科吏部原有
相見成規即在翰林各部平日亦有出使于外者矣今
既同奉差遣共事一方為地主者不欲過有分别以傷
雅道亦以尊君命而重朝廷也及查會試入簾出簾二
次宴主考官員雖有秩在尚書之下者坐次亦居其上
所據鹿鳴等宴亦宜正考居中副考居左監臨居右乃
見巡按御史為其地方題聘主考初意伏乞聖明裁定
勅下臣等遵奉施行奉聖旨依擬行
禮部題為科場伊邇乞飭典試諸臣嚴斥違式試卷以
正文體以羅真才事先該臣等見得近年舉業崇尚竒
詭大壊士風已經題奉欽依嚴行禁約仍頒舉業正式
以示標凖俱通欽遵去後今訪得遠近士子猶多膠守
故習崇尚浮詭殊未舍舊圖新朗然一變者盖緣此項
禁約先年每遇大比亦曾預行申飭及至臨場校閱則
近入彀中式者未必皆屬平正所以士心狎玩至于今
日雖奉明旨猶復徘徊觀望未有轉移盖亦主司之過
也適今典試諸臣親奉臨遣綸音有嚴如揭日月孰敢
不遵且硃卷觧部之日臣該會同本科逐一覆校果有
故違明禁僥倖中式者將本生參斥考試等官亦分别
卷數多寡題請降罰孰敢曲庇所慮應試諸生習見往
年事或仍有不信之心而首鼠兩端不盡所長堅守迷
途自甘淪落中有高才不無可惜用是不避瑣凟再請
申飭合候命下移咨都察院轉行兩京監試及各省監
察御史除通行禁約外仍于考試官入簾之日大書簡
明告示張掛貢院左右人烟輳集之處使各應試生儒
的知上意所向堅如金石典考諸臣共承休德必不取
違式試卷苟且完責自取不逭之罰即諸生有懷竒韞
異欲見所長者第能于理致之中發揮旨趣如先年進
士王鏊近日唐順之瞿景淳等儘可馳聲藝苑擅長一
代何必湊泊難字如番文鳥篆譯而後知餖飣浮詞如
步虚𫝊偈迥然戾俗而後快哉且近日小考優卷間有
一二浮詞已經臣等參斥然猶俱存其一線之路者則
以法禁初行情在可原也今明旨已不啻三令五申而
士方被褐挾策之日乃輒忍距違君命詭遇獲禽若以
服役在官亦何所望國家亦何取于此人而進用之耶
倘僥倖中式雖欲原之不可得矣臣等叨掌風教自知
庸菲無可效其轉移之力獨仰藉綸音申告多士及諸
有校士之責者共遵軌轍以襄盛典伏候聖明裁定勅
下臣等遵奉施行奉聖旨是該考試官務遵屢旨取士
其違式卷爾部裏及該科著實參治亦不許姑息
七月命左春坊左庶子兼翰林院侍讀劉元震司經局
洗馬兼修撰劉楚先主應天試
八月命右春坊右庶子兼翰林院侍讀黃洪憲盛訥主
順天試同試有中書舍人文運熙行人司王沈璟及各
部辦事進士第一名王衡大學士錫爵子也五魁皆出
太學而第二人張文柱第三人董其昌第四人鄭國望
皆一時同會名士
浙江用翰林院修撰蕭良有江西用侍讀陸可教湖廣
用侍講馮琦福建用修撰楊起元
右庶子黃洪憲等疏為文衡重任簡名惕衷懇乞聖明
申飭責成以重大典事臣等行能淺薄學術迂疎蒙皇
上過聽命主順天鄉試臣等兢兢業業惟不稱任使是
懼且今士風薄惡人心險危或未事而憚主司之嚴明
先為浮言而計阻或既事而忿主司之擯斥肆為誣揭
以中傷考官臨期題請甲乙未定也而即為如鬼如蜮
之計場中糊名易書鬼神莫測也而先有避親避仇之
疑簸弄百端險巇萬狀故今以文場為懼府而謂主試
為厲階臣等聞命驚危誓天相戒所憑者試卷所取者
文章固不敢營私而㒺上亦不敢引嫌而棄才此則所
自盟于心以圖報稱者也然語有之前車覆後車誡臣
等深懲往事重慮後艱者方受命而飲冰敢先期而吐
露臣等所受命者主考也主考之嫌疑有二一則先期
撰文恐防漏洩今程文既用士卷已無所疑先洩之嫌
且臨時揭書出題必由同考官擬定然後臣等錯綜緣
手探筴而决之自謂可以無私一也一則文字之中疑
有關節今閱卷去取先由同考同考所取臣等乃得寓
目焉同考所棄臣等無由見之近經部議搜求落卷然
亦俟同考官互相檢閱反覆詳校而後臣等因而裁决
自謂可以無私二也顧其間有臣等所不能知者請言
其略如往年冒籍之禁未伸普天之下莫非王土容有
冒昧而進者不足怪也今三令五申蒐伏已甚萬一猶
有漏網混薦鄉書後或發覺臣所不能知也或游冶之
子平生不習本業臨期賄囑同號襲取他長希圖僥倖
一時失察致有後言臣等所不能知也内簾止閱硃卷
其墨卷在外當謄錄對讀時若有夤緣改竄朦朧謄入
倖而得儁不恊輿情臣等所不能知也或彼此相仇而
互揭或才名相忌而謗生臣等所不能知也諸如此𩔖
各有攸司今監試臣風裁素著防範加嚴已經告示曉
諭諒無他虞但臣等懲前慮後過讓蒐伏不得不預鳴
于皇上之前耳今且陛辭入院約同考諸臣申明約束
毖飭從事校閱務使其細批評寧過于詳有如目力不
竭品隲不審臣等之罪也或明珠暗棄魚目濫收臣之
罪也至於所不能知者則有司存非臣所能與也請申
飭各衙門執事官員遵照節奉明旨愈加嚴密無一滲
漏則不惟弊竇可塞真才可得而足以明主司之心亦
重賓興之大典至于揭曉之後中式文卷如例送科校
勘仍乞命順天府官將落卷送國子監及提學御史分
散下第諸生使各閱批抹以服其心歸與父兄師友無
後言且示之向往以圖後進如是則雖諸生之好事者
亦無容置喙而閱卷諸臣將益矢公矢明不敢潦草塞
責于盛典有光于風俗人心亦有禆矣臣等不勝戰慄
懇欵之至奉聖旨科場事宜該部已題明申飭考試官
只秉公閱卷遵照行事監試提調官還用心關防如有
匿名投揭挾私害人的厰衛及五城御史嚴拿究治禮
部知道
九月監試北城御史毛在疏謂中式舉人李鼎蹤跡可
疑覈之則國子監生李一鶚按察副使遜子也初嚷呴
南場考官問斥改名入試斥為民
南京兵科給事中杜縻參中式應天一百三名王國昌
係徽州監生該前科餘姚縣生員胡正道冒籍通州中
順天鄉試已經黜革奉旨著巡按衙門查明問革
十月應天府尹張檟等題萬歷十六年九月初三日揭
曉將中式舉人周應秋等一百三十五名姓名榜示外
隨將中式舉人文案依式刊刻試錄進呈隨准考試官
當塗知縣章嘉禎呈稱查得四十九名硃卷原係詩經
荒字十號職尋墨卷誤將春秋荒字十號拆名曹祖正
填榜緣對卷之時燈下慌忙止見號數相同失於查對
經書以致錯誤本職罪不容辭合應呈請臣等照得榜
出四十九名係填寫姓名錯誤未經題請奉旨改正不
敢擅刊成錄恭候命下之日方敢刊刻進呈誠恐時日
稽延臣等不勝罪懼等因又該左庶子劉元震等檢舉
事又該南京四川等道御史孫鳴治等題為科舉失錯
事又該南京科臣朱維藩奏為科場鉅典將成經房對
號差誤懇乞聖明俯賜查處以全盛舉事等因俱奉聖
旨禮部知道該部看得科場鉅典法至詳密所取硃卷
必查墨卷比對相同方可拆名填榜此定制也今當塗
知縣章嘉禎始而不辨經書謾查字號已失之周章既
而不加磨勘輒行拆卷又失之怠忽雖心本無他而責
實難諉考試官劉元震等提調官張檟等惟據本房之
呈送不問經義之異同固屬倉忙亦欠精密合候命下
將章嘉楨重加罰治以為科場不恪之戒其考試提調
等官劉元震等職在統理似與專司其事者不同既行
檢舉相應量加罰治惟復别賜定奪再照填榜刊錄原
屬一事今榜出已久而錄尚遷延未呈御覽甚非慎重
大典之意合無行令各該府官將原試錄星夜進呈其
誤中四十九名曹祖正相應查革復學肄業仍將本生
并原取詩經荒字十號硃墨二卷解部覆閱以憑上裁
請奉聖旨是章嘉禎着罰俸五個月劉元震等二個月
正月禮部郎中高桂謂我朝二百餘年公道賴有科場
一事自權相作俑公道悉壊勢之所極不能亟反十年
前張居正挾私求進倖門四啟私屬公行王篆朱璉等
尤而效之若以為定例牢不可破者何哉見聞熟而積
習之私難挽也彼居正初壊科場每以意授人忤者立
見顯禍能先意承志者則以美官酧之若持左劵此其
貽玷冠裳至今唾罵者未已也且明憲在前國法在上
而犯者接踵相繼致使富室有力者曳白可以衣紫寒
畯無援者倚馬不得登龍此忠臣義士所以扼腕而不
平也若不一洗而更新之則濫觴日甚不知其何所底
止也謹以近日科場有議者為我皇上陳之查得我朝
開科取士之制簾以外主防檢簾以内主校閱何善也
邇因各省巡按御史越侵職掌内簾絶不與事寖失初
制且弊孔煩興矣萬歷十三年科臣王繼光建議仍復
京考之制蒙旨釐正中外翕然然内簾之弊反有甚于
外簾者宜臺臣之有辭也累科故實兩京主考必于翰
林中資俸深而物望隆者以畿輔首善之地自當選擇
而使以故得人斌斌稱盛近因規規資次人得預擬或
隂植私交遂至辱大典而羞當世萬歷十六年順天鄉
試該府以主試請翰林院具題蒙旨以右庶子黃洪憲
等往隨接邸報見本官一本文衡重任聞命惕衷懇乞
聖明申飭責成以重大典事大略謂私揭中傷及閱卷
去取全由同考與夫彌封對讀朦朧改竄之弊乞行申
飭等因衆方愕然以為主考自檢飭分耳何至嘵嘵若
此詢之咸謂今歲場屋必至决裂不得不先為張本也
旬日之間滿京喧𫝊以為某兩浙富人必得華選某三
吳巨室必在前列臣以為道聽未足信也至榜一出大
半符合前言矣揭曉之日士人中有謂某以館榖進某
以里閈交遊進臣尚以此為憎者之口未必至此及聞
遺失試卷始信前言有據矣試卷場中最為嚴密未閱
之先責在收掌既閱之後責在提調等官且各卷例當
送部科校閱者也可信其散逸而不為之所乎昏夜擾
擾之際必有收貯之地典守之人此一訊而可明者也
乃監試疏中謂禮部委官到場擁雜混失硃卷謬矣臣
前科曾為會試提調官知鄉試之終乃會場之始臣于
八月廿七日往貢院封鎻什物見千餘人混入詢之乃
附近居民拾取木片柴草天明方行驗出彼時試卷先
同榜出矣何竟無一失耶無知之民肯冒不宥之法而
取必不可得之利耶夫揭榜之先遠近傳言場中失火
後竟不然則今試卷之失毋乃先去以滅其跡乎不知
此欲盖而彌彰者也奉旨追尋數閱月矣何乃逡巡觀
望宜聞而久不聞也查得禮部題准科場事宜各直省
揭榜之後即將硃墨真卷觧部會同該科辨騐是否後
將卷通行覆閱如有文理不通者量行奏斥一二以示
懲戒此非刻也杜漸防奸不得不爾也今各生試卷茫
無下落抑不知所中者為真耶偽耶抑恐以甲為乙移
花接木所不免也且彌封等官多有認記改作之弊今
雖欲辨之無由矣舊例凡士子草稿不完者先行貼出
不准進場今第四名鄭國望稿止五篇執事官若罔聞
知乃巍然掇高科矣縱才邁董賈以典制則悖矣第十
一名李鴻論語篇腹中有一囡字考之海篇直音囡音
匿謂私取貌詢之吳人土音以生女為囡此其為關節
明甚矣孟義大結尾云呼偽而可以為囡吾未知新莽
之果不可為周公也經書二篇結云傅巖之遇方自以
為不世之遭即有賢者豈能盡出其右而曰吾姑待之
豈理也哉文義難通又若此第二十三名屠大壯首篇
云以後來之識見合諸前此之圖謀以新生之意見合
諸初時之謀議有以一夫奏言徹行者中庸篇云道之
端由此造其知乎道之端由此造其能乎孟義大結云
之噲者流與唐虞争烈至後場以創作剏以闢作壁以
蜉蝣為浮游等字大率不通𩔖此即置之於小試當在
斥降之列况可以玷賢書乎他若二十一二名茅一桂
潘之惺二十八名任家相三十二名李鼎七十名張毓
塘即數字數句之疵謬不堪過求然亦嘖有煩言矣夫
士在明經適用而不經之字豈宜妄書順理成章為文
而不通之文豈容收錄且硃卷遺匿真偽難憑公據混
淆辨騐無自不審本房作何評隲主考曾否參訂向來
硃墨卷𩔖為一處何獨至硃卷而遺之昔人場中有用
三十字作冒今奈何互相牢籠恬不為怪耶大抵今之
科舉壊亂極矣士子以僥倖為能主司以文場為市利
在則從利勢在則從勢錄其子以及人之子因其親以
及人之親遂至上下相同名義掃地洪武三十年學士
劉三吾紀善白思蹈等主試至有物議高皇帝震怒一
遣于邊一棄於市聖祖豈無意而重處之哉正謂開科
取士國家大典此而作奸則無奸不作矣此而營私則
無私不營矣臣備員清署非不知包容之為得頋義氣
所激不能自已乃敢披瀝血誠上干天聽伏乞敕下九
卿會同科道官將順天中式卷逐一檢閱要見原卷見
在多少有無積弊逐一查明據實上請以俟處分其餘
跡涉可疑及文理疵謬者通行議處以嚴將來之防即
將臣重加妄言之罰以謝當事庶公論可明倖門可塞
衆憤可泄數十年之錮弊為之一清矣臣又有說焉天
下之公與私不並立而人心之疑與信不兩蒙自我朝
設科以來豈無公卿之子以才見收者乎而人不之疑
故相張居正諸子先後並進而一時大臣之子遂無有
見信於天下者今輔臣王錫爵子衡素號多才豈不能
致身於青雲之上而人之疑信且半也臣亦乞將榜首
王衡與茅一桂等一同覆試庶大臣之心益明可以信
今而𫝊後矣奉聖旨這草稿不全事在簾外硃卷混失
事在場後字句訛疵或出一時造次有無弊端著禮部
一併查明來說不必覆試自後科場只照舊規嚴加防
範毋滋紛紛議論有傷國體該部知道
大學士申時行等䟽懇恩覆試以昭公道事奏舉人李
鴻等還行覆試奉聖旨卿等懇請覆試具見公慎高桂
本内有名舉人著禮部會同都察院及該科道官當堂
覆試看閱具奏錦衣衛還差官與高桂一同巡視
禮部一本會試届期乞行申飭前旨以隆賓興盛典事
看得禮科都給事中苗朝陽等題稱會試届期乞行申
飭内外簾諸臣校閱關防當加精慎不得尚竒好異及
徇情縱法又該本科給事中李周策條陳五事以禆大
典内除謹撤簾一欵先該本部題覆雲南道御史毛在
等條議大略與本官所奏相同無容别議外所有慎校
文免送試覈試卷嚴謄錄四欵相應併議覆開列前件
擬議上請伏候聖明裁定勅下本部通行各該衙門一
體遵奉施行計開一曰慎校文前件臣等議國家專以
文取士非徒欲炫竒弔詭將因言以占其素藴也往年
文體之弊在于冗長自限字之法行則又流于空虚甚
且文以子史粗疎之字雜以異端隠僻之談而文體益
壊矣去歲已經本部申飭釐正又經頒示正式用為模
範所以挽浮詭而還之雅道者已不遺餘力夫何士習
日漓積弊未袪今都給事中苗朝陽等欲要經義論策
期於平正典雅該博暢達反是雖工弗錄給事中李周
策欲要初場限以五百字論策限以千餘字其冗長怪
誕及引用佛經等語照辛未科例摘發戒飭俱與本部
先今題准事例相同相應再行申儆合候命下嚴行典
試諸臣力挽澆風痛革夙弊本部將前申飭文體章䟽
大書告示張掛貢院本部門首俾應試舉人往來觀覽
如場中仍蹈前弊不許謄紅或送内簾考官不得取中
違者聽該科參奏究治其初場論策遵照先年題准限
字不許冗長過限其尤怪誕不經者照辛未科以不得
謄錄例摘發數卷送本部戒飭庶文體漸復于古而真
才自是輩出矣伏乞聖裁一曰免送試前件為照國初
士修實行詐偽既鮮防範亦疎邇來人心不古多有奸
詐致玷盛典故乙丑科始有入覲官送試之議遵行己
久今科臣李周策議稱司府有總轄之責州縣有民社
之寄欲速其赴任無非為地方計也吏部題稱查點舉
人合照近日題覆事例惟用二司已經奉有明旨無容
再議直穎府縣官未議及相應議題請合行各省直隸
府州縣正官俱候照點舉人其司府首領并州縣官領
勅之後即起程無得留滯庶良法並行不悖矣伏乞聖
裁一曰覈試卷前件臣等議得場中硃墨試卷收掌原
有定員彌封謄錄各有專責邇來詔旨徒勤奉行未至
兩畿失卷覆轍可懲至于彌封謄錄等官往往以進卷
為完事其中遺失多不暇顧似于掄材之典猶有未稱臣
等方欲具題今給事中李周策條議及此委宜申飭合
無行令各分考除將上等硃卷先期呈送主考外其落
卷各封固鈐記備開數目于揭曉前數日交付掌卷官
查無缺少隨即登簿至于墨卷則令曉諭前二三日擡
入聚奎堂俟各分考比號對同訖其不取墨卷掌卷官
即檢查細數封貯會經堂同前硃卷於揭曉日付在場
官押送本部交收庶關防密而意外之虞可免矣伏乞
聖裁一曰嚴謄錄前件臣等議得簾外諸臣職在防閑
一切奸蠧皆當稽察邇來飭法申令可謂嚴密但日久
弊生不無怠玩以故科臣苗朝陽李周策欲要嚴責簾
外諸臣用意關防殫精振飭俱于試典有禆相應題請
合無行令監試提調等官入場之初責令兵番官軍人
等嚴加防範如有搜出真正懷挾識認果係倩代并同
號簿𫝊逓互換者許即時首告照例枷號示衆問革至
于場屋取士全憑硃卷以為去留則彌封謄錄對讀等
所尤為緊要一有脫誤即文堪中式未免淪棄今後各
所官員務要親加查對加意防閑毋得專委吏書生員
以致差錯如有三場硃卷字號不同字畫糊塗脫落此
數者許監試官指名參究庶上下交警而宿弊可除矣
伏乞聖裁奉聖旨墨卷于填榜之日送進原係關防只
照舊規其餘依擬行
二月禮部一本科場生儒阻撓搜檢賈衆騷擾事覆山
東巡按吳龍徵題生儒馮鎮等阻撓搜檢杖斥為民胡
東潮等分别降級中式舉人賈三鳳發國子監肄業三
年令其改省臨期再考方准會試奉聖旨是
禮部疏為懇恩覆試以昭公道事該禮科抄大學士申
時行等奏前事奉聖旨卿等懇請覆試具見公慎高桂
本内有名舉人著禮部便會同都察院及科道官當堂
考試看閱具奏錦衣衛還差官與高桂一同巡視欽此
欽遵抄出到部除禮部尚書朱賡偶感傷寒註籍不與
外左侍郎于慎行等謹會同都察院等衙門都御史等
官吳時來等於本月初一日黎明至本部堂上公同揭
書出題嚴加覆試隨將原卷彌封從公品隲看得七卷
文理平通一卷文理亦通臣等奉旨看閱未敢擅擬將
覆試原卷各貼浮籖實封隨本進呈御覽伏乞聖裁奉
聖旨這覆試舉人你們既會同看閱文理俱通都准會
試
刑部雲南司主事饒伸疏謂邪臣朋奸欺君徇私滅法
懇乞聖斷以培公道以快人心事臣竊惟權柄皇上之
所獨馭也主上人臣之所共事也而奸邪人心之所共
惡也名噐不可以假人况賢科乎犬馬報主階草指佞
神羊觸邪况臣子乎今邪臣所為罔上行私者莫如科
場之弊臣有慨於中久矣夫科目者國家所以鼓舞天
下之大權大柄也君不得以私諸臣父不得以私諸子
法至公也故古之奸臣多矣而鮮有壊此法者畏人以
三尺議其後也惟唐達奚恂中楊國忠二子宋湯思退
中秦檜之子若孫書之史册以為醜詆此亦曠世一見
耳未有人人冒濫如今日之甚者自舒鰲何洛文中張
居正之子人猶以為駭也及三子連占科名而輔臣乃
遂成故事於是戴光啟沈自邠並收二相子而恬不知
怪一時用事大臣乘此而得所欲者不可勝數也然未
有大通關節肆無忌憚如黃洪憲之為者以為一第不
足以為重則居然舉首矣勢高者無子則錄其壻利重
者非子則及其孫矣洪憲之情狀已見于陛辭一疏及
拆卷對號之日反覆搜尋盡中所私而後己非惟敢于
欺皇上且空天下為無人焉故榜出而人人切齒無不
欲唾洪憲之面而笞其背也幸有禮臣高桂之發其奸
也據所指字眼關節雖才有可錄猶當亟以徇私棄之
况文理訛謬章章若是而猶俱得保全洪憲靦然在列
臣恐皇上有此不復有國法矣臣聞覆試之日尚多不
能文者左都御史吳時來不分可否輒曰通得高桂面
斥之而時來忍恥力持竟爾朦朧擬請夫始猶掩耳盗
鈴今則入市攫金始猶一人為欺今則朋黨面欺矣此
何可令後世見也臣又見大學士王錫爵之辯疏内舉
祁奚為言夫奚之舉子自舉也豈假手於人哉即此一
言而為私弊亦不能自解矣且字字劍戟而其中有曰
突出一高桂尤非大臣之語錫爵為相三年矣不聞與
人為善而聞與人飾非自錫爵趨邪而忠臣賢士悉被
斥遠佞夫憸人躐躋顯要今又巧護其私以凌轢正直
欺誑皇上其勢又將為居正之續矣臣竊觀皇上仁聖
聰明抱大有為之資而邪臣壅蔽欺罔致大權大柄不
由皇上而由邪臣天下後世將以此為聖明之累矣夫
邪臣共享壟斷之利而令皇上獨受不察之名此臣所
以終夜拊心不愛一身以報也豈願碌碌與貴子弟比
肩事主以為科目之羞郎署之玷哉今會試事又將竣
矣臣恐復有觀望效尤者伏乞皇上大奮乾斷將高桂
所論徇私舉人嚴究斥退發下覆試原卷九卿科道從
公細閱量留一二可錄者以示聖恩重治黃洪憲作奸
市私之罪以為人臣欺罔之戒至於吳時來附勢滅法
不稱臺長王錫爵庇黨恃勢殊乏相度均乞速賜罷斥
如是而公道可培人心自服他日之流弊永絶於此舉
矣臣昧死披瀝干冒天威不勝戰慄隕越之至奉聖旨
科場之事已經各官條議積弊已革王衡等又經覆試
若有欺弊科道豈無言者饒伸這厮妄言排擊大臣刁
訐輔相好生無理顯是黨護高桂朋奸逞臆甚失國體
饒伸著拿送鎮撫司究問朋黨主使來說
鎮撫司奏奉聖旨既究問明白饒伸憸邪小人出位逞
臆誣謗大臣混淆國是本當重處念輔臣奏救姑着革
了職為民高桂雖未主使亦是朋黨着降二級調邊方
用
二月命少傅兼太子太傅禮部尚書建極殿大學士許
國詹事府掌府事太子賓客吏部左侍郎兼侍讀學士
王弘誨主會試取中舉人陶望齡等
廷試賜焦竑吳道南陶望齡及第五月改進士王肯堂
劉日寧顧際明莊天合董其昌蔣孟育區大相黃輝馮
有經傅新德周如砥朱國禎喬胤唐傚純林堯俞孫羽
侯徐彦登包見捷羅棟吳鴻功馮從吾郭士吉為庶吉
士命吏部左侍郎太子賓客兼侍讀學士沈一貫禮
部左侍郎兼侍讀學士田一儁教習
弇山堂别集卷八十四
