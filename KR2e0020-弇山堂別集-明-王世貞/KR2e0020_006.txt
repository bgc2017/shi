弇山堂别集卷六
明王世貞撰
異典述序
夫國之有典也則號令慶罰皆在焉其曰典者何志常
也曰異典者何志非常也諸創國者皆不為常者也其
業可大而法可久習之則為常是故曰典也自古有天
下之盛者莫過唐虞三代唐有天下舉畎畆之鰥民而
委之政既得政則紲天子之所任岳牧侯伯而僇之既
僇之而復峻用其子其後輒舉祖宗之人民社禝而付
之商有天下舉五就之遁臣而委之政既托孤而廢其
主廢而旋復焉尊之曰阿衡而待之以不臣周借其國
付渭川之釣叟使埒父稱而師事之又以其幼子托之
於介弟使据君位而朝諸侯其歿也又崇以天子之禮
樂典而異者孰並哉及其衰也以定王却楚之晉文尚
能守空名之隧而不肯予以九合諸侯之齊桓其相國
尚能守陪臣之分而不敢渝非衰主之賢而創主之易
也其勢殊也明興高帝取天下於殘裂之餘勢不得不
有所更革天造草昧事取意裁未及討論至末年而始
截如矣其始不能無異也雖然異而非異也易世而後
或革或因乘時變通加以潤色固無論已其它或不無
一時之好而有所登進或不考於甲令之舊而有所抵
迕或飾喜出於燕暱而少折衷或疑功歸之惟重而未
為衡或假無方之立而不必公或取政府之徇而不必
當或言路啟於新進而不暇詳或曹局迫於奉行而不
暇執主之者快而旁覩者駭授之者以為常而受之者
以為異也余故識而述之其有抑斥者亦附焉凡十卷
以從異日稗官之後
異典述一
再上祖宗號
嘉靖十八年改上太宗體天弘道高明廣運聖武神功
純仁至孝文皇帝尊號為成祖啟天弘道高明肇運聖
武神功純仁至孝文皇帝加上皇考恭睿淵仁寬穆純
聖獻皇帝尊號為睿宗知天守道洪德淵仁寬穆純聖
恭儉敬文獻皇帝按世宗欲罷太宗之配天而宗祀獻
皇於明堂以配上帝故有所更置耳
天子别號
正德五年上自號大慶法王西天覺道圓明自在大定
慧佛特給黃金印白玉軸頭誥命嘉靖三十五年恩封
睿宗為三天金闕無上玉堂都仙法主玄元道德哲慧
聖尊開真仁化大帝獻皇后為三天金闕無上玉堂總
仙法主玄元道德哲慧聖母慈化天后孝烈方皇后為
九天金闕玉堂輔聖天后掌仙妙化元君上初封靈霄
上清統雷元陽妙一飛玄真君加封九天弘教普濟生
靈掌陰陽功過大道思仁紫極仙翁一陽真人元虛玄
應開化伏魔忠孝帝君再加太上大羅天仙紫極長生
聖智昭靈統三元證應玉虛總掌五雷大真人玄都境
萬夀帝君自是至四十五年又不可勝紀矣
天子爵封
高皇帝初渡江下太平稱行中書省馬步水軍大元帥
下建業稱江南等處行中書省中書右丞相吴國公尋
進吴王皆諸將推而以宋龍鳳主命行之也
正德十三年七月司禮監太監蕭敬𫝊奉聖旨近年以
來塞外犯順屢害四方兵戎廢弛其遼東宣府大同延
綏陜西寧夏甘肅尤為要任今特命總督軍務威武大
將軍總兵官朱夀統率六師分布人馬或攻或守即寫
各地方制勅與之使其必掃兇殘靖安民物至於河南
山西東北直隸倘有小寇亦各給與勅書使率各路人
馬剪削朱夀者上所自命名也尋召内閣九卿科道官
於左順門諭旨皆泣諫弗納八月手勅吏部總督軍務
威武大將軍總兵官朱夀統領六師掃除邊患累建奇
功特加封鎮國公歲支祿米五千石吏部如勅諭奉行
該尚書陸完等執奏不聽仍批注于後軍都督府帶俸
十四年正月手勅吏部鎮國公朱夀特加太師又傳旨
諭吏部總督軍務威武大將軍太師鎮國公朱夀今往
南北兩直隸山東泰安州等處尊奉聖像供獻香帛祈
福安民内閣部院科道部屬官極諫不聽八月傳旨寧
王宸濠悖逆天道謀為不軌擅殺巡撫等官燒燬府縣
荼毒生靈傳聞已至湖口將犯南京即令總督軍務威
武大將軍總兵官後軍都督府太師鎮國公朱夀親統
各鎮官軍征剿又傳旨朕親率六師奉天征討仍托總
督軍務威武大將軍鎮國公名號還寫制勅便於行事
三祖爵封
高皇帝之曾祖四九公宋龍鳳九年贈資德大夫江南
等處行中書省右丞上護軍司空吳國公是曰懿祖配
侯氏贈公夫人祖初一公贈光祿大夫江南等處行中
書省平章政事柱國司徒吴國公是曰熙祖配王氏贈
公夫人父五四公諱世珍贈開府儀同三司上柱國錄
軍國重事中書右丞相太尉吴國公是曰仁祖配陳氏
贈公夫人豈諸將臣上之而以宋龍鳳之制行之耶抑
龍鳳主來見册也
兩宫並尊
憲宗初嫡母錢上徽號曰慈懿皇太后生母周曰皇太
后錢太后崩周太后始有聖慈仁夀之號
正德中母后張已上徽號曰慈夀皇太后矣
嘉靖初加尊號曰昭聖慈夀皇太后稱皇伯母而聖母
蔣止稱章聖皇太后三年加張太后尊號曰昭聖康惠
慈夀而蔣太后亦加號曰章聖慈仁然尚有二字異也
十五年昭聖加恭安二字於康惠上而章聖加康靖貞
夀於慈仁下遂並加八字無别矣
隆慶六年今上即位上嫡母陳號曰仁聖皇太后生母
李號曰慈聖皇太后而萬歷六年加懿安於仁聖上加
昭文於慈聖上十一年仁聖復加康靖二字慈聖亦加
明肅二字蓋不惟等重無别而字義之間亦分軒輊
矣
親王賜道號
世宗末賜徽王厚爝號忠孝(闕)一真人遼王憲㸅號(闕)
一真人黃金印大於國寳後皆追奪
親王將兵
國初皇姪文正以總兵鎮洪都諸將悉聽節制後秦王
征西虜晉王燕王征北境楚王湘王征五開洞蠻俱領
勑為大將統兵公侯皆聽節制有功永樂元年初下京
師制高陽郡王高煦充征北副將軍北平開原諸衞及
從征官軍悉聽節制
親王授官
國初皇姪文正初為同僉書樞密院事特拜大都督府
大都督秦王為宗人令晉王燕王為左右宗人正周王
楚王為左右宗人俱正一品
諸王公主初定歲祿
九年定諸王公主歲供之數親王歲支米五萬石鈔二
萬五千貫錦四十疋紵絲三百疋紗羅各一百疋絹五
百疋冬夏布各一千疋綿二千兩鹽二百引茶一千斤
馬匹草料月支五十匹靖江王府歲米二萬石鈔一萬
貫餘比親王減半馬匹草料月支二十匹公主未受封
者歲支紵絲一十疋紗一十疋羅一十疋絹三十疋夏
布三十疋木棉布三十疋綿二百兩已受封者莊田一
所歲收糧一千五百石鈔二千貫親王子男未受封者
歲支紵絲羅絹冬夏布綿同公主女半之男已封郡王
者歲米六千石鈔二千八百貫錦十疋紵絲五十疋羅
二十五疋紗二十五疋絹一百疋夏布一百疋木棉布
一百疋綿五百兩鹽五十引茶三百斤馬匹草料月支
十匹女已受封及嫁者歲米一千石鈔一千四百貫親
王世子歲賜同郡王郡王之子襲封者比始封郡王減
半郡王女縣主已嫁者歲米五百石鈔五百貫後至二
十二年以物力不給更定為今制自初封十王之外未
有沾被者
親王歲祿之異
親王歲祿萬石攷宣德元年周王歲祿加至二萬石以
太宗母弟也漢趙二王又加至各三萬石以太宗親子
也若代王六千石唐王五千石韓王三千石伊王遼王
二千石岷王一千五百石肅王一千石則以邊餉之不
繼或多賜莊田草場以益之非有隆殺也
親王功賞之厚
宗王以賢德維藩不當有戰功而高帝則獨重之洪武
中秦晉燕數北征有功賞最重楚湘次之其可考者晉
燕二府賜鈔各一百萬錠楚王征雲南阿魯秃等處賜
秦馬三千匹黃牛二千頭氂牛一千頭羊九千隻
永樂賞谷王橞金川門功樂七奏衛士三百金銀大劍
金三百兩銀三千兩鈔三萬錠綵幣三百疋良馬四匹
金籠鞍轡二副又馬二十四匹金鞍二副銀五百兩鈔
四萬六千錠錦十疋紵絲綾羅各六十疋絹百九十疋
又銀千兩鈔三萬錠袍衣三襲絹五百疋白兜羅綿一
條西洋布三十疋檀香三百斤降真香五百斤胡椒蘇
木各千斤良馬十匹羊百羫酒五百缻椰子三百火者
百人賞蜀王椿發谷府反謀功黃金二百兩銀千兩鈔
四萬錠玉帶一金織衮龍紵絲紗羅衣九襲紵絲紗羅
各五十疋絨錦十疋綵絹千疋兜羅綿十條高麗布一
百疋白米千石胡椒千斤良馬十匹金鞍二副又銀四
千五百兩鈔十萬錠米萬石紵絲五百疋紗羅各二百
五十疋絹一千疋兜羅綿六十條蘇木五千斤胡椒三
千斤珍珠一百九十二兩馬一百五匹金鞍二副火者
百人洪熙賞趙王高燧山陵功白金三千兩鈔三萬貫
綵幣二百表裏馬十匹
親王誕辰特頒
永樂初周定王橚誕辰賜冠一通天犀帶一綵幣三十
疋金香爐合各一玉觀音金銅佛各一鈔八千錠羊十
腔酒百缾立春賜綵幣三十疋珠翠春花各四十枝酒
千缾羊百牽馬十匹金鞍二副按我朝諸王於此二節
例無慶賜獨定王以同母弟得之至王薨而後已盖特
恩也
親王封國改建
洪武初封吴王橚改封周王封豫王桂改封代王封漢
王楧改封肅王封衛王植改封遼王
親王降封
永樂中徐王允□降封甌寧王奉懿文皇太子祀
郡王同親王
高皇之世皇姪文正以大都督總制南昌摧陳友諒後
雖用驕僣致殞而念親念勲上實不忘故其子守謙雖
封郡王冠止七旒祿止二千石而特設内外承奉長史
等官宫城莊田宗社之𩔖皆與親王等
宗王獻詩奬賞
洪熙元年韓王冲&KR2376;襄陵王冲秌樂平王冲□各獻詩
頌上嘆而嘉之賜勅奬諭比之東平河間仍賚韓王白
金五百兩鈔六千錠錦六疋紵絲二十表裏紗羅各二
十疋二王各白金二百五十兩鈔四千錠錦三疋紵絲
十表裏紗羅各十疋仍令戶部加支本色祿米有差祖
宗朝親親右文其隆渥如此
夷王如親王
西虜如忠義王北邊如太平王如和寧王皆待之以王
號取羈縻而已獨永樂哈密忠順王築城池賜金印復
設長史紀善衛經歴以中國庶僚周安劉行韋思誠充
之則儼然親王矣哈密累建累廢後為土魯番所併雖
以詔旨還王及印微弱不振終難復也
異姓追封王
國朝推劉氏白馬之約於勲戚大臣無生封王者惟贈
典則有之今記於左
滁陽王郭子興以舊帥追封
楊王陳公以外大父追封徐王馬公以外父追封俱無
名外高祖太王外曾祖高王俱無姓
隴西王李貞以姊夫及子文忠功追封
中山王徐達開平王常遇春岐陽王李文忠寧河王鄧
愈東甌王湯和黔寧王沐英定遠王沐晟河間王張玉
定興王張輔東平王朱能宣平王朱永以功追封
平陰王朱勇以死難追封
寧陽王張懋定襄王朱希忠以恩舊追封以上廟像用
七旒冠皮弁及誥命用寶軸金冊寧陽定襄後以言者
追論非例見褫
又
洪武三年大封勲臣所謂生封公死封王者凡六人其
後李韓公善長馮宋公勝皆以罪不得封而封王者湯
信公和沐西平英也沐定遠晟朱宣平永已不能無異
議矣朱平陰之死敗績與丘淇公同而得封王爵至李
隴西貞張寧陽懋朱定襄希忠抑又異矣
異姓封王
永樂末年額森托噶來歸賜姓名金忠封忠勇王奉朝
請其祿俸傔從在公之下侯之上然累加太保太子太
保等官又在京及典兵出征非四夷封爵比也
贈三代王
洪武三年追封鄂國公遇春為開平王十六年曹國公
文忠為岐陽王十八年魏國公達為中山王二十五年
西平侯英為黔寧王俱追封其三代曾祖祖父為王鄂
魏曹以勲西平兼以戚也洪熙初追封東平河間亦三
代王後無之
再進公號
吴元年封中書左相國李善長宣國公右相國徐達信
國公時上尚為吴王也洪武三年左丞相宣國公善長
進封韓國公祿四千石右丞相信國公達進封魏國公
祿五千石
再易侯號
豫章侯胡廷瑞改封臨川侯
父子易封
甲令襲封仍故號常忠武遇春封鄂國公薨子茂襲改
封鄭國公茂得罪弟昇改封開國公鄧武順愈封衛國
公子鎮襲改封申國公納哈出降附封海西侯子察罕
襲改封瀋陽侯濮英贈金山侯子璵改封西涼侯
遥授國公
廖平章永安為張士誠所獲不屈被囚遙封楚國公卒
後改封鄖以避王封也
恩澤公
高帝最重公封下於王一等其時獨李曹公貞以尚主
由恩親侯進封然與其子文忠同爵不甚異也至二十
三年都督僉事胡顯以皇充妃從子侍楚王征蠻洞功
甚微進封梁國公則甚異矣永樂初徐定公增夀以皇
后弟輸款被禍封遂世襲嘉靖初張昌公鶴齡以太后
兄推恩郭翊公勛以督工進封真闊異之典也然昌翊
二國是流爵非世襲
襲爵公侯贈王公
襲爵公侯伯非有奇功異能沒不得追封王公侯亦令
甲也寧陽王為英國公懋平陰王為成國公勇定襄王
為成國公希忠康蘄春鐸之封蘄國陳泰寧瀛之封寧
國宋西寧瑛之封鄆國吴恭順瑾之封涼國孫會昌繼
宗之封郯國李忠憲賢之封豐國蔣敏毅琬之封涼國
皆襲爵内朱陳宋吳四人皆以死事則寧陽定襄誠為
曠典而嗣侯得之亦為異恩矣
文臣封爵
按大明律文臣不許封公侯又云其生前出將入相能
除大患盡忠報國者同開國元勲一體封侯諡公不拘
此例諡當作贈疑誤也按稱封侯諡公又云不拘此例
則侯似可封然所謂生前云云恐亦追封也國初自李
韓公後不復見成化中欲進封王越亦以此例而止
封公者中書左丞相韓國公李善長以開國輔政功封
封伯者右丞相忠勤伯汪廣洋以輔政封御史中丞誠
意伯劉基以籌策封廣東左布政使東莞伯何真以降
附封(何本武臣而受文職)已上太祖時封階勲尚二品而何公不
言階勲顧歲祿至千五百石已在一品上矣
兵部尚書忠誠伯茹瑺以迎附封已上太宗時封勲階
皆正一品矣
兵部尚書靖遠伯王驥以平麓川封禮部尚書興濟伯
楊善華盖殿大學士武功伯徐有貞以奪門封已上英
宗時封
都察院左都御史威寧伯王越以破虜封已上憲宗時
封
南京兵部尚書新建伯王守仁以擒叛王封真人恭誠
伯陶仲文以修藥餌封已上世宗時封
汪劉陶不世襲劉卒後其孫推恩封一輩至曾孫於嘉
靖中復封何楊𫝊一代廢茹徐𫝊世指揮使隨革今得
世襲者基驥守仁而已
嘉靖初修定策功内閣大學士楊廷和蔣冕毛紀封伯
爵子孫世襲固辭而許廷和子孫世襲在京四品文職
冕等五品俱不就
文臣支伯爵俸者嘉靖中真人陶仲文以祈雨少師嵩
年八十加恩隆慶初少師徐階十八年考滿加恩辭萬
歷中少師張居正十五年滿加恩辭按嵩之伯爵俸定
議千二百石又本色八分折色二分所以為優若千石
則在正一品下比之舊支正一品兼支尚書俸更薄矣
錄軍國重事
洪武元年李宣公善長徐信公達常鄂公遇春於階勲
下帶錄軍國重事若因元之舊耳三年宣公進封韓信
公進封魏改帶參軍國事而同封李曹公文忠為同知
軍國事馮宋公勝鄧衛公愈為同參軍國事盖不無少
軒輊也十年信公湯和加設知軍國事頗重以後不入
銜
文職冒武號
國初公侯為輔運伯為翊運武為宣力而文為守正汪
忠勤廣洋劉誠意基為開國翊運守正文臣而無推誠
字盖殺其禮也茹忠誠瑺因之其後王靖遠驥號止推
誠宣力楊興濟善有奉天翊衛八字然俱稱武臣雖秩
隆於前三伯而文職冒武號不自覺其誤矣後徐武功
有貞自為誥劵始復改正而靖遠興濟遂援以請亦得
稱文臣洪武中公有光祿左柱國榮祿右柱國皆帶特
進而侯止榮祿柱國伯止資善大夫護軍靖遠以後乃
俱為特進光祿大夫柱國雖伯階已進次通侯然職典
章者亦不為不誤也
文武勲號之優
勲號在洪武者曰開國輔運在永樂者曰奉天靖難久
之則曰奉天翊衛或以祖勲而封後人者曰欽承祖業
其武職則曰推誠宣力文職則曰推誠守正而已惟張
英公輔初以奉天靖難推誠宣力武臣為新城侯洪熙
給誥以上公故特加輔運二字正統實錄成加佐理二
字共得十二字朱宣平永加佐理與徐武功有貞加奉
天翊運推誠宣力守正得十字而王靖遠楊興濟因之
後王威寧王新建亦因之盖奄有文武之美非故典也
嘉靖中封常李鄧湯後四侯誠意一伯給本身誥劵只
當稱欽承祖業不可言開國也
文臣贈爵
贈公者江西行省參政姑熟郡公陶安(係國初未定)太子少
師榮國公姚廣孝
贈侯者知處州府太原郡侯王道同知南昌府南陽郡
侯葉琛左司郎中高陽郡侯許瑗(係國初未定)尚書靖遠侯
王驥興濟侯楊善新建侯王守仁(俱見前)
贈伯者吴王府參軍左司郎中縉雲伯胡深中書參議
西河伯毛麟臨江同知天水伯趙天麒太子太師湯陰
伯郭資少師茌平伯吴中太子太保沭陽伯金濂深麟
麒皆國初未定之制
贈男者中書都事丹陽縣男孫炎中書郎中當塗縣男
王愷子男係國初未定時爵後罷不置
公世子
令典親王子曰世子禮服視郡王郡王子曰長子禮服
視鎮國將軍公侯子應襲者授勲衞及帶刀舍人不當
言世子也惟湯信公和子輗已為前軍都督僉事二品
矣卒而贈世子又高帝御撰中山王神道碑曰世子輝
祖襲想國初之制如此但不知品秩何如
上柱國
會典稱正一品階勲云加授贈特進光祿大夫上柱國
疑止為贈設耳李韓公徐魏公常鄂公初俱帶上柱國
然階不過銀青榮祿大夫盖因元之舊官未定也後常
公物故二公俱改左柱國近夏少師言獨得上柱為一
時曠典然在隋初為從一品勲而唐則四實不為異也
乙丑年加嚴嵩辭以人臣無上則夏公此官固驂乘之
禍耳乙丑少師徐階以十五年滿加固辭辛巳少師張
居正亦以十五年滿加亦辭後卒以為贈今按上柱國
一人夏言贈上柱國一人張居正(張後追奪而言官誤以為生前所加)
左柱國
左右柱國不見會典洪武三年始封李徐二公加左柱
國自李曹公而下俱右柱國文臣則絶無及者正德初
劉文靖健以顧命大臣得左柱國繼之者李文正東陽
楊文忠廷和梁文康儲楊文襄一清大槩皆異典也萬
歷時大學士張(居正)申(時行)俱以九年滿加左柱共八人正
德末年梁文康以次輔與楊文忠同得左柱尤奇今少
師時行以六年滿得之俱奇
洪武三年大封唯太師李韓公太傅徐魏公稱特進光
祿大夫左柱國而已常鄭公茂馮宋公勝李曹公文忠
鄧衛公愈皆以榮祿右柱國封見左之不易得也湯信
公和由中山侯進封得光祿左柱而胡梁公顯以王親
亦濫竽焉若傳潁公藍涼公之大勲亦仍榮祿右柱而
已永樂初李曹公景隆以降附加祿千石為光祿左柱
而元勲如丘淇公福朱成公能下安南如張英公輔沐
黔公晟皆榮祿右柱至洪宣中英公以國史完始進光
祿左柱成化末太師張英公懋進光祿左柱而朱保公
永封國時亦止以光祿兼右柱耳以後如朱太師希忠
之崇貴亦止特進柱國然則左柱國亦非人臣所易當
也
左柱國不兼特進
階以特進為重而勲尢以左柱國為崇特進而止柱國
者有之未有左柱國而不帶特進者也嘉靖十五年加
武定侯太師左柱國而不帶特進似不可曉萬歷初吏
部擬加少師江陵公亦如之尋辭
文臣特進
文臣非伯爵而階特進光祿大夫者亦不易得今按無
左柱國者劉文穆吉嚴分宜嵩徐文貞階帶左柱者劉
文靖李文正楊文忠楊文襄梁文康張江陵及申少師
帶上柱者夏文愍前後十一人而已
弇山堂别集卷六
