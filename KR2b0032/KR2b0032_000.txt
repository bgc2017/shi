宋史全文編年類
提要
(臣)等謹案宋史全文三十六卷不著撰人名
氏原本題曰續通鑑長編而以李燾進長編
表冠之扵前是直以為燾之長編矣案燾成
書在孝宗時所錄止及北宋此本實載南宋
一代之事其非出夀手明甚檢勘此書每卷
標題皆有宋史全文四字而永樂大典宋字
韻内亦多載宋史全文與長編截然二書又
此本目錄前有坊間原題稱本堂得宋鑑善
本乃名公所編前宋已盛行再付諸梓云云
蓋本元人所編而坊賈刊行時假燾名以欺
世耳惟考永樂大典所收之書皆載入文淵
閣書目乃宋鑑多至六部獨不見宋史全文
之名或亦楊士竒等編輯時因標題而致誤
歟又别本之未有商邱宋犖跋曰宋李燾有
通鑑長編百三十八卷續長編集要六十八
卷續宋編年十八卷今世蔵書家往往求之
甚渴此三十六卷是元人所刊卷首割去著
書人名姓卷末割去大元字其為元胡宏續
通鑑長編無疑云云則又臆斷之語未見其
有確證也其書自建隆以迄咸淳用編年之
體以次排纂其靖康以前亦本於燾之長編
而頗加刪節高孝二代則取諸留正之中興
聖政草今以永樂大典所載聖政草相與𠫭
校其文大同小異留正等所附案語亦援引
甚多至光寧以後則别無藍本可據為編書
者所自綴輯故永樂大典扵光寧二宗下亦
全收此書之文勘對並合其於諸家議論採
錄尤富如吕中講義何俌龜鑑李沆太祖實
錄論足國論富弼等釋吕源等增釋陳瓘論
大事記諸書雖其立說不盡精醇而原書世
多失傳亦足以資𠫭考也惟原本第三十六
卷内度宗少帝及益王廣王事蹟俱有錄無
書永樂大典亦未採今姑仍其闕焉乾隆四
十六年十一月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
