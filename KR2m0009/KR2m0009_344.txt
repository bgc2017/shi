文獻通考卷三百四十四
鄱陽馬端臨貴與著
四裔考二十一
突厥下
西突厥大邏便(木杆可汗之子)初木杆與沙鉢略可汗有隙因
分為二(大邏便即阿波可汗)其國居烏孫之故地東至突厥國西
至雷翥海南至疎勒北至瀚海在京師西北七千里自
焉耆國西北七日行至其南庭自南庭又正北八日行
至其北庭鐡勒龜兹及西域諸國皆歸附之其人雜有
都陸及弩矢畢葛邏禄處月處密伊吾等諸種風俗大
抵與突厥同唯言語微異其官有葉護有設有特勒常
以可汗子弟及宗族為之又有乙斤屈利啜閻洪達頡
利發吐屯俟斤等官皆代襲其位大邏便既為處羅侯
可汗所擒其國立鞅素特勒之子是為泥利可汗至其
子達漫號泥㙭處邏可汗(即大邏便之種落與北突厥處邏可汗號同非一人也)
其母向氏夲中國人生達漫而泥利卒而向氏又嫁其
弟婆實特勒隋開皇末婆實與向氏詣長安處邏可汗
居無常處然多在烏孫故地立小可汗分統所部一在
石國北以制諸胡一居龜兹北其地名應婆每五月八
日相聚祭神歲遣重臣向其先代所居之窟致祭焉煬
帝大業六年帝將西討吐谷渾遣侍御韋節召處邏會
於大斗拔谷其國人不從邏謝使者辭以故適會其酋
長射匱使求婚裴矩因奏曰處邏不朝自恃強大臣請
以計弱之分裂其國則易制也射匱者都六之子達頭
之孫(達頭舊為西面可汗初與沙鉢略有隙遂分為别部因東可汗雍虞閭死後自立為步迦可汗達頭)
(死後其孫射匱微弱不得為可汗)代為可汗君臨西面今聞其失職附
隸於處邏故遣使来以結援耳願厚禮其使拜為大可
汗突厥勢分兩從我矣帝從之遂召其使者言處邏不
順之意稱射匱有好心吾將立為大可汗令發兵誅處
邏然後當為婚也射匱聞而大喜興兵襲之處邏大敗
棄妻子東走高昌帝遣裴矩將向氏親要左右往曉諭
之遂入朝處邏可汗隋煬帝大業中與特勒大奈入朝
從征高麗遇江都之亂從宇文化及至河北唐初歸京
師封歸義郡王處邏與始畢有隙始畢使人殺之太宗
即位以禮改葬闕達設初居於會寕有部落三千餘騎
至隋末自稱闕可汗武德初遣使内屬厚加撫慰尋為
李軌所滅特勒大奈隋大業中與曷薩那可汗同歸中
國及從煬帝討遼東以功授金紫光禄大夫後分其部
落於樓煩會高祖舉兵大奈率其衆以從隋將桑明和
襲義軍扵飲馬泉諸軍多已奔退大奈將數百騎出明
和後掩其不備擊大破之諸軍復振拜光禄大夫及定
京城以力戰功賞物五千叚賜姓史氏武德初從太宗
討薛舉又從平王世充竇建德劉黑闥並有殊功賜宫
女三人雜綵萬餘叚貞觀三年累遷右武衛大將軍檢
校豐州都督封竇國公實封三百戶十二年卒贈輔國
大將軍初曷薩那之朝隋也為煬帝所留其國人遂立
薩那之叔父射匱為可汗始開土宇東至金山西臨西
海自玉門以西諸國皆役屬之遂與北突厥為敵乃建
庭扵龜兹北三彌山尋卒弟統葉護可汗代立統葉護
可汗勇而有謀善攻戰遂北并鐡勒西拒波斯南接罽
賓悉歸之控弦數十萬覇有西域據舊烏孫之地又移
庭於石國北千里其西域諸國王悉授頡利𤼵并遣吐
屯一人監統之督其征賦西戎之盛未有也武德三年
遣使貢條支巨卵時北突厥作患高祖厚加撫結與之
并力以圖北蕃統葉護許以五年冬大軍當𤼵頡利可
汗聞之大懼復許葉護通和無相征伐統葉護尋遣使
來請婚高祖謂侍臣曰西突厥去我懸遠急疾不相得
力今来請婚計將安在封德彛對曰當今之務莫若遠
交而近攻正可權許其婚以威北狄待三數年後中國
全盛徐思其宜高祖許之婚令高平王道立至其國統
葉護大悅遇頡利可汗頻歲入寇西蕃路梗由是未果
為婚貞觀元年遣真珠統俟斤與道立来獻萬釘寳鈿
金帶馬五千匹時統葉護自負強盛無恩於國部落咸
怨葛邏禄種多叛之頡利可汗不欲中國與之和親數
遣兵入寇又遣人謂統葉護曰汝若迎唐家公主要湏
經我國中而過統葉護患之未克婚為其伯父所殺而
自立是為莫賀咄俟屈利毘可汗令分統突厥種類為
小可汗及此自稱大可汗國人不附弩矢畢部共推泥
熟莫賀設為可汗泥熟不從時統葉護之子咥力特勒
避莫賀咄之難亡在康居泥熟遂迎而立之是為乙毘
沙鉢羅肆葉護可汗連兵不息俱遣使来朝各請婚於
我太宗不許諷令各保所部無相征伐其西域諸國及
鐡勒先役屬於西突厥者悉叛之國内虚耗肆葉護既
是舊主之子為衆心所歸其西面都陸可汗及莫賀咄
可汗二部豪帥多来附之又興兵以擊莫賀咄大敗莫
賀咄遁於金山尋為咄陸可汗所害國人乃奉肆葉護
為大可汗肆葉護可汗立大發兵北征鐡勒薩延陁逆
擊之反為所敗肆葉護性猜狠信讒無統馭之略有乙
利可汗者於肆葉護功最多由是授小可汗以非罪族
滅之羣下震駭莫能自固肆葉護素憚泥熟而隂欲圖
之泥熟遂適焉耆其後設卑達官與突厥弩矢畢二部
豪帥潛謀擊之肆葉護以輕騎遁於康居尋卒國人迎
泥熟扵焉耆而立之是為咄陸可汗咄陸可汗者亦稱
大度可汗父莫賀設夲隸統葉護武德中常至京師時
太宗居藩務加懷柔與之結盟為兄弟既被推為可汗
遣使詣闕請降太宗賜以名號及鼓纛貞觀七年遣鴻
臚寺少卿劉善因至其國冊授為吞河婁拔奚利邲咄
陸可汗眀年泥熟卒其弟同俄設立是為沙鉢羅咥利
失可汗咥利失可汗(咥徙結切)以貞觀九年上表請婚獻馬
五百匹朝廷唯厚加撫慰未許其婚俄而其國分為十
部每部令一人統之號為十設每設賜以一箭故號十
箭焉又分十箭為左右廂各置五箭其左廂號為五咄
六部落置五大啜管一箭右廂號為五弩矢畢置五大
俟斤管一箭其後或稱一箭為一部落大箭頭為大首
領五咄六部落居碎葉以東五弩矢畢部落居於碎葉
以西自是都號為十姓部落咥利失既不為衆所歸部
衆擕貳為其統吐屯所襲麾下亡散咥利失以左右百
餘騎拒之戰數合統吐屯不利而去咥利失奔其弟步
利設與保焉耆其阿悉吉闕俟斤與統吐屯等召國人
將立欲谷設為大可汗以咥利失為小可汗統吐屯為
人所殺欲谷設兵又為其俟斤所破咥利失復得故地
弩矢畢處月處密等並歸咥利失十二年西部竟立欲
谷設為乙毘咄陸可汗與咥利失中分自伊列河以西
屬咄陸以東屬咥利失咄陸可汗又建庭扵烏鏃曷山
西謂之北庭自厥越失拔悉彌駮馬結骨火燖觸木昆
諸國皆臣之十三年咥利失為吐屯俟利𤼵與欲谷設
通謀作難咥利失窮蹙奔於鏃汗而死弩矢利部落酋
帥迎咥利失弟伽那之子薄布特勒而立之是為乙毘
略沙鉢羅葉護可汗乙毘可汗既立建庭於雖合水北
謂之南庭東以伊列河為界自龜兹鄯善且末吐火羅
焉耆石國史國何國穆國康國皆受其節度累遣使朝
貢太宗降璽書慰勉貞觀十五年令左領軍將軍張大
師冊授焉賜以鼓纛扵時咄陸可汗與葉護頻相攻擊
會咄陸遣使詣闕太宗諭以敦睦之道咄陸兵衆漸強
西域諸國復来歸附未幾咄陸遣石國咄屯攻葉護擒
之送扵咄陸尋為所殺咄陸可汗既并其國弩矢畢諸
姓不服咄陸皆叛之咄陸復率兵擊吐火羅破之遣兵
寇伊州安西都護郭孝恪率輕騎二千自烏骨邀擊敗
之咄陸又遣處月處密等圍天山縣孝恪又擊走之孝
恪乘勝進據處月俟斤所居之城追奔及扵曷索山斬
首千餘級降其處密之衆而歸咄陸初以泥熟啜自擅
取而斬之以徇尋為泥熟啜部將胡錄屋所襲衆多亡
逸其國大亂貞觀十五年部下屈利啜等謀欲廢咄陸
各遣使詣闕請立可汗太宗遣使齎璽書立莫賀咄乙
毘可汗之子是為乙毘射匱可汗乙毘立乃𤼵弩矢畢
兵就白水擊咄陸大敗之咄陸自知不為衆所附乃西
走吐火羅國中國使人先為咄陸所拘者射匱悉以禮
資送歸長安復遣使貢方物請賜婚太宗許之令割龜
兹于闐疎勒朱俱波葱嶺等五國以充聘禮及太宗崩
賀魯反叛射匱部落為其所併阿史那賀魯者曳步利
設射匱特勒之子也阿史那步真既来歸國咄陸可汗
乃立賀魯為葉護以繼步真居於多邏斯川在西州直
北千五百里統處月處密姑蘇葛邏禄畢失五姓之衆
其後咄陸西走吐火邏國射匱可汗遣兵迫逐賀魯不
常厥居貞觀二十三年乃率其部落内屬詔居庭州尋
授左驍衛將軍瑶池都督永徽二年與其子咥運率衆
西遁據咄陸可汗之地總有西域諸部建牙扵雙河及
千泉自號沙鉢邏可汗統攝咄陸弩矢畢十姓其咄陸
有五啜弩矢畢有五俟斤各有所部勝兵數十萬並羈
屬賀魯(其咄陸有五啜一曰處月木昆律啜二曰胡禄居律啜賀魯以女妻之三曰攝舍提&KR1680;啜四曰)
(突騎賀羅陁啜五曰鼠尼陁處半啜弩矢畢有五俟斤一曰阿息結闕俟斤最為強盛二曰哥舒闕俟斤三曰)
(拔塞幹&KR1680;沙鉢俟斤四曰阿悉結尼熟俟斤五曰哥舒處半俟斤)西域諸國亦多附隸
焉賀魯尋立咥運為賀咄葉護數侵擾西蕃諸部又進
寇庭州三年詔遣左武候大將軍梁建方右騎衛大將
軍契苾何力率燕然都護所部廻紇兵五萬騎討之前
後斬首九千級虜渠帥六十餘人四年咄陸可汗死其
子真珠葉護與五弩矢畢請擊賀魯破其牙帳斬首千
餘級顯慶二年遣左屯衛將軍蘇定方燕然都護任雅
相副都護蕭嗣業左驍衛大將軍瀚海都督廻紇婆閏
等率師討擊仍使右武衛大將軍阿史那彌射左屯衛
大將軍阿史那步真持節為安撫大使定方至曳咥河
西賀魯率胡禄屋闕啜等二萬餘騎列陣而待定方率
嗣業總管任雅相與之交戰賊衆大敗斬其大首領護
都答(吐荅反)達官等二百餘人賀魯及闕啜輕騎奔竄渡
伊麗河兵馬溺死者甚衆嗣業至千泉賀魯建牙之處
彌射進軍伊麗水處密處月部落率衆来降彌射進次
雙河賀魯先使步失達官鳩集散卒據栅拒戰彌射步
真攻之大潰又與蘇定方攻賀魯於葉水大破之賀魯
與咥運欲投鼠耨設至石國之蘇咄城傍人馬飢乏城
主伊沮達官詐將酒食出迎賀魯信其言入城遂被拘
執蕭嗣業既至石國鼠耨設乃以賀魯之屬俘至京師
令獻扵昭陵及大社高宗特免死分其種落置崑陵濛
池二都護府其所役屬諸胡國皆分置州府西盡扵波
斯並隸安西都護府四年賀魯卒詔葬于頡利墓側刻
石以紀其事阿史那彌射者室黠蜜可汗五代孫也初
室黠蜜為十大首領有兵十萬衆往平西域諸胡國自
立為可汗號彌射在夲蕃為莫賀咄葉護與族兄步真
有隙以貞觀十三年率所部處月處密入朝授右監門
大將軍其後步真遂自立為咄陸葉護其部落多不服
委之遁去步真擕家屬入朝授左屯衛大將軍彌射從
太宗征高麗有功封平襄縣伯顯慶二年轉左武衛大
將軍及討賀魯乃册立彌射為興昔亡可汗兼左衛大
將軍崑陵都護分押賀魯下五咄陸部落步真授繼往
絶可汗兼右衛大將軍濛池都護仍分押五弩矢畢部
落因令與盧永慶等准其部落大小職位高下節級授
刺史以下官龍朔中又令彌射步真俱率所部從䫻(于畢)
(反)海道大總管蘇海政討龜兹步真嘗欲并彌射步落
遂密告海政云彌射欲謀反請以計誅之時海政兵纔
數千懸師在彌射境内遂集軍吏而謀曰彌射若反我軰
即無噍類今宜先舉事則可克捷乃偽稱有敕令大總
管齎物數百萬叚分賜可汗諸首領由是彌射率其麾
下随例請物海政盡收斬之其後西蕃盛言彌射非反
為步真所誣而海政不能審察濫行誅戮武太后臨朝
以十姓無主數年部落多散垂拱初遂擢授彌射子右
豹韜衛翊府中郎元慶為左玉鈐衛將軍兼崑陵都護
令襲興昔亡可汗押五咄陸部落步真子斛瑟邏為右
玉鈐衛將軍兼濛池都護押五弩矢畢部落尋進授元
慶右衛大將軍如意元年為来俊臣誣搆謀反被害其
子獻配流崖州長安三年召還累授右驍衛大將軍襲
父興昔亡可汗充安撫招慰十姓大使獻夲蕃漸為默
啜及烏質勒所侵遂不敢還國開元中累遷右金吾大
將軍卒於長安阿史那步真者在夲蕃授右屯衛大將
軍與彌射討平賀魯加授驃騎大將軍行右衛大將軍
濛池都護繼往絶可汗押五弩矢畢部落尋卒其子斛
瑟羅夲蕃為步利設垂拱初授右玉鈐衛將軍兼濛池
都護襲繼往絶可汗押五弩矢畢部落天授元年拜左
衛大將軍改封竭忠事主可汗仍兼濛池都護尋卒子
懷道神龍中累授右屯衛大將軍光禄卿轉太僕兼濛
池十姓可汗自垂拱以後十姓部落頻被突厥默啜侵
掠死散殆盡乃随斛瑟羅統六七萬人徙居内地西突
厥阿史那氏扵是遂絶突騎施烏質勒者西突厥之别
種也初隸在斛瑟羅下號為莫賀達于後以斛瑟羅用
法嚴酷擁衆背之尤能撫恤其部落由是為遠近諸胡
所歸附其下置都督二十員各統兵戈七千人常屯聚
碎葉西北界後漸攻陷碎葉徙其牙帳居之東北與突
厥為鄰西與諸胡國相接至庭州斛瑟羅以部衆削弱
自武太后時入朝不敢還蕃其地並為烏質勒所并及
卒其長子娑葛代統其衆詔便立娑葛為金河郡王仍
賜以宫女四人初娑葛代父統兵烏質勒下部將闕啜
忠節甚忌之以兵部尚書宗楚客當朝任勢密遣使齎
金七百兩以賂楚客請停娑葛統兵楚客乃遣御史中
丞馮嘉賓充使至其境隂與忠節籌其事并自致書以
申意在路為娑葛遊兵所護遂斬嘉賓仍進兵攻陷火
燒等城遣上表欲索楚客頭景龍三年娑葛弟遮弩恨
所分部落少扵其兄遂叛入突厥默啜請為導以討娑
葛默啜乃留遮弩遣兵二萬人與其左右來討娑葛擒
之與遮弩俱殺之默啜兵還娑葛下部將蘇禄鳩集餘
衆自立為可汗蘇禄者突騎施别種也頗善綏撫十姓
部落漸歸附之有衆二十萬遂雄西域之地尋遣使來
朝開元三年制授蘇禄為左羽林衛大將軍金方道經
略大使特遣侍御史解忠順齎璽書冊立為忠順可汗
自是每年遣使朝獻上乃立史懷道女為金河公主以
妻之時杜暹為安西都護公主遣牙官齎馬千匹詣安
西互市使者宣公主教與暹暹曰阿史那氏女豈合宣
教與吾節度使邪杖其使者留而不遣其馬經寒雪盡
死蘇禄大怒發兵分寇四鎮會暹入為相趙頤貞代為
安西都護城中久乏由是四鎮貯積及人畜並為蘇禄
所掠而去安西僅全俄又遣使入朝獻方物十八年蘇
禄使至京師上御丹鳳樓設宴時突厥先遣使入朝是
日亦來同宴與蘇禄使爭長突厥使曰突騎施國小夲
是突厥之臣不宜居上蘇禄使曰今日此宴乃為我設
不合居下中書門下及百僚遂扵東西幕下兩處分坐
突厥使在東突騎施使在西宴訖厚賚而遣蘇禄性尤
清儉每戰伐有功所克護盡分與將士及諸部落其下
愛之甚為其用潛又遣使南通吐蕃東附突厥及吐蕃
亦嫁女與之蘇禄既以三國女為可敦又分立數子為
葉護費用漸廣先既不為積貯晩年抄掠所得者留不
分之又因風病一手攣縮其下諸部心始擕貳有大首
領莫賀達于都摩度兩部落為強盛百姓又分為黃姓
黑姓兩種互相猜阻二十六年莫賀達于勒兵夜攻蘇
禄殺之都摩度初與莫賀達于連謀俄又相背立蘇禄
之子吐火仙為可汗以輯其餘衆與莫賀達于自相攻
擊莫賀達于遣使告安西都護盖嘉運嘉運率兵討之
大破都摩度之衆臨陣擒吐火仙并收得金河公主而
還又欲立史懷道之子昕為可汗以鎮撫之莫賀達于
不許曰討平蘇禄夲是我之元謀若立史昕為主則國
家何以賞扵我乃不立史昕便令莫賀達于統衆二十
七年嘉運率將士詣闕獻俘上御花萼樓以宴之仍命
將吐火仙獻扵太廟俄又黃姓黑姓自相屠殺各遣使
降附至德後中國多故不暇治也乾元初黑姓可汗阿
多裴羅猶能遣使者入朝大歴後葛邏禄盛徙居碎葉
川二姓微至臣役於葛禄斛瑟羅餘部附回鶻及其破
滅有特龐勒居焉耆城葉護餘部保金莎領衆至二十
萬唐末為諸蕃所侵部族微弱亦常来朝貢後唐天成
二年其首領張慕晉等来朝貢長興二年其首領杜阿
熟來朝晉天福六年其首領遣使薛同海以下十七人
來朝貢
鐡勒
鐡勒之先匈奴之苖裔也種類最多自西海之東依據
山谷往往不絶獨洛河北有僕骨同羅韋紇拔野古覆
羅並號俟斤蒙陳吐如紇期結渾斛薛等諸姓勝兵可
二萬伊吾以西焉耆之北傍白山則有契弊薄落職乙
咥蘇婆那曷烏護骨紇也咥於尼護等勝兵可二萬金
山西南有薛延陁咥勒兒十盤達契等萬餘兵康國北
傍阿得水則有訶咥曷嶻撥忽吨千貝海曷比悉阿嵯
蘇拔也未渴達等三萬餘兵傍嶷海東西蘇路羯三索
咽蔑促薛忽等諸姓(咽因結反)八千餘兵拂菻東則有恩屈
阿蘭北振九離伏嗢昏等(嗢烏沒反)近二萬人北海南則都
波等雖姓氏各别總謂為鐡勒並有君長屬東西兩突
厥随水草流移人性凶忍善扵騎射貪婪尤甚以寇掠
為生近西邊者頗為藝植多牛羊而少馬突厥國有東
西征討皆資其用以制北荒十六國慕容垂時塞北後
魏末河西並云有敕勒部鐡勒盖言訛也隋大業元年
突厥處邏可汗擊鐡勒諸部厚其稅斂又猜忌薛延陁
等恐為變遂集其魁帥數百人盡誅之由是一時反叛
拒處邏遂立俟利發俟斤契弊歌楞為易勿真莫河可汗
居貪汗山復立薛延陁内俟斤字也咥為小可汗處邏
既敗莫河始大焉甚得衆心為鄰國所憚伊吾高昌焉
耆諸國悉附之其俗大抵與突厥同唯丈夫婚畢就便
妻家待産乳男然後歸此其異也大業三年遣使貢方
物自是不絶
薛延陁
薛延陁鐡勒之别部(前燕慕容儁時匈奴單于賀刺頭率部三萬五千来降陁盖其後)
與薛部雜居因號薛延陁可汗姓壹利吐氏代為強族
初蠕蠕之滅也並屬於突厥而部中分在鬱督軍山者
東屬扵始畢在貪汗山者屬於葉護其主夷男唐貞觀
中遣使朝聘為毘伽可汗居大漠之北俱淪水南去長
安萬四千餘里後鐡勒僕骨同羅共擊薛延陁大敗太
宗以其破亡遣江夏王道宗左衛大將軍阿史那社爾
為瀚海道安撫使初薛延陁真珠毘伽可汗遣使請婚
太宗許以女妻之徵可汗備親迎之禮詔幸靈州與之
禮會延陁先無府藏調斂其國且行萬里既涉沙磧無
水草而羊馬多死遂後期太宗扵是停幸靈州既而聘
羊馬損耗將半於是返其使者羣臣或云許公主以妻
延陁邊境得以休息納其獻聘不可失信於蕃人宜在
速成太宗曰君等知古而不知今昔漢家匈奴強而中
國弱所以厚飾子女嫁與單于今中國強而北狄弱漢
兵千人堪擊其數萬延陁所以伏服稽顙恣我所為不
敢驕慢者以新得立為君長雜居非其夲屬將倚大國
用服其衆彼同羅僕骨等十餘部落兵各數萬足制延
陁所以不敢發者以延陁為我所立懼中國也若今以
女妻之大國子壻增崇其禮深結黨援雜姓部落更尊
服之夷狄之人豈知恩義微不得意勒兵南下所謂養
獸自噬也今不與其女使命頗簡諸姓部落知吾棄之
其爭擊延陁必矣既而李思摩數侵掠之延陁復使突
利失寇定襄掠百姓太宗遣英國公李勣援之虜已出
塞而還太宗以璽書責讓之可汗乃遣使致謝復請發
兵助軍太宗優詔答而止焉會毘伽可汗卒子拔灼立
時王師征遼謀入寇知有備不果拔灼性卞尅好殺國
人不安其貴臣阿波設率衆與唐使者遇於靺鞨東鄙
小戰不利還怖國人曰唐兵至矣衆大擾諸部遂潰拔
灼遁去俄為回紇所殺盡屠其宗立毘伽昆弟子咄摩
支為可汗上言願保鬱督軍山帝詔崔敦禮與李勣慰
安之隂詔勣等曰降則撫之叛則擊之勣至咄摩支大
駭隂欲拒戰外好言乞降勣縱兵擊斬五千餘級係老
弱三萬遂滅其國咄摩支匄降拜右武衛將軍賜田宅
後三年餘部叛以右領軍大將軍失執思力討平之永
徽時延陁部亡散者悉還高宗為置嵠彈州處安之
僕骨
僕骨者鐡勒之别部習俗與突厥略同在多濫東境勝
兵萬餘與同羅宿敦鄰好最居北偏先臣扵頡利苦頡
利亂政後附薛延陁貞觀中遣使朝貢及延陁之滅也
其大酋婆匐使利發歌藍伏延詣闕内附
同羅
同羅者鐡勒之别部也在薛延陁之北去長安萬七千
五百里戶萬五千俗與突厥略同初臣頡利苦頡利之
政亂太宗時其酋俟利發時健啜遣使内附中間無聞
洎天寳初其酋帥阿布思以萬餘帳来降處之朔方河
南之地給其廩食每歲仍費繒絮數十萬叚其河曲郡
縣倉廩為之空虚至十年背叛劫掠諸姓部落遂還漠
北尋為廻紇所破黨衆離散阿布思後奔葛邏禄北庭
節度程千里購之以獻戮於京師安禄山反劫其兵用
之號曳落河曳落河猶言健兒云
都波
都波者鐡勒别種南去回紇十三日行分為三部自相
統攝結草為廬無牛羊不知耕稼土多百合草取其根
以為糧兼捕魚射獵為食而衣貂鹿之皮貧者緝鳥羽
以為服婚姻富者以馬貧用鹿皮及草根為聘禮死亡
以木櫃盛屍置山中或懸於樹上送葬哭泣略與突厥
類莫知四時之候國無刑罰偷盗倍徵其贓貞觀二十
一年遣使朝貢
拔野古
拔野古亦鐡勒之别部在僕骨東境勝兵萬其地豐草
盛人皆殷富其酋俟利發屈利失貞觀二十一年舉其
部来降其地東北千餘里曰康干河投松木入水二年
乃化為石其色青有國人居住其人謂之康干石其松
為石以後仍似松文人皆著木脚冰上逐鹿以耕種射
獵為業國多好馬又出鐡風俗與鐡勒同言語稍别唐
貞觀三年與僕骨同羅奚霫同入朝二十一年大俟利
發屈利失舉部内屬置幽陵督府拜屈利失右武衛大
將軍即為都督顯慶時與思結僕固同羅叛遣鄭仁泰
討斬其渠帥天寳間能自來朝
多濫葛
多濫葛在薛延陁東濱同羅水勝兵萬人自古未嘗通
中國延陁已滅其酋俟斤多濫葛末與廻紇皆朝以其
地為燕然都督府就授其酋世為都督
斛薛
斛薛亦鐡勒之别部在多濫葛北境兩姓合居勝兵七
千既來朝列其地為州縣
阿䟦
阿䟦亦鐡勒之别部在多濫葛西北勝兵千七百隋代
號訶㗌部是也遷徙無常所唐初来朝以地為雞田州
開元中&KR0932;跌思泰自突厥來其後光顔光進皆以戰功
至大官賜姓李氏附屬籍
契苾羽
契苾亦曰契苾羽在焉耆西北鷹娑川多濫葛之南其
酋哥楞自號可汗弟莫賀咄特勒皆有勇莫賀咄死子
何力紐率其部來歸時貞觀六年也詔處之甘凉間以
其地為榆溪州永徽四年以其部為賀蘭都督府隸燕
然都護何力有戰功忠節臣也太和中其種帳附扵振
武云
鞠國
鞠國在拔野古東北五百里六日行至其國有樹無草
但有地苔無羊馬家畜鹿如中國牛馬使鹿牽車可勝
三四人人衣鹿皮食地苔其俗聚木為屋尊卑共處其
中
俞□
俞□國在鞠國東十五日行其土地寬大百姓衆多風
俗與拔野古同少牛馬多貂鼠
大漠
大漠國在鞠國北饒羊馬人極長大長者至丈三四尺
問其國云北有骨師國與大漠相接
白霫
白霫居鮮卑故地直京師東北五千里與同羅僕骨接
避薛延陁保奥支水冷陘山南契丹北烏羅渾東靺鞨
西拔野古地圓袤二千里山繚其外勝兵萬人業射獵
以赤皮緣衣婦貫銅釧以子鈴綴襟其部有三曰居延
曰無若沒曰潢水其君長臣突厥頡利可汗為俟斤唐
貞觀中再来朝後列其地為寘顔州以别部為居延州
即用俟斤為刺史顯慶五年授酋長李含珠為居延都
督含珠死弟厥都繼之後無聞焉
庫莫奚
庫莫奚其先東部鮮卑宇文之别種初為慕容皝所破
遺落者竄匿松漠之間(其地今柳城郡之北)其俗甚不潔而善射
獵好為寇掠魏登國三年道武親自出討至弱水南大
破之獲馬牛羊豕十餘萬魏既入中原諸種與庫莫奚
滋盛及開遼海置戍和龍諸夷震懼各獻方物文成獻
文之世歲致名馬孝文二十年入寇安州擊走之後復
欵附求入塞交易許之歲常朝獻至武定以來不絶齊
時亦入貢及突厥興而臣屬之後稍強盛分為五部一
曰辱紇主二曰莫賀弗三曰契箇四曰木崑五曰室得
理饒樂水北即鮮卑故地(一曰如洛環水盖饒樂之訛也)每部置俟斤
一人為其帥随逐水草頗同突厥有阿會氏五部中為
盛諸部皆歸之其俗死者以葦薄裹屍懸之樹上其後
欵附至隋代號曰奚突厥稱蕃人後亦遣使入朝(奚部落並)
(在今柳城郡東北二千餘里)唐開元五年二月奚首領李大酺入朝
封從外甥女辛氏為固安公主以妻之八年大酺戮死
共立其弟魯蘇為主請仍以固安公主為妻允之契丹
可突于反脇奚衆附突厥魯蘇不能制奔榆關趙含章
討平之衆稍自歸明年酋李詩部落五千帳來降以其
地為歸義州授其酋都督李詩死子延寵嗣後與契丹
叛詔立他酋婆固為都督昭信王以定其部落元宗世
八入朝獻至德以後朝獻不絶元和元年君梅落身入
朝拜檢校司空歸誠郡王賜姓李氏然隂結回鶻室韋
兵犯西城振武憲宗世四朝獻太和四年復寇邊盧龍
李載義破之大中元年北部諸山奚悉叛盧龍張仲武
禽酋渠燒帳落二十萬咸通九年其王入朝是後契丹
方強奚不敢亢而舉部役屬當唐之末居隂凉川在營
府之西幽州之西南皆數百里有人馬二萬騎分為五
部一曰阿薈部二曰啜米部三曰粤質部四曰奴皆部
五曰黑訖支部後徙居琵琶川在幽州東北數百里地
多黑羊馬&KR2439;前蹄堅善走其登山逐獸下上如飛契丹
阿保機彊盛室韋奚霫皆服屬之奚人常為契丹守界
上而苦其苛虐奚王去諸怨叛以别部西徙媯州依北
山射獵常採北山麝香人參賂劉守光以自託其族至
數千帳始分為東西奚去諸之族頗知耕種歲借邊民
荒地種穄秋熟則来穫窖之山下人莫知其處爨以平
底瓦鼎煮穄為粥以寒水觧之而飲去諸卒子掃剌立
後唐莊宗滅劉守光賜掃剌姓李更其名紹威卒子拽
剌立同光以後紹威父子數遣使朝貢初紹威娶契丹
女舍利逐不魯之姊為妻後逐不魯叛亡入西奚紹威
納之晉高祖入立割幽州鴈門以入於契丹是時紹威
與逐不魯皆已死耶律德光已立晉北歸拽剌迎謁馬
前德光曰非爾罪也負我者掃剌與逐不魯爾乃發其
墓粉其骨而颺之後德光滅晉拽剌常以兵從其後不
復見扵中國自去諸徙媯州自别為西奚而東奚在琵
琶川者亦為契丹所并不復能自見云
文獻通考卷三百四十四
