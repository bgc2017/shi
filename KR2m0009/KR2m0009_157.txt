文獻通考卷一百五十七
鄱陽馬端臨貴與著
兵考九
教閱
周禮大司馬中春教振旅司馬以旗致民平列陳如戰
之陳辨鼓鐸鐲鐃之用王執路鼓諸侯執賁鼓軍將執
晉鼓師帥執提旅帥執鼙卒長執鐃兩司馬執鐸公司
馬執鐲以教坐作進退疾徐疏數之節遂以蒐田有司
表貉誓民鼓遂圍禁火弊獻禽以祭社中夏教茇舍如
振旅之陳羣吏撰車徒讀書契辨號名之用帥以門名
縣鄙各以其名家以號名鄉以州名野以邑名百官各
象其事以辨軍之夜事其他皆如振旅遂以苖田如蒐
之法車弊獻禽以享礿中秋教治兵如振旅之陣王載
太常諸侯載旂軍吏載旗師都載旜鄉遂載物郊野載
旐百官載旟各書其事與其號焉其他皆如振旅遂以
獮田如蒐田之法羅弊致禽以祀祊中冬教大閱前期
羣吏戒衆庶修戰法虞人萊所田之野為表百步則一為
三表又五十步為一表田之日司馬建旗於後表之中
羣吏以旗物鼓鐸鐲鐃各帥其民而致質明弊旗誅後
至者乃陳車徒如戰之陳皆坐羣吏聽誓於陳前斬牲
以左右徇陳曰不用命者斬之中軍以鼙令鼓鼓人皆
三鼓司馬振鐸羣吏作旗車徒皆作鼓行鳴鐲車徒皆
行及表乃止三鼓摝鐸羣吏弊旗車徒皆坐又三鼓振
鐸作旗車徒皆作鼓進鳴鐲車驟徒趋及表乃止坐作
如初遂以狩田以旌為左右和之門羣吏各帥其車徒
以叙和出左右陳車徒有司平之旗居卒間以分地前
後有屯百步有司廵其前後險野人為主易野車為主
既陳乃設驅逆之車有司表貉於陳前中軍以鼙令鼓
鼓人皆三鼓羣司馬振鐸車徒皆作遂鼓行徒銜枚而
進大獸公之小禽私之獲者取左耳及所弊鼓皆駴車
徒皆譟徒乃弊致禽饁獸於郊入獻禽以享烝(以上注並見田)
(獵門此不再錄)
臧僖伯曰春蒐夏苖秋獮冬狩(蒐索擇取不孕者苖為苖除害也獮殺也)
(以殺為名順秋氣也狩圍守也冬物畢成獲則取之無所擇也)皆於農隙以講事也
(各隨時事之間)三年而治兵入而振旅(雖四時講武猶復三年而大習出曰治兵)
(始治其事入曰振旅治兵禮畢整衆而還振整也旅衆也)歸而飲至以數軍實(飲於)
(廟以數車徒器械及所獲也)昭文章(車服旌旗)明貴賤辨等列(等列行伍)順
少長(出則少者在前還則在後所謂順也)習威儀也
魯桓公六年大閱公羊曰大閱者何簡車徒也(大簡)
(閱兵車使可任用而習之)何以書盖以罕書也(比年簡徒謂之蒐三年簡車謂之大)
(閱五年大簡車徒謂之大蒐)榖梁曰大閱者何閱兵車也脩教
明諭國道也平而脩戎事非正也(禮因四時田獵以習用戎事平謂不)
(因田獵無事而脩之)
莊公八年正月師次于郎甲午治兵榖梁出曰治
兵習戰也入曰振旅習戰也治兵而陳蔡不至矣(師次)
(於郎以俟陳人蔡人)兵事以嚴終故曰善陳者不戰此之謂也
善為國者不師(道政齊禮鄰國望之歡如親戚何師之為)善師者不陳(師衆)
(素嚴不須耀兵列陳)善陳者不戰(軍陳嚴整敵望而畏之莫敢與戰)善戰者不
死(投兵勝地故無死者)善死者不亡(民盡其命無奔敵背亡)公羊祠兵
者何出曰祠兵入曰振旅其禮一也皆習戰也
楚子將圍宋使子文治兵於暌(子文時不為令尹故使之治兵習號令也)
(暌楚邑也)終朝而畢不戮一人(子文欲委重於子玉故略其事)子玉復治
兵於蒍(蒍邑)楚終日而畢鞭七人貫三人耳國老皆賀
子文子文飲之酒(賀子玉堪其事)蒍賈尚幼後至不賀子文
問之對曰不知所賀子之傳政於子玉曰以靖國也
靖諸内而敗諸外所獲幾何子玉之敗子之舉也舉
以敗國將何賀焉子玉剛而無禮不可以治民過三
百乘其不能以入矣苟入而賀何後之有(三百乘二萬二千五)
(百人)
晉文公蒐於被廬作三軍軍閔(元年晉獻公作二今復大國之禮)謀元
帥趙衰曰郤縠可臣亟聞其言矣說禮樂而敦詩書
詩書義之府也禮樂德之則也德義利之夲也君其
試之乃使郤縠將中軍郤溱佐之使狐偃將上軍譲
於狐毛而佐之(毛偃之兄)命趙衰為卿譲於欒枝先軫使
欒枝將下軍先軫佐之荀林父御戎魏犫為右
漢承秦制三時不講唯十月車駕幸長安水南門會五
營士為八陣進退名曰乘之
武帝太初二年令天下膢五曰(如淳曰立秋貙膢伏儼日膢音劉劉殺也師古)
(曰續漢書作貙劉膢劉義各通耳漢儀註云立秋之日斬牲於郊東門外以薦陵廟武官肄兵習戰陣之儀)
漢制常以九月都試太守都尉令長丞相會都試課
殿最韓延夀為東郡太守都試騎士治飾兵車畫
龍虎朱爵延夀黃袍方領駕四馬傳總建幢棨植羽
葆鼓車歌車功曹引車皆駕四馬載棨戟五騎為伍
分左右部軍假司馬千人持幢旁轂歌者先居射室
望見延夀車噭咷楚歌延夀坐射室騎吏持戟夾陛
列立騎士從者帶弓鞬羅後令騎士兵車四面營陳
被甲鞮鞪居馬上抱弩負蘭又使騎士戲車弄馬盗
驂及治飾車甲三百萬以上於是蕭望之劾延夀上
僭不道坐棄市
東漢制以立秋之日自郊禮畢始揚威武斬牲於郊東
門以薦陵廟其儀乘御戎路白馬朱鬛躬執弩射牲牲
以鹿麛太宰令謁者各一人載獲車馳駟送陵廟還宫
遣使者齎束帛以賜武官武官肄兵習戰陣之儀斬牲
之禮名曰貙劉兵官皆肄孫吳兵法六十四陣名曰乘
之立春遣使者齎束帛以賜文官貙劉之禮祠先虞執
事告先虞已烹鮮時有司乃逡廵射牲獲車畢有司告
事畢
明帝永平元年六月初令百官貙膢
安帝延光二年十一月校獵上林苑
安帝初鄧太后臨朝俗儒世士以為文德可興武功
宜廢遂寝蒐狩之禮息戰陣之法故猾賊縱横乘此
無備馬融以為文武之道聖賢不墜五材之用無或
可廢元初二年上廣成頌以諷諫依舊文重述蒐狩
之義作頌一篇并封上
靈帝中平五年望氣者言以為京師當有大兵兩宫流
血大將軍司馬凉假司馬伍岩說大將軍何進曰太公
六韜有天子將兵事可以威厭四方進以為然入言之
於帝於是乃詔進大發四方兵講武於平樂觀下起大
壇上建十二重五采華盖高十丈壇東北為小壇復建
九重華盖高九文列步兵騎士數萬人結營為陳天子
親出臨軍駐大華盖下進駐小華盖下禮畢帝躬擐甲
介馬稱無上將軍行陳三匝而還詔使進領兵屯於觀
下是時置西園八校尉以小黃門蹇碩為上軍校尉虎
賁中郎將袁紹為中軍校尉屯騎都尉鮑鴻為下軍校
尉議郎曹操為典軍校尉趙融為助軍校尉淳于瓊為
佐軍校尉又有左右校尉帝以蹇碩壯健而有武略特
親任之以為元帥督司隸校尉以下雖大將軍亦領屬焉
帝自黃巾之起留心戎事問討虜校尉蓋勲曰吾講
武如是何如對曰臣聞先王耀德不觀兵今寇在遠
而設近陳不足以昭果毅祗黷武耳
獻帝建安二十一年有司奏古四時講武按漢西京承
秦制三時不講唯十月都試金革今兵戈未偃士衆素
習可無四時講武但以立秋擇吉日大朝車騎號曰閱
兵上合禮名下承漢制是冬閱兵魏王曹操親執金鼓
以令進退
魏文帝嗣魏王位其年秋閱兵於郊公卿相儀王御華
蓋親金鼓之節
明帝太和元年十月閱兵於東郊
晉武帝太始四年九月咸寧元年太康四年六年冬皆
自臨宣武親大閱習衆軍然不自令進退自惠帝以後
其禮遂廢
東晉元帝太興四年詔左右衛及諸營教習依大習儀
成帝咸和中詔内外諸軍戲兵於南郊之場其地因名
鬭場自後藩鎮相倣諸方伯往往閱習然朝廷無事焉
宋文帝依故事肄習衆軍兼用漢魏之禮其後以時講
武於講武堂(餘見田獵門)
後魏明帝永興五年以九月十月帝親行貙劉之禮
孝成帝和平三年因歲除大儺遂耀兵示武更為制令
步兵陳於南騎士陳於北各擊鐘鼓以為節度其步兵
所衣青赤黑黃别為部隊楯矟矛戟相次周廻轉易以
相赴就有飛龍騰蛇之變為函箱魚鱗四門之陣凡十
餘法跪起前却莫不應節陣畢南北二軍皆鳴鼓角衆
盡大譟各令騎將六千人去來挑戰步兵更進退以相
拒擊南敗北捷以為威觀自後以為常
後齊常以季秋皇帝講武於都外有司先萊野為場為
三軍進止之節又别墠於北陽輿駕停觀遂命將簡士
教衆為戰陣之法凡為陣少者在前長者在後其還則
長者在前少者在後長者持弓矢短者持旌旗勇者持
鉦鼓刀楯為前行戰士次之槊者次之弓箭為後行將
帥先教士目使習見旌旗指麾之蹤發起之意旗卧則
跪教士耳使習金鼓動止之節聲鼓則進鳴金則止教
士心使知刑罰之苦賞賜之利教士手使習持五兵之
便戰鬭之備教士足使習跪起及行列嶮泥之塗前五日
皆請兵嚴於場所依方色建旗為和門都墠之中及四
角皆建五采牙旗應講武者各集於其軍戒鼓一通軍
士皆嚴備二通將士貫甲三通步軍各為直陣以相俟
大將各處軍中立旗鼓下有司陳小駕鹵簿皇帝武弁
乘革輅大司馬介胄乘奉引入行殿百司陪列位定二
軍迭為客主先舉為客後舉為主從五行相勝法為陣
以應之
後周仲春教振旅大司馬建大麾於萊田之所鄉稍之
官以旗物鼓鐸鉦鐃各帥其人而致誅其後至者建麾
於後表之中以集衆庶質明偃麾誅其不及者乃陳徒
騎如戰之陣大司馬北面誓之軍中皆聽鼓角以為進
止之節田之日於所萊之北建旗為和門諸將帥徒騎
序入其門有司居門以平其人既入而分其地險野則
徒前而騎後易野則騎前而徒後既陣皆坐乃設驅逆
騎有司表貉於陣前以太牢祭黃帝軒轅氏於狩地為
墠建二旗列五兵於坐側行三獻禮遂蒐田致禽以祭
社仲夏教苃舍如振旅之陣遂以苗田如蒐法致禽以
享礿仲秋教練兵如振旅之陣遂以獮田如蒐法致禽
以祀祊仲冬教大閱如振旅之陣遂以狩田如蒐法致
禽以享烝
隋大業七年征遼東衆軍將發御臨朔宫親授節度每
軍大將亞將各一人騎兵四十隊隊百人(百人置一纛十隊為一團)
(團有偏將一人第一團皆青絲連光甲鐵具装青纓拂建狻猊旗第二團絳絲連珠犀甲獸文具装赤纓拂建)
(貔貅旗第三團白絲連明光甲鐵具装素纓拂建辟邪旗第四團烏絲連元犀甲獸文具装黑纓拂建六駭旗)
(前部鼓吹一部大鼓小鼓及鼙長鳴中鳴等各十八具棡鼓金鉦各二具後部鐃吹一部鐃二面歌簫及笳各)
(四具節鼓一面篳篥横笛各四具大角十八具)又步卒八十隊分為四團團有
偏將一人(第一團每隊給青隼盪幡一第二團每隊黃隼盪幡一第三團每隊蒼隼盪幡一第四團)
(每隊烏隼盪幡一長槊楯弩及甲鍪等各稱兵數)受降使者一人(給二馬軺車一乘白獸幡)
(及節每一騎吏三人車輻白從十二人)承詔慰撫不受大將制戰陣則為
監軍軍將發候大角一通步卒第一團出營東門東向
陣第二團出營南門南向陣第三團出營西門西向陣
第四團出營北門北向陣陣四面團然後諸團嚴駕立
大角三通則鐃鼓俱振第一團引行隊間相去各十五
步次第二團次前部鼓吹弓矢一隊合二百騎建蹲獸
旗瓟槊二張大將在其次鞬馬二十匹次大角次後部
鐃吹次第四團次受降使者次及輜重戎車散兵等亦
有四團第一輜重出收東面陣分為兩道夾以行第二
輜重出收南面陣夾以行第三輜重出收西面陣夾以
行第四輜重出收北面陣夾以行亞將領五百騎建騰
豹旗殿軍後至營則第一團騎陳於東面第二團騎陣
於南面鼓翊大將軍居中駐馬南面第三團騎陣於西
南面第四團騎陣於北面合為方陣四面外向步卒翊
輜重入於陣内以次安營定四面陣者引入營亞將率
驍騎遊奕督察其安營之制以車外布間設馬槍次施
兵幕内安雜畜事大將亞將等就牙帳馬步陣與軍中
散兵交為兩番五日而代於是每日遣一軍發相去四
十里連營漸進二十四日續發而盡首尾相繼鼓角相
聞旌旗亘九百六十里天子六軍次發兩部前後先置
又亘八十里通諸路合三十軍亘千四十里諸軍各以
帛為帶長尺五寸闊二寸題其軍號為記御營内者合
十衛三臺五省九寺並分隸内外前後左右六軍亦各
題其號不得自言臺省王公以下至於兵馬私隸悉以
綴於衣領各軍記帶諸軍並給幡數百有餘事使人交
相去來執以行執幡而離夲軍者他軍驗記帶知非夲
部兵則所在斬之
唐太宗嘗引諸衛將卒習射於顯德殿(詳見兵制)
高宗顯慶二年十一月講武於&KR1591;水之南行三驅之禮
設次於尚書臺以觀之(漢南郡太守馬融講尚書於其地因以得名後改講武臺)
五年三月八日又講武於并州城北上御飛閣羣臣臨
觀之左衛大將軍張延師為左右驍武等六衛左羽林
騎士屬焉右武候大將軍梁建方為右軍左右威領武
候等六衛右羽林騎士屬焉一鼓而誓衆再鼓而整列
三鼓而交前左為曲直圓銳之陣右為方銳直圓之陣
三挑而五變步退而騎進五合而各復位
武太后聖歴二年欲以季冬講武有司請延至孟春王
方慶上疏曰謹按禮記月令孟冬之月天子命將帥講
武習射御角力此乃三時務農一時講武盖王者常事
安不忘危之道也孟春之月不可以稱兵兵者金也金
性克木春盛德在木金氣以害盛德逆生氣孟春行冬
令則水潦為敗雪霜大摯首種不入按蔡邕月令章句
太隂休少陽尚微而行冬令以導水氣故水潦至而敗
生物也雪霜大摯摧傷物也太隂干時雨雪而霜故傷
首種(種謂宿麥也麥以秋種故謂之首種入收也為沍寒所傷故至春不長今月令首種稷非麥)今
孟春講武是行冬令以隂故犯陽氣害發生之德臣恐
水潦敗物雪霜損稼宿麥不登無所收入也請至明年
孟冬教習以順天道從之
元宗先天二年十月講武於&KR0784;山之下徵兵二十萬戈
鋋金甲照耀天地列大陣於長川坐作進退以金鼓之
聲節之帝親擐戎服持大槍立於陣前以虧失軍容坐
兵部尚書郭元振於纛下將斬之宰臣劉幽求張說跪
於馬前諫曰元振推戴上皇有大功雖違軍令不可加
刑乃捨之流新州給事中知禮儀唐紹以草軍儀有失
斬之薛訥為左軍節度衆以元帥及禮官得罪諸節部
頗亦失序唯訥及觧琬軍不動上令輕騎召訥等至軍
門不得入禮畢特加慰勞
唐開元禮
皇帝講武儀注
仲冬之月講武於都外前期十有一日所司奏請講武
兵部承詔遂命將帥簡軍士有司先芟萊除地為場方
一千二百步四出為和門又於其内墠地為步騎六軍
營域處所左右廂各為三軍皆上軍在北中軍次之下
軍在南東西相向中間相去三百步五十步立表一行
凡立五行表間前後各相去五十步為三軍進止之節
又别墠地於北廂南向為車駕停觀之處前三日尚舍
奉御設大次及御座於其中如常儀前一日講武將帥
及士卒集於墠所禁止諠譁依方色建旗為和門於都
墠之中及四角皆建以五綵牙旗旗鼓甲仗威儀悉備
於墠所大將以下各有統帥如常式步軍入將被甲胄
乘馬教騎大將亦乘馬教習士衆為戰陣之法凡教為
陣少者在前長者在後其還則長者在前少者在後長
者持弓矢短者持戈矛力者持旌旗勇者持鉦鼓刀楯
為前行持矟者次之弓箭為後行將帥先教士衆習見
旌旗指麾之蹤旗卧即跪旗舉即起金鼓進止之節聲
鼓即進鳴金即止知刑罰之害賞賜之利持五兵之便
戰鬭之備習串跪起及行列險隘之路講武日未明十
刻軍士皆嚴備五刻將士皆貫甲步軍各為直陣以相
俟將軍依儀各依格備物大將軍各依格處分軍中立
於旗鼓之下(凡六軍鼓各一十二鉦一角四並於其軍後表之下)
車駕出宫如常式講武日未明七刻搥一鼓為一嚴
(三嚴時節前一日侍中奏裁出宫以剛日)侍中奏開宫殿門及城門未明五
刻搥二鼓為再嚴侍中版奏請中嚴文武官應從者俱
先置文武官皆公服所司為小駕依圖陳設未明二刻
搥三鼓為三嚴諸衛各督其隊與鈒戟以次入陳於殿
庭諸侍衛之官各服其器服諸侍臣俱詣西階下奉迎
(侍中負璽如式)乘黃令進革輅於太極殿前皇帝服武弁之服
餘並如圜丘儀駕至墠所兵部尚書介胄乘馬奉引至
講武所入自都墠北和門兩步軍之北當空南向黃門
侍郎奏稱請降輅還侍位皇帝降輅入大次而觀兵部
尚書停於東廂西向三仗小退以通觀路領軍減小駕
騎士立於都墠之四周侍臣依左右廂立於大次之前
東西北上文武九品以上皆公服文東武西在侍臣之
外十步重行北上諸州使人及蕃客先集於都墠北和
門外東方南方立於道東西方北方立於道西皆向輅
而立於北為上駕至和門奉禮曰可拜在位者皆再拜
皇帝入次謁者引諸州使人鴻臚卿引蕃客東方南方
立於大次東北南向以西為上西方北方立於大次西
北南向以東為上若有觀者立於都墠騎士仗外四周
任意然後講武諸州使人及蕃客立定吹大角三通中
軍將各以□令鼓二軍俱擊鼓三鼓有司偃旗步士皆
跪二軍諸帥果毅以上各集於中軍大將旗鼓之下左
廂中軍大將立旗鼓之東西面諸軍將立於旗鼓之南
北面東上右廂中軍大將立於旗鼓之西東面諸軍將
立於旗鼓之南北面西上以聽誓大將誓曰今行講武
以教人戰進退左右一如軍法用命有常賞不用命有
常刑可不勉之誓訖左右三軍各長史二人振鐸分循
以警衆諸果毅各以誓詞遍告其所部遂聲鼓有司舉
旗士衆皆起騎從皆行及表擊鉦騎從乃止又擊三鼓
有司偃旗士衆皆跪又擊有司舉旗士衆皆起騎驟徒
趨及表乃止整列位定東軍一鼓舉青旗為直陣西軍
亦鼓而舉白旗為方陣以應之次南軍亦鼓舉赤旗為
銳陣北軍亦鼓而舉黑旗為曲陣以應之次東軍鼓而
舉黃旗為圓陣西軍亦鼓而舉青旗為直陣以應之次
西軍鼓而舉白旗為方陣東軍亦鼓而舉赤旗為銳陣
以應之次東軍鼓而舉黑旗為曲陣西軍亦鼓而舉黃
旗為圓陣以應之凡陣迭為主客先舉者為客後舉者
為主從五行相勝之法為陣以應之每變陣二軍各選
刀楯之士五十人挑戰於兩軍之前第一第二挑戰迭
為勇怯之狀第三挑戰為敵均之勢第四第五挑戰為
勝敗之形每將變陣先鼓而為直陣然後變從餘陣之
法五陣畢兩軍俱為直陣又擊三鼓有司偃旗士衆皆
跪又聲鼓舉旗士衆皆起騎從徒走左右軍俱至中表
相擬擊而還每退至一行表跪起如前遂復其初侍中
跪奏請觀騎軍又侍中稱制曰可侍中俛伏興二軍吹
角擊鼓士衆俱進及表乃止皆如步軍唯無起跪耳騎
軍東西迭為主客為相勝之陣皆如步軍之法每陣各
八騎挑戰於兩陣之間如步軍法五陣畢俱大擊鼓而
前盤馬相擬擊而罷遂振旅而還凡步軍二軍之士備
則滿數省則減之損益隨時唯不得減將節凡相擬擊
皆不得以刃相及凡步士逐退過中表二十步而止不
得過也騎士不在此例(若因田狩則令講武軍士之外先期為圍觀訖乘馬鼓行親禽)
(如别禮狩訖乘輅振旅而還如常儀)講武罷侍中跪奏稱侍中臣某言講
武禮畢請還俛伏興皇帝降御輿侍衛如常儀皇帝升
輅太僕卿立授綏升訖勅車右升千牛將軍升輅陪乘
黃門侍郎奏請鑾駕發引以下如圜丘還宫儀唯不作
鼓吹不撞蕤賓觧嚴訖將士各還明日羣官奉參起居
如别儀
開元八年八月勅四方雖安不可忘戰故周禮以軍禁
紏邦國以蒐狩習戎旅不教人戰是謂棄之宜差使於
兩京及諸州簡取十萬人務求灼然驍勇不須限以蕃
漢皆放番役差科唯令團伍教練辨其旗物簡其騎徒
攻取進退之方陳威儀貴賤之等俾少長有禮疾徐有
節將以伐叛懷服保大定功協於師貞以弘武備
肅宗至德二年八月御鳳翔府門大閱
五年正月御翔鸞閣習武(自後遂廢)
文宗大中六年五月勅天下軍府有兵馬處宜選會兵
法能弓馬人充教練使每年依禮教習仍於其時申兵
部
梁開平元年十月駕幸繁臺講武至二年七月改為講
武臺(按地理志夲西漢梁孝王所築謂之吹臺其後有繁氏居其側故里人呼之為繁臺)
宋太祖皇帝建隆三年十一月講武於近郊六軍之容
甚盛
帝每御講武殿親臨教閱其法刻木為箭鏃裹以氊
罽命強者兩兩相射避即捶之取其不避者又以木
挺為馬撾施韋鞘俾馳騎相擊取其尤勝者各分等
級以遷隸之自是師旅皆精銳
太宗太平興國二年將伐太原詔築講武堂於西郊九
月大閱上與從官登而觀焉是冬又觀飛山兵射連弩
發機石於臺下
帝循太祖舊制親閱武藝御便坐時召上軍觀步射
擊刺列為行伍或召宰相親王臨觀間亦幸殿前班
閱馬射行幸池苑亦令諸軍衛士騎射鵰盤截柳枝
或於庭中令射毛毬淳化五年八月召天武士卒教
射於殿庭弓力有至石三斗以引強平射者為上等
艱於引滿者别為一等其諸淺軟者又為一等各量
其材力而遷隸之至道元年九月又閱禁旅有挽強
至一石五斗連三十發而有餘力又令騎兵步兵各
數百東西列陣挽強彀弩視其進退發矢如一容止
中節上曰此殿庭間數百人耳猶兵威可觀况堂堂
之陣數萬成列者乎
真宗咸平二年八月大閱諸軍於東郊其儀最備詔有
司擇地於含暉門外之東武村為廣場乙丑夜三鼓殿
前侍衛馬步軍二十萬分出諸門丙寅上乘馬以出宗
室近臣尚書侍郎御史中丞給諫上將軍節度觀察防
禦團練刺史並别駕從賜以窄袍上至行宫諸軍陣於
臺前左右相向步騎交屬諸班衛士翼侍於臺後有司
奏成列上升臺東向召從臣坐而觀之殿前都指揮使
王超執方旗以節進退又於兩陣中起候臺相望使人
執旗以應之初舉黃旗則諸軍旅拜舉赤旗則騎進舉
青旗則步進每旗動則鼓作鼓作則士進皆三挑而後
退次舉白旗則諸軍復再拜呼萬歲有司奏陣堅而整
士勇而厲欲再舉上曰可止矣遂舉黑旗以振旅軍於
左者略右陣以還由臺前出西北隅軍於右者略左陣
以還由臺前出西南隅以歸御東華門閱諸軍還營翊
日近臣諸軍將校以内職皆賜飲其後又幸飛山教場
觀發機石連弩及便坐日閱召募新軍時令習戰陣之
狀率如兩朝舊規其事悉見兵志
仁宗時案閱訓練之制禁軍月奉五百以上皆日習武
技三百以下或習或給役其後别募廂軍亦閱武技號
教閱廂軍戍川廣者舊不訓練嘉祐以後稍習焉凡諸
營日習之法以鼓聲為節騎兵五習步兵四習以教坐
作進退非施於兩軍相當者然自祖宗已來中外諸軍
皆用之
明道二年樞密使王曉上言天下廂軍止給役而未嘗
習以武技宜取材勇者訓肄升補禁軍天子可其奏
康定元年帝御便殿閱諸軍陣法上封者言諸軍止教
坐作進退雖整肅可觀然臨敵難用請自今遣官閱陣
畢令觧鐙以弓弩射營置弓三等自一石至八斗弩四
等自二石八斗至二石五斗以次閱習詔行之陜西河
東河北路是歲詔教士不袵帶金甲緩急不足以應敵
自今諸軍各予鎧甲十馬甲五令迭披帶又命諸軍班
聽習雜武技勿輙禁止
神宗熙寧三年初置保甲
四年始詔以時肄習武事(詳見兵志門)
五年詔以涇原路蔡挺衙教陣隊於崇政殿引見仍頒
行於諸路
其法五伍為隊為陣陣横列騎兵二隊亦五伍列之
其出皆以鼓為節束草象人而射焉中則有賞馬步
皆前三行槍刀後二行弓弩附隊以虎蹲弩床子弩
各一射與擊刺迭出皆聞金即退預籍人馬之強者
隠於隊中遇可用則别出為竒帝以其點閱周悉常
有出野之備故令頒行
六年帝初置内教法旬一御便殿閱武技程其能否而
勸沮之
元豐元年詔立在京秋校試諸軍技藝格第為上中下
三等步射六發而三中為一等二中為二等一中為第
三等馬射五發驟馬直射三矢背射二矢中數第如步
射法弩射自六中至二中床子弩及砲自三中至一中
為及等並賞銀有差槍刀并標排手角勝負計所勝第
賞其弓弩墜落或縱矢不及堋或挽弓破體或局而不
張或矢不滿或弩蹠不上牙或擭不發或身倒足落並
為不合格即射已中賞餘箭不合格者降一等無可降
者罷之十一月京西將劉元上言馬軍教習不成請降
補步軍又不成降廂軍詔下令諸軍約一季不能學者
如所請降之
二年立府界集教大保長法以昭宣使入内侍省副都
知王中正東上閤門使狄諮兼提舉府界教保甲大保
長總二十二縣為教場十一所大保長凡二千八百二
十五人每十人一色事藝置教頭一凡禁軍教頭二百
七十都教頭三十使臣十弓以八斗九斗一石為三等
弩以二石四斗二石七斗三石為三等馬射九斗八斗
為二等其材力超拔者為出等當教時月給錢三千日
給食官予戎械戰袍又具銀楪酒醪以為賞犒三年大
保長藝成乃立團教法以大保長為教頭教保丁焉凡
一都保以相近者分為五團即夲團都副保正所居聚
教之以大保長藝成者十人衮教五日一周之五分其
丁以其一為騎二為弓三為弩府界法成乃推之三路
各置文武官一人提舉
三年内教法格并圖其象頒行之步射執弓發矢運手
舉足移步及馬射馬使蕃槍馬上野戰格鬭步用&KR1873;排
皆有法象凡千餘言使軍士習誦焉
趙卨言今欲大閱漢蕃陣隊且以萬二千五百人為
法旌旗麾幟各隨方色戰國時大將之旗以龜為飾
盖取前列先知之義今中亦宜以龜為號其八隊旗
别繪天地風雲熊虎鳥蛇天地則状其方圓風雲則
狀其飛揚熊虎則狀其猛厲鳥蛇則状其翔盤之勢
以備大閱而樞密院以為陣隊旗號若繪八物慮士
衆難辨且其間亦有無形可繪者遂詔大閱旗幟上
依方色仍異其形制令勿雜而已
詔樞密院曰唐李靖兵法世無全書雜見通典離析
譌舛又官號物名與今稱謂不同武人將佐多不能
通其意令樞密院檢詳官與王震曾旼王白郭逢原
等校正分類觧釋令今可行
帝諭近臣曰黃帝始置八陣法敗蚩尤於涿鹿諸葛
亮造八陣圖於魚復平沙之上累石為八行晉桓温
見之曰常山蛇勢也文武皆莫能識之此即九軍陣
法也後至隋韓擒虎深明其法以授其甥李靖靖以
時遇久亂將臣通曉其法者頗多故造六花陣以變
九軍之法便世人不能曉之大抵八陣即九軍九軍
者方陣也六花陣即七軍七軍者圓陣也盖陣以圓
為體方陣者内圓而外方圓陣即内外俱圓矣故以
圓物驗之則方以八包一圓以六包一此九軍六花
陣之大體也六軍者左右虞候軍各一為二虞候軍
左右廂各二為四廂軍與中軍共為七軍八陣者加
前後二軍共為九軍夲朝祖宗以來置殿前馬步軍
三帥即中軍前後軍帥之别名而馬步軍都虞候是
為二虞候軍天武捧日龍神衛四廂是為四廂軍也
中軍帥總制九軍即殿前都虞候專總中軍一軍之
事務是其名實與古九軍及六花陣相符而不少差
也今論兵者俱以唐李筌太白隂經中所載陣圖為
法失之遠矣朕嘗覧近日臣僚所獻陣圖皆妄相眩
惑無一可取果如此軰之說則兩敵相遇必須遣使
豫約戰日擇一寬平之地仍夷阜塞壑誅草伐木如
射圃教場方可盡其法耳以理推之知其不可用也
决矣今可約李靖法為九軍營陣之制然李筌之圖
乃營法非陣法也朕採古之法酌今之宜曰營曰陣
夲出於一法而已止曰營行曰陣在竒正言之則營
為正陣為竒也於是以八月大閱九軍陣於城南荆
家陂已事坼營回軍賜遂等下指揮馬步諸軍銀絹
有差
哲宗元祐元年高翔上言乞依舊教閱御陣與新陣法
相兼從之
元豐七年詔已降五陣法令諸將教習其舊教陣法
並罷盖九軍營陣為方圓曲直銳凡五變是為五陣
至是復令與舊教御陣互教
四年右司諫蘇轍上言諸道禁軍自置將以來日夜按
習武藝將兵皆早晩兩教新募之士或終日不得休息
今平居無事朝夕虐之以教閱使無遺力以治生事衣
食殫盡憔悴無聊緩急安得其死請使禁軍除新募未
習之人其餘日止一教朝請郎任公裕言軍中誦習新
法愚懵者頗以為苦夫射志於中而擊刺格鬭期於勝
豈必盡能如法樞密院亦以為元降教閱新法自合教
者指授不當令兵衆例誦詔從之
徽宗宣和八年詔州軍禁軍出戍外常留五分在州教
閱
高宗建炎元年始頒密院教閱格法專習制禦鐵騎摧
鋒破敵之藝習全副執帶出入短樁神臂弓長柄膊刀
馬射穿甲施用棍棒並每年比擬春秋教閱法别立新
格行下一日短樁神臂弓給箭十隻射親去垜一百二
十步長柄膊刀謂長一丈二尺以上用氊皮裹為頭者
餘教閱振華軍稱膊刀凖此引鬭五十次不令刀頭低
墜至地并每營揀選二十人閱習放砲打親旨長柄膊
刀手夲色相鬭并短樁神臂弓手長柄膊刀手施用棍
棒各擊虛三十次砲手閱習施放七稍大砲排日就營
教閱凡經兩閱者每五十人為一隊全副執帶教習分
合一次教習分合隨隊多少分隸五軍謂如五百人每
隊五人人即每軍兩隊之類人多依此每軍各置旗號
以顔色樣制物號為别謂前軍用緋旗以飛鳥為號後
軍用皂旗以龜為號左軍用青旗以蛟為號右軍用白
旗以虎為號中軍用黃旗以神人為號又别以顔色樣
制物號錯招旗分旗差教頭掌之舉招旗則五軍以旗
相應合而成陣舉分旗則五軍以旗相應分而成隊左
右前却或分藏為伏或分出為竒並舉旗為號並更鳴
小金應鼓為號以備瞻望旗號不及預約伏藏之處慢
打小金即伏急打應鼓即竒兵出陣趨戰急打小金即
伏兵出所有春秋大教推賞自依海行格法詔依
孝宗乾道二年十一月詔以二十四日幸白石教場大
閱其日上幸候潮門外大教場進早膳次幸白石教場
登臺上御甲胄三衙統制統領官等起居畢舉黃旗諸
軍皆三呼萬歲拜訖三衙合教為三陣馬軍上馬打團
教場舉白旗三司馬軍首尾相接舉紅旗向臺合圍聽
一金止軍馬各就圍地作圓形排立射生官兵隨鼓聲
出馬射獐兔再一金止疊金射生官兵各歸陣隊舉黃
旗射生官兵就御臺下獻所獲是日有將校能隻手運
大刀者數入刀皆重數十斤賞賚諸將及士卒有差
四年十月四日殿前司言凖已降旨令三司祗備教閱
今躬親相視龍王堂北江岸以東茅灘一帶平地可作
教場已修築將壇將來三司馬步軍並各全装披帶衣
甲執色器械至日先赴教場下方營排辦候聖駕升臺
聽金鼓起居畢依資次變陣教閱所有聖駕出郊除禁
衛所窠差儀衛外欲於夲司入陣馬軍内摘差護聖馬
軍八百人騎執槍旗帶弓箭軍器作十六隊於儀衛前
後各分八隊隊各五十人往回沿路各動隨軍鼓笛大
樂及摘差夲司入教陣隊内諸軍步親隨一千人統領
將官三員執弓槍帶刀斧軍器至日先赴將臺下各分
左右於後壁周圍留空地三十步以容禁衛外作三重
環立依已降旨窠差入教及從駕往回并圍臺擺齪二
千人騎外有用不足千一百十三人又兩忠毅軍寨馬
軍共二百十人騎欲於内撥三百人騎前一日於赭山
以來打圍射獐兔俟教陣畢以射到獐兔至御臺下進
獻從之十六日上幸茅灘抽摘諸軍人馬全装執仗前
一日於教場東列幕宿營是日三衙管軍與各軍統制
統領將佐全装披帶導駕乘馬至護聖步軍大教場亭
更御甲胄到灘上登臺三衙起居畢權主管殿前司王
逹奏三司人馬齊舉黃旗諸軍呼拜者三逹奏請以次
變陣教閱中軍鳴角倒門角旗出營馬步軍簇隊收鼓
訖連三鼓馬軍上馬步人撮起旗槍四鼓舉白旗中軍
鼓聲旗應變方陣為備敵之形别高一鼓步軍四向作
禦敵之勢且戰且前馬軍出陣作戰鬭之勢别高一鼓
各分歸地分五鼓舉黃旗變圓陣為自環内固之形如
前節次訖三鼓舉赤旗變銳陣諸軍相屬魚貫斜列前
利後張為衝敵之形亦依前節次訖王逹奏人馬教絶
取旨擺當頭舉青旗變放教直陣收鼓訖一金止重鼓
三馬軍上馬步人齪落旌坐擊刺無不中節上大悦犒
賞倍之士卒歡呼謝恩如儀鳴角簇隊訖放教拽隊步
人分東西引拽馬軍交頭於御臺下隨隊呈試驍銳大
刀武藝繼而進呈車砲烟槍及赭山打圍射生馬步軍
統制蕭鷓巴以所獲獐鹿等就御臺下進獻人馬拽絶
大閱儀注其日皇帝至祥曦殿行門禁衛等並戎服
迎駕常起居皇帝至知閤門官以下修注御帶環衛官
等並戎服常起居宰執以下並戎服常起居訖皇帝乘
馬出從駕官從駕至候潮門大教場御幄殿下馬入幄
更衣訖(依已降旨惟宰執管軍知閤御帶環衛官從駕侍從已下免從駕)皇帝被金甲
出幄行門禁衛等迎駕奏萬福(從駕官應奉臣僚並免奏萬福)皇帝乘
馬(皇太子親王並自大教場帶全装甲乘馬從駕宰執使相正任管軍知閤御帶環衛官並戎服從駕)至
教場臺下馬升臺入幄從駕官宰執親王使相正任知
閤御帶環衛官升臺於幄殿分東西相向立管軍並令
全装衣甲帶御器械執骨朵升臺於幄殿稍南面西立
俟入内官唱排立皇帝出幄行門禁衛等迎駕奏萬福
皇帝出閤門分引殿前馬步三司統制統領官常起居
訖次三司將佐以下聽鼓聲常起居次殿帥執骨朵赴
御座前奏教直陣俟教閱畢再赴御座前奏教圓陣俟
教閱畢再赴御座前奏教銳陣俟教閱畢再赴御座前
奏教閱畢歸侍立内侍傳旨與殿前太尉某諸軍謝恩
承旨訖轉與撥發官引三司統制統領將佐再拜謝恩
訖各歸夲軍皇帝起入幄更衣訖皇帝出幄皇帝坐舍
人引宰執墪後立俟進御茶床舍人贊就坐宰執躬身
應喏訖直身立就座進第一盞酒起立墪後俟皇帝飲
酒訖舍人贊就座躬身應喏訖直身立俟宰執酒至接
盞飲酒訖付殿侍次舍人贊喫食並如儀至第四盞傳
旨宣勸訖御藥傳旨不拜舍人承旨贊不要拜贊就座
第五盞宣勸如第四盞儀酒食畢舉御茶床舍人分引
宰執於幄殿重行立御藥傳旨不拜舍人承旨訖揖宰
執躬身贊不要拜各祗候直身立降踏道歸幕次皇帝
起乘馬至車子院下馬皇帝出幄至車子院門楼上(親王)
(使相正任并戎服俟駕至車子院門楼上相向立得旨宣管軍知閤御帶環衛官飲酒並戎服於御座前相向)
(立)出賜親王酒再拜謝訖次賜使相正任并管軍知閤
御帶環衛官酒訖逐班再拜謝訖依舊相向立次親王
執盞進皇帝酒皇帝飲酒訖一班再拜謝訖俟皇帝觀
看畢起降車子院門楼歸幄親王已下退(從駕臣僚免奏萬福乘馬)
(從駕)皇帝乘馬出車子院門行門禁衛等迎駕奏萬福皇
帝乘馬至候潮門外大教場(應從駕臣僚免奏萬福)應從駕官並
戎服乘馬從駕回皇帝乘馬入和寧門至祥曦殿上下
馬還宫(餘倣此)
淳熙四年十二月大閱殿步兩司諸軍於茅灘
十年十一月上幸龍山教場大閱
淳熙間立定槍手及射射鐵簾賞格槍手以竄刺多寡
為十二等支銀兩高下有差殿步行司江上諸軍亦如
之射射鐵簾以步數遠近犒賞緡錢亦有差江南西
路安撫司將領陳植言軍中陞加添進事藝的在硬弓
勁弩有如弓弩手百步取勝使敵人不敢輕進而謂之
長兵者是也萬一弓弩射不及遠致敵人衝突我陣之
前則與無矢同矣今所在按拍唯務持滿為合格殊不
知不過垜者為不應法既不應法雖合格復何所用乞
自今以往弓手以六十步為額弩手止以一百步為額
庶幾彎拾有力施放和易按拍之時必期於滿鏃合格
過垜應法如是則朝廷可以得實效而無濫賞矣望以
弓弩手降付有司重别參校擇而行之詔令承旨司同
殿前步軍司看詳申樞密院
十六年光宗即位詔以十月内擇日幸城南大教場大
閱
紹熙二年樞密院言殿步司諸軍弓箭手帶甲六十步
射一石二斗力箭十二隻六箭中垜為夲等弩手帶甲
一百步射射四石力箭十二隻五箭中垜為夲等槍手
駐足舉手攛刺以四十竄並為夲等令各處主帥委統
制統領官精加比較夲等外取陞加最多人每軍五千
五百人以上弓手取一十五名弩手取一十五名槍手
取一十五名保明觧赴主帥審實觧密院取旨再試各
選取出等高強二名特與補轉兩官資其餘元觧到比
試不中人令各司每名犒設錢五貫候將來袞同再試
如事藝一同弓弩手令射遠躬親比較槍手令格鬭勝
負比較殿步軍司就來春拍試一次校副尉以下至白
轉至承信郎住拍軍兵自長行轉至副都頭住拍詔從
之
寧宗慶元二年詔以今冬幸茅灘教閱
嘉泰二年十月上幸候潮門外教場大閱
文獻通考卷一百五十七
