文獻通考卷二百九十八
鄱陽馬端臨貴與著
物異考四
火災
春秋桓公十四年八月壬申御廪災董仲舒以為先是
四國共伐魯魯君臣内怠政事外侮四鄰非能保守宗
廟終其天年者也劉向以為御廪夫人八妾所舂米之
藏以奉宗廟時夫人有滛行(通於齊侯)挾逆心(欲弑桓公)天戒若
曰夫人不可以奉宗廟莊公二十年齊火災劉向以
為齊桓好色以妾為妻嫡庶屢更故致火災僖公二
十年五月乙巳西宫災董仲舒以為僖娶於楚而齊媵
之脅公立為夫人西宫小寢夫人所居也若曰妾何為
居此宫誅去之意也宣公十六年成周宣榭火榭所
以藏樂器宣其名也董仲舒劉向以為十五年王札子
殺召伯毛伯天子不能誅天戒若曰不能行政令何以
禮樂為而藏之成公三年二月甲子新宫災榖梁以
為宣宫一曰宣公弑子赤而立不當列於羣祖故天災
其廟襄公九年春宋災晉侯聞之問士弱曰宋災於
是乎知有天道何故對曰古之火正或食於心或食於
咮以出入火(師古曰咮音竹救反)是故咮為鶉火心為大火陶唐
氏之火正閼伯居商邱祀大火而火紀時焉相土因之
故商主大火商人閱其禍敗之釁必始於火是以知有
天道公曰可必乎對曰在道國亂亡象不可知也(韋昭曰大)
(亂之君天不復告故無象)說曰古之火正謂火官也掌祭火星行火
政季春昏心星出東方而咮七星鳥首正在南方則用
火季秋星入則止火以順天時救民疾帝嚳則有祝融
堯時有閼伯民賴其德死則以為火祖配祭火星故曰
或食於心或食於咮也相土商祖契之曾孫(師古曰契讀曰偰音)
(先列反字或作卨其用同耳據諸典籍相土即卨之孫今云曾孫未詳其意)代閼伯後主火
星宋其後也世司其占故先知火賢君見變能脩道以
除凶亂君亡象天不譴告故不可必也三十年五月
甲午宋災劉向以為先是宋公聽讒而殺太子痤應火
不炎上之罰也昭公六年六月丙戌鄭災是春三月
鄭人鑄刑書士文伯曰火見鄭其火乎火未出而作火
以鑄刑器藏爭辟焉(著刑於鼎故稱刑器法設下爭故云爭辟)火而象之不
火何為說曰火星出於周五月而鄭以三月作火鑄鼎
刻刑辟書以為民約是為刑器爭辟故火星出與五行
之火爭明為災其象然也又棄灋律之占也九年夏
四月陳火時楚靈王滅陳鄭裨竈曰五年陳將復封封
五十二年而遂亡子産問其故對曰陳水屬也火水妃
也而楚所相也今火出而火陳逐楚而建陳也妃以五
成故曰五年歲五及鶉火而後陳卒亡楚克有之天之
道也說曰顓頊以水王陳其族也(師古曰陳舜後也舜本出顓頊)今兹
歲在星紀後五年在大梁大梁昴也金為水宗得其宗
而昌故曰五年陳將復封楚之先為火正故曰楚所相
也天以一生水地以二生火天以三生木地以四生金
天以五生土五位皆以五而合而陰陽易位故曰妃以
五成然則水之大數六火七木八金九土十故水以天
一為火二牡木以天三為土十牡土以天五為水六牡
火以天七為金四牡金以天九為木八牡陽竒為牡隂
耦為妃(師古曰竒音居宜反)故曰水火之牡也火水妃也於易坎
為水為中男離為火為中女盖取諸此也自大梁四歲
而及鶉火四周四十八歲凡五及鶉火五十二年而陳
卒亡火盛水衰故曰天之道也哀公十七年七月己卯
楚滅陳昭公十八年五月壬午宋衛陳鄭災董仲舒
以為象王室將亂天下莫救故災四國言亡四方也
定公二年五月雉門及兩觀災(師古曰雉門公宫南門也兩觀謂闕)董仲
舒劉向以為此皆奢僭過度者也先是季氏逐昭公昭
公死於外(師古曰謂死於乾侯)定公即位不能誅季氏又用其邪
說淫於女樂而退孔子(師古曰齊人歸女樂季桓子勸定公受之君臣相與觀之廢朝)
(禮三日孔子乃行)天戒若曰去高顯而奢僭者一曰門闕號令
所由出也今舍大聖而縱有罪亡以出號令矣京房易
傳曰君不思道厥妖火燒宫哀公三年五月辛卯桓
釐宫災董仲舒劉向以為此二宫不當立違禮者也哀
公又以季氏之故不用孔子孔子在陳聞魯災曰其桓
釐之宫乎以為桓季氏之所出釐使季氏世卿者也
四年六月辛丑亳社火(師古曰亳社殷社也)董仲舒劉向以為亡
國之社所以為戒也(師古曰存其社者欲使君常思敬慎懼危亡者也)天戒若
曰國將危亡不用戒矣春秋火災屢於定哀之間不用
聖人而縱驕臣將以亡國不明甚也一曰天生孔子非
為定哀也蓋失禮不明火災應之自然象也
漢惠帝四年十月乙亥未央宫凌室災(藏冰之室)丙子織室災
(織作之室)劉向以為太后立魯元公主女為皇后凌室所以供
養飲食織室所以奉宗廟衣服與春秋御廪同又天戒若
曰皇后亡奉宗廟之德將絶祭祀其後帝崩后亡子取后
宫美人子立之呂后崩諸呂為亂大臣誅之而立文帝惠
后幽廢高后元年五月丙申趙叢臺災劉向以為時呂
氏女為趙王后嫉妬將為讒口以害趙王王不悟卒見憂
死文帝七年六月癸酉未央宮東闕罘罳災(師古曰罘罳謂連闕)
(曲閣也以覆重刻垣墉之處其形罘罳然一曰屏也罘音浮闕與其兩傍俱災也)劉向以為東闕
所以朝諸侯之門也罘罳在其外諸侯之象也漢封諸侯
王連城數十賈誼等以為違古制度必將叛逆先是淮南
濟北皆謀反其後七國舉兵而誅景帝中五年八月己
酉未央宫東闕災時栗太子以罪廢自殺丞相周亞夫下
獄死武帝建元六年六月丁酉遼東高廟災四月壬子
高園便殿火董仲舒對以春秋時亳社兩觀桓釐廟災四
者皆不當立天皆燔其不當立者以示魯今高廟不當居
遼東高園殿不當居陵旁於禮亦不當立與魯所災同
按古者諸侯不敢祖天子則高廟不當立於遼東
也古者墓以藏體魄廟以宅神靈故祭於廟不祭
於墓則高園殿不當居陵旁也二者皆失禮之事
謂天燔其不當立者以示警猶之可也而仲舒所
對累數百言至謂天災若語陛下視親戚貴屬在
諸侯遠正最甚者忍而誅之如吾燔遼東高廟視
近臣在國中處旁仄及貴而不正者忍而誅之如
吾燔高園殿大槩勸帝以多行殺戮而於郡國陵
墓不當立廟之說略無所發明帝采其說而使仲
舒弟子吕步舒治淮南獄深竟黨與坐死者甚衆
蓋此對徒足以啟帝之忍心而略不能革漢之失
禮矣故秪取其兩言而餘語則盡削之云
武帝太初元年十一月乙酉未央宫栢梁臺災先是大風
發其屋夏侯始昌先言其災日後有江充巫蠱衞太子事
昭帝元鳳元年燕城南門災劉向以為時燕王使邪臣
通於漢為讒賊謀逆亂南門者通漢道也四年五月丁
丑孝文廟正殿災劉向以為是歲正月上加元服有明哲
之性而大將軍光久秉政不歸亡周公之德將為國害故
正月加元服五月而災見古之廟皆在城中孝文廟始出
居外天戒若曰去貴而不正者宣帝既立光猶秉政驕溢
過制妻顯弑后隨以誅滅宣帝甘露元年四月丙申中
山太上皇廟災甲辰孝文廟災元帝初元三年四月乙
未孝武園白鶴舘災劉向以為先是前將軍蕭望之光禄
大夫周堪輔政為佞臣石顯許章等所譖望之自殺堪廢
黜明年白鶴舘災園中五里馳逐走馬之舘(五里者言周回五里)不
當在山陵昭穆之地天戒若曰去貴近逸遊不正之臣將
害忠良後章坐走馬上林下烽馳逐免官(夜於上林苑下舉火馳射也)
永光四年六月甲戌孝宣杜陵園東闕南方災時上復
用周堪張猛等石顯終欲害之園陵小於朝廷闕在司馬
門中内臣顯之象也孝宣親而貴門闕法令所從出也天
戒若曰去法令内臣親而貴者必為國害後顯卒害猛
按魯哀公三年桓僖宫災左傳載孔子在陳聞火
曰其桓僖乎杜征南注以為桓僖親盡而廟不毁
故天示以災公羊傳之說亦然盖踰禮制而以諂
瀆事神則神亦不享其祭故天降之災非曰桓僖
有以獲罪於天而火焚其廟也至仲舒劉向則謂
以季氏之故桓則季氏所出而僖則使季氏世卿
者於是以為其咎不在當時之君而歸過於祖宗
其說鑿矣至其論漢世以來之災異如高廟之火
以為為諸侯王大臣文廟之火以為為霍光宣廟
之火以為為石顯夫諸侯王之過制霍光之專擅
石顯之姦欺所以致之者時君之過也於先代何
預且曰貴而不正者天燔之是天欲示警於子孫
而焚其祖宗之廟盖亦迂遠而不切矣况宗廟人
主所嚴事者也災延宗廟變異不小不思側身脩
行以謝天地祖宗而方且以驕恣專擅之臣擬之
以為天惡而欲燔之以示戒其說不亦謬乎
成帝建始元年正月乙丑皇考廟災初宣帝為昭帝後
而立父廟於禮不正又時大將軍王鳳擅朝將害國家
故天見象鴻嘉三年八月乙卯孝景廟北闕災十一
月甲寅許皇后廢永始元年正月癸丑大宮凌室災
戊午戾后園南闕災時趙飛燕大幸許后既廢上將立
之故天見象於凌室與惠帝四年同應又戾后起於微
賤與趙氏同應天戒若曰微賤亡德之人不可以奉宗
廟將絶祭祀四年四月癸未長樂宫臨華殿及未央
宫東司馬門災六月甲午孝文覇陵園東闕南方災長
樂宫成帝母王太后所居也未央帝所居也霸陵太宗
盛德園也時太后三弟相續秉政舉宗居位充塞朝廷
將害國家故天象仍見哀帝建平三年正月癸卯桂
宫鴻寧殿災帝祖母傅太后所居也時傅太后欲與成
帝母等號齊尊大臣以諫獲罪後三年帝崩傅氏誅滅
平帝元始五年七月己亥高皇帝原廟殿門災盡時
平帝幼王太后臨朝委政王莽將簒漢祚墮高帝宗廟
故天象見也
王莽地皇三年二月霸橋災數千人以水沃救不滅
後漢光武建武六年十二月雒陽市火二十四年正
月戊子雷雨霹靂火災高廟北門明帝永平元年六
月己亥桂陽火飛來燒城寺章帝建初元年十二月
北宫火燒壽安殿延及右掖門元和三年六月丙午
雷雨火燒北宫朱爵西闕和帝永元八年十二月丁
巳南宫宣室殿火時帝幸北宫竇太后在南宫明年竇
太后崩十三年八月己亥北宫盛饌門閤火時和帝
幸鄧貴人隂氏以罪廢死立鄧貴人為皇后十五年
六月辛酉漢中城固南城門災此孝和皇帝將絶世之
象也其後二年帝崩殤帝及平原王皆早夭和帝世絶
安帝永初元年十二月河南郡縣火燒殺百五人
二年河南郡縣又失火燒五百八十四人四月甲寅漢
陽河陽城中失火燒殺三千五百七十人先是和帝崩
立殤帝復早夭平原王勝有廢疾乃更立清河王子是
為安帝四年三月戊子杜陵園火元初四年二月
壬戌武庫火燒兵物一百一十五種直千萬以上時羌
叛大發兵禦之積十餘年天下厭苦兵役延光元年
八月戊子陽陵園寢殿災凡災發於先陵此太子將廢
之象也若曰不當廢太子以自翦如火不當害先陵之
寢也明年上以讒言廢皇太子為濟隂王後二年宫車
晏駕中黃門孫程等十九人起兵殿省誅賊臣立濟隂
王四年秋七月乙丑漁陽城門樓災順帝永建三
年七月丁酉茂陵園寢殿災(古今註曰二年五月戊辰守宫失火燒宫藏財物盡)
(四年河南郡縣失火燒人六畜)陽嘉元年恭陵廡災及東西幕府火
(古今註曰十二月河南郡國火燒廬舍殺人)太尉李固以為奢僭所致陵之
初造禍及枯骨規廣治之尤飾又上欲更造宫室益臺
觀故火起幕府燒材木永和元年十月丁未承福殿
火(臣昭按楊厚傳是災)先是爵號阿母宋娥為山陽君后父梁商
本國侯又多益商封商子冀不襲父爵别封襄邑侯皆
過差非禮漢安元年三月甲午雒陽劉漢等百九十
七家為火所燒(古今註曰火或從室屋間物中不知所從起數月乃止)後四年宫
車比三晏駕建和元年君位乃定桓帝建和六年五
月癸丑北宫掖庭中德陽殿火及左掖門時梁冀挾姦
譖殺太尉杜喬是後梁太后崩梁氏誅滅延熹四年
正月辛酉南宫嘉德殿火戊子丙署火二月壬辰武庫
火五月丁卯原陵長夀門火先是亳后因賤人得幸號
貴人為后上以后母宣為長安君封其兄弟受寵隆崇
又多封無功者去年春白馬令李雲坐直諫死至此彗
除心尾火連作五年正月壬午南宮丙署火四月乙
丑恭北陵東闕火戊辰虎賁掖門火五月康陵園寢火
甲申中藏府承禄署火七月己未南宮承善闥内火
六年四月辛亥康陵東署火七月甲申平陵園寢火
八年二月己酉南宮嘉德署黃龍千秋萬歲殿皆火四
月甲寅安陵園寢火閏月南宮長秋和歡殿後鉤盾掖
庭朔平署各火十一月壬子德陽前殿西閤及黃門北
寺火殺人(袁山松書曰是時連月有火災諸官寺或一日再三𤼵又夜有訛言擊鼓相驚陳蕃劉志)
(茂上疏諫曰古之火皆君弱臣強極隂之變也前始春而獄刑慘故火不炎上前入春節連寒木冰暴風折樹)
(又八九州郡並言隕霜殺菽春秋晉執季孫行父木為之冰夫氣弘則景星見化錯則五星開日月蝕災為已)
(然異為方来恐卒有變必於三朝唯善政可以已之願察臣前言不棄愚忠則元元幸甚書奏不省)九
年三月癸巳京都夜有火光轉行民相驚譟(袁山松書曰是時宦)
(䜿專朝鈎黨事起上尋無嗣陳蕃竇武為曹節等所害天下無復紀綱)靈帝熹平四年
五月延陵園災光和四年閏月辛酉北宮東掖庭永
巷署災(陳蕃諫云楚女悲而西宮災不御宮女怨之所致也)五年五月庚申德
陽前殿西北入門内永樂太后宮署火中平二年二
月己酉南宮雲臺災庚戌樂城門災(南宮中門)延及北闕道
西燒嘉德和歡殿案雲臺之災自上起榱題數百同時
並然若就縣華鐙其日燒盡延及白虎威興門尚書符
節蘭臺夫雲臺者乃周家之所造也圖書術籍珍玩寶
怪皆所藏在也京房易𫝊曰君不思道厥妖火燒宮是
時黃巾作慝七州二十八郡同時俱發百姓死傷過半
靈帝虐侈滋甚官非其人政以賄成天戒若曰放賢賞
淫何以舊典為故焚其臺門祕府也其後三年靈帝暴
崩繼以董卓之亂火三日不絶京都邱墟獻帝初平
元年八月覇橋災其後三年董卓見殺
魏明帝太和五年五月清商殿災初帝為平原王納河
南虞氏為妃及即位不以為后更立典虞車工卒毛嘉
女為后后本仄微非所宜升以妾為妻之罰也青龍
元年六月洛陽宮鞠室災二年四月崇華殿災延於
南閤繕復之至三年七月此殿又災帝問高堂隆此何
咎也於禮寧有祈禳之義乎對曰夫災變之發皆所以
明教誡也惟率禮脩德可以勝之易傳曰上不儉下不
節孽火燒其室又曰君高其臺天火為災此人君苟飾
宮室不知百姓空竭故天應之以旱火從高殿起也按
舊占曰災火之發皆以臺榭宮室為誡今宜罷散作役
務從節約清掃所災之處不敢於此有所營造萐莆(上所)
(甲反下音甫)嘉禾必生此地以報陛下虔恭之德帝不從遂
復崇華殿改曰九龍以郡國前後言龍見者九故以為
名多棄法度疲衆逞欲以妾為妻之應也
吳孫亮建興元年十二月武昌端門災改作端門又災
内殿門者號令所出殿者聽政之所時諸葛恪執政矜
慢放肆孫峻總禁旅險害終著恪喪衆殄人峻授政於
綝綝廢亮也太平元年二月朔建業火時孫綝執政
矯詔殺呂據滕允明年又殺朱異棄法律逐功臣之罰
也孫休永安五年二月城西門北樓災六年十月
石頭小城火時嬖人張布專國多行無禮孫皓建衡
二年三月大火燒萬家死者七百人時皓制令詭暴棄
法度誅名士後宮女謁盛行
晉武帝太康八年三月乙丑震災西閤楚王所止坊及
臨商觀窗十年四月癸丑崇賢殿災十月庚辰含章
鞠室脩成堂前廡景坊東屋暉章殿南閤火時有上書
曰漢王氏五侯兄弟迭任今楊氏三公並在大位故天
變屢見竊為陛下憂之由是楊珧(音遥)求退是時帝納馮
紞(都敢反)之間廢張華之功聽楊駿之讒離衛瓘之寵此
逐功臣之罰也明年宮車晏駕其後楚王承竊發之旨
戮害二公身亦不免震災其坊又天意乎惠帝元康
五年閏月庚寅武庫火張華疑有亂先命固守然後救
火是以累代異寶王莽頭孔子屐(其逆反)漢高祖斷白蛇
劒及二百萬人器械一時蕩盡是後愍懷見殺太子之
罰也天戒若曰冢嗣將傾社稷將泯禁兵無所復施皇
旅又將誰衞帝后不悟終喪四海八年十一月高原
陵火時賈后凶恣賈謐專朝惡罪宜見誅絶之應永
興二年七月甲午尚書諸曹火起延崇禮闥及閣道夫
百揆主化之本王者棄法律之應也後清河王覃入嗣
不終於位又殺太子之罰也孝懷帝永嘉四年十一
月襄陽火燒死者三千餘人時王如自號大將軍司雍
二州牧衆四五萬攻略郡縣此下陵上陽失其節之應
也元帝太興中王敦鎮武昌武昌災火起興衆救之
於此而發於彼東西南北數十處俱應數日不絶舊說
所謂濫炎妄起雖興師衆不能救之之謂也干寶以為
此臣而君行亢陽失節是為王敦陵上有無君之心故
災也永昌二年正月癸巳京都大火三月饒安東光
安陵三縣火燒七千餘家死者萬五千人明帝太寧
元年正月京都火是時王敦威侮朝廷多行無禮内外
臣下咸懷怨毒極隂生陽也成帝咸和二年五月京
師火康帝建元元年七月庚申吳郡災穆帝永和
五年六月震災石季龍太武殿及兩廟端門震災月餘
乃滅金石皆盡其後季龍死大亂遂滅亡海西公太
和中郄愔為會稽太守六月大旱災火燒數千家延及
山隂倉米數百萬斛炎煙蔽天不可撲滅此亦桓温強
盛將廢海西極陰生陽之應也孝武帝寧康元年三
月京都風火大起是時桓温入朝志在陵上少主踐位
人懷憂恐此與太寧火事同太元十年正月國子學
生因風放火焚房百餘間是後考課不厲賞黜無章蓋
有育才之名而無收賢之實此不哲之罰先兆也十
三年十二月乙未延賢堂災是月景申螽斯則百堂及
客館驃騎府庫皆火於時朝多弊政衰陵日兆不哲之
罰皆有象類主相不悟終至亂亡會稽王道子寵幸尼
及姏(武酣反老女稱)母各樹用其親戚乃至出入宮掖禮見人
主天戒若曰登延賢堂及客館者多非其人故災之也
又孝武帝更不立皇后寵幸微賤張夫人夫人驕妬皇
子不繁乖螽斯則百之道故災其殿焉道子復賞賜不
節故府庫被災斯亦其罰也安帝隆安二年三月龍
舟二乘災是水沴火也其後桓元簒位帝乃播越天戒
若曰王者流遷不復御龍舟故災之耳元興元年八
月庚子尚書下舍曹火時桓元遥錄尚書故天火示不
復居也三年盧循攻略廣州刺史吳隐之閉城固守
其十月壬戌夜火起時百姓避宼盈滿城内隐之懼有
應賊者但務嚴兵不先救火由是府舍焚蕩燒死者萬
餘人因遂散潰悉為賊擒義熙四年七月丁酉尚書
殿中吏部曹火九年京都大火燒數千家十一年
京都所在大行火災吳界尤甚火防甚峻猶日不絶王
弘時為吳郡晝在聽事見天上有一赤物下狀如信幡
遥集路南人家屋上火即大𤼵弘知天為之災故不罪
火主此帝室衰微之應也
宋文帝元嘉五年正月戊子都下大火七年十二月
都下火延燒大社北墻二十九年三月壬午都下火
齊東昏侯永元二年七月甲申宮内火惟東閤内明帝
舊殿數區及太極殿以南得存餘皆蕩盡
梁武帝天監元年五月有盗入南北掖燒神武門總章
觀時帝初即位而火燒觀闕不祥之甚既而太子薨皇
孫不得立及帝暮年惑於朱异之口果有侯景之亂宮
室多被焚燒天誡所以先見也普通二年五月琬琰
殿火延燒後宮三千餘間中大通元年朱雀航華表
災明年同泰寺災大同三年朱雀門災水沴火也時帝
崇尚佛道宗廟牲牷皆以麵代之又數詣寺捨身為奴
王公以下贖之天變數見而不悟後卒以亡
陳武帝永定三年重雲殿災
東魏孝靜天平二年十一月閶闔門災是時齊神武作
宰而大野拔斬樊子鵠以州来降神武聽讒而殺之司
空元暉免逐功臣大臣之罰也武定五年八月廣宗
郡火燒數千家
後齊後主天統三年九龍殿災延燒西廊四年昭陽
宣光瑶華三殿災延燒龍舟是時讒言任用正士道消
祖孝徵作歌謠斛律明月以誅死讒夫昌邪勝正之應
也京房易傳曰君不思道厥妖火燒宮
隋文帝開皇十四年將祠泰山令使者致石象神祠之
所未至數里野火歘起燒像碎如小塊時帝頗信讒言
猜阻骨肉滕王瓚失志而死創業功臣多被夷滅故天
見變而帝不悟其後太子勇竟被廢戮煬帝大業十
二年顯陽門災舊名廣陽則帝之姓名國門之崇顯號
令之所由出也時帝不遵法度驕奢荒怠信讒害忠天
意若曰害廣陽也
唐太宗貞觀四年正月癸巳武德殿北院火二十三
年三月甲弩庫火高宗永徽五年十二月乙巳尚書
司勲庫火顯慶元年九月戊辰恩州吉州火焚倉廪
甲伏民居二百餘家十一月己巳饒州火武太后證
聖元年正月丙申夜明堂火武太后欲避正殿徹樂宰
相姚璹以為火因人非天災也不宜貶損后乃御端門
觀酺引建章故事復作明堂以厭之是歲内庫災燔二
百餘區萬歲通天元年三月壬寅撫州火久視元
年八月壬子平州火燔千餘家中宗景龍二年二月
東都凌空觀災元宗開元五年十一月乙卯定陵寢
殿火是歲洪州潭州災延燒州署州人見有物赤而暾
暾飛来旋即火𤼵十五年七月甲戌興教門樓柱災
是年衡州災延燒三百餘家州人見有物大如甕赤如
燭籠所至火即發十八年二月丙寅大雨雪俄而雷
震左飛龍廐災占曰天火燒廐兵大起十月乙丑東都
宮佛光寺火天寶二載六月東都應天門觀災延燒
左右延福門經日不滅京房易傳曰君不思道天火燔
其宮室九載三月華嶽廟災時帝將封西嶽以廟災
乃止十載八月丙辰武庫災燔兵器四十餘萬武庫
甲兵之本也肅宗寶應元年十二月己酉太府左藏
庫火代宗廣德元年十二月辛邜夜鄂州大風火發
江中焚舟三十艘延及岸上民居二千餘家死者數千
人大歴十年二月莊嚴寺浮圖災初有疾風震電俄
而火從浮圖中出德宗貞元元年江陵度支院火焚
江東租賦百餘萬十三年正月東都尚書省火十
九年四月家令寺火憲宗元和二年七月洪州火燔
民舍萬七千家七年六月鎮州甲仗庫災主吏坐死
者百餘人八年江陵大火十一年十一月甲戌元
陵火李師道起宮室於鄆州將謀亂既成而火文宗
太和二年十一月甲辰禁中昭德寺火延至宣政東垣
及門下省宮人死者數百人三年十月癸丑仗内火
四年三月陳州許州火燒萬餘家十月浙西火八
年三月揚州火皆燔民舍千區五月己巳飛龍駒中廐
火十月揚州市火燔民舍數千區十二月禁中昭成寺
火開成二年六月徐州火延燒居民三百餘家四
年十二月乙邜乾陵火丁丑晦揚州市火燔民舍數千
家武宗會昌元年五月潞州市火三年六月西内
神龍寺火萬年縣東市火焚廬舍甚衆六年八月葬
武宗辛未靈駕次三原縣夜大風行宮幔城火僖宗
乾符四年十月東都聖善寺火昭宗大順二年六月
乙酉幽州市樓災延及數百步七月癸丑甲夜汴州相
國寺佛閣災是日暮微雨震電或見有赤塊轉門譙藤
網中周而火作頃之赤塊北飛轉佛閣籐網中亦周而
火作既而大雨暴至平地水深數尺火益甚延及民居
三日不滅
後唐明帝天成四年十一月汝州火燒羽林軍營五百
餘間(先是司天奏熒惑入羽林請京師為火備至是應之)長興二年四月汴州
封禪寺門上忽有火起延燒近寺廬舍相次黎陽縣亦
火
後晉高祖天福三年十一月襄州奏火焚居民千餘家
周世宗顯德五年四月吳越王錢宏俶奏十日夜杭州
火焚燒府署殆盡上命中使齎詔恤問
宋太祖建隆元年宿州火燔民舍萬餘區二年三月
内酒坊火燔舍百八十區酒工死者三十餘三年正
月滑州甲仗庫火燔儀門及軍資庫一百九十區兵器
錢帛並盡開封府通許鎮民家火燔廬舍三百四十餘
區二月安州牙吏施延業家火燔民舍并顯義軍營共
六百餘區五月京師相國寺火燔舍百餘區海州火燔
數百家死者十八人乾德四年二月岳州衙署廪庫
火燔市肆民舍殆盡官吏踰城僅免三年陳州火燔
民舍數千區潭州火燔民舍五百區踰月民死者三十
六人是春諸州言火者甚衆八月衡州火燔公署倉庫
民舍僅存者千餘區五年京師建隆觀火開寶二
年八月辰州廨火及燔軍資庫五年七月忠州廨火
倉庫殆盡七年九月亳州永城縣火燔民舍一千八
十四區八年四月洋州火燔州廨民舍千七百區亳
州永城縣火燔軍營民舍千九百八十區死者九人
太宗太平興國七年八月益州西倉災雍熙元年五
月丁丑乾元文明二殿災初夕隂雲雷震火起月華門
翊日辰巳方止二年九月庚戌夜楚王元佐宮火燔
舍數百區王自是以疾廢於家端拱元年二月雲安
軍威棹營火二年三月衡州火燔州縣官舍倉庫軍
營三百餘區又崇賢坊有烏銜火燔數十處七日不滅
淳化三年十月蔡州懷愛軍營火燔汝河橋民居官
舍三千餘區死者數人十二月建安軍城西火燔民舍
官廨等殆盡四年二月永州保安津舍火飛燄過江
燒州門及民屋三百餘家眞宗咸平二年四月池州
倉火燔米八萬七千斛景德元年正月平敵軍營火
焚居民廬舍甚衆四年十一月郢州火倉庫並盡
大中祥符元年正月桂州甲仗庫災二年四月昇州
火燔軍營民舍殆盡七年雄州甲仗庫火八年二
月甲寅宗正寺火四月壬申夜榮王元儼宮火自三鼓
北風甚癸酉亭午乃止延燔承天祥符門内藏左藏庫
朝元門崇文院祕閣天書法物内香藥庫九年五月
甲子左天廐坊草場火天禧二年二月戊寅北宅蔡
州團練使德雍院火延燔數百區三年春京師多火
六月永州軍營火延民舍數百區仁宗天聖七年六
月丁未玉清昭應宮災初大中祥符元年詔建宮以藏
天書七年宮始成凡三千六百一十楹至是火發夜中
大雷雨至曉而盡明道元年八月壬戌脩文德殿成
是夜中火延燔崇德長春滋福會慶延慶崇徽天和承
明八殿景祐三年七月庚子太平興國寺火起閣中
延燔開先殿及寺舍數百楹是夕大雨電寶元三年
六月丁丑益州火焚民廬舍三千餘區康定元年六
月乙未南京鴻慶宮神御殿火慶歴三年十一月丙
寅上清宮火八年正月壬午江寧府火初李景在江
南大建宮室府事其制多倣帝室至是一夕而焚惟存
一廳乃玉燭殿也至和二年并州太宗神御殿火
嘉祐三年正月温州火燔屋萬四千間死者五十人
神宗治平四年十二月壬子夜睦親宮火焚九百餘間
甲寅廣親宮又火熙寧六年二月丙申永昌陵上宮
火燔東城門七年九月壬子三司火自己至戌焚屋
千八十楹案牘殆盡十年正月仙韶院火撤屋二百
五十楹三月丙子開封府火元豐元年八月邕州火
焚官舍千三百四十六區諸軍衣萬餘襲榖帛軍器百
五十萬四年六月衡州火燒官舍民居七千二百楹
又欽州亦大雷震火焚城屋五年二月洞眞宮火
八年二月辛巳開寶寺火時寓禮部貢院於寺點檢試
卷官翟曼陳方馬希孟焚死吏卒死者十四人哲宗
元祐元年三月宗室宮院火六年十二月開封府火
紹聖三年三月初七日尚書省火尋撲滅上諭執政
禁中屢火方醮禳已罷春宴仍不御垂拱殿三日四
年七月甲子禁中火元符元年四月宗室宮院火
徽宗建中靖國元年六月壬寅集禧觀火大雨中久而
後滅崇寧二年六月太一宮火三年三月辛丑大
内火政和三年四月蘇州火延燒公私屋一百七十
餘間五月辛丑京師大盈倉火是歲成都府大慈寺温
州純州皆火八年九月掖庭大火自甲夜逹曉大雨
如傾火益熾凡爇五千餘間後苑廣聖宮及宮人所居
幾盡焚死者甚衆欽宗靖康元年十二月丙子夜尚
書省火延燒禮祠工刑吏部拆尚書省牌擲火中禳之
乃息二年三月戊戌天漢橋火焚百餘家頃之都亭
驛又火己酉保康門火高宗紹興元年十月乙酉行
在越州大火民多露處(令有司賑緡粟弛材葦之征)十二月辛未越
州再火吏部文書多焚乙酉降旨移蹕錢塘二年正
月丁巳宣州大火燔城中民舍幾盡五月庚辰行在臨
安府大火頃刻跨山亘六七里燔民舍一萬數千家十
二月甲午行都大火燔吏刑工部御史臺官府民廬軍
壘盡乙未旦乃熄銓選文書無存者(令戶部𤼵廪賑焚室)三年
九月庚申行都闕門外民廬火燔者甚廣(令戶部𤼵廪以賑命有司)
(脩火政)四年正月戊寅行都火燔闤闠民廬數千家
六年二月行都屢火通燔千餘家(詔沿流州縣幾執姦間者以李光言而止)
十二月行都大火燔民廬萬餘家人有灼死者時上以
劉豫入寇親征都民之暴露者多凍死(令留守秦檜𤼵戸部米以賑)
七年二月丁酉太平州大火州治宣撫司及官舍民
廬帑藏文書皆盡民之死於火者甚衆錄事參軍呂應
中死其職當塗縣丞李致虚亦死焉九年二月己卯
行都火七月壬寅復火十年十月行都火燔民廬官
舍延及省部十一月丁巳温州大火燔州學酤征舶等
務永嘉縣治及民廬千餘家十一年七月婺州大火
燔郡獄倉場務寺觀甚廣民廬幾燬其半九月甲寅建
康府火燔府治三千餘區民廬三千餘家十二年三
月丙申行都火二月辛巳鎮江府火燔倉米數萬石芻
六萬束民居之焚者尤衆是月太平池州及蕪湖縣火
皆燔民廬四月庚辰行都火九月甲子行都民居火經
夕漸近太室而滅(乙丑令有司撤火道周廟垣二十步)十七年十二月
辛亥靜江府火燔民舍甚衆二十年正月壬午行都
火燔吏部文書皆盡二十六年潭州南岳廟火(即請復作)
(廟令有司給以緡粟)二十九年四月鎮江府火焚軍壘民廬(令有)
(司予財賑粟)雍熙乾道元年春德安府應城縣廐驛火
二年冬眞州六合縣武鋒軍壘火十二月婺州火自是
火患不息人火之也九年九月台州火經夕至於翌
日晝漏半燔郡獄縣治醖務及民廬七千餘家淳熙
元年十二月丁巳泉州火燔城樓民舍五十餘家(令有司賑)
(恤)二年六月戊午潭州南岳廟火(令有司給錢萬五千緡粟三千斛改)
(作)八月嚴州火(令守臣恤之)十一月癸亥麗正門内東廡災
是歲瀘州火(郡上焚室之書不實部刺史張之俱坐貶秩)三年九月大内
射殿災延及東宮門四年十一月辛酉鄂州南市火
暴風通夕燔民舍千餘家(令漕臣郡守賑恤之)五年四月庚寅
興州沙市火燔民舍三百四十餘家人有焚死者十一
月和州牧營火燔一百六十區(禁旅番上者居之也)七年二月
江陵府沙市大火燔民舍數千家江艦焚溺不可勝計
灼死者甚衆八月温州試士丁酉火作於貢闈(上令籍元卷姓)
(名再試防其溢於外貫也)八年正月揚州火九年九月合州大
火燔民居幾盡官舍僅有存者十二年八月温州火
燔城樓居民廬四百餘家十月鄂州大火燔民居萬餘
家江風暴作結廬於隄泊艦於岸者焚溺無遺(令守臣恤之且)
(止民毋隄居)十四年五月大内武庫火戎器不害六月庚
寅行都寳蓮山民居火延七百餘家捄焚將校有死者
(令守臣以緡粟賑之)五月成都府市火燔民舍萬家(令帥臣賑恤之)十
六年九月南劍州大火民居存者無幾光宗紹熙元
年八月壬寅處州火延州市及民舍數百家二年四
月行都𫝊法寺火延及民廬言者以戚里土木為孽火
數起之應時中宮建廟第都民之應徙者多是月徽州
大火自庚子至於壬寅夜燔州治樵樓官舍郡獄緡帑
庫務凡十九所五百二十餘區延戶廬一千五百家(令部)
(使者賑之粟)五月己巳金州火燔州治官舍帑藏保勝軍器
庫城内外民舍甚廣(令總饟及常平使者賑之)三年正月己巳行
都火通夕至於庚午闤闠焚者半十一月又火燔民居
五百餘家十二月甲辰鄂州火至於乙巳燔民居八百
家市井樓帘無存者寧宗慶元二年八月己酉永州
州市火燔民廬三百家(皆令守臣賑恤之)三年五月甲申金
州都統司中軍壘舍火焚一千三百餘區閠六月乙酉
又火燔二千餘區(令予緡錢營其壘)六年七月戊戌徽州火
燔民舍八百餘家延郡獄官舍甚廣(令守臣賑恤之)嘉泰元
年三月戊寅行都大火至於四月辛巳燔御史臺司農
寺將作軍器監進奏文思御輦院太史局軍頭皇城司
法物庫御厨班直諸軍壘及民居五萬八千九十七家
城内外亘十餘里灼死之可知者五十有九人而踐死
者不可計都城九燬其七時百官皆僦舟以居(是夕火作於寳)
(蓮山御史臺胥楊浩居舍諫議大夫程松請戮浩以謝都民再疏始黥萬安軍猶免决)自是都民
譌自相驚亡賴因以縱火為姦利(壬午上降次貶食下哀痛之詔内出帑錢)
(一十六萬三千五百七十餘緡米六萬五千一百九十餘石賑焚室)三年正月丁酉襄
陽府火作而風暴僅燔民舍六十家(選鋒軍校于友直死於救焚帥漕臣)
(上其功贈二秩官其二子)十一月甲午福州火民舍之焚者四百餘
家四年三月丁夘行都大火燔尚書省中書省樞密
院六部右丞相府制勑糧料院親兵營脩内司延及學
士院内酒庫内宮門廡夜召禁旅入撲太室撤廟廡神
主移御壽慈宮冊寳随之戊辰旦火及和寧門鴟禁卒
張隆飛梯斧鴟門以下不火是夕火分數道燎民廬三
千七十餘家(詔出内帑緡錢豐儲倉米以賑)己巳神主回御太室時省
部皆寓治驛寺(壬申上避路朝下罪己詔乙亥令百官直言時政闕失)六月盱眙
軍天長縣禁旅戍壘火鎧械為盡八月壬辰鄂州外南
市火燔民舍五百餘家開禧二年二月癸丑夀宮火
(乙夘上降次去樂)四月壬子行都火燔民居數百家(詔出封樁緡錢豊儲)
(倉粟以賑)嘉定二年八月己巳信州火燔民廬二百家九
月丁酉吉州火燔五百餘家是歲瀘州火延及民廬一
千餘家(皆令郡賑恤之)四年閏二月己夘紹興府嵊縣浦橋
火燔百餘家三月滁州火燔民居甚廣(皆令各郡賑恤之)十月
撫州火辛夘福州一夕再火燔城門僧寺民廬千餘家
死者數人五年五月己未和州火燔民廬二千家
八年八月辛丑湖州火燔寺觀及民廬三百家九年
七月甲戌南劍州沙縣火燔縣門官舍及民廬一千一
百餘家有死者(令各郡賑恤之)十一年二月行都火燔民居
數百家九月己巳禁垣外萬松嶺民舍火延及四百八
十餘家(令出緡粟賑之)十二年二月庚寅安豐軍故步鎮火
燔民廬千餘家死傷於焚者五十餘人(令郡守賑恤之)八月庚
午慶元府火燔官舍民廬第宅寺觀甚衆(詔縣焚室而弛其年租賦)
十一月壬子行都火燔城内民廬數萬家禁壘百二十
區(賑軍民緡粟令臨安府帥臣安集焚徙者且弛材葦之征)十七年四月丁夘西
和州焚軍壘及繞城民廬二千餘家人火之也(守臣尚震午聞)
(敵焚之而遁敵實不至)六月丁亥岳州火燔岳陽樓郡獄帑庫以
及民居八十家己丑又火燔百餘家
火異
周武王伐紂師渡孟津既濟有火自上復於下至於王
屋流為烏其色赤其聲魄云(註見羽蟲之異)威烈王三年冬
十一月晉有火下於北方有聲如鼓
漢成帝河平四年六月山陽火生石中改元為陽朔(朔始)
(也以火生石中言陽氣之始)
後漢桓帝延熹九年三月癸巳京師有火光轉行人相
驚譟
晉惠帝永康元年帝納后羊氏將入宮衣中忽有火衆
咸怪之後后竟坐廢光熙元年五月范陽國地燃可
以㸑穆帝升平元年凉州城東池中有火姑臧澤水
中有火
石虎時石燃於泰山八日而滅苻堅時關中土燃
無火而煙氣大起方數十里中月餘不滅
齊武帝永明十一年先是魏地謠言赤火南流喪南國
是歲有沙門從北齎此火至火赤於常火而微云以療
疾貴賤爭取之多得其驗二十餘日都下大盛咸云聖
火詔禁之不止火灸至七炷而疾愈吳興邱國賓密以
還鄉邑人楊道慶虚疾二十年依法灸即差
唐太宗貞觀十三年三月壬寅雲陽石燃方丈晝則如
灰夜則有光投草木則焚歷年乃止火失其性而沴金
也幽州坊谷地常有火長慶三年夏遂積水為池近水
沴火也
宋太祖開寳七年六月棣州有火自空墜於城北有物
如龍(詳見龍蛇之異)太宗端拱元年瀘州鹽井竭遣工入視
忽有聲如雷火焰突出工被傷高宗紹興三十二年
建昌軍新城縣有巨室箧中時有火光燔衣帛過半而
箧不㷊近孽火也
赤眚赤祥
左氏傳魯襄公時宋有生女子赤而毛棄之隄下宋平
公母共姬之御者見而收之因名曰棄長而美好納之
平公生子曰佐後宋臣伊戾讒太子痤而殺之先是大
夫華元出奔晉華弱奔魯華臣奔陳華合比奔衛劉向
以為時則火災赤眚之明應也京房易𫝊曰尊卑不别
厥妖女生赤毛
漢惠帝二年天雨血於宜陽一頃所劉向以為赤眚也
時諸呂用事讒口妄行殺三皇子(高帝三子)建立非嗣(立後宫子)
(為惠帝嗣)及呂太后崩大臣共誅滅諸呂僵尸流血京房易
𫝊曰歸獄不觧兹謂追非厥咎天雨血兹謂不親民有
怨心不出三年無其宗人又曰佞人禄功臣僇天雨血
武帝建元四年有風赤如血哀帝建平四年四月
山陽湖陵雨血廣三尺長五尺大者如錢小者如麻子
後二年帝崩王芥擅朝誅貴戚丁傅大臣董賢等皆放
徙遠方與諸呂同象誅死者少雨血亦少
王莽始建國四年夏赤氣出東南竟天
後漢桓帝建和三年秋七月北地廉雨肉似羊肋(肋脅骨也)
或大如手近赤祥也時梁太后攝政兄冀專權枉殺李
固杜喬等天下冤之其後梁氏誅滅
魏公孫淵時㐮平北市生肉長圍各數尺有頭目口喙
無手足而動搖此赤祥也占曰有形不成有體不聲其
國滅亡淵尋為魏所誅
吳戍將鄧喜殺猪祠神治畢懸之忽見一人頭往食肉
喜引弓射中之咋咋(助陌反)作聲繞屋三日近赤祥也後
人白喜謀北叛闔室受誅京房易妖曰山見葆江於邑
巴有兵狀如人頭赤色
晉武帝太康五年四月壬子魯國池水變赤如血十
年十月河隂有赤雪三頃此赤祥也是後四載而帝崩
王室遂亂惠帝元康五年三月呂縣有流血東西百
餘步此赤祥也至元康末窮凶極亂僵尸流血之應也
干寳以為後八載而封雲亂徐州殺傷數萬人是其應
也永康元年三月尉氏雨血夫政刑舒緩則有常燠
赤祥之妖此歲正月送愍懷太子幽於許宫天戒若曰
不宜緩恣姦人將使太子冤死惠帝愚眊不悟是月愍
懷遂斃於是王室成釁禍流天下淖(奴效反)齒殺齊湣(眉隕)
(反)占曰天雨血霑衣天以告也此之謂乎京房易𫝊曰
歸獄不觧兹謂追非厥咎天雨血兹謂不親下有怨心
不出三年亡其宗人又曰佞人禄功臣戮天雨血也
永寧二年十一月壬寅夜赤氣竟天隐隐有聲永興
二年十月赤氣見於北方東西竟天愍帝建興元年
河東雨肉
劉聰偽建興元年雨血於東宫延明殿徹瓦在地者
深五寸又雨血平陽廣袤十里平陽地震其崇明觀
陷為池水赤如血赤氣至天有赤龍奮迅而去流星
起於牽牛入紫微龍形委蛇其光照地落於平陽北
十里視之則肉臭聞於平陽長三十步廣二十七步
肉傍常有哭聲晝夜不止數日聰后劉氏産一蛇一
獸各害人而走尋之不得頃之見於隕肉之傍時聰
納劉殷三女為后逆骨肉之綱亂人倫之則隕肉諸
妖其眚亦大俄而劉氏死哭聲自絶
石虎末雨血周遍鄴城
梁武帝天監十五年七月荆州市殺人而身不僵首墮
於地動口張目血如竹箭直上丈餘然後如雨細下是
歲荆州大旱近赤祥冤氣之應
陳宣帝大建十四年正月御座幄下見一物如車輪色
正赤尋而帝患無故大呌數聲而崩後主至德二年
十二月有赤物隕於太極殿前初下鐘皆鳴又嘗進白
飲忽變為血又有血霑殿階瀝瀝然至御榻俄而國亡
北齊武成河清二年太原雨血劉向曰血者隂之精傷
害之象僵屍之類明年周師與突厥入并州大戰城西
伏尸百餘里京房易飛候曰天雨血染衣國亡君戮亦
後主亡國之應四年有物隕於殿庭色赤形如赤漆
鼓帶小鈴衆星随者如小鈴四月婁太后崩武平中
有血點地自咸陽王斛律明月宅而至於太廟天戒若
曰殺明月則宗廟随而覆矣後主不悟國祚竟絶
隋煬帝大業十三年上徙居丹陽將遜居江左有石自
江浮入於揚子日光四散如血上甚惡之次年遇弑
唐高祖武德七年河間王孝恭征輔公祏宴羣師於舟
中孝恭以金盌酌江水將飲之則化為血孝恭曰盌中
之血公祏授首之祥武德初突厥國中雨血三日
武太后光宅初宗室岐州刺史崇真之子横杭等夜宴
忽有氣如血腥武后時来俊臣家井水變赤如血井
中夜有吁嗟嘆惋聲俊臣以木棧之木忽自投十步外
長安中井水晉祠水赤如血中宗時成王千里家有
血點地及奩箱上有血淋&KR0377;腥聞數步又中郎將東夷
人毛婆羅炊飯一夕化為血中宗景龍二年七月癸
巳赤氣際天光燭地三日乃止赤氣血祥也元宗天
寳六載少陵原楊慎矜父墓封域内草木皆流血慎矜
令浮屠史敬思禳之退朝祼而桎梏於叢棘間如是數
旬流血不止十二載李林甫第東北隅每夜火光起
或有如小兒持火出入者近赤祥也十三載汝南葉
縣南有土塊闘中有血出數日不止肅宗寳應元年
八月庚午夜有赤光亘天貫紫微漸移東北彌漫半天
代宗大歷十三年二月太僕寺有泥像左臂上有黑
汗滴下以紙承之血也德宗貞元二年十一月壬午
日沒有赤氣五出於黑雲中亘天十二年九月癸夘
夜有赤氣如火見北方上至北斗十七年福州劍池
水赤如血二十一年正月甲戌雨赤雪於京師憲
宗元和十四年二月鄆州從事院門前地有血方尺餘
色甚鮮赤不知所從来以為自空而墮也穆宗長慶
元年七月戊午河水赤三日止敬宗寳歷元年十二
月乙酉夜西北有霧起湏臾遍天霧止有赤氣或淺或
深久而乃散文宗太和元年四月庚戌北方有赤氣
中有數白氣間之六月乙夘夜西北有赤氣八月癸夘
京師見赤氣滿天二年閏三月乙夘北方有赤氣如
血懿宗咸通七年鄭州永福湖水赤如凝血者三日
僖宗乾符六年中書政事堂忽旦有死人血汚滿地
不知主名又御井水色赤而腥渫之得一死女子腐爛
近赤祥也中和二年七月丙午夜西北方赤氣如綘
際天光啓元年正月潤州江水赤凡數日
宋神宗熙寧二年十一月每夕有赤氣見西北隅如火
至人定乃滅哲宗元祐三年七月丁夘夜東北方明
如晝俄成赤氣内有白氣經天徽宗建中靖國元年
正月朔夕有赤氣起東北彌亘西方久之中出白氣二
及赤氣將散復有黑氣在其傍欽宗靖康元年九月
戊寅有赤氣随日出高宗建炎元年八月庚午東北
方有赤氣占曰血祥是歲金人再犯京師遂南牧兵禍
拏結流血之象也四年五月洞庭湖夜赤光見東北
亘天如火明照湖心上下一色俄轉東南此赤祥也後
金兵犯湘沔又鍾相孔彦舟曹火星劉超彭筠楊么巨
盗相繼荼毒一道即其驗也紹興七年正月乙酉北
方有赤氣逹旦辛夘東北有赤氣如火在牛斗間十一
月癸夘南方有赤氣東西北皆赤雲自日入至於甲夜
皆赤祥也八年九月甲申赤氣出紫微垣十八年
八月丁亥九月甲寅皆有赤氣如火二十年十一月
建昌軍新城縣永安村風雪大作夜半若數百千人行
聲語笑歌哭雜擾匆遽而凝寒隂黑咫尺莫辨窺之無
所睹明旦雪深有人畜鳥獸跡流血汙染十餘里入山
乃絶近血妖亦赤祥也二十七年三月乙酉赤氣出
紫微垣七月壬申赤氣随日入三十年二月壬申皆
有赤氣如火三十二年春淮水溢中有赤氣如凝血
先是金國主完顔亮入宼駐揚州為其下所弑至是始
遁淮水凝血逆氣之應也鄭景純曰血水類同屬於坎
後連歲旱亦其騐也孝宗隆興二年十一月庚寅日
入後赤雲随之乾道元年八月壬午赤氣中天自日
入至於甲夜六年十月庚午赤氣随日出十一月丁
丑赤雲随日入至於甲夜七年七月壬寅十月戊午
己未八年十月乙巳丙午淳熙三年八月丁酉戊戌皆
有赤氣随日入出十三年行都民舍有血自地中出
濺屋梁汙人衣近赤祥也十四年十一月癸丑甲寅
有赤氣随日入出光宗紹熙三年春潼川路久旱日
月星皆帶赤氣四年十一月甲戌赤雲夜見白雲間
之近赤白祥也寧宗慶元六年十月赤氣夜發横天
嘉泰四年二月庚申夜有赤雲間以白氣東北亘天
後八日國有大火言者以為火祥嘉定六年十月乙
夘赤氣随日出十一月辛夘赤氣随日入
文獻通考卷二百九十八
