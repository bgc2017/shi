文獻通考卷二百九十九
鄱陽馬端臨貴與著
物異考五
木異(華孽)
殷大戊亳有祥桑榖共生(二木合而共生)傳曰俱生乎朝七日
而大拱(兩手合為拱)伊陟戒以脩德而木枯劉向以為桑猶
喪也榖猶生也殺生之柄失而在下近草妖一曰野木
生朝而暴長小人將暴在大臣之位危亡國家象朝將
虚之應也
春秋魯僖公三十三年十二月李梅實(詳見草異門)考王
十三年冬晉桃杏實顯王元年冬桃華於秦
漢惠帝五年冬桃李華棗實呂后元年秋桃李華
文帝六年冬十月桃李華昭帝時上林中大柳樹斷
仆地一朝起立生枝葉有蟲食其葉成文字曰公孫病
已立昌邑王國社有枯樹復生枝葉眭孟以為木隂類
下民象當有故廢之家公孫氏從民間受命為天子者
昭帝富於春秋霍光秉政以孟妖言誅之後昭帝崩無
子徵昌邑王賀嗣位狂亂失道光廢之更立衛太子之
孫是為宣帝宣帝本名病已京房易傳曰枯楊生稊(師古)
(曰大過九二爻辭也稊楊秀之始生者音徒奚反)枯木復生人君亡子元帝
初元四年皇后曾祖父濟南東平陵王伯墓門梓柱卒
生枝葉上出屋(孟康曰王伯莽之祖也師古曰莽高祖父也故下云高祖考卒讀曰猝猝暴也)
劉向以為王氏貴盛將代漢家之象也後王莽簒位自
說之曰初元四年莽生之歲也當漢九世火德之厄而
有此祥興於高祖考之門門為開通梓猶子言王氏當
有賢子開通祖統起於柱石大臣之位受命而王之符
也建昭五年兖州刺史浩賞禁民私所自立社(張晏曰民)
(間三月九月又社號曰私社臣瓚曰舊制二十五家為一社而民或十家五家共為田社是私社師古曰瓚說)
(是)山陽橐茅鄉社有大槐樹(師古曰橐縣名也屬山陽郡茅鄉橐縣之鄉也橐音)
(拓)吏伐斷之其夜樹復立其故處成帝永始元年二
月河南街郵樗樹生枝如人頭(師古曰郵謂行書之舍樗樹似椿樗音丑余反)
(椿音丑眉倫反)目鬚皆具亡髮耳哀帝建平三年十月汝
南西平遂陽鄉柱仆地生枝如人形(師古曰仆頓也音赴)身青黃
色面白頭有鬚髮稍長大凡長六寸一分京房易傳曰
王德衰下人將起則有木生為人狀哀帝建平三年
零陵有樹僵地(師古曰僵偃也音疆)圍大六尺長十丈七尺民斷
其本長九尺餘枯三月樹卒自立故處(師古曰卒讀曰猝)京房
易傳曰棄正作淫厥妖木斷自屬(師古曰屬連續也音之欲反)天辟
惡之(如淳曰天辟謂天子也師古曰辟音璧)成帝建始四年秋桃李實
後漢安帝元初三年東平陸上言木連理(序例曰凡瑞應自和帝以)
(上政事多美近於有實故書見於某處自安帝以下王道衰缺容或虚飾故書某處上言也)延光
三年潁川言木連理桓帝建和二年河東言木連理
延熹九年雒陽城局竹栢葉有傷者占曰天子凶
靈帝熹平三年右校别作中有兩樗樹皆高四尺所其
一株宿夕暴長長丈餘大一圍作胡人狀頭目鬢鬚髮
備具京房易傳曰王德衰下人將起則有木生人狀(臣昭)
(以木生人狀下人將起京房之占雖以證驗貎類胡人猶未辨了董卓之亂實擁胡兵傕汜之時充斥尤甚遂)
(窺間宫嬪剽虐百姓鮮卑之徒踐籍畿封胡之害深亦已毒矣)五年十月壬午御所居
殿後槐樹皆六七圍自拔倒樹根在上(臣昭曰槐是三公之象貴之也)
(靈帝授位不以德進貪愚是升清賢斯黜槐之倒植豈以斯乎)中平中長安城西北
六七里空樹中有人面生鬢(魏志曰建安二十五年正月曹公在雒陽起建始殿)
(伐濯龍樹而血出又掘徙梨根傷而血出曹公惡之遂寝疾是月薨)獻帝興平元年九
月桑復生椹可食(臣昭曰桑重生椹誠是木異必在濟民安知非瑞乎時蒼生死敗周秦殱)
(盡餓魂餒鬼不可勝言食此重椹大拯危命雖連理附枝亦不能及若以為怪則建武野榖旅生麻菽尤盛復)
(是草妖邪)建安二十五年正月魏武帝在洛陽起建始殿
伐濯龍樹而血出又掘徙梨根傷亦血出帝惡之遂寝
疾未幾崩
蜀後主景曜五年宫中大樹無故自折
魏文帝景初三年十月桃李華
吳孫亮建興元年九月桃李華
晉惠帝元康二年春巴西郡界竹生紫花結實如麥外
皮青中赤白味甘元康九年六月庚子有桑生東宮
西廂日長尺餘甲辰枯死此與殷大戊同妖太子不能
悟故至廢戮也班固稱野木生朝而暴長小人將暴居
大臣之位危國亡家之象朝將為墟也是後孫秀張林
用事遂至大亂永康元年四月立皇孫臧為皇太孫
五月甲子就東宫桑又生於西廂眀年趙王倫簒位鴆
殺臧此與愍懷同妖也是月壯武國有桑化為栢而張
華遇害壯武華之封邑也孝懷帝永嘉二年冬項縣
桑樹有聲如觧材人謂之桑樹哭按劉向說桑者喪也
又為哭聲不祥之甚是時京師虚弱胡宼交侵東海王
越無衞國之心四年冬季而南出五年春薨於此城石
勒邀其衆圍而射之王公以下至衆庶死者十餘萬人
又剖越棺焚其屍是敗也中原無所請命洛京亦尋覆
没桑哭之應也六年五月無錫縣有四株茱萸樹相
樛(居虬反)而生狀若連理先是郭景純筮延陵蝘(於殄反字或作)
(鼹音偃)鼠遇臨之益曰後當復有妖樹生若瑞而非辛螫
(音釋)之木也倘有此東西數百里必有作逆者及此木生
其後徐馥果作亂亦草妖也郭又以為木不曲直其七
月豫章郡有樟(諸良反)樹久枯是日忽更榮茂與漢昌邑
枯社復生同占是懷愍淪䧟之徵元帝中興之應也
元帝太興四年王敦在武昌鈴下儀仗生華如蓮華五
六日而萎落此木失其性干寳以為狂華生枯木又在
鈴閣之間言威儀之富榮華之盛皆如狂華之發不可
久也其後敦果以逆戮一說亦華孽也於易枯楊生華
眀帝太寧元年九月會稽剡縣木生如人面是後王
敦稱兵作逆禍敗無成昔漢哀成之世並有此妖而人
貎備具故其禍亦大今此但如人面而已故其變也輕
矣成帝咸和六年五月癸亥曲阿有柳樹枯倒六載
是日忽復起生至九年五月甲戌吳縣吳雄家有死榆
樹是日因風雨起生與漢上林斷柳起生同象初康帝
為吳王於時雖改封琅邪而猶食吳郡為邑是帝越正
體饗國之象也曲阿先亦吳地象見吳邑雄之舍又天
意乎哀帝興寧三年五月癸卯廬陵西昌脩眀家有
僵栗樹是日忽復起生時孝武年始四歲俄而哀帝崩
海西即位未幾而廢簡文越自藩王入纂大業登阼享
國又不踰二年而孝武嗣統帝諱昌眀識者竊謂西昌
脩眀之祥帝諱實應焉是亦與漢宣帝同象也海西
太和元年凉州楊樹生松天戒若曰松者不改柯易葉
楊者柔脆之木今松生於楊豈非永久之業將集危亡
之地邪是時張天錫稱雄於凉州尋而降苻堅孝武
太元十四年六月建寧郡銅樂縣枯樹斷折忽然自立
相屬京房易傳曰棄正作滛厥妖木斷自屬妃后有專
木仆(音赴)反立是時正道多僻其後張夫人專寵及帝崩
兆庶歸咎張氏焉安帝元興三年荆江二州界竹生
實如麥
劉曜時西眀門内大樹風吹折經一宿樹忽變為人
形髮長一尺鬚眉生三寸皆黃白色有歛手之狀亦
有兩脚着裙之形惟無目鼻每夜有聲十日而生柯
條遂成大樹枝葉甚茂
石勒微時所居武鄉北原山上草木皆有鐵騎之象
家園中人參花葉甚茂悉成人狀父老及相者曰此
胡狀貎竒異志度非常不可量也
宋孝武帝孝建元年芳香琴堂東西有䨇橘連理改芳
香堂為連理堂
魏太武太延元年魏郡野木連理
齊後主武平五年鄴城東青桐樹有如人狀京房易傳
曰王德衰下人將起則有木生為人狀時後主怠於政
事耽荒酒色大發徭役後二歲而亡木不曲直之效
七年宫中有樹大數圍夜半無故自拔齊以木德王無
故自拔亡國之應其年齊亡
隋文帝開皇八年四月幽州人家以白楊木懸竈上積
十餘年忽生三條皆長三尺餘甚鮮茂仁壽二年春盩
厔人以楊木為屋梁生三條長二尺京房易傳曰妃后
有顓木仆反立斷枯復生獨孤后專恣之應也仁壽
元年十月蘭州楊樹上松生高三尺六節十二枝宋志
曰松不改柯易葉楊者危脆之木此永久之業將集危
亡之地也是時帝惑讒言幽廢冡嫡初立晉王為皇太
子天戒若曰皇太子不勝任永久之業將致危亡帝不
悟及帝崩太子立是為煬帝竟以亡國仁壽四年八
月河間柳樹無故枯落既而花葉復生京房易飛候曰
木再榮國有大喪是歲宫車晏駕
唐武德四年亳州老子祠有枯樹復生枝葉老子唐所
祖也占曰枯木復生權臣執政眭孟以為有受命者
九年三月順天門樓東柱已傾毁而自起占曰木仆而
自起國之災貞觀十八年十月山南獻木連理交錯
玲瓏有同羅木一丈之榦并枝者二十餘所二十年
正月玉華宫李樹連理隔澗合枝顯慶四年八月有
毛桃樹生李李國姓也占曰木生異實主國殃垂拱
四年三月雨桂子於台州旬餘乃止占曰天雨草木人
多死長壽二年十月萬象神宫側檉杉皆變為栢栢
貫四時不改柯易葉有士君子之操檉杉柔脆小人性
也象小人居君子之位延載元年九月内出梨花一
枝示宰相萬木搖落而生花隂陽黷也傳曰天反時為
災又近常燠也景雲二年高祖故第有柿樹自天授
中枯死至是復生神龍二年十月陳州李有華鮮茂
如春開元二十一年蓬州枯楊生李枝有實與顯慶
毛桃生李同占二十九年亳州老子祠枯樹復榮大
歷九年晉州神山縣興唐觀枯檜復生興元元年春
亳州真源縣有李樹植已十四年其長丈有八尺至是
枝忽上聳高六尺周廻如蓋九尺餘李國姓也占曰木
生枝聳國有宼盗是歲中書省枯柳復榮貞元四年
正月雨木於陳留十里許大如指長寸餘中空所下立
如植木生於下而自上隕者上下易位之象碎而中空
者小人象如植自立象元和十一年十二月桃李華
十五年九月己酉大雨樹無風而摧者十五六近木
自拔也占曰木自拔國將亂長慶二年七月幽州奏
當道有李樹兩根並生相去七寸連理去地二尺合為
一榦向上一體外分布枝葉高一丈三尺有實二百二
十一顆長慶三年十一月成都栗樹結實食之如李
太和二年九月徐州&KR0632;州李有華實可食三年成
都李樹有木瓜空中不實會昌三年冬沁源桃李華
咸通十四年四月成都李實變為木瓜時人以為李
國姓也變者國奪於人之象廣眀元年冬桃李華山
華皆發二年春眉州有檀樹已枯倒一夕復生中
和二年九月太原諸山桃杏華有實
後唐同光二年三月唐州奏淮瀆廣潤王廟有兩樹東
西相去七尺五寸各出地七尺五寸两樹相向連理畫
圖以進
晉開運二年十一月鄧州奏穰縣和平鄉竹合歡畫圖
進之
蜀王建永平二年劔州木連理
宋太平興國六年正月温州瑞安縣民張度觧木五片
皆有天下太平字雍熙二年八月刑部尚書宋琪家
牡丹生三華淳化三年冬十月京師太平興國寺牡
丹生華占曰有喪是歲恭孝太子薨至道二年秋九
月環慶州梨生華占曰有兵眀年敵宼朔方咸平元
年九月河南府鞏縣柴務牡丹華六年脩昭應宫有
木斷之文如點&KR0238;貫徹上下體若梵書八月召近臣觀
龍圖閣瑞木有文成字一有北斗七星形一有佛手形
一有蛇形十一月襄州民劉七言家生木有文如龍魚
鳳鶴之狀七年五月撫州脩天慶觀觧木有文如墨
畫雲氣峯巒人物衣冠之狀焉七月綿州彰眀縣崇仙
觀柱有文為道士形及北斗七星象八年晉州慶唐
觀古栢中别生槐長丈餘又葛生栢中分條垂蔓下覆
九年舒州懷寧縣民家二柳相距三尺許其枝合如
一資州梅樹與青棡樹上合成連理太平軍紅橘連理
又黃橘附桑枝而生瑞聖園槐一株中分四枝上復合
為一眉州脩天慶觀江中獲巨木數百咸平二年三
月宣池歙杭越睦衢婺州箭竹生米如稻(詳見榖異門)慶
歷六年九月甲辰登州有巨木浮海而出者三千餘
八年九月甲子潭州南岳南臺寺瑞應峯前一夕雷雨
平地涌木若龜首足具高二尺圍一丈熙寧元年三
月簡州木連理是歲英州因雷震一山梓樹盡枯而為
龍腦價為之賤至京師一兩纔直錢一千四百二年
建州民獲木龍(詳見龍蛇之孽)十年八月乙巳惠州言柚木
有文曰王帝萬天下太平元豐元年五月劍州木連
理三年六月己未饒州長山雨木子數畝狀類山芋
子味香而辛土人以為木子又曰菩提子眀道中嘗有
之是歲大稔十二月唐州泌陽縣甘棠木連理六年
五月亳州衛真縣洞霄宮枯槐生枝葉元祐元年八
月己丑杭州民俞舉慶七世同居家園木連理五年
四月德州言木連理元符元年八月施州李木連理
二年九月眉州眉山縣榿木二株異根同榦本枝相
附崇寧四年正月汝州襄城縣李梨木連理大觀
元年三月湟州言爛木生葉八月端州永興軍並言木
連理二年十月乙巳兖州龔邱縣檜生花如蓮實十
二月岢嵐軍園池生瑞木政和二年七月玉華殿萬
年枝木連理是月乙酉南雄州言楓木連理十月安州
武義縣木根有萬宋年歲四字四年建州言木連理
五年五月禁中芭蕉連理六月辰州沅陵縣江漲流
出楠木二十七條可為眀堂梁柱蔡京等拜表賀九月
丙申徐州彭城縣栢開花十二月辛丑真定府言元氏
縣民王寘屋柱槐木再生枝葉約高四十餘尺是歲邵
州海棠木連理澤州台州槐木連理荆門軍紫薇木連
理六年坊兖洪眀䕫徐新全隰太平州並言木連理
梅州枯木生枝宣和二年四月永州民劉思析薪兩
邊各有天下太平字紹興十四年四月虔州民毁欹
屋析柱木理有字五其文曰天下太平時守臣薛弼上
之時土宇分裂南北塗炭不儷於事近木妖也或曰木
之生也在先朝盛時二十年八月福州冲虚觀皂筴
木翠筴再實二十一年池州建德縣定林寺桑生李
實栗生桃實占曰木生異實國主殃二十五年十月
贛州獻太平木如虔時秦檜擅朝喜飾太平郡國多上
草木之妖以為瑞二十七年四月徽州祁門縣圃桃
已實復華隆興初漢陽軍有插柳枝於石罅者木無
根石無土而秀茂成隂歲有華實先是郡獄誣服孝婦
殺姑當刑祝髻上花以自眀行刑者如其言而生此冤
氣之鍾於木而木反麗土之常者也淳熙中興化軍
仙游縣九座山古杉木末生花氣如蘭淳熙十六年
三月揚州桑生瓜櫻桃生茄此草木互為妖也七月晉
陵縣民析薪中有木字曰紹熙五年如是者二是時紹
熙新元猶未頒也而紹熙紀號果止五年此近木妖也
紹熙四年臨安府富陽縣栗生檎實五年十一月
辛亥行都雨木與唐志貞元陳留雨木同占木生於下
而自上隕者將有上下易位之象越月吏部侍郎彭龜
年上䟽論知閣門事韓侂胄姦萌坐黜後侂胄擅朝
嘉定六年五月己巳嚴州淳安遂安桐廬三縣大木自
拔占曰木自拔國將亂
草異
春秋僖公三十三年十二月隕霜不殺草李梅實劉歆
以為草妖劉向以為今十月周十二月於易五為天位
君位九月隂至五通於天位其卦為剥剥落萬物始大
殺矣眀隂從陽命臣受君令而後殺也今十月隕霜而
不能殺草此君誅不行舒緩之應也時公子遂專權三
桓始世官其後遂殺子赤三家逐昭公董仲舒指略同
京房易傳曰臣有緩兹謂不順厥異霜不殺也李梅當
剥落反實近草妖先華而後實不書華舉重者也隂成
陽事象臣顓君作威福一曰冬當殺反生象驕臣當誅
不行其罰也故冬華華者象臣邪謀有端而不成至於
實則成矣一曰君舒緩其燠氣不藏則華實復生董仲
舒以為李梅實臣下強也記曰不當華而華易大夫不
當實而實易相室(師古曰相室猶言相國謂宰相也相室相王室)冬水王木相
故象大臣
漢元帝永光二年八月天雨草而葉相樛結大如彈丸
平帝元始元年正月天雨草状如永光時京房易傳
曰君吝於禄信衰賢去厥妖天雨草
後漢安帝元初三年有瓜異本共生一瓜同蔕時以為
嘉瓜或以為瓜者外延離本而實女子外屬之象也是
時閻皇后初立後閻后與外親耿寳等共譛太子廢為
濟隂王更外迎濟北王子犢立之草妖也(古今註曰和帝永元七年)
(三月江夏縣民舍柱生兩枝其一尺五寸分八枝其一尺六寸分五枝皆眚也)靈帝中平元
年夏東郡陳留濟陽長垣濟隂冤句離狐縣界(風俗通曰西及)
(城皇陽武城郭路邊)有草生其莖靡纍腫大如手指状似鳩雀龍
蛇鳥獸之形五色各如其状毛羽頭目足翅皆具(風俗通曰)
(亦作人状操持兵弩萬萬備具非但彷彿類良熟然也)近草妖也是歲黃巾賊始
起皇后兄何進異父兄朱苖皆為將軍領兵後苖封濟
陽侯進苖遂秉威權持國柄漢遂微弱自此始焉(應劭曰關)
(東義兵先起於宋衛之郊東郡太守喬瑁負衆怙亂陵蔑同盟忿嫉同類以殞厥命陳留濟隂迎助謂為離德)
(棄好即戎吏民殱之草妖之興豈不信哉)
吳孫亮五鳳元年六月交趾稗草化為稻昔三苖將亡
五榖變種此草妖也其後亮廢孫皓天璽元年吳郡
臨平湖自漢末穢塞是時一夕忽開除無草長老相傳
此湖塞天下亂此湖開天下平吳尋亡而九服為一
天紀三年八月建鄴有鬼目菜生工黃狗家依緣棗樹
長丈餘莖廣四寸厚二分又有蕒菜生工吳平家高四
尺如枇杷形上圓徑一尺八寸莖廣五寸兩邊生葉綠
色東觀案圖名鬼目作芝草蕒菜作平慮遂以狗為侍
芝郎平為平慮郎皆銀印青綬干寳曰眀年平吳王濬
止船正得平渚姓名顯然指事之徵也黃狗者吳以土
運承漢故初有黃龍之瑞及其季年而有鬼目之妖託
黃狗之家黃稱不改而貴賤大殊天道精微之應也
容齋洪氏隨筆曰吳歸命侯天紀三年唐中宗景
龍二年俱有苦蕒菜生之異說者以為草妖予按
蕒菜即苦蕒今俗呼為苦䔍者是也天紀景龍之
事甚相類歸命次年亡國中宗後一年遇害雖事
非此致亦可謂妖矣平慮草不知何状揚雄甘泉
賦并閭註如淳曰并閭其葉隨時政政平則平政
不平則傾也顔師古曰如氏所說自是平慮耳然
則亦異草也鬼目見爾雅郭璞云今江東有鬼目
草莖似葛葉員而毛如耳璫也赤色叢生廣志曰
鬼目似梅南人以飲酒南方草木状曰鬼目樹大
者如木子小者如鴨子七月八月熟色黃味酸以
蜜煮之滋味柔嘉交趾諸郡有之交州記曰高大
如木瓜而小傾邪不周正本草曰鬼目一名東方
宿一名連蟲陸名羊蹄
晉惠帝元康二年二月巴西郡界草皆生花結子如麥
可食時帝初即位楚王瑋矯詔誅汝南王亮及太保衛
瓘帝不能察今非時草結實此恒燠寬舒之罰安帝
義熙二年九月揚武將軍營士陳盖家有苦蕒菜莖高
四尺六寸廣三尺二寸厚三寸亦草妖也此殆與吳終
同象識者以為苦蕒者買勤苦也自後歲歲征討百姓
勞苦是買苦也十餘年中姚泓(烏宏反)滅兵始戢是苦蕒
之應也義熙中宫城上及御道左右皆生蒺藜亦草
妖也蒺藜有刺不可踐而行生宮牆及馳道天戒若曰
人君不聽政雖有宫室馳道若空廢也故生蒺藜
宋眀帝泰始四年春正月丙辰朔雨草於宫
陳後主末年臨平湖草久塞忽然自通
魏太武太延元年有嘉瓜合蔕生於中山
隋高祖時上黨有人宅後每夜有人呼聲求之不得去
宅一里所但見人參一本枝葉峻茂因掘去之其根五
尺餘具體人狀呼聲遽絶盖草妖也視不眀之咎時晉
王隂有奪宗之計高祖不悟聽邪言廢無罪因此而亂
也
唐武德四年益州獻芝草如人狀占曰王德將衰下人
將起則有木生為人狀草亦木類也景龍二年岐州
郿縣民王上賓家有苦蕒菜高三尺餘上廣尺餘厚二
分近草妖也三年内出蒜條上重生蒜蒜惡草也重
生者其類衆也四年亰畿藍田山竹實如麥占曰大
饑開元二年終南山竹有華實如麥嶺南亦然竹並
枯死是歲大饑民採食之占曰竹栢枯不出三年有喪
十七年睦州竹實元和十三年八月鹽鐡使奏郾
城上蔡等縣生□䔄草引蔓結實味甘人頼為食太
和九年冬鄭注金帶有菌生近草妖也開成四年六
月襄州山竹有實成米民採之光啟元年七月河中
觧永樂生草葉自相樛結如旌旗之状人以為旗子草
二年七月鳳翔麟游草生如旗状占曰其野有兵
宋乾德四年渭州范裕獻嘉蓮一莖二花(符瑞志所載雙頭花甚多)
(不及悉書)太平興國七年八月知易州白繼贇獻合歡瓜
知河南府焦繼獻合歡牡丹花大中祥符四年四月
江陵府刑部郎中袁煒家圃芍藥䨇華並萼(符瑞志所載蓮牡丹)
(芍藥甘瓜雙生者甚多不悉錄各摭其一以偹異聞)咸平二年知黃州張鑑獻
瑞草二本九月鄂州武昌縣生異草如栢色瑩白枝葉
傅地如繡淳化三年知開州趙得忠獻忘憂草圖花
萼相重而生咸平二年閏三月宣池歙杭越睦衢婺
州箭竹生米如稻時民饑採之充食大中祥符四年
四月亰師竹有華占主歲不登天禧元年四月邵州
邵陽縣竹上生穗如米居民饑乏食採食之又饒州浮
梁縣山竹生穗如米慶㦄元年二月丙午亰師雨藥
熙寧六年十二月徐州滕縣官舍生異草經月不腐
元豐二年六月忠州雨豆元豐間眉州&KR0922;州處州
俱生瑞竹元祐三年六月忠州臨江縣雨白黍又雨
黑黍大觀元年廬州雨大豆政和四年八月建州
言境内竹生米數千萬䂖五年十一月癸酉越州言
承天寺瑞竹一竿七枝枝幹相似其葉圓細生花結實
紹興十六年正月辛未瀘州雨豆豆生於地自天而
下近草妖也二十一年饒州鄱陽縣石門民家籬竹
生重萼牡丹又民家竈鼎生金色蓮花萬州虔州汀州
俱有蓮同蔕異萼
榖異野榖竹米
周唐叔得禾異畆同穎(唐叔於其食邑内得異禾畝壠穎穗也禾各生一壟而合為一)
(穗故異也)獻諸天子王命唐叔歸周公於東(異畝同穎天下和同之象周公)
(德所致周公東征未還故命唐叔以禾歸周公)作歸禾周公既得命禾旅天子
之命(旅陳也陳成王歸禾之命而推美成王善則稱君)作嘉禾
漢哀帝建平元年光武生於濟陽縣舍時皇考南頓君
為縣令是歲縣界有嘉禾生一莖九穗因名光武曰秀
後漢光武建武三年野榖旅生(旅寄也不因播種而生故曰旅今字書作穭音)
(吕古字通)麻菽尤甚被於山阜人收其利焉眀帝永平十
一年嘉禾生安帝延光二年九眞言嘉禾生(東觀記曰禾一)
(百五十六夲七百六十八穗)桓帝建和二年嘉禾生大司農帑蔵
魏陳留王咸熙元年安彌福禄縣各言嘉禾生
吳孫權黃龍三年由拳野稻自生改為禾興縣會稽南
始平言嘉禾生赤烏七年宛陵言嘉禾生孫亮時
交趾稗草化為稲(詳見草異門)
晉惠帝元康二年竹結實如麥(又有草結實如麥俱見草妖門)安帝
元興三年荆江二州界竹結實如麥
宋孝武帝孝建二年清景殿西甍鴟尾中央生嘉禾一
株五莖乃以清景殿為嘉禾殿
梁武帝中大同三年秋吳興生野稲飢者利焉
魏太武太延元年嘉禾合秀於恒農
唐開元二年竹結實如麥十九年四月揚州奏穭生
稻二百一十五頃再熟稲一千八百頃其粒與常稲無
異元和七年十一月&KR0922;州上言龍川界嘉禾生開
成四年六月襄州竹成實如米太和二年福建進瑞
粟一十莖大中二年七月福建觀察使殷儼進十莖
莖有五六穗六年九月淮南節度使杜悰奏海陵高
郵兩縣百姓於官河中漉得異米煮食呼為聖米天
祐元年七月河南府奏榖水村内嘉禾合穗
後唐天成四年七月遂州進嘉禾一莖九穗
蜀王建武定二年廣都嘉禾合穗
宋乾德二年十月眉州獻禾生九穗圖四年六月果
州南充縣民何約田禾一莖十三穗一莖十一穗七月
又生一莖九穗開寳八年八月嘉州廨有禾一莖十
四穗生庭中河間府寳鼎縣民張知友田禾隔四壠相
去二尺許合穗太平興國三年懷安軍金水縣民田
禾一莖三十六穗六年召近臣觀嘉榖於後苑有七
穗至四十八穗者七年八月府州府谷縣民劉善田
禾隔三壠合成一穗遼州平城縣民田禾隔二壠至五
壠合穗有十三夲或二十一莖合為一者天禧元年
竹成米(見草異門)五年四月襄州㐮陽縣民田榖穭生成
實乾德四年澶州濮陽縣民李温田麥兩岐三岐四
岐各五十夲五岐二十夲六岐五本淳化五年亳州
永城縣麥一莖三穗四岐同幹者三十夲咸平二年
竹生米(見草異門)景德二年&KR0922;州麥五岐大中祥符四
年五月唐汝廬宿椘泗濠州民田麥自生其六月夀州
六安縣民田穭生麥八十餘頃天禧五年四月襄州
營田務麥自生者四頃餘太平興國四年八月宿州
符離縣渒湖穭生稲民采食之味如麺謂之聖米淳
化五年温州静光院有稲穭生石罅九穗皆實大中
祥符三年二月江陵公安縣民田獲穭生稻四百斛
至道二年四月福州福清縣廨雨黃黑豆又長樂太平
二鄉雨黑豆皆堅實異常大中祥符六年二月泰州
管内四縣生聖米大如芡實九年慶州安化縣民王
景温田秫一粰二米
右三朝瑞符志載自乾德以来至天禧郡縣所上
嘉禾異麥野榖之屬殆不勝書姑摭其尤異者一
二著於此
天聖元年六月蘇秀二州湖田生聖米饑民取之以食
興州竹有實如大麥民取以食占曰大飢慶歴七年
渠州言石照等五縣野榖穭生民飢之候也熙寕三
年安州麥一夲三穗至五穗凡十四莖深州麥秀兩岐
或三四穗凡四十畝四年徐州麥一夲百七十二穗
八年杭州鹽官縣自三月地產物如珠可食水產菜
如菌可為葅飢民頼之定州安喜縣禾二夲間五壠合
穗成德軍平山縣禾合穗者二保州保塞縣禾七夲間
一壠或兩壠合穗九年渠州流江縣禾一苖九穗
元豐元年武康軍禾一莖十一穗二年袁州禾一莖
八穗至十一穗皆層出長者尺餘洪州六縣稲已穫再
生皆實元祐三年劍州安國軍麥秀兩岐䕫州苖十
二穗潤州丹陽縣麥一夲五穗四年嘉州峨眉縣禾
異畝同穎又禾登一百五十三穗五年汀州禾生三
十六穗六年南劒粟一本三十九穗紹聖元年淮
南軍禾一本九穗五年淮西路民田既刈復生實
政和二年知定州梁子野奏嘉禾合穗一科相隔五壠
計六尺三寸生為一穗并中間壠内一科三莖上生粟
三穗蔡州麥一莖兩岐至七八岐者近約十畝遠或連
野台州進寕海縣早禾一粰二米者凡五石時方修明
堂遂叶典禮詔拜表稱賀
右四朝志載自熙寧以後至於宣政禾同穎麥兩
岐之事尤多不及悉書
芝草朱草
漢武帝元封二年甘泉宫内中產芝草九莖連葉(瑞應圖王)
(者敬事耆老不失故舊則芝草生内中謂後庭之室也)宣帝神爵元年金芝九
莖產於函德殿銅池中(金芝色象金也銅池承霤也以銅為之函與含同)
後漢光武中元元年夏亰師醴泉湧出又有赤草生於
水崖(赤草朱草也大戴禮曰日生一葉至十五日以後日落一葉周而復始)明帝永平
十七年芝草生殿前章帝建初四年零陵獻芝草
五年零陵獻芝草桓帝建和元年芝草生中黃蔵府
(中黃蔵府掌中幣帛金銀諸貨物)靈帝光和四年二月郡國上芝英
草
唐武德四年益州獻芝草如人状(占見草異門)貞觀十七
年九月皇太子寢室中產素芝十四莖並為龍鳳之形
天寳初臨川郡人李嘉允屋柱生芝草狀如天尊像
上元二年七月甲辰延英殿御坐上白芝一莖三花
白喪象也貞元十二年七月東都留守奏苑内生芝
草一株長慶元年七月夀昌殿内槽柱上産玉芝一
莖長九尺
後唐同光二年九月莱州奏即墨縣人李夢徵室内柱
上生芝草兩本畫圖以進長興三年十月萊州奏即
墨縣人王友家生芝草一夲三枝分兩岐或三岐上漸
相向成片而圓色紫葉莖一色其表白高尺餘(上命宫中舊進)
(芝草四夲色莖皆同)
周顯德元年河陽奏氾水縣民家生紫芝數莖
南漢劉鋹時芝菌生宫中
宋建隆二年七月亳州獻芝一株開寳七年陳州獻
芝一夲四十九莖太平興國四年華山道士丁少微
獻彤芝黝芝各一笥五年眞定府行宫殿梁生芝草
如荷葉八年十一月歙州婺源縣民王化於王陵山
石上得紫芝一夲叢生五莖咸平四年濰州獻芝草
一夲如佛状六年永康軍導江縣民潘矩田生芝一
莖三層黃紫色其高五寸許九月相州牧龍坊生芝一
莖色紫黃長尺餘分七枝枝皆如手五指状其最上枝
類鳳首大中祥符元年東封遣官祭文宣於孔林得
芝五株色黃紫如雲氣及人戴冠幘之象詔遣内侍祭
謝復得芝四夲輕黃如雲氣之狀東封經度制置使王
欽若言親獲芝十一夲又州民所得二十六本且言泰
山日生靈草軍民競採請量給緡錢絹帛從之欽若来
朝獻芝草八千一百三十九本有貫草木附石連理及
飾為寳山者九月趙安仁来朝獻五色金玉丹紫芝八
千七百十一本十月泰山芝草再生者甚衆辛丑車駕
次鄆州知州馬元方獻芝草五本甲辰欽若等又獻泰
山芝草三萬八千二百五十夲有並五並三連理五色
重暈如意寳盖上下相連帶瓦石草木五榖如寳山神
仙靈禽瑞獸之象者六百四十二詔令封禪日列天書
輦前送諸路名山勝境及賜宰相是月復州獻芝草三
本類神仙佛像河中府酒厨梁上生芝一本十二葉其
色如玉六年奉祀經度制置使丁謂至亳州真源縣
太清宫道士瀨陽鄉民繼獲芝草八十一夲以獻己丑
乂獲二百五十夲有一夲三莖一莖三蓋如雲氣佛像
者九月又得應天府宋城縣所獲芝五十本獻之十一
月謂来朝獻芝草三萬七千一百八夲飾以仙人寳山
靈禽異獸之狀十二月獻九萬五千一百夲眀年車駕
至真源縣置二百輿前𨗳民有詣行闕獻者又一萬八
千本
按三朝符瑞志載天禧以前草木之瑞史不絶書
而芝草尤多然多出於大中祥符以後東封西祀
之時王欽若丁謂之徒以此𨗳䛕且動以萬本計
則何足瑞哉姑存其略云
熙寧四年至元豐八年天下言芝草凡三十七建中
靖國元年至宣和靖康天下言芝草尤多政和二年
二月戊午河南府新安縣蟾蜍背生芝草自是而後祥
瑞日聞玉芝産禁中殆無虚歲凡殿宇園囿及妃嬪位
皆有之外則中書尚書二省太學醫學亦產紫芝五
年八月甲子蘄州進一萬二千六百枝内一枝紫色九
榦十二月己未汝州至進六萬夲其間連理䨇枝者一
千八百八十有司不勝其紀初猶表賀後以為常不皆
賀也時朱勝非為京東提舉學事行部至密州界見縣
令部數百夫入山採芝彌漫山谷皆芝菌也或附木石
或出平地有一夲數十葉層疊高大衆色咸備郡守李
文仲採及三十萬夲每萬夲作一綱入貢文仲尋進職
除本道轉運使云建炎二年九月癸卯密州獻芝草
五葉如人指掌色赤而澤郤之東漢書以草生如手指
為秉威權持國柄盖黃潜善汪伯彥誤國脅上之應也
十八年梅州學廟生芝草二十一年紹興府府學
御書閣下生芝二十五年五月太室楹生芝九莖宰
臣秦檜帥百官觀芝稱賀自檜既相和讎罷兵文飾太
平天下競以草木之妖獻瑞慶元五年八月太室西
北夹室楹生白芝四葉唐書以白芝為喪祥眀年八月
國連有大喪嘉泰二年十一月祕書省右文殿楹生
芝二莖
青眚青祥(五行志以鼠妖為青眚今削之自有專門)
後漢桓帝永興二年四月丙午光禄勲吏舍壁下夜有
青氣視之得玉鈎玦各一鉤長七寸二分周五寸四分
身中皆雕鏤此青祥也玉金類也七寸二分商數也五
寸四分徵數也商為臣徵為事盖為人臣引决事者不
肅將有禍也時梁冀秉政專恣後四歲誅滅靈帝光
和元年七月有青虹見御座玉堂後殿庭中
晉武帝咸寧元年八月丁酉大風折大社樹有青氣出
焉此青祥也占曰東莞當有帝者明年元帝生是時帝
大父武王封東莞由是徙封琅邪孫盛以為中興之象
晉室之亂武帝子孫無孑遺社樹折之應又恒風之罰
唐貞觀十七年四月立晉王為太子有青氣遶東宫殿
始册命而有祲不祥十八年六月壬戌有青黑氣廣
六尺貫於辰戌其長亘天太和九年鄭注箧中藥化
為蠅數萬飛去注始以藥術進化為蠅敗死之象近青
眚也乾元三年六月昏西北有青氣三
文獻通考卷二百九十九
