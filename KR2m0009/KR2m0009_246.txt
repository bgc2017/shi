文獻通考卷二百四十六
鄱陽馬端臨貴與著
經籍考七十三
集(歌詞)
花間集十卷
陳氏曰蜀歐陽烱作序稱衞尉少卿字弘基者所
集未詳何人其詞自溫飛卿而下十八人凡五百
首此近世倚聲填詞之祖也詩至晩唐五季氣格
卑陋千人一律而長短句獨精巧高麗後世莫及
此事之不可曉者放翁陸務觀之言云爾
南唐二主詞一卷
陳氏曰中主李璟後主李煜撰卷首四闋應天長
望遠行各一浣溪紗二中主所作重光嘗書之墨
迹在盱江鼂氏趙云先皇御製歌詞余嘗見之於
麥光紙上作撥鐙書有鼂景迂題字今不知何在
矣餘詞皆重光作
陽春錄一卷
陳氏曰南唐馮延巳撰高郵崔公度伯易題其後
稱其家所藏最為詳確而尊前花間諸集往往謬
其姓氏近傳歐陽永叔詞亦多有之皆失其眞也
世言風乍起為延巳作或云成幼文也今此集無
有當是幼文作長沙本以寘此集中殆非也
家宴集五卷
陳氏曰序稱子起失其姓名雍熙丙戌歲也所集
皆唐末五代人樂府視花間不及也末有清和樂
十八章為其可以侑觴故名家宴也
珠玉集一卷
陳氏曰晏元獻公殊撰其子幾道嘗言先公為詞
未嘗作婦人語以今考之信然
張子野詞一卷
陳氏曰都官郎中吳興張先子野撰李常公擇為
六客堂子野與焉所賦詞卒章云也應傍有老人
星蓋以自謂是時年八十餘矣東坡倅杭數與唱
酬聞其買妾為之賦詩首末皆用張姓事吳興志
稱其晚年漁釣自適至今號張釣魚灣死葬弁山
下在今多寶寺按歐陽集有張子野墓誌死於寶
元中者乃博州人名姓字偶皆同非吳中之子野
也
古今詩話云客有謂張子野曰人皆謂公為張三
中卽心中事眼中淚意中人也公曰何不目為張
三影客不曉公曰雲破月來花弄影嬌柔嬾起簾
櫳捲花影柳徑無人墜飛絮無影此余平生所得
意也又高齊詩話云子野嘗有詩云浮萍斷處見
山影又長短句雲破月來花弄影又云隔墻送過
鞦韆影並膾炙人口世謂張三影苕溪漁隱云細
味二說當以古今詩話所載三影為勝
東坡曰子野詩筆老健歌詞乃其餘波耳湖州西
溪詩云浮萍斷處見山影野艇歸時聞草聲與予
和詩云愁似鰥魚知夜永懶同蝴蝶為春忙若此
之類亦可追配古人而世俗但稱其歌詞昔周昉
畫人物皆入神品而世但知有周昉士女蓋所謂
未見好德如好色者也
杜壽域詞一卷
陳氏曰京兆杜安世壽域撰未詳其人詞亦不工
六一詞一卷
陳氏曰歐陽文忠公修撰其間多有與花間陽春
相混者亦有鄙䙝之語一二厠其中當是仇人無
名子所為也
樂章集九卷
陳氏曰柳三變耆卿撰景祐元年進士官至屯田
員外郎世號柳屯田初磨勘及格昭陵以其浮薄
罷之後乃更名永其詞格固不高而音律諧婉語
意妥帖承平氣象形容曲盡尤工於羈旅行役若
其人則不足道也
藝苑雌黃柳之樂章人多稱之然大槩非羈旅窮
愁之詞則閨門淫媟之語若以歐陽永叔蘇子瞻
黃魯直張子野秦少游輩較之萬萬相遼彼其所
以傳名者直以言多近俗俗子易曉故也
東坡詞二卷
陳氏曰蘇文忠公軾撰集中戚氏敘穆天子西王
母事世不知所謂李端叔䟦詳之蓋在山中燕席
間有歌此闋者坐客言調美而詞不典以請於公
公方觀山海經即敘其事為題使妓再歌之隨其
聲填寫歌竟篇就纔點定五六字而已李端叔時
在幕府目擊必不誣或言非坡作豈不見此䟦邪
山谷黃氏曰東坡居士曲世所見者幾百首或謂
於音律小不諧居士詞橫放傑出自是曲子内縛
不住者
後山詩話東坡以詩為詞如教坊雷大使之舞雖
極天下之工要非本色
山谷詞一卷
陳氏曰黃太史庭堅撰鼂無咎言魯直間作小詞
固高妙然不是當家語自是著腔子唱好詩
淮海集一卷
陳氏曰秦觀撰鼂無咎言少游詞如斜陽外寒鴉
數點流水遶孤村雖不識字人亦知是天生好言
語
鼂無咎詞一卷
陳氏曰鼂補之撰鼂嘗云今代詞手惟秦七黃九
他人不能及也然二公之詞亦自有不同者若鼂
無咎佳者固未多遜也
後山詞一卷
陳氏曰陳師道撰
閑適集一卷
陳氏曰鼂端禮次膺撰熙寧六年進士兩為縣令
忤上官坐保甲事中以危法廢徙晩乃以承事郎
為大晟府協律三閱月而卒其從姪說之志其墓
鼂叔用詞一卷
陳氏曰鼂冲之撰壓卷漢宮春梅詞行於世或云
李漢老作非也
小山集一卷
陳氏曰晏幾道叔原撰其詞在諸名勝中獨可追
逼花間高處或過之其人雖縱弛不羈而不苟求
進尚氣磊落未可貶也
山谷黃氏小山集序曰晏叔原臨淄公之莫子也
磊瑰權奇疎於顧忌文章翰墨自立規模常欲軒
輊人而不受世之輕重諸公雖愛之而又以小謹
望之遂陸沉於下位平生潛心六藝玩思百家持
論甚高未嘗以治世余嘗怪而問焉曰我槃姍㪍
窣猶獲罪於諸公憤而吐之是唾人面也乃獨嬉
弄於樂府之餘而寓以詩人句法精壯頓挫能動
搖人心士大夫傳之以為有臨淄之風爾罕能味
其言也余嘗論叔原固人英也其癡亦自絶人愛
叔原者慍而問其目曰仕宦連蹇而不能一傍貴
人之門是一癡也論文自有體不肯一作新進士
語此又一癡也費資千百萬家人饑寒而面有孺
子之色此又一癡也人百負之而不恨已信人終
不疑其欺已此又一癡也乃共以為然雖若此至
其樂府可謂俠邪之大雅豪士之鼓吹其合者高
唐洛神之流其下者豈減桃葉團扇哉余少時間
作樂府以使酒玩世道人法秀獨罪余以筆墨勸
淫於我法中當犁舌之獄特未見叔原之作邪雖
然彼富貴得意室有倩盼慧女而主人好文必當
市購千金家求善本曰獨不得與叔原同時邪若
乃妙年美士近知酒色之娛苦節臞儒晩悟裙裾
之樂鼓之舞之使宴安酖毒而不悔是則叔原之
罪也哉
靖眞集二卷後集一卷
陳氏曰周邦彦美成撰多用唐人詩語櫽括入律
混然天成長調尤善鋪敘富豔精工詞人之甲乙
也
東山寓聲樂府三卷
陳氏曰賀鑄方回撰以舊譜填新詞而别為名以
易之故曰寓聲宛邱張氏序略曰余友賀方回博
學業文而樂府之詞妙絶一世携一編示予大抵
倚聲而為之詞皆可歌也其盛麗如游金張之堂
而妖冶如攬嬙施之袪幽索如屈宋悲壯如蘇李
覽者自知之
東堂詞一卷
陳氏曰毛滂澤民撰本以斷魂分付潮回去見賞
東坡得名而他詞雖工未有能及此者
百家詩序云元祐中東坡守杭澤民為法曹掾公
以衆人遇之秩滿辭去是夕宴客有籍妓歌贈别
小詞卒章云今夜山深處斷魂分付潮回去坡問
誰所作妓以毛法曹對公語坐客曰郡僚有詞人
不及知某之罪也翼日折簡追還留連數月澤民
由此知名
溪堂詞一卷
陳氏曰謝逸無逸撰
竹友詞一卷
陳氏曰謝薖幼槃撰
冠柳集一卷
陳氏曰王冠通叟撰號王逐客世傳霜瓦鴛鴦其
作也詞格不高以冠柳自名則可見矣
姑溪集一卷
陳氏曰李之儀端叔撰
聊復集一卷
陳氏曰安定郡王趙令畤德麟撰
後湖詞一卷
陳氏曰蘇庠養直撰
大聲集五卷
陳氏曰万俟雅言撰嘗遊上庠不第後為大晟府
製撰周美成田不伐皆為作序
石林詞一卷
陳氏曰葉夢得少藴撰
蘆川詞一卷
陳氏曰三山張元幹仲宗撰坐送胡邦衡詞得罪
秦相者也
赤城詞一卷
陳氏曰陳克子高撰詞格頗高麗晏周之流亞也
簡齋詞一卷
陳氏曰陳與義撰
劉行簡詞一卷
陳氏曰劉一止撰嘗為曉行詞盛傳於京師號劉
曉行
順庵樂府五卷
陳氏曰康與之伯可撰與之父倬惟章詭誕不檢
事見揮麈錄與之又甚焉嘗挾吳下妓趙芷以遁
與蘇師德仁仲有隙遂興蘇玭訓直之獄玭仁仲
之子而常同子正之壻也與之受知於子正一朝
背之士論不齒周南仲嘗為作傳道其實如此所
傳康伯可詞鄙䙝之甚此集頗多佳語陶定安世
為之序王性之蘇養直皆稱之而其人不自愛如
此不足道也
樵歌一卷
陳氏曰朱敦儒希眞撰
初寮詞一卷
陳氏曰王安中撰
丹陽詞一卷
陳氏曰葛勝仲撰
酒邊集一卷
陳氏曰戶部侍郎向子諲伯恭撰自號薌林
致堂胡氏序曰詩出於離騷楚詞而離騷者變風
變雅之意廹而哀傷者也其發乎情則同而止乎
禮義則異名之曰曲以其曲盡人情耳方之曲藝
猶不逮焉其去曲禮則益遠矣然文章豪放之士
鮮不寄意於此者隨亦自掃其跡曰謔浪遊戲而
已唐人為之最工者柳耆卿後出掩衆製而盡其
妙好者以為不可復加及眉山蘇氏一洗綺羅香
澤之態擺脫綢繆宛轉之度使人登高望遠舉首
高歌而逸懷浩氣超乎塵垢之外於是花間為皂
隸而柳氏為輿臺矣薌林居士步趨蘇堂而嚌其
胾者也觀其退江北所作於後而進江南所作於
前以枯木之心幻出葩華酌元酒之樽棄置醇味
非染而不色安能及此
潄玉集一卷
陳氏曰易安居士李氏清照撰元祐名士李格非
文叔之女嫁東武趙明誠德甫晩歲頗失節别本
分五卷
得全詞一卷
陳氏曰趙忠簡鼎元鎮撰
焦尾集一卷
陳氏曰韓元吉撰
放翁詞一卷
陳氏曰陸游撰
石湖詞一卷
陳氏曰范成大撰
友古詞一卷
陳氏曰左中大夫莆田蔡伸伸道撰自號友古居
士君謨之孫
相山詞一卷
陳氏曰王之道彦猷撰
浩歌集一卷
陳氏曰蔡柟堅老撰
于湖詞一卷
陳氏曰張孝祥安國撰
稼軒詞四卷
陳氏曰寶謨閣待制辛棄疾幼安撰信州本十二
卷視長沙為多
可軒曲林一卷
陳氏曰盱江黃人傑叔萬撰
王武子詞一卷
陳氏曰未詳其名字
樂齋詞一卷
陳氏曰向滈豐之撰
鳳城詞一卷
陳氏曰三山黃定泰之撰乾道壬辰榜首
竹坡詞一卷
陳氏曰周紫芝撰
介庵詞一卷
陳氏曰趙彦端撰
竹齋詞一卷
陳氏曰吳興沈瀛子壽撰
書丹詞一卷
陳氏曰眉山程垓正伯撰王稱季平為作序
燕喜集一卷
陳氏曰曹冠宗臣撰
退圃詞一卷
陳氏曰鎮洮馬寧祖奉先撰
省齋詩餘一卷
陳氏曰衡陽廖行之天民撰
克齋詞一卷
陳氏曰苕溪沈端節約之撰
敬齋詞一卷
陳氏曰臨川吳鎰仲權撰
逃禪集一卷
陳氏曰清江楊無咎補之撰世所𫝊江西墨梅即
其人也
袁去華詞一卷
陳氏曰豫章袁去華宣卿撰
樵隱詞一卷
陳氏曰毛幵平仲撰
盧溪詞一卷
陳氏曰王庭珪民瞻撰
知稼翁集一卷
陳氏曰考功郎官莆田黃公度師憲撰紹興戊午
大魁坐與趙忠簡往來得罪秦檜流落嶺表更化
召對為郎未幾死年纔四十八
呂聖求詞一卷
陳氏曰檇李呂渭老聖求撰宣和末人嘗為朝士
退齋詞一卷
陳氏曰長沙侯延慶季長撰壓卷為天寧節萬年
歡又有庚寅京師作水調則大觀元年
金谷遺音一卷
陳氏曰石孝友次仲撰
歸愚詞一卷
陳氏曰葛立方常之撰
信齋詞一卷
陳氏曰葛郯謙問撰
澗壑詞一卷
陳氏曰䨇井黃談子默撰
嬾窟詞一卷
陳氏曰東武侯寘彦周撰其曰母舅鼂留守者謙
之也紹興中以直學士知建康
王周士詞一卷
陳氏曰長沙王以寧周士撰
哄堂集一卷
陳氏曰盧炳叔易撰
定齋詩餘一卷
陳氏曰三山林淳太冲撰
漫堂集一卷
陳氏曰豐城鄧元南秀撰
養拙堂詞集一卷
陳氏曰董鑑明仲撰
坦庵長短句一卷
陳氏曰趙師俠介之撰
晦庵詞一卷
陳氏曰李處全粹伯撰淳熙中侍御史
近情集一卷
陳氏曰鄱陽王大受仲可撰
野逸堂詞一卷
陳氏曰歴陽張孝忠正臣撰
松坡詞一卷
陳氏曰京鏜仲遠撰
默軒詞一卷
陳氏曰豫章劉德秀仲洪撰慶元中為僉樞
岫雲詞一卷
陳氏曰長沙鍾將之仲山撰嘗為編修官
西樵語業一卷
陳氏曰廬陵楊炎止濟翁撰
雲溪樂府四卷
陳氏曰魏子敬撰未詳何處人
西園鼓吹二卷
陳氏曰徐得之思叔撰
李東老詞一卷
陳氏曰李叔獻東老撰
東浦詞一卷
陳氏曰韓玉温甫撰
李氏花萼集五卷
陳氏曰廬陵李氏兄弟五人洪子大漳子清泳子
永洤子召淛子秀皆有官閥
好庵遊戲一卷
陳氏曰莆田方信孺孚若撰開禧中使入北廷後
至廣西漕
鶴林詞一卷
陳氏曰簡池劉光祖德修撰紹熙名臣為御史起
居郎晩以雜學士終蜀之耆德有文集未見
笑笑詞集一卷
陳氏曰臨江郭應祥承禧撰嘉定間人自南唐二
主詞而下皆長沙書坊所刻號百家詞其前數十
家皆名公之作其末亦多有濫吹者市人射利欲
富其部帙不暇擇也
蕭閑集六卷
陳氏曰蔡伯堅撰靖之子陷敵者
吳彦高詞一卷
陳氏曰吳激彦高撰米元章之壻亦陷北二人皆
貴顯
白石詞五卷
陳氏曰姜䕫堯章撰
西溪樂府一卷
陳氏曰姚寬令威撰
洮湖詞一卷
陳氏曰金壇陳從古睎顔撰
審齋詞一卷
陳氏曰東平王千秋錫老撰
海野詞一卷
陳氏曰曾覿撰孝宗潛邸人怙寵依勢世號曾龍
者也龍名大淵
蓮社祠一卷
陳氏曰張掄才甫撰
梅溪詞一卷
陳氏曰汴人史達祖邦卿撰張約齋鎡為作序不
詳何人
竹屋詞一卷
陳氏曰高觀國賓王撰亦不詳何人高郵陳造併
與史二家序之
劉改之詞一卷
陳氏曰襄陽劉過改之撰
冷然齋詩餘一卷
陳氏曰蘇洞召叟撰
蒲江集一卷
陳氏曰永嘉盧祖臯申之撰
欸乃集八卷
陳氏曰昭武嚴次山撰欵音曖乃如字余嘗辨之
甚詳
花翁詞一卷
陳氏曰孫惟信季蕃撰
蕭閑詞一卷
陳氏曰疁子耕撰
註坡詞二卷
陳氏曰僊溪𫝊榦撰
註琴趣外篇三卷
陳氏曰江陰曹鴻註葉石林詞
註清眞詞二卷
陳氏曰曹杓季中註自稱一壺居士
復雅歌詞五十卷
陳氏曰題鮦陽居士序不著姓名末卷言宮詞音
律頗詳然多有調而無曲
樂府雅詞十二卷拾遺二卷
陳氏曰曾慥編
曾氏自序略曰予所藏名公長短句裒合成編或
後或先非有銓次多是一家難分優劣涉諧謔則
去之名曰樂府雅詞調笑集句歐公一代儒宗風
流自命詞章窈𦕈世所矜式當時小人或作豔曲
繆為公詞今刪除凡三十有四家雖女流亦不廢
此外有百餘闋平日膾炙人口或不知姓名則類
於卷末以俟詢訪標曰拾遺云
草堂詩餘二卷類分樂章二十卷羣公詩餘後編
二十二卷五十大曲十六卷萬曲類編十卷
陳氏曰皆書坊編集者
陽春白雪五卷
陳氏曰趙粹夫編取草堂詩餘所遺以及近人之
作
文獻通考卷二百四十六
