文獻通考卷四十二
鄱陽馬端臨貴與著
學校考三
太學
宋初增修國子監學舍(周顯德二年以天福普利禪院建國子監)修飾先聖
十哲像畫七十二賢及先儒二十一人像於東西廊之
板壁
太祖皇帝開寳八年國子監上言生徒舊數七十人先
奉詔令分習五經内有繫籍而不至者又有住京進士
諸科常赴講席緣監生元有定數欲以在監習業之人
補充生徒詔令元繫籍而聽習不闕得干秋試繫籍而
不至者聽於本貫請其未入於籍而聽習者或有冠裳
之族不居鄉里令補監生之闕
仁宗慶歴二年天章閣侍講王洙言國子監每科場詔
下許品官子弟投保官家狀量試藝業給牒充廣文太
學律學三館學生多或致千餘人即隨秋試召保取觧
及科場罷日則生徒散歸考官倚席若此但為游士寄
應之所殊無國子肄習之法居常講筵無一二十人聽
講者欲望自今應國子監每遇科場勑下授納取觧家
狀日已前須實曾附本監聽學滿五百日者許投狀令
本授官取文簿勘會詣實依例召京朝官委保方得取
應每十人之中與觧三人其未係監生欲求試補者亦
不限時月投狀試業收補每日講筵應係聽讀生徒並
於本授業學官前親書到歴如遇私故出入或疾告歸
寧並具狀給假若滿周年不來參假者除落名籍事下
國子監本監請自今試補學生聽讀五百日方許取觧
已得國學文觧省試下者止聽讀一百日許再請觧又
國子監除七品以上子孫許召保官試補外八品以下
至庶人子弟例不收補以此每遇科場多有冒稱品官
子孫難以詳别或興詞訴請倣唐制立四門學以八品
以下至庶人子孫補充學生自今每歲一補試差學官
鎖宿封彌精加考校取文理稍通者具名聞奏給牒收
補内不合格者且令理日依舊聽讀後次與試若三試
不中不在試補之限從之四月詔國子監太學天下
州縣學生更不立聽讀日限以諫官余靖極言其非便
故也
按古人所謂中年考校九年大成者進德修業之
事也至漢人之補博士弟子員則只限以通一經
而後授之官唐人之法尚彷彿如此至宋熙豐後
立三舍之法則不過試之以浮靡之文而誘之以
利禄之途然明經而必至於通一藝試文而必至
於歴三舍皆非旦暮可就故國家雖未嘗嚴其法
制稽其去留而為士者内耻於習業之未精外誘
於榮途之可慕其坐學之日自不容不久今慶歴
之法所謂習業者雖有講肄聽讀而未嘗限以通
經之歲月所謂榮途者止於拔觧赴省而未嘗别
有優異之捷徑此所以科場罷日則生徒散歸講
官倚席雖限以聽學之歲月而不能強其久留反
以淹滯為困故不久而遂廢也
慶歴三年立四門學以士庶子弟為生員
四年判國子監王拱辰等言首善自京師漢太學二百
四十房千八百餘室生徒三萬人唐學舍亦千二百間
今國子監才二百楹不足以容學者請以錫慶院為太
學從之明年三司言更造錫慶院乏財費多而北使錫
宴之所不可闕乃復以太學為錫慶院
皇祐末以胡瑗為國子監講書專管勾太學數年進天
章閣侍講猶兼學正其初人未甚信服乃使其徒之已
仕者盛僑顧臨軰分治其事又令孫覺說孟子中都士
人稍稍從之一日升堂講易音韻高朗指意明白衆方
大服然在列者皆不喜謗議蜂起瑗不顧強力不倦以
卒有立迨今三十餘年猶用其規模不廢瑗在學時每
公私試罷掌儀率諸生會於首善令雅樂歌詩乙夜乃
散諸齋亦自歌詩奏琴瑟之聲徹於外瑗在湖學教法
最備始建太學有司請下湖學取瑗之法以為太學法
至今為著令
神宗熙寧元年增太學生員慶歴中嘗置内舍生二百
人至是又增置一百尋詔九百人為額
四年侍御史鄧綰言國家治平百餘年雖有國子監僅
容釋奠齋庖而生員無所容至於太學未嘗營建止假
錫慶院廊廡數十間生員纔三百人請以錫慶院為太
學仍修武成王廟為右學上以擬三王四代膠庠序學
東西左右之制下則無後於漢唐生員學舍之盛乃詔
盡以錫慶院及朝集院西廡建講書堂四諸生齋舍官
掌事者直廬略具而太學棟宇始僅足用者自主判官
外益至直講總而為十員率二員共講一經委中書選
差或主判官奏學生員釐為三等初入學為外舍外舍
升内舍内舍升上舍上舍員以百内舍二百外舍不限
員各以其經從所講官受學月考試舉業優等上中書
其正錄學諭以上舍生為之經各二員學行卓異者主
判直講復保上中書審察奏除官先有職掌者已受官
仍與舊職俟直講教授有闕次第選用
議學校貢舉(見舉士門)
初蘇頌子嘉在太學顔復嘗策問王莽後周變法事
嘉極論為非在優等蘇液密寫以示曾布曰此軰唱
和非毁時政布大怒責張琥曰君為諫官判監豈容
學官與生徒非毁時政而不彈劾遂以告安石安石
大怒遂逐諸學官以李定常秩同判監選用學官非
執政所喜者不與陸佃黎宗孟葉濤曾肇沈季良與
選季良安石妹壻濤其姪壻佃門人肇布弟也佃等
夜在安石齋授口義旦至學講之無一語出已其設
三舍皆欲引用其黨耳
八年頒王安石詩書周禮義於學(詳見舉士門)
太學安惇等已升上舍皆特免觧其自發觧者即免
禮部試時三舍未有推恩定法故特降命也
仁宗時嘗置武學既而中輟至是復置尋詔生員以百
人為額又置律學置教授四員
公試習律令生員義三道習斷案生員一道刑名五事
至七事私試義二道案一道刑名五事至三事
元豐二年頒學令太學置八十齋齋容三十人外舍生
二千人内舍生三百人上舍生百人總二千四百月一
私試歲一公試補内舍生間歲一舍試補上舍生封彌
謄錄如貢舉法而上舍試則學官不與考校公試外舍
生入第一第二等參以所書行藝與籍者升内舍内舍
試入優平二等參以行藝升上舍上舍分三等俱優為
上一優一平為中俱平若一優一否為下上等命以官
中等免禮部試下等免觧學正增為五人學錄增為十
人學錄參以學生為之
太學生虞蕃訟學官升舍偏曲下御史臺核實何正
臣請置獄辭所及雖非蕃所嘗言者皆得究治於是
追逮徧四方踰年獄始成判監李季長坐受學生竹
簟陶器削職停官判監黃履失察陳襄受請皆降罰
直講王沇之削籍太常丞余中貶秩皆有賕也
又詔歲賜緡錢至二萬五千又益郡縣田租屋課息錢
之類以為學費
學制所言國子監以國子名而實未嘗教養國子乃詔
許清要官親戚入監為國子生聽讀額二百人仍盡以
開封府觧額歸諸太學其國子生觧額以太學分數取
之毋過四十人
七年用司業朱服言四方來試禮部者雖不籍於太學
或有顯過若造飛語謗朝政許監官以聞用學規殿罰
按子産不以鄭人議執政之然否而毁鄉校盖以
學校所以來公論也今熙寧之建太學蘇嘉言變
法事忤介甫則學官并坐其罪而改用李定常秩
之徒試文則宗新經策時務則誇新法今又立飛
語謗朝政者以學規殿罰之條則太學之設乃箝
制羅織之具耳以是為一道德可乎
哲宗元祐六年岑象求等言國學設師生而禁其謁見
無從叩問禮部詳度許從長貳請益仍立講訓考課之
式私試既不鎖宿則是日講說亦不廢
七年置廣文館觧額先是開封觧額稍優四方士子多
冒畿縣戸以試又有隸太學不及一年不該觧試者亦
往往冒戸禮部案舊制凡試國子監者先補中廣文館
生乃得以牒求試遂依傚其法立廣文館生二千四百
員除開封府元觧百人則許自試其嘗撥取諸科二百
國子額四十通二百四十人者今皆取諸開封府以為
本館觧額遇科場年試補館生中者執牒詣國子監驗
試凡試者十人取一開封考取亦如其數試者不及千
人即以率減取仍嚴禁重試禮部言國子生應觧已有
定額在法試者滿百人即如額取二十人若不滿百與
國子混試通取以元祐五年計之凡五人有竒而觧一
人詔自今太學及國子生發觧並以是年分數准此
帝既親政羣臣多言元祐所更學校科舉制度非是帝
念宣仁保祐功久不許改至是議者益多監察御史郭
知章言先帝立三舍法以歲月稽其行實故入上舍而
中上等者得不經禮部試特命以官責備而持久故其
得也難自元豐以來應格特命官者林自一人而已誘
進激勸莫善於此元祐新令遂罷推恩之制宜復元豐
法以廣樂育之德知章又請三學補外舍生依元豐令
一歲四試皆從罷五路經歴通禮科太學生中上舍者
悉用元豐制推恩上等即該注官者歲毋過二人免禮
部試者每舉五人而止免觧試者二十人而止仍計數
對除省試發觧額其元祐法勿用諸三舍升補等法悉
推行舊制苟合增損即條具以聞
紹聖元年國子監奏罷廣文館發觧其額本取之開封
府諸科及國子悉復還之凡學生自外路參假及新補
中未該撥填入學者權附國子監别號試取一次
詔五路禮部奏名額以十分之三與府監諸路進士通
取二分合五路通取餘五分監自取罷春秋科
元符元年詔以命官人許為國子生毋過四十人凡試
優取二禮兩經許占全額之半而以其半及他經復置
春秋博士崇寧間復罷之
徽宗崇寧元年命將作少監李誡即城南門外相地營
建外學是為辟廱蔡京又奏古者國内外皆有學周成
均盖在邦中而黨庠遂序則在國外臣親承聖詔天下
皆興學貢士即國南建外學以受之俟其行藝中率然
後升諸太學凡此聖意悉與古合今上其所當行者太
學專處上舍内舍而外學則處外舍生太學上舍本額
一百人内舍二百人今貢士盛集欲增上舍至二百人
内舍六百人外舍三千人外學為四講堂百齋齋列五
楹一齋可容三十人士初貢至皆入外學經試補入上
内舍始得進處太學太學外舍亦令出居外學俟學成
奏行之其勑令格式悉用太學見制國子祭酒總治學
事外學官屬司業丞各一人稍減太學博士正錄員歸
外學仍增博士為十員正錄為五員學士充學諭者十
人直學二人俟貢士至為之置諸王宫大小學教授立
考選法
詔取士皆從學校三舍廢科舉法(見舉士門)
内侍劉公度鄭禄肄業國庠文粗可采特減磨勘以
旌之
令學生實非資問輙見師長因而干請用學規極等罰
之凡奉祠及仕而觧官或待次悉許入内外學任子不
繫州土隨所寓入學仍别齋居處别號試考曾升補三
舍生從後獻助得官其入學視任子法
大觀三年提舉淮東常平徐畈言蔭補入官人須隸學
及一年不犯上三等罰方許就銓試嘗再入等即免銓
試公私試嘗為第一人比銓試推恩從之
七年臣僚言進士之中銓格者每一百人而得占注優
恩不過五七人去年中上二等皆闕不取今取隸學國
子試格用之銓法五年而得上二等優恩者二百四十
人免試者尚在其外是蔭補隸學者優於累試得第之
人詔在學嘗魁一試者許如舊恩餘止令免試注官
欽宗靖康元年右諫議大夫楊時言王安石著為邪說
以塗學者耳目使蔡京之徒得以輕費妄用極侈靡以
奉上幾危宗社乞追奪安石王爵毁去配饗之像使邪
說滛辭不能為學者惑詔王安石從祀孔子廟廷禮部
其改位置在鄭康成以下
御史中丞陳過庭言五經義微諸家因而異見所不
能免也以所是者為正所否者為邪此乃一偏之大
失也頃者指蘇軾為邪學而加禁切已㢮其禁許采
其長而用之實為通論祭酒楊時矯枉太過復詆王
氏以為邪說此又非也諸生習用王學率衆見時而
詆詈之時引避不出乃得散退齋生又自互黨王蘇
至相追擊附從者紛紛凡為此者足以明時之不能
服衆也詔時罷兼祭酒
正言崔鶠言近詔諫臣直論得失以求實是陛下求
治切矣然數十年來王公卿相及居要路者皆自蔡
京出則安有實是聞於陛下乎且舉馮澥所上之言
曰士無異論太學之盛也此姦言也昔王安石斥除
異已名臣如韓琦司馬光軰既以異論逐而其所著
三經士子宗之者得官不用者黜落則天下靡然無
一人敢可否矣陵夷以至大亂則無異論之禍也尚
敢為此熒惑也乎其言曰崇寧以來博士各徇其黨
而言皆偏異附王學則詆元祐之文附元祐則誚王
氏之說此尤欺罔也此時士夫豈有敢學元祐而詆
王氏者乎自京賊用事借學法以鉗士人如用軍法
以脇卒伍大小相制内外相轄一有異論則學官亦
皆黜廢矣此非徒劫持學校也疑有異論則已過且
暴聞焉爾而何博士先生稍敢誚詆王氏乎前日博
士講觧具在取而覆視則澥之誕信見矣至如蘇軾
黃庭堅之文集范鎮沈括之雜說或記祖宗典故或
載名臣談論慮其鑑照巳罪一切禁錮嚴刑重賞使
不敢藏則其禁異亦已極矣而元祐能與王氏兩立
乎其欺罔亦已甚矣
律學熙寧六年置教授四員凡命官學人皆得自占
入學舉人須命官二員任其平素先入學聽讀而後試
補習斷案人試案一道習律令人試大義五道月一公
試三私試
需用古今刑書許於所屬索取凡朝廷新頒條令刑部
畫日關送
算學崇寧三年立其業以九章周髀及假設疑數為
算問仍兼海島孫子五曹張邱建夏侯陽算法并歴算
三式天文書為本科本科外人占一小經願占大經者
聽公私試三舍法略如太學上舍三等推恩以通仕登
仕將仕郎為次
容齋洪氏隨筆曰大觀中置算學如庠序之制三
年三月詔以文宣王為先師兖鄒荆三國公配饗
十哲從祀而列自昔著名算數之人繪像於兩廊
加賜五等之爵於是中書舍人張邦昌定其名風
后大橈隸首容成算子商高常僕鬼臾區巫咸九
人封公史蘇卜徒父卜偃梓貞卜楚邱史趙史墨
禆竈榮方甘德石申鮮于妄人耿壽昌夏侯勝京
房翼奉李尋張衡周興單颺樊英郭璞何承天宋
景業蕭吉臨孝恭張恭張曾元王朴二十八人封
伯鄧平劉洪管輅趙逹祖冲之殷紹信都芳許遵
耿詢劉焯劉炫傅仁均王孝通瞿曇羅李淳風王
希明李鼎祚邊岡郎顗襄楷二十人封子司馬季
主洛下閎嚴君平劉徽姜岌張邱建夏侯陽甄鸞
盧太翼九人封男考其所條具固有於傳記無聞
者而高下等差殊為乖謬如司馬季主嚴君平止
於男爵鮮于妄人洛下閎同定太初歴而妄人封
伯下閎封男尤可笑也十一月又改以黃帝為先
師云
書學篆隸草三體字說文字說爾雅博雅方言五書
仍兼通論語孟子義願占大經者聽三舍試補升降略
同算學法推恩差降一等
畫學曰佛道人物山水鳥獸花竹屋木以說文爾雅
方言釋名教授說文則令篆字著音訓餘書皆設答以
所觧義觀其能通畫意與否仍分士流雜流别其齋以
居之士流兼習一大經一小經雜流則誦小經或讀律
考畫文等以不倣前人而物之情態形色俱若自然筆
韻高簡為工三舍試補升降以及推恩略同書學惟雜
流授官止自三班借職以下三等
醫學初隸太常寺神宗時置提舉判局始不隸太常
亦置教授一員翰林醫官以下與上等學生及在外良
醫為之學生常以春試取三百人為額三學生願預者
聽倣三學之制立三舍法為三科以教諸生有方脉科
鍼科瘍科方脉以素問難經脉經為大經病源千金翼
方為小經考察升補等略如諸學之法其選用最高者
為尚藥醫師以次醫職餘各以等補官為本學博士正
錄及外州醫學教授云
小學(見童科門)
高宗建炎初詔即駐蹕所置國子監立博士二員以隨
駕之士三十六人為監生
國子監生員皆胄子也舊制行在職事官同姓緦麻
親釐務官大功親聽補試入學每三年科場舉三人
取一若未補中則七人取一然太學生皆得以公私
試積校定分數升舍惟國子生以父兄嫌但寄理而
已須父兄外補乃移入太學而得陞
紹興八年葉林上書言西漢奪於大盗天下非漢有
矣光武起於河朔五年而建太學西晉滅於狂胡天
下非晉有矣元帝興於江左一年而建太學光武時
十分天下有其四元帝時十分天下有其二然二君
急於教養未嘗以恢復為辭饋餉為觧我宋以儒立
國垂二百年懿範閎規非漢晉比也今中興聖祚駐
蹕東南百司庶府經營略備若起太學計官吏生徒
姑養五百人不過費陛下一觀察使之月俸願謀之
大臣咨之宿學亟復盛典以昌文治而廷臣皆曰若
倣元豐則軍食未暇而削弱非禮也請徐議之
十三年始建太學置祭酒司業各一員博士三員正錄
各一員養士七百人上舍生三十員内舍生百員外舍
生五百七十員凡諸道住本貫學滿一年三試中選不
犯第三等已上罰或雖不住學而曾兩預釋奠及齒於
鄉飲酒者聽取應充弟子員是歲秋季始開補就試者
五千人自後春秋兩補三舍舊法凡四百十條紹興重
修視元豐尤密諸齋長諭月書學生行藝於籍(行謂帥教不戾)
(規矩藝謂治經程文)每季終論可選者考於學諭(仲月後入學者次季選考)十
日考於學錄二十日考於學正三十日考於博士四十
日考於長貳歲終校定(三經季選者准此校定至陞補日展一季)外舍百人
内舍三十人注於籍(如逐舍與校定生不滿元額即計分數取)内舍仍分優
平二等於次年六月以前聞奏諸補内舍附公試以外
舍上二等同考選簿參定若簿内所選者據闕陞補(闕多)
(就試人少者以就試人所為率不得過一分五釐上舍准此不得過三分若簿未成其合理陞補年月聽以試)
(中日為始即試雖入上二等而考選不預者候補一歲私試入三等及不犯三等已上罰或預選而試不入上)
(二等者候再試入三等已上聽補)諸補上舍以間歲九月五日鎖院(發觧)
(年侯試畢别為一甲附試)考校合格分優平二等奏號長貳同拆號
官入院以所奏行藝參定俱優為上一優一平為中俱
平或一優一否為下(否謂已經三季已上選或校考不預聞奏而試入優等及有優等校)
(定而試不入等者)注籍訖具名聞奏上等命以官中等免省下
等免觧中下等補及一年並申尚書禮部(若下等自該免觧及已經)
(免觧而再該免者即與免省其不自該免者許再試入優與陞等)
王㬇知臨安府括民間冒占白地錢歲入十二萬緡
有畸為太學養士之費
十八年詔太學在籍外舍生若入學已及五年不預校
定及不曾請到國學觧或不曾公試入等自紹興十九
年為始歲終檢校除籍免請本州公據止召本學生二
員委保再補以後歲終依此檢校
權禮部侍郎陳誠之言國庠立額不為不廣然有待
闕之士者臣嘗得其說矣京師視四方為甚遠非身
隸業上庠者不能取應其請假歸省即就鄉舉故額
常有餘今首善之地江浙士人便於往來一補中外
舍即無假滿不參之人故未嘗有闕後來之士將何
以待之國子監勘會昨京師上庠外舍生以二千人
為額自來未嘗滿額盖緣四方士人請假歸鄉道途
既遠往往止就鄉舉又舊法或三經試而不與升補
或兩經試而曾犯規罰自有除籍之法所以闕額週
流源源不塞今來上庠見以一千人為額江浙士人
往還既無告假逾限除籍之慮得以故作規避占據
學籍使有司補試不行有妨後進故有是命
按自崇觀以來三舍之法大備議者病其立捷徑
之塗長奔競之風然觀此䟽則知當時尚有參假
而歸復取鄉舉者如後來之法以資望言則舍選
尊而鄉舉卑以名額言則舍選優而鄉舉窄盖未
嘗有以太學生退就鄉舉者非惟國家無此法而
士亦決不肯辭尊而居卑舍優而就窄矣
二十七年詔自今以春季放補省試年即以孟夏立為
定制
孝宗隆興元年始三歲一補
太學遇覃恩舊無免觧法帝始創行之自是為例省
額增數十人
乾道二年詔下省併曾請舉赴補人以太學遇省闕額
收補額外勿增在朝清要官朞親許牒子弟作待補國
子别號考校如太學生遇有期親任清要官更有國子
生不預校定外補及差職事惟得赴公試私試科舉則
混試焉舊公私試皆學官主之自淳熙後公試仍鎖
院降勑差官學官不預
太學補弟子員故例每三歲科舉後朝廷差官鎖院
凡四方舉人皆得就試取合格者補入之謂之混補
淳熙後朝議以就試者多欲為之限制乃立待補之
法諸路漕司及州軍皆以觧試終場人數為凖每百
人而取六人許赴補試率以開院後十日揭榜然遠
方士人多不就試則為他人取其公據代之冒濫滋
甚慶元中遂罷之嘉泰二年復行混補就試者至三
萬七十餘人分六場十八日引試云
三年黃倫以兩優釋褐自紹興建學至是始有兩優用
崇寧恩例授承務郎國子錄
朝野雜記舊制太學上舍生積校已優而舍試又入
優等者就化原堂釋褐號釋褐狀元例補承事郎太
學正錄淳熙初鄭鑑自明由此選不四年而為著作
郎補郡自明數言事上甚喜久而稍厭之六年劉純
叟堯夫復以觧褐除國子正時王仲行為兵部尚書
奏言今兩優釋褐初授京秩即授學官視狀元制科
恩數過之事理不當乞先與外任時知滁州張商卿
亦言今中上舍為學官不數年便可作監司郡守獄
訟財賦非所素習豈能保其不謬乞先注職官上然
之十月丙申詔與殿試第二人恩例
光宗紹熙三年禮部侍郎倪思請混補以徠多士詔兩
省臺諫可否於是吏部尚書趙汝愚等合奏曰伏奉詔
書講論混補之法盖有根本之論稍師古始而言我國
家恢儒右文列聖一揆内自京師外至郡縣皆有學慶
歴以後文物彬彬幾與三代同風迨至崇寧創行舍法
誠得黨庠遂序之遺意故一時學者粗知防檢非冠帶
不敢行於道路遇鄉曲之長及學校之職則歛容而避
之習俗誠美矣而其失也在於專習經義崇尚老莊廢
黜春秋絶滅史學又罷去科舉遂使寒畯之士進取無
他塗事理俱違旋行廢革炎祚中興始建太學於行都
行貢舉於諸郡然奔競之風勝忠信之俗微亦惟榮辱
升沉皆不由乎學校至於德行道藝惟取決於糊名苟
為雕篆之文無復進修之志視庠序如傳舍目師儒如
路人季考月書盡成文具臣請遠稽古制近酌時宜不
煩朝廷建官不勞有司增費惟重教官之選仍假守貳
之權倣舍法以育才因大比而取士考終場之數定所
貢之員期以次年試於太學庶幾士修實行不事虛文
漸復淳風仰禆大化有三舍之利而無三舍之害其諸
州教養課試陞貢之法下有司條上思議遂寢時朱熹
門人或問三舍法如何熹曰欠去根頭理會若太學無
非望之恩又於鄉舉額窄處增之則人自安鄉里矣
朱子學校貢舉私議曰學校必選實有道德之人
使為學官以來實學之士裁減觧額舍選謬濫之
恩以塞利誘之塗盖古之太學主於教人而因以
取士故士之來者為義而不為利且以本朝之事
言之如李廌所記元祐侍講吕希哲之言曰仁宗
之時太學之法寬簡國子先生必求天下賢士真
可為人師者就其中又擇其尤賢者如胡翼之之
徒使專教導規矩之事故當是時天下之士不遠
萬里來悦師之其游太學者端為道藝稱弟子者
中心悦而誠服之盖猶有古法之遺意也熙寧以
來此法浸壞所謂太學者但為聲利之場而掌其
教事者不過取其善為科舉之文而嘗得雋於場
屋者耳士之有志於義理者既無求於學其奔趨
輻輳而來者不過為觧額之濫舍選之私而已師
生相視漠然如行路之人間相與言亦未嘗開之
以德行道藝之實而月書季考者又祗以促其嗜
利苟得冒昧無恥之心殊非國家之所以立學教
人之本意也欲革其弊莫若一遵仁皇之制擇士
之有道德可為人師者以為學官而久其任使之
講明道藝以教訓其學者而又痛減觧額之濫以
還諸州罷去舍選之法而使為之師者考察諸州
所觧德行之士與諸生之賢者而特命以官則大
學之教不為虛設而彼懷利干進之流自無所為
而至矣如此則待補之法固可罷去而混補者又
必使與諸州科舉同日引試則彼有鄉舉之可望
者自不復來而不患其紛冗矣至於取人之數則
又嚴為之額而許其補中之人從上幾分特赴省
試則其舍鄉舉而來赴補者亦不為甚失職矣其
計會監試漕試附試之𩔖亦當痛减分數嚴立告
賞以絶其冒濫其諸州教官亦以德行人充而責
以教導之實則州縣之學亦稍知義理之教而不
但為科舉之學矣
寧宗慶元二年以國子生員多偽濫制自今職事官期
親釐務官子孫乃得試補凡監學生皆給綾牒若告謁
在外遇科舉試於漕司嘉定七年祭酒請以外舍分
數及五分或六分最優者一人與次年升内舍後二年
家□始以外優升歲為定例
宗學紹興十四年建於臨安學生以百員為額太學
生五十人小學生四十人職事各五人置諸王宫大小
學教授一員在學者皆南宫北宅子孫若親賢宅近屬
則别選館職以教授焉
寧宗嘉定九年詔諸王宫學改作宗學參之國朝典故
仍隸宗正寺以宫教授改為博士宗諭
葉適論學校曰何謂京師之學有考察之法而以
利誘天下三代漢儒其言學法盛矣皆人耳目之
熟知不復論若東漢太學則誠善矣唐初猶得為
美觀本朝其始議建學久而不克就至王安石乃
卒就之然未幾而大獄起矣崇觀間以俊秀聞於
學者旋為大官宣和靖康所用誤朝之臣大抵學
校之名士也及諸生伏闕搥鼓以請起李綱天下
或以為有忠義之氣而朝廷以為倡亂動衆者無
如太學之士及秦檜為相務使諸生為無廉耻以
媚已而以小利啗之隂以拒塞言者士人靡然成
風獻頌拜表希望恩澤一有不及謗議喧然故至
於今日太學尤弊遂為姑息之地夫正誼明道以
此律已以此化人宜莫如天子之學而今也何使
之至此盖其本為之法使月書季考校定分數之
毫釐以為終身之利害而其外又以勢利招來之
是宜其至此而無怪也何謂州縣之學無考察之
法則聚食而已往者崇觀政和間盖嘗考察州縣
之學如天子之學使士之進皆由此而罷科舉此
其法度未必不善然所以行是法者皆天下之小
人也故不久而遂廢今州縣有學宫室廩餼無所
不備置官立師其過於漢唐甚遠惟其無所考察
而徒以聚食而士之俊秀者不願於學矣州縣有
學先王之餘意幸而復見將以造士使之俊秀而
其俊秀者乃反不願於學豈非法度之有所偏而
講之不至乎今宜稍重太學變其故習無以利誘
擇當世之大儒久於其職而相與為師友講習之
道使源流有所自出其卓然成德者朝廷官使之
為無難矣而州縣之學宜使考察上於監司聞於
禮部逹於天子其卓然成德者或進於太學或遂
官之人知由學而科舉之陋稍可洗去學有本統
而古人文憲庶不墜失若此𩔖者更法定制皆於
朝廷非有所難顧自以為不可為耳雖然治道不
明其紀綱度數不一揭而正則宜有不可為者陛
下一揭而正之如此𩔖者雖欲不為亦不可得也
東萊吕氏曰先王之制度雖自秦漢以來皆弛壞
廢絶然其他如禮樂法度尚可因影見形因枝葉
可以尋本根惟是學校幾乎與先王全然背馳不
可復考且如禮後世所傳固非先王之舊如射饗
宗廟明堂雖是展轉參雜而有識之者猶自可見
且樂如韶樂文始五行之舞全然非舊然知鍾律
者尚自可以推尋復先王六律五音之舊且如官
名後世至體統斷絶然而自上臨下以大統小左
右相司彼此相參推此尚可以及先王之舊惟是
學校一制與古大不同前此數者猶是流傳差誤
然學校不特流傳差誤乃與先王之學全然背馳
且如唐虞三代設教與後世學校大叚不同只舉
學官一事可見在舜時命䕫典樂教胄子在周時
大司樂掌成均之法以治建國之學政而合國之
子弟焉何故皆是掌樂之官掌教盖其優游涵養
鼔舞動蕩有以深入人心處却不是設一箇官司
自秦漢以後錯把作官司看了故與唐虞三代題
目自别雖足以善人之形而不足以善人之心雖
是法度具舉然亦不過以法制相臨都無深入人
心道理大抵教與政自是兩事後世錯認便把教
做政看若後世學校全不可法大率因枝葉可以
見本根今則但當看三代所以設教命官教養之
意且如周禮一書設官設教所以便民若師氏保
氏大司樂大胥小胥之𩔖所教者不過是國子然
當時所謂鄉遂所以興賢能在周三百六十之官
並不見有設教之官雖是州序黨遂略見於周禮
然而未嘗見其州序是何人掌之其法又如何只
看此亦是學者所當深思且如周公設官下至於
射夭鳥至微至纖之事尚皆具載豈於興賢能國
之大教不見其明文其他大綱小紀表裏如此備
具學者須要識先王之意只緣不是官司凡領於
六官者皆是法之所寓惟是學校之官不領於六
官非簿書期會之事其上者三公論道不載於書
其下者學官設教不領於六官盖此二者皆是事
大體重非官司所領惟是國子是世禄之官鮮克
由禮以蕩凌德實悖天道不可不設官以教養之
然而所以教養之意上與三公其事大體重均非
有司簿書期會之可領要當識先王之意雖非六
官之所掌而所以設教未嘗有理無事有體無用
本末亦自備見但不在官聯官屬之中舜之時自
國子之外略不見其掌教之官然庶頑讒說若不
在時侯以明之撻以記之書用識哉欲並生哉工
以納言時而颺之如此之備在周人學官雖不領
於一屬然而比年入學中年考校一年視離經辨
志三年視敬業樂羣五年視博習親師七年視論
學取友謂之小成九年知𩔖通逹強立而不反謂
之大成終始備具至於不率教者屏之遠方終身
不齒這又見體用本未無窮大抵學校大意唐虞
三代以前不做官司看秦漢以後却做官司看了
所以後世之學不可推尋求之唐虞三代足矣秦
漢之事當束之不觀今所詳編者要當推此意大
抵看後世秦漢一叚錯認教為政全然背馳自秦
至五代好文之君時復能舉如武帝表章六經興
太學不足論如光武為諸生投戈講義初建三廱
亦不足論如後魏孝文遷都洛陽欲改戎狄之俗
亦不足論如唐太宗貞觀之初功成治定將欲文
飾治具廣學舍千二百區游學者至八千餘人亦
不足道這箇都是要得鋪張顯設以為美觀惟是
擾攘之國僻陋之邦剛明之君其視學校若弊屣
斷梗然而有不能已者見得理義之在人心不可
已處今時學者多是去看武帝光武魏孝文唐太
宗做是不知這箇用心内外不同止是文飾治具
其去唐虞三代學校却遠却是擾攘之時剛武之
君偏廹之國本不理會如南北朝雖是草創若不
足觀却不是文飾自有一箇不能已處其去唐虞
三代學校却近惜乎無鴻儒碩師發明之這般處
學者須深考其他制度一一能考亦自可見學校
之所以得失三代以上所以設教命官至理精義
要當深考
文獻通考卷四十二
