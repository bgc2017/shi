文獻通考卷一百十二
鄱陽馬端臨貴與著
王禮考七
君臣冠冕服章
秦滅禮學郊社服用皆以袀元以從冕旒前後邃延(蔡邕)
(獨斷曰袀繒也以水德尚袀音均)
漢承秦敝西京二百餘年猶未能有所制立
漢舊儀凡齋皆衣元紺繒也衣絳領褎緣絝䌩涑革
帶鴻紺幘長冠絣青衣幘領褎絝䌩白帶求兩皂緣
衣貙婁霜幘衣冬射獵衣流黃仲夏衣黃
西漢史不言朝祭服章之制惟漢舊儀所載如此
然其說終不眀白云
文帝時賈誼上疏曰今民賣僮者(僮謂隸妾)為之繡衣絲
履偏諸緣(服虔曰如牙條以作履緣師古曰偏諸若今之織成以為要襻及褾領者也古謂之)
(車馬裙其上為乘車及騎從之象也)内之閑中(閑賣奴婢門)是古天子后服
所以廟而不宴者也(入廟則服之宴處則不著蓋貴之也)而庶人得以
女婢妾白縠之表薄紈之裏緁以偏諸(晉灼曰以偏諸緁著衣也)
(師古曰緁音妾謂以偏諸緶著之也緶音步千反)美者黼繡(黼者織為斧形繡者刺為衆文)
是故天子之服今富人大賈嘉會召客者以被墻古
者以奉一帝一后而節適(得其節而合宜)今庶人屋壁得為
帝服倡優下賤得為后飾然而天下不屈者殆未有
也且帝之身自衣皂綈(綈厚繒也)而富民墻屋被文繡天
子之后以緣其領庶人嬖妾緣其履此臣所謂舛也
宣帝時魏相采易隂陽及眀堂月令奏曰天子之義
必純取法天地而觀於先聖高皇帝所述書天子所
服第八(第八天子衣服之制於施行詔第八)曰大謁者臣章受詔長樂
宫曰令羣臣議天子所服以安治天下相國臣何御
史大夫臣昌(蕭何周昌)謹與將軍臣陵(王陵)太子太傅臣通
(叔孫通)等議春夏秋冬天子所服當法天地之數中得
人和故自天子王侯有土之君下及兆民能法天地
順四時以治國家身亡禍殃年夀永究是奉宗廟安
天下之大禮也臣請法之中謁者趙堯舉春(應劭曰四時各)
(舉所施行政事服虔曰主一時衣服禮物朝祭百事也)李舜舉夏兒湯舉秋貢
禹舉冬(高帝時自有一貢禹)四人各職一時大謁者襄章奏制
曰可
按西漢服章之制於史無所考見班固叙傳言漢
初定與民無禁師古注謂漢不設車旗衣服之禁
今觀賈誼所言可見然魏相奏謂高皇帝書有天
子所服第八則服制未嘗無其書相所奏既不詳
備而史記無𫝊焉蓋周之經制歴春秋戰國數百
年典籍湮沒不存及七雄僭王國自為政尤無所
究詰秦出自西戎不習禮文之事而其立意大槩
欲是今而非古尊己而卑人故滅六國之後獲其
君之冠則以賜侍人獲其君之車則以為副車又
烏能參考損益以復先王車旗衣服之制漢初用
事者椎朴少文不過盡遵秦規而已
後漢眀帝永平二年春正月辛未宗祀光武皇帝於眀
堂帝及公卿列侯始服冠冕衣裳玉佩絇履以從事
漢官儀曰天子冠通天諸侯王冠遠遊三公諸侯冠
進賢三梁卿大夫尚書二千石博士冠兩梁二千石
以下至小吏冠一梁天子公卿特進諸侯祀天地眀
堂皆冠平冕天子十二旒三公九卿諸侯七其纓各
如其綬色
永平二年初詔有司采周官禮記尚書臯陶篇天子冕
服從歐陽氏說乘輿備文日月十二章刺繡文三公九
卿特進侯朝侯侍祠侯從夏侯氏說三公諸侯用山龍
九章九卿以下用華蟲七章皆備五采大佩赤舄絇履
以承大祭冕皆廣七寸長尺二寸前圓後方朱綠裏元
上前垂四寸後垂三寸繫白玉珠為十二旒(蔡邕獨斷云九旒也)
以其綬采色為組纓三公諸侯七旒青玉為珠卿大夫
五旒黑玉為珠皆有前無後各以其綬采為組纓旁垂
黈纊郊天地祀眀堂則冠之衣裳玉佩備章采其大佩
則衝牙雙瑀璜皆以白玉乘輿絡以白珠公卿諸侯以
采絲百官執事者冠長冠(即劉氏冠也以高祖所冠故以為祭服)皆祗服
五嶽四瀆山川宗廟社稷諸壇秩祠皆袀元服絳緣領
袖為中衣絳襪示其赤心奉神也其五郊迎氣衣幘袴
襪各如方色云百官不執事者各服長冠袀元以從大
射於辟雍公卿諸侯大夫行禮者冠委貎衣元端素裳
(鄭元曰端者取其正也鄭衆曰衣襦裳為端)執事者冠布弁衣緇麻衣皂領
袖下素裳若冠通天冠服深衣之制有袍隨五時色(梁劉)
(照曰袍者或曰周公抱成王宴居故施袍孔子衣逢掖之衣逢掖其袖合而逢大似近今袍者也今下至賤吏)
(小史皆通制袍單衣皂緣領袖中衣為朝服云)
凡冠衣諸服旒冕長冠委貎皮弁爵弁建華方山巧
士衣裳文繡赤舄服絇履大佩皆為祭服其餘悉為
常用朝服唯長冠諸王國謁者以為常朝服云宗廟
以下祠祀皆冠長冠皂繒袍單衣絳緣領袖中衣絳
絝袜五郊各從其色焉
東觀記永平二年正月公卿議南北郊東平王蒼議
曰高皇帝始受命創業制長冠以入宗廟光武受命
中興建眀堂立辟雍陛下以聖眀奉遵以禮服龍衮
祭五帝禮缺樂崩久無祭天地冕服之制接尊事神
潔齊盛服敬之至也日月星辰山龍華藻天王衮冕
十有二旒以則天數旂有龍章日月以備其文今祭
眀堂宗廟圓以法天方以則地服以華文象其物宜
以降神肅雝備思博其𩔖也天地之禮冕冠裳衣宜
如眀堂之制蓋古者君臣佩玉尊卑有度上有□(□如)
(今蔽膝)貴賤有殊佩所以章德服之衷也□所以執事
禮之共也故禮有其度威儀之制三代同之五伯迭
興戰兵不息佩非戰器□非兵旗於是解去紱佩留
其繫璲(徐廣曰今名璲為縌)以章表之故詩曰鞙鞙佩璲此之
謂也(鞙鞙佩玉貌璲瑞也鄭元箋曰佩璲者以瑞玉為佩佩之鞙鞙然)紱佩既廢秦
乃以采組連結於璲光眀章表轉相結受故謂之綬
漢承秦制用而弗改故加之以雙印佩刀之飾至孝
眀皇帝乃為大佩衝牙雙瑀璜皆以白玉乘輿絡以
白珠公卿諸侯以采絲其視冕旒為祭服云
魏氏多因漢法其所損益之制無聞
通典按後漢志孝眀皇帝永平二年詔從歐陽夏
侯二家所說制冕服乘輿刺繡文公卿以下織成
文據晉志云魏眀帝以公卿衮黼之飾擬於至尊
多所減損始制服刺繡公卿織成未詳孰是
晉受命遵而無改天子郊祀天地眀堂宗廟元會臨軒
介幘通天冠平冕冕皂表朱綠裏廣七寸長二尺二寸
加於通天冠上前圓後方垂白玉珠十有二旒以朱組
為纓無緌佩白玉華珠黃大旒綬黃赤紺縹(上敷沼反下右暗反)
四采衣皂上絳下前三幅後四幅衣畫而裳繡為日月
星辰山龍華蟲藻火粉米黼黻之象凡十二章素帶廣
四寸朱裏以朱緣裨(音卑服冕也)飾其側中衣以絳緣其領
袖赤皮為□絳袴袜(望發反)赤舄未加元服者空頂介幘
其釋奠先聖則皂紗袍絳緣中衣絳袴袜黑舄其臨軒
亦衮冕也其朝服通天冠高九寸金博山顔黑介幘絳
紗袍皂緣中衣其拜陵黑介幘單衣其雜服有青赤黃
白緗黑色介幘五色絳袍五梁進賢冠遠遊冠平上幘
武冠其素服白㡊(苦洽反)單衣後漢以來天子之冕前後
旒用真白玉珠魏眀帝好婦人之飾改以珊瑚珠晉初
仍舊不改及過江服章多闕而冕飾以翡翠珊瑚雜珠
侍中顧和奏舊禮冕十二旒用白玉珠今美玉難得不
能備可用白璇(音旋)珠從之
革帶古之鞶帶也謂之鞶革文武衆官牧守丞令下及
騶寺皆服之其有囊綬則以綴於革帶其戎服則以皮
絡帶代之八座尚書荷紫以生紫為袷(古洽字)囊綴之服
外加於左肩昔周公負成王制此服衣至今以為朝服
或云漢時用盛(音成)奏事負之以行未詳也袴褶之制未
詳所起近世凡車駕親戎中外戒嚴服之服無定色冠
黑帽綴紫褾褾以繒為之長四寸廣一寸腰有絡帶以
代鞶中官紫褾外官絳褾又有纂嚴戎服而不綴褾行
留文武悉同其畋獵廵幸則惟從官戎服帶鞶革文官
不下纓武官服冠漢制一歲五郊天子與執事者所服
各如方色百官不執事者服常服絳衣以從魏祕書監
秦静曰漢氏承秦改六冕之制但元冠絳衣而已魏已
來名為五時朝服又有四時朝服自皇太子已下隨官
受給百官雖服五時朝服據今止給四時朝服闕秋服
三年一易諸假印綬而官不給鞶囊者得自具作其但
假印不假綬者不得佩綬鞶古制也漢世著鞶囊者側
在腰間或謂之傍囊或謂之綬囊然則以紫囊盛綬也
或盛或散各有其時
笏古者貴賤皆執笏其有事則搢之於腰帶所謂搢紳
之士者搢笏而垂紳帶也紳垂長三尺笏者有事則書
之故常簪筆今之白筆是其遺象三臺五省二品文武
簪之王公侯伯子男卿尹及武官不簪加内侍位者乃
簪之手版即古笏矣尚書令僕射尚書手版頭復有白
筆以紫皮囊之名曰笏宋因之
宋制平天冕服不易舊法更名□曰蔽膝未加元服釋
奠先聖視朝拜陵等服及雜色紗裙武冠素服並沿舊
王公助祭郊廟章服降殺亦如之冠委貎者衣黑而裳
素中衣以皂領袖元冠韋弁絳韋戎衣復依漢法袴褶
因晉不易腰有絡帶以代鞶革中官紫褾外官絳褾又
有纂嚴戎服而不綴褾行留文武悉同畋獵廵幸唯從
官戎服帶鞶革元嘉中廵幸蒐狩救廟水火皆如之
眀帝泰始四年詔曰車服之飾象數是遵故盛皇留範
列聖垂制服近改定今修成六服沿時變禮所施之事
各有條叙便可載之典章朕以大冕純玉繅元衣黃裳
祀天宗眀堂又以法冕元衣絳裳祀太廟元正大會朝
諸侯又以飾冕紫衣紅裳小會宴亭送諸侯臨軒會王
公又以繡冕朱衣裳征伐講武校獵又以紘冕青衣裳
耕稼享國子又以通天冠朱紗袍為聽政之服泰始六
年正月有司奏被勅皇太子正冬朝賀合著衮冕九章
下儀曹郎邱仲起議按周禮公自衮冕以下鄭注衮冕
以至卿大夫之元冕皆其朝聘天子之服也伏尋古之
上公尚得服之皇太子以倅副之尊率土瞻仰愚謂宜
式遵盛典服衮九章以朝賀詔可
齊因宋制平天冠服不易舊法郊廟臨朝所服也舊衮
服用織成建武中眀帝以織太重乃采畫為之如金飾
銀薄時亦謂為天衣通天冠服絳紗袍皂緣中衣乘輿
臨朝所服臣下皆同拜陵則黑介幘服無定色舉哀臨
喪白袷單衣亦謂之素服王公助祭平冕服山龍以下
九章卿七章皆畫皂絳繒為之袴褶相因不改
梁因齊制平天冠服衣畫而裳繡十二章素帶朱裏以
朱緣裨飾其側更名赤皮□為鞸(或云鞸之名其來已久)餘同舊
法又有通天冠服絳紗袍皂緣中衣黑是為朝服元正
賀畢還儲更衣出所服也其釋奠先聖則皂紗袍絳緣
中衣絳袴韈黑舄拜陵則箋布單衣又有白袷單衣以
代古之疑縗
天監三年何佟之議公卿以祭服裏有中衣即今中單
也後漢從夏侯氏說祭服絳緣領袖為中絳袴韈示其
赤心奉神也今中衣絳緣足有所眀無俟於袴既非聖
法謂不可施遂依議除之
七年周舍議按禮有虞氏皇而祭深衣而養老鄭元云
皇是畫鳳皇羽也又按禮加衮冕則衮是衣有虞氏言
皇皇亦是衣非冕今衮服宜畫鳳皇以示差降又王僧
崇云尋冕服無鳳應改為翟又裳有圓花於禮無礙是
畫飾如葩蘤耳(蘤音于美反)藻米黼黻並乖古制今請改正
並去圓花帝曰古日月星辰此以一辰攝三物也山龍
華蟲又以一山攝三物也藻火粉米又以一藻攝三物
也是為九章今衮服畫龍則宜畫鳳孔安國云華者花
也則為花非疑若一向畫翟差降之文復將安寄帝又
曰禮王祀昊天服大裘而冕大裘不存其於質敬恐未
有盡五經博士陸瑋等並云王祀昊天服大裘眀諸臣
禮不得同自魏以來皆用衮服今請依古更制大裘詔
可瑋等又按鄭元注司服云大裘羔裘也既無所出未
為可據按六冕之服皆元上纁下今宜以繒為之其制
式如裘其裳以纁皆無文繡詔可又制黑幘單衣宴會
服之九年司馬筠等議云按玉藻諸侯元冕以祭裨冕
以朝雜記又云大夫冕而祭於公弁而祭於已今之尚
書上異公侯下非卿士止有朝衣本無冕服既從齋祭
不容同於在朝宜依太常及博士諸齋官例著白衣絳
襈中單竹葉冠
陳因之永定元年武帝即位徐陵曰乘輿御服皆採梁
制帝曰今天下初定務從節儉應用繡織成者並可彩
畫至文帝天嘉初悉改易之其皇太子絳紗袍皂領白
紗中衣白帶大小會祠廟朔望五日還朝皆朝服常還
上宫則朱服若釋奠及朝絳緣中單絳袴襪元舄侍祀
衮衣九章白紗絳緣中單絳繒韠赤舄絳韈皇太子舊
有五時朝服自梁天監之後則朱服諸王朝服朱衣絳
紗袍皂緣中衣素帶黑舄若加餘官則服其加官之服
開國公侯伯子男並朝服紗朱衣若助祭郊廟皆衮元
上纁下山龍以下九章備五采大佩赤舄絇履餘文官
朝服武賁中郎將羽林監絳紗縠單衣州刺史絳朝服
直閤將軍諸殿主帥朱衣正直絳衫從則襧襠衫太子
衛率率更令丞皂朝服殿中將軍員外將軍州郡都尉
司馬中通事舍人太子通事等並朱服元衣赤幘袴褶
太子二傅所服武冠絳褠殿前威儀武賁散給使閤將
鼓吹士帥副太子鹵簿戟吏所服
後周設司服之官掌皇帝十二服祀昊天上帝則蒼衣
五方上帝各隨方色朝日用青衣祭皇地祇用黃衣夕
月用素衣神州社稷用元衣享先皇加元服納后朝諸
侯則十二章享諸先帝食三老五更耕籍等自龍以下
九章祀星辰視朝大射饗羣臣等八章羣祀臨太學入
道法門燕射養庶老適諸侯家七章其九章以下衣重
衮山鷩裳重黼黻俱十有二等通以升龍為領褾廵兵
即戎則韎韋為衣裳田獵則皮弁白布衣而素裳也諸
公之服九章服之章數隨冕而降其一其八章以下衣
重藻粉米裳重黼黻俱九等皆以山為領褾諸侯服八
章而下俱八等皆以華蟲為領褾諸伯皆七章而下俱
七等以火為領褾諸子服六章俱六等皆以宗彜為領
褾諸男服五章皆以藻為領褾三公之服有九章有六
衣重藻與粉米裳重黼黻俱為九等皆以宗彜為領褾
三孤之服有八章有五衣重藻與粉米裳重黼黻為八
等公卿服有七章有四衣重粉米裳重黼黻為七等皆
以粉米為領褾大夫之服有六章有三衣重粉米裳重
黼黻為六等中大夫之服有五章有三衣重粉米為五
等下大夫服有四章有三衣重粉米為四等士則祀弁
爵弁元冠服皆元衣其裳上士以元中士以黃下士雜
裳(謂前元後黃)庶士元冠服其在官府吏之屬服緇衣裳武
帝初服常冠以皂紗全幅向後幞髮仍裁為四脚
致堂胡氏曰君子大復古重變古非泥於古也以
生人之具皆古之聖人因時制宜各有法象意義
不可以私智更改之也用步卒而車戰法亡開阡
陌而井地法亡建郡縣而封建法亡以日易月而
通喪之禮廢從事鞍馬而轡軾之儀絶習為便易
而冕黻不復用尚以杯案而簋席不復施大抵視
便利為安日趨於苟簡而聖王所作法象意義不
復可見有天下者以智力得之凡所施設是今而
非古如宣帝所謂漢家自有制度者豈不可歎之
甚哉以周家紗幞一事論之此後世巾幘朝冠之
所自始也古者賓祭喪燕戎事其冠皆各有所宜
紗幞既行諸冠由此漸廢紗而用漆更為兩帶上
結兩帶後垂蓋自李唐以來而已然矣此又四脚
之變也自是以後則又以大帶之垂者左右横之
而其頂則起後平前方為六角若天子侍衛之近
者則又武其一脚翹其一脚稽之法象果何所則
求之意義果何所據然而行之數百年莫有以為
非也至於總而簪弁則屬之道家者流非道家之
得也乃自老莊而後為之徒者其服變革未盡猶
有古士服之餘製焉耳治天下者莫大於禮禮莫
眀於服服莫重於冠必欲盡善其必考古而立制
夫亦何獨冠為然哉
宣帝既傳位於太子自稱天元皇帝所居稱天臺冕二
十四旒車服旗鼓皆加於前王之數既自比上帝不欲
羣臣同已常自帶綬及冠通天冠加金附蟬顧見侍臣
弁上有金蟬及王公有綬者並令去之
隋高祖將改周制下詔曰朕初受天命赤雀來儀兼姬
周已還於兹六代三正廻復五德相生總以言之並宜
火色垂衣已降損益可知尚色雖殊常兼前代其郊丘
廟社可依衮冕之儀朝會衣裳宜盡用赤昔丹烏木運
姬有太白之旗黃星尚德曹乘黑首之馬在祀與戎其
尚恒異今之戎服皆可尚黃在外常所著者通用雜色
祭祀之服須合禮經宜集通儒詳議太子庶子攝太常
少卿裴正奏曰竊見後周制冕加為十二既與前禮數
乃不同而色應五行又非典故謹按三代之冠其名各
别六等之冕承用區分璪玉五采隨班異飾都無迎氣
變色之文唯月令者起於秦代乃有青玉赤玉白駱黑
衣與四時而色變全不言於弁冕五時冕色禮既無文
稽於正典難以經證且後魏以來制度咸闕天興之歲
草創繕修所造車服多參胡制故魏收論之稱為違古
是也周氏因襲將為故事大象承統咸取用之輿輦衣
冠甚多迂怪今皇隋革命憲章前代其魏周輦輅不合
制者已勅有司盡令除廢然衣冠禮器尚且兼行乃有
立夏衮衣以赤為質迎秋平冕用白成形既越典章須
革其謬謹按續漢書禮儀志云立春之日京都皆著青
衣秋夏悉如其色逮於魏晉迎氣五郊行禮之人皆同
此制考尋故事唯幘從衣色今請冠及冕色並用元唯
應著幘者任依漢晉制曰可於是定令採用東齊之法
乘輿衮冕垂白珠十有二旒以組為纓色如其綬黈纊
充耳玉笄元衣纁裳衣山龍華蟲火宗彛五章裳藻粉
米黼黻四章衣重宗彛裳重黼黻為十二等衣褾領織
成升龍白紗内單黼領青褾襈裾革帶玉鉤䚢大帶素
帶朱裏紕其外上以朱下以綠□隨裳色龍火山三章
鹿盧玉具劔火珠鏢首白玉雙佩元組雙大綬六采元
黃赤白褾緣純元質長二丈四尺五百首廣一尺小雙
綬長二尺六寸色同大綬而首半之間施三玉環朱韈
赤舄舄加金飾祀圜丘方澤感帝眀堂五郊雩䄍封禪
朝日夕月宗廟社稷籍田廟遣上將征還飲至加元服
納后正月受朝及臨軒拜王公則服之通天冠加金博
山附蟬十二首施珠翠黑介幘玉簪導絳紗袍深衣製
白紗内單皂領褾襈裾絳紗蔽膝白假帶方心曲領其
革帶劔佩綬舄與上同若未加元服則雙童髻空頂黑
介幘雙玉導加寳飾朔日受朝元會及冬會諸祭還則
服之武弁金附蟬平巾幘(餘服具服)講武出征四時蒐狩大
射禡𩔖宜社賞祖罰社纂嚴則服之黑介幘白紗單衣
烏皮履拜陵則服之白紗帽白練裙襦烏皮履視朝聽
訟及宴見賓客皆服之白帢白紗單衣烏皮履舉哀則
服之
程氏演繁露曰隋志宋齊之間天子宴私著白高
帽士庶以烏太子在上省則帽以烏紗在永福省
則白紗隋時以白㡊通為慶弔之服國子生亦服
白紗巾也晉著白接䍦竇苹酒譜曰接䍦巾也南
齊垣崇祖守夀春著白紗帽肩輿上城今人必以
為怪古未有以白色為忌也郭林宗遇雨墊巾李
賢注云周遷輿服雜事曰巾以葛為之形如㡊(㡊苦)
(洽反)本居士野人所服魏武造㡊其巾乃廢今國子
學生服焉以白紗為之是其制皆不忌白也樂府
白紵歌曰質如輕雲色如銀制以為袍餘作巾袍
以先驅巾拂塵吳兢樂府要解按舊史白紵吳地
所出則誠今之白紵列子所謂阿錫而西子之舞
所謂白紵紛紛鶴翎亂者是也今世人麗粧必不
肯以白紵為衣古今之變不同如此唐六典天子
服有白紗帽其下服如裙襦襪皆以白視朝聽訟
燕見賓客皆以進御則猶存古制也然其下注云
亦用烏紗則知古制雖存未必肯用多以烏紗代
之則習見忌白久矣世傳眀皇幸蜀圖山谷間老
叟出望駕有著白巾者釋者曰服諸葛武侯也此
不知古人不忌白也
皇太子衮服元衣纁裳衣山龍華蟲火宗彛五章裳藻
粉米黼黻四章織成為之白紗内單黼領青褾襈裾革
帶金鈎䚢大帶素帶不朱裏亦紕以朱綠韍隨裳色火
山二章玉具劔火珠鏢首瑜玉雙佩朱組雙大綬四綵
赤白縹紺純朱質長丈八尺三百二十首廣九寸小雙
綬長二尺六寸色同大綬而首半之間施二玉環朱襪
赤舄以金飾侍從皇帝祭祀及謁廟加元服納妃則服
之遠遊冠服絳紗袍白紗内單皂領褾襈裙白假帶方
心曲領絳紗蔽膝韈舄其革帶劔佩綬與上同謁廟還
宫元日朔日入廟釋奠則服之遠遊冠公服絳紗單衣
革帶金鈎䚢假帶方心紛長六尺四寸廣二寸四分色
同其綬金縷鞶囊韈履五日常朝則服之衮冕服九章
同皇太子王公開國公初受冊執贄入朝祭祀親迎則
服之三公助祭者亦服之鷩冕服七章衣華蟲火宗彜
三章裳藻粉米黼黻四章侯伯初受冊執贄入朝祭祀
親迎則服之毳冕服五章衣宗彜藻粉米三章裳黼黻
二章子男初受冊執贄入朝祭祀親迎服之絺冕服三
章正三品以下從五品以上助祭則服之自王公以下
服章皆繡為之祭服冕皆簪導青纊充耳元衣纁裳白
紗内單黼領(絺冕以下内單青領)青褾襈裾革帶鈎䚢大帶(王三公及)
(公侯伯子男素帶不朱裏皆純其外上以朱下以綠正三品以下從五品以上素帶紕其垂外以元内以黃約)
(皆用青紐)朱韍(几韍皆隨裳色衮鷩毳火山二章絺山一章)劔珮綬韈赤舄爵弁
服從九品以上助祭則服之其制服元衣纁裳無章白
絹内單青領褾襈裾革帶大帶(練帶紕其垂内外以緇紐約用青組)爵韠
韈赤履白帢白紗單衣烏皮履上下通服之委貎冠未
冠則雙童髻空頂黑介幘皆深衣青領烏皮履上下通
服四門生服之朝服(亦名具服)絳紗單衣白紗内單皂領袖
皂襈革帶鈎䚢假帶曲領方心絳紗蔽膝韈舄綬劒珮
從五品以上陪祭朝饗拜表凡大事則服之六品以下
從七品以上去劒珮綬餘並同自餘公事皆從公服(亦名)
(從省服)絳紗單衣革帶鈎䚢假帶方心韈履紛鞶囊從五
品以上陪祭朝饗拜表凡大事則服之六品以下從七
品以上去劔珮綬餘並同自餘公事皆從公服(亦名從省服)
絳紗單衣革帶鈎䚢假帶方心韈履紛鞶囊從五品以
上服之絳褠衣公服(褠衣即單衣不垂胡者也袖狹形直如褠内餘同從省)流外
五品以下九品以上服之左右衛左右武衛左右武候
大將軍領左右大將軍並武弁絳朝服劒珮綬侍從則
平巾幘紫衫大口袴褶左右衛左右武衛左右武候將
軍領左右將軍左右監門衛將軍太子左右衛左右宗
衛左右内率等左右監門郎將及諸副率並武弁絳朝
服劒珮綬侍從則平巾幘紫衫大口袴直閤將軍直寢
直齋太子直閣武弁絳朝服劔珮綬侍從則平巾幘絳
衫大口袴(隋文始服黃百官常服同於庶人皆著黃袍帝朝服亦如之惟以十三環為異也)
致堂胡氏曰服章之設所以辨上下定民志也莫
卑乎民莫尊乎天子而服同一色上下無所辨民
志何由定僭亂由此而生矣古之聖王自奉儉約
惡衣菲食而事天地宗廟臨朝廷百官則等級分
眀故冕十有二章黻&KR1256;幅舄衡紞紘綖以昭其度
藻率鞸鞛鞶厲游纓以昭其數威嚴尊重禮無與
二然後人主之勢隆非廣已以造大理當然也故
晏平仲為大國之卿一狐裘三十年澣衣濯冠以
朝君子譏其隘曰難乎其為下也隋文儉約施之
宫閫之中燕私之用可也與庶人同服而坐乎廟
朝儉不中禮不足以為法矣
珽天子之笏長尺二寸方而不折以球玉為之笏度二
尺有六寸中博二寸其殺六分去一晉宋以來謂之手
版此乃不經今還謂之笏以法古名自西魏以降五品
以上通用象牙六品以下兼用竹木
煬帝時師旅務殷車駕多行幸百官行從唯服袴褶而
軍旅間不便至大業六年後詔從駕涉遠者文武官等
皆戎衣貴賤異等襯用五色五品以上通著紫袍六品
以下兼用緋綠吏胥以青庶人以白屠商以皂士卒以
黃
唐制天子之服十四大裘冕者祀天地之服也廣八寸
長一尺二寸以板為之黑裘纁裏無旒金飾玉簪導組
帶為纓色如其綬黈纊充耳大裘繒表黑羔表為緣纁
裏黑領褾襟緣朱裳白紗中單皂領青褾襈裾朱韈赤
舄鹿盧玉具劒火珠鏢首白玉雙佩黑組大雙綬黑質
黑黃赤白縹綠為純以備天地四方之色廣一尺長二
丈四尺五百首紛廣二寸四分長六尺四寸色如綬又
有小雙綬長二尺六寸色如大綬而首半之間施三玉
環革帶以白皮為之以屬珮綬印章鞶囊亦曰革帶博
三寸半加金鏤玉鉤䚢大帶以素為之以朱為裏在腰
及垂皆有裨上以朱錦貴正色也下以綠錦賤間色也
博四寸紐約貴賤皆用青組博三寸黻以繒為之隨裳
色上廣一尺以象天數下廣二尺以象地數長三尺朱
質畫龍火山三章以象三才其頸五寸兩角有肩廣二
寸以屬革帶朝服謂之鞸冕服謂之黻衮冕者踐阼享
廟征還遣將飲至加元服納后元日受朝賀臨軒冊拜
王公之服也廣一尺二寸長二尺四寸金飾玉簪導垂
白珠十二旒采絲組帶為纓色如綬深青衣纁裳十二
章日月星辰山龍華蟲火宗彝八章在衣藻粉米黼黻
四章在裳衣畫裳繡以象天地之色也自山龍以下每
章一行為等每行十二衣褾領畫以升龍白紗中單黻
領青褾襈裾韍繡龍山火三章舄加金飾鷩冕者有事
遠主之服也八旒七章華蟲火宗彜三章在衣藻粉米
黼黻在裳毳冕者祭海岳之服也七旒五章宗彝藻粉
米在衣黼黻在裳絺冕者祭社稷饗先農之服也六旒
三章絺粉米在衣黼黻在裳元冕者䄍祭百神朝日夕
月之服也五旒裳刺黼二章自衮冕以下其制一也簪
導劒珮綬皆同通天冠者冬至受朝賀祭還燕羣臣養
老之服也二十四梁附蟬十二首施朱翠金博山黑介
幘組纓翠緌玉犀簪導絳紗袍朱裏紅羅裳白紗中單
朱領褾襈裾白裙襦絳紗蔽膝白羅方心曲領白韈黑
舄白假帶其制垂二絛帛以變祭服之大帶天子未加
元服以空頂黑介幘雙童髻雙玉導加寶飾三品以上
亦加寶飾五品以上雙玉導金飾六品以下無飾緇布
冠者始冠之服也天子五梁三品以上三梁五品以上
二梁九品以上一梁武弁者講武出征蒐狩大射禡𩔖
宜社賞祖罰社纂嚴之服也有金附蟬平巾幘弁服者
朔日受朝之服也以鹿皮為之有攀以持髮十有二&KR0722;
玉簪導絳紗衣素裳白玉雙珮革帶之後有鞶囊以盛
小雙綬白韈烏皮履黑介幘者拜陵之服也無飾白紗
單衣白裙襦革素韈烏皮履白紗帽者視朝聽訟宴見
賓客之服也以烏紗為之白裙襦白韈烏皮履平巾幘
者乘馬之服也金飾玉簪導冠支以玉紫褶白袴玉具
裝珠寶鈿帶有鞾白帢者臨喪之服也白紗單衣烏皮
履皇太子之服六衮冕者從祀謁廟加元服納妃之服
也白珠九旒紅絲組為纓犀簪導青纊充耳黑衣纁裳
凡九章龍山華蟲火宗彝在衣藻粉米黼黻在裳白紗
中單黼領青褾襈裾革帶金鉤䚢大帶瑜玉雙珮朱組
雙大綬朱質赤白縹紺為純長一丈八尺廣九寸三百
二十首黻隨裳色有火山二章白韈赤舄朱履加金塗
銀釦飾鹿盧玉具劔如天子遠遊冠者謁廟還宫元日
朔日入朝釋奠之服也以具服遠遊冠三梁加金博山
附蟬九首施朱翠黑介幘髮纓翠緌犀簪導絳袍紅裳
白紗中單黑領褾襈裾白裙襦白假帶方心曲領絳紗
蔽膝白韈赤舄朔日入朝通服袴褶公服者五日常朝
元日冬至受朝之服也遠遊冠絳紗單衣白裙襦革帶
金鉤䚢假帶瑜玉雙珮方心紛金縷鞶囊紛長六尺四
寸廣二寸四分色如大綬烏紗帽者視事及燕見賓客
之服也白裙襦烏皮履弁服者朔望視事之服也鹿皮
為之犀簪導組纓九&KR0722;絳紗衣素裳革帶鞶囊小綬雙
珮自具服以下皆白韈烏皮履平巾幘者乘馬之服也
金飾犀簪導紫褶白袴起梁珠寶鈿帶鞾進德冠者亦
乘馬之服也九&KR0722;加金飾有袴褶常服則有白裙襦
羣臣之服二十有一衮冕者一品之服也九旒青&KR0722;為
珠貫三采玉以組為纓色如其綬青纊充耳寶飾角簪
導青衣纁裳九章龍山華蟲火宗彜在衣藻粉米黼黻
在裳皆絳為繡遍衣白紗中單黼領青褾襈裾朱襪赤
舄革帶鉤䚢大帶黻隨裳色金寶玉飾劒鏢首山元玉
珮綠綟綬綠質綠紫黃赤為純長一丈八尺廣九寸二
百四十首郊祀太尉攝事亦服之鷩冕者二品之服也
八旒青衣纁裳七章華蟲火宗彝在衣藻粉米黼黻在
裳銀裝劒珮水蒼玉紫綬素質紫黃赤為純長一丈六
尺廣八寸一百八十首革帶之後有金鏤鞶囊金飾劔
水蒼玉珮朱韈赤舄毳冕者三品之服也七旒寶飾角
簪導五章宗彝藻粉米在衣黼黻在裳韍二章山火紫
綬如二品金銀鏤鞶囊金飾劒水蒼玉佩朱韈赤舄絺
冕者四品之服也六旒三章粉米在衣黼黻在裳中單
青領韍山一章銀縷鞶囊自三品以下皆青綬青質青
白紅為純長一丈四尺廣七寸一百四十首金飾劒水
蒼玉佩朱韈赤舄元冕者五品之服也以羅為之五旒
衣韍無章裳刺黻一章角簪導青衣纁裳其服用紬大
帶及裨外黑内黃黑綬紺質青紺為純長一丈二尺廣
六寸一百二十首象笏上圓下方六品以竹木上挫下
方金飾劔水蒼玉佩朱韈赤舄三品以下私祭皆服之
平冕者郊廟武舞郎之服也黑衣絳裳革帶烏皮履爵
弁者六品以下九品以上從祭之服也以紬為之無旒
黑纓角簪導青衣纁裳白紗中單青領褾襈裾革帶鉤
䚢大帶及裨内外皆緇爵韠白韈赤履五品以上私祭
皆服之武弁者武官朝參殿庭武舞郎堂下鼓人鼓吹
按工之服也有平巾幘武舞緋絲布大褏白練&KR1513;襠螣
蛇起梁帶豹文大口袴烏皮鞾鼓人朱褠衣革帶烏皮
履鼓吹按工加白練&KR1513;襠弁服者文官九品公事之服
也以鹿皮為之通用烏紗牙簪導纓一品九&KR0722;二品八
&KR0722;三品七&KR0722;四品六&KR0722;五品五&KR0722;犀簪導背朱衣素裳
革帶鞶囊小綬雙佩白韈烏皮履六品以下去&KR0722;及鞶
囊綬佩六品七品綠衣八品九品青衣進賢冠者文武
朝參三老五更之服也黑介幘青緌紛長六尺四寸廣
四寸色如其綬三品以上三梁五品以上兩梁九品以
上及國官一梁六品以下私祭皆服之侍中中書令左
右散騎常侍有黃金璫附蟬貂尾侍左者左珥侍右者
右珥諸州大中正一梁絳紗公服殿庭文武郎黃紗袍
黑領襈白練&KR1513;襠白布大口袴革帶烏皮履遠遊冠者
親王之服也黑介幘三梁青緌金鉤䚢大帶金寶飾劍
玉鏢首纁朱綬朱質赤黃縹紺為純長一丈八尺廣九
寸二百四十首黃金璫附蟬諸王則否法冠者御史大
夫中丞御史之服也一名解廌冠高山冠者内侍省内
謁者親王司閣謁者之服也委貎冠者郊廟文舞郎之
服也有黑絲布大褏白練領褾絳布大口袴革帶烏皮
履却非冠者亭長門僕之服也平巾幘者武官衛官公
事之服也金飾五品以上兼用玉大口袴烏皮鞾白練
裙襦起梁帶陪大仗有裲襠螣蛇朝集從事州縣佐史
岳瀆祝史外州品子庶民任掌事者服之有緋褶大口
袴紫附褠文武官騎馬服之則去裲襠螣蛇袴褶之制
五品以上細綾及羅為之六品以下小綾為之三品以
上紫五品以上緋七品以上綠九品以上碧裲襠之制
一當胸一當背短袖覆膞螣蛇之制以錦為表長八尺
中實以綿象蛇形起梁帶之制三品以上玉梁寶鈿五
品以上金梁寶鈿六品以下金飾隠起而已黑介幘國
官視品府佐謁府國子太學四門生俊士參見之服也
簪導白紗單衣青襟褾領革帶烏皮履朱冠者冠則空
頂黑介幘雙童髻去革帶書筭律學生州縣學生朝參
則服烏紗帽白裙襦青領朱冠者童子髻介幘者流外
官行署三品以上登歌工人之服也絳公服以縵緋為
之制如絳紗單衣方心曲領革帶鈎䚢假帶襪烏皮履
九品以上則絳褠衣制如絳公服而狹袖形直如溝不
垂緋褶大口絝紫附褠去方心曲領假帶登歌工人朱
連裳革帶烏皮履殿庭加白練&KR1513;襠平巾綠幘者尚食
局主膳典膳局典食大官署食官署供膳奉觶之服也
青絲布袴褶羊車小吏五辮髻紫碧腰襻青耳屩漏刻
生漏童總角髻皆青絲布袴褶具服者五品以上陪祭
朝享拜表大事之服也亦曰朝服冠幘纓簪導絳紗單
衣白紗中單黑領袖黑褾襈裾白裙襦革帶金鈎䚢假
帶曲領方心絳紗蔽膝白韈烏皮舄劒紛鞶囊雙珮雙
綬六品以下去劒佩綬七品以上以白筆代簪八品九
品去白筆白紗中單以履代舄從省服者五品以上公
事朔望朝謁見東宫之服也亦曰公服冠幘纓簪導絳
紗單衣白裙襦革帶鈎䚢假帶方心韈履紛鞶囊雙佩
烏皮履六品以下去紛鞶囊雙佩三品以上有公爵者
嫡子之婚假絺冕五品以上子孫九品以上子爵弁庶
人婚假絳公服
初隋文帝聽朝之服以赭黃文綾袍烏紗帽折上巾六
合韚與貴臣通服唯天子之帶有十三鐶文官又有平
頭小樣巾百官常服同於庶人至唐高祖以赭黃袍巾
帶為常服腰帶者搢垂頭於下名曰䤩尾取順下之義
一品二品銙以金六品以上以犀九品以上以銀庶人
以鐵既而天子袍衫稍用赤黃遂禁臣民服親王及三
品二王後服大科綾羅色用紫飾以玉五品以上服小
科綾羅色用朱飾以金六品以上服絲布交梭雙紃綾
色用黃六品七品服用綠飾以銀八品九品服用青飾
以鍮石勲官之服隨其品而加佩刀礪紛帨流外官庶
人部曲奴婢則服紬絹絁布色用黃白飾以鐵銅太宗
時又命七品服龜甲雙巨十花綾色用綠九品服絲布
雜綾色用青其後以紫為三品之服金玉帶銙十三緋
為四品之服金帶銙十一淺緋為五品之服金帶銙十
深綠為六品之服淺綠為七品之服皆銀帶銙九深青
為八品之服淺青為九品之服皆鍮石帶銙八黃為流
外及庶人之服銅鐵帶銙七
程氏演繁露曰韓退之詩不知官高卑玉帶垂金
魚若從國朝言之則極品有不得兼者然唐制不
爾也唐制五品以上皆金帶至三品則兼金玉帶
通鑑眀皇開元初勅百官所服帶三品以上聽飾
以玉是退之之客皆三品之上亦足詫矣宋朝玉
帶雖出特賜須得閣門關子許服方敢用以朝謁
則體益以重然唐裴晉公得特賜乃于闐玉也暨
病亟具表返諸上方其自占辭曰内府之珍先朝
所賜既不合將歸地下又不敢留在人間謹以上
進不知故事當進如隨身魚符之𩔖邪抑晉公自
以意創此舉也宋朝親王皆服玉帶元豐中創造
玉魚賜嘉岐二王易去金魚不用自此遂為親王
故事又前世所未有者
按此紫緋綠青為命服昉於隋煬帝廵游之時而
其制遂定於唐此史傳所紀也然夏侯勝謂士若
眀經取青紫如拾地芥揚子雲亦言紆青拖紫丹
朱其轂則漢時青紫亦貴官之服西漢服章之制
無所考見史言郊社祭服承秦制用袀元(袀紺色也)東
漢則百官之服皆袀元不聞以青紫如淳注雖有
五時服至朝皂服皂衣皂衣即元服也豈服章雖
用袀元而青紫乃其時貴官燕居之服非微賤者
所可服歟
唐初士人以棠苧襴衫為上服貴女功之始也一命以
黃再命以黑三命以纁四命以綠五命以紫士服裋褐
庶人以白中書令馬周上議禮無服衫之文三代之制
有深衣請加襴袖褾襈為士人上服開骻者名曰缺骻
衫庶人服之又請裹頭者左右各三襵以象三才重繫
前脚以象二儀詔皆從之太尉長孫無忌又議服袍者
下加襴緋紫綠皆視其品庶人以白太宗嘗以幞頭起
於後周便武事者也方天下偃兵採古制為翼善冠自
服之又製進德冠以賜貴臣玉&KR0722;制如弁服以金飾梁
花趺三品以上加金絡五品以上附山雲自是元日冬
至朔望視朝服翼善冠衣白練裙襦常服則有袴褶與
手巾幘通用翼善冠進德冠制如幞頭皇太子乘馬則
服進德冠九&KR0722;加金飾犀簪導亦有絝褶燕服用紫其
後朔望視朝仍用弁服
朱子語錄問幞頭所起曰亦不知所起但諸家小
說中班駮時見一二如王彥輔塵史猶略言之某
少時尚見唐時小說極多今皆不復存矣唐人幞
頭初止以紗為之後以軟遂斫木作一山子在前
襯起名曰軍容頭其說以為起於魚朝恩一時人
爭效之其先幞頭四角有脚兩脚係向前兩脚係
向後後來遂横兩脚以鐵線張之然惟人主得裹
此世所畫唐眀皇已裹兩脚者但比今甚短後來
藩鎮遂亦僭用想得士大夫因此亦皆用之但不
知幾時展得如此長五代時猶是惟人君得裹兩
脚者然皆莫可考也桐木山子相承用至本朝遂
易以藤織者而以紗冐之近時方易以漆紗嘗見
南溪沙漠一士夫家尚收得上世所藏幞頭猶是
藤織坯子唐製又有兩脚上下者亦莫可曉又曰
幞頭本是偃脚垂下要束得緊今却做長脚問横
渠說唐莊宗取伶官幞頭帶之後遂成例曰不是
如此莊宗在位亦未能便化風俗兼是伶人所帶
士大夫亦未肯帶之見畫本唐明皇已帶長脚幞
頭或云藩鎮僭禮為之後遂為此樣或云乃是唐
宦官要得常似新樣故以鐵線插帶中又恐壞其
帶以桐木為一幞頭骨子常令幞頭高起如新謂
之軍容頭後來士大夫學之令匠人為我斫個軍
容頭来盖以木為之故謂之斫及唐末宦者之禍
人皆以此為讖王彦輔塵史說得有来歴恐是如
此後来覺得不安到本朝時又以藤做骨子以紗
糊其上後又覺見不安到仁宗時方以漆紗為之
高宗給五品以上隨身銀魚袋以防召命之詐出内必
合之三品以金飾袋垂拱中都督刺史始賜魚天授二
年改佩魚皆為龜其後三品以上龜袋飾以金四品以
銀五品以銅龜袋始於魏唐改魚袋至武后改魚為龜
中宗初罷龜袋復給以魚郡王嗣王亦服金魚袋景龍
中令特進佩魚散官佩魚自此始也然員外試檢校官
猶不佩魚景雲中詔衣紫者魚袋以金飾之衣緋者以
銀飾之開元初駙馬都尉從五品者假紫金魚袋都督
刺史品卑者假緋魚袋五品以上檢校試判官皆佩魚
中書令張嘉貞奏致仕者佩魚終身自是百官賞緋紫
必兼魚謂之章服當時服朱紫佩魚者衆矣
按炙轂子魚袋古之算袋魏文帝易以龜取其先
知歸順之義唐改以魚袋取其合魚符之義自一
品至六品以下皆佩唐初卿大夫殁追取魚袋永
徽中勅生平在官用為褒飾亡没追收情所不忍
五品以下亡殁隨身魚袋不追
顯慶元年長孫無忌等曰武德初撰衣服令天子祀天
地服大裘冕按周郊被衮以象天戴冕藻十有二旒與
大裘異月令孟冬天子始裘以禦寒若啓蟄祈穀冬至
報天服裘可也季夏迎氣龍見而雩如之何可服故歴
代唯服衮章漢眀章始采周官禮記制祀天地之服天
子備十二章後魏周隋皆如之伏請郊祀天地服衮冕
罷大裘又新禮皇帝祭社稷服絺冕四旒三章祭日月
服元冕三旒衣無章按今文四品五品之服也三公亞
獻皆服衮孤卿服毳鷩是天子同於大夫君少臣多非
禮之中且天子十二為節以法天烏有四旒三章之服
若諸臣助祭冕與王同是貴賤無分也若降王一等則
王服元冕羣臣服爵弁既屈天子又貶公卿周禮此文
久不用矣猶祭祀之有尸侑以君親而拜臣子硩蔟蟈
氏之職不通行者蓋多故漢魏承用衮冕今新禮親祭
日月服五品之服請循歴代故事諸祭皆用衮冕制曰
可無忌等又曰禮皇帝為諸臣及五服親舉哀素服今
服白袷禮令乖舛且白袷出近代不可用乃改以素服
自是鷩冕以下天子不復用而白袷廢矣
武后延載元年五月内出繡袍以賜文武三品以上官
其袍文仍各有訓誡諸王飾以磐石及鹿宰相飾以
凰池尚書飾以對鴈左右衛將軍飾以對麒麟左右
武衛飾以對虎左右鷹揚衛飾以對鷹左右千牛衛
飾以對牛左右豹韜衛飾以對豹左右玉鈴衛飾以
對鶻左右監門衛飾以對獅子左右金吾衛飾以對
豸又銘其襟帶各為八字廻文其詞曰忠正貞直崇
慶榮職文昌翊政勲彰慶陟懿冲順彰義忠慎光廉
正躬奉謙感忠勇
元宗開元四年二月制軍將在陣賞借緋紫本是從戎
缺骻之服一得之後遂别造長袍逓相倣效又入蕃使
則勅借緋紫者使廻合停自今以後衙内宜專定殿中
侍御史糾察
唐初賞朱紫者服於軍中其後軍將亦賞以假緋紫
有從戎缺骻之服不在軍者服長袍或無官而冐衣
綠有詔殿中侍御史糾察諸衛大將軍中郎以下給
袍者皆易其繡文千牛衛以瑞牛左右衛以瑞馬驍
衛以虎武衛以鷹威衛以豹領軍衛以白澤金吾衛
以辟邪
八年勅諸笏三品已上前詘後直五品以上前詘後挫
並用象九品以上任用竹木上挫下方聽依品爵報笏
假版官者亦依此例
張九齡傳九齡體有藴籍故事公卿皆搢笏於帶而
後乘馬九齡獨常使人持之因設笏囊自九齡始
德宗貞元十五年膳部郎中歸崇敬以百官朔望朝服
袴褶非古禮上疏云按三代典禮兩漢史籍並無袴褶
之制亦未詳所起之由隋代以來始有服者請罷之詔
可
按袴褶魏晉以來以為車駕親戎中外戒嚴之服
晉制雖有其說而不言其制然既曰戒嚴服之必
戎服也至隋煬帝時廵游無度詔百官從行服褶
袴軍旅間不便遂令改服戎衣為紫緋綠青之服
則所謂袴褶者又似是褒衣長裾非鞍馬征行所
便者與戒嚴之說不𩔖唐時以袴褶為朝見之服
開元以來屢勑百官朝參應服袴褶而不服者令
御史糾彈治罪盖以為六品以下之通服韻書訓
褶為袴又為袷也然袴裳也袷衣之交領也則不
知所謂袴褶者一物乎二物乎唐輿服志羣臣服
條内有緋褶大口袴則似是二物然不知所謂緋
褶者衣乎裳乎當俟精識考古之士而訂之
復考畢仲衍中書備對冕服條下袴褶注云紫緋
綠各從本服白綬中單白羅方心曲領白綾袴本
品官導駕則騎而從之詳其說所謂紫緋綠即後
來之公服而非祭服朝服也(祭服青衣朝服緋衣不分紫緋綠三等)
但所謂白綬者今之公服所無而中單白羅方心
曲領後之衣公服者亦未嘗服之盖古人盛服必
有中單冕弁朝祭之服皆有之多以白為之而緣
以朱繡之屬意公服之初制亦必有此後來流傳
既久寖從簡便而朝服之裏所衣者非中單乃流
俗不經之服如所謂紫袍皂□之𩔖是也
文獻通考卷一百十二
