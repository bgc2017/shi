文獻通考卷二百九十二
鄱陽馬端臨貴與著
象緯考十五
流星星隕
仁宗乾興元年五月壬午星出危大如杯赤黃色有尾
迹速行而東炸如迸火随至羽林軍南没明燭地占曰
北夷兵動九月己丑星出天市垣旁緩行經天過天市
垣至營室没占曰大臣出使土功起十月丁酉星出右
旗如太白西南速行至天弁沒明燭地占曰兵動將軍
勝天聖元年閏九月甲辰常星未見星出營室至外
屏没占曰主屋室修營事四年五月辛巳星出天市
垣市樓側東北流入濁占曰有街肆之事五年九月
丁未星出北辰沒扵天床側占曰宫中不安宜審察之
六年四月甲申夜漏欲盡有星大如斗噐自北方至
扵西南光照地有聲如雷曳尾迹長數丈久之散為蒼
白雲八年二月丁酉星出軒轅大星側如杯速行至
噐府沒占曰憂火災十年三月癸巳星出中台貫北
河入東井沒炸烈有聲明燭地食頃又有星出天市垣
宗人側東流入濁八月癸亥星出天船近勾陳没明燭
地乙丑星出胃大如杯有尾迹西北緩行迸為六七小
星相随扵大陵明燭地九月丙子星出婁沒扵雲雨側
尾迹久方散食頃又有星出天大將軍近奎沒尾迹久
方散明燭地續又星出北辰西北速行至内階沒又有
星出天苑沒扵天園明燭地景祐元年八月己夘星
出東井行至厠星沒尾迹久方散明燭地占曰井秦地
主有水災没扵厠為兵象九月己丑星出東井如太白
赤黃色有尾迹向東速行至柳沒光照地占曰使出有
火令其夜星出婁至奎沒明燭地占曰有溝瀆之事
二年八月庚申星出大陵如太白赤黃色東南緩行沒
扵昴尾迹久方散明燭地占曰四夷有兵四年六月
壬申星出王良如太白青白色有尾迹東南速行至婁
沒眀燭地占曰兵出及倉庫官有憂七月戊申有星數
百皆西南流其最大者一星至東壁沒光燭地久之不
散占曰衆庶流移之象五年四月壬申有星出中台
如太白青白色有尾迹向北速行入濁明燭地占曰將
相憂又星出天江如太白有尾迹西南速行至房沒占
曰有大水寳元二年三月癸丑星出右旗赤黃有尾
迹向南速行沒扵建星明燭地占曰兵為亂下有謀
康定元年三月癸丑星出北斗北行入濁眀燭地占曰
使出北方二年九月己酉有星出奎如太白赤黃有
尾迹西行沒扵東壁明燭地占曰天下文章之士用
慶歷二年三月庚戌星出勾陳側如太白赤黃有尾迹
西北緩行至天棓沒眀燭地占曰天棓主忿争刑罰藏
兵禦難備非常也今流星入之主爭地七月乙丑星出
西北方大如醆西北行丈餘没色赤黃有尾迹明燭地
十二月庚申有星出弧矢南行入濁赤黃有尾迹明燭
地占曰秦分兵動及土功事起五年六月星出奎如
太白西行至天倉没有尾迹明燭地占曰有溝瀆事及
兵起壬戌星出營室如太白赤黃色東南速行過危及
虛有尾眀燭地占曰北狄交兵齊分民有災六年六
月丁巳星出營室大如杯光燭地有聲北行至王良沒
占曰兵出七年六月己巳星出天田赤黃色有尾迹
西南緩行至折威沒占曰邊將憂九月星出天苑如太
白南行至天園沒有尾迹明燭地占曰牛馬禽獸多死
八年六月己夘星出北斗至郎位沒有尾迹明燭地
占曰兵出八月乙亥星出東壁赤黃色東北速行至濁
沒占曰天下文章之士用皇祐元年六月己巳星出
匏瓜赤黃有尾迹向南速行至建星沒占曰吴分有謀
二年四月癸未星出氐赤黃色東南速行至心沒有
尾迹明燭地占曰内使出外使来德令宣布國人有喜
四年九月星出紫宫北辰側赤黃色西南速行至貫
索沒尾迹凝天明燭地占曰有赦宥五年九月乙亥
星出參如太白西北速行至昴沒有尾迹明燭地占曰
兵出以禦邊寇至和元年七月壬戌星出王良色赤
黃向北速行至天船沒有尾迹明燭地占曰兵涉津梁
三年九月壬午星出東井如太白赤黃色向北速行
至文昌沒占曰秦晉分有水將兵者還嘉祐二年七
月丁丑星出王良如太白赤黃色西南緩行至亢没有
尾迹明燭地占曰中官有咎三年七月乙酉星出北
河如太白赤黃色東南緩行散為數道至狼沒尾迹凝
天占曰北河中外之界狼為盗賊侵掠宜警邊河備兵
革四年五月癸丑星出營室大如杯赤黃色西南速
行至羽林軍没炸烈有聲占曰軍行炸而有聲者戍兵
不安六月辛未星出胃沒扵勾陳又有星出天船至王
良没占曰倉廩官災津梁有阻策馬者憂九月己亥星
出紫宮勾陳側大如盌東北速行曳尾長五尺初直後
曲流至北辰東沒沒後尾迹凝結如盤食頃散占曰流
星大者事大曲行者姦事也色赤兵象北行其事在北
方今形體異扵常而小星十數南北分流衆庶流行之
象宜審察姦謀以備未萌五年正月辛夘星出畢大
如盌赤黃色速行至天倉沒明燭地尾迹炸烈而散有
聲如雷占曰流星大者事大有聲如雷怒之象出扵畢
主邊事兵爭不利入天倉粟以兵出八月庚申星出東
壁東行入濁占曰文學之士有憂六年八月丁未星
出狼大如杯至天社沒明燭地尾迹凝天良久散占曰
國多盗賊風雨不時七年十月庚寅星出南河至天
社沒明燭地占曰邊兵不安風雨失序八年七月乙
丑星數百縦横西流占曰流星無名衆庶之象皆西流
民勞役
英宗治平元年二月星出紫宫勾陳側西北入濁沒明
燭地尾迹炸烈有聲占曰后妃有憂二年八月乙未
星出河鼓大如醆色赤黃速行至天市垣内宗星沒占
曰有兵三年四月癸巳星出房至濁沒明燭地尾迹
炸而散占曰卿相有逐者四年正月壬子星出亢西
如太白東南急行至氐東沒赤黃有尾迹主國有使清
獄頒恩流扵氐主上卿憂四月己酉星出房東如盂口
西南慢行至亢沒赤黃有尾迹明燭地聲如擺旗主有
使出恤民或外國有使来八月星出柳東如太白東急
行入濁赤黃有尾迹主宗廟有喜賢臣任用十一月星
出五車東如杯口西南急流至昴北沒赤黃照地明主
天子遣使恤民五榖成亦主西夷交兵
神宗熙寧元年二月壬戌星出角東大如太白急行至
翼没赤黃有尾迹主天子𤼵使外國四夷受賜六月庚
申星透雲出天棓西如太白北急行至天市垣西墻沒
赤黃有尾迹主藏兵以備難非常八月癸亥星出壘壁
陣如太白緩行至狗國沒赤黃照地二年二月星出
平星南急行入濁沒状如前主有執法正紀綱使出四
月辛酉星出閣道如太白東南速行至東壁沒青白有
尾迹主文章士用天子好道賢臣在位遠國来賓七月
丁夘星出危南西南急行至壘壁陣没状如前主天下
安五榖熟土功興十月己卯星透雲出大陵北如太白
西南急行至東壁沒青白有尾主用故臣亦主文章士
為用遠國来賓三年二月己丑星出太微垣西上將
南如盂西急行入濁沒状如前明燭地主大臣扵楚分
有外事六月壬申星出紫微垣西垣墻北東北慢流至
濁沒状如前主天子之使言兵事十二月星出外屏西
南速行入濁沒状如前主人多不安四年三月星出
天市垣内斗星西北逆行至貫索西沒状如前主倉庫
盈溢五榖豐六月星出營室西南流至壘壁陣沒状如
前主天子行禮出賞國樂民安九月甲午星出紫微垣
西墻東北速行入濁没状如前主兵或土功之事五
年七月己丑星出七公南西南急行至天市垣西墻沒
状如前主五榖豐成倉庫盈溢十月戊寅星出紫微垣
内後宫東如杯北慢行入濁沒主使出外夷亦主地動
六年四月丙子星出貫索如杯慢行至紫微垣墻上
宰没青白照地明主外國有使入六月辛夘星出營室
北如杯東南急行至壘壁陣沒赤黃有尾迹照地明主
使出言兵八月壬辰星出羽林軍西如杯南緩行入濁
沒青白尾迹分迸照地眀主軍出邊鄙亦主軍中不和
七年二月壬申星出天棓北東北緩行至造父沒状
如前主兵出備邊鄙四月丙戌星出天市垣東北慢行
至候星沒状如前主萬物貴八月癸未星出羽林軍内
如杯北慢飛至大陵沒赤黃有尾迹主大軍出十月庚
子星出天倉西西南慢流至敗臼沒如杯赤黃尾迹分
裂照地明主藏五榖待邦用亦主歲飢粟出八年三
月丁酉星出積水東如太白速行至五車東沒赤黃有
尾迹主糴貴九月丙寅星透雲出河鼓北如太白東南
緩行至危沒赤黃主天下民安五榖熟土功興十月乙
未星出弧矢西北如杯東南緩行至濁沒青白有尾迹
照地明主南夷来貢國有賢臣九年三月甲子星透
雲出天市内宗正西北慢至太微垣五帝座沒状如前
主執政憂人多死五月丁丑星出尾北東南急行入濁
状如前主後宫有子孫之喜六月丙午星出東壁北如
杯南急流至羽林軍沒赤黃有尾迹主天子用故臣八
月壬寅星出危北西南急流至濁状如前照地眀主天
下不安十月丁未星出柳東速行入濁状如前主宗廟
有喜賢臣任用亦主多雨十年正月辛巳星出參西
南速行至天苑沒主穀賤牛馬多傷四月甲辰星出郎
位北急流至下台南沒状如前主大臣有咎六月乙巳
星出王良東西北急流至紫微垣内勾陳沒状如前主
兵將出十月己亥星出霹靂北西南急行至濁沒状如
前主陽氣太盛擊辟萬物元豐元年閏正月甲辰星
出柳北西急行至天廩沒状如前照地眀主榖熟六月
甲辰東南方光燭地有星如盂出匏瓜至内階没分裂
有聲如雷主兵喪八月甲子星隔雲照地明東北急行
至濁沒主有大使出東北方其方流血十一月丙寅星
出北河北東南急行至弧矢沒状如前主使出十二月
壬子星出輿鬼東北速行至軒轅沒状如前主后有喜
三年二月辛丑星出弧矢南東南速行至濁沒状如
前主西戎有兵賊五月辛未星出中合北東南緩行至
天江沒状如前主水泛溢民飢十一月丙辰星出厠星
東東南慢流至濁沒状如前主晉分民疾四年正月
戊戌星出五車北如杯西南急流至天囷沒赤黃尾迹
分裂主外國来貢六月戊寅星出紫微垣内厨南如太
白慢流至大角沒赤黃有尾迹主將出九月己酉星出
天街北急行穿五車沒状如前主粟麥貴十一月乙未
星出勾陳北東北慢行至濁沒状如前主後宫有喜
五年四月庚申星出角東南急行至濁沒状如前主𤼵
使外國七月辛巳星出天市垣内列肆西北急行至濁
沒状如前主人主憂六年閏六月丙子星出貫索東
北西南急行至濁沒状如前主貴女憂九月癸夘星出
五車東北急行至濁沒状如前主有兵車出七年四
月辛未星出平星東西南慢行至濁沒状如前主臣黜
期半年八年二月庚辰星出太微北左執法北東南
急行入濁沒状如前主大臣執法者憂七月庚申星出
胃宿急流至天囷沒状如前主外國来降倉庫盈賞大
臣及有憂恤事十月庚寅星出昴南急流至濁沒主有
赦令恤民
哲宗元祐二年二月丙戍星出上台北向西北急流至
王良南沒赤黃有尾迹明燭地主遣使安撫四方搜揚
草澤招賢集德七月丁巳星出墳墓東慢流至壁南沒
状如前主大臣有喪十一月戊申星出紫微垣北西北
急流至濁沒状如前主使出二年正月辛巳星出軫
南向南急流至濁沒状如前主大臣忠諫賢人来國昌
萬物賤九月甲寅星出天市垣中山北西急流至天紀
西沒状如前主有赦令賞賜三年三月己酉星出亢
南向南慢行至濁沒状如前主天子遣使清姦獄頒赦
令六月庚子星出壁南東南急流入羽林軍内沒状如
前主文章士為用亦為兵起八月癸巳夕有星自中天
向東急流至濁沒状如前主其下兵戰四年三月戊
戌星透雲出織女東速行至天津西沒状如前主布帛
貴亦主大衆九月壬午星透雲出天棓北速行至濁沒
状如前主修兵備十一月己酉星出司怪西南如杯慢
流至參旗沒赤黃有尾迹主使出其方亦主兵起五
年正月己丑星出司怪西南行至濁沒状如前主遣使
七月辛未星出危如太白東南急流至濁沒青白有尾
明燭地主國安民豐及土功興十月己未星出車房急
流北至天津西南沒状如前主兵軍動大衆行及主河
事六年二月辛丑星出翼東南急流至濁沒状如前
主國人皆受恩賜七月癸亥透雲星二皆如太白一出
天槍東南急流至亢東沒一出奎東西南急流至壘壁
陣東沒赤黃有尾迹主有兵起侯王受賜十月丁夘星
出王良南東南急流至濁沒状如前主多風雨亦主遣
將七年二月戊午星出敗瓜東南急流至虛東沒状
如前主遣使或冢宰憂四月甲子透雲星出天市垣燕
星南急流至濁沒状如前主倉庫盈溢五榖豐登八月
辛未星出奎距星西南急流至濁沒状如前主天下安
寧遠人来貢八年正月甲申星出天市垣内候南東
南急流至濁沒状如前主民流十月戊申星出天棓東
南北流至濁沒状如前主有赦及宥大臣罪紹聖元
年二月丙午透雲星出壁東慢流入濁状如前主天下
文章士登用賢臣在位遠國来賓六月星出人星南急
流至牛沒状如前主牛馬昌盛關梁入貢十月甲申星
出天槍南慢行至上台沒状如前主賑貸亦主兵及大
將憂二年三月丙辰星出天津東北向東慢流至室
北沒状如前主使出及外國使至五月甲寅星出閣道
北東北急行至濁沒状如前主風雨十月庚寅透雲星
出張南東南急流至濁沒状如前主天子社稷昌三
年二月丙子透雲星出太微垣慢流至濁沒状如前主
使出五月己未星出平星西如杯大急流至濁沒青白
有尾迹明燭地主臣有黜者四年六月甲申星出亢
西南向西急流至濁沒状如前主使出清犴獄頒恩赦
九月乙卯星出天囷東之南急流入濁沒主帝王布德
令外國貢異寶及賞賚大臣又主市有火災十二月丁
未星出天槍西南急流至濁沒状如前主大兵起斧鉞
用亦主賑貸及遠方賢人至元符元年三月甲戌星
出天乳北急流至大角沒状如前主禮義教興遣使及
隣國使入貢六月星出室如杯至壁東沒青白有尾迹
主軍糧豐五榖成文士入賢人用二年二月癸夘星
出靈臺北向西慢行至軒轅沒状如前主賢臣在位天
子有子孫之喜十月辛丑星出女西北急流至牛西北
沒状如前主五榖貴有水災
容齋洪氏随筆曰國朝星官歷翁之伎殊媿漢唐
故其占測荒茫幾扵可笑偶讀四朝史天文志云
元祐八年十月戊申星出東壁西慢流至羽林軍
沒主擢用文士賢臣在位紹聖元年二月丙午星
出壁室東沒主文士入國賢臣用二年二月癸夘
星出靈臺北行至軒轅沒主賢臣在位天子有子
孫之喜按是時宣仁上仙國是大變一時正臣以
次竄斥章子厚在相位蔡卞輔之所謂四星之占
豈不可笑也子孫之說盖諂劉后云
按容齋言星歷之學無𫝊故其占不騐然愚嘗考
之五緯行天其常也流星飛星之變非常也故前
史所書或數年一見或間歲一見其甚者則一歲
頻見今宋史所書則無月無之而四朝志尤甚至
有一月而四五見或同日而數流者今姑掎摭其
略每季僅一書而猶覺繁夥夫其紀載之冗雜如
此則其占騐之茫昧固宜矣
徽宗建中靖國元年正月星出西南如盂東北急流入
尾距星沒青黑無尾迹明燭地主舊来歸后族進禄亦
曰風雨時稼穡成崇寧元年三月星出張如金星西
南急流至濁沒状如前主諸侯受賜天子宗廟社稷昌
十月壬子星出天船如盂急流至五車沒青黑有尾迹
聲隆隆然主大水或曰水旱不時二年正月戊申星
出水位如金星急流至北河沒状如前主大水六月戊
午星出亢西南急流入濁沒状如前主天子遣使清獄
頒恩九月辛巳星出牛西南慢流至狗國沒状如前主
民流亡十二月丁未星出大陵如金星至螣蛇沒状如
前主其下有積尸一曰水旱兵喪三年四月戊申星
出軫西北慢流入太微垣内屏星沒状如前主外國有
急使期不出一年十二月甲子星出天大將軍西北急
流入王良沒状如前主大兵將出四年正月甲申星
出角如盂西南慢流入濁沒青白無尾迹主天子發使
外國五月庚申星出河鼓西北急流入濁沒状如前主
諸侯作亂一曰兵起十二月甲午星出參如杯東南慢
流入軍市沒状如前主大將出一曰有赦又云饑五
年六月庚午星出西東北急流入天市垣内沒状如前
主王者有憂一曰閹臣出六月乙酉星出庫樓向西急
流入濁沒状如前主鄭分受兵九月癸夘星出天船慢
流至諸王沒狀如前主水旱不時十二月壬戌星出奎
向南急流入天倉沒青白有尾迹及三丈明燭地聲散
如裂帛主天子用文偃武一曰歲熟大觀元年二月
丁卯星出參如杯西南急流入濁沒状如前主天子遣
使安邊一曰米賤有赦二年十二月癸卯流星出奎
如盂西北急流入造父沒青白有尾迹照地明有聲主
有溝瀆事政和元年四月丙辰星出亢如㿻西北急
流至右攝提沒赤黃有尾迹照地明主兵来入計扵王
庭五月辛巳日未中星隕東南主下有兵流血二年
九月乙夘星出斗如杯西南急流入濁沒赤黃有尾迹
照地明主大臣死四年九月庚子星出危墳墓如盂
東南急流入羽林沒青白有尾迹照地明主人民安土
功興一曰有喪諸侯憂七年十二月甲子星出胃東
南如盂西北急流至天大將軍沒赤黃有尾迹照地明
主天子以金玉賞大臣外國有来降者一曰趙分五榖
熟八年九月庚辰星出斗魁南如盂東南急流至天
淵沒赤黃有尾迹照地明主不出其年兵起一曰大臣
死江河溢宣和元年三月丁夘星出柳如盂東北急
流入太微垣赤黃有尾迹照地明主多雨水一曰周分
憂兵起外國或有急使十月戊子星出雲雨如盂西南
慢流入羽林軍内沒青白照地明主后憂疾大風雨
二年十二月辛巳星出奎西南如杯西南慢流至壁沒
赤黃有尾迹照地眀主其下破軍殺將一曰天子好道
用故臣四年十一月丙寅星出王良北如杯急流至
紫微垣内上輔北沒赤黃有尾迹照地眀主匃奴兵起
天下大亂上輔人君惡之五年二月丙午星出北河
東北如杯東南慢流至軫沒赤黃有尾迹照地明主天
下有難六年七月丁酉星出大陽守如盂東北急流
入濁沒赤黃有尾迹照地明主將相憂兵革興七年
十月戊子星出王良北如杯急流入紫微垣上輔北赤
黃有尾迹照地明主大兵將起天下大亂人君惡之
欽宗靖康元年二月丙辰星出張如金星東南急流至
濁沒青白有尾迹照地明主有赦令三月壬辰星出紫
微垣内勾陳東南如金星東北慢流至濁沒赤黃有尾
迹照地眀主兵起土功興一曰人君惡后妃憂六月癸
丑星流大如五斗噐衆光随之明照地起東南墜西北
有聲如雷庚申星出紫微垣内華盖東南如金星向北
急流至左樞沒主𤼵使有赦人君惡之二年正月乙
未大星出建向西南急流至濁沒赤黃有尾迹照地眀
主吴秦有兵
高宗建炎四年十月辛未流星出壁占文章士用自是
范冲等召紹興元年三月甲戌流星出東方晝隕占
其下有急兵破軍殺將其地流血七月乙未朔流星出
河鼓占兵出十一月丁巳流星出天槍北占兵大起斧
鉞用扵是命韓世忠提兵入建州討范汝為平之明年
岳飛大破曹成二年三月甲午流星出紫微垣華盖
西南占主内使出戊午流星出自權星西南照地明占
有使来論兵事未幾王倫自金還乃遣潘致堯等使金
金人遣李永夀等来議事四月乙巳流星出太微垣西
右執法星北占主大臣有外事出天庭之門天子使也
次月呂頤浩出師六年十月流星出壁西北占天下
文章士與賢士並用扵是胡安國尹焞召七年八月
有星隕扵汴京是年金人廢偽齊八年十一月乙巳
流星出天囷東北占有賑發事扵是以米二萬石付岳
飛賑亰西湖北饑民又以錢五千萬付吴玠犒軍二
十六年六月乙亥流星出東北方照地明占流星晝隕
其北大戰流血千里分屬燕野在幽二十八年六月
癸巳有星從西北離地約高一丈至西北沒三十一
年六月甲子飛星出氐宿入角宿赤黃色初小後大有
小星相隨占為兵八月壬午流星約長三丈晝隕占營
頭也若晝見横天明者臣下圖議誅罰善良
孝宗隆興元年七月丙申流星出天市垣内向西北慢
流至右攝提西沒臨沒時炸散小星二十餘顆赤色有
音聲有尾迹占天子欲有赦賜事庫倉盈溢五榖豐君
喜入右攝提星則有外兵事来入計王庭炸散有聲皆
為怒氣天下不安急使馳驛色赤為兵旱火八月庚申
流星出羽林軍向東南急流至濁沒九月庚戌流星出
紫微外垣座鈎星向西北急流抵紫微垣内座尚書沒
十一月丁未飛星出天船星急流向紫微垣外座内厨
西北沒炸出二小星青白色二年二月辛酉飛星出
權星慢流至太微垣内五帝座大星西南沒青白色微
有尾大如木星占兵起外國當有急使為大人憂三
年九月戊戌大角搖動十一月壬午朔流星晝隕占臣
下圖議誅罰忠良癸未夜流星出犯弧矢急流至天廟
東南沒大如金星十二月壬午亦如之占邊兵起屠城
殺將乾道四年八月丙辰流星如蛇出自十二諸侯
國代哭之間至師門之下沒占哭泣之象五年九月
丙辰流星如蛇入天棓占流星如蛇行者姦事也大而
光者其人貴且衆也入天棓星為天子之先驅分爭及
刑罰六年九月辛巳有星出狼星穿入弧矢星至濁
沒如土星大赤黃色有尾迹後化為緊細白雲九刻乃
散占邊兵起當有屠城殺將尾迹化為白雲其名大渭
流血積骨縵縵如秦野在雍強敵將亡之兆七年七
月戊戍東北方蒼黑雲間有透雲流星如拳大急向西
北方至濁沒状如前占大使也凡流星暉然有光白長
竟天曰人主之星相從三軍於是次年春遣虞允文出
蜀治兵事九月甲午西南方流星急流至濁沒状如前
主兵刑民饑淳熙七年五月乙亥流星出天市垣東
海慢流炸作三小星青白色尾迹照地如盞口占青為
憂饑白為兵十一年四月乙丑流星透雲出自中天
慢流向東北方沒有尾迹後炸作散小星從青白色有
音聲大如金星是為流星夕墜者占下有兵疫炸散有
聲怒之象十三年九月辛亥流星大如金星其色先
赤後黃白尾約二尺委曲如蛇行有類枉矢占為以亂
伐亂又云枉矢臣不忠不良天下恐又云政暴虐枉矢
如蛇行姦事
寧宗慶元二年九月甲午流星晝隕四年六月甲午
亦如之七月壬寅流星如椀大出羽林軍之下青白色
占為憂為兵嘉泰二年四月辛巳流星晝隕占赤色
為兵旱是歲大旱四年十一月庚午流星出天津急
流天市垣占火災民疾開禧元年十二月庚子流星
赤色及金色星大出中天向濁沒占為兵旱火二年
六月癸丑流星出招搖入庫樓色占同上六年五月
癸亥流星晝隕占其地大戰覆軍流血千里九月癸夘
流星夕隕占其下兵疫色赤為兵旱丁巳流星晝隕扵
是金國亂十月戊戌流星出自昴宿西南慢向天廩東
南沒占兵起他國使来有赦令入天廩色赤為旱火黃
則大熟七年四月壬午流星出自軫宿距星東南慢
流至濁沒有使出辛夘流星出自天津西南慢向心宿
西北沒占如前是秋金人使来索歲幣十六年十一
月壬戌流星怒聲如雷
文獻通考卷二百九十二
