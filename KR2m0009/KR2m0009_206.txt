文獻通考卷二百六
鄱陽馬端臨貴與著
經籍考三十三
史(地理)(時令)
歴代宮殿名一卷
陳氏曰翰林承旨李昉等纂歴代及僭偽宮殿門
闕樓觀園苑池館名無不畢錄
五嶽諸山記一卷
陳氏曰無名氏多鄙誕不經
王屋山記一卷
陳氏曰唐乾符三年道士李歸一撰
華山記一卷
陳氏曰不知名氏
西湖古跡事實一卷
陳氏曰錢塘進士傅牧撰以楊蟠百詠增廣共為
一百八十三目紹興壬午序
青城山記一卷
鼂氏曰偽蜀道士杜光庭賓聖撰集蜀山若水在
青城者悉本道家方士之言
峨眉志三卷
鼂氏曰皇朝張開撰峨眉山名也隋開皇十三年
以名其邑竒勝冠三蜀郡守吕勤命開考圖經及
傳記石刻綴輯成書析為十四門宋白吳中復詩
文附於後
茅山記一卷
陳氏曰嘉祐六年句容令陳倩修
幕阜山記一卷
陳氏曰葛洪撰其山在豫章
豫章西山記一卷
陳氏曰贊皇李上文撰嘉祐丁酉歲
玉笥山記一卷
陳氏曰唐道士令狐見堯撰山在新淦别本又有
南唐及本朝事後人所益也
湘中山水記三卷
晉耒陽羅含君章撰范陽盧拯注其書頗及隋唐
以後事則亦後人附益也
天台山記一卷
陳氏曰唐道士徐靈府撰元和中人也余假守臨
海就使本道嘉熙丙申十月解郡符趨會稽治所
道過之銳欲往遊會大雪不果改轅由驛道至今
以為恨偶見此記錄之以寄卧遊之意
顧渚山記一卷
陳氏曰唐陸羽鴻漸撰鄉邦不貢茶久矣遺跡未
必存也
廬山記五卷
鼂氏曰皇朝陳令舉舜俞撰先是劉煥嘗為記令
舉因而增廣之又為俯視圖紀尋山先後之次云
陳氏曰劉煥凝之李常公擇皆為之序令舉熙寕
中謫居所作
續廬山記四卷
陳氏曰南康守廣陵馬玕錄山中碑記之文以續
前錄
九華拾遺一卷
陳氏曰山居劉放至和二年自序曰滕天章作新
錄於前沈太守撰總錄於後博考傳聞復得三十
餘節
九華總錄十八卷
陳氏曰邑人程太古撰裒集諸家所記萃為一編
也
武夷山記一卷
陳氏曰杜光庭撰
霍山記一卷
陳氏曰知循州林須撰山在循州境内
羅浮山記一卷
陳氏曰廬陵郭之美撰皇祐辛夘序
鴈山行記一卷
陳氏曰永嘉陳謙撰嘉定己巳游山直至絶頂得
所謂鴈蕩者前人蓋未之識也然繼其後者亦未
有聞焉
廬阜紀遊一卷
陳氏曰開封孫惟信季蕃撰嘗大雪登山至絶頂
盡得其景物之詳嘉定初年也惟信能為詩詞善
談謔蓋嘗有官棄去不仕自號花翁遊江湖間人
多愛之
何氏山莊次序本末一卷
陳氏曰尚書崇仁何異同叔撰其别墅曰三山小
隐三山者浮石山岩石玲瓏山其實一也周回數
里叙其景物序為此篇自號月湖標韻清絶如神
仙中人膺高壽而終其山間今蕪廢矣
湘江論一卷
陳氏曰太常博士潘洞撰
海濤志一卷
陳氏曰唐竇叔蒙撰
太虚潮論一卷
陳氏曰永泰縣令錢栖業述末稱天祐六年
海潮圖論一卷
陳氏曰龍圖閣學士燕肅撰進
潮說一卷
陳氏曰知錢塘縣張尹房撰凡三篇
西南備邊錄十三卷
巽岩李氏曰唐李德裕撰今特存其第一卷而崇
文總目亦止載一卷豈嘉祐以前已亡逸乎德裕
之深謀遠慮雖至今可用也而所存止此可惜哉
西南備邊志十二卷
陳氏曰嘉州進士鄧嘉猷撰紹興末犍為有蠻擾
邊初莫知其何種族也已而有能别識其為虚恨
蠻者時蜀邊久無事既去而朝廷憂之詔有司經
度嘉猷取秦漢以來訖於本朝凡史傳所載蠻事
皆著於篇時乾道中也其為志九為圖一
北邊備對六卷
陳氏曰程大昌撰淳熙中進禹貢圖孝廟因以北
邊地理為問對以彼無定居無文史不敢強言紹
熙退居追采自古中華北邊樞紐相關者條列其
地而推言之名曰備對
南北攻守𩔖考六十三卷
陳氏曰監進奏院趙善譽撰進以三國六朝攻守
之變鍳古事以考今地每事為之圖
海外使程廣記三卷
陳氏曰南唐如京使章僚撰使高麗所記海道及
其國山川事跡物産甚詳史虚白為作序己未十
月蓋本朝開國前一歲也
大唐西域記十二卷
陳氏曰唐三藏法師元奘譯大總持寺僧辯機撰
南詔錄三卷
陳氏曰唐嶺南節度廵官徐雲虔撰乾符中邕州
遣雲虔使南詔所作上卷記山川風俗後二卷紀
行及使事
至道雲南錄三卷
陳氏曰左侍禁知興化軍辛怡顯撰李順之亂餘
黨有散入蠻中者怡顯往招安之繼馳賜蠻酋告
勑而歸遂為此錄天禧四年自序或云此書妄也
余在莆田視壁記無怡顯名字恐或然
契丹疆宇圖一卷
陳氏曰不著名氏錄契丹諸夷地及中國所失地
遼四京記一卷
陳氏曰亦無名氏曰東京中京上京燕京
高麗圖經四十卷
陳氏曰奉議郎徐兢明叔撰宣和六年路允廸傅
墨卿使高麗兢為之屬歸上此書物圖其形事為
之說今所刊不復有圖矣兢鉉之後善篆書亦能
畫嘗自題保大騎省世家宣和書學博士又自號
自信居士
諸蕃志二卷
陳氏曰福建提舉市舶趙汝适記諸蕃國及物貨
所出
右地理
夏小正傳四卷
陳氏曰漢戴德傳給事中山陰傅崧卿注此書本
在大戴禮鄭元注禮運夏時曰夏四時之書也其
存者有小正後人以大戴禮抄出别行崧卿以正
文與傳相雜倣左氏經傳列正文其前時附以傳
且為之注
荆楚歲時記四卷
鼂氏曰梁宗懔撰其序云傅元之朝會杜篤之上
已安仁秋興之叙君道娛蜡之述其屬辭則已洽
其比事則未弘率為小說以錄荆楚歲時風物故
事自元日至除日凡二十餘事
錦帶一卷
陳氏曰梁元帝撰比事儷語在法帖中章草月儀
之𩔖也
玉燭寳典十二卷
陳氏曰隋著作郎博陵杜臺卿少山撰以月令為
主觸𩔖而廣之博采諸書旁及時俗月為一卷頗
號詳洽開皇中所上
歲華紀麗四卷
鼂氏曰唐韓諤撰分四時十二月節序以事實為
偶儷之句附著之
陳氏曰其書采經子史傳歲時事𩔖聚而以儷語
間之
保生月錄一卷
鼂氏曰唐韋行規撰分十二月雜記每月攝養種
藝祈禳之術李翺為之序
金谷園記一卷
陳氏曰題李邕撰館閣書目云唐中散大夫按邕
字泰和江都人至北海太守世號李北海其父善
注文選者也中散大夫唐文散階本傳不載不知
書目别何所據唐世不應有兩李邕也
秦中歲時記一卷
陳氏曰唐膳部郎中趙郡李綽撰綽别未見此據
中興書目云爾其序曰緬思庚子之歲薦周戊辰
之年庚子唐廣明元年戊辰梁開平二年也又曰
偶記昔年皇居舊事絶筆自嘆横襟出涕然則唐
之舊臣國亡之後感傷疇昔而為此書也按朱藏
一紺珠集曾端伯𩔖說載此書有杏園探花使端
午扇市歲除儺公儺母及太和八年無名子詩數
事今皆無之豈别一書乎
咸鎬故事一卷
陳氏曰韋慎微撰其書與前大同小異竟不知何
人作也末卷却有神鬼大者號儺公母一語按館
閣書目秦中歲時記一名咸鎬歲時記
輦下歲時記一卷
鼂氏曰唐李綽撰綽經黃巢之亂避地蠻隅偶記
秦地盛事傳之晩學
千金月令三卷
陳氏曰唐孫思邈撰
國朝時令十二卷
鼂氏曰皇朝賈昌朝撰景祐初復禮記舊文其唐
月令别行三年詔昌朝與丁度李淑采國朝律歴
典禮百度昏曉中星祠祀配侑歲時施行約唐月
令定為時令一卷以備宣讀後昌朝注為十二卷
奏上頒行
陳氏曰唐因禮記舊文增損為禮記首篇天寳中
改名時令景祐初始命復禮記舊文其唐之時令
别為一篇遂命禮院修書官丁度等約唐時令撰
定為國朝時令以便宣讀蓋自唐以來有明堂讀
時令禮也及昌朝解相印治郡五臣皆已淪没乃
采經史諸書及祖宗詔令典式為之集解而上之
兩朝藝文志詔因入閤讀時令問禮官五月朔日
夏至百官入閤可否皆曰五月朔朝會合唐舊制
雖是大祠比冬至圜丘禮成受賀在質明後無嫌
然據易象月令及蔡邕有閉關静事不賀之說鄭
康成據樂緯春秋之說夏至有前殿從八能作樂
後漢嘗行其儀入閤讀令既屬嘉禮在朔與假本
無所礙惟夏至則於經義有妨移用七月朔又罷
寳元二年宋庠論入閤之非兩制議入閤者是唐
朝隻日紫宸殿受常朝儀若隔日行禮頗為煩况
今殿宇與舊不同乃止慶歴七年復詔來年四月
一日讀時令禮院約定儀注以通禮參用唐宣政
殿朔望朝參儀草定御文德殿皇帝服靴袍百官
公服减正仗半不設樂尋停皇祐初又詔立夏讀
時令禮官邵必請四時皆讀然亦不果
歲時雜詠續歲時雜詠
宣獻公宋庠及其孫剛叔撰濟北鼂無咎補之作
序曰余元豐六年六月遇畢公叔於京師公叔言
宋氏藏詩曰歲時雜詠者蓋宣獻公所集唐以前
詩人之作髣髴具在公叔曰夫天地變化其情至
微有不可道以辭者四時之間氣候物色俯仰輙
異使一人言之雖其巧如簧恐不得與造物者爭
功於是雜衆言而觀之不亦可乎宋氏故多賢而
宣獻之孫曰剛叔尤篤志於學不愧其先人又常
集宋詩人之所為為續歲時雜詠以成其祖之意
蓋若干篇且詩之作患言不能稱物者以得之偏
也嘗試丹青衆言憑几肆目於方尺之間而四時
氣候物色慘舒榮槁所以過乎吾前者每觀每異
其致亦足樂也因以其集屬補之為序補之復於
公叔曰詩之亡久矣豳詩七月其記日月星辰風
雨霜露草木鳥獸之事盛矣屈原宋玉為離騷最
近於詩而所以託物引𩔖其感在四時可以慷慨
而太息想見其忠潔剛叔於宋詩所取若此其亦
有得於昔人之意乎宋有天下百年而詩之作中
間尤盛蓋叔之所取小大咸備今觀其錄一時顯
人用是名世其尤宏傑者雖以磅礴天地呼吸陰
陽而成歲功可也其下者亦因所長而傳猶之一
氣候至生者皆作灼然而華嚶然而鳴以謂天地
之巧盡此矣
歲時雜記二卷
陳氏曰侍講東萊吕希哲原明撰希哲正獻公公
著之子吕滎陽公在歴陽時與子孫講誦遇節日
則休學者雜記風俗之舊然後團坐飲酒以為樂
久而成編承平舊事猶有考焉
周平園序曰本朝承平歲久斯民安生樂業凡遇
節物隨時制宜雖有古有今或雅或鄙所在不同
然上而朝廷次而郡國下逮民庶驩娛熙洽未嘗
虚度則一也侍講吕公當全盛時食相門之德既
目擊舊禮又身歴外官四方風俗皆得周知追記
於冊殆無遺者惟上元一門多至五十餘條百年
積累之盛故家文獻之餘兹可推矣慶元戊午秋
公之元孫仙遊邑大夫祖平以示平園老叟周某
竊有生晩不及見之歎云
右時令
文獻通考卷二百六
