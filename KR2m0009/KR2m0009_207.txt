文獻通考卷二百七
鄱陽馬端臨貴與著
經籍考三十四
史(譜牒)(目錄)
姓源韻譜一卷
陳氏曰唐張九齡撰依春秋正典柳氏萬姓錄世
本圖捃摭諸書纂爲此譜分四聲以便尋閱古者
賜姓别之黃帝之子得姓者十四人是也後世賜
姓合之漢高帝命婁敬項伯爲劉氏是也惟其别
之也則離析故古者論姓氏推其本同惟其合之
也則亂故後世論姓氏識其本異自劉石亂華百
宗蕩析夷夏之裔與夫冠冕輿臺之子孫混爲一
區不可遽知此周齊以来譜牒之學所以貴於世
也歟
元和姓纂十一卷
鼂氏曰唐林寳撰元和中封閻某於諸家姓氏爲
太原其人乃言非本郡憲宗令宰相命寳纂諸家
姓氏李氏時各依四聲𩔖集每韻之内則以大姓
爲首
陳氏曰元和中朔方别帥天水閻某者封邑太原
以爲言上謂宰相李吉甫曰有司之誤不可再也
宜使儒生條其源系考其郡望子孫職任並總緝
之每加爵邑則令閱視吉甫以命寳二十旬而成
此書絶無善本頃在莆田以數本參校僅得七八
後又得蜀本校之互有得失然粗完正矣
李氏皇室維城錄一卷
陳氏曰屯田郎中李衢沔王長史林贊修止於僖
宗蓋昭宗時所錄也
李氏房從譜一卷
陳氏曰唐洛陽主簿李匡文撰時爲圖譜官
聖唐偕日譜一卷
陳氏曰前賀州刺史李匡文撰序言前守職圖籍
日撰天潢源派譜統務在省略直取相承一葉旁
附首分諸房今特從聖唐以來列聖下諸王公主
逐帝書出號曰偕日與日齊行之義也匡文字濟
翁又有資暇集見於錄
唐宰相甲族一卷
陳氏曰唐韋述蕭穎士等撰自王方慶而下十有
四家
唐相門甲族諸郡氏譜共一卷
陳氏曰不著名氏甲族八十六家氏譜自京兆八
姓而下凡三百五十姓
唐杜氏家譜一卷
陳氏曰唐太子賓客杜信撰
唐鮮于氏卓絶譜一卷
鼂氏曰唐喬琳撰藝文志有其目
天下郡望氏族譜一卷
陳氏曰唐李林甫等天寳八載所纂并附五音於
後
姓苑二卷
陳氏曰不著名氏古有何承天姓苑今此以李爲
卷首當是唐人所爲
姓解三卷
陳氏曰鴈門邵思撰以偏旁字類爲一百七十門
二千五百六十八氏景祐二年序
千姓編一卷
陳氏曰不著名氏末云嘉祐八年采眞子記以姓
苑姓源等書撮取千姓以四字爲句每字爲一姓
題曰千姓編三字亦三姓也逐句文義亦頗相屬
殆千字文之比云
陳郡袁氏譜一卷
陳氏曰袁陟世弼錄
陶氏譜一卷
陳氏曰懷州教授陶直夫錄侃之後也
帝王系譜一卷
陳氏曰武夷吳逹公路撰政和壬辰也自漢迄周
顯德每代略具數語其論曹操廹脇君后無復臣
禮逆節已顯會其病死故簒竊之惡漏在身後昔
人謂其不敢危漢者亦不覈其情耳此論與愚意
脗合
羣史姓纂韻譜六卷
陳氏曰永福黃邦先宋顯撰凢史傳所有姓氏皆
有韻聚而著其所出建炎元年其兄邦俊宋英爲
之序
古今姓氏書辯證四十卷
陳氏曰校書郎史館校勘臨川鄧名世元亞撰其
子椿年續成之
皇朝百族譜四卷
陳氏曰長沙丁維臯撰周益公爲之序時紹興末
也僅得百二十有三家其闕遺尚多未有能續裒
集者
周平園序曰君子之著書也有心於勸戒而無意
於好惡然後可以施當今而傳來裔昔者世系之
學蓋嘗盛矣姓有苑官有譜氏族有志朝廷以是
定流品士大夫以是通昏姻然行之一時其弊有
不勝言者何也好惡害之也是故進新門則退舊
望右膏粱則左寒畯進而右者以爲榮榮則夸夸
則必侈退而左者以爲辱辱則怒怒則必怨以侈
臨怨則生乎其時者悉力以逞憾出乎其後者貪
名以自欺此正倫所以鑿杜固義府所以陷不辜
而無知如崇韜者所以流涕於尚父之墓而不耻
也長沙丁公維臯宿學耆儒慨然以譜牒爲任未
有聞而不求求而不得得而不錄也日裒月聚殆
且百家而又推其源流條其派别自微以至著由
遠以及近疏戚窮逹可指諸掌如嘗從其父兄而
友其子弟也如與之同鄉黨而接姻㜕也不亦博
而知要也哉維臯不鄙謂予使序其首予曰書不
待序也然維臯之意不可以不眀蓋世臣巨室則
必書讀者可以知先烈之有貽而思保其閥閱也
方興未艾則必書讀者可以知將相之無種而思
大其門閭也至於四姓小侯重茵疊袞則知無兩
漢敗亡之禍勲臣勞舊傳龜襲紫則知無三世道
家之忌上以彰國朝人物之盛下以爲子孫昭穆
之辯向所謂有心於勸戒而無意於好惡者不在
茲乎他日其得益多其編益詳上之太史傳之薦
紳予亦將乞其副而寓目焉對千客而不犯一人
之諱或可勉也
容齋洪氏隨筆曰姓氏之書大抵多謬誤如唐貞
觀氏族志今已忘其本元和姓纂誕妄最多國朝
所修姓源韻譜又爲可笑姑以洪氏一項考之云
五代時有洪昌洪杲皆爲參知政事予按此二人
乃五代南漢僭主劉龑之子及晟嗣位用爲知政
事其兄弟本連弘字以本朝國諱故五代史追改
之元非姓洪氏也此與洪慶善序丹陽弘氏云有
弘憲者元和四年嘗跋輞川圖不知弘憲乃李吉
甫之字耳其誤正同
闕里世系一卷
鼂氏曰皇朝孔宗翰修孔子家譜也唐藝文志有
孔子系葉傳今亡其家所藏譜雖曰古本止叙承
襲者一人故多疎略宗翰元豐末知洪州刊於牘
紹興中端朝者續之止於四十九代洪興祖又以
史記并孔光孔僖傳及太子賢注與宰相世系諸
家校正且作年譜列於卷首
史氏譜一卷
陳氏曰奉直大夫米憲錄蓋國初勲臣米信之後
信五世爲芾元章又三世爲憲
右譜牒
唐藝文志四卷
陳氏曰新唐書中錄出别行監中有印本
吳氏西齋書目一卷
鼂氏曰唐吳兢錄其家藏書凢一萬三千四百六
十八卷兢自撰書附於正史之末又有續抄書列
於後
文選著作人名三卷
鼂氏曰唐常寳鼎撰纂文選所集文章著作人姓
氏爵里行事及其著作之意
十三代史目三卷
鼂氏曰唐殷仲茂撰輯史記兩漢三國晉宋齊梁
陳後魏北齊周隋史籍篇次名氏國朝杜鎬以唐
五代書目纘之
崇文總目六十四卷
鼂氏曰皇朝王堯臣等撰書刊正訛謬條次之凢
四十六類計三萬六百六十九卷康定三年景祐
中詔張觀李若谷宋庠取昭文史館集賢祕閣書
成堯臣及提舉官聶冠卿郭稹加階邑編修官呂
公綽王洙刁約歐陽修楊儀陳經各進秩有差國
史謂書錄自劉向至毋焸所著皆不存由是古書
難考故此書多所謬誤
陳氏曰時撰定諸儒皆有論議歐公文集頗見數
條今此惟六十六卷之目耳題云紹興改定
夾漈鄭氏曰崇文總目衆手爲之其間有兩𩔖極
有條理古人不及後來無以復加也道書一𩔖有
九節九節相屬而無雜揉又雜史一𩔖雖不標别
然分上下二卷即爲二家不勝冗濫及覩崇文九
節正所謂大熱而濯以清風也雜史一家隋唐二
志皆不成條理今觀崇文之作賢於二志遠矣此
二𩔖往往是一手所編惜乎當時不盡以其書屬
之也
又曰崇文總目出新意每書之下必著說焉據標
𩔖自見何用更爲之說且爲之說也已自繁矣何
用一一說焉至於無說者或後書與前書不殊者
則強爲之說使人意怠且太平廣記者乃太平御
覽别出廣記一書專記異事奈何崇文之目所說
不及此意但以謂博采羣書以類分門凢是𩔖書
皆可博採羣書以𩔖分門不知御覽之與廣記又
何異崇文所釋大槩如此舉此一條可見其他
大宋史館書目一卷
鼂氏曰皇朝史館書總計一萬五千一百四十二
卷
邯鄲圖書志十卷
鼂氏曰皇朝李淑獻臣撰淑若谷之子也載其家
所藏圖書五十七𩔖經史子集通計一千八百三
十六部二萬三千一百八十六卷其外又有藝術
志道書志書志畫志通爲八目
陳氏曰號圖書十志皇祐己丑自作序以示子孫
曰朋圭芻者其子夀朋復圭德芻也
成都刻石總目三帙
鼂氏曰皇朝劉涇撰元祐中蔡京帥成都以意授
涇纂府縣碑板幢柱自東漢初平迄僞蜀廣政凢
二百六十八
田氏書目六卷
鼂氏曰皇朝田鎬撰田偉居荆南家藏書三萬卷
鎬偉之子也因成此目元祐中袁默爲之序
羣書備檢十卷
鼂氏曰未詳撰人輯易書詩左氏公羊榖梁二禮
論語孟子荀子揚子文中子史記兩漢晉宋齊梁
陳後周北齊隋新舊唐五代史書以備檢閱
祕書省四庫闕書目一卷
陳氏曰亦紹興改定其闕者注闕字於逐書之下
集古錄跋尾十卷
陳氏曰歐陽修撰編述之意序文詳之世所共知
不復著
集古目錄二十卷
陳氏曰公子禮部郎官棐叔弼撰公既爲跋尾二
百九十六篇命棐撮其大要别爲目錄棐之序云
爾今攷集中凢三百五十餘跋
歐公親書集古錄跋六卷
廬陵所刻凢二百五十篇視集中闕七之二
太宗御製御書目一卷
陳氏曰玉宸殿所藏兼有眞宗御製序十四篇又
本稍多而無序文
眞宗御製碑頌石本目錄一卷
陳氏曰凢九十名件乾興所刊板
龍圖閣瑞物寳目六閣書籍圖畫目共一卷(玉宸殿書數附)
陳氏曰已上平江虎邱寺御書閣有元頒降印本
傳寫得之
京兆金石錄六卷
陳氏曰北平田槩纂元豐五年王欽臣爲序自爲
後序皆記京兆府縣古碑所在覽之使人慨然
金石錄三十卷
陳氏曰東武趙明誠德甫撰其所藏二千卷蓋倣
歐陽集古而數則倍之本朝諸家蓄古器物欵識
其考訂詳洽如劉原父吕與叔黃長睿多矣大抵
好附會古人名字如丁字即以爲祖丁舉字即以
爲伍舉方鼎即以爲子産仲吉匜即以爲偪姞之
𩔖䆳古以來人之生世夥矣而僅見於簡册者幾
何器物之用於人亦夥矣而僅存於今世者幾何
廼以其姓字名物之偶同而實焉余嘗竊笑之惟
其傅會之過併與其詳洽者皆不足取信矣惟此
書䟦尾獨不然好古之通人也明誠宰相挺之之
子其妻易安居士李氏爲之作後序文亦頗有可
觀
廣川藏書志二十六卷書䟦十卷畫䟦五卷
陳氏曰徽猷閣待制東平董逌彦遠撰以其家藏
書考其本末而爲之論說及於諸子而止蓋其本
意專爲經設也
寳墨待訪錄二卷
陳氏曰禮部侍郎襄陽米芾元章撰記承平時故
家所藏晉唐遺迹
羣書會記三十六卷
陳氏曰鄭樵撰大略世間所有之書非必其家皆
有之也
夾漈書目一卷圖書志一卷
陳氏曰鄭樵記其平生所自著之書志者蓋述其
著作之意也
集古系時錄十卷系地錄十一卷
陳氏曰鄭樵撰大抵因集古之舊詳考其時與地
而系之二書相爲表裏
秦氏書目一卷
陳氏曰濡湏秦氏元祐二年有爲金部員外郎者
聞於朝請以宅舍及文籍不許子孫分割
藏六堂書目一卷
陳氏曰莆田李氏云唐江王之後有家藏誥命其
藏書自承平時今浸以散逸矣
吳氏書目一卷
陳氏曰奉議郎漳浦吳與可權家藏閩中不經兵
火故家文籍多完具然地濕苦蠧損
鼂氏讀書志二十卷
陳氏曰昭德鼂公武子止撰其序言得南陽公書
五十篋合其家舊藏得二萬四千五百卷其守榮
州日夕讎校每終篇輙論其大指時紹興二十一
年也其所發明有足觀者南陽公未知何人或云
开度憲孟也未詳
遂初堂書目一卷
陳氏曰錫山尤氏尚書袤延之淳熙名臣藏書至
多法書尤富嘗燼於火今其存亡幾矣
誠齋序略曰延之於書靡不觀觀書靡不記每公
退則閉戸謝客日記手抄若干古書其子弟及諸
女亦抄書一日謂予曰吾所抄書今若干卷將彙
而目之饑讀之以當肉寒讀之以當裘孤寂而讀
之以當友朋幽憂而讀之以當金石琴瑟也乃屬
予序其書目余記序之將借而傳焉
中興館閣書目三十卷
陳氏曰祕書監臨海陳騤叔進等撰淳熙五年上
之中興以來庶事草創網羅遺逸中祕所藏視前
世獨無歉焉殆且過之大凢著錄四萬四千四百
八十六卷蓋亦盛矣其間考究疏謬亦不免
館閣續書目三十卷
陳氏曰祕書丞吳郡張攀從龍等撰嘉定十三年
上以淳熙後所得書纂續前錄草率尤甚凢一萬
四千九百四十三卷
鄭氏書目七卷
陳氏曰莆田鄭寅子敬以所藏書爲七錄曰經曰
史曰子曰藝曰方技曰文曰𩔖寅知樞密院僑之
子博聞強記多識典故端平初召爲都司執法守
正出爲漳州以沒
寳刻叢編二十卷
陳氏曰臨安書肆陳思者以諸家集古書錄用九
域志京府州縣繫其名物而昔人辯正審定之語
具著其下其不詳所在附卷末
右目錄
文獻通考卷二百七
