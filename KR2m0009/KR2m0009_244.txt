文獻通考卷二百四十四
鄱陽馬端臨貴與著
經籍考七十一
集(詩集)
寇忠愍詩三卷
鼂氏曰寇凖字平叔華州人太平興國中登進士
科淳化五年參知政事定策立眞宗為皇太子景
德元年拜平章事契丹入寇决親征之策凡三入
相眞宗不豫皇后豫政凖白上請太子監國因令
楊億草制且進億以代丁謂詰朝凖被酒漏言累
貶雷州司戸徙衡州司馬卒仁宗時贈中書令諡
忠愍嘗封萊國公初篤學喜屬文尤長詩什多得
警句在相位論議忠直不顧身謀仇邪媒孽既以
謫死或又謗之云在相位時與張齊賢相傾朱能
為天書降乾祐凖知而不言曾子固眀其不然曰
審如是丁謂拂須固足以悦之司馬温公訓儉文
亦言其奢侈子孫丐於海上然以史考之萊公蓋
無子也集有范雍叙共二百四十首野水無人渡
及江南春二首皆在獨到海只十里之詩已亡其
全篇矣
陳氏曰巴東集三卷公初以將作監丞知巴東縣
自擇其詩百餘篇且為之序今刻於巴東忠愍公
集三卷乃河陽守范雍得公詩二百首為三卷今
刻板道州
張刑部詩
王介甫序君詩眀而不華喜諷道而不刻切其唐
人善詩者之徒歟君並楊劉生楊劉以其文詞染
當世學者迷其端原靡然窮日力以摹之粉墨青
朱顚錯叢厖無文章黼黻之序其屬情籍事不可
考據也方此時自守不汚者少矣君詩獨不然其
自守不汚者邪
魏仲先草堂集二卷鉅鹿東觀集二卷
鼂氏曰魏野字仲先陜州人志清逸以吟詠自娛
忘懷榮利隠於陜之東郊手植竹木繞以流泉鑿
土袤丈曰樂天洞前立草堂為詩清苦句多警策
與寇凖王旦善每往來酬唱祀汾隂歲召不起卒
贈著作郎集有薛田序鉅鹿東觀集乃野之子閑
集其父詩四百篇以贈著作故以東觀名集
潘逍遥詩三卷
鼂氏曰皇朝潘閬字逍遥大名人通易春秋尤以
詩知名太宗嘗召對賜進士第將官使之不就王
繼恩與之善繼恩下獄捕閬甚急久之弗得咸平
初來京師尹收繫之眞宗釋其罪以為滁州參軍
後卒於泗上與王禹偁孫何柳開魏野交好最密
集有祖無擇序錢易張逵皆碣其墓附於集後蘇
子瞻少年時過一山院見壁上有句云夜凉知有
雨院静若無僧而不知何人詩今集有此聯乃閬
夏日宿西禪院詩也小說中謂閬坐盧多遜黨嘗
追捕非也
陳氏曰閬嘗賜及第後坐追奪變姓名僧服入中
條山卒於泗州又有嚴陵刻夲同但少卷末三首
東里楊聘君集一卷
陳氏曰處士鄭圃楊朴契元撰太宗嘗召對拜郎
中不受以其子為長水尉
滕工部集一卷
陳氏曰滕白撰篇首寄陳搏知為國初人又有右
省懷山中及臺中寄朱從事詩則其揚歴清要亦
多矣史傳亡所見未有考也
王嵒集一卷
陳氏曰王嵒撰集中有春日感懷上滕白郎中蓋
亦國初人又有聖駕親征河東及有甲午避寇全
家欲下荆南之語則是李順亂蜀之歲嵒蓋蜀人
也
漁舟集一卷
陳氏曰處士成都郭震希聲撰自稱汾陽山人李
畋為作集序淳化四年忽作詩曰朝出東門遊東
門好春色青青原上草莫放征馬食詣闕獻書言
蜀利病未幾順賊已作矣
王初歌詩集一卷
陳氏曰王初撰未詳何人有延平天慶觀詩當是
祥符後人也
書臺集三卷
陳氏曰處士南隆朱有大有撰自稱雲臺山人天
禧中王晦叔守蜀以古風六十言遺之書臺者其
所居坊名也
甘棠集一卷
陳氏曰知制誥上蔡孫僅鄰幾咸平元年進士第
一人後其兄何一牓嘗從何通判陜府以所賦詩
集而序之首篇曰甘棠思循吏故以名集僅兄弟
皆不壽故不大顯
錢希白歌詩二卷
陳氏曰翰林學士吳越錢易希白撰廢王倧之子
咸平二年進士第二人景德二年制科初錢氏歸
國羣從皆補官獨易與兄昆不見錄遂刻志讀書
皆第進士昆至諫議大夫易子彦遠眀逸又皆以
賢良方正入等宋興父子兄弟制舉登科者惟錢
氏一門易有集百五十卷未見家止有此及滑稽
集四卷而已
林和靖詩三卷西湖紀逸一卷
鼂氏曰林逋字君復杭州錢塘人少刻志為學結
廬西湖之孤山眞宗聞其名詔郡縣常存遇之善
行書喜為詩其語孤峭澄淡臨終作一絶曰茂陵
他日求遺藁猶喜初無封禪書或刻石置之其墓
中賜諡曰和靖先生
清風集一卷
陳氏曰職方員外郎鮑當撰
石曼卿集一卷
鼂氏曰石延年字曼卿南京宋城人舉進士不中
為三班奉職改太常寺太祝遷祕閣校理氣貌雄
偉喜論事善書札縱酒不羈世多傳其仙去其詩
如春隂紅梅及樂意相關禽對語生香不斷樹交
花鸎聲不逐春光老花影常随日脚流之句至今
諷詠焉
陳氏曰其詩自為序石介復為作序其仕以三舉
進士為三班奉職出處詳見歐公所作墓誌
歐公詩話曰石曼卿自少以詩酒豪放自得其氣
貌偉然詩格竒峭又工於書筆畫遒勁體兼顔柳
為世所珍余家嘗得南唐後主澄心堂紙曼卿為
余以此紙書其籌筆驛詩詩曼卿平生所自愛者
至今蔵之號為三絶真余家寳也曼卿卒後其故
人有見之者云恍惚如夢中言我今為鬼仙也所
主芙蓉城欲呼故人往遊不得忿然騎一素騾去
如飛其後又云降於亳州一舉子家又呼舉子去
不得因留詩一篇與之余亦略記其一聯云鶯聲
不逐春光老花影長随日脚流神仙事怪不可知
其詩頗類曼卿平生語舉子不能道也
張浮休評曼卿詩如飢鴈夜歸巖冰春拆俊爽有
餘而不可尋繹朱子語錄因舉曼卿詩極有好處
如仁者雖無敵王師固有征無私乃時雨不殺是
天聲長篇某舊於某人處見曼卿親書此詩大字
氣象方嚴遒勁極可寳愛真所謂顔筋柳骨令人
喜蘇子美字遠不及矣如籌筆驛詩意中流水遠
愁外舊山青又樂意生香之句極佳惜不見全集
後村劉氏曰曼卿詩惟籌筆驛詞翰俱妙人所𫝊
誦及樂意相關禽對語生香不斷樹交花一聯為
伊洛中人所稱他作苦不甚見晩得其集石徂徠
作序稱其與穆參軍以古文自任而曼卿尤豪於
詩石自序性懶有作不能錄早時觧記數百篇過
壮記益衰近幾盡廢有收百篇來者覧之或尚能
識或如非已言久廼能辨遂併近詩存三百篇蔵
之於家歐公尤重其人范公有鑿幽索祕破堅發
竒高凌虹霓清出金石之評集中華山泰山嵩山
五言長篇各一首筆力在薛能之上餘警句尚多
五言云行人晩更急歸鳥夕無行天寒河影淡山
凍瀑聲微水盡天不盡人在天盡頭草白有時榮
髮白不再好人生不如春髮白不如草弋下失冥
鴻網細遺巨鵾風勁香逾遠天寒色更鮮秋天買
不斷無意學金錢七言云洛渚微波長映步漢宫
香水不濡肌獨步世無吳苑豔渾身天與漢宫香
恥居湯武干戈域寧死唐虞揖遜區汾河不斷天
南流天色無情淡如水南朝文物盡清賢不事風
流即放言三百年間却堪笑絶無人可定中原中
散向人疎懶甚步兵因酒過差多皆清拔有氣骨
吕文靖集五卷
陳氏曰丞相許國文靖公夀春吕夷簡坦夫撰文
靖不以文鳴而其詩清潤和雅未易及也
陳亞之集一卷
鼂氏曰陳亞字亞之性滑稽喜賦藥名詩仕至司
封郎中藥名詩始於唐人張籍有江臯歲暮相逢
地黃葉霜前半下枝之詩人謂起於亞實不然也
陳氏曰咸平五年進士有集三卷藥名詩特其一
體耳如馬嘶曾到寺犬吠乍行村吏辭如賀日民
送自迎時皆佳句不在此集也
金陵覽古詩三卷
陳氏曰虞部員外郎楊備撰億之弟也
李問集一卷
陳氏曰國子博士廣陵李問舜愈撰
蘇才翁集一卷
鼂氏曰蘇舜元字才翁子美兄也工草隸詩章豪
麗
鼂君成集十卷别集一卷
陳氏曰新城令鼂端友君成撰東坡為作序補之
其子也
東坡序略曰鼂君成君子人也吾與之游三年知
其為君子而不知其能文與詩而君亦未嘗一語
及此者其後君既沒其子補之出君之詩三百六
十篇讀之而驚曰嗟乎詩之指雖微然其美惡高
下猶有可以言𫝊而指見者至於人之賢不肖其
深遠茫昧難知蓋甚於詩今吾尚不能知君之能
詩則其所謂知君之為君子者果能盡知之乎君
以進士得官所至民安樂之惟恐其去然未嘗以
一言求於他人凡從事二十三年而後改官以沒
由此觀之非獨吾不知舉世莫知之也君之詩清
厚静深如其為人而每篇輙出新意竒語宜為人
所共愛其勢非君深自覆匿人必知之而其子補
之於文無所不能博辨俊偉絶人遠甚將必顯於
世吾是以知有其實而辭其名者之必有後也
杜師雄詩一卷
鼂氏曰宋朝杜默字師雄徂徠人石介作三豪篇
所謂歌之豪者蘇子瞻頗陋之
鄭成之集十卷
鼂氏曰宋朝鄭褒字成之閩人登進士第慕韓愈
為文陳詁為編次其集張景為之序
將歸集一卷
鼂氏曰未詳何人有題林逋隠居詩當是昭陵時
人也
徐仲車詩一卷
鼂氏曰宋朝徐積字仲車東莞人
黃虞部詩一卷
鼂氏曰宋朝黃觀昭陵時嘗將漕成都
邵堯夫擊壤集二十卷
鼂氏曰宋朝邵雍堯夫隠居洛陽熙寧中與常秩
同召力辭不起䆳於易數始為學至二十年不施
枕榻睡其精思如此歌詩蓋其餘事亦頗切理盛
行於時卒諡康節集自為序
朱子語錄康節之學其骨髄在皇極經世書其花
草便是詩
韓持國詩三卷
鼂氏曰韓維字持國億之子也與其兄子華玉汝
俱位宰相持國最能詩世𫝊其酴醿絶句他多稱
是
註荆公詩十五卷
陳氏曰參政眉山李壁季章撰謫居臨川時所作
助之者曾極景建魏鶴山作序
石林詩話曰荆公少以意氣自許故詩語惟其所
向不復更為涵蓄如天下蒼生待霖雨不知龍向
此中蟠又濃綠萬枝紅一點動人春色不須多又
平治險穢非無力潤澤焦枯是有才之類皆直道
其胷中事後為羣牧判官從宋次道盡假唐人詩
集博觀而約取晩年始盡深婉不迫之趣乃知文
字雖工拙有定限然必視其幼壮雖公方其未至
亦不能力強而遽至也
又曰荆公晩年詩律尤精嚴造語用字間不容髮
然意與言會言随意遣渾然天成殆不見有牽率
排比處如含風鴨綠鱗鱗起弄日鵝黃裊裊垂讀
之初不覺有對偶至細數落花因坐久緩尋芳草
得歸遲但見舒閑容與之態耳而字字細考之皆
經櫽括權衡者其用意亦深刻矣嘗與葉致遠諸
人和頭字韻詩往返數四其末篇云名譽子真居
谷口事功新息困壺頭以谷口對壺頭其精切如
此後數月取本追改云豈愛京師𫝊谷口但知鄉
里勝壺頭今集中兩本並存
漫叟詩話荆公定林後詩精深華妙非少作之比
嘗作歲晩詩云月映林塘静風涵笑語凉俯窺憐
净綠小立佇幽香携幼尋新菂扶衰上野航延緣
久未巳歲晚惜流光自以比謝靈運議者亦以為
然
後山詩話魯直謂荆公之詩莫年方妙然格高而
體下如云自聞青秧底復作龜兆坼乃前人所未
道又云扶輿度陽㷔窈窕一川花謂包含數个意
雖前人亦未道然學三謝失於巧耳
又云荆公詩云力去陳言誇末俗可憐無益費精
神而公平生文體數變莫年詩益工用意益苦故
言不可不謹也
張浮休評王介甫詩如空中之音相中之色欲有
執着而曾不可得
臨川詩選一卷
陳氏曰汪藻彦章得半山别集皆罷相山居時老
筆過江失之遂於臨川集錄出又言有表啓十餘
篇不存一字
註東坡詩四十二卷年譜目錄各一卷
司諫吳興施元之德初與吳郡顧景蕃共為之元
之子宿從而推廣且為年譜以𫝊於世陸放翁作
序頗言註之難蓋其一時事實既非親見又無故
老𫝊聞有不能盡知者噫豈獨坡詩哉註杜詩者
非不多往往穿鑿附會皆臆决之過也
張浮休評子瞻詩如武庫初開戈矛森然觀者不
覺神&KR0719;若一一尋之不無利鈍
放翁陸氏序略曰唐詩人最盛名家者以百數惟
杜詩註者數家然槩不為識者所取近世有蜀人
任淵嘗註宋子京黃魯直陳無已三家詩頗稱詳
贍若東坡先生之詩則援據閎博指趣深遠淵獨
不敢為之說某頃與范公至能會於蜀因相與論
東坡詩慨然謂余足下當作一書發眀東坡之意
以遺學者某謝不能後二十五年某告老居山隂
吳興施宿武子出其先人司諫公所註數十大篇
屬某作序司諫公以絶識博學名天下且用功深
歴歲久又助之以顧君景蕃之&KR1308;洽則於東坡之
意蓋幾可以無憾矣
山谷集十一卷外集十一卷别集二卷
陳氏曰黃庭堅魯直撰江西所刻詩𣲖即豫章前
後集中詩也别集者慶元中莆田黃汝嘉增刻
山谷編年詩集三十卷年譜二卷
陳氏曰山谷詩文其甥洪氏兄弟所編斷自進德
堂以後今外集所載數卷有晚年刪去者故任子
淵所註亦惟取前集而已監丞黃㽦子耕者其諸
孫也即會稡别集復盡取其平生詩以歲月次第
編錄且為之譜今刊板括蒼
後山集六卷外集五卷
陳氏曰陳師道無已撰亦於正集中錄出入詩𣲖
江西宗𣲖之說出於吕本中居仁前軰固有議其
不然者矣後山雖曰見豫章之詩盡棄其學而學
焉然其造詣平澹真趣自然實豫章之所闕也
註黃山谷詩二十卷註後山詩六卷
陳氏曰新津任淵子淵註鄱陽許尹為序大抵不
獨註事而兼註意用工為深二集皆取前集陳詩
以魏衍集記冠焉
後村劉氏曰國初詩人如潘閬魏野規規晩唐格
調寸步不敢走作楊劉則又專為崐體故優人有
撏扯義山之誚蘇梅二子稍變以平淡豪俊而和
之者尚寡至六一坡公巍然為大家數學者宗焉
然二公亦各極其天才筆力之所至而已非必鍜
鍊勤苦而成也豫章稍後出會稡百家句律之長
䆒極歴代體製之變蒐獵竒書穿穴異聞作為古
律自成一家雖隻字半句不輕出遂為本朝詩家
宗祖在禪學中比得達磨不易之論也其内集詩
尤善信乎其自編者頃見趙履常極宗師之近時
詩人惟趙得豫章之意有絶似之者
又曰後山樹立甚高其議論不以一字假借人然
自言其詩師豫章公或曰黃陳齊名何師之有余
曰射較一鏃奕角一着惟詩亦然後山地位去豫
章不遠故能師之若問秦鼂諸人則不能為此言
矣此惟深於詩者知之文師南豐詩師豫章二師
皆極天下之本色故後山詩文高妙一世然題太
白畫像云江西勝士與長吟後來不憂身陸沉勝
士謂饒德操也按德操此詩去手汚吾足之作大
争地位太白非德操遂陸沉邪似非篤論
盧載雜歌詩一卷
陳氏曰盧載厚元撰集中有與胡則錢惟演往來
詩
琴軒集一卷
陳氏曰題南榮浪翁李有慶撰與石昌言任師中
同時卷末贈答十二絶闕其六其曰癸巳歲者殆
皇祐中邪
元章簡詩集十卷
陳氏曰參政元絳厚之撰
劉景文集十卷
陳氏曰左蔵庫使知隰州劉季孫景文撰環慶死
事將平之子也東坡嘗薦之坡在杭季孫寄詩有
四海共知霜鬢滿重陽曾插菊花無之句其詩慷
慨有氣如其為人
廣諷味集五卷
陳氏曰吏部侍郎南京王欽臣仲至撰
海門集八卷
陳氏曰渤海張重撰有上蘇子瞻内翰詩又有張
伯玉遊鑑湖晩歸詩伯玉知越州當嘉祐末而東
坡為翰苑在元祐間重皆與同時特未詳其人
王岐公宫詞一卷
陳氏曰王珪禹玉撰
逸民鳴一卷
陳氏曰盱江李樵撰泰伯之姪孫
湛推官集一卷
陳氏曰長樂湛鴻季潜撰紹聖初韓昌國序
青山集三十卷
陳氏曰朝奉郎當塗郭祥正功父撰初見賞於梅
聖俞後見知於王介甫仕不達而卒李端叔晩寓
其鄉祥正與之争名未嘗同堂至為俚語以譏誚
之則其為人不足道也
張浮休評郭祥正詩如大排筵席二十四味終日
揖讓而適口者少
方祕校集十卷
陳氏曰莆田方惟深子通撰其父屯田龜年葬吳
遂為吳人與朱伯原善以女嫁伯原之子嘗舉進
士冠其鄉不第晩得興化軍助教年八十三以卒
王荆公最愛其詩精詣警絶始余得其詩二卷乃
其姪孫蕭山宰翺所編後乃知莆中嘗刊板為十
卷且載程俱致道所作墓誌於末曾慥詩選直以
為姑蘇人者誤也詩選又言荆公愛其春江渺渺
一絶手書之遂載臨川集曾紆南游記舊亦云而
其詩則客帆收浦者也二詩皆不在今集中豈以
臨川集已收故邪二本大略同亦微有出入
慶湖遺老集九卷拾遺二卷
陳氏曰朝奉郎共城賀鑄方回撰自序言外監知
章之後且推本其初出王子慶忌以慶為姓居越
之湖澤今所謂鏡湖者本慶湖也避漢安帝父清
河王諱改為賀氏慶湖亦轉為鏡未知其說何所
據也其東山樂府張文潛序之鑄後居吳下葉少
藴為作𫝊詳其出處且言與米芾齊名然鑄生皇
祐壬辰視米芾猶為前軰也
操縵集五卷
陳氏曰周邦彦撰亦有全集中所無者
司馬才仲夏陽集兩卷
鼂氏曰司馬槱字才仲温公之姪孫元祐初與王
當軰同中賢良科調官錢塘喜賦宫體詩故世𫝊
其為鬼物所祟而卒
司馬才叔逸堂集十卷
鼂氏曰司馬棫字才叔才仲之弟也登進士第亦
嘗應賢良以黨錮不召詩雖纖豔比其兄稍莊雅
得全居士集三卷
陳氏曰趙鼎元鎮撰全集號忠正德文其曾孫壁
别刊其詩附以樂府陸游曰忠簡讁朱崖臨終自
書銘旌曰身騎箕尾歸天上氣作山河壮本朝嗚
呼可不謂偉人乎
高隠集七卷
陳氏曰高隠處士蘄春林敏功子仁撰嘗以春秋
鄉薦不第有詩文百卷號蒙山集兵火後不存
無思集四卷
陳氏曰林敏修子來撰敏功之弟
後村劉氏曰三林詩極少曾端伯作高隠小𫝊云
有詩文百二十卷今所存十無一二兄弟皆隠君
子不獨以詩重
柯山集二卷
陳氏曰齊安潘大臨邠老撰所謂滿城風雨近重
陽者也
後村劉氏曰東坡文潛先後讁黃州皆與邠老游
其詩自云師老杜然有空意無實力余舊讀之病
其深蕪後見夏均父讀邠老詩亦有深蕪之評
溪堂集五卷補遺二卷
陳氏曰臨川謝逸無逸撰
漫叟詩話謝無逸學古高傑文詞煆煉篇篇有古
意尤工於詩
冷齋夜話無逸工詩能文黃魯直讀其詩曰鼂張
流也恨未識之耳無逸詩曰老鳳垂頭噤不語枯
木槎牙噪春鳥又曰貪夫蟻旋磨冷官魚上竿又
曰山寒石髮瘦水落溪毛彫皆為魯直所稱賞
竹友集七卷
陳氏曰謝邁幼槃撰逸之弟
後村劉氏曰吕紫微評無逸詩似康樂幼槃詩似
元暉按康樂一字百鍊乃出冶元暉尤麗密無逸
輕快有餘而欠工緻幼槃差苦思其合元暉者亦
少然弟兄在政宣間科舉之外有岐路可進身韓
子蒼諸人或自鬻其技至貴顯二謝乃老死布衣
其高節亦不可及
日涉園集十卷
陳氏曰廬山李彭商老撰公祥之從孫
後村劉氏曰商老公擇尚書家子弟也東坡山谷
文?諸公皆與往還頗博覽強記然詩體拘狹少
變化
清非集二卷
陳氏曰豫章洪朋龜父撰
老圃集一卷
陳氏曰諫議大夫洪芻駒父撰
西渡集一卷
陳氏曰中書舍人洪炎玉父撰洪氏弟兄四人其
母黃魯直之妺不淑早世所為賦毁壁者也龜父
舉進士不第其季羽鴻父坐上書元符入籍終其
身芻炎皆貴而芻靖康失節貶廢羽詩不𫝊
後村劉氏曰三洪與徐師川皆豫章之甥龜父警
句往往前人所未道然早卒惜不多見駒父詩尤
工初與龜父游梅仙觀龜父有詩卒章云願為龍
鱗嬰勿學蟬骨蛻是以直節期乃弟矣駒父後居
上坡晚節不終不特有愧於舅氏亦有愧於長君
也玉父南渡後為少蓬聞師川召有懷駒父詩云
欣逢白鶴歸華表更想黃龍出羽淵然師川卒不
能返駒父於鯨波之外玉父愛兄之道至矣余讀
而悲之
岷山百境詩二卷
鼂氏曰王宷字道輔少有能詩名世謂其詩初若
不經意然遣辭屬意清麗絶人自號南陔居士宣
和中以狂譎被譖伏誅
楊天隠詩十卷
鼂氏曰皇朝楊恬字天隠潼川人
文獻通考卷二百四十四
