文獻通考卷二百八十
鄱陽馬端臨貴與著
象緯考三
十二次度數
晉天文志十二次班固取三統歴十二次配十二野其
言最詳又有費直說周易蔡邕月令章句所言頗有先
後魏太史令陳卓更言郡國所入宿度今附而次之
中興天文志王奕按星本無次古昔黃帝因日月所會
而為之名耳帝王世紀一度二千九百三十二里分為
十二次一次三十度三十分度之十四周天積一百七
萬九百一十三里經三十五萬六千九百七十一里三
統歴詳矣然帝王世紀費直周易蔡邕月令又與三統
殊少或差一二度多或五六度何也是日行也每歲有
差則日月所會之次分度亦異此言十二次所以不同
也
自軫十二度至氐四度為夀星於辰在辰鄭之分野屬
兖州(費直周易分野夀星起軫七度蔡邕月令章句夀星起軫六度)
自氐五度至尾九度為大火於辰在夘宋之分野屬豫
州(費直起氐十一度蔡邕起亢八度)
自尾十度至南斗十一度為析木於辰在寅燕之分野
屬幽州(費直起尾九度蔡邕起尾四度)
自南斗十二度至須女七度為星紀於辰在丑吳越之
分野屬揚州(費直起斗十度蔡邕起斗六度)
自須女八度至危十五度為元枵於辰在子齊之分野
屬青州(費直起女六度蔡邕起女二度)
自危十六度至奎四度為娵訾於辰在亥衛之分野屬
并州(費直起危十四度蔡邕起危十度)
自奎五度至胃六度為降婁於辰在戌魯之分野屬徐
州(費直起奎二度蔡邕起奎八度)
自胃七度至畢十一度為大梁於辰在酉趙之分野屬
冀州(費直起婁十度蔡邕起婁一度)
自畢十二度至東井十五度為實沈於辰在申魏之分
野屬益州(費直起畢九度蔡邕起畢六度)
自東井十六度至柳八度為鶉首於辰在未秦之分野
屬雍州(費直起井十二度蔡邕起井十度)
自柳九度至張十六度為鶉火於辰在午周之分野屬
三河(費直起柳五度蔡邕起柳三度)
自張十七度至軫十一度為鶉尾於辰在已楚之分野
屬荆州(費直起張十三度蔡邕起張十二度)
州郡躔次陳卓范蠡鬼谷先生張良諸葛亮譙周京
房張衡並云
角亢氐鄭兖州
東郡入角一度東平任城山陽入角六度泰山
入角十二度濟北陳留入亢五度濟隂入氐一
度東平入氐七度
房心宋豫州
潁川入房一度汝南入房二度沛郡入房四度
梁國入房五度淮陽入心一度魯國入心三
度楚國入心四度
尾箕燕幽州
營州入箕中十度上谷入尾一度漁陽入尾三
度右北平入尾七度西河上郡北地遼西東入
尾十度涿郡入尾十六度渤海入箕一度樂
浪入箕三度元菟入箕六度廣陽入箕九度
斗牽牛須女吳越揚州
九江入斗一度廬江入斗六度豫章入斗十度
丹陽入斗十六度會稽入牛一度臨淮入牛
四度廣陵入牛八度泗水入女一度六安入
女六度
虚危齊青州
齊國入虚六度北海入虚九度濟南入危一度
樂安入危四度東萊入危九度平原入危十
一度菑川入危十四度
營室東壁衛并州
安定入營室一度天水入營室八度隴西入營
室四度酒泉入營室十一度張掖入營室十二
度武都入東壁一度金城入東壁四度武威
入東壁六度燉煌入東壁八度
奎婁胃魯徐州
東海入奎一度琅琊入奎六度高密入婁一度
城陽入婁九度膠東入胃一度
昴畢趙冀州
魏郡入昴一度鉅鹿入昴三度常山入昴五度
廣平入昴七度中山入昴一度清河入昴九
度信都入畢三度趙郡入畢八度安平入畢
四度河間入畢十度真定入畢十三度
觜參魏益州
廣漢入觜一度越嶲入觜三度蜀郡入參一度
犍為入參三度䍧牱入參五度巴郡入參八
度漢中入參九度益州入參七度
東井輿鬼秦雍州
雲中入東井一度定襄入東井八度雁門入東
井十六度代郡入東井二十八度太原入東井
二十九度上黨入輿鬼二度
柳七星張周三輔
弘農入柳一度河南入七星三度河東入張一
度河内入張九度
翼軫楚荆州
南陽入翼六度南郡入翼十度江夏入翼十二
度零陵入軫十一度桂陽入軫六度武陵入
軫十度長沙入軫十六度
容齋洪氏隨筆曰十二國分野上屬二十八宿其
為義多不然前軰固有論之者矣其甚不可曉者
莫如晉天文志謂自危至奎為娵訾於辰在亥衛
之分野也屬并州且衛本受封於河内商墟後徙
楚邱河内乃冀州所部漢屬司隸其他邑皆在東
郡屬兖州於并州了不相干而并州之下所列郡
名乃安定天水隴西酒泉張掖諸郡自係凉州耳
又謂自畢至東井為實沈於辰在申魏之分野也
屬益州且魏分晉地得河内河東數十縣於益州
亦不相干而雍州為秦其下乃列雲中定襄雁門
代太原上黨諸郡盖又自屬并州及幽州耳謬亂
如此而出於李淳風之手豈非蔽於天而不知地
乎
天漢起沒
天河亦一名天漢起自東方箕尾間遂乃分為南北道
南經傅說入魚淵開籥戴弁鳴河鼓北經龜宿貫箕邊
次絡斗魁冐左旗又合南道天津湄二道相合西南行
分夾匏瓜絡人星杵畔造父騰蛇精王良附路閣道平
登此太陵泛天船直到卷舌又南征五車駕向北河南
東井水位入吾驂水位過了東南游經次南河向闕邱
天狗天紀與天稷七星南畔天河沒
天漢起東方經箕尾之間謂之天河亦謂之漢津乃
分為二道其南經傅說魚天籥天弁河鼓其北經龜
貫箕下次絡南斗魁左旗至天津下而合南道乃西
南行又分夾匏瓜絡人星杵造父騰蛇王良附路閣
道北端太陵天船卷舌而南行絡五車經北河之南
入東井水位而東南行絡南河闕邱天狗天紀天稷
在七星南而沒張衡云津漢者金之氣也其本曰水
漢中星多則水星少則旱中興天文志石氏云天
漢盖天一所生凝毓而成者天所以為東南西北襟
𢃄之限也天下河漢之源盖出於此故河漢者亦地
所以為東南西北之限也漢張氏云八極之維徑二
億三萬二千三百里南北則短減千里東西則廣增
千里自地至天半於八極則地之深亦如之唐袁氏
云以是觀之天漢越東北而止西南其修徑可知矣
七曜
日月
隋天文志日循黃道東行一日一夜行一度三百六十
五日有竒而周天行東陸謂之春行南陸謂之夏行西
陸謂之秋行北陸謂之冬行以成隂陽寒暑之節是故
𫝊云日為太陽之精主生養恩德人君之象也又人君
有瑕必露其慝以告示焉故日月行有道之國則光眀
人君吉昌百姓安寧日變色有軍軍破無軍喪侯王其
君無德其臣亂國則日赤無光日失色所臨之國不昌
日晝昏行人無影到暮不止者上刑急下人不聊生不
出一年有大水日晝昏烏鳥羣鳴國失政日中烏見主
不眀為政亂國有白衣會日中有黑子黑氣乍三乍五
臣廢其主日食隂侵陽臣掩君之象有亡國有死君有
大水日食見星有殺君天下分裂王者修德以禳之
月者隂之精也其形圓其質清日光照之則見其眀日
光所不照則謂之魄故月望之日日月相望人居其間
盡覩其眀故形圓也二弦之日日照其側人觀其傍故
半眀半魄也晦朔之日日照其表人在其裏故不見也
其行有遲疾其極遲則日行十二度強極疾則日行十
四度半強遲則漸疾疾極漸遲二十七日半強而遲疾
一終矣又月行之道斜帶黃道十三日有竒在黃道表
又十三日有竒在黃道裏表裏極遠者去黃道六度二
十七日有竒隂陽一終張衡云對日之衝其大如日日
光不照謂之闇虚闇虚逢月則月食值星則星亡今歴
家月望行黃道則值闇虚矣值闇虚有表裏深淺故食
有南北多少月為太隂之精以之配日女主之象也以
之比德刑罰之義列之朝廷諸侯大臣之類故君眀則
月行依度臣執權則月行失道大臣用事兵刑失理則
月行乍南乍北女主外戚擅權則或進或退月變色將
有殃月晝眀姦邪並作君臣争眀女主失行隂國兵強
中國饑天下謀僣數月重見國以亂亡
張衡靈憲曰懸象著眀莫大乎日月其徑當天周七
百三十六分之一地廣二百四十二分之一日者陽
精之宗積而成鳥象烏而有三趾陽之類其數竒月
者隂精之宗積而成獸象兔隂之類其數耦其後有
馮焉者羿請無死之藥於西王母姮娥竊之以奔月
將往枚筮之於有黃有黃占之曰吉翩翩歸妹獨將
西行逄天晦芒毋驚毋恐後且大昌姮娥遂託身於
月是為蟾蠩夫日譬猶火月譬猶水火則外光水則
含景故月光生於日之所照魄生於日之所蔽當日
則光盈就日則光盡也衆星被燿因水轉光當日之
衝光常不合者蔽於地也是謂闇虚在星星微月過
則食日之薄地其眀也繇暗視眀眀無所屈是以望
之若火方於中天天地同眀繇眀瞻暗暗還自奪故
望之若水火當夜而揚光在晝則不眀也月之於夜
與日同而差微星則不然強弱之差也
日月行道
漢天文志日有中道月有九行中道者黃道一曰光道
光道北至東井去北極近南至牽牛去北極遠東至角
西至婁去極中夏至至於東井北近極故晷短立八尺
之表而晷景長尺五寸八分冬至至於牽牛遠極故晷
長立八尺之表而晷景長丈三尺一寸四分春秋分日
至婁角去極中故晷中立八尺之表而晷景長七尺三
寸六分此日之去極遠近之差與景長短之制也去極
遠近難知要以晷景晷景者所以知日之南北也日陽
也陽用事則日進而北晝進而長陽勝故為温暑隂用
事則日退而南晝退而短隂勝故為凉寒也故曰進為
暑退為寒若日之南北失節晷過而長為常寒退而短為
常燠此寒燠之表也故曰為寒暑一曰晷長為潦短為旱
奢為扶(鄭氏曰扶當為蟠齊魯之間聲如酺酺扶聲近蟠止不行也蘇林曰景形奢大也晉灼曰扶附)
(也小臣佞媚附近君子之側也)扶者邪臣進而正臣疏君子不足姦人
有餘月有九行者黑道二出黃道北赤道二出黃道南
白道二出黃道西青道二出黃道東立春春分月東從
青道立秋秋分西從白道立冬冬至北從黑道立夏夏
至南從赤道然用之一決房中道青赤出陽道白黑出
隂道若月失節度而妄行出陽道則旱風出隂道則隂
雨凡君行急則日行疾君行緩則日行遲日行不可指
而知也故以二至二分之星為候日東行星西轉冬至
昏奎八度中夏至氐十三度中春分柳一度中秋分牽
牛三度七分中此其正行也日行疾則星西轉疾事勢
然也故過中則疾君行急之感也不及中則遲君行緩
之象也至月行則以晦朔決之日冬則南夏則北冬至
於牽牛夏至於東井日之所行為中道月五星皆隨之
也箕星為風東北之星也東北地事天位也(孟康曰東北陽日月)
(五星起於牽牛故為天位坤在西南紐於陽為地統故為地事也)故易曰東北喪朋及
巽在東南為風風陽中之隂大臣之象也其星軫也月
去中道移而東北入箕若東南入軫則多風西方為雨
雨少隂之位也月失中道移而西入畢則多雨故詩云
月離於畢俾滂沱矣言多雨也星𫝊曰月入畢則將相
有以家犯罪者言隂盛也書曰星有好風星有好雨月
之從星則以風雨言失中道而東西也故星𫝊曰月南
入牽牛南戒民間疾疫月北入太微出坐北若犯坐則
下人謀上一曰月為風雨日為寒温冬至日南極晷長
南不極則温為害夏至日北極晷短北不極則寒為害
故書曰日月之行則有冬有夏也政治變於下日月運
於上矣月出房北為雨為隂為亂為兵出房南為旱為
夭喪水旱至衝而應及五星之變必然之效也
中興天文志按三統歴日躔與堯典月令不同日行
黃道每歲有差故也江默謂歲差者日躔於一歲之
間行周天度未及餘分而日已至焉故每歲常有不
及之分然歲差古無有其法漢洛下閎雖知太初歴
八百年當差一度後人未究其悉也晉虞喜始覺之
歴家祖述其說自唐堯至漢自漢至本朝冬至日躔
各各不同然後知歲差之法得天甚密不可廢也然
又嘗考歲差諸說不同宋大眀歴以四十年差一度
失之太過何承天倍其數以百年退一度又反不及
惟隋劉焯取二家中數以七十五年退一度故唐一
行詳考三家而知劉焯之為尤近遂以大衍歴推之
乃得八十三年而差一度盖大衍分一度為三千四
十分其所差之分一歲三十有六太積至八十三年
則差一度又不若本朝紀元歴以七十八年差一度
為最密也即其法推之慶歴甲申冬至日在斗五度
上距唐開元甲子三百二十一年日差五度盖唐志
開元甲子日在赤道斗中十度是也開元甲子上距
漢太初元年丁丑八百二十七年日差十度盖唐志
以開元大衍歴歲差引而退之則太初元年冬至日
在斗二十度是也太初丁丑上距秦莊襄王元年一
百四十五年日差二度冬至日在斗二十二度盖月
令云日在斗是也秦莊襄王元年上距堯甲子二千
二十八年日差二十八度冬至日在虚一度日沒而
昴中故堯典言日短星昴也說者不知歲差之法以
堯典較之月令逮於今日不啻差一次求其說而不
可得遂以為節氣有初中之殊又謂古以午為中皆
失之遠矣
又曰開禧占測冬至日已在箕宿較之堯時幾退四
十餘度差自漢太初至今已差一氣有餘而太陽之
躔十二次大約中氣前後乃得本月宫次盖太陽本
日行一度近歲紀元歴定歲差約退一分四十餘秒
盖太陽日行一度而微遲緩一年周天而微差積累
分秒而躔度見焉循是以往萬有五千年後將所差
半周天審如是寒暑易位乎以俟治歴者
又曰占天之法以二十八宿為綱維分列四方南北
去極各九十有一度有竒南低而北昂去地各三十
有六度一定不易者名之曰赤道以日躔半在赤道
内半在赤道外出入内外極遠者皆二十有四度以
其行赤道之中者名之曰黃道凡五緯皆隨日由黃
道行惟月之行有九道四時交會歸於黃道而轉變
焉故有青赤黑白四者之異名夫赤道終古不移則
星舍宜無盈縮矣然自唐一行作大衍歴以儀揆測
之得畢觜參鬼四宿分度與古不同本朝皇祐初日
官周淙以新儀測候與唐一行尤異紹聖二年清臺
以赤道度數有差復命考正惟牛尾室柳四宿與舊
法合其他二十四宿躔度或多或寡盖天度之不齊
隨古今而變者也若夫黃道横絡天體列宿躔度自
隨歲差而增減中興以來用統元紀元及乾道淳熙
開禧用統天會元每一歴更一黃道其多寡之異有
不可勝載者而步占家亦隨各歴之躔度焉
又曰王奕按渾天說黃道九道厥初本無是因日行
而強名之日行曰黃道者黃色之中也黃道即中道
也日道居中月五星循左右而行故日道獨謂之黃
月行青朱白黑道各兼黃道而言故又謂之九道也
是故月道出入於黃道其最遠者去黃道六度月行
黃道之内曰隂歴行黃道之外曰陽歴北為内南為
外然漢志謂黃道北至井去極近南至牽牛去極遠
東至角西至婁去極中晉葛洪則謂黃道與赤道東
交於角西交於奎南至斗北至井唐志又云黃道春
分與赤道交於奎秋分交於軫南至斗北至井與漢
志殊何也盖赤道分天之半今古不易黃道本無定
體因日行而為之名日之行也每歲有差漢志主太
初而言此古今所以不同也
又曰按天文志黃道北至東井去北極近南至牽牛
去北極遠東至角西至婁去極中立春春分月從青
道立秋秋分月從白道立冬冬至北從黑道立夏夏
至南從赤道吳興沈氏云月行黃道之南謂之朱道
行黃道之北謂之黑道黃道之東謂之青道黃道之
西謂之白道黃道内外各四并黃道為九日月之行
有遲有速難可以一術御也故因其合散分為數段
每段以一色名之欲以别算位而已如陳卓於三家
星别其色以識之如算法用赤籌黑籌以别之耳而
歴家不知其意遂以為實有九道甚可嗤也
沈氏筆談曰或問予以日月之形如丸邪如扇也
若如丸則其相遇豈不相礙予對曰日月之形如
丸何以知之以月盈虧可驗也月本無光猶銀丸
日耀之乃光耳光之初生日在其傍故光側而所
見纔如鈎日漸遠則斜照而光稍滿如一彈丸以
粉塗其半側視之則粉處如鈎對視之則正圓此
有以知其如丸也日月氣也有形而無質故相直
而無礙
五星
歲星曰東方春木於人五常仁也五事貌也仁虧貌失
逆春令傷木氣則罰見歲星歲星盈縮以其舍命國其
所居久其國有德厚五榖豐昌不可伐其對為衝歲乃
有殃歲星安静中度吉盈縮失次其國有變不可舉事
用兵又曰人主之象也色欲眀光潤澤德合同又曰進
退如度姦邪息變色亂行主無福又主福主大司農主
齊吳主司天下諸侯人君之過主歲五榖赤而角其國
昌赤黃而沉其野大穰張衡云歲星者東方之精蒼帝
之子一名攝提一名重華一名應星一名紀星晉灼曰
太歲在四仲則歲行三宿太歲在四孟四季則歲二宿
二八十六三四十二而行二十八宿十二歲而周天
西漢天文志歲星所在國不可伐可以伐人超舍而
前為贏退舍為縮贏其國有兵不復縮其國有憂其
將死國傾敗所去失地所之得地一曰當居不居國
亡所之國昌已居之又東西去之國凶不可舉事用
兵安静中度吉出入不當其次必有天祅見其舍歲
星贏而東南(孟康曰五星東行天西轉歲星晨見東方行疾則不見不見則變為祅星)石
氏見彗星甘氏不出三月廼生彗本類星末類彗長
二丈贏東北石氏見覺星甘氏不出三月廼生天棓
本類星末銳長四尺縮西南(孟康曰歲星當伏西方行遲早沒變為祅星也)
石氏見欃雲如牛(韋昭曰欃音參差之參)甘氏不出三月廼生
天槍左右銳長數丈縮西北石氏見欃雲如馬甘氏
不出三月廼生天欃本類星末銳長數丈石氏槍欃
棓彗異狀其殃一也必有破國亂君伏死其辜餘殃
不盡為旱凶饑暴疾至日行一尺出二十餘日廼入
甘氏其國凶不可舉事用兵出而易所當之國是受
其殃又曰祅星不出三年其下有軍及失地若國君
喪
中興天文志歲星色青比參左肩小於太白
熒惑曰南方夏火禮也視也禮虧視失逆夏令傷火氣
罰見熒惑熒惑法使行無常出則有兵入則兵散各以
舍命國為亂為賊為疾為喪為饑為兵所居國受殃環
繞鉤已芒角動搖變色乍前乍後乍左乍右其殃愈甚
其南丈夫北女子喪周旋止息乃為死喪寇亂其野亡
地其失行而速兵聚其下順之戰勝又曰熒惑主大鴻
臚主死喪主司空又為司馬主楚吳越以南又司天下
羣臣之過司驕奢亡亂妖孽主歲成敗又曰熒惑不動
兵不戰有誅將其出色赤怒逆行成鈎已戰凶有圍軍
鈎已有芒角如鋒刃人主無出宫下有伏兵芒大則人
民怒君子遑遑小人浪浪不有亂臣則有大喪人欺吏
吏欺王又為理外則理兵内則理政為天子之理也故
曰雖有眀天子必視熒惑所在其入守犯太微軒轅營
室房心主命惡之張衡云熒惑為執法之星其精為風
伯之師或童兒歌謠嬉戲晉灼曰熒惑常以十月入朝
太微受制而出行列宿司無道出入無常也二歲而周
天
中興天文志熒惑色赤比心大星大小類填按五星
之行過有道之分則循軌順行天下義寧年榖順成
過無道之分則犯鬭變色為災為兵曰吉曰凶未有
不關於人事者也然五星之變俱足以致殃熒惑太
白為甚而熒惑尤甚盖熒惑火也性烈而不常又為
執法之官司天下過失故其應尤為亟也
填星曰中央季夏土信也思心也仁義禮智以信為主
貌言視聽以心為政故四星皆失填乃為之動動而盈
侯王不寧縮有軍不復所居之宿國吉得地及女子有
福不可伐去之失地若有女憂居宿久國福厚易則薄
失次而上二三宿曰盈有主命不成不乃大水失次而
下曰縮后戚其歲不復不乃天裂若地動一曰填為黃
帝之德女主之象主德厚安危存亡之機司天下女主
之過又曰天子之星也天子失信則填星大動張衡云
填星者皇帝之子女主之象也一名地候晉灼曰常以
甲辰之始建斗之歲填行一宿二十八歲而周天
中興天文志填星色黃比參右肩小於辰按唐孔氏
謂五星之行金水日行一度火七百八十日行星四
百一十五度木三百九十八日行星三十三度惟土
三百七十七日行星十二度盖土性重厚而舒緩其
行最遲故其為變亦少
容齋洪氏隨筆曰世之伎術以五星論命者大率
以火土為惡故有晝忌火星夜忌土之語土填星
也行遲每主一宫則二歲四月乃去以故為災最
久然以國家論之則不然苻堅欲南伐歲鎮守斗
識者以為不利史記天官書云五潢五帝居舍火
入旱金兵水水宋均曰不言木土者德星不為害
也又云五星犯北落軍起火金水尤甚木土軍吉
又云填星所居國吉未當居而居已去而復還居
之其國得土若當居而不居既已居之又西東去
其國失土其居久其國福厚其居易(輕速也)福薄如
此則填星乃為大福德與木無異豈非國家休祥
所係非民庶可得侔邪
太白曰西方秋金義也言也義虧言失逆秋令傷金氣
罰見太白太白進退以候兵高卑遲速静躁見伏用兵
皆象之吉其出西方失行夷狄敗出東方失行中國敗
未盡期日過參天病其對國若經天天下革人更王是
謂亂紀人民流亡晝與日争眀強國弱小國強女主昌
又曰太白主大臣其號上公也大司馬位謹候此張衡
云太白者白帝之子一名火政一名官星一名眀堂一
名文表一名太皥一名終星一名天相一名天浩一名
序星一名梁星一名威星一名大囂一名大爽晉灼曰
常以正月甲寅與熒惑晨出東方二百四十日而入入
四十日又出西方二百四十日而入入三十五日而復
出東方出以寅戌入以丑未一歲而周天
西漢天文志曰日方南太白居其南日方北太白居
其北為贏侯王不寧用兵進吉退凶日方南太白居
其北日方北太白居其南為縮侯王有憂用兵退吉
進凶當出不出當入不入為失舍不有破軍必有死
王之墓有亡國一曰天下偃兵壄有兵者所當之國
大凶當出不出未當入而入天下偃兵兵在外入未
當出而出當入而不入天下兵起有至破國未當出
而出未當入而入天下舉兵所當之國亡當期而出
其國昌出東為東方入為北方出西為西方入為南
方所居久其國利易其鄉凶(蘇林曰疾過也一說易鄉而出入也晉灼曰上)
(言出而易言疾過是也)入七日復出將軍戰死入十日復出相
死之入又復出人君惡之已出三日而復微入三日
廼復盛出是為耎而伏(晉灼曰耎退也不進而伏伏不見也)其下國有
軍其衆敗將北已入三日又復微出三日廼復盛入
其下國有憂帥師雖衆敵食其糧用其兵虜其帥出
西方失其行夷狄敗出東方失其行中國敗一曰出
蚤為月食晩為天祅及彗星將𤼵於亡道之國太白
出而留桑榆間病其下國(晉灼曰行遲而下也正出舉目平正出桑榆上餘二)
(千里也)上而疾未盡期日過參天病其對國(晉灼曰三分天過其)
(一此酉戌之間也)太白經天天下革民更主(孟康曰謂出東入西出西入東)
(也太白隂星出東當伏東出西當伏西過午為經天晉灼曰日陽也日出則星亡晝見午上為經天也)
是為亂紀人民流亡晝見與日争眀強國弱小國強
女主昌太白兵象也出而高用兵深吉淺凶卑淺吉
深凶行疾用兵疾吉遲凶行遲用兵遲吉疾凶角敢
戰吉不敢戰凶擊角所指吉逆之凶進退左右用兵
進退左右吉静凶圜以静用兵静吉躁凶出則兵出
入則兵入象太白吉反之凶凡太白所出所直之辰
其國得其位得其位者戰勝所直之辰順其色而角
者勝其色害者敗(晉灼曰鄭色黃而赤蒼小敗宋色黃而赤黑小敗楚色赤黑小敗燕)
(色黃黑小敗皆大角勝也)太白白比狼赤比心黃比參右肩青比
參左肩黑比奎大星色勝位(晉灼曰有色勝得位也)行勝色(晉灼)
(曰太白行得度勝有色也)行得盡勝之(晉灼曰行應天度雖有色得位行盡勝之行重而色)
(位輕星經得字作德)
中興天文志太白色白比狼星而大又大於歲星
辰星曰北方冬水智也聽也智虧聽失逆冬令傷水氣
罰見辰星辰星見則主刑主廷尉主燕趙又為燕趙代
以北宰相之象亦為殺伐之氣戰鬭之象又曰軍於野
辰星為偏將之象無軍為刑事和隂陽應效不效其時
不和出失其時寒暑失其節邦當大饑當出不出是謂
擊卒兵大起在於房心間地動亦曰辰星出入躁疾常
主夷狄又曰蠻夷之星也亦主刑法之得失色黃而小
地大動光眀與月相逮其國大水張衡云辰星一名勾
星一名㸑星一名伺星晉灼曰常以二月春分見奎婁
五月夏至見東井八月秋分見角亢十一月冬至見牽
牛出以辰戍入以丑未二旬而入晨候之東方夕候之
西方一歲而周天
西漢天文志辰星出蚤為月食晩為彗星及天祅一
時不出其時不和四時不出天下大饑失其時而出
為當寒反温當温反寒與他星遇而鬭天下大亂(晉灼)
(曰祅星彗孛之屬也一曰五星)
中興天文志辰星色黑比奎大星小於歲星
凡五星有色大小不同各依其行而順時應節色變有
類
凡青皆比參左肩赤比心大星黃比參右肩白比狼星
黑比奎大星不失本色而應其四時者吉色害其行凶
凡五星所出所行所直之辰其國為得位者歲星以德
熒惑有禮填星有福太白兵強辰星隂陽和所行所直
之辰順其色而有角者勝其色害者敗居實有德也居
虚無德也色勝位行勝色行得盡勝之
營室為清廟歲星廟也心為眀堂熒惑廟也南斗為文
太室填星廟也亢為䟽廟太白廟也七星為員官辰星
廟也五星行至其廟謹候其命
凡五星盈縮失位元精降於地為人歲星降為貴臣熒
惑降為童兒歌謠嬉戲填星降為老人婦女太白降為
壯夫處於林麓辰星降為婦人吉凶之應隨其象吉
凡五星木與土合為内亂饑與水合為變謀而更事與
火合為饑為旱與金合為白衣之會合鬭國有内亂野
有破軍為水太白在南歲在北名曰牡年榖大熟太白
在北歲星在南年或有或無火與金合為鑠為喪不可
舉事用兵從軍為軍憂離之軍却出太白隂分宅出其
陽偏將戰與土合為憂主孽與水合為北軍用兵舉事
大敗一曰火與水合為焠不可舉事用兵土與水合為
壅沮不可舉事用兵有覆軍下師一曰為變謀更事必
為旱與金合為疾為白衣會為内兵國亡地與木合國
饑水與金合為變謀為兵憂入太白中而上出破軍殺
將客勝下出客亡地視旗所指以命破軍環繞太白若
與鬭大戰客勝
凡木火土金與水鬭皆為戰兵不在外皆為内亂
凡同舍為合相陵為鬭二星相近其殃大相遠無傷七
寸以内必之
凡月蝕五星其國亡歲以饑熒惑以亂填以殺太白以
強國戰辰以女亂
凡五星入月其野有逐相太白將僇
凡五星所聚其國王天下從歲以義從熒惑以禮從填
以重從太白以兵從辰以法各以其事致天下也三星
若合是謂驚立絶行其國外内有兵天喪人民改立侯
王四星若合是謂太陽其國兵喪並起君子憂小人流
五星若合是謂易行有德受慶改立王者奄有四方子
孫蕃昌亡德受殃離其國家滅其宗廟百姓離去被滿
四方五星皆大其事亦大皆小事亦小
凡五星色其圜白為喪為旱赤中不平為兵為憂青為
水黑為疾疫為多死黃為吉皆角赤犯我城黃地之争
白哭泣聲青有兵憂黑有水五星同色天下偃兵百姓
安寧歌儛以行不見災疾五榖蕃昌
凡五星為政緩則不行急則過分逆則占熒惑緩則不
入急則不出違道則占填緩則不還急則過舍逆則占
太白緩則不入逆則占辰星緩則不出急則不入非時
則占五星不失行則年榖豐昌
凡五星分天之中積於東方中國利積於西方外國用兵
者利辰星不出太白為客其出太白為主出而與太白
不相從及各出一方為格野有軍不戰五星為五德之
主其行或入黃道裏或出黃道表猶月行出有隂陽也
終出入五常不可以算數求也其東行曰順西行曰逆
順則疾逆則遲通而率之終為東行矣不東不西曰留
與日相近而不見曰伏伏與日同度曰合其留行逆順
掩合犯法陵變色芒角凡其所主皆以時政五常五官
五事之得失而見其變木火土三星行遲夜半經天其
初皆與日合度而後順行漸遲追日不及晨見東方行
去日稍遲朝時近中則留留經旦過中則逆行逆行至
夕時近中則又留留而又順先遲漸速以至於夕伏西
方乃更與日合三星之行雖遲速不同其大略如此惟
金水二星行速而不經天自始與日合之後行速而先
日夕見西方去日前稍遠夕時欲近南方則漸遲遲極
則留留而近日則逆行而合日在於日後晨見東方逆
極則留留而後遲遲極去日稍遠旦時欲近南方則速
行以追日晨伏於東方復與日合此五星合見遲速逆
順留行之大經也昏旦者隂陽之大分也南方者太陽
之位而天地之經也七曜行至陽位當天之經則虧昃
留逆而不居焉此天之常道也三星經天二星不經天
三天兩地之道也
凡五星見伏留行逆順遲速應歴度者為得其行政合
於常違歴錯度而失路盈縮者為亂行亂行則為天矢
彗孛而有亡國革政兵饑喪亂之禍云
古歴五星並順行秦歴始有金火之逆又甘石並時自
有差異漢初測候乃知五星皆有逆行其後相承罕能
察至後魏末清河張子信學藝博通尤精歴數因避葛
榮亂隠於海島中積三十許年專以渾儀測候日月五
星差變之數以算步之始悟日月交道有表裏遲速五
星見伏有感召向背言日行在春分後則遲秋分後則
速合朔月在日道裏則日食若在日道外雖交不虧月
望值交則虧不問表裏又月行遇木火土金四星向之
則速背之則遲五星行四方列宿各有所好惡所居遇
其好者則留多行遲見早遇其惡者則留少行速見遲
與常數並差少者差至五度多者差至三十許度其辰
星之行見伏尤異晨應見在雨水後立夏前夕應見在
處暑後霜降前並不見啓蟄立夏立秋霜降四氣之内
晨夕去日前後三十六度内十八度外有木火土金一
星者見無者不見後張胄元劉孝孫劉焯等依此差度
為定入交食分及五星定見定行與天密會皆古人所
未得也
中興天文志夫二曜二氣之精也五緯五行之精也
二躍俱順行五緯獨有退逆何也班氏謂三代盛時
天下五緯順軌無逆行者周之末造人紀不修師旅
數起故五緯始失常度而有逆行然則姬降而嬴世
道趨末星軌遁常亦失其初歟易觀乎人文以察時
變故星紀之逆順可以𢥠然懼矣
又曰古法周天之數如歲星謂十二年一周天乃約
數耳前稱歲星在四仲則行三宿在四孟四季則在
二宿二八十六三四十二故十二年而行周二十八
宿其說非是夫二十八宿度有廣狹而歲星之行有
贏縮豈得以十二年一周無差忒乎唐一行始言歲
星自商周迄春秋季年率百二十餘年而超一次因
以為常以春秋亂世則其行速時平則其行遲其說
尤迂既乃為後率前率之術以求之則其說益自相
悖按劉歆三統歴推歲星一百四十四年行天一百
四十五次一千七百二十年剩行一周此古人所未
究也又左氏䟽以歴法推之周天凡十二次每次别
為百四十四分歲星每行一百四十五分是每年行
一次之外尚餘一分積一百四十四年剩一次今紹
興歴法歲星每年行一百四十分是每年行一次之
外有餘一分積一百四十四年剩一次矣殆據是乎
餘四星之行固有順逆中間亦豈無差忒一行不復
詳言盖亦知之矣後之考歴者當能辨之然嘗考五
星之行率循黃道惟金火二星游行不測土水歲星
為變希則凡黃道所經順軌則不占惟陵犯留守則
有凶咎如熒惑每入太微出端門星家謂受制而出
實則黃道所經也而月與五星相遇亦多涉黃道内
外之徑黃道邪界列宿各有尺數如房宿又有上中
下三道焉此其所以易於陵犯是以清臺每言五星
行次黃道所經諸星占家多不驗凡以此故要諸天
人之際可畏有兆於此有感於彼其出沒顯晦飛流
升降疾遲贏縮進退會散動移轉徙非邈無與於人
是故精祲之交明君謹之能遇灾而加懼見祥而滋
儆思其咎謝其過不敢怠寧王事之當然也善乎太
史公之言曰太上修德其次修政其次修救其次修
禳畏天者擇焉
又曰按五星之變有合有散有犯有守有陵有歴有
鬭有贏有縮有食同舍曰合變為妖星曰散寸以内
光芒相及曰犯韋昭謂自下而往觸之為犯也居其
宿曰守相冒而過曰陵韋昭謂突掩為陵也經之曰
歴相擊曰鬭又曰離復合合復離為鬭早出曰贏晩
出曰縮又失次上二三宿曰羸失次下二三宿曰縮
星月相陵曰食吉凶各以類應不可誣已然有或不
盡如所占何也曰日月五行俱行黃道不能無侵犯
也惟廹近則殃大遠則無傷寸以内芒角相及則其
占始應漢志曰近者殃大遠者殃毋傷後之星史不
此之察猥見其差近遂譸張以為變此所以繁䙝不
驗
文獻通考卷二百八十
