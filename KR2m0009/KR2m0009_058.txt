文獻通考卷五十八
鄱陽馬端臨貴與著
職官考十二
樞密院
唐代宗永泰中置内樞密使始以宦者為之初不置司
局但有屋三楹貯文書而已其職掌惟承受表奏於内
中進呈若人主有所處分則宣付中書門下施行而已
永泰中宦官董廷秀參掌樞密事元和中劉光琦梁守
謙為樞密使長慶中王守澄知樞密事舊左右軍容多
入為樞密亦無視事之廳後僖昭時楊復恭西門季元
欲奪宰相權乃於堂狀後帖黃指揮公事此其始也後
梁革唐世宦官之弊開平元年改樞密院為崇政院命
敬翔為使始更用士人其備顧問參謀議於中則有之
未始專行事於外也唐莊宗同光元年復以崇政院為
樞密院命宰臣郭崇韜兼使又置院使一人然權侔宰
相矣晉天福中以桑維翰知樞密院事四年廢樞密院
(以劉處謙兼樞密奏議多不稱旨及處謙丁内憂遂廢其院)開運元年復置以宰臣
桑維翰兼使周顯德六年范質王溥並參知樞密院事
宋朝樞密院與中書對持文武二柄號為二府院在中
書之北印有東院西院之文而共為一院但行東院印
建隆元年以魏仁浦吳興祚為樞密使趙普為副使周
末闕副使至是始置太平興國四年以石熙載為樞密
直學士以簽書院事直學士六人備顧問應對然未嘗
盡除簽書之名始此淳化三年以張遜知院事温仲舒
宼凖同知院事同知院之名始此治平中以郭逵同簽
書院事同簽書之名始此舊制樞密院有使則置副使
有知院則置同知如置知院則當為副使者皆改同知
若置使則同知復改為副使熙寧元年文彦博呂公弼
為使韓絳邵亢為副使時陳升之三至樞府神宗欲稍
異其禮乃以為知院於是知院與使副並置矣元豐改
官制議者欲廢密院歸兵部神宗曰祖宗不以兵柄歸
有司故專命官統之互相維制不從然以密院聯職輔
弼非出使之名乃定置知院同知院二人餘悉置職事
多所釐正細務分隸六曹專以兵機軍政為職而契丹
國信民兵牧馬猶總領焉中興初有知院同知院簽樞
同簽樞不置樞密使副使紹興七年張魏公既薦秦檜
未欲其與已並又以故相不可除他官乃先白高宗降
旨以本兵之地事權宜重特除樞密使秦檜首復除樞
使王敏節副之既而張劉二將並除樞密使岳飛副之
合典故矣近歲張俊汪徹虞允文王炎王淮周必大王
藺趙汝愚繼除樞使其副止稱同知蓋相承之誤
石林葉氏曰梁改樞密院為崇政院唐莊宗復舊
名遂改為樞密院直學士至明宗時安重誨為樞
密使明宗既不知書而重誨又武人故孔循始議
置端明殿學士二人專備顧問以馮道趙鳳為之
班翰林學士上蓋樞密院職事官也本朝樞密院
官既備學士之職寖廢然猶會食樞密院每文德
殿視朝則升殿侍立亦不多除人官制行乃與職
事皆為職名為直學士之冠不隸樞密院升殿侍
立為樞密都承旨之任每吏部尚書補外除龍圖
閣學士戸部以下五曹則除樞密直學士相呼謂
之密學
容齋洪氏隨筆曰唐世樞密使專以内侍為之與
他使均稱内諸司五代以來始參用士大夫遂同
執政按實錄所載景德二年三月元德皇后忌中
書樞密院文武百官並赴相國寺行香初樞密院
言舊例國忌行香惟密院使副依内諸司例不赴
恐有虧恭恪今欲每遇大忌日與中書門下同赴
行香從之樞密使副翰林樞密直學士並赴自兹
始也然則樞密之同内諸司久矣隆興以來定朝
臣四參之儀自宰臣至於郎官御史皆班列殿庭
拜舞惟樞密立殿上不預亦此意云
按樞密之名始於唐代宗寵任宦者故置内樞密
使使之掌機密文書如漢之中書謁者令是也若
内中處分則令内樞密使宣付中書門下施行則
其權任己侔宰相至僖昭間楊復恭西門季元之
徒遂至於視事行文書矣昭宗天復元年既誅劉
季述乃敕近年宰相延英奏事樞密院侍側争論
紛然既出又稱上旨未允復有改易撓權亂政自
今並依大中舊制俟宰相奏事畢方得升殿承受
公事蓋當時所謂樞密使者專橫如此朱梁懲唐
弊不用宦者然徒知宦者之不可用而不知樞密
院之不必存也乃復改為崇政院以敬翔為使至
後唐而復樞密院郭崇韜安重誨相繼領其事皆
腹心大臣則是宰相之外復有宰相三省之外復
有一省矣宋興始以樞密與中書對持文武二柄
號稱二府然後樞密院之設始專有職掌不為贅
疣然祖宗時樞密院官雖曰掌兵亦未嘗不兼任
宰相之事景德四年中書命祕書丞楊士元通判
鳳翔府樞密院命之掌内香藥庫兩府不相知宣
敕各下乃詔自今中書所行事關軍機及内職者
報樞密院樞密院所行關民政及京朝官者報中
書是樞密院得以預除授之事也又是年命宰臣
王旦監修兩朝正史知樞密王欽若陳堯叟參知
政事趙安仁並修國史是樞密院可以預文史之
事也至慶歴以後始以宰相兼樞密使及元豐官
制行欲各主其名遂不復兼乃詔釐其事大小大
事三省與密院同議進呈畫旨稱三省樞密院同
奉聖旨三省官皆同簽書付樞密院行之小事樞
密院獨取旨行訖關三省每朝三省樞密先同對
樞密院退待於殿廬三省始留進呈三省事退樞
密院再上進呈獨取旨遂為定例然熙寧初以司
馬温公為樞密副使公以言新法不見聽力辭上
使人謂之曰樞密兵事也官各有職不當以他事
辭其時文潞公亦在樞府雖持正論終不能抑新
法之行至哲宗初即位蔡確為相温公為門下侍
郎章惇知樞密院温公欲復差役法而確言此大
事當與樞密院同議取旨惇果駁温公所言然則
密院雖可以參謀三省之事而又在所以委任之
者如何温公潞公當熙寧之時與國論不合則欲
其專任本兵不預他事蔡確當元祐之初欲引章
惇以自助則欲其共立異議陰排正人至紹聖以
後則兩府皆憸人附會紹述更無異議亦不復聞
以文馬之儔參錯其間矣
樞密使
五代置樞密使
宋朝國初因之(詳見樞密院門)建隆二年以樞密副使兵部侍
郎趙普為檢校太保充樞密使不帶正官自普始也又
以宣徽北院使李處榮為南院使兼樞密副使(自五代以來凡)
(樞密院官皆文武參用大中祥符七年以王嗣宗曹利用並為檢校太保充樞密副使亦不帶正官)開寳
九年以曹彬為樞密使領忠武軍節度使𢃄節度自此
始也(至道三年以鎮國軍節度曹彬兼侍中充樞密使彬自節鎮入罷旄鉞)太平興國六
年以樞密副使石熙載為戸部尚書充樞密使以文資
正官充使自此始也大中祥符五年以知樞密院王欽
若陳堯叟同中書門下平章事充樞密使儒臣為樞使
兼使相自此始也皇祐五年制以樞密使高若訥為尚
書左丞觀文殿學士兼翰林侍讀學士同羣牧制置使
故事罷樞密使當學士降麻及若訥罷但令舍人草詞
遂以為例元豐官制行罷使副紹興七年詔樞密本兵
之地事權宜重可依故事置樞密使副使閏月詔宰臣
兼使同月詔樞使立班序立依宰相例乾道五年以虞
允文為樞密使立班恩數並依宰臣
宰相兼樞密使
樞密使帶相印為樞相自後唐始
宋初魏仁浦以宰相兼樞密使後罷慶歴二年二邊用
兵富弼言邊事係國安危國初范質王溥以宰相兼知
樞密事今兵興宜令宰相兼領仁宗然之令中書同議
樞密院事呂夷簡為首相曰恐樞密謂臣奪權時諫官
亦論宰相宜知兵事遂降制以宰相判樞密院或曰二
府體均判字太重乃改為兼樞密使建炎初置御營司
以宰相為之使四年罷之以其事歸樞密院機速房以
宰相范宗尹兼知樞密院自慶歴後宰相不兼樞密者
八十餘年其兼自此始紹興七年令宰臣張浚兼樞密
使趙鼎秦檜亦以左右僕射兼紹興二十五年秦檜死
乃詔依祖宗故事更不兼領其後或兼或否至開禧而
宰臣兼使為永制矣
知樞密院
晉天福初桑維翰以翰林學士尚書禮部侍郎知樞密
院事知院之名始此
宋初不置淳化二年樞使王顯出鎮始以張遜知樞密
院事知樞密院同知院並正二品知院掌佐天子執兵
政而同知院為之副凡邊防軍務常與三省分院禀奏
事干體要則宰相執政官合奏(神宗正史職官志)元豐官制行
廢樞密使政和末鄧莘公官至少保猶止為知院焉中
興初宰相兼樞密只兼知院
容齋洪氏隨筆曰國朝樞密之名其長為使則其
貳為副使其長為知院則其貳為同知院如柴禹
錫知院向敏中同知及曹彬為使則敏中改副使
王繼英知院王旦同知繼馮拯陳堯叟亦同知及
繼英為使拯堯叟乃改簽書院事而恩例同副使
王欽若陳堯叟知院馬知節簽書及王陳為使知
節遷副使其後知節知院則任中正周起同知惟
熙寧初文彦博呂公弼已為使而陳升之過闕留
王安石以升之曾再入樞府遂除知院知院與使
並置非故事也安石之意以沮彦博耳紹興以來
唯韓世忠張浚為使岳飛為副使此後除使固多
而其貳只為同知亦非故事也又使班視宰相而
乾道職制雜壓令副使反在同知之下
又曰趙汝愚初拜相陳騤自參知政事除知樞密
院趙辭不受相印乃改樞密使而陳已供職累日
朝論謂兩樞長又名稱不同為無典故然熙寧間
陳升之知樞密院文彦博呂公弼為使乃知院與
使並命故事也
同知樞密院
五代有參知樞密院事(詳見樞密院)
宋朝國初闕淳化二年王顯出鎮張遜知樞密院事始
以温仲舒宼凖同知院同知之名自此始也元豐官制
行廢使副存同知紹興中高宗以本兵之地事權宜重
依祖宗故事置樞密使而知院同知院亦仍舊由是並
除
簽書樞密院(同簽書院事)
宋太平興國四年石熙載以樞密直學士簽書院事簽
書之名自此始也八年張齊賢王沔並以右諫議大夫
簽書樞密院事端拱元年以内客省使楊守一為宣徽
北院使簽書密院事景德三年韓崇訓檢校太傅馬知
節為檢校太保並簽樞密院事天僖四年以華州觀察
使曹瑋為宣徽北院使鎮國軍留後簽書樞密院事簽
書兼藩鎮自此始也元豐官制行使副簽書悉罷元祐
初復置簽書樞密院事初除皆帶密直及罷政乃拜端
明殿學士靖康初李回首拜延康殿學士簽書延康今
為端明自是遂為故事
樞密院舊無同簽書院事者治平中始以郭逵為之簽
書大抵以處資淺之人若簽書一經親祠方進同知及
樞副若武臣權預國政只除同簽書
容齋洪氏隨筆曰樞密使副使知院事同知院事
簽書同簽書之别雖品秩有高下然均稱為樞密
明道中王沂公自故相召為檢校太師樞密使李
文定公為集賢相以書迎之於國門稱曰樞密太
師相公予家藏此帖紹興五年高宗車駕幸平江
過秀州執政從行者四人在前者傳呼宰相趙忠
簡也次呼樞密張魏公也時為知院事次呼參政
沈必先也最後又呼樞密則簽書權朝美云予為
檢詳時葉審言黃繼道為長貳亦同一稱而二三
十年以來遂有知院同知之目初出於典謁街卒
之口久而朝士亦然名不雅古莫此為甚
都副承旨
五代有承旨副承旨以諸衛將軍充(魏仁浦為樞密副承旨周祖問屯兵)
(之數及將校名氏令取簿參視之仁浦曰臣悉能記之遂口占以對無一差誤)
宋太平興國中以楊守一充都承旨都承旨自守一始
也是時都承旨副承旨多用士人真宗後稍稍遂用吏
人歐陽修建言請復舊制不克行熙寧二年始以東上
閤門使李評為樞密都承旨李綬為之副不用院吏而
更用士人自評始也(續會要初評受命文潞公為樞使以舊制見不為禮評訴於上命檢)
(故事不獲乃詔都承旨副承旨見樞密使副並如閤門使禮)熙寧五年以尚書比部
員外郎集賢校理同修起居注曾孝寬為起居舍人充
史館修撰兼都承旨先是或用士人亦止於右職中選
用文館兼領自孝寬始也元豐三年用張誠一為客省
使都承旨自是都承復用武臣元祐中復以文臣𢃄待
制充都承旨(哲宗職官志)至崇寧以後則專用武臣矣(四朝志)
紹興二年權禮部侍郎趙子畫充徽猷閣待制密院都
承旨自改官制後除文臣自子畫始(中興系年錄)建炎四年
高宗在會稽以武臣辛宗道為都承旨頗用事紹興元
年十二月辛宗道既免乃詔依元祐職制置都承旨一
員並差兩制為之然但聞一二人而已淳熙中王抃久
用事孝宗惡焉遂復用士人
檢詳
檢詳之職古無之宋熙寧四年詔以編脩經武要略官
四人王存陳侗陳奉世蘇液檢詳樞密院諸房文字禮
遇視中書檢正官元豐三年詔定置三員及改官制檢
詳官尋罷建炎三年樞密院請依祖宗朝置檢詳諸房
文字兩員叙位在左右司之下紹興二年詔樞密院已
置都承旨一員減檢詳一員樞密請置二員從之三十
二年詔樞密院諸房令檢詳書擬從左右司請也乾道
二年詔樞密院檢詳係掌朝廷機要文字不許出謁及
接見賓客亦令遵兩省官施行
編修官
編脩官古無之慶歴四年史館王洙承旨單士寧編脩
例冊編修之名自此始熙寧二年樞密院乞將祖宗以
來法制所宜施行於久遠者並與刪取大旨著為畫一
及聖政釐革檢尋本院文書以次記錄其事目曰兵制
凡招揀屯戍訓練之𩔖皆附焉曰馬政曰邊防曰夷狄
曰屬國曰守城曰器械曰捕盗曰選材曰責效各以其
事𩔖相從一如兵制候編成策仍於逐門各留空紙以
備書載將來處置事件從之詔以經武要略為名熙寧
三年以館職王存顧臨等同編經武要略兼刪定諸房
例冊元祐四年詔密院條例久未編修又自官制後舊
事例他司所存者亦未刪正命承旨司取索編修以奉
議郎蔡駰宣德郎衛規充編修官舊以四員為額紹興
兵興裁省其半三年樞密請置檢詳二員編修止存一
員後復編修官隨事置無定員以本院官兼者不入銜
宣徽院
唐置宣徽南北院使有副使(宦者嚴季實楊復恭皆嘗為之)梁因之後
唐省副使院在樞密院北二使共院而各設廳事使各
一人以檢校官為之或領節度及兩使留後闕則樞密
副使一人兼領二使亦有兼樞密副使簽書樞密院者
南院使資望比北院使稍優然事皆通掌只用南院印
掌總領内諸司及三班内侍之籍郊祀朝會宴饗供帳
之事應内外進奉悉檢視其名物分掌四案曰兵案曰
騎案曰倉案曰胄案其吏史則有都勾押官前行後行
其給使則有知客押衙道引行首之屬故事與參知政
事樞密副使同知樞密事以先後入叙位
宋熙寧四年詔位參知政事樞密副使同知樞密院下
著為令九年詔今後遇以職事侍殿或中書樞密院合
班問聖體及非次慶賀並特叙二府班官制行罷宣徽
院以職事分隸省寺而使號猶存初王拱辰治平中知
宣徽院神宗即位拜太子少保明年檢校太傅改宣徽
北院使尋遷南院立班序位視簽樞元豐六年拱辰除
安武軍節度使再任自此遂罷使名不復除獨太子少
師張方平許依舊領南院使致仕哲宗即位始遷太子
太保而罷使名元祐三年復置南北院使儀品恩數如
舊制在京人從視簽樞六年以馮京為南院使而張方
平亦復使名中書舍人韓川言祖宗設此官禮均二府
以待勲舊未嘗帶以致仕且宣徽武官也宮保文官也
不宜混併不聽方平亦固辭不拜七年馮京亦以使致
仕紹聖三年議者言官名雖復而無所治之事乃罷之
按樞密宣徽院皆始於唐然唐之職官志及會要
略不言建置本末蓋因肅代以後特設此官以處
宦者其初亦無甚司存職業故史所不載及其後
宦者之勢日盛則此二官日尊及五代以來至於
宋朝則皆以大臣為之然樞密既專掌兵事繁任
重故其官不可一日廢而副貳屬官亦不容不備
宣徽位尊而事簡故常以樞密院官兼之或以待
勲舊大臣之罷政者及官制行而事各有所隸則
愈覺贅疣故遂廢罷云
將軍總叙
三代之制天子六軍其將皆命卿故夏書曰大戰于甘
乃召六卿蓋古之天子寄軍政於六卿居則以田警則
以戰所謂入使治之出使長之之義其職在國則以比
長閭胥族師黨正州長鄉大夫為稱在軍則以卒伍司
馬將軍為號所以異軍國之名諸侯之制大國三軍次
國二軍小國一軍其將亦命卿也晉獻公初作二軍公
將上軍未有其號魏獻子衛文子始有將軍之稱(左傳曰晉)
(閻没女寬謂魏子曰豈將軍食之而有不足注曰獻子為中軍率故謂之將軍又禮記曰將軍文子之喪)自
戰國置大將軍周末又置前後左右將軍秦因之位上
卿金印紫綬漢興置大將軍驃騎將軍位次丞相車騎
將軍衛將軍左右前後將軍皆金印紫綬位次上卿(後漢)
(志曰漢將軍比公者四謂大將軍驃騎車騎衛將軍)掌京師兵衛四夷屯警孝武
征閩越東甌又有伏波樓船及伐朝鮮大宛復置横海
度遼貳師宣帝增以蒲𩔖破羌權時之制若此非一亦
不常設光武中興諸將軍皆稱大及天下已定武官悉
省四征興於漢代四安四平起於魏初後漢有三鎮之
稱魏有鎮北之號晉武帝重兵官故軍校多選朝廷清
重之士居之置中軍將軍以統宿衛七軍及五王作難
東海王越以頃興事皆由殿省乃奏宿衛有侯爵者皆
罷之時殿中武官並封侯由是出者略盡皆涕泣而去
乃以東海國官領左右衛以國兵宿衛晉宋以來以領
軍護軍左右二衛驍騎游擊將軍謂之六軍(宋輿服志曰驃騎車)
(騎衛將軍及諸將軍加大者皆金章紫綬武冠佩水蒼玉諸軍司馬銀章青綬朝服武冠)其四安四
平左右前後征虜等將軍及四中郎將晉代荀羡王胡
之並居此官宋齊以來唯處諸王素族無為者齊以二
衛四軍五校驍騎游擊積射強弩殿中員外殿中武衛
七將軍殿中司馬左右及虎賁中郎將冗從僕射羽林
監武騎常侍謂之西省而散騎為東省梁武帝以將軍
之名高下舛雜命更加釐定於是有司奏置一百二十
五號將軍以鎮衛驃騎車騎為二十四班四征四中為
二十三班八鎮為二十二班八安為二十一班四平四
翊為二十班凡三十六號為重號將軍又有五德將軍
(忠勇軍師武臣瓜牙龍騎雲麾鎮兵翊師宣惠果毅知威仁威勇威信威嚴威智武仁武勇武信武嚴武是為)
(五德將軍也)以班多者為貴凡十品二十四班品取其盈數
班法氣候之數制簿悉以大號居後以為選法自小遷
大也前史所記以位得從公故將軍之名次於台槐之
下至是備其班品叙於百官之外凡一百二十五將軍
後魏將軍之名多矣謂驃騎軍騎衛為三將軍末年有
八柱國大將軍其中六人各督二大將軍凡十二大將
軍(元贊元育元廓侯莫陳順宇文遵逹奚武李遠豆盧寧宇文貴賀蘭祥楊忠王雄等是也)又各分
統開府一人一開府領一軍兵是為二十四軍分掌禁
旅當瓜牙禦侮之寄自大統十六年以後功臣位至柱
國及大將軍者衆矣咸是散秩無復統禦(後周武帝三年改諸軍軍)
(士並為侍官)隋煬帝以左右衛左右屯衛左右禦衛左右候
衛凡十二衛各置大將軍一人將軍二人以總府事(每衛)
(各置長史錄事參軍司倉兵騎鎧等參軍員軍人總名衛士)蓋魏周十二大將軍之
遺制唐武德初秦王既平王世充及竇建德高祖以秦
王功殊今古自昔位號不足以為稱乃特置天策上將
軍以拜焉位在王公上及升儲宫遂廢天策府二年七
月高祖以天下未定事資武力將舉關中之衆以臨四
方乃置十二軍分關中諸府以隸焉(以萬年道為參旗軍長安道為鼓旗)
(軍富平道為元戈軍醴泉道為丹鉞軍同州道為羽林軍華州道為騎官軍寧州道為折威軍岐州道為平道)
(軍豳州道為招搖軍麟州道為苑遊軍涇州道為天紀軍宜州道為天節軍)每軍將一人副
一人取威名素重者為之(楊恭仁劉弘基長孫順德等為其將)督耕戰之
備自是士馬強勁無敵於天下五年省七年以突厥宼
掠復置十二軍後又省之其後定制有左右衛左右驍
左右武左右威左右領軍左右金吾左右監門左右千
牛凡十六衛大將軍各一人(左右衛及左右金吾總謂之四衛其餘謂之雜衛)
將軍總三十人(左右千牛衛將軍各一人餘衛各二人)左右羽林左右龍
武左右神武六軍大將軍各一人將軍各三人皆有衛
署其驃騎輔國鎮軍冠軍四大將軍雲麾勇武壯武宣
威明威定遠寧遠游騎游擊等九將軍並為五品以上
武散官先天二年正月十日詔往者衛士計戸取充使
二十一入幕六十出軍既憚劬勞咸欲避匿今改取二
十五以上充十五年即放出頻經征鎮者十年放出自
今已後羽林飛騎先於衛士中簡擇開元六年始詔折
衝府兵每六歲一簡自高宗武后時天下久不用兵府
兵之法寖壞番役更代多不以時衛士稍稍去匿至是
益耗散宿衛不能給宰相張說乃請一切募士宿衛十
一年取京兆蒲同岐華府兵及白丁而益以潞州長從
兵共二十萬號長從宿衛歲一番命左丞蕭嵩與州刺
史共選之明年更號曰彍騎也肅宗以後有左右神策
軍各置大將軍一人統軍各二人將軍各四人後唐長
興三年勅衛軍神威雄威及魏府廣捷以下指揮宜改
為左右羽林置四十指揮每十指揮立為一軍每一軍
置都指揮使一人兼分為左右廂應順元年改左右羽
林四十指揮為嚴衛左右軍龍武神武四十指揮為捧
聖左右軍清泰元年改捧聖馬軍為彰聖左右軍嚴衛
步軍為寧衛左右軍
宋朝承前代之制有左右金吾衛左右衛上將軍左右
驍衛屯衛領軍衛監門衛千牛衛上將軍諸衛大將軍
諸衛將軍並為環衛官無定員皆命宗室為之亦為武
臣之贈典大將軍以下又為武臣責降散官政和中改
武臣官制而環衛如故蓋雖有四十八階别無所領故
也至於禁旅則有殿前司都副指揮使侍衛步軍馬軍
都副指揮總之孝宗時始令節度使領左右金吾衛上
將軍承宣使領左右衛上將軍在内則兼帶在外不𢃄
左右衛(并親衛)
漢京師有南北軍掌理禁衛(南軍若唐諸衛北軍若唐羽林等軍周勃馳入北軍)
(是也)初有衛將軍魏末晉文王又置中衛將軍武帝受禪
分中衛為左右衛將軍(以羊琇為左趙序為右)並置佐吏皆掌宿
衛營兵銀章青綬武冠綘朝服佩水蒼玉宋齊謂之二
衛各領營兵每暮一人宿直後增二衛儀從為九十人
陳因之後魏永光初又增置左右衛將軍各二人北齊
二人分掌左右廂所主朱華閣以外各武衛將軍二人
貳之隋初左右衛大將軍各一人將軍各二人又各統
親衛煬帝改左右衛為左右翊衛(又加置親衛並領勲武三衛煬帝改三衛)
(為三侍非翊衛府皆無三侍)其所領軍士名為驍騎唐復為左右衛
大將軍各一人(掌宫掖禁禦督攝隊伍)將軍各二人(貳大將軍事)
宋有左右衛上將軍大將軍將軍中郎將郎並為環衛
官無定員皆命宗室為之亦為武臣之贈自大將軍以
下又為武臣責降散官
長史(左右衛各一人晉武帝置左右衛各有長史司馬東晉省長史歴宋齊梁陳後魏北齊並同隋左右)
(衛各置長史一人唐因之)
錄事參軍(左右衛各一人東晉元帝初為鎮東大將軍置錄事參軍自後無聞梁皇弟皇子府有中)
(錄事參軍及錄事參軍各一人後魏二大公府及第一第二第三品將軍府及始蕃王二蕃王三蕃王府各有)
(錄事參軍官北齊因之隋左右衛府各有錄事參軍一人唐因之)
倉曹參軍(左右衛各二人東晉元帝為鎮東大將軍有倉曹參軍宋武帝相府亦置後魏與錄事參)
(軍同置北齊因之隋左右衛府各有倉曹參軍一人唐因之置二人)
兵曹參軍(左右衛各二人歴代皆與倉曹同置)
騎曹參軍(左右衛各一人魏司馬景王為大將軍有騎兵宋武帝為相有騎兵參軍隋左右衛府有)
(騎兵參軍唐初因之其後改為騎曹)
胄曹參軍(左右衛各一人東晉元帝為鎮束大將軍有鎧曹參軍宋武帝為相亦有之齊有左右鎧)
(曹各一人隋左右衛府有鎧曹行參軍事一人唐因之長安初改為胄曹神武初復為鎧曹開元初復為胄曹)
(凡自十六衛及東宫十率府錄事及兵倉騎胄等曹參軍通謂之衛佐並為美職漢魏以來諸將軍有長史以)
(下官屬及唐諸衛所置蓋亦因其舊號考其資位則全校微矣其下諸衛官屬並同)
左右親衛中郎將府(中郎將之名秦漢以來有之隋每衛各置開府一員以統之唐武德)
(七年改開府為中郎將親衛為一府勲衛翊衛各為一府中郎將各一人掌領校尉以下宿衛總判府事唐)
(武德七年改親衛驃騎將軍為之其勲翊二衛亦然德左右郎將一人隋備身府置左右郎將唐因其名武)
(七年改親衛車騎將軍為之其勲衛翊衛亦然掌二中郎將之職錄事參軍一人掌受府事兵曹參軍一)
(人掌判府事校尉五人)
左右驍衛
漢有驍衛將軍謂之雜號將軍武帝以李廣為之後省
後漢初改屯衛為驍騎魏置為中軍晉領營兵兼統宿
衛梁以來其任愈重天監六年置左右驍騎領朱衣直
閤並給儀從北徐州刺史昌義之首為此職出則羽儀
清道入則與二衛通直臨軒則升殿夾侍改舊驍騎曰
雲騎陳有左右驍騎及雲騎後魏北齊並有驍騎將軍
之職後周有左右驍騎率上士隋開皇十八年置備身
府煬帝即位改左右備身府為左右驍衛府所領軍士
名曰豹騎其備身府又别置焉唐因隋置左右驍衛府
龍朔二年去府字光宅元年改左右驍衛為左右武威
神龍元年復舊大將軍各一人所掌與左右衛同將軍
各二人以副之(領官屬並隋置唐因之同左右衛)
宋制見總序
左右武衛
後漢末曹公為丞相有武衛營及魏文帝乃置武衛將
軍以主禁旅晉宋齊梁陳隋又有建武奮武廣武等將
軍至隋採諸武之名置左右武衛大將軍一人將軍各
二人以總府事煬帝改所領軍士名熊騎唐光宅元年
改為左右鷹揚衛神龍元年復為武衛其制與隋同所
掌如左右衛(領官屬並隋置唐因之同左右衛)
宋制見總序
左右威衛
隋初有領軍府煬帝改為左右屯衛唐因之貞觀十二
年左右屯衛始置飛騎出遊幸即衣五色袍乘六閑馬
賜猛獸衣韀而從焉龍朔二年改左右屯衛為左右威
衛而别置左右屯營亦有大將軍等官(尋改左右屯營為羽林)光
宅元年改威衛為豹韜衛神龍元年復舊所掌如左右
衛(領官屬並隋置唐因之同左右衛龍朔二年左右威衛舊官之員外各置錄事參軍一人府三人史四人)
(並隸左右羽林軍統本司事)
左右領軍衛
初魏武為漢丞相相府自置領軍非漢官也建安十二
年改為中領軍以史渙為之與護軍韓浩皆領禁兵文
帝受漢禪始置領軍將軍以曹休為之主五校中壘武
衛三營晉武帝初省使中軍將軍羊祜統二衛前後左
右驍騎七軍營兵即領軍之任也祜遷罷復置北軍中
候懷帝永嘉中改中軍為中領軍元帝永昌元年復改
曰北軍中候尋復為領軍成帝時復以為中候而陶侃
居之尋復為領軍魏晉領護皆金章紫綬中領中護銀
章青綬武冠絳朝服佩水蒼玉(晉㕁鑒庾亮紀瞻卞壼陸曄褚翼王彪之會稽)
(王道子沈嘉武陵王導孔安國謝鯤等並為領軍)宋置領軍將軍一人掌内軍
護軍將軍一人掌外軍齊有領軍及中領軍梁領軍將
軍管天下兵要謂之禁司與左右僕射為一流中領軍
與吏部尚書為一流陳因之後魏有領軍護軍(二職若侍臣帶)
(者加中)又有領軍將軍護軍將軍二軍與領護不並置北
齊領軍府凡禁衛官皆主之以高歸彦為領軍大將軍
領軍加大自歸彦始隋有左右領軍府各掌十二軍籍
帳差科辭訟之事不置將軍惟有長史司馬諸曹掾屬
等官煬帝改領軍為左右屯衛(即唐左右威衛)唐復採舊名别
置領軍衛分為左右龍朔二年改為左右戎衛咸亨元
年復舊光宅元年改為左右玉鈐衛神龍元年復舊各
置大將軍一人掌宫掖禁備督攝隊伍與左右諸衛同
將軍各二人以副之(長史齊梁陳並有之北齊有長史司馬隋置錄事以下諸曹唐因之)
(同左右衛)
宋為環衛官無定員無職事皆命宗室為之(詳見總叙)靖康
元年御史中丞陳過庭言請遵藝祖開寳初罷諸節度
使歸環衛故事於是節度使錢景臻等並為左右金吾
衛上將軍孝宗隆興初詔學士院討論環衛官制欲參
酌祖宗時及唐太宗制如節度使則領左右金吾衛上
將軍承宣使則領左右衛上將軍在内則兼𢃄在外則
不帶正任為上將軍遥郡為大將軍正使為將軍副使
為中郎將使臣以下為左右郎將通以十員為額宗室
不在此例餘管軍則解或領閤門皇城之𩔖則仍帶雖
戚里子弟非戰功不除上謂宰相謂欲以此儲將才重
環衛如文臣儲才於館閣也
左右金吾衛
秦有中尉掌徼循京師(如淳曰所謂游徼徼循禁備盗賊也顔師古曰徼謂遮繞)漢
武帝太初元年更名執金吾(顔師古曰金吾鳥名也按起居注天子出職主先導)
(以禦非常故執此鳥之象因以名官)緹騎二百人(緹騎無秩比史食俸)五百二十人
輿服導從光生滿路羣僚之中斯最壯矣(光武微時歎曰仕宦當為)
(執金吾)舊掌京師盗賊考按疑事後漢掌宫外戒司非常
水火之事(衛尉廵行宫内金吾徼廵宫外相為表裏以擒姦捕猾)月三繞行宫外
及主兵器自中興但專徼循不與他政魏武秉政復為
中尉晉初罷直至後周置武環率武候率下大夫各二
人隋置左右武候府大將軍一人將軍三人掌車駕出
入先驅後殿晝廵夜察執捕姦非烽候道路水草所宜
廵狩師田則掌其營禁煬帝大業三年改為左右武候
衛所領軍士名佽飛(漢百官表曰漢有左武右武衛太初元年更名佽飛掌弋射屬少府)
(光武省之隋氏採舊名)唐初又為左右武候府龍朔二年改為左
右金吾衛置大將軍一人所掌與隋同將軍二人副其
事(領官屬並隋置唐因之)
宋制見左右領軍衛門
左右監門衛
隋初有左右監門府將軍各一人掌宫殿門禁及守衛
事各置郎將二人校尉直長各三十人(有長史司馬錄事及倉兵二曹)
(參軍鎧曹行參軍各一人二漢有城門校尉掌京師城門屯兵非唐時任)煬帝改將軍為郎
將各一人正四品置官屬並同備身府唐左右監門府
置大將軍中郎將等官龍朔二年改府為衛大將軍各
一人所掌與隋同將軍各二人以副之中郎將各四人
分掌諸門以時廵檢(領官屬並隋置唐因之)
宋制見總叙
左右千牛衛
千牛刀名後魏有千牛備身掌執御刀因以名職(謝綽宋拾)
(遺有千牛刀即人君防身刀也齊尚書楊玉夫取千牛刀殺蒼梧王是也其義蓋取莊子云庖丁解牛十九年)
(所割者數千牛而刀刃若發於硎因以為備身刀名)北齊千牛備身屬左右將軍
隋有左右領左右府大將軍一人將軍二人掌侍衛左
右供御兵仗領千牛備身十二人掌執千牛刀備身左
右十二人掌供御刀箭備身十六人掌宿衛侍從(左右置長)
(史司馬錄事及倉兵二曹參軍事鎧曹行參軍)煬帝改左右領左右府為左右
備身府置備身郎將等官唐貞觀中復為左右領左右
府顯慶五年始置左右千牛府龍朔二年改左右千牛
府為左右奉宸衛後改為左右千牛衛神龍二年各置
大將軍一人所掌與隋同總判衛事將軍各一人以副
之中郎將各一人通判衛事(領官屬即隋左右領左右府長史以下唐改之)左
右千牛備身各十二人掌執御刀宿衛侍從(皆以高廕子弟年少)
(姿容美麗者補之為貴胄起家之良選)備身左右十二人(執御刀弓箭宿衛侍省)備
身各一百人(掌宿衛侍從)
宋制見總叙
左右羽林衛
漢武太初元年初置建章營騎後更名羽林(象天文羽林星主車)
(騎也)宣帝令中郎將騎都尉監羽林謂之羽林中郎將領
郎百人謂之羽林郎選隴西漢陽安定北地西河上郡
良家子便弓馬者以為之一名巖郎(後漢志曰言從遊獵還宿殿階巖下)
(室中故號巖郎)又置羽林左右監(後漢志曰羽林左監一人主羽林左騎羽林右監一人主)
(羽林右騎皆六百石)取從軍死事之子孫養之羽林官教以五兵
號曰羽林孤兒光武中興以所征伐士勞苦者為之其
後復簡五營高手别為左右監羽林父死子繼與虎賁
同所居之處謂之寺(延熹六年減虎賁羽林住寺不任事者半俸)二漢並屬
光禄勲(後漢竇固鄧彪並為羽林)魏羽林左右監與漢同(夏侯元為右桓範為)
(左)晉罷羽林中郎將又省一監置一監而已哀帝省宋
武帝永初初復置江右領營兵江左無復營兵羽林監
及虎賁中郎將並銅印墨綬武冠絳朝服其在陛列則
鶡尾冠(鶡鳥每闘死不止)絳紗縠單衣江左不復著鶡冠齊因
之後魏有羽林監北齊置監十五人後周有左右羽林
率屬大司馬隋煬帝改左右領軍為左右屯衛所領兵
為羽林唐貞觀十二年於元武門置左右屯營以諸衛
將軍領之其兵名曰飛騎又於飛騎中簡材力驍捷善
戰者號為百騎扈從遊幸則衣五色袍乘六閑馬賜猛
獸衣韀龍朔二年改左右屯營為左右羽林軍武太后
臨朝永昌元年改百騎為千騎天授中改軍為衛中宗
景龍元年改千騎為萬騎大將軍一人(大足元年左右羽林衛各增置)
(將軍一人)所掌與左右衛同將軍各三人以副之(領官屬並唐置)
左右龍武軍(左右神武軍附)
唐初有禁兵號為百騎屬羽林永昌元年改羽林百騎
為千騎景龍元年改千騎為萬騎仍分為左右營開元
二十六年析羽林軍置左右龍武軍以左右萬騎營隸
焉官屬並唐置至德中分置左右神武軍各置官屬如
羽林之制
左右神策軍
唐上元中以北衙軍使衛伯玉為神策軍節度使鎮陜
州中使魚朝恩為觀軍容使監其軍初哥舒翰破吐蕃
臨洮西之磨環川即其地置神策軍以成如璆為軍使
及安禄山反如璆以伯玉將兵千人赴難伯玉與朝恩
皆屯於陜時邊土䧟蹙神策故地淪沒即詔伯玉所部
兵號神策軍以伯玉為節度使與陜州節度使郭英義
皆鎮陜其後伯玉罷以英義兼神策軍節度英義入為
僕射軍遂統於觀軍容使廣德元年代宗避吐蕃幸陜
朝恩舉在陜兵與神策軍迎扈悉號神策軍天子幸其
營京師平朝恩遂以軍歸禁中自將之然尚未與北軍
齒也(南衙諸衛兵北衙禁軍)永泰元年吐蕃復入寇朝恩又以神
策軍屯苑中自是寖盛分為左右廂勢居北軍右遂為
天子禁軍非他司比朝恩領之又請以京兆之好畤鳳
翔之麟游普潤皆隸神策軍明年又以興平武功天興
隸之及朝恩罪誅以劉希暹代為神策軍使希暹復得
罪以朝恩舊校王駕鶴代將德宗即位以白志貞代之
及李希烈反河北盗起數出禁軍征伐神策之士多闘
死者下詔募兵而志貞陰以市人補之名隸籍而身居
市肆及涇卒潰變皆戢伏不出帝遂出奔及志貞流貶
神策都虞候李晟與其軍之他將皆自飛狐道西赴難
遂為神策行營節度屯渭北軍遂振貞元二年改神策
左右廂為左右神策軍特置勾當左右神策軍以寵宦
者而益置大將軍以下又令左右神策軍皆加將軍二
員以待諸道大將有功者其後京畿之西多以神策軍
鎮之以竇文場霍仙鳴為左右神策護軍中尉又詔左
右神策置統軍以崇親衛時邊兵衣饟多不贍而神策
軍廪賜贏三倍繇是諸將多請遥隸神策軍往往稱神
策行營皆内統於中人矣順宗即位王叔文用事欲取
神策兵柄以奪宦者權而不克元和時廢左右神武左
右神威軍以吳兵騎分隸左右神策軍及僖宗幸蜀田
令孜募神策新軍為五十四都離為十軍令孜自為左
右神策十軍兼十二衛觀軍容使(肅宗以後營衛惟羽林龍武神武神策神)
(威最盛皆隸北軍亦名左右十軍)以左右神策大將軍為左右神策諸
都指揮使諸都又領以都將亦曰都頭景福二年昭宗
以藩臣䟦扈天子孤弱議以宗室典禁兵及伐李茂貞
乃用嗣覃王允為京西招討使神策諸軍五十四軍悉
隸之屯興平已而兵自潰茂貞逼京師又與王行瑜韓
建連兵犯闕天子為之斬中尉殺宰相乃去後又詔諸
王閱親軍收拾神策亡散得數萬置殿後四軍嗣覃王
允與嗣延王戒丕將之茂貞再犯京師覃王戰敗昭宗
幸華州明年韓建畏諸王有兵請皆歸十六宅於是四
軍二萬餘人皆罷又請誅都頭李筠遂殺十一王及還
長安左右神策軍稍復置之以六十人為定是歲左右
神策中尉劉季述等廢帝幽之季述等誅而昭宗召朱
全忠兵入誅宦官宦官覺劫天子幸鳳翔全忠圍之歲
餘天子乃誅中尉韓全誨等以解梁兵乃還長安於是
悉誅宦官而神策左右軍繇此廢矣諸司悉歸尚書省
郎官兩軍兵皆隸六軍而以崔允判六軍十二衛事六
軍者左右龍武神武羽林其名存而已自是軍司以宰
相領
按通典叙唐十六衛建置官將之事詳矣而左右
神策軍獨闕焉蓋杜公所言多至德天寳以前事
而神策雖萌芽於肅代之時實磐固於德宗幸奉
天之後其初也則劫制天子專擅策立而其末也
則外召賊臣覆亡宗社蓋唐自中葉以後強藩擅
兵禁衛寡弱而其僅存者復為神策所併視同中
人之私屬至昭宗之時外不足以定寇而内徒以
脅君逮中人誅神策廢而唐遂亡矣新史職官志
亦以神策大將軍叙於諸衛之後但不言其興廢
之本末故摭史傳所言以補之
殿前司
都指揮使副都指揮使都虞候使副都虞候掌殿前諸
班直及步騎諸指揮之名籍及訓練之政
宋初有都點檢副都點檢之名在都指揮使之上後不
復置入則侍衛殿陛出則扈從乘輿大禮則提點編排
整肅禁衛鹵簿儀仗掌宿衛之事都指揮使以節度為
之而副都指揮使都虞候以刺史以上充資序淺則主
管本司公事馬步軍亦如之備則通治闕則互攝凡軍
事皆行以法而治其獄訟若情不中法則禀奏聽旨騎
軍有殿前指揮使内直散員散指揮散都頭散祗候金
鎗班東西班散直鈞容直及捧日以下諸軍指揮步軍
有御龍直骨朵子直弓箭弩直及天武以下諸軍指揮
諸班有都虞候都虞候指揮使諸知副都知押班御龍
諸直有四直都虞候本直各有都虞候指揮使副指揮
使都頭副都頭十將將虞候騎軍步軍有捧日天武左
右四廂都指揮使捧日天武左右廂各有都指揮使每
軍有都指揮使都虞候每指揮有指揮使副指揮使每
都有軍使副兵馬使十將將虞候承局押官各以其職
隸於殿前司政和四年詔殿前都指揮使在節度使之
上副都指揮使在正任承宣使之上殿前都虞候在正
任防禦使之上中興後都指揮使副都指揮使間虚不
除則以主管殿前司一員任其事其屬有幹辦公事主
管禁衛二員凖備差遣凖備差使點檢醫藥飯食各一
員書寫機宜文字一員本司掌諸班直禁旅扈衛之事
捧日天武四廂隸焉訓齊其衆振飭其藝通輪内宿併
宿衛親兵並聽節制其下有統制統領將佐等分任其
事凡諸軍班功賞轉補行門拍試換官閱日排連以詔
於上諸殿侍差使年滿出職抵應參班核其名籍以時
教閱則謹鞍馬軍器衣甲之出入軍兵有獄訟則以法
鞫治初渡江草創三衙之制未備稍稍招集填置三帥
資淺者各有主管某司公事之稱又别置御營司擢王
淵為都統制其後外州駐劄又有御前諸軍都統制之
名又併入神武軍以舊統制統領改充殿前統制統領
官
石林葉氏曰殿前司與侍衛司馬軍步軍為三衙
其實兩司而侍衛司都指揮使外又置馬步軍都
指揮使耳殿前司亦參馬步軍而總於都指揮使
故殿前司都指揮副都虞候侍衛親軍都指揮使
副都虞候與馬軍步軍都指揮使副使虞候兩司
三衛合十二員分天下兵而領之此祖宗制兵之
大要也始唐制有十二衛兵後又有六軍十二衛
兵為南衙漢之南軍也六軍為北衙漢之北軍也
末年常以大臣一人總之如崔允判六軍十二衛
是也都指揮使本方鎮軍校之名自梁起宣武軍
乃以其鎮兵因仍舊號置在京馬步軍都指揮使
而自將之蓋於唐六軍諸衛之外别為私兵至後
唐明宗遂改為侍衛親軍以康義誠為馬步軍都
指揮使秦王從榮以河南尹為大元帥典六軍此
侍衛司所從始也及從榮以六軍反入宫義誠顧
望不出兵而侍衛馬軍都指揮使朱弘實擊之其
後遂不廢殿前軍起於周世宗是時太祖為殿前
司都虞候初詔天下選募壯士送京師命太祖擇
其武藝精高者為殿前諸班而置都檢點位都指
揮使上太祖實由此受禪見於國史歐陽文忠公
為五代史號精詳乃云不知所始蓋考之未詳也
自有兩司六軍諸衛漸廢今但有其名則兩司不
獨為親軍而已天下之兵柄皆在焉其權雖重而
軍政號令則在樞密院與漢周之間史弘肇之徒
為之者異矣此祖宗之微意非前世所可及也(熙寧)
(九年殿前都指揮郝質言往軍器監與判監劉奉世會議軍器上批殿前馬步三帥朝廷待遇禮繼)
(二府事體至重寺監小官豈可呼召自今止令移文定議)
沈氏筆談曰三衙内中見宰執皆横杖於文德殿
後立廊階下唱喏宰相出立階揖之外遇從官於
通衢皆避焉此禮久廢惟内中横杖之禮至今不
廢
歐陽氏歸田錄曰寳元康定予自貶所還京見王
君貺初作舍人在坐見殿前馬步軍聯騎立門外
呈榜稱不敢求見舍人遣人謝之而去慶歴三年
余作舍人三衙軍相逢而歛馬駐立前呵者傳聲
太尉立馬急遣人謝之比舍人馬過然後敢行後
余官於外十年而還遂入翰林與學士相逢分道
而過更無歛避之禮蓋兩制漸輕三衙漸重
洪邁論三衙軍制劄子臣仰惟陛下天資神武留意
治軍將士感恩用命非復前比然臣區區管見獨以
為猶有可議者軍制不立名位不正是也請以祖宗
之制大略論之三衙軍職之大者凡八等除都指揮
使或不常置外曰殿前副都指揮使馬軍副都指揮
使步軍副都指揮使曰殿前都虞候馬軍都虞候步
軍都虞候曰捧日天武四廂都指揮使龍神衛四廂
都指揮使秩秩有序若登梯然不可一級輙廢一或
有闕即以功次逓遷降此而下則分營分廂各置都
副指揮使如捧日左廂第一軍都指揮使天武右廂
第二軍都指揮使之𩔖邊境有事命將討捕則旋立
總管鈐轄都監之名使各將其所部以出事已則復
初二百年之間累聖相承皆用此術以制軍詰禁自
南渡以後觸事草創於是三帥之資淺者始有主管
某司公事之稱而都虞候以下不復設置乃以天子
宿衛虎士而與在外諸軍同其名號以統制統領為
之長又使遥𢃄外路總管鈐轄之名考之舊制則非
法稽之事體則非是以陛下聖明能知人善任使所
謂爪牙之士豈無數十人以待用者若法祖宗之制
正三衙之名改諸軍為諸廂改統制以下為都虞候
指揮使使宿衛之職預有差等士卒之心明有所繫
異時拜將必無一軍皆驚之舉於以銷壓未萌循名
責實則環衛將軍雖不置可也如蒙聖慈或以為然
乞下樞密討論故實圖議其當恐或可以少贊陛下
布昭聖武之意兹事體大願陛下深念之
侍衛馬軍司
馬軍都指揮使一人以節度使充副都指揮使都虞候
皆無定員副都指揮使以觀察使以上充都虞候以防
禦使以上充掌騎兵之名籍及訓練之政令所領馬軍
自龍衛而下有左右四廂都指揮使龍衛左右廂各有
都指揮使每軍有都指揮使都虞候每指揮有指揮使
副指揮使每都有軍使副兵馬使十將將虞候承局押
官各以其職隸於馬軍司中興後常出戍建康所設官
屬如殿前司
侍衛步軍司
掌步軍之政令凡出入扈衛守宿以奉上開收閱習轉
補以勵下所設官置屬及所領步軍自神衛而下左右
四廂如馬軍司
知閤門事
即古者擯相之職也周禮大行人掌九儀及賓客之位
漢有通事舍人
宋朝橫班有内客省使(崇政殿受朝則升東階侍立掌四方進奉及四夷朝貢牧伯朝)
(覲酒饌饔餼宰相近臣禁衛將校節儀諸州進奉賜物回詔之事)引進使四方館使(唐四)
(方館以通事舍人判隸中書省石晉始有為卿監專掌判館者皇朝初以檢校官判館淳熙四年改置使名掌)
(文武官正謝辭國忌賜香諸道月旦正至章表郊祀朝蕃官貢舉人進奉使京官致仕官道釋父老陪位之事)
東上閤門使西上閤門使(凡取禀旨命供奉乘輿朝會游宴及贊導三公羣臣蕃國)
(朝見辭謝糾彈失儀之事使副專之舍人以下但通班贊名而已)其供職於内者多用
國戚世族號為華要禮均侍從政和官制横班使副之
名既改為大夫而其職任則命内外官知焉其後所除
總名知閤門事仍兼客省四方館之職焉靖康元年詔
閤門並立員額(監察御史胡舜陟奏閤門之職祖宗所重宣贊不過三五人熙寧間通事舍人)
(十三員祗候看班祗候六人當時議者猶以為多今舍人一百八員祗候七十六員看班四員内免職者二百)
(三員由宦侍恩倖以求財朱勔父子交賣尤多富商豪子往往得之真宗時諸王夫人因聖節乞補閤門帝曰)
(此職非可以恩澤授不許神宗即位之初用宮邸直省官郭昭選為閤門祗候司馬光言此祖宗以畜養賢才)
(在文臣為館職其重如此今豈可賣以求財乞賜裁省故有是詔)紹興元年上以宋籛
孫藩邸舊人稍習儀注命轉行橫行一官主管閤門紹
興五年詔右武大夫以上並稱知閤門事兼客省四方
館事官未至者即稱同知閤門事仍兼客省四方館事
以除授為序稱同知者在知閤門之下
同知閤門事
宋朝東西上閤門副使雖無定員然選任不及疎遠而
所置常少於正使之數政和官制以左武右武郎易二
閤副使而閤門事乃命横行知焉則同知之職乃昔時
所謂副使也
閤門宣贊舍人(閤門祗候)
故事閤門無通事舍人而通事舍人沿唐制自隸中書
省如抽赴閤門並稱閤門祗候其後直授閤門通事舍
人非舊制也天禧中去閤門二字政和六年改為宣贊
舍人又舊以閤門通事舍人閤門祗候二等謂之閤職
蓋武臣之清選也(閤門通事舍人閤門祗候二等比館職清流為進取之基非熟於朝儀不)
(在此選又有看班祗候以命世家新進及擢閤門點檢使臣為之而點檢官乃知班使之長者二年無過遂改)
(看班政和間改通事作宣贊且不復選人才而濫除不知其數人不以為貴也)舊止三五員(天禧)
(初上與輔臣語及減吏員向敏中曰太祖太宗朝閤門祗候不過三五員宣導贊謁而已今踰數百而除授未)
(已上曰此蓋相承為例當漸省之)熙寧四年閤門請擇武臣子弟六人
前後殿日祗應以閤中看班祗候為名候五年熟識儀
數乃除閤門祗候紹興中許令供職注授内外合入差
遣闕到然後免供職其後供職舍人員數稍冗裁定以
四十員為額乾道六年上欲清閤門之選除宣贊舍人
閤門祗候仍舊通掌贊引之職外置閤門舍人十員以
待武舉之入官者掌諸殿覺察失儀兼侍立駕出行幸
亦如之六參常朝後殿引親王起居倣儒人館閣之制
召試中書省然後命之又許轉對如職事官供職滿二
年與邊郡淳熙間置看班祗候令忠訓郎以下充秉義
郎以上始除閤門祗候又增重薦舉閤門祗候之制必
廉幹有方略善弓馬兩任親民無遺闕及曾歴邊任者
充紹熙以來立定員額慶元初申嚴閤門長官選擇其
屬之令非右科前名之士不與召試閤門為右列清選
之職蓋先後維持之力云
幹辦皇城司
周虎賁氏舍則守王閑王在國則守王宫漢北軍即今
之皇城司也漢置羽林郎材官取三輔良家之子自給
鞍馬唐謂之北衙左右羽林軍大將軍各一人正三品
將軍各三人從三品掌統北衙禁兵督攝左右廂飛騎
儀仗大朝會則周衛階陛廵幸則夾馳道為内仗凡飛
騎南上者配其職有勅上南衙者大將軍承墨勅白移
於金吾引駕仗官與監門奏覆降墨然後乃得入
宋朝因之舊號武德司大平興國詔改今名政和官制
改皇城使為武功大夫而其職任則選内外通領焉(皇城)
(司以入内兩都知主内判内定事入内都知無不與知者惟宿直諸班禁衛略無統攝而皇城司親從官數千)
(人乃命武臣二員同兩都知主之而殿前復不預此祖宗處軍政深意也)紹興中詔行宫禁
衛所改為行在皇城司三年詔皇城司係專掌禁庭出
入依祖宗法不隸臺察
御前忠佐軍頭引見司
宋初但曰軍頭引見司端拱元年改軍頭司為御前忠
佐軍頭司引見司為御前忠佐引見司軍頭司掌崇班
供奉及諸州駐泊捕捉之事引見司掌軍頭名籍諸軍
搜閱引見之事中興以來提點官幹辦官並以閤門官
充紹興三十二年詔知閤門官兼則稱提點宣贊舍人
閤門祗候兼則稱幹辦乾道三年詔提點幹辦共以四
員為額
帶御器械
宋初嘗選三班以上武幹親信者佩櫜鞬御劍或以内
臣為之初是職止名御帶咸平元年改為御𢃄器械景
祐二年詔自今無得過六人慶歴元年詔遇闕員以歴
邊任有功者補之(舊制外任帶御器械過闕朝見不宿衛熙寧六年向寳移真定府路總管)
(過京師特命宿直)中興初諸將在外者多帶職蓋假禁近之名
為軍旅之重(紹興七年樞密院言𢃄御器械官合帶插上曰祖宗置此官所以衛不虞也今乃佩)
(數隻骹箭不知何用方承平時至餙以珠珍車駕每出為觀美而已他日恢復此等事當盡去)二十九
年詔中外舉薦武臣無闕可處增置帶御噐械四員然
近侍亦或得之乾道以來詔𢃄御器械立班在樞密院
檢詳文字之上淳熙間凡正除軍中差遣或外任者不
許銜内帶行又須供職一年方與解帶恩例於是屬鞬
之職益加重矣
按唐承前代置十六衛皆所以命武臣掌禁旅也
宋興以來環衛官特以處宗親無限員無職事而
禁旅則仍五代之制屬之三衙有都副指揮虞候
為之長其次則有閤門御帶其所職亦皆唐十六
衛之任然三衙則專掌兵以大將主之而御帶閤
門則或以處戚畹内臣不專為將帥之任而其職
掌皆在京師故俱次序其事於十六衛將軍之後
文獻通考卷五十八
