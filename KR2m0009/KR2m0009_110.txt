文獻通考卷一百十
鄱陽馬端臨貴與著
王禮考五
田獵
商湯見祝網者置四面其祝曰從天墜者從地出者從
四方來者皆離吾網湯曰嘻盡之矣非桀其孰爲此湯
乃解其三面置其一面更教云祝曰昔蛛蝥作網(蛛音朱蝥)
(莫侯反)今之人循序欲左者左欲右者右欲高者高欲下
者下吾取其犯命者其憚害物也如是漢南之國聞之
曰湯之德及鳥獸矣四十國歸之
周制天子諸侯無事則歲行蒐苗獮狩之禮仲春教振
旅司馬以旗致民平列陣如戰之陣(以旗者立旗期民於下兵者凶事不)
(可空設因蒐狩而習之凡師出曰治兵入曰振旅皆習戰也四時各教民以其一焉春習振旅兵入收衆專於)
(農平猶正也)王執路鼓諸侯執鼖鼓軍將執晉鼓師帥執提
旅帥執鼙卒長執鐃兩司馬執鐸公司馬執鐲(鼓人職曰以路)
(鼓鼓鬼享以鼖鼓鼓軍事以晉鼓鼓金奏以金鐃止鼓以金鐸通鼓以金鐲節鼓提謂馬上鼓有曲木提持鼓)
(立馬髦上者故謂之提杜子春云公司馬謂五人爲伍伍之司馬也鄭元謂王不執鼖鼓尚之於諸侯也伍長)
(謂之公司馬者雖卑亦同其號)以教坐作進退疾徐疏數之節(習戰法)遂
以蒐田有司表貉誓民鼓遂圍禁火弊獻禽以祭社(春田)
(爲蒐有司大司徒也掌大田役治徒庶之政令表貉立表而貉祭也誓民誓以犯田法之罰也誓曰無干車無)
(自後射立旌遂圍禁火弊火止也春田主用火焚萊除陳草皆殺而火止獻猶致也田止虞人植旌衆皆獻其)
(所獲獸焉詩云言私其&KR1703;獻豜於公春田主祭祀者土方施生也貉讀爲禡)仲夏教茇舍如
振旅之陣羣吏撰車徒讀書契辨號名之用帥以門名
縣鄙各以其名家以號名鄉以州名野以邑名百官各
象其事以辨軍之夜事其他皆如振旅(茇舍草止之也軍有草止之法)
(讀書契以簿書校錄軍實之凡要號名者徽識所以相别也鄉遂之屬謂之名家之屬謂之號百官之屬謂之)
(事在國以表朝位在軍又象其制而爲之以備死事帥謂軍將及師帥至伍長也以門名者所被徽識如其在)
(門所樹者也凡此言以也象也皆謂其制同耳軍將皆命卿古者軍將蓋爲營治於國門魯有東門襄仲宋有)
(桐門右師皆上卿爲軍將者也縣鄙師至鄰長也家謂食采地者之臣也鄕以州名亦謂州長至比長也野謂)
(公邑大夫百官各以其職從王者此六者皆書其官與名氏焉門則襄仲右師明矣鄉則南鄉甀東鄉爲人是)
(也其他象此云某某之名某某之事而已未盡聞也夜事戒夜守之事)遂以苗田如蒐之
法車弊獻禽以享礿(夏田爲苗擇取不孕任者若治苗去不秀實者云車弊驅獸之車止)
(也夏田主用車示所取物希皆殺而車止礿宗廟之夏祭也冬夏田主於祭宗廟者陰陽始起象神之在内也)
仲秋教治兵如振旅之陣王載太常諸侯載旂軍吏載
旗師都載&KR0950;鄉遂載物郊野載旐百官載旟各書其事
與其號焉其他皆如振旅(軍吏諸軍帥也師都遂大夫也鄉遂鄉大夫也或載&KR0950;或)
(載物衆屬軍吏無所將也郊謂鄉遂之州長縣正以下野謂公邑大夫載旐者以其將羡卒也百官卿大夫載)
(旟者以其屬衛王也凡旌旗有軍衆者畫異物無者帛而已書當爲畫皆畫以雲氣)遂以獮田如
蒐田之法羅弊致禽以祀祊(秋田爲獮獮殺也羅弊罔止也秋田主用㒺中殺者)
(多皆殺而罔止祊當爲方秋田主祭四方報成萬物詩云以社以方)仲冬教大閱(春辨鼓鐸夏辨)
(號名秋辨旗物至冬大閱簡軍實)虞人萊所田之野爲表百步則一爲
三表又五十步爲一表田之日司馬建旗於後表之中
羣吏以旗物鼓鐸鐲鐃各帥其民而致質明弊旗誅後
至者乃陳車徒如戰之陣皆坐(虞人萊所田之野芟除其草萊爲可陣之處後)
(表之中五十步表之中央表所以識正行列也四表積二百五十步左右之廣當容三軍步數未聞致致之司)
(馬質正也弊仆也皆坐當聽誓)羣吏聽誓於陣前斬牲以左右徇陣曰
不用命者斬之(羣吏諸軍帥也陣前南面嚮表也月令季秋天子教於田獵以習五戎司徒搢)
(扑北面以誓之此大閱禮實正歲之仲冬而說季秋之政於周爲仲冬爲月令者失之矣斬牲者小子也凡誓)
(之大略甘誓湯誓之屬是也)中軍以鼙令鼓鼓人皆三鼓司馬振鐸
羣吏作旗車徒皆作鼓行鳴鐲車徒皆行及表乃止三
鼓摝鐸羣吏弊旗車徒皆坐(中軍中軍之將也天子六軍三三而居一徧羣吏旣)
(聽誓各復其部曲中軍之將令鼓鼓以作其士衆之氣鼓人者中軍之將師帥旅師也司馬振鐸以作衆作起)
(也既起鼓人擊鼓以行之伍長鳴鐲以節之伍長一曰公司馬及表自後表前至第二表三鼓者鼓人也摝讀)
(如涿鹿之鹿掩上振之爲摝摝者止行息氣也司馬法曰鼓聲不過閶鼙聲不過闒鐸聲不過琅閶音吐剛反)
(闒音吐答反)又三鼓振鐸作旗車徒皆作鼓進鳴鐲車驟徒
趨及表乃止坐作如初(趨者趨敵尚疾之漸春秋傳曰先人有奪人之心及表自第二)
(前至第三表)乃鼓車馳徒走及表乃止(及表自第三前至前表)鼓戒三
闋車三發徒三刺(鼓戒戒攻敵也鼓一闋車一轉徒一刺三而止象服敵)乃鼓退
鳴鐃且郤及表乃止坐作如初(鐃所以止鼓也軍退卒長鳴鐃以和衆鼓人爲)
(止之退自前表至後表鼓鐸則同習戰之禮出入一也異者廢鐲而鳴鐃)遂以狩田以旌爲
左右和之門羣吏各帥其車徒以敘和出左右陳車徒
有司平之旗居卒間分地前後有屯百步有司廵其前
後險野人爲主易野車爲主(冬田爲狩言守取之無所擇也軍門曰和今謂之壘)
(門立兩旌以爲之敘和出用次第出和門也左右或出而左或出而右有司平之鄉師居門正其出入之行列)
(也旗軍吏所載也分地調其部曲數疏前後有屯百步車徒異羣相去之數也車徒畢出於和門鄉師又廵其)
(行陣鄭衆云險野人爲主人居前易野車爲主車居前)旣陣乃設驅逆之車有司
表貉於陣前(驅驅出禽獸使趨田者也逆逆要不得令走設此車者田僕也)中軍以鼙
令鼓鼓人皆三鼓羣司馬振鐸車徒皆作遂鼓行徒銜
枚而進(羣司馬兩司馬也枚狀如箸銜之有繣結項中軍法止語爲相疑惑也)天子殺則
下大緌諸侯殺則下小緌(緌有虞氏之旌旗也下謂弊之)大夫殺則止
佐車佐車止則百姓田獵(佐車驅逆之事)大獸公之小獸私之
獲者取左耳(鄭衆云大獸公之輸之於公小獸私之以自畀也獲得禽獸者取其左耳當以計功)
(多少者也畀音必二反)及所弊鼓皆駴車徒皆譟(及所弊至所弊之處田所當於)
(止也天子諸侯蒐狩有常至其常處吏士鼓譟象攻敵尅勝而喜也疾雷擊曰駴譟驩也書曰前師乃鼓䵾譟)
(亦謂喜也駴音駭䵾音符)徒乃弊致禽饁獸於郊入獻禽以享烝(徒乃)
(弊徒止也冬田主用衆物多衆得取也致禽饁獸於郊聚所獲禽因以祭四方之神於郊月令季秋天子既田)
(命主祠祭禽於四方是也入又以禽祭宗廟)巾車木路前樊鵠纓建大麾
以田(前音翦樊步干反黑木路不輓以革漆之而已前讀爲錙翦之翦淺也木路無龍勒以淺黑飾韋)
(爲樊鵠色飾韋爲纓不言就數飾與革路同大麾不在九旗中以正色言之則黑夏后氏所建用四時田獵)
田僕掌馭田路以田以鄙(田路木路也田田獵是也鄙廵行都鄙)掌佐
車之政(佐亦副)設驅逆之車(驅驅禽使前趨獲逆御還之使不出圍也)令獲者
植旌(以告獲也植樹也)及獻比禽(田弊獲者各獻其禽比種物也從次數之)凡田王
提馬而走諸侯晉大夫馳(提猶舉也晉猶抑也使人扣而舉之抑而止之皆止奔也)
(馳放而不扣)司几筵甸役則設熊席右漆几(甸音田司謂王甸有祭)
(表貉所設席)迹人掌邦田之地政爲之厲禁而守之(田之地若)
(今苑也)凡田獵者受令焉(令謂時與處也)禁麛卵者與其毒矢射
者(謂其夭物且害處必多也麛鹿鹿子)肆師凡師甸用牲於社宗則爲
位(甸音田近社軍社也宗宇也)甸祝掌四時之師田致禽於虞中
乃屬禽及郊饁獸舍奠於祖禰乃斂禽裯牲裯馬皆掌
其祝號(屬音燭舍音釋裯音誅祝之秀反各師田謂起大衆以田也致禽於虞中使獲者以其禽來)
(致於所表之處屬禽别其種𩔖饁饋也以所獲禽饋於郊薦於四方羣兆入又以奠於祖禰薦且告反斂禽謂)
(取三十入腊人也)
天子諸侯無事則歲三田(三田者夏不田蓋夏時也周禮春曰蒐夏曰苗秋曰)
(獮冬曰狩)一爲乾豆二爲賓客三爲充君之庖(君尊宗廟敬賓客故)
(先人而後已取其下也又分别殺之二等故自左膘而射之達過於右肩腢爲上殺以其貫心死疾肉最)
(潔美故以爲乾豆也射右耳本箋云射當爲達亦自左射之達右耳本而死者爲次殺以其遠心死稍遲)
(肉已微惡故以爲賓客也不言自左者蒙上文可知射左股髀而過於右脅者爲下殺以其中脅死最遲)
(肉又益惡充君之庖也凡射獸皆逐後從左廂而射之達於右䯚者獨言射左髀則上殺達於右腢當自)
(左脅也次殺右耳本當自左肩腢也不言自左舉下殺之射左髀可推而知也)無事而不田
曰不敬田不以禮曰暴天物(不敬者簡祭祀略賓客)天子不合
圍諸侯不掩羣(爲盡物也)天子殺則下大綏諸侯殺則下
小綏(綏耳隹反旗綏當爲緌緌有虞氏之旌也下謂弊之)大夫殺則止佐車
佐車止則百姓田獵(佐車驅逆之車)國君春田不圍澤大夫
不掩羣士不取麛卵(生乳之時重傷其𩔖)獺祭魚然後虞人入
澤梁豺祭獸然後田獵鳩化爲鷹然後設罻羅草木
零落然後入山林昆蟲未蟄不以火田(罻音尉時取物必順候)
(也梁絶水取魚者罻小網也昆明也明蟲者得陽而生得隂而滅)不麛不卵不殺胎
不殀夭(殀於表反夭鳥老反重傷未成物殀斷殺少長曰夭也)不覆巢(覆敗也王制)
田者大艾草以爲防(艾音乂以言田獵者必大芟殺草木爲防限作田獵之)
(場擬殺圍之處)或舍其中(舍音赦士民復止舍其中謂未田之前誓戒衆故教示戰法當在)
(其間上舍其舍防之廣狹無文)褐纏旃以爲門(旃諸延反衛既爲防院當設周而立門)
(焉乃以織毛褐布纏通帛旃之竿以爲門之兩旁其門蓋南開並爲二門用四旃四褐也)喪纏質
以爲□(□魚列反車又以喪纏椹質以爲門中之闈闈軌之裏兩邊鈎車輪者)間容握
驅而入擊則不得入(其門之廣狹兩軸頭去旃竿之間各容一握人四指爲四寸是)
(門廣於軸八寸也入此門當馳走而入不得徐也以教戰試其能否故令驅焉若驅之其軸頭擊著門傍)
(旃竿則不得入也所以罰不工也)左者之左右者之右然後焚而射
焉(以天子六軍分爲左右雖同舍防内令三軍各在一方取左右相應其屬左者之左門屬右者之右)
(門不得越離部伍以此故有二門也教戰既畢士卒出士卒出和戶分地爲屯既陳車驅卒奔驅禽内之)
(防然後焚燒此防草右中而射之)天子發然後諸侯發諸侯發然後
士大夫發天子發抗大綏諸侯發抗小綏獻禽於其
下(抗苦浪反綏耳佳反諸發謂發矢射之也其天子發則先抗舉其大綏侯發則舉其小綏必舉此)
(綏爲表天子諸侯殺時因獻其禽於其下也抗綏謂既射舉之因置虞旗於其中受而置禽焉受禽獵止)
(則弊之故王制曰天子殺則下大綏諸侯殺則下小綏注云下謂弊之是殺禽已訖田止而弊綏也名舉)
(始終之一故與此不同也)故戰不出頃田不出防不逐奔走古之
道也(戰不出所期之頃田不出所芟之防不逐奔走謂出於頃防不逐之古之道也詩車攻東有)
(甫草注疏云)傳曰已有三牲必田狩者孝子之意以爲
已之所養不如天地自然之牲逸豫肥美禽獸多則
傷五榖因習兵事又不空設故因以捕禽獸所以共
承宗廟示不忘武備又因以爲田除害鮮者何也秋
取嘗也(鮮音仙祭取禽嘗)秋取嘗何以也習鬭也習鬭也者
男子之事也然而戰鬭不可不習故於搜狩閑之也
閑之者貫之也貫之也者習之也已祭取餘獲陳於
澤(搜所留反狩手又反澤射宫也)然後卿大夫相與射命中者雖
不中取也命不中者雖中不取(中丁仲反)何以也所以貴
揖讓之取而賤勇力之取也曏之取於國中勇力之
取也今之取於澤揖讓之取也魯隱公將如棠觀
魚者臧僖伯諫曰凡物不足以講大事(臧僖伯公子彄也僖諡也)
(大事祀與戎)其材不足以備器用則君不舉焉(材謂皮革齒牙骨角)
(毛羽也器用軍國之器)君將納民於軌物者也故講事以度軌
量謂之軌取材以章物采謂之物不軌不物謂之亂
政亂政亟行所以敗也(度徒各反亟欺冀反爲言器用衆物不入法度則不軌)
(不物亂敗之所致)故春蒐夏苗秋獮冬狩(獮息典反狩手又反蒐索擇取不)
(孕者苗爲苗除害也獮殺也以殺爲名順秋氣也狩圍守也冬物畢成獲取之則無所擇也)皆於
農隙以講事也(各隨時事之間)三年而治兵入而振旅(雖四時講)
(武猶復三年而大習出曰治兵始治其事入曰振旅治兵禮畢整衆而還振整也旅衆也)歸而飲
至以數軍實(數色主反械飲於廟以數車徒器及所獲也)昭文章(車服旄旗)明
貴賤辨等列(等列行伍)順少長(少詩照反長丁丈反後出則少者在前還則在所)
(謂順也)習威儀也鳥獸之肉不登於俎(俎祭宗廟器)皮革齒
牙骨角毛羽不登於器(謂以飾法度之器)則公不射古之制
也若夫山林川澤之實器用之資皂隸之事官司之
守非君所及也(射食亦反夫音扶皂才早反猥士臣皂皂臣輿輿臣隸言取此雜之物)
(以資器備是小臣有司之職非諸侯之所親也隱五年)昔周辛甲之爲大史
也命百官官箴王闕(大音泰箴音針下同百辛甲周武王大史闕過也使官各爲)
(箴辭戒王過)於虞人之箴(虞人掌田獵)曰茫茫禹迹畫爲九州
(畫胡麥反分茫茫遠貌畫也)經啓九道(啟開九州之道)民有寢廟獸有茂
草各有攸處德用不擾(人神各有所歸故德不亂)在帝夷羿冒於
原獸(羿五計反冐貪也)亡其國恤而思其麀牡(麀音憂獵言但念)武
不可重(重猶數也)用不恢於夏家(恢祜回反而羿以好武雖有夏家不能恢大)
(之)獸臣司原敢告僕夫(獸臣虞人告僕夫不敢斥尊左襄四年)宣王
料民於太原(料數也太原地名)仲山甫諫曰民不可料也夫
古者不料民而知其少多司民恊孤終(甫音父夫音扶司民掌登)
(萬民之數自生齒以上皆書於版恊合也無父曰孤終死也合其民籍以登於王也)司商協名
姓(司商掌賜族受姓之官商金聲清謂人始生吹律合之定其姓名)司徒協旅(司徒掌合)
(師旅之衆也)司寇協姦(司寇刑官掌合姦民以知死刑之數)場協入(場人掌場圃委)
(積珍物斂而藏之也)廪協出(廪力錦反之廪人掌凡榖出用數也)是則少多死
生出入往來者皆可知也於是乎又審之以事(事謂因籍)
(田與蒐狩以簡知其數也)王治農於籍(籍籍於千畝田也)摉於農隙(摉所留反)
(而春田曰摉摉擇也禽獸懷姙未著摉取之也農隙仲春既耕之後隙間也)耨獲亦於籍
(耨奴遘反獲戶郭反之言王亦至於籍考課)獮於既蒸(獮息典反也秋田曰獮獮殺順時)
(始殺也蒸升也月令孟秋乃升榖天子嘗新既升於仲秋也)狩於畢時(狩手又反冬田曰狩)
(圍守而取之畢時時務畢也)是皆習民數者也又何料焉(習簡習也)不
謂其少而大料之是示少而惡事也(惡烏路反下同言王不謂其衆)
(少而大料數也是示以寡少又厭惡政事不能修之意也)臨政示少諸侯避之(示天)
(下寡弱諸侯將避遠王室不親附也)治民惡事無以賦令(言厭惡政事無以賦令也)
(語周)傳曰春曰蒐(蒐所留反下並同)夏曰苗秋曰獮(獮息典反)
(下同)冬曰狩(狩手又反下同)苗者謂何曰苗者毛也取之不圍
澤不掩羣取大禽不麛(音迷下同)不卵不殺孕重者春蒐
者不殺小麛及孕重者冬狩皆取之百姓皆出不失
其時不抵禽不詭遇(詭古委反)逐不出防此苗獮蒐狩之
義也故苗獮蒐狩之禮簡其戎事也故苗者毛取之
蒐者搜索之狩者守留之夏不田何曰天地隂陽盛
長之時猛獸不攫鷙鳥不搏(鷙音至搏音博)蝮蠆不螫(螫音釋)
鳥獸蟲蛇且知應天而况乎人哉是以古者必有豢
牢(豢音患)其謂之畋何聖人舉事必反本五榖者以奉
宗廟養萬民也去禽獸害稼穡者故以田言之聖人
作名號而事義可知也禮聖主之於禽獸也見其
生不食其死聞其聲不嘗其肉隱弗忍也故遠庖厨
仁之至也不合圍不掩羣不射宿不涸澤豺不祭獸
不田獵獺不祭魚不設網罟鷹隼不鷙眭而不逮不
出罻羅草木不零落斧斤不入山林昆蟲不蟄不以
火田不麛不卵不刳胎不夭(夭鳥老反)魚肉不入廟門鳥
獸不成毫毛不登庖厨取之有時用之有節則物莫
不多
漢武帝建元三年南獵長楊
帝召見司馬相如請爲天子游獵之賦上令尚書給
筆札相如以爲子虚虚言也爲楚稱烏有先生者烏
有此事也爲齊難亡是公者亡是人也欲明天子之
義故藉此三人爲辭其卒章歸之於節儉因以諷諫
相如嘗從上至長楊獵是時天子方好擊熊豕馳逐
埜獸相如因上疏諫其辭曰臣聞物有同𩔖而殊能
者故力稱烏獲捷言慶忌勇期賁育臣之愚竊以爲
人誠有之獸亦宜然今陛下好陵阻險射猛獸卒然
遇逸材之獸駭不存之地犯屬車之清塵輿不及還
轅人不暇施巧雖烏獲羿蒙之技不得用枯木朽株
盡爲難矣是胡越起於轂下而羌夷接軫也豈不殆
哉雖萬全而無患然本非天子之所宜近也且夫清
道而後行中路而馳猶時有䘖橜之變况乎涉豐草
騁&KR0960;墟前有利獸之樂而内無存變之意其爲害也
不難矣夫輕萬乘之重不以爲安樂出萬有一危之
塗以爲娛臣竊爲陛下不取也蓋明者遠見於未萌
而知者避危於無形旤固多藏於隱微而發於人之
所忽者也故鄙諺曰家累千金坐不垂堂此言雖小
可以喻大臣願陛下留意幸察上善之
元鼎中天子行獵新秦中以勒邊兵而歸新秦中或千
里無亭徼於是誅北地太守以下
元帝永光元年正月行幸甘泉禮泰畤禮畢因留射獵
五年上幸長楊射熊館布車騎大獲
成帝元延二年冬行幸長楊宫從胡客大校獵宿萯陽
宫(萯音倍)賜從官
其十二月羽獵揚雄從以爲昔在二帝三王宫室臺
榭沼池苑囿林麓藪澤財足以奉郊廟御賓客充庖
厨而已不奪百姓膏腴榖土桑柘之地女有餘布男
有餘粟國家殷富上下交足故甘露零其庭醴泉流
其塘鳳凰巢其木黃龍遊其沼麒麟臻其囿神爵棲
其林昔者禹任益虞而上下和草木茂成湯好田而
天下用足文王囿百里民以爲尚小齊宣王囿四十
里民以爲大裕民之與奪民也武帝廣開上林南至
宜春鼎湖御宿昆吾旁南山而西至長楊五柞北繞
黃山瀕渭而東周袤數百里穿昆明池象滇河營建
章鳳闕神明馺娑漸臺泰液象海水周流方丈瀛洲
蓬萊游觀侈靡窮妙極麗雖頗割其三垂以贍齊民
然至羽獵田車戎馬器械儲峙禁禦所營尚泰奢麗
誇詡非堯舜成湯文王三驅之意也又恐後世復修
前好不折中以泉臺故因校獵賦以風
明年上將大誇胡人以多禽獸秋命右扶風發民入
南山西自褒斜東至弘農南敺漢中張羅網罝罘捕
熊羆豪猪虎豹狖玃狐兔麋鹿載以檻車輸長楊射
熊館以網爲周阹縱禽獸其中令胡人手搏之自取
其獲上親臨觀焉是時農民不得收斂雄從至射熊
館還上長楊賦聊因筆墨之成文章故藉翰林以爲
主人子墨爲客卿以風
後漢明帝永平十六年冬車駕校獵上林苑
安帝延光二年十一月校獵上林苑
順帝永和四年十月校獵上林苑歴函谷關而還
桓帝延熹元年校獵廣成遂幸上林苑
靈帝光和五年校獵上林苑函谷關遂廵狩於廣成苑
宋文帝元嘉二十五年閏二月大蒐於宣武場主司列
奏申攝尅日校獵百官備設行宫殿便座於武帳國王
公百官便座幔省如常儀設南北左右四行旌門建旗
以表護車殿中郎一人典護車主者二人收禽吏二十
四人配獲車十二兩校獵之官著袴褶有帶二品以上
權乃備鞘麾幡三品以下帶刀皆騎乘將領部曲先獵
日布圍領軍將軍一人督右甄護軍將軍一人督左甄
大司馬一人居中廻董正諸將悉受節度殿中郎率護
軍部曲在大司馬之後尚書僕射以下諸官曹令史等
至日會於宣武場列爲重圍設留守填街位於雲龍門
之外在内官道北外官道南以西爲上設從官位於雲
龍門内大官階北小官階南以西爲上設先置官位於
行上車門外内官道西外官道東以北爲上設先置官
還位於廣莫門外道之東西以南爲上校獵日平旦正
直侍中奏中嚴上水一刻槌一鼓爲一嚴上水二刻奏
槌二鼓爲再嚴殿中侍御史奏開東中華雲龍門引仗
爲小駕鹵簿百官非校獵之官著朱服集到廣莫門外
留守填街後部從官就位前部從官依鹵簿先置官先
行上水三刻奏槌三鼓爲三嚴上水四刻奏外辦次正
直侍中散騎常侍給事黃門侍郎散騎侍郎軍校劒履
進來上閣正直侍中負璽通事令史帶龜印中書之印
上水五刻皇帝出著黑介幘單衣乘輦正直侍中負璽
陪乘不帶劒殿中侍御史督攝黃麾以内次正直侍中
次正直黃門侍郎護駕在前又次正直侍中佩信璽行
璽與正直黃門侍郎從護駕在後不鳴鼓角不得喧譁
以次引出警蹕如常儀車駕出讚陛者再拜皇太子入
守車駕將至威儀唱引先置前部從官就位再拜車駕
行至殿前廻輦正直侍中跪奏降輦次正直侍中稱制
曰可正直侍中俛伏起皇帝降輦登御座侍臣升殿直
衛鈒(所立反)戟虎賁毛頭文衣鴞尾以次到正階正直侍
中奏解嚴先置從駕百官還便座幔省皇帝若親射禽
變服戎服如校獵儀内外從官及虎賁悉變服鈒戟抽
鞘以備武衛黃麾内官從入圍裏列置部曲廣張甄圍
旗鼓相見銜枚而進甄周圍會督甄令史奔騎號法施
令曰春禽懷孕蒐而不射鳥獸之肉不登於俎不射皮
革齒牙骨角毛羽不登於器不射甄會大司馬鳴鼓䠞
圍衆軍鼓譟警角至宣武場止大司馬屯北旌門二甄
師屯左右旌門殿中中郎率候車部曲入次北旌門内
之右皇帝從南旌門入射禽謁者以獲車收載還陳於
獲旗之北王公以下以次射禽各送詣獲旗下付禽主
者事畢大司馬鳴鼓解圍復屯殿中郎率其屬收禽以
實獲車奉車奉充庖厨正厨置罇酒俎肉於中逵以犒
饗校獵衆軍至晡正直侍中量宜奏嚴從官還著朱服
鈒戟復鞘再嚴先置官先還三嚴後二刻正直侍中奏
外辦皇帝著黑單介幘單衣次正直侍中散騎常侍給
事黃門侍郎軍校進夾御正直侍中跪奏還宫次正直
侍郎稱制曰可正直侍郎俛伏起乘輿登輦還衛從如
常儀大司馬鳴鼓散屯以次就舍車駕將至威儀唱引
留守填街先置前部從官就位再拜車駕至殿前廻輦
正直侍中跪奏降輦次直侍中稱制曰可正直侍中俛
伏起乘輿降入正直次侍中散騎常侍等從至閤正直
侍中奏解嚴内外百官拜表問訊訖罷
梁陳並依宋儀其異者置行殿於幕府山南岡并設王
公百官幕先獵一日遣馬騎布圍領軍督左右軍將軍
督右大司馬董正諸軍獵日侍中三奏一奏搥一鼓爲
一嚴三嚴訖引仗爲小駕鹵簿皇帝乘馬戎服從者悉
絳衫幘黃麾警蹕鼓吹如常儀獵訖宴會享勞比校多
少戮一人以懲亂法會畢還官
北齊春蒐禮有司規大防建獲旗以表獲車前一命布
圍領軍將軍一人督左甄護軍將軍一人督右甄大司
馬一人居中節制諸軍天子陳小駕服通天冠乘木輅
詣行宫將親禽服鈒戟者皆嚴武衛張甄圍旗鼓相見
銜枚而進甄常開一方以令三驅圍合吏奔騎令曰鳥
獸之肉不豋於俎者不射皮革齒牙骨角毛羽不登於
器者不射甄合大司馬鳴鼓促圍衆軍鼓譟鳴角至期
處而止大司馬爲屯北旗門二甄師屯左右旌門天子
乘馬從南旌門入親射禽謁者以獲車收禽載還陳於
獲旗之北王公以下以次射禽皆送於下事畢大司馬
鳴鼓解圍復屯殿中郎中率其屬收禽以實獲車壬子
還行宫命有司每會擇取三田一曰乾豆二曰賓客三
曰充君之庖其餘即於圍下量犒將士禮畢改服鈒者
韜刃而還夏苗秋獮冬狩禮皆同
後周仲春教振旅大司馬建大麾於萊田之所鄕稍之
官以旗物鼓鐸鉦鐃各帥其人而致誅其後至者建麾
於後表之軍中以集衆庶質明偃麾誅其不及者乃陳
徒騎如戰之陣大司馬北面誓之軍中皆聽鼓角以爲
進止之節田之日於萊之北建旗爲和門諸將帥徒騎
序入其門有司居門以平其人既入而分其地險野則
徒前而騎後易野則騎前而徒後旣陣皆坐乃設驅逆
騎有司表禡於前以太牢祭黃帝軒轅氏於狩地爲□
建二旗列五兵於坐側行二獻禮遂蒐田致禽以祭社
仲夏教茇舍遂苗田仲秋練兵獮田仲冬大閱遂狩其
致禽享礿教習之儀並如古周法
隋大業三年煬帝在榆林突厥啟人及西域東胡君長
並來朝貢帝欲示以兵甲之盛乃命有司陳冬狩之禮
詔虞部量拔延山南北周二百里並立表記前狩二日
兵部建旗於表所五里一旗分爲四十軍軍萬人騎五
千匹前一日諸將各率其軍集於旗下鳴鼓後至者斬
詔四十道並揚旗節分中廻令即留軍所監獵布圍圍
南西方行而前帝服紫袴褶黑介幘乘闟猪車(車飾如木各重)
(輞□輪□龍繞轂漢東京鹵簿所謂獵車)駕六黑駵太常陳鼓笳鐃蕭角於
帝左右各百二十官戎服騎從鼓行入圍諸軍並鼓行
赴圍乃設驅逆騎千有二百闟猪軔有司斂大綏王公
以下皆整弓陳於駕前有司又斂小綏乃驅獸出過於
帝前待詔再驅過至備身將軍奏進弓矢三驅過帝乃
從禽鼓吹皆振左而射之每驅必三獸以上帝發抗大
綏次王公發抗小綏次諸侯發射則無鼓驅逆之騎乃
止然後四夷百姓皆獵凡射獸自左而射達於右腢(五回)
(反)爲上等達右耳本爲次等自左髀達於右䯚爲下等
羣獸相從不得盡殺已傷獸不得重射又逆向人者不
射其面出表者不逐之田將止虞部建旗於圍内從駕
之鼓及諸軍鼓俱振卒徒皆譟諸獲禽者獻於旗所致
其左耳大獸公之以供宗廟使歸腊於京師小獸私之
唐高祖武德五年十二月上幸涇陽之華池校獵
上謂朝臣曰今日畋樂乎諫議大夫蘇世長對曰陛
下游獵薄廢萬機不滿十旬未見大樂上色變旣而
笑曰狂發也世長曰爲臣私計則狂爲陛下國計則
忠
八年十月校獵於周氏陂
上謂侍臣曰獵以供宗廟朕當躬其事以伸孝享之
誠
太宗貞觀五年大蒐於昆明池夷落君長從
十一年狩於濟源之陵山上曰古者先驅以供宗廟今
所獲鹿宜令所司造脯醢以充薦享
十六年十二月狩於驪山
時隂寒晦冥圍兵斷絶上登山望見之顧謂左右曰
吾見其不整而不刑則墮軍法刑之則是吾登高臨
下以求人之過也乃託以道險引轡入谷以避之
高宗龍朔元年十月狩於陸渾縣六日至飛山頓帝親
御弧矢獲四鹿及兔數十頭
總章二年車駕自九成宫還京仍西狩校習自麟遊西
北遶岐梁歴普潤爲兩頭
殿中侍御史杜易簡賈言忠監圍山阜懸危躡蹻杖
策不得暫停凡五日而合劾奏將軍劉元意黃河上
等處斷圍元意竟抵罪黃河上圍日軍容齊整詔特
原之
元宗先天元年十月幸新豐獵於驪山之下
開元三年大蒐於鳳泉
右補闕崔向上疏曰臣聞天子三田若古有訓豈惟
爲乾豆賓客庖厨者哉亦將以閱兵講武戒不虞也
詩美宣王之田徒御不驚有聞無聲謂畋獵時人皆
銜枚有若聞而無讙譁也又曰悉率左右以燕天子
謂悉驅禽順有左右之宜以安待王射也則知大綏
將下亦有禮焉側聞獵於渭濱有異於是六飛馳騁
萬騎騰躍衝翳薈蹴蒙籠越嶃險靡榛藂紅塵坐昏
白日將暗毛羣擾攘羽族繽紛左右戎夷並伸驍勇
攅鏑亂下交刃霜飛而降尊亂卑争捷於其間豈不
殆哉夫環衛而居暴客攸待清道而出行人尚驚如
有墜駕之虞流矢之變獸窮則搏鳥窮則攫陛下復
何以當之哉惟深思後慮以誡後圖天下幸甚
德宗貞元十一年十二月臘日畋於苑中止其多殺行
三驅之禮
武宗會昌元年十月車駕幸咸陽校獵
二年十月校獵於太白原
唐開元禮
皇帝田狩儀
仲冬狩田之禮前期十日兵部徵衆庶循田法虞部量
地廣狹表所田之野前狩三日本司建旗於所田之後
隨地之宜前一日未明諸將各帥士徒集旗下不得諠
譁質明弊旗後至者罰之兵部分申田令遂圍田其兩
翼之將皆建旗及夜布圍訖(若圍廣或先期二日三日)圍闕其南面
(且據南面及狩隨地所向)駕出以剛日其發引次舍如常將至田所
皇帝鼓行入圍鼓吹令鼓六十陳於皇帝東南西向六
十陳於皇帝西南東向皆乘馬(各觜蕭角)諸將皆鼓行赴圍
乃設驅逆之騎百有二十旣設驅逆皇帝乘馬南向有
司斂大綏以從諸公王以下皆乘馬帶弓矢陳駕前後
所司之屬又斂小綏以從乃驅獸出皇帝之前初一驅
過有司整飭弓矢以前再驅過本司奏進弓矢三驅過
皇帝乃從禽左而射之每驅必三獸以上皇帝發抗大
綏皇帝旣發然後公王發王發抗小綏諸公既發以次
射之訖驅逆之騎止然後百姓獵凡射獸自左而射之
達於左腢爲上射達左耳本爲上射達右耳本爲次射
左髀達於右&KR1950;爲下射羣獸相從不盡殺已被射者不
射又不射其面不翦其毛其出表者不逐將止虞部建
旗於田内乃擂擊駕鼓及諸將之鼓士徒譟呼諸得禽
者獻於旗下致其左耳大獸公之小獸私之其上者以
供宗廟次者以供賓客下者以充庖厨乃命有司饁獸
於四郊以獸告至於廟社(其因講武以狩則先設圍亦如之也)
宋太祖皇帝建隆二年十一月始狩於近郊賜宰相樞
密使節度觀察防禦團練使統軍侍衛諸軍校皆錦袍
(其後從臣皆賜窄袍并靴)自是多以秋冬或正月畋於四郊先出禁
軍爲圍(去聲)場五方以鷙禽細犬從出城每行數里或召
從官飲至頓賜食上每中禽諸從官貢馬稱賀親王以
下射中者賜馬
太宗太平興國五年十二月畋於近郊
雍熙二年十一月詔曰三田之制其一曰乾豆謂腊之
以供祀也近以率遵時令薄狩郊畿既親射以獲禽宜
奉先而登俎其以畋獵親獲獸付所司薦享太廟仍著
於令
端拱元年十月自今非特朕不於近甸游獵其五方所
畜鷹犬並放之仍令諸州不得以鷹犬來獻
淳化五年臘日命諸王田獵近郊
真宗咸平三年十二月以獵獲狐兔薦廟之餘賜中書
樞密院
大中祥符三年詔令教駿所養鷹鶻除量留十餘以備
諸王從時展拜禮外自餘並去其羈紲縱之山林
自景德四年後上不復出獵天僖初又詔禁圍草地
許民耕墾
仁宗慶歴五年兵部員外郎直集賢院李柬之言祖宗
校獵之制所以順時令而訓戎事也陛下臨御以來未
嘗講修此禮願詔有司草儀注擇日命殿前馬步軍司
互出兵馬以從獵於近郊詔樞密院討詳先朝校獵制
度十月御内東門賜從官酒三行奏鈞容樂幸瓊林苑
門賜從官食遂獵於楊村燕幄殿奏教坊樂遣使以所
獲麞兔馳薦太廟既而召父老臨問賜以飲食茶絹及
賜五坊軍士銀絹有差
六年十一月復獵於城南東韓村自玉津園去輦乘馬
分騎士數千爲左右翼節以旗鼓合圍場徑十餘里部
隊相應天子按轡中道親挾弓矢而屢獲禽是時道傍
居民或畜狐兔鳬雉驅於場中因謂輔臣曰畋獵所以
訓武事非專所獲也悉令縱之至棘店御帳殿召問所
過父老子孫供養之數土地種植所宜且歎其衣食麤
糲而能享夀人加恩勞還次近郊遣衛士更奏技駕前
兩兩相當掉鞅挾槊以决勝又謂輔臣曰此亦可觀士
之才勇免所過民田在圍内租稅一年時交趾李德政
適遣使獻馴象未見特召預觀賜紫袍塗金帶
七年三月詔罷出獵以諫者多故也
文獻通考卷第一百十
