文獻通考卷一百三十三
鄱陽馬端臨貴與著
樂考六
度量衡
虞書同律度量衡
王制古者以周尺八尺為步今以周尺六尺四寸為步
(註周尺之數未詳聞也按禮制周以十寸為尺蓋六國時多變亂法度或言周尺八寸疏鄭注十寸為尺按玉)
(人職云鎮圭尺有二寸又云桓圭九寸是周猶以十寸為尺也今經云以周尺六尺四寸為步乃是六十四寸)
(則謂周八寸為尺也)
考工記㮚氏為量改煎金錫則不耗不耗然後權之權
之然後凖之凖之然後量之(改煎重煎也重煎而不减耗然後秤分之秤金多少)
(以擬鑄器也已秤則知輕重然後更擊鍜金令平正之齊其金之大小也既凖訖量金計入模中鑄作也)量
之以為鬴深尺内方尺而圜其外其實一鬴(以其容為之名也四)
(升曰豆四豆曰區四區曰鬴鬴六斗四升鬴十則鍾方尺積千寸於今粟米法計少二升八十一分升之二十)
(二其數必容鬴此言内方耳圜其外者為之脣)其臋一寸其實一豆(謂覆之其底深一寸)
其耳三寸其實一升(耳在旁可舉也)重一鈞(重三十斤)其聲中黃鍾
之宫(應律之首)槩而不稅(令百姓得以量而不租稅)
沙隨程氏曰鬴銅重一鈞深尺内方尺其聲中黃
鍾之宫豈扣擊而得其聲否乎又漢斛重二鈞方
尺以圜函方聲中黃鍾夫龠管小差已不得其調
周鬴漢斛相去甚遠乃俱脗合黃鍾此愚所未解
也有告迥曰以聲定龠若鬴斛則是離合其數與
黃鍾之聲會耳非扣擊而得其聲也
齊舊四量豆區釜鍾四升為豆各自其四以登於釜(四豆)
(為區區斗六升四區為釡釡六斗四升登成也量音亮區烏侯反)釜十則鍾(六斛四升)陳氏
三量皆登一焉鍾乃大矣(登加也加一謂加舊量之一也以五升為豆四豆為區四)
(區為釜則區二斗釜八斗鍾八斛舊夲以五升為豆四豆為區四區為釜直加豆為五升而區釜自大故杜云)
(區二斗釡八斗是也夲或作五豆為區五區為釜者為加舊豆區為五亦與杜註相會非於五升之豆又五五)
(而加也)以家量貸而以公量收之(貸厚而收薄)
漢志度者分寸尺丈引也所以度長短也夲起黃鍾之
長以子穀秬黍中者(孟康曰子北方北方黑謂黑黍也師古曰此說非也子榖猶言穀子)
(耳秬黍即黑黍無取北方為號也中者不大不小也言取黑黍榖子大小中者率為分寸也秬音鉅)一黍
之廣度之九十分黃鍾之長一為一分十分為寸十寸
為尺十尺為丈十丈為引而五度審矣其法用銅高一
寸廣二寸長一丈而分寸尺丈存焉用竹為引高一分
廣六分長十丈其方法矩高廣之數隂陽之象也(孟康曰高)
(一分廣六分一為陽六為隂也)分者自三微而成著可分别也寸者忖
也尺者蒦也(師古曰蒦音約)丈者張也引者信也(師古曰信讀曰伸言其長)
夫度者别於分忖於寸蒦於尺張於丈信於引引者信
天下也職在内官(師古曰内官署名也百官表云内官長丞初屬少府中屬主爵後屬宗正)
廷尉掌之(師古曰法度所起故屬廷尉也)量者龠合升斗斛也(師古曰龠音籥)
(合音閤)所以量多少也(師古曰量音力張反)夲起於黃鍾之龠用度
數審其容(師古曰因度以生量也其容謂其中所容受之多少也)以子榖秬黍中
者千有二百實其龠以井水凖其槩(孟康曰槩欲其直故以水平之井水)
(清清則平也師古曰槩所以槩平斗斛之上者也音工代反又音工内反)十龠為合十合為
升十升為斗十斗為斛而五量嘉矣(師古曰嘉善也)其法用銅
方尺而圜其外旁有庣焉(鄭氏曰庣音條桑之條庣過也筭方一尺所受一斛過九)
(釐五毫然後成斛今尚方有王莽時銅斛制盡與此同師古曰庣不滿之處也音土彫反)其上為斛
其下為斗(孟康曰其上謂仰斛也其下謂覆斛之底受一斗)左耳為升右耳為
合龠其狀似爵以縻爵祿(晉灼日縻散也)上三下二參天兩地
圜而函方左一右二隂陽之象也其圜象規其重二鈞
備氣物之數合萬有一千五百二十(孟康曰三十斤為鈞鈞萬一千五百)
(二十銖)聲中黃鍾始於黃鍾而反覆焉(孟康曰反斛聲中黃鍾覆斛亦中黃)
(鍾之宫宫為君也臣瓚曰仰覆受一斛覆底受一斗故曰反覆焉師古曰覆音方目反)君制器之
象也龠者黃鍾律之實也躍微動氣而生物也合者合
龠之量也升者登合之量也斗者聚升之量也斛者角
斗平多少之量也夫量者躍於龠合於合登於升聚於
斗角於斛也職在太倉大司農掌之(師古曰米粟之量故在太倉也)衡
權者衡平也權重也衡所以任權而鈞物平輕重也其
道如底(師古曰底平也謂以底石厲物令平齊也底音指)以見凖之正繩之直
左旋見規右折見矩其在天也佐助璇璣斟酌建指以
齊七政(師古曰七政日月五星也)故曰玉衡論語曰立則見其參於
前(孟康曰權衡量三等為參)在輿則見其倚於衡也又曰齊之以禮
此衡在前居南方之義也權者銖兩斤鈞石也所以秤
物平施知輕重也夲起於黃鍾之重一龠容千二百黍
重十二銖兩之為兩二十四銖為兩十六兩為斤三十
斤為鈞四鈞為石忖為十八易十有八變之象也(孟康曰忖)
(度也度其義有十八也黃鍾龠銖兩鈞斤石凡七與下十一象為十八也張晏曰象易三揲蓍而成一爻十八)
(變具六爻而成卦)五權之制以義立之以物鈞之其餘小大之
差以輕重為宜圜而環之令之肉倍好者(孟康曰謂為錘之形如鐶)
(也如淳曰體為肉孔為好師古曰錘者秤之權也音直垂反又音直睡反)周旋無端終而復
始無窮已也銖者物繇忽微始至於成著可殊異也(師古)
(曰繇讀與由同由從也)兩者兩黃鍾律之重也(李奇曰黃鍾之管重十二銖兩十二)
(得二十四)二十四銖而成兩者二十四氣之象也斤者明也
三百八十四銖易二篇之爻隂陽變動之象也十六兩
成斤者四時乘四方之象也鈞者均也陽施其氣隂化
其物皆得其成就平均也權與物均重萬一千五百二
十銖當萬物之象也四百八十兩者六旬行八節之象
也(孟康曰六甲為六旬一歲有八節六甲周行成歲以六乘八節得之)三十斤成鈞者一
月之象也石者大也權之大者也始於銖兩於兩明於
斤均於鈞終於石物終石大也四鈞為石者四時之象
也重百二十斤者十二月之象也終於十二辰而復於
子黃鍾之象也(孟康曰數始於銖終於石石重百二十斤象十二月銖之重夲取於子律黃鍾)
(一龠容千二百黍為十二銖故曰復於子黃鍾之象也)千九百二十兩者隂陽之
數也三百八十四爻五行之象也四萬六千八十銖者
萬一千五百二十物歴四時之象也而歲功成就五權
謹矣權與物鈞而生衡(孟康曰謂錘與物鈞所秤適停則衡平)衡運生規
規圜生矩矩方生繩繩直生凖(韋昭曰立凖以望繩以水為平)凖正則
平衡而鈞權矣是為五則規者所以規圜器械令得其
類也矩者矩方器械令不失其形也規矩相須隂陽位
序圜方乃成凖者所以揆平取正也繩者上下端直經
緯四通也凖繩連體權衡合德百工繇焉以定法式(師古)
(曰繇讀與由同由用也)輔弼執玉以翼天子(師古曰翼助也)詩云尹氏太
師秉國之鈞四方是維天子是毗俾民不迷(師古曰小雅節南山)
(之詩言尹氏居太師之官執持國之權量維制四方輔翼天子使下無迷惑也)咸有五象其義
一也職在大衡鴻臚掌之(平均曲直齊一遠近故在鴻臚)
魏初杜䕫造斛即周禮所謂嘉量也深尺方尺實一鬴
(音輔)臋一寸實一豆耳三寸實一升重一斤聲中黃鍾晉
氏播遷亡其彜量
隋志言歴代度量衡之制
審度
史記曰夏禹以身為度以聲為律禮記曰丈夫布手為
尺周官云璧羡起度鄭司農云羡長也此璧徑尺以起
度量易緯通卦驗十馬尾為一分淮南子云秋分而禾
蔚定蔚定而禾熟律數十二蔚而當一粟十二粟而當
一寸蔚者禾穗芒也說苑云度量權衡以粟生一粟為
一分孫子筭術云蠶所生吐絲為忽十忽為杪十杪為
毫十毫為釐十釐為分此皆起度之源其文舛互唯漢
志度者所以度長短也夲起黃鍾之長以子榖秬黍中
者一黍之廣度之九十黍為黃鍾之長一黍為一分十
分為一寸十寸為一尺十尺為一丈十丈為一引五度
審矣後之作者又憑此說以律度量衡並因秬黍散為
諸法其率可通故也黍有大小之差年有豐耗之異末
代量校每有不同又俗傳譌替漸致增損今略舉諸代
尺度一十五等并異同之說如左
一周尺漢志王莽時劉歆銅斛尺後漢建武銅尺
晉泰始十年荀勖律尺為晉前尺祖冲之所傳銅
尺
徐廣徐爰王隱等晉書云武帝泰始九年中書監荀
勖校太樂八音不和始知為後漢至魏尺長於古四
分有餘勖乃部著作郎劉恭依周禮制尺所謂古尺
也依古尺更鑄銅律吕以調聲韻以尺量古器與夲
銘尺寸無差又汲郡盗發魏襄王冡得古周時玉律
及鐘磬與新律聲韻闇同於時郡國或得漢時故鐘
吹新律命之皆應梁武鍾律緯云祖冲之所傳銅尺
其銘曰晉泰始十年中書考古器揆校今尺長四分
半所校古法有七品一曰姑洗玉律二曰小吕玉律
三曰西京銅望臬四曰金錯望臬五曰銅斛六曰古
錢七曰建武錢八曰建武銅尺姑洗微強西京望臬
微弱其餘與此尺同(銘八十二字)此尺者勖新尺也今尺
者杜䕫尺也雷次宗何允之二人作鍾律圖所載荀
勖校量古尺文與此銘同而蕭吉樂譜謂為梁朝所
考七品謬也今以此尺為夲以校諸代尺云
二晉田父玉尺梁法尺實比晉前尺一尺七釐
世說稱有田父於野地中得周時玉尺便是天下正
尺荀勖試以校尺所造金石絲竹皆短校一米梁武
帝鍾律緯稱主衣從上相承有周時銅尺一枚古玉
律八枚檢主衣周尺東昏用為章信尺不復存玉律
一口蕭餘定七校夾鍾有昔題刻廼制為尺以相參
驗取細毫中黍積次酬定今之最為詳密長祖冲之
尺校半分以新尺制為四器名為通又依新尺為笛
以命古鐘按刻夷則以笛命飲和韻夷則定合按此
兩尺長短近同
三梁表尺實比晉前尺一尺二分二釐一毫有竒
蕭吉云出為司馬法梁朝刻其度於影表以測影按
此即奉朝請祖暅所筭造銅圭影表者也經陳滅入
朝大業中議以合古乃用之調律以制鐘磬等八音
樂器
四漢官尺實比晉尺一尺三分七毫晉時始平掘地
得古銅尺
蕭吉樂譜云漢章帝時零陵文學史奚景於泠道縣
舜廟下得玉律度為此尺傅暢晉諸公讃云荀勖新
造鍾律時人並稱其精密唯陳留阮咸譏其聲高後
始平掘地得古銅尺歲久欲腐以校荀勖今尺短校
四分時人以咸為解此兩尺長短近同
五魏尺杜䕫所用調律比晉前尺一尺四分七釐
魏陳留王景元四年劉徽註九章云王莽時劉歆斛
尺弱於今尺四分五釐比魏尺其斛深九寸五分五
釐即晉荀勖所云杜䕫尺長於今尺四分半是也
六晉後尺實比晉前尺一尺六分二釐
蕭吉云晉氏江東所用
七後魏前尺實比晉前尺一尺二寸七釐
八中尺實比晉前尺一尺二寸一分一釐
九後尺實比晉前尺一尺二寸八分一釐(即開皇官尺及後周市尺)
後周市尺比玉尺一尺九分三釐開皇官尺即鐵尺
一尺二寸
此後魏初及東西分國後周未用玉尺之前雜用此
等尺甄鸞筭術云周朝市尺得玉尺九分三釐或傳
梁時有誌公道人作此尺寄入周朝云與多鬚老翁
周太祖及隋高祖各自以為謂已周朝人間行用及
開皇初著令以為官尺百司用之終於仁壽大業中
人間或私用之
十東後魏尺實比晉前尺一尺五分八毫
此是魏中尉元延明累黍用半周之廣為尺齊朝因
而用之魏收魏史律歴志云公孫崇永平中更造新
尺以一黍之長累為寸法尋太常卿劉芳受詔修樂
以秬黍中者一黍之廣即為一分而中尉元匡以一
黍之廣度黍二縫以取一分三家紛競久不能决太
和十九年高祖詔以一黍之廣用成分體九十之黍
黃鍾之長以定銅尺有司奏從前詔而芳尺同高祖
所制故遂典修金石迄武定未有論律者
十一蔡邕銅籥尺後周玉尺實比晉前尺一尺一寸
五分八釐
從上相承有銅籥一以銀錯題其銘曰籥黃鍾之宫
長九寸空圍九分容秬黍一千二百粒秤重十二銖
兩之以為一合三分損益轉生十二律祖孝孫云相
承傳是蔡邕銅籥後周武帝保定中詔遣大宗伯盧
景宜上黨公長孫紹遠岐國公斛斯徵等累黍造尺
從横不定後因修倉掘地得古玉斗以為正器據斗
造律度量衡因用此尺大赦改元天和百司行用終
於大象之末其律黃鍾與蔡邕古籥同
十二宋氏尺實比晉前尺一尺六分四釐錢樂之渾
天儀尺後周鐵尺開皇初調鍾律尺及平陳後調
鍾律水尺
此宋代人間所用尺傳入齊梁陳以制樂律與後晉
尺及梁時俗尺劉曜渾儀尺略相依近當由人間恒
用增損譌替之所致也周建德六年平齊以此同律
度量頒於天下其後宣帝時逹奚震牛弘議曰竊惟
權衡度量經邦楙軌誠須詳求故實考校得中謹尋
今之鐵尺是太祖遣尚書故蘇綽所造當時檢勘用
為前周之尺驗其長短與宋尺符同即以調鍾律并
用均田度地今以上黨羊頭山黍依漢書律歴志度
之若以大者稠累依數滿尺實於黃鍾之律須撼乃
容若以中者累尺雖復小稀實黃鍾之律不動而滿
計此二事之殊良由消息未善其於鐵尺終有一會
且上黨之黍有異他鄉其色至烏其形圓重用之為
量定不徒然正以時有水旱之差地有肥瘠之異取
黍大小未必得中按許慎解秬黍體大夲異於常疑
今之大者正是其中累百滿尺即是會古實籥之外
纔剰十餘此恐圍徑或差造律未妙就如撼動取滿
論理亦通今勘周漢古錢大小有合宋氏渾儀尺度
無舛又依淮南累粟十二成寸明先王制法索隱鈎
深以律計分義無差異漢書食貨志云黃金方寸其
重一斤今鑄金校驗鐵尺為近依文據理符會處多
且平齊之始已用宣布今因而為定彌合時宜至於
玉尺累黍以廣為長累既有剰實復不滿尋訪古今
恐不可用其晉梁尺量過為短小以黍實管彌復不
容據律調聲必致高急且八音克諧明王盛軌同律
度量哲后通規臣等詳校前經斟酌時事謂用鐵尺
於理為便未及詳定高祖受終牛弘辛彦之鄭譯何
妥等久議不决既平陳上以江東樂為善曰此華夏
舊聲雖隨俗改變大體猶是古法祖孝孫曰平陳後
廢周玉尺律便用此鐵尺律以一尺二寸即為市尺
十三開皇十年萬寳常所造律吕水尺實比晉前尺一
尺一寸八分六釐
今太樂庫及内出銅律一部是萬寳常所造名水尺
律說稱其黃鍾律當鐵尺南吕倍聲南吕黃鍾羽也
故謂之水尺律
十四雜尺趙劉曜渾天儀土圭尺長於梁法尺四分三
釐實比晉前尺一尺五分
十五梁朝俗間尺長於梁法尺六分三釐短於劉曜渾
儀尺二分實比晉前尺一尺七分一釐
梁武鍾律緯云宋武平中原送渾天儀土圭云是張
衡所作驗渾儀銘題是光初四年鑄土圭是光初八
年作並是劉曜所制非張衡也制以為尺長今新尺
四分三釐短俗間尺二分新尺謂梁法尺也
嘉量
周禮㮚氏為量鬴深尺内方尺而圜其外其實一鬴其
臋一寸其實一豆其耳三寸其實一升重一鈞其聲中
黃鍾槩而不稅其銘曰時文思索允臻其極嘉量既成
以觀四國永啟厥後兹器為則
春秋左氏傳曰齊舊四量豆區鬴鍾四升為豆各自其
四以登於鬴六斗四升也鬴十則鍾六十四斗也鄭元
以為方尺積千寸比九章粟米法少二升八十一分升
之二十二祖冲之以筭術考之積凡一千五百六十二
寸半方尺而圓其外減傍一釐八毫其徑一尺四寸一
分四毫七杪二忽有竒而深尺即古斛之制也
九章商功法程粟一斛積二千七百寸米一斛積一千
六百二十寸菽合麻麥一斛積二千四百三十寸此據
精麄為率使價齊而不等其器之積寸也以米斛為正
則同於漢志孫子筭術曰六粟為圭十圭為抄十抄為
撮十撮為勺十勺為合應劭曰圭者自然之形隂陽之
始四圭為撮孟康曰六十四黍為圭漢志曰量者龠合
升斗斛也所以量多少也夲起於黃鍾之龠用度數審
其容以子榖秬黍中者千有二百實其龠以井水凖其
槩十龠為合十合為升十升為斗十斗為斛而五量嘉
矣其法用銅方尺而圓其外旁有庣焉其上為斛其下
為斗左耳為升右耳為合龠其狀似爵以縻爵祿上三
下二參天兩地圓而函方左一右二隂陽之象也其圓
象規其重二鈞備氣物之數合萬有一千五百二十也
聲中黃鍾始於黃鍾而反覆焉其斛銘曰律嘉量斛方
尺而圓其外庣旁九釐五毫羃百六十二寸深尺積一
千六百二十寸容十斗祖冲之以圓率考之此斛當徑
一尺四寸三分六釐一毫九杪二忽庣旁一分九毫有
竒劉歆庣旁少一釐四毫有竒歆數術不精之所致也
魏陳留王景元四年劉徽註九章商功曰當今大司農
斛圓徑一尺三寸五分五釐深一尺積一千四百四十
一寸十分之三王莽銅斛於今尺為深九寸五分五釐
徑一尺三寸六分八釐七毫以徽術計之於今斛為容
九斗七升四合有竒此魏斛大而尺長王莽斛小而尺
短也
梁陳依古
齊以古升五升為一斗
後周武帝保定元年辛巳五月晉國造倉獲古玉升暨
五年乙酉冬十月詔改制銅律度遂致中和累黍積龠
同兹玉量與衡度無差凖為銅升用頒天下内徑七寸
一分深二寸八分重七斤八兩天和二年丁亥正月癸
酉朔十五日戊子校定移地官府為式此銅升之銘也
其玉升銘曰維大周保定元年歲在重光月旅蕤賓晉
國之有司修繕倉廩獲古玉升形制典正若古之嘉量
太師晉國公以聞敕納於天府暨五年歲在叶洽皇帝
乃詔稽凖䋲考灰律不失圭撮不差累黍遂鎔金寫之
用頒天下以合太平權衡度量今若以數計之玉升積
玉尺一百一十寸八分有奇斛積一千一百八十五分
七釐三毫九杪又甄鸞筭術云玉升一升得官斗一升
三合四勺此玉升大而官斗小也以數計之甄鸞所據
後周官斗積玉尺九十七寸有奇斛積九百七十七寸
有奇後周玉斗并副金錯銅斗及建德六年金錯題銅
斗實同以秬黍定量以玉秤權之一升之實皆重六斤
十三兩
開皇以古斗三升為一升大業初依復古斗
衡權
衡者平也權者重也衡所以任權而鈞物平輕重也其
道如底以見凖之正繩之直左旋見規右折見矩其在
天也佐助璇璣斟酌建指以齊七政故曰玉衡權者銖
兩斤鈞石也以秤物平施知輕重也古者黍累錘錙鐶
鉤鏘鎰之目歴代差變其詳未聞前志曰權夲起於黃
鍾之重一龠容千二百黍重十二銖兩之為兩二十四
銖為兩十六兩為斤三十斤為鈞四鈞為石五權謹矣
其制以義立之以物鈞之其餘大小之差以輕重為宜
圜而環之令之肉好者周旋亡端終而復始亡窮已也
權與物均而生衡衡運生規規圜生矩矩方生繩繩直
生凖凖正則衡平而鈞權矣是為五則備於鈞器以為
大範按趙書石勒十八年七月造建德殿得圓石狀如
水碓其銘曰律權石重四鈞同律度量衡有辛氏造續
咸議是王莽時物
後魏景明中并州人王顯逹獻古銅權一枚上銘八十
一字其銘曰律權石重四鈞又云黃帝初祖德市於虞
虞帝始祖德市於辛歲在大梁龍集戊辰其定天命有
人據土德受正號即真改正建丑長壽隆崇同律度量
衡稽當前人龍在己巳歲在實沈初班天下萬國永遵
子子孫孫享傳億年此亦王莽所制也其時太樂令公
孫崇依漢志先修秤尺及見此權以新秤秤之重一百
二十斤新秤與權合若符契於是付崇調樂孝文時一
依漢志作斗尺
梁陳依古秤
齊以古秤一斤八兩為一斤
周玉秤四兩當古秤四兩半
開皇以古秤三斤為一斤大業中依復古秤
唐太宗貞觀時協律郎張文收既定樂復鑄銅律三百
六十銅斛二銅秤二銅甌十四秤尺一斛左右耳與臋
皆方積十而登以至於斛與古玉尺玉斗同皆藏於大
樂署武后時太常卿武延秀以為奇玩乃獻之及將考
中宗廟樂有司奏請出之而秤尺已亡其跡猶存以常
用度量校之尺當六之五量衡皆當三之一
程氏演繁露曰通典叙六朝賦稅而論其總曰其
度量三升當今一升秤則三兩當今一兩尺則一
尺二寸當今一尺註云當今謂即時蓋當今之時
也唐時一尺比六朝制一尺二寸也又曰開元九
年勅度以十寸為尺尺二寸為大尺量以十升為
斗斗三升為大斗此謂十寸而尺十升而斗者皆
秬黍為定也鍾律冠冕湯藥皆用之此外官私悉
用大者則黍尺一尺外更增三寸黍量一斗更增
三升也唐志租絹長四丈二尺
宋朝平定四方凡新邦悉頒度量於其境其偽俗尺度
斗斛不中法度者皆去之
太宗淳化三年三月詔曰書云協時月正日同律度量
衡所以建國經而立民極也國家萬邦咸乂九賦是均
故出納於有司繫權衡之定如聞秬黍之制或差毫釐
錘鈞為姦害及黎庶宜令詳定秤法著為通規事下有
司監内藏庫崇儀使劉蒙正劉承珪言太府寺舊銅式
自一錢至十斤凡五十一輕重無凖外府歲受黃金必
自毫釐計之式自錢始則傷於重遂尋究夲末别製法
物至景德中承珪重加參定而權衡之制益為精備其
法蓋取漢制子榖秬黍為則廣十參以為寸從其大樂
之尺(秬黍黑黍也樂尺自黃鍾之管而生也謂以秬黍中者為分寸輕重之制)就成二術(二術)
(謂以尺黍而求釐參)因度而求釐(度者尺丈之總名謂因樂尺之原起於黍而成於寸拆寸為分)
(拆分為釐拆釐為毫拆毫為絲拆絲為忽則十忽為一絲十絲為毫十毫為釐十釐為分)自積黍而
取參(從積黍而取參則十黍為參十參為銖二十四銖為兩參銖皆以銅為之)以釐參造一
錢半及一兩等二秤各懸三毫以生凖之等一錢半者
以取一秤之法其衡合樂尺一尺二寸重一錢錘重六
分盤重五分初毫星凖半錢至稍總一錢半拆成十五
分分列十釐(第一毫下等半錢當十五釐若十五斤秤等五斤也)中毫至梢一錢
拆成十分分列十釐末毫至梢半錢折成五分分列十
釐等一兩者亦為一秤之則其衡合樂尺一尺四寸重
一錢半錘重六錢盤重四錢初毫至梢布二十四銖下
别出一星星等五絫(每銖之下復出一星等五絫則四十八星等二百四十絫計二千四)
(百黍為一兩)中毫至梢五錢布十二銖銖列五星星等二絫
(布十二銖為五錢之數則一銖等十絫都等一百二十四絫為半兩)末毫至稍六銖銖列
十星星等一絫(每星等一絫都等六十絫為二錢半)以御書真草行三體
淳化錢較定實重兩銖四絫為一錢者以二千四百得
十有五斤為一秤之則其法初以清黍為凖然後以分
而推忽為定數之端故自忽絲毫釐黍絫銖各定一錢
之則(謂皆定一錢之則然後制取等秤也)忽萬為分(以一萬忽為一分則以十萬忽定為一錢)
(之則忽者吐絲為忽分者始微而著言可分别也)絲則千(千絲為一分以一萬絲定為一錢之則)
毫則百(一百毫為一分以千毫定為一錢之則毫者毛也自忽絲毫三者皆斷驥尾為之者也)釐
則十(一十釐為一分以百釐定為一錢之則釐者牛尾毛也曳赤金成絲以為之也)轉以十倍
倍之則為一錢(轉以十倍倍之謂自一萬忽至十萬忽之類定為之則也)黍以二千
四百枚為一兩(一龠容一千二百黍為十二銖則以二千四百黍定為一兩之則者是兩龠為)
(兩也)絫以二百四十(謂以二百四十絫定為一兩之則也)銖比二十四(轉相因成)
(十絫為銖則以二百四十絫定成二十四銖為一兩之則銖者蓋言殊異也)遂成其秤秤合
黍數則一錢半者計三百六十黍之重列為五分則每
分計二十四黍又每分析為二十釐則每釐計二黍十
分黍之四(以十釐分二十四黍則每釐先得二黍餘四黍都分成四十分則一釐每得四分是每釐)
(得二黍十分黍之四者也)每四毫一絲六忽有差為一黍則釐三之
數極矣一兩者合二十四銖為二千四百黍之重每百
黍為銖十銖為絫二銖四絫為錢二絫四黍為分一絫
二黍重五釐六黍重二釐五毫三黍重一釐二毫五絲
則黍絫之數成矣其則用銅而鏤定以識其輕重新法
既成詔以新式留禁中取太府寺舊秤四十舊式六十
以新式校之乃見舊式所謂一斤而輕者有十謂五斤
而重者有一式既若是權衡可知矣又比用大秤如百
斤者皆懸鈎於架鐶於衡鐶或偃仆手或抑按則輕重
之際殊為懸絶至是更鑄新式悉由黍絫而齊其斤石
不可得增損也又令每月用大秤必顯以絲繩既置其
物則却立以視不可得而抑按復鑄銅式以御書淳化
三體錢二千四百暨新式三十有二銅牌二十授於太
府又置新式於内府外府頒於四方大都凡十有一副
先是守藏吏受天下歲輸金幣而太府權衡舊式失凖
得因之為姦故諸道主者坐逋負而破産者甚衆又守
藏更代校計爭訟動必數載至是新制既定姦弊無所
措中外以為便(度量權衡皆太府掌造以給内外官司及民間之用凡遇改元即差變新法者)
(即以年印而識之其印有方印八角印笏頭印之别所以明制度而防偽濫也)度量衡舊太府
寺掌之熙寧四年詔歸文思院
紹聖四年立增損衡量及私造賣之禁令轉運司置局
鬻賣
大觀四年詔以所定樂指尺頒之天下其長短闊狹之
數以今尺計定
政和元年詔諸路轉運司以所頒樂尺製給諸州州製
以給屬縣自今年七月為始毁棄舊尺
二年臣僚上言請以大晟樂尺帝指為數製量權衡式
頒之天下仍釐正舊法又言新尺既頒諸條内尺寸宜
以新尺紐定(謂如帛長四十二尺闊二尺五分為疋以新尺計四十三尺七寸五分闊二尺一寸)
(三分五釐之五為疋即是一寸四分一釐三分釐之二為一尺如天武等杖五尺八寸以新尺計六尺四分一)
(釐三分釐之二之類)仍令民間舊有斗升秤尺限半年首納出限
許人告斷罪給賞
文獻通考卷一百三十三
