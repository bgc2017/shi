文獻通考卷五十七
鄱陽馬端臨貴與著
職官考十一
殿中監(少監乘丞尚尚食局尚藥御尚衣長尚舍尚輦等奉直)
魏置殿中監官晉宋並同齊有内外殿中監各八人梁
陳因之其資品極下後魏亦有殿中監北齊有殿中局
置監四人屬門下省掌駕前奉引隋改為殿内局置監
二人大業三年分門下太僕二司取殿内監名以為殿
内省有監少監丞各一人掌諸供奉領尚食尚藥尚衣
(尚食即舊御府)尚舍(即舊殿中局)尚乘(領左右六閑及諸閑)尚輦等六局(漢儀注曰)
(省中有五尚即尚食尚冠尚衣尚帳尚席或曰秦置六尚謂尚冠尚衣尚食尚沐尚席尚書若今殿中之任)
每局各置奉御二人以總之置直長以貳之屬門下省
唐改為殿中省加置少監二人丞亦二人其官局職任
一如隋制為一司不屬門下龍朔二年改殿中省為中
御府改監為中御大監少監改丞為中御大夫(改尚食為奉膳)
(尚藥為奉醫尚衣為奉冕尚舍為奉扆尚乘為奉駕尚輦為奉輦凡奉御皆改為大夫)咸亨初復
舊
丞隋置一人唐加一人
尚食局奉御始秦置六尚有尚食焉(如淳曰謂掌天子之物曰尚)後
漢以後并其職於太官湯官北齊門下省又有尚食局
置典御二人後周有内膳上士中士凡進食先嘗之隋
分屬殿内改典御為奉御有二人唐因之龍朔二年改
為奉膳大夫咸亨初復舊直長隋置六人唐因之减置
五人
尚藥局奉御自梁陳以後皆太醫兼其職北齊門下省
有典御二人隋如北齊之制後改為奉御而屬殿内唐
因之龍朔二年改為奉醫大夫咸亨初復舊直長隋置
四人唐因之
尚衣局奉御周官有司服中士掌王之服辨其名物戰
國有尚衣尚冠之職秦漢有御府令丞掌供御府而屬
少府後漢又掌宦者典官婢作中衣服魏因之晉屬光
禄勲江東省宋大明中改尚方曰左右御府各置令丞
一人後廢帝初省御府置中署隸右尚方其後又置初
宋氏用三品勲位明帝改用二品准南臺御史掌金銀
綵帛凡諸造作以供奉及妃主六宮梁陳其職隸在尚
方後魏有掌服郎北齊門下省統主衣局都統子統各
二人後周有司服上士二人中士二人隋分屬殿内省
其後又改為尚衣局置奉御二人唐因之龍朔三年改
為奉冕大夫咸亨元年復舊直長隋置八人唐因之減
二人
尚舍局奉御周禮有掌舍掌行所解止之處帷幕幄帟
之事漢少府屬官有守宮令丞掌宮殿陳設魏殿中監
掌帳設監護之事晉宋以下其職並在殿中監隋煬帝
置殿内監改殿内局為尚舍局置奉御二人唐因之龍
朔二年改為奉扆大夫咸亨元年復舊直長隋置八人
唐因之而減二人
尚乘局奉御自秦漢以來其職皆在太僕北齊太僕驊
騮署有奉御十人管十二閑馬隋煬帝取之置尚乘局
署奉御二人唐因之增置奉御四人龍朔二年改為奉
駕大夫咸亨元年復舊(尚乘奉御掌六閑馬一曰飛黃閑二曰吉良閑三曰龍媒閑四)
(曰騊駼閑五曰駃騠閑六曰天苑閑)開元中減二人先是别置廐使因隸
焉猶屬殿中(武太后萬歲通天二年置仗内閑廐令殿中丞袁懷哲檢校至聖歴二年改為少監)
(閑廐使自後他官相循為之)直長隋置十四人唐減四人
尚輦奉御周官小司徒中大夫掌六畜車輦又宗伯巾
車下大夫掌王后之五輅輦車組輓有翣羽蓋(古謂人牽為輦)
(春秋宋萬以乘車輦其母秦始皇乃去其輪而輿之漢代遂為人君之乘)漢魏晉並太僕屬
官車府令掌之東晉省太僕遂隸尚書駕部宋齊梁陳
車府乘黃令丞掌之後魏北齊則乘黃車府令兼掌之
後周則司車輅主之隋又乘黃車府令丞掌之煬帝置
殿内省尚輦局奉御二人唐因之龍朔二年改為奉輦
大夫咸亨元年復舊直長四人隋置唐因之
宋制殿中省判省事一人以無職事朝官充舊有六尚
之局名别而事存今尚食歸御厨尚藥歸醫官院尚衣
歸尚衣庫尚舍歸儀鑾司尚乘歸騏驥院内鞍轡庫尚
輦歸輦院皆不領於本省元豐正官制置監少監丞各
一人監掌供奉天子五食醫藥御幄帟輿輦舍次之政
令少監為之貳凡總六局曰尚食掌膳羞之事曰尚藥
掌和劑診候之事曰尚醖掌酒醴之事曰尚衣掌衣服
冠冕之事曰尚舍掌次舍幄帟之事曰尚輦掌乘輿之
事(六尚各有典御二人奉帥六人或四人監門二人或一人又尚食有膳工尚藥有醫師尚醖有酒工尚衣)
(有衣徒尚舍有幕士尚輦有正供等官皆分隸其局)又置提舉六尚局及管幹官
一員舊殿中省判省事一人以無職事朝官充雖有六
尚局名别而事存凡官隨局而移不領於本省所掌唯
郊祀元日冬至天子御殿及禘祫后廟神主赴太廟供
其繖扇而殿中監視祕書監為寄禄官而已元豐中神
宗欲復建此官而度禁中未有其地但詔御輦院不隸
省寺令專達焉初權太府卿林顔因按内藏庫見乘輿
服御親行百物中乃乞復殿中省六尚以嚴奉至尊於
是徽宗乃出先朝所度殿中省圖命三省行之而其法
皆左正言姚祐所裁定歲崇寧二年也三年蔡京上脩
成殿中省六尚局供奉庫務勅令格式看詳凡六十卷
仍冠以崇寧為名政和元年殿中省尚伸上編定六尚
供奉式靖康元年詔六尚局並依祖宗法又詔六尚局
既罷格内歲貢品物萬數尚為民害非祖宗舊制其並
除之
少府監(少監掌丞等主簿暴中尚左尚右尚染冶署室等丞)(織)
少府秦官漢因之是為九卿掌山海池澤之税以給供
養(應劭曰山海池澤之税名曰禁錢以給私養自别為藏少者小也故稱少府顔師古曰大司農供軍國之)
(用少府以養天子也天子曰少府諸侯曰私府漢時官有司府長掌禁錢後光武改屬司農也王莽曰共工)
後漢少府卿一人掌中服御之諸物衣服寳貨珍膳之
屬朝賀則給璧(後漢東平王蒼為驃騎正月朔朝蒼當入賀故事少府給璧時隂就為少府貴)
(傲不奉法漏將盡而求璧不得蒼掾朱暉遥見少府主簿持璧乃往紿曰試請覩之既得而馳奉之就復以他)
(璧朝紿徒改反)凡中書謁者尚書令僕侍中常侍黃門御史中
丞以下皆屬焉晉制銀章青綬五時朝服進賢兩梁冠
絳朝服佩水蒼玉哀帝末省併丹陽尹孝武復置宋少
府領左右尚方御府東冶南冶平凖等令丞齊又加領
左右銀鍜署梁少府為夏卿位視尚書左右丞陳因之
後魏少府謂之六卿(以少府宗正太僕廷尉司農鴻臚為六卿)至孝文太和
中易制官品遂改少府為太府北齊無少府其尚方等
署皆隸太府至隋煬帝大業五年又分太府為少府監
置監及少監復領尚方織染等署後又改監少監並為
令唐武德初置軍噐監廢少府監貞觀元年五月分太
府中尚方織染坊掌冶坊署置少府監龍朔二年改為
内府監咸亨元年復舊光宅元年改為尚方監神龍元
年復舊監一人(總判)少監二人(通判初少監一人太極元年加一人)領中尚
左尚右尚織染掌冶等五署(開元十年五月於北都置軍噐監至二十六年五月)
(廢)
丞漢有六人後漢省五而有一丞其後歴代皆一人(山公)
(啟事曰中郎衛昱往為少府丞具有損益)唐置四人
主簿晉置二人自後歴代一人唐有二人
中尚署周官為玉府秦置尚方令漢因之後漢掌上手
工作御刀劍玩好噐物及寳玉作噐(宦者蔡倫為尚方令監作祕劍及諸)
(器械莫不精工堅密為後代法)兩漢又有考工令主作兵器其職稍同
(考工令作兵器兵器成則傳執金吾入武庫及主織綵諸雜工初屬少府中屬主爵光武時屬太僕)漢末
分尚方為中左右三尚魏晉因之自過江唯置一尚方
哀帝以隸丹陽尹宋武帝踐祚以相府作部配臺謂之
左尚方而本署謂之右尚方並掌造軍器又以相府細
作配臺即其名置令一人隸門下孝武大明中改曰御
府(御府二漢已有之典官婢作藝衣服補浣之事魏晉猶置其職江左乃省焉)後廢帝初省
御府置中署隸右尚方則漢之考工令如宋之尚方令
尚方令如宋中署矣齊署左右尚方令各一人梁有中
左右尚方北齊亦有三尚方隸太府隋煬帝分隸少府
唐省方字有中左右三尚署令丞各一人(中署掌宮内營造雜作左)
(署掌車輦繖扇膠漆畫鏤等作右署掌皮毛膠墨雜作席薦等事開元以後别置中尚使以監之)
織染署令一人周禮天官典絲掌受文織綵組焉染人
掌染線帛秦置平凖令(韋昭釋名曰平凖令主染色染有均平之法故凖而則之)漢
因之及主物價練染初少府屬官有東織西織成帝省
東織更名西織為織室北齊中尚方領涇州雍州絲局
定州紬綾局丞後周有司織下大夫隋有司織司染二
署煬帝合為織染一署令掌織紝組綬綾錦冠幘并染
色等唐因之有令丞
掌冶署秦及漢郡國有鐵官(諸郡國出鐵者署鐵官長丞)晉冶令掌
工徒鼓鑄隸衛尉江左以來省衛尉始隸少府宋有東
冶南冶各置令丞(東冶令丞各一人南冶令丞各一人)而屬少府齊因之
江南諸郡縣有鐵者或置冶令或置冶丞多是吳所置
梁陳有東西冶(東冶重西冶輕其西冶即宋齊之南冶)北齊諸冶屬太府
後周有冶工鐵工中士隋有掌冶署令丞唐於京師置
冶署有令丞各一人掌造鑄金銀銅鐵塗飾琉璃玉作
等事
暴室丞(後漢暴室丞宦者也主中婦人病疾者就此室理之其皇后貴人有罪亦就此室屬少府其後)
(無之)海丞(漢平帝置少府海丞一人掌海税後無)果丞(與海丞同置掌諸果實後無)
宋少府監判監事一人以朝官充凡天子器玩后妃服
飾雕文錯彩工巧之事分隸於文思院後苑造作所本
監但掌造門戟神衣旌節郊廟諸壇祭玉法物鑄牌印
朱記百官拜表案褥之事諸州鑄錢監並屬少府監官
各一人以京朝官及三班使臣充元豐正官制置監少
監丞主簿各一人掌百工伎巧之政令所隸官屬五
文思院掌造金銀犀玉工巧之物金綵繪素裝鈿之飾
以供輿輦冊寳法物及凡噐服之用監官文臣一員武
臣二員綾錦院掌織紝錦繡以供乘輿及凡服飾之
用監官三人以京朝官諸司使副及内侍充染院掌
染絲枲幣帛監官二人以京朝官及内侍充裁造院
掌裁造服飾監官二人以京朝官及内侍充文繡院
掌纂繡以供乘輿服御及賓客祭祀之用建炎初以將
作少府監併歸工部紹興三年復置將作監少府事總
焉(寄禄官少府監後為中散大夫)
將作監(少監校丞署主簿園左校令右校中等東主章)(甄官)
今將作亦少皥氏以五雉為五工正以利器用(雉有五種故曰)
(五雉)唐虞共工周官考工之官蓋其職也秦有將作少府
掌治宮室漢景帝中元六年更名將作大匠後漢位次
河南尹中元二年省以謁者領之章帝建初元年復置
初以任隗為之掌修作宗廟路寢宮室陵園木土之功
并樹桐梓之𩔖列於道側(後漢志注曰古列樹以表道)魏晉因之江
左至宋齊皆有事則置無事則省而梁改為大匠卿陳
因之後魏亦有之北齊有將作寺其官曰大匠(兼領功曹主簿)
(長史司馬等官屬)後周有匠師中大夫掌城郭宮室之制又有
司木中大夫掌木工之政令隋與北齊同至開皇二十
年改寺為監大匠為大監初加置副監煬帝改大監少
監為大匠少匠五年又改為大監少監十三年又改大
令少令唐復皆為匠龍朔二年改將作為繕工監(大匠少匠)
(隨監名改)咸亨元年復舊光宅元年改為營繕監神龍元年
復舊大匠一人(總判)少匠二人(通判初一人太極元年加置一人)天寳中
改大匠為大監少匠為少監領左校右校甄官中校四
署
丞漢有二人後漢一人魏晉因之東晉以後有事則置
無事則省梁又置一人陳因之後魏有之北齊四人後
周有匠師中士隋二人唐四人
主簿晉置自後與丞同隋二人唐因之
左右校署秦及漢初有左右前後中五校令後唯置左
右校令後漢因之掌左右工徒魏併左校右校於材官
晉左右校屬少府宋以後並有左校令丞北齊亦有之
隋左右校令丞屬將作唐因之左校署令丞二人(掌營搆木)
(作採材等事)右校署令丞二人(掌營土作瓦泥并燒石灰厠溷等事)
甄官署令丞一人後漢有前後中甄官令屬將作晉有
甄官署掌磚瓦之事宋齊北齊隋悉有之唐因之掌營
磚石瓷瓦
中校署令秦漢有自後無唐置令丞各一人掌舟車雜
兵仗廐牧
東園主章令漢有之武帝更名木工(如淳曰章謂木材也舊將作大匠主)
(材史名章曹掾顏思古曰今所謂木鍾者蓋聲之轉耳東園主章掌材以供東園匠東園匠官名主作陵内器)
(物屬少府)唐無
宋將作監判監事一人以朝官以上充凡土木匠工之
政隸三司修造案本監但掌祠祀供省牲牌鎮石炷香
焚版幣之事元豐正官名置監少監各一人丞主簿各
一人掌宮室城郭舟車營繕之事凡出納籍帳歲受而
會之上於工部所隸官屬十修内司掌宮城太廟繕
修之事監官二人以朝官及内侍充東西八作司掌
京城内外繕修之事勾當官各三人以京朝官諸司使
副充竹木務掌受諸路水運材植抽算商販竹以經
營造勾當官一人以京朝官充事材場掌計度財物
前期樸斵以經營造監官二人以京朝官三班使臣充
麥□場掌受京畿諸縣夏租□以給圬墁監官一人
以三班使臣充窑務掌陶土為磚瓦以給繕營及缾
缶之用監官三人諸司使副充丹粉所掌燒變丹粉
以供繪飾監官一人内侍充作坊物料庫掌儲積財
物以備給用監官三人以京朝官及内侍三班使臣充
退材場掌受京城内外退棄材木掄其長短曲直中
度者以給營造及薪爨監官一人以京朝官充箔場
掌抽算竹木以供簾箔之用監官二人以京朝官充建
炎初與少府俱併歸工部紹興三年置將作監少府事
總焉隆興初宮室無所營繕職務簡省百工器用屬之
文思院上下界隸工部本監惟置丞一員餘官虚而不
除乾道以後人才盛多監少丞簿無闕凡臺省久次與
郡邑之有聲者悉借徑於此號為儲才之地而營繕之
事多俾府尹畿漕分任其責(寄禄官將作監丞後為宣議郎主簿後為承務郎)
國子監(祭酒助教)(司業太學)(丞文主簿門國子博士書廣四律學)
(學)(算學等博士)(武學宗學附)
孫卿在齊為三老稱祭酒(胡廣曰凡官名祭酒皆一位之元長古者賓得主人饌則)
(老者一人舉酒以祭地故以祭酒為稱漢之侍中魏之散騎常侍功高者並為祭酒用其義也公府有祭酒亦)
(因其名)漢吳王濞年老不朝為劉氏祭酒則祭酒之名久
矣(王莽以安車駟馬迎夏侯勝為講學祭酒勝推而不受)又漢置博士至東京凡
十四人而聰明有威重者一人為祭酒謂之博士祭酒
蓋本曰僕射中興轉為祭酒魏因之晉武帝咸寧四年
初立國子學置國子祭酒一人(永嘉中又置儒林祭酒以杜夷為之)國子
周之舊名周官有師氏之職即魏國子祭酒(周禮師氏以三德三)
(行教國子又有保氏而養國子以道教之六藝也)晉介幘皂朝服進賢兩梁冠
佩水蒼玉舊視侍中列曹尚書(劉毅嵇紹並為此官又袁瓌字山甫為國子祭)
(酒時屢經喪亂禮教陵遲瓌上疏求立學徒帝從之國學之興自瓌始也又裴頠為祭酒時奏立太學起講堂)
(築門刻石以寫五經也)宋代不置學則助教唯置一人而祭酒博
士常置也明帝太始六年以國學廢初置總明觀祭酒
一人有元儒文史四科科置學士各十人齊高帝建元
四年有司奏置國學祭酒准諸曹尚書博士准中書郎
助教准南臺御史選經學為先若其人難備給事中以
還明經者以本位領其後國諱廢學永明三年立學尚
書令王儉領祭酒學既建乃省總明觀八年國子博士
何允單為祭酒疑所服陸澄等皆不能據遂以元服臨
試月餘日博議定乃服朱衣齊梁號為國師陳後魏亦
曰國子祭酒其初定中原先立太學置五經博士北齊
國子寺有祭酒一人隋開皇十三年國子寺罷隸太常
(凡國學諸官自漢已下並屬太常至隋始革之)又改寺為學仁夀元年罷國子
學唯立太學一所省國子祭酒博士置太學博士總知
學事煬帝即位改國子學為國子監依舊置祭酒唐因
之龍朔元年東都亦置龍朔二年改為司成館又改祭
酒為大司成咸亨初復舊光宅元年改國子監為成均
監神龍元年復舊領國子學(學生三百人)太學(學生五百人)四門
(學生五百人俊士八百人)律學(學生五十人)書學(學生三十人)算學(學生三十人凡六學)
(生徒二千二百一十人每學各置博士以總學事及有助教等員天寳九載又於國子監置廣文館領學生為)
(進士業者置博士助教各一人其品秩並與太學同)置祭酒一人掌監學之政皇
太子受業則執經講說皆以儒學優重者為之天寳九
載置廣文館學生進士
國子司業煬帝大業三年於國子監初置司業一人禮
曰樂正司業父師司成因以為名唐置二人副貳祭酒
通判監事龍朔二年改為少司成咸亨初復舊凡祭酒
司業皆儒重之官非其人不居
丞隋置三人唐一人
主簿北齊置隋一人唐因之
宋國子監判監事二人以兩制或𢃄職朝官充凡監事
皆總之直講八人以京官選人充掌以經術教授諸生
丞一人以京朝官或選人充掌錢穀出納之事主簿一
人以京官或選人充掌文簿以勾考其出納監生無定
員元豐正官名置祭酒司業丞簿各一人太學博士十
人(舊係直講)正錄各五人武學博士二人律學博士正名一
人祭酒掌國子太學武學律學小學之政令司業為之
貳丞參預監事凡諸生之隸於太學者立三舍法(見學校門)
崇寧立辟廱置大司成一人為師儒之首總辟廱太學
之政令位諸曹侍郎上宣和罷中興初併國子監歸禮
部紹興三年置國子監十二年置祭酒十三年始復建
太學隆興併省司業不與祭酒並除乾道七年乃並除
如故
國子博士班固云按六朝時往往有博士掌通古今(又曰)
(博士秦官漢因之)漢博士多至數十人冠兩梁(文帝時博士朝服元端章甫冠)
武帝建元五年初置五經博士宣帝成帝之代五經家
法稍增置博士一人博士選有三科高第為尚書次為
刺史其不通政事以久次補諸侯太傅於時孔光為博
士數使錄冤獄行風俗以高第為尚書(叔孫通為博士初制漢禮又賈)
(誼年二十餘文帝召為博士年最少每有詔議下諸老生未能言誼盡為對之人人各如其意)後漢博
士凡十四人(易施孟梁邱京氏尚書歐陽大小夏侯詩齊魯韓氏禮大小戴春秋嚴顔各一博士)
(華嶠漢書曰初欲立左氏傳博士范昇以為左氏淺末不宜立陳元聞之乃詣闕上疏爭之更相辯對凡十餘)
(上帝卒立左氏學)掌以五經教子弟國有疑事掌丞問對舊時
從議郎為博士其通叡異藝入平尚書出部刺史諸侯
守相久次轉諫議大夫中興高第為侍中小郡若都尉
博士限年五十(其督郵版狀曰生事愛敬喪沒如禮理易尚書孝經論語兼崇載籍窮微闡奥)
(師事某官經明受謝見授門徒尚五十人以上正席謝坐三郡二人隐居樂道不求聞逹身無金痍痼疾三十)
(六屬不與妖惡交通王侯賜賞行應四科經任博士下言某官某甲保舉順帝諱保故稱守)安帝以
博士多非其人詔命三公將軍中二千石舉博士各一
人務得經明行高卓爾茂異是時羣僚承風凡所旌賞
綽有餘裕後旋復故遂用陵遲初平帝元始四年改博
士為博士師後漢兼而存之並擇儒者(桓榮魯恭戴憑等並為博士)
魏及西晉朝博士置十九人武帝咸寧四年初立國子
學置國子博士一人皆取履行精淳通明典義若散騎
常侍中書侍郎太子中庶子以上乃得召試(元帝時荀崧上疏曰)
(昔咸寧太康永嘉之中侍中常侍黃門通洽古今行為世表者領國子博士)宋齊諸博士皆
皂朝服進賢兩梁冠佩水蒼玉梁國學有博士二人天
監四年置五經博士各一人(魏晉宋齊並不置五經博士至此始置焉)舊國
子學生限以貴賤武帝欲招來後進五館生皆引寒門
雋才不限人數陳因之後魏北齊並有之隋仁夀元年
省國子博士大業三年復置一人唐增置二人龍朔二
年改為司成宣業咸亨初復舊諸州府亦有經學博士
一人
助教晉咸寧四年初立國子學置助教十五人以教生
徒江左及宋並十人(宋制易尚書毛詩禮記周禮儀禮左傳公羊榖梁各為一經論語孝)
(經為一經合十經助教分掌)宋齊並同梁國子助教舊視南臺御史
品服與博士同陳因之後魏亦有北齊置十人隋置四
人唐國子學助教三人諸府州縣各有助教職員(府州二人)
(縣一人學生各有差)
太學博士晉江左增置國子博士十六人謂之太學博
士品服同國子博士梁置太學博士八人陳因之後魏
亦然北齊國子寺有太學博士十人後周置太學博士
下大夫六人隋初置太學博士五人仁夀元年罷國子
唯立太學置博士五人大業三年減置二人唐因之助
教後魏置北齊亦有之置二十人後周曰太學助教上
士隋又曰太學助教五人大業三年減三人唐因之
廣文館博士一人助教一人並以文士為之唐天寳九
載置
四門博士後魏書劉芳表云太和二十年立四門博士
於四門置學按禮記曰天子設四學鄭玄注曰四郊之
虞庠也今以其遼遠故置於四門請移與太學同處從
之北齊二十人隋五人唐三人助教北齊國子寺有二
十人隋初則五人唐因之直講四人唐初置無員數長
安四年始定為四員大成二十人唐置取貢舉及第人
簡聰明者試書日誦得一千言并日試策所習業等十
條通七然後補充仍散官禄俸賜會同直官例給武太
后長安中省而置直講定為四員
律學博士晉置屬廷尉衛覲奏請律學博士轉相教授
東晉以下因之梁曰胄子律博士屬廷尉陳亦有律博
士後魏北齊並有之隋大理寺官屬有律博士八人唐
因之而置一人移屬國學助教一人位從九品上
書學博士唐置三人又置典學二人
算學博士唐置二人又置典學二人
宋國子監無博士有直講八人熙寧改為太學博士元
豐定制亦無國子博士大觀元年乃置國子博士四員
國子正錄二員與太學官分掌教導中興後置國子博
士二員太學博士元豐改直講為之紹聖元年令太
學博士正錄令國子監長貳薦舉召試而後除紹興十
二年置太學博士三員國子正錄大觀初置掌行學
規糾不如規者罰之紹興十三年詔正錄各置一員
太學正錄仁宗朝胡瑗掌太學其正錄第補諸生熙寧
末興三舍始選官為正錄如學官之制正錄各五人掌
行學規不如規者糾罰之元祐三年罷命官正錄以上
舍内舍充後復置命官學正二員紹聖悉如元豐舊制
紹興十二年復各置一員書庫官淳化五年判國子
學李志言監中印書亦主掌錢物凡有公文其所司止
以印書錢物所為名稍為近俗今乞改為國子監書庫
官從之書庫監官以京朝官充掌印經史羣書以備朝
廷宣索賜予之用及出鬻而收其直以上於官元豐三
年省中興後併國子監入禮部紹興十三年乃復置一
員三十一年罷龍興初詔主庫兼書庫乾道七年復置
一員
武學唐開元間始置太公尚父廟以留侯張良配中春
中秋上戊祭之牲樂如文宣王仍以古名將十人為十
哲配享貞元元年尊太公為武成王詔考定可配享者
列古今名將六十四人圖形焉
宋慶歴三年詔置武學於武成王廟以阮逸為教授八
月罷武學以議者言古名將如諸葛亮羊祜杜預等豈
專學孫吳故也熙寧五年樞密院言古者出師受成於
學文武弛張其道一也乞復置武學詔於武成王廟置
學紹興十六年詔修建武學武博武諭嘗以兵書弓馬
武藝誘誨學者元豐官制行以博士代教授紹興二十
六年詔武學博士學諭各置一員内博士於文臣有出
身或武舉出身曾預高選充其學諭差武學人後又除
文臣之有出身者
宗學漢平帝詔朕惟宗室皆高帝子孫令置宗師以糾
教之明章二帝友愛子弟幼者率留京師訓導以禮唐
高宗詔宗室子孫就祕書外省别為小學
宋元豐六年宗室令鑠乞建宗學詔從之既而中輟建
中靖國元年復置崇寧初立月書季考法南渡初建學
嘉定更新置四齋後再增三齋宗學博士舊諸王宮大
小學教授也至道元年太宗將為皇姪等置師傅執政
謂環衛之官親王比當有降乃以教授為名咸平初遂
命諸王府官分兼南北宅教授南宫者太祖太宗諸王
之子孫處之所謂睦親宅也崇寧五年又改稱某王宫
宗子博士位國子博士之上靖康之亂宗學遂廢紹興
四年始復置諸王宫大小學教授二員隆興省其一嘉
定九年十二月始復置宗學改教授為博士又置宗學
諭一員並隸宗正寺在太常博士之下諭在國子正之
上俸給賞典依國子博士及正體例於是宗室疎遠者
皆得就學而彬彬可觀矣旋有旨復存諸王宫大小學
教授一員
軍器監(丞)(主簿)(甲坊署)(弩坊署)
後周武帝四年初置軍器監唐武德初置軍器監貞觀
元年罷軍器大監置少監後省之以其地隸少府監為
甲弩坊開元初復以其地置軍器使至三年以使為監
更置少監一員丞二員主簿一員錄事一員及弩坊等
署十一年悉罷之復隸少府為甲弩坊十六年移其名
於北都置軍器監(亦嘗以太原尹兼領之)天寳六載復於舊所置
軍器監監一人領甲坊弩坊兩署
丞主簿各一人唐置
甲坊署令丞周禮考工記曰函人為甲隋少府有甲鎧
署唐改焉
弩坊署令丞周禮司弓矢掌四弩隋有弓弩署唐改焉
宋軍器初領於三司胄案官無專職熙寧六年廢胄案
乃按唐令置監擇從官總判元豐正名分案五所隸官
屬四東西作坊掌造兵噐旗幟戎帳行物辨其名地監
官二人以京朝官及三班使臣充作坊物料庫掌收鐵
錫羽箭油漆之𩔖皮角場掌收皮革筋骨以供作坊
之用置官與東西作坊同建炎併歸工部紹興復置長
貳各一員隆興初詔軍器所已隸工部本監惟置丞一
員乾道後置監少監及簿淳熙初詔戎器非進入毋輒
出所由是呈驗寖省嘉定以後事最稀簡特為儲才之
所
都水使者(丞)(主簿)(舟檝署)(河渠署)
虞舜命益作虞以掌山澤周官有林衡川衡二官掌林
麓川澤之禁漢武帝元鼎二年初置水衡都尉(顔師古曰山林)
(之官曰衡掌諸池苑故稱水衡張晏曰主都水及林苑故曰水衡主諸官故曰都有卒徒武事故曰尉衡平也)
(主平其税也)掌上林苑(漢趙充國以中郎為水衡都尉主船官也)蓋主上林離宮
燕休之處(王莽改曰予虞)後漢光武省之併其職於少府每立
秋貙劉之日輒暫置水衡都尉(貙劉將祭大獵之名貙勅俱反)事訖省
初秦漢又有都水長丞主陂池灌溉保守河渠自太常
少府及三輔等皆有其官漢武帝以都水官多乃置左
右使者以領之(劉向為左都水使者是也又續漢百官志曰劉向領三輔都水)至漢哀
帝省使者官至東京凡都水皆罷之併置河隄謁者漢
之水衡都尉本主上林苑魏世主天下水軍舟船器械
晉武帝省水衡置都水臺有使者一人掌舟航及運部
而河隄為都水官屬元康中復有水衡都尉(元康百官名及晉起)
(居注曰陳慎戴熊俱以都水使者領水衡都尉)懷帝永嘉六年胡賊入洛陽都
水使者奚濬先出督運得免江左省河隄(諸公贊曰陳勰字太和有)
(巧思為都水使者洛陽記曰千金隄勰所置)宋都水使者銅印墨綬進賢兩
梁冠與御史中丞同孝武帝初省都水臺罷都水使者
置水衡令孝建元年復置齊有都水臺使者一人梁初
與齊同天監七年改都水使者為大舟卿位視中書郎
列卿之最末者主舟航河隄陳因之後魏初皆有水衡
都尉及河隄謁者都水使者官至永平二年都水臺依
舊置二使者北齊亦置二使者隋開皇二年廢都水臺
入司農十三年復置仁夀元年改臺為監更名使者亦
為監煬帝又改為使者尋又為監加置少監又改監及
少監並為令領舟檝河渠二署唐武德八年置都水臺
後復為都水署置令隸將作貞觀中復為都水監置使
者龍朔二年改都水使者為司津監丞咸亨元年復舊
光宅元年改都水監為水衡置都尉神龍元年復為都
水監置使者二人分總其事不屬將作領舟檝河渠二
署
丞漢有水衡丞五人亦有都水丞後漢晉初都水使者
有參軍二人蓋亦丞之職任宋因之梁大舟卿有丞陳
因之後魏北齊又曰參軍隋曰都水丞唐二人
主簿晉水衡都尉有之為左右前後中五水衡令悉皆
有之梁大舟卿亦有之至隋又置唐因之
舟檝署令漢主爵中尉屬官有都船令丞水衡都尉有
檝櫂令丞晉曰船曹吏齊曰官船典軍後周曰舟中士
隋為舟檝署令丞唐因之令丞各一人
河渠署隋煬帝置令丞各一人唐因之
宋都水監判監事一人以員外郎以上充同判監一人
以朝官以上充丞二人主簿一人並以京朝官充掌内
外河渠隄堰之事(舊例三司河渠案嘉祐三年始專置監以領之)輪遣丞一人
出外治河埽之事或一歲再歲而罷其間有諳知水政
或至三年者置局於澶州號曰外監寺司押司官一人
元豐八年詔提舉汴河堤岸司隸本監先是導洛入汴
專置堤岸司至是歸之都水司元祐時詔南北外都水
丞並以三年為任七年方議回河流乃詔河北京西漕
臣及開封府界提點各兼南北外都水事宣和三年詔
罷南北外都水丞司依元豐法通差文武官一員四年
臣僚言都水監因恩州脩河舉辟文武官至百二十餘
員授牒家居不省所領何事皆乘傳給劵第功希賞詔
除正官十一員外餘並罷所隸有東西四排岸司監官
各以京朝官閤門祗候以上及三班使臣充掌水運綱
船輸納顧直之事汴河上下鎻蔡河上下鎻各監官一
人以三班使臣充掌算舟船木筏之事天下堰總二十
一監官各一人渡總六十五監官各一人皆以京朝官
三班使臣充亦有以本處監當兼掌者
内侍省(内侍伯内常侍局内給事局内謁者監内寺掖庭宮闈奚官局)
(内僕局)(内府局)
天文有宦者四星在帝座之西周官有宮正宫伯(皆主王宮)
(中官之長)宮人(掌王之六寢)内宰(理王内之政令以隂禮教六宮)閽人(掌守王宮)寺人
(掌王之内人及女官)戰國時有宦者令(趙有宦者令繆賢是)秦少府屬官有
中書謁者令丞又有將行衛尉少府各一人(並皇后卿)漢景
帝中元六年改將行為大長秋(顔師古曰秋者收成之時長者恒久之義故以)
(為皇后官名)或用中人或用士人(中人閹人)成帝加置太僕一人
掌太后輿馬通謂之皇太后卿皆隨太后宮為宮號在
正卿上無太后則闕(衛尉在衛尉上少府在少府上之𩔖是也)又有長信詹
事掌皇太后宮景帝六年更名長信少府平帝元年更
名長樂少府帝祖母稱長信宮帝母稱長樂宮故有長
信少府長樂少府職如長秋位在長秋上及職吏皆宦
者也後漢常用宦者職掌奉宣中宮命凡給賜族親當
謁見者關通之中宮出則從屬官有丞中宫僕謁者私
府署令初秦又置中常侍官參用士人皆銀璫左貂給
事殿省漢制置侍中中常侍各一人省尚書事黃門侍
郎一人傳發書奏皆用姓族後漢中常侍贊導内事顧
問應對永平中始定員數中常侍四人(漢舊儀曰秩千石得出入卧内)
(舉法省中省中即禁中也成帝外家王禁貴重朝中為諱禁曰省)小黃門十人自明帝
以後員數稍增改以金璫右貂兼領卿署之職自和熹
太后以女主稱制不接公卿乃以閹人為常侍小黃門
通命兩宮自此以來悉用閹人不調他士自安迄桓權
任尤重手握王爵口含天憲桓帝既與宦官謀誅梁冀
乃封宦者五人(單超徐璜貝瑗左琯唐衡也)同日為侯皆食邑故世
號五侯焉(楊秉為太尉奏請免中常侍侯覽貝瑗等官尚書召對秉掾屬曰公府外職而劾近官經)
(典漢制有故事否秉使對曰春秋趙鞅以晉陽之甲逐君側之惡又傳曰除君之惡唯力是視鄧通戲慢申屠)
(嘉召責文帝許之漢制故事三公之職無所不統帝不得已遂免覧官削瑗國)及袁紹大誅宦
者之後永巷掖庭復用士人閫闈出入莫有禁切侍中
侍郎門部騶宰中外雜錯醜聲彰聞魏改漢制太后三
卿在九卿下晉復舊在同號卿上有后則置無后則闕
齊鬱林王立文安太后即尊號以宫名置宣德衛尉少
府太僕梁有弘訓太后亦置屬官陳亦有太后三卿後
魏大長秋掌顧問應對自文明馮后閹官用事大者令
僕小者卿守(宦者趙黑為選曹尚書)北齊有中侍中省置中侍中
二人中常侍四人掌出入閤門又有長秋寺置卿中尹
各一人掌諸宮閤領掖庭等令並用宦者後周有司内
上士小司内中士巷伯中士等官隋曰内侍省領内侍
内常侍等官(内侍即舊長秋内常侍即舊中常侍)煬帝改内侍省為長秋
監置令一人少令一人丞二人並用士人餘用宦者領
掖庭宫闈奚官三署亦參用士人唐武德初改為内侍
省皆用宦者龍朔二年改為内侍監咸亨元年復舊光
宅元年改為司宫臺神龍元年復舊有内侍四人(掌知宮内)
(供奉中宮駕出則夾引總判局事舊二人開元中加二人七年三月勅内侍五品以上許養一子仍以同姓者)
(初養日不得過十歲)内常侍六人(通判省事)屬官有内給事八人内謁
者監六人内寺伯二人寺人六人領掖庭宫闈奚官内
僕内府等五局(神龍元年後始以中使出監諸軍兵馬寳應元年五月勅諸道州所承上命須)
(憑正勅可施行不得懸便信中使宣勅即遵行)
内給事周禮内小臣之職掌王后之命后出入前驅後
漢少府有給事黃門常侍左右止在内宫門通中外及
中宫已下衆事自魏晉至於梁陳無其職後魏有中給
事中後改為中給事北齊中侍中省有中給事中四人
煬帝改為内承直唐復為内給事置八人
内謁者後漢大長秋屬官有中宫謁者二人主報中章
後魏北齊有中謁者僕射隋内侍省有内謁者監六人
内謁者十二人唐因之
内寺伯周禮寺人掌王之内人及女宫之戒令隋内侍
省有内寺伯二人唐因之
掖庭局令秦置永巷漢武更名掖庭置令掌宫人簿帳
公桑養蠶及女工等事後漢掖庭令掌後宫貴人采女
又有永巷令典官婢皆宦者並屬少府唐置二人
宮闈局令二人隋置令掌宫内門閤之禁及出納神主
并内給使名帳糧廩事唐因之
奚官局令二人齊梁陳隋有奚官署令掌守宮人使藥
疾病罪罰喪葬等事唐置二人
内僕局令二人後漢有中宫僕令掌車輿雜畜及導等
唐置二人
内府局令二人漢有内者局令隋曰内者唐為内府置
令二人掌内庫出納帳設澡沐等
范曄史論曰宦人之在王朝者其來舊矣將以其
體非全氣情志專良通關中人易以役養乎然而
後世因之才任稍廣其能者則勃貂管蘇有功於
楚晉景監繆賢著庸於秦趙及其敝也則豎刁亂
齊伊戾禍宋漢興仍襲秦制置中常侍官然亦引
用士人以參其選皆銀璫左貂給事殿省又高后
稱制乃以張卿為大謁者出入卧内受宣詔命文
帝時有趙談北宮伯子頗見親倖至於孝武亦愛
李延年帝數宴後庭或潛游離館故請奏機事多
以宦人主之至元帝之世史游為黃門令勤心納
忠有所補益其後弘恭石顯以佞險自進卒有蕭
周之禍損穢帝德焉中興之初内官悉用閹人不
復雜調他士至永平中始置員數中常侍四人小
黃門十人和帝即祚幼弱而竇憲兄弟專總權威
内外臣僚莫由親接所與居者唯閹宦而已故鄭
衆得專謀禁中終除大憝遂享分土之封超登宮
卿之位於是中官始盛焉自明帝以後迄乎延平
委用漸大而其員稍增中常侍至有十人小黃門
二十人改以金璫右貂兼領卿署之職鄧后以女
主臨政而萬機殷遠朝臣國議無由參斷帷幄稱
制下令不出房闈之間不得不委用刑人寄之國
命手握王爵口含天憲非復掖庭永巷之職閨牖
房闥之任也其後孫程定立順之功曹騰參建桓
之策續以五侯合謀梁冀受鉞迹因公正恩固主
心故中外服從上下屏氣或稱伊霍之勲無謝於
往載或謂良平之畫復興於當今雖時亦忠公而
竟見排斥舉動回山海呼吸變霜露阿旨曲求則
光寵三族直情忤意則慘夷五宗漢之紀綱大亂
矣若夫高冠長劍紆朱懷金者布滿宮闈苴茅分
虎南面臣人者蓋以十數府署第館綦列於都鄙
子弟支附過半於州國南金和寶冰紈霧縠之積
盈仞珍藏嬙媛侍兒歌童舞女之玩充備綺室狗
馬飾雕文土木被緹繡皆剥割氓黎競恣奢欲搆
害明賢專樹黨𩔖其有更相援引希附權強者皆
腐身熏子以自衒逹同弊相濟故其徒有繁敗國
蠧政之事不可覃書所以海内嗟毒志士窮棲寇
劇緣間搖亂區夏雖忠良懷憤時或奮發而言出
禍從旋見孥戮因復大考鉤黨轉相誣染凡稱善
士莫不離被災毒竇武何進位崇戚近乘九服之
囂怨恊羣英之勢力而以疑留不斷至於殄敗斯
亦運之極乎雖袁紹龔行芟夷無餘然以暴易亂
亦何云及自曹騰說梁冀竟立昏弱魏武因之遂
遷龜鼎所謂君以此始必以此終信乎其然矣
宋祁史論曰太宗詔内侍省不立三品官以内侍
為之長階第四不任以事惟門閤守禦廷内掃除
禀食而已武后時稍增其人至中宗黃衣乃二千
員七品以上員外置千員然衣朱紫者尚少元宗
承平財用富足志大事奢不愛惜賞賜爵位開元
天寳中宫嬪大率至四萬宦官黃衣以上三千員
衣朱紫千餘人其稱旨者輒拜三品將軍列戟於
門其在殿頭供奉委任華重持節傳命光焰殷殷
動四方所至郡縣奔走獻遺至萬計修功德市禽
鳥一為之使猶且數千緍監軍持權節度反出其
下於是甲舍名園上便之田為中人所占者半京
畿矣肅代庸弱倚為捍衛故輔國以尚父顯元振
以援立奮朝恩以軍密重然猶未得常主兵也德
宗懲艾泚賊故以左右神策天威等軍委宦者主
之置護軍中尉中護軍分提禁兵是以庶柄下遷
政在宦人舉手伸縮便有輕重至標士竒材則奏
以為子巨鎮強藩則爭出我門小人之情猥險無
顧籍又日久侍天子狎則無威習則不疑故昏君
蔽於所昵英主禍生所忽元宗以遷崩憲敬以弑
殞文以憂僨至昭而天下亡矣禍始開元極於天
祐凶愎參會黨𩔖殱滅王室從而潰衰譬猶灼火
攻蠧蠧盡木焚詎不哀哉跡其殘氣不剛柔情易
褫䙝則無上怖則生怨借之權則專為禍則廹而
近緩相攻急相一此小人常勢也噫梟狐不神天
與之昏末如亂何故取中葉以來宦人之大者萃
之篇
右古今宦者之禍無如漢唐之季年范宋二史傳
論特為明暢故備載之然夷考其磐固猖獗之由
則有自來矣蓋將相者天下大權之所自出也漢
中葉以後以中書為政本而中書令管機密屬之
貂璫是宦者得以竊相之柄也故陳蕃竇武何進
之徒一有規畫奏啟即為所窺先發制人禍不旋
踵而國祚隨之唐中葉以後倚兵戎定禍亂而觀
軍容監軍屬之貂璫是宦者得以竊將之權也故
勲德如李郭則俛首受節制而不免失律䟦扈如
李茂貞朱全忠則稱兵内侮而遂以移祚矣兵刑
者人主威柄之所自出也漢自桓靈以來有黃門
北寺獄是宦者得以專刑也故窮捕鈎黨勦戮名
士皆黃門北寺獄之所為也唐自德代以來有兩
軍中尉是宦者得以專兵也故易置人主誅夷大
臣皆兩軍中尉之所為也蓋將相之任彼得以據
之兵刑之司彼得以專之而又地近情親根連株
固故雖有英特之君賢智之臣終不能以一朝而
去腹心之病亦由積漸之久故也然桓靈昏主又
從而崇奬之故權悉下移而漢之亡遂亟文武宣
賢君雖不能抑制之然政自已出故唐之亡少紓
云
宋初有内中高品班院淳化五年改入内内班院又改
入内黃門班院又改内侍省入内内侍班院景德三年
其東門取索司可併隸内東門司餘入内都知司内東
門都知司内侍省入内内侍班院可立為入内内侍省
以諸司隸之國初有内班院淳化五年八月改内班為
黃門九月改黃門為内侍省入内内侍省與内侍省號
為前後省而入内省比前省尤為親近通侍禁中役服
䙝近者隸入内内侍省供侍殿中備灑掃之職役使雜
品者隸内侍省(職略云入内内侍省號北司内侍省號南班與志不同)入内内侍
省有都都知都知副都知押班内東頭供奉官内西頭
供奉官内侍殿頭内侍高品内侍高班内侍黃門内侍
省有左班都知副都知右班都知副都知押班内東頭
供奉官内西頭供奉官内侍殿頭内侍高品内侍高班
内侍黃門自供奉官至黃門以一百八十人為定員凡
内侍初補曰小黃門經恩遷補則為内侍黃門後省官
闕則以前省官補押班次遷副都知次遷都都知遂為
内臣之極品熙寧中入内内侍省内侍省都知押班逐
省各以轉入先後相壓永為定式其官稱則有内客省
使延福宫使宣政使宣慶使昭宣使國初所置(職略云太祖以)
(内客省使換樞密以延福宫使換宣徽其旨遠哉由都知延福使以下至寄資諸司副使者即依外官廕補之)
(法)元豐議改官制張誠一欲易都知押班之名置殿中
監以易内侍省既而宰執進呈神宗曰祖宗為此名有
深意豈可輕議(四朝志王定國見聞錄)政和二年始遂改焉以通
侍大夫易内客省使正侍大夫易延福宫使中侍大夫
易景福殿使中亮大夫易宣慶使中衛大夫易宣政使
拱衛大夫易招宣使供奉官易内東頭供奉官左侍禁
易内西頭供奉官右侍禁易内侍殿頭左班殿直易内
侍高品右班殿直易内侍高班而黃門之名如故其屬
有御藥院勾當官四人以入内内侍省充掌按騐方書
修合藥劑以待進御及供奉禁中之用内東門司勾當
官四人以入内内侍省充掌宮禁人物出入周知其名
數而譏察之合同憑由司監官二人掌禁中宣索之物
給其要驗凡特旨賜予皆具名數憑由付有司准給管
勾往來國信所管勾官二人以都知押班充掌契丹使
介交聘之事後苑勾當官無定員以内侍充掌苑囿池
沼臺殿種藝雅飾以備游幸造作所掌造作禁中及皇
屬婚娶之名拜龍圖天章寳文閣勾當官四人以入内
内侍充掌藏祖宗文章圖籍及符瑞寶玩之物而安像
設以崇奉之軍頭引見司勾當官五人以内侍省都知
押班及閤門宣贊舍人以上充掌供奉便殿禁衛諸軍
入見之事及馬步兩直軍員之名翰林院勾當官一員
以内侍押班都知充總天文書藝圖畫醫官四局凡執
伎以事上者皆在焉中興以來深懲内侍用事之弊嚴
前後省使臣與兵將官往來之禁著内侍官不許出謁
及接見賓客之令紹興三十年詔内侍省所掌職務不
多徒有冗費可廢併歸入内内侍省舊制内侍遇誕節
許進子年十二試以墨義即中程者候三年引見供職
三十二年殿中侍御史張震言宦者員衆孝宗即命内
侍省開具見在人數免會慶節進子仍定以二百人為
額乾道間以差赴德夀宫應奉闕人增至二百五十人
紹熙三年因宰臣奏中官只令承受宮禁中事不許預
聞他事嘉定初詔内侍省陳乞恩例親屬充寄班祗候
以十年為限
文獻通考卷五十七
