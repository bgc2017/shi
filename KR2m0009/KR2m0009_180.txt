文獻通考卷一百八十
鄱陽馬端臨貴與著
經籍考七
經禮
漢藝文志曰帝王質文世有損益至周曲為之防事
為之制(師古曰委曲防閑每事為制也)故曰禮經三百威儀三千(韋昭)
(曰周禮三百六十官也三百舉成數也臣瓉曰禮經三三百謂冠婚吉凶周禮三百是官名也師古曰禮經)
(百韋說是也威儀三千乃謂冠婚吉凶蓋儀禮是)及周之衰諸侯將踰法度
惡其害已皆滅去其籍自孟子時而不具至秦大壊
漢興魯高堂生傳士禮十七篇訖孝宣時后蒼最明
戴德戴聖慶普皆其弟子三家立扵學官禮古經者
出扵魯淹中(蘇林曰里名也)及孔氏學七十篇文相似多三
十九篇及明堂隂陽王史氏記所見多天子諸侯卿
大夫之制雖不能備猶瘉倉等推士禮而致扵天子
之說(師古曰瘉與愈同愈勝也也劉氏曰孔氏學七十篇即安國所得壁中書學七十當作學十)
(七五十六篇除十七正多三十九也)
隋經籍志曰漢初有高堂生傳十七篇又有古經出
扵淹中而河間獻王好古愛學收集餘燼得而獻之
合五十六篇並威儀之事而又得司馬穰苴兵法一
百五十五篇及明堂隂陽之記並無敢傳之者唯古
經十七篇與高堂生所傳不殊而字多異自高堂生
至宣帝時后蒼最明其業乃為曲臺記蒼授梁人戴
德及德從兄子聖沛人慶普扵是有大戴小戴慶氏
三家並立後漢唯曺元傳慶氏以授其子褒然三家
雖存並微相傳不絶漢末鄭玄傳小戴之學後以古
經校之取其扵義長者作注為鄭氏學其喪服一篇
子夏先傳之諸儒多為注觧今又别行而漢時有李
氏得周官周官蓋周公所制官政之法上扵河間獻
王獨闕冬官一篇獻王購以千金不得遂取考工記
以補其處合成六篇奏之至王莽時劉歆始置博士
以行扵世河南緱氏杜子春受業扵歆因以教授是
後馬融作周官傳以授鄭玄玄作周官注漢初河間
獻王又得仲尼弟子及後學者所記一百三十一篇
獻之時亦無傳之者至劉向考校經籍檢得一百三
十篇向因第而叙之而又得明堂隂陽記三十三篇
孔子三朝記七篇王氏史氏記二十一篇樂記二十
三篇凡五種合二百十四篇戴德刪其煩重合而記
之為八十五篇謂之大戴記而戴聖又刪大戴之書
為四十六篇謂之小戴記漢末馬融遂傳小戴之學
融又足月令一篇眀堂位一篇樂記一篇合四十九
篇而鄭玄受業於融又為之注今周官六篇古經十
七篇小戴記四十九篇凡三種唯鄭注立扵國學其
餘並多散亡又無師說
漢志凡禮十三家五百五十五篇
按三代之禮其流傳扵漢世周官儀禮戴記三書
而已藝文志所述皆三書也然其末則以古封禪
羣祀二十二篇封禪議對十九篇漢封禪羣祀三
十六篇議奏三十八篇繼之而皆以為禮家按封
禪秦漢之事難厠其書扵禮經之後今析入儀注
門凡削四家一百一十五篇云
隋志一百三十六部一千六百二十二家(通計亡書二百一十一部)
(二千一百八十六卷)
唐志六十九家九十六部一千八百二十七卷(失姓名七家元)
(行沖以下不著錄十六家一百九十五卷)
宋三朝志四十部一千五十六卷(内十一部入儀注門)
宋兩朝志三部五十二卷(内一部入儀注門)
宋四朝志二十五部三百六十七卷(内一部入儀注門)
宋中興志六十四家九十一部一千二百六十五卷
儀禮注十七卷
韓文公讀儀禮余嘗苦儀禮難讀且又行扵今者
蓋寡沼襲不同復之無由考扵今誠無所用云然
文王周公之法制具在扵是孔子曰吾從周謂其
文章之盛也古書之存者希矣百氏雜家尚有可
取况聖人之制度邪扵是掇其大要竒辭奥旨著
扵篇學者可觀焉惜吾不及其時揖讓進退扵其
間嗚呼盛哉
鼂氏曰儀禮十七篇鄭氏注西漢諸儒得古文禮
凡五十六篇高堂生傳士禮十七篇為儀禮喪服
傳一卷子夏所為其說曰周禮為本聖人體之儀
禮為末聖人履之為本則重者在前故宗伯序五
禮以吉凶賓軍嘉為次為末則輕者在前故儀禮
先冠婚後喪祭
朱子語錄知看儀禮有緒甚善此書雖難讀然却
多是重複倫類若通則其先後彼此展轉參照足
以互相發眀久之自通貫也禮書如儀禮尚完
備如他書儀禮是經禮記是觧儀禮且如儀禮
有冠禮禮記便有冠義儀禮有昏禮禮記便有昏
義以至燕射之禮莫不皆然只是儀禮有士相見
禮禮記却無士相見義後来劉原甫補成一篇學
禮記下言語只是觧他儀禮儀禮不是古人預
作一書如此初間只是以義起漸漸相襲行得好
只管巧至扵情文極細密極周緻處聖人見此意
思好故錄成書今儀禮多是士禮如河間獻王
得古禮五十六篇乃孔壁所藏之書其中却有天
子諸侯禮所以班固言愈扵推士禮以致天子諸
侯之禮是班固作漢書時其書尚在鄭康盛亦及
見之今注疏中有引援處不知是甚時失了可惜
漢時儒者專門名家自一經之外都不暇講故先
儒謂聖經不亡於秦火而壊扵漢儒其說亦好温
公論景帝太子既亡當時若立獻王為嗣則漢之
禮樂制度必有可觀陳振叔亦儘得見其說儀禮
云此乃儀更須有禮書儀禮只載行禮之威儀所
謂威儀三千是也禮書如云天子七廟諸侯五大
夫三士二之類是說大經處這是禮須自有箇文
字
儀禮疏五十卷
鼂氏曰唐賈公彦撰齊黃慶隋李孟悊各有疏義
公彦刪二疏為此書國朝嘗詔邢昺是正之
朱子語錄曰儀禮疏說得不甚分眀
先公儀禮注疏序曰余生五十八年未嘗讀儀禮
之書一日從敗箧中得景德中官本儀禮疏四帙
正經注語皆標起止而疏文列其下蓋古有明經
學究專科如儀禮經注學者童而習之不待屑屑
然登載本文而已熟其誦數矣王介甫新經既出
士不讀書如余之扵儀禮者皆是也然不敢付之
茫昧幽冥將尋訪本書傳抄庶幾創通大義然余
老矣懼其費日力而卒無所補也長兒䟦曰家有
監本儀禮經注可取而附益之以便觀覧意欣然
命之整緝釐為九帙手自點校并取朱氏禮書與
其門人高弟黃氏楊氏諸家續補之編分章析條
題要其上遂為完書拊而歎曰兹所謂儀禮者歟
韓昌黎之言豈欺我哉其為書也扵竒辭奥旨中
有精義妙道焉扵纖悉曲折中有明辨等級焉不
惟欲人之善其生且欲人之善其死不惟致嚴扵
冠昏朝聘鄉射而尤嚴扵喪祭後世徒以其推士
禮而逹之天子以為殘闕不可考之書徐而觀之
一士也天子之士與諸侯之士不同上大夫與下
大夫不同等而上之固有可得而推者矣周公之
經何制之備也子夏之傳何文之竒也康成之注
公彦之疏何學之博也小子識之
古禮十七卷釋文一卷釋誤三卷
陳氏曰永嘉張淳忠甫所校乾道中太守章貢曾
逮仲躬刻之首有目錄一卷載大小戴劉向篇第
異同以古監本巾箱本杭細本嚴本校定識其誤
而為之序謂高堂生所傳士禮爾今此書兼有天
子諸侯卿大夫禮決非高堂所傳其篇數偶同自
陸德明賈公彦皆云然不知何所據也
朱子曰張淳云如劉歆所言則高堂生所得獨為
士禮而今儀禮乃有天子諸侯大夫之禮居其大
半疑今儀禮非高堂生之書但篇數偶同耳此則
不深考扵劉說所訂之誤又不察其所謂士禮者
特略舉首篇以名之其曰推而致扵天子者蓋專
指冠昏喪祭而言若燕射朝聘則士豈有是禮而
可推邪
朱子語錄曰儀禮人所罕讀難得善本而鄭注賈
疏之外先儒舊說多不復見陸氏釋文亦甚疏略
近世永嘉張淳忠甫校定印本又為一書以識其
誤號為精密然亦不能無舛謬張忠甫所校儀
禮甚子細然却扵目錄中冠禮玄端處便錯了但
此本較他本為最勝又謂漢初未有儀禮之名疑
後學者見十七篇中有儀有禮遂合而名之
古禮經傳通觧二十三卷集傳集注十四卷
陳氏曰朱熹撰以古十七篇為主而取大小戴及
他書傳所載繋扵禮者附入之二十三卷已成書
闕書數一篇其十四卷草定未刪改曰集傳集注
云者蓋此書初名也其子在刻之南康一切仍其
舊云
中興藝文志熹書為家禮三卷鄉禮三卷學禮十一
卷邦國禮四卷王朝禮十四卷其曰儀禮經傳通觧
者凡二十三卷熹晚歲所親定惟書數一篇缺而未
補其曰儀禮集傳集注者即此書舊名凡十四卷為
王朝禮而卜筮篇亦闕熹所草定未及刪改
朱子語錄曰儀禮禮之根本而禮記乃其枝葉禮
記本秦漢上下諸儒觧釋儀禮之書又有他書附
益扵其間今欲定作一書先以儀禮篇目置扵前
而附禮記扵其後如射禮則附以射義似此類已
得二十餘篇若其餘曲禮少儀又自作一項而以
類相從若疏中有說制度處亦當采取以益之
禮書異時必有兩本其據周禮分經傳不多取國
語雜書迂僻蔓衍之說者吾書也其黜周禮使事
無統紀合經傳使書無間别多取國語雜記之書
使傳者疑而習者蔽非吾書也答應仁仲書曰
前賢常患儀禮難讀以今觀之只是經不分章記
不隨經而注疏各為一書故使讀者不能遽曉今
定此本盡去諸弊恨不得令韓文公見之也
先公曰愚按記不隨經注疏各為一書讀者不能
遽曉此猶古易之彖象文言繋辭各自為書鄭康
成所以欲省學者兩讀而為今易也文公扵禮書
之離者合之扵易書之合者離之是亦學者所當
知也
古禮經傳續通觧二十九卷
陳氏曰外府丞長樂黃榦直卿撰榦晦庵之壻號
勉齋始晦庵著禮書喪祭二禮未及論次以屬榦
續成之
朱子語錄賀孫因問祭禮附祭儀如說孝許多如
何来得曰便是祭禮難附兼祭儀前所說多是天
子禮若儀禮所存唯少牢饋食特牲饋食禮是諸
侯大夫禮兼又只是有饋食若天子祭便合有初
間祭腥等事如所謂建設朝事燔燎羶薌若附儀
禮此等皆無入頭處意問欲將周禮中天子祭禮
逐項作一總腦却以禮記附如疏中有說天子皆
編出因云某已衰老其間合要理會文字皆起得
箇頭在及見其成與不見其成皆未可知萬一不
及見此書之成諸公千萬勉力整理得成此書所
係甚大古禮扵今實是難行當祭之時獻神處少
只說酌奠卒祝迎尸以後都是人自食了主人獻
尸尸又酢主人酢主婦酢祝及佐食宰贊衆賓等
交相勸酬甚繁且久所以季氏之祭至扵繼之以
燭竊謂後世有大聖人者作與他整理一過令人
蘇醒必不一一如古人之繁但放古人大意簡而
易行耳温公儀人所憚行者只為閑辭多長篇浩
翰令人難讀其實行禮處無多某嘗修祭儀只就
中間行禮處分作五六叚甚簡易曉後被人竊去
亡之矣
信齋楊氏序曰昔文公朱先生既修家鄉邦國王
朝禮以喪祭二禮屬勉齋黃先生編之先生服膺
遺訓取向来喪禮藁本精專修改書成凡十有五
卷復伏讀曰大哉書乎秦漢而下未有也近世以
来儒生習誦知有禮記而不知有儀禮士大夫好
古者知有唐開元以後之禮而不知有儀禮今因
其篇目之僅存者為之分章句附傳記使條理明
白而易考後之言禮者有所据依不至扵棄經而
任傳遺本而宗末王侯大夫之禮關扵綱常者為
尤重儀禮既闕其書後世以来處此大變者咸幽
冥而莫知其原取具臨時沿襲鄙陋不經特甚可
為慨嘆今因小戴喪大記一篇合周禮禮記諸書
以補其闕而王侯大夫之禮莫不粲然可考扵是
喪禮之本末經緯莫不悉備既而又念喪禮條目
散闊欲撰儀禮喪服圖式一卷以提其要而附古
今沿革扵其後草具甫就而先生沒矣嗚呼此千
載之遺憾也先生所修祭禮本經則特牲少牢有
司徹大戴禮則釁廟(以上四卷未分章句入注疏)所補者則自
天神地祗百神宗廟以至因事而祭者如建國遷
都廵狩師田行役祈禳及祭服祭器事序始終其
綱目尤為詳備先生嘗為復言祭禮用力甚久規
模已定每取其書繙閱而推明之間一二條方欲
加意修定而未遂也嗚呼禮莫重扵喪祭文公以
二書屬之先生其責任至不輕也先生扵二書也
推明文王周公之典辨正諸儒異同之論掊擊後
世蠧壊人心之邪說以示天下後世其正人心扶
世教之功至遠也而喪服圖式祭禮遺藁尚有未
及訂定之遺恨後之君子有能繼先生之志者出
而成之是先生之所望也抑復又聞之先生曰始
余創二禮粗就奉而質之先師先師喜謂余曰君
所立喪祭禮規模甚善他日取吾所編家鄉邦國
王朝禮其悉用此規模更定之嗚呼是又文公拳
拳之意先生欲任斯責而卒不果也豈不痛哉同
門之士以復預聞次輯之略不可以無言也復因
敬識其始末以告来者喪禮一十五卷前以繕寫
喪服圖式今别為一卷附扵正卷帙之外以俟君
子亦先生平日之志云
又曰嘉定己邜喪禮始克成編以次將修祭禮即
以其書稿本授復曰子其讀之蓋欲復通知此書
本末有助纂輯也復受書而退啟緘伏讀皆古今
天下大典禮其關係甚重其條目甚詳其經傳異
同註疏牴牾上下數千百載間是非淆亂紛錯甚
衆自此朝披夕閱不敢釋卷時在勉齋左右隨事
咨問抄識以待先生筆削不幸先生即世遂成千
古之遺憾日邁月征今十餘年南康學宫舊有家
鄉邦國王朝禮及張侯虙續刊喪禮又取祭禮稿
本併刊而存之以待後之學者故四方朋友皆有
祭禮稿本未有取其書而修定之者顧復何人敢
任其責伏自惟念齒髮浸衰曩日幸有所聞不可
不及時傳述竊不自揆遂据稿本參以所聞稍加
更定以續成其書凡十四卷云
集釋古禮十七卷釋宫一卷綱目一卷
陳氏曰廬陵李如圭寳之撰紹興癸丑進士嘗為
福建撫幹釋宫者經所載堂室門庭今人所不曉
者一一釋之
中興藝文志儀禮既廢學者不復誦習㦯不知有是
書乾道間有張淳始訂其訛為儀禮識誤淳熙中李
如圭為集釋出入經傳又為綱目以别章句之指為
釋宫以論宫室之制朱熹嘗與之校定禮書蓋習扵
禮者
周禮十二卷
鼂氏曰鄭玄注漢武帝時河間獻王開獻書之路
得周官有五篇失冬官一篇乃募以千金不得取
考工記以補其闕至孝成時劉歆校理祕書始得
序列著扵錄略為羣儒排棄歆獨以為周公致太
平之跡永平時杜子春初能通其讀鄭衆鄭興亦
嘗傳受康成皆引之以參釋異同云
陳氏曰按藝文志曰周官經六篇本注云王莽時劉
歆置博士顔師古曰即今之周禮也亡其冬官以
考工記足之愚嘗疑周禮六典與書周官不同周
官司徒掌邦教敷五典擾兆民司空掌邦土居四
民時地利二官各有攸司蓋自唐虞九官禹契所
職則已然矣今地官扵教事殊略而田野井牧鄉
遂稼穡之事殆皆司空職耳周官初無邦事之名
今所謂事典者未知定為何事書闕亡而以考工
記足之天下之事止扵百工而已邪先儒固有疑
扵是書者若林孝存以為武帝知周官末世瀆亂
不經之書作十論七難以排棄之何休亦以為六
國隂謀之書甚者或謂劉歆附益以佐王莽者也
惟鄭康成博覧以為周公致太平之迹故其學遂
行扵世愚按此書多古文竒字名物度數可考不
誣其為先秦古書似無可疑愚所疑者邦土邦事
灼然不同其他繁碎駁雜與夫劉歆王安石一再
用之而亂天下猶未論也玄之學出扵扶風馬融
而參取杜子春鄭大夫鄭司農之說子春河南緱
氏人生漢末至永平初尚在年九十餘鄭衆賈逵
皆受業焉大夫者河南鄭興少贛也司農者鄭衆
仲師興之子也融字季長
朱子語錄曰周禮一書好看廣大精密周家法度
在裏許但未敢令學者看此非是不可學亦非是
不當學只為學有先後先須理會自家身心合做
底學周禮却自後一截事而今把来說看還有一
句干涉吾人身心上事否周禮規模皆是周公
做但其言語是他人做如今時宰相提舉勅令豈
是宰相一一下筆有不是處周公須與改至小可
處或未及改或是周公晚年作此書某所疑者但
恐周公立下此法却不曾行得盡後世皆以周禮
非聖人書其間細碎處雖可疑其大體直是非聖
人做不得
潁濱蘇氏曰言周公所以治周者莫詳扵周禮然
以吾觀之秦漢諸儒以意損益之者衆矣非周公
之完書也何以言之周之西都今之關中也其東
都今之洛陽也二都居北山之陽南山之隂其地
東西長南北短短長相補不過千里古今一也而
周禮王畿之大四方相距千里如畫棋局近郊遠
郊甸地稍地小都大都相距皆百里千里之方地
實無所容之故其畿内遠近諸法類皆空言耳此
周禮之不可信者一也書稱武王克商而反商政
列爵惟五分土為三故孟子曰天子之制地方千
里公侯百里伯七十里子男五十里不能五十里
不逹扵天子附扵諸侯曰附庸鄭子産亦云古之
言封建者蓋若是而周禮諸公之地方五百里諸
侯四百里諸伯三百里諸子二百里諸男百里與
古說異鄭氏知其不可而為之說曰商爵三等武
王增以子男其地猶因商之故周公斥大九州始
皆益之如周官之法扵是千乘之賦自一成十里
而出車一乘千乘而千成非公侯之國無以受之
吾竊笑之武王封之周公大之其勢必有所并必
有所徙一公之封而子男之國為之徙者十有六
封數大國而天下盡擾此書生之論而有國者不
為也傳有之曰方里而井十井為乘故十里之邑
而百乘百里之國而千乘千里之國而萬乘古之
道也不然百乘之家為方百里萬乘之國為方數
圻矣故無是也語曰千乘之國攝乎大國之間千
乘雖古之大國而扵衰周為小然孔子猶曰安見
方六七十如五六十而非邦也者然則雖衰周列
國之強家猶有不及五十者矣韓氏羊舌氏晉大
夫也其家賦九縣長轂九百其餘四十縣謂一縣
而百乘則可謂一縣而百里則不可此周禮之不
可信者二也王畿之内公邑為井田鄉遂為溝洫
此二者一夫而受田百畆五口而一夫為役百畆
而稅之十一舉無異也然而井田自一井而上至
扵一同而方百里其所以通水之利者溝洫澮三
溝洫之制至扵萬夫方三十二里有半其所以通
水之利者遂溝洫澮川五利害同而法制異為地
少而用力博此亦有國者之所不為也楚蒍掩為
司馬町原防井衍沃蓋平川廣澤可以為井者井
之原阜堤防之間狭不可井則町之(杜預以町為小頃町)皆
因地以制廣狭多少之異井田溝洫蓋亦然耳非
公邑必為井田而鄉遂必為溝洫此周禮之不可
信者三也三者既不可信則凡周禮之詭異遠扵
人情者皆不足信也古之聖人因事立法以便人
者有矣未有立法以強人者也立法以強人此迂
儒之所以亂天下也
五峯胡氏曰謹按孔子定書周官六卿冢宰掌邦
治統百官均四海者也今以劉歆所成周禮考之
太宰掌建邦之六典夫太宰統五官之典以為治
者也豈扵五官之外更有治典哉則掌建六典歆
之妄也太宰之屬六十小宰也司會也司書也職
内也職歲也職幣也是六官之所掌辭繁而事複
類皆期會簿書之末俗吏掊克之所為而非贊冢
宰進退百官均一四海之治者也古之君國子民
者以義為利不以利為利故百乘之家不畜聚斂
之臣與其有聚斂之臣寕有盜臣今天官有宰夫
者考郡都鄙縣之治乘其財用之出入凡失財用
物辟名者誅之其足用長財善物者賞之夫君相
守恭儉不尚末作使民務本此足用長財之要也
百官有司謹守其職豈敢踰越制度自以足用長
財為事若劉歆之說是使百官有司不守三尺上
下交征利椎剥其民以危亡其國之道非周公致
太平之典也古之王者守禮寡欲由義而行無所
忌諱不畏灾患今天官甸師乃曰喪事代王受眚
災此楚昭宋景之所不為者也而謂周公立以為
訓開後王忌諱之端乎先王之制凡官府次舍列
扵庫門之外所以别内外嚴貴賤也今宫正乃比
宫中之官府次舍之衆寡又曰去其竒衺之民則
是嬪妃官吏衆庶雜處廉陛不嚴而内外亂矣宫
伯掌王宫之士庶子鄭玄以為諸吏之適庶宿衛
王宫者也天子深居九重面朝後市謹之以門衛
嚴之以城郭溝池環之以鄉遂縣都藩之以侯甸
男邦采衛守之以夷蠻戎狄周匝四垂中天下而
立定四海之民今周公乃扵宫中置諸吏又以其
士庶子衛王宫何示人不廣而自削弱如此也王
后之職恭儉不妬忌帥夫人嬪婦以承天子奉宗
廟而已矣今内宰凡建國左右立市豈后之職也
哉内小臣掌王后之命后有好事扵四方則使往
有好令扵卿大夫則亦如之閽人掌守王宫中門
之禁說者以為二官奄者墨者也婦人無外事以
貞潔為行若外通諸侯内交羣下則將安用君矣
夫人臣尚無境外之交曾謂后而可乎古者不使
刑人守門公家不畜刑人大夫不飬士遇諸塗弗
與之言周公作立政戒成王以䘏左右綴衣虎賁
欲其皆得俊乂之人今反以隐宫刑餘近日月之
側開亂亡之端乎寺人内豎賤人非所貴也内祝
掌宫中禱祠禳禬之事夫祭祀之禮天子公卿諸
侯大夫士行之扵外后妃夫人嬪婦供祭服籩豆
扵内凡天地宗廟山川百神祀有典常又安用此
么麽禱祠禳禬扵宫中此殆漢世女巫執左道入
宫中乘妃姬争妬與為厭勝之事耳劉歆乃以為
太宰之屬置扵王宫其誣周公也甚矣冢宰當以
天下自任故王者内嬖嬪婦敵扵后外寵庶孽齊
扵嫡宴遊無度衣服無章賜予無節法度之廢將
自此始雖在内庭為冢宰者真當任其責也若九
嬪之婦法世婦之宫具女御之功事女史之内政
典婦之女功乃后夫人之職也王安石以為統扵
冢宰則王所以治内可謂至公而盡正矣夫順理
而無阿私之謂公由理而無邪曲之謂正修身以
齊家此王者治國平天下之定理所自盡心者也
苟身不能齊家而以付之冡宰為王也悖理莫甚
焉又可謂之公正乎噫安石真姦人哉四方貢職
各有定制王者為天下主財奉禮義以飬天下無
非王者之財也不可以有公私之異今大府乃有
貳貢之餘財以共玩好之用不幾有如李唐之君
受裴延齡之欺㒺者乎王府乃有王之金玉良貨
賄之藏不幾有如漢桓靈置私庫者乎内府乃有
四方金玉齒革良貨賄之獻而共王之好賜不幾
有如李唐之君受四方羡餘之輕侮者乎王裘服
宜夫人嬪婦之任也今既有司裘又有縫人屨人
等九官則皆掌衣服者也膳夫酒正之職固不可
廢又有腊人鹽人等十有六官則皆掌飲食者也
醫師之職固不可廢又有獸醫等五官皆醫事也
帷幕次舍之事固不可廢而皂隸之所作也亦置
五官焉凡此既不應冗濫如是且皆執技以事上
役扵人者也而以為冢宰進退百官均一四海之
屬何也漢興經五伯七雄聖道絶滅大亂之後陳
&KR0685;為相尚不肯任廷尉内史之事周公承文武之
德相成王為太師乃廣置宫闈猥褻衣服飲食技
藝之官以為屬必不然矣其末則又有夏采之官
焉專掌王崩復土者也嗚呼安得是不祥之人哉
禮官臨大變一時行之可矣乃預置官以俟王崩
而行其職何不祥之甚也太宰之屬六十有二考
之未有一官完善者則五卿之屬可知矣而可謂
之經與易詩書春秋配乎
按周禮一書先儒信者半疑者半其所以疑之者
特不過病其官冗事多瑣碎而煩擾耳然愚嘗論
之經制至周而詳文物至周而備有一事必有一
官毋足怪者有如閹閽卜祝各設命官衣膳泉貨
俱有司屬自漢以来其規模之瑣碎經制之煩密
亦復如此特官名不襲六典之舊耳固未見其為
行周禮而亦未見其異扵周禮也獨與百姓交涉
之事則後世惟以簡易闊略為便而以周禮之法
行之必至扵厲民而階亂王莽之王田市易介甫
之青苗均輸是也後之儒者見其效騐如此扵是
疑其為歆莽之偽書而不可行或以為無關雎麟
趾之意則不能行愚俱以為未然蓋周禮者三代
之法也三代之時則非直周公之聖可行雖一凡
夫亦能行之三代而後則非直王莽之矯詐介甫
之執愎不可行而雖賢哲亦不能行其故何也蓋
三代之時寰宇悉以封建天子所治不過千里公
侯則自百里以至五十里而卿大夫又各有世食
禄邑分土而治家傳世守民之服食日用悉仰給
扵公上而上之人所以治其民者不啻如祖父之
扵其子孫家主之扵其臧獲田土則少而授老而
收扵是乎有鄉遂之官又從而視其田業之肥瘠
食指之衆寡而為之斟酌區畫俾之均平(如上地家七人)
(之類是也)貨財則盈而斂乏而散扵是乎有泉府之官
又從而補其不足助其不給或賖或貸而俾之足
用所以飬之者如此司徒之任則自卿大夫州長
以至閭胥比長自遂大夫縣正以至里宰鄰長歲
終正歲四時孟月皆徵召其民考其德藝紏其過
惡而加以勸懲司馬之任則軍有將師有帥卒有
長四時仲月則有振旅治兵茇舍大閱之法以旗
致民行其禁令而加以誅賞所以教之者如此上
下蓋弊弊焉察察焉幾無寧日矣然其事雖似煩
擾而不見其為法之弊者蓋以私土子人痛痒常
相關脉絡常相屬雖其時所謂諸侯卿大夫者未
必皆賢然既世守其地世撫其民則自不容不視
為一體既視為一體則姦弊無由生而良法可以世
守矣自封建變而為郡縣為人君者宰制六合穹
然扵其上而所以治其民者則諉之百官有司郡
守縣令為守令者率三歲而終更雖有龔黃之慈
良王趙之明敏其始至也茫然如入異境積日累
月方能諳其土俗而施以政令往往朞月之後其
善政方可紀纔再朞而已及瓜矣其有疲愞貪鄙
之人則視其官如逆旅傳舍視其民如飛鴻土梗
發政施令不過授成扵吏手既授成扵吏手而欲
以周官之法行之則事煩而政必擾政擾而民必
病教飬之恩惠未孚而追呼之苛嬈已極矣是以
後之言善政者必曰事簡夫以周禮一書觀之成
周之制未嘗簡也自土不分胙官不世守為吏者
不過年除歲遷多為便文自營之計扵是國家之
法制率以簡易為便慎無擾獄市之說治道去太
甚之說遂為經國庇民之遠猷所以臨乎其民者
未嘗有以飬之也苟使之自無失其飬斯可矣未
嘗有以教之也苟使之自毋失其教斯可矣蓋壤
土既廣則志慮有所不能周長吏數易則設施有
所不及竟扵是法立而姦生令下而詐起處以簡
靖猶或庶幾稍涉繁夥則不勝其瀆亂矣昔子産
聽鄭國之政其所施為者曰都鄙有章上下有服
田有封洫廬井有伍此俱周官之法也然一年而
輿人誦之曰孰殺子産吾其與之三年而誦之曰
子産而死誰其嗣之按鄭國土地褊小其在後世
則一郡耳夫以子産之賢智而當一郡守之任其
精神必足以周知情偽其念慮必足以洞究得失
決不至如後世承流宣化者之以苟且從事也而
周制在當時亦未至盡隳但未能悉復先王之舊
耳然稍欲更張則亦未能遽當扵人心必俟磨以
歲月然後昔之謗讟者轉而為謳歌耳况賢不及
子産所涖不止一郡且生乎千載之後先王之制
久廢而其遺書僅存乃不察時宜不恤人言而必
欲行之乎王介甫是也介甫所行變常&KR0685;而為青
苗諉曰此周官泉府之法也當時諸賢極力争之
蘇長公之言曰青苗雖云不許抑配然其間願請
之戶必皆孤貧不濟之人家若自有贏餘何至與
官交易此等鞭撻已急則繼之逃亡逃亡之餘則
均之鄰保蘇少公之言曰出納之際吏緣為姦法
不能禁錢入民手雖良民不免非理費用及其納
錢雖富民不免違限受責如此則鞭笞必用而州
縣多事矣是皆言官與民賖貸之非便也蓋常平
者糴糶之法也青苗者賖貸之法也糴糶之法以
錢與粟兩相交易似未嘗有以利民而以官法行
之則反為簡便賖貸之法捐錢以予民而以時計
息取之似實有以濟民而以官法行之則反為繁
擾然糴糶之說始扵魏文侯常平之法始扵漢宣
帝三代之時未嘗有此而賖貸之法則周官泉府
明言之豈周公經制顧不為其簡易者而欲為其
繁擾者乎謂周禮為不可信之書則左氏傳言鄭
饑子皮以子展之命餼國人粟戶一鍾宋饑司城
子罕請扵平公出公粟以貸使大夫皆貸司城氏
貸而不書為大夫之無者貸宋無饑人齊陳氏以
家量貸而以公量收之則春秋之時官之扵民固
有賖貸之事也雖當時未嘗取二分之息如青苗
之為然熙寧諸賢所言非病其取息之多也蓋以
為貧者碩貸貸與之而不能償則虧官富者不碩
貸抑配予之而并令保任貧者代償所逋則損民
兩無所益固不若常&KR0685;之交手相付聽從民便之
為簡易兩得也然左氏所述鄭宋齊之事謂之善
政以為美談未嘗見其有熙豐之弊何也蓋鄭宋
齊列國也其所任者罕氏樂氏陳氏則皆有世食
禄邑與之分土而治者也介甫所宰者天下也其
所任者六七少年使者四十餘軰與夫州縣小吏
則皆干進徇時之徒也然非鄭宋齊之大夫盡賢
而介甫之黨盡不肖也蓋累世之私土子人者與
民情常親親則利病可以周知故法雖繁而亦足
以利民暫焉之承流宣化者與民情常疎疎則情
偽不能洞究故法雖簡而猶懼其病民也以青苗
賖貸一事觀之則知周禮所載凡法制之瑣碎煩
密者可行之扵封建之時而不可行之扵郡縣之
後必知時適變者而後可以語通經學古之說也
文獻通考卷一百八十
