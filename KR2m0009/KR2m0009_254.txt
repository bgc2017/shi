文獻通考卷二百五十四
鄱陽馬端臨貴與著
帝系考五
后妃
南史后妃傳叙六宮位號前史代有不同晉武帝采漢
魏之制置貴嬪夫人貴人是為三夫人位視三公淑妃
淑媛淑儀修華修容修儀婕妤容華充華是為九嬪位
視九卿其餘有美人才人中才人爵視千石以下宋武
帝省一才人其餘仍用晉制按貴嬪魏文帝所制夫人
魏武帝初建魏國所制貴人漢光武所制淑妃魏眀帝
所制淑媛魏文帝所制淑儀修華晉武帝所制修容魏
武帝所制修儀魏眀帝所制婕妤容華前漢舊號充華
晉武帝所制美人漢光武所制及孝武孝建三年省夫
人置貴妃位比相國進貴嬪比丞相貴人比三司以為
三夫人又置昭儀昭容昭華以代修華修儀修容又置
中才人充衣以為散位按昭儀漢元帝所制昭容孝武
所制昭華魏眀帝所制中才人晉武帝所制充衣前漢
舊制及眀帝泰始二年省淑妃昭華中才人充衣復置
修華修儀修容才人良人三年又省貴人置貴姬以備
三夫人之數又置昭華增淑容承徽列榮以淑媛淑儀
淑容昭華昭儀昭容修華修儀修容為九嬪婕妤容華
充華承徽列榮凡五職亞九嬪美人才人良人三職為
散役其後帝留心後房擬百官備置内職焉及齊高帝
建元元年有司奏置貴嬪夫人貴人為三夫人修華修
儀修容淑妃淑媛淑儀婕妤容華充華為九嬪美人中
才人才人為散職三年太子宮置三内職良娣比開國
侯寶林比五等侯才人比駙馬都尉及永眀元年有司
奏貴妃淑妃並加金章紫綬佩于闐玉淑妃舊擬九□
以淑為溫恭之稱妃為亞后之名進同貴妃以比三司
夫人之號不殊蕃國降淑媛以比九卿七年復置昭容
位在九嬪焉梁武撥亂反正深鑒奢逸配德早終長秋
曠位定令制貴妃貴嬪貴姬為三夫人淑媛淑儀淑容
昭華昭儀昭容修華修儀修容為九嬪婕妤容華充華
承徽列榮為五職美人才人良人為三職東宫置良娣
寶林為二職及簡文元帝出自儲蕃或廹在拘縶或逼
於寇亂且妃竝先殂更不建椒閫陳武光膺天歴以朴
素自居故後宮員位其數多闕文帝天嘉之後詔宮職
備員其所置立無改梁舊編之令文以為後法然帝性
恭儉而嬪嬙不備宣帝後主無所改作今總綴緝以立
此篇云
宋孝懿蕭皇后名文壽蘭陵人武帝繼母帝為宋公宋
王加太妃太后受禪尊為皇太后
武敬臧皇后名愛親東莞人適武帝義熙四年殂追贈
豫章郡夫人武帝崩祔葬初寧陵
武帝張夫人不知何許人生少帝帝即位尊為皇太后
少帝廢太后還璽紱隨居吳縣文帝元嘉初拜營陽國
太妃二年薨
文帝胡太后名道女淮南人義熙初武帝納之生文帝
五年被譴死武帝即位追贈婕妤文帝即位上尊號曰
章皇太后陵曰熙寧
少帝司馬皇后名茂英晉恭帝女宋初拜皇太子妃少
帝即位為皇后元嘉初降為滎陽王妃十六年薨
文元袁皇后名齊媯陳郡陽夏人父湛少適文帝為王
妃生子劭元嘉十七年崩
潘淑妃以色進生子濬後為元凶劭所殺
孝武昭路太后名惠男丹陽建康人以貌入後宫生孝
武拜淑媛隨孝武出蕃孝武即位尊為太后
眀宣沈太后名容姬為文帝美人生眀帝拜婕妤元嘉
三十年卒孝武即位追贈太后
孝武文穆王皇后名憲嫄琅邪臨沂人初為武陵王妃
生廢帝孝武即位立為皇后廢帝即位尊為皇太后
殷淑儀南郡王義宣女義宣敗帝密取之假姓殷薨追
贈貴妃或云貴妃是殷琰家人入義宣家義宣敗入宫
云
前廢帝何皇后名令婉廬江灊人父瑀初為皇太子妃
薨於東宮廢帝即位追諡曰獻皇后
眀恭王皇后名貞風琅邪臨沂人初為湘東王妃眀帝
即位立為后廢帝即位尊為太后
後廢帝陳太妃名妙登丹陽建康屠家女孝武宫人以
賜眀帝生後廢帝拜貴妃廢帝即位尊為皇太妃
後廢帝江皇后名簡珪濟陽考城人初納為太子妃
帝即位為皇后帝既廢降為蒼梧王妃
順帝陳太妃眀帝宫人為昭華眀帝以桂陽王休範子
令妃養之即位為順帝進為皇太妃
順帝謝皇后名梵境陳郡陽夏人父颺順帝立為皇后
帝禪位降為汝陽王妃
齊武穆裴皇后名惠昭河東聞喜人昇明三年為齊世
子妃建元元年為皇太子妃二年薨武帝即位追尊為
皇太后
文安王皇后名寶眀琅邪臨沂人父曄之建元四年為
皇太子妃鬱林王即位尊為皇太后稱宣德宫眀帝即
位出居鄱陽王故第梁武定建業迎入宫稱制和帝禪
位遜居外宫梁天監時薨
鬱林王何妃名婧英廬江灊人初為南郡王妃太孫即
位立為皇后帝廢貶為王妃
海陵王王妃名韶眀琅邪臨沂人父慈初為鬱林王妃
王即位為皇后王廢降為妃
眀敬劉皇后名惠端彭城人眀帝納之永眀七年卒帝
即位贈皇后
東昏禇皇后名令璩河南陽翟人父澄建武初納為皇
太子妃東昏即位為皇后東昏廢降為庶人
和王皇后名舜華琅邪臨沂人儉之孫初為隨王妃帝
即位為皇后既禪位降為妃
梁武德郗皇后名徽高平金鄉人父曄齊建元末嬪於
武帝帝為雍州刺史日殂即位追贈皇后
武丁貴嬪名令光譙國人武帝鎮樊城納之生昭眀太
子冊為貴嬪普通七年薨
文宣阮太后名令嬴會稽餘姚人武帝平建業納為采
女生元帝為修容隨出蕃大同六年薨元帝即位追崇
為太后
簡文王皇后名靈賓琅邪臨沂人初為晉安王妃大通
三年拜皇太子妃薨簡文即位追崇為皇后
元帝徐妃名昭佩東海郯人天監十六年拜為湘東王
妃太清三年以罪死
敬夏太后會稽人元帝納之生敬宗昭泰元年尊為太
后眀年降為江陰國太妃
敬王皇后琅邪臨沂人初為晉安王妃王即位拜皇后
禪位降為江陰王妃
陳武宣章皇后名要兒吳興烏程人武帝聘之受禪立
為皇后文帝即位尊為皇太后
文沈皇后名妙容吳興武康人梁大同中歸於文帝武
帝即位為臨川王妃文帝即位為皇后廢帝立為皇太
后
廢帝王皇后琅邪臨沂人初為皇太子妃廢帝即位立
為皇后帝廢降為臨海王妃至德中薨
宣柳皇后名敬言河東解縣人宣帝在江陵聘之生後
主宣帝即位為皇后後主即位尊為皇太后
後主沈皇后名婺華吳興武康人父君理太建三年拜
為皇太子妃後主即位立為皇后陳亡入長安隋煬帝
每廵幸恒令從駕煬帝被弑后為尼於毗陵天靜寺貞
觀初卒
張貴妃名麗華本兵家女後主為太子選入宮得幸生
太子深拜貴妃陳亡為隋軍所殺
北史后妃傳叙魏氏王業之兆雖始於神元然自昭成
之前未具言六宮之典而章平思昭穆惠煬烈八帝妃
后無聞道武追尊祖妣皆從帝諡為皇后始立中宮餘
妾或稱夫人多少無限然皆有品次太武稍增左右昭
儀及貴人椒房等後庭漸已多矣又魏故事將立皇后
必令手鑄金人以成者為吉不則不得立也又太武文
成保母劬渠之恩並極尊崇之義雖事乖典禮而觀過
知仁孝文改定内官左右昭儀位視大司馬三夫人視
三公三嬪視三卿六嬪視六卿世婦視中大夫御女視
元士後置女職以典内司視尚書令僕作司大監女侍
中三官視二品監女尚書美人女史女賢人女書史書
女小書女五官視三品中才人供人中使女生才人恭
使宮人視四品青衣女酒女饗女食奚官女奴視五品
及齊神武文襄俱未踐尊極神武嫡妻稱妃其所聘蠕
蠕女稱為蠕蠕公主文襄既尚魏朝公主故無别號兩
宫自餘姬侍並稱娘而已文宣後庭雖有夫人嬪御之
稱然未具員數孝昭内職甚少唯楊妃才貌兼美復是
貴家襄城王母桑氏有德行並蒙恩禮其餘無聞焉河
清新令内命婦依古制有三夫人九嬪二十七世婦八
十一御女又凖漢制置昭儀有左右二人比丞相其弘
德正德崇德為三夫人比三公光猷昭訓隆徽為上嬪
比三卿宣徽凝暉宣眀順華凝華光訓為下嬪比六卿
正華令則修訓曜儀眀淑芳華敬婉昭華光正昭寧貞
範宏徽和德弘猷茂光眀信靜訓曜德廣訓暉範敬訓
芳猷婉華眀範豔儀暉則敬為二十七世婦比從三品
穆光茂德貞懿曜光貞凝光範令儀内範穆閨婉德眀
婉豔婉妙範暉章敬茂靜肅章穆華慎儀妙儀眀懿崇
眀麗則婉儀彭修閑修靜弘慎豔光漪容徽淑秀儀芳
婉貞慎明豔穆修範肅容茂儀英淑弘豔正信凝婉英
範懷順修媛良則瑶章訓成潤儀寧訓淑懿柔則穆儀
修禮昭慎貞媛肅閨敬順柔華昭順敬寧眀訓弘儀崇
敬修敬承閑昭容麗儀閑華思柔媛光懷德良媛淑猗
茂範良信豔華徽娥肅儀妙則為八十一御女比正四
品武成好内並具其員自外又置才人采女以為散號
後主既立二后昭儀以下皆倍其數又置左右娥英比
左右丞相降昭儀比二大夫尋又置淑妃一人比相國
周氏率由姬制内職有序文帝創基修衽席以儉約武
皇嗣歴節情欲於矯枉宮闈有貫魚之美戚里無私溺
之尤可謂得君人之體也宣皇外行其志内逞其欲溪
壑難滿采擇無厭恩之所加莫限厮皂榮之所及無隔
險詖於是升蘭殿以正位踐椒庭而齊體者非一人焉
階房帷而拖青紫緣恩幸而擁玉帛非一族焉雖辛癸
之荒淫趙李之傾惑曾未足比其髣髴也人厭苛政弊
事實多文帝之祀忽諸特由於此隋文思革前弊大矯
其失惟皇后當室傍無私寵婦官位號未詳備焉開皇
二年著内官之式略依周禮省減其數嬪三員掌教四
德視正三品世婦九員掌賓客祭祀視正五品女御三
十八員掌女功絲枲視正七品又采漢晉舊儀置六尚
六司六典遞相統攝以掌宫掖之政一曰尚書掌導引
皇后及閨閣禀賜管司令三人掌圖籍法式糾察宣奏
典琮三人掌琮璽器玩二曰尚儀掌禮儀教學管司樂
三人掌音律之事典贊三人掌導引内外命婦朝見三
曰尚服掌服章寶藏管司飾三人掌簪珥花嚴典櫛三
人掌巾櫛膏沐四曰尚食掌進膳先嘗管司醫三人掌
方藥卜筮典器三人掌罇彛器皿五曰尚寢掌帷帳牀
褥管司筵三人掌鋪設洒掃典執三人掌扇傘燈燭六
曰尚工掌營造百役管司製三人掌衣服裁縫典會三
人掌財帛出入六尚各三員視從九品六司視勲品六
典視流外二品初文獻皇后功參歴試外預朝政内擅
宫闈懷嫉妬之心虚嬪妾之位不設三妃防其上逼自
嬪以下置六十員又加抑損服章降其品秩至文獻崩
後始置貴人三員增嬪至九員世婦二十七員御女八
十一員貴人等關掌宫闈之務六尚以下皆分隸焉煬
帝時后妃嬪御無釐婦職唯端容麗飾陪從宴游而已帝
又參詳典故自制嘉名著之於令貴妃淑妃德妃是為
三夫人品正第一順儀順容順華修儀修容修華充儀
充容充華是為九嬪品正第二婕妤一十二員品正第
三美人才人一十五員品正第四是為世婦寶林二十
員品正第五御女二十四員品正第六采女三十七
員品正第七是為女御總一百二十以叙於燕寢又有
承衣刀人皆趨侍左右並無員數視六品以下時又增
置女官凖尚書省以六局管二十四司一曰尚宫局管
司言掌宣傳奏啓司簿掌名錄計度司正掌格式推罰
司闈掌門閤管籥二曰尚儀局管司籍掌經史教學紙
筆几案司樂掌音律司賓掌賓客司贊掌禮儀贊相導
引三曰尚服局管司璽掌琮璽符節司衣掌衣服司飾
掌湯沐巾櫛玩弄司仗掌仗衛戎器四曰尚食局管司
膳掌膳羞司醖掌酒醴醯醢司藥掌醫巫藥劑司膳掌
廩餼柴炭五曰尚寢局管司設掌牀席帳帷鋪設洒掃
司輿掌輿輦傘扇執持羽儀司苑掌園籞種植蔬菜瓜
果司燈掌火燭六曰尚工局管司製掌營造裁縫司寶
掌金玉珠璣錢貨司綵掌繒帛司織掌織染六尚二十
二司員各二人唯司樂司膳員各四人每司又置典及
掌以貳其職六尚十人品從第五司二十八人品從第
六典二十八人品從第七掌二十八人品從第九女使
流外量局閑劇多者十人以下無定員數聯事分職各
有司存焉
魏獻眀皇后賀氏東部大人野干女生道武皇始元年
崩後追加尊號
道武皇后慕容氏寶之季女中山平入宮得幸後立為
皇后
道武宣穆皇后劉氏劉眷女登國初納為夫人生眀元
以鑄金人不成故不登后位魏故事後宮産子將為儲
貳其母皆賜死道武末年后以舊法崩眀元即位追尊
位
眀元昭哀皇后姚氏姚興女眀元納為夫人後薨追贈
后
眀元密皇后杜氏魏郡鄴人以良家子選入太子宫生
太武拜貴嬪薨太武即位追尊為后
太武保母竇氏初以夫家坐事誅入宮眀元命為太武
保母太武即位尊為皇太后
太武皇后赫連氏屈丐女太武平統萬納之為貴人後
立為皇后文成初崩
太武景哀皇后賀氏代人初為夫人生景穆薨追贈貴
嬪
景穆恭皇后郁久閭氏河東王毗之妹以選入東宮生
文成薨文成即位追上尊號
文成乳母常氏本遼西人因事入宮乳文成帝即位尊
為皇太后
文成文眀皇后馮氏長樂信都人父朗坐事誅后遂入
宮以選為貴人後立為皇后獻文即位尊為皇太后
文成元皇后李氏梁國蒙縣人太武南征得之後入文
成宮中生獻文拜貴人後諡元皇后
獻文思皇后李氏中山安喜人以選入宮為夫人生孝
文後追諡
孝文貞皇后林氏平涼人父勝坐法誅遂入掖庭生皇
子恂薨追諡后
孝文廢后馮氏太師熙之女太和十七年立為后後以
寵衰廢為尼
孝文幽皇后馮氏亦熙之女入宮拜昭儀後立為皇后
坐淫恣廢死葬以后禮
孝文文昭皇后高氏司徒公肇之妹以選入宮生宣武
葬諡貴人宣武即位追上尊號
宣武順皇后于氏太尉烈弟勁之女選入宫為貴人帝
即位立為后崩
宣武皇后高氏文昭皇后弟優之女入宮為貴嬪帝即
位立為后眀帝即位尊為皇太后
宣武靈皇后胡氏安定臨涇人司徒國珍女入掖庭為
允華生眀帝帝即位尊為皇太妃後又尊為皇太后
孝眀皇后胡氏靈太后從兄盛之女帝即位立為皇后
武泰初入道為尼
孝武皇后高氏齊神武長女帝立納為后帝西幸關中
降為彭成王妃
文帝文皇后乙弗氏河南洛陽人其先世吐谷渾渠帥
父瑗文帝納為妃即位冊為皇后後帝結昏蠕蠕后遜
居别宮為尼卒以嫌賜自盡
文帝悼皇后郁久閭氏蠕蠕主阿那壞之長女蠕蠕屢
犯邊帝乃納其女為后二年崩
少帝皇后宇文氏周文帝女帝為太子納為妃即位為
皇后帝既廢崩后亦以忠於魏室罹禍
恭帝皇后若干氏司空長樂正公惠之女恭帝納之為
后後出家為尼
孝靜皇后高氏齊神武第二女天平四年聘為皇后齊
受禪降為中山王妃後再嫁於楊愔
齊武眀皇后婁氏名昭君贈司徒内干之女神武聘之
既秉政封渤海王拜為王妃凡孕六男二女文宣受禪
尊為皇太后
蠕蠕公主蠕蠕主郁久閭阿那壞之女神武以蠕蠕屢
犯邊聘其女神武崩文襄從其國法蒸焉産一女
彭城太妃爾朱氏榮之女魏孝莊后神武納為别室生
子浟後為尼天保初為太妃為文宣所殺
馮翊太妃鄭氏名大車初為魏廣平王妃神武納之生
馮翊王潤
文襄敬皇后元氏魏靜帝之姊初為世子妃文宣受禪
尊為文襄皇后居靜德宮武平中崩
文宣皇后李氏名祖娥趙郡李希宗女為文宣妃帝受
禪立為皇后孝昭即位號昭信皇后武成即位逼淫之
遂為尼齊亡入周隋時卒
北齊皇帝納后之禮納采問名納徵訖告圜丘方澤
及廟是日皇帝臨軒命太尉為使司徒副之持節詣
后行宮東向奉璽綬以冊授中常侍皇后受冊於行
殿使者與公卿以下皆拜有司備迎禮太尉太保受
詔而行主人公服迎拜於門使者入升自賓階東面
主人升自阼階西面禮物陳於庭設席於兩楹間童
子以璽書版升主人升跪受送者拜於大門外有司
先於昭陽殿兩楹間供帳為同牢之具皇后服大嚴
繡衣帶綬佩加幜女長御引出升畫輪四望車女侍
中負璽陪乘鹵簿如大駕皇帝服衮冕出升御座皇
后入門大鹵簿位門外小鹵簿入到東上閤施步障
降車席導以入昭陽殿前至席位姆去幜皇后先拜
後起皇帝後拜先起升自西階詣同牢座與皇后俱
坐各三飲訖又各酳二爵一巹奏禮畢后興南向立
皇帝御太極殿王公以下拜表謝又眀日以榛栗棗
脩見皇太后於昭陽殿擇日羣官上禮又擇日謁廟
皇帝使太尉先以太牢告而後遍見羣廟
孝昭皇后元氏開府元蠻女初為常山王妃孝昭即位
立為皇后武成立降居順成宮齊亡入周隋時卒
弘德夫人李氏趙郡李叔讓女初為魏靜帝嬪武成納
之生南陽王仁為太妃
武成皇后胡氏安定胡延之女生後主武成立為皇后
後主立尊為皇太后
後主皇后斛律氏左丞相光之女初為皇太子妃後主
受禪立為皇后光被害后廢後為尼齊亡再適開府元
仁
北齊皇太子納妃禮皇帝遣使納采有司備禮物會
畢使者受詔而行主人迎於大門外禮畢會於廳事
其次問名納吉並如納采納徵則使司徒及尚書令
為使備禮物而行請期則以太常宗正卿為使如納
采親迎則太尉為使三日妃朝皇帝於昭陽殿又朝
皇后於宣光殿擇日羣臣上禮他日妃還又他日皇
太子拜閤皇太子及王聘禮納采問名納吉請期親
迎皆用羔羊一口鴈一隻酒黍稷米麵各一斛納徵
用元三匹纁二匹束帛十匹大璋一虎皮二錦綵六
十匹絹二百匹羔羊一口羊四口犢二頭酒黍稷稻
米麵各十斛從車貳乘
後主皇后胡氏隴西王長仁女入宫為昭儀斛律后廢
立為皇后後以忤胡太后廢為尼齊亡後亦改嫁
後主穆皇后名邪利本斛律氏從婢入宮得幸生皇子
恒胡皇后廢立為后齊亡不知所終
馮淑妃名小憐穆后從婢穆后愛衰妃有寵封淑妃齊
亡入周以賜代王達
周文宣叱奴皇后代人周文帝為丞相納之生武帝帝
即位尊為皇太后
孝閔皇后元氏名胡摩魏文帝女為略陽公尚焉及踐
祚立為皇后帝被廢后為尼晉公護誅上尊號為孝閔
皇后居崇義宮隋革命出居里第大業時卒
眀敬皇后獨孤氏太保衛公信長女帝在藩納為夫人
即位立為皇后崩與帝合葬昭陵
武成皇后阿史那氏突厥可汗女武帝時突厥強故聘
其女為后宣帝即位尊為皇太后
武皇后李氏名娥姿楚人江陵平没入宮周文以賜武
帝得幸生宣帝宣政元年尊為皇太后
宣皇后楊氏名麗華隋文帝長女帝為太子納為妃即
位立為后靜帝即位為皇太后
宣帝后朱氏名滿月吳人其家坐事没入東宮宣帝幸
之生靜帝立為天元皇后
宣帝后陳氏潁川人以選入宮拜德妃立為天左皇后
帝崩出俗為尼唐永徽初卒
宣帝皇后元氏名樂尚河南洛陽人開府晟之女入宮
為貴妃後立為天右皇后帝崩出俗為尼貞觀中卒
宣帝皇后尉遲氏名繁熾蜀公迥之孫女初適把公亮
子溫以宗婦入廟帝逼幸之亮謀逆誅遂入宮為天右
大皇后帝崩出俗為尼開皇十五年卒
靜帝司馬皇后名令姬消難之女納為后二年隋文以
后父奔陳廢為庶人後嫁為隋司州刺史李丹妻
隋文獻皇后獨孤氏名伽羅河南洛陽人周大司馬衛
公信之女文帝受禪立為皇后仁壽二年崩年五十九
宣華夫人陳氏陳宣帝女陳亡入掖庭文獻后崩進位
為貴人後拜宣華夫人煬帝時卒
容華夫人蔡氏丹陽人陳亡以選入宫拜為貴人後加
號容華夫人煬帝時卒
煬帝愍皇后蕭氏梁眀帝巋之女文帝聘為晉王妃煬
帝即位立為皇后煬帝遇弑後没於竇建德突厥可賀
敦隋義城公主使迎之入虜庭唐貞觀四年破突厥以
禮致之歸於京師賜宅於興道里二十一年殂詔以皇
后禮合葬於揚州煬帝陵
隋皇太子納妃禮皇帝臨軒使者受詔而行主人俟
於廟門使者執鴈主人迎拜於大門之東使者入升
自西階立於楹間南面納采訖仍行問名儀事畢主
人請致禮於從者禮有幣馬其次擇日納吉又擇日
以玉帛乘馬納徵又擇日告命又擇日命有司以特
牲告廟冊妃皇太子將親迎皇帝臨軒醮而誡曰往
迎爾相承我宗事勖帥以敬對曰謹奉詔既命羽儀
而行主人几筵於門外西面拜皇帝太子答拜主人
揖皇太子先入主人升立於阼階西面皇太子升進
當房戶前北面跪奠鴈俛伏興拜降出妃父進西面
戒之母於西階上施衿結帨及門内施鞶申之出門
妃升輅乘以几姆加幜皇太子乃馭輪三周馭者代
之皇太子出大門乘輅羽儀還宮鷄鳴夙興以妃朝
奠笲(音煩)於皇帝皇帝撫之又奠笲於皇后皇后撫之
席於戶牖間妃立於席西祭奠而出
唐舊制皇后之下有貴妃淑妃德妃賢妃各一人為夫
人正一品昭儀昭容昭媛修儀修容修媛充儀充容充
媛各一人為九嬪正二品婕妤九人正三品美人九人
正四品才人九人正五品寶林二十七人正六品御女
二十七人正七品綵女二十七人正八品以備周禮六
宮之數其外又有尚官尚儀尚服尚食尚寢尚功分掌
宫中服御藥膳之事宮正糾愆失彤史紀功書過龍朔
二年改易官名置贊德二人正一品以代夫人宣儀四
人正二品以代九嬪承門五人正四品以代美人承旨
五人正五品以代才人衞仙六人正六品以代寶林供
奉八人正七品以代御女持節二十人正八品以代綵
女又置侍巾三十人正九品咸亨二年復舊高祖太宗
除隋之亂政未下車而大放宮女正位配尊惟其舊德
宫閫之職備員而已所謂刑于内以正乎外及高宗永
徽之後政出宮中公卿大夫罔不憚服其取威也多山
陵未畢而冢嗣再廢遂掘翦皇室改立宗社非一朝一
夕之故其所由來漸矣及中宗追王韋氏崇寵三思使
以先朝故事尊誘之於是慶雲之瑞宣於朝廷桑女之
歌布於天下防閑之道大壞逆亂之謀構矣卒以禍敗
為後王誡元宗即位大加懲革内外有别家道正矣按
杜氏通典内官有惠妃麗妃華妃(正一品)淑儀德儀賢儀
婉儀芳儀六人(正二品)美人四人(正三品)才人七人(正四品)與
正史所載率皆不同其名號亦有見於國史但不詳所
出今疏之於後以示廣記
容齋洪氏隨筆曰自漢以來帝王妃妾之多唯漢
靈帝吳歸命侯晉武帝宋蒼梧王齊東昏陳後主
晉武至於萬人唐世眀皇為盛白樂天長恨歌云
後宮佳麗三千人杜子美劒器行云先帝侍女八
千人蓋言其多也新唐史所叙謂開元天寶中宮
嬪大率至四萬嘻其甚矣隋大業離宮徧天下所
在皆置宮女故裴寂為晉陽宮監以私侍高祖及
高祖義師經過處悉罷之其多可想
吳氏能改齋漫錄曰忽看金輿向月陂宮人按著
便相隨恰從中尉門前過當處教看卧鴨池王建
宮詞也按唐著作佐郎崔令欽教坊云左右兩教
坊右多善歌左多工舞外有水泊俗號月陂陂形
如偃月也故王建述此又言妓女入宜春院謂之
内人亦曰前頭人常在上前頭也其家得在教坊
謂之内人四季給米得幸者謂之十家故王建又
宫詞云内人對御疊花牋内人唱好龜兹急内人
相續報花開内人籠脫繫紅絛内人恐要秋衣著
内人爭乞洗兒錢
高祖太穆順聖皇后竇氏京兆平陵人父毅周上柱國
歸於高祖隋大業時崩於涿郡年四十五高祖即位追
諡皇后
太宗文德順聖皇后長孫氏河南洛陽人父晟歸於太
宗帝即位為皇后貞觀十年崩年三十六
太宗賢妃徐惠湖州長城人帝聞其文名召為才人永
徽元年卒
高宗廢后王氏并州祁人初納為晉王妃即位立為皇
后永徽六年為武才人所譖廢為庶人後為武氏所殺
高宗則天順聖皇后武氏并州文水人父士彠初為太
宗才人帝崩與嬪御皆為尼高宗見而悅之召之宮中
生四子譖廢王皇后遂立為后稱天后高宗崩為皇太
后臨朝
中宗和思順聖皇后趙氏京兆長安人父瓖帝為英王
聘為妃後為武氏所殺神龍初追諡后中宗崩韋庶人
既廢有司乃請以后祔定陵
中宗庶人韋氏京兆萬年人父元貞帝在東宮被選為
妃嗣聖初立為后後隨帝遷房陵帝復位復正中宮唐
隆元年弑帝臨淄王隆基討而誅之追廢為庶人
尚官昭容名婉兒父儀得罪死没入掖庭武后時掌内
詔命中宗復位拜昭容後以韋氏黨為臨淄王所誅
睿宗肅眀順聖皇后劉氏帝在藩納為妃即位立為皇
后帝降號皇嗣復為妃後為武后所殺景雲元年追諡
睿宗昭成順聖皇后竇氏父孝諶帝即位為德妃生元
宗與劉后俱為武后所殺葬於宮中秘莫知帝崩並招
魂祔葬橋陵
初太常加諡曰大昭成或言法宜引聖真冠諡而曰
大昭成非也以單言配之應曰聖昭若睿成以復言
配之應曰大聖昭成聖真昭成又引太穆皇后始諡
穆及高祖崩合帝諡曰太穆追增太穆神皇后文德
皇后始諡文德及太宗崩合諡文德聖皇后又援范
曄著漢光烈等為比太常謂曄以帝號標后諡是史
家記事體婦人非必與夫同也入廟稱后繫夫在朝
稱太繫子文母生號也文王既没諡也周公豈以夫
從婦乎漢法不可以為據制曰可天寶八載制詔自
太穆而下六皇后並增上順聖二諡云
元宗皇后王氏同州下邽人梁冀州刺史神念裔孫帝
為臨淄王聘為妃即位立為皇后開元十二年以罪廢
為庶人寶應初追復后號
元宗貞順皇后武氏父攸止幼入宮帝即位得幸封惠
妃禮秩比皇后生壽王瑁薨贈皇后及諡
元宗元獻皇后楊氏父知慶帝在東宮為良媛生肅宗
為貴嬪肅宗即位追諡皇后
元宗貴妃楊氏蒲州永樂人父元琰幼孤養叔父家始
為壽王妃帝悅之乃令其丐為女官號太真潛納之宮
中天寶初冊貴妃安祿山反上幸蜀陳元禮等誅楊國
忠賜妃死時年三十八
肅宗廢后庶人張氏鄧州向城人父去逸帝在東宮為
良娣乾元初拜淑妃繼立為皇后帝大漸后謀廢太子
李輔國等矯詔廢而殺之
肅宗章敬皇后吳氏濮州濮陽人父令珪坐事死故后
幼入掖庭元宗以賜帝幸之生代宗年十八薨代宗即
位追尊為后合葬建陵
代宗貞懿皇后獨孤氏父穎帝即位冊貴妃生韓王迥
大歴十年薨追號為皇后
代宗睿真皇后沈氏吳興人開元末以良家子入東宮
太子以賜廣平王生德宗天寶亂賊囚后東都王入洛
方北討而河南再為史思眀所陷遂失太后所在德宗
立訪求不得建中初上皇太后尊號憲宗即位詔以大
行啓殯日為后發哀内殿上太皇太后諡冊祔代宗廟
德宗昭德皇后王氏本仕家子帝為魯王時納為嬪生
順宗既即位冊號淑妃貞元三年冊為后其年后崩
德宗賢妃韋氏以戚里舊族為良娣德宗貞元四年冊
拜賢妃帝崩自表留奉崇陵園元和時薨
順宗莊憲皇后王氏琅邪人代宗時以良家選入宮為
才人順宗在藩以才人賜之生憲宗冊為良娣憲宗内
禪尊為太上皇后
憲宗懿安皇后郭氏汾陽王子儀之孫父曖憲宗為廣
陵王聘以為妃生穆宗元和元年進冊貴妃羣臣請立
為后帝以掖庭多嬖豔恐后得尊位鉗掣不得肆故終
不立穆宗嗣位尊為皇太后
憲宗孝眀皇后鄭氏丹陽人初為李錡侍人錡反誅入
掖庭帝幸之生宣宗宣宗為光王為王太妃帝即位尊
為皇太后
穆宗恭僖皇后王氏越州人本仕家子侍帝東宮生敬
宗長慶時冊為妃敬宗立尊為皇太后
穆宗貞獻皇后蕭氏閩人穆宗為建安王后得侍生文
宗文宗立尊為皇太后
穆宗宣懿皇后韋氏失其先世穆宗為太子得侍生武
宗長慶時冊為妃武宗立妃已亡追冊為皇太后
尚宮宋若昭貝州清陽人世以儒聞父廷芳能辭章生
五女皆警慧善屬文長若莘次若昭若倫若憲若荀莘
昭文尤高皆不肯與寒鄉凡裔為姻對貞元中昭義節
度使李抱真表其才德德宗召入禁中試文章經史大
義悉留之宮中高其風操不以妾侍命之呼學士若莘
卒若昭嗣拜尚宫歴憲穆敬三朝皆呼先生后妃與諸
王率以師禮見昭寶歴初卒若憲代司秘書後以罪賜
死
敬宗貴妃郭氏父義長慶時妃以容入太子宮太子即
位為才人生晉王普進為貴妃文宗時薨
武宗賢妃王氏邯鄲人失其世年十三入宮穆宗以賜
潁王王嗣位進號才人帝崩才人亦自盡宣宗嘉之贈
賢妃
宣宗元昭皇后鼂氏不詳其世少入邸見寵帝即位為
美人生懿宗大中時薨贈昭容懿宗立追尊為皇太后
懿宗惠安皇后王氏亦失所來咸通中冊貴妃生晉王
七年薨後王即位為僖宗追尊為皇太后
懿宗淑妃郭氏幼入鄆王邸即位以為美人進拜淑妃
黃巢之亂流落不知所終
懿宗恭憲皇后王氏其出至微咸通中得幸生壽王王
立是為昭宗追號皇太后
昭宗皇后何氏梓州人系族不顯帝為壽王納之即位
號淑妃後冊為皇后帝遇弑哀帝即位尊為皇太后後
卒為朱全忠所害
文獻通考卷二百五十四
