文獻通考卷三百四十六
鄱陽馬端臨貴與著
四裔考二十三
契丹中
宋太祖皇帝受命務保境息民不欲生事夷狄先是五
代募民盗戎人馬給其直籍數以補戰騎之闕上乃令
盡還所盗馬仍禁民毋得出塞外盗者未幾敵衆入寇
棣州刺史何繼筠擊敗之獲馬四百匹乾德二年命昭
義軍節度李繼勲攻遼州州將杜延韜以城降遼州平
晉軍三年四年俱寇易州開寳二年車駕征河東敵兩
道率衆來援何繼筠韓重贇等敗其師是秋涿州刺史
許周瓊來降以為左羽林將軍仍領涿州豐州刺史王
重安上言契丹實哩錫琳等部凡一十六族歸欵詔官
其首領是歲舒嚕為帳下所殺國人立烏雲之子明記
號明照王子稱天贊皇帝改元保寕三年六月敵六萬
騎寇定州遣判四方館事田欽祚領兵三千人赴之上
謂欽祚曰彼衆我寡但背城列陣以待之敵至即戰勿
與追逐欽祚與敵戰滿城敵騎小却乘勝逐北至遂城
殺獲甚衆值暮夜入保遂城敵圍欽祚數日欽祚度城
中糧少整衆開南門突圍一角出是夕至保塞軍軍中
不亡一矢北邊傳言三千打六萬太祖自是益修邊備
嘗謂左右曰若敵敢犯邊我以二十四疋絹購一敵人
首其精兵不過十萬人止費我二百萬疋絹此敵盡矣
七年十一月其涿州刺史耶律琮以書遺知雄州孫全
興言欲講和之意太祖命全興以書答焉八年三月遣
使來聘太祖召見宴賜禮遣之詔太常丞吕端報聘自
是始交中國八月又遣其左衛大將軍耶律覇德等来
聘獻御衣玉帶名馬太祖厚賜之令從獵近郊上親射
走獸矢無虚發使者俯伏呼萬歲私謂譯者曰皇帝神
武無敵射必命中所未嘗見也十二月又遣使獻御衣
及馬賀來年正月詔遣宋準等報聘九年二月其使耶
律延顓來賀長春節五月命田守竒等報聘是歲十二
月以國哀遣使来修賻禮太平興國二年遣使賀太宗
即位四月又遣使奉貢助太祖山陵五月令起居舍人
辛仲甫等報聘繼又遣使來賀乾明節自此聘使不絶
四年二月車駕征河東次趙州遣其臣耶律伊喇美楞
奉書問起居俄而敵騎數萬寇石嶺關以援晉陽為郭
進所敗及太原還上親征幽州敵聞上之至皆不敢居
城中及數萬衆屯城北上親率兵乘之斬首千餘級餘
黨遁去敵渤海兵三百餘人來降未幾其建雄軍節度
知順州劉延素率官屬十四人降以延素為右監門衛
將軍又其知薊州劉守恩與官屬十七人降自王師之
入敵境凡獲馬五千餘匹師傳於城下命諸將攻城定
國軍節度宋偓南面河陽節度崔彦進北面保靜軍節
度劉遇東面定武軍節度孟元喆西面旬有五日以士
卒疲頓班師十月大寇關南劉延翰崔彦進崔翰等三
將會兵擊破之斬首萬餘級獲戎馬兵噐甚衆十一月
嵐州忻州皆破其師五年三月十萬衆寇代州為潘美
楊業所敗俘獲甚衆十一月契丹萬騎寇雄州車駕北
征次大名敵遁去上乘勝欲討幽州李昉扈蒙等以為
大兵所聚轉餉是資河朔之區連歲飛輓近經蹂躪尤
極蕭然恐不堪調發乃下詔南歸六年正月九月俱寇
易州擊退之七年明記卒偽諡景宗孝成皇帝子常王
隆緒立纔十二歲母蕭氏專國是歲五月敵三萬三道
來寇一襲鴈門潘美擊破之遂北入其境破其壘三十
六一攻府州折御卿大破之於新澤擒酋長百餘人斬
首七百級一寇高陽關崔彦進擊敗之斬首二千級獲
兵器羊馬數萬十月詔禁民入北界擄略及竊盗仰所
屬州軍收捉重斷所盗之物送還十二月實哩錫琳穆
濟烏雅等十一族七萬餘帳内徙歸附豐州刺史王承
美出兵迎之與敵戰大破之斬首二千級八年二月承
美又破其師逐北至青塚降者三千帳獲羊馬萬計雍
熙初知雄州賀令圖及薛繼昭劉文裕侯莫陳利用等
相繼上言契丹主幼國事决於其母蕭氏蕭内行不正
私於大將韓德讓等寵幸用事國人疾之請乘其釁以
取幽薊上以其說為然三年正月大發師出塞進討曹
彬崔彦進米信等趨涿州田重進等趨飛狐潘美楊業
等出鴈門尅期齊舉彬等所向克捷多所俘獲降其招
安使大鵬翼康州刺史馬頵等邊民有驍勇者競團結
以襲敵或夜入城壘斬取首級又詔出賞格募民應接
王師擒獲敵中首領自是應募者衆初師出之日上謂
彬等曰潘美等但先取雲應卿等以十餘萬衆聲言取
幽州而持重緩行敵聞之必萃勁兵扵幽州兵既聚不
暇為援於山後矣及王師入契丹美果下寰朔雲應等
州重進取飛狐靈邱蔚州山後要害之地多得之而彬
等亦連收新城固安下涿州兵勢甚振每捷奏至上頗
疑彬進軍之速且慮斷饟道彬至涿州留十餘日食且
盡還軍以援供饋彬下諸將聞美重進累戰獲利自以
握重兵慮功少於美等競畫進取之策彬不能制遂裹
五十日糧復往攻涿州敵當其前且行且戰歴二十日
始至城下屬盛暑士卒疲乏乃還師境上大軍之退也
無復行伍將至岐溝關敵騎追及與戰王師不利彬等
收餘師宵涉拒馬河營於易水之南奏至詔以諸將所
領兵分屯緣邊諸郡召彬彦進信赴闕留田重進守中
山令潘美還代州遣使部徙雲應寰朔四州民五萬戶
及其吐渾突厥三部落安慶等族八百餘帳於河南孟
曹汝潞等州處之是冬寇易州州遣強壮指揮使劉鈞
率兵襲岐溝關破之斬首千餘級焚其積聚而還復寇
代州為副部署盧漢贇擊破於土鐙堡斬首二千級生
擒五百人獲馬千匹四年正月復入寇三關自曹彬失
律諸將多坐黜免至是上思宿將劉廷讓宋偓張永德
罷節制在環衛欲令擊敵自效遂遣廷讓屯雄州偓屯
覇州永德屯定州廷讓與敵戰君子館軍敗僅以身免
先鋒賀令圖高陽關部署楊重進沒焉敵復入深祁陷
易州殺略甚衆又寇定遠軍城中兵少人心甚危知軍
著作都曹諫慮不能守殺數人乃定敵遂引去上為下
哀痛之詔大發兵戍鎮定高陽關每遣屯守上必授以
成算端拱元年十一月復寇中山郭守文李繼隆等與
戰唐河敗之斬首萬五千級獲馬萬匹豐王承美言契
丹頻歲略州境族帳漢民皆奔毛馳山東黑山以避之
承美皆以州兵擊退詔書褒美彬等師既不利敵復取
雲應朔等州二年詔緣邊作方田頒條置量地里之遠
近列置寨柵以限戎馬而利我之步兵明年敵遣人至
雄州求通好部署劉福以聞上令許之既使卒不至至
道元年正月韓德威率數萬騎誘党項勒浪嵬族十六
府大首領馬尾等自振武入寇先是敵與賊遷相結以
窺邊境上密授成算於府州折御卿為之備至是御卿
率輕騎邀擊之大敗其衆於子河汊勒浪等族乘敵之
亂詐為州兵躡其後敵衆大驚擾死者十六七悉委其
輜重涉河而遁敵將號突厥太尉司徒舍利死者二十
餘人生擒吐渾大將一人德威僅以身免勒浪等族既
與敵有隙悉欵塞内附令御卿將兵迎之分處扵河南
自府州抵平夏帳幕連屬數百里凡得精甲萬餘騎以
馬尾為歸德大將軍領恩州刺史四月數千騎寇雄州
為何承矩所敗梟其特哩大將一人真宗咸平元年契
丹裕悅王五寨監使馬守玉等百七十口内附上召見
問勞守玉等自言苦暴斂重役遂謀向化詔賜衣服繒
綵給近甸良田處之是冬敵衆萬騎来三路先鋒逆擊
於廉良路殺二千餘人獲馬五百匹十二月詔親征上
御鎧甲於中軍命樞密使王顯押後隊横亘數十里督
諸將進戰敵襲冀州州兵擊於城南斬千餘人奪馬萬
餘匹又府州率兵入五合川破拔黃太尉寨盡殺帳下
焚獲不可勝計三年敵縱掠高陽關貝冀都部署范廷
召擊於莫州東斬首萬餘級盡奪所掠老幼而還四年
十一月戎人逼威遠軍王顯等全師至大破敵戮二萬
餘人獲其偽署大王統軍特哩相公等十五人首級并
獲甲馬甚衆餘奔北號慟滿野自此歲侵邊界所在擊
走之六年七月偽供奉官李信來降言其國中事云眀
記四子長即隆緒次隆慶隆裕幼鄭哥早亡國中所管
幽州漢兵謂之神武控鶴羽林驍武等約萬八千餘騎
其偽署將帥契丹九女奚南北皮室當直錫里及八部
落錫里山後四鎮諸軍約十萬八千餘騎内五千六百
餘常衛戎主九萬三千九百餘即入寇兵也其國自幽
州東行五百五十里至平州又五百五十里至古遼陽
城即號為界東京者也又京北六百里至烏舍國其國
用漢文法使印八角而圓又東南接高麗又北至女真
東踰鴨江即新羅也以信為供奉官賜器幣冠帶上召
鎮安軍節度李繼隆論邊事且議親征繼隆曰陛下向
來制置邊備分任將帥悉合機要至契丹入寇盖亦常
事上如太宗朝亦有城堡陷然後不能為害願專責將
帥不湏戎輅親舉景德元年閏九月敵主與其母舉國
入寇統軍順國王達蘭引兵掠威遠順安軍保州三路
攻保州不利别部寇岢嵐軍知軍賈宗擊敗之十月敵
主與母率衆至唐河三路都部署王超按兵以待既而
不交鋒緣胡盧河而東敵遂南熾攻圍瀛州詔威敵岢
嵐軍保州莫州北平寨部署入北境腹背縱擊以分其
勢既而大破敵衆捷奏連上十一月敵衆急攻瀛州晝
夜鼓噪大設攻具負板秉燭驅奚人乘城城上𤼵礧石
巨木擊之皆墜敵主與母復鼓衆四面急擊矢𤼵如雨
敵為城兵所殺者三萬餘人傷者倍之圍遂解獲鎧甲
兵矢數百計又以遊兵逼冀州城知州王嶼擊走敵衆
猶二十萬詔諸路兵會天雄軍車駕北廵以山東南道
節度李繼隆為駕前東面排陣使西上閣門使孫全照
為都鈐轄南作坊使張旻為鈐轄武寕節度駙馬都尉
石保吉為駕前西面排陣使侍衛步軍都虞候王隐為
都鈐轄入内副都知秦翰為鈐轄及令諸路將帥速赴
行在又詔滑州張秉齊州馬應昌濮州張晟部率丁夫
鑿河冰又出陣圖二一行一止付殿前都指揮使高瓊
既而敵衆過天雄犯德清軍抵澶州北直犯大陣圍合
三面王師既成列都排陣使李繼隆等分伏勁弩以控
要害其貴將順國王達蘭有機勇所領皆銳兵方為先
鋒異旗幟出行陣督戰伏弩齊發矢中額而隕暮夜至
寨死敵大挫衂退却不敢動初定州路副都部署王繼
忠戰敗陷敵敵授以官繼忠嘗為彼言和好之利至是
雖大舉深入復遣李興等以繼忠書詣莫州部署石普
且致密奏一封達闕下上覽奏以手詔諭繼忠繼忠欲
朝廷先遣使上未許敵之攻瀛州也繼忠復附奏乞遣
使議和乃命曺利用持書往至大名王欽若疑敵不誠
留之不遣繼忠又奏言頓兵不敢劫掠以待王人之至
乃詔督利用前去利用至敵營戎母禮遇甚勤遣飛龍
使韓把随利用至行闕先是繼忠上章及把至皆以求
關南地為名上以事在前朝不許利用至契丹帳數沮
割地之議乃許以歲遺絹二十萬疋銀一十萬兩議遂
定敵主請以兄事上遣其右監門衛大將軍姚東之來
聘把與東之來皆言國母附問起居以其專政自是皆
致聘問每歲别以金帛遺之令西京左藏庫使李繼昌
報聘遺以衣服茶藥金噐等東之言收衆北歸恐為緣
邊邀擊有詔諸部署及諸州軍勿出兵縱契丹還蕃二
年春詔雄覇州安肅軍置三𣙜場南北界貿易瀛代州
部送契丹降人詔以請盟後者還是年以其母生日遣
孫瑾等往使敵主歲避暑於含凉淀聞使至即來幽州
屢召瑾等宴會張樂待遇之禮甚厚瑾等辭還賮以器
服及馬五百餘匹自郊勞至於餞飲所遣皆親信詞禮
恭恪者以致勤厚之意十一月契丹母及其主各遣使
來賀承天節又遣使来賀來年正月遣使報聘如之自
是歲以為常四年戶部員外郎李維使還言敵主見漢
使強服衣冠事已即幅巾雜蕃騎出射獵官屬随帳自
辦器械糗糧自是遇漢使益厚大凡蕃法極嚴罪死者
必屠割慘毒敵主嘗云契丹風俗薄非同漢人可以文
法治也大中祥符元年契丹置館於拒馬河北以候朝
使二月戶部副使宋摶使還言契丹所居中京在幽州
東北城壘庳小鮮居人夾道多蔽以垣墻宫中有武功
殿其主居之文化殿母居之又有東掖西掖門然蕃夷
性不檢每宴集有不拜而懈惰者二年十二月蕭氏卒
遣使弔奠致賻是年其相韓德讓死德讓專政有智略
契丹推服自蕭氏卒德讓繼死虜主闇弱隆慶尤桀黠
衆心附焉其年契丹將伐高麗命所部南北大王皮室
伊實丕勒貝太師奚室韋黑水女真等賦車二千乘凡調
𤼵先下令使自辦兵器駝馬糧糗故其抄略所得不補
所失又索境内漢口有罪者配軍為驍民皆嗟怨十月
遣使來告征高麗十一月敵主自遼陽親伐高麗大為
高麗敗覆帳族卒乘罕有還者官屬戰沒大半乃令幽
薊選土人以補其乏初奉使者止達幽州後署中京又
置上京或西凉淀北安州炭山長泊自雄州白溝驛度
河四十里至新城縣右督亢亭之地又七十里至涿州
北度涿水范水劉李河六十里至良鄉縣度盧孤河六
十里至幽州偽號燕京子城就羅郭西南為之正南曰
啟夏門内有元和殿洪政殿東門曰宣和城中坊門皆
有樓有閔忠寺夲唐太宗為征遼陣亡將士所造又有
開泰寺魏王耶律漢寕造皆邀朝使遊觀城南門内有
裕悅王廨為宴集之所門外永平館舊名碣石館請和
後易之即桑乾河出北門過古長城延芳淀四十里至
孫侯館後改為望京館稍移故處望楮谷山五龍池過
温餘河大夏坡坡西北即凉淀避暑之地五十里至順
州東北過白嶼河北望銀冶山又有黃羅螺盤牛闌山
七十里至檀州自北漸入山五十里至金溝館川原平
廣謂之金溝淀國主嘗於此過冬自入山屈曲登陟無
復里候但以馬行記日景而約其里數過朝鯉河亦名
七渡河九十里至古北口兩旁峻崖中有路僅容車軌
口北有鋪彀弓連䋲夲范陽防扼奚契之所最為隘束
然幽州東趣營平州路甚平坦自頃犯邊多由斯出又
度德勝嶺盤道數層俗名思鄉嶺八十里至新館過雕
窠嶺偏槍嶺四十里至卧如來館盖山中有卧佛像故
也過烏灤河東有灤州因河為名又過墨斗嶺亦名度
雲嶺長二十里許又過芹菜嶺七十里至柳河館河在
館旁西北有鐡冶多渤海人所居就河漉沙石鍊得鐡
渤海俗每歲時聚會作樂先命善歌舞者數輩前行士
女相随更相唱和回旋宛轉號曰踏追所居屋皆就山
墻開門過松亭嶺甚險嶮七十里至打造部落館有蕃
戸百餘編荆為籬鍜鐡為兵器東南行五十里至牛山
館八十里至鹿兒峽館過蝦蟆嶺九十里至鐡漿館過
石子嶺自北漸出山七十里至富谷館居民多造車者
云渤海人東望馬雲山山多鳥獸林木國主多於此打
圍八十里至通天館二十里至中京大定府城垣庳小
方圓纔四里許門但重屋無築闍之制南門曰朱夏門
内夾道步廊多坊門又有市樓門曰天衢通闤望闕次
至大同館其北正門曰陽德閶闔城内西南隅岡山有
寺城南有園圃宴射之所自過古口即蕃境居人草庵
板壁亦務耕種但有桑柘所種皆從壠上盖虞吹沙所
壅山中長松鬱然深谷中多燒炭為業時見畜牧牛馬
橐駝尤多青羊黃豕亦有挈車帳逐水草射獵食止糜
粥粆糒自中京至北八十里至臨都館又四十里至窑
館又七十里至松山館又七十里至崇信館又九十里
至廣寕館又五十里至姚家館又五十里至咸寕館又
三十里度潢水石橋旁有饒州盖唐朝嘗於契丹置饒
樂州也渤海人居又五十里至保和館度黑河七十里
至宣化館又五十里至長館館西二十里許有佛寺民
舍云即祖州亦有祖山山中有安巴堅廟所服鞾尚在
長四五尺許又四十里至上京臨潢府自過崇信館契
丹舊境盖其南皆奚地也入西門門曰金德内有臨潢
館子城東門曰順陽入門北行至景福門又至承天門
内有昭德宣政二殿皆東向其氊廬亦皆東向臨潢西
北二百餘里號凉淀在漫頭山南避暑之處多豐草掘
丈餘即有堅冰天禧四年工部員外郎知制誥宋綬充
使始至木葉山山在中京東微北自中京過小河唱呌
山道北奚王避暑莊有亭臺由古北至中京北皆奚境
奚夲與契丹等後為契丹所併所在分奚契丹漢人渤
海雜處之奚有六節度都省統領言語風俗與契丹不
同善耕種步射入山采獵其行如飛凡六十里羖䍽河
館過惠州城二重至低小外城無人居内城有瓦舍倉
廩人多漢服七十里至榆林館館前有小河屈曲北流
自北入山少人居七十里至敖拉烏蘇館蕃語謂山為敖拉
水為烏蘇七十里至香子山館前倚土山臨小河其東北
三十里即長泊也涉沙磧過白馬淀九十里至水泊館
度土河亦云撞撞水聚沙成墩少人烟多林木其河邊
平處國主曾此過冬凡八十里至張司空館七十里至
木葉館離中京皆無館舍但宿穹帳欲至木葉三十里
許始有居人瓦屋及僧舍及歴荆榛荒草復度土河木
葉山本安巴堅葬處又云祭天地之所東向設氊屋署
曰省方殿無階以氊藉地後有二大帳次北又設氊屋
署曰慶夀殿去山尚遠國主帳在氊屋西北望之不見
嘗出三豹甚馴焉上附其人而坐獵則以捕獸蕃俗罩
魚設氊廬於河之上密掩其門鑿冰為竅舉火照之魚
盡來湊即垂釣竿罕有失者廻至張司空館聞國主在
土河上罩魚以魚来饋是歲隆慶初封常王及請盟改
梁王後封秦國王又加秦晉國王隆裕有子宗業封廣
平王為中京留守改幽州幽都縣為宛平縣其衣服之
制國母與蕃官皆本服國主與漢官即漢服蕃官戴氊
冠上以金華為飾或加珠玉翠毛盖漢魏時遼人步搖
冠之遺象也額後垂金花織成夾帶中貯髮一總服紫
穿袍加義襴繫䩞鞢帶以黃紅色絛裏革為之用金玉
水晶碧石綴飾又有紗冠制如烏紗帽簷不㩎雙耳額
前綴金花上結紫帶帶末綴珠或紫皂幅巾紫穿袍束
帶丈夫或綠巾綠花穿袍中單多紅綠色貴者被貂裘
貂以紫黑色為貴青色為次又有銀鼠尤潔白賤者被
貂毛羊鼠沙裘弓以皮為弦箭削樺為簳韀勒輕缺於
馳走以貂鼠或鵝項鴨頭為扞腰
按三朝契丹傳所言自幽州迤北至遼主所都中
京上京道里與五代史四夷附錄所載胡嶠所述
小異故並錄之以俟參考
契丹下
乾興元年真宗崩遣使告哀并贈以遺留物敵主隆緒
聞訃𤼵哀甚慟遣使来弔祭隆緒又謂其國后汝可致
書大宋皇太后汝得名通中國并以珠珂等物獻太后
又設真宗靈御於范陽閔忠寺建道場百日下令國中
諸犯真宗諱易之又遣使来賀登極隆緒卒立二十四
年年六十一諡天輔皇帝廟號聖宗遣使告哀帝及太
后各北向舉哭詔為罷朝七日京師及邊州禁樂七日
遣使祭奠弔慰隆緒歲獻方物皆親閱必使美好中意
守約甚堅未嘗稍啟邊隙既卒其第八子宗真立小名
濟古爾為皇太子及即位軍國事專制於其母順聖元
妃加號曰法天皇太后慶歴二年元昊未平宗真知中
國厭兵用劉六符議聚兵幽涿聲言入寇遣使蕭英劉
六符來致書曰大契丹皇帝致書兄大宋皇帝惟瓦橋
關南夲石晉所割而柴氏狂謀掠我十縣自太祖創業
始通隣好及太宗繼位才定并汾而無名興師直抵燕
薊羽召精銳禦之獲退自是穆鎮國強兵南北王府歲
有戍境之勞備渝盟之事竊審專命將臣薄伐河右且
李元昊稱藩尚主北朝甥舅之親設罪合致討曷不以
一介為報况營築長隄堵塞隘路開決塘水添置邊軍
既稔猜嫌慮隳信睦儻思久好共遣疑懷願以晉陽舊
附之區關南元割之縣見歸敝國共康黎元使者至雖
以請地求婚為言而其指頗欲邀歲賂仁宗重用兵遣
富弼符惟忠報以書曰昔我烈考章聖皇帝惠養天下
與大契丹弭兵講好通聘著盟迨於纉承共循謨訓邊
氓安堵垂四十年兹者專致使臣貽及緘問言瓦橋内
地晉陽故封石氏所割周朝所復皆事繫累代安及夲
朝况太宗皇帝親征劉繼元而北兵来援以至交鋒石
嶺是以有幽薊之役元昊我之叛臣曏議討除已嘗遣
杜防郭稹傳道復云營築堤埭開決陂澤盖霖潦衍溢
當致繕防至於備塞隘路閱集兵夫邊臣常職彼此何
疑遽興請地之言殊匪載書之約宜遵先志共保隣懽
初敵在巴納穆丹河弼惟忠見行帳弼曰兩朝人主父
子繼好垂四十年一旦求割地何也宗真曰南朝違約
塞鴈門增塘水治城隍籍民兵意將何為羣臣請舉兵
吾止之故遣使求地而已弼曰北朝忘章聖皇帝之大
德乎澶淵之役若從諸將言北兵無得脱者且與中國
通好則主專所利而臣下無所獲若用兵則利歸於臣
下而主受其禍故欲用兵者皆為身謀非國計也宗真
驚曰何也弼曰晉末帝時中國狹小上下離叛故契丹
全師獨克雖虜獲金幣充牣大臣之家而壮士健馬斃
者大半此誰任其禍者今中國提封萬里精兵百萬法
令修明中外一心北朝欲用兵能保其必勝乎曰不能
弼曰勝負未可知借使必勝所亡士馬羣臣當之歟抑
人主當之歟若通好不絶歲幣盡歸人主臣下所得止
奉使者歲一二人耳羣臣何利焉宗真大悟首肯者久
之弼又曰塞鴈門備元昊也塘水始於何承矩事在通
好前地卑水聚勢不得不增城隍皆修舊民兵亦補其
闕耳非違約也晉高祖以盧龍一道賂契丹周世宗復
伐取關南皆異代事宋興已九十年若欲各求異代故
地豈北朝利哉今主上命使臣則有詞矣曰朕為祖宗
守國必不敢以其地與人北朝所欲不過利其租賦耳
朕不欲因爭地多殺兩朝赤子故屈已增幣以代賦入
若必欲得地是志在敗盟假此為詞耳朕亦安得獨避
用兵乎澶淵之盟天地鬼神豈可欺哉宗真感悟遂欲
求婚弼對婚姻易以生隙不若歲幣之久也夲朝長公
主齎送不過十萬緡豈若歲幣無窮之利宗真曰而且
歸矣再来當擇一事為報宜遂以誓書来弼既歸復命
再同張茂實往聘詔弼草答詔及誓書弼請增誓書三
事毋廣開塘淀增屯兵騎容受叛士錄副以行中使持
誓書追至武彊授之時宰相吕夷簡害之弼私念三事
前與敵約萬一書詞同異則無以反命乃密啟觀之果
如所料即奏列其事先遣屬官蔡挺馳白執政上亟召
對弼以禮物屬茂實疾馳至京師以晡入見一夕易書
而行既至契丹宗真求誓書用獻納二字弼力折之宗
真知不可乃罷且約令元昊復來臣自此遂增銀絹為
五十萬時契丹實惜盟好特為虚聲以動中國中國方
困西師而宰相吕夷簡持之不堅許之過厚其後遂為
無窮之敝敵既得增幣因勒石紀功擢劉六符為貴官
四年元昊納契丹降人契丹問罪遣使來告出師皇祐
元年遣使來言師還告捷四年以契丹賀乾元節書嘗
去國號而稱南北朝詔兩制臺諫官議以為講和以來
國書有定式不可輙許乃詔答書復稱大宋大契丹至
和元年使來言通好五十年宗真思南朝皇帝無由一
會欲交馳畫像庶瞻覿以紓兄弟之情二年遺以馴象
二年四月遣使賀乾元節因持宗真畫像來其年八月
宗真卒立二十五年年四十一諡文成皇帝廟號興宗
詔輟朝𤼵哀禁樂遣使慰奠皆如故事宗真性輕佻嘗
與教坊使王税輕等數十人約為兄弟出入其家至拜
其父母數變服入酒肆佛寺道觀尤重浮圖法僧有正
拜三公三師兼政事令者凡二十人子洪朞立嘉祐元
年來聘再求聖容又以洪朞像來詔許之六年五月詔
河北緣邊安撫禁北人捕魚於界河初界河屬我境而
北人潛入河中捕魚採葦雄州移文涿州禁詰之契丹
驅所犯人榜境上及隆緒統和二十四年亦下令禁約
其後北人或自海口載鹽入界河涉雄覇入涿易邊吏
因循不能止至趙滋守雄州遣人射殺其人破其舟遂
嚴捕魚之禁自慶歴增歲賂契丹寖驕而貴臣杜防將
死又教契丹以辯爭小事無輙置使中國常為我所撓
則金帛時至持久之術也自此使者之來多頡頏爭禮
被邊數侵禁地又為石墻於銀坊城以動真定之北寨
越耕薤子平夜遣人拔我容城柳朝廷待以異類雖加
鐫諭亦不鬭直取必而塘水益廣兵備甚飭矣契丹每
歲上旬出行射獵凡六十日然後並達魯河鑿冰釣魚
冰泮即縱鷹鶻以捕鵝鴈夏居炭山或上陘避暑七月
上旬復入山射鹿夜半令獵人吹角效鹿鳴既集而射
之賤他姓貴耶律蕭氏其官有契丹樞密院中書省行
宫都總管司謂之南面以其在牙帳之南以主漢事其
特哩衮宗室也伊勒希巴參知政事也林牙翰林學士也額
爾竒木刺史也内外官多倣中國者其下佐吏則有扎色
穆昆薩納噶達嚕噶圖嚕分領兵馬則有統軍侍衛控
鶴司南王北王奚王府五帳分扎薩克東西都省太師
兵又有國舅鈐轄約尼詳衮諸司南北皮室二十部族
節度頻布里九克漢人渤海女真五節度烏雅太師一
百六百九百家奚凡民年十五以上五十以下皆籍為
兵將舉兵必殺灰牛白馬祠天地日及木葉山神鑄金
魚符調𤼵兵馬其捉馬及傳命有銀牌二百軍所舍有
遠探攔子馬以夜聽人馬之聲每其主立聚所剽人戶
馬牛金帛及其下所獻生口或犯罪沒入者别為行宫
領之建州縣置官屬既死則設大穹廬鑄金為像朔望
節辰忌日輙致祭築臺高丈餘以盆焚酒食謂之燒飰
十宫各有民戶出兵馬安巴堅曰洪義宫德光曰永輿
宫烏雲曰積慶宫舒嚕曰延昌宫明記曰章敏宫應天后
曰長寕宫燕燕曰崇德宫隆緒曰興聖宫隆慶曰敦睦
宫隆運曰文忠王府又有四樓在上京者曰西樓木葉
山曰南樓龍化州曰東樓唐州曰北樓凡受冊積柴升
其上大會蕃夷其下已乃燔柴告天而漢人不得預有
諢子部百人夜以五十人番直四鼓將盡歌於帳前號
曰聒帳每謁拜木葉山即射柳枝諢子唱番歌前導彈
胡瑟和之已事而罷三歲一試進士貢院以二寸紙書
及第者姓名給之號喜帖明日舉案而出樂作及門擊
鼓十二面云以法雷震自安巴堅相承二百餘年盡有
契丹奚渤海及幽燕雲朔故地四面與高麗安定女真
黑水珠赫烏舍國博和哩阿里瑪鐡離靺鞨党項突厥
土渾伊濟珠巴克室韋越離喜等諸國相隣高昌龜兹
于闐大小食甘州人時以物貨至其國交易而去土宜
羊馬馬庳而善走人能寒苦而衆故諸國憚之每正兵
一名自備馬二匹韉鞍馬甲皮鐡視其力人鐡中九事
打草榖守營鋪家丁各一弓四箭四百長短鎗□䤪鉞
斧小旗鎚錐火刀石馬盂粆袋撘鈎氊傘各一縻馬繩
二百尺粆一㪷以九月末南來十二月退散伐桑柘園
圃焚燒室屋虜掠老幼婦女所過城邑不可擊者聲言
治攻具脅使自守不出每城門輙以百餘人刺候或城
中突出力不敵則走還集衆兵往鬭號簇門兵津濟徑
路皆廵視絞絡若攻城驅所掠老幼運薪土塞池壕引
滿以居其後置陣必預度山水地闊狹馬五百或七百
為隊每十隊次第更進以一隊奔突哮噉擾我軍疲困
則退而飲食休息新羈者進回環不已又以草榖家丁
揚塵助聲勢於其旁官軍多步兵裹糧負甲退而食息
又為所乘若累日不解則困於賊戎主則以精兵自随
命曰護駕兵馬其大略如此自隆緒改元統和至二十
九年改開泰訖九年眀年改太平至十一年宗真立改
景福明年又改重熙重熙二十三年洪朞立改清寕清
寕九年即治平四年也英宗崩遣使弔祭神宗登極遣
使來賀既而修涿易二州城增兵馬葺器械積芻糧而
燕民數漁我界河至遣兵遮護官軍相與鬭射或追焚
其舟又創遣邏騎越拒馬河入歸信容城兩屬地内緣
邊安撫王臨請於保州塘濼西築隄植木引水種稻為
方田作溝以限戎馬熙寕初王師取熙河置河北三十
七將籍保甲廣武備洪朞疑焉數欲辯爭小事以嘗試
中國七年遂遣蕭禧來致書謂蔚應朔三州土田昨安
鋪舍南北永標於定舍往來悉絶於姦徒洎覽舉申輙
為侵擾或營修戍壘或止居民皆是守邊之冗員不顧
睦隣之大體妄圖勲賞深越封陲今屬省廵遂令按視
備詳端貫盡合拆移爰遣介軺特垂緘報據侵入當界
地里所起鋪形之處早令毁撤却於久來元定界至再
行安頓豈惟疆場之内不見侵踰兼於信誓之間且無
違爽禧自雄州來知州王慶民以誓書不許泛使入境
拒不得進慶民卒後守周永清遂納之二月禧到闕以
河東地界為言且及雄州修城白溝驛創箭窗及趙用
越境事帝面諭以三州地界當遣官會北朝官檢視定
奪雄州外城自嘉祐年中因舊繕修固非創築有違誓
書今當罷止其役白溝館舍如果有修營並令拆去固
嘗累飭邊臣不令生事昨趙用擅入北境即已降停今
郭庠侵入夲界仍復射傷戍人理須應敵如北朝近差
廵馬乃是創興事端此無可施行者禧奉詔而退又命
韓縝報聘遣太常少卿劉忱等會其臣蕭素於代州境
上往復累月議不决八年三月禧再來致書言上命縝
等乘驛往河東計議禧必欲以分水嶺為界帝患之詔
詢故相文彦博富弼韓琦曾公亮以可與不可許之状
故事使者留京師不過十日禧過期不肯行帝遣内侍
李憲許以長連城六蕃嶺為界禧猶不從帝不得已議
先遣沈括報聘樞密院言夲朝邊臣照用長連城為界
有公牒六十初無指石長城分水嶺之文是時彦博等
四人皆上章以為不可與地而王安石言於帝曰將欲
取之必固與之於是詔不論有無照驗令於分水嶺擗
撥遣使持示禧禧乃辭去往時界於黃嵬山麓我可以
下瞰其應朔武三州既以嶺與之敵遂反瞰忻代州凡東
西失地七百里七月命韓縝等往交新疆元豐初又以
索覘人李福夀之故妄占瓶形寨地縱騎入塞踐稼河
東安撫劉舜卿以為言尋捕得逃民王善及妻子皆蒙
塞其耳目械以還之然猶時有亡命者若于惟孝程全
官程㞯武備翟公僅軰皆嘗刺其隂事以報我及告捕
姦邏懼而來歸朝廷悉命以班行處之江南洪朞能守
成柔惠愛民安靜不撓然嬖幸其臣耶律英弼英弼與
太子濬有隙潛畜甲士謀殺之其母與琵琶工通英弼
又引洪朞視之母自縊死濬有遺腹子延禧時未生故
免於難英弼益專恣累封魏王北人諺云寕違敇旨無
違魏王白帖子其後國相梁益介殺英弼坐死者千餘
人乃立延禧為太孫元符二年遣泛使蕭德崇等至時
方討夏國故為其游說帝亦遣使報之而不從其請三
年哲宗崩徽宗即位遣使來弔祭聘賀如故事明年正
月洪朞死在位四十七年其紀元自咸熙改太康又改
大安皆盡十年然後為夀昌至七年終廟號道宗詔輟
朝禁樂遣使弔祭如故事建中靖國元年延禧即位號
天祚皇帝改元乾統崇寕中朝廷討西夏夏人求救於
遼遼遣使來蔡京為相隃度所以來之意議先遣使往
乞師以塞其請延禧得乞師之書怒曰我夲遣人往南
朝和解今番來借兵用相玩爾五年又遣使來議夏國
疆界後乾統十一年改元天慶是歲政和元年也自延
禧在位貪縱不道諸國附從者皆有離心四年八月女
真首領阿固達遂叛集所部甲馬二千犯東境寕江州
延禧方射鹿秋山聞亂小之不以介意遣海州刺史高
仙夀帥渤海兵千人討之敗焉遂陷寕江始時州有𣙜
易場女真以金珠蜜蠟為市率為州人賤直彊買且拘
辱之謂之打女真至是逞憾殺城民無噍類獲遼甲三
千退長白山之按春河延禧自秋山將之顯州冬山射
虎聞警不行十月遣樞密使蕭奉先之弟殿前都點檢
嗣先為東北路都統靜江軍節度使蕭保巴副之帥契
丹奚兵五千屯珠赫店臨白江與女真對壘時北方久
無事奚契丹聞軍興皆願舊行希賞至挈其孥以從而
不設備女真潛度混同江掩擊之嗣先軍張皇未及陣
而兵交遂奔潰子女輜重牛羊金帛悉為所得又追襲
百里殺都押管安州防禦使崔公議商州刺史邢穎遼
人故事漢人不預軍國大議自兩戰之敗始召宰相張
琳吳庸付以東征事琳庸皆書生無將略奏言前日之
敗失於輕舉若用漢兵二十萬分路進討無不克矣延
禧與之十萬命中京上長春遼西四路課民家貲每及
三十萬者調一卒富家至調一二百人以十二月為期
民多蹷産琳庸統御無法器仗聽從便但持刀矛氊甲
備數而弓弩鐡甲百無一二於是分四道並進雜以蕃
軍樞密副使耶律鄂爾多出淶河路黃龍尹耶律寕出
黃龍路復州節度使蕭尼格出咸州路左祗候郎君蕭
阿古出好草谷路獨淶河一軍深入遇敵才交鋒稍郤
退鄂爾多以為漢軍遁即領奚契丹兵棄營而奔翌日
所留漢衆三萬自推將作少監武朝彦為將再戰再敗
餘三道軍聞之各退保其疆不數月盡為女真攻陷蕭
嗣先之敗也士卒多逃歸奉先懼其弟獲罪妄云潰兵
畏誅所至剽掠若不一赦將為腹心患延禧從之詔一
切勿問自是出征者皆曰戰則有死而無功退則有生
而無罪故士無鬭志遇敵輙奔五年延禧下詔親征其
臣耶律章努以延禧不道謀廢之而立其叔父秦晉國
王耶律淳謀泄延禧殺章努待淳如初延禧兵至鴨綠
江女真縱擊之延禧督戰三合俱不利衆相隨而潰是
歲朝廷遣賀生辰正旦使至北庭留兩月不見而還延
禧募渤海武勇軍高永昌等二千人屯白草谷契丹昔
滅渤海建為東京時留守蕭保先為政苛酷六年渤海
十數人殺保先於是武勇軍因之作亂還據東京推永
昌為渤海皇帝遼東五十餘州盡沒獨藩州未下張琳
州人也請討之募兵二萬人自顯州進軍攻渤海永昌
兵敗遁入海追斬之緣邊奏敵亂帝屢詔邊臣毋得輙
有所陳邀功生事貽禍邊鄙而童貫已啟北伐之議會
奉使陶說及前通判保州張毣等言遼雖為女真所挫
而上下未叛其國尚立邊臣迎合撰為事端以誤朝聽
不可不察乃止先是延禧命叔淳為元帥宰相蕭德恭
副之募遼東飢民得二萬人謂之怨軍淳嘗守遼陽得
人心欲倚之復遼東未出境而兵亂乃強率衆度遼水
欲下瀋州急攻未能拔或報女真至乃引還是年夏再
命淳會兵防秋至隂涼川聞怨軍兩營以無衣叛十一
月留大軍於衛州蒺藜山就糧自領輕騎二千赴顯州
討叛者次懿州忽報女真前軍已過乃號召大軍會徽
州八年正月與女真遇陣未合而潰淳以麾下五百騎
保長泊女真入新川州節度使王從輔開門降大掠而
去又破乾顯等州以馬疲而歸延禧在中京初聞敗震
懼潛令内庫裒珠玉珍玩五百囊擇駿馬二千匹私謂
左右若女真必來吾有日行五百里馬又與南宋為兄
弟夏國為舅甥何憂哉所憂者兵民被害耳及女真歸
邊備小寬延禧復自肆女真遂陷黃龍府咸信蘇復五
十餘州據遼東長春兩路阿固達自號大金國遣人議
和約十事邀求封冊為皇帝延禧付南北大臣議蕭奉
先等喜自此無患請許之遣静江軍節度使實訥埒歸
州觀察使張孝偉為封冊慶問使備儀物輅冕冊為東
懷皇帝阿固達大怒叱出實訥埒等腰斬之諸酋為謝乃
解酋人笞百餘十一年改元保大是歲宣和三年也金
人破上京凡祖懷慶州乾顯州境内木葉山遼國上世
冢塋所在皆焚劫發掘無遺延禧有子四人長曰趙王
母趙昭容次曰晉王母文妃次秦王許王母元妃晉王
賢而有人望蕭奉先元妃兄也欲立其甥秦王文妃妹
適耶律達哈拉妹適耶律伊都奉先疑二人欲立晉王
譖殺文妃及達哈拉并其妻伊都懼擁千餘騎叛歸金
國時金人悉師度遼而西用伊都為先鋒二年正月陷
中京延禧懼即日出居庸關入鴛鴦泊尋聞伊都至奉
先謂延禧曰伊都宗支也豈欲遼亡哉不過來立其甥
晉王耳何惜一子伐其姦謀延禧惑之乃賜晉王死王
賢死不以罪聞者無不揮涕自此衆心益擕延禧畏逼
率禁衛五千奔雲中中道稍引去能從者趙王梁王與
三百餘騎幾為敵所及過雲中囑留守蕭扎拉曰賊至
矣善守城亟入天德趨漁陽嶺入隂夾山謂奉先曰誤
我至此皆汝之由汝亟去恐人不汝容并及我奉先痛
哭辭去行未十里左右追殺之金人至雲中扎拉迎降
隂夾山者在沙漠之北有陷淖六十里他兵不能至金
人駐兵鴛鴦泊經營之涉歴時月遼人無主命令不通
初延禧留張琳李處温與叔淳守燕至是處温與蕭幹
挾怨軍郭藥師等謀立淳三月率燕京民數萬人入府
勸進琳有難色曰居攝可矣何必為真處温不可淳出
遽被以赭袍淳慟哭力辭不得已遂僭即位稱天錫皇
帝下詔廢延禧為湘隂王燕雲平中上京遼西六路淳
主之沙漠以北西南西北兩都招討諸蕃部族延禧主
之遼國自此分矣舊有馬數千羣羣以千計皆良馬也
上世常擇三萬匹歲牧於雄滄兩境之間謂之南征馬
意夸示中國及金人入寇民馬衰每匹價至三十萬無
鬻者官馬雖多未嘗以頒將士延禧入夾山之後有司
悉以羣牧獻於金人唯松漠以北者為達實林牙所有
淳既立遣知宣徽院蕭托卜樞密副承旨王琚來告謝
帝以延禧尚在淳安得擅立却而不受初易州淶水人
董才沉雄果敢為鄉軍隸官與女真戰敗主將欲斬之
才亡命山谷集衆至千人剽掠郡縣飛狐靈邱入雲朔
至岢嵐三界谷來歸知軍解潛以聞詔賜姓名曰趙詡
以為閤門宣贊舍人從者皆拜官使詣童貫詡見貫屢
言淳可取於是貫決計出師駐於雄州以劉延慶為東
西兩路都統制种師道總東路兵屯白溝王稟楊惟忠
种師中王玶趙明王志為偏裨辛興宗總西路兵屯范
村楊可世王淵焦安節劉光國光世冀景曲竒王育吳
子厚為偏裨貫張榜招諭燕民來歸又使歸朝官張憲
等入燕諭淳以禍福使之舉國内附淳執而斬之遣王
子班耶律達實林牙蕭赫嚕為西南面都統領千五百
人屯涿州新城使王介儒語貫曰欲和即還作善鄰不
欲和請以兵相見大暑中無徒苦諸軍也楊可世將輕
騎進戰師不利辛興宗等戰於范村復北乃議班師敵
以敗盟責我追至雄州北風大雨雹我軍不能視薄暮
始解未幾淳卒知中山府詹度言契丹無主燕人願歸
國王黼力主再舉之議於是悉諸道兵二十萬期九月
會三關淳既死私諡曰宣宗蕭幹立其妃蕭氏為皇太
后后既立幹專政國人遂貳其易州守將王琮涿州留
守郭藥師舉二州來降蕭后聞之與其臣議曰事至於
此苟可以託國吾即從之或言女真兵盛勢不可遏可
以休附或言大宋百年歡好信誓可倚后曰二說皆可
行乃遣使二國令蕭容韓昉等使於我又令章言中使
於金皆奉表稱臣妾昉至童貫蔡攸以其止納欵麾去
之曰非納土不可昉笑曰納欵即納土也乃以表聞初
李處温謂中國可仗說蕭后且密約貫攸欲以后及燕
山來歸貫攸不能周旋其間事寖泄或詣后告之后殺
處温而拒王師貫攸乃令劉延慶郭藥師等自雄趨新
城劉光世楊可世自安肅軍出易州遂會於涿州時兵
衆五十萬進駐盧溝河契丹四軍蕭幹亦於燕城十里
外築壘與我師相拒日遣騎渡河擊我嘗縱兵犯中軍
藥師言四軍者既以全師抗我則燕必虚宜遣輕騎襲
之延慶即用其策選常勝兵并西兵五千騎間道襲燕
夜半渡河銜枚而進質明常勝軍五千騎雜鄉人奪迎
春門以入大軍繼至下令曰燕人盡降契丹盡殺不意
契丹兵尚多而我師已驕所至紛然肆掠藥師遣人諭
蕭氏使降不從我師與敵合戰至晩不解蕭幹知我師
入燕亟來救或告藥師城外塵起必有救兵至諸將皆
謂延慶遣兵來助登高望之則燕王塚上立四軍旗矣
四軍兵自南門入人皆死鬭藥師屢敗奔門不得出盡
棄馬縋城而下死傷過半還者數百騎而已時大軍屯
盧溝河者未動蕭幹兵纔數千得漢兩人留帳中夜半
偽相語曰聞漢兵十萬吾師三倍當分左右翼以精兵
衝其中舉火為應殱之無遺隂逸其一人歸報既夕而
遁衆軍遂潰自相蹂踐而死幹遣騎來追至涿水北乃
回自熙寕以來所積軍實掃地盡矣十二月金人陷居
庸關蕭后率蕭幹等遁左企弓等迎降后東走至松亭
關議所向達實林牙欲歸延禧蕭幹奚人也欲往其國
淳之壻蕭伯特曰今日固合歸天祚然見之有何面目
林牙命牽出斬之於是契丹軍從林牙奚軍從幹林牙
挾后見延禧延禧先已下詔追削淳官爵貶后為庶人
改姓虺氏矣至是殺后而赦林牙幹僭號大奚國神聖
皇帝領衆出盧龍嶺攻陷景薊燕山安撫使王安中遣
郭藥師討斬之延禧鳩集散亡勢少振帝間使胡僧與
之約許迎至京師待以皇兄之禮位燕越二王上築第
千間實以女樂三百延禧大喜會阿古達死弟烏竒邁
立其將尼堪自雲中東歸以烏舍代主兵延禧謂其去
又得達實林牙兵隂山以三萬騎助之謂天且中興欲
擣山後之虚復燕雲地林牙諫曰自金人入長春遼陽
車駕跳奔當兵力全盛時不能一戰今舉國為所有乃
欲嬰其鋒非計也不如蓄銳待時毋輕舉以取辱不聽
林牙稱病不行四年冬延禧擕后妃二子及宗屬出夾
山南下武州烏舍盛兵遮其歸路戰於昂阿下烏舍復
千騎山間出後顧之驚潰延禧奔山金人盡得其妻子
延禧計窮欲投夏國夏人不敢納乃之小呼嚕五年正
月與金國將羅索遇時從騎尚千餘有金鑄佛像長丈
有六尺他寳貨稱是皆委之而遁竟為所及羅索下馬
跪於前捧觴而進遂俘以還烏竒邁封為海濱王處之
長白山東凡在位二十五年踰歲而死契丹由是遂亡
自安巴堅至天祚凡九代
文獻通考卷三百四十六
