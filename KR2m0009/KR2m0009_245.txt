文獻通考卷二百四十五
鄱陽馬端臨貴與著
經籍考七十二
集(詩集)
韓子蒼集三卷
鼂氏曰皇朝韓駒字子蒼仙井人政和初詣闕上
書特命以官累擢中書舍人權直學士院王黼嘗
命子蒼詠其家藏太乙眞人圖詩盛傳一世宣和
間獨以能詩稱云
後村劉氏曰子蒼蜀人學出蘇氏與豫章不相接
吕公強之入派子蒼殊不樂磨淬剪截之功終身
改竄不已有已寫寄人數年而追取更易一兩字
者故所作雖少而善
許表民詩十卷
鼂氏曰許彦國字表民青社人周邦彦稱其寬平
優游中極物情惜乎流落不偶故世人知之者或
寡也
還還集二卷
陳氏曰直龍圖閣江陵高荷子勉撰
山谷跋高子勉作詩以杜子美為標凖用一事如
軍中之令置一字如關門之鍵而充之以博學行
之以温恭天下士也
又跋歐陽元老詩此詩入陶淵明格律頗雍容使
高子勉追之或未能然子勉作唐律五言數十韻
用事穩貼置字有力元老亦未能也
後村劉氏曰子勉親見山谷經指授記覽多如麥
城詩押險韻略無窘態集中健語層出紫微公詩
派乃以殿諸人何邪可升
東湖集二卷
陳氏曰樞密豫章徐俯師川撰禧之子魯直諸甥
思陵以魯直故召用之丞相吕頤浩作書具道上
旨而一時或言其由中人以進其初除大坡也程
俱在西掖繳奏不行奉祠去其然乎否邪然俯在
位亦不聞有所建明也
山谷跋前曰洪龜父携師川上藍莊詩來詞氣甚
壯筆力絶不類年少書生意其行已讀書皆當老
成解事熟讀數過為之喜而不寐老舅年衰才劣
不足學師川有意日新之功當於古人中求之耳
後村劉氏曰師川豫章之甥然自為一家不以渭
陽高自標樹藐視一世同時諸人多推下之然集
中不能皆善舊傳豫章見師川雙廟詩勉諸洪進
步今雙廟詩不存則其詩零落多矣師川在靖康
中以名節自任(呼婢曰昌奴事)故其詩云直道庶幾師柳
下不應四海獨詩名可謂實錄諸人所以推下之
者蓋不獨以其詩也
東萊集二十卷外集二卷
鼂氏曰吕本中字居仁好問右丞之長子靖康初
權尚書郎紹興中賜進士第除右史遷中書舍人
已而落職奉祠少學山谷為詩嘗作江西宗派圖
行於世
陳氏曰希哲之孫好問之子祖謙之祖撰江西詩
派後人以其詩入派中
後村劉氏曰紫微公作夏均父集序云學詩當識
活法所謂活法者規矩備具而能出於規矩之外
變化不測而亦不背於規矩也是道也蓋有定法
而無定法無定法而有定法知是者則可以與語
活法矣謝元暉有言好詩流轉圜美如彈丸此眞
活法也近世惟豫章黃公首變前作之弊而後學
者知所趣向畢精盡知左規右矩庶幾至於變化
不測然予區區淺末之論皆漢魏以來有意於文
者之法而非無意於文者之法也子曰興於詩又
曰詩可以興可以觀可以羣可以怨邇之事父遠
之事君多識於鳥獸草木之名今之為詩者讀之
果可以使人興起其為善之心乎果可以使人興
觀羣怨乎果可以使人知事父事君而能識鳥獸
草木之名之理乎為之而不能使人如是則如勿
作吾友夏均父賢而有文章其於詩蓋得所謂規
矩備具而出於規矩之外變化不測者後更多從
先生長者遊聞聖人之所以言詩者而得其要妙
所謂無意於文之文而非有意於文之文也余嘗
以為此序天下之至言也然均父所作似未能然
往往紫微公自道耳所引謝宣城好詩流轉圜美
如彈丸之語余以宣城詩考之如錦工機錦玉人
琢玉極天下巧妙窮巧極妙然後能流轉圜美近
時學者往往誤認彈丸之喻而趨於易故放翁詩
云彈丸之論方誤人又朱文公云紫微論詩欲字
字響其晩年詩多啞了然則欲知紫微詩者以均
父集序觀之則知彈丸之語非主於易又以文公
之語騐之則所謂字字響者果不可以退惰矣
鼂氏具茨集三卷
鼂氏曰先君子詩集也吕本中以為江西宗派曾
慥亦稱公早受知於陳無已從兄以道嘗謂公宗
族中最才華喻汝礪序其詩云予嘗從叔用商近
朝人物嘉言善行朝章國典禮文損益靡不貫洽
由叔用之學而達諸廊廟温厚足以代言淵博足
以顧問則以詩鳴者是豈叔用之志也哉雖然叔
用既已油然棲志於林澗曠遠之中遇事寫物形
於興屬淵雅疎亮未嘗為悽怨危憤之音予於是
有以見叔用於消長用舍之際未嘗不安而樂之
者也嗟乎所謂含章內奥而深於道者非邪秦漢
以來士有抱竒懷能流落不遇往往躁心汗筆有
怨誹沈抑之思氣候急刻不能閑遠古之詞人皆
是也所以往往無所建立於天下唯深於道者遺
於世而不怨發於詞而不怒君子是以知其必能
有為於世者也嗟乎吾於叔用豈直以詩人命之
哉
陳氏曰鼂冲之叔用撰冲之在羣從中亦有才華
而獨不第紹聖以來黨禍既作超然獨往侍郎公
武子止蓋其子也
後村劉氏曰喻汝礪所作序筆力浩大與叔用之
詩相稱余讀叔用詩見其意度宏闊氣力寬餘一
洗詩人窮餓酸辛之態其律詩云不擬伊優陪殿
下相隨于蒍過樓前亂離後追書承平事未有悲
哀警策於此句者鼂氏家世顯貴而叔用不肯於
此時陪伊優之列而甘隨于蒍之後可謂賢矣他
作皆激烈慷慨南渡放翁可以繼之
青溪集一卷
陳氏曰臨川汪革信民撰吕居仁序之
後村劉氏曰吕滎陽居符離信民為教官從滎陽
學故紫微公尤推尊信民其詩曰富貴空中花文
章木上癭要知眞實地惟有華嚴境蓋吕氏家世
本喜談禪而紫微與信民皆尚禪學
遠遊堂集二卷
陳氏曰知江州蘄春夏倪均父撰
後村劉氏曰均父竦之諸孫集中如擬陶韋五言
亹亹逼眞律詩用事琢句超出繩墨言近旨遠可
以諷味蓋用功於詩而非所謂無意於文之文也
歸叟集一卷
陳氏曰開封王直方立之撰其高祖顯事晉邸至
樞密使直方喜從蘇黃諸名卿遊家有園池娶宗
女為假承奉郎自號歸叟年甫四十而死
李希聲集一卷
陳氏曰祕書丞李錞希聲撰與徐師川潘邠老同
時
楊信祖集一卷
陳氏曰楊符信祖撰未詳出處
後村劉氏曰吏道官官惡田家事事賢唐人得意
語也
陳留集一卷
陳氏曰開封江端本子之撰以上至林子仁皆入
詩派
後村劉氏曰子我弟也子我詩多而工江西派乃
舍兄而取弟亦不可曉豈子我自為家不肯入社
如韓子蒼邪
邵茂誠詩集
邵迎茂誠撰東坡序略曰茂誠出其詩數百篇余
讀之彌月不厭其文清和妙麗如晉宋間人而詩
尤可愛咀嚼有味雜以江左唐人之風
王定國詩集
王鞏定國撰東坡序略曰古今詩人衆矣而杜子
美為首豈非以其流落饑寒終身不用而一飯未
嘗忘君也歟今定國以余故得罪貶海上三年一
子死貶所一子死於家定國亦病幾死余意其怨
我甚不敢以書相聞而定國歸至江西以其嶺外
所作詩數百首寄余皆清平豐融藹有治世之音
其言與志得道行者無異幽憂憤歎之作蓋亦有
之矣特恐死嶺外而天子之恩不及報以忝其父
祖耳孔子曰不怨天不尤人定國且不我怨而肯
怨天乎余然後廢卷而嘆自恨知其人之淺也又
念昔者定國與顔復長道遊泗水登栢山吹笛飲
酒乘月而歸余亦置酒黃樓上以待之曰李太白
死世無此樂三百年矣今余老不復作詩又以病
止酒閉門不出門外數步即大江經月不至江上
眊眊焉真一老農夫也而定國詩益工飲酒不衰
所至窮山水之勝不以厄窮衰老改其度今而後
余之所畏服於定國者不獨其詩也
山谷序略曰定國生長富貴其嗜好皆老書生事
而不寒乞諸公多下之其為文章初不自貴珍如
落涕唾時出竒壯語驚天下士及流落嶺南更折
節自刻苦讀諸經頗立訓傳以示意得其作詩及
他文章不守近世師儒繩尺規模遠大必有為而
後作欲以長雄一時雖未盡如意要不隨人後至
其合處便不減古人
胡宗元詩集
清江胡宗元撰山谷序略曰君自結髮至白首未
嘗廢書其胷次所蔵未肯下一世事也前莫輓後
莫推是以窮於邱壑然以其耆老於翰墨故後生
晩出無不讀書而好文其卒也子弟門人次其詩
為若干卷觀宗元之詩好賢而樂善安土而俟時
寡怨之言也可以追次其平生見其少長不倦忠
信之士也至於遇變而出竒因難而見巧則又似
予所論詩人之態也其興託高遠則附於國風其
憤世疾邪則附於楚辭後之觀宗元詩者亦以是
求之
畢憲父詩集三卷
河南畢憲父撰山谷序略曰公貫穿六藝下至安
成虞初之記射匿候歲種魚相蠶之篇鼻嚏耳鳴
之占劾召鬼物之書無不口講指畫使疑者冰開
虛心者滿懷其詩筆語皆有所從來不虛道非博
極羣書不能讀之昭然也
吳處士靈谷詩
王介甫序略曰君浩然有以自養遨遊於山川之
間嘯歌謳吟以寓其所好終身樂之不厭而有詩
數百篇傳誦於閭里他日出其靈谷三十二篇以
屬其甥曰為我讀而序之惟君之所得蓋有伏而
不見者豈特盡於此詩而已雖然觀其鑱刻萬物
而按之以藻繢非夫人之巧亦孰能至於此
李少卿詩二十卷
太常少卿李簡夫撰潁濱序略曰君所為詩曠然
閑放往往脫略繩墨有遺我忘物之思問其所與
遊多慶歴名卿而元獻晏公深知之求其平生之
志則曰樂天吾師也吾慕其為人而學其詩患莫
能及耳晩歲詩益高信乎其似樂天也
七里先生自然集七卷
陳氏曰江端友子我撰端本兄也休復鄰幾之孫
其父懋相有遺澤子我以遜端本靖康初吳敏元
中薦子我召見賜出身為京官後至太常少卿
澗上丈人詩二十卷
鼂氏曰陳恬字叔易堯叟裔孫也博學有高志不
從選舉躬耕於陽翟與鮮于綽崔鶠齊名號陽城
三士又與鼂以道同卜隱居於嵩山大觀中召赴
闕除校書郎以道寄詩戲之曰處士何人為作牙
暫携猿鶴到京華故山巖壑應惆悵六六峯前只
一家未幾致仕還山建炎初再召避地桂嶺卒年
七十四秩朝奉郎直祕閣澗上丈人者其自號也
詩句豪健嘗作古别離紀靖康之難一時傳誦之
筆札清勁與人尺牘主皆藏弆以為寳云
臨漢居士集七卷
陳氏曰南豐曾紘伯容撰其父阜子山於子固為
從兄弟
懷峴居士集六卷
陳氏曰曾思顯道撰紘之子也阜嘗將漕湖南後
家襄陽紘父子皆有官而皆高亢不仕楊誠齋序
其詩以附詩派之後
序略曰伯容詩源委山谷先生顯道得其父句法
伯容放浪江湖間與夏均父諸詩人游從唱和其
題壁與韻見於均父集中者三十有二篇予每誦
均父之詩云曾侯第一又云五言類元度又云秀
句無一塵想見其詩而恨不見也行天下五十年
每見士大夫必問伯容父子詩無能傳之者今日
忽得故人尚書郎江西漕雷公朝宗寄余以二曾
詩集二編屬序之披誦三過蔚乎若玉井之蓮敷
月露之下也沛乎若雪山之水寫灔澦而東也琅
乎若岐山之鳳鳴梧竹之風也望山谷之宫庭蓋
排闥而入歴階而升者歟
見南山集二十卷
陳氏曰祕閣修撰吳興劉壽無言撰
灊山集三卷
陳氏曰中書舍人龍舒朱翌新仲撰
周平園序略曰藝之至者不兩能故唐之詩人或
略於文兼之者杜牧之乎苦心為詩自其所長至
於議論切當世之務制誥得王言之體賦序碑記
未嘗苟作予每讀其書愛之恨不同時今吾先友
桐鄉朱公似之公世文儒少年登政和進士第時
人諱言詩公獨沉涵六義思繼作者南渡後登館
閣掌書命文章寖顯於朝中忤時宰謪居曲江十
有四年昌其詩放厥詞蓋斥久窮極益自刻苦於
山水間迨北歸則詩益老文益竒遂以名家其子
軧等類公遺藳凡四十四卷屬余序之
曾文清集十五卷
陳氏曰禮部侍郎章貢曾幾吉父撰本朝曾氏三
望最初温陵宣靖公公亮明仲次南豐舍人鞏子
固兄弟然其祖致堯起家又在温陵之先矣其後
則幾之族也自贛徙河南與其兄楙叔夏開天游
皆嘗貳春官楙至尚書開沮和議得罪並有名於
世又有長兄弼為湖北提舉學事渡江溺死幾以
其遺澤補官銓試第一賜上舍出身清江三孔之
甥也紹興末幾以老始擢用乾道中年八十三以
死號茶山先生其子逢逮皆顯於時
天台集十卷外集四卷長短句三卷附
陳氏曰臨海陳克子高撰李更子長䟦其後云刪
定鄉人也少小侍運判公貽序宦學四方曾慥詩
選叙為金陵人蓋失其實今考集中首末多在建
康且嘗就試焉當是僑寓也詩選又言不事科舉
以吕安老薦入幕府得官按集有聞榜二絶則嘗
應舉矣又有甲午歲所作詩云三十四則其生當
在元豐辛酉得官入幕蓋已老矣詩多情致詞尤
工
西溪居士集五卷
陳氏曰剡川姚寬令威撰待制舜明廷輝之子兄
宏令聲為刪定官得罪秦檜死大理獄寬為六部
監門逆亮南侵寬言木德所照必無虞言騐將除
郎召對得疾仆殿上卒遂用其弟憲令則後至執
政
集句詩三卷
陳氏曰江隂葛次仲亞卿撰勝仲之兄兄弟皆為
大司成
盧溪集七卷
陳氏曰直敷文閣廬陵王庭珪民瞻撰政和八年
進士仕不合棄去隱居數十年坐作詩送胡邦衡
除名徙辰州年已七十矣阜陵初政召為國子監
主簿九十餘乃終寄禄纔承奉郎澤竟不及後周
益公在位欲委曲成就之卒不可
楊誠齋序略曰先生少嘗見曹子方詩法蓋其詩
自少陵出其文自昌黎出大要主於雄剛渾大云
清江劉清之子澄評先生之文謂廬陵自六一之
後惟先生可繼聞者韙焉
韋齋小集一卷
陳氏曰朱松喬年撰
玉瀾集一卷
陳氏曰朱橰逢年撰韋齋之弟晦菴之叔父也嘗
夢為玉瀾堂之游甚異有詩紀之
雲壑隱居集三卷
陳氏曰南城蔡柟堅老撰宣和以前人沒於乾道
庚寅曾公卷吕居仁輩皆與之唱和
陳正獻集十卷
陳氏曰丞相福正獻公莆田陳俊卿應求撰紹興
八年進士第二人乾淳間名相與虞并甫異論去
國
靜泰堂集十卷
陳氏曰參政莆田龔茂良實之撰黃公度以莆人
魁天下陳正獻次之故事拜黃甲推最老者一人
最少者一人是歲茂良年最少莆人以為盛事後
參大政相位久虛實行相事坐撻曾覿直省官忤
阜陵意用謝廓然賜出身入臺擊罷之遂謫英州
以沒其風節凛凛為世名臣
寓山集三十卷
陳氏曰吳興沈仲喆明遠撰丞相該之姪紹興五
年進士改官為江西運管嘗為悲扇工詩忤魏良
臣陷以深文奪三官不得志以卒
劍南詩藳二十卷續藳六十七卷
陳氏曰陸游務觀撰初為嚴州刻所藁止淳熙丁
未自戊申以及其終當嘉定庚午二十餘年為詩
益多其幼子子通後守嚴州續刻之篇什富以萬
計古所無也
後村劉氏曰近歲詩人雜博者堆隊仗空疎者窘
材料出竒者費搜索縛律者少變化惟放翁記問
足以貫通力量足以驅使才思足以發越氣魄足
以陵暴南渡而下故當為一大宗末年云客從謝
事歸時散詩到無人愛處工又云外物不移方是
學俗人猶愛未為詩則皮毛落盡矣
雪巢小集二卷
陳氏曰東魯林憲景思撰初寓吳興從徐度敦立
游後為參政賀允中子忱孫壻寓臨海其人高尚
詩清澹五言四韻古句尤佳殆逼陶謝梁谿尤延
之誠齋楊延秀皆為之序且為雪巢賦及記余為
南城其子遊謁至邑以家集見示愛而錄之及守
天台則板行久矣視所錄本稍多然其暮年詩似
不逮其初往往以貧為累不能不衰索也
誠齋序略曰延之謂景思詩似唐人信矣然至如
桃花飛後楊花飛楊花飛後無可飛天空霜無影
等句超出詩人凖繩之外其遐不可追其卓不可
跂矣使李太白在必笑領此句也似唐人而已乎
王季夷北海集二卷
陳氏曰北海王嵎季夷撰紹淳間名士寓居吳興
陸務觀與之厚善三子甲田申皆登科
易足居士自鳴集十五卷
陳氏曰鄱陽章甫冠之撰居吳下自號轉菴作易
足堂韓無咎為之記
屏山七者翁十卷
陳氏曰從事郎崇安劉㻫平父撰子翬彦冲之子
也
玉雪小集六卷外集七卷
陳氏曰太常博士龍泉何偁德揚撰隆興初在朝
言和議觸時相去後不復召歴麾節而卒
雪山集三卷
陳氏曰富川王質景文撰質游太學治詩有聲仕
為樞屬嘗著詩觧三十卷未之見也
景物類要詩十卷
陳氏曰東陽曹冠宗臣撰隨物為題類事詩凡二
百餘篇冠為秦檜客與其孫塤同登甲科未幾秦
亡奪前名恩數再赴廷試仕至知郴州
同庵集一卷
陳氏曰吳興施士衡德求撰嘗試中教官為宣州
簽幕坐廢雖牽復仕竟不進
柟山老人集八卷
陳氏曰龍泉季相文成撰
三逕老人碔砆集十三卷
陳氏曰福建提舉常平昭武杜圮受言撰胡憲原
仲為之序其上世龍圖閣直學士鎬本常州無錫
人其孫天章閣待制把於圮為曾祖
穀城集五卷
陳氏曰建安黃銖子厚撰晦庵作序極稱之
松坡集七卷樂府一卷
陳氏曰丞相豫章京鏜仲遠撰鏜使金執節驟用
其在相位當韓侂胄用事無所立
白石道人集三卷
陳氏曰鄱陽姜䕫堯章撰千巖蕭東夫識之於年
少客游以其兄之子妻之石湖范至能尤愛其詩
楊誠齋亦愛之賞其歲除舟行十絶以為有裁雲
縫月之妙思敲金戞玉之竒聲䕫頗解音律進樂
書免解不第而卒詞亦工
轉庵集一卷
陳氏曰閤門舍人永嘉潘檉德久撰
王祕監集四卷
陳氏曰永嘉王柟木叔撰
熙庵詩藁
四明劉應時良佐撰楊誠齋序略曰君之詩放翁
陸務觀既摘其佳句序之余尚何言偶披卷讀至
云寂寞黃昏愁弔影雪窗怕上短檠燈又獨與梅
花共過冬淡月故移疎影去又睡魔正與詩魔戰
窗外一聲婆餅焦又早行云雞犬未鳴潮半落草
蟲聲在豆花村使晩唐諸子與半山老人見之當
一笑曰不虞君之涉吾地也何故
歐陽伯威詩
廬陵歐陽伯威少與周益公同場屋連戰不利篤
意於詩誠齋嘗摘其警句抄之如西風五更雨南
鴈數行書詩成䕫子國人在仲宣樓細雨雙飛鷺
寒蓑獨釣舡夢回千里外燈轉一窗深誰知花過
半纔與酒相尋故人驚會面新恨說從頭天上張
公子雲間陸士龍月白元猿哭更殘絡緯悲語離
遽如許話舊復何時巷南巷北人招飲一雨一晴
花耐看有客過門湖海士隔籬呼酒咄嗟間夢回
金馬玉堂上文在冰甌雪椀中青山如故情非故
芳草喚愁詩遣愁擾擾征人相顧語蕭蕭落木不
勝秋風色似傳花信到夕陽微放柳梢晴千里歸
來人事改十年猶幸此身存絶句四首戀樹殘紅
濕不飛楊花雪落水生衣年來百念成灰冷無語
送春春自歸桑麻得雨更菁葱芍藥留春結晩紅
怪得鳥聲如許好此身還在亂山中為憐紅杏亞
枝斜看到斜陽送亂鴉又是一春窮不死天教留
眼看鶯花蓬窗卧聽疎疎雨却似芭蕉夜半聲煙
浪蔽天天倚蓋略容一點白鷗明公䟦云鳥啼花
落悠然會心處酌大白嚥伯威詩欲馭風騎氣也
醒菴遺珠集十卷
陳氏曰臨川余國寳撰淳熙前人
白石丁藁一卷
陳氏曰三山黃景說巖老撰淳熙辛丑進士
復齋漫藁二卷
陳氏曰知台州黃㽦子耕撰
梅山詩藁六卷續藁十五卷
陳氏曰括蒼姜特立邦傑撰以父死事得西班累
舉不第晩為閤職春坊攀附己酉龍飛恩至節度
使周益公留衛公皆為其所間特立詩亦粗佳韓
無咎陸務觀皆愛之本亦士人也塗轍一異儼然
暬御之態豈其居使之然耶
冷然齋集二十卷
陳氏曰山隂蘇泂召叟撰丞相子容四世孫師德
仁仲之孫
曾谹父詩詞一卷
陳氏曰知台州曾惇谹父撰紆之子也皆在台時
所作
瓦全居士詩詞二卷
陳氏曰太常博士寧海王澡身甫撰初名津字子
知
疎寮集三卷
陳氏曰四明高似孫續古撰少有俊聲登甲辰科
不自愛重為館職上韓侂胄生日詩九首皆暗用
錫字為清議所不齒晩知處州貪酷尤甚其讀書
以隱僻為博其作文以怪澁為竒至有甚可笑者
就中詩猶可觀也
徐照集三卷
陳氏曰永嘉徐照道暉撰自號天民
徐璣集二卷
陳氏曰徐璣致中撰
翁卷集一卷
陳氏曰翁卷靈舒撰
趙師秀集二卷别本天樂堂集一卷
陳氏曰趙師秀紫芝撰四人者號永嘉四靈皆晩
唐體者也惟師秀嘗登科改官亦不顯
水心徐道暉墓誌略曰道暉有詩數百斵思尤竒
皆横絶歘起冰懸雪跨使讀者變踔憀慄肯首吟
嘆不自巳然無異語皆人所知也人不能道耳蓋
魏晉名家多發興高遠之言少騷物切近之實及
沈約謝脁永明體出士爭效之初猶甚艱或僅得
一偶句便已名世矣夫束字十餘五色彰施而律
吕相命豈易工哉故善為是者取成於心寄妍於
物融會一法涵受萬象豨苓桔梗時而為帝無不
按節赴之君尊臣卑賓頤主穆如丸投區矢破的
此唐人之精也然厭之者謂其纖碎而害道淫肆
而亂雅至於廷設九奏廣䄂大幅而反以浮響疑
宫商布縷謬組繡則失其所以為詩矣然則發今
人未悟之機興四百年已廢之學使復言唐詩者
自君始不亦詞人墨客之一快也惜其不尚以年
不及臻乎開元元和之盛而君既死同為唐詩者
徐璣字文淵翁卷字靈舒趙師秀字紫芝紫芝集
常友朋殯且葬之
李孟達集一卷
陳氏曰宗正丞宣城李兼孟達撰唐末李咸用披
沙集者即其遠祖也嘗知台州時稱善士
柯東海集十五卷
陳氏曰莆田柯夢得東海撰嘗試春官不第
山中集一卷
陳氏曰莆田趙庚夫仲白撰兩上春官不第以取
應得右選不得志而没劉潛夫誌其墓擇其詩百
篇屬趙南塘序而傳之
後村劉氏墓誌略曰仲白平生志業無所洩一寓
之詩叢藁如山和平冲澹之語可咀而味憤悱悲
壯之詞可愕而怒流離顚沛之作可怨而泣也遇
貴公張宴廣座命題衆賓方嚬呻營度仲白已飛
筆滿軸神色自得蓋其所挾高未嘗蘄壓人而每
出人上故愛仲白者少嚴而忌之者衆矣其詩最
多自刪取五百首
磬沼集一卷
陳氏曰崇仁羅鑑正仲撰樞密春伯之從弟磬沼
者為池因地曲折如磬然
茅齋集二卷
陳氏曰南城鄧繼祖撰
梔林集十卷
陳氏曰吳郡沈繼祖撰慶元初有為察官者家富
川豈即其人固不足道詩亦無可觀者
花翁集一卷
陳氏曰開封孫惟信季繁撰在江湖中頗有標致
多見前輩多聞舊事善雅談長短句尤工嘗有官
棄去不仕
惠崇集十卷
陳氏曰淮南僧惠崇撰與潘閬同時在九僧之數
亦善畫
天竺靈苑集三卷採遺一卷
陳氏曰錢塘僧遵式撰所謂式懴主者也
渚宫集三卷
陳氏曰錢塘僧文瑩道温撰及識蘇子美嘗題其
詩後欲挽致於歐陽永叔而瑩辭不往老於荆州
之金鑾鄭毅為作序
揀金集一卷
陳氏曰螺江僧可尚撰有送徐鉉詩蓋國初人
螺江集一卷
陳氏曰僧有朋撰號囷山禪師族陳氏閩帥嚴六
世孫
祕演詩集
釋祕演撰歐陽公序略曰祕演與石曼卿交最久
亦能遺外世俗以氣節相高二人懽然無所間曼
卿隱於酒祕演隱於浮圖皆竒男子也然喜為歌
詩以自娱當其極飲大醉歌吟笑呼以適天下之
樂何其壯也一時賢士皆願從其游予亦時至其
室十年之間祕演北渡河東之濟鄆無所合困而
歸曼卿已死祕演已老病嗟夫二人者予乃見其
盛衰則余亦將老矣夫曼卿詩辭清絶尤稱祕演
之作以為雅健有詩人之意祕演狀貎雄傑其中
浩然既習於佛無所用獨其詩可行於世而懶不
自惜已老胠其槖尚得三四百篇皆可喜者曼卿
死祕演漠然無所向聞東南多山水其巔崖崛峍
江濤洶涌甚可壯也遂欲遠遊焉足以知其老而
志在也
惟儼集
釋惟儼撰杭州人姓魏氏歐陽公序其詩曰與亡
友石曼卿最善居京師相國浮屠不出其戸十五
年士嘗遊其室者禮之惟恐不至及去為公卿貴
人未始一往干之然嘗竊怪平生所交皆當世賢
傑未見卓卓著功業如古人可記者因謂世所稱
賢材若不持兵走萬里立功海外則當佐天子號
令賞罰於明堂苟皆不用則絶寵辱遺世俗自高
而不屈尚安能酣豢於富貴而無為哉醉則以此
誚其坐人人亦復之以謂遺世自守古人之所易
若奮身逢時欲必就功業此雖聖賢難之周孔所
以窮達異也今子老於浮圖不見用於世而幸不
踐窮亨之塗乃以古事之已然而責今人之必然
邪雖然惟儼傲乎退偃於一室天下之務當世之
利病聽其言終日不厭惜其將老也已曼卿死惟
儼亦買地京城之東以謀其終乃斂平生所為文
數百篇示予曰曼卿之死既已表其墓願為我序
其文然及我之見也嗟夫惟儼既不用於世其材
莫見於時若考其筆墨馳騁文章贍逸之能可以
見其志矣
參寥集十二卷
鼂氏曰皇朝僧道潛自號參寥子與蘇子瞻秦少
游為詩友其詩清麗不類浮圖語世稱其東園贈
歌者兩絶句餘多類此
陳氏曰唐人舊有號參寥子者用莊子語也
後山序曰妙總師參寥大覺老之嗣眉山公之客
而少游氏之友也釋門之表士林之秀而詩苑之
英也游卿大夫之間名於四海三十年餘矣其議
古今張弛人情貎肖否言之從違詩之精粗若水
赴壑阪走丸倒囊出物鷙鳥舉而風迫之也若升
高視下&KR1057;痒而鑑貎也元符之冬去魯還吳道徐
而來見余與之别餘二十年復見於此愛其詩讀
不捨手屬其談挽不聽去夜相語及唐詩僧參寥
子曰貫休齊已世薄其語然以曠蕩逸羣之氣高
世之志天下之譽王侯將相之奉而為石霜老師
之役終其身不去此豈用意於詩者工拙不足病
也由是而知余之所貴乃其棄遺所謂淺為丈夫
者乎於其行叙以謝之
希白詩三卷
鼂氏曰僧希白撰張逸序之曰希白能詩與宋白
梁周翰張詠而下十數公友善其格律不減齊已
云
物外集三卷
陳氏曰僧德洪覺範撰
瀑泉集十三卷
陳氏曰僧祖可正平撰蘇養直之弟有惡疾號癩
可
眞隱集三卷
陳氏曰僧善權巽中撰靖安人落魄嗜酒
化庵湖海集二卷
陳氏曰僧法具圓復撰吳興人
浯溪集二十一卷
陳氏曰僧顯萬撰洪景盧作序前二卷為賦餘皆
詩也
女郎謝希孟集二卷
陳氏曰閩人謝景山之妺嫁陳安國年三十三而
死其詩甚可觀歐陽公為之序言有古淑女幽閒
之風雅非特婦人之能言者也景山者按歐陽詩
話謝伯初字景山天聖景祐間以詩知名余謫夷
陵景山方為許州法曹以長韻見寄頗多佳句仕
不偶困窮以卒詩亦不見於世此序又言景山少
以進士一舉甲科考登科記天聖二年甲科但有
謝伯景而謝伯初者乃在寳元元年公謫夷陵當
景祐三年景山已為法曹則非寳元登第者名字
差齵如此未可考也
歐陽氏序略曰希孟之言尤隱約深厚守禮而不
自放有古幽閒淑女之風非特婦人之能言者也
然景山嘗從今世賢豪者游故得聞於當世而希
孟不幸為女子莫自章顯於世昔衛莊姜許穆夫
人錄於仲尼而列之國風今有傑然巨人能輕重
時人而取信後世者一為希孟重之其不泯没矣
處女王安之集一卷
陳氏曰簡池王亢子倉之女尚恭字安之年二十
未嫁而死乾道戊子也亢自誌其墓有任公鼐者
為作集序援歐公所序謝希孟為比而稱其詩不
傳今余家有之任蓋未之見也
英華集三卷
陳氏曰李季萼死後為鬼仙事見夷堅志縉雲人
傳其集亦怪矣
文獻通考卷二百四十五
