文獻通考卷二百八十二
鄱陽馬端臨貴與著
象緯考五
日食
中興天文志按戰國以後古歴廢壞漢世始推月九
道然猶未騐其所行之遲速也漢末都尉劉洪作乾
象歴復推月行遲速然交食之法猶未詳著大抵朔
望值交不問内外入限便食至陳世張賓創立外限
然應食不食亦未能眀惟隋張胄元獨得其妙以為
日行黃道月行月道月道交結黃道外十三日有竒
而入經黃道謂之交朔望去交前後各十五度以下
即當食若月行内道在黃道之北食多有驗月行外
道在黃道之南雖遇正交無由掩映食多不騐交食
之法至是始精又按隋書月陰精日光照之則見日
光所不照則曰魄故望日日月相望人居其間盡覩
其眀故形圓二弦之日日照其側人觀其傍半眀半
魄也晦朔之日日照其表人在其裏故不見也故張
衡云對日之衝其大如日日光不照謂之闇虚月望
行黃道則值闇虚有表裏深淺故月食有南北多少
夲朝朱熹頗主是說由是言之日之食與否當觀月
之行黃道表裏月之食與否當觀所值暗虚表裏大
約扵黃道騐之也
又曰凡月之行歴二十九日五十三分而與日相會
是謂合朔凡日月之交月行黃道而日為月所掩則
日食是為陰勝陽其變重若日月同度扵朔月行不
入黃道則雖會而不食月之行在望與日對衝月入
扵日暗虚之内則月為之食是為陽勝隂其變輕近
世朱熹以為月食終亦為災隂若退避則不至相敵
而食矣所謂暗虚盖日少外眀其對必有暗氣大小
與日體同此日月交會薄食之大略也然固有當食
而不食出扵歴法之外如唐開元盛際及夲朝中興
以来紹興十三年十八十九二十四二十五年二十
八年三十一年隆興二年淳熙三年四年十六年慶
元四年五年六年嘉泰二年三年開禧二年嘉定四
年十一年皆有當虧而不虧邵雍云日當食而不食
歴算之誤云
沈氏筆談曰或問日月之行日一合一對而有蝕
不蝕何也予對曰黃道與月道如二環相疊而小
差凡日月同在一度相遇則日為之食正一度相
對則月為之虧雖同一度而月道與黃道不相近
自不相侵同度而又近黃道月道之交日月相值
乃相陵掩正當其交處則食而既不全當交道則
随其相犯淺深而蝕凡日食當月道自外而交入
扵内則蝕起扵西南𣸪扵東北自内而交出扵外
則蝕起扵西北而𣸪扵東南日在交東則蝕其内
日在交西則食其外食既則起扵正西復扵正東
凡月食月道自外入内則食起扵東南𣸪扵西北
自内出外則食起扵東北而𣸪扵西南月在交東
則食其外月在交西則食其内食既則起扵正東
復扵西交道每月退一度餘凡二百四十九交而
一期故西天法羅㬋計都皆逆步之乃今之交道
也交初謂之羅㬋交中謂之計都
夏仲康五年九月朔日有食之書允征乃季秋月朔
辰弗集扵房(辰日月會次之名房所次之宿也集漢書作輯通用言日月會次不相和輯而掩食)
(扵房宿也唐志言日食在仲康即位之五年)瞽奏鼓(古者日食則伐鼓用幣以救之春秋傳曰惟正)
(陽之月則然餘則否今季秋非正陽月而行此禮夏制與周異故也)嗇夫馳庶人走羲和
尸厥官罔聞知(嗇夫小臣也庶人庶人之在官者周禮庭氏救日之弓矢嗇夫庶人盖供救日)
(之百役者曰馳曰走者以見日食之變天子恐懼扵上嗇夫庶人奔走扵下以助救日如此其急羲和為歴象)
(之官尸居其位若無所知則其昏迷天象以干誅豈特不恭之刑而已)
周幽王六年十月日有食之詩十月之交朔日辛夘
日有食之亦孔之醜(毛氏曰交日月之交會日唐孔氏曰交會謂朔也交會而月同道)
(則食月或在日道表或在日道裏則不食矣又歴家為交食之法大率以百七十三日有竒為限然月先在裏)
(則依限而食者多若月在表雖依限而食者少杜預見其参差乃云日月動物雖行度有大量不能不少有盈)
(縮故有雖交會而不食或有頻交會而食者此說得之矣)
右詩書中所載春秋以前三代時日食惟此二者
可考云
春秋魯隠公三年春王二月己巳日有食之公羊傳
何以書紀異也日食則曷為或日或不日或言朔或不
言朔曰某月某日朔日有食之者食正朔也(桓三年秋七月壬辰)
(朔日有食之是也)其或日或不日或失之前或失之後失之前
者朔在前也(謂二日食己巳日有食之是也)失之後者朔在後也(謂晦日食)
(莊公十八年三月日有食之也)榖梁𫝊言日不言朔食晦日也其日
有食之何也吐者外壤食者内壤(其所吐出者其壤在外其所吞咽者壤入)
(扵内也)闕然不見其壤有食之者也(今日闕損而不見壤之所在此必有物食之)
有内辭也或外辭也(食者内壤故曰内辭吐者外壤故曰外辭傳無外辭之文者盖時無)
(外壤也而曰或外辭者因事以明義例爾)有食之者内扵日也(内扵日以壤不見扵外)
其不言食之者何也知其不可知知也
董仲舒劉向以為其後戎執天子之使鄭獲魯隐
(隐公與鄭人戰扵狐壤為所獲)滅戴(鄭滅之)衛宋魯咸殺君左氏劉
歆以為正月二日燕越之分野也凡日所纏而有
變則分野之國失政者受之(師古曰纏踐也音躔)人君能修
政共御厥罰則災消而福至(師古曰共讀曰恭御讀曰禦又讀如夲字)
不能則災息而禍生(師古曰息謂蕃滋也)故經書災而不記
其故盖吉凶亡常随行而成禍福也周衰天子不
班朔(師古曰班布也)魯歴不正置閏不得其月月大小不
得其度史記日食或言朔而實非朔或不言朔而
實朔或脱不書朔與日皆官之失也京房易𫝊曰
亡師兹謂不御厥異日食其食也既並食不一處
誅衆失理兹謂生叛厥食既光散縱畔兹謂不眀
厥食先大雨三日雨除而寒欲即食專禄不封兹
謂不安厥食既先日出而黑光反外燭(韋昭曰中無光四邊)
(有眀外燭)君臣不通兹謂亡厥食三既同姓上侵兹謂
誣君厥食四方有雲中央無雲其日大寒公欲弱
主位兹謂不知厥食中白青四方赤已食地震諸
侯相侵兹謂不承厥食三毁三復君疾善下謀上
兹謂亂厥食既先雨雹殺走獸弑君獲位兹謂逆
厥食既先風雨折木日赤内臣外鄉兹謂背(師古曰鄉)
(讀曰嚮)厥食食且雨地中鳴(韋昭曰地中有聲如鳴耳或曰如狗子聲)冢
宰專政兹謂囚厥食先大風食時日居雲中四方
無雲伯正越職兹謂分威(師古曰伯讀曰覇正者長帥之稱)厥食
日中分諸侯爭美扵上兹謂泰厥食日傷月食半
天營而鳴(韋昭曰食半謂食望也臣瓉曰月食半謂月食之半也月食常以望不為異也)
賦不得兹謂竭厥食星随而下受命之臣專征云
試厥食雖侵光猶眀(師古曰試用也自擅意也一說試與弑同謂𣣔弑君)若
文王臣獨誅紂矣(韋昭曰是時紂臣尚未欲誅紂獨文王之臣欲誅之)小人
順受命者征其君云殺厥食五色至大寒隕霜(師古)
(曰殺亦讀曰弑)若紂臣順武王而誅紂矣(韋昭曰紂惡益甚其臣欲順武)
(王而誅紂)諸侯更制兹謂叛(師古曰更改也)厥食三復三食食
已而風地動適讓庶兹謂生欲(師古曰適讀曰嫡)厥食日
失位光晻晻月形見(師古曰晻音烏感反見音胡電反)酒亡節兹
謂荒厥食乍青乍黑乍赤眀日大雨發霧而寒凡
食二十占其形二十有四改之輙除不改三年三
年不改六年六年不改九年推隐三年之食貫中
央上下竟而黑臣弑從中成之形也後衛州吁弑
君而立
桓公三年秋七月壬辰朔日有食之既(既盡也歴家之說謂日光以望)
(時遙奪月光故月食日月同會月掩日故日食食有上下者行有高下日光輪存而中食者相掩密故日光溢)
(出皆既者正相當而相掩間疏也然聖人不言月食日而以自食為文闕扵其所不見)
董仲舒劉向以為前事已大後事將至者又大則
既先是魯宋弑君魯又成宋亂易許田亡事天子
之心楚僣稱王後鄭拒王師射桓王又二君相簒
(鄭昭公厲公子亹)劉歆以為六月趙與晉分(周之六月今之四月始去)
(畢而入参参晉分也畢趙也日行去趙遠入晉分多故曰與計二十八宿分其次度其月及所属下)
(皆以為例)先是晉曲沃伯再弑晉侯是歲晉大亂滅其
宗國京房易𫝊以為桓三年日食貫其中央上下
竟而黃臣弑而不卒之形也後椘嚴稱王兼地千
里(師古曰椘武王荆尸久已見𫝊今此言莊始稱王未詳其說)
十七年冬十月朔不書日官之失也天子有日官諸侯
有日御(日官日御典歴數者)日官居卿以底日禮也(日官天子掌歴者不在六)
(卿之數而位從卿故言居卿底平也謂平歴數)日御不失日以授百官扵朝(日官)
(平歴以班諸侯諸侯奉之不失天時以授百官)穀梁言朔不言日食二日也
莊公十八年春王三月穀梁不言日不言朔夜食公羊
曰食晦
史記推合朔在夜明旦日食而出出而觧(夜食地中出而)
(止)是為夜食劉向以為亱食者隂因日眀之衰而
奪其光象周天子不眀齊桓將奪其威專會諸侯
而行伯道其後遂九合諸侯天子使世子會之
二十五年辛未朔鼓用牲扵社左傳鼓用牲扵社非常
也(非常鼓之月長歴推之辛未實七月朔置閏失所故致月錯)唯正月之朔慝未作
(正月夏之四月周之六月謂正陽之月今書云六月而𫝊云唯者眀此月非正陽月也慝陰氣)日有食
之扵是乎用幣扵社伐鼓扵朝(日食歴之常也然食扵正陽之月則諸侯用幣)
(扵社請救扵上公伐鼓扵朝退而自責以眀隂不宜侵陽臣不宜掩君以示大義)二十六年
十二月癸亥朔三十年九月庚午朔鼓用牲扵社
僖公五年九月戊申朔十二年春王三月庚午十
五年夏五月左傳不書朔與日官失之也
文公元年二月癸亥十五年六月辛丑朔鼓用牲扵
社左傳非禮也(得常鼓之月而扵社用牲為非禮)日有食之天子不舉
(去盛饌)伐鼓扵社(責羣隂伐猶擊也)諸侯用幣扵社(社尊扵諸侯故請救而不)
(敢責之)伐鼓扵朝(退自省也)以昭事神訓民事君(天子不舉諸侯用幣所以)
(事神尊卑異制所以訓民)示有等威古之道也
宣公八年秋七月甲子日有食之既(晦日食)十年夏四月
丙辰十七年六月癸夘
成公十六年六月丙寅朔十七年十有二月丁巳朔
㐮公十四年二月乙未朔十五年秋八月丁巳二
十年冬十月丙辰朔二十一年九月庚戌朔二十
三年春王二月癸酉朔二十四年秋七月甲子朔日
有食之既八月癸巳朔二十七年冬十有二月乙
亥朔(今長歴推十一月朔非十二月𫝊曰辰在申冄失閏若是十二月則為三失閏故知經誤)左氏
傳辰在申司歴過也再失閏矣(謂斗建指申周十一月今之九月斗柄當建戌)
(而在申故知再失閏也文十一年三月甲子至今年七冄十一歲應有二十六閏今長歴推得二十四閏通計少)
(閏釋例言之詳矣)
董仲舒以為比食又既(比頻也謂二十四年七月八月頻食)象陽將
絶蠻荒主上國之象也後六君弑(齊崔杼弑光衛甯喜弑剽閽弑)
(吴餘祭蔡班弑景侯莒人弑其君密州椘圍弑郏敖)椘子果從諸侯伐鄭滅
舒鳩魯往朝之(二十八年)卒主中國伐吴討慶封劉
向以為自二十年至此歲八年間日食七作禍亂
將重起故天仍見戒也
昭公七年夏四月甲辰朔左傳晉侯問扵士文伯曰誰
將當日食對曰魯衛惡之(受其凶惡)衞大魯小公曰何故對
曰去衛地如魯地(衛地豕韋也魯地降婁也日食扵豕韋之末及降婁之始故禍在衛大在)
(魯小也周四月今二月故曰在降婁)扵是有災魯實受之(災𤼵扵衛而魯受其餘禍)其
大咎在衛君乎魯將上卿(八月衛侯卒十一月季孫宿卒)十五年六
月丁巳朔十七年夏六月甲戌朔左傳祝史請所用
幣(禮正陽之月日食當用幣扵社故請之)昭子曰日有食之天子不舉(不舉)
(盛饌)伐鼓扵社(責羣隂)諸侯用幣扵社(退自責)禮也平子禦之
(禦禁也)曰止也唯正月朔慝未作日有食之扵是乎有伐
鼓用幣之禮也其餘則否太史曰在此月也(正月謂建巳正陽之)
(月也扵周為六月扵夏為四月慝隂氣也四月純陽用事陰氣未動而侵陽災重故有伐鼓用幣之禮也平子)
(以為六月非正月故太史答言在此月也)日過分而未至(過春分而未夏至)三辰有
災(三辰日月星也日月相侵又犯是宿故三辰皆為災也)扵是乎百官降物(降物素服)
君不舉辟移時(辟正寝過日食時)樂奏鼓(伐鼓)祝用幣(用扵社)史用
辭(用以辭自責)故夏書曰辰不集扵房瞽奏鼓嗇夫馳庶人
走此月朔之謂也當夏四月是謂孟夏(言此六月當夏之四月)平
子弗從昭子退曰夫子將有異志不君君矣(安君之災故曰有異)
(志)二十一年秋七月壬午朔左傳公問扵梓慎曰是
何物也祸福何為(物事也)對曰二至二分(冬夏至春秋分)日有食
之不為災日月之行也分同道也至相過也(二分日亱等故曰同)
(道二至長短極故言相過)其他月則為災陽不克也故常為水(隂侵陽是)
(陽不勝隂)二十四年夏五月乙未朔左傳梓慎曰將水(隂勝)
(陽故曰將水)昭子曰旱也日過分而陽猶不克克必甚能無
旱乎(過春分陽氣盛時而不勝陰陽將猥出故為旱猥烏罪反)陽不克莫將積聚也
(陽氣莫然不動不克莫絶句)三十一年十有二月辛亥朔左傳是
亱也趙簡子夢童子臝而轉以歌(轉宛轉也)旦占諸史墨曰
吾夢如是今而日食何也(簡子夢適與日食會謂咎在已故問)對曰六年及
此月也吴其入郢乎終亦弗克(史墨知夢非日食之應故釋日食之咎而不釋其夢)
入郢必以庚辰(庚辰有變日在辰尾故曰以庚辰定四年十一月庚辰吴入郢)日月在
辰尾(辰尾龍尾也周十二月今之十月日月合朔扵辰尾而食)庚午之日日始有謫
火勝金故弗克(謫變氣也庚午十月十九日去辛亥朔四十一日雖食在辛亥更以始變為占)
(也午南方椘之位也午火庚金也日以庚午有變故災在椘椘之仇敵惟吴故知入郢必吴火勝金者金為火)
(妃食在辛亥水也水數六故六年也)
定公五年春正月辛亥朔十有二年冬十一月丙寅
朔十有五年八月庚辰朔
凡春秋十二公二百四十二年日食三十六穀梁
以為朔二十六晦七夜二二日一公羊以為朔二
十七二日七晦二左氏以為朔十六二日十八晦
一不書日者二
貞定王二十六年日食晝晦
安王五年日食二十年日食既
烈王元年日食七年日食
赧王十四年日食晝晦
秦莊㐮王三年四月日食
按春秋書日食終扵魯定公之十五年漢史書日
食始扵高帝之三年其間二百九十三年搜考史
𫝊書日食者凡七而已昔春秋二百四十二年日
食凡三十六劉向猶以為乖氣致異至前漢二百
一十二年而日食五十三則又數扵春秋之時後
漢百九十六年而日食七十二魏晉一百五十年
而日食七十九則愈數扵漢西都之世矣春秋降
而戰國七雄競角争城争地斬艾其民伏尸百萬
以至扵始皇二世生民之祸烈矣世道之變極矣
乖氣所致謫見扵天宜不勝書而此二三百年之
間日食僅六七見焉何哉盖史失其官不書扵册
故後世無由考焉昔春秋日食必書晦朔與日日
而不書晦朔與晦朔而不書日俱以為官失之今
秦初書日食者一則書月而不書日與晦朔周末
書日食者六則書年而并不書月其見扵史冊而
可考者鹵莽疎漏如此則其遺軼不書者可勝道
哉非日之果不食也
漢高帝三年十月甲戌晦日有食之在斗二十度燕地
也後二年燕王臧荼反誅立盧綰為燕王後又反敗
十一月癸夘晦在虚三度齊地也後二年齊王韓信徙
為椘王眀年廢為列侯後又反誅九年六月乙未晦
日有食之既在張十三度
惠帝七年正月辛丑朔在危十三度谷永以為歲首正
月朔日是為三朝尊者惡之五月丁夘先晦一日日有
食之幾盡(師古曰幾音距依反後皆類此)在七星初劉向以為五月微
隂始起而犯至陽其占重至其八月宫車晏駕有吕氏
詐置嗣君之害京房易𫝊曰凡日食不以晦朔者名曰
薄人君誅將不以理賊臣將暴起日月雖不同宿隂氣
盛薄日光也
高后二年六月丙戌晦七年正月己丑晦日有食之
既在營室九度為宫室中時高后惡之曰此為我也眀
年應(師古曰謂高后崩也)
文帝二年十一月癸卯晦在婺女一度三年十月丁
酉晦在斗二十二度十一月丁卯晦在虛八度後四
年四月丙辰晦在東井十三度七年正月辛未朔
景帝三年二月壬午晦在胃二度七年十一月庚寅
晦在虚九度中元年十二月甲寅晦中二年九月
甲戌晦三年九月戊戌晦幾盡在尾九度六年七
月辛亥晦在軫七度後元年七月乙巳先晦一日在
翼十七度
武帝建元二年二月丙戌朔在奎十四度劉向以為奎
為卑賤婦人後有衛皇后自至微興䘚有不終之禍(師古)
(曰皇后自殺不終其位也)三年九月丙子晦在尾二度五年正
月己巳朔元光元年二月丙辰晦七月癸未先晦一
日在翼八度劉向以為前年高園便殿災與春秋御廪
災後日食扵翼軫同其占内有女變外為諸侯其後陳
皇后廢江都淮南衡山王謀反誅日中時食從東北過
半晡時𣸪元朔二年二月乙巳晦日有食之在胃三
度六年十一月癸丑晦日有食之元狩元年五月
乙巳晦日有食之在柳六度京房易𫝊推以為是時日
食從傍右法曰君失臣眀年公孫宏薨日食從傍左者
亦君失臣從上者臣失君從下者君失民元鼎五年
四月丁丑晦在東井二十三度元封四年六月己酉
朔太始元年正月乙巳晦四年十月甲寅晦在斗
十九度征和四年八月辛酉晦日有食之不盡如鉤
在亢二度晡時食從西北日下晡時𣸪
昭帝始元三年十一月壬辰朔在斗九度燕地也後四
年燕刺王謀反誅元鳳元年七月己亥朔日有食之
幾盡在張十二度劉向以為己亥而既其占重(孟康曰已土亥)
(水也純隂故食為最重也日食盡為既)後六年宫車晏駕卒以亡嗣
宣帝地節元年十二月癸亥晦在營室十五度五鳳
元年十二月乙酉朔在婺女十度四年四月辛丑朔
在畢十九度是為正月朔慝未作左氏以為重異
元帝永光二年三月壬戌朔在婁八度四年六月戊
寅晦在張七度建昭五年六月壬申晦日有食之不
盡如鉤因入
成帝建始三年十二月戊申朔其亱未央殿中地震谷
永對曰日食婺女九度占在皇后地震蕭牆之内咎在
貴妾(師古曰蕭墻謂門屏也蕭肅也人臣至此加肅敬也)二者俱發眀同事異人
共掩制陽將害繼嗣也亶日食則妾不見(師古曰亶讀曰但下例並)
(同)亶地震則后不見異日而發則似殊事亡故動變則
恐不知是月后妾當失節之郵(師古曰郵與尤同尤過也)故天因此
兩見其變若曰違失婦道隔遠衆妾(師古曰遠音子萬反)妨絶繼
嗣者此二人也杜欽亦對曰日以戊申食時加未戊未
土也中宫之部其亱殿中地震此必適妾將有爭寵相
害而為患者(師古曰適讀曰嫡)人事失扵下變象見扵上能應
之以德則咎異消忽而不戒則祸敗至(師古曰忽怠亡)應之非
誠不立非信不行河平元年四月己亥朔日有食之
不盡如鈎在東井六度劉向對曰四月交扵五月月同
孝惠日同孝昭東井京師地且既其占恐害継嗣日蚤
食時從西南起三年八月乙卯晦在房四年三月
癸丑朔在昴陽朔元年二月丁未晦在胃永始元
年九月丁巳晦谷永以京房易占對曰元年九月日蝕
酒亡節之所致也獨使京師知之四國不見者若曰湛
湎扵酒君臣不别禍在内也(師古曰湛讀曰沈又讀曰耽也)永始二
年二月乙酉晦谷永以京房易占對曰今年二月日食
賦斂不淂度民愁怨之所致也所以使四方皆見京師
陰蔽者若曰人君好治宫室大營墳墓賦斂兹重而百
姓屈竭(師古曰兹益也屈盡也音其勿反)禍在外也三年正月己卯
晦日有食之四年七月辛未晦鄭興上疏言夫日月
交會數應在朔而頃年日食多在扵晦先時而合皆月
行疾也日君象月臣象君亢急則臣下促迫故行疾也
元延元年正月己亥朔劉向上疏臣向前數年言日
當食今連三年比食自建始以来二十歲閒而八食率
二歲六月而一發古今罕有易曰觀乎天文以察時變
昔孔子對魯哀公並言夏桀殷紂暴虐天下故歴失則
攝提失方孟陬無紀(孟康曰攝提星名也随斗杓建十孟二月歴不正則失其所建首時為)
(正月為陬)此皆易姓之變也
哀帝元夀元年正月辛丑朔日有食之不盡如鈎在營
室十度與惠帝七年同月日鮑宣上言今日食扵三始
誠可畏懼小民正月朔日尚恐毁敗器物况日虧乎
二年三月壬辰晦
平帝元始元年五月丁巳朔在東井二年九月戊申
晦日有食之既
凡漢著紀十二世二百一十二年日食五十三朔
十四晦三十六先晦一日三
光武建武元年正月庚午朔日有食之帝是年六月方
即位時猶為更始三年二年正月甲子朔在危八度
時世祖初興天下賊亂未除虚危齊也賊張步擁兵據
齊上遣伏隆諭步許降旋𣸪叛稱王至五年中乃破
三年五月乙卯晦(潜潭巴曰乙夘食雷不行雪殺草不長姦人入官)在柳十四
度柳河南也時世祖在雒陽赤眉降賊樊崇謀作亂其
七月發覺皆伏誅(古今注曰四年五月乙夘晦日有食之)六年九月丙
寅晦(潜潭巴曰丙寅食久旱多有徵京房曰有小旱災)史官不見郡以聞(夲紀都尉)
(詡以聞)在尾八度(朱浮上疏以郡縣數代群陽騷動所致見浮𫝊)七年三月癸
亥晦(潜潭巴曰癸亥日食天人崩鄭興曰頃年日食每多在晦行疾也君亢急臣下促迫)在畢五
度畢為邊兵秋隗囂反侵安定冬盧芳所置朔方雲中
太守各舉郡降(古今注曰九年七月丁酉十一年六月癸丑十二月辛亥並日有食之)
十六年三月辛丑(潜潭巴曰辛丑食主疑臣)在昴七度昴為獄事時
諸郡太守坐度田不實世祖怒殺十餘人然後深悔之
十七年二月乙未晦(潜潭巴曰乙未食天下多邪氣欎欎蒼蒼京房曰君責衆庶暴)
(害之)在胃九度胃為廩倉時諸郡新坐租之後天下憂怖
以榖為言故示象或曰胃供養之官也其十月廢郭皇
后詔曰不可以奉供養二十二年五月乙未晦在柳
七度京都宿也柳為上倉祭祀榖也近輿鬼輿鬼為宗
廟十九年中有司奏請立近帝四廟以祭之有詔廟處
所未定且就高廟祫祭之至此三年遂不立廟有簡墮
心奉祖宗之道有闕故示象也二十五年三月戊申
晦(潜潭巴曰戊申食地動搖侵兵強一曰主兵弱諸侯争)在畢十五度畢為邊兵
其冬十月以武谿蠻夷為宼害伏波將軍將兵擊之(古今)
(注曰二十六年二月戊子日有食之盡)二十九年丁巳朔(潜潭巴曰丁巳食下有敗)
(兵)在東壁為文章一名娵訾之口先是皇子諸王各招
来文章談說之士去年中有人上奏諸王所招待者或
真偽雜受刑罰者子孫宜可分别扵是上怒詔捕諸王
客皆被以苛法死者甚多世祖不早為眀設刑禁一時
治之過差故天示象世祖扵是改悔遣使悉理侵枉也
三十一年五月癸酉晦(潜潭巴曰癸酉食連陰不觧淫雨毁山有兵)在柳
五度京都宿也自二十一年示象至此十年後二年宫
車晏駕中元元年十一月甲子晦在斗二十八度斗
為廟主爵祿儒說十一月甲子時王日也又為星紀主
爵祿其占重
眀帝永平三年八月壬申晦(潜潭巴曰壬申食水滅陽潰隂𣣔翔)在氐三
度氐為宿宫是時眀帝作北宫(古今注曰四年八月丙寅時加未日有食之五)
(年乙未朔日有食之京候者不覺河南五郡國三十已上六年六月庚辰晦日有食之時雒陽候者不覺)
八年十月(古今注曰十二月)壬寅晦日有食之既(潜潭巴曰壬寅食天下苦)
(兵大臣驕横)在斗十一度斗吴也廣陵扵天文屬吴後二年
廣陵王荆坐謀反自殺十三年十月(古今注曰閏八月)甲辰
晦(潜潭巴曰甲辰食四騎脅大水)在尾十七度(京房占曰主后夀命絶後有大水)十
六年五月戊午晦(潜潭巴曰戊午食久旱榖不傷)在柳十五度儒說五
月戊午猶十一月甲子也又宿在京都其占重後二年
宫車晏駕十八年十一月甲辰晦在斗二十一度是
時眀帝既崩馬太后制爵祿故陽不勝
章帝建初五年二月庚辰朔(潛潭巴曰庚辰食彗星東至有宼兵)在東壁
八度例在前建武二十九年是時羣臣争經多相毁者
(又别占云庚辰食久旱)六年六月辛未晦(潜潭巴曰辛未食大水)在翼六
度翼主遠客冬東平王蒼等来朝眀年正月蒼薨元
和元年八月乙未晦史官不見他官以聞日在氐四度
(星占曰天下災期三年)
和帝永元二年二月壬午(潜潭巴曰壬午食久兩旬望)史官不見涿
郡以聞日在奎八度(京易占曰三公與諸侯相賊弱其君王應而日食三公失國後旱且)
(水臣昭以為三公宰輔之位即竇憲)四年六月戊戌朔(潜潭巴曰戊戌食有土殃主后)
(死天下諒隂京房占曰婚嫁家欲戮)在七星二度主衣裳又日行近軒轅
左角為太后族是月十九日(按本紀庚申幸北宫詔捕憲等庚申月二十三日)
上免太后兄弟竇憲等官遣就國選嚴能相扵國蹙迫
自殺七年四月辛亥朔(潜潭巴曰辛亥食子為䧺)在觜觿為葆旅
主收斂儒說葆旅宫中之象收斂貪妬之象是歲鄧貴
人始入眀年三月隂皇后立鄧貴人有寵隂后妬忌之
後遂坐廢一曰是將入參參伐為斬刈眀年七月越騎
校尉馮柱捕斬匈奴温禺犢王烏居戰十二年秋七
月辛亥朔在翼八度荆州宿也眀年冬南郡蠻夷反為
宼十五年四月甲子晦在東井二十二度東井主酒
食之宿也婦人之職無非無儀酒食是議去年冬鄧皇
后立有丈夫之性與知外事故天示象是年雨水傷稼
安帝永初元年三月二日癸酉在胃二度主廪倉是時
鄧太后專政去年大水傷稼倉廪為虚(古今注曰三年三月日有食之)
五年正月庚辰朔在虚八度正月王者綂事之正日
也虚空名也是時鄧太后攝政安帝不得行事俱不淂
其正若王者位虚故扵正月陽不克示象也扵是隂預
乘陽故蠻夷並為宼害西邊諸郡皆至虚空七年四
月丙申晦(潜潭巴曰丙申食諸侯相攻京房占曰君臣暴虐臣下横恣上下相賊後有地動)在
東井一度元初元年十月戊子朔(潜潭巴曰戊子食宫室内媱雌必惑)
(䧺京房占曰妻欲&KR0675;夫九族夷滅後有大水)在尾十度尾為後宫継嗣之宫
也是時上甚幸閻貴人將立故示不善將為繼嗣禍也
眀年四月遂立為后後遂與江京耿寳等共讒太子廢
之二年九月壬午晦在心四度心為王者眀久失位
也三年三月二日辛亥在婁五度史官不見遼東以
聞四年二月乙亥朔(潜潭巴曰乙亥食東國𤼵兵京房占曰諸侯上侵以自益近臣)
(盜竊以為積天子未知日為之食)在奎九度史官不見七郡以聞奎主
武庫兵其年十月八日壬戌武庫火燒兵噐也五年
八月丙申朔在翼十八度史官不見張掖以聞(潜潭巴曰丙申)
(食夷狄内攘石氏占曰王者失禮宗廟不親其歲旱)六年十二月戊午朔日有
食之幾盡地如昏状(古今注曰星盡見春秋緯曰日食既君行無常公輔不修德夷狄強)
(侵萬事錯)在湏女十一度女主惡之後二歲三月鄧太后崩
永寧元年七月乙酉朔(潜潭巴曰乙酉食仁義不眀賢人消亰房占曰君弱臣強)
(司馬將兵反征其主)在張十五度史官不見酒泉以聞(石氏占曰日食張王)
(者失禮)延光三年九月庚寅晦(京房占曰骨肉相賊後有水)在氐十
五度氐為宿宫宫中宫也時上聽中常侍江京樊豐及
阿母王聖等讒言廢皇太子四年三月戊午朔在胃
十二度隴西酒泉朔方各以状上史官不覺
順帝永建二年七月甲戌朔日有食之(潜潭巴曰甲戌食草木不滋主)
(命不行京房占曰近臣欲戮身及戮辱後小旱)在翼九度陽嘉四年閏月丁
亥朔(潜潭巴曰丁亥食匿謀滿玉堂京房占曰君臣無别)在角五度史官不見零
陵以聞(按張衡為太史令表奏云今年三月朔方覺日食北郡懼有兵患臣愚以為可勅北邊瀕塞郡)
(縣眀烽火遠斥候深蔵固閉無令穀畜外露不詳是何年三月)永和三年十二月戊
戌朔在湏女十一度史官不見會稽以聞眀年中常侍
張逵等謀譛皇后父梁商𣣔作亂推考逵等伏誅也
五年五月己丑晦(潜潭巴曰日食己丑天下唱之)在東井三十三度東
井三輔宿也又近輿鬼輿鬼為宗廟其秋西羌為宼至
三輔陵園六年九月辛亥晦在尾十一度尾主後宫
繼嗣之宫也以為繼嗣不興之象
桓帝建和元年正月辛亥朔日有食之在營室三度史
官不見郡國以聞是時梁太后攝政三年四月丁卯
晦(潜潭巴曰丁卯食有旱有兵亰房占曰諸侯欲戮後有裸蟲之殃)在東井二十三度
例在永元十五年東井主法梁太后又聽兄冀枉殺公
卿犯天法也眀年太后崩元嘉二年七月二日庚辰
在翼四度史官不見廣陵以聞(亰房占曰庚辰食君易賢以剛卒以自傷後有)
(水)翼主倡樂時上好樂過(阮籍樂論曰桓帝聞琴悽愴傷心倚床而悲慷慨長息曰)
(善乎哉為琴若此一而足矣)永興二年九月丁卯朔在角五度角
鄭宿也十一月泰山盜賊群起劫殺長吏泰山扵天文
属鄭永夀三年閏月庚辰晦在七星二度史官不見
郡國以聞例在永元四年後二歲梁皇后崩冀兄弟被
誅延熹元年五月甲戌晦在柳七度亰都宿也(梁冀别傳)
(曰常侍徐璜白言臣竊見道術家常言漢死在戌亥今太歲在丙戌五月甲戌日食柳宿朱雀漢家之貴國宿)
(分周地今亰師是也史官上占去重見輕璜召太史陳援詰問乃以寔對冀恐援不為隐諱使人隂求其短𤼵)
(摘上聞上以亡失候儀不敬有司奏收殺獄中)八年正月丙申晦在營室十
三度營室之中女主象也其二月癸亥鄧皇后坐酗上
送暴室令自殺家屬被誅吕太后崩時亦然九年正
月辛卯朔(潜潭巴曰辛夘食臣伐其主)在營室三度史官不見郡國
以聞谷永以為三朝尊者惡之其眀年宫車晏駕永
康元年五月壬子晦(潜潭巴曰壬子食妃后專恣女謀王)在輿鬼一度儒
說壬子淳水日陽不克將有水害其八月六州大水渤
海盜賊
靈帝建寧元年五月丁未朔(潜潭巴曰丁未食王者崩)冬十月甲辰
晦日有食之二年十月戊戌朔右扶風以聞三年
三月丙寅晦梁相以聞四年三月辛酉朔(潜潭巴曰辛酉食女)
(謀王谷永上書飲酒無節君臣不别姦邪𣣔起傳曰酒無節兹為荒厥異日食厥咎亡靈帝好為商估飲扵宫)
(人之肆也)熹平二年二月癸酉晦在虚二度是時中常侍
曹節王甫等專權(蔡邕上書曰四年正月朔日體微傷羣臣服赤幘赴宫門之中無救乃各)
(罷歸夫有大異隐而不宣求御過是已事之甚者)六年十月癸丑朔趙相以
聞(谷永上書賦斂滋重不頋黎民百姓虚竭則日食將有潰叛之變)光和元年二月
辛亥朔十月丙子晦在箕四度箕為後宫口舌是月上
聽讒廢宋皇后(按本傳盧植上書丙子食自已過午既食之後雲霧晻暖陳八事以諫蔡邕對)
(問曰詔問踐祚以来災眚屢見頻歲日食地動風雨不時疫厲流行勁風折木河淮盛溢臣聞陽微則日食隂)
(盛則地動思亂則風貌失則雨視闇則疾簡宗廟水不潤下川流滿溢眀君臣上下抑陰尊陽修五事扵聖躳)
(致精慮扵共御其救之也)二年四月甲戌朔四年九月庚寅朔
(潜潭巴曰庚寅食將相誅大水多死傷)在角六度中平三年五月壬辰
晦(潜潭巴曰壬辰食河決海久霧連隂)六年四月丙午朔其月浃辰宫
車晏駕
獻帝初平四年正月甲寅朔在營室四度(潜潭巴曰甲寅食雷電擊)
(殺骨肉相攻)是時李㴶郭汜專政(袁宏紀曰未食八刻太史令王立奏曰日晷過度無)
(有變也扵是朝臣皆賀帝密令尚書候焉未晡一刻而食尚書賈詡奏曰立伺候不眀疑誤上下太尉周忠職)
(所典掌請皆治罪詔曰天道遠事騐難眀且災異應政而至雖探道知幾焉能無失而欲歸咎史官益重朕之)
(不德也弗從扵是避正殿寢兵不聽事五日)興平元年六月乙巳晦建
安五年九月庚午朔(潜潭巴曰庚午食後火燒官兵)六年十月癸未
朔十三年十月癸未朔(潜潭巴曰癸未食仁義不眀)在尾十二度
十五年二月乙巳朔十七年六月庚寅晦二十
一年五月己亥朔(潜潭巴曰己亥食小人用事君子縶)二十四年二月
壬子晦
凡漢中興十二世百九十六年日蝕七十二朔三
十六晦二十七月二日三
文獻通考卷二百八十二
