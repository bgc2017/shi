文獻通考卷二百八十三
鄱陽馬端臨貴與著
象緯考六
日食
魏文帝黃初二年六月戊辰晦日有食之有司奏免太
尉詔曰災異之作以譴元首而歸股肱豈禹湯罪已之
義乎其令百官各虔厥職後有天地𤯝勿復劾三公
三年正月丙寅朔十一月庚申晦五年十一月戊
寅晦
明帝太和初太史令許芝奏日應蝕與太尉於靈臺祈
禳帝曰蓋聞人主政有不德則天懼之以災異所以譴
告使得自脩也故日月薄蝕明治道有不當者朕即位
以來既不能光明先帝聖德而施化有不合於皇神故
上天有以寤之宜敕政自脩有以報於神明天之於人
猶父之於子未有父欲責其子而可以獻盛饌以求免
也今外欲遣上公與太史令俱禳祠之於義未聞也羣
公卿士大夫其各勉脩厥職有可以補朕不逮者各封
上之太和五年十一月戊戌晦六年正月戊辰朔
見吳歴青龍元年閏月庚寅朔
少帝正始元年七月戊申朔三年四月戊戌朔四
年五月丁丑朔五年四月壬子朔七月戊申朔
八年二月庚午朔是時曹爽專政丁謐鄧颺等轉改法
度有日蝕之變詔羣臣問得失蔣濟上疏曰昔大舜佐
治戒在比周周公輔政慎於其朋齊侯問災晏子對以
布惠魯君問異臧孫答以緩役塞變應天乃實人事濟
旨譬甚切而君臣不悟終至敗亡九年正月乙未朔
嘉平元年二月己未朔
高貴鄉公甘露四年七月戊子朔五年正月乙酉朔
京房易占曰日食乙酉君弱臣強司馬將兵反征其王
五月有成濟之變
元帝景元二年五月丁未朔三年十一月己亥朔
晉武帝泰始二年七月丙午朔十月丙午朔七年
十月丁丑朔八年十月辛未朔九年四月戊辰朔
十年正月乙未三月癸亥咸寧元年七月甲申
晦三年正月丙子朔四年正月庚午朔太康四
年三月辛丑朔七年正月甲寅朔八年正月戊申
朔九年正月壬申朔六月庚子朔並日有食之太
熙元年四月庚申帝崩
惠帝元康九年十一月甲子朔十二月廢皇太子遹為
庶人尋殺之永康元年正月己邜四月辛邜朔並日
有蝕之永寧元年閏月丙戌朔光熙元年正月戊
子朔七月乙酉朔十一月惠帝崩十二月壬午朔
懷帝永嘉元年十一月戊申朔二年正月丙子朔
六年二月壬子朔
愍帝建興四年六月丁巳朔十二月甲申朔並日有食
之五年五月丙子十一月丙子並日有食之時帝蒙
塵於平陽
元帝太興元年四月丁丑朔
明帝太寧三年十一月癸巳朔在邜至斗斗吳分也其
後蘇峻作亂
成帝咸和二年五月甲申朔在井井主酒食女主象也
明年皇太后以憂崩六年三月壬戌朔是時帝已年
長每幸司徒第猶出入見王導夫人曹氏如子弟之禮
以人君而敬人臣之妻有虧君德之象也九年十月
乙未朔是時帝既冠當親萬機而委政大臣道有虧也
咸康元年十月乙未朔七年二月甲子朔三月杜
皇后崩八年正月乙未朔京師大雨郡國以聞是謂
三朝王者惡之六月而帝崩
穆帝永和二年四月己酉七年正月丁酉八年正月辛
邜並日有食之十二年十月癸巳朔在尾尾燕分北
狄之象也是時邊表姚襄苻生互相吞噬朝廷憂勞征
伐不止升平四年八月辛丑朔日有食之幾既在角凡
蝕淺者禍淺深者禍大角為天門人主惡之明年而帝
崩
哀帝隆和元年三月甲寅十二月戊午朔並日有食之
明年而帝有疾不識萬幾
海西公太和三年三月丁巳朔五年七月癸酉朔並日
有食之皆海西被廢之應也
孝武帝寧康三年十月癸酉朔太元四年閏月己酉
朔是時苻堅攻沒襄陽執朱序六年六月庚子朔
九年十月辛亥朔十七年五月丁邜朔二十年三
月庚辰朔明年帝崩
安帝隆安四年六月庚辰朔是時元顯執政元興二
年四月癸巳朔其冬桓元簒位義熙三年七月戊戌
朔十年九月丁巳朔十一年七月辛亥晦十三
年正月甲戌朔明年帝崩
恭帝元熙元年十一月丁亥朔自義熙元年至是日食
日從上始皆為革命之徵
凡魏晉共一百五十年日蝕七十九朔六十五晦
七不言朔晦七
宋營陽王景平二年二月己邜朔日有蝕之
文帝元嘉四年癸邜朔五年五月壬辰朔十一月
己丑朔十七年四月戊午朔十九年七月甲戌晦
二十三年六月癸未朔三十年秋七月辛丑朔
孝武帝孝建元年七月丙申朔日有食之既大明五
年九月甲寅
明帝太始四年十月癸酉朔五年十月丁邜朔
後廢帝元徽元年十二月癸邜朔
順帝昇明二年三月己酉朔九月乙巳朔三年三
月癸邜朔
齊高帝建元二年九月甲午朔三年七月己未朔
武帝永明元年十二月乙巳朔
廢帝隆昌元年五月甲戌朔
明帝建武元年十一月壬申
東昏侯永元三年正月丙申朔
梁武帝天監元年七月丁巳朔五年三月丙寅朔
十年十二月壬戌朔日食在牛四度十五年三月戊
辰朔日有食之既普通元年正月乙亥朔丙子占曰
日食隂侵陽陽不克隂也為大水其年七月江淮海溢
三年五月壬辰朔日有食之既四年十一月癸未
朔大同四年六月辛丑朔太清元年春正月己亥
朔
陳武帝永定三年五月丙辰朔
文帝天嘉三年九月戊辰朔
宣帝大建三年九月庚子朔六年三月壬辰朔
後主至德三年春正月戊午朔
後魏道武帝天興三年夏六月庚辰朔(即東晉安帝隆安四年)六
年夏四月癸巳朔(晉元興二年)天賜五年十月戊戌朔(晉義熙三)
(年)
明元神瑞元年九月丁巳朔(晉義熙十年)二年八月庚辰晦
(晉義熙十一年晉史作七月辛巳朔)泰常元年七月辛亥晦二年正月
甲戌朔(晉義熙十四年)四年冬十一月丁亥朔
太武始光四年六月癸邜朔(宋文帝元嘉四年)神䴥元年十一
月乙未朔(宋元嘉五年南史是年五月亦日食此不載)太延元年正月乙未
朔三年冬十一月乙邜朔
太平真君元年四月戊午朔(宋元嘉十七年)三年八月甲戌晦
(宋元嘉十九年)六年六月戊子朔七年六月癸未朔(元嘉二十三年)
十年四月丙申朔
文成帝太安元年七月丙申朔(宋孝武孝建元年)和平元年九
月庚申朔二年二月壬子朔(宋大明五年)
獻文帝皇興元年十月己亥朔(宋明帝太始四年)二年四月丙
子朔十月癸酉朔(宋太始五年)三年十月丁酉朔
孝文延興元年十二月癸邜(宋廢帝元徽元年)三年十二月癸
邜朔四年正月癸酉朔太和元年十月辛亥朔
二年二月乙酉晦(宋順帝昇平二年)三年三月癸邜朔(宋昇平三年)
五年七月庚申朔(齊高祖建元二年南史書九月甲午朔)七年十二月乙
巳朔十二年二月辛亥朔十四年正月己巳朔
十五年正月癸亥晦十七年六月庚辰朔十八年
五月甲戌朔(齊明帝建武元年南史書十一月壬申朔)二十年九月庚寅晦
宣武帝景明元年正月辛丑朔(齊東昏侯永元三年)七月己亥朔
二年秋七月癸巳朔三年七月丁巳朔(梁武帝天監元年)
永平元年八月壬子朔二年八月丙午朔四年十
二月壬戌朔(梁天監十年)延昌元年五月己未晦
孝明帝熙平元年三月戊辰朔(梁天監十五年)神龜二年正月
辛巳朔二年五月甲寅朔正光元年正月乙亥朔
(梁普通元年)二年五月丁酉朔三年五月壬辰朔(梁普通三年)
冬十一月己丑朔四年十一月癸未朔(梁普通四年)
孝莊帝永安二年十月乙酉朔
節閔帝普泰元年六月己亥朔
孝武永熙元年十月辛酉朔二年四月己未朔三
年四月癸丑朔
孝靜帝元象元年正月辛酉朔(梁大同四年)興和元年閏五
月丁丑朔武定五年正月己亥朔(梁太清元年)
北齊後主武平七年六月戊申朔
周武帝保定元年四月丙子朔十月甲戌朔二年
九月壬辰朔(陳文帝天嘉三年)三年三月乙丑朔四年二月
庚寅朔八月丁亥朔五年七月辛巳朔天和六
年正月己邜朔二年正月癸酉朔十一月戊戌朔
三年十一月壬辰朔五年十月辛巳朔六年四
月戊寅朔(陳宣帝太建三年南史書九月庚子朔)建德元年三月癸邜朔
九月庚子朔三年二月壬辰朔(陳太建六年)四年二月
丙戌朔十二月辛亥朔五年六月戊申朔六年
十一月己亥朔
靜帝大象二年十月甲寅朔
隋文帝開皇三年二月己巳朔秋七月丁邜四年
正月甲子朔七年五月乙亥朔十一年二月辛巳
晦十二年七月壬申晦十三年七月戊辰晦仁
夀元年二月乙邜朔
煬帝大業十二年五月丙戌朔
按自李延夀南北史不作諸志後來之閱史者遂
以隋書上接晉書然隋書諸志南止及梁陳而不
及宋齊北止及齊周而不及元魏而沈約蕭子顯
魏收諸史世所罕見故宋齊魏之事無由考焉近
世鄭漁仲作通志號為該洽然其天文略所書日
食以梁武帝天監十年上接宋恭帝元熙元年蓋
上以隋志之所有者書之而更不考宋齊之事疎
略如此又況梁陳兩代日食凡十四而隋志僅書
其四則隋志亦未為詳盡也今就帝紀中刷出所
書日食類而載之南宋齊梁陳北魏周齊隋上承
晉下接唐然後所載稍備然南自宋武帝永初元
年至陳後主禎明二年北自魏明帝泰常五年至
隋文帝開皇八年此一百六十九年之間南史所
書日食僅三十六而北史所書乃七十九其間年
歲之相合者纔二十七又有年合而月不合者(如南)
(齊高帝建元二年即北魏孝文太和五年是年日食南史書九月甲午朔北史書六月庚申朔之類)
夫縣象著明同此一宇宙也豈有食於北而不食
於南之理如以為隂雲不見則不書食然北史所
書過倍南史之數豈南常隂翳而北常開霽乎又
歲年之不合與年同而月異皆所不可曉者春秋
日食不書日與晦朔猶以為官失之今二史牴牾
乃如此其為官失也大矣
唐高祖武德元年十月壬申朔日有食之在氐五度占
曰諸侯專權則其應在所宿國諸侯附從則為王者事
四年八月丙戌朔在翼四度楚分也六年十二月
壬寅朔在斗十九度吳分也九年十月丙辰朔在氐
七度
太宗貞觀元年閏三月癸丑在胃九度九月庚戌朔在
亢五度胃為天倉亢為疏廟二年三月戊申朔在婁
十一度占為大臣憂三年八月己巳朔在翼五度占
曰旱四年閏正月丁邜朔在營室四度七月甲子朔
在張十四度占為禮失六年正月乙邜朔在虚九度
虚耗祥也八年五月辛未朔在參七度九年閏四
月丙寅朔在畢十三度占為邊兵十一年三月丙戌
朔在婁三度占為大臣憂十二年閏二月庚辰朔在
奎九度奎武庫也十三年八月辛未朔在翼十四度
翼為遠夷十七年六月己邜朔在東井十六度京師
分也十八年十月辛丑朔在房三度房將相位二
十年閏三月癸巳朔在胃九度占曰主有疾二十二
年八月己酉朔在翼五度占曰旱
高宗顯慶五年六月庚午朔在柳五度龍朔元年五
月甲子晦在東井二十七度皆京師分也麟德二年
閏三月癸酉在胃九度占曰主有疾乾封二年八月
己酉朔在翼六度總章二年六月戊申朔在東井二
十九度咸亨元年六月壬寅朔在東井十八度二
年十一月甲午朔在箕九度三年十一月戊子朔在
尾十度東井京師分箕為后妃之府尾為後宫五年
三月辛亥朔在婁十三度占為大臣憂永隆元年十
一月壬申朔在尾十六度開耀元年十月丙寅朔在
尾四度永淳元年四月甲子朔在畢五度十月庚
申朔在房三度
武后垂拱二年二月辛未朔在營室十五度四年六
月丁亥朔在東井二十七度京飾分也天授二年四
月壬寅朔在昴七度如意元年四月丙申朔在胃十
一度皆正陽之月長夀二年九月丁亥朔在角十度
角内為天廷延載元年九月壬午朔在軫八度軫為
車騎證聖元年二月己酉朔在營室五度聖歴三
年五月己酉朔在畢十五度長安二年九月乙丑朔
幾既在角初度二年三月壬戌朔在奎十度占曰君
不安九月庚寅朔在亢七度
中宗神龍三年六月丁邜朔在東井二十八度京師分
也景龍元年十二月乙丑朔在南斗二十一度斗為
丞相位
元宗先天元年九月丁邜朔在角十度開元三年七
月庚申朔在張四度七年五月己丑朔在畢十五度
九年九月乙巳朔在軫十八度十二年閏十二月
丙辰朔在虚初度十七年十月戊午朔不盡如鈎在
氐九度二十年二月甲戌朔在營室十度八月辛
未朔在翼七度二十一年七月乙丑在張十五度
二十二年十二月戊子朔在南斗十三度二十三年
閏十一月壬午朔在南斗十一度二十六年九月丙
申朔在亢九度二十八年三月丁亥朔在翼三度
天寳元年七月癸邜朔在張五度五載五月壬子朔
在畢十六度十三載六月乙丑朔幾既在東井十九
度京師分也
肅宗至德元載十月辛巳朔日有食之既在氐十度
上元二年七月癸未朔日有食之既大星皆見在張四
度
代宗大歴三年三月乙巳朔在奎十一度十年十月
辛酉朔在氐十一度宋分也十四年七月戊辰朔在
張四度十二月丙寅晦在危十二度
德宗貞元二年八月辛巳朔在軫八度五年正月甲
辰朔在營室六度八年十一月壬子朔在尾六度宋
分也十二年八月己未朔在翼十八度占曰旱十
七年五月壬戌朔在東井十度
憲宗元和三年辛巳朔在七星三度十年八月己亥
朔在翼十八度十三年六月癸丑朔在輿鬼一度京
師分也
穆宗長慶二年四月辛酉朔在胃十三度三年九月
壬子朔在角十二度
文宗太和八年二月壬午朔在奎二度開成元年正
月辛丑朔在虚三度
武宗會昌三年二月庚申朔在東壁一度并州分也
四年二月甲寅朔在營室七度五年七月丙午朔在
張七度六年十二月戊辰朔在南斗十四度
宣宗大中二年五月己未朔在參九度八年正月丙
戌朔在危二度危為元枵亦耗祥也
懿宗咸通四年七月辛邜朔在張十七度
僖宗乾符三年九月乙亥朔在軫十四度四年四月
壬申朔在畢三度六年四月庚申朔在胃八度文
德元年三月戊戌朔在胃一度
昭宗天祐元年十月辛邜朔在心二度三年四月癸
未朔在胃十二度
右唐著紀二百八十九年日食九十三朔九十一
晦一二日一
梁太祖開平五年正月丙戌朔日有食之乾化元年
正月丙戌朔
少帝龍德三年十月辛未朔
唐莊宗同光三年四月癸亥朔司天奏在昴主歲大旱
明帝天成元年八月乙酉朔二年八月己邜朔三
年五月丁丑其日隂雲不見百官稱賀長興元年六
月癸巳朔二年十一月甲申朔先是司天奏朔日合
食二分伏緣所食微少太陽光影相鑠伏恐不辨虧闕
請其日不入閤百官不守司從之
晉高祖天福二年正月乙邜朔(二日)三年正月戊申朔
四年七月庚子朔七年四月甲寅朔八年四月
戊申朔
少帝開運元年九月庚午朔二年八月甲子朔三
年二月壬戌朔
漢隠帝乾祐元年六月戊寅朔二年六月癸酉朔
三年十一月甲子朔
周太祖廣順二年四月丙戌朔
宋太祖皇帝建隆元年五月己亥朔二年四月癸巳
朔乾德三年二月壬寅朔驗之不食五年六月戊
午朔開寳元年十二月己酉朔三年四月辛未朔
四年十月癸亥朔五年九月丁巳朔七年二月
庚辰朔八年七月辛未朔
太宗太平興國二年十一月丁亥朔六年九月乙未
朔七年三月癸巳朔八年二月戊子朔雍熙二
年十二月庚子朔三年六月戊戌朔淳化二年閏
二月辛未朔三年二月乙丑朔四年二月己未朔
五年十二月戊寅朔雲隂不見(與不食同)侍臣稱賀
真宗咸平元年五月戊午朔十月丙戌朔二年九
月庚辰朔三年三月戊寅朔五年七月甲午朔
景德元年十二月庚辰朔三年五月壬寅朔雲隂不
見四年五月丙申朔十月甲午朔雲隂不見大
中祥符二年三月丙辰朔隂雨不見五年八月丙申
朔六年十二月戊午朔七年十二月癸丑朔驗之
不食八年六月己酉朔天禧三年三月戊午朔
五年七月甲戌朔當食既測驗及四分止
仁宗乾興元年七月甲子朔日食幾盡天聖二年五
月丁亥朔日當食候之不食四年十月甲戌朔六
年三月丙申朔七年八月丁亥朔明道二年六月
甲午朔皆食景祐三年殿中丞王立言四月己酉朔
日當食二分半候之不食寳元元年正月丙辰朔食
六分申一刻便復六月戊子日官楊維德等言來歲閏
十二月則庚辰歲正月朔日當食請移閏於庚辰則日
食在前正月之晦帝曰閏所以正天時而授民事其可
曲避乎不許康定元年正月丙辰朔食慶歴二年
六月壬申朔食五分至酉六刻帶二分入濁不見三
年五月丁邜朔食四年十一月戊申朔日當食不食
五年四月丁亥朔日應食而雲晦不見六年三月
辛巳朔食四分半申三刻復皇祐元年正月甲午朔
食一分四年十一月壬寅朔食二分弱未正一刻復
五年十月丙申朔午正一刻食至四分半至和元
年四月甲午朔食九分餘闕於西南申正一刻甚是日
雷雨降詔䘏刑及預降德音占曰正陽之月日食王者
惡之嘉祐元年八月庚戌朔食二分三年八月己
亥朔食三分半四年正月丙申朔食三分餘未初三
刻復占曰受歲而食日王者惡之先是日食欲改戊戌
年十二月為閏以避之詔不許六年六月壬子朔未
初刻食四分入雲不見
時議稱賀修起居注司馬光上言臣愚以為日之所
照周徧華夷雲之所蔽至為近狹今若太陽實虧而
有浮翳塞雖京師不見四方必有見者此乃天戒至
深不可不察也臣聞漢成帝永始元年九月日有食
之四方不見京師見谷永以為沈湎於酒禍在内也
二年二月日有食之四方見京師不見谷永以為百
姓屈竭禍在外也臣愚以為永之所言似未協天意
夫四方不見京師見者禍尚淺也四方見京師不見
者禍寖深也日者人君之象天意若曰人君為隂邪
所蔽災慝明著天下皆知其憂危而朝廷獨不知也
由是言之人主尤宜側身戒懼憂念社稷而羣臣乃
始相率稱賀豈得不謂之上下相蒙誣罔天譴哉又
所食不滿分數者歴官術數之不精當治其罪亦非
所以為賀也
神宗熙寧元年正月甲戌朔日有食之二年七月乙
丑朔太史言日當食八分是日隂雲蔽食不及定分
六年四月甲戌朔太史言日當食隂雲不見八年八
月庚寅太史言日當食隂雲不見元豐元年六月癸
邜太史言當食驗之不食三年十一月己丑太史言
日食六分不及所食分數四年十一月癸未太史言
當食驗之不食五年四月壬子朔太史言日有食之
隂雲不見六年九月癸邜日有食之
哲宗元祐二年七月庚戌太史言日當食隂雲不見
六年五月己未朔九年三月壬申朔太史言日當食
隂雲不見初虧至未時三刻雲間見日西南已食一分
餘六刻食甚至七分有雲不見復圓紹聖三年二月
丁邜太史言日當食驗之不食四年六月癸未太史
言當食隂雲不見元符三年四月丁酉朔
徽宗建中靖國元年四月辛邜朔太史言日當食隂雲
不見大觀元年十一月壬子朔二年五月庚戌朔
四年九月丙寅朔政和三年三月壬子朔五年七
月戊辰朔八年五月壬午朔宣和元年四月丙子
朔五年八月辛巳朔太史言日當食隂雲不見
高宗建炎三年九月丙午朔食於亢四度紹興五年
正月乙巳朔食於女分占曰有喪又曰東國發兵是年
徽宗崩於五國城七年二月癸巳朔食於室占人主
遊處不節外戚擅權十三年十二月癸未朔食於牛
霠雲蔽之不見用舊制拜表稱賀十五年六月乙亥
朔食於井占諸侯死又曰大旱民流亡十七年十月
辛邜朔食於氐十八年四月戊子朔十九年三月
癸未朔二十四年五月癸丑朔二十五年五月丁
未朔日皆當食霠雲不見於是十月秦檜卒二十八
年三月辛酉朔日當食霠雲不見始降詔免賀猶宣付
史館三十年八月丙午朔食於翼占王者失禮宗廟
不親又曰民流天下有大變兵起期三年於是始有言
金人將敗盟次年逆亮果犯邊三十一年正月甲戌
朔太史局言日當食而不食占人君修德罪已察姦理
賢寬恩布德上動於天則有食而不食三十二年正
月戊申朔食於女五月上内禪
孝宗隆興元年六月庚申朔食於井三年六月甲寅
霠雲不見乾道五年八月甲申朔食於翼九年五
月壬辰朔食於井淳熙元年十二月甲申朔食於尾
三年三月丙午朔日當食霠雲不見四年九月丁
酉朔日當食霠雲不見時孝宗厲精為治十年十一
月壬戌朔食於心占曰食壬戌羣小萌食太半災重相
死又曰法令有失將相相疑十五年八月甲子朔食
於翼占曰子日食夷兵動又曰在翼為王者失禮又秋
食為兵十六年二月辛酉朔日當食始孝宗將以正
月内禪宰臣周必大言新天子即位而食遽當避殿恐
宜少緩上大以為然故展内禪在次月至是日霠雲蔽
不見虧分
寧宗慶元元年三月丙戌朔食於婁占多冤訟其分有
叛臣或大水又曰戒邊臣於是侂胄用事始有意北伐
四年正月己亥朔霠雲不見五年正月癸巳朔霠
雲不見六年六月乙酉朔日食太史言夜食不見
嘉泰二年五月甲辰朔食於畢占主大水潦諸侯死邊
將亡遠國謀亂後三年吳曦反於蜀伏誅三年四月
己亥朔日當食而太史局言日體圓明不見虧分凡言
不見虧分者食不及一分也開禧二年二月壬子朔
嘉定四年十一月己酉朔皆當食皆不見虧分七
年九月壬戌朔食於角九年二月甲申朔食於室
十年七月丙子朔食於張十一年七月庚午朔日食
一分其日正午或見或不見太史局言是為陽勝隂微
日體不虧十四年五月甲申朔食於畢十六年九
月庚子朔日食於軫
程氏演繁露曰古謂日輪規環千里特言其周廣
當然者耳而無有言其如何其圓者也沈括取銀
圜為喻曰月如銀圜本自無光日耀之乃有光其
圓非圓乃月與日相望其光全耳及其闕也亦非
真闕乃日光之所不及耳此喻最為精審予已詳
著之矣淳熙丙申三月予為少蓬太史局言朔日
已時日食西北隅食至一分半而復已而日行加
已呼請臺官即道山下以盆貯油對日景候之時
既及已雲忽驟起少選雲退則日輪西北角微有
虧闕約其所欠殆不及一分盖食已而復非不及
一分半也其年某人(忘其名)使虜自北而回正當食
時其行適及河北自北望之則日輪虧及十分之
二是太史之言固不能精亦不全謬也予因此之
見益知沈括銀圜之說確與之合也臨安距河北
則向南二千餘里矣日食而北人在東南故從東
南見之闕處全少是以其分而闕僅及一也至於
人在河北日並東南故其食處多見而遂十分虧
二以此見日輪正圓可驗也此如東京所鑄渾儀
今在臨安清臺則於西北兩柱移低兩寸以順天勢其
痕迹尚在可驗也南北異地於以凖望天度則臨
安與汴京自是不同也
文獻通考卷二百八十三
