文獻通考卷一百六十九
鄱陽馬端臨貴與著
刑考八
詳讞(平反)
虞舜眚災肆赦怙終賊刑(眚過也災害也肆緩賊殺也過而有害當緩赦之怙奸自)
(終當刑殺之)宥過無大刑故無小罪疑惟輕功疑惟重與其
殺不辜寧失不經(辜罪也經常也)
周官小司宼以八辟麗邦法附刑罰(辟法也麗附也故書付作附附猶著)
(也)一曰議親之辟(鄭司農云若今時宗室有罪先請是也)二曰議故之辟
(故謂舊知也)三曰議賢之辟(鄭司農云若今時廉吏有罪先請是也元謂賢有德行者)四
曰議能之辟(能謂有道藝者春秋傳曰夫謀而鮮過惠訓不倦叔向有焉社稷之固也猶將十世)
(宥之以勸能者今一不免其身以棄社禝不亦惑乎)五曰議功之辟(謂有大勲勞立功者)六
曰議貴之辟(鄭司農云若今時吏墨綬有罪先請是也)七曰議勤之辟(謂憔悴以)
(事國)八曰議賓之辟(謂所不臣者三恪二代之後歟)以三刺斷庶民獄訟
之中(中謂罪正所定)一曰訊羣臣二曰訊羣吏三曰訊萬民(刺殺)
(也三訊罪定則殺之訊告也疏曰羣臣士以上羣吏府史胥徒庶人在官者萬民民間有德行不仕者)聽
民之所刺宥以施上服下服之刑(宥寬也民言殺殺之言寬寬之上服劓墨)
(也下服宫刖也)
王制司宼正刑明辟以聽獄訟必三刺(以求民情斷其獄訟之中也三)
(刺注見前)有旨無簡不聽(簡誠也有其意無其誠者不論以為罪)附從輕(附施刑也)
(求出之使從輕)赦從重(雖是罪可重猶赦之)疑獄汜與衆共之衆疑赦之
必察小大之比以成之(小大輕重也行故事曰比)
君陳王曰君陳殷民在辟予曰辟爾惟勿辟予曰宥爾
惟勿宥惟厥中
穆王吕刑上刑適輕下服下刑適重上服輕重諸罰有
權刑罰世輕世重惟齊非齊有倫有要(事在上刑而情適輕則服下刑)
(舜之宥過無大康誥所謂大罪非終是也事在下刑而情適重則服上刑舜之刑故無小康誥所謂小罪非眚)
(是也若諸罰之輕重亦皆有權焉權者進退推移以求其輕重之宜也刑罰世輕世重者周禮刑新國用輕典)
(刑亂國用重典刑平國用中典随時而為輕重者也輕重諸罰有權者權一人之輕重也刑罰世輕世重者權)
(一世之輕重也惟齊非齊者法之權也有倫有要者法之經也言刑罰雖惟權變是適而齊之以不齊焉至其)
(倫要所在蓋有截然而不可紊者矣此兩句總結上意也)
大戴禮刑法者御人之銜勒也吏者轡也刑者策也天
子御者内史太史左右手也古者以法為銜勒以官為
轡以刑為策以人為手而御天下公家不畜刑人大夫
不養士遇之途不與之言屏諸四方唯其所如不及以
政不欲生之故也又曰刑不上大夫者古之大夫有坐
不廉汚穢者則曰簠簋不飾媱亂男女無别者則曰帷
薄不脩罔上不忠者則曰臣節未著罷軟不勝任者則
曰下官不職干國之紀者則曰行事不請此五者大夫
定罪名矣不忍斥然以正呼之是故大夫之罪其在五
刑之域者聞有譴發則自冠氂纓盤水加劔造乎闕而
自請罪君不使有司執縳牽而加之也其有大罪者聞
命則北面跪而自裁君不使人捽引而刑殺之也曰子
大夫自取之耳吾遇子有禮矣是曰刑不上大夫
漢高帝七年制詔御史獄之疑者吏或不敢决有罪者
久而不論無罪者久繫不决自今以來縣道官獄疑者
各讞所屬二千石官二千石官以其罪名當報(謂處斷也)所
不能决者皆移廷尉亦當報之廷尉所不能决謹具為
奏傳所當比律令以聞
文帝時張釋之為廷尉罪疑者予民
時上行出中渭橋有一人從橋下走乘輿馬驚於是
使騎捕之屬廷尉釋之奏當此人犯蹕當罰金上怒
曰此人親驚吾馬馬頼和柔令他馬固不敗傷我乎
而廷尉乃當之罰金釋之曰法者天下公共之也今
法如是更重之是法不信扵民也且方其時上使使
誅之則已今已下廷尉廷尉天下之平也一傾天下
皆用法為輕重民安所措其手足唯陛下察之上良
久曰廷尉當是也其後人有盗高廟座前玉環得帝
怒下廷尉治釋之按盗宗廟服御物者為奏當棄市
上大怒曰人無道乃盗先帝器吾屬廷尉者欲置之
族而君以法奏之非吾所以共承宗廟意也釋之免
冠頓首謝曰法如是足也且罪等然逆順為差今盗
宗廟器而族之假令愚民取長陵一抔土陛下且何
以加其法乎帝乃白太后許之
孝景中五年詔諸獄疑雖文致於法而於人心不厭
者輙讞之
後元年詔曰獄重事也人有智愚官有上下獄疑者讞
有司所不能決移廷尉有令讞而後不當讞者不為失
(師古曰假令讞訖其理不當所讞之人不為罪失)欲令治獄者務先寬
時廷尉上囚訪年繼母陳論殺訪年父訪年因殺陳
依律殺母以大逆論帝疑之武帝時年十二為太子
在旁帝命問之太子答曰夫繼母如母明不及母緣
父之故比之於母今繼母無状手殺其父則下手之
日母恩絶矣宜與殺人者同不宜與大逆論從之
文帝時詔除收孥相坐法
景帝時詔高年鰥寡幼弱孕婦師侏儒有罪當鞫繫者
頌繫之(並詳見刑制門)
武帝時兒寬為廷尉史以古法義决疑獄張湯甚重之
時上方向文學湯决大獄欲傳古義乃請博士弟子扵
尚書春秋補廷尉湯雖文深意忌不專平然得此聲譽
而深刻吏多為爪牙用者依於文學之士
宣帝時置廷平季秋後請讞時上常幸宣室齋居而决
事(詳見刑制門)
成帝詔中二千石二千石博士及明習律令者議减死
刑及可蠲除約省者令較然易知條奏(詳見刑制門)
沛縣有富家翁貲三千餘萬小婦子年纔數歲頃失
其母父無親近其女不賢翁病困思念恐争其財兒
必不全因呼族人為遺書令悉以財屬女但遺一劔
云兒年十五以還付之其後果不肯與兒詣郡自言
求劔時太守何武得其條辭因錄女及壻省其手書
顧謂掾史曰女性強梁婿復貪鄙畏殘害其兒又計
小兒得此財不能全護故且與女實寄之耳不當以
劔與之夫劔者所以决斷限年十五者智力足以自
居度此女壻必不復還其劔當關縣官縣官或能証
察得見申展此凡庸何能思慮弘遠如是哉悉取財
以與子曰敝女惡壻温飽十歲亦以幸矣論者大服
武
薛宣為丞相時弟循為臨菑令後母常隨循居官宣
迎後母循不遣後母病死循去官持服宣謂循三年
服少能行之者兄弟相駮不可(駮者執意不同猶如色之間雜)循遂
竟服繇是兄弟不和後宣免丞相加特進久之哀帝
即位博士申咸給事中亦東海人毁宣不供養行喪
服薄於骨肉前以不忠孝免不宜復封列侯在朝省
宣子况為右曹侍郎數聞其語賕客楊明欽令創咸
面目使不居位(創謂傷之)會司隸缺况恐咸為之遂令明
欽遮斫咸宫門外斷鼻唇身八創事下有司議御史
中丞衆等議(史失衆姓)奏曰况朝臣父故宰相封列侯不
相勅承教化而骨肉相疑咸受循言以謗毁宣咸所
言皆宣行迹衆人所共見公家所宜聞况知咸給事
中恐為司隸舉奏宣而公令明等廹切宫闕要遮創
戮近臣扵大道人衆中欲以鬲塞聰明杜絶論議之
端(鬲與隔同杜塞也)桀黠無所畏忌萬衆讙譁流聞四方不
與凡人忿怒争鬭同臣聞敬近臣為近主也禮下公
門式路馬(過公門則下車見路馬則撫式蓋崇敬也式車前横木)居處畜産且
猶敬之春秋之義意惡功遂不免於誅(遂成也言舉意不善雖成)
(功猶加誅)上浸之原不可長也(浸近也傷戮大臣有所逼近也浸亦作侵犯也其義)
(兩通長音竹兩反)况首為惡明手傷功意俱惡(手傷人為功使人傷人為)
(意)皆大不敬明當以重論及况皆棄市廷尉直駮議
曰律曰以刃傷人完為城旦其賊加罪一等與謀者
同罪詔書無以詆欺成罪(詆毁也丁禮反)傳曰遇人不以義
而見疻者與疻人之罪鈞惡不直也(以杖手毆擊破其皮腫起青黑)
(傷無創瘢者律謂之疻痏遇人不以義為不直雖見毆罪同毆也疻音枳痏音鮪)咸厚善循
而數稱宣過惡流聞不可謂直(言咸為循而毁宣是不義而不正)况
以故謀傷咸計謀已定後聞置司隸因前謀而趣明
(趣讀曰促)非以恐咸為司隸故造謀也本争私變雖扵掖
門外傷咸道中與凡人争鬭無異殺人者死傷人者
刑古今之通道三代所不易也孔子曰必也正名乎
名不正則言不順至扵刑罰不中而人無所措手足
(措置也)今以况為首惡明手傷為大不敬公私無差春
秋之義原心定罪(原謂尋其本)原况以父見謗發忿怒無
他大惡加詆欺輯小過成大辟䧟死刑違明詔恐非
法意不可施行聖王不以怒增刑明當以賊傷人不
直(以其受財)况與謀者皆爵减完為城旦(以其身有爵級故得减罪而為)
(完也况身及同謀之人皆從此科)帝以問公卿丞相孔光大司空師
丹以中丞議是自將軍以下至博士議郎皆是廷尉
况竟減死罪一等徙燉煌宣坐免為庶人歸故鄉
定陵侯淳于長坐大逆誅小妻乃始等六人皆以事
未發覺時棄去或更嫁及長事發丞相方進大司空
何武議曰令犯法者各以發時律令論之(此其引令條之文也)
(發時謂其犯法之時)明有所記也(志記)長犯大逆時乃始等見為
妻已有當坐之罪與身犯法無異後乃棄去於法無
以解(解免也)請論廷尉孔光駮議以為大逆無道父母
妻子同産無少長皆棄市欲懲後犯法者也(懲創止之)夫
婦之道有義則合無義則離長自未知當罪大逆之
法而乃始等棄去或更嫁義已絶而欲以為長妻論
殺之名不正不當坐有詔光議是
王尊為美陽令美陽女子告假子以我為妻妬笞我尊
驗問辭伏曰律無妻母之法聖人所不忍書此經所謂
造獄者也(言非常刑名造殺戮之法)乃使騎吏五人射殺之
哀帝時廷尉梁祖與丞相長史御史中丞及五二千石
雜治東平王雲獄(雲為息夫躬等誣告不道事)時冬月未盡二旬而
祖心疑雲冤獄有飾辭奏欲傳之長安(傳謂移其事也)更下公
卿覆治天子以為祖等皆見上體不平外内顧望操持
兩心幸雲踰冬無討賊疾惡主讎之意制詔免祖等皆
為庶人後數月大赦丞相王嘉薦祖等明習治獄又封
還益董賢戶事上發怒召嘉詣尚書責問光禄大夫孔
光等希旨劾嘉迷國罔上不道請召嘉詣廷尉詔獄嘉
竟死獄中
永信少府猛等十人以為聖王斷獄必先原心定罪
探意立情故死者不抱恨而入地生者不銜怨而受
罪明主躬聖德重大臣刑辟廣延有司議欲使海内
咸服嘉罪名雖應法聖王之扵大臣在輿為下御坐
則起(師古曰解在翟方進傳)疾病視之無數死則臨弔之廢宗
廟之祭進之以禮退之以義誄之以行(師古曰言大臣之死積累)
(其行而為誄也誄者累德行之文)按嘉本以祖等為罪罪惡雖著大
臣括髮關械祼躬就笞(師古曰括結也關貫也祼露也)非所以重國
褒宗廟也今春月寒氣錯繆露霜數降宜示天下以
寬和臣等不知大義唯陛下察焉有詔假謁者節召
丞相入廷尉詔獄使者既到府掾史涕泣共和藥進
嘉嘉不肯服主簿曰將相不對理陳冤相踵以為故
事(師古曰踵由躡也)君侯宜引决(師古曰令自裁也)使者危坐府門
上(師古曰以逼促嘉也)主簿復前進藥嘉引藥杯以擊地謂官
屬曰丞相幸得偹位三公奉職負國當伏刑都市以
示萬衆丞相豈兒女子邪何謂咀藥而死(師古曰咀嚼也音才)
(汝反)嘉遂装出見使者再拜受詔乘吏小車去蓋不冠
随使者詣廷尉廷尉收嘉丞相新甫侯印綬縳嘉載
致都&KR0657;詔獄上聞嘉生自詣吏大怒使將軍以下與
二千石雜治吏詰問嘉嘉對曰按事者思得實竊見
祖等前治東平王獄不以雲為不當死欲關公卿示
重慎置驛馬傳囚執不得踰冬月誠不見其外内顧
望阿附為雲驗復幸得蒙大赦祖等皆良善吏臣竊
為國惜賢不私此三人獄吏曰苟如此則君何以為
罪猶當有以負國不空入獄矣吏稍侵辱嘉嘉喟然
卬天歎曰(師古曰卬讀作仰)幸得充偹宰相不能進賢退不
肖以是負國死有餘責吏問賢不肖主名嘉曰賢故
丞相孔光故大司空何武不能進惡高安侯董賢父
子佞邪亂朝而不能退罪當死死無所恨嘉繫獄二
十餘日不食歐血而死
後漢制治書侍御史二人𨕖明法律者為之凡天下諸
讞疑事掌以法律當其是非
明帝永平十四年楚王英以謀逆廢徙自殺時窮治楚
獄遂至累年其辭語相連自京師親戚諸侯州郡豪傑
及考案吏阿附坐死徙者以千數而繋獄者尚數千人
顔忠王平辭引隧鄉侯耿建朗陵侯臧信濩澤侯鄧鯉
曲成侯劉建建等辭未嘗與忠平相見是時上怒甚吏
皆惶恐諸所連及率一切䧟入無敢以情恕者侍御史
寒朗心傷其冤試以建等物色獨問忠平而二人錯愕
不能對朗知其詐乃上言建等無姦專為忠平所誣疑
天下無辜類多如此帝曰即如是忠平何故引之對曰
忠平自知所犯不道故多有虚引冀以自明帝曰即如
是何不早奏對曰臣恐海内别有發其姦者帝怒曰吏
持兩端促提下捶之左右方引去朗曰願一言而死帝
曰誰與共為章對曰臣獨作之上曰何以不與三府議
對曰臣自知當必族滅不敢多汚染人上曰何故族
對曰臣考事一年不能窮盡姦状反為罪人訟冤故知
當族滅然臣所以言者誠冀陛下一覺悟而已臣見考
囚在事者咸共言妖惡大故臣子所宜同疾今出之不
如入之可無後責是以考一連十考十連百又公卿朝
會陛下問以得失皆長跪言舊制大罪禍及九族陛下
大恩裁止扵身天下幸甚及其歸舍口雖不言而仰屋
竊嘆莫不知其多冤無敢為陛下言者臣今所陳誠死
無悔帝意解詔遣朗出後二日車駕自幸洛陽獄錄囚
徒理出千餘人時天旱即大雨馬后亦以楚獄多濫乘
間為帝言之帝惻然感悟夜起彷徨由是多所降宥任
城令汝南袁安遷楚郡太守到郡不入府先往案楚王
英獄事理其無明驗者條上出之府丞掾史皆叩頭争
以為阿附反虜法與同罪不可安曰如有不合太守自
當坐之不以相及也遂分别具奏帝感悟即報許得出
者四百餘家
肅宗初陳寵為尚書寵以帝新即位宜改前世苛俗廼
上疏言宜隆先王之道蕩滌煩苛之法輕薄箠楚以奉
天心帝納寵言詔有司絶鉆鑚諸惨酷之科解妖惡之
禁除文致之請讞五十餘事定著扵令
寵曾祖父咸成哀間以律令為尚書性仁恕常戒子
孫曰為人議法當依於輕雖有百金之利慎無予人
重比王莾時謝病收歛其家律令書文壁藏之寵明
習法家少為郡吏辟司徒鮑昱府轉為辭曹掌天下
獄訟其所平決無不厭服衆心撰辭訟比七卷决事
科條皆以事類相從寵子忠為廷尉正司徒劉凱舉
忠明習法律擢拜尚書忠自以世典刑法用心務在
寬詳初父寵在廷尉上除漢法溢於甫刑者未施行
忠略依寵意為二十三條為决事比以省請讞之敝
元和三年廷尉郭躬條諸重文可從輕者四十一事奏
之事皆施行著於令
明帝時奉車都尉竇固出擊匃奴騎都尉秦彭為副
彭在别屯而輙以法斬人固奏彭專擅請誅之帝問
郭躬曰軍征校尉一統扵督(督謂大將)彭無斧鉞何得殺
人躬曰一統扵督謂在部曲也(前漢書音義曰大將軍行有五部部有曲)
今彭專軍别將有異扵此兵事呼吸不容先關督帥
且漢制棨戟即為斧鉞(有衣之戟曰棨)帝從躬議又有兄弟
共殺人者帝以兄不訓弟故報兄重(報論也重死刑)而减弟
死中常侍孫章宣詔言兩報重尚書奏章矯制罪當
腰斬帝問郭躬躬曰法令有故誤章傳令之謬於事
為誤誤者於文則輕當罰金帝曰章與囚同縣疑其
故也躬曰周道如砥其直如矢(詩小雅如砥貢賦平如矢賞罰均)君
子不逆詐且王法天刑不可以委曲生意帝善之
躬父弘習小杜律(前書杜周斷獄深刻子延年亦明法律對父故言小也)太守
寇恂以弘為决曹掾斷獄至三十年用法平諸為弘
所决者退無怨情郡内比之東海于公躬少傳父業
講授徒衆常數百人後為郡吏辟公府元和初為廷
尉躬家世掌法務在寬平及典理官决獄斷刑多依
矜恕
梁人取後妻後妻殺夫其子又殺之孔季彦返魯過
梁梁相曰此子當以大逆論禮繼母如母是殺母也
季彦曰若如母則與親母不等欲以義督之也昔文
姜與殺魯桓春秋去其姜氏傳曰絶不為親禮也絶
不為親即凡人爾且夫手殺重扵知情知情猶不得
為親則此下手之時母名絶矣方之古義是子宜以
非司宼而擅殺當之不得為殺母而論以逆也梁相
從其言
和帝即位初建初中有人侮辱人父者而其子殺之肅
宗貰其死刑而降宥之自後因以為比是時遂定其議
以為輕侮法張敏駮議曰夫輕侮之法先帝一切之恩
不有成科班之律令也夫春秋之義子不報讎非子也
而法令不為之减者以相殺路不可開故也今托義者
得减妄殺者有差使執憲之吏得設巧詐非所以遵在
醜不争之義又輕侮之比寖以繁滋至有四五百科轉
相顧望彌復增甚難以垂之萬載可下三公廷尉蠲除
其弊議寝不省敏復上疏曰臣伏見孔子垂經典臯陶
造法律原其本意皆欲禁民為非也未曉輕侮之法將
以何禁必不能使不相輕侮而更開相殺之路執憲之
吏復容其姦枉願陛下考尋利害廣令平議和帝從之
永元十六年詔一切囚徒於法疑者勿决以奉勅令
安帝即位鄧太后臨朝初肅宗時斷獄皆以冬至之前
自後論者互多駮異太后詔公卿以下會議魯恭議曰
夫王者之作因時為法孝章皇帝深惟古人之道助三
正之微定律著令冀承天心順物性命以致時雍然從變故
以來年歲不熟糓價常貴人不寧安小吏不與國同心
者率入十一月得死罪賊不問曲直便即格殺雖有疑
罪不復讞正一夫吁嗟王道為虧况扵衆乎易十二月
君子以議獄緩死可令疑罪使詳其法大辟之科盡冬
月乃斷其立春在十二月中者勿以報囚如故事後卒
施行
吳祐為膠東太守安邱男子母邱長與母俱行市道遇
醉客辱其母長殺之而亡捕得之祐呼長謂曰子母見
辱人情所恥然孝子忿必慮難動不累親今若背親逞
怒白日殺人赦若非義刑若不忍將如之何長以械自
繫(在手曰械)曰國家制法囚身犯之明府雖加哀矜恩無所
施祐問長有妻子乎對曰有妻未有子即移安邱逮長
妻妻到觧其桎梏使同㝛獄中妻遂懷孕至冬盡行刑
長泣謂母曰負母應死當何以報吳君乎乃齧指而吞
之含血言曰妻若生子名之吳生因繯而死(謂以繩為繯投之而)
(縊)
按此即所謂遭侮辱而殺人者肅宗時貰其死刑
和帝時除之故吳祐疑此獄且容其投繯以死而
不明正典刑蓋猶在可議之列也
獻帝建安時應劭刪定律令(見刑制門)初安帝時河間人尹
次穎川人史玉皆坐殺人當死次兄初及玉母軍並詣
官曹求代其命因縊而物故尚書陳忠以為罪疑從輕
議活次玉劭後追駮之曰夫時化則刑重時亂則刑輕
書曰刑罰世輕世重此之謂也今次玉以清時逞其私
憾阻兵安忍僵屍道路朝恩在寬幸至冬獄而初軍愚
狷妄自投斃昔召忽親死子糾之難而孔子曰經扵溝
瀆人莫之知鼂氏之父非錯刻峻自隕其命班固亦云
不如趙母指括以全其宗傳曰僕妾感慨而致死者非
能義勇顧無慮耳(言無計慮)夫刑罰威獄以類天之震燿殺
戮也温慈和惠以放天之生殖長育也故春一草枯則
為災秋一木華亦為異今殺無罪之初軍而活當死之
次玉其為枯華不亦然乎陳忠不詳制刑之本而信一
時之人遂廣引八議求生之端夫親故賢能功貴勤賓
豈有次玉當罪之科哉若乃小大以情原心定罪此為
求生非謂代死可以生也敗法亂政悔其可追凡有駮
議三十篇皆此類
魏文帝時有大女劉朱檛(陟瓜反)子婦酷暴前後三婦自
殺論朱减死輸作尚方因是下怨毒殺人减死之令
按所謂怨毒殺人者蓋行兇之人遭被殺之人苦
毒故不勝其怨憤起而殺之今劉朱之事史不言
子婦有悖逆其姑之跡則非怨毒殺人也要之姑
檛其婦婦因檛而自殺非姑手殺之則可以免死
但以為怨毒則史文不明未見其可坐以此律耳
齊王時司馬師輔政犯大逆者誅及已出之女母邱儉
之誅其子甸妻荀氏應坐死族兄顗通表乞其命詔聽
離婚荀氏所生女芝為穎川太守劉子元妻亦坐死以
懷姙繋獄荀氏辭詣司隸校尉何曾乞沒為官婢以贖
芝命曾哀之使主簿程咸上議曰臣以為女人有三從
之義無自專之道出適他族降父母之服所以明外成
之節也而父母有罪則追刑夫黨見誅又隨戮一人之
身内外受辟女既産育則他族之母無辜受戮傷孝子
之心且男既不得罪扵他族而女獨嬰戮扵二門臣以
為在室宜從父之誅既醮可隨夫之罰扵是詔改定律
令
晉惠帝之時政出羣小每有疑獄各出私情刑法不定
獄訟繁滋尚書裴頠劉頌上疏論之(見刑制門)
元帝承制江左時主簿熊遠上書以為軍興以來處事
不用律令競作新意臨事立制朝作夕改至扵主者不
敢任法每輙開諮非為政之體也愚謂凡為駮議者皆
當引律令經傳不得直以情言無所依凖以虧舊典若
開塞隨宜權道制物此是人君之所得行非臣子所宜
專用也
成帝時廷尉奏殿中帳施吏邵廣盗官幔二帳合布三
十疋有司正刑棄市廣二子宗年十三雲年十一黃幡
撾登聞鼓乞恩辭求自没為奚官奴以贖父命尚書官
朱映議以為天下之人無子者少一事遂行便成永
制懼死罪之刑於此而弛時議者以廣為鉗徒二兒没
入既足以懲艾使百姓知父子之道聖朝有垂恩之仁
可特聽减廣死罪為五歲刑宗等付奚官為奴而不為
永制尚書右丞范堅駮之曰自淳朴澆散刑辟乃作刑
之所以止刑殺之所以止殺雖時有赦過宥罪議獄緩
死未有行不忍而輕易典刑者也且既許宗等宥廣死
罪若復有宗比而不求贖父者豈得不擯絶人倫同之禽
獸邪按主者今奏云唯聽宗等而不為永制臣以為王
者之作動關盛衰嚬笑之間尚慎所加今之所以宥廣
正以宗等耳人之愛父誰不如宗今既許宗之請將來
訴者何獨匪人特聽之意未見其益不以為例交興怨
讟此為施一恩扵今而開萬怨於後也從之
宋文帝元嘉七年剡縣人黃初妻趙打息載妻王死後
遇赦王有父母及息男稱法徙趙二千里司徒左長史
傅隆議曰禮律之興蓋本自然求之情理非從天墮非
從地出父子至親分形同氣稱之於載即載之扵趙雖
云三代合之一體未有分者也稱雖創巨痛深固無讎
祖之義故古人不以父命辭王父命也若云稱可殺趙
當何以處載若父子孫祖互相殘戮懼非先王明罰臯
陶立法之本旨也向使石厚之子日磾之孫砥鋒挺鍔
不與二祖同戴天日則石碏秺侯何得純臣於國孝義
扵家矣舊令云殺人父母徙二千里外不施父子孫祖
明矣趙當避王朞功千里外耳令云凡流徙者同籍親
近欲相隨聽之此又大通情理因親以教爱者也趙既
流移載為人子何得不從載行而稱不行豈名教所許
趙雖内愧終身沈痛沒齒孫祖之義不得絶事理固然
孝武於元嘉中出鎮歴陽沈亮行參征虜將軍事人有
盜發冢者有罪所近村人與符伍遭劫不赴救同坐亮
議曰尋發冢之情事止竊盗徒以侵亡犯死故同之嚴
科夫穿掘之侣必銜枚以晦其迹劫掠之黨必讙呼以
威其事故起兇赫者易應潜深密者難知且山原為無
人之鄉邱壠非常塗所踐至扵防救不得比之村鄉督
實劾名理與劫異則符伍之坐居宜降矣又結罰之科
雖有同符之限而無遠近之斷若不域之以界則數步
之内與千里之外便應同罹其責防人之禁不可不慎
夫止非之憲宜當其律愚謂相去百步内赴告不時者
一歲刑自此以外差不及咎
孔淵之大明中為尚書比部郎時安陸應城縣人張江
陵與妻吳共罵母黃黃忿恨自縊死遇赦律文子殺傷
毆父母梟首罵詈棄市婦謀殺夫之父母亦棄市遇赦
免刑補兵江陵罵母母以之自裁重於傷毆若同殺科
則疑重同毆傷及罵制則疑輕准制惟有傷於父母遇赦
猶梟首無罵母致死遇赦之科淵之議曰夫題里逆心
仁者不入名且惡之况乃人事故毆傷咒詛法所不原
詈之致盡則理無可宥從輕蓋疑失善求之文旨非此
之謂江陵雖遇赦恩故合梟首婦本以義愛非支屬黃
之所恨情不在吳原死補兵有枉正法詔如淵之議
吳興餘杭人薄道舉為劫劫制同籍周親補兵道舉從
弟代公道生等並為大功親則應在補謫之例法以代
公等母存為周親則子宜隨母補兵何承天議曰尋劫
制同籍周親補兵大功不在此例婦人三從即嫁從夫
夫死從子今道舉為劫若其叔尚在制應補謫妻子營
居固其宜也但為劫之時叔父已殁代公道生並是從
弟大功之親不合補謫今若以叔母為周親令代公隨
母補兵既違大功不謫之制又失婦人三從之道由扵
主者守周親之文不辨男女之異遠嫌畏負以至此疑
懼非聖朝恤刑之旨謂代公等母子並宜見原
吳興武康縣人王延祖為劫父睦以告官新制凡劫身
斬刑家人棄市睦既自告扵法有疑時尚書何叔度議
曰設法止姦本扵情理一人為非闔門應刑所以罪及
同産欲開其相告以出造惡之身睦父子之際容可悉
共逃亡而割其天屬還相縳送螫毒在手解腕求全扵
情可愍理亦宜宥使凶人不容扵家逃刑無所乃大絶
根源也睦既糺送則餘人無應復告並合赦之
沛郡相縣唐賜往北村朱起母彭家飲酒還得病吐蠱
蟲十餘枚臨死語妻張死後刳腹出病死後張手自破
視五臟悉㸏碎郡縣以張忍行刳剖賜子副又不禁止事
起赦前法不能决按律傷死人四歲刑妻傷夫五歲刑
子不孝父母棄市並非科例三公郎劉勰議妻痛遵往
言兒識不及理考事原心非存忍害謂宜哀矜吏部尚
書顧凱之議曰法移露尸猶為不道况在妻子而忍行
凡人所不行不宜曲通小情當大理為斷謂副不孝張
同不道詔如凱之議也
梁武帝天監三年建康女子任提女坐誘口當死其子
景慈對鞫辭云母寔行此是時法官虞僧虬啟稱按子
之事親有隐無犯直躬證父仲尼為非景慈素無防閑
之道死有明目之據䧟親極刑傷和損俗凡乞鞫不審
降罪一等豈得避五歲之刑忽死母之命景慈宜加罪
詔流扵交州
後魏太武制論刑者部主言状公車鞫而三都决之當
死者定案奏聞帝親臨問無異辭怨言乃刑之諸州囚
之大辟皆先讞報乃施行
真君中以有司斷法不平詔諸疑獄皆付中書依經義
論决
孝文帝時吏民犯他法者帝率寬之疑罪奏讞多减死
徙邊歲以千計
宣武帝景明中冀州人費羌皮母亡家貧無以葬賣七
歲女子與張廻為婢廻轉賣與梁之定而不言狀按律掠
人和賣為奴婢者死廻故買羌皮女謀以轉賣依律處
絞刑詔曰律稱和賣人者死謂兩人詐取他財羌皮賣
女告廻稱良張廻利賤知良公買誠於律俱乖而各非詐
然廻轉賣之日應有遲疑而决從真賣扵情固可處絞
刑三公郎中崔鴻議曰按律賣子一歲刑五服内親屬
在尊長者死賣周親及妾與子婦者流蓋以天性難奪
支屬易遺又尊卑不同故殊以死刑且買者於彼無天
性支屬罪應一例明知是良决便真賣因此流漂家人
不知追贖無蹤永沈賤隸按其罪状與掠無異太保高
陽王雍議曰檢廻所買保證明然處以和掠實為乖當
律云謀殺人而發覺者流從五歲刑已傷及殺而還蘇
者死從者流已殺者斬從而加功者死不加者流詳沈
賤之與身死流漂之與腐骨一存一亡為害孰甚然賊
律殺人有首從之科盗人賣買無唱和差等謀殺之與
和掠同是良人應為准例所以不引殺人减之降從強
盗之一科縱令謀殺之與強盗俱得為例而以從輕其
義安在又云知人掠盗之物而故買者以隨從論此明
禁暴掠之源遏姦盗之本非謂買之扵親尊之手而同
之於盗掠之愆竊謂五服相賣俱是良人所以容有等
差之罪者明去掠盗理遠故從親疎為差級尊卑為輕
重依律諸共犯罪者皆以發意為首明賣買之先有由
魁末之坐宜定若羌皮不云賣則廻無買心則羌皮為
首廻為從可也且既一為婢賣與不賣俱非良人何必
以不賣而可原轉鬻為難恕張廻之愆宜鞭一百賣子
葬親孝誠可美而表賞之議未加刑罰之科已及恐非
敦風化之謂詔曰羌皮賣女葬母孝誠可嘉便可特原
張廻雖買之扵父母不應轉賣可刑五歲
河東郡人李憐坐行毒藥按以死坐其母訴稱一身老
更無周親例合上請檢籍不謬及憐母身亡州斷三年
服終後乃行决主簿李陽駮曰按法例律諸犯罪若祖
父母父母年七十以上無成人子孫旁無周親者具状
上請流者鞭宫留飬其親終則從流不在原赦之例且
憐既懷耽毒之心母在猶宜闔門投畀况今已死給假
殯葬足示仁寬不合更延可依律處斬流其妻子詔從
之
神龜中蘭陵公主駙馬都尉劉輝坐與河隂縣人張智
夀妹容妃陳慶和妹惠猛姦亂毆主傷胎遂逃門下處
奏容妃惠猛各入死刑智夀慶和並以知情不加防限
處以流坐詔曰容妃惠猛恕死髠鞭付宫餘如奏崔纂
執曰伏見旨募若獲輝者職人賞二階白身人聽出身
進一階厮役免役奴婢為良按輝無叛逆之罪未可募
同反者夫王者理天下不為喜怒增减不由親疎改易
按鬪律祖父母父母忿怒以兵刃殺子孫者五歲刑毆
殺及愛憎而故殺者各加一等雖王姬下降貴殊常妻
然人婦之孕不得非子又依初平四年先朝舊格諸刑
流及罪死者皆首末判定然後處决且事必因本若以
輝逃避應便懸募未有捨其首罪而成其末愆按容妃
等罪止姦私律處不越刑坐何得同宫掖之罪齊奚官
之役按智夀口訴妹適人已生二女是他家之母他人
之妻昔魏晉末除五族之刑有免子戮母之坐謂在室
之女從父母之刑已醮之婦從夫家之戮律許周親相
隐况姦私之醜豈得使同氣證之按律姦罪無相緣之坐不
可借失輝之忿加兄弟之刑夫刑人扵市與衆棄之爵
人於朝與衆共之明不私扵天下也右僕射游肇等奏
如纂言詔曰輝悖法亂理罪不可縱厚賞徵募必冀擒
獲容妃惠猛與輝私亂因此耽惑主致非常此而不誅
將何懲肅智夀慶和初不防禁招引劉輝共成滛醜敗
風穢化豈得同扵常人且古有造獄寕復一歸大理而
尚書理本納言所屬弗䆒悖法之淺深不詳損化之多
少有孤執憲殊乖任寄崔纂可免郎都坐尚書悉奪禄
一秩
隋文帝以用律者多致䮞駮罪同論異詔諸州死罪不
得便决悉移大理按覆事盡然後上取奏裁
仁夀十五年制死罪者三奏而後决
唐制天下疑獄讞大理寺不能决尚書省衆議之錄可
為法者送祕書省奏報諸疑獄法官執見不同者得為
異議不得過三
太宗即位其年九月(武德九年未改元)盛開選舉或有詐為資
蔭者上令自首不首者死俄有詐偽事洩大理少卿戴
胄斷流上曰朕下敕不首者死今斷流是示天下以不
信卿欲賣獄乎胄曰陛下當即殺之非臣所及既付所
司臣不敢虧法上曰卿自守法而令我失信邪胄曰法
者國之所以布大信扵天下言者當時喜怒之所發耳
陛下發一朝之忿而許殺之既而不可而寘之扵流此
乃忍小忿而存大信若順忿違信臣竊為陛下惜之上
曰法有所失公能正之朕何憂也
貞觀元年同州人房任統軍於岷州以謀反伏誅任兄
強從坐當死舊條兄弟分後蔭不相及連坐俱死祖坐
罪死孫配流帝令百官詳議房元齡等定議曰按禮孫
為王父尸按令祖有蔭孫之義然則祖孫親重而兄弟
屬輕應重反流合輕反死據禮論情深未為愜請定律
祖孫與兄弟緣坐俱配流其以惡言犯法不能為害者
情状稍輕兄弟免死配流為允從之
帝欲止姦貪遣人以財物試之有司門令史受饋絹一
疋上怒將殺之民部尚書裴矩諫曰此人受賂誠合重
誅但陛下以物試之即行枉法所謂䧟人扵罪恐非導
德齊禮之義上納其言
二年大理少卿胡演進每月囚帳上覽焉問曰其間罪
亦有情可矜容者皆以律斷對曰原情宥罪非臣下所
敢上謂侍臣曰古人云鬻棺者欲歲之疫匪欲害人利
於售棺故爾今法司覆理一獄心求深刻欲成其考今
作何法得使平允王珪奏曰但選良善平恕人斷獄允
當者賞之即姦偽自息上善之
五年河内人李好德坐妖言下獄大理丞張藴古以為
好德病狂瞀法不當坐治書侍御史權萬紀劾蘊古相
州人好德兄厚德方為相州刺史故藴古奏不以實太
宗怒遽斬藴古既而大悔詔死刑雖令即决皆三覆奏
久之謂羣臣曰死者不可復生決囚雖三覆奏而頃刻
之間何暇思慮自今二日五覆奏决日尚食勿進酒肉
教坊太常輟教習諸州死罪三覆奏其日亦蔬食務合
禮徹樂减膳之意然自藴古之死法官以失出為戒有
失入者又不加罪自是吏法稍密帝以問大理卿劉德
威對曰律失入减三等失出减五等今失入無辜而失
出為大罪故吏皆深文帝矍然遂命失出入者皆如律
自此吏亦持平
十八年九月茂州童子張仲文忽自稱天子口署其流
輩數人為官司大理以為指斥乘輿雖會赦猶斬太常
卿攝刑部尚書韋挺奏仲文所犯止當妖言今既會赦
准法免死上怒挺曰去十五年懷州人吳至浪入先置
鈎陳口稱天子大理刑部皆言指斥乘輿咸斷處斬今
仲文稱妖乃同罪異罰卿作福扵下而歸虐扵上邪挺
拜謝趨退自是憲司不敢以聞數日刑部尚書張亮復
奏仲文請依前以妖言論上謂亮曰韋挺不識刑典以
重為輕朕當時怪其所執不為處斷卿今日復為執奏
不過欲自取剛正之名耳曲法要名朕所不取亮默然
就列上因謂之曰爾無恨色而我有猜心夫人君含容
屈在於我可申君所請屈我所見其仲文宜處以妖言
帝嘗因錄囚謂侍臣曰反逆有二興師動衆一也惡
言犯法二也輕重固異而鈞謂之反連坐皆死豈定
法邪
文獻通考卷一百六十九
