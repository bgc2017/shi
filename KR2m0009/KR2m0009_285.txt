文獻通考卷二百八十五
鄱陽馬端臨貴與著
象緯考八
月食月變(月煇)(月暈)
中興天文志或曰日月猶水火也火外光水含景故
月之光生於日之所照其魄生於日之不照也故當
日則光盈照之全也自是而闕以日光之映其有不
全乃至於晦愈相近而不之照故也嘗觀諸水日之
所照每借以為光仰而映於屋梁若一有掩焉則向
之光於屋梁者不復見也月之借於日猶是故夫月
之光也以日之光有照焉則月之食也亦其日之光
有掩焉耳人之於月獨見其光與食豈知有借於日
哉太史遷曰月食常也日食不臧也是以春秋書日
之食不書月食月食固無可書也然嘗試以前說推
之於月之食以知日之行於地中其亦有食焉不然
則日光之全月與相望其何食之有月食所關豈細
哉夫日月者象君臣也咎繇稱元首明股肱良元首
叢脞股肱惰股肱良惰之分關於君德月有光食顧
不然乎於是月食而書亦可也湯誥曰萬方有罪罪
在朕躬古之畏天戒者不以移於股肱嗚呼書月食
其亦足以戒乎
又曰孟康曰星入月而星見於月中是為星食月月
掩星而星滅不見是為月食星隋天文志曰月食五
星歲以饑熒惑以亂填星以殺太白以強國戰辰以
女亂孝宣本始四年七月甲辰辰星在翼月犯之地
節元年正月戊午月食熒惑熒惑在角亢成帝建始
四年十一月食填星陽朔元年七月月犯心此其證
也
漢高祖七年月暈圍參畢七重占曰畢昴間天街也街
北胡也街南中國也昴為匈奴參為趙畢為邊兵是歲
高皇帝自將兵擊匈奴至平城為冒頓單于所圍七日
乃觧
成帝建始元年八月戊午晨漏未盡三刻有兩月重見
京房易𫝊曰婦貞厲月幾望君子征凶(師古曰小畜上九爻辭也幾音)
(鉅依反)言君弱而婦彊為隂所乘則月並出晦而月見西
方謂之脁朔而月見東方謂之仄慝(孟康曰朓者月行疾在日前故早見)
(仄慝者行遲在日後當沒而更見師古曰朓音吐了反)仄慝則侯王其肅朓則侯
王其舒劉向以為朓者疾也君舒緩則臣驕慢故日行
遲而月行疾也仄慝者不進之意君肅急則臣恐懼故
日行疾而月行遲不敢廹近君也不舒不急以正失之
者食朔日劉歆以為舒者侯王展意顓事臣下促急故
月行疾也肅者王侯縮朒不任事(服虔曰朒音忸怩之忸鄭氏曰不任事之)
(貌也師古曰朒音女六反)臣下弛縱故月行遲也(師古曰弛放也音式爾反)當春
秋時侯王率多縮朒不任事故食二日仄慝者十八食
晦日脁者一此其效也考之漢家食晦朓者三十六終
亡二日仄慝者歆說信矣此皆謂日月亂行者也
哀帝時李尋上疏言月者衆隂之長銷息見伏百里
為品千里立表萬里連紀(品同也言百里内度數同也千里則當立表度其景)
(萬里則繼其本所起紀其宿度也)妃后大臣諸侯之象也朔晦正終
始弦為繩墨望成君德春夏南秋冬北間者月數以
春夏與日同道(孟康曰房有四星其間有三道春夏南行南頭第一星裏道也秋冬北行)
(北頭第一星裏道也與日同道者謂中央道也此三道者日月五星之所由也)過軒轅上后
受氣(軒轅南大星為后)入太微帝廷揚光煇犯上將近臣列
星皆失色厭厭如滅此為母后與政亂朝隂陽俱傷
兩不相便外臣不知朝事竊信天文即如此近臣已
不足仗矣屋大柱小可為寒心唯陛下親求賢士無
彊所惡以崇社稷尊強本朝
光武建武八年三月庚子夜月暈五重紫微青黃似虹
有黑氣如雲月星不見丙夜乃觧中元元年十一月
甲辰月中星齒往來出入
桓帝永夀三年十二月壬戌月食非其時延熹八年
正月辛巳月蝕非其時
獻帝興平二年十二月月在太微端門中重暈二珥兩
白氣廣八九寸貫月東西南北
魏文帝黃初四年十一月月暈北斗占曰有大喪赦天
下七年五月帝崩明年即位大赦天下
晉懷帝永嘉五年三月壬申丙夜月食既丁夜又食既
占曰月食盡大人憂又曰其國貴人死
海西公太和四年閏月乙亥月暈軫復有白暈貫月北
暈斗柄三星占曰王者惡之六年桓温廢帝
安帝隆安五年三月甲子月生齒占曰月生齒天子有
賊臣羣下自相殘桓元簒位之徵也義熙九年十二
月辛卯朔月猶見東方是謂之仄慝則侯王其肅是時
劉裕輔政威刑自已仄慝之應云十一年十一月乙
未月入輿鬼見而暈占曰王憂財寳出一曰月暈有赦
月掩犯五緯
梁武帝太清二年五月兩月相承如鈎見於西方占曰
其國亂必見於亡國
簡文帝大寳元年正月丙寅月晝光於東方占曰月晝
光有隱謀國雄逃又云月晝明姦邪並作擅君之朝其
後景簒弑
西魏文帝大統十四年正月朔兩月並見
周武帝天和五年正月乙巳月在氐暈有白虹長丈所
貫之而有兩珥連接規北斗第四星占曰兵大起大戰
將軍死於野是冬齊師寇邊明年詔齊公憲率師禦之
自龍門渡河攻拔其新築五城兵大起大戰之應也
建德五年十月己未庚申月連暈規昴畢五車及參占
曰兵起争地又曰王自將兵天下大赦宣政元年正
月丙子月食昴占曰有白衣之會又曰匈奴侵邊其月
突厥寇幽州殺掠吏人五月帝北伐六月帝疾甚還京
次雲陽而崩
隋煬帝大業九年正月二十七旦兩月並見
唐太宗貞觀初突厥有三月並出
高宗儀鳳二年正月甲子朔月見西方是謂朓朓則侯
王其舒
武太后時月過望不虧者二
元宗天寳三載正月庚戌月有紅氣如垂𢃄
肅宗至德元載建子月癸巳乙夜月掩昴而暈色白有
氣自北貫之昴胡也白氣兵喪建辰月丙戌月有黃白
冠連暈圍東井五諸侯兩河及輿鬼東井京師分也
代宗大歴十年九月戊申月暈熒惑畢昴參東及五車
暈中有黑氣乍合乍散十二月丙子月出東方上有白氣
十餘道如疋練貫五車及畢觜觹參東井輿鬼柳軒轅中
夜散去占曰女主凶白氣為兵喪五車主庫兵軒轅為
後宫其宿則晉分及京師也
憲宗元和十一年己未旦日已出有虹貫月於營室
文宗開成四年閏正月甲申朔乙酉月在營室正偃魄
質成早也占為臣下專恣之象五年正月戊寅朔甲
申月昏而中未弦而中早也占曰同上
昭宗景福二年十一月有白氣如環貫月穿北斗連太
微天復二年十二月甲辰夜月有三暈裏白中赤黃
外綠天祐三年二月丙申月暈熒惑
梁太祖開平四年十二月庚午月食
唐莊宗同光三年三月戊申月食九月甲辰月食
明宗天成三年十二月乙卯月食四年六月癸丑月
食既十二月庚戌月食既
晉高祖天福二年七月丙寅月食五年十一月丁丑
月食
出帝開運元年三月戊子月食九月乙酉月食昴
漢高祖天福十二年十二月乙未月食
宋太祖乾德六年十一月庚寅開寳二年十月戊子
三年四月乙酉五年八月壬寅七年八月庚寅
驗天不食
太宗太平興國二年六月甲辰既十一月壬寅三年
十月丙寅雲隂不見五年八月乙卯既九年正月
丙寅雍熙二年七月戊午驗天不食四年五月丁
丑端拱二年三月丁酉當食氐八度既驗天不食
淳化元年三月庚寅二年八月壬午既三年正月
癸卯八月丙子雲隂不見五年六月乙未食九分占
云后妃臣下災明年孝章皇后崩十二月癸巳既占曰
大臣災明年春同知樞密院事劉昌言罷夏宰相吕蒙
正參知政事蘇易簡罷至道元年六月己丑雲隂不
見十二月丁亥二年十月辛亥
眞宗咸平元年十月庚子二年九月乙未三年二
月壬戌八月庚申四年八月甲寅五年正月辛亥
七月戊申六年正月甲辰七月壬寅占羌夷有兵明
年契丹大舉寇邊景德元年十一月乙丑二年五
月壬戌十月庚寅三年十一月癸丑四年五月辛
亥雲隂不見九月戊寅驗天不食大中祥符元年九
月癸酉二年九月丁卯驗天不食翼日上命辰也
三年閏二月甲子五年正月甲申隂翳不見七月庚
辰十二月丁丑八年十月辛卯九年四月己丑雲
隂不見天禧元年四月壬午十月庚辰三年二月
壬寅四年八月癸巳
仁宗天聖二年五月壬寅月當食不見四年五月戊
午慶歴二年六月丁亥食六分既而入濁不見復
五年四月庚子曉漏初食九月戊戌食六分欲復入雲
不見六年九月壬辰食三分皇祐二年七月庚子
四年十一月丙辰食未復而盡占曰后妃臣下烖後
二年貴妃張氏薨先是預詔日官以唐戊寅麟德大衍
五紀正元觀象宣明崇眞及皇朝應天乾元儀天崇天
歴算此月太隂食分及辰刻分野五年十月辛亥食
至和二年九月庚午食三年八月甲子食既占曰
后宫宜崇德以致福嘉祐二年二月壬戌食三分復
八月戊午三年閏十二月辛巳食四年六月戊寅
食幾盡十二月乙亥食既占曰月隂類后妃大臣之位
食則脩刑及兵今食既宜䘏刑以除咎若三日有雨雪
則不占來年二月赦天下太子少傅王舉正卒五年
十二月己巳七年十月己丑皆食八年十月癸未
食既卯初七刻食甚已而入濁不見
英宗治平元年四月庚辰食
神宗治平四年二月甲午月食丑之四刻虧見西方在
翼十有五度至六刻食甚及八分彊至酉地入濁不見
主飛蟲多死北夷有兵熙寧元年七月乙酉月食丑
之五刻在危十度虧見東北方食及二分半入濁不見
食甚及復主齊分有喪大臣憂二年閏十一月丁未
月食亥之一刻虧見東方起東北至子之初刻食甚及
八分弱在井度中至三刻復主五榖不登三年五月
乙巳月當食雲隂雨不見四年五月己亥月食戌之
一刻虧見東南方出濁未圓六分在東井度中至五刻
復主大臣黜或宫中宜崇福十一月丙申月食卯之二
刻虧見西方起東南至六刻食甚及四分半弱在東井
一度少至明入濁不見復占同上六年三月戊午月
食亥之一刻虧見東南六刻食甚及七分弱子之四刻
復九月乙卯月食丑之四刻虧見東北方至寅之一刻
食甚及六分涉已退未圓三分入濁不見復七年九
月己酉月食丑之一刻虧見正東方至六刻食既在婁
二度弱至明刻不見復九年正月壬申月食雲隂不
見十年正月丙寅月食子之三刻虧見東南方至七
刻食甚及七分在張度中至丑三刻復主后有憂周地
貴人卒死及大戰拔城七月癸亥月食雲隂不見元
豐元年正月庚申月食有雲障之至丑五刻見西南方
正東食及四分半寅初食既曉刻雲隂不見復主糴貴
周分貴人死六月戊午月食戌之一刻雲間見正東方
食及七分半至二刻食既在虚度中至亥三刻半復主
後宫憂大臣有咎齊分有喪二年六月壬子月食雲
隂不見三年十月甲戌月食既因雲隂不見四年
四月辛未月食既自戌之二刻出濁已食甚月體東退
生光一分正西九分在尾度中至六刻復主后妃災十
月辛巳食於昏出濁食及七分在畢度中至二刻復主
有赦令邊臣有咎趙分有兵邊人有疫五年十月癸
亥月食自酉之二刻虧見東北方至七刻食甚及三分
在昴七度太弱戌之三刻復主邊兵起或女主憂六
年八月丁亥月食驗之不食七年二月乙酉月食八
月辛巳月食皆雲隂不見八年八月丙子月食戌之
三刻虧初至七刻蝕至子之一刻復
哲宗元祐元年十二月戊戌月蝕雲隂不見三年六
月庚寅月蝕亥之五刻虧初至子六刻食既丑四刻復
在斗度中吳分主吳兵起大臣有憂十二月丁亥月食
雲隂不見四年五月甲申月食初雲隂不見至丑初
刻食已九分在斗度中吳分至六刻復主大臣憂有小
兵五年五月戊寅月食雲隂不辨虧蝕六年四月
癸卯月食雲隂不辨虧蝕七年三月戊戌月食亥初
一刻虧初至七刻食既子七刻復食甚在氐度中主大
臣有憂十日内有風雨則觧災八年九月己丑月食
雲隂不見紹聖三年七月癸卯月食雲隂不見虧蝕
四年正月庚子月食雲隂不見初虧至酉七刻巳食
三分戌一刻食及四分後復有雲障之主貴臣後宫有
憂周分民饑五年五月壬戌月當食而不食元符
二年五月丙辰月食子之三刻至丑二刻食既寅二刻
復在箕度中主御者或掌樂人當黜又為風十月甲寅
月食亥之四刻虧初至子四刻食既丑四刻復在參度
中主兵官當黜三年十月戊申月食四分
徽宗崇寧二年二月甲子月食既主貴人當之八月辛
酉月食既主西方兵起三年二月己未月食三分主
貴人當之八月丙辰月食四分主西方兵起四年十
二月戊寅月食七分七主王者宫室不安五年六月
乙亥月食九分主旱十二月壬申月食既主有女喪
大觀三年十月丙戌月食五分主有女喪四年四月
甲申月食既九月庚辰月食既政和元年三月戊寅
月食五分九月甲戌月食六分三年六月丁酉月食
十分七月甲午月食八分主其下君憂或兵起四年
正月辛卯月食主賤人當之六年十一月乙巳月食
七分七年十一月己亥月食八年五月丙申月食
九分主旱宣和二年三月丙辰月食三分主人主當
之六年正月癸亥月食六分主賤人當之十二月戊
午月食既主有女喪
高宗建炎三年二月壬午望食於軫紹興元年八月
己卯望當食雲隂蔽之二年二月十四日丙子月體
如食太史言是謂月未當闕而闕七月十六日甲戌食
之既在室三年七月戊辰望食於危四年十二月
庚寅望食於井五年十一月乙酉望食於井既六
年五月十四日辛巳食於南斗十一月己卯望八年
三月辛丑望九月丁酉望月皆食&KR1640;雲不見九年九
月壬辰望食於胃既十二年七月丙午望當食&KR1640;雲
不見十三年六月庚子望食於虚既十二月戊戌望
當食&KR1640;雲蔽之不見十四年六月甲午望食於女
十五年五月己未望當食&KR1640;雲不見十六年四月甲
寅望食於尾二十一年二月丙辰望當食&KR1640;雲蔽不
見二十五年五月壬戌望月食候之至酉以山色遮
映不見虧分二十七年九月丁丑望食史失宿次
三十年正月甲午望
孝宗隆興二年五月己亥望乾道元年四月甲午望
月當食&KR1640;雲不見四年二月望食於軫五年二月
辛丑望六年十一月丁酉望八年六月壬子望
淳熙元年四月壬申望皆當食&KR1640;雲不見二年四月
丙寅望食於房既九月癸亥望三年三月庚申望
五年二月己卯望皆當食&KR1640;雲不見六年正月甲戌
望食於翼既八年十一月丁亥望食於井九年十
一月辛巳望食於井十年五月己卯望食於箕十
二年三月戊戌望食於亢九月乙未望十三年三月
壬辰望皆當食&KR1640;雲不見八月丙寅食於奎既十四
年八月甲申望十六年十二月辛丑望
光宗紹熙元年乙未望二年六月壬辰望三年四
月乙巳望五年九月癸卯望皆當食&KR1640;雲不見慶
元二年八月壬戌望食於壁三年七月己未望食於
翼既四年七月庚戌望食於危六年五月庚午望
寧宗嘉泰二年五月己未望三年三月癸未望開
禧元年三月壬申望閏八月己巳望皆當食隂雲不見
三年正月壬辰望食於張七月戊子望食於危嘉
定元年二月丙戌望當食既雨不見十二月庚辰望食
於星二年六月丁丑望食於女三年十一月庚戌
望食於角八月丁未食於奎八年八月辛丑望食於
壁九年二月己亥望閏七月乙未望皆當食雲隂不
見十年十二月戊午望食於柳十一年六月乙卯
望食於牛十二月壬子食於井十二年五月庚戌望
當食既&KR1640;雲不見十一月丙午望食於井十三年五
月甲辰望食&KR1640;雲不見十四年十月丙寅望食於胃
十五年三月癸卯望食於氐&KR1640;雲不見十六年三
月丁巳望當食&KR1640;雲不見
月煇月暈
建隆元年訖開寳末凡珥一十九煇氣一十三暈二十
九重暈一半暈一十四交暈二紐氣二
太平興國元年訖至道凡冠氣一珥六煇氣五赤氣二
抱氣一暈八半暈二背氣一
咸平元年訖乾興末凡重輪三珥一百二十冠氣十一
煇氣二承氣八抱氣三戴氣九赤黃氣十七五色氣十
一赤青氣二黃紅氣一暈三百九十四五色重暈二十
背氣一
天禧四年四月乙酉西南方兩月重見占大臣争權有
誅又曰有大水其年秋宰相寇凖以罪貶滑州河決京
師大雨壞盧舍
天聖元年訖嘉祐末月凡揚光一光芒氣一紅光煇氣
一五色暈氣一暈二百五十七周暈三十三交暈四連
環暈一珥七十三冠氣五戴氣一十三承氣五背氣一
白虹貫月一黃虹貫月二
治平元年訖四年五色煇氣一五色暈氣一暈五十一
珥一十五冠氣一戴氣四背氣三
治平四年訖元豐末凡月五色煇氣十一五色暈氣六
暈四百六十三周暈二百四十七交暈二珥一百三十
四冠氣七戴氣五十承氣五背氣一十白虹貫月五貫
珥一
元豐八年三月五日至元符三年正月十二日凡月五
色暈氣九暈八十九周暈三百五十一重暈一交暈三
珥一百三冠氣十戴氣二十七背氣八白虹貫月二貫
珥一
元符三年正月訖靖康二年四月凡月暈珥二五色暈
五珥二暈冠一交暈一白虹貫月一五色暈一
建炎四年十月己卯月生五色暈占人主有後宫喜次
年張婕妤吳才人進封紹興二年二月丙子月未當
闕而闕體如蝕色赤黃占大臣黜又曰臣下不奉法侵
奪主勢於是張俊專制於蜀始議召歸四年六月壬
午月暈而珥占期六十日兵起十一月壬申月色無光
五年正月戊午月暈於東井占有邊兵一曰敵國求
和
嘉泰三年七月壬午白虹如半暈穿貫月中占曰白虹
貫月大兵將起軍戰於野
凡日傍一珥軍喜二珥民夀三珥后喜四珥立侯王及
子孫喜戴者推德抱者國降承者臣承君喜冠者封建
暈珥為忿争半暈纓得地直為自立交為大戰背為背
叛戟為兵鬭貫刺君惡若在月則應后妃五色雲為慶
雲太平之應見則國有慶
容齋洪氏隨筆曰歴家論日月食自漢太初以來始
定日食不在朔則在晦否則二日然甚少月食則
有十四十五十六之差盖置望參錯也天體有二
交道曰交初曰交中交初者星家以為羅㬋交中
者計都也隱暗不可見於是為入交法以求之然
不過能求朔望耳若餘日入交則書所不載由漢
及唐二十八家暨本朝十一歴皆然姑以慶元丁
巳歲五次月食考之二月望為入交中七月為交
初唯十月二十日二十一日連兩夜乃以二更盡
月食之既纔兩刻復明十一月十八夜復如之按
此三食皆是交中十月二十夜月在張五度而計
都在翼二度次夜月在張十七度計都未動相距
才四度耳十一月十八夜月在星五度計都在張
十九度相距二十度十二月十七夜五更月在星
二度入交陽末卯初四刻交甚食六分半八刻退
交十八夜四更月在張六度入交中隂初至寅四
刻交甚食九分卯五刻退交其驗如此予竊又有
疑焉太隂一月一周天必兩值交道今年遂至八
食一一如星官歴翁之說仍不拘月望則玉川子
之詩不勝作矣當更求其旨趣云頃見太史局官
劉孝榮言月本無光受日為明望夜正與日對故
一輪光滿或月行有遲疾先後日光所不照處則
為食朔旦之日日月同宫如月在日上掩太陽而
過則日光為所遮故為日食非此二日則無薄蝕
之理其說亦通
又夷堅志紹興三十二年正月予被命接伴北使
次盱眙天文官荆大聲隨行見向西邊大星去月
三寸許指示予曰此木星也或食月或為月所食
少刻便可決予質其義曰月體自若而星居月上
此為星食月月遇之而星隱不見此為月食星既
而仰視高空失星所在俄出於月東問其兆應如
何唯唯不肯說至四月半予報聘偕荆行荆出一
書大抵皆星氣占驗其一曰月星相食當有易主
事時已竊聞將有堯禪舜之舉矣予按景祐乾象
新書引晉書月蝕歲星野有逐相又引天文總論
曰主殺戮將相王侯之象或其分有兵喪其說淺
矣五月十六日五更初過臨淮境瞻月外有環暈
五重附近者紫紅色白者次之青者又次之黃者
又次之最外深紅各相去一丈分寸不差忒其圓
如規馬上諦視起敬荆馳至旁附耳曰是為月重
輪前史所紀多不過兩三重而今五數但太隂極
盛恐非太陽之利耳將曉乃沒未一月而高宗遜
位乾道二年六月北極前星之左有小星大聲謂
予向者不記有此星若本無而今有懼為東宫禍
三年又指軒轅星之側客星曰非中宫福已而皆
然八月中蒙宣對便殿孝宗聖意悲哽邁輒奏大
聲之說以為上穹默定久矣乞少寬宸抱上固素
諳星象慘然曰朕亦見之時大聲浮湛㕓市遂遭
逢今以春官大夫判太史局
文獻通考卷二百八十五
