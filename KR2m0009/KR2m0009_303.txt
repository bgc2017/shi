文獻通考卷三百三
鄱陽馬端臨貴與著
物異考九
恒雨
春秋魯隠公九年三月癸酉大雨震電庚辰大雨雪(師古)
(曰雨雪雨音于具反)大雨雨水也(師古曰下雨音于具反後類並同)震雷也劉歆
以為三月癸酉於歴數春分後一日始震電之時也當
雨而不當大雨大雨恒雨之罰也於始震雷八日之間
而大雨雪恒寒之罰也劉向以為周三月今正月也當
雨水雪雜雨雷電未可以發也既已發也則雪不當復
降皆失節故謂之異於易雷以二月出其卦曰豫(師古曰坤)
(下震上也)言萬物隨雷出地皆逸豫也以八月入其卦曰歸
妹(師古曰兌下震上也)言雷復歸入地則孕毓根核保藏蟄蟲(師古)
(曰毓字與育同核亦荄字也草根曰荄音該)避盛陰之害出地則養長華實
發揚隠伏宣盛陽之德入能除害出能興利人君之象
也是時隠以弟桓幼代而攝立公子翬見隠居位已久
勸之遂立(師古曰公子翬魯大夫羽父也勸殺桓公已求為太宰翬音揮)隠既不許翬
懼而易其辭(師古曰反謂桓公云隠欲殺之)遂與桓共殺隠天見其將
然故正月大雨水而雷電是陽不閉陰出涉危難而害
萬物天戒若曰為君失時賊弟佞臣將作亂矣後八日
大雨雪陰見閒隙而勝陽簒殺禍將成也公不寤後二
年而殺
漢昭帝始元元年七月大水雨自七月至十月成帝
建始三年秋大雨三十餘日四年九月大雨十餘日
王莽地皇元年九月大雨六十餘日
光武建武六年九月大雨連月禾稼更生鼠巢樹上
十七年洛陽暴雨壞民盧舍壓殺人傷害禾稼和帝
永元十年十三年十四年十五年皆滛雨傷稼安帝
永初元年四年秋郡國十淫雨傷稼(方儲對策日雨不時節妄賞賜也)
永寧元年郡國三十三淫雨傷稼建光元年京都
及郡國二十九淫雨傷稼是時羌反久未平百姓屯戍
不解愁苦延光元年郡國二十七淫雨傷稼(按本傳陳忠奏)
(以為王侯二千石為女使伯榮獨拜車下柄在臣妾)二年郡國五連雨傷稼
順帝永建四年司隸荆豫兖冀部淫雨傷稼六年冀
州淫雨傷稼桓帝延熹二年夏霖雨五十餘日是時
大將軍梁冀秉政擅殺其年冀伏誅靈帝建寧元年
夏霖雨六十餘日時大將軍竇武謀誅中官事泄為曹
節等所害熹平元年夏霖雨七十餘日時宦官曹節
等譖殺渤海王悝中平六年夏霖雨八十餘日時靈
帝初崩大將軍何進等謀誅廢宦官中常侍張讓等共
殺進兵戰京都地死者數千
魏明帝太和元年秋數大雨多暴卒雷電非常至殺鳥
雀時帝居喪不哀出入弋獵無度奢侈繁興故恒雨為
罰四年八月大雨霖三十餘日伊洛河漢皆溢
吳孫亮太平二年二月甲寅大雨震電乙卯雪大寒按
劉歆以為此時當雨而不當大雨劉向以為既已雷電
則雪不當復降皆失時候之異與春秋魯隠同其後亮
卒見廢
晉武帝泰始六年六月大雨霖甲辰河洛伊沁水同時
並溢流四千九百餘家殺二百餘人没秋稼千三百六
十餘頃太康五年七月任城梁國暴雨害豆麥九月
南安郡霖雨暴雪樹木摧折害秋稼是秋魏郡西平郡
九縣淮南平原霖雨暴水霜傷秋稼惠帝永寧元年
十月義陽南陽東海霖雨淹害秋麥元帝太興三年
春雨至於夏是時王敦執權不恭之罰也永昌元年
春四十餘日晝夜雷電震五十餘日是時王敦興兵王
師敗績之應也成帝咸和四年春雨三十餘日恒雷
電是時雖斬蘇峻其餘黨猶據守石頭至其滅後淫雨
乃霽咸康元年八月乙丑荆州之長沙攸醴陵武陵
之龍陽三縣雨水浮漂屋室殺人損秋稼是時帝幼權
在於下
梁武帝天監七年七月雨至十月乃霽時頻年興師諸
軍頗捷而士卒疲敝百姓怨望陰氣畜積之應也
陳宣帝太建十二年八月大雨霪霖時始興王叔陵驕
恣陰氣強盛之應也明年帝崩後主立叔陵作亂討平
之
東魏孝静武定五年秋大雨七十餘日元瑾劉思逸謀
殺齊文襄之應也
北齊武成河清三年六月庚子大雨晝夜不息至甲辰
山東大水人多餓死是歲突厥宼并州陰戎作梗之應
後主天統三年十月積陰大雨胡太后淫亂所感
武平七年七月大霖雨水澇人戶流亡時駱提婆韓長
鸞等用事小人專政
後周武帝建德三年七月霖雨三旬時衞刺王直潛謀
逆亂屬帝幸雲陽宮以其徒襲肅章門尉遲運逆拒破
之其日雨霽
唐高祖武德六年秋關中久雨少陽曰暘少陰曰雨陽
德衰則陰氣勝故常雨太宗貞觀十五年春霖雨
高宗永徽六年八月京城大雨顯慶元年八月霖雨
更九旬乃止元宗開元二年五月壬子久雨禜京城
門十六年九月關中久雨害稼天寶五載秋大雨
十二載八月久雨十三載秋大霖雨害稼六旬不
止九月閉坊市北門蓋井禁婦人入街市祭元冥太社
禜明德門壞京城垣屋殆盡人亦乏食肅宗至德二
載三月癸亥大雨至甲戌乃止上元元年四月雨訖
閠月乃止二年秋霖雨連月渠竇生魚代宗永泰
元年九月丙午大雨至於丙寅大歴四年四月雨至
於九月閉坊市北門置土臺臺上置壇立黃旛以祈晴
六年八月連雨害秋稼德宗貞元二年正月乙未
大雨雪至於庚子平地數尺雪上黃黑如塵五月乙巳
雨至於丙申時大饑至是麥將登復大雨霖衆心恐懼
十年春雨閏四月間止不過一二日十一年秋大
雨十九年八月己未大霖雨憲宗元和四年四月
冊皇太子寧以雨霑服罷十月再擇日冊又以雨霑服
罷近常雨也六年七月霖雨害稼十二年五月連
雨八月壬申雨至於九月戊子十五年二月癸未大
雨八月久雨閉坊市北門宋滄景等州大雨自六月癸
酉至於丁亥盧舍漂沒殆盡敬宗寶歴元年六月雨
至於八月文宗太和四年夏鄆曹濮等州雨壞城郭
廬舍殆盡五年正月庚子朔京城陰雪彌旬開成
五年七月霖雨葬文宗龍輴陷不能進宣宗大中十
年四月雨至於九月懿宗咸通九年六月久雨禜明
德門僖宗乾符五年秋大霖雨汾澮及河溢流害稼
廣明元年秋八月大霖雨昭宗天復元年八月久
雨
後唐莊宗同光三年六月至九月大雨江河決壞民田
廢帝清泰元年九月連雨害稼
周太祖廣順二年七月暴風雨京師水深二尺諸州皆
奏大雨
宋太祖開寶元年六月州府二十三大雨水江河泛溢
壞民廬舍二年二月車馬駐潞州積雨累日未止九
月京師大雨霖五年五月京師大雨連旬不止諸州
皆言大雨霖八年五月京師大雨水九年三月京
師大雨水秋又霖雨太宗太平興國五年五月京師
連旬雨不止雍熙三年八月京師大霖雨淳化三
年九月京師霖雨四年七月京師大雨十晝夜不止
五年秋開封府宋亳陳潁泗壽鄧州雨水害稼至
道元年四月甲辰京師大雨雷電道上水數尺二年
廣南諸州並大雨水真宗咸平四年六月京師大雨
漂壞廬舍積潦浸路天禧四年七月京師連雨彌月
甲子夜大雨流潦泛溢民舍軍營自是頻雨及冬方止
乾興元年二月蘇湖秀三州雨壞民田仁宗天聖
四年六月庚寅京師大雨震雷平地水數尺九月壬申
京東江淮閩浙諸州雨水七年自春涉夏雨不止
嘉祐元年五月丁未晝夜大雨乙亥雨壞太社太稷壇
自五月大雨不止水壞官私廬舍城中繫栰渡人四
年八月霖雨害稼六年七月河北京西淮南江浙四
路淫雨為災閏八月京師久雨英宗治平元年京師
自夏歴秋久雨不止真宗及穆獻懿三后陵臺為雨所
摧二年八月庚寅大雨地上涌水壞官私廬舍漂殺
人畜不可勝數是日御崇政殿宰執而下朝參者十數
人而已詔開西華門以洩宮中積水水奔激東殿侍班
屋皆摧没人畜溺死官為葬祭其無主者千五百八十
人神宗熙寧七年六月熙州大雨洮河溢陜州大雨
漂溺陜平陸二縣九年七月太原府汾河夏秋霖雨
水大漲哲宗元祐二年七月丁卯以雨罷集英殿宴
四年夏秋霖雨河流泛漲八年自四月常雨至八
月晝夜霪霖畿内及諸路大水詔開京師宮觀五日所
在令長吏祈禱宰臣呂大防等待罪紹聖元年七月
京畿久雨諸路水害稼二年六月久雨九月以久雨
罷秋宴三年七月久雨哲宗大昇轝在道陷泥中
徽宗建中靖國元年二月久雨崇寧元年七月久雨
壞京城廬舍民多壓溺死三年六月久雨四年五
月京師久雨又自七月至九月所在霖雨傷稼十月始
霽宣和元年五月大雨水驟高十餘丈六年秋京
畿常雨河北兩浙水災民多流移欽宗靖康元年四
月京師大雨天氣清寒又自五月甲申至六月暴雨傷
麥夏行秋令高宗建炎二年春霪雨三年二月上
至杭州久陰霖雨占曰陰盛下有陰謀時苗劉為逆後
五十日伏誅五月霖雨夏寒紹興元年行都雨壞城
三百八十丈是歲婺州雨亦敗城郭三年雨自正月
元日至於二月(尋詔恤刑)七月四川霖雨至於越歲正月(上謂)
(張浚久屯繁調所致戒以撫民)四年六月霪雨害稼蘇湖二州為甚
(乙未緩賦)九月久雨時逆豫連金人入宼十月戊戌上親征
而霽五年三月霖雨傷蠶麥行都雨甚(庚子慮獄己未發廩)九
月雨至於明年正月(賑都民者再)七年十月上如建鄴久
雨八年三月積雨至於四月傷蠶麥害稼二十一
年夏襄陽府大雨十餘日二十三年六月大雨壞軍
壘民田(辛酉予緡蠲賦)三十年五月辛卯大風雨語在水傳
三十一年四月久雨傷蠶麥害稼三十二年六月
浙西大霖雨孝宗隆興元年三月霖雨行都壞城郭
三百三十餘丈二年六月霪雨沉陰七月浙西江東
大雨霖傷稼八月風雨霖霪踰月乾道二年正月霪
雨至於四月夏寒江浙郡國損稼蠶麥不登三年八
月霖雨妨穡江浙淮閩禾麻菽粟多腐四年四月陰
雨彌月六年五月連雨六十餘日十一月連雨辛巳
郊開雲於圜丘百步外有霪雨八年四月四川陰雨
七十餘日六月壬寅大雨徹晝夜至於己酉為災九
年閏正月霪雨淳熙三年五月淮浙積雨損禾麥八
月浙東西江東連雨癸未甲申行都大風雨九月久雨
妨穡六年九月連雨己巳將郊而霽八年四月雨
腐禾麥五月久雨敗首種十一年四月霪雨十二
年五月六月皆霖雨十五年五月荆淮郡國連雨
十六年五月浙西湖北福建淮東利西諸道大雨霖
光宗紹熙元年春久陰連雨至於三月二年四月福
建路霖雨至五月七月利路久雨傷種麥八月行都久
雨三年五月江東湖北路連雨七月淮西鎮江襄陽
雨害禾麥四年四月霖雨至於五月浙東西江東湖
北淮西郡縣壞圩田害蠶麥蔬稑五年八月霖雨浙
東西皆害稼九月雨至於十月江東福建皆苦雨
寧宗慶元元年正月霖雨二月又雨至三月害麥五月
霖雨七月雨至八月二年八月行都霖雨五十餘日
三年七月雨連月五年五月行都雨壞城夜壓附
城民廬多死者六月浙東霖雨至於八月嘉泰二年
六月福建路連雨至於七月三年八月久雨開禧
元年七月利路霖雨敗稼十月行都霪雨至明年春三
月嘉定三年三月陰雨六十餘日五月潦雨至於六
月首種多敗蠶麥不登四年八月霖雨至於九月
五年春霪雨至於三月傷蠶麥十一月雨雪積陰至於
明年春二月霪雨五月霖雨陰沉浙東西六月雨至於
七月七年九月陰雨至於十月害禾麥九年四月
霖雨六月大雨霖二十餘日浙東西郡縣為災十年
三月連雨至於四月十月霖雨敗穡十一年六月浙
西大霖雨十二年六月霖雨彌月十五年七月浙
東西霖雨為災十六年五月霖雨浙西湖北江東淮
東尤甚八月大風雨敗稼十七年八月霖雨
甘露
漢宣帝甘露元年甘露降
後漢光武建武十二年夏甘露降中元元年郡國頻
上言甘露降明帝永平十七年正月甘露降於甘陵
章帝建初四年甘露降泉陵洮陽二縣安帝延光
三年四月壬戌沛國言甘露降豐縣七月馮翊言甘露
降頻陽衙桓宗延熹元年上郡言甘露降
魏高貴鄉公甘露元年五月鄴及上谷並言甘露降
陳留王咸熙二年四月南深澤縣言甘露降
吳孫權黃武二年曲阿言甘露降嘉禾五年武昌言
甘露降於禮賓殿赤烏二年零陵言甘露降九年
武昌言甘露降孫皓甘露元年四月蔣陵言甘露降
遂改元
陳宣帝太建七年甘露頻降樂游苑立甘露亭
魏太武太延元年甘露降於殿内
唐高祖武德九年四月甘露降於中華殿之桐樹泫如
冰雪以示羣臣德宗貞元十年正月西川奏當管甘
露降松栢樹竹藂等二千四百四十二處
蜀王建元年嘉陽諸州言甘露降
宋太祖乾德四年二月長春節甘露降江陵府報恩院
連十日霏微如烟霧漬栢葉皆甘太宗太平興國三
年正月甘露降壽州廨色如琥珀徧覆庭檜端拱二
年二月甘露降壽州廨園栢及資聖寺檜狀若華蘤色
如凝脂真宗咸平元年富順監有甘露降梅柳霏洒
如珠神宗景德元年九月甘露降桂州永寧縣桐樹
如稻米色白
按三朝國史有符瑞志内述甘露自乾德而後州
縣所上甚多咸平以來尤甚幾無歲無之此姑著
其一二云
神宗熙寧元年距元豐八年天下言甘露降凡二十餘
處哲宗元祐元年距元符三年如之徽宗建中靖
國元年距宣和七年中外言甘露降多不可紀其尤著
者大觀初降於九城宮帝鼐室三年冬降於尚書省及
曹御製七言四韻詩賜執政以下其後内自禁中及宣
和殿延福宮神霄宮下三學開封府大理寺宰臣私第
皆有之歲歲拜表稱賀
天雨異物
春秋文公三年秋雨螽于宋公羊傳雨螽者何墜而死
也穀梁傳著於上見於下謂之雨(詳見蝗蟲門)顯王三年
雨金於櫟陽(言雨金於秦國都明金瑞見也)赧王三十一年齊千乘
博昌之間方數百里雨血沾衣時燕昭王伐齊齊湣王
出奔為楚將淖齒所弑
漢惠帝二年天雨血於宜陽一頃所(詳見赤眚)元帝永光
二年八月天雨草(詳見草妖)成帝鴻嘉四年秋雨魚於信
都長五寸以下哀帝建平四年山陽湖陵雨血廣三
尺長五尺大者如錢小者如麻子平帝元始元年正
月天雨草(詳見草妖)
後漢桓帝建和三年秋七月北地廉雨肉似羊肋(肋脅骨也)
或大如手
晉武帝泰始八年五月蜀地雨白毛(詳見白祥門)惠帝永
康元年尉氏雨血愍帝建興元年河東地震雨肉
劉聰時平陽星墜為肉長三十步(各詳見赤祥門)
隋文帝開皇二年京師雨土(各見黃祥門)六年七月京師
雨毛如髮尾長者三尺餘短者六七寸(詳見白眚門)十二
年空中有物鬭而墜如羝羊(詳見羊禍門)
北齊武成河清二年太原雨血
梁武帝大同元年天雨土二年天雨灰其色黃簡
文帝大寶元年天雨黃沙(詳見黃祥門)
後周静帝大象二年正月天雨黃土
唐高祖武德初突厥雨血三日武太后垂拱三年廣
州雨金四年雨桂子於台州旬餘乃止占曰天雨草
木人多死中宗神龍二年越州雨毛德宗貞元四
年雨木於陳留十里許大如指長寸餘中空所下立如
植(詳見木不曲直門)是歲大雨有物墮地如猪(詳見豕禍門)二十
七年京師雨赤雪僖宗乾符二年洛陽暴雨有物墮
地如羝羊(詳見羊禍門)光啓二年揚州雨魚
太宗貞觀七年三月高宗永徽三年三月中宗景
龍元年六月十二月元宗天寶十三載二月代宗
大歴七年十二月德宗貞元二年四月八年二月
文宗開成元年七月懿宗咸通十四年三月僖
宗中和二年五月昭宗天復三年二月天祐元年
閏四月俱雨土
宋太宗淳化三年正月京師雨土神宗熙寧元年三
月丁酉潭州雨毛八年五月丁丑雨黃土兼細毛
元豐三年六月己未饒州長山雨木子數畆狀類山芋
子味香而辛土人以為桂子又曰菩提子明道中嘗有
之是歲大稔五年三月己巳六年四月辛未雨土
哲宗元祐七年正月天雨塵土主民勞苦徽宗宣和
元年三月雨土高宗紹興二十六年七月雨水銀
文獻通考卷三百三
