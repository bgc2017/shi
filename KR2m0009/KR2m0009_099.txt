文獻通考卷九十九
鄱陽馬端臨貴與著
宗廟考九
祭祀時享
親饗太廟别廟行禮儀注
誓戒
如紹興修立郊祀誓戒儀注惟不置郊社令誓文曰今
年七月十四皇帝為登寳位親行朝享太廟别廟各揚
其職其或不恭國有常刑
致齋
皇帝散齋七日於别殿致齋三日於齋殿至行禮日自
齋殿詣太廟餘如郊祀儀注
陳設
並同郊祀前一日朝享太廟禮惟不設四方客使次及
陳諸州歲貢并實俎不以牛止用羊豕
省牲器
儀注如紹興十三年親享唯舊用未後二刻掃除廟内
外陳設祭器幣篚三刻省牲饌鼎鑊樂器等今用其日
質明
車駕自齋殿詣太廟
其日文武侍祠行事執事助祭官宗室先詣太廟祠所
其從駕臣僚並服常服就次有司進輦於齋殿其從駕
臣僚並俟從駕次禮直官宣贊舍人引禮部侍郎奏請
中嚴少頃又奏外辦皇帝自内服履袍詣齋殿即御座
鳴鞭行門禁衞諸班親從等諸司祗應人員以下各自
贊常起居次知客省事以下樞密都承旨以下入内内
侍省都知以下帶御器械官應奉祗應通侍大夫以下
武功大夫以下及幹辦庫務文臣一班常起居宣贊舍
人贊從駕臣僚並常起居(凡起居者止奏聖躬萬福)次管軍臣僚並
常起居該宣名即宣名(若得旨免起居更不起居)皇帝乘輦降自西
階稱警蹕侍衛如常儀出和寧門將至太廟御史臺閤
門分引文武助祭官宗室禮直官贊者引行事執事官
俱詣廟櫺星門外立班再拜奉迎訖退(内已奏起居止奏聖躬萬福)
皇帝乘輦入櫺星門至大次侍衛如常儀皇帝降輦入
大次簾降舍人承旨敕羣官各還次以俟立班行禮
晨祼
並同郊祀前朝享太廟禮但諸帝室既祼鬯後禮儀使
引皇帝至别廟后室前祼鬯如上儀
饋食
並同郊祀前朝享太廟禮惟無牛鼎爼
亞終獻
皇帝飲福
神主入室
並同紹興十三年儀注唯飲福不用牛爼
車駕還内
臣僚禁衛等起居迎駕奏聖躬萬福訖以俟從駕還内
並如來儀禮部郎中奏解嚴宣贊舍人承旨敕羣官各
還次將士各還其所
太廟時享儀注
時日
太常寺預於隔季以孟春擇日享太廟别廟關太史局
(孟夏孟秋孟冬並准此若臘享則預於隔季以季冬臘日享太廟别廟)太史局擇日報太
常寺(臘享則以其日報太常寺)太常寺參酌訖具時告散官
齋戒
前享十日受誓戒於尚書省其日五鼓贊者設位版於
都堂下初獻官在左刑部尚書在右並南向亞終獻位
於其南稍東北向西上(若冬享臘享則又設禮官位於終獻之東其揖位省牲位省饌)
(位准此)監察御史位於其西稍北東向兵部工部尚書押
樂太常卿光祿卿押樂太常丞光祿丞位於其南稍西
北向東上(凡設太常丞光祿丞位皆稍却)奉禮協律郎太祝太官宫闈
令位於其東西向北上捧俎官薦香燈官位其後質明
贊者引行事執事官就位立定禮直官引初獻降階就
位禮直官贊揖在位者對揖初獻搢笏讀誓文云某月
某日孟春薦享太廟别廟(夏云孟夏秋云孟秋冬云孟冬臘享云季冬臘享)各
揚其職不共其事國有常刑讀訖執笏禮直官贊奉禮
協律郎太祝太官宫闈令以下先退餘官對拜乃退散
齋七日治事如故宿於正寢不弔喪問疾作樂判書刑
殺文書决罰罪人及與穢惡致齋三日(光祿卿丞太官令齋一日)二
日於本司(宗室於睦親宅都廳如相妨即於宗學餘官無本司者並於太廟齋坊質明至齋所)唯
享事得行其餘悉禁前享一日質明俱赴祠所齋宫官
給酒饌享官已齋而闕者通攝行事
陳設
前享三日儀鸞司設饌幔於東神門外别廟於本廟(每室)
(饌幔各一若冬享則設配享功臣次於殿下横街之南東西相向每室配享功臣各為一次若臘享則設七祀)
(次一於横街之北道西東向)前二日有司牽牲詣祠所前一日宫闈
令帥其屬掃除廟之内外太常設祭器(凡設祭器皆藉以席籩豆又加)
(巾蓋)以俟告潔(既畢權徹)有司陳牲於東神門外當門西向祝
史各位於牲後太常設省位於牲西三獻官在道南北
向兵部工部尚書押樂太常卿光祿卿押樂太常丞光
祿丞奉禮協律郎太祝太官宫闈令在道北南向俱西
上(凡設押樂太常丞以下位皆稍却若享日則不設光祿卿丞宫闈令位)監察御史於兵
部尚書之西少北太常陳禮饌於東神門外却東道北
南向設省饌位版於禮饌之南三獻官在南北向西上
監察御史在西東向兵部尚書押樂太常卿光祿卿押
樂太常丞光祿丞奉禮協律郎太祝太官宫闈令在東
西向北上捧俎官薦香燈官在其後太常設登歌之樂
於太廟别廟殿上前楹間却南北向設宫架於太廟庭
中立舞表於酇綴之間享日丑前五刻禮直官贊者諸
司職掌各服其事宫闈令入殿開室整拂神幄帥其屬
掃除鋪筵在室内北墉下南向几在筵上如常儀太常
陳幣篚各於神位前之左(幣以白一)祝版各於神位之右置
於坫次祭器實之每室左二十有六籩為四行以右為
上右二十有六豆為四行以左為上俎二一在籩前(實以)
(羊腥七體)一在豆前(實以豕腥七體其載如羊)又俎六在豆右為三重以
北為上(第一重實以羊豕首各一第二重實以羊腥腸胃肺离肺一在上端刌肺三次之腸三胃三又)
(次之一實以豕腥膚九横載第三重一實以羊熟腸胃肺一實以豕熟膚其載如腥皆羊在左豕在右)豋
一在籩豆間(實以太羹)鉶三在豋前(實以羹加笔滑)簠八簋八在籩
豆外二俎間簠在左簋在右(簠實以稻粱粱在稻前簋實以黍稷稷在黍前)豋
一在籩之左(實以肝膋)槃一在室戸外稍東(實以毛血)爐炭於室
戸外之左稍前置蕭蒿於篚設罇罍於殿上為二重著
罇二加勺羃為上罇(一實元酒一實醴齊初獻酌之)壺罇二加勺羃(一實)
(元酒一實盎齊亞終獻酌之)春夏設雞彝一并丹在著罇之右(實以鬱鬯)
(初獻酌之秋冬臘享則設斝彝)加勺羃又設鳥彝一并丹在著罍之右
(實以明水秋冬臘享則設黃彝)太罇二(一實泛齊一實醴齊)山罇二(一實盎齊一實醍齊)犧
罇二(一實沈齊一實事酒)象罇二(一實昔酒一實清酒)罍皆實以明水俱北
向西上皆加羃設而不酌爵坫三在罇之前太常設燭
於神位前(若冬享設配享功臣位于殿下横街之南次内若臘享則設七祀司命戸竈中霤門厲行)
(於横街之上次内皆太常設神位席本廟設神位版太常設祭器實之)又設俎二於東神
門外每室饌幔内洗二於東階下直東霤北向(盥洗在東爵洗)
(在西)罍在洗東加勺篚在洗西南肆實以巾(若爵洗之篚則又實以珪)
(瓚及别廟則實以璋瓚)執罍篚者位其後(若冬臘二享則又設禮官盥洗一於從祀神位)
(前)又設揖位於東神門外如省牲位(唯不設光祿卿丞捧俎官薦香燈官)
(宫闈令位)開瘞坎於太廟别廟殿西階之東方深取足容物
南出陛設望瘞位於太廟瘞坎之南如省饌之位(唯不設光)
(祿卿丞太官令捧俎官薦香燈官宫闈令若臘享則積七祀燎柴於西神門外)又設三獻官席
位於殿下東階之東南西向南立(若冬享臘享則又設禮官位於終獻之北)
兵部工部尚書於其南西向北上監察御史押樂太常
丞席位於殿庭之南北向奉禮協律郎太祝太官令位
其後俱西上光祿卿席位於監察御史之東北向又設
監察御史位於殿上前楹西架東向奉禮郎太祝在東
西向北上押樂太常丞於樂虡之北太官令於酌罇所
俱北向協律郎位二一於太廟殿上前楹間稍西一於
宫架西北俱東向押樂太常卿位於宫架北北向
省牲器
同郊祀前朝享太廟禮
晨祼
享日丑前五刻(行事春冬用丑時七刻夏秋用丑時一刻)祠祭官引宫闈令
入詣殿庭北向立祠祭官曰再拜宫闈令再拜升殿開
室整拂神幄帥其屬掃除退就執事位次引薦香燈官
入詣殿庭北向立(凡宫闈令薦香燈捧俎官行事皆祠祭官引)祠祭官曰再
拜薦香燈官再拜升殿各就執事位次樂正帥工人二
舞入就位(太廟别廟登歌工人俟監察御史點閱訖升西階各就位)次太官令光祿
丞帥其屬實饌具畢光祿丞還齋所次引光祿卿入詣
殿庭席位北向立贊者曰再拜光祿卿再拜升殿點視
禮饌畢次引監察御史升殿點閱陳設糾察不如儀者
(凡點視及點閱皆先詣僖祖室以至次室及别廟)光祿卿還齋所餘官各服祭
服次引行事執事官詣東神門外揖位立定禮直官贊
揖次引押樂太常卿太常丞協律郎次引監察御史奉
禮郎太祝太官令入就殿下席位北向立次引初獻兵
部工部尚書亞終獻入就殿下席位西向立(若冬享臘享則引禮)
(官)祠祭官於殿上贊奉神主次引薦香燈官入室搢笏
於祏室内奉帝主設於座(奉神主詣神幄内於几後啓匱設於座以白羅巾覆之)
執笏退復執事位次引宫闈令奉后主奉别廟宫闈令
奉后主如上儀(以青羅巾覆之)退復執事位祠祭官於殿上贊
奉神主訖禮直官稍前贊有司謹具請行事贊者曰再
拜在位者皆再拜次引監察御史押樂太常卿太常丞
奉禮協律郎太祝太官令各就位立定(太官令就僖祖位尊彝所)次
引初獻詣盥洗位北向立搢笏盥手帨手執笏詣爵洗
位北向立搢笏洗瓚授執事者執笏升殿詣僖祖室罇
彝所西向立執事者以瓚授初獻初獻搢笏跪執瓚執
彜者舉羃太官令酌鬱鬯訖先詣宣祖室尊彝所北向
初獻以瓚授執事者執笏興詣僖祖室神位前北向立
搢笏跪次引奉禮郎搢笏西向跪執事者以瓚授奉禮
郎奉禮郎奉瓚授初獻初獻執瓚以鬯祼地奠訖以瓚
授執事者次執事者以幣授奉禮郎奉禮郎奉幣授初
獻執笏興先詣宣祖室神位前西向立初獻受幣奠訖
執笏俛伏興出戸外北向再拜次詣宣祖室太祖室太
宗室眞宗室仁宗室英宗室神宗室哲宗室徽宗室欽
宗室次降西側階詣别室升西階詣懿節皇后室安穆
皇后室安恭皇后室祼鬯奠幣並如上儀訖降東側階
由東廊俱復位立協律郎跪俛伏舉麾興工鼓柷宫架
作興安之樂孝熙昭德之舞九成偃麾戞敔樂止(凡樂皆協)
(律郎跪俛伏舉麾興工鼓柷而後作偃麾戞敔而後止)既晨祼薦香燈官入取毛
血奠於神座前别廟以太祝太官令取肝以鸞刀制之
洗於鬱鬯貫之以膋燎於爐炭薦香燈官以肝膋入詔
神於室别廟以太祝又出以隋祭於室戸外之左三祭
於茅苴退復位
饋食
享日有司帥進饌者詣厨以匕升羊實於一俎(肩臂臑在上端)
(肫胳在下端正脊一直脊一横脊一長脅一短脅一代脅一皆二骨一並在中)次升豕如羊實
於一俎(每室羊豕各一俎)入設於饌幔内俟初獻既升祼訖捧
俎官及執事者捧俎入詣西階下北向北上次引兵部
工部尚書詣西階下搢笏捧俎(兵部奉羊工部奉豕)升殿宫架豐
安之樂作詣僖祖神位前北向跪奠先薦羊次薦豕各
執笏俛伏興有司入設於豆右腸胃膚之前(羊在左豕在右)次
詣每室奉俎並如上儀樂止次詣别廟奠俎如前太廟
之儀(唯登歌作肅安之樂)降東側階由東廊復位初奠俎訖次引
薦香燈官取蕭合黍稷擩於脂燎於爐炭當饋熟之時
薦香燈官取菹擩於醢祭於豆間三又取黍稷肺祭如
初俱藉以茅别廟以太祝退復位次引太祝詣僖祖室
前東向立次引初獻再詣盥洗位宫架正安之樂作(初獻)
(升降行止皆作正安之樂)至位北向立搢笏盥手帨手執笏詣爵洗
内北向立搢笏洗爵拭爵以授執事者執笏升殿止登
歌樂作詣僖祖室酌罇所西向立樂止登歌基命之樂
作執事者以爵授初獻初獻搢笏跪執爵執罇者舉羃
太官令酌著罇之醴齊訖先詣宣祖室酌罇所北向立
初獻以爵授執事者執笏興入詣僖祖室神位前北向
立搢笏執事者以爵授初獻初獻執爵祭酒三祭於茅
苴奠爵執笏俛伏興出戸北向立樂止次太祝搢笏跪
讀祝文讀訖執笏興先詣宣祖室戸外東向立初獻再
拜次詣每室及詣别廟行禮並如上儀(初獻詣别廟升降登歌作崇安)
(之樂酌獻行禮登歌並作歆安之樂)初獻將降階登歌作降階樂止宫架
樂作復位樂止文舞退武舞進宫架作正安之樂舞者
立定樂止次引亞獻詣盥洗位北向立搢笏盥手帨手
執笏詣爵洗位北向立搢笏洗爵拭爵以授執事者執
笏升殿詣僖祖室酌罇所西向立宫架作武安之樂禮
洽儲祥之舞執事者以爵授亞獻搢笏跪執爵執罇者
舉羃太官令酌壺罇之盎齊訖先詣宣祖室酌罇所北
向立亞獻以爵授執事者執笏興詣僖祖室神位前北
向立搢笏跪執事者以爵授亞獻亞獻執爵祭酒三祭
於茅苴奠爵執笏俛伏興出戸外北向再拜次詣每室
并别廟行禮並如上儀(亞終獻詣别廟酌獻登歌並作嘉安之樂)初亞獻既
入太室引終獻詣洗及升殿行禮並如上獻之儀訖俱
降復位(若冬享則俟終獻將升次引禮官詣盥洗位搢笏盥手帨手執笏詣配享功臣神位前搢笏跪)
(執爵三祭酒奠爵執笏俛伏興再拜詣次位行禮並如上儀退復位若臘享則俟終獻將升次引禮官詣盥洗)
(位搢笏盥手帨手執笏詣司命神位前搢笏跪執笏三祭酒奠爵執笏俛伏興少立次引太祝進詣神位前北)
(向搢笏跪讀祝文讀訖執笏興退復位禮官再拜詣每位前行禮並如分獻配享功臣之儀退復位)次引
太祝徹籩豆(籩豆各一少移故處)登歌恭安之樂作(别廟寧安之樂)卒徹
樂止次引宫闈令束茅訖俱復位禮直官曰賜胙贊者
承傳曰賜胙再拜在位者皆再拜送神宫架興安之樂
作一成止祠祭官於殿上贊奉神主入祏室次引薦香
燈官搢笏奉帝主入祏室(薦香燈官先捧匱置於神座納神主於匱訖捧入祏室)
執笏退復位次引宫闈令奉后主并引别廟宫闈令奉
后主入祏室並如上儀退復位祠祭官於殿上贊奉神
主入祏室訖次引初獻兵部刑部尚書亞終獻就望瘞
位(若冬享臘享則又引禮官就望瘞位)有司詣室取幣束茅苴於坎次引
監察御史押樂太常丞奉禮協律郎太祝就望瘞位立
定禮直官曰可瘞寘土半坎本廟宫闈令監視(别廟殿下宫闈)
(令監視)次引初獻以下詣東神門外揖位立禮直官贊禮
畢揖訖退(若臘享則次引禮官詣西神門外七望燎位立有司置祝版於燎柴焚訖退)太官
令帥其屬徹禮饌次引監察御史詣殿監視收徹訖還
齋所宫闈令闔戸以降太常藏祝版於匱光祿卿以胙
奉進監察御史就位展視光祿卿望闕再拜乃退
太廟薦新儀注
陳設
前一日有司設新物於太常卿齋所至日以行事設籩
豆於每室戸外以新物實之(每室孟春豆三實以韭葑卵仲春豆一實以冰季春)
(豆三實以笋蒲鮪魚籩一實以含桃孟夏豆三實以彘肉大小麥仲夏豆二實以雛雞黍籩一實以瓜季夏籩)
(二實以蔆㮚孟冬豆一實以鴈仲冬豆一實以麕季冬豆一乃實之以魚)又設盥洗於阼階
下直東霤北向罍在洗東加勺篚在洗西南肆實以巾
設太常卿席位於殿下東南西向
省饌
前一日祠祭官引宫闈令詣太常卿齋所同眡新物應
饌者有司詣厨省鑊以時帥其屬臨造
行事
薦新日祠祭官引宫闈令先入詣殿庭北向立祠祭官
曰再拜宫闈令再拜升自西階(凡行事執事官升降皆自西階)開室(不出)
(神主)帥其屬掃除退就執事位次有司實新畢禮直官引
太常卿常服入就殿下席位西向立贊再拜太常卿再
拜次引詣盥洗位北向立搢笏盥手帨手執笏升殿詣
僖祖室戶外搢笏執事者以新物授太常卿太常卿受
新物奉入詣神位前北向跪奠執笏俛伏興出戸外北
向再拜次詣宣祖室太祖室太宗室眞宗室仁宗室英
宗室神宗室哲宗室徽宗室欽宗室别廟懿節皇后室
安穆皇后室安恭皇后室行禮並如上儀降復位少立
退宫闈令闔戸降退
郊祀大禮前二日朝獻景靈宫行禮儀注
陳設
前朝獻三日儀鸞司設大次於齋殿又設文武侍臣次
於大次之前隨地之宜行事助祭官宗室及有司次於
宫之内外各隨地之宜設東方南方客使次於文官之
後西方北方客使次於武官之後又設饌幔於殿門外
隨地之宜前二日郊社令帥其屬掃除宫之内外太常
設燎爐於殿門之外又陳登歌之樂於殿上前楹間稍
南北向設宫架於殿門外隨地之宜立舞表於酇綴之
間前朝獻一日奉禮郎禮直官設皇帝位版於阼階上
西向飲福位於聖像之西南北向望燎位於殿下之東
南向贊者設亞終獻位於阼階之東稍南西向大禮使
左僕射於西階之西稍南東向(與亞終獻班相對)行事戸部禮
部刑部尚書吏部刑部侍郎光祿卿讀冊官舉冊官光
祿丞於其西(光祿丞稍却)執事官位又於其後奉禮郎摶黍
太祝太社太官令位於亞獻之北西向稍却監察御史
位二於大禮使之北東向俱稍却又設協律郎位二一
於殿上磬虡之西北一於宫架西北俱東向押樂太常
丞於登歌樂虡北押樂太常卿位於宫架之北良醖令
於酌罇所俱北向又設文武助祭官宗室位於行事執
事官之南東西相向諸方客使位於殿門之外隨其方
國又設告潔位於殿門之外設大禮使左僕射位於道
西東向行事吏部戸部禮部刑部尚書吏部刑部侍郎
押樂太常卿光祿卿讀冊官舉冊官押樂太常丞光祿
丞奉禮協律郎摶黍太祝郊社太官令位於道東西向
北上(押樂太常丞以下位稍却)監察御史位於尚書之右異位稍却
光祿陳禮饌於殿門内在北南向太常設省饌位版於
禮饌之南大禮使左僕射在南北向西上監察御史位
二在西東向行事吏部戸部禮部刑部尚書吏部刑部
侍郎押樂太常卿光祿卿讀冊官舉冊官押樂太常丞
光祿丞奉禮協律郎摶黍太祝郊社太官令在東西向
北上禮部帥其屬設祝冊案於殿上之西司罇彝帥其
屬設玉幣篚於酌罇所次設籩豆簠簋之位於聖像前
左十有一籩右十有一豆俱為三行俎一在籩前簠一
簋一在籩豆外簠在左簋在右又設罇罍之位著罇二
壺罇二皆有罍加勺羃為酌罇太罇二山罇二犧罇二
象罇二皆有罍加羃設而不酌並在殿上稍南北向西
上又設籩豆簠簋俎各一於饌幔内設御盤匜於阼階
上并供進盤匜帨巾内侍坐並於皇帝版位之後分左
右(奉盤者北向奉匜及執巾者南向)又設亞終獻盥洗爵洗於其位之
北(盥洗在東爵洗在西)罍洗在東加勺篚在洗西南肆實以巾(若洗)
(爵之篚則又實以爵)執罍篚者各位於其後朝獻日行事前太常
府卿帥其屬陳幣於篚(幣蒼)少府監帥其屬入陳禮神之
玉置於聖像前(玉以四圭有邸)光祿卿帥其屬入實籩豆簠簋
(籩三行以右為上第一行形鹽在前黎糗餌次之第二行榛實在前乾桃乾橑乾棗次之第三行菱在前芡㮚)
(乾柿次之豆三行以左為上第一行芹菹在前筍菹菁菹葵菹次之第二行韭在前麫筋松脯虀脯次之第三)
(行&KR1246;食在前瓜虀醬次之簋實以黍簠實以稻)太官令帥其屬入實俎(籩前之俎實以)
(乳餅)良醞令帥其屬入實罇(著罇二一實元酒一實醴齊皇帝酌之壺罇二一實元酒)
(一實盎齊亞終獻酌之太罇二一實泛齊一實醴齊山罇二一實盎齊一實醴齊犧罇二一實沈齊一實事酒)
(象罇二一實昔酒一實清酒並設而不酌凡罍之實各視其罇)有司設神御殿禮饌及
供奉之物如常儀太常設燭於聖像前又設大禮使以
下行事執事官揖位於殿門外如告潔之位儀鸞司設
神位版幄又設冊幄於殿門外各隨地之宜
省饌
前朝獻一日質明太社令帥其屬掃除宫之内外訖司
罇彝帥執事者以祭器入設於位(凡設祭器皆藉以蓆籩豆又加巾蓋)太
府卿少府監入陳玉幣(告潔畢權徹)少頃禮直官贊者分引
大禮使以下並常服詣殿門外告潔位禮直官贊揖訖
贊揖者引押樂太常卿入行樂架(凡亞終獻行事皆禮直官太常博士引大)
(禮使執政官行事皆禮直官引餘官皆贊者引)次引禮部尚書入升自西階眡
滌濯(凡行事執事官升降皆自西階内應奉官并執事祗應人各隨應奉階升降)次引左僕
射申眡滌濯執事者皆舉羃曰潔俱退復位禮直官稍
前曰告潔畢請就省饌位揖訖引大禮使以下各就位
禮直官贊揖有司省饌具畢禮直官贊省饌畢揖訖俱
還齋所次引禮部尚書詣厨眡濯溉次引刑部尚書詣
厨實鑊水刑部侍郎增沃鑊水協律郎展視樂器乃還
齋所晡後太社令帥其屬掃除宫之内外學士院以祝
冊授通進司進御書訖降付尚書禮部
車駕自大慶殿詣景靈宫
朝獻日文武侍祠行事助祭之官宗室(非從駕者)先詣景靈
宫祠所次禮直官宣贊舍人引禮部侍郎詣大慶殿奏
請中嚴少頃又奏外辦皇帝服履袍詣大慶殿鳴鞭行
門禁衞諸班親從等諸司祗應人員以下各自贊常起
居次知客省事以下樞密都丞旨以下知内侍省事以
下御帶器械官應奉祗應通侍大夫以下武功大夫以
下及幹辦庫務文臣一班常起居俟皇帝即御座從駕
宰執使相以下一班次管軍臣僚並常起居(若得旨免起居更不)
(起居)皇帝乘輿鳴鞭出行宫北門將至景靈宫御史臺太
常寺閤門分引文武侍祠行事執事助祭之官宗室於
宫櫺星門外立班再拜奏御訖退(已起居者止奏聖躬萬福皇帝乘輿將及)
(門從駕宰執事從等係行事前導者先退各朝祭服)皇帝乘輿入櫺星門至大次
降輿以入簾降侍衞如常儀以俟行事
奉玉幣
朝獻日未行事前諸行事及助祭之官各服其服太祝
奠冊於案太府卿少府監入陳玉幣光祿卿入實籩豆
簠簋太官令入實俎良醞令入實罇罍樂正帥工人二
舞以次入與執罇罍篚羃者各就位次御史臺太常寺
閤門宣贊舍人分引文武助祭官及宗室客使入就位
次禮直官贊者分引大禮使以下行事執事官詣殿門
外揖位立禮直贊揖訖先引監察御史按視殿之上下
糾察不如儀者降階就位次引大禮使以下各入就位
次禮儀使樞密院官太常卿閤門官太常博士禮直官
分立於大次外左右次引禮部侍郎詣次前奏請中嚴
少頃又奏外辦符寳郎奉寳陳於宫架之側隨地之宜
禮儀使當次前俛伏跪奏禮儀使臣某言請皇帝行事
奏訖俛伏興還侍立(禮儀使奏禮畢准此)簾捲皇帝服衮冕以出
侍衞如常禮儀使以下前導至殿門外殿中監跪進大
圭禮儀使奏請執大圭前導皇帝入自正門(侍衞不應入者止於)
(門外)協律郎跪俛伏舉麾興工鼓柷宫架乾安之樂作(皇帝)
(升降行止皆奏乾安之樂)至阼階下偃麾戞敔樂止(凡樂皆協律郎跪俛伏舉麾興)
(工鼓柷而後作偃麾戞敔而後止)升自阼階大樂使從(皇帝升降大禮使皆從)登
歌樂作(左右侍衞之官量人數從升)至版位西向立樂止禮儀使以
下分左右侍立(凡行禮皆禮儀使樞密院官太常卿閤門官太常博士禮直郎前導至位分立)
(於左右)禮儀使前奏有司謹具請行事宫架作大安之樂
發祥流慶之舞俟樂作三成止先引左僕射吏部尚書
侍郎升詣聖祖座前立左僕射吏部尚書俱西向北上
吏部侍郎東向樂作六成樂止禮儀使奏請再拜皇帝
再拜贊者曰再拜在位官皆再拜内侍取玉幣於篚立
於罇所又内侍各執盤匜帨巾以進宫架樂作禮儀使
奏請皇帝搢大圭盥手内侍進槃匜沃水皇帝盥手内
侍進巾皇帝帨手訖又奏請皇帝執大圭樂止禮儀使
前導登歌靈安之樂作殿中監跪進圭禮儀使奏請搢
大圭執鎮圭前導皇帝詣聖祖座前北向立内侍先設
繅藉於地禮儀使奏請跪奠鎮圭於繅席執大圭俛伏
興又奏請搢大圭跪内侍加玉於幣以授吏部尚書吏
部尚書以授左僕射左僕射西向跪以進禮儀使奏請
受玉幣皇帝受奠訖吏部侍郎東向跪受以興進奠於
聖像前左僕射吏部侍郎權於殿上稍西東向立吏部
尚書降復位禮儀使奏請執大圭俛伏興又奏請再拜
皇帝再拜訖樂止禮儀使奏前導皇帝還版位登歌樂
作至位西向立樂止内侍舉鎮圭繅藉以鎮圭殿中監
以授有司
薦饌
朝獻日太官令以饌實於俎及籩豆簠簋陳於饌幔内
東西相向(俎實以乳餅籩實以粉餈豆實以糝食簠實以粱簋實以黍稷)俟皇帝升奉
玉幣訖還位樂止次引禮部尚書詣饌所執籩豆簠簋
以入戶部尚書詣饌所奉俎以入太官令引入正門宫
架吉安之樂作設於西階下北向北上奉俎者在南次
引禮部尚書搢笏執籩豆簠簋戸部尚書搢笏奉俎以
升執事者各迎於階上禮部尚書奉籩豆簠簋於聖像
前北向跪奠訖執笏俛伏興有司設籩於糗餌前豆於
醬前簠於稻前簋於黍前次戸部尚書奉俎於聖像前
北向跪奠訖執笏俛伏興有司設於豆前樂止俱降復
位次引左僕射吏部侍郎詣聖祖座前立左僕射西向
吏部侍郎東向次引吏部侍郎奉爵升詣皇帝版位前
北向立内侍各執盤匜帨巾以進宫架樂作禮儀使奏
請皇帝搢大圭盥手内侍進盤匜沃水皇帝盥手内侍
進巾皇帝帨手訖又奏請皇帝洗爵吏部侍郎進爵内
侍進巾皇帝拭爵訖樂止又奏請執大圭登歌祖安之
樂作吏部侍郎受爵奉爵詣酌罇所東向立執罇者舉
羃良醞令酌著罇之醴齊禮儀使前導皇帝詣聖祖座
前北向立禮儀使奏請搢大圭跪吏部侍郎以爵授左
僕射左僕射西向跪以進禮儀使奏請執爵進酒再進
酒三進酒俱以爵授吏部侍郎吏部侍郎東向跪受爵
置於聖祖座前禮儀使奏請執大圭俛伏興又奏請皇
帝少立樂止左僕射以下俱復位舉冊官搢笏跪舉祝
冊讀冊官搢笏東向跪讀冊文讀訖奠冊各執笏興俱
降復位禮儀使奏請再拜皇帝再拜訖禮儀使前導皇
帝還版位登歌樂作至版位西向立樂止文舞退武舞
進宫架正安之樂作舞者立定樂止禮直官太常博士
引亞獻詣盥洗位北向立搢笏盥手帨手執笏詣爵洗
位北向立搢笏洗爵拭爵以爵授執事執笏升詣酌罇
所東向立宫架作冲安之樂降眞觀德之舞執事者以
爵授亞獻亞獻搢笏跪執爵執罇者舉羃太官令酌壺
罇之盎齊亞獻以爵授執事者執笏興詣聖祖座前北
向搢笏跪執事者以爵授亞獻亞獻執爵三進酒執笏
俛伏興少退北向再拜訖樂止降復位初亞獻行禮將
畢禮直官太常博士引終獻詣洗及升殿酌獻並如亞
獻之儀訖降復位初終獻既升獻戸部禮部尚書升詣
殿西東向立次引殿中監太祝太官令詣飲福東向立
奉豆及爵酒者各立於其後禮儀使奏請詣飲福位前
導皇帝登歌樂作將至位樂止又登歌報安之樂作皇
帝至飲福位北向立尚醞奉御執罇詣酌罇所良醞令
酌上罇福酒各置二罇尚醞奉御酌福酒殿中監西向
奉以立禮儀使奏請再拜殿中監跪以爵酒進禮儀使
奏請搢大圭跪受爵祭酒(三祭於地)啐酒奠爵殿中監跪受
爵以興太官令取黍於簋摶以授太祝太祝受以豆東
向跪以進皇帝受豆奠之太祝乃受以興降復位次殿
中監再跪以爵酒進禮儀使奏請受爵飲福酒奠爵殿
中監受虚爵以興以授尚醞奉御執事者俱降復位禮
儀使奏請執大圭俛伏興又奏請再拜皇帝再拜樂止
禮儀使前導皇帝還版位登歌樂作至版位西向立樂
止次引禮部尚書詣聖像前徹籩豆次戶部尚書徹俎
籩豆俎各一俱少移故處登歌吉安之樂作卒徹樂止
禮部戸部尚書降復位禮直官曰賜福酒行事助祭官
拜贊者承傳曰賜福酒再拜在位官皆再拜送眞宫架
太安之樂作一成止
望燎
太安之樂畢禮儀使奏請詣望燎位前導皇帝詣望燎
位登歌樂作降自阼階樂止宫架樂作至位南向立樂
止初賜福酒再拜訖吏部侍郎帥太祝執篚進詣聖祖
座前取幣祝冊執事官以俎載黍稷飯及爵酒降階置
於柴上禮直官曰可燎東西各以炬燎半柴禮儀使奏
禮畢前導皇帝還大次宫架樂作出門外禮儀使奏請
釋大圭殿中監跪受大圭以授有司侍衛如常儀皇帝
至大次樂止禮部奏請解嚴次引大禮使以下詣殿門
外揖位立禮直官贊禮畢揖訖退宣贊舍人等分引文
武助祭官及宗室客使以次出次引諸神御殿分獻官
及太祝各入就位太祝在南北向分獻官在東西向(神御)
(殿獻官太祝俱常服)贊者曰再拜在位官皆再拜太祝升詣香案
之西東立次引分獻官升詣香案前北向立搢笏三上
香跪執琖奠茶三奠酒執笏俛伏興少立太祝跪讀祝
文讀訖以興舉版置於案降復位分獻官再拜訖降復
位退其後南郊並如儀
先公遺老齋雜誌景定庚申秋大享明堂以余為
殿中監進接圭官明堂之禮主上執大圭以行事
奠鎮圭以禮神圭之為性潤滑上所執處以錦纏
之供奉官則以腦子粉澤手防滑墜也二圭皆以
中貴一員掌之太常寺吏一人随直皆在殿中監
左右上詣景靈宫入思成門則跪進大圭上執以
行至大次釋圭以授殿中監入大次暨奏中嚴外
辦捲簾跪進如初上執詣褥位其時殿中監急趨
祏室外奉鎮圭以俟須臾上且至入室禮吏喝云
搢大圭執鎮圭上既自搢於腰間遂跪進鎮圭上
受以奠於神幣前禮吏又喝云執大圭上自腰間
取以執則殿中監急就神幣前取鎮圭入第二室
凡禮吏之引喝殿中監之跪進一如初室至十三
室然後獻禮畢上執圭就褥位東向立以俟亞終
獻行禮凡明堂行禮之日設大次於殿廊上入俟
嚴辦設小次於殿門右上還小次以俟亞終獻行
禮然祖宗嚴禋帝祖例不還小次示恭勤也上暮
年有内迫之症既還褥位余方在室中收鎮圭以
付内侍實不在上前忽聞有旨還小次内侍於上
手取圭以從還余方至太常少卿趙與訔呵詰曰
殿中監何在上還小次無人接圭余為震恐因思
惟有自劾待罪而已禮吏曰祖宗時未嘗還小次
此謂之非次還内尊官若待罪乃顯上失宜付之
忘言余心是之但從内侍取大圭跪俟小次簾外
而已須臾捲簾進圭上執詣飲福受胙位授受行
禮既畢復詣望瘞位禮畢詣殿門俟上至而後畢
事自初日朝獻景靈宫次日朝享太廟又次日明
堂殿行禮皆如之禮云凡執玉執輕如不克况與
人主相授受乎其最可畏者上將入門跪進大圭
圭進訖急趨旁側立恐妨天步之入也上將出門
跪接接訖又急趨旁側立恐妨天步之出也當是
時倉皇失措在俄頃間耳非夫平日端莊敬懼者
不在此選朝廷蓋重其人難其事云
右宋朝太廟原廟祭禮惟郊祀前親享為盛儀注
已見於前遺老齋雜誌所書執圭一則并附見於
此
四孟朝獻景靈宫儀注
齋戒
朝獻前一日皇帝齋於内殿御崇政殿視事如故唯不
弔喪問疾作樂有司不奏刑殺文書其行事前導官齋
於本司治事如故唯不判書刑殺文書及行刑
陳設
前期有司陳香案及供奉之物於聖祖天尊大帝元天
大聖后并諸帝后位前儀鸞司設御幄於殿東廡西向
設皇帝褥位於殿下東階之東西向及鋪設黃道裀褥
并逐香案前褥位(内第二日上詣後殿行禮)
朝獻
其日質明皇帝服履袍出内即御座鳴鞭行門禁衛諸
班親從等諸司祗應人員已下於崇政殿各自贊常起
居次從駕臣僚并應奉前導陪位官并管軍於崇政殿
起居如閤門儀訖先退以俟從駕俟皇帝自崇政殿乘
輦出行宫北門將至景靈宫侍臣前導及陪位官於景
靈宫櫺星門外殿門外迎駕起居再拜訖次有司引陪
位官先詣殿下北向立禮直官太常博士太常卿詣御
幄前北向立禮直官引侍臣二員升殿詣聖祖天尊大
帝香案前東西相向對立(諸帝后御前即引侍臣一員於香案前西向立俟進接茶)
(酒畢止於殿上稍東西相向立)陪位文武官入詣殿下北向立定俟皇
帝乘輦入櫺星門於東廊便門步至御幄簾降閤門官
於東幄前相向立閤門報班齊禮直官太常博士引太
常卿於御幄前俛伏跪奏稱太常卿臣某言請皇帝行
朝獻之禮奏訖伏興(奏禮畢准此)簾捲太常卿閤門官太常
博士禮直官前導皇帝詣殿下褥位西向立(凡行禮皆太常卿閤)
(門官太常博士禮直官前導至位即分立於左右)太常卿奏請拜皇帝再拜贊
者曰拜在位官皆再拜訖前導官前導皇帝升自東階
詣聖祖天尊大帝位香案前褥位北向立内侍奉香太
常卿奏請上香再上香三上香内侍以茶酒授侍臣侍
臣西向跪以進又奏請皇帝跪進茶進酒再進酒三進
酒以授侍臣侍臣置於聖祖天尊大帝位前又奏請俛
伏興又奏請拜皇帝再拜贊者曰拜在位官皆再拜訖
前導官前導皇帝降自東階詣殿下褥位西向立奏請
拜皇帝再拜贊者曰拜在位官皆再拜訖前導官前導
皇帝還御幄簾降太常卿奏禮畢訖行事前導陪位官
等先詣中殿立班如前殿儀俟皇帝詣中殿御幄簾降
閤門報班齊禮直官太常博士引太常卿於御幄前俛
伏跪奏稱太常卿臣某言請皇帝行朝獻之禮奏訖伏
興(奏禮畢准此)簾捲太常卿閤門官太常博士禮直官前導
皇帝詣殿下褥位西向立太常卿奏請拜皇帝再拜贊
者曰拜在位官皆再拜前導官前導皇帝升殿詣宣祖
皇帝位香案前褥位北向立内侍奉香太常卿奏請上
香再上香三上香内侍以茶酒授侍臣侍臣西向跪以
進又奏請皇帝跪一奠茶奠酒再奠酒三奠酒俛伏興
又奏請拜皇帝再拜贊者曰拜在位官皆再拜訖次詣
太祖皇帝太宗皇帝眞宗皇帝仁宗皇帝英宗皇帝神
宗皇帝哲宗皇帝徽宗皇帝欽宗皇帝神御香案前行
禮並如上儀訖前導官前導皇帝降自東階殿下褥位
西向立奏請拜皇帝再拜贊者曰拜在位官皆再拜訖
前導官前導皇帝還御幄簾降太常卿奏禮畢訖陪位
行事前導應奉官以次退皇帝歸齋殿以俟還内如来
儀次日皇帝自内乘輦入櫺星門將至宫門就露屋降
輦步至齋殿由後殿之後至後殿東廊御幄以俟詣元
天大聖后次詣昭憲皇后孝明皇后懿德皇后明德皇
后元德皇后章穆皇后章憲明肅皇后章懿皇后慈聖
元獻皇后宣仁聖烈皇后欽聖憲肅皇后欽成皇后欽
慈皇后昭慈聖獻皇后昭懷皇后顯恭皇后顯肅皇后
神御香案前行禮並如前殿中殿之儀
第一日
其日質明皇帝服靴袍出内即御座鳴鞭行門禁衛諸
班親從等諸司祗應人員以下於後殿各自贊起居次
從駕臣僚并應奉前導陪位官等先詣中殿立班如前
殿儀俟皇帝詣中殿御幄簾降閤門報班齊禮直官太
常博士引太常卿於御幄前俛伏跪奏稱太常卿臣某
言請皇帝行恭謝之禮奏訖伏興(奏禮畢准此)簾捲太常卿
閤門官太常博士禮直官前導皇帝升詣殿上褥位西
向立太常卿奏請拜皇帝再拜贊者曰拜在位官皆拜
訖前導官前導皇帝詣宣祖皇帝位香案前褥位北向
立内侍奉香太常卿奏請上香再上香三上香内侍以
茶酒授侍臣侍臣西向跪以進又奏請皇帝跪奠茶酒
再奠酒三奠酒俛伏興又奏請拜皇帝再拜贊者曰拜
在位官皆再拜訖次詣太祖皇帝太宗皇帝眞宗皇帝
仁宗皇帝英宗皇帝神宗皇帝哲宗皇帝徽宗皇帝欽
宗皇帝神御香案前行禮並如上儀訖前導官前導皇
帝還褥位西向立奏請拜皇帝再拜贊者曰拜在位官
皆再拜訖前導官導皇帝還御幄簾降太常卿奏禮畢
訖陪位行事前導應奉官以次退帝歸齋殿以俟還内
(依已降指揮駕回入祥曦殿門)
第二日(淳熙九年恭謝分作三日行禮内第二日詣後殿元天大聖后并昭憲皇后至)
(慈聖光獻皇后第三日詣後殿宣仁聖烈皇后以下神御)
皇帝自内乘輦入櫺星門至齋殿降輦步至後殿東廡
御幄以俟詣元天大聖后次詣昭憲皇后孝明皇后懿
德皇后明德皇后元德皇后章穆皇后章獻明肅皇后
慈聖光獻皇后宣仁聖烈皇后欽聖憲肅皇后欽成皇
后欽慈皇后昭慈聖獻皇后昭懷皇后顯恭皇后顯肅
皇后顯仁皇后神御香案前行禮並如前殿中殿之儀
太祖親享廟四(乾德元年十一月十五日十開寳元年十一月二十三日四年一月二十)
(六日係親郊朝廟禮開寳九年三月五日係親告將幸西京行雩祀)
太宗親享廟五(太平興國三年十一月十四日一六年十一月十六日雍熙元年十月二)
(十日親淳化四年正月一日日係郊朝享)(至道元年正月九)
眞宗親享廟十二(咸平二年十一月六日十五年十一月十一日景德二年一月十二)
(日親天禧元年正月十日元三年十一月十八日係享朝廟大中祥符年九月十日係親告)
(將行封禪禮二十一月二十七日係封禪禮成恭謝三年十月十一日係親告將祀汾隂四)
(年四月六日係汾隂禮成親謁月五年閏十月七日係聖祖降恭謝六年十二十五日係親告)
(將謁太清宫享)(七年二月十五日係東郊恭謝朝)
仁宗親享廟十三(天聖二年十一月十二日月五年十一月十六日八年十一十八日)
(十景祐二年十一月十三日十寳元元年十一月七日慶歴元年十一月九日四年十一)
(月二十四日係七年十一月十七日年皇祐五年十一月三日親郊朝享皇祐二九月二十)
(六日四嘉祐七年九月六日係親祀明堂朝享年嘉祐年十月十二日係親行祫祭天聖十)
(十一月十一日係修大内恭謝)
英宗親享廟一(治平二年十一月十五日係親郊朝享)
神宗親享廟六(熙寧元年十一月十七日月七年十一月二十四日十年十一二十六日)
(年元豐六年十一月四日係郊祀朝享祀熙寧四九月九日元豐三年九月二十日明堂朝)
(享)
哲宗親享廟五(元祐元年九月五日十元祐四年九月十三日元祐七年一月十二日)
(元符元年十一月十九日係親郊祀朝享二年九月十八日係祀明堂朝享)(紹聖)
徽宗親享廟九(建中靖國元年十一月二十二日四崇寧三年十一月二十五日大觀年)
(十一月二日宣政和三年十一月五日一月九日和元年十一月十二日)(六年十四年十)
(一月十四日九七年十一月十四日係冬祀朝享大觀元年月二十七日係郊祀朝享)
高宗親享廟十(紹興七年九月二十一日年十年九月九日並明堂享廟十三正月十一)
(日係奉上徽宗皇帝徽號冊寳享廟十十一月七日十六年十一月九日十九年一月十三)
(日十二十二年十一月十七日二二十五年十一月八日二十八年十一月十二日並係親)
(郊享廟)(三十一年九月一日係明堂享廟)
孝宗親享廟十(紹興三十二年七月十四日三隆興二年十二月二十九日乾道年十一)
(月一日三六年十一月五日年九年十一月八日淳熙年九月六日六九月十五日九)
(年九月十二日五年九月八日)(十二年十一月二十二日)(十)
光宗親享廟二(淳熙十六年四月六日一月二十六日)(紹興二年十)
寧宗親享廟八(慶元三年十一月壬寅一月癸酉開禧二年)(嘉泰三年十嘉)
(定二年九月庚子一嘉定五年十一月辛酉九八年九月庚午十年九月庚辰十四年月)
(庚寅)
按古者宗廟之祭有正祭有告祭皆人主親行其
禮正祭則時享禘祫是也告祭則國有大事告於
宗廟是也自漢以來禮制隳廢郊廟之祭人主多
不親行至唐中葉以後始定制於三歲一郊祀之
時前二日朝享大清宫太廟次日方有事於南郊
宋因其制於第一日朝享景靈宫第二日朝享太
廟第三日於郊壇或明堂行禮國史所書親享太
廟大率皆郊前之祭然此乃告祭禮所謂卜郊受
命於祖廟作龜於禰宫所謂魯人將有事於上帝
必先有事於泮宫是也若正祭則未嘗親行雖禘
祫大禮亦命有司攝事累朝惟仁宗嘉祐四年十
月親行祫祭禮一次而已蓋法駕屬車其鹵簿鄭
重祼薦升降其禮節繁多故三歲享帝之時僅能
舉一親祠然告祭之事亦有大於祀天者如即位
而告廟則自舜禹受終以至太甲之見祖成王之
見廟皆是也雖西漢時人主每嗣位亦必有見高
廟之禮而自唐以來則人主未嘗躬謁宗廟致祭
以告嗣位宋朝惟孝宗光宗以親受内禪特行此
禮而其他則皆以喪三年不祭之說為拘不復舉
行然自以日易月之制既定諒闇之禮廢久矣何
獨於嗣位告祭一事以為不可行乎慶元間李大
性李謙所言可謂至論要之親享既不能頻舉則
合於禘祫大祀行之而嗣位告祭則亦必合親行
如卜郊之祭則三歲常行之事又只為將有事於
上帝而告白則本非宗廟之大祭有司攝事足矣
文獻通考卷九十九
