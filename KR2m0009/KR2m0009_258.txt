文獻通考卷二百五十八
鄱陽馬端臨貴與著
帝系考九
公主
唐堯二女長曰娥皇次曰女英以妻舜
孟子舜尚見帝帝館甥於貳室亦饗舜迭為賓主(尚上)
(也舜上而見於帝堯也貳室副宫也堯舍舜於副宫而就饗其食)堯之於舜使其子
九男事之二女女焉百官牛羊倉廪備以養舜於畎
畝之中
商帝乙歸妹以祉元吉
周武王以元女大姬配虞胡公而封之陳以備三恪
詩何彼穠矣美王姬雖則王姬亦下嫁於諸侯車服
不係其夫下王后一等猶執婦道以成肅雝之德也
(下王后一等謂車乘厭翟服則褕翟為疏曰王后五輅以重翟為上厭翟次之六服褘衣上褕翟次之)
(天子尊無二土故其女可下王后一等若諸侯之女下嫁則從其夫之爵何休云天子嫁女於諸侯備姪)
(娣如諸侯禮皇甫謐云武王五男二女元女妻胡公王姬以為媵今何得適齊侯之子何休事未可據也)
何彼穠矣唐棣之華曷不肅雝王姬之車(穠猶戎戎也厚貌唐)
(棣栘也今之郁李王姬下嫁於諸侯車服之盛如此而不敢挾貴以驕其夫故見其車者知其能敬與和)
(肅雝者王姬而曰王姬之車不敢指切之也唐棣之華華如桃李皆言王姬容色之盛美也)何彼
穠矣華如桃李平王之孫齊侯之子(武王女文王孫適齊侯之子言)
(平王之孫齊侯之子其辭匹敵則不驕亢可知)其釣維何維絲伊緡齊侯之
子平王之孫(絲之合而為綸猶男女合而為婚言侯子王孫宜為偶如合絲為綸)
魯莊公元年秋築王姬之館于外
左氏傳為外禮也(公在諒闇慮齊侯當親迎不忍便以禮接於朝又不敢逆王命故築舍於)
(外齊強魯弱又委罪於彭生魯不能讎齊然喪制未畢故異其禮得禮之變)公羊傳何
以書譏爾築之禮也於外非禮也(以言外知有築内之道也於外非禮)
(也禮同姓本有主嫁女之道必闕地於夫人之下羣公子之上也時魯以將嫁女於讎國故築於外)於
外何以非禮(據非内也)築於外非禮也(於遠辭也為營衛不固不以將嫁於)
(讎國除譏也魯本自得以讎為辭無為受命而外之故曰非禮)其築之何以禮(據禮當預)
(設)主王姬者必為之改築主王姬者曷為必為之改
築(據諸侯宫非一)於路寝則不可小寝則嫌(皆所以遠别也)羣公子
之舍(謂女公子也)則以卑矣(謂太卑也)其道必為之改築者也
(以上傳言爾知當築夫人之下羣公子之上築例時)榖梁傳築禮也於外非
禮也(外城外也)築之為禮何也主王姬者必自公門出(公門)
(朝之外門主王姬者當設几席筵於宗廟以俟迎者故在宫門之内築王姬之館)於廟則己
尊於寝則己卑為之築節矣築之外變之正也築之外
變之為正何也仇讎之人非所以接婚姻也縗麻非
所以接弁冕也(親迎服祭服重婚姻公時有桓之喪)其不言齊侯之來
逆何也不使齊侯得與吾為禮也
初學記昔堯女有娥皇女英舜妹有㪙手舜女有
宵眀燭光易有帝乙歸妹周武王之女嫁於陳並
未有封邑之號至周中葉天子嫁女於諸侯天子
至尊不自主婚必使諸侯同姓者主之始謂之公
主秦代因之亦曰公主漢制帝女為公主帝姊妹
為長公主漢制皇女皆封縣公主儀服同藩王
秦二世時十公主矺死於杜(皆始皇女也)
漢制皇女皆稱縣公主(師古曰天子不親主婚故謂之公主諸侯即自主婚故其女號)
(翁主翁者父也)儀服同列侯其尊崇者加號長公主儀服同藩
王諸王女皆封鄉亭翁主儀服同鄉亭侯(漢書謂齊厲王姊為紀翁)
(主以紀氏所生因以為號)以列侯尚公主(王吉曰漢家列侯尚公主諸侯則國人承翁主使男)
(事女夫詘於婦逆隂陽之位故多女亂)諸公主家令門尉皆屬宗正又有
主傅(東方朔傳昭平君醉殺主傅師古曰傅母也)中府(東方朔傳館陶公主中府師古曰中府掌)
(金帛之藏)
太上皇女昭哀后(高帝姊初封宣夫人呂后七年尊曰昭哀后)
高祖一女魯元公主(宣平侯張敖尚之孝惠時齊悼惠王尊為魯元太后)
文帝二女館陶長公主(竇后生女也文帝即位為館陶長公主師古曰年長故謂)
(長公主堂邑侯陳午尚之見竇后傳)昌平公主(周勃太子勝之尚之見周勃傳)
景帝三女平陽公主(王皇后長女本陽信長公主也為平陽侯曹壽所尚故稱平陽)
(公主壽有惡疾上乃詔衞青尚平陽主見青傳)南宫公主(王皇后次女)隆慮公主
(王后少女並見王皇后傳)
武帝五女鄂邑蓋長公主(昭帝姊燕刺王傳云食邑鄂而為蓋侯妻也張晏云)
(蓋侯王信師古曰信不取鄂主為妻當是信子頃侯充耳)夷安公主(隆慮公主子昭平君尚見)
(東方朔傳)衛長公主(外戚傳云子夫生三女長主衛太子姊也帝以妻欒大見郊祀志)諸
邑公主(五行志征和二年巫蠱事興帝女諸邑公主陽石公主皆下獄死)陽石公主
(見上又武紀注云二公主皆衛皇后女)
宣帝二女館陶公主(華偼伃女名施于定國子于永尙)敬武公主(張臨)
(尚元帝令薛宣尚後王莽白太后賜藥死見宣傳)
元帝三女平都公主(傅昭儀女)平陽公主(衛偼伃女見中山衛姬傳)潁
邑公主(杜業尚)
西漢和蕃公主
高帝罷平城歸是時冒頓單于兵彊控弦四十萬騎數
苦北邊上患之以問婁敬敬曰陛下誠能以適長公主
妻單于厚奉遺之彼知漢女送厚蠻夷必慕以為閼氏
生子必為太子代單于冒頓在固為子婿死外孫為單
于豈曾聞外孫敢與大父抗禮哉可毋戰以漸臣也若
陛下不能遣長公主而令宗室及後宫詐稱公主彼亦
知不肯貴近無益也高帝曰善遣長公主呂后泣曰妾
唯一太子一女柰何棄之匈奴上竟不能遣長公主而
取家人子為公主妻單于使敬往結和親約(婁敬傳)
孝惠二年以宗室女為公主嫁匈奴單于(本紀)
匈奴老上單于初立文帝復遣宗人女翁主為單于閼
氏使宦者中行說傅翁主(匈奴傳)
孝景五年遣公主嫁匈奴單于(本紀)
孝武元封中烏孫昆莫使使獻馬願得尚漢公主為昆
弟天子問羣臣議許曰必先納聘然後遣女烏孫以馬
千匹聘漢遣江都王建女細君為公主以妻焉賜乘輿
服御物為備官屬宦官侍御數百人贈送甚盛昆莫以
為右夫人昆莫年老欲使其孫尚公主公主不聽上書
言狀天子報從其國俗岑陬遂妻公主生一女少夭公
主死漢復以楚王戊之孫觧憂為公主妻岑陬甘露三
年楚公主上書言年老思土願得歸骸骨葬漢地天子
憫而迎之公主與烏孫男女三人俱來至京師時年且
七十賜田宅奴婢奉養甚厚朝見儀比公主(西域傳)
元帝竟寧元年匈奴呼韓邪單于復入朝自言願婿漢
氏以自親帝以後宫良家子王嬙字昭君賜單于單于
驩喜昭君號寧胡閼氏生一男呼韓邪死株絫單于復妻
王昭君生二女長女為須卜居次小女為當于居次(居次)
(者女之號若漢言公主也見匈奴傳)
後漢制同前漢其後安帝姊妹亦封之長公主同之皇
女(安帝姊妹清河孝王之女)其皇女封公主者所生之子襲母封為
列侯皆傳國於後鄉亭之封則不得傳襲(永初元年鄧太后封清河)
(孝王慶女十一人皆為鄕公主分食邑俸)諸公主置家令一人(東觀書曰其主薨無子置)
(傳一人守其家)
南頓君三女湖陽長公主黃新野公主元適鄧晨
寧平長公主伯姬適李通
世祖五女舞陽長公主義王適梁松涅陽長公主
中禮適竇固館陶公主紅夫適韓光淯陽公主
禮劉適郭璜酈邑公主綬(一作綏)適隂豐
顯宗十一女獲嘉長公主姬適馮柱平陽公主奴
適馮順隆慮公主迎(或作延)適耿襲平氏公主次
(不言所適史闕文後倣此)沁水公主致適鄧乾平臯公主小姬
適鄧蕃浚儀公主適王度武平公主惠適來稜
魯陽公主臣樂平公主小迎成安公主小民
肅宗三女武德長公主男平邑公主王適馮由
陰安公主吉
和帝四女修武長公主保共邑公主成臨潁公
主適賈建聞喜公主興
順帝三女舞陽長公主生冠軍長公主成男汝
陽長公主廣
桓帝三女陽安長公主華延適伏全潁陽長公主
堅陽翟長公主修
靈帝一女萬年公主某
魏制公主有家令僕丞行夜督郵
太祖女清河長公主適夏侯楙金鄉公主適何晏
文帝女東鄉公主
明帝女平原懿公主(早夭追封帝取甄皇后從孫黃之喪與主合葬追封黃列侯以)
(郭德嗣黃後封平原侯襲公主爵)齊長公主適李韜(闕)公主適
任愷
晉文帝女常山公主適王濟長廣公主適甄德
京兆公主
武帝女滎陽公主適廬諶繁昌公主適衛宣襄
城公主適王敦滎陽公主適盧恒平陽公主
新豐公主平陽公主萬年公主武安公主
惠帝女臨海公主適曹統河東公主始平公主
哀獻皇女
元帝女尋陽公主適王褘之江陵公主適荀羡
眀帝女南康公主適桓溫南郡公主適羊賁廬
陵公主適劉惔
簡文帝女新安公主適王獻之
孝武帝女晉陵公主適謝混鄱陽公主適王偃
恭帝女海鹽公主富陽公主
宋公主有傳令傳令不得朱服
武帝女會稽宣長公主適徐逵之宣城德公主適
周嶠豫康長公主適徐喬吳興公主適王偃
新安公主適王景深始安哀公主適褚湛之義興
長公主吳郡公主
文帝女東陽獻公主適王僧綽淮陽公主適江湛
新蔡長公主適何邁潯陽公主適郄曄臨川
長公主英媛適王藻南郡獻公主適褚淵廬江
公主適褚澄
孝武女山隂公主適何戢臨海公主適江斆安
固公主適王志臨汝公主適何教安吉公主適
蔡約山隂公主楚玉康樂公主修明皇女楚
琇
明帝女陽羡公主適王儉臨淮公主適王瑩晉
陵公主伯姒建安長公主伯媛
宋世諸主莫不嚴妬明帝每疾之湖熟令袁慆妻以
妬賜死使近臣虞通之撰妬婦記左光禄大夫江湛
孫斆當尚武帝女上乃使人為斆作表譲婚曰伏承
詔旨當以臨海公主降嬪榮出望表恩加典外顧審
輶蔽伏用憂惶臣寒門悴族人凡質陋閭閻有對本
隔天姻如臣素流家貧業寡年近將冠皆以有室荆
釵布裙足得成禮每不自觧無偶迄兹媒訪莫尋素
族弗問自惟門慶屢降公主天恩所覃庸及醜末懷
憂抱惕慮不獲免徵命所當果膺兹舉雖門忝宗榮
於臣非倖仰緣聖貸冒陳愚實自晉氏以來配尚王
姬者雖累經美胄極有名才至如王敦懾氣桓温斂
威眞長佯愚以求免子敬灸足以違禍王偃無仲都
之質而踝雪於北階何瑀闕龍工之姿而投軀於深
井謝莊殆自害於矇叟殷仲幾不免於強鉏彼數人
者非無才意而勢屈於崇貴事隔於聞覽吞悲茹氣
無所逃訴制勒甚於僕隸防閑過於婢妾行來出入
人理之常當代賓客朋從之義而今掃轍息駕無闚
門之期廢筵抽席絶接對之理非惟交友離異乃亦
兄弟疎闊第令受酒肉之賜制以動静監子待錢帛
之私節其言笑姆妳爭媚相勸以嚴尼媪競前相謟
以急第令必凡庸下才監子皆葭萌愚竪議舉止則
未閑是非聽言語則謬於虛實姆妳敢恃耆舊唯贊
妬忌尼媪自唱多知務檢口舌其間又有應答問訊
卜筮師母乃至殘餘飲食詰辨與誰衣被故敝必
責頭領又出入之宜繁省難衷或進不獲前或入不
聽出不入則嫌於欲疎求出則疑有别意召必以三
晡為期遣必以日出為限夕不見晩魄朝不識曙星
至於夜步月而弄琴晝拱袂而披卷一生之内與此
長乖又聲影裁聞少婢奔迸裾袂向席則醜老叢來
左右整刷以疑寵見嫌賓客未冠以少容致斥禮有
列媵象有貫魚本無嫚嫡之嫌豈有輕婦之誚今義
絶傍私虔恭正匹而每事必言無儀適設辭輙云輕
易臣又竊聞諸主聚集唯論夫族緩不足為急者法
急則可為緩者師更相扇誘本其恒意不可貸借固
實常辭或云野敗去或云人笑我雖云家事有甚王
憲發口所言恒同科律王藻雖復彊佷頗經學涉戱
笑之事遂為冤魄褚曖憂憤用致夭絶傷理害義難以
具聞夫螽斯之德實免克昌專妬之行有妨繁衍是
以尚主之門往往絶嗣駙馬之身通離釁咎以臣凡
弱何以克堪必將毁族淪門豈伊身𤯝前後嬰此其
人雖衆然皆患彰遐邇事隔天朝故吞言咽理無敢
論訴臣幸屬聖明矜照由道弘物以典處親以公臣
之鄙懷可得自盡如臣門分世荷殊榮足守前基便
預提拂清官顯位或由才升一叨婚戚咸成恩假是
以仰冒非宜披露丹實非惟止陳一已規全身願實
乃廣申諸門受患之切伏願天慈照察特賜蠲停使
雀燕微羣得保叢蔚蠢物憐生自己彌篤若恩詔難
降披請不申便當刊膚剪髮投山竄海帝以此表遍
示諸主以諷切之并為戲笑
按自王姬執婦道之風不見於後世後之公主皆
庸奴其夫晉人已有無事取官府之說至六朝而
其弊尤甚南史王誕傳載辭婚表雖戲笑之言然
亦當時事實也故錄於此
齊梁陳皆踵宋制
齊高帝女義興獻公主適沈文和臨海長公主適
王彬
武帝女武康公主適徐演長城公主適何敬容
明帝女山隂公主適徐况錢塘公主適謝覽
梁武帝女安吉公主適王實長城公主適柳偃
永嘉公主適王銓永興公主玉姚永世公主玉
婉永康公主玉環臨安公主
簡文帝女餘姚公主適王溥南河公主適袁憲
溧陽公主(辱於侯景)
元帝女益昌公主
陳武帝女永嗣公主適錢藏(帝即位時主已卒追封至是將葬尚書請議加)
(藏駙馬都尉侍中袁樞議曰昔王姬下降必適諸侯漢氏初列侯尚主自斯以後降嬪素族駙馬都尉置)
(由漢武或以假諸功臣或以加於戚屬是以魏曹植表駙馬奉車取為一號齊職儀曰凡尚公主必拜駙)
(馬都尉魏晉以來因為瞻凖蓋以王姬之重庶姓之輕若不加其等級寧可合卺而酳所以假駙馬之位)
(乃崇於皇女也今公主早薨伉儷已絶既無禮數致疑何須駙馬之授按杜預尚晉宣帝第二女晉武踐)
(祚而主已亡泰始中追贈公主元凱無復駙馬之號梁文帝女新安穆公主蚤薨天監初王氏無追拜之)
(事遠近二例足以校明無勞此授今宜追贈亭侯時議以為當)會稽穆公主適沈君
環
文帝女信安公主適蔡凝義興公主適錢肅富
陽公主適柳盼
後魏公主有家令丞
道武曾引崔宏講論漢書至婁敬說漢祖欲以魯元
公主妻匈奴善之嗟嘆良久是以諸公主皆嫁於賓
附之國朝臣子弟良族美彦不得尚焉
平陽公主薨高肇欲使公主家令居廬制服太常博
士常景曰今王姬降適雖加爵命事非君邑理異列
土何者諸王開國備立臣吏生有趨奉之勤死盡致
喪之禮而公主家令唯有一人其丞以下命之屬官
既無接事之儀實闕為臣之體原夫公主之貴所以
立家令者蓋以主之内事脫須關外理無自逹必也
因人然則家令唯通内外之職及典主家之事耳無
關君臣之理名義之分也由是推之家令不得為純
臣公主不可為正君明矣且女人之為君男子之為
臣古禮所不載先朝所未議乃寝
道武女華隂公主適閭大肥濩澤公主
眀元女宜陽公主適穆逐留武威公主適沮渠牧
犍上谷公主適乙瓌南安長公主適杜超
太武女樂陵公主適穆夀始平公主適赫連昌
博陵長公主適馮熙
景穆女城陽公主適穆平國長樂公主適穆正國
安樂公主適乙乾歸高陽公主適萬振
文成女濟北公主適穆伏干河南公主適萬安國
上谷公主適赫連宿石西河公主適薛初古捘
武邑公主建興公主平陽長公主並適劉昶
新平長公主適穆羆中山長公主適穆亮
獻文女長城公主適穆真瑯琊公主適穆紹常
山公主適陸騰趙郡公主適司馬躍彭城長公
主初適劉承緒再適王肅樂浪長公主適盧道裕
樂安長公主適馮誕
孝文女淮陽公主適乙瑗華陽公主適司馬朏
長樂公主適高猛安樂公主始平公主淮王
長公主適乙弗瑗章武長公主適穆泰蘭陵長
公主適劉暉南陽長公主適蕭寶寅濟南長公
主適盧道虔順陽長公主適馮穆
宣武女建德公主適蕭烈壽陽長公主適蕭贊
文帝女金明公主適尉遲迥
北齊後周隋公主官屬皆如後魏制
齊神武女太原長公主初為魏孝靜皇帝后後再適
楊愔東平長公主適可朱道元公主適司
馬消難浮陽長公主適李千學
文宣女東安公主適叚深義寧公主適斛律武都
中山長公主適叚寶鼎公主適潘子晃
周文帝女霍國公主適賀拔緯㐮樂公主適韋世
康襄陽公主適竇毅永富公主適史雄順陽
公主適隋滕穆王楊瓚西河長公主適劉昶新
興公主適蘇威(字文護女)
武帝女清都公主適閻毗
隋文帝女樂平公主為周天元帝后蘭陵公主初
適王奉孝再適韋機
煬帝女南陽公主適宇文士及
後魏以來和蕃公主
魏太武女公主適氐主楊保宗光化公主適
吐谷渾世伏廣樂公主適吐谷渾夸呂(魏濟南王匡孫女)
西海公主適蠕蠕主郁久閭吳提化政公主(元翌女)
蘭陵公主並適蠕蠕主郁久閭阿那瓌長樂公主
適突厥主阿史那土門
周千金公主(趙王招女)適突厥主阿史那他鉢
隋華容公主適高昌王伯雅義安公主(宗女)適突厥可
汗突利義成公主(宗女)適突厥可汗啟民
史稱魏道武採婁敬之說諸公主皆嫁於賓附之
國朝臣良族子弟皆不得尚蓋閭大肥楊保宗之
屬皆夷狄也似不必分别為和蕃公主然閭大肥
軰則部落之服屬而為臣者也楊保宗軰則外國
之未服屬而為敵者也又國内之胡人所娶皆帝
女而外國之君長所娶多宗女此又其所以不同
也
唐制皇姑為大長公主(後亦謂之長長公主)姊為長公主女為公
主皆封國視正一品太子女為郡主封郡視從一品親
王女為縣主正二品(建中元年十二月出嫁岳陽等十一縣主初開元中置禮會院於崇)
(仁里自興兵以來廢而不脩公郡縣主不時降嫁殆三十年凡皇族子弟皆𣪚棄無位或流落他縣上即位始)
(叙用枝屬以時婚嫁公族老幼莫不悲感及縣主將嫁小大之物必周其用貞元十五年勅駙馬郡縣主如)
(實無子准式養男並不得用母蔭會昌五年勅今後先降嫁公主縣主如有兒女者並不再請從人如無兒者)
(陳奏委宗正寺處分而有妄稱無輙請再從人者覺察處分)凡諸王及公主皆以親
為尊皇之昆弟妹先拜於皇子上稱啟神龍初下詔革
之二年勅公主府設官屬鎮國太平公主儀比親王長
寧安樂惟不置長史餘並同親王宜城新都定安金
城等公主非皇后生官員減半其金城公主以出降吐
蕃特置司馬景龍四年停公主府依舊邑司(永淳前親王食實戶)
(八百增至千輙止公主戶不過二百而太平公主獨加戶五十聖歴時進及三千戶預誅二張功增號鎮國與)
(相王均封五千薛武二家皆食實封主與相王衛王成王長寧安樂二公主給衛士環第十步一區持兵呵衛)
(僭肖宮省神龍時與長寧安樂宜城新都定安金城凡七公主皆開府置官屬視親王安樂戶至三千長寧二)
(千五百府不置長史宜城定安非韋后所生戶止二千)唐隆元年六月勅公主置
府近有勅總停其太平公主有崇保社稷功其鎮國太
平公主府即宜依舊(酸棗縣尉袁楚客奏記於中書令魏元忠曰女有内男有外男女有)
(别剛柔分矣中外斯隔隂陽著矣豈可相濫哉然而幕府者大夫之職非婦人之事今諸公主並開建府僚崇)
(置官秩若以女家處男職所謂長隂而抑陽也而望隂陽不僣風雨無爽其可乎竊謂非致遠之計乖久安之)
(策書曰事不師古以克永世匪說攸聞此之謂也君侯㒺正而誰正之哉)開元四年三月制
諸封國自始封至曾孫者其封戸三分減一十年加永
穆公主封千戶(初永穆等各封五百戶左右以為太薄上曰夫百姓租賦者非吾有也斯皆宗)
(廟社稷蒼生是為爾邊隅戰士出萬死不顧一生所賞賜纔不過一二十疋此輩何功於人頓食厚封約之使)
(之儉嗇不亦可乎左右以長公主皆二千戶請與比上曰吾嘗讀後漢書見明帝曰朕子不敢望先帝子車服)
(下之吾未嘗不廢卷歎息如何欲令此輩望長公主乎左右不敢復言至是公主等車服不給故加焉自後公)
(主皆封千戶遂成其例)凡諸王及公主以下所食封邑皆以課戸
充州縣與國官邑官共執文帳准其戸數收其租調均
為三分其一入官其二入國公主所食邑則全給焉二
十年五月勅諸食邑實封並以三丁為限不須一分入
官其物仍令封隨庸調送入京凡公主封有以國名
者鄎國代國霍國是也有以郡名者平陽宜陽東陽是
也有以美名者太平安樂長寧是也唯元宗之女皆以
美名名之
世祖一女同安公主適王裕
高祖十九女長河公主適馮少師㐮陽公主適竇
誕平陽昭公主適柴紹(主及柴紹起兵佐高祖取長安武德六年薨葬加前)
(後部羽葆鼓吹大路麾幢虎賁甲卒班劒太常議婦葬古無鼓吹帝曰鼓吹軍樂也往者主身執金鼓參佐)
(命於古有邪宜用之)高密公主初適長孫孝政再適叚綸長
廣公主適趙慈景長河公主適豆盧懷譲房陵
公主初適竇奉節再適賀蘭僧伽九江公主適執
失思力廬江公主適喬師望南昌公主適蘇勖
安平公主適楊思敬淮南公主適封道言真
定公主適崔恭禮衡陽公主適阿史那社爾丹
陽公主適薛萬徹臨海公主適裴師律館陶公
主適崔宣慶常樂公主適趙瓌安定公主初適
温挺再適鄭敬言
太宗二十一女㐮城公主初適蕭銳再適姜簡(主性孝睦)
(動循矩法帝勅諸公主視為法有司告營别第辭曰婦事舅姑如事父母異宫則定省闕止葺故第門列)
(雙戟而已)南平公主初適王敬直再適劉元意(敬直王珪之子先時)
(公主下嫁未嘗行見舅姑禮珪曰主上循法度吾當受公主謁見豈為身榮將以成家國之美於是與夫)
(人坐堂上主執笲盥饋乃退後主出降有舅姑者備禮始於珪)遂安公主初適竇逹
再適王大禮豫章公主適唐義識長樂公主適
長孫冲(帝以主長孫后所生勅有司装賫倍長公主魏徵曰昔漢明帝封諸王言朕子安得同先)
(帝子然則長公主尊公主矣制有差等豈可越乎帝以語后后贊徵勸帝從之乃賞徵)北景公
主適柴令武普安公主適史仁表東陽公主適
高履行臨川公主適周道務清河公主適程懷
亮蘭陵公主適竇懷哲晉陽公主初適韋思安
再適楊仁輅安康公主適獨孤諶新興公主適
長孫犧城陽公主初適杜荷再適薛瓘合浦公
主適房遺愛汝南公主早卒金山公主早卒
晉陽公主早卒常山公主早卒新城公主初適
長孫詮再適韋正矩
高宗三女義陽公主適權毅高安公主適王勖
太平公主初適薛紹再適武攸暨
中宗八女新都公主適武延暉宣城公主適裴巽
安定公主初適王同皎再適韋濯三適崔銑長
寧公主初適楊慎父再適蘇彦伯永壽公主適韋
鍼永泰公主適武延基安樂公主初適武崇訓
再適武延秀成安公主適韋捷
睿宗十一女壽昌公主適崔真安興昭懷公主早
卒荆山公主適薛伯陽淮陽公主適王成慶
代國公主適鄭萬鈞涼國公主適薛伯陽薛國
公主初適王守一再適裴巽鄎國公主初適薛儆
再適鄭孝義金仙公主玉真公主皆入道不嫁
霍邑公主適裴虛己
元宗二十九女永穆公主適王繇常芬公主適張
去奢孝昌公主靈昌公主上仙公主懷思
公主普康公主宜春公主(並早卒)唐昌公主適薛
鏽萬安公主不嫁為道士常山公主初適薛譚
再適竇澤晉國公主適崔惠童新昌公主適蕭
衡臨晉公主適郭潛曜衛國公主初適豆盧建
再適楊說信成公主適獨孤明楚國公主適吳
澄江昌樂公主適竇諤永寧公主適裴齊邱
真陽公主初適源清再適蘇震宋國公主初適温
西華再適楊徽咸宜公主初適楊洄再適崔高
齊國公主初適張垍再適裴穎三適楊敷太華公
主適楊琦壽昌公主適郭液樂昌公主適蘇履
謙壽安公主適蘇發廣寧公主初適程昌允再
適蘇克貞萬春公主初適楊胐再適楊琦新平
公主初適裴玪再適姜慶初
肅宗七女宿國公主適豆盧湛蕭國公主初適鄭
巽再適薛康衡三適回紇英武威遠可汗和政公
主適柳潭郯國公主適張清紀國公主適鄭沛
永和公主適王詮郜國公主初適裴徽再適蕭
升
代宗十八女永清公主適裴倣齊國昭懿公主適
郭曖靈仙公主真定公主玉清公主太和
公主玉虛公主西平公主章寧公主(並早卒)華
陽公主入道不嫁嘉豐公主適高怡普寧公主
適吳士廣長林公主適沈明貞(貞元二年具冊德宗不御正殿不設)
(樂遂為故事)晉陽公主適裴液趙國莊懿公主初適封
武清再適田緒(德宗幸望春亭臨餞厭翟不可乘以金根車代之公主出降乘金根車自)
(主始)義清公主適柳杲壽昌公主適竇克良新都
公主適田華
德宗十一女韓國貞穆公主普寧公主義川公
主晉平公主(並早卒)魏國憲穆公主適王士平鄭國
莊穆公主適張茂宗臨真公主適薛釗永陽公
主適崔諲文安公主入道不嫁宜都公主適柳
昱燕國㐮穆公主適回紇武義成功可汗
順宗十一女漢陽公主適郭鏦梁國恭靖公主適
鄭何東陽公主適崔把西河公主適沈翬雲
安公主適劉士涇襄陽公主適張克禮潯陽公
主平恩公主邵陽公主(並為道士)臨汝公主(早卒)虢國
公主適王承系
憲宗十八女梁國惠康公主適于季友永嘉公主
永寧公主(俱為道士)衡陽公主普康公主義寧公
主貴卿公主(俱早卒)宣城公主適沈&KR1330;鄭國温儀
公主適韋譲岐陽莊淑公主適杜倧(開成二年勅駙馬當為公)
(主服三年頗乖典法自此凖禮夫婦齊服縗杖周時岐陽公主既薨駙馬杜倧因禮文不為重服時論推)
(美故有是詔)陳留公主適裴損真寧公主適薛翃南
康公主適沈汾臨真公主適衛洙真源公主適
杜中立永順公主適劉宏景安平公主適劉異
永安公主入道不嫁定安公主適回鶻可汗
穆宗八女義豐公主適韋處仁(會昌五年中書門下奏伏見公主上表稱)
(妾李者伏以臣妾之義取其賤稱家人之禮宜即區别臣等商量公主上表請如長公主例並云某邑公)
(主第幾女上表郡縣主亦望依此例從之)淮陽公主適柳正元延安公
主適竇澣金堂公主適郭仲恭清源公主(早卒)饒
陽公主適柳仲詞義昌公主安康公主(俱不嫁為道士)
敬宗三女永興公主天長公主寧國公主
文宗四女興唐公主西平公主朗寧公主化
光公主
武宗七女昌樂公主壽春公主長寧公主延
慶公主静樂公主樂温公主永清公主
宣宗十一女萬壽公主適鄭顥永福公主齊國
恭懷公主適嚴祁廣德公主適于琮義和公主
饒安公主盛唐公主平原公主唐陽公主
許昌公主適柳陟豐陽公主
懿宗八女衛國文懿公主適韋保衡安化公主
普康公主昌元公主昌寧公主金華公主
仁壽公主永壽公主
僖宗二女唐興公主永平公主
昭宗十一女新安公主平原公主適李繼偘益
昌公主唐興公主德清公主大康公主永
明公主新興公主普安公主樂平公主
唐開元禮
冊公主及公主出降儀
冊公主
前一日尚書奉御設御幄於太極殿如常守宮設羣官
次於東西朝堂奉禮設版位太樂令展宫懸典儀設舉
麾位如常又設文武羣官版位五品以上於横街北六
品以下於横街南文東武西俱重行諸親於五品之南
(皇親在東諸親在西)設典儀位如常儀贊者二人在南少退俱西
向冊使立於懸北西上俱北面(副使立於大使東少退以後凖此)其日
諸衛屯門列仗如常冊使羣官等依時刻集朝堂次改
服朝服通事舍人各引就朝堂位侍中量時刻版奏請
中嚴鈒戟近仗入陳於殿庭太樂令帥工人入就位協
律郎入就舉麾位典儀帥贊者先入就位諸守衛之官
各服其器服符寳郎先請寳俱詣閤奉迎通事舍人分
引王公羣官入就位又通事舍人引冊使並入立於殿
門外道東西面以俟黃門侍郎帥主節奉節及幡立於
階仗南節在前中書侍郎先請冊置於案令史降公服
各對舉案立於節南道東西面中書侍郎立於案後侍
中版奏外辦所由承旨索扇扇上皇帝服通天冠絳紗
袍御輿以出曲直華蓋警蹕侍衛如常皇帝出自西房
即御座南向坐扇開協律郎偃麾戞敔樂作符寳郎奉
寳置於御座典儀贊拜羣官在位者俱再拜訖通事舍
人引冊使入就位冊使等初入門舒和之樂作至位樂
止立定典儀曰再拜贊者承傳冊使等皆再拜侍中進
當御座前北面跪奏稱侍中臣某言冊公主請命使俛
伏興又侍中少前稱制曰可退復位侍中承制降諸使
者北面稱有制冊使副等俱再拜侍中宣制曰冊某公
主命公等持節展禮宣制訖使副等又再拜侍中還侍
位贊禮者引冊使少前黃門侍郎引主節詣冊使東北
主節以節授黃門侍郎(主節者後立於使右)黃門侍郎持節西南
授冊使跪受興付主節幡隨節立於使左黃門侍郎退
贊禮者導中書令詣冊使東北面立又贊禮者導中書
侍郎引諸公主冊案立於中書令之右中書令於案取
公主冊(舉案者皆由後立於使左以後凖此)授冊使冊使跪受興置於案
(持案者退立於使後以後凖此)贊禮者引中書令與冊使俱向北退復
位典儀曰再拜訖通事舍人引冊使等右旋而出持節
者前導持案者次之冊使等初行樂作出門樂止侍中
前跪奏稱侍中臣某言禮畢俛伏興還侍中位所由承
旨索扇扇上皇帝興太樂令令撞蕤賓之鐘右五鐘皆
應鼓柷奏太和之樂皇帝降座御輿入自東房侍衛警
蹕如來儀侍臣從至閤扇開樂止通事舍人引羣臣在
位者以次出舉冊者及冊使至長樂門外次如後儀
公主受冊
尚儀二人(讀冊)司贊二人(引公主)掌贊二人(知贊拜)女史四
人(對舉冊案)前一日尚舍守宮計會設使者及冊案便次於
光範門及長樂門外皆道右東向司贊設公主位於長
樂門外内殿前近南當階北面西上又設内命婦應陪
位者位於公主東北及西北嬪御者在東宫官等在西
階重行相對北上又於内命婦之前設尚儀位二皆東
向以西為上又於尚儀位南少退設司贊位掌贊二人
陪其後其日典儀設冊使位於長樂門外之西東向北
上又設舉冊案者位二在南差退東向内謁者監先取
公主冊案置於長樂門外近限内命婦以下及應在位
者並服禮衣先就位公主花釵翟衣司言引就受冊位
侍從如常儀通事舍人引冊使副使等出就位持節者
立於侍者之北少退持冊案者立於冊使副西南俱東
向持節者去節衣持冊案者以案進冊使之前北向相
次而立内使二人引使者詣門内謁者舉案少前使取
公主冊冊置於案俛伏興通事舍人引冊使副使等俱
進就次以俟尚儀率女史詣門舁冊案入各就尚儀之
前對舉冊案皆東向司贊曰再拜(凡司贊有詞掌贊皆承傳)司言贊
公主再拜尚儀取公主冊於案(持案者退)少前北面稱有制
司言贊公主再拜尚儀執冊跪讀訖退復位以冊進
授公主公主受冊以授司言訖司贊曰再拜公主再拜
在位皆再拜司贊少前稱禮畢司言引公主退在位以
次退掌贊報内謁者監禮畢内謁者監傳報冊使等詣
太極殿前南横街南北面西上立中書令立於冊使等
東北西面冊使再拜復命曰奉制冊命某公主禮畢又
再拜中書令奏聞冊使等退幡節各還本司
納采
前一日主人設侍者次於大門之外道右南向(其納吉納徵請)
(期親迎等禮皆如之)其日大昕使者至於主人大門外贊禮者延
入次(凡賓主及行事者皆公服)使者出次贊禮者引至於大門外之
西東面主人立於東階下西面儐者立於主人之左北
面受命出立於門東西面曰敢請事使者曰朝恩貺室
於某公之子某公有先人之禮使某也請納采儐者入
告主人曰寡人敢不敬從儐者出告掌畜者以雁授使
者其餘並如一品婚儀
問名
使者既出至主人還阼階上西面曰皇帝第某女封某
公主餘行事並如一品婚儀(其禮使者戶牖之間贈之篚幣及兩馬詞云吾子為)
(事故至於寡人之室寡人有先人之禮請禮從者)
納吉
其日大昕使者至請事使者曰加諸卜占曰吉使某也
某也敢告主人曰某公有吉寡人與在焉寡人不敢辭
餘如納采之儀
納徵
其日大昕使者至入次掌事者布幕於内門外元纁束
帛陳於幕上乘馬在幕南北首西上掌事者璋以匱俟
於幕東使者曰朝恩貺室於某公之子某公有先人之
禮使某也以束帛乘馬請納徵主人曰某公順先典貺
以重禮寡人敢不承命餘並如一品婚儀
請期
其日大昕使者至入次至請事使者曰某公有賜既申
受命某公使某請吉日儐者入告主人曰寡人既受前
命惟命是聽使者曰某公命某聽命於王儐者入告主
人曰寡人固惟命是聽使者曰某公使某受命於王王
不許某敢不告期曰某日餘並如一品婚儀
親迎
其日大昕婿之父告廟醮子並如一品婚儀子再拜降
出乘輅備儀仗詣主人之第賓將至内贊者布席於東
房當戶南向設罇甒醴等於東房主人醴公主如一品
醴女之儀公主著花釵褕翟纁袡入房以下並如一品
醴女儀訖主人降立於東階東南西面贊禮引賓出次
立於門西東面儐者進受命出門東面曰敢請賓曰某
王命某之父以兹初婚命某將請承命儐者入告主人
曰寡人固敬具以請至奠雁出如常禮初賓入門主婦
出立於房中外之西南面於賓拜訖姆導公主出主人
少進西面戒之如有正焉若衣若花命之曰戒之敬之
夙夜無違命主婦戒之於西階上施衿結帨戒之曰勉
之敬之夙夜無違公主出以下並如常儀
同牢
初婚掌事者設洗於東階東南及陳設牢饌鈃爼之數
各依其品羊豕節折大羹在於㸑(其器皆明烏漆惟㽅以陶匏以瓢)餘
並如一品儀
見舅姑
見之日公主夙興沐浴著花釵服褕翟舅服公服姑著
鈿釵禮衣其儀同一品婚禮公主降西階以出無取脯
授婦氏之儀
盥饋舅姑
公主盥饋以少牢舅姑公主服如見禮及醑舅姑訖内
贊者設公主席於舅姑席東北南面餘並如一品禮
婚會
婦人禮儀
以上並如一品婚儀
饗丈夫送者
同一品儀加送以乘馬設從者乃於西廊下
饗婦人送者
女相者引賓升降酬以束帛餘如丈夫禮
唐和蕃公主
弘化(宗室女貞觀時降吐谷渾慕容諾曷鉢)文成(宗室女貞觀時降吐蕃贊普弄贊命禮部)
(尚書江夏王道宗送之弄贊親迎河源見主人執子婿禮甚謹歎大國服飾儀禮之盛有愧色謂所親曰)
(我祖父未有通婚大國者今我得尚大唐公主當築一城以誇示後世乃遣酋豪子弟請入國學習詩書)
(從之)金城(雍王守禮女神龍時降吐蕃贊普)寧國(肅宗女乾元時降回紇英武威遠可汗置)
(公主府二年自蕃還五年罷府置邑司)永樂(宗室女開元時適契丹松漠郡王李失活)燕郡
(餘姚公主女慕容氏開元時降契丹松羅郡王李鬱于焉)固安(從外甥女辛氏開元時降奚首領李)
(大酺後大酺戮死立其弟魯蘇為主仍尚主魯蘇牙官謀歸突厥主殺之以功被賞)東光(咸寧公主)
(韋氏降奚首領魯蘇)交河(十姓可汗史懷道女開元時降突厥騎施可汗蘇魯)和義(宗室女天)
(寳時降寧國奉化王)静樂(外孫獨孤氏天寳時降松漠都督懷順王李懷節)宜芳(外甥女楊)
(氏天寳時降饒樂都督懷信王李延籠)崇徽(僕固懷恩女大歴時降回紇可汗)咸安(德宗)
(女貞元時降回紇天親可汗置咸安公主府准親王)太和(憲宗女長慶時出降回紇崇德可汗)
梁太祖女安陽公主適羅延規長樂公主適趙巖
普寧公主適王昭祚金華公主真寧公主
少帝女壽春公主壽昌公主
後唐武帝女瓊華長公主適孟知祥瑶英公主適
張延釗
明宗女永寧公主適晉高祖興平公主適趙延壽
夀安公主永樂公主
晉高祖女長安公主適楊承祚
漢高祖女永寧公主適宋延渥
周太祖女樂安公主壽安公主適張永德永寧
公主
宋太祖六女三長女不及封秦國長公主適王承
衍晉國大長公主適石保吉許國長公主適魏
成信
宋初之制初被選尚者即拜駙馬都尉賜玉帶襲衣銀
鞍勒馬綵羅百疋謂之繫親又賜其家銀萬兩令辦聘
財之數倍於親王聘妃出降賜甲第餘如諸王夫人之
制而扇加四引障花燭籠各加十
太宗七女長女不及封燕國長公主適吳元扆曹
國長公主申國大長公主(皆出家為尼)晉國大長公主
適柴宗慶鄧國長公主適王貽永齊國大長公
主適李遵勉(舊制選尚者降其父為兄弟行事時遵勉父繼昌尚無恙主因誕日以舊禮謁)
(繼昌帝聞而嘉之賜金幣)
真宗二女長不及封次及幼入道(亦早薨)
仁宗十三女周陳國公主適李瑋周國公主漢
國公主秦國公主魏國公主魯國公主吳
國公主燕國公主楚國公主(皆早夭)兗國公主適
曹詩秦魯國大長公主適錢景臻(至紹興十四年始薨)慶夀
寳壽二公主史不言所適
公主冊禮嘉祐二年儀注前一日有司設冊使副幕次
於内東門外又設内命婦次於公主受冊印本位門外
又設公主受冊印位於本位庭階下北向又設冊使位
於内東門副使及内給事於其南差退並東向北上又
設冊印案位於冊使前南向又設内給事位於冊使北
南向其日自文德殿奉冊印將至内給事詣本位諸公
主服首飾褕翟冊印至内東門外褥位置訖内臣引内
命婦俱入就位禮直官引冊使副俱立東向位内給事
前東向躬稱册使王堯臣副使田况奉制授公主冊印
退復内給事入詣所設冊印本位公主前言訖退内給
事進詣冊使前面使跪以冊印授内給事内給事亦跪
以授内謁者冊使退復内謁者及主當内臣持冊印入
内東門内給事從入詣本位庭又内給事贊公主降立
庭中北向位跪取冊興立於公主之右少前西向又内
給事立於公主之左少前東向又内給事稱有制内給
事贊公主再拜内給事奉冊跪授公主公主受以授内
給事奉印亦然復贊再拜前引公主升位以次内臣引
内命婦賀内給事贊言禮畢内命婦退遂引公主謝皇
帝皇后冊印如貴妃文曰兗國公主之印(皆有匣)
公主出降嘉祐二年禮官言禮閤新儀公主出降前一
日行五禮古者結婚始用行人告以夫家采擇之意謂
之納采問女之名歸卜夫廟吉以告女家謂之問名納
吉今選尚一出朝廷不待納采又公主封爵已行誕告
不得問名而卜之若納成則既有進財請期則有司擇
日宜稍依五禮之名存其物數俾知古者婚姻之事重
而夫婦之際嚴如此亦不忘古禮之義也時兖國公主
下嫁李璋詔俟出降日今夫家主婚者具合用雁帛玉
馬等物陳於内東門外以授内謁者進入内中付掌事
者受之其馬不入
英宗四女舒國公主(早夭)魏楚國公主適王師約魏
國長公主適王詵韓魏國大長公主適張敦禮
神宗十女吳國鄆國潞國邢國邠國兗
國(六主皆夭)周國淑懷公主(早夭)唐國賢穆公王適韓嘉彦
潭國賢孝公主適王遇徐國賢静公主適潘意
哲宗四女鄧國楊國二公主(早世)秦國公主適潘正夫
陳國公主適石端禮
徽宗三十四女嘉德帝姬適曹夤榮德帝姬適曹
晟順淑帝姬(早亡)安德帝姬適宋邦光茂德帝姬
適蔡鞗夀淑帝姬(早亡)慧淑帝姬永淑帝姬(並早亡)
崇德帝姬適曹湜康淑帝姬榮淑帝姬保淑
帝姬(並早亡)成德帝姬適向子房旬德帝姬適田丕
悼穆帝姬熙淑帝姬敦淑帝姬(並早亡)顯德帝
姬適劉文彦順德帝姬適向子扆申福帝姬
保福帝姬賢福帝姬仁福帝姬(並早亡)柔福帝姬
寧福帝姬和福帝姬永福帝姬惠福帝姬
令福帝姬華福帝姬慶福帝姬儀福帝姬
純福帝姬恭福帝姬(並未及選尚從北狩殁於虜中)
四朝國史傳史臣曰國朝帝女封公主沿襲漢唐或
以美名或以國姊妹曰長公主諸姑曰大長公主至
祖姑則或加兩國政和三年蔡京為相建議以為不
典始改為帝姬以二字易國名四字易兩國名自祖
宗以降數十女皆追加封冊至中興時始復初故今
所書但仍舊式唯徽宗諸主乃從一時之制云
帝姬降嫁儀納采問名納吉請期婿家具禮物(並用雁)納
成(用玉幣等)修表如儀前期太史局擇日差官奏告景靈東
西宮親迎前一日所司於東門外量地之宜西向設婿
次其日大昕婿之父服其服告於禰廟曰(無廟者行廳事東閤設神)
(位)天子降女於某(婿名)以某日親迎敢告再拜子將行父
醮子於廳事贊者設父位於中間南向設子位於父位
之西近南東向父即座子公服升自西階進立於位前
贊者注酒於醆西向授子子再拜跪受贊者又奉饌設
於位前子舉酒興即座飲食訖降再拜贊禮者引立於
父位前父命之曰往迎肅雍以昭惠宗祏子再拜曰祗
率嚴命又再拜降出乘馬至東華門内下馬禮直官引
就次有司陳帝姬鹵簿儀仗於内東門外俟帝姬將升
厭翟車禮直官引婿出次立於内東門外躬身西向掌
事者以雁陳於前内謁者奉雁以進俟帝姬升車訖婿
再拜先還第同牢其日初婚掌事者設巾洗各二一於
東階東南一於室之北水在洗東尊於室中實四爵兩
卺於篚(爵卺以常用酒器代之)婿至本第下馬以俟帝姬至降車
贊者引婿揖帝姬以入及寢門又揖婿導帝姬升降入
室盥洗掌事者布對位婿揖帝姬皆即座受醆三飲婿
及帝姬俱興再拜訖贊者徹酒見舅姑夙興帝姬著花
釵服褕翟以俟見贊者設舅姑位於堂上東西相向舅
位於東姑位於西舅姑服其服俱就位後立女相者引
帝姬升自西階詣舅位前再拜訖贊者以棗㮚授帝姬
帝姬奉棗㮚置於舅位前舅即座贊者進徹以東帝姬
退復位又再拜女相者又引帝姬詣姑位前再拜訖贊
者以腵脩授帝姬帝姬奉腵脩置於姑位前姑即座贊
者受以東帝姬退復位又再拜次醴婦盥饋饗婦如儀
五年五月嘉德帝姬下嫁曹夤詔用新儀行盥饋之禮
皇后宫闈送至第外命婦免從重和五年十一月蔡京
請免茂德帝姬下降見舅姑行盥饋之禮詔不允又詔
神考治平間親灑宸翰以王姬下降躬行舅姑禮革去
歴代沿習之弊以成婦道以風天下於是崇寧大觀以
來詔有司講求典禮繼頒五禮新儀著為永法近聞徒
有奉行之名而舅姑既不端坐返有下拜之禮甚失本
意可自今帝姬下降恪遵新儀
中興國史傳論曰右三十四帝姬早亡者十四人餘
皆北遷獨恭福帝姬生才周晬金不知故不行建炎
三年薨封隋國公王安德帝姬有遺女一人後適嗣
秀王伯圭封秦國夫人榮德帝姬至燕京駙馬曹晟
卒改適習古國王紹興中有商人妻易氏者在劉超
軍中見内人言宫禁事遂自稱榮德帝姬鎮撫使解
潜送至行在遣内夫人驗之言其詐遂付大理寺獄
成詔杖死又有開封尼李静善者内人言其貎似柔
福静善即偽稱之蘄州兵馬鈐轄韓世清送至行在
遣内侍馮益等驗視為所欺遂封福國長公主出適
永州防禦使高世榮其後内人從顯仁太后歸言其
妄送法寺治之内侍李諤自北還又言柔福在五國
城適徐還而薨静善遂伏誅柔福之薨也在紹興十
一年從梓宮來者以其骨至葬之追封和國長公主
孝宗二女嘉國公主次女(俱早世)
光宗三女文安公主和政公主齊安公主(俱早世)
寧宗一女祁國公主(早世)
文獻通考卷二百五十八
