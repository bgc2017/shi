文獻通考卷二百九十三上
鄱陽馬端臨貴與著
象緯考十六上
星晝見
漢安帝永初二年正月戊子太白晝見占為強臣(前志曰太)
(白晝見強國弱小國強女主昌)時鄧氏方盛五年六月辛丑太白晝
見經天(春秋漢含孳曰陽弱辰逆太白經天註云陽弱君柔不堪鉤命决曰天失仁太白經天)
元初四年正月乙未太白晝見丙上(以下書日晝見者皆太白晝見也)
順帝永建二年二月癸未太白晝見三十九日閏月乙
酉見東南維四十一日五年閏月庚子六年十月
乙卯永和二年五月戊申三年二月辛巳戊子在
熒惑西南光芒相犯三月壬子六月丙午八月乙夘俱
太白晝見太白者將軍之官又為西州晝見隂盛與君
争明熒惑與太白相犯為兵喪是時大將軍梁商父子
秉勢故太白常晝見也漢安二年正月己亥太白晝
見七月甲申見韓揚占曰天下有喪一曰有白衣之會
眀年八月順帝崩又眀年冲帝崩
孝桓元嘉元年二月戊午太白晝見永興二年閏月
丁酉見時上幸後宫采女鄧猛後四年梁后崩梁冀誅
猛立為后恩寵甚盛永夀元年九月己酉晝有流星
長二尺其色黃白延熹九年七月太白晝見經天為
兵憂在大人後一年桓帝崩大傅陳蕃大將軍竇武等
謀誅宦官不克皆枉死
魏文帝黃初四年六月甲申太白晝見按劉向五紀論
曰太白少隂弱不得專行故以己未為界不得經天而
行經天則為晝見其占為兵喪為不臣為更王強國弱
小國強是時孫權受魏爵號而稱兵距守五年十月
乙夘見占同上六年十一月丙寅見南斗遂歷八十
餘日恒見占曰吳有兵明年孫權遣張彌等將兵萬人
錫公孫淵為燕王淵斬彌等虜其衆
明帝青龍三年五月丁亥見積三十餘日以晷度推之
非秦魏則楚時諸葛亮據渭南宣帝與相持孫權寇合
肥入淮沔天子親東征蜀本秦地則為秦魏楚兵悉起
矣四年三月己巳太白與月俱加景晝見月犯太白
占同上景初元年十月壬申見在尾歷二百餘日恒
晝見占曰尾為燕有兵時公孫淵自立為燕王置百官
𤼵兵距守宣帝討滅之
晉惠帝元康六年十月乙未太白晝見永康元年見
占曰為不臣是月賈后殺太子趙王倫廢殺后及張華
眀年倫簒位永寧元年自正月至扵閏月五星互經
天縦横無常𫝊曰日陽君道也星隂臣道也日出則星
亡臣不得專也晝而星見午上者為經天其占為不臣
為更王今五星悉經天天變所未有也石氏說曰辰星
晝見其國不亡則大亂是後台鼎方伯互執大權二帝
流亡遂至六夷更王迭據華夏亦載籍所未有也其四
月歲星晝見五月太白晝見占同前二年四月癸酉
歲星晝見占曰為臣強時齊王冏定亰都因留輔政專
慠無君成都河間長沙王討之冏兵敗夷滅
成帝咸康四年四月己巳太白晝見在柳占為兵為不
臣明年石虎大寇沔南内外戒嚴
穆帝永和十年七月庚午太白晝見晷度推之灾在秦
鄭時桓温伐苻堅破其嶢柳軍十二月慕容恪攻齊
十二年六月庚子見在東井占如上升平四年十二
月庚辰見
哀帝興寧元年十月太白晝見在亢占亢為朝廷有兵
喪為臣強時桓温方擅兵明年庾后崩
簡文咸安二年太白晝見在七星
孝武寧康二年十二月甲申太白晝見在氐氐兖州分
野太元元年八月癸酉見在氐二年九月壬午見
在角六年九月丙子見七年十一月太白又晝見
在斗占曰吴有兵喪八年四月甲子又晝見在參占
曰魏有兵喪是月桓冲征沔漢楊亮伐蜀並拔城略地
八月苻堅自將百萬入寇攻没夀陽劉牢之謝元等破
之堅衆大潰至九年六月太后禇氏崩八月謝元出屯
彭城經略中州九年七月庚戌見十一月丁巳又見
十年四月乙亥晝見扵畢昴占曰魏國有兵喪是時
苻堅大衆奔潰趙魏兵連相攻堅為姚萇所殺十一
年三月戊申見在東井占曰秦有兵臣強六月甲申又
見扵輿鬼占曰秦有兵時魏姚萇苻登連兵相征不息
甲午歲星晝見在胃占曰魯有兵臣強十二年慕容垂
寇東阿翟遼寇河上姚萇假號安定苻登自立隴上呂
光竊據涼土十二年六月癸夘見在柳十月庚午見
在斗十三年正月庚戌又晝見十四年四月己巳
太白晝見扵柳六月辛邜又晝見扵翼九月庚寅又晝
見扵軫十六年四月癸卯朔見十七年七月丁丑
見十月丁酉又晝見十八年六月又晝見十九年
五月又晝見扵柳六月辛酉又晝見扵輿鬼九月又見
扵軫二十年七月丁亥見在太微占曰太白入太微
國有憂晝見亢為兵喪二十一年二月壬申太白晝
見三月癸卯太白連晝在羽林占曰有強臣有兵喪中
軍兵起三月太白晝見扵胃占曰中軍兵起
安帝隆安元年四月丁丑太白晝見在東井占曰秦有
兵喪六月姚興攻洛陽郗恢遣兵救之冬萇死子泓代
立二年六月戊辰攝提移度失常歲星晝見在胃兖
州分野是年郗恢遣兵伐慕容寳扵滑臺敗而還閏月
太白晝見在羽林十一月犯東上相五年正月太白
晝見自去年十二月在斗晝見至是月元興元年三
月戊子太白犯五諸侯因晝見占曰諸侯有誅義熙
元年七月庚辰見在翼軫占曰為臣強荆州有兵喪
三年正月丙子見在奎五月己丑見在參占曰益州有
兵喪臣強六年六月甲午見七月太白犯少微而晝
見七年六月見在翼九年五月壬辰太白犯右執
法晝見
恭帝元熙元年七月己夘太白晝見自義熙元年至是
太白經天者九革代更王臣失君之象也
宋文帝元嘉五年十一月日食星晝見
梁武帝天監四年六月壬戌歲星晝見占曰歲色黃潤
立竿影見大熟是歲大穰米斛三十又曰星與日争光
武且弱文且強自此後帝崇尚文儒躬自講說終扵太
清不修武備普通四年十一月太白晝見六年五
月己酉太白晝見六月癸未太白經天太清三年太
白晝見占曰有大喪天下革政更王強國弱小國強其
年帝為侯景所幽崩
陳廢帝光大二年九月戊午太白晝見占曰太白晝見
國更政易王其年十二月帝廢為臨海王
周武帝天和元年十月乙夘太白晝見經天
隋文帝開皇元年三月甲申太白晝見占曰為臣強為
革政四月壬午歲星晝見占曰大臣強有逆謀王者不
安其後劉昉等謀反伏誅二十年十月太白晝見占
曰大臣強為革政易王右僕射楊素熒惑高祖廢太子
勇明年改元皆陽失位及革政易王之驗也
唐高祖武德元年五月庚午太白晝見占曰兵起臣強
二年九月庚寅見九年五月見六月丁巳經天己
未又經天在秦分己夘見七月辛亥晝見甲寅晝見八
月丁巳晝見太白上公經天者隂乘陽也
太宗貞觀二十二年七月太白晝見
高宗永徽元年五月己未太白晝見十二月乙未見
四年六月己丑見龍朔元年六月辛巳太白晝見經
天永隆元年五月丁酉太白晝見經天是為隂乘陽
陽君道也
中宗景龍三年六月癸巳太白晝見在東井亰師分野
元宗開元十四年十月甲寅太白晝見
肅宗至德二載七月己酉太白晝見經天至扵十一月
戊午不見歷秦周楚鄭宋燕之分
代宗永泰元年九月辛夘太白晝見經天大歷八年
八月己丑太白入太微晝見占曰兵入天廷十一年
閏八月丁酉太白晝見經天
憲宗元和九年七月太白入南斗至十月出乃晝見
穆宗長慶元年三月庚戌太白犯五車因晝見至扵七
月以歷度推之在唐及趙魏之分占曰兵起二年九
月太白晝見四年三月庚午太白犯東井北轅遂入
井中晝見經天七日而出因犯輿鬼亰師分也六月己
丑太白犯軒轅右角因晝見至扵九月占曰相凶
文宗太和六年四月己丑太白晝見九年夏見自軒
轅至扵翼軫開成二年六月己酉見
僖宗乾符二年四月庚辰太白晝見在昴三年七月
常星晝見
昭宗光化三年十一月丁未太白犯月因晝見天復
元年五月自丁酉至扵己亥太白晝見經天在井度
後唐莊宗同光三年六月甲子太白晝見己巳見
眀宗天成元年七月庚申太白晝見長興二年五月
癸亥見閏五月己巳歲晝見八月戊子太白晝見十月
壬辰太白晝見四年五月癸夘太白晝見
末帝清泰元年五月己未太白晝見
漢高祖天福十二年四月丙子太白晝見
隠帝乾祐二年四月壬午太白晝見
周太祖廣順二年太白經天
宋太宗太平興國八年三月丙寅有星晝出西南當未
地青白尾迹二丈餘没扵東南有光明占曰未地有兵
是年西戎入寇宥州擊敗之淳化元年七月辛夘太
白在角西南一尺許司天言據躔次當行中道南乘左
角主有謀不成按書太白形最大星中無比去太陽四
十五度内晝見則占臣今占候太白晝見盖去日極遠
自然之理也
真宗咸平三年六月太白晝見占曰為兵喪四年丙
寅太白晝見在南斗五年三月丙午有星晝出心至
南斗没赤光丈餘九月丁未有星晝出紫微垣如半升
噐貫北斗没六年六月庚午有星晝出東方色黃白
有尾迹占曰兵偃民樂之象甲午太白晝見八月庚午
太白晝見景德元年六月戊午有星晝出西南方赤
黃有尾迹速流丈餘没十一月太白晝見占曰秦有兵
二年四月甲辰太白晝見三年七月乙巳太白晝
見庚辰又晝見十二月太白晝見四年三月庚申有
星晝見出南方大中祥符元年七月庚申太白晝見
八月己丑有星晝出中天如太白有尾迹急流東南近
日没二年五月乙亥有星晝出東方如太白尾迹赤
黃流至日北没占曰蠻夷起兵其年黎州蠻擾四年
六月丙午太白晝見八月乙巳太白晝見六年五月
乙巳有星晝出南方赤光迸逸若五升噐照地明壬午
太白晝見七年七月癸夘太白晝見十一月癸未有
星晝出日西南大如盌尾迹二丈餘闊三寸許青白色
西流而没占曰為旱火明年榮王宫火九年五月庚
午太白晝見天禧三年六月辛夘太白晝見占曰女
主昌八月辛夘又晝見四年七月丁巳太白晝見
五年八月丙午太白晝見
仁宗天聖元年十一月壬辰太白晝見占曰有兵兵罷
無兵兵起不利先舉天聖二年六月丁夘晝漏上星
出中天赤黃色有尾迹西南緩行入濁占曰大使以兵
事出其方行緩事遲三年六月壬戌太白晝見十二
月戊寅見五年五月壬寅見明道元年七月見三
十日慶歷三年八月甲寅見皇祐三年四月丙午
見至和元年五月壬辰見九月己丑見十月辛夘見
三年四月己丑見占曰太白少隂晝見扵丙其占為
兵為不臣嘉祐二年六月己未見占如上九月戊戌
晝漏上中天有星出狼大如杯東南速行至濁没尾迹
青白占曰流星大者使大今晝而星流主大使出狼星
有盗賊侵掠之事四年正月庚戌太白晝見占曰太
白少隂弱不得專行故以己未為界不得經天而行經
天則晝見其占為兵喪為不臣強國弱小國強以日宿
推之屬秦魯分宜扵其地謹備兵寇以應天象七月辛
丑見占曰西戎秦地防邊事十月乙丑晝漏上星出天
將軍西南行至濁没色青白尾迹凝天良久散五年
三月乙未歲星晝見占曰為臣強為兵宼今推考歲星
在女度屬青齊分宜扵其地嚴設警備九月庚寅太白
晝見六年六月乙丑太白星晝見壬申歲星晝見占
曰日者陽君道也星者隂臣道也日出則星亡臣不得
專也今晝而星見其占為不臣及兵賊事以分野占之
在衛分十一月癸丑晝星出東北維去地五丈許大如
盌向東北緩行入濁尾迹青白占曰流星晝出大臣災
色青白為兵憂又主隂謀事以分野日辰推之在魯衛
分及北狄鴈門七年五月戊午太白見占皆同四年
七月事六月丙子歲星見占曰臣有不忠者七月己酉
太白經天復見占曰兵喪民災臣不順命不救則四夷
大動蠻貊来侵十月乙未見占曰為不臣為兵喪八
年七月癸亥歲星晝見占曰臣強屬趙翼分
英宗治平元年正月戊戌太白晝見占同嘉祐七年十
月六月辛酉見占曰秦分兵喪壬戍歲星見占曰臣強
二年六月己丑晝有星出中天大如盌西速行至濁
没尾迹赤黃占曰流星晝見明大民災兵革動速行入
濁其下隂謀相奪七月庚申晝漏未上星出紫宫西行
曳尾長二丈没尾迹青白占曰有使出西方言兵事丁
丑太白見占曰為兵喪為不臣十二月辛亥見占如上
神宗治平四年二月丁酉太白晝見主為兵為大臣大
國弱小國強閏三月癸未見主兵凶五月辛巳見七月
癸夘見八月丁未見皆主有兵兵罷無兵兵起或大臣
有咎熙寧元年十一月癸酉見占太白少隂弱晝見
扵午為兵喪為不臣二年六月壬戌見主秦分兵喪
三年五月癸巳見九月壬子皆見主為兵為占同五
月丙午見八年三月戊午見七月戊寅見皆主兵
九年十月乙酉見十年五月甲戌見元豐元年四
月癸亥見主秦分兵或喪三年七月戊子見占同
四年七月己丑見六年八月己夘見七年十一月
乙夘見主為兵為不臣
哲宗元祐元年六月庚戌見主無兵兵起有兵兵罷十
月庚寅見主秦地彊三年二月辛丑見七月辛未見
主秦分兵動六年四月壬寅見閏八月乙丑見七
年十一月辛巳見八年四月己未見紹聖元年正
月壬午晝星出中天如太白西南急流入濁没赤黃主
兵五月己酉太白晝見六月丁丑晝有飛星出東南如
太白西北急流至中天没青白有尾迹明燭地主國有
喜九月庚申太白晝見二年十一月丙申見主兵起
三年五月壬子見四年三月己未晝星出東南丙
位如太白西南急流至未位没赤黃有尾迹主秦分有
兵及大疫六月己酉太白晝見元符二年五月甲辰
見主秦地有兵八月癸巳太白歲晝見主天下偃武罷
兵天子崇尚文學任用賢能
徽宗崇寧元年六月己酉見三年正月癸夘見大
觀二年十一月丁未見四年十月戊戌見政和三
年十二月辛酉見四年十月乙丑見五年三月辛
未見八年十月己夘見宣和二年六月丁丑見
六年十一月丙子見皆為大國弱小國強女后昌
高宗建炎元年十月甲戌太白晝見紹興元年四月
壬申太白晝見占為兵喪是月隆祐太后崩諸路兵盗
未息四年五月庚子太白晝見經天扵是金人及偽
齊合兵入寇韓世忠敗之扵大儀鎮十一月戊申太白
晝見經天扵是始下詔聲劉豫罪致討金人入光州陷
滁州諸將退保逾月虜始退師六年正月壬辰太白
晝見經天扵是諸將進攻劉豫豫以金人之師入寇諸
將擊破之十七年五月辛丑太白晝見占為兵喪為
不臣大臣行毒不出三年扵是秦檜酖殺牛臯二十
八年六月壬辰太白晝見時虜亮再營汴將徙都舉兵
南寇
孝宗隆興元年七月丙申太白經天晝見二年六月
戊辰七月庚子俱太白晝見乾道元年三月甲寅乙
亥太白俱晝見經天二年二月庚子流星晝見四月
甲申五月甲寅九月庚午太白俱晝見占不出三年有
大喪三年九月戊子太白晝見四年五月六月辛
夘太白俱晝見五年六月庚寅太白晝見十一月甲
子五星晝見淳熙三年五月癸酉太白經天晝見
四年十一月壬戌太白晝見六年七月乙丑癸未太
白俱經天晝見九年六月庚申甲子九月癸巳太白
俱晝見十一年五月乙夘太白晝見十二年六月
戊寅七月丁酉太白晝見至八月壬申乃伏十四年
六月辛夘七月辛丑太白俱晝見
光宗紹熙元年五月丙子太白晝見四年六月丙寅
十一月甲戌俱太白晝見
寧宗慶元元年三月庚寅七月己亥太白俱晝見四
年九月壬寅癸夘太白俱晝見嘉泰元年六月丙午
十一月己巳十二月己夘太白俱晝見占為兵喪為不
臣為秦強三年六月癸亥太白經天晝見開禧元
年三月庚申太白晝見二年五月壬寅太白晝見
三年十二月乙巳太白晝見金人陷随州嘉定元年
五月甲子太白晝見時江西黑風峒為亂四年七月
壬戌太白晝見扵是攻金人甚急五年九月丙午太
白晝見六年二月丁丑太白晝見扵是金國亂十二
月壬辰流星晝隕七年五月丁丑八月乙巳太白晝
見是歲金人遷都扵汴九年五月癸酉太白晝見明
年金人入寇十年六月乙丑癸酉十一月戊戌太白
俱晝見扵是下詔北伐金人寇四川山東李全来歸
十三年二月庚子三月丁亥六月辛未辛夘太白俱晝
見經天扵是金人犯淮蜀九月甲午太白晝見十四
年三月甲午太白晝見十五年五月庚戌九月辛未
太白俱晝見十七年六月丁夘太白晝見
文獻通考卷二百九十三上
文獻通考卷二百九十三下
鄱陽馬端臨貴與著
象緯考十六下
五星聚舍
周將伐殷五星聚房
齊桓公將伯五星聚箕
漢高帝元年十月五星聚於東井以歴推之從歲星也
(李竒曰歲星得其正度其四星隨比常正行故曰從也孟康曰歲星先至先至為主也)客謂張耳
曰東井秦地漢王入秦五星從歲星聚當以義取天下
魏崔浩集諸歴家考校漢元以来日月薄食五星行
度并譏前史之失别為魏歴以示高允允曰漢元年
十月五星聚東井此乃歴術之淺事今議漢史而不
覺此謬恐後人之譏今猶今之譏古也浩曰所謬云
何允曰按星𫝊太白辰星常附日而行十月日在尾
箕昏沒於申南而東井方出寅北二星何得背日而
行是史官欲神其事不復推之於理也浩曰天文欲
為變者何所不可邪允曰此不可以空言爭也宜更
審之坐者咸怪之唯東宮少傅游雅曰高君精於歴
數當不虛也後歲餘浩謂允曰先論本不經心及更
考究果如君言五星乃以前三月聚東井非十月也
衆乃歎服
孝文後六年四月乙巳水木火三合於東井占曰内外
有兵與喪改立王公東井秦分也是歲誅反者周殷長
安市其七年六月文帝崩其十一月戊戌土水合於危
占曰為雍沮所當之國不可舉事用兵必受其殃一曰
將覆軍危齊也
孝景元年正月癸酉金水合於婺女占曰為變謀為兵
憂婺女粤也又為齊其七月乙丑金木水三合於張占
曰内外有兵與喪改立王公張周地今之河南又為楚
其二年七月丙子火與水晨出東方因守斗占曰其
國絶祀至其十二月水火合於斗占曰為淬不可舉事
用兵必受其殃一曰為北軍用兵舉事大敗斗吴分也
又為粤是歲立六皇子為王王淮陽汝南河閒臨江長
沙廣川其三年七國反漢遣大將軍周亞夫討平之吴
王亡走粤粤攻而殺之齊趙諸國兵皆敗中三年正
月丁亥金木合於觜觽為白衣之會其五月甲午金木
俱在東井戊戌金去木留守之二十日占曰傷成於戉
木為諸侯誅將行於諸侯也十一月庚午夕金火合於
虚相去一寸占曰為鑠為喪虚齊也四年四月丙申
金木合於東井占曰為白衣之會井秦也其五年四
月乙巳水火合於參占曰國不吉參梁也其六年四月
梁孝王死五月城陽王濟隂王死六月成陽公主死出
入三月天子四衣白臨邸第後元年五月壬午火金
合於輿鬼之東北不至柳出輿鬼北可五寸占曰為鑠
有喪輿鬼秦也丙戌地大動鈴鈴然民大疫死棺貴至
秋止
後漢章帝建初五年二月戊辰木火俱在參五月戊寅
木水在東井黃帝星經曰木守東井有土功之事一曰
大水郗萌曰歲星守參后當之熒惑守大人當之
和帝永元二年正月乙夘金木俱在奎丙寅水又在奎
(巫咸曰辰守奎多水火災亦為旱古今注曰土在東井)奎主武庫兵三星會又為
兵喪辛未水金木在婁亦為兵又為匿謀(郗萌曰辰守婁有兵兵罷)
(無兵兵起巫咸石氏云多火災古今注丙寅水在奎土在東井金在婁木火在昴)五年四月
癸巳太白熒惑辰星俱在東井(黃帝經曰五星及客星守井皆為水石氏曰為)
(旱又曰太白入東井留一日以上乃占大臣當之期三月若一年遠五年)東井秦地為法三
星合内外有兵又為法令及水其六年七月水大漂沒
人民傷五穀九月遣兵征叛胡七年二月癸酉金火
俱在參(巫咸占曰熒惑守參多火災海中占曰為旱太白守參國有反臣郗萌曰有攻戰伐國也)戊
寅金火俱在東井(郗萌曰熒惑守井百川皆滿太白又從舍盖二十日流國又曰雜糴貴又)
(將相死)八月甲寅水土金俱在軫(春秋緯曰五星有入軫者皆為兵大起巫咸占)
(曰五星入軫者司其出入而數之期二十日皆為兵發司始入處之率一日期十日軍罷石氏星經曰辰星守)
(軫歲水郗萌曰鎮星出入留舍軫六十日不下必有大喪春秋緯曰太白入軫兵大起郗萌曰太白守軫必有)
(死王)十一月甲戌金火俱在心(雒書曰太白守心後九年大饑)十二月己
卯有流星起文昌入紫宮消丙辰火金水俱在斗流星
入紫宮金火在心皆為大喪三星合軫為白衣之會金
火俱在參東井皆為外兵有死將三星俱在斗有戮將
若有死相八年四月樂成王黨七月樂成王宗皆薨將
兵長史吴棽坐事徵下獄誅元興元年閏七月辛亥
金水俱在氐
孝殤帝延平元年正月丁酉金火在婁金火合為爍為
大人憂是歲八月帝崩
孝靈光和三年十月歲星熒惑太白三合於虚相去各
五六寸如連珠占曰火木金三合為喪至中平六年宮
車晏駕虚齊地眀年瑯琊王據薨
孝獻建安十八年秋歲星鎮星熒惑俱入太微逆行留
守帝坐百餘日占曰歲星入太微人主改
魏明帝太和四年十一月壬戌太白犯歲星占曰有大
兵五年三月諸葛亮以大衆寇天水宣帝為大將軍拒
退之青龍二年二月己未太白犯熒惑占曰大兵起
有大戰是年四月諸葛亮據渭南吴亦起兵應之魏東
西奔命
晉惠帝元康三年鎮星歲星太白三星聚於畢昴占曰
為兵喪畢昴趙地也後賈后䧟殺太子趙王廢后又殺
之斬張華裴頠遂簒位廢帝為太上皇天下從此遘亂
連禍永寧二年十一月熒惑太白鬭於虚危占曰大
兵起破軍殺將虚危又齊分也十二月熒惑襲太白於
營室占曰天下兵起亡君之戒一曰易相初齊王冏之
京都因留輔政遂專傲無君是月成都河間檄長沙王
乂討之冏乂交戰攻焚宮闕冏兵敗夷滅乂殺其兄上
軍將軍實以下二千餘人泰安二年成都又攻長沙於
是公私饑困百姓力屈泰安三年正月熒惑犯歲星
占曰有戰七月左衛將軍陳□奉帝伐成都六軍敗績
光熙元年九月鎮星犯歲星占曰鎮與歲合為内亂
是時司馬越專權終以無禮破滅内亂之應也十二月
癸未太白犯鎮星占曰為内兵有大戰是後河間王為
東海王越所殺眀年正月東海王越殺諸葛玫等五月
汲桑破馮嵩殺東燕王八月苟晞大破汲桑
懷帝永嘉六年七月熒惑歲星太白聚牛女之間徘徊
進退按占曰牛女揚州分是後兩都傾覆而元帝中興
揚土
元帝建武元年五月癸未太白熒惑合於東井占曰金
火合曰爍為喪是時愍帝蒙塵於平陽七月崩於寇庭
太興二年七月甲午歲星熒惑會於東井八月乙未
太白犯歲星合於翼占曰為兵饑三年六月丙辰太
白與歲星合於房占同上永昌元年王敦攻京師六軍
敗績王敦尋死
成帝咸康三年十一月乙丑太白犯歲星於營室占曰
為兵饑四年二月石季龍破幽州遷萬餘家以南五年
季龍衆五萬寇沔南略七千餘家而去又騎二萬圍䧟
邾城殺略五千餘人四年十二月癸丑太白犯鎮星
在箕占曰王者亡地七年慕容皝自稱燕王七年三
月太白熒惑合於太微中犯左執法眀年顯宗崩八
年十二月己酉太白犯熒惑於胃占曰大兵起其後庾
翼大發兵謀伐石季龍專制上流
康帝建元元年八月丁未太白犯歲星在軫占曰有大
兵是年石季龍將劉寧寇沒狄道
穆帝永和四年五月熒惑入婁犯鎮星占曰兵大起有
喪災在趙其年石季龍死来年冉閔殺石遵及諸胡十
萬餘人其後褚裒北伐喪衆而薨六年三月戊戌熒
惑犯歲星占曰為戰七年三月戊子歲星熒惑合於
奎其年劉顯殺石祗及諸胡帥中土大亂十二年七
月丁夘太白犯鎮星在柳占曰周地有大兵其年八月
桓溫伐苻健退因破姚㐮於伊水定周地升平二年
八月戊午熒惑犯鎮星在張占曰兵大起三年八月
庚午太白犯鎮星在太微中占曰王者惡之五年十
月丁夘熒惑犯歲星在營室占曰大臣有匿謀一曰衛
地有兵時桓溫擅權謀移晉室
海西公太和元年八月戊午太白犯歲在太微中三
年六月甲寅太白掩熒惑在太微端門中六年海西公
廢
簡文咸安二年正月己酉歲星犯鎮星在須女占曰為
内亂七月帝崩桓温擅權謀殺侍中王坦之等内亂之
應
孝武寧康二年十一月癸酉太白掩熒惑在營室占曰
金火合為爍為兵喪太元元年七月苻堅伐凉州破之
虜張天錫太元十年十二月己丑太白犯歲星占曰
為兵饑是時河朔未平兵連在外冬大饑十七年九
月丁丑歲星熒惑鎮星同在亢氐十二月癸酉鎮星去
熒惑歲星猶合占曰三星合是謂驚立絶行内外有兵
喪與饑改立王公十九年十月太白鎮星熒惑辰星
合於氐十二月癸丑太白犯歲星在斗占曰為亂饑為
内兵斗吴越分至隆安元年王恭等舉兵顯王國寶之
罪朝廷殺之是後連歲水旱饑
安帝隆安元年二月歲星熒惑皆入羽林占曰中軍兵
起四月王恭等舉兵内外戒嚴元興元年八月庚子
太白犯歲星在上將東南占曰楚兵饑一曰災在上將
二年桓元簒位劉裕盡誅桓氏二年十月丁丑太白
犯鎮星在婁占同上三年二月壬辰太白熒惑合於
羽林劉裕起義兵桓元逼帝東下義熙二年十二月
丁未熒惑太白皆入羽林又合於壁三年正月慕容超
寇淮北徐州至下邳八月遣劉敬宣伐蜀三年二月
癸亥熒惑鎮星太白辰星聚於奎婁從鎮星也徐州分
是時慕容超僭號於齊兵連徐兖連歲寇抄至於淮泗
姚興譙縦僭號秦蜀盧循及魏南北交侵其五年劉裕
北殄慕容超其六月辛夘熒惑犯辰星在翼占曰天下
兵起八月己夘太白掩熒惑占曰有大兵其四年姚略
遣衆征赫連勃勃大為所破五年四月甲戌熒惑犯
辰星在東井占曰皆為兵十二月辛丑太白犯歲星在
奎占曰大兵起魯有兵是年四月劉裕討慕容超六年
二月滅慕容超於魯地七年七月丁夘歲星犯鎮星
在參占曰歲鎮合為内亂一曰益州戰不勝亡地是時
朱齡石伐蜀後竟滅之眀年誅謝混劉毅八年十月
甲申太白犯鎮星在東井占曰秦有大兵九年二月
庚午熒惑鎮星皆犯東井占曰秦有兵三月壬辰歲星
熒惑鎮星太白聚於東井從歲星也東井秦分十三年
劉裕定關中其後遂移晉祚十四年十月癸巳熒惑
入太微犯西蕃上將仍順行至左掖門内留二十日乃
逆行至恭帝元熙元年三月五日出西蕃上將西三尺許
又順還入太微時鎮星在太微熒惑繞鎮星成鈎已其
年四月庚戌從端門出占曰熒惑與鎮星鈎已天庭天
下更紀十二月安帝母弟瑯琊王踐阼是曰恭帝来年
禪於宋
宋文帝元嘉二十三年二月金火水合於柬井
梁武帝普通七年正月癸邜太白歲星在牛相犯占曰
其國君凶易政眀年三月改元大赦
陳武帝永定三年六月庚子鎮星在鉞與太白并占太
白與鎮合為疾為内兵
文帝天嘉五年四月庚子太白歲星合在奎金在南木
在北相去二尺許壬寅太白歲星合在婁相去一尺許
六年正月己亥太白犯熒惑相去二寸占曰其野有
兵喪改立侯王九月乙巳太白又犯熒惑明年帝崩少
帝廢
廢帝光大元年八月壬午鎮星辰星合於軫九月戊午
辰星太白相犯占曰改立侯王二年九月庚戌太白
逆行與鎮星合在角占曰為白衣之會又曰所合之國
為亡地為疾兵十二月廢帝為臨海王太建二年薨
宣帝太建十一年四月己丑歲星太白辰星合於東井
十三年十二月癸酉辰星在太白上甲戌辰星太白
交相掩占曰大兵在野大戰
魏道武天賜四年二月癸亥金水土聚
節閔帝普泰元年十月歲星熒惑鎮星太白聚於觜參
色甚明大占曰當有王者興其月齊高祖起於信都至
中興二年破爾朱兆開覇業
齊文宣天保十年六月庚子鎮星犯井鉞與太白并占
曰子為元枵齊之分野君有戮死者大臣誅鑕斧用其
眀年常山王誅楊愔等廢少帝
武成河清四年正月己亥太白犯熒惑相去二寸在奎
甲辰太白熒惑歲星合在婁占曰甲為齊三星若合是
謂驚立絶行其分有兵喪改立侯王
後主武平三年八月癸未鎮星歲星太白合於氐宋之
分野占曰其國有内外喪改立侯王四月陳將吴眀徹
寇彭城右僕射崔季舒等諫帝不宜北幸并州帝怒並
誅之内外兵喪之應
周武帝保定二年十一月壬午熒惑犯歲星於危南
五年太白熒惑歲星合於婁天和二年五月己丑歲
星與熒惑合在井宿相去五尺井為秦分占曰其國有
兵為饑旱大臣匿謀下有反者若亡地閏六月丁酉歲
星太白合在柳相去一尺七寸柳為周分占曰為内兵
又曰主人凶憂失城是歲陳湘州刺史華皎率衆来附
遣兵援之因而南伐衛公直與陳將戰於沌口王師失
利遂沒陳天和六年六月庚辰熒惑太白合在張宿
相去一尺占曰主人兵不勝所合國有殃建德元年
三月丙辰熒惑太白合於壁占曰其分有兵喪不可舉
事用兵必受殃改立侯王其月誅晉公護等及其黨詔
以齊公憲為大冢宰七月丙午辰與太白合於井相去
七寸占曰其下之國必以重德致天下後半年平齊致
天下之應二年十一月壬子太白掩鎮星在尾占曰
鎮星為女主尾為後宮眀年皇太后崩三年十一月
丙子歲星與太白相犯光芒相及在危占曰其野兵人
主凶失其城邑宣政元年六月壬午癸丑木火金三
星合在井占曰其國霸又曰内外有兵喪改立王侯七
月丙辰熒惑太白合於七星相去二尺八寸占曰君憂
又曰其國有兵改立王侯有德興無德亡後一年改置
四輔官𫝊位太子改立王侯之應也
宣帝大象元年四月戊子太白歲星辰星合在井占曰
是謂驚立是謂絶行其内外有兵喪改立侯王其五月
趙陳越代滕五王並入國後二年隋受命宇文氏宗族
相繼誅滅十月乙酉熒惑在虚與鎮星合占曰兵大起
將軍為亂大人惡之是月相州段德舉謀反伏誅眀年
把公宇文亮舉兵反擒殺之二年七月壬子歲星太
白合於張九月甲申熒惑歲星合於翼
唐高祖武德元年七月丙午鎮星太白辰星聚於東井
關中分也二年三月丙申鎮星太白辰星復聚於東
井九年六月己夘歲星辰星合於東井占曰為變謀
太宗貞觀十八年五月太白辰星合於東井占曰為兵
謀十九年六月丙辰太宗征高麗次安市城太白辰
星合於東井史記曰太白為主辰星為客為蠻夷出相
從而兵在野為戰
高宗永徽元年七月辛酉歲星太白合於柳在秦分占
曰兵起
中宗景龍元年十月丙寅太白熒惑合於虚危占曰有
喪
睿宗景雲二年七月鎮星太白合於張占曰内兵太
極元年四月熒惑太白合於東井
元宗天寶九載八月五星聚於尾箕熒惑先至而又先
去尾箕燕分也占曰有德則慶無德則殃十四載二
月熒惑太白鬭於畢昴井鬼間至四月乃伏十五載
五月熒惑鎮星同在虚危中天芒角大動搖占者以為
北方之宿子午相衝災在南方
肅宗至德二載四月壬寅歲星熒惑太白辰星聚於鶉
首從歲星也罰星先去而歲星留占曰歲星熒惑為陽
太白辰星為陰隂主外邦陽主中邦陽與陰合中外相
連以兵八月太白芒怒掩歲於鶉火又晝見經天鶉火
周分也乾元元年四月熒惑鎮星太白聚於營室太
史南宫沛奏其地戰不勝衛分也
代宗大歴三年七月壬申五星並出東方占曰中國利
八年閏十一月壬寅太白辰星合於危齊分也十
年正月甲寅歲星熒惑合於南斗占曰饑旱吴越分也
一曰不可用兵七月庚辰太白辰星合於柳京師分也
德宗建中二年六月熒惑太白鬭於東井四年六月
熒惑太白復鬭於東井京師分也金火罰星鬭者戰象
也興元元年春熒惑守歲星在角亢占曰有反臣角
亢鄭地貞元四年五月乙亥歲星熒惑鎮星聚於營
室占曰其國亡地在衛分六年閏三月庚申太白辰
星合於東井占曰為兵憂戊寅熒惑犯鎮星在奎魯分
也
憲宗元和九年十月辛未熒惑犯鎮星又與太白合於
女在齊分十年六月辛未歲星熒惑太白辰星合於
東井占曰中外相連以兵十一年五月丁夘歲星辰
星合於東井六月己未復合於東井占曰為變謀而更
事十一月戊子鎮星熒惑合於虚危十二月鎮星太白
辰星聚於危皆齊分也十四年八月丁丑歲星太白
辰星聚於軫占曰兵喪在楚分與南方夷貊之國十
五年三月鎮星太白合於奎占曰内兵徐州分也十二
月熒惑鎮星合於奎占曰主憂
穆宗長慶二年二月甲戌歲星熒惑合於南斗占曰饑
旱八月丙寅熒惑犯鎮星在昴畢因留相守占曰主憂
四年八月庚辰熒惑犯鎮星於東井鎮星既失行犯
鉞而熒惑復往犯之占曰内亂
敬宗寶歴二年八月丁未熒惑鎮星復合於東井輿鬼
間
文宗太和二年九月歲星熒惑鎮星聚於七星三年
四月壬申歲星犯鎮星占曰饑四年五月丙午歲星
太白合於東井六年正月太白熒惑合於羽林十月
太白熒惑鎮星聚於軫八年七月庚寅太白熒惑合
相犯推歴度在翼近太微占曰兵起開成三年六月
丁亥太白犯熒惑於張占曰喪四年正月丁巳熒惑
太白辰星聚於南斗推歴度在燕分占曰内外兵喪改
立王公冬歲星熒惑俱逆行失色合於東井京師分也
武宗會昌二年六月乙丑熒惑犯歲星於翼占曰旱
四年十月癸未太白熒惑合於南斗咸通中熒惑鎮
星太白辰星聚於畢昴在趙魏之分詔鎮州王景崇被
衮冕軍府稱臣以厭之
僖宗文德元年八月歲星鎮星太白聚於張周分也占
曰内外有兵為河内河東地
昭宗光化三年十月太白鎮星合於南斗占曰吴越有
兵
後唐莊宗同光二年八月甲申歲星熒惑合在翼十四
度三年九月丙辰太白歲星相犯
眀宗天成二年正月甲戌熒惑歲星相犯三年春正
月壬申金火合於奎九月庚辰鎮星歲星合於箕辛巳
太白熒惑合於軫十二月壬寅金木相犯於斗
晉出帝開運元年十二月癸丑太白犯辰
漢高祖天福十二年六月鎮星太白歲星熒惑聚於張
占者云有帝王興於周者高祖起義自平陽趨洛以應
之及隱帝將嗣位又封周王暨周太祖登位以姬姓之
後復繼宗周天人之符乃有所屬
隱帝乾祐二年九月庚戌太白犯鎮丁夘太白犯歲鎮
自元年八月己丑入太微垣犯上將執法内屏謁者鉤
已往来至是歲十一月辛亥而出(凡四百四十三日)十一月辛
酉太白犯木
周太祖廣順元年十一月辰星歲星合宿於尾幽燕之
分占其地合有變兼主饑饉疾疫
宋太祖建隆三年十一月壬申歲星熒惑合於房乾
德四年六月己亥太白熒惑合於張五年三月五星
如連珠聚於奎當魯分從鎮星晨見東方占曰有德受
慶大人奄有四方子孫蕃昌從鎮星王者以重致天下
重福眀年眞宗降誕六年正月壬寅歲星鎮星太白
合於婁開寶三年五月庚戌太白鎮星合於畢相去
二寸許六月乙未太白歲星合於東井相去四寸許
五年十月甲辰太白熒惑合於牽牛
太宗雍熙二年七月丙戌熒惑歲星合於軫三年五
月丙戌熒惑太白合於畢四年十二月丁巳太白鎮
星歲星合於南斗魁端拱二年九月乙巳鎮星熒惑
合於南斗相去尺餘十一月壬辰歲星熒惑合於危
淳化二年正月癸丑鎮星太白合於須女三月癸丑太
白歲星合於婁太白在歲星南三年正月丙辰太白
熒惑合於婁歲星在胃日官鄭昭晏言測金火行度合
相犯今火行而南金稍北有若相避五年六月丙午
歲星太白合於柳相去三寸許至道元年五月庚戌
歲星太白太隂同度不相犯乙夘鎮星熒惑合於東壁
相去七寸許丙辰太白歲星合於七星不相犯
真宗景德三年七月己酉辰星歲星太白合於柳四
年七月五星當聚鶉火既而近太陽同時伏占曰猶臣
避君之明九月戊子歲星合於翼大中祥符元年九
月乙酉太白歲星合於角亢占在兖州之野其年東封
泰山十月庚寅五星順行同色六年正月癸巳五星
順行五色占曰天下兵偃天禧二年八月癸丑歲星
熒惑合於張占曰東宫大慶其年仁宗升儲
仁宗天聖元年三月丁丑火犯木占曰天下受福二
年九月戊申金犯火三年五月癸巳金水相犯於井
五年六月辛夘火犯土壬辰掩土七年五月辛未
金犯土在畢宿一度半八年六月乙酉金犯火景
祐元年閏六月庚辰金犯土二年五月丁亥又犯土
九月辛巳火犯土相去二寸許在張六度三年五月
丁亥日官言太歲及歲星在北方宜飭備邊四年九
月辛亥火犯土在翼十五度康定元年九月壬申水
犯土慶歴三年九月甲申金犯木皇祐三年十一
月丁丑火犯土至和三年九月乙巳金犯木嘉祐
三年閏十二月甲戌火犯木躔斗四度占曰有子孫喜
燕分有兵五年正月壬辰金犯木占曰為戰陣大將
有憂宜飭兵備六年三月癸巳火又犯木在營室占
曰衛地有兵又為赦令七月己丑金犯土躔井十二度
占曰秦分兵饑七年正月庚申又犯木占曰為饑為
兵營室衛分六月丁丑又犯火在翼一度半占曰内有
盗臣又為兵事翼楚分也八年四月己丑又犯木在
胃占曰趙分兵饑是日熒惑晨見東方先是自七年八
月庚辰夕伏積二百四十九日祈禳於集英殿其日始
見五月庚申火犯木在昴四度占曰子孫之福又宜察
趙分兵謀之事慶歴三年十一月壬辰五星皆在東
方占曰中國安寧
英宗治平元年十一月庚午水犯金在尾十六度占曰
辰星與太白合為隂謀為兵憂在燕趙分二年四月
丁巳金犯木占曰為兵饑亦主后妃有憂戊子金犯土
在張五度占曰太子不安周分有兵八月己亥火犯木
躔柳七度半占曰秦分有兵謀亦為赦令十月丙申又
犯土在翼二度占曰南楚之分兵起三年十二月癸
卯金犯火躔危四度占曰有兵謀事
神宗治平四年九月癸巳太白犯鎮主兵㦯饑十月甲
子熒惑犯鎮主兵大起十一月乙卯又犯歲主赦及天
下受福熙寧元年十一月己丑太白犯熒惑主兵客
敗主勝㦯防逆謀三年正月己未熒惑犯歲主赦或
子孫喜十月乙酉太白犯鎮主有兵八年三月庚寅
又犯鎮主燕分兵十年七月癸酉又犯歲主秦分饑
元豐二年五月庚寅熒惑犯歲主兵四年十月乙
亥又犯太白主兵五年三月丙戌太白犯鎮主兵戰
女主災十二月丙寅辰犯歲主兵七年十一月甲寅
太白犯歲主大將凶
哲宗元祐元年閏二月戊申八年四月乙夘太白犯熒
惑皆主兵起紹聖元年閏四月庚午熒惑犯鎮主兵
起及後宫宜崇福三年九月丙午太白犯鎮主楚分
有兵元符元年十二月乙未太白犯熒惑主大兵西
國敗二年十月乙巳太白犯鎮主鄭分饑及後宫憂
十二月辛亥熒惑犯鎮主兵起及後宫
徽宗崇寧三年四月丙辰熒惑犯鎮主兵起大戰又曰
女子當之十一月庚寅太白犯辰主國不安先起兵者
凶大觀元年十二月乙酉太白犯熒惑主君病太子
憂二年正月甲寅太白犯歲主大戰民饑王者有賊
十月丁酉太白犯鎮主太子不安十一月壬申太白犯
歲主大戰民饑王者有賊三年三月辛未太白犯歲
四年二月辛巳太白犯歲占同五月甲辰熒惑犯歲
主兵大起冊太子有赦政和元年二月辛丑太白犯
鎮主兵饑太子不安十二月乙未太白犯鎮占同三
年七月乙丑熒惑犯太白主君亡天下兵起四年十
月甲子熒惑犯歲主兵起冊太子有赦七年正月癸
卯熒惑犯歲占同宣和二年十月己夘太白犯熒惑
主君亡天下兵起三年閏五月壬午熒惑犯歲主兵
起冊太子有赦七年七月乙未太白犯歲主王者有
賊大戰民饑
欽宗靖康元年六月辛丑太白犯歲占同六月丙辰土
火金木聚主大盪其下兵喪並起君子憂小人流
高宗建炎四年六月戊子熒惑與鎮合於亢占主兵喪
旱是歲敵再犯淮立偽齊江湖羣盜大起鄭后計至次
年隆祐太后崩十一月辛丑太白歲星合於南斗占為
戰大將死又西方凶於是張浚以五路之師敗於富平
誅趙哲自秦州退軍興州次年陕西皆䧟紹興元年
十一月乙夘太白與鎮星合四年三月乙亥辰星與
太白合於畢占為兵憂又曰西方有兵不戰是秋岳飛
敗敵於襄鄧張憲破之於唐州襄漢悉平五年正月
乙卯太白鎮合於南斗閏二月丙午熒惑歲星合於昴
占為内亂臣有謀為旱為饑北軍困是歲亢旱七年
四月丁巳金火合於東井占為爍為喪其下之國不可
舉事用兵又曰大人憂主兵不勝有破軍殺將又曰有
兵兵罷國安於是王倫歸敵許和又許還河南諸州五
月乙亥水金火三星合於井占是謂驚立絶行有兵喪
民饑是年劉豫為金人所廢甲申火木金合於柳戊子
水火金木合於柳占謂大盪有兵喪君子憂小人流閏
十月丁夘火水合於氐占為北軍用兵舉事大敗九
年三月癸夘金火合於井度占為爍為喪其下之國不
可舉兵又曰有破死將於是金人入東京河南陕西相
繼䧟九月丁未水木合於角庚申金木合於角占大將
死十月壬申金木合於氐占同次年岳飛死於獄十
年十一月丁未金土合於危占為疾為内兵十二月戊
子土金合於室十一年三月庚子朔土金復合於室
十七年五月乙丑木與金合占大將死白衣會十
九年六月壬戌金星行犯土星占太子不安憂於是秦
檜動搖皇子七月丁未金木水合於張占其分國内外
有兵災民饑改立王侯是歲完顔亮弑其主亶而自立
二十八年十月乙未水星順行犯土星占夏寒雨雪
妨女后閏六月己巳火星犯木星占冊太子當有赦眀
年始正皇子名
孝宗隆興元年七月壬寅熒惑辰星合於柳占周分赤
地千里又為饑有覆軍殺將在秋為兵或大旱是年有
宿離之敗乾道四年二月壬子水金合於胃占為變
謀為兵憂同夜昏度瞻見金土晨度瞻見木火水是為
水金火土木星俱見占五星並見其年必惡八月己亥
水金火土木五星又俱見六年五月乙亥五星俱見
七月乙巳火星犯木在畢占冊太子當有赦次年立恭
王惇為皇太子十月庚申五星俱見八年十月癸卯
五星見九年三月辛丑火木合於柳四月乙丑火木
合於星占皆云為内亂臣有謀又云當其野旱以饑亡
是歲浙東江東西湖北諸州旱淳熙十三年閏七月
戊午夜五星皆夕伏至戊辰五星伏聚在軫又至八月
乙亥日月五星俱聚軫占謂易行有德受慶亡德受殃
光宗紹熙四年三月辛巳水星與金星會於昴宿内占
為兵起為變謀
寧宗慶元元年四月辛酉木金合於井占為白衣會將
相死六月庚午金木合於井占西方凶又歲星所在太
白從之伐者利三年八月甲戌金火木三星合於翼
占三星合是謂驚立絶行其分國内外有兵喪兵饑改
立王侯後二年光宗上僊四年八月甲戌火與土合
於虚占為兵亂旱喪五年八月辛丑火星犯木星占
冊太子當有赦六年四月癸巳火土合於室及火犯
土星占為憂主孽卿會大人惡之又曰女子當之於是
慈懿皇后李氏光宗皇帝相繼崩嘉泰二年正月丁
巳金火水合於南斗占三星合為驚立絶行於是金國
盗起邊釁始開五月庚戌火星順行犯土星占大戰
開禧二年二月壬申金木土三星合於昴宿占其分國
内外有兵喪民饑改立王侯
文獻通考卷二百九十三下
