文獻通考卷三百三十二
鄱陽馬端臨貴與著
四裔考九
真臘
真臘國在林邑西南本扶南之屬國也去日南郡舟行
六十日而至南接車渠國西有朱江國其王姓刹氏名
質多斯那自其祖漸已強盛至質多斯那遂兼扶南而
有之死子伊奢那先代立居伊奢那城郭下二萬餘家
城中有一大堂是其王聽政所總三十所城有數千家
各有部帥官名與林邑同其王三日一聽朝坐五香七
寳床上施寳帳以文木為竿象牙金鈿為壁狀如小屋
懸金光熖有同於赤土前有金香鼎命二人侍側王著
朝霞古貝瞞絡腰腹下垂至脛頭戴金寳花冠被真珠
纓絡足履革屐耳懸金璫常服白疊以象牙為屩若露
髮則不加纓絡臣下服制大扺相類有五大臣一曰孤
落友二曰相高憑三日婆何多陵四曰舍摩陵五曰髯
羅婁及諸小臣朝於王者輙於階下三稽首王呼上階
則跪以兩手抱膊遶王環坐議政事訖跪伏而去階庭
門閤侍衛有千餘人被甲持仗其國與參半朱江二國
和親數與林邑陀桓二國戰爭其人行止皆持甲仗若
有征伐因而用之其俗非王正妻子不得為嗣王初立
日所有兄弟並刑殘之或去一指或劓其鼻别處供給
不得仕進人形小而色黑婦人亦有白者悉拳髮垂耳
性氣捷勁居處器物頗類赤土以右手為淨左手為穢
每旦澡洗以楊枝淨齒讀誦經咒又澡灑乃食食罷還
用楊枝淨齒又讀經咒飲食多酥酪沙糖粇粟米餅欲
食之時先取雜肉羹與餅相和手擩而食娶妻者唯送
女人女擇日遣媒人送婦男女二家各八日不出晝夜
燃燈不息男婚禮畢即與其父母分財别居父母死小
兒未婚者以餘財與之若婚畢財物入官喪葬兒女皆
七日不食剔髮而喪僧尼道士親故皆来聚會音樂送
之以五香木燒屍收灰以金銀瓶盛送大水之内貧者
或用瓦而以五綵色畫之亦有不焚送屍山中任野獸
食者其國北多山阜南有水澤地氣尤熱無霜雪饒瘴
癘毒蠚宜粱稻少黍粟果菜與日南九真相類異者有
婆羅那娑樹無花葉似柿實似冬瓜菴羅花葉似棗實
似李毗野樹花似木瓜葉似杏實似楮婆田羅樹花葉
實竝似棗而小異歌畢佗樹花似林檎葉似榆而厚大
實似李其大如升自餘多同九真海有魚名建同四足
無鱗鼻如象吸水上噴高五六十尺有浮胡魚形似䱉
觜如鸚鵡有八足多大魚半身出望之如山每五六月
中毒氣流行即以白猪白羊於城西門外祠之不然五
穀不登畜多死人疾病近都有陵伽鉢婆山上有神祠
每以兵二千人守衛之城東神名婆多利祭用人肉其
王年别殺人以夜祠禱亦有守衛者千人其敬鬼神如
此多奉佛法尤信道士佛及道士竝立像於其館隋大
業十二年遣使貢獻帝禮之甚厚於後亦絶唐武德至
聖歴凡四来朝神龍後分為二半北多山阜號陸真臘
半南漈海饒陂澤號水真臘半水真臘地八百里王居
婆羅提拔城陸真臘或曰文單曰婆鏤地七百里王號
笡屈開元天寳時王子率其屬二十六来朝拜果毅都
尉大歴中副王婆彌及妻来朝獻馴象十一擢婆彌試
殿中監賜名賓漢是時德宗初即位珍禽竒獸悉縱之
蠻夷所獻馴象畜苑中元會充廷者凡三十二悉放荆
山之陽及元和中水真臘亦遣使入貢文單西北屬國
曰參半武德八年使者来道明者亦屬國無衣服見衣
服者共笑之無鹽鐵以竹弩射鳥獸自給宋政和六年
十二月遣進奉使奉化郎將鳩摩僧哥副使安化郎將
摩君明擒&KR3679;等十四人来賜以朝服僧哥言萬里遠蕃
仰投聖化尚拘卉服未稱向慕之誠願許服所賜詔聽
之仍以其事付史館書於策明年三月辭去宣和二年
又遣使来朝廷封其王與占城等(其年授占城王檢校司空兼御史大夫懷)
(遠軍節度使琳州管内觀察處置等使封占城國王其後又加封邑)其地接占城之南東
至海西至蒲甘南至加囉希其縣鎮風俗與占城無異
地方七千餘里有銅臺上列銅㙮二十有四鎮以八銅
象各重四千斤戰象幾二十萬馬多而小建炎三年以
郊恩制授其王金裒賓深檢校司徒加食邑後以為常
紹興元年廣南市舶司言其國附到蕃信與知州提舉
詔勿受如可備官用即估直償之仍以省物回賜十七
年宰臣奏其國王降制加恩事上曰日後效祀外國加
惠可令先次檢舉庶知本朝懷遠之意其國舊與占城
鄰好歲貢金若干兩淳熙四年五月望日占城主以舟
師襲其國都誓必報怨慶元己未大舉入占城更立真
臘人為主占城今亦為真臘屬國矣真里富真臘屬國
也其國在西南隅東南接波斯蘭西南與登流眉為鄰
所管聚落六十餘處慶元六年慶元府言其國王立二
十年遣使齎表貢瑞象二及方物詔優答之仍諭本國
海道遠涉今後免行入貢
羅刹
羅刹國在婆利之東其人極陋朱髮黑身獸牙鷹爪時
與林邑人作市輒以夜晝日則掩其面隋煬帝大業三
年遣使常駿等使赤土至羅刹
投和
投和國隋時聞焉在南海大洲中真臘之南自廣州西
南水行百日至其國王姓投和羅名脯邪乞遥理數城
覆屋以瓦竝為閤而居屋壁皆以彩畫之城内皆王宫
室城外人居可萬餘家王宿衛之士百餘人每臨朝則
衣朝霞冠金冠耳挂金環頸挂金涎衣(涎序連反)足履寳裝
皮履官屬有朝請將軍總知國政又有參軍功曹主簿
城局金威將軍贊府等官分理文武又有州及郡縣州
有參軍郡有金威將軍縣有城局其為長官初至各選
官寮助理政事刑法盗賊多者死輕者穿耳及鼻并鑽
鬢私鑄銀錢者截腕國無賦稅俱隨意貢奉無多少之
限多以農商為業國人乘象及馬一國之中馬不過千
匹又無鞍轡唯以繩穿頬為節制音樂則吹蠡擊鼓死
喪則祠祀哭泣又焚屍以甖盛之沉於水中若父母之
喪則截髮為孝其國市六所貿易皆用銀錢小如榆莢
有佛道有學校文字與中夏不同訊其耆老云王無姓
名齊杖摩其屋以草覆之王所坐塔圓似佛塔以金餙
之門皆東開坐亦東向唐貞觀中遣使奉表以金函盛
之又獻金榼(苦盍反)金鎮寳𢃄犀象海物等數十品
闍婆
闍婆國在南海中其國東至海一月汎海半月至崑崙
國西至海四十五日南至海三日汎海五日至大食國
北至海四日西北汎海十五日至渤泥國又十日至三
佛齊國又七日至古邏國又七日至柴歴亭抵交趾逹
廣州其地平坦宜種植産稻麻粟豆無麥民輸十一之
租煑海為鹽多魚鼈鷄鴨山羊兼椎牛以食果實有木
瓜椰子蕉子甘蔗芋出金銀犀牙箋沉檀香茴香胡椒
㯽榔硫黃紅花蘇木亦務蠶織有薄絹絲絞吉貝布剪
銀葉為錢博易官以粟一斛二斗博金錢室宇壯麗飾
以金碧中國賈人至者待以賓館食豊潔地不産茶其
酒出扵椰子及蝦蝚丹樹之中蝦蝚丹樹華人未嘗見
或以桄榔㯽榔釀成亦甚香美不設刑禁雜犯罪者隨
輕重出黃金以贖惟宼盗者殺之其王椎髻戴金鈴衣
錦袍躡革履坐方床官吏日謁三拜而退出入乘象或
腰輿壯者五七百輩執兵以從國人見王皆坐俟其過
乃起以王子三人為副王官有落佶連四人共治國事
如中國宰相無月俸隨時量給土産諸物次有文吏三
百餘員目為秀才掌文簿總計財貨又有卑官殆千員
分主城池帑廪及軍卒其領兵者每半歲給金十兩勝
兵三萬每半歲亦給金有差土俗婚聘無媒妁但納黃
金於女家以娶之五月游船十月游山有山馬可乘跨
或乘軟兜樂有横笛鼓板亦能舞土人被髮其衣裝纏
胸以下至於膝疾病不服藥但禱神求佛其俗有名而
無姓方言謂真珠為沒爹蝦囉謂牙為家囉謂香為崑
燉盧麻諸犀為低密宋元嘉十二年國王師黎婆達阿
陁羅跋摩遣使奉表曰宋國大主人大吉天子足下教
化一切種智安穏大人師降伏四魔成等正覺轉尊法
輸度脫衆生我雖在遠亦霑靈潤其後遂絶宋太宗淳
化三年十二月其王穆羅茶遣使陀湛副使蒲亞理判
官李陀那假澄等来朝貢陀湛云中國有真主本國乃
修朝貢之禮國王貢象牙真珠繡花銷金及繡絲絞雜
色絲絞吉貝織雜色絞布檀香玳瑁㯽榔盤犀装劍藤
織花簟白鸚鵡七寳餙檀香亭子其使别貢玳瑁龍腦
丁香籐織花簟先是朝貢使汎舶船六十日至明州定
海縣掌市舶監察御史張肅先釋奏其使飾服之狀與
嘗来入波斯相類譯者言云金主舶大商毛旭者建溪
人數往来本國因假其鄉導来朝貢又言其國王一號
曰夏至馬囉夜王妃曰落肩娑婆利本國亦署置僚屬
又其方言目舶王為葧荷王妻曰葧荷比尼贖其船中
婦人名眉珠椎髻無首飾以蠻布纏身顔色青黑言語
不能暁拜亦如男子膜拜一子頂戴金連鎖子手有金
鈎以帛帶縈之名阿嚕其國與三佛齊有讐怨互相攻
戰本國山多猴不畏人呼以霄霄之聲即出或投以果
實則有大猴二先至土人謂之猴王猴夫人食畢羣猴
食其餘使既至上令有司優待之久使還賜金幣甚厚
仍賜良馬戎具以從其請其使云鄰國名婆羅門有法
善察人情人欲相危害者皆先知之又有摩逸國太平
興國七年載寳貨至廣州海岸大觀三年闍婆復遣使
入貢詔禮之如交阯建炎三年制授懷遠軍節度琳州
管内觀察處置等使金紫光禄大夫檢校司空使持節
琳州諸軍事琳州刺史兼御史大夫上柱國闍婆國王
食邑二千四百戸食實封一千戸悉里地茶蘭固野可
特授檢校司空加食邑實封以南郊加恩也自後每遇
大禮必加食邑
訶羅陁
西南夷訶羅陀國宋元嘉七年遣使奉表曰伏承聖主
信重三寳興立塔寺周滿世界今故遣使二人表此微
心
呵羅單
呵羅單國都闍婆洲宋元嘉七年遣使獻金剛指環及
鸚鵡鳥天竺國白疊吉貝葉波國吉貝等物十年呵羅
單國王毘沙跋摩奉表曰常勝天子陛下諸佛世尊常
樂安隠三達六通為世間導是名如来是故至誠五體
敬禮其後為子簒奪十三年又上表二十六年文帝詔
曰呵囉單婆皇婆達三國頻越遐海欵化納貢遠誠宜
甄可並加除授乃遣使策命之二十九年又遣長史婆
和沙彌獻方物
婆皇
婆皇國宋元嘉二十六年國王舍利婆羅跋摩遣使獻
方物四十一種文帝策命之為婆皇國二十八年孝武
孝建三年俱遣使入貢方物以其使為振威將軍大明
三年獻赤白鸚鵡大明八年明帝泰始二年俱入貢官
其使
婆達
婆達國宋元嘉二十六年國王舍利不陵伽跋摩遣使
貢方物文帝策命之為婆達國王二十八年復遣使獻
方物
丹丹
丹丹在多羅磨羅國西北振州東南(振州唐延德郡朱厓同在島山)王
姓刹利名尸陵伽治所可二萬餘家亦置州縣以相統
領王每晨夕二時臨朝其大臣八人號曰八坐並以婆
羅門為之王每以香粉塗面身冠通天冠挂雜寳瓔絡
身衣朝霞足履皮屨近則乘輿遠則馭象其攻伐則吹
蠡擊鼓兼有幡旗其刑治盗賊無多少皆殺之土出金
銀白檀蘇方木㯽榔其穀唯稻畜有沙牛羖羊猪雞鵝
鴨麞鳥有越鳥孔雀果蓏有蒲桃石榴瓜瓠美蓮菜有
葱蘇蔓菁梁中大通二年其王遣使奉表送象牙及畫
塔二軀并獻火齊珠吉貝雜香藥大同元年復遣使獻
金銀琉璃雜寳香藥等物唐總章時又獻方物
邊斗
邊斗國(一云班斗)都昆國(一云都軍)拘刊國(一云九離)比嵩國
並隋時聞焉扶南度金隣大灣南行三千里有此四國
其農作與金隣同其人多白色都昆出好棧香藿香及
流黃其藿香樹生千歲根本甚大伐之四五年本皆朽
敗唯中節堅固芬香獨存取以為香
杜薄
杜薄國隋時聞焉在扶南東漲海中直渡海數十日而
至其國人貌白晳皆有衣服國有稻田女子作白疊華
布出金銀鐵以金為錢出雞舌香可以含以香不入衣
服雞舌其為木也氣辛而性厲禽獸不能至故未有識
其樹者華熟自零隨水而出方得之杜薄洲有十餘國
城皆稱王
薄利
薄利國隋時聞焉在拘利南海灣中其人色黑而齒白
眼正赤男女並無衣服
㪍焚
㪍焚洲抱朴子云㪍焚洲在南海中薰綠水膠所出膠
如楓脂所以不可多得者止患狤貀(上音詰下音屈)獸啖人此
獸大者重十斤狀如水獺其頭身及佗處了無毛唯從
鼻上以竟脊至尾上有毛廣一寸許青毛長三四分許
其無毛處則如韋囊人張捕得之斬刺不傷積薪烈火
縛以投火中薪盡而此獸不焦須以大杖打之皮不傷
而骨碎都盡乃死耳
火山
火山國隋時聞焉去諸薄東五千里國中山皆有火雖
雨不息火中有白鼠扶南土俗傳云火洲在馬五洲之
東可千餘里春月霖雨雨止則火然洲上林木得雨則
皮黑得火則皮白諸左右洲人以春月取其木皮績以
為布或作燈炷布若小穢投之火中使潔又有加營國
北諸薄國西山周三百里從四月火生正月火滅火然
則草木葉落如中國寒時人以三月至此山取木皮績
為火浣布
無論
無論國隋時聞焉在扶南西二千餘里其國大道左右
夾種枇杷樹及諸華果行其下常有重隂十里一亭亭
皆有井食麥飯飲蒲桃酒如膠若飲即以水和之味甚
甘美
婆登
婆登國在林邑南海行二月東與訶陵西與迷黎車接
北隣大海風俗與訶陵同種稻每月一熟有文字書於
貝多葉其死者口實以金又以金釧貫於四支然後加
以婆律膏及檀沉龍腦等香積薪以燔之唐貞觀二十
一年遣使朝貢
烏篤
烏篤國在中天竺南一名烏伏邦地方五千餘里百姓
殷實人性愞弱頗詭詐尤工禁術篤信佛法文字禮儀
略同天竺自古不通中國唐貞觀中其王達摩因陁訶
斯遣使獻龍腦香
訶陵
訶陵亦曰杜婆曰闍婆在南海中東距婆利西墮婆登
南瀕海北真臘木為城雖大屋亦覆栟閭象牙為床若
席出瑇瑁黃白金犀象國最富有穴自湧鹽以柳花椰
子為酒飲之輙醉宿昔壊有文字知星歴食無匕筯有
毒女與接輙苦瘡人死尸不腐王居闍婆城其祖吉延
東遷於婆露伽斯城旁小國二十八莫不臣服其官有
三十三大夫而大坐敢兄為最貴山上有郎卑野州王
常登以望海夏至立八尺表景在表南二尺四寸唐貞
觀中與墮和羅墮婆登皆遣使者入貢太宗以璽詔優
答墮和羅丏良馬帝與之至上元間國人推女子為王
號悉莫威令整肅道不舉遺大食君聞之齎金一囊置
其郊行者輙避如是三年太子過以足躪金悉莫怒將
斬之羣臣固請悉莫曰而罪實本於足可斷趾羣臣復
為請乃斬指以徇大食聞而畏之不敢加兵大歴中訶
陵使者三至元和八年獻僧祇奴四五色鸚鵡頻伽鳥
等憲宗拜内四門府左果毅使者讓其弟帝嘉美並官
之訖大和再朝貢咸通中遣使獻女樂墮和羅(亦曰獨和羅南)
(距&KR0777;盤北)迦邏舍弗西屬海東真臘自廣州行五月乃至國
多美犀世謂墮和羅西有二屬國曰曇陵陀洹曇陵在
海洲中陀洹一曰耨陀洹在環王西南海中與墮和羅
接自交州行九十日乃至王姓察失利名婆那字婆未
無蠶桑有稻麥麻豆畜有白象牛羊猪俗喜樓居謂為
干欄以白㲲朝霞布為衣親喪在室不食燔尸已則剔
髮浴於池然後食貞觀時並遣使者再入朝又獻婆律
膏白鸚鵡首有十紅毛齊於翅因丏馬銅鐘帝與之墮
婆登在環王南行二月乃至東訶陵西迷黎車北屬海
俗與訶陵同種稻月一熟有文字以貝多葉寫之死者
實金於口以釧貫其體加婆律膏龍腦衆香積薪燔之
多蔑
多蔑國其人短小兄弟共娶一妻婦總髮為角辨夫之
多少唐貞觀中通焉在南海邊國界周廻可一月行南阻
大海西俱遊國北波剌國東真陀桓國戸口極多置三
十州不役屬他國有州郭宫殿樓櫓並用瓦木以十二
月為歲其物産有金銀銅鐵象牙犀角朝霞朝雲其俗
交易用金銀朝霞等衣服百姓二十而稅一五穀莱蔬
與中國不殊
多摩長
多摩長國居於海島東與婆鳳西與多隆南與半支䟦
華言五山也北與訶陵等國接其國界東西可一月行
南北可二十五日行其王之先龍子也名骨利骨利得
大鳥卵剖之得一女子容色殊妙即以為妻其王尸羅
劬傭伊說即其後也唐顯慶中遣使貢獻其俗無姓王
居以栅為城以板為屋坐獅子座東面坐衣物與林邑
同勝兵一萬餘人無馬有弓刀甲矟婚姻無同姓之别
其食器有銅鐵金銀所食尚蘇乳酪沙糖石蜜其家畜
有羖羊水牛野獸有麞鹿等死亡無喪服之制以火焚
其屍其音樂略同天竺有波那婆宅護遮菴磨石榴等
果多甘蔗從其國經薩盧都思訶盧君那盧林邑等國
達於交州
哥羅舍分
哥羅舍分國在南海之南接墮和羅國勝兵二萬人其
王蒲越伽摩唐顯慶五年遣使朝貢
占城
占城國在中國之西南東至海西至雲南南至真臘國
北至驩州外界海南去三佛齊五日程陸行至賓陀羅
國一月程其國隸占城焉東去麻逸國二日程蒲端國
七日程北去廣州便風半月程東北至兩浙一月程西
北至交州兩日程陸行半月程其地東西七百里南北
三千里南曰施備州西曰上源州北曰烏里州國無城
郭有百餘村村落戸三五百或至七百亦有縣鎮之名
土地所出箋沉香㯽榔烏樠木蘇木白藤黃蠟吉貝花
布絲絞布㲲布藤簞貝多葉簟金銀鐵錠等物五穀無
麥有秔米粟豆麻子官給種一斛計租百斛果實有蓮
甘蔗蕉子椰子鳥獸多孔雀犀牛畜産多黃牛水牛而
無驢亦有山牛不任耕耨但殺以祭鬼將殺令巫祝之
曰阿羅和及㧋譯之云早教他託生民獲犀象皆輸於
王國人多乘象或軟布兜或於交州市馬頗食山羊水
兕之肉其衣俗衣服與大食國相類無絲繭以白㲲布
纏其胷垂至於足衣衫窄袖撮髮為髻散垂餘髾於其
後互市無緡錢止用金銀較量錙銖或吉貝錦定博易
之直樂器有胡琴笛鼓大鼓樂部亦列舞人其王腦後
髽髻散披吉貝衣戴金花冠七寳装纓絡為飾股脛皆
露躡革履無韈婦人亦腦後撮髻無笄梳其服及拜揖
與男子同王每午坐禪椅官屬謁見膜拜一而止白事
畢復膜拜一而退或出游看象采獵觀漁皆數日方還
近則乘軟布兜遠則乘象或乘一木杠四人舁之先令
一人持㯽榔盤前導從者千餘輩各執弓箭刀槍手牌
等其民望之膜拜一而止日或一再出每歲稻熟王自
刈一把從者及羣婦女競割之其王或以兄為副王或
以弟為次王設高官凡八員東西南北各二分治庶事
無俸禄令其所管土俗資給之别置文史五十餘員有
郎中員外秀才之稱分掌資儲寳化等事亦無資俸但
給龜魚充食及免調役而已又有司帑廪者十二員主
軍卒者二百餘員皆無月俸勝兵萬餘人月給秔米二
斛冬夏衣布各三疋至五疋每夕唯王升床而卧諸臣
皆寢於地蓐親近之臣見王即胡跪而禮稍疎遠者但
拱手而已其風俗正月一日牽象周行所居之地然後
驅逐出郭謂之逐邪四月有遊船之戲定十一月十五
日為冬至人皆相賀州縣以土産物帛獻其王每歲十
二月十五日城外縛木為㙮王及人民各以衣物香藥
置於㙮上焚之以祭天人有疾病旋采生藥服食地不
産茶亦不知醖釀之法止飲椰子酒兼食㯽榔刑禁亦
設枷鎻小過以四人拽伏於地藤杖鞭之二人左右互
朴量其犯罪或五六十至一百當死者以繩係於樹用
梭槍舂喉而殊其首若故殺劫殺令衆踏之或以象卷
撲於地象皆素習將刑人即令豢飬之人以數諭之悉
能曉焉犯姦者男女共入一牛以贖死負國王物者以
繩拘於荒塘物充而後出之其國前代罕與中國通周
顯德中其王釋利因德漫遣其臣莆訶散貢方物有雲
龍形通犀帶菩薩石又有薔薇水灑衣經歲香不歇猛
火油得水愈熾皆貯以瑠璃缾建隆二年其王釋利因
陁盤遣使莆訶散来表章書於貝多葉以香木函盛之
貢犀牙龍腦香藥孔雀四大食瓶二十使回錫賚有差
以器幣優賜其王三年乾德四年開寳三年五年六年
七年九年太平興國二年三年四年俱遣使入貢六年
交州黎桓上言欲以占城俘九十三人獻於京師太宗
令廣州止其俘存撫之給衣服資糧遣還占城詔諭其
王七年八年俱入貢雍熙二年遣使入貢且訴為交州
所侵詔答令保國睦鄰三年入貢儋州言占城人蒲羅
遏為交州所逼率其族百口来附四年秋廣州上言雷
恩州開送占城人夷斯當李娘并其族一百五十人来
歸分隸南海清遠縣端拱元年廣州又言占城夷人忽
宣等族三百一人来附淳化元年遣使貢方物且訴為
交州所攻國中人民財寳皆為所掠上賜黎桓詔令各
守境三年遣使貢方物至道元年其王遣使来朝貢奉
表詞甚恭順且言臣本國元有流民三百散居南海曾
蒙聖旨許令放還今有猶在廣州者本國舊有進奉夷
人羅常占見駐廣州乞詔本州盡數點集令舶船乘便
風部領歸國上覽表詔遣使廣州詢問願還者悉復使
回復賜良馬二遂為常制咸平二年景德元年俱入貢
詔以良馬介胄戎器賜之四年遣使奉表来朝表函籍
以文錦其使言本國舊隸交州後奔於佛逝北去舊所
七百里使還賜物甚厚大中祥符三年来貢四年又遣
使貢獅子詔畜於苑中使者留二蠻人以給豢飬上憐
其懷土厚給資糧遣還八年天禧二年並遣入貢三年
其使還詔賜國王銀四千七百兩并戎器鞍馬海上又
有蒲端國三麻蘭國勿廵國蒲婆衆國太平祥符四年
祀汾隂並遣使来貢蒲端國王上言伏見詔旨給賜占
城使鞍勒馬大神旗各各乞如恩例有司以蒲端在占
城下請賜雜綵小旗五從之天聖八年入貢慶歷二年
獻馴象皇祐二年貢方物表二通一以蕃書一以中國
書五年嘉祐元年俱入貢六年獻馴象七年正月廣西
經略司言占臘素不習兵與交阯鄰常苦侵軼而占城
復近脩武備以抗交阯將繇廣東路入貢望撫以恩信
五月入貢賜白馬二熙寧元年入貢乞市騾馬詔賜白
馬一令於廣州置騾以歸五年貢方物七年交阯李乾
德言其王領兵三千人并妻子来降且言其國自海道
抵真臘一月程西北抵交州四十日皆山路所治聚落
一百五大略如州縣後討交阯以其素仇遣使詔以乘
機協力蕩除使還言其國選兵七千扼賊要路其王以
木葉蕃書回牒詔使上之然亦不能成功後兩國同入
貢占城使者乞避交人詔遇朔日朝文德殿分東西立
望日則交人入垂拱而占城趨紫宸大燕則東西坐元
祐七年又表言如天朝討交阯願率兵掩襲朝廷以交
阯數入貢不絶臣節難以興師答敇書報之而以其使
良保故倫軋丹副使傍木知突為保順郎將政和中授
其王楊卜麻疊金紫光禄大夫領兼白州刺史卜麻疊
言身縻化外不霑禄食願得薄受俸給壯觀小蕃許之
宣和元年進檢校司空兼御史大夫懷遠軍節度使琳
州管内觀察處置等使封占城國王自是每遇郊恩輙
降制加封邑其州所統大小州三十八通不盈三萬家
甃磚為城護以石㙮其戎器以標鎗牓牌竹為弓無翎
箭戰則五人為甲走則同甲皆坐山多香木每歲官監
民入山斫香輸官謂之身丁香如中國身丁鹽稅之類
納足聽民貿易商舶到其國則差蕃官摺黑皮為策書
白字抄物數監盤上岸十取其二外聽交易建炎元年
國王入貢遇郊恩制授檢校太傅加食邑後以為常紹
興二十五年其子鄒時巴蘭嗣立貢方物求封爵詔授
以其父官乾道三年其子鄒亞娜遣使入貢詔受其獻
十分之一既而福建市舶司言大食國人烏師點等訴
占城入貢即所奪本國物上以爭訟却之詔學士院答
敇洪邁引崇寧故事乞用金花綾紙寫詔禮部郎中李
燾上言當從紹興二十五年例用白藤紙况今進貢非
實却而不受豈宜更優其禮上曰李燾之論有理即用
近例邁以為侵官自是與燾有隙臣僚亦言鄒亞娜承
襲若以禮入貢則當議封既與大食爭訟難即降詔俟
再貢如禮然後賜命乾道七年閩人有泛海官吉陽軍
者飄至占城見其國與真臘乘象以戰無大勝負乃說
王以騎戰教之弓弩騎射其王大悅具舟送之吉陽厚
賫隨以買馬得數十疋以戰則克次年復来人徒甚盛
瓊州不受怒歸肆行劫掠淳熙二年詔帥臣張栻草書
付瓊管司諭以中國馬自来不許出外界令還所掠人
口等自今不得生事知吉陽軍林寳慈令王三俊指引
占城國人買馬圖利令本司取勘具奏三年占城𤼵回
所掠人口見存八十三人又申乞與本蕃通商詔栻行
下瓊管司朝廷加惠外國各已有市舶司主管交易海
南四郡即無通商條令仰遵依自来體例施行淳熙四
年五月以舟師襲真臘請和不許殺之遂為大讎慶元
己未真臘大舉入占城俘其主戮其臣僕勦殺幾無噍
類更立真臘人為主
三佛齊
三佛齊國蓋南蠻之别種與占城為隣間於真臘闍婆
之間所管十五州土産紅藤紫&KR1133;箋沉香㯽榔子無緡
錢土俗以金銀貿易諸物四時之氣多熱少寒冬無霜
雪人用香油塗身其地無麥有米及青白豆雞魚鵝鴨
頗類中土有柳花酒椰子酒㯽榔酒皆非麴蘖所醖飲
之亦醉樂有小琴小鼓崐崘奴踏曲為樂國中文字用
蕃書以其王指環為印亦有中國文字上章表即用焉
累甓為城周數十里用椰葉覆屋人民散居城外不輸
租賦有所征伐隨時調發立酋長率領皆自備兵器糧
糗汎海便風二十日至廣州如泉州舟行順風月餘亦
可到國人多姓蒲習水陸戰臨敵敢死伯於諸國其國
在海中扼諸蕃舟車往来之咽喉若商舶過不入即出
船合戰期以必死故諸國之舟輻凑焉唐天祐元年貢
方物授其使都蕃長蒲訶粟寧遠將軍宋建隆元年九
月其王悉利胡大霞里檀遣使李遮帝来朝貢二年夏
又遣使貢方物是冬又来貢其國别號先留王李犀林
男迷日来亦遣使同至貢方物三年又遣使来貢回賜
以白犛牛尾白甆器髹器錦綵鞍轡二副開寳四年遣
使以水晶火油来貢五年又来貢七年又貢象牙乳香
薔薇水萬年棗偏桃白沙糖水晶指環瑠璃瓶珊瑚樹
八年又遣使入貢賜以冠帶器幣太平興國五年入貢
雍熙二年端拱二年俱入貢淳化三年冬廣州言三佛
齊朝貢使蒲抑陀黎前年自京回聞本國為闍婆所侵
住南海凡一年今春乘舶至占城風信不利復還乞降
詔諭本國從之咸平六年遣使来貢且言本國建佛寺
以祝聖夀願賜名及鐘上嘉其意詔以承天萬夀為寺
額并鑄鐘以賜来使俱授以官大中祥符元年其王遣
使来貢詔許赴泰山陪位於朝覲壇遣賜甚厚天禧元
年遣使奉金字表貢珍珠象牙梵夹經崐崘雙使還賜
禮物奬慰之天聖六年其王遣使入貢舊制蕃國使之
貢賜以間金塗銀帶時特以渾金帶賜之熙寧十年使
大首領地華伽囉来以為保順慕化大將軍賜詔寵之
元豐中使至者再率以白金真珠婆律薰陸香備方物
廣州受表入言俟報乃護至闕下天子念其道里遠每
優賜遣歸二年賜錢六萬四千緡銀萬五百兩官其來
使乞買金帶白金器物及僧紫衣師牒皆如所請給之
五年廣州南蕃綱首以其主管國事國王之女唐字書
寄龍腦及布與提舉市舶孫迥迥不敢受言於朝詔令
估直輸之官而市采帛以報元祐三年遣使入見以金
蓮花真珠龍腦撒殿官其来使六年及紹聖中再入貢
紹興七年有司議三佛齊國王敇告綾紙並欲用黃色
餘依所賜大食國例從之二十六年復入貢乾道八年
國王書乞將銅撘船僱人造瓦回蕃詔從之自後不許
淳熙五年来貢方物乞比占城進奉例回賜從之詔免
到闕令泉州管待章表遞奏其子稱乾道四年承襲乞
依舊封爵詔襲其父舊封仍賜襲衣金帶鞍馬幣帛有
差
勃泥
勃泥國在京都之西南大海中去闍婆四十五日去三
佛齊四十日程去占城與摩逸各三十日程皆計順風
為則其國以板為城城中居者萬餘人所統十四州其
王所居屋覆以貝多葉民舍覆以草在王左右者為大
人王坐繩床若出即大布單坐其上衆舁之名曰阮囊
戰鬭者則持刀被甲甲以銅鑄狀若大筒穿之於身護
其腹背其地無麥有麻稻又有羊皮雞魚無蠶絲用吉
貝花織成布飲椰子酒婚聘之資先以椰子酒㯽榔次
之指環又次之然後以吉貝布或量出金銀成其禮喪
葬亦有棺歛以竹為轝載棄山中二月始耕則祀矣以
十二月七日為歲節地熱多風雨國人宴會鳴鼓吹笛
擊鈸歌舞為樂無器皿以竹編貝多葉為器盛食食訖
棄之其國隣於底門國有藥樹取其根煎為膏服之及
塗其體兵刅所傷皆不死前代未嘗朝貢故史籍不載
宋太平興國二年其王向打遣使賫表貢大片龍腦光
龍腦蒼龍腦玳瑁檀香象牙其表以數重小囊緘封之
非中國紙類木皮薄瑩滑色微綠而長數尺闊寸餘横
卷之僅可盈握其字小細橫讀之以華言譯之云勃泥
國王向打稽首拜皇帝萬歲萬歲萬萬歲願皇帝萬歲
今遣使進貢向打聞朝廷無路得到昨有蕃人蒲蘆歇
泊水口令人迎到州言自中朝来比詣闍婆國遇猛風
吹其船不得去此時聞自中國来人皆大喜即造舶船
令蒲蘆歇導達入貢朝所遣使人只願平善見皇帝每
年令人入朝每年修貢慮風吹至占城界望皇帝詔占
城令有向打船到不得留臣本國别無異物乞皇帝勿
怪其表文如是詔館其使於禮賓院優賜以遣之元豐
五年二月其王錫理麻喏復遣使貢方物其使乞從泉
州乘海舶歸國從之
注輦
注輦國東距海五千里西至西天竺千五百里南至羅
蘭二千五百里北至頓田三千里自古不通中國水行
至廣州約四十一萬一千四百里其國有城七重高七
尺南北十二里東西七里每城相去百步凡四城用磚
二城用土最中城以木為之皆植花果雜木其第一至
第三城皆民居環以小河第四城四侍郎居之第五城
主之四子居之第六城為佛寺百僧居之第七城即主
之所居屋四百區所統有三十一部落其西十二其南
八其北十一今國王相傳三世矣民有罪即命侍郎一
員處治之輕者縶於木格笞五七十至一百重者則斬
或以象踐殺之其宴則國主與四侍郎膜拜於階遂共
坐作樂歌舞不飲酒而食肉俗衣布亦有餅餌嘗饌執
事有婦人其嫁娶先用金銀指環使媒婦至女家後三
日會男家親族約以土田生畜㯽榔酒等稱其有無為
禮女家復以金銀指環越諾布及女所服錦衣遺壻若
男欲離女則不取聘財女欲却男則倍償之其兵陣用
象居前小牌次之梭槍次之長刀又次之弓矢在後四
侍郎分領其衆國東南約二千五百里有悉蘭池國或
相侵伐地産真珠象珊瑚玻璃㯽榔豆蔻吉貝布獸有
山羊黃牛禽有山雞鸚鵡果有餘甘藤蘿千年棗椰子
甘羅崐崘梅婆羅蜜之類花有白茉莉散絲蛇臍佛桑
麗秋青黃碧婆羅瑶蓮蟬紫水蕉之類五穀綠黑豆麥
稻地宜竹自昔未嘗朝貢宋大中祥符八年九月其國
主羅茶羅乍遣進奉使侍郎娑里三文副使蒲加心判
官翁勿防援官亞勤加等奉表来貢三文等以盤捧真
珠碧玻璃升殿布於御坐前降殿再拜譯者導其言曰
願以表遠人慕化之意其國主表曰臣羅茶羅乍言昨
遇&KR1299;舶船商人到本國告稱鉅宋之有天下也二帝開
基聖人繼統登封大嶽禮祀汾隂至德升聞上穹眷命
臣昌期斯遇古語幸聞輙傾就日之誠仰露朝天之欵
臣伏聞人君之御統也無遠不臻臣子之推誠也有道
則服伏惟皇帝陛下功超䆳古道建大中衣裳垂而保
合乾坤劒戟鑄而範圍區宇神武不殺人文化成廓明
明之德以臨御下民懷翼翼之心以昭事上帝至仁不
傷於行葦大信爰及於淵魚故得天鑒孔彰帝臨有赫
顯今古未聞之事保邦家大定之基竊念臣微類醯雞
賤如芻狗世居夷落地遠華風虛荷燭幽曾無執贄今
者竊聽謌頌普及遐陬限年屬於桑榆阻躬陳於玉帛
矧滄溟之曠絶在䟦涉以稍難是敢傾倒赤心遥瞻丹
闕任土作貢同螻蟻之慕羶委質事君比葵藿之向日
謹遣專使等五十二人奉土物朝貢凡真珠衫帽各一
真珠二萬一千一百兩象牙六十株乳香六十斤三文
等又獻珠六千六百兩香藥三千三百斤初羅茶羅乍
既聞商舶言且曰十年来海無風濤古老傳云如此則
中國有聖人故遣三文等入貢三文離本國舟行七十
七晝夜歷那勿丹山婆里西蘭山至占賓國又行六十
一晝夜歷伊麻羅里山至古羅國國有古羅山因名焉
又行七十一晝夜歷加八山古不牢山舟寳龍山至三
佛齊國又行十八晝夜度蠻山水口歷天竺山至賓頭
狼山望東西王母塚距舟所將百里又行二十晝夜度
羊山九星山至廣州之琵琶洲離本國凡千一百五十
日至廣州焉詔閣門祗候史祐之館伴几宴賜恩例同
龜兹使其年承天節三文等請於啟聖禪院會僧以祝
聖夀明年使廻降詔羅茶羅乍賜物甚厚天禧四年又
遣使琶欄得麻烈呧奉方物入貢至廣州病死守臣以
其表聞詔廣州宴犒從者厚賜以遣之明年二年其王
遣使以泥金表進真珠衫帽及真珠一百五兩象牙百
株其使自言數朝貢而海風破船不達願將上等珠就
龍床脚撒殿頂戴瞻禮以申向慕之誠乃奉銀盤升殿
跪散珠於御榻下而退景祐元年以其使蒲押陀離為
金紫光禄大夫懷化將軍還本國熙寧十年復遣二十
七人来獻豌豆珠麻珠瑠璃大洗盤生白梅花腦錦花
犀牙乳香瓶香薔薇水金蓮花木香阿魏鵬砂丁香使
副以真珠龍腦登殿跪而散之謂之撒殿既降詔遣御
藥宣勞之以使為懷化將軍保順郎將各賜衣服器幣
答賜其王錢八萬一千八百緡銀五萬二千兩
按注輦國水行至廣州約四十一萬一千四百里
凡千一百五十日而至其去中國最遠又自古未
嘗相通至大中祥符間始入貢然其表文敘述有
理詞采可觀略無島夷侏離鄙俚之談有類中土
操觚文士之筆高麗交阯反所不逮竊疑史文容
有緣餙非其實也
州眉流
州眉流國東至占臘五十程南至羅越水路十五程西
至西天竺三十五程北至程良六十程東北至羅斛二
十五程南至闍婆四十五程西南程若十五程西北至
洛華二十五程東北至廣州三十五程其俗以板為屋
跣足衣布無紳帶以白紵纏其首貿易以金銀其主所
居廣袤五里無城郭出則乘象車亦如小駟地出犀象
䃋石紫&KR1133;蘇木諸藥四時炎熱無霜雪未嘗至中國宋
咸平四年國主多須機遣使打古馬副使打臘判官劄
皮泥等九人来貢木香千斤鍮鑞各百斤胡黃連三十
五斤紫&KR1133;百斤紅氈一合花布四叚蘇木萬斤象牙六
十一株召見崇德殿賜以冠帶服物及還又賜多須機
詔書以敦奬之
蒲甘
宋崇寧五年蒲甘遣使入貢詔禮秩視注輦尚書省言
注輦役屬三佛齊故熙寧中勑書以大背紙緘以匣襆
今蒲甘乃大國蕃王不可下視附庸小國欲如大食交
阯諸國禮凡制詔並書以白背金花綾紙貯以間金鍍
匣銀管籥用錦絹夾襆緘封以往從之
南毗
南毗國在西南自三佛齊便風月餘可到國多風王出
先差官及兵卒百餘人持水灑地以防颶風播揚精飲
食鼎以百計日一易之有官名翰林供王飲食喜戰鬭
善刀矟習弓箭鑿雜白銀為錢鏤官印記民用以貿易
土産珍珠諸色番布其國最遠番舶罕到有時羅巴智
力于父子其種類也入居泉之城南自是舶舟多至其
國矣
層檀
層檀國在南海傍城距海二千里宋熙寧四年始入貢
海道便風行百六十日經勿廵古林三佛齊國乃至廣
州其王名亞美羅亞眉蘭傳國五百年十世矣人語音
如大食地春暖貴人以越布纏頭服花錦白疊布出入
乘象馬有俸禄其法輕罪杖重死穀有稻粟麥食有魚
畜有胡羊山羊沙牛水牛槖駝馬犀象藥有木香血竭
没藥鵬砂阿魏薰陸産珍珠玻璃密沙華三酒交易用
錢官自鑄三分其齊金銅相半而銀居一分禁民私鑄
元豊六年使保順郎將層伽尼再至神宗念其絶遠詔
頒賚如故事仍加賜白金二千兩
文獻通考卷三百三十二
