文獻通考卷二百五十七
鄱陽馬端臨貴與著
帝系考八
皇太子皇子(策命)
黃帝二十五子其得姓者十四人(索隱曰舊解破四為三言得姓十三人耳)
(今按國語胥臣云黃帝之子二十五宗其得姓者十四人為十二姓姬酉祁已滕葴任荀僖姞嬛依是也唯青)
(陽與夷鼓同己姓又云青陽與蒼林為姬姓上則十四人為十二姓其文甚明唯姬姓再稱青陽蒼林蓋國語)
(文誤所以致令前儒共疑其姬姓青陽當為元囂是帝嚳祖本與黃帝同姬姓其國語上文青陽即是少皥金)
(天氏為己姓者耳既理在不疑無煩破四為三也)黃帝娶西陵之女生二子其
後皆有天下其一曰元囂是為青陽青陽降居江水其
二曰昌意降居若水昌意娶蜀山氏女曰昌僕生高陽
高陽有聖德焉(注見后妃門)
帝顓頊生子曰窮蟬(索隱曰系本作窮係也正義曰帝舜之高祖也)
帝嚳娶陳鋒氏女生放勲娶娵訾氏女生摯帝嚳崩而
摯代立帝摯立不善崩(不善謂微弱不著)而弟放勲立是為帝
堯
堯子丹朱
舜子商均
夏禹子啓
按家天下自禹始啓而後凡襲位者非太子則王
之衆子弟也其父子繼世以有天下者已見帝號
歴年門兹不贅錄其支庶羣子名字之見於經傳
者錄之其所不載則無由考焉
啓子太康昆弟五人其一為仲康餘名字不見
帝泄二子帝不降帝扄
殷湯三子太丁外丙仲壬
太甲二子沃丁太庚
太庚三子小甲雍已太戊
太戊二子外壬河亶甲
祖乙二子祖辛祖丁
祖丁四子陽甲盤庚小辛小乙
武丁二子祖庚祖甲
祖甲二子廪辛庚丁
帝乙二子微子啓帝辛
禮記國君世子生告於君接以太牢宰掌具(接讀為捷捷勝也謂)
(食其母使補虛強氣也)三日卜士負之吉者宿齊朝服寝門外詩
負之射人以桑弧蓬矢六射天地四方(詩之言承也桑弧蓬矢本太古)
(也天地四方男子所有事也)保受乃負之(代士也保保母)宰醴負子賜之束
帛(醴當為禮禮以一獻之禮酬之以幣也)卜士之妻大夫之妾使食子(食子)
(不使君妾適妾有敵義不相䙝以勞辱事也士妻大夫之妾謂時自有子正義曰王肅杜預並以為接待夫人)
(以太牢鄭必讀為捷為補虛強氣者以婦人初產必困病當三日之内未必能以禮相接應待負子之後今前)
(為之故知補虛強氣宜速也詩含神霧云詩者持也以手維持則奉承之義謂以手承下而抱負之桑蓬皆素)
(質之物故知本太古也男子上事天下事地旁禦四方之難故云所有事然射禮唯四矢者謂天地非射事所)
(及唯禦四方故止四矢蓬是禦亂之草桑衆木之本)凡接子擇日(雖三日之内尊卑必皆選其吉)
(焉)冢子則太牢(天子世子也冢大也猶言長子)庶人特豚士特豕大夫
少牢國君世子太牢(皆謂長子)其非冡子則皆降一等(謂冡子之)
(弟及衆妾之子生也天子諸侯少牢大夫特豕士庶人特豚耳)異為孺子室於宮中(别掃)
(一室以居)擇於諸母與可者必求其寬裕慈惠温良恭敬慎
而寡言者使為子師其次為慈母其次為保母皆居子
室(此人君養子之禮也諸母衆妾也可者傅御之屬也子師教示以善道者慈母知其嗜欲者保母安其居)
(處者士妻以乳食之而已矣)他人無事不往(為兒精氣微弱將驚動也)三月之末
擇日剪髮為鬌男角女羈否則男左女右(鬌所遺髮也夾囟曰角午)
(逹日羈)是日也妻以子見於父貴人則為衣服由命士以
下皆潄澣(貴人大夫以上由自也)男女夙興沐浴衣服具視朔食
(朔食天子太牢諸侯少牢大夫特豕士特豚男女謂所生子之父母)夫入門升自阼階立
於階西向妻抱子出自房當楣立東面(入門者入側室之門也大夫以)
(下見子就側室見妾於内寝避人君也)姆先相曰母某敢用時日祇見孺
子(某妻姓若言姜氏也祇敬也)夫對曰欽有帥父執子之右手咳而
名之(欽敬帥循也言教之敬使有循也執右手明將授以事也)妻對曰記有成遂左
還授師(記猶識也識大之言使有成也師子師也)子師遍告諸婦諸母名(後告)
(諸母若名成於尊)妻遂適寝(復于夫之燕寝正義曰三月剪髮所留不剪者謂之鬌夾腦兩旁當)
(角之處留髮不剪曰角午逹者一縱一横曰午今女剪髮留其頂上縱横相交通逹故曰午逹不如兩角相對)
(但縱横各一在頂上曰羈羈隻也)世子生則君沐浴朝服夫人亦如之
皆立於阼階西向世婦抱子升自西階君名之乃降(子升)
(自西階則人君見世子於路寝也見妾子就側室凡子生皆就側室正義曰世婦抱子從外而入其内寝是君)
(之常居之處夫人不可以此寝生子故知亦在側室内也)適子庶子見於外寝撫其
手咳而名之禮帥初無辭(此適子謂世子弟也庶子妾子也外寝君燕寝也無辭辭)
(謂欽有帥記有成也)公庶子生就側室三月之末其母沐浴朝服
見於君擯者以其子見君所有賜君名之衆子則使有
司名之(擯者傳母之屬也人君尊雖妾不抱子有賜於君有恩惠也有司臣有事者也魯桓公名子問)
(於申繻也)曾子問曰君薨而世子生如之何孔子曰卿大
夫士從攝主北面於西階南(變於朝夕哭位也攝主上卿代君聽政也)太祝
禆冕執束帛升自西階盡等不升堂命無哭(將有事宜清淨也禆)
(冕者按神則祭服也禆冕絺冕元冕也士服爵弁服其太祝禆冕則大夫也)祝聲三告曰某
之子生敢告(聲噫歆警神也某夫人氏)升奠幣於殯東几上哭降(几於)
(殯東明繼體也)衆主人卿大夫士房中皆哭不踊(衆主人君之親也房中婦)
(人也)盡一哀反位遂朝奠(反朝夕哭位)小宰升舉幣(所主也舉而下埋之)
(階間)三日衆主人卿大夫士如初位北面(三日負子日也初告生時)太
宰太宗太祝皆禆冕少師奉子以縗祝先子從宰宗人
從入門哭者止(宰宗人詔贊君事者)子升自西階殯前北面祝立
於殯東南隅祝聲三曰某之子某從執事敢見子拜稽
顙哭(奉子者拜哭也)祝宰宗人衆主人卿大夫士哭踊三者三
(凡踊三跳為一節三節為一踊謂之成踊故云三者三)降東反位皆袒子踊房中
亦踊三者三襲縗杖(踊襲縗杖成子禮也)奠出(亦謂朝奠)太宰命祝史
以名徧告於五祀山川(因負名之喪於禮略)如已葬而世子生太
宰太宗從太祝而告於禰(告生)三月乃名於禰以名徧告
及社稷宗廟山川也
右古者生世子之禮此經所言雖皆諸侯之禮然
戴記中所述喪禮祭禮多是諸侯之禮而未嘗不
可通之天子也以是推之亦可見矣(經言接子冡子則太牢又)
(曰國君世子太牢註謂前冡子天子世子也)
禮記凡三王教子必以禮樂樂所以修内也禮所以修
外也禮樂交錯於中發形於外是故其成也懌恭敬而
温文(中心中也懌悅懌)立太傅少傅以養之欲其知父子君臣
之道也(養猶教也言養者積浸成長之)太傅審父子君臣之道以示之
(謂為之行其禮)少傅奉世子以觀太傅之德行而審喻之(為說其義)
太傅在前少傅在後(謂其在學時)入則有保出則有師(謂燕居出)
(入時)是以教喻而德成也(以有四人維持之)師也者教之以事而
喻諸德者也保也者慎其身以輔翼之而歸諸道者也
(慎其身者謹安護之)記曰虞夏商周有師保有疑丞(記所云謂天子也取以成)
(說)設四輔及三公不必備唯其人語使能也(語言也得能則用之)
(無則已)君子曰德成而教尊教尊而官正官正而國治此
之謂也(疏曰按四輔者尚書大傳云古者天子必有四隣前曰疑後曰丞左曰輔右曰弼天子有問無)
(以對責之疑可志而不志責之丞可正而不正責之輔可揚而不揚責之弼其爵視卿禄視次國之君)
右古者教世子之禮歴代所建師𫝊本此其歴代
師傅宮僚建置本末已見職官門茲不更錄其文
王世子篇所言庠序釋奠養老乞言等事雖亦為
教世子設然其本則學校也已見學校門此亦不
詳著焉
漢文帝時賈誼上疏曰古之王者太子廼生固舉以
禮(正始也)使士負之有司齊肅端冕見之南郊見於天也
過闕則下過廟則趨孝子之道也故自為赤子而教
固已行矣昔者成王幼在繦抱之中召公為太保周
公為太傅太公為太師保保其身體𫝊𫝊之德義師
道之教訓此三公之職也於是為置三少皆上大夫
也曰少保少傅少師是與太子宴者也(宴謂安居)故乃孩
提有識三公三少固明孝仁禮義以道習之逐去邪
人不使見惡行於是皆選天下之端士孝悌博聞有
道術者以衞翼之使與太子居處出入故太子廼生
而見正事聞正言行正道左右前後皆正人也及太
子少長知妃色則入於學學者所學之官也(官謂學舍)學
禮曰帝入東學上親而貴仁則親疎有序而恩相及
矣帝入南學上齒而貴信則長幼有差而民不誣矣
帝入西學上賢而貴德則聖智在位而功不遺矣帝
入北學上貴而尊爵則貴賤有等而下不隃矣(隃與踰同)
(謂越制)帝入太學承師問道退習而考於太傅太𫝊罰
其不則而匡其不及則惪智長而治道得矣此五學
者既成於上則百姓黎民化輯於下矣及太子既冠
成人免於保傅之嚴則有記過之史(有過則記)徹膳之宰
(有闕則諫)進善之旌(進善言者立於旌下)誹謗之木(譏惡事者書之於木)敢諫
之鼓(欲顯諫者則擊鼓)瞽史誦詩工誦箴諫(工樂工也)大夫進謀
士傳民語習與智長故切而不媿(每被切磋故無大過可耻媿之事)
化與心成故中道若性三代之禮春朝朝日秋暮夕
月所以明有敬也(朝日夕月以朝暮皆迎其初出也)春秋入學坐國
老執醬而親餽所以明有孝也行以鸞和(鸞和車上鈴也)步
中采齊(樂詩名也字或作薺又作茨並才和反)趣中肆夏(亦樂詩名趣讀曰趨趨疾)
(步也凡此中者謂與其節相應也)所以明有度也其於禽獸見其生
不忍見其死聞其聲不忍食其肉故遠庖厨所以長
恩且明有仁也夫三代所以久長者以其輔翼太子
有此具也
右賈誼疏所言教養世子之法與戴記相出入故
附於此
周文王之為世子朝於王季日三(三皆日朝以其禮同)雞初鳴而
衣服至於寢門外問内豎之御者曰今日安否何如(内豎)
(小臣之屬掌外内之通命者御如今之小吏直日矣)内豎曰安文王乃喜(孝子恒兢兢)
及日中又至亦如之及莫又至亦如之(莫夕也)其有不安
節則内豎以告文王文王色憂行不能正履(節謂履處故事履蹈)
(地也)王季復膳然後亦復初食上必在視寒暖之節(在察也)
食下問所膳(問所食也)命膳宰曰末有原應曰諾然後退(末猶)
(勿也原再也勿有所再進為其失飪臭味惡也退反其寢)武王帥而行之不敢有加
焉(庶幾程式之帥循也)文王有疾武王不說冠帶而養(言常在側)文王
一飯武王亦一飯文王再飯亦再飯(欲知氣味箴樂所勝)旬有二
日乃間
文王正妃太姒生武王武王同母兄弟十人其長子曰
伯邑考次曰武王𤼵次曰管叔鮮次曰周公旦次曰蔡
叔度次曰曹叔振鐸次曰成叔武次曰霍叔處次曰康
叔封次曰冉叔載(正義冉作丹)
右史記世家所載如此左傳言管蔡郕霍魯衞毛
𥅆郜雍曹滕畢原酆郇文之昭也杜氏註十六國
皆文王子也然則史記世家所載十人蓋太姒正
妃之子而郜雍滕畢原酆郇七人則皆庶子歟七
人皆受封惟畢與周召共佐成王功德最顯滕有
國至戰國時傳世最久餘無聞焉
武王子成王邘晉應韓
右文王武王之子其詳見於左傳故備錄之成王
以後之王子除繼世以有天下者可考而餘無聞
焉其經傳所及者亦略載之於後又按周以來
王子多為諸侯其受封傳世之本末分藩建國之
規制已詳著於封建考更不再叙姑錄其名字耳
漢以後諸侯王倣此
穆王二子共王繄扈孝王辟方
厲王二子宣王静鄭桓公友
幽王二子平王宜&KR0875;伯服
桓王二子莊王佗王子克
莊王二子釐王胡齊王子頹
惠王二子襄王鄭甘昭公叔帶
頃王二子匡王班定王瑜
景王四子太子聖悼王猛敬王丐王子朝
貞王三子哀王去疾思王叔考王嵬
考王二子威烈王午西周桓公揭
安王二子烈王喜顯王扁
秦孝文王子二十餘人(吕不韋說子楚曰子之兄弟二十餘人子居中不甚見幸久質)
(諸侯太子即位子不得為嗣矣)
始皇子長子扶蘇公子十二人公子將閭昆弟
三人公子高二世胡亥
按此據史記載二世既立趙高言沙邱之謀諸公
子及大臣疑之諸公子皆帝兄怏怏不服當盡除
之於是公子十二人僇死於市公子將閭昆弟三
人囚於内宮議其罪使使賜死三人皆流涕拔劍
自殺公子高欲奔恐收族乃上書請從死驪山二
世許之以是觀之始皇之子見於傳記而可考者
十六人并扶蘇胡亥共十八人扶蘇以下十七人
俱為胡亥所殺胡亥復為趙高所殺皆不得良死
嗟乎威震四海功加五帝而身殁未幾子孫殱焉
彼文昭武穆之苖裔分茅胙土與國咸休者數百
年而未艾也仁而延暴而顚信哉
漢高皇帝八男吕后生孝惠帝曹夫人生齊悼惠王肥
薄姬生孝文帝戚夫人生趙王如意趙姬生淮南厲王
長諸姬生趙幽王友趙共王恢燕靈王建(高五王傳)
孝文皇帝四男竇皇后生景帝梁孝王武諸姬生代孝
王參梁懷王揖(文三王傳)
孝景皇帝十四男王后生孝武皇帝栗姬生臨江閔王
榮河間獻王德臨江哀王閼程姬生魯共王餘江都易
王非膠西于王端賈夫人生趙敬肅王彭祖中山靖王
勝唐姬生長沙定王發王夫人生廣川惠王越膠東康
王寄清河哀王乘常山憲王舜(景十三王傳)
孝武皇帝六男衞皇后生戾太子趙偼伃生孝昭帝王
夫人生齊懷王閎李姬生燕刺王旦廣陵厲王胥李夫
人生昌邑哀王髆(武五子傳)
孝宣皇帝五男許皇后生孝元帝張偼伃生淮陽憲王
欽衞倢妤生楚孝王嚻公孫倢伃生東平思王宇戎倢
妤生中山哀王竟(宣元六王傅)
孝元皇帝三男王皇后生孝成皇帝傅昭儀生定陶共
王康馮昭儀生中山孝王興(宣元王傳)
東漢光武十一子郭皇后生東海恭王強沛獻王輔濟
南安王康阜陵質王延中山簡王焉許美人生楚王英
光烈皇后生顯宗東平憲王蒼廣陵思王荆臨淮懷公
衡琅邪孝王京
眀帝九子賈貴人生章帝隂貴人生梁節王暢餘七王
千乘哀王建陳敬王羡彭城靖王恭樂成靖王黨下邳
惠王衍淮陽頃王昞濟隂悼王長本書不載母氏
章帝八子宋貴人生清河孝王慶梁貴人生和帝申貴
人生濟北惠王壽及河間孝王開餘四王千乘貞王伉
平春悼王全城陽懷王淑廣宗殤王萬歲不載母氏
和帝一子平原懷王勝(並列傳)
後漢制拜皇太子儀百官會位定謁者引皇太子當
御座殿下北面司空當太子西北東面立讀策書畢
中常侍持太子璽綬太子再拜三稽首謁者贊曰皇
太子臣某甲謁者稱制曰可三公升階上殿賀夀萬
歲因赦天下
舊制太子食湯沐十縣周衞交戟五日一朝因坐東
廂省視膳食其非朝日使僕中允旦旦請問而已明
不媟黷廣其敬也
魏武帝二十五男卞皇后生文皇帝任城威王彰陳思
王植蕭懷王熊劉夫人生豐愍王昂哀殤王鑠環夫人
生鄧哀王冲彭城王據燕王宇杜夫人生沛穆王林中
山恭王袞秦夫人生濟陽懷王玹陳留恭王竣尹夫人
生范陽閔王矩王昭儀生趙王揮孫姬生臨邑殤公子
上楚王彪剛殤公子勤李姬生榖城殤公子乘郿戴公
子整靈殤公子京周姬生楚安公均劉姬生廣宗殤公
子棘宋姬生東平靈王徽趙姬生樂陵王茂
文帝九男甄皇后生眀帝李貴人生贊哀王協潘淑媛
生北海悼王蕤朱淑媛生東武陽懷王鍳仇昭儀生東
海定王霖徐姬生元城哀王禮蘇姬生邯鄲懷王邕張
姬生清河悼王貢宋姬生廣平哀王儼
晉宣帝九男穆張皇后生景帝文帝平原王幹伏夫人
生汝南文成王亮瑯邪武王伷(音宙)清惠亭侯京扶風武
王駿張夫人生梁王肜(音融)栢夫人生趙王倫
文帝九男文明王皇后生武帝齊獻王攸城陽哀王兆
遼東悼惠王定國廣漢殤王廣德其樂安平王鑒燕王
機皇子永祚樂平王延阼不知母氏
武帝二十六男楊元后生毘陵悼王軌惠帝秦獻王東
審美人生城陽懷王景楚隱王瑋長河厲王義徐才人
生城陽殤王憲匱才人生東海冲王祗趙才人生始平
哀王裕趙美人生代哀王演李夫人生淮南忠壯王允
吳孝王晏嚴保林生新都懷王該陳美人生清河康王
遐諸姬生汝隂哀王謨程才人生成都王穎王才人生
孝懷帝楊悼后生渤海殤王恢餘八子不顯母氏並早
夭又無封國及追諡
元帝六男宫人荀氏生明帝及瑯邪孝王裒石倢伃生
東海哀王冲王才人生武陵威王晞鄭夫人生瑯邪悼
王煥及簡文帝
明帝二男庾皇后生成帝康帝
成帝二男太妃周氏生哀帝海西公
簡文帝七男王皇后生會稽思世子道生皇子俞生胡
淑儀生臨川王郁皇子朱生王淑儀生皇子天流李夫
人生孝武帝會稽孝王道子俞生朱生天流並早夭
孝武帝二子安帝恭帝不知母氏
晉制皇帝會公卿座位定太子後至孫毓以為羣臣
不應起禮曰父在斯為子君在斯為臣侍坐於所尊
見同等不起皆以為尊無二上故有所厭之義也昔
衞綰不應漢景之召釋之正公門之法明太子事同
於羣臣羣臣亦統一於所事應依同等不起之禮明
帝太寧三年詔曰漢魏以來尊崇儲貳使官屬稱臣
朝臣咸拜此甚無謂今太子衍幼冲之年使臣先逹
將今所習見謂之自然此豈可以教之邪令内外通
議尚書令卞壼議以為春秋王太子不會明禮同於
君皆所以重儲貳異正嫡苟奉之如君不得不拜矣
太子若存謙冲故宜答拜臣以為皇太子之立郊告
天地正位儲宫豈得同之皇子揖譲而已謂宜稽則
漢魏闔朝同拜從之(徐邈云東宫臣上表天朝既用黃紙上太子疏則用白紙也北)
(人有作符閎宫屬者云東宫臣上疏於太子用白紙太子答之用黃紙朝士率常牋上下死罪太子答之)
(用白亦有惶恐此自得中朝舊法)
東晉孝武皇帝泰元十二年臺符問皇太子既拜朝
臣奉賀應上禮不國子博士車允云百辟卿士咸與
盛禮展敬拜伏不須復上禮唯方伯牧守不覩大禮
自非酒牢貢羞無以裁其乃誠故宜有上禮亦如元
正大慶方伯莫不上禮朝臣奉璧而已太學博士庾
弘之議按武帝咸寧中諸王新拜有司近臣諸王公
主上禮今皇太子國之儲副既以崇建普天同慶謂
應上禮奉賀按漢魏故事皇太子稱臣新禮以太子
既以子為名而又稱臣臣子兼稱於義不通除太子
稱臣之制摯虞以為孝經資於事父以事君兼臣子
則不嫌稱臣宜定新禮皇太子稱臣如舊詔從之(尚書)
(符又問王公以下見皇太子儀及所制衣服車允議朝臣宜朱衣褠幘拜敬太子答拜按經傳不見其文)
(故太傅羊祜牋慶太子稱叩頭此則拜之証又太寧三年詔議其典尚書卞壼謂宜稱則漢魏闔朝同拜)
(其朱衣冠冕唯施天朝宜褠幘而已)
宋武帝七男張夫人生少帝孫脩華生廬陵孝獻王義
眞胡倢伃生文帝王脩容生彭城王義康桓美人生江
夏文獻王義恭孫美人生南郡王義宣吕美人生衡陽
文王義季
文帝十九男元皇后生元凶劭潘淑妃生始興王濬路
淑媛生孝武帝吳淑儀生南平穆王鑠高脩儀生廬陵
昭王紹殷脩華生竟陵王誕曹偼伃生建平宣簡王宏
陳脩容生東海王褘謝容華生晉熙王昶江脩容生武
昌王渾沈偼伃生明帝楊美人生始安王休仁邢美人
生山陽王休祐蔡美人生海陵王休茂董美人生鄱陽
哀王休業顔美人生臨慶冲王休倩陳美人生新野懷
王夷父荀美人生桂陽王休範羅美人生巴陵哀王休
若紹出繼廬陵孝獻王義眞
孝武帝二十八男文穆皇后生廢帝子業豫章王子尚
陳淑媛生晉安王子勛阮容華生安陸王子綏徐昭容
生皇子子深何淑儀生松滋侯子房史昭華生臨海王
子頊殷貴妃生始平孝敬王子鸞次永嘉王子仁與皇
子子深同生何偼伃生皇子子鳳謝昭容生始安王子
眞江倢伃生皇子子元史昭儀生邵陵王子元次齊敬
王子羽與始平孝敬王子鸞同生江美人生皇子子衡
楊倢伃生淮南王子孟次皇子子况與皇子子元同生
次南平王子產與永嘉王子仁同生次晉陵孝王子雲
次皇子子文並與始平孝敬王子鸞同生次廬陵王子
輿與淮南王子孟同生次南海哀王子師與始平孝敬
王子鸞同生次淮南思王子霄與皇子子元同生次皇
子子雍與始安王子眞同生次皇子子趨與皇子子鳳
同生次皇子子期與皇子子衡同生次東平王子嗣與
始安王子眞同生張容華生皇子子悅安陸王子綏南
平王子產廬陵王子與並出繼皇子子深子鳳子元子
衡子况子文子悅未封早夭子趨子期子悅未封為明
帝所殺
明帝十二男陳貴妃生後廢帝謝修儀生皇子法良陳
昭華生順帝徐倢伃生第四皇子鄭修容生皇子智并
次晉熙王爕與皇子法良同生泉美人生邵陵殤王友
次江夏王躋與第四皇子同生徐良人生武陵王贊杜
修華生隨陽王翽次新興王嵩與武陵王贊同生又泉
美人生始建王禧智并爕躋贊並出繼法良未封第四
皇子未有名早夭
齊高帝十九男昭皇后生武帝豫章文獻王嶷謝貴嬪
生臨川獻王映長沙威王晃羅太妃生武陵昭王曄任
太妃生安成恭王暠陸修儀生鄱陽王鏘晉熙王銶袁
修容生桂陽王鑠何太妃生始興簡王鑑宜都王鏗區
貴人生衡陽王鈞張淑妃生江夏王鋒河東王鉉李美
人生南平王銳第九第十三第十四第十七皇子早亡
衡陽王鈞出繼帝兄元王後
武帝二十三男穆皇后生文惠太子竟陵文宣王子良
張淑妃生廬陵王子卿魚腹侯子響周淑儀生安陵王
子敬建安王子眞阮淑媛生晉安王子懋衡陽王子峻
王淑儀生隨郡王子隆蔡倢伃生西陽王子眀樂容華
生南海王子罕傅充華生巴陵王子倫謝昭儀生邵陵
王子貞江淑儀生臨賀王子岳庾昭容生西陽王子文
荀昭華生南康王子琳顏倢伃生永陽王子珉宫人謝
生湘東王子建何充華生南郡王子夏第六第十二第
十五第二十二皇子早亡子珉繼衡陽元王後
明帝十一男敬皇后生廢帝東昏侯寶卷江夏王寶元
鄱陽王寶寅和帝殷貴嬪生巴陵隠王寶義晉熙王寶
嵩袁貴妃生廬陵王寶源管淑妃生邵陵王寶修許淑
媛生桂陽王寶貞餘皆早夭
梁武帝八男丁貴嬪生昭明太子統簡文皇帝廬陵威
王續阮修容生孝元帝吳淑媛生豫章王綜董昭儀生
南康簡王績丁充華生邵陵攜王綸葛修容生武陵王
紀
簡文帝二十子王皇后生哀太子大器南郡王大連陳
淑容生潯陽王大心左夫人生南海王大臨安陸王大
春謝夫人生瀏陽公大雅張夫人生新興王大莊包昭
華生西陽王大鈞范夫人生武寧王大盛褚修華生建
平王大球陳夫人生義安王大昕朱夫人生綏建王大
摯其臨川王大穎桂陽王大成汝南王大封樂良王大
圜並不知母氏潘美人生皇子大訓早亡
元帝諸子徐妃生忠烈世子方等王貴嬪生貞惠世子
方諸始安王方略袁貴人生愍懷太子方矩夏貴妃生
敬皇帝餘不顯
陳文帝十三男沈皇后生廢帝始興王伯茂嚴淑媛生
鄱陽王伯山晉安王伯恭潘容華生新安王伯固劉昭
華生衡陽王伯信王充華生廬陵王伯仁張容華生江
夏王伯義韓修華生武陵王伯禮江貴妃生永陽王伯
智孔貴妃生桂陽王伯謀二男早卒無名伯信出繼衡
陽王昌
宣帝四十二男柳皇后生後主彭貴人生始興王叔陵
曹淑華生豫章王叔英何淑儀生長沙王叔堅宜都王
叔明魏昭華生建安王叔卿錢貴妃生河東王叔獻劉
昭儀生新蔡王叔齊袁昭容生晉熙王叔文義陽王叔
逹新會玉叔坦王姬生淮南王叔彪巴山王叔雄吳姬
生始興王叔重徐姬生尋陽王叔儼淳于姬生岳陽王
叔愼王修華生武昌王叔虞韋修容生湘東王叔平施
姬生臨賀王叔敖沅陵王叔興曾姬生陽山王叔宣楊
姬生西陽王叔穆申倢伃生海陵王叔儉南郡王叔澄
岳山王叔韶太原王叔匡袁姬生新興王叔純吳姬生
巴東王叔謨劉姬生臨海王叔顯秦姬生新寧王叔隆
新昌王叔榮其皇子叔叡叔忠叔泓叔毅叔訓叔武叔
處叔封八人並未及封三子早卒無名
後主二十二男張貴妃生太子深會稽王莊孫姬生吳
興王允高昭儀生南平王嶷呂淑媛生永嘉王彥邵陵
王兢龔貴嬪生南海王虔錢塘王恬張淑華生信義王
祇徐淑儀生東陽王恮孔貴人生吳郡王藩其皇子總
觀明綱統充洽縚綽威辯十一人並未及封
後魏道武皇帝十男宣穆劉后生明元帝賀夫人生清
河王紹大王夫人生陽平王熙王夫人生河南王曜河
間王修長樂王處文二王母氏闕段夫人生廣平王連
京兆王黎皇子渾及聰母氏並闕皆早薨無傳
明元皇帝七男杜密皇后生太武大慕容夫人生樂平
戾王丕安定殤王彌闕母氏慕容夫人生樂安宣王範
尹夫人生永昌莊王徤建寧王崇新興王俊二王並闕
母氏
太武帝十一男賀皇后生景穆帝越椒房生晉王伏羅
舒椒房生東平王翰弗椒房生臨淮王譚伏椒房生廣
陽王建閭石昭儀生吳王余其小兒猫兒眞彪頭龍頭
並闕母氏蚤薨無傳
景穆帝十四男恭皇后生文成皇帝袁椒房生陽平幽
王新成尉椒房生京兆康王子推濟隂王小新成楊椒
房生汝隂靈王天賜樂良厲王萬壽廣平殤王洛侯母
並闕孟椒房生任城康王雲劉椒房生南安惠王楨城
陽康王長壽慕容椒房生章武敬王太洛尉椒房生樂
陵康王胡仁孟椒房生安定靖王休趙王深早薨無傳
母闕
文成皇帝七男孝元皇后生獻文皇帝李夫人生安樂
厲王長樂曹夫人生廣川莊王略沮渠夫人生齊郡順
王簡乙夫人生河間孝王若悅夫人生安豐匡王猛元
夫人生韓哀王安平早薨無傳
獻文皇帝七男思皇后生孝文皇帝封昭儀生咸陽王
禧韓貴人生趙郡靈王幹高陽文穆王雍孟椒房生廣
陵慧王羽潘貴人生彭城宣王勰高椒房生北海王詳
孝文皇帝七男林廢后生廢太子恂文昭皇后生宣武
帝廣平文穆王懷袁貴人生京兆王愉羅夫人生清河
文獻王懌汝南文宣王悅鄭充華生皇子桃未封早夭
齊神武帝十五男武明婁皇后生文襄皇帝文宣皇帝
孝昭皇帝襄城景王清武成皇帝博陵文簡王濟王氏
生永安簡平王浚穆氏生平陽靖翼王淹大爾朱氏生
彭城景思王浟華山王凝韓氏生上黨剛肅王渙小爾
朱氏生任城王湝游氏生高陽康穆王湜鄭氏生馮翊
王潤馬氏生漢陽敬懷王洽
文襄六男文敬元皇后生河間王孝琬宋氏生河南王
孝瑜王氏生廣寧王孝珩蘭陵王長恭不傳母氏陳氏
生安德王延宗燕氏生漁陽王紹信
文宣五男李后生廢帝及太原王紹德馮世婦生范陽
王紹義裴嬪生西河王紹仁顔嬪生隴西王紹廉
孝昭七男元皇后生樂陵王百年桑氏生襄城王亮諸
姬生汝南王彥理始平王彦德城陽王彥基定陽王彥
康汝陽王彥忠
武成十三男胡皇后生後主及瑯邪王儼李夫人生南
陽王綽後宮生齊安王廓北平王貞高平王仁英淮南
王仁光西河王仁機樂平王仁邕潁川王仁儉安樂王
仁雅丹陽王仁直東海王仁謙
後主五男穆皇后生幼主諸姬生東平王恪次善得次
買德次資錢
北齊冊皇太子皇帝臨軒司徒為使司空副之太子
服遠遊冠入至位使者入奉冊讀訖皇太子跪受冊
於使者以授中庶子又受璽綬於尚書以授庶子稽
首以出就策使者持節至東宮宮臣内外官定列皇
太子階東西面若幼則太師抱之主衣二人奉空頂
幘服從以授冊明日拜章表於東宮殿庭中庶子中
舍人乘輅車奏章詣闕堂謝擇日齋於崇正殿服冕
乘安車謁廟擇日羣臣上禮又擇日會明日三品以
上牋賀
天保元年皇太子監國在西林園冬會羣臣議皆東
面二年於北城第内冬會又議東面吏部郎陸卬疑
非禮魏收改為西面邢子才議欲倣前曰凡禮有同
者不可令異詩說天子至於大夫皆乘四馬况以方
面之少何者皆不同乎若太子定西面者王公卿大
夫士復何面也南面人君正位今一官之長無不南
面太子聽政亦南面坐議者引晉舊事太子在東宮
西面為避尊位非為嚮臺殿也子才以為東晉博儀
依漢魏之舊太子普臣四海不以為嫌何疑於東面
禮嗣子絶旁親嗣子冠於阼冡子生接以太牢漢元
著令太子絶馳道此皆禮同於君又晉王公嗣攝命
臨國乘七旒安車駕用三馬禮同三公近宋太子乘
象輅皆有同處不以為嫌况東面者君臣通禮獨何
為避明為嚮臺所以然也近皇太子在西林園於殿
猶且東面於北城非宮殿之處更不得邪諸人以東
面為尊宴會須避按燕禮燕義君位在東賓位在西
君位在阼階故有武王踐阼不在西也禮乘君之車
不敢曠左君在惡空其位左亦在東不在西也君在
阼夫人在房鄭注人君尊東也前代及今皇帝宴會
接客亦東堂西面若以東面為貴皇太子以儲貳之
禮監國之重别第宴臣賓自得申其正位禮者皆東
宮臣屬公卿預宴觀禮而已若以西面為卑實是君
之正位太公不肯北面說丹書西面則道之西面乃
尊也君位南面有東有西何可皆避且事之少異有
可相比者周公臣也太子子也周公為冢宰太子為
儲貳眀堂尊於别第朝諸侯重於宴臣賓南面貴
於東面臣疎於子冡宰輕於儲貳周公攝政得在明
堂南面朝諸侯今太子監國不得於别第宮東面宴
客情所未安且君行以太子監國君宴不以公卿為
賓明父子無嫌君臣有嫌按儀注王受詔冠婚皇子
皇女皆東面今不約王公南面獨約太子何所取邪
議者南尊改就西面轉居尊位更非合禮方面既少
難為節文東西二面君臣通用太子宜然於禮為允
周文帝十三子姚夫人生明帝後宮生宋獻公震文元
皇后生孝閔皇帝文宣叱奴皇后生武帝衛刺王直逹
步妃生齊煬王憲王姬生趙僭王招後宮生譙孝王儉
陳惑王純越野王盛代奰王逹冀康公通滕聞王逌
孝閔帝一子陸夫人生紀厲王康
武帝七男李皇后生宣帝漢王贊庫汗姬生秦王贄曹
王允馮姬生道王充薛世婦生蔡王兌鄭姬生荆王元
宣帝三子朱皇后生静帝王姬生萊王衍皇甫姬生郢
王術
隋文帝五男皆文獻后獨孤氏所生長房陵王勇次煬
帝次秦孝王俊次庶人秀次庶人諒
文帝立勇為皇太子軍國政事及尚書死罪以下皆
令勇參决後經冬至百官朝勇勇張樂受賀帝問朝
臣近聞至節内外百官相率朝東宮是何禮也太常
少卿辛亶對曰於東宮是賀不得言朝帝曰改節稱
賀正可三數十人逐情各去何因有司徵召一時普
集太子法服設樂以待之東宮如此殊乖禮制乃下
詔曰皇太子雖居上嗣義兼臣子而諸方嶽牧正冬
朝賀任土作貢别上東宫事非典則宜悉停斷
煬帝三男蕭皇后生元德太子昭齊王&KR0788;蕭嬪生趙王
杲
唐高祖二十二子竇皇后生隱太子建成太宗皇帝衞
懷王元霸巢刺王元吉萬貴妃生楚王智雲莫嬪生荆
王元景孫嬪生漢王元昌尹德妃生豐王元亨張氏生
周王元方郭倢伃生徐王元禮宇文昭儀生韓王元嘉
魯王靈䕫王才人生彭王元則張寶林生鄭王元懿張
美人生霍王元軌楊美人生虢王鳳劉倢伃生道王元
慶崔嬪生舒王元名楊嬪生江王元祥魯才人生密王
元暁柳寶林生滕王元嬰
太宗十四子文德皇后生常山愍王承乾濮王泰高宗
皇帝後宫生楚王寬楊妃生吳王恪蜀王愔隂妃生齊
王祐王氏生蔣王惲燕妃生楚王貞江王囂韋妃生紀
王慎後宫生代王簡楊妃生趙王福楊氏生曹王明
高宗八子後宫劉氏生燕王忠鄭氏生原悼王孝楊氏
生澤王金蕭淑妃生許王素節武后生孝敬皇帝宏章
懷太子賢中宗睿宗
中宗四子韋庶人生懿德太子重潤後宫生譙王重福
節愍太子重俊殤帝
睿宗六子肅明皇后生譲皇帝憲宫人柳氏生惠莊太
子撝昭成皇后生元宗崔孺人生惠文太子範王德妃
生惠宣太子業後宫生隋王隆悌
元宗三十子劉華妃生奉天皇帝琮靖恭太子琬儀王
璲趙麗妃生太子瑛元獻皇后生肅宗錢妃生棣王琰
皇甫德儀生鄂王瑤劉才人生光王琚武惠妃生懷思
王敏及壽王瑁盛宣王琦高倢伃生汴哀王璥郭順儀
生永王璘柳倢伃生延王玢鍾美人生濟王環盧美人
生信王瑝閻才人生義王玼王美人生陳王珪陳才人
生豐王珙鄭才人生恒王瑱武賢儀生凉王璿汴哀王
璥餘七子夭母氏失傳
肅宗十四子章敬皇后生代宗宫人孫氏生越王保張
氏生承天皇帝倓王氏生衞王佖陳偼伃生彭王僅韋
妃生兖王僴張美人生涇王&KR2720;後宫生鄆王榮裴昭儀
生襄王僙叚偼伃生把王倕崔妃生召王偲張皇后生
恭懿太子佋定王侗後宮生僖
代宗二十子睿眞皇后生德宗崔妃生昭靖太子邈貞
懿皇后生韓王迥其均王遐睦王述丹王逾恩王連簡
王遘益王廼隋王迅荆王選蜀王遡忻王造韶王暹嘉
王運端王遇循王遹恭王通原王逵雅王□凡十七王
史亡其母之氏位
德宗十一子昭德皇后生順宗帝取昭靖太子子舒王
誼為第二子又取順宗子文敬太子謜為第六子餘通
王諶虔王諒肅王祥資王謙代王諲昭王誡欽王諤珍
王諴八王史亡其母之氏位
順宗二十七子莊憲皇后生憲宗及福王綰張昭訓生
郯王經趙昭儀生宋王結王昭儀生郇王總邵王約岳
王緄其溆王縱莒王紓密王稠積王緗冀王絿和王綺
衡王絢珍王繕撫王紘桂王綸袁王紳翼王綽蘄王緝
欽王績凡二十王史亡其母之氏位
憲宗二十子紀美人生惠昭太子寧懿安皇后生穆宗
孝明皇后生宣宗後宫生灃王惲深王悰絳王悟建王
恪鄜王憬瓊王悅沔王恂婺王懌茂王愔緇王協衡王
憺澶王㤝棣王惴彭王惕信王憻榮王㥽凡十七王史
失其母之氏號
穆宗五子恭僖皇后生敬宗貞獻皇后生文宗宣懿皇
后生武宗後宫生懷懿太子湊安王溶史失其母之號
氏
敬宗五子郭妃生悼懷太子普後宫生陳王成美梁王
休復㐮王執中紀王言揚史失其母之號氏
文宗二子王德妃生莊恪太子永後宫生蒋王宗儉
武宗五子把王峻益王峴兖王岐德王懌昌王嵯史並
失其母之氏位
宣宗十一子昭太后生懿宗後宫生靖懷太子漢通王
滋慶王沂濮王澤鄂王潤懷王洽昭王汭康王汶廣王
澭衞王灌史失其母之氏位
懿宗八子惠安皇后生僖宗恭憲皇后生昭宗後宫生
魏王佾涼王侹蜀王佶威王偘吉王保恭哀太子倚史
失其母之氏位
僖宗二子建王震益王陞史失其母之氏位
昭宗十七子積善皇后生德王裕及哀帝後宫生棣王
祤虔王禊沂王禋遂王禕景王祕祁王祺雅王禛瓊王
祥端王禎豐王祁和王福登王禧嘉王祐潁王禔蔡王
祐史失其母之氏位
梁太祖八子末帝郴王友裕博王友文郢王友珪福王
友璋賀王友雍建王友徽康王友孜史不言其母氏
後唐莊宗五子劉后生魏王繼岌繼湩繼嵩繼蟾繼嶢
史不言其母氏
明宗六子昭懿皇后夏氏生秦王從榮愍帝宣憲皇后
魏氏生潞王從珂淑妃王氏生許王從益從景從璨史
不言其母氏
廢帝二子重吉重美史不言其母氏
晉高祖七子李皇后生楚王重信虢王重英壽王重義
郯王重允䕫王重進陳王重杲重睿史不言其母氏
少帝二子延煦延寶史不言其母氏
漢高祖三子魏王承訓隱帝陳王承勲史皆不言其母
氏
周太祖三子養子世宗郯王侗把王信史皆不言其母
氏
世宗五子越王宗誼恭帝曹王宗譲紀王熙謹蘄王熙
誨史不言其母氏
宋太祖皇帝四子賀皇后生留哥魏王德昭顯哥王皇
后生岐王德芳
太宗九子李皇后生楚王元裕及眞宗其昭成太子元
僖陳王元份安王元傑密王元偓曹王元偁鎮王元儼
代國公元億史不詳其母氏
至道元年詔立皇太子令有司草具冊禮以翰林學
士承旨宋白為冊皇太子禮儀使有司言按前代無
太子執圭之文按周禮公儀執桓圭公即三恪之後
乃上公也晉制太子出會在三恪之下三公之上請
如王公之制執桓圭餘如舊制從之九月丁卯太宗
御朝元殿陳如元會之儀皇太子自東宮常服乘馬
赴朝元門外幄次改服遠遊冠朱明衣三師三少導
從入殿門受冊寶太尉率百官奉賀皇太子易服乘
馬還宫百官朝服詣宫參賀樞密使内職諸王宗室
師保賓客宫臣等畢集皆序班於宫門之外庶子版
奏外備内臣褰簾皇太子常服出次就座諸王宗室
參賀再拜訖垂簾皇太子降座還次中書門下文武
百官樞密使内職師賓客而下以次參賀皆降階答
拜訖升座受文武宫臣三品以下參賀庚午具鹵簿
謁太廟五室常服乘馬出東華門升輅先是有司言
唐禮宫臣參賀皇太子皆舞蹈開元始罷其禮故事
百官及東宮官接見祗呼皇太子上牋啓稱皇太子
殿下百官自稱名宫官自稱臣常所行用左春坊印
宫内行令又按唐制凡東宮處分論事之書皇太子
並書諾今左右庶子以下署姓名宣奉行書其與親
友師傅等書不用此制今請如開元之制宫臣止稱
名不行舞蹈之禮伏緣皇太子兼判開封府其所上
表狀即署皇太子之位其當申中書樞密院状祗判
官署餘斷按及處分公事並書諾詔為准餘皆從之
又言百官見皇太子自兩省五品尚書省御史臺四
品諸司三品以上皆答拜餘悉受拜宫臣自左右庶
子以下悉用參見之儀其皇太子宴會位在王公之
上奏可有司草具皇太子受冊畢朝皇后儀詔止用
宫中常禮十月皇太子言臣自受冊以來逮兹累日
每見僚屬率皆稱臣况至尊無二上之文事主有比
肩之義在臣之懇實所不遑望許仍舊名許之眞宗
天禧二年八月丁卯冊為皇太子並如至道之儀冊
用珉玉如乘輿之制而差損降其押輿用金塗銀平
鈒承以髹漆小案飾以衣繡凡飾用龍者皆以螭鳳
天禧四年閏十二月左僕射兼太子少師平章事丁
謂言臣與兼少保賓客至資善堂許皇太子不答拜
詔不允
眞宗六子郭皇后生周王元祐章懿李皇后生仁宗四
子早亡史不詳其母氏
仁宗三子俞才人生褒王昉苖昭儀生豫王昕朱才人
生鄂王曦皆早亡英宗以濮安懿王之子立為皇子入
繼大統
英宗四子長神宗次吳王顥潤王顔益王頵皆宣仁高
皇后所生
神宗十四子欽成朱皇后生哲宗楚榮憲王似欽慈陳
皇后生徽宗宋夫人生成王佾邢賢妃生惠王僅冀冲
孝王僴徐冲惠王倜宋偼伃生唐哀獻王俊向夫人生
褒王伸邢婉儀生豫悼惠王价武賢妃生吳榮穆王佖
郭夫人生儀王偉林賢妃生燕王俁越王偲
徽宗二十一子顯恭王皇后生欽宗顯仁韋皇后生高
宗明逹劉皇后生濟陽郡王棫祁王模信王榛明節劉
皇后生建安郡王楧嘉國公椅英國公橞諸姬生兗冲
僖王檉鄆王楷荆悼敏王楫肅王樞景王把齊王栩邠
冲穆王材莘王植華原郡王樸徐王棣沂王㮙鄆冲懿
王栱和王栻漢冲昭王椿安康郡王楃廣平郡王楗陳
悼惠王機相國公梴瀛國公樾温國公棟儀國公桐昌
國公柄潤國公樅
欽宗二子仁懷朱皇后生太子諶少子訓北地所生終
於五國城
高宗一子潘賢妃生元懿太子旉早亡孝宗以秀安僖
王之子立為皇太子入繼大統
孝宗四子莊文太子愭魏惠獻王愷光宗邵悼肅王恪
皆成穆郭皇后所生
初紹興崇建皇儲詔有司備禮冊命然在欽宗恤制
未及製樂乾道初元詔啓震宫命禮部太常寺討舊
典以聞受冊日陳黃麾仗於大慶殿設宫架樂於殿
庭皇帝陞降御座作乾安之樂升用黃鍾宮降用蕤
賓宫皇太子入殿門作明安之樂受册出殿門亦如
之皆用應鍾宫至七年易應鍾而奏以姑洗古者太
子生則太師吹管以度其聲觀所恊之律有虞典樂
教胄子自天子至元子皆以樂為教所以養其情性
之正蕩滌邪氛消融查滓而和順於道德則陳金石
雅奏以重元良冊拜宜倣古誼式昭盛禮繇唐季世
儲貳罕定國家亦多故而禮廢樂缺皇朝建隆定樂
雖詔皇太子出入奏良安至道始冊皇太子有司言
太子受冊宜奏正安之樂舉行百年曠典中外胥悅
至天禧冊命禮儀院復奏改正安為明安之樂乾道
之用明安實祖述天禧而姑洗為宮則唐東宫軒垂
奏樂舊貫云
光宗二子節使挺及寧宗皆慈懿李皇后所生
寧宗九子長子未名而夭莫詳母氏恭淑韓皇后生兖
王埈邠王坦郢王增華王坰鍾夫人生順王圻申王墌
其肅王垍邳王坻史不言其母氏九王俱早夭景獻太
子詢以燕懿王後立為太子薨於東宫理宗以沂靖惠
王後立為皇太子入繼大綂
文獻通考卷二百五十七
