文獻通考卷一百十六
鄱陽馬端臨貴與著
王禮考十一
乘輿車旗鹵簿
昔人皇氏乘雲駕六羽出谷口或云祗車也及五龍氏
乘龍上下以治古史考之黃帝作車至少皥始駕牛及
陶唐氏制彤車乘白馬則馬駕之初也
黃帝振兵教熊羆貔□貙虎制陣法設五旗五麾
有虞氏因彤車而制鸞車(鸞有鸞和也)有虞氏之旂(有虞氏當)
(言綏夏后氏當言旂此盖錯誤也綏謂注旄牛尾於杠首所謂大麾周禮王建大麾以朝)
夏后氏因鸞車而制鉤車(鉤有曲盖曲盖者謂曲前闌也鉤之言不揉自曲)俾
車正奚仲建斿旐尊卑上下各有等級夏后氏之綏
(綏當為旂此錯誤夏后氏漸文既注旄竿首又有旒縿)夏后氏駱馬黑鬛(駱白黑相)
(間也此馬白身黑鬛故云駱也夏尚黑故云黑鬛)夏后末代制輦(按輦人所輦也傅元)
(子曰夏名輦曰輿車司馬法曰夏后二十人而輦)
殷因鉤車而制大輅(大輅車輅也禮緯曰山車乘鉤乃鉤車之象昔成湯用而郊祀有山)
(車之瑞山車亦謂之桑根車似金根之色亦謂之大輅)殷之大白(謂白色旗殷尚白故随代)
(之色無所畫也)殷人白馬黑首(純白似凶故黑首亦從所尚也)殷曰胡奴
車(即輦也殷十八人而輦)
周因鉤車以制木輅約木以加飾為王之五路一曰玉
路鍚樊纓十有再就建太常十有二斿以祀(王在焉曰路玉路以)
(玉飾諸末鍚馬面當盧刻金為之所謂鏤鍚也樊讀如鞶帶之鞶謂今馬大帶也鄭司農云纓謂當胸以削革)
(為之三就三重三匝也元謂纓今馬鞅玉路之樊及纓皆以五彩罽飾之十二就就成也太常九旗之畫日月)
(者正幅為縿斿則屬焉鍚疏曰飾諸末凡車上之材於末頭皆飾之鍚眉上曰刻金飾之纓夹馬頸故以馬)
(鞅解之就謂毛氂以為罽染五采飾之一采一匝為一就就數雖多亦一采一匝也鉤在膺前玉路有鍚亦有)
(鉤上得兼下金路有鉤無鍚下不得僭上)金路鉤樊纓九就建大旂以賓同
姓以封(金路以金飾諸末鉤婁頷之鉤也金路無鍚有鉤亦以金為之其樊及纓以五采罽飾之而九)
(成大旂九旗之畫交龍者以賓以會賓客同姓以封謂王子母弟率以功德出封雖為侯伯其畫服猶如上公)
(若魯衛之屬其無功德各以親疏食采畿内而已)象路朱樊纓七就建大赤以
朝異姓以封(象路以象飾諸末象路無鉤以朱飾勒而已其樊及纓以五采罽飾之而七成大赤)
(九旗之通帛以朝以日視朝異姓王甥舅䟽云凡言勒者馬之轡飾皆是)革路龍勒條纓
五就建大白以即戎以封四衛(革路鞔之以革而漆之無他飾龍駹也以白黑)
(飾韋雜色為勒條讀為絛其樊及纓以絛絲飾之而五成不言樊盖脫耳以此言條知玉路金路象路飾樊纓)
(皆不用金玉象矣大白殷之旗猶周大赤盖象正色也即戎謂兵事四衛四方諸侯守衛者蠻服以内疏曰)
(金玉象路皆以革鞔但更有玉金象為飾故謂之他物且有玉金象之名今此革路亦用革鞔而無他物則名)
(為革路而已龍勒雜色韋為勒)木路前樊鵠纓建大麾以田以封蕃國
(木路不鞔以革漆之而已前讀為緇翦之翦翦淺黑也木路無龍勒以淺黑飾韋為樊鵠色為纓不言就數飾)
(與革路同大麾不在九旗中以正色言之則黑夏后氏所建田四時田獵蕃國謂九州之外夷服鎮服蕃服)
(疏曰木上無革故言木路無龍勒降於革路也凡五等諸侯所得路者在國祭祀及朝天子皆乘之但朝天子)
(之時乘至天子館則舍之於館諸侯自相朝赤應乘之親迎皆乘所賜路)
陳氏禮書曰古者服牛乘馬引重致遠以利天下
則車之作尚矣或曰黃帝作軒冕不可考也車之
制象天以為盖象地以為輿象斗以為杠轂象二
十八星以為橑象日月以為輪輻前軾而後戶前
軌而後軫旁輢而首以較下軸而銜以轐對人者
謂之對車如舟者謂之輈揉而相迎者謂之牙輈
之曲中謂之前疾軛之上平謂之衡衡之材與輿
之下木皆曰任以其力任於此也轂之端與輢之
下木皆曰軹以其旁止於此也軫可以名輿可以
名車逹常可以名部軫前横木可以名輅此又因
一材而通名之也其為車者有長轂者有短轂者
有杼輪者有侔輪者有反揉者有仄揉者有兩輪
者有四輪者有有輻者有無輻者有曲轅者有直
轅者(輦直轅)有一轅者有兩轅者有直輿者有曲輿
者(鉤車曲輿)有廣箱者有方箱者有重較者有單較者
或駕以馬或駕以牛或鞔以人或飾以物或飾以
漆或樸以素要皆因宜以為之制稱事以為之文
也然禮有屈伸名有抑揚故論其任重則雖度人
之牛車亦與大夫同稱大車論其等威則雖諸侯
之正路於王門曰偏駕而已
又曰路大也玉路金路象路以金玉象飾之也革
路鞔而漆之木路漆之而不鞔則有飾者皆鞔而
漆鞔而漆者無飾也玉路鍚樊纓十有再就金路
鉤樊纓九就象路朱樊纓七就革路龍勒條纓五
就木路前樊鵠纓者鍚在顱鉤在額朱者勒之色
龍者勒之飾詩言鏤鍚左傳言鍚鸞和鈴昭其聲
也莊周言齊之以月題鍚白金也鏤其文也月題
其象也則鍚象月而鏤之又昭其聲也詩言鉤膺
(采芑曰鉤膺鞗革韓奕曰鉤膺鏤鍚)則鉤在膺前赤金為之爾雅轡
首謂之革詩曰鞗革金厄儀禮士纓轡貝勒夫諸
侯之鞗革有金厄(毛義曰厄鳥蠋也)士之勒有貝飾則王
之革路有龍勒宜矣巾車行人言樊纓禮記左傳
皆作繁纓繁纓十有再就九就七就五就之别此
左傳所謂游纓昭其數也杜預曰纓在馬膺前如
素帬則纓非鞅也樊然為鞅之飾耳杜子春謂故
書鵠或為結則前樊結纓者無就而結之爾條則
不結則條纓垂而長者也然則鍚也鉤也朱也龍
勒也玉金象革四路盖皆有之采芑言方叔之車
鉤膺鞗革韓奕言韓侯車鉤膺鏤鍚夫方叔在征
則革路矣而有鉤膺(釋詩者謂方叔乘金路然金路以封同姓而方叔不必同)
(姓又非就封其於師中宜乘革路)韓侯就封則象路矣而有鏤鍚
是鍚不特施於玉路而鉤不特施於金路也以此
觀之則禮所謂鍚也鉤也朱也龍勒也條也各舉
其一互相&KR0640;也若夫木車則質而已故前樊結纓
則結其前而非全結也巾車言五者之飾皆其首
面頷膺之著者也故不及腹帶鄭康成以樊為鞶
𢃄之鞶又以龍為駹條為絛前為翦非也纓盖用
組為之與冠纓同五采一匝為就與圭繅冕旒之
就同鄭司農以士喪馬纓三就為削革三重康成
謂樊纓以五采罽飾之又謂金路無鍚有鉤鵠纓
就數與革路同殆不然也禮曰丹漆雕幾之美素
車之乘詩曰路車有奭毛氏曰奭赤貌路車之飾
皆丹漆矣然禮言玉路以祀又言素車之乘盖王
之祀天自國至大次則乘玉路自大次以升壇則
乘素車猶之聽祭報以皮弁及祭則服大裘冕也
巾車金路以賓同姓以封象路以朝異姓以封革
路以即戎以封四衛木路以田以封蕃國言同姓
以封而不言以封同姓言異姓以封而不言以封
異姓則嫌以賓獨賓同姓以朝獨朝異姓故也同
姓一異姓二以異姓對庶姓則庶姓非異姓也(司儀)
(土揖庶姓時揖異姓孔子以南宫緇為異姓則異姓姻也庶姓非姻也)以異姓對同
姓則庶姓亦異姓而已故巾車金路封同姓象路
封異姓禮記於侯授同姓謂之伯父叔父異姓謂
之伯舅叔舅凡此所謂異姓者庶姓預之也同姓
亦曰内姓異姓亦曰外姓左傳曰同姓選親外姓
選舊
又曰書曰大輅在賓階面綴輅在阼階面先輅在
左塾之前次輅在右塾之前禮器曰大路繁纓一
就次路繁纓七就郊特牲曰大路繁纓一就先路
三就次路五就然則周官馭玉路者謂之大馭則
玉路謂之大路獨周為然若夫商之大路則木路
而已春秋𫝊與荀卿曰大路越席禮器與郊特牲
曰大路繁纓一就眀堂位曰大路商路也孔子曰
乘殷之路皆木路也然禮器與郊特牲言大路繁
纓一就則同其言次路繁纓五就七就則不同者
先王之路降殺以兩反此而加多焉盖亦以兩而
已大路一就先路三就則次路有五就七就者矣
書言次路以兼革木二路則商之次路五就七就
庸豈一車耶鄭氏以七就為誤是過論也夫綴路
金路也以其綴於玉路故也先路象路也以其行
道之所先故也次路革路木路也以其次於象路
故也周官典路若有大祭祀則出路大喪大賓客
亦如之凡會同軍旅弔於四方以路從盖王之行
也乘玉路而先之以象路次之以革路木路而金
路綴於玉路之後觀書先路在左塾之前而居西
次路在右塾之前而居東春秋之時鄭侯以先路
三命之服賜子展以次路再命之服賜子産魯以
先路三命之服賜晉三帥以一命之服賜司馬輿
師以下則先路固貴於次路矣孔安國亦以先路
為象路盖亦有所受之也諸侯有先路後路亦有
大路樂記亦曰大輅天子之輅所以贈諸侯雜記
諸侯之賵有乘黃大路相襚以後路與冕服先路
與褒衣盖諸侯之大輅則金路謂之大路猶熊侯
謂之大夫侯春秋𫝊稱王賜晉文公以大路之服
(僖二十八年)祝鮀言先王分魯衛晉以大路(定四年)王賜
鄭子僑以大路(襄十九年)王賜叔孫豹以大路(襄二十四年)
杜氏以賜魯衛晉之大路皆金路賜穆叔子僑之
大路當是草木二路此不可考
司常掌九旗之物名各有屬以待國事日月為常交龍
為旂通帛為旜雜帛為物熊&KR0849;為旗鳥隼為旟龜蛇為
旐全羽為旞析羽為旌(物名者所畫異物則異名也屬謂徽識也大𫝊謂之徽號今城)
(門僕射所被及亭長著絳衣皆其舊象通帛謂大赤從周正色無飾雜帛者以帛素飾其側白殷之正色全羽)
(析羽皆五采繋之於旞旌之上所謂注旄於干首也凡九旗之帛皆用絳疏曰九旗之中旜物旌旞不畫此)
(總言之故皆云畫耳天子之衣無日月星故有升龍降龍諸侯不得與天子同故其衣有升龍無降龍天子之)
(旂有日月星辰諸侯旌旂無日月星故有升龍降龍升龍象朝王降象還本國也旜不畫異物帛而已物赤中)
(白旁旗畫鳥隼隼象勇鳥象捷疾旐畫龜蛇龜蛇象避難)道車載旞(道車象輅也王以朝夕燕出入)
(所乘全羽為旞全羽析羽皆象文德夏采註云禹貢徐州貢夏翟羽有虞氏為綏後染羽用之無帛)游車
載旌(析羽為旌)大麾以田(夏后氏之正色)大白以即戎(殷之正色)翿旌(君射)
(於國中以翿旌為獲白羽與朱羽揉鴻脰韜杠三仞)龍&KR0999;(君射於境所用也畫龍於通帛之&KR0999;上)
陳氏禮書曰釋名曰旗期也言與衆期於下明堂
位曰有虞氏之綏夏后氏之綢練商之崇牙則其
制有自矣司常日月為常交龍為旂熊虎為旗鳥
隼為旟龜蛇為旐全羽為旞析羽為旌則其等有
辨矣然熊虎為旗而九旗亦謂之旗經𫝊凡言旌
旗是也日月為常而諸侯之旂亦謂之常行人公
侯伯子男建常是也交龍為旂天子之常亦謂之
旂覲禮天子載大旂是也析羽為旌天子至大夫
士之旗亦謂之旌樂記龍旂天子之旌鄉射旌各
以其物是也爾雅曰素錦綢杠纁帛縿素升龍於
縿練旒九飾以組維以縷盖揭旗以杠綢杠以錦
正幅為縿為旒旒亦曰飾縿以纁則旒績矣左傳
曰績茷是也升龍素則降龍青矣曲禮曰左青龍
是也盖青陽也素隂也陽在上而降隂在下而升
交泰之道也覲禮曰天子載大旂升龍降龍周禮
曰交龍為旂又曰諸侯建旂則天子諸侯之旂龍
章一也司馬法謂旗章夏以日月上眀商以虎上
威周以龍上文先儒謂諸侯畫交龍一象其升朝
一象其下復然商頌曰龍旂十乘則商不聞其以
虎也天子之旂亦升龍降龍不象其升朝下復也
先儒又謂天子之旌高九仞(仞八尺)諸侯七仞大夫
五仞士三仞死者以尺易仞天子九尺諸侯七尺
大夫五尺士三尺射禮無物則翿旌杠三仞士喪
禮無銘則緇銘而杠三尺其說盖有所受也舊圖
杠首為龍首銜結綬及鈴盖承唐制然歟
又曰周禮司常日月為常巾車王乘玉路建太常
十有二斿以祀覲禮天子乘龍載大旂象日月升
龍降龍郊特牲曰旂十有二旒龍章而設日月象
天也魯頌與明堂位言魯用天子之禮亦曰龍旂
承祀旂十有二旒日月之章左𫝊曰三辰旂旗昭
其眀也然則常有三辰升龍降龍設崇牙&KR0640;&KR0707;矢
(弧以張縿也鄭氏謂崇牙者為重牙以飾旒之側)飾之以旄垂之以鈴人
臣有功則書於其上考工記曰&KR0707;旌枉矢以象&KR0707;
(鄭氏曰畫枉矢恐不然也)眀堂位曰乘大路載&KR0707;韣覲禮侯氏
載龍旂&KR0707;韣左傳曰鍚鸞和鈴爾雅曰有鈴曰旂
書曰厥有成績紀于太常司勲凡有功者銘書於
王之太常觀此則太常之制可知矣太常不特祀
天而已至於拜日禮月祀方眀禮四瀆禮山川秋
治兵冬大閱皆載焉祀方明遂會諸侯則所會之
旂與朝之大赤異矣治兵大閱然後田則治兵大
閱之旂與田之大麾異矣鄭氏謂春夏之田用大
麾秋冬建太常王之自將建太常不自將建大白
然後治兵非即戎也治兵大閱未即田也孰謂行
師而不建大白田而不建大麾乎然常之三辰則
日月北斗而已與衣服之畫星辰不同觀曲禮曰
招搖在上穆天子𫝊稱天子葬盛姬建日月七星
盖旗以指物則所畫者不過北斗耳漢郊祀歌曰
招搖靈旗則後世旗亦畫北斗也
周曰輜車即輦也(不知何年去其輪周十五人而輦)
秦平九國蕩滅典籍舊制多亡因金根車用金為飾謂
金根車而為帝軫(金根以金為飾)黑旗皀旒以從水德復法水
數駕馬以六(五子之歌曰若朽索之馭六馬則六馬非始於秦制但法水德相符耳)古者
諸侯貳車九乘秦滅九國兼其車服故大駕屬車八十
一乘(周制凡良車散車任馬者其用無常以給游燕及恩惠之賜從車所載財貨輜重之車車後開戶作)
(之有功有沽良車功多散車功少鄭元曰作之有功有沽沽麄也則屬車之流周末諸侯有貳車九乘秦滅而)
(兼之薛綜曰屬者相連屬也皆在後貳行)法駕半之左右分行其車皆皀盖
赤裏木轓輜戈矛弩箙尚書御史所載最後一乘懸豹
尾豹尾以前為省中(小學漢官篇曰豹尾過後罷屯解圍胡廣曰施之道路故須過後屯)
(圍乃得解所以戒不虞也淮南子曰軍正執豹皮所以制正其衆也省中即今之仗内)秦以輦
為人君之乘(古謂人牽為輦宋萬以乘車輦其母秦始皇乃去其輪而輿之漢代遂為人君之乘)
漢制乘輿大駕備車千乘騎萬匹屬車八十一乘公卿
奉引太僕大將軍驂乘祀天於甘泉用之
三輔黃圖天子出車駕次第謂之鹵簿有大駕有法
駕有小駕大駕則公卿奉引大將軍驂乘太僕御屬
車八十一乘作三行尚書御史乘之最後一乘垂豹
尾豹尾以前皆為省中&KR0640;千乘萬騎出長安出祠天
於甘泉&KR0640;之百官有其儀注名曰甘泉鹵簿法駕京
兆尹奉引侍中驂乘奉車郎御屬車三十六乘
石林葉氏曰大駕儀仗通號鹵簿蔡邕獨斷已有
此名唐人謂鹵櫓也甲楯之别凡兵衛以甲楯居
外為前導捍蔽其先後皆著之簿籍故曰鹵簿因
舉南朝御史中丞建康令皆有鹵簿為君臣通稱
二字别無義此說為差近或又以鹵為鼓簿為部
謂鼓駕成而部伍不知鹵何以謂之鼓又謂石季
龍以女騎千人為一鹵部簿乃作部皆不可曉今
有鹵簿記宋宣獻公所修審以簿籍之簿則既云
簿不應更言記
漢王車黃屋左纛(李斐曰天子車以黃繒為盖裏纛毛羽幢也在乘輿車衡左方上注之蔡)
(邕曰以氂牛尾為之如斗或在騑頭或在衡或在最後左騑馬騣上)鸞旗在前屬車在後
(師古曰鸞旗編以羽毛列繫幢旁載於車上大駕出則陳於道而先行)翠鳳之駕(師古曰天子乘)
(車為鳳形而飾以翠羽也楊雄𫝊)旌旗鼓車旄頭先驅(師古曰凡此皆天子之制又東)
(方朔𫝊應劭云旄頭以羽林為之髮正向上而長衣繡衣在乘輿之前)驂乘(師古日乘車之法尊者居)
(左御者居中又有一人處車之右以備傾側是以戎事則稱車右其餘則曰驂乘盖取三人為名義耳陳平降)
(漢漢王使驂乘周緤以舍人從高祖常為驂乘文帝自代來令宋昌驂乘文帝朝東宫趙談驂乘袁盎伏車前)
(曰臣聞天子所與共六尺輿者皆天下豪英今漢雖乏人獨奈何與刀鋸餘人共載於是上笑下談談泣下車)
(武帝時金日磾遷侍中駙馬都尉光祿大夫出則驂乘宣帝始立謁高廟大將軍光驂乘上内嚴憚若有芒刺)
(在背後車騎將軍張安世代驂乘上從容肆體甚安)
高祖為沛公旗幟皆赤由所殺蛇白帝子所殺者赤帝
子故也
司馬相如𫝊乘鏤象六玉蚪(張楫曰鏤象象路也以象牙疏鏤其車輅六玉)
(蚪謂駕六馬以玉飾其鑣勒有似玉蚪龍子有角曰蚪)拖蜺旌(析羽毛染以五采綴以鏤為旌)
(有似虹蜺之氣)靡雲旗(畫熊虎為旒於旗似雲氣)前皮軒後道游(皮軒之上以赤)
(皮為重盖天子時出道車五乘游車九乘言皮軒最居前而道游次皮軒之後也)
揚雄𫝊乘輿廼登夫鳳凰兮翳華芝(師古曰鳳凰者車以鳳凰為飾)
(也翳蔽也以華芝為蔽也)駟蒼螭兮六素蚪(四六駕數也螭似龍一名螭)流星
旄以電燭兮咸翠盖而鸞旗屯萬騎於中營兮方玉
車之千乘(方並也)張燿日之元旄揚左纛被雲稍(稍與旓同)
奮電鞭驂雷輜鳴洪鐘建五旗(漢舊儀云黃帝車駕建五旗盖謂五色之)
(旗也以木牛承其下取其負重致遠)建九旒六白虎載靈輿立歴天之
旂曳梢星之旃舉洪頤植靈旗(旗名也)
漢舊儀皇帝起居儀宫馬内百官所使按𫝊籍而後
出入營衛周廬晝夜誰何殿門外署衛尉殿内郎署
屬光禄勲黃門鉤盾近署屬少府輦動則左右𫝊帷
幄者稱警蹕則衛官填街騎士塞路出殿則𫝊蹕止
人清道建五旗丞相入卿執兵奉引先置素室清宫
而後往故曰出則屏門入則瘞塞所以重威固絶無
間防未然也乘輿冠高山冠飛羽之纓幘耳赤丹純
裏帶七尺斬蛇劍履虎尾絇履
漢輦因秦以彫玉為之方徑六尺或使人鞔之或駕果
下馬
東漢大駕希用惟上陵及遭大喪施之法駕公卿不在
鹵簿中唯河南尹執金吾洛陽令奉引侍中驂乘奉車
郎御屬車三十六乘(或曰四十六乘)前驅有九斿雲䍐(斿車有九乘前)
(史不記形武王剋紂百夫荷䍐旗而先驅東京賦曰雲䍐九斿薛綜曰䍐旌旗名也)鳳凰闟戟(闟之)
(為言亟也取四戟亟車邊)皮軒鸞旗(應劭漢官鹵簿圖曰乘輿大駕則御鳳凰車以金根為列)皆
大夫載(皮軒謂虎皮軒郭璞曰皮軒革車或曰即曲禮前有士師則載虎皮)鸞旗者編羽
旄列繋幢旁(胡廣曰建盖在中)民或謂之雞翹非也(胡廣曰鸞旗以銅作)
(鸞鳥車衡上與本志不同)後有金鉦黃鉞(說文曰鉞大斧也司馬法曰夏執元鉞殷執白鉞周)
(仗黃鉞)黃門鼓車大駕屬車八十一乘法駕半之屬車皆
皀盖朱裏木轓輜戈矛弩箙尚書御史所載最後一車
懸豹尾(薛綜曰𫝊御史載之)豹尾以前比省中(禮記前載虎皮亦此之義𩔖)行
祠天郊以法駕祠地明堂省什三祠宗廟尤省謂之小
駕每出太僕奉駕上鹵簿中常侍小黃門副尚書主者
郎令史副侍御史蘭臺令史副皆執注以督整車騎謂
之護駕春秋上陵尤省於小駕直事尚書一人從其餘
令以下皆先行後罷
乘輿金根安車立車(蔡邕曰五安五立徐廣曰立乘曰高車坐乘曰安車)輪皆朱
班重牙(周禮曰牙也者以為因袍也鄭衆曰牙謂輪輮也世間或謂之輞)貳轂兩轄(蔡邕)
(曰轂外復有一轂抱轄其外乃復設轄抱銅置其中東京賦曰重輪貳轄疏轂飛軨)金簿繆龍為
輿倚較(徐廣曰繆交錯之形也較在箱上說文曰&KR1017;文畫蕃之箱也通俗文章車箱為較)文虎
伏軾(軾車横覆膝人所馮止者也)龍首銜軛左右吉陽筩鸞雀立衡
(徐廣曰置金鳥於横上)&KR1017;文畫輈羽盖華瓜(徐廣曰翠羽盖黃裏所謂黃屋車也金華)
(施朱橑有二十八枚即盖弓也東京賦曰樹翠羽之高盖薛綜曰樹翠羽為盖如雲龍矣金作華形莖皆低曲)
建大旂十有二斿畫日月升龍駕六馬(東京賦云六方蚪之奕奕)象
鑣鏤鍚金[騣-凶+(鬯-匕)]方釳插翟尾(獨斷曰金鑁者馬冠也高廣各五寸上如玉華形在馬髦)
(前方釳鐡也廣數寸在馬騣後後有三孔插翟尾其中薛綜曰釳中央兩頭高如山形而實中翟尾結著之顔)
(延之幼誥曰釳乘輿馬頭上防釳角所以防㒺羅釳以翟尾鐡翮象之也徐廣曰金為馬文尾也)朱兼
樊纓赤罽易茸金就十有二左纛以氂牛尾為之在左
騑馬軛上大如斗(徐廣曰馬在中曰腹在外曰騑騑亦名驂蔡邕曰在最後左騑馬頭上)
是為德車五時車安立亦皆如之各如方色馬亦如之
白馬者朱其髦尾為朱鬛云所御駕六餘皆駕四後從
為副車(古文尚書曰予臨兆民凛乎若朽索之馭六馬逸禮王度記曰天子駕六馬諸侯駕四大夫三)
(士二庶人一周禮四馬乘毛詩天子至大夫同駕四士駕二易京氏春秋公羊說皆云天子駕六許慎以為天)
(子駕六諸侯及卿駕四大夫駕三士駕二庶人駕一史記曰秦始皇以水數制乘六馬鄭元以為天子四馬周)
(禮乘馬有四圉各飬一馬也諸侯亦四馬顧命時諸侯皆獻乘黃朱乘亦四馬也今帝者駕六此自漢制與古)
(異耳蔡邕表志曰以文義不著之故俗人多失其名五時副車曰五帝車鸞旗曰雞翹耕根曰三盖其比非一)
(也)
蔡邕獨斷法駕上所乘曰金根車駕六馬有五色安
車五色立車各一皆駕四馬是為五時副車俗人名
曰五帝車非也又有戎立車以征伐三盖車名耕根
車一名芝車親耕籍田乘之又有蹋猪車慢輪有畫
田獵乘之綠車名曰皇孫車天子孫乘之以從凡乘
輿車皆羽盖金華瓜黃屋左纛金鑁方釳繁纓重轂
副牽(繁纓在馬膺前如素帬重轂轂外復有一轂施牽其外)諸車之文乘輿倚
龍伏虎&KR1017;文畫輈龍首鸞衡重牙班輪升龍飛軨(薛綜)
(曰飛軨以緹油廣八寸長注地畫左蒼龍右白虎繋軸頭二千石亦然但無畫耳盧植禮記注曰軨轄頭)
(也楚辭云倚結軨兮太息王逸注曰重較也李尤小車銘曰軨之嗛虚疏逹開通按二家之言不如綜注)
(所記)諸馬之文按乘輿金鑁方釳插翟象鑣(爾雅注曰鑣馬勒旁)
(鉞也皆用象牙)龍畫總沫升龍赤扇汗(詩云朱幩鑣鑣毛𫝊曰人君以朱纏鑣扇)
(汗且以為鑣飾)青兩翅燕尾駙馬左右赤珥流蘇飛鳥節赤
膺
漢官儀侍中左貂右蟬本秦丞相史往來殿中分掌
乘輿服物下至䙝器虎子之屬武帝時孔安國為侍
中以其儒者特令掌御唾壺朝廷榮之至東京時屬
少府亦無員駕出則一人負𫝊國壐操斬蛇劍乘輿
中官俱止禁中
光武平公孫述始獲葆車輿輦而因舊制金根車擬周
之玉輅最尊者也(其制見前)大駕則御鳳凰車以金根為副
魏武帝受漢獻帝命乘金根車駕六馬設五時副車
明帝景初中山茌縣黃龍見以為魏得地統服色尚黃
戎事乘黑首白馬
魏晉小出則乘輦亦多乘輿
晉制玉金象革木等路是為五路並天子之法車皆朱
班漆輪畫為&KR1017;(其巨反)文三十輻法月之數重轂貳轄以
赤油廣八寸長三尺注地繫兩軸頭謂之飛軨金簿繆
龍為輿倚較較重為文獸伏軾龍首銜軛左右吉陽筩
鸞雀立衡&KR1017;文畫輈及幡青盖黃為裏謂之黃屋金華
施橑朱橑二十八以象宿兩箱之後皆玳瑁為鵾翅加
以金銀彫飾故世人亦謂之金鵾車斜注旂旗於車之
左又加棨(音啓)戟於車之右皆橐而施之棨戟韜以黻繡
上為亞字繋大蛙蟆幡軛長丈餘於戟之杪以氂牛尾
大如斗置左騑馬軛上是為左纛轅皆曲向上取禮緯
山車垂句之義言不揉而能自曲玉金象三路各以其
物飾車因以為革者漆革木者漆木其制玉路最尊建
太常十有二旒九仞委地畫日月升龍以祀天金路建
大旂九旒以會萬國之賓亦以賜上公及王子母弟象
路建大赤通赤無畫所以視朝亦以賜諸侯革路建大
白以即戎兵事亦以賜四鎮諸侯木路建大麾以田獵
其麾色黑亦以賜蕃國玉路駕六黑馬餘四路皆駕四
馬馬並以黃金為文髦插以翟尾象鹿而鏤鍚(鍚在馬面所謂)
(當顱者也)金鑁而方釳(金鑁謂以金鑁為文旄以鐡為之其大三寸中缺而兩頭高如山形貫中)
(以翟尾而結著之)繁纓赤罽易茸金就十有二(繁纓馬飾纓在馬膺前如素帬)
五路皆有鍚鸞之飾和鈴之響鉤膺玉瓖(鉤膺即繁纓也瓖馬𢃄玦)
(名也)龍輈華轙(輈車轅也頭為龍象轙謂車衡上環受鸞者也)朱幩(幩飾也人君以朱纏鑣扇)
(汗以為飾也)法駕行則有五路各有所主不俱出臨軒大會
則陳乘輿車輦旌鼓於其殿庭車坐乘者謂之安車倚
乘者謂之立車亦謂之高車
按周禮惟王后有安車也王亦無之自漢以來制乘
輿乃有之有青立車青安車赤立車赤安車黃立車
黃安車白立車白安車黑立車黑安車合十乘名為
五時車俗謂之五帝車天子所御則駕六其餘並駕
四建旂十二各如車色立車則正竪其旂安車則斜
注駕馬亦各隨五時之色白馬則朱其鬛尾左右騑
驂金鑁鏤鍚黃屋左纛如金根之制行則從後
五牛旗平吴後所造以五牛建旗車設五牛青赤在左
黃在中白黑在右竪旗於牛背行則使人輿之牛之為
義盖取負重致遠而安穏也旗常纏不舒所謂德車結
旌也天子親戎則舒所謂武車綏旌也
晉大駕鹵簿先象車(象車漢鹵簿最在前武帝太康中平吴後南越獻馴象詔作大車駕)
(之以載黃門鼓吹數十人使越人騎之元正大會駕象入庭)鼓吹一部十三人中道
次静屋令駕一中道或道候二人駕一分左右次洛陽
尉二人騎分左右次洛陽亭長九人赤車駕一分三道
鼓吹正二人引次洛陽令皀車駕一中道次河南中部
椽中道河橋椽在左功曹史在右並駕一次河南尹駕
駟戟吏六人次河南主簿駕一中道次河南主記駕一
中道次司隸部河南從事中道都部從事居左别駕從
事居右並駕一次司隸校尉駕三戟吏六人次司隸主
簿駕一中道次司隸主記駕一中道次廷尉明法掾中
道五官掾居左功曹史居右並駕一次廷尉駕駟戟吏
六人次廷尉主簿主記並駕一在左太僕引從如廷尉
在中宗正引從如廷尉在右次太常駕駟中道戟吏六
人太常外部掾居左五官掾功曹史居右並駕一次光
禄引從中道大常主記居左衛尉居右並駕一次太尉
外督令史駕一中道次東西捕賊倉戶等曹屬駕一列
從次太尉駕駟中道太尉主簿舍人各一人祭酒二人
並駕一在左右次司徒引從駕駟中道次司空引從駕
駟中道三公騎令史戟各八人鼓吹一部七人次中護
軍中道駕駟鹵簿左右各二行戟楯在外弓矢在内鼓
吹一部七人次步兵校尉在左長水校尉在右並駕一
鹵簿左右二行戟楯在外刀楯在内鼓吹各一部七人
次驍騎將軍在左游擊將軍在右並駕一皆鹵簿左右
各二行戟楯在外刀楯在内鼓吹各一部七人騎隊五
在左五在右隊各五匹命中督二人分領左右各有戟
吏二人麾幢揭鼓在隊前次左將軍在左前將軍在右
並駕一皆鹵簿左右各二行戟楯在外刀楯在内鼓吹
各一部七人次黃麾騎中道次黃門前部鼓吹左右各
一部十三人駕駟八校左右各四行外大戟楯次九尺
楯弓矢弩並熊渠佽飛督領之次司南車駕駟中道護
駕御史騎夾左右次謁者僕射駕馳中道次御史中丞
駕一中道次武賁郎將騎中道次九遊車中道武剛車
夹左右並駕駟次雲䍐車駕駟中道次闟戟車駕駟中
道長戟斜偃向後次皮軒車駕駟中道次鸞旗車中道
建華車分左右並駕駟次護駕尚書郎三人都官郎中
道駕部在左中兵在右並騎又有護駕尚書一人騎督
攝前後無常次相風中道次司馬督在前中道左右各
司馬史三人引仗左右各九尺楯弓矢弩次五時車左
右有遮列騎次典兵中郎中道督攝前却無常左殿中
御史右殿中監並騎次高盖中道左畢右䍐次御史中
道左右節郎各四人次華盖中道次殿中司馬中道殿
中都尉在左殿中校尉在右左右各四行細楯一行在
弩内又殿中司馬一行殿中都尉一行殿中校尉一行
次棡鼓中道次金根車駕六馬中道太僕大將軍参左
右又各增三行為九行司馬史九人引大戟楯二行九
尺楯一行刃楯一行細弩一行細跡禽一行槌斧一行
刀楯一行連細楯殿中司馬都尉校尉為左右各十三
行金根車建青旆斿十二左將軍騎右殿中將軍持鑿
腦斧夹車車後衣書主職步徒六行合左右三十二行
次曲華盖中道侍中騎常侍黃門侍郎並騎分左右次
黃鉞車駕一在左御麾騎在右次相風中道次中書監
騎左祕書監騎右次殿中御史騎左殿中監騎右次五
牛旗赤青在左黃在中白黑在右次大輦中道太官令
丞在左太醫令丞在右次青立車次青安車次赤立車
次赤安車次黃立車次黃安車次白立車次白安車次
黑立車次黑安車合十乘並駕駟建旗十二斿如車色
立車正竪旗安車斜施之次蹋猪車駕駟中道無旗次
耕根車駕駟中道赤旗十二斿熊渠督左佽飛督右次
御軺車次御四望車次御衣車次御書車次御藥車並
駕牛中道次尚書令在左尚書僕射在右又尚書郎六
人分左右並駕一又治書侍御史二人分左右又侍御
史二人分左右又蘭臺令史分左右並騎次豹尾車駕
一自豹尾車後而鹵簿盡矣但以神弩二十張夹道至
後部鼓吹其五張神弩置一將左右各二將次輕重二
十乘左右分駕次流蘇馬二十匹次金鉞車駕三中道
左右護駕尚書郎并令史並騎各一人次金鉦輦駕中
道左右護駕侍御史并令史並騎各一人次黃門後部
鼓吹左右各十三人次卓鼓車駕牛二乘分左右次左
大鴻臚外部掾右五官掾右五官掾功曹史並駕一次
大鴻臚駕駟戟吏六人次大司農引從中道大鴻臚主
簿主記右少府引從次三卿並騎吏四人鈴下二人執
馬鞭辟車六人執方扇羽林十人朱衣次領軍將軍中
道鹵簿左右各二行九尺楯在外弓矢在内鼓吹如護
軍次後軍將軍在左右軍將軍在右各鹵簿鼓吹如左
軍前後次越騎校尉在左屯騎校尉在右各鹵簿鼓吹
如步兵射聲次領護騎遊軍校尉皆騎吏四人乘馬夹
道都督兵曹各一人乘馬在中騎將軍四人騎校鞉角
金鼓鈴下信幡軍校並駕一功曹史主簿並騎並從繖
扇幢麾各一騎鼓吹一部七騎次領護軍加大車斧五
官掾騎從次騎十隊隊各五十匹將一人持幢一人持
鞉一人並騎在前督戰伯長各一人並騎在後郎簿十
隊隊各五十人絳袍將一人騎鞉各一人在前督戰伯
長一人步在後騎皆持矟次大戟一隊九尺楯一隊刀
楯一隊弓一隊弩一隊五隊隊各五十人黑袴褶將一
人騎校鞉角各一人步在前督戰伯長各一人步在後
金顔督將并領之其屬車因後漢制(復制御衣御書御軺御藥等車駕牛)
(陽燧四望□皀輪小形)
晉自過江之後舊章多缺元帝踐極始造大路戎路各
一皆即古金根之制也無復充庭之儀至於郊祀大禮
則權飾餘車以周用六師親征則用戎路去其盖而乘
屬車但五乘而已加綠油幢朱絲絡飾青交路黃金塗
五采其輪轂猶素兩箱無金錦之飾其一車又是軺車
舊儀天子所乘駕六是時無復六馬之乘五路皆駕四
而已同用黑是為元牡無復五時車有事則權以馬車
代之建旗其上其後但以五色木牛象五時車竪旗於
牛背行則使人輿之牛之義盖取其負重致遠而安穏
也旗常纏而不舒飾所謂德車結旌者也惟天子親戎
五旗舒飾所謂武車綏旌者也指南車過江亡失及
義熙五年劉裕屠廣固始復獲焉乃使工人張綱補緝
周用十三年裕定關中又獲司南記里諸車制度始備
其輦過江亦亡制度太元中謝安率意造焉及破苻
堅於淮上獲京師舊輦形制無差大小如一時人服其
清記義熙五年劉裕執慕容超獲金鉦輦豹尾舊式猶
存(元興中屬車唯九乘符堅敗又得偽車輦增為十二乘)
宋孝武大明中尚書左丞荀萬秋改造五輅依晉金根
車加赤漆&KR1017;畫玉飾諸末建青旗十有二旒駕駟以元
復因漢之安車章施羽葆盖以祀以金根為金輅建青
旗駕元馬四羽葆盖以賓象革木輅並擬玉輅象輅視
朝革輅即戎二輅並建赤旂駕元馬四木輅建赤麾以
田駕赤馬四大事法駕五輅俱出孝建中尚書令王宏
議屬車起秦八十一乘及三十六乘並不出經典自胡
廣蔡邕𫝊說耳又是從官所乘非常副車正數江左五
乘則儉不中禮帝王文物旗旒皆十二為節今宜依禮
十二乘為制
齊武帝永平初伏曼容議齊德尚青車旗先青(次赤次白次黑)
軍容戎事宜依漢道行運之色因宋金根車而修玉輅
畫輪金塗兩箱上望板前優遊通禄金塗鏤鍱碧紋箱
鑿縷金簿帖兩箱外織成衣兩箱裏金塗鏤面釘玳瑁
帖望板箱上帖金博山優遊上和鸞立花趺銜鈴銀𢃄
玳瑁䇶優遊下隠膝裏施金塗鏤面花釘織成文優遊
横前施玳瑁帖金塗花釘金塗倒龍後損鑿銀玳瑁龜
甲金塗花沓望板金塗受福望龍諸校飾軛及諸末皆
螭龍首龍形板在車前銀帶花獸金塗受福緣裏邊鏤
鍱玳瑁織成衣裏金塗鏤面花釘外金塗博山辟邪障
鳳凰銜花升盖金塗鏤鍱二十八爪支子花黃錦升衣
複碧絹漆布緣油頂絳絲織成顔芚(徒昆反)赭舌孔雀毛
複錦綠紋隨隂懸諸珠蜯佩金塗鈴雲朱結人綬雜色
真孔雀眊一轅漆畫車衡銀花帶衡上金塗博山四鸞
鳥立花趺銜鈴龍首銜軛棰翟尾上下花沓絳綠絲的
望繩八枚旂十有二斿畫升龍竿首金塗龍銜大騶幡
真眊棨戟織成衣金塗沓駐及受福金塗鴈鏤鍱漆安
立牀在車中錦複黃紋為安立衣錦複黃紋障泥八幅
長九尺綠紅錦芚𢃄織成花五輅江左相承駕駟左右
騑為六施絳絲遊御繩其重轂貳轄飛軨幡赤油金紫
真眊左纛置左騑馬軛上金鑁方釳繁(音鞶)纓金塗紫皮
帶真眊横在馬膺前其鏤鍚皆如古制初加玉輅為重
盖捷寳鳳凰綴金鑷珠璫玉蜯珮四角金龍銜五采眊
又麒麟頭加以采畫馬首戴之竟陵王子良啓曰凡盖
圓象天軫方象地上無二天之儀下設兩盖之飾求諸
志錄最為乖衷又假為麟首加乎馬頭事不師古鮮或
可施至建武中眀帝乃省重盖等金輅之飾如玉輅而
減少象輅減金輅革輅如象輅而尤減木輅如革輅建
大赤麾首施大騶幡玉輅金輅建碧旂象輅木輅建赤
旂
齊輦因宋制名小輿(小輿即今之犢車軿車之流)盛增其飾竹蓬箱
外鑿鏤金簿碧紗衣織成芚錦衣箱裏及仰頂隠膝後
戶金塗鏤面釘瑇瑁帖金塗松精登仙花鈿綠四望紗
萌子上下前後眉鏤鍱轅枕長角龍白牙蘭瑇瑁金塗
校飾漆障形板在蘭前金銀花獸攫天伐龍師子鏤面
榆花鈿金龍虎扶轅軛上金鳳凰鈴鏁銀口帶星後梢
瑇瑁帖金塗花沓銀星花獸幔竿杖金塗龍牽縱横長
網又制卧輦校飾如坐輦不堪服用復制小輿形如軺
車小行幸則乘之
梁車輅初因齊制天監三年五輅旗麾同用赤而斿不
異以從行運所尚也七年帝據周禮玉輅以祀金輅以
賓今祀乘金輅詔下詳議周捨謂金輅為齊車本不關
於祭祀於是改陵廟皆乘玉輅轡以朱絲
梁制小輿似軺車金裝漆畫地八横元正大會乘出上
殿西堂舉哀亦乘之行則從後又制步輿方四尺上施
隠膝人輿上殿天子至下賤皆得乘之復制副輦加笨
(步本反)如犢車通幰朱絡謂之蓬輦
陳初因梁文帝天嘉初令劉仲舉議錯綜漢晉舊飾造
玉金象革木等五輅皆金簿交龍為輿倚較文豹伏軾
虬首銜軛左右吉陽筩鸞雀立衡&KR1017;文畫轓綠油盖黃
紋裏相思橑金華末邪注旂旗於車之左各依方色置
棨戟於車之右韜以黻繡獸頭幡長丈四尺懸於戟杪
玉輅正副同駕六馬餘皆駕駟並金义髦插於翟尾玉
為鏤鍚以綵畫蛙蟆幡綴兩軸頭即漢之飛軨五路兩
箱後皆玳瑁為鵾翅金銀雕飾兩箱裏衣紅錦金花帖
釘上用紅錦為後襜青紋純帶夏花簟冬綺繡縟
後魏道武帝天興初修軒冕制乾象等輦草創制度多
違舊章至孝文太和中儀曹令李韶更議改正唯&KR0640;五
輅各依方色其餘車輦猶未能具眀帝熙平中侍中崔
光等議大造車服五輅並駕五馬亦無經據道武帝天
興二年命禮官採古法制三駕鹵簿一曰大駕設五輅
建太常屬車八十一乘平城令代尹司隸校尉丞相奉
引太尉陪乘太僕御從輕車介士千乘萬騎魚麗鴈行
前驅皮軒闟戟芝盖雲䍐指南後殿豹尾鳴笳唱上不
作鼓吹軍戎大祠則設之二曰法駕屬車三十六乘平
城令代尹太尉奉引侍中陪乘奉車都尉御廵狩小祠
則設之三曰小駕屬車十二乘平城令太僕奉引常侍
陪乘奉車郎御遊宴離宫則設之天賜二年初改大駕
魚麗鴈行更為方陣鹵簿列步騎内外為四重列標建
旌通門建五色車旗各處其方諸王導從在甲騎内公
在幢内侯在步矟内子在刀楯内五品朝臣夹列乘輿
前兩箱官卑者先引王公侯子車(後魏制除伯男爵)旒麾盖信
幡及散官褠服一皆絳黑
天興初始修軒冕制乾象輦羽葆圓盖畫日月五星二
十八宿天街雲䍐(星經曰昴天子出旄頭畢為天街䍐畢以前驅)山林竒瑞遊
麟飛鳳朱雀元武騶虞青龍駕二十四馬又制大樓輦
車龍輈加玉飾四轂六衡方輿圓盖金雞樹羽寳鐸流
蘇鸞雀立衡螭龍銜軛建太常畫升龍日月駕二十牛
又制象輦左右金鳳白鹿仙人羽葆流蘇金鈴玉佩初
駕二象後以六駝代之復有游觀小樓等輦駕十五馬
車等草創修制多違舊章
北齊車服制度多因後魏天保中所乘是太和中李韶
所制五輅
後周依周禮設六官置司輅之職掌公車之政辨其名
品物色皇帝之輅十有二等一曰蒼輅以祀昊天上帝
二曰青輅以祀東方上帝三曰朱輅以祀南方上帝及
朝日四曰黃輅以祭地祇中央上帝五曰白輅以祀西
方上帝及夕月六曰元輅以祀北方上帝及感帝神州
此六輅通漆之而無他飾即周木輅遺象也馬皆疏面
斿就以方色俱十有二七曰玉輅以享先皇加元服納
后八曰碧輅以祭社稷享諸先帝食三老五更享諸侯
耕籍九曰金輅以祀星辰視朔十曰象輅以望秩羣祀
十一曰革輅以廵兵即戎十二曰木輅以田獵行鄉畿
此六輅以六色漆畫之用玉碧金象革物飾諸末錫面
金鉤就以五采俱十有二其輅之飾重輪重較加茸焉
皇帝之輅輿廣六尺有六寸畫輪輈衡以雲牙箱軾&KR1017;
文内畫以雜獸獸伏軾鹿倚較三辰之常元青蒼等旗
畫繢之六仞曳地設和鸞以節趨行圓盖方輿以象天
地
後周太常畫三辰(日月五星)旂畫青龍(天子升龍諸侯交龍)旟畫朱鳥
旌畫黃麟旗畫白虎旐畫元武皆加雲氣其旜物在軍
亦畫其事號加以雲氣徽幟亦如之(通帛為旜雜帛為物號所書其與姓)
(名之事號徽幟亦書之)旌節又畫白虎而析羽於其上又司常掌
旗物之藏通帛之旗六以供郊祀蒼赤黃白元等旗三
辰之常畫繢之旗六以充玉輅之等一曰三辰之常二
曰青龍旗三曰朱雀旟四曰黃麟旌五曰白虎旂六曰
元武旐皆左建旗而右建闟戟又有繼旗四以施軍旅
一曰麾以供軍將二曰旞以帥師三曰□(音伐)以供旅帥
四曰旆以供卒長諸公方輅碧輅建旂金輅建旟象輅
建物木輅建旐諸侯自金輅而下如諸公之旗諸伯自
象輅而下如諸侯之旗諸子自犀輅而下如諸伯之旗
諸男自篆輅而下如諸子之旗三公犀輅貝輅篆輅建
旟旐夏篆夏縵及輚車建物孤卿以下各以其等建其
旗旌杠皇帝六仞諸侯五大夫四士三斿皇帝曳地諸
侯及軹大夫及轂士及軫凡注毛於杠首曰綏析羽曰
旌全羽曰旞其縿皇帝諸侯加以孤韣闟戟方六尺而
被之以黻唯皇帝諸侯軨建焉(闟戟杠綢與旗同)
隋開皇元年内史令李德林奏後魏輿輦乖制請廢唯
留後魏太和時李韶所制五輅北齊所尊者後著令制
玉輅青質重箱盤輿左龍右虎金鳳翅畫&KR1017;文軛左立
纛金鳳一在軾前八鸞在衡二鈴在軾龍輈之上前設
障塵青盖裏繡斿帶金博山綴以鏡子下垂八珮樹四
十葆羽輪皆朱班重牙復轄左建太常十有二斿皆畫
升龍日月其長曳地右載闟戟長四尺闊三尺黻文旗
首金龍頭銜鈴及緌垂以結綬駕蒼龍金鑁方釳插翟
尾五隻鏤鍚鞶纓十有二就皆五采繒罽為飾天子祭
祀納后則乘之金輅赤質左建旟畫飛隼右建闟戟盤
輿鳳等並同玉輅駕赤騮臨朝會同饗射飲至則乘之
象輅黃質左建旌畫游麟右建闟戟駕黃騮祀后土則
乘之革輅白質鞔以革左建旗畫騶虞右建闟戟駕白
騮廵狩臨兵則乘之木輅黑質漆之左建旐畫元武右
闟戟駕黑騮田獵則乘之其輅並駕六馬馬飾同玉輅
復置安車重輿曲壁紫油纁裏通幰朱絲絡網朱鞶纓
駕赤騮臨幸所乘(按隋氏五輅遠酌周禮旗斿藻飾近約漢制文質相半)文帝既
平陳因為法令憲章往古大駕依秦法駕依漢小駕依
宋煬帝大業初復偹大駕八十一乘並如犢車紫通幰
朱絲絡黃金飾駕一牛在鹵簿中單行正道後帝嫌多
大駕減為三十六乘法駕宜用十二小駕除之可也(詳見)
(北史閻毘𫝊)
隋制輦而不施輪通幰朱絡飾以金玉而人荷之又依
梁制副輦復制輿如輦而小宫苑私宴御之小輿方形
同幄帳自閤内升殿御之
文獻通考卷一百十六
