文獻通考卷一百六十二
鄱陽馬端臨貴與著
刑考一
刑制
虞舜象以典刑(象法也法用當刑用不越法)流宥五刑(宥寬也以流放之法寬五)
(刑)鞭作官刑(以鞭為治官事之刑)扑作教刑(扑榎椘也不勤道業則榎椘之)金作
贖刑𤯝災肆赦怙終賊刑(註見贖及詳讞門)欽哉欽哉惟刑之
恤哉流共工扵幽州放驩兜扵崇山竄三苖扵三危殛
鯀扵羽山(註見徒流門)四罪而天下咸服
帝曰臯陶蠻夷猾夏寇賊姦宄(猾亂也羣行攻劫曰寇殺人曰賊在外曰姦在)
(内曰宄)汝作士五刑有服(士理官也五刑墨劓剕宫大辟服從也言得輕重之中正)五
服三就(既從五刑謂服罪也行刑當就三處大罪扵原野大夫扵朝士扵市)五流有宅五
宅三居(註見徒流門)惟眀克允
帝曰臯陶惟兹臣庶㒺或干予正(或有也無有干我正言順命)汝作
士眀扵五刑以弼五教期扵予治刑期扵無刑民恊扵
中(合扵大中之道)時乃功𢡟哉臯陶曰帝德㒺愆臨下以簡御
衆以寬罰弗及嗣賞延扵世(嗣亦世俱謂子延及也父子罪不相及而及其賞道)
(德之政)宥過無大刑故無小罪疑惟輕功疑惟重(見詳讞門)與
其殺不辜寧失不經好生之德洽扵民心兹用不犯扵
有司
吕刑苖民弗用靈制以刑惟作五虐之刑曰法(三苖之君)
(習蚩尤之惡不用善化民而制以重刑惟為五虐之刑自謂得法)殺戮無辜爰始淫
為劓刵椓黥(三苖之主頑凶苦民敢行虐刑以殺戮無辜扵是始大為截人耳鼻㭬陰黥面)
(以加無辜故曰五虐)
越兹麗刑并制㒺差有辭(苗民扵此施刑并制無罪無差有直辭者言淫濫也)
民興胥漸泯泯棼棼㒺中扵信以覆詛盟(三苗之民凟扵亂政)
(起相漸化泯泯為亂棼棼同惡皆無中扵信義以反背詛盟之約)虐威庶戮方告無
辜扵上上帝監民㒺有馨香德刑發聞惟腥(三苖虐政作威)
(衆被戮者萬方各告無罪扵天天視苖民無有馨香之行其所以為德刑發聞乃惟腥臭)皇帝哀
矜庶戮之不辜報虐以威遏絶苖民無世在下(皇帝帝堯)
(也哀矜衆被戮者之不辜乃報為虐者以威誅遏絶苖民使無世位在下國也)
丁謐論曰堯典曰象以典刑流宥五刑鞭作官刑
扑作教刑金作贖刑怙終賊刑咎繇曰天討有罪
五刑五用哉吕刑曰蚩尤惟始作亂延及扵平民
㒺不寇賊惟作五虐之刑曰法殺戮無辜爰始淫
為劓刵㭬黥按此則肉刑在扵蚩尤之世而堯舜
以流放代之故黥劓之文不載唐虞之籍而立刑
之數亦不具扵聖人之旨也禹承舜禪與堯同治
必不釋二聖而遠則凶頑固可知矣湯武之王獨
將奚取吕刑之云即叔向所謂三辟之興皆叔世
也此則近君子有徵之言矣
夏作禹刑
殷湯制官刑儆扵有位曰敢有恒舞扵宫酣歌扵室時
謂巫風敢有殉扵貨色恒扵遊畋時謂淫風敢有侮聖
言逆忠直遠耆德比頑童時謂亂風惟兹三風十愆卿
士有一扵身家必喪邦君有一扵身國必亡臣下不匡
其刑墨具訓扵蒙士(邦君卿士則以争臣自匡臣不正君服墨刑鑿其額湼以墨蒙士例)
(謂下士士以争友僕隸自匡正)
紂無道罪人以族焚炙忠良刳剔孕婦又為炮烙之刑
(膏銅柱加之以炭令有罪者行焉命曰炮烙之刑)醢九族脯鄂侯周西伯獻洛
西之地以請除炮烙之刑紂許之
周官大司寇之職掌建邦之三典以佐王刑邦國詰四
方一曰刑新國用輕典(新國者新辟地立君之國民未習扵教故用輕法)二曰
刑平國用中典(平國承平守成之國也用中典者常行之法)三曰刑亂國用
重典(亂國篡弑叛&KR0647;之國用重典者以其化惡伐滅之)以五刑糾萬民(刑亦法也糾猶)
(察異也)一曰野刑上功糾力(功農功力勤力)二曰軍刑上命糾守
(命將命也守不失部伍反守劉音狩註同將子匠)三曰鄉刑上德糾孝(德六德也善事)
(父母為孝)四曰官刑上能糾職(能能其事也職職事修理)五曰國刑上愿
糾暴(愿慤慎也暴當為恭字之誤也角愿音願劉又音原依注暴作恭慤苦反)以圜土聚
教罷民(圜土獄城也聚罷民其中困苦以教之為善也民不愍作勞有似扵罷)凡害人者
寘之圜土而施職事焉以眀刑恥之(害人謂為邪惡已有過失麗扵法者)
(以其不改犯法寘之圜土繫教之庶其困悔而能改也寘置也施職事以所能役使之眀刑書其罪惡扵大方)
(版著其背)其能改者反扵中國不齒三年(反扵中國謂舍之還扵故鄉里也司)
(圜職曰上罪三年而舍中罪二年而舍下罪一年而舍不齒者不得以年次列扵平民)其不能改
而出圜土者殺(出謂逃亡)以兩造禁民訟入束矢扵朝然後
聽之(訟謂以其財貨相告者造至也使訟者兩至既兩至使入束矢乃治之也不至不入束矢則是自服)
(不直者也必入矢者取其直也詩曰其直如矢古者一弓百矢束矢其百箇與造七報反注同箇古賀反與)
(音餘)以兩劑禁民獄入鈞金三日乃致扵朝然後聽之(獄謂)
(相告以罪名者劑今劵書也使獄者各齎劵書既兩劵書使入鈞金又三日乃治之重刑也不劵書不入金則)
(是亦自服不直者也必入金者取其堅也三十斤曰鈞兩劑子随反)以嘉石平罷民(嘉石)
(文石也㔁之外朝門左平成也成之使善文石之字劉音問□音樹)凡萬民之有罪過
而未麗扵法而害扵州里者桎梏而坐諸嘉石役諸司
空重罪旬有三日坐朞役其次九日坐九月役其次七
日坐七月役其次五日坐五月役其下罪三日坐三月
役使州里任之則宥而舍之(有罪過謂邪惡之人所罪過者也麗附也未附扵法)
(未著扵法也木在足曰桎在手曰梏役諸司空坐日訖使給百工之役也役月訖使其州里之人任之乃赦之)
(宥寬也反桎音質梏古毒反著直略下附猶著皆同)以肺石逹窮民(肺石赤石也窮民天)
(民之窮而無告者肺芳廢反)凡遠近惸獨老幼之欲有復扵上而其
長弗逹者立扵肺石三日士聽其辭以告扵上而罪其
長(無兄弟曰惸無子孫曰獨復猶報也上謂王與六卿也報之者若上書詣公府言事矣長謂諸侯若卿遂)
(大夫)正月之吉始和布刑扵邦國都鄙乃縣刑象之法扵
象魏使萬民觀刑象挟日而歛之(正月朔日布王刑扵天下正歲又縣其書)
(重之同縣音元註及下挟子恊反)凡邦之大盟約涖其盟書而登之扵
天府(涖臨也天府祖廟之藏約扵妙反藏才浪反)太史内史司會及六官皆
受其貳而藏之(六官六卿之官也貳副也會古外反下司會皆同)凡諸侯之獄
訟以邦典定之(邦典六典也以六典待邦國之治治直吏反下同)凡卿大夫之
獄訟以邦法斷之(邦法八法也以八法待官府之治斷丁亂反下注皆同)凡庶民
之獄訟以邦成弊之(邦成八成也以官成待萬民之治故書弊為憋鄭司農云慗當為弊)
(邦成謂若今時決事比也弊之斷其獄訟也故春秋傳曰弊獄邢侯)
小司寇以五刑聽萬民之獄訟附扵刑用情訊之至扵
旬乃弊之讀書則用法(附猶著也訊言也用情理言之冀有可以出之者十日乃斷之)
(讀書則用法如今時讀鞫已乃論之)凡命夫命婦不躬坐獄訟(為治獄吏䙝尊者也不身)
(坐者必使其屬若子弟也)凡王之同族有罪不即市(鄭司農云刑諸甸師氏禮記曰)
(刑扵隐者不與國人慮兄弟)以五聲聽獄訟求民情一曰辭聽(觀其出言)
(不直則煩)二曰色聽(觀其顔色不直則赧)三曰氣聽(觀其氣息不直則喘)四曰耳
聽(觀其聽聆不直則惑)五曰目聽(觀其眸子視不直則眊然)以八辟麗邦法附
刑罰以三刺斷庶民獄訟之中(詳見註並見詳讞門)歲終則令羣
士計獄弊訟登中扵天府(上其所斷獄訟之數)正歲帥其屬而觀
刑象令以木鐸曰不用法者國有常刑令羣士(遂士以下)乃
宣布扵四方憲刑禁(宣徧也憲表也謂縣之也刑禁士師之五禁)
士師之職掌國之五禁之法以左右刑罰一曰宫禁二
曰官禁三曰國禁四曰野禁五曰軍禁皆以木鐸徇之
扵朝書而縣扵門閭(左右助也助刑罰者助其禁民為非也宫王宫也官官府也國城中)
(也古之禁書亡矣今宫門有符籍官府有無故擅入城門者有離載下帷野有田律軍有囂讙夜行之禁其觕)
(可言者䟽曰古者之禁書在儀禮三千條内而在亡中故舉漢法以况之離載下帷者謂在車離耦耦載而下)
(惟恐是姦非故禁之古之設刑者以刑止刑以殺止殺是欲不使犯罪故扵刑外豫設禁禁民使不犯刑是左)
(右助刑罰使民無麗扵罪也書而縣扵閭門者爾雅云巷門謂之閭則懸扵處處巷閭使知之)以五戒
先後刑罰毋使罪麗扵民一曰誓用之扵軍旅二曰誥
用之扵會同三曰禁用諸田役四曰糾用諸國中五曰
憲用諸都鄙(先後猶左右也誓誥扵書則甘誓大誥之屬禁則軍禮曰無干車無自後射此其類)
(也糾憲未聞)掌官中之政令(大司寇之官府中也)察獄訟之辭以詔司
寇斷獄弊訟致邦令(詔司寇若今白聽正法觧也致邦令者以法報之)掌士之
八成(八成者行事有八篇若今時決事比矣)一曰邦汋(汋讀如酌邦汋者斟酌盗取國家密)
(事若今時刺探尚書事)二曰邦賊(為&KR0647;亂者)三曰邦諜(為異國反間)四曰犯
邦令(干冐王教令者)五曰撟邦令(稱詐以有為者撟音矯)六曰為邦盜(竊取)
(國之寳藏者)七曰為邦朋(朋黨相阿使政不平者)八曰為邦誣(誣㒺君臣使事)
(失實)若邦凶荒則以荒辯之法治之(玄謂辯當為貶聲之誤也遭飢荒則刑罰)
(國事有所貶損作權時法也朝士職曰若邦凶荒札喪寇戎之故則令邦國都家縣鄙慮刑貶)令移民
通財糾守緩刑(移民就賤救困也通財補不足也糾守衛盜賊也緩刑舒民心也)凡以
財獄訟者正之以傳别約劑(傳别中别手書也約劑各所持劵也若今時市買為)
(劵書以别之各得其一訟則按劵以正之也)
鄉士掌國中(謂六鄉之獄在國中)各掌其鄉之民數而糾戒之(鄉士)
(八人言各者四人而分主三鄉)聽其獄訟察其辭辯其獄訟異其死刑
之罪而要之二旬而職聽於朝(辯異謂殊其文書也要之為其罪法之要辭如今劾)
(矣十日乃以職事治之扵外朝容其自反覆)司寇聽之斷其獄弊其訟扵朝
羣士司刑皆在各麗其法以議獄訟(麗附也各附致其法以成議也)獄
訟成士師受中恊日刑殺肆之三日(受中謂受獄訟之成也鄭司農云若)
(今二千石受其獄也中者刑罰之中也恊合也和也和合支幹善日若今時望後利日也肆之三日春秋傳曰)
(三日弃疾請尸論語曰肆諸市朝言謂士師既受獄訟之成鄉士則擇其可刑殺之日至時往涖之尸之三日)
(乃反也)若欲免之則王會其期(免猶赦也期謂鄉士職聽王朝司寇聽之日王欲赦)
(之則用此時親往議之)
遂士掌四郊(六遂之獄在四郊)各掌其遂之民數而糾其戒令(遂士)
(十二人言各者二人分一遂)聽其獄訟(以下同鄉士)二旬而聽扵朝(以下同鄉)
(士)協日就郊而刑殺各扵其遂肆之三日若欲免之則
王令三公會其期
縣士掌野(鄭司農云掌三百里至四百里大夫所食玄謂地距王城二百里以外至三百里曰野三)
(百里以外至四百里曰縣四百里以外至五百里曰都都縣野之地其邑非王子弟公卿大夫之采地則皆公)
(邑也謂之縣掌其獄焉言掌野者郊外曰野大總言之也獄居近野之縣獄在二百里上縣之縣獄在三百里)
(上都之縣獄在四百里上)各掌其縣之民數糾其戒令而聽其獄訟
(以下同鄉士)三旬而職聽於朝(以下同鄉士)刑殺各就其縣肆之三
日若欲免之則王命六卿會其期
方士掌都家(鄭司農云掌四百里至五百里公所食玄謂都王子弟及公卿之采地家大夫之采)
(地大都在量地小都在縣地家邑在梢地不言掌其民數民之不純屬王也)聽其獄訟之辭
辯其死刑之罪而要之三月而上獄訟扵國(三月乃上要者又變)
(朝言國以其自有君異之)司寇聽其成扵朝羣士司刑皆在各麗其
法以議獄訟(成平也)獄訟成士師受中書其刑殺之成與
其聽獄訟者(都家之吏自恊日刑殺但書其成與治獄之吏姓名備反覆有失實者)
訝士掌四方之獄訟(謂諸侯之獄訟)諭罪刑扵邦國(告曉以麗罪及制刑)
(之本意)凡四方之有治扵士者造焉(謂讞疑辨事先来詣乃通之扵士師也如)
(今郡國亦時遣主者吏詣廷尉議者)四方有亂獄則往而成之(亂獄謂君臣宣淫上)
(下相虐者也往而成之猶吕步舒往治淮南獄)
朝士凡士之治有期日國中一旬郊二旬野三旬都三
月邦國朞期内之治聽期外不聽(在期内者聽其外者不聽若今時徒論決)
(滿三月不得乞鞫)凡有責者有判書以治則聽(判半分而合者謂若今時辭訟)
(有劵書者為治之)凡民同貨財者令以國法行之犯令者刑罰之
(鄭司農云同貨財謂合錢共賈者也玄謂富人蓄積者多時收斂之乏時以國服之法出之雖有騰踴其贏不得過)
(此以利出者與取者過則罰之若今時加貴取息坐贓也)凡屬責者以其地傳而聽
其辭(鄭司農云謂訟地畔界者田地町畔相比屬故謂之屬責以地傳而聽其辭以其比畔為證也玄謂)
(屬責轉責使人歸之而本主死亡受之歸受之數相抵胃也以其地之人相比近能為證者来乃受其辭為治)
(之也)凡盜賊軍鄉邑及家人殺之無罪(謂盜賊羣軰若軍共攻盜鄉邑及家)
(人者殺之無罪若今時無故入人室宅廬舍上人車船牽引人欲犯法者其時格殺之無罪)凡報仇
讎者書扵士殺之無罪(謂同國不相辟者將報之必先言之扵士)若邦凶荒
札喪寇戎之故則令邦國都家縣鄙慮刑貶(慮謀也貶猶減也謂)
(當圖謀緩刑且減國用為民困也)
司刑掌五刑之法以麗萬民之罪墨罪五百劓罪五百宫
罪五百則罪五百殺罪五百(墨黥也先刻其面以墨窒之劓截其鼻也今東西夷)
(或以墨劓為俗古刑人亡逃者之世類與宫者丈夫則割其勢女子閉扵宫中若今官男女也刖斷足也周改)
(臏作刖殺死刑也書傳曰決關梁踰城郭而略盜者其刑臏男女不以義交者其刑宮觸易君命年輿服制度)
(姦軌盜攘傷人者其刑劓非事而事之出入不以道義而誦不祥之辭者其刑墨降畔寇賊劫略奪攘矯虔者)
(其刑死此二千五百罪之目略也其刑書則亡夏刑大辟二百臏辟三百宫辟五百劓墨各千周則變焉所謂)
(刑罰世輕世重者也鄭司農云漢孝文帝十三年除肉刑)若司寇斷獄弊訟則以五
刑之法詔刑罰而以辨罪之輕重(詔刑罰者處其所應不如今律家所著法)
司刺掌三刺三宥三赦之法司盟凡民之有約劑者
其貳在司盟(貳之者檢其自相違約)有獄訟者則使之盟詛(不信則不)
(敢聽此盟詛所以省獄訟)
司厲司圜(並見徒流門)
掌囚掌守盜賊凡囚者上罪梏拲而桎中罪桎梏下罪
梏王之同族拲有爵者桎以待弊罪(凡囚者謂非盜賊自以他罪拘者也)
(鄭司農云拲者兩手共一木也桎梏者兩手各一木也玄謂在手曰梏在足曰桎中罪曰拲手足各一木耳下)
(罪又去桎王同族及命士以上雖有上罪或拲或桎而已弊猶斷也梏古毒反張揖云參著曰梏偏著曰桎)
(說文云梏手械也所以告天桎足械也所以質地拲劉云三家姜奉反一家居辱反漢書音義韋昭音拱云兩)
(手共一木曰拲兩手各一木曰梏李竒音恐桎之實反上時掌反)及刑殺告刑于王奉
而適朝士加眀梏以適市而刑殺之(告刑扵王以今日當行刑及所刑姓)
(名也其死罪則曰某之罪在大辟其刑罪則曰某之罪在小辟奉而適朝者重刑為王欲有所赦且當以付士)
(士鄉士也鄉士加眀梏者謂書其姓名及其罪扵梏而著之也囚時雖有無梏者至扵刑殺皆設之以適市就)
(衆也庶姓無爵者皆刑殺扵市為扵偽反著丁略反徐張慮反)凡有爵者與王之同
族奉而適甸師氏以待刑殺(適甸師氏亦由朝乃往也待刑殺者掌戮將自市来)
(也文王世子曰雖親不以犯有司正術也所以體異姓也刑扵隐者不與國人慮兄弟也)
掌戮掌斬殺賊諜而搏之(斬以鈇鉞若今要斬也殺以刀刅若今棄市也諜謂姦寇)
(反間者賊與諜罪大者斬之小者殺之搏當為膊諸城上之膊字之誤也膊謂去衣磔之諜音牒搏注作膊)
(同普博反磔也鈇音斧要一遥反間間厠之間去起吕反)凡殺其親者焚之殺王之
親者辜之(親□服以内也㷊燒也易曰焚如死如棄如辜之言枯也謂磔之)凡殺人者
踣諸市肆之三日刑盜扵市(踣僵尸也肆猶申也陳也凡言刑盜罪惡莫大焉)
(踣皮北反僵音居良反)凡罪之麗扵法者亦如之唯王之同族與
有爵者殺之扵甸師氏(罪二千五百條上附下附刑五而已扵刑同科者其刑殺之一)
(也)凡軍旅田役斬殺刑戮亦如之(戮謂膊焚辜肆)墨者使守門
(黥者無妨扵禁御御音禦)劓者使守關(截鼻亦無妨以貌醜遠之遠千萬反)宫者
使守内(以其人道絶也今世或然)刖者使守囿(斷足驅衛禽獸無急行囿音又斷丁管)
(反)髠者使守積(鄭司農云髠當為完謂但居作三年不虧體者也玄謂此出五刑之中而髠者)
(必王之同族不宫者宮之為翦其類髠頭而已守積積在隐者宜也髠苦門反積子賜反注同)
布憲掌憲邦之刑禁正月之吉執旌節以宣布扵四方
而憲邦之刑禁以詰四方邦國及其都鄙逹扵四海(憲表)
(也謂縣之也刑禁者國之五禁所以左右刑罰者司寇正月市刑扵天下正歲又縣其書扵象魏布憲扵司寇)
(布刑則以旌節出宣令之扵司寇縣書則亦縣之扵門閭及都鄙邦國刑者王政所重故屢丁寧焉詰謹也使)
(四方謹行之)凡邦之大事合衆庶則以刑禁號令禁殺戮
掌司斬殺戮者凡傷人見血而不以告者攘獄者遏訟
者以告而誅之(司猶察也察此四者告扵司寇罪之也斬殺戮謂吏民相斬相殺相戮者傷人)
(見血乃為傷人耳鄭司農云攘獄者距當獄者也遏訟者遏止欲訟者也玄謂攘猶郤也郤獄者言不受也)
禁暴氏掌庶民之亂暴力正者撟誣犯禁者作言語而
不信者以告而誅之(民之好為侵陵稱詐謾誕此三者亦刑所禁也力正以力強得正也)
(武撟居表反好為呼報反下文則為下注皆為同謾誕諫反一音亡半反又免仙反徐望山反本或作慢誕)
(音但)凡國聚衆庶則戮其犯禁者以徇凡奚隸聚而出入
者則司牧之戮其犯禁者(奚隸女奴男奴也其聚出入有所使)
王制司寇正刑眀辟以聽獄訟(司寇秋官卿掌刑者辟罪也辟婢亦反注同)
必三刺(以求民情斷其獄訟之中一曰訊羣臣二曰訊羣吏三曰訊萬民刺七智反殺也)有旨
無簡不聽(簡誠也有其意無其誠者不論以為罪)附從輕(附施刑也求出之使從輕)赦
從重(雖有罪可重猶赦之)凡制五刑必即天論(制斷也即就也必即天論言與天意)
(合閔子曰古之道不即人心即或為則論或為倫論音倫理也注同)郵罰麗扵事(郵過也麗)
(附也過人罪人當各附於其事不可假他以為喜怒也)凡聽五刑之訟必原父子之
親立君臣之義以權之(權平也)意論輕重之序慎測淺深
之量以别之(意思念也淺深謂俱有罪本心有善惡)悉其聰眀致其忠愛
以盡之(盡其情)疑獄汜與衆共之衆疑赦之必察小大之
比以成之(小大猶輕重已行故事曰比)成獄辭史以獄成告扵正正
聽之(史司寇吏也正扵周鄉師之屬今漢有正平丞秦所置平彼命反)正以獄成告扵
大司寇大司寇聽之棘木之下(周禮鄉師之屬辨其獄訟異其死刑之罪而要)
(之職聽扵朝司寇聽之朝王之外朝也左九棘孤卿大夫位焉右九棘公侯伯子男位焉面三槐三公位焉)
大司寇以獄之成告扵王王命三公參聽之(王使三公復與司寇)
(及正共平之重刑也周禮王欲免之乃命公會其期)三公以獄之成告扵王王三
又然後制刑(又當作宥宥寬也一宥曰不識再宥曰過失三宥曰遺忘)凡作刑罰輕
無赦(法雖輕不赦之為人易犯)刑者侀也侀者成也一成而不可變
故君子盡心焉(變更也侀音刑)析言破律亂名改作執左道以
亂政殺(析言破律巧賣法令者也亂名改作謂變易官與物之名更造法度左道若巫蠱及俗禁)作
淫聲異服竒技竒器以疑衆殺(淫聲鄭衛之屬也異服若聚鷸冠瓊弁也竒技竒器)
(若公輸般請以機窆般鷸伊必反徐音述弁皮戀反百間反)行偽而堅言偽而辯學
非而博順非而澤以疑衆殺(皆謂虛華捷給無誠者也)假扵鬼神時
日卜筮以疑衆殺(今時持喪葬築盖嫁娶卜數文書使民倍禮違制)此四誅者
不以聽(為其為&KR0675;大而辭不可眀)
文王世子公族其有死罪則磬扵甸人公族之罪雖親
不以犯有司正術也所以體百姓也(犯猶干也術法也百姓或作異姓非)
刑扵隐者不與國人慮兄弟也弗弔弗為服哭扵異姓
之廟為忝祖遠之也素服居外不聽樂私喪之也骨肉
之親無絶也公族無宫刑不翦其類也(詳見帝系考皇族門)
康誥曰嗚呼封敬眀乃罰(凡行刑罰必敬眀之欲其謹重)人有小罪非
𤯝乃惟終自作不典式爾(小罪非過誤而故為亂常之事用意如此罪雖小而不可)
(赦)有厥罪小乃不可不殺乃有大罪非終乃惟𤯝災適
爾既道極厥辜時乃不可殺(有大罪而非故犯乃其過誤偶爾如此既自稱道盡)
(輸其情不敢隐匿罪雖大乃不可殺)非汝封刑人殺人無或刑人殺人非
汝封又曰劓刵人無或劓刵人(刑殺劓刵天所以討有罪者非汝封得私用之)
(無或以為可以已施之而妄刑人也)王曰外事汝陳時臬司師兹殷罰有
倫(外事有司之事也臬法也言汝扵外事但陳列是法使有司師此殷罰之有叙者用之爾)又曰要
囚服念五六日至扵旬時丕蔽要囚(要囚獄辭之要者也服念服膺而念)
(之旬十日時三月為囚求生道也蔽斷也)王曰汝陳時臬事罰蔽殷彛用其
義刑義殺勿庸以次汝封乃汝盡遜曰時叙惟曰未有
遜事(義宜也次次舍之次遜順也申言敷陳是法與事罰斷以殷之常法矣又慮其泥古而不通又謂其)
(刑其殺必察其宜扵時者而後用之既又慮其趍時而循已又謂刑殺不可以就汝封之意既又慮其刑殺雖)
(已當罪而矜喜之心乘之又謂使汝刑殺盡順扵義雖曰是有次序汝當惟謂未有順義之事盖矜喜之心生)
(乃怠惰之心起刑殺之所由不中也可不戒哉)已汝惟小子未其有若汝封之
心朕心朕德惟乃知(已者語辭之不能已也小子幼小之稱言年雖少而心獨善也爾心)
(之善固朕知之朕心朕德亦惟爾知之將言用罰之事故先發其良心焉)凡民自得罪寇攘
姦宄殺越人扵貨睯不畏死㒺弗憝(越顛越也盤&KR0996;云顛越不恭瞖強憝)
(惡也自得罪非為人誘䧟以得罪也凡民自犯罪為盜賊姦宄殺人顛越人以取財貨強狠亡命者人無不憎)
(惡之也用罰而加是人則人無不服以其出乎人之同惡而非即乎吾之私心也特舉此以眀用罰之當罪)
王曰封元惡大憝矧惟不孝不友子弗祇服厥父事大
傷厥考心扵父不能字厥子乃疾厥子扵弟弗念天顯
乃弗克恭厥兄兄亦不念鞠子哀大不友扵弟惟弔兹
不扵我政人得罪天惟與我民彛大泯亂曰乃其速由
文王作罰刑兹無赦(大憝即上文之㒺弗憝言寇攘姦宄固為大惡而大可惡矣况不孝)
(之人而尤為可惡者當商之季禮義不明人紀廢壊子不敬事其父大傷父心父不能愛子乃疾惡其子是父)
(子相夷也天顯猶孝經所謂天眀尊卑顯然之序也弟不念尊卑之序而不能敬其兄兄亦不念父母鞠養之)
(勞而大不友其弟是兄弟相賊也父子兄弟至扵如此苟不扵我為政之人而得罪焉則天之與我民彛必大)
(泯滅而紊亂矣曰者言如此則汝其速由文王作罰刑此無赦而懲戒之不可緩也)不率大戞矧
惟外庶子訓人惟厥正人越小臣諸節乃别播敷造民
大譽弗念弗庸瘝厥君時乃引惡惟朕憝已汝乃其速
由兹義率殺(戞法也言民之不率教者固可大寘之法矣况外庶子以訓人為職與庶官之長及)
(小臣之有符節者乃别布條教違道干譽弗念其君弗用其法以病君上是乃長惡扵下我之所深惡人臣之)
(不忠如此刑其可已乎汝其速由此義而率以誅戮之可也按上言民不孝不友則速由文王作罰刑兹無)
(赦此言外庶子正人小臣背上立私則率由兹率殺其曰刑曰殺若用法峻急者盖殷之臣民化紂之惡父子)
(兄弟之無其親君臣上下之無其義非䋲之以法示之以威殷人孰知不孝不義之不可干哉周禮所謂刑亂)
(國用重典者是也然曰速由文王曰速由兹義則其刑其罰亦仁厚而已矣)
君陳王曰君陳爾惟弘周公丕訓無依勢作威無倚法
以削(無乘勢位作威扵上無倚法制行刻削之政)寬而有制從容以和殷民
在辟予曰辟爾惟勿辟予曰宥爾惟勿宥惟厥中有弗
若扵汝政弗化扵汝訓辟以止辟乃辟狃扵姦宄敗常
亂俗三細不宥(罪雖小三犯不赦所以絶惡源也)
穆王作吕刑王曰嗟四方司政典獄非爾惟作天牧(主正)
(典獄謂諸侯也非汝惟為天牧民乎言任重是汝也為扵偽反)今爾何監非時伯夷播
刑之廸(言當視是伯夷布刑之道而法之)其今爾何懲惟時苖民匪察
扵獄之麗(其今汝何懲戒乎所懲戒惟是苖民非察扵獄之施刑以取滅亡麗力馳反)㒺擇
吉人觀扵五刑之中惟時庶威奪貨(言苖民無肯選擇善人使觀視五刑)
(之中正惟是衆為威虐者任之以奪取人貨所以為亂)斷制五刑以亂無辜上帝
不蠲降咎扵苖(苖民任奪貨姦人斷制五刑以亂加無罪天不潔其所為故下咎罪謂誅之蠲)
(吉緣反咎其久反)苖民無辭扵罰乃絶厥世(言苖無以辭扵天罰故堯絶其世申)
(言為至戒)王曰嗚呼念之哉(念以伯夷為法苖民為戒)伯父伯兄仲叔季
弟幼子童孫皆聽朕言庶有格命(皆王同姓有父兄弟子孫列者伯仲叔季)
(順少長也舉同姓包異姓言不殊也聽從我言庶幾有至命)今爾㒺不由慰日勤爾
㒺或戒不勤(今汝無不用安自居日當勤之汝無有徒念戒而不勤日勤上人實反一音日)天
齊扵民俾我一日非終惟終在人(天整齊扵下民使我為之一日所行非為)
(天所終惟為天所終在人所行天齊扵民絶句馬云齊中也俾我絶句上必爾反馬本作矜矜哀也)爾尚
敬&KR0647;天命以奉我一人雖畏勿畏雖休勿休(汝當庶幾敬&KR0647;天命)
(以奉我一人之戒行事雖見畏勿自謂可敬畏雖見美勿自謂有德美)惟敬五刑以成三
德一人有慶兆民頼之其寧惟永(先戒以勞謙之德次教以惟敬五刑所以)
(成剛柔正直之三德也天子有善則兆民頼之其乃安寧長久之道)王曰吁来有邦有土
告爾祥刑(吁嘆也有國土諸侯告汝以善用刑之道吁况于反馬作于于扵反)在今爾安
百姓何擇非人何敬非刑何度非及(在今爾安百姓兆民之道當何所擇)
(非惟吉人乎當何所敬非惟五刑乎當何所度非惟及世輕重所宜乎度待洛反註同馬云謀造也)兩造
具備師聽五辭(兩謂囚證造至也兩至具備則衆獄官共聽其入五刑之辭造七報反注同)
五辭簡孚正扵五刑(五辭簡核信有罪驗則正之扵五刑)五刑不簡正扵
五罰(不簡核謂不應五刑當正五罰出金贖罪核幸格反)五罰不服正扵五過(不服)
(不應罰也正扵五過從赦免應應對之應下同)五過之疵惟官惟反惟内惟貨
惟来(五過之所病或嘗同官位或許反囚辭或内親用事或行貨枉法或舊相與往来皆病所在来馬本)
(作求云有求請賕也)其罪惟均其審克之(以病所在出入人罪使在五過罪與犯法者同)
(其當清察能使之不行)五刑之疑有赦五罰之疑有赦其審克之
(刑疑赦從罰罰疑赦從免其當清察能得其理)簡孚有衆惟貎有稽(簡核誠信有合衆心)
(惟察其貌有所考今重刑之至)無簡不聽具嚴天威(無簡核誠信不聽理其獄皆當嚴敬)
(天威無輕用刑)墨辟疑赦其罰百鍰閱實其罪(刻其顙而湼之曰墨刑疑則赦)
(從罰六兩曰鍰鍰黃銕也閱實其罪使與罰各相當辟婢亦反鍰徐戸關反六兩也鄭及爾雅同說文云六鋝)
(也鋝十一銖二十五分銖之十三也馬同又云賈逵說俗儒以鋝重六兩用官劍重九鋝俗儒近是閱音悦顙)
(素黨反湼乃結反)劓辟疑赦其罰惟倍閱實其罪(截鼻曰劓刑倍百為二百)
(鍰)剕辟疑赦其罰倍差閱實其罪(刖足曰剕倍差謂倍之又半為五百鍰剕)
(扶謂反倍差測加反傳云五百鍰也馬云倍二百為四百差者又加四百之三分之一凡五百三十三鍰三分)
(鍰之一也)宫辟疑赦其罰六百鍰閱實其罪(宫淫刑也男子割勢婦人幽閉)
(次死之刑序五刑先輕轉至重者事之宜)大辟疑赦其罰千鍰閱實其罪(死刑)
(也五刑宜各入罰不降相因古之制也)墨罰之屬千劓罰之屬千剕罰之
屬五百宫罰之屬三百大辟之罰其屬二百五刑之屬
三千(别言罰屬合言刑屬眀刑罰同屬互見其義以相備見賢遍反)上下比罪無僭亂
辭勿用不行(上下比方其罪無聽僣亂之辭以自疑勿用折獄不可行僭子念反)惟察惟
法其審克之(惟當清察罪人之辭刑以法理其當詳審能之)上刑適輕下服(重刑)
(有可以虧減則之輕服下罪)下刑適重上服輕重諸罰有權(一人有二罪則)
(之重而輕并數輕重諸刑罰各有權宜并必政反數色住反)刑罰世輕世重惟齊非
齊有倫有要(言刑罰随世輕重也刑新國用輕典刑亂國用重典刑平國用中典凡刑所以齊非)
(齊各有倫理有要義)罰懲非死人極扵病(刑罰所以懲過非殺人欲使惡人極扵病苦莫)
(敢犯者)非佞折獄惟良折獄㒺非在中(非口才可以斷獄惟平良可以斷獄)
(無不在中正)察辭扵差非從惟從(察囚辭其難在扵差錯非從其偽辭惟從其本情)
哀敬折獄眀啟刑書胥占咸庶中正(當憐下人之犯法敬斷獄之&KR0675;人眀)
(開刑書相與占之使刑當其罪皆庶幾必得中正之道當丁浪反)其刑其罰其審克之
(其所刑其所罰其當詳審能行之無失中正)獄成而孚輸而孚(斷獄成辭而信當輸汝信)
(扵王謂上其鞫劾文辟上時掌反下注同鞫九六反劾亥代反玉篇胡得反)其刑上備有
并兩刑(其斷刑文書上王府皆當具有并兩刑亦具上之)王曰嗚呼敬之哉官
伯族姓朕言多懼(敬之哉告使敬刑官長諸侯族同族姓異姓也我言多可戒懼以儆之儆)
(音景)朕敬扵刑有德惟刑(我敬扵刑當使有德者惟典刑)今天相民作配
在下眀清扵單辭(今天治民人君為配天在下當承天意聽訟當清審單辭單辭特難聽故)
(言之相如字馬息亮反助也治直吏反)民之亂㒺不中聽獄之兩辭(民之所以)
(治由典獄之無不以中正聽獄之兩辭兩辭棄虚從實刑獄清則民治)無或私家扵獄之
兩辭(典獄無取有受貨聽詐成私家扵獄之兩辭)獄貨非寳惟府辜功報以
庶尤(受獄貨非家寳也惟聚罪之事其報則以衆人見罪)永畏惟罰非天不中惟
人在命(當長畏懼惟為天所罰非天道不中惟人在教命使不中不中則天罰之)天罰不極
庶民㒺有令政在扵天下(天道罰不中之衆民無有善政在扵天下由人主不中將)
(亦罰之令力呈反)王曰嗚呼嗣孫今往何監非德扵民之中尚
眀聽之哉(嗣孫諸侯嗣世子孫非一世自今已往當何監視非當立德扵為民之中正乎庶幾眀聽)
(我言而行之哉)哲人惟刑無疆之辭屬扵五極咸中有慶(言智人惟)
(用刑乃有無窮之善辭名聞扵後世以其折獄屬五常之中正皆中有善所以然也屬音燭)受王嘉
師監扵兹祥刑(有邦有土受王之善衆而治之者視扵此善刑欲其勤而法之為無疆之辭)
吕刑一書先儒蔡九峰以為舜典所謂贖刑者官
府學校鞭扑之刑耳若五刑則固未嘗贖也今穆
王贖法雖大辟亦許其贖免矣盖王廵遊無度財
匱民勞至其末年無以為計乃為此一切權宜之
術以歛民財夫子錄之亦以示戒愚以為未然盖
熟讀此書哀矜惻怛之意千載之下猶使人為之
感動且拳拳乎訖富惟貨之戒則其不為聚歛征
求設也審矣鬻獄取貨末世暴君汙吏之所為而
謂穆王為之夫子取之乎且其所謂贖者意自有
在學者不能詳味經意而深考之耳其曰墨辟疑
赦其罰百鍰盖謂犯墨法之中疑其可赦者不遽
赦之而姑取其百鍰以示罰耳繼之曰閱實其罪
盖言罪之無疑則刑可疑則贖皆當閱其實也其
所謂疑者何也盖唐虞之時刑清律簡是以贖金
之法止及鞭扑而五刑無贖法至扵周而律之繁
極矣五刑之屬至扵三千若一按之律盡從而刑
之則何莫非投機觸罟者天下之人無完膚矣是
以穆王哀之而五刑之疑各以贖論姑以大辟一
條言之夫所犯者死罪而聽其贖金以免誠不可
以訓也然大辟之屬二百則豈無疑赦而在可議
之列者有如殺人反&KR0647;之類則是不可不殺雖萬
鍰亦難貫死矣而二百之屬其罪不皆至此也以
經傳考之其在周則王制之析言破律行偽學非
酒誥之羣飲其在漢則列侯坐酎金不敬將帥出
師失期之類扵律皆死罪也而其情則可矜其法
則可議豈必盡殺之乎此則死罪之疑赦者也意
周所以斷斯獄必在其罰千鍰之科而漢制則不
過或除其國或贖為庶人亦其遺意也盖哀矜庶
獄乃此書之大旨贖特其一事序者專以訓夏贖
刑言之已失其義而此書之首又止言耄荒度作
刑以詰四方夫曰作刑以詰四方者主扵用刑之
意也而此書所言大槩哀民之罹扵法而不忍刑
之懼有司之不能審克而輕用之其意盖期扵無
刑而非作刑也故愚疑篇首或有脱簡如耄荒度
之語亦難通二序既不得書之意而後之儒者復
因穆王有廵遊之事遂扵此書肆為譏評而不復
味其辭亦已疎矣以愚觀之一篇之中察獄情之
隐痛鑒天道之神眀而示勸戒扵報應之間咨嗟
懇惻諄複詳練老者之言也其作扵既聞祈招之
後乎是豈復有侈心之可議哉或曰罪疑則降等
施刑可矣何必贖乎曰古之議疑罪者降殺一法
也虞書所謂罪疑惟輕此書所謂上下比罪上刑
適輕下服是也罰贖一法也虞書所謂金作贖刑
此書所謂五刑之贖是也固並行而不悖也且其
言曰罰懲非死人極扵病盖財者人之所甚欲故
奪其欲以病之使其不為惡耳豈利其貨乎至又
以為所言臯陶不與三后之列遂使後世以刑官
為輕後漢楊賜拜廷尉自以代非法家言曰三后
成功臯陶不與盖吝之也亦此書立言之疵啟之
陋哉俗儒之論也夫刑以齊民古人重之謹之而
非所先也故夫子以政刑不若德禮而此書曰三
后成功惟殷扵民士制百姓扵刑之中以教祇德
盖曰必居以安之食以養之禮以教之然後及扵
刑耳豈以臯陶為劣扵禹稷而後之乎然即此章
先後輕重之意觀之盖可以眀此書之不為作刑
以詰四方而作矣
鄭人鑄刑書(鑄刑書扵鼎以為國之常法)叔向使詒子産書曰始
吾有虞扵子(虞度也言準度子産以為已法度待落反下同)今則已矣(已止也)
昔先王議事以制不為刑辟懼民之有争心也(臨事制刑)
(不豫設法也法豫設則民知争端)猶不可禁禦是故閑之以義糾之
以政(糾舉也)行之以禮守之以信奉之以仁(奉養也)制為
祿位以勸其從(勸從教)嚴斷刑罰以威其淫(淫放也)懼其
未也故誨之以忠聳之以行(聳懼也聳息勇反行下孟反)教之以
務(時所急)使之以和(說以使民說音悦)臨之以敬涖之以彊(施之)
(扵事為涖涖音利又音類)斷之以剛(義斷恩)猶求聖哲之上眀察之
官(上公王者官卿大夫也)忠信之長慈惠之師民扵是乎可任
使也而不生禍亂民之有辟則不忌扵上(權移扵法故民不畏)
(上長丁丈反)並有争心以懲扵書而徼幸以成之(因危文以生争)
(緣&KR1522;幸以成其巧偽&KR1522;本又作邀古堯反巧如字又苦孝反)弗可為矣(為治也)夏有
亂政而作禹刑商有亂政而作湯刑(夏商之亂著禹湯之法言不能)
(議事以制夏戸雅反注同)周有亂政而作九刑(周之衰亦為刑書謂之九刑)三
辟之興皆叔世也(言刑書不起扵始盛之世)今吾子相鄭國作封
洫(在㐮三十年相息亮反洫况域反)立謗政(作邱賦在四年謗布浪反)制參辟鑄
刑書(制參辟謂用三代之末法參七南反一音三)將以靖民不亦難乎詩
曰儀式刑文王之德日靖四方(詩頌言文王以德為儀式故能日有安靖)
(四方之功刑法也靖音静)又曰儀刑文王萬邦作孚(詩大雅言文王作儀法為)
(天下所信孚信也)如是何辟之有(言詩唯以德與信不以刑也)民知争端
矣將棄禮而徵扵書(以刑書為徵)錐刀之末將盡争之(錐刀)
(之末喻小事錐音佳盡争如字)亂獄滋豐賄賂並行終子之世鄭其
敗乎肸聞之國將亡必多制(數改法數所角反)其此之謂乎
復書曰若吾子之言(復報也)僑不才不能及子孫吾以
救世也既不承命敢忘大惠(以見箴戒為惠)
晉趙鞅荀寅帥師城汝濱(趙鞅趙武孫也荀寅中行荀吴之子汝濱晉所取陸)
(渾地濱音賓行戸郎反)遂賦晉國一鼓鐡以鑄刑鼎(令晉國各出功力共)
(鼓石為鐡計令一鼓而足因軍役而為之故言遂鑄之樹反令力呈反)著范宣子所為
刑書焉仲尼曰晉其亡乎失其度矣夫晉國將守唐
叔之所受法度以經緯其民卿大夫以序守之(序位次也)
民是以能尊其貴貴是以能守其業貴賤不愆所謂
度也文公是以作執秩之官為被廬之法(僖二十七年文公蒐)
(被廬修唐叔之法被皮義反廬力居反蒐本又作搜所求反)以為&KR0576;主今棄是度
也而為刑鼎民在鼎矣何以尊貴(棄禮徵書故不尊貴)貴何業
之有(民不奉上則上失業)貴賤無序何以為國且夫宣子之刑
夷之蒐也晉國之亂制也(范宣子所用刑乃夷蒐之法也夷蒐在文六年一蒐)
(而三易中軍帥賈季箕鄭之徒遂作亂故曰亂制帥所類反)若之何以為法蔡史
墨曰范氏中行氏其亡乎(蔡史墨即蔡墨)中行寅為下卿而
干上今擅作刑器以為國法是法姦也又加范氏焉
易之亡也(范宣子刑書中既廢矣今復興之是成其咎擅市戰反復扶又反咎其九反)其
及趙氏趙孟與焉然不得已若德可以免(鑄刑鼎本非趙鞅意)
(不得已而從之若能修德可以免禍為鄭十三年荀寅士吉射入朝歌以叛)
杜氏通典議曰按虞舜立法曰象以典刑流宥五
刑鞭作官刑扑作教刑金作贖刑𤯝災肆赦怙終
賊刑欽哉惟刑之恤哉(孔安國注曰陳典刑之義敕天下敬之憂不得其中)
又按周官司寇建三典正月之吉懸扵象魏使萬
人觀之浃日而歛漢宣帝患決獄失中置廷尉平
時鄭昌上䟽曰聖王立法眀刑者救衰亂之起也
不若刪定律令愚人知所避姦吏無所弄後之論
者即云上古議事不為刑辟夫有血氣必有爭心
羣居勝物之始三皇無為之代既有君長焉則有
刑罰焉其俗至淳其事至簡人犯者至少何必先
定刑名所以因事立制叔向之言可矣自五帝以
降法教益繁虞舜聖哲之君後賢祖述其道刑章
輕重亦以素設周氏三典懸諸象魏皆先防抵䧟
令避罪辜是故鄭昌獻䟽盖以後眀其義當子産
相鄭在東周衰時王室已卑諸侯力政區區鄭國
介扵晉椘法弛民怠政隳俗微觀時之宜設救之
術外抗大國内安疲甿仲尼兄事聞死出涕稱之
遺愛非盛德歟
又按孔穎逹正義云子産鑄刑書而叔向責之趙
鞅鑄刑鼎而仲尼譏之則刑之輕重不可使人知
也聖王雖制刑法舉其大綱但共犯一法情有淺
深臨至時事議其輕重也孔議附會叔向之書然
詳左氏所載夫子之說第令守晉國舊法以為范
宣子所為非善政耳非謂聖王制法不可令人知
也
秦文公二十年法初有三族罪(張晏曰父母兄弟妻子如淳曰父族母族)
(妻族)武公三年誅三父等而夷三族以其殺出子(寧公子三)
(人長武公為太子次德次出子寕公卒大庶長弗忌威壘三父廢太子而立出子為君後三父等復共殺)
(出子立武公)孝公初衛鞅請變法令令民為什伍而相收
司連坐不告姦者腰斬告姦者與斬敵首同賞不告
姦者與降敵同罰人有二男以上不分異者倍其賦
有軍功者各以律受上賞為私鬭者各以輕重被刑
事末利及怠而貧者舉以為收孥扵是太子犯法鞅
曰法之不行自上犯之太子君嗣不可施刑刑其傅
公子虔黥其師公孫賈令之初作一日臨渭論囚刑
七百餘人渭水盡赤又增加肉刑大辟有鑿顛抽脅
鑊烹之刑始皇即位遣將成蟜擊趙反死屯留軍吏
皆斬及戮其屍(已死者戮其尸)其後嫪毐作亂敗其徒二十
人皆梟首(懸首扵竿曰梟)車裂殉滅其宗輕者為鬼薪(取薪給宗)
(廟為鬼薪律曰鬼薪作三歲)
始皇兼吞戰國遂毁先王之法滅禮誼之官專任刑罰
躬標文墨晝斷獄夜理書自程決事日縣石之一(縣稱也石)
(百二十斤始皇省讀文書日以百二十斤為程)而姦邪並生赭衣塞路囹圄成
市天下愁怨潰而叛之
三十四年謫治獄吏不直及覆獄故失者丞相李斯請
燒詩書百家語有敢偶語詩書者棄市以古非今者族
吏見知不舉與同罪令下三十日不燒黥為城旦制曰
可
三十五年始皇以盧生等誹謗使御史&KR0662;按問諸生傳
相告引乃自除犯禁者四百六十餘人皆阬之咸陽使
天下知之以懲後
二世即位以趙高為郎中令更法律令有罪者相坐收
族羣臣諸公子有罪令高治之殺大臣蒙毅等公子十二
人戮死於市十公主磔死於杜財物沒入縣官餘相連坐
者不可勝數時山東羣盜大起不能禁胡亥責李斯斯
懼乃阿意以書對曰夫賢主必能行督責術則人不犯
故韓子曰慈父有敗子而嚴家無格虜胡亥悦行督責
益嚴刑者相半死人成積扵市以殺人多者為忠臣丞
相去疾及李斯與將軍馮劫諫胡亥以寇盜並啟皆苦
扵轉戌且止阿房作者胡亥曰君不能禁盜又欲罷先
帝所為何以在位遂下之吏去疾劫曰將相不辱皆自
殺高因譛李斯子由為三川守與盜通令高按問斯高
詐為御史十軰往訊斯斯以實對輙令搒掠斯急上書
高令棄之不奏後胡亥使人驗斯斯懼如前使者乃誣
伏遂具斯五刑腰斬咸陽市夷三族
文獻通考卷一百六十二
