文獻通考卷二百三十三
鄱陽馬端臨貴與著
經籍考六十
集(别集)
李文公集十八卷
鼂氏曰唐李翺習之也涼武昭王之後貞元十四
年進士調校書郎知制誥會昌初終山南東道節
度使翺性峭鯁議論無所屈仕不得顯官怫鬱無
所發從韓愈為文詞致渾厚見推當時集皆雜文
無歌詩前有蘇舜欽序云唐之文章稱韓柳翺文
雖詞不逮韓而理過於柳
陳氏曰蜀本分二十卷集中無詩獨有戲贈一篇
拙甚非其作也習之為文源委於退之但才氣不
能及耳
石林葉氏曰李習之文辭高古幾可追配韓退之
然不長於作詩故集中無傳今惟傳燈錄載其贈
藥山僧一篇云鍊得身形似鶴形千株松下兩函
經我來欲問西來意雲在青天水在瓶氣格與其
文全不相類韓退之遠游聫句亦記其一聫云前
之詎灼灼此去信悠悠終篇不再見或云退之以
其不工却之使不復與也
白樂天長慶集七十一卷
鼂氏曰唐白居易樂天也唐史云太原人居易詩
中自序生於鄭州滎陽貞元十七年進士中拔萃
科元和初制策一等調盩厔尉入翰林為學士太
和初遷刑部侍郎會昌初以刑部尚書致仕居易
於文章精切然最工詩初頗以規諷得失及其多
更下偶俗好當時士人争傳雞林賈國相率篇易
一金與元微之酬唱故號元白與劉禹錫齊名號
劉白在杭州自類詩藳分諷諭閑適感傷雜律四
類前集五十卷有元稹序後集二十卷自為序紀
又有續後集五卷今亡三卷予嘗謂樂天進退以
義風流高矣與劉禹錫游人謂之劉白而不陷入
司馬黨中與元稹遊人謂之元白而不䧟北司黨
中又與楊虞卿為姻家而不䧟牛李黨中鳴呼叔
世有如斯人之彷彿者乎獨集後載聞李崖州貶
三絶句其言淺俗似幸其禍敗者余固疑非樂天
之語及以編年書考之崖州貶時樂天歿將踰年
或曰浮屠某作也
陳氏曰長慶集五十卷元微之為序後集二十卷
自為序今又續後集五卷自為記前後七十五卷
時會昌五年也墓誌乃云集前後七十卷當時預
為誌時未有續後集今本七十一卷蘇本蜀本編
次亦不同又有外集一卷往往皆非樂天自記之
舊矣年譜維揚李璜德邵所作樓大防參政得之
以遺吳郡守李伯珍諫議刻之余嘗病其疎略牴
牾且號為年譜而不繫年乃别為新譜刊附集首
白集年譜一卷
陳氏曰知忠州漢嘉何友諒以居易舊治既刊其
文集又作年譜刊之集首始余為譜既成妹夫王
栐叔永守忠錄寄之則忠已有此譜視余譜略詳
互見亦各有發明其辯李崖州三絶非樂天作及
載鼂子止之語謂與楊虞卿為姻家與牛僧孺為
師生而不陷牛李黨中與余暗合因並存之詳見
新譜末章
潁濱蘇氏曰士雖不遇如樂天入為從官以諫諍
顯出為牧守以循良稱歸老泉石憂患不及其身
而文詞足以名世可以老死而無憾矣又曰樂天
每閑冷衰病發於咏嘆輒以公卿投荒僇死不獲
其終者自解余亦鄙之至其聞文饒謪朱崖三絶
句刻覈尤甚樂天雖陋蓋不至此蓋樂天之徒淺
陋不學者附益之耳
詩史沈存中謂樂天詩不必皆好然識趣尚可章
子厚謂不然云樂天識趣最淺狹謂詩中言甘露
之事幾如幸禍樂天為王涯所讒謫江州司馬其
詩謂當君白首同歸日是我青山獨住時雖私讎
可快然朝廷當此不幸臣子不當形之歌咏東坡
謂樂天豈幸人之禍者蓋悲之也
鼂氏法藏碎金曰白氏集中頗有遣懷之作故達
道之人率多愛之余友李公維錄出其詩名曰養
恬集余亦如之名曰助道其辭語出於經教法門
用此彌縫其闕而直捷曉悟於人也
平園周氏曰香山詩語平易文體清駛疑若信手
而成者間觀遺槀則竄定甚多
朱子語錄曰樂天多說其清高其實愛官職詩中
凡及富貴處都說得口津津地涎出
元稹長慶集六十卷外集一卷
鼂氏曰唐元稹微之也河南人擢明經書判入等
授校書郎元和初舉制科對策第一拜左拾遺在
江陵與監軍崔潭峻善潭峻以稹歌詩奏御穆宗
賞悦除祠部郎中知制誥未幾入翰林為中書舍
人承旨學士長慶二年拜同中書門下平章事稹
為文長於詩與白居易齊名號元和體往往播樂
府穆宗在東宮妃嬪近習皆誦之宫中呼元才子
及知制誥變詔書體務純厚明切盛傳一時有長
慶集百卷今亡其四十卷又有外集一卷詩五十
二篇皆宫體也
陳氏曰中興目錄止四十八卷又有逸詩二卷稹
嘗自彙其詩為十體其末為豔詩暈眉約鬢匹配
色澤劇婦人之怪豔者今世所傳李娃鶯鶯夢遊
春古决絶句贈䨇文示楊瓊諸詩皆不見於六十
卷中意館中所謂逸詩者即其豔體者邪稹初與
白樂天齊名文章相上下出處亦不相悖晚而欲
速比依奄宦得相卒為小人之歸而居易始終全
節嗚呼為士者可以監矣
戴叔倫述藁十卷外詩一卷書狀一卷
鼂氏曰唐戴叔倫幼公也潤州人為人温雅善舉
止中進士第累遷容管經略使政治稱最德宗賜
中和詩世以為榮代還請為道士未幾卒集有馬
總序或題曰會錄唐史但云師事蕭穎士初不稱
其能詩以時人少其詩骨氣綿弱故也
符載集十四卷
鼂氏曰唐符載字厚之岐襄人幼有宏達之志𨼆
居廬山聚書萬卷不為章句學貞元中李巽江西
觀察薦其才授奉禮郎為南昌軍副使繼辟西川
韋臯掌書記澤潞郄士美參謀歴協律郎監察御
史元和中卒叚文昌為墓志附於後集皆雜文末
篇有數詩而已集前有崔郡王湘送符處士歸覲
序皆云載蜀人以比司馬王掦云
張登集六卷
鼂氏曰唐張登性剛潔介特始以巾褐就辟歴衛
佐廷尉平監察御史貞元中改河南府士曹掾遷
殿中侍御史漳州刺史居七年坐公累受劾吏議
侵誣感疾卒權德輿為之序甚詳以公榦景陽比
之國史補亦稱登長於小賦氣宏而密間不容髮
有織成隠起結綵蹙金之状其舊集詩賦之外書
啟序述誌記銘誄合一百二十二篇今存者才六
十餘首
樊宗師集一卷綘守園池記注一卷
陳氏曰唐諫議大夫南陽樊宗師紹述撰韓文公
為墓志稱魁紀公三十卷樊子三十卷詩文千餘
篇今所存才數篇耳讀之殆不可句有王晟者天
聖中為綘倅取其園池記章解而句釋之猶有不
盡通者孔子曰辭達而已矣為文而晦澁若此其
湮沒弗傳宜哉
陳氏曰國史補云元和之後文章則學竒於韓愈
學澁於樊宗師退之作樊墓誌稱其為文不剽襲
觀綘守居園池記誠亦太竒澁矣本朝王晟劉忱
皆為之註解如瑶飜碧瀲嵬眼澒耳等語皆前人
所未道也歐陽公䟦綘守居偶來登覧周四隅異
哉樊子怪可吁心欲獨去無古初窮荒探幽入有
無一語詰曲百盤紆孰云已出不剽襲句斷欲學
盤庚書
後山陳氏曰歐陽公謂退之為樊宗師墓志便似
樊文其始出於司馬子長子長為長卿傳如其文
惟其過之故兼之也
皇甫持正集六卷
鼂氏曰唐皇甫湜持正也睦州人元和元年進士
仕至工部郎中裴度辟東都判官度修福先寺求
碑文於白居易湜怒曰近捨湜而遠徵居易請從
此辭度謝之湜即酣飲援筆立就度贈車馬繒綵
甚厚湜怒曰吾自為顧況集序未嘗許人令碑字
三千一字三縑何遇我薄邪度笑曰不羈之才也
從而酬之今集雜文三十八篇而已況集序在而
碑已亡矣
陳氏曰湜輕傲不羈非裴公鉅德殆不能容之矣
今集才至數十篇碑不復存意其多所亡逸然湜
之矜負如此固不苟為人作人亦未必敢求之
也
容齋洪氏隨筆曰皇甫湜李翺雖為韓門弟子而
皆不能詩浯溪石間有湜一詩為元結而作其辭
云次山有文章可惋只在碎然長於指叙約潔有
餘態心語適相應出句多分外於諸作者間拔戟
成一隊中行雖富劇粹美若可蓋子昂感遇佳未
若君雅裁退之全而神上與千載對李杜才海翻
高下非可概文於一氣間為物莫與大先王路不
荒豈不仰吾輩石屏立衙衙溪口揚素瀨我思何
人知徙倚如有待味此詩乃論唐人文章爾風格
殊無可採也
沈亞之集十卷
鼂氏曰唐沈亞之字下賢長安人元和十年進士
涇原李彙掌書記為秘書省正字長慶初補樂陽
尉四年為福建都團練副使事徐晦後累遷殿中
丞御史内供奉太和三年栢耆宣慰德州取為判
官耆罷亞之貶南康尉後終郢州掾亞之以文詞
得名狂躁貪冒輔耆為惡故及於貶常遊韓愈門
李賀杜牧李商𨼆俱有擬下賢詩亦當時名輩所
稱許云此本之後有景文宋公題字稱得之於端
明李學士編次無倫蓋唐本也余頗愛其能造語
然其本極舛誤頗正是之且裒其遺闕者數篇及
賀牧商𨼆三詩附於後
孟東野集十卷(詳見詩集)
陳氏曰唐溧陽尉武康孟郊東野撰集惟末卷有
書二篇贊一篇餘皆詩也郊貞元十二年進士
杜牧樊川集二十卷外集一卷
鼂氏曰唐杜牧牧之也京兆人太和二年進士復
舉制科會昌中以考功郎中知制誥終中書舍人
牧善屬文剛直有竒節敢論列大事指陳利病為
詩情致豪邁人號小杜以别甫云臨終自為墓誌
悉焚所為文其甥裴廷翰輯其槀編次其文後序
樊川蓋杜氏所居外集皆詩也
陳氏曰牧佑之孫在天台錄外集詩一篇别見詩
集類未知是否牧才高俊邁不羈其詩豪而豔有
氣概非晚唐人所能及也
後村劉氏曰杜牧許渾同時然詩各自為體牧於
唐律中常寓拗峭以矯時弊渾則不然如荆樹有
花兄弟樂橘林無實子孫忙之類律切麗密或過
牧而抑揚頓挫不及也二人詩不著姓名亦可辨
樊川有續别集三卷十之八九皆渾詩牧佳句自
多不必又取他人詩益之若丁卯集割去許多傑
作則渾詩無一篇可傳矣牧仕宦不至南海别集
乃存南海府罷之作甚可笑
李商𨼆樊南甲集二十卷乙集二十卷又文集八
卷
鼂氏曰唐李商𨼆義山也隴西人開成二年進士
令狐楚奏為集賢校理楚出汴滑興元皆表幕府
嘗補太學博士初為文瑰邁竒古及從楚學儷偶
長短而繁縟過之旨意能感人人謂其横絶前後
無儔者今樊南甲乙集皆四六自為序即所謂繁
縟者又有古賦及文共三卷辭旨恢譎宋景文序
傳中稱詭怪則商𨼆蓋以此詩五卷清新纖豔故
舊史稱其與温庭筠段成式齊名時號三十六體
云
陳氏曰商𨼆令狐楚客後從王茂元鄭亞辟二人
皆李德裕所善坐此為令狐綯所憾竟坎壈以終
甲乙集皆表章啟牒四六之文既不得志於時歴
佐藩府又依盧弘正柳仲郢故其所作應用若此
之多商𨼆本為古文令狐楚長於章奏遂以授商
隠所作當時以為工以近世四六較之未見其工
也
談苑商𨼆為文多檢閱書冊左右鱗次號獺祭魚
石林葉氏曰唐人學老杜惟李商𨼆一人而已雖
未盡造其妙然精密華麗亦自得其彷彿故國初
錢文僖與楊大年劉中山皆傾心師尊以為過老
杜一時翕然從之好事者次為西崑集所謂崑體
者也至歐陽文忠公始力排之然宋莒公兄弟雖
尊老杜終不廢商𨼆雖王荆公亦與之嘗為蔡天
啟言學詩者未可遽學老杜當先學商𨼆未有不
能為商𨼆而能為老杜者故公詩晩年亦微樂於
華巧其所好者然也
玉谿生集三卷
陳氏曰李商𨼆自號此集即前卷中賦及雜著也
會昌一品集二十卷别集十卷外集四卷
鼂氏曰唐李德裕文饒也趙郡人宰相吉甫之子
少力於學既冠卓犖有大節不喜與諸生試有司
憲宗時以廕補校書郎穆宗初擢翰林學士號令
大典皆出其手進中書舍人召兵部尚書中書門
下平章事會昌初復秉政平澤潞策功拜大尉封
衛公大中中貶崖州司戶參軍三年卒德裕性孤峭
明辨有風采善為文章雖在大位手不去書謀議
援古滚滚可喜為武宗所知常以經綸天下為己
任時王室幾中興焉一品集鄭亞之為序皆會昌
制誥表状外内冊贊碑序文也賦詩四首窮愁志
乃崖州所撰姑臧集題叚全緯纂上四卷亦制誥
第五乃戞黠斯朝貢𫝊與八詩别集乃裒合古賦
平泉詩集外雜著又有古賦一卷載金松等四賦
陳氏曰一品集者皆會昌在相位制誥詔冊表疏
之類也别集詩賦雜著外集則窮愁志也德裕自
穆宗時已掌内外制累踐方鎮遂相文宗平生著
述詎止此此外有姑臧集四卷而已其不傳於世
者亦多矣窮愁志晚年遷謫後所作凡四十九篇
其論精深其辭峻潔猶可見其英偉之氣周秦行
紀一篇竒章怨家所為而文饒遂信之爾
李衛公備全集五十卷年譜一卷摭遺一卷
陳氏曰此永嘉集及蜀本三十四卷之外有姑臧
集五卷獻替記辨謗略等諸書共十一卷刺鎮江
府江隂耿秉直之所輯併考次為年譜摭遺姑臧
集者兵部員外郎叚全緯所集前四卷皆西掖北
門制草末卷惟黠戞斯朝貢圖及歌詩數篇其曰
姑臧未詳衛公三為浙西出入十年皆治京口故
秉直刻其集若永嘉則其事頗異郡故有海神廟
本城北隅叢祠元祐中太守范峋夢其神自言姓
李唐武宗時宰相南遷以殁寤而意其為德裕訪
得其祠遂作新廟且列上其事自是日盛賜廟額
開王爵然衛公平生於温蓋邈乎不相及也殊有
不可暁者
平泉雜文一卷
陳氏曰即别集第九卷第十卷平泉山居所作詩
賦記也
林藻集一卷
陳氏曰唐嶺南節度副使林藻緯乾撰貞元七年
進士試珠還合浦賦叙珠去來之意人謂之神助
林藴集一卷
陳氏曰唐邵州刺史林藴復夢撰藻之弟也見儒
學傳藴父披蘇州别駕有子九人世號九牧林氏
其族至今衣冠詩禮以藴所為父墓碑考之其八
子為刺史司馬其一號處士而披之父為饒陽郡
守祖為瀛州刺史蓋亦盛矣
孫樵經緯集三卷
鼂氏曰唐孫樵字可之大中九年進士廣明初黃
巢犯闕赴岐隴授職方員外時詔書曰行在三絶
以常侍李騭有曾閔之行前進士司空圖有巢由
之風樵有揚馬之風遂輯所著名經緯集
陳氏曰其文自為序凡三十五篇蓋其刪擇之餘
也東坡嘗曰學韓愈而不至者為皇甫湜學湜而
不至者為孫樵
陳黯文集三卷
鼂氏曰唐四庫書目有綺莊集十卷今所餘止四
卷詩三十二啟状四十四而已惜其散落大半其
本乃南唐故物紙墨甚精後題曰昇平四年重題
印其文云建鄴文房本内密字皆缺其畫而超字
不缺蓋吳時所繕寫也其詩如置酒揚州送人皆
不凡而樂府格調尤高然史逸其行事詩中亦有
不可考獨啟事内有白韋崔三相公状白乃敏中
崔乃元式韋乃琮也三人同相於宣宗初載其末
云限守藩服則知綺莊時已任刺史矣
李甘文集一卷
陳氏曰唐侍御史李甘和鼎撰甘欲壊鄭注麻坐
貶死杜牧所為賦詩者也
薛逢四六集一卷
陳氏曰唐祕書監河東薛逢陶臣撰
鄭畋集五卷
鼂氏曰唐鄭畋台文也滎陽人會昌元年進士書
判入等授校書郎調渭南尉知制誥中書舍人乾
符四年以本官同中書門下平章事二年召復秉
政至成都以疾不拜終太子少保藳草皆乾符堂
判勅語云又名勅語唐判集凡一卷
陳陶集二卷
鼂氏曰唐陳陶嵩伯也鄱陽人大中時𨼆洪州西
山自號三教布衣云江南野史有傳
皮日休文藪十卷
鼂氏曰唐皮日休字襲美一字逸少襄陽人𨼆鹿
門山自號醉吟先生以文章自負尤善箴銘咸通
八年登進士第為著作佐郎太常博士乾符喪亂
東出關為毗陵副使陷巢賊中賊遣為䜟文疑其
譏已遂害之集乃咸通丙戍年居州里所編自序
云發箧次類文藁繁如藪澤因以名之凡二百篇
陳氏曰黃巢之難日休陷賊中為果頭三屈律之
䜟賊疑譏已髮拳遂見害陸游筆記以皮光業碑
辯其不然
陸龜蒙笠澤叢書四卷
鼂氏曰唐陸龜蒙魯望也蘇州人少高放通六經
大義尤明春秋舉進士一不中從張搏為蘇湖從
事居松江甫里以文章自怡少工歌詩其體裁不
一卒造乎平淡而已自號江湖散人或號甫里先
生皆為之傅新史多取之而獨不云工歌詩笠澤
者松江地名也其集自序云自乾符六年春卧病
笠澤時亦𨼆几著書詩賦銘記往往雜發混而錄
之故曰叢書今按其集歌詩為多又比他文最工
新史疎漏如此
陳氏曰叢書為甲乙丙丁詩文雜編政和中朱衮
刊之吳江末有四賦用蜀本增入蜀本七卷郫人
樊開所序龜蒙自號天隨子甫里先生江湖散人
與皮日休善有松陵唱和集皆不在文藪叢書中
文泉子十卷
陳氏曰唐中書舍人長沙劉蜕復愚撰自為序云
覃以九流之旨配以不竭之義曰泉有文塜銘甚
竒蜕大中四年進士其為西掖在咸通時
司空圖一鳴集三十卷
鼂氏曰唐司空圖表聖也河中人咸通十一年王
凝下及第黃巢陷長安僖宗次鳳翔召拜知制誥
中書舍人朱温將篡召為禮部尚書不赴聞哀帝
遇弑不食而卒圖居中條山自號知非子耐辱居
士集自為序以濯纓亭一鳴牎名其集子荷别為
集後記最長於詩其論詩有曰梅止於酸而鹽止
於鹹味常在於酸鹹之外謂其詩棋聲花院静旛
影石壇高之句為得之人以其言為然
陳氏曰圖見卓行傳唐末高人勝士也蜀本但有
雜著無詩自有詩十卷别行詩格尤非晩唐諸子
所可望其論詩酸鹹之喻東坡以為名言
容齊洪氏隨筆曰東坡稱司空表聖詩文高雅有
承平之遺風蓋嘗自列其詩之有得於文字之表
者二十四韻恨當時不識其妙又云表聖論其詩
以為得味外味如綠樹連村暗黃花入夢稀此句
最善又棋聲花院静旛影石壇高吾嘗獨入白鶴
觀松隂滿地不見一人惟聞棋聲然後知此句之
工但恨其寒儉有僧態予讀表聖一鳴集有與李
生論詩一書乃正坡公所言者其餘五言句云人
家寒食月花影午時天雨微吟足思花落夢無憀
坡暖冬生笋松凉夏健人川明虹照雨樹密鳥衝
人夜短猿悲減風和鵲喜靈馬色經寒慘鵰聲帶
晩飢客來當意惬花發遇歌成七言句云孤嶼池
㾗春漲滿小欄花韻午晴初五更惆悵廻孤枕猶
自殘燈照落花皆可稱也
程晏集一卷
鼂氏曰唐程晏字晏然乾寕二年進士集皆雜文
孫郃文纂一卷
鼂氏曰唐孫郃字希韓四明人乾寕四年進士好
荀揚孟之書纂韓愈為校書郎河南府文學舊四
十卷
朱朴致理書十卷
鼂氏曰唐朱朴也襄陽人以三史舉為荆門令乾寧
中方士許巖士得幸禁中言朴有經濟才帝幸石
門召對即拜諫議大夫平章事
羅𨼆甲乙集十卷讒書五卷
鼂氏曰杭越羅𨼆字昭諫餘杭人唐乾符中舉進
士不第從事諸鎮皆無合久之而歸錢鏐辟掌書
記歴節度判官副使奏授司勲郎中梁祖以諫議
大夫召不行魏博羅紹威推為叔父表薦給事中
卒𨼆少聰敏作詩著文以譏刺為主自號江東生
其集皆自為序又有吳越掌記集一卷𨼆掌錢鏐
記室所著表啟也
陳氏曰甲乙集皆詩後集五卷有律賦數首湘南
集者長沙幕中應用之文也𨼆又有淮海寓言讒
書等求之未獲
沈顔贅書十卷
鼂氏曰偽吳沈顔字可鑄傳師之孫天復初進士
為校書郎屬亂離奔湖南辟廵官吳國建為淮南
廵官禮儀使兵部郎中知制誥翰林學士順義中
卒顔少有詞藻琴棋皆臻妙場中語曰下水船言
為文敏速無不載也性閑淡不樂世利嘗疾當時
文章浮靡倣古著書百篇取元次山聱叟之說附
己志而名書其自序云自孟軻以後千餘年經百
千儒者咸未有聞焉天厭其極付在鄙子其誇誕
如此
陳氏曰顔傳師之孫其文骫骳而自序之語極其
矜負
鳳策聫華三卷
陳氏曰唐虞部郎中淮南從事秋甫顧雲垂象撰
多以擬古為題蓋行卷之文也雲咸通十五年進
士
李後主集十卷
鼂氏曰偽唐主李煜重光也少聰悟喜讀書屬文
工書畫知音律建隆三年嗣偽位開寳八年王師
克金陵封違命侯太平興國三年終隴西郡公贈
吳王江鄰幾雜志云為秦王廷美所毒而卒
韓熙載文集五卷
鼂氏曰偽唐韓熙載字叔言北海人後唐同光中
進士南奔江淮李昪建國用為祕書郎使與其子
璟遊璟嗣位為虞部員外史館修撰兼太常博士
知制誥頃之請誅陳覺黜和州司馬復召中書舍
人累遷兵部尚書第宅華侈妓樂四十餘人不加
檢束時人比徐之才璟屢欲倚以為相用是不果
後左授右庶子分司乃盡斥羣妓单車引道留為
祕書監俄復位已而其去妓皆還熙載天才俊敏
工隸書及畫聲名冠一時自朱元叛後煜猶疑北
人多因事誅之熙載愈益滛縦然喜延譽後進如
舒雅等後多知名諡曰文
孫晟文集三卷
鼂氏曰南唐孫晟字鳳密州人好學有文辭尤長
於詩少為道士常畫賈島像置於屋壁晨夕事之
後乃儒服謁唐莊宗於鎮州莊宗以為著作佐郎
天成中奔於吳李昪父子用之為相周世宗征淮
璟懼遣晟奉表求和世宗召問江南事不對殺之
璟聞贈魯國公
潘佑滎陽集十卷
鼂氏曰偽唐潘佑金陵人韓熙載薦於璟授祕書
正字直崇文館煜時為虞部員外史館修撰知制
誥中書舍人佑性貞介文章贍逸尤長議論坐言
事悖慢下獄自刎死人頗言張洎譖之
成彦䧺梅頂集一卷
鼂氏曰南唐成彦䧺江南進士有劉鉉序
徐常侍集三十卷
鼂氏曰南唐徐鉉字鼎臣廣陵人仕楊溥為祕書
郎直宣徽北院掌文翰李昪時知制誥煜時累遷
翰林學士歸朝為直學士院給事中散騎常侍淳
化初坐累黜靖難軍司馬鉉初至京師見御毛褐
者輙哂之邠苦寒竟以冷氣入腹而卒鉉幼能屬
文尤精小學文思敏速凡所撰述常不喜預作有
欲從其求文者必戒臨事即來請往往執筆立就
未嘗沈思常曰文速則意思敏壮緩則體勢疎慢
陳氏曰其二十卷仕江南所作餘十卷歸朝後所
作也所撰國主李煜墓銘婉微有體文鑑取之
田霖四六集一卷
鼂氏曰南唐田霖撰
孫光憲鞏湖編三卷
鼂氏曰荆南孫光憲字孟文陵州人王衍降唐避
地荆南從誨辟掌書記歴檢校祕書監御史大夫
王師收閬州光憲勸其主獻三州地乾德中終黃
州刺史自號葆光子
扈載集十卷
鼂氏曰後周翰林學士范陽扈載仲熙撰少俊早
達年二十六以死其子蒙顯於國朝
神宗皇帝御集二百卷
鼂氏曰宋朝神宗皇帝撰章惇等纂紹聖初以元
祐中所集止九百四十三道有旨命惇再加編次
至元符中書成比元祐所編增多八千七百三十
道分文辭政事邊機三門言者仍以元祐之臣託
以邊機不宜洩露掩没先帝盛美於是徧以賜羣
臣云
范魯公集三十卷
鼂氏曰宋朝范質字文素大名人後唐長興中舉
進士時和凝典貢舉覽質程文器之自以登第名
在十三即以其數處質舉子謂之傳衣鉢晉天福
中為翰林學士周廣順初拜相太祖受禪加兼侍
中乾德二年始罷為太子太傅卒年五十四將終
戒其子旻勿請諡勿刻墓碑質力學強記好聚書
既登朝猶手不釋卷國史載其示從子詩家書目
序薦吕餘慶趙普表三篇
趙韓王集三卷
鼂氏曰宋朝趙普字平則薊州人其父遷洛陽占
籍焉乾德中代范質為平章事太平興國六年及
端拱初三入相薨封真定王諡忠獻卒年七十一
普初無學術太宗勉之晩年頗該博
陳氏曰遺藁凡十卷普開國元臣不以文著而彗
星班師二疏天下至今傳誦末有劉昌言所撰行
状按館閣書目惟有奏議一卷令麻沙書坊刊本
奏議止數篇餘者表状之屬
巽岩李氏遺藁序曰王禹偁嘗賦詩哭普謂其章
疏與夏訓商謨相表裏本傳獨載普諫伐幽州辭
多刪潤每恨弗見其全網羅搜索久乃得普遺文
而幽州之奏咸在後有論星變及薦張齊賢二奏
其言諄諄要本於仁嗚呼賢矣禹偁褒讃諒不為
私而史官簡編誠可歎息乃次第其遺文以傳於
世其四六表狀往往見禹偁集蓋禹偁代作也雖
禹偁代作必普之心聲云耳因弗敢棄顧草疏決
不止此當博求而附益之
柳仲塗集一卷
鼂氏曰宋朝柳開字仲塗大名人開寳六年進士
太平興國中上書願備邊用换崇儀使知寧邊軍
徙全桂二州貶復州團練副使居久之復官歴環
邠曹邢代忻滄七州咸平四年終於京師開幼竒
警有膽氣學必宗經慕韓愈柳宗元為文因名肩
愈字紹先既而易今名字自以為能開聖道之塗
也集乃門人張景所編歐公嘗推本朝古文自仲
塗始
陳氏曰仲塗歴知常潤州以殿中侍御史换崇儀
使又歴七郡以卒門人張景為行状集序集凡十
五卷本朝為古文自開始然其體艱澁為人慷慨
喜功名急義史亦稱其傲狠強愎云
張晦之集二十卷
鼂氏曰宋朝張景字晦之師事柳開學為古文名
震一時卒官至廷評年四十九集有文百九十三
首禹偁所編並為之序
穆參軍集三卷
陳氏曰泰州司法參軍東平穆修伯長撰修祥符
二年經明行修進士仕不遇困窮以死師事陳搏
傳其易學以授李之才之才傳邵雍而尹洙兄弟
亦從之學古文且傳其春秋學或曰太極圖亦修
所傳於陳搏种放者今其遺文傳世者僅如此門
人祖無擇為之序
水心葉氏曰柳開穆脩張景劉牧當時號能古文
今文鑑所存來賢亭記(柳)河南尉廳壁記(張)法相
院鐘記静勝亭記(穆)待月亭記(劉)諸篇可見時以
偶儷工巧為尚而我以斷散拙鄙為高自齊梁以
來言古文者無不如此韓愈之備盡時體抑不自
名李翺皇甫湜往往不能知而况孟郊張籍乎古
人文字固極天下之巧麗矣彼怪迂鈍樸用功不
深纔得其腐敗粗澁而已
胡周父文集十卷
鼂氏曰宋朝胡旦字周父渤海人太平興國三年
進士第一人知海州上河平頌先是盧多遜趙普
罷頌有逆遜投荒姦普屏外之句太宗怒貶商州
團練副使上平燕八議召復官再遷知制誥翟馬
周上封事斥時政語連旦謪防州團練副使復召
知制誥草王繼恩制詞溢美流潯州景德初以目
病致仕終祕書監為人雋辯強敏少有大志力學
以贍博聞雍熙淳化間奏御之文為時推賞晩節
黷貨多干擾州縣持吏短長時論薄之
張師黯集五十卷
鼂氏曰宋朝張洎字師黯滁州人仕李煜知制誥
中書舍人歸朝為史官脩撰翰林學士淳化中參
知政事至道二年卒洎風神洒落文辭清麗通釋
氏學然性險陂而諂附集有吳淑序其子安期所
編咸平五年上之
王元之小畜集三十卷
鼂氏曰王禹偁字元之鉅野人家微賤九歲能為
歌詩畢士安見而異之及長善屬文太平興國八
年登進士第端拱初試文擢右司諫知制誥判大
理寺辯徐鉉罪忤旨貶商州團練副使久之復召
知制誥入翰林為學士孝章皇后崩梓宫遷主第
禹偁謂后常母儀天下當用舊典以謗詘左遷知
滁州真宗即位復召掌誥修太宗實錄坐語涉輕
誣出守黃州徙蘄州卒年四十八元之詞學敏贍
獨步一時丰氣峻厲極談世事臧否人物以直道
自任故屢被擯斥喜稱奬後進當時名士多出其
門下集自為序
陳氏曰元之文自為之序略曰閱平生所為文類
而第之得三十卷將名其集以易筮之遇乾之小
畜象曰君子以懿文德未能行其施但可懿文而
已外集者其曾孫汾裒輯遺文得三百四十首又
有承明集十卷奏議集三卷未見
水心葉氏曰王禹偁文簡雅古淡由上三朝未有
及者而不甚為學者所稱蓋無師友議論故也
竹溪林氏曰王元之又在尹穆之前雖未能盡去
五代浮靡之習而意已務實但未得典則之正
宋文安集一百卷
鼂氏曰宋朝宋白字素臣開封人年十二屬文建
隆二年進士調嘉州玉津令從太宗平晉獻頌上
嘉之累擢翰林學士祥符中卒諡文安白之文頗
浮麗而理致或不工典貢舉取王禹偁田錫胡旦
時稱得人又名廣平集
文獻通考卷二百三十三
