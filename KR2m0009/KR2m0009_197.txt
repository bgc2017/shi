文獻通考卷一百九十七
鄱陽馬端臨貴與著
經籍考二十四
史(傳記)
温公日記一卷
陳氏曰司馬光熙寧在朝所記凡朝廷政事臣僚
差除及前後奏對上所宣諭之語以及聞見雜事
皆記之起熙寧元年正月至三年十月出知永興
而止
巽岩李氏曰文正公初與劉道原共議取實錄正
史旁采異聞作資治通鑑後紀屬道原早死文正
起相元祐後終卒不果成今世所傳記聞及日記
并朔記皆後紀之具也自嘉祐以前甲子不詳則
號記聞嘉祐以後乃名日記若朔記則書略成編
矣始文正子孫蔵其書祖廟謹甚黨禍既解乃稍
出之旋經離亂多所亡逸此八九紙草藁或非全
幅間用故牘又十數行别書牘背往往剪開黏綴
事亦有與正史實錄不同者蓋所見所聞所傳聞
之異必兼存以求是此文正長編法也
王氏日錄八十卷
鼂氏曰皇朝王安石介甫撰紹聖間蔡卞合曾布
獻於朝添入神宗實錄陳瑩中謂安石既罷相悔
其執政日無善狀乃撰此歸過於上掠美於己且
歴詆平生不悅者欲以欺後世於是著尊堯集及
日錄不合神道論等十數書此書起熙寧元年四
月終七年三月再起於八年三月終於九年六月
安石兩執國柄日也然無八年九月以後至九年
四月事蓋安石攻吕惠卿時瑩中謂蔡卞除之安
石罵惠卿之語其事當在此際也
陳氏曰本朝禍亂萌於此書陳瓘所謂尊私史而
壓宗廟者其彊愎堅辯足以熒惑主聽鉗制人言
當其垂殁時欲以此書秉畀炎火豈非其心有所
愧悔歟既不克焚流毒遺禍至今為梗悲夫書本
八十卷今止有其半
四明尊堯集一卷
陳氏曰司諫延平陳瓘瑩中撰專辯王安石日錄
之誣僣不孫與配食坐像之為不恭瓘初在諫省
未以安石為非合浦所著尊堯集猶回隠不直末
乃悔之復為此書以謂蔡卞專用日錄以修神宗
實錄薄神考而厚安石尊私史而壓宗廟於是編
類其語得六十五條總而論之坐此羈管台州
朱子讀兩陳諫議遺墨跋日錄固為邪說然諸賢
攻之亦未得其要領是以言者瀆而聽者疑用力
多而見功寡也蓋嘗即其書而考之則凡安石之
所以惑亂神祖之聰明而變移其心術使不得遂
其大有為之志而反為一世禍敗之原者其隐微
深切皆聚此書而其詞鋒筆勢縦横捭闔煒煜譎
誑又非安石之口不能言非安石之手不能書也
以為蔡卞撰造之言固無是理况其見諸行事深
切著明者又已相為表裏亦不侍晚年懟筆有所
增加而後為可罪也然使當時用其垂絶之智舉
而㷊之則後來載筆之士於其帷幄之間深謀密
計雖欲畢力搜訪極意形容勢必不能得之如此
之悉而傳聞間異詞虚實相半亦不能使人無溢
惡之疑且如勿令上知之語世所共傳終以手筆
不存故使陸佃得為隐諱雖以元祐衆賢之力爭
辯之苦而不能有以正也(此見陸佃供答史院取問狀)何幸其
徒自為失計出此真蹟以暴其惡於天下便當摭
其肆情反理之實正其迷國誤朝之罪而直以安
石為誅首是乃所謂自然不易之公論不唯可以
訂已往之謬而又足以開後來之惑奈何乃以畏
避嫌疑之故反為迂曲回互之言指為撰造增加
誣偽謗詆之書而欲加刊削以滅其迹乎此書之
作實在建中崇寧之間且其言猶以日錄為蔡卞
之所記而其後了翁合浦尊堯之書亦未直攻安
石也至於大觀初年而後四明之論始作雖謂天
使安石自寫誣悖之心然猶有懟筆增加歸過神
考之云則終未免於有所回互避就而失之者也
朱子語錄問四明尊堯集曰只似討閙却不於道
理上理會只於利害上見得於道理全疎如介甫
心術隐微處他都不曾改得却只是把持如云謂
太祖濫殺有罪謂真宗矯誣上天皆把持語也龜
山集中有攻日錄數段却好蓋龜山長於攻王氏
曾相手記三卷
鼂氏曰紹聖初元祐黨禍起曾布知公論所在故
對上之語多持兩端又輙增損以著此書云
紹聖甲戌日錄一卷元符庚辰日錄一卷
陳氏曰丞相南豐曾布子宣撰記在政府奏對施
行及宫禁朝廷事
林氏野史八卷
陳氏曰同知樞密院長樂林希子中撰希不得志
於元祐起從章惇甘心下遷西掖草諸賢謫詞者
也而此書記熙寧元豐以來事頗平直不類其所
為或言此書作元祐之前其後時事既變希亦随
之書蔵不毁久而時事復變其孫懋於紹興中始
序而行之耳
王氏揮麈錄曰林子中野史世多傳之其間議論
與平日所為極為背馳殊不可曉豈非知公論之
不可揜欲蓋其迹於天下後世邪
邵氏辯誣一卷
鼂氏曰邵伯温撰辯蔡卞章惇邢恕誣㒺宣仁欲
廢哲宗立徐邸事
邵氏聞見錄二十卷
鼂氏曰邵伯温子文撰記國朝雜事迄紹興之初
序言早以其父之故親接前軰得前言往行為多
類之成書其父雍也
陳氏曰又有後錄三十卷其子傳所作不專記事
在子錄小說類
傳信錄十卷
鼂氏曰皇朝鮮于綽大受撰言國朝雜事多元豐
後朝廷政事得失人物賢否也
國史後補五卷
陳氏曰蔡絛撰絛京之愛子京末年事皆出於絛
絛見攸既叛父亦與絛不咸此書大略為其父自
解而滔天之惡終有不可隐蓋者其間所載宫闈
禁密非臣庶所得知亦非臣庶所宜言既出絛筆
事遂傳世殆非人力也
北征紀實二卷
陳氏曰蔡絛撰叙伐燕本末歸罪童貫蔡攸亦欲
為京文飾然京罪不可揜也
金人背盟錄七卷圍城雜記一卷避戎夜話一卷
金國行程十卷南歸錄一卷朝野僉言一卷
鼂氏曰皇朝汪藻編記金人叛契丹迄於宣和乙
巳犯京城圍城雜記等五書皆記靖康時事也
陳氏曰朝野僉言不著名氏有序建炎元年八月
繫年錄稱夏少曾未詳何人南歸錄直祕閣沈琯
撰亦記燕山事避戎夜話吳興石茂良太初撰
靖康要錄五卷
陳氏曰不知誰撰自欽廟潛邸迄靖康元年十二
月事
靖康傳信錄一卷
陳氏曰丞相李綱伯紀撰丁未二月
靖康奉使錄一卷
陳氏曰鄭望之撰
靖康拾遺錄一卷
陳氏曰何烈撰又名靖康小史又名草史
孤臣泣血錄三卷拾遺一卷
陳氏曰丁特起撰
裔夷謀夏錄七卷
陳氏曰汪藻撰
䧟燕記一卷
陳氏曰賈子莊撰記燕山初䧟事子莊不知其名
蔡靖客也
靖康錄一卷靖康遺錄一卷
陳氏曰錄太學生朱邦基撰遺錄為太學生沈良
撰
金人犯闕記一卷
陳氏曰草茅方冠撰
汴都記一卷靖康野錄一卷
陳氏曰並不著撰人名氏
悲喜記一卷
陳氏曰圍城中人作書與所親曰中美知府者具
述晉亂本末自稱名曰暘皆不知何人也
東都事略一百五十卷
陳氏曰承議郎知龍州眉山王偁季平撰其書紀
傳附錄略具體但無志耳附錄用五代史例也淳
熙中上其書得直秘閣其所紀太簡略未得為全
書
建炎中興記一卷
陳氏曰耿延禧撰
建炎日歴五卷
鼂氏曰宰相汪伯彦撰記太上皇帝登極時事
陳氏曰叙元帥開府至南都踐極
吕忠穆答客問一卷
陳氏曰宰相濟南吕頤浩元直撰
吕忠穆勤王記一卷
陳氏曰左宣教郎臧梓撰記建炎復辟事
渡江遭變錄一卷
丞相上蔡朱勝非蔵一撰記苖劉作難至復辟事
建炎復辟記一卷
無名氏
建炎通問錄一卷
宣教郎傅雱撰建炎初李丞相綱所進
北狩聞見錄一卷
幹當龍德宫曹勛功顯撰按曹勛時扈從北狩以
徽廟御札間道走行在所以建炎二年七月至南
京
北狩行錄一卷
蔡絛王若冲撰
戊申維揚錄一卷
無名氏
維揚過江錄一卷
尚書左丞葉夢得少藴撰
己酉航海記一卷
中書舍人李正民撰又名建炎居邠記
建炎假道高麗錄一卷
楊應誠撰取道遼東奉使金朝不逹而還
紹興講和錄二卷
無名氏
亂華編三十三卷
知盱𣅿軍東平劉荀子卿編其前有小序數語云
方石敬塘割幽燕遺契丹之日孰知為本朝造禍
之原哉逮王安石創新法為辟國之謀又孰知紹
述者召禍之酷哉所集雜史傳記近三十種荀忠
肅丞相諸孫也
元祐黨籍列傳譜述一百卷
龔頤正撰以諸臣本傳及誌狀家傳遺事之類集
成之其事跡微晦史不可見者則采拾諸書為之
補傳凡三百九人其闕者四人而已淳熙中史院
取其書以備編輯四朝國史採擇時洪邁奏請乞
將龔頤正甄錄授和州文學侂胄用事後賜出身
詳見編年類頤正給事中原之曾孫也
紹興正論二卷
序稱瀟湘野夫不著名氏錄文武官不附和議及
忤秦檜得罪者
紹興正論小傳二十卷
宗正寺主簿鄞樓昉暘叔撰以正論中姓名倣元
祐黨傳為之
三朝北盟會編二百五十卷
直祕閣清江徐夢莘商老撰輯諸書二百餘家分
上中下上為政宣二十五卷中為靖康七十五卷
下為炎興一百五十卷
北盟集補五十卷
夢莘以前書銓載不盡者五家續編次於中下二
帙以補其闕靖康炎興各為二十五卷
中興十三處戰功錄一卷
参政眉山李璧季章撰中興以來禦寇立功惟此
十三處編為一書所謂司勲藏其貳者也開禧乙
丑北事將作其書成
順昌錄一卷
鼂氏曰紹興十年劉錡破女眞於順昌城下其徒
記其功云
建炎以來朝野雜記甲乙集共四十卷
陳氏曰李心傳撰上自帝系帝德朝政國典下及
見聞𤨏碎皆錄之蓋南渡以來野史之最詳者
西陲泰定錄九十卷
陳氏曰李心傳撰記吳曦叛逆以及削平本末起
嘉泰辛酉迄嘉定辛未為三十七卷其後蜀事益
多又增修至辛巳之冬通為九十卷仍頗用太史
年表例并記國家大政令防邊大節目首尾二十
年
紹運圖一卷
鼂氏曰未詳何人撰自伏羲至皇朝神廟五德之
傳及記事皆著於篇
漢史二十卷
陳氏曰丞相陽羡蔣芾子禮撰其曾祖魏公之竒
穎叔所記遺事殆數百冊兵火散失捃摭遺藁得
六百六十事為十九門淳熙改元書成為之序
國史編年政要四十卷國朝實錄列傳舉要十二卷
皇朝宰輔拜罷錄一卷續百官公卿表二十卷
質疑十卷
中興藝文志蔡幼學撰幼學採國史實錄等書為國
朝編年政要以擬紀起建隆訖靖康又為國朝實錄
列傳以擬傳起國初止神宗朝又為宰輔拜罷錄起
建隆盡紹熙年經而官緯之又以司馬光百官公卿
表起建隆訖治平乃為續表終紹熙經緯如宰輔圖
上方書年記大事下列官詳記除罷遷卒月日而大
事止及靖康後未及錄以擬表又為備志以擬志而
未成
文獻通考卷一百九十七
