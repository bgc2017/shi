文獻通考卷一百九十八
鄱陽馬端臨貴與著
經籍考二十五
史(傳記)
黃帝内傳一卷
鼂氏曰序云昔籛鏗得之於衡山石室中後至漢
劉向於東觀校書見之遂傳於世藝文志以書之
記國政得失人事美惡其大者類為雜史其餘則
屬之小說然其間或論一事若一人者附於雜史
小說皆未安故又為傳記類今從之如神仙高僧
不附其類而繫於此者亦以其記一事猶列女名
士也
陳氏曰誕妄不經方士輩所託也
漢武内傳二卷
鼂氏曰不題撰人記王母降
漢武故事二卷
鼂氏曰世言班固撰唐張柬之書洞冥記後云漢
武故事王儉造
飛燕外傳一卷
鼂氏曰伶玄撰茂陵卞理藏之於金縢漆樞王莽
之亂劉恭得之傳於世晉荀勖校上
陳氏曰稱漢河東都尉伶玄子于撰自言與掦雄
同時而史無所見或云偽書也然通德擁髻等事
文士多用之而禍水滅火一語司馬公載之通鑑
矣
古列女傳八卷續列女傳一卷
南豐曾氏序劉向所叙列女傳凡八篇事具漢書
向列傳而隋書及崇文總目皆稱向列女傳十五
篇曹大家注以頌義考之蓋大家所注離其七篇
為十四與頌義凡十五篇而益以陳嬰母及東漢
以來凡十六事非向書本然也蓋向舊書之亡久
矣嘉祐中集賢校理蘇頌始以頌義編次復定其
書為八篇與十五篇者並藏於館閣而隋書以頌
義為劉歆作與向列傳不合今驗頌義之文蓋向
之自叙又藝文志有向列女傳頌圖明非歆作也
自唐之亂古書之在者少矣而唐志錄列女傳凡
十六家至大家注十五篇者亦無錄然其書今在
則古書之或有錄而亡或無錄而在者亦衆矣盖
可惜哉今校讐其八篇及十五篇已定可繕寫初
漢承秦之敝風俗已大壊矣而成帝後宫趙衛之
屬尤自放向以謂王政必自内始故列古女善惡
所以興亡者以戒天子此向述作之大意也
鼂氏曰漢劉向撰睹趙衛之屬起微賤踰禮制以
為王教由内及外乃采詩書所載賢妃貞女及嬖
孽亂亡者序次為列女傳凡八篇以戒天子前有
王回序其略曰此書有母儀賢明仁智貞愼節義
辨通嬖孽等篇而各頌其義圖其状總為卒篇傳
如太史公記頌如詩之四言而圖為屏風然世所
行向書乃分傳每篇上下并頌為十五卷其十二
傳無頌三傳同時人五傳其後人通題曰向譔題
其頌曰向子歆譔與漢史不合故崇文總目以陳
嬰母等十六傳為後人所附予以頌考之每篇皆
十五傳耳則凡無頌者宜皆非向所奏書不特自
陳嬰母所斷也頌云畫之屏風而史有頌圖在八
篇中莫得而考以向所序書多散亡獨此幸存而
完復為他手竄疑於其眞故并錄其目而以頌證
之删為八篇號古列女傳餘二十傳其文亦奥雅
可喜故又以時次之别為一篇號續列女傳公武
按隋經籍志有劉向列女傳十五卷又有劉歆列
女傳頌又有項原列女後傳今回刪此書為八篇
以合漢史得之矣至於疑頌非歆作蓋因顔籒之
言爾則未必然也二十傳豈項原所作邪
陳氏曰其七篇篇十五人為一百五人第八篇為
頌義隋唐志及崇文總目皆十五卷蓋以七篇分
為上下而自陳嬰母以下十六人附入其中或在
向後者皆好事者所益也王回曾鞏二序辯訂詳
矣鞏之言曰後世自學問之士多徇於物而不安
其守其室家既不見可法故競於邪侈豈獨無相
成之道哉士之苟於自恣顧利冒恥而不知反已
者往往以家自累故也故曰身不行道不行於妻
子况於南鄉天下之主哉愚嘗三復其言而志之
向書傳於世鮮矣惟此書獨全其稱詩芣苢栢舟
大車之類與今說詩者乖異蓋齊魯韓之學固不
盡與毛氏同也
高士傳十卷
鼂氏曰晉皇甫謐撰纂自陶唐至魏八代二千四
百餘載世士高節者其或以身徇名雖如夷齊兩
龔皆不錄凡九十六人而東漢之士居三之一自
古名節之盛議者獨推焉
陳氏曰序稱自堯至魏咸熙二千四百餘載得九
十餘人今自被衣至管寧惟八十七人
襄陽耆舊記五卷
鼂氏曰晉習鑿齒撰前載襄陽人物中載其山川
城邑後載其牧守隋經籍志曰耆舊記唐藝文志
曰耆舊傳觀其書紀錄叢脞非傳體也名當從經
籍志云
談藪二卷
陳氏曰北齊祕書省正字北平陽玠松撰事綜南
北時更八代隋開皇中所述
梁四公記一卷
陳氏曰唐張說撰按館閣書目稱梁載言纂唐志
作盧說注六一作梁載言邯鄲書目云載言得之
臨菑田通又云别本題張說或為盧說今按此書
卷末所云田通事跡信然而首題張說不可曉也
其所記多妄誕而四公名姓怪異無稽不足深辯
閩川名士傳三卷
鼂氏曰唐黃璞撰錄唐神龍以來閩人知名於世
者效楚國先賢傳為之
陳氏曰所記人物自薛令之而下凡五十四人
楊貴妃外傳二卷
鼂氏曰皇朝樂史撰叙唐楊妃事跡迄孝明之崩
綠珠傳一卷
鼂氏曰樂史撰
補江總白猿傳一卷
鼂氏曰不詳何人撰述梁大同末歐陽紇妻為猿
所竊後生子詢崇文總目以為唐人惡詢者為之
後村劉氏曰歐陽率更貌寢長孫無忌嘲之曰誰
令麟閣上畫此一獼猴好事者遂造白猿之說謗
及其親
陳氏曰託言江總必無名子所為也
狄梁公家傳三卷
陳氏曰唐海州刺史江都李邕撰
高士外傳一卷
陳氏曰唐大理司直鄭湜撰
鳳池歴二卷
陳氏曰不著名氏記長孫無忌歴官本末及家世
子孫按唐志馮宇鳳池錄五十卷李淑書目惟存
五卷記宰相名次事迹非此書
安禄山事迹三卷
陳氏曰唐華隂尉姚汝能撰
相國鄴侯家傳十卷
鼂氏曰唐亳州刺史李繁撰繁鄴侯泌之子也太
和中以罪係獄當死恐先人功業不傳乞廢紙拙
筆於獄吏以成傳藁戒其家求世間人潤色之後
竟不果宋子京謂其詞浮侈云
陳氏曰按中興書目有柳玭後序今無之繁嘗為
通州韓退之送諸葛覺詩所謂鄴侯家多書插架
三萬軸者也其曰行年餘五十出守數以六屢為
丞相言雖懇不見錄則韓公於繁亦拳拳矣新舊
史本傳稱繁無行漏言裴延齡以誤陽城師事梁
肅而烝其室殆非人類然則韓公無乃溢美而所
述其父事庸可盡信乎
汾陽王家傳十卷
鼂氏曰唐陳雄撰雄本汾陽王郭子儀僚吏後又
從事渾瑊幕府故傳不名第九卷錄行状第十卷
錄副佐三十三人大將二十七人曰忠武將佐略
北征雜記一卷
陳氏曰唐宰相趙憬撰貞元四年咸安公主下降
回紇憬副關播為册禮使作此書紀行
柳氏序訓一卷
鼂氏曰唐柳玭叙其祖公綽已下内外事跡以訓
其子孫
吳湘事迹錄一卷
鼂氏曰唐大中中李紳鎮揚州䧟湘湘以罪抵死
後其兄汝納辨訴其枉状錄總載焉
陵園記一卷
陳氏曰唐宗正丞李(失其名)撰光化元年序
牛羊日歴一卷
陳氏曰唐劉軻撰牛指僧儒羊謂虞卿漢公也
西南備邊錄一卷
陳氏曰唐宰相李德裕文饒撰大和中鎮蜀所作
内州縣城鎮兵食之數大略具焉
異域歸忠傳二卷
陳氏曰李德裕撰會昌二年嗢没斯内附德裕奉
詔采秦漢以來由絶域歸中國以名節自著功業
始終者凡三十人為之傳
蠻書十卷
陳氏曰唐安南宣慰使樊綽記南詔事咸通五年
奏之
崔氏日錄一卷
陳氏曰不著名字殘闕無始末末有䟦尾亦不知
何人言此書出宋敏求家考訂年月及所載人名
姓甚詳蓋廣明元年崔沆為相非其子弟即其門
人為之字畫清麗而其所記不過蒲飲交通評議
有以見唐末風俗之弊云
登科記三十卷
鼂氏曰皇朝樂史撰記進士及諸科登名者起唐
武德訖天祐末
唐制舉科目圖一卷
鼂氏曰不題撰人凡七十六科任至宰相者七十
二人唯劉蕡名最高而宦最不達
巽岩李氏曰寶元間蔡元翰編集某家有制科登
第錄一卷不著撰人氏字止用年代次序登第者
姓名或不暇遍舉且自敬宗以後闕不復錄而元
翰所記科目以類相從姓名具列又間出其更歴
始終比某家本為優然而尚多脱遺如天授中祝
欽明中英才傑出業奥大經科而此無之蓋元翰
獨據舊唐書故所見有不盡博采别條乃可備一
家言耳
唐登科記十五卷
陳氏曰丞相鄱陽洪适景伯編集按唐藝文志有
崔氏顯慶科記五卷姚康科第錄十六卷李奕登
科記二卷崔氏書有趙儋序而失崔名所載至周
顯德固非崔氏本書而李奕書亦不存洪忠宣得
姚康書五卷於北方而丞相又得别本起武德終
大和於毗陵錢仲氏乃以三本輯為一書而用姚
氏為正三書皆有序姚氏汝諧南仲孫也元和十
五年進士本書錄武德至長慶為十一卷其曰十
六卷者亦後人所續
五代登科記一卷
陳氏曰不著名氏前所謂崔氏書至周顯德止者
殆即此邪館中有此書洪丞相以國初卿相多在
其中故併𫝊之
燉煌新錄一卷
陳氏曰有序稱天成四年沙州傳舍集而不著名
氏蓋當時奉使者叙張義潮本末及彼土風物甚
詳凉武昭王時有劉炳者著燉煌實錄二十卷故
此號新錄
渚宫故事五卷
陳氏曰後周太子校書郎余知古撰載荆楚事自
鬻熊至唐末本十卷今止晉代闕後五卷
錦里耆舊傳八卷
陳氏曰前應靈縣令平陽句延慶昌裔開寶三年
祕書丞劉蔚知榮州得此傳其詞蕪穢請延慶脩
之改曰成都理亂記天成之後别加編次起咸通
九載迄乾德乙丑迄祥符己酉自平蜀之後朝廷
命令官僚姓名及政事因革以至李順王均劉旰
作亂之迹皆略載之知新繁縣太常博士張約為
之序
平蜀實錄一卷
陳氏曰左藏庫副使康延澤撰平蜀之後延澤以
内染院使為鳳州路馬軍都監王全斌等既得罪
延澤亦貶唐州團練使按本傳載蜀軍二萬七千
人諸將慮其為全師雄内應欲盡殺之延澤請簡
老弱疾病七千人釋之餘以兵衛浮江而下諸將
不能用此書叙述甚詳邯鄲書目云不知作者館
閣書目亦然考王元之所撰延澤墓誌知其所為
也
秦王貢奉錄二卷
陳氏曰樞密使吳越錢惟演希聖撰記其父俶貢
獻及錫賚之物
家王故事一卷
陳氏曰錢惟演撰記其父遺事二十二事上之以
送史院
戊申英政錄一卷
陳氏曰婺州刺史錢儼撰記其兄俶事迹俶以戊
申正月嗣位
玉堂逢辰錄二卷
陳氏曰錢惟演撰其載祥符八年四月榮王宫火
一日二夜所焚屋宇二千餘間左藏内藏香藥諸
庫及祕閣史館香聞數十里三館圖籍一時俱盡
大風或飄至汴水之南惟演獻禮賢宅以處諸王
以此觀之唐末五代書籍之僅存者又厄於此火
可為太息也
西李文正公談錄一卷
鼂氏曰西李文正公昉也相太宗其子宗諤錄其
平生所談十七事
陳氏曰所記凡三十七事
張忠定公語錄四卷
鼂氏曰皇朝張忠定公詠守蜀有善政其門人李
畋紀其語論可以垂世者
曹武惠别傳一卷
陳氏曰知石州曹偃撰武惠曾孫也
賈公談錄一卷
陳氏曰序言庚午銜命宋都聞於補闕賈黃中凡
二十六條而不著其名别本題清輝殿學士張洎
蓋洎江南奉使也庚午實開寶三年黃中晉開運
中以七歲為童子關關頭十六歲進士及第第三
人
王沂公筆錄一卷
陳氏曰丞相沂公青社王曾孝先撰記開國以來
雜事凡三十六條
王沂公言行錄一卷(一作三卷)
鼂氏曰沂公弟天章閣待制皥錄公平生言行凡
三十七事
陳氏曰前有李清臣序文後有晏殊杜杞岑書
王魏公遺事四卷
鼂氏曰魏公旦相眞宗其子素錄事凡五百條
陳氏曰家錄一卷即素所錄遺事也
寇萊公遺事一卷
陳氏曰不知何人作
萊公&KR0564;烈一卷
鼂氏曰寇宗奭編宗奭準曾孫也編集仁宗祭準
文及贈誥墓碑傳誌贊詩等為此書
民表錄三卷
鼂氏曰皇朝胡訥撰錄國朝循吏善政李淑以為
雖淺俗亦可偹廣記云天聖中偕賢惠錄上之
賢惠錄三卷
鼂氏曰胡訥撰國朝賢惠之女後一卷瑗嗣成之
安定先生言行錄二卷
陳氏曰雜錄胡瑗翼之事及告詞誌表祭文等其
間有賢惠錄孝行錄蓋其父訥所為也
韓魏公家傳二卷
鼂氏曰皇朝韓忠彦撰錄其父琦平生行事近世
著史者喜采小說以為異聞逸事如李繁錄其父
泌崔允記其父愼由事悉鑿空妄言前世謂此等
無異莊周鮒魚之辭賈生鵩鳥之對者也而唐書
皆取之以亂正史曰是近時多有家傳語錄之類
行於世陳瑩中所以發憤而著書謂魏公名德在
人耳目如此豈假門生子姓之間區區自列乎持
史筆其愼焉
陳氏曰不著名氏當是其家所傳也
韓忠獻遺事一卷
陳氏曰羣牧判官錢塘強至幾聖撰至魏公之客
也
文獻通考卷一百九十八
