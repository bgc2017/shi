文獻通考卷三百四十三
鄱陽馬端臨貴與著
四裔考二十
突厥上
突厥之先平涼(今平凉郡)雜胡也盖匈奴之别種姓阿史那
氏後魏太武滅且渠氏(且渠牧犍都姑臧謂之北凉為魏所滅)阿史那以
五百家奔蠕蠕代居金山城狀如兜鍪俗呼兜鍪為突
厥因以為號或云其國先於西海之上為隣國所滅男
女無少長盡殺之有一兒年且十歲以其小不忍殺之
乃刖足斷臂棄於大澤中有牝狼每銜肉至其所此兒
因食之得以不死其後遂與狼交狼有孕焉負至於西
海之東止於山上其山在高昌西北有洞穴狼入其中
遇得平壤茂草地方二百餘里後狼生十男長大外託
妻孕其後各為一姓阿史那即其一也子孫蕃育漸至
數百家經數代相與穴處而臣於蠕蠕又云先出於索
國在匈奴之北其部落大人曰阿謗步兄弟十七人其
一曰伊質泥帥都狼所生也謗步等性並愚癡國遂被
滅泥帥都既别感異氣能徵召風雨娶二妻云是夏神
冬神之女一孕而生四男其大兒名訥都陸設衆奉為
主號為突厥都陸所生子皆以母族為姓阿史那是其
一也號阿賢設此說雖殊然俱狼種也後魏末其酋帥
土門部落稍盛始至塞上通中國至西魏大統十二年
乃求婚於蠕蠕蠕蠕主阿那瓌大怒使人罵辱之曰爾
是我鍜奴何敢發是言也土門發兵擊蠕蠕大破之於
懷荒北阿那瓌自殺土門遂自號伊利可汗(後魏太武帝時蠕蠕)
(王社崙已自號可汗突厥因之)猶古之單于也號其妻為可賀敦亦猶
古之閼氏也其子弟謂之特勒别部領兵者謂之設其
大官屈律啜次阿波次頡利發吐屯次俟斤其初國貴
賤官號凡有十等或以形體或以老少或以顔色鬢髮
或以酒肉或以獸名其勇健者謂之始波羅亦呼為英
賀弗肥麄者謂三大羅大羅便酒器也似角而麄短體
貎似之故以為號此官特貴唯其子弟為之又謂老為
哥利故有哥利逹官謂馬為賀蘭故賀蘭蘇尼闕蘇尼
掌兵之官也謂黑色者為珂羅便故有珂羅啜官甚高
耆年者為之謂髮為索葛故有索葛吐屯此如州郡官
也謂酒為匐你熱汗熱汗掌監察非違釐整班次謂肉
為安禪故有安禪具泥掌家事如國官也有時置附隣
可汗隣狼名也取其貪殺為稱亦有可汗位在葉護下
者或有居家大姓相呼為遺可汗者突厥呼屋為遺言
屋可汗也木杆可汗(土門之子名俟斤一名燕尹)狀貌竒異面廣尺
餘其色甚赤眼若琉璃性剛暴而多智西破蠕蠕嚈噠
東走契丹北並契骨威服塞外諸國其地東自遼海以
西西至西海萬餘里南自沙漠北至北海五六千里皆
屬焉其俗如古之匈奴其異者其主初立近侍重臣者
舁之以氈隨日轉九廽每一廽臣下皆拜訖乃扶令乘
馬以帛絞其頸使纔不至絶然後釋而急問之曰你能
作幾年可汗其主既神情瞀亂不能詳定多少臣下等
隨其所言以驗修短之數其後大官有葉護次設特勒
次俟利發次吐屯發餘小官凡二十八等皆代襲焉兵
器有角弓鳴鏑甲矟刀劍其佩飾則兼有伏突旗纛之
上施金狼頭侍衞之士謂之附離夏言亦狼也盖夲狼
生志不忘舊其徵發兵馬及科稅雜畜輙刻木為數並
一金鏃箭臘封印之以為信契候月將滿輙為寇鈔其
刑法反叛殺人者皆死淫者割勢而腰斬之鬭傷人目
者償之以女無女則輸婦損折支體者輸馬盜者則償
贓十倍有死者停屍於帳子孫及諸親屬男女各殺羊
馬陳於帳前以刀剺面且哭(剺理之反)血淚俱流如此者七
度乃止春夏死者候草木落秋冬死者候華葉榮茂然
後坎而瘞之於墓所立石建標其石多少依平生所殺
人數是日男女咸盛服飾會於葬所男有悅愛於女者
歸即遣人聘問父母多不違也雖遷徙無常而各有地
分可汗處於都斤山每歲率諸貴人祭其先窟又以五
月中旬集他人水拜祭天神又都斤西五百里有高山
迥出上無草樹謂為㪍登疑梨夏言地神也其書字類
胡而不知年歴唯以草青為記男子好摴蒱女踏鞠飲
馬酪取醉歌呼相對敬鬼神俟斤既盛使於西魏請誅
蠕蠕主(事具蠕蠕篇)後周武帝納其女為后至他鉢可汗(木杆)
(之弟)以攝圖為爾伏可汗(乙息記可汗之子也乙息記廢攝圖而立俟斤俟斤即木杆可)
(汗也)統其東面又以其弟但耨可汗子為步離可汗居西
方(爾伏與步離皆小可汗耨内沃反)控弦數十萬中國憚之周齊爭結
婚姻傾府藏事之乃歲給繒綵十萬段突厥在京師者
待以優禮衣錦食肉者常以千數他鉢益驕曰使我在
南兩兒孝順何憂貧也齊有沙門惠琳掠之突厥中因
謂他鉢曰齊國富強皆為有佛法遂說以因緣果報之
理他鉢聞而信之建一伽藍遣使聘齊求淨名湼槃華
嚴等經他鉢亦躬自齋戒遶塔行道恨不生内地及齊
滅齊定州刺史范陽王高紹義自馬邑奔之他鉢立紹
義為齊帝召集所部云欲為之復讐入寇幽州周以趙
王招女為千金公主嫁之始執送紹義他鉢病卒攝圖
立為大可汗號沙鉢略可汗治都斤山以他鉢之子菴
羅降居獨洛水稱第二可汗木杆之子太邏便乃謂沙
鉢略曰我與爾俱可汗子各承父業爾今極尊我獨無
位何也沙鉢略以為阿波可汗還鎮所部沙鉢略勇而
得衆北狄皆歸附之周武帝之婚於木杆也突厥錦衣
肉食在長安者以萬數隋初並罷遣之突厥大怒千金
公主聞周滅故悉衆為寇縦兵自木硤石門兩道入武
威天水安定金城上郡弘化延安六畜咸盡文帝下詔
曰往者周齊抗衡分割諸夏突厥之虜俱通二國周人
東慮恐齊好之深齊氏西虞懼周交之厚謂虜意輕重
國遂安危蓋並有大敵之憂思減一邊之防也朕以為
厚歛兆庶多惠豺狼未嘗感恩資而為賊節之以禮不
為虚費省徭薄賦國用有餘因入賊之物加賜將士息
道路之民務為耕織清邊制勝成策在心凶醜愚闇未
知深旨將大定之日比戰國之時乘昔世之驕結今時
之恨近者盡其巢穴俱犯北邊蓋上天所忿驅就齊斧
諸將令行義兼含育有降者納有違者死其不敢南望
求服威刑何用侍子之朝寧勞渭橋之拜乃以河間王
弘高熲虞慶則出塞擊之沙鉢略敗走時虜飢甚不得
食於是粉骨為糧又多災死者極衆而沙鉢略襲擊阿
波大破之阿波西奔逹頭可汗逹頭者名玷厥沙鉢略
之從父也舊為西面可汗(逹頭即西突厥步迦可汗)既而大怒遣阿
波率兵而東與沙鉢略相攻於是分為東西部(自此分為二國)
(焉)迭相侵掠沙鉢略因擊阿波為阿拔國部落乘虚掠
妻子隋遣軍為擊阿拔敗之所獲悉與沙鉢略沙鉢略
大喜乃立約以磧為界因上表曰大突厥伊利俱盧設
始波羅莫可汗臣攝圖言突厥自天置以來五十餘載
地過萬里士馬億數常力兼戎夷抗禮華夏在於北狄
莫之與大今被霑德義仁化所及禮讓之風自朝滿野
竊以天無二日土無二主豈敢阻兵偷竊名號今便歸
心有道永為藩附謹遣男臣窟舍真奉表以聞後卒帝
為廢朝三日後葉護可汗(沙鉢略之弟)西征阿波生擒之既而
上書請阿波死生之命高熲進曰骨肉相殘教之蠧也
宜存養以示寬大帝曰善頡伽施多那都藍可汗(沙鉢之子)
(名雍虞閭)後與西面泥利可汗連結(阿波可汗既為處羅侯可汗所擒其國乃立鞅)
(素特勒之子)時突利可汗居北方(沙鉢略弟處羅侯之子名染千)遣使求婚
開皇中帝妻以宗女安義公主帝欲離間北狄故特厚
禮遣牛弘蘇威斛律孝卿相繼為使突厥前後使入朝
三百七十輩突利夲居北方以尚主之故南徙度斤舊
鎮錫賚優厚雍虞閭怒曰我大可汗也反不如染干朝
貢遂絶數為邊患雍虞閭與玷厥舉兵攻染干盡殺其
兄弟子姪遂入蔚州(今安邊郡)染干夜以五騎與隋使長孫
晟歸朝拜為意利珍豆啓人可汗華言智意健也於朔
州(今馬邑郡)築大利城以居之安義公主死又以宗女義成
公主妻之部落歸之甚衆雍虞閭又擊之帝復令入塞
遂於河南在夏勝二州之間(今朔方榆林郡)發役掘塹數百里
東西距河盡為啓人畜牧之地詔楊素史萬歲等擊雍
虞閭頻破之雍虞閭旋為部下所殺是歲泥利可汗及
葉護俱被鐡勒所敗并奚霫五部内徙(霫先立反)啓人遂有
其衆煬帝大業三年幸榆林啓人來朝大悅詔贊拜不
名位在諸侯王上厚其部落酋長二千五百人賜物二
十萬叚帝親廵雲中泝金河(在今榆林郡)而東北幸啓人所
居(在今馬邑郡)啓人奉觴上夀跪伏甚恭明年朝於東都禮
賜益厚啓人卒其子咄吉立是為始畢可汗裴矩以突
厥始畢可汗部衆漸盛獻策分其勢欲以宗女嫁其弟
叱吉設拜為西面可汗叱吉不敢受又詐誘其謀臣使蜀
胡悉殺之始畢怨恨不朝十一年煬帝避暑於汾陽宮
八月始畢率其衆落入寇圍帝於鴈門詔諸郡發兵赴
援始畢引去隋末亂離中國人歸之者無數遂大強盛
勢陵中夏迎蕭皇后置定襄薛舉竇建德王世充劉武
周梁師都李軌高開道之徒雖僣尊號俱北面稱臣受
其可汗之號東自契丹西盡吐谷渾高昌諸國皆臣之
控弦百萬戎狄之盛近代未之有也唐起義太原劉文
静聘其國引以為援始畢遣特勒康利獻馬千匹會於
絳郡又遣二千騎助軍從平京城及高祖受隋禪以後
賞賜不可勝紀始畢使骨咄禄特勒來朝賜宴於太極
殿奏九部樂錫賚甚厚二年春始畢帥兵渡河至夏州
賊帥梁師都出兵會之謀入抄掠四月授馬邑賊帥劉
武周兵百餘騎遣入句注又遣兵大集欲侵太原是月
始畢卒其子什鉢苾(毗質反)以年幼不堪嗣位立為泥步
設使居東偏直幽州之北立其弟俟利弗設是為處羅
可汗又以隋義成公主為妻使人入朝告喪高祖為之
舉哀廢朝三日詔百官就館弔其使者遣内史舍人鄭
德挺往弔處羅賻物三萬段先是隋煬帝蕭后及齊王
暕之子政道陷於竇建德三年春處羅迎之至於牙所
立政道為王凡中國人在虜庭者悉隸之行隋正朔置
百官居於定襄城有徒萬餘時太宗奉詔討劉武周師
次太原處羅遣其弟步利設率二千騎與官軍會六月
處羅至并州總管李仲文出迎勞之留三日城中美婦
人多為所掠仲文不能制俄而處羅死義成公主以其
子奥射設醜弱廢不立之遂立處羅之弟咄苾是為頡
利可汗(啓人第三子)又納隋義成公主為妻以始畢之子什
鉢苾為突利可汗(按始畢父啓人可汗染千夲突利可汗今更稱突利盖襲其先號)遣
使入朝告處羅死高祖為之罷朝三日遣百官就館弔
其使咄苾初為莫賀設牙直五原之北時薛舉猶據隴
右遣其將宗羅㬋攻陷平涼郡北與頡利結連高祖遣
光禄卿宇文歆齎金帛以賂頡利歆說之令與薛舉絶
初隋五原太守張長遜因亂以其所部五城隸於突厥
歆因說頡利遣長遜入朝以五原地歸於我頡利並從
之因發突厥兵及長遜之衆並會於太宗軍所頡利承
父兄之資兵馬強盛有憑陵中夏之志高祖以中原初
定未遑外略每優容之賜予不可勝計頡利言辭悖傲
求請無厭四月頡利自率萬餘騎與馬邑賊苑君璋將
兵六千人共攻鴈門定襄王李大恩擊走之於是大懼
更請和好獻魚膠數十斤令二國同於此膠高祖五年
春大恩奏言突厥饑荒馬邑可圖詔大恩與殿内少監
獨孤晟帥兵討苑君璋期以二月會於馬邑晟後期不
至大恩不能獨進頓兵新城以待之頡利遣數萬騎與
劉黑闥合軍進圍之大恩敗績没於陣六月劉黑闥又
引突厥萬餘騎入抄河北頡利復自率五萬騎南侵至
於并州太宗帥師出蒲州道以討之時頡利攻圍并州
又分兵入汾潞等州掠男女五千餘口聞太宗兵至蒲
州乃引兵出塞七年八月頡利突利二可汗又入寇原
州連營南上太宗北討頓兵於豳州頡利率萬餘騎奄
至城西乘高而陣將士大駭太宗乃親率百騎馳詣虜
陣告之曰國家與可汗誓不相負何為背約深入吾地
我秦王也故來一决可汗若自來我當與可汗兩人獨
戰若欲兵馬總來我唯百騎相禦耳頡利弗之測笑而
不對太宗又前令騎告突利曰爾往與我盟急難相救
爾今將兵來何無香火之情也亦宜早出一决勝負突
利亦不對太宗因縦反間於突利突利悅而歸心焉其
叔姪内離頡利因遣使請和許之八年七月頡利領十
餘萬騎大掠朔州又襲將張瑾於太原瑾全軍没脫身
奔於李靖靖出師拒戰頡利不得進屯於并州太宗帥
師討之次蒲州頡利引去九年七月頡利又率十餘萬
騎進寇武功京師戒嚴己卯進寇高陵行軍總管左武
候大將軍尉遲敬德與之戰於涇陽大破之獲俟斤阿
史德烏沒啜斬首千餘級癸未頡利遣其腹心執失思
力來朝自張形勢云兵百萬今至矣太宗謂之曰我與
突厥面自和親汝則背之我實無愧又義軍入京之初
爾父子並親從我賜爾玉帛前後極多何故全忘大恩
自誇強盛我當先戮爾矣思力懼而請命太宗縶之於
門下省太宗與侍中高士廉中書令房元齡將軍周範
馳六騎幸渭水之上與頡利隔津而語責以負約其酋
帥大驚皆下馬羅拜而衆軍徑至頡利見軍容大盛又
知思力就拘由是大懼太宗獨與頡利臨水交言麾諸
軍却而陣焉蕭瑀以輕敵固諫於馬前上曰吾已籌之
矣突厥所以掃其境内直入渭濱應是聞我國家初有
内難我新登九五將謂不敢拒之今若閉門虜必大掠
強弱之勢在今一舉我故獨出一以示輕之又耀軍容
使之必戰事出不意乘其不圖虜入既深理當自懼與
戰則必尅與和則必固制服北狄自兹始矣是日頡利
請和詔許之乙酉又幸城西刑白馬頡利同盟於便橋
之上頡利引兵而退蕭瑀進曰初頡利之未和謀臣猛
將各欲戰而陛下不以為疑既而虜自退其策安在上
曰我觀突厥之兵雖衆而不整可汗獨在水西酋帥皆
來謁我因而襲擊其衆勢同拉朽然我所以不戰者即
位日淺為國之道安靜為務一與虜戰必有死傷又兇
虜一者或當懼而修德結怨於我為患不細我今卷甲
韜戈啗以玉帛頑虜驕恣必自此始破亡之漸其在兹
乎九月頡利獻馬三千匹羊萬口上不受詔頡利所掠
中國戶口者令歸之貞觀元年陰山以北薛延陁迴紇
拔也古等十餘部皆相率叛之擊走其欲谷設頡利遣
突利討之師又敗績輕騎奔還頡利怒拘之十餘日突
利由是怨憾内欲背之二年突利遣使奏言與頡利有
隙奏請擊之詔秦武通以并州兵馬隨便應接三年薛
延陁自稱可汗於漠北遣使来貢方物頡利稱臣求尚
公主頡利每委任諸胡疎遠族類胡人貪冒性多翻覆
以故法令滋章兵革歲動國人患之諸部擕貳頻年大
雪六畜多死國中大餒頡利用度不給復重歛諸部由
是下不堪命内外多叛之上以其請和後復援梁師都
令兵部尚書李靖代州都督張公瑾出定襄道并州都
督李勣右武衞將軍邱行恭出通漢道左衞大將軍柴
紹出金河道衞孝節出恒安道薛萬徹出暢武道並受
靖節度以討之十二月突利可汗及郁討設蔭奈特勒
等並率所部来奔四年正月李靖進屯惡陽嶺夜襲定
襄頡利驚擾因徙牙於磧口胡酋康蘇密等遂以隋蕭
后及楊政道來降二月頡利計窘竄於鐡山兵尚數萬
使執失思力入朝謝罪請舉國内附太宗遣鴻臚卿唐
儉將軍安修仁持節安撫之頡利稍自安靖乘間襲擊
大破之遂滅其國復定襄恒安之地斥土界至於大漠
頡利乘千里馬獨騎奔於從姪沙鉢羅部落三月行軍
副總管張寳相率衆掩至沙鉢羅營生擒頡利送於京
師太宗赦之令還其家口館於大僕廪食之頡利鬱鬱
不得志與其家人或相對悲歌而泣上見其羸憊授虢
州刺史以彼土多麞鹿縱其畋獵庶不失物性頡利辭
不願往遂授右衞大將軍賜以田宅八年卒令其國人
葬之從其俗禮焚屍灞水之東贈歸義王諡曰荒其舊
臣故禄逹官吐谷渾邪自刎以殉渾邪者頡利之母婆
施氏之媵臣也頡利初誕以付渾邪至是感義而死太
宗聞而異之贈中郎將乃葬於頡利墓側令中書侍郎
岑文本制頡利及渾邪之碑以紀之突利可汗什鉢苾
者(始畢之嫡子)頡利之姪也隋大業中突利年數歲始畢遣
領其東牙之兵號為泥步設隋淮南公主之入北也遂
妻之頡利嗣立以為突利可汗牙直幽州之北管奚霫
等數十部徵稅無度諸部多怨之貞觀初奚等並來歸
附頡利怒其失衆遣北征薛延陁又喪師旅遂囚而撻
焉突利初自武德時深自結託太宗亦以恩意撫之結
為兄弟與盟而去後頡利政亂驟徵兵於突利拒之不
與尋為頡利所攻遣使來乞師太宗因令將軍周範屯
太原以圖進取突利乃率其衆來奔太宗禮之甚厚頻
賜以御饍四年授右衞大將軍封北平郡王食實封七
百戸以其下兵衆置順州都督府仍拜為順州都督遣
率部落還番太宗謂曰昔爾祖啓人亡失兵馬一身投
隋隋家竪立遂至強盛荷隋之恩未嘗報德至爾父始
畢反為隋家之患自爾以後無歲不侵擾中國天實禍
滛大降災變爾衆散亂死亡略盡既事窮後乃投我今
所以不立爾為可汗者正為啓人前事故也改變前法
欲中國久安爾宗族永固是以授爾都督當須依我國
法整齊所部如違當獲重罪五年徵入朝至并州道病
卒年二十九太宗為之舉哀令中書侍郎岑文夲為其
碑文子賀羅鶻嗣突利弟結社率貞觀初入朝歴位中
郎將十三年從幸九成宫陰結部落得四十餘人并擁
賀羅鶻相與夜犯御營踰第四重幕引弓亂發殺衞士
數十人折衝孫武開率兵奮擊乃退北走渡渭水欲奔
其部落尋皆捕斬之詔原賀羅鶻流於嶺表頡利之敗
也其部落或走薛延陀或走西域而來降者甚衆酋豪
首領至者皆拜將軍布列朝廷五品以上百餘人殆與
朝士相半唯柘羯不至詔使招慰之時突厥降者十餘
萬人詔議所宜咸言突厥擾中國久今天喪之非慕義
自歸請悉籍降俘内兖豫閑處使習耕織百萬人虜可
化為齊人是中國有加戸而漠北遂空也中書令温彦
博請如漢建武時置降匈奴留五原塞全其部落以為
扞蔽不革其俗因而撫之實空虚之地且示無所猜若
内兖豫則乖本性非涵育之道秘書監魏徵建言突厥
世為中國仇今其來降不即誅滅當遣還河北彼鳥獸
野心非我族類弱則伏強則叛其天性也且秦漢以銳
師猛將擊取河南地為郡縣者以不欲使廹近中國也
陛下奈何以河南居之且降者十萬若令數年孳息略
倍而近在畿甸心腹疾也彦博曰不然天子於四夷若
天地養萬物覆載安全之今突厥破滅餘種歸命不加
哀憐而棄之非天地蒙覆之義而有阻四夷之嫌臣謂
處以河南蓋死而生之亡而存之彼世將懷德何叛之
為徵曰魏時有胡落分處近郡晉已平吳郭欽江統勸
武帝逐出之不能用劉石之亂卒傾中夏陛下必欲引
突厥居河南所謂養虎自遺患者也彦博曰聖人之道
無不通故曰有教無類彼創殘之餘以窮歸我我全護
之收處内地將教以禮法職以耕農又選酋良入宿衞
何患之䘏且光武置南單于卒無恙於是中書侍郎顔
師古給事中杜楚客禮部侍郎李百藥等皆勸帝不如
使處河北樹首長俾統部落視地多少令不相臣國小
權分終不得亢衡中國長轡遠馭之道也帝主彦博語
卒度朔方地自幽州屬靈州建順祐化長四州為都督
府剖頡利故地左置定襄都督右置雲中都督二府統
之自結社率之反太宗始患之上書者多云處突厥於
中國殊謂非便乃徙於河北立右武候大將軍化州都
督懷化郡王思摩為乙彌泥熟俟利苾可汗賜姓李氏
率所部建牙於河北思摩者頡利族人也始畢處羅以
其貌似胡人不類突厥疑非阿史那族類故歴處羅頡
利代常為夹畢特勒終不得典兵為設武德初數来朝
貢封為和順郡王及其國亂諸部多歸中國唯思摩隨
逐頡利竟與同擒太宗嘉其忠夲統頡利舊部落居於
河南之地勝兵四萬馬萬匹錫其土南至於大河北至
白道川以北接薛延陁為種落初集憚薛延陀不肯出
太宗遣司農卿郭嗣夲賜延陁璽書曰前破突厥止為
頡利一人除百姓之害所以廢而黜之實不貪其土地
利其人馬也自黜廢頡利以後恒欲更立可汗是以所
降部落等並置河南任其放牧今戸口羊馬日向滋多
元許冊立不可失信至秋間即欲遣突厥渡河復其國
土我冊爾延陀日月在前今突厥理是居後後者為小
前者為大爾在磧北突厥居磧南各守土境若其踰越
故相抄掠我即將兵各問其罪此約既定非但有便爾
身貽厥子孫長守富貴也於是命禮部尚書趙郡王孝
恭齎冊書就思摩部落築壇於河上以拜之并賜之鼓
纛突厥及胡在諸州安置者並令渡河北還其舊部又
以左屯衞將軍阿史那忠為左賢王左武衞將軍阿史
那泥熟為右賢王以貳之薛延陁聞思摩渡河北慮其
部落飜附磧北先畜輕騎伺至而擊之太宗遣勅止之
時思摩下部衆渡河者凡十萬勝兵四萬人思摩不能
撫衆皆不惬服至十七年相率叛之南渡河請分處於
勝夏二州之間詔許之思摩遂輕騎入朝尋授右衞將
軍從征遼東為流矢所中太宗親為吮血其見顧遇如
此未幾卒於京師贈兵部尚書夏州都督陪葬昭陵立
墳以象白道山詔立碑於化州
突厥中
突厥别部車鼻可汗亦阿史那之族也代為小可汗牙
在金山之北頡利可汗之敗北荒諸部將推為大可汗
遇薛延陁為可汗車鼻不能當遂率所部歸於延陁為
人勇烈有謀略頗為衆所附延陁惡而將誅之車鼻知
其謀竄歸於舊所其地去京師萬里勝兵三萬人自稱
乙注車鼻可汗西有葛邏禄北有結骨皆附隸之遣其
子沙鉢羅特勒來朝請身自入朝太宗遣徵之竟不至
太宗大怒貞觀二十三年遣左衛郎將高偘潛引廽紇
僕骨等兵衆襲擊之其酋長歌邏禄泥熟闕俟利發反
拔塞匐處木昆莫賀咄俟斤等率部落背車鼻相繼來
降永徽元年偘軍次阿息山車鼻聞之召所部兵皆不
赴遂擕其妻子從數百騎而遁其衆盡降偘率精騎追
車鼻獲之送於京師乃獻於社廟又獻於昭陵高宗數
其罪而赦之拜左武衞將軍賜宅於長安處其餘衆於
鬱督軍山置狼山都督以統之車鼻長孫羯漫陁先統
拔悉密部車鼻未敗前遣其子菴鑠入朝太宗嘉之拜
左屯衞將軍更置新黎州以統其衆車鼻既敗之後於
是突厥盡為封疆之臣於是分置單于瀚海二都護府
單于領狼山雲中桑乾三都督蘇農等十四州瀚海領
金微新黎等七都督仙崿賀蘭等八州各以其首為都
督刺史高宗東封泰山狼山都督葛邏禄吐利等首領
二十餘人並從至岳下勒名於封禪之碑自永徽以後
二十餘年北鄙無事調露元年單于管内突厥首領阿
史德温奉職二部落相率反叛立泥熟匐為可汗二十
四州並叛應之高宗遣鴻臚卿蕭嗣業右千牛將軍李
景嘉率衆討之反為温敗兵士死者萬餘人又以禮部
尚書裴行儉為定襄道行軍大總管率太僕少卿李思
文營州大都督周道謨等統衆三十餘萬討擊温大破
之泥熟匐為其下所殺並擒奉職而還永崇元年突厥
又迎頡利從兄之子阿史那伏念於夏州將渡河立為
可汗諸部落復響應從之又令裴行儉率師討之伏念
窘急詣行儉遂虜伏念詣京師斬於東市永淳二年突
厥阿史那骨咄祿復反叛骨咄禄者頡利之疏屬其父
本是單于右廂雲中都督尉舍利元英下首領代襲吐
屯啜伏念既破骨咄禄鳩集亡散入總林山聚為盜有
衆五千餘人又抄掠九姓得羊馬甚多漸至強盛乃自
立為可汗以其弟默啜為殺咄悉匐為葉護因温彦博
議處河南諸部落分為六州後漸滋繁至阿史那元珍
習中國風俗知邊塞虚實在單于檢校降戸部落嘗坐
事為單于長史王本立所拘縶會骨咄祿入寇元珍請
依舊檢校部落本立許之因而便投骨咄禄咄禄得之
甚喜立為阿波大逹于專統兵馬事進寇蔚州都督崔
智辯擊之反為所殺文明元年又寇朔州殺掠吏人垂
拱二年骨咄禄又寇朔代等州左玉鈐衞中郎將淳于
處平為陽曲道總管與副中郎將蒲英等率兵赴援行
至忻州與賊戰大敗死者五千餘人三年骨咄祿又寇
昌平令左鷹揚衞大將軍黑齒常之擊却之其年八月
寇朔州復以常之為燕然道大總管擊賊於黃花堆大
破之追奔四千餘里賊衆遂散走磧北右監門衞中郎
將爨寳璧又率精兵萬三千人出塞窮追反為骨咄禄
所敗全軍盡沒寳璧輕騎遁歸初寳璧見常之破賊遽
表請窮其餘黨武太后令常之與寳璧計議遙為聲援
寳璧貪功先行又令人出塞二千餘里覘候見元珍等
部落皆不設備遂率衆掩襲之既至又遣人報賊令得
設備出戰遂為賊所覆寳璧坐此伏誅武太后大怒因
改骨咄祿為不卒祿元珍後率兵討突騎施臨陣戰死
骨祿天授中卒默啜者骨咄之弟也骨咄禄死時其子
尚幼默啜遂簒其位自立為可汗長夀三年率衆寇靈
州殺掠吏人武太后遣白馬寺僧薛懷義為代朔道行
軍大總管領十八將軍以討之既不遇賊尋班師焉默
啜俄遣使来朝武太后大悅冊授左衞大將軍封歸國
公賜物五千叚明年復遣使請和又加授遷善可汗萬
歲通天元年契丹首領李盡忠孫萬榮反叛攻陷營府
默啜遣使上言請還河西降戶即率部落兵馬為國討
擊契丹許之默啜遂攻討契丹部衆大潰盡俘其家口
默啜自此兵衆漸盛武太后尋遣使冊立默啜為特進
頡跌大單于立功報國可汗聖歴元年默啜表請與武
太后為子並言有女請和親初咸亨中突厥諸部來降
附者多處之豐勝靈夏朔代等六州謂降戶默啜至是
又索此降戶及單于都護府之地兼請農器種子武太
后初不許默啜大怒言辭甚慢拘我使人司賓卿田歸
道將害之時朝廷懼其兵勢納言姚璹建議請許其和
親遂盡驅六州降戶數千帳並種子四萬餘石農器三
千事以上與之默啜寖強由此也其年武太后令魏王
武承嗣男淮陽王延秀就納其女為妃遣右豹韜衞大
將軍閻知微攝春官尚書大齎金帛送赴虜庭行至黑
沙南庭默啜謂知微等曰我女擬嫁與李家天子兒爾
今將武家兒來我突厥積代以來降附李家聞李家天
子種未總盡唯有兩兒在我今將兵助立遂收延秀等
拘之别所偽號知微為可汗與之率衆十餘萬襲我靜
難及平狄清夷等軍靜難軍使左玉鈐衛將軍慕容元崱
以兵五千人降虜進寇媯檀等州武太后令司農卿武
重規為天兵中道大總管武威衞將軍沙吒忠義為天
兵西道總管幽州都督張仁亶為天兵東道總管率兵
三十萬擊之左羽林衞大將軍閻敬容為天兵西道後
軍總管統兵十五萬以為後援默啜又出恒州道寇蔚
州陷飛狐縣俄進攻定州殺刺史孫彦高焚燒百姓廬
舍虜掠男女無少長皆殺之武太后大怒又改默啜號
為斬啜尋又圍逼趙州長史唐波若飜城應之刺史高
叡抗節不從遂遇害武太后乃立廬陵王為皇太子令
統河北道行軍大元帥軍未發而默啜盡殺所掠趙定
等州男女八九萬人從五回道而去所過殘殺不可勝
紀沙吒忠義及後軍總管李多祚等皆持重不敢戰河
北道元帥納言狄仁傑總兵十萬追之無所及二年默
啜立其弟咄悉匐為左廂察骨咄祿子默矩為右廂察
各主兵馬二萬餘人又立其子匐俱為小可汗位在兩
察之上仍主處木昆等十姓兵馬四萬餘人又號為拓
西可汗自是連歲寇邊久視元年掠隴右諸監馬萬餘
匹長夀三年默啜遣使莫賀逹于請以女妻皇太子之
子武太后令太子男恩平王重俊義興王重明廷立見
之默啜遣大臣移力貪汗入朝獻馬千匹及方物以謝
許親之意武太后讌之於宿羽亭太子相王及朝集使
三品以上並會焉重賜以遣之中宗即位默啜又寇靈
州鳴沙縣靈武軍大總管沙叱忠義拒戰敗績死者六
千餘人賊遂進寇原會等州掠隴右郡牧馬萬餘匹而
去忠義坐免景雲二年三月張仁愿於河北築三受降
城先是朔方軍北與突厥以河為界河北岸有拂雲祠
突厥將入寇必先詣祠祭酹求福因牧馬料兵候冰合
渡河時默啜盡衆西擊婆葛仁愿乘虚奪取漠南之地
築三城首尾相應絶其南寇之路留年滿兵助成其功
以拂雲祠為中城與東西相去各四百里皆據津濟遙
相應接北拓三百餘里於牛頭胡那山北置烽堠百八
十所自是突厥不得度山放牧朔方更無寇掠減鎮兵
數萬人(初羣議不同睿宗竟用仁愿計時咸陽兵二百餘人逃歸仁愿盡擒斬於城下軍中股慄盡力)
(六旬而三城俱就本不置壅門及曲敵或問之仁愿曰兵法貴在攻取不宜退守寇若至此即當並力出戰廽)
(顧望城猶須斬之何用守備生其退歸之心其後常元楷為朔方總管始築壅門)默啜西擊婆
葛破滅之契丹及奚自神功之後常受其徵役其地東
西萬餘里控弦四十萬自頡利之後最為強盛自恃兵
威虐用其衆默啜既老部落漸多逃散開元二年遣其
子移沮可汗及同俄特勒妺壻大拔頡利發石阿失畢
率精騎圍逼北庭右驍衞將軍郭虔瓘嬰城固守俄而
出兵擒同俄特勒於城下斬之虜因退縮大拔懼不敢
歸擕其妻來奔制授左衞大將軍封燕北郡王封其妻
為金山公主賜宅一區奴婢十人馬十匹物千段明年
十姓部落左廂咄陸啜右廂五弩失畢五俟斤及子壻
高麗莫離支高文簡&KR0932;跌都督思太等各率其衆相繼
來降前後總萬餘帳令居其河南之舊地授高文簡左
衞員外大將軍封遼西郡公&KR0932;跌思太為特進右衞員
外大將軍兼&KR0932;跌都督樓煩郡公自餘首領封拜賜物
各有差默啜女壻阿史得胡祿俄又歸朝授以特進其
秋默啜與九姓首領阿思布等戰於磧北九姓大潰人
畜多死思布率衆來降四年默啜又北討九姓拔曳固
戰於獨樂河拔曳固大敗默啜負勝輕歸而不設備遇
拔曳固逆率頡質略於柳林中突出擊默啜斬之便與
入蕃使郝靈佺傳默啜首至京師骨咄禄之子闕特勒
鳩合舊部殺默啜子小可汗及諸弟並親信略盡立左
賢王默棘連是為毗伽可汗毗伽以開元四年即位本
蕃號為小殺性仁友自以得國是闕特勒之功固讓之
闕特勒不受遂以為左賢王專掌兵馬是時奚契丹相
率欵塞突騎施蘇祿自立為可汗突厥部落頗多擕貳
及召默啜時衙官暾欲谷為謀主初默啜下衙官盡為
闕特勒所殺暾欲谷以女為小殺可敦遂免死廢歸落
及復用年已七十餘蕃人盡敬伏之俄而降戶阿悉爛
&KR0932;跌思太等復自河西叛歸初降戸之南也左衞大將
軍單于副都護張知運盡收其器仗令渡河而蕃人怨
怒御史中丞姜晦為廵邊使蕃人訴無弓矢不得射獵
晦悉給還之故有抗敵之具張知運不設備與降戸戰
於青岡嶺大敗臨陣生擒知運擬將送與突厥朔方總
管薛訥率兵追討之賊至大斌縣又為將軍郭知運所
擊賊衆大潰散投黑山呼延谷釋張知運而去上以張
知運喪師斬之以徇小殺既得降戶謀欲南入為寇暾
欲谷曰唐主英武人和年豐未有間隙不可動也我衆
新集猶尚疲羸須且息養三數年始可觀變而舉小殺
又欲修築城壁造立寺觀暾欲谷曰不可突厥人戶寡
少不敵中國百分之一所以常能抗拒者正以隨逐水
草居處無常射獵為業人皆習武強則進兵抄掠弱則
竄伏山林唐兵雖多無所施用若築城而改變舊俗一
朝失利必將為唐所併且寺觀之法教人仁弱本非用
武爭強之道不可置也小殺等深然其計八年冬御史
大夫王晙為朔方大總管奏請西徵拔悉密東發奚契
丹兩蕃期以明年秋初引朔方兵數道俱入掩突厥衙
帳於稽落河上小殺聞之大恐暾欲谷曰拔悉密今在
北庭與兩蕃東西相去極遠勢必不合王晙兵馬計亦
無能至此必若能來候其臨到即移衙帳向北三日唐
兵糧盡自然去矣且拔悉密輕而好利聞命必是先来
王晙與張嘉貞不協奏請有所不惬必不敢動若晙兵
馬不来拔悉密獨至即擊取之勢易為也拔悉密果臨
突厥衙帳而王晙兵及兩蕃不至拔悉密懼而引退突
厥欲擊之暾欲谷曰此衆去家千里必將死戰未可擊
也不如以兵躡之去北庭二百里暾欲谷分兵間道先
掩北庭因縦卒擊拔悉密之衆盡為突厥所擒并虜其
男女而還暾欲谷廻兵因出赤亭以掠涼州羊馬時楊
敬述為涼州都督遣副將及判官元澄出兵邀擊之暾
欲谷曰敬述若守城自固即與連和若出兵相當即領
軍戰我今乘勝必有功矣敬述下兵至那契丹遇賊元
澄令兵士揎臂持滿仍急結其袖會風雪凍裂盡墮弓
矢由是官軍大敗元澄脫身而走敬述坐削除官爵白
衣檢校涼州事小殺由是大振盡有默啜之衆俄又遣
使請和乞與元宗為子許之仍請尚公主上但厚賜而
遣之十三年上將東廵中書令張說謀欲加兵以備突
厥兵部郎中裴光庭曰封禪告成之事忽此徵發豈非
名實相乖說曰突厥比雖請和獸心難測且小殺者仁
而愛人衆為之用闕特勒驍武善戰所向無前暾欲谷
深沈有謀老而益壯李靖徐勣之流也三虜協心動無
遣策知我舉國東廵萬一窺邊何以禦之光庭請遣使
召其大臣扈從即突厥不敢不從又亦難為舉動說然
其言乃遣中書直省袁振攝鴻臚卿往突厥以告其意
小殺與妻及闕特勒暾欲谷等環坐帳中設宴謂振曰
吐蕃狗種唐國與之為婚奚及契丹舊是突厥之奴亦
尚唐家公主突厥前後請結和親獨不蒙許何也袁振
曰可汗既與皇帝為子父子豈合婚姻小殺等曰兩蕃
亦蒙賜姓猶得尚公主但依此例有何不可且聞入蕃
公主皆非天子女今之所求豈問真假頻請不得亦實
羞見諸蕃振許為奏請小殺乃遣大臣阿史得頡利發
入朝貢獻因扈從東廵令仗内馳射扈封畢厚宴賜遣
之然卒不許和親自是比年遣大臣入朝吐蕃以書約
同寇邊默棘連不從封上其書帝嘉之詔朔方西受降
城許互市歲賜帛數十萬默棘連死國人共立其子為
伊然可汗八年卒其弟嗣立為苾伽骨咄祿可汗明年
遣使來朝獻登俐俄為其左殺判闕特勒所殺遂立毗
加可汗子又為骨咄葉護所殺立其弟又殺之葉護乃
自為可汗天寳初其大部回紇葛邏禄拔悉密並起攻
葉護殺之尊拔悉密之長為頡跌伊施可汗於是回紇
葛邏禄自為左右葉護亦遣使者來告國人奉判闕特
勒子為烏蘇米施可汗以其子葛臘哆為西殺帝使使者
諭令内附烏蘇不聽其下與拔悉密等三部共攻烏蘇
米施米施遁亡其西葉護阿布思及葛臘多率五千帳
降以葛臘哆為懷恩王三載拔悉密等殺烏蘇米施傳
首京師獻太廟其弟白眉特勒鶻隴匐立是為白眉可
汗於是突厥大亂國人推拔悉密酋為可汗詔朔方節
度使王忠嗣以兵乘其亂抵薩河内山擊其左阿波逹
于十一部破之獨其右未下而回紇葛邏禄殺拔悉密
可汗奉回紇骨力裴羅定其國是為骨咄禄毗伽闕可
汗明年殺白眉可汗傳首獻毗伽可汗妻骨咄禄婆匐
可敦率衆自歸天子御花萼樓宴羣臣賦詩美其事封
可敦為賓國夫人歲給粉直二十萬始突厥國於後魏
大統時至是滅後或朝貢皆舊部九姓云其地盡入回
紇始其族分國於西者曰西突厥
文獻通考卷三百四十三
