文獻通考卷十一
鄱陽馬端臨貴與著
戸口考二
歴代戸口丁中賦役
宋太祖皇帝建隆元年戸九十六萬七千三百五十三
乾德元年平荆南得戸十四萬二千三百湖南平得戸
九萬七千三百八十八
三年蜀平得戸五十三萬四千二十九
開寳四年廣南平得戸十七萬二百六十三
八年江南平得戸六十五萬五千六十五
九年天下主客戸三百九萬五百四
此係會要所載本年主客戸數如前行所載開寳
八年平江南以前戸數出通鑑長編通算只計二
百五十六萬六千三百九十八與會要不合當考
詔更定縣望以戸四千以上為望次為緊為上為中為
中下凡五等
乾德元年令諸州歲奏男夫二十為丁六十為老女口
不預
開寳四年詔曰朕臨御以來憂恤百姓所通抄人數目
尋常别無差徭只以春初修河蓋是與民防患而聞豪
要之家多有欺罔併差貧闕豈得均平特開首舉之門
明示賞罰之典應河南大名府宋亳宿潁青徐兖鄆曹
濮單蔡陳許汝鄧濟衛淄濰濱棣滄德貝冀澶滑懷孟
磁相邢洺鎮博瀛莫深揚泰楚泗州高郵軍所抄丁口
宜令逐州判官縣令佐子細通檢不計主戸牛客小客
盡底通抄差遣之時所冀共分力役敢有隠漏令佐除
名典吏決配募告者以犯人家財賞仍免三年差役
太宗雍熙元年令江浙荆湖廣南民輸丁錢以二十成
丁六十入老并身有疾廢者免之
至道元年詔復造天下郡國戸口版籍
自唐末四方兵起版籍亡失故戸稅賦莫得周知至
是始命復造焉
至道三年天下主客戸四百一十三萬二千五百七十
六
真宗大中祥符四年詔除兩浙福建荆南廣南舊輸身
丁錢凡四十五萬四百貫
三司使丁謂言東封及汾隂賞賜億萬加以蠲復諸
路租賦除免口算聖澤寬大恐有司經費不給上曰
國家所務正為澤及下民但敦本抑末節用謹度自
然富足
初湖廣閩浙因偽國舊制歲斂丁身錢米所謂丁口
之賦大中祥符間詔除丁錢而米輸如故至天聖中
婺秀二州猶輸丁錢轉運司以為言乃除之其後龐
籍請罷漳泉州興化軍丁米有司持不可皇祐三年
帝命三司首減潭永桂陽監丁米以最下數為凖歲
減十餘萬石既而漳泉興化軍亦第損之嘉祐四年
復命轉運司裁定郴永桂陽與道衡二州所輸丁米
及錢絹雜物無業者弛之存業者減半後雖進丁而
復增取時廣南猶或輸丁錢亦命轉運司條上自是
所輸無幾矣
天禧五年天下主客八百六十七萬七千六百七十七
口一千九百九十三萬三百二十
詔諸州縣自今招來戸口及創居入中開墾荒田者
許依格式申入戸口籍無得以客戸增數舊制縣吏
能招增戸口縣即申等仍加其俸緡至有析客戸者
雖登於籍而賦稅無所增入故條約之
仁宗天聖七年天下主客戸一千一十六萬二千六百
八十九口二千六百五萬四千二百三十八
慶歷八年天下主客戸一千七十二萬三千六百九十
五口二千一百八十三萬六十四
嘉祐八年天下主客戸一千二百四十六萬二千三百
一十七口二千六百四十二萬一千六百五十一
英宗治平三年天下主客戸一千二百九十一萬七千
二百二十一口二千九百九萬二千一百八十五
神宗熙寧八年天下主客戸一千五百六十八萬四千
五百二十九口二千三百八十萬七千一百六十五
湖廣承偽政舊輸丁米大中祥符以後屢裁損猶不
均四年詔屯田員外郎周之純往廣東相度均之
元豐二年七月提舉廣西常平劉誼言廣西一路戸
口二十萬而民出役錢至十九萬緡先用稅錢敷出
稅數不足又敷之田米田米不足復算於身丁夫廣
西之民身之有丁也既稅以錢又算以米是一身而
輸二稅殆前世弊法今既未能蠲除而又益以役錢
甚可憫也至於廣東西監司提舉司吏一月之給上
同令錄下倍攝官乞裁損其數則兩路身丁田米亦
可少寬遂詔月給錢遞減二千歲遂減一千二百餘
緡
按廣南丁錢史所載大中祥符間盡蠲之獨丁米
未除今觀誼之言則尚有丁錢也作法於貪難革
而易復可畏哉
元豐六年天下主客戸一千七百二十一萬一千七百
一十三口二千四百九十六萬九千三百
右以上係國朝會要所載戸口數目今考元豐三
年檢正中書戸房公事畢仲衍經進中書備對内
載天下四亰一十八路戸口主客數目微為不同
又有各路細數今具錄於后
天下總四京一十八路戸主客一千四百八十五萬二
千六百八十四
主一千一十萬九千五百四十二(内四十一萬九千五百二十二戸元)
(供弓箭手僧院道觀山涇山團傜典佃喬佃船居黎戸不分主客女戸今並附入主戸數)
客四百七十四萬三千一百四十四(内一萬五百二十二戸元供交)
(界浮居散戸蕃部無名目戸今並附入客戸數)
口主客三千三百三十萬三千八百八十九
主二千三百四十二萬六千九百九十四(内六十八萬三千八)
(百八十三口元供弓箭手山傜童行僧道蜒船居黎戸今入主口數)
客九百八十七萬六千八百九十五(内一萬一百二十八口元供浮)
(居散戸今入客戸數)
丁主客一千七百八十四萬六千八百七十三
主一千二百二十八萬四千六百八十五(内二十九萬八千二)
(百七十五口不分主客)
客五百五十六萬二千一百八十八
東亰開封府縣二十二開封祥符陳留雍邱
襄邑咸平太康扶溝尉氏鄢陵中
牟管城新鄭陽武酸棗長垣封邱
白馬韋城胙城東明考城
戸主一十七萬一千三百二十四
口主二十九萬五千九百一十二客八萬五千一百
八十
丁主二十一萬二千四百九十三
亰東路州一十五兖徐曹青鄆密齊
濟沂登莱單濮濰淄縣七十
八
戸主八十一萬七千九百八十三客五十五萬二千
八百一十七
口主一百六十六萬九百三客八十八萬五千七百
七十四
丁主九十五萬七千五百五十四客五十六萬五千
六百九十三
亰西路州一十四許孟陳襄鄧隨金
房汝蔡郢均唐潁
府一河南軍一信陽縣七十九
戸主三十八萬三千二百二十六客二十六萬八千
五百一十六
口主六十四萬四千七百五十七客四十五萬八千
一百三十
丁主四十萬七百四十客二十六萬九千六百二十
三
河北路州二十三定澶相恩邢滄懷
衛博磁洺棣深瀛雄覇祁
冀趙德濱莫保府二大名真
定軍十一永靜乾寧信安廣信安肅
保定順安保順德清永寧北平縣
一百四
戸主七十六萬五千一百三十客二十一萬九千六
十五
口主一百四十七萬三千六百八十三客四十萬七
千五百一
丁主七十七萬三千八百九十一客二十萬五千四
百六十七
陜府西路州二十六陕同華耀邠涇
秦鄜延解隴成鳳虢坊丹
階商寧原慶渭環熙岷河
府三亰兆鳳翔河中軍六慶成鎮戎
保安康定通遠德順縣一百一十八
戸主六十九萬七千九百六十七客二十六萬四千
三百五十一
口主二百一萬五千四百三十六客七十四萬六千
三百六十八
丁主一百六萬七千九百三十六客四十二萬五千
六百五十一
河東路州十四潞晉麟府代絳隰
忻汾澤憲嵐石豐府一太原
軍七威勝寧化平定岢嵐火山保德
吉鄉監一大通縣七十三
戸主三十八萬三千一百四十八客六萬七千七百
二十一
口主七十五萬二千三百一客一十三萬八千三百
五十八
丁主三十七萬二千三百九十客七萬七千四百六
十二
淮南路州一十八揚壽廬宿濠和蘄
海楚舒泰泗亳光滁黃真
通軍一無為縣六十九
戸主七十二萬三千七百八十四客三十五萬五千
二百七十
口主一百三十九萬三千五百五十五客六十三萬
七千三百二十六
丁主(闕)客(闕)
兩浙路州一十四杭越蘇潤湖婺明
常衢温台秀睦處縣七十九
戶主一百四十四萬六千四百六客三十八萬三千
六百九十
口主二百六十萬五千四百八十四客六十一萬八
千二百一十五
丁主一百六十二萬九千五百三十二客二十九萬
八千二十七
江南東路州七宣歙江池饒信太平
府一江寧軍二廣德南康縣四十八
戸主九十萬二千二百六十一客一十七萬一千四
百九十九
口主一百六十萬九千六百一十二客二十八萬九
千八百四十三
丁主一百一萬九千一百三十四客一十八萬六千
二十七
江南西路州六洪虔吉袁撫筠軍四
興國建昌臨江南安縣四十七
戸主八十七萬一千七百二十客四十九萬三千八
百一十三
口主二百一萬六百四十六客一百六萬五千二百
一
丁主八十八萬四千三百二十九客三十八萬七百
九十八
荆湖南路州七潭衡永郴邵全道
監一桂陽縣三十三
戸主四十五萬六千四百三十一客三十五萬四千
六百二十六
口主一百一十五萬三千八百七十二客六十七萬
四千二百五十八
丁主六十二萬二千九百三十三客三十二萬二千
五百四十六
荆湖北路州九鄂安岳鼎澧峡歸
辰沅府一荆南縣四十五
戸主三十五萬五百九十三客二十三萬八千七百
九
口主七十萬二千三百五十六客五十萬九千六百
四十四
丁主二十八萬五千五百二十六客二十萬七千六
百二十四
福建路州六福建泉南劒漳汀軍二
邵武興化縣四十五
戸主六十四萬五千二百六十七客三十四萬六千
八百二十
口主一百三十六萬八千五百九十四客六十七萬
四千四百三十八
丁主七十九萬七百一十九客五十六萬二百三十
成都府路州一十二眉綿漢彭蜀嘉
邛簡黎雅茂威府一成都軍一
永康監一陵井縣五十八
戸主五十七萬四千六百三十客一十九萬六千九
百三
口主二百七十八萬九千二百二十五客八十六萬
四千五百二十三
丁主六十八萬五千二十客二十七萬七百二十四
梓州路州一十一梓遂果資普合榮
渠昌戎瀘軍二懷安康安監一
富順縣四十九
戸主二十六萬一千五百八十五
口主八十八萬五千五百一客五十二萬八千二百
一十四
丁主三十七萬四千六百六十九客三十萬五千五
百二十九
利州路州九利閬洋文劒興巴蓬
龍府一興元縣三十九
戸主一十七萬九千八百三十五客一十二萬二千
一百五十六
口主四十萬二千八百七十四客二十四萬五千九
百九十二
丁主一十九萬五千三百八十七客一十四萬四千
五百九十一
夔州路州九䕫忠萬施開逹涪渝
黔軍三雲安梁山南平監一大寧
縣三十一
戸主六萬八千三百七十五
口主二十一萬五千五百九十五客二十五萬二千
四百七十二
丁主一十四萬九千七十客一十七萬一千一十七
廣南東路州一十四廣韶循潮連南雄
英賀封端新康惠南恩縣四
十
戸主三十四萬七千四百五十九客二十一萬八千
七十五
口主八十一萬二千一百四十七客三十二萬二千
五百一十二
丁主七十三萬五千七百四十七客二十六萬二千
五十九
廣南西路州二十四桂容邕象昭梧
藤龔潯貴柳宜賓橫融化
高雷白欽鬱林廉瓊順軍三
萬安昌化朱崖縣六十
戸主一十六萬三千四百一十八客七萬八千六百
九十一
口主五十八萬四千六百四十一客四十七萬九百
四十六
丁主二十七萬三千六百七十四客四十一萬九千
三百一十六
哲宗元祐六年天下主客戸一千八百六十五萬五千
九十三口四千一百四十九萬二千三百一十一
元符二年天下主客戸一千九百七十一萬五千五百
五十五口四千三百四十一萬一千六百六
徽宗崇寧元年天下主客戸共陞戸三十萬三千四百
九十五口四十萬九千一百六十三增入元符元數計
戸二千零一萬九千五十口四千三百八十二萬七百
六十九
政和三年詳定九域圖志蔡攸何志同言本所取會
天下戸口數類多不實且以河北二州言之德州主
客戸五萬二千五百九十九而口纔六萬九千三百
八十五霸州主客戸二萬二千四百七十七而口纔
三萬四千七百一十六通二州之數率三戸四口則
戸版刻隠不待校而知之乞詔有司申嚴法令務在
覈實從之八月淮南轉運副使徐閎中言九域志
在元豐間主客戸共一千六百餘萬大觀初巳二千
九十一萬乞詔諸路應奏戸口歲終再令提刑提舉
司参考同保從之
六年戸部言淮南轉運司申政和格知通令佐任内
增收漏戸一千至二千戸常格一縣戸口多者止及
三萬脫漏難及千戸少得應賞之人繇此不盡心推
括看詳令佐任内增收漏戸八百戸陞半年名次一
千五百戸免試三千戸減磨勘一年七千戸減二年
一萬二千戸減三年知通隨所管縣通理比令佐加
倍從之
按以史傳考之則古今戸口之盛無如崇寧大觀
之間然觀當時諸人所言則版籍殊欠覈實所紀
似難憑覽者詳之
高宗紹興三十年天下主客戸一千一百三十七萬五
千七百三十三口一千九百二十二萬九千八
紹興五年詔諸路經殘破州縣親民官到任據見存
戸口實數批上印歴滿任日亦如之以考殿最
八年尚書劉大中奏自中原陷沒東南之民死於兵
火疫癘水旱以至為兵為緇黃及去為盗賊餘民之
存者十無二三姦臣虐用其民誅求過數丁鹽紬絹
最為疾苦愚民寧殺子而不願輸生女者又多不舉
民何以至是哉乞守令滿日以生齒增減為殿最
又詔應州縣鄊村五等坊郭七等以下戸及無等第
貧乏之家生男女不能養贍者於常平錢内人支四
貫文省仍委守令勸諭父老曉譬禍福若奉行如法
所活數多監司保明推賞
孝宗乾道二年諸路主客戸一千二百三十三萬五千
四百五十口二千五百三十七萬八千六百八十四
淳熙八年臣僚言饑饉之時遺棄小兒為人收養者
於法不在取認之限聽養子之家申官附籍依親子
孫法昨葉夢得守潁昌歲大饑仍為空名劵坐上件
法印版付里胥凡有收養者給其劵所全活甚衆乞
下州縣鏤版諭民通知
又詔申嚴建劒汀邵四州不舉子之禁
光宗紹熙四年諸路主客戸一千二百三十萬二千八
百七十三口二千七百八十四萬五千八十五
寧宗嘉定十六年諸路主客戸一千二百六十七萬八
百一口二千八百三十二萬八十五
兩浙路戸二百二十二萬三百二十一口四百二萬
九千九百八十九
江南東路戸一百四萬六千二百七十二口二百四
十萬二千三十八
江南西路戸二百二十六萬七千九百八十三口四
百九十五萬八千二百九十一
淮南東路戸一十二萬七千三百六十九口四十萬
四千二百六十一
淮南西路戸二十一萬八千二百五十口七十七萬
九千六百一十二
廣南東路戸四十四萬五千九百六口七十七萬五
千六百二十八
廣南西路戸五十二萬八千二百二十口一百三十
二萬一千二百七
荆湖南路戸一百二十五萬一千二百二口二百八
十八萬一千五百六
荆湖北路戸三十六萬九千八百二十口九十萬八
千九百三十四
福建路戸一百五十九萬九千二百一十四口三百
二十三萬五百七十八
亰西路戸六千二百五十二口一萬七千二百二十
一
成都府路戸一百一十三萬九千七百九十口三百
一十七萬一千三
利州路戸四十萬一千一百七十四口一百一萬六
千一百一十一
潼川府路戸八十四萬一千一百二十九口二百一
十四萬三千七百二十八
䕫州路戸二十萬七千九百九十九口二十七萬九
千九百八十九
右國朝會要所載戸口南渡前無各路數目故以
中書備對所書元豐各路數編入而南渡後莫盛
於寧宗嘉定之時故備書之
身丁錢者東南淮浙湖廣等路皆有之自馬氏据湖
南始取永道郴州桂陽軍荼陵縣民丁錢絹米麥嘉
祐四年詔無業者與除放有業者減半然道州丁米
每歲猶為二千石人甚苦之紹興五年守臣趙坦請
以二分敷於田畆一分敷於民丁詔下其議漕司言
如此則貧民每丁當輸二斗有竒乞盡敷於田畆言
者以為太重請損其一分詔漕司相度(四月甲辰)六年樞
密院檢詳王廸又請兩路丁錢隨田稅帶納(八月己亥)不
果行十四年知永州羅長源言於朝遂盡放湖南諸
郡丁錢(十月庚子)然上供樁數則如故後十餘年楊良佐
邦弼為漕乃奏除之江東諸郡丁口鹽錢李氏有國
日所制也盖以泰州及静海軍(今通州)鹽貨計口俵散
收錢入官其後失淮南而鹽不可得既又令折綿絹
輸之民益以為病明道二年范文正公為江淮安撫
乞會一路主戸以見在鹽價於春時給鹽食用隨夏
稅送納價錢奏可其後謂之蠶鹽者此也兩浙身丁
錢者始未行鈔法以前歲計丁口官散蠶鹽每丁給
鹽一斗輸錢百六十有六謂之丁鹽錢皇祐中許民
以紬絹依時直折納謂之丁絹自鈔法既行之後鹽
盡通商而民無所給每丁仍增錢為三百六十謂之
丁身錢大觀中始令三丁納絹一疋當時納錢未有
陪費其後物價益貴乃令每丁輸絹一丈綿一兩皆
取於五等下戸民甚病之建炎三年詔以一半折絹
一半納見錢(十一月丁未)於是歲為絹二十四萬疋綿百
萬兩錢二十萬緡紹興初又用嚴守顔為言曾得解
人免丁錢(三年四月甲午)二十五年上念浙民之困免丁絹
錢綿一年以内府錢帛償戸部(八月己丑)乾道元年孝宗
以兩浙歲澇又免災傷郡邑身丁錢十三萬七千緡
絹十六萬三千疋皆有竒(二月癸卯)唯臨安以駐蹕所在
每三年一下詔除之歲滿復然至開禧元年十二月
御筆浙路身丁錢自今永與除免恩施浸博矣先是
紹興末呂公雅廣問為浙漕以湖州丁絹多所隠漏
乃給申帖付民戸俾自排丁名得四十萬丁每丁為
錢千四百絹八尺有竒(三十一年四月丁亥)明年守臣陳之茂
因請折絹以五千為疋仍止歲額為定不以添丁而
增賦詔皆可之(正月丁巳)自是湖州以五丁科一疋矣未
幾又增以七千為一疋乾道八年余處恭為烏程令
請於朝乞以七丁科一疋曾欽道秉政奏行之自是
為例兩淮丁錢者不知所從始乾道末詔民戸一丁
充民丁者本名丁錢勿輸(七年八月丙辰)二廣丁錢亦不知
其所始廣西郡縣貧薄凡民間父祖年六十以上而
身丁未成者亦行科納謂之掛丁錢紹熙初詔令本
路監司約束(二年郊赦申明)大抵丁錢多偽國所創余嘗謂
唐之庸錢楊炎已均入二稅而後世差役復不免焉
是力役之征既取其二也本朝王安石令民輸錢以
免役而紹興以後所謂耆戸長保正僱錢復不給焉
是取其三也合丁錢而論之力役之征蓋取其四矣
而一有邊事則免夫之令又不得免焉是取其五也
孟子曰有布縷之征有穀粟之征有力役之征用其
一緩其二用其二則民有殍用其三而父子離今布
縷之征有所折稅有和預買川路有激賞而東南有
丁絹是布縷之征三也穀粟之征有稅米有義倉有
和糴(川路謂之勸糴)而斗面加耗之輸不與是穀粟之征亦
三也通力役之征而論之蓋用其十矣民安得不困
乎余惡夫世之俗吏不知財賦本末源流故以趣辦
為能而撥其本也故詳錄其事以待上問而出焉(閩浙)
(湖廣丁錢在國初歲為四十五萬緡大中祥符四年七月嘗除之後又復)
西漢戸口至盛之時率以十戸為四十八口有竒東
漢戸口率以十戸為五十二口可凖周之下農夫唐
人戸口至盛之時率以十戸為五十八口有竒可凖
周之中次自本朝元豐至紹興戸口率以十戸為二
十一口以一家止於兩口則無是理蓋詭名子戸漏
口者衆也然今浙中戸口率以十戸為十五口有竒
蜀中戸口率以十戸為二十口弱蜀人生齒非盛於
東南意者蜀中無丁賦於漏口少爾昔陸宣公稱租
庸調之法曰不校閱而衆寡可知是故一丁授田決
不可令輸二丁之賦非若兩稅鄉司能開闔走弄於
其間也自井田什一之後其惟租庸調之法乎
右二叚係建炎以来朝野雜記所載宋朝丁錢本
末及歴代戸口詳略之槩其考訂精核故書之
水心葉氏曰為國之要在於得民民多則田墾而
稅增役衆而兵強田墾稅增役衆兵強則所為而
必從所欲而必遂是故昔者戰國相傾莫急於致
民商鞅所以壊井田開阡陌者誘三晉願耕之民
以實秦地也漢末天下殫殘而三國争利孫權搜
山越之衆以為民至於帆海絶徼俘執島居之夷
而用之諸葛亮行師號為秉義不妄虜獲亦拔隴
上家屬以還漢中蓋蜀之亡也為戸二十四萬吴
之亡也為戸五十餘萬而魏不能百萬而已舉天
下之大不當全漢數郡之衆然則因民之衆寡為
國之強弱自古而然矣今天下州縣直以見入職
貢者言之除已募而為兵者數十百萬人其去而
為浮屠老子及為役而未受度者又數十萬人若
此皆不論也而戸口昌熾生齒繁衍幾及全盛之
世其衆強富大之形宜無敵於天下然而偏聚而
不均勢屬而不親是故無墾田之利無增税之入
役不衆兵不強反有貧弱之實見於外民雖多而
不知所以用之直聽其自生自死而已而州縣又
有因其丁中而裁取其絹價者此其意豈以為民
不當生於王之土地而征之者歟夫前世之致民
甚難待其衆多而用之有終不得者今欲有内外
之事因衆多已成之民率以北向夫孰敢争者而
論者曾莫以為意此不知其本之甚者也以臣計
之有民必使之闢地闢地則增税故其居則可以
為役出則可以為兵而今也不然使之窮居憔悴
無地以自業其駑鈍不才者且為浮客為傭力其
懷利強力者則為商賈為竊盗苟得旦暮之食而
不能為家豐年樂歲市無貴糶而民常患夫斗升
之求無所從給大抵得以税與役自通於官者不
能三之一有田者不自墾而能墾者非其田此其
所以雖蕃熾昌衍而其上不得而用之也嗚呼亦
其勢之有不得不然者矣夫吴越之地自錢氏時
獨不被兵又以四十年都邑之盛四方流徙盡集
於千里之内而衣冠貴人不知其幾族故以十五
州之衆當今天下之半計其地不足以居其半而
米粟穀帛之直三倍於舊雞豚菜茹樵薪之鬻五
倍於舊田宅之價十倍於舊其便利上腴争取而
不置者數十百倍於舊蓋秦制萬戸為縣而宋齊
之間山隂最大而難治然猶不過三萬而兩浙之
縣以三萬戸率者不數也夫舉天下之民未得其
所猶不足為意而此一路之生聚近在畿甸之間
十年之後將以救之乎夫迹其民多而地不足若
此則其窮而無告者其上豈宜有不察者乎田無
所墾而税不得增徒相聚摶取攘竊以為衣食使
其俗貪淫詐靡而無信義忠厚之行則將盡棄而
魚肉之乎噫此不可不慮也漢之末年荆楚甚盛
不惟民戸繁實地著充滿而材智勇力之士森然
出於其中孫劉資之以争天下及其更唐五代不
復振起今皆為下州小縣乃無一士生其間者而
閩浙之盛自唐而始且獨為東南之望然則亦古
所未有也極其盛而將坐待其衰此豈智者之為
乎且其土地之廣者伏藏狐兔平野而居虎狼荒
墟林莽數千里無聚落姦人亡命之所窟宅其地
氣蒸鬱而不遂而其狭者鑿山捍海擿決遺利地
之生育有限民之鋤耨無窮至於動傷隂陽侵敗
五行使其地力竭而不應天氣亢而不屬肩摩袂
錯愁居戚處不自聊頼則臣恐二者之皆病也夫
分閩浙以實荆楚去狭而&KR0556;廣田益墾而税益增
其出可以為兵其居可以為役財不理而自富此
當今之急務也而論者則又將日慮其因徙而變
夫豈有不變之術而未之思乎抑聽其自變者乎
奴婢(傭賃)(品官占戸)
周官大宰以九職任萬民八曰臣妾聚斂疏材九曰間
民無常職轉移執事(臣妾男女貧賤之稱轉徙執事若今傭賃也)
酒人奚三百人(古者從坐男女沒入縣官為奴其少才知以為奚今之侍史官婢)
漢高祖令民得賣子
五年詔民以饑餓自賣為人奴婢者皆免為庶人
文帝勸務農桑帥以儉節未有兼并之害故不為民田
及奴婢為限
賈誼曰歲惡不入請賣爵子又曰今人賣僮者為之
繡衣絲履偏諸緣納之閑中是古天子后服所以廟
而不晏者也
鼂錯勸帝募民徙塞下募民以丁奴婢贖罪及輸奴
婢欲以拜爵者
女子緹縈願没入為官婢以贖父罪
四年免官奴婢為庶人
武帝建元元年赦吴楚七國帑輸在官者(吴楚七國反時其首事者)
(妻子沒入為官奴婢帝即位哀而赦之)
司馬相如傳卓王孫僮客八百人程鄭亦數百人
董仲舒說上曰宜少近古限民名田以贍不足塞兼
并之路去奴婢除專殺之威(不得專殺奴婢也)
其後府庫並虚乃募民能入奴婢得以終身復為郎增
秩
楊可告緡徧天下(告民匿緡錢不算者)乃分遣御史廷尉正監分
曹即治郡國緡錢得民財物以億計奴婢以千萬數其
沒入奴婢分諸苑養狗馬禽獸及與諸官官益雜置多
(謂雜置官員分掌衆事)徙奴婢衆而下河漕度四百萬石及官自
糴乃足
元帝時貢禹言官奴婢十餘萬游戲無事税良民以給
之宜免為庶人
杜延年坐官奴婢乏衣食免官
今按豪家奴婢細民為饑寒所驅而賣者也官奴
婢有罪而沒者也民以饑寒至於棄良為賤上之
人不能有以賑救之乃復效豪家兼并者之所為
設法令其入奴婢以拜爵復役是令饑寒之民無
辜而與罪隸等也况在官者十餘萬人而復税良
民以養之則亦何益於事哉
成帝永始四年詔曰公卿列侯親屬近臣多蓄奴婢被
服綺縠其申飭有司以漸禁之
哀帝即位詔曰諸侯王列侯公主吏二千石及豪富民
多蓄奴婢田宅亡限其議限例有司條奏諸侯王奴婢
二百人列侯公主百人關内侯吏民三十人年六十以
上十歲以下不在數中諸名田畜奴婢過品皆沒入縣
官官奴婢年五十以上免為庶人
王莽名天下奴婢曰私屬不得買賣
光武建武二年五月詔曰民有嫁妻賣子欲歸父母者
悉聽之敢拘執論如律紀(下同)
六年十一月詔王莽時吏人沒入為奴婢不應舊法者
皆免為庶人
七年吏人遭饑亂及為青徐賊所掠為奴下妻欲去留
者悉聽之敢拘制不還以賣人法從事
十一年詔曰天地之性人為貴其殺奴婢不得減罪
八月癸亥詔曰敢灸灼奴婢論如律所灸灼者為廢民
十一月壬午詔除奴婢射傷人棄市律
十二年三月詔隴蜀民被掠為奴婢自訟者及獄官未
報一切免為庶民
十三年十二月甲寅詔益州民自八年以來被掠為奴
婢者皆一切免為庶民或依託為人下妻欲去者悉聽
之拘留者比青徐二州以掠人法從事
十四年十二月癸卯詔益涼二州奴婢自八年以來自
訟在所官一切免為庶民賣者無還直
殤帝延平元年詔諸官府郡國王侯家奴婢姓劉及疲
癃羸老皆上其名務令實悉
安帝永初四年諸沒入為官奴婢者免為庶人
晉武帝平吴之後令王公以下得蔭人以為衣食客及
佃客官品第一第二者佃客無過五十戸三品十戸四
品七戸五品五戸六品三戸七品二戸八品九品一戸
(詳見職田門)
晉元帝太興四年詔曰昔漢二祖及魏武皆免良人武
帝時涼州覆敗諸為奴婢亦皆復籍此累代成規也其
免中州良人遭難為揚州諸郡僮客者以備征役
東晉寓居江左以來都下人多為諸王公貴人左右佃
客典計衣食客之類皆無課役官品第一第二佃客無
過四十戸每品減五戸至第九品五戸其佃穀皆與大
家量分其典計官品第一第二置三人第三第四置二
人第五第六及公府参軍殿中監監軍長史司馬部曲
督關外侯材官議郎以上一人皆通在佃客數中官品
第六以上并得衣食客三人第七第八二人第九品舉
輦跡禽前驅強弩司馬羽林郎殿中虎賁持椎斧武騎
虎賁持鈒(色立反)冗從虎賁命中武騎一人其客皆注家
籍其課丁男調布絹各二丈絲三兩綿八兩祿絹八尺
祿綿三兩二分租米五石丁女並半之男年十六亦半
課年十八正課六十六免課其男丁每歲役不過二十
日其田畝稅米二升蓋大率如此其度量三升當一升
秤則三兩當今一兩尺則一尺二寸當今一尺
按此即漢人封君食邑戸之遺意然漢不過每戸
歲賦二百錢而此所賦乃過重者蓋封君所得只
是口賦而漢人有田者官别賦之晉以來人皆授
田無無田之戸是以戸賦之入於公家及私屬皆
重又一品所占不過四十戸非漢列侯動以千戸
萬戸計者比也
後魏令每調奴任耕婢任績者八口當未娶者四耕牛
十頭當奴婢八(詳見田賦門)
孝文太和九年詔均天下人田諸男夫十五以上受露
田四十畝婦人二十畝奴婢依良諸麻布之土男夫及
課别給麻田十畆婦人五畝奴婢依良皆從還受之法
(詳見田賦門)
周武帝天和元年詔江陵人年六十五以上為官奴婢
者已令放免其公私奴婢年七十以外者所在官私贖
為庶人
建德元年又詔江陵所獲俘虜充官口者悉免為百姓
容齋洪氏隨筆曰元魏破江陵盡以所俘士民為
奴無問貴賤蓋北方夷俗皆然也自靖康之後陷
於金人者帝子王孫宦門仕族之家盡沒為奴婢
使供作務每人一月支稗子五斗令自舂為米得
一斗八升用為餱糧歲支麻五把令緝為裘此外
更無一錢一帛之入男子不能緝者則終歲裸體
敵或哀之則使執㸑雖時負火得煖氣然才出外
取柴歸再坐火邊皮肉即脫落不日輙死惟喜有
手藝如醫人繡工之類尋常只團坐地上以敗席
或蘆籍襯之遇客至開筵引能樂者使奏技酒闌
客散各復其初依舊環坐刺綉任其生死視如草
芥云
唐制凡反逆相坐沒其家為官奴婢(反逆家男女及奴婢沒官皆謂之官)
(奴婢男年十四以下者配司農十五以上者以其年長令遠亰師配嶺南為城奴也)一免為審戸
再免為雜戸三免為良人皆因赦宥所及則免之(凡免皆因)
(恩言之)
顯慶二年𠡠放諸奴婢為良及部曲客女者聽之皆由
家長手書長比見任之半其南口請以蜀蠻人沒官奴
婢年六十以上及廢疾者並免賤
永昌元年越王正被誅家僮勝衣田者千餘人於是制
王公已下奴婢有數
萬歲通天元年𠡠士庶家僮僕有驍勇者官酬主直並
令討擊契丹
大足元年𠡠以北緣邊州縣不得畜突厥奴婢
天寳八載𠡠京畿及諸郡百姓有先是給使在私家驅
使者限𠡠到五日内一切送内侍省其中有是南口及
契劵分明者各作限約定數驅使雖王公之家不得過
二人其職事官一品不得過十二人二品不得過十人
三品不得過八人四品不得過六人五品不得過四人
京文武清官六品七品不得過二人八品九品不得過
一人其嗣郡王郡主縣主國夫人諸縣君等請各依本
品同職事及京清資官處分其有别承恩賜不在此限
其蔭家父祖先有者各依本蔭職減比見任之半其南
口請以蜀蠻及五溪嶺南夷獠之類
大歴十四年詔邕府歲貢奴婢使之離父母之鄊絶骨
肉之戀非仁也宜罷之
元和四年𠡠嶺南黔中福建等道百姓多被公私掠賣
為奴婢宜令所在長吏切加捉搦并審細勘責委知非
良人百姓乃許交關犯者凖法處分
八年勅嶺南諸道不得輙以良口餉遺販易
長慶元年詔禁登萊州及緣海諸道縦容海賊掠賣新
羅人口為奴婢
四年勅諸司諸使各勘官戸奴婢有廢疾及年七十者
凖格免賤從良
會昌五年中書門下奏天下諸寺奴婢江淮人數至多
其間有寺已破廢全無僧衆奴婢既無衣食皆自營生
洪潭管内人數倍多一千人以下五百人以上處計必
不少並放從良百姓旨依
大中九年禁嶺南諸州貨賣男女如有以男女傭賃與
人貴分口食任於當年立年限為約不得將出外界
昭宗大順二年勅天下州府及在京諸軍或因收擄百
姓男女宜給内庫銀絹委兩軍收贖歸還父母其諸州
府委本道觀察使取上供錢充贖不得壓良為賤
後唐同光二年赦應百姓婦女俘虜他處為婢妾者不
得占留一任骨肉識認
天成元年勅京城諸道若不是正口不得私書契劵輙
賣良人
周顯德五年新定刑統詃誘良口勾引逃亡奴婢與貨
賣所盗資裝者其詃誘勾引之人伏請處死良口奴婢
准律處分居停主人重斷或分受贓物至三疋以上處
死將良口於蕃界貨賣居停主人知而不告官者亦處
死
宋太祖皇帝開寳二年詔奴婢非理致死者即時檢視
聽其主速自收瘞病死者不須檢視
四年詔應廣南諸郡民家有收買到男女為奴婢轉將
傭僱以輸其利者今後並令放免敢不如䛇旨者決杖
配流
淳化二年詔陕西沿邊諸郡先歲饑貧民以男女賣與
戎人宜遣使者與本道轉運使分以官財物贖還其父
母
至道二年詔江南兩浙福建州軍貧人負富人息錢無
以償沒入男女為奴婢者限詔到並令檢勘還其父母
敢隠匿者治罪
真宗咸平元年詔川陕路理逋欠官物不得估其家奴
婢價以償
六年詔士庶家僱僕有犯不得黥其面
天禧三年詔自今掠賣人口入契丹界者首領並處死
誘致者同罪未過界者決杖黥配
大理寺言按律諸奴婢有罪其主不請官司而殺者
杖一百無罪而殺者徒二年又諸條主敺部曲至死
者徒一年故殺者加一等其有愆犯決罰至死及過
失殺者勿論自今人家傭賃當明設要契及五年主
因過敺決至死者欲望加部曲一等但不以愆犯而
殺者減常人一等如過失殺者勿論從之
文獻通考卷十一
