文獻通考卷一百八十五
鄱陽馬端臨貴與著
經籍考十二
經(孝經)(經解)
漢藝文志曰孝經者孔子為曾子陳孝道也夫孝天
之經地之義民之行也舉大者言故曰孝經漢興長
孫氏博士江翁少府后倉諫大夫翼奉安昌侯張禹
傳之各自名家經文皆同唯孔氏壁中古文為異父
母生之續莫大焉故親生之膝下諸家說不安處古
文字讀皆異(臣瓚曰孝經云續莫大焉而諸家之說各不安處之也師古曰桓譚新論云古)
(孝經千八百七十二字今異者四百餘字)
隋經籍志曰孔子既叙六經題目不同指意差别恐
斯道離散故作孝經以總會之明其枝流雖分本萌
於孝者也遭秦焚書為河間人顔芝所藏漢初芝子
貞出之凡十八章而長孫氏博士江翁少府后倉諫
議大夫翼奉安昌侯張禹皆名其學又有古文孝經
與古文尚書同出而長孫有閨門一章其餘經文大
較相似篇簡闕解又有衍出三章并前合為二十二
章孔安國為之傳至劉向典校經籍以顔本比古文
除其繁惑以十八章為定鄭衆馬融並為之註又有
鄭氏註相傳或云鄭玄其立義與玄所註餘書不同
故疑之梁代安國及鄭氏二家並立國學安國之本
亡於梁亂陳及周齊唯傳鄭氏至隋秘書監王劭於
京師訪得孔傳送至河間劉炫炫因序其得喪述其
議疏講於人間漸聞朝廷後遂著令與鄭氏並立儒
者諠諠皆云炫自作之非孔舊本而秘府又先無其
書又云魏氏遷洛未達華語孝文帝命侯伏侯可悉
陵以夷言譯孝經之旨教於國人謂之國語孝經今
取以附此篇之末
宋三朝藝文志曰古文孝經世不傳歴晉至唐所行
唯鄭氏者世以為鄭玄唐開元中史官劉子玄證其
非鄭玄者十有二諸儒非子玄之說天寳中玄宗自
註玄行冲造疏授學官凡今儒者傳習焉五代以來
孔鄭二註皆亡周顯德末新羅獻别序孝經即鄭註
者皇朝咸平中令祭酒邢昺取行冲疏刪定正義行
焉
漢志八家一十二篇(夲志十一家五十九篇今削五經雜議以下見經解門)
隋志十八部合六十三卷(通計亡書合五十九部一百四十卷)
唐志二十七家三十六部八十二卷(失姓名一家尹知章以下不著錄六)
(家一十三卷)
宋三朝志六部十卷
宋兩朝志一部一卷
宋四朝志六部五卷
宋中興志二十一家二十一部二十九卷
古文孝經一卷
崇文總目漢侍中孔安國註班固藝文志有孝經古
文孔氏一篇二十二章本出屋壁中前世與鄭康成
註並行今孔註不存而隸古文與章數存焉
鄭康成註孝經一卷
崇文總目先儒多疑其書唯晉孫㫤集解以此註為
優請與孔註並行詔可今太學所立陸德明釋文與
此相應五代兵興中原久逸其書咸平中日本僧以
此書來獻議藏祕府
陳氏曰世傳秦火之後河間人顔芝得孝經藏之
以獻河間王今十八章是也相承云康成作註而
鄭志目錄不載故先儒並疑之古文有孔安國傳
不行於世劉炫為作稽疑一篇序所謂劉炫明安
國之本陸澄譏康成之註者也及唐開元中詔議
孔鄭二家劉知幾以為宜行孔廢鄭諸儒非之卒
行鄭學按三朝志五代以來孔鄭註皆亡周顯德
中新羅獻别序孝經即鄭註者而崇文總目以為
咸平中日本僧奝然所獻未詳孰是世少有其本
乾道中熊克子復然袁樞機仲得之刻於京口學
宫而孔傳不可復見
唐明皇孝經註一卷
崇文總目取王肅劉劭虞翻韋昭劉炫陸澄六家之
說參倣孔鄭舊義今行於大學
鼂氏曰何休稱子曰吾志在春秋行在孝經信斯
言也則孝經乃孔子自著者也今其首章云仲尼
居曾子侍則非孔子所著明矣詳其文書當是曾
子弟子所為書柳宗元謂論語載弟子必以字然
曾參不然蓋曾氏之徒樂正子春子思相與為之
耳余於孝經亦云
陳氏曰今世所行本也始刻石大學御八分書末
有祭酒李齊古所上表及答詔且具宰相等名銜
寔天寳四載號為石臺孝經乾道中蔡洸知鎮江
以其本授教授沈必豫熊克使刻石學宫云歐陽
公集古錄無之豈偶未之見耶家有此刻為四大
軸以為書閣之鎮按唐志作孝經制旨
元行冲孝經疏
崇文總目明皇既作註故行冲奉詔作疏
孝經正義三卷
崇文總目皇朝翰林侍講學士邢昺等撰初世傳行
冲疏外餘家尚多皆猥俗褊陋不足行遠咸平中詔
昺及杜鎬等集諸儒之說而增損焉
司馬君實古文孝經指解一卷
自序先儒皆以為孔氏避秦禁而藏書愚竊疑其
不然何則秦世科斗之書廢絶已久又始皇三十
四年始下焚書之令距漢興纔七年耳孔氏子孫
豈容悉無知者必待恭王然後乃出蓋始藏之時
去聖未遠其書最真與夫他國之人轉相傳授歴
世疏遠者誠不侔矣且孝經與尚書俱出壁中今
人皆知尚書之真而疑孝經之偽是何異信膾之
可啗而疑炙之不可食也
鼂氏曰古文蓋孔惠所藏者與顔芝十八章大較
相似而析出三章又有閨門一章不同者四百餘
字劉向校書以十八章為定故世不大傳獨有孔
安國註今亡然諸家說不安處古文字讀皆異推
此言之未必非真也司馬公為之指解并音
中興藝文志自唐明皇時議者排毁古文以閨門一
章為鄙俗古文遂廢國朝司馬光始取古文為指解
陳氏曰按唐志孝經二十七家今温公序言祕閣
所藏止有鄭氏明皇及古文三家而已古文有經
無傳以隸體寫之而為之指觧仁宗朝表上之
王介甫孝經解一卷
鼂氏曰經云當不義則子不可以不諍於父而孟
子猥曰父子之間不責善夫豈然哉今介甫因謂
當不義則諍之非責善也噫不為不義即善矣阿
其所好以巧慧侮聖人之言至此君子疾夫
范淳夫古文孝經說一卷
鼂氏曰元祐中侍經筵時所上
晦庵孝經刊誤一卷
中興藝文志刊誤謂今文六章古文七章以前為經
後為傳經之首統論孝之終始乃敷陳天子諸侯卿
大夫士庶人之孝而其末曰故自天子至於庶人孝
無終始而患不及者未之有也其首尾相應文勢聯
貫實皆一時之言而後人妄分為六七又增子曰及
詩書之文以雜乎其間今乃合為一章而刪去子曰
者二引書者一引詩者四凡六十一字以復經文之
舊又指傳文之失刪去先王見教以下凡六十七字
以順則逆已下凡九十字餘從古文
䟦尾云熹舊見衡山胡侍郎論語說疑孝經引詩
非經夲文初甚駭焉徐而察之始悟胡公之言為
信而孝經之可疑者不但此也因以書質之沙隨
程可久丈程答書曰頃見玉山汪端明亦以為此
書多出後人附會於是乃知前輩讀書精察其論
固已及此又竊自幸有所因述而得免於鑿空妄
言之罪也因欲掇取他書之言可發此書之旨者
别為外傳(如冬温夏凊昏定晨省之類即附始於事親之𫝊)顧未敢耳
語錄孝經疑非聖人之言且如先王有至德要道
此是說得好處然下面都不曾說得切要處着但
說得孝之效如此如論語中說孝皆親切有味都
不如此士庶人章說得更好只是下面都不親切
陳氏曰抱遺經於千載之後而能卓然悟疑辯惑
非豪傑特起獨立之士何以及此後學所不敢倣
傚而亦不敢擬議也
張無垢孝經解一卷
中興藝文志九成依今文為解其謂人各有入道處
曾子則由孝而入亦名言也
黃勉齋孝經夲旨一卷
中興藝文志榦繼熹之志輯六經論孟之言孝者為
一書釐為二十四篇名為孝經夲旨
馮椅古孝經輯註
中興藝文志椅祖朱氏刊經文所引詩書之妄而𫝊
則盡刪其所託曾孔答問與其增益之辭為古孝經
輯註并引蔡氏註
楊慈湖古文孝經解
中興藝文志解中如德性無生何從有死之語蓋近
於禪
袁廣微孝經說三卷
陳氏曰廣微為鄱憲日為諸生說孝經旁及諸子
諸生錄之為此編凡三卷
右孝經
漢志一家十八篇(五經雜講)
隋志二十九部三百五十九卷(亡書四家十七卷)
唐志十九家二十六部三百八十一卷(失姓名一家趙英以下不著錄)
(十家一百二十七卷)
宋兩朝志二家七十九卷
宋四朝志四家一百九十五卷
宋三朝志十五家一百七十一卷
宋中興志二十二家一百四十九卷
白虎通德論十卷
崇文總目後漢班固撰章帝建初四年詔諸儒會白
虎觀講議五經同異詔集其事凡十四篇
陳氏曰章帝詔諸儒講議五經同異五官中郎將
魏應承制問侍中淳于恭奏帝親稱制臨决作白
虎議奏蓋用宣帝石渠故事石渠議奏今不傳矣
班固傳稱撰集凡四十四門
容齋洪氏隨筆曰晉唐至今諸儒訓釋六經否則
自立佳名蓋各以百數其書曰傳曰解曰章句而
已若戰國迨漢則其名簡雅一曰故故者通其指
義也書有夏侯解故詩有魯故后氏故韓故也毛
詩故訓傳顔師古謂流俗改故訓傳為詁字失真
耳小學有杜林倉頡故二曰微謂釋其微指如春
秋有左氏微鐸氏微張氏微虞卿微傳三曰通如
洼丹易通論名為洼君通班固白虎通應劭風俗
通唐劉知幾史通韓滉春秋通凡此諸書唯白虎
通風俗通僅存耳又如鄭康成作毛詩箋申明其
義他書無用此字者論語之學但曰齊論魯論張
侯論後來皆不然也
五經鉤沉
崇文總目晉楊芳撰答難申暢自謂鉤取五經之沉
義篇第亡缺今缺五篇
匡繆正俗八卷
崇文總目唐祕書監顔師古撰採先儒及當世之言
參質訛謬而矯正之未終篇而師古殁其子始上之
詔錄藏祕閣
鼂氏曰師古以世俗之言多繆誤故質諸經史刊
而正之永徽中子揚庭上之
陳氏曰莆田鄭樵有刊謬正俗䟦八卷汪玉山亦
言揚庭表以為藁草纔半部帙未終則是書初非
定本也今前後乖剌極多玉山集中所辯甚詳
六說五卷
崇文總目唐右補闕劉迅作六書以繼六經故標槩
作書之誼而著其目惟易闕而不叙
鼂氏曰此其叙篇也凡五卷
經典釋文三十卷
崇文總目唐陸德明撰德明為國子博士以先儒作
經典音訓不列註傳全錄文頗乖詳略又南北異區
音讀罕同乃集諸家之讀九經論語老莊爾雅者皆
著其翻語以增損之
陳氏曰唐陸德明撰自五經三傳古禮之外及孝
經論語爾雅莊老兼解文義廣采諸家不但音切
也或言陸吳人多吳音綜其實未必然按前世藝
文志列於經解類中興書目始入之小學非也
經史釋題
崇文總目唐李肇撰起九經下止唐氏實錄列篇帙
之凡槩釋其題
五經文字三卷
陳氏曰唐國子司業張參撰大歴中刻石長安大
學
崇文總目初參拜詔與儒官校正經典乃取漢蔡邕
石經許慎說文呂忱字林陸德明釋文命孝廉生顔
傳鈔撮疑亙取定儒師部為一百六十非緣經見者
皆略而不集
經典分毫正字一卷
崇文總目唐太學博士歐陽融撰辯正經典字文使
不得相亂篇帙今闕全篇止春秋中帙餘篇悉亡
九經字樣一卷
崇文總目唐翰林待制唐元度撰開成中元度奉詔
覆定太學石經字文以來補張參之闕更作九經字
樣為七十六
五經字樣一卷
陳氏曰唐沔王友翰林待制唐元度撰補張參之
所不載開成中上之二書却當在小學類以其專
為經設故亦附見於此往宰南城出謁有持故紙
鬻於道右得此書乃古京本五代開運丙午所刻
也遂為家藏書籍之最古者
授經圖
崇文總目不著撰人名氏叙易詩書禮春秋三傳論
語孝經之學師承相第系而為圖
九經餘義
崇文總目皇朝處士黃敏求撰摭諸家之說是非者
裁正之
演聖通論六十卷
崇文總目皇朝祕書監致仕胡旦撰以易詩書論語
先儒傳註得失參糅故作論而辯正之易百篇書五
十六篇詩七十八篇論語十八篇凡二百五十二天
聖中獻之
鼂氏曰其所論易十六卷書七卷詩十卷禮記十
六卷而春秋論别行天聖中嘗獻於朝博辯精詳
學者宗焉
陳氏曰易十七書七詩十禮記十六春秋十其第
一卷為目錄旦大平興國三年進士第一人恃才
輕躁累坐擯斥晩尤黷貨持吏短長為時論所薄
然其學亦博矣
羣經音辯七卷
陳氏曰丞相真定賈昌朝子明撰康定中侍講天
章閣所上凡五門
七經小傳五卷
鼂氏曰皇朝劉敞原甫撰其所謂七經者毛詩尚
書公羊周禮儀禮禮記論語也元祐史官謂慶歴
前學者尚文詞多守章句註疏之學至敞始異諸
儒之說後王安石修經義蓋本於敞公武觀原甫
說伊尹相湯伐桀升自陑之類經義多勦取之史
官之言不誣
陳氏曰前世經學大抵祖述註疏其以己意言經
著書行世自敞倡之惟春秋既有成書而詩書三
禮論語見之小傳又公羊左氏國語三則附焉故
曰七經
河南經說七卷
陳氏曰程頤撰繫辭說一書一詩二春秋一論語
一改定大學一程氏之學易傳為全書餘經具此
龜山經說八卷
陳氏曰楊時撰易三詩春秋孟子各一末二卷則
經筵講義也
三經義辯辯學
中興藝文志三經義辯楊時撰辯學王居正撰居正
為舉子時不習王氏新經字說流落十餘年時出義
辯示之曰吾舉其端子成吾志居正感厲首尾十載
為三經辯學凡安石父子言不合道者悉正之紹興
間於上前論安石釋經無父無君處上正色曰是豈
不害名教居正退序上語係辯學書首上之與時義
辯並列祕府自是天下不復言王氏學矣
六經圖七卷
陳氏曰東嘉葉仲堪思文重編按舘閣書目有六
卷昌州布衣楊甲鼎卿所撰撫州教授毛邦翰增
補之易七十今百三十書五十五今六十三詩四
十七今同周禮六十五今六十一禮記四十三今
六十二春秋二十九今七十二然則仲堪蓋又以
舊本增損改定者耶
麗澤論說集錄十卷
陳氏曰吕祖謙門人所錄平日說經之語末三卷
則為史說雜說東萊於諸經亦為讀詩記及書說
成書而未終也
畏齋經學十二卷
陳氏曰宣教郎廣安游桂元發撰凡十二卷桂隆
興癸未進士歴官至制司機宜
項氏家說十卷附錄四卷
陳氏曰項安世撰九經皆有論註其第八卷以後
雜說文史正學附錄孝經中庸詩篇次丘乘圖則
各為一書重見諸類
山堂疑問一卷
陳氏曰起居郎簡池劉光祖德修撰凡一卷慶元
中謫居房陵與其子講說諸經因茟記之以其所
問於詩為多遂取吕氏讀詩記盡觀之而釋以己
意附疑問之後
六經正誤六卷
陳氏曰柯山毛居正誼甫校監夲經籍之誤所欲
刊正者魏鶴山為之序而刻傳之大抵多偏傍之
疑似者凡六卷
西山讀書記三十九卷
陳氏曰真德秀景元撰其書有甲乙丙丁甲言性
理中述治道末言出處大抵本經子格言而述以
己意今但有甲三十七卷丁二卷乙丙未見
考信錄三十卷
賈鑄撰後溪劉氏序略曰友人賈君成已少予十
三歲未脫舉子累且教授生徒所至坐席常滿而
能歴年篤以成書世之學者於六經之疏能一閱
焉者蓋寡况能參稽其類大之如天地氣形之初
微之如服食器用之末先儒該洽兼綜凡古書之
雜出者徵之而靡不在分之而靡不貫也其書曰
考信錄考諸古而信於心又以質於余而證於後
世用意遠矣
右經解
文獻通考卷一百八十五
