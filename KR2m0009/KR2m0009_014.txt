文獻通考卷十四
鄱陽馬端臨貴與著
征𣙜考一
征商(關市)
周官司市國凶荒札喪則市無征而作布(有災害物貴市不税為民)
(困乏也金銅無凶年因物貴大鑄泉以饒民)
㕓人掌斂市絘布總布質布罰布㕓布而入於泉府(布泉)
(也鄭司農云絘布列肆之税布杜子春云總當為儳謂無肆立持者之税也元謂總讀如租□之□□布謂守)
(斗斛銓衡者之税也質布者質人之所罰犯質劑者之泉也罰布者犯市令者之泉也㕓布者貨賄諸物邸舍)
(之税)凡屠者斂其皮角筋骨入於玉府(以當税給作器也)凡珍異
之有滯者斂而入於膳府
孟子曰市㕓而不征法而不㕓則天下之商皆悦
而願藏於其市矣關譏而不征則天下之旅皆悅
而願出於其塗矣集註㕓市宅也張子曰或賦
其市地之㕓而不征其貨或治之以市官之法而
不賦其㕓盖逐末者多則㕓以抑之少則不必㕓
也譏察也察異服異言之人而不征商賈之税也
又曰古之為市者以其所有易其所無者有司者
治之耳有賤丈夫焉必求龍斷而登之以左右望
而罔市利人皆以為賤故從而征之征商自此賤
丈夫始矣集註治之謂治其爭訟龍斷岡壟之
斷而高也左右望者欲得此而又取彼也罔謂罔
羅而取之也從而征之謂人惡其專利故就征其
税後世緣此遂征商人也
按如孟子之說可以見古今關市征斂之夲意盖
惡其逐末專利而有以抑之初非利其貨也
漢高祖接秦之弊諸侯並起民失作業而大飢饉凡米
一石五千乃約法省禁量吏禄度官用以賦於民而山
川園池市肆租税之入自天子至於封君湯沐邑皆各
自為私奉養不領於天下經費(言各收其所賦税以自供不入國朝之庫倉也)
(經常也)又令賈人不得衣絲乘車重租税以困辱之
石林葉氏曰高祖禁賈人毋得衣錦繡綺縠絺紵
罽操兵乘騎馬其後又禁毋得為吏與名田凡民
一算商賈獨倍其賤之至矣凡賈皆有籍謫以戍
邊者七科吏有罪一亡命二贅壻三而賈人四故
有市籍五父母有市籍六大父母有市籍七雖非
先王之政然敦夲抑末亦後世所不能行也
孝惠高后時為天下初定復弛商賈之律然市井子孫
亦不得仕宦為吏
文帝時鼂錯說上曰商賈大者積貯倍息小者坐列
販賣操其竒贏日游都市乘上之急所賣必倍故其
男不耕耘女不蠶織衣必文采食必粱肉亡農夫之
苦有阡陌之得因其富厚交通王侯力過吏勢以利
相傾千里游敖冠盖相望乘堅策肥履絲曳縞此商
人所以兼并農人農人所以流亡也今法律賤商人
商人已富貴矣尊農夫農夫已貧賤矣故俗之所貴
主之所賤吏之所卑法之所尊上下相反好惡乖迕
而欲國富法立不可得也
按漢初鑄錢輕於周秦一時不軌逐末之民蓄積
餘贏以稽市物不勤南畝而務聚貨於是立法崇
農而抑商入粟者補官而市井子弟至不得為吏
可謂有所勸懲矣然利之所在人赴之如流水貨
殖傳中所載大抵皆豪商鉅賈未聞有以力田致
富者至孝武時東郭咸陽以大鬻鹽孔僅以大冶
領大司農桑弘羊以貿人子為御史大夫而前法
盡廢矣
武帝元光六年初算商賈(始税商賈車船令出算)
先公曰武帝承文景富庶之後即位甫一紀耳征
利已至於此然則府庫之積其可恃哉興利之臣
不知為誰時鄭當時為大司農以他日薦桑弘羊
咸陽孔僅觀之益可疑也政使非其建白亦任奉
行之責矣漢人多言汲鄭其實當時非黯比也黯
奮不顧身以折功利之衝當時乃薦掊刻之人以
濟武帝之欲烏得並稱哉
元狩四年初算緡錢
公卿請令諸賈人末作各以其物自占率緡錢二千
而一算(此謂讎緡錢者也随其用所施施於利重者其算益多)諸作有租及鑄
(以手力所作而賣之)率緡錢四千一算(手作者得利差輕故算亦輕)已上皆
算緡錢之法
非吏比者三老北邊騎士輕車以一算(凡民不為吏不為三老騎)
(士苟有輕車皆出一算)商賈軺車二算(商賈則重其賦也)已上算車之
法(元光只算商車至是民庶皆不免)
船五丈已上一算(商賈之船)匿而能告者以半畀之(所謂告緡)
(也)賈人無得籍名田以便農犯者沒入
按算緡錢之法其初亦只為商賈居貨者設至其
後告緡遍天下則凡不為商賈而有蓄積者皆被
害矣故擇其關於商賈者登載於此而餘則見雜
征𣙜門
太初四年徙弘農都尉治武關税出入者以給關吏卒
食
王莽篡位於長安及五都立五均官令工商能採金銀
銅連錫登龜取貝者皆自占司市錢府順時氣而取之
諸取衆物鳥獸魚鱉百蟲於山林水澤及畜牧者嬪婦
桑蠶織紝紡績補縫工匠醫卜及他方技商販賈人坐
肆列里區謁舍(居處所在為區謁舍今客店)皆各自占所為於其所
在之縣官除其夲計其利十一分之而以其一為貢敢
不自占占不以實盡没入所采取
按莽之法既𣙜商賈之貨而取其十一又效商賈
之為而官自買賣今錄其關於征商者於此而餘
則見市糴考
晉自過江至於梁陳凡貨賣奴婢馬牛田宅有文券率
錢一萬輸估四百入官賣者三百買者一百無文劵者
隨物所堪亦百分收四名為散估歴宋齊梁陳如此以
為常以人競商販不為田業故使均輸欲為懲勵雖以
此為辭其實利在侵削
宋孝武大明八年詔東境去歲不稔宜廣商賈遠近販
鬻米粟者可停道中雜税自東晉至陳西有石頭津東
有方山津各置津主一人賊曹一人直水五人以檢察
禁物及亡叛者荻炭魚薪之𩔖小津並十分税一以入
官淮水北有大市自餘小市十餘所備置官司税斂既
重時甚苦之
後魏眀帝孝昌二年税市入者人一錢其店舍又為五
等收税有差
北齊黃門侍郎顔之推奏請立關市邸店之税開府鄧
長顒贊成之後主大悦於是以其所入以供御府聲色
之費軍國之用不在此焉税僧尼令曰僧尼坐受供養
游食四方損害不少雖有薄斂何足為也
後周閔帝初除市門税及宣帝即位復興入市之税每
人一錢
隋文帝受禅除入市之税
唐武后長安二年鳳閣舍人崔融上議曰臣伏見有司
税關市事條不限工商但是行人盡税者臣謹按周禮
九賦其七曰關市之賦竊惟市縱繁雜關通末游欲令
此徒止抑所以咸增賦税夫關市之税者唯斂出入之
商賈不税往来之行人何四海之廣九州之雜關必據
險路市必憑要津若乃富商大賈豪宗惡少輕死重氣
結黨連羣喑嗚則彎弓睚眦則挺劔小有失意且猶如
此一旦變法定是相驚非唯流迸齊人亦自擾亂殊俗
求利雖切為害方深而有司上言不識大體徒欲益帑
藏助軍國殊不知軍國益擾帑藏愈空且如天下諸津
舟行所聚洪舸巨艦千軸萬艘交貨往還昧旦永日今
若江津河口置鋪納税則檢覆檢覆則遲留此津纔過
彼鋪復止非唯國家税錢更遭主司僦賂何則關為詰
暴之所市為聚人之地税市則人散税關則暴興暴興
則起異圖人散則懷不軌况澆風久扇變法為難徒欲
禁末遊規小利豈知失元默亂大倫乎古人有言王者
藏於天下諸侯藏於百姓農夫藏於庾商賈藏於篋惟
陛下詳之必若師興有費國儲多窘即請倍算商客加
斂平人如此則國保富強人免憂懼天下幸甚
德宗時趙贊請諸道津會置吏閱商賈錢每緡税二十
竹木茶漆税十之一以贍常平夲錢帝納其策屬軍用
廹蹙亦隨而耗竭不能備常平之積
文宗太和七年御史臺奏太和三年赦文天下除兩税
外不得妄有科配其擅加雜𣙜率一切宜停令御史臺
嚴加察訪者臣伏以方今天下無事聖政日躋務去煩
苛與民休息臣昨因嶺南道擅置竹綀場税法至重害
人頗深博訪諸道委知自太和三年凖赦文兩税外停
廢等事旬月之内或以督察不嚴或以長吏更改依前
却置重困齊人伏望今後自太和三年凖赦文所停兩
税外科配雜𣙜等率復却置者仰勅到後十日内具却
置事申聞奏仍申報臺司每有出使郎官御史令嚴加
察訪苟有此色夲判官重加懲責長吏奏聽進止旨依
開成二年十二月武寧軍節度使薛元賞奏泗口税場
應是經過衣冠商客金銀羊馬斛斗見錢茶鹽綾絹等
一物已上並税今商量其雜税物請停絶勅旨淮泗通
津向来京國自有率税頗聞怨讟今依元賞所奏並停
其所置官司所由悉罷所有泗口税額凖徐泗觀察使
今年前後兩度奏状内監共得錢一萬八千五十五貫
文内十驛一萬一千三百貫文委戶部每年以實錢逐
近支付泗宿二州以度支上供錢賜充夲軍用其他未
贍委在才臣共息怨咨以泰行旅
後周顯德五年勅諸道州府應有商賈興販牛畜者不
計黃牛水牛凡經過處並不得抽税如是貨賣處祗仰
據賣價每一千抽税錢三十不得别有邀難
按鬻賣而有税理也經過而有税非理也觀此則
其来已久而牛畜之外餘物俱有過税商旅安得
願出其塗乎
宋太祖皇帝建隆元年詔所在不得苛留行旅齎装非
有貨幣當算者無得發篋搜索又詔榜商税則例於務
門無得擅改更增損及創收
止齋陳氏曰此薄税斂初指揮也恭惟我藝祖開
基之歲首定商税則例自後累朝守為家法凡州
縣小可商税不敢專擅創取動輙奏禀三司取旨
行下謹按景德四年三司鹽鐡商税按奏據濱州
監税李忠恕狀凖條銀每兩税錢四十文其專欄
等却稱銀元來不納税錢事省司檢會景德元年
二月二十二日勅令將銀出京城門往諸路州軍
者並須於在京税務納錢每兩四十文不降指揮
只是條貫自京出門其濱州税務元不收税合依
久例不得創收天禧四年福建轉運司奏尚書屯
田員外郎方仲荀奏乞收福建枋木税每估一貫
税一百文夲司勘會祥符編勅每木十條抽一條
訖任販貨賣不收商税天聖七年福建運司奏福
州商税有當增收錢者八當减錢者五當不收錢
者十當創收錢者十二有旨創收增收並不行餘
依奏以此見當時州郡小可商税不敢專擅創收
動須奏禀而漕臣省司亦不敢輙從所請横改條
法至淳化三年令諸州縣有税以端拱元年至淳
化元年收到課利最多錢數立為祖額比校科罰
盖商税額比較自此始及王安石更改舊制增减
税額所申省司不取旨矣熙寧三年九月中書劄
子詳定編𠡠所参詳自来場務課利增虧並自夲
州保明三司立定新額始牒轉運司令夲處趁辦
往復經動年歲虚有留滯莫若令夲州自此立定
祖額比較有旨從之而夲州比較自此始商税輕
重皆出官吏之意有增而無减矣政和間漕臣劉
既濟申明於則例外增收一分税錢而一分增收
税錢窠名自此起至今以五分充州用五分充轉
運司上供謂之五分增收錢紹興二年令諸路轉
運司量度州縣收税緊慢增添税額三分或五分
而三五分增收税錢窠名自此始至今以十分為
率三分夲州七分隸經總制司謂之七分增税錢
而商税之重極於今日
李重進平以宣徽北院使李處新知揚州樞密直學士
杜韡監州税
止齋陳氏曰以朝臣監州税始於此盖收方鎮利
權之漸然是時初未以此置官也據太宗實錄上
謂趙普等曰王仁贍縱吏為姦諸州場院皆隠沒
官錢朕初即位悉罷去分命使臣掌其事利入遂
數倍以此見諸州監當分差使臣自太宗始雍熙
三年始著於令監當使臣京朝官並三年替仍委
知州通判提舉之遂為定員
關市之税凡布帛什器香藥寳貨羊彘民間典賣莊
田店宅馬牛驢騾槖駞及商人販茶鹽皆算有敢藏
匿物貨為官司所捕獲沒其三分之一以其半畀捕
者販鬻而不由官路者罪之有官須者十取其一謂
之抽税自唐室藩鎮多便宜從事擅其征利其後諸
國割據掊聚財貨以自贍故征算尤繁宋朝每克復
疆土必下詔蠲省凡州縣皆置務關鎮或有焉大則
專置官監臨(景德二年詔諸路商税年額及三萬貫以上審官院選親民官臨涖)小則
令佐兼領諸州仍令都監監押同掌之行者齎貨謂
之過税每千錢算二十居者市鬻謂之住税每千錢
算三十大約如此然無定制其名物各從地宜而不
一焉
開寳六年詔嶺南商賈齎生藥者勿算
先是偽蜀時部民凡嫁娶皆籍其幃帳粧奩之數估
價抽税是年詔除之
太宗淳化二年詔曰關市之租其来舊矣用度所出未
遑削除征算之條當從寬簡宜令諸路轉運使以部内
州軍市征所算之名品共参酌裁減以利細民又詔
除商旅貨幣外其販夫販婦細碎交易並不得收其算
常税名物令有司件析揭榜頒行天下
至道元年詔兩浙諸州紙扇芒鞵及細碎物皆勿税
二年詔民間所織縑帛非出鬻於市者勿得收算
真宗景德元年除杭越等十三州軍税鵝鴨年額錢
四年詔京東西河北陜西江淮南民以柴薪渡河津者
勿税
太中祥符元年詔免諸路州軍農器收税
熙寧十年以前天下諸州商税歲額
四十萬貫以上
東京成都(二十一務)興元(三務)
二十萬貫以上
蜀(九務)彭(八務)永康(五務)梓(二務)遂(二務)
十萬貫以上
開封(二十三務)夀(八務)杭(十二務)眉(二務)綿(二務)漢
(二務)嘉(八務)邛(十九務)簡(四務)果(一務)戎(三務)瀘
(六務)合(一務)懷安(三務)利(三務)閬(一務)劔(七務)三
泉縣(二務)䕫(二務)
五萬貫以上
西京(二十六務)北京(十四務)徐(七務)鄆(十二務)邳(三務)
潁(十一務)滄(二十二務)博(十四務)棣(十一務)秦(六務)
德(十三務)京兆(十二務)楚(八務)真(五務)廬(六務)
成(五務)揚(七務)蘄(八務)無為(八務)資(一務)高郵(八務)
蘇(五務)普(一務)昌(三十八務)洋(八務)興(二務)大寧
監(一務)達(一務)施(五務)涪(六務)
五萬貫以下
南京(九務)青(十務)齊(十一務)沂(五務)兖(九務)淮陽
(二務)濟(六務)單(五務)濮(八務)襄(八務)鄧(七務)許(十務)
蔡(十六務)陳(六務)&KR0632;(一務)澶(十務)瀛(七務)濱(六務)
思(六務)鳳(四務)永静軍(九務)真定(十五務)河中
(十一務)陜(六務)并(九務)延(十六務)鳳翔(十五務)亳
(十一務)舒(十九務)宿(九務)光(七務)黃(九務)湖(十務)
婺(八務)秀(七務)信(八務)洪(十一務)吉(七務)潭(七務)
榮(一務)雅(十一務)廣安(三務)富順監(一務)巴(五務)
蓬(一務)雲安(二務)福(十二務)黔(七務)忠(二務)萬(六務)
渝(三務)
三萬貫以下
密(六務)登(四務)莱(四務)濰(三務)曹(四務)淄(十一務)
郢(二務)唐(五務)孟(七務)汝(十務)鄭(九務)冀(七務)雄
(一務)相(七務)邢(七務)定(十七務)懷(八務)衛(八務)洺
(九務)深(五務)磁(十一務)趙(六務)保(一務)永寧(一務)
華(八務)通利(三務)同(十一務)耀(九務)邠(四務)解(五務)
慶(十一務)商(四務)寧(六務)環(六務)澤(五務)隴(八務)
渭(十八務)階(二務)德順(一務)乾(八務)通遠(一務)
潞(六務)晉(六務)絳(六務)汾(五務)海(四務)泰(七務)泗
(七務)滁(四務)和(六務)濠(四務)漣水(二務)越(九務)潤
(六務)明(五務)常(五務)温(六務)台(八務)處(七務)衢(八務)
睦(六務)江寧(五務)宣(九務)歙(六務)江(六務)池(十一)
(務)饒(六務)太平(八務)南康(七務)虔(六務)廣德(二務)
袁(九務)興國(二務)臨江(五務)衡(一務)江陵(十四務)
鄂(八務)安(五務)岳(十一務)黎(一務)漢陽(三務)荆
門(二務)文(六務)龍(二務)集(七務)璧(一務)南劒(十一務)
開(一務)建(七務)泉(九務)汀(八務)漳(十務)廣(十四務)
昌化(三務)潮(五務)
一萬貫以下
隨(三務)金(十七務)均(三務)信陽(二務)莫(三務)覇(三務)
乾寧(一務)信安(一務)鄜(五務)虢(四務)坊(四務)岷
(三務)原(六務)儀(四務)府(二務)代(十九務)隰(九務)忻
(一務)石(六務)遼(五務)威勝(五務)平定(四務)南安(三務)
建昌(二務)通(二務)桂陽(二務)鼎(四務)澧(四務)陵
井監(四務)峡(五務)梁山(一務)邵武(三務)康(十六務)
南䧺(六務)英(八務)
五千貫以下
廣濟(一務)房(一務)保安(一務)安肅(一務)丹(四務)廣
信(一務)順安(二務)保安(三十務)鎮戎(六務)熙(一務)
慶成(二務)鄜(一務)憲(一務)嵐(三務)慈(二務)寧化(一務)
火山(一務)岢嵐(一務)保德(一務)撫(二務)大通監
(二務)江隂(三務)筠(三務)永(三務)郴(一務)邵(三務)全
(二務)歸(一務)辰(一務)沅(四務)復(二務)茂(一務)南平
(三務)興化(八務)循(四務)韶(三務)連(四務)賀(二十一務)
封(三務)端(一務)新(一務)南恩(一務)惠(四務)梅(二務)
春(九務)桂(十四務)容(五務)邕(一務)象(七務)融(一務)
昭(十二務)梧(一務)藤(一務)龔(一務)潯(三務)貴(十一務)
柳(九務)宜(五務)賓(四務)横(三務)化(五務)高(六務)雷
(二務)白(一務)欽(一務)鬱林(一務)萬安(一務)珠崖(一務)
廉(五務)瓊(一務)蒙(一務)竇(二務)南儀(一務)
按天下商税惟四蜀獨重雖䕫戎間小壘其數亦
倍蓰於内地之壯郡然會要言四蜀所納皆鐵錢
十纔及銅錢之一則數目雖多而所取亦未為甚
重而熙寧十年以後再定之額他郡皆增於前而
四蜀獨减於舊豈亦以元額偏重之故歟
仁宗時詔場務歲課倍增者乃增使臣一員監臨又
詔取一歲中數為額後雖羡益勿增仍毋得抑配人戶
苛留商賈求羡餘以希賞(詳見酒税門)
天聖中有請算錢以助給費者仁宗曰貨泉之利欲流
天下而通有無何可算也不許又詔有司裁定歲課
或不登而州縣責衙前備償者立命罷之
神宗熙寧元年詔三路支移或民以租賦齎貨至邊貿
易以轉官者毋税石炭自懷至京不征流民復業者所
過免算
四年詔三司凡民承買酒麴坊場率千錢輸税五十儲
之以禄吏
七年詔減國門税數十種錢不滿三十者蠲之其先外
城二十門皆責以課息近止令隨其閑要分等以檢捕
獲失之數為賞罰既而以歲旱復有是命
八年手詔問中書賈販之物法不税者其市利錢當輸
否時有司創税賈物之入京者謂之市利錢以禄吏帝
疑焉故問之
鄭侠奏議跋後云建言者以諸門及夲務税錢額虧
折皆是官員饒税過多而吏人受財公共偷瞞不知
乃為市易拘攔商旅入務官買以致商旅不行稅乃
大虧也遂立條約專攔皆有食錢官員不得饒税專
攔取錢依倉法官員妄饒税並停替仍會問諸處每
商旅納官税一百文即專攔所得市利錢幾何諸處
申約官税一百專攔等合得事例錢十文官中遂以
為定例每納税錢一百文别取客人事例錢六文以
給專攔等食錢已而市易司作弊於申收事例錢項
即聲說所收不及十文亦收十文此明為所收事例
錢不及十文亦收十文及法行乃謂所收之税不及
十文亦收事例錢十文只如苧麻一斤收錢五文山
豆根一斤收錢五文却問客人别要事例錢一十文
夲門為不便申省及市易司並不施行致客人為事
例錢故屡與專攔相拖拽云我官錢十文納了你却
問我要甚事例錢必須取條貫分明詳諭方肯納錢
而去不三五日間適因三月二十六日奏狀准三月
二十七日聖旨市利錢三百文以下税錢者皆無市
利錢矣看詳有司當立法時取專攔所得事例錢以
供專攔逐月食錢不曰事例錢而以市利名之者盖
取孟子所謂有賤丈夫左右望而㒺市利之意以為
名是賤之也又從而多取之以益官豈不繆哉宜乎
聖上聞之自三百以下税錢並不收市利也
哲宗元祐元年從戶部之請在京商税院酌取元豐八
年錢五十五萬二千二百六十一緡有竒以為新額自
明年始
八年商人載米入亰糶者力勝税權蠲
兵部尚書蘇軾上言臣聞榖太賤則傷農太貴則傷
末是以法不税五榖使豐熟之鄉商賈爭糴以起太
賤之價災傷之地舟車輻湊以壓太貴之直自先王
以来未之有改也而近歲法令始有五榖力勝税錢
使商賈不行農末皆病廢百王不刊之令典而行自
古所無之弊法百世之下書之青史曰收五榖力勝
税錢自皇宋某年始也臣切為聖世病之臣頃在黃
州親見累歲榖熟農夫連車載米入市不了鹽酪之
費所蓄之家日夜禱祠願逢飢荒又在浙西累歲親
見水災中民之家有錢無榖被服珠金餓死於市此
皆官收五榖力勝税錢致商賈不行之咎也臣聞以
物與人物盡而止以法活人法行無窮今陛下每遇
災傷捐金帛散倉廪自元祐以來盖所費數千萬貫
石而餓殍流亡不為少衰只如去年浙中水災陛下
使江西北僱船運米以救蘇湖之民盖百餘萬石又
計糴夲水脚官費不貲而客船被差僱者皆失業破
産無所告訴與其官司費耗為害如此何似削去近
日所立五榖力勝税錢一條只行天聖附令免税指
揮則豐凶相濟農末皆利縱有水旱無大飢荒雖目
下稍失課利而災傷之地不必盡煩陛下出捐錢榖
如近歲之多也今元祐編敇雖云災傷地分雖有例
亦免而榖所從来必自豐熟地分所過不免收税則
商賈亦自不行議者或欲立法如一路災傷則隣路
免税一州災傷則鄰州亦然雖以今之法小為疎通
而隔一州一路之外豐凶不能相救未為良法須是
盡削近歲弊法專用天聖附令指揮乃為通濟臣竊
謂若行臣言税錢亦必不至大叚失陷何也五榖無
税商賈必大通流不載見錢必有回貨見錢回貨自
皆有稅所得未必减於力勝而災傷之地有無相通
易為賑救官司省費其利不可勝計今肆赦甚近若
得於赦書帶下光益聖德收結民心實無窮之利取
進止
徽宗大觀元年凡典買牛畜舟車之𩔖未印契者更期
以百日免倍税建中靖國初有此令至是蠲之
二年詔在京諸門凡民衣屨榖菽雞魚果蔬炭柴磁瓦
器之𩔖並蠲其税歲終計所蠲令大觀庫給償
重和元年以臣僚言凡民有遺嘱并嫁女承書令輸錢
給印文憑其絲綿縑帛即其鄉聚市鬻者亦令先歴近
地場務請税尋皆罷之八月臣僚又言税物由便道
者請令批引致務參驗并税之詔戶部下諸路漕司計
畫以行
宣和二年宮觀寺院臣僚之家為商販者令關津搜閱
如元豐法輸税歲終以次數報轉運司取旨
初元符令品官供家服用之物免税至建中靖國初
馬牛駝騾驢已不入服用之例而比年臣僚營私謀
利者衆宫觀寺院多有免税專降之旨皆以船艘賈
販州縣無孰何之者故有是詔
三年兩浙淮西等路税例外增一分者勿取其先漕臣
被旨起應奉物乃增税以更費至是御筆罷之
欽宗靖康元年詔都城物價未平凡税物權更蠲税一
年
高宗建炎元年詔京城久閉道路方通有販貨上京者
與免税又詔應殘破州縣合用竹木磚瓦並免收税
又詔北来歸正人兩淮復業人在路不得收税又
詔於平江崑山縣江灣浦量收海船税應官司回易諸
軍收買物色依條收税盖寧於海道取給軍需而不以
病民也又慮税網太密詔減併一百三十四處減罷者
九處免過税者五處至於牛米柴麺民間日用所需並
與罷税
孝宗隆興之初招集流民凡兩淮之商旅歸正人之興
販並與免税州縣續置税場不曾申明去處並罷之
又詔鄉落墟市貿易皆從民便不許人買撲收税减罷
州縣税務甚多
光宗復罷楚州雅州管下鎮務减臨安府富陽餘杭税
額
寧宗時减罷州縣税務亦不一
關市之征日以蠲免中興列聖仁民之心何如哉其
間貪吏並緣苛取百出(紹興二十一年六月臣僚言諸州額外征取止資公庫無)
(名妄用乞令監司檢察)私立税場算及緡錢㪷米菜茹束薪之
屬(乾道四年詔諸州縣不得私置税場邀阻客旅嘉定五年四月臣僚言廣中無名場税在在有之若)
(循之浰頭梅之梅溪皆深村山路略通民旅私立關津緡錢㪷米菜茹束薪並令輸免)或擅用
稽察措置(乾道九年二月詔諸縣税場於正官外擅置稽察措置等官許民戶越訴)添置
專攔收檢(紹興十年九月勅諸路税務置專攔外𩔖皆過數招收并有監官親隨之𩔖通同接)
(取可令禁止淳熙五年四月臣僚言池州鴈汊等處欄頭妻子直入船内搜檢謂之女欄頭)與吾
民相刃相靡不啻讎敵虚市有税空舟有税(乾道六年閏月)
(臣僚言重征莫甚於沿江凡泝流而上至於荆峡虚舟往来謂之力勝舟中無重貨謂之虚喝宜征百金)
(元抛千金之數謂之花數騷擾不一乞嚴禁止從之)以食米為酒米以衣服為
布帛皆有税(紹興三十二年八月都省言專攔騷擾甚者指食米為酒米指衣服為布帛)
遇士夫行李則搜囊發箧目以興販(紹興二十五年十二月敕訪聞)
(場務利於所入以至士夫舉子道路之費搜箧倒囊一切攔税可以禁止)甚者貧民博易
𤨏細於村落指為漏税輙加以罪(嘉定八年二月臣僚言濱江之民擔)
(負魚鮓於村落博賣未嘗經涉城市亦誣其漏税而加之罪或遇溪簰販運火柴每束亦收五六文錢乞)
(嚴行覺察從之)空身行旅亦白取金百方紆路避之則攔截
呌呼(嘉定五年四月臣僚言廣中場)或有貨物則抽分給賞斷罪倍
輸倒嚢而歸矣(嘉定五年四月臣僚言)聞者咨嗟則指曰是大
小法場也(紹興二十二年臣僚言蘄之蘄陽江之湖口池州之雁汊税務號為大小法場)是
以中興以來申明越津攔税之禁(上曰昨見河朔有步擔負米尤為所)
(害其專攔有在十里外私自收税者况舟船之利多于步擔其優可知紹興三十二年三月臣僚言州縣)
(多遣人于三二十里外拘攔税物以發關引為名乞禁止乾道四年九月詔不得離縣五里外攔掠村民)
(紹興四年三月嘉定八年二月皆有禁)其場務税賞不許引用(倘於租額外有)
(剰數聽其累賞是道天下重征)其告漏税不實者坐之(慶元六年五月詔)其
有合税者照自來則例不得欺詐騷擾如例外多收
投子錢許民越訴(紹熙元年十一月)其赴務投税者不得截
留收買(慶元五年四月詔)列聖之禁戢吏姦也如此是宜商
賈之利通而民生之用足雖中興再造民力已竭而
不至于甚困者皆此之由也
文獻通考卷十四
