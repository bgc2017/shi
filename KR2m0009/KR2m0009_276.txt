文獻通考卷二百七十六
鄱陽馬端臨貴與著
封建考十七
唐諸王
越王係肅宗子元宗末年封肅宗寢疾張后召係矯制
作亂坐誅
建係子王武威
逌係子王興道
承天皇帝倓初封建寧王張后譖之坐賜死大歷三年
追諡帝
衞王佖始王西平早薨
彭王僅始王新城
鎮僅子王常山
兗王僴始王潁川寳應初薨
涇王侹始王東陽興元初薨
鄆王榮始王靈昌早薨追封
襄王僙至德二載封貞元七年薨
宣僙子王伊吾
宷僙子王樂安
把王倕至德二載封貞元十四年薨
召王偲至德二載封元和元年薨
恭懿太子佋始封興王上元元年薨贈太子
定王侗至德二載封寳應初薨
右肅宗子
昭靖太子邈上元二年封益昌王大歷八年薨贈太子
均王遐早薨貞元中追封
睦王述大歷十年封貞元七年薨
丹王逾大歷十年封元和十五年薨
恩王連大歷十年封元和十二年薨
韓王迥大歷十年封貞元十二年薨
簡王遘大歷十年封元和四年薨
益王廼大歷十四年封
隋王迅大歷時封興元元年薨
荆王選早薨建中二年追封
蜀王遡大歷十四年封
忻王造大歷十年封元和六年薨
韶王暹大歷十年封貞元十二年薨
嘉王運大歷十年封貞元十七年薨
端王遇大歷十年封貞元七年薨
循王遹大歷十年封
恭王通大歷十年封
原王逵大歷十年封太和六年薨
雅王逸大歷十年封貞元十五年薨
右代宗子
舒王誼本昭靖太子子德宗取以為子永貞元年薨
通王諶大歷十四年封
虔王諒大歷十四年封
肅王詳大歷十四年封建中二年薨
文敬太子謜本順宗子德宗愛之取以為子貞元初封
十五年薨
資王謙大歷十四年封
代王諲蚤薨建中二年追封
昭王誡貞元二十一年封
欽王諤順宗即位封
珍王誠順宗即位封太和六年薨
右德宗子
郯王經貞元四年封太和八年薨
均王緯貞元四年封開成二年薨
淑王縱貞元四年封開成二年薨
莒王紓貞元四年封太和八年薨
密王綢貞元四年封元和二年薨
郇王總貞元四年封元和三年薨
邵王約貞元四年封元和元年薨
宋王結貞元四年封長慶二年薨
集王緗貞元四年封長慶二年薨
冀王絿貞元四年封太和九年薨
和王綺貞元四年封太和七年薨
衡王絢貞元四年封寳應二年薨
會王纁貞元二十一年封元和五年薨
福王綰貞元四年封咸通二年薨
珍王繕貞元四年封
撫王紘貞元二十一年封乾符三年薨
岳王緄貞元二十一年封太和二年薨
袁王紳貞元二十一年封咸通元年薨
桂王綸貞元二十一年封元和九年薨
翼王綽貞元二十一年封咸通三年薨
蘄王緝咸通二年封咸通八年薨
欽王績無封薨年
右順宗子
惠昭太子寧貞元二十一年封平原王元和四年立為
太子薨
澧王惲憲宗即位封
漢惲子王東陽
源惲子王安陸
演惲子王臨安
深王悰元和初封
潭悰子王河内
淑悰子王吳興
洋悰子王忻
始悰子王高密
進悰子王洋
絳王悟元和初封後為王守澄所殺
洙悟子王新安
滂悟子王高平
建王恪元和初封長慶元年薨
鄜王憬長慶元年封開成四年薨
溥憬子王平陽
瓊王悦長慶初封
津悦子王河間
氾王郇長慶初封
瀛郇子王晉陵
婺王懌長慶初封
清懌子王新平
茂王愔長慶初封
潓懌子王武功
淄王協長慶初封開成元年薨
澣協子王許昌
涣協子王馮翊
衡王憺
涉憺子王晉平
澶王悦長慶初封
濘悦子王鴈門
棣王惴大中六年封咸通三年薨無子
彭王惕大中六年封後為韓建所殺
信王憻大中六年封咸通八年薨
榮王㥽咸通三年封子令平嗣
右憲宗子
懷懿太子湊長慶元年封漳王後為王守澄陷以罪黜
為巢縣公開成三年追贈
安王溶長慶元年封後為仇士良所殺
右穆宗子
悼懷太子普寳歷元年封晉王太和二年薨追贈
梁王休復開成二年封
襄王執中開成二年封
宷執中子王樂平
紀王言揚開成二年封
陳王成美開成二年封後為仇士良所殺
儼成美子王宣城
右敬宗子
莊恪太子永太和四年封魯王六年立為皇太子開成
元年暴薨追贈
蔣王宗儉開成二年封
右文宗子
杞王峻開成五年封
益王峴會昌六年封
兖王岐會昌六年封
德王嶧會昌六年封
昌王嵯會昌六年封
右武宗子
靖懷太子漢會昌六年封雍王大中六年薨追諡
雅王涇大中元年封
通王滋會昌六年封昭宗時為韓建劉季述所殺
慶王沂會昌六年封大中十四年薨
濮王澤大中二年封
鄂王潤大中五年封乾符三年薨
懷王洽大中八年封
昭王汭大中八年封乾符三年薨
康王汶大中八年封乾符四年薨
廣王澭大中十一年封乾符四年薨
衞王灌大中十一年封十四年薨
右宣宗子
魏王佾咸通三年封
涼王侹咸通三年封乾符六年薨
蜀王佶咸通六年封
威王偘咸通六年封
吉王保咸通十三年封
恭哀太子倚初封睦王後為劉季述所殺天復初追贈
右懿宗子
建王震中和元年封
益王昇光啟三年封
右僖宗子
德王裕大順二年封乾寧四年立為皇太子劉季述等
幽昭宗立裕為帝昭宗反正復為王後為朱温所殺
棣王祤乾寧元年封
景王祕乾寧四年封
虔王禊乾寧元年封
祁王祺乾寧四年封
沂王禋乾寧元年封
雅王禎光化元年封
遂王禕乾寧四年封
瓊王祥光化元年封八王並為朱温所殺
端王禎天祐元年封
豐王祁天祐元年封
和王福天祐元年封
登王禧天祐元年封
嘉王祜天祐元年封
潁王禔天祐二年封
蔡王祐天祐二年封
右昭宗子
唐制親王封戸八百增至千公主三百長公主只六百
高宗時沛英豫三王太平公主武后所生戸始踰制垂
拱中太平至千二百戸聖歷初相王太平皆三千壽春
等五王各三百神龍初相王太平至五千衞王三千温
王二千壽春等主皆七百嗣雍衡陽臨淄巴陵中山王
五百安樂公主二千長寧千五百宣城宜城宣安各千
相王女為縣主各三百相王增至七千安樂三千長寧
二千五百宜城以下二千相王太平長寧安樂以七丁
為限雖水旱不蠲以國租庸滿之中宗遺詔雍壽春王
進為親王戶千開元後天子敦睦兄弟故寧王戸至五
千五百岐薛五千申王以外家微戸四千邠王千八百
帝妹戸千中宗諸女亦如之通以三丁為限及皇子封
王戶二千公主五百咸宜公主以母惠妃故封至千自
是諸公主例千戶止
唐史贊曰唐自中葉宗室子孫多在京師幼者或
不出閤雖以國王之貴與匹夫不異故無赫赫過
惡亦不能為王室軒輊運極不還與唐俱殫然則
歷數短長自有底止彼漢七國晉八王不得其效
愈速禍云
肅宗嘗問於李鄴侯泌曰今郭子儀李光弼已為宰
相若克兩京平四海則無官以償之柰何對曰古者
官以任能爵以酬功漢魏以來雖以州郡治民然有
功則錫以茅土傳之子孫至於周隋皆然唐初未得
關東故封爵皆設虚名其食實封者給繒布而已貞
觀初太宗欲復古制大臣議論不同而止由是賞功
多以官夫以官賞功有二害非才則廢事權重則難
制是以功臣居大官者皆不為子孫遠慮務乘一時
之權邀利無所不為向使禄山有百里之國則亦惜
之以傳子孫不反矣為今之計俟天下既平莫若疏
爵土以賞功臣則雖大國不過二三百里可比今之
小郡豈難制哉於人臣乃萬世之利也上曰善按如
鄴侯之說則知唐之所謂爵土祗是虚名且無承襲
盖受封者於内府給繒布不得以自食其所封之地
則只同俸賜不可以言胙土矣故今叙唐之封建只
及諸王而凌烟功臣以下之封公侯者更不叙錄蓋
既無胙土世襲之事則封建之規模盡失矣
唐初如英衞之類其子尚襲封至中葉以後則此制
盡廢(如狄仁傑封梁公子光嗣未嘗襲梁公張說封燕公子均未嘗襲燕公)又按唐會
要神龍二年七月制功臣段志元屈突通蕭瑀李靖
秦叔寳長孫順德劉宏基宇文士及錢九隴程知節
龐卿惲竇悰苑君璋李子和張平高張公謹梁恪仁
安修仁秦行師獨孤卿雲蘇定方李安遠鄭仁泰杜
君綽李孟嘗等二十五家所食實封並依舊給可見
當時所給實封繒布止受封者之身如此二十五家
則特旨依舊支給耳非通例也
唐天寳以後藩鎮
按唐自中葉以來皇子弟之封王者不出閤諸臣
之封公侯者不世襲封建之制已盡廢矣至肅代
而後則強藩私其土地甲兵而世守之同於列國
故取唐書藩鎮傳述諸鎮傳授之次第以繼諸王
之後
唐書藩鎮傳叙曰安史亂天下至肅宗大難略平
君臣皆幸安故瓜分河北地付授叛將護養孽萌
以成禍根亂人乘之遂擅署吏以賦税自私不朝
獻於廷效戰國肱髀相依以土地傳子孫脇百姓
加鋸其頸利怵逆汙遂使其人自視猶羌狄然一
寇死一賊生訖唐亡百餘年卒不為王土當其盛
時蔡附齊連内裂河南地為合從以抗天子杜牧
至以山東王不得不王霸不得不霸賊得之故天
下不安又曰厥今天下何如哉干戈朽鈇鉞鈍含
忍混貸昫育逆孽殆為故常而執事大人曾不歴
算周思以為宿謀方且嵬岸抑揚自以為廣大繁
昌莫已若也嗚呼其不知乎其俟偃蹇顛傾而後
為之支計乎且天下幾里列郡幾所自河以北蟠
城數百角奔為寇伺吾人顦顇天時不利則將與
朋伍駭亂吾民於掌股之上今者及吾之壯不圖
擒取乃偷取恬逸以為後世子孫背脅疽根此復
何也議者曰倔強之徒吾以良將勁兵為銜策高
位美爵充飽其腸安而不撓外而不拘猶豢虎狼
而不拂其心則忿氣不萌此大歷貞元所以守邦
也何必疾戰焚煎吾民然後為快也愚曰大歷貞
元之間有城數十千百卒夫則朝廷貸以法故於
是闊視大言自樹一家破制削法角為尊奢天子
不問有司不呵王侯通爵越錄受之覲聘不來几
杖扶之逆息悖嗣皇子嬪之地益廣兵益強僭擬
益甚侈心益昌土田名器分畫大盡而賊夫貪心
未及畔岸淫名越號走兵四略以飽其志趙魏燕
齊同日而起梁蔡吳蜀躡而和之其餘混澒軒囂
欲相效者往往而是運遭孝武前英後傑夕思朝
議故能大者誅鋤小者惠來大抵生人油然多欲
欲而不得則怒怒則爭亂隨之是以教笞於家刑
罰於國征伐於天下裁其欲而塞其爭也大歷貞元
之間反此提區區之有而塞無涯之爭是以首尾
指支幾不能相運掉也凡今者不知非此而反用
以為經將見為盗者非止於河北而已嗚呼大歷
貞元守邦之術永戒之哉魏博傳五世至田宏正
入朝十年復亂更四姓傳十世有州七成德更二
姓傳五世至王承元入朝明年王庭湊反傳六世
有州四盧龍更三姓傳五世至劉總入朝六月朱
克融反傳十二世有州九淄青傳五世而滅有州
十二滄景傳三世至程權入朝十六年而李全略
有之至其子同捷而滅有州四宣武傳四世而滅
有州四彰義傳三世而滅有州三澤潞傳三世而
滅有州五雖然迹其由來事有因藉地之輕重視
人謀臧否歟今取擅興若世嗣者為藩鎮傳若田
宏正張孝忠等暴忠納誠以屏王室自如别傳云
田承嗣平州盧龍人本隸安禄山麾下郭子儀平東都
來降俄復叛後再降於僕固懷恩遷貝博滄瀛等州節
度使名其軍曰天雄加同平章事封鴈門郡王悦承
嗣弟子承嗣卒為留後俄遷節度使德宗立悦舉兵反
僭號魏王朱泚簒逆帝乃下詔赦悦罪悦復順命封濟
陽郡王後為其從弟緒所殺緒承嗣第六子既殺悦
為留後請命乃即命為節度使加同平章事封鴈門郡
王卒季安緒少子緒既死為留後因授節度使加同
平章事懷諫季安子嗣為留後軍中廢之而立宏正
送懷諫京師自承嗣至懷諫四世凡四十九年宏正
承嗣從子為衙内兵馬使軍中既廢懷諫脅立宏正宏
正乃舉六州版籍請吏於朝詔除節度使以討王承宗
李師道功加同平章事入朝移鎮成德軍亂遇害布
宏正子為河陽節度使會魏博節度李愬病不能軍乃
詔布鎮魏博牙將史憲誠怵軍中脅布叛布不從自殺
史憲誠本奚人三世為魏博將田布既自殺憲誠擅
總軍務穆宗因授以節度使進同平章事後請納地
欲分相衞請置帥軍中攻殺之憲誠起至卒凡七年
何進滔靈武人世為魏軍校史憲誠既死軍中推為
留後進滔乃斬作亂者數十人請命詔授節度使後
進同平章事卒重順進滔子進滔既死為留後就
加節度使後進同平章事卒全皥重順子嗣拜節
度使以平龐勛功進同平章事後軍衆叛而殺之自
進滔至全皥三世四十二年
韓君雄魏州人全皥死軍中推君雄總軍事加節度
使同平章事卒子簡襲留後遷節度使平章事封魏
郡王時黃巢亂帝在蜀簡北略邢洛東攻鄆兵敗未
幾死君雄簡凡再世十二年
樂彦禎魏人韓簡時澶州刺史簡卒魏人立之進節
度使加同平章事後軍亂殺彦禎彦禎起至殺凡七
年
羅宏信魏州人為裨將軍中既殺彦禎推大將趙文
㺹總留後彦禎子從訓求救於朱全忠以兵討之衆
懼殺文㺹推弘信為主詔擢留後遷節度使平章事
封臨清郡王後為朱全忠李克用所攻拔其三州卒
子紹威襲昭宗時授節度使為劉仁恭所攻朱全忠
救之遂事全忠加侍中封魏王與全忠謀盡誅魏牙
兵以除逼紹威自此勢弱為全忠所取
右魏博據七州(具博魏相衞磁洺)傳五姓
李寳臣本范陽内屬奚為安禄山射生慶緒時為恒州
刺史來降詔授故官封密雲郡公後復叛事史思明思
明死乃挈恒趙深定易五州以獻封趙國公名其軍曰
成德拜節度使封隴西郡王拜同平章事後為妖人所
毒死惟岳寳臣子寳臣死軍中推為留後求襲父位
德宗不許趣護喪京師以張孝忠代之惟岳拒命詔朱
滔等討之其將王武俊殺惟岳以降
王武俊本出契丹為李寳臣裨將李惟岳既死武俊
遣使請命詔授武俊恒冀觀察使而惟岳將楊政義
等以深定二州來降武俊怨不得節度又失二州乃
反僭號趙王興元初乃黜偽號請命詔授節度使加
同平章事以破朱滔功封清河郡王卒士真武俊
長子嗣為節度使拜同平章事卒承宗士真子初
為副大使憲宗即位欲析鎮藩遣使諭承宗承宗乃
上德棣二州詔以薛昌朝為保信軍節度使統德棣
承宗拒命却昌朝囚之帝怒削承宗官爵遣兵討之
久無功而淄青盧龍數表請赦承宗乃罷兵盡以故
地畀之承宗復拒命出兵掠鄰鄙為吳元濟平乃恐
遣二子入侍歸德棣二州詔復官爵卒軍中推其弟
承元為留後承元不敢請命於朝詔以為義成軍節
度使廷湊本回紇阿布思之族為武俊養子世為
裨將承元既以成德軍請命後詔以田宏正為節度
使庭湊以軍作亂害宏正自稱留後脅監軍表請節
又取冀州穆宗怒詔宏正子布以魏博兵討之會魏
博軍變布死乃赦庭湊庭湊復拒命討之無功後庭
湊上書謝表上景州穆宗厭兵赦之復其官爵封太
原郡公卒元逵庭湊次子庭湊死軍中以元逵請
命詔襲節度使以討劉稹功加同平章事太原郡公
卒紹鼎元逵子嗣為節度使遷尚書左僕射卒
紹懿元逵次子嗣為留後封太原縣伯加檢校司空
卒景崇紹鼎子嗣為節度使以討龐勛功進檢校
尚書右僕射同平章事常山王卒鎔景崇子嗣為
節度為李克用所擊兵敗與克用和後復附於朱全
忠全忠既簒封鎔趙王全忠謀取河北鎔附克用後
為其將張文禮所殺滅王氏之族文禮自為留後李
存勖討而誅之自廷湊至鎔凡百年
右鎮冀據六州(恒定易趙深冀)傳二姓
李懷仙柳城胡為安禄山禆將史朝義以為幽州節度
使朝義敗懷仙使其將李抱忠奉其首來降即授幽州
盧龍節度使封武威郡王大歷三年為其麾下朱希彩
朱泚及弟滔所殺族其家
朱希彩幽州昌平人既與泚滔殺懷仙自稱留後代
宗赦其罪詔宰相王縉為節度使以希彩副之縉至
鎮度希彩不可制勞軍即還乃授希彩節度使封高
密郡王七年為其下所殺泚希彩同宗軍衆既殺
希彩推為留後詔即拜節度使封懷寧郡王後入朝
留京師滔泚弟泚既入朝滔攝留後泚留京師滔
遂領節度討李惟岳取深州德宗賜以德棣二州以
康日知為深趙二州團練使滔失深州不平乃與王
武俊等同叛僭號冀王武俊說推滔為盟主涇原軍
變泚僭逆武俊等乃叛滔攻之泚既誅滔兵復敗上
書待罪詔洗釁與更始未幾卒
劉怦幽州昌平人朱滔時積功至雄武軍使滔死軍
中推怦總軍事詔為節度使彭城郡公卒濟怦子
怦嗣節度累遷同平章事以討王承宗功進中書令
為其子總所毒死總濟次子既毒其父即領軍政
詔嗣節度封楚國公進同平章事會吳元濟李師道
平總恐乃用譚忠謀上疏願奉朝請髠髮為浮屠詔
張宏靖領其軍總入朝至定州卒
朱克融滔族孫以偏校隨劉總入朝留京師久不得
調詣宰相求自試不聽無聊怨忿張宏靖赴鎮從還
幽州軍變囚宏靖推克融領軍務時朝廷方討王庭
湊薄克融罪就拜節度遷司空吳興郡王後軍亂殺
克融子延嗣領留後大將李載義殺而代之族其家
李載義自稱恒山愍王之後為幽州牙中兵馬使朱
克融死子延立叛命殘虐載義率衆殺之敬宗授載
義節度使封武威郡王以討賊功進同平章事後為
兵馬使楊志誠所逐入朝為山南節度使
楊志誠為載義牙將逐載義自為留後詔以為節度
副使遷尚書右僕射後為其下所逐推部將史元忠
總留後詔以為副大使會昌初為偏將陳行泰所殺
行泰邀節制未報次將張絳殺之
張仲武范陽人為雄武軍使遣其屬入朝請擊回鶻
自效會張絳殺陳行泰求節宰相李德裕請用仲武
乃以為留後絳果為軍所逐以破回鶻等功遷進節
度使同平章事卒子直方嗣為留後俄進副大使直
方舉動多不法畏下變起乃奔京師詔以為金吾將
軍後為黃巢所殺
張允伸范陽人為都知兵馬使直方出奔衆推為留
後俄遷節度使同平章事燕國公卒
張公素范陽人為别將事允伸允伸死表其子簡會
為留後公素以兵來會喪軍士附之簡會乃出奔詔
公素為節度使進同平章事後為李茂勲所襲奔京
師
李茂勲本回鶻阿布思之裔來降賜姓為燕將誣納
降軍使陳貢言反襲殺之因舉兵入府公素逃衆推
主州務以聞即拜節度使卒子可舉嗣為節度使遷
太尉後為其將李全忠所攻自燔死
李全忠范陽人為牙將攻可舉殺之為留後拜節度
使卒子匡威領留後進為使後為弟匡籌所逐奔趙
謀取王鎔趙人殺之匡籌既逐兄匡威自為留後
詔授節度使後為李克用所攻兵敗挈其族奔京師
次景城為盧彦威所殺克用遂取幽州以劉仁恭為
帥
劉仁恭深州人世為鎮將有功李匡籌逐其兄戍卒
推仁恭趨幽州匡籌逆戰敗之仁恭乃奔太原李克
用用其計攻匡籌取幽州表仁恭為節度使後叛克
用克用擊之不利仁恭獻捷於朱全忠全忠表為同
平章事以兵取滄景德三州後為其子守光所囚晉
王存勖討守光取幽州誅仁恭守光既囚仁恭自
為盧龍節度使益驕侈僭號大燕皇帝晉遣兵討平
之誅守光
右盧龍據九州(幽涿營瀛莫平薊媯檀)傳八姓
李正己本高麗人為營州副將從侯希逸入青州以軍
候從討史朝義有功後逐希逸出之詔代為節度使進
同平章事饒陽郡王建中初與田悦皆叛卒子納父死
自為留後與李希烈朱滔等連和僭號齊王興元初乃
歸命加同平章事封隴西郡王卒子師古嗣為節度使
加同平章事卒弟師道嗣為留後遷副大使時方討淮
蔡師道陰使人殺宰相焚河陰漕院為蔡聲援蔡平乃
遣使請納三州既而復拒命詔討之師道兵屢敗為其
將劉悟所殺傳首京師
右淄青據十二州(淄青齊海登萊沂密曹濮兗鄆)一姓四傳
程日華定州安喜人為張孝忠牙將奉使至滄州會軍
變殺刺史李固烈逼日華領州事時朱滔王武俊等叛
招日華不從遂攻之日華乘城自固遣使自歸天子德
宗喜拜日華御史大夫滄州刺史置横海軍就以為使
卒子懷直嗣為留後遷節度使卒子權嗣領軍務拜節
度使累封至邢國公及淮西平請入朝辭軍政詔華州
刺史鄭權代之
李全略本王武俊之裨將入朝授代州刺史程權入
朝以鄭權代為横海節度使權遷以烏重允代之重
允遷以杜叔良代之叔良討王廷湊兵敗乃命全略
為節度使卒子同捷領留後賂鄰藩為請領父節不
許同捷拒命詔討之同捷兵敗伏誅
右滄景據四州(滄景德棣)傳二姓
劉元佐滑州匡城人為永平軍牙將李靈耀據汴州反
元佐乘其無備襲取宋州德宗建中初充宋亳潁節度
使以討李納等功遷同平章事後為假子樂士朝所鴆
死子士寧嗣初元佐死朝命吳湊代之軍中不受命推
士寧為留後請命詔襲節度使後為其大將李萬榮為
逐萬榮為留後遷節度使卒以兵屬鄧惟恭惟恭乃執
萬榮子廼送京師以董晉代為節度使
右宣武據四州(汴宋亳潁)傳二姓
吳少誠幽州潞人為李希烈將希烈僭逆為陳仙奇所
毒夷其妻子函首獻朝詔以仙奇為淮西節度使少誠
殺仙奇德宗因授少誠申蔡光等州節度觀察留後進
拜節度使後拒命圍許州詔削奪官爵討之師不利乃
赦其罪順帝即位進同平章事封濮陽郡王卒少陽
本滄海清池人與少誠同在軍友善少誠養為弟少誠
死少陽殺其子元慶自稱留後詔拜節度使卒元濟
少陽子少陽死匿不發喪請於朝求世襲不許乃出兵
反詔諸路軍討之李愬入蔡城俘元濟斬於京師
右彰義據三州(申光蔡)一姓三世
劉悟其祖正臣平盧節度使悟事李師道為將師道拒
命王師討之師道以悟將兵拒守復疑悟悟乃還兵取
鄆殺師道傳首京師拜義成節度使彭城郡王兼幽鎮
招討使治邢州進同平章事卒子從諫領留後請命拜
節度使入朝還鎮進同平章事卒稹從諫從子從諫
既卒擅領留後武宗詔稹護喪還鎮稹拒命詔討之稹
兵敗其大將郭誼等殺之以降
右澤潞據五州(鄆邢潞洺磁)一姓三世
李茂貞深州博野人本姓宋為軍卒戍鳳翔隸鄭畋破
黃巢以功積遷至武定軍節度使會鳳翔節度使李昌
符與天威都頭楊守立争以兵相攻僖宗遣茂貞擊殺
昌符就以茂貞為鳳翔隴右節度使封隴西郡王昭宗
時擅以兵攻興元節度使楊守亮取其地詔徙茂貞山
南節度以徐彦若鎮鳳翔茂貞不奉詔表辭不遜帝討
之兵敗茂貞遂犯京師脅上誅杜讓能等乃還後與韓
建王行瑜等舉兵犯京師李克用舉兵討之乃退後封
岐王昭宗為宦官所廢既反正宰相崔允欲借朱全忠
兵誅宦官中尉韓全誨等劫帝幸鳳翔全忠圍之逾年
茂貞與和帝乃出茂貞初破楊守亮取興元而邠寧鄜
坊皆附之有地二十州其被梁圍也興元入於蜀開平
已後邠寧鄜坊入於梁秦鳳階成又入於蜀當梁末年
所有惟七州而已莊宗破梁遣子入朝改封秦王卒
從曮茂貞子茂貞卒嗣為鳳翔節度使
右鳳翔據二十州(岐隴涇原渭武秦成階鳳邠寧慶衍鄜坊丹延梁洋)二傳
李仁福不知其世家當唐僖宗時有拓跋思敬者為夏
州偏將後以預破黃巢功賜姓李氏拜夏州節度使思
敬卒以弟思諫為節度使自唐末天下大亂興元鳳翔
邠寧鄜坊河中同華諸鎮之兵四面並起而交爭獨靈
夏未嘗為唐患亦無大功故其世次功過不顯而無傳
梁開平初思諫卒軍中立其子彛昌為㽜後拜節度使
明年其將高宗益作亂殺彛昌時仁福為蕃部指揮使
軍中乃迎仁福立之不知其於思諫為親疏也奉梁正
朔拜節度使中書令封朔方王卒子彛超自為留後唐
明帝徙彛超延州刺史以安從進為夏州節度使彛超
拒命唐遣兵圍夏州不克乃釋之以彛超為節度使卒
弟彛興嗣封西平王周加太傅宋興加太尉卒追封夏
王子克叡立襲靜難節度使卒贈侍中子繼筠立踰年
卒弟繼捧立太平興國七年來朝以夏銀綏宥靜五州
地來歸其弟繼遷居銀州率衆為寇奔入番族詔以繼
捧為定難節度賜姓名趙保忠令招繼遷保忠言繼遷
歸欵以為銀州刺史賜姓趙保吉後保吉與保忠合寇
靈州詔討之保吉併保忠之衆保忠遁還闕詔隳夏州
居民悉遷於綏銀等州削保吉所賜姓名復為李繼遷
遣使入貢後復入寇窺靈州詔李繼隆以五路兵攻之
大小數十戰繼遷遁去太宗崩乃遣使修貢求領蕃任
真宗復賜姓名拜定難軍節度使後復入寇䧟靈州為
其番部射死子德明入貢上表歸欵拜定難節度使西
平王進封夏王卒子元昊嗣景祐初入寇後攻唃厮囉
䧟瓜沙肅三州盡得河西之地寳元元年僭號改元詔
削奪元昊官爵遣兵討之慶歴四年乃遣使稱臣冊為
夏國主歲賜銀絹茶綵共二十五萬五千仍聽市易卒
子諒祚立治平三年入寇明年种諤取綏州城之諒祚
卒子秉常立元豐四年遣李憲等五路兵攻之取四砦
城永樂夏人陷之秉常卒子乾順立元祐時來請所侵
地并送還永樂陷沒人口詔還其米脂安強浮圖葭蘆
四砦紹聖後章惇為相遣師伐之夏人亦歲歲寇邊初
夏國恃横山諸族帳強勁善戰故用以抗中國种諤謀
取横山故興靈州之師及王師失利李憲始獻進築之
策神宗厭兵不克行童貫舊常從憲得其髣髴故獻議
進築遂領六路邊事將諸路兵六七年進築軍壘建立
保砦遂得横山之地夏人失所恃遂納欵夏國自此少
衰矣會金滅遼乾順以事遼之禮事金金人以天德雲
中金肅河清四軍及八館之地賂之未幾復奪其地建
炎時遣使入夏乾順已僭稱制待使倨自後始用敵國
禮張浚吳玠遣使約夏夾攻金卒無成說紹興九年李
顯忠自夏來歸是年乾順卒子天祈立嘉定間金遷汴
有西都長安之意宿重兵於鞏州夏畏之遣使來議夾
攻四川宣閫安丙從之遣董炤等攻鞏州不利(繼乾順而立者)
(正史作天祈建炎以來朝野雜記作仁孝未知孰是自乾順之死至嘉定甲申凡八十餘年其後立者決非一)
(主并夏亡之歲月正史不載當續考)
右靈夏據五州(夏銀綏宥靜)
唐末藩鎮
按唐末宇内皆為節鎮而所謂節鎮者非士卒殺
主帥則盗賊逐牧守朝廷不能討因而命之大槩
皆欲互相噬吞廣自封殖以為子孫傳襲之計江
淮以南之蠭起者其地非英雄所必爭又值中州
多故無暇遠略故皆能傳世而北方節鎮其驟興
忽敗不能以一世多為宣武河東所併獨鳳翔之
初起也據地最多故能崛強汴晉之間相為長雄
後雖日削而傳襲亦及再世靈夏僻在一隅據五
州之地世事中朝及宋興四方僭偽節鎮悉已削
平獨不能取其地盖自繼遷以來效化外蕃以至
於獷悍難制雖加之以強弓毒矢而亦能自存傳
世三百餘年然其地則唐之地而其初亦唐之節
鎮也故叙鳳翔靈夏以繼唐史藩鎮傳所載八鎮
之後
先公曰嗚呼宇宙之為天下裂豈一朝一夕之故
哉太宗初置沿邊節度使天寳十載分西北十節
度大率以其兵防邊耳固未嘗有世襲之節度也
自安史亂而後河北三鎮有世襲之節度然猶未
有東南之世襲節度也自黃巢亂而後東南徧海
内皆為世襲節鎮矣五代十國皆節鎮之流裔而
并合者也自宣武併河中魏博淄青成德澤州而
為梁自河東據潞州而為晉然後吳以淮南越以
鎮海閩以威武楚以武安靜江南漢以清海岐以
鳳翔邠寧蜀以兩川而燕之盧龍荆之荆南亦併
出焉
楊行密廬州合淝人以盜見獲為兵遷隊將逐廬州刺
史據其州詔就拜刺史淮南節度使高駢為畢師鐸等
所攻行密擊之取揚州後取宣潤滁和等州唐拜行密
淮南節度使同平章事行密遣兵攻取自淮以南江以
東諸州皆下之進拜中書令吳王卒子渥嗣後為徐溫
張顥等所殺弟隆演嗣即吳王位改元卒弟溥立僭即
皇帝位後禪位於徐知誥
右淮南傳四世四十六年(行密以唐景福元年入揚州至溥以晉天福二)
(年為李氏所簒)
王建許州舞陽人為忠武軍卒遷隊將隸軍將鹿宴宏
僖宗在蜀以兵隨駕扈從有功遷壁州刺史以兵取閬
利梓等州逐西川節度使韋昭度而代之又攻成都殺
陳敬暄田令孜乃以建為西川節度使復攻東川取之
并有兩川山南之地封蜀王梁簒唐建乃僭號皇帝卒
子衍嗣立唐莊宗既滅梁乃遣兵伐蜀取之衍降見殺
右前蜀二世三十五年(建以唐大順二年為西川節度使至衍以後唐同光)
(三年亡)
孟知祥邢州龍岡人仕晉為左教練使遷太原尹莊宗
既滅王衍乃以知祥為劍南西川節度副大使明宗立
知祥陰有據蜀之志殺監軍李嚴與東川節度使董璋
俱反唐師討之不利知祥遂攻東川殺董璋取其地乃
遣使入朝唐封為蜀王唐明宗崩知祥僭號皇帝後復
取山南之地卒子㫤嗣時中國多故雄武軍節度使何
建以秦成階三州附於蜀㫤又取鳳州盡得王衍故地
周世宗時伐蜀取秦成階鳳宋乾德三年遣師伐蜀取
之㫤降封秦國公卒
右後蜀二世四十一年(知祥以後唐同光三年為節度使至㫤以宋乾德三)
(年亡)
劉隱其祖安仁上蔡人後徙閩中商賈南海因家焉父
謙為廣州牙將黃巢寇廣廣州表謙為封州刺史賀江
鎮遏使以禦梧桂謙卒表隱代之會廣州節度劉崇龜
死將盧琚等作亂隱以封州兵討殺琚迎節度使嗣薛
王知柔徐彦若代知柔表隱節度副使彦若卒軍中推
隱為留後天祐時拜節度使梁初進太師封南平王卒
弟龑嗣以兵取潮韶及容管邕管僭號皇帝卒子玢嗣
立後為其弟晟所弑晟既弑玢遂自立值馬氏政亂乃
出兵攻楚克桂宜嚴梧蒙五州又取柳州卒子鋹嗣立
宋開寳四年遣師伐南漢取之鋹降封恩赦侯
右南漢五世六十七年(隱以唐天祐二年為廣州節度使至鋹以宋開寳四)
(年亡)
馬殷許州鄢陵人初為孫儒裨將儒攻宣州敗死殷與
其下推劉建峰為主轉攻豫章虔吉入湖南取潭州建
峰自稱留後僖宗因授之建峰為其下所殺軍司馬張
佶率衆推殷為主拜潭州刺史殷攻連邵郴衡道永六
州皆下之又取桂州拜武安軍節度使梁時拜中書令
封楚王又取嶺南昭賀梧蒙龔富等州澧溆辰州皆附
於殷拜天策上將軍唐滅梁殷入貢仍封爵卒子希聲
立授武安靜江等軍節度使卒追封衡陽王弟希範立
卒弟希廣立為其兄希萼所攻兵敗自縊死希萼既殺
希廣遂自立臣於李景其將徐威等作亂執希萼立其
弟希崇彭師暠等復奉希萼為衡山王臣於李景希崇
亦請命於景景遣邊鎬將兵入楚盡遷馬氏之族於金
陵
周行逢武陵人與王進逵俱為靜江軍卒事希萼進
逵攻唐將邊鎬逐之行逢復破唐兵進逵奉表京師
周太祖以為武安節度使以劉言為武平節度使進
逵與言有隙行逢為畫謀襲殺言進逵據武陵行逢
據潭州會進逵為潘叔嗣所殺行逢殺叔嗣取武陵
卒子保權立衡州刺史張文表畔之保權遣使請命
太祖命慕容延釗討之保權舉族朝於京師
右湖南馬氏五世五十七年(殷自唐乾寧三年有湖南至希萼以周廣)
(順元年為南唐所滅)周氏再世十年(行逢以周顯德元年拜節度使至保權以宋乾)
(德元年納土)
錢鏐杭州臨安人始為石鏡鎮將董昌偏裨擊黃巢有
功為都將擊劉漢宏破越州昌徙居越而鏐為杭州刺
史擊取蘇常潤等州進鎮海節度使同平章事昌僭逆
鏐討平之盡有兩浙之地拜中書令越王梁時封吳越
王尚父卒子元瓘立卒子佐立破李景兵福州卒弟俶
立太平興國三年俶入覲盡獻其地
右兩浙四世八十四年(鏐以唐乾寧二年為鎮海鎮東軍節度使有兩浙至)
(俶以宋太平興國三年納土)
王潮光州固始人初為縣史壽州人王緒攻陷固始以
潮為軍校緒為秦宗權所攻率衆南奔自南康入汀陷
漳浦緒性忌多殺潮與其前鋒將執緒殺之推潮為主
授泉州刺史攻福州克之授福建觀察使卒弟審知立
授威武軍節度使同平章事封瑯琊王梁時封為閩王
卒子延翰立後為其弟延禀延鈞所殺延鈞既殺延翰
更名鏻自立後唐拜為節度使閩王後僭號皇帝為其
子繼鵬及李倣所弑繼鵬立更名㫤遣使朝貢於晉後
為王延羲所殺延羲審知少子嗣立更名曦後為其臣
連重遇所殺延政審知子初為建州刺史曦淫虐延
政數諫之曦怒攻延政兵敗延政乃以建州建國稱殷
明年曦遇弑連重遇立朱文進盡殺王氏子孫稱晉年
號重遇復殺文進南唐李景聞閩亂發兵攻之遂取閩
遷延政之族於金陵
右福建六世五十五年(潮以唐景福元年入福州拜觀察使至延政以晉開)
(運三年為李唐所殺)
高季興陜州硤石人初為汴人李讓家僮朱温鎮宣武
事温梁開平初拜荆南節度均王時阻兵自守均王優
容之封為渤海王梁亡朝唐莊宗明帝時取䕫萬歸峽
等州臣於吳卒子從誨立復臣唐封南平王卒子保融
立襲封南平王卒弟保勖立卒兄子繼冲立建隆四年
太祖詔慕容延釗討湖南張文表假道荆南入其郛繼
冲懼以地内附舉族入朝
右南平五世凡五十七年(季興以梁開平元年鎮南至繼冲以宋乾德元)
(年納土)
按唐末五代以來八國其初亦皆世襲節鎮也故
叙其興滅之歲月傳授之世次附於唐方鎮之後
或曰五代史之十國世家即晉書十六國載記之
流也何十六國獨無述乎曰十六國乃夷狄之據
地而欲自為帝王者也未嘗受命於晉難以藩方
目之故除張李二涼之外不復錄若此八國則雖
出於卒伍盗賊然其竊地之初皆常請命於天子
而畀以旌節矣後雖僭號而其源則藩侯也故叙
之若南唐受禪於楊氏北漢繼世於河東則其初
即稱帝是以亦不復錄云
文獻通考卷二百七十六
