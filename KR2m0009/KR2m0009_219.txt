文獻通考卷二百十九
鄱陽馬端臨貴與著
經籍考四十六
子(陰陽各門總)(天文)(歴算)
漢藝文志陰陽者流蓋出於羲和之官敬順昊天歴
象日月星辰敬授民時此其所長也及拘者為之則
牽於禁忌泥於小數舍人事而任鬼神
漢志二十一家三百六十九篇
右陰陽
漢藝文志曰天文者序二十八宿步五星日月以紀
吉凶之象聖王所以參政也易曰觀乎天文以察時
變然星事&KR1223;悍非湛密者弗能由也(&KR1223;讀與凶同湛讀曰沉由用也)
夫觀景以譴形非明主亦不能服聽也以不能由之
臣諫不能聽之主此所以兩有患也
宋三朝藝文志曰國家建官庀局觀文察變尤重慎
其事太宗即位知私習冐禁頗為誑耀悉搜訪考驗
黜去繆妄遂下詔禁止之至眞宗復申明詔旨重其
罪罰自兹澄汰旌别濫學方息而民無所惑矣
兩朝藝文志曰天文圖書藏祕閣西編有内侍專掌
禁私習者嘉祐中大校經史而兵法小學醫術禮書
皆分局命官編校定寫唯天文五行未嘗是正諸儒
亦莫得考也
漢志二十一家四百四十五卷
隋志九十七部合六百七十五卷
唐志二十家三十部三百六卷(失姓名六家李淳風天文占以下不著錄六家)
(一百七十五卷)
宋三朝志八十四部三十二卷
宋兩朝志二十八部一百六卷
宋四朝志三十九部二百四十六卷
宋中興志二十家二十部一百二十七卷
右天文
漢藝文志歴譜者序四時之位正分至之節會日月
五星之辰以考寒暑殺生之實故聖王必正歴數以
定三統服色之制又以探知五星日月之會凶阨之
患吉隆之喜其術皆出焉此聖人知命之術也非天
下之至材其孰能與焉道之亂也患出於小人而強
欲知天道者壊大以為小削遠以為近是以道術破
碎而難知也
宋兩朝藝文志歴以算成自建隆迄治平五正歴象
作為銅儀經法具於所司蓋有知算而不知歴者故
歴為算本治歴之善積算遠其驗難而差遲治歴之
不善積算近其驗易而差亦速
漢志十八家六百六卷
隋志一百部二百六十三卷
唐志三十六家七十五部二百三十七部(失姓名五家王勃以下不)
(著錄十九家百二十六卷)
宋三朝志五十三部二百卷
宋兩朝志三十三部六十四卷
宋四朝志五十三部二百四十三卷
宋中興志三十八家五十一部一百五十八卷
右歴譜
漢藝文志曰五行者五常之形氣也書云初一曰五
行次二曰敬用五事言進用五事以順五行也貎言
視聽思心失而五行之序亂五星之變作皆出於律
歴之數而分為二者也其法亦起五德終始推其極
則無不至而小數家因此以為吉凶而行於世寖以
相亂
漢志五行三十一家六百五十二卷
漢志蓍龜十五家四百一卷
漢志雜占十八家三百一十三卷
容齋洪氏隨筆曰漢藝文志七略雜占十八家以
黃帝甘德占夢二書為首其說曰雜占者紀百家
之象候善惡之證衆占非一而夢為大故周有其
官周禮太卜掌三夢之法一曰致夢二曰觭夢三
曰咸陟鄭氏以為致夢夏后氏所作觭夢商人所
作咸陟者言夢之皆得周人作焉而占夢專為一
官以日月星辰占六夢之吉凶其别曰正曰噩曰
思曰寤曰喜曰懼季冬聘王夢獻吉夢於王王拜
而受之乃舍萌於四方以贈惡夢舍萌者猶釋菜
也贈者送之也詩書禮經所載高宗夢得說周武
王夢帝與九齡伐紂夢叶朕卜宣王考牧牧人有
熊羆虺蛇之夢召彼故老訊之占夢左傳所書尤
多孔子夢坐奠於兩楹然則古之聖賢未嘗不以
夢為大是以見於七略者如此魏晉方技猶時時
或有之今人不復留意此卜雖市井妄術所在如
林亦無以占夢自名者其學殆絶矣
右五行
漢藝文志形法者大舉九州之勢以立城郭室舍形
人及六畜骨法之度數器物之形容以求其聲氣貴
賤吉凶猶律有長短而各徵其聲非有鬼神數使然
也然形與氣相首尾亦有有其形而無其氣者有其
氣而無其形者此精微之獨異也
漢志六家一百二十二卷
隋志五行二百七十二部合一千二十二卷
唐志五行六十家一百六十部六百四十七卷(失姓名六十五)
(家袁天綱以下不著錄二十五家一百三十二卷)
宋三朝志五行四百四十二部一千四百九十七卷
宋兩朝志五行一百一十五部一百六十一卷
宋四朝志五行一百三十四部三百九十二卷
宋中興志五行八十二家八十八部二百八十六卷
宋中興志蓍龜三十三家三十六部一百一卷
宋中興志雜占八十家八十四部一百七十五卷
宋中興志形法九十五家一百四部二百六十八卷
陳氏曰自司馬氏論九流其後劉歆七略班固藝
文志皆著陰陽家而天文歴譜五行卜筮形法之
屬别為術數略其論陰陽家者流蓋出於羲和之
官敬順昊天歴象日月星辰拘者為之則牽於禁
忌泥於小數至其論術數則又以為羲和卜史之
流而所謂司星子韋三篇不列於天文而著之陰
陽家之首然則陰陽之與術數似未有以大異也
不知當時何以别之豈此論其理彼具其術邪今
志所載二十一家之書皆不存無所考究而隋唐
以來子部遂闕陰陽一家至董逌藏書志始以星
占五行書為陰陽類今稍增損之以時日祿命遁
甲等備陰陽一家之闕而其他術數各自為類
按陳氏之說固然矣然時日祿命遁甲獨非術數
乎其所謂術數各自為類者曰卜筮曰形法然此
二者獨不本於陰陽乎蓋班史藝文志陰陽家之
後又分五行卜筮形法各自為類今班志中五行
卜筮形法之書雖不盡存而後世尚能知其名義
獨其所謂陰陽家二十一種之書並無一存而隋
史遂不立陰陽門蓋隋唐間已不能知其名義故
無由以後來所著之書續立此門矣然隋書唐書
及宋九朝史凡涉乎術數者總以五行一門包之
殊欠分剔獨中興史志乃用班志舊例以五行占
卜形法各自為門今從之
右形法
周髀算經二卷音義一卷
陳氏曰題趙君卿註甄鸞重述李淳風等註釋周
髀者蓋天文書也稱周公受之商高而以句股為
術故曰周髀唐志有趙嬰甄鸞註多一卷李淳風
釋二卷今曰君卿者豈嬰之字邪中興書目又云
君卿名爽蓋本崇文總目然皆莫詳時代甄鸞者
後周司隸也音義假承務郎李籍撰
司天考古星通元寶鏡一卷
鼂氏曰題曰巫咸氏宋朝太平興國中詔天下知
星者詣京師未幾至者百許人坐私習天文或誅
或配隸海島由是星歴之學殆絶故予所藏書中
亦無幾姑裒數種以備數云
甘石星經一卷
鼂氏曰漢甘公石申撰以日月五星三垣二十八
舍恒星圖象次舍有占訣以候休咎
星簿讚歴一卷
陳氏曰唐志稱石氏星經簿讚館閣書目以其有
徐潁婺台等州名疑後人附益今此書明言依甘
石巫咸氏則非專石申書也
乙巳占十卷
陳氏曰唐太史令政陽李淳風撰起算上元乙巳
故以名焉
玉歴通政經三卷
陳氏曰李淳風撰亦天文占也唐志無之
乾坤變異錄一卷
陳氏曰不著名氏雜占變異凡十七篇
古今通占三十卷
陳氏曰唐嵩高潛夫沛國武密撰纂集黃帝巫咸
而下諸家及隋以前諸史天文志為此書景祐乾
象新書間取其說中興館閣書目作古今通占鏡
本唐志云爾
步天歌一卷
鼂氏曰未詳撰人二十八舍歌也三垣頌五星凌
犯賦附於後或云唐王希明撰自號丹元子
夾漈鄭氏天文略曰隋有丹元子隱者之流也不
知名氏作步天歌見者可以觀象焉王希明纂漢
晉志以釋之唐書誤以為王希明也天文藉圖不
藉書然書經百傳不復訛謬縱有訛謬易為考正
圖一再傳便成顚錯一錯愈錯不可復尋所以信
圖難得故學者不復識星向嘗盡求其書不得其
象又盡求其圖不得其信一日得步天歌而誦之
時素秋無月清天如水誦一句凝目一星不三數
夜一天星斗盡在胷中矣此本只傳靈臺不傳人
間術家祕之名曰鬼料竅世有數本不勝其訛今
則取之仰觀以從稽定然步天歌之言不過漢晉
諸志之言也漢晉志不可以得天文者謂所載名
數太詳叢雜難舉故也步天歌句中有圖言下見
象或約或豐無餘無失又不言休咎是深知天者
今之所作以是為本舊於歌前亦有星形然流傳
易訛所當削去惟於歌之前採諸家之言以備其
書云
列宿圖一卷天象分野圖一卷
鼂氏曰未詳撰人
景祐乾象新書三十卷
陳氏曰司天春官正楊惟德等撰以歴代占書及
春秋至五代諸史採摭撰集元年七月書成賜名
仍御製序
鼂氏曰今惟三卷
大宋天文書十五卷
陳氏曰不著名氏館閣書目亦無之意其為太史
局見今施行之書蓋供報占驗大抵出此
天經十九卷
陳氏曰同州進士王及甫撰不知何人其書定是
非恊同異由博而約儒者之善言天者也
天象法要二卷
陳氏曰丞相温陵蘇頌子容撰元祐三年新造渾
天成記其法要而圖其形象進之
歴代星史一卷
陳氏曰不著名氏抄集諸史天文志
天文考異二十五卷
陳氏曰昭武布衣鄒淮撰大抵襲景祐新書之舊
淮後入太史局
二十四氣中星日月宿度一卷
陳氏曰此書傳之程文簡家云得於荆判局荆名
大聲太史局官也
天象義府九卷
陳氏曰宜黃布衣應垕撰其書考究精詳論議新
竒而多穿鑿傅會象垂於天其曰某星主某書者
人實名之也開闢之初神聖在御地天之道未絶
其必有得於仰觀俯察之妙者故曰天垂象聖人
則之夫天豈諄諄然命之乎如必一切巧為之說
而以為天意實然則幾於矯誣矣
右天文
合元萬分歴一卷
鼂氏曰唐曹氏撰未知其名歴元起唐高宗顯慶
五年庚申蓋民間所行小歴也本天竺歴為法李
獻臣云
歴法一卷
鼂氏曰未詳撰人歴草也
唐大衍歴議十卷
陳氏曰唐僧一行作新歴草成而卒詔張說與歴
官陳元景等次為歴術七篇略例一篇歴議十篇
新史志略見之十議者一歴本二日度三中氣四
合朔五卦候六九道七日晷八分野九五星十日
食大抵皆以考正古今得失也歴志略取其要著
於篇者十有二曰歴本曰中氣曰合朔曰卦候曰
日卦曰日度曰九道曰日食曰五星蓋歴議之八
篇而分卦候為二故共為九條其没滅盈縮晷漏
中星三條則皆取之略例餘歴議日晷分野二篇
則具之天文志嘉定辛未辭科用為序題有劉澹
如者蓋得其書自許必在選中而考官但据史文
初不知此書尚存於世也以其篇次與史文不合
黜之要之史官因此書以述志考官因史志以命
題當以書為本參考志之所載乃為全善
崇天歴一卷
陳氏曰司天夏官正權判監宋行古等撰天聖二
年上學士晏殊序國初有建隆應天歴次有乾元
歴儀天歴詳見三朝史志
紀元歴三卷立成一卷
陳氏曰姚舜輔撰崇寧五年成自崇文之後有明
天歴熙寧奉元歴元祐觀天歴至崇寧三年舜輔
造新歴曰占天未幾蔡京又令舜輔更造用帝受
命之年即位之日元起庚辰日命己卯上親製序
頒之天下賜名紀元本朝承平諸歴略具正史志
不見全書此二歴近得之蜀人秦九韶道古故存
之
統元歴一卷
陳氏曰常州布衣陳得一更造祕書少監朱震監
視紹興五年上歴家不以為工
會元歴一卷
陳氏曰夏官正劉孝榮造禮部尚書李巘序紹熙
元年也孝榮判太史局凡造三歴此其最後者勝
前遠矣
統天歴一卷
陳氏曰冬官正楊忠輔撰丞相京鏜表進其歴議
甚詳至於星度明言不曾測驗無候簿可以立術
最為不欺紹熙五年也其末有神殺一篇流於陰
陽拘忌則為俚語
開禧歴三卷立成一卷
陳氏曰大理評事鮑澣之撰進時開禧三年詔附
統天歴推算至今頒歴用統天之名而實用此歴
當時緣金人閏月與本朝不同故於此歴加五刻
天道有常而造術以就之非也大抵中興以來雖
屢改歴而日官淺鄙不知歴象之本但模襲前歴
而於氣朔皆一時遷就爾
金大明歴一卷
陳氏曰亡金大定十三年所為也其術疎淺不足
取積年三億以上其拙可知然統天開禧改歴皆
緣朝論以北歴得天為疑貴貝耳賤目由來久矣寔
不然也
數術大略九卷
陳氏曰魯郡秦九韶道古撰前世算術自漢志皆
屬歴譜家要之數居六藝之一故今解題列之雜
藝類惟周髀經為蓋天遺書以為歴象之冠此書
本名數術而前二卷大衍天時二類於治歴測天
為詳故亦置之於此秦博學多能尤䆳歴法凡近
世諸歴皆傳於秦所言得失亦悉著其語云
集聖歴四卷
鼂氏曰皇朝楊可集可久為司天冬官正輯古今
隂陽書彙為四時以㳙擇日辰云
百中經三卷
鼂氏曰自紹興二十一年以上百二十年歴日節
文也
刻漏圖一卷
鼂氏曰皇朝燕肅撰肅有巧思上蓮花漏法嘗知
潼州有石刻存焉洛陽宋君者增損肅之法為此
圖
官歴刻漏圖一卷蓮花漏圖一卷
陳氏曰太常博士王普伯照撰
右歴算
文獻通考卷二百十九
