文獻通考卷四十
鄱陽馬端臨貴與著
學校考一
太學
王制有虞氏養國老於上庠養庶老於下庠夏后氏養
國老於東序養庶老於西序殷人養國老於右學養庶
老於左學周人養國老於東膠養庶老於虞庠虞庠在
國之西郊(皆學名也異者四代相變或上西或上東或貴在國或貴在郊上庠右學太學也在西郊)
(下庠左學小學也在國中王宫之東東序東膠亦太學在國中王宫之東西序虞庠亦小學西序在西郊周立)
(小學於西郊國老謂卿大夫致仕者庶老謂士及庶人在官者飬國老者為太學飬庶老者為小學)
米廩有虞氏之庠也序夏后氏之序也瞽宗殷學也頖
宫周學也(庠之為言詳也於以考禮詳事魯謂之米廩虞帝上孝令藏粢盛之委焉序次序王事也)
(瞽宗樂師瞽矇之所宗也古者有道德者使教焉死則以為樂祖於此祭之頖之為言班也於此班政教也)
夏曰校殷曰序周曰庠學則三代共之(校序庠皆鄉學學國學也共之)
(無異名也)
禮書曰四代之學虞則上庠下庠夏則東序西序
商則右學左學周則東膠虞庠而周則又有辟廱
成均瞽宗之名則上庠東序右學東膠太學也故
國老於之飬焉下庠西序左學虞庠小學也故庶
老於之養焉記曰天子設四學盖周之制也周之
辟廱即成均也東膠即東序也瞽宗即右學也盖
以其明之以法和之以道則曰辟廱(鄭氏釋王制謂辟明也廱)
(和也所以明和天下毛氏釋詩謂水旋邱如璧以節觀者故曰辟廱孔穎逹曰禮注觧其義詩注觧)
(其形)以其成其虧均其過不及則曰成均以習射事
則曰序以紏德行則曰膠以樂祖在焉則曰瞽宗
以居右焉則曰右學盖周之學成均居中其左東
序其右瞽宗此太學也虞庠在國之西郊小學也
記曰天子視學命有司行事祭先聖先師焉卒事
遂適東序設三老五更之席又曰食三老五更於
太學所以教諸侯之弟祀先賢於西學所以教諸
侯之德夫天子視學則成均也命有司行事祭先
聖先師焉即祀先賢於西學也祀先賢於西學則
祭於瞽宗也有司卒事適東序設三老五更之席
即養國老於東膠也養國老於東膠即食三老五
更於太學也然則商之右學在周謂之西學亦謂
之瞽宗夏之東序在周謂之東膠亦謂之太學盖
夏學上東而下西商學下右而上左周之所存特
其上者耳則右學東序盖與成均並建於一邱之
上而已由是觀之成均頒學政右學祀樂祖東序
養老更右學東序不特存其制而已又因其所上
之方而位之也夫諸侯之學小學在内太學在外
故王制言小學在公宫南之左太學在郊以其選
士由内以升於外然後逹於京故也天子之學小
學居外太學居内故文王世子言凡語於郊然後
於成均取爵於上尊以其選士由外以升於内然
後逹於朝故也
江陵項氏松滋縣學記曰學制之可見於書者自
五帝始其名曰成均說者曰以成性也然則有民
斯可教有教斯可學自開闢則既然矣有虞氏始
即學以藏粢而命之曰庠又曰米廩則自其孝養
之心發之也夏后氏以射造士如行葦矍相之所
言而命之曰序則以檢其行也商人以樂造士如
䕫與大司樂所言而命之曰學又曰瞽宗則以成
其德也學之音則校校之義則教也盖倣於商人
先王之所以教者備矣周人修而兼用之内即近
郊並建四學虞庠在其北夏序在其東商校在西
當代之學居中南面而三學環之命之曰膠又曰
辟廱郊言其地璧言其象皆古人假借字也其外
亦以四學之制參而行之凡侯國皆立當代之學
而損其制曰泮宫凡鄉皆立虞庠凡州皆立夏序
凡黨皆立商校於是四代之學逹於天下夫人而
習聞之故今百家所記參錯不同者無他皆即周
制雜指而互言之也
司徒修六禮以節民性明七教以興民德齊八政以防
滛一道德以同俗養耆老以致孝恤孤獨以逮不足上
賢以崇德簡不肖以絀惡(六禮冠昏喪祭卿相見七教父子兄弟夫婦君臣長幼朋)
(友賓客八政飲食衣服事為異别度量數制)命鄉簡不率教者以告耆老皆
朝於庠元日習射上功習鄉上齒大司徒率國之俊士
與執事焉(朝猶會也此庠謂鄉學也鄉謂飲酒也將習禮以化之)不變命國之右
鄉簡不率教者移之左命國之左鄉簡不率教者移之
右如初禮(中年考校而又不變則使轉徙其居也)不變移之郊如初禮(郊鄉)
(界之外)不變移之遂(遠郊之外)如初禮不變屏之遠方終身不
齒命鄉論秀士升之司徒曰選士(移居於司徒也秀士鄉大夫所考有德行)
(道藝者)司徒論選士之秀者而升之學曰俊士(可使習禮者學太學)
升於司徒者不征於鄉升於學者不征於司徒曰造士
(不征不給其徭役造成也能習禮則為成士正義云此徭役者供學及司徒細碎之徭役)樂正崇四
術立四教(即詩書禮樂)順先王詩書禮樂以造士春秋教之
以禮樂冬夏教之以詩書王太子王子群后之太子卿
大夫元士之適子國之俊選皆造焉凡入學以齒將出
學小胥大胥小樂正簡不帥教者以告於大樂正大樂
正以告於王(此所簡者謂王太子王子群后之太子卿大夫元士之適子大胥小胥皆樂官屬也)
(出學謂九年大成學止也)王命三公九卿大夫元士皆入學不變王
親視學(亦習禮以化之不變王親臨重棄賢者子孫此習禮皆於大學也)不變王三日
不舉(去食樂)屏之遠方西方曰棘東方曰寄(棘逼也逼寄於夷戎不屏)
(於南北謂其太遠)終身不齒
禮書曰鄉簡不率教者至於四不變然後屏之小
樂正簡國子之不帥教止於二不變則屏之者先
王以匹庶之家為易治膏粱之性為難化以其易
治故鄉遂之所考常在三年大比之時以其難化
故國子之出學常在九年大成之後三年而考故
必在於四不變然後屏之九年而簡則雖二不變
屏之可也古之學政其輕者有觵撻其重者不過
屏斥而已若夫萬民之不服教其附於刑者歸於
士
又曰秀於一鄉者謂之秀士中於所選謂之選士
俊士以其德之敏也造士以其材之成也進士以
其將進而用之也選士升於司徒而不征於鄉俊
士升於學而不征於司徒俊士亦謂之造士盖學
至於此材成德敏非可一名命之也傳曰十人曰
選百人曰俊此論其大致然也古之六卿其分職
也未嘗不通其聯事也未嘗不分司徒掌邦教司
馬掌邦政未嘗不分也有發則司徒教士以車甲
升造士則司馬辯論官材未嘗不通也周官大司
馬之屬司士曰以德詔爵此司馬辯論官材之謂
也
大樂正論造士之秀者以告於王而升諸司馬曰進士
(移名於司馬進士可進受爵禄也)司馬辯論官材(辯其論官其材觀其所長也)論進
士之賢者以告於王而定其論論定然後官之任官然
後爵之位定然後禄之
師氏掌以媺詔王(媺音美)掌國中失之事以教國子弟(教之)
(使識舊事中中禮者失失禮者)凡國之貴游子弟學焉
保氏掌諫王惡而飬國子以道
大司樂掌成均之法以治建國之學政而合國之子弟
焉(均調也樂師主調其音大司樂主受此成事以調之樂董仲舒云成均五帝之學)凡有道者
有德者使教焉死則以為樂祖祭於瞽宗(祭於學宫中)
大胥掌學士之版以待致諸子(學士謂卿大夫諸子學舞者版籍也今時鄉戶)
(籍世謂之戶版大胥主此籍以待當召聚學舞者卿大夫之諸子則按此籍以召之)春入學舍菜
合舞秋頒學合聲(春使之學秋頒其材藝所為合聲亦等其曲折使應節奏)
文王世子凡學(戶孝反教也)世子及學士必時(學士謂司徒論俊選所升)
(於學者)春夏學干戈秋冬學羽籥皆於東序(干戈萬舞象武也用動作)
(之時學之籥舞象文也用安靜之時以學之)小樂正學干大胥贊之籥師學
戈籥師丞贊之(四人皆樂官之屬通職秋冬亦學以羽籥小樂正樂師也周禮樂師掌國學之)
(政教國子小舞大胥所掌見上籥師掌教國子舞羽吹籥䟽曰此經雜多有諸侯之禮故謂之大樂正小樂)
(正也小舞即年幼小時教之舞其舞即帗舞羽舞皇舞旄舞干舞人舞也周禮唯有籥師此云籥師丞者或諸)
(侯之禮或異代之法)胥鼓南(南南夷之樂胥掌以大樂之會正舞位旄人教夷樂則以鼓節之)春
誦夏弦大師詔之&KR2954;宗秋學禮執禮者詔之冬讀書典
書者詔之禮在瞽宗書在上庠(誦謂歌樂也弦謂以絲播詩陽用事則學之以)
(聲隂用事則學之以事因時順氣於功易也周立三代之學學書於有虞氏之學典謨之教所由興也學舞於)
(夏后氏之學文武中也學禮樂於殷之學功成治定與已同也)凡祭與飬老乞言合語
之禮皆小樂正詔之於東序(學以三者之威儀也合語謂鄉射鄉飲酒大射燕射)
(之屬也鄉射義曰古者於旅也語云疏曰合語謂合會義理而語說詩楚茨論祭祀之事笑語卒獲箋云古)
(者於旅也語是祭有合語也養老既乞言自然合語也周立三代之學三代學皆立大學小學今按下飬老於)
(東序是周之大學夏之東序也又王制之飬老於虞庠是周之小學為虞庠也)大樂正學舞干
戚語說命乞言皆大樂正授數(學以三者之義也戚斧也語說合語之說數篇)
(數篇疏云謂大樂正授世子及學士等章之數為之講說使知義理)大司成論說在東
序(論說課其義之深淺才能優劣此云樂正司業父師司成則大司成司徒之屬師氏也)凡侍坐
於大司成者遠近間三席可以問(間猶容也容三席則得指畫相分别也席)
(之為制廣三尺三寸三分則是所謂函丈也)終則負墻(卻就後席相避)列事未盡不
問(錯尊者之語不敬也)
樂書曰王制之教造士春秋以禮樂冬夏以詩書
文王世子之教世子春夏以干戈秋冬以羽籥者
升於學者之造士則其才向於有成其教之也易
故先其難者而以詩書後於禮樂貴驕之世子則
其性誘於外物其教之也難故先其易者而以干
戈羽籥後於禮樂詩書周官師氏教國子在司徒
教民之後記言教國之子弟在鄉遂之後其教之
難易盖可見矣然王制主於教造士而王太子王
子羣后之太子卿大夫元士之適子亦預焉文王
世子主於教世子而國之學士亦及焉特其所主
者異教之所施有先後爾
凡語於郊者(語謂論說於郊學郊疏曰郊西郊也周以虞庠為小學在西天子親視學而考課)
(論說也)必取賢斂才焉或以德進或以事舉或以言揚(大樂)
(正論造士之秀者升諸司馬曰進士謂此矣)曲藝皆誓之(曲藝小技能誓謹也皆使謹習其事)
以待又語(又語謂後復論說也待疏令待後復論說之日如春秋時也)三而一有焉
(三說之中有一善則中之以有曲藝不必盡善)乃進其等(進於衆學者等輩)以其序(又以)
(其藝為次)謂之郊人遠之(候事官之缺者以代之遠之者不曰俊選曰郊人賤技藝疏謂之)
(郊人以其猶在郊學也)於成均以及取爵於上尊也(天子飲酒於虞庠則郊人)
(亦得酌於上尊以相旅)
尚書大傳使公卿之太子大夫元士之適子十有三年
始入小學見小節焉踐小義焉二十入大學見大節焉
踐大義焉故入小學知父子之道長幼之序入大學知
君臣之義上下之位故為君則君為臣則臣為父則父
為子則子
程子曰古者八歲入小學十五入大學擇其才之
可教者聚之不肖者復之農畝盖士農不易業既
入學則不治農然後士農判古之學者自十五入
學至四十方仕中間自有二十五年學又無利可
趨則所志可知須去趨善便自此成德後之人自
童稚間已有汲汲趨利之意何由得向善其古人
必使四十而仕然後志定只營衣食却無害惟利
禄之誘最害人
朱子大學章句序曰人生八歲則自王公以下至
於庶人之子弟皆入小學而教之以洒掃應對進
退之節禮樂射御書數之文及其十有五年則自
天子之元子衆子以至公卿大夫元士之適子與
凡民之俊秀皆入大學而教之以窮理正心修已
治人之道此又學校之教大小之節所以分也
按八歲入小學十五入大學大戴禮保傅傳及白
虎通之說十三年入小學二十入大學尚書大傳
之說程朱二子從保傅白虎通
又按注云十五年入小學十八入大學者謂諸子
姓既成者至十五入小學其早成者十八入大學
内則曰十年出就外傅居宿於外學書計者謂公
卿以下教子於家也今以諸書所載及此注詳之
則保傅及白虎通所言八歲入小學者乃天子世
子之禮所謂小學則在師氏虎門之左大學則在
王宫之東亦皆天子之學也尚書大傳所言十三
年入小學乃公卿大夫元士適子之禮盖公卿已
下之子弟年方童幼未應便入天子之學所以十
年出就外傅且學於家塾直至十五方令入師氏
所掌虎門小學而天子則别無私學所以世子八
歲便入小學歟
王制天子曰辟廱(辟明也廱和也所以明和天下)
詩靈臺虡業維樅賁鼓維鏞於論鼓鐘於樂辟廱於論
鼓鐘於樂辟廱鼉鼓逄逄矇瞍奏公(植者曰虡横者曰栒業大板也樅崇)
(牙也賁大鼓鏞大鐘論之言倫也言得其倫理水旋邱如璧曰辟廱以節觀者逄逄和也有眸子而無見曰矇)
(無眸子曰瞍公事也)
朱子曰王制論學曰天子曰辟廱諸侯曰泮宫說
者以為辟廱大射行禮之處也水旋邱如璧以節
觀者泮宫諸侯鄉射之宫也其水半之盖東西門
以南通水北無也故振鷺之詩曰振鷺於飛於彼
西雝說者以雝為澤盖即旋邱之水而其學即所
謂澤宫也盖古人之學與今日不同孟子所謂序
者射也則學盖有以射為主者矣蘇氏引莊子言
文王有辟廱之樂遂以辟廱亦為學名而曰古人
以學教胄子則未知學以樂而得名歟樂以學而
得名歟則是又以為習樂之所也張子亦曰辟廱
古無此名其制盖始於此故周有天下遂以名天
子之學而諸侯不得立焉記所謂魯人將有事於
上帝必先有事於泮宫者盖射以擇士云爾
東萊吕氏曰或疑是詩叙臺池苑囿與民同樂胡
為以辟廱學校勦入之彼盖未嘗深考三代人君
與士大夫甚親游宴之&KR0591;御征行之扈衛無往而
不與髦俊俱焉樂正司業父師司成則樂者固學
士之所常隸也夫豈有二事哉
文王有聲鎬京辟廱自西自東自南自北無思不服皇
王烝哉
張氏曰靈臺辟廱文王之學也辟廱之在鎬京者
武王之學也辟廱至此始為天子之學
江陵項氏枝江縣新學記曰古者周天子之居民
也不但天子諸侯之國自二十五家以上則有學
焉學莫尚於斯矣方是時建官三百六十以張備
法而紀衆民視其中無一事無法者而獨於建學
無制則其吏非應文也無一民無飬者而獨無粟
士之廪則其士非為飬也而上下顧交趨之如裘
葛飲食然則必有不可捨焉者矣天子之學謂之
辟廱班朝布令享帝右祖則以為明堂同律候氣
治歴考祥則以為靈臺諸侯之學謂之泮宫大師
旅則將士會焉大獄訟則吏民期焉大祭祀則始
祖享焉盖其制皆於國之勝地披水築宫為一大
有司國有大事則以禮屬百官群吏下民而講行
之無事則國之耆老子弟游焉以論鼓鐘而修孝
弟其地尊其禮大三百六十官皆不得治其事意
者三公之老而致仕者掌之謂之鄉老二鄉而公
一人則六鄉盖三公矣故曰三公在朝三老在學
公與老皆無職於六官學序庠塾皆無制於六典
古之言道者固如是也嗚呼此意深矣
漢興高帝尚有干戈平定四海未遑庠序之事至武帝
始興太學
徐氏曰按三輔黃圖太學在長安西北七里有市
有獄
董仲舒對策曰養士莫大乎太學太學者賢士之所
關也教化之本原也今以一郡一國之衆對亡應書
者(謂舉賢良文學之詔書也)是王道往往而絶也臣願陛下興太
學置明師以飬天下之士數考問以盡其材則英俊
宜可得矣後武帝立學校之官皆自仲舒發之
元朔五年置博士弟子員
前此博士雖各以經授徒而無考察試用之法至是
官始為置弟子員即武帝所謂興太學也
太史公曰余讀功令(名見後)至於廣厲學官之路未嘗
不廢書而歎也曰嗟乎周室衰而關雎作(韓詩說也)幽厲
微而禮樂壊諸侯恣行政由強國故孔子憫王路廢
而邪道興於是論次詩書修起禮樂世以渾濁莫能
用是以仲尼干七十君無所遇西狩獲麟曰吾道窮
矣故因史記作春秋以當王法其辭微而指博後世
學者多錄焉自孔子卒後七十子之徒散游諸侯大
者為師傅卿相小者友教士大夫或隱而不見故子
路居衛子張居陳澹臺子羽居楚子夏居西河子貢
終於齊如田子方叚干木吳起禽滑釐之屬皆受業
於子夏之倫為王者師是時獨文侯好學陵遲以至
於始皇天下並爭於戰國儒術既絀焉然齊魯之間
學者獨不廢也於威宣之際孟子荀卿之列咸遵夫
子之業而潤色之以學顯於當世及至秦季世焚詩
書坑儒士六藝從此缺矣陳涉起匹夫不滿半歲竟
滅亡其事至微淺然而搢紳先生之徒負孔子禮器
往委質為臣(孔甲為涉博士)者何也以秦焚其業積怨而發
憤於陳王也及高皇帝誅項籍舉兵圍魯魯中諸儒
尚講誦習禮樂弦歌之聲不絶豈非聖人之遺化好
禮樂之國哉夫齊魯之間於文學自古以來其天性
也故漢興然後諸儒始得修其經藝講習大射鄉飲
之禮叔孫通作漢禮儀因為太常諸生弟子共定者
咸為選首於是喟然歎興於學然尚有干戈平定四
海亦未遑暇庠序之事也孝惠吕后時公卿皆武力
有功之臣孝文時頗徵用然本好刑名之言及至孝
景不任儒者而竇太后又好黃老之術故諸博士具
官待問未有進者及今上即位公孫弘以春秋白衣
為天子三公(自孔子後公孫弘始以儒者得政)天下學士靡然嚮風
矣公孫弘為學官悼道之鬱滯乃請曰丞相御史言
制曰盖聞導民以禮風之以樂㛰姻者居室之大倫
(是時論學者尚知本如此)今禮廢樂崩朕甚憫焉故詳延天下方
正博聞之士太常議與博士弟子崇鄉里之化以廣
賢材焉
此武帝制也而其建請之議條畫之目則公孫丞
相實發之
謹與太常臧博士平(臧孔臧平博士之長也博士太常之屬)等議曰聞
三代之道鄉里有教夏曰校殷曰序周曰庠其勸善
也顯之朝廷其懲惡也加之刑罰故教化之行也建
首善自京師始由内以及外今陛下昭至德開大明
配天地本人倫勸學修禮崇化厲賢以風四方太平
之原也古者政教未洽不備其禮請因舊官而興焉
(舊官為博士舊授徒之黌舍也至是官置弟子員來者既衆故因舊黌舍而興修之)為博士官
置弟子五十人復其身太常擇民年十八已上儀狀
端正者補博士弟子(此太常所補也詔書既曰崇鄉里之化則太常所補弟子不過)
(取諸關中而已)郡國縣道邑有好文學敬長上肅政教順鄉
里出入不悖所聞者令相長丞上屬所二千石二千
石謹察可者當與計偕詣太常得受業如弟子(此郡國所)
(擇也自好文學已下條目甚詳而太常弟子止取儀狀端正者盖太常天子近臣常以儒宗為之任其選)
(擇不必立法也)一歲皆輙試(太常所補郡國所擇雖有兩途至於受業一年而後試則考察)
(無二法也)能通一藝以上補文學掌故缺(鼂錯以文學為太常掌故應劭)
(曰掌故六百石吏主故事按博士秩比六百不應掌故秩反過之盖應劭之誤)其高第可以
為郎中者太常籍奏(郎中宿衛之臣故具名籍以待上選也)即有秀才
異等輙以名聞(非常選也)其不事學若下材及不能通一
藝輙罷之而請諸不稱者罰(諸不稱者謂太常之謬選博士之失教及郡國)
(之濫以充賦也)臣謹按詔書律令下者明天人分際通古今
之義文章爾雅訓辭深厚恩施甚美小吏淺聞不能
究宣無以名布諭下(欲為學者開入仕之路故以宣布詔書為名與三代賓興之意)
(異矣此俗儒之所喜而高士所不屑也)治禮掌故以文學禮義為官遷
留滯請選擇其秩比二百石以上及吏百石通一藝
以上補左右内史大行卒史(左内史後為左馮翊右内史後為京兆尹右扶)
(風大行後為大鴻臚)比百石以下補郡太守卒史皆各二人邊
郡一人先用誦多者若不足乃擇掌故補中二千石
屬(掌故尊於文學掌故即前所謂秩比二百石以上者也中二千石屬即左右内史大行卒史也大行)
(中二千石左右内史雖二千石亦通言之也)文學掌故補郡屬(文學掌故即博士弟)
(子通一藝所補也郡屬即郡太守卒史也)備員(既無誦多者故選掌故彼善於此者以充數)請
著功令(新立此條請以著於功令功令篇名若今選舉令)他如律令(此外並如舊律)
(令)制曰可自此以來則公卿大夫士彬彬多文學之
士矣(公卿多文學之士而治效反少於前日此太史公所歎也)
先公曰按漢書此條有博士弟子通一藝以上者
補文學掌故缺又有吏百石通一藝以上者補卒
史恐是兩樣人温公通鑑析為二端東萊大事記
殊未明武帝崇儒興學只是好名當時文學布在
州郡極留滯故弘請選用之為學官而復補卒史
及郡國備員意輕可知
竊詳此叚自太常擇民年十八以下至請諸不稱
是指白身受業而通一藝者自擇其秩比二百石
至補郡屬備員是指已仕受業而通一藝者然白
身通藝者可以為郎中則其官反高(郎中秩比三百石)已
仕通藝者只可為左右内史太守卒史則其位反
卑(佐史秩百石以下)殊不可曉考訂精詳者必能知之按
西漢公卿百官表博士秦官掌通古今秦焚詩書
獨存博士官所職者則猶令其司經籍然既曰通
古今則上必有所師承下必有所傳授故其徒實
繁秦雖存其官而甚惡其徒常設法誅滅之始皇
使御史案問諸生傳相告引至殺四百六十餘人
又令冬種瓜驪山實生命博士諸生就視為伏機
殺七百餘人二世時又以陳勝起召博士諸生議
坐以非所宜言者又數十人然則秦之於博士弟
子非惟不能考察試用之盖惟恐其不澌盡泯沒
矣叔孫通面諛脱虎口而逃亡孔甲持禮器發憤
而事陳涉有以也哉
儒林傳自武帝立五經博士開弟子員設科射策勸
以官禄
師古曰射策者謂為問難疑義書之於策量其大
小置為甲乙之科列而置之不使彰顯有欲射者
隨其所取而釋之以知優劣射之言投射也
按此即後世糊名之意但糊名則是隱舉人之名
以防囑托徇私此則似是隱問難之條以防假手
宿搆其欲示公一也
張湯請博士弟子治尚書春秋補廷尉史
按湯本傳上方鄉文學湯決大獄欲傅古義乃請
博士弟子治尚書春秋補廷尉史湯雖文深意忌
不專平然得此聲譽而深刻吏多為爪牙用者依
於文學之士丞相弘數稱其美夫尚書春秋所言
豈有舞文巧詆慘酷深刻如湯之為乎今以上鄉
文學而令博士弟子以其所學附會緣飾之則所
謂廷尉卒史者往往皆曲學阿世如公孫丞相之
流耳狄山以博士稍持正論抗湯則觸禍機矣賈
山所謂士修之於家而壞之於天子之廷此語當
為武帝發孝文則未嘗壞天下士也
昭帝舉賢良文學增博士弟子員滿百人
宣帝末增倍之
元帝好儒能通一經者皆復數年以用度不足更為設
員千人郡國置五經百石卒史
成帝末或言孔子布衣養徒三千人今天子太學弟子
少於是增弟子員三千人歲餘復如故
先公曰西漢博士隸太常有周成均隸宗伯之意
州有博士郡有文學掾五經之師儒宫之官長吏
辟置布列郡國亦有黨庠遂序之意然有二失鄉
里學校人不升於太學而補弟子員者自一項人
(好文學敬長上儀狀端正)公卿弟子不飬於太學而任子盡隸
光禄勲自有四科考試殊塗異方下之心術分裂
不一上之考察馳騖不精
哀帝時置博士弟子父母死予寧三年(謂處家持喪服)
按學校禮義之地博士弟子公卿之儲則親喪而
子寧持服宜也然漢時居官者實未嘗行喪禮薛
宣後母死弟修去官持服宣謂修三年喪少能行
者由是兄弟不和翟方進母死既葬三十六日起
視事自以為身備漢相不敢踰國家之制(注即文帝遺詔)
(所謂也)宣方進皆為相封侯猶不能捨去禄位躬行
三年之喪而乃欲立此法以律從學干禄之士乎
陽朔二年詔曰古之立太學將以傳先王之業流化於
天下也儒林之官四海淵源宜皆明於古今温故知新
通逹國體故謂之博士否則學者無述焉為下所輕非
所以尊道德也工欲善其事必先利其器丞相御史其
與中二千石二千石雜舉可充博士位者使卓然可觀
平帝時王莽秉政增元士之子得受業如弟子勿以為
員(常員之外更開此路)歲課甲科四十人為郎中乙科二十人為
太子舍人丙科四十人補文學掌故云奏起明堂辟廱
靈臺為學者築舍萬區
班固儒林傳贊自武帝立五經博士開弟子員設科
射策勸以官禄訖於元始百有餘年傳業者寖盛枝
葉蕃滋一經說至百餘萬言大師衆至千餘人盖利
禄之路然
辟廱武帝封泰山還登明堂兒寬上夀曰間者聖統
廢絶陛下發憤祖立明堂辟廱
河間獻王來朝獻雅樂對三雍宫(注三雍明堂辟廱靈臺也)
成帝時犍為郡於水濱得古磬十六枚劉向因是說上
宜興辟廱設庠序陳禮樂隆雅頌之聲盛揖遜之容以
風化天下成帝以向言下公卿議會向病卒丞相大司
空奏請立辟廱案行長安城南營表未作遭成帝崩群
臣引以定諡及王莽為宰衡欲耀衆庶遂興辟廱因以
簒位
按據此說則辟廱王莽時方立之武帝置博士弟
子員不過令其授學而擇其通藝上第者擢用之
未嘗築宫以居之也然考兒寬所言與河間獻王
對三雍宫之事則似已立於武帝之時何也盖古
者明堂辟廱共為一所蔡邕明堂論曰取其宗祀
之清貌則曰清廟取其正室之貌則曰太廟取其
尊崇則曰太室取其堂則曰明堂取其四門之學
則曰太學取其四面周水圓如璧則曰辟廱異名
而同事武帝時封泰山濟南人公玉帶上黃帝時
明堂圖明堂中有一殿四面無壁以茅盖通水水
圜宫垣為複道上有樓從西北入名曰崑崙天子
從之以入拜祀上帝於是上令奉高作明堂汶上
如帶圖修封時以祠太一五帝盖兒寬時為御史
大夫從祠東封還登明堂上夀所言如此則所指
者疑此明堂耳意河間獻王所對之地亦是其處
非養士之辟廱也(班固漢書武帝贊有興太學之說然董仲舒傳只言後武帝立)
(學校之官皆自仲舒發之明元未嘗有庠序也)至成帝時劉向所言則專
為庠序而設然班固禮樂志言世祖受命中興乃
立明堂辟廱顯宗即位躬行其禮宗祀光武皇帝
於明堂飬三老五更於辟廱威儀既盛美矣然德
化未流洽者禮樂未興群下無所從說而庠序尚
未設之故也則知東都亦未嘗以辟廱為庠序然
世祖建武五年已立太學而固之時尚言庠序未
設何邪當考
又按徐天麟西漢會要言三輔黃圖漢辟廱在長
安西北七里恐即王莽所立又言太學亦在長安
西北七里有市有獄豈即辟廱邪或别一所邪(鮑宣)
(得罪下獄博士弟子王咸舉旛太學下曰欲救鮑司隸者集此下諸生會者千餘人此亦西都已立)
(太學之一證當考)
西漢以博士入官
賈誼(吴公薦為博士)董仲舒疏廣薛廣德彭宣
貢禹韋賢夏侯勝轅固后蒼韓嬰胡
毋生嚴彭祖江公
以太常掌故入官
鼂錯(以文學充)
以博士弟子入官
息夫躬兒寬終軍朱雲眭弘(明經)蕭望之
(射策甲科)匡衡(射策甲科)馬宫(射策甲科)翟方進(射策甲科)何
武(射策甲科)王嘉(射策甲科)施讎房鳳(射策乙科)召信臣
(射策甲科)
世祖建武五年十月營起太學車駕幸太學賜博士弟
子各有差
洛陽記太學在洛陽城南開陽門外去宫八里講堂
長十丈廣二丈堂前石經四部服方領習矩步者委
蛇乎其中
光武中興先訪儒雅四方學士雲會京師於是立五經
博士各以其法教授凡十四博士太常差次總領焉
十四博士謂易有施孟梁邱京氏尚書歐陽大小夏
侯詩齊魯韓禮大小戴春秋嚴顔太僕朱浮以國學
既興宜廣博士之選乃上書曰夫太學禮義之官教
化所興博士之官為天下宗師使孔聖之言傳而不
絕舊事策試博士必廣求詳選爰自畿夏延及四方
伏聞詔書更試五人唯取見在洛陽城者臣恐自今
以往將有所失求之密邇容或未盡而四方之學無
所勸樂凡策試之本貴得其真非有期會不及遠方
也及諸所召試皆私自發遣非有傷費煩擾於事也
語曰中國失禮求之於野臣浮幸得與講圖讖故敢
越職帝然之
東漢之制太常卿每選士博士奏其能否建武中
太常選試博士四人陳元為第一張元舉孝廉為郎
會顔氏博士缺元策試第一拜為博士蔡茂試博
士對策陳災異以高等擢拜議郎楊仁舉孝廉除
郎太常上仁經中博士仁自以年未五十不應舊科
上府遜選(漢官儀博士限年五十以上)
按西京博士但以名流為之無選試之法中興以
來始試而後用盖既欲其為人之師範則不容不
先試其能否也
博士舉狀曰生事愛敬喪沒如禮通易尚書孝經論
語兼綜載籍窮微闡奥隱居樂道不求聞逹身無金
痍痼疾三十六屬不與妖惡交通王侯賞賜行應四
科經任博士下言某官某甲保舉
十九年車駕幸太學會諸博士論難於前桓榮被服儒
衣温恭有醖藉辯明經義每以禮遜相厭不以辭長勝
人儒者莫及特加賞賜又詔諸生雅吹擊磬盡日乃罷
中元元年初營明堂辟廱靈臺未用事
明帝永平二年臨辟廱初行大射禮
光武始建三廱明帝即位親行其禮天子始冠通天
衣日月備法物之駕盛清道之儀坐明堂而朝群后
登靈臺以望雲物袒割辟廱之上尊飬三老五更饗
射禮畢帝正坐自講諸儒執經問難於前冠帶搢紳
之人圜橋門而觀聽者盖億萬計其後復為功臣子
孫四姓未屬别立校舍搜選高能以受其業自期門
羽林之士悉令通孝經章句匈奴亦遣子入學濟濟
乎洋洋乎盛於永平矣
蔡邕明堂論曰明堂者天子太廟所以崇禮其祖
以配上帝者也夏后氏曰世室殷人曰重屋周人
曰明堂東曰青陽南曰明堂西曰總章北曰元堂
中曰太室易曰離也者明也南方之卦也聖人南
面而聽天下向明而治人君之位莫正於此焉故
雖有五名而主以明堂也其中正焉皆曰太廟謹
承天隨時之令昭令德宗祀之禮明前功百辟之
勞起尊老敬長之義顯教幼誨稚之學朝諸侯選
造士於其中以制度生者乘其能而至死者論其
功而祭故為大教之官而四學具焉官司備焉譬
如北辰居其所而衆星拱之萬象翼之教之所由
生專受作之所自來明一統也故言明堂事之大
義之深也取其宗祀之清貌則曰清廟取其正室
之貌則曰太廟取其尊崇則曰太室取其堂則曰
明堂取其四門之學則曰太學取其四面周水圓
如璧則曰辟廱異名而同事其實一也春秋因魯
取宋之姦賂則顯之太廟以明聖王建清廟明堂
之義經曰取郜大鼎於宋納於太廟傳曰非禮也
君人者將昭德塞違故昭令德以示子孫是以清
廟茅屋昭其儉也夫德儉而有度升降有數文物
以紀之聲明以發之以臨照百官百官於是戒懼
而不敢易紀律所以大明教也以周清廟論曰魯
太廟皆明堂也魯禘祀周公於太廟明堂猶周宗
祀文王於清廟明堂也禮記檀弓曰王齋禘於清
廟明堂也孝經曰宗祀文王於明堂禮記明堂位
曰太廟天子曰明堂又曰成王幼弱周公踐天子
位以治天下朝諸侯於明堂制禮作樂頒度量而
天下大服成王以周公為有勲勞於天下命魯公
世世禘祀周公於太廟以天子禮樂升歌清廟下
管象舞所以異魯於天下取周清廟之歌歌於魯
太廟明堂魯之廟猶周清廟也皆所以昭文王周
公之德以示子孫者也易傳太初篇曰天子旦入
東學晝入南學暮入西學在中央曰太學天子之
所自學也禮記保傅篇曰帝入東學上親而貴仁
入西學上賢而貴德入南學上齒而貴信入北學
上貴而尊爵入太學承師而問道與易傳同魏文
侯孝經傳曰太學者中學明堂之位也禮記古大
明堂之禮曰膳夫是相禮日中出南闈見九侯門
子日側出西闈視五國之事日闇出北闈視帝節
猶爾雅曰宫中之門謂之闈王居明堂之禮又别
隂陽門南門稱門西門稱闈故周官有門闈之學
師氏教以三德守王門保氏教以六藝守王闈然
則師氏居東門南門保氏居西門北門也知掌教
國子與易傳保傅王居明堂之禮參相發明為四
學焉文王世子篇曰凡大合樂則遂飬老天子至
乃命有司行事興秩節祭先師先聖焉始之飬也
適東序釋奠於先老遂設三老位焉春夏學干戈
秋冬學羽籥皆於東序凡祭與飬老乞言合語之
禮皆小樂正詔之於東序又曰大司成論說在東
序然則詔學皆在東序東序東之堂也學者詔焉
故稱太學仲夏之月令祀百辟卿士之有德於民
者禮記太學志曰禮士大夫學於聖人善人祭於
明堂其無位者祭於太學禮記昭穆篇曰祀先賢
於西學所以教諸侯之德也即所以顯行國禮之
處也太學明堂之東序也皆在明堂辟廱之内月
令記曰明堂者所以明天氣統萬物明堂上通於
天象日辰故下十二宫象日辰也水環四周言王
者動作法天地德廣及四海方此水也名曰辟廱
王制曰天子出征執有罪反舍奠於學以訊馘告
樂記曰武王伐殷為俘馘於京太室詩魯頌云矯
矯虎臣在泮獻馘京鎬京也太室辟廱之中明堂
太室也與諸侯泮宫俱獻馘焉即王制所謂以訊
馘告也禮記曰祀乎明堂所以教諸侯之孝也孝
經曰孝悌之至通於神明光於四海無所不通詩
云自西自東自南自北無思不服言行孝者則曰
明堂行悌者則曰太學故孝經合以為一義而稱
鎬京之詩以明之凡此皆明堂太室辟廱太學事
通合之義也其制度數各有所法堂方百四十四
尺坤之策也屋圓屋徑二百一十六尺乾之策也
太廟明堂方三十六丈通天屋徑九丈隂陽九六
之變且圓盖方載六九之道也八闥以象八卦九
室以象九州十二宫以應辰三十六戶七十二牖
以四戶八牖乘九室之數也戶皆外設而不閉示
天下不藏也通天屋高八十一尺黃鍾九九之實
也二十八柱列於四方亦七宿之象也堂高三丈
亦應三統四鄉五色者象其行外廣二十四丈應
一歲二十四氣四周以水象四海王者之大禮也
按如蔡邕之說則古者明堂辟廱太學太廟合為
一所以朝以祭以教以饗以射皆於其地東漢時
辟廱以為天子飬老大射行禮之所太學以為博
士弟子授業之所析為二處與古異要之太學與
辟廱固不可析為二處飬老大射其與傳道授業
亦豈二事哉
班固辟廱詩廼流辟廱辟廱湯湯聖皇蒞止造舟為
梁皤皤國老乃父乃兄抑抑威儀孝友光明
致堂胡氏曰明帝幸辟廱遣使者安車迎三老五
更於太學詳此禮則知東京太學與辟廱相去亦
非近地盖漢世辟廱不為飬士之所顯宗以迎老
更而至焉非此時也則黌宇之設遂虛之邪商周
在先代之學故記言飬國老於某庠飬庶老於某
序且食三老五更於太學矣不應以為未足又建
辟廱也
永平九年為四姓小侯開立學校置五經師(四姓為外戚樊氏郭)
(氏隂氏馬氏諸子弟以非列侯故曰小侯)
安帝元初六年鄧太后召和帝弟濟北河間王子男女
年五歲以上四十餘人又鄧氏近親子孫三十餘人並
為開邸第教學經書躬自監試尚幼者使置師保朝夕
入宫撫循詔導恩愛甚渥
肅宗建初中大會諸儒於白虎觀考詳同異連月乃罷
帝親臨稱制如石渠故事顧命史臣著為通義又詔高
才生受古文尚書毛詩榖梁左氏春秋雖不立學官然
皆擢高第為講郎給事近署所以網羅逸軼博存衆家
和帝永元十二年賜博士弟子員在太學者布人三疋
司徒徐防上疏以為漢立博士十有四家設甲乙之
科以勸勉伏見太學試博士弟子皆以意說不修家
法臣以為博士及甲乙策試宜從其家章句開五十
難以試之觧釋多者為上第引文明者為高說若不
依先師義有相伐者皆正以為非上從之
和帝亦數幸東觀覽閱書林及鄧后稱制學者頗懈時
樊凖徐防並陳敦學之宜又言儒職多非其人於是制
詔公卿妙簡其選三署郎能通經術者皆得察舉
順帝永建六年繕太學更開拓房室
將作大匠翟酺言孝文皇帝始置一經博士武帝大
合天下之書而孝宣論六經於石渠學者滋盛弟子
萬數光武初興愍其荒廢起太學博士舍内外講堂
諸生横巷為海内所集明帝時辟廱始成欲毁太學
太尉趙熹以為太學辟廱皆宜兼存故並傳至今而
項者頽廢至為園採芻牧之處宜更修繕誘進後學
帝從之學者為酺立碑銘於學
陽嘉元年以太學新成試明經下第者補弟子增甲乙
科員各十人除郡國耆儒九十人補郎舍人左雄又奏
召海内名儒為博士使公卿子弟為諸生有志操者加
其俸禄及汝南謝廉河南趙建年始十二各能通經雄
並奏拜童子郎於是負書來學雲集京師
前漢成帝末歲課甲科四十人乙科二十人今各增
十人則甲科五十人乙科三十人并丙科二十人為
一百人
自安帝覽政薄於藝文博士倚席不講朋徒相視怠
散學舍頽敝順帝感翟酺之言更修黌舍凡所造構
二百四十房千八百五十室
質帝本初元年令郡國學明經年五十以上七十以下
詣太學自大將軍至六百石皆遣子受業歲滿課試以
高第五人補郎中次五人太子舍人又千石六百石四
府掾屬三署郎四姓小侯先能通經者各令隨家法其
高第者上名牒以次賞進
梁太后詔令大將軍以下悉遣子入學每歲輒於鄉
射月一饗會之以此為常(漢官儀曰春三月秋九月習鄉射禮禮生皆使太學)
(學生)自是游學增盛至三萬餘生然章句漸疎而多以
浮華相尚儒者之風盖衰矣
桓帝延熹五年太學西門自壞襄楷上疏曰太學天子
教化之宫其門無故自壞者言文德將喪教化廢也
時甘陵有南北部黨人之譏汝南南陽又有畫諾坐
嘯之謠因此流言轉入太學諸生三萬餘人郭林宗
賈偉節為之冠並與李膺陳蕃王暢更相褒重學中
語曰天下模楷李元禮不畏強禦陳仲舉天下俊秀
王叔茂又渤海公族進階(公族姓也名進階)扶風魏齊卿並
危言深論不隱豪強自公卿以下莫不畏其貶議屣
履到門牢修乃上書誣告膺等養太學游士交結諸
郡生徒更相驅馳共為部黨誹訕朝廷疑亂風俗天
子震怒下郡國捕黨人布告天下使同忿疾收執膺
等辭所連及陳寔之徒二百餘人書名三府禁錮終
身自是正直廢放邪枉熾結海内希風之徒遂共相
標榜指天下名士為之稱號上曰三君次曰八俊曰
八顧曰八及曰八厨猶古之八元八愷也
東坡蘇氏南安軍之學記曰學莫盛於東漢士數
萬人噓枯吹生自三公九卿皆折節下之三府辟
召常出其口其取士議政可謂近古然卒為黨錮
之禍何也曰此王政也王者不作士自以其私意
行之於下其禍敗固宜
建和初詔諸學生年六十以上比郡國明經試次第上
名高第十五人上第十六人為中郎中第十七人為太子
舍人下第十七人為王家郎永夀二年詔復課試諸生
補郎舍人其後復制學生滿二歲試通二經者補文學
掌故其不能通二經者須後試復隨軰試之通二經者
亦得為文學掌故其已為文學掌故者滿二歲試能通
三經者擢其高第為太子舍人其不得第者後試復隨
輩試第復高者亦得為太子舍人已為太子舍人滿二
歲試能通四經者推其高第為郎中其不得第者後試
復隨輩試第復高者亦得為郎中滿二歲試能通五經
者推其高第補吏隨才而用其不得第者後試復隨輩
試第復高者亦得補吏
其後綱紀隳紊凡所選用莫非情故乃立三互法(詳見)
(舉官門)
靈帝熹平四年試太學生年六十以上百餘人除郎中
太子舍人至王家郎郡國文學吏黨人既誅其高名善
士多坐流廢諸博士試甲乙科爭第高下更相告訟亦
有私行金貨定蘭臺&KR0238;書經字以合其私文熹平四年
靈帝乃詔諸儒正定五經刊於石碑為古文篆隷三體
書法以相參檢樹之學門(古文謂孔子壁中書篆書秦始皇使程邈所作隸書亦程)
(邈所獻主於徒隸從簡易也)
鴻都門學初靈帝好學自造皇羲篇五十章因引諸
生能為文賦者本頗以經術相招後諸為尺牘及工書
鳥篆者皆加引召遂至數十人侍中祭酒樂松賈護多
引無行趨勢之徒並待制鴻都門下喜陳方俗閭里小
事帝甚悦之待以不次之位蔡邕上封事言古者取士
必使諸侯歲貢孝武之時郡舉孝廉又有賢良文學之
選於是名臣輩出文武並興漢之得人數路而已夫書
畫辭賦才之小者康國理政未有其能陛下即位之初
先涉經術聽政餘日觀省篇章聊以游意當代博奕非
以教化取士之本而諸生競利作者鼎沸其高者頗引
經訓風喻之言下則連偶俗語有類俳優或竊成文虚
冒名氏臣每受詔於盛化門差次錄第其未及者亦復
隨輩皆見拜擢既加之恩難復收改但守奉禄於義巳
弘不可復使理人及仕州郡昔孝宣會諸儒於石渠章
帝集學士於白虎通經釋義其事優大文武之道所宜
從之若乃小能小善雖有可觀孔子以為致遠則泥君
子故當志其大者光和元年遂置鴻都門學畫孔子及
七十二弟子像其諸生皆勅州郡三公舉用辟召或出
為刺史太守入為尚書侍中乃有封侯賜爵者士君子
皆恥與為列焉後又詔中尚方為鴻都文學樂松江覽
等三十二人圖像立贊以勸學者尚書陽球奏曰臣聞
傳曰君舉必書書而不法後嗣何觀按松覽等皆出於
微篾斗筲小人依憑世戚附託權豪俛眉承睫徼進明
時或獻賦一篇或鳥篆盈簡而位升郎中形圖丹青亦
有筆不點牘辭不辯心假手請字妖偽百品莫不被蒙
殊恩蟬蜕滓濁是以有識掩口天下嗟歎臣聞圖象之
設以昭勸戒欲令人君動鑒得失未聞孺子小人詐作
文頌而可妄竊天官垂象圖素者也今太學東觀足以
宣明聖化願罷鴻都之選以消天下之謗書奏不省
先公曰鴻都門漢宫門也太子保之廢來歴與九
卿朝臣俱詣鴻都門證太子無過即其所也太學
公學也鴻都學私學也學乃天下公而以為人主
私可乎是以士君子之欲與為列者則以為恥公
卿州郡之舉辟也必敕書強之人心之公豈可誣
也雖然有所由然也在昔明帝之朝幸辟廱辯說
講白虎觀稱制臨決也先儒戴氏論曰天下是非
析於理不析於勢君子論學無庸於挾貴為也天
子之尊群臣承望不及是是非非豈能盡斷於天
下之理乎明章皆崇儒重道之君也尊禮師傅是
正經義豈不盡善盡美哉明帝臨幸辟廱自為辯
說已失人君之體矣章帝患五經同異博集諸儒
會議白虎觀天子稱制臨決去聖久遠六經殘闕
諸儒論難前後異說而欲以天子之尊臨定是非
於一言之間難矣哉鴻都之興蔡邕言之以為章
帝白虎釋義其事優大彼靈帝之童心稚識何足
語此愚謂啟帝之私心者往往自白虎觀之稱制
臨決始
按靈帝之鴻都門學即西都孝武時待詔金馬門
之比也然武帝時雖文學如司馬遷相如枚臯東
方朔輩亦俱以俳優畜之固未嘗任以要職而靈
帝時鴻都門學之士至有封侯賜爵者士君子皆
恥與為列則其人品可知然當時太學諸生三萬
餘人其持危言覈論以激濁揚清自負者誅戮禁
錮殆靡孑遺而其在學授業者至爭第更相告訟
無復廉恥且當時在仕路者上自公卿下至孝廉
茂材皆西園諧價獻修宫錢之人矣於鴻都學士
乎何誅
獻帝初平四年九月試儒生四十餘人上第即位郎中
次太子舍人下第者罷之
詔曰孔子歎學之不講不講則所識日忘今耆儒年
踰六十去離本土營求糧資不得事業結童入學白
首空歸長委農野永絶榮望朕甚憫焉其依科罷者
聽為太子舍人(時長安中為之謠日頭白皎然食不充糧裹衣褰裳當還故鄉聖主愍念)
(悉用補郎舍是布衣被服玄黃)
十月太學行禮車駕幸永福城門臨觀其儀賜博士以
下各有差
先公曰試士科選也觀禮文字也天下承平行之
可也是時姦兇亂朝殺戮宰輔諸侯據地戕虐王
臣盗賊未平道路不通國家岌岌有危亡之形而
獻帝方為此舉何其不知務漢祚至此時已如日
薄桑榆如人廹耄荒乃不自哀而哀耆儒之不遇
邪
東漢以博士入官
蔡茂承宫郎顗曹褒盧植戴憑歐陽
歙牟長楊倫魏應
文獻通考卷四十
