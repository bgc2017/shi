文獻通考卷一百十八
鄱陽馬端臨貴與著
王禮考十三
乘輿車旗鹵簿
凡鹵簿有四曰大駕曰法駕曰鑾駕曰黃麾仗大駕郊
祀籍田薦獻玉清昭應景靈宫用之(迎奉聖像亦曰大駕惟不設象及六)
(朝𨗳駕官)法駕減太常卿司徒兵部尚書白鷺崇德車大輦
五副輅進贒明遠車又減屬車四餘並三分減一泰山
下汾隂行禮用之鑾駕又減縣令州牧御史大夫指南
記里鸞旗皮軒車象輅革輅木輅耕根車羊車黃鉞豹
尾車屬車小車小輿餘並減半朝陵迎泰山天書東封
西祀朝謁太清宫奏告玉清昭應宫奉迎刻玉天書躬
謝太廟皆用之鑾駕舊用二千人大中祥符五年告太
廟增至七千人兵部黃麾仗用太常鼓吹太僕寺金玉
輅殿中省大輦其制無定然皆於小御樓車駕親征或
省方還京迎禁中天書五嶽上冊建安軍迎奉聖像六
廟上冊皆用之
凡大駕總二萬六十一人大率以太僕寺主車輅殿
中省主輿輦繖扇御馬金吾主纛矟十六騎引駕細
仗牙門六軍主搶仗尚書兵部主六引諸隊大角五
牛旗門下省主寶案司天臺主螭漏太常主鼓吹朝
服法物庫出旗噐名物衣冠幰蓋軍噐庫出箙弩弓
矢内弓箭庫出戎裝雜仗
程氏演繁露曰宋景文筆記曰宣獻宋公著鹵簿
記至犦槊不能得其義予後十餘年始得之其說
曰江左有瓝槊為其首大如瓝是其義也按字書
㼎小瓜也蒲卓反字或為瓝同一音也予按爾雅
犦牛幇牛也此獸抵觸百獸無敢當者故金吾仗
刻犦牛於槊首以碧油囊籠之荆楚歲時記所說
亦與爾雅同今金吾仗以犦槊為第一隊則是犦
槊云者刻幇牛於槊首也他說皆非也
仁宗康定元年宋庠上言車駕行幸非郊廟大禮具陳
鹵簿外其常日𨗳從惟前有駕頭後擁繖扇而已殊無
前典所載公卿奉引之盛其侍從及百官屬下至厮役
皆雜行其道中步輦之後但以親事官百餘人執撾以
殿謂之禁衛諸班勁騎頗與乘輿相遠而士庶觀者率
隨扈從之夾道馳走喧呼不禁所過有旗亭市樓垂簾
外蔽士民憑高下瞰莫為嚴憚邏司街使恬不呵止威
令弛闕玩習為常非所謂旄頭先驅清道後行之說也
且自黃帝以神功盛德猶假師兵為營衛則防微禦變
古今一體按漢魏以降有大駕小駕至唐又分殿中諸
衛黃麾等仗名數次序各有施設國朝承五姓荒殘之
敝事從簡略每鳴鸞游豫盡去戈戟旌旗之制儀衛寡
薄頗同藩鎮此皆制度放失憚於改作之咎謂宜委一
二博學近臣討繹前代儀注及鹵簿令以乘輿常時出
入之儀比之三駕仗酌取其中稍增儀物具嚴法禁上
以示尊極下以防未然革去因循其在今日詔太常禮
院與兩制詳定遂合奏諸班直禁兵步騎為禁衛仍舊
數復增清道馬百佩弓矢為五重騎而執䍐罼者一騎
而執牙門旗前後四騎而執緋繡鳳氅二十四雉扇十
有二皆分左右天武兵徒行者執柯舒親從兵增其數
為三百殿前指揮使增為二百並騎左右相對開二門
間容二丈以擬周禮之人門凡前牙門旗旗後為牙門
旗前為禁衛輙入者論以法禁乘高下瞰乘簾外蔽夾
道喧呼馳走者頗著於令其後寖弛
神宗熙寧以來天子銳意稽古禮文之事招延羣英折
衷異同盡屏漢唐沿襲之陋與先儒訛舛之說元豐有
詳定禮文所大觀有議禮局政和有禮制局元豐雖置
局造輅然玉輅竟仍唐舊大觀中内侍吳德仁上指南
車記里鼓車之制天子宗祀大禮用之始廢天聖中燕
肅盧道隆所製政和修飾玉輅又增造大輅而車輅益
盛(其制度各見車輅條下)
政和大駕鹵簿象六分左右次六引開封令開封牧大
司樂少傅御史大夫兵部尚書(各用本部鹵簿)次金吾纛矟左
右皂纛各六(執托各一人紤四人)押衙四人(並騎)犦矟八(執各一人)本衛
上將軍將軍各四人本衛大將軍二人(並騎)犦矟四夾大
將軍(執各一人夾二人並騎)法駕犦矟減二本衛上將軍各減二
人次朱雀旗隊(並騎)金吾衛折衝都尉一人引隊犦矟二
夾都尉(執旗一人引夾各二人凡仗内引夾執人數准此)弩四弓矢十六矟二
十左右金吾衛果毅都尉二人押隊法駕弩減二弓矢
減六矟減八宣和引隊改天武都指揮使押隊改天武
指揮使次龍旗隊大將軍一員檢校(騎)引旗十二人(並騎)
風伯雨師雷公電母旗各一五星旗五左右攝提旗二
北斗旗一護旗十二人副竿二(執人並騎)法駕引旗護旗人
各減四宣和檢校改左右衛大將軍雷公電母旗去父
母二字次指南記里鼓車各一駕馬各四駕士各三十
人白鷺鸞旗崇德皮軒車各一駕士各十八人法駕無
白鷺崇德宣和有青雀青旌鳴鳶飛鴻虎皮貔貅六車
在記里鼓之下崇德之前減白鷺鸞旗皮軒三車駕士
之數如前次金吾引駕騎本衛果毅都尉二人儀刀弩
弓矢矟各八法駕儀刀弩弓矢矟各減二宣和都尉為
神勇騎指揮使次大晟府前部鼓吹令二人府史二人
管押指揮使一人掆鼓金鉦各十二(帥兵官八人領)大鼓一百
二十(帥兵官二十人領)長鳴一百二十(帥兵官六人領)鐃鼓十二(帥兵官四)
(人領)歌工拱辰管簫笳各二十四大横吹一百二十(帥兵官十)
(人領)節鼓二笛簫觱篥各二十四掆鼓金鉦各十二(帥兵官四)
(人領)小鼓中鳴各一百二十(帥兵官八人領)羽葆鼓十二(帥兵官四人領)
歌工拱辰管簫笳各二十四法駕前後掆鼓金鉦各減
四大鼓減四十長鳴減四十鐃鼓減四拱辰管後簫笳
各減八大横吹減四十節鼓後笛簫觱篥笳桃皮觱篥
各減八小鼓中鳴各減四十羽葆鼓減四最後簫笳各
減八帥兵共減十八人次太史相風行漏等輿太史令
及令史各一人(並騎)相風烏輿一(輿士四人)交龍鉦鼓各一(輿士)
(各六人)司辰典士各一人(並騎)漏刻生四人鼓樓鐘樓行漏
輿各一(輿士各一百人)太史正一人清道二人十二神輿一(輿士)
(十四人)法駕行漏輿一(輿士減四十人)神輿一(輿士多大駕二人)宣和鼓
鐘樓並改為輿大史正前有捧日副指揮使二人捧日
節級十人神輿輿士增十次持鈒前隊左右武衛果毅
都尉二人引隊左右武衛校尉二人絳引幡一(執二人)左
右有金節十二(執人並騎)䍐罼各一朱雀幢及𨗳蓋青龍白
虎幢各一义三(執人並騎)隊長一人鈒戟三百八十人左右
武衛將軍二人檢校左右武衛校尉四人押隊法駕金
節減四鈒戟減七十二宣和引隊改驍騎都指揮使武
衛校尉改驍騎軍使增朱雀旗後之义一去龍虎旗後
之义三檢校改用左右驍騎將軍次黃麾幡一(執一人紤二人)
(騎)法駕前有殿中侍御史二員次六軍儀仗左右神武
軍左右羽林軍左右龍武軍各有統軍二員都頭二人
(羽林又有節級二人)押仗本軍旗各一排闌旗各二十合有吏兵
力士旗各五掩尾天馬旗二(羽林有赤豹黃熊旗龍武有龍君虎君旗各一)白
柯槍五十哥舒棒十鐙杖八法駕神武軍減排闌旗十
羽林龍武軍各減四吏兵力士旗減一宣和統軍改軍
將神武軍旗改熊虎排闌旗改平列哥舒棒改戟鐙杖
改矛戟羽林隊無節級黃熊旗改黃羆龍武旗改熊虎
次引駕旗天王旗二排仗通直官二人押旗十二辰旗
各一法駕同次龍墀旗天下太平旗一排仗大將二人
夾旗五方龍旗各一金鸞金鳳旗各一獅子旗二君王
萬歲旗一日月旗各一法駕減鸞鳳獅子旗次御馬二
十四控馬每匹天武二人御馬直二人為十二重法駕
減八為八重宣和御馬直改為習馭次中道隊大將軍
一員檢校法駕同宣和大將軍改為左右驍衛大將軍
次日月合璧旗一苣文旗二五星連珠旗一祥雲旗二
長夀幢二宣和苣文改慶雲祥雲改祥光次金吾細仗
青龍白虎旗各一五嶽神旗五方神旗五方龍旗五方
鳳旗各五(以上執各一人紤各三人)法駕五方龍鳳旗各減二宣和
改校尉為使臣五嶽神旗去神字次八寳鎮國神寶皇
帝之寶皇帝行寶皇帝信寶在左受命寶天子之寶天
子行寶天子信寶在右為四重香案八各以二列於寶
輿之前碧欄三十四人符寶郎行於碧欄之間法駕減
碧欄八人宣和增引寶職掌二人香案職掌六人援衛
傳喝親從一百人奉寶輦官每寶二十八人節級一人
奉寶一十二人擡香案行馬執燭籠各四人持席褥油
衣共三人香案寶輿各九燭籠三十六碧欄之數同前
次方繖二大雉尾扇四夾(執繖扇各一人以下凖此)法駕同次金吾
四色官六人押仗二人法駕減押仗次金甲二人宣和
改為銅甲次太僕寺進馬四人(並騎)次引駕千牛衛上將
軍一員千牛八人中郎將二人(並乘珂馬)千牛二人(並騎)宣和
引駕改為千牛衛大將軍中郎將改為捧日都虞候次
長史二人(並騎)宣和無次金吾引駕官四人(並騎)次𨗳駕官
(執政以上人從六人待制諫議防禦使以上五人監察御史刺史諸衛將軍以上四人)次繖扇輿
輦大繖二中雉尾扇四夾腰輿一小雉尾扇四夾應奉
人員一人十將將虞候節級二人長行十六人排列官
二人中雉尾扇十二華蓋二(執各一人)香鐙一(執擎八人)小輿一
(應奉人逍遙平輦下二十四人)逍遥子一(應奉人十將將虞候節級共九人長行二十六人)平
輦一(應奉人員七人餘並同上)法駕排列官後中雉尾扇減四宣和
去小雉尾扇四腰輿一(添管押人員二人都將四人兼押小輿排列官一人)小輿
一(奉輿二十四人都將九人)逍遥子改為逍遥輦(奉輦一十六人)平輦一(奉輦)
(人同上後有尚輦奉御一人騎)小輿前又有大輅一(駕馬六太僕卿御駕士一百二十人)
次駕前東第五班開𨗳旗一皂纛十二引駕六十二人
鈞容直三百人(引駕回作樂)五方色龍旗五門旗四十御龍
四直步執門旗六十天武駕頭下一十二人茶酒班執
從物一十一人御龍直仗劔六人天武把行門八人麋
旗一殿前班擊鞭一十人簇輦龍旗八日月麟鳳旗四
赤青白黑龍旗各一御龍直四十人踏路馬二夾輅大
將軍二人進輅職掌二員部押二人教馬官二員法駕
同宣和無鈞容直開𨗳旗内增押班一人殿侍二人皂
纛旗十二(殿侍十二人執)引駕人員二人長行六十人五方色
吉字旗殿侍三人管押十人門旗殿侍二人管押四十
人又八門旗六十御龍直一十二人骨朵直十二人御
龍弓箭直弩直各十八人御龍直仗劔六人執麋旗殿
侍二人管押龍旗人員二人都知副都知各一人執骨
朵殿侍十六人内大將軍改為千牛衛大將軍(朝服步從)將
軍二人(朝服陪乘)掌輦四人皇帝乘玉輅駕青馬六駕士一
百二十八人扶鑾八人骨朵直一百三十四人行門三
十五人分左右陪乘將軍二員法駕同宣和駕士增為
二百三十四人次奉宸隊御龍直左廂骨朵直右廂弓
箭直弩直御龍四直並以逐班直所管人數列為五重
天武骨朵大劍三百一十人次駕後東第五班大黃龍
旗一鈞容直三十一人扇筤下天武二十人茶酒班簇
輦三十一人招箭班三十三人法駕同宣和止用黃龍
旗餘並無次副玉輅一駕青馬六駕士四十人法駕無
宣和駕士一百人内人員二人次大輦一掌輦四人應
奉人員十二人十將將虞候節級共一十人長行三百
五十五人尚輦奉御二人殿中少監供奉職官二員令
史四人書令史四人法駕同宣和增奉輦為九十人次
太僕御馬二十四為十二重法駕減八為八重宣和無
太僕次持鈒後隊左右武衛旅師二人法駕同宣和改
為神勇都指揮使次重輪旗二大繖二大雉尾扇四小
雉尾扇朱團扇各十二華蓋二义二睥睨十二御刀六
真武幢一綘麾二义一細矟十二法駕小雉尾扇朱團
扇睥睨矟各減四華蓋減一御刀減二宣和真武幢改
為元武次左右金吾衛果毅都尉二人(並騎)總領大角一
百二十法駕減四十宣和改都尉為驍騎都指揮使次
大晟府後部鼓吹丞二人典事四人管押指揮使一人
羽葆鼓十二(帥兵官四人領)歌工拱辰管簫笳各二十四(帥兵官二)
(人領)鐃鼓十二(帥兵官四人領)歌工簫笳各二十四横吹一百二
十(帥兵官八人領)笛簫觱篥笳桃皮觱篥各二十四法駕羽葆
鼓減四簫笳桃皮觱篥各減八鐃鼓減四小横吹減四
十(帥兵官並減二人)宣和帥兵官改為天武神勇宣武虎翼四
都頭次黃麾一(執紤人數同前部法駕亦同有殿中侍臣史一員在黃麾前)芳亭輦
一(奉輦六十人)鳳輦一(奉輦五十人)法駕去鳳輦宣和芳亭奉輦
六十二人次金象革木四輅各有副輅金輅踏路赤馬
二正副各駕赤馬六駕士六十人餘輅正副駕馬數同
而色異象輅以赭白革輅以騧木輅以黑駕士各四十
人法駕前副輅宣和駕馬之色又異金以騮象以赤革
以赭白木以烏駕士正一百五十人副一百人管押人
員各二人耕根車一駕青馬六駕士四十人法駕同宣
和無進賢車一駕士二十四人明遠車一駕士四人法
駕無宣和各增駕馬四次屬車十二乘每乘駕牛三駕
士十人法駕減四乘宣和增衙官二人管押節級一人
次門下中書祕書殿中四省局官員各二員法駕同次
黃鉞車豹尾車各一各駕赤馬二駕士十五人法駕除
進賢明遠車外並同宣和有黃鉞天武副都頭及神勇
副都頭各一次掩後隊左右威衛折衝都尉二人領隊
大戟刀盾弓矢矟各五十法駕各減十六宣和押隊改
用宣武都指揮使二人次金武隊金吾衛折衝都尉一
人犦矟二仙童旗一真武旗一騰蛇神龜旗各一矟二
十五弓矢二十弩五法駕矟減六弓矢減五弩減一宣
和改為元武隊改真武旗為元武又去仙童龜蛇旗改
都尉為虎翼都指揮使
政和大駕外仗清游隊次第六引外仗白澤旗二左右
金吾衛折衝都尉二人弩八弓矢三十二矟四十法駕
次第三引外仗弩減二弓矢減八矟減十宣和改都尉
為捧日都指揮使左右金吾各十六騎帥兵官二人弩
八弓矢矟各十二法駕金吾騎及弓矢矟各減四宣和
改金吾為天武都頭次佽飛隊左右金吾衛果毅都尉
二人分領(並騎)虞候佽飛四十八人(並騎)鐡甲佽飛二十四
人(並甲騎)法駕前減十八人後減八人宣和改金吾衛為
拱聖都指揮使改都尉為都指揮使次前隊殳仗左右
領軍衛將軍二人檢校(並騎)犦矟四殳义分五隊第一一
百六十人第二八十人第三一百人第四第五各八十
人逐隊有帥兵官左右領軍衛左右威衛左右武衛左
右驍衛左右衛各四人法駕殳义第一隊減六十第二
第三各減三十第四第五各減二十宣和改檢校為左
右衛將軍領軍衛為天武都頭威衛為神勇都頭武衛
為宣武都頭驍衛為虎翼都頭殳第一隊減六十增第
二隊至第五隊為一百次後隊殳仗殳义分五隊第一
第二八十人第三一百人第四八十人第五一百六十
人帥兵官左右衛左右驍衛左右武衛左右威衛左右
領軍衛凡前後隊殳仗前接中道北斗旗後盡鹵簿後
隊法駕殳义第一第二隊各減二十四第三第四各減
三十第五減六十宣和殳义各一百天武神勇宣武虎
翼廣勇都頭次前部馬隊凡十二皆以都尉二人分領
第一前左右金吾衛折衝領角亢斗牛宿旗四弩十弓
矢二十矟四十第二氐房女虛宿旗四第三心危宿旗
第四尾室宿旗各二以上四隊各以左右領軍衛果毅
領第五箕璧宿旗第六奎井宿旗各二各以左右威衛
折衝領第七婁鬼宿旗第八胃柳宿旗第九昴星宿旗
各二各以左右武衛果毅領第十畢張宿旗第十一觜
翼宿旗第十二參軫宿旗各二各以左右驍衛折衝領
弩弓矢矟人數同第一隊法駕分二十八宿旗為十隊
逐隊弩減四弓矢減六矟減二十宣和捧日拱聖神勇
驍衛宣武五都指揮使分領上十隊以虎翼廣勇都指
揮使分領下二隊次步甲前隊凡十二左右領軍衛將
軍二人檢校(並騎)犦矟四逐隊皆有都尉二人分領第一
第三各以左右領軍衛第五以左右領軍衛第七以左
右武衛第九以左右驍衛第十一以左右衛並折衝第
二第四各以左右領軍衛第六以左右威衛第八以左
右武衛第十以左右驍衛第十二以左右衛並果毅内
有鵾貔玉馬三角獸黃鹿飛麟駃騠鸞麟馴象玉兔辟
邪等旗各二以序居都尉之後逐隊有弓矢刀盾相間
各六十人居旗之後法駕止十隊每隊弓矢各減二十
宣和檢校改用左右衛將軍又去犦矟分領並改為都
指揮使第一第二並捧日第三第四並天武第五第六
並拱聖第七第八並神勇第九驍騎第十宣武第十一
虎翼第十二廣勇次前部黃鉞麾仗絳引幡二十下分
六部第一左右威衛第二左右領軍衛第三左右威衛
第四左右武衛第五左右驍衛第六左右衛諸部各有
殿中侍御史兩員本衛大將軍二人檢校本衛折衝都
尉二人分領又各有帥兵官二十人龍頭竿六重重各
二十揭鼓三重重各二儀鍠五色幡小戟矟各一重重
各二十弓矢二重重各二十朱綠縢絡盾并刀二重重
各二十法駕止五部絳引幡帥兵官龍頭竿幡戟弓矢
盾刀矟並減六宣和六部驍衛武衛屯衛領軍衛監門
衛千牛衛皆左右上將軍天武神勇宣武虎翼廣勇皆
都指揮都頭逐部上將都頭各一人次青龍白虎旗各
一左右衛果毅都尉二人分押二旗及領後七十騎弩
八矢二十二矟四十法駕減後騎三十弩減二弓矢減
八矟減二十宣和改都尉為虎翼都指揮使次班劔儀
刀隊(並騎)左右衛將軍二人分領郎將二十四人左右親
衛勲衛各四人每衛班劔二百二十人諸翊衛左右衛
六人領儀刀四百八人左右驍衛二人領儀刀一百三
十六人左右武衛左右威衛左右領軍衛左右金吾衛
法駕親勲衛班劔減八十四人翊衛儀刀減一百三十
二人增左右驍衛四人劒儀刀九十二人宣和分領改
左右武衛將軍及捧日天武指揮四人拱聖六人神勇
驍騎驍勝宣武虎翼指揮使各二人次親勲散手驍衛
翊衛隊(並騎)左右衛供奉中郎將四人分領親勲翊衛四
十八人左右衛郎將二人分領散手翊衛六十人左右
驍衛郎將二人分領驍衛翊衛五十六人法駕親勲減
十六人散手驍衛各減二十人宣和改為中衛翊衛親
衛隊中衛郎四人分領衛兵四十八人翊衛郎二人分
領衛兵六十人親衛郎二人分領衛兵五十六人次左
右驍衛翊衛三隊(並騎)各有二人分領第一本衛大將軍
第二本衛將軍第三本衛郎將花鳳飛黃吉利旗各二
分為三隊逐隊弩十弓矢三十矟四十法駕弩減四弓
矢矟各減半宣和分領第一第二隊左右驍衛大將軍
第三廣勇指揮使改花鳳旗為䨇蓮旗次夾轂隊凡六
逐隊都尉二人檢校第一第四左右折衝第二第三第
五第六並左右衛果毅逐隊刀盾各六十人内第一第
四有寶符旗二法駕各減刀盾二十宣和檢校改為捧
日天武拱聖三指揮使次捧日隊逐隊引一人押二人
長行殿侍二十八人旗頭三人槍手五人弓箭手二十
人左右廂天武約欄各一百五十五人法駕同次後部
黃麾仗分六部左右衛左右驍衛左右武衛左右威衛
左右領軍衛左右武衛部内殿中侍御史大夫將軍都
尉帥兵官絳引幡龍頭竿等並同前部法駕減第六部
絳引幡減六宣和六部改第一為左右驍衛大將軍自
二至六改為天武神勇宣武虎翼廣勇五指揮次步甲
後隊凡十二皆有都尉二人分領第一以左右衛第三
以左右驍衛第五以左右武衛第七以左右威衛第九
第十一各以左右領軍衛以上並果毅第二以左右衛
第四以左右驍衛第六以左右武衛第八以左右威衛
第十第十二各以左右領軍衛以上並折衝内有貔鶡
仙鹿金鸚鵡瑞夌孔雀野馬犛牛甘露網子祥光祥鶴
等旗各二序居都尉之後逐隊有弓矢刀盾相間各六
十人居旗之後法駕止十隊宣和自第七隊以下分領改用
都指揮使七八並神勇九驍騎十宣武十一虎翼十二
廣勇旗亦改其半七天正堯瑞八日月戴承十翔鶴十
一紅光十二文石次後部馬隊凡十二皆以都尉二人
分領第一第二各以左右衛第五第六第七各以左右
領軍衛並折衝第三第四各以左右驍衛第八第九各
以左右威衛並果毅内有角端赤熊兕天下太平馴犀
鵕䴊騼䮷牙蒼烏白狼龍馬金牛等旗各以序居都尉
之後每隊弩十弓矢二十矟四十法駕止二十隊弩減
四弓矢減六矟減十二宣和改都尉為指揮使一二並
以捧日三四並以天武五六並以拱聖七八並以神勇
九以驍騎十以宣武十一以虎翼十二以廣勇内六有
芝禾秀旗七有萬年連理木旗以上鹵簿凡門有六
中道之門二第一門居日月合璧等旗之後法駕居龍
墀旗之後第二門居掩後隊之後法駕同各有金吾牙
門旗四監門校尉六人左右道之門四第一居步甲前
隊第六隊之後第二居第十二隊之後第三居夾轂隊
之後第四居步甲後隊第六隊之後法駕同各有監門
校尉四人宣和改校尉為使臣
政和小駕減大駕六引及象木革輅五副輅小輿小輦
又減指南記里白鷺鸞旗崇德皮軒耕根進賢明遠黃
鉞豹尾屬車等十一車餘並減大駕之半
宣和初蔡攸等改修鹵簿圖凡人物噐服盡從古制
飾以丹采三十有三卷今列政和所上而附以宣和
沿革之制
詳定官蔡攸等又言六引開封令乘軺車開封牧大
司樂司徒御史大夫兵部尚書乘革車次之開封牧
建繡皂旗太常卿繡鳳旗司徒建繡瑞馬旗御史大
夫繡以獬兵部尚書繡以虎皆副之以闟戟其先後
之序所乘之車所建之旗揆古則不合駭今則有戾
且大駕之出自漢光武時始有三引先河南尹次執
金吾次洛陽令先尊後卑也後魏亦三引先平城令
次司隸校尉次丞相先卑後尊也唐兼用六引五代
減為三後周復增為六皇朝因之開封令居前終以
兵部尚書然以前為尊則大司樂不當次令牧以後
為尊則兵部尚書不當繼御史大夫此先後之序未
正也軺車非縣令宜駕革車非公卿宜用是所乘之
車未稱也鳳馬之繡無所經見闟戟之說尤為訛謬
是所建之旗未宜也司徒三公論道之官車徒非其
所任戶部主之可也奉常掌禮司樂典樂皆專於一
事禮樂之容非其所兼禮部總之宜也請改司徒用
戶部尚書改大司樂用禮部尚書(其僚佐儀制視兵部尚書)御史
大夫位亞三少秩從三品又尊於六尚書其行宜以
兵部次令牧禮部戶部又次之終以御史大夫則先
後之序正矣
程氏演繁露曰宣和鹵簿圖有誕馬其制用色帛
周褁一方氊蓋覆馬脊更不施鞍此其為制必有
古傳非意剏矣然名以為誕則其義莫䆒也蔡攸
軰雖加辯釋終不協當按通典宋江夏王義恭為
孝武所忌憂懼故奏革諸侯國制但馬不得過二
其字則書為但不書為誕也但者徒也徒馬者有
馬無鞍如人袒禓之袒也迹其義𩔖則古謂徒歌
曰謠是其比也其所謂徒者但有歌聲而無鐘鼓
以將也然則謂之但馬蓋散馬備用而不施鞍轡
者也(通典三十一)又王瓊每見道俗乞丐無已道逢太
保廣平王懷遽自言馬瘦懷即以誕馬并乘具與
之按此書但為誕誤也所與者但馬而無鞍勒故
以乘具與之其理相貫也又按酉陽雜俎一卷北
齊迎南使使主副各乘車但馬在車後鐡甲首餘
人其所書曰但馬而不曰誕馬在車後而名但知
無乘具以備闕也
按宋史所載鹵簿凡三至道政和紹興皆有之至
道則國初草創之規而又參以前代相承之制紹
興偏安杭都未遑禮文蒐輯舊典多已失墜其可
見者比承平時不能以半獨政和所定則自元豐
以來置立詳定禮文所議禮局考訂精審其儀不
舛而其文最詳故具載之
高宗中興後唯設大駕法駕及黃麾仗大駕鹵簿郊祀
用之法駕明堂用之黃麾大仗三千三百五人大朝會
用之(視政和舊儀減三之一)黃麾半仗二千四百五十人正旦朔
會上尊號冊寶親享用之(親享太廟兵部設黃麾仗自和寧門至太廟欞星門外鼓)
(吹二百三十六人)又黃麾半仗一千四百九十九人冊皇后皇
太子用之黃麾角仗一千五十六人冬至朝賀紫宸殿
望參金國使賀正旦生辰受玉寳皇帝御正殿皇太子
稱謝起居用之黃麾細仗五百人迎奉冊寳玉牒國史
聖政會要日歴御集寶訓用之細仗一百人進呈聖德
事迹經武要略及獨進玉牒用之
凡郊祀鹵簿用六千四百九十六人騎立大旗十一并
執儀仗官兵三千三百五十六人馬一千九十八匹攝
殿中侍御史諸衛將軍等五十一人御輦院繖扇輿輦
二百三十八人控御馬天武等四十四人太常寺鼓吹
樂工五百八十八人左右金吾司碧欄等三十五人總
轄檢察儀仗兵部郎中各一人職掌十二人輅下駕士
等二百六十一人車輅院般法物十人諸班直等一千
八百四十六人(馬執龍旗五十四人步執龍旗三十三人擊鞭六人駕後大黃龍旗三人捧日)
(甲馬隊三百人天武二百人奉宸隊一千二百五十人)翰林司兵士二人(淳熙十二年八)
(月樞密院言大輦於前九十日八寶於前六十日繖扇於前四十日閱習並差殿前同步軍司兵及輦官從之)
眀堂鹵簿用四千一百四十八人卓立大旗十一步執
儀仗官兵二千二百五十八人攝殿中侍御史諸衛將
軍及繖扇輿輦等並同郊祀之數(唯逍遥輦下減十人)諸班直六
百六人(馬執龍旗五十四人步執龍旗三十三人擊鞭十四人奉宸隊五百人駕後大黃龍旗五人)
不設金象革木四輅及大安輦大駕鹵簿儀仗及六引
用鼓吹八百八十四人(内鼓吹令丞二人府史典史各四人指揮使二人帥兵官四十)
(六人歌色四十八人金鉦十七人棡鼓十七人大鼓一百一十人小鼓六十人中鳴六十人鐃鼓十七人拱辰)
(官三十六人羽葆鼓十二人觱篥二十九人小横吹六十人簫八十七人笛二十九人節鼓一人此紹興十三)
(年之制)法駕三分減一鼓吹用五百八十八人(内令丞四人府典史)
(指揮使帥兵官歌簫觱篥笳笛拱辰官大小横吹節鼓四百三十八人金鉦棡鼓羽葆鼓大小鼓中長鳴一百)
(四十六人此乃紹興十三年之制也)
嚴更警場舊制嚴鼓一百二十四金鉦二十四鳴角一
百二十紹興十三年以地狹移於欞星門外止用鼓角
各六十金鉦二十
六引服飾犦矟左右金吾將軍金銅甲胄披膊解結錐
左右金吾街仗司花脚幞頭碧羅襖紫綠羅袍金銅帶
儀刀烏皮履執儀仗者幞頭武弁平巾幘錦帽鸞衫抹
額纈騰蛇銅革帶紫緋羅繡袍紫紬寬衫緋紬袍青羅
黃紬銀褐緋皂紬寶相花衫駕前殿前指揮使細甲方
勝練鵲纈衫綠羅甲弓箭銀劒蒜瓣朵紅紫羅帽帶殿
前左右班粉青緋紫三色大撘纈羅衫長入祗候五十
二人合色頭鬚鍍金帽環青紅二色茶酒班殿侍紫羅
印皂斜撘衫茶酒班十人内紅拂扇二人御龍直執從
物八十三人珠巾方勝鵲衫行門二十四人金銀甲方
勝鵲衫金束帶珠瑁銀骨朵内押行門纏枝袍行門花
袍御龍直二百五十人員黃獅子纈衫長行方勝鵲衫
内殿直已下二百五十人員亦如之長行白獅子纈衫
殿前指揮使編排禁衛紫羅皂花衫駕頭扇筤下各天
武三十一人白獅子衫東西班樂三十六人紫帽帶招
箭班三十六人幞頭束帶親從圍子行宫殿門中道左
右壁帽鍍金束帶其衫皆以白獅子纈餘並方勝練鵲
遥郡刺史衫以羅雲鴈都指揮使以御仙花都虞候以
簇四金鵰御前忠佐以宜男方勝正副使以黃獅子正
副都頭以方勝練鵲控馬親從以青蓮執燭籠親從二
百人以寶照餘從駕並以白獅子執燭二十二人衫亦
如之鍍金帶軍頭引見司人員四人帽子方勝練鵲衫
等子八十三人帽子團花寶照緋纈羅衫鍍金帶左右
騏驥院御馬六(特勒雕拳毛騧佛耳赤騧黃青騅滴露紫)控馬執七寶百節
鞭杌子御馬五十人纈衫皂紗帽金鍍銀獅帶禁衛班
直等緋綠羅紅盤雕背子(紹興三年正月造緋二千領綠一千領以絹代羅十三年)
(又以纈代繡乾道四年五月文思院製從駕人衣服慶元二年皇后受冊寶排設逍遥平輦人員各一人輦官)
(二十七人人員帽子宜男纈羅衫鍍金銀柘枝帶輦官幞頭白獅子纈羅衫鍍金海捷帶)
紹興十二年皇太后回鑾上將躬迎於郊命有司製常
行儀仗(先是石延慶請詔禮官參考康定中常行儀衛酌取中制以正萬乘尊嚴之分)工部尚
書莫將等請先造黃麾仗二千二百六十五人
十三年二月詔郊祀設大駕鹵簿仗内六引令禮部兵
部太常等討論名數兵部侍郎程瑀等言國初大駕仗
儀總一萬二十二百二十二人今已有黃麾半仗二千
四百八十二人玉輅腰輿小輿大輦平輦逍遥輦下一
千九人共三千四百九十二人法物儀仗外猶闕金象
革木四輅芳亭鳳輦屬車寶輿等一千二百七十三人
天武捧日奉宸隊等六千四百五十七人共七千七百
三十人法物儀仗請下有司製造乃命兵部郎官錢時
敏等參訂規式凡舊用文繡者以纈代之前後部及六
引鼓吹八百八十四人舊制並騎𨗳以道途狹獈止令
步從其六引前大象止用一頭(舊制郊祀詣景靈宫亦乘玉輅時以衢巷狹獈)
(慮毁民居詔權宜乘輦若宗祀明堂享廟禮畢則乘玉輅至文德殿)
三十一年四月臣僚言天子之出清道而後行千乘萬
騎稱警言蹕旄頭前驅豹尾後殿其往來馳道與闌出
入者皆有厲禁自六飛南渡務為簡便唯四孟享獻乘
輿躬行前為駕頭後止曲蓋而爪牙拱扈之士或步或
趨錯出離立無復行列至有酌獻未畢已捨而歸士民
觀者駢肩接袂雜遝虎士之中而不聞有誰何之者望
詔有司講求其當凡車駕行幸從駕禁旅以若干人為
一列相去各若干步其乘馬前𨗳者皆預上其數命有
司繪為圖先一日以聞别具副本報御史臺有不如令
及不在圖中而輙冐至者許有司舉之蔽而不言令御
史臺覺察詔可
孝宗隆興二年將行郊祀詔遵藝祖典故省約儀衛除
玉輅逍遥平輦外八寶下人數及車輦儀仗皆令減損
視紹興二十八年之數權減其半用六千八百八十九
人鼓吹警場舊用一千一百五十九人亦三分減一
乾道四年中書門下奏車駕詣德夀宫用殿前司六百
二十九人皇城在内廵檢司三百九十一人崇政殿四
百四十九人凡一千四百六十九人四孟詣景靈宫用
殿前司八百七十五人皇城在内廵檢司五百二十八
人崇政殿五百二十一人凡一千九百二十四人以左
藏南庫絹二千疋下文思院製其衣服
六年郊祀詔復設五輅及大安輦
文獻通考卷第一百十八
