文獻通考卷六十
鄱陽馬端臨貴與著
職官考十四
東宮官總叙
凡三王教世子必以禮樂樂所以脩内禮所以脩外禮
樂交錯於中發形於外是故其成也懌恭敬而溫文(中心)
(也懌悅也)立太傅少傅以養之欲其知父子君臣之道也(言養)
(者積浸成長也)太傅審父子君臣之道以示之少傅奉世子以
觀太傅之德行而審諭之太傅在前少傅在後(謂其在學時也)
入則有保出則有師(謂燕居出入時也漢班彪上書曰昔成王為孺子出則周公召公入)
(則太顛閎天南宫适散宜生左右前後皆正禮)是以教諭而德成也師也者教
之以事而諭諸德者也保也者慎其身以輔翼之而歸
諸道者也(慎其身者謹安護之)秦漢以下始加置詹事中庶子及
諸府寺等官亦有以他官而監護者(漢孝宣帝欲令中郎將許舜監護太)
(子家疏廣以為示狭非所以廣太子也後漢順帝立太子居承光宮以侍御史种暠監護有中常侍卒乘衣車)
(来載太子太子太傅杜喬憂懼不能止開門將出而暠至手劍當車曰太子國之儲副人命所繋常侍来無尺)
(一何以得將太子去何知不與内寵姦臣共挟邪謀今日之事有死而已乃遣喬詣臺啓白得中奉敕乃聽之)
自魏眀帝以後久曠東宫制度闕廢官司不具(吳孫權即位孫)
(登為太子兼置四友等官以諸葛恪為左輔張休為右弼顧譚為輔正都尉陳表為翼正都尉是為四友於是)
(東宫號為多士)晉初詹事左右率庶子中舍人諸官並未置惟
置衛率令典兵二傅并攝衆事至咸寧元年始置詹事
以領宮事宋孝武置東宫率更令等官其中庶子庶子
中舍人舍人洗馬各減舊員之半後周加置太子諫議
員四人至隋罷詹事分東宫置門下坊典書坊(北齊已有典書)
(坊)以分統諸局(北門下内史二省)門下坊有左庶子二人内舍
人四人錄事二人統司經宫門内直典膳藥藏齋師等
六局典書坊有右庶子二人舍人通事舍人各八人領
内坊唐置詹事府以統衆務置左右二春坊以領諸局
(龍朔二年改門下坊為左春坊典書坊為右春坊咸亨初復舊景雲元年又改為之)左春坊置左
庶子二人中允二人司議郎四人錄事二人左諭德一
人左贊善大夫五人崇文館校書郎八人亦統六局(六局)
(之中唯改齋師為典設餘局名與隋同其六局長官唯司經置洗馬宫門置大夫餘各置監以局名冠之所職)
(如其名龍朔中改宫門大夫及諸監並為郎遂為永制也)右春坊置右庶子二人中
舍人二人舍人四人錄事二人右諭德一人右贊善大
夫五人通事舍人八人兼領内坊(内坊置典内二人掌閤内諸事諸坊局小)
(吏各有差)因隋制也
宋仍唐制東宮有六傅下至率更令僕右官存而無職
司至道元年建儲闈置賓客二人左右庶子諭德中舍
各一人並以他官兼充左右春坊鑄印置吏員及太子
登極則省春坊司累朝皆然真宗在東宫建堂習射名
繼照堂有勾當官三人(以諸司使及内侍充)仁宗在東宫肄學建
堂名資善堂有都監一人(以入内侍都知押班充)
太子六傅
太子師保二傅殷周已有逮乎列國秦亦有之(孝公時商鞅設)
(法黥太子師傅是也)漢高帝以叔孫通為太子太傅位次太常後
亦有少傅(高帝東征留太子監關中兵謂張良曰子房雖病彊卧而傅太子時叔孫通為太傅留侯)
(行少傅事又䟽廣字仲翁為太傅兄子受為少傅父子並為師傅朝廷以為榮又韋元成丙吉並為太傅又匡)
(衡王丹並為少傅)後漢太傅禮如師不領官屬而少傅主太子
官屬漢魏故事太子於二傅執弟子禮皆為書不曰令
少傅稱臣而太傅不臣(吳薛綜綜子瑩瑩子兼三代並為太子少傅)晉太始
三年武帝始建置東宫各置一人尚未置詹事官事無
大小皆由二傅少傅立草太傅書真以為儲訓並有功
曹主簿五官秩與後漢同皇太子先拜諸傅然後答之
如弟子事師之禮二傅不得上䟽曲敬武帝後以儲副
體尊遂命諸公居之以本位重故或行或領時侍中任
愷武帝所親敬復使領之盖一時之制也咸康元年以
給事黃門侍郎楊珧為詹事掌宫事二傅不復領官屬
及楊珧為衛將軍領少傅復省詹事遂崇廣傅訓命太
尉賈充領太保司空齊王攸領太傅所置吏屬復如舊
二傅皆進賢兩梁冠黑介幘五時朝服佩水蒼玉(晉令曰太)
(子太保銀印青綬)其後太尉汝南王亮車騎將軍楊駿司空衛
瓘石鑒皆領傅保猶不置詹事以終武帝之代惠帝元
康元年復置詹事(二傅給菜田六頃田騶五十人夏後不及田者食俸一年給赤耳安車一)
(乘)又愍懷建宫乃置六傅三太三少以景帝諱師故改
太師為太帥通省尚書事詹事文書關由六傅(職官要錄曰晉)
(太子六傅各有丞一人)自元康之後諸傅或三或四或六渡江之
後有太傅少傅不立師保宋有太傅少傅各兼丞一人
其保傅並銀章青綬齊與宋同武帝時以王儉為少傅
舊太子敬二傅同至是朝議接少傅以賓友之禮梁太
傅位視尚書令少傅視左僕射(職官要錄曰三少舊視左僕射冠服同三太也)
陳因之自宋以下惟有傅而無師保後魏有太師太傅
太保謂之東宫三師少師少傅少保謂之東宫三少(孝眀)
(在東宫宣武皇帝欲以霍光為太子師傅光固辭帝令太子南面再拜宫臣皆從太子拜光北面立不敢答拜)
(唯西面拜謝而出乃授光太子少傅)北齊皆有之出則三師在前三少在
後後周不置隋與北齊同唐六傅不必備唯其人太子
出則乘輅備儀以為後從貞觀中太宗撰太子接三師
之儀出殿門迎太子先拜三師答拜每門讓三師坐與
三師書前名惶恐後名惶恐再拜(先天元年十二月詔東宮三師三少宜開)
(府置令丞各一人隸詹事府尋罷)
宋朝師傅不常設仁宗升儲置三少各一人李文定公
昉以參知政事兼掌賓客及陞左相遂進兼少傅此宰
相兼官僚之所從始也丁謂兼少師馮拯兼少傅曹利
用兼少保是時實為東宫官餘多以前宰執為致仕官
若太子太師太傅太保以待宰相官未至僕射者及樞
密使致仕亦隨本官高下除授太子少師少傅少保以
待前執政其少師非經顧命不除若本官至尚書即除
少傅丞郎給諫只除少保若因遷轉則遞進一官至太
師即遷司空矣天禧末皇太子同聽政乃以首相兼少
師樞密曹利用兼賓客自後神宗欽宗孝宗光宗在東
宫皆不置開禧三年史同知彌遠自詹事入樞府乃進
兼賓客已而太子侍立遂以錢丞相象祖兼太子少傅
眀年景獻太子立並置二相錢左相改兼少師史右相
兼少傅未幾右相丁内艱左相亦去位又眀年右相起
復遂進兼少師焉
太子賓客
漢高帝時有四人年老以上慢侮逃匿山中義不為漢
臣謂之四皓(東園公綺里季夏黃公甪里先生)高帝不能致及將廢太
子太子迎四人至侍從太子鬚眉皓白衣冠甚偉高帝
旣見曰煩公幸卒護太子太子由是不廢至孝武帝又
爲太子立博望苑使通賓客晉元康元年愍懷太子始
之東宮惠帝詔曰遹幼蒙今出止東宫雖賴師傅羣賢
之訓其遊處左右宜得正人能相長益者太保衛瓘司
空隴西王泰太子太傅楊濟太子少師裴楷太子少傅
華廙各道義之門有不肅之訓其令五人更往来與太
子習數備賓友也其時雖非官而謂之東宫賓客皆選
文義之士以侍儲皇其後無聞唐顯慶元年正月以太
子太傅兼侍中韓瑗中書令来濟禮部尚書許敬宗左
僕射兼太子少師于志寧並為皇太子賓客遂為官員
定置四人掌調護侍從規諫凡太子有賓客之事則為
上齒盖取象於四皓焉資位閑重其流不雜(天寶中賀知章自太)
(子賓客度為道士還鄉捨宅為觀元宗賦詩贈别時議榮之)
宋至道元年建儲乃置賓客二人以他官兼天禧四年
參政任中正樞副錢惟演參政王曾並兼太子賓客執
政兼東宫官自此始中興後賓客罕除開禧三年景憲
太子立始以執政兼賓客後復省
太子詹事(少詹)(丞)(主簿)(司直)
詹事秦官(應劭曰詹省也給也)漢因之掌皇后太子家(皇后太子各置詹事)
(隨其所在以名官漢官曰詹事位長秋上亦宦者主中諸官後漢志曰初成帝鴻嘉三年省詹事職并大長秋)
(是後皇后當法駕出則中謁中宦者職吏權兼詹事奉引訖罷官者誅後尚書選兼職吏一人奉引此皆皇后)
(詹事也)漢時太子門大夫庶子洗馬舍人皆屬二傅其太
子家令丞率更令丞僕中盾衛率等官並屬詹事後漢
省詹事而太子官悉屬少傅魏復置詹事領東宫衆務
晉不置至咸寧元年復置以掌宮事(事具六傅篇)及永康中
復不置自太安以来又置終孝懷之代其職擬尚書令
掌三令四率中庶子庶子洗馬舍人等官銀印青綬介
幘進賢兩梁冠綘朝服佩水蒼玉宋與晉同齊置府領
官屬(齊沈文季為太子詹事)梁陳任總宫朝後魏有太子左右詹
事北齊東宫衆事無大小皆統之領三寺二坊及左右
衛後周置太子宫正宫尹隋開皇初置詹事二年罷之
唐復置詹事府詹事一人掌内外衆務紏弹非違總判
府事置少詹事一人以貳之龍朔二年改詹事為端尹
(詹事府為端尹府)少詹事為少尹咸亨初復舊垂拱元年又改
詹事為宮尹少詹事為少尹神龍初復舊
丞秦官漢因之後漢省魏晉隋詹事省置至晉永康中
詹事特置丞一人掌文書關通六傅過江多用員外郎
遷尚書郎宋齊因之梁陳制一梁冠皂朝服銅印墨綬
後魏北齊並有之(後魏楊昱字元略為詹事丞孝眀為太子尚在懷抱其所出入唯乳母而)
(已不令官僚聞知昱諫曰太子動止宜令翼從陛下若召太子必降手勅令臣下咸知乃詔曰自此已後非朕)
(手勅勿令兒出宫宫臣在直從至萬歲門)隋初置一人唐置二人掌文武官
簿帳朝集假使(分判府事)
主簿一人晉始置自後歴代皆有唐因之掌府事勾稽
監印紙筆
司直二人唐龍朔三年置桂坊比御史臺置令一人比
大夫司直二人比侍御史掌彈劾宫府寮其後廢桂坊
以司直隸詹事府
宋東宫官有詹事仁宗陞儲置詹事二人神宗欽宗陞
儲並置二人皆以他官兼登位後省乾道元年莊文太
子立置詹事二人踰月詔太子詹事遇東宮講讀日並
往陪侍七年光宗正儲位以敷文閣直學士王十朋敷
文閣待制陳良翰為太子詹事不兼他官非常制也
太子庶子(中允人司議郎事舍諭德)(中舍人崇舍人學通贊善文舘士)
(洗馬内直)(文學典設)(校書等正字宫門郎)(典膳)(藥藏)
古者天子有庶子之官(周官謂之諸子)職諸侯卿大夫之庶子
掌其戒令與其教理有大事則帥國子而致於太子惟
所用之秦因之置中庶子庶子員(宋志云後漢置中庶子按齊人鄒陽上疏)
(云秦皇帝任中庶子蒙嘉之言而匕首竊發則秦官眀矣)漢因之有庶子員五人史
丹王商歐陽地餘並為中庶子(王莽改曰中尚翼子)後漢員五人
職如侍中而庶子無員職如三署中郎凡庶子主宮中
并諸吏之適子及支庶版籍魏因之在吴為親近之官
晉中庶子庶子各四員職比散騎常侍及中書監令皆
以俊茂者為之或以郡守參選(鄭默為中庶子朝廷以為太子官屬宜稱陪臣)
(默上言皇太子體皇極之尊無私於天下宫臣皆受命天朝不得同之藩國事遂施行又王珣啟以桓謙為中)
(庶子曰東宮之選中庶子總管門下尤不可不得其才)若釋奠中庶子扶左庶子
扶右宋與晉同武官平巾幘綘朝服元嘉初詔二率中
庶子隨太子入直上宮十四年又詔還直東宮至齊其
庶子用人卑雜梁天監七年詔革選其年以太子中舍
人司徒從事中郎為之凡中庶子四人以功高者一人
為祭酒行則負璽前後部護駕與功高中舍人一人共
掌其坊之禁令庶子四人掌侍從左右獻納得失與功
高通事舍人一人共掌其坊之禁令冠服並同前代陳
因梁制後魏亦有中庶子庶子官北齊門下坊中庶子
四人領之典書坊庶子四人領之隋分為左右庶子各
二人分統門下典書二坊事唐亦各二人分掌左右春
坊事龍朔二年改左右庶子為左右中護咸亨初復舊
左擬侍中右擬中書令(貞觀中詔曰皇太子與百官書䟽未有制式近代以来例皆名)
(目無以别貴賤今凡處分論事之書皇太子並宜稱令右庶子以下署名宣奉行書其餘與諸親及師傅等書)
(不在此限)中允司議郎司經洗馬文學校書正字典膳藥藏
内直典設宮門等局郎丞崇文館並屬右春坊中舍人
舍人通事舍人並屬左春坊諭德贊善亦左右分隸
中允後漢太子官屬有之職在中庶子下洗馬上漢制
太子五日一朝其非朝日即使僕及中允朝朝請問起
居其後無聞宋齊有中舍人是其職也唐貞觀初改太
子中舍人為中允置二員其後復置中舍人龍朔二年
又改中允為左贊善大夫咸亨元年復為中允而左贊
善仍置焉中允掌侍從禮儀駮正啟奏并監藥及通判
坊局事若庶子闕則監封題職擬黃門侍郎永徽三年
以皇太子諱忠改為内允太子遜位而官復舊
司議郎唐貞觀五年皇太子上表請置史職用司箴誡
乃於門下坊置太子司議郎四人精選名士以居之龍
朔中分為左右以左司議郎替司議郎以右司議郎替
舍人咸亨初復舊掌侍從規諫駮正啓奏并錄東宫記
注分判坊事職擬給事中
中舍人晉咸寧初置中舍人四人以舍人才學之美者
為之與中庶子共掌文翰在中庶子下洗馬上(晉陸雲為中舍)
(人)凡奏事文書皆綜典之監和嘗藥月檢奏直臣名更
直五日典文䟽如中書郎宋亦四人齊有一人梁時功
高者一人與中庶子祭酒共掌其坊之禁令陳因之後
魏北齊並有之隋曰内舍人四員屬門下坊煬帝減二
人唐中舍人二員掌侍從令書奏疏通判坊事擬中書
侍郎永徽三年以皇太子諱忠改為内舍人太子遜位
而官復舊或謂之太子中書舍人(孝和實錄曰王友真太子中書舍人)
舍人秦官也漢因之比郎中選良家子孫(晁錯鄭當時並為太子舍)
(人)後漢無員更直宿衛如三署郎中凡帝初即位未有
太子太子官屬皆罷唯舍人不省屬少府魏因之晉有
十六人職比散騎中書侍郎從駕則正直從次直守妃
出則次直從宋有四人齊有一人梁有十六人掌文記
陳因梁制後魏亦有之北齊典書坊置二十人隋典書
坊有八人煬帝改為管記舍人減四員唐復為太子舍
人四人掌侍從表啓宣行令旨分判坊事龍朔二年改
為右司議郎咸亨元年復舊
通事舍人齊中庶子屬官有通事守舍人庶子下有内
典書通事舍人二人掌宣傳令旨内外啓奏梁亦有之
視南臺御史多以餘官兼職陳因之北齊門下坊有通
事舍人八人至隋亦有之煬帝改為宣令舍人八員唐
復為通事舍人亦有八員掌引𨗳辭見承旨勞問
左右諭德龍朔三年初置太子左右諭德各一員掌侍
從贊諭職比常侍
左右贊善大夫龍朔二年置左贊善大夫替中允置右
贊善大夫替中舍人咸亨元年中允舍人復舊而贊善
大夫别自為官左右各五人掌侍從翊飬比諫議大夫
崇文館學士魏文帝始置崇文觀以王肅為祭酒其後
無聞貞觀中置崇賢館有學士直學士員掌經籍圖書
教授諸王屬左春坊龍朔二年改司經局為桂坊管崇
賢館而罷隸右春坊兼置文學四員司直二員司直正
七品上職為東宮之憲司府門北向以象御史臺也其
後省桂坊而崇賢又屬左春坊後沛王賢為皇太子避
其名改為崇文館其學士例與弘文館同
洗馬秦官漢亦曰先馬(如淳曰前驅也國語曰勾踐親為夫差先馬先㦯作洗)後
漢員十六人職如謁者太子出則當直者前驅𨗳威儀
也(漢選郎中補)安帝時太子謁廟洗馬高山冠非乘從時著
小冠魏因之晉有八人職如謁者准祕書郎進賢一梁
冠黑介幘絳朝服掌圖籍釋奠講經則掌其事餘與後
漢同宋與晉同齊置一人梁有典經局又置八人掌文
翰尤為清選皆取甲族有才名者為之位視通直郎陳
因之北齊典經坊洗馬二人隋曰司經局置洗馬四人
煬帝減二人唐司經局洗馬二人龍朔二年改洗馬為
司經大夫三年改司經局為桂坊(一云析司經局置桂坊)司經大
夫通判坊事罷隸左春坊咸亨初復舊掌侍奉及經史
圖籍判局事
文學漢時郡及王國並有文學而東宫無聞魏武置太
子文學自後並無至後周建德三年太子文學十人後
省龍朔三年置太子文學四員屬桂坊桂坊廢而屬司
經開元中定制為三員掌侍奉分掌四部書判書坊事
校書宋孝建中洗馬有校書吏四人自後無聞北齊有
太子校書隋太子校書有六人唐四人掌讐校經籍
正字隋太子正字二員煬帝改為正書唐復為正字亦
置二人掌刊正文字
典膳郎漢魏以来並有太子食官局至北齊門下坊始
别置典膳局有監丞各二人隋如北齊之制唐典膳局
有郎二人丞二人郎掌進膳嘗食之事丞貳之(乾封元年皇太)
(子久在内不出典膳丞邢文偉請減膳其年右史闕宰臣進擬數人高宗曰邢文偉嫌我兒不讀書不肯與肉)
(喫此人甚直可用遂拜焉)
藥藏郎北齊門下坊領藥藏局有監丞各二人侍藥四
人隋如北齊之制唐藥藏局有郎二人丞二人郎掌和
劑醫藥之事丞貳之
内直郎齊有太子内直兵局内直兵史二人梁有直内
主璽主衣扶侍等局各置有司以丞其事陳因之北齊
門下坊領殿内局有内直監二人副監四人隋如北齊
制唐内直局有郎二人丞二人掌符璽繖扇几案衣服
之事丞貳之
典設郎南齊置居局齋庫丞二人梁齋内局各置有司
以丞其事陳因之北齊門下坊有齋師局有太子齋師
内閤師各二人隋如北齊制唐典設局有郎四人掌凡
大祭祀湯沐洒掃鋪陳之事
宮門郎秦有太子門大夫漢因之員二人(漢官儀曰門大夫選四府)
(掾屬)職比郎將(漢官儀曰安帝時太子謁廟門大夫乘從冠兩梁冠)魏因之晉太子
門大夫准公車令掌通牋表及宮門禁防宋因之梁代
視謁者僕射陳因之北齊謂之門大夫坊并統伶官隋
煬帝改門大夫為宮門監唐初為宫門大夫其門宫局
有監郎二人丞二人郎掌東宫殿門管鑰及啟閉之事
丞貳之
宋制東宫官有左右庶子諭德舊不常設每儲闈之建
隨宜制官以備寮寀多以他官兼領仁宗神宗陞儲庶
子諭德各置二人欽宗陞儲置一人乾道中庶子諭德
除左不除右七年詔庶子諭德輪日入宫仍同供職事
太子侍讀侍講唐太宗為秦王府有侍講及為太子
亦置焉其後或置㦯否開元初十王宅引辭學子書者
入教亦命名為侍讀而初不設侍講之官至宋神宗陞
儲時始定制置侍講侍讀各一人中舍人舍人至道
天禧建儲各置一人神宗欽宗登儲皆置中興後省嘉
泰初始除王元實後以館職任伯起兼之慶元令太子
舍人與中舍人皆從七品而中舍人又在舍人上然故
事未嘗除資善堂大中祥符八年仁宗肄學始置至
紹興五年孝宗以建國公就傅就禁中置學館建資善
堂以范冲朱震為翊善舊制有翊善贊讀直講中興以
後增置說書小學教授開禧初皇子初封榮王命程少
逸趙子中領贊讀不稱王府而以資善繋銜盖以未出
閤之故
乾道七年禮部太常寺言討論東宫開講并節朔賀
慶辭謝禮儀宫僚講讀無已行故事當依倣講筵稍
殺其禮每遇講讀詹事以下至講讀官上堂並用賓
禮參見依官職序坐皇太子正席講讀官迭起如延
英儀講罷復位節朔不受宫僚參賀元日冬至詹事
以下牋賀謝辭初以常見之禮後離位致辭復位就
坐茶湯罷詹事初上参見皇太子拜皇太子答拜庶
子等初上參見皇太子拜皇太子受拜庶子諭德及
講讀官雖有坐受之禮止是五禮新儀所載兼日逐
致拜之禮近例皆已不行或遇合致拜日更不參酌
天禧至道故事施行並從之(按天禧二年左庶子張士遜等言臣等日請資)
(善堂參見皇太子雖令升階列拜然後跪受望令皇太子坐受參見詔不許至道元年皇太子每見賓客)
(必先拜迎送常降階及門)
太子家令(丞署)(主簿)(食官署)(典倉署)(司藏)
家令秦官屬詹事(服虔曰太子稱家故曰家令)漢因之有丞主倉榖
飲食職似司農少府漢代太子食湯沐邑十縣家令主
之後漢則屬少傅主倉榖飲食魏因之晉又兼主刑獄
榖貨飲食職比廷尉司農少府其家令率更令及僕為
太子三卿太康八年進品與中庶子二率同自漢至晉
家令在率更下宋則居上銅印墨綬進賢兩梁冠絳朝
服主内茵褥牀几諸供中之物及官奴婢月用錢庫内
鹽米車牛刑獄齊因之自宋齊以来清流者不為之至
梁天監六年武帝以三卿陵替乃詔革選家令視常侍
黃門陳因之後魏亦曰三卿北齊家令有功曹主簿領
食官典倉司藏等三署及領内防令丞隋掌刑法食膳
倉庫奴婢等煬帝改為司府令唐復為家令寺置家令
一人唯不主刑法餘與隋同龍朔二年改家令寺為宫
府寺家令為宫府大夫咸亨初復舊丞二人主簿一人
領食官署典倉署司藏署署令各一人丞各二人
丞漢家令有丞後無聞宋書云家令丞一人晉置宋齊
以後並有之後周無隋家令丞二人唐因之龍朔二年
改為宫府丞咸亨元年復舊掌判寺事
主簿晉家令有主簿宋齊因之自後無北齊家令有主
簿員隋亦然唐因之掌印并及勾舉
食官署令丞漢詹事屬官有食官令長丞後漢亦有而
屬少傅主飲食晉太子食官令職如太官令宋則屬中
庶子齊則屬詹事掌厨膳之事梁食官局屬庶子陳因
之後魏亦有北齊有食官令丞又别領器局酒局二丞
隋家令寺統食官令丞令一人丞二人唐因之掌飲膳
之事
典倉署令後漢太子倉令屬少傅主倉榖魏以下無聞
後魏有之北齊家令寺領典倉署令丞典倉署又别領
園丞隋家令寺統典倉令丞令一人丞二人唐因之掌
榖藏出納及醯醢庶羞之事
司藏署令晉家令有主物吏四人梁有錫賜庫局丞庶
子又有東宮衛庫丞北齊家令寺領司藏署令丞司藏
又别領仗庫興作二局丞隋家令統司藏署令一人丞
二人唐因之掌藏庫財貨營繕之事
宋有主管左右春坊事二人(以内臣兼)同主管左右春坊事
二人(以武臣兼)承受官一人(以内侍兼)仁宗神宗陞儲位並有之
中興後孝宗光宗正儲位及莊文景獻太子皆置其官
太子率更令(丞)(主簿)
率更令秦官(顔師古曰掌知漏刻故曰率更)漢因之有丞主簿庶子舍
人更直職似光祿勲而屬詹事後漢因之後屬少傅魏
因之晉主宫殿門戶及賞罰事職如光祿勲衛尉而屬
詹事宋制銅印墨綬進賢兩梁冠絳朝服梁陳後魏並
有之北齊領中盾署掌周衛禁防漏刻鐘鼓亦屬詹事
隋掌伎樂漏刻有令丞錄事各一人唐因之加掌皇族
次序及刑法事龍朔二年改率更寺為司更寺改令為
大夫咸亨初復舊丞主簿各一人
丞後漢率更置丞一人歴代悉有唯後周無唐因隋掌
判禮樂刑罰之事
主簿晉置一人宋無齊有之自後無聞北齊隋又有之
唐因之掌印及勾舉
太子僕(丞)(主簿)(廐牧署)
僕秦官漢因之又有長丞主車馬(又有太子廐長一人亦主車馬)後漢
因之而屬少傅職如太僕太子五日一朝其非太子朝
日即與中允入問起居魏因之晉主輿馬兼主親族如
太僕宗正從駕乘安車次家令而屬詹事宋齊並有之
梁視黃門郎陳因之後魏亦有北齊詹事領僕寺置令
丞功曹主簿領廐牧署令隋僕寺置僕一人掌皇族親
疎車輿騎乘領廐牧署令唐因之加掌儀仗喪葬而不
掌親族龍朔二年改僕寺為馭僕寺改僕為大夫咸亨
初復舊丞主簿各一人統廐牧署
丞梁有之陳因之後魏北齊隋並有之唐因之
主簿晉置宋無齊有之梁陳後魏無北齊隋皆有之唐
因之
廐牧署令丞漢有太子廐長丞屬詹事後漢亦有而屬
少傅主車馬魏晉因之齊東宮屬有内廐局外廐局皆
有丞梁陳因之後魏有之北齊則曰廐牧署令丞車輿
局丞隋僕寺統廐牧署令丞唐因之掌車馬閑廐牧畜
之事
左右衛率府(副率)(長史以下官屬)
衛率府秦官漢因之屬詹事後漢主門衛徼循衛士而
屬少傅魏因之晉武帝建東宫置衛率初曰中衛率太
始五年分為左右衛率各領一軍惠帝時愍懷太子在
東宫又加前後二衛率(晉志曰凡太子出前衛率導在前黃麾左右二率從使導輿車)
(後衛率從在烏皮外並帶戟執刀其服並視左右衛將軍劉卞為愍懷太子左率知賈后必害太子乃謂張華)
(曰東宫雋乂如林四率精兵萬人公居阿衡之任若得公命皇太子因朝使錄尚書事廢賈后於金墉兩黃門)
(力耳華不從)成都王穎為太弟又置中衛率是為五率及江
左省前後率孝武太元中又置宋齊止署左右二率梁
二率視御史中丞銅印墨綬武冠絳朝服左率領七營
右率領四營陳有二率後魏曰左右衛率北齊謂之左
右衛率坊後周東宫有司戎司武司衛等員隋曰左右
率兼有副率二人煬帝改左右衛率為左右侍率兼置
副率二人唐為左右衛率府龍朔二年改其府為左右
典戎衛咸亨元年復舊置率各一人領兵宿衛督攝隊
伍總判府事(李靖為中書令行左衛率轉兵部尚書)副率二人(掌貳率事)
長史各一人隋置唐因之掌通判自長史以下胄曹以
上諸率府並同
錄事參軍各一人隋置唐因之掌勾稽監印
倉曹參軍各一人隋置唐因之掌官員假使儀式糧廩
膳羞田園公𪠘遇所監藥等事
兵曹參軍各一人隋置唐因之掌府内衛士以上名帳
差科及公私馬驢等
胄曹參軍各一人隋置為鎧曹唐長安中改為胄曹參
軍神龍初復為鎧曹太極中復為胄曹掌軍器儀仗公
廨營造罪罰長吏以下官局所領職務諸率府並同
親府勲府翊府中郎將各一人梁左右衛率共領十一
營一率各領殿中將軍十人員外將軍十人北齊左右
衛坊率各領騎官備身員外又有内直備身正副都督
隋左右衞率下直閤四人直寢八人直齋直後各十人
唐則曰親勲翊三府各置中郎將左右郎將各一人唐
置錄事兵曹參軍各一人
宋制左右衛司禦清道監門内率府率率府副率不常
置中興後惟監門率府副率為環衛階官
左右司禦率府
隋文帝置左右宗衛官制如左右衛各掌以皇族侍衛
煬帝改左右武侍率唐為左右宗衛率府龍朔二年改
為左右司禦衛後改衛為率府神龍初復為宗衞景雲
二年復為司禦率府置率各一人掌與左右衞率同(副率)
(以下職亦同他准此)副率二人長史錄事及倉兵胄參軍各一人
左右清道率府
隋有左右虞候各置開府一人掌斥堠伺姦非長史以
下如左右衛煬帝改開府為左右虞候并置副率二人
唐為左右虞候率府職擬左右金吾龍朔二年改為左
右清道衛神龍初又為虞候率府開元初為清道率府
各置率一人掌斥堠道路先驅後殿伺察姦非副率二
人長史錄事及倉兵曹參軍各一人
宋至道元年東宫置左清道率府副率兼左春坊謁者
主贊引真宗登位省仁宗在東宮復以郭承慶夏元亨
為之登位復省
左右監門率府
隋左右監門率各置一人掌諸門禁煬帝改為監門將
軍唐復為左右監門率擬左右監門龍朔二年改為左
右崇掖衛咸亨初復舊垂拱中改為鶴禁衞神龍初復
舊各置率一人掌門禁凡財物出有籍副率二人長史
錄事參軍及兵胄二曹參軍各一人
左右内率府
隋置左右率副率各一人掌領備身以上(所領千牛以下與千牛衛)
(同)禁内侍衛供奉兵仗唐為左右内率府龍朔二年改
為左右奉裕衛咸亨初復舊各置率一人掌侍衛左右
供奉兵仗副率長史錄事參軍及兵曹各一人千牛各
十六人掌執細刀弓箭宿衛侍從備身各二十八人掌
宿衛侍從龍朔二年改太子左右千牛備身為太子左
右奉裕尋復舊
太子旅賁中郎將
旅賁中郎將一人職如武賁中郎將宋初置天子有武
賁習武訓也諸侯有旅賁禦災害也唐諸率府初有中
郎郎將官永徽元年以太子名忠改諸率府中郎將為
旅賁郎將其郎將改為翊軍後或改或省
太孫官屬附
唐永淳元年三月立皇孫重照為皇太孫將置府寮高
宗召吏部郎中王方慶問曰前代故事如何方慶進曰
臣按周禮有嫡孫漢魏以来皇太子在亦不立太孫晉
惠帝永寧元年立愍懷太子第三子襄陽王尚為皇太
孫太子官屬即轉為太孫官屬南齊永眀十年立文惠
太子長子南郡王昭業為皇太孫便居東宫今皇太子
在而立太孫旁求載籍未有前例上曰自我作古可乎
對曰五帝不相沿樂苟不失上下之序不虧政理之道
亦何事而不可上悅使方慶詳求典故官屬乃奏太孫
府置師傅友文學祭酒及長史曹掾主簿管記司錄以
下六曹從事等官各加王府一級上後頗以為疑竟不
補授而止
朱子語錄曰或問東宫官屬曰唐六典載太子東
宮官制甚詳如一小朝廷置詹事以統衆務則猶
朝廷之尚書也置左右二春坊以領衆局則猶朝
廷之中書門下省也左右春坊又皆設官又各帥
其屬之意崇文館猶朝廷之館閣贊善大夫猶朝
廷之諫議大夫其官職一視朝廷而為之隆殺此
等制度猶存今之東宫官屬極苟簡左右春坊舊
制選賢德者為之今遂用武弁之小有才者其次
惟有講讀數員而已如贊善大夫諸官又但為階
官非實有職業神宗以唐六典改官制當時亦有
不曾討論者如東宮官屬之不備是也舊嘗入劄
論東宫官制疎略宜倣舊損益之不報
六院四轄
檢院
周置大司寇南梁武帝天監元年詔於公府置唐天寳
九載改理匭使為獻納使後又改知匭使
宋雍熙元年改匭為檢(東延恩曰崇仁南招諫曰思諫西申冤曰申眀北通元曰招賢)
景德四年改為登聞檢院命樞密直學士張詠判(仍差内品)
(監門不得關預公事)隸諫議大夫掌受文武官及士民章奏表䟽
凡言朝政得失公私利害軍期機密陳乞恩賞理雪冤
濫及奇方異術皆受以通逹凡進状者先鼓院若為所
抑則詣檢院(外有理檢院使今不置始於淳化三年置理檢院於乾元門西北廊以知制誥錢若)
(水領之復唐制也至道三年廢天聖七年上因讀唐史見匭函逹下民冤枉之事乃置匭函仍專命御史中丞)
(為理檢院使以分記)中興之初因舊制置局於闕門之前(舊左宣德門外)
(仗隸門下省)建炎三年專隸諫院南渡以来創治所於和寧
門之下紹興戊寅復承平之制移置居䨇闕之左
登聞鼓院
古者朝有誹謗之木敢諫之鼓所以通治道而来諫者
也
宋朝曰鼓司以内臣掌之鼓在宣德門南街北廊至道
三年命太子中舍王濟勾當鼓司用朝臣勾當自此始
景德四年詔改為登聞鼓院掌諸上封而進之以達萬
人之情隸司諫正言凡文武臣寮閤門無例通進文字
並先經登聞鼓院進状未經鼓院者檢院不得收接建
炎元年因舊制置局於闕門之前(高宗即位於南亰召李綱為宰相綱奏曰)
(今艱難之際四方休戚利害日欲上聞而士民之願效其智慮者尤多而檢院鼓猶未置恐非所以通下情而)
(急先務也)三年專隸諫院
進奏院
唐藩鎮皆置邸京師以大將主之謂之上都留後大歴
十二年改為上都知進奏院官五代以来支郡不隸藩
鎮補人為者聽其置邸隸藩鎮者兼掌焉
宋緣舊制皆本州鎮補人為進奏官其軍監場務轉運
司則差知後官則副知掌之逐州就亰師各置進奏院
太平興國六年諸州罷知後之名簡知後官得李楚等
百五十人並充進奏官命供奉官張文璨提轄諸道進
奏院監官以亰朝官及三班使臣充掌受詔勅及諸司
符牒辨其州府軍監以頒下之并受天下章奏案牘状
牒以奏御及分授諸司中興以来隸門下後省給事中
點檢訖乾道九年依舊隸後省合傳報事令後省錄付
報行
官誥院
宋初於右掖門置院四司誥身案並集於此以備中書
除改本司郎官各主其事淳化五年始專置官司於省
内凡官誥各以本司誥身印印之文臣用吏部武臣用
兵部王公命婦用封加勲用司勲掌文武官將校誥身
及封贈官誥院提舉一人以知制誥充判院一人以帶
職亰朝官充元豐五年行官制文武誥身屬吏部蕃官
誥屬兵部封贈及命婦誥屬司封加勲并將校誥屬司
勲官誥院四部誥身案及吏人隨事隸本部七年并司
封司勲誥身案入吏部預書庫收掌崇寧四年吏部轉
置造官誥局五年罷令尚書右選主管大觀元年復置
尋改為官誥院仍隸左右司三年復罷歸吏部政和三
年六月詔依舊置官誥院差官二員主管少府監鑄印
記吏部製造誥身案記為文中興以来因仍不改
審計院
宋朝以三司使總邦計司各有院以秉中外泉榖出入
之政盖會計之府也然案牘從委典者不能徧察而姦
容焉淳化三年始用戶部使樊知古奏剔其冗籍復别
為院置官專領之以聽稍食之要貳置院之初特掌騎
兵徒兵給受之數猶未及諸司也元豐三年合步騎兩
院為一遂以其一主諸司自宮禁朝廷下至斗食佐史
凡賦禄者以式法審其名數而稽其辭受唯郊賜給已
乃審禄有疑予則詔以法凡四方之計籍上於大農則
逆其會凡有司議調度會賦出則諏焉設員二曰左右
廳分案六史八人其名舊為諸軍諸司專勾司建炎元
年避高宗御諱改諸軍諸司審計官
糧料院
宋初仍舊制以三司大將軍為都糧料使自開寶六年
以著作佐郎陸光範充改用京官自此始太平興國五
年分諸司馬軍步軍為三院八年以馬軍步軍合為一
院雍熙四年命供奉官陳處晦勾當諸司糧料供奉官
曾祚勾當馬步軍糧料自後復分馬步軍為兩院或以
諸司使副分主之端拱二年復以京朝官主之元豐末
併馬步軍與諸司為二院隸太府寺掌以法式頒廩禄
凡文武百官諸司諸軍俸料以劵准給中興以来行在
有諸軍諸司糧料院鎮江建康有分差諸軍糧料院鄂
州有分差戶部糧料院四川總所有分差戶部魚關糧
料院分差利州戸部糧料院
𣙜貨務都茶場
榷貨務掌折博斛米金帛之屬以朝官諸司使副内侍
二人監太平興國中以先平嶺南及交趾諸國入貢通
關市議於亰師置𣙜易院大中祥符中併入𣙜貨務建
炎中興又創都茶場給賣茶引隨行在所於𣙜貨務置
場雖分兩司而提轄監官並通銜管幹(建炎四年詔𣙜貨務都茶場依)
(舊隸左右司其提領措置並罷其都茶場仍令提轄榷貨務官兼行提轄)尋徙越州一務場
於建康又併眞州一務場歸建康紹興五年詔建康鎮
江兩務場只是給賣鈔引三十二年詔三省今後選差
文臣充監更不差武臣乾道六年詔依舊通差武臣先
是課入不立額唯視舊歲為等差是歲始昈分有定數
歲總為錢二百四十萬萬行都受藏之所為數八十萬
萬於建康者一百二十萬萬於鎮江者四十萬萬
雜買雜賣務
宋朝雜買務舊曰市買司太平興國四年改至道中廢
咸平復置以亰朝及三班内侍三人監掌和市百物凡
官禁官物所需以時供納雜賣務景德四年置掌受内
外幣餘之物計直以待出貨或凖折支用以内侍及三
班二人監後亦差文武朝官紹興六年詔雜買務雜賣
場置提轄官一員
文思院
宋朝太平興國三年置掌造金銀犀玉工巧之物金彩
繪素装鈿之飾以供輿輦册寳法物及凡器服之用隸
少府監熙寧三年詔文思院兩界監官立定文臣一員
武臣一員朝廷選差其内侍勾當官並罷紹興三年詔
少府監併歸文思院其上下界監官從工部辟差工部
言所轄文思院舊分上下界監官三員内一員文臣係
亰朝官上界造作金銀珠玉下界造作銅鐵竹木雜料
欲依舊分為上下界從之隆興二年詔併禮物局入文
思院
左藏庫
掌受四方財賦之入以待邦國之經費其原盖起於周
職内主賦入職歲主賦出而邦布之入出則外府又主
之皆其職也晉始置左右藏令唐於左右藏分建東西
庫以太府少卿知出納於左長慶門之東
宋初左右止一庫置使領焉太平興國二年分為二庫
淳化三年分置左右藏各二庫四年廢右併入左政和
六年脩建新庫以東西庫為名中興因仍東西庫各以
文臣監武臣同監其東幣帛絁紬之屬在焉其西金銀
泉劵絲纊之屬在焉紹興二十七年詔戶部於轄下丞
簿内選一員兼充左藏庫提轄官此提轄所由始也孝
宗即位詔將御前樁管激賞庫撥歸左藏庫以左藏南
庫為名專一樁管應副軍期支遣於是有東西南三庫
尋罷南庫大抵國家用度多靡於贍軍西蜀湖廣江淮
之賦𩔖歸四總領所以餉諸屯其送京者殆無幾唯閩
浙悉輸焉東西庫歲入以端計者率百四十萬以緡計
者率二千萬給遣稱是而大軍居十之七宮禁百司禄
賜纔三之間有非泛浩繁之費則請於朝往往出内帑
封樁以補所闕監官凡五人分帑而治舊以京朝官為
之今唯才是用故四選通得人
建炎以来朝野雜記曰六院官檢鼓糧審官誥進
奏也例以京官知縣有政績者為之亦有自郡守
除者則繼即除郎如鹿伯可是也故恩數略視職
事官而不入雜壓紹興十一年胡汝眀以料院除
監察御史遂遷副端乾道後相繼入臺者有宋敦
書蕭之敏陳升卿傅淇等數人而六院彌重號為
察官之儲矣淳熙初龔實之秉政其内弟林宓幹
辦審計司遇郊恩而林尚京秩乃白上以六院官
班寺監丞之上林用是得封贈父母龔後為謝廓
然所論南竄此其一事也紹興二年夏六院官始
復入雜壓在九寺簿之下焉
又曰六院官入雜壓事甲記已具淳熙四年既削
去近歲乃復舉行其班在五寺主簿之下太學博
士之上六院官通計十二人皆得轉對但不入品
耳然六院以為邑有政績者為之故例為察官之
選
又曰四提轄謂榷貨務都茶場雜買務雜賣場文
思院左藏東西庫是也𣙜貨務場掌醝茗香礬鈔
引之政令紹興初沿宣政舊例置提領官率以故
省吏為之後乃改用士人行在建康鎮江三務場
歲入凡二千四百萬緡(建康一千二百萬行在八百萬鎮江四百萬)皆
以都司提領不係戶部之經費而在建康鎮江者
分屬總領所焉開禧末以總所侵用儲積錢始徑
隸提領官不屬總所買務賣場盖唐宫市之遺制
近制凡宮禁月料朝省紙劄文思院之製造和劑
局之脩合皆所取給焉至若斥左帑封樁之幣餘
編估打套則賣場掌之紹興六年始置提轄官總
其事先是四轄官外補則為州内遷則寺監丞簿
亦有徑為雜監司或入三館者(乾道八年十二月𣙜貨王禋除福建)
(市舶左藏王楫除九路鑄錢淳熙七年三月熊子復自文思校書郎)近歲望稍輕往
往更遷六院官或出為添倅非曩日之比矣
總宫觀
宋朝設祠禄之官以佚老優賢祖宗時員數絶少(官制舊典)
(云祖宗待臣以禮雖年及掛冠未嘗直令致仕皆以宮觀處之假以祿耳)熙寧以後乃增焉
是時方經理時政患疲老不任事者廢職欲悉罷之乃
使任宮觀以食其祿時相王安石亦欲以此處異議者
遂詔宮觀毋限員並差知州人以三十月為任
在亰宮觀
宋朝舊制以宰相執政充使或丞郎學士以上充副使
兩省或五品以上為判官内侍官或諸司使副(政和改武臣官)
(制以使為大夫副使為郎)為都監又有提舉提點主管官其戚里近
屬及前宰執留京師者多除宫觀以示優禮之意紹興
二十一年在京宫觀依在外宫祠以三十箇月為任(又紹)
(興五年詔任在京觀請給人從前宰執依見任減十分之二閣學士已上依六曹侍郎直學士已上依中書舍)
(人太中大夫已上依左右司郎中任樞密都承旨閣學士已上依天曹尚書直學士已上依六曹侍郎太中大)
(夫已上依中書舍人)
宫觀使
唐天寳七載以給事中楊釗充九成宫使宫使之名自
此始(南部新書)
宋朝祥符中眞宗建玉清昭應宮王魏公旦為首相始
命充使宫觀置使自此始又有景靈宫會靈觀使然每
為宰相兼職天聖元年呂夷簡為相時朝廷崇奉之意
稍緩因請罷使名熙寧中富鄭公弼領集禧觀使居洛
此宮觀使居外之所從始也徽宗建玉清萬夀宫乃命
宰執兼使副用眞廟故事也近以前宰執奉朝請者領
在京宫觀使而在外舊相只除提舉宫觀非祖宗優待
宰相之體靖康以来猶未釐正盖朝廷未暇講也政和
八年太師魯國公蔡亰少傅太宰鄭居中少保少宰余
深檢校太保領樞密院事童貫並兼充神霄玉清萬夀
宮使知樞密院事鄧洵門下侍郎薛昂中書侍郎白時
中尚書左丞王黼宣和殿大學士蔡攸並兼充副使渡
江後前執政在經筵者不以官高卑率為觀使若他官
則使相已上乃得之其居外者必官至三少乃除淳熙
中崇憲靖王自節度使拜使相封郡王中書進熟擬提
舉洞霄宫周文忠當制引故事宗室使相外居者當得
觀使上批如所請紹熙初趙文定以使相判潼川府乞
奉祠乃除醴泉觀使非舊典也開禧末陳勉之以特進
罷相不帶職乃亦除觀使盖章逵之侍郎當制失之翊
日李季章進呈改提舉洞霄宮合故典矣天禧以前崇
觀以後宫觀使之名甚衆渡江以後宮觀不復置而觀
使有三前宰相則得醴泉宗戚則得萬壽又其次則得
佑神云宣政間又有提點宫觀官在提舉之下主管之
上今省
提舉宫觀
宋朝眞宗時東西太一宮提舉以兩省兩制丞郎官為
之掌奉齋醮之事天聖七年玉清宫災遂罷使而景靈
會靈祥源三宮觀以學士舍人管勾李若谷罷參政為
資政殿大學士提舉會靈觀自是學士待制知制誥皆
得為提舉晏元獻以舊相提舉萬壽觀武臣李端愿止
得管勾祥源觀今朝官亦云提舉非故事也
在外宮觀嶽祠
宋朝宫觀皆俟力請而後授侍從而上任宮觀者絶少
若因責降改作主管方且差焉熙寧初王安石相異已
者方直除宫觀大抵宮觀非自陳而朝廷特差者如降
黜之例二年詔杭州洞霄宫亳州眀道宫華州雲臺觀
建州武夷觀台州崇道觀成都府玉局觀建昌軍仙都
觀江州太平觀洪州玉隆觀五嶽廟並依嵩山崇福宮
舒州靈仙觀置管勾或提舉提點官四年詔宫觀嶽廟
留官一員餘聽如分司致仕例從便居住六年詔卿監
職司以上提舉餘官管勾當者又詔年六十以上者乃
聽差毋過兩任兼用執政恩例者通不得過三任後蔡
京用事增廣職任崇寧三年添宫觀十政和三年添宫
觀三十(名見續會要多不錄)選人亦許乞嶽廟宣和王黼用事外
開新邊以熙寧法革之一切不恤士夫於是失祿矣
文獻通考卷六十
