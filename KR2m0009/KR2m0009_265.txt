文獻通考卷二百六十五
鄱陽馬端臨貴與著
封建考六
秦楚之際諸侯王
秦制侯以下二十等爵罷封建
秦制爵二十等以賞功二十徹侯(徹侯金印紫綬功大者食縣小者食鄉亭)
(得臣其所食吏民後避漢武帝諱乃改曰通侯或曰列侯)十九關内侯(雖有侯號而居京畿無國)
(邑時六國未平將帥皆家關中故以為號劉昭曰關内侯無土寄食在所縣民租多少各有戶數為限如淳釋)
(曰列侯出關就國但爵其身有家累者與之關内之邑食其租税又有倫侯建成侯趙亥武信侯馮無擇是也)
(但有封名而無食邑)十八大庶長(劉昭曰自左庶長以上至大庶長者將軍也所將庶人更卒故)
(以為大庶長即大將軍也左右庶長即左右偏禆也)十七駟車庶長(言乘駟馬之車而為衆庶)
(之長)十六大上造(言皆主上造之士)十五少上造十四右更(言主預更)
(率部其役事)十三中更十二左更十一右庶長(言為衆列之長)十左
庶長九五大夫(大夫之尊者也劉昭曰自公士至五大夫皆軍吏也)八公乘(言得乘公)
(家之車也劉昭曰自吏民爵不得過公乘則公乘者得貰與子若同産然則公乘者軍吏之爵最尊者)七
公大夫(與下同)六官大夫(加官者示稍尊也亦謂之國大夫)五大夫(列位從大)
(夫)四不更(言不預更卒之事)三簪褭(以組帶馬曰褭簮褭者主飾此馬)二上造
(造成也言有成命於上)一公士(言有爵命異於士卒劉昭曰步卒之有爵為士者也戰國之際秦項)
(之間權設班寵有加賜邑君者蓋假其位號或空受其爵耳則田嬰為靖郭君白起為武安君魏冉弟為華陽)
(君秦昭王弟為涇陽君及高陵君蔡澤為剛成君其後項梁為武信君陳餘為成安君李左車為廣武君之類)
(是也至漢尚多蓋封爵之外别加美號也)
秦爵二十等起於孝公之時商鞅立此法以賞戰功
按古之所謂爵者皆與之以土地如公侯伯子男
以至附庸及孤卿大夫亦俱有世食禄邑若秦法
則惟徹侯有地關内侯則虛名而已庶長以下不
論也始皇遣王翦擊楚翦請美田宅甚衆曰為大
王將有功終不得封侯然則秦雖有徹侯之爵而
受封者蓋少考之於史惟商鞅封商於魏冉封穰
侯范睢封應侯吕不韋封文信侯嫪毐封長信侯
及始皇既稱皇帝東游海上至瑯琊羣臣議頌功
德惟列侯武成侯王離通武侯王賁倫侯(索隱曰爵卑於)
(列侯無封邑者倫類也亦列侯之類)建成侯趙亥倫侯昌武侯成倫
侯武信侯馮無擇如是者不數人而已然鞅冉不
韋毐皆身坐誅廢睢雖幸善終而亦未聞傳世王
離以下俱無聞焉蓋秦之法未嘗以土地予人不
待李斯建議而後始罷封建也
始皇二十六年王初并天下丞相王綰等言諸侯初破
燕齊荆地遠不為置王毋以填之請立諸子始皇下其
議羣臣羣臣皆以為便廷尉李斯議曰周文武所封子
弟同姓甚衆然後屬族疏遠相攻擊如仇讐周天子弗
能禁止今海内頼陛下神靈一統皆為郡縣諸子功臣
以公賦税重賞賜之甚足易制天下無異意則安寕之
術也置諸侯不便始皇曰天下共苦戰鬭不休以有侯
王頼宗廟天下初定又復立國是樹兵也而求其寕息
豈不難哉廷尉議是分天下為三十六郡郡置守尉監
秦既并天下丞相綰請分王諸子廷尉斯請罷封
建置郡縣始皇從之自是諸儒之論封建郡縣者
歴千百年而未有定說其論之最精者如陸士衡
曹元首則主綰者也李百藥柳宗元則主斯者也
二說互相排詆而其所發明者不過公與私而已
曹與陸之說曰唐虞三代公天下以封建諸侯故
享祚長秦私天下以為郡縣故傳代促柳則反之
曰秦公天下者也眉山蘇氏又從而助之曰封建
者争之端亂之始篡殺之禍莫不由之李斯之論
當為萬世法而世之醇儒力詆之以為二氏以反
理之評詭道之辨而妄議聖人然則後之立論者
宜何從以封建為非邪是帝王之法所以禍天下
後世也以封建為是邪則柳蘇二子之論其剖析
利害指陳得失莫不切當不可廢也愚嘗因諸家
公私之論而折衷之曰封建郡縣皆所以分土治
人未容遽曰此公而彼私也然必有公天下之心
然後能行封建否則莫如郡縣無公天下之心而
欲行封建是授之以作亂之具也嗚呼封建之難
行久矣蓋其弊不特見於周秦之際而已見於三
代之初何也昔者唐虞之世建國至衆也天子廵
狩而諸侯述職然後敷納以言明試以功車服以
庸書之所載如此而已不聞其争土地以相侵伐
干王略以勤六師也舜之時蠻夷嘗猾夏矣而命
臯陶以修五刑五流之法有苗嘗弗率矣雖命禹
以徂征卒之以舞干羽而格則是亦不戰而屈之
也夫蠻夷有苗皆要荒之外王政所不加者也而
士師足以治之不戰足以服之則當時四岳十二
牧所統之國其謹侯度以奉其上而不勤征討也
審矣又安得如柳氏所謂羣之分其争必大大而
後有兵如蘇氏所謂争之端而亂之始乎所以然
者何也則堯舜公天下之心有以服之也蓋堯在
位七十載詢於衆庶以帝位授之舜舜在位三十
有三載詢於衆庶以帝位授之禹而當時之衆建
諸侯也有德者爵之功加於民者爵之堯舜無容
心也居天下之上而與天下之賢且能者分治之
逮其倦勤則必求天下之有聖德者而禪之夫惟
天子不以天下自私而後諸侯不敢以其國自私
是以雖有土地之廣人民之衆甲兵之強其勢足
以為亂而莫不帖服於其下如臂指之相使以為
當然是則唐虞以公天下之心行封建而當時封
建所以無敝也蓋家天下自夏始大封同姓而命
之曰藩屏王室自周始二者皆聖人隨時制變以
綱維斯世未容以私議之也然上視堯舜則少褊
矣故封建之敝始於夏而成於周是以禹一傳而
啟有有扈氏之征再傳而仲康有羲和之征夫以
天子而征諸侯諸侯弗率而上干天子之征禹之
前無有也而始於有扈夫有扈之罪曰威侮五行
怠棄三政而已羲和之罪曰沈湎於酒畔官離次
而已二罪者以法議之則誅止其身而二人生於
漢世則一廷尉足以定其罪矣而啟與仲康必命
六師以征之者則必恃其土地甲兵不即引咎而
悍然以抗其上矣書紀其事曰大戰曰徂征而觀
其誓師之辭有不用命之戮焉有愛克厥威之戒
焉殱渠魁釋脅從之令焉則兵師之間所傷衆矣
夫治一人之罪而至於興師使無辜之人受用兵
之禍則封建之敝也故曰已見於三代之初此之
謂也夫有扈羲和之罪雖王政所必討而比之猾
夏則有間矣舜之時士師明刑足以正蠻夷猾夏
之罪而啟少康之時非天子總六師不足以治諸
侯怠慢沈湎之過則可以見當時諸侯擅其富強
非文告刑禁之所能詰也自是而後天子私其天
位而世守之諸侯亦私其國之土地甲兵而擅用
之幸而遇賢聖之君德足以懷而威足以制則猶
可攝服而其中衰之際人心未離而諸侯先叛之
至於周列五等邦羣后雖曰親賢並建而終不以
異姓先諸姬文昭武穆之封遍於天下封建之法
益詳經制益密而示人益褊矣是以夏商有國數
百年苟未至於桀紂之暴猶足以制宇内而朝諸
侯而周數傳而後即有末大不掉之憂故景王之
責晉曰文武成康之建母弟以藩屏王室亦其廢
隊是為豈如弁髦而因以敝之而李斯之說亦曰
周文武所封子弟同姓甚衆然後屬疏遠相攻擊
如仇讐周天子弗能禁也然則其效可覩矣蓋時
不唐虞君不堯舜終不可復行封建謂郡縣之法
出於秦而必欲易之者則書生不識變之論也夫
置千人於聚貨之區授之以挺與刃而欲其不為
奪攘矯虔則為之主者必有伯夷之廉伊尹之義
使之靡然潛消其不肖之心而後可苟非其人則
不若藏挺與刃嚴其撿制而使之不得以逞此後
世封建之所以不可行而郡縣所以為良法也而
王綰淳于生之徒乃欲以三代不能無敝之法使
始皇行之是教盗跖假其徒以利器而與之共處
也則亦不終日而刃劘四起矣或曰禹之傳子周
之封同姓皆聖人之經制也而子顧妄議其私天
下而以為劣於唐虞何哉曰世之不古久矣聖人
不能違時不容復以上古之法治之也而世固不
能知聖人之心也記曰有虞氏未施信於民而民
信之夏后氏未施敬於民而民敬之殷人作誓而
民始畔周人作會而民始疑然則殷周豈果劣於
虞夏乎而或畔或疑起於誓會者以時人之不皆
聖人也禮運載夫子言大道之行天下為公選賢
與能講信修睦而繼之以謀閉而不興盜竊亂賊
而不作以為大同大道既隱天下為家各親其親
各子其子而繼之以謀用是作而兵由此起禹湯
文武成王周公由此其選以為小康然則官天下
與家天下者其規模之廣隘治效之優劣雖聖人
不能比而同之矣萬章曰人有言至於禹而德衰
不傳於賢而傳於子而孟子累數百言辨之以為
皆天也然則知禹之傳子非私者千載而下一孟
子而已豈可復望之當時諸侯乎世本稱有扈氏
以堯舜傳賢而禹傳啟故啟立而不服遂征之然
則非愚之臆說也(或曰子謂唐虞以前諸侯無戰争侵奪之事然則涿鹿阪泉非)
(歟既取其事列於封建之前則與此論自為牴牾矣曰黃帝紀乃太史公取傳記百家之言孔子定)
(書斷自唐虞三皇之事若亡若存傳記所載姑採之以廣異聞耳至於立論當以六經所取為斷)
秦楚之際起兵自立者凡六國
楚陳勝陽城人為閭左戍屯長屯大澤鄉二世元年
七月起兵於蘄據陳自立為王號張楚至二年十二月
兵敗其御莊賈殺陳王以降自起兵至亡凡六月秦以
十月為歲首二年十二月乃建亥之三月也襄彊陳
涉既起兵令苻離人葛嬰徇地時楚兵數千人為聚者
不可勝數嬰至東城立彊為楚後聞陳王已立因殺襄
彊景駒陳王初立時陳人秦嘉等皆特起將兵圍東
海(今海州)自為大司馬二世二年正月嘉聞陳王兵破出
走乃立景駒為楚王引兵之方與(兖州縣)三月項梁擊秦
嘉嘉軍敗死景駒走死梁地義帝秦二世二年三月
范增說項梁立楚後梁求得楚懷王孫心於民間六月
立以為楚懷王都盱眙漢王九年正月項羽尊懷王為
義帝徙於江南都郴二年項羽密使九江衡山臨江王
擊義帝殺之江中自立至弑凡二年零四月
趙武臣陳人為陳王將軍將兵徇趙下趙七十餘城
二世八月自立為趙王二年十一月其將李良襲邯鄲
殺趙王自立至亡凡五月趙王歇李良既殺武臣張
耳陳餘收趙散兵擊良敗之二世二年春正月耳餘立
歇為趙王漢元年項羽徙歇為代王以張耳為常山王
分趙為二陳餘擊耳耳敗走歸漢迎趙王於代復為趙
王漢三年韓信張耳擊趙禽王歇自立至亡凡三年零
九月
燕韓廣趙人為趙王武臣將兵徇燕二世元年九月
至薊自立為燕王漢王元年正月項羽分燕為二徙廣
為遼東王都無終以臧荼為燕王廣不肯徙臧荼殺廣
併其地自立至亡凡三年零十一月
齊田儋故齊王族二世元年九月陳王令將周市徇
地至狄儋因殺狄令自立為齊王發兵擊周市市還二
年六月章邯擊魏儋救魏邯大破齊魏軍殺儋田榮收
儋餘兵走東阿齊人立故齊王建弟假為王榮逐假立
儋子市為王漢王元年正月項羽分齊為三徙市為膠
東王都即墨六月田榮殺市而自立并取三齊之地二
年項王北擊齊齊王榮戰敗死項王復立田假為齊王
榮弟横立榮子廣為王攻田假假走死横復定三齊之
地四年韓信襲破齊虜王廣自儋至廣凡四傳共六年
魏寗陵君咎本魏公子在陳二世元年九月陳王將
周市徇地至魏魏地已定乃迎咎於陳立為魏王二年
六月章邯擊破魏咎自殺其弟豹亡走楚楚懷王與豹
兵復徇魏地九月豹自立為王都平陽漢王元年正月
項羽自取梁地徙豹為西魏王王河東二年八月韓信
擊魏虜豹凡二傳四年
韓横陽君成本韓諸公子二世二年六月項梁已立
楚懷王張良說梁立韓後謂成最賢乃立為韓王西略
韓地得數城漢王元年十月從項羽略地入關二年羽
分韓為河南令韓王成因故都都陽翟羽以韓王成無
功故不遣之國與俱至彭城廢以為穰侯已又殺之自
立至亡凡三年
項王所立諸侯王凡十四國
楚漢元年正月項羽分天下王諸將自立為西楚覇
王王梁楚地九郡都彭城五年十二月漢滅之自立至
滅凡四年
雍秦將章邯降項羽羽立為雍王王咸陽以西都廢
邱漢二年二月漢王取雍地殺邯自立至亡凡一年零
五月
塞秦長史司馬欣故為櫟陽獄掾嘗有德於項梁故
羽立為塞王王咸陽以東至河都櫟陽漢元年八月漢
王襲雍遣諸將略地塞王欣降自立至亡凡七月
翟秦都尉董翳本勸章邯降楚故羽立翳為翟王王
上郡都高奴漢元年八月漢王遣兵至咸陽翟王翳降
自立至亡凡七月
河南瑕邱申陽者張耳嬖臣也先下河南郡迎楚河
上故羽分韓地立申陽為河南王都洛陽漢二年十月
河南王申陽降漢為河南郡自立至亡凡九月
殷趙將司馬卬定河南數有功故羽立卬為殷王王
河内都朝歌二年春三月漢王自臨晉渡河取魏將兵
從下河内虜殷王卬置河内郡自立至亡凡十四月
常山羽以趙相張耳素賢從入關故立耳為常山王
王趙地治襄國漢二年十月陳餘以趙兵與齊共襲常
山王張耳敗走歸漢自立至敗凡九月(後漢以耳為趙王)
九江當陽君黥布為楚將常冠軍故羽立布為九江
王都六漢三年十一月使謁者隨何說布叛楚間行歸
漢楚收九江兵殺布妻子自立至歸漢凡一年零十月
衡山番君吳芮率百越佐諸侯又從入關故羽立芮
為衡山王都邾項籍死高祖以芮將梅鋗有功從入武
關故德芮徙為長沙王都臨湘一年薨諡文王成王
臣哀王回共王右靖王差孝文後七年薨無子
國除凡五傳共五十年
臨江義帝柱國共敖將兵擊南郡功多故羽立敖為
臨江王都江陵漢三年八月薨子尉嗣五年漢既定天
下尉不降遣盧綰劉賈擊虜尉凡再傳共五年
燕燕將臧荼從楚救趙因從入關故羽立荼為燕王
都薊五年漢既誅項籍荼反使盧綰劉賈擊荼取燕自
立至亡凡五年
齊齊將田都從楚救趙因從入關故羽立都為齊王
都臨菑五月田榮發兵距擊田都都亡走楚榮取齊地
為王自立至亡凡五月
濟北羽方渡河救趙田安下濟北數城引其兵降羽
故立安為濟北王都博陽六月田榮遣彭越擊殺安并
其地自立至亡凡六月
韓項羽既殺韓王成以故吳令鄭昌為韓王時漢元
年八月也二年十月漢以韓襄王孫信為韓太尉將兵
略韓地擊韓王昌於陽城昌降自立至亡凡三月
西漢異姓諸侯王
高帝所立異姓諸侯王凡八國
韓二年漢既取韓王昌地十一月立韓襄王孫信為
韓王常將韓兵從漢王五年與信剖符王潁川六年更
以太原郡為韓國徙信以備胡信請治馬邑從之秋匈
奴入寇信以馬邑降匈奴七年上自擊破之信亡走匈
奴自立至亡凡五年
趙常山王張耳為陳餘所擊敗走歸漢四年十一月
立耳為趙王五年薨諡景王子敖嗣九年坐貫高反降
為宣平侯凡再傳六年
淮南九江王英布叛楚歸漢楚收其兵取其地四年
七月立布為淮南王都六十一年夏謀反兵敗滅自立
至亡凡八年
齊韓信既取齊請為假王四年春二月立信為齊王
五年平項籍徙信為楚王都下邳六年人言信謀反執
之降為淮隂侯復坐誅自立至執凡二年
梁彭越為梁相國定梁地漢五年以睢陽以北至榖
城封越為梁王都定陶十一年人告越反廢為庶人後
誅之自立至亡凡六年
燕盧綰從擊項籍籍亡擊燕王臧荼破之五年九月
立綰為燕王十二年綰反亡入匈奴自立至亡凡七年
閩越漢五年以閩越王無諸身帥閩中兵以佐滅秦
封為閩越王王閩中地傳郢丑餘善武帝元封元
年餘善反漢遣兵誅之取其地自受漢封至亡凡四傳
九十二年
南粤漢十一年遣陸賈立南海尉趙佗為南粤王與
剖符通使使和輯百粤傳胡嬰齊興建德武帝
元鼎六年粤相吕嘉以粤反漢遣兵擊滅之自受漢封
至亡凡五傳八十五年
吕后立異姓吕氏王及所名孝惠子王凡八國
吕周吕侯吕澤以客從高祖定三秦子台嗣為侯高
后元年以兄子吕台為吕王割齊濟南郡為吕王奉邑
二年薨子嘉嗣六年坐驕恣廢自立至廢再傳凡六年
梁高后稱制六年以吕台弟洨侯産為吕王七年徙
為梁王八年吕后崩作亂周勃等誅之自立至誅凡三
年
趙高后稱制七年以建成侯吕釋之子禄為趙王八
年吕后崩作亂周勃等誅之自立至誅凡二年
燕高后稱制八年冬十月立吕肅王子東平侯通為
燕王其年九月吕后崩諸吕謀亂坐誅
淮陽高后稱制元年立所名孝惠子強為淮陽王(如淳)
(曰外戚恩澤侯表言強等皆吕氏之子也)五年強薨諡曰懷以壺關侯武為
淮陽王八年高后崩大臣誅諸吕立文帝武坐非孝惠
子誅自立至誅凡再傳八年
恒山高后稱制元年立所名孝惠子不疑為恒山王
二年不疑薨諡曰哀更立襄城侯山為恒山王更名義
四年以恒山王為帝更名宏以軹侯朝為恒山王(武宏朝亦)
(所立名孝惠子先封侯)八年高后崩文帝立坐非孝惠子誅自立
至誅凡三傳八年
濟川高后稱制七年七月立所名孝惠子平昌侯太
為濟川王八年九月文帝即位坐非孝惠子誅
按吕后𠞰除高皇側室之子三趙王皆不得其死
齊代僅免而獨以其外孫張后之故取他人子名
為孝惠子嗣帝位者二人封王者五人何其多也
然少帝稍長則銜殺母之冤坐廢以死強不疑亦
皆夭折宏朝武太皆見誅於事久論定之後所謂
非所據而據焉不有天刑必有人禍竟何益哉
魯高后稱制元年封魯元公主子張偃為魯王八年
誅諸吕坐廢為侯自立至廢凡八年
漢初諸侯王其顛末見於太史公秦楚之際月表
及班孟堅異姓諸侯王表然有自立者陳涉武臣
之徒是也有為項王所立者三秦常山九江之類
是也有高帝所立者韓彭之徒是也有吕后所立
者禄産及所名孝惠子是也楚一也而有陳涉焉
有襄強景駒焉有懷王焉有項羽焉有韓信焉蓋
八年之間楚凡五易姓也趙一也而有武臣焉有
趙歇焉有張耳焉有吕禄焉蓋二十九年之間趙
凡四易姓也燕一也而有韓廣焉有臧荼焉有盧
綰焉有吕通焉蓋三十年之間燕凡四易姓也韓
一也而有韓成焉有鄭昌焉有韓信焉蓋四年之
間韓凡三易姓也馬班二表只以各國譜其年世
而於其受封之異易姓之殊稍欠分别故今叙秦
楚之際自立者六國項王所立者十四國高帝所
立者八國吕后所立者八國而於五楚四燕四趙
三韓叙其受封之本而各稽其興廢之歲月焉又
有亡而復封者如張耳項羽初封為常山王後失
國漢再封為趙王英布項羽初封為九江王後失
國漢再封為淮南王蓋人同而國異凡再受封故
亦分而二之至吳芮之自衡山王為長沙王韓信
之自齊王為楚王則元未嘗失國再封不過遷徙
故不復再著云
西漢同姓皇子諸侯王
高祖昆弟子孫為王者凡二十國
楚元王交高祖同父少弟從帝起兵入武關六年既
廢楚王信分其地為二國封交為楚王王薛郡東海彭
城三十六縣立二十三年薨夷王郢客嗣四年薨子王
戊嗣立二十一年謀反兵敗自殺景帝立宗正平陸侯
禮(元王寵子)奉元王後是為文王三年薨子安王道嗣二十
二年薨子襄王注嗣十四年薨子節王純嗣十六年薨
子延夀嗣立三十二年有罪自殺國除楚凡八傳一百
三十五年
代高祖兄仲六年以雲中鴈門代郡五十三縣封為
代王七年為匈奴所攻棄國自歸廢為郃陽侯子濞黥
布反時以沛侯為騎將從破布軍乃立濞為吳王王東
陽章郡吳郡三郡五十三城景帝三年謀反兵敗死國
除代二年吳四十二年
齊悼惠王肥高祖微時外婦之子六年以七十城封
肥為齊王立十三年薨子哀王襄嗣立十一年薨子文
王則嗣立十四年薨無子文帝憐悼惠王適嗣乏絶乃
分齊為六國盡立前所封悼惠王子列侯見在者六人
為王陽虛侯將閭為齊王立十一年吳楚反坐隂通謀
自殺諡孝王景帝愍其無罪復封其太子夀是為懿王
二十三年薨子厲王次昌立四年為主父偃所搆自殺
無子國除齊凡六傳七十六年
城陽景王章悼惠王子也以朱虛侯入宿衞孝文二
年以誅諸吕功割齊一郡封章為城陽王二年薨子共
王喜立三十三年薨子頃王延立二十六年薨子敬王
義嗣九年薨子惠王武立十一年薨子荒王順立四十
六年薨子戴王恢嗣八年薨子孝王景嗣二十四年薨
子哀王雲嗣一年薨無子國絶成帝復封雲兄俚為城
陽王王莽時絶城陽凡十傳一百八十六年
濟北東牟侯興居齊悼惠王子高后時入宿衞與大
臣迎立文帝二年割齊一郡封興居為濟北王三年謀
反兵敗自殺上憫濟北王逆亂自滅十五年分齊為六
國盡封悼惠王諸子復以安都侯志為濟北王(亦悼惠王子)
復徙王菑川地比齊志立三十六年薨諡懿王子靖王
建嗣二十年薨子頃王遺嗣三十五年薨子思王終古
嗣二十八年薨子考王尚嗣五年薨子孝王横嗣三十
一年薨子懷王交嗣六年薨子永嗣王莽時絶濟北興
居一年懿王志以下八傳一百七十四年
濟南扐侯辟光齊悼惠王子孝文十五年分王濟南
孝景三年同吳楚反坐誅國除凡十一年
菑川武城侯賢齊悼惠王子孝文十五年分王菑川
孝景三年同吳楚反坐誅國除凡十一年
膠東白石侯雄渠齊悼惠王子孝文十五年分王膠
東孝景三年同吳楚反坐誅國除凡十一年
膠西平昌侯卬齊悼惠王子孝文十五年分王膠西
孝景三年同吳楚反坐誅國除凡十一年
班固贊曰悼惠之王齊最為大國以海内初定子
弟少懲秦孤立無藩輔故大封同姓以鎮天下時
諸侯得自除御史大夫羣卿以下衆官如漢朝漢
獨為置丞相自吳楚誅後稍奪諸侯權左官附益
阿黨之法設(張晏曰諸侯有罪傅相不舉奏為阿黨師古曰皆新制律令之條也左官)
(解在諸侯王表附益言欲增益諸侯王也)其後諸侯唯得衣食租税貧
者或乘牛車
文帝六年梁太傅賈誼上疏曰夫樹國固必相疑之勢
下數被其殃上數爽其憂甚非所以安上而全下也
今或親弟謀為東帝親兄之子西鄉而擊今吳又見
告矣天子春秋鼎盛行義未過德澤有加焉猶尚如
是况莫大諸侯權力且十此者乎然而天下少安何
也大國之王幼弱未壯漢之所置傅相方握其事數
年之後諸侯之王大扺皆冠血氣方剛漢之傅相稱
病而賜罷彼自丞尉以上徧置私人如此有異淮南
濟北之為耶此時而欲為治安雖堯舜不治黃帝曰
日中必&KR2146;操刀必割今令此道順而全安甚易不肯
早為已乃墮骨肉之屬而抗剄之豈有異秦之季世
乎其異姓負強而動者漢已幸而勝之矣又不易其
所以然同姓襲是跡而動既有徵矣其勢盡又復然
殃旤之變未知所移明帝處之尚不能以安後世將
如之何臣竊跡前事大扺強者先反長沙乃二萬五
千戶耳功少而最完勢疏而最忠非獨性異人也亦
形勢然也曩令樊酈絳灌據數十城而王今雖以殘
亡可也令信越之倫列為徹侯而居雖至今存可也
然則天下之大計可知己欲諸王之皆忠附則莫若
令如長沙王欲臣子勿葅醢則莫若令如樊酈等欲
天下之治安莫若衆建諸侯而少其力力少則易使
國小則亡邪心令海内之勢如身之使臂臂之使指
莫不制從諸侯之君不敢有異心輻湊並進而歸命
天子割地定制令齊趙楚各為若干國使悼惠王幽
王元王之子孫畢以次各受祖之分地地盡而止其
分地衆而子孫少者建以為國空而置之須其子孫
生者舉使君之一寸之地一人之衆天子無所利焉
誠以定治而已如此則卧赤子天下之上而安植遺
腹朝委裘而天下不亂當時大治後世頌聖陛下誰
憚而久不為此天下之勢方病大瘇一脛之大幾如
腰一指之大幾如股平居不可屈伸一二指搐身慮
亡聊失今不治必為痼疾後雖有扁鵲不能為己病
非徒瘇也又苦&KR0979;盭元王之子帝之從弟也今之王
者從弟之子也惠王之子親兄子也今之王者兄子
之子也親者或無分地以安天下疏者或制大權以
偪天子臣故曰非病瘇也又苦&KR0979;盭可痛哭者此病
是也
按孝文之時山東之國齊七十二城楚四十城吳
五十城鼂錯所謂封三庶孽分天下半是也三國
之中齊為尤大悼惠王復子多而材吕氏之亂哀
王襄欲舉兵西向則關中為之震恐且有自帝之
謀其弟朱虛東牟且將為内應幸諸吕已誅文帝
正位而其謀遂寢然則帝即位之後諸侯之勢疏
而逼地大而可忌者莫如齊吳楚而齊尤甚帝之
慮豈不及此故雖盡復吕后所奪齊地而即割其
二郡以王城陽濟北逮濟北以搆逆誅文王絶世
則盡以齊地分王悼惠之六子即賈誼所謂各受
其祖之分地地盡而止天子無所利焉者也及孝
景之時吳楚為逆悼惠王之子孫所謂六王者皆
預其謀然俱以國小兵弱故齊與濟北雖預密謀
而終不敢發膠東膠西濟南菑川僅能出兵圍齊
及漢兵出則各已潰散吳楚既無鉅援宜其速敗
使齊地不早分以一壯王全據七十二城之甲兵
與吳楚合從西向漢之憂未艾也孰謂誼言不見
用而文帝為無謀哉
荆將軍劉賈高祖從父弟為將有功六年以故東陽
郡鄣郡吳郡(東陽今下邳鄣丹陽吳郡會稽也)五十三縣立賈為荆王
十一年黥布反擊荆賈弗勝為布所殺無後國除荆凡
六年
淮南厲王長高祖少子十一年淮南王布反上擊滅
之乃立長為淮南王文帝六年坐謀反廢死十二年上
分淮南故地立厲王三子以阜陵王安為淮南王武帝
元狩元年坐謀反自殺國除為九江郡淮南凡再傳長
二十二年安四十二年共六十四年
衡山(後為濟北)安陽侯勃淮南厲王子文帝十二年分淮南
地以勃為衡山王孝景三年吳楚反以書招勃勃不應
景帝嘉之徙為濟北王立十四年薨諡貞王子式王胡
嗣五十四年薨子寬嗣十二年有罪自殺國除為泰山
郡北安縣衡山凡三傳共八十年
廬江(後為衡山)陽周侯賜淮南厲王子文帝十二年分淮南
地以賜為廬江王後徙為衡山王立三十三年坐謀反
自殺
趙隱王如意高帝子九年立凡四年為吕太后所殺
亡後
其王恢高帝子十一年誅彭越立恢為梁王立凡十
六年高后七年徙王趙其年自殺無後
幽王友高帝子十一年立為淮陽王趙隱王如意死
孝惠元年徙王趙立十年幽死孝文即位立幽王子
遂為趙王立二十六年孝景時與吳楚謀反敗自殺
國除趙凡四王五十六年
河間文帝二年以趙之河間郡立趙幽王次子辟疆
為河間王立十三年薨諡文王子哀王福嗣一年薨無
子國除河間再傳凡十四年
燕靈王建高帝子十一年燕王盧綰亡入匈奴明年
立建為燕王立十五年薨吕后殺其子無後
瑯琊(後為燕)營陵侯劉澤高祖從祖昆弟也以擊陳豨有
功高后七年封為瑯琊王文帝元年徙澤為燕王復以
瑯琊歸齊二年薨諡敬王子康王嘉嗣九年薨子定國
嗣位四十二年有罪自殺國除凡三傳五十三年
文帝子孫為王者凡七國
代(後為梁)孝王武景帝同母弟孝文二年立為代王十二
年徙為淮陽王十三年徙為梁王立三十五年薨景帝
分梁為五國盡立孝王男五人為王太子買嗣十年薨
子平王襄嗣立四十年薨子項王無傷嗣十一年薨子
敬王定國嗣四十年薨子夷王遂嗣六年薨子荒王嘉
嗣十五年薨子立嗣二十七年元始中坐與平帝外家
衛氏交通王莽奏廢為庶人自殺國除梁凡八傳一百
八十四年
太原(後為代)孝王參文帝諸姬子二年封太原王四年徙
為代王并得太原都晉陽如故十七年薨子共王登立
二十九年薨子剛王義立元鼎中徙王於清河四十年
薨子頃王湯立二十四年薨子牟立三年坐淫亂廢為
庶人國除凡五傳一百一十三年元始二年封孝王
元孫之子如意為廣宗王立七年王莽時絶
梁懷王揖文帝少子二年封梁王立十年入朝墮馬
死無子國除
文帝十一年賈誼上疏曰陛下即不定制如今之勢
不過一傳再傳諸侯猶且人恣而不制豪植而大強
漢法不得行矣陛下所以為藩捍及皇太子之所恃
者唯淮陽代二國耳代北邊匈奴與強敵為鄰能自
完則足矣而淮陽之比大諸侯僅如黑子之著面適
足以餌大國而不足以有禁禦方今制在陛下制國
而令子適足以為餌豈可謂工哉臣之愚計願舉淮
南地以益淮陽而為梁王立後割淮陽北邊二三列
城與東郡以益梁不可者可徙代王而都睢陽梁起
於新郪以北著之河淮陽包陳以南揵之江則大諸
侯之有異心者破膽而不敢謀梁足以捍齊趙淮陽
足以禁吳楚陛下高枕終無山東之憂矣此二世之
利也當今恬然適遇諸侯之皆少數歲之後陛下且
見之矣夫秦日夜苦心勞力以除六國之禍今陛下
力制天下頤指如意高拱以成六國之禍難以言智
苟身無事畜亂速禍孰視而不定萬年之後傳之老
母弱子將使不寧不可謂仁帝於是從誼計徙淮陽
王武為梁王北界泰山西至高陽得大縣四十餘城
先公曰誼之意甚勤而謀甚忠矣雖然此不過以
親疏為強弱耳疏者難防親者可倚固也然今日
之疏本前日之親今日之親又他日之疏也不以
德義相維而專以親戚相制豈得為萬世之良策
乎親以寵偪則又如之何高皇帝立諸子一傳文
帝而高帝諸子已足為文帝憂帝又專以大城名
都畀其子孫將不復為後人憂乎
濟川垣邑侯明梁孝王次子孝王薨景帝分梁立明
為濟川王立七年有罪廢為庶人國除
濟東彭離梁孝王子孝王薨分梁地王之立二十九
年有罪廢為庶人國除
山陽哀王定亦梁孝王子孝王薨分梁地王之立九
年薨無子國除
濟隂哀王不識亦梁孝王子孝王薨分梁地王之立
二年薨無子國除
景帝子孫為王者凡十七國
河間獻王德景帝子二年封立二十六年薨子共王
不害嗣四年薨子剛王堪嗣十二年薨子頃王授嗣十
七年薨子孝王慶嗣四十三年薨子元嗣十七年坐淫
亂殘賊廢國除成帝建始元年立元弟良為河間王二
十七年薨諡惠王子尚嗣王莽時絶凡八傳百六十年
臨江哀王閼景帝子二年封立三年薨無子國除
閔王榮景帝子前四年立為皇太子四歲廢為臨江
王坐侵廟壖地自殺無子國除
魯恭王餘景帝子前二年封為淮陽王吳楚反破後
徙王魯立二十八年薨子安王光嗣四十年薨子孝王
慶忌嗣三十七年薨子頃王勁嗣二十八年薨子文王
晙嗣十八年薨無子國除哀帝建平三年立頃王子晙
弟閔為魯王王莽時絶凡六傳一百六十四年
江都易王非景帝子以前二年立為汝南國吳楚反
討平之徙王江都治故吳國二十七年薨子建嗣六年
坐淫亂殘酷不道自殺國除為廣陵郡
膠西于王端景帝子以前三年封立四十七年薨無
子國除為膠西郡
趙敬肅王彭祖景帝子以前二年封廣川王趙王遂
反破後徙王趙立六十三年薨子頃王昌嗣十九年薨
子懷王尊嗣五年薨無子國絶二歲宣帝立尊弟高為
哀王數月薨子共王充嗣五十六年薨子隱嗣十九年
王莽時絶凡六傳一百六十二年
平干(今廣平)武帝以親親故立趙敬肅王小子偃為平干
王十一年薨是為頃王子繆王元嗣二十五年薨有司
奏其罪國除凡再傳三十六年
中山靖王勝景帝子以前三年封立四十三年薨子
哀王昌嗣一年薨子康王昆侈嗣二十一年薨子頃王
輔嗣四年薨子憲王福嗣十七年薨子懷王循嗣十五
年薨無子絶四十五歲成帝鴻嘉二年復立憲王弟孫
利鄉侯子雲客為廣德夷王二年薨無子絶十四歲哀
帝復立雲客弟廣漢為廣平王四年薨無後平帝元始
元年立廣川惠王曾孫倫為廣德王奉靖王後立九年
王莽時絶凡九傳一百一十六年
長沙定王發景帝子前三年封二十八年薨子戴王
庸嗣二十七年薨子頃王鮒鮈嗣十七年薨子刺王建
德嗣三十四年薨子煬王旦嗣二年薨無子絶元帝初
元三年立旦弟宗是為孝王五年薨子魯人嗣四十八
年王莽時絶凡七傳一百六十一年
廣川惠王越景帝子以中二年封十三年薨子繆王
齊嗣四十四年薨子去嗣立二十二年坐殘酷廢自殺
國除後四歲宣帝復立去兄文二年薨子海陽嗣十五
年坐罪廢國除平帝元始二年復立戴王弟子瘉為廣
德王奉惠王後二年薨子赤嗣七年王莽時絶凡七傳
一百零五年
膠東康王寄景帝子中二年封立三十八年薨子哀
王賢嗣十五年薨子戴王通平嗣二十四年薨子頃王
音嗣五十四年薨子共王授嗣十四年薨子殷嗣二十
三年王莽時絶凡六傳一百五十八年
六安膠東康王寄少子慶愛幸寄常欲立之寄薨上
憐之立慶為六安王王故衡山地(寄母王夫人即武帝母王太后之妹寄於)
(上最親)立三十八年薨子夷王禄嗣十年薨子繆王定嗣
二十二年薨子頃王光嗣二十七年薨子育嗣三十三
年王莽時絶凡五傳一百三十年
清河哀王乘景帝子中三年封立十二年薨無子國
除
常山憲王舜景帝子中五年立三十三年薨子勃嗣
數月坐罪廢國除
真定頃王平常山憲王之子憲王薨太子坐罪廢天
子以憲王最親(母亦王夫人)閔其滅國乃以三萬戶封平為
真定王立二十五年薨子烈王偃立十八年薨子孝王
由立二十二年薨子安王雍立二十六年薨子共王普
立十五年薨子陽立十六年王莽時絶凡六傳一百三
十三年
泗水思王商亦常山憲王子與真定王同時封立十
二年薨子哀王安世立十年薨無子武帝立其弟賀是
為戴王立二十二年薨子勤王煖立三十九年薨子戾
王駿立三十一年薨子靖立十九年王莽時絶凡六傳
一百三十三年
武帝子孫王者凡六國
齊懷王閎武帝子元狩六年封立八年薨無子國除
燕刺王旦武帝子元狩六年封立三十七年坐謀反
自殺國除
廣陽頃王建燕刺王旦太子旦反赦為庶人宣帝即
位乃封建為廣陽王立二十九年薨子穆王舜嗣二十
一年薨子思王璜嗣二十年薨子嘉嗣十二年王莽時
絶凡四傳八十二年
廣陵厲王胥武帝子元狩六年立六十四年坐詛祝
上自殺國除後七年宣帝復立胥太子霸是為孝王十
三年薨子共王意嗣三年薨子哀王護嗣十六年薨無
子絶成帝復立孝王子守是為靖王立二十年薨子宏
嗣三年王莽時絶凡六傳一百一十九年
高密哀王宏廣陵厲王小子宣帝本始元年封為高
密王八年薨子頃王章嗣三十四年薨子懷王寬嗣十
一年薨子慎嗣二十九年王莽時絶凡四傳八十二年
昌邑哀王髆武帝子天漢四年立十一年薨子賀嗣
十三年昭帝崩無嗣徵典喪即皇帝位二十七日以淫
亂廢歸故國賜湯沐千戶國除為山陽郡凡再傳一十
四年
宣帝子為王者凡四國
淮陽憲王欽宣帝子元康三年封立三十六年薨子
文王元嗣二十六年薨子縯嗣九年王莽時絶凡三傳
七十一年
楚孝王囂宣帝子甘露二年立為定陶王三年徙王
楚二十八年薨子懷王文嗣一年薨無子國絶成帝復
立文弟平陸侯衍是為思王二十一年薨子紆嗣十年
王莽時絶凡四傳六十年
東平思王宇宣帝子甘露二年封立三十三年薨子
煬王雲嗣十六年坐息夫躬告祝詛廢自殺國除元始
元年立雲子開明為東平王三年薨無子復立開明兄
信子匡為東平王王莽居攝東郡太守翟議舉兵立信
為天子兵敗為莽所滅凡四傳五十一年
中山哀王竟宣弟子初元二年立為清河王三年徙
中山立十三年薨無子國除
元帝子為王者凡二國
定陶共王康元帝子元光三年立為濟陽王八年徙
為山陽王八年徙王定陶十九年薨子欣嗣十五年成
帝徵為皇太子成帝崩即位是為哀帝成帝立楚思王
子景為定陶王奉共王後哀帝追尊共王為共皇置寢
廟京師乃徙定陶王景為信都王十三年王莽時絶凡
三傳四十七年
中山孝王興元帝子建昭二年封為信都王十四年
徙中山三十年薨子衎嗣七年哀帝崩無子徵中山王
衎入即位是為平帝立東平思王孫桃鄉頃侯子成都
為中山王奉孝王祀八年王莽時絶凡三傳四十五年
漢諸侯王金璽盭綬
諸侯王朝見天子漢法凡當四見始到入小見到正
月朔旦奉皮薦璧玉賀正月法見後三日為王置酒
賜金錢財物後二日復入小見辭去凡留長安不過
二十日小見者燕見於禁門内飲於省中非士人所
得入也梁孝王西朝因留且半歲入與人主同輦出
與同車示風以大言而實不與令出怨言謀畔逆乃
隨而憂之不亦遠乎非大賢人不知退譲今漢之儀
法朝見賀正月者常一王與四侯俱朝見十餘歲一
至今梁王常比年入朝見久留鄙語曰驕子不孝非
惡言也
右褚先生為郎時聞於宫殿中老郎吏好事者之
語然足以見漢諸王朝見之典云
景帝中五年令諸侯王不得復治國天子為置吏
武帝初即位大臣懲吳楚七國行事議者多冤鼂錯
之策皆以諸侯連城數十泰強欲稍侵削數奏暴其
過惡諸侯王自以骨肉至親先帝所以廣封連城犬
牙相錯者為磐石宗也今或無罪為臣下所侵辱有
司吹毛求疵笞服其臣使證其君多自以侵冤建元
三年代王登長沙王發中山王勝濟川王明來朝天
子置酒勝聞樂聲而泣問其故勝對曰臣聞悲者不
可為絫欷思者不可為歎息故高漸離擊筑易水之
上荆軻為之低而不食雍門子壹微吟孟嘗君為之
於邑今臣心結日久每聞幼眇之聲不知涕泣之横
集也夫衆噓漂山聚蟁成靁朋黨執虎十夫撓權是
以文王拘於羑里孔子厄於陳蔡此乃烝庶之成風
增積之生害也臣身遠與寡莫為之先衆口爍金積
毁銷骨叢輕折軸羽翮飛肉紛驚逢羅澘然出涕臣
聞白日曬光幽隱皆照明月耀夜蚊蝱宵見然雲烝
列布杳冥晝昏塵埃抪覆昩不見泰山何則物有蔽
之也今臣雍閼不得聞讒言之徒蠭生道遼路遠曾
莫為臣聞臣竊自悲也臣聞社鼷不灌屋鼠不熏何
則所託者然也臣雖薄也得蒙肺腑位雖卑也得為
東藩屬又稱兄今羣臣非有葭莩之親鴻毛之重羣
居黨議朋友相為使夫宗室擯郤骨肉冰釋斯伯竒
所以流離比干所以横分也詩云我心憂傷惄焉如
𢷬假寐永歎惟憂用老心之憂矣疢如疾首臣之謂
也具以吏所侵聞於是上乃厚諸侯之禮省有司所
奏諸侯事加親親之恩焉其後更為主父偃謀令諸
侯以私恩自裂地分其子弟而漢為定制封號輙别
屬漢郡漢有厚恩而諸侯稍自分析弱小云
班固諸侯王表序曰漢興之初海内新定同姓寡
少懲戒亡秦孤立之敗於是剖裂疆土立二等之爵
(項羽曰漢封功臣大者王小者侯也)功臣侯者百有餘邑尊王子弟
大啓九國(師古曰九國之數在下也)自鴈門以東盡遼陽為燕
代(師古曰遼陽遼水之陽也)常山以南大行左轉渡河濟漸於
海為齊趙(師古曰大行山名也左轉亦謂自大行而東也漸入也一曰浸也行音胡郎反)
(漸音子廉反亦讀如本字)榖泗以往奄有龜蒙為梁楚(晉灼曰水經云)
(泗水出魯卞縣臣瓚曰榖在彭城泗之下流為穀水師古曰奄覆也龜蒙二山名)東帶江
湖薄會稽為荆吳(文潁曰即今吳也高帝六年為荆國十年更名吳師古曰荆吳)
(同是一國也)北界淮瀕略廬衡為淮南(師古曰瀕水涯也音頻又音賓)
(廬衡二山名也)波漢之陽亘九嶷為長沙(鄭氏曰波音陂澤之陂孟康曰)
(亘竟也音古贈反師古曰波漢之陽者循漢水而往也水北曰陽波音彼皮反又音彼幾反九嶷山)
(名有九峯在零陵營道嶷音疑)諸侯比境周帀三垂外接胡越(師古)
(曰比謂相接次也三垂謂北東南也比音頻寐反)天子自有三河東郡潁
川南陽(師古曰三河河東河南河内也)自江陵以西至巴蜀北自
雲中至隴西與京師内史凡十五郡公主列侯頗
邑其中(師古曰十五郡中又往往有列侯公主之邑)而藩國大者夸州
兼郡連城數十(師古曰夸音跨)宫室百官同制京師可謂
撟枉過其正矣(師古撟與矯同枉曲也正曲曰矯言矯秦孤立之敗而大封子弟過)
(於強盛有失中也)雖然高祖創業日不暇給孝惠享國又
淺高后女主攝位而海内晏如(師古曰晏如安然也)亡狂狡
之憂卒折諸吕之難成太宗之業者亦頼之於諸
侯也然諸侯原本以大末流濫以致溢小者淫荒
越法大者睽孤横逆以害身喪國(師古曰易睽卦上九爻辭曰睽)
(孤見豕負塗睽孤乖刺之意)故文帝采賈生之議分齊趙景帝
用鼂錯之計削吳楚武帝施主父之策下推恩之
令使諸侯王得分戶邑以封子弟不行黜陟而藩
國自析自此以來齊分為七(師古曰謂齊城陽濟北濟南淄川膠西膠)
(東是也)趙分為六(師古曰謂趙平原真定中山廣川河間也)梁分為五(師古)
(曰謂梁濟川濟東山陽濟隂也)淮南分為三(師古謂淮南衡山廬江)皇子始
立者大國不過十餘城長沙燕代雖有舊名皆亡
南北邊矣(如淳曰長沙之南更置郡燕代以北更置緣邊郡其所有饒利兵馬器械三國)
(皆失之也)景遭七國之難抑損諸侯減黜其官(師古曰謂改丞)
(相曰相省御史大夫廷尉少府宗正博士損大夫謁者諸官長丞員等也)武有衡山淮
南之謀作左官之律(服虔曰仕於諸侯為左官絶不得使仕於王朝也應劭曰)
(人道上右今舍天子而仕諸侯故謂之左官也師古曰左官猶言左道也皆僻左不正應說是也漢)
(時依上古法朝廷之列以右為尊故為降秩為左遷仕諸侯為左官也)設附益之法
(張晏曰律鄭氏說封諸侯過限曰附益或曰阿媚王侯有重法也師古曰附益者蓋取孔子云求也)
(為之聚斂而附益之之義也皆背正法而厚於私家也)諸侯惟得衣食租税
不與政事至於哀平之際皆繼體苗裔親屬疏遠
(師古曰言非始封之君皆其後裔也故於天子益疏遠矣)生於帷墻之中不為
士民所尊勢與富室亡異而本朝短世國統三絶
(師古曰謂成哀平皆早崩又無繼嗣)是故王莽知漢中外殫微本末
俱弱(師古曰殫盡也音單)亡所忌憚生其姦心因母后之權
假伊周之稱顓作威福廟堂之上不降階序而運
天下(師古曰序謂東西廂)詐謀既成遂據南面之尊分遣五
威之吏馳傳天下班行符命漢諸侯王厥角□首
(應劭曰厥者頓也角者額角也稽首至地也言王莽漸漬威福日久亦值漢之單弱王侯見莽篡弑)
(莫敢怨望皆頓角稽首至地而上其璽綬也晉灼曰厥猶豎也叩頭則額角豎師古曰應說是也□)
(與稽同)奉上璽韍惟恐在後(師古曰韍音弗璽之組也)或廼稱美
頌德以求容媚豈不哀哉是以䆒其終始強弱之
變明監戒焉
漢興設爵二等曰王曰侯皇子而封為王者其實古諸
侯也故謂之諸侯王王子封為侯者謂之諸侯羣臣異
姓以功封之謂之徹侯大者不過萬家小者五六百戶
以為差降古分土而無分民自漢始分民而諸王國皆
連城數十踰於古制其諸侯功德優盛朝廷所敬異有
賜特進者其位在三公下其次列侯有功德天子命為
諸侯者謂之朝侯其位次九卿下皆平冕文衣侍祠郊
廟其稱侍祠侯者但侍祠而無朝位其非朝侯侍祠而
以下土小民或以肺腑宿親若公主子孫或奉先侯墳
墓在京師者亦隨時見會謂之猥諸侯凡諸王侯皆金
璽盭綬(古者印璽通名今則尊卑有别漢舊儀云諸侯王金印黃金槖駝鈕文曰璽謂刻曰某王之璽)
(赤地綬列侯黃金印龜鈕文曰某侯之印紫綬)掌治其國王常冠遠遊冠綬五
采而多朱自稱曰寡人教曰令凡諸侯王官其傅為太
傅相為丞相又有御史大夫諸卿皆秩二千石百官皆
如漢朝漢朝惟為置丞相其御史大夫以下皆自置之
及七國作亂之後景帝懲之遂令諸侯王不得治民令
内史治之改丞相曰相省御史大夫廷尉少府宗正博
士官武帝改漢内史中尉郎中令之名(内史為京兆尹中尉為執金吾)
(郎中令為光禄勲)而王國如故員職皆不得自置又令諸王得
推恩封子弟為列侯於是齊分為七趙分為六梁分為
五淮南分為三又令諸侯十月獻酎金不如法者國除
其縣邑皆别屬他郡千戶置家丞不欲者聽之作左官
之律附益之法自後諸侯王唯得衣食租税至成帝綏
和元年省内史更令相治民(大司空何武奏罷内史相如太守中尉如都尉参職)
(是後中尉爭權與王相奏常不和)太傅但曰傅(史記梁孝王景帝母弟竇太后少子築東苑方)
(三百餘里為複道自宫連屬於平臺四十餘里賜天子旌旗千乘萬騎擬於天子出蹕入警招延四方豪傑山)
(東遊士莫不至焉又曰河間獻王景帝子也好儒學被服造次必於儒者山東諸儒多從之遊)漢初
論功封列侯者凡百四十有三人(蕭何為冠)外戚與定天下
者二人凡列侯金印紫綬大者食縣小者食鄉亭得臣
所食吏民凡皇帝之女為公主皆列侯尚之(周制王姬下嫁於諸)
(侯以同姓諸侯主之公者諸侯之尊稱故謂之公主後漢荀爽上疏曰漢承秦法設尚主之儀以妻制夫以卑)
(臨尊者宜改尚主之制以稱乾坤之性)王國有傅(掌輔導王初曰太傅後除太字史記曰賈)
(誼為梁懷王太傅王墮馬死無後賈生自傷為傅無狀哭泣歲餘亦死)相(主統衆官後省内史而相理民)
(如郡太守史記曰曹參相齊聞膠西有蓋公善治黃用老言乃厚請之益公曰治道貴清淨清淨民自定參)
(其術齊國安集及入為漢相屬其後相曰以齊獄市為寄慎勿擾也夫獄市者所并容也今若擾之姦人安所)
(容乎吾是以先之也又曰石慶為齊相舉國皆慕其家行不言而齊國大治為立石相社也)内史(治國)
(民)中尉(掌武事)郎中令(秩千石墨綬)僕(本曰太僕改曰僕墨綬)文學(宋志云前)
(漢王國已置文學)大司農衞士長太倉長(齊善毉淳于意為之)列侯國亦
有相(改所食國令長為之漢初侯王有丞相兼有相國按史記周勃破燕王盧綰得相國一人丞相二人)
(景帝省之)餘略與王國同公主有公令門尉其有賜重封者
(張晏曰重封益禄也臣瓚曰增封顔師古曰重封謂加二號耳)成帝鴻嘉三年詔七大
夫以上皆令食邑(秦本制列侯乃得食邑七大夫即公大夫)非七大夫以下
皆復其身及戸勿事(一戶之内皆不徭賦)是歲又令吏民得買爵
賈級千錢
文獻通考卷二百六十五
