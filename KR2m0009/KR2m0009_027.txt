文獻通考卷二十七
鄱陽馬端臨貴與著
國用考五
蠲貸
漢文帝二年民貸種食未入入未備者赦之
十二年賜天下民田租之半
十三年除民之田租
右除田租始於漢文以後或因行幸所過除田租
或各處災傷除田租非遍及天下者不錄詳見田
賦考
武帝元朔元年諸逋貸在孝景後三年以前皆勿收
昭帝始元二年䛇所賑貸種食勿收責
按漢以来始有蠲貸之事其所蠲貸者有二田賦
一也逋責二也何三代之時獨不聞有所蠲貸耶
盖三代之所以取民田賦而已貢助徹之法雖不
離乎什一然往往隨時隨地為之權衡未嘗立為
一定不易之制故禹貢九州之地如人功多則田
下而賦上人功少則田上而賦下兗州之地盖十
有三載而後可同於他州又有雜出於數等之間
如下上上錯下中三錯之𩔖可見其未嘗立為定
法孟子以為治地莫不善於貢亦病其較數歲之
中以為常然則數歲之外亦未嘗不變易非如後
世立經常之定額其登於賦額者遂升合不可懸
欠也盖其所謂田賦者既隨時斟酌而取之則自
不令其輸納不敷而至於逋懸既無逋懸則何有
於蠲貸而當時之民亦秉義以事其上所謂雨我
公田遂及我私所謂私田稼不善則非吏公田稼
不善則非農則又不至如後世徇私忘公而徼幸
其我蠲至於田賦之外則未嘗他取於民雖有春
省耕補不足秋省歛助不給之制然未聞責其償
也春秋時始有施舍己責之說家量貸而以公量
收之說秦漢而下賦税之額始定而民不敢逋額
内之租征歛之名始多而官復有税外之取夫如
是故上之人不容不視時之豐歉民之貧富而時
有蠲貸之令亦其勢然也由唐以来取民之制愈
重其法愈繁故蠲貸之令愈多或以水旱或以亂
離改易朝代則有所蠲恢拓土宇則有所蠲甚至
三歲祀帝之赦亦必有所蠲以為常典盖征歛之
法本苛逋欠之數日多故蠲貸之令不容不密而
桀黠頑獷之徒至有故逋常賦以待蠲而以為得
策則上下胥失之矣
宣帝元康元年詔所賑貸勿收
神爵元年詔所賑貸物勿收
元帝永光四年詔所貸貧民勿收責
鴻嘉元年詔逋貸未入者勿收
四年逋貸勿收
成帝河平四年詔諸逋租賦所賑貸勿收
後漢章帝元年詔以大旱勿收兖豫徐州田租
和帝永元四年詔郡國秋稼為旱蝗所傷者什四以上
勿收田租九年詔如之
順帝永建元年詔以疫癘水旱令人半輸今年田租其
傷害什四以上勿收責不滿者以實除之
桓帝延熹九年靈帝熹平元年皆有是詔
魏陳留王景元四年取蜀赦益州士民復除租税之半
吳大帝嘉禾三年寬民間逋賦勿復督課
十三年詔原逋責
普武帝泰始元年受禪復天下租賦及關市之税一年
逋責宿負皆勿收
太康元年平吳將吏渡江復十年百姓及百工復二十
年
二年詔四方水旱甚者無出田租
五年減天下戶課三分之二
六年以歲不登免租貸宿負
惠帝永平元年除天下戶調絹綿
成帝咸和四年詔遭賊州縣復租稅三年
孝武太元四年郡縣遭水旱者減租税
五年以比歲荒歉大赦自太元三年以前逋租宿債皆
蠲除之
十七年大赦除逋租宿債
宋武帝即位大赦除逋租宿債勿收
齊高帝即位大赦除逋租宿債(梁陳受禪皆然)
魏道武天興元年詔大軍所經州郡皆復貲租一年除
山東人租賦之半
二年又除租賦之半
太武延和三年詔以頻年征伐有事西北運輸之役百
姓勤勞令郡縣括貧富以為級富者租賦如常中者復
二年下窮者復三年
孝文帝太和六年分遣大使廵行州縣遭水之處免其
租賦
隋文帝開皇九年以江表初平給復十年自餘諸州並
免當年租賦
十二年詔河北河東今年田租三分減一兵減半功調
全免
唐高祖武德元年即位詔義師所過給復三年其餘給
復二年
四年平王世充竇建德大赦百姓給復一年陜鼎函虢
虞芮邠七州轉輸勞費幽州管内久隔寇戎並給復二
年
太宗即位免民逋租宿債又免關内及蒲芮虞秦陜鼎
六州二歲租給復天下一年
貞觀元年以山東旱免今年租
中宗復位免民一年租賦
睿宗即位免天下歲租之半
元宗開元五年免河南北蝗水州今歲租
八年免水旱州逋負
九年免天下七年以前逋負
十七年免今歲租之半
二十七年免今年租
天寳十四載免今年租庸半
肅宗乾元二年免天下租庸来歲三之一陷賊州免三
歲租
代宗即位免民逋負租宿負次年又詔免之
憲宗元和四年免山南東道淮南江西浙東湖南荆南
今歲税
十四年大赦免元和二年以前逋負
武宗會昌六年以旱免今年夏税
宣宗大中四年蠲度支鹽鐡戶部逋負
九年以旱遣使廵撫淮南減上供饋運蠲逋租又罷
淮南宣歙浙西冬至元日常貢以代下戶租税
懿宗咸通七年大赦免咸通三年以前逋負
後唐莊宗天成二年詔免三司逋負近二百萬緡
潞王即位以劉昫判三司鈎考舊逋必無可償者請蠲
之詔長興以前戶部及諸道逋租三百三十萬石咸免
之貧民大悅三司吏怨之
致堂胡氏論見田賦考
宋太宗皇帝至道二年祕書丞高紳上言受詔詣江南
諸州首至宣州撿責部内逋官物千二百四十八萬即
日詔太常丞黃夢錫乘𫝊按其事皆李煜日吏掌郵驛
鹽鐡酒𣙜供軍槀秸等以鐡錢計其數逮四十年州郡
不為削去其籍夢錫檢勘合理者纔三四萬民貧無以
償乃詔悉除逋籍
真宗咸平元年判三司催欠司王欽若上言諸路所督
逋負并十保人償納未盡者請令保眀聞奏均在吏屬
科理者請蠲放之詔可又令川峽逋欠官物不得估
其家奴婢以償自是每有大赦必令臺省官與三司
同詳定逋負引對蠲放天書降放五百八十萬東封放
五百四十九萬汾陰放五百九十四萬其後所放大約
準此
巽巖李氏送湯司農歸朝序曰側聞真宗初即位
王文穆公與毋賓古同佐三司賓古謂天下宿逋
自五代訖咸平理督未已民病不能勝將啓蠲之
文穆得賓古言即夕俾吏治其數翌日具奏真宗
愕曰先帝曷不知此文穆曰先帝固知之特留遺
陛下收天下心耳真宗感悟因遣使四出蠲宿逋
凡一千餘萬釋係囚三千餘人由是遇文穆甚異
卒用為相仁宗繼立推廣先志亟改追欠司曰蠲
納司旋命近臣詳定應在名物下諸路轉運司期
以三年悉蠲之每三年復一大赦凡宿逋之總於
蠲納司者苟非侵盗皆得除洗歴聖相授率由舊
章所蠲當以數百萬計究其本原事迹實自文穆
發之文穆晚繆所為要不合古而真宗獨加寵待
亦惟文穆早有恤民之言宜為宰相故爾
仁宗天聖六年詔天下應在物轉運司選所部官期三
年内悉除之百萬以上歲中除十之八者陞陟不及百
萬而歲中悉除者錄其勞過期者劾其罪是歲有司言
所蠲二百三十六萬
嘉祐四年蠲三千二百一十六萬其餘或千萬或數百
萬推是以知四十餘年之間以恩釋者多矣然有司或
務聚歛有嘗以恩除而追督不捨者朝廷知其弊下詔
戒飭
英宗治平三年詔逋負非侵盗皆除之或請所負須嘉
祐七年赦後已輸十之三乃以赦除端眀殿學士錢明
逸言此非赦意請如初令詔可
神宗熙寧元年釋逋負貸糧一百六十二萬八千五百
石有竒錢十一萬七千四百緡有竒
元豐五年詔内外市易務在京酒戶罸息錢並除之後
又詔倍罰麴錢三分已放一分外更免一分
哲宗元祐元年右司諫蘇轍言乞將民間官本債負出
限役錢及酒坊元額罰錢見今資産耗竭實不能出者
令州縣監司保明除放詔令戶部勘會轍謂此事惟州
縣可見若令戶部取之州縣文字往来問難淹延歲月
救民之急不當如此乞與一切放免於是詔戶部勘會
應係諸色欠負窠名數目若干係息或罰及逐戶已納
過息罰錢數并抛下免役及坊場淨利等錢仍以欠戶
見有無抵抵當物力速具保眀以聞尋詔内外見監理
市易官錢特許以納過息罰錢充折如已納及官本即
便與放免并坊場淨利錢亦依此
五年詔府界諸路人戶積年負欠以十分為率每年隨
夏秋料各帶納一分願併納者聽又詔諸路負欠許將
斛斗增價折納
御史中丞傅堯俞言風聞逐處監司以今歲蠶麥並
熟催督積年逋負百姓必不能用一熟之力了積年
之欠徒費鞭朴長公人貪暴乞取之弊諸路監司且
令帶納一料候秋成更令帶納
知杭州蘇軾言二聖嗣位以來恩貸指揮多被有司
巧為艱閡故四方皆有黃紙放白紙收之語雖民知
其實止怨有司然陛下未嘗峻發德音戒飭大臣令
盡理推行况臣所論市易塩錢酒税和買絹四事錢
物雖多皆是虚數必難推理除是復用小人如吳居
厚盧秉之𩔖假以事權濟其威虐則五七年間或能
索及三五分若官吏兵循常法何緣索得三五年後
人戶竭産伍保散亡勢窮理盡不得不放當此之時
亦不得謂之聖恩矣伏乞留神省覧或執政只作常
程文字行下一落胥吏庸人之手則茫然如墮海中
民復何望矣
七年軾又上言曰臣聞之孔子曰善人教民七年亦
可以即戎矣夫民既富而教然後可以即戎古之所
謂善人者其不及聖人遠甚今二聖臨御八年於茲
仁孝慈儉可謂至矣而帑廩日益困農民日益貧商
賈不行水旱相繼以上聖之資無善人之效臣竊痛
之所至訪問耆老有識之士陰求其所以皆曰方今
民荷寬政無他疾苦但為積欠所壓如負千鈞而行
免於僵仆則幸矣何暇舉首奮臂以營求於一飽之
外哉今大姓富家昔日號為無比戶者皆為市易所
破十無二三矣其餘自小民以上大率皆有積欠監
司督守令守令督吏卒文符日至其門鞭撻日加其
身雖有白圭猗頓亦化為篳門圭竇矣自祖宗以来
每有赦令必曰凡欠官物無侵欺盗用及雖有侵盗
而本家及五保人無家業者並與除放祖宗非不知
官物失陷姦民幸免之弊特以民既乏竭無以為生
雖加鞭撻終無所得緩之則為姦吏之所蠶食急之
則為盗賊之所憑藉故舉而放之則天下悦服雖有
水旱盗賊民不思亂此為捐虚名而收實利也自二
聖臨御以来每以施舍己責為先務登極赦令每次
郊赦或隨事指撝皆從寬厚凡今所催欠負十有六
七皆聖恩所貸矣而官吏刻薄與聖意異舞文巧
詆使不該放監司以催欠為職業守令上為監司之所
廹下為胥吏之所使大率縣有監催千百家則縣中
胥徒舉欣欣然日有所得若一旦除放則此等皆寂
寥無獲矣自非有力之家納賂請求誰肯舉行恩貸
而債欠之人皆隣於寒餓何賂之有其間貧困掃地
無可蠶食者則縣胥教令通指平人或云衷私擅買
抵當物業或雖非衷私而云買不當價似此之𩔖蔓
延追擾自甲及乙自乙及丙無有窮已每限皆空身
到官或三五限得一二百錢謂之破限官之所得至
微而胥徒所取蓋無虚日俗謂此等為縣胥食邑戶
嗟乎聖人在上使民不得為陛下赤子而皆為姦吏
食邑戶此何道也商賈販賣例無見錢若用見錢則
無利息湏今年索去年所賣明年索今年所賖然後
計算得行彼此通濟今富戶先已殘破中民又有積
欠誰敢賒賣物貨則商賈自然不行此酒税課利所
以日虧城市房廊所以日空也諸路連年水旱上下
共知而轉運司窘於財用例不肯放税縦放亦不盡
實雖無眀文指撝而以喜怒風曉官吏孰敢違者所
以逐縣例皆拖欠兩税較其所欠與依實檢放無異
於官了無所益而民有追擾鞭撻之苦近者詔旨凡
積欠皆分為十料催納通計五年而足聖恩隆厚何
以加此而有司以謂有旨倚閣者方待依十料指撝
餘皆并催縦使盡依十料吏卒乞覓必不肯分料少
取人戶既未納足則追擾常在縦分百料與一料同
臣頃知杭州又知潁州今知揚州親見兩浙京西淮
南三路之民皆為積欠所壓日就窮&KR1370;死亡過半而
欠籍不除以致虧欠兩税走陷課利農末皆病公私
並困以此推之天下大率皆然矣臣自潁移揚州舟
過濠夀楚泗等州所至麻麥如雲臣每屏去吏卒親
入村落訪問父老皆有憂色云豐年不如凶年天災
流行民雖乏食縮衣節口猶可以生若豐年舉催積
欠胥徒在門枷棒在身則人戶求死不得言訖淚下
臣亦不覺流涕又所至城邑多有流民官吏皆云以
夏麥既熟舉催積欠故流民不敢歸鄉臣聞之孔子
曰苛政猛於虎昔嘗不信其言以今觀之殆有甚者
水旱殺人百倍於虎而人畏催欠乃甚於水旱臣竊
度之每州催欠吏卒不止五百人以天下言之是常
有二十餘萬虎狼散於民間百姓何由安生朝廷仁
政何由得成乎臣自到任以來日以檢察本州積欠
為事内已有條貫除放而官吏不肯舉行者臣即指
撝本州一面除放去訖其於理合放而於條未有眀
文者即且令本州權住催理聽候指撝其於理合放
而於條有礙者臣亦未敢住催各具利害奏取聖旨
元符三年十二月(時徽宗已即位)詔兩浙轉運司應舊欠朝廷
及他司錢物斛斗總計六百五十餘萬分作十五年撥
還仍自建中靖國元年為始
時右司員外郎陳瓘進國用須知言帝嗣位之初肆
赦天下大弛逋負其數太多不無僥倖方國用匱乏
之時傾天下之財而無孑遺大臣為無益之舉以壊
先憲不可以不慮會御史中丞趙挺之亦言契勘元
祐七年所放不問係與不係欠負凡民間錢物宜輸
於官者一切均放之然所放欠乃元豐八年三月已
前盖七年以前也今元符三年乃放元符三年已前
者則所放不貲矣祖宗以来放欠自有程式今不取
神宗以来舊法而獨取元祐七年之法其間放欠止
依所放名件而不依所放年歲顯有情弊乞並送戶
部勘當將建隆以来至元祐六年赦敕契勘如不曾
放過名件並合依祖宗以来赦敕催納方當内外告
乏之時朝廷能收宜取之物以助國用非小補也
宣和六年臣僚言西京等處二税及坊場酒税拖欠貫
萬不少悉非良民不納多是形勢頑猾人戶欺隐又高
郵縣共欠一十餘萬貫石作逃移者四萬七千餘戶每
歲輙除額税五萬二千餘貫石盖州縣之官不能治豪
右抑兼并貧下之戶為豪右兼并其籍必妄申逃移失
陷省税乞詔有司驅磨按治庶使貧下之民均被聖澤
從之
高宗建炎二年詔元年夏秋税租及應欠負官物並除
放
紹興二年建盗范汝為平蠲本州路上四州今年夏秋
税及夏料役錢下四州曾遭寇掠者蠲今年夏税
三年詔諸州軍所欠紹興元年夏秋二税并和買上三
等人戶與倚閣一半第四等以下並倚閣分限三年帶
納又詔潭郴鼎澧岳復循梅惠英虔吉撫汀南雄荆
南南安臨江皆盗賊所蹂踐及軍行經歴處與免科差
及催欠各二年
六年詔去年旱傷及四分已上州縣紹興四年以前積
欠租税皆除之執政初議倚閣上曰若倚閣州縣因緣
為姦又復催理擾人乃盡蠲之
七年詔駐蹕及經由州縣見欠紹興五年已前賦税并
坊場淨利所負並蠲之
二十一年詔自紹興十一年至十七年諸色拖欠錢物
除形勢及公吏鄉司與第二等以上有力之家餘並蠲
之
二十三年溫州布衣萬春上書言乞將民間有利債欠
還息與未還息及本與未及本者並除放庶少抑豪右
兼并之權伸貧民不平之氣上謂輔臣曰若止償本則
上戶不肯放債反為細民害乃詔私債還利過本者並
與依條除放
二十六年吏部侍郎許興古言今銓曹有知縣縣丞共
二百餘闕無願就者正緣財賦督廹民官被罪所以畏
避如此若罷獻羡餘蠲民間積欠謹擇守臣戒飭監司
奉法循理則稱民安矣詔行之
二十八年三省言平江紹興府湖秀州被水欲除下戶
積欠擬令戶部開具有無侵損歲計上曰不湏如此止
令具數便於内庫撥還朕平時不妄費内庫所積正欲
備水旱本是民間錢却為民間用何所惜乃詔平江等
處應日前積欠税賦並蠲之
二十九年詔諸路州縣紹興二十七年前積欠官錢三
百九十七萬餘緡及四等以下戶係官所欠皆除之
三十年臣僚言自岳飛得罪湖北轉運司拘收前宣撫
司庫務金幣物斛計直六百九十餘萬緡有未輸納者
八十九萬緡至是一十年拘催不已此皆出軍支使及
回易逃亡之數即非侵盗無所追償望即除放從之
紹興三十二年孝宗即位赦文應官司債負房賃税賦
和買役錢及坊場河渡等截止紹興三十二年以前並
除放如别立名額追納者許越訴官吏並坐之
乾道元年正月有事於南郊赦蠲減並循舊制自後每
三歲郊禋赦皆如之
詔蠲福建路寺觀寬剰錢
先是閩部寺觀計口給食常住所餘盡為官拘是致
僧道不肯留心管業田多不耕耕者旋復逃棄抑勒
隣保補欠累及鄉民乃有是命
廣東帥臣林安宅言近者湖南凶賊奔衝本路韶連南
雄封州德慶肇慶府之西會廣州之懷集清遠皆遭蹂
踐或被焚蕩乞依廣西例免今年夏秋二税并合應副
轉運司供贍荆南及本路大兵錢糧詔并英賀郴州桂
陽軍未起錢物悉蠲之十二月宰執進呈立皇太子
赦内一項應為人曾孫如祖孫四世見在特與免本身
色役二税諸般科敷一年戶部慮虧損歲計欲每戶放
止五十千上曰豈可失信於人雖數多亦不奈何
乾道二年詔饒州歲進金一千兩特減七百兩
五年蠲諸路州軍隆興元年至乾道二年終拖欠上供
諸色窠名錢糧及乾道二年以前上供科糴綱運欠米
又蠲江淮等路紹興二十七年至乾道二年終拖欠
内藏庫歲額錢共八十七萬五千三百緡有竒
六年戶部侍郎王佐等言軍興以後行在省倉諸路總
所借兌過錢一百九十六萬餘緡銀三十八萬五千餘
兩金二百餘兩度牒五千道殿步馬軍司元借過酒本
錢二十二萬五千餘緡及諸郡寄招軍兵兑支錢五萬
八千緡起發忠勇軍衣賜綿一萬二千九百餘兩絹三
千八百餘疋並乞蠲放從之
九年詔大理寺見追贓錢自乾道七年二月以前並蠲
之
淳熙四年臣僚言屢赦蠲積欠以蘇疲民州縣不能仰
體聖意至變易名色以取之宜下諸路漕司如合該除
放無得更取之於州州無得更取之於縣仍督逐縣銷
豁欠簿書其名數榜民通知詔可
七年池州言檢放旱苗米四萬五千餘石其經總制錢
二萬六千餘貫係於苗上收趁無所從出詔蠲之
浙東提舉朱熹言去年水旱相繼朝廷命檢放秋苗蠲
閣夏税緣起催在前善良畏事者多已輸納其所減放
者皆頑猾人戶事件不均望詔將去年剰納數目理作
八年蠲豁詔戶部看詳
詔淳熙七年八年諸路州軍應住催併權免拘催候
成理納或隨料留納苗税緣係連年旱傷可特與蠲放
十年先是戶部尚書曾懷申請妄訴災傷僥倖減免稅
租許人告依條斷罪仍沒其田一半充賞至是江東運
副蘇諤奏昨稱災傷止是規免本年一料税租斷罪給
賞已是適中難以拘沒其田從之
朱熹戊申封事臣伏見祖宗舊法凡州縣催理官物
已及九分以上謂之破分諸司即行住催版曹亦置
不問由是州縣得其贏餘以相補助貧民些小拖欠
亦得遷延以待蠲放恩自朝廷惠及閭里君民兩足
公私兩便此誠不刊之令典也昨自曾懷用事始除
此法盡刷州縣舊欠以為隐漏悉行拘催於是民間
稅物豪分銖兩盡要登足懷以此進身遂取宰相而
生靈受害冤痛日深得財失民猶為不可况今政煩
賦重民卒流亡所謂財者又無可得之理若不早救
必為深害
按以此二事觀之曾懷之為刻剝小人可知矣
淳熙十六年二月光宗受禪即位蠲赦條畫一依夀皇
登極赦事理
臣僚言紹興三十二年赦止放官司債負今乃易官
司之司為公私之私赦下之後並緣昏頼者衆乃詔
私債納息過本者放未過本者免息還本並緣昏頼
者科罪
紹熙元年臣僚言陛下嗣位之初首議蠲貸意州縣可
以均受其賜今郡之督責於縣者如故縣之誅求乎民
者無所遺也乞令諸路監司將知名闕乏縣道諸郡公
心共議蠲減無名之供而後禁戢不止之取一郡則通
一郡之事力而寬融所當減之縣監司則通一路之事
力而寬融所當減之州期以一季開具減放名色錢數
聞奏詔可
紹熙五年寧宗即位登極赦蠲放一如淳熙十六年故
事
慶元五年臣僚奏乞蠲潭州科納承平時黃河築埽鐡
䌫錢寧國府抱認廢圩米從之(二項係攸縣及宣城縣民田畝内抱認科納今)
(除之)
嘉泰四年前知常州趙善防言貧民下戶每歲二税但
有重納未嘗拖欠朝廷蠲放利歸攬戶鄉胥而小民未
嘗沾恩乞明詔自今郊霈與減放次年某料官物或全
料或一半其日前殘零並要依數納足則貧民實被寬
恩官賦亦易催理從之開禧元年詔免兩浙身丁錢絹
自来年並除之
右宋以仁立國蠲租已責之事視前代為過之而
中興後尤多州郡所上水旱盗賊逃移倚閣錢榖
則以詔旨徑直蠲除無歲無之殆不勝書姑撮其
普及諸路與所蠲名目頗大者登載於此盖建炎
以来軍興用度不給無名之賦稍多故不得不時
時蠲減數目以寬民力又西蜀自張魏公屯軍關
陜以趙開為隨軍轉運軍前支使饋饟尤浩故賦
税茶鹽𣙜酤和買布絹對糴米糧及其他名色錢
物錙銖必取率是增羡蜀民頗困事定之後凡無
名横歛不急冗費多從蠲減云
文獻通考卷二十七
