文獻通考卷一百十三
鄱陽馬端臨貴與著
王禮考八
君臣冠冕服章
宋朝之制天子之服有衮冕廣一尺二寸長二尺四寸
前後十二旒二纊並貫真珠又有翠旒十二碧鳳銜之
在珠旒外冕版以龍鱗錦表上綴玉為七星旁施琥珀
瓶犀瓶各二十四周綴金絲網鈿以真珠雜寶玉加紫
雲白鶴錦裏四柱飾以七寶紅綾裏金飾玉簪導紅絲
絛組帶亦謂之平天冠袞服青色日月星山龍雉虎蜼
七章紅裙藻火粉米黼黻五章紅蔽膝升龍二並織成
間以雲朵飾以金鈒花鈿窠裝以真珠琥珀雜寶玉紅
羅襦裙繡五章青褾襈裾六綵綬一小綬三結玉環三
素大帶朱裏青羅四神帶二繡四神盤結(綬帶飾並同衮服)白
羅中單青羅袜帶紅羅勒帛鹿盧玉具劍玉鏢首鏤白
玉雙珮金飾貫真珠金龍鳳革帶紅韈赤舄金級花四
神玉鼻祭天地宗廟謁太清宫饗玉清昭應宫景靈宫
受冊尊號元日受朝冊皇太子則服之(大中祥符初將東封有司言封)
(禪當服大裘冕無旒以羔皮為之而唐制用衮冕之服詔依南郊服衮冕六年五月朝拜聖像時屬盛暑而皆)
(䙝服有司請别制單衣以順時令從之)通天冠二十四梁犀簪導紅絲組
帶金鈒花鈿以珠寶施博山附蟬絳紗袍以織成龍紅
金條紗為之紅裏皂褾襈裾白羅中單蔽膝以紅紗紅
羅裏(飾與袍同)紅羅裙紅紗裏白羅方心曲領(餘同冕服)大祭祀
致齋出乘玉輅入乘金輅正冬大會五月朔受朝則服
之赭黃淡黃袍衫玉装紅束帶皂紋鞾大宴則服之赭
黃淡黃䙆袍衫紅袍常朝則服之窄袍便坐視事則服
之窄黃袍衫而下比皂紗折上巾通犀金玉環帶窄袍
或御烏紗帽
皇太子之服衮冕青羅表緋羅紅綾裏塗金銀鈒花飾
犀簪導紅絲組前後九旒二纊貫水晶珠青羅衣繡山
龍雉火虎蜼五章紅羅裳繡藻米黼黻四章紅羅蔽膝
繡山火二章白紗中單青褾襈裾革帶塗金銀鈎䚢瑜
玉雙珮四采織成大綬結二玉鐶金塗銀鈒花飾青羅
袜帶紅羅勒帛玉具劍金塗銀鈒花玉鏢首白羅襪朱
履金塗銀釦從祀則服之遠遊冠十八梁青羅表金塗
銀鈒花飾犀簪導紅絲組博山朱明服紅花金條紗衣
紅紗裏皂褾襈紅紗裳紅紗蔽膝並紅紗裏白花羅中
單皂褾襈方心曲領白羅襪黑舄革帶佩綬劍(劍同衮服)袜
帶勒帛受冊謁廟朝會則服之常服皂紗折上巾紫公
服通犀金玉帶
王公以下冠服唐制有衮冕九旒鷩冕八旒毳冕七旒
絺冕六旒元冕五旒爵弁朝服公服袴褶弁服宋朝省
八旒冕六旒冕公服弁服九旒冕塗金銀花額犀玳瑁
簪導青羅衣繡山龍雉火虎蜼五章緋羅裳繡藻粉米
黼黻四章緋蔽膝繡山火二章白花羅中單玉装劒佩
革帶暈錦綬二玉環緋白羅大帶緋羅襪履親王中書
門下奉祀則服之九旒冕無額花元衣纁裳悉畫小白
綾中單獅子錦綬二銀環餘同上三公奉祀則服之七
旒冕犀角簪導衣畫虎蜼粉米三章裳畫黼黻二章銀
裝佩劒革帶餘同九旒冕九卿奉祀則服之五旒冕無
章銅佩劒革帶餘同七旒冕青羅衣裳四品五品為獻
官則服之(六品以下無劒佩綬)紫檀衣及裳羅為之皂大綾綬銅
佩御史博士服之平冕無旒青衣纁裳無劒佩綬餘同
五旒冕太祝奉禮服之五梁冠塗金銀花額犀玳瑁簪
導䜿筆緋羅袍緋花羅中單緋羅裙緋羅蔽膝並皂褾
襈緋白羅帶白羅方心曲領玉劒佩銀革帶暈錦綬二
玉環白綾襪皂皮履一品二品侍祠朝會則服之中書
門下省冠如籠巾貂蟬(籠巾編籐漆之塗金銀飾玳瑁蟬一金蟬六御玉)三梁
冠犀角簪導無中單銀劒佩師子錦綬銀環餘同五梁
冠諸司三品御史臺四品兩省五品侍祠朝會則服之
御史大夫中丞則冠有獬豸角衣有中單兩梁冠犀角
簪導銅劒佩練鵲錦綾銅環餘同三梁冠四品五品侍
祠朝會則服之六品以下無劒佩綬御史則冠有獬豸
角衣有中單袴褶紫緋綠各從本服色白綾中單白綾
袴白羅方心曲領本品冠導駕則騎而服之矣
國初令禮官檢討模畫袴褶衣冠形像且云武弁平
巾幘即是一物兩名乃於籠巾中别畫一幘中書門
下奏議據令文眀武弁非袴褶之冠合是具服有劒
履佩綬又非騎馬之服乃請導駕官止用平巾幘袴
褶靴笏如平巾幘制度未詳且以今朝服冠代之當
戴籠巾者亦不帶導駕官袴褶色未久本品色者止
用見著服色其起梁帶依禮官之儀權以革帶充自
是遂為定制
公服唐制謂之常服色同袴褶曲領垂胡加攔折上巾
唐制都督刺史品卑者並借緋太平興國二年詔朝官
出知節鎮及轉運使副衣緋綠者並借紫知州防禦團
練刺史衣綠者借緋衣緋者借紫其為通判知軍監止
借緋其後江淮發運使同轉運提點刑獄同知刺史州
凡升朝官緋綠二十年遇恩受叙勞以賜其制恩者給
以公服紫衣犀帶緋衣塗金寶瓶帶東封西祀京朝官
服色經十五年者聽叙内職亦許窄袍景德三年詔出
入内庭不得服皂
腰帶之制恩賜有金毬路荔枝師蠻海捷寶藏(方團二十五兩)
(荔枝自二十五兩至七兩有四等師蠻二十五兩海捷十五兩寶藏二十兩惟毬路方團胯餘悉方胯荔枝或)
(為御仙花束帶亦同)金塗天王八仙犀牛寶瓶荔枝師蠻海捷雙
鹿行虎窪面(天王八仙二十五兩犀牛寶瓶自二十五兩至十五兩有二等荔枝自二十兩至十)
(兩有三等師蠻自二十兩至十八兩有二等海捷十五兩至十兩有三等雙鹿自二十兩至四兩有九等行虎)
(七兩窪面自十五兩至十二兩有二等)束帶之制有金荔枝師蠻戲童海
捷犀牛胡荽鳳子寶花(荔枝自二十五兩至十五兩有三等師蠻戲童二十五兩海捷)
(自二十兩至十五兩有二等犀牛二十兩鳳子寶花十五兩)金塗犀牛雙鹿野馬胡
荽(犀牛野馬十五兩雙鹿自二十兩有三等胡荽自十五兩至十兩有三等)犀有上等次等
以牯牸為别(出黔南者在南海之下)太平興國七年正月翰林學
士承旨李昉等奏曰奉詔詳定車服制度按禮部式飾
以金玉之𩔖盖腰帶之制也今請從三品以上服玉帶
四品以上服金帶以下升朝官雖未升朝已賜紫緋内
取諸軍將校並服紅鞓金塗銀緋方雖升朝著綠者公
服上不得繫銀帶餘官服黑銀方團胯及犀角帶貢士
及胥史工商庶人服鐵角帶恩賜者不用此制荔枝帶
本是内出以賜將相在於庶僚豈可僭服望非恩賜者
官至三品乃得服之景德三年詔出入内庭不許服假
通犀帶大中祥符五年詔曰方團金帶優寵輔臣今文
武庶官及技術之流率以金銀倣效甚紊彛制自今除
恩賜外悉禁之
笏唐制五品以上用象上圓下方六品以下用竹木上
挫下方宋朝文散五品以上用象九品以上用木武臣
内職並用象千牛衣綠亦用象庭賜緋綠者皆給之
魚袋唐制散官二品京官文武職事五品以上及都督
刺史皆帶魚袋國初其制多闕雍熙元年南郊畢内出
魚袋以賜近臣由是内外升朝文官皆帶凡服紫者飾
以金服緋者飾以銀(庭賜紫者給以金塗魚袋賜緋亦有特給者)京朝幕職
州縣官賜緋紫者亦帶親王武官内職將校皆不帶大
中祥符六年詔技術官未升朝賜緋者不得佩魚袋
重戴唐時士人多尚之國初御史臺皆戴餘官或戴或
否淳化二年六月御史臺奏舊儀三院御史在臺及出
使並重戴其出使重戴事已久廢其有御史出臺為省
職及在京釐别務者請依舊儀違者罰一月俸從之十
月令兩省及尚書省五品以上皆重戴樞密三司使副
則不又五代以來新進士亦重戴遂以為俗脱白則止
國初因舊制賜將相學士禁軍大校時服建隆三年乃
徧賜百官每歲端午十月一日文武羣臣將校皆給焉
十月近臣軍校增給錦襯袍中書門下樞密宣徽院節
度使及侍衛步軍都虞侯以上皇親大將軍以上天下
樂暈錦三司使學士中丞内客省使駙馬留後觀察皇
親將軍諸司使廂主以上簇四盤鵰細錦三司副使官
觀判官黃獅子大錦防禦使團練使刺史皇親諸司副
使翠毛細錦權中丞知開封府銀臺司審刑院及待制
以上知檢院鼓院同三司副使六統軍金吾大將軍紅
錦諸班及諸軍將校亦賜窄錦袍有翠毛宜男雲鴈細
錦獅子練鵲寶照大錦寶照中錦凡七等應給錦袍者
皆五件(公服錦寬袍綾汗衫袴勒帛丞郎給舍大卿監以上不給錦袍者加以黃綾繡袍肚)其次
四件(無錦袍係大將軍及少卿監郎卿以上等官)其次三件(無袴係將軍知雜御史至大理)
(正等官)其次二件(無勒帛係通事舍人承制崇班等官小内職汗衫以綾小文臣以絹)閤門
祗候内供奉官至殿直京官編修校勘止給公服端午
亦給應給錦袍者汗衫以黃縠别加繡袍肚小扇誕聖
節所給如時服(京師禁廂軍校衛士内諸司胥吏及工巧等人並皆給時服有差)朝官
京官内職出為外任通判監押廵檢以上者(大藩府監務者亦或)
(給之)每服十月時服開寶中皆賜窄錦袍太平興國以後
文官知制誥武官上將軍内職諸司使以上皆賜錦朝
官供奉官以上皆賜紫地造花欹正京官殿直以下皆
賜紫大綾在外禁軍將校亦賜窄錦袍次賜紫綾色絹
親王宰相生日賜衣五事宰執樞密使宣徽使初拜加
恩申謝日亦如之郊禋禮畢宰相親王以下賜襲衣有
差
士庶人之服太平興國七年李昉等奏議按唐制禁外
官袍衫之内輙服朱紫近年品官綠袍舉子白紵之下
多服紫色衣並望禁止已着緋者聽舉人私第通服皂
衣職官之家子孫弟姪不用此制又案唐天成三年詔
今後庶人工商只着白衣今請縣鎮公吏及工商技術
不係官樂人通服皂白從之端拱二年申眀前詔令御
史臺嚴加糾察又令巾子不得過二寸五分婦人禁戴
假髻非命婦不得服銷金泥金真珠装綴衣服至道元
年十月許士庶工商通服紫咸平二年申眀鋪金泥金
之禁大中祥符元年又禁以箔金金線飾器服八年復
下詔自宫禁迨臣庶之家一切服玩皆不得以金為飾
嚴其科禁自是遂絶又禁民間服皂班襭衣
仁宗景祐二年八月詔本朝帝后及羣臣冠服多沿唐
舊而循用之久則有司寖為繁文以失法度其令入内
内侍省御藥院與太常院詳典故造冠冕蠲減珍華務
從簡約俾圖以進由是改製衮冕服冕版截令廣八寸
長一尺六寸所謂翠旒碧鳳二十四犀瓶二十四琥珀
瓶四神帶二分旒玉鈎悉罷之而冕頂以青羅表繪龍
鱗以代龍鱗錦用紅羅裏繪紫雲白鶴以代紫雲白鶴
錦上以金絲為網而舊以金絲蹙八龍止存其四又以
青羅繪龍鱗飾冕筩及柱以易龍鱗錦鋪空地以雲龍
細窠以易玉金輪等七寶其所施花墜素墜天河帶組
欵慢帶六綵綬冕之金釦玉環皆裁損輕於舊而以青
羅繪龍鱗錦為納言以代玉加黈纊玉簪上衣用青羅
以紅羅襈繡日月星山龍華蟲火宗彛八章間以雲疏
密視所宜去所謂細窠及珠璣飾下裳用紅羅繡藻及
粉米黼黻蔽膝繡升龍二以雲補空地去細窠除帶首
黃金葉以銷金代之
慶歴三年太常博士余靖言周禮司服裳王之吉凶衣
服所祀鬼神大小以為制度今大中祠所遣獻官用上
公九旒九章冕服為初獻餘公卿皆七旒冕制無差降
小祠則公服行事乖戾舊典謂宜詳周禮因所祭鬼神
以等獻官冕服之制詔太常禮官議復奏曰周官王之
冕服有六自昊天至羣小祀皆王者親祀而差六服視
神之上下以為别聖朝之制唯皇帝親祠郊廟及朝會
大禮服衮冕而其下諸冕皆不設歲奉常祀大中祠遣
官行事攝公則服一品九旒冕攝卿則服三品七旒冕
悉從品制為服不以祠之大小為等差至於小祠獻官
以公服行事謹案衣服令五旒冕衣裳無章皂綾綬銅
裝劒佩四品以下為獻官則服之今小祠獻官既不攝
公卿則屬四品以下當有祭服請公卿祭服仍舊從品
外小祠獻官如令以祭服行事若非時告祭用香幣禮
器行事亦准此詔施行焉
至和三年王洙奏天子法服冕旒形制重而華飾繁願
集禮官參定詔禮院詳定典禮上聞禮院繪圖以進勅
御藥院更造其後冕服稍增侈如故
皇祐三年御史臺皇親侍祠大朝會大將軍至副率當
本品朝服宜下有司製造詔禮官詳典故而禮官言准
令乘輿服并皇太子服並云絳紗袍諸臣服即言絳紗
單衣並當以單羅為之朝服有裏者請除去及冠服非
儀者皆當改正
皇祐四年禮院以中單制不眀考求以奏曰禮繡黼丹
朱中衣大夫之僭禮也鄭康成曰此諸侯之禮繡讀為
絹絹繪名繡黼丹朱以為中衣孔穎達曰黼刺繒為黼
文丹朱赤色染繒為赤色中衣謂以素為冕服之裏衣
猶今中單晉詩素衣朱襮孔穎達引釋器以釋之曰黼
領謂之襮孫炎曰繡刺黼文以褗領是襮為領也中衣
者朝祭服之裏衣其制如深衣故禮載深衣連衣裳而
純之采者有表則謂之中衣又魯詩素衣朱綃綃為綺
屬然則綃是繒綺别名為綃刺為黼文謂之綃黼綃上
刺黼以為衣領名為襮開元禮天子服衮冕元衣纁裳
白紗中單羣官服衮冕青衣纁裳白紗中單今者詳古
服之中衣以素為之以朱為領緣而領刺黼文即禮記
所謂綉黼丹朱中衣詩所謂素衣朱襮也今之祭服既
有中單又别為裏與古弗合然則中單之制宜用繒素
而朱領緣領刺以黑白黼文禮云大夫之僭禮則諸侯
之服今五等祭服宜悉依此制詔如太常議
仁宗時太平日久士民富樂寖為浮侈乃下詔禁約令
京師士庶得衣黑褐地白花藍黃紫地撮暈花女子得
衣白褐毛黲褐帛又屢下詔禁塗銷黃金為衣服器物
之飾嘉祐末詔禁天下衣黑紫
初皇親與内臣所衣紫皆再入為黝色後士庶寖相
效而言者以為竒衺之服故禁之服者猶不止
英宗治平二年詔衮服如景祐二年制悉去繪畫龍鱗
紫雲白鶴蹙金絲龍除下裳繡外衮服並繪而不繡
知太常禮院李育奏言竊以郊廟之祭本尚純質衮
冕之飾皆存法象非事繁侈重竒玩也冕則以周官
為本凡十二旒間以采玉加之以紘綖笄瑱之飾衮
則以虞書為始凡十二章首以辰象别以衣裳繪繡
之采東漢至唐史官名儒紀述前制皆無珠翠龍錦
犀寶七星雲鶴之飾何則鷸羽蜯胎非法服所用琥
珀犀瓶非至尊所冠龍錦七星已列采章之内紫雲
白鶴近出道家之語豈被衮戴璪象天則數之義哉
自大裘之廢顓用衮冕古朴稍去而法度尚存夫眀
水大羹不可以衆味和雲門咸池不可以新聲間衮
冕之服不宜以珍怪累也若魏眀之用珊瑚江左之
用翡翠侈靡衰播之餘豈足為聖朝道哉且太祖建
隆元年少府監所造冕服及二年博士聶崇義所進
三禮圖嘗詔尹拙竇義參校之皆倣虞周漢唐之舊
至四年冬服之合祭天地於圜丘用此制也太宗亦
嘗命少府製於禁中不聞改作及章聖封泰山禮官
請服衮冕帝曰前王服黑裘尚質也今則無羔裘而
有衮冕可從近制是豈有意於繁飾哉蓋後之有司
率意妄增未嘗確議遂相循而用故仁宗嘗詔禮官
章得象等詳議之其所減過半然不經之飾重者多
去輕者尚存不能盡如詔書之意故至和三年王洙
復議去繁飾禮官畫圖以獻漸還古禮而有司所造
復如景祐之前又案開寶通禮及衣服令冕服皆有
定法悉無會要所載寶錦之飾况天地之德無物以
稱宗廟之薦不美多品惟純質之器法度之服僅可
饗之其衮冕之服及&KR1302;綬佩舄之𩔖與通禮衣服令
三禮圖制度不同者宜悉改正詔太常禮院少府監
參定遂合奏曰古者冕服之用郊廟殊制唐典天子
之服有二等而大裘尚存顯慶初長孫無忌等采郊
特牲之說獻議廢大裘自是郊廟之祭一用衮冕然
旒章之數止以十二為節亦未聞有餘飾也國朝冕
服雖倣古制然增以珍異巧縟前世所未嘗有夫國
之大事莫大於祀而祭服違經非所以肅祀容尊神
眀也臣等以為宜如育言參酌通禮衣服令三禮圖
及景祐二年減定之制一切改造孔子曰麻冕禮也
今也純儉吾從衆純者絲也變麻用絲蓋已久矣則
冕服之制宜依舊以羅為之冕廣一尺二寸長二尺
二寸約以景表尺前圓後方黝上朱下以金飾版側
以白玉珠為旒貫之以五采絲繩前後各十二旒旒
各十二珠相去一寸長二尺朱絲組為纓黈□充耳
金飾玉簪導深青衣纁裳十二章八章繪之於衣日
月星辰山龍華蟲火宗彛也四章繡之於裳藻粉米
黼黻也錦褾領織為升龍山龍而下一章為一行重
以為等行十二别製大帶素表朱裏朱綠終韠紱舄
大小綬亦去珠玉鈿窠琥珀玻璃之飾其中單革帶
玉具劒玉佩朱襪之制已中禮令無復改為則法服
有稽祭禮增重復詔禮院再詳明以聞而内侍省奏
謂景祐中已裁定可因而用也乃詔如景祐二年之
制
神宗元豐元年詳定官言周禮司服云王祀昊天上帝
則服大裘而冕祀五帝亦如之饗先王則衮冕唐開元
禮開寶通禮皇帝詣行宫及大次並服衮冕出次則改
服大裘冕臨燔柴則脱衮服裘今赴行宫則服通天冠
絳紗袍至大次則服靴袍臨祭則以衮冕有戾於古請
從唐制詔下參議禮官咸謂大衮之制本以尚質而後
世寖文今參考舊說大衮冕無旒廣八寸長尺有六寸
前圓低寸二分而後方元表朱裏以繒為之而以黑羔
皮為裘以黑繒為領袖當暑則請從梁陸瑋議以黑繒
為裘及唐輿服志以黑羔皮為緣帝以去古遠不經見
使之審定而詳定官陸佃以為冕服有六弁師掌王之
五冕則大裘與衮同冕先儒或謂周祀天地皆服大裘
而大裘之冕無旒非是蓋古者裘不徒服其上必有衣
故曰緇衣羔裘黃衣狐裘素衣麑裘謂服裘而以衮襲
之此冬祀之服也夏祀亦將衣裘乎周官曰凡四時之
祭祀以宜服之眀夏必不衣裘也今欲冬至禋祀昊天
上帝服裘被衮其餘祀天神地祗並服衮去裘其後禮
部亦言經有大裘而無其制隋唐猶可考隋制以黑羔
皮為裘黑繒為領袖及裏緣袂廣可運肘長可蔽膝請
令有司改制
詳定所又言國朝以白珠為旒蓋沿漢舊而其冕廣長
之度自唐以來率意為之景祐中以叔孫通漢禮器制
度為法凡冕版廣八寸長尺六寸今以青羅為表紅羅
為裏則非弁師所謂元冕朱裏者也周回用金稜天版
四面用金絲結網旁用珠花素墜之𩔖皆不應禮請改
用朱組為紘玉笄玉瑱以元純垂瑱以五采玉貫於五
色藻為旒以青赤黃白黑五色備為一玉每一玉長一
寸前後二十四旒垂而齊肩宜表裏用繒庶協孔子麻
冕純儉之義古者祭服朝服之裳皆前三幅後四幅殊
其前後不相連屬前為陽故三以象竒後為隂故四以
象偶今裳乃以八幅為之不殊前後考古不合請改用
七幅幅廣二尺二寸兩旁各縫殺一寸謂之削幅腰間
辟積無數裳側有純謂之裨裳下有純之裼裨裼之廣
各寸半表裏合用三寸羣臣祭服之裳倣此
又言古者皆以冕為祭服未有朝服而助祭者百官不
執事者皆服常袍袀元以從此禮之失也宋齊王公平
冕九旒卿七旒梁隋則五等諸侯平冕九旒卿大夫五
旒唐開元略具五旒而百官各以品服之令文祀儀冕
有九旒七旒五旒今乃有四旒冕又服者不以官秩故
分獻四品官皆服四旒冕博士御史則冕五旒而衣紫
檀太祝奉禮則服平冕而無珮玉此因循不講之失也
古者朝祭異服所以别事神事君之禮今皇帝冬至正
旦御殿服通天冠絳紗袍則百官當朝服至親祠郊廟
皇帝既嚴裘冕而侍祠之官亦朝服豈禮之稱哉古者
齋祭猶異冠况人神異禮朝祭異事乎百官雖不執事
不當朝服侍祠請親祠郊廟景靈宫除導駕贊引扶宿
衛官外侍祠及分獻並服祭服當如制修製五冕及爵
弁以正冕弁之名又禮曰祀四望山川則毳冕祭社稷
五祀則絺冕祭羣小祀則元冕今天子六服自鷩冕而
下既不親祠廢而不用則諸臣攝事當從王所祭之服
請依周禮從之
三年詳定正旦御殿儀注所言周官司服王眡朝則皮
弁服鄭氏注視朝視内外朝之事王受諸侯朝覲於廟
則衮冕賈公彦曰覲禮天子衮冕負黼扆故知朝覲在
廟王服衮冕而春夏受贄在朝則皮弁孔穎達曰天子
朝服立於路門之外諸侯朝服執贄入應門漢制百官
賀正旦天子服通天冠自晉以來天子郊祀天地眀堂
宗廟元會臨軒介幘通天冠平冕冕單表朱綠裏加於
通天冠上衣畫而裳繡凡為日月星辰十二章自此元
日受朝始用祭服梁及隋唐既以因襲而本朝亦用衮
冕臣等以為周禮朝覲若春夏受贄於朝則君臣皆朝
服秋冬受贄於廟則君臣皆祭服今元會行禮於朝而
天子服祭服羣臣服朝服未合禮意其元日受朝賀宜
服通天冠絳紗袍從之
詳定所又言按鄭氏說凡冕之制以版為中前圓後方
前低一寸二分廣八寸長尺六寸此廣長之制也周官
弁師曰諸公之繅旒九就瑉玉三采其餘如王之事而
鄭氏以為延紞皆元覆朱裏與王同也又曰諸公繅斿
皆就玉瑱玉笄而說者曰瑱以塞耳笄以貫武鄭氏謂
瑱或名為紞君五色臣三色笄者屈組為紘屈組謂以
其一繫之左笄遶頥下自右而上仰屬於笄屈繫之垂
其餘為飾今羣臣之冕則以青為覆以金鍍銀稜非元
覆纁裏之制自九旒冕而下皆綴兩繒帶以繫之非組
紘之制以纊為充耳非所謂玉瑱以犀為簪導非所謂
玉笄公卿之衣不以緇非所謂五冕冕又旁垂青纊益
非古制請製五冕其廣長如前元覆纁裏以繒為之其
繅就玉玉則衮冕九旒旒九玉玉三采鷩冕七旒旒七
玉毳冕五旒旒五玉玉皆三采先朱次白次蒼並以玉
笄貫武青組為紘絺冕三旒旒三玉二采朱綠其元冕
無旒爵弁前後平並用象笄以緇組為紘纁邊旁以三
色之紞垂玉瑱以充耳其後詳定所言古者冕有紘冠
有纓今衣服令冕而用纓不與禮合請改用紘玉以朱
組紘九旒以青七旒五旒及平冕以緇纁邊而去其所
綴兩繒帶平冕改為元冕用繒色赤而微黑者為之
四年詳定儀注所言凡在朝君臣同服漢承秦改六冕
之制但元冠絳衣魏以來名為五時朝服隋唐謂之具
服一品以下九品以上皆絳紗單衣其冠有五梁三梁
二梁一梁之别隋志曰梁别貴賤自漢始也綬則以組
為之本以貫佩玉而承受韋彤五禮精義綬以别尊卑
彰有德故漢制相國至百石長吏三采二采一采之等
然則冠以梁之多少别貴賤綬以采之麤縟異尊卑其
來尚矣古者制禮上禮不過十二天之數也自上而下
降殺以兩畿外諸侯遠於尊者而伸則以九以七以五
從陽竒之數王朝公卿大夫近於尊者而屈則以八以
六以四從隂偶之數本朝衣服令通天冠二十四梁乘
輿服蓋二十四梁以應冕旒前後之數若人臣之冠則
自五梁而下與漢唐少異至於綬則乘輿及皇太子以
織成諸臣用錦為之一品二品冠五梁中書門下加籠
巾貂蟬諸司三品三梁四品五品二梁御史臺四品兩
省五品亦三梁而綬有暈錦黃獅子方勝練鵲四等之
殊六品則去劒珮綬隋唐冠服皆以品為定蓋其時官
與品輕重相准故也今有品有官有職以品與職定冠
綬之制則高下相牴牾請以官為定庶名實相副輕重
有准仍分官為七等冠綬亦如是七梁冠(金塗銀稜)貂蟬
籠巾(蟬舊以玳瑁為蝴蝶狀今乃改為金附蟬)犀簪導銀立筆朱衣朱裳白
羅中單並皂褾襈蔽膝隨裳色方心曲領緋白羅大帶
革帶玉佩錦綬(以天下樂暈錦)青絲網間施三玉環白襪黑履
(革帶以金塗銀稜玉佩以金塗銀裝)為第一等宰相親王使相三師三公
服之七梁冠無貂蟬籠巾銀裝玉佩雜花暈錦綬餘同
三公服為第二等樞密使知樞密院執政官東宫三師
服之六梁冠白紗中單銀革帶佩方勝宜男錦綬銀環
餘同七梁冠服為第三等大學士學士直學士東宫三
少御史大夫中丞六曹尚書侍郎殿中監大司成散騎
常侍特進金紫銀青光禄三大夫太尉節度使左右金
吾衛上將軍服之五梁冠翠毛錦綬餘同六梁冠服太
子賓客詹事給事中中書舍人諫議大夫待制九等卿
大司樂祕書監殿中少監國子祭酒宣奉通奉通議大
中中大夫中奉中散大夫上將軍節度觀察留後觀察
使通侍大夫樞密都承旨服之四梁冠簇四盤雕錦綬
餘同五梁冠服九寺少卿大晟典樂祕書少監國子辟
廱司業少府將作軍器都水使者起居郎起居舍人侍
御史太子左右庶子少詹事諭德尚書左右司郎中員
外六曹諸司郎中朝議奉直朝請朝散朝奉大夫防禦
團練使刺史大將軍正侍中侍中亮中衛拱衛左武右
武大夫駙馬都尉帶遙郡武功大夫以下樞密副都承
旨服之三梁冠金塗銅革帶佩黃獅子錦綬鍮石環餘
同四梁冠服殿中侍御史監察御史司諫正言尚書六
曹員外郎外符寶郎少府監作監軍器少監太子侍讀
侍講中舍人親王府翊善侍讀侍講九寺祕書殿中少
監辟廱丞大晟樂令兩赤縣令大理正司直評事著作
郎祕書郎著作佐郎太常宗學國子辟廱博士太史局
令正丞五官正朝請朝散朝奉承議奉議通直郎中亮
中衛拱御左武右武郎諸衛將軍率府率武功武德武
顯武節武略武經武義武翼郎醫職翰林醫正以上内
符寶郎閤門通事舍人敦武脩武郎服之二梁冠角簪
方勝練鵲錦綬餘同三梁冠服在京職事官閤門祗候
看班祗候率府副率升輦輅立侍内臣服之御史大夫
中丞刑部尚書侍郎大理卿少卿侍御史刑部郎中大
理寺正丞司直評事並冠獬豸冠服青荷蓮綬錦
羣臣祭服之制正一品九旒冕(金塗銀稜有額花)犀簪青衣(畫降)
(龍)朱裳蔽膝白羅中單大帶革帶玉佩錦綬青絲網玉
環朱襪履(革帶以金塗銀稜玉佩以金塗銀裝綬以天下樂暈錦)親祠大理使亞
獻終獻太宰少宰左丞每歲大祠宰臣親王執政官郡
王充初獻服之(奏告官以依本品服已下准此)從一品九旒冕(無額花)白
綾中單紅錦綬銀環金塗銀佩餘如正一品服親祠吏
部戶部禮部兵部工部尚書太廟進受幣爵奉幣爵宗
室每歲大祠捧俎官大祠中祠初獻官服之二品七旒
冕角簪青衣(無降龍)餘如從一品服親祠吏部侍中殿中
監大司樂光禄卿讀冊官太廟薦俎贊進飲福宗室七
祀配享功臣分獻官每歲大祀(謂用宫架者)大司樂大祠中
祠亞終獻大祠禮官小祠獻官朔祭太常卿服之三品
五旒冕皂綾綬銅環金塗銅革帶佩餘如二品服親祠
舉冊官太樂令光禄丞捧俎饌籩豆簠簋官分獻官(分獻)
(壇壝從祀)太廟奉瓚盤薦香燈安奉神主奉毛血槃蕭篚肝
膋豆宗室每歲祠祭太樂令大中祠分獻官服之無旒
冕素青衣朱裳蔽膝無佩綬餘如三品服奉禮協律郎
郊社令太祝太官令親祠擡鼎官進摶黍官太廟供亞
終獻金斝供七祀獻官執爵官服之五旒冕紫檀絁衣
餘如三品服監察御史服之三都初獻八旒冕經略安
撫鈐轄初獻六旒冕亞獻並二旒冕終獻無旒節鎮防
團軍初獻四旒冕亞獻終獻並無旒冕
百官公服舊制三品以上紫五品以上朱七品綠九品
青元豐之制去青不用階官至四品服紫至六品服緋
皆象笏佩魚九品以上則服綠以木為笏上挫下方武
臣内侍皆服紫而不佩魚假版官及伎術若公人之入
品者並聽服綠官應品而服色未易與品未及而已易
者或以年格或以特恩治平四年京朝官衣緋綠十五
年熙寧元年見任陞朝官衣綠正郎以上衣緋二十年
並改服色此特恩也又令臣僚嘗奉使北朝及接押伴
使人遇到關起居赴宴曾借服者聽服入朝
凡帶有玉有金有銀有犀其下銅鐵石角墨玉之𩔖各
有等差玉帶不許施於公服犀非品官通犀非特旨皆
禁銅鐵角石墨玉之𩔖民庶及郡縣吏伎術等人皆得
服之熙寧六年收復熙河二州帝御紫宸殿宰臣王安
石率羣臣稱賀上遂解所服玉帶賜焉八年岐王顥嘉
王頵言蒙賜方團玉帶著為朝儀乞寶藏於家不敢服
用帝不之許命工别琢玉帶以賜之顥頵等固辭不聽
請加佩金魚以别嫌詔以魚賜之親王佩玉魚自此始
也
元豐五年詔三師三公宰相執政開府儀同三司節度
使嘗任宰相者觀文殿學士以上金毬文方團佩魚觀
文殿學士至寶文閣直學士節度使御史大夫中丞六
曹尚書侍郎散騎常侍御仙花帶内御史大夫六曹尚
書翰林學士以上及資政殿學士特班翰林學士上者
仍佩魚
大觀二年詔中書舍人諫議大夫待制殿中少監紅鞓
帶不佩魚
詳定禮文所言古者祭服皆元衣纁裳以象天地之色
裳之飾有藻粉米黼黻考工記曰白與黑謂之黼黑與
青謂之黻今祭服上衣以青其繡於裳者藻及粉米皆
五色圓花藉之而黼用藍黻用碧與黃且虎蜼共一章
粉米共一章今皆異章而畫不應古制請下有司製五
冕之服章衮冕之章九(衣繪龍山華蟲火虎蜼裳繡藻粉米黼黻)鷩冕之章
七(衣繪華蟲火虎蜼裳繡藻粉米黼黻)毳冕之章五(衣畫虎蜼藻粉米裳繡黼黻)絺冕
之章三(衣繪粉米裳繡黼黻)元冕衣無章裳刺黼黻爵弁則緇衣
纁裳從之
詳定儀注所言按周以上祭服無劒而有屨故周官司
服之職悉不著劍自秦及西漢艱危用武之時朝祭服
皆佩劒東漢大祭祀玉佩約屨以行事惟朝尚佩劒晉
制服劒以木代之謂之班劒東齊謂之象劒今冬正大
朝會若服三代之冕服而用三代之禮則去劒可也若
服秦漢之服而用秦漢之禮則可存劒然文武異容佩
劒之制不當施於朝事又周禮以不脫屨為恭以脫屨
為相親今冬正朝會若用周禮則服當無劒若襲秦漢
之故又恐佩劒而趋朝脫屨而示恭與三代禮意不合
其冬正朝會乞約用周禮不服劒不脫屨舄從之而禮
文所亦言儀禮尸坐不脱屨鄭氏以為侍神不敢惰又
古者朝服不佩劒秦始加之後漢祭服亦不佩劒劒者
武備服以事神於義無取今祭祀用三代冕服而加以
秦劒尤為失禮於是又去景靈宫太廟南郊儀注及熙
寧祀儀内解劒脫舄履之節
又言古者諸侯及羣臣助祭本無執玉帛羔鴈之儀故
雖冕服但當執笏玉藻曰見於天子與射無說笏入太
廟說笏非古也說者以為太廟之中唯君當事說笏非
是請羣臣冕服助祭執笏當事則搢笏其陪位官亦合
冕服執笏從之
又言古者六冕皆赤舄詩曰王錫韓侯元衮赤舄則諸
侯之舄與王同孔穎達亦謂卿大夫服冕者赤舄餘服
則屨士冠禮曰爵弁纁屨黑絇繶純周禮屨人掌王及
后之服屨為赤繶黃繶青句素屨葛屨而說者曰複下
曰舄襌下曰屨而有絇有繶有純者飾也凡舄之飾如
繢次故舄之飾用對方之色赤舄黑飾是也凡屨之飾
如繡次故屨之飾用北方之色白屨黑飾是也今冕服
赤舄自天子至四品官及監察監禮太祝奉禮皆以襌
下為之無舄屨之别又無絇繶純之飾伏請六冕並用
赤舄皆複下為之以縧為口緣又綴縧於牙底相接之
縫中以繒一寸屈之為絇著於屨首容穿繫以結於足
為之行戒皆飾以黑云
哲宗元祐元年太常寺言舊制大禮行事執事官皆服
祭服餘服朝服至元豐七年吕升卿始有行事及陪祠
官並服祭服之儀今欲令行事執事官並服祭服其贊
引行事禮儀使太常卿太常博士閤門使樞密院官進
接圭殿中監止供奉皇帝其陪位官止導駕押宿及主
管事務并他處行事官仍服朝服從之五月禮部言
元豐所造大裘雖用黑羔皮乃作短袍樣襲於衮衣之
下仍與衮服同冕未合典禮下禮部太常寺共議
禮部員外郎何洵直在元豐中嘗預詳定以陸佃所
議有可疑者八按周禮節服氏掌祭祀朝覲衮冕六
人維王之太常郊祀裘冕二人既云衮冕又云裘冕
是衮與裘各有冕乃云裘與衮同冕當以衮襲之裘
既無冕又襲於衮中裘而表衮何以示裘衮之别哉
古人雖質不應以裘為夏服蓋冬用大裘當暑則以
同色繒為之記曰郊祭之日王被衮以象天若謂裘
上被衮以被為襲則家語亦有被裘象天之文諸儒
或言臨燔柴脫衮冕著大裘或云脱裘服衮蓋裘衮
無同冕兼服之理今乃以二服合為一可乎且大裘
天子吉服之最上若大圭大路之比是裘之在表者
記曰大裘不裼說者曰無别衣以裼之蓋他服之裘
䙝故表裘不入公門事天以報本復始故露質見素
不為表襮而冕亦無旒何必服他衣以藩飾之乎凡
裘上有衣謂之裼裼上有衣謂之襲襲者裘上二重
衣也大裘本不裼鄭志乃云裘上有元衣與裘同色
蓋趙商之徒附會為說不與經合襲之為義本出於
重沓非一衣也古者齋祭異冠齋服降祭服一等祀
昊天上帝五帝以裘冕祭則衮冕齋故鄭氏云王齋
服衮冕者祀天之齋服也唐開元之時始以衮冕為
齋服裘冕為祭服兼與張融臨燔柴脫衮服裘之義
合請從唐制兼改製大裘以黑繒為之佃復破其說
曰夫大裘而冕謂之裘冕非大裘而冕謂之衮冕則
裘冕必服衮衮冕不必服裘今特言衮冕者主冬至
言之周禮司裘掌為大裘以共王祀天之服則祀地
不服大裘以夏日至不可服裘故也今謂之大裘當
暑以同色纁為之尤不經見兼裼襲一衣而已初無
重沓之義被裘而覆之則曰襲袒而露裘之美則曰
裼所謂大裘不裼則非衮而何玉藻曰禮不盛服不
充故大裘不裼則眀不裼而襲也充美也鄭氏謂大
裘之上有元衣雖不知覆裘以衮然尚知大裘不可
徒服必有元衣以覆之玉藻有尸襲之義周禮裘冕
注云裘冕者從尸服也夫尸服大裘而襲則王服大
裘而襲可知且裘不可以徒服故被以衮豈借衮以
為飾哉今謂祭天用衮冕為齊服裘冕為祭服此乃
襲先儒之謬誤後漢顯宗初服日月星辰十二章以
祀天地自魏以來皆用衮服則漢魏祭天嘗服衮矣
雖無大裘未能盡合於禮固未嘗有表裘而祭者也
且裘内服也同袍䙝矣而欲襌以祭天以眀示質是
欲衩衣以見上帝也洵直復謂大裘之裳纁色而無
章飾夫裘安得有裳哉請從先帝所定其後詔去黑
羔皮而以黑繒製造焉
徽宗大觀元年議禮局言太社太學獻官祝禮皆以法
服奉祀至郡邑則用常服乞降祭服詔頒制度於州郡
然未眀製造至政和間始詔州縣冠服形製詭異令禮
制局造樣頒下轉運司製造以給州縣焉
大觀中復詔置局議禮於是宇文粹中上所編祭服製
度其論冕曰古者冕以木版為中廣八寸長尺六寸後
方前圓後仰前低染三十升之布元表朱裏後方者不
變之體前圓者無方之用仰而元者升而辨於物俛而
朱者降而與萬物相見後世以繒易布故純儉今羣臣
冕版長一尺二寸闊六寸二分非古廣長之制以青羅
為覆以金鍍銀稜為飾非古元表朱裏之制乞下有司
改正古者冕之名雖有五而繅就旒玉則視其命數以
為等差合綵絲為繩用以貫玉謂之繅以一玉為一成
結之使不相并謂之就就間相去一寸則九玉者九寸
七玉者七寸各以旒數長短為差今羣臣之冕用藥玉
青珠五色茸線非玉藻三采二采之義每旒之長各八
寸非旒數長短為差之義又獻官冕服雜以諸侯之制
而一品服衮冕臣竊以為非宜元豐中禮官建言請資
政殿大學士以上侍祠鷩冕觀察使以上服毳冕監察
御史以上服絺冕朝官以上服元冕選人以上爵弁詔
許之而不用爵弁供奉官以下至選人盡服元冕無旒
臣竊謂依此參定乃合禮制古者三公一命衮則三公
在朝其服當鷩冕蓋出封則遠君而伸在朝則近君而
屈今之攝事及侍祠皆在朝之臣也在朝之臣乃與古
之出封者同命數非先王之意乞下有司制鷩冕八旒
毳冕六旒絺冕四旒元冕三旒其次二旒又其次無旒
依元豐詔旨參酌等降為侍祠及攝祭之服長短之度
采色之别皆乞依古制施行又按周禮諸侯爵有五等
而服則三所謂公之服自衮冕而下侯伯自鷩冕而下
子男自毳冕而下是古者諸侯有君之道故其服以五
七九為節今之郡守雖曰猶古之侯伯其實皆王臣也
欲乞只用羣臣之服自鷩冕而下分為三等三都四輔
為一等初獻鷩冕八旒經略安撫鈐轄為一等初獻毳
冕六旒亞獻並元冕二旒終獻無旒節鎮防團軍事為
一等初獻絺冕四旒亞終獻並元冕無旒其衣服之制
則各從其冕之等又曰今之紘組仍綴兩繒帶而結於
頥冕旁仍垂青纊而不以瑱以犀為簪而不以玉笄象
笄並非古制乞下有司改正從之
政和三年議禮局上皇帝冕服之制衮冕冕版廣八寸
長一尺六寸前高八寸五分後高九寸五分青表朱裏
前後各十有二旒五采藻十有二就(就間相去一寸)青碧錦織
天河帶長一丈二尺廣二寸朱絲組帶為纓黈纊充耳
金飾玉簪導長一尺二寸衮服青衣八章繪日月星辰
山龍華蟲火宗彛纁裳四章繡藻米粉黼黻蔽膝隨裳
色繡升龍二白羅中單皂褾襈紅羅勒帛青羅袜帶緋
白羅大帶革帶白玉雙佩大綬六采(赤黃黑白縹綠)小綬三色
如大綬間施玉環三朱襪赤舄黃羅緣親祠服之大裘
青表纁裏黑羔皮為領褾襈朱裳被以衮服冬至祀昊
天上帝服之通天冠二十四梁加金博山附蟬高一尺
廣一尺犀簪導朱絲組帶為纓絳紗袍織成雲龍皂羅
褾襈紅羅為裏絳紗裙蔽膝如袍飾並皂褾襈繡雲龍
白羅方心曲領革帶餘同冕服大祭致齋詣景靈宫太
廟行宫禮畢還宮元正冬至大朝會臨軒冊命皇后皇
太子諸王大臣親耕籍田服之詔通行
議禮局上所定皇太子服飾之制衮冕垂白珠九旒紅
組絲為纓青纊充耳犀簪導青衣朱裳九章五章在衣
山龍華蟲火宗彛四章在裳藻米黼黻白紗中單青褾
襈裾革帶塗金銀鉤䚢蔽膝隨裳色為火山二章瑜玉
雙佩四采織成大綬間施玉環三白襪朱舄(舄加金塗銀鈿)加
元服從袍納妃釋奠文宣王服具服遠遊冠十八梁(金塗)
(銀花飾)博山附蟬紅絲組為纓犀簪導朱眀服紅裳白紗
中單方心曲領絳紗蔽膝白襪黑舄(餘同衮冕)受冊謁太廟
服之詔頒行
七年初作眀堂禮制局言周禮祀昊天上帝則大裘而
冕祀五帝亦如之享先王則衮冕祀昊天上帝則郊祀
是也享先王則宗祀在其中蓋於大裘舉正位以見配
位於衮冕舉配位以見正位以天道事之則舉尊眀卑
以人道事之則舉卑眀尊眀堂以人道享上帝與郊祀
異請從衮冕從之
八年十二月編𩔖御筆所禮制局奏令討論舄屨制度
下項絇(履上飾也)繶(飾底也)純(緣也)綦(履帶也)古者舄屨各隨裳之
色有赤舄白舄黑舄今屨欲用黑革為之其絇繶純綦
並隨服色用之以倣古隨裳色之意奉聖旨依議定仍
令禮制局造三十副下開封府給散舖戶為樣制賣禮
制局奏先議定屨各隨服色緣武臣服色止是一等理
宜有别奉聖旨文武官大夫以上四飾全朝請武功郎
以下減去一繶並稱履宣義宣教郎以下至將校伎術
官減去二繶純並稱履
高宗紹興元年宗祀眀堂僅有朝服十三副祭服六十
二副乃命工部增造祭服六十三副及贊者樂武之服
(贊者緋羅寬衫介幘樂正降公服引舞武弁冠緋繡抹額鸞衫革帶履又幞頭紫繡袍抹額文武舞人紫絁冕)
(皂繡袍革帶履樂正幘緋絹寬衫勒帶)
國子監丞王普言近世冕服制度沿襲失真夫後方
前圓後仰前低元表朱裏此冕之制也今則方圓俯
仰幾於無辨且以青為表而飾以金銀矣衣元裳纁
裳前三幅後四幅此衣裳之制也今則衣色以青裳
色以緋且為六幅而不殊矣山以章也今則以嶞火
以圓也今則以銳宗彜宗廟虎蜼之彛也乃畫虎蜼
之狀而不為彜粉米米而粉之者也乃分為二章而
以五色圓花為藉佩有衡璜琚瑀衝牙而已乃加以
雙滴而重設二衡綬以貫佩玉而已乃列為錦綬而
間以雙環以至帶無紐約芾無肩頸舄無絇繶中衣
無連裳其他訛謬未暇悉舉祖宗屢嘗講究以舊服
數多不欲廢棄渡江之後舊服無存者明堂所造纔
數十副宜因兹改作是正訛舛一從周制事下太常
五月禮官言國家承唐舊初有五冕之名其後去三
公衮冕及絺冕但存七旒鷩冕五旒毳冕無旒元冕
凡三等自尚書服毳至光禄丞亦服焉貴賤無差宜
增鷩冕為八旒毳冕為六旒復置絺冕為四旒并無
旒元冕為四等其他制作失宜當改正者令普以圖
式送寺修改
十三年禮部侍郎王賞言按周禮王祀昊天上帝服大
裘而冕元豐中何洵直議以黑繒作大裘如衮惟領袖
用羔議者謂純用羔恐太重難服今請如洵直議從之
皇太子之服中興後如政和制其後詔太子繫通犀玉
帶不佩魚先是禮官參稽禮典謂無佩魚之文(舊制親王賜玉)
(帶加佩玉魚)皇太子受冊服遠遊冠朱眀衣執桓圭謁太廟
别廟行禮服衮冕朝謁景靈宫服常服(七年三月禮官言朝謁景靈宫)
(所服典故不載請依禮典服常服先是元年十一月詔皇太子遇大宴賜花比親王增其四欒枝二以羅製之)
(淳熙十四年命皇太子參决隔日與宰執公裳繫鞋相見於議事堂嘉定二年七月皇太子奏製造冠冕合用)
(珠玉皇后盡出首飾付道司節約之美超古冠今請宣付史館)皇子之服紹興三十
二年禮官言皇子鄧慶恭三王遇行事服朝服則七梁
額花冠貂蟬籠巾金鍍銀立筆真玉佩綬金鍍銀革帶
烏皮履若服祭服則金鍍銀八旒冕真玉佩綬金鍍銀
革帶烏皮履緋羅襪詔文思院製造隆興二年令祇候
庫以真玉為鄧慶恭王大禮所服玉佩綬
羣臣祭服朝服之制中興後如政和初定羣臣章服之
制魚袋紫以金緋以銀涖事及二十年者賜緋服緋及
二十年者賜紫惟覃沛則凡服綠服緋十五年者皆改
賜有司或自補官理歲月紹興三十二年殿中侍御史
張震言貴近之子初年受命則十五歲已服緋初年賜
緋則年未冠已賜紫失於太濫遂以出官之日為始比
之蒞事所減已多比之初補粗為有節若勞績可稱或
奏對稱旨而特恩改賜者不拘此制(紹興五年慶典致仕官朝奉郎八十)
(以上賜章服京朝官八十以上賜緋綠及十年者亦改賜)若庶官除侍郎服緋綠者
謝日改賜章服則始於建炎四年之詔内外臣僚以減
磨勘轉官及郊禋恩回授父改章服則始於紹興五年
從葛與時周葵之請其特賜章服者張所以招撫河北
陳公輔以諫臣論奏得體李德鄰李朝正以縣令召對
司業高閱祭酒林光朝祕書少監游操陳騤鄭丙以車
駕幸學省餘不勝紀隆興二年賜吳益紫花羅公服(用韋)
(淵例乾道四年賜鄭澡淳熙十六年賜郭師禹)乾道四年賜太學上舍生左承
務郎黃倫袍笏於崇化堂祇受(後釋褐皆如之)中興以來文武
臣初除正謝進士唱名賜襲衣章服及百官賜時服並
遵用省記崇寧看詳祇候庫格(乾道二年戶部言左藏東西庫每歲所賜錦袍)
(親王宰執以全疋餘裁裂給之請皆以全疋上從之)技術官之服有紫緋綠(乾道四年)
(太上皇帝以朱仲謙醫蘂之勞賜紫有司言舊制醫官未曾賜緋黃等賜紫者許執奏詔特於祇候庫給賜若)
(安南國加恩則賜衣一襲紫羅夾公裳綾汗衫勒帛袴紅羅夾繡三檐)
舊制服帶乘輿東宫以玉輔臣侍從以金親王勲舊間
賜以玉其次有犀有角玉帶乘輿以排方東宫不佩魚
親王佩玉魚大臣勲舊佩金魚中興以來宗室如居廣
士輵璩伯圭勲臣如劉光世吳璘舊弼如史浩外戚如
吳蓋楊次山等皆賜玉帶以示異恩其賜金帶及紅鞓
犀帶佩魚如元豐以來故事紹興元年詔已給賜者不
再賜遷除合加魚袋者賜之三年詔侍從金帶於左藏
庫關借管軍帶御器械朝謝武臣朝辭賜金帶並許繫
宗室正任及殿庭供職横行亦如之(是歲賜岳飛金帶金束帶賜其將佐)
其花犀帶非宗室不許服(閤門官亦許繫金帶或以左藏庫權借)經筵進
講終篇講官賜金帶象簡鞍馬(紹興二十五年講易終篇賜宰輔犀侍讀已下)
(金帶或加賜金魚淳熙七年讀三朝寶訓終篇宰輔賜犀金帶侍讀以下賜鞍馬紹興九年詔太常寺應奉祇)
(應使臣亦依閤門例服紅鞓帶)前宰執不帶職者同庶官復職者亦許
繫笏頭毬文金帶(詔興六年秦檜以觀文殿學士朝見因有是命)乾道三年姜
詵以曹臣賜金御仙花帶後權工部侍郎詔依本班服
繫(又太上皇帝賜浙東提點刑獄張津金帶四年三月詔樞密院諸房副承旨令祇候庫賜金帶)八年
詔左諫議大夫姚憲嘗為侍郎賜金帶令依舊服繫著
為例又詔中書舍人左右諫議大夫龍圖閣至敷文閣
待制權侍郎服紅鞓排方黑犀帶仍佩魚(故事從官不帶待制以上)
(職名而罷者止服黑帶佩魚淳熙十年始詔權侍郎以上罷任不帶職許服紅鞓排方黑犀帶佩魚)淳熙
元年幸玉津園燕射保信軍節度使鄭藻起居舍人王
卿月等中的賜襲衣金帶三年詔武臣知州軍官未陞
朝者依文臣守倅借服色例權繋紅鞓角帶回日依舊
紹熙四年四川制置使京鏜因任賜金帶嘉定十四年
詔宗室節度使帶嗣王郡王國公及檢校并許佩魚(高宗)
(皇帝初開大元帥府服排方玉帶語汪伯彦等曰吾陛辭日皇帝賜以寵行吾遜辭久之皇帝曰朕昔在東宫)
(太上解此帶賜朕卿宜收取不得已拜賜建炎元年賜宗澤襲衣金帶紹興二年賜韓世忠帶笏二十五年賜)
(安南李天祚襲衣御仙花帶凡郊祀加恩及襲封皆賜焉并馬二匹金鍍銀鞍轡纓紱其賜外國金帶皆以銀)
(為匣嘉定中真德秀余□李辜陳晐以帥臣楊簡以耆儒各賜金帶也)
高宗初踐阼於南都隆祐太后命内臣上乘輿服御有
小冠太后曰祖宗閒燕之所服也(退朝帽而不巾否則小冠)自神宗
始易以巾願即位後退朝間燕止戴此冠庶幾如祖宗
時氣象也履袍亦曰靴袍(乾道七年改履為靴)赭黃淡黃袍衫玉
裝紅束帛紋鞾大宴則服之赭黃淡黃䙆袍衫紅袍常
朝服之窄袍便坐視事服之赭黃袍衫而下皆皂紗折
上巾通犀金玉環帶窄袍或御烏紗帽黃袍忌前一日
服之(紹興五年五月車駕欵謁太廟别廟其日乃忌前禮官請禁中先服紅袍詣廟行禮畢還内至宫中)
(易忌前之服)後殿早講皇帝服帽子紅袍玉束帶講讀說書
官公服繋鞋晩講皇帝服頭巾背子講官易便服(此嘉定四)
(年講筵之制也)
石林葉氏燕語曰余見大父時家居及燕見賓客
率多頂帽而繋勒帛猶未甚服背子帽下戴小冠
簪以帛作横幅約髮號額子處室中則去帽見冠
簪或用頭巾也古者士皆有冠帽乃冠之遺製頭
巾賤者不冠之服耳勒帛亦垂紳之意雖施之外
不為簡背子本半臂武士服何取於禮乎或云勒
帛不便於搢笏故稍易背子然湏用上襟腋下與
背子垂帶余大觀間見宰執接堂吏押文書猶冠
帽用背子今亦廢矣而背子又引為長袖與半臂
製亦不同裹賤者巾衣武士服而習俗之久不以
為異古禮之廢大抵𩔖此也
又曰劉丞相摯家法儉素閨門雍睦凡冠巾衣服
制度自其先世以來常守一法不隨時增損故承
平時其子弟雜處士大夫間望而知其為劉氏也
數十年來衣服詭異雖故老逹官亦不免從俗與
市井諠浮略同而不以為非舊鳳翔郿縣出縚以
緊細如箸者為貴近歲衣道服者縚以大為美圍
率三四寸長二丈餘重複腰間至五七返以真茸
為之一縚有直十餘千者此何理也
程氏演繁露曰襦者短衫也莊子曰未解裾襦廉
范𫝊曰昔民無襦今五袴也褐者裾垂至地張良
𫝊有老父衣褐至良所師古曰褐制若裘今道士
所服者是也裘即如今之道服也斜領交裾與今
長背子略同其異者背子開袴裘則逢合兩腋也
然今世道士所服又略與裘異裘之兩裾交相掩
擁而道士則兩裾直垂也師古略舉其概故不能
詳也長背子古無之或云近出宣政間然小說載
蘇文忠襌衣襯朝服即在宣政之前矣詳今長背
既與裘製大同小異而與古中單又大相似殆加
減其制而為之耳則中單腋下縫合而背子則離
異其裾中單兩腋各有帶穴其腋而互穿之以約
定裏衣至背子則既悉去其帶惟此為異也至其
用以襯藉公裳則意制全是中單也今世好古而
存舊者縫兩帶綴背子腋下垂而不用蓋放中單
之交帶也雖不以束衣而遂舒垂之欲存古也太
平御覽有仙公請問經其文曰太極真人曰學道
當潔淨衣服備巾褐制度名曰道之法服也巾者
冠中之巾也褐者長裾通冐其外衣也巾褐皆具
乃中道家法服之制今世衣直掇為道服者必本
諸此也
又𫝊授經曰老子去周左慈在魏並葛巾單裙不
著褐則是直著短衫而以裙束其上不用道家法
服也晉王獻之書羊欣練裙朱公叔絶交論謂西
華之子冬月葛衣練裙蓋古人不徒衣袴必以裙
襲之是正上衣下裳之制也
文獻通考卷一百十三
