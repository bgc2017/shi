文獻通考卷一百二十二
鄱陽馬端臨貴與著
王禮考十七
國恤
唐元陵遺制其喪儀及山陵制度務從儉約並不以金
銀綵飾天下節度觀察團練使刺史等並不湏赴哀祀
祭之禮亦從節儉其天下人吏勅到後出臨三日皆釋
服無禁婚娶祠祀酒肉其宫殿中者當朝夕各十五舉
音皇帝三日聽政十三日小祥二十五日大祥二十七
日而釋服
元陵儀注詔問宗子在外州府合赴京師不所司奏曰
按禮五廟之孫祖廟未毁雖為庶人冠取妻必告死必
赴練祥則告不忘親之人也又曰四世而緦服之窮也
五世袒免殺同姓也六世親屬竭矣又𫝊云天子七月
而葬同軌畢至據此則宗子五等以上不限遠近盡同
赴山陵
唐禮樂志周禮五禮二曰凶禮唐初徙其次第五而
李義府許敬宗以為凶事非臣子所宜遂去其國恤
一篇由是天子凶禮闕焉至國有大故則皆臨時采
綴比附以從事事已則諱而不𫝊故後世無考焉至
開元制禮惟著天子賑恤水旱遣使問疾弔死舉哀
除服臨喪册贈之𩔖若五服與諸臣之喪葬縗麻哭
泣則頗詳焉
按唐志所言如此柳子厚作裴瑾崇豐二陵集禮
後序其說亦然且謂永貞元和間天禍仍遘自崇
陵至於豐陵(德宗葬崇陵順宗葬豐陵)不能周歲司空杜公(杜黃)
(裳)由太常相天下連為禮儀使擇其僚以備損益
於是河東裴瑾以太常丞隴西辛祕以博士用焉
内之則攅塗祕器象物之宜外之則復土斥上因
山之制上之則顧命典冊興文物以受方國下之
則制服節文頒憲則以示四方由其肅恭禮無不
備且苞并總統千載之盈縮羅絡旁午百氏之異
同搜揚剪截而悉得其中顧問關決而不悖於事
議者以為司空公得人而邦典不墜裴氏乃悉取
其所刊定及奏復於上辨列於下聯百執事之儀
以為崇豐二陵集禮蔵之於太常書閣君子以為
愛禮而近古焉然則李義府許敬宗所削開元禮
所闕者瑾之書悉有之矣今考王溥作唐會要宋
祁修唐書志於國恤略無所紀載豈未見裴書邪
或瑾之書至王宋二公之時亦不復存邪
後唐莊宗同光三年七月正簡皇太后遺令曰皇帝以
萬機至重八表所尊勿衣麤縗勿居諒闇三年之制以
日易月過三日便親朝政皇后諸妃及諸王公主並制
齊縗本服以日易月十三日除中書門下翰林學士在
朝文武百官内諸司使及諸道節度觀察防禦使刺史
監軍及前資官并僚佐官吏士庶僧道百姓並凖本朝
故事降服施行勿使過制皇帝釋服不御八音勿廢羣
祀勿斷屠宰勿禁晏遊園陵喪制皆從簡省故申遺令
奉而行之
其月太常禮院奏按故事中書門下翰林學士在朝
文武官内諸司使供奉官以下從成服三日每日赴
長夀宫朝臨自後不臨其服以日易月十三日除至
小祥日合釋服每至月朔月望小祥大祥釋服日未
除服者縗服臨已除服者則素服不臨並赴長夀宫
先拜靈訖移班近東進名奉慰又奏准故事文武前
資官及六品以下未升朝官并士庶等各於本家素
服一臨禁衛諸軍使以下各於本軍廳事素服一臨
僧尼道士各於本寺觀一臨外命婦各於本家素服
朝臨三日諸道節度觀察防禦團練刺史及僚佐等
聞哀後當日成服三日改黲十三日除從之
宋開寳九年十月太祖崩遺詔喪制以日易月皇帝三
日而聽政十三日小祥二十七日大祥諸道節度觀察
防禦團練使刺史知州等不得輙離任赴闕諸道州府
臨三日釋服太宗奉遺詔即位就殿之東楹號泣以見
羣臣服布四脚直領布襴腰絰命婦布帕頭裙帔皇弟
子文武二品以上加布冠斜巾帽首絰大袖裙袴竹杖
士民縞素婦人縵諸軍就屯營三日哭羣臣素服請聽
政不許宰相懇請始御長春殿羣臣喪服就列上去杖
絰服斜巾垂帽卷簾視事小祥上改布服四脚直領布
襴腰絰布袴二品以上官亦如之大祥止服素紗輭脚
折上巾淺黃衫緝皮黑銀帶羣臣及軍校以上皆本色
黲服銕帶鞾笏諸王入内服縗衣出則服黲
至道三年三月太宗崩皇太子散髮號擗奉遺詔即皇
帝位於萬歲殿之東楹羣臣稱賀上慟哭四月羣臣三
表請聽政戊戍御崇政殿之西序又三表始御正殿有
司言山陵前朔望不視事羣臣詣閤奉慰詔羣臣朔望
並詣萬歲殿哭奠退詣内東門奉慰
乾興元年二月眞宗崩有司言今月二十三日成服至
二十五日羣臣朝夕臨二十六日至二十八日朝臨自
後每大小祥逐七禫除朔望並入臨奉慰至山陵從之
又令逐七於觀音啟聖院開寳寺㙮院設大會齋令中
書樞密院分往行香時上雖用以日易月之制改服臨
朝宫中實行三年之喪
嘉祐八年三月仁宗崩英宗即位於東階是日小斂命
衛士坐甲東門三日命武臣十六人各將甲士二百廵
檢皇城新舊城輔臣宿資善堂宗室宿崇政門外至成
服止遣使齎詔告哀契丹夏國及賜遺留物上欲命韓
琦攝冢宰行亮隂三年禮執政以為不可三表乃聽政
有司奏故事皇帝羣臣釋黲常服宗室出則常服居則
縗麻終喪軍民至禫除朝臣祔廟許嫁娶三京諸路至
卒哭東京至祔廟百官三年母聽樂每七日羣臣朝臨
四十九日止治平元年三月丁酉朔以小祥禁京師樂
至四月十五日庚申不視事至四月四日禁屠十日二
年詔京師自二月一日開封諸縣自三月一日禁樂自
至四月十五日諸路禁前後各七日沿邊州軍勿禁三
月朔望不御前後殿禮院奏近依國朝故事詳定大祥
變除服制以三月二十九日大祥至五月二十九日禫
六月二十九日禫除至七月一日從吉已蒙降勅謹按
禮學王肅以二十五月為畢喪而鄭康成以二十七月
通典用其說又加至二十七月終則是二十八月畢喪
而二十九月始吉蓋失之也祖宗時據通典為正而未
經講求故天聖中更定五服年月勅斷以二十七月今
士庶所同遵用夫三年之喪自天子逹不宜有異請以
三月二十九日為大祥五月擇日而為禫六月一日而
從吉於是大祥不御前後殿開封府停决大辟禁屠至
四月五日待制觀察使以上及宗室管軍官日一奠二
十八日而羣臣皆入奠
按自仁宗以来視朝則用易月之制而宫中實行
三年之喪故於小祥大祥禫除之時旋行禁音樂
及奠祭之禮盖亦適禮之變云
治平四年正月英宗崩神宗即位喪禮如舊制
元豐八年三月神宗崩哲宗即位凡凶禮並如治平故
事
祕書省正字范祖禹言先王制禮以君服同於父皆
斬縗三年盖恐為人臣者不以父事其君此所以管
乎人情也自漢以来不唯人臣無服而人君遂亦不
為三年之喪唯國朝自祖宗以来外廷雖用易月之
制而宫中實行三年之喪且易月之制前世所以難
改者以人君自不為服也今君上之服已如古典而
臣下之禮猶依漢制是以百官有司皆已復其故常
容貌衣服無異於行路之人豈人之性如此其薄哉
由上不為之制禮也今羣臣易月人主實行三年之
喪故十二日而小祥朞而又小祥二十四日大祥再
朞而又大祥夫練祥不可以有二也既以日為之又
以月為之此禮之無據者再朞而大祥中月而禫禫
者祭之名也非服之色也今乃為之黲服三日然後
禫此禮之不經者也既除服至葬而又服之盖不可
以無服也祔廟而後即吉纔八月矣而遽純吉無所
不佩此又禮之無漸者也易月之制因襲故事已行
之禮不可追也臣愚以為宜令羣臣朝服止如今日
而未除縗至朞而服之漸除其重者再朞而又服之
乃釋縗其餘則君服斯服可也至於禫不必為之服
惟未純吉以至於祥然後無所不佩三年之制略如
今矣詔禮官詳議以聞其後禮部尚書韓忠彦等言
朝廷典禮時異異宜不必循古若先王之制不可盡
用則當以祖宗故事為法今言者欲令羣臣服喪三
年民間禁樂如之雖過山陵不去縗服庶協古之制
緣先王恤典節文甚多必欲循古則又非特如臣僚
所言故事而已今既不能盡用則當循祖宗故事及
先帝遺制從之
元符二年正月哲宗崩徽宗即位凡凶禮並如治平熙
寧故事
先是詔三省樞密院集侍從官議太平興國二年所
用服紀九月太常寺言太宗皇帝上繼太祖兄弟相
及雖行易月之制實服斬縗三年以重君臣之義公
除已後庶事相稱具載國史今皇帝嗣位哲宗實承
神考之世已用開寳故事為哲宗服縗重今神主升
祔已畢百官之服並用純吉皇帝服御未經討論宜
如太平興國二年故事禮部言太平興國中宰相薛
居正表稱公除以来庶事相稱獨茲徹樂誠未得宜
即是公除以後除不舉樂外釋縗從吉事理甚眀今
皇帝當釋黲御常服素紗展脚幞頭淡黃衫黑犀帶
請下有司裁制宰臣韓忠彦等請從禮官議改吉服
三上表乃詔候用期服吉時詔不由門下徑付有司
給事中龔原言喪制乃朝廷大事令行不由門下是
廢法也臣為君服斬縗三年古未嘗改且陛下前此
議服禮官持兩可之論陛下既察見其姦其服遂正
今乃不得已而從之臣竊為陛下惜開寳時并汾未
下兵革未弭祖宗櫛風沐雨之不暇其服制權宜一
時也非故事也原坐降兩宫黜知南康軍
高宗紹興元年隆祐皇太后孟氏崩詔以繼體之重當
承重服
徽宗以紹興五年四月崩於五國城七年正月問安使
何蘚等還始知凶問宰執入見上號慟擗踊終日不食
宰臣張浚等力請方少進粥上成服於几筵殿文武百
僚朝晡臨於行宫自聞喪至小祥百官朝晡臨自小祥
至禫祭朝一臨太常等言舊制沿邊州軍不許舉哀緣
諸大帥皆國家腹心爪牙之臣休戚一體至於將佐皆
懷忠憤宜就所屯自副將而上成服日朝晡臨故校哭
於本營命徽猷閣待制王倫等為奉迎梓宫使
知邵州胡寅上疏略曰三年之喪自天子至於庶人
一也及漢孝文自執謙德用日易月至今行之子以
便身忘其親臣以便身忘其君心知其非而不肯改
自常禮言之猶且不可况變故特異如今日者又當
何如恭惟大行太上皇帝大行寧德皇后蒙犯邊塵
永訣不復實由尼堪是有不共戴天之讐考之於禮
讐不復則服不除寢苫枕戈無時而終所以然者天
下雖大萬事雖衆皆無以加於父子之恩君臣之義
也伏覩某月某日聖旨緣國朝故典以日易月臣切
以為非矣自常禮言之猶湏大行有遺詔然後遵承
今也大行詔旨不聞而陛下降旨行之是以日易月
出陛下意也大行幽厄之中服御飲食人所不堪疾
病粥藥必無供億崩殂之後衣衾歛蔵豈得周備正
棺卜兆知在何所茫茫沙漠瞻守為誰伏惟陛下一
念及此荼毒摧割倍難堪忍縱未能遵春秋復讐之
義俟讐殄而後除服猶當革漢景之薄喪紀以三年
為斷不然以終身不可除之服二十七日而除之是
薄之中又加薄焉必非聖人之所安也又曰雖宅憂
三祀而軍旅之事皆當决於聖裁則諒闇之典有不
可舉盖非枕塊無聞之日是乃枕戈有事之辰故魯
侯有周公之喪而徐夷並興東郊不開則是墨縗即
戎孔子取其誓命今六師戒嚴誓將北討萬機之衆
孰非軍務陛下聽斷平决得禮之變&KR0816;哭之後以墨
縗臨朝合於孔子所取其可行無疑也又曰如合聖
意便乞直降詔旨云恭惟太上皇帝寧德皇后誕育
𦕈躬大恩難報欲酬罔極百未一伸鑾輿遠征遂至
大故訃音所至痛貫五情想慕慈顔杳不復見怨讐
有在朕敢忘之雖軍國多虞難以諒闇然縗麻枕戈
非異人任以日易月情所不安興自朕躬致喪三年
即戎衣墨况有權制布告中外昭示至懷其合行典
禮令有司集議来上如敢沮格是使朕為人子而忘
孝之道當以大不恭論其罪陛下親御翰墨自中降
出一新四方耳目以化天下天地神眀亦必以佑助
臣不勝大願
紹興三十一年五月金國人使報孝慈淵聖皇帝升遐
詔朕當持斬縗三年之服以申哀慕是日文武百僚並
常服黑帶去魚詣天章閣南空地立班聽詔旨舉哭畢
次赴後殿門外進名奉慰次赴几筵殿焚香舉哭六月
權禮部侍郎金安節等言孝慈淵聖皇帝升遐照國朝
典故以日易月自五月二十二日立重安奉几筵至六
月十七日大祥後所有縗服請權留以待梓宫之還從
之
孝宗淳熙十四年十月八日乙亥光堯太上皇帝崩上
號慟擗踊二日不進膳尋諭宰執王淮欲不用易月之
制如晉武魏孝文實行三年喪自不妨聽政淮等奏通
鑑載晉武帝雖有此意後来只是宫中深衣練冠上曰
當時羣臣不能將順其美司馬光所以譏之後来武帝
竟欲行淮曰記得亦不能行上曰自我作古何害淮曰
御殿之時人主縗絰羣臣吉服可乎上曰自有等降乃
中批朕當縗絰三年羣臣自行易月之令其合行儀制
令有司討論詔百官於以日易月之内縗服治事二十
日丁亥小祥上未改服王淮等乞俯從禮制上流涕曰
大恩難報情所未忍二十一日車駕還内上縗絰御輦
設素仗軍民見者往往感泣詔今自五日一詣梓宫前
焚香上欲縗服素幄引輔臣及班次而禮官奏謂苴麻
三年難行於外廷奏入不出十一月戊戌朔禮官顔師
魯尤袤等奏乞大祥禮畢改服小祥之服去杖絰禫祭
禮畢改服素紗軟脚折上巾淡黃袍黑銀帶神主祔廟
畢改服幞頭黑鞋犀帶遇過宫燒香則於宫中縗絰行
禮二十五月而除上批淡黃袍改服白袍二日己亥大
祥四日辛丑禫祭禮畢五日壬寅百官請聽政不允八
日百官三上表引康誥被冕服出應門等語為證九日
詔可十五年正月十八日甲寅百日上過宫行焚香禮
二十一日丁巳上諭輔臣昨内引洪邁見朕已過百日
猶服縗麤因奏事應以漸今宜服如古人墨縗之義而
巾則用繒或羅朕以羅絹非是若用細布則可王淮等
言尋常士大夫丁憂過百日巾衫皆用細布出而見客
則以黲布今陛下舉千古不能行之禮足為萬世法上
又曰晩間引宿直官之𩔖如何淮曰布巾布禙子便是
常服上不為然自是每御延和殿止服白布折上巾布
衫過宫則縗絰而杖三月壬子啟攅上服初喪之服甲
寅發引丙寅掩攅甲戍上親行第七虞祭大臣言虞祭
乃吉禮合用靴袍上曰只用布折上巾黑帶布袍可也
二十日丙戍神主祔廟是日詔曰朕昨降旨揮欲縗絰
三年緣羣臣屢請御殿易服故以布素視事内殿雖有
俟過祔廟勉從所請之詔稽諸典禮心實未安行之終
制乃為近古宜體至意勿復有請於是大臣乃不敢言
蓋三年之制斷自上心執政近臣皆主易月之說諫官
謝鍔禮官尤袤心知其不可而不敢盡言惟勅令所刪
定官沈清臣再上書願堅主聽大事於内殿之旨將来
祔廟畢日預降御筆截然示以終喪之志杜絶輔臣方
来之章勿令再有奏請力全聖孝以示百官以刑四海
上納用焉
朱熹君臣服議曰淳熙丁未十月八日太上皇帝上
僊遺誥至州縣有司莫識衣冠制度大率盡用令式
斬縗之服哀臨既畢及被禮部所下符則止當用布
四脚直領布襴衫麻絰而已此符當與遺誥同日俱
下乃遲數日有司不虔惑誤四方已如此而於布四
脚之下註云係幞頭於直領布襴下註云上領不盤
則雖間有舉哀稍緩之處官吏𫝊觀亦多不曉四脚
幞頭之說予記温公書儀及後山談叢所記頗詳乃
聞周武帝所製之常冠及布一方幅前兩角綴兩大
帶後兩角綴兩小帶覆領四垂因以前邊抹額而繋
大帶於腦後復收後角而繋小帶於髻前以代古冠
亦名幞頭亦名折上巾其後乃以漆紗為之而專謂
之幞頭其實本一物也今禮官以幞頭解四脚是矣
而又不肯詳言其制則未知其若馬陳之所謂周武
之所制者邪抑將以紙為胎使之剛強跂立亦若今
之漆紗所為者邪至於直領布襴衫上領不盤之說
則衆尤莫曉蓋既曰直領則非上領既曰上領則不
容不盤兩言之中自相牴牾至於如此雖予亦莫識
其所以然也乃有強為之說者曰雖為上領而不聯
綴斜帛湊成盤曲之勢以就正圓但以長布直縫使
足以繞項而已予謂禮官之意或是如此亦不可知
但求之於古既無所考則亦何敢信而從之邪疑此
特生於古今之禮不同禮官不能分别去取而欲依
違其間是以生此回惑耳盖直領者古禮也其制具
於儀禮其像見於三禮圖上有衣而下有裳者是也
上領有襴者今禮也今之公服上衣下襴相屬而弗
殊者是也竊意國恤舊章之本文必有曰直領布衫
者而又日布襴者其服直領布衫則兼服布裙而加
冠於首其服布襴衫則首加四脚而已盖其初雖合
古今之禮而猶各有所施則亦未為失也今既不察
其異矣又但見公服之上領而有襴遂解直領為上
領不盤而增襴字於衫字之上文若遷今以就古而
不知其實之誤反至於廢古以循今也又前此州縣
誤用之禮皆著菅屨而符乃無文承用之者遂履韈
以赴臨殊乖禮意獨無曰杖云者於禮為粗合而亦
有所未盡盖禮君之喪諸達官之長杖所謂達官謂
專達之官在今日則内之省曹寺監長官外之監司
郡守凡一司之長若嘗任侍從以上得專奏事者是
也故今不杖之制施於僚佐以下則得之矣至使其
長官下而同之而雖故相領帥若家居者無異文豈
不薄哉又後數日乃得邸吏所報朝廷冠服制度則
云皇帝初喪服白羅袍黑銀帶絲鞋白羅軟脚折上
巾成服日服布斜巾四脚裙袴冠帽竹杖腰絰首絰
直領大袖布襴衫白綾襯衫視事日去杖首絰小祥
日改服布四脚直領布襴衫腰絰布袴大祥日服素
紗軟脚折上巾淺黃衫黑銀帶羣臣之服分為三等
上等布頭冠布斜巾布四脚大袖襴衫裙袴首絰腰
絰竹杖襯服中等布頭冠幞頭大袖襴衫袴腰絰其
下等則布幞頭襴衫腰絰而已詳此帝服有冠有裙
而衫曰直領則是古之喪服當自為一襲者又有四
脚有襴衫則皆當世常服又當别為一襲者而今乃
一之則果如予之所料矣然至於小祥之服則衫直
領而下不裙宰臣之服則下雖有裙而衫非直領此
又不可曉者其餘亦多重複繆誤如斜巾四脚冠帽
乃四物不當一時並加於首(四者皆首服獨冠於古制斜巾乃民間初喪未)
(成服時所用既成服則去之盖古者絻之遺制也今成服而與冠並用其失一也四脚之說已見於前盖)
(宇文氏廢古冠而為之若兼存而互用猶不相妨今同時並加其失二也帽古今皆為燕服與正服之用)
(亦各有所施今與古冠四脚並用三失也今天子之冠四衮冕通天幞頭帽子雖皆御服如之何而可並)
(用於一時乎)直領上領古裙今襴亦四物不當一時並加
於身(說已見前)冠當服以終喪不當小祥而釋(古禮小祥改服練冠)
(但以熟布為之其制不易也今小祥便只服布四脚不服練冠非是其去巾帽亦不知有何據也)四
脚幞頭折上巾三名一物不當錯出而異名(說亦見前兼禮)
(官亦云四脚係幞頭則知二者非異物而於朝臣之服上等曰四脚中下等日幞頭不知何謂)其曰
銀帶絲鞋白綾襯衫者則尤非喪禮之所宜服亦不
待辨而知其非矣大抵其失在於兼盡古今以為天
子備物之孝而不知考其得失而去取之正天子議
禮制度考文之事也然此等條目之多欲一一而正
之則有不勝正者必循其本而有以大正焉則曰斬
縗三年為父為君如儀禮喪服之說而已其服則布
冠直領大袖布衫加布縗辟領負版揜祍布襯衫布
裙麻腰絰麻首絰麻帶菅屨竹杖自天子至於庶人
不以貴賤而有增損也但儀禮之冠三梁乃士禮今
天子通天冠二十四梁當凖之而去其半以為十二
梁羣臣則如其本品進賢冠之數以為等大本既立
然後益考禮經以修殯葬饋奠之禮參度人情以為
居處飲食之節行之天下凡諸吉凶之禮有詭聖不
經如上領胡服之𩔖者一切革而去之則亦庶乎一
王之制而無紛紛之惑矣而前此議者猶或慮其說
之難行雖以元祐之盛時而不能行范祖禹之論盖
不知自漢以来所以不能復行君父三年之喪者一
則以人主自無孝愛之誠心而不能力行以率於上
二則慮夫臣民之衆冠婚祠享會聚之有期而不欲
以是奪之也國家自祖宗以来三年通喪實行於内
則其所以立極導民者無所難矣獨所以下為臣民
之慮者未有折衷是以依違於此而未敢輕議此亦
慮之過矣夫古之所謂方喪三年者盖曰比方於父
母之喪云爾盖事親者親死而致喪三年情之至義
之盡者也事師者師死而心喪三年謂之哀如父母
之無服情之至而義有所不得盡者也事君者君死
而方喪三年謂其服如父母而分有親疏此義之至
而情或有不至於其盡者也然則所謂方喪者豈曰
必使天下之人寢苫枕塊飲水食粥泣血三年真若
居父母之喪哉今臣之服如前所陳則已有定說矣
獨庶人軍吏之貧者則無責乎其全雖以白紙為冠
而但去紅紫華盛之飾其亦可也至如飲食起居之
制則前所謂參度人情者正欲其斟酌古今之宜分
别貴賤親疏之等以為隆殺之節且以婚姻一事言
之則宜自一月之外許軍民三月之外許士吏復土
之後許選人祔廟之後許承議郎以下小祥之後許
朝請大夫以下大祥之後許中大夫以下各借吉三
日其大中大夫以上則並湏禫祭然後行吉禮焉官
卑而差遣職事高者從高遷官者從新貶官者從舊
如此則亦不悖於古無害於今庶乎其可行矣或者
又謂今之吉凶服上領之制相承已久而遽盡革之
恐未為允此不然也古今之制祭祀用冕服朝會用
朝服皆用直領垂之而不加紳束則如今婦人之服
交掩於前而束帶焉則如今男子之衣皆未嘗上領
也今之上領公服乃北方之戎服自晉宋之間流入
中國至隋煬帝時廵遊無度乃令百官戎服從駕而
以紫緋綠三色為九品之别本非先王之法服亦非
當時朝祭之正服也今雜用之亦以其便於事而不
能改耳曷若凖朝服祭服之法參取唐公服之制以
為便服而去之哉(唐公服見通典開元禮序例下篇)民私喪五服制
度皆如此禮但以親疏分五等而衣服之制不殊温
公書儀但斬縗用此制而大功以下從俗禮非是惟
高氏送終禮其說甚詳當更討論訂正别為公私通
行喪服制度頒行民間令其遵守庶幾先王之禮大
小由之上下交修可以久而不廢且使大義素定於
臣民之家免至臨事紛錯疑惑衆聽
紹熙五年六月九日孝宗崩太皇太后有旨皇帝以疾
聽在内成服太皇太后代皇帝行禮慶元二年六月九
日大祥八月十六日禫祭時寧宗執孝宗之喪欲大祥
畢更服禫兩月曰但欲禮制全盡不較此兩月於是監
察御史胡紘言孫為祖服已過期矣議者欲更持禫兩
月不知用何典禮若曰嫡孫承重則太上聖躬亦已康
復於宫中自行二十七月之重服而陛下又行之是喪
有二孤也自古孫為祖服何嘗有此禮詔侍從臺諫給
舍集議吏部尚書葉翥等言孝宗升遐之初太上聖體
違豫就宫中行三年之喪皇帝受禅正宜倣古方喪之
服以為服昨来有司失於討論今胡紘所奏引古據經
别嫌眀微委是允當欲從所請參以典故六月六日大
祥禮畢皇帝及百姓並純吉服七月一日皇帝御正殿
饗祖廟將来禫祭令禮官檢照累朝禮例施行四月庚
戍詔羣臣所議雖合禮經然於朕追慕之意有所未安
早来奏知太皇太后面奉聖旨以太上皇帝雖未康愈
宫中亦行三年之制宜從所議朕躬奉慈訓敢不遵依
議狀可付外施行
建炎以来朝野雜記高宗之喪孝宗為三年服及
孝宗之喪有司請於易月之外用漆紗淺黃之制
盖循紹興以前之舊朱文公後入不以為然奏言
今已往之失不及追改惟有將来啟攅發引禮當
復用初喪之服則其變除之節尚有可議望眀詔
禮官稽考禮律豫行指定其官吏軍民方喪之服
亦宜稍為之制勿使肆為華靡其後詔中外百官
皆以涼衫視事盖用此也方文公上議時門人有
疑者文公未有以折之後讀禮記正義喪服小記
為祖後者條因自識於本議之末其略云凖五服
年月格斬縗三年嫡孫為祖(謂承重者)法意甚眀而禮
經無文但𫝊云父沒而為祖後者服斬然而不見
本經未祥何據但小記云祖父沒而為祖母後者
三年可以旁照至為祖後者條下疏中所引鄭志
乃有諸侯父有廢疾不任國政不任喪事之問而
鄭答以天子諸侯之服皆斬之文方見父在而承
國於祖服向来入此文字時無文字可檢又無朋
友可問故大約且以禮律言之亦有疑父在不當
承重者時無眀白證驗但以禮律人情大意答之
心常不安歸来稽考始見此說方得無疑乃知學
之不講其害如此而禮經之文誠有闕略不無待
於後人向使無鄭康成則此事終未有斷決不可
直謂古經定制一字不可增損也
慶元三年憲聖太皇太后崩時太上皇承重寧宗降服
齊縗期
國恤喪禮
發哀
自聽遺誥始是日皇帝服白羅袍黑銀帶絲鞋白羅軟
折上巾(皇太后初喪皇帝服素紗軟幞頭白羅衫黑銀帶太皇太后太上皇后初喪日並同)文武
百僚並服常服黑帶(去金玉飾)入詣殿下立班定禮直官引
班首出班於班前南向立搢笏聽宣遺誥(讀遺誥同)次歸位
並舉哭(一十五音)再拜移班稍南立班首稍前躬身奉慰(凡奉)
(慰日有皇太后並先慰皇太后後倣此)
舉臨
故事未成服以前行在文武百僚諸司長吏以上及近
臣列校每日朝晡臨於宫庭其餘職事官品於宫門外
詣殿下立班再拜訖禮直官引班首詣香案前搢笏三
上香出笏歸位舉哭一十五音再拜訖班退自是朝晡
臨小祥後朝一臨至外朝禫除止每七日皆臨至四十
九日止禫除後山陵前遇朔望日朝臨值雨或霑濕權
免入臨行在諸軍統制統領就寨掛服免入臨其餘將
副并部隊將官隊使臣并散使臣陞朝官以上常服哭
於本營三日而止其常日朝殿祗應排立行門禁衛班
直將校指揮御前忠佐俟百官赴臨即哭於殿門外諸
路監司州縣長吏以下自關報到日服布幞頭直領襴
衫上領下盤腰絰以麻臨三日而除沿邊不用舉哀皇
太后崩朝晡臨至成服後三日止(餘並同)皇后崩發哀次
日入臨成服後三日而止(餘並同)
神帛
紹興三十一年五月二十二日禮部侍郎金安節等言
檢會典故切詳神帛之制雖不經見然考之於古盖復
之遺意也禮運曰及其死也升屋而號告曰臯某復(註云)
(招之於天)然古之復者以衣今用神帛招魂其意盖本於此
今来孝慈淵聖皇帝神帛欲乞下太史局日下依上件
典故施行詔恭依
大斂成服
成服擇日或與大斂同日其日儀鑾司先設素幄於几
筵之側稍前時至分引行事陪位官易服就位立班定
皇帝服素服詣几筵側素幄即座太史奏時及禮直官
太常博士引太常卿當幄前俛伏跪奏大常卿臣某言
請皇帝為大行皇帝升遐成服奏訖俛伏興内侍官為
皇帝釋素服易縗服禮直官引讀祝文官詣香案西面
東立簾捲太常卿𨗳皇帝出幄詣几筵側西向褥位立
奏請再拜哭在位官皆再拜哭太常少卿𨗳皇帝詣香
案前三上香跪内侍進茶酒酹茶三奠酒俛伏興奏少
立俟讀祝文訖請皇帝哭盡哀請皇帝再拜在位官皆
再拜太常卿𨗳皇帝還褥位再拜太常卿𨗳皇帝還幄
簾降太常卿奏禮畢退百官移班進名班首出班致詞
復位再拜奉慰累朝成服典故並同
凡成服日皇帝服布斜巾四脚裙袴冠帽絲杖(皇太后喪用桐)
(木杖)腰絰首絰直領大袖布襴衫白絹襯衫(皇太后喪用白綾襯衫)
小祥日改用布四脚直領布襴衫腰布袴(已上舊制並同)太宗
之喪太常禮院上言皇帝服布斜巾四脚大袖衫袴帽
竹杖腰絰首絰直領布襴衫白綾襯服諸王皇親以下
亦如之加布頭冠襯服用絹皇太后皇后内外命婦布
裙衫帔帕頭首絰絹襯服六宮内人無帔皇帝皇后諸
王公主諸縣主諸王夫人六宫内人並左被髮皇太后
全被髮(初有司定散髮之禮言皇帝當聽政更不散髮帝曰豈有居父之喪不盡禮乎朕已散髮矣)
中書門下樞密使副使宣徽三司使翰林學士節度使
金吾上將軍文武二品已上布斜巾四脚頭冠大袖襴
衫裙袴腰絰竹杖絹襯服自餘百官並布幞頭襴衫腰
絰兩省五品御史臺尚書省四品諸司三品以上見任
前任防禦團練使刺史内客省宣政昭宣閤門使前殿
及入内都知押班服布頭冠幞頭大袖襴衫裙袴腰絰
詔都知同少府監依所定修製又諸軍人百姓白衫紙
帽子婦人素縵不花釵三日哭而止京城内外禁止音
樂自四月三日成服後至五日羣臣朝晡臨六日至八
日朝臨自後每遇大小祥朔望日入臨殿庭移班近東
進名奉慰從之紹興九年正月二十五日徽宗大祥高
宗服白羅袍至禫祭祥服日服素紗軟脚幞頭淺色黃
羅袍黑銀帶及紹興三十一年八月太常寺檢會故事
言大祥日服素紗軟脚幞頭白羅黑銀帶淳熙十四年
十月十一日太常寺檢照大祥日服素紗軟脚折上巾
淡黃袍黑銀帶上披淡黃袍改服白袍自後每御延和
殿並服大祥之服又不用皂幞頭其折上及白袍並以
布為之宫中則布巾布衫過宫則縗絰而杖慶元三年
憲聖太皇太后崩太上皇帝承重皇帝降服齊縗布頭
冠幞頭大袖襴衫裙袴腰絰白綾襯衫皇太后服太
上皇帝喪成服麤布盖頭衫帔首絰絹襯服(為皇太后喪服同)
每奠祭日俟皇帝權歸御幄次行燒香禮慶元六年慈
懿太上皇后崩成肅太皇太后服碧羅帕頭帔白羅寬
袖衫淡黃縠子裙禮例成服時於夀慈宫設幄舉哭行
成服之禮皇后以下行禮大行皇帝喪成服日及貴
妃内外命婦麤布盖頭衫帔首絰絹襯服六宫内無帔
宫人布盖頭長衫裙首絰絹襯服内外命婦合入臨人
仍加冠大行皇太后喪成服日服齊縗布盖頭(餘並同)内
外命婦服只帕頭不用盖頭(餘並同)皇太子服太上皇
帝喪成服日服布頭冠布斜巾布四脚大袖襴衫裙袴
首絰絹襯服皇孫服太上皇帝喪成服日服布頭冠
幞頭大袖襴衫袴腰絰未冠者依皇孫服制除去冠
兼未赴朝謁所有朝晡臨亦不趨赴公主服成服日
布帊頭帔裙衫首絰絹襯服親王服慶元三年太皇
太后崩慶元六年太上皇后崩吳興郡王並服布頭冠
斜布四脚大袖襴衫袴腰絰桐木杖絹襯服皇太后
兄弟服例禮例縗服三年若入皇城門權易墨縗由權
開門出入又逐七日百日在家設位行禮其掛服日於
當日掛服自顯仁皇后上仙韋誼等弟姪並觧官持服
(後倣此大行皇后弟姪同)慶元六年恭淑皇后上仙太常寺言韓竢
係皇后兄合服大功九月竢之子照典故合觧官持服
三年從之羣臣服大行皇帝崩成服日並斬縗服(謂不)
(緝皇太后崩服齊衰服)中書門下省樞密使副尚書翰林學士節
度使金吾衛上將軍文武官二品以上布頭冠布斜巾
四脚大袖襴衫裙袴首絰腰絰竹杖絹襯衫皇太后崩
服同但用桐木杖不用首絰文武五品以上并職事官
監察御史以上内客省宣政昭宣使知閣門事及入内
都知押班布頭冠幞頭大袖襴衫裙袴腰絰自餘文武
百官三省樞密院主書令史以上及御史臺閤門太常
寺引班祗應人布襴衫腰絰(皇太后喪並同)小祥日文武百官
並改服布幞頭布襴衫腰絰布袴大祥日並改服素衫
軟脚幞頭黲布公服白鞓錫帶(故例幞頭令臨安府製造給散其黲布公服錫)
(帶令本府各支布一疋半自令包褁製造)禫服日皇帝釋黲常服文武百官
如繋金玉帶佩魚者易以黑帶去魚乘花繡韀狨座者
易以皂韀去狨座宗室出則常服居則縗服依服屬終
喪係淳熙十四年十月十一日太常寺檢照典禮故事
舊制禫服後羣臣純吉服其後易以祔廟又易以小
祥紹興七年正月二十五日詔羣臣侯祔畢純吉服繼
今候過小祥日取旨及紹興八年正月二十五日徽宗
小祥二月二十三日百官純吉服淳熙十四年高宗升
遐典故詔依紹興七年施行乃聽羣臣遵日月之制及
紹熙甲寅從臣羅點等建議乞令羣臣於易月之後未
釋縗服朝會治事權用公服黑帶每遇七日及朔望時
節朝臨奉慰應於喪禮皆以縗服從事山陵之後期與
冄期則又服之至大祥而後除至於燕服亦當稍為之
制去紅紫之飾此於臣子行之非有甚難可以略存三
年之制當時臺諫集議以為點等所請雖未純如古亦
略存遺意可以扶持衰薄補助名教詔從之嘉泰元年
八月八日光宗小祥禮部討論乃舍紹熙甲寅之制乞
酌紹興已行之典及淳熙申命之文令百官過小祥純
吉服自九月一日始紹興元年四月十八日太常寺
言章獻眀肅皇后崩乙未百官聽遺誥喪紀以日易月
在京百官十三日而除祖宗以来皇太后崩故事莫盛
於章獻眀肅皇太后當時遺誥十三日令在京百官除
服今来大行隆祐皇太后崩遺誥亦以十三日而除服
合至今月二十六日百官依故事進名奉慰訖退易常
服從之自成服以後小大祥禫除日及朔望日百官並
進名奉慰遇皇帝視事日宰相奏事云去杖小祥日奏
事去冠餘官奏事依此皇帝聽政未釋服前其引班若
行弔臨之禮即服縗絰如遇内殿引班奏事及從駕常
服黑帶士庶以下服軍人百姓白衫紙帽婦人素縵
不花釵三日止士庶婚嫁服除外不禁文武臣僚之家
至山陵祔廟畢並許嫁娶不用花綵仍禁樂
立銘旌
銘旌高九尺篆文官用金泥篆聖號如高宗銘旌旛則
書大行光堯聖夀憲天體道性仁誠德經武緯文紹業
興統眀謨聖烈太上皇帝梓宫皇太后皇后銘旌並倣
此用螭頭提墜上下板並先下文思院制造成服日立
立重(檀弓重主道也始死未作主先作重以木為之縣物焉曰重刊斵治鑿之為縣簪孔)
(士重木長三尺大夫五尺諸侯七尺天子九尺既虞埋之始作主以易重始死作重猶吉祭作)
(重皆所以依神)
立重大斂成服日同立擇吉時立於靈駕前俟將来發
引日捧擎至攅宫其掩攅日埋瘞於黃堂隧道
徽宗之喪太常少卿樓炤言故事成服日立重今来與
故事不同乞自聞喪次日立重命太史局就日内擇時
立重詔依
禁樂
内外品官禁樂二十七月京城内外民庶自舉哀至祔
廟合行禁樂外路民庶等禁樂百日沿邊軍中及在外
諸軍軍行教閱不禁未祔廟前每遇大祠奏告用樂去
處備而不作臨安府城内外禁樂諸路準此自起攅日
禁行在音樂(至祔廟畢仍舊)小祥諸路州軍縣鎮等處前後禁
樂七日
紹興九年正月二十五日徽宗顯肅大祥依昭陵故事
行在禁樂七十五日臨安府屬縣四十五日(後倣此)
停祭
自發哀後擇日奏告天地宗廟社稷宫觀宗廟祭享并
中小祠權停(至祔廟日依舊)龍圖等閣祖宗神御殿節序旦望
及帝后生辰忌辰並停酌獻(至大祥後依舊)
殿攅至百日
殿攅行於大殮之後(高宗崩大殮成服後五日而殿攅)或與大殮同日
(孝宗崩大殮成服同日立重殿攅)或行於小祥之後(顯仁皇太后崩以小祥後三日殿攅)
其日行燒香禮前一日儀鑾司先設素幄於殿前攅方
位之東稍前其日祭時至都大主管喪事官行祭主之
禮以俟太史報時及導奉梓宫至殿攅方位其合用儀
物令都大主管喪事官監視殿攅訖分引行事陪位官
就位立班定皇帝服縗服復詣素幄即座禮直官太常
博士引太常卿當幄前俛伏跪奏太常卿臣某官請皇
帝為大行太上皇帝殿攅行燒香之禮奏訖俛伏興禮
直官引讀祝文官詣案北面南立簾捲前導官前導皇
帝出幄詣殿上褥位北向立奏請拜皇帝再拜哭前導
官前導皇帝香案前奏請上香跪内侍進茶酒奏請酹
茶酒奏訖俛伏興奏請少立俟讀祝文官稍前跪讀祝
文奏請皇帝哭再拜在位官皆哭再拜訖前導官前導
皇帝還褥位奏請拜皇帝拜在位官皆再拜訖前導官
前導皇帝還幄簾降太常卿奏禮畢退百官移班稍南
進名班首出班致詞復位再拜奉慰退皇太后殿攅則
太常卿奏云請皇帝為大行皇太后殿攅行燒香之禮
(餘並同上儀)十三日小祥(外朝以日易月之制)行奠祭禮其日儀鑾司
先設素幄扵几筵殿之東時將至行事陪位官就位立
班皇帝服縗服詣幄即御座簾降太常卿當幄前跪奏
請皇帝行祭奠之禮簾捲前導官導皇帝出幄詣殿下
褥位向西立奏請再拜舉哭皇帝再拜舉哭在位官皆
冄拜舉哭前導皇帝升殿詣香案前三上香内侍進茶
酒酹茶三奠酒俛伏興奏請少立讀祝文官跪讀祝文
訖奏請哭盡哀皇帝哭盡哀在位官皆哭盡哀奏請再
拜皇帝再拜在位官皆再拜前導皇帝降階殿下褥位
西向立奏請皇帝再拜在位官皆再拜前導皇帝還幄
簾降奏禮畢百官奉慰如上儀皇帝改服大祥服二十
五日大祥(外朝以日易月之制行奠祭禮如前祭儀)是日皇帝改服禫服二
十七日禫除奠祭(如前祭儀)是日皇帝釋禫服百日皇帝不
御殿扵几筵前行燒香禮如宫中之儀行在禁屠宰三
日係前後各一日諸路庶民禁樂并屠宰一日宰臣率
百官入臨奉慰
紹興二十九年十二月五日禮部太常寺言檢照元豐
二年慈聖光獻皇后上仙太常禮院言按禮葬而後虞
虞而後&KR0816;哭&KR0816;哭而後祔景德中眀德皇后以百日為
&KR0816;哭盖古之士禮不當施扵朝廷詔改&KR0816;哭為百日自
是以後慈聖光獻皇后及宣仁聖烈皇后遇百日並不
該載外禮數皆扵神主祔廟以前行&KR0816;哭之祭乞令給
舍臺諫同禮官參酌取裁詔依
告哀外國及外國弔祭
淳熙十四年十月十一日太上皇帝大斂是日差將作
監韋璞充金國告哀使閤門舍人姜特立副之禮部太
常寺言告哀使副并三節人從合服衣帶鞍韀等照應
禮例如在大祥内合服布幞頭襴衫布袴腰絰布涼繖
鞍韀在禫服内合服素紗軟脚幞頭黲色公服黑鞓犀
帶青繖皂鞍韀俟禫服除即從吉服仍只繫黑帶去魚
涼繖韀並從禫制仍去狨坐三節人衣紫衫黑帶並不
聽樂不射弓弩候過界聽使副審度随宜改易服用從
之或遺信物使用上服
外國弔祭禮真宗之喪契丹遣殿前都點檢崇義軍節
度使耶律三隠翰林學士工部侍郎知制誥馬貽謀充
大行皇帝祭奠使副左林牙右金吾衛上將軍蕭日新
利州觀察使馮延休充皇太后弔慰使副右金吾衛上
將軍耶律寧引進使姚居信充皇帝弔慰使副所司豫
扵滋福殿設大行皇帝神御座又扵稍東設御座祭奠
弔慰使副各素服由西上閤門入陳禮物扵庭中書門
下樞密院並立扵殿下再拜訖升殿分東西立禮直官
閤門舍人贊引耶律三隠等詣神御座前階下俟殿上
簾捲使副等並舉哭殿上皆哭再拜訖引升殿西階詣
神御座前上香奠茶酒貽謀跪讀祭文畢降階復位又
舉哭再拜訖稍東立俟皇太后升座中書樞密院起居
畢簾外侍立舍人引慰弔祭奠使副朝見殿上舉哭左
右皆哭弔慰使副蕭日新等升殿進書訖降座俟皇帝
升座中書樞密院起居畢升殿侍立舍人引弔慰祭奠
使副朝見皇帝舉哭左右皆哭弔慰使副耶律寧等升
殿進書訖賜三隠等襲衣冠帶噐幣鞍馬随行舍利牙
校等衣服銀帶噐幣有差弔慰使副蕭日新等復詣承
眀殿俟皇太后升座中書樞密院侍立如儀舍人引蕭
日新等升殿進問聖候書畢賜銀噐衣著有差仍就客
省賜三隠等茶酒又令樞密副使張士遜别會三隠等
伴宴扵都亭驛
中興後金國弔祭使行祭奠禮儀注前期儀鑾司扵几
筵殿東廊設御幄并殿上設神御座香案香茶酒果祭
食盆臺等皇帝先詣梓宫前行燒香之禮如宫中之儀
出宫御素幄簾降其合赴起居侍立等官並如儀内侍
官捧祭文奠書案入扵殿階下使副拜褥之右禮直官
舍人通事引使副讀祭文官入殿門殿上簾捲皇帝扵
幄内舉哭殿上下官皆舉哭使副讀祭文就褥位北向
立俱再拜内侍官捧祭文奠書案升西階詣神御座前
稍西使副讀祭文官随升殿使副詣殿上北向立讀祭
文官在祭文奠書案後立使副哭使詣神御殿前一拜
跪三上香奠祭茶三奠酒畢就一拜興復位立内侍捧
案詣神御座前讀祭文官詣神御座前一拜跪啟封讀
祭文奠書訖就一拜興使副祭文官俱降西階下殿歸
位並冄拜皇帝扵幄内舉哭殿上下官皆舉哭使人權
退至幄殿下面幄殿立讀祭文官扵使副後褥位直身
立次舍人通事引使副升殿讀祭文官依舊立受書𫝊
語訖降階與讀祭文官合一班立定更不宣班再拜舍
人班前代奏萬福使出班奉慰舍人班前代奏歸班再
拜喝賜跪受再拜引出次引三節入四拜起居通事班
前代奏萬福喝賜跪受並如上儀
淳熙十五年二月宰執進呈禮官閤門國信所定弔慰
使副德夀宫宰執以下皆用常服周必大奏昨顯仁時
北使副至已是祔廟故用常服今大行太上皇帝在殯
且别宫無嫌陛下方縗絰受弔臣等亦難冠裳侍立况
啟殯發引服如初喪固未除也上曰宰執侍從當如大
祥服四脚幞頭縗絰去杖正得中矣
按歷代國恤儀制惟東漢史稍詳至唐而為李義
府許敬宗軰所削盡亡其禮故唐史無可考者宋
九朝史及會要所載雖詳而儀注亦多未備今姑
&KR0933;其可考者錄扵此自請諡以下至及虞祔廟則
見山陵門
文獻通考卷一百二十二
