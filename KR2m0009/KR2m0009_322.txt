文獻通考卷三百二十二
鄱陽馬端臨貴與著
輿地考八
古雍州
禹貢曰黑水西河惟雍州(西據黑水東距西河西河即龍門之河也在冀州西故曰)
(西河黑水出今張掖郡雞山南流至今燉煌郡經三危山過今南溪郡而入南海)弱水既西(弱水)
(今張掖郡張掖縣界理使西流至合黎合黎亦張掖郡界中)涇屬渭汭(涇水出今平涼郡高平縣)
(渭水出今隴西郡渭源縣屬連也水北曰汭言理涇入於渭經秦川而入河也在今新平郡宜祿縣水經云汭)
(經宜祿名為宜禄川)漆沮既從灃水攸同(漆沮之水今京兆府華原富平界亦曰洛水灃)
(水出今長安縣之南山言漆沮既從入渭灃水亦来同也)荆岐既旅(荆山在今富平縣岐山在今扶)
(風郡岐山縣荆山在岐東言二山理畢可旅祭)終南惇物至于鳥鼠(終南惇物二山皆在)
(今長安及武功二縣鳥鼠山在隴西郡首陽山西南言自終南西出至於鳥鼠)原隰底績至于
瀦野(高平曰原下濕曰隰瀦野地名言皆致功也今武威郡姑臧縣即瀦野澤)三危既宅三
苖丕叙(三危山名言可居也三苖本有苖氏之族今長沙衡陽間是徙居於此分而為三故言三苖皆)
(大得其次叙也三危山在今燉煌郡縣界)厥土黃壤浮于積石至于龍門西
河(積石山在今西平郡龍支縣龍門山在今絳郡龍門界皆河水所經)會于渭汭(逆流曰會自渭)
(北涯逆水西上)舜置十二牧雍其一也以其四山之地故曰雍
州(亦謂西北之位陽所不及隂所雍閉)周禮職方正西曰雍州其山曰岳
(即吳岳在今汧陽郡吳山縣)藪曰弦蒲(在汧陽郡汧陽縣)川曰涇汭(汭在豳地詩大)
(雅公劉之篇曰汭鞠之即)浸曰渭洛(洛即漆沮)其利玉石人三男二女畜
宜馬牛榖宜黍稷兼得禹貢梁州之地矣周自武王克
殷都於豐鎬則雍州為王畿(豐邑在豐水鎬京在豐水之東並在今長安縣界)
及平王東遷雒邑以岐豐之地賜秦襄公乃為秦地矣
至孝公作為咸陽築冀闕徙都之故謂之秦川亦曰關
中也(關中記云東自函關弘農郡靈寳縣界西至隴關今汧陽郡汧源縣界二關之間謂之關中東西千)
(餘里)其在天文東井輿鬼則秦之分野(漢之京兆扶風馮翊北地上郡安定)
(天水隴西金城武威張掖酒泉燉煌皆其分地今京兆扶風馮翊華隂之西境汧陽新平安定彭原安化靈武)
(五原寧朔洛交中部延安咸寧上郡銀川新秦朔方天水隴西金城會寧安鄉和政寧塞西平武威張掖酒泉)
(晉昌燉煌等郡)兼得魏趙之交(漢之高陵以東今馮翊之南境華隂之東境也宜屬魏漢之雲)
(中五原之境今榆林九原安北屬趙)始皇置四十郡此為内史(今京兆華隂馮翊扶)
(風汧陽新平等郡是)上郡(今洛交中部延安咸寧上郡銀川新秦朔方等郡地)北地(今安定彭原安)
(化平涼靈武五原寧朔等郡地)九原(今九原安北地是)隴西(今天水隴西金城會寧安鄉等郡地)
(是)及雲中之西南境(今榆林郡)其餘郡縣自漢後歴代開置
其伊吾以西並雍州之封域外羌胡地也(臨洮武威張掖西平寧塞)
(酒泉晉昌燉煌古雍州域内地而非秦所置郡之境也伊吾交河北庭安西則雍州域外)秦滅項籍
分秦地為三國曰雍(以章邯為王都雍邱今京兆府金城縣)塞(以司馬欣為王都櫟)
(陽縣今縣)翟(以董翳為王都高奴今延安郡金明縣)謂之三秦漢武帝置十三
州以其地西偏為涼州盖以地處西方常寒涼也又置
司隸領三輔後漢時司隸三輔並如前代(州理於隴今天水郡隴城)
(縣)魏分河西為涼州分隴右為秦州三輔仍舊屬司隸
(改京兆尹為守馮翊扶風各除左右)晉置雍州(領郡國七理京兆)涼州(領郡國八理武威今)
(郡)秦州(領郡六理上邽今天水郡)愍帝之後劉聪石勒苻堅姚萇相
繼據之及姚泓為宋武帝所滅後屬赫連勃勃其州縣
之名不可得而紀也後魏以其地置北秦雍南秦三州
(雍州理京兆即長安地秦州理天水今郡上邽縣南秦州理洛谷城今天水郡伏羌縣)頗得古雍
州之地迨西魏以後及於周氏分裂制置其名甚多不
可悉數隋氏置司隸刺史分部廵察而不詳所統(餘州皆然)
唐分置十部此為京畿(京兆府華隂馮翊扶風新平等郡)關内道(安定彭原)
(汧陽中部洛交安化靈武榆林延安上郡咸寧銀川平原九原會寧五原新秦朔方安北等郡)隴右道
(武威天水安西北庭交河晉昌西平隴西燉煌酒泉金城安鄉寧塞臨洮和政張掖伊吾等郡)天寳盗
起中國而河西隴右不守陷扵吐蕃至大中咸通始復
隴右宋為陕西路及河東路(麟府二郡)内夏銀綏宥静靈鹽
諸郡為西夏所據甘涼瓜沙肅西伊安北安西北庭亦
沒扵西夏及諸蕃慶歴初分陕西緣邊為秦鳳涇原環
慶鄜延四路熙寧間又以熙河洮岷州通遠軍為一路
各置帥五年又以五路三十四州軍分為兩路永興軍
等路(京兆乾)(河中虢陕商延寧同坊華丹耀環邠保鄜慶安)
秦鳳等路(鳳翔源)(秦階)(涇河)(熙蘭)(隴鳳)(成順岷鎮渭德戎)
(遠通)紹興初置川陕等路宣撫處置使富平之敗陕西
五路俱陷於金吳玠胡世將等力戰守鳳翔之和尚原
九年和議成歸我陕西地十年背盟入宼再取陕西僅
餘階成岷鳳四州以屬四川之利州路云
雍州之地厥田上上鄠杜之饒號稱陸海(言其高陸物産如海之無)
(所不出)四塞為固被山帶河秦氏資之遂平海内漢初高
帝納婁敬說而都焉又徙齊諸田楚昭屈景燕趙韓魏
之後及豪族名家於關中強本弱末以制天下自是每
因諸帝山陵則遷戸立縣率以為常故五方錯雜風俗
不一漢朝京輔稱為難理其安定彭原之北汧陽天水
之西接近胡戎多尚武節自東漢魏晉羌氐屢擾旋則
苻姚迭據五涼更亂三百餘祀戰争方息帝都所在是
曰浩穰其餘郡縣習俗如舊
古雍州歴代沿革之圖
春秋時可考者十四國
秦梁召崇畢豐韓賈杜西戎
義渠白翟鄭(始封地是)晉(西境是)
秦時為郡六
内史北地上郡九原隴西雲中(西南境是)
漢時為郡十六縣二百三十二
京兆十二縣(長安湖新豐邽船司空鄭下南陵)(藍田奉明)(華隂霸陵)
(杜陵)
左馮翊二十四縣(高陵衙)(櫟陽粟邑)(翟道谷口)(池陽蓮勺)(夏陽徵)
(鄜陽頻陽德臨晉陵重泉陵郃陽年祋祤陵武城陽沈懷長雲萬陽雲)
右扶風二十一縣(渭城美槐里郿鄠雍盩厔夷陽漆)(漦陵郁平)
(栒邑茂隃糜武陳倉陵陵功)(杜陽)(&KR0648;)(好畤)(虢)(安)
弘農郡十一縣(弘農新盧氏商陕析宜陽渾黽池雒丹水安陸上)
安定郡二十一縣(高平陽復累涇安俾涇臨鹵)(撫夷烏氏)(朝那彭陽)
(厲隂密得安定卷參䜌氏三水鶉隂槃爰眴月道隂)(安武)(祖)
北地郡十九縣(馬領昫衍)(直路方渠)(靈武除道)(富平五街)(靈洲鶉廉)
(觚道)(歸德弋居)(回獲大□)(略畔道)(泥陽)(郁郅)(義渠)
上郡二十三縣(膚施淺水)(獨樂京室)(陽周洛都)(木禾白土)(平都龜兹)
(襄洛望原都隂漆垣望奢延定雕隂高推邪宜楨林高雕道松陽奴都)
朔方郡十縣(三封渠朔方沃脩都廣臨河臨呼遒渾搜埜牧戎)(窳)
五原郡十六縣(九原河隂)(固陵蒲澤)(五原南興)(臨沃武都)(文國宜梁)
(曼栢)(成宜)(稒陽)(莫䵣)(西安陽)(河目)
天水郡十六縣(平襄諸街泉阿戎邑道陽望垣勇罕开綿道陽略道士)
(成紀)(清水)(奉捷)(隴)(豲道)(蘭干)(冀)
隴西郡十一縣(狄道予道)(上邽大夏)(安故羌道)(氐道襄武)(首陽臨洮)
(西)
金城郡十三縣(允吾榆中)(浩亹枹罕)(令居白石)(枝陽河關)(金城破羌)
(安夷)(允街)(臨羌)
武威郡十縣(姑臧樸張掖媪武威蒼休屠宣揟次鳥□圍松威)(鸞)
張掖郡十縣(觻得驪昭武番刪丹居氐池顯屋蘭勒靬和延美)(日)
酒泉郡九縣(祿福池表是綏樂涫乾天䧇水頭彌齊)(玉門)(會)
燉煌郡六縣(燉煌勒)(冥安)(效榖)(淵泉)(廣至)(龍)
西河郡(西南境是縣見冀州)
雲中郡(西南境是縣見冀州)
晉時為郡國十九縣九十九
京兆郡九縣(長安新杜陵隂覇城鄭藍田年豐般)(高陸)(萬)
馮翊郡八縣(臨晉郃下邽夏重泉勺陽陽)(頻陽)(粟邑)(蓮)
扶風郡六縣(池陽)(郿)(雍)(&KR0648;)(陳倉)(美陽)
上洛郡三縣(上洛)(商)(盧氏)
安定郡七縣(臨涇西朝那密川)(烏氏)(都盧)(鶉觚)(隂)
北地郡二縣(泥陽)(富平)
始平郡五縣(槐里)(始平)(武功)(鄠)(蒯城)
新平郡二縣(漆)(汾邑)
金城郡五縣(榆中)(允街)(金城)(白土)(浩亹)
西平郡四縣(西都)(臨羌)(長寧)(安夷)
武威郡七縣(姑臧番宣威靬禾)(揖次)(倉松)(顯美)(驪)
張掖郡三縣(永平)(臨澤)(屋蘭)
酒泉郡九縣(祿福延會水玉安彌沙騂馬氏夀門頭)(樂涫)(表)
西海郡一縣(居延)
燉煌郡十二縣(昌蒲廣至)(燉煌宜禾)(龍勒冥安)(陽關深泉)(效榖伊吾)
(新鄉)(乾齊)
天水郡六縣(上邽)(冀)(始昌)(新陽)(顯新)(成紀)
南安郡三縣(獂道)(新興)(中陶)
隴西郡四縣(襄武)(首陽)(臨洮)(狄道)
略陽郡四縣(臨渭)(平襄)(略陽)(清水)
隋時為郡二十九縣一百五十七
京兆郡二十二縣(大興泉長安宜始平醴上鄠)(武功藍田)(盩厔涇陽)
(新豐高陵)(華原三原)(宜君富平)(同官雲陽)(鄭隂渭南華)(萬年)
馮翊郡八縣(馮翊下韓城白郃陽城邽水)(朝邑)(澄城)(蒲)
扶風郡九縣(雍源)(岐山&KR0648;陽)(陳倉南由)(虢)(郿)(普潤)(&KR0648;)
安定郡七縣(安定華鶉觚涇亭)(隂盤)(朝那)(良原)(臨)
上郡五縣(洛交)(内部)(三川)(鄜城)(洛川)
北地郡六縣(安定水)(羅川)(彭原)(襄樂)(新平)(三)
朔方郡三縣(巖綠)(寧朔)(長澤)
雕隂郡十一縣(上縣開光)(大斌銀城)(延福城平)(儒林開疆)(真鄉撫寧)
(綏德)
延安郡十一縣(膚施延安)(豐林因城)(金明義川)(臨真汾川)(延川咸寕)
(魏平)
弘化郡七縣(合水弘馬嶺化德)(華池)(歸德)(洛源)(弘)
平涼郡五縣(平高)(百泉)(平涼)(會寧)(默亭)
靈武郡六縣(㢠廻樂安)(弘静)(懷遠)(靈武)(鳴沙)(豐)
鹽川郡一縣(五原)
五原郡三縣(九原)(永豐)(安化)
天水郡六縣(上邽紀)(冀城)(清水)(秦嶺)(隴城)(成)
隴西郡五縣(襄武)(隴西)(渭源)(障)(長川)
金城郡二縣(金城)(狄道)
枹罕郡四縣(枹罕)(龍支)(大夏)(水池)
澆河郡二縣(河津)(達化)
西平郡二縣(湟水)(化隆)
武威郡四縣(姑臧)(昌松)(番和)(允吾)
張掖郡三縣(張掖)(刪丹)(福禄)
燉煌郡三縣(燉煌)(常樂)(玉門)
鄯善郡二縣(顯武)(濟遠)
且末郡二縣(肅寕)(伏戎)
西海郡二縣(宣德)(威定)
河源郡二縣(遠化)(赤水)
臨洮郡十縣(美相臨疊川臨合川當樂川和歸政陽潭洮夷政)(洮)
榆林郡三縣(榆林)(富昌)(金河)
唐時為州四十三縣一百七十三
京兆府二十縣華州四縣岐州九縣同州七縣
隴州三縣邠州四縣涇州五縣寧州六縣
慶州六縣原州五縣鄜州五縣坊州三縣丹
州三縣延州十縣綏州五縣銀州四縣麟州
三縣府州一縣夏州三縣豐州三縣勝州二
縣靈州四縣鹽州二縣宥州二縣秦州四縣
渭州四縣蘭州三縣會州二縣河州三縣
洮州一縣岷州三縣廓州三縣鄯州三縣涼
州五縣甘州二縣肅州三縣瓜州二縣河州
二縣伊州三縣西州五縣庭州三縣安北都
護府二縣安西都護府一縣
宋時為州三十八縣一百二十七
永興軍十三縣耀州七縣乾州五縣華州五縣
同州七縣鳳翔府十縣隴州四縣邠州五縣
涇州四縣寧州四縣慶州三縣定邊軍一縣
原州二縣鎮戎軍一縣懷德軍一縣鄜州五
縣坊州三縣延安府十縣保安軍一縣丹州
三縣麟州三縣府州一縣環州一縣西安州
一縣秦州六縣渭州五縣德順軍一縣鞏州
三縣蘭州一縣熙州一縣會州一縣河州一
縣積石軍一縣洮州一縣岷州三縣鄯州一
縣湟州一縣震武軍一縣
永興軍周之舊都平王東遷而屬秦始皇以為内史
地漢高祖初屬塞國後更為渭南郡尋罷復為内史武
帝分為右内史(秦於右北分涇水置鄭渠灌田四萬餘頃漢置白渠灌四千五百餘項)後
更分京兆尹(領縣十二)後漢因之(領縣十)魏改尹為守後改為
秦國後復為京兆國晉為京兆郡兼置雍州(領郡國七理於此)
後魏亦然後周𣸪為京兆尹隋初置雍州煬帝改為京
兆郡唐初𣸪為雍州開元三年改為京兆府凡周秦漢
晉西魏後周隋至於唐並為帝都(周謂幽王以上漢謂西漢晉愍帝亦暫都)
(於此凡四年後魏孝武帝自洛陽来都之是為西魏凡四主得二十二年而禪後周)其間王莽更
始劉曜苻堅姚萇亦都於此(前趙劉曜為石勒所滅前秦苻堅為姚萇所滅後秦)
(姚泓為晉將劉裕所滅)唐號西京(漢高帝自櫟陽徙都長安至惠帝方發人徒築城今西北古城)
(是也至隋文帝開皇三年移築新都號曰大興今城是也武德以来稱京城開元元年十二月稱西京)屬
關内道領縣二十(萬年應長安陵咸陽官三原平渭南昭高同富藍)
(田好興平武雲陽醴涇陽華鄠畤功泉原)(奉天美原)梁為佑國軍節
度大安府俄改為永平軍以同官奉先二縣屬同州後
唐𣸪為西京府名仍舊以富平雲陽三原三縣屬耀州
以奉先還隸晉改晉昌軍漢改永興軍以商州乾祐来
屬周以渭南屬華州宋建隆中𣸪以奉先隸同州乾德
二年以好畤屬乾州大觀元年陞大都督府領永興軍
路安撫使屬陕西永興軍路建炎二年金羅索圍長安
外援不至城陥隴右大震三年敵渡渭河犯永興張浚
合兵四十萬敗於富平三年浚𣸪取旋𣸪失貢鞾氈
蠟席酸棗仁地骨皮領縣十三治萬年長安萬年(漢有)
(萬年縣屬左馮翊今在櫟陽東北二十五里後周始於長安城中置萬年縣隋改為大興縣有軹道秦子嬰降)
(處始皇墓在今縣東北有洛南山子午谷杜陵樊川渭水㶚水滻水宣和三年改為樊川縣)長安(漢置)
(周文王作豐今縣西北靈臺武王治鎬今昆明池北鎬陂是也有阿房宫洛南山龍首山細柳原周亞夫所屯)
(處漢長樂宫在縣北故城中又有渭水灃水鎬水及定昆池安樂公主所穿)藍田(秦舊縣有山出美玉)
(有白鹿原藍田關金谷水)鄠(夏有扈國商為崇國漢縣有雞頭山牛首山澇谷水)咸陽(周王季都之後)
(畢公封焉縣東十五里有故咸陽城則秦所都有長陵城漢高帝陵有棘門杜郵亭白起賜死處)醴泉
(漢谷口縣地隋改有九嵕山蘇武墓)涇陽(苻秦縣有長平坂涇水大白渠中白渠南白渠)櫟陽(秦舊)
(縣獻公自雍徙居亦曰萬年縣有沮水畦畤)高陵(隋縣有涇水渭水白渠秦姚萇墓)興平(唐縣)
(有渭水醴泉古大邱城馬嵬城)臨潼(古驪戎國唐昭應縣宋改有驪山鳳凰原坑儒谷鴻門坂温泉戲水)
武功(古有邰國漢縣有武亭川雍水斜谷)乾祐(唐乾元縣後漢改)
中興四朝地理志潘岳以為秦在隴函二關之間是
為關中然函關固秦所立而鳳州之散關隴西之隴
關商州之武關原州之蕭關藍田之嶢關其名皆已
先秦而出秦又自命其國以關中則凡地在四關之
内者皆當繫關以為之名也文公朱熹曰前代所以
都關中者以黃河左右旋繞所謂臨不測之淵也近
東獨有函谷關一路通山東故可據以為險又關中
之山皆自西而東若横山之險乃山之極高處本朝
則自横山以北盡為西夏所有據高以臨我是以不
可都也神宗銳意欲取横山夏人以死爭之
按先儒謂宋北不得燕薊則河北不可都西不得
靈夏則長安不可都此專以形勢言也然愚嘗論
之漢唐都於長安西北皆鄰強敵漢之初興也河
西五郡皆匈奴之地去長安密邇故敵騎入寇則
烽火通於甘泉唐之初興也突厥雄據西北故入
寇即犯渭橋高祖至欲徙都以避之可謂逼矣然
孝武用兵取河西奪其美地薦草以置郡縣議者
謂斷匈奴之右臂而敵遂衰至宣元間卒稱臣請
命太宗平突厥俘高昌置安西北庭二府至肅宗
時西北二部反能以兵助討安史復兩京然則漢
唐之於諸邊也或取其地以為我有或役其兵以
為我用則密邇寇敵之地豈果不可都哉盖宋之
兵力劣於前代遠甚故景德時澶淵小警而議者
遽謀幸蜀幸江南以避之靖康後女真南牧一鼓
傅汴再駕陷京城不一二年間踰河越淮跨江躪
浙歴數千里如入無人之地雖有金湯之險幅員
之廣而望風奔北大駕航海幾不知稅駕之所失
在兵弱非關於地之不廣且險也假令承平時盡
得幽薊靈夏之地而兵勢不振如此亦豈能救中
天之禍哉
耀州唐末李茂貞以京兆華原縣置耀州義勝軍節
度領縣一梁改崇州静勝軍後唐復為耀州順義軍以
京兆府之富平三原雲陽同州之同官美原五縣来屬
宋太平興國初改為感德軍節度淳化四年陞雲陽梨
園鎮為淳化縣屬永興軍路建炎四年沒於金金隸陕
西京兆府路貢甆器領縣七治華原華原(唐縣有石門山)
(漆水沮水祋祤城)富平(漢縣有荆山鄭白二水)三原(唐縣有堯門山青谷水)雲陽(唐縣)
(有涇水截嶭山甘泉山黃帝以来圜丘祭天處金屬京兆府)同官(後周縣有白馬山同官川)美原
(唐縣梁改裕州後唐𣸪為縣有頻陽山)淳化(宋縣有仲山金屬邠州)
乾州唐末李茂貞以京兆府奉天縣置乾州領縣一
梁為威勝軍宋乾德二年以京兆府之好畤邠州之永
夀二縣来屬屬永興軍路熙寧五年廢政和七年𣸪更
名醴州再以京兆之武功醴泉二縣来隸割屬環慶路
建炎後沒扵金紹興九年收𣸪旋𣸪失金隸陕西京兆
府路領縣五治奉天奉天(唐縣有黃谷水甘谷山梁山)好畤(古以)
(雍州積高故立畤以郊上帝唐縣)武功(古邰國有后稷姜嫄原有衙領山斜谷惇物山)醴泉(唐縣)
永夀(古豳國公劉所居唐縣有高泉山涇水)
華州周為畿内之國鄭桓公始封之邑其地一名咸
林(國語鄭桓公為周司徒采地咸林)春秋時為晉地(左傳晉侯許賂秦伯河外列城五南)
(及華山)戰國為秦魏二國之境(今華隂縣界有古長城則秦之分境)西嶽華
山在焉秦為内史地漢屬京兆尹後漢為京兆弘農二
郡魏晉因之後魏置華山郡後又於華山郡北置東雍
州西魏改東雍州為華州(唐馮翊郡)隋初郡廢而華州如故
煬帝初州廢以其地屬京兆馮翊郡唐復置華州垂拱
元年改為太州尋復舊或為華隂郡鎮國軍節度使屬
關内道領縣四(鄭邽華隂陽下櫟)梁改威化軍後唐復為鎮
國軍周以洛南屬商州以京兆府渭南来屬宋天禧四
年以同州蒲城来屬屬永興軍路後改鎮潼軍節度潼
關因潼水而名又名衝關以河水自龍門衝擊至華山
東也然潼關皆土而無石劒關皆石而無土兩關號天
下之險而潼關不如劒門險矣建炎元年沒扵金改屬
陕西京兆路三十一年都統王彦遣邢進收復分屯商
虢陕華四州虢華為敵所取得而復失貢伏苓細辛
伏神領縣五治鄭鄭(鄭桓公所封之邑有少華山灌水沉水)下邽(隋縣有古)
(蓮勺城)華隂(唐縣有太華山潼谷水巨靈祠潼關渭津關)渭南(前秦縣有漕渠)蒲城(唐奉)
(先縣宋改有金粟山)
同州春秋時屬秦戰國時秦魏二國之境(漢史曰自高陵以東)
(皆魏分)始皇平天下為内史地項羽分為塞國漢高帝初
置河上郡後復為内史景帝時為左内史武帝改為左
馮翊後漢因之魏但為馮翊郡晉後魏因之兼置華州
西魏改華州為同州(以漆沮既從灃水攸同言二水至斯皆統入渭以城居其地故曰同)
(州)而馮翊郡如故隋初廢郡煬帝初州廢復置馮翊郡
唐為同州或為馮翊郡正國軍節度屬關内道領縣七
(馮翊澄朝邑韓白水郃河西城城陽)梁改忠武軍以京兆府之同
官奉先来屬以郃陽澄城韓城屬河中府後唐復為正
國軍以奉先還隸京兆府及廢裕州以美原来屬及以
同官美原屬耀州郃陽澄城韓城還隸宋為定國軍節
度以奉先還屬天禧四年以蒲城隸華州屬永興軍路
建炎元年沒於金金隸陕西京兆路貢白蒺藜生熟
地黃領縣七治馮翊馮翊(古芮國有大荔戎城有沙苑北齊神武為周文所敗)
(處有洛水商原龍首渠隋縣)郃陽(古有莘國在郃水之陽詩大明所謂在郃之陽是也有刳浴水羈馬)
(城太任廟)澄城(後魏縣有王官城)白水(有彭衙秦晉戰處後魏縣有白水)夏陽(唐縣有瀵)
(水)韓城(古韓國謂之少梁秦晉戰韓原即此地有龍門山禹導河處有大梁山小梁山隋縣)朝邑
(西魏縣有長春宫)
鳳翔府春秋以来為秦都(秦德公元年初居雍至獻公始徙櫟陽)始皇
平天下為内史地漢高初屬雍國後分為中地郡復為
内史武帝分雍為右内史後置主爵中尉(後更名都尉)又改
為右扶風魏但為扶風郡亦為重鎮(曹公使張郃屯陳倉建興中諸葛亮)
(攻陳倉及郿皆不克)晉因之後魏置平秦郡兼置岐州(後魏亦有扶風郡好)
(畤始平美陽槐里盩厔五縣非今郡地)西魏改平秦為岐陽郡隋初郡廢
置岐州煬帝初州廢置扶風郡唐為岐州或為扶風郡
後改為鳳翔府節度屬關内道領縣九(雍陳郿倉)(岐山普潤)
(扶風岐陽)(麟游虢)後唐以清水屬秦州宋乾德元年置崇
信縣淳化中以崇信屬儀州屬秦鳳路熙寧五年廢乾
州以好畤縣隸府大觀元年以盩厔縣清平鎮置軍及
洛南縣隸京兆府政和八年以好畤縣隸醴州&KR0648;渭漆
岐雍五水皆經郡界而和尚原在大散關之東距寳雞
兩驛為形勢必爭之地此地一失則路徑散漫戎馬深
入無所限隔紹興間吳玠守之兵力雖足而糧運不繼
蜀人困於轉輸議亦棄之而守僊人關十二年和議成
卒割和尚原以遺敵鳳翔遂沒貢蠟燭榛實席領縣
十治天興天興(本秦雍邑唐縣有天柱山雍水漢五帝畤)扶風(唐縣有渭水湋水白)
(水)郿(隋縣有太白山積石原五丈原郿塢)岐山(隋縣有岐山姜泉洛南山渭水)寳雞(唐縣有陳)
(倉山&KR0648;水大散關)麟游(隋縣有五將山黝土山八馬坊)普潤(隋縣有漆水杜陽川)虢(周虢叔所)
(封之地有楚山渭水磻溪)盩厔(唐縣有洛南山渭水洛谷關)好畤(有梁山武亭河政和間撥隸醴)
(州)
隴州春秋秦國之地始皇屬内史漢屬右扶風後漢
魏晉屬扶風郡西魏置隴東郡兼置東秦州後改為隴
州(因山為名)隋初郡廢而隴州如故煬帝初州廢以其地入
扶風郡唐復置隴州或為&KR0648;陽郡屬關内道領縣三(&KR0648;源)
(&KR0648;陽吳山)宋開寳二年析&KR0648;陽縣四鄉置隴安縣為&KR0648;陽
郡防禦屬秦鳳路紹興後沒扵金貢席領縣四治&KR0648;
源&KR0648;源(隋縣有隴山&KR0648;水弦蒲藪大震關秦城都夷城)&KR0648;陽(後周縣有&KR0648;水隃麋澤)吳
山(唐縣有&KR0648;山長蛇水)隴安(宋縣有秦嶺山渭水)
儀州唐末李茂貞於隴州廢華亭縣以縣為州治宋
乾德二年析置安化縣太平興國初改儀州淳化中又
以鳳翔崇信縣来屬屬秦鳳路熙寧五年廢州以縣隸
渭州領縣三治華亭華亭(周縣)崇信安化(並宋縣)
邠州古豳國昔公劉居豳即其地也(豳故栒邑是)秦始皇
屬内史漢為右扶風安定北地三郡地後漢末置新平
郡兼舊安定為二郡地魏晉亦同西魏置豳州後周及
隋皆因之煬帝初州廢以其地為安定北地二郡唐復
置豳州開元十三年改為邠其後或為新平郡靜難軍
節度屬關内道領縣四(新平永夀)(三水宜禄)周廢衍州為定平
縣来屬宋乾德二年以永夀屬乾州熙寧五年廢乾州
永夀縣及二寨来隸以定平縣隸寧州政和七年復以
故乾州為醴州割寧州定平縣來隸八年復以永夀隸醴
州宣和初以耀州淳化来隸屬永興軍路紹興後沒於
金金隸陕西慶原路撥耀之淳化来隸貢火筯蓽豆
剪刀領縣五治新平新平(隋縣有涇水漆水)三水(後魏縣有石門山羅)
(川水)宜禄(唐縣有鶉觚源長武城)定平(周縣有溪水)淳化(有仲山車箱阪)
涇州春秋秦地始皇時屬北地郡武帝分置安定郡
後漢徙其人以避羌寇郡寄在美陽(今京兆武功縣界美陽故城是也順)
(帝移於此)魏晉亦為安定郡後魏太武帝置涇州盖以涇水
為名隋為安定郡唐為涇州或為安定郡彰義軍節度
屬關内道領縣五(安定臨隂盤良靈臺涇原)後唐以平梁置渭
州臨涇置原州周以潘原屬渭州又廢靈臺軍以縣来
屬宋太平興國元年改彰化軍咸平四年陞長武鎮為
縣屬秦鳳路建炎四年沒於金貢紫茸毛褐叚領縣
四治保定保定(唐縣有回山涇水汭水)靈臺(古密須之地唐縣後李茂貞置靈臺)
(軍有蒲川水隂密城)良原(隋縣唐置良原軍周軍廢縣𣸪有白石原朝那城)長武(宋縣)
寧州夏之季公劉之邑春秋時戎地(即義渠戎國)戰國時
屬秦始皇初為北地郡漢為北地上郡二郡地後漢屬
北地安定二郡地(魏晉未詳按晉史云自愍帝時其地沒於劉聪郡縣之名不得知也他皆)
(類此)後魏獻文帝置華州孝文改為班州後改為邠州又
改為豳州西魏改為寧州立嘉名也後周分置趙興郡
隋煬帝初改寧州為豳州尋廢豳州改趙興郡為北地
郡唐復置寧州或為彭原郡屬關内道領縣五(定安襄樂)
(彭原彭貞寧陽)宋至道三年以彭陽屬原州為興寧軍節度
屬永興軍路紹興後沒於金金隸陕西慶原路貢菴
䕡荆芥硯席領縣四治定安定安(後魏縣有九陵川)彭原(隋縣)
(熙寧間撥隸慶州)真寧(唐縣有橋山羅川要册湫)襄樂(後魏縣有大延川)
慶州周之先不窋所居春秋時義渠戎之地秦滅之
始皇以屬北地郡二漢因之西魏置朔州後周廢隋文
帝置慶州煬帝初置弘化郡唐𣸪為慶州或為安化郡
屬關内道領縣六(安化樂蟠)(延慶合水)(華池同川)李茂貞建為安
定軍節度梁為武静軍周廢延慶合水二縣宋乾德二
年廢同川縣政和七年陞慶陽軍節度改為慶陽府置
環慶路經略安撫使統慶州環州邠州寧州乾州醴州
建炎二年沒於金紹興九年收復十年再陥貢紫茸
白花氈麝香黃蠟領縣三治安化安化(唐順化縣宋改有白馬川)
華池(隋縣有子午山)樂蟠(隋縣有秦長城)
定邊軍宋元符二年初令環慶路相度進築定邊城
其後改為定邊軍置倚郭縣一定邊
原州春秋時屬秦始皇屬北地郡漢屬安定郡後漢
因之晉屬新平郡後魏太武置高平鎮後為太平郡兼
置原州後置總管府隋初廢郡而原州如故煬帝初州
廢置平凉郡唐武德初平薛仁杲置原州或為平凉郡
屬關内道統縣五(高平百平凉他蕭關泉樓)廣德元年沒吐蕃
太中二年收復廣明後復沒吐蕃乃以涇州臨涇縣僑
置原州五代因之宋至道三年以寧州彭陽来屬屬秦
鳳路其地羌戎雜居北捍蕃境祖宗時置十一鎮寨守
之建炎後沒於金紹興三十二年姚仲收𣸪尋復陥金
隸陕西慶原路貢甘草領縣二治臨涇臨涇(隋縣有陽)
(晉水朝那水)彭陽(唐豐義縣宋改有大胡河蒲川河)
鎮戎軍本故原州高平縣之地山川險阻旁扼夷落
為中華襟帶宋至道三年建為軍領三寨後置彭陽縣
屬秦鳳路建炎後沒於金紹興三十二年收復隨失
貢白氈領縣一彭陽
懷德軍本平夏城宋大觀二年陞為懷德軍以蕭關
等寨隸之與西安鎮戎互為聲援應接蕭關為邊面之
壮盖唐之武州蕭關縣地也屬秦鳳路領堡寨十八
鄜州春秋白翟之地秦屬上郡漢屬上郡左馮翊之
地後漢屬上郡魏晉陥於戎狄後魏置東秦州後為北
華州後周改為敷州隋煬帝初改為鄜城郡尋改為上
郡唐為鄜州或為洛交郡屬關内道領縣五(洛交三洛川川)
(直羅甘泉)李茂貞建為保大軍節度後唐以坊州鄜城来
屬周廢咸寧宋因之屬永興軍路建炎三年沒於金四
年收復旋復陥金隸陕西鄜延路貢大黃席領縣五
治洛交洛交(隋縣有雕山洛交河)洛川(後秦縣有蒲川水)三川(漢翟道縣地西)
(魏改)直羅(唐縣有羅川)鄜川(隋縣古長城在縣東)
坊州歴代與鄜州同劉石苻姚時於今州治七里置
店城鎮常以重兵守之後周時元帝放牧敷州於今州
界置馬坊唐高祖因舊跡以鄜州南故城舊馬坊置坊
州(因馬坊為名)或為中部郡(漢書朔方為西部都尉休屠為北部都尉渠搜為中部都尉故)
(此云中部)屬關内道領縣三(中部宜鄜城君)後唐以鄜城屬鄜州
宋屬永興軍路建炎後沒於金金隸陕西鄜延路貢
弓弦麻席領縣三治中部中部(唐縣有石堂山蒲谷水)昇平(唐縣)
(有子午水)宜君(唐縣有慈烏水石盤水)
延安府春秋白翟之地秦屬上郡項羽三分秦地以
董翳為翟王都高奴即此也漢初屬翟國尋屬上郡亦
朔方郡之南境後漢亦屬上郡後魏置東夏州後又改
為延州(以界内延水為名)隋文帝廢煬帝復置延安郡唐為延
州或為延安郡屬關内道為衛國軍節度領縣十(宋同)梁
改忠義軍後唐改彰武軍宋因之兀祐四年陞為延安
府鄜延路經略安撫使統延州鄜州丹州坊州保安軍
其後增置綏德軍及銀州皆屬所隸屬永興軍路此州
堡寨最多以地勢極邊故也建炎二年沒於金紹興元
年收復自後戰守不一終失之貢黃蠟麝香領縣十
治膚施膚施(隋縣有五龍山伏龍山洛水清水)延長(唐縣有獨戰山濯筋水)延
水(唐縣宋移治黃河西岸熙寧八年省為鎮入延川)山門(唐縣有馬關黃河渭川水)臨真(隋縣)
(有庫利山)敷政(唐縣)豐林(隋縣熙寧五年省為鎮入膚施)甘泉(唐縣有雕隂山洛水)金明
(唐縣有金明川水熙寧五年省為寨入膚施)延川(唐縣有黃河延水)
保安軍本延州永安鎮宋太平興國二年建為軍領
十六寨屬永興軍路其地唐為神策軍控扼蕃寇建炎
四年沒於金金陞為州置保安縣
丹州春秋白翟之地戰國屬秦二漢屬上郡西魏分
置汾州後改丹州兼置義川郡後周因之隋初郡廢而
丹州如故煬帝初州廢以其地入延安郡唐分置丹州
或為咸寧郡屬關内道領縣三(宋同)宋屬永興軍路貢
麝香蠟燭領縣三治宜川宜川(本義川縣宋改以鄜州廢咸寧縣入焉)
雲巖(唐縣有雲巖山熙寧七年省為鎮入宜川)汾川(西魏縣有孟門山熙寧三年省為鎮入宜川)
綏州春秋白翟之地戰國時屬秦為上郡漢初屬翟
國後改上郡後漢因之西魏置安寧郡兼置綏州隋初
郡廢而綏州如故煬帝初改為上州尋廢州置雕隂郡
(取漢雕隂縣地為名雕山在其西南)唐復為綏州或為上郡(郡城貞觀初築實中四面)
(甚險)屬關内道貢胡女布蠟燭領縣五治龍泉龍泉
(後漢縣有疎屬山無定河)城平(後魏置)綏德(後魏置)延福(隋縣城三面因崖甚險)大
斌唐末陥於西戎宋熙寧二年收復廢為城隸延州在
州東北三十里元豐七年以延州米脂義合浮屠懷寧
順安綏平六城寨隸綏德城元符二年十一月以綏德
城為綏德軍并將暖泉米脂開光義合懷寧克戎臨夏
綏平寨青澗城永寧關白草順安寨並隸軍建炎後沒於
金
銀州春秋白翟之地戰國時屬秦後屬上郡兩漢屬
西河郡苻秦有騘馬城即今郡是也後周置真鄉開光
二郡兼置銀州隋初二郡並廢而銀州如故煬帝初州
廢以其地併入雕隂郡唐復置銀州或為銀川郡屬關
内道貢女稽布領縣四治榆林榆林(漢銀隂縣地)撫寧
(後魏置)真鄉開光(後周於此置開光郡唐平梁師都置縣)五代以来為西
夏所有熙寧三年冬嘗收復尋棄不守元豐四年十月
收復五年八月即永樂川築新城距故銀州二十五里
前據銀州大川錫名銀川寨旋被西人陥沒崇寧四年
收復仍為銀州五年四月廢州為銀川城
麟州隋以来銀勝二州地昔漢武徙貧人於關西及
充朔方以南新秦中盖其地也唐天寳元年置新秦郡
或為麟州屬關内道領縣三(宋同)宋乾德初移治吳兒堡
五年陞為建寧軍節度後改鎮西軍屬河東道其地勢
依險三面孤絶靖康元年京城受圍割麟府豐三州與
夏人貢柴胡領縣三治新秦新秦(古白狄之地唐縣)連谷
(唐縣政和四年廢入新秦)銀城(隋縣政和四年廢入新秦)
府州歴代地界與麟州同唐末為河西蕃界之地於
此置府谷鎮屬麟州土人折太折嗣倫代為鎮將後唐
莊宗以代北諸郡屢為邊患乃陞府谷為縣八年麟州
刺史折嗣倫男從阮招回紇歸國詔以府谷縣建府州
仍授從阮刺史尋為契丹侵擾晉高祖賂契丹以雲中
河西之地契丹欲遷河西之民實遼東人心大擾從阮
因保險阨之少帝絶契丹詔從阮出師從阮乃深入拔
十餘寨漢時從阮歸命陞府州為永安軍周顯德元年
復陞府州為節度仍以永安為額拜從阮子德扆為刺
史宋因之崇寧元年改為靖康軍後又改保成軍置麟
府路軍馬司以太原府代州路鈐轄領之屬河東路其
地在河之西控扼西夏紹興間折氏不能守棄之沒於
金貢甘草領縣一府谷(有黃河)
夏州戰國時屬秦為上郡地後匈奴並有之漢武取
河南地為朔方郡後漢因之晉亦為朔方郡晉亂後夏
赫連勃勃建都於此(勃勃於朔方黑水城之南營都號曰統萬今郡城是後為魏所滅)
後魏置夏州西魏置弘化郡隋初郡廢煬帝初置朔方
郡唐改夏州或為朔方郡屬關内道貢氈角弓酥拒
霜薺領縣三治朔方朔方(即赫連勃勃所築城後周縣)寧朔(後周置)
德靜(隋縣)唐末拓䟦思恭鎮夏州討黃巢有功賜姓李氏
世有夏銀綏宥靜五州之地八傳至繼捧當宋太平興
國七年来朝以五州来歸賜姓趙氏未幾其弟繼遷叛
率衆為寇復據有靈夏之地
環州石晉以靈州方渠鎮置威州以寧州木波馬嶺
二鎮隸焉周改為環州後降為通遠軍置通遠縣宋淳
化五年復為環州其地本西蕃邊界有葫蘆泉一帶蕃
部與明珠滅藏相接環州鎮戎乃經過路慶歴四年种
世衡城之屬永興軍路紹興初沒於金金隸陕西慶原
路三十二年吳璘收後旋失貢甘草領縣一通遠
豐州春秋戎狄之地戰國時屬趙秦為九原郡漢屬
五原郡(漢五原郡城在今榆林郡界)後漢因之後漢末及魏晉為匈
奴所沒遂為荒棄隋文帝置豐州(因鎮立)煬帝初州廢置
五原郡唐貞觀四年以突厥降戶置豐州不領縣十一
年州廢入靈州二十三年復立天寳元年曰九原郡屬
關内道貢白綾印鹽野馬胯革駝毛褐氈領縣三治
九原九原(隋置)永豐豐安唐時又置東西中三受
降城皆在其地宋時沒於西夏嘉祐七年以府州羅洎
川掌地復建為州止有弓箭手佃官田及永安保寧二寨
政和二年賜郡名曰寧豐靖康初割與夏人
勝州春秋戎狄之地戰國屬趙(至秦始皇伐趙取雲中是)秦屬雲
中九原二郡地漢為雲中五原地所謂榆溪寨(今郡南界史記)
(云秦却匈奴樹榆為塞)隋初置勝州煬帝初州廢置榆林郡唐為
勝州或為榆林郡屬關内道貢胡布青絁鹿角芍藥
領縣二治榆林榆林(漢沙南縣地有故雲中城拂雲堆金河紫塞河自馬邑郡善陽縣)
(界流入有榆林關今縣西有漢五原城)河濱(漢河南縣地唐置東臨河岸為名)宋無此州
靈州春秋時秦地始皇屬北地郡二漢皆因之晉亦
同後魏太武平赫連昌置薄骨律鎮在河渚上舊是赫
連果地至明帝置靈州初在河北後於果園所築城以
為州今郡是也後周又置普樂郡隋初郡廢煬帝初置
靈武郡唐為靈州或為靈武郡大都督府屬關内道
貢紅藍甘草花蓯蓉代赭白膠青蟲雕鶻白羽麝野馬
鹿革野猪黃吉莫鞾鞹氈庫利赤檉馬策印鹽黃牛臆
領縣四治廽樂廽樂(漢富平縣)靈武(漢縣)懷遠(隋九原郡地有鹽池三)
保靜(舊弘靜縣有賀蘭山樓樹山)宋咸平時李繼遷叛陥靈州遂沒
於西夏
西安州秦漢屬北地郡唐屬靈州宋元符二年以南
會新城建為西安州領堡寨二十二
鹽州春秋戎狄之地秦漢屬北地郡(漢有五原縣城在今榆林郡界)
後魏置大興郡西魏改為五原郡兼置西安州後改為
鹽州(以鹽池為名)隋初廢煬帝初置鹽州郡唐為鹽州或為
五原郡貞元三年沒吐蕃九年復城之土貢鹽山木
瓜狩牛領縣二治五原五原(唐縣有烏池白池鹽)白池(唐縣)五代
及宋時俱沒於夏
宥州前代地里與五原郡同唐調露元年於靈夏南
境以降突厥置魯州麗州含州塞州依州契州以唐人
為刺史謂之六胡州長安四年併為匡長二州神龍三
年置蘭池都督府分六州為縣開元十年復置魯州麗
州契州塞州十年平康待賓遷其人於河南及江淮十
八年復置匡長二州二十六年還所遷胡戶置宥州及
延恩等縣謂赦康待賓餘黨以寬宥為名其後僑治經
略軍寳應後廢元和間復置十五年徙治長澤為吐蕃
所破長慶四年復置屬關内道貢氈領縣二治延恩
延恩長澤五代以後沒於西夏
安北都護府戰國時屬趙後屬秦唐分豐勝二州界
置瀚海郡都督府總章中改今名(有隂山呼延渠)開元二年治
中受降城十二年徙治天德軍貢野馬胯革領縣二
治隂山隂山通濟宋無此州
杜氏通典按史記蒙恬傳云築長城起臨洮至遼
東延袤萬餘里於是渡河據隂山逶迤而北則秦
氏得今安北之地而漢史云主父偃上書曰蒙恬
攻胡却地千里終不踰河而北未詳兩史何為不
同疑史記為實
秦州古西戎之地秦國始封之邑(周孝王封為附庸)今郡有
秦亭谷是也春秋時屬秦秦平天下是為隴西郡漢武
分隴西置天水郡王莽末隗囂據其地(初據平襄後保冀縣)後漢
建武中平之更名天水為漢陽郡郡有大坂名曰隴坻
亦曰隴山(三秦記曰其坂九回上者七日乃越上有清水四注下俗歌曰隴頭流水鳴聲幽咽遥見)
(秦川肝腸斷絶坻都禮反)兼置涼州領郡十治於此魏亦為重鎮(明帝)
(時蜀將諸葛亮至南安漢陽皆應亮)晉分為天水及武陽二郡兼置秦州
(領郡六治於此)後魏為河陽郡隋初郡廢煬帝初復置天水郡
唐為秦州或為天水郡屬隴右道後為雄武軍節度領
縣四(成紀隴城)(天水長道)後唐以鳳翔府清水来屬宋建隆三
年合良恭大潭兩鎮置大潭縣屬秦鳳路慶歴置經略
安撫使統秦州隴州成州階州鳳州通遠軍其後割通
遠屬熙河建炎二年正月金人陥城四月曲端收復四
年十月張浚自富平退保於此紹興後吳玠吳璘屢復
終為敵有嘉定七年四川制臣遣將何九齡襲城不克
貢席芎藭領縣六治成紀成紀(庖犧氏所生之地後周縣有朱圉山)
(邽山渭水瓦亭川三十九泉)隴城(唐縣有瓦亭山街亭泉蜀將馬謖敗處)清水(秦仲所封之地)
(晉縣有小隴山嶓冢山眉水)天水(後唐縣)長道(唐縣有初山石堡城熙寧七年撥隸岷州)大
潭(宋縣有十八盤山熙寧七年隸岷州)
渭州禹貢導渭自鳥鼠同穴即其地也(鳥鼠同穴山在今渭源縣)
(渭水所出也今謂之青雀山)春秋為羌戎之居秦置隴西郡以居隴
坻之西為名二漢因之靈帝分立南安郡魏置鎮守在
此(鄧艾曰蜀師来而為一我分為四謂狄道隴西南安祁山四處齊王嘉平五年蜀將姜維圍南安襄武皆)
(不克)晉為南安隴西二郡地後魏為隴西郡兼置渭州後
周為南安郡隋初郡廢煬帝初復置隴西郡唐為渭州
或為隴西郡屬關内道縣四(襄武源隴西渭障)廣德元年沒
吐蕃元和四年以原州平涼縣置行渭州廣明初復為
吐蕃所破中和四年涇原節度張鈞表置後周廢武州
以潘原来屬宋因之熙寧五年廢儀州以安化崇信華
亭三縣来隸政和七年陞為平涼節度置涇原路經略
安撫涇州原州渭州儀州德順軍鎮戎軍西安州會州
皆屬焉建炎後沒於金金為平涼府貢絹蓯蓉領縣
五治平涼平涼(隋縣有笄頭山涇水白宕河)潘原(唐縣有鳥鼠山銅城山涇水閣)
(川水)安化(宋縣有隴山白宕河後移治關地)崇信(宋縣有閣川水)華亭(周縣有小隴山)
德順軍本渭州籠竿城漢蕃互市之地井邑富庶在
六盤山外距賊界甚夷去内郡則有山川之阻宋慶歴
三年建為軍屬秦鳳路紹興元年沒於金隆興元年吳
璘收復旋再失貢甘草縣一隴干(元祐八年置有水落城五寨)
鞏州古雍州地春秋時屬羌戎秦屬隴西郡二漢因
之靈帝分立南安郡晉屬隴西南安二郡元魏為隴西
南安安陽三郡兼置渭州後周并為南安郡隋復置隴
西郡唐武德元年置渭州天寳元年曰隴西郡寳應元
年沒吐蕃後廢宋皇祐四年以渭州地置古渭寨熙寧
五年改通遠軍崇寧三年改為鞏州紹興後沒於金三
十二年興元帥姚仲圍之不克嘉定十三年四川制司
會夏人傳檄招諭至城下而退貢麝香領縣三治隴
西隴西(隋郡治宋為通遠軍後陞州以為縣)永寧寧遠(本二寨後陞為二縣)
蘭州古西羌地秦屬隴西郡漢屬金城隴西二郡地
後漢魏晉因之魏以為重鎮(蜀姜維攻狄道不克)前涼張寔置廣
武郡張駿又分置武始郡西秦乞伏國仁都苑川南涼
秃髮烏孤都廣武皆是地也(苑川在今五泉縣廣武即今廣武縣)後魏後
周並屬武始郡隋初郡廢置蘭州(盖取蘭臯山為名)煬帝初州
廢置金城郡唐因之屬隴右道領縣三(五泉廣狄道武)廣德
元年陥吐蕃宋元豐四年收復屬秦鳳路建炎後沒於
金紹興三十一年收復旋失貢甘草領縣一蘭泉
(漢允吾縣地金城郡治所)
熙州春秋戰國皆為西羌地秦置隴西郡二漢晉因
之惠帝分置狄道郡前涼張駿置武始郡元魏置臨洮
郡隋開皇初廢武始屬蘭州唐因之天寳三載分置臨
川後陥吐蕃號武勝軍宋熙寧五年收復改為鎮洮軍
尋以軍為州而鎮洮為節度置熙河路經略安撫使領
熙河洮岷蘭廓湼會鞏九州西寧鎮武積石三軍建炎
四年沒於金金為臨洮府置當川縣三十二年五月收
復旋失貢毛段麝香領縣一狄道(有白石山洮水浩亹河)
會州古西羌地秦屬隴西郡漢屬金城安定二郡地
後漢屬金城武威二郡西魏置會州後周廢隋屬平涼
郡唐平李軌後置會州或為會寧郡屬關内道領縣二
(會寧烏蘭)廣德後沒於吐蕃宋元豐五年二月熙河路加蘭
會二字時未得會州元符二年五月始進築脩復八月
割安西城以北六寨隸會州崇寧三年置倚郭縣曰敷
文隸涇原路建炎後沒於金紹興三十一年收復旋失
領縣一敷文
河州古西羌地秦屬隴西郡漢屬金城隴西二郡後
漢屬隴西郡漢末宋建據焉稱河首平漢王曹公遣夏
侯淵討平之晉惠帝時屬晉興郡前秦苻堅置河州煬
帝初州廢復置枹罕郡唐為河州或為安鄉郡屬隴右
道領縣三(枹罕大鳳林夏)後沒吐蕃宋熙寧六年收復置枹
罕縣九年省崇寧四年陞寧河塞為縣屬秦鳳路紹興
初沒於金屬陕西熙河路三十二年收復旋失貢麝
香領縣一寧河
積石軍本漢之金城郡河關縣地唐置軍隸隴右節
度府後沒吐蕃宋復置溪哥城元符間為吐蕃溪巴温
所據大觀二年臧征撲哥以城降即其地建積石軍領
堡寨二
杜氏通典按水經云崑崙墟在西北去嵩高五萬
里地之中也其高萬一千里河水出其東北陬屈
從其東南流入於渤海又出海外南至積石山下
有石門又南入葱嶺山又從葱嶺出而東北流其
一源出于闐國南山北流與葱嶺所出河合又東
注蒲昌海又東入塞過燉煌酒泉張掖郡南又東
過隴西河關縣北云云按水經晉郭璞注三卷後
魏酈道元註四十卷不詳所撰名氏亦不知何代
之書佑謂二子博贍解釋固應精當訪求久之方
得又其經云濟水過夀張則前漢夀良縣光武更
名又東北過臨濟則前漢狄縣安帝更名又云河
水過湖陸則前漢湖陵縣章帝更名又云汾水過
河東郡永安則前漢彘縣順帝更名故知順帝以
後纂序也詳水經所作殊為詭誕全無憑據按後
漢郡國志濟水王莽末因旱渠塞不復截河南過
既順帝時所撰都不詳悉其餘可知景純註解又
甚疎略亦多迂怪水經所云河出崑崙山者宜出
於禹本記山海經所云南入葱嶺及出于闐南山
者出於漢書西域傳而酈道元都不詳正所注河
之𤼵源亦引禹記山經釋法明國諱改焉遊天竺
記釋氏西域記所註南入葱嶺一源出于闐山合
流入蒲昌海雖約漢書亦不尋䆒又水經云出海
外南至積石山下有石門然後南流入葱嶺據此
則積石山當在葱嶺之北又云入塞過燉煌酒泉
張掖郡南並今郡地也夫山水地形固有定體自
葱嶺于闐之燉煌酒泉張掖之間華人来往非少
從後漢至大唐圖籍相承註記不絶大磧距數千
里未有桑田碧海之變陵遷谷移之談此處豈有
河流纂集者不詳斯甚又按禹導河積石者堯時
洪水下民昏墊禹所開決本救人患積石之西沙
鹵之地河流小地勢復高不為人患不費疏鑿以
此施功𤼵跡自積石山而東則今西平郡龍支縣
界山是也固無禹理水之功自葱嶺之北其本記
灼然荒唐撰經者取為凖的班固云言九州者尚
書近之矣誠為惬當其漢書西域傳云河水一源
出葱嶺一源出于闐合流東注蒲昌海皆以潜流
地下南出積石為中國河云比禹記山經猶校附
近終是紕繆按此宜唯憑張騫使大夏見兩道水
從葱嶺于闐合流入蒲昌海其于闐出美玉所以
騫傳遂云窮河源也按古圖書名河所出曰崑崙
山疑所謂古圖書即禹本記以于闐山出玉乃謂
之崑崙即所出便云是河也窮䆒諸說悉皆謬誤
孟堅又以禹貢云導河自積石遂疑潜流從此方
出且漢時羣羌種衆雖多不相統一未為強國漢
家或未嘗遣使詣西南羌中或未知自有河也寧
有吐蕃中河從西南數千里向東北流見與積石
山下河相連聘使涉歴無不言之吐蕃自云崑崙
山在國中西南則河之所出也又按尚書云織皮
崑崙析支渠搜西戎即叙又范曄後漢書云羌在
漢金城郡之西南濱於賜支續漢書曰河關西可
千餘里有典羌謂之賜支盖析支也然則析支在
積石之西是河之上流明矣崑崙在吐蕃中當亦
非謬而不謂河之本源乃引葱嶺于闐之河謂從
蒲昌海伏流數千里至積石方出斯又班生之所
未詳也佑以水經僻書代人多不知覩或有好事
者於諸書中見有引處謂其審正此殊未之精也
歐陽氏輿地廣記河水出崑崙自古言者皆失其
實禹本記山海經固已迂怪誕妄而班固所載張
騫窮河源事亦為臆說騫使大夏見葱嶺于闐二
河合流注蒲昌海其水亭居皆以為潜行地中南
出積石為中國河此乃意度之非實見蒲昌海與
積石河通流也漢武帝以于闐山出玉按古圖書
因名河所出曰崑崙至唐之時吐蕃為大國居積
石西唐聘之往来非一始見黃河在吐蕃中西南
數千里向東北流與積石河相連而吐蕃又言崑
崙在其國内長慶中劉元鼎為盟會使言河之上
流由洪濟渠西南行二千里水益狭冬春可涉夏
秋乃勝舟其南三百里三山中高而四下曰紫山
直大羊同國古所謂崑崙也虜曰悶摩黎山東距
長安五千里河源其間流澄浚下稍合衆流色赤
行益遠他水并注則濁河源東北直莫賀延磧尾
隐測其地盖劔南之西元鼎所經大略如此
按古今言禹導河始於積石而河源出自崑崙其
說皆荒誕惟通典及輿地廣記所言辨析詳明故
附二叚於積石軍之後
洮州秦漢以来為諸戎之地後為吐谷渾所據至後
周武帝逐吐谷渾而得其地置洮陽郡尋立為洮州隋
初郡廢而洮州如故煬帝初廢置臨洮郡(郡城本名洮陽城臨洮水)
(甚險)唐為洮州或為臨洮郡屬隴右道領縣一臨潭(有洮)
(水源出西傾山在郡西南吐谷渾界桓水所出)唐末陷於吐蕃號臨洮城宋熙
寧五年十月詔以熙河洮岷通遠軍為一路時未得洮
州元符二年七月嘗得之尋棄不守大觀二年收復五
月改臨洮城仍舊為洮州三年陞團練建炎後沒於金
紹興三十一年收復旋失
岷州春秋及七國時並屬秦蒙恬築長城之所起也
(屬隴西郡長城在今郡西二十里崆峒山自山旁洮而東即秦之臨洮境)秦二漢及晉並屬
隴西郡西魏置岷州及同和郡隋初郡廢煬帝初州廢
併其地入臨洮郡唐復置岷州或為和政郡屬隴右道
領縣三(溢樂和祐川政)後陥吐蕃宋熙寧六年收復祐川縣
置岷州七年以秦州大潭長道二縣来隸屬秦鳳路紹
興間叛將慕容有等相繼降敵岷洮俱失宣撫吳玠收
復以李永琪守岷移治白石金人通和乃改為西和州
屬利州路開禧二年金人陥城明年李好義收復貢
甘草領縣三治祐川祐川(唐縣紹興間吳玠吳璘即鎮之南岡因高增築一月)
(畢事惟官舍倉庫其居民市井悉在山之北)大潭長道(俱見秦州)
廓州古西羌地後漢延熹中諸羌與澆河大豪寇張
掖段熲斬澆河大帥於其地遂定西羌是也漢末屬西
平郡前涼以其地為湟河郡後魏屬鄯州後周武帝屬
吐谷渾又得地置洮河郡兼置廓州以領之隋初郡廢
煬帝初州廢置澆河郡唐末為廓州或為寧塞郡屬隴
右道領縣三治廣威廣威(唐縣有拔延山煬帝征吐谷渾經此山)達化
(有賀蘭山澆河城即晉時吐谷渾王所築後周武帝逐吐谷渾取其地)米川(唐置廣德元年沒吐蕃宋)
(元豐收復)唐末陥吐蕃宋元符二年以廓州為寧塞城崇寧
三年棄之後收復仍為廓州城下置一縣五年七月罷
之大觀三年陞防禦屬秦鳳路
鄯州古西羌所居謂之湟中地漢時霍去病破匈奴
逐諸羌及渡河湟築令居塞即其地屬金城郡後漢建
安中置西平郡晉因之永嘉後秃髮烏孤初稱西平王
其弟利鹿孤復都西平即此地也後魏置鄯州後周置
樂都郡隋初郡廢置鄯州煬帝初州廢置西平郡唐因
之屬隴右道領縣三治湟水湟水(隋縣湟中月支胡所居有湟水漢破)
(羌縣故城在焉有浩亹河在縣西北自吐蕃界流来)龍支(後魏縣積石山在縣南禹貢導河之所)鄯
城(漢西平郡故城有土樓山)後沒於吐蕃宋元符二年收復舊邈川
城建為湟州二年隴拶降建為鄯州隴右節度建中靖
國元年棄之崇寧二年再復湟鄯二州三年置倚郭縣
又改鄯州為西寧州陞中都督府加賓德軍節度五年
罷之大觀三年加湟州為嚮德軍節度宣和元年改湟
州為樂州建炎後俱沒於金
震武軍宋政和六年進築湟州古骨龍城賜名震武
城後以為震武軍屬秦鳳路領堡四
凉州周時為狄地秦興匈奴既失甘泉(甘泉在今雲陽縣)又
使休屠渾邪王居其地(此河西五郡皆是不止於武威也)漢武開之置
武威郡(漢武初開置張掖酒泉燉煌武威金城謂之河西五郡地勢西北邪出南隔西羌通西域於時)
(號為斷匈奴右臂)後漢魏晉皆因之魏晉並置涼州(領郡八治於此)前
凉張軌後凉呂光並據之北涼沮渠蒙遜亦遷都於此
後魏亦為武威郡隋煬帝初復置唐初李軌據之及尅
平置涼州或為武威郡屬隴右道自祿山之亂河右沒
於吐蕃大中後吐蕃微弱首領張義潮以瓜沙十一州
来歸而宣懿德微不明疆理各存有司而已貢白綾
龍鬚席毯野馬革芎藭領縣五治姑臧姑臧(漢縣河西舊事)
(曰昔匈奴故盖臧城也後人音訛名姑臧又有猪野澤占休屠城)神烏番禾(漢縣)昌松
(一名麗水城沮渠蒙遜所築地勢險阻)嘉麟宋無此州
甘州禹貢曰導弱水至於合黎餘波入於流沙即此
地也(合黎水弱水並在張掖縣界其北又有居延澤即古流沙也)又黑水之所出焉
(黑水出張掖縣雞山)春秋及秦並為狄地漢初為匈奴所居武帝
開之置張掖郡後漢魏晉並同沮渠蒙遜始都於此(號北)
(凉)西魏置西凉州尋改為甘州(因州東甘峻山為名)後周置張掖
郡隋初郡廢煬帝初復置唐為甘州或為張掖郡屬隴
右道天寳後沒吐蕃大中五年收復(詳見凉州)貢麝香野
馬革冬柰枸杞實領縣二治張掖張掖(本匈奴中地亦曰居延塞)
(祁連山居延海弱水合黎水遮虜障漢將路博德所築有甘峻山臨松山)刪丹(後漢縣有焉支山匈奴初)
(失祁連焉支二山乃歌曰奪我祁連山使我六畜不蕃息失我焉支山使我婦女無顔色)宋無此州
肅州舊月支地後匈奴居焉漢武開之置酒泉郡(城下)
(有泉其味如酒)後漢晉皆因之西凉武昭王李暠遷都於此後
魏亦為酒泉郡隋初郡廢置肅州煬帝初州廢以其地
入張掖郡唐復置肅州或為酒泉郡屬隴右道廣德後
沒吐蕃大中五年收復(詳見凉州)貢麩金野馬革蓯蓉柏
脉根領縣三治酒泉酒泉(在長城漢遮虜障隋縣有九龍山崑崙山在縣西南)
(體如崑崙故名周穆王見王母於此山)福祿(崆峒山舊樂涫縣唐更今名)玉門(漢舊縣)宋
無此州景祐間趙元昊攻唃厮囉陷瓜沙肅三州遂盡
得河西之地
瓜州古西戎地戰國時為月支所居秦末漢初屬匈
奴武帝以後為燉煌郡地後漢魏晉皆因之後魏屬常
樂會稽二郡後周屬會稽郡(苻堅徙江淮之人萬餘戶於燉煌中州人有田疇不)
(闢者亦徙數千餘戶凉武昭王遂以南人置會稽郡以中州人置廣夏郡後周因舊名置晉昌郡)隋廢
以屬燉煌郡唐置瓜州(古瓜州說見燉煌郡)或為晉昌郡屬隴右
道廣德後沒吐蕃(詳見前)貢野馬革緊鞓草鼓礬胡桐
律領縣二治晉昌晉昌(唐縣有伊吾故城白水崑崙障後魏明帝置會稽郡於此)
常樂(唐縣)宋時為西夏所據
沙州昔舜流三苖於三危即其地也其後子孫為羌
戎代有其地謂之瓜州(其地多生美瓜至今猶出大瓜長者狐入其中首尾不出)左
傳所說允姓之戎居於瓜州是也(戎子名駒支也)亦古流沙地
(其沙風吹流行在郡西八十里)又黑水之所經焉(黑水自北而南經三危過梁州入南海)
秦及漢初為月支匈奴之境武帝開其地後分酒泉置
燉煌郡(燉大煌盛也)後漢魏晉皆因之凉武昭王始都於此
後魏後周並為燉煌郡隋初郡廢置瓜州煬帝初廢州
復置燉煌郡唐為沙州或為燉煌郡屬隴右道廣德後
沒吐蕃(詳見前)貢碁子黃礬石膏領縣二治燉煌燉
煌(漢縣三危山在東南山有三峯有鳴沙山渥洼水)夀昌(漢龍勒縣地陽關在玉門關之南玉門故)
(關漢置二關之西三百餘里有蒲昌海一名鹽澤廣袤三四百里則葱嶺于闐兩河之所注)宋時為
西夏所據
伊州在燉煌北大磧之外為戎狄之地非九州之限
後漢明帝始征取伊吾盧地即此也爾後多為屯田兵
鎮之所未為郡縣後魏始置伊吾郡後又為戎胡所據
唐貞觀初内附乃置伊州或為伊吾郡屬隴右道廣德
後沒於吐蕃貢香棗隂牙角胡桐律領縣三治伊吾
伊吾(漢置伊吾屯後魏為縣有天山匈奴過之皆下馬拜一名雪山)納職(唐置後漢破匈奴呼)
(衍王取其地置宜禾都尉以為屯田今伊吾故城也)柔遠五代時曰胡盧磧為
仲雲之族牙帳仲雲小月氏之遺種也宋無此州
西州漢時車師前王之庭漢元帝所置戊巳校尉故
地因興師相討軍中羸憊者留居之地形高敞遂名高
昌壘有八城本中國人也前凉張駿置高昌郡其後魏
有之後又屬蠕蠕其後麴嘉稱王於此數代至唐貞觀
十四年討平之以其地為西州(本高昌國界東西八百里南北五百里墾田九)
(百頃)置都督府後改為金山都護府或為交河郡屬隴右
道廣德後陷吐蕃貢絲㲲布氊刺蜜蒲萄五物酒漿
煎皺乾領縣五治高昌高昌(夲漢高昌壘寳應元年改前庭縣取車師前王)
(庭義)交河(唐縣有河水分流繞城下故名)柳中(漢縣)蒲昌(唐縣東南有舊蒲類海今名婆悉海)
天山(唐置)宋無此州
庭州在流沙之西北前漢烏孫之舊壤後漢車師後
王之地歴代為胡虜所居唐貞觀中征高昌於時西突
厥屯兵於可汗浮圖城與高昌相影響及高昌既平懼
而来降以其地為庭州後置北庭都護府屬隴右道貞
元後陷吐蕃貢隂牙角速霍角阿魏截根領縣三治
金滿金滿蒲類(有蒲類海天山)輪臺(三縣並唐置)宋無此州
安西都護府本龜兹國唐貞觀中置都護府於西州顯
慶中移治龜兹東接焉耆西連疎勒(西去葱嶺七百里)南鄰吐
蕃北拒突厥貞元三年陷於吐蕃宋無其地
按杜氏通典言唐之土宇南北如漢之盛時東不
及而西則過之唐史取其說以序地理志此盖開
元天寳時事也然愚嘗考之河西在漢本匈奴休
屠王所居武帝始取其地置郡縣自東漢以来民
物富庶與中州不殊竇融張軌乘時多難保有其
地融值光武中興亟歸版圖而軌遂割據累世其
後又有呂光秃髮沮渠之徒迭據其土小者稱王
大者僣號盖其地勢險僻可以自保於一隅貨賄
殷富可以無求於中土故五凉相繼雖夷夏不同
而其所以為國者經制文物俱能倣效中華與五
胡角立中州人士之避難流徙者多往依之盖其
風土可樂如此唐天寳以後河西隴右沒於吐蕃
大中雖復河湟而名存實亡流傳五代以及於宋
而河隴為西夏所據元昊倔強搆逆兵勢甚銳竭
天下之力不能少挫其鋒然至絶其歲賜互市則
不免衣皮食酪幾不能以為國是以亟亟屈服盖
河西之地自唐中葉以後一淪異域頓化為龍荒
沙漠之區無復昔之殷富繁華矣唐自安史之亂
西北土地皆不能如舊然北方如盧龍滄景雖世
為強藩所據自擅其兵賦而奉正朔請旌節猶唐
之臣也風聲氣習文物禮樂猶承平之舊也獨西
陲淪於吐蕃遂有夷夏之分致使數百年中華衣
冠之地復變為左袵不能自拔雖驍悍如元昊所
有土地過扵五凉(五凉止有河西五郡無靈夏)然不過與諸蕃
部落雜處於旱海不毛之地兵革之犀利財貨之
殷富俱不能如曩時是以北事遼南事宋僅足以
自存然則凉州之地入中國版圖始扵漢而殷富
者數百年其陷於吐蕃也始扵唐而傖荒者復數
百年謂唐之土地西過於漢者非要終之論也
文獻通考卷三百二十二
