文獻通考卷三百十五
鄱陽馬端臨貴與著
輿地考一
總叙
黃帝方制天下立為萬國易稱首出庶物萬國咸寧少
皥氏之衰其後制度無聞
顓帝之所建帝嚳受之創制九州統領萬國(雍荆豫梁冀青徐兖)
(揚)北至於幽陵(幽州)南至於交趾(交州)西至於流沙(在張掖居延縣)
東至於蟠木(東海中山也)日月所照莫不砥屬(砥平也四遠皆平而來服)
(屬)
唐堯遭洪水而天下分絶使禹平水土還為九州如舊
制五百里甸服五百里侯服五百里綏服五百里荒服
(詳及註並見封建考)東漸於海西被於流沙朔南暨聲教訖於四
海
蔡氏五服說見封建考
虞舜攝帝位分為十二州(雍荆豫梁冀幽并青營徐兖揚)故虞書云肇
十有二州是也
夏氏革命又為九州塗山之會亦云萬國四百年間逓
相兼并
商湯受命其能存者三千餘國亦為九州分統天下載
祀六百
周初尚有千八百國而分天下為九畿方千里曰王畿
其外曰侯畿(亦曰服)又外曰甸畿又外曰男畿又外曰采
畿又外曰衞畿又外曰蠻畿又外曰夷畿要服也又外
曰鎮畿又外曰藩畿荒服也(詳及註並見封建考)至成王時亦曰
九州屬職方氏(揚荆豫青兖雍幽冀并)其後諸侯相并有千二百
國及平王東遷迄獲麟之末二百四十二年間諸侯征
伐更相吞滅不可勝數而見於春秋經傳者百有七十
國焉(百三十九國知土地所在三十一國不知其處也)蠻夷戎狄不在其數逮
乎下分地里上配天象所定躔次總標十二及周之末
唯有七國(秦昭王時西周盡獻其地邑三十六口三萬受獻而歸其人至莊襄王滅東西周國七城)
(而已)
唐氏周九服唐五服異同說見封建考
秦制天下為四十郡其地則西臨洮而北沙漠東縈南
帶皆臨大海
漢興以秦地太大加置郡國其後開越攘胡土宇彌廣
改雍曰凉梁曰益又置徐州復禹之舊號南置交趾(初為交趾)
(後為交州)北有朔方(初為朔方後為并州)凡為十三州部刺史(司隸并荆豫揚冀幽)
(兖徐益青交凉)而不常理至哀平之際凡新置郡國六十三與
秦四十合百三縣邑千三百十四道三十二侯國二百
四十一地東西九千三百二里南北萬三千三百六十
八里此漢之極盛也
後漢光武以官多役煩乃併省郡國十縣道侯四百餘
所其後亦為十三州部司隸治河南(今河南府)豫治譙(今酇縣)
兗治昌邑(今魯郡金鄉縣)徐治郯(郯音談今臨淮郡下邳縣)青治臨淄(今北海郡)
縣涼治隴(今天水郡隴城縣)并治晉陽(今太原府)冀治鄗(許各反今趙郡高邑)
(縣)幽治薊(今范陽郡)揚治歴陽(今郡縣)益治雒(今永昌郡)荆治漢夀
(今武陵郡武陵縣)交治廣信(今蒼梧郡蒼梧縣)漸復加置郡國至於靈
獻凡百有五焉縣道侯國千一百八十(桓帝永興初有鄉三千六百八)
(十二亭萬二千四百二十)東樂浪郡西燉煌郡南日南郡北鴈門郡
西南永昌郡四履之盛亦如前漢
魏氏據中原有州十三司隸荆豫兖青徐涼秦冀幽并
揚雍(分涼州置秦州治上邽今天水郡揚治夀春今郡徐治彭城今郡荆治襄陽今郡涼治武威今郡餘)
(並依前式)有郡國六十八東自廣陵(文帝黃初六年親征幸廣陵故城及旋師留張)
(遼屯江都齊王嘉平後屬吳即今郡)夀春(毌邱儉諸葛誕皆鎮之)合肥(明帝青龍元年滿寵於合)
(肥西北三十里築新城吳軍頻攻不拔即今廬江郡故魏明帝云先帝東置合肥南守襄陽西固祁山賊來輙)
(破於三城之下者地有所必争是也)沔口(建安十五年文聘為江夏太守鎮焉其後吳軍頻攻不拔青龍)
(後屬吳即今漢陽郡)西陽(黃初中令滿寵將守之今齊安郡)襄陽(建安二十四年徐晃守之蜀將)
(關羽攻不下)重兵以備吳(江淮之間除鎮兵處更無人居青龍之中孫權遣數千家佃於江北)
(為滿寵破也)西自隴西(今郡是)南安(今隴西郡隴西縣齊王嘉平五年蜀將姜維來伐攻)
(隴西南安皆不尅)祁山(明帝太和二年蜀將諸葛亮攻祁山城不拔今同谷郡長道縣東十里)漢
陽(明帝青龍三年蜀將諸葛亮來伐遣兵備於此即今天水郡)陳倉(建安二十四年因蜀將破夏侯)
(妙才於漢中遂令張郃守陳倉太和二年諸葛亮以數萬人攻陳倉將軍郝昭以千人守二十餘日不拔在今)
(縣東二十里故城是攻郿不尅在今縣東北十五里故郿城是並今扶風郡)重兵以備蜀
蜀主全制巴蜀置益(治成都今郡)梁(治漢中今郡)二州有郡二十
二以漢中(建安末破魏將夏侯妙才後遂有漢川以魏延鎮守後蔣琬姜維相繼鎮於此即今郡地)
興勢(後主延熙七年將軍王平守之魏大將軍曹爽攻不尅今洋川郡興道縣也)白帝(先主章武)
(元年屯之遂為重鎮後主建興十五年吳將全琮來攻不尅即今雲安郡)並為重鎮
吳主北據江南盡海置交(治龍編今安南府)廣(孫權置治番禺今南海郡)荆
(治南郡今江陵郡)郢(治江夏即今郡)揚(治建業今丹陽郡江寧縣)五州有郡四十有
三以建平(自孫權黃武初破蜀先主後得之孫皓天紀四年晉軍沿流來伐守將吳彥請增兵皓不)
(從今巴東郡)西陵(建安二十四年蜀將關羽北討魏將于禁等於襄陽陸遜為宜都守鎮此黃武初蜀)
(先主來遜大破之後步闡陸抗並鎮焉即今夷陵郡是也)樂鄉(吳孫皓建衡三年陸抗所築樂鄉城後朱)
(然修之戌焉晉王濬攻樂鄉獲水軍督陸景平西將軍施洪以城降在今江陵郡松滋縣東)南郡(自建)
(安末尅關羽後蜀將糜芳來降遂得之孫皓鳳皇元年將張咸任延並守之晉軍平吳當陽侯杜元凱趨於此)
(即今江陵郡)巴邱(建安十九年魯肅孫皓寳鼎元年萬或並鎮守即今巴陵郡)夏口(建安十三)
(年孫權征黃祖尅之後遂置兵鎮孫皓天紀元年孫慎守之及晉平吳將軍胡奮趨於此即今江夏郡)武
昌(孫權甘露元年城武昌陸遜諸葛恪鎮守及晉平吳將軍王戎趨於此即今江夏郡是)皖城(建安)
(十九年孫權尅之赤烏四年諸葛恪屯此今同安郡皖音患)牛渚圻(孫皓天紀末何植鎮守晉平吳)
(大將王渾趨於此即今宣城郡當塗縣采石也)濡須塢(建安十七年築後曺公頻來攻不尅在今歴陽)
(縣西南百八十里)並為重鎮其後得沔口(孫權嘉禾後陸遜諸葛瑾屯守)邾城
(赤烏四年陸遜常以三萬兵戍之今齊安郡東西界臨江與江夏郡武昌相對)廣陵(孫亮建興三年衞尉)
(馮朝城廣陵)自三國鼎立更相侵伐互有勝負疆境之守彼
此不常纔得遽失則不暇存也今略紀其久經屯鎮及
要害之地焉(其守將亦略紀其知名者餘不可徧舉他亦類此)
晉武帝太康元年平吳分為十九州部置司州治洛陽
(今河南府)兖治廩邱(今濮陽郡雷澤縣是)豫治項(今淮陽郡項城是)冀治房子
(今趙郡是)并治晉陽青治臨淄徐治彭城荆初治襄陽後治
江陵(今郡)揚初治夀春後治建業涼治武威分三輔為雍
治京兆(今府)分隴山之西為秦治上邽(今天水郡縣)益治成都
分巴漢之地為梁治南鄭(今漢中郡縣)分雲南為寧治雲南
(今郡)幽治涿(今范陽郡范陽縣)分遼東為平治昌黎(今安東府)交治龍
編(今安南府)分合浦之北為廣治番禺又增置郡國二十有
二凡州百五十有六縣千一百有九以為冠帶之國盡
秦漢之土及永嘉南渡境宇殊狹九州之地有其二焉
初元帝命祖逖鎮雍邱(建武初逖北伐便屯雍邱今陳留郡縣)逖死北境
漸蹙(大興四年逖死)於是荆豫(自淮北今汝南汝隂南陽等郡以北)青兖四州(今東)
(萊東牟高密北海淄川濟南等郡地)及徐州之半(今彭城瑯琊等郡)䧟劉曜石勒
以合肥(戴若思鎮守之)淮隂(劉隗鎮守即今山陽郡縣)夀陽(祖約鎮守後又陷於石勒季龍)
(死後復之即今夀春郡也)泗口(劉遐鎮守即今臨淮縣宿遷縣)角城(安帝義熙中置亦在宿遷縣界)
為重鎮成帝時酇守將退屯襄陽(咸和初魏諺屯酇為劉曜將黃秀所逼而)
(退守襄陽後亦陷石勒尋復之庾翼朱序皆鎮於此又為苻堅將苻丕所陷尋復之即今郡)穆帝時
平蜀漢(永和三年桓溫西討擒李勢)復梁益之地(梁州則漢川益則蜀川是)又遣
軍西入關至㶚上(十年桓溫討苻健於今京兆府萬年縣白鹿原戰敗)再北伐一
至洛陽(永和十二年溫討慕容儁破其將姚襄於伊水時襄已降)一至枋頭(廢帝太和三年)
(溫又討慕容暐敗還今汲郡衞縣界枋音方)所得郡縣軍旋又失洎苻堅東
平慕容暐(太和五年)西南陷蜀漢西北尅姑臧(孝武太和五年張天錫今)
(武威郡是)則漢水長淮以北悉為堅有及堅敗(太和八年)再復梁
(九年將郭寳平梁州)益(蜀郡太守任權斬苻堅益州刺史李平益州平)青徐兖豫司之地
其後青兖陷於慕容德(安帝隆安三年德據之殺幽州刺史辟閭渾時鎮廣固即今北)
(海郡)豫司陷於姚興(隆安三年)以彭城為北境藩扞(朱序鎮守)後益
梁陷於譙縱(義熙初陷)每因劉石苻姚衰亂之際則進兵屯
戍在於漢中襄陽彭城然大抵上明(今江陵郡松滋縣)江陵夏
口武昌合肥夀陽淮隂常為晉氏鎮守(其刺史所治皆置州兵雖有不)
(經攻圍互是重鎮他皆類此)義熙以後又復青兖司豫梁益之地而
政移於宋矣
宋武北平廣固(晉安帝義熙六年平慕容超得青州之地廣固即今北海)西定梁益
(九年朱齡石平譙縱)又尅長安(十三年親征平姚泓)盡得河南之地長安尋
為赫連勃勃所陷至廢帝滎陽王景平中武牢以西復
陷後魏今大較以孝武大明為正凡二十有二州揚治
建業南徐治京口(今丹陽郡丹徒縣)徐治彭城南兖治廣陵兖
治瑕(今魯郡縣)南豫治歴陽豫治汝南(今汝南郡汝南縣)江治潯陽
(今郡縣)青治臨淄(初治歴城今濟南郡縣後治廣固後又移治臨淄即今縣是)冀治歴
城司治義陽(今郡)荆治南郡郢治江夏(今郡)湘治臨湘(今長沙郡)
雍治襄陽(今郡)梁治南鄭秦亦治南鄭益治成都(今蜀郡)寧
治建寧(今雲南郡)廣治南海交治龍編越治臨鄣(今合浦郡自東晉成)
(帝中原流民多南渡遂於江漢淮之間僑立州郡以撫其民中間併省廢置離合非一不能詳誌焉紀其所治)
(經久者他皆類此)郡凡二百三十有八縣千一百七十有九初
文帝元嘉中遣將北伐水軍入河尅魏碻磝滑臺武牢
洛陽四城(碻磝即今濟陽郡城滑臺今靈昌郡城武牢今氾水縣洛陽今故洛陽城碻音口交反磝)
(音敖)其後又失又分軍北伐西軍尅弘農開方二城(並今弘農)
(郡)以東攻滑臺不尅而平碻磝守之尋皆敗退(元嘉二十七年)
(王元謨於滑臺敗歸時柳元景拔弘農開方及元謨敗亦棄而歸)於是後魏主太武總
師經彭城臨江屯於瓜步(今廣陵郡六合縣東)退攻盱眙不拔而
旋(臧質守之魏師攻圍三旬不下今淮陽郡縣)明帝時後魏又南侵淮北青
冀徐兖四州及豫州西境悉陷没(太始二年徐州刺史薛安都引魏軍自是)
(沈文秀東陽城崔道固歴城並為魏將慕容白曜所陷安都以彭城常珍竒以懸瓠並降魏懸瓠今汝南郡城)
則長淮為北境僑徐兖於淮南(淮隂立兖州鍾離立徐州)立青冀二
州寄治贛榆(今東海郡東海縣贛古淡反)其後十年餘而宋亡然初
強盛也南鄭襄陽懸瓠(元嘉二十六年後魏主太武率十兵攻圍汝南太守陳憲等距四)
(餘日魏人積屍與城齊不拔而退)彭城歴城東陽(南廢帝景平初筑䕫鎮守後魏攻圍數旬)
(不尅即今北海郡治東城)皆為宋藩扞
齊氏淮北之地所以全少青州治朐山(今東海郡朐音衢)冀治
渦口(今臨淮郡漣水縣)豫治夀春(豫州自東晉以後或治淮南或治淮北不常其所今舉其)
(要害之地)北兖治淮隂北徐治鍾離又置巴東治巴(今雲安郡)其
餘州郡悉因宋代州二十有三郡三百九十有五縣千
四百七十有四其後頻為後魏所侵至東昏永元初沔
北諸郡相繼敗没(今南陽郡地)又遣軍北伐敗於馬圈退屯
盆城(魏馬圈城去襄陽三百里時陳顯逹攻圍四十餘日不拔魏援師至敗還在今襄陽郡界)又失
夀春(永元二年豫州刺史裴叔業以城反入魏)後三年齊亡(齊氏七主凡二十四年内難繁)
(興不遑外略及東昏暴虐北境彌蹙也)始全盛也南鄭(明帝建武二年後魏大將元英來伐)
(梁州刺史蕭懿守拒攻圍百餘日不下)樊城(今襄陽郡安養縣建武中後魏主孝文率兵十萬數旬攻)
(圍將曹武拒不下)襄陽義陽夀春(高帝又建鎮謂垣崇祖曰兵衝要地切備魏師俄而魏將)
(王肅以師二十萬至敗而歸)淮陽角城(明帝初後魏南侵以李安民戌之)漣口朐山
為重鎮
梁氏州郡多沿舊制天監中州二十有三郡三百五十
縣千二十有五其後更有析置大同中州百有七郡縣
亦稱於此自侯景逆亂建康傾陷墳籍散逸不可得而
詳焉初武帝受禪數年即失漢川及淮西之地(天監三年梁州)
(刺史夏侯道遷以本部叛降後魏自劒閣以北並陷沒又魏將元英破將軍馬仙琕於義陽失地)其後
諸將頻年與魏軍交戰於淮南淮北互有勝負(自天監四年以)
(後將張惠紹尅魏宿遷城韋叡尅合肥裴邃尅翟邱城朐山城皆敗唯合肥獨存)雖得懸瓠彭
城俄而又失(天監六年魏軍主白皂生豫州刺史胡遜以懸瓠普通六年徐州刺史元法興以彭)
(城並内屬無何悉復於魏)又尅夀春(普通七年將夏侯亶元植等尅之獲魏揚州刺史李憲自齊東)
(昏永元二年陷後魏至是凡二十七年南朝始復)大通初大舉北伐城鎮相次
尅平直至洛陽暫為梁有(大通元年魏將爾朱榮害胡太后及少主魏朝大亂遣將)
(陳慶之率軍送元顥為魏主入河陽六旬五日爾朱榮來攻慶之渡河守北中府城數日顥敗慶之亦奔退所)
(得之地尋亦失之中府地即今河陽北城是)其後又復漢中(大同中將蘭欽尅之自天監二)
(年失漢川凡經四十三年却復)至東魏將侯景以河南地降逆亂相尋
有名無實及景平後江北之地悉陷高齊漢川蜀川沒
於西魏(太清初侯景以十三州來降旋為東魏將慕容紹宗所敗二年景舉兵反圍建康陷之及景平)
(後元帝承聖初齊將辛術南伐盡復淮南江北之地得傳國璽反於齊三年西魏將逹奚武陷漢川尉遲迥陷)
(蜀川其漢川經九年復失)大抵雍州(今襄州)下溠(音槎)戍(漢東郡棗陽縣東南)夏口
白苟堆(大同中東魏静帝遣將堯䧺為南境守將䧺曰白苟堆梁之北面重鎮請備之在今汝南郡真)
(陽縣)硤石城(今汝隂郡下蔡縣)合州(即合肥)鍾離(將康絢鎮守之)淮隂朐山
為重鎮(天監三年角城戌主柴慶宗以角城十一年東莞太守劉晰以朐山並降入魏)
陳氏比於梁代土宇彌蹙西不得蜀漢北失淮肥以長
江為境(文帝天嘉初湘川之地為周軍所陷二年侯瑱尅平之湘川今澧陽武陵長沙衡陽等郡之地)
(也)有州四十有二(地轉狹而州益多暨後周郡又數倍多於前代故不可詳)郡百有
九縣四百三十有八宣帝太建中頻年北伐諸將累捷
盡復淮南之地(將吳明徹於夀春城斬高齊將王琳)更經略淮北大破齊
軍於吕梁及旋師屬高齊亡國又總軍北伐至吕梁周
軍來拒又大破之(自太建五年北伐七年破齊軍九年又破周將梁士彦悉得梁淮北城鎮)
(下邳朐山)旋為周軍所敗悉虜其衆(時梁士彦守彭城明徹來攻未下十年周將王)
(軌來伐明徹退師全軍沒於清口)自是江北之地盡沒於周又以長江
為界(十二年周大將司馬消難以淮西地來降又遣將周羅㬋攻尅新野尋並失之)及隋軍來
伐遣將守狼尾灘(後主禎明三年戚昕守之今夷陵郡宜都縣界)荆門(將仲肅據之亦)
(宜都界)安蜀城(將顧覺鎮之亦夷陵郡)公安(將陳紀鎮之今江陵郡縣)巴陵以下
並風靡退散(信州道大總管清河公楊素自峽中舟師東下東方守將相繼而破信州即今雲安)
(郡也)隋軍自采石(隋將韓擒虎襲陷之)京口(賀若弼襲陷之)渡江而平之
後魏起自北方至道武率兵下山東攻拔慕容寳中山
(今博陵郡唐昌縣)遂有河北之地於是遷都平城(今雲中郡)慕容氏
喪敗遣將南略地至於滑臺許昌(今潁川郡)彭城明元帝太
常中始於滑臺許昌置兵鎮守(道武天興中長孫肥等尅滑臺許昌尋不能守)
(至是始有之)太武帝時又得蒲坂(今河東郡)長安統萬(始光中遣軍伐赫連)
(昌尅蒲坂及長安又尅統萬後遂滅赫連統萬即赫連所都今朔方郡是)神䴥中宋師來伐
碻磝(今濟陽郡城)滑臺武牢(今河南府汜水縣是)戍將皆不守尋並復
之(神䴥三年宋將到彦之王仲德等陷滑臺武牢洛陽遣安頡叔孫建等擊敗走之)太延以後
東平遼東西平姑臧(三年東伐馮氏五年西伐沮渠並滅之)於是西至流
沙東接高麗所未得者漢中及南陽懸瓠彭城青州之
南而已其後帝自南征遂臨瓜步宋淮北城鎮守將多
有敗沒(太平真君十一年因宋將王元謨來侵尅碻磝城戌將濟州刺史王買德棄城而走宋師至滑)
(臺敗帝乘勝至江上)獻文天安初自河之南長淮之北皆為魏有
(時因宋晉安王子勛之亂遣將慕容白曜略地破宋將沈文秀畢衆欽薛安都崔道固常珍竒遂有其地)孝
文遷都洛陽(太和十九年徙都)頻歲親征皆渡淮沔(二十年屯八公山三)
(十年屯新野及樊城)宣武初又得夀春(景明初齊將裴叔業以夀春來降後至明帝孝昌二)
(年又陷入梁)續收漢川至於劒閣兼得淮西之地(正始初梁將夏侯道)
(遷以漢中降又元英破梁將馬仙琕於義陽遂有其地)莊帝時梁軍洛陽數旬敗
走(永安初因爾朱榮害胡太后少帝之亂梁將陳慶之送元顥為魏主)爾後内難相繼不
暇外略三四年後分為東西魏矣皆權臣擅命(具周齊事中)
自永安末年爾朱世隆稱兵入洛圖籍散亡不可詳記
今按舊史云管州百十有一郡五百十有九縣千三百
五十有二(按魏收史所載州郡是東魏静帝武定中其時洛陽以西及關中梁益之地悉屬西魏收)
(猶總而編之)自太武以後漸更強盛東征西伐尅定中原屬
宋明以後及於齊梁國土漸蹙自守不暇雖時有侵掠
而退不旋踵故魏之城鎮少被攻圍因利進取不常所
守也
北齊神武東魏天平末大舉西伐至蒲津(静帝天平四年三道伐西)
(魏齊神武自總大衆至蒲津竇泰自風陵濟河至潼關高敖曹入武關陷上洛以泰軍敗沒並旋師風陵在潼)
(關北岸相對)西魏乘勝攻陷陜州(周文帝率李弼等東征下陜州擒刺史李祥伯即今)
(陜郡)神武西至沙苑(其年冬大敗而歸今馮翊郡界)西軍又乘勝襲陷洛
陽(西魏將獨孤如願據金墉)明年西師又至於河隂(今洛陽縣北)時拒守
河陽城(潘相樂守北城即據此高永樂守南城即今城後周文帝親征不尅)西師敗歸(大象)
(元年周文帝親征敗還如願亦棄金墉遁走神武遂毁其城)其後神武攻圍西魏玉
壁不尅(興元四年西魏將王思政守之今絳郡稷山縣)西師來伐至於邙山(武定)
(初周文帝親征神武禦之敗殺周將王䧺)後神武又圍玉壁不尅(武定四年西魏將韋)
(孝寬守之)文襄遣將圍潁川拔之(自武定五年冬攻圍至明年六月城陷)於是
河南自洛陽之西河北自晉州之西(今平陽郡)悉入西魏文
宣之世命將略地南際於江矣(天保二年屬侯景亂梁遣辛術南討遂得傳國)
(璽又過江得梁夏口後二國通和旋師矣)武成河清中築戍於軹關(河清二年遣斛)
(律光築之今河南府濟源界)其年周軍至洛陽敗還(晉公護統軍將楊標等至軹關)
(敗走)後主武平中陳軍來侵盡失淮南之地(武平五年以後陳將吳明)
(徹頻歲來侵淮南城鎮皆不守諸將累敗)周師攻拔河隂大城(周武親征有疾班師)幼
主崇化末西師攻拔晉州(今平陽縣)因之國滅(齊都於鄴即今郡縣)自
東魏之後天下三分梁陳有江東宇文有關西高氏據
河北有州九十有七郡百六十縣三百六十有五(文宣天寳)
(七年已併省州三郡百五十三縣五百八十九鎮二戌二十六)當齊神武之時與周文
帝抗敵十三四年間凡四出師大舉西伐周師東討者
三焉(略舉齊神武周文帝統師親征諸將攻戰則不絶紀)自文宣之後纔守境而
已大抵西則姚襄城(今文城郡西城姚襄所築西臨黃河控帶龍門之險周齊交争之地)
(後主武平二年大將斛律光破周兵於城遂立鎮焉)洪洞(今平陽郡縣北故城控據惡險崇化末周師既)
(尅晉州其城主張元静以城降周)晉州武平關(三關並今絳郡正平縣界)栢崖(城侯景所)
(築今河清縣西)軹關河陽南則武牢(陸子章增築城守)洛陽北荆州(今陸)
(津縣東北故城是)孔城防(今伊闕縣東南故城是)汝南郡(今臨汝郡梁縣南)魯城
(今汝南郡魯山縣東北)置兵以防周寇(自洛陽之南襄城汝隂汝南以北皆齊有)及陳
師侵軼數歲齊亡南境要害未遑制置也
周文帝西魏大統中東魏師至蒲津(文帝大統二年齊神武親征至蒲津)
(以竇泰死退軍)文帝東征尅陜州兼得宜陽郡邵郡(邵郡今絳郡垣縣宜)
(陽郡今福昌縣)東師又至沙苑(其年冬齊神武親征大敗走)後文帝東征至
河隂先勝後敗(大統四年殺魏將高敖曹也)築城於玉壁(大統八年將王思政)
(築之齊神武攻圍不尅至十二年韋孝寬守之齊神武又攻圍六旬不尅)文帝又至邙山先
勝後敗(大統九年)得梁雍州(十六年梁雍州刺史岳陽王詧舉州内附)廢帝初尅
平漢中(梁侯景逆亂遣達奚武尅之)又遣軍平蜀(將尉遲迥尅之)文帝西征
至姑臧後又平江陵(齊王廓後元初于謹平之殺梁元帝)自是疆理西有
姑臧西南有全蜀南至於江矣(明帝武成二年將賀若敦尅陳湘川之地三年)
(失之今澧陽武陵長沙衡陽等地是)其河南自洛陽之東之北河東自平
陽之界屬於高齊至武帝建德中東征拔齊晉州城尋
又東征破齊師於晉州城下(建德五年攻拔晉州使梁士彦守之齊後主來攻三)
(旬餘不拔六年又破齊後主軍)乘勝平齊後遣軍破陳軍於吕梁(將王軌破)
(陳將吳明徹悉虜其衆也)其東南之境盡於長沙通計州二百十有
一郡五百八縣千二十有四當全盛戰争之際則玉壁
(初王思政守後韋孝寬守東軍攻不拔遂置勲州)邵郡齊子領(今王屋縣東二十里周齊分界)
(處)通洛防(故函關城武帝保定中改名在今新安縣東)黃櫨三城(今永寧縣西北)宜
陽郡陜州土剗(今長水郡西北二十五里)三荆(將獨孤信略定北荆州今即伊陽縣東荆)
(州後改名淮州今淮安郡荆州今南陽郡)三鴉鎮(今汝州魯山縣西南名平高城)置兵以備
東軍
隋文帝開皇三年遷都大興城(即今城)遂廢諸郡以州治
民(自三代以前為九州兩漢加置十三州晉宋之後析漸多至於魏齊後周雖割據鼎立天下分裂其於州)
(郡乃倍兩漢之地隋氏以官繁民弊遂廢五百餘郡而以州治民名則因循職事同於郡守無復刺舉之任)
自九載廓定江表尋以戶口滋多析置州縣煬帝大業
初移洛陽城(即今之城)征林邑更置三州既而併省諸州三
年改州為郡乃置司隸刺史分部廵察(本史不分别所領諸郡)五
年平定吐谷渾更置四郡大凡郡百九十縣千二百五
十五東西九千三百里南北萬四千八百一十五里東
南皆至於海西至且末(隋氏西境惟得今燉煌郡以東且子余反)北至五原
(即今九原郡按隋氏北境唯至於河)隋氏之盛極於此矣
唐武德初改郡為州太守為刺史其邊鎮及襟帶之地
置總管府以領軍戎至七年改總管府為都督府自因
隋季分割州府倍多前代貞觀初并省州縣始於山河
形便分為十道一曰關内道二曰河南道三曰河東道
四曰河北道五曰山南道六曰隴右道七曰淮南道八
曰江南道九曰劒南道十曰嶺南道既北殄突厥頡利
西平高昌東西九千五百十里南北萬六千九百十八
里高宗平高麗百濟得海東數千餘里旋為新羅靺鞨
所侵失之又開四鎮即西境拓數千里于闐疎勒龜茲
焉耆諸國矣景雲二年又分置二十四都督府分統諸
州時議以權重不便尋罷之開元二十一年分為十五
道置採訪使以檢察非法京畿(治西京城内)都畿(治東都)關内
(多以京官遥領)河南(治陳留郡)河東(治河東郡)河北(治魏郡)隴右(治西平郡)山南
東(治襄陽郡)山南西(治漢中郡)劒南(治蜀郡)淮南(治廣陵郡)江南東(治吳郡)
江南西(治豫章郡)黔中(治黔中郡)嶺南(治南海郡)又於邊境置節度經
略使式遏四夷(節度使十經略守捉使三)大凡鎮兵四十九萬人戎
馬八萬餘匹每歲經費衣賜則千二十萬匹段軍倉則
百九十萬石大凡千二百十萬(開元天寳每歲邊用不過二百萬)其地
東至安東都護府西至安西都護府南至日南郡北至
單于都護府南北如前漢之盛東則不及西則過之(漢之)
(東境有樂浪郡西境有燉煌郡今東極安東府則漢遼東郡也其漢之元莵樂浪二郡並在遼東郡之東今悉)
(為東夷之地矣今西極安西府其伊吾交河北庭安西則漢代戎胡所據皆未得而詳)天寳初又
改州為郡刺史為太守大凡郡府三百二十有八縣千
五百七十有三羈縻州郡不在數中其後范陽盗起中
國用兵而河西隴右不守陷於吐蕃至大中咸通始復
隴右乾符以後天下大亂至於唐亡
梁初天下别為十一南有吳浙荆湖閩漢西有岐蜀北
有燕晉而朱氏所有七十八州以為梁
莊宗初起并代取幽滄有州三十五其後又取梁魏博
等十有六州合五十一州以滅梁岐王稱臣又得其州
七同光破蜀己而復失惟得秦鳳階成四州而營平二
州陷於契丹其增置之州一合一百二十三州以為唐
石氏入立獻十有六州於契丹而得蜀金州又增置之
州一合百九州以為晉
劉氏之初秦鳳階成復入於蜀隐帝時增置之州一合
一百六州以為漢
郭氏十州入於劉旻世宗取秦鳳階成瀛莫及淮南十
四州又增置之州五而廢者三合一百十八州以為周
宋因之此中國之大略也其餘外屬者彊弱相并不常
其得失至於周末閩己先亡而在者七國自江以南二
十一州為南唐自劒以南及山南西道四十六州為蜀
自湖南北十州為楚自浙東西十三州為吳越自嶺南
北四十七州為南漢自太原以北十州為東漢而荆峽
三州為南平合中國所有二百六十八州而軍不在焉
宋太祖皇帝受周禪凡州府軍監一百三十九縣六百
六十一戶九十六萬七千三百五十三建隆四年荆南
高繼冲來朝得州府三(江陵府歸峽)縣一十七戶一十四萬
二千三百是年平湖南得州一十五監一(潭衡邵郴道永全岳澧朗)
(溥辰錦溪叙桂陽監)縣六十六戶九萬七千三百八十八乾德三
年平蜀得州府四十六(益彭郿嘉卭蜀綿漢資簡梓遂黎雅陵戎瀘維茂昌榮果閬渠)
(合龍普利興文巴劒蓬壁䕫忠萬集開渝涪黔施達洋興元府)縣二百四十戶五十三
萬四千二十九開寳四年平廣南得州六十(廣韶潮循封端英連)
(䧺恭惠康恩春龍勤新高潘雷羅辨桂賀昭梧蒙龔象富融宜柳嚴思唐邕澄貴蠻横賓欽潯容牢白廉黨綉)
(鬱林滕竇義禺順瓊崖儋萬安振)縣二百一十四戶一十七萬二百六
十三八年平江南得州一十九軍三(昇宣歙池洪潤常鄂筠饒信虔吉袁)
(撫江汀建劒江隂䧺遠建昌軍)縣一百八戶六十五萬五千六十五太
宗太平興國二年八月盡罷天下節鎮所領支郡(唐及五代)
(節鎮皆有支郡國初平湖南始令潭朗數郡直屬京長吏得自奏事乾德元年以隴州義州直屬京二年又以)
(階成乾三州屬京其後大縣屯兵亦有直屬京者興元府三泉縣是也五年又析慶州商州開寳二年又析歸)
(峽四年又析澤州通遠軍並屬京以邠寧原渭鄜坊延丹陜虢襄均房復鄧唐澶濮宋亳鄆齊滄德曹單青淄)
(兖沂貝冀滑衞鎮深趙定祁等十八鎮所領郡皆直屬京天下藩鎮除羈縻州無復領支郡矣)三年陳
洪進獻其地得州二(漳泉)縣十四戶一十五萬一千九百
七十八是年錢俶亦獻其所管得州一十三軍一(杭蘇越湖)
(衢婺台明溫秀處睦福衣錦軍)縣八十六戶五十五萬六百八十四四
年平太原得州十軍一(并汾嵐憲忻代遼沁隆石州寳興軍)縣四十一戶
三萬五千二百二十七是年李繼捧來朝得州四縣八
(夏銀綏宥雍熙元年復以四州授繼捧自後不領於職方時天下上閏年圖州府軍幾於四百上令以絹百疋)
(合而畫之為天下圖)至道三年分天下為十五路其後又增三路
一曰京東路領府二州十五軍四監二二曰京西路府
一州十六軍二(太平興國三年分京西轉運為二司孟滑衞陳潁許蔡汝等州為一路襄均房)
(復郢金隨安鄧唐等州信陽軍為一路後復併)三曰河北路府三州二十三軍
十二(太平興國初分河北南路雍熙中又分為東西路後併焉雍熙四年易州陷敵)四曰河東
路州二十軍六監二五曰陜西路府三州二十五軍四
監三(太平興國二年分陜西轉運為陜西河北陜西河南兩路又有陜府西北路後併焉咸平五年靈州)
(清遠軍皆陷)六曰淮南路州十八軍三監二(太平興國初分淮南西路後併)
七曰江南東路府一州七軍二八曰江南西路州六軍
四(太平興國初分江南東西路後併焉天禧四年分為兩路)九曰荆湖南路州七監
一十曰荆湖北路府一州十軍二十一曰兩浙路州十
四軍一十二曰福建路州六軍二(太平興國初為兩浙西南路後改焉)十
三曰益州路州十五軍一十四曰梓州路州十一軍二
十五曰利州路府一州十十六曰䕫州路州九軍二監
一(國初平劒南西川但為西川路開寳六年始分峽西路咸平四年又分川峽為四路)十七曰廣
南東路州十六十八曰廣南西路州二十一軍二天下
凡十八路州府軍監三百二十二(凡京府三次府八州二百五十二軍四十)
(六監一十三乾德元年令天下防禦團練刺史州有都督額者並停仍為上州)縣一千二百六
十二(舊制縣除亦次赤畿次畿外三千戶已上為望二千戶已上為緊一千戶已上為上五百戶已上為)
(中不滿五百戶為中下建隆元年令自上縣以上例加千戶一千戶以上為中不滿千戶為中下三歲取諸道)
(戶口以升降之)地東南皆至於海西盡巴僰北際中山東西六
千四百八十五里南北一萬一千六百二十里皇祐五
年以曺陳許鄭滑五州為輔郡隸畿内置京畿轉運使
以總之至和二年罷嘉祐四年改益州路為成都府路
治平四年府州軍監增置五縣損者五十三熙寧始務
闢國未及改元种諤先取綏州韓絳繼取銀州王韶取
熙河章惇取懿洽謝景溫取徽誠熊本取南平郭逵取
廣源最後李憲取蘭州沈括取葭蘆米脂浮圖安疆等
寨雖嘗以河東邊界七百里地乞遼人而當時王安石
議曰吾將欲取之寧姑予之逮元祐更張舉葭蘆等四
寨給賜夏人而分畫久弗能定紹聖遂罷分畫督諸路
各乘勢攻討進築自三年秋八月訖元符二年冬凡陜
西河東建州一(安西)軍二(晉寧綏德)關三(龍平會寧金城)城九(安西平夏威戎)
(興平定邊威羌金湯白豹會川)寨二十八(平羌平戎殄羌暖泉米脂克戎安疆横山綏遠寧羌靈平)
(高平西平新泉盪羌通峽天都臨羌定戎龕谷大和通秦寧河彌川寧遠神泉烏龍)堡十(開光通塞石門)
(通會大和通泰寧河彌川寧川三交)又取青唐(鄯)邈川(湟)寧塞(廓)龍支(宗哥)
等城武節赫然見矣建中靖國悉還吐蕃故壤稍舒民
力崇寧亟變前議專以紹述為事蔡京始任童貫王厚
更取湟鄯廓三州二十餘壘陶節夫鍾傳邢恕胡宗回
曾孝序之徒又相與鑿空架虚馳騖乎元符封域之表
訖於重和既立靖夏(涇原)制戎(鄜延)制羌(西寧)三城雖夏人寖
衰而吾民力亦弊西事粗定北事踵起蓋自崇寧以來
益梓䕫黔廣西荆湖南北迭相視效斥大土宇鮮有寧
歲凡所建州軍關城塞堡紛然殆不可勝記最後建燕
山雲中兩路甫閱三歲而禍變遽作矣宣和二年始遣
趙良嗣使金約夾攻契丹取燕雲舊地四年五月童貫
帥師與遼人戰失利退保雄州九月再舉遼高鳳郭藥
師以易州涿州降乃謀襲燕遼人禦之師潰於盧溝金
使來議割燕山地初朝廷與女真約但求石晉故地初
不思平營灤三州乃劉仁恭以遺契丹故女真不肯割
蓋王黼疎繆如此至是趙良嗣馬擴見阿固達於奉聖
州金以今歲出兵失期為言且曰今更不論元約特與
燕京六州二十四縣六州謂薊景檀順涿易也良嗣謂
元約山前山後十七州十七州者幽涿檀薊順營平灤
蔚朔雲應新媯儒武寰也良嗣與辨論數四卒不從十
二月金人入燕五年春金使來遣趙良嗣報聘併求三
州之地阿固達曰平灤等州必欲取并燕京不與汝家
矣燕京用我兵力攻下其租賦當歸我乃議以銀絹充
之而再求平灤阿固達曰平灤欲作邊鎮不可得也四
月金人來歸燕京六月且索米二十萬石王黼遂許以
遼人舊歲幣四十萬之數外每歲更添燕山等六州代
稅錢一百萬緡我又索平營二州則曰海上元約只及
石晉之地又索雲中一路則曰雲中久為我有中國安
得有之中國亦無如之何姑欲得燕山且掩挫敗之醜
以塞中外之議燕山之地易州西北乃金坡關昌平之
西乃居庸關順州之北乃古北關景州東北乃松亭關
平州之東乃榆關榆關之東乃金人之來路凡此數關
蓋天所以限蕃漢也一夫守之可以當百朝廷之割地
若得諸關則燕山之境可保矣然關内之地平灤營三
州自後唐為契丹安巴堅陷之後改平州為遼興府以
營灤二州隸之號為平州路至石晉之初安巴堅子耶
律德光又得燕山檀順景薊涿易諸郡建燕山為燕京
以轄六郡號為燕京路而與平州自成兩路始朝廷自
海上議割地但云燕雲兩路而已蓋初謂燕山之路盡
得關内之地殊不知關内之地平州與燕山異路也由
是破遼之後金人復得平州路金人既據平州則關内
之地蕃漢雜處故幹里雅布至自平州入寇此當時議割
燕雲不明地里之誤也及童貫蔡攸入燕燕之金帛子
女職官民戶為金人席捲而東朝廷捐歲幣數百萬所
得空城而已尼堪猶欲止割涿易阿固達曰海上之盟
不可忘也我死汝則為之五月遼張㲄據平州來降十
一月金人陷平州初金人納夏羌之請割拓䟦故地雲
中二千里遺之止以朔武二州歸我至是夏人舉兵侵
朔武地界譚稹禦之不退又金人以朝廷納張㲄出怨
言又以借糧許而不時給乃以兵攻應蔚逐守臣又陷
飛狐靈邱兩縣七年十二月遂大舉入寇靖康元年正
月犯京師遣使來欲割中山太原河間三鎮之地乃退
師冬再入寇京師失守二年春三宫北狩五月高宗即
位於南京改元建炎黃潛善等復主和議用靖康誓書
畫河為界乃令刑部不得謄登極赦文下河東北兩路
十月上幸揚州敵分三道入寇攻陷山東陜西河南五
年春入寇陷淮泗揚楚等州上如杭州三年敵分河間
真定二府為河北東西兩路平陽太原二府為河東南
北兩路冬分道寇江陷杭越等州上自明州航海五月
敵退十月張浚及敵戰於富平不利敵以劉豫僭位於
大名府偽號齊以舊河為界紹興元年張浚退屯閬州
盡失陜西地但餘階成泯鳳洮五郡及鳳翔府之和尚
原隴州之方山原而已七年敵廢劉豫九年歸我陜西
河南故地十年敵分四道入寇劉琦敗之於順昌是秋
岳飛兵至朱仙鎮距東京四十五里詔班師於是潁昌
懷寧鄭祭諸州皆復陷金十二年再定和議割唐鄧二
州歸金以淮中流為界又割商州秦州之半存上津豐
陽天水三邑及隴西成紀餘地棄和尚原方山原以大
散關為界内得興趙原為控扼之所十四年鄭剛中請
以利州路分東西以興元府利閬澤巴劒大安軍七郡
為東路治興元興階成西和文龍鳳七州為西路治興
州三十一年金亮渝盟入寇既而亮為其下所殺三十
二年吳璘復大散關興州路得秦隴環原熙河蘭會洮
州積石鎮戎德順軍凡十二郡金州路得商虢陜華凡
四郡獨金以重兵拒鳳翔故大散關之兵未得進淮襄
諸軍復得海泗唐鄧陳蔡許汝嵩夀等十州繼而旋失
之但得海泗唐鄧四州而已是歲帝内禪孝宗即位詔
吳璘罷德順軍屯戍並於秦州以裏安泊璘棄軍而退
隆興二年和議成割所復海泗唐鄧四州及商秦等地
歸於金疆界悉如紹興之舊開禧韓侂胄啓釁開邊致
金師渡淮侵破諸郡吳曦遂據西蜀以叛韓吳既誅和
好如舊侵疆俱復嘉定而後金人被兵中原擾亂山東
河北間有據土地内附者然旋得旋失故不復紀錄云
九州之區域在昔顓頊及於陶唐分而為九其制最大
(顓帝制九州堯時洪水分絶使禹治水還為九州舜分為十二州夏商並為九州按周之本制起於顓頊辨其疆)
(界始於禹貢今分别地里故以為首)雍州西據黑水東距西河(黑水今張掖郡西河)
(則龍門之河今京兆華隂馮翊扶風汧陽新平安定彭原安化平涼靈武五原寕朔洛交中部延安咸寕上郡)
(銀川新秦朔方九原榆林安北天水隴西金城會寕安鄉臨洮和政寕塞西平武威張掖酒泉晉昌燉煌等郡)
(地)豫州西南至荆山北距河(荆山在今襄陽郡南其北境至於河今河南府陜郡)
(之南境弘農臨汝滎陽陳留睢陽濟隂譙郡潁川淮陽汝隂汝南淮安襄陽武當漢東等郡地)冀州唐
虞之都以餘州所至則是其境(西境雍州南境豫州東境兖州皆以河為界河)
(自今文城絳郡西龍門南流至華隂東過今汲郡黎陽縣東大岯山又東入於海今河内汲郡鄴郡廣平鉅鹿)
(信都趙郡常山博陵河間文安饒陽上谷范陽順義歸化歸德媯川漁陽密雲北平柳城河東絳郡陜郡之北)
(境平陽高平上黨樂平陽城太寧文城西河太原昌化樓煩鴈門定襄安邊馬邑雲中單于等郡地)兖州
舊為濟河之間(孔安國云東南據濟西北距河)青州東北據海西距岱
(岱泰山也在今魯郡界自泰山之東至於海今北海濟南淄川東萊東牟高密安東等郡即其地)徐州
東據海北至岱南及淮(自泰山之南淮之北海之西也今彭城臨淮魯郡東海琅琊等)
(郡地是)梁州東據華山之陽西距黑水(華山之南今華隂之西南黑水出張)
(掖郡南流入海即巴蜀之地皆是也今上洛漢中洋川安康房陵通川潾山南平涪陵南川瀘川清化始寕咸)
(安符陽巴川南賓南浦閬中南充安岳盛山雲安犍為陽安仁夀通義和義資陽南溪河池武都同谷順政懷)
(道同昌隂平江油交川合川益昌普安巴西梓潼遂寕蜀郡德陽濛陽唐安臨卭盧山通化越嶲雲南洪源等)
(郡地)揚州北據淮東南距海(北自淮之南東南拒於海閩中以北地今廣陵淮隂鍾離)
(夀春永陽歴陽廬江同安蘄春弋陽宣城丹陽晉陵吳郡餘杭新定新安會稽餘姚臨海縉雲永嘉東陽信安)
(鄱陽潯陽之東境豫章臨川廬陵宜春南康建安長樂清源漳浦臨汀潮陽郡地自晉以來歴代史皆云五嶺)
(之南至於海並是禹貢揚州之地按禹貢物産貢道職方山藪川浸皆不及五嶺之外又按荆州南境至衡山)
(之陽若五嶺之南在九州封域則以鄰接宜屬荆州豈有舍荆而屬揚斯不然矣此則近史之誤也則嶺南之)
(地非九州境)荆州北據荆山南及衡山之陽(荆山在今襄陽郡界南至今衡)
(陽郡桂嶺之北皆是也今江陵夷陵巴東景陵富水安陸齊安漢陽江夏義陽潯陽之西境長沙巴陵衡陽零)
(陵江華桂陽連山卲陽武陵澧陽黔中寕夷涪川廬溪廬陽靈溪潭陽清江播川義泉夜郎龍溪溱溪等郡地)
其雍州西境流沙之西荆州南境五嶺之南所置郡縣
並非九州封域之内也今辨禹貢九州并南越之地歴
代郡國析於其中其有本非州之區域則以鄰接附入
云爾(如冀州伊吾交河北庭安西梁州臨翼歸誠静川恭化維川蓬山雲山)
夾漈鄭氏曰州縣之設有時而更山川之形千古
不易所以禹貢分州必以山川定經界使兖州可
移而濟河之兖不能移使梁州可遷而華陽黑水
之梁州不能遷是故禹貢為萬世不易之書後之
為史者主於州縣故州縣移易而其書遂廢矣
按禹九州之後虞分為十二州周職方之九州又
與禹異兩漢為十三州置刺史以統郡歴代因之
其後置郡益多而土宇益狹且所隸之州隋與晉
異晉與漢殊於是禹跡之九州益不可復考矣是
以斷代為書不可聯屬夾漈所謂州縣移易其書
遂廢者是也獨杜氏通典以歴代郡國析於禹九
州之中條理明備今從之然杜書州郡皆唐天寳
以前唐之中世以迄於宋沿革多矣故今所叙州
郡則皆以宋史為據推而上之以考歴代之沿革
至冀之幽朔雍之銀夏南粤之交趾元未嘗入宋
職方而史所不載者則追考前代之史以備其闕
而於每州總論之下復各為一圖先以春秋時諸
國之可考者分入九州次則及秦漢晉隋唐宋所
分郡縣考其地里悉以附禹九州之下而漢以來
各州刺史州牧所領之郡其不合禹九州者悉改
而正之(如魯郡在禹跡為徐州而漢則屬豫州所領陳留郡在禹跡為豫州而晉則屬兖州)
(所領之類今悉改從禹跡)
文獻通考卷三百十五
