文獻通考卷一百七十七
鄱陽馬端臨貴與著
經籍考四
經(書)
孔安國尚書序曰先君孔子討論墳典斷自唐虞
以下訖於周芟夷煩亂剪截浮辭舉其宏綱撮其
機要足以垂世立教典謨訓誥誓命之文凡百篇
所以恢弘至道示人主以軌範也帝王之制坦然
眀白可舉而行三千之徒並受其義及秦始皇滅
先代典籍焚書坑儒天下學士逃難觧散我先人
用蔵其家書於屋壁(顔師古曰家語云孔騰字襄畏秦法峻急蔵尚書孝經論)
(語於夫子舊堂中而漢記尹敏傳云孔鮒所蔵二說不同未知孰是)漢室龍興開設
學校旁求儒雅以闡大猷濟南伏生年過九十失
其夲經口以傳授裁二十餘篇以其上古之書謂
之尚書百篇之義世莫得聞(漢藝文志云尚書經二十九卷注云伏生)
(所授者儒林傳云伏生名勝為秦博士以秦時禁書伏生壁蔵之其後大兵起流亡漢定伏生求其)
(書亡數十篇獨得二十九篇即以教扵齊魯之間孝文時求能治尚書者天下無有聞伏生治之欲)
(召時伏生年九十餘老不能行於是詔太常使掌故鼂錯往受之顔師古曰衛宏定古文尚書序云)
(伏生老不能正言言不可曉使其女傳言教錯齊人語多與潁川異錯所不知凡十二三略以其意)
(屬讀而已陸氏曰二十餘篇即馬鄭所注二十九篇是也孔穎逹曰秦誓夲非伏生所傳武帝之世)
(始出而得行史因以入於伏生所傳之内故云二十九篇也今按此序言伏生失其夲經口以傳)
(授漢書乃言初亦壁蔵而後亡數十篇其說與此序不同盖傳聞異辭爾至於篇數亦復不同者伏)
(生夲但有堯典臯陶謨禹貢甘誓湯誓盤庚高宗肜日西伯戡黎微子牧誓洪範金縢大誥康誥酒)
(誥梓材召誥洛誥多方多士立政無逸君奭顧命吕刑文侯之命費誓秦誓凡二十八篇今加泰誓)
(一篇故為二十九篇耳其泰誓甚偽之說詳見本篇此未暇論也)至魯恭王好治
宫室壊孔子舊宅以廣其居於壁中得先人所蔵
古文虞夏商周之書及傳論語孝經皆科斗文字
王又升孔子堂聞金石絲竹之音乃不壊宅悉以
書還孔氏科斗書廢已久時人無能知者以所聞
伏生之書考論文義定其可知者為隸古定更以
竹簡寫之增多伏生二十五篇伏生又以舜典合
於堯典益稷合於臯陶謨盤庚三篇合為一康王
之誥合於顧命復出此篇并序凡五十九篇為四
十六卷其餘錯亂摩滅弗可復知悉上送官蔵之
書府以待能者(陸氏曰恭王漢景帝子名餘傳謂春秋也一云周易十翼非經謂之)
(傳科斗蟲名蝦蟇子書形似之爲隸古定謂用隸書以易古文吳氏曰伏生傳於既耄之時而安國)
(為隸古文特定其所可知者而一篇之中一簡之内其不可知者盖不無矣乃欲以是盡求作書之)
(本意與夫本末先後之義其亦可謂難矣而安國所增多之書今篇目具在皆文從字順非若伏生)
(之書詰曲聲牙至有不可讀者夫四代之書作者不一乃至二人之手而遂定為二體乎其亦難言)
(矣二十五篇者謂大禹謨五子之歌胤征仲虺之誥湯誥伊訓太甲三篇咸有一德說命三篇泰誓)
(三篇武成旅獒微子之命蔡仲之命周官君陳畢命君牙冏命也復出者舜典益稷盤庚三篇康王)
(之誥凡五篇又百篇之序自為一篇共五十九篇即今所行五十八篇而以序冠篇首者也為四十)
(六卷者孔疏以為同序者同卷異序者異卷同序者太甲盤庚說命泰誓皆三篇共序凡十二篇只)
(四卷又大禹臯陶謨益稷康誥酒誥梓材亦各三篇共序凡六篇只二卷外四十篇篇各有序凡四)
(十卷通共序者六卷故為四十六卷也其餘錯亂摩滅者汨作九共九篇槀飫帝告釐沃湯征汝鳩)
(汝方夏社疑至臣扈典寳明居肆命徂后沃丁咸乂四篇伊陟原命仲丁河亶甲祖乙高宗之訓分)
(噐旅巢命歸禾嘉禾成王政將蒲姑賄肅慎之命亳姑凡四十二篇今亡)承詔為五十
九篇作傳於是遂研精覃思博考經籍採摭羣言
以立訓傳約文申義敷暢厥旨庶幾有補於將来
書序序所以為作者之意昭然義見宜相附近故
引之各冠其篇首定五十八篇(詳此章雖說書序序所以為作者之)
(意而未嘗以為孔子所作至劉歆班固始以為孔子所作)既畢會國有巫蠱事
經籍道息用不復以聞傳之子孫以貽後代若好
古博雅君子與我同志亦所不隐也
隋經籍志曰漢濟南伏生口傳二十八篇又河内女
子得泰誓一篇獻之伏生作尚書傳四十一篇以授
同郡張生張生授千乘歐陽生歐陽生授同郡兒寬
寬授歐陽之子世世傳之至曾孫歐陽高謂之尚書
歐陽之學又有夏侯都尉受業於張生以授族子始
昌始昌傳族子勝為大夏侯之學勝傳子建别為小
夏侯之學故有歐陽大小夏侯三家並立訖漢東京
相傳不絶而歐陽最盛初漢武帝時魯恭王壊孔子
舊宅得其末孫惠所蔵之書字皆古文孔安國以今
文校之得二十五篇其泰誓與河内女子所獻不同
又濟南伏生所誦五篇相合安國並依古文開其篇
第以隸古字寫之合成五十八篇其餘篇簡錯亂不
可復讀並送之官府安國又為五十八篇作傳會巫
蠱事起不得奏上私傳其業於都尉朝朝授膠東庸
生謂之尚書古文之學而未得立後漢扶風杜林傳
古文尚書同郡賈逵為之作訓馬融作傳鄭玄亦為
之註然其所傳唯二十九篇又雜以今文非孔舊本
自餘絶無師說晉世祕府所有有古文尚書經文今
無有傳者及永嘉之亂歐陽大小夏侯尚書並亡濟
南伏生之傳唯劉向父子所著五行傳是其本法而
又多乖戾至東晉豫章内史梅賾始得安國之傳奏
之時又闕舜典一篇齊建武中吳姚方興於大航頭
得其書奏上比馬鄭所注多二十八字於是始列國
學梁陳所講有孔鄭二家齊代唯傳鄭義至隋孔鄭
並行而鄭氏甚微自餘所存無復師說又有尚書逸
篇出於齊梁之間考其篇目似孔氏壁中書之殘缺
者故附尚書之末
孔穎達曰孔君作傳值巫蠱不行以終前漢諸儒
知孔本五十八篇不見孔傳遂有張覇之徒偽作
舜典汨作九共九篇大禹謨益稷五子之歌胤征
湯誥咸有一德典寳伊訓肆命原命武成旅獒冏
命二十四篇除九共九篇共卷為十六卷盖亦略
見百篇之序故以伏生二十八篇者復出舜典益
稷盤庚二篇康王之誥及泰誓共為三十四篇十
六卷附以求合於孔氏之五十八篇四十六卷之
數也劉向班固劉歆賈逵馬融鄭玄之徒皆不見
真古文而誤以此為古文之書服虔杜預亦不之
見至晉王肅始似竊見而晉書又云鄭冲以古文
授蘇愉愉授梁柳柳之内兄皇甫謐又從柳得之
而柳又以授臧曺曺始授梅賾賾乃於前晉奏上
其書而施行焉(漢書所引泰誓云誣神者殃及三世又云立功立事惟以永年疑即)
(武帝之世所得者律歴志所引伊訓畢命字畫有與古文異同者疑伏生口傳而鼂錯所屬讀者其)
(引武成則伏生無此篇必張覇所偽作者也)
九峯蔡氏曰按漢儒以伏生之書為今文而謂安
國之書為古文以今考之則今文多艱澀而古文
反平易㦯者以為今文自伏生女子口授鼂錯時
失之則先秦古書所引之文皆已如此恐其未必
然也或者以為記錄之實語難工而潤色之雅詞
易好故訓誥誓命有難易之不同此為近之然伏
生倍文暗誦乃偏得其所難而安國考定於科斗
古書錯亂摩滅之餘反專得其所易則又有不可
曉者至於諸序之文㦯頗與經不合而安國之序
又絶不類西京文字亦皆可疑獨諸序之本不先
經則賴安國之序而見
石林葉氏曰書五十八篇出於伏生者初三十三
篇出於魯恭王所壊孔子宅壁中者增多二十六
篇伏生書後傳歐陽歙魯恭王壁中書孔安國為
之傳漢興諸儒傳經次第各有從来伏生當文帝
時年已老口授鼂錯頗雜齊魯言或不能盡辨他
經專門每輙數家惟書傳一氏安國無所授獨以
隸古易科斗自以其意為訓觧不及列於學官故
自漢訖西晉言書惟祖歐陽氏安國訓觧晩出皇
甫謐家所謂二十六篇者雖當時大儒揚雄杜預
之徒皆不及見劉向以魯恭王書校伏生本酒誥
亡簡一召誥亡簡二字之不同者尤多書非一代
之言也其文字各隨其世不一體其授受異同復
若此然大抵簡質淵慤不可遽通自立政而上非
伊尹周公傳說之辭則仲虺祖乙箕子召公後世
以為聖賢不可及者也其君臣相與往来告戒論
說則堯舜禹湯文武是也是以其文峻而旨遠自
立政而下其君則成王穆王康王平王其臣則伯
禽君陳君牙下至於秦穆公其辭則一時太史之
所為也視前為有間矣是以其文亦平易明白意
不過其所言孔子取之特以其有合於吾道焉爾
自安國學行歐陽氏遂廢今世所見惟伏生大傳
首尾不倫言不雅馴至以天地人四時為七政謂
金縢作於周公沒後何可盡據其流為劉向五行
傳夏侯氏災異之說失孔子本意益遠安國自以
為博考經傳採摭羣言其所發明信為有功然余
讀春秋傳禮記孟子荀子間與今文異同孟子載
湯誥造攻自牧宫不言鳴條春秋傳述五子之歌
衍率彼天常一句證康誥父子兄弟罪不相及今
文乃無有疑亦未能盡善若荀卿引仲虺曰諸侯
能自得師者王得友者霸引康誥惟文王敬忌一
人以懌其謬妄有如此者禮記以申勸寕王之德
為田觀寕王以庶言同則亡繹字其乖牾有如此
者微孔氏則何所取正余於是知求六經殘缺之
餘於千載淆亂之後豈不甚難而不可忽哉
先公曰歐陽公日本刀歌云傳聞其國居大海土
壤沃饒風俗好前朝貢獻屢往来士人往往工詞
藻徐福行時書未焚逸書百篇今尚存令嚴不許
傳中國舉世無人識古文先王大典蔵夷貊蒼波
浩蕩無通津令人感激坐流涕鏽澀短刀何足云
詳此詩似謂徐福以諸生帶經典入海外其書乃
始流傳於彼也然則秦人一燼之烈使中國家傳
人誦之書皆放逸而徐福區區抱編簡以往能使
先王大典獨存夷貊可歎也亦可疑也然今世經
書往往有外國本云
漢志凡書九家四百一十二篇(入劉向稽疑一篇師古曰此凡言入者謂七略)
(之外班氏新入之也其云出者與此同)
隋志三十二部二百四十七卷(通計亡書合四十一部共二百九十六卷)
唐志二十五家三十三部三百六(卷王元感以下不著錄四家二十卷)
宋三朝志十一部一百一卷
宋兩朝志二部一十三卷
宋四朝志一十二部一百二十卷
宋中興志四十二家五十一部七百一十六卷
尚書大傳三卷
崇文總目漢濟南伏勝撰後漢大司農鄭玄註伏生
本秦博士以章句授諸儒故博引異言援經而申證
云
鼂氏曰勝孝文時年且百歲歐陽生張生從學焉
音聲猶有訛誤先後猶有差舛重以篆隸之殊不
能無失勝終之後數子各論所聞以己意彌縫其
闕而别作章句又特撰大義因經屬指名之曰傳
劉向校書得而上之
陳氏曰凡八十有三篇當是其徒歐陽張生之徒
雜記所聞然亦未必當時本書也印板刓闕合更
求完善本
牟長章句
本傳長習歐陽尚書建武時為博士遷河南太守
註尚書章句皆本之歐陽氏俗號為牟氏章句
周防尚書雜記
本傳防師事徐州刺史盖豫受古文尚書建武時
以明經舉孝廉拜郎中撰尚書雜記三十二篇四
十萬言後仕至陳留太守
孔安國尚書註十三卷
鼂氏曰安國古文尚書至晉齊間始顯(詳見總論)唐孝
眀不喜古文以今文易之又頗改其辭如舊無頗
今改無陂之類是也按安國既定古文會有巫蠱
事不復以聞蔵於私家而已是以鄭康成註禮記
韋昭註國語杜預註左氏趙岐註孟子遇引今尚
書所有之文皆曰逸書盖未嘗見古文故也然嘗
以禮記較說命孟子較泰誓大義雖不遠而文不
盡同意者安國以隸古定時失之耳
陳氏曰考之儒林傳安國以古文授都尉朝第第
相承以及塗惲桑欽至東都則賈逵作訓馬融鄭
玄作傳註觧而逵父徽實受書於塗惲逵傳父業
雖曰遠有源流然而兩漢名儒皆未嘗實見孔氏
古文也豈惟兩漢魏晉猶然凡杜征南以前所註
經傳有援大禹謨五子之歌胤征諸篇皆曰逸書
其援泰誓則云今泰誓無此文盖伏生書亡泰誓
泰誓後出或云武帝末民有獻者或云宣帝時河
内女子得之所載白魚火烏之祥實偽書也然則
馬鄭所觧豈真古文哉故孔穎逹謂賈馬軰惟傳
孔學三十三篇即伏生書也亦未得為孔學矣穎
逹又云王肅註書始似竊見孔傳故於亂其紀綱
以為太康時皇甫謐得古文尚書於外弟梁柳作
帝王世紀往往載之盖自太保鄭冲授蘇愉愉授
梁柳柳授臧曺曺授梅賾賾為豫章内史奏上其
書時已亡舜典一篇至齊眀帝時有姚方興者得
於大航頭而獻之隋開皇中搜索遺典始得其篇
夫以孔註歷漢末無傳晉初猶得存者雖不列學
官而散在民間故邪然終有可疑者
石林葉氏曰今孔氏尚書本所謂古文尚書出魯
恭王毁孔子宅所得也孔安國為之傳會巫蠱事
作不得列於學官故漢儒雖揚雄之徒多未之見
西漢所傳歐陽大小夏侯三家而已揚雄法言稱
酒誥之篇俄亡矣藝文志所謂劉向以中古文校
歐陽大小夏侯經文酒誥脫簡一召誥脱簡二
者也惟太史公嘗從安國授書故班固云遷書載
堯典禹貢洪範微子金縢諸篇多古文說今史說
所引書及叙皆與孔氏夲合其餘諸儒所引字與
訓詁或不同者皆出歐陽大小夏侯氏三家也
容齋洪氏随筆曰孔安國古文尚書自漢以来不
列於學官故左氏傳所引者杜預輙註為逸書劉
向說苑臣術篇一章云泰誓曰附下而罔上者死
附上而罔下者刑與聞國政而無益於民者退在
上位而不能進賢者逐此所以勸善而黜惡也漢
武帝元朔元年詔責中外不興廉舉孝有司奏議
曰夫附下罔上者死云云其語與說苑所載正同
而諸家註釋至於顔師古皆不能援以為證今之
泰誓初未嘗有此語也漢宣帝時河内女子得泰
誓一篇獻之然年月不與序相應又不與左傳國
語孟子衆書所引泰誓同馬鄭王肅諸儒皆疑之
今不復可考
朱子語錄孔安國觧經最亂道看得只是孔叢子
等做出来盖因說書云某嘗疑孔安國書是假書
比毛公詩如此高簡大叚省事漢儒訓釋文字多
是如此有疑則闕今此却盡釋之豈有千百年前
人說底話收拾於灰燼屋壁中與口傳之餘更無
一字訛舛理會不得如此可疑也兼小序皆可疑
堯典一篇自說堯一代為治之次序至讓於舜方
止今却說是譲於舜後方作舜典亦是見一代政
事之終始却說歷試諸難是為要受譲時作也至
後諸篇皆然况他先漢文章重厚有力量他今大
序格致極輕却疑是晉宋間文章况孔書是東晉
方出前此諸儒皆不曾見可疑之
孔穎逹尚書正義二十卷
鼂氏曰穎逹因梁費甝䟽廣之唐儒學傳稱穎逹
與顔師古司馬才章王恭王琰撰五經義訓百餘
篇號義贊詔改為正義云雖包貫異家為詳博然
其中不能無謬冗馬嘉運駮正其失永徽中于志
寕張行成高季輔就加增損始布天下藝文志云
穎逹與李子雲王德韶等撰朱長才蘇德融隋德
素王士雄趙弘智審覆長孫無忌李勣等二十四
人刊定唐史志傳記事多參差此為尤甚所記撰
著人姓氏穎逹外往往不同
陳氏曰其序云歐陽夏侯二家之所說蔡邕碑石
刻之古文安國所注寝而不用及魏晉稍興故馬
鄭諸儒莫覩其學江左學咸悉祖焉隋初始流河
朔為正義者蔡大寳巢猗費甝顧彪文義皆淺略
惟劉焯劉炫冣為詳雅然焯穿鑿煩雜炫就而刪
焉雖復微稍省要好改張前義義更太略辭又過
華未為得也
陸德眀尚書釋文一卷
崇文總目皇朝太子中舍陳鄂奉詔刊定始開寳中
詔以德明所釋乃古文尚書與唐眀皇所定今文駮
異令鄂刪定其文改從隸書盖今文自曉者多故音
切彌省
陳氏曰德明言伏生二十餘篇即馬鄭所注是也
可證馬鄭非見古文又言梅賾所上亡舜典一篇
以王肅注頗類孔氏故取王注從慎徽五典以下
為舜典以續孔傳又言若稽古至重華協於帝十
二字是姚方興所上孔氏傳夲無或此下更有濬
哲文明至乃命以位總二十八字
石經尚書十三卷
鼂氏曰偽蜀周德真書經文有祥字皆闕其畫亦
闕民字之類盖孟氏未叛唐時所刊也以監本校
之禹貢雲土夢作乂倒土夢字盤庚若網在綱皆
作綱字按沈括筆談云雲土夢作乂太宗時得古
夲因改正以綱為網未知孰是
古文尚書十三卷
鼂氐曰漢孔安國以隸古定五十九篇之書盖以
隸寫籕故謂之隸古其書自漢迄唐行於學官眀
皇不喜古文改從今文由是古文遂絶陸德明獨
存其二於釋文而已皇朝吕大防得夲於宋次道
王仲至家以較陸氏釋文雖小有異同而大體相
類觀其作字竒古非字書傅會穿鑿者所能到學
者考之可以知制字之夲也
夹漈鄭氏曰按易詩書春秋皆有古文自漢以来
盡易以今文惟孔安國得屋壁之書依古文而隸
之安國授都尉朝朝授膠東庸生謂之尚書古文
之學鄭玄為之注亦不廢古文使天下後學於此
一書而得古意不幸遭眀皇更以今文其不合開
元文字者謂之野書然易以今文雖失古意但參
之古書於理無碍亦足矣眀皇之時去隸書既遠
不通變古之義所用今文違於古義尤多臣於是
考今書之文無妨於義者從今有妨於義者從古
庶古今文義兩不相違曰書考迨武成而未及終
編又有書辨訛七卷皆可見矣
按漢儒林傳言孔氏有古文尚書孔安國以今文
讀之唐藝文志有今文尚書十三卷注言玄宗詔
集賢學士衞包改古文從今文然則漢之所謂古
文者科斗書今文者隸書也唐之所謂古文者隸
書今文者世所通用之俗字也隸書秦漢間通行
至唐則久變而為俗書矣何尚書猶存古文乎盖
安國所得孔壁之書雖為之傳而未得立於學官
東京而後雖名儒亦未嘗傳習至隋唐間方顯往
往人猶以僻書奥傳視之繕寫傳授者少故所存
者皆古物尚是安國所定之隸書而未嘗改以從
俗字猶今士大夫蓄書之家有竒異之書世所罕
見者必是舊夲且多古字是也噫百篇之書遭秦
火而亡其半所存者五十八篇而其間此二十五
篇者書雖傳而字復不諧於俗傳於漢者為科斗
書傳於唐者為隸書皆當時之人所罕習者盖出
自孔壁之後又復晦昧數百年而學者始得以家
傳人誦也
尚書廣疏
崇文總目偽蜀馮繼先撰以穎逹正義為本小加己
意
尚書斷章
崇文總目不著撰人名氏按其書略序衆篇大旨
尚書集觧十四卷
鼂氏曰皇朝顧臨蔣之竒姚闢孔武仲劉敞王會
之周範蘇子才朱正夫吳牧所撰後人集之為一
編然非全書也
胡翼之洪範觧一卷
鼂氏曰胡瑗翼之撰皆其門人所錄無銓次首尾
張晦之洪範觧一卷
鼂氏曰皇朝張景晦之撰景當景祐三年為房州
恭軍著論七篇
楊元素書九意一卷
鼂氏曰皇朝楊繪元素撰其序云詩書春秋同出
於史而仲尼或刪或脩莫不有筆法焉詩春秋先
儒皆言之書獨無其法邪故作斷堯虞書夏書禪
譲稽古商書周書費誓秦誓意九篇
蘇眀允洪範論圖一卷
鼂氏曰三論皆援經繋傳斥末以歸本二圖一以
指歆向之謬一以形其意或云非洵作
孫莘老書觧十三卷
鼂氏曰覺仕元祐謂康王以喪服見諸侯為非禮
蘇氏之說本此
新經尚書十三卷
鼂氏曰王雱元澤撰熙寕時頒是書於學官用以
取士或少違異輙不中程由是獨行於世六十年
而天下學者喜攻其短自開黨禁世人罕稱焉
陳氏曰其父安石序之曰熙寕三年臣安石以尚
書入侍遂與政而子雱實嗣講事有旨為之說以
進八年下其說太學頒焉雱盖述其父之學王氏
三經義此其一也熙寕六年命知制誥呂惠卿充
修撰經義以安石提舉脩定又以安石子雱惠卿
弟升卿為修撰官八年安石復入相新傳乃成雱
盖主是經者也王氏學獨行於世者六十年科舉
之士熟於此乃合程度前軰謂如脫墼然按其形
模而出之爾士習膠固更喪亂乃已
朱子語錄曰荆公不觧洛誥但云其間煞有不可
強通處今姑擇其可曉者釋之今人多說荆公穿
鑿他却有如此處後来人觧書却湏要盡觧王
說傷於鑿然其善亦有不可掩處
王氏洪範傳一卷
鼂氏曰王介甫撰以劉向董仲舒伏生眀災異為
蔽而思别著此傳以庶徵所謂若者不當訓順當
訓如人君之五事如天之雨暘寒燠風而已大意
謂天人不相干雖有變異不足畏也
東坡書傳十三卷
鼂氏曰熙寕以後專用王氏之說進退多士此書
駮異其說為多
陳氏曰其於胤征以為羲和貳於羿而忠於夏於
康王之誥以釋衰服冕為非禮曰予於書見聖人
之所不取而猶存者有二可謂卓然獨見於千載
之後者又言昭王南征不復穆王初無憤恥哀痛
之語平王當傾覆禍敗之極其書與平康之世無
異有以知周德之衰而東周之不復興也嗚呼其
論偉矣
朱子語錄或問諸家書觧誰最好莫是東坡曰然
又問但若失之太簡曰亦有只消如此觧者東
坡書觧却好他看得文勢好
書義辨疑一卷
鼂氏曰楊時中立撰其書專攻王雱之失
古三墳書一卷
鼂氏曰張天覺言得之於比陽民家墳皆古文而
傳乃隸書所謂三墳者山氣形也七略隋志皆無
之世以為天覺偽撰
陳氏曰元豐中毛漸正仲奉使京西得之唐州民
舍其辭詭誕不經盖偽書也三墳之名惟見於左
氏右尹子革之言盖自孔子定書斷自唐虞以下
前乎唐虞無徵不信不復采取於時固已影響不
存去之二千載而其書忽出何可信也况皇謂之
墳帝謂之典皆古史也不當如毛所錄其偽明甚
人之好竒有如此其僻者鼂公武云張商英偽撰
以比李筌隂符經
石林葉氏曰古三墳書為古文竒險不可識了不
知其為何語其妄可知也
夹漈鄭氏曰三皇太古書亦謂之三墳一曰山墳
二曰氣墳三曰形墳天皇伏羲氏本山墳而作易
曰連山人皇神農氏本氣墳而作易曰歸蔵地皇
黃帝氏本形墳而作易曰坤乾雖不畫卦而其名
皆曰卦爻大象連山之大象有八曰君臣民物陰
陽兵象而統以山歸蔵之大象有八曰歸蔵生動
長育止殺而統以氣坤乾之大象有八曰天地日
月山川雲氣而統以形皆八而八之為六十四其
書漢魏不傳至元豐中始出於唐州比陽之民家
世疑偽書然其文古其辭質而野其錯綜有經緯
恐非後人之能為也如緯書猶見取於前世况此
乎且歸蔵至晉始出連山至唐始出則三墳始出
於近代亦不為異事也
按夫子所定之書其亡於秦火而漢世所不復見
者盖杳不知其為何語矣况三墳已見削於夫子
而謂其書忽出於元豐間其為&KR0861;妄可知夹漈好
竒而尊信之過矣又况詳孔安國書序所言則墳
典書也盖百篇之𩔖也八索易也盖彖象文言之
類也今所謂三墳者曰山墳氣墳形墳而以為連
山歸蔵坤乾之所由作而又各有所謂大象六十
四卦則亦是易書而與百篇之義不類矣豈得與
五典並稱乎
顔吳范司馬無逸說命解三卷
鼂氏曰皇朝吳安時范祖禹司馬康元祐中侍講
筵顔復說書崇政殿日所進講說也
伊川書說一卷
鼂氏曰伊川之門人記其師所談四十餘篇
洪範會傳一卷
鼂氏曰皇朝孫諤撰諤元祐中博士其說多本先
儒頗攻王氏之失
二典義一卷
陳氏曰陸佃農師撰佃為王氏學長於考訂
石林書傳十卷
陳氏曰葉夢得少藴撰少藴博極羣書強記絶人
書與春秋之學視諸儒最為精耳
中興藝文傳曰其為書頗採諸家之說而折衷其是
非
石林自序曰自世尚經術博士業書者十常三四
然第守一說莫能自致其思余竊悲之因參總數
家推原帝王之治論其世察其人以質其所言更
相研究折衷其是非頗自紀輯為書二十卷十二
萬有餘言
書裨傳十三卷
陳氏曰太常丞吳棫才老撰首卷舉要曰總說曰
書序曰君辯曰臣辯曰考異曰詁訓曰差㸦曰孔
傳凡八篇考據詳博
書辯訛七卷
陳氏曰樞密院編修官鄭樵漁仲撰其目曰紏&KR0861;
四闕疑一復古二樵以遺逸召用博物洽聞然頗
迂僻
陳博士書觧三十卷
中興藝文志紹興時太學始建陳鵬飛為博士發眀
理學為陳博士書觧
陳氏曰秦檜子熺嘗從之遊在禮部時熺為侍郎
文書不應令鵬飛輙批還之熺寖不平鵬飛說書
崇政殿因論春秋母以子貴言公羊說非是檜怒
謫惠州以沒今觀其書紹興十三年所序於文侯
之命其言驪山之禍申侯啟之平王感申侯之立
已而不知其德之不足以償怨鄭桓公友死於難
而武公復娶於申君臣如此而望其振國恥難矣
嗚呼其得罪於檜者豈一端而已哉
無垢尚書詳說五十卷
陳氏曰張九成子韶撰無垢諸經觧大抵援引詳
博文意瀾翻似乎少簡嚴而務欲開廣後學之見
聞使不墮於淺狭故讀其書者亦往往有得焉
程大昌書譜二十卷
陳氏曰本以觧經而不盡觧有所發明則篇為一
論
程大昌禹貢論圖共四卷
陳氏曰凡論五十三篇後論八篇圖三十一其於
江河淮漢濟黑弱水七大川以為舊傳失實皆辯
證之淳熙四年上進宇宙廣矣上下數千載幅員
數萬里身不親歷耳目不親聞見而欲决於一心
定於一說烏保其皆無牴牾然要為卓然不詭隨
傳注者也
東莱書說十卷
大愚叟書後曰尚書說自秦誓至洛誥凡十八篇
伯氏太史己亥之冬口授諸生而筆之册者也惟
念伯氏退休里中之日居多以詩書禮樂訓授學
者俾其有以自得乎此初未嘗喜為書也然聽之
有淺深記之有工拙傳習既廣而漫不可收拾伯
氏盖深病之一日客有来告者曰記錄之易差固
也各述其所聞而復有詳略得失之異則其差為
甚矣非有以審其是學者何從而信之於是然其
言取尚書置几間而為之說先之秦誓費誓者欲
自其流而上泝於唐虞之際也辭旨所發不能不
敷暢詳至者欲學者易於覽習而有以舍其舊也
訖於洛誥而遂以絶筆者以夫精義無窮今姑欲
以是而廢夫世之所筆錄盖非所以言夫經也未
再歲伯氏下世整次讀詩記猶未終篇書及三禮
皆未及次第考論而書則猶口授而非傳聞南康
史君曾侯取而刊之學官書来求紀其本末義不
辭也因書其所知以附於卷末
陳氏曰今世有别本全書者其門人續成之非東
莱本書也
朱子語錄曰呂伯恭解書自洛誥始某問之曰有
解不去處否曰也無及數日後謂某曰書也是難
說今只是強解將去爾要之伯恭却是傷於巧
晦庵書說七卷
陳氏曰晦庵門人黃士&KR1063;集其師說之遺以為此
書晦庵於書一經獨無訓傳每以為錯簡脫文處
多不可強通今惟二典禹謨召誥洛誥金縢有解
及九江彭蠡皇極有辯其他皆文集語錄中摘出
書古經及序共五卷
陳氏曰晦庵所錄分經與序仍為五十九篇以存
古也
蔡九峯書集𫝊
自序慶元己未冬先生文公令沉作書傳明年先
生沒又十年始克成編總若干萬言嗚呼書豈易
言哉沉自受讀以来沉潜其義參考衆說融會貫
通乃敢折衷微辭奥旨乃述舊聞二典禹謨先生
盖嘗是正手澤尚新(先生改本已附文集中其間亦有經承先生口授指畫而)
(未及盡改者今悉更定見本篇)集傳本先生所命故凡引用師說
不復識别云
尚書講義三十卷
陳氏曰參政張綱彦正撰綱政和時及第仕三朝
歴蔡京王黼秦檜三權臣乃不為屈紹興末預政
此書為學官時所作
林少穎拙齋書集觧五十八卷
陳氏曰少穎從呂紫微本中居仁學而太史呂祖
謙則其門人也其自序謂初著之時每日誦正經
自首至尾一遍雖有他務不輟平心定氣博採諸
儒之說而去取之苟合於義雖近世學者之說亦
在所取苟不合於義雖先儒之說亦所不取
朱子語錄曰林書儘有好處但自洛誥以後非其
所解
黃度文叔書說七卷
陳氏曰度篤學窮經老而不倦晩年制閫江淮著
述不輟時得新意往往晨夜叩書塾為朋友道之
袁爕潔齋家塾書鈔十卷
陳氏曰其子喬崇謙錄其家庭所聞至君奭而止
袁氏家塾讀書記二十三卷
陳氏曰題四明袁覺集未詳何人大略倣呂氏讀
詩記集諸說或述己意於後當是潔齋之族
尚書精義六十卷
陳氏曰三山黃倫彝卿編次或書坊所託
梅教授書集解
陳氏曰其書三册不分卷不著名未詳何人
柯山書解十六卷
陳氏曰柯山夏僎元肅撰集二孔王蘇陳林程頤
張九成及諸儒之說便於舉子
書少傳十八卷
陳氏曰新安王炎晦叔撰
南塘書說三卷
陳氏曰趙汝談撰疑古文非真者五條朱文公嘗
疑之而未若此之决也然於伏生所傳諸篇亦多
所掊擊觝排則似過甚
文獻通考卷一百七十七
