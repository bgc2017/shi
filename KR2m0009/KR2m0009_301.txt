文獻通考卷三百一
鄱陽馬端臨貴與著
物異考七
歲凶
即五行所謂稼穡不成也然則歲凶年榖不登蓋
土失其性所致而地震山崩之屬亦土失其性也
故以繼歲凶之後
春秋莊公二十八年冬大水亡麥禾劉向以為水旱當
書不書水旱而曰大亡麥禾者土氣不養稼穡不成也
時夫人淫于二叔内外亡别(二叔謂莊公二弟仲慶父及叔牙)又因凶
飢一年而三築臺故應稼穡不成餙臺榭内淫亂之罰
云
秦始皇十六年民大飢十九年大飢
漢高祖二年關中大飢米斛萬錢人相食令民就食蜀
漢武帝建元三年平原大飢人相食元鼎三年四
月關東郡國四十餘飢人相食元帝初元元年九月
關東郡國十一飢或人相食轉旁郡榖以相救二年
六月關東飢齊地人相食
王莽地皇時天下大飢寇盗蜂起
後漢光武二年關中飢人相食安帝永初三年京師
大飢民相食桓帝延熹九年司隸豫州飢死者什四
五至有滅戸者獻帝興平二年關中大飢人相食啖
白骨委積
吳孫皓時常歲無水旱苖稼豐美而實不成百姓以飢
闔境皆然連歲不已吳人以為傷露非也劉向春秋說
曰土氣不養稼穡不成此其義也皓初遷武昌尋還建
鄴又起新館壯麗過甚犯暑妨農官私疲怠月令季夏
不可興土工皓皆冒之此修宫室餙臺榭之罰也
晉愍帝建興四年京師大飢元帝大興二年吳郡吳
興東陽無麥禾大飢成帝咸和五年無麥禾天下大
飢穆帝永和十年二麥不登十二年大無麥孝
武太元六年無麥禾天下大飢安帝元興元年無麥
禾天下大飢
北齊後主武平四年山東飢時大興土木窮侈極麗後
宫侍御千餘人皆寶衣玉食逆中氣之咎
隋煬帝大業五年燕代齊魯諸郡飢先是建立東都制
度崇侈又宗室諸王多遠徙邊郡
唐貞觀元年關内飢總章二年諸州四十餘飢關中
尤甚儀鳳四年春東都飢調露元年秋關中飢
永隆元年冬東都飢永淳元年關中及山南州二十
六飢京師人相食垂拱三年天下飢大足元年春
河南諸州飢景龍二年春飢三年三月飢先天
二年冬京師岐隴幽州飢開元十六年河北飢乾
元三年春飢米斗錢千五百廣德二年秋關輔飢米
斗千錢永泰元年飢京師米斗千錢貞元元年春
大飢東都河南河北米斗千錢死者相枕二年五月
麥將登而雨霖米斗千錢十四年京師及河南飢
十九年秋關輔飢元和七年春飢八年廣州飢
九年春關内飢十一年東都陳許州飢長慶二年
江淮飢太和四年河北及太原飢六年春劒南飢
九年春飢河北尤甚開成四年温台明等州飢
大中五年冬湖南飢六年夏淮南飢海陵高郵民於
官河中漉得異米號聖米九年秋淮南飢咸通三
年夏淮南河南飢九年秋江左及關内飢東都尤甚
乾符三年春京師飢中和二年關内大飢四年
關内大飢人相食光啓二年二月荆襄大飢米斗三
千錢人相食三年揚州大飢米斗萬錢大順二年
春淮南大飢天祐元年十月京師大飢
宋明道二年南方大旱種粒皆絶人多流亡因飢成疫
死者十二三官作粥糜以飼之然得食者輙死墟里幾
為之空建炎元年汴京大飢米升錢三百一鼠之直
數百錢人啖道殣骼無餘胔取水藻春槐葉以食三
年山東郡國大飢人相食時金人䧟京東諸郡民聚為
盗至車載乾尸為糧紹興元年行在越州及東南諸
路郡國飢(令郡𤼵常平倉粟以賑勸分禁遏糴)淮東京東西流民聚常州
平江府者多殍死(亦令各郡賑之)二年春兩浙福建飢米斗
千錢(令憲臣移廣粟以賑)時餫饟繁急民益艱食(詔漕江東西上供粟給軍饟以)
(寬浙民)三年吉郴道州桂陽監飢(皆令宣諭使賑之流民之聚湖南者令憲)
(臣賑之)五年湖南大飢殍死流亡者衆(詔移粟減賦令漕臣賑之)夏
潼川路飢米斗二千人食糟糠興元飢民流於果閬(令漕)
(臣賑之)秋温處州飢(漕閩粟萬石以賑)六年春浙東福建飢湖
南江西大飢殍死甚衆民多流徙郡邑盗起(令帥臣部使者賑粟)
(勸分且漕廣粟以助)夏四月蜀亦大飢米斗二千利路倍之道殣
枕藉(令帥臣賑粟蠲賦是歲果州守臣宇文彬獻禾粟九穗圖吏部侍郎晏敦復言果遂飢民未蘇不宜)
(導諛坐黜爵)七年夏欽廉邕州飢(令常平使者賑粟)九年江東
西浙東飢米斗千錢饒信州尤甚(令出常平粟以賑)十年浙
東江南薦飢人食草木(令戸部條賑飢事下之諸路)十一年京西
淮南飢(令通商移粟)十五年汀虔州以盗妨農(令郡縣賑粟貸種)
十八年冬浙東江淮郡國多飢(令諸道常平使者賑粟)紹興府
大飢民之仰哺于官者二十八萬六千人賑之不給人
食糟糠草木殍死殆半流民渡江至行都事上聞令臨
安府賑遣復業十九年春夏紹興府飢流如初明婺
州亦飢(令常平使者賑集之)二十四年衢州飢二十八年平
江府飢二十九年紹興府薦飢(皆𤼵常平義廪以賑)隆興元
年紹興府大飢四川尤飢民食蕨根平江襄陽府隨泗
州棗陽盱眙大飢隨棗間米斗六七千(令有司皆賑之粟)二
年平江府常秀州飢華亭縣人食粃糠行都及鎮江府
興化軍台徽州亦囏食(皆令守臣及常平使者賑之)淮民飢流江南
者數十萬人(詔内郡移粟施惠安集之)乾道元年春行都平江鎮
江紹興府湖常秀州大飢殍徙者不可勝計州縣為糜
食之行都城外為糜四十餘日數萬人是歲台明州江
東諸郡皆飢(令賑之粟)夏亡麥二年夏亡麥三年九月
不雨麥種不入四年春蜀卭綿劒漢州石泉軍大飢
卭為甚盗延八郡漢飢民至九萬人(内出宸翰賜制置使汪應辰講行荒)
(政賜僧牒四百助之)五年夏饒信州薦飢民多流徙徽州大飢
人食蕨葛台楚州盱眙軍亦飢(令郡守部使者𤼵廪移粟勸分)秋冬不
雨淮郡麥種不入六年冬寧國府廣德軍太平温湖
秀池徽和州皆飢(令漕江西廣東粟以賑)七年秋江東西湖南
十餘郡飢江筠州隆興府為甚人食草實流徙淮甸(𤼵廪)
(賑之不給詔立勸分賞格内出左帑增賑饒州出内帑收育棄孩)淮郡亦薦飢金人諜
知運麥於淮北岸易南岸銅鏹斗錢八千江西飢民流
光濠安豐間皆效淮人私糴淮鏹為耗荆南亦艱食(宣撫)
(使下蜀粟以賑)八年江西亡麥隆興府薦飢南昌新建縣飢
民仰給者二萬八千餘人(先是去歲秋詔淮浙江湖諸路帥漕臣勸課二麥官借種)
(糧)九年春成都永康卭三州飢秋台州飢(𤼵江西米數萬石以)
(賑)温婺州亦飢(令各郡賑粟禁遏糴是郡國告飢詔盡𤼵常平粟截上供賦以賑令帥漕臣申)
(勸種麥)淳熙元年浙東湖廣廣西江西蜀關外皆飢台
處郴桂昭賀尤甚(令賑以常平義廪江西一道至六十二萬斛)二年淮東
西江東飢滁真揚州盱眙軍建康府為甚(詔賑以常平米弛賦通商)
(貨種糧勸布麥立勸分賞格)是歲鎮江寧國府常州廣德軍亦囏食
(皆賑之粟)三年淮甸飢夏台州亡麥冬復施隨郢州荆門
軍襄陽江陵德安府大飢四年春尤飢(令𤼵屯田粟二萬六千五)
(百餘石以賑)六年冬和州飢泰通楚州高郵軍大飢人食
草木(皆賑之粟)七年鎮江府台州無為廣德軍民大飢(令出)
(常平米賑之賑廣德軍至於越歲之春弛兩歲帛賦)是歲江浙荆湘淮郡皆飢(皆蠲)
(賦予粟或一道至十四五萬石)八年春江州飢人採葛而食(詔罷守臣章騂)
冬行都寧國建康府嚴婺太平州廣德軍飢徽饒州流
徙入淮郡者萬餘人(令兩淮漕臣授田江東帥漕臣賑粟十一月辛夘内出庚牌下淮南)
(勸種麥遣使分行兩浙江東淮南路賑贍安集之令江浙湖北行勸分賞格己亥浙東常平使者朱熹進對論)
(荒政請粟勸分及蠲田賦身丁錢上嘉納之十二月戊申詔江浙淮湖北三十八郡並免之)九年
春大亡麥行都飢於潛昌化縣人食草木(出豐儲倉米萬石令尹臣)
(為糜以食之飢民之就食者一萬四千五百人流民一千五百餘人)浙西湖州浙東紹興
府衢婺嚴明台州飢徽州大飢穜稑亦絶(令常平使者賑恤之)湖
北七郡薦飢(令帥臣賑之)蜀潼利夔三路郡國十八皆飢流
徙者數千人(令饟漕守臣分賑之)十年合昌州薦飢(令饟漕臣賑以緡粟)
恭州飢民就賑相踐死者三千餘人十一年泉汀漳
州興化軍亡禾邕賓象州飢(令帥臣賑粟貸種)十二年福建
飢亡麥江西廣東西飢(皆令帥臣賑粟)金州飢有流徙者(令郡賑之)
十四年金洋階成鳳西和州人乏食(令漕臣賑之粟)七月秀
州飢有流徙者(詔出粟二萬斛令郡賑恤之)臨安府九縣飢(令𤼵廪二十萬)
(石以賑)十六年夏成州亡麥冬階成鳳西和州薦飢(令饟)
(臣賑之乾道淳熙間上篤意民事勸課農桑宮中親蠶後苑種稼藝麥以驗歲功間取民間繭麥觀之或繭薄)
(穗短則歉然為農婦不滿修圩浚渠廣勸種麥遇水旱之變則𤼵廪予財蠲賦已責移粟勸分郡國殿最視荒)
(救為升黜一時吏治篤厚風俗趨本奏對者多言農田水利方守血食之神非順成不加封爵歲雖小儉莫不)
(疾呼於上𤼵粟往哺競以民庸自見故荒政靡歲不聞然家給人足行都米斗五六十錢江淮荆襄粒米狼戾)
(蜀麰斤至十飢錢民物阜樂庶幾小康夫豈一日之積哉趙雄嘗奏得南康守臣朱熹書言荒政之行民戴上)
(恩凶年化為樂歲上曰陳峴亦奏蜀雨暘時若民俗熙恬農事天下大本朕未嘗不念邇来士大夫方知以農)
(事為重以虛浮為耻又曰朕不鬻爵以清入仕之源惟以賑飢推官乃為民也)紹熙二年蘄
州飢(令郡賑粟萬石)夔路五郡飢渝涪為甚(令漕臣賑粟七萬石殍者尚數千人)
階成鳳西和州亡麥三年資榮州亡麥普叙簡隆州
富順監皆大飢亡麥殍者甚衆流民聚成都府至千餘
人威遠縣棄兒且六百人為糜以食飢民八萬餘人多
不能活(詔出緡粟賑之)揚州亦飢(令出粟十萬石以賑)四年簡資普州
飢綿州亡麥(令漕臣均賑)夏紹興府亡麥安豐軍大亡麥
五年冬亡麥苗行都淮浙西東江東郡國皆飢常明州
寧國鎮江府廬滁和州為甚人食草木(詔出帑廪鬻僧牒益以漕計賑)
(之或一郡至五萬緡石不給航廣粟以續之令憲漕常平使者所部勸分免賦通商禁遏糴收棄兒)慶
元元年春常州飢民之死徙者衆楚州飢人食糟粕淮
浙流民多聚於行都(上念郡國賑恤未至詔部使者守令謹行荒政收哺遺幼免臨安紹)
(興慶元鎮江府常湖秀州江隂軍夏賦而賑之粟)三年浙東郡國亡麥台州
大亡麥民飢多殍襄蜀亦飢四年秋浙東西薦飢多
道殣六年冬常州大飢仰哺者六十萬人潤揚楚通
泰州建康府江隂軍亦乏食(皆令守令賑之)嘉泰元年浙西
郡國薦飢常州鎮江嘉興府為甚(皆令常平使者賑之)二年四
川飢廣安懷安軍潼川府大亡麥(出川緡八十萬令帥臣賑之)衡郴
州武岡桂陽軍乏食三年春邵永州大飢死徙者衆
民多剽盗(令常平使者賑之粟)夏行都囏食(出豐儲倉米十萬石以賑)四年
春撫袁州隆興府臨江軍大飢殍死者不可勝瘞有舉
家二十七人同赴溺者(令郡發常平廪賑之部使者益以緡粟)開禧二
年紹興府衢婺州亡麥湖北京西淮東西郡國飢民聚
為剽盗(分命宣諭使賑恤)南康大安軍忠涪州皆飢(令部使者及守臣賑)
(粟)嘉定元年淮南大飢人食草木流徙江浙者百萬
人先是開禧開邊淮郡殘於兵火農久失業米斗二千
殍死者十三四炮人肉馬矢中以食詔所至郡國賑恤
歸業時邦儲亦匱郡計不支去者多死亦有為濠豐餘
金俘掠而北者是歲行都亦飢米斗千錢(詔𤼵廪廣糴賑糶勸分)
二年春兩淮荆襄建康府大飢米斗錢數千人食草
木淮民刲道殣食盡𤼵瘞胔繼之人相搤噬流徙之聚
於揚州者數千家渡江者聚建康殍死日八九十人(詔發)
(廪賑施皆十萬餘石令州郡置粥院為糜以活之)是秋諸路復大歉常潤尤甚
冬行都大飢殍者横市道多棄兒(十二月甲戌令𤼵粟賑施盡其月)
三年春建康府大飢人相食五月衢州飢頗聚為剽盗
(守臣孫子直平之勸分以賑)七年台州大亡麥八年淮浙江東
西飢都昌縣飢民聚為盗者三十六黨(自秋至於明年夏縣官出錢三)
(百三十三萬緡粟四百八十五萬石以賑)九年行都飢閭巷有殍(令賑粟蠲逋)
十年台衢婺饒信州飢多聚為剽盗台為甚蜀石泉
軍飢殍死殆萬人(皆令郡賑之)十一年秋淮浙江東飢饉
無麥苖十二年春潼川府飢而不害十三年春福
州飢人食草根(令郡賑之)十六年春海州新附山東民飢
(令海州賑之)京東河北路新附山西民亦飢(令楚州賑之粟皆萬石)湖
南永道州大飢(令帥臣移粟以賑)是歲行都江淮閩浙郡國皆
無麥禾十七年春餘杭錢塘仁和三縣飢(令帥臣賑之)鎮
江府飢郡為糜以賑者日千餘人真鄂州亦乏食(令通商勸)
(分)
地震
史紀周幽王二年周三川皆震(應劭曰震地震三川竭也師古曰三川涇渭洛)
(也洛即漆沮也川自震耳故將壅塞非地震也)劉向以為金木水火沴土者也
伯陽甫曰(服虔曰周太史)周將亡矣天地之氣不過其序若過
其序民亂之也陽伏而不能出隂迫而不能升(應劭曰迫隂迫)
(陽使不能升也)於是有地震今三川實震是陽失其所而填隂
也(應劭曰失其所失其道也填隂為隂所填不得升也師古曰填音竹刃反)陽失而在隂原
必塞(師古曰原謂水泉之本也)原塞國必亡夫水土演而民用也(應劭)
(曰演引也所以引出土氣者也師古曰演音衍)土無所演而民乏財用不亡何
待昔伊雒竭而夏亡河竭而商亡今周德如二代之季
其原又塞塞必竭川竭山必崩夫國必依山川山崩川
竭亡之徵也若國亡不過十年數之紀也是歲三川竭
岐山崩劉向以為陽失在隂者謂火氣来煎枯水故川
竭也山川連體下竭上崩事埶然也時幽王暴虐妄誅
伐不聽諫迷於褒姒廢其正后(師古曰褒姒褒人所獻之女也正后申后也蓋)
(白華之詩所為作也)廢后之父申侯與犬戎共攻殺幽王一曰其
在天文水為辰星辰星為蠻夷月食辰星國以女亡幽
王之敗女亂其内夷攻其外京房易傳曰君臣相背厥
異名水絶(有名之水)文公九年九月癸酉地震劉向以為
先是齊桓晉文魯僖二伯賢君新沒周襄王失道楚穆
王弑父諸侯皆不肖權傾於下天戒若曰臣下強盛者
將動為害後宋魯晉莒鄭陳齊皆弑君諸震略皆從董
仲舒說也京房易傳曰臣事雖正專必震其震於水則波
於木則搖於屋則瓦落大經在辟而易臣兹謂隂動(服虔)
(曰經常也辟音刑辟之辟蘇林曰大經五行之常經也在辟衆隂犯殺其上也師古曰辟讀曰僻謂常法僻壤)
(而易臣也)厥震搖政宫大經搖政兹謂不隂厥震搖山山出
涌水嗣子無德專禄兹謂不順厥震動邱陵涌水出
襄公十六年五月甲子地震劉向以為先是鷄澤之會
諸侯盟大夫又盟是歲三月諸侯為溴梁之會而大夫
獨相與盟五月地震矣其後崔氏專齊欒盈亂晉良霄
傾鄭閽殺吳子燕逐其君楚滅陳蔡昭公十九年五
月己卯地震劉向以為是時季氏將有逐君之變其後
宋三臣曹會皆以地叛蔡莒逐其君吳敗中國殺二君
二十三年八月乙未地震劉向以為是時周景王崩
劉單立王子猛尹氏立子朝其後季氏逐昭公黑肱叛
邾吳殺其君僚宋五大夫晉二大夫皆以地叛哀公
三年四月甲午地震劉向以為是時諸侯皆信邪臣莫
能用仲尼盗殺齊侯齊陳乞弑君貞定王三年晉空
桐震七日臺舍皆壊人多死
秦始皇十五年地動十七年地動自樂徐以西至平
隂臺屋墻垣大半壊
漢惠帝二年正月地震隴西厭(音一甲反)四百餘家文帝
五年二月地震景帝後元年五月地震武帝元光
四年五月地震征和二年八月地震壓殺人後元
元年秋七月地震宣帝本始四年四月壬寅地震河
南以東四十九郡北海琅邪地震壊祖宗廟城郭殺六
千餘人地節二年九月壬申地震元帝初元二年
二月戊午地震隴西郡毁落太上皇廟殿壁木飾壊敗
城郭宫寺民廬壓殺人衆永光三年冬地震成帝
建始三年地震綏和二年九月丙辰地震自京師至
北邊郡國三十餘壊城郭凡殺四百一十五人
王莽天鳳三年二月乙酉地震
後漢世祖建武二十二年九月郡國四十二地震南陽
尤甚地裂壓殺人其後武谿蠻夷反為寇害至南郡發
荆州諸郡兵遣武威將軍劉尚擊之為夷所圍復發兵
赴之尚遂為所沒章帝建初元年三月甲申山陽東
平地震和帝永元四年六月丙辰郡國十三地震春
秋漢含孳曰女王盛臣制命則地動坼畔震起山崩淪
時竇太后攝政兄竇憲專權將以是受禍也後五日詔
收憲印綬兄弟就國逼迫皆自殺五年二月戊午隴
西地震先儒說民安土者也將大動行大震九月匈奴
單于於除難鞬叛遣使𤼵邊郡兵討之七年九月癸
卯京都地震儒說閹官無陽施猶婦人也是時和帝與
中常侍鄭衆謀奪竇氏權德之因任用之及幸常侍蔡
倫二人始並用權九年三月庚辰隴西地震閏月塞
外羌犯塞殺略吏民使征西將軍劉尚擊之安帝永
初元年郡國十八地震李固曰地者隂也法當安静今
乃越隂之職專陽之政故應以震動是時鄧太后攝政
專事訖建光中太后崩安帝乃得制政於是隂類並勝
西羌亂夏連十餘年二年郡國十二地震三年十
二月辛酉郡國九地震四年三月癸巳郡國四地震
五年正月丙戍郡國十地震七年正月壬寅二月
丙午郡國十八地震元初元年郡國十五地震二
年十一月庚申郡國十地震三年二月郡國十地震
十一月癸卯郡國九地震四年郡國十三地震五
年郡國十四地震六年二月乙巳京都郡國四十二
地震或地坼裂涌水壊敗城郭民室屋壓人冬郡國八
地震永寧元年郡國二十三地震建光元年九月
己丑郡國三十五地震或地坼裂壊城郭室屋壓殺人
是時安帝不能明察信宫人及阿母聖等䜛云破壊鄧
太后家於是專聽信聖及宦者中常侍江京樊豐等皆
得用權延光元年七月癸卯京都郡國十三地震三
月戊申郡國二十七地震二年京都郡國三十二地
震三年京都郡國二十三地震是時以讒免太尉楊
震廢太子四年十月丁巳京都郡國十六地震時安
帝既崩閻太后攝政弟兄閻顯等並用事遂斥安帝子
更徵諸國王子未至中黃門遂誅顯兄弟順帝永建
三年正月丙子京都漢陽地震漢陽屋壊殺人地坼涌
水出是時順帝阿母宋娥及中常侍張昉等用權陽
嘉二年四月己亥京都地震是時爵號宋娥為山陽君
四年十二月甲寅京都地震永和二年四月庚申
京都地震是時宋娥搆姦誣罔五月事覺收印綬歸田
里十一月丁卯京都地震是時太尉王龔以中常侍張
昉等專弄國權欲奏誅之時龔宗親有以楊震行事諫
之止云三年二月乙亥京都金城隴西地震裂城郭
宫室多壊壓殺人閏月己酉京都地震十月西羌二千
餘騎入金城塞為涼州害四年三月乙亥京都地震
五年二月戊申京都地震建康元年正月涼州都
郡六地震從去年九月以来至四月凡百八十日震山
谷坼裂壊敗城寺傷害人物三月護羌校尉趙冲為叛
羌所殺九月丙午京都地震是時順帝崩梁太后攝政
欲為順帝作陵制度奢廣多壊吏民冢尚書欒巴諫事
太后怒癸卯詔書收巴下獄欲殺之丙午地震於是太
后乃出巴免為庶人桓帝建和元年四月庚寅京都
地震九月丁卯京都地震是時梁太后攝政兄冀持權
至和平元年太后崩然冀猶秉政專事至延熹二年乃
誅滅三年九月己卯地震庚寅又震元嘉元年十
一月辛巳京都地震二年正月丙辰京都地震十月
乙亥京都地震永興二年二月癸卯京都地震永
壽二年十二月京都地震延熹四年京都右扶風涼
州地震五年五月乙亥京都地震是時桓帝與中常
侍單超等謀誅除梁冀聽之並使用事專權又鄧后本
小人性行無常苟有顔色立以為后後卒坐執左道廢
以憂死八年九月丁未京都地震靈帝建寧四年
二月癸卯地震是時中常侍曹節王甫等皆專權熹
平二年六月地震六年十月辛丑地震光和元年
二月辛未地震四月丙辰地震靈帝時宦者專恣二
年三月京兆地震三年自秋至明年春酒泉表氏地
八十餘動涌水出城中官寺民舍皆傾縣易處更築城
郭獻帝初平二年六月丙戌地震興平元年六月
丁丑地震後主炎興二年蜀地震時宦人黃皓專權
按司馬彪說閹宦無陽施猶婦人也皓見任之應與漢
和帝時同事也是冬蜀亡
魏明帝青龍二年十一月京都地震從東来隠隠有聲
搖屋瓦景初元年六月戊申京都地震是秋吳將朱
然圍江夏荆州刺史胡質擊退之又公孫淵叛自立為
燕王改元置百官明年討平之
齊王正始二年十一月南安郡地震三年七月甲申
南安郡地震十二月魏郡地震六年二月丁卯南安
郡地震時曹爽專政遷太后於永寧宫后與帝泣别連
年地震是其應也
吳孫權黃武四年江東地連震時權受魏爵命為大將
軍吳王而改元專制不修臣迹京房易傳曰臣事雖正
專必震劉向云臣下強盛將動而為害之應也嘉禾
六年五月江東地震赤烏二年正月地再震時吕壹
專事步隲上疏以為臣下專政之應赤烏十一年二
月江東地仍震時權聽讒尋黜朱據廢太子
晉武帝泰始五年四月辛酉地震是年冬新平氐羌叛
明年孫皓遣大衆入渦(音戈)口七年六月景申地震
咸寧二年八月庚辰河南河東平陽地震四年六月
丁未隂平廣武地震甲子又震太康二年二月庚申
淮南丹陽地震五年三月朔壬辰京師地震六年
七月己丑地震七年七月南安犍(其焉反)為地震八月
京兆地震八年五月壬子建安地震七月隂平地震
八月丹陽地震九年正月會稽丹陽吳興地震四月
辛酉長沙南海等郡國八地震七月至於八月地又四
震其三有聲如雷九月臨賀地震十二月又震十年
十二月己亥丹陽地震太熙元年正月地又震武帝
世始於賈充終於楊駿阿黨昧利苟竊朝權至於末年
所任轉弊故頻年地震過其序也終喪天下惠帝元
康元年十二月辛酉京師地震此夏賈后使楚王瑋殺
汝南王亮及太保衛瓘此隂道盛陽道微故也四年
二月上谷上庸遼東地震五月蜀郡山移淮南壽春洪
水出山崩地䧟壊城府八月上谷地震水出殺百餘人
十月京都地震十一月滎陽襄城汝隂梁國南陽地皆
震十二月京都又震是時賈后亂朝終至禍敗之應也
漢鄧太后攝政時郡國地震李固以為地隂也法當安
静今乃越隂之職專陽之政故應以震此同事也京房
易傳曰小人剥廬厥妖山崩兹謂隂乘陽弱勝強又曰
隂背陽則地裂父子分離夷羌叛去元康五年五月
丁丑地震六月金城地震六年正月丁丑地震八
年正月庚辰地震太安元年十二月地震時齊王冏
專政之應也二年十二月庚辰地震是時長沙王乂
專政之應也孝懷帝永嘉三年十月荆襄二州地震
時司馬越專政四年四月兖州地震五月石勒寇汲
郡執太守胡寵遂南濟沔是其應也愍帝建興二年
四月甲辰地震三年六月丁卯長安又震時主幼權
傾於下四方雲擾兵亂不息之應也元帝太興元年
四月西平地震湧出水十二月廬陵豫章武昌西陵地
震湧水出山崩干寶以為王敦陵上之應也二年五
月己丑祁山地震山崩殺人是時相國南陽王保在祁
山稱晉王不終之象也三年四月庚寅丹陽吳郡晉
陵又地震成帝咸和二年二月江陵地震三月益州
地震四月己未豫州地震是年蘇峻作亂九年三月
丁酉會稽地震穆帝永和元年六月癸亥地震是時
嗣主幼冲母后稱制政在臣下所以連年地震二年
十二月地震三年正月庚辰地震九月又地震四
年十月己未地震五年正月庚寅地震是時石季龍
僭即皇帝位亦過其序也九年八月丁酉京都地震
有聲如雷十年正月丁卯地震聲如雷鷄雉皆鳴呴
(呼后反)十一年四月乙酉地震五月丁未地震升平
二年十一月辛酉地震五年八月涼州地震哀帝
隆和元年四月甲戌地震是時政在將相人主南面而
已興寧元年四月甲戍揚州地震湖瀆溢二年三
月庚寅江陵地震是時桓温專政海西公太和元年
二月凉州地震水涌是海西將廢之應也簡文帝咸
安二年十月辛未安成地震是年帝崩孝武帝寕康
元年十月辛未地震二年二月丁巳地震七月甲午
凉州地又震山崩是時嗣主幼冲權在將相隂盛之應
也太元二年閏三月壬午地震五月丁丑地震十
一年六月己卯地震是後緣河諸將連歲兵役人勞之
應也十五年三月己酉朔夜地震八月京都地震十
二月己未地震十七年六月癸卯地震十二月己未
地又震是時羣小弄權天下側目十八年正月癸亥
朔地震二月乙未夜地震安帝隆安四年四月乙未
地震九月癸丑地震是時幼主冲昧政在臣下義熙
四年正月壬子夜地震有聲十月癸亥地震五年正
月戊戌夜潯陽地震有聲如雷明年盧循下八年自
正月至四月南康廬陵地四震明年王旅西討荆益
十年三月戊寅地震
宋武帝永初元年秋七月己巳地震文帝元嘉十二
年夏四月都下地震十五年七月辛未地震孝武
大明二年四月辛丑地震六年七月甲申地震有聲
如雷兖州尤甚魯郡山搖者二後廢帝元徽五年五
月地震
齊東昏侯永元元年七月地震至来歲晝夜不止小屋
多壊
梁武帝天監五年十二月京師地震京房易飛候曰地
動以下十一月者其邑饑亡時交州刺史李凱反明年
霜歲儉人飢普通三年正月建康地震時義州刺史
文僧朗以州叛六年十二月地震京房易飛候曰地
冬動有音以十二月者其邑有行兵是時帝令豫章王
綜將兵北伐中大通五年正月建康地震京房易
飛候曰地以春動歲不昌是歲大水百姓飢饉大同
三年十一月建康地震京房易飛候曰地震以十一月
邑有大喪及饑亡明年霜為災百姓饑五年十月建
康地震是歲會稽山賊起七年二月建康地震是歲
交州人李賁舉兵逐刺史蕭諮九年閏正月地震李
賁自稱皇帝署置百官太清三年四月建康地再震
時侯景自為大丞相錄尚書事帝所需不給是月以憂
憤崩
陳永定二年五月建康地震時王琳立蕭莊於郢州
太建四年十一月地震陳寳應反閩中禎眀元年正
月地震施文慶沈客卿專恣之應也
後齊河清二年并州地震和士開專恣之應
後周建德二年凉州地頻震城郭多壊時羌夷叛
隋文帝開皇十四年五月京師地震京房易飛候曰地
動以夏五月人流亡是歲關中饑百姓就糧於關東
二十年十一月戊子立晉王廣為皇太子是日天下地
震仁夀二年四月岐雍地震易飛候曰震以四月五
榖不熟人大饑
唐武德二年十月乙未京師地震隂盛而反常則地震
故其占為臣強為后妃專恣為夷犯華為小人道長為
寇至為叛臣七年七月巂州地震山摧壅江水噎流
貞觀七年十月乙丑京師地震十二年正月壬寅
松叢二州地震壊廬舍二十年九月辛亥靈州地震
有聲如雷二十三年八月癸酉朔河東地震晉州尤
甚壓殺五十餘人乙亥又震十一月乙丑又震永徽
元年四月己巳朔晉州地震己夘又震六月庚辰又震
有聲如雷二年十月又震十一月戊寅定襄地震帝
始封晉王初即位而地屢震天下將由帝而動搖象也
儀鳳二年三月庚辰京師地震永淳元年十月甲
子京師地震垂拱三年十月乙亥京師地震四年
七月戊午又震八月戊戌神都地震延載元年四月
壬戌常州地震大足元年七月乙亥揚楚常潤蘇五
州地震二年八月辛亥劍南六州地震景龍四年
五月丁丑剡縣地震景雲三年正月甲戌并汾絳三
州地震壊廬舍壓死百餘人開元二十二年二月壬
寅秦州地震西北隠隠有聲坼而復合經時不止壊廬
舍殆盡壓死四千餘人二十六年三月癸巳京師地
震至德元載十一月辛亥朔河西地震裂有聲陷廬
舍張掖酒泉尤甚至二載三月癸亥乃止大歴二年
十一月壬申京師地震自東北来有聲如雷者三三
年五月丙戌又震十二年恒定二州地大震三日乃
止束鹿寧晉地裂數丈沙石隨水流出平地壊廬舍壓
死數百人建中元年四月己亥京師地震三年六
月甲子又震四年四月甲子又震五月辛巳又震
貞元二年五月己酉又震三年十一月丁丑夜京師
東都蒲陕地震四年正月庚戌朔夜京師地震辛亥
壬子丁夘戊辰庚午癸酉甲戌乙亥皆震金房二州尤
甚江溢山裂屋宇多壊人皆露處二月壬午京師又震
甲申乙酉丙申三月甲寅巳未庚午辛未五月丙寅丁
夘皆震八年甲午又震有聲如雷甲辰又震九年
四月辛酉又震有聲如雷河中關輔尤甚壊城壁廬舍
地裂水涌十年四月戊申京師地震癸丑又震侍中
渾瑊第有樹湧出樹枝皆載蚯蚓十三年七月乙未
又震元和七年八月京師地震草樹皆搖九年三
月丙辰巂州地震晝夜八十壓死百餘人地陷者三十
里十年十月京師地震十一年二月丁丑又震
十五年正月穆宗即位戊辰始朝羣臣於宣政殿是夜
地震太和二年正月壬申地震七年六月甲戌又
震九年三月乙夘京師地震屋瓦皆墜戶牖間有聲
開成元年二月乙亥又震二年十一月乙丑夜又
震四年十一月甲戌又震會昌二年正月癸亥宋
亳二州地震十二月癸未京師地震大中三年十月
辛巳上都及振武河西天德靈武塩夏等州地震壊廬
舍壓死數十人十二年八月丁巳太原地震咸通
元年五月上都地震六年十二月晉絳二州地震壊
廬舍地裂泉湧泥出青色八年正月丁未河中晉絳
三州地大震壊廬舍人有死者十三年四月庚子朔
浙東西地震乾符三年六月乙丑雄州地震至七月
辛巳止州城廬舍盡壊地陷水涌傷死甚衆是月濮州
地震十二月京師地震有聲四年六月庚寅雄州地
震六年二月京師地震有聲如雷藍田山裂水涌
中和三年秋晉州地震有聲如雷光啟二年春成都
地震月中十數占曰兵饑十二月魏州地震乾寧二
年三月庚午河東地震
宋乾德三年京師地震至道二年十月潼關西靈夏
環慶等州地震城郭廬舍多壊占云兵饑是時西戎寇
靈州明年遣將率兵援糧以救之關西民有饑殍者
咸平二年九月常州地震壊鼓角樓羅務軍民廬舍甚
衆四年九月慶州地震者再六年正月益州地震
景德元年正月丙申夜京師地震癸卯夜復震丁未
夜又震屋宇皆動有聲移時方止癸丑冀州地震占主
土工興有急令兵革興是年契丹犯塞二月益黎雅州
地震三月邢州地震不止四月己卯夜瀛州地震五月
邢州地復震不止十一月壬子日南至京師地震癸丑
石州地震四年七月丙戌益州地震己丑渭州瓦亭
寨地震者四大中祥符二年三月代州地震四年
六月昌眉州並地震七月真定府震壊城壘天聖五
年三月戊辰秦州地震七年十月丙午京師地震
景祐四年十二月甲申忻代并三州地震壊廬舍覆壓
吏民忻州死者萬九千七百四十二人傷者五千六百
五十五人畜死者五萬餘代州死者七百五十九人并
州千八百九十人寶元元年正月庚申并忻代州地
震十一月忻州地震十二月甲子京師地震慶歴三
年五月乙亥忻州地大震說者曰地道貴静今數震搖
兵興民勞之象也五月庚午忻州地震西北有聲如雷
五年七月丁酉廣州地震己卯京南岳州並地震
六年二月戊寅青州地震三月庚寅登州地震岠嵎山
摧自是震不已每震即海底有聲如雷五月甲申京師
地震七年十月乙丑河陽許州地震二年十一月
丁酉夜秀州地震有聲自西北起如雷嘉祐二年雄
霸等州地震五年五月己丑京師地震治平四年
秋漳泉建州邵武興化軍等處皆地震潮州尤甚地裂
泉涌壓覆州郭及兩縣屋宇士民軍兵死者甚衆八月
己巳京師地震熙寧元年七月甲申地震乙酉辛夘
再震八月壬寅甲辰又震是月鄆州須城東阿二縣地
震終日滄州清池莫州亦震壊官私廬舍城壁是時河
北復大震或數刻不止有聲如雷樓櫓民居多摧覆壓
死者甚衆九月戊子莫州地震有聲如雷十一月乙未
京師及莫州地震十二月癸卯瀛州地大震丁巳冀州
地震辛酉滄州地震涌出沙泥船板胡桃螺蚌甲之屬
十二月潮州地再震是歲數路地震有一日十數震有
踰半年震不止者元豐八年五月京師地震元祐
二年二月辛亥代州地震有聲四年春陜西河北震
七年九月己酉蘭州鎮戎軍永興軍地震十月庚戌
朔環州地再震紹聖元年十一月丙寅太原府地震
二年十月十一月河南府地震是歲蘇州自夏迄秋
地震三年三月戊戌夜劒南東川地震九月己酉滁
州沂州地震四年六月己酉太原府地震有聲元
符元年七月壬申夜雲霒蔽天地震良久三年正月
壬申恩州地震八月甲戌太原府地震三年五月己
巳太原府又震建中靖國元年十二月辛亥太原府
潞晉隰代石嵐等州岢嵐威勝保化寧化軍地震彌旬
晝夜不止壊城壁屋宇人畜多死宣和四年北方用
兵雄州地震六年正月京師連日再地震宫殿門皆
動有聲建炎二年正月戊戌長安地大震金人將婁
宿圍城彌旬無外援金兵乘地震而入城遂陷紹興
三年八月甲申地震平江府湖州尤甚(甲辰詔罪已求直言)是歲
逆豫陷鄧隨等州金人犯蜀
六年六月乙巳夜地震有聲自西北如雷餘杭縣為甚
(詔罪已求直言)是冬偽齊劉麟猊犯順寇濠夀州後四年虜酋
兀术入寇二十四年正月戊寅地震二十五年三
月壬申又震二十八年八月甲寅地夜震三十一
年三月壬辰又震三十二年七月戊申又震隆興
元年十月丁丑地震六月甲寅又震是歲宰臣湯思退
擅撤海泗唐鄧之戍敵乘邊虚入寇後思退貶死此臣
專必震又兵役人勞之應也乾道二年九月丙午地
震自西北方是月台州有海寇四年十二月壬子石
泉軍地震三日有聲如雷屋瓦皆落時郡有綿州冤獄
云淳熙元年十二月戊辰地震自東北方後湖南江
西茶寇擾數路九年十二月壬寅地夜震十年十
二月丙寅又震十二年五月庚寅又震慶元六年
十一月甲子地震東北方嘉定六年四月行都地震
六月丙子嚴州淳安縣地震十年二月庚申地震自
東南越月敵犯光州十四年正月乙未地夜震大雷
是春金人入寇蘄黃州失守
文獻通考卷三百一
