文獻通考卷二百十六
鄱陽馬端臨貴與著
經籍考四十三
子(小說家)
傳竒三卷
鼂氏曰唐裴鉶撰唐志稱鉶高駢客故其書所記
皆神仙詭譎事駢之惑吕用之未必非鉶輩導䛕
所致
陳氏曰尹師魯初見范文正岳陽樓記曰傳竒體
耳然文體隨時理勝為貴文正豈可與傳竒同日
語哉蓋一時戲笑之談耳唐志三卷今六卷皆後
人以其卷帙多而分之也
摭言十五卷
鼂氏曰唐王定保撰分六十三門記唐朝進士應
舉登科雜事
陳氏曰定保光化三年進士為吳融子華壻喪亂
後入湖南棄其妻弗顧士論不齒
金華子三卷
鼂氏曰唐劉崇遠撰金華子其自號蓋慕皇初平
為人也錄唐大中後事一本題曰劉氏雜編
陳氏曰崇遠五代時人仕至大理司直
北夢𤨏言二十卷
鼂氏曰荆南孫光憲撰光憲蜀人從陽玭元證遊
多聞唐世賢哲言行因纂輯之且附以五代十國
事取傳田於江南之夢自以為高氏從事在荆江
之北故命編云
陳氏曰光憲仕荆南高從誨為黃州刺史三世在
幕府後隨繼冲入朝有薦於太祖者將用為學士
未及而卒光憲自號葆光子
皮氏見聞錄五卷
鼂氏曰五代皮光業撰唐末為錢鏐從事記當時
詭異見聞自唐乾符四年迄晉天福二年自號鹿
門子
耳目記一卷
陳氏曰無名氏邯鄲書目云劉氏撰未詳其名記
唐末以後事
紀聞談三卷
陳氏曰蜀潘遠撰館閣書目按李淑作潘遺今考
邯鄲書目亦作潘遠其曰遺者本誤也所記隋唐
遺事
鑑誡錄十卷
鼂氏曰後蜀何光遠撰字輝夫東海人唐證中纂
輯唐以來君臣事迹可為世鑒者前有劉曦度序
李獻臣云不知何時人考之不詳也
葆光錄三卷
陳氏曰陳纂撰自號襲明子所載多吳越事當是
國初人
後史補三卷
陳氏曰前進士高欲拙撰
野人閑話五卷
陳氏曰成都景煥撰記孟蜀時事乾德三年序
續野人閑話二卷
陳氏曰不知作者
稽神錄六卷
鼂氏曰南唐徐鉉撰記怪神之事序稱自乙未歲
至乙夘凡二十年僅得百五十事楊大年云江東
布衣蒯亮好大言夸誕鉉喜之館於門下稽神錄
中事多亮所言
陳氏曰元本十卷今無卷第總作一卷當自是他
書中錄出者
賈氏談錄一卷
鼂氏曰南唐張洎奉使來朝錄賈黃中所談三十
餘事歸獻其王
燈下閑談二卷
陳氏曰不知作者
啟顔錄八卷
陳氏曰不知作者雜記恢諧調笑事唐志有侯白
啟顔錄十卷未必是此書然亦多有侯白語但訛
謬極多
開顔集三卷
陳氏曰校書郎周文規撰未知何時人以古笑林
多猥俗乃於書史中抄出可資談笑者為此篇
唐摭言十五卷
陳氏曰鄉貢進士何晦撰其序言太歲癸酉下第
於金陵鳳臺旅舍癸酉者開寳六年也時江南獨
未下晦蓋其國人歟
洛陽搢紳舊聞記十卷
陳氏曰丞相曹國張齊賢師亮撰所錄張全義治
洛事甚詳
太平廣記五百卷
鼂氏曰皇朝太平興國初詔李昉等取古今小說
編纂成書同太平御覽上之賜名廣記
夾漈鄭氏曰太平廣記乃太平御覽中别出廣記
一書專記異事
鹿革事類三十卷鹿革文類三十卷
鼂氏曰節太平廣記事實成一編曰事類詩文成
一編曰文類蔡蕃晉如所撰晉如博學通書音律
能屬文與十父相友善
洛中記異十卷
鼂氏曰皇朝秦再思記五代及國初䜟應雜事
洞微志十卷
鼂氏曰皇朝錢希白述記唐以來詭譎事
清異錄二卷
陳氏曰稱翰林學士陶榖撰凡天文地理花木飲
食器物每事皆制為異名新說其為書殆似雲仙
散錄而語不類國初人蓋假托也
乘異記三卷
鼂氏曰皇朝張君房撰其序謂乘者載記之名異
者非常之事蓋志鬼神變怪之書凡十一門七十
五事
陳氏曰咸平癸夘序取晉之乘之義也君房又有
脞說家偶無之鼂公武讀書志以脞說為張唐英
君房撰又言君房著名臣傳蜀檮杌雲笈七籖行
於世按君房祥符天禧以前人楊大年改閑忙令
所謂紫微失却張君房者即其人也嘗為御史屬
坐鞫獄貶秩因編修七籖得著作佐郎七籖序自
言君房蓋其名非字也唐英字次功熙豐間人丞
相商英天覺之兄作名臣傳蜀檮杌者與君房了
不相涉不知鼂何以合為一人也其誤明矣
括異記十卷
鼂氏曰皇朝張師正撰師正擢甲科得太常博士
後游宦四十年不得志於是推變怪之理參見聞
之異得二百五十篇魏泰為之叙
祖異志十卷
鼂氏曰皇朝聶田撰田天禧中進士不中第至元
祐初因記近時詭聞異見一百餘事天禧至元祐
七十餘年田且百歲矣康定元年序
楊文公談苑八卷
鼂氐曰皇朝宋庠編初楊公億里人黃鑑裒撰平
生異聞為一編庠取而刪類之分為二十一門
陳氏曰鑑書初名南陽談藪宋公刪其重復改曰
談苑
歸田錄十卷
鼂氏曰皇朝李畋撰畋蜀人張詠客也與范鎮友
善熙寕中致仕歸與門人賓客燕談忘倦門人請
編錄之又名該聞錄(書錄解題作十卷)又有雜詩十二篇
係於後
江鄰幾雜志三卷
鼂氏曰皇朝江休復撰休復歐陽永叔之執友其
所紀精博絶人遠甚鄰幾其字也又名嘉祐雜志
開談錄兩卷
鼂氏曰皇朝蘇耆撰舜卿之父也記五代以來雜
事下帙多載馮道行義
文會談叢一卷
陳氏曰題華陽上官融撰不知何人天聖五年序
國老閑談二卷
陳氏曰稱夷門君玉撰不著姓
東齋記十卷
鼂氏曰皇朝范鎮景仁撰元豐中序言既謝事日
於東齋燕坐追憶在朝時交游言語與夫俚俗傳
記因纂集成一篇崇觀間以其及國朝故事禁之
春明退朝錄三卷
鼂氏曰皇朝宋敏求次道撰多記國朝典故其序
云熙寧三年予奉朝請於春明里因纂所聞也
南遷錄二卷
鼂氏曰皇朝張舜民芸叟撰舜民元豐中從軍攻
靈州師還謫授柳州監酒即日之官記塗中所歷
并其詩文
夢溪筆談二十六卷
鼂氏曰皇朝沈括存中撰括好功名城永樂不克
貶死而實才高博學多技能音律星歴尤䆳自序
云退處林下深居絶過從所與談者惟筆硯而已
故以名其書凡十七目
忘懷錄三卷
鼂氏曰皇朝元豐中夢溪丈人撰所集皆飲食器
用之式種藝之方可以資山居之樂者或云沈括
也
陳氏曰括坐永樂事閑廢晩歲乃以光禄卿分司
卜居京口之夢溪有水竹山林之適少有懷山錄
可資居山之樂者輒記之自謂今可㤀於懷矣故
易名㤀懷錄
郡閣雅言一卷
鼂氏曰皇朝潘若同撰太宗時守郡與僚佐話及
南唐野逸賢哲異事佳言輙䟽之於書凡五十六
條以資雅言或題曰郡閣雅談書錄解題作郡閣
雜言題贊善大夫潘欲冲撰
祕閣閑談五卷
鼂氏曰皇朝吳淑撰記祕閣同僚燕談淑仕南唐
後隨李煜降丹陽人
牧豎閑談三卷
鼂氏曰皇朝景漁纂十九事景漁蜀人也
幕府燕閑錄十卷
鼂氏曰皇朝畢仲詢撰仲詢元豐初嵐州推官纂
當代怪竒可喜之事為二十門
歸田錄二卷
陳氏曰歐陽修撰或言公為此錄未傳而序先出
裕陵索之其中本載時事及所經歷見聞不敢以
進旋為此本而初本竟不復出未知信否公自為
序略曰歸田錄者朝廷之遺事史官之所不記與
夫士大夫笑談之餘而可錄者錄之以備閑居之
覽也又曰唐李肇國史補序云言報應叙鬼神述
夢卜近帷箔悉去之記事實探物理辨疑惑示勸
戒採風俗助談笑則書之余之所錄大抵以肇為
法而小異於肇者不書人之過惡以謂職非史官
而掩惡揚善君子之志也覽者詳之
歸田後錄十卷
陳氏曰朝請郎廬江朱定國興仲撰熙豐間人竊
取歐公舊錄之名實不相關也
清夜錄一卷
陳氏曰沈括撰
續清夜錄一卷
陳氏曰王銍性之撰
苔川子所記三事一卷
陳氏曰不知何人三事者勃窣姑王立林果毅皆
異事也末有韓蟲兒一事是歐陽公所記偶錄附
此
補妬記一卷
鼂氏曰古有妬記久而亡之不知何人輯傳記中
婦人嚴妬事以補亡
陳氏曰稱京兆王績編不知何時人古有宋虞通之
妬記等今不傳故補之自商周而下迄五代史傳
所有妬婦皆載之末及神怪雜說文論等最後有
治妬二方尤可笑也
茅亭客話十卷
鼂氏曰皇朝黃休復撰茅亭其所居也暇日賓客
話言及虚無變化謠俗卜筮雖異端而合道旨屬
懲勸者皆錄之
陳氏曰其所記多蜀事别有成都名畫記蓋蜀人
也
褒善錄一卷
鼂氏曰皇朝王蕃撰嘉祐中巴縣簿黃靖國死而
復蘇道其冥中所見廖生嘗傳之蕃刪取其要為
此書
吉凶影響錄十卷
鼂氏曰皇朝岑象求編象求熙寧末間居江陵披
閱載籍見善惡報應事輙刪潤而記之間有聞見
者難於備載亦採摘著於篇
勸善錄六卷
鼂氏曰皇朝周明寂元豐中纂道釋神竒禍福之
效前人為傳記者成一編以戒世
勸善錄拾遺十五卷
鼂氏曰不題撰人疑亦明寂所纂僅百事
鷄跖集十卷
鼂氏曰未詳撰人所集書傳中𤨏碎佳事分門編
次之淮南子曰善學者如齊王食鷄必食其跖名
書之意殆以此
二百家事類六十卷
鼂氏曰分門編古今稗官小說成一書雖曰該博
但失於大略不題撰人
漁樵閑話二卷
鼂氏曰設漁樵問答及史傳雜事不知何人所為
青𤨏高議十八卷
鼂氏曰不題撰人載皇朝雜事及名士所撰記傳
然其所書辭意頗鄙淺
悦神集一卷
鼂氏曰不題撰人記滑稽之說唐有邯鄲淳笑林
此其類也
廣卓異記二十卷
陳氏曰樂史子正撰
王原叔談錄一卷
陳氏曰翰林學士南京王洙之子錄其父所言
湘山野錄三卷續三卷
鼂氏曰皇朝熙寧中吳僧文瑩撰記國朝故事
玉壺清話十卷
鼂氏曰皇朝僧文瑩元豐中撰自序云瑩收國初
至熙寧中文集數千卷其間神道墓誌行状實錄
奏議之類輯其事成一家言玉壺者其隠居之潭
也
延漏錄一卷
陳氏曰不著名氏其間稱伯父郇公知其為章得
象之姪也後題此書疑章望之作然未敢必望之
者字表民用郇公廕入官歐陽公為作字說者也
以宰相嫌遂不仕錄中又記皇祐中與滕元發同
試南廟滕首冠而已被黜籍令非望之亦當時場
屋有聲者章氏雋才固多也
紀聞一卷
陳氏曰集賢殿修撰李復圭審言撰淑之子也
東坡手澤三卷
陳氏曰今俗本大全集中所謂志林者也
艾子一卷
陳氏曰相傳為東坡作未必然也
龍川略志六卷龍川别志四卷
鼂氏曰皇朝蘇轍撰轍元符二年夏居循州杜門
閉目追惟平昔使其子遠書之於紙凡四十事其
秋復記四十七事龍川循州地名
古今前定錄二卷
鼂氏曰皇朝尹國均輯經史子集古今之人興衰
窮逹貴賤貧富死生夀夭與夫一動靜一語默一
飲一啄定於前而形於夢兆於卜見於相貌應於
䜟記者凡一門以為不知命而躁競者之戒至若
裴度以隂德而致貴孫亮以隂譴而減齡之類又
别為二門使君子不以天廢人云
澠水燕談十卷
鼂氏曰皇朝王闢紹聖間撰澠水其退居之地也
闢從仕四方與賢士大夫燕談有可取者輙記之
久而得三百六十餘事
陳氏曰澠齊水名左傳有酒如澠闢治平四年進
士
逆旅集
淮海秦觀撰自序曰余閑居有所聞輙書記之既
盈編軸因次為若干卷題曰逆旅集蓋以其智愚
好醜無所不存彼皆隨至隨往適相遇於一時竟
亦不能久其留也或曰吾聞君子言欲純事書欲
純理詳於誌常而略於紀異今子所集雖有先王
之餘論周孔之遺言而浮屠老子卜醫夢幻神仙
鬼物之說猥雜於其間是否莫之分也信誕莫之
質也常者不加詳而異者不加略也無乃與所謂
君子之書言者異乎余笑之曰鳥栖不擇山林惟
其木而已魚遊不擇江河惟其水而已彼計事而
處簡物而言切切然去彼取此者縉紳先生之事
也僕野人也擁腫是師懈怠是習仰不知雅言之
可愛俯不知俗論之可卑偶有所聞則隨而記之
耳又安知其純與駁邪然觀今世謂其言是則矍
然改容謂其言信則適然以喜而終身未嘗信也
則又安知彼之純不為駁而吾之駁不為純乎且
萬物歷歷同歸一隙衆言喧喧同歸一源吾方與
之沉與之游欲有取舍而不可得何暇是否信誕
之擇哉子往矣客去遂以為序
傅公嘉話一卷
鼂氏曰皇朝傅堯俞之子孫記堯俞之言行凡四
十餘章獻簡堯俞諡也
曾公南遊記一卷
鼂氏曰曾公未詳何人當是公亮之孫也共十二
章記國朝雜事
搢紳脞說二十卷
鼂氏曰皇朝張唐英君房撰君房博學通釋老善
著書如名臣傳蜀檮杌雲笈七籖行於世者毋慮
數百卷此書亦詳實
稗官志一卷
鼂氏曰皇朝吕大辨雜記其所聞前言往行
倦游雜錄八卷
鼂氏曰右皇朝元豐初張師正撰序言倦遊云者
仕不得志聊書平生見聞將以信於世也自以非
史官雖書善惡而不敢褒貶
東軒筆錄十五卷續錄一卷
鼂氏曰右皇朝魏泰撰襄陽人曾布之婦弟為人
無行而有口頗為鄉里患苦元祐中紀其少時公
卿間所聞成此編其所是非多不可信心喜章惇
數稱其長則大槩已可見又多妄誕姑舉其一如
謂王沂公登甲科劉子儀為翰林學士嘗戲之按
沂公登科雖在子儀後四年其入翰林沂公反在
子儀前七年沂公咸平五年登科矛儀天禧三年
始除學士蓋相去二十年其謬至此
王氏曰魏泰者場屋不得志喜偽作他人著書如
志怪集括異志倦游錄盡假名武人張師正又不
能自抑出其姓名作東軒筆錄皆用私喜怒誣衊
前人最後作碧雲騢假作梅堯臣毁及范仲淹而
天下駭然不服矣(詳見碧雲騢條下)
文獻通考卷二百十六
