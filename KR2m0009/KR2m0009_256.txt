文獻通考卷二百五十六
鄱陽馬端臨貴與著
帝系考七
后妃
梁太祖元貞皇后張氏單州碭山人太祖少聘之生末
帝太祖貴封魏國夫人天祐元年卒太祖即位追冊為
賢妃末帝立追諡后
昭儀陳氏宋州人少以色進後專寵開平三年度為尼
昭容李氏亦以色進拜昭容後不知所終
末帝德妃張氏父歸霸事太祖為梁功臣帝為王時以
婦聘之帝即位將冊德妃立為后未及而卒
末帝次妃郭氏父登州刺史歸厚少以色進梁亡為尼
後唐太祖正室劉氏代北人太祖為晉王時封秦國夫
人莊宗即位尊為皇太妃
次妃曹氏太原人先封晉國夫人生莊宗莊宗即位尊
為皇太后薨葬魏縣諡貞簡
莊宗神閔敬皇后劉氏魏州安成人晉王攻魏禆將袁
建豐掠得之納之晉宫莊宗嗣位太后以賜之有寵生
子繼岌帝即位將立后而衛國夫人韓氏正室也燕國
夫人伊氏次妃位在劉氏上故難其事宰相豆盧革樞
使郭崇韜等希旨請立劉氏為皇后上從之乃封韓氏
為淑妃伊氏為德妃莊宗遇弑后出奔明宗即位遣人
賜后死韓淑妃伊德妃皆居太原晉高祖反時為契丹
所虜
自唐末喪亂后妃之制不備至莊宗時後宫之數尤
多有昭容昭儀昭媛出使御正傅真懿才咸一瑶芳
懿德宣等其餘名號不可勝紀明帝已後又有司寶
司贊司膳司醖司飾司衣過藥梳篦衣服知客寶省
書省弟子院使等名皆封國夫人或郡夫人少者縣
君(前代内職無封君之禮此一時之制)
明宗和武憲皇后曹氏不知所出天成元年封淑妃後
立為皇后愍帝即位尊為皇太后
明宗昭懿皇后夏氏不知其所出生秦王從榮及愍帝
帝未即位前卒天成時追冊為皇后
明宗淑妃王氏邠州餅家子初為梁將劉鄩侍兒鄩卒
帝納之即位封為淑妃愍帝即位尊為皇太妃
愍帝哀皇后孔氏父循愍帝即位將立為皇后未及而
難作帝出奔廢帝入與所生四子皆見殺晉高祖立追
諡曰哀
廢帝皇后劉氏父茂威應州渾源人初封沛國夫人帝
即位為皇后石敬塘犯京師與帝俱自焚死
晉高祖皇后李氏唐明宗女初號永寧公主天福二年
有司請立皇后帝以宗廟未立謙抑未遑帝崩出帝即
位乃尊為皇太后
安太妃代北人不知其世家生出帝帝立尊為皇太妃
出帝皇后馮氏定州人父濛初適高祖弟重允重允卒
出帝納之立為皇后契丹入京師從帝北遷不知所終
漢高祖皇后李氏晉陽人本農家女高祖少為軍卒入
其家劫取之高祖貴封魏國夫人生隱帝高祖即位立
為皇后隱帝即位為皇太后
周太祖聖穆皇后柴氏邢州堯山人太祖少娶之太祖
即位已卒追册為皇后
太祖淑妃楊氏鎮州真定人初為趙王鎔妾鎔死嫁石
光輔光輔卒太祖聘為繼室天福中卒即位追冊為妃
貴妃張氏鎮州真定人初為武氏婦武卒太祖納之太
祖兵入京妃為劉銖所殺即位追冊為貴妃
德妃董氏鎮州靈壽人初為劉進超妻進超殁太祖聘
之即位冊為德妃
世宗貞惠皇后劉氏不知所出帝微時所娶封縣君太
祖舉兵留京師為漢人所殺太祖即位封彭城郡夫人
世宗即位追冊為皇后
宣懿皇后符氏彦卿之女初適李崇訓崇訓反誅帝納
為夫人即位立為皇后顯德時崩
皇后符氏宣懿后之妹宣懿后崩帝納之恭帝立尊為
皇太后
宋太祖皇帝始因五代之制置司簿掌宫中簿書出納
之事又置司賓並封縣君又置樂使主宫中聲伎並賜
帬帔太宗置尚宫太監及知内省充内宣徽南院使兼
承旨并司簿或封國夫人郡夫人又置寶省尚食封縣
君又置司寶司儀司給或授郡君縣君又樂使之下增
置副使又改内省為尚書内省令尚官太監並號尚書
司給司簿同掌宫籍及司出給改祗候人為御侍衣服
為司衣梳篦為司飾枕被為司寢湯藥為司藥樂使為
仙韶使副使為仙韶副使弟子呼供奉又置直筆書省
主事改茶器為翰林局掌御閣為直閣掌宫門為直門
掌燈火為掌燈掌從物為直仗針線院為裁縫院又令
司簿兼掌寶司言兼監班司儀兼承宣掌寶司儀及仙
韶使副使仍封縣君又司記知尚書内省公事而皆賜
以帬帔真宗置淑容順容婉儀婉容並從一品在昭儀
上又置貴儀在淑容之上又置司宫令正四品在尚宫
之上
太祖孝惠皇后賀氏開封人太祖正妃初封會稽郡夫
人顯德五年崩建隆三年追冊為皇后
孝明皇后王氏邠州新平人太祖繼妃建隆元年八月
立為皇后乾德元年崩
孝章皇后宋氏河南洛陽人乾德六年納為皇后太宗
即位號開寶皇后居西宫至道元年崩
太宗淑德皇后尹氏相州鄴人太宗正妃早崩太平興
國元年追冊為皇后
懿德皇后符氏陳州宛邱人太宗繼妃帝為晉王封越
國夫人開寶八年崩太平興國元年追冊為皇后
元德皇后李氏真定人初為太宗後宫封夫人生真宗
太平興國二年崩真宗即位追尊為皇太后
明德皇后李氏潞州上黨人太宗妃雍熙元年立為皇
后真宗立尊為皇太后
貴妃孫氏開封人昭容吴氏錢塘人尚宫李氏徐
氏順容邵氏揚州人俱太宗後宫
朱貴妃太宗後宫為才人後入道明道中卒
秦國夫人劉氏真宗乳母始封齊國夫人真宗即位封
秦國延夀保聖夫人咸平元年薨帝以乳保之恩事之
如母舉哀制服
真宗莊懷皇后潘氏大名人真宗元妃端拱二年崩至
道三年追冊為皇后
莊穆皇后郭氏太原人真宗繼妃帝繼位立為皇后景
德四年崩
章獻明肅皇后劉氏益州人景德初為美人進德妃莊
穆后崩立為皇后仁宗即位尊為皇太后
章懿皇后李氏杭州人入宫為司寢生仁宗進位婉儀
明道元年進宸妃薨章獻既崩追尊為皇太后
章惠皇后楊氏益州郫人初為才人進婉儀仁宗在乳
褓有護視功帝即位進皇太妃章獻崩遺誥以為皇太
后
杜貴妃真宗後宫後入道
國初立后妃皆不行冊禮大中祥符七年封婉儀楊
氏為淑妃翰林草制付中書不宣於外廷乾興元年
遺制尊皇后為皇太后淑妃為皇太妃亦不果行冊
禮自雍熙後后妃乃寫告身用金華羅紙金塗褾袋
有司進入近臣牧伯皇親皆修貢禮為賀
仁宗廢后郭氏其先應州金城人天聖中冊為皇后立
九年以後宫嬖寵忿争坐廢出居瑶華宫號金庭教主
冲静仙師又二年暴薨追冊為皇后
嘉祐中帝欲置影殿於洪福寺禮官因請祔廟下兩
制議未定而知制誥劉敞言春秋之義不薨於寢不
赴同姓不反哭於廟則不言夫人不稱小君徒以禮
不足故名號闕然然則名號與禮非同物也名號存
而禮不足因不正其稱况敢正其議乎郭后於三者
無一焉而欲正其禮恐未安於義也傳曰不有廢也
君何以興廢興之間固必有正與不正之理存焉今
欲扶所廢以為正亦將抑所興以為不正歟古者不
二嫡則萬世之後宗廟之禮豈臣子所當擅輕重哉
議者或謂郭氏之追命也既復其號不得不異其禮
譬之大臣坐非辜之貶者苟明其非辜則復用之豈
得不遂使為大臣乎臣謂物有殊類而異勢未可以
相凖臣之與妻其義雖均然逐臣可以復歸放妻不
可復合臣衆而妻一也禮官張洞言郭后之没不得
其所責當歸於朝廷死者何罪豈有始儷宸極終不
廟食邪議者欲用後漢東晉故事或祭於陵寢或築
宫於外稽之二史皆曰母后亦未見其合也惟唐立
别廟遇禘祫則享之於義為允敞又言郭后所以然
者蓋於時聖慮在宗廟社稷之際也昔漢光武以后
郭氏怨懟廢之然當時羣臣不以光武為情有厚薄
亦不以郭氏為不當廢者其意識遠也今陛下之慮
豈不然乎光武雖廢郭氏然顧待其家不衰亦明退
人以義不緣於私也此又詔書所以追復郭氏之意
矣用平生之眷故尊以虛名顧禮義之正故絶其祔
廟是范曄所謂使後世不見有隆薄進退之隙者也
今洞之意以追復郭后則出於天子以停止廟諡則
出於大臣共一詔書也而論之異同未知洞何從見
之若不幸此言傳於後而且歸過君父虧損聖德此
其一也臣前奏以為廢興不兩立人君不二嫡使萬
世之後禮分不明洞不以此為辯若不幸朝廷過聽
之是雖自以能訐上起廢為功而且陰福母后妄瀆
禮正此其二也故臣以謂非臣子之義忠信之道矣
其後議卒不上朝廷亦未遑有所行也
按郭后正位宫闈者九年其廢也坐與後宫争寵
非如前代若霍若賈之徒有不可恕之大罪也是
以當時范文正公輩力爭之以為過舉失德既而
昭陵悔悼追復位號蓋賢於漢之景武唐之高宗
元宗矣既復位號則享祀乃禮之正而劉原父力
爭之夫古人所謂並后二嫡者但謂不當使妾上
僭耳如后既廢而復則固后也又已殁則不嫌其
為先后也何二嫡之有且當時曹后在位而温成
以宫嬪專寵及其殁也追冊皇后置立園廟乃其
失禮之尤大者貢甫不彼之正而此之泥何邪
慈聖光獻皇后曹氏真定人景祐元年冊為皇后英宗
即位尊為皇太后
景祐元年九月立皇后曹氏冬至行冊禮與通禮異
不立仗不設縣前一日守宫設次於朝堂冊寶使副
次於内東門命婦次於受冊寶殿門外設皇后受冊
寶位於殿庭階下北向奉禮設冊寶使位於内東門
外副使内侍位於其南差退東向北上冊寶案位於
使前南向又設内給事位於北廂南向其日百官常
服早入次禮官通事舍人先引中書令侍中門下侍
郎中書侍郎及捧冊寶官執事人綘衣介幘詣垂拱
殿門就次以俟冊降禮官通事舍人分引宰臣樞密
冊寶使副百官入文德殿庭立班東西相向北上内
侍二員自内承旨降冊寶率執事者捧冊寶出垂拱
殿捧冊寶官俱搢笏率執事人禮官導中書侍郎押
冊中書令後從門下侍郎押寶侍中後從援衞如儀
由東上閤門出至文德殿庭權置禮官通事舍人引
使副就承制位次引侍中於使前西向稱有制典儀
曰再拜贊者承傳使副在位官皆再拜宣曰贈尚書
令冀王曹彬孫女冊為皇后命公等持節展禮使副
再拜侍中還位門下侍郎持節帥主節使詣東北主
節以節授門下侍郎門下侍郎執節授冊使冊使跪
受興付主節幡隨節立於使左次引中書令侍中詣
冊寶東北西向立中書侍郎引冊案立於中書令之
右中書令取冊授冊寶使使跪受興置於案中書令
侍郎退復本班又門下侍郎引寳案於侍中之右侍
中跪取寶以授冊寶使使跪受興置於案侍中門下
侍郎退復本位典儀再拜如前禮官通事舍人引使
副押寶持節者前導捧冊寶官捧舁援衞以次出朝
堂由右昇龍門入大慶殿門由殿西過宣祐門詣内
東門内臣引内外命婦俱入就位立内侍詣閤奏請
皇后首飾褘衣冊寶至内東門外位使副東向立内
給事進就南向位禮官通事舍人引使就内給事前
面北向跪稱冊寶使李廸副使王隨奉制授皇后冊
寶訖内給事入詣受冊寶殿閤皇后前跪奏内侍進
詣使前面西跪受冊寶以授内謁者監使退復位内
謁者監主當内臣持冊寳入内東門内侍從之以次
入詣殿庭内侍贊引皇后降立庭中北向位内侍跪
取冊又内侍跪取寳興進立於皇后之右少前西向
内侍二員進立於皇后之左少前東向又内侍稱有
制内侍贊皇后再拜内侍奉冊進授皇后皇后以授
内侍内侍又奉寳亦然復贊再拜前導皇后升座南
向内臣引内外命婦稱賀如常儀内侍進詣皇后前
跪奏禮畢内侍前導皇后降座還閤内外命婦班退
少頃皇后常服謝皇帝皇太后用常禮百官東上閤
門拜表稱賀其冊如皇太子用珉玉五十簡褾首在
内匣隨冊之長寳用金方一寸五分高一寸文曰皇
后之寶盤螭紐綬并沿冊寶法物約舊制為之匣綠
朱漆金塗銀裝冊文曰皇帝若曰天地定位隂陽
相成人道貫之以綱大倫后德配之以熙内治聖人
有以端其本也故造舟之迎言乎備詩人有以美其
化也故周南之風著乎始粤朕冲昧祗若丕搆深惟
承荷之重輔佐攸艱用簡納賢明協於人神之望咨
爾贈尚書令冀王配饗太祖廟庭曹彬孫女惟乃祖
克有武功勤勞王家保勲不伐享厥終慶教流後昆
薰然慈和善祥憑積生此邦媛其漸漬醇醲發聞馨
香所從來遠矣起居祖習不待姆師之訓風容矩度
自為宗黨之憲長秋曠位隂教未序咨求訓範統正
六列宗公鼎臣誦言於朝願即嘉時聿申典禮朕以
春秋之義必娶大國摯疇之家乃稱福耦謀及泰筮
聘以榖圭惟吉之從有命既集今遣使工部尚書同
平章事李廸副使戸部侍郎参知政事王隨持節冊
命爾為皇后欽哉夫惟肅恭可以事上夫惟謙裕可
以接下泰而能約則驕弗至動而慎思則悔弗萌懋
乃后德修乃嬪職奉承宗廟儀刑家國永綏無疆之
祚不其韙歟
皇后張氏與郭氏同入宫進美人天聖六年卒明道二
年追贈皇后
温成皇后張氏河南永安人入宫為才人慶歴八年進
位貴妃行冊禮如后儀至和元年薨追諡為皇后
慶歴八年制封美人張氏為貴妃所司擇日備禮冊
命學士宋祁就院寫告用官告院印封進妃擲告於
地不受十二月發冊設次位命官持節授冊印内外
命婦稱賀及入謝略如冊皇后儀冊用竹簡二十四
枚長尺一闊寸天下樂錦裝褾金印方寸文曰貴妃
之印龜紐紫綬
董淑妃仁宗後宫拜婕妤嘉祐七年薨
美人尚氏楊氏仁宗後宫與郭氏忿爭后既廢尚氏入
洞真宫為道士楊氏出居别宅
美人朱氏仁宗後宫
貴妃周氏仁宗後宫徽宗時薨
德妃楊氏仁宗後宫神宗時薨
賢妃馮氏仁宗後宫徽宗時薨
英宗宣仁聖烈皇后高氏亳州蒙城人英宗元妃帝即
位册為皇后神宗立尊為皇太后
張修容英宗後宫初拜昌平郡君進封修容建炎四年
薨於虔州
神宗欽聖憲肅皇后向氏河内人神宗元妃帝即位册
為皇后哲宗立尊為皇太后
欽成皇后朱氏開封人熙寧初入宫為才人生哲宗帝
即位尊為皇太妃
欽慈皇后陳氏開封人入宮生徽宗封才人神宗上仙
才人未幾而薨建中靖國初追册為皇太后
賢妃林氏神宗後宫元祐五年薨
賢妃武氏神宗後宫大觀元年薨
哲宗昭慈聖獻皇后孟氏洛州人帝即位册為皇后紹
聖三年坐廢居瑶華宫號華陽教主玉清妙静仙師帝
既崩欽聖詔后還内號元祐皇后崇寧初再廢居瑶華
宫靖康時淵聖議復后位號詔未下而京城䧟張邦昌
僭位上尊號曰宋太后迎入宫受百官朝垂簾聽政
元祐五年八月太皇太后詔以皇帝納后有期令太
常禮官檢詳古今六禮沿革參考通禮典故具其節
文著為成式者先是太皇太后諭宰臣吕大防等曰
皇帝將納后天聖景祐故事止降進册未嘗御殿禮
甚簡略大防等請退而討論遂降是詔又詔翰林
學士御史中丞兩省給舍與禮部太常寺官同詳議
六年八月三省樞密院言納后六禮命使納采問名
納吉納成告期差執政官攝太尉充使侍從官或判
宗正官攝宗正卿充副使以舊尚書省權為皇后行
第納采問名同日次日納吉納成告期納成加榖圭
請期依開寶禮改為告期納采前擇日告天地發冊
命使差宰相攝太尉執政官攝司徒前一日告宗廟
奉迎命使依開寶通禮改六禮親迎為命使奉迎差
宰臣攝太尉執政官攝司徒皇帝臨軒與冊禮使副
同日遣先遣冊禮使次遣奉迎使令文武百官詣行
第班迎其日皇后服褘衣乘重翟車鹵簿依禮令由
宣德門東偏門入文臣大卿監武臣正任刺史以上
宣德門外班迎詔從之初議以都亭驛為皇后行第
給事中范祖禹言都亭驛常為遼使館舍今納皇后
以母天下而使居夷狄之館非所以觀示四方為正
始之道也請以舊尚書省為行第從之祖禹又言臨
軒發冊命使奉迎及皇后入内皇帝皆服通天冠絳
紗袍於禮未隆請並服袞冕以重大昏之禮翰林學
士范百禄言昏禮下達匪媒不克今采擇先定有命
既集而形於麻制以后氏族姓宣告外廷方且遣使
齎制行納采問名之禮則禮文顛倒失先後之序請
以降詔之日行納采問名之禮宣制之日行納吉納
成告期之禮皆不從既而禮部太常寺言五禮命使
據開元納采問名合用一使其納吉納成告期各别
日遣使今未委三禮共遣一使或各遣使文武百官
詣行第班迎文臣大卿監武臣正任刺史以上宣德
門外班迎緣至日行第門外已設皇后車乘儀仗逼
隘不容百官車馬其文武百官欲並於宣德門外立
班奉迎按士昏禮用鴈所以為贄也又按曲禮凡贄
天子鬯鄭康成謂天子無客禮以鬯為贄者惟用告
神今已據周禮用榖圭聘后欲更不用鴈文德殿發
制欲依發冊例立仗或止用月朔視朝仗百官朝服
制書登車訖欲出宣德正門使副步從至外上車使
者復命欲入左掖門於門外下車詣内東門付内侍
進入制版匣欲倣榖圭匣製造使副受制書奉出朝
堂門外置制書於車内緣右昇龍門臺不通車乘過
往今參詳置制書車合入宣德門東偏門至右昇龍
門外候使副奉出制書即置車内詔納吉納成告期
令各遣使文德殿發制依發冊例立仗餘並從之
七年正月詔尚書左丞蘇頌撰皇后冊文兼書二月
學士院上六禮辭語納采制文太皇太后曰咨某官
封姓名渾元資始肇經人倫爰及夫婦以奉天地宗
廟社稷謀於公卿咸以為宜率由舊典今遣使持節
太尉某宗正卿某以禮納采答文曰太皇太后嘉命
訪昏陋族備數采擇臣之女姑姊妹即云先臣某官
之遺女未閑教訓衣履若而人欽承舊章肅奉典制
某官封糞土臣姓某稽首再拜承制詔問名制文太
皇太后曰咨某官封姓名兩儀合德萬物之統以聽
内治必咨令族重宣舊典今遣使持節太尉封某宗
正卿封某以禮問名答文曰太皇太后嘉命使者重
宣中制問臣名族臣女夫婦所生先臣故某官之遺
微孫先臣故某官之遺曾孫先臣故某官之遺孫先
臣故某官之外孫女年若干欽承舊章肅奉典制某
官糞土臣某稽首頓首再拜承制詔若女祖已上在
直云某官臣之孫女納吉制文太皇太后曰咨某官
封姓名人謀龜從同符元吉恭順典禮今遣使持節
太尉封臣某宗正卿封臣某以禮納吉答文曰太皇
太后嘉命使者某重宣中制臣陋族卑鄙憂懼不堪
欽承舊章肅奉典制某官糞土臣姓名稽首頓首再
拜承制詔納成制文太皇太后曰咨某官姓名之女
孝友恭儉實維母儀宜奉宗廟永承天祚以黝纁榖
圭六馬以章典禮今遣使持節太尉封某宗正卿封
某以禮納成答文曰太皇太后嘉命使者某重宣中
制降婚卑陋崇以上公寵以豐禮備物典冊欽承舊
章肅奉典制某官糞土臣姓名稽首頓首再拜承制
詔告期制文太皇太后曰咨某官姓名謀於公卿大
筮元龜罔有不臧吉日維某月某甲子可迎率遵典
禮今使使持節太尉封某宗正卿封某以禮告期答
文曰太皇太后嘉命使者某重宣中制以某月某甲
子吉日告期臣欽承舊章肅奉典制某官糞土臣姓
名稽首頓首再拜承制詔命使奉迎制文太皇太后
曰咨某官姓名禮之大體欽順重正其期維吉典圖
是若今遣使持節太尉封某宗正卿封某以禮奉迎
答文曰太皇太后嘉命使者某重宣中詔令日吉辰
備禮以迎螻蟻之族猥承大禮憂懼戰悸欽承舊章
肅奉典制某官糞土臣姓某稽首頓首再拜承制詔
按晉穆帝永和十年臺符問六禮版文舊稱皇帝今
太后臨朝當何稱博士曹耽云公羊傳婚禮不稱主
人母諸父為主太常王彪之云三傳異議不可全據
今太皇太后臨朝稱制文告所達國之大典皆仰禀
成非無外事也豈婚聘獨不通乎六禮版文應稱皇
太后今請遵彪之議詔並從之三月禮部太常寺
上納后儀注發六禮制書日太皇太后御崇慶殿坐
命内外命婦立班行禮畢内給事出殿門置六禮制
書案上出内東門禮直官通事舍人引由宣祐門至
文德殿後門入權置案於東上閤門命使納采問名
文德殿宰臣親王執政官宗室文武百僚大小使臣
軍員蕃官易朝服樂備而不作立班定内給事奉制
書案置於横街北稍東西向北上禮直官通事舍人
引門下中書侍郎次引使副就横街南承制位北向
東上内給事詣使者東北立稱太皇太后有制典儀
曰再拜在位官皆再拜宣制曰皇帝納后命公等持
節行禮宣訖典儀曰再拜使副皆再拜授制書訖典
儀曰再拜在位官皆再拜禮直官通事舍人太常博
士引使副從制案出由端禮門入右昇龍門安於油
絡網犢車内出宣德門鼓吹備而不作至皇后行第
大門外令史二人對捧制案立主人於大門内儐者
立於主人之左北面進受命出曰敢請事使者曰某
奉制納采儐者入告主人曰某之女若而人既蒙制
訪臣某不敢辭儐者出告入引主人出於大門外再
拜使者先入使者曰太皇太后有制主人再拜宣制
書畢主人再拜受訖主人進表訖再拜使者出問名
同上儀使者曰將加卜筮奉制問名主人曰臣某之
女若而人既蒙制問臣不敢辭命使納吉納成告期
並同命使納采問名儀納吉使者曰加請卜筮占曰
從制使某納吉主人曰臣某之女若而人龜筮云吉
臣預有焉臣某謹奉典制告期使者曰某奉制告期
主人曰臣某謹奉典制以上納吉納成告期請見受
制接表並如納采儀臨軒命使冊后及奉迎文德殿
宰臣親王執政官宗室文武百僚朝堂易朝服皇帝
常服乘輦至文德殿後閤待中奏中嚴次外辦皇帝
服通天冠綘紗袍出閤乘輦皇帝出自西房降輦即
御座分引兩省官及待制權侍郎觀察使以上分東
西入殿門各就位東西相向立奉寶置於御座前奉
宣后冊出閤由東上閤門出至文德殿庭横行典儀
贊曰拜在位官皆再拜使副授冊宣制曰冊某氏為
皇后命公等持節展禮宣訖典儀曰再拜使副皆再
拜使副受冊寳訖典儀曰再拜在位官皆再拜宣制
曰太皇太后制命公等持節奉迎皇后宣訖典儀曰
再拜使及副皆再拜受節典儀曰再拜在位羣官皆
再拜出殿門侍中奏禮畢皇帝陞座入自東房入閤
侍中奏解嚴承旨放仗百僚再拜出皇帝常服還内
冊寳出文德殿門端禮門入右昇龍門出宣德正門
赴行第冊后如納采儀使者曰某奉制授皇后備物
典冊皇后受冊寶内外命婦序立如儀主人以書奉
使者奉迎宰臣親王使相執政官文武百僚宗室等
常服班迎於宣德門外行第儐者請使者曰某奉制
以禮奉迎儐者入告主人曰臣某謹奉典制儐者出
告入引主人出大門外再拜使者先入曰有制主人
再拜使者宣制畢主人再拜主人受制訖主人答表
再拜姆導皇后尚宫前引外堂出立房外典儀曰再
拜使副俱再拜使者曰令月吉日某等承制以禮奉
迎内侍受以入使副退主人以書授使者奉於司言
受以奏聞皇后降立堂下再拜訖升堂主人升阼階
進西向戒之曰戒之戒之夙夜無違命訖主人退母
進西階上東向施衿結帨戒之曰勉之戒之夙夜無
違命訖連進皇后升輿至中門皇后降輿升車内皇
后出大門使副及羣臣前引從皇后將到宣德門有
司宰臣文武百僚宗室南向班迎再拜訖分班皇后
入宣德門鳴鐘鼓班迎官退皇后降車入次外輿出
右昇龍門入端禮門文德殿東上閤門出文德殿後
門入宣祐門至内東門内降輿司輿前導皇后詣福
寧殿門大次以俟至日晡後皇后車入宣德門禮直
官通事舍人引侍中版奏請中嚴内侍轉奏皇帝服
通天冠絳紗袍御福寧殿宫人侍衛如常儀尚宫引
皇后出次詣殿庭之東西南立尚儀跪奏外辦請皇
帝降座禮迎尚宫前引詣庭中之西東面揖皇后以
入皇帝導皇后外自西階入室各就榻前立尚食跪
奏具皇帝揖后皆坐尚食以饌進皇帝及后皆食三
飯尚食以酒進皇帝皇后俱受爵飲尚食以饌進再
飲如初三飲用卺如再飲尚儀跪奏禮畢皇帝皇后
俱興尚宫請皇帝御常服常寢請皇后釋禮服入幄
次日以禮朝見太皇太后皇太后參皇太妃如宫中
之儀詔從之
昭德皇后劉氏初入宫為婕妤昭慈既廢立為皇后徽
宗立冊為元符皇后
朱夫人開封人治平間自襁褓入官建炎四年從隆祐
太后幸江西還封嘉國夫人主管大内公事知尚書内
省提舉十閤分紹興二年卒
張夫人久在宫掖嘗教哲宗道君讀書建炎時卒
慕容貴妃哲宗後宫初為侍御紹興初累進至婕妤二
十二年薨
靖康之難六宫皆北去惟隆祐太后以廢處瑶華及
先朝嬪御得留其姓氏封爵可見者如前
徽宗顯恭皇后王氏開封人徽宗元妃即位冊為皇后
生欽宗大觀二年崩
顯肅皇后鄭氏開封人入宫累進至貴妃顯恭崩冊為
皇后淵聖受禪尊為太上皇后
明達皇后劉氏入宫為才人七遷至貴妃政和三年薨
追冊為皇后
明節皇后劉氏入宫為才人進至淑妃宣和三年薨追
冊為皇后
顯仁太后韋氏開封人入宫自侍御累遷至婉容生高
宗從上皇北狩高宗即位遥尊為宣和皇后紹興十二
年歸自北方
貴妃王氏徽宗後宫政和七年薨
貴妃崔氏徽宗後宫宣和時坐罪廢
貴妃喬氏徽宗後宫從北狩殁於他境
欽宗仁懷皇后朱氏開封人初為皇太子妃上受禪立
為皇后從北狩殁於他境慶元三年遥上尊號諡祔於
太廟欽宗室
高宗憲節皇后邢氏開封祥符人帝在康邸封夫人從
二帝北狩帝即位遥冊為皇后紹興九年崩於五國城
金祕之上虛中宫以待者十六年顯仁回始得凶問梓
宫至祔神主於别廟淳熙末合祔高宗於太廟
憲聖慈烈太后吳氏開封人上在維揚納之累進婉儀
憲節皇后崩問至紹興十三年立為皇后孝宗即位尊
為太上皇后
賢妃潘氏開封人高宗在康邸納之既即位生元懿太
子進位賢妃紹興十八年薨
張賢妃開封人建炎初為才人進婕妤上令母養孝宗
十二年薨
劉貴妃臨安人入宫累封至貴妃淳熙十四年薨
劉婉儀初為宜春郡夫人累遷至婉儀紹興末以罪廢
張貴妃開封祥符人累封至婉容淳熙七年進封太上
皇帝淑妃再進貴妃紹熙元年薨
馮美人韓氏吳氏李氏王氏四才人紹興中俱寵幸後
皆廢
容齋洪氏隨筆曰内庭婦職遷叙皆出中旨至中
書命詞如尚書内省官固知其為長年習事如司
字典字掌字知其為主守之微者至於紅紫霞帔
郡國夫人則其年齡之長少爵列之崇卑無由可
以測度紹興二十八年九月仲兄以左史直前奏
事時兼權中書舍人高宗聖訓云有一事待與卿
說昨有宫人宫正者封夫人乃宫中管事人六十
餘歲非是嬪御恐卿不知兄奏云係王剛中行詞
剛中除蜀帥係臣書黃容别撰入上頷首後四日
經筵留身奏事奏言前日面蒙宣諭永嘉郡張夫
人告詞既得聖旨令不須别撰上曰乃皇后閤中
老管事人今六十六歲宫正乃執事者昨日宰執
奏欲換告亦無妨礙不須别進今已年老多病但
欲得稱呼耳蓋昨訓詞中稱其容色云
成穆皇后郭氏開封祥符人孝宗正妃初封咸寧郡夫
人紹興二十六年薨上即位追冊為皇后
成恭皇后夏氏江西人上為普安郡王入宫上即位進
賢妃踰年立為皇后乾道三年崩
成肅皇后謝氏丹陽人上為普安郡王時入宫上即位
累遷至貴妃夏后崩中宫虛位將十載淳熙三年立為
皇后光宗受禪尊為夀成皇后
蔡貴妃孝宗後宫淳熙十二年薨
李賢妃孝宗後宫淳熙十年薨
慈懿皇后李氏安陽人光宗元妃生寧宗帝正位東宫
立為皇太子妃受禪立為皇后寧宗立稱太上皇后
黃貴妃張貴妃武才人並光宗後宫又有潘夫人符夫
人二張夫人並上郡封無品程凡宫中之制郡夫人以
上始稱房院
恭淑皇后韓氏其先相州人寧宗元妃上即位立為皇
后慶元六年崩
壽明皇后楊氏遂安人入宫累封貴妃恭淑既崩以嘉
泰三年立為皇后理宗即位尊為皇太后
文獻通考卷二百五十六
