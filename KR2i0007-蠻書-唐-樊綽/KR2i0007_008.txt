蠻書卷八唐樊綽撰
蠻夷風俗第八
其蠻丈夫一切披氈其餘衣服略與漢同唯頭囊特異
耳南詔以紅綾其餘向下皆以皂綾絹其制度取一幅
物近邊撮縫為角刻木如樗蒲頭實角中總髮於腦後
為一髻即取頭囊都包裏頭髻上結之羽儀已下及諸
動有一切房甄别者(案此句疑有訛脫)然後得頭囊若子弟及
四軍羅苴已下則當額絡為一髻不得戴囊角當頂撮
髽髻並披氈皮俗皆跣足雖清平官大軍將亦不以為
恥曹長已下得繫金佉苴(案原本闕金字今據新唐書增入)或有等第
戰功褒奬得繫者不限常例
貴緋紫兩色得紫後有大功則得錦又有超等殊功者
則得全披波羅皮其次功則胸前背後得披而闕其袖
又以次功則胸前得披并闕其背謂之大蟲皮亦曰波
羅皮謂腰帶曰佉苴
婦人一切不施粉黛貴者以綾錦為裙襦其上仍披錦
方幅為飾兩股辮其髮為髻髻上及耳多綴真珠金貝
瑟瑟琥珀貴家僕女亦有裙衫常披氈及以繒帛韜其
髻亦謂之頭囊
南詔有妻妾數百人總謂之詔佐清平官大軍將有妻
妾數十人俗法處子孀婦出入不禁少年子弟暮夜遊
行閭巷吹壺盧笙或吹樹葉聲韻之中皆寄情言用相
呼召嫁娶之夕私夫悉來相送既嫁有犯男子格殺無
罪婦人亦死或有強家富室責資財贖命者則遷徙麗
水瘴地終棄之法不得再合
每年十一月一日盛會客造酒醴殺牛羊親族鄰里更
相宴樂三月内作樂相慶惟務追歡戶外必設桃茢如
歲旦然改年即用建寅之月其餘節日麤與漢同唯不
知有寒食清眀耳
每飲酒欲闌即起前席奉觴相勸有性所不能者乃至
起前席扼腕的顙或挽或推情禮之中以此為重取生
鵝治如膾法方寸切之和生胡瓜及椒榝㗖之謂之鵝
闕土俗以為上味南詔家食用金銀其餘官將則用竹
簞貴者飯以筯不匙賤者摶之而食
一尺漢一尺三寸也一千六百尺為一里漢秤一分三
分之一帛曰冪漢四尺五寸也田曰雙漢五畝也
本土不用錢凡交易繒帛氈罽金銀瑟瑟牛羊之屬以
繒帛冪數計之云某物色直若干冪
凡人家所居皆依傍四山上棟下宇悉與漢同惟東西
南北不取周正耳别置倉舍有欄檻腳高數丈云避田
鼠也上閣如車蓋狀
西爨及白蠻死後三日内埋殯依漢法為墓稍富室廣
栽杉松蒙舍及諸烏蠻不墓葬凡死後三日焚屍其餘
灰燼掩以土壤唯收兩耳南詔家則貯以金瓶又重以
銀為函盛之深藏别室四時將出祭之其餘家或銅瓶
鐵瓶盛耳藏之也
言語音白蠻最正蒙舍蠻次之諸部落不如也但名物
或與漢不同及四聲訛重大事多不與面言必使人往
來達其詞意以此取定謂之行諾(才勺反)
大蟲謂之波羅密(亦名草羅)犀謂之矣(讀如咸)帶謂之佉苴飯
謂之喻鹽謂之賓鹿謂之識牛謂之舍川謂之賧谷謂
之浪山謂之和山頂謂之葱路舞謂之伽傍加富也閣
高也諾深也苴俊也東爨謂城為弄謂竹為翦謂鹽為
眗謂地為渘謂請為數謂酸為制言語並與白蠻不同
每出軍征役每蠻各攜糧米一㪷五升各攜魚脯此外
無供軍糧料者蠻軍憂糧易盡心切於戰出界後許行
刦掠收奪州溪源百姓禾米牛羊等輩用軍之次面前
傷刀箭許將息儻背後傷刀箭輒退者即刃其後(案此條當)
(在第九卷南蠻篇中疑傳寫者誤入於此)
蠻書卷八
