欽定四庫全書
治河奏績書卷四
總督河道兵部尚書靳輔撰
治紀
自禹而後治水之人多矣而不詳其所治之法詳所
治之法者盖自歐陽玄至正河防紀始也夫治水非
徒法也因乎地形察乎水勢而加之以精思神用焉
然規矩備而婁之明輸之巧不更加乎河防一覧乎
(臣)不才奉
命督河十有餘年治防事宜不能希附前人然河流變
遷運道改易宜於今者或不必膠乎古故凡見之施
行者亦不敢不錄而存之以備後此芻蕘之採其繁
且大者辭不厭詳焉
大工興理
凡大工之興必先審其全勢全勢既審則必以全力為
之未有畏其大且難而曰吾姑以紓目前之急已也康
熙十六年以前淮潰於東黃决於北運涸於中而半壁
淮南與雲梯海口且滄桑互易此時若不將兩河上下
之全勢統行規畫源流並治疏塞俱施而但為補苴旦
夕之謀勢必潰敗決裂而不可收拾矣(臣)受事之始正
值軍興旁午籌餉維艱而經理河工八疏所計工程極
大請帑至數百萬計廷臣不無其難其慎而我
皇上睿謀獨斷不惜大費悉准施行此兩河之得以復
故也
首嚴處分
天下勢莫不成於明作而敗於因循但人情當積疲之
後委靡不振無論賢不肖皆狃以為固然非有以大震
動之則賢者無以勸而不肖者無以懼自兩河失故十
有餘年夙弊相沿廢弛日甚司道委之府佐府佐委之
州縣佐襍而府州縣之正印則袖手旁觀辦物料則累
月經年計夫役則有名無寔覈工程則苟且支吾懲不
勝懲雖河臣亦無如之何康熙十六年題請嗣後凡黃
運堤岸修築各定年限其汛地衝決及催夫不發辦料
不前推卸遲悞並不行轉催不行確查具題之上司增
定新例較昔彌嚴其薦舉大計等典凡有河之道府州
縣正印佐貳等官俱將河工一併考成從此人知警惕
舉千數百里之大工俱屈指限期以告竣焉
改增官守
兩河襟帶數千里贊襄勠力全在大小羣有司必使人
如臂指而後其令行必使人無觀望而後其心一必使
人知懲勸而後其力殫往時河官之制設分司四員以
部郎領其事三年一易以為常夫部郎之親民也視郡
邑有間舉事率多格滯且以年之有限也往往履任之
初皆迂疎及車輕路熟又以瓜期去故請撤部郎而歸
之監司郡丞盖監司郡丞之於郡邑呼吸一氣事易集
且可遴選其諳練者以名聞又綿其歲月責其成功是
以吏習民安而政克舉然大工龐襍又非數郡丞可理
故又分設監理分理者畫疆任責俾各專其事展其長
以課其殿最而黜陟行焉而河工無不效力之員矣
設立河營
舊制沿河堤岸額設河夫以供修防之役然有司按籍
僉點必假手於吏胥由吏胥而及之鄉長里甲大都冒
張虚數臨時倩僱老弱故名存實亡而功以隳也今改
設河兵八營營領以守備遞為千把總一以軍政部署
之令其亡故除補有報逐日力作有程各畫疆而守計
功而作視其勤惰而賞罰行焉有事則東西併力彼此
相援無事則索綯藝柳巡視狐獾窟穴較額夫舊制有
條而不紊有實而可覈矣然守弁惟以督率興作為務
至於錢粮出入稽查商確非文職不可故有一備即以
一廳員監之然後文武相資而事易集焉
黃淮全勢
川之善潰莫如黃蟻穴之漏不終日而淊天故防河最
難然有決而害小有決而害大沿河兩岸數千里無在
不當防尤必審其害之孰大孰小而經略施焉決之害
北岸為大何也南亢而北下也且開封南岸從汴渦可
以達淮歸德徐邳而下其地山陵其堤歸仁其湖靈芝
孟山洪澤其去無路久之而亦必復其故又與運道無
係也然同一北岸而其害又有大小之不同若上自閿
鄉下迄滎澤六百里大抵山多而土堅不甚潰決不具
論至安東以下雖北岸然與海近不遠漫徐邳北岸即
潰決而岡阜四合盤紆東下貫皂河入駱馬而並歸中
河曹單潰决由魚臺上下以入運或滙荆山口彭家河
以入運皆無奪河之患若宿桃清河北岸一冇潰決則
運道皆阻而自海沭以南馬陵迤左周圍千里渺然巨
浸矣開封北岸一有潰決則延津長垣東明曹州三直
省附近各邑胥溺近則注張秋由鹽河而入海遠則直
趨東昌德州而赴溟渤而濟寧上下無運道矣且開封
之境地皆浮沙河流迅駛一經潰決如奔馬掣電瞬息
數百丈工程必大而下埽更難故前代河決之患此地
常十居七八自明臣劉大夏築太行堤西起黑羊山東
至漕州以及豐沛高厚堅固北岸恃以無恐歲多不修
風雨之飄零車馬之蹂躙殘缺過半臣任事十年屬以
江南大工屢興未遑及也宿桃清河境内無山岡阻滯
其河流之迅駛亦如之故其害之大亦略等國初封邱
荆隆口大王廟之決前河臣楊方興塞之工六七年而
始竣費帑者八十萬近則宿遷楊家庄之塞亦二十二
萬若蕭家渡一工止旁決非頂衝然猶費帑十萬兩有
竒而徐家灣因在南岸費僅三萬徐州花山之役則以
馬陵山之阻駱馬湖之滙費一萬餘而已故曰決之害
北岸為大而北岸之害莫大於開封及宿桃清一帶而
曹單次之徐邳又次之若安東以下非所憂也雖然此
則就黃言黃未嘗統兩河南北之大勢而言也夫黃自
滎澤以至雲梯海口兩岸堤工三千二百里潰決之害
人人知之淮自桐栢而至泗盱境八百里自清口至海
三百餘里上下千一百里所堤防者止一高堰而堰之
固不固未有知其利與害者知之者曰淮地最下平水
者謂淮城睥睨與湖面等堰不固則淮其沼而高寶七
邑其魚也此知其一未知其二者也又有知之者曰堰
不固則淮水東注黃且躡淮之後而清口必淤黃失長
淮之援無以刷沙而海口亦必淤也此知其二而未知
其全者也夫河決於上者必淤於下而淤於下者又必
決於上此一定之理下口俱淤勢必以漸而決於上從
此而桃宿潰邳徐潰單曹潰開封潰奔騰四溢東省諸
山泉亦阻塞而不得暢泛濫之勢更挾黃水而愈張而
運道生民不可復問矣故高堰一堤全淮係之全黃亦
係之非特淮揚二郡與運口之害已也此兩河南北之
大勢也然則如之何而可北固開封之障增卑倍薄中
慎宿桃清之守幇築中河兩岸之堤南謹高堰之守歲
填坦坡以保之苟大者無虞則其他堤岸但遵四防二
守之制即有潰决亦隨决隨塞可跂足而治之矣
黃淮交濟
黃淮二瀆敵也然黃強之時多淮強之時少強則易侵
而河不兩行可减而不可分弱則易奪而自泗盱以東
淮無他河之會惟即以黃濟淮使強者不獨強則二瀆
交得其平而會同之勢成此減水各閘壩之最為得也
黃河莫窄於徐州其至寬者莫能過百丈一遇伏秋大
漲奔騰激盪必有衝突他潰之憂淮水北出清口每患
為黃流之所抵淮少弱即不免乘虚而内灌康熙二十
三年冬
皇上南巡閱工親臨清河運口蒙
上諭今年黃水倒灌運口須酌一至要之策俾永遠無
虞(臣)欽遵之下再三規畫思善後利運之圖惟有殺黃
以濟淮而殺黃濟淮之策無如閘壩善建閘壩之地又
無如徐州上下善乃經營相度於黃河兩岸碭山毛城
舖徐州王家山十八里屯睢寧峯山龍虎山等處為减
水閘壩共九座其因山根岡址鑿為天然閘者居其七
既以殺黃且使所過之水各隨地勢由睢溪口靈芝孟
山等湖以入洪澤而助淮如遇淮漲而黃消則淮自足
以敵黃而閘壩亦無可過之水如遇淮消而黃漲則九
閘壩所過之水分流而並至即借黃助淮以禦黃而淮
之消者亦漲倘更遇黃淮俱漲則彼此之勢略等有中
河以洩黃周橋大壩以洩淮亦不至偏強為害夫減水
莫善於閘壩但建於運河則易建於黃河則難何也黃
河兩岸俱係浮沙基既不固加以水勢之排蕩溜頭之
緊駛率不越歲而頽圯今因天然之岡址鑿天然之閘
座雖驚濤動地終不能迸山根而敗之真千載之利也
雖然黃善淤自古記之引黃入湖數年後洪澤湖且淤
為平陸奈何曰不然夫黃流急則挟沙而行緩則停過
閘壩之水其流必不緩又越數百里歴諸湖而入安能
淤洪澤為平陸盖大與桃清宿三邑南岸潰決逼近而
能墊湖者不可同日語也不惟是也靈芝諸湖等處地
最卑窪誠使黃水數年一過流清而停濁久之亦當如
宿遷之侍邱倉基安東之碩項等湖沮洳悉變為沃壤
其利又不特以殺黃而助淮已也夫猶是黃也閘壩未
建之先清口河流黃常強而淮弱自建有閘壩即遇異
漲而上下六百里遞互灌輸迴環平準一似黃不得淮
即上無以洩其怒而下無以佐其勢淮不得黃則孤獨
無援而勢不敵二瀆相須齊驅而並駕化敵仇而為好
合是直以黃淮為秦晉而以各閘壩為蹇修也或曰各
閘壩之水數十年後誠不難淤靈芝諸湖為沃壤更數
十年後將復誰淤耶且諸湖淤則助淮之水路絶淮又
將誰助耶曰不然各閘壩雖建必異漲方過水黃雖強
非異漲亦不能灌淮誠異漲耶各閘壩减水入湖黃之
強即淮之強矣夫黃巳復故更數十年後黃底愈深各
閘壩尚安有可減之水不惟是也黃底愈深而洪澤湖
底不加深則黃與淮高卑懸絶淮雖弱而建瓴之勢自
足以抵黃又奚求助之有然則在今日而二瀆交濟在
異日而二瀆仍相敵惟其時而已何可泥也
開闢海口
雲梯關者不知名自何時乃黃淮二瀆所由以入海者
也往時關外即海自宋神宗十年黃河南徙距今僅七
百年而關外洲灘離海遠至一百二十里大抵日淤一
寸海濱父老言更歴千載便可策馬而上雲臺山理容
有之此皆黃河出海之餘沙也自河道内潰會同之勢
弱下流不能暢注出海而海口之沙日淤海口日淤而
上流愈壅以致漫決頻仍内訌而不之止故凡議河事
者莫不力言挑浚而不知其勢有必不可者何也桃浚
之河最狹且淺亦須寬至里深及丈方可通流以土方
之算授工計萬夫三日之力不及里且漸近海濱人難
駐足加以稽天潮汐一日再至不特隨浚隨淤尤恐内
水未及出而潮水先從之而入矣夫海口之高皆因關
外原屬坪厰漫灘以故出關之水亦隨地散淌散淌則
無力無力則沙停耳禹貢紀河之入海曰同為逆河入
于海夫河也而曷以逆名海湧而上河注而下兩相敵
而後入故逆也禹既播之為九又曷為而同之不同則
力不一力不一則不能逆海而入也禹貢聖人之書其
言不可易也又考河防一覽潘季馴有言曰海無可浚
之理惟有導河以歸之海然河非可以人力導惟有善
治堤防俾無旁溢則水由地中沙隨水去也季馴近世
之能臣其言當不易也今日之雲梯關外是即今日之
逆河也而不堤以求其同不同以求其入海也得乎爰
自清口以下至雲梯關三百餘里挑引河以導其流於
關外兩岸築堤一萬八千餘丈凡出關散淌之水咸逼
束於中涓滴不得外溢從此二瀆就軌一往急湍衝沙
有力海口之壅積不浚而盡闢矣
南岸遥堤
中州黃河兩岸築堤多者至四五重江南境内宿遷以
下北岸則縷堤之外復築遥堤南岸則否盖以南亢北
下南有湖淮之限不致奪河而北易奪故耳然自徐州
南岸歴靈睢宿桃至清口裴家場約五百里除諸湖淮
水外别無分流之河睢河雖通流窄隘不能多受碭徐
邳睢一帶壩閘所減之水率漫灘四溢民田悉被渰没
夫前此大興經理之日正值河道壊極之時惟奪河阻
運是懼故堤防北岸不遺餘力而南岸未遑及之今兩
河復故五六年無潰决之苦則綢繆善後更當為大害
去而大利興之圖南岸遥堤一工其利有四黃患不測
作重門之障一也束散漫之水滙湖入黃沮洳涸而為
沃壤二也引黃入淤歲久加高即岸成堤不煩再築三
也挑土築堤即開成小河一道伏秋保險運料便易四
也統計此堤約長八九萬丈自房村至峯山有子縷二
堤今應將子堤為縷堤而以縷堤為遥堤自峯山至宿
遷便民閘舊有遥越堤皆須量為加修至吳城亦有見
在之堤不煩另築然此堤所束者徐州以下之水而蕭
碭以上隔於山岡尚未有所束也再於毛城舖起築堤
一道至王家山止以束徐州以西碭山以東并十八里
屯二閘之水使悉由鹽河歸睢溪口入靈芝等湖歴歸
仁堤以滙於洪澤則自碭山以及清河縣境七百里别
無霪潦之虞矣
北岸水利
淮境黃河之北二百里為沭河即周禮職方氏所志青
州其浸沂沭也沂源於蒙隂沭源於臨朐沂沭並南流
沂經馬陵山西入運沭經馬陵山東由海州連河入海
其所經行地較沂為長而其流則較微焉沭自入淮境
迫於山折而左大抵與黃河南北夾並駕而東以望洋
者也約計二河相夾之地周可千里凡宿桃清沭安山
海贛各邑民田皆在其中向受黃河之患一望泱漭今
黃已歸故尚苦東省諸山水及不時霪潦無歸而其中
舊冇之河湖渠蕩久淤於黃故旱則又無通川瀦水之
灌溉每年正賦猶苦無所出焉(臣)於中河之北已擬
有重河重堤之議若重河已成於北堤每二十里建涵洞
一座即於洞口開通河一道自南而北通之於沭東西
三百里計置洞十五座開河十五道其沭河狹淺之處
再闢而浚之俾其縱横貫注宣洩有路此工一成澇則
大小相氶河洞互引民田無渰漫之憂旱則溝洫可蓄
車戽得施不過數年此周圍千里沮洳之地當一變而
盡為水田秔稻之鄉其饒且與江浙之蘇松嘉湖等郡
埒矣
堅築河堤
河之防堤也然堤太逼則易決遠則冇容而水不能溢
故險要之處縷堤之外又築遥堤以偹異漲堤稍瑕即
潰與無堤同必選擇淤土每覆土一尺即夯硪三回築
畢用鐵錐杵孔沃以水水不渗漏為度然亦冇純淤土
而渗漏者則其土必太堅錐不易入其捍水尤有力且
土必龜拆為騐堤之高卑因地勢而低昂之用水平打
量毋一概以丈尺為憑以水面為準築堤之法陡則易
圯如堤根六丈頂止二丈俾馬可上下堤面及根必多
栽茸草以盖之盖草能柔水性能庇雨淋而坦坡又可
殺風浪之怒也其取土宜於十五丈之外切忌傍堤挖
取以致積水成河刷損堤根然取土有遠近難易之辨
故其工值之多寡視其遠近難易而增減之又土方之
數有虚實上下之辨故其工值之多寡復視其虚寔上
下而差等之堤成之後必密栽柳葦茭草使其茁衍茸
布根株糾結則雖遇飈風大作終不能鼔浪衝突此護
堤之最要策也
挑濬引河
塞決之方必先殺其勢平其怒而後人力得施焉則莫
如引河之善也引河之用有三一曰分流以緩衝也河
一決則全流盡趨決口奔騰激蕩樁埽無所施應於對
岸上流别開一河以引之則決口緩矣一曰預浚以迎
溜也河身既淤為平陸即異日黃流歸故必漲溢而他
潰故必預開一渠以迎之務使水至歸渠遂其湍迅之
勢則刷沙有力而後無旁出之虞一曰挽險以保堤也
河性猛烈方其順流而下也則藉其猛以刷沙當其横
突而至也則恣其烈以崩岸故當其倏忽激射之時宜
酌左右之間急開一渠以挽所衝之溜頭引入中流以
奪其勢而後危堤可保故曰其用有三也至於度土地
高卑之數以定挑挖之淺深騐土性淤鬆之殊以酌渠
路之去取又在任事者之盡心焉挑河之法固宜相土
地之淤鬆以施浚然亦有本無鬆土不得不於淤處挑
挖者水到之時不比浮沙易刷定多阻滯之處此等水
中之淤最難施力必須分外挑深乃可
塞決先後
河水當汎濫奔溢之時其決口必非一處或大或小或
上或下議塞者莫不先大而後小先上而後下而不知
其理有不然者盖大口難塞非踰旬累月不能竣迨大
口工竣而小口又復汕刷而成大雖用裹頭套護之法
第能使之不闊不能使之不深然亦未有中泓既深而
兩端不塌陷者則是所塞之工處處皆大口矣夫大口
既寬闊至於成河止矣必不至更刷而大急將諸小口
盡行堵塞而後以全力施之大者至於先下而後上從
事於其所易其理亦然截其尾毋攖其鋒下口既截而
後以全力施其上或挑引河或築攔水壩或中流越築
審勢制宜而大者上者亦不難矣
量水減洩
至柔莫如水然苟不得其平則雖天下之至剛者不能
禦平水之法奈何曰量入為出而已今使上流河身至
寬至深而下流河身不敵其半或更減而半之勢必懷
山襄陵而潰決之患生夫河面窄狭之處或城鎮山岡
不可開闢我則於其上下流相度地形多建滚水閘壩
及涵洞放入通水之溝渠以測土方之法移而測水務
使所洩之水適稱所溢之數則其怒平矣至其下或復
寬闊如故又恐其力弱而流緩流緩而沙停耳仍引上
流所洩之水歸之正河以一其力如是則雖以洪河之
浩瀚而盈虚消長之權操之自我不難擇便而疏導之
矣
就水築堤
於水中築堤取土最遠或至數十里外工費不貲者當
用水中取土之法其法先定堤基隨用船裝遠土于水
中築成圍埂其埂出水二尺中闊三十丈長五十丈圍
埂既成用草料防護隨將埂内之水車乾然後于離堤
基十五丈之外啟土挑至堤基之上密加夯硪築成大
堤其堤如應頂寬二丈底寬十丈高一丈六尺每堤一
丈用土九十六方連船裝築埂之土並車水防埂一切
夫工器具料物以及隂雨食米等項每方約需銀一錢
六分較之尋常就遠取土之費約省過半
堵塞決口
河決之時如用埽裏頭以防汕刷築逼水壩開引河簽
樁必須深釘入底以防懸空悞事河防一覽所載備矣
至於沉繫埽箇全在揪頭繩索其力尤重於樁必須多
而壯埽必重而後沉當柳七而草三填土之後倘埽工
之外急起翻花大浪急須於堤内下埽填土晝夜壓截
其翻花浪起於數十丈之内猶易若百丈之外則危矣
其堤工若但坍陷而平下猶可填土加埽若一懸空即
危矣若内外傾欹亦不可救此河防所不載者堵決者
不可不知也
防守險工
防河之要惟有守險工而已黃河之易決莫如中州其
地土鬆而沙多每一坍陷輙至數百丈然其地寬闊不
與水争地其築堤甚遠至近者亦二三里此堤不守復
築一堤以守之河流去正身既遠則游波寬緩亦不能
深入勢必復引而他去而游灘仍為平陸故雖險而易
守也江南自徐邳而下大抵皆城郭室廬村鎮繁庶不
得不畫地戒嚴亦其勢然矣守險之方有三一曰埽二
曰逼水壩三曰引河三者之用各有其宜當風抵溜其
埽必柳七而草三何也柳多則重而入底然無草則又
疏而漏故必骨以柳而肉以草也禦冰凌之埽必丁頭
而毋横何也冰堅鋒利横下埽則小擦而靡大磕必折
也然埽溜之處則丁頭埽又兜溜而易衝必用順埽魚
鱗櫛比而下之然後可以攩溜而固堤至十分危急搜
根刷底上堤而下坐埽不能禦則急于上流築逼水壩
回其流而注之對岸或一二三道若止一道恐河流悍
烈壩一摧而堤即不可救也若開引河則其費甚鉅又
必酌地形而為之若正河之身迤而曲如弓之背引河
之身徑而直如弓之弦則河流自必舍弓背而趨弓弦
險可立平若曲折遠近不甚相懸河雖開無益也諸如
此者殆如禦侮然埽之用是備其城垣者也壩之用捍
之於郊外者也引河之用援師至近開營而延敵者也
夫吾既已内修其守備而外又或捍之或延之敵雖強
未有不遷怒而改圖者保修之法盡矣
高堰
洪澤湖在山陽之西南北距大河東俯高寶諸壑淮水
遠自豫省復挟汝穎泗沛羣川之水滙而入焉瀠洄激
蕩惟下之是趨而其地東北為下趨而北則出清口而
達於海趨而東則高寶諸壑淊天而淮揚之民其魚也
漢末陳登為廣陵守大興水利首建高堰障其東而使
之北淮南千餘里地無沮洳後世治水者皆守其舊而
不變自唐以來南北通運至宋黃又徙而南湖日寬廣
成巨浸而是堰之所係愈重慶歷(宋仁宗年號)間一修于發
運使張綸明初再修于平江伯陳瑄至萬歷間河臣潘
季馴復大修之且砌以石者三千餘丈愈鞏固焉顧西
南一帶自周橋至翟壩三十里空之而弗堤曰此處地
形稍亢天然減水壩也但當時湖底深而能納雖不築
堤湖水常低于岸面惟遇霪霖異漲始漫溢而出故季
馴又曰周橋漫溢之水為時不久諸湖尚可容受也迨
黃流倒灌之後湖底墊高湖水亦因之而高况決口九
道淌刷成河地形愈陷以愈高之湖放愈陷之地于是
此三十里稍亢之區所稱漫溢不久者今且終歲淊天
東注而不止不特清口之力分無以敵黃而淮且反引
黃水以俱東二瀆交騰高寶諸湖盈科而不受此清水
潭所以大決而不可塞而下河七邑遂同溟渤也(臣)奉
命大修將諸决盡塞自清口至周橋九十里舊堤悉增
築高厚並將周橋至翟壩三十里舊無堤之處亦創堤
之盖今日之地形水勢與明萬歷間大異即使季馴而
在今日亦未有不堤者也仍然留減水者六處計二百
丈壩之而弗堤何也湖水之高於黃水者常五六尺若
一任其建瓴而出則所蓄無幾一逢亢旱上源微細既
不足以濟運更恐黃水之乘其弱而入故爛泥淺一帶
湖灘昔人稱之為門限今不使盡闢欲清水常留其有
餘然設使遇大水連旬洪波驟溢清口一道之所出不
勝數百里全湖之漲不有以減之勢必尋隙而四潰故
趨下之勢必堤以防之不虞之溢復壩以減之然後節
宣有度旱不至於阻運而澇不至於傷堤也雖然洪澤
周圍三百餘里合阜陵泥墩萬家諸湖而為一又上受
全淮之委空濛浩瀚每西風一起怒濤山湧而以一綫
之長堤捍之浪頭之所及土崩石卸雖歲歲增高培薄
終不能禦竊思水柔物也惟激之則怒苟順之自平順
之之法莫如坦坡乃多運土於堤外每堤高一尺填坦
坡八尺如堤高一丈即填坦坡八丈以填出水面為準
務令迤斜以漸高俾來不拒而去不留是年秋黃水大
漲竒風猛浪倍異尋常而洶湧之勢一遇坦而其怒自
平惟有隨波上下而無所逞其衝突始知坦坡之力反
有倍蓰于石工者故障淮以會黃者功在堤而保堤以
障淮者功在坦坡也惟是填積坦坡以來垂及十載風
濤之所汕刷平鋪卸去離堤已四五十丈矣若用帑填
積既所費不貲又工程難見應每年著河兵歲夫逐漸
加功立為定制每歲堤工一丈填土二方務使所增之
數適稱所耗之數則善矣久而久之離堤百丈之内必
漸墊而高因叢植柳蘆茭草之屬俟其根株交結茂盛
蔓延則雖狂風動地雪浪排空終不能越百餘丈之茂
林深草而潰堤矣
王公堤
治河之事莫難於保險開歸以下土地寬廣堤多者至
四五重無甚險徐邳而下迄於雲梯關險工櫛比幾及
五十然要未有如王公堤之所係者大而所保者難也
是堤建於陳瑄至今幾三百年未嘗失事河防或問亦
有慮及此者潘季馴曰平常之堤止寬二丈尚欲恃以
禦河况二十丈乎雖然世有荷甑而行者或墮地而不
顧今設有千金之璧則美錦什襲重櫝而藏之尤必謹
其北鑰慎其掌人者何也寶之者至則所以守之者自
不得軽也諸險工即有失小則渰沒民田大則恐其奪
河如是而已王公堤一綫石工内捍運河外抵黃淮二
瀆之衝為四百萬國儲咽喉地一有所失不特其上烟
火萬家舉為魚鼈而自清浦以至高寶一帶遂無運道
清水潭必至再決下河周圍千里自盡陸沉是時即更
費數百萬之金錢竭數年之民力恐未易竣工如今日
也夫千金之璧猶必措之於萬無一虞之地而後安而
况於上關國計下係民生如此其重而可姑以大概無
害置之乎然此一堤最難保護若開引河則地形未便
非捐帑四五十萬不能惟有歲修石工排樁固址一有
坍陷便行補葺而於上流層次築逼水壩二三重以護
之一則挽溜以禦衝一則迴湍以聚沙使其日漸壅墊
若石工之外得淤灘一二十丈則堤址愈固永無衝決
之虞夫知者防於未形未形而防之則力省而功易集
凡險皆然而况於險中之險所係尤大者乎
永安河(即清水潭)
清水潭之決歴楊茂&KR0564;羅多王光裕三河臣經營堵塞
十有餘年前後費帑金五十餘萬隨築隨圯終難底績
其故何也盖高寶諸湖西南受泗盱天六諸山溪澗之
水西北又值高堰大潰黃淮東注南北交滙洶湧淊天
方以下河為壑而清水潭尤屬卑窪其勢莫禦一難也
屢塞屢決其勢愈盛寬至三百餘丈深至七八丈旋瀾
飛沫如雷如霆一遇風飈乍起輙怒濤山湧漕艘商船
至此者皆徘徊而不敢進雖有樁杙人力無所施二難
也捲埽築堤全藉真正老土然後工程堅固可以永久
而決口地方前後左右數百里内非一望汪洋即蘆洲
沮洳之區無從取土三難也康熙十五年尚書冀如錫
等勘閱所司估帑五十七萬而夫柳仍派之民間猶未
敢必其成功臣受事後周行閱視曰是未可治也清水
潭以高寶諸湖為上源諸湖西南所受泗盱天六之水
本等之水也西北所受高堰東潰黃淮之水無妄之水
也本等者不可去但去其無妄者而上流建瓴之水其
力必大殺而後決可塞也於是先堵高堰凡三十四決
口築堤建壩令全淮盡出清口然後專力以治清水潭
但決口既深闊異常若徒下埽填土則隨下隨溜以有
限之金錢委無窮之巨壑是復蹈前人之轍也竊計決
口不患其闊也而患其深然決口雖深而決口之上下
五六十丈之外未嘗加深其法當避深就淺於決口上
下退離五六十丈為偃月形抱決口兩端而築之計所
築之堤其長必數倍於決口然較其淺深必減七八九
倍不止况湖底平坦則樁埽易施湖面寬緩則冲淌無
患因命於決口之上測之果深不過六七尺也然工程
既大老土難得乃移咨漕督令大江以南回空漕艘隨
便帶老土若干方赴工交納選廉能官司令計方給價
大抵梁王城之土居半盖其土性膠而凝決勝他處之
土然去工所六百餘里非回空莫能運也於是立標授
工就湖内越築之中下埽箇内釘排樁外填坦坡身宿
工次調度董率築成西堤一道長九百二十一丈五尺
東堤一道長六百零五丈更挑西越河一道長八百四
十丈凡一百八十有五日而工竣改清水潭曰永安新
河連夫柳為費九萬兩有竒省帑金四十八萬餘兩至
今十餘年屹然鞏固運艘民船永絶漂溺之苦焉
中河
百川莫險於黃河然南北通運以來浮黃河而達者凡
五百餘里議者莫不以為治河即所以治漕一似乎舍
河别無所謂漕也雖然水性避高而就下地為之不可
逆也運道避險而就安人為之所慮為之或不當耳有
明一代治河莫善于泇河之績然其議倡始于隆慶年
間都御史翁大立而傅希摯繼之耳歴舒應龍劉東星
兩河臣屢興屢阻迨至萬歷三十一年河臣李化龍寔
始通運卒避黃河三百里之險至今賴之嗣後直口塞
董口淤駱馬湖又淺澁不行臣因有開皂河之請而泇
河之尾閭復通然自清口以達張庄運口河道尚長二
百里重運泝黃而上僱覓縴夫艘不下二三十輩蟻行
蚊負日不過數里每艘費至四五十金遲者或至兩月
有竒方能進口而漂失沈溺往往不免盖風濤激駛固
非人力所能勝也康熙二十五年題覆詞臣張鴻烈
聖心愛民已極案内加築北岸遥堤後復加籌酌若於
遥縷二堤之内再挑中河一道上接張庄運口并駱馬
湖之清口下歴桃清山安入平旺河以達於海而於清
口對岸清河縣西仲家庄建大石閘一座既可以洩山
左諸山之水而運道從此通行避黃河之險溜行有縴
之穩途大利也乃決計題請奉
命興工至二十七年正月而工竣連年重運一出清口
即截黃而北由仲庄閘進中河以入皂河風濤無阻縴
洩有路又避黃河之險二百里抵通之期較歴年先一
月不止回空船隻亦無守凍之憂在國家歲免漂失
漕米之患在各運大則無沉溺之危小則省僱夫之費
盖自燕開䢴溝隋開御河歴唐宋元明漕東南以濟西
北者無不仰藉黃河以為灌輸既欲去其害又欲收其
利故治河愈難至
今上康熙二十七年而運道之歴黃河者僅七里矣或
議於中河北岸宿遷境内建減水壩數座以洩漲者(臣)
曰不可盖中河之水但患其弱而不患其強若北岸遥
堤減壩一建則清水弱而黃必有内灌之憂河身立淤
矣今當大工屢興之後錢糧未敷未敢輕議若工帑稍
充再將遥堤加修高厚更於中河之北挑重河一道即
以挑河之土築成重堤於西寧錫城兩橋之間建閘一
座既已分洩東省之異漲又以灌溉宿桃清等七州縣
之田畝即遇黃淮並漲亦可分洩入中河以并出平旺
歸海真永賴之策而(臣)初議挑中河之舉原擬如是故
有中河之名也又運艘自清口入仲家庄閘雖曰截流
而北然逆流而西者居多若于清河治東陶家庄再建
一閘重運則由陶庄而入回空則由仲庄而出則俱順
流矣且兩閘並建用備不虞尤為萬全統志之以俟來
者
或曰潘季馴專築堤以束水然獨宿遷北岸不築堤今
既欲修遥堤又築重堤不亦異乎曰束水歸漕乃季馴
終身治河之要旨寔亦萬世不易之至言也然其言曰
宿遷北岸有馬陵山及倉基侍邱等湖此皆天然遥堤
故獨空之而弗堤若今日之地形水勢則大不然黃河
之底與黃河之岸較之明萬歷時既高數丈而倉基侍
邱等湖又皆已淤為平陸無尺寸瀦水之地河水一或
出漕漫岸不有堤防必建瓴而四決故(臣)獨以修遥堤
而築重堤為必不可緩也
南運口
大江以南各省漕運自瓜儀而北凡四百五十餘里至
清江浦天妃閘以入黃河此明臣平江伯陳瑄之所開
也萬歷年間河臣潘季馴以天妃閘直接黃河故不免
内灌因移運口於新左閘以納清而避黃後亦以天妃
名之非其故矣然其口距黃淮交會之處不過二百丈
黃水仍復内灌運河墊高年年挑浚無已兼以兩河滙
合瀠洄激蕩重運出口牽挽者每艘常七八百或至千
人鳴金合噪窮日之力出口不過二三十艘而濁流奔
赴直至高寶城下河水俱黃居民至澄汲以飲於是建
閘置壩申啟閉之條嚴旨刻石除重運回空及貢鮮船
隻放行外即閉壩攔黃凡官民商艇俱令盤壩往來夫
閉壩之制不獨不便於民且空重往來之時仍不能必
黃流之不入乃不得已之圖非不易之策也盖因當時
太山墩一帶及七里墩外皆淼然巨浸舍新庄閘之外
别無彼善於此之地地形水勢實限之以不得不然耳
自黃河倒灌以來南北自白洋河于家岡一帶直接泗
州東北自吳城張福口一帶直至武家墩卑窪者悉變
為高原其清口以内裴家場帥家庄爛泥淺周圍數十
里凡墊成平陸之處(臣)挑引河四道淮水仍出清口是
則黃流之灌在當時誠大為運河之害而在今則頗受
其利矣何也清口兩岸墊高天然成堤黃淮不得交漫
一利也太山墩上下洪濤盡涸而運河之地形愈加完
固建閘置壩可以為我之所擇二利也清口之内横亘
灘洲淮盛則泗水淊淊北注淮溺則湖水常有所蓄以
濟運而不至於盡洩即黃漲内乘亦限於灘洲而不得
縱不久而淮水盛長即便抵回三利也因而譬之清口
全淮之口也洪澤湖其腹也所挑裴家場師家庄爛泥
淺諸河則其咽喉而新庄閘河岸則其唇吻也夫以黃
河之悍烈而運口出于唇吻之間宜其淺露而無庇徑
直而受灌濟運之清淮反為濁黃之所抵而不得入也
於是酌議拜疏移運口於爛泥淺之上自新庄閘之西
南挑河一道至太平壩又自文華寺永濟河頭起挑河
一道引而南經七里閘復轉而西南亦接之太平壩俱
達爛泥淺之引河内則兩渠並行互為月河以舒急溜
而備不虞外則河渠離黃水交淮之處不下四五里又
有裴家場帥家庄二水乘高迅注以為之外捍而爛泥
淺一河分其十之二以濟運仍挾其十之八以射黃運
艘之出清口譬若從咽喉而直吐即伏秋暴漲黃水不
特不能内灌運河并難抵運口間遇東北風大作累日
不止濁流乘之而風迴溜駛不旬日而停沙一刷無餘
矣是以邇年以來重運過淮揚帆直上如歴坦途運河
永無淤墊之虞淮民歲省挑浚之苦矣雖然旱澇不常
湖水設有時而洩涸諸引河勢不能暢注而俱出則寧
使裴家場之水斷流而爛泥淺一道務須挑浚深寬以
佐運毋或緩此而顧彼此則意外之慮亦不得不預為
之籌者也
皂河
明萬歷三十一年總河李化龍開泇河行運自夏鎮達
於直河口不由徐吕二洪避黃河之險者三百里漕運
利之後直河口塞改行董口及董口復淤遂取道於駱
馬湖由汪洋湖面西北行四十里始得溝河入二十餘
里至窑灣口而接泇第駱馬湖本窪田也因明季黃河
漫溢停積而成湖夏秋水發不碍行舟至冬春水涸其
淺處不流束楚且水面遼闊縴䌫無所施每重運入口
即給兵夫數萬工於湖中撈浚浮送北上而所澇之渠
不旋踵而汨沒於風浪之中年年畚鍤宿邑騷然苦之
况黃河復故雨潦各有所歸湖水必致日涸且撈浚無
所施實漕運咽喉之大虞矣查宿邑西北四十里皂河
集其地溝渠新鑿有舊淤河形一道若挑新濬舊因而
通之可以上接泇河之尾而下達於黃但啟土於沮洳
之地為力甚艱又南患黃河之逼北慮山左羣山之水
不有隄防不可以行運乃揆測規畫即取水中之土以
築水中之堤南起皂河口北達温家溝水深之處挑水
旱堤工共二千四百丈兩岸築堤四千八百丈凡宿邳
兩州縣舊河内一切漫流旁洩決口三十餘處盡行築
塞又起自温溝歴窑灣至邳境猫兒窩計四十里從無
堤岸每山泉暴發即一望淊天復兩岸築堤二萬七千
丈然猫兒窩一帶為徐兖諸水之所注納水太盛則堤
必傷故共建減水大壩三座以洩之至如猫兒窩以上
地亢而土堅則空之而弗堤又猫兒窩以西至唐宋山
三千餘丈乃霪霖暴漲之所從出入者則堤之而弗遺
盖自皂河而上者無不至矣惟是下口直截黃河遇伏
秋暴漲不無内灌之虞於是復加斟酌相得皂河迤東
二十餘里張家庄其地形卑于皀河口者二尺餘而黃
河上下水勢大抵每里高低一寸自皂河至張家庄二
十餘里黃水更低二尺餘内外水面高低相準乃復挑
支河一道自皂河歴龍崗岔路口達之張庄出口蓋前
此皂河出口如丁字形黃水自西而東皂河水自北而
南兩溜相抵而不相叱且黃強清弱故易灌今張庄之
出口如人字形黃水與張庄口之水俱自西而東兩溜
相比而不相抵况又以皂河地高之水下注於二十餘
里地卑之出口其迅流更足以抵黃也由是上則東省
河流淊淊奔注常束本等之水于漕中而洩暴漲之水
於壩外下則運口常通永無淤塞之慮矣
張庄運口為皂河尾閭東通駱馬湖甚近若不堵塞
則皂河之水與湖水必半從此入黃中河之水必弱
春初重運難行閉之則夏秋水發又恐内漲傷堤應
將張庄口閉塞於其東建分水閘二座以減之尤恐
異常霪潦如康熙十九年二十四年之水洶湧漫溢
今河臣王新命倣東省坎河口壩之制堆積亂石為
壩誠為深慮然尚虞宣洩不及當再建一平水大壩
策方萬全但湖口一帶沙土鬆浮須於宿遷治西馬
陵山址土堅處為之更自張庄頭見行之河開複河
一道經駱馬湖東至馬陵山接中河以行運而置見
行之河以為月河洩水之地則往來船隻行不經壩
可無掣舟之患兼以遠黃而備不虞此亦善後之計
勿以為過慮而忽之也
駱馬湖口
自中河達皂河一帶運道除修堤建閘壩及重河重堤
之外遂無復遺慮乎曰有内河之水雖高于外河然河
水之消長無常今使清黃並漲清自足以敵黃設一遇
黃漲而清消則駱馬湖口尚為可慮何也中皂二河經
行上下二百數十里雖皆近黃然猶外黃而内地外堤
雖兩面皆水然清水有直湍而無横突獨湖口則外黃
而内湖以一線之堤而當兩面横突之水勢必不支先
事而圖善後之策惟有築壩逼水之法自計湖口而東
至宿治十餘里乃馬陵山址也凡黃河之溜大抵一折
輙二三百丈今於湖口之西築一逼水壩使迴其溜而
南向南向而不得逞必怒極而復北則已五六百丈矣
再於湖口之東三四里又築一壩以使之再南而北其
下復如之計河屢折之所向且及於城邑而馬陵山址
皆剛土砂石黃水雖悍亦不能嚙山址而崩陷之保固
湖口之法無有善於此者也
下河形勢紀
淮以南揚以北周數千百里澤國也運河貫其中東西
二堤夾之西堤以西為上河澤之所鍾舊有汜光白馬
甓社邵伯等十七湖東堤以東為下河澤之所鍾舊有
射陽廣洋喜雀淥洋淤溪等三十六湖上河西南接滁
泗天長諸山危岡斷隴起伏相續地形為高水之所從
發也下河東北與海為隣地形為卑水之所從洩也兩
河均受水患而下河尤烈何也上河西南受滁泗天長
諸山溪之水東注之下河下河受之下河西受上河所
注滔淊無窮之水東注之海而海不受非不受也海岸
高而朝宗之路塞故昔人譬之釡底也然查下河以東
山陽則有廟灣鹽城則有天妃石韃興化則有丁溪白
駒寶應則有朦朧喻口其他鹽場村鎮小渠不可悉紀
皆所以通湖水之出海者也沿海一帶長堤起通州以
接廟灣蜿蜒三百餘里曰范公堤宋臣范仲淹所築以
障海潮之入湖者也沿范堤之旁南北有河一道曰串
場河淮南諸商藉以運引鹽之往來者也運河東堤中
八十里曰平津堰明初設立二十三淺淺有淺夫使之
不時撈浚運鹽之堤曰東河塘明初分為十塘塘有塘
夫使之隨時修築統計下河之地不下三十萬頃為田
者十之四為湖者十之六當時堤岸堅固疏浚得宜故
水旱為無虞也
蕭碭南河
睢靈迤西之境土地曠衍無通行大河睢溪亦微雖有
靈芝孟山等澤為衆水之滙然皆漫流渗漬而入故民
田率成沮洳歸郡等處商賈入淮者又苦水道之阻塞
盖商與民交病焉按碭蕭南境有故决河一水今雖淤
漫而舊迹可尋若疏其淺浚其塞開成大河由碭山東
南出符離橋直達靈芝等湖至歸仁堤酌地形高下或
南由泗境入洪澤或北由桃境入洪澤或歴歸仁堤以
便民閘入遥堤内從白洋河南由裴家場其間有無舊
堤或加修或創築即以挑河之上築之此河一成則歸
郡一帶行潦各有所歸而市集亦日興不過數年變泥
塗為樂國無難也雖於河道無係而於通商惠民其利
顧不大哉
邳州水患
邳州古下邳也地形最卑南瀕黃河時受河患西北金
鄉魚臺十數邑之水滙入微山湖湖不能容則又南溢
而入邳盖自明迄今稱澤國者二百年矣然地形雖卑
但使外無溢入之水内有通流之河則澤不能鍾久淤
之土其桑麻秔稻之利必有反勝於高鄉者今黃河北
岸自鎮口閘東至於皂河口又自北而西抵於唐宋山
皆已築堤然自大谷山以迨鎮口各閘壩減洩之水及
微山湖溢出之流并徐州豐沛之行潦南北交注水患
如故計猫兒窩迤西彭家河至荆山口約長一百三十
里頗通舟楫但稍淺窄冬春常涸又近荆山口有伏石
一帶約長二三百丈尤淺狭今可開鑿寬數丈深四五
尺使冬春亦可通流其外河道一律加浚兩岸無山之
處即以所挑之土堤之再加修猫兒窩以上運河西堤
高之厚之則歴年久渰之地必盡涸出為樹藝之區矣
然運河北受濟兖之水西受彭河之流而沂州郯城諸
山泉半赴駱馬湖又半散漫趨徐塘口入運夫以一綫
運河而納三面之水伏秋異漲勢不至於普溢而潰決
不止也其徐塘口必須開河一道以納沂郯之餘波使
循運河而東南至駱馬湖口入中河於以保運而洩渰
其功亦不少也
閘壩涵洞
閘之底深於岸其寬不過二丈四尺至三丈而止壩之
寬為丈者可以百而其底則與岸平若洞之徑僅三尺
而已其減水之用大小不同而其為減則一也夫束水
莫如堤然堤有常而水之消長無常故堤以束之又為
之閘壩涵洞以減之而後堤可保也今使上流河身其
廣數里而下流河身或為山岡郡邑所逼限其廣也僅
得其半更或僅得其十之一二勢必滂薄奔駛怒極而
思逞加以伏秋暴漲非時霪雨其不至於敗壊城郭漂
淌廬室溺人民而淹田畝者幾希矣今於黃河兩岸及
運河上下高堰一帶凡遇河道險隘及水勢激蕩之處
相度地形建置閘壩涵洞共若干座其詳分載各考下
務令隨地分洩上既有以殺之於未溢之先下復有以
消之於將溢之後故自建閘壩以來各堤得以保固而
無衝決也乃不知河道者與懷怨而尋釁者嘖冇煩言
夫閘壩高卑各有規畫原以洩異漲非以洩平漕之水
且以堤禦河以閘壩保堤誠使河不他潰則河底日深
河底日深則河水亦日低行且置閘壩於不用矣即黃
河土異而水悍不無損傷修葺之費然較之堤工漲潰
普而漫溢敗壊城郭漂蕩廬室溺人民而淹田畆塞決
挑淤経年累月為費不貲其利害之大小何如乎不惟
是也耕種之區資減水而得以灌溉窪下之地藉減水
而得以淤高久之而磽瘠沮洳且悉變而為沃壤一事
而數利興故既有堤堰必不可無閘壩涵洞也
涵洞之用有三一減水二淤窪三溉田固矣或神而
明之更以之擋水以之衛閘其用微妙非久於河者
不知也夫閘壩所過之水大抵伏秋異漲澎湃之勢
既足以撼閘之基傾跌之力又足以陷閘之底而我
以涵洞之水透入閘後使之旋瀾湧波以護其基而
承其底則閘反若有所憑以固而澎湃之勢平傾跌
之力衰矣其於壩也亦然顧置洞必與堤内地面相
等前所建涵洞正值河身墊高之時故所置皆高今
河底日深前建涵洞非夏秋水發之時不復過水必
須因河底之高下而高下之方得涵洞之用焉
黃河三砂
河之有限砂如人之患噎小噎則傷氣大噎則傷食故
雖痛癢不形而治之不可不預也自河流順軌以來河
底日深然尚有礓砂三處為河之梗不可不及暇而圖
之三砂者桃源之古城清河之曹家窪安東之蓮花庵
也然三砂之中古城砂不甚崇嶐水涸時尚深丈許蓮
花庵近海且河流日漸南刷更一二十年必仍從蘇家
嘴正流可與砂不相值惟曹家窑砂最巨横亘者一二
百丈每冬春水落時去水面不過一二尺夫河流迅急
一遇限沙則迴瀾旋洑從底而起舟行甚險且河流為
之不快但去之甚難雖乘冬春水落用釘犂鐵鈀等具
鏟削終難施力計惟有於其南岸於伏砂斷絶之處另
開越河里許引河流使之避砂而行但所開之河不過
深一丈寬五六丈聽河流自行汕刷此等工程當於春
初河防少暇時調河兵挑浚不煩募役也夫此砂既無
大害又非運道經行之地然設遇亢旱之歲河水淺涸
一值限砂之阻勢必流緩而停沙此亦淤積之一漸苟
有妨於河雖小無忽可也
歲修永計
昔人四防二守之制皆以保堤也然防守之制雖立而
防守之人不足勢必塌圮相尋與無防無守同則歲修
之法不可不籌也今營兵之設僅足以巡變堤防及運
料捲埽栽柳之用至於歲修加築其勢有不能者何也
汛遠而堤長也按自碭山以下黃運兩岸及歸仁高堰
至海口一帶縷遥月格等堤統共四十五萬四千丈而
河兵僅七千二百名計丈分修每兵當歲修六十六丈
有竒堤高一丈頂寬倍之增卑培薄各堅土五寸須下
土七寸以土方計之每丈須土二方一分是每兵常役
之外又當歲挑築下土一百四十五方一分也豈能也
哉前以河兵不足以供歲修擬令每兵許其召募幇丁
四名或其子弟家屬每丁給以堤内空地俾耕種其中
以自食而課其歲修已経題請未及舉行然臣深思河
道善後之圖惟有歲修以保堤而幇丁一議實與河兵
之設表裏為用者也盖已夫役而設營兵無召募往來
之淹滯無逃亡之慮無僱替老弱之弊若幇丁之設則
其利有八堤工高厚永無潰決其利一授田力役貧民
有歸其利二堤近民居風雨可守其利三羣衆樂業兵
無逃竄其利四猝有河患不煩召募其利五廬室相照
寇盜無驚其利六深耕易耨狐兔絶蹤其利七刈穫所
餘藁秸充盈其利八也或難之曰每兵一名幇丁四名
驟增丁二萬八千八百名河岸安得如許閒田若查隱
占則良民擾若給額田則正賦虧何可行也曰不然黃
河兩岸二千數百里自十六年以前非一望汪洋即沮
洳葦渚此身所目睹者也今兩河復故淤灘盡出置之
不問則棄地若聽民私種亦無利於國將計畆起科而
灘岸之田其糧甚微不過數釐至一分極矣增丁二萬
八千八百名丁授田十五畝應田四千三百餘頃所納
正賦從重科輸不過八九千金耳今即減八九千金正
賦之額田而歲得二萬八千八百名丁夫之用以保四
十五萬四千丈之堤歲加高厚永無意外之虞運道長
通民無災害其為利孰多而孰少而况賦未必畝二分
所授不必盡額田也
幇丁二難
難之者又曰河臣怨府也督撫為朝廷飬民而河臣勞
之督撫為朝廷理財而河臣縻之故從來河臣得謗最
多得禍最易也今既設河兵又設幇丁分田授守在河
岸二千數百里之境其中隱占必多一經畫地怨讟滋
作且兵民並居勢必生釁將來挑土修堤圍場植柳鬨
鬭訐告從此而起在督撫必左民而右兵猜嫌内積挑
搆外作小則河屬諸員受其禍大則彼此交參而河臣
不得一日安其位夫為河堤圖萬全而先置其身於不
自全之地何如循常守故用帑歲修之無譽而無毁耶
(臣)應之曰不然河臣與督撫皆天子大臣也河臣司水
土以保運安民督撫諸臣司政教以飬民理財職雖不
同同於為國也夫今百姓之得以降邱宅土無昏墊之
憂者何也今百姓之得以耕種貢賦尺土必争者何也
皆以兩河歸故堤岸堅固而無潰決也五代漢臣王章
有言無毛錐則財賦安從而出督撫即為國飬民理財
自當返念民之何以得飬而財之何以得理必不為一
二奸民喋喋而市恩邀譽上失體國之忠下失寅恭之
義也今使堤岸不固潰決一生則千里淊天廬室為魚
鱉之居膏腴皆荇藻之産彼正賦之額田且不能保而
有之尚得隱占夫非所固有也哉且幇丁之法一行亦
必會同督撫檄行地方有司公同經理立石分界而後
撥給非冒昧為之也如果有民田近堤者亦可以空處
之閒田互相換易其家屬有願為幇丁者即除其額田
應納之糧亦無不可也夫朝廷設歲修之河帑非不知
循常守故為無譽無毁之良圖但汛遠堤長將來河患
久弭人情忽玩㤀舊日之艱危司河者或意在惜帑狃
於補苴旦夕之計設一變生慮外即有費數百萬之金
錢竭數年之民力尚恐不能奏功也其如運道民生何
夫河道重任也必圖其大而毋惜其小必計其遠而毋
籌其近必㤀私體國而無沽名市恩以便其私圖否則
碌碌者皆足以任之夫豈
聖天子疇咨而命之旨哉
黃河各險工
自碭山以至海口千有餘里險工甚多有昔險而今平
者亦有昔平而今險者盖河道變遷衝刷不常之所致
也前代河患在北其險多在開封大名河間東兖間今
河患在南開封所屬惟滎澤北門一險當歲加埽土以
防之東省惟曹縣傅家集一險向挑引河一道尚未成
此河一成便可變險為平若江南則自碭山以下險工
不可屈指今舉其最大者凡四十有六詳記之冀後此
司河者加之意焉
碭山
碭山縣兩岸堤俱無險工
蕭縣
蕭縣兩岸俱無險工
徐州
徐州南岸險工三曰郭家嘴乃治西南護城堤盡處曰
楊家窪在長樊大壩南也勢最卑難守曰小店庄在楊
家窪東其北岸險工曰長樊大壩
邳州
邳州之境盡於北岸險工四曰塘池大壩曰羊山寺曰
董家堂州既去舊治移建城南堤其南里許即董家堂
乃剥膚之虞也曰五工頭在治東南
睢寧
睢寧之境盡於南岸險工三一曰王家堂一曰戴家堂
一曰羊山寺河自鯉魚山峯山兩岸中建瓴而下南北
衝突三處皆頂衝也
宿遷
宿遷南岸險工四一曰蔡家樓一曰彭家堡一曰徐家
灣一曰白洋河草壩北岸險工三一曰朱家堂一曰楊
家庄大壩并逼水壩一曰古城諸險之中朱家堂逼近
運河尤為險工
桃源
桃源南岸大險工三曰烟墩曰龍窩曰李家口北岸險
工五曰九里岡曰上渡口曰七里溝雞嘴壩曰新庄口
曰三岔
清河
清河南岸險工三曰甘羅城天妃閘惠濟祠此處最當
衝頂雖係石工而殘圮過半内即運河所係最大北岸
險工一曰玉皇閣即縣治之南堤也大抵宿桃清三邑
無山岡之阻地土疎曠其河流激駛與他處不同防之
尤當加意
山陽
山陽之險俱在南岸險工最多凡十有二曰王公堤乃
第一大險工也别有論說曰老壩口曰草灣湯董庄曰
顔家河上張庄曰真武廟曰周家渡曰唐家堡曰小茭
陵曰何家庄曰大茭陵曰馬邏沈家圍羅舖左家口至
卓家口二十里
安東
安東之險俱在北岸險工凡六曰二舖曰便益門曰南
門曰東門曰茒良口曰佃河此各險雖與海近無大害
然民社土田之係則同
土方則例
土以方一丈高一尺為一方然有上方下方之别焉冇
專挑兼築之分焉至挑河又有起土淺深之不同焉築
堤亦有運土主客之不同焉其土方工值更有人力強
弱之不同焉以江南而論自邳州睢寧縣起至碭山縣
止每築堤土一方給銀一錢四分自宿遷縣起至山陽
縣止並揚屬各州縣每一方增銀一分此題定之例也
主土
主土者就近挑挖之土以所築之堤為準者也取土之
法最忌逼堤盖逼堤則堤址卑窪便有積水傷堤之患
故必離堤十五丈之外取之取起之土挑至堤基之上
用大石夯硪之或曰以七寸為一層夯至五寸或以一
尺為一層夯至七寸然後再上一層土如前法夯之務
要自底至頂層層夯硪打就則徹底堅固可免渗水之
患每堤高一尺兩面坦坡必須築寬六尺如高一丈之
堤應築寬六丈之堤底再加堤身二丈則頂寬二丈底
寬八丈高一丈用勾股法科之每丈計築成土方五十
方每方一錢五分應給銀七兩五錢也
客土
客土者迤遠挑運之土以所起之土為準者也如此處
必須築堤而沿堤基去處俱係積水湖蕩畚鍤難施勢
必别處取土用船裝運高寶定例以五十大籮為一方
每籮約重二百餘觔每方約重一萬觔連搬運上船工
銀六分運至工所又工銀八分由船而運至堤上又工
銀五分堤基之上再用硪夫夯硪又工銀二分通計虚
土一方共費銀二錢一分止築成上方土七分也
專挑
專挑者自挑去河身之土而不係足堤者也所挑之土
必離河邊四五丈方許卸棄若就近竟卸則一經淋雨
復淌入河内矣其挑河工價以所挑河之淺深為準凡
挑土四尺深者每方給銀六分五六尺深者加一分七
八尺深者九尺一丈深者一丈一二尺深者一丈三四
尺深者遞加一分至一錢一分止盖六尺深以上之河
無翻塘戽水之勞不過每方六七分而止其挑深七尺
者未免有水一丈以外泉水愈多故給銀遞加若黃河
之内流沙陷足施工最難必須設法挑挖大抵每方又
遞加一分七八尺深者給銀九分至一丈三四尺深者
給銀一錢二分又當審工程之難易如人夫易募雨水
不多地高泉涸之處尚可損一分也
兼築
兼築者即用挑河之土以築防河之堤也如所挑之河
有必須築堤者其所挑之土必須卸於應築堤基之上
照依前式徹底夯硪成堤如此則一舉而堤河成每挑
土一方照挑河工銀外另加灘土夯硪銀二分此挑河
兼築堤作下方工價科算以河工挑成為準者也更有
雖挑河而重在築堤者每上方土一方給銀一錢六七
分不等此以堤工築成為準者也總之視工程之難易
而斟酌也
上方下方
上方下方者以築成堤工之實土為上方土塘所取之
鬆土為下方也然一堤之中亦自有上方下方之别如
築堤一丈則以平地起至五尺為下方自六尺至一丈
為上方如築堤一丈二尺則以一尺至六尺為下方七
尺至丈二為上方盖築堤愈高則愈難故必先為斟酌
難易而差等其工價庶鋪底者不致以易工而多取價
收頂者不致以難工而寡受值則勞逸之勢雖殊而高
下之酌原均也然土方工價雖題有定額亦舉大概而
言若築堤高至一丈四五自不得泥一定之例况取土
更有遠近之不同甚至紥簰鋪路遠取稀泥於汚淖之
中其工價不啻加倍有至三錢餘一方者更難執一而
論相地勢之高卑遠近而增减之可也
定例
凡監理分管等官所築堤工處處堅固合式該管廳
印各官出具印結道府驗實加結申送總河親勘無
異者俱准照伊原任應陞之缺加二級從優即陞如
有原非正途者俱作正途一體陞遷
一分管官所築堤工有一處夯杵不堅盛水即漏并有
一二丈不豐滿合式者降一級調用兩處三四丈不
合式者降二級調用三處并五丈以上不合式革職
監理官所轄分管官有因築堤不堅固不合式一員
議處者罰俸一年二員議處者降一級調用三員議
處者降二級調用四員以上革職如議處議敘相同
准與抵算如監理官揭參者准免連坐
一凡附近地方官不協同設法募夫不將急需之柳草
等項一切料物火速辦買上緊解運以致遲悞河工
者將州縣官降三級調用道府官降一級調用
一凡河南山東特設河道其勘閱河工情勢估計工程
報銷錢糧一應歸河道專責
一夯硪上重用十六夫次重用十二夫三重用八名夫
先運水灌透堤土用力夯之三遍為妙
運載土方
浚河築堤之遲速一視運土之遲速而已初以人力有
限以驢代之然終莫若車運之便也夫驢之力雖勝於
人然芻秣之費喂養之勞倒斃之患合而較之殆不得
當矣車之製當用獨輪小車盖挑土之處大抵原隰高
低溝坑斷續雙輪則不行且小則往來捷而不滯也一
車所載可得土二百斤每日二夫一車之所運可抵三
夫之運較之於驢則省芻秣喂飬倒斃之累較之於人
又免召募逃亡及隂雨食米之害且設遇農功興作之
時工程方亟而夫役不繼則車之利尤大矣計一車之
工本不及五錢河例每夫工食一日四分不過出十二
夫一日之工食用之經年可得三百六十夫之用也
酌用蘆葦
護堤塞決之用莫善於埽捲埽之用惟草柳二者而已
盖柳遇水即生草入水而腐為土性既宜之且又費甚
省而採易辦也柳隨地可種草近則取之湖塘遠則取
之海濱湖塘蘆葦不如海濱所出之堅實長大一束可
抵二三束之用但地遠採辦稍艱若抵衝塞決非此不
可酌其工程之緩急而用之可也
柳草不難於採辦而難於搬運到工須預備舟車要
緊
栽植柳株
凡沿河種柳自明平江伯陳瑄始也其根株足以護堤
身枝條足以供捲埽清隂足以蔭縴夫柳之功大矣然
種柳不得其法則護堤之用微且成活者少惟明臣劉
天和六柳說曲盡其妙當倣其法行之統計每年歲修
需柳不下一百萬束自康熙二十年始令各官種柳已
得若干株自二十六年以來所用之柳半取諸此再行
各營弁凡春初防守少暇之時每丁計地各課種柳若
干不過三年沿河成林一有不測捲埽搶防不煩砍運
於他處即以本汛之柳供本汛之工力省而功易集所
益非小也
採辦物料
水土之工料物最急雖有經畫之總理又有諳練之屬
員與子來之兵役而所需不給以至萬夫束手以待其
悮事非淺淺也然物料非難採辦為難河工舊例一曰
官辦所需之物行文於各出産地方有司給價買解一
曰商辦聽各商人赴工領銀送料交官夫地方有司必
皆假手於胥吏由胥吏而及各行戶層層剥食至料戸
或分文不給及運料到工所專管之官貪婪不職者更
復式外苛求勒賄致小民不堪其命此官辦之害也工
料之大莫如樁木而商人領買大抵真偽相半其真商
領銀入已分𣲖各小行其值必虧偽者實無資本夤緣
冒領花費拖欠此商辦之害也在大工方急如星火而
文檄追比催督不前常至四五年種種悞工則一也臣
莅事以來稔悉此弊再三斟酌終無至常之策若竟委
之在工各官恐冒破多若專委之胥役又恐勢輕而無
濟惟有擇員而任以勸懲鼔勵之為稍愈耳除歲修物
料不多不必差員其大工物料若蘆葦麻草之屬當委
之隣工各邑佐貳彼既與工近習知在工所需之物必
不敢欺且淹其椿木之屬當籍選廉幹之府佐貳耑行
買解所辦之木果堅大如式價值不浮又往來迅速克
濟大工者工竣題請優敘否則請黜亦如之庶人人知
勵採辦不前之弊或可免矣
賈讓三策論
賈讓三策明臣丘濬謂古今治河無出此策而近有詆
其謬者是二者皆過也夫論古人者必論其世毋泥其
所言平其心毋逞其所快然後吾之論為不易之論而
天下服之盖讓之策乃專為西漢之世黎陽東郡白馬
間數受河患而言未嘗全為治河立論也考黎陽即今
濬縣東郡白馬即今滑縣冀州之民當水衝者即濬滑
二境之民貪近河肥饒治金堤而築室廬者非統言冀
州全境之民也繕完故堤增卑培薄為下策者即濬滑
二邑曲防遏水使百里之間河再西而三東之堤非專
謂堤防為下策也夫河一折即一衝衝即成險彼時百
里之間而河凡五衝其患安得不烈故讓欲徙其當衝
之民廢其曲防之堤而别為徑直之石堤三百里束河
以北入海耳夫讓欲束河而仍用堤堤而必以石石而
至於三百里彼之倚堤以治河也亦至矣後世不考其
時不詳其地或欲遵而行之或欲辭而闢之不亦過乎
或曰昔潘季馴常辨之矣然則季馴之言非歟曰何可
盡非也其上策徙冀州之民辯之曰民可徙四百萬之
歲運將安適乎盖漢不行運而明行運然未嘗以之闢
讓也其中策多張水門旱開東方溉冀州澇開西方放
河流辯之曰澇固可洩而西方地高水安可往盖既傍
西山作堤則東卑而西亢可知其言皆是也至若曰河
流不常與水門每不相值或併水門淤漫之夫讓所謂
水門即今之閘壩涵洞也河流雖不常能淤漫然即季
馴治河何以不廢閘壩涵洞耶又曰旱則河亦淺無以
分溉則又不然盖讓所云溉亦止言冀州石塘三百里
間耳黃河挾萬里之源合秦晉豫三州之水而至冀安
得冀州一旱而河即淺此一時逞快之論非通論也又
辯甘州以下濁流不能溉田亦不可以闢讓今平心而
論之若所云疆里土田必遺川澤之分使秋水得有所
休息左右游波寬裕而不迫誠萬世之至言無古今之
分南北之異者也其他所言則宜於古者未必宜於今
宜於北者未必宜於南何也前世土滿而人稀民易徙
後世當水衝者往往通都大邑其可徙乎濬滑以上西
薄大山地壁而多石故能據堅地作石堤今自開歸以
至海口惟徐邳近山岡餘皆浮沙曠土地安得堅石安
從取雖三里亦不能况三百里乎且季馴常言河南土
最鬆禹導河北經河南一郡故當時之水不甚濁今河
南開歸河全經之又距禹三千餘年流日久土日鬆故
水愈濁由此言之西漢去今千七百年距禹猶未遠又
河未南徙則其水亦未必如今日之濁或尚可引渠而
溉田亦未可知若今則但能開涵洞引黃以淤窪已善
矣安能通渠而引溉哉然則為今之策亦惟有擇老土
築堅堤以束河使不能徙建閘壩置涵洞以保堤使不
内潰而已舍此之外别無竒謀異見矣故曰讓之三策
自為西漢黎陽東郡白馬間言未嘗全為治河立論也
鍳古而不膠於古不亦善乎
賈讓治河論二
自禹貢而後言治河者始於賈讓之三策然即讓之言
有不能概行於讓之時者何也地形水勢隨處不同讓
所言乃據黎陽東郡百里間之情形而言使移而行之
徐兖中州之境則已有大謬不然者而况欲舉千百年
以前之論而行之於千百年以後之河道則亦天下之
愚人而已矣夫治河以衛民也徙民非細事也在上世
土滿人稀故殷避河患至五遷其國都而不以為難後
世人民稠庶今自開歸以至徐邳而下皆通邑大都萬
無可徙之理盖漢時黃河從黎陽東郡間北流入海其
地東薄金隄西逼大山惟此二邑之中百餘里間為必
經之地而其民貪其近河沃饒競作室廬居住其間又
近山多石互為石堤更相抵逼束河於其中所謂百里
之内再西三東者是也夫河自底柱以來其勢方澎湃
而思逞而咽喉之路頓值迫束如此是以抑於北則潰
而南瓠子一決而汎郡十六注巨野通淮泗東郡一決
而潰四郡三十二縣汙地十五萬頃凡西漢二百年間
河患大抵皆在此二邑間雖使大禹復出於此時亦未
有不徙民而放河北流者安得不以為上策哉况所謂
當水衝者亦不過金堤左右及環内黃堤與東郡白馬
故大堤之居民戶多不過以千數計耳豈若今日一大
村落鎮市動以萬計乎今不察時勢動言賈讓上策在
徙冀州之民考西漢冀州&KR1308;今直隸山西二地其民當
不下數千萬戶使讓果欲徙其民不知處斯民於何地
且山西處太行之右與河全不相涉不知讓亦何事而
欲盡徙之而讓乃以為上策且千百年以來亦遂無有
非之者何也蓋今人亦但順讀其書曰其上策當徙冀
州之民而㤀其下猶有當水衝者之語故也且即計有
當水衝者之言而㤀其但即濬滑二邑曲防居住之民
故也請得而斷之曰賈讓徙民在西漢之時在黎陽東
郡之地真上策也若時非西漢地非黎陽東郡豈特非
上策是為無策至若隄防者治河之要務自西漢以迨
元明治河之臣未有不用堤防而能𨗳河使行者近代
潘季馴最稱治河能臣而其終身所守惟是築堤以束
水束水以刷沙二語耳而今之空談局外者輙曰此賈
讓所謂下策也夫使讓誠以築堤為下策則前不當云
據堅地作石堤矣使讓誠以築堤為下策則必用疏用
浚又不當云為渠并穿地也但為東方一堤北行三百
餘里入漳水矣詳讓所言則其築堤以束水之旨實與
季馴同也隄防之言乃大概之言施之得其當則為束
水以𨗳河施之失其當則為壅水以遏河齊作堤以遏
河令入海而自利此曲防之堤也趙魏作堤以遏河此
防患之堤也皆非以束水導河也故葵丘之會曰無曲
防白圭為堤障水以注隣國則孟子闢之故讓以為隄
防之作近起戰國盖疾其以隄防為民害耳今若不問
隄防之是與非而但以隄防為是則是葵丘之載書可
無戒而白圭之功果愈於禹也若但以隄防為非則是
太原岳陽可無修而九澤可無陂也今黃河自滎水而
東水長高於地開封河南且高於内者丈餘掘地既不
能築堤又以為下策而不事事汎漫無束之河何從而
入海哉盖西漢之世文辭朴略不甚分疏使人意會今
人亦但順讀其書曰繕完故堤增卑培薄勞費無已數
逢其患此最下策而㤀其所謂故堤者乃即百里之間
再西三東濬滑二邑之民曲防遏水之堤也今使於雲
梯關一帶築南北堤一道遏絶河流人從而非之曰治
土而防其川猶止兒啼而塞其口吾忿然而與之争曰
隄防治河之要務爾安得而非之不亦大可笑乎哉亦
請得而斷之曰濬滑二邑百里之間再西三東之故堤
真下策而讓所議起淇口至漳外石堤三百里故河入
海之堤真上策也若其中策多開漕渠張水門旱開東
方溉冀州澇開西方放河流潘季馴雖常辯之然距今
千七百年其地移既不知何如其河流清濁可溉與否
即季馴所言已自有前後不同者不敢妄為論也
賈魯治河論
昔賈魯治河用沉舟之法人皆稱之明萬歷間僉事俞
汝為奏議以為塞決簡便之用無如此者(臣)竊嘗疑之
夫河底淺深坦陷不一惟草柳性柔一經堅擠則周遭
充滿故塞決必用埽今以至平之舟底而沉之淺深坦
陷不一之湍流則埽根透溜之患必有不俟終日而見
者然以魯之才其成功如是必非孟浪姑試之人因於
至正河防記尋思尋繹者累日方曉然知魯之沉舟盖
以之代壩而逼水非以之塞決而合龍也盖彼時故河
業已通流但决河勢大水流多於故河十之八又適當
秋漲汨旋湍急埽不能下又其上逼水三堤短弱而勢
不支恐埽行一除水盡湧决河則故河復淤前功盡隳
因急沉舟為壩以逼之所謂搶救也故前則曰魯乃精
思障水入故河之方後則曰船堤之後草埽三道並舉
此並舉之三道乃加築前短弱之三堤也迨至船道四
堤並就河勢南流然後塞決耳不然魯於九月七日沉
舟而龍口之合何以直至十一月十一日耶雖然(臣)以
魯于是役也有三忌焉魯自受命以及回朝僅踰半載
昏曉百刻役夫分番無少間斷不恤民力一也築堤塞
決正值伏秋用工於河流暴漲之候不審天時二也廢
農冒暑聚數十萬軍民於一路不念國家隱憂三也盖
魯惟上恃其君相之信任下恃其強敏果敢之才氣力
排羣議犯三忌以成功盖以治河則有餘以之體國則
不足宋濓等諸臣修元史因石人一眼之事竟坐以亡
元之罪則過矣夫石人一眼之謠是亦大澤中篝火狐
鳴之類殆韓山童李芝蔴等所為耳何足據哉然而元
之亡即不因魯無乃火烈而投之燧耶
治河奏績書卷四
欽定四庫全書
河防述言
錢塘陳潢原論
同邑張靄生編述
黃河全圖引
漢書西域志曰河有二源一出葱嶺一出于闐合流東
注蒲昌海其水不流潜行地下南出於積石山海經亦
云然余按之意謂積石而西河有伏流至積石始見禹
之𨗳自積石職是故歟及觀元學士潘昂霄河源記與
臨川朱思本所誌皆云河源出自火敦腦兒譯言星宿
海其地在崑崙西南二千餘里由崑崙迤邐東北又約
二千里至積石二家之言俱不及伏流較西域志為可
信惜其圖邈焉不𫝊方輿諸書言河源者類本元史即
有圖俱以意為之無確証也明潘中丞印川公所刊兩
河全圖其云星宿海者亦出於遥擬且黃漕並列未免
牽合以至北平近逼潼關太行竟峙河畔令觀者更為
茫然迨余游學河署靳文襄公延吾友周竹岡繪河圖
分黃漕而為二卷其黃河圖始于龍門以及于海竹岡
沿流歷覽得形勢極真圖成進
御其粉本余嘗熟悉之苐龍門而上尚未知河形若何
也邇年余客甘肅幕府見全陜輿圖復四往寧夏一出
莊浪塞經中衛渡河者十餘次每循河滸必登眺審度
于是積石東之河形亦略具于胸臆而河源究難問也
歲甲申四月
天子命侍臣拉席使西域訪河源出湟中塞三閱月而
返湟中别乘蘇心逸遣畫工從行及其還也繪圖呈撫
軍意與使者復命之圖無異此真河源真本矣蘇别乘
之書曰歷番帳七十七處計途程三千三百里雖經歷
部落未得其詳然覽圖中所標誌已可約略其槩余因
舉元季潘朱二家之言較之其源出星宿海而中無伏
流說相符合若所經陂澤山川今之番名與元史迥異
且絶無所謂崑畚山者豈今昔之番名亦有不同歟大
都域外之人盡逐水草居鮮定在又無載籍𫝊世山川
之名隨時𫝊訛原無足怪惟于圖形為可信耳何也積
石至底柱自禹迄今河形不遷域外之流尚細又多巒
岫夾峙亘古以來其無變易也必矣余既獲河源真本
思積石以東余夙有考訂因彙為一圖似可補從前所
未備也嗚呼東西萬餘里欲約其形尋尺之中何異管
窺天蠡測海哉或者如李成之寸馬豆人雖不得鬚眉
盡致而神情未嘗不肖耳此圖位置不能悉按方里然
考訂再四諒亦不甚徑庭夫周竹岡之畫及全陜方輿
并河源使者所訪此三圖者皆不易見之本余得彙而
約之使大河全圖展卷燎然亦可謂竒覯矣當今
天子神聖明于治河屢定方略將永奏平成之績又遣
使探訪河源因西域各部莫不向化遂得窮原探本報
命甚速想
内府河圖必有善本更不知若何精確也獨是草莽之
士欲廣其聞見奚由得窺中秘耶余為此圖聊以備有
志博雅者之參考云爾康熙四十有四年歲在乙酉二
月留野張靄生書
河性第一
靳大司馬撫軍皖江擢總督河道問於陳子曰比來河
决數處濁流汎濫故道淤為平陸國患阻漕民苦墊溺
河害於今亦大矣治之數年㒺效豈河終不可治乎余
不敏兹奉督河之命敢不竭力荒度子盍為我籌之陳
子曰河之形有古今之異河之性無古今之殊水無殊
性故治之無殊理千古治水者莫神禹若也千古知治
水之道者莫孟子若也孟子曰禹之治水水之道也傳
曰順水之性也又曰禹之行水行其所無事也所惡於
智者為其鑿也旨哉言乎洵深得治水之至理者乎潢嘗
觀人世萬端或可騁機巧或可事矯揉或可任粉飾猶
得掩耳目於一時襲虛名於後世若水之性一定而不
可移而黃水之性尤奔注而不可遏挾沙而不可停且
至與淮合流之區絶無山陵阻峙更散漫而不可約束
是機巧於此無所騁矯揉于此無所事粉飾于此無所
任惟有順其性而利𨗳之之一法耳故孟子云行所無
事誠為千古治水之至言為千古神禹之知己也大司
馬曰疏㵸排决無非事也而曰行所無事何也陳子曰
所謂行者疏瀹排决是也所謂無事者因其欲下而下
之因其欲瀦而瀦之因其欲分而分之因其欲合而合
之因其欲直注而直注之因其欲紆洄而紆洄之一順
水之性而不参之以人意焉是之謂無事也大司馬曰
水今横决矣豈可竟順其横决之性而遂謂之治之乎
陳子曰不然今河之横决非河之本性也猶人之拘于
氣禀蔽于習俗以至蕩佚為非而曰其性本惡也豈其
然哉夫河之所以决者皆由黃水暴漲下流壅滯不得
遂其就下之性故旁流溢出致開决口及决口既開旁
流分勢則正流愈緩正流緩則沙因以停沙停淤淺則
就下之性愈不得遂而旁决之勢益横矣若曰河性喜
决此豈知河之性者哉大司馬曰然則河之性若河陳
子曰約而言之則曰就下分而言之則避逆而趋順也
避壅而趋疏也避遠而趋近也避險阻而趋坦易也漲
則氣聚聚不能洩則其性乃怒分則氣衰衰不能激則
其性又沉流迅則性能挾沙土而俱行勢集則性能懷
山陵而駕上土能制之即縷岸可抑其狂風能助之遇
驚飈益張其勢故御之得其道則利無窮若御之失其
道則害莫可測善治水者先須曲體其性情而或疏或
蓄或束或洩或分或合而俱得其自然之宜雖有所事
究歸于無事也宋神宗曰後世以水事治水故常有礙以
道治水無違其性可也此與孟子之言似有合焉至所
云能順水所向遷徙城邑以避之此猶未知水性而不
明順之之道也水之性豈必欲向城邑耶水之所向輙
徙而避之匪常法也如徐州而上三門以下土鬆地闊
則寬其途以讓之而水性以安徐州而下城邑逼近于
河所宜嚴其防範束流刷沙以趋于海而河性亦以安
然則寬之束之皆所以順之耳孔子繫易曰天道虧盈
而益謙地道變盈而流謙夫水麗于地者也其道之變
遷必由于盈而流利必歸于謙也盈也者漲也塞也謙
也者虚也下也故水無不下也孟子論水深得于孔子
之易道者也故善治水者惟於盈而防其變于謙而𨗳
其流水自得其性矣水果為厲于世者耶大司馬曰善
子既深知水性其亟為我圖之
審勢第二
靳大司馬問于陳子曰子言治河必順水性其要何先
陳子曰必也其度勢乎今者諸患並作若不先度大勢
之輕重緩急而務其重者急者猶欲振衣而不知所挈
也雖然重與急之患又非即于患處治之也必推其所
以致患之處而亟圖之是非熟審焉不為功如有患在
下而所以致患者在上則勢在上也當溯其源而塞之
則在下之患方息譬如足病只知療足而不探其足病
之所由來雖投藥百劑勿效也不獨勿效病且增劇諺
云下流處塞水缺愈塞愈大此之謂也又有患在上而
所以致患者在下則勢在下也當疏其流以洩之則在
上之患自定譬如困賊于圍中而不開一面以分其志
以緩其憤則將激其必死之心一旦潰圍而出不可收
拾矣故上流應洩者先須于下流疏之此又釡底去薪
之法也由是觀之非歷覧而規度焉則地勢之高下不
可得而知水勢之來去不可得而明施功之次第亦不
可得而定也潢請為公䟦涉險阻上下數百里一一審
度庶弘綱克舉而籌畫乃可施爾大司馬曰兩河形勢
載籍可攷繪圖可稽奚事親歷為陳子曰今昔之患河
雖同而被患之地不同今昔治河之理雖同而弭患之
策亦有不同故善法古者惟法其意而已若欲攷載籍
以治之何異按圖索驥刻舟求劍耶大司馬曰然是固
當親歷也而子言治河之理今昔無殊則審勢之說亦
有所昉乎子其為我詳言之陳子曰禹貢首言隨山刊
木奠高山大川非審勢而何至乘四載尤先事歷覽之
徵也周禮考工記曰溝必因水勢防必因地勢善溝者
水瀨之善防者水滛之訓詁之家衆矣先軰惟以王昭
禹注為得旨其說曰溝所𨗳水不因水勢則其流易壅
防所以止水不因地勢則其土易崩故為溝者必因水
勢之曲直則其流斯無壅矣為防者必因地勢之高下
則其土斯無崩矣是善溝者必瀨齧之而無所壅以其
因水勢故也善防者必滛液之而無所决以其因地勢
故也又按說文滛者浸滛隨理也徐氏曰隨其脈理而
浸漬也凡此者何莫非揆度情勢以治水之謂與惟是
勢之為言亦不一矣有全體之勢有一節之勢論全體
之勢識貴徹始終見貴周遠近寧損小以圖大母拯一
方而悞全局寧忍暫而謀久毋利一時而遺慮於他年
地有高卑有險易土有淤鬆有燥濕其應鑿應築可行
可止必究其致患之故以為探本之謀必得易於施功
之法以成夫為下因川之計是皆舉全勢而審度之者
也若論一節之勢如水弱必束之使其勢急如水強必
瀉之使其勢平水勢停緩宜引之使直水勢猛疾必紆
之使寬水勢冲射而難遏必築上流以逼之使之瀠洄
水勢盪滌而可用即合其流以𨗳之使之洗刷此皆因
勢之說又隨時隨地而酌之者也苟不知勢用力多而
成功難若審勢以行水則事半而功倍如孫臏之救趙
庖丁之解牛均是法也治水者尤不可不神明其意焉
大司馬曰余聞子言不異讀書十年也於是治装與陳
子遍閱黃淮形勢及諸冲决要害因條列籌河十疏次
第上之
估計第三
陳子謂靳大司馬曰大工告興不可以惜費用公其亟
請發帑乎大司馬曰今者三逆甫平需餉尚繁臣子體
國分憂乃其分也河工修築惟當節省是務陳子曰否
適千里者三月聚糧治河之役與治軍無異庀材鳩工
非財不辦亦猶用兵之要必先料其倉庫轉其芻糧也
若千里餽餉士有飢色樵蘇後㸑師不宿飽皆言糧匱
者知其軍之不振也今興大工倘資用不繼則諸事㒺
濟昔人云虚鬵乏粒易牙不能炊空柯無刅公輸不能
斵蓋謂此也夫河之於國計民生所繫綦重其與軍政
正復相等未可以軍旅為急而視河防為緩圖也大司
馬曰帑固應請但錙銖皆黎庶脂膏宜省之又省以上
體節用之至意耳陳子曰不當用而用之謂之不節若
當用而反節之恐後之費轉相倍蓗也公日閱涑水編
年寧不知唐劉晏之理財乎足國而不厲民三代以後
能理財者莫有過於晏者也攷其造運艘置倉庾凡諸
工計寧寬毋刻寧增毋減其意蓋曰始製不惜物可經
久後圖修整亦易為功是經始之多費者正以省費也
設初估苟簡勢必草率而易壊一壊之後不能修復勢
必更張而重搆則其費不更多乎故深于為國計者不
可圖一時之省用而遺旋修旋壊之虞不可顧目前之
易完而致垂成垂敝之咎大凡估計寧留有餘以待節
減甚勿先為苟且之計以致因小而悮大也彼有司之
浮冐估銷以圖侵漁此不肖之甚也法固必懲若以多
估為已嫌以撙節為迎合雖賢者恐亦不免殊不知大
臣公忠為國當計其大者遠者不當于當用而節之以
留國家異日之患并累蒼生復罹漂溺之灾將弊國殃
民不幾乎因苟簡一念基之乎可不慎哉大司馬曰子
言誠是也諺云日費斗金不敵西風一浪以公私有盡
之金錢而填此無窮之壑天之生水利人為多不圖黃
水為害至于靡已也不可深慨也夫陳子曰噫公之悲
天憫人意良善矣然亦習于成說而未之思耳國家終
歲之出入以千萬計大半皆以養兵今時當治平未聞
以縻餉而遂弛兵備也至于河工歲修之額設止二十
餘萬不及兵餉百分之一即另有疏築大工歲增亦不
踰數萬人奈何獨以黃河為耗財耶况王者以天下為
家其城郭河渠猶家室之有棟字溝洫也百金之家搆
一室每歲必有塗茨修葺之用豈富有四海而惜此整
理山河之費也且東南漕運必經于河國脈流通利濟
匪細是又所費小而所益大也方今
當宁軫念河患一以奠安昏墊是圖凡有請發無不允
給仰見
廟謨宏遠則任事臣工宜體此意何沾沾惜費為哉
任人第四
大司馬問曰銓曹需次者紛紛赴工以冀進用可盡錄
之乎陳子曰營室需財舉事需人彼欲用命而來安可
不錄然不可濫錄也當慎之于始而已夫水土畚插非
可優游坐致也暴露曰星櫛沐風雨躬腁胝忍饑寒其
事固非易任矣若膏澤紈袴之子寧可與共荼苦躁進
趨利之徒不可與歷艱辛倘假請濫錄不獨遺悞大工
且或一時未能委以事若輩逍遥河上蜂營蠅集何所
不作如易于題叙則開倖進之門如過為遏抑必深藂
怨之藪公私交敝誹謗布騰其害可勝道哉甚矣不可
以濫錄也大司馬曰既需人而不錄之可乎是不可無
遴之之法也陳子曰然夫工之作也必有有司董其役
而地廣事繁之處非一官可辦若支分縷析具位庶僚
亦未足以佐之則效力者之在所必錄也至如選錄之
要仍當責之董理之有司必先究其素履騐其材力審
其邪正擇可錄者保之而申之于公然後親為騐視而
錄之而試之以事試而不稱即黜之并咎保者試而稱
事由細而鉅歷委以試之于是堪大任者出矣夫苟有
成效必為薦拔俾身受者奮庸而聞風者盡鼔勵此古
用人之法也要之始貴慎其選擇繼貴嚴其考覈終貴
信其賞罰自可收任人之效而又何有失人之患哉大
司馬曰親為騐視一謀面耳安能定其賢否耶陳子曰
孟子不云乎聽其言也觀其眸子人焉廋哉盖應對舉
止之間其人之智愚敬忽大略可見至其福澤之厚薄
亦不可不審也故命將者福將為上才將次之勇將又
次之何則夫福厚者必得器厚也其為人也大抵皆堅
凝持重謙謹安詳奉上必誠恪也任事必周密也待人
必寬恕也臨財必慎重也其際危急之時值艱險之地
乃能鎮定而不驚好謀而克濟也故曰觀人者必觀其
心而觀心者必觀其氣也大司馬曰子言觀人之法我
其試之若勸懲之道誠在于賞罰矣我聞之古人云賞
如山罰如溪者何謂也陳子曰如山云者確乎其不可
拔也昭其信也又山重也所以明不輕也如溪云者淵
乎其不測也示可畏也又溪深也所以明不寬也是故
賞罰者居上之樞機作事之綱領也信賞必罰自可以
驅天下之才而成天下之務矣雖然猶未論其本也從
來治法固行于治人而治人之本尤在居上位者端之
于已焉公身膺重任所貴敬以臨之也勇以任之也明
以察之也勤以率之寬以期之信以要之恒以守之也
備此七者又矢以實心徵以實事將如聲應響如腕運
指庶司百執事有不從風而偃者乎于以捍大災禦大
患也何有潢于此更有請焉潢等臆度之論又不若經
歷之言之親切而已試也故凡田夫老役有所陳說皆
宜採聽以備參詳此不任其人而任其言亦任人之一
端也虞舜好問好察邇言取于人以為善故其智乃大
今人命意立說必欲出于已而後快自私我見之未去
安可以謀大事成大功哉大司馬曰旨哉言乎余敢不
服膺焉
源流第五
大司馬問曰同一水也何黃流湍急獨挾沙而行易淤
易决與他水異果其源有殊歟陳子曰河非有異於他
水也中國諸水惟河源為獨遠源遠則流長流長則入
河之水遂多入河之水既多則其勢安得不胸湧而湍
急哉况西北土性鬆浮遇湍急之水即隨波而行于是
河水遂黃也嘗聞秦人之歌曰涇水一石其泥數斗今
按渭流亦濁不獨涇然也他如燕地盧溝之水其色酷
似黃河故俗稱渾河晉之沁汾諸水亦濁可知西北之
水不惟黃河挾沙也再攷河自西域而來其流雖濁不
若汴梁以東之甚昔賈讓之中策欲引河灌田丘文莊
以經濟名于時亦不察其弊而韙之謂古今善策無過
于此者殊不知今日汴梁以東之河若引以灌田則禾
苖必盡被沙壓矣烏可以灌乎潘印川公之治河去今
為近其所著河防一覧多中肯綮後之議河防者必當
奉為全科雖其所言險要近多變遷事宜亦有遺漏然
元賈魯之後深明河務者潘公為最也今稽其疏有曰
黃水所經河南之土最鬆昔禹道河入海經河南者止
郟縣孟津鞏縣三處耳當時之水未必如今之濁今自
河南郡之閿鄉起至歸德郡之虞城北凡五郡河全經
其地故平時之水沙居其六一入伏秋沙居其八此豈
無確據而言之歟可知河之濁也至河南而始甚也明
矣潢嘗溯河之上流惟寧夏靈武諸處至今猶引黃流
以資灌溉寧夏有漢唐二渠俱設牐以節蓄洩水旱有
備民皆賴之然定制每歲清明起工按産挑濬至立夏
畢事方理農功有司董之永以為則由此觀之上流之
水尚不甚濁然猶每歲必為疏濬不然溝渠亦淤無所
為利矣又按元臨川朱思本所述河源較為詳確其言
自星宿海發源行十數日水猶清淺可涉而渡又行數
日水漸渾濁則河源本清與他水無異不益可信哉是
其挾沙而濁者皆由經歷既遠容納無算又遭西北沙
鬆土散之區于焉流愈疾而水愈濁濁則易淤淤則易
决耳河之濁且非其本然也而謂河性喜决也不更大
誣乎尤可嗤者昔人籌河有建議欲于塞外鑿渠𨗳之
北流入于北海勿使經中土謂既可阻隔華彛又使中
土永無河患論者莫不竒其策祗惜途遥工鉅難成耳
未有知其大謬者潢曩見其說不覺啞然失笑也何笑
乎爾夫河之自西域而來若無他水入之止此一水曲
折行數千里其勢必衰曷能為中國患其所以為患于
中國者大半皆中國之水助之也設𨗳西域本來之水
行于塞北而域内之水自湟洮而東若秦之澧渭涇汭
諸水晉之汾沁梁之伊洛瀍澗齊之齊汶洙泗其間山
泉溪谷千支萬派之流未易更僕數凡此西北之水安
得不會為一大川以入于海哉矧河防所懼者伏秋也
伏秋之漲尤非盡自塞外來也類皆秦隴冀豫深山幽
谷層兵積雪一經暑雨融消驟集無不奔注于河所以
每當伏秋之候有一夕而水暴漲數丈者一時不能洩
瀉遂有潰决之時從來致患大都出此雖使河源引而
行之塞北焉能永免中國山水暴漲之害哉大司馬喟
然嘆曰噫彼論河源流者率多𫝊訛今聞子言可破一
切影響之說矣
隄防第六
大司馬曰論治河者莫不以分殺河勢為言及攷潘印
川之說先以隄防為事子今力宗之願聞其詳焉陳子
曰拯河患于異漲之際誠不可不殺其勢若平時虞其
淤塞而致横决之害更不可不合其流是合流為常策
而分勢為偶事也設專務于分則河流必緩緩則沙停
而淤淺愈淺愈緩愈緩愈淤不日而故道俱塞河既不
得遂其就下之性勢必旁衝而四潰矣故潘印川曰以
人治水不若以水治水也蓋隄成則水合水合則流迅
流迅則勢猛勢猛則新沙不停舊沙盡刷而河底愈深
于是水行隄内而得遂其就下之性方克安流耳所以
治河者必以隄防為先務也且攷隄防之繕由來尚矣
非自潘公始禹貢曰九澤既陂陂者隄防也慎子曰治
水者茨防决塞雖在彛翟相似如一學之于水不學之
于禹也解之者曰茨防即今黃河之埽也淮南子曰狟
狢得埵防弗去而緣解之者曰埵水埒也防土刑也埵
當作塖與塍同此所云防者非隄防而何大司馬曰余
聞宋太祖有云夏后治水但言𨗳河至海隨山濬川未
聞力制湍流廣營高岸自戰國專利堙塞故道以小妨
大以私害公九河之制遂隳歷代之患弗弭論者悉推
為知言今之隄防非所謂廣營高岸力制湍流乎且曰
力制則非順其性矣而子以隄防東水為順其性其義
何居陳子曰善治水者惟順水之性非縱水之性也譬
之人性本善率之即謂之道然易曰閑邪存其誠又曰
義以方外夫閑與方者非多方防閑之謂乎性多方防
範而本然之性乃全是防之者正所以順其性也倘人
而任情縱欲以為率其本性此放誕者之言其畔於聖
人之道也遠矣治水亦然縱之而就下之性反失防之
而朝宗之勢乃成此潘印川以隄東水以水刷沙之說
真乃自然之理初非矯揉之論故曰後之論河者必當
奉之為金科也大司馬曰禹貢所謂九澤者乃施之于
瀦水之澤非于𨗳川者言也今𨗳川而祖既陂之說毋
惑乎人之尚未釋然耳陳子曰川澤雖有異義古詞每多
互文昔賢引經定案原不泥近說况今日止論隄防之
果當與否亦不必論人之曾用與否也若禹貢無既陂
之文而今日合修隄防亦宜毅然行之况稽古有徵乎
潘印川云禹時之河經于中州之地甚少必不若今日
之濁故可分九河以殺其勢于以知古之流可緩而今
之流斷不可不迅此又古今之異勢難以執一而論也
大司馬曰子論甚快余固無疑顧禹貢所謂陂者果與
隄防之制有合否耶陳子曰甚哉公之善問也夫陂者
坂也土披下而衺側也此非陡崖之岸乃坦陂之隄後人
以騎而可登謂之曰走馬隄是即陂也蓋隄防之制其
基必倍廣于頂則水不能傾之古聖陂之一言而作隄
之法已備洵言簡意該也至攷近世隄防之名不一其
去河頗遠築之以備大漲者曰遥隄逼河之滸以束河
流者曰縷隄地當頂衝慮縷隄有失而復作一隄于内
以防未然者曰夾隄夾隄有不能綿亘規而附于縷
隄之内形若月之半者曰月隄若夾隄與縷隄相比而
長恐縷隄被衝則流遂長驅于兩隄之間而不可遏又
築一小隄横阻于中者曰格隄又曰横隄隄防雖多不
出此數者其作隄之法遥隄去河遠必相地勢因高聯
絡之其餘隨河流以防範焉取土須遠隄根築土必
旋挑旋夯若近隄取土則基不固土厚方夯則築不
堅也築成驗工舊法插籖灌水水不即渗便為堅結
然插籖之法務于連晴之後其銕籖須細直下直起
方合若輩作弊籖粗而搖宕之則貼籖之土光水亦
不即渗遂被掩飾矣驗時宜細察也遥隄之外離地
取土之地即可成小河以資運料縷隄逼流排樁襯
埽所不可少若在頂衝險工尤必用護隄埽也隄土
插柳可備捲埽隄根蓄草亦足禦波隨地制宜皆
不可不喻也大司馬曰子言隄防詳矣若異漲之
時何以殺其勢乎陳子曰遥隄去河頗寬若異漲之
時溢至遥隄河寬而勢亦自殺是雖合流而分亦寓
焉矣所患者三凟並漲耳三凟者何黃淮及山東漕
河也每年水漲或黃漲而淮不漲或淮漲而山東諸
水不漲或淮與東水漲而黃反不漲抑或有漲于春
者有漲于夏秋者三凟不並漲猶可禦也惟是一時而
三瀆適皆漲也其勢遂莫之能禦若無以預為之地一
經泛溢其害何可底止是以遥隄之減水壩斷不可不
設也當其無事人有議減壩為虚設者及減水時人又
有議減壩為厲民者此皆不知全河之事宜而好為局
外之論者也夫減壩之設譬如居室者雖不日接賓客
而几席必設供具必備偶有賓至處之泰然苟几席供
具不一備一旦賓客闐集其何以待之勢必倉皇莫措
矣有遥隄而不豫設減壩萬一三瀆並漲而蔑由少殺
其勢遥隄一潰尚可救乎兵百年不用不可一日不備
減壩之設何以異是或曰減壩洩水大似以隣國為壑
毋怪乎謗者之謂為厲民也不知減壩之水節制之兵
也所減有凖則不若隄潰之漂溺無算也審利害者若
均之有害必就其輕者也譬之子弟縱逸即當裁抑其
受困苦者無幾若不為節之而至於踰閑越矩將放僻
邪侈縻不為矣其䧟於罪尚可言哉此養癰之害所以
一潰而莫可救藥也夫減壩有天然之制必至異漲之
時方有減下之水若漲稍退減即止矣此出于萬不獲
已為保固全河於異漲之時計方設是減壩非若戰國
曲防以病隣國也且遥隄之外近有運料小河減下之
水將從小河洩之亦略存大禹疏九河之意耳設有淹
及民田之時不異偶逄涝災民田低下者乃罹之也然
低田一經黃水所淤水退而土即墊高次年必獲倍收
損益亦正相等要之設減壩則遥隄可保無虞保遥隄
則全河可冀永定減壩與隄防寔又相維持者也雖偶有
暫時之害而實收久安之利安得謂之厲民也哉
疏濬第七
靳大司馬曰束河趋海固以隄防為急務豈疏濬竟可
不事乎陳子曰疏濬烏可竟廢也夫隄防束水固為行
所無事設處不得不疏濬者又必有因勢順𨗳之法而
不以人意參之庶不悖神禹之道耳如有潰决之患先
宜截築决口兩旁掘溝下埽以褁定其根俾决口不致
日擴也若流既决於旁流則正流必緩故道漸淤若止
塞决口而不濬故道則水將安適水無所適而决口之
流漸築漸逼愈逼而水勢愈急欲望其遽合也不幾難
哉然疏濬故道又未易言也故道雖淤豈竟如平陸乎
其浮沙塗泥灘汀淺水一望瀰漫欲事畚插何所措手
少為開掘水即隨之澇泥水中焉能深廣甚矣人力之
疏濬未易言也潢嘗再四圖維而知以人治水誠不若
以水治水之為得其道也是以欲濬故道者莫若將決
口之下故道淤處反築一堰截其微流溯决口之上游
相度地勢别開一引河直通故道夫故道淤處既截微
流則河底涸出漸可施工止須開濬深溝數道餘不必
盡挖也俟上之引河既成下之深溝復掘然後併力下
埽以塞决口及河流洶湧勢力加猛之際遂開决口上
流引河之口黃流方際暴怒有一道以洩之勢必直注
引河由引河而直趋故道故道已開深溝水有所容必
且沛然莫禦而停沙淤淺之處便可隨流而冲刷矣河
溜既歸故道而决口之勢自減因而再併力下埽决口
斷無不合者也於是知築隄而水自可刷沙乃以築為
疏而疏且本於築也又當知𨗳流而埽方可塞决乃以
疏為築而築又原於疏也凡此皆治其所以然之故而
不外乎以水治水而已故𨗳河者鑿河之形人力所成
十之二引河之勢水力所滌十之八若以河患委託天
意此任天而不任人者固失聖人範圍補救之道以河
工全憑人力此任人而不任理者尤為小智穿鑿意見
之私也大司馬曰海口淤墊河流不暢潘印川謂無可
施工惟當築隄合流𨗳之冲刷則海口自深其說是已
但近年淮黃入海之道較昔漸狹豈竟可無事於開廣
歟陳子曰唯唯否否夫海口浩渺洪波㴞天欲事疏濬
誠難言也然河流挾沙而海潮逆上安得不墊况傍岸
洄溜尤以停淤故以今較昔沙洲出海幾及百里而海
口漸狹勢使然也若終不濬則下流必壅而欲上流不
决烏可得乎是濬之之法亦不可不講也其法於近海兩
岸之内各開一引河挑土即培於引河之外以作縷隄
其受河流處與入海處且緩啟其口俟河形鑿成又必
當河漲之時方啟其口引黃流分注於其中以趋於海
初似析河而三再將中隔之沙渚駕犁疏之其沙必隨
波漸削久之合三而一則海口遂開廣矣此亦非全用
人力而半藉水力以成之者也若曰海口竟不可施工
印川之說不無漏議焉大司馬曰子之論真可補前賢
未盡之旨矣至運河淤阻非人力不為功子有何妙畫
其亦悉言之陳子曰南北漕水皆入於河間有河水暴
長反入於漕之時謂之倒灌一經倒灌漕必淤淺如黃
速退而清水下注便可刷深亦無待開濬也惟慮清水
旁洩力不能刷而黃水灌久則漕不得不濬矣此人力
之必需者也濬之之計量度土方以估工費自冇常則
然計方論工又不若聚夫而計担給值随挑隨發尤為
便捷是在敏於任事者因時度地酌而行之耳至於河
身廣狹深淺之宜又必計水之大小流之緩急量其水
方度其消納以定之待舟楫通利淺者亦可漸深倘潮
汐停淤深者行將漸淺水無定形工難終已歲修額設
良有以也
工料第八
陳子曰謀事者人心也赴功者人力也儲貯者貲財
也濟用者物料也夫謀慮未精不足以成事然徒謀而
人力不集則託之空言矣貲財不貯不足以圖功然聚
而物料不備則緩急亦無濟矣故欲籌河防則工力與
料物不得不熟計之也靳大司馬曰考古塞河之役動
發卒數十萬今則不然近河州縣有歲修額設之夫若
别有大工興舉又隨時召募有司董之義民率之功竣
罷去似較古發卒為便今之力役豈尚有未善者乎陳
子曰修舉靡常届期調發恐有後時之慮州縣額夫既
有定數何不如丁銀徵科解銀河庫不時雇募以免民
夫起解及在工守候之苦尤為公私兩便也至河流頂
衝險要之處其巡守之夫無間晝夜無分晴雨皆須查
視方可不時搶救向設有守堤夫役慮無節制惰弛不
免也潢思河工原比於軍法請即以軍法行之几給食
赴工之夫盡募為支餉守汛之卒設千把等官統之以
弁領兵以大轄小一如心之與臂臂之與指如此則節
制既有責成而防禦庶無疎虞矣所慮者一法立百弊
生每見營卒多開虚粮武弁役使無間而練習缺然也
河兵流弊恐亦如之若設則私役缺則虚冐不幾名存
寔亡乎所宜預立嚴禁勤為查點以杜弊端然此所設
之卒為防守搶救之計也若夫鑿渠築堤起建大工非募
夫不辦其法非可計工以論也惟制府定其經界酌其
高深量其尋尺凡或築或鑿皆以土方科之命監司按
則估計以定經費之如干然後監理有官分修有官畫
界𣲖工領費募夫以從事焉至於募夫渙而無稽者也
必慎擇義民以統率之義民亦計土方取值於官自復
計工散值於夫其帑之不至於虧空工之必期於合法
全視乎義民之得人與否此在司事者慎重擇之也腁
胝畚插晴霽可作時際隂雨則相聚而食其晴時所餘
之貲不足償雨時坐縻之費役夫乏食恐致渙散則土
方之外當量益以隂雨之食給此又不可不預計者也
夫搶救防守若設卒有定制疏塞興作又量役以募夫
較古之撥發誠為無擾而易集事也惟是精於釐弊善
於奉行則不在治法而在治人矣大司馬曰儲料濟用
欲有利無弊又當若之何陳子曰埽柳葦&KR1064;近河頗饒
惟需及時採運貯於各險至椿木來自江浙甃石採於
南湖諸山而灰磚釘鐡悉事陶冶其間若因公擾民剋
價肥私物既不能符式料半屬於虚縻其弊正不可以
枚舉矣祛弊之法所當勤其稽覈信其懲究則弊方不
至太甚也而其要尤在豫為儲備不使緩急無藉此為
肯綮之至論也若夫磚石之工以墊底深厚幾層為固
下埽之法以簽椿入土多尺為堅磚石用灰須以沙煉
若灌灰漿者盡屬粉飾埽用柳草貴寔以土若稍鬆浮
者尤易漂流凡此皆賴寔心任事之人寔力董理耳至
瀕海柴蕩隨河東漲有日廣之勢其有禆於料良非纖
細必宜設專官理之凡造報之蕩取近河易運者責取
蘆束以佐大工其餘皆宜聽民領管或歸竈戶或起灘
租裕公之中須復利民勿俾豪強兼併滋為弊薮斯善
也至於運載物料皆係木石柴草麤重之物非借水力
船隻何能搬運至遠向來修築及㐲秋搶救俱封拿商
旅行舟夫封拿客舟其為害民自不必說且倉卒之際
急欲拿舟商賈聞風遠避往往有料無舟以致徒手莫
救小災遂成大災矣是宜疏請將河卒建曠銀内動支
特造梭柳船隻四五百號分隸入河廳營各撥兵目為
之催䟎駕運永著為令則緩急運料有濟不致遺悮險
工且拿舟之害民可以杜其弊此更有利公私急須行之
者也
因革第九
靳大司馬曰潘中丞之治河去今為近其規畫可法者
固多抑有與今異者歟陳子曰治河之理千百世不易
豈有明季至今而異也惟是水之形勢與世推移而險
要遂異流行亦殊則規畫因以不同耳即如明弘治間
河决荆龍口潰黃陵岡山東張秋鎮幾没於河乃在曹
單等縣築大行堤障之嘉靖初年河漸北徙濟寧魯橋
以下河道淤填二十六年河復决曹縣四十四年决沛
之飛雲橋逆流東行逾漕入昭陽湖東平州平地水深
丈餘萬歷十五年又决荆龍口長垣諸邑俱遭昏墊是
明時山東每有河患長垣一帶隄防甚要自本朝來徐
州以上隄固流深絶無疎虞雖防汛難忽而險要已銷
矣再如北運河口明萬歷間猶在徐州北岸黃漲時輙
灌入古洪内華等閘動至淤塞禁閘啟閉歲加挑濬殊
廢經理今北運口漸次而東黃水北灌之患永除此皆
今昔之各異者也再者運河南口明時例謹閉通濟閘
糧艘過淮後每歲六月初即於閘外築壩以遏黃流霜
降後黃水退回空之時方啟凡一切南北往來之船俱
于五壩盤過潘中丞丁寧告戒以為此例斷不可易及
本朝來五壩俱廢通濟閘口今復改制迂廻其道以接
受自清淮若高堰加修淮水不致東洩得以全力敵黃
則黃水自不倒灌此不特遏黃之壩永不必築即廣濟
一閘似可不用而南北往来之舟楫無復再事盤壩矣
此更今昔之不同者也夫高堰為全淮保障自漢未陳
登創建至明初陳瑄大葺中季潘中丞又加築焉迄今
猶為兩河關鍵但堰之迤南周橋一帶潘公不加修築
其意慮淮水大漲時藉以洩馮迨我朝而流水之處漸
次刷决以致淮水東注遂有清水潭之大患今若不將
周橋一帶接建堰隄則清水潭之决口終難以塞此明
時可不全築而今必隄防之者也然全築之固所以蓄
淮水而敵黃流頋淮水異漲而不為宣洩則堰終難保
此減水壩之必不可不設者也潘公留越城周橋之餘
地以洩淮漲孰知流弊致清水潭之害今接築之以補
其缺略仍置減壩以神明其宣洩之意是又今昔方略
之不同而同者矣明萬歷時北運河猶出古洪口屢塞
屢改百餘年中運口十改迨東移直至皂河口雖明所
苦吕梁洪諸險皆已不經然倒灌之患猶或不免今康
熙二十年閉皂河口又順𨗳而東十五里出張莊運口
遂免倒灌而運艘尚經由黃河二百八十餘里不無牽
挽之瘁風濤之厄潢已于九里岡一帶黃河北岸之内
間開運料小河將来因之聯絡開濬引汶沂之水直近
清河縣上流從仲家莊入于黃河則北河之口愈趋而
下不特黃流倒灌之患永絶而漕艘過淮出南運口不
二十里即入北運口可竟脱風濤之厄與牽挽之勞利
國儲而息軍力不無有禆此更古人所不及計而今可
漸為規畫者也其他如明季慮睢水直射泗州有妨陵
寝特築歸仁遥隄以捍之使睢水北入于河也今睢水
已盡南入于淮正可助淮敵黃而歸仁一隄不其扼要
矣又嘉靖間于黃河北岸王家營東衝開草灣河奪黃
流十分之七至赤晏復歸大河是時清河浦喜河北徙
恃以為安當事者或議塞或議因之而濬紛紛不一今
已全淤濬塞均可不議矣此皆因革之大凡也要之水
性本動而黃為尤甚其變更遷徙原是無常固難刻劃
古人成跡而治之也惟是可信者理可守者法有事則
順理以調劑之俾弭其害無事則守法以謹防之俾安
其常一日如是千百年亦如是即河有因革而理與法
安有因革哉
善守第十
靳大司馬曰河之為患終古不息豈遂無一勞永逸之
策乎陳子曰宇宙間萬事萬物皆有變更固不獨河為
然也試觀城郭宫室有數十百年不傾圮者耶即如常
人廬舍猶須歲為葺治若不及時綢繆飄搖風雨所不
免也凡此静業尚不能不敝况水屬動者乎水而依山
或不挟沙猶不速變若黃水自中州而東容納既多流
于平曠之境而又挟沙以行欲其不變安可得乎故一
勞永逸之說治他水或可言而獨難言于治黃也雖然黃
之不能常治究人事之不能有恒耳蓋致害之端無不兆
于幾微而成于怠忽也是以爝火不息至于燎原蟻穴不
塞至于沉竈其所由來者亦甚微矣防河者果能察幾
慮遠杜漸防微一人理之千百人一其心以行之一時
定之千百年遵其法以守之少有冲刷即捲掃以護之
少有渗漏即退築以阻之少有淤墊即束波以滌之少
有泛溢即量減以洩之時時防閑在在檢飭自可消大
患為小患弭小患為無患欲期久安長治也何有毋如
人事之不能有恒乃勢使然也或始勤終怠或顧此失
彼或遷官罷去或疾病死亡自一官而論已不能必其
有恒矣再者人懷殊心各主異論或勤惰不同或公私
各别或習安而亡危或喜新而厭舊種種無恒河患隨
作則自衆人而論更不能必其有恒矣人且無恒心而
欲河之恒治也不綦難哉惟得公忠大臣深明河務者
朝廷信任不疑俾之久于其職督率屬員惟懷永圖再
簡賢能副其官講習冇素即屬員俱宜永任有過則降
黜若勤勞著績者增其秩毋遷其官一如欽天監太醫
院之員皆專習其事自必熟諳其理庶幾陳畢繼治而
協心蕭曹相承而寧一將奠定之功克守一年即可弭
患于一年克守十年百年即可弭患于十年百年矣獨
是守之之要不特遵其成法又必通其神明故有不輕
更張而為守者更有隨時變通而為守者此又顧其人
之何如耳嗟嗟天之生才不數即生其才而或未必用
即用而或有間阻又不獲盡其才此其間則有天焉若
曰人事既以克修而天意尚有難必是為流俗人之言
而非深明治河之理者也
雜誌第十一
靳公初莅河干時黃水决者數處而楊家莊之患為尤
大河溜盡歸决口北流入海正河淤淺漕不得達宿遷
以東北岸民田皆成巨浸陳子不為淺近補救之計不
即築塞决口先𨗳南岸淮水從清口暢流以滌下流入
海之淤淺使故道已疏然後溯决口之上游從南岸開
鑿引河引流入於故道清口既不倒灌故道既得流通
河水已半歸故道于是决口水勢稍殺隨即捲備巨掃
塞决是時一掃之大如陵阜約值千金數百人挽之以
填諸决而决口之河流奔湧尚且掣掃漂去有作埽之
良工立埽上隨之沒於河人皆股栗幾束手無策矣陳
子復酌多開引河分水勢趨于故道斯决口之流大緩
漸可築塞然將及合時一夕水漲復報潰開官吏工役
莫不相顧失色以為此工必不可成也惟陳子鎮之以
静徐曰偶值水漲耳俟水稍退仍塞之必可合後竟如
其言若非陳子之明識定力欲决之塞也難矣
黃流之倒灌北運口其害己非一日矣明時漕艘歷吕
梁抵徐州進鎮口閘北運每年黃漲即逆流進閘輙致
墊塞因立法俟漕船進口即閉閘禁行至秋深水退方
為起閘放回空之船然而澇濬之工究不能免後漸改
而東至皂河口進北運河雖脱吕梁諸險然黃流倒灌
猶未免也靳公甫督河駱馬湖口已經淤斷漕運無由
北達危急異常陳子即相度水勢建議創挑皂河二十
里復挑支河三十里由張莊運口北上于是黃流北灌
之患方息其故何哉蓋以運口愈東則地勢愈下北水
從上注下以順入于河而黃水不能自下而上以逆入
于漕也况至張莊運口又北接駱馬湖之水合流入河
而力更足以敵黃耶稍為更定除數百年倒淤之患非
深得水之情性其孰能與之
南運河口自明季以來漕船俱出甘羅城口之天妃閘
初時閘口逼近黃河河水濁流便易倒灌比北運口之
倒灌為尤甚淮安一帶運河遂致淤墊每年冬季必大
興工挑濬方可濟運且黃水既倒灌入運河則淮水不
能暢出清口以致高堰水勢日增下河被淹為害甚大
陳子建議改進太平壩迂其途以避黃水内灌設或黃
強淮弱之年間有倒灌黃水勢退清淮暢流旋將淤泥
即為冲刷仍不墊淺漕運可無阻滯一轉移間歲省民
力財用無算丄濟漕運且保高堰之危杜下河淹没之
源真在無聲無形之中也
清水潭者在高郵之北運道之所必由者也淮水東潰
將隄防盡决數十里略無畔岸湍波衝激旋為深淵故
曰潭也初時因漕船經此輙被漂泊運道中阻勢在必
修然塞之隨水而瀉屢修屢潰茫無津涯估工者計費
百萬訖無效也靳公既督河道在所必理陳子周視形
勢遂估計其費以為十萬可塞也監司以下皆不敢任
其事謂前估五十餘萬今估十萬費省十之八烏能冀
其有成哉于是陳子躬自治之陳子知清水潭之致患
也由于高堰迤南潘印川留越城一帶未築以洩淮漲
及洩瀉日久成河九道其流不可遏由高郵湖直衝而
東遂成清水潭之患陳子先將越城一帶接高家堰而
築之既障淮水北行盡出清口以敵黃而清水潭上游
之勢頓緩水便減退即易為功矣陳子又計潭之中最
深若必欲徑直築隄潭深未易填也乃環潭而築稍迂
其道就其淺處施工而其事又易矣且他人視此工甚
險謂必以竹篾載石下之或謂以舟載鐵沉之紛紛妄
議陳子以為制水者土也只須築土乃就近岸淺處漸次
運土築兩隄于水中約築半里許兩頭壩住將水戽亁
即于兩隄之中挖土接隄再築不特取土不遠而河且
深矣又築半里許其作壩戽水挖土接隄一如前法漸
築漸挖而清水潭數十里之間竟成長隄二道運艘行
乎其間永無漂溺之患故今謂之曰永安工真省費而
奏功非人意料所及既成之後又若行所無事焉亦神
乎其技矣後之治水者誠不可不奉為章程而會其意
旨也
北運河口改至張莊雖免倒灌之患然漕船自淮出清
口溯流而上尚有一百八十里之遥重載逆水固屬難
行而淮水之湍急于徐州以東為更甚每船過黃增僱
短縴二十餘人而日行尚不過二三十里况遇暴風水
漲不無漂泊之虞淺洲淤沙更有起駁之累故漕艘之
過黃多費而且懷憂良一大阨也陳子因修建遥隄乃
于宿遷以下如七里溝上渡口諸處取土築隄即間開
運料小河後因而規度于黃河北岸之内另疏一渠瀉
北運河之水從欄馬河起至仲家莊上凡一百八十里
就運料小河連而濬之擴而深廣之所費頗節而中河
之運河成矣使漕船出清口上于黃河行二十餘里過
清河縣即進仲家莊閘悉由平流以北運永免黃河風
波之險阻且省縴挽之勞費又可速于䟎程不悞漕限
運丁之感頌懽呼至今口碑載道嗣後每年運漕從無
稍阻至于民船北上因經黃河者止二十里小舠葉舟
皆可直達于通州禆
國便民匪可言殚洵哉中河之闢百世之利也凡此疏
築大工皆以靳大司馬言聽計從即為建白更仰賴
朝廷聖明乾斷允行方俾膚功克奏然陳子竭智紆籌
澹災興利其經世之學誠有不可冺没者也
漕船過清江浦必由新莊閘出太平閘而新莊閘之南
另疏一渠由七里閘亦可出太平閘每年大抵由新莊
閘者居多其設七里閘者以備新莊閘之敝或欲修造
則由七里閘也其年正議修新莊遂由七里適淮水暴
漲漕艘逆上七里閘甚艱日止過一二船漕院羽檄來
相催促以為河政之悞漕也奈閘口水勢甚緊急不能
飛渡靳大司馬有憂色陳子曰是不難也當夕下片紙
諭有司于七里閘之上游鑿數函洞引水出于閘之下
不日函洞成閘口水頓平日報漕艘過數十號矣留野
張氏目擊其事驚歎不已因問曰何以鑿函洞而水遂
平也陳子曰閘上鑿函洞則水洩而勢緩閘下得函洞
之水則水長而勢平豈尚慮閘口之湍急難過哉留野
曰噫此真得水之性情者也而子之算亦神矣
淮郡之東真武廟者黃流所經之處也一日者報河决
真武廟此乃舊决口今復潰開靳公不覺失驚陳子曰
無慮也潢請即往視之及相視而歸共問為害若何似
必須急塞也陳子曰可不必塞不數曰彼自塞耳人皆
異其言尚疑信参半也無何果報决口之水退出其潰
處已塞矣留野張氏更為驚歎復問其故陳子曰人以
此為舊决口向年難塞宜乎共相憂慮也但不知此乃
下决口耳水從未有决而上流者若欲由真武廟决而
下行地多陵阜水去必不能暢其性勢必返而仍歸于
河况黃水挾沙决而不能暢流其沙俱停墊于所决之
處行即自塞矣無待人力也是時淮民不知陳子不塞
之故但聞其言曰决將自塞未幾其言果騐民遂為河
伯降生之謠也以上二條雖無關于大工然陳子之論
深得水之性情可以為後世法特附誌之亦舉一隅之
意云爾
辨惑第十二
留埜張氏問于陳子曰近來河防致患之由大率以黃
水倒灌入淮也淮既不能出清口勢必東溢盡淹高寳
諸州縣黃水分洩入南運河則出海之勢自弱于是沙
停水滯而上流傍决之患遂作矣此患之不息而費以
不貲也以愚計之莫若竟塞清口使黃流直注于海再
將淮水順其性而南入于江以應孟子排淮泗而注之
江一語俾黃淮分流則永無倒灌而諸患之原可弭矣
惟是漕船北運必由清口以出豈可竟塞乎不知國帑
之費于河工亦多矣愚意漕艘竟造南北兩班南班之
船運至于淮即由六壩盤交北班北班另造小樣之船
于黃河受載車送通州省每歲河工之費以為增造漕
船及兩班分運之需亦不甚遠而淮泗水患可息民得
安土而居豈非澹災之一策乎陳子曰子能通計黃淮
形勢及漕運大略而發為此論亦見子留心經世之學
矣特未知近古黃淮亦曾分流矣元時運道漕船由江
入淮由淮順流出廟湾海口從海道北運是淮原未嘗
與黃合流入海而元時河患仍未息也迨明初平江伯
陳瑄始增修高堰開清口𨗳淮入黃漕艘溯黃流浮汶
衛諸水而北上是時防閑得其道不獨河無汎濫而漕
亦克濟是元分淮黃而患仍作明合淮黃而功已奏由
此觀之水患之不息豈僅因淮黃之相通哉况黃水自
中州而來至彭城以下河流愈濁及將入于海又日有
兩潮逆其流若無清淮從而滌之則海口尤易于淤平
江伯引淮入河同趨於海正欲滌海口之淤也譬之人
食稠糜必易於哽咽若潄以清茗有不利喉而即下者
乎留野曰余竊以為分淮黃而𨗳之乃順其性耳元時
分流而患不息或别有故今聞子言方知黃之入海有
藉于淮余之議姑存以備参考可耳
下河議興靳大司馬疏請築長隄二道障各減壩之水
直達于海議者譁然以為築隄于地面架水而行非水
由地中之意且河形既高則田反在其下被淹之田瀦
積之波安能歸于堤内以瀉入于海耶聞其說者皆不
能無疑于長堤之策也留野張氏因其說而問難于陳
子陳子曰亦知下河之何以議開乎夫下河高寳興泰
七州縣之被淹也非淹于雨澤之過多實淹于運河溢
出之水也夫溢出之水由高堰而來白馬汜光諸湖不
能容運河不能洩乃溢注于下河源源不窮也若無一
渠以達之于海則日積于七州縣之區矣此七州縣之
所以被淹下河之所以議開也若止慮雨澤滛潦而欲
洩之則原有廟灣石䃮串場芒稲諸河具在又安用别
治一渠哉今人不明開下河之故而漫然為局外之論
是以有堤高于地之惑也須知七州縣之地其形如釡
西近運河地勢固西高而東下東近海濱又東高而西
下此范公堤之東障海潮為百世之利也倘鑿渠以東
通于海不特減壩之水不能逆上而出將海潮且溢而
入矣今再四籌畫不得不于淮郡之南高郵之北築長
堤以護減下之水向東北就下而行由朦朧港以趋歸
於海也果將減壩源源之水送之入海而田中所瀦皆
屬無源不難日就涸竭也彼謂田水反下不能入渠為
疑試問開下河為洩田中之水乎抑為洩減壩之水乎
若為洩減壩之水而開渠也又何疑田水之難洩耶陳
子既定開濬中河之計人盡知濬成之利而僅慮創鑿
之難耳惟竹岡周氏以為黃流與中河相隔密邇黃之
汎溢莫測或决入于中河恐致合為一渠終非可久之
策問難於陳子陳子曰子之慮誠遠矣然而河防之計
其可信以垂久者惟有謹守之一法也倘疎於防範即
相越數十百里而患將及之若勤於守禦雖止隔一縷
之堤而可恃以永久如清江浦之運河與黃止隔數武
耳而幾百年來保固無虞民居列市於堤上前門臨運
河後戸逼黃水尚處之泰然是未可以兩河相近為疑
也
初靳公撫皖時陳子見廬鳳間多荒蕪曠土因議為溝
田之制說本井田之溝洫而規畫便宜實利民而可行
也繼以靳公移節河干其事不果迨乎兩河奠安向所
淹溺之區漸次涸出陳子復理溝田之說先於安東之
野就湖地而屯懇焉試之而利因籌帑金之耗於河工
者無算可即涸出之土田開屯收息以償庫項後日者
屯租積儲漸多可以備防河之費則國帑可節且兩河
無業之民招之播種又使各安其生籌畫再四遂有屯
田之舉也其要先搆廬舍定疆界給牛種耕具以招徠
流移歸者如市疇昔所嘆為汙下之澤國行見墟烟相
望比成沃壌矣夫水土平而農事作禆
國計而益民生方謂太平盛業無有過於此者也及闢
土漸廣而豪強占利私懇亦多司事者從而清釐之怨
謗乃起是時忌功者流見治河告成苦無從媒孽短長
適因屯田之事奸民散布流言欲阻撓屯政以利其
私而忌者乘之得以誣䧟矣或者深咎陳子曰河工奏
績既上答
國恩下拯民患功成名立可以不朽矣何為復營屯政
致起謗端子豈獨昧於此耶陳子曰人臣事公稍有利
於國計有益於民生者必當竭盡其智力若見為可行
而苟且從事以自圖遠嫌避謗偷安處逸其心事尚可
問哉夫屯田之興尚矣自趙營平諸葛武侯羊叔子諸
公而後凡屯田者無不利於國此從來之明騐也今於
河流淹溺之區就其涸出者給牛種耕具招無業之民而
屯之何害民之有倘得會勘潢當敷陳於廷
聖天子明燭萬里必且洞鍳勞臣之微忱也惜乎陳子
抵京積勞且憤一病不起而其心究不能白於天下
也悲夫
河防述言
靳大司馬奏請推思分䘏疏稿
奏為義友竭忠王事盡瘁捐軀微臣生死難安仰
籲
聖慈推思分䘏以慰幽魂以勵草野愚忠事切臣一介
寒微歷蒙
皇上天恩拔擢於康熙十年由學士陞授安徽廵撫大
凡外官自州縣以上有刑名錢榖之責者必以禮
聘士協同料理名曰幕賓臣於是時留心訪求未
得其人適有浙江錢塘縣儒士陳潢者遊學京師
偶與臣遇臣見其狀貌魁梧器宇凝重動止語默
咸秉以禮臣遂聘以同行并令教臣子焉然臣亦
未之竒也徐而察其學問似非章句探其言論悉
本性情臣亦未之信也乃自抵皖署後臣與之寢
食為俱朝夕討論講求政事始知其識明敏而深
厚其才肆應而曲當臣不禁愛之重之矣臣撫皖
六年適當軍興之際陳潢之禆益實多然此六年
之中猶為臣一人之私藉而非有所宣力於國家
也迨康熙十六年三月臣復蒙
皇上天恩陞任總河當兩河敝壊之後前此覆轍頻仍
聞者心驚見者胆落無不以畏途視之臣雖報效
有心而設施無術亦豈能無憂惶悚懼之念哉潢
即毅然告臣曰遺大投艱豈得無懼但能實心力
行則天下無不可為之事正可藉此以報
君恩即潢草茅下士素有志於當世之務而未獲進身
無由建白今亦正可相佐以報
朝廷以畢素志臣於時一聞潢言瞿然自驚隨應之曰
子能助吾宣力王事以報
君恩我亦何敢再萌身家之慮哉於是矢志同心黽勉
協力出則隨臣荒度經營入則偕臣料理文告凡
所以算土方核浮冐科料物圖節省之處纖悉無
遺如是不避寒暑無分晝夜與大工為始終者十
年有如一日故臣得以時遵
聖略竭蹶從事俾兩河復歸故道潢與有力焉但臣蒙
皇上命臣治河臣復以禮聘潢與之同事是潢之盡心
於臣猶臣之盡心於
皇上乃臣職友誼之所當然耳臣亦何敢將陳潢妄凟
天聽特是大工之内如開河築堤募夫辦料設法催儧
釐奸剔弊鼔舞人才不避勞怨不畏強梁臣力之
所能為臣心之所能盡者陳潢不過助臣盡瘁而
已原無足異若夫發前人心思之所未及開微臣
智慮之所不能者則有五大工焉一如下河七州
縣從前被淹人但知高家堰冲决三十四口因而
不能堵塞清水潭之故而不知前人尚留翟家壩
未堵二十餘里與成河九道之處以致滔滔下注
不舍晝夜清水潭遂成澤國清口内灌無休而下
河遂成巨浸被災十分矣潢乃建議盡行築堤塞
河以敵清口之黃且創設減水壩遂漸宣洩以保
高堰之堤工始得減下河十分之災為二三也二
如清水潭旋塞旋决末次勘估需帑金五十餘萬
潢乃建議棄其舊口移築堤工於湖内改為永安河
節省帑金四十餘萬乃得永免潰决而保安瀾也
三如前此甘羅城運口逼近黃河河水内灌淤墊
山清高寶之河道每年冬底必大起民夫挑挖以
濟新運不無勞民傷財潢乃建議改進太平壩以
避黃水内灌即或黃強淮弱之年間有内灌黃退
旋即冲刷仍舊永不淤墊迄今十有餘載免民夫
挑挖之勞歲省民財數萬金也四如康熙十七年冬
駱馬湖運口已經淤斷新運無由北達危急非常
潢乃建議創挑皂河二十餘里地皆沮洳䧟溺應
期而成且復挑支河三十里以避黃水再無淤墊
之患使通漕直達
天庾也五如
聖心愛民一案原題不過欲洩減壩之水以利民田潢
乃建議創挑中河以避黃河一百八十里逆流之
險䘏軍利漕自歷代行運以來所未有之事也當
其興舉以上各工之時無論寅寮不分老幼無不
以為必不能成且有涕泣以求臣之停止者惟潢
信之真而臣任之力得蒙
皇上乾斷允臣興舉且荷
皇上如天之福百川效靈俱已成功為
國家永遠之利實潢之聰明卓見有以成之者臣不
敢昧心掠之歸已以欺
皇上以欺天也臣知潢之才感潢之心念潢之功情不能已當
聖駕甲子南巡之時蒙
天語問臣以有無得人臣即以陳潢姓名對嗣因
皇上聖慈必欲使下河無一夫之不獲
命臣子治豫問臣以有無别治之法潢乃籌之晝夜議
添重堤一策仍挽減壩所洩之水以出黃河臣因
試騐有素是以據實具題以此策出之陳潢蒙
皇上不次之恩授以僉事道銜贊理河務潢深感激方
將益竭其才力圖報效不意因此議論紛起部議
革去職銜而潢亦隨病入膏盲矣後蒙
聖明洞鑒察潢無他
特恩寬宥而潢又隨即物故矣今臣復蒙
皇上天恩復任總河豈不以臣向者曾效犬馬之勞耶
但向者帮臣以效犬馬之勞者乃陳潢也是臣與
潢乃同事一體之人臣幸而生遂得再受
皇恩潢不幸而死臣何忍負之使潢尚在臣猶願以百
口保潢於
皇上之前以備驅使必有可觀潢誠不幸而死臣若避
嫌隠忍是臣生為負友之人念臣衰病日甚旦夕
難保若不及早陳情一時風燭死為負友之鬼逢
潢地下何以相見乎臣今不揣冐昧將臣交潢始
末與潢竭忠王事各緣由據實直陳仰祈
皇上察臣情詞憐潢勞績
特沛天恩准復陳潢僉事道銜以光泉壌不獨潢之幽
魂矢報啣環而微臣仰荷
推恩及潢亦且死得瞑目將見天下草野未達之士當
必有所觀感興起而益奮其他日報效之心矣臣
謹具
奏貼黃難盡伏祈
皇上睿鑒全覽憐憫施行臣不勝激切悚惶待
命之至伏候
勅旨康熙三十一年十月日奏奉
旨該部議奏
