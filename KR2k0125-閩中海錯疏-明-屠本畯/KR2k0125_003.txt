閩中海錯疏卷下
明屠本畯撰
介部
龜
龜外骨内肉腸屬於首廣肩背微坼如皺其文應八卦
脇肋有文應二十四氣無雄與蛇為牝牡卵生不咽粟
善藏久能行氣水陸皆有
按龜與蛇合故曰玄武羅碩曰靈龜文五色似玉
似金背陰向陽上隆象天下平象地槃衍象山四
趾轉運應四時文著象二十八宿蛇頭龍翅左精
象日右精象月千歲之化下氣上通能知存亡吉
凶之變千年之龜游於苓葉之上苓今甘草也葉
圓小而有刺言龜久而神靈能變形大小也今人
見小龜以為千歲非也逸禮云龜三千歲游於卷
荷之上化書曰牝牡之道龜龜相顧神交也鶴鶴
相唳氣交也言龜雖與蛇合亦與神交崔豹古今
注曰龜一名黑衣督郵
鼈
鼈一名團魚一名脚魚卵生形圓穹脊連脇四周有帬
外肉内骨而以眼聽行蹣跚以蛇為雄頸中有軟骨與
鼈相似名曰醜食時當剔去之不可與莧同食
按鼈隨日光所轉朝首東嚮夕首西嚮鼈之所在
上有浮沫謂之鼈津捕者以是得之與龜皆隔津
望卵而生故曰龜思鼈望養魚經曰魚滿三百六
十則蛟龍將魚飛去納鼈則不復去故曰神守
蠏(毛蠏螃蜞)(金錢蠏虎獅)(石鹽桀步)(蟛&KR1209;)海蟳(金蟳虎蟳)
(蘆禽塗蜥)蠘千人擘
蠏八跪二螯堅殼其行郭索八足折而容俯故謂之跪
兩螯倨而容仰故謂之螯制字从解以隨潮解甲也殼
上多作十二點深胭脂色亦猶鯉之三十六鱗月盛腹
中肉虚月衰腹中肉滿臍尖者牡團者牝
毛蠏青黑色螯足皆有毛
金錢蠏形如大錢中黃最飽酒之味佳(補疏)
石鹽狀如蟛蜞而長不及寸廣僅半之土人治以薦酒
殼堅味鹹寒醫家取以治目眚
蟛&KR1209;似石蠏而小微黃色左螯大而無毛其行斜傍
螃蜞似蟛&KR1209;而大右螯小而赤生溝渠中
虎獅形似虎頭有紅赤斑點螫扁與爪皆有毛
桀步一名擁劍横行螯大小不一以大者鬭小者食一
名執火以其螯赤也一名揭哺子
海蟳蝤蛑也長尺餘殼圓色青兩螯至強能與虎鬭
金蟳色黃
虎蟳文有虎斑
蘆禽形似蟛&KR1209;生海畔(補疏)
塗&KR1340;俗呼塗蜞産長樂(補疏)
按閩部疏云蠏之别種曰蝤蛑吾地名黃甲此名
海蟳特多此種而蠏乃為異狀不中食此又一種
非真蠏也獨興化數里河中有蠏形味似吳中而
土人不之重豈日厭海錯不能别味耶
蠘似蠏而大殼兩傍尖出而多黃螯有稜鋸利截物如
剪故曰蠘折其螯隨復更生故曰龍易骨蛇易皮鹿麋
易角蠏易螯二三月應候而至膏滿殼子滿臍過是則
味不及矣
千人擘狀如蝦姑殼堅硬人盡力擘之不開海物異名
記云千人擘聚刺獷殼擘不能開酉陽雜俎謂之千人
捏
蚶(珠蚶絲蚶)
蚶殼厚有稜狀如屋上瓦壠肉紫色大或專車殼可為
器
珠蚶蚶之極細者形如蓮子而扁
按四明蚶有二種一種人家水田中種而生者一
種海塗中不種而生者曰野蚶殼緇色而大肉紉
醫書取殼入藥名瓦壠子
絲蚶殼上有文如絲色微黑比珠蚶稍大産長樂縣
蛤蜊(赤蛤文蛤)(海紅海蛤)(螂□沙蝨)(蜞螂紅綠)(沙蛤土銚)(紅栗白蛤)
(車螯螯白)
蛤蜊殼白厚而圓肉如車螯蛤蜊止消渴開胃氣解
酒毒以蘿蔔煮之其柱易脫(補疏)
赤蛤殼上有花文赤色
海紅形類赤蛤而大
螂□形似蛤蜊而白合口處色黑俗呼為懶績麻
蜞螂似蛤蜊
沙蛤土匙也産吳航似蛤蜊而長大有舌白色名西施
舌味佳
按閩部疏云海錯出東四郡者以西施舌為第一
蠣房次之西施舌本名車蛤以美見嗜出長樂澚
中
紅栗似蛤而小色白而微紅
文蛤殼有文理唐時嘗充土貢有名(補疏)
海蛤其殼久為風濤所洗自然圓淨(補疏)
沙蝨似螂□而殼差薄
紅綠似蛤而小味美
土銚一名沙屑殼薄而綠色有尾而白色味佳
白蛤一名空豸泉人呼為江大似蛤而小殼薄色白又
名泥星
按蛤其種不一而味皆同南海志云蛤一月生一
暈南越志云凡蛤之屬開口聞雷鳴則不復閉
車螯陳藏器云大蛤也殼有花文肉白色大者如碟小
者如拳
螯白車螯之最小者也
按閩部䟽云陶方伯嘗言閩中海錯蚶不四明蛤
不揚州蠏不三吳余大以為然蚶大而不種故不
佳蛤乃車螯非蛤蜊也
蠣房草鞋蠣(黃蠣)
蠣房一名牡蠣出海島麗石而生其殼磈礧相粘如房
嶺表異錄謂之蠔山地無石灰者燒蠣殼為之
草鞋蠣生海中大如杯漁者以繩繫腰入水取之
黃蠣五六月有之大於蠣房數倍味雖不如蠣房而汁
亦適口但牡蠣可為醬此不堪醃耳(補疏)
殼菜(沙箭烏投)(烏□)江珧柱
殼菜一名淡菜一名海夫人生海石上以苔為根殼長
而堅硬紫色味最珍生四明者肉大而肥閩中者肉瘦
其乾者閩人呼曰幹四明呼為乾肉殼菜形似珠母
一頭尖中銜少毛號東海夫人本草云形雖不典而甚
益人(補疏)
沙箭淡菜之小者
烏□似淡菜而極小中無毛
鳥投味甘似烏□而殼堅中有毛
按殼菜生四明者殼黑而厚形如斧頭形醜而味
美本草云海中有物其形如牝紅者補血白者補
腎今閩中取以煮湯治痢疾
江珧柱一名馬甲柱海物異名記云厥甲美如瑶玉肉
柱膚寸名江珧柱
按江珧殼色如淡菜上銳下平大者長尺許肉白
而紉柱圓而脆沙蛤之美在舌江珧之美在柱四
明奉化縣者佳
蜯蛤青蜆(翠翠)
蜯蛣也肉如蛤蜊殼厚而長腹中有蠏子如榆莢合體
共生時出取食復入殼中一名璅蛣生於曲岸中故曰
蛣
蛤青似蜯而殼薄青色
蜆似蜯而小色黃殼薄俗謂之蟟有黃蟟土蟟之别
大江者可食他小浦中有之有土氣不堪用(補疏)
翠翠似蜯而殼翠
海月石華石帆沙筯
海月形圓如月亦謂之蠣鏡土人多磨蠣其殼使之通
明鱗次以盖天窗本草云水沫所化煮時猶化為水嶺
南謂之海鏡又曰明瓦
按海月嶺表異錄云廣人呼為膏葉兩片合以成
形殼圓中甚瑩滑白照如雲母光内有小肉如蜯
蛤腹中有蠏子甚小頭黃而螯足具備海鏡饑則
蠏出拾食蠏飽腹滿海鏡亦飽或近之以火則蠏
子走出離腸腹立斃或生剖之有蠏子活在腹中
逡巡亦斃
石華附石而生方言謂之石雹肉如蠣房殼如牡蠣而
大可飾戶牖天窗
按謝靈運詩云挂席拾海月揚帆採石華其味與
海月俱同蠣房
石帆紫黑色枝柯相動連帶不絶生海上石穴中
沙筯長尺餘其狀如簮故又名塗釵嶺表異錄云生海
岸沙中春時吐苗其心苦骨白而勁可為酒籌
泥笋(沙蠶土鑽)
泥笋其形如笋而小生江中形醜味甘一名土笋
沙蠶似土笋而長
土鑽似沙蠶而長
龜脚䗩老蜯牙石磷
龜脚一名石&KR2578;生石上如人指甲連支帶肉一名仙人
掌一名佛手蚶春夏生苗如海藻亦有花生四明者肥
美
按石&KR2578;生海中石上如蠣房之附石也形如龜脚
故名近甲處有軟爪黑色肉白味佳秋生冬盛來
年正月得春雨軟爪開花如絲散在甲外郭璞江
賦所稱石&KR0917;應節而揚葩是也
䗩生海中附石殼如&KR1892;蹄殼在上肉在下大者如雀卵
老蜯牙似䗩而味厚一名牛蹄以形似之
石磷形如箬笠殼在上肉在下
石決明海膽石榼寄生
石決明附石而生惟一殼無對大者如手小者如兩三
指旁有十數孔一說即鰒魚本草圖經云鰒魚别是一
種與決明相近石決明俗名將軍帽温州與登州海
中俱有之即名鰒魚温人醃用登人淡晒乾串入京餽
遺(補疏)
按閩部䟽云蠣房雖介屬附石乃生得潮而活凡
海濱無石山溪無潮處皆不生余過莆迎仙寨橋
時潮方落兒童羣下皆就石間剔取肉去殼連石
不可動或留之仍能生其生半與石俱情在有無
之間殆非蛤蜊比也後漢書鰒魚註云鰒無鱗有
殼一面附石細孔雜雜或七或九即以狀蠣房何
所不可南蠣北鰒是故造化介生别搆
海膽殼圓如盂外結密刺内有膏黃色土人以為醬
按海膽四明謂之海績筐海濱人取殼磨粉合米
醬中其膏入鹽按酒亦名曰醬
石榼形圓色黃肉紫有刺人觸之則刺動摇
寄生海上枯蠃殼存者寄生其中負殼而走形如蠏四
足兩螯大如榆莢其味若蝦得之者不煩剔取曳之即
出以肉不附也炒食味亦脆美
蟶(竹蟶蟶玉筯)
蟶生海泥中大如指長三寸許肉白殼薄兩頭稍開
竹蟶似蟶而長大殼厚
玉筯蟶似蟶而小三月麥熟時最盛以其形如麥稿又
名麥稿蟶
鱟
鱟形圓如熨斗如便面如惠文冠廣尺許有刺頭如蜣
螂而骨眼眼在背上背青黑色而穹其血蔚藍熟之純
白而肉甚甘美當脊一行兩旁亦刺殼覆身上腹下十
二足長五六寸環口而生尾銳而長觸之能刺斷而置
地其行郭索雌嘗負雄捕得其雄雌亦就斃雄少肉雌
多子子如綠豆大而黃色布滿骨骼中東浙閩廣人重
之以為鮓謂之鱟子醬殼可屈為杓轑釜輒盡尾可為
如意鱟口足皆在覆斗之下海中每雌負雄漁必雙
得之以竹編為一甲鬻焉本草云牝牡相隨牝者背上
有目牡者無目牡得牝始行牝去牡死其尾燒烟可辟
蚊蚋韓退之詩鱟實如惠文骨眼相附行(補疏)
按便面古扇婦人取以障面者惠文秦漢以來武
冠侍中中常侍則加金璫貂蟬之飾謂之趙惠文
冠盖狀鱟形也鱟産子時先往石邊周身擦之罅
裂而生雌嘗負雄故獲必得雙其相負乘也雖風
濤終不解謂之鱟媚過海輒相負於背高尺餘乘
風游行如帆謂之鱟帆其衆如㵺栰謂之鱟㵺其
善候風故音如候也埤雅云鱟性畏蚊蚊小螫之
輒斃未知其故又暴之日往往無恙隙光射之即
死嶺表異錄云雄小雌大置之水中雄者浮雌者
沈
螺(香螺鸚鵡)(鈿螺泥螺)(紫背米螺)
香螺大如甌長數寸其揜雜衆香燒之使益芳獨燒則
臭諸螺之中此螺味最厚本草謂之甲香
鈿螺光彩如鈿可飾鏡背
紫背紫色有斑點俗謂之砑螺
鸚鵡螺狀如鸚鵡堪作酒杯
泥螺一名土鐵一名麥螺一名梅螺殼似螺而薄肉如
蝸牛而短多涎有膏
按泥螺産四明鄞縣南田者為第一春三月初生
極細如米殼軟味美至四月初旬稍大至五月内
大脂膏滿腹以梅雨中取之為梅螺可久藏酒浸
一兩宿膏溢殼外瑩若水晶秋月取者肉硬膏少
味不及春閩中者肉礧磈無脂膏不中食
米螺小粒似米肉可食
螺(田螺馬蹄)(溪螺指甲)(黃螺江橈)(紅螺鴝鵒)(蓼螺花螺)(梭尾竹螺)
(油螺莎螺)(醋螺)
田螺似黃螺而差小生水田中
溪螺似田螺差小而長
黃螺殼硬色黃味美其黑而微刺者尤佳
紅螺肉可為醬
蓼螺大如拇指有刺味辛如蓼
梭尾殼細而長文如雕鏤味佳
馬蹄形似故名
指甲以形似名之
江橈指甲之大者
鴝鵒螺殼小而厚黑色土人端午用之
花螺圓而扁殼有斑點味勝黃螺
竹螺殼文麄而尾脆味清香
油螺形如花螺殼柔鹽之味美産興化(補疏)
醋螺出洪塘江去殼醃其肉味佳(補疏)
莎螺形如竹螺味微苦尾極脆(補疏)
按螺其種不一而肉多同惟殼異此外若石螺螺
螄種種不能悉錄
龍蝨
龍蝨似螥蜋而小黑色兩翅六足秋月暴風起從海上
飛來落水田或池塘海濱人撈取油鹽製藏珍之
按龍蝨類水蟲但龍蝨來自海外水蟲出自水中
故以為異閩人言是龍身上蝨或然耳外省人罕
食
閩中海錯疏卷下
