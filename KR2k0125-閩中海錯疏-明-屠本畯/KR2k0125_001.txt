閩中海錯䟽卷上
明屠本畯撰
鹺大夫曰鱗介之品山海錯雜先王以是任土作
貢貿遷有無乃立冬官川衡掌巡川澤之禁令而
平其守辨其品物腥臊珍異以為祭祀燕享奠其
庶羞胾腊燔炙以為鼎俎饋遺所由來遠矣畯鹺
丞也何預海錯苐漢唐司農府隸於冬官山澤之
禁亦所當領作海錯䟽
鱗部上
鯉黃尾大姑(金鯉)鱧
鯉頳鯉也當脇正中一行自首至尾無大小皆三十六
鱗鱗上皆有黑點文
按鯉能變化飛越山海死不反白魚之健而神者
也龍陽也具九九八十一鱗鯉隂也備六六三十
六數魚躍龍門過而為龍惟鯉或然是以仙人乘
龍亦或騎鯉
黃尾似鯉而尾微黃食之微有土氣
大姑似鯉而差小大鱗有脊骨無細鯁冬月子肥味美
生湖塘間四明謂之密姑
金鯉色紅黃大姑生子為日所晒而成
鱧文魚也一名烏鯉圓長而斑首有七點作北斗象肉
美膽甘無鱗夜則昂首北嚮嶺南謂之玄鱧鱧魚毛
詩注鮦也細鱗有黑花紋本草注云蠣蛇所變然亦有
相生者諸魚中惟此魚膽甘可食(補疏)
按鱧夜仰首北嚮有自然之禮制字从禮惟膽甘
制字从醴惟肉美古人所重惟首戴斗象道家指
以為厭盖天厭鴈地厭犬水厭鱧皆禁而不食夫
鱧胎生還復自食其鯢梟食父獍食母鱧便食子
凡鱧一尾入人家池塘食小魚殆盡人每惡而逐
之
鯽(金鯽)烏魚(金篐)棘鬛(赤䰂烏頰)(方頭)
鯽鮒也似鯉體促腹大脊隆肉厚色白而微黑
按酉陽雜俎云東南海中鯽魚長八尺食之宜暑
而避風潯陽青林湖中大者亦二尺食之可止寒
熱羅碩云此魚旅行吹沫如星以其相即也謂之
鯽以其相附也謂之鮒
金鯽能變幻可畜盆中供玩閩人呼為盆魚
烏魚似鯽而大尾鬛俱黑力能跋扈
金篐魚三尾色如硃砂盆魚中品之佳者(補疏)
棘鬛似鯽而大其鬛如棘色紅紫嶺表異錄名吉鬛泉
州謂之鬐鬛又名竒鬛
赤鬃似棘鬛而大鱗鬛皆淺紅色
宋志云棘鬛與赤鬃味豐在首首味豐在眼葱酒
蒸之為珍味十月此魚得時正月以後則味拗不
可食(補疏)
方頭似棘鬛而頭方味美
通志云方頭似棘鬛而頭方或云方當作芳言其
頭為味芳香也(補疏)
烏頰形與竒鬛相同二魚俱於隆冬大寒時取之然竒
鬛之味在首
魴䱽
魴青鯿也板身銳口縮項穹脊博腹細鱗色青白而味
美不減槎頭一名貼沙又名鯿魚
按魚貼沙而行魚之弱者也漢水中常以槎斷水
用禁人捕謂之槎頭
䱽似鯿腦上凸起連背而圓身肉白而甚厚尾如燕子
只一脊骨而無他鯁
鯋(虎鯋劍鯋)(鋸鯋烏鬐)(狗鯋鯋出入)(烏頭時鯋)(胡鯋帽鯋)(鮫鯋黃鯋)
虎鯋頭目凹而身有虎文
鋸鯋上唇長三四尺兩傍有齒如鋸
狗鯋頭如狗
烏頭頰尾黑背大有百餘斤者淺在海沙不能去人割
其肉潮至復去其皮用湯泡淨沙縷作膾鬐鬛泡去外
皮存絲亦用作膾色晶瑩若銀絲
胡鯋青色背上有沙大者長丈餘小者長三五尺鼻如
鋸皮可縷為膾薧以為脩可充物亦名鋸鯋
鮫鯋似蛟而鼻長皮可飾劍靶俗呼錦魟
劍鯋尾長似劍薧鮝味佳
烏鬐頰尾皆黑
出入鯋初生隨母浮遊遇警從母口中入腹須臾復出
時鯋有肉無腹大者刳其肉烹之多油可啖亦可燃
帽鯋腮兩邊有皮如戴帽然又名雙髻鯋頭如木柺又
名雙髻魟
黃鯋好食百魚大者五六百斤
按鯋之種類不一皮肉皆同惟頭稍異此外又有
青鯋淡鯋夾鯋諸種種而吹鯋别是一種故列在
下文□類鯋故附
吹鯋□
吹鯋大如指狹圓而長身有黑點常張口吹沙
按吹沙小魚也味甚美故魚麗之詩稱焉羅碩曰
非特吹沙亦止食沙大者不過二斤江南小谿中
每春沙至甚多土人珍之夏則隨水而下自是以
後時亦有之然罕至矣春來復舉大抵正月輒至
魚之最先者次則鯉至次則鱖至桃花水至而鱖
肥則三月矣此魚生流水中非畜於人
□背有肉二片乾之名金絲鮝形味俱類沙魚翅
鱂(鯧蠟斗底鯧黃樟)
鱂板身口小項縮肥腴而少鯁
鯧鱂之小者其形匾
斗底鯧鱂之小者其形圓
黃蠟樟亦鯧也鱗金點而差厚
按魚以鯧名以其性善婬好與羣魚為牝牡故味
美有似乎娼制字从昌
鮆
鮆頭長而狹腹薄而腴多鯁脊如刀刃故謂之刀鮆
按鮆山海經云食之可以已妬與石首皆以三月
八月出故江賦云鯼鮆順時而往還
鱖鱸(&KR3338;)
鱖巨口細鱗鬐鬛皆圓黃質黑章皮厚肉緊味美如鱸
其斑文鮮眀色著者為雄稍晦昧者為雌
按鱖音桂舊說仙人劉憑食石桂魚今之鱖魚是
此魚所化猶有桂名漁人以索貫一雄置谿畔羣
雌皆來齧曳之不捨掣而取之常得十數尾今福
寧州呼為鱠魚羅碩曰凡牛羊之屬有肚故能嚼
魚無肚不能嚼獨鱖魚有肚能嚼
鱸類鱖肉肥味厚而二腮
&KR3338;鱸之别種也漳泉皆有之
按鱸江淮廣浙在在有之吳淞别有一種圓而短
小巨口細鱗四腮淞江呼為四腮鱸
鰵
鰵形似鱸口闊肉粗腦腴骨脆而味美
按鰵身類鱸口類石首大者長丈許重百餘斤四
明諺曰寧可棄我三畝稻不可棄我鰵魚腦盖言
美在腦也
䰵(撥尾)鮶草魚鰱(紅鰱)烏鰡(黃鰡)
䰵似烏魚而短身圓口小目赤鱗黑一名鯔味與鰣相
似冬深脂膏滿腹至春漸瘦無味一名鮐
撥尾䰵魚之小者子魚以至子月肥極故云其子尤
佳莆田縣東北五十里迎仙橋下潭所産極為珍味(補疏)
鮶似鯔而目大似鯉而鱗粗能以鬛刺水蛇食之
草魚似鯔身圓而長以其畜於池塘飼之以草
鰱口小鱗細色白
紅鰱似鰱而色紅
按草鰱二魚俱來自江右土人以仲春取子於江
曰魚苖畜於小池稍長入□塘曰□□可尺許徙
之廣池飼以草九月乃取
烏鰡形似草魚頭與口差小而黑色食螺
黃鰡鱗色黃俱出邵武
鰣鰳鰶(江鰶)黃炙
鰣板身扁首燕尾青脊白鱗大者長數尺肥腴多鯁春
末有之又一種春漲泝流而上月長一寸至十月盈尺
者佳
鰳似鰣而多鯁
按鰣鰳其美在腴鰣侈口圓脊多鯁大者長三四
尺重七八斤鰳狹口劍脊多鯁大者長二三尺重
三四斤鯔小口圓身少鯁大者長五六尺重二三
十斤泉志云鰣與鰳形相似福志云鯔與鰣味相
似俱誤
鰶如鰣而小鱗青色俗呼青鯽又名青鱗
按鰶四明奉化縣有之鱗脊俱青故名青鯽冬月
味甘腴春月魚首生蟲漸瘦不堪食
江鰶出洪塘江三四月方有之味美但小而多刺(補疏)
黃炙似鰳而小多鯁細鱗味不甚佳
石首(黃梅□)
石首鯼也頭大尾小無大小腦中俱有兩小石如玉鰾
可為膠鱗黃璀璨可愛一名金鱗朱口厚肉極清爽不
作腥閩中呼為黃瓜魚薧鮝不及四明
黃梅石首之短小者也頭大尾細朱口細鱗長五六寸
一名大頭魚亦名小黃瓜魚
按黃魚首有二白石如棋子醫家取以治石淋肉
能養胃鰾能固精醃糟食之已酒病四眀海上以
四月小滿為頭水五月端午為二水六月初為三
水其時生者名洋生魚其薧鮝也頭水者佳二水
勝於三水八月出者名桂花石首臘月出者為雪
亮其鰳魚出此時者名亦如之吳地志云石首魚
至秋化為冠鳬今冠鳬頭中猶有石也
□形如石首而差大鱗細口紅
鱓(土龍地龍)鰻(狀鰻)鱒鮎(䱀䰲)
鱓似蛇無鱗黃質黑章體有涎沫生水岸泥窟中能雨
水中上升夜則昂首北向一名泥猴
按鱓形既似蛇又夏月於淺水作窟如蛇冬蟄夏
出故亦名蛇鱓今閩中之鱓肉澁而味不及吳中
漢書鸛雀銜三鱣鱣即鱔字或作鱓陶隠居謂
荇芩根所化者又以為人髮所化今腹中有子未
必盡是化生(補疏)
土龍似鱓而小
地龍似鱓而大多鯁脊中有一線血甚腥
鰻似鱓而腹大有黃色有青色春生者毒産海中者相
類而大土人名慈鰻又名猧狗魚海鰻之大者百餘
斤小者二三斤鱺鰻之大者亦有八十餘斤肥美無比
産在鹹淡水之介(補疏)
按興化志云鰻肉滑鱓肉澁鰻脊骨圓鱓脊骨方
埤雅云焚鰻骨可辟蠧魚有雌無雄以影漫鱧而
生子趙辟公雜說曰凡以聒抱者鵂鶹鸛雀也以
影抱者龜龞黿也有鰻鱺者以影漫于鱧魚則其
子皆附鱧之鬐鬛而生故謂之鰻鱺也鰻鱺善攻
碕岸便輒圮
狀鰻生江水中頭似鰻而身似鱓味美多油中惟脊骨
旁無他刺(補疏)
鱒似鰻目中赤色一道横貫瞳食螺蚌好獨行
按鱒好獨行制字从尊鱒讀如蹲詩九罭之魚鱒
魴以魚美而稱之亦有兩三尾同行者
鮎一名鯷偃額兩目上陳頭大尾小口方背青黑無鱗
多涎
䱀䰲似鮎而小邊有刺能螫人其聲䱀䰲本草名黃䫙
至能醒酒(䱀音于方切)
按䱀䰲四明謂之䱀䫙有三刺一生背上二生兩
腮其刺取以發痘如神一說鮎亦産鰻盖乳子三
分之二為鮎魚其一鰻也
海鰌鰌魚(泥鰌田□)(□魚)
海鰌最巨能吞舟日中閃鬐鬛若簸朱旗
按海鰌噴沫飛洒成雨其來也移若山嶽乍出乍
沒舟人相值必鳴金鼓以怖之布米以厭之鰌攸
然而逝否則鮮不罹害間有斃沙上者土人梯而
臠之刳其脂為油艌船甚佳
鰌似鱓而短首尖而銳色黃無鱗以涎自染難握
按鰌好與魚為牝牡制字从魚从酋薧鮝乃佳
泥鰌産水田中大如指夏月最多
鰍魚似鰌小大錯生吐涎最多(補疏)
田□似鰍而大鮮食味腥薧乾味美(補疏)
比目鰈鯋
比目狀如牛脾鱗細紫黑色一眼須兩魚相合乃行
按比目閩廣謂之鞋底魚南粤謂之板魚又謂之
箬葉
鰈鯋形扁而薄邵武名鞋底魚又名漯沙
按漯音撻魚在江中行漯漯也左目明右目晦昧
今閩廣以此魚名比目蓋比目只一目必兩魚相
合乃行而此魚獨行殊非比目也四明謂之江箬
以形如箬故名又謂之箬漯以其行漯漯故名
過臘
過臘頭類鯽身類鱖又類鰱魚肉微紅味美尾端有肉
口中有牙如鋸好食蚶蚌以臘來春去故名過臘
按過臘四明謂之銅盆又名郭磚四時有之好入
人家田中食蚶蚌入口殼輒碎亦猶鳬食螺雞食
蜈蚣氣之制也
閩中海錯疏卷上
