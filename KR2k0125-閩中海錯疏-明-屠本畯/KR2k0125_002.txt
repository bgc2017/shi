閩中海錯疏卷中
明屠本畯撰
鱗部下
烏鰂柔魚(墨斗猴染)
烏鰂一名墨魚大者名花枝形如鞋囊肉白皮斑無鱗
八足前有二鬚極長集足在口緣喙在腹腹中血及膽
正黑背上有骨潔白厚三四分形如布梭輕虛如通草
可刻鏤以指剔之如粉名海鰾鮹醫家取以入藥古稱
是海若白事小吏一名河伯從事
按鰂遇風波即以二帶捉石浮身水上見人及大
魚輒吐墨方數尺以混其身人反以是得之其墨
能巳心痛小魚蝦過其前輒吐墨涎致之性嗜烏
每暴水上烏見以為死便往啄之乃卷而食之月
令九月寒烏入水化為烏鰂(唐韻所載)羅碩云此魚乃
&KR1410;烏所化盖水烏之似鶂者今其口足并目尚存
形似且以背上之骨驗之晒乾者閩浙謂之明府
柔似烏鰂而長色紫一名鎖管
按柔有骨如三層紙厚白而差紉云無骨非也但
鰂作腥柔不作腥而味佳
墨斗似鎖管而小亦能吐墨(補疏)
猴染比墨斗稍大比鎖管稍小(補疏)
馬鮫(嘉酥魚)鰛
馬鮫青斑色無鱗有齒又名章鮌連江志謂之章胡
按閩志稱鯧魚肉理細嫰而甘馬鮫肉稍澁氣腥
而不及鯧此說非也盖鯧細口扁身而團無鱗無
腸馬鮫銳口圓身而長無鱗有腸
嘉酥魚海中魚之極大者重千斤琉球人以其脊為酥
販鬻閩中(補疏)
鰛似馬鮫而小有鱗大者僅三四寸
詶鯯黃雀青鮫
詶鯯板身多鯁而肥美爾雅謂之當魬
黃雀似鯯而小冬月最盛
青鮫類黃雀而不甚大
帶魚(帶柳)
帶身薄而長其形如帶銳口尖尾只一脊骨而無鯁無
鱗入夜爛然有光大者長五六尺
帶柳帶之小者也味差不及帶
按帶冬月最盛一釣則羣帶銜尾而升故市者獨
多或言帶無尾者非也盖為羣帶相銜而尾脫也
鱆魚石拒章舉(塗婆)
鱆腹圓口在腹下多足足長環聚口傍紫色足上皆有
圓文凸起腹内有黃褐色質如卵黃有黑如烏鰂墨有
白粒如大麥味皆美明州謂之望潮
按鱆有腹無頭而俗以腹為頭非也有名同而質
異者廣南有蠏亦名望潮他日廣浙相傳慎勿以
此物即彼物也
石拒似鱆而極大居石穴中人或取之能以足粘石拒
人
章舉紅舉也似石拒而大
塗婆章舉也似石拒而足短
按明州所産章舉大有至五六斤者與鱆魚性俱
寒不可多食能發宿疾
䲅
䲅鮭也一名胡夷一名鯸鮐一名河豚状如科斗腹下
白背上青有黃文眼能開閉頭無腮腹無膽觸物輒嗔
腹張如鞫浮於水上味至美然有毒能殺人
按䲅無腮無膽故肝最毒肝血及子入口爛舌入
腹爛腸以其味美吳浙喜食之今烹者必覆盖蒙
密忌炱煤落其中雜以荻芽或橄欖煮之方可食
予在兩淮食河豚而隸卒取其子去製以市人皮
肚潔白俗名西施乳
水母
水母一名鮀一名鮓海中浮漚所結也色正白濛濛如
沫又如凝血縱廣數尺有知識無腹臟無頭目處所不
知避人隨其東西以蝦為目無蝦則浮沉不常蝦憑之
其汎水如飛蝦見人驚去鮀亦隨之而沒潮退蝦棄之
於陸故為人所獲本草謂水母為樗蒲魚北戶錄謂
水母為蚱一名石鏡南人治而食之性熱偏療河魚疾
也(補疏)
按物類相感志云水母大者如牀小者如斗明州
謂之蝦鮓其紅者名海蜇其白者名白皮子皮切
作縷名水母線嶺表異錄云淡紫色大者如覆帽
小者如碗腹下有物如懸絮
魟魚(□魟斑車)(水盖黃貂)
黑魟形如團扇口在腹下無鱗軟骨紫黑色尾長於身
能螫人此魚頭圓秃如燕身圓褊如簸尾圓長如牛
尾其尾極毒能螫人有中之者日夜號呼不止以其首
似燕名燕魟魚以其尾似牛尾故又名牛尾魚其味美
在肝俗呼鯕魚(補疏)
□魟背厚尾長有&KR4107;大者二三百斤
水盖背差薄於&KR3245;刳之多水
斑車背上有斑肉粗而味腴大者三四百斤其腹中有
肚味更佳
黃貂似燕而嘴尖土人薧以為鮝偽作燕
按魟其種不一而骨肉同諸魟以黃貂為第一
彈塗白頰塗蝨
彈塗大如拇指鬚鬛青斑色生泥穴中夜則駢首朝北
一名跳魚海物異名記云登物捷若猴然故名泥猴
白頰似跳魚而頰白
塗蝨生於泥中如蝨故名一呼塗蝨有刺彈人一名彈
瑟田塍潭底往往有之一名田瑟
䱠魚白鰾
䱠長七八寸骨柔無鱗類錢之半有五色文
白鰾形圓薄類錢一名金錢鰾
丁斑魴鮃溪斑重唇叠甲
丁斑大如指長二三寸身有花文紅綠相間尾鮮紅有
黃點善鬭人家盆中畜之一名鬭魚養成半載尾上起
鬐長寸許
魴鮃大如拇指有五色
溪斑黃質黑斑身圓鱗細大者長五六寸
重唇頭大尾小無鱗長三寸許生石穴中
叠甲身圓長四五寸鱗有兩重無味
銀魚麫條(漿魚)白沫
銀魚口尖身銳瑩白如銀條
麫條似銀魚而極大一名白飯魚
漿似麫條而嘴小
白沫梅雨時海水凝沫而成形雪色無骨其大如筯薧
之味厚名丁香魺
鰔魚錢串
鰔狀似鯈其喙如針
錢串身長而小嘴長五六寸青色亦名青針
海燕飛魚
海燕形如飛燕有肉翅能奮飛海上
飛魚頭大尾小有肉翅一躍十餘丈
白魚黃魚鰦竹魚大面
白魚板身色白頭昂多細鯁大者六七尺生江中
黃魚身扁薄而多鯁色黃
鰦頭微而小扁
竹魚身甚薄
大面板身闊二三寸尾無鱗
鏡魚圓眼
鏡魚眼圓如鏡水上翻轉如車亦名翻車魚
圓眼口尖眼圓而赤
黃彡黃□耍魚金鮐寸金
黃彡鱗細黃赤色
黃□鬛黃色
耍魚厥狀纖細名黃絲耍
金鮐尾脊有細鱗金色
寸金長寸許黃色出寧德縣七都
火魚緋魚
火魚隨潮蔽江結陣而來故名
按興化志不載魚形色但云結陣而來則火字當
作夥
緋魚色如緋宋志云緋魚色如緋今海上有一種紅
桃魚全緋又一種新婦魚近緋二者不知何指(補疏)
白刀□鱱白澤
白刀白鱗形似刀生江河間
□身長鱗白
鱱大者長五六寸白質黑章味美少鯁
白澤海物異名記云羣生隨波潮縮在澤
鯖鯷鱅鯶
鯖鯷背青身長一名青魚
鱅雌生卵雄吞之成魚青色無鱗一名松魚
鯶色微黑一名鯤
楓葉琵琶鹿角
楓葉海物異名記云海樹霜葉風飄浪翻腐若螢化厥
質為魚
琵琶身扁狀似琵琶無鱗生南越者長二丈述異記云
海魚千歲為劍魚
鹿角海物異名記曰芒角持戴在鼻小者醃為鮓味佳
大者長五六寸其皮可以角錯
抱石石伏
抱石出於山溪背偃而腹平大如指常貼於石上土人
取以為腊
石伏伏於溪下
□魚土蟀
□無皮鱗嶺南呼為綿魚
土蟀形如蚯蚓
蠱鮐鯏骰魚
蠱鮐尾有腥多穴於田塍或泥岸中
鯏一名蚶魚味不佳
骰細如米粒可鮓長樂所産春月最多即魚苗之大者
土人名舜思魚
䱀魚鬭潮
䱀魚海産其類甚衆皆可食
鬭潮乘波霧集
蝦(蝦魁稻蝦)(蝦姑對蝦)(白蝦赤尾)(草蝦塗苗)(梅蝦子金鈎)(蘆蝦蚣海蜈)
蝦魁嶺表異錄云前兩脚大如人指長尺餘上有芒刺
銛硬手不可觸腦殼微有錯身彎環亦長尺餘熟之鮮
紅色一名蝦杯俗呼龍蝦
按閩部疏云海味重於天下者稱西施舌江珧柱
泉漳間皆有之而苦不稱美其他鱗介殊状異態多
不可名而最竒者龍蝦置盤中猶蠕動長可一尺
許其鬚四繚長半其身目睛凸出上隠起二角負
介昂藏體似小龍尾後吐紅子色奪榴花真竒種
也
蝦姑形如蜈蚣能食諸蝦
白蝦生江浦中郡城南有白蝦浦
草蝦頭大身促前兩足大而長生池澤中
梅蝦梅雨時出洲渚間
蘆蝦是蘆葦所變味甘美鮓之尤妙國初曾進貢
稻蝦是稻花所變
對蝦土人腊之兩兩對插以寄遠
赤尾蝦之小者即天津之滷蝦
塗苗海物異名記謂之醬蝦細如針芒海濱人醎以為
醬不及南通州出長樂港尾者佳梅花所者不中
金鈎子小於赤尾晒乾淡者佳
海蜈蚣狀類蝦姑産興化海中土人取之切以為膾食
(補疏)
按蝦其種不一而肉味同諸蝦以蝦魁為第一此
外又有涼蝦等不能盡錄
鯪鯉
鯪鯉一名穿山甲似鯉而有四足鱗甲堅厚常吐舌出
涎須螻蟻滿其上乃卷而食之
蝦蟆蟾蜍大約雨蛤石鱗
蝦蟆大如拇指微黃腹白生草澤間其鳴吚呷
蟾蜍皮皺色黑頭腹大而脚細好伏墻陰下
大約青背黃脊一路微黑腹平而色黃褐嘴尖當項兩
傍有白圈
雨蛤一名雨鬼形如蝦蟆大如小拇指天將雨則鳴
按自蝦蟆至石鱗凡五種皆陸産而蟾蜍絶夀有
至千歲者五月五日得之謂之辟兵古稱月中有
蟾蜍也石鱗神物閩人珍以為上品故别論
石鱗生高山深澗中皮斑肉白味美晝伏竇中夜居山
頭石頂最高處捕者不可預相告語密以黃歷首一葉
納諸竈中即抱松明措火而去緣崖扱石以火照之見
火輒醉不動十不脫一閩人飲饌以此為佳品俗名石
□魚又曰谷凍
按石鱗似水雞而巨肉嫩骨粗而脆水雞似石鱗
而小肉粗骨細而軟望火投明此類性之常也而
云見火輒醉不動非也往予聞閩人言石鱗靈物
人往捕執炬出門禁毋相告至彼可獲否則俱匿
矣炬至鱗羣坐石上觀火不動以是盡得之何獨
靈於聞聲而昧於觀火耶
水雞尖嘴蛤青約青魻黃魻
水雞似石鱗而小色黃皮皺頭大嘴短其鳴甚壯如在
甕中
尖嘴蛤背黃脊一路微黑腹大聲微白色似水雞而小
青約身青嘴尖脊一路微黑腹細而白
青魻一名蛙
黃魻類水雞
按自水雞至黃魻凡五種皆水産而水雞可食味
不及石鱗黃魻可食味不及水雞閩人惟食石鱗
水雞而黃魻等種則皆不食之也
閩中海錯疏卷中
