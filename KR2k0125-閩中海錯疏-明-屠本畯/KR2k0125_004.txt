閩中海錯疏附錄
按非地所産而有者咸附錄之徵異品也後有見
聞冀當聯絡屠本畯記
出廣南亦名綠菜
按海粉閩志云有物類墨魚者吐涎而成予往時
聞閩人說即海參吐出絲也色有青黃不同者以
海參食海中青藻故吐絲青食黃藻故吐絲黃閩
中鄉先生陳大參文堂公云向時在廣南親見此
物如竹蟶而殼薄以足裹鞋揣之則吐絲絲盡而
此物空洞只存殼矣二說不同要之目睹者為真
其味甚清可降痰火
出廣南
按燕窩相傳冬月燕子銜小魚入海島洞中壘窩
明歲春初燕棄窩去人往取之一說燕於冬月先
銜鳥毛綢繆洞中次銜魚築室泥封戶牖伏氣于
中氣結而成明春飛去人以是得之圓如椰子須
刀去毛劈片水洗淨可用閩部疏云燕窩菜竟不
辨是何物漳海邊已有之蓋海燕所築銜之飛渡
海中翮力倦則擲置海面浮之若杯身坐其中久
之復銜以飛多為海風吹泊山澳海人得之以貨
大奇大奇海語載海鷰大如鳩春回巢於古巖危
壁茸壘乃白海菜也島夷伺其秋去以脩竿執取
而鬻之謂之海鷰窩隨舶至廣貴家宴品珍之其
價翔矣畯據三說不同海語所載為近通待彼都
近海人質之而後信也
