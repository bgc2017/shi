荒政叢書卷二
湖廣布政司參議俞森撰
林希元荒政叢言
疏
恭惟陛下堯仁舜孝出潛御天敬德日躋文章虎變臣
民作極萬國歡心比聞四川陜西湖廣山西等處民厄
災傷惻然動念大沛蠲恩期於弘濟博延羣策用廣聰
明蓋自三王以降漢唐宋之君少有子育元元窮神知
化如斯者也自大號渙頒臣民聳動凡有寸長咸思自
獻况臣久甘淪棄更荷生成大德莫酬赤心徒抱茲承
明詔敢不對揚夫救荒無善政古今所病古以賑濟垂
芳史册者代不數人然法多醇疵事難盡述往時官司
賑濟動費不稽毫分無補今皇上不愛太府百萬之銀
以濟蒼生發自宸衷誠曠典也使不精求良法期濟斯
人竊恐故弊仍存聖心良負然臣疎淺豈有高論能禆
神謨顧業尚專門事諳素練臣昔待罪泗州適江北大
饑民父子相食盜賊蠭起之際臣之官適當其任蓋嘗
精意講求於民情吏弊救荒事宜頗聞詳悉今欲有陳
于陛下者亦負日之暄以獻吾君之意也臣聞救荒有
二難曰得人難曰審戶難救荒有三便曰極貧之民便
賑米曰次貧之民便賑錢曰稍貧之民便轉貸救荒有
六急曰垂死貧民急饘粥曰疾病貧民急醫藥曰病起
貧民急湯米曰既死貧民急募瘞曰遺棄小兒急收養
曰輕重繫囚急寬恤救荒有三權曰借官錢以糴糶曰
興工役以助賑曰借牛種以通變救荒有六禁曰禁侵
漁曰禁攘盜曰禁遏糴曰禁抑價曰禁宰牛曰禁度僧
救荒有三戒曰戒遲緩曰戒拘文曰戒遣使其綱有六
其目二十有三備開于後編次以進總曰荒政叢言是
皆往哲成規昔賢遺論臣嘗斟酌損益或已行而有效
或欲行而未得或得行而未及謂可施于今日者也若
夫恐懼修省降詔求言蠲租税以舒民困散居積以厚
黎元皆人主救荒所當行則陛下已先得之不容臣言
也至于賣軍職賣監生賣吏典乃不得已救急之弊事
非盛世所當行則大臣已先言之不待臣言也陛下倘
不以臣言為愚拙為迂疎乞勅部院詳議可否即賜施
行
一二難
曰得人難者蓋為政在人况救荒無善政使得人猶有
不濟况不得人乎如常平義倉之法在耿夀昌長孫平
行之則為良後世踵之則有弊其故何也正以不得其
人耳今各處災傷民罹凶危陛下隠念至痛府庫百萬
之財盡不愛以濟蒼生此真愛民如子之心也使不得
人以行之臣恐措置無方姦弊四出饑者不必食食者
不必饑府庫之財徒為奸雄之資百萬之費不救數人
之命此臣所以深憂過慮也然所謂得人者非特府縣
官凡分委賑濟官耆皆所當擇而不可苟者昔富弼青
州賑濟其所用之人則除著州縣正官外就前資及文
學等府佐領官擇有廉能者用之夫有歐陽修以主賑
濟則府縣正官不用擇所當擇者分委賑濟之官今不
得如歐陽修者主賑濟則主賑濟者府縣正官之責所
當精擇而擇委官又其責也臣愚欲令撫按監司精擇
府州縣正官廉能者使主賑濟正官如不堪用可别揀
廉能府佐或無災州縣廉能正官用之蓋荒事處變難
以常拘也至于分賑官員可令主賑官各就所屬學職
等官及待選舉人監生等人員擇素有行義者每厰一
員為主賑又擇民間有行義者一人為耆正數人為耆
副使監司廵行督察各厰所至考其職業書其殿最並
開具揭帖事完官上之吏部府縣學職等官視此為黜
陟舉人監生等人員視此為除授耆民上之撫按有功者
以禮奬勞仍免徭役有過者分别輕重懲治不恕如此
則人人有所激勸而荒政之行或庶幾矣曰審戶難者
蓋賑濟本以活窮民夫何人情狡詐姦欺百出乃有温
飽之家濫支米食而窮餓之夫反待斃茅簷寄耳目于
人則忠清無幾樹衡鑑于上則明照有遺此審戶所以
難也古云救荒無善政正坐此耳昔宋富弼青州賑濟
流民古今所稱臣謂此殆不難何也民至于流即當賑
濟無事審戶何難之有惟夫土著之民饑飽雜進真偽
莫分此其所以難也邇時官司審戶有委之里正者矣
有親自抄劄者矣有行賑粥之策者矣然皆不能釐革
㚥弊何者以臣所見言之臣昔待罪泗州適江北大饑
臣始至稽其簿籍本州已賑濟兩月倉庫錢糧已竭矣
而民父子相食者不能救盜兵潢池者日益熾臣深求
未得其故既而見民有投子于淮河者問其賑濟則曰
無錢與里書不得報名也又審賊犯于獄問其賑濟則
曰未也而稽其簿籍已支兩月糧蓋里書之冒支也又
收餓莩于野問其賑濟則曰無問何以不濟曰戶有四
口二口支糧月支三斗道途&KR0616;復已費其半一口支糧
四口分之每口止得六七升是以不濟也此按籍之弊
也此里正之不足任也臣既灼知其弊乃親自抄劄則
纔入其鄉而告饑者塞途真與偽莫之辨也既已沿門
審驗則一日不能十數家千萬饑民已不能遍而分委
之人其弊與里正要亦不甚相遠此親自抄劄之難也
至於廷臣建議賑粥其說以為窮餓不得已者始來食
不須審戶可得饑民臣始是其議用意推行不知歲既
大饑民多鮮恥饑飽並進真偽莫分甚至富豪伴僕報
名食粥窮鄉富人遣人關支臣因痛加沙汰追罰還官
者無數是賑粥之法亦難任也故曰三者皆不能釐革
奸弊者此也昔宋蘇次參澧州賑濟患抄劄不公令民
用紙半副上書某家口數若干合請米豆若干實貼各
人門首壁上如有虛偽許人告首甘伏斷罪以備委官
撿點古今以為良法但以臣觀之門壁之貼未必從實
檢點之官未必得人安能保其可以革弊而絶無欺偽
于其間也然則終無策歟臣愚欲分民為六等富民之
等三極富次富稍富貧民之等三極貧次貧稍貧稍富
不勸分稍貧不賑濟極富之民使自檢其鄉之稍貧者
而貸之銀次富之民使自撿其鄉之次貧者而貸之種
非特欲借其銀種也欲于勸分之中而寓審戶之法也
何者蓋使極富之民出銀以貸稍貧彼必度其能償者
方借而不借者即次貧也使次富之民出種以貸次貧
彼必度其能償者方借而不借者即極貧也不用耳目
而民為吾耳目不費吾心而民為吾盡心法之簡要似
莫有過於此者責委官耆逐都推勘隨戶品題既皆的
實然後隨等處分賑濟則府庫之財不為奸雄之資而
民蒙實惠矣或曰貧民三等流民何居臣曰流移之民
雖有健弱不一然皆生計窮盡不得已棄鄉土而仰食
于外與鰥寡孤獨窮乏不能自存者何以異雖謂之極
貧可也臣故曰不須審戶即當賑濟者此也
二三便
曰極貧之民便賑米者臣按宋富弼青州賑濟流民所
支米豆十五歲以上每口日支一升十五歲以下每口
日支五合仍歷子頭上分明算定一家口數一官如管
十耆即每日支兩耆逐耆併支五日口食河北流民賴
以存活五十餘萬人此荒政之最善古今所稱近時官
司賑濟多有用之而專賑米者然以臣觀之若次貧稍
貧人戶家道未乏不幸而際凶歉之年生理雖艱猶未
至懸命朝夕且其力能營運不至束手待斃使其終日
敝敝而守升合之米彼固有所不屑者且欲食之民略
無涯限倉廩之積豈能盡濟惟夫極貧之民室如懸磬
命在朝夕給之以米則免彼此交易之艱抑勒虧折之
患可濟目前死亡之急此其所以便也其法大口日支
一升小口半之八口之家四口給米四口之家二口給
米非不欲盡給之也民無窮而米有限窮餓之民日得
米半升亦可以存活矣隨饑口多寡不分流移土著合
就鄉集立厰每厰賑濟官給與長條小印上刻某厰極
貧饑民以油和墨印誌于臉每人給與花闌小票上書
年貌住址如係一家即同一票五日一次赴厰騐票支米
十人為甲甲有長五甲為羣羣有老每甲一小旗旗
上掛牌牌書十人姓名甲長報之每羣一大旗旗上挂
牌牌書五甲姓名羣老執之各以千字文給號當給之
日俱限巳時羣老甲長各執旗牌領率所屬饑民挨次
唱名給散每口一支五升每甲五斗每羣二石五斗羣
甲之糧只給長老使之給散必印臉騐票者防其偽也
必羣分旗引者防其亂也必一時支給者防其重疊也
必總領細分者省其繁且遲也每厰給與印信文簿將
饑口支糧數目逐一造報以憑稽考仍給升一五升斗
一五斗斛一當官印烙發付應用其發米下船如不係
沿流及産米去處難于搬運則散銀各厰官耆令就本
鄉富戶照依時價糴買或本鄉富民粟盡可令饑民遠
就有粟去處一頓關支亦移民就粟之意也
曰次貧之民便賑錢者臣按董煟救荒活民書謂支米
最不便弊病又多不係沿流及産米去處搬運脚費甚
大不如支錢最省便更無偽濫之弊小民將錢可以抽
贖典過斛斗或一斗米錢可買二三斗雜料以二三升
拌和野菜煮食則是三斗雜料可供一家五七口數日
之費其說是矣近時官司賑濟多有用之而專賑銀錢
者然以臣觀之極貧之民室如懸磬命在朝夕若與之
錢銀未免求糴於富家抑勒虧折皆所必有又交易&KR0616;
還動稽時日將有不得食而立斃者矣可謂便乎惟次
貧之民自身既有可賴而不甚急得錢復可營運以繼
將來此其所以便也其法八口之家四口支錢四口之
家二口支錢每口所支折銀二錢編羣給票亦准極貧
印誌旗引則不必用支錢於穿錢繩索係以錢舖散者
姓名支銀于包銀紙面印誌銀匠散者姓名如有低偽
消折聽其赴官陳告坐以侵漁之罪如是則法不生奸
而民蒙實惠矣然塊銀細分必有虧折如銀十兩散五
十人每人二錢必虧五六七釐此臣所經騐也要不若
散錢為尤便且貧民以銀易錢又有抑勒虧折之患也
曰稍貧之民便轉貸者臣按出官粟以貸貧民者古之
義倉是也勸民粟以濟貧民者今之例納是也今臣所
謂轉貸者借民財以益貧民而不費官財酌二者之間
而參用之也夫稍貧之民較之次貧生理已覺優裕似
不待賑濟然時當荒歉資用不無少欠不可全不加念
是故不之濟而之貸也然欲官自借之則二貧之給錢
穀亦或不敷若使富民借之則民度其能償必無不可
故使極富之民出財以借官為立券豐歲使償只收其
本不責其息貧民得財而有濟富民捐財而有歸官府
無施而有惠一舉而三得備焉此其所以便也其法八
口之家四口借銀每口二錢自正月至四月總四月之
銀一次盡給之待其展轉營運亦可以資其不足而免
于匱乏矣一人所借多至二百口少不下一百口若本
鄉無富民則借之外鄉並官立文册事完之日以禮奬
勵量免幾年徭役作之有道則民自樂于供輸矣
三六急
曰垂死貧民急饘粥者臣按作粥以飼饑民昔漢獻帝
蓋常行之後世多有用之而專賑粥者但以臣觀之次
貧之民生計未急日授之米已有不屑而况粥乎極貧
之民生計雖急而給之粥亦有所不願者何則粥之稀
稠冷煖不一食之多寡緩急又殊早關晚放人弗自便
氣蒸疫作死亡相繼始也不得已扶攜強健而入厰終
也不得已空拳匐匍而出門此所以不願也臣昔在泗
州親見之審矣若夫垂死之民生計狼狽命懸頃刻若
與極貧一般給米則有舉火之艱將有不得食而立斃
者矣惟與之粥則不待舉火而可得食涓勺之施遂濟
須臾之命此粥所以當急也必于通都大衢量搭小厰
亦設官耆令其領米作粥流莩所過並聽就食但人餓
既久腸胃噎塞乍飽多死粥要極稀毋令至飽當以漸
與之待氣完體壯然後與極貧一體賑米然作粥之法
又慮生熟不齊參和灰水之弊要在委任得人則民蒙
實惠矣或曰賑粥之法昔大臣嘗行于江北今子三貧
之賑不之取獨取而用于垂死貧民何也臣曰昔江北
之大饑也民餓死與為盜正在十一十二月之間臣至
多方賑濟稍健能行者隨口給米弱憊不能行者為湯
粥飼之及正月初廷臣建議賑粥民多不願臣乃試為
二厰一賑粥一賑米民皆舍粥而趨米臣因與面論可
否其說鑿鑿可聽臣不能奪乃一意推行而更得法然
行之未久而弊作何也饑飽混進而糜費浩繁疫癘盛
行而死亡枕籍當日上司目擊其弊故行之不兩月羽
書星馳令停粥而給米則上司已知其法之不可行而
自改之矣臣目擊其弊乃多方澄汰亦只查革得一二
續因饑民病愈乞歸遂給米散遣之雖以賑粥造報實
則賑米者半月則臣已知其法之不可行而隂改之矣
然臣始至泗州也親見饑民立死乃亟行賑濟城郭餓
莩既仆者欲仆者亟取米飲灌之旋以稀粥接續與食
既仆者十救五六欲仆者全救因思垂死饑民非粥決
不能救又不可緩若夫三貧之賑決不可用乃知昔人
此法實為垂死饑民而設擇羸弱給粥日二次候平復然後一
給則宋儒程頥之論實有見矣今臣三貧之賑去粥不
用而獨用之垂死貧民者豈空言無據哉或曰賑濟民
既不願又有濫食者何也臣曰不願食者貧民其濫食
者非貧也曰疾病貧民急醫藥者蓋時際凶荒民作疫
癘極貧之民一食尚艱求藥問醫于何取給昔宋趙抃
知越州為病坊以處病民給以醫藥者正為此也往時
江北賑濟官府亦發銀買藥以濟病民然斂散無法督
察無方醫人領銀不盡買藥而多造花銷窮民得藥初
不對病而全無實效今各處災傷重大貧民疾病所不
能免臣愚欲令郡縣博選名醫多領藥物隨鄉開局臨
證裁方郡縣印刷花闌小票發各厰賑濟官令多出榜
文播告遠近但是饑民疾病並聽就厰領票赴局支藥
仍開活過人數並立文案事完連册繳報以憑稽考濟
人多寡量行賞罰侵尅錢糧照例問遣如是則病者有
藥而民免于夭札矣
曰病起貧民急湯米者蓋疾病饑民或不能與賑濟或
與賑濟而中罹疾病逮疾病新起元氣初復正當將息
之時也而筋力頽憊不能赴厰支米若非官為之所則
呻吟牀簀之上有枵腹待斃者矣臣昔泗州賑濟四月
疾作見饑民多病不能赴厰食粥因遣人訪問其家則
有患病新瘥欲食而無所仰者乃遣人沿門搜訪但是
疾病新起貧民每人給米一升五合三日内外散米一
十一石七斗而濟病民八百二十二名口所費不多全
活甚衆今各處災傷重大民病有所不免臣愚欲令各
厰賑濟官遣人沿門搜訪但是患病新起貧民俱日給
米五合一支五日使其旦夕燒湯不時飡飲待元氣既
復膚體既壯方發饑民厰照舊支米則病起有養而民
免于横死矣
曰既死貧民急募瘞者蓋大荒之歲必有疾疫流移之
民多死道路不為埋瘞則形骸暴露腐臭薰蒸仁者所
不忍也故先王有掩骼埋胔之令宋仁宗有官為埋瘞
之詔良有以也然死者人所畏惡責人以所惡其從則
難誘人以所利其趨甚易臣昔在泗州見郡縣差官給
銀買席瘞死督責雖嚴而暴露如舊臣知其故乃擇地
勢高廣去處為大塚榜示四方軍民但有能埋屍一軀
者官給銀四分或三分每鄉擇有物力行義者一人領
銀開局專司給散各厰賑濟官給與花闌小票凡埋屍
之人每日將埋過屍數呈報該厰領票赴局騐票支銀
事完造報以便查考埋過屍骸逐日表誌以待官府差
人看騐此令一出遠近軍民趨者如市數日之間野無
遺骸官不費力而死者有歸至簡至便今各處災傷疫
癘不無饑餓轉死所不能免如臣之法似可行也
曰遺棄小兒急收養者蓋大饑之年民父子不相保&KR0616;
&KR0616;棄子而不顧臣昔在泗州見民有投子于淮河者有
棄子于道路者為之惻然因思宋劉彛知虔州嘗給米
令民收棄子乃倣而行之置局委官專司收養令曰凡
收養遺棄小兒者日給米一升一支五日每月抱赴局
官看騐饑民支米之外又得小兒一口之糧遠近聞風
爭趨收養甚至親生之子亦詐稱收抱以希米食旬月
之間無復有棄子于河于道者矣今各處災傷去處若
有遺棄小兒如臣之法似可行也
曰輕重繫囚急寬恤者臣按周禮荒政十有二三曰緩
刑蓋民廹于饑寒不幸有過失緩其刑罰所以哀矜之
也况年當荒歉疫癘盛行獄囚聚蒸厥害尤甚若不量
為寬恤則輕重罪囚未免罹災横死故充軍徒罪追賦
不完久幽囹圄者必量情輕重暫為釋放絞斬重罪有
礙釋放者必疎其枷杻給以湯藥如此則輕重罪囚各
獲其生無夭札之患矣然囚繫既急寬宥則凡戶婚諸
不急詞訟當且停止恐負累饑民及妨誤賑濟此又不
可不知也
四三權
曰借官錢以糴糶者蓋年歲凶歉則米穀湧貴富民因
之射利貧民益以艱食昔宋吳遵路知通州適災傷民
多流轉遵路勸富家得錢萬貫遣牙吏散出收糴米豆
歸本處依原價出糶民謂之便今既勸富民出貸貧民
又借其財以糴糶則民不堪矣臣愚欲借官帑銀錢令
商賈散往各處糴買米穀歸本處依原價量增一分為
搬運脚力一分給商賈工食糶盡復糴事完之日糴本
還官官無失財之費民有足食之利非特他方之粟畢
集于我而富民亦恐後時失利爭出粟以糶矣然糴糶
之法專為濟貧商賈轉販所當禁革又當徧及鄉村不
得只及坊郭則貧民方沾實惠或曰宋蘇軾浙中賑濟
謂只將常平斛斗出糶則官司不勞抄劄勘會給納煩
費但得數萬石斛斗在市自然壓下物價境内百姓人
人受賜董煟以為良法遂建救荒三策而以是為首今
三貧之賑而不之取何也臣曰大饑之歲三貧俱困安
得許多銀可糴米豆而糴買者多商販或富民也故其
策不可用蘇軾之行于浙中者或未至于大饑也
曰興工役以助賑者蓋凶年饑歲人民缺食而城池水
利之當修在在有之窮餓垂死之夫固難責以力役之
事次貧稍貧人戶力任興作者雖官府量品賑貸安能
滿其仰事俯育之需故凡圮壊之當修湮塞之當濬者
召民為之日受其直則民出力以趨事而因可以賑饑
官出財以興事而因可以賑民是謂一舉而兩得于工
役之中而有賑濟之助者昔宋熙寕七年河陽災傷常
平倉賑濟斛斗不足詔賜常平穀萬石興修水利以賑
濟饑民董煟謂此以工役賑濟者今之大臣蓋常用之
于宰縣之日臣昔師其意而行之于泗州既有成效今
各處災傷似可用也或曰荒年財力方詘凡百工力皆
當停止故周禮荒政有弛力之令今子乃欲興工役何
也臣曰荒年工役之停止者蓋謂宫室臺榭之類之可
己者若夫城池之禦侮水利之資農皆荒政之所不可
己者府庫之財自有應該支用而不干賑濟之數若里
甲之類者臣在泗州蓋嘗支用而不碍于賑濟者矣臣
興工役之策復何疑哉
曰借牛種以通變者蓋饑饉之後賑濟之餘官府左支
右吾府庫之財亦竭矣民方艱食之際只苟給目前固
不暇為後圖幸而殘冬得度東作方興若不預為之所
將來歲計復何所望故牛種一事尤當處置若燕慕容
皝以牛假貧民宋仁宗發粟十萬貸民為種為是故也
今府庫之財既殚于賑濟如欲人人而與之牛則都里
之民甚多一牛之費甚大欲人人而與之種則缺種之
戶不少府庫之財莫續是難乎其為圖臣昔在泗州承
上司文移每里與牛六具種若干臣召父老計之其法
難行乃自立法逐都逐圖差人查勘有牛有種者幾家
有牛無種者幾家有種無牛者幾家牛種俱無者幾家
有牛者要見有幾具有種者要見有多寡通行造報乃
為處分除有牛無種有種無牛人戶聽自為計外無牛
人戶令有牛一具帶耕二家用牛則與之共養失牛則
與之均賠無種人戶令次富人戶一人借與十人或二
十人每人所借雜種三斗或二斗耕種之時令債主監
其下種不許因而食用收成之時許債主就田扣取不
許因而拖負官為立契付債主收執此法一立有牛種
者皆樂于借而不患其無償缺牛種者皆利于借而不
患其乏用臣半月之間凡處過牛千九百六十五具種
八百四十七石銀一百七十五兩處給一州缺牛種人
戶計四千八百五十六家此于財匱之時得通變之術
時江北州縣多有倣行者今各處災傷重大如臣之法
似可行也然臣昔在泗州不曾定六等人戶故須臨時
查勘今既定民為六等則稍貧者不待給次貧者令次
富給之不待臨時查勘矣或曰次貧之民既有次富之
民出種借之極貧之民則何所借臣曰極富之民既借
之銀次富之民既借之種不可復借矣要之極貧中無
田者多若有田者再處一月之糧而一給之則其事盡
濟矣
五六禁
曰禁侵漁者蓋人心有欲見利則動朝廷發百萬之銀
以濟蒼生而財經人手不才官吏不免垂涎官耆正副
類多染指是故銀或換以低假錢或換以新破米或插
和沙土或大入小出或詭名盜支或冒名關領情弊多
端弗可盡舉朝廷有實費而民無實惠者皆侵漁之患
也昔王莽時南方枯旱流民入關者數十萬人置養贍
院廩之吏盜其廩餓死十七八夫盜廩之弊豈特莽時
為然自古及今莫不然也不重為禁可乎臣按大明律
凡監臨主守盜倉庫錢糧者問罪刺字至四十貫者斬
問刑條例宣大榆林等處及沿海去處監臨主守盜糧
二十石銀一十兩以上者問罪發邊衛永遠充軍臣愚
以為賑濟錢糧人民生死所係若有侵盜其罪較之盜
宣大沿邊等處錢糧者為尤大其情尤為可惡合無分
别等第嚴立條禁凡侵盜賑濟錢糧至一兩以上者問
罪刺字發附近充軍十兩以上者刺字發邊衛永遠充
軍至二十兩以上者處絞按律殺人者死侵盜賑濟錢
糧至二十兩以上致死饑民不知其數處之以死豈為
過乎重禁如此庶侵漁知警饑民庶乎有濟矣
曰禁攘盜者蓋人有恒言饑寒起盜心荒年盜賊難保
必無縱非為盜之人當其缺食之時借于富民而不得
相率而肆劫奪者往往有之于此不禁禍亂或繇以起
周禮荒政十二有除盜之條辛棄疾湖南賑濟嚴劫禾
之令正為是也然處之無方則禁之不止民廹于死亡
方且僥倖以延旦夕之命豈能禁之使不攘盜乎臣昔
至泗州適江北大饑盜賊蠭起臣先賑濟次招撫次斬
捕凡賑過饑民三千四百口撫過饑民四百五十口捕
過撫而復叛饑民六十口而盜始大靖今各處災傷重
大盜賊攘奪難保必無若官府賑濟未及必作急區處
賑濟俾不至攘奪若賑濟已及而猶犯是真亂法之民
也決要懲治然不預先禁革待其既犯遂從而治之是
不教而殺謂之虐也必也嚴加禁革攘盜者問罪枷號
為盗者依律科斷如有過犯不得輕宥如此則人知警
懼而不敢犯禍亂因可以弭矣
曰禁閉糴者嘗見往時州縣官司各專其民擅造閉糴
之令一郡饑則鄰郡為之閉糴一縣饑則鄰縣為之閉
糴臣按春秋之時諸侯竊地專封固不以天下生靈為
念然同盟之國尚有恤患分災之義秦饑晉閉之糴春
秋誅之况今天下一家民無爾我均朝廷赤子乃各私
其民遇災而不相恤豈吾君子民之意萬一吾境亦饑
又將糴之誰乎是欲濟吾民而反病吾民也謂宜重為
之禁今後災傷去處鄰界州縣不得輒便閉糴敢有違
者以違制論如此則爾我一體有無相濟非惟彼之缺
食可資于我而已之缺食亦可資於人矣
曰禁抑價者蓋年歲凶荒則米穀湧貴嘗見為政者每
嚴為禁革使富民米穀皆平價出糶不知富民慳吝見
其無價必閉穀深藏他方商賈見其無利亦必憚入吾
境是欲利小民而適病小民也昔范仲淹知杭州兩浙
阻饑穀價方湧斗計百二十文仲淹增至百八十衆不
知所為仍多出榜文具述杭饑及米價所增之數于是
商賈聞之晨夕爭先恐後且虞後者繼至于是米石輻
集價直遂平今各處災傷若抑價有禁參用仲淹之法
則穀價不患于騰湧小民不患于艱食矣
曰禁宰牛者蓋年歲凶荒則人民艱食多變鬻耕牛以
苟給目前不知方春失耕將來歲計亦旋無望臣按問
刑條例私宰耕牛再犯累犯者俱發邊衛充軍弘治十
二年九月初一日又節該欽奉聖旨私宰耕牛今後違
犯的照例治罪每宰牛一隻罰牛五隻欽此夫耕牛私
宰在平時尚有厲禁况荒年宰殺必多所關尤大不為
之禁可乎然徒為之禁而不為之處彼民廹于死亡有
不顧死而苟延旦夕之命者况充軍乎有同類之人父
子相食而不顧者况牛乎謂宜預為禁處凡民間耕牛
不許鬻賣宰殺賣者價銀入官殺者充軍發遣如果貧
民不能存活欲變賣易穀聽其赴官陳告官令富民為
之收買仍付牛主收養待豐年販買或牛主取贖如此
則牛可不殺而春耕有賴民獲全濟而官本不虧臣昔
在泗州蓋嘗行之而已後期今各處災傷宜勅所在官
司早為禁處斯可以有濟矣
曰禁度僧者蓋見&KR0616;時歲饑多議度僧賑濟不知一僧
之度只得十金之入一僧之利遂免一丁之差十年免
差已勾其本終身游手利不可言况又坐享田租動以
千百富僧淫逸多玷清規汙人妻女大傷王化是謂害
多于利得不償失事不可行理宜深戒昔宋孝宗淳熙
九年勅令廣東福建帥臣曉諭願為僧道者每名備米
三百石請換度牒一道續恐米數稍多特減五十石臣
按宋人全失中原財賦之入已窘又苦于歲幣之需一
遇饑荒故不得已而出度僧之策然猶一僧換米三百
石其不輕易如此今國家財賦既倍于宋蠻夷輸貢無
復歲幣其財用既不若宋人之窘廹乃因荒年給度又
一僧只易其十金所獲不多而受此不美之名何也故
宋人之策不可復用度僧之事決不可行今各處災傷
重大恐有偶因費廣復建此議者所當禁也
六三戒
曰戒遲緩者臣聞救荒如救焚惟速乃濟民廹饑餒其
命已在旦夕官司乃遲緩而不速為之計彼待哺之民
豈有及乎此遲緩所當戒也昔宋蘇軾與林希書云朝
廷原設儲備熙寕中本路截發及别路搬來錢米并因
大荒放税及虧却課利蓋累百鉅萬然于救荒初無分
毫之益者救之遲故也然遲之一言豈但熙寕之時為
然自古及今莫不然也臣昔至泗州適江北大饑府縣
九月十月賑濟皆是虛文而民饑死正在十一十二兩
月及至正月而差官發銀始至蓋亦坐遲之病也今宜
以此為戒嚴立約束申戒撫按及司府州縣各該大小
賑濟官員凡申報災傷務在急速給散錢糧務要及時
申報災傷與走報軍機同限失誤饑民與失誤軍機同
罰如此則人人知警待哺之民庶乎有濟矣
曰戒拘文者嘗見往時州縣賑濟動以文法為拘後患
為慮部院之命未下則撫按不敢行監司之命一行則
府縣不敢拂不知救荒如救焚隨便有功惟速乃濟民
命懸于旦夕顧乃文法之拘欲民之無死亡不可得也
朝廷雖捐百萬之財有何補哉昔漢河内失火延燒千
家汲黯奉使往視以便宜持節發倉廩以賑濟貧民宋
洪皓秀州賑濟寕以一身易十萬人命截留浙東綱常
平米斛以賑濟仰哺之民此皆能便宜處事不為文法
所拘者也今各災傷去處宜告戒撫按司府州縣官凡
事有便于民或上司隔遠未便得請事有妨碍者並聽
便宜處置先發後聞惟以濟事為功不得拘牽文法致
誤饑民有孤朝廷優恤元元之意則大小官員得以自
遂而饑民庶乎有濟矣
曰戒遣使者臣嘗見&KR0616;時各處災傷重大朝廷必差遣
使臣分往賑濟此固軫念元元之意然民方饑餓財方
匱乏而王人之來迎送供億不勝勞費賑濟反妨實惠
未必及民而受其病者多矣臣愚以為各處撫按監司
未必無可用之人顧委任之何如耳莫若專勅撫按官
員令其照依朝廷議擬成法仍隨所在民情土俗參酌
得中督責各道守廵等官分督州縣著實舉行事完之
日年稍豐稔分遣科道各處查勘王命所在誰敢不盡
心黜陟所關誰敢不用命較之凶歉之際差官&KR0616;還徒
為紛擾者萬不侔矣
徐光啟曰戒遣使可也亦顧其人何如耳萬歷己丑
之役使者如中州之鍾何可不遣如江南之楊何可
遣也按鍾化民于萬歷甲午河南賑荒有賑豫紀略
救荒圖說詳其事萬歷戊子己丑浙江水旱大饑守
臣以聞上發帑遣科臣楊文舉往賑文舉入境顧左
右曰如此花錦城奈何報荒以欺妄挾制有司有司
惴惴盛供張伎樂文舉遨遊湖山作長夜飲每席費
數十金有司疲于奔命諸紳士進見日已午宿酲未
解惛惛不能一語趨揖欲仆兩豎掖之堂上糟丘狼籍
歌童環伺門外置賑事不問惟令藩司留帑金十一
賄當路藩臬至守令悉括庫羨賂之東南繹騷咸比
趙文華之征倭云及報命申時行當軸以賑功晉都
給事南太常博士湯顯祖抗疏列其罪旋報罷癸巳
京察以不謹削籍士論快之
臣案古之救荒有先時預備者有臨時處置者先時預
備常平義倉社倉等法是也臨時處置如臣所陳是也
臨時處置之方如臣所陳略盡矣先時預備之法則未
之及也凡救荒不先時預備而待臨時處置亦緩不及
事矣古之聖王三年耕必有一年之食九年耕必有三
年之食以三十年之通制國用雖有凶旱水溢民無菜
色者先時預備也以荒政十二聚萬民則臨時處置也
必二者竝行然後為聖王之政若宋董煟救荒全法一
書可謂兼備矣元張光大取而續增之本朝朱熊又補
其遺世稱為完書版刻見在南京國子監然以臣觀之
編次無倫觀閱不便其間缺略不備窒礙難行蓋亦有
之茲遇聖明博求荒政臣愚竊欲重加編集以進然待
哺饑民方懸命旦夕若待編完不無遲誤姑以微臣所
見臨時賑濟之宜先行具奏俟臣從容編集完日另行
奏進
荒政叢書卷二
