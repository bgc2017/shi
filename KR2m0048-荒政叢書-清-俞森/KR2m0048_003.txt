荒政叢書卷三
湖廣布政司參議俞森撰
屠隆荒政考
夫歲胡以災也非五事不修時有闕政皇天示譴降
此大眚則或小民淫侈崇慝積釁醖釀沴氣仰干天
和雨暘恒若水旱為災歲以不登四境蕭條百室枵
餒子婦行乞老稚哀號甚而拾橡子采鳬茈以為食
掩螺蚌捕鼠雀以充糧餒甚而斸草根剝樹皮析骸
易子人互相食積骨若陵漂屍填河百姓之災傷困
厄至此為民父母奈何束手坐視而不為之所哉余
退居海上貧無負郭値海國歲祲百姓艱食流離之
狀所不忍言余不暇自為八口憂惶而重傷鄉父老
子弟饑饉乃參古人之成法順南北之土風察民病
之緩急酌時勢之變通作荒政考以告當世貽後来
惟司牧者留意焉
一曰蠲歲租之額以蘇民困歲荒民饑救死不贍奚暇
完租不惟饑荒之卹而廹日而征之民力必不支不填
溝中則起而為盜周禮大司徒以荒政十有二聚萬民
首曰薄征緩刑舍禁弛力西漢昭帝秋八月詔曰往年
災害多今年蠶麥傷所賑貸種食勿收責毋令民出今
年田租唐憲宗元和七年上謂宰相曰卿輩屢言淮南
去歲水旱國以民為本民間有災當急救之即命速蠲
其租按唐人水旱損四則免租損六則免調損七則租
庸調俱免卹民如此其厚宋仁宗曰頃者江南歲饑貸
民種糧數十萬斛轉運督責不己民貧不能償其悉蠲
之神宗熙寧間上以久旱憂見容色於是中書省奏請
蠲減賑卹建炎二年七月十九日上御批大水飛蝗為
害最重之處仰百姓自陳州縣監司次第保明奏聞量
輕重與免租稅淳熙令課利場務經災傷者各隨夏秋
限依所放分數于租額除豁元大德二年正月詔曰比
年水旱疾疫百姓多被其殃已嘗蠲復賑貸尚慮恩澤
未周其大德三年腹裏諸路合納包銀俸錢盡行除免
江南等處夏稅以十分為率量免三分大德五年詔曰
各路風水災重去處今歲差發稅糧並行除免大德六
年詔曰比歲旱溢為災民不聊生民間應欠差稅盡行
免徵大德七年詔曰比歲不登百姓困乏其大德七年
差發稅糧盡行蠲免大德八年詔免災傷去處差發稅
糧自大德八年為始與免三年或與免二年或並行蠲
免至大二年詔曰被災曾經賑濟百姓至大三年腹裏
江淮夏稅並行蠲免至大二年正月以来民間逋欠差
稅課程照勘並行蠲免至大三年詔曰各處人民饑荒
轉徙疾疫死亡一切逋欠盡行蠲免仍除差稅三年延
祐改元詔曰被災去處皇慶二年曾經賑濟人民延祐
元年差發稅糧盡行蠲免國朝洪武元年詔曰今歲水
旱去處所在官司不拘時限踏勘實災稅租即當蠲免
宣德二年詔曰各處鹽糧稅糧除宣德二年以前未完
者依例徵納其宣德三年鹽糧稅糧以十分為率蠲免
三分宣德五年勅諭各處有經水旱蝗蝻去處從實體
勘災傷田土明白具奏開豁稅糧坐視不理者罪之宣
德八年詔曰凡災傷去處人戶自宣德七年十二月以
前拖欠夏秋稅糧人戶鹽糧及官軍屯糧子粒悉皆停
徵其拖欠各色課程鹽課并各衙門見坐派買辦采辦
諸色物料顏料等及虧欠孳牧馬驢牛羊牲口悉皆蠲
免仍免其今年夏稅宣德九年勅諭南京直隸應天蘇
松府州縣今水旱蝗蝻災傷之處但是工部派辦物料
即皆停止其不係災傷之處所派辦物料亦令陸續辦
納不許逼廹正統六年詔曰今年被災去處踏勘是實
其該徵稅糧馬草子粒即與停徵備開戶部除豁正統
十四年詔曰各處有被水旱災傷之處踏勘得實該徵
糧草所司即與除豁景泰元年詔曰各處但遇水旱重
傷之處所司從實取勘申達覆實具奏戶部量與蠲免
稅糧天順元年詔曰山東順天河間地方為因上年積
水未消不曾布種勘實具奏該徵今年夏麥農桑絲絹
悉與蠲免天順七年詔曰各處被災府州縣所種田禾
無收已經具奏著巡按御史即與踏勘分豁以蘇民困
其有具奏曾經宥免者該部即與准理不許重徵天順
八年詔曰各處奏報水旱災傷曾經巡撫官踏勘明白
具奏即與除豁成化七年詔曰各處拖欠稅糧馬草子
粒農桑絹布等戶口食鹽鈔錠商稅河泊門攤課程差
撥銀兩自成化五年十二月以前盡行蠲免今歲奏報
災傷去處曾經勘實者糧草子粒悉與除豁成化九年
詔曰被災之處成化九年夏稅小麥絲綿絹匹戶口食
鹽盡行蠲免成化二十年詔曰各處該納糧稅馬草子
粒農桑人丁絲綿戶口食鹽門攤商稅魚課棗株諸色
課程錢貫拖欠未徵者自成化九年十二月以前悉與
蠲免今歲奏報災傷去處即行勘實糧草子粒悉與除
豁弘治五年詔曰各處先年為因災傷小民拖欠稅糧
草束馬匹物料等項有司畏罪捏作已徵及虛文起解
後雖遇赦例以在官之數仍前追徵不與分豁者詔書
到日撫按官務要用心查勘是實悉免追徵正德五年
詔曰應天并直隸蘇松浙江杭嘉湖等府近遭水患民
不聊生該年一應稅糧各該撫按官從公查勘量加蠲
免以蘇民困余考之前代蠲租免稅何代無之而我祖
宗蠲免之詔更無歲不下聖衷弘慈皇恩湛濊至今上
照臨萬國子惠黔黎尤肫切焉惟我良有司遇災即聞
聞速且詳毋緩毋隱奉行恩詔務殫厥心使上覃至仁
下霑實惠帝鑒欣嘉神理孚祐可不勉旃
二曰發積蓄之粟以救饑傷損有餘補不足天之道也王
者玉食萬方四海為家元元枵腹殆濱死亡為民上者坐
擁囷廩之饒而不急救下民旦夕之命如為民父母何
民饑死且盡天下土崩而上能晏然飽食高枕無是理
也按月令季春之月天子布德行惠命有司發倉廩賜
貧窮賑乏絶漢文帝後元六年大旱蝗弛山澤發倉庾
以濟民漢昭帝始元元年三月遣使者賑貸貧民無種
食者魏黃初二年冀州大蝗歲饑使尚書杜畿持節開
倉廩以賑之吳孫權赤烏三年民饑詔遣使開倉廩賑
貧者晉武帝泰始三年青徐兖州水遣使賑恤唐憲宗
元和間南方旱饑遣使賑恤將行憲宗戒之曰朕宫中
用帛一匹皆計其數惟賑卹百姓則不計所費卿輩當
體此意宋太祖臨御之初遣使諸州賑貸分詣城南賜
饑民粥曹州饑運京師米以賑之建隆元年遣戶部郎
中沈倫使吳越歸奏揚泗饑民多死軍儲尚百餘萬斛
可貸于民至秋復收新粟帝即命發廩貸民至道二年
詔官倉發粟數十萬石貸京畿及内郡民為種熙寧七
年河陽災傷詔賜常平穀萬石興修水利以賑濟饑民
六月詔發衛州常平倉粟四萬九千餘石貸共城獲嘉
等三縣中等闕食戶熙寧八年沂州淮揚災傷特甚詔
發常平錢省倉米等給散孤貧戶元大德四年詔曰被
災去處有貧乏闕食者所在官司量與賑給大德五年
詔曰聞夏秋以来霖雨風水為災南北數路民罹其害
朕甚憫焉其議遣官分道濟卹大德九年詔曰諸處百
姓有貧乏不能自存者中書省其議賑濟毋致失所我
朝永樂十九年詔曰有被水旱闕食貧民有司勘實賑
濟洪熙元年詔曰有被水旱災傷去處闕食貧民有司
即便取勘賑濟毋得坐視民艱宣德九年勅諭被災之
處人民乏食委官前去於所在官倉量給米糧賑濟正
統四年詔曰各處有被水旱災傷闕食貧民有司即為
取勘賑濟勿令失所天順元年詔曰預備倉有司常加
修理蓄積糧儲遇有民饑驗口賑濟朝廷德意往往如
此其在有司之良如畢仲游之賑濟耀州滕達道之賑
濟京師張詠之賑濟成都富弼之賑濟青州皆擘畫得
宜調停有法全活甚多號稱良牧夫賑濟者聚濟不如
散濟零濟不如頓濟何為聚濟不如散濟聚數千萬人
於一處而為之給散上之給散難週有守候之苦下之
喧溷日積有蹂踏之患夏秋熱氣薰蒸疾疢易作羣居露
宿栖泊無廬為害不淺必也委賢能僚屬及鄉宦之良
富民之有德行者分頭給散而正官為之總管稽查可
也何為零濟不如頓濟即如一人日給糧一升一月應
得三斗令饑民僕僕焉奔走而日領一日之糧既費且
勞得不償失不如計一月三斗之糧頓而與之令得家
居安食一月一月糧盡後復赴領官不煩瑣而民得安
逸不亦可乎
三曰行官糴之法以資轉運夫境内災傷野無青草將
議賑濟則恐官府之囷廩有限議勸借則恐地方之富
戶無多最妙之策須發官帑銀兩若干委用忠厚吏農
富戶轉糴於各省外郡豐熟之處歸而減價平糶於民
委用員役分頭往糴如發官銀一千兩先糴五百兩至
而糶與饑民即發後五百兩往糴先五百兩糶完而後
五百兩繼至後五百兩將盡而先五百兩復来如此轉
運無窮循環不已則百姓雖丁凶年之苦而常食豐年
之糧積穀之家雖欲踊貴其價而官府平糶之糧日日
在市彼即欲獨高其價勢必不能漸近有秋閉藏無用
則彼亦不得不平價而出糶矣如他處米穀不足則雜
買豆粟蜀黍麥蕎蕨粉芝麻之類並足充饑民恃無恐
况豐熟而還帑官銀不虧那移以逸民民饑獲濟若委
用得人必無他虞即勸富民自以己資往来糴糶民亦
必從此最妙之策也若附近州郡無豐熟之處不妨稍
遠所以貴見災而懼先事預圖也考宋慶歷四年遣内
侍齎奉宸庫銀三萬兩下陜西博糴穀麥以濟饑民吳
遵路知通州時淮甸災傷民多流轉遵路勸誘富豪之
家得錢萬貫遣牙吏二十次和賃海船往蘇秀收糴米
豆歸本處依元價出糶使通州災傷之地常與蘇秀米
價不殊董煟曰借内庫錢於豐熟去處循環糴糶以濟
饑民古人高見卓識已如此故此非余一人之臆說也
惟出糶之時須設法禁約糴者必係眞正饑民人不許
過三石嚴查重罰毋為商牙揭販者所夾混頓糶展轉
射利尤當嚴戢胥吏誅求役人抑勒此不能禁事瓦解
矣
四曰勸富戶之賑以廣相生夫富者珍寳豐盈一身而
外長物耳倉箱充溢一飽而外何加焉即令百姓垂斃
而吾安享饒腴萬一民窮盜起戈矛相向雖有粟吾得
而食諸而富者雖有所積未關軀命饑者稍得所濟實
延餘生以吾未關軀命之糧而為彼實延餘生之助官
府敬之百姓感之而又有陰德何苦不為以此相勸有
良心者必動昔眉州蘇杲遇歲凶賣田以賑其鄰里鄉
黨逮熟人將償之君辭不受以至數敗其業危於饑寒
而不悔其後生子洵孫軾轍為世大儒光起門祚漢州
李長者遇歲不登輒為食以食饑者自春徂冬日以數
千乾道戊子民饑就食李家者日至三四萬人始自紹
興之丙辰三十餘年歲以為常所損不貲所全活亦無
筭其後孫寅仲登上第至禮部侍郎敷文閣直學士豈
無尚義好施如二公者乎惟在上之人激勸而感發之
耳而其本尤在司民牧者精誠以幹國豈弟以恤民如
向經知河陽大旱蝗民乏食經度官廩歲支無餘乃先
以己圭田所入租賑救之已而富人皆爭效慕出粟所
全活甚衆扈稱為梓州路轉運使歲饑道殣相望稱先
出禄米賑民故富家大族皆願以米輸入官而全活者
數萬人夫上躬行仁義而其下有不望風響應者否也
又須懸賞格以勸民頒科條以鼓衆或量其所捐而優
以禮貌風以折節奬以旌匾榮以冠帶富民之所最欲
得者給以印信一帖除重情而外預免其罪責一次令
得執以為信彼見吾之中心欵誠調停詳妥好義者必
爭先貪恡者亦勉應矣但惟宜行勸誘聽其自願不宜
妄行科派強其不堪其最要者在有司先自捐俸以感
竦士民夫有司之俸幾何詎謂其便足以賑卹百姓而
假以鼓舞倡率使士民無辭者在此也
五曰籍饑民之口以革冒濫夫上之賑濟以活饑殍也
非以助奸民也余見里役之報饑民也家有需索人有
納賄市猾之得過者欲為他日規避差徭之地則賄里
役以報饑民民之實饑而流離者以貧無能行賄而反
不得與則雖有賑濟之名無救小民之死必也罪濫冒
罰遺漏嚴勘結密體訪如蘇次參將饑民人口數合請
米數實貼於各人門首壁上如有虛名偽數告首斷罪
或拘集各役出其不意令各書報隔别互查或眞正饑
民被遺許詣官自陳重治報役如此則濫冒之弊必革
而待哺之民罔遺矣
六曰躬賑糧之役以防吏奸夫官府之行賑濟當其吏
胥之發糧也則既偷竊於吏胥及其委役之散糧也則
又尅減於委役竊與尅者十恒得其七八而饑且死者
十不能得其二三故事枝梧虛文搪塞如朝廷之德意
何必也四境之内照東西南北分日擇地諭集該境饑
民躬親查給勿委人誤事萬一地廣人稠一身不能遍
歷委用廉能員役分頭管散親給糧食簿籍分明計給
散糧食每一處共饑民戶口若干糧食若干每名口給
與糧食若干逐一明白榜示使饑民曉然各知數目如
有管散人役剋減短少許饑民即時首告以憑坐贓究
問如律正官出其不意時一親到彼處驗查則後人斷
不敢作弊而窮民沾恩矣
七曰詳村落之賑以遍窮簷夫顚連無告之民城市尚
少村落為多有司之行賑濟往往彌縫於城市而疎脫
於鄉村城市之中饑戶稍有賑濟以為觀美而不知窮
鄉僻野之間横於道路填於坑谷者不知其幾宋紹興
中議賑濟事高宗曰賑濟本為貧民近世賑濟止及城郭
市井之内而鄉村之遠者未嘗及之須令措置州下縣
縣下鄉雖幽僻去處亦分委官屬必躬必親則貧民沾
實惠矣乾道中孝宗御筆批云今春閩中艱食朕甚念
之向聞諸處賑濟多止及於城市而不及鄉野甚為未
均卿等一一奏来大哉王言如陽春之遍幽谷大明之
照窮簷為有司者顧可不體此意耶必也多方撫循加
意周徧無遠無近皆吾赤子近處則正官親臨遼遠則
委用廉幹而詳於防範嚴於稽查使無不均之歎可也
八曰行食粥之法以濟權宜食粥之法為極貧者而設
極貧者雖得升合之糧不便炊㸑日煑粥以飼之賴以
全活顧所最忌者羣百千人而聚食一處遠涉者不及
食粥而或以道斃羣聚則穢熱蒸染而易以生災甚而
管粥者剋米而多攙以水給食而不惟其時欲以救民
之生反以速民之死須慎選員役必躬親考覈峻加罰
治斯役人不敢作奸悉遵法令逐鄉而煑分圖而食煑
必以潔食必以時如古者按時刻照人數執旗引隊羣
而不亂此法可行也要之愚意煑粥終不如給糧零散
終不如頓散也
九曰設多方之策以弘仁恩夫四方之地土風懸殊災
變之来時勢不一刻舟不可以求劒膠柱不可以調瑟
必也順風俗相時宜酌人情權事勢凡可以佐百姓之
急者術亦多端矣如漢鼂錯建言令募天下入粟縣官
得以拜爵除罪武帝詔山林池澤之饒與民共之後漢
永平年間詔五穀不登其令郡國種蕪菁以助人食董
煟曰饑年食蕨根煑野菜拾橡子采聖米凡可以度命
者隨所在而為之西晉武帝時螟傷稼度支尚書杜預
上疏留漢氏舊陂繕以蓄水令饑者盡得魚菜螺蚌之
饒此目下日給之益水去之後填淤之田畝收數鍾此
又明年之益以典牧種牛四萬五千餘頭分以給民使
及春耕種穀登之後責其租稅此又數年以後之益程
珦知徐州久雨珦謂俟可耕而種時已過矣乃募富家
得豆數千石以貸民使布之水中水未盡涸而豆甲巳
露矣是年遂不艱食范純仁為襄邑宰因歲大旱度来
年必歉於是盡籍境内客舟誘之運粟賴以無饑又古
者行鬻爵令人輸粟照所入之數以次補吏給度牒度
僧每名入米三百石易度牒一道以活饑民遇饑行權
及熟即止乃若范仲淹遇災荒募民大修營造而令饑
者就工就食世人不達以為災歲興作擾民也而不知
饑民反賴以獲濟古人救荒多方哉乃若出官帑銀而
循環轉運及勸富民之興販誘客商之糶糴此於荒政
更為喫緊當事者不可不知也
十曰厲揭販之禁以祛市姦歲侵穀貴小民已不堪命
而市井之猾牙儈之徒罔念民艱乘時射利凡遇有穀
之家入市出糶結黨成羣邀截兜攬稍高其價而收糴
之以圖抑勒零糶取利倍增穀價之所以日長饑民之
所以日困皆此曹為之也有司須嚴查密訪重責枷鎖
號令都市此風戢而穀價平矣
十一曰戒抑價之令以来商糶夫民情之趨如水之流
順而導之則通壅而遏之則決荒年榖貴民誠不堪有
司不忍穀價日高以病小民乃令抑減時價定為平糶
此令一出則他處之興販者畏沮而不来本境之有穀
者閉糴而不出民食愈乏人情悚懼強則有劫掠弱則
有饑死而已故良有司惟貴設法調停令穀價聽時低
昂不強抑減而出官銀以行運糴卹商賈以来興販請
皇恩以開賑濟懸賞格以勸富民悉力調停漸近食新
則榖價不減而自減不平而自平矣范仲淹知杭州包
文拯知廬州皆不限米價而賈至日多米價遂賤此前
賢已行之明鑒也
十二曰予民間之利以充贍養民間之利如近山林者
則有樵採之利近江海湖蕩河泊陂池者則有梁罟之
利近竈場者則有煎煮之利近關津厰務者則有商稅
之利須力請於上暫弛一二月之禁令饑民得依以活
命一遇豐熟即便停止而又為之嚴示約束不得乘機
急行非法搶擄犯者無赦是亦救荒之一策也
十三曰留上供之粟以需賑濟夫王者為民父母四海
蒼生皆其赤子也寧有父母之廩食有餘坐視赤子之
饑餓而死而漠不為之拯救乎損太倉之稊米滄海之
一粟而可以活萬姓之命王人者所當急圖也余考宋
大中祥符詔江淮發運司歲留上供米五千石以備饑
年賑濟紹興間戶部尚書韓仲通乞以上供之米所餘
之數歲樁一百萬石别廩貯之以備水旱乾道七年饒
州旱傷截留在州樁管上供米三萬石以賑饑民熙寧
中浙西數郡水旱災傷詔撥本路上供斛斗二十萬石
賑濟宋時人主憂民如此今朝廷不聞詔留某項解京
糧餉賑濟饑民所司亦絶不敢以此為請而徒取境内
藏積糧儲量行給散能有幾何譬如霡霂小雨灑久旱
龜坼之田其何能濟虛文故事良亦可哀也已今遇大
祲願有司力請於監司監司力請於朝廷留粟發粟如
前代舉行者不然所司噤不敢出聲即民間之疾苦何
由而上聞上人之德意何由而觸發乎而乃令明時賑
卹之仁遠遜前代是所司之過也誠有能將小民饑餓
流離乞丐轉徙死亡僵籍傷心酸鼻諸苦狀悉描寫以
上聞於當宁而懇其留粟發粟則上之人必惻然而感
動即不然而言者未必便獲罪即獲罪吾亦欣欣甘之
耳嗟嗟今南北水旱災傷殆遍而杳不聞鄭俠流民之
圖蘇軾腰領之札慷慨激切為下民請命者何也
十四曰犯專擅之禁以救然眉嗚呼民命懸乎旦夕君
門遠乎萬里閭閻之窘急星火矣吾不惟閭閻之急是
顧而惟私念其身家妻孥必請命而後行得報而後發
道途往返未及施行而百姓必轉於溝壑矣萬一請而
不得則小民雖纍纍而就斃且盡亦付無可奈何而已
故余以為賑濟之事若猶可稍緩則當以請命為恭若
勢在然眉朝不及夕則先發後聞以身當之可也漢汲
黯奉命往視河内失火遇河南貧人傷水旱萬餘家或
父子相食以便宜持節發河南倉粟以賑貧民請歸節
伏矯制之罪上賢而釋之唐蕭復為同州刺史歲歉京
畿觀察使儲粟復發之以貸百姓有司劾治詔削停刺
史或弔之復曰苟利於人胡責之辭其後拜兵部尚書
宋慶歷年間江東大饑運使楊紘發義倉以賑之吏欲
取旨紘曰國家置義倉本慮凶歲今須旨而後發人將
殍死上聞而褒之楊逸為光州刺史荒歉連歲以倉粟
賑給有司難之逸曰國以人為本人以食為命以此獲
戾乃所甘心莊宗聞而賢之韓韶為嬴長賊聞其賢相
戒不入嬴境餘縣多被寇盜廢耕桑其流入縣界求索
衣食者甚衆韶憫之乃開倉賑拯主藏者爭之韶曰長
活溝壑之民以此獲罪又何歉太守素知韶名竟無所
坐夫捐一軀以活萬姓之命仁人志士猶為之况此舉
不過奪官重則問罪而已奈何顧惜而坐視百姓危亡
况古人專之往往反蒙朝廷褒美然臣子甘黜罰以犯
矯制褒美固非其所覬覬褒美而嘗試為之難哉
十五曰假便宜之權以倡民牧夫大夫專境外將軍制
分閫戎事則爾荒政亦宜然小民之危亡展轉在呼吸
之間而朝廷之決斷制命在萬里之外有司之觀望顧
惜者多捐身為民者少君相不長慮遥燭而稍假有司
以事權小民之倉卒奚告焉隋煬帝幸江都郡縣競刻
剝以充貢獻生計無遺加之饑饉無食始采樹皮木葉
或搗藁為末或煮土而食之官廩充牣吏皆畏法莫敢
賑救百姓安得而不餓死天下安得而不敗壞乎宋乾
德元年夏四月詔諸州長吏視民田旱甚者則蠲其租
不俟報余讀此詔每為感泣而頌聖明有司非除吏之
職無封拜之權而古惟救荒則給空名告身空名度牒與
之而令得拜爵度僧專而行之豐熟乃罷古之良有司
有不俟請命徑自截留上供者有專制發粟歸而伏罪
者朝廷非但赦其罪狀又從而褒嘉旌異之無非優假
有司全活黔首此在荒歲權宜不嫌於下移旁落惟君
相深計而熟察之耳
十六曰節國家之費以業貧民夫天子燕饗賞賜每一
舉動輒費鉅萬小民曾不得顆粒入口枵腹而終亦可
悲矣漢桓靈隋煬帝唐德宗俱享四海之饒擁紅腐之
積穀粟如糞土珍寳如泥沙而黎民阻饑罔知收卹奔
亡破敗詎云不幸周禮荒政眚禮蕃樂曲禮歲凶年穀
不登君膳不祭肺馬不食穀馳道不除祭事不縣大夫
不食粱士飲酒不樂玉藻曰年不順成君衣布搢本關
梁不租山澤列而不賦土工不興大夫不得造車馬穀
梁曰大侵之禮君食不兼味臺榭不塗鬼神禱而不祀
漢景帝以歲不登令馬不食粟徒隸衣七緵布東晉烈
宗以疆場多虞年穀不登供御所須事從儉約九親供
給衆官廩俸權可減半凡諸役費自非軍國要事皆從
停省唐憲宗宫中用帛皆計其數而惟賑卹百姓無所
恡惜在朝廷稍事減損不過省一飯一賞之費便足延
閭閻萬姓之生亦何苦而不為乎
十七曰立常平之倉以善備賑按漢耿夀昌建言令邊
郡皆築厫倉穀賤時增價而糴以利農榖貴時減價而
糶以利民名曰常平倉原取惠利百姓以防水旱災傷
初非較計出入利息以足公帑故增價以糴須照歲熟
之大小減價以糶亦須照歲饑之上下無歲不糴無歲
不糴斯新陳互易出入常平唐宋力行此法甚利小民
我朝亦倣而行之奈有司不肯著實舉行一切文移虛
應故事當穀賤之時不設法增價買糴以致倉中空虛
稍有所積一遇饑荒則又受文法之牽制畏上司之稽
查而不敢輕發以減價平糶積於無用閉為灰埃僅僅
以一紙教令勸民間之出粟以為吾救荒之事畢矣為
民上者事須師古計在利民設法買糴令其常盈絶别
項之那移計吏斗之侵剋常糴常糶出陳易新不可不
講也
十八曰兼義社之倉以待凶荒按朱熹社倉議淳熙八
年建寧府崇安縣開耀鄉有社倉一所本府給常平米
六百石夏間給與人戶冬間納還每石量收息米二斗
自後逐年依此斂散或遇小歉即蠲其息之半大饑則
盡蠲之至十有四年量支息米將原米六百石納還本
府其見管三千一百石並是累年人戶納到息米已申
本府照會將来依前斂散更不收息每石只收耗米三
升行之諸路其有富家情愿出米本者亦從其便息米
及數亦與撥還有不願置立去處官司不得抑勒則亦
不至騷擾公私儲蓄實預備久遠之意但夏貸冬收每
石收息米二斗愚以為利息頗重每石息米改作一斗
足矣義倉古與社倉通行但古行義倉法於田畝正稅
外别徵升合以入義倉在廉吏行之則可貪吏將借以
濟其多取之私擾民不便愚意謂之義倉乃尚義樂施
之名官吏尚義則捐俸以買糧富戶尚義則出貲以入
粟上以好義倡之而風巨室大家起而樂助必如是而
後可耳常平以賑糶義倉以賑濟在官既有減價平糶
則不必出令抑勒而可以潛壓下穀價復有賑濟則與
平糶參用並行何荒不救在糶則止許饑民之零糴而
不許販戶之頓買在濟則務自城郭之百姓以遍鄉村
之極貧如是庶乎水旱有備流亡可免矣然而漏落偽
冒重叠等弊不可不嚴查而釐革也
十九曰豫救荒之計以省後憂夫當事變未来而豫為
之所則意思整暇易於擘畫及其事變既至而後為之
圖則手足冗廹難以支分蘇軾曰救荒卹患尤當在蚤
若災傷之民救之於未饑則用物約而所及廣救之於
已饑則用物博而所及微熙寧之災傷沈起張靚之流
不先事奏聞但立賞閉糴富民皆事藏穀小民無所得
食流殍既作然後朝廷知之始勅運江西及截本路上
供米一百二十三萬石濟之巡門俵米攔街散粥終不
能救繼以疾疫本路死者五十餘萬人此無他不先事
處置之過也去年浙西數郡水旱二聖仁智聰明於去
年十一月終首發德音截撥本路上供斛斗二十萬石
賑濟又於十二月終寬減轉運司元祐四年上供斗斛
三分之一為米五十餘萬斛盡用其錢買銀絹上供了
無一毫虧損縣官而命下之日所在歡呼官既往糴米
價自落又自正月開倉糶常平米仍免數路稅場所收
五穀力勝錢且賜度牒三百道以助賑濟本路帖然絶
無一人餓殍者此無他先事處置之力也趙抃知越州
先民之未饑為書問屬縣被災有幾鄉民能自食者幾
家當廩於官者有幾人溝防興築可僦民使治之者有
幾所庫錢倉粟可發者有幾何富人出粟之家有幾戶
使各書數目以對得饑民若干粟若干豫為設法賑濟
男女分日而給使衆無相蹂又為給粟之所於城市郊
野若干處又告富人無得閉糴又出官粟平價自糶又
僦民修城領工價就食又民取息錢者告富人縱予之
而待熟官許為責償又男女有棄者收養之又為病坊
處疾疫之無歸者募僧二人屬以視醫藥飲食令無失
時凡死者使在處收瘞之抃經營綏輯纖悉畢備皆先
事為計越民賴以不災古人早見如此如見目今大水
大旱大蝗知將来必饑輒豫為之計或豫檢踏災荒之
田豫查報被災之戶早申災傷之文早借備賑之粟或
豆麥蹲鴟薷薥蕪菁芝麻之類可種則躬勸率百姓廣
種各鄉或豫發官帑銀給委忠實齒德富戶往鄰郡豐
熟去處糴米穀雜糧以待平糶或勸誘商賈客舟運粟
以来而許為存卹護視主糶焉或豫查境内巨家富室
而結以恩信優以禮貌勸以隂德悚以利害令其各有
顧惜桑梓之情凡此皆豫之道勝也余城中一貧寡婦
見去歲大風水知来歲必荒手織巾布鞋襪及出室中
什物令其兒日日入市雜易大小豆麥松花蕨粉芝麻
之屬磨碎炒乾雜作為細粉而積數巨桶至今歲果大
饑日取滚湯攪而啖之終饑荒之月食尚有餘他人多
餒死而獨此婦無恙令官民之智皆如此婦也則何饑
荒之足憂哉奈何有司日惟優游堂上捱歲月而望遷
小民亦惟苟度目前臨饑荒而失措故豫備之道不可
不亟留神也
二十曰先檢踏之政以免壅閼水旱蝗蝻之後田禾被
災矣若非正官親臨逐鄉履畝檢踏災傷而令首領及
吏農里老人等往而虛應故事或反需索滋擾則在先
之覈災不實而後日之救荒何據乎此隱漏重冒之弊
所以紛紛也
二十一曰時奏荒之疏以急上聞夫天子端居九重安
能坐照萬國而無遺即如境内災傷矣百姓急須告災
於有司有司急須申災於撫按撫按急須奏災於朝廷
朝廷以萬國為一體必不坐視而不為之拯救萬一報
遲則上人易以起疑而救災又恐無及此伊誰之咎乎
二十二曰嚴蔽災之罰以儆欺玩吏好譚時和年豐以
釣聲譽而諱言饑荒水旱以損功名故恒有匿災異以
不聞甚或飾饑荒為豐穰唐憲宗謂宰相曰卿輩屢言
淮南去歲水旱近有御史自彼還言不至為災李絳對
曰御史欲為姦䛕以說上意耳夫已則竊豐穰之虛名
而使百姓受仳離之實禍有人心者忍為之乎大歷二
年秋霖損稼渭南令劉澡稱縣境苗獨不損上曰霖雨
溥博豈渭南獨無更命御史朱毅視之損三千餘頃上
歎曰縣令字民之官不損猶應言損乃不仁如此乎貶
澡南浦尉代宗此一事稱聖矣往年吳郡大水吳中一
令悉力祈禱冒雨遍歷各鄉督率修築圩岸堤塘他郡
邑潦侵而此邑頗不為災及御史入其境見田禾芃芃
秀實謂令曰人言汝邑獨不災果然不謬令曰以使君
所見乃傍官河田易行戽救故得不災其四鄉腹裏低
窪去處壞不能救者多矣令安敢冒不災之美名而貽
百姓以大患為令若此一令可哉
二十三曰修水旱之備以貴豫防夫救災於有事之後
不如防災於無事之先田地之高燥者宜有以蓄水以
備旱則池塘河蕩不可不濬也田地之低窪者宜有以
洩水以備潦則圩岸隄防不可不築也我國家設有水
利之官正所以專管講求邇年以来有司皆視為故事
漫不經心水旱無備非一旦矣願朝廷特發明詔申飭
諸道監司督有司有司督糧塘里役著實修舉修舉者
有賞廢墮者有罰分别勤惰以示勸懲有備無患此之
謂也
二十四曰躬祈禱之事以回天意成湯六事自責自為
犧牲而甘霖立應唐文皇願移災朕身以存萬國不忍
蝗蟲食穀而吞之寧食吾肝肺是歲蝗不為災古帝王
尚爾何况有司乎夫天高聽卑英靈肹蠁靡敢不孚但
天體尊而神理赫其非凡夫假意虛文可以一呼而應
亦明矣有司之祈禱者或佯禁屠沽而私飲酒食肉冠
帶騶從而不肯習勞僅發一牒躬一拜了事而已多岐
其心二三其德悠悠忽忽念罔在民以此為禱而輒欲
回神譴召天和吾知其必不能也持齋素斷嗜欲畏天
怒哀民窮首宿罪悔已愆内辦精誠外厲勤苦易錦繡
而素服屏車從而徒跣蒲伏而終朝長跪而百拜暴日
而焦枯沐雨而腫濕涉遠道而不辭觸蛟龍而不畏上
天加災下民且死吾何惜一身以謝萬姓必感格而後
已如是而天心未有不回者也古蝗不入境霖雨隨車
豈偶然之故哉
二十五曰勵勤苦之行以感人心人雖嚚頑者亦有良
心可感而動吾平日為吏廉仁而祈禱勤苦士民業已
見而心憐之即如欲勸士夫之賑濟發大家之蓋藏則
不遣隸卒不行符票方巾野服芒履徒步而遍詣士民
之家為之降其顔色温其言辭優以禮貌風以德義憂
戚之意發於面目誠懇之念見於舉動以吾平日之居
官兼以此時之誠切士民必感而泣良心既動何物不
捨何民不從如是而有恝然漠然絶不愍念官司慷慨
舉發者此則豺狼之民良心盡滅不妨痛懲一二以儆
衆庶捐縻身家我亦何求為百姓耳能令百姓人人願
為我死則何事不濟余叨潁上青浦令身嘗試而知其
必然願良有司之聽之也
二十六曰廣道途之賑以集流亡有如旁郡縣皆饑聞
吾救荒有法或流移而来雖非吾部中之赤子然仁者
一視之情寧得恝焉而聽其枕籍而死乎熙寧詔曰流
民所在州縣每程人給米豆一升余觀宋人擘畫屋舍
安集流民曉示流民許令在流寓地方諸般採取營運
支散流民斛斗米豆數目安泊存卹救濟最為周悉今
郡縣有司遇有他處饑民流亡入境亦必委曲而為之
給廬舍散糧食設醫藥惟力是視以免其道斃此不惟
為天子收集流移而已之積累功行亦不少矣
二十七曰申保甲之令以遏盜賊饑荒之時盜賊易起
喘息餘命斷不能大譟横行不過為鼠狗之計以苟旦
夕蜉蝣之生姑息而不為之撲滅則燎原可憂輒用重
典而悉置之法則饑寒可憫防戢而底定之烏可無術
哉但獲饑盜為之大張其威聲稍寬其捶楚待以不死
號令於市以令喧傳當自解散
二十八曰省荒後之耕以給將来大饑之後不惟民食
艱乏即耕種亦苦無其具吾為省視耕種無食者量濟
之無農具者量為處而給之或勸富戶借食借具於貧
民而令貧者為之出力耕種以補之或待收成而以糧
食償之有司須於耕種之時暫輟政事親歷各鄉補助
勸率百姓見上人留意農務有如此自然勤奮境無惰
農農無荒業矣省耕省斂古人所行今何可廢也
二十九曰申閉糴之禁以廣通融左傳僖公十三年冬
晉薦饑使乞糴於秦百里奚曰天災流行國家代有救
災卹鄰道也行道有福晉饑秦輸之粟秦饑晉閉之糴
故秦伯伐晉以本境而言則他郡如吳越然以天下而
言則一體若手足自多豐熟坐視鄰災蓋恐為外處搬
運致本處亦荒不知吾不恤鄰萬一他日吾荒彼亦不
救恤我非惟示人以不廣其於王者一統之義何如也
考淳熙降旨諸路監司不許遏糴今朝廷宜勅監司憲
臣出榜曉喻不許諸路有司遏糴違制者覺察申奏夫
唇齒相倚首尾相應災變流行緩急有賴也
三十曰墾抛荒之田以擴民産分東西南北區圖設勸
農官數員選有身家德行良民為之正官親督履畝查
勘荒田若干於抛荒戶下即與豁糧募佃人承領開墾
或許原戶歸而復業量其人之丁力領墾若干給與工
本糧食若富民願自備工食領墾者亦聽三年免其起
科三年之後然後起科蓋既免稅糧復給工食招来有
法勸諭有條人誰無恒産之思荒田盡墾國課漸增百
姓殷富此在淮揚蘇松之間多有之向設屯田官員為
此也而抛荒開墾今尚未盡則亦舉行者之不肯實心
任事也如境内無抛荒田地則督率勸農官一意每歲
省耕無分荒熟力本重農自有司事如近日建議北方
新開水田於北人甚利蓋北方地勢高燥故宜種二麥
而其間豈無可開種水稻者兼而行之始議為難數年
以後為利溥矣奈人情駭於驟興難於慮始巨室沮撓
持議不決殆可深惜
凡此三十條者皆救荒之要策經效之良方余考證古
今間參已見不略不迂頗得肯綮夫余藿食者睹記時
事有慨於中蒿目而眎焦吻而譚余則過矣當事者采
而行之天下之福也
荒政叢書卷三
