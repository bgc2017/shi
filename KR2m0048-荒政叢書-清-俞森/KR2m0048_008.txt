荒政叢書卷八
湖廣布政司參議俞森撰
常平倉考
齊管仲相桓公通輕重之權曰歲有凶穰故穀有貴賤
令有緩急故物有輕重人君不理則蓄賈游于市乘民
之不給百倍其本矣萬乘之國必有萬金之賈千乘之
國必有千金之賈者利有所并也國多失利則臣不盡
忠士不盡死矣計本量委則足矣然而民有饑餓者穀
有所藏也民有餘則輕之故人君斂之以輕不足則重
之故人君散之以重凡輕重斂散之以時即準平守準
平使萬家之邑必有萬鍾之藏藏鏹千萬千室之邑必
有千鍾之藏藏鏹百萬春以奉耕夏以奉耘耒耜器械
種饟糧食必取贍焉故大賈蓄家不得豪奪吾民矣
桓公問于管仲曰終身有天下而勿失為之有道乎對
曰國之廣狹壤之肥磽有數終歲食餘有數守國者守
穀而已故善為天下者謹守重流而天下不吾洩矣請
以令發師置屯籍農國貧而用不足以價取之則積藏
囷窌之粟皆歸于君矣是故天下有兵則積藏之粟足
以備其糧天下無兵則以賜貧甿若此則内守國財而
外固天下矣
吕祖謙曰古之荒政以三十年之通制國用則有九
年之畜遇歲有不登為人主者則貶損減省喪荒之
式見于小行人之官札喪凶荒厄窮為一書當時天
下各自有廩藏所遇凶荒則賑發濟民而已當時斂
散輕重之式未嘗講到春秋一不登則乞糴于鄰國
所謂九年之制已敗壊管子輕重一篇不過君民互
相攘奪已非君道到後來斂散之權又不能操奸民
幸凶年以害民至五代括民粟不出粟者死與斂散
之法又殆數等矣
李悝為魏文侯作盡地力之教以為地方百里提封九
萬頃除山澤邑居三分去一為田六百萬畆治田勤謹
則畆益三斗不勤則損亦如之地方百里之增减輒為
粟百八十萬碩矣又曰糴甚貴傷人甚賤傷農人傷則
離散農傷則國貧故甚貴與甚賤其傷一也善為國者
使人無傷而農益勸今一夫挾五口治田百畆歲收畆
一碩半為粟百五十碩除十一之稅十五碩餘百三十
五碩食人月一碩半五人終歲為粟九十碩餘有四十
五碩碩三十為錢千三百五十除社閭嘗新春秋之祠
用錢三百餘千五十衣人率用錢三百五人終歲用千
五百不足四百五十不幸疾病死喪之費及上賦斂又
未與此此農夫所以常困有不勸耕之心而令糴至于
甚貴者也是故善平糴者必謹觀歲有上中下熟上熟
其收自四餘四百碩(平歲收百五十石大熟收四倍有六百石除食用二百石則餘)
(四百石)中熟自三餘三百碩下熟自倍餘百碩小饑則
收百碩中饑七十碩大饑三十碩故大熟則上糴三而
舍一中熟則糴二下熟則糴一使人適足價平則止小
饑則發小熟之所斂中饑則發中熟之所斂大饑則發
大熟之所斂而糶之(約如其數發之非謂小熟之所斂必待小饑而發大熟之所斂必待)
(大饑而後發也)故雖遇饑饉水旱糴不貴而人不散取有餘以補
不足也行之魏國國以富強
馬端臨曰管仲之意兼主于富國李悝之意專主于
濟民管仲言人君不理則畜賈游于市乘民之不給
百倍其本此則桑孔以來所謂理財之道大率皆宗
此說然山海天地之藏關市物貨之聚而豪強擅之
則取以富國可也至于農人服田力穡之贏餘上之
人為制其輕重時其斂散使不以甚貴甚賤為患乃
仁者之用心若諉曰國家不取必為兼并所取遂斂
而不復散而資以富國誤矣
董煟曰今之和糴其弊在于籍數定價且不能視上
中下熟故民不樂與官為市最患者胥吏為奸交納
之際必有誅求稍不滿欲量折監賠之患紛紛而起
故糴買之官不得不低價滿量豪奪于民以迯曠責
是其為糴也烏得謂之和哉至于巳糴之後又不能
以新易陳馴致積為埃塵而民間之米愈少也
漢宣帝時歲數豐穰穀至石五錢農人少利大司農耿
夀昌言故事歲漕關東穀四百萬斛以給京師用卒六
萬人宜糴三輔弘農河東上黨太原郡穀足供京師可
省關中漕卒過半又令邊郡皆築倉以穀賤時增其價
而糴以利農穀貴時減價而糶以利民名曰常平倉民
便之
董煟曰漢常平止立于北邊李唐之世亦不及江淮
以南惟宋常平法徧天下
丘濬曰常平法非不善然年之豐歉不常穀之種類
不一或連歲皆歉或此種熟而彼種不收苟其斂散
之際非斟酌而上下之其法將有時而不平者矣惟
今江北之地地可窖藏雜種五穀宜倣此法于要害
處立常平司專差戶部屬官往莅其事隨其熟而收
其物不必專其地因其時而予之價不必定于官視
年豐歉隨時糶糴立倉用夀昌之名斂散用李悝之
法庶乎其可也
陳龍正曰百物之值以米為主常平不惟能平米價
米價平諸食貨之價概不過昂過昂則人不食之矣
米不得不食而他物可以不食故常平倉者兼平百
物者也弘羊作平準欲平百物而愈不得平惟平米
穀則他物自平本末異操也利上與利下異心也人
臣主于利民國之寶也主于利國國之賊也弘羊者
李悝之罪人也
蔡懋德曰或嫌官與民為市必當減價以糶不知減
價之名徒致争鬨孰若稍收微息多儲新米米多則
價自減糶平則人不争為更便乎蓋貴設法使米有
餘不在減省錙銖見德也
元帝初天下大水關東諸郡尤甚二年齊地饑穀石三
百餘民多餓死瑯琊郡人相食在位諸儒多言鹽鐵官
及北假田官常平倉可罷毋與民争利上從之
陳龍正曰常平原以平糴乃紳縮其權以利民非争
民利也元帝聽諸儒議因荒歲罷之豈歲荒因設常
平之所致乎恐此後民饑益失所賴矣唐趙贊云自
軍興而常平廢垂三十年民遇荒輒斃頃兩京置常
平雖遭水旱米不騰貴德宗遂令天下皆修復之觀
此則常平不惟盛時宜建即荒迫中稍有隙暇餘資
便應料理惟在上人節縮浮費以為糴本耳何漢儒
之愚乎
應撝謙曰穀石三百人至相食常平倉何在不過吏
以為市龍斷漁利耳此其所以可罷也
後漢作常滿倉立粟市于城東粟斛直錢三十府廩環
積旣欲置常平倉議者多以為便劉般言常平外有利
民之名而内實侵刻百姓豪右因緣為奸小民不得其
平置之不便
馬端臨曰般所言即後世常平之弊常平起于孝宣
時蓋至東漢而弊已如此矣
晉武帝時穀賤而布帛貴立平糴法用布帛市穀以為
糧儲泰始二年詔曰古人權量國用取贏散滯有輕重
平糴之法理財鈞施惠而不費政之善者也然此事廢
久天下希習其宜加以官蓄未廣言者異同未能遠通
其制更令國寶散于穰歲而上不收貧弱困于荒年而
國無備豪人富商挾輕貲藴重積以筦其利故農夫苦其
業而末作不可禁也
北魏孝文帝時祕書丞李彪上封事曰記云國無三年
之儲謂國非其國光武以一畆不實罪及牧守聖人之
憂世重穀殷勤如彼明君之恤人勸農而相切若此頃
年山東饑去歲京師儉内外人庶出入就豐旣廢營産
疲困乃加又于國體實有虚損若先多積穀安而給之
豈有驅督老弱糊口千里之外以今况古誠可懼也臣
以為宜析州郡常調九分之二京師度支歲用之餘各
立官司年豐糴積於倉時儉則減私之十二糶之於人如此
人必事田以買官絹又務貯財以取官粟年登則常積
歲凶則直給又别立農官取州郡戶十分之一以為屯
人相水陸之宜料頃田之數以賍贖雜物餘財市牛給
科令其肆力一夫之田歲責三十斛蠲其正課並征戍
雜役行此二事數年之中則穀積而人足雖災不害
隋開皇間衛州置黎陽倉陜州置常平倉華州置廣通
倉轉相灌注漕關東及汾晉之粟以給京師置常平監
開皇三年置常平倉粟藏九年米藏五年下濕之地
粟藏五年米藏三年著為令
董煟曰今之常平義倉多藏米而少藏粟故積久不
發化為埃塵非但支移之弊而已
唐開元中第五琦請天下常平倉皆置庫以蓄本錢代
宗時劉晏為轉運使時兵火之餘百費皆倚辦于晏晏
常以厚直募善走者置遞相望覘報四方物價雖遠方
不數日皆達使食貨輕重之權悉在握入賤出貴國家
獲利四方無甚貴甚賤之病(晏𣙜鹽充軍國之用以為官多則民擾故罷鹽官立)
(常平鹽法)德宗時趙贊言自軍興以來常平倉廢今京城已
置常平倉請推而廣之諸道兼儲布帛絲麻諸道津會
置吏閱商賈錢每緡稅二十竹木茶漆十之一以贍常
平本錢
董煟曰常平和糴救荒實政然嘗觀憲宗即位之初
有司以歲豐請畿内和糴當時府縣配戶督限迫蹙
鞭撻甚于賦稅號為和糴其實害民今之和糴者可
不鑒懲此弊乎
元和間孟簡言天下常平義倉請準舊例減估出糶但
以石數奏申有司更不收管州縣得專以利百姓太和
間以天下回殘錢置常平義倉本歲增市之非遇水旱
不增者判官罰俸以枉法論
宋淳化三年京畿大穰分遣使臣于四城門置場增價
以糴景德初詔京東西河北東陜西江南淮南兩浙皆
立常平倉計戶多寡量留上供錢歲夏秋視市價貴賤
量增減糴糶三年以上不糶即回充糧廩易以新粟其
後荆湖川陜廣南悉置焉唯沿邊州郡不置數年常平
積有餘而兵食不足乃命司農寺出常平錢百萬緡助
三司給軍費久之數移用畜藏無幾自景祐慶歷中數
以賑貸詔不復取常平之積不厚亦以出多入少故耳
宋初常平領于司農寺景祐初詔諸路轉運使與州長
吏舉所部官專主常平錢粟仁宗初即位乾興元年十
二月以京城穀價翔貴出常平倉米分十四場賤糶以
濟貧民慶歷元年十一月以京師穀貴發廩一百萬石
減價出糶四年正月詔陜西穀貴其令轉運司出常平
倉米減價以糶皇祐三年十二月詔天下常平倉依原
糴價糶以濟貧民毋得收餘利以希恩賞
景祐二年御史中丞杜衍乞詳定常平制度疏略曰國
家列郡置常平倉所以利農民備饑歲也然而有名無
實者制度不立耳臣以為立制度在乎量州郡之遠邇
計戶口之衆寡取賤出貴差别其饑熟信賞必罰責課
于官吏出納無壅增減有制本息之數勿假以供軍斂
導之時禁其争利至于蜀漢狹境交廣寬鄉或通川易
地之殊或邊郡巖邑之異各立條教以節盈虚限回易
之歲時虞其損敗制立典之侵刻督以嚴科則瘠瘦可
充饑饉有備也
韓琦論自來常平倉遇年歲不稔物價稍高合減元價
出糶出糶之時令諸縣取逐鄉近下等第戶姓名印給
關子令收執付倉每戶糶與三石或兩石唯是坊郭則
每日零細糶與浮居之人或五升或一斗故民受實惠
未曾見坊郭有物業人戶乃來零糴常平斛斗者
慶歷二年余靖疏天下無常安之勢無常勝之兵無常
足之民無常豐之歲由是古先聖王守之有道制之有
術倘有緩急不可無備伏覩真宗皇帝景德中詔天下
以逐州戶口多少量留上供錢起置常平倉付司農寺
繫帳三司不問出入每年夏秋兩熟準市價加錢收糴
其出息本利錢只委司農寺主掌三司轉運司不得支
撥自後每遇災傷賑貸使國有儲蓄民免流散者用此
術也前三司使姚仲孫今春以來于京東等處借支司
農常平錢以給和買雖然借支官錢以充官用循常視
之似無妨害若于經遠之謀深所未便臣竊惟真宗皇
帝聖慮深遠臣敢梗概言之當今天下金穀之數諸路
州軍年支之外悉充上供及别路經費見在倉庫更無
餘羨所留常平本錢及斛㪷等若以賑濟饑荒此固常
所及矣萬一不幸方隅小有緩急賞給資糧倉卒可備
豈非先皇暗以數百萬之資蓄于四方者乎今若先為
三司所支則天下儲蓄盡矣伏乞特降指揮三司先借
支常平本錢去處並仰疾速撥還今後不得更支撥並
依景德元降勅命施行
熙寧初王安石新法行以常平錢穀一千四百萬貫石
盡散作青苗本錢諸路各置提舉一員以朝官為之勾
管一員京官為之右諫議大夫司馬光言常平倉者乃
三代聖王遺法非獨李悝耿夀昌能為之也穀賤不傷
農穀貴不傷民民賴其食而官收其利法之善者無過
于此比來所以隳廢者由官吏不得其人非法之失也
今聞條例司盡以常平倉錢為青苗錢又以其穀換轉
運司錢是欲盡壊常平專行青苗也國家每遇凶年供
軍倉自不能足用固無羨餘以濟饑民所賴者只有常
平錢穀耳今一旦盡作青苗錢散之向去若有豐年將
以何錢平糴若有凶年將以何穀賙贍乎臣竊聞先帝
嘗出内藏庫錢一百萬緡助天下常平倉作糴本前日
天下常平倉錢穀共約一千餘萬貫石今無故盡散之
他日若思常平之法復欲收聚何時得及此數乎臣以
謂散青苗錢之害猶小而壊常平倉之害尤大也
元祐初詔提舉官累年積蓄錢穀財物盡樁作常平錢
立給斂出息之法下諸路申嚴州縣抑配之禁
司馬光言常平之法此乃三代良法也向者有州縣缺
常平糴本雖遇豐年無錢收糴又有官吏怠慢厭糴糶
之煩雖遇豐歲不肯收糴又有官吏不能察知在市斛
斗實價只信憑行人與蓄積之家通同作弊當收成之
時農人要錢急糶故意小估價例令官中收糴不得盡
入蓄積之家直至過時蓄積之家倉廩盈滿方始頓添
價中糶入官是以農夫糶穀止得賤價官中糴穀常用
貴價厚利皆歸蓄積之家又有官吏雖欲趁時收糴而
縣申州州申提點刑獄提點刑獄申司農寺取候指揮
比至回報動涉累月已是失時穀價倍貴是故州縣常
平倉斛斗有經隔多年在市價例終不及元糴之價出
糶不行堆積腐爛者此乃法因人壊非法之不善也
董煟曰常平錢物不許移用謂他費不許移用至于
救荒正所當用若必待報則事無及矣今遇災傷去
處用常平錢于豐熟處循環收糴以濟饑民俟結局
日以糴本撥還常平可也
蘇軾奏臣在浙江二年親行荒政只用出糶常平米一
事更不施行餘策若欲抄劄饑貧不惟所費浩大有出
無收而此聲一布饑民雲集盜賊疾疫客主俱斃惟有
依條將常平斛斗出糶即官司簡便不勞抄劄勘會給
納煩費但得數萬石斛斗在市自然壓下物價境内百
姓人人受賜古今之法莫良于此
董煟曰軾之法止及城市若使鄉村通行方為良法
也况賑濟自有義倉並行不悖乎
顔茂猷曰若流民已至則不可執此惟未至餓莩流
離時用此最妙
陳龍正曰官米多則可握市價之權固也然此僅救
中饑中戶之一事耳大饑之年下戶無錢在手雖減
價不能糴是常平之米止及中戶偏遺下戶也况鄉
村之民遠望城市即中戶得糴者亦少救荒各隨其
時隨其地尤當隨其人以子瞻之慧乃欲執一已當
日所為而盡廢諸法不已疎乎董煟謂止及城市又
云賑濟自有義倉蓋亦善其論常平之意而譏其不
能通于常平之外也
李覯論平糴古人有言曰穀甚賤則傷農貴則傷末為
農常糶而末常糴也此一切之論也愚以為賤則傷農
貴亦傷農賤則利末貴亦利末蓋農不常糶有時而糴
也末不常糴有時而糶也以一歲之中論之大抵斂時
多賤而種時多貴矣夫農勞于作劇于病也愛其穀甚
于生也不得已而糶者則有由焉小則具服器大則營
昏喪公有賦役之令私有稱貸之責故一穀始熟腰鎌
才解而日輸于市焉糶者旣多其價不得不賤賤則賈
人乘勢而罔之輕其幣而大其量不然不售矣故曰斂
時多賤賤則傷農而利末也農人倉廩旣不盈竇窖旣
不實多或數月少或旬時而用度竭矣土將生而或無
種也耒將執而或無食也于是乎日取于市焉糴者旣
多其價不得不貴貴則賈人乘勢而閉之重其幣而小
其量不然則不予矣故曰種時多貴貴亦傷農而利末
也農之糶也或闔頃而收連車而出不能以足用及其
糴也或倍稱賤賣毁室伐樹不能以足食而坐賈常規
人之餘幸人之不足所為甚逸而所得甚饒此農所以
困窮而末所以兼恣也易繫辭曰何以聚人曰財理財
正辭禁民為非曰義財者君之所理也君不理則蓄賈
專行而制民命矣上之澤于是不下流而民無聊矣此
平糴之法有為而作也管仲行于齊李悝行于魏耿夀
昌行于漢國不失實人獲其利自晉及隋時或興廢厥
聞未昭唐天寶中天下平糴殆五百萬斛兹全盛之事
也大宋受命將百年矣穀入之藏所在山積平糴之法
行之久矣蓋平糴之法行則農人秋糶不甚賤春糴不
甚貴大賈蓄家不得豪奪之矣而官之出息常什一二
民旣不困國且有利兹古聖賢之用心也然其所未至
則有三焉數少也道遠也吏奸也一郡之糴不數千萬
其餘畢入于賈人至春出糶寡出之則不足于饑也多
出之則計日而盡也于是賈人深藏而待其盡盡則權
歸于賈人矣是數少之弊也倉儲之建皆在郡治縣之
遠者或數百里其貧民多糴則無資少糴則非可朝行
而暮歸也故終弗得而食之矣是道遠之弊也舉掌之
人政或以賄概量不均行濫時有及其出也或減焉或
雜焉名曰裁價實則貴矣是吏奸之弊也今若廣置本
泉增其糴數則蓄賈無所專利矣倉儲之建各于其縣
則遠民可以得食矣申命州部必使廉能則奸吏無以
侵刻矣如此利國便人事可經久是謂通輕重之權不
可不察也
孝宗乾道間知長沙王師愈論和糴之弊疏曰和糴之
法本欲利民而足用湖南行之乃大不然其名則美其
實則重為民害始也無見錢以為糴本或給官告度牒
或給三合同關子或給乳香茶引令州縣變轉現錢不
免強敷之于民甚者撥有名不可催之積欠從而追擾
其為害一也次則以本錢不足或低估價值或多量升
斗出納之際加以官吏欺弊其為害二也終則裝發綱
運顧船水脚之費無所支破又從而取之于民若運至
荆襄間泝流而上江路遼遠水淺灘多動經年歲所費
又倍之其為害三也是故民之所憂者水旱所喜者豐
年今則豐年之憂乃甚于水旱以三害若此耳臣又聞
每歲諸路漕運自可足一歲之用只陷折至百餘萬石
遂和糴以補其缺誠能措置漕運不致陷折雖免和糴
可也縱不能全免或不得已而為之明撥本錢及支破
起綱之費庶幾事舉而民不被害
理宗時黃幹知漢陽上奏略曰今之守令為救荒之策
者不過曰勸分曰通商而已勸分通商不聽其自為低
昂則客旅稅戶不肯出粟若聽其自為低昂則人心無
厭數倍其價小民當豐穰之歲必父子竭作然後可易
一飽迨至凶荒雖有技藝已無所售安得有數倍之錢
可以糴米亦有相與枕藉死耳夫事固有若老生常談
而確然不可議者廣儲蓄是也然人皆知其不可易而
不為者病在因循而已本軍每歲苗米不過二千餘石
僅足以解總所給大軍而本軍官兵之請給皆旋行收
糴素未嘗蓄積也自前知軍孫礿首糴萬石知軍王從
繼之亦糴萬石今歲大旱偶米價未大貴之日臣急發
郡帑借貸緡錢糴客舟稅戶米三萬餘石漢川縣亦糴
萬石自六月以來米價頓貴藉此六萬餘石之米發以
賑糶每戶數石則亦可以及萬餘之衆日食賤米而無
慮以是推之則積貯者信其為天下之大命也
金世宗語戶部曰隨處時有賑濟往往近地無糧取于
他處往返旣遠人愈難之何不隨處起倉年豐則多糴
以備賑濟設有緩急亦豈不易辦乎而徒使錢充府庫
將安用之章宗時省臣言舊制豐年增市價十之二以
糴儉歲減市價十之一以糶所以然者恐物賤傷農物
貴傷民增之減之以平粟價故謂常平非謂使天下之
民專仰給于此也今天下生齒至衆如欲計口使餘一
年之儲則不惟數多難辦又慮出不以時而致腐敗也
况復有有司抑配之弊殊非經久之計如計諸郡縣驗
戶口例以月支三斗為率每口但儲三月已及千萬數
亦足以平物價救荒凶矣
元監察御史建言國以民為本民以食為天漢賈誼言於帝
曰世之饑天之行也禹湯被之矣今不幸有方二三千里之旱胡
以相恤文帝大感誼言詔開籍田親耕以率天下為蓄積預
備之道西漢之末太學生劉陶亦嘗獻議民可百年無貨
不可一朝有饑迨乎東晉元興之間三年大饑至于臨
海永嘉富室皆衣羅紈懷金玉閉門相守而餓死以此
言之金玉何用哉此古人所以蓄積糧儲以為當代之
急務而斯須不可去于是義倉之所由起也常平之設
始于漢耿夀昌建言創有此舉自後隋唐襲而行之事
行之後以其公私富贍水旱無憂誠為萬世愛民之良
法自唐宋到今所以為不易之政也且常平之舉我聖
朝每形于詔旨蓋所司奉行有所未至而未效其事豈
非國用浩繁糴糧之本未暇及與且天災流行誠不可
測即今中外諸路每歲所收糧斛僅了銷用比至歲終
倉如懸罄倘如古人所言忽有堯水湯旱之災百慮千
思不悟弭饑之術卑職管見國家建立臺憲糾察奸邪
本以為民其追到大小官吏賍罰雖是取與不應之賍
原其所自皆朘剥民之膏脂合無將三臺追到賍罰各
隨所屬撥為常平倉本豐年米賤比照市直兩平收糴
歉歲穀艱價依原鈔開倉出糶立法關防禁絶抑配詭
名冒糴如此庶幾官本不失民受大惠公私之際一舉
兩成豈惟折富豪趨利遏糴之奸萌實安小民妻小流
離之大患為國之大政捨此無先
張光大常平倉論常平者荒歉之預備無傷于農有益
于民穀賤時增價而糴穀貴時減價而糶故遇水旱霜
蝗之變民無菜色不至于流離餓殍之患此古治民之
良法也夫豪家巨室為富不仁惟望荒年饑歲閉糴圖
利誰肯以仁德濟人若常平一行可以遏塞富豪趨利
之心而米價自然平矣旣平則諸物價直無復高矣又
常平出糶之際無抄劄戶口之煩饑民凑集之擾此其
所以為良也聖朝屢頒明詔而當言路者亦已嘗建言
文非不明意非不善也蓋為有司奉行不至視為文具
原其所自亦糴本之未立耳若以御史所言將三臺追
到賍罰各隨所屬撥為常平糴本此亦返本還原仁民
之良策又僧道度牒古者平時不輕出必俟緩急之際
故宋淳熙歲荒給降度牒博換米穀以濟饑民亦備荒
救民之活法矧今朝廷亦降度牒發下諸郡但為僧道
者每道納免丁錢至元折中納鈔五錠莫若酌古準今
申明朝廷將所降度牒免丁錢改擬願為僧道者每度
牒一道以免丁錢約量出米若干永著為令在城者輸
之于路倉屬縣者輸之于縣廩方許簪剃如此儹積以
為常平之本又復將三臺賍罰斟酌多寡均分路府州
縣一依常平古法視歲上中下熟收糴相參收貯無歲
不糴如遇凶荒發糶盡絶則又將所糶價錢于有米去
處收糴依彼中糴價登答水脚盤費錢數循環糶糴以
濟饑民二者兼行則常平糴本立矣而施惠之策又在
當人何患乎米有限而不能遍及村落哉但當端本澄
源若本源不清則弊生滋蔓民受其害謂如收糴之時
若驗稅科糴增損價值則有司官吏因緣為市糶者亦
不甘心如能照依鄉原市價依法收糴或每升增答分
文價錢劃便支付不致尅落以誘其來則人心亦樂願
糶矣又須于糶糴之際革其監臨者附歷批號之需及
高量削刻斛斗之病如有近上人戶勢要公吏祇候人
等詭名冒糴頓買者事發到官量擬科斷仍將所糴米
糧倍徵還官價錢斷沒如此則奸貪有所儆畏細民均
沾其惠方可為復古之良法苟或不然反為民病為政
君子果能深味常平之意實能行之則可以固邦本結
民心甚為萬世之長策也
明弘治(闕二字)年(闕三字)請復常平疏臣聞古無常豐之
歲而民不患于不給無他積之有預也夫民司命者官
而恃以為命者穀穀不積民有衣寶玉而死者矣故預
備之計于民最急今江西所屬預備倉穀湖口縣不及
六千石彭澤縣不及六百石石城縣僅二千有奇泰和
大縣亦僅八千有奇其餘積蓄俱少臣竊憂之夫凶則
散豐則斂官府常規散則樂斂則怨人情大致詭名冒
領適長市道之奸抵斗追還竟諧里老之計公催稍急
則交扇互搖巧呈哀訴只得停止以致數縮于官有出
而無入約爽于民有借而無還出非原泉運非鬼神伊
何能繼今欲公私兩便惟有常平可復而已查得近例
一里約積穀一千五百石江西衛所姑未概論試以有
司言之六十九縣總計一萬一百四十五里穀以一里
千石計之尚該一千一十四萬五千石見在所積十未
及一約少九百萬石每穀五石作銀一兩該銀一百八
十萬兩盡括司府庫藏不盡一十萬兩糴本羞澁力難
求濟是外非重罰罪囚則勒勸大戶取彼與此仁者不
為况今法日以弊難開勸罰之門義日以衰難求輸助
之戶若棄是不務則今年直小荒耳待哺嗸嗸聚羣搶
穀南康起九江起饒州又起熄之而復炎痛之而無畏
萬一大荒其無尤甚者乎是正謀國所當預處者也宋
仁宗時嘗出内庫百萬緡以助糴本今日内庫臣未敢
知若承差吏典納銀之例又妨正體彼善之法冠帶尚
義猶可行耳伏望聖明軫念江西為控扼楚蜀閩廣擁
護金陵要地人民凋瘵之餘垂仁加恤特勅該部計議
奏行布政司招納義民官一千名除問革官吏外不拘
本省别省客商軍民舍餘老疾監生廩增附學吏典及
子孫追榮父祖各聽納銀七十兩者授正七品官五十
兩者正八品四十兩者正九品各散官二十兩者冠帶
榮身監生減十之三廩膳减十之二陸續填給收完銀
兩分俵各縣以資糴本各該冠帶雖不免其差役亦用
加之禮貌毋妄黜罰毋輕差遣使絶陵轢樂于順從其
不願冠帶願立表義牌坊者出穀二百石亦容蓋樹不
限不停以補官乏臣又見凡問口外為民邊遠充軍囚
或逃而不去或去而即逃徒名治奸無益事實乞勅法
司計議除情重外如扛幇誣告強盜人命不實誣告十
人以上因事忿争執操凶器誤傷傍人勢豪不納錢糧
原情稍輕不係巨惡參審得過之家願納穀一千石或
七八百五六百石容其自贖免擬發遣其誣告負累平
人致死律雖不摘情實猶重並窩藏強盜資引逃走抗
拒官府不服拘捕本罪之外量其家道罰穀自五百石
一百石以警刁豪俱由撫按參詳無容司屬專濫臣仍
與巡按督併二司專責守令於囚犯紙米並應追賍罰
工價逐旋存積務取數足為期不容分外科罰如縣一
十里則積一萬石二十里則積二萬石糴本精選該縣
行檢富戶量力領買上上六百石次四百石次三百石
又次二百石不許市民公役冒領侵費專厫收受名曰
常平如秋成穀賤六石糴入春夏穀貴五石四斗糶出
秋成五石糴入春夏四石五斗糶出每石明扣一斗以
備耗存積俱令社長社正開報貧戶每丁止買二斗以
杜兼利前項銀兩當令前該富戶領給秋成照價糴入
穀貴依前糶循環如常若穀賤年分不必發糶仍引查
弘治十四十五十六三年放過饑民稻穀量追一半如
借一石者追五斗另厫收受審實極貧倍加賤糶如時
一錢四斗則與六斗果甚孤獨無歸委難自糴方與賑
濟不必追還若得過冒領問罪之外每穀一石罰穀十
石衛所常平亦依此法衛一萬石所二千石為則各該
掌印有司考滿參定殿最軍職管事酌取去留所貴上
下相資人法並任同心遠大之圖用復常平之政臣再
勸社民各立義倉與義學義塚例置名曰阜俗三義盡
一義者書一義之門二義三義稱是義倉之略社中富
民任其出穀六百石或四百石别處一倉極貧利一分
次貧利二分春借秋還轉相賙助民樂表義似亦有從
若常平旣復社倉又行則饑饉有備而地方可保無虞
此預備至計子民至急而江西今日尤為急者伏惟聖
慈留意
吕坤積貯條件曰穀積在倉第一怕地濕房漏第二怕
雀入鼠穿此其防禦不在人力乎大凡建倉擇于城中
最高處所院中地基務須𨫼背院牆水道務須多留凡
隣倉庾居民不許挑坑聚水違者罰修倉厫一倉屋
根基須掘地實築有石者石為根脚無石者用熟透大
磚磨邊對縫務極嚴匝厚須三尺丁横俱用交磚做成
一家以防地震房須寬寬則積不蒸須高高則氣得洩
仰覆瓦須用白礬水浸雖連陰彌月亦不滲漏梁棟椽
柱務極粗大應費十金者費十五二十金一時無處固
利苟完數年即更實貽之倍費故善事者一勞永逸一
費永省究竟較多寡一費之所省為多也以室家視倉
厫者當細思之一風窗本為積熱壊穀而不知雀之
為害也旣耗我穀又遺之糞食之甚不宜人今擬風窗
之内障以竹篾編孔僅可容指則雀不能入倉牆成後
洞開風窗過秋始得乾透其地先鋪煤灰五寸加鋪麥
糠五寸上墁大磚一重糯米雜信浸和石灰稠黏對合
磚縫如木有餘再加木板一週缺木處所釘蓆一週可
也一假如倉厫五間東西稍間各用板隔斷與門楣
齊穀止積于四間留板隔東一間如常閒空值六七月
久陰氣濕或新收穀石生性未除倘不發洩必生内熱
州縣官責令管倉人役將穀自東第二間起倒入東一
間閑空之處一間倒一間是滿倉翻轉一遍熱氣盡洩
本味自全何紅腐之有(陳龍正曰米力難久積必用穀北地高燥可窖東南必藏之秭)
(中築基高圍草厚十餘年後味彌佳)一倉斛依洪武年間鐵樣用木造成
邊角以鐵葉固之以防開縫仍用印烙其四裏以防剜
穵但有不係官烙自作矮身闊口及小出大入者坐賍
重究一太倉禁用燈火不許積柴安竈官吏以下飯
食外面喫來不得已者送飯如違重治
朱健國朝貯糴論古之積貯者藏富于民而今之積貯
者藏富于國古之積貯者導利于下而今之積貯者專
利于上在下則民自足而君有賑恤之恩在上則君有
餘而民無周匱之望是以唐虞盛時雖有九年之水而
未始無倉廩府庫之充觀耕田鑿井帝力何有于我可
徵也成周盛世雖有軍國之需而未始無三年九年之
積觀水旱凶荒民無菜色可徵也厥後管仲之在齊也
通輕重之權立聚散之法似矣而乃陰為富國之謀李
悝之在魏也量豐凶之節制糴糶之政美矣而何救于
地利之盡無已則賈誼晁錯耿夀昌之策乎誼欲驅民
以歸農畆而抑末技此上策也誼之說行當無一夫耕
而十人食之者矣錯欲使民入粟塞下以開鬻爵贖罪
之路此中策也錯之說行當無千里餽糧士有饑色者
矣夀昌欲立常平倉使穀賤則增價以糴穀貴則減價
以糶此下策也夀昌之說行當無官常有餘民常不足
之歎矣唐宋以來雖有義倉社倉之說大率皆常平遺
意自熙寧以後散為青苗之本南渡以來取為軍國之
需不能救民而且害民矣自今觀之蓋莫善于常平莫
不善于義倉義倉之法凶年則散之豐年則斂之其初
未嘗不善也然官與民償貸其弊易生方其貸也寄之
于里胥而詐冒之名多迨其償也責之于里胥而徵求
之弊作及其弊也里胥必詐與貧民通而訐為詭詞貧
民必甘與里胥市而覬為滅跡前者獲利後者效尤將
斂散之粟與存者無幾矣其弊又有借止一石或償至
十數石而不足借止一年或徵至十數年而未休下戶
細民有寧賣子女甘流徙而不肯窺倉廩之門見官吏
之面者以故粟竭于官有出無入約爽于民有貸無還
其勢必盡廢而後已此義倉之弊也常平則不然豐年
穀賤則增價而糴以為備凶歲穀貴則減價而糶以濟
饑願糴者與之而無所強受糶者去之而無所追其利
常周其本不仆故公私兩便今宜因義倉之舊更以常
平之法量民數多寡以貯粟酌道里遠近以立倉每豐
而糴委之于富民而計其數時凶而糶臨之以廉吏而
主其衡糴不出一人人不過一石而又善為之處嚴為
之法使所糴皆貧民而富者無所侵焉斯可矣或曰義
倉之行饑者可徒手而得粟常平之設必轉貸糴本而
粟始可得也其轉貸之際安知富人之不留難而徵取
之時又安知富人之不侵漁乎答曰天下無不弊之法
為治者但當酌其弊之輕重而審處之常平立于漢義
倉立于隋而用常平者常多用義倉者常寡常平每廢
而猶存義倉暫起而即廢至宋于常平特置提舉之官
而義倉無聞焉亦足明其法之善矣雖然亦在行之者
何如耳國朝于所在州郡立預備倉則常平之法也嘉
靖間議令每鄉立社會以貧富出粟有差凶札則散之
則義倉之意也夫兹二法者業已備之矣然或始詳而
末弊或乍剏而旋隳者何哉守法者偷取一切以便上
而法不信奉法者營私自便而法不行也今預備倉具
在民之以貲賜爵及補胥吏者有不以金錢乎諸公田
租稅有升龠入者乎城旦者必以粟贖乎即有之能十
而一乎則上固未嘗貴粟矣州郡贖鍰行省餘羨貪吏
以潤其槖而廉者則每藉以行其德使誠寬然少有奇
餘緩急猶或可濟今且盡籠而輸之上有司庫藏自惟
正外固已若洗卒遇大祲雖有愷悌之長斂手而已矣
竭閭閻以實公藏竭州縣以實太倉竭太倉以實内帑
流愈上而下愈耗則上固以輕民命矣且平日稱為備
者旣無義輸及補吏諸入又不取之罪贖當出者徒以
法外横加箕斂投一訟牒輒計有力無力耳非大較曲
直也爰書已定復加以罰及所罰則非穀也所入又非
倉也民當豐歲而吏能凶之况暇言備即或有勸令富
家出粟廩貧民者捐瘠滿壑啼呼滿路吏非獨無睹聽
而所斂者又非粟也所廩者又非貧民也民之體在澤
谷而其膏血在吏筐槖矣蓋天下有救荒之吏無救荒
之法救法無常而備法有常今當俟歲少豐之後飭廢
舉墜而重督之無新議為也夫積粟如積水然非有通
川大河環之即溝澮不足恃然汪洋演漾者在數里之
外而桔橰浸灌取之數步之内勢不相及也則溝澮陂
池擅其利矣州郡之倉通川也瀦多而漑博里社之倉
陂池也利近而救速兩置則可以相灌而交濟請于預
備倉所入循先朝舊制入貲贖罪悉輸粟如例春夏穀
稍貴暫聽輸價所司俟秋時易米儲之有不中程者罰
無赦貴出賤入舊出新入母出子入期以平價而已勿
得輕以貸民懼貸而責取之擾也蓋常平者上捐金以
為母而令上不費一錢母之入無盡而子之出愈無盡
不過三四年所在皆滿矣而又修社會之制一如嘉靖
中令令因餘而取之因地而藏之因人而長之其藏之
里也猶藏之家也歲不足視其不足而假之視尤者而
賑之民坐而取食于里也猶取食于家也社倉以賑急
縣倉以繼社居豐多糴以泄輕故農不傷遇災多散而
廣惠故歲不病為今時之計實無出于此兩者若謂出
納之際吏緣為奸積儲民間侵牟易耗則奉法者事也
柱後惠文彈治之孰敢不懲
汪道亨分陜常平倉議一貴糴賤糶此常平法也與
社倉公廩不同蓋社倉聽里社居民斂散公廩聽有司
積貯備賑而常平法可以補二倉之所未備者今止責
之各郡昔漢宣帝常曰庶民所以安其田里而亡嘆息
愁怨之聲者政平訟理也與我共此者其惟良二千石
乎以為太守吏民之本也以故此倉約法悉聽各郡守
隨宜處置務在便民而銀穀之成數每年只憑府册循
環查考更不另行州縣以滋煩擾一繕修倉厫較勘斗
斛諸法悉照公廩議行但社倉公廩或春放秋收或分
給賑濟或量行取息出陳易新悉從里社州縣隨時酌
處若常平則只用糴糶一法穀賤依時價量增以利農
人穀貴依時價量減以利貧民此外不必逐什一權子
母致難勾稽簿書重煩收放糴則銀出穀入糶則穀去
銀還兩者循環直截行之庶為省便一全陜府州收
入不同價值難一當此糴穀之時宜令斗行人等每日
從實報價消長穀有高下價有低昂一憑時估而量為
增之不拘穀粟各從其類收貯但要乾圓潔净能耐久
儲不許攙和濕粃倉庾務須高爽堅固脫遇年歲屢豐
不便糶賣就使一二年貯之不動或量加翻曬免致紅
腐斯為得策一各府州屬收穫有豐歉不同或于豐收
地方糴買運入府倉或量糴粟登簿收貯州縣倉俟明
春青黃不接照時價量減以糶悉聽各府隨時酌處但
吏胥弊竇多端如預備倉糧聞官府於出陳易新之時
行令小民關支而猾吏作奸輒曰小民不願久之自不
得不聽吏胥積猾詭名冒領矣此蒙蔽之為害也今惟
現銀出糶自無欺誑每年亦宜斟酌年歲豐歉而調
劑之如遇豐年小民不甚乏食或十石或五七石聽民
間時估糴買荒年米穀騰貴其時減價出糶各府官當
選委廉能務要著實稽查嚴禁只許貧民不拘升斗陸
續買糴多亦不許過五斗或一石如有衙門積猾市肆
牙行及富豪之家希覬價減暗行假名收買盡法懲治
穀雖糶而非賑而暗減其值是亦不賑之賑也其極貧
之家無銀赴市者又聽社倉公廩分賑之而此倉一糴
一糶出入銀穀之數須會計明白凡遇出糶事畢除扣
下糴本已足常平舊管原額外但有餘剩銀兩一一登
之簿籍另作常平新收項下下次又為糴本以後再用
以糴再糶以還悉依此例行又或大荒之年計筭米粟
若干只依時估出糶若干已足原額糴本而其餘穀粟
即用以分賑極貧之人亦無不可其出入升斗等秤須
勘較畫一不許擅用私置或虐取鄉民或虧短糧石或
冒費官銀或偽增虚數如承委各官容隠輕縱漫不稽
查者聽該府從重參究行之得法衆口稱平者重加優
異轉報各院另行薦奬庶勸懲之中寓鼓舞之意而良
法不致湮廢矣一鄉民有上納錢糧缺銀者以乾潔
穀粟或車輛推挽或挑負不拘多寡徑赴倉所比市增
價若干委官用平斗隨到隨收不許類集致令鄉民等
候以遏其再來每日辰時委官到倉不許衙役恐喝刁
難量穀見數即時登簿某人穀若干該價若干註于本
人名下逐名按數平準包封給散如有折耗開明官認
願即領銀者登時支給不許類數總放致有豪強作弊
而柔善者反不得實數以阻其出糶之意如穀多者或
作數次零運登記簿册總記若干石一起領銀者亦從
其便如市糴則照依時估嚴禁牙行街棍詐稱官糴愚
弄鄉民此在委官用心訪察以剔其弊一每遇春二
三月青黃不接之時減價出糶倉穀不必上市惟出示
曉諭明寫穀每石折米若干市價若干今減若干俱要
從實作數不許有名無實凡鄉民願糴者以作色銀兩
自一錢起至二三兩止不分多寡于每日天明時候赴
該倉委官亦于此時到倉用較定平等平準稱銀不許
加重分釐委官挨次收受包封登簿某人銀若干該穀
若干給以圖書印票聽其支穀收銀畢開厫放穀用準
斗準斛行概不得用手抹量致有高下之弊每日辰時
委官入倉至午未時止收銀一次放穀一次倘人多穀
多或委一官收銀一官支穀不許躭悞農工尤為便益
如無絲銀即以成色銀折筭以免傾銷銀匠暗竊虧折
之弊若鄉民糴穀出倉嚴禁宗室富家街市豪右衙役
里排務主歇家人等敢有指稱欠債逋糧工食差糧截
賠酒錢等項邀奪質當及市肆龍斷每日更名換人多
糴過十石以上營利者訪出或訐發拿究問罪完日枷
號一月宗室家人一體從事訐禀人役賞穀一石作數
開銷不得市恩姑息其中事宜開載未盡者聽該府隨
時斟酌施行一重糴本以垂永久本司自受事以來
清查織造工料等項實省在庫銀及本司贖羨銀共一
萬五千八百有奇除量酌分發八府一州趁時糴穀入
常平倉各宜置底簿二扇一註糴本銀一註糴糶穀石
用府州印鈐首開某年某月奉本司發前項銀共若干
今平時估米每石價若干該筭穀若干計銀若干官糴
每石增價若干共出銀若干入穀若干完日務要明白
填入循環報查次年春二三月青黃不接糶穀之時務
要查訪時估的確每米一斗值銀若干約用穀若干該
價若干官糶比市減價若干定數出示通行出穀若干
入銀若干除原糴本銀若干增出時估銀若干又陸續
收到詞訟銀若干收貯至秋八九十月仍將以前銀兩
糴穀俱如前例載簿出銀若干入穀若干除春糶若干
石增穀若干以後隨時糶糴倣此例行之每年秋冬出
銀糴穀一次春夏出穀入銀一次凡舊管新收並開除
實在四柱明白填報本司循環以憑轉報兩院
張朝瑞建常平倉厫議伏覩大明會典洪武初令天
下縣分各立預備四倉官為糴穀收貯以備賑濟就責
本地年高篤實人民管理蓋次災則賑糶其費小極災
則賑濟其費大曰賑濟則賑糶在其中矣賑糶即常平
法也奈何歲久法湮各州縣僅存城内預備一倉其餘
鄉社盡亡之矣看得天災流行國家代有則救荒之政
誠當亟講顧既荒而賑救之也難未荒而預備之也易
今之言荒政者不越二端曰義倉曰社倉此預備而斂
散者也曰平糶曰常平此預備而糶糴者也昔李悝平
糶耿夀昌常平先後所見略同萬世理荒上策在是矣
今欲為生民長久之計則常平倉斷乎當復者兹欲令
各屬縣備查四鄉有倉者因之有而廢者修之無者各
于東西南北適中水陸通達人烟輳集高阜去處官為
各立寬大堅固常平倉一所倉基約四畆合用工料本
道查發賍罰並該府縣查處無得銀輳合陸續備辦建
造每歲將守巡道及府縣所理罪犯紙贖實將一半糴
穀入倉或查有廢寺田産及無碍官銀聽其隨宜糴買
又或民願納穀者一如祖宗已行之法一千五百石請
勅奬為義民三百石以上勒石題名或如近日救荒之
令二百石以上給與冠帶五十石以上給與旌扁大約
每鄉一倉上縣糴穀五千石中縣糴穀四千石下縣糴
穀三千石各實之但不許逼抑科擾平民各擇近倉殷
富篤實居民二名掌管免其雜差准其開耗每收穀一
百石待後發糶之時每名準與平糶三石二名共糶六
石以酬其勞糶完即換掌管勿使重役城中預備倉照
常造送查盤四鄉常平倉免送查盤止于年終各倉經
管居民將舊管新收開除實在總撒數目用竹紙小册
開報該縣縣將四倉類册申送各院並布政司及道府
查考凡收糶俱該縣掌印官或委賢能佐貳官監督不
許濫委滋弊穀到用該縣原發較勘平準斛斗收量明
白暫貯别所積至百石以上方許禀官一收如有臨收留
難及未收虚出倉收旣收侵盜私用冒借虧欠等弊查
究追足各縣徑自從輕發落其有侵冒至百石者通詳
定奪每歲秋冬之交本道或該府掌印管糧官單車間
一巡視以防掌印官之治名而不治實者每除無饑小
饑之年不糶外或值中饑大饑四鄉管倉人役禀官監
糶另委富民數名用官較平等收銀其出糶一節當與
四鄰保甲之法並行如該鄉穀多即糶穀一日保甲一
週穀少則糶穀分為二三日或四五日保甲一週務使
該鄉積貯之穀數可待饑民冬春之糴數方善四鄉不
能盡同各宜審量行之大率賑糶與賑濟不同不必每
甲尋貧民而審别之以多寡其穀數如一甲應糴五斗
或一石或二石則甲甲皆同惟以穀攤人不因人增穀
糴銀每甲一封亦可庶乎易簡不擾或甲中十家輪糴
則每日每甲糴不過二人每人糴不過二斗此荒年賑
糶之大較也每鄉除無災都保不開外先期將有災保
甲派定次序分定月日某日糶某保某甲某日糶某保
某甲明白出令保正副公舉貧民至期令其持價糴買
如富者混買連坐保甲仍行張詠賑蜀之法一家犯罪
十家皆坐不得糴中饑糶倉穀之半大饑糶倉穀之全
俱照原糴價銀出糶不可加增寧減之大約減荒年市
價三分之一方可壓下穀價不至騰踴或倉穀糶盡而
民饑未巳則慎選員役持所糶穀本赴有收去處循環
糴糶源源而來民自無饑救荒有功員役分别奬賞此
蓋儲用社倉之法而糶用常平之意者也四鄉糶完即
將穀價送官聽掌印官于秋成之日就近各選殷實人
戶領銀盡數照時價糴穀其牙脚等費晒揚等耗與造
册紙張工食等項俱准開銷其穀晒揚乾潔官監上倉
如法安置仍總計糴穀正銀並牙脚折耗等費每石約
共銀若干報官註册以為日後出糶張本官不得將銀
貯庫過冬致高穀價難買如穀賤不糴責有所歸是倉
不設于空僻去處者恐荒年盜起是齎之糧也穀不隸
于臺使查盤者恐委盤問罪是遺之害也行平糶之法
而不用稱貸取息之法者恐出納追呼蹈青苗之擾民
也蓋社倉之法立則以時斂散富者不得取重息而貧
民霑惠于一歲之中常平之法立則減價糶賣富者不
得騰高價而貧民受賜于數十年後大饑之日蓋不費
之惠其惠易徧弗損之益其益無方誠救荒之良策也
一定倉基凡倉基俱南向以四畆為率或地不足四
畆者聽其隨地建造前後左右段落務要酌量停勻
毋使偏邪甚有基地不足三畆者聽其將社學及看
倉住房從便另造于别地不造入倉内亦可然地基
窄狹者正廳房門可小而兩倉房間架決不可少以
其每間盛穀原約四百石有餘小則難容也各倉基
址必擇高阜之處以避水濕侵穀若地有不平者須
填補方正平坦方可興工四面水道必開濬歸一不
得聽其二三漫流各縣先將四倉四至丈尺畆數坐
落地名與應建倉厫廳舍間數每倉畫圖一張貼說
明白並應給買民基價數一一勘處停妥申送該道
府廳查覈
一定倉式保民實政簿開各縣立四鄉倉每縣積穀
務期萬石為率州縣大者倍之則大縣當儲二萬石
中縣一萬五千石小縣萬石矣今議倉式頭門一座
約高一丈三尺八寸中闊一丈入深連簷一丈七尺
六寸兩傍耳房每間闊八尺以便住看倉人役頂上
用大竹箯覆之蓋瓦大門二扇每扇闊三尺東西
厫房大縣共該貯穀五千石每邊應造厫房七間中
縣約共四千石每邊應造厫房五間小縣約共二千
五百石每邊應造厫房三間每厫房一間約貯穀四
百石以上約高一丈三尺六寸闊一丈一尺二寸入
深一丈六尺厫内先用地工將厫深築堅實外簷用
石板鑲砌内用厚磚砌底仍用條石墊擱楞木從宜
鋪釘松杉厚板方鋪簟蓆其倉頂上方木為椽椽上
用板墁板上用大猫竹打笆覆之笆上用土土上蓋
瓦其瓦須密各週圍厫牆脚闊二尺八寸先行築實
方用條石砌脚三層上用地伏磚扁砌純灰抿縫中
用稍碎磚瓦少以泥和填實仍用鐵牽鉡釘如地勢
高燥者四面俱用磚牆厫後及兩側牆俱包簷厫前
牆上簷闊二尺四寸不拘七間五間三間中俱隔為
三段七間者中三間兩傍各二間五間者中三間兩
傍各一間三間者亦隔三段各開三門氣樓亦如之
其厫内貼牆處用木栅釘相思縫厚板使穀不著牆
以防浥爛厫口亦用相思厚板横閘如地勢卑濕者
厫前一面不用磚牆厫板外用圓木栅欄一帶上面
建廊闊五尺六寸廳前及兩倉外明堂空地俱用石
板鋪平以便晒穀正廳三間中間作天花板懸聖
諭六條以便朔朢講習鄉約約高一丈九尺六寸中
間闊一丈四尺八寸兩傍每間闊一丈四寸入深除
簷二丈六寸中間照壁門六扇廳前兩傍用欄杅外
簷三尺頂上用便磚磚上用瓦内地用方磚砌簷下
石板墁三面牆垣牆脚闊二尺先用地工築實方用
大石板砌脚三層上用地伏磚扁砌亦用鐵牽鉡釘
牢固後社學三間或買舊屋建造約高一丈七尺
二寸中間闊一丈一尺二寸兩傍每間闊一丈入深
一丈六尺四寸頂上用墁板鋪完蓋瓦内地用方磚
砌兩傍用磗砌腰牆上用窗每邊四扇中間用槅門
四扇三面牆垣牆脚闊二尺先用地工築實脚用石
砌二層高二尺上用磚砌本倉外週圍牆垣牆脚
闊三尺五寸約高一丈一尺上用牆梯瓦蓋先用地
工深築堅實牆脚用大石塊砌高三尺方用土築務
離倉牆一二尺内可容人行其土不可貼近本牆掘
取以上各項倉房廳舍務期堅固經久不在華美其
丈量地基起造房屋並量木植磚石俱用大官鈔尺
為準其木匠小尺不用須使畫一毋致參差
一辦倉料倉厫每邊七間合用柱木每根徑六寸矮
柱每根徑六寸桁條每根徑五寸五分抽楣每根徑
四寸椽木每根徑三寸穿柵木每根徑四寸地板楞
木每根徑五寸地板壁板每塊厚八分
正廳三間合用中柱木每根徑一尺一寸用實木邊
柱每根徑九寸大梁每根長二丈徑一尺四寸二梁
每塊長一丈徑一尺一寸步梁每塊長八尺徑一尺
抽楣木每根徑四寸五分桁條每根徑六寸椽木每
根徑三寸門房三間合用柱木每根徑五寸桁條
每根徑四寸抽楣木每根徑三寸大門二扇每扇闊
三尺後社學三間合用柱木每根徑六寸桁條每
根徑五寸五分抽楣木每根徑三寸五分大梁每根
徑九寸長一丈八尺二梁每塊徑八寸五分長一丈
椽木每根徑二寸五分頂上用墁板鋪完蓋瓦其餘
幇機連簷門窗等項開載不盡者俱要隨宜酌量採
買製作務使與各項材木大小規式相稱凡磚瓦
就于近倉之地立窰一二座令窰戶自燒造石灰見
買地伏磚每塊長一尺二寸闊七寸厚三寸秤重十
八觔上燒常平二字開磚每塊長一尺一寸闊五寸
厚一寸方磚每塊長闊各一尺便磚每塊長七寸闊
六寸三分瓦每塊長九寸闊七寸重一觔半凡採
買木植俱要選擇圓長首尾相應乾燥老黃色者毋
用背山白色嫩木石板取青白堅細者其黃色疎爛
者不用磚瓦擇青色者黃色者不用以上各項物
料各縣掌印官親將每倉應造厫房廳舍逐一親自
從實勘估酌量定價照數給銀責令原定各役採買
木石等料搬運一到即具數報掌印官并佐貳委官
及總管各查驗揀選堪用者收之不堪者即時退換
不得虚冒混收燒造磚瓦不如式者不許混用仍置
簿送縣印鈐日逐登填收發數目明白委官不時稽
查各縣仍將查估過工料價銀總撒數目逐一造册
報道查核東西倉厫與正廳一應皆用新料其門
房社學等料如有現成民房願賣可以改用者一照
時價見銀平買庶工省費廉建造尤速惟不虧其價
而人自樂從矣
徐光啟放糶倉穀法各倉所錢糧出入之地奸偽易
生若不立法稽核恐民不沾平糶實惠各縣凡遇放糶
先宜當官較准斗斛等秤務與時勢相合印單釘號給
各倉領用仍存一副在官備照次置官單照式刊刻聽
各收銀富民刷印填給交銀已完之人執憑支穀每倉
置木籌三十根每根長三尺闊一寸二分以天地人三
字編號自天一號歷至天十號止地人俱照編號并發
委官收候給糴穀人執照出入各富民于倉外擇一近
便空處專收價銀經收守倉居民在倉發穀該縣選發
謹慎吏役四名赴糶穀倉聽用一名掌籌傳送一名在
東邊門外查驗單票號籌放人入倉二名在西邊門内
一收單驗穀一收籌放穀出門倉内用大銅鑼一面東
邊門外置鼓一面凡有保甲人民持銀赴糴富民即時
將銀秤收明白備將保甲人名銀數並應與穀數登記
號簿及填單付糴穀人執候類有十人先將天字號籌
十根散給各執單持籌從東邊聽吏查明擊鼓三聲放
入如糴穀二石或一石五斗者必數人支領單上明註
幾人進倉領籌幾根即一人止糴穀五斗亦准領籌一
根蓋有一人即執一籌也量穀牙斗用盪平斛不許用
手平斛致有高下十人量完發穀之人將單即註發訖
二字鳴鑼一聲十人負穀齊行然後門外擊鼓放人入
庶倉内不致壅雜若散天字號籌已盡即散地字號籌
地字號籌已盡即散人字號籌計散人字號籌之時而
送天字號籌之吏已至矣相繼輪轉周流不窮如東無
單籌執照而入者與西無單籌負穀而出者及有單無
籌有籌無單並穀比單數多者許各吏一體拿送究治
委官選差皂隸四名守門捕役四名内外巡綽以防奸
弊至晚收單吏將單類送委官查銷委官將銀封貯縣
庫仍聽道府並府管糧官該縣正官不時親臨倉所查
驗或曰限以五斗恐貧民銀少聽其升糴恐人衆擁擠
富民收銀不及宜另擇空處每晨領穀數石或以升糶
或以斗糶此不論保甲不用單籌不拘銀錢聽其便宜
零糶至晚交價還官此亦一法也
荒政叢書卷八
