荒政叢書卷十上
湖廣布政司參議俞森撰
社倉考
宋孝宗時趙汝愚知信州乞置社倉疏曰臣伏見州縣
之間每遇水旱合行賑濟賑糶去處往往施惠止及城
郭不及鄉村鄉村之人為生最苦有終日役役而不能
致一錢者使幸而得錢則又一鄉之中富室無幾近者
數里遠者一二十里奔走告糴則已居後於是老稚愁
嘆始有避荒就熟輕去鄉井之意其間彊有力者又不
肻坐受其斃奪攘剽竊無所不至以陷於非辜城郭之
人率不致此故臣嘗謂城郭之患輕而易見鄉村之害
重而難知然而求所以施行之策則亦不過勸諭上戶
廣行出糶轉移常平義倉之米以賑之而已夫勸諭上
戶殆成虚文轉移米斛復多欺弊臣愚欲望聖慈遠采
隋唐社倉之制而去其損耗乏絶之弊明詔有司將逐
州每年合納義倉米斛除五分依見行條法隨正税就
州縣送納外將五分於逐鄉置厫每歲輪差上戶兩名
充社司掌管受納委本縣丞檢察其欺弊不如法者究
治之使幸得連歲豐稔所在稍有儲蓄則鄉里晏然若
有所恃雖遇歉歲姦宄之心無自生矣
甌寧縣有洞曰回源劇賊范汝為向曾竊據民性悍小
遇饑饉羣起殺掠進士魏掞之謂民易動蓋緣艱食乃
請常平倉米一千六百石以貸鄉民至冬而取遂置倉
於邑之長灘舖自後每歲散斂如常民得以濟不復思
亂草宼遂息
陳龍正曰社倉之利一以活民一以弭盜非獨弭本
境之盜也且以清鄰寇焉文公賑粟於崇安而盜擒
於浦城魏掞之置社倉於長灘舖而回源洞之悍民
以化俗吏見小小禍亂輙議用兵不知窮民之與奸
雄非可一例行誅伐也饑餓瀕死威不能戢惟惠澤
可以已之而方其饑餓即金錢猶無以解其急也必
粟乃可浦城盜距崇安僅二十里用粟六百斛遂安
吾民消彼盜兵威有此效乎即金錢有此速乎人疑
其收息十二有類青苗然事貴可久非輸息十年何
以使其後永不輸息且豪民乘饑取利凡貸粟者出
息恒十四五至價貴甚則又不許償本色估計時值
至冬以金酬蓋有賣冬粟三四石僅清宿逋一石者
社倉之法行則豪右不得施其不仁而細民之倍息
可省何必以暫收薄息為嫌哉如一邑若干鄉區每
鄉每區立一社倉誠為至計賢士大夫有安和鄉里
之心不可不蚤議此但當躬先倡率以風動之而毋
強之云耳
崇安社倉記(朱熹)乾道戊子春夏之交建人大饑予居
崇安之開耀鄉知縣事諸葛侯廷瑞以書來屬予及其
鄉之耆艾左朝奉郎劉侯如愚曰民饑矣盍為勸豪民
發藏粟下其直以賑之劉侯與予奉書從事里人方幸
以不饑俄而盜發浦城距境不二十里人情大震藏粟
亦且竭劉侯與予憂之不知所出則以書請於縣於府
時敷文閣待制信安徐公嚞知府事即日命有司以船
粟六百斛泝溪以來劉侯與予率鄉人行四十里受之
黃亭步下歸籍民口大小仰食者若干人以次受粟民
得遂無饑亂以死無不悦喜歡呼聲動旁邑於是浦城
之盜無復隨和而束手就擒矣及秋徐公奉祠以去而
直敷文閣東陽王公淮繼之是冬有年民願以粟償官
貯里中民家將輦載以歸有司而王公曰歲有凶穰不
可前料後或艱食得無復有前日之勞其畱里中而上
其籍於府劉侯與予既奉教及明年夏又請於府曰山
谷細民無蓋藏之積新陳未接雖樂歲不免出倍稱之
息貸食豪右而官粟積於無用之地後將紅腐不復可
食願自今以往歲一斂散既以紓民之急又得易新以
藏俾願貸者出息什二又可以抑僥倖廣貯蓄即不欲
者勿強歲或不幸小饑則弛半息大䘲則盡蠲之於以
惠活鰥寡塞禍亂源甚大惠也請著為例王公報皆施
行如章既而王公又去直龍圖閣儀真沈公度繼之劉
侯與予又請曰粟若分貯民家於守視出納不便請倣
古法為社倉以貯之不過出捐一歲之息宜可辦沈公
從之且命以錢六萬助其役於是得籍黃氏廢地而鳩
工度財焉經始於七年五月而成於八月為倉三亭一
門牆守舍無一不具司會計董工役者貢士劉復劉得
輿里人劉瑞也既成而劉侯之官江西幕府予又請曰
復與得輿皆有力於是倉而劉侯之子將仕郎琦嘗佐
其父於此其族子右修職玶亦廉平有謀請得與并力
府以予言悉具書禮請焉四人者遂皆就事方且相與
講求倉之利病具為條約會丞相清源公出鎮兹土入
境問俗予與諸君因得具以所為條約者迎白于公公
以為便則為出教俾歸揭之楣間以示來者於是倉之
庶事細大有程可久而不壞矣予惟成周之制縣都皆
有委積以待凶荒而隋唐所謂社倉者亦近古之良法
也今皆廢矣獨常平義倉尚有古法之遺意然皆藏於
州縣所惠不過市井游惰軰至於深山長谷力穡遠輸
之民則雖饑餓瀕死而不能及也又其為法太密使吏
之避事畏法者視民之殍而不肻發往往全其封鐍逓
相付授至或累數十年不一訾省一旦甚不獲已然後
發之則已化為浮埃聚壤而不可食矣夫以國家愛民
之深其慮豈不及此然而未之有改者豈不以里社不
能皆有可任之人欲一聽其所為則懼其計私以害公
欲謹其出入同於官府則鈎校靡密上下相遁其害又
必有甚於前所云者是以難之而弗暇耳今幸數公相
繼其憂民慮遠之心皆出乎法令之外又皆不鄙吾人
以為不足任故吾人得以及是數年之間左提右挈上
說下教遂能為鄉閭立此無窮之計是豈吾力之獨能
哉惟後之君子視其所遭之不易者如此無計私害公
以取疑於上而上之人亦毋以小文拘之如數公之心
焉則是倉之利夫豈止於一時其視而效之者亦將不
止於一鄉而已也因書其本末如此刻之石以告後之
君子云
淳熙八年朱熹上社倉議曰臣所居建寧府崇安縣開
耀鄉有社倉一所係昨乾道四年鄉民艱食本府給到
常平米六百石委臣與本鄉土居朝奉郎劉如愚同共
賑貸至冬收到元米次年夏間本府復令依舊貸與人
戶冬間納還臣等申府措置每石量收息米二斗自後
逐年依此歛散或遇小歉即蠲其息之半大饑即盡蠲
之至今十有四年支息米造成倉厫三間收貯已將元
米六百石納還本府其見管三千一百石並是每年人
戶納到息米巳申本府照會將來依前歛散更不收息
每石只收耗米三升係臣與本鄉土居官及士人數人
同共掌管遇歛散時即申府差縣官一員監視出納以
此之故一鄉四五十里之間雖遇凶年人不闕食竊謂
其法可以推廣行之他處而法令無文人情難強妄意
欲乞聖慈特依義役體例行下諸路州軍曉諭人戶有
願依此置立社倉者州縣量支常平米斛責與本鄉出
等人戶主執歛散每石收息二斗仍差本鄉土居或寄
居官員士人有行義者與本縣官同共出納收到息米
十倍本米之數即送原米還官郤將息米歛散每石只
收耗米三升其有富家情愿出米作本者亦從其便息
米及數亦與撥還如有鄉土風俗不同者更許隨宜立
約申官遵守實為久遠之利其不願置立去處官司不
得抑勒則亦不至騷擾此在今日言之雖無所濟於目
前之急然實公私儲蓄預備久遠之計及今歉歲施行
人心願從者衆其建寧府社倉見行事目謹錄一通進
呈伏望聖慈詳察特賜施行孝宗從其言徧下諸路倣
行其法任從其便其歛散之事與本鄉耆老公共措置
州縣並不得干預抑勒
社倉事目
一逐年十二月分委諸縣社首保正副將舊保簿重
行編排其間有停藏逃軍及作過無行止之人隠
匿在内仰社首隊長覺察申報尉司追捉解縣根
究其引致之家亦乞一例斷罪次年三月内將所
排保簿赴鄉官交納鄉官點檢如有漏落及妄有
增添一戶一口不實即許人告審實申縣乞行根
治如無欺弊即將其簿紐筭人口指定米數大人
若干小兒減半候支貸日將人戶請米狀核對批
填監官依狀支散
一逐年五月下旬新陳未接之際預於四月上旬申
府乞依例給貸仍乞選差本縣清強官一員人吏
一名斗子一名前來與鄉官同共支貸
一申府差官訖一面出榜排定日分分都支散(先遠後近)
(一日一都)曉示人戶(産錢六百文以上及自有營運衣食不缺不得請貸)各依日
限具狀(狀内開說大人小兒口數)結保(每十人結為一保逓相保委如保内逃亡之人)
(同保均備取保十人以下不成保不支不陳龍正曰不成保不支將聽畸零窮民之餓乎如金華)
(縣規附甲為妥)正身赴倉請米仍仰社首保正副隊長大
保長並各赴倉識認面目照對保簿如無偽冐重
疊即與簽押保明(其社首保正等人不保而掌主保明者聽)其日監官
同鄉官入倉據狀依次支散其保明不實别有情
弊者許人告首隨事施行其餘即不得妄有邀阻
如人戶不願請貸亦不得妄有抑勒
一收支米用淳熙七年十二月本府給到新漆黑官
桶及官斗仰斗子依公平量其監官鄉官人從逐
廳只許兩人入中門其餘並在門外不得近前挨
拶攙奪人戶所請米斛如違許被擾人當廳告覆
重作施行
一豐年如遇人戶請貸官米即開兩倉存畱一倉若
遇饑歉則開第三倉專賑貸深山窮谷耕田之民
庶幾豐荒賑貸有節
一人戶所貸官米至冬納還(不得過十一月下旬)先於十月上
旬定日申府乞依例差官將帶吏斗前來公共受
納兩平交量舊例每石收耗米二斗今更不收上
件耗米又慮倉厫折閱無所從出每石量收三升
準備折閱及支吏斗等人飯米其米正行附歷收
支
一申府差官訖即一面出榜排定日分分都交納(先近)
(後遠一日一都)仰社首隊長告報保頭保頭告報人戶逓
相紏率造一色乾硬糙米具狀(同保共為一狀未足不得交納如保)
(内有人逃亡即同保均備納足)赴倉交納監官鄉官吏斗等人至
日赴倉受納不得妄有阻節及過數多取其餘並
依給米約束施行(其收米人吏斗子要知首尾次年夏支貸日不可差換)
一收支米訖逐日轉上本縣所給印歷事畢日具總
數申府縣照會
一每遇支散交納日本縣差到人吏一名斗子一名
社倉筭交司一名倉子兩名每名日支飯米一斗
(約半月)發遣裹足米二石共計米一十七石五斗又
貼書一名貼斗一名各日支飯米一斗(約半月)發遣
褁足米六斗共計四石二斗縣官人從七名鄉官
人從共一十名每名日支飯米五升(十日)共計米八
石五斗已上共計米三十石二斗一年收支兩次
共用米六十石四斗逐年蓋墻并買藁薦修補倉
厫約米九石通計米六十九石四斗
陳龍正曰每人日支飯米一斗太多矣應減為一
升五合另給酒菜銀數分上下均便張文嘉曰
支收交納各有定限為日不多在鄉官士人知此
義舉斷不計利至於吏人倉子安肯空勞每名支
飯米一斗即寓相犒之意若減為一升五合又給
酒菜之資不惟反多煩𤨏抑恐不足服此軰之心
其鄉官并僕從恐有貧薄者亦必須支米五升方
足薪水之用固知朱子非過厚也
又按朱子當日始創此事故須官府彈壓倘今舉
行社倉則保簿赴官交納及申縣乞差吏斗諸事
俱不必行止須支給司社及倉守效勞宣力諸人
可也
一排保式某里第某都社首某人令同本都大保長
隊長編排到都内人口數下項
甲戶(大人若干口小兒若干口居住地名某處或產戶開說產錢若干或白烟耕田開店)
(買賣土著外來係某年移來逐戶開)
餘開
右某等今編排到都内人戶口數在前即無漏落
及增添一戶一口不實如招人戶陳首甘伏解縣
斷罪謹狀
年月日大保長姓名
隊長姓名
保正副姓名
社首姓名
一請米狀式某都第某保隊長某人大保長某人下
某處地名保頭某人等幾人今逓相保委就社倉
借米每大人若干小兒減半候冬收日備乾硬糙
米每石量收耗米三升前來送納保内一名走失
事故保内人情願均備取足不敢有違謹狀
年月日保頭姓名
甲戶姓名
大保長姓名
隊長姓名
保長姓名
社首姓名
一社倉支貸交收米斛合係社首保正副告報隊長
保長隊長保長告報人戶如闕隊長許人戶就社
倉陳說告報社首依公差補如闕社首即申尉司
定差
一簿書鎖鑰鄉官公共分掌其大項收支須監官簽
押其餘零碎出納即委鄉官公共掌管務要均平
不得徇私容情别生奸弊
一如遇豐年人戶不願請貸至七八月而產戶願請
者聽
一倉内屋宇什物仰守倉人常切照管不得毁損及
借出他用如有損失鄉官點檢勒守倉人備償如
些小損壞逐時修整大段改造臨時具因依申府
乞撥米斛
陸九淵曰社倉固為農之利然農田常熟則其利
可久苟非常熟之田一遇歉歲則有散而無斂來
歲缺種糧時乃無以賑之莫若兼置平糶一倉使
無貴賤之患折所糴為二每存其一以備歉歲代
社倉之匱實為長利也
陳龍正曰文公社倉之法利賴無窮其最要在不
願置立去處官司不得抑勒二語孝宗仁明詔任
從民便斂散之事州縣不得干預至矣哉社倉之
事蔑以加矣若必強民置立斂散由官即與荆公
青苖無異此經世之學最貴於圓通也青苖者
田未熟而貸之錢田已熟而收其利安石嘗行此
於一邑甚善然猶體悉下情隨其願與不願也至
當國時欲以此行之天下而守令者又阿重臣意
旨以多散錢多得利為稱職不問貧富緩急強與
之又寄權人役出納之際輕重為姦而民遂怨咨
載道矣
金華潘氏社倉記(朱熹)淳熙二年東萊呂伯恭自婺來
訪予於屏山之下觀於社倉發斂之政喟然歎曰此周
官委積之法隋唐義廪之制也吾將歸而屬諸鄉人士
友相與糾合而經營之使閭里有賑恤之儲而公家無
龠合之費不尤愈乎伯恭既歸不三年而卒遂不果為
其卒之年浙東果大饑予因得備數推擇奉行荒政按
行至婺則婺之人狼狽轉死已籍籍矣予因竊嘆以為
向使伯恭之志得行必無今日之患既而尚書下予所
奏社倉事諸道募民欲為者聽之民蓋多慕從者而未
幾予亦罷歸又不果有所為也是時伯恭之門人潘君
叔度感其事而深有意焉且念其家自先大夫時已務
賑恤樂施予歲捐金帛不勝計矣而獨不及聞於此也
於是慨然出粟五百斛為之斂散以時規畫詳備一都
之人賴之而其積之厚而施之廣蓋未巳也一日以書
來曰此吾父師之志予幸克成之然世俗不能不以為
疑也子其可不為一言以解之乎予惟有生之類莫非
同體惟君子為能無有我之私以害之故其愛人利物
之心為無窮特窮而在下則禹稷之事有非其分之所
得為者然苟以其家之有餘而推之以與鄰里鄉黨則
固吾聖人之所許而未有害於不出其位之戒也況叔
度之為此特因其墳廬之所在而近及乎十保之間以
承先志以悦親心以順師指而何不可之有哉抑凡世
俗之所以病乎此者不過以王氏之青苖為說耳以予
觀於前賢之論而以今日之事驗之則青苖者其立法
之本意固未為不善也但其給之也以金而不以榖其
處之也以縣而不以鄉其職之也以官吏而不以鄉人
士君子其行之也以聚斂亟疾而無慘怛忠厚之心是
以王氏能行於一邑而不能行於天下子程子嘗極論
之而卒不免於悔其已甚而有激也婺人蓋多叔度同
門之士必有能觀於叔度所為之善而無疑於青苖之
說者則庶乎其有以廣夫君師之澤而使環地千里永
無捐瘠之民矣豈不又甚美哉叔度名景憲與伯恭同
年進士年又長而屈首受學於伯恭無難色師没守其
說不懈益虔於書無所不讀蓋深有志於當世然以天資
峭直自度不能隨世俯仰故自中年不復求仕而獨於
此為拳拳也(倉在婺女鄉安期里)
顔光衷曰凡害民之政其始盡言利民上開一孔下
開百竇城郭富豪之家猶能支吾乃若山谷僻陋矇
叟孤稚目不識文告耳不辨官音舌不解敷陳手不
能訴寫見里長則面色青黃望公門則心戰膽慄稍
有桀驁皆得望風索騙幻弄吞侵其為凌虐寧可數
計每見上人撫循至意不得已而為此策孜孜丁寧
惟恐有失然予權任事則情勢不能無假借而假借
之下復有假借則侵漁之外復肆侵漁於是告訐日
煩獄訟日滋罪罟日長愁怨日盈而太平之風索然
盡矣
金華社倉規約(計十四欵)
一社倉榖本五百石
一社倉只置總簿一面紙盡置第二面
一一甲不許過三十人甲頭一人不滿十人附甲不許
詭名冐籍(犯者出社甲頭改替許同甲告罰甲頭所納給賞)
一散榖以三時(謂除夜或下田接新並須甲頭相度)
一每戶借一石甲頭倍之無居止及有藝人不借(若口累衆)
(多作田廣甲頭保明别議增借)
一借榖上簿不立契(還訖就簿勾銷)
一借榖日每戶納錢五十文甲頭免(十五文給甲頭十文守倉人十文雜)
(支十五文掌倉量錢此外不許分文乞索許甲内人告以所得錢文給賞)
陳龍正曰此法免息後猶可行若出息二斗又見納
五十文太重矣
張文嘉曰不若每石止令納白銀三分彙收一處俟
完日共計銀若干作五十股泒開照法分給各項人
亦酌中之道
一量榖本甲甲頭執槩(並見清量掌倉人擅執槩改替)
一還以三限限以三日(謂如十甲每甲若干人一限納若干並甲頭預報定日子一人)
(不到甲内榖並畱倉候齊交量)
一息榖二分(謂石取息二斗)中饑減半大饑盡免本戶納息已
滿十年免收息(謂第至十)一(年納年免)
一耗榖三釐(謂榖一石取耗三升以備折閱及充每歲社倉雜費)
一甲内逃亡甲頭同甲内均填甲頭倍之(若係時疫戶絶甲頭申倉)
(差人審實候還榖日銷落若不循理者雖已還出社)
一息榖有餘遇饑荒給散(計所有每人大人二升小兒一升十日止並以入籍戶口)
(為定)
一社衆於規約犯一事不借一年再犯出籍
清江縣社倉規約五欵
一所借給貴均平亦慮失陷米本其支借時鄉官審問
社首及甲内人某人可借若干衆以為可方可支借
其素號游手及雖農業而衆以為懶惰頑慢者亦不
支貸
一鄉官踏逐善書寫百姓一人(不得用罷役過犯人)專充書寫簿
書如收支執槩就差社首遇收支日日支飯米一斗
一倉中事務並委鄉官掌管但差使保正編排人戶磨
對簿歷彈壓斂散踏逐倉厫追斷逋負之類須官司
行遣
張文嘉曰惟梗化敗度者用官司行遣可也
一鄉官從本軍給帖及有朱記主執行遣
一簿用紙札每歲於息内支破
建寧府建陽縣長灘社倉記(朱熹)建陽之南里曰招賢
者三地接順昌甌寧之境其陿多阻而俗尤勁悍往歲
兵亂之餘稂莠不盡去小遇饑饉輙復相挻羣起肆暴
率不數歲一發雖尋即夷滅無噍類然愿民良族晷刻
之間已不勝其驚擾矣紹興某年歲適大祲姦民處處
羣聚飲博嘯呼若將以踵前事者里中大怖里之名士
魏君元履為言於常平使者袁侯復一得米若干斛以
貸於是物情大安姦計自折及秋將歛元履又為請得
築倉長灘廐置之旁以便輸者且為後日凶荒之備毋
數以煩有司自是歲小不登即以告而發之如是數年
三里之人始得飽食安居以免於震擾夷滅之禍而公
私遠近無不陰受其賜蓋元履少好學有大志自為布
衣而其所以及人者已如此蒙其惠者雖知其然而未
必知其所以然也其後元履既没官吏之職其事者不
能勤勞恭恪如元履之為於是粟腐於倉而民饑於室
或將發之則上下請賕為費已不貲矣官吏來往又不
以時而出内之際陰欺顯奪無弊不有大抵人之所得
粃糠居半而償以精鑿計其候伺亡失諸費往往有過
倍者是以貸者病焉而良民凛凛於凶歲猶前日也淳
熙十一年使者宋侯若水聞其事且知邑人宣教郎周
君明仲之賢即以元履之事移書屬之且下本臺所被
某年某月某日制書使得奉以從事蓋歲以夏貸而冬
斂之且收其息什之二焉行之三年而三里之間人情
復安如元履亡恙時什二之收歲以益廣周君既以增
葺其棟宇又將稍振其餘以漸及於旁近蓋其惠之所
及且將日增月衍而未知其所極也周君以予嘗有力
於此者來請文以為記予與元履早同師門遊好甚篤
既追感其陳迹又嘉周君之能繼其事而終有成也乃
不辭而為之說如此則又念昔元履既為是役而予亦
為之於崇安其規模大略倣元履獨歲貸收息為小異
元履常病予不當祖荆舒聚歛之餘謀而予亦每憂元
履之粟久儲速腐惠既狹而將不久也講論餘日杯酒
從容時以相訾謷而訖不能以相詘聽者從旁抵掌觀
笑而亦不能決其孰為是非也及是宋侯周君乃卒用
予所請事以成元履之志而其效果如此於是論者遂
以予言為得然不知元履之言雖䟽而其忠厚懇惻之
意藹然有三代王政之餘風豈予一時苟以便事之說
所能及哉當時之爭蓋予之所以為戱而後日之請所
以必曰息有年數以免者則猶然不忘吾友之遺教也
因并書之以視後人使於元履當日之心有以得之則
於宋侯周君今日之法有以守而不壞矣元履名掞之
嘗以布衣召見天子悦其對即日除太學錄尋以數論
事不得久居中既而天子思復召用之則元履既卒矣
上為悵然久之詔有司特贈直秘閣云
建寧府建陽縣大闡社倉記(朱熹)招賢里大闡羅漢院
之社倉新侯官大夫周君某之所為而長灘之别貯也
始秘閣魏君之築倉於長灘非擇其地而處之也因其
船粟之委於是而藏焉耳故倉之所在極里之東北而
距西南之境遠或若干里貸者多不便之而是時率常
數歲乃一往來則猶未甚以為苦也淳熙甲辰周君始
以常平使者宋公之檄司其發歛之政而以歲貸收息
之令從事既為之更定要束搜剔蠧弊而以時頒焉民
已悦於受賜矣周君因益問以用革之宜而有以道里
不均之說告者且曰自今以往一步而往來者再則其
勞佚之相絶又非前日比矣周君於是白之宋公而更
為此倉以適遠近之中且令西南境之受粟者即而輸
焉來歲遂以遠近分土使各集於其所以待命民既歲
得飽食而又無獨遠甚勞之患於是咸德周君而相率
來請文以記其成昔予讀周禮旅師遺人之官觀其頒
斂之疏數委積之遠邇所以為之制數者甚詳且密未
嘗不嘆古之聖人既竭心思而繼之以不忍人之政其
不可及乃如此及今而以是倉之役觀之則彼其詳且
密者亦安知其不有待於歷時之久得人之多而後乃
至於此耶因為之記其本末以為後之君子或將有考
於斯焉周君字居晦好讀書有志當世之務吏事亦精
敏絶人不但此為可書也
邵武軍光澤縣社倉記(朱熹)光澤縣社倉者縣大夫毗
陵張侯訢之所為也光澤於邵武諸邑最小而僻自張
侯之始至則已病夫市里之間民無蓋藏每及春夏之
交則常糴貴而食艱也又病夫中下之家當産子者力
不能舉而至或棄殺之也又病夫行旅之涉吾境者一
有疾病則無所於歸而或死於道路也方以其事就邑
之隠君子李君呂而謀焉適會連帥趙公亦下崇安建
陽社倉之法於屬縣於是張侯乃與李君議略倣其意
作為此倉而節縮經營得他用之餘則市米千二百斛
以充入之夏則損價而糶以平市估冬則增價而糴以
備來歲又買民田若干畝籍僧田民田當没入者若干
畝歲收米合三百斛并入於倉以助民之舉子者如帥
司法既又附倉列屋四楹以待道途之疾病者使皆有
以棲託飲食而無暴露迫逐之苦蓋其創立規模提挈
綱領皆張侯之功而其條畫精明綜理纖密者則李君
之力也邑人既蒙其利而歌舞之部使者亦聞其事而
加勸奬焉於是張侯樂其志之有成而思有以告來者
使勿壞則以書來請記予讀古人之書觀古人之政其
所以施於鰥寡孤獨困窮無告之人者至詳悉矣去古
既遠法令徒設而莫與行之則為吏者賦斂誅求之外
亦飽食而嬉耳何暇此之問哉若張侯者自其先君子
而學於安定先生之門則已悼古道之不行而抱遺經
以痛哭矣及其聞孫遂傳素業以施有政宜其志慮之
及此而能委心求助以底於有成也李君於予蓋有講
學之舊予每竊歎其負經事綜物之才以老而無所遇
也今乃特因張侯之舉而得以粗見其毫末是不亦有
感乎故予既書張侯之事而又附以予之所感於李君
者來者尚有考云
常州宜興縣社倉記(朱熹)始予居建之崇安嘗以民饑
請於郡守徐公嚞得米六百斛以貸而因以為社倉今
幾三十年矣其積至五千斛而歲歛散之里中遂無凶
年中間蒙恩召對輙以上聞詔施行之而諸道莫有應
者獨閩帥趙公汝愚使者宋公若水為能廣其法於數
縣然亦不能遠也紹興五年春常州宜興大夫高君商
老實始為之於其縣善卷開寶諸鄉凡為倉者十一合
之為米二千五百有餘斛擇邑人之賢者承議郎趙君
善石周君林承直郎周君世德以下二十有餘人以典
司之而以書來屬予記予心許之而未及為也會是歲
浙西水旱常州民饑尤劇流殍滿道顧宜興獨得下熟
而貸之所及者猶有賴焉然予猶慮夫貸者之不能償
而高君之惠將有所窮也明年春高君將受代以去乃
復與趙周諸君皆以書來趣予文且言去歲之冬民負
米以輸者襁負爭先視貸籍無龠合之不入予於是益
喜高君之惠將得以久於其民又喜其民之信愛其上
而不忍欺也則為之計其所以然者抑又慮其久而不
能無弊於其間也則又因而告之曰有治人無治法此
雖老生之常談然其實不可易之至論也夫先王之世
使民三年耕者必有一年之蓄故積之三十年則有十
年之蓄而民不病於凶饑此可謂萬世之良法矣其次
則漢之所謂常平者今固行之其法亦未嘗不善也然
考之於古則三登太平之世蓋不常有而驗之於今則
常平者獨其法令簿書筦鑰之僅存耳是何也蓋無人
以守之則法為徒法而不能以自行也而況於所謂社
倉者聚可食之物於鄉井荒閑之處而主之不以任職
之吏馭之不以流徒之刑苟非常得聰明仁愛之令如
高君又得忠信明察之士如今日之數公者相與併心
一力以謹其出納而杜其姦欺則其法之難守不待異
日而見之也此又予之所身試者故并書之以告後之
君子云
建昌軍南城縣吳氏社倉記(朱熹)乾道四年建人大饑
熹請於官始作社倉於崇安縣之開耀鄉使貧民歲以
中夏受粟於倉冬則加息什二以償歲小不收則弛其
息之半大侵則盡弛之期以數年子什其母則惠足以
廣而息可遂捐以予民矣行之累年人以為便淳熙辛
丑熹以使事入奏因得條上其說而孝宗皇帝幸不以
為不可即頒其法於四方且詔民有慕從者聽而官府
毋或與焉德意甚厚而吏惰不恭不能奉承以布於下
是以至今幾二十年而江浙近郡田野之民猶有不與
知者其能慕而從者僅可以一二數也是時南城貢士
包揚方客里中適得尚書所下報可之符以歸而其學
徒同縣吳伸與其弟倫見之獨有感焉經度久之乃克
有就遂以紹熙甲寅之歲發其私榖四千斛者以應詔
旨而大為屋以貯之涖事有堂燕息有齋前引兩廊對
列六庾外為重門以嚴出納其為條約蓋因崇安之舊
而加詳密焉即以其年散斂如法鄉之隠民有所仰食
無復死徙變亂之虞咸以德於吳氏而伸與倫不敢當
也則謹謝曰是倉之立君師之教祖考之澤而鄉鄰之
助也吾何力之有哉且今雖幸及於有成而吾子孫之
賢否不可知異時脱有不能如今日之志以失信於鄉
人者則願一二父兄為我教之教之一再而不能從則
已非復吾子孫矣盍亦相與言之有司請正其罪庶其
懼而有改其亦可也於是衆益咨嗟嘆息其賢以為不
可及而包君以書來道其語且遣倫及伸之子來請記
熹方病不能文然嘉其意不忍拒也乃為之書其本末
既以警夫吳氏之子孫使其數世之後猶有以知其前
人之意如此而不忍壞抑使世之力能為而不肯為者
有所羞愧勉慕而興起焉則亦所以廣先帝之盛德於
無窮而又以少致孤臣泣血號弓之慕也
俞森曰觀朱子社倉諸記及各規約法可謂備矣然
變通亦顧其人隨其時地之宜而用之有未可執一
者按黃震通判廣德軍時社倉法大弊衆以始自朱
熹不敢議震曰法出於聖人猶有變通安有先儒為
法遂不得救其弊耶為别買田六百畝以其租代社
倉息非凶年不得輙貸貸不取息此可謂善法朱子
者也
毛鼎新黃巖人授浙西提舉茶鹽司準遣改常平司準
遣其長有欲獻羨餘四十萬者鼎新力爭以置社倉陳
善曰鼎新此舉不啟君上之侈心而於民有德且俾其
長免言利干進之咎一舉而三善具焉(附)乾德四年詔
出納之吝謂之有司倘規致於羨餘必深務於掊克知
光化軍張全操上言三司令諸處倉場主吏有羨餘粟
及萬石芻五萬束以上者上其名請行賞典此苟非倍
納民租私減軍食何以致之宜追寢其事勿頒行除官
所定正耗外嚴加止絶
陳芳生曰錢榖出納積少成多不無餘潤為民牧者
特患無實心耳苟有實心以行實政何利不可興建
哉浙江運司席某居官清介自正供外力却火耗等
事去任時庫中尚存羨餘五千吏請曰此可取也席
曰獨非百姓膏血耶卒不受嗚呼席氏誠不可及矣
然亦獨為君子耳以天地間有用之物置之無用之
地徒飽鼠竊狗偷者之腹不大可惜耶大約司𣙜司鹽
司倉羨餘極多雖甚清介亦有饒溢有志斯民何利
不舉故特表而出之以為賢士大夫告
元張光大議曰古有義倉又有社倉義倉立於州縣社
倉立於鄉都皆民間積儲以待凶荒者也國朝酌古準
今立義倉於鄉都一舉兼盡社倉之設惠至渥也令附
近税戶各以差等出榖為本每年收息榖一斗候本息
相停以榖本給還元主以利為本立掌倉循環規運豐
年貯積凶年出貸有司許令點檢而不許干預侵借其
立法最為詳備惠民之意亦甚切至未及十年倉庾充
斥過於本倍然百姓困於義倉民間但見其害而不見
其利凶年饑歲而民不免於流離死亡其故何也良由
有司任法而不任人法出而奸生令行而弊起以暴心
行仁政政無非暴雖曰惠民實所以厲之也略而舉之
其弊有四一曰掌倉之弊今之掌倉者非軰閑之吏貼
祗候則鄉里無藉之潑皮請託行求公納賄賂投充是
役上以苟避差役下以侵削小民既已過費重貲寧不
貪圖厚利官司容其奸偽百姓不敢誰何二曰點檢之
弊其有考滿守缺司吏官員門下親知或結託求差或
倚勢分付帶領僕從名為計點義倉糧盤繞鄉村呼集
社伍需求酒食索取齎發饜其欲則抄寫虚數忤其意
則苛細百端遂科歛社民糶賣義榖以為祗待起發前
者既去後者復來所積之糧十去其七三曰出貸之弊
掌倉素非仁德忠厚之士所儲之榖平時先已侵用至
於出貸之際預行插和糠粃&KR0008;榖砂土及至支遣小斗
慳量比及到家簸揚所貸不得一半豐年有米則勒令
民戶承貸凶荒之歲則推稱已貸盡絶惟務肥已不恤
濟人虛裝人戶具報官司或立詭名交割下次民之受
害其何可言四曰回收之弊百姓貸榖未及半年為之
掌倉者既交割前界貸數乃集不逞之徒三五為羣遍
繞鄉村催索逋貸呌囂隳突需求酒食何所不為及至
人戶擔榖到倉一斗必收二斗幹人脚榖上數科陪滿
斗豪量不奪不饜稍涉分析則云以後官司計點虧折
誰賠若或不從必是解官懲治民之困於義倉有甚於
凶荒之歲者醫瘡剜肉誰不惻然有此四弊而欲惠濟
於民未之有也又有虛申案驗偽指倉囷觀其數則億
萬有餘考其實則百千不足官司視為文具姦吏因緣
為私故自立義倉以來展轉繁文州縣徒有幾千萬石
之名饑荒之歲民不沾惠是蓋有司不以荒政為心但
為黷貨之具委任失當以暴心行之本既不澄弊端滋
蔓耳由是而言則擇人委任為第一要事若委任得人
亦不須差人計點出納之公自然無弊然君子作事謀
始任人之方尤所當慎若一槩委用產税富豪之家則
富而好義者少為富不仁者多中間未免結搆所司侵
漁刻剝其害有甚於吏胥無籍之軰今後莫若選擇鄉
里有德望誠信謹愿好義之人或賢良縉紳素行忠厚
廉介之士不拘產税抵業但為衆所敬而悦服者許令
鄉民推舉不必拘以鄉都所司察其行實以禮敦請使
之掌管置簿供報依時出納不限年月交替至如出貸
之時入水和榖小斗慳支回收之際大斗滿量及需索
縻費圖利倍取人戶者但有陳告得實依不枉法例追
斷移易虛樁坐以侵盜之罪徵取還倉如此則掌倉者
知所警懼保守廉恥而不妄為貧者必沾其實惠矣雖
然言之非艱行之惟艱必也州縣杜其夤緣求充之源
於其前禁其不時計點之弊於其次至於出貸回收之
際絶其供報文案之需彼既無所費於官司則下自可
安而行之源清流潔上下皆可以誠心為民有其誠斯
有其實庶幾義倉儲積不為虛設凶年饑歲得以濟民
上不負朝廷立法為民之美意儻若上無公論下有叛
心前弊不除純任以法雖有善者亦無如之何也已
明張朝瑞圖書編社倉議社倉之制乃古人良法特
患上之人不知所以倡之耳有父母斯民之責者果知
民為邦本食為民天水旱之凶荒不時官倉之積榖有
限思為備荒之善策須酌社倉之事宜乃計之得也合
於各保甲鄉約中各創立社倉先捐俸金以為倡率或
罰紙贖以便上納且誠心勸諭各村士民使咸知以義
相尚不待督責而出榖皆其情愿徐因倉置簿登記其
數凡出榖多者則破格旌奬民其有不以義相從者乎
況因時制宜隨俗勸誘或禁止神廟賽會定為香錢或
違犯鄉保規條略示懲罰由此日積月累則一村之榖
自足以養一村之民每年青黃不接之時令其出放息
止加二小饑加一大饑免息成熟之年仍令各村量行
添入此法若行之有常三數年間各村之榖殆將不可
勝食但民之誠偽不一而官司之意向不同若非出納
有經奸民或因之以滋侵漁負騙之私官司或移之以
補官倉積貯之數是非惟無益於民而且有害於民也
然使經官查盤則又重為民累合無免其查盤止於府
縣給印文簿付鄉約正副每歲稽查其各村管理收放
即於本鄉每年輪一公直殷實者以司出納量與免其
火夫丁差以示酬勸如此則奸民不得以負騙官司不
得以那移即遇水旱凶災復有官榖以濟之自是貧者
不患於阻饑富者可免於勸借而盜賊亦因以潛消地
方之民永有賴矣
一社倉之設本以為一鄉也榖以義名則當以義相先
斯為善俗除捐俸并發紙贖以為之倡及士民尚義
出榖多至百十石者不可為例外大凡當秋熟之時
或每畝量出榖半升或通鄉各戶富者以石計貧者
以升斗計俱報數約正副登簿保長收入社倉每春
有闕食者量準借與就於保長處會同約正副批立
合同登記簿籍候秋收之日加息二分納還但借榖
者亦不得多至十石以外恐一人奸頑無耻催收稍
難則將并一鄉之義舉而壞之也
一每遇年荒大戶例有勸借蓋官榖有限各村又無義
榖故也若使村村有榖則一鄉之積自足以供一鄉
之人加以縣倉積有官榖勸借之事以後可免且尚
義出榖而使本鄉之人俱感其惠亦處富和隣之一
道也不然富本衆所忌也積心慳吝因之阻壞義舉
設遇凶荒寧能獨保其富哉
一出榖雖非貧者之事而歲時豐稔或一斗或二三斗
亦可量力出辦準與荒年揭借義榖亦有數倍之利
若豐收之年斗榖不肯出者荒歉之年義榖官糧俱
不準與
一各鄉舊有土神廟即有社祭之禮但俗尚奢侈因而
迎神賽會花費不貲不特䙝瀆神明幽有鬼責致怠
事端且明有人非從今鄉約舉行一切禁止或有情
愿施捨冀神佑助即宜準作香錢自家告諸神明登
記鄉約簿積為義榖以濟人貧難豈不神人兩得之
乎每歲春秋祈報買辦猪羊酒菓香燭等項即於義
榖内支用祭畢舉行社飲申明約法和睦鄉里庶彬
彬然成禮讓之俗矣或有貧不能存喪不能舉者亦
於義榖内量給以助之會衆公議而後動支各明白
登簿以偹稽查毋得循私濫支冐破
一各村納榖或社倉未備權借民間空房收貯待置倉
後再行收入或鄉村空曠苦於看守不願立倉者即
公議積貯亦從其便
一給借固貴均平亦慮陷失榖本每年支借之時須會
衆公議量其可借方準托保借與敢有輕借游手無
賴之人以致負騙及強梁奸貪之徒以市私恩俱於
收管人名下追賠其收管人敢有捏開花名私取規
利者衆共呈官追罰若出入公明每年亦宜量給以
酬收管之勞
湖廣澧州社倉規約序(萬鎮)嘗謂周禮一書為民慮深
矣其比閭族黨必相捄相賑六行教民必使任䘏繼於
婣睦之後古之聖人既愛其民又欲使其民之交相為
愛故法立而俗厚有由也吾鄉自罹兵革之餘故老凋
零習俗頽弊富家巨室溺於商功課利之習又無君子
長者之論以激發之故舉事而益於己則為舉事而稍
損於己則弗為甚至積粟紅腐以俟饑歉穹其價以厚
其售曾未聞有倡於義舉者吁何薄也間有稍異流俗
能好義者不過曰修道路之崎嶇治谿澗之瀰漫以為
往來稱便而已夫道路未甃止艱行谿澗未矼止病涉
此一夫之任爾假令民日乏食久之弱者轉溝壑強者
奮臂大呼相率而為盜事勢至此以富自足者可保乎
余平生念此久矣因觀先儒文公朱先生在建遇大饑
請於官作社倉建甚德之其事有感於予欲率鄉中富
而有德者法而行之凡與盟者榖以十斛為率十人所
聚榖百斛擇里之賢有才者司出納焉其法則倣文公
規模使貧民歲以中夏受粟於倉冬則加息十二以償
歲小不收則弛其息之半大䘲則盡弛之期以數年子
什其母則惠足廣而息遂捐之於民不惟民有所給食
無復變亂之虞而古人相捄相賙任䘏之法所以使之
交相愛者庶幾復見於今之俗矣顧不偉與因書此以
為同志告幸相與勉而行之
汪道亨修舉社倉事宜
一議本榖本社集社長社副社衆會議各量貧富家
口為多寡戶分三等等列三則其輸榖之法每月一會
約定會期上上戶每會一石上中戶每會六斗上下戶
每會四斗中上戶每會三斗中中戶每會二斗中下戶
每會一斗下戶不與社榖初貯榖本尚微不許輕易歛
散如遇便肯以一歲之榖盡輸於社或分為三四會輸
完亦可不必拘定作十二次如粟不便者許納銀錢登
簿遇賤糴貯社中若有家道頗殷而絶無斗榖入倉者
即書某人名加以頑吝二字貼社倉内但遇荒歉官社
倉榖俱不准給其有鄉村隘小不能分三等等不能列
三則者即隨社大小減之其榖之數亦酌量增損
一議義榖凡社中富而好行其德者能於本榖外願
輸二石入倉者紀善一次四石者紀善二次十石者紀
大善一次二十石者紀二大善三十石者紀三大善州
縣掌印官奬賞輸五十石以上者該府暨州縣送扁書
好義二字輸百石以上者本道送匾書施仁二字照例
給與冠帶輸至二百石以上者准給冠帶優禮本道及
兩司送匾書樂善二字其輸四百石以上者申請兩院
送匾書積德二字給與冠帶仍優免雜泛差役犯罪不
許加刑此外若輸粟八百石以上者申請兩院照例奏
請竪坊表里
一議罰榖凡官司自理贖榖除照舊入預備官倉外
其各社有鄉約演禮不到保甲直牌怠玩及一切違犯
稍輕者聽約正副酌處罰榖其有本社小事口訴不平
者聽約正副量剖曲直罰榖使之平息以省赴告及株
連干証之費或赴告而自願和息者該有司酌量罰榖
輸之該社取具倉收免罪情輕者批約正副查處量罰
是為罰榖登簿備查
一議息榖倉榖收貯若干每年於二月起至三月四
月止宜出陳易新餘月不得輕借其交還月分自九月
起至十月止不得延捱以致榖價漸貴輸納愆期初年
榖本尚微每石取息二斗如時小歉則減息之半行至
三年之後榖本漸裕每石取息一斗如時小歉止取五
升大歉則盡免其息凡給借之戶或過時不還或還而
濕惡不堪者送官重治後次不准再借出借之時須會
同集議量其可償方准托保關借如游手無賴刀頑無
信強豪不馴者不得輕與如或輕與以致負騙者俱在
保人及收管人名下追賠收管之人捏開詭名冐領私
取規利者許人訐告另行追罰每放借完日即將本社
中下人戶支借過榖石若干應該息榖若干一一登簿
以便稽考餘榖收貯不得混支升合每年終結筭出入
明白給與收管人一石以償其勞
胡其重曰社倉之制原為周窮恤乏若量其不能償
而遂不借是極貧極苦之人反不獲沾周恤之例似
難為情雖以糴本為重殊失立倉之本意矣此處仍
須酌議至於年終償收管之勞當以二石為則
一議倉庾以上四等倉榖收貯倉庾之法不可不講
須查各處舊有倉者基址或嫌狭隘相應設法量增房
屋或係假借相應措處凡建倉屋四圍空曠不近居民
烟火其有與之相近者須買磚堆砌以備不虞以上費
用俱於四等榖内取之或有尚義之士獨任其費者官
司重加奬賞其平素無倉地方若新歛有榖或於各鄉
約寬餘處所寄囤或各鄉約所有空居即處其值易買
俾鄉約社倉合置一處尤便或借廢寺廟庵觀暫貯俟
榖積果多則公議扣榖建倉凡有人樂助者或銀榖或木
石隨意多寡俱登記於簿勒石垂名各該州縣每年終
通查所屬共建社倉若干仍將千字文挨順里甲編立
字號共若干處各置牌匾大書其字號社倉五字懸掛
倉門該州縣將總數報之府州以便稽察
一議收掌各處既有社榖社倉其收掌出入當立社
長一人以本處齒行俱優者為主更兼家資殷實者為
之更妙或即以約正保正為之凡社中事務皆聽裁决
又立社副二人以年力強壯行能服衆者為之或即以
約講約副保副為之俱要犬牙相制社長專管封鎖社
副二人一管出簿一管入簿又立社傑二人或四人以
壯年公直有才幹者為之俱從社長社副指使分任勤
勞既立諸人之後須置社榖出入二簿先將各戶輸榖
登記入簿内待出放之時仍將各戶借過若干數目登
記出簿内造完送官查驗印發本社待後照數催收
一議典守社倉既設則典守不可不議如或社長近
倉則即以社長兼主守之事社副社傑亦然或俱不近
倉則宜另立社直數名或以本地人夫輪流值日或換
甲選擇一季一換俱聽便酌處不若於社倉之傍公立
社學令子弟在學讀書則莫非看守之人不必更立社
直矣務須加意防閑不致疎虞為要
一議稽核各倉積榖既多奸民或因之以滋侵漁若
經官逐一查盤則必重為民累合無免其查盤止於本
府管糧廳置循環簿二扇各州縣每年五月將放過若
干十二月將收過若干赴廳倒换備查各倉放出收完
俱報本州縣其餘出入民自收掌官司或因路便或出
不意抽查以革奸弊其經管之人如果公勤謹慎衆所
悦服增息榖至三百石以上者禀官旌奬其有侵欺及
借貸之人負掯互相容隠者許諸人指名首告官司着
實查追不得姑息
一議分賑凡遇大䘲之歲官府行賑之時約筭本社
除上等可以自給外其餘中下人戶各照本榖原數聽
其分領自非凶荒不許討支其本榖之外尚有義罰息
等榖約筭若干社長等公議酌量本社應存若干以防
後日應賑若干以救目前分數議定而後開倉其平時
施榖入倉先上上戶次上中戶次上下戶次中上戶次
中中戶次中下戶其凶年賑榖則先下下戶次下中戶
次下上戶等而上之至中上戶而止仍查其中有先富
而後貧者准賑先貧而後富者不准賑其年力強壯能
為人營運及堪為人傭社中有興作者收之給與工食
傭工有力強而不為傭不事生業坐以待賑者賑凡二
次即止其分賑宜常畱贏餘以備後賑
一議推恩社倉行至三年以後粟有贏餘凡社中好
修貧士孝子順孫不能舉火宗族親戚俱無足恃者貧
而有喪不能舉及子女過時不能嫁娶情景可傷者節
婦年自二十四五以前孀守至今已踰五十一向無隙
可議者民年七十以上貧而且病衣食俱乏者俱聽社
長等酌議周恤登簿報官不許徇私冐濫
一議費用倉中逐年紙劄及修整倉厫書筭守倉人
等茶食工僱并春秋祈報應辦儀饌俱各訂為定式使
不豐不儉經久可行或所用反過於所積或所積僅供
其所用則非立法之意預備儲蓄之策矣務宜斟酌若
日久榖多又將榖本漸置社田亦無不可
一議社學古之教者里有社家有塾黨有庠此教化
之所以易行也故社學亟宜舉行社長人等各查本處
現有社學或只有蒙館幾所坐落某處原無社學須公
同酌議於公衆地基置建社學亦照社倉出榖事例勸
諭衆人隨力樂助或待社倉行久以義息等榖創立建
立之後即報州縣亦順里挨甲編號置匾書寫某字號
社學懸掛館門既富而教亦化行俗美之一大關係也
勸輸文(沈鯉)夫倉以社名則非獨有司之事也蓋所在
居人均與有責焉傳曰未有上好仁而下不好義者也
未有好義其事不終者也今吾邑侯為吾邑賑荒計既
肫肫若此矣豈鄕士大夫與居民有力者自為桑梓身
家計反不能好義終其事與吾知其必不然蓋往見里
中士大夫饒於財者未有不結社飲酒以一日之樂糜
小民終歲之費也未有不窮奢治具集水陸之珍強客
屬饜而客謝不能不止也未有不盛飾山池臺館魚鳥
花竹聲容耳目之玩而費累千金不惜也未有不以其
鼠壤棄餘委諸無用而明以資火盗陰以損已福也諸
如此類費何可勝計吾不謂諸君之盡然間亦有不免
焉者儻稍裁百分之一以輸之社廪備荒年賑濟而起
人溝壑之中不過升斗中一粒耳而遂能施仁義以行
德化無用為有用諸君亦何憚而不為此而忍負賢大
夫此意也夫既名為士大夫讀書明道理當思天下饑
由已饑顧乃於同室之困不少置念凶年饑歲家有餘
貲廪有餘糧僮僕溫飽而目睹鄉井餓夫枕藉溝壑者
曾不少顰蹙其眉則亦與凡民何異於讀書明道理謂
何此無論陰隲暗虧觖望難釋苐人皆有不忍人之心
豈以吾軰號士大夫反不能善推其心以為鄉閭倡耶
且條陳民間疾苦以請命於邑大夫亦吾軰責也今邑
侯不待斥言先自軫恤厪思善後之策欲使吾父老子
弟長無凍餒吾軰有不感激踴躍相率首應者非夫也
諸君必不爾也乃若環邑居民雖稱不腆然其間有力
者不嘗有結社攢錢隨會講經為人所籠取乎不嘗有
修寺建塔鑄佛塑神望南海走東岱䟦涉道途足重繭
不惜乎不嘗有齋僧飯道建醮設壇為遊食供糗&KR1458;而
自謂修因果種福田乎夫此數者皆無益之事而為人
所鼓勸輙竭蹷恐後積榖備賑乃有益之事而邑大夫
惓惓焉反趦趄不前此何以說也夫神明正直無可私
媚所福祐者必是好人既是好人必行好事行好事無
大於濟人利物濟人利物無過於凶年饑歲與人盂飯
可當斗粟舉我一念可活一人故欲積陰德行好事者
惟此時最得力亦惟此時最省事神明降鑒惟此事最
分明亦惟此事最錫福諸君如欲為今生為來世為身
家為子孫當無以逾此者何故不為而乃營營焉役役
焉求之於茫昧窈冥之中不見有分毫報應之益也吾
又為諸君大惑之夫公輸苦浩繁而社輸有限量公輸
有程督有稽覈有罪係而社輸緩急自便賠累無虞且
自積自備雖為人亦為已也況貧富何常吾今以濟人
安知他日不有人濟我也惟願士大夫與居民有力者
謹承邑大夫教令而道揚其波澤以贊成盛舉無忽
荒政叢書卷十上
荒政叢書卷十下
湖廣布政司參議俞森撰
沈鯉社倉條議
官廪之備賑社倉之廣積均以為民也然就兩者而較
之則官賑終不若民間社倉之為愈也官賑不過一二
所社倉則逐里各有建置積之多方備之無窮而輸散
不出境其便一官賑者官自為之也其勢獨社倉者里
人合力為之也其勢分分則集其力於衆獨則總其勞
於已衆力易舉獨力難周則任獨不如任衆其便二官
賑必須憑里甲報舉而里甲諸人皆素以漁獵自資者
也報者未必貧貧者未必賑反使公家積貯徒以惠奸
則賑施文具耳社倉則有公正好義衆所推服者為有
司分任其事而又有賢人君子可備諮訪故本里居民
孰貧孰富孰上孰下一一皆有真見粒粒皆有實惠也
其便三官賑必須按里甲次第較戶口貧富多寡逐一
審問有司或有他務相妨則勢又不能速審曠日持久
遂使枵腹垂斃之民日望倒懸之救或不及一饜以死
者有矣社倉則各濟各坊隨投隨給其周之若燭照而
予之如取擕其便四官賑不免有盤撥轉運之煩有需
索使用之費有斗斛高下之分有推挽負戴之勞而社
倉則悉無此累其便五官賑率不過一二所而境内饑
民嗷嗷待哺者常千萬計駢肩聚集沴氣薰蒸多有他
虞社倉則各里各坊分局自濟散而不聚自無他患其
便六且民俗之日以澆漓也如逝波之東下而不可復
返也社倉既立則里閈共為有無必藹然有同室之義
一體之情蓋不但緩急相周即百姓親睦民德歸厚亦
且由此其便七人情不能無公私今令于國中曰吾勸
輸備賑出爾私藏而公諸同邑不相識之人非甚倜儻
誰能應之哉惟各里有社各社有樂善而好義者各相
勉其本里之人動以惻隠之良勸以隂德之報人必不
能恝然於此而荒年賑濟亦惟此里之人得用之而不
以泛及其他即輸者有時而貧亦反以自取給焉嚮其
利為有福此民之情也因而導之當趨之如流水矣其
便八且古人于蒐狩寓講武于井田寓譏察于東南其
畝而溝澮互分者寓禦暴於先公後私者寓作忠於相
助相友者寓厚俗大抵制一事則默寓一法如社倉之
法行則里中之善惡賢愚孰可用孰不可用皆得周知
之是政教之助又在此矣故曰官賑終不若社倉之為
愈也
社倉千古良法其終於不行者則以尚義樂助慮有大
戶之名出陳入新恐有催徵之擾官司稽察則有吏胥
之累甚至官長公事所需或借此以應急久假不歸私
藏化為公用積之艱難者必且廢之一旦是以士民旁
顧遠慮懷疑摇手而不願為也必得良有司堅意主持
誘掖奬勸鼓舞作興鄉先生表帥閭閻倡率贊勷力請
當事具題飭禁凡力行社倉處所永不科𣲖大戶決不
官吏監督決不經由查盤決不那移借用設有姦蠧蠱
惑有司擾民紊社者立治以法則民志一定而不疑知
積聚皆實濟里中緩急綢繆桑土之具靡不争先從事
矣
世有治人無治法法之善者全藉得人以相助為理今
擬各里先推舉好善而公正老誠而精敏者紳衿士民
十餘人(如本里縉紳雖多止須推舉一二位坐鎮主持其餘俱選士民耆德以便效勞宣力)立為
社正二人社副四人(正副專司其成但恐或以冗奪或以病廢故多備員以便司董正務)
社直四人(凡社中應舉應廢之事社直得調停之不公不正之事社直得糾正之)社幹八
人(凡急公輔弼如徵收銀米出納錢榖開寫冊籍策應公務皆須多人以便分任)
得人最難善任尤難喜事者未必堪充堪充者未必
喜事凡賢良先達及孝廉庠序中忠厚廉潔之士或鄉
里有德望誠信謹愿好義之人有司察其行實以禮敦
請既舉之後即須實心任事虛公博訪務求盡善盡美
倘里中有敏智博達議論平實可用者不妨延請同事
或他里有良法足採者不妨改絃易轍若局中之人惟
知執拗事外之人徒行腹誹不惟有失同井友愛之風
亦何以令社事可大而可久耶
社正之任與州縣鄉約長之名不同蓋鄉約長則以良
善耆民為主然既繫籍在官則有參謁迎送調處地方
則有伺候審理至於公私藉賴則又未免妨功費用今
之社正則以紳士聞望之人為主專司社倉一事不必
責以參謁迎送也惟社中有梗法頑賴者方據實聞官
官為懲治不必伺候審理也而又公私不擾無妨功費
用之虞故以鄉約長之有才幹者或兼攝社正之事則
可如以社正而欲兼鄉約長之名則斷無人肯任社事
終無可成之日矣
社倉之莫舉也貧者恒自諉於貧富者又恐自揚其富
以此因循緣無真實任事之人遂無真實辦事之日也
今各里既推舉數人為之董率矣即將本里保甲冊逐
戶詢之願者入社不願者勿強其願者可即用黃寸楮
印成樂善助倉四字實貼本家門首每月止勸輸銀二
分一年共輸銀二錢四分計日積七毫即可勷事但恐
立志不堅始勤終怠耳於鄉則須履畝勸輸腴産畝輸
米二升中產畝輸米一升下產隨其便或遇大有下產
亦宜勸輸蓋鄉民愚而寡謀粒米狼戾之年多為無益
妄費之事與其妄費而無益何如存於本里社倉為吾
他日饑荒救命之有益而不虚耶況農民最苦青黃不
接之時貸富室米一石者必加四五利償之一夫之力
所入幾何宿逋既要償還新租又難遲緩以致日瘠日
貧流為頑鈍無賴而產主亦陰受其弊焉社倉一行則
有無相通不致重困貧富交利之道也須共諭之
或每里於同志中擇廉隅有素望實心肯任事者十人
為會首作為一朋每會首名下各募樂善好義者十人
人月輸銀一錢如力不足者不妨合數人共出一錢會
首歛集投社月計積銀十兩歲可得銀百二十兩於鄉
倣此積米不出三年社倉可成若好義者多不妨多立
會首列為二朋三朋可也
三吳風俗浮薄武林尤甚雖屋宇華好被服粲然而或
家無宿舂之儲且俗尚釋道好善者每竭力以事方外
家本無中人之產而樂齋僧建寺以冀冥福外此二者
或有饒裕之家則又惜金如命錙銖難割者也夫此正
大光明濟人利已之事饒裕慳吝者既不肯為家無儲
蓄與崇尚釋道者又不及為是則相助為理必賴於通
達世務而好義之人矣合於城市鄉都廣勸樂輸多少
悉聽待利至數倍之日仍遵朱子法撥還元本凡有祈
福&KR1241;災犧牲淫祀壽辰生子優伶筵宴等無益妄費悉
當勸省以益社倉此外里中或有鬭毆爭訟事在有司
尚可調處者或令其量力捐助具息回官更有罣誤小
罪應干吏議者或情愿捐助免其究理仍不暴其過犯
之由書以義助美名隨緣鼓舞事可以集也
稽察戶口社正副等公同里書及保甲等逐戶挨查書
其居址何地房屋幾間或係已產或典或租年甲幾何
男婦幾口同居幾人作何生業或有高年七十八十以
上或有孤寡殘疾之人皆須一一詳列而所抄戶口又
須分别四種如衣食充足者書以仁字衣食僅足者書
以義字衣食拮据者書以禮字衣食不足者書以智字
以為後日平糴張本内中設有孝子順孫義夫節婦以
及安貧樂道賢良方正之士必須訪實以備當事採擇
其有不良之軰亦須密密令人委曲開誠化導令其悔
過自新更有一種精力強幹遊手失業之人當思收羅
撫用或勸習手藝生業而又怵以禍福忠義戒其恃勇
露才以取禍患至於土妓流娼窩盜作奸夜聚曉散蹤
跡可疑者當曉諭本甲協同地方令之出境以免他累
凡此皆以本里之人稽察本里之事自能數計燭照物
無遁情則保甲之事即寓於其中從此力行鄉約擇善
講者宣揚解說月一舉行於以阜民裕俗何有
各里每保置收銀米小簿二扇公所置收銀米總簿二
扇用銀米簿二扇雜記條約告示等項簿二扇(其簿俱用鈐縫)
(印記其一社正掌之其一社副或社直掌之以杜曖昧不明及防水火意外遺失之事)仍置大簿
一扇書某某輸助銀若干共收銀若干糴米若干糶米
若干仍存若干其其助米若干共收米若干貸出米若
干得利米若干雜費米若干仍存米若干逐年條列舊
管新收開除實在四柱清數造冊報縣批驗用印仍各
領回外再用簡明總數開具一呈存縣立案以防欺弊
里人既肯同心樂輸每日清晨即宜拈銀少許另置一
處積至月終雖極貧者不患無二分之積矣銀期足紋
隨便零頓交納其收銀者即用社中人每人分認一保
保各一簿逐月逄九收銀給票於每月初八日齊集公
所併銀稱估面同登簿本月收銀若干折色若干實收
銀若干隨傾十足積貯某所今以小里分計之里中好
義者或有三百家家月輸銀二分經年可積七十二兩
隨以此銀分寄典舖或殷實之家可朝呼而夕應者薄
起利以生息之或竟至冬囤米夏間乘時價糶之如此
漸積至十年又併每年生息雖小里可得千金之米況
又有樂助者乎故亦不必拘定十年但使每年徵積得本
里有米五六百石即可停止輸助矣
城市積貯最難初年集資未廣且宜將銀生息惟擇店
業茂盛及溫厚信義之家多則貸之十金少或一二金
周年二分或分半起息但取呼吸立應耳若夫薦紳則
不敢勞生息庠友則不能勞生息胥吏則不便勞生息
也
鄉都曠野之處或效北地社倉之制蓋建倉必須上棟
下宇有磚瓦木石之費有透風重簷之設而雨雪薄簷
易於沾濡鳥雀緣空易於剝啄倉鼠穴墻易於圯壞則
又必歲時修葺費且不貲況榖既入倉陳陳相因則紅
腐而不可食出而晒晾之則逓晒逓減因緣為姦矣社
倉狀若圓囷所需惟草木泥芭無磚瓦木石之費日色
易透則不煩晒晾無重簷則鳥雀難入四周時有人跡
則鼠不為耗誠便利也
城市多流寓遷徙不常若槩用朱子加息之法倘貸米
者一旦遷去則社本化為烏有矣城中社倉斷宜兼用
平糶一法每歲五六月間先筭積貯幾何石里中貧者
幾何家通盤打算約可平糴幾何審其戶口量減時價
給票赴糴先儘最貧後及次貧此為榖貴設也若是
冬米糴價一兩至夏米糶價亦止一兩則折耗無償似
不必逐戶平糶但照時價總糶之為推陳致新之計可
也若冬米一兩夏米一兩二錢除去折耗亦獲息僅十
之一止可積為荒年平糶與賑濟之用本年亦不能減
價糶也
朱子社倉法諸路有願依此置立社倉者州縣量支常
平米責於本都出等人戶主執斂散每石收息米二斗
收到息米十倍本米之數即送原米還官却將息米歛
散每石只收耗米三升其有富家願出米本者亦從其
便息米及數亦與撥還今議州縣常平空虚勢須里
中自輸自積如銀米積至十倍本等之日其城市之人
除遷徙别里者未及還外其原居本里者仍總其本銀
之數一一扣還至於鄉都之人亦總其本米之數皆一
一扣還由此言之每年積之零星十餘年後却能收之
整頓在貧者既可抵正務之需而在富者亦足為高深
之助是猶藏之外府耳而又有好義樂助之名人亦何
憚而不為耶
朱子法將息米斂散每石只收耗米三升蓋朱子有遇
饑蠲息之議初無賑濟之事也今當稍更其法待息米
斂散之日每石仍取利一斗另記一冊號曰倉餘一以
備荒年賑濟之需一以備常年勸善之用如禮高年恤
孤寡立義學拯疾病禍患之屬是也
社倉雖聽民間措置有司並不干預抑勒但事成之日
必須呈明上臺設有侵欺等弊或暗敗公事者許諸人
直陳其奸官司立行處分務使懲一而警百以杜亂法
之萌可也
小饑固蠲息矣設遇奇荒不妨併免其本待後陸續帶
徵徐圖如前措本可也
按以上社倉條議係歸德沈鯉所作後為杭人張文
嘉所增刻本不復分别今併錄之不及辨也
倪元璐翼富倉叙歲大䘲民多死徙公私上下皆以
成周委積之義為當求其當事大夫規弘經遠惄然聚
而謀其大者以求儲於官元璐繭存城曲以拘墟之見
退而與其鄉之士大夫訾然謀其小者以求儲於社乃
稽古社倉自隋及唐參之伍之要皆有未協者以其資
計威教悉仰朝廷蓋非鄉之自為功者也鄉之自為功
者古今惟考亭一法然在考亭自為之則良他人行之
或敝繼此真文忠行之武安亦良其後人踵為之日益
敝考亭不曰里社不皆可任之人乎所謂可任之人者
能人義人慎人信人廉人天下苟不得是數者之人昔
之碧血今為冷風悲哉法之倚人行也元璐之法因時
制宜欲使雖不得數者之人而亦可不害者則有五道
焉曰託卑託卑者何也夫託尊於官即廢興由官官雖
賢三年而權盡崇安之法之所以不復者亦以其後舉
倉歸官耳今以士人世其事以中壽量之極其身三十
年其子若孫親見其事習其所持各人三十年是則百
年常在望也百年之法以官守之須三十人以土人守
之父子孫三人而已家無繁令而安里有多言而憚此
為雖不得能人亦可不害者一也曰居約居約者何也
千人之聚有田者常數十人若以王戴之法畝責輸升
是使數十人共執倉命也此數十人者必有數鵂焉必
有數蟊焉今約之五人則尊爼揖讓定縱堂皇者五人
耳其千人常在階下其數十人常在壁上謀静而專志
咸則銳此為雖不得義人亦可不害者二也曰絶累絶
累者何也劉晏以假貸非福青苖直以貸禍即崇安良
法後人敗之拘催不堪咸以咎貸是故以粟貸民求息
則粟有再死民亦有再死民頑不時歸粟粟小死歲大
饑問諸鳩殣粟大死以法治民頑民小死春散秋歛五
六月間價踴求粟不得民大死今就糴徵利以平為功
金粟迭處不離其據此為雖不得慎人亦可不害者三
也曰制欺制欺者何也大嚼者咋斷其舌左手持鍖右
指惕血一身不可相信而況於人乎故鳴鼓雖公不救
往過要鼎雖薄不形來愆今質入榖出以鍾易石是使
受者不私私者不負驥駑同橛不見驥亦不見駑夷蹠
並居不患夷亦不患跖蚨飛去來倚枕聽之周鄭交質
之謀而有邃古結繩之化此為雖不得信人亦可不害
者四也曰藏富藏富者何也過府而戟指者希不有盜
心執炙終日寧當不知其味乎寢處京坻而我無與焉
不及十年庸人皆倦矣今以為其家之肥朞而歸子旬
而歸母後乃盡子囷子凡榖六千石受息千二百石計
土田歲入榖五石千二百石則為腴田二百四十畆是
則五家子孫世世之業也富此五家而千家乃不饑食
五家於倉而倉乃足千家之食自抱其珠誰得脱者此
為雖不得廉人亦可不害者五也凡此五者皆古所未
嘗謀自元璐以意創為之妄計雖甚淺疎斷可百年而
上因著為說以諗同人今饑民習賑等於驕子更一年
不登誅求富者必立盡此云翼富是為富者策救使不
得貧耳至所寓意保甲鄉兵云然者安知是倉不為武
庫耶或疑此法終難行者固也當考亭始議社倉時吕
東萊規以任所難任恐不成功朱吕且然何況今日雖
然請自隗始
翼富倉條例
一每坊村各建義倉一所度可容六千石者或初年物
力不敷暫借同會中私囷貯之俟後資集補建充拓
可也
一倉以防盜備火為要
一會侣以少為貴五家足矣内有資計不足集兩為朋
者其出名任事惟只一人意防敗羣此為切着更少
至三家兩家或一人獨任尤妙
一千石五百石各隨其便
一倉分運定二號運倉以供春夏平糴轉輸於秋成之
前者也定之為言停也畱之秋成之後以防臨穫忽
荒如萬歷戊子大稔將收忽大風落穗遂成奇荒故
須八月萬寶告成然後發糶凡新榖入時人爭貴陳
米礲淨出糶較新米可贏息三分少亦一分五釐即
時回糴新榖以一本一利還倉
一每年入榖以蚤榖方旺晚榖將升之時為度其出糶
初年榖少恐太蚤猝遇米貴無以為救須六月中旬
以後幾及秋成之時方可出倉其後榖數漸增惟權
饑口扣畱平糴百日之資為備其餘不妨隨時徵貴
糶之地方又初年每五百石量畱百石至新榖既升
以陳榖發糶亦防意外此因定倉無榖而然其後定
倉榖入至五百石以上運倉即不必更畱餘榖遲糶
矣或當五六月時大水亢旱荒徵己見即應悉畱停
糶以備非常蓋大饑極歉非畱經歲之糧不足以濟
也
一每年以七月十五日交盤運倉糶出本利銀兩以九
月初一日交盤定倉及遲糶陳榖本利銀兩承領者
必先輸質物田屋照活賣貨物照典當以十抵六仍
集衆公驗由票真偽產業虛實器物佳惡計榖本利
萬全無失就冊開寫明白交下肩收執方准承領其
次年下肩領到本利不欠方准發還原質如少欠畱
質勒補多欠即以所質物當之此為經久之計不容
不慎且相稽相察一彼一此不須拘嫌違約者罰
一榖息運倉以二分定倉以一分五釐為率浮者悉入
定倉充修倉犒丁及抵補等費縮者於所給五家剰
息内扣抵如又不足明於冊内開載本年少利若干
俟後贏年補足
一每年交盤之際上首知會定期次及者陳戒牲醴集
諸家於關聖及本境土榖啓焚誓文隨具散福小飯
公同交割承領
一每年糴榖既集司會具五簋小飯集諸家驗過仍將
糶數及價登載冊内至出糶平糴之時俱各知會諸
家集議而行不得專擅徑遂違者議罰
一平糴查清戶口分為上中下極四等上戶不聽糴中
戶六日一糴下極戶三日一糴極戶仍減平糴價什
之二每口日五合初年榖少或只三合給票驗發往
年凶米價騰時坊分二等次貧平糴極貧給賑今有
社倉歲歲平糴則無凶年矣故不分糴賑惟減價示
優若有非常又非此論
一坊各管坊本坊平糶所餘發糶他邨坊者一准時價
一糶價賤與糴等即免科利亦不分給五家或糶賤於
糴虧折原本五家仍歛資補足如數俟贏年補足五
家
一定倉榖隨用隨補取之五家分息一年不足則以兩
年三年完之務如原數而止
一五家先而收息既而還本久而徒手得利日久益充
此為藏富於社猝遇大饑大賑倉所不足此五家者
即責之傾貲以應其何辭之與有
一榖以極燥入倉自然不耗升合耗即始入不慎之故
司會自行賠補
一日後榖盈或上官以公事勒借他方以缺糴告通者
皆須死爭不應不得則率一方之衆操引誓條婉切
陳曉事必當止若畏禍徇情以致虧廢者具如誓言
難逃神斧
一每常平糶之時懼有他方起而強糴者預選本坊壯
丁自十人漸增至五十人(初年物力未敷只可十人或二十人以後漸充則漸)
(益至五十人而止)署曰護糶鄉丁每一次平糶輪十人防護
有事則紏衆遏禦每一次值班十人各給榖六升秋
收新榖既入統給各丁人榖一石(俟後榖充漸可加厚秋給歲以為常)
(日給不遇平糶即除)自初年選定人數姓名年貎登載丁冊永
永用之不堪則革遇缺即補以寓保甲鄉兵之意云
一助罰等榖皆入定倉
一建倉之費五家各出糴榖之費取之糴本惟修倉及
護丁工食司會借發取償公息先扣後分本年或無
可扣明年補之(倉或間歲或三年一修)
一給賑無告雖豐年亦然然且索之十年之外者惟因
初年資薄尚難廣捐要在仁人豈能等待因時起義
隨所用心爾
一置冊八扇共一套運倉出納冊一扇定倉出納
冊一扇贏息出納冊一扇交盤冊一扇納質
冊一扇雜費冊一扇助罰榖冊一扇護丁冊
一扇
誓文某年歲次某干支某月某日某干支某坊鄉司社
某某等昭告于某神之靈曰循古之制如何得饑常
平制公崇安制私私之扶公譬轂輻持爾坊我鄉則
各有司積貯大命閭黨連枝同道為朋主善為師道
存救患善在因時非若青苖貸之督之以濟取利如
草春滋乃倉乃箱千斯萬斯菜不著色珠不入炊堯
不怒鯀湯不畏&KR1414;凡若此者皆神之為以饗以祀敬
歌楚茨冀神有靈明昭孔時水火盜賊屏諸四裔並
形彰癉閑邪禁欺或有不率具如誓詞
一侵没三百石以上承上誓二百石以下五十石以
上承中誓五十石以下承下誓(變賣所質不失原數許於完日牲酒)
(告神懴釋)
一欺隠贏息及飾贏為虧者承中誓
一既分倉息而遇倉缺乏應歛資分吝不應者承下
誓
一以偽由物質者承上誓
一官借民借不能力爭以致虧廢者承上誓予受皆
然
一一切費用妄報浮濫者五十石以上承中誓
上誓奪算祿俱盡身無可奪則及子孫
中誓奪算一紀身無可奪則及子孫
下誓奪算三年
蔡懋德修復社倉議從來救荒無奇要在平時預備如
古人常平倉義倉皆可行而朱子社倉之制為最善近
見臺臣申飭天下守令乘時積榖一疏此皆備於未荒
老成憂時深慮則凡可推廣德意與軫恤氓艱者似不
妨權宜變通況良法亡弊成規可遵如社倉者乎但法
須簡便著實其中事宜僣陳六則於左
一定倉制朱子社倉法初建之崇安開耀鄉請於本府
得常平米六百石夏間賑貸至冬納還每石量收息米
二斗自後隨年歛散歉則蠲其息之半大饑則盡蠲之
凡十有四年得息米造倉三間及以元數六百石還府
見儲米三千一百石在倉不復收息每石止收耗米三
升一鄉四五十里雖遇凶年人不缺食其有富家願出
米作本者亦從其便息米及數亦與撥還此社倉之制
朱子請於朝通行天下者也今宜倣其意而消息之即
附鄉約保甲而行每鄉有約每約有倉以本里之蓄濟
本里之饑權豐歲之贏救歉歲之乏緩急相通不出同
井子母相生總利吾儕此鄉中人何苦而不樂從哉曩
時社倉難舉易廢者以士民一輸榖入倉即為官物封
貯不動有耗無增人安得常樂施廪安得有餘積蓋襲
社倉之美名而失社倉之妙用所以間行而不能經久
也今一如朱子隨時斂散加息減蠲之法而更因時變
通於其間則法可久行而澤遍郡邑矣
一因倉基建倉工費此時必難即辦既奉憲行鄉約必
有約所在寬厰寺觀即於寺觀内擇堅固空房一間或
三間量里蕃寡以為增減杭地梵宇甚多不難設法修
改其他預備常平之剩厫空閑公署之餘屋亦可隨宜
酌用總求因便以省營造之費
一裕倉本昔朱子請府米六百石為本今議每鄉置倉
難盡請給於官矣欲勸民間義助恐杭地鮮蓄兵火加
𣲖之餘未必樂輸響應今奉明旨四積之法中可斟酌
推行如納粟援例事關達部而本鄉絶產為奸里影佔
者可清出即充本社榖本也金作贖刑部文除大辟外
照例准贖所括甚廣然恐開富室便門而罪外批加刑
責及例重情輕者可量納榖本社從輕宥免也時雖詘
而尚義有人即於講約中委曲勸諭賢士大夫畱心桑
梓身先為倡并如朱子法息米足時撥還原本其樂善
義士必有風行雲輳者而又通以憲頒約保旌善懲惡
之意如一約中人戶富而好義者量力輸榖若干石與
孝子悌弟軰一體載紀善簿其犯罪應記懲釘扁而知
悔改者願輸榖若干石姑免載懲惡簿再犯不悛然後
載簿釘扁其門總在本鄉中隨方設法鼓舞流通而倉
本不患為無米之炊矣
一推倉長社倉既附約所即用選舉有家有行約正約
副司之夏散冬收聽在本約通融權貸仍量議看守折
耗之費縣正官印簿二扇一存縣一存倉止報出入時
日數目以憑不時清查官府不必另委查盤滋擾
一發倉儲凡倉榖賑貸無法則奸猾佔賴強梁擠奪而
貧弱仍無實惠須編保甲時立法精詳如一甲十戶預
先分别上中下最下戶等次開列在簿與給掛牌符合
無於青黃不接時出貸至冬收納量加息耗一如朱子
法其間權歲有大荒小歉計戶有極貧次貧而減免有
差及節婦孤寒火災病患情尤可矜者亦可公議減免
如有頑戶年豐力充故意拖頑者禀官追榖仍不許再
貸總以裒富益貧酌盈濟歉政不必避加息之名要足
備一鄉之緩急而已
一釐倉蠧凡約正約副筦倉務要斂散公平登報清覈
為里中服從三年官給扁奬賞并優免雜差以示勸厲
如不稱者許講約時里衆公禀選換甚有武斷生事欺
侵倉榖者按法治罪(右社倉法附約保而行雖有限蓄儲未能供無窮食指而鄉有)
(倉倉有積猝遇災警少覺有備亦足安輯人情即平時同里相周不失敦讓風俗是在因時而力行之將古人)
(不專美于前而疲黎庶幾有起色乎)
蔡懋德通積備荒議
一實在官廪往時收貯積榖多係倉吏圖便折亁挪移
營運凡遇查盤歲覈或以折價貯庫秋成補糴為辭或
因廹限督催強糴不堪充數年年減耗有損無增以致
倉廪日虚有司畱心者非不嚴飭而積習一時未掃今
後凡追應納倉榖務要即糴本色上倉如果青黃不接
或仍折銀初冬實糴或即照榖計筭納米以杜奸胥折
亁侵蝕其米穀亦須設法出陳易新每歲夏季給借冬
初收納不得數年久貯致滋浥爛耗減庶倉廪非空名
而備賑有實益矣給借倉榖市民舂杵不便合聽鄉里
願領十人同具一劵收時量加息榖以補耗減
一勸民間自積杭不產米又俗尚趨末家鮮蓋藏貧民
無力可積雜作諸色力能隨時趁食而不事積富厚之
家多開典租房收絲蓄貨以取利而不肯積一遇饑饉
束手無策甚有愚民游棍家無擔石外競奢華年豐視
粟如土交易定&KR0008;銀錢曾不思荒歉之日鄰封遏糴始
而價湧繼且持錢擠候無處可糴嗷嗷待哺圖救然眉
雖有奇策無如何矣今後合無通行曉諭保甲牌上懇
切申明此意除貧窘小民不計外稍足之家毋論縉紳
士民在城在鄉常思此際之艱各乘秋成時候隨力糴
積其富戶積至千石保甲公舉覈實報官官為勸奬即
遇凶荒發糶仍照時價官司勿與定價奸民不得強糴
其平時一應民間貿易許令銀米均用使民間自為積
貯之圖而隨予以疏通之法官不擾而民樂勸有益無
損之術也更有一法民間積米百石以上者許令報官
驗實府縣給與樂積良民印票奬勵遇有詞訟當杖責
者執票量為輕重豁免註銷似亦不費之惠
一鼓典舖樂積使典舖積米而責令官糶勉應一時勢
難久遵欲使人人樂積莫若亦許其時價發糶為便非
為典舖省數金之貲也蓋官價之名甚美苐行之目前
徒添奸棍擠搶之擾而訛傳遠方復阻米商趣赴之期
況典商筭析錙銖惟知營利積米既奉官法發米不虧
私本又何憚而不多積乎更有一法許令民間以物質
米以銀取質悉照時價銀米通融蓋窮民質銀仍多糴
米過活或全要米或半用銀一聽民便如此則所積之
米陸續散出民受接濟之惠而積米之貲還得花息商
獲儲峙之利而官府曾無益此厲彼之令但積糴之時
務要領批往遠處產米地方販歸實數著同保正具呈
甘結以虚數妄報者罪以貪便近揭者罪法在必行彼
保身家自知遵守不必另托衙官查覈以滋搔擾如是
而典舖仍藐玩不遵者即繩以三尺亦復何辭況彼自
鼓舞樂赴也
一通行商遠米所云通者欲其舟車飛輓如水流而不
止也昔盧坦為宣歙觀察使歲饑或有請抑榖價者坦
曰宣歙榖少仰藉四方若價賤則商船不來益貴矣因
每石量加十許錢四方聞之爭相輻輳價遂日減此通
商之利也商賈徵貴徵賤趨利如鶩别無招之之法惟
不抑市價無損其利則不招自集矣又有一弊每緣奸
牙猾舖空手斛其米貨負價任意遷延是以外商束手
躭誤望風畏縮阻於中道隨地發賣米船鮮至米價不
得其平也今後務宜公舉誠實有身家者一人為牙首
許其稽察各牙不係無本之人方許開行接商凡商船
一空即行交足米價令其即行不致久滯如有侵用久
拖者許本商呈官定為追給又請憲臺備行各經由關
𣙜凡糧食重載悉蠲其税查驗明白船到即發毋久掯
畱或有米商夾帶别貨希圖漏税者三尺自在不得慮
噎而廢飱也又通行曉諭凡屬米船另行優恤决無裝
兵雜運之差勒石各處要津以垂永久如此則外商聞
風四集雖欲遏之而不可得米貸迸輳米價自平矣
一檄鄰封弛禁遏糴之令列國時已知不善況今率土
王民乃忍秦越視乎彼固曰吾以自保其民耳不知遏
令一下奸賈偷行徒飽廵役之壑奸民鼓衆挾制囷積
之家致扄鑰善藏本地之米不出截畱強糴行商之米
不通饑民嗷嗷羣情洶洶如今歲蘇常諸郡邑產米自
富一經嚴禁而米價反高打搶屢屢見告遏糴不特病
鄰而還以自病此明鑒也至於杭郡上仰食於紹金新
秈下俯給於嘉湖晩粳而蘇常以及湖廣實為四時不
匱之源吳中遏糴甚且截畱楚米是米源已涸武林處
坐槁之勢安得不驟然騰沸日增三價乎今議合於平
時先請三臺嚴督所轄守令不許禁阻并移檄湖廣應
天撫按轉諭各屬盡弛遏禁糧食時時疏通商民兩聽
其便庶無米之地自受疏通之利矣
一勸棧房接濟夫塘棲四面水鄉各省直米豆與諸貨
物輻輳縉紳及富厚之家皆於此置造棧房或自積營
利或召貯取租其來久矣大抵米粟出產有限積囤無
窮秋成榖賤則收次夏絲齊則發换易之利積計每至
數倍合無因其棧房之便積囤之利勸令隨力加積據
實報數在縣或置一簿聽各棧戶認填餘積米若干石
除五月間換絲發變外務照原認米數於青黃時候督
令湖墅發糶接濟省下饑荒仍照時價不虧原本彼則
總之取利我則借以濟荒又或官有帑銀即令塘棲積
米之家領批附糴其人起家斗斛糠粃之間計筭必精
駕輕就熟其從必勇而又得借官批庇其私米所利亦
不少舳艫銜尾因公及私此誠兩便也
一通常平遺法以廣儲蓄昔朱紫陽以常平倉米六百
石計歲盈歉貸民行之數年以原數六百石還府所羨
至三千餘石夫貸則有給借之煩有拖欠追呼之患今
第即借今歲所發三千金及查帑庫餘金為本每歲於
產米價賤時委廉幹丞簿收積至來歲照時價糶之必
有微息逐歲漸增以備荒歉或嫌官與民市而必欲減
價以糶不知減價之名徒致鬨爭孰若稍收微息多儲
新米米多則價自減糶平則人不爭為更便乎蓋地不
產米惟貴設法使米有餘不在減省錙銖見德也但今
公帑告乏此銀或難久懸更在當事者設處移借耳
一復社義倉以敦風俗昔隋長孫平令民間每秋家出
粟麥一石以下貧富為差儲之當社以備凶年其意甚
善顧今富民耗於侈靡貧民疲於征求自贍不給誰復
肯出一粒以備荒者然亦未有以作興之耳杭俗崇釋
每建宇修刹禮僧放生爭捐鏹金立成勝果如鄉約講
畢申諭之曰爾軰同里同甲生斯育斯出入相友守望
相助何等情誼倘遇荒警目擊餓莩寧忍秦越相視夫
建宇修刹何如每里修厫積粟禮僧放生何如同里賑
助煢乏其每里推賢士夫為倡或有司稍捐羨贖以興
起之令各富戶隨力捐貲修建社倉漸次積貯仍於里
中擇一家殷行篤者為主置一簿聞於有司而平時出
入則聽民間通融權貸出陳易新如遇凶荒或煮粥或
賑米總之還周一里之急此際所救饑民必真所活生
命必衆即是目前真實功德其視捐金布施徼福冥冥
奚啻萬倍哉蓋即借彼習尚施吾轉移不特備濟凶荒
亦可敦厚風俗矣
湯來賀勸設義倉序昔紫陽夫子特舉社倉西山先生
設為義廪皆以萬物一體之心居安而慮危先事而夙
防也丙子吾鄉歲歉吾家與姻友皆施米家大人曰小
惠勿徧何如夙設義倉之為愈也賀心誌斯訓久矣邇
來數遇水旱舊歲稍愈亦非大有年也然而榖值愈廉
者何哉人懲丁亥之饑耕者竭力而戶多陳積也且家
窘戶乏購物無貲而皆以榖為市也戶多陳積故擔薪
可易斗米小民不見有饑似可苟安於目前矣然以榖
市物則可貯日少非如丁亥已前之廣積也家窘戶乏
則無可稱貸非如丁亥之荒猶有族黨親鄰可以相救
援也假令一旦有荒則載道饑民望屋而食雖或自擁
倉箱豈得而獨享哉今春吾邑大姓倉庾悉空矣春夏
之交榖值雖廉而時聞饑殍幸秋霖優渥差可補救而
食猶未足也兹遵家大人夙訓徧懇有仁心者互相鼓
勵各設義倉以防饑饉在城居者或設倉於祠堂以賙
宗族或設倉於近境以濟鄰人在鄉居者或各堡創設
之或一都合力為之每歲秋成各出榖輸倉或拾餘石
或數石或數斗隨其心量其力委曲勸勉而不強人以
所難雖所積無多而荒年得此猶愈於未設也每歲初
夏必出陳易新則無積久成塵之患矣擇本地與宗族
之誠恪者司其散斂每歲輪流則可無侵用之弊矣小
荒則減價以利農大荒則商於衆而酌給之先給孝子
順孫義夫節婦之窘乏者次則老羸之無告者次則良
農之缺食者惟不孝不友敗常亂俗事確名著及遊食
不事生業之人咸勿給焉此倉一舉可以免溝壑可以
杜爭奪可以睦鄉鄰可以維風化利莫大焉繇此推之
則凡慶壽者求嗣者禱病者何不出榖以酬所願則轉
無益為有用化虚文為實利不亦善乎王文成曰為善
之人非特宗族親戚悦之鄉黨鄰里敬之雖鬼神亦陰
相之夫所謂為善孰有大於賑人之饑救人之命哉今
慶壽者若能以濟人為稱觴之祝則自求多福知必壽
考且寧也求嗣者若能以救荒為續後之謀則天監在
下知必子孫千億也禱病者若能以賙人之饑為悔過
遷善之圖則神聽和平知必勿藥有喜也移請客數宵
之費師巫一夕之貲於以救數命不充然有餘哉昔楊
旬每遇荒年輙貴糴賤糶以賑貧民後其子楊椿遂魁
天下陳天福平糶濟人而子孫咸登顯要遂為湘湖世
家昔人有云予舊舘於當湖陸氏見其堂中一軸文乃
先世兩代出粟賑饑而人贈之者文中歷叙古先濟饑
之人子孫皆膺高位謂陸氏他日必有顯者今日東濱
公而下三代皆為九卿其言若左劵矣來賀讀家譜先
祖民悦公月軒公父子賑饑不遺餘力而讓能今子孫
數世亦著文名矣夫楊陳諸君子豈有心於求福哉然
不求福而福自至亦足徵為善之顯報矣吾鄉親友嘗
思六月大旱情形則不忍不為之豫備況師紫陽西山
咸以萬物一體為心則不因無報而不為惻然亦豈因
有報而始為躍然也哉
一每歲將秋成即委曲相勸稍有衣食者各出榖輸倉
隨心量力不得相強以致嫌隙
一本村有孝子順孫義夫節婦聞其真確者若屬家貧
每歲將榖送與其人每家各幾石秋成免還若小荒
各奉榖若干大荒各奉榖若干就所積之多少為所
饋之厚薄急宜行此以見勵俗維風至意
一地方或有不孝不悌著名者及犯倫傷化逐出祠外
者及游手好閑不事生理者縱貧亦不得給借縱荒
亦不得賑濟必須嚴拒以端風化以警遊惰
一榖久必亁且有鼠耗每十石必筭折數四斗以免賠
累
一凡生日或子為父母慶壽或孫為祖父母慶壽其尊
人好静不喜飲酒請客則為子孫者隨力隨意入榖
義倉以祈神祝壽此實福也親朋送禮而主人不肯
受者亦不妨隨分入榖代為祈福古人有放鵲縱魚
以祝永年者況活人之命乎竊見鄉間糶榖以買禮
儀何不即以榖送較殽儀侈費省錢省力所益更多
一凡求嗣許愿者即於福神前拜謁倘得生子即入榖
若干於義倉畱為賑濟以謝神祐及生子後即以湯
餅之費糴榖入倉或請客情不可缺即減其酒肉之
半以助義倉於是神前焚一䟽文以酬願信可也即
親朋以榖當賀儀亦有裨於實用
一凡有病祈禱者即於神前發願拜許病痊之後入榖
若干於義倉畱為賑濟以謝神祐及病愈身安即於
神前焚䟽入榖以酬願信只隨心量力不拘多少此
實實功德較之建醮演戲功德不啻十倍
一義倉每年拈&KR0848;輪管筭清量過上手傳下手接管必
須素行忠信又稍有身家之人方許承管若家力甚
貧縱有忠信者恐其急時那散不得徇情與之輪管
庶無侵用而事可久行
沈蘭先社倉議每里各設鄉約取私剏寺院改造里
中推年高有德誼者一二人主之或老鄉貢耆儒老諸
生皆可月朔則召民講諭讀法教子弟以孝弟廉讓即
於其後為倉房高其牆垣每遇收獲時聽有田者各捐
米一石以上至於十石封貯之多寡從人不以相強此
不過省數日宴會之資無益之費即可救異日數人之
命近多見士紳廣施僧尼益造佛殿不若貯倉粟為救
荒備功甚大也里中貧富高下戶戶幾人作何生業立
為冊籍以時稽察其子弟馴良及無賴者皆如燭照有
不肖者訓飭之召其父兄俾董正之必不可教者署為
兵亦可弭盜戶有籍則姦宄無所容又即寓保甲之意
遇凶年則按籍而稽其極貧戶若干次貧戶若干在本
里所熟悉其稍有體者月致米若干下戶貧不堪者人
給米日一升按冊三日總發男子一人領之不須扶老
挈幼而至如此亦可省挨擠之苦凡社倉每里一鄉約
則一社倉倉粟賑其本里之人或本里貧而積少旁里
積多遇凶年則以富里所積分賑之務期公同協於義
毋私所有鄉邨慮盜劫則大戶家撥一人守之許備木
棍剛义之類人多吝於私財不肻捐積不知當荒亂時
盜賊蠭起劫而去之則私財亦非其有然則社倉正以
保富非獨安貧也其有豪富慳吝不樂為義者里中共
糾之罰令出粟倍於常格每鄉約立約正一人(或二人)副
二人倉榖出入悉聽正副冊籍用約正鈐記此法徧行
當無流民即有流移以官府之常平賑之天下無餓莩
矣但恐今日不能遽行此事别為酌法如左
欲立社倉必先立鄉約講明德義人皆樂輸又為法簡
便易行如鄉約未能立仍須勸置大凡勉強之事一時
即或奉行久之終歸廢壞社倉之舉願入者書其名不
願從者聽倘官設印簿使里逓沿門勒書則與科斂民
財等不可行也今先就數里樂行者任募於一里之内
設為一倉或兼數里之衆統立一社收者散者持籌者
糴糶者各俾自便官不與焉鄉間願入社者行每畆出
米二升之法城市無田有業願入社者則可行每月出
銀二分之法其好義自肯多出數十百倍者任之尤多
者里人言於官官為給奬嘗謂民間醵錢斂分嬉戲其
無益之費不少惟兹社倉纔減百分之一以輸之當社
設遇凶荒即以備本里賑濟而起人溝壑之中不過出
平日升斗中一粒耳且仍以本里之米應本里之需積
之數十年之久俾吾父老子弟永無凍餒流離其為利
賴無窮矣社倉之法人不樂行者有故總在收貯於官
設遇饑饉以還民猶費上納之苦況當賑濟小民未必
實沾其惠即如文公遺法始行甚美其後行之不終額
定報數無異正供之徵收歸官督催頓失大賢初意以
至徵募之先人不樂有大戶之名恐將來本里有事得
指名妄報雖有仁心廢然自沮積蓄之後又恐官府那
借將農夫手足腁胝民間錙銖積累者一朝烏有則遵
行之念又息若能斟酌可否因事制宜使通行於今日
無貽害於將來則大善矣
朱子社倉初行時貸常平米六百石今使倉本仍貸於
官恐日後操縱亦聽於官而流為民害總之行於官府
者則為常平不必下涉於民行之民間者則為社倉不
必上經於官宜聽民間自為積散所煩憲禁具題者凡
力行社倉處永不科𣲖大戶决不官吏監督决不經由
查盤而又官司不得借貸支動經過軍馬不得強行占
取更或姦蠧蠱惑有司擾民紊社者定以某法某例則
積之艱難者不至罄奪於一旦民志既定自不視為上
官苦我之事而各為桑梓身家計矣有田者當極荒之
歲亦多艱於舉粒設使平時舉所有以入社倉荒年但
以散之他人而已則坐視無有未有不嘆社倉之法厲
已矣今更酌為融通之法平時所納幾何具有冊籍設
遇奇荒之歲中等之家仰貸無資者照數撥還社倉原
積至豐年如常量行入粟永守社倉良法既經此一凶
荒一周接人家親受其益有不樂行者乎無有也其不
願領歸原積者聽存貯本社以濟本里極貧之民及惠
孤恤寡之用此社倉一法猶之民間結會積錢或三五
十文或千百文貯之一所及歲終始出而瓜分之亦各
如所輸數還歸之則出之最少而力且易為得之頗多
而更適於用頌言其利而無害自然鼓舞樂行也每見
豐穰之時人家得米多便不珍惜或以飼鵝鶩或飽食
而棄其餘暴殄者必有天殛何如積之倉者為有益乎
社倉之行全賴得人為理但里社不能皆有可任之人
喜事者未必堪充而堪充者未必喜事若使經官開報
遂為官身每有守候謁見之勞而無復優待之禮有品
望者自不樂為此必同里自相推舉始為無弊賢鄉紳
主之於前素行忠厚老成廉潔者佐之於後并心同力
謹其出納以杜姦欺則社倉可行矣
社倉既立其有仁孝節烈孤寡無依者里中時行周給
不待凶年
後數條即前一條意也稍異者鄉約之立不立及每
里一倉法耳然鄉約之行易於社倉必舉鄉約其美
始全鄉約舉則每里社倉亦舉矣通前後法酌而行
之庶有益乎
荒政叢書卷十下
