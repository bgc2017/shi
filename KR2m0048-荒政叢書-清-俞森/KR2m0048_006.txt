荒政叢書卷六
湖廣布政司參議俞森撰
劉世教荒箸略
萬歴戊申夏四月九日麥秋甫至雨晝夜不止凡四
十有五日而後霽於是江以南靡非壑矣農人無所
舉趾衆心嗸嗸旦暮莫能必其命輒不自量妄欲借
前箸籌之而藿食者之謀鄙曾亡當于千慮之一又
性不能甘斶前躊躇亡適與語者第以敝帚故災木
而存之是歲六月旣朢平原劉世教識
吳越故澤國也其於國賦則外府也在昔丁亥常一中
於鴻水矣於時粟賈翔踊斛幾二金殣殍塞塗疫癘駢
踵郊野之間四望烟絶迄今談者猶為色動曾未二紀
而霪霖復肆虐矣七郡膏壤一時遂為巨浸其未波者
百不能一也有之則高陵荒原不毛之瘠耳蓋視昔不
啻倍己未魚之氓誠不能旦暮自必其命惟是遺穗未
没而斛且及一金矣竊恐秋冬之交納稼之望已絶而
待哺者且日益衆焉寧復知所底止哉輕餒死而重為
辟介士之操也可概望之蚩蚩之衆乎其能無寒心也
者今遠而遲來牟則十閱月而盈也又遠而遲新穀則
歲有五月而盈也人日不再食而餒七日而斃矣引西
江以濡涸轍其能及否乎且非獨於此也大祲之後必
有大札丁亥之己事可鑒也弱者轉溝壑強者散而流
離焉勢所必不免也即幸而無死與徙而札且祟之即
又幸而無及於札而力能緣南畮者鮮矣野不闢不能
亡虞氓野不闢而賦無所自出不能亡虞國即復盡蠲
賦以寬氓而氓實重困矣氓重困則不獨民受之是又
不能亡虞國也故小潦小暵者一歲之祲也而大潦大
暵者數歲之祲也祲之小者竭賢有司之力而可辦乃
若非常之祲則亦必有非常之舉而後濟自非朝廷沛
德音發帑藏破拘攣之見越故常之規而能迓旣乖之
天和收將渙之人心乎聞之患貴先防籌惟預定芻蕘
之賤廟議所不廢也爰借前箸籌之曰蠲曰賑曰糴曰
賈曰禁賑之事八蠲以下並一凡十有二篇用備採擇
蠲
惟是七郡地不能當天下二十之一而賦乃幾十之五
六蓋豐歲而力已竭矣矧兹千里為壑夭如之卉不可
復得民旦夕捄死不暇安所得賦而輸之故蠲亦無賦
不蠲亦無賦蠲則朝廷猶任其恩不則遂斂之怨矣蠲
則吏得藉手以安集不則潰決而莫可支矣蠲則損之
一歲而嗣之入者固亡涯也不則徒據其虚名而意外
之芽蘖且漸長矣等失賦耳孰與蠲之之為得哉顧此
猶以利害言也夫寧有方千里之災民父子至不相保而
聖明在上能不下哀痛之詔罷田租之入重計其安全
而亟拯之溺乎謂國體何及今抗章力請凡今歲額賦
悉與蠲除有如小緩而司農之尺一下有司以期會從
事即敲骨而椎之髓自二三巨室外烏能神運而鬼輸
之哉且得賦而失民智者不以易也矧賦必不得而第
以攖其心乎藉令喜亂樂禍之夫乘之而起事將有不
可勝言者矣夫非不知司農之蓄方甚罄歲入之不支
出而九塞之需若灼眉也者顧民之顛隮極矣司農即
告匱而水衡將作之儲可暫貸也問寺留署之蓄可稍
括也甚而瓊林大盈之積鏹可特發也是國計非遂終
詘也彼窮民者設不于朝廷請命而何所復之乎藉令
主計者之持之也奈何則及兹稽天時請特使以行勘
可乎夫非以使者之言能重于當道也又冠蓋之客從
此而之長安者賁相望于道非不足于咨詢也蓋必如
是而司農之後言塞耳蠲得請而賑之事可徐策也
賑之一
夫遇祲而賑蓋歴代之故事也其善不善視當其時與
否耳猶之療疾然始病而藥藥未竟而霍然矣迫而投
焉人重困而藥且倍矣濟不濟半矣若必俟其殆而後
藥之則生氣薄而勢已亡及矣其濟者幸而不濟者常
矣賑之先後胡以異此昔己丑冬吳越大暵朝廷特發
三十萬金以省臣莅賑矣孑遺之氓實賴以全活而識
者尚微謂其後時焉則丁亥之潦顛連泰甚而至是弗
能支也然先是者嘗以御史大夫吳公時來議扣存漕
粟之十三是雖未賑而粟則已幸留矣顧獨失之于其
春而溝壑者無及耳今而議賑其必于獻歲之春乎計
入冬而粟且漸踊矣入春而且寖甚矣東作俶始時固
不可失也顧今之潦非昔之潦也七郡之為州若邑凡
四十有二而靡非壑也截長補短邑可得田百萬畝畝
歲穫粟二斛而贏是總之失八九千萬斛矣然往者京
口滸墅之間百穀之舫無日夜不灌輸而南者蓋在豐
歲而已藉資于境外矣何者其生齒繁而土之毛不能
給耳今待哺者若故而粟則已烏有矣即盡蠲兩都之
供勢不能二十之一也將何策而可獨有大賑之而已
夫賑之事有二曰金曰粟賑之所自出有三曰朝廷曰
有司曰富家巨室夫朝廷待命者也有司則不待命矣
富家巨室則又必待命于有司矣是其為富家巨室也
者靡非有司也而其為有司也者又靡非朝廷也法則
孰先請先覈有司之積貯而嗣請之朝廷而嗣風之富
家巨室之慕義者可乎蓋有司之蓄無幾即朝廷之大
賚亦當有限勢必有所不逮也彼其休戚利害之與共
孰有切于富家巨室也者而能秦越視哉試及今而亟
圖之方春而徐賑焉將餒者藉以飽死者藉以生而耕
者亦藉以耒已
賑之二
夫賑之自朝廷出者則曩之斥帑金是巳日者大倉之
金錢匱大司農至仰屋歎驟而議賑金必不得之數也
不再計而審矣藉令徼非常之恩而金非可食也亦安
所得粟而易之即有之非巨室之滯穗則豪商之居積
輕千里而來者耳勢且必大踊費金多而易粟寡寡予
之而氓亡濟也多予之而帑不能堪也豈惟氓不能宿
飽而于主計者先已坐困矣非策也則莫若截留漕粟
便今夫豫章荆楚之漕艘獻春而入真州者尾相銜也
其順流而下吳若越又甚便也請議截百萬分予兩地
期以中春而集各聽設法行賑其他道路一切之費並
計而歸之司農竊謂其便有七上不廢曠蕩之恩亦不
致損度支鏹一民捷于得粟二國中粟驟益則賈必不
大踊三當春耕時農有所藉四賑得其時民不致憊極
而難拯五賑金則胥吏易緣為奸粟則差不便六漕卒
終歲道路暫而獲息肩且可稍殺其行糗七其便于賑
金勢相百也而其得請于司農又不啻易也然而非百
萬石不可何者今其委波濤者已不下八九千萬石矣
即幸而得請亦僅僅百之一而差盈耳損之而所濟幾
何且以司農之折色例為金可五十萬其浮于己丑十
不能七也然而道里之費與行糗之殺計亦已當其半
矣況今之祲又不啻倍之昔也者天子方將南顧而痌
瘝大司農仰承德意直振廩竭粟之不暇而寧靳此為
是在力請之耳
賑之三
漕粟之請便矣然而事在獻歲也失寧無遺穗計涉冬
而罄耳能久枵其腹以待乎即不然而詎能取必于百
萬也矧其虞于不給也將若之何則有郡國之積貯在
往者固有成命矣曰以備不虞今獨非其時哉遠無復
論自己丑迄今蓋二十年所矣日積而歲累焉計當有
陳陳而因者顧法久則弊生事久則蠧起其不能無牟
漁勢也請一切覈以從事可乎其穀可賑也即其或為
賈者可合一郡之所有而擇廉幹吏以遠市也又膠序
之義畮巖邑以千計即下者猶以百計其歲入固可按
籍數積之數年而不億矣然而弊亦與之等其名若輸
于民而實不出自民者可覈也其貌若斂于官而實不
入于官者尤可覈也蓋膠庠原非錢穀之媒而慢藏終
為誨盜之餌弊所從來久矣顧安得燭照而數計之乎
昔人之論節儉曰無輕其毫釐今日之事何以異此第
取盈于故額而姑寬三尺以比于弛刑之誼奚不可且
有甚于此者下終歲竭蹷以終事稍失期會而鞭笞待
之矣然而堂廉遼絶問其所輸者何而終不能略舉其
概也上亦終歲竭蹷以從事稍失期會而停罰隨之矣
然而簿領殷凑問其所徵者何而亦不能縷舉其悉也
徒令積猾巨奸蟊&KR0558;其間顛倒下上而屬厭焉非一日
矣亦非一事矣夫寧知剜肉補創剔髓朘血而輸之者
乃以填若曹亡當之壑哉詎惟此二端而已且謂二者
之遂足以盡賑乎夫賑公事也兹其在公者也不先覈
之在公而遽以風勵私室可乎
賑之四
蓋今之所最患而勢不能遏者不曰粟貴哉即厲禁抑
之不得惟實有不貴之粟在使民左手予鏹而右絜之
囊則龍斷之子無所復用其巧將不禁而自平矣顧吾
方欲為民請命而惴惴焉不能亡虞于不盡得重以郡
國之拮据歴二十年而未知所儲蓄為幾可全活者若
而人公家之力概可見矣謂亡藉于富家巨室可乎夫
中産而上故漸有餘粟矣今非若勸借者之擾也第稍
令輸其所餘視市直而少損焉以市之窶人是于藏者
初無大損而餒者不啻重受益矣薦紳先生夫孰無慕
義之致此一時也當必有投袂而起者第無程以格而
風之市義以自為德也可若夫素封之家請視其蓄而
程之蓄不及三百石者聽五百石者二十而一千石者
十而一二千石者十而一五三千石者十之二浮之十
二而止官豫索其數而揭諸塗與衆共覈之敢有欺匿
者令得廉實以告告有賞賞以匿之十一粟則仍藏于
其家異日者以賈予主其匿而見告者沒其半以賑是
所損者特不過意外横溢之賈而實未嘗少損于其質
也且可以博義聲可以為德于鄉可以善完其所有一
事而三善集焉詎惟無損抑亦重有利矣至于緇黃者
流業已棄離一切何復擁厚貲以自汚即在彼教不能
無禁矧其作奸蒐慝往往而是則財實為之請姑貰而
概覈焉百石以下聽五百石以下微益之千石以上更
益之何者彼固無所事此耳此非必盡粟也其藏穀者
等獨慮夫拘攣之士不能亡泥于膠柱也夫死亡禍亂
之日迫而必斤斤曰無動為擾焉不因噎而廢食哉且
財非從地出也銅山金穴其始能亡掊剋而致者鮮矣
是故吳越之間一小豪起而方數里之内靡非其屬厭
之餘也一巨豪起而方數十里之内無不被之矣滿則
必概天道固然兹固其全之之日也且昔之善聚斂者
廣漢元寶之屬有一能自全者乎即齊奴元雍身都弁
冕而何以卒不免也彼素封者而知之方將虞守鹵之
難終規散之之不暇而尚區區滯穗之是靳也噫
賑之五
夫素封之家即有恒産而要之踐更輸輓其奔走于公
家者亦甚繁且苦矣獨旅人之質庫不然其擁貲甚厚
其朘利甚渥其經營又甚逸而名不挂版圖事不涉催
科抑何其多倖甚也請極言之遠不暇援引姑以鹽論
鹽自均甲以來田畝三百二十而役役稍重則破矣又
重則蕩矣又甚則殺身者有之矣何者其最上腴不能
及二千金而瘠者僅三四百金耳瘠無論上田歲得粟
可三百斛以三之一輸公家積十豐歲而不能二千斛
也賈當中金千然而十歲中俯仰倚之矣公家之百需
又倚之矣其能有贏焉鮮矣質庫不然其上者每至盈
萬金即寡亦不下五六千是上者一而當沃壤之役田
五六矣下者亦不啻三之其于瘠壤則上者遂三十而
盈下者亦不啻十五六歲以什一計而子錢之入可知
也矧其二之而三之乎是質庫之最下者其一歲之入
已當上田之十歲矣顧此則終歲奔走而不給彼第高
枕卧而子母倍息矣未幾子復為母而又息之矣其土
著者人弓人得猶之乎楚也不則一襆載之而去關譏
之法未聞稅金遂令若曹據此全利即比者𣙜使出而
始議及焉然僅僅歲數金止耳是以富室鮮累世之産
而質庫多百年之業當十歲而更版圖一里之中慮無
不易其三四甚且六七而質庫無論大小凡三年必益
其一其甘苦利害較若列眉豈待智者而後辨哉莫非
民也懸絶乃爾夫豐則朘其脂祲則乘其急而倍入焉
且又坐視其溝壑也忍乎損有餘補不足天道人事固
所宜然請計歲以為之格歲輸粟若干石以賑未及三
歲者勿輸輸至二十有五歲而止遠勿論其有慕義好
施至溢額者或旌其廬或錫之冠服官司以禮優異用
示風勵此非獨便于窮民也於質庫亦大有利焉不然
而民無所得食睊睊而睨其厚入也終能高枕而偃有
之乎抑是說也即無事時所不得置而弗議以任其尾
閭而逝波者也矧此日也哉
賑之六
夫漕粟截矣積貯罄矣巨室之義糶廣矣質庫之樂輸
者麕而集矣若是而賑不亦有藉哉惟是待哺之方衆
也歲月之方遙也無已則請推廣令甲之意而稍開拘
攣之路可乎往兩宫三殿之鼎建與漕河之有事也當
事者嘗首疏開納之議矣其鬻爵諸事弗論乃若輸金
而入太學亡議亡之夫太學賢士藪蓋自聖祖以來翠
華黃屋歴世所親莅而廣厲者也然猶得以輸金入今
獨不可推之郡邑以濟一時之急乎請下令曰民間少
年有文藝稍通願遊膠序者聽輸粟若干石備賑准補
博士弟子候試試而異等如例敘補即或稍劣以六歲
故事寬之至九歲踰期而試仍不前聽以冠服終或以
諸生名入太學如是彼才者得自見即駑者亦冀倖全
而應必夥矣顧得無以始進難之乎則太學又何異焉
彼其取上第者累累也何傷乎其貲進也且天子尚不
難收之太學而有司者何獨靳之膠序耶又往歲督學
使者嘗創之令矣凡入田膠宫者得以諸生入太學其
諸生而入田者得超等而以餼稟入夫田猶有之粟奚
不可餼廩猶可以田得而何獨難于其始階也且夫收
一士而遂可以活數百千人是仁人者之所褰裳而前
者也不然將亡乃重惜士而輕忍人之死乎異日者鬻
爵之令下旦捐朽貫而夕疏仕籍儼然而被繡矣而乘
軒矣其籧篨戚施而旅進退于郡邑之庭者亡論獨不
有身列赤墀之下者乎其以視逢掖孰重輕焉是不可
謂非賑之一策也
賑之七
鬻爵非古也有之自漢始乃若刑之有贖唐虞以降蓋
世守之而周為甚其初第于鞭扑耳卒乃五刑皆用之
故周禮荒政十有二而弛刑居一焉贖所從來非一日
矣豈其亡當而代襲之為今即懸造士之令而邑可幾
千石乎竊以為贖可議也在制鬼薪城旦而下法得入
粟以贖其重辟不然然嘉靖間島夷之難作軍興不給
即大辟且及之矣請自今以前凡已讞而赦令所不原
者並不得贖其他稍可矜疑許以贖論或衡其罪之重
輕或權其力之豐嗇而衷之其自今以後迄于獻歲之
麥秋諸大辟如制外其他雜犯以下非力不能贖者悉
以贖從事其罪稍重而力饒于貲非亡意者從刑故論
勿贖罪稍薄而非有意者且力不任贖者從弛刑論勿
贖贖以粟以穀勿以金其多寡視罪而微以力為軒輊
計一笞贖而所活倍之矣一杖贖而所活更倍之矣若
鬼薪以上則所贖一而所活者且十之而百千之矣於
法初無大屈而于窮民則所濟博矣且三代已試之故
事也宜若無不可然第其名為賑而贖之也者必其實
為賑而用之者也夫寧有民之阽危如是而為之上者
忍復計其他哉是二策者固非聖世之所宜有也第不
得已而佐時之急可耳則所謂破拘攣之見者也然要
之于令甲故亦無徑庭也
賑之八
審如是而賑之源辟已廣已請詳其事彼巨室之餘廩
以義糶者非賑而賑者也法不必及春也時而昂昂而
立斥以抑之可粟有餘日斥之亦可升可活二人日百
石可活二萬人中邑倍之巨邑更倍之自十月迄四月
而粟可計也第自升以上盈斗而止禁弗得多糴務使
盡入于貧民之腹而毋令力可自活者與黠者得猥冒
焉斯善矣若夫賑則難言哉往者籍具于里胥餒者不
必籍籍者不必餒甚則一人耳而籍五六其姓名也又
甚則五六其姓名未巳也至并其一人者而無之民莫
得而質也官亦莫得而詰也不幾于虚明詔蠧曠典乎
哉兹將釐之其說有二其一曰擇人夫環一里之中寧
無有饒于力而為衆所憑信者乎凡里之人其家之豐
嗇丁之多寡必其所稔知者也擇一人焉俾司其事次
者副之而令具籍焉胥第供筆札毋得上下其手籍既
成復環數里之内擇其更饒而材者二人主且副之俾
家至而覈焉其有未當者亟為釐正是謂擇賑之人其
一曰覈丁夫賑以賑乏也無論不當賑者即不計其人
之幾何而等予之是寡者獲宿飽而衆者猶之乎餒也
非法也請計丁以為率家十人者為上七人者為中四
人者為下令籍者明疏之毋以幼稚入必若干歲乃與
復令覈者慎稽之是謂覈賑之丁于是合一邑之籍而
計焉凡上丁家若干中及下各若干賑之粟可若干家
可賑粟若干損其下者以益上者凡三等一以丁為差
並計以授司者並出納畀之官親莅其地按籍以賑賑
之時徧召里之人令得舉其失失三人有罰六人以上
倍之十人以上並罰覈者其無失有賞竊謂是舉也其
便凡六居同井里豐約多寡必不敢顛倒懸絶一也方
賑時目屬于一方之衆即欲為欺罔不能亡憚于發露
二也饑民無奔走期會之苦不致匍匐顛頓于道路三
也粟皆入餒腹不致若往者之虚冒四也富者操籍與
覈之柄情相聯絡窶人不致生他心五也富者即不無
往來給散之勞而初無損其庾廩且令示德焉六也賑
之便慮亡善于此者矣顧此為荒野言耳若夫城郭關
廂之間擇人而具之籍一佐貳之良者家至戶到覈之
而無難也抑古有為糜以食餒者意非不美也第其羣
聚穢惡勢不能亡薰蒸疫癘之虞請姑以是待流民之
亡籍者可乎誠于四郊之外擇寺觀之弘厰者遴緇黃
以主之而官予之粟若器具且時稽察焉其善若事者
即以其官官之計無有弗盡力者矣凡此第其大略耳
若夫斟酌損益講求盡善之策是在用之者矣
糴
蓋賑之力至是亦幾竭矣而賑之粟終不能亡虞匱也
行百里者半九十豈其奪之溝中而復委棄之也者于
是乎有糴之事在曰官曰民必互用之而後可今郡國之
帑即不至大饒然獨無餘鏹可暫發者乎即所當上輸
而獨無可稍緩者在乎請括而斥之又集一郡之所有
而計之擇佐領之強幹者二三人分領其事予之符繻
及至西成之先或之豫章或之荆楚為移檄于所在而
告糴焉返之日仍于彼索檄以報必明疏其價毋令得
增益于間而為之蠧其能勤于事而潔廉無議者予上
考甚者特薦而敘遷之粟則合其賈與舟楫之費而共
計焉石為金幾何分予諸邑使設法平市如賑之義糶
法粟散于民金歸于帑便孰甚焉顧非獨粟可市也即
菽麥亦奚不可者此糴之在官者然也若夫民間之遠
市者計必不乏特不無道路之虞與關市之阻耳今誠
予之以符使亡虞于往來諸關市悉不得以稅𣙜為名
横有科擾迨其歸也悉聽以時價受直毋有減抑則願
往者必衆而粟必充牣于市矣此糴之在民者然也糴
于官者壹以原價糶以陰制猾牙狙獪之命而持其衡
糴于民者聽以時價糶以明闢懋遷有無之路而通其
權然有其在官者而民必不能過為之昂也又有其在民
者而官又不必過虞其不能繼也故曰官與民互用之
而以濟賑之不逮者此也
賈
等糴耳而胡其出之異耶官傾儲而致之邑必不能盈
數千也不及旬而盡矣夫民也自非覬錙銖之潤而能
驅之數千里之外以相灌輸乎且民之安土而重服賈
莫此諸郡為甚其躡蹻而奮者鮮矣則所藉者亦惟是
四境之外素習于商者耳彼其左顧右盼徵貴賤而權
棄取隸首之所不能窮也今將鼓舞而招徠之使危舸
巨艑稇載争前以紛集于吾土令官無告糴之勞民無
炊玉之歎其何術而可則請斟酌于限賈之令而已蓋
屬者商羊為政市價驟騰自非禁令之畫一勢且日益
而未巳一時單窶之子其幸脫于立槁者非此令之力
歟第一歲之産止共一歲之食今之所及禁者大都境
内之粒多計秋盡而罄矣請自今亟著為令凡商賈以
粟至者賈高下悉聽民間時直官無所與若牙獪欺罔
必重法勿宥夫非故昂之也物之不齊神聖所不能強
而商賈之趨利則不啻若騖也惟毋抑其賈而粟之至
者日益多矣粟之至者日益多又不必其抑之而自平
矣即不然而厲禁之意非不仁也法非不善也彼慮夫
數千里之僕僕而所獲之不償也必將有却步而不前
者矣且夫生生者造化之大機也機不暫息則不能長
動而出故物生之數有大虧無大贏今吳越之粟驟而
淪胥者至八九千萬石是所謂大虧者也彼荆楚豫章
之間即幸而有年其必不能大贏兹數明矣即殺而取
足其半彼中詎能無稍踊也者而焉能遙斷其質之必
廉而遽限之哉惟獨計其來之繁則必不能大踊云爾
曰有如踊也若之何曰郡國之有積貯也巨室之有義
糶也質庫之有樂輸也官之有告糴也備之則已悉矣
時出而抑之其何難之與有曰一市而二賈可乎曰官
糶之為法也糴弗得過斗以飽窶夫也彼民之自為糶
者多寡無制非矛盾也夫寧有棄廉而趨貴者乎且又
不有賑之事在乎必如是而後足以濟官糴之窮也
禁
牧之去敗羣也耕之薙非種也夫豈不慈勢實使然今
得無有不令之民藉口饑饉而輒肆其蠆尾也者有如
上之人重愛其力而輕視其死亡則亦何辭之有乃今
所極計而亟拯之者即令其自為慮曾不是過而能無
去之而薙之乎請事制而坊之曰道路之禁凡一切周
行畫地而戍五里一艘五艘一裨校十艘一偏校二十
艘一都尉各警于其地毋令宵人得以竊發發則當其
地者坐之發而匿者罰終月而無事則勞終半歲則大
勞或俾之事任曰荒野之禁卒伍追胥其人故非乏也
第令嚴偵焉間有草竊攘奪能合其人而絏之者勞非
追胥者倍即不能亟以告而窮治焉匿則罰匿而有所
私重罰曰聚落之禁狹者艘一廣者倍之司以裨校其
事若賞罰視荒野曰坊市之禁城郭之間干掫舊矣然
特故事耳宜益申飭而加毖或殺其地而得以時及可
夫如是不將有所加置而重糜糗哉曰非然也海艘之
非汛而輟者不可庸乎其卒不可役乎即郭之内外不
可令畫地而戍乎不費斗粟不增一人而尺地無弗嚴
矣然此第為探囊胠篋者備耳夫氛祲者明聖之所憂
而奸雄之所幸者也今之民非昔之民矣遠弗及見即
遡之十歲前而何其澆之甚哉重以比者廟堂之上百
廢百敝豈其草野之氓人盡聾瞶寧獨無占風角習䜟
緯若唐之巢宋之臘也者窺伺于其間乎無之宗社之
靈也即萬一有之非藿食者所敢深言也
荒政叢書卷六
