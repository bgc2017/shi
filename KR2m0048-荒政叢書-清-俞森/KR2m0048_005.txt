荒政叢書卷五
湖廣布政司參議俞森撰
鍾忠惠公賑豫紀略
森按鍾公化民字維新浙江仁和人萬歷庚辰進士
官光禄寺丞萬歷二十二年河南大荒刑科給事楊
東明上饑民圖請賑濟下部議僉謂救荒必具十分
熱腸及才力精神品望俱全始勝此任非鍾寺丞不
可乃命公往特鑄印曰欽差光禄寺寺丞兼河南道
監察御史督理荒政之印公請發帑留漕糧及事例
積站等銀并請便宜行事悉從之先是有司平米價
商販不至饑民羣起搶劫所在嚴兵守之公飛檄河
南布政使撤防𠞰兵悉分置黃河口各運米所過為
米舶傳縴護送至境設官單記所到時刻稽遲罪及
將領米到任價高下毋抑勒是時米石値五兩遠商
慕重價無攘奪患外省亦懾公得便宜行事莫敢閉
糴浹辰米舟併集延袤五十里價頓減石止八錢矣
公二月二十一日受職單騎渡河二十九日至開封
集撫按藩臬出所著救荒事宜以煮粥散銀為急煮
粥必多設厰就便安插備糗糧擇委任時給散戒侵
扣散銀令州縣正官下四鄉查覈防冒破給印票定
時日公出納選廉能府佐晝夜單騎絡繹稽察中州
故地廣洊饑公去儀從選捷騎素服馳巡晝夜寢食
鞍馬間隨行止精力吏胥六人不兩月巡歷各州縣
所至止食厰粥禁供給不坐公署隨地問民疾苦預
示饑民令進見時人具一紙勿書名姓開所當興革
及官吏豪猾有無侵尅横行散布於地擇僉同者察
之即行興革處分名拾遺法官吏畏公廉察又馳巡
迅速莫測所向不及預為備以故人各盡心民皆得
實惠諸所措施恤貧宗惠寒士煮粥哺垂斃給貧窘
歸流移醫疾疫收埋遺骼贖妻孥散賊營興工作置
學田蠲錢糧省刑訟釋淹禁嚴舉劾勸尚義禁閉糴
止覆議絶迎送抑供億省輿從給牛種勸農桑課紡
績修常平設義倉申鄉保飭禮教俱詳賑荒事實中
活饑民四千七百四十五萬六千七百八十有竒事
終復命繪救荒圖並說以進上嘉其功進太常少卿
明年命公巡撫河南時内監開採致礦徒嘯聚為亂
公躬率兵斬獲渠魁撫餘黨捕礦使不法七人置諸
辟因疏開礦利害乞速罷不報尋以病乞休有旨慰留
明年卒於官士民號泣罷市争捐貲建祠撫按以聞
諭祭褒恤賜祠諡忠惠贈右副都御史春秋有司致
祭
賑荒事實
一多立厰
中州貧民半無家室公念惟粥可以賑極貧救垂亡之
命諭各府州縣正官遍歷鄉村集保甲里老舉善良以
司粥厰就便多立厰所每厰收養饑民二百不拘土著
流移分别老幼婦女人以片紙圖貌明註某厰就食印
封以油紙護繫於臂彙立一册州縣正官不時查點使
不得東西冒應其在城市即因公館及寺觀立厰量大
小居饑民多寡在鄉僻則鱗次建厰五大間一貯米及
為司厰煮粥四處食粥人各畫地方二尺五寸坐焉日
兩餐米八合食於辰未二時餐各二盂期至麥熟止煮
粥務潔且熟嚴禁攙水食粥者不得攜粥他往供粥者
不得減淺盂數所至行拾遺法法載前紀略中覈米數
問疾苦察菜色之減否驗有司之勤惰以行賞罰各府
預擇風力推官董之亦以二員交換相隨聯騎而馳遍
歴州縣各村墟粥厰每日夜行五百餘里所至即食厰
粥蓋食厰粥之利有三驅馳間即有司莫可蹤跡供膳
一也且司事者無不盡食厰粥司粥者更激勵莫敢違
誤二也督荒者既同食粥不避勞苦則地方官無不望
風感動竭力賑救三也
一愼司厰
司厰不用在官人各本地方保甲里耆公舉富而好義
者州縣正官以鄉賓禮往請至則繇賓階升堂長揖給
花紅薦三爵破格優禮諭以實心任事厰内利弊陳請
即行月給官俸司一厰者能使一厰饑民得所旌以采
幣扁額倍之者與冠帶能司五六厰以上則任所請或
以便宜授光禄鴻臚等銜至六品止或為骨肉贖罪雖
應戍應辟得從末減或子弟能文行督學錄名與文藝
考錄同勸諭富室捐賑視所捐之數與司厰同賞格
一愼散銀
垂亡之人既因粥厰以得生矣稍自顧惜不就厰者散
銀賙之令各州縣正官遍歴鄉村喚集里長保約公同
查審胥棍作奸許諸人舉首得實者重賞冒破者抵罪
極貧次貧給與印信小票上書極貧戶某給銀五錢次
貧戶某給銀三錢鰥寡孤獨更加優卹正官下鄉親給
分東西南北四鄉先示期以免奔走守候貧民領得銀
穀里長豪惡或以宿逋奪去者以劫論出首者賞所發
帑金正官監鑿秤分封固加印立册每月期日分給差
廉能推官不時掣封秤驗公巡至如粥厰拾遺法驗所
拆散銀原封開註如有侵尅視輕重律處
一嚴舉劾
公既廵歴用拾遺法以得賢否復時進道府之有聲者
及巡察推官訪舉實心任事多方全活災民賢之尤者
即為破格薦揚其有貪暴縱恣以致餓殍枕藉不肖之
尤者即時馳參一時羣吏實心力行饑民多所全活
一勸尚義
屢荒之後倉庾若洗饑民待哺方殷公先勸尚義尚義
之民可以德感難以勢加願輸賑者或銀或粟立册彙
報出粟者送之粥厰出銀者即在本家分給不許收混
官帑官無染指民免匍匐照册稽查視所捐多寡優以
匾額冠帶仍免其徭役與司粥厰者同賞格以風厲之
一禁閉糴
公乘傳至豫賑銀未到先馳檄各省出米地方毋得遏
糴以阻皇恩且得便宜參究遠近弛禁米商一時鱗集
米價減五之四民困立甦
一散盜賊
先是饑民嘯聚盤踞汝南各府山谷出没剽掠當事競
緝以兵公初至單騎往諭遍歴寨栅召其渠魁宣上德
意曰聖天子萬分哀惻汝等寢食不寧大發帑金特勅
本院到此多方拯救凡爾百姓各有良心乃是廹於饑
寒情出無奈爾等宜相傳說聖天子九重憫念遣官賑
濟我等小民何福頂戴必有咨嗟流涕焚香頂祝聖天
子者且粥厰散銀之法爾等具聞必俟麥熟方止爾等
即時解散便做良民若執迷不悟自有法度雖悔何及
今日正爾轉禍為福之時悟處便是天堂迷處便是地
獄始迷終悟便化地獄為天堂爾須前思祖父後念子
孫中保身命莫待後来追悔由開封歴南陽汝寧等府
親賑面諭無不流涕感悟環拜投戈各歸本土為良民
一捐錢糧
是時廷議蠲豫省租令已下矣奸猾里書借口分别里
分之災傷為減免以邀賄賂任情移奪村僻愚民不知
免數不得沾實惠且久荒之民無産者貧有産者亦困
公查照題准分數每項原派銀若干今減免銀若干出
示四郊使民共曉里書莫能上下其手民盡沾恩
一禁刑訟
饑荒之後幸留殘喘小民無知每以小忿逞訟有司不
能勸息受理如常一罪之贖奪一家數月之糧一紙之
追絶一人數日之食一番之駁窘證犯數家之命且一
日被責則數日不便工作一人創甚則數口俱為待斃
公通行府州縣盡停詞訟惟以粥厰散銀為務倘事涉
強盜大逆者速為審決止許現獲不得稽延連坐獄訟
衰息囹圄空虛
一釋淹禁
連荒多盜各州縣捕役率以疑似捕民下獄拷訊淹繫
多致瘐斃公令守令於盜初捕到分别眞偽眞則收繫
偽懲捕役至一應人命告發即為驗審無辜者速釋一
應詞訟不得混監久繫又令該州縣清查獄囚若干釋
過誣攀強盜若干逐一開報
一興挑濬
公令各州縣查堪動工役如修學修城濬河築堤之類
計工招募興作每人日給穀三升借急需之工養枵腹
之衆公私兩利
一急賑救
往時賑濟郡邑申詳司道轉呈文移往来或經千里遲
疑顧慮延閣時日及其得請災民且溝瘠矣公令各州
縣凡有關荒政利弊興革許便宜徑行俟按臨時類行
詳驗事有干係重大者方為覆議惟於批行之後驗其
善否吏盡感奮賑不失時
一贖饑民
饑民多鬻妻賣子公令赴有司報名官倍給原價取贖
完聚若有力之家能尚義不索原價放還者視所還多
寡照粥厰例奬賞計官贖四千三百六十三人其尚義
給還與民間奉行得贖者殆以萬計云
一收遺骸
饑民遺骸滿野公令各府州縣及村墟鄉落遍為收掩
凡掩一屍給工食銀三分襯席銀二分各鄉義塚俱倣
此
一搜節義
時當竒荒而義夫節婦甚多公俱采訪表章之
一重農桑
洊饑之後民不能耕公曰食為民天因荒而賑因賑廢
耕饑無巳時矣因作勸農九歌分發守巡各道督州縣
正官巡行郊野勸課農桑分給穀麥種仍將九歌諭民
出入諷咏
附九歌
一曰民可富俗可風我先勞親勸農大家小戶齊来
聽恰如父母勸兒童
二曰時雨潤水盈盈節候至及時耕東作莫辭辛苦
力西郊到底好收成
三曰不好鬭免刑災不爭訟省錢財門外有田須蚤
種縣中無事莫頻来
四曰肯務農有飯喫不貧窮免做賊請看竊盜問徒
流悔不田間蚤用力
五曰莫縱酒莫貪花不好賭不傾家世間敗子飄零
盡只為當初一念差
六曰勤力作穀麥成早辦稅免催徵不見公差来閭
巷何須足跡到公庭
七曰五穀熟菜羹香率子婦養爹娘哥哥弟弟同安
樂孝悌從来是上方
八曰朝督耕晚課讀教兒孫成美族莫笑鄉村田舍
郎自古公卿出白屋
九曰家家樂人人足登春臺調玉燭喜逢堯舜際唐
虞黎民齊賀太平曲
一置學田
公賑時加惠寒士免一時之饑又為之計長久廣置公
田分給各學使收租以給貧士
一敦禮教
冠㛰喪祭人道大端豫民不遵古禮貧富之家婚喪踰
分公編四禮輯要家諭戶曉使動皆中禮兼以節財
救荒圖說(凡十八圖公以進呈今不能載祇載其說)
恩賑遣官這領勅辭朝的是微臣鍾化民蒙皇上采
科臣楊東明饑民圖說知河南災祲異常父子相食寢
食靡寧發帑金三十餘萬兩漕糧一十萬石特勅微臣
專理荒政臣既受任矢諸天曰苟毫髮不盡其心處置
不竭其力天地神明殛之單騎渡河星馳奔救期副聖
天子惓惓德意首繪兹圖見皇上軫念民瘼如此其切
中州更生之機實肇於此據布政司開報賑過領銀宗
儒饑民二千四百四十九萬五千八百六十九位員名
口又賑過食粥饑民男婦二千二百九十六萬九百一
十二名口皇上普濟之恩洋洋貫穹壤矣大學曰財聚
則民散財散則民聚夫財一也聚之則蒼生轉為白骨
散之則溝壑起於春臺平天下者曷其奈何弗散
宫闈發帑皇上大賚中州已出異數矣兩宫聖母中
宫皇后皇貴妃聞知饑荒情狀共興哀惻發内帑銀三
萬五百兩差官陳惟賢解運前来復勅微臣鍾化民如
前給散臣宣布朝廷恩德中州士民叩頭流血感激泣
下皆謂自古發金分賑者有矣未聞出自宫閫之内下
逮蔀屋之微者故一時大臣捐俸義士輸金爭為鼓動
書之簡册可不謂千載盛事哉伏願皇上自内達外常
存此心由始至終常行此德則宗社靈長之慶從此培
矣
首恤貧宗臣入中州宗室一萬四千六百餘位皆稱
貧乏如將軍安沁行年九旬貧而無嗣中尉勤鱗勤鰥
或六喪不舉或五喪不舉談洋鄉君既無子女又失雙
目河隂雙生二子成臺次臺幼而無依如此類不可殫
述臣仰體皇上篤厚同宗之仁分别賑濟共散過銀二
萬二千七百六十六兩二錢九分諸宗北面稽首焚香
共祝聖夀臣竊念之支派日繁禄糧難繼豐歉靡定惠
澤難周今四民之業已開無禄可食者皆得隨所願以
資生矣乃科舉之途闢而未廣伏願皇上推恩而充廣
之凡有志讀書者俾得自奮於青雲之上則親親賢賢
各得其所矣惟皇上采擇焉
加惠寒士這是貧生領賑的我皇上作養人才本為
他日之用但秀才不工不商非農非賈青燈夜雨常無
越宿之儲破壁窮簷止有枵雷之腹一遇荒年其苦萬
狀如内鄉縣儒學生員李来學水漿不入口者三日闔
門待斃縣令以粟遺之来學正色拒曰生平不謁縣令
豈以荒易吾操哉及賑銀至乃以極貧潔行獨厚給之
来學嘆曰此聖主洪恩也可以食矣寒士瀕死得賑則
生不獨一来學也乃知窮約自守雖貞士之清操養賢
及民實聖皇之盛節此三日不舉火歌聲若出金石古
今頌曾參之賢而饑餓於我土地則周之孟軻惓惓為
世告也
粥哺垂亡這是粥厰中吃粥的貧民煮粥乃救荒第
一急務以其能挽垂亡之命且無不均之嘆也臣遵勅
諭亟檄被災之處多開粥厰就便安插不拘土著流移
盡數收養仍分老羸疾病婦女嬰兒各為一座日給兩
餐臣每入厰親嘗菜色漸有生氣如郭家村劉一鵾既
貧且病屬其妻曰與其相守偕亡莫若自圖生計劉氏
泣曰夫者婦之天死則俱死耳安忍棄乎至是粥厰星
羅竟得兩全葉縣光武廟一鼓而食者五千人一老鬚
眉皓然頭頂萬歲皇恩四字忽從中起大聲曰受人點
水之恩當有湧泉之報吾輩受皇恩養活何以補報今
後各安生理毋作非為慷慨悲歌歌之三闋五千人莫
不泣下夫富者食前方丈猶嫌不足貧者一勺入口便
可回生伏願皇上思稼穡之艱念閭閻之苦撙節愛養
自不容已矣
金賙窘廹這是領賑銀的貧民沿村煮粥垂亡之命
活矣有等貧民雖朝不謀夕顧恤體面不與餓莩同厰
而食非散金無以賙之也蒙皇上大發賑銀臣令布政
司分各府州縣正官親歴鄉村查審貧戶分為上中下
三等唱名分給寧移官以就民毋勞民以就官守候侵
漁等弊盡行剔除人人得霑實惠如登封縣界渡村郭
進京等採棠梨葉黃蘆葉荷蕖葉木蘭葉為食食盡鬻
妻子又盡因得賑銀煙火如故中州之民其全活者類
如此書曰大賚于四海而萬姓悦服我皇上散財發粟
萬姓悅服豈勝道哉但逋負盡蠲則民有息肩之日催
科不擾則官無敲朴之威不然方出於水火遂入於囹
圄其情誠可痛矣惟皇上垂神焉
醫療疾疫這是選過醫生扶救病人的大荒之後必
有大疫况粥厰叢聚傳染必多醫藥無資旋登鬼錄臣
仰體皇上好生之心令有司查照原設惠民藥局選脉
理精通者大縣二十餘人小縣十餘人官置藥材依方
修合散居村落凡遇有疾之人即施對症之藥務使奄
奄餘息得延人間未盡之年嗷嗷衆生常沐聖朝再造
之德據各府州縣申報醫過病人何財等一萬三千一
百二十名康誥曰恫瘝乃身夫皇仁育物枯槁回春即
恫瘝乃身不加於此矣但久病之餘其神必傷如再植
之木其根必損欲使元氣漸復神氣漸完豈可以旦夕
致哉必休養生息數年然後可復其舊也宋儒程顥每
書視民如傷四字於座右敢以是為九重獻
錢送流移這負戴道路的是復業流民臣每至粥厰
流民告稱一向在外乞食離鄉背井日夜悲啼今蒙朝
廷賑濟情愿歸家但無路費又恐沿途餓死臣體皇上
愛民無己之心令開封等府州縣查流民願歸者量地
遠近資給路費仍與印信小票一張内開流民某人係
某州縣某人願得歸農所過州縣給銀三分以為路費
執票到本州縣補給賑銀務令復業據祥符等縣申報
共給過流移男婦二萬三千二十五名口詩曰鴻鴈于
飛集于中澤又曰雖則劬勞其究安宅夫流移之未復
也招撫之難流移之既復也安定之難彼室廬盡壞鴻
鴈難棲所謂其究安宅者竟何如耶必引養引恬置之
袵席之上而後即安也
贖還妻孥這妻孥是饑荒時賣出的中州割人食肉
至親不能相保苟圖活命賤鬻他人妻妾跟隨後夫寸
腸割斷子女飄零異域五内傾頽原非少恩實出無奈
我皇上保天地之太和全民物之天性必有惻然不忍
者臣仰體德意凡荒年出賣者令有司盡行收贖贖子
以還父贖妻以還夫贖弟以還兄據各府州縣開報贖
過妻孥四千二百六十三名如杞縣民李復鬻妻王氏
男長生官如券贖回付之粥厰魯山縣潘氏夫亡二子
小長生小長存各賣為奴及以官法得贖更名皇長生
皇長存蓋謂中州赤子皆皇上生存也詩云宜爾室家
樂爾妻孥皇上全人父子兄弟夫婦之倫離而復合斷
而復續骨肉肺腑之親無悲思哀痛之慘矣但贖還之
後不知其終完聚否也儻餬口無資復相轉貿如夢中
乍會覺後成空思及於此不覺滴淚惟帝念哉
分給牛種臣巡歴汝南等府見流移復業雖有可耕
之人家室蕭條實無可耕之具滿野荒蕪束手無措饑
餒何從得食錢糧何日得辦臣觸目痛心下思民艱上
思國計請留事例積站等銀伏蒙皇上俯允臣令布政
司分發各府州縣令掌印官親自下鄉踏勘某都某
荒地若干量給種子仍買耕牛照田分給如一縣有牛
百隻生息數十年可得子牛千隻官置簿籍每年登記
永存民間以廣孳生使人有可耕之具戶無不墾之田
詩云粒我烝民莫匪爾極今烝民乃粒孰非皇上之賜
耶但前此天霖時霈則夏麥全收後此霪雨過多則秋
禾告損安得甘雨和風時時不爽使一犂東作萬寳西
成民將游於含哺鼓腹之天哉
解散盜賊這投戈棄劔的是前此盜賊汝南饑民嘯
聚出没山谷劫掠焚燒結黨數千人勢甚猖獗蒙皇上
勅諭一下中州中州之人知非常恩惠臣仰仗皇威單
騎往諭皆稽首悔悟爭相謂曰聖天子活我百姓我輩
昔陷死地今得生矣投干戈棄劒戟一時解散夫饑寒
切身雖慈母不能保其子今聖澤覃敷羣盜屏息操戈
入室之輩化為秉耜買犢之夫感人若斯之速書曰民
罔常懷懷于有仁皇上施有常之仁政懷無常之民心
則民之固結眞如赤子之戀慈母矣
勸務農桑臣惟救荒于已然不若備荒於未然救于
已然者時窮勢廹而莫可誰何備於未然者事制曲防
而可以無患漢賈誼曰聖王在上而民不凍餒者非能
耕而食之織而衣之為開其資財之道也臣歴中州至
虞城縣村中父老以桑椹供食臣食而甘之問父老曰
此地有桑椹必有桑樹有桑樹必有蠶絲今桑樹罕見
蠶絲罕有其故何在父老荅曰民間栽桑不多養蠶之
家亦不紡絲止是賣繭頗無厚利臣喟然嘆曰天地自
然之利何為惰農自棄哉因令各府州縣正官循行阡
陌隨地課農如有地一畝令其植桑百株十畝千株百
畝萬株桑多則蠶多蠶多則絲多絲多則利多至於麥
豆粟穀及時深耕棗梨柿栗隨地徧植務使人無遺力
地無遺利昔周家以農事開基此王業根本也我朝勸
課農桑載在令甲有司以此為勤民首務則殷盛富庶
之風無難致矣
勸勤紡績臣見中州沃壤半植木棉乃棉花盡歸商
販民間衣服率從貿易古語云一婦不織或受之寒蓋
紡績久廢課督不勤故也臣與鄉村父老計之一婦每
日紡棉三兩月可得布二匹數月之織可供數口之用
其餘或換錢易粟或納税完官但布之成也紡而為縷
絡而成線分而為緯合而為經織而成布一寸一絲皆
從辛苦中来顧百姓日用而不知惟牧民者為之督率
耳苟不教之紡績而使其號寒於終歲凍死於溝渠伊
誰咎耶臣令各府州縣每遇下鄉勸農即查紡績之事
凡民家棉線多者此勤於紡績者也則呼其夫而賞勞
焉棉線少者此惰於紡績者也則呼其夫而責戒焉導
之以自有之利使人情樂趨鼓之以激勵之方使室家
競勸詩曰七月鳴鵙八月載績又曰我朱孔陽為公子
裳咏七月之詩而興起焉杼柚其空之患庶幾其可免
矣
民設義倉臣聞古有水旱之災而民無捐瘠以蓄積
多而備先具也今地方一遇災荒輒仰給於内帑此一
時權宜之計豈百年經久之規哉惟以本鄉所出積於
本鄉以百姓所餘散於百姓則村村有儲家家有蓄緩
急有賴周濟無窮此義倉之所由設也臣令各府州縣
掌印官每堡各立義倉一所不必新創房屋以滋破費
即庵堂寺觀就便設立每倉擇好義誠實有身家者一
人為義正二人為義副每遇豐收之年勸諭同堡人戶
各從其願或出粟穀或出米豆少者數斗多者數石置
立簿籍登記名數至荒歉時各令領回食用如未遇荒
今年所積明年借出加二還倉義正副公同收放此民
間之糧不入查盤不許借用出粟多者照例給賞義正
副年久粟多給與冠帶免其本身雜差此其積貯於粒
米狼戾之時比之勸借於田園荒蕪之後難易殊矣詩
云乃積乃倉乃裹餱糧其所積者豫也
官修常平臣惟積貯之法在民莫善於義倉在官莫
善於常平夫常平云者官為立倉以平穀價民間穀賤
官為增價以糴之民間穀貴官為減價以糶之本常在
官而上不虧官利常在民而下不病民中州常行此法
矣但官府之遷轉不常倉廩之廢興不一燃眉則急病
定則忘豈有濟乎臣令各府州縣查將庫貯糴本銀及
堪動官銀秋收糴穀上倉以行常平之法穀賤則增價
以糴穀貴則減價以糶設遇災荒先發義倉義倉不足
方發常平不必求賑在在皆賑恤之方無俟發粟年年
有不費之惠此前任撫按之所已行今臣與撫按之所
修舉者也昔神農之教曰有石城十仞湯池百步帶甲
百萬無粟不可守也倉廩既實奚憂盜賊哉
禮教維風臣聞理財之道不惟生之而且能節之也
中州之俗率多侈靡迎神賽會揭債不辭設席筵賓倒
囊奚恤高堂廣厦罔思身後之圖美食鮮衣惟顧目前
之計酒館多於商肆賭博勝於農工及遭災荒糟糠不
厭此惟奢而犯禮故也蓋禮禁於無形法加於己著自
冠㛰之禮廢人道無始自喪祭之禮廢人道無終彼民
之好奢如水之走下不以禮隄防之不止也臣思欲禁
末流先正本實采冠㛰喪祭四禮與今相宜者著為四
禮輯要令布政司分發有司曉諭士民冠㛰取其成禮
即濯冠浣衣荆釵裙布可也喪祭取其成禮即廬居墓
宿菜羹瓜祭可也其有遵禮者旌之賞之其有越禮者
董之戒之共挽澆漓之習期回淳雅之風孟子曰食之
以時用之以禮財不可勝用也伏願皇上秉禮以為天
下先崇儉以為天下法則教化行而習俗美奢侈之風
自革矣
鄉保善俗臣考我國家設保甲以防姦設鄉約以勸
善二者竝行不悖法至良也惟有司視為空文故鮮實
用耳即今地方礦徒竊發添兵守礦又增餉養兵往往
擒賊率多鄉兵則除盜安民孰過於保甲哉臣令各府
州縣申明保甲之法至有礦地方擇其有身家有行止
者立為保正保副以統領之不許為盜亦不許容留面
生可疑之人一家有犯九家連坐則不必添兵不必增
餉而盜賊潜消矣其無礦地方各申此法至於鄉約不
講故民不知親上死長之義嘯聚為亂其所由来漸矣
臣莊誦聖諭六言繪圖衍義述事陳歌令有司分行約
長約副每月朔望聚集鄉人悉為講解仍置善惡二簿
當衆紀錄以示勸懲保甲嚴人憚於為惡鄉約明人樂
於為善孔子曰吾觀於鄉而知王道之易易也故以此
終焉
復命天朝這復命的是微臣鍾化民臣本至愚極鈍
誤蒙皇上任使兼以憲職許以便宜感恩圖報期罄涓
埃目擊中州食人炊骨即行路之人傷之况臣親承簡
命豈忍自愛其死乎故食不下咽坐不帖席奔走於窮
民饑餓之鄉而不辭出入於盜賊縱横之所而不避周
旋於瘟疫流行之際而不惜無非宣播皇上好生之德
以全此孑遺之命也今荷寵靈饑民得生亂民已散皆
我皇上救民之心至眞至切故有孚惠德實起死廻生
之方至誠動物即轉亂為治之術昔齊宣王不忍一牛
孟軻曰是心足以王矣我皇上全活數萬生靈此何心
哉堯舜之心也即此眞心便是王道惟在皇上察識而
擴充之念念堯舜事事堯舜即堯舜矣孟軻又曰我非
堯舜之道不敢以陳於王前臣繪圖陳說披瀝肝膽惟願
皇上為堯舜之聖君而已伏乞矜其愚鈍而鑒納焉臣
不勝祈懇之至
荒政叢書卷五
