名臣經濟錄卷二十一
明黃訓編
戶部(給賜)(黃冊)(屯田)
題乞恩分豁土地事(彭韶)
該戶部奏差臣等前去直隸眞定府公同會勘錦衣衛
帶俸指揮同知周彧等所奏地土緣由除另行回奏外
臣等再昧死言伏聞為臣以不欺為本慮事以大體為
先昔孟嘗君使馮驩收債於薛驩以賜諸民漢景帝遣
田叔按梁事還悉去獄詞勸上勿問計二人之心豈不
欲以順事為恭哉顧以大體所在不敢苟從是乃所以
為恭也臣等鄙賤豈能少希於萬一然區區懇切之意
誠有望於陛下焉且以臣等所勘眞定地土言之眞定
在堯舜時為冀州之域其賦為第一等或雜出第二等
說者以為如周官田一易再易之𩔖盖以其地有間歲
一收者有間二歲一收者所以賦有不同則是未嘗逐
畆定賦而一畆必兼數畆之地明矣我太祖皇帝於洪
武二十八年戶部官節該欽奉聖旨百姓供給繁勞已
有年矣山東河南民人除已入額田地照舊徵科外新
開荒的田地不問多少永遠不要起科有氣力的儘他
種欽此欽遵宣德六年本部官又奏北京八府供給尤
多欽蒙宣宗皇帝准令照例是祖宗之心即堯舜之心
也以此真定所屬武強等縣新開地土一向不曾增科
至天順二年太監韓諒奏討武強縣踏勘得無糧地五
百頃三十五畆蒙英宗皇帝欽撥一百頃與韓諒外有
四百餘頃仍舊與民耕種不曾科糧是英宗皇帝之心
即祖宗之心也後因廣寧侯家人劉聰等累年攪擾民
間方將前地并韓諒還官地減輕起科今周彧又奏求
前地有司不能明白敷奏再量出無糧地七十餘頃盖
其地間有多餘故也然地雖間有勢難盡量臣等不敢
欺蔽請陳其實頃者親詣本縣見其地有高阜者有低
窪者有平坦磽薄者天時不同地利亦異且如亢旱則
低處得過而高處全無水澇則高處或可而低處不熟
沿河者流徙不常鹻薄者數年一收截長補短取彼益
此必湏數畆之地僅得一畆之入是以堯舜行錯法於
前我祖宗許開種於後良為此也即今彼處人民追賠
馬匹起運糧草砍柴人夫京班胥皂等項一年約有數
般差役以致丁丁皆受役之人歲歲無空閒之日所深
賴者顧戀地業盡力耕種以取給朝夕而已今若一畆
只量與一畆餘皆奪為閒地則仰事俯育且無所資其
於糧差何暇復計臣知其非死則徙耳自古立國皆重
根本今真定近在畿甸理宜加厚此臣等所謂不可盡
量者也而戚里功臣之家錦衣美食與國咸休但能存
心忠孝自然富貴兩全奚待與民爭艱食之利哉况聖
朝卜世無疆法當垂後土地有限而求者務多亦恐終
不能有所應付也臣等到彼百姓扶老携幼遮道哀告
臣等不覺自失不忍重擾取具供結在官外伏望陛下
遠以堯舜為心近以祖宗先帝為法所有賞賚之施聖
恩區處外其他地畆乞特憫其祖宗開種艱難念其子
孫衣食所托量加寬恤庶幾民間知有生生之樂沐浴
太平歌頌罔極則本固邦寧而臣亦咸休無窮矣臣等
遵奉聖訓豈敢偏向所向者祖宗萬世之仁事關大體
而巳不勝犬馬惓惓之至緣臣等不曾依畆丈量合當
有罪謹題請旨成化五年九月二十二日欽奉聖旨這
地覆勘明白朝廷自有處置這厮每既承差委都稱不
曾丈量妄引戰國時事自比但知邀名不顧方命好生
不知大體錦衣衞挐来問欽此欽遵
乞正谷大用罪(林俊)
臣等今早文華殿進講之後伏蒙特賜宣召得親御座
商略大政仰瞻天顔和粹温潤俯聽玉音從容委曲真
大聖之資帝王之度臣等何幸得備任使而遭此休明
之運荷此希闊之恩退至内閣更相稱抃以為有君如
此何忍負之竊惟聖明所喻御馬監草場地土錢糧仍
聽本監管理原差踏勘太監李璽等免其提問俱已仰
遵聖意票擬施行惟谷大用竊弄威權蠱惑先帝假勘
地之名混占産業莊田至一萬有餘頃侵欺子粒官銀
至百萬有餘兩利歸私室怨及朝廷情罪深重神人共
怒必須從公究問然後國法可彰聖諭以為地土乃祖
宗之舊制然額外有所侵占以剥害小民致其嗟怨則
非祖宗設立之初意也聖諭以為踏勘奉先帝之成命
然歴年有所侵欺以饜飽奸貪私於一已則先帝亦不
得而知也自陛下即位以来查勘見於詔旨官已累遣
歲巳三更今草場之畍額既明大用之惡状益著若不
明正其罪何以警戒將来况今水旱相仍人民十分饑
困追其所侵賍銀之半足以少備賑濟之需與其積於
一家以利蠧國之盗臣孰若散於窮民以溥朝廷之恩
澤伏望俯納臣等以正清朝之法將谷大用提問追賍
則可以平人心之怨憤可以彰天討之至公天下幸甚
臣等幸甚臣等無任忠懇激切之至謹具題
查處皇莊田土疏
節該戶部題先因給事中底藴奏稱正德年来奸猾無
藉之徒捏稱湖蕩等項無人之地投獻近倖勢要之官
具奏建為皇莊臨近居民被其混賴侵占乞行撫按等
官查勘等因已經該部議擬題奉欽依轉行各該撫按
衙門委官親詣各該皇莊處所從公查勘通行去後續
因傳奉事理該部執論又看得查勘事理干係重大必
湏另差科道部屬官員假以事權公同查勘等因題奉
欽依是畿内根本重地祖宗朝屢有優恤禁例近年以
来奸猾無藉之徒妄將軍民田土指作空閒設謀投獻
管莊官校人等因而乘機侵奪藉勢混賴横征巧取百
般尅害利歸羣小怨在朝廷以致軍民失業盗賊生發
朕在藩邸已知其弊覽奏深用惻然便寫勑差科道部
屬官員各一員前去會同巡按御史親詣查勘但自正
德元年以後朦朧投獻及額外侵占的盡行查出各依
擬給主召佃管莊人員盡行取回著管屯僉事兼管該
徵租稅照依原定則例折收銀錢原係皇莊的解部𩔖
進係皇親功臣的赴部關領不許自行收受亦不許佃
戶人等拖欠欽此節該部院等衙門題奉欽依差臣等
前去查勘臣等切照皇莊及皇親功臣各項莊田所占
各府州縣地方查得正德十一年以前已有三百八十
餘處每處地土動計千百頃中間侵占混奪之弊積習
巳非一朝為厲之階實起於奸人欲盡規地利以媚朝
廷其流之弊則壊於勢家欲奪民産以肥私室其在宫
闈者則中官禁卒旁午肆出而郡縣恣其騷擾其在勲
戚者則豪奴悍僕肆行威斷而官府莫敢誰何雖嘗節
經差官查勘終於患害不除盖由私人貴戚憑藉寵靈
猾少奸徒盤據窟穴是以積垢宿蠧莫可爬梳合勢朋
奸動行沮撓此實累朝弊政至於先朝而極畿輔軍民
剥膚摧髓之害莫有甚於此者也兹者伏荷皇上至仁
體物軫念民窮故因言官建議亟蒙俞允之音繼因該
部執奏特降諄切之旨既將管莊人員盡數取回復禁
皇親功臣不許自行收受厲階禍本一旦剗除中外人
心不勝歡慶但先經該部具題備行撫按衙門去後續
因差科道等官止令前去會同彼處巡按御史而於巡
撫衙門顧未之及臣等愚昧以為鋤擊豪強則於巡按
之體為切至扵撿覈田土則於巡撫之職為宜必須彼
此會同方於事體穏便且順天等八府雖曰近在畿甸
然地方遼闊周延千里故撫按付以四人分理今皇莊
并各項莊田所占之地幾遍八府以正德十一年以前
所有計之無慮九萬餘頃至於近年以来歲增日益踰
鄉跨邑無處無之且先年祇因一二處奏辨告爭朝廷
差官亦不過一二處踏勘况且經年閱月方得事竣今
舉列郡皇莊之多百年積習之弊付臣等清理是宜舉
措之間要必先有次第訪得各該撫按官員見今廵歴
各在一方相去隔遠卒難期會合無查照該部原擬先
行撫按衙門遵照先今節奉欽依事理一面委官分投
親詣各處皇莊逐一查出四至叚落并原額頃畆數目
及審有無侵占混賴等弊開略節聽候臣等領勑前去
親詣各該地方備出告諭嚴加督責密行體訪中間或
權豪勢要沮壊行事或侵奪隠占積久難明或奸猾刁
徒乘機混賴或貪官餌賄枉法欺弊或冗官玩法稽於
奉行俱聽臣等會案施行應挐問者徑自挐問應參奏
者指實參奏如此則先後有序而施為不至於叢脞輕
重有體而事理亦得於周詳尤望天語丁寧載之勑諭
令各該地方官員文職自知府以下武職自指揮以下
俱聽臣等委用公勤幹濟者許臣等薦聞闒冗廢事者
許臣等劾治庶足以振起庸常儆飾怠傲而事乃克濟
矣緣係查理皇莊事理未敢擅便謹題請旨
查勘畿内田土疏
節該欽奉𠡠諭順天等八府係是畿内根本重地祖宗
朝累有優恤禁例近年以来奸猾無藉之徒妄將軍民
田地指作空閒設謀投獻奏改皇莊管莊官校人等因
而乘機侵奪藉勢混賴横征巧取百般尅害以致軍民
失業朕深惻然兹特命爾與山西道監察御史樊繼祖
戶部主事張希尹公同查勘先行撫按衙門選委官員
分投查審明白爾等即便前去會同各該撫按官照依
戶部先後題准事理親詣各府地方用心覆勘凡正德
元年以後各項莊田但有朦朧投獻及額外侵占者盡
數查出各依擬給主召佃管莊人員盡數取回仍著管
屯僉事兼帶督理該徵租稅照依原定則例折收銀錢
原係皇莊者解部𩔖進係皇親功臣者赴部關領不許
自行收受亦不許佃戶人等拖欠其莊田内有成化弘
治年間奸徒投獻者一體查勘各該府州縣衞所衙門
官員人等文職自知府以下武職自指揮以下但有事
體相干者悉聽督委調用公勤幹濟者從公旌舉敢有
玩法廢事及軍民勢豪人等不服拘管恃頑沮撓或奸
猾刁徒乘機混賴或貪官餌賄枉法欺蔽者五品以上
并勲戚指名參奏六品以下徑自挐問重治中間事情
有該載不盡凡有益於國家有利於軍民者悉聽會同從
宜議處輕則徑自施行重則具奏定奪爾受兹委任須
秉公持正悉心查理務使積弊盡革官民兩無虧損毋
得循情畏勢徒具虚文自貽咎責爾其慎之慎之欽此
臣等除欽遵外先為前事准兵科等衙門關劄該戶部
左侍郎秦金等題查得先為開讀事伏覩詔書内一欵
京通二倉水次倉皇城各門京城九門各馬房倉場各
皇莊但係正德年来額外增添内臣司禮監照弘治初
年例查奏取回欽此又該禮科給事中底藴奏為應詔
查處皇莊事奉聖旨該部看了来說欽此該本部議擬
題奉欽依轉行各該撫按衙門選委官員查勘去後既
而兵部又稱差管皇莊内臣官校數多移咨勘報等因
到部臣等益加駭慄竊惟京師者天下之本而畿甸者
又京師之輔也畿甸之民安則天下之民舉安歴觀前
代之主無不以京師為重者我太祖高皇帝以應天等
處為興王之地特將夏稅不時全免太宗文皇帝建都
北平恪守成憲撫綏畿甸安戢人民列聖相承益隆無
替夫何正德年来奸猾無藉之徒多將畿内民田投獻
左右近倖之人奏為皇莊况管莊内臣又憑城狐社鼠
之勢而收租官校即係設謀投獻之人出入往来肆行
無忌千方百計巧取横征小民無所措手有司莫敢誰
何而皇親駙馬功臣人等莊田亦皆散布其間乘機侵
奪借勢混賴往往有之幸賴陛下聖明入繼大統舉百
弊而一掃之故有前項裁革管莊内臣之詔有以仰見
陛下強本制末居重馭輕之盛心矣旬月之間乃復有
此傳奉復立皇莊責令私人管理不意聖政維新之初
乃復有此厲民之漸伏望陛下垂念畿輔根本重地將
近日傳奉皇莊管店事理收回成命又看得查勘事宜
干係重大必須叧差科道部屬官員假以事權公同查
勘庶幾克濟等因題奉聖旨是畿内根本重地祖宗朝
屢有優恤禁例近年以来奸猾無藉之徒妄將軍民田
地指作空閒設謀投獻管莊官校人等因而乘機侵奪
藉勢混賴横征巧取百般尅害利歸羣小怨在朝廷以
致軍民失業盗賊生𤼵朕在藩邸已知其弊覽奏深用
惻然便寫𠡠差科道部屬官各一員前去會同廵按御
史親詣查勘但自正德元年以後朦朧投獻及額外侵
占的盡行查出各依擬給主召佃管莊人員盡數取回
着管屯僉事兼管督理該徵租稅照依原定則例折收
銀錢原係皇莊的解部𩔖進係皇親功臣的赴部關領
不許自行收受亦不許佃戶人等收受拖欠不還欽此
欽遵隨該臣等題為查處田土事奉聖旨是先著撫按
衙門選委官員上緊分投查審明白你每還去會同各
該撫按官親詣覆勘務使積弊盡革官民兩無虧損戶
部知道欽此欽遵等因到部備行前来臣等除遵奉勑
諭親詣順天等府州縣會同前廵撫順天等府地方都
察院右副都御史李昆今接管右副都御史孟春并巡
撫保定府地方都察院右副都御史周季鳳前巡按直
隸監察御史王琳宋鉞今接管監察御史郭楠選委官
員分投親詣各該地方拘集地隣并該圖里老人等嚴
加查勘去後續據順天等府經歴司各將委官王槐等
查勘過各該州縣原額莊田并投獻侵占額外軍民地
土各頃畆數目及取具業主召佃人戶退認供結領状
緣由造冊呈繳前来臣等覆勘相同除將成化等年奸
民馮大經等投獻侵占地土隨將斷給原主管業有罪
人犯案行該府提問依擬𤼵落未到者照提歸結及將
查勘過緣由備造文冊奏繳外切照臣等猥以菲材誤
蒙委任奉命以来按行八府閱歴三時仰布明恩俯詢
民瘼凡係成化弘治正德年間皇莊及皇親功臣莊田
但係奸民投獻勢要侵占者逐一盡數查出給主召佃
還官歸民一切遵照勑旨施行所據查勘過順天等府
地方各項莊田地土共計二十萬九百一十九頃二十
八畆退斷過侵占民地共計二萬二百二十九頃二十
八畆數十年来勢家豪奪隠占之弊一朝始得清眀數
千里内小民流離困踣之苦一旦稍得甦息閭閻之下
莫不歡欣鼓舞歌頌太平此實恭賴我皇上如天之仁
好生之德思王業之本念小民之休維新之政莫有大
於此者宗社萬年之基端在是矣而臣等何幸得以此
藉手獻忠於陛下但臣區區犬馬之忱尚有進於是者
不敢不極為陛下陳之惟陛下俯垂聽焉臣等伏聞農
業者天下之本土地者民食之源古者四民各有常職
而農者居十八九故衣食易居而民無困苦故周官太
宰以九職任萬民而首曰三農大司徒頒職事於邦國
都鄙以登萬民而一曰稼穡自古帝王之治天下盖莫
不以土地農人為重也三代之制不可復已自秦人廢
井田之後田不在官而在民是以貧富不均榖禄不平
一時識治體者罔不興慨歴代以還英君賢佐凡有志
於人民愛物者亦莫不隨時漸為之制如限田之議均
田之法口分世業之制要皆良法美意而一時人賴其
慶至今猶可稱述洪惟我太祖高皇帝立國之初檢覈
天下官民田土徵收稅糧具有定額乃令山東河南地
方額外荒地任民儘力開墾永不起科至我宣宗皇帝
又令北直隸地方比照聖祖山東河南事例民間新開
荒田不問多寡永不起科至正統六年則令北直隸開
墾荒田從輕起科實於祖宗之法略有背戾至景皇帝
尋亦追復洪武舊例再不許額外丈量起科至今所當
遵行所以然者盖緣北方地土平夷廣衍中間大半潟
鹵瘠薄之地葭葦沮洳之場且地形率多窪下一遇數
日之雨即成淹没不必霖潦之久輙有害稼之苦祖宗
列聖盖有見於此所以有永不起科之例有不許額外
丈量之禁是以北方人民雖有水潦災傷猶得隨處耕
墾以幇助糧差不致坐窘衣食夫何近年以来權倖親
暱之臣不知民間疾苦不知祖宗制度妄聽奸民投獻
輙自違例奏討將畿甸州縣人民奉例開墾永業指為
無糧地土一槩奪為已有由是公私莊田踰鄉跨邑小
民恒産歲朘月削至於本等原額徵糧養馬産鹽入站
之地一例混奪權勢横行何所控訴産業既失糧稅猶
存徭役苦於併充糧草困於重出饑寒愁苦日益無聊
展轉流亡靡所底止以致強梁者起而為盗賊柔善者
轉死於溝壑其巧黠者則或投充勢家莊頭家人名目
資其勢以轉為善良之害或匿入海戶陵戶勇士校尉
等藉脫免徭役以重困敦本之人凡所以蹙民命脉竭
民膏血者百孔千瘡不能枚舉是豈古今帝王治世之
道是豈祖宗列聖立國之法臣等查得各宫莊田祖宗
以来未之有也惟天順八年以順義縣安樂里板橋村
太監吉祥抄沒地一處撥為宫中莊田其地原額一十
頃一十三畆初吉祥占過軍民地二十四頃八十七畆
共三十五頃立莊今次查勘又占過民地四十頃見在
共七十五頃此則宫闈莊田之始而數十年間侵占之
數過於原額已七倍矣舉此一處其他可知至成化間
惟增寶坻縣王甫營莊田一處原係會州衛草場弘治
間止增豐潤新城雄縣莊田三處至弘治十八年十月
乃孝廟升遐之後先帝踐阼之初一月之間建立皇莊
七處曰大興縣十里鋪皇莊曰大王莊皇莊曰深溝兒
皇莊曰高密店皇莊曰石婆營皇莊曰六里屯皇莊曰
土城皇莊自此之後設立漸多而皇莊之名始著則其
在昌平州則有蘇家口皇莊在三河縣則有白塔皇莊
在真定寧晉縣則有鋪頭村皇莊大劉村皇莊在隆平
縣則有大灰窑皇莊在新河縣則有僊汪莊皇莊在南
宫縣則有南莊村皇莊此皆正德元年之所設也又東
安縣則有南葛里皇莊寳坻縣則有李子沽皇莊通州
則有神樹皇莊武清縣則有灰蝸口皇莊王慶陀皇莊
靜海縣則有四當口皇莊此皆正德二年之所設也至
正德四年則立大興縣三里河皇莊二處正德五年則
立六里屯皇莊二處正德七年則立武清尹兒灣大直
沽皇莊二處正德八年則立昌平州樓子村皇莊静海
縣衛河兩岸皇莊青縣孫兒莊皇莊保定府安州騸馬
廟皇莊清苑縣閻莊社皇莊正德九年則又立安肅縣
龍化社皇莊數年之間設立皇莊如此之夥共計占地
三萬七千五百九十五頃四十六畆然皇莊既立則有
管理之太監有奏帶之旗校有跟随之名下每處動至
三四十人其初管莊人員出入及装運租稅俱是自備
車輛夫馬不干有司正德元年以来權奸用事朝政大
壊於是有符驗之請關文之給經過州縣有廩餼之供
有車輛之取有夫馬之索其分外生事巧取財物又有
語言不能盡者及抵所轄莊田處所則不免擅作威福
肆行武斷其甚不靖者則起盖房屋則駕搭橋梁則擅
立關隘則出給票帖則私刻關防凡民間撑駕舟車牧
放牛馬採捕魚蝦螺蚌莞蒲之利靡不括取而隣近田
土則展轉築封堆包打界至見畆徵銀本土豪猾之民
投為莊頭撥置生事幇助為虐多方掊刻獲利不貲輸
之宫闈者曾無什之一二而私入囊槖者盖不啻什八
九矣是以小民脂膏吮剥無餘由是人民逃竄而戶口
消耗里分減併而糧差愈艱卒致輦轂之下生理寡遂
閭閻之間貧苦到骨道路嗟怨邑里蕭條若使此弊不
革將見數十年後人民離散土地日蹙盗賊蜂起奸雄
藉口不知朝廷何以為國此可為太息流涕者也兹者
幸遇皇上天縱仁智入繼大統曩在潜邸已知其弊即
位之初首下明詔將管莊人員盡數革回乃者復采大
臣之議委臣等以查勘前項地土草萊之下始得披雲
霧而覩青天脫水火而就袵席矣但伏讀𠡠旨猶有曰
係皇莊者解部𩔖進臣等竊有疑焉然未經查勘之前
臣等雖知創設之由為害之實不敢冐為陛下言之今
以臣等前所披瀝實出見聞之真陛下固當惻然於中
亟圖所以處之矣而况陛下聰明廣覽盖已先得於龍
潛之日又有不待臣等諄諄者乎臣等竊謂普天之下
莫非王土有若曰百姓足君孰與不足且天子藏富於
民今四海九州之貢賦山林川澤之物産凡所以納之
司農輸之内帑何者而非所以奉陛下一人者乎孟子
曰尊親之至莫大乎以天下養又何而非所以奉重闈
慈闈四宫者乎祖宗以来宫闈一切供奉自有成規况
九重之内錦衣玉食何欲不遂顧屈萬乘之尊同於匹
夫以侵畎畆之業辱宫壼之貴雜於閭閻以爭升斗之
利其何以示天下訓後世也哉且自古人君未嘗有此
漢宣帝嘗以池籞未御幸者假與貧民漢元帝嘗以公
田及苑振業貧民未聞占民田土以為皇莊也且皇之
一字加於帝后之上為至尊莫大之稱今奸佞之徒假
之以侵奪民田則名其莊曰皇莊假之以罔求市利則
名其店曰皇店又其甚者假以阻壊鹽法則以所販之
鹽名為皇鹽即此三事言之足以傳笑天下貽譏後世
仰惟陛下躬堯舜之資舉文武之政何不一切掃除之
乎若此三者名跡猶存實足以累陛下大有為之志甚
非臣等所望於陛下者也如蒙聖慈俯察愚衷深惟國
本乞勑該部查照臣等勘報文冊將在京負郭大興縣
等地方各宫莊田原不係占奪民田不滿數十頃者請
一切改為各宫親蠶厰公桑園等項名額勑令有司種
植桑柘以備宫中蠶事盖古者天子親秉耒以耕后妃
親桑以供郊廟之服後世漢文帝景帝皆詔皇后親蠶
以供祭服為天下先乃者改元之春臣等恭覩陛下躬
耕籍田既以身先天下之農矣兹者嘉遇皇后殿下配
德之初正位之始所宜躬履勤儉以率天下而親蠶之
禮實為我朝百年缺典誠願陛下大建中興克配皇祖
特勑禮部詳考禮經月令祭統祭義等篇斟酌古今具
皇后親蠶儀以進待明年季春之月擇日舉行播告天
下此誠帝王之高致后妃之盛節閨門風化之首而王
業之根本也將其風聲感動德教流行男勤於耕女勤
於織海内富庶之效不患不文景若矣而况舉曠代之
典又足以垂萬世之美談也哉其餘一應莊田遠在各
府州縣動以千百頃計者臣等願陛下一切弛以利民
或盡勒歸戶部造入版籍令民照舊輸稅以為在官地
土不必更屬宫闈然後陛下明降諄切之旨榜示中外
盡削皇莊及各宫莊田之名一洗四朝之弊永永垂百
代之休萬一以為宫中常年供用不能頓缺敢乞著為
定例令戶部每歲進納上供銀兩若干分進各宫以克
支用却為光眀正大不傷大體何必虚受莊田之名重
小民之害而示天下以自私自小也哉昔賈誼勸漢文
以興起禮樂而文帝謙讓未遑千載之下賢者惜之臣
等仰見陛下聰明仁聖至性天成堯舜之事盖所優為
此事甚順而易特在陛下少留聖意轉移間耳若舍此
不圖臣等以為不惟不能免千古之惜殆恐不能不貽
宗社將来無窮之憂伏願陛下亟召輔弼大臣相與熟
講而力行之臣等不勝大願至於皇親功臣欽賞莊田
臣等復有一得之愚又敢不重為陛下言之查得洪武
初年凡公侯駙馬伯禄米皆給官田令量其原定官糧
私租之數仍主佃分數收取至洪武二十五年令公侯
伯禄米皆論功定數舊賜田還官竊謂洪武初年乃聖
祖甫定天下干戈百戰之後海内人民喪亡略盡土地
有餘彼時封為公侯伯者又皆一時翊運佐命元臣比
與今之戚畹封拜者萬萬不同况以有餘之地賜有功
之臣其在聖祖宜乎大析土壤以施恩賚亦無不給胡
乃給禄之後而原賜田土亟令還官誠以土地乃農業
所資實為國家之大本而人君所賴以為國者也盖古
之有田禄者各食其田之所出以為世禄今既官給之
禄柰何又與之田是重出而過制矣此聖祖之意也然
功臣之中勲勞大者至今仍有莊田不過數家臣等查
得管業已定侵占亦少惟是近年以來皇親侯伯憑藉
寵暱奏討無厭而朝廷眷顧優降賜予無節其所據地
土多是受人投獻將民間産業奪而有之如慶陽伯受
奸民李政等投獻奏討慶都清苑清河三縣地五千四
百餘頃如長寧伯受奸民魏忠等投獻奏討景州東光
等縣地一千九百餘頃如指揮僉事沈傳吳讓受奸民
馬仲名等投獻奏討滄州靜海縣地六千五百餘頃以
致被害之民搆訟經年流離失所甚傷國體大失羣心
今臣等仰遵勑旨既已退給明白然非賴聖明在上地
方罹害何有窮已今雖亟加扶救而傷殘已多伏望陛
下特勑該部除功臣家外將累朝皇親侯伯受賜莊田
據臣等勘報文冊通融數目多寡定為中制量給養贍
其過多者一切裁損以還之官要使恩澤適均將来可
繼不然國家萬萬年無疆之緒皇親駙馬日見增加彼
此援例爭相希恩必欲各滿其願雖盡割畿甸之田有
所不給是豈可不為國家久遠慮哉惟陛下其熟計之
再照臣等查勘過各項田土數目並是退給侵牟開豁
荒鹹覈實之數比與先年妄報投獻奏討原數不同乞
勑該部查照一以新冊為定移文所司出給由票執照
以便徵收再照祖宗累朝儘民開墾永不起科之例歴
年滋久上下蔽於不知是以奸民敢於投獻勢家昧於
奏討及訪得山東河南等處奉例開墾之地亦多近年
以来亦有奸猾之徒往往投獻王府及諸勢要之家其
視畿甸之弊大抵相同合無伏候𠡠旨將皇莊及各皇
親莊田大賜處分之後一併出榜頒示該省地方仍行
撫按衙門一體差官查勘再乞通行天下今後再有奸
民故違例禁將民間田産投獻王府及諸勢要之家占
奪至百頃以上者處以極刑全家移出化外如此則法
重而人不敢犯恩溥而民得安生臣等區區忠悃言巳
盡矣意已竭矣所冀陛下丕承祖宗萬年鞏固之基聿
興中興千載熙明之運念京師根本之重知小民稼穡
之艱厲精圖治約已裕民則太平之治可坐而致矣臣
等冐昧進言無任隕越伏惟陛下留神省覧斷而行之
宗社幸甚生民幸甚
題為撫恤屯田官軍事(方日乾)
一曰召佃看得各衛屯種軍餘近年以来苦於賠補相
繼逃亡抛下田畆荒蕪間有暫荒之田易於開墾非
無人領佃也但以我朝屯法每軍一名給田五十畆
其田四散一軍之田或跨數圩一圩之田又分數處
屯官旗甲不知事體或有鋤動一二畆者便率全糧
彼欲兼領又患窵遠孰肯貪一二畆之便而任數十
畆之勞圖數畆之利而賠五十畆之稅哉人視荒田
畏如蛇蠍以致荒者日荒賠者愈賠患不得息自非
朝廷寬恩停稅設法召佃則此荒田迄無可耕之期
矣今南京戶科等衙門給事中林士元等官奏要將
抛荒屯田不拘軍民僧道之家聽其各擇所便開耕
具告本衙門計畆定稅給帖承佃免其二年租稅不
許管屯官分外科擾俟三年成熟方許徵納深為有
見蒙本院備劄到職竊惟前項荒田零坵隔遠遠則
不便於全領荒則未望其收成非聽令擇便則人苦
於四散而不肯佃非量停租稅則人憚於賠糧而不
敢佃即今勘得南京和陽鎮南等衛近年抛荒田畆
共計三百三十頃九十七畆三分三釐四毫九絲儘
堪耕闢乞聽本衙門多方招人承佃不拘全分隨其
所便開坐畆叚告領戶由開墾耕種佃五畆者納五
畆之稅十畆者納十畆之稅非見佃之田一毫不許
妄徵量寬二年稅糧以為牛具種子之費俟三年成
效一體徵納若成熟之後雖有新軍補役逃戶復業
亦不許爭告待十年之後另為區處如無補役復業
之軍則永為已業如是則承佃之人既不苦於全領
又不患於賠糧雖一二年間未必有收亦肯捨力向
前以圖長遠之利近荒之田刻期可熟稅額不患於
虧欠矣
一曰蠲逋查得南京和陽等衛拖欠嘉靖四年等分屯
糧共一萬一千五百石各衛掌印并管屯官員俱各
住俸至今參照前項屯糧不係災傷應免之數各官
追徵不完合應住俸但見今勘得各衛抛荒田地動
經數百餘頃訪得前項無徵稅糧每年俱係各戶包
補如豐成之際猶隠忍代賠至薄收之年僅可自完
本戶錢糧誰肯鬻妻典子為人賠納此盖拖欠之由
也今各官俸糧住支已久彼拖欠數十者猶望豐成
處置賠足如南京和陽一衛欠下五千餘石縱得豐
年亦無賠納之計各官俸糧再無關支之望矣今南
京戶科等衙門給事中林士元等官奏要將各住過
俸糧通行扣筭抵補嘉靖六年以前拖欠屯糧之數
其有未足待二年之後財力稍舒補完蒙本院備劄
到職竊惟各官所住之俸已係在官今復以之准抵
逋糧揆諸事體恐亦未安合無照各年分豁災傷事
例查各衛見今勘實&KR1296;荒田地若干所拖屯糧悉為
蠲免此外若有未完的係拖欠俱照原欠多寡數目
分作三分嚴立程限先完一分暫准開俸其餘二分
續徵取通關繳報如二年之後仍舊住俸庶幾人心
有所遵循漸次補完否則各官之俸可住所欠之糧
終不得完且禄以養廉士人尚資於此軍職之中求
其甘貧守職者不多得也今俸糧久住日用無措未
免侵剋屯軍屯軍既窮未免復欠子粒計所虧損仍
在正額不若寬以處之之為愈也如蒙乞賜施行非
惟屯官有資生之慶而屯軍亦無侵擾之虞矣
一曰薄徵照得屯田之則有三曰比較曰改科曰新增
比較之田每畆納糧一斗二升改科則減其半每畆
五升三合五勺新增每銀一分六釐盖又輕矣看得
比較之田屯軍一名佃五十畆每歲納糧一十八石
内十二石准作月糧實納糧六石豈得為重但先朝
末年頻歲凶歉嘉靖三年加以大疫流行人死過半
以致前項屯田無人耕種如南京鎮南等衛坐落江
浦等屯行數十里俱是曠地葭莽極目不勝凄凉此
項無徵糧稅所司因循不與區豁逐年俱係衆戶賠
補賠補愈重逃亡愈多逃亡愈多賠補愈重反復相
因勢不能已屯政之弊至此極矣今南京戶科等衙
門給事中林士元等官奏欲將三則之内一項停免
俟年豐人衆方議並復又欲通查三項田地見種若
干頃畆照常輸納見荒畆頃若干姑且停免以待召
佃成效一體徵收無非憫時救弊之意也蒙本院備
劄到職看得田有常額額有常稅前三項屯田俱係
在冊正額遽欲除豁一項恐亦有碍如云將見荒田
畆姑且停徵待召佃成效一體徵收竊恐法亦未備
盖停徵而不召佃則徵之停者何時可復召佃而不
設法則召之佃者何人敢承查得嘉靖六年等曾經
總督南京糧儲右副都御史杭(闕)巡視屯田監察御
史唐勲王世爵等官累次題行欲通查各衛&KR1296;荒田
地若干頃畆&KR1296;江者悉與除豁抛荒者俱作改科所
缺額糧將各衛新增田内每畆加銀分釐通融處補
以足原額虧欠之數酌量事體似為可行訪詢輿情
俱各稱便今大約查筭勘實各衛&KR1296;江田地四十五
頃二十一畆一分委實崩&KR1296;合應除豁抛荒比較田
地四百七十頃的係久荒難於開墾若非薄稅改科
必無願佃之人矣合無照依都御史杭(闕)等官所議
將前項&KR1296;江田畆悉與除豁比較荒田俱減作改科
計缺額糧三千五百餘石通衛新增田地三千四十
八頃每畆加銀五釐共加出銀一千五百二十四兩
每糧一石折銀五錢准補欠額糧米三千四十石又
查三則之外有三升三合等項之田此項田地俱係
成熟年久俱當陞作五升三合五勺共陞出糧四百
七十五石足以抵補原額足無虧欠然後出給曉諭
不拘軍民僧道之家聽其擇便開坐畆叚俱赴本衙
門告領戶由開懇耕種永為已業量寬二年租稅待
二年之後田已成熟一體徵收如此則有力之家貪
圖輕稅庶幾出力承佃再照中間有等田地坐落和
州等屯荒廢久遠費力極難則雖薄徵改科人未必
願佃者又不可不預為之計查得紅牌事例承佃故
軍田地戶由每戶不過二分近年以来各衛故軍好
田槩被軍官戶内舍餘侵領每戶領戶由十紙二十
紙者有之磽瘠不堪之田俱著貧軍領佃賠補糧稅
最為積弊合無通查各衛戶由每戶多領二紙以上
每三紙者著領久荒田一分務要立限開完回報如
不願開者即將戶由退出另召有力之人承佃每三
分戶由帶領荒田一分將見得三分熟田而領一分
荒田未有不願承佃者矣如此則前項久荒之田俱
可耕闢待十年之後成熟巳久仍當復作比較國稅
可增人心亦願如蒙採擇施行則屯無曠土軍有餘
糧屯弊庶幾可清矣
釐革巡捕奏(方日乾)
南京都察院為釐革巡捕以靖地方以全人命事准都
察院咨該本院題廣東道呈刑科抄出巡按直隸監察
御史方日乾奏臣奉命巡視南京錦衣等四十二衛屯
田督捕盗賊兼理詞訟照得各衛屯所原設巡捕官數
十員緝捕盗賊以靖地方近見法久弊生地方反受其
擾臣不得不昧死言之盖屯田地方俱屬直隸廬鳳等
處遠者離京三五百里近者不下一二百里與京城諸
司原不相涉今巡捕官員欲假威恊衆捕得盗賊必令
供攀無辜平人嚇詐財物一不遂意悉誣以証見竄藏
虚情不遠數百里之外解送南京呈禀内外守備衙門
以致江北軍民聞解南京如蹈水火往往傾家賣産以
求脫免其重罪賦犯亦因賣犯所解稟者不過偷盗斗
米隻鷄人犯而已捉挐之時已用刑考訊解送南京跋
涉數百餘里飢餓切身經内外守備二處衙門各用重
刑搞撲參送到臣已非人形隨即議招𤼵落死者亦已
半矣况又有參送刑部該司延遲送審動經數月非惟
犯人難以存活無辜干証人犯因而致死者庸亦有之
此皆情可怜憫者也聖上矜恤大獄罪至死者尚見矜
疑此等人犯俱杖罪以下者也使之就於死地何忍言
哉臣惟各衛屯田俱雜直隸府州縣之間今欲痛革前
弊以全人命莫若約束巡捕官不得擅自挐人考勘但
捕得盗賊不論或軍或民俱以近就近解送所在有司
衙門行提知証人犯公同會問具招申詳管屯衙門批
招𤼵落重者問徒做工輕者杖决釋放不許槩累平人
驀越呈禀如此則法律俱存人亦稱便否則官肆其凶
人蒙其害誠有負聖上憂恤窮獨之盛心也如蒙乞𠡠
都察院再議若臣言可行乞賜俯從仍行南京内外守
備衙門不得干預屯田詞訟并行南京刑部該司今後
屯田盗賊臣既奉命專理毋得輙受守備衙門參送出
京百里外勾攝屯軍阻防農業庶幾體統歸一屯事少
興矣嘉靖九年十一月十三日本院右都御史汪(闕)等
具題奉聖旨是
奏興利補弊以禆屯政事(方日乾)
臣奉欽命巡按南京應天鳳陽滁和等府州縣清理錦
衣等四十二衛屯田照依清軍事例三年滿日差官更
替自揣微才莫勝重寄奉命以来已經三年計日雖多
全無寸補用心徒切實有餘慚但巡歴久而風土浸達
咨詢遍而利病頗知得於目擊耳聞未敢條分縷析姑
以至切要者言之夫興利莫先於賑濟補弊莫急於&KR1296;
江賑濟預則飢年不至於逃竄&KR1296;江補則窮軍不苦於
包賠屯務最切要者宜莫有過於此也謹以便宜二事
具本奏陳如蒙采納實軍民之福也
一曰備賑濟臣惟南京各衛操備駕船運各項軍役固
皆貧苦然未有如屯軍貧苦為最甚者盖各項軍役
俱有月糧可資屯軍則自食其力輸糧於公牛具種
子備不及時收成鮮薄僅足為納糧贍家之用一遭
歲歉輙至流移查得成化年間屯所飢荒陸續借過
應天府常平倉糧四萬餘石賑濟軍士賴以存活自
此以後歴弘治正德至今五十餘年飢荒疊見不復
聞有賑濟之舉盖由本衙門自無蓄積飢荒之際欲
頻借貸勢固難為是以奉職之臣坐視軍士離散再
無别處至弘治年間巡屯御史亦曾建議欲於各屯
設立倉厫將本衙門一應問過詞訟賍罰紙價銀兩
買榖上倉以備賑濟亦一策也但各衛三十六屯地
方四散若盖倉厫約有數十餘所土木工力先難措
辦且無均徭斗級看守人役謀議疎闊事寢不行臣
看得各衛屯所俱雜處應天等府州縣地面臣奉命
以来問過賍罰紙米贖罪等項價銀紙價以十分為
率除八分解南京都察院作正支銷二分本衙門公
用外查得賍罰銀尚有一千七百餘兩贖罪稻榖三
千二百餘石見貯各府州縣倉庫趁今豐成之際動
支前項銀兩差委廉能官員照依時價收買好榖并
原贖罪榖石俱仍貯各倉自此以後但問過賍罰紙
價逐年查考收買榖石貯積各倉若遇大荒之年審
實極貧軍餘各就該地方倉厫支領造冊奏繳庶倉
厫無創立之煩關支有附近之便深為便益再照南
京總督衙門總理屯務各年批𤼵各司詞状賍罰紙
劄贖罪榖石數多亦俱貯各府州縣庫倉如蒙一併
存留以備屯田賑濟如此則稻榖益多賑貸有賴屯
軍不至逃亡矣
一曰處&KR1296;江臣惟南京各衛所屯田太平附江原無高
堤捍禦江流只靠沿堤栽插柳樹潮水一漲漫不可
支年復一年江形漸移附近田土漸次&KR1296;沒其未没
者江潮往来亦成廢地逓年子粒俱係各軍包賠甚
可怜憫臣於嘉靖八年已經奉命處補&KR1296;江田三十
九頃餘畆由是以来又經三年近歲江潮尤為洪暴
濱江處所復多&KR1296;没本年正月據和陽等衛陸續呈
報&KR1296;江田畆數目并各軍賠糧情状到臣最為困苦
查得臣先年處補荒田剰有餘糧七百一十餘石及
陞科過營房等地餘糧約有二百餘石皆係額外補
&KR1296;江之數今據該衛呈報前情除一面委官踏勘外
竊惟田去糧存實係弊政屯種貧軍難以包賠極貧
之戶未免賣房鬻子償納前糧若不亟為分豁誠恐
賠糧不堪逃亡相繼成熟田土亦轉抛荒如蒙乞𠡠
戶部轉行南京戶部委官一員會同踏勘果係&KR1296;沒
量與分豁額糧虧缺即將前項積出餘糧補足原數
如此則國課不虧窮軍亦裕矣
論南京屯田(余胤緒)
愚惟屯田之政古以益軍民今以厲軍民載觀諸賢所
論俱可舉行但恨不得其人耳試以愚在戶部所經勘
屯弊言之去年三月承委督儲於南京浦子口九月權
委會同屯田道御史踏勘江北屯田災傷按屯田坐落
三州九縣一軍種田五十畆出糧六石大約每年總收
屯糧十萬餘石俱赴浦子口應天横海龍虎三倉并和
州瀋陽倉上納以養浦子口和州十衛官軍操備為南
京保障也正德年間一年尚徵完額數連積餘僅充半
年支放未免又將南直隸浙江嘉湖等處秋糧兌補軍
民兩困甚非祖宗舊意也盖屯田皆沿江東則六合縣
至儀真縣西則江浦縣至無為州與浦子口相接其近
山等屯去江亦不遠二三百里江邊有圩堤堤内即田
堤外即平地可以演武種屯軍人終歲止辦屯糧更無
在京在外雜差其總理有指揮分治有千百戶亦無别
委惟管屯一事農暇則演武於各屯所江上有急可以
為援此祖宗寓兵於農之意也此舉不率者六七十年
矣管屯軍官強者兼貪弱者廢事非惟演武不行而農
具亦欠塘陂不治糞穢不積草萊不除因之嘉靖二年
大飢三年大疫死者流者十之七八遂使田皆蘆葦一
旦旱潦束手聽傷其巡視屯田御史一年一换不過文
移承接雖欲躬行親理亦難周遍覈實浦口監收主事
亦一年一换不過收放而已至於會同御史踏勘災傷
比時秋末冬初奏冊限迫但巡歴一次定别分數奏冊
繳部致期催納者勢不得不如此也御史欲奏請三年
嫌於攬權而人不信主事欲有所為恥於無權而人不
從故事因循竟成廢墜愚去年自浦子口經滁和等州
縣至於無為州逐圩沿江周章瞻眺則今日之告災傷
乞蠲免者難盡責之天也觀今日太平之時若為無事
玩祖宗立法之意則今日之頽弊誠可懼也盖屯田之
政舉則一歲所入不止十餘萬石浦口之軍儲足則不
必那之於民以至兩困為今之計御史主事各三年一
代主事仍憑本部堂上㨂精力強健操守清廉才識老
練者為之請𠡠一道與御史恊同便宜行事毋得權差
以致了事三年考滿本部本院考覈清理屯田若干招
種軍人若干徵收秋糧若干則任專而人信從責久而
事振舉矣且近年戶部又差一員郎中管理抛荒屯田
及&KR1296;江者事雖可集然必俟屯田御史同行或至一年
未出廵者御史又將更代事體掣肘不過文移往来今
浦子口監收主事一年之間惟九月權差會同踏災十
月十一月十二月收糧正月至八月事少時可以兼理
前項等事莊誦仁廟諭戶部尚書夏原吉言治屯者勿
得擅差妨時切中今弊若有風力御史詳察今日所以
屯廢之由并差占逃亡之弊不徒虚具則祖宗之意不
孤矣
論邊屯(王鏊)
國家供三邊之費最大歲用銀至四五十萬愚以為欲
省轉運之費莫若興屯田兵法取敵一鍾當吾二十鍾
屯田一石可當二十石今三邊之地固在也而人以為
不可行何哉按趙充國屯田之奏曰計度臨羌東至浩
亹羌虜故田及公田民所未墾可二千頃又言北邊自
燉煌至遼東萬一千五百餘里故有吏卒數千人虜不
能攻今留步士萬人屯田地勢平易多高山遠望之便
部曲相保以為屯田内有亡費之利外有守禦之備唐
元和中振武軍飢宰相李絳請開營田乃使韓重華為
水陸運使使給耒耜與牛耕傍近地方連歲大熟軍不
復饑又益募人為十五屯屯置百三十人而種百頃各
就高為堡東起振武西過雲州極界於中受降成秋果
倍收歲省度支錢千三百萬此又近事之效也今獨不
可行乎
後湖志序(楊廉)
太祖高皇帝建都金陵藏天下黃冊於後湖至太宗文
皇帝定都北平諸司庶務類多隨駕以北獨後湖之藏
不動如故祖宗深謀遠慮灼見於此故都遷而藏冊之
所不可改不然輦轂之下如順天畿輔之近如真保定
之類何為而不之京師而必之南京乎盖後湖之廣周
遭四十里中&KR0691;數洲斷岸千尺由是而庫於其上由是
而冊於其間誠天造而地設者也其為圖籍萬年之計
殆無踰於此矣給事中趙君惟賢来莅後湖謂湖中諸
例甚多不有以集之將至於散亂而不可收磨滅而不
可考矣乃偕主事張君濟寬極力搜羅加詮次焉既成
以後湖志名其編復徵廉序之夫今制黃冊所載人丁
事産二者其經也舊管新收開除實在四者其緯也事
産田賦輕重之數源流於禹貢九州厥田九等厥賦亦
九等之法也人丁著戶口登耗之數權輿於周禮三歲
大比獻民數於王之意也然黃冊之田賦鄉有所分邑
有所别殆不止此舉九州而槩言之則密而詳矣黃冊
必十年一造而民數無三歲之獻則簡而要矣豈非後
出者愈精乎廉弘治中濫職斯事自辛亥至癸丑月日
如流靡所建白素飡之餘惟時於波光萬頃之間仰羡
本朝版籍既極其善以為即此一事亦足以見其高出
千古矣然則兹志之成所係豈小哉趙君合州人正德
辛未進士傳臚在言路直諒持大體志凡八卷詩文附
錄二卷君之初意欲如司馬温公編通鑑例不收詩賦
一主於嚴或謂是亦足以備湖中故實欲務於博君雖
不用以入正志然竟收之盖取中云
奏為黃冊事(楊廉)
奏曰竊見直隸永平府樂州知州潘齡建言欲抄後湖
廣冊軍籍以便清軍兵部轉行南京戶部今與臣管冊
官計議是盖以版圖重事而欲博采輿論也既而南京
戶部議得抄冊不便甲可乙否不得不言夫以為抄冊
便者不過謂天下司府州縣多無遠年籍冊一至清軍
之時止憑里胥供報甚至輙赴後湖查冊中間不無往
復豈若將後湖之冊抄其軍籍俾在在有之而用以清
軍之為便哉此則該部之說與潘齡所見略同也然臣
以為此設若行不惟無益於事而且有意外之患臣請
先言其患而後言其所以無益者仰惟祖宗舊例藏冊
後湖法禁嚴重不許諸人窺伺其深謀遠慮固非一端
至於今日各處遠年之冊多無而軍民戶籍大勢不敢
紊亂者誠懼冊籍之獨全於後湖也今者一旦令其抄
謄使人測知後湖之虚實則戶籍之紊亂將有不可勝
言者矣何者使後湖之冊全則抄之猶可惟是見今如
永樂年間之冊已不全十之一二如洪武年間之冊已
不全十之四五如此而暴之天下使人知某鄉某里之
無冊則向之所懼者至是有不足懼矣將見以民為軍
者得以肆其告訐而脫軍作民者往往遂其奸計百年
之籍由此紛然而不定矣臣所謂意外之患者此也至
若人之脫軍作民者其名字定是改換其都圖多是飛
出若止據軍戶執以清軍曰某人汝祖也彼將曰我自
有祖名字不同也曰某籍汝籍也彼將曰我自有籍軍
民不同也都圖不同也若是果何以辨之辨之之術湏
從其民戶而查之假如其人之先誠於洪武二十四年
脫軍則二十四年戶為新立矣誠於永樂元年脫軍則
元年戶為新立矣而又查其田糧自何而推收則或軍
或民斷不失矣他而名字之不同都圖之有異不論也
臣在湖管冊凡遇各處来查軍民戶籍悉以此法行之
妄謂收得明白今若止抄黃冊軍籍果將何所憑而以
為清軍哉此臣所謂無益者是也伏望聖明下臣所言
𠡠該衙門計議果見抄冊之為無益而决有所害則斷
然止之不使虚費紙筆而别生事端也抑臣係管冊官
員凡有關於黃冊者敢併言之臣看得洪武十四年二
十四年黃冊軍匠里甲根源所在寔冊之祖存莫存於
後湖而為天下之所必查而二年冊庫每年止有一十
七間其次如永樂元年之冊亦為緊要是年冊庫止有
一十餘間該之永樂十年以後冊庫每年三十間大約少
去一半以致數年之冊堆滿庫内每遇曬晾揭查最為
不便今為之計宜添洪武等年永樂元年冊庫以足三
十間之數務使數年之冊稀架薄堆則曬晾揭查二者
俱便自然可以閱歴久遠矣否則所謂冊之祖者日就
損壊非臣之所忍言伏望聖明下臣所言𠡠該衙門計
議倘有可采俱乞賜施行奉聖旨該衙門知道初九日
戸部尚書葉淇等覆題看得給事中楊廉奏稱抄冊不
便及要添造冊庫二事除添造冊庫行移工部另行外
所據抄冊不便一節臣等議得本官奏稱見今洪武永
樂年間冊籍多有浥瀾若使暴之於天下恐以民為軍
脫軍作民紛然而不定以為有意外之患是誠有患也
及稱止據軍戶執以清軍則凡人之改換名字飛出都
圖者皆無以辨之以為無益是誠無益也今為無益之
舉而反貽意外之患則抄冊之不便明矣合無准其所
言本部行移南京戶部轉行管冊官員今後後湖廣冊
不許將槩府州縣全冊查抄果一戶二戶軍民籍冊不
明解人前来挨查者止許查抄本戶田糧軍民丁産来
歴明白即便𤼵回亦不許因而帶抄别戶以泄事機如此
則奸弊無從而生戶籍自然不亂矣次日奉聖旨是
名臣經濟錄卷二十一
