名臣經濟錄卷九
明黃訓編
保治(正德上)
陳言治道要務疏(章𢡟)
臣聞天道以元生萬物而聖人體元治萬民故即位必
稱元年而建元必殊徽號蓋於天下更新示其所以為
治之意使人心知所向望也洪惟憲祖以成化紀元蓋
欲治化之成就而先帝以弘治紀元則欲治道之恢弘
皆即為治之大效而言其規模固已宏遠矣今皇上龍
飛御極紹承大統而建元獨取於正德乃究為治之大
本以寓繼述之深意能正其德則何患乎化之不成而
治之不弘也哉臣有以知陛下真不世出之主負大有
為之志可以四三王六五帝而争先於列聖矣然以正
德為名當求正德之實必如唐劉蕡所謂居正位親正
人𤼵正言行正道而後可以正德必如董仲舒所謂正
心正朝廷正百官正萬民而謂之正德苟德有未正則
雖令不從欲求治化弘成庸可得乎臣以菲才待罪胄
監而老病衰頹不能久事陛下無以補報大恩兹已具
疏乞骸將歸死首丘而犬馬之誠耿耿不能自已敢攄
一得之愚以正德之所當務者條為五事效野人炙背
食芹之獻以為新政涓埃之助伏惟聖明擇其可行者
而見之施行則宗社無疆之休生靈莫大之幸也為此
開坐具本奏聞
一曰勤聖學臣聞明君以務學為急聖學以正心為要
若堯舜禹湯文武之聖商高宗周成王之賢莫不孜
孜於學講明義理正其心術以為修齊治平之本又
設師傅保之官有誦訓箴諫之臣朝夕左右責難陳
善以潛格非心而薰陶成性故其聖德隆茂王猷允
塞而致雍熙泰和之治也下如漢唐宋之英君誼辟
亦莫不然但其學有未至故其治不古若洪惟我太
祖高皇帝於退朝之暇延接儒臣講論經典又書大
學衍義於内殿兩廡及書洪範揭於坐右以備觀覽
蓋雖生知之聖必從事於學也列聖相承率由是道
今陛下出震繼離始登大位即以正德紀元而又開
經筵親儒臣以講讀經史闡明聖道固有志於學矣
但經筵之開講而臣之進見有時學問工夫未免間
斷一日暴之十日寒之有剪桐之戲而莫與箴規違
持養之方而無從諫止則所以輔成聖德者或未備
也臣願陛下經筵之外聽政之餘時召師保大臣侍
從文臣引之便坐講論經術咨詢治道照依唐太宗
引十八學士於禁中故事不必限以日時煩其禮貌
接以誠意假以温顔使人人得盡言以輸其忠循習
既久化與心成則出入起居罔有不欽發號施令罔
有不臧施之任人而邪正以辨以之立政而事皆可
法其於聖德豈小補哉董子曰勉強學問則聞見博
而知益明勉強行道則德日起而大有功此今日正
德之先務也惟聖明留意焉天下幸甚
二曰隆繼述臣聞武王周公善繼人之志善述人之事
而夫子贊其達孝孟莊子不改父之臣與父之政而
孔子稱為難能則為嗣世之君者不可不從事於繼
述也昔我太祖開創之功比跡湯武其立法制度以
垂於後人者至備先帝守成致治之美恊德成康其
盛德大業之增光於前烈者尤盛豈非陛下之所當
繼述者乎先帝在位之日尊養兩宮備殫孝敬親任
大臣延問治道寬假言官樂聞讜論罷工役而止貢
獻放鷹犬而出宮人不荒聲色不事游畋皆其善行
之可法者陛下所當遵守而不變又嘗念戶口之消
耗而議撫䘏之宜以鹽法之廢弛而求拯弊之方清
查禁軍以革濫冐沙汰冗官以節濫用皆其志之欲
為而未成者陛下所宜繼成以終其志其纂修會典
則欲舉祖宗之舊章而見諸施行其節修通鑑則欲
考前代之成敗以為法戒尤陛下所當究心而從事
於其間也不獨是焉又當取聖祖之皇明寶訓洪武
聖政諸書置諸座右日與大臣議舉其彝典而施諸
今日則為能盡繼述之道而見陛下正德之實矣昔
啓能敬承繼禹之道而建四百年之夏成王能式刑
文王之典而衍八百年之周惟聖明留意焉天下幸
甚
三曰謹大婚臣聞天子之於后猶日之與月陽之與隂
相須而成者也故禮以大婚為重自古聖王於婚姻
之始皆博訪令族簡求淑德然後昭告宗廟成以婚
禮而未婚之前又必教於公宮有師傅保姆教以婦
德婦言婦容婦功教成而祭所以成婦順也昔宋哲
宗以幼冲嗣位將行納聘其臣范祖禹上奏宣仁太
后論納后所宜先知者四事一曰族姓二曰女德三
曰隆禮四曰博議吕希純則言當求德閥不宜參用
隂陽數術以男女年命而勘婚而彭汝礪又言當早
擇而素教之蓋王化之始萬福之原選之不可不精
教之不可不預而禮尤不可不正也伏惟聖朝列聖
皆有内德之助以成重熙累洽之治非偶然也今皇
上聖德英明睿質純粹天命降鑒必釐聖女以佑皇
家近聞分遣内臣各處采擇所得必非一人伏望陛
下遠稽先王之禮近取宋臣之言上思宗廟天地之
奉下為萬世子孫之計乞命内閣及該部大臣考究
典禮審處事宜必由德選不以色進當此諒隂之時
姑緩册立之期俟畢祥禫以成嘉會照依宋哲宗故
事將所選者暫處太皇太后宮中使之觀法壼儀擇
師傅保姆之賢修言德功容之教嚴服飾之節陳圖
史之戒凡寢食坐立視聽動作一皆約之以禮而弗
納於邪教之既成又以日事察之必有關雎鵲巢之
德葛覃樛木之行足以母儀萬國表正六宫然後設
幄於内成以六禮以定后妃之位以正天下之本以
對上天之丕顯休命則禮行告廟史無愧辭非惟古
訓不違尤於孝道有光儀刑四海垂法萬世而文王
二南之化復見於今日矣陛下之正德孰有大於是
乎臣老且耄不達時宜而惓惓愛君之念夙夜不忘
敢昧萬死冐進狂言惟聖明留意天下幸甚萬世幸
甚
四曰重詔令臣聞人君所以鼓動天下者在乎詔令而
詔令所以行天下者由其信必所謂大哉王言者也
苟𤼵之不妄而持以必行堅如金石信如四時則敷
天之下莫不聳聽而厭服書曰令出惟行傳曰令重
則君尊詔令其可以不重乎乃者陛下登極之初渙
頒明詔布告天下有謂國家財賦有限而議裁減文
武冗食之員及裁取各門局倉庫與各處添設之内
官又謂鹽糧為國用所急不許勢要之求討占窩所
以節國用也又謂皇親勢要之受獻地土侵奪民利
而治以重罪又謂内外勢要占奪軍民地土而限令
改正退還所以恤民隠也凡此數條皆經國之遠猷
為當今之急務天下聞之莫不歌誦聖德以為軍民
困苦庶其有瘳逮今已期月矣而冗員之裁減取回
者庶幾勢要之治罪退還者未聞故内閣大臣有政
壅不行而詔所載盡為虚言之奏六科諍臣亦有冗
員復留傳奉復作而號令不信之章則陛下之詔令
耳目所及已有牽制而不能行者矣何以行之天下
乎成湯之所謂朕不食言者其道何如而漢之吏不
奉詔者其罪當何如耶臣願陛下主之以剛果守之
以堅凝勿以巨室而寬假勿以嬖媟而姑息從羣臣
之言而治不奉詔之罪則法行自近澤被生民而四
夷莫敢不服矣此係正德之要務也惟聖明留意焉
天下幸甚
五曰敬天戒臣聞天生聖哲非常之君必遭非常之變
以警動其心使之憂勤惕厲修政立事以致非常之
治若堯湯之水旱成王之風雷與宣王雲漢之虐莫
非天心仁愛之所在故堯舜以儆予為念成湯以六
事自責成王悔過出郊宣王側身修行皆能變災為
祥轉禍為福以其能致敬天之誠也臣又伏讀五倫
書所載我太祖皇帝開基之初屢遭亢旱而聖諭以
為欲彌天災但當謹於修已誠以愛民故減膳素食
宫中皆然而免民之田租既嘗素服徒步詣山川壇
設藁蓆晝曝於日夜卧於地三日而大雨霑足又嘗
躬祀百神而曰苟有罪責宜加朕躬毋為民災其罪
已修德若是故能開創大業聿致隆平而垂無疆之
休非偶然也今皇上天生聖哲初政清明求言圖治
孜孜不倦固宜其治效益隆而休徵畢至奈何即位
以來星文示變霪雨為災天鳴於西土地震于南京
而陜西又有災傷之患生靈嗷嗷有識凜凜深懷不
測之虞所謂非常之變豈非天心仁愛而欲皇上厲
非常之志行非常之事以濟其變乎書曰天視自我
民視天聽自我民聽凡國家之行政用人但不合乎
衆情即有違於天意如有罪而不誅無功而濫賞或
倖門旁出而大臣不得行其志或勢要抱持而百司
不能舉其職民已窮而征求之愈急財已匱而侈奢
之無節若此類皆天心之所不豫而災變之所由生
不可以不察也伏望陛下遠師帝王近法聖祖先以
側身修行之誠解謝上蒼又以罪已求言之意敷告
下土日與左右大臣講求致災之由以盡彌災之道
凡用人行政之有違於天意者悉從糾正内外恊心
上下交修以承天心仁愛之意庶幾精神潛通和氣
感召民心悦而天意得則陛下之正德不為虚文矣
惟聖明留意焉天下幸甚
論裁革中官疏(汪循)
臣近日伏閱朝報工部尚書曾鑒等題本開坐軍容安
轡二局添設管事内官上請裁減蓋奉行詔書内事理
也陛下不蒙裁減反令司禮監查正統天順年例來看
臣愚以為陛下不欲裁減内官不必形諸明詔既已形
諸明詔必以内官濫設為可革也可革即革何必復查
當裁決裁何必復看王者承天號令明如日月信如四
時威如雷霆堅如金石天不變法亦不變山可移判不
可移况陛下即位之始𤼵令之初著為詔書頒示天下
宣播四夷中外傾心臣民卭首仰望維新之政未踰三
月即有二命何以統天承運而慰億兆臣民之望哉在
廷大小羣臣百司又何所遵守以布四方一民志哉然
此意非但出自陛下側聞先帝之時已有成命矣誠以
中官管事其害不小非但各門庫局為然在在有之但
管一事則敗一事到一方則害一方挾以天子私臣聲
勢可畏莫敢誰何而鎮守典兵抽分倉場錢穀之司其
害為尤大也其害不止百姓不堪怨言生於下則災異
形於上有自來矣先帝修德弭災明知其故欲行裁革
不幸中道崩殂臣民失望夫孝者善繼人之志善述人
之事者也武王纘太王王季文王之緒周公成文武之
業聖人美之稱為達孝且天下者太祖太宗之天下陛
下承之先帝而傳之子孫者也今陛下崇達孝之心欲
述先帝已為之事成先帝未行之志則自有祖宗之法
度在内監之設官有定員職有常事只掌宮禁服御之
需未嘗干預朝廷之政具載皇明祖訓昭昭可查也陛
下舍此不查而令查正統天順年間事例則悞矣英宗
皇帝英睿之主仍襲洪熙宣德以來輕改祖宗法度添
設中官寵信太過以致王振售奸吉祥不軌聖蹕蒙塵
幾危社稷正統天順善政固多而中官一事則可以為
監而不可以為法也明矣及乎二命既下大臣委靡承
順不復開陳科道坐視旁觀不即匡救俾陛下始陷於
不知終失於不信誰之咎歟自古天下之事常起於微
成於漸而盛於極極則其勢重而難變矣宋儒周惇頤
曰天下勢而已矣勢輕重也極重不可反識其重而亟
反之可也反之力也識不早力不易也臣愚以為今日
之勢亦將重矣識之不早反之不力恐難善其後矣臣
嘗讀史至唐天寶之亂宋靖康之變未嘗不痛心扼腕
以傷其時禍初未形無智者以圖其始變將已極無勇
者以善其終君愎諫而樂宴安臣奸貪而事蒙蔽君子
吞聲喪氣小人安危利災而釀成之也是以自古賢君
厲精圖治莫不制治於未亂保邦於未危尤必進君子
聽忠言上下一心而後能成一代之治如唐太宗容王
珪魏徵之直故能成貞觀之風宋仁宗能納范仲淹唐
介之忠故能臻慶歷之治賢臣獻言亦必謹禍於微慮
患於早而多過於論喻如漢文帝崇尚節儉治比成康
賈山猶以過秦為譬賈誼為之痛哭仁宗恭儉仁恕君
子滿朝蘇轍猶以六君為比蘇軾為之深悲二君者不
以四臣之言為過而嘉納之享隆平之利成英誼之名
凡此皆居安慮危方治思亂君臣相得上下交修以成
治安之明驗也况今人事擾攘之秋天命絶續之會而
自陛下即位以來隂雨□霪將踰三月夫陽剛者人君
之象而隂則臣也以類推之陽為男隂為女陽為君子
隂為小人陽為中國隂為夷狄陽為發生隂為肅殺陽
為慶賞隂為刑戮陽為和悦隂為悲慘故天之道晴日
恒多隂雨恒少陽恒使其有餘隂恒使其不足今也天
道反常必有其應天心仁愛其在兹乎孟子曰入則無
法家拂士出則無敵國外患者國恒亡亦以事幾兆於
無形禍亂生於所忽今天變於上敵交於前民困於下
目擊心惟當不寧處必也戰兢惕厲滌慮洗心省德以
回天安内以攘外消己形之變而使之不為災傾將否
之運而使之轉為泰誠有望於陛下與夫法家拂士也
陛下春秋方茂初試萬幾不宜長處深宫惟以二三中
貴傳命于外側聞先帝宫車晏駕之時親執輔臣之手
而託以陛下今少師劉健少傅李東陽謝遷諸臣實親
受顧命者也吏部尚書馬文升兵部尚書劉大夏都御
史戴珊諸臣亦先帝不時召見與決大事者也陛下當
召至便殿與之講論朝廷政事得失詢訪天下軍民利
病羣臣章疏必躬省覽與之量度去取次第而行至於
詔書已行頒布中外豈容不信語曰民無信不立民匹
夫也舍信尚無以自立况萬乘之主無信何以立朝廷
定天下一民志乎臣願陛下毅然行之不沮於浮言不
惑於讒言不尼於近昵詔書容有所未備者推類以盡
其餘纘成先帝之志光復祖宗之舊别賢愚辨忠佞進
君子退小人審公私明賞罰攬乾剛於獨斷揭日月於
中天成一代大有為之君垂萬世永無疆之緒然後陛
下為不負先帝所託此微臣輸犬馬之忠而圖報稱於
陛下者也然念自古直言之臣多便於朝廷而不便於
權倖多利於天下而不利於一身往往言發而禍應計
行而身戮臣非不知固位保禄資格轉遷可致富貴顧
乃不避忌諱撩蛇頭履虎尾岌岌然若撼山之螟撲燈
之蛾而不止者豈厭久生而樂速死哉顧以所欲有大
於生所惡有甚於死者耳堂堂天朝上駕唐虞下陋漢
唐宋而廷臣言官顧欲自處漢唐宋諸臣之下臣實恥
之臣才不及二賈文不如二蘇而職又不在王魏范唐
之列徒以目擊當世之弊心抱把人之憂故不惜萬死
千刑惟欲博陛下一悟者夫何求哉亦以所志之同然
猶不敢以諸臣所至者自畫而學為孔孟之徒所願於陛
下者亦不敢以漢唐宋諸君所成者相望而欲超乎堯
舜之上此臣之志也所謂犬馬之忠以圖補報者此也
臣臨楮不勝憤激戰兢惕厲之至
劾宦官疏(韓文)
臣等伏念人主以辨奸為明人臣以犯顔為忠故羣小
之奸逼近君側勢足以危社稷亂天下伏未及發是謂
禍萌故曰萌不可長臣等幸待罪股肱之列值主少國
疑之秋仰觀乾象俯察物議瞻前顧後心焉如割至於
中夜起嘆臨食而泣者屢矣臣等伏思與其嘆而泣不
若昧死進言即使進言以死不猶愈於緘默苟容乎此
臣之志亦臣之職也臣等伏覩近歲以來朝政日非號
令欠當自入秋來視朝漸晚仰窺聖容日漸清癯皆言
太監馬永成谷大用張永羅祥魏彬劉瑾丘聚等置造
巧偽淫蕩上心或擊毬走馬或放鷹逐犬或俳優雜劇
錯陳於前或導萬乘之尊與外人交易狎暱媟䙝無復
禮體日游不足夜以繼之勞耗精神虧損志德遂使天
道失序地氣靡寧雷異星變桃李秋華考厥占候咸非
吉徵切緣此等細人惟知蠱惑君上以便已行私而不
思赫赫天命皇皇帝業在陛下一身今大婚雖畢儲嗣
未建萬一游宴損神起居失節雖將此輩虀粉菹醢何
益於事乎昔我高皇帝艱難百戰取有四海列聖繼承
傳之先帝以至陛下先帝臨崩顧命之語陛下所聞也
奈何姑息羣小置之左右為長夜之遊恣無厭之欲以
累聖德乎竊觀前古閹宦誤國其禍尤烈漢十常侍唐
甘露之變是其明驗今照馬永成等罪惡既著若縱而
不治將來無所忌憚為患非細伏望陛下奮剛斷割私
恩上告兩宮下諭百僚將馬永成等挐送法司明正典
刑以回天地之變以泄神人之憤潛消禍亂之階永保
靈長之業則皇上為守成之令主臣等亦為太平之具
臣矣事關安危情出迫切不勝戰慄俊命之至
自劾疏(李東陽)
先帝顧命惓惓以陛下為託臣等痛心刻骨誓以死報
及當初政竭力匡持未敢輕易求退近者地動天鳴五
星凌犯星斗晝見白虹貫日羣灾疊異併在一時京城
近甸道路殺人西北諸邊勁敵猖獗損軍折將戰則無
兵守則無食民生窮苦府庫空虚風俗傾頽紀綱廢弛
賞不當功罰不當罪法令不行名器冗濫諸司弊政日
益月增百孔千瘡隨補隨漏當此之際内外臣僚恊心
倍力猶恐弗堪方且持禄固寵任情作弊讒謗公行奸
邪得志變亂黑白顛倒是非人怨於下而不知天變於
上而不畏竊嘗歴觀載籍徧閱古今未有如此而不亂
者也恭惟陛下即位之初詔書一下天下延頸想望太
平而朝令夕改迄無寧日百官庶府倣傚成風非惟廢
格不行抑且變易殆盡建言者以為多言幹事者以為
生事累次執奏則謂之再擾查革舊例則謂之紛更憂
在於民生國計則若罔聞知事涉於近幸貴戚則牢不
可破以一二人之私恩壞百年之定計而不顧以一二
人之邪讒違滿朝之公論而不恤臣等叨居重地徒擁
虚銜或旨從中出略不預聞或有所議擬徑行改易屢
有論列多不見允此為兵戶等部議處功次等事具本
上陳極言利害拱俟數日未蒙批答若以臣等言是則
宜俯賜施行臣等言非則亦明加斥責而乃留中不報
視之若無使臣等趨向不明進退無據深憂極慮寢食
靡寧亦知内告外順人臣之常但政出多門咎歸臣等
捫心反顧無以自明展轉於衷事非獲已若諉顧命之
名而不盡輔導之實因循玩愒竊禄苟容既負先帝又
負陛下伏乞聖明矜察特允退休别選賢能代兹重任
則陛下優待舊臣之心勵精新政之議兩盡而無遺矣
聖旨卿等切切為治的心朕已知之言事待斟酌行著
用心照舊輔導
論時政疏(李東陽)
竊聞委質事君者人臣之常職託孤寄命者天下之重
任必處常而不失其身任重而不負其託然後可以無
愧若徒曠官尸位而假委質之名不能扶顛持危而冐
託孤之寄斷乎其不可也痛惟孝宗皇帝大漸之時召
臣等至乾清宮御榻前面賜顧命諄諄數百言臣等頓
首拜受不勝嗚啞彼時司禮監太監陳寬實共聞之伏
自陛下嗣位之初臣等輔導啓沃多見施行少伸報稱
近數月來往往旨從中出略不預聞有所議擬徑行改
易詔書不信政令失中臣等不敢縷縷姑以其重者言
之商人譚景清等附託皇親奏討殘鹽既不肯奉詔還
官又不肯領回原價挾制朝廷摇撼官府沮陛下之美
政累母后之盛德論其情罪死有餘辜且皇親之家既
已辭退家人引目此商人者已不相干而乃曲為庇護
寧使帑藏空虚邊餉匱乏而不之顧此政令之失一也
大同隨征所開衝鋒破敵名次揆之舊制俱不該陞况
紀功官原開按伏不係對陣侍郎等官勘得功無顯迹
查無明証名字不對多寡不一而乃查近年弊政欲陞
數百冗員以官法為人情視爵禄如糞土此政令之失
二也内府冗員奉旨裁節僉書守門及分守守備等官
減革者百無一二而南海子淨身人又選八千餘非惟
傷財害民抑且敗壞風俗至於蟒龍玉帶濫賞無算大
壞名器尤為不可此政令之失三也御用監書篆缺人
吏部奉旨考選乃令革退人役通送本監考校優劣是
不信銓衡之任而信寵倖之臣况該部查出革退之人
俱係夤緣傳奉奉詔裁革纔不幾時遽開此例則匠官
術士倣傚成風以邪路為當行視詔書為故紙此政令
之失四也他如皇庄田土已令巡撫官查數又復差官
踏勘取者未回差者繼出帶領人役騷擾地方京畿小
民貧困已極何以堪之此政令之失五也駕帖出外挐
人累經各衙門論奏恐生詐偽近因皇親家人奏訴畿
民侵占田土輒為出結提解來京鎮撫司打問情節俱
與原奏不同未免親解本處官司問理牽連負累破家
蕩産冤苦之聲致傷和氣此政令之失六也韋興齊玄
蠱惑先朝盜空府庫一則夤緣分守屢劾不退一則奏
請追究止令取回遷延至今未正典刑此政令之失七
也各營執事官軍及内府軍匠各倉軍斗俱經奏準查
赴團營及各衙乞留仍復照舊廢營伍之籍供私用之
門此政令之失八也内承運庫銀兩支銷累數百萬内
府支用不給印票該庫内官自前查算竟爾不行司鑰
庫銅錢該部累奏支用展轉推延至今未𤼵此政令之
失九也饒州磁器奉詔蠲免二年又令起運來用此政
令之失十也似此之類未易悉舉臣等坐視無可奈何
或封還執奏不能終止其為失職實所難辭追思先帝
臨終顧命之言仰念陛下委任舊人之意若涓埃之力
少有所禆犬馬有知猶當報德况主少國疑四方多事
豈忍潔身去位自求便安但忠不足以格君才不足以
濟世智窮力竭日甚于前臣等所陳奉有聖諭朕便處
治至今未有施行今所奉聖諭云待斟酌行是必言無
可采乃使之照舊輔導亦不過仍前失職而巳先帝赫
赫之靈臨之在上豈欲其冐輔導之虚名而蹈曠廢之
實咎如此哉陳力就列不能者止聞之古人亦有明訓
與其身自壊之不若讓之能者伏望聖明俯垂洞察諒
臣等為國之心非由矯飾正臣等失職之罪特賜罷歸
亟選非常之才俾任難為之事庶可以上回天變下慰
人心承先帝付託之隆保祖宗基業之重矣聖旨所言
事件著各衙門查奏定奪卿等盡心職務以副倚任
李東陽年譜錄
時府部等衙門因災異陳言數多公慮朝廷不及一一
省覽乃進揭帖曰臣等看得府部等衙門災異陳言本
詞意懇切有臣等所不知者竊恐萬幾事繁不暇遍覽
謹摘本内緊要詞語開列于後伏望皇上留神警省置
之坐隅朝夕顧諟以成聖德臣等不勝惓惓之至一單
騎驅馳輕出宫禁一頻幸監局一泛舟海子一鷹犬彈
射不離左右一内侍進獻飲膳亦屑曲納十月府部科
道等衙門有疏請急除羣奸以保聖躬司禮監傳云聖
諭已悟痛加修改而所劾太監某等姑示涵容公與劉
謝二公上疏曰此數人者蠱惑引誘罪大惡極得罪祖
宗非皇上所得而赦臣等不能及早匡救罪已難辭今
事至此又豈敢阿從以重傷聖德伏望聖明剛斷俯察
羣言挐送法司從重究治以絶禍根則聖德光輝聖躬
安泰上以慰先帝在天之靈下以副天下臣民之望司
禮監復傳聖意欲將某等寬貸公等又上疏曰伏見舊
年以來龍顔清減心切憂惶傳聞每夜戲樂有妨寢膳
皇城禁門開閉無節甚至入市交易全無扈衞皆由左
右之徒誘引以致聖心荒怠政令乖違財盡民窮上干
天變臣等以為宗社至重繼嗣至急屢陳忠悃仰徹宸
聰每荷優容未蒙省悟昨者府部科道等官合詞累奏
所論事情又有臣等不及知者皆謂太監某等數人狎
暱淫巧罪大惡極欲乞明示典刑肝膽披露情詞激迫
臣等讀未終篇涕淚交下連日司禮監太監李榮等三
至内閣傳示聖意洞悟前非痛加修改臣等仰嘆聖明
不勝竦躍但謂某等自幼服事不忍遽行斥逐臣等已
兩次陳請備詞附奏不敢阿從竊惟改過不吝去邪勿
疑乃古聖賢明訓人君之於小人若不知而誤用其失
猶小天下尚望其明知而去之若既知而不去則小人
狎玩愈肆奸邪正人危疑被其離間天下之事無可復
為必至於亂亡而後已今數人者已揚於朝廷天下知
之矣陛下既悟前日誘引之事皆由此數人即乞早賜
斥逐則罪有所歸聖德無損若含糊將就雖内自修省
天下誰肯信之且邪正之勢不能兩立今滿朝文武公
卿科道皆欲急去數人而使之尚在左右非但滿朝之
臣皆懷疑懼而此數人者亦恐不能自安上下相疑内
外不恊禍亂之機皆自此始宗社所關誠非細故數人
若退自有忠謹老成之人以充任使若滿朝文武不安
其位陛下誰與治天下乎臣等身居此官目擊此事若
曲為阿附苟避刑誅則古人所謂疾忠直如仇讎保奸
回如骨肉欺君誤國死有餘辜何以報陛下委任之恩
副先皇顧命之託用是傾心瀝血冐犯天威猶冀俯垂
鑒納若以臣等為不能適情順旨則乞罷歸田里以避
羣奸别選賢能以充任使必能格君正法輔翼太平臣
等雖不能逃向來曠職之愆猶免將來負國之責上不
允於是公等以去就决之各上疏求退
附錄李東陽年譜
正德五年庚午公年六十四歲六月久旱風霾蔽日人
心惶懼上降旨令百官修省特致齋九日公因法令太
嚴人不堪命乃上疏曰臣等職居輔導心切效忠每有
所見未敢一一煩凟竊惟近時以來皇上勵精圖治威
令大行中外臣民莫不悚懼但霜雪之後必有陽春雷
電之餘必有甘雨此上天之道君人之所當法也今不
敢多舉姑以近且切者條陳一二上陳睿覽伏望聖明
特垂鑒納俯賜施行誠宗社之慶蒼生之福非獨臣等
之幸也臣等不勝忠愛懇切之至謹題請旨
一近來逃軍及拐馬人犯正身𤼵邊衞充軍窩主鄰佑
火甲人等𤼵附近充軍固懲奸戒惡至意但人情久
玩驟不能堪况窩主隣佑亦有不知情者見今天氣
炎熱在監人衆乞勑問刑衙門將逃軍正犯不曾拐
馬及馬有下落者送營操備窩主鄰佑人等暫為釋
放馬無下落者仍行追究及將逃軍近者三箇月遠
者令兵備鋪馬賫文到日為始再限六箇月自首免
罪以後過限事𤼵從重處治實為便益
一近來各衙門官犯通查遞年經該僉書職名追究懲
治此固除奸革弊至意但以一時之失而窮一二十
年之遠以一事之差而累數十人之衆非惟人才難
得抑且情有可矜乞勑問刑衙門除侵盜錢糧接受
贓物打死人命等項重情不宥外將遞年干連人犯
公錯者罪坐本犯經手者止坐該年遷官去任者依
律𤼵落實為便益
一近來各處查盤糧草虧折浥爛者巡撫等官多有監
追賠價甚至加賠此固慎重錢糧至意但職有大小
責有專溥賠補虧折法有明條管糧部官分守分管
屯官固難辭責若巡撫之職一方庶政皆其所統事
無經手日無餘暇乞勑該衙門將都御史等官果有
侵盜依法追陪若止是督理不嚴從寬𤼵落或罷黜
不用仍申嚴禁例今後有犯虧折等項從重處治實
為便益
一近來各處差出官校真偽莫辨間有詐稱校尉索要
各衙門官財物者朝廷赫怒挐解本犯罪及各官此
固杜絶奸弊至意但此等官校既奉朝命一出國門
遠近驚悚與其治於末流孰若正其根本乞勑法司
凡有在外衙門應問人犯情輕者止令巡撫巡按等
官問理情重者解京處治前項官校免其差出真者
不差則偽者無由而作庶事穏當人心獲安實為便
益上從之
秘錄(李夢陽)
初今上即位青宮舊閹等日導上狗馬鷹兔舞唱角抵
漸棄萬幾罔親時號八虎而段敏黃偉雖舊閹以端慤
斥不信用會段坐病免死於是戶部尚書韓文每朝退
對屬吏言輒泣淚數行下以閹故而郎中李夢陽間說
之曰公大臣也義共國休戚徒泣何益韓公曰奈何曰
比諫臣有章入交論諸閹下之閣矣夫三老者顧命臣
也聞持諫官章甚力公誠及此時率諸大臣殊死争閣
老以諸大臣争也持必更力易為辭事或可濟也韓公
於是捋鬚昂肩毅然改容曰善即事弗濟吾年足死矣
不死不足以報國翼日早朝韓公密叩三老三老許之
而倡諸大臣諸大臣又無不踊躍喜者韓公乃大喜退
而召夢陽令具草韓公讀而芟之曰是不可文文上弗
省也不可多多覽弗竟也而王岳者亦青宫閹也剛厲
而無阿頗亦惡其閹儕初閣議持諫官章不肯下諸閹
者業窘相對涕泣會諸大臣疏又入於是上遣司禮者
八人齊詣閣請一日而遣者三而閣議持卒不肯下而
岳者八人中人也顧獨曰閣議是明日忽有旨召諸大
臣諸大臣者蓋人人惴也既入左掖行吏部尚書許進
首咎韓公曰公疏言何韓公於是故曳履徐徐行而使
吏部侍郎王鏊趨詣閣探動静閣老劉健語鏊曰事已
七八分濟矣諸公第持莫輕下至左順門閹首李榮手
持大臣疏曰有旨問諸先生諸先生言良是無非愛君
憂國者第奴儕事上久不忍即置之法耳幸少寬之上
自處耳衆震懼莫敢出一語答李榮面韓公曰此舉本
出自公公云何韓公曰今海内民窮盜起水旱頻仍天
變日增文等備員卿佐靡所匡救而上始踐阼輒棄萬
幾游宴無度狎匿羣小文等何得無言韓公言雖端而
氣不勁又鮮中肯綮於是李榮哂而曰疏備矣上非不
知今意第欲寬之耳諸公遂轟然而退蓋是日諸閹者
窘業自求安置南京而閣議猶持不從諸公乃竟爾爾退
惟王鏊仍前謂榮曰設上不處如何李榮曰榮頸有鐵
裹之耶而敢壞國事榮入而事變矣是夜立召劉瑾入
司禮而收王岳范榮詔竄南京尋殺二人於途已又連
斥劉謝二老顧獨懇留李而韓公詾詾咸拔茅散矣變
之起大抵莫可詳而李榮則曰諸大臣退而瑾儕繞上
前跪伏痛哭首觸地曰微上恩奴儕磔餧狗矣上為之
動而瑾輩輒進曰害奴儕者岳也上曰何也曰岳前掌
東厰也謂諫官曰先生有言第言而閣議時岳又獨是
閣議此其情何也夫上狗馬鷹兔岳嘗買獻之否上心
所明也今獨咎奴儕既而益復伏地痛哭上於是怒而
收王岳瑾又曰夫狗馬鷹兔何損於萬幾今左班官敢
譁而無忌者司禮監無人也有則惟上所欲而人不敢
言矣上於是詔瑾入司禮監此其說亦近第難盡信耳
又聞閣議時健嘗推案哭謝亦亹亹訾訾罔休獨李未
開口得懇留云
乞宥言官去權奸以章聖德疏(王守仁)
臣聞君仁則臣直大舜之所以聖以能隠惡而揚善也
臣邇者竊見陛下以南京戶科給事中戴銑等上言時
事特勑錦衣衞差官校挐解赴京臣不知銑所言之當
理與否意其間必有觸冐犯諱上干雷霆之怒者但以
銑等職居諫司以言為責其言而善自宜嘉納施行如
其未善亦宜包容隠覆以開忠讜之路乃今赫然下令
遠事拘囚在陛下之心不過少示懲創使其後日不敢
輕率妄有論列非果有意怒絶之也下民無知妄生疑
懼臣切惜之今在廷之臣莫不以此舉為非宜然而莫
敢為陛下言者豈其無憂國愛君之心哉懼陛下復以
罪銑等者罪之則非惟無補於國事而徒足以增陛下
之過舉耳然則自是而後雖有上關宗社危疑不制之
事陛下孰從而聞之陛下聰明超絶苟念及此寧不寒
心况今天時凍沍萬一差去官校督束過嚴銑等在道
或致失所遂填溝壑使陛下有殺諫臣之名興羣臣紛
紛之議其時陛下必將追咎左右莫有言者則既晚矣
伏願陛下追收前旨使銑等仍舊供職擴大公無我之
仁明改過不吝之勇聖德昭布遠邇人民胥悅豈不休
哉臣又惟君者元首也臣者耳目手足也陛下思耳目
之不可使壅塞手足之不可使痿痺必將惻然而有所
不忍臣承乏下僚僭言實罪伏覩陛下明旨有政事得
失許諸人直言無隠之條故敢昧死為陛下一言伏惟
俯垂宥察不勝干冐戰慄之至
劉瑾之變(李東陽)
三月朝罷内降勑諭留百官於金水橋南跪聽宣讀叙
曩者伏闕之事以為朋比指摘公卿臺諫數十人未退
者勒令致仕後稱張懋等依同僉名姑不查究蓋指公
等嘗聯章奏諫也尋以黃紙謄稿付内閣落底公謂此
勑不經鳳閣鸞臺豈宜混錄令中書默記其下曰四月
二十三日遞出蓋謹之也瑾威權寖盛口銜天憲隂養
松江罷學生張文冕及其姪婿罷職司務孫聰於家凡
有批答多令增減甚者别為創造真偽混出而文理亦
多不通觀者皆知其非内閣所擬也日進勑稿或用朱
筆改竄公輒令制勑房底簿亦用朱筆各記所竄易處
以備參考
四川鎮守太監羅籥請便宜行事瑾實主之公力言不
可因奏曰太祖高皇帝設官定制在官有都布按三司
都司管兵而不管錢糧布政司管民而不管軍馬又有
按察司官糾劾專問刑名而軍馬錢糧皆不管其權蓋
分而不兼此祖宗防微杜漸之深意永樂以後漸差都
御史在外巡撫其有番夷去處則置鎮守總兵官後又
差内臣一同鎮守撫安軍民防禦賊寇其權則同而不
專故勑諭之詞曰會同計議停當而行毋得偏執違拗
未有一人專制一方者且如四川所奏則王府宣慰皆
其綜理夫以親藩之隆重土官之強悍彼心不服則釁
隙必生又如舊勑有載草寇生𤼵則調兵勦捕或征勦
土官必須奏請其所關係尤非細故今既革去巡撫若
并付鎮守衙門任其進止非惟事體不便恐鎮守一人
亦自擔當不起百五十年所未有豈敢一旦增添若天
下鎮守比例而行則其所係又不止一方而已乃内批
出便宜自餘如所議
陳俊之得罪也瑾因以及漕運總兵官平江伯陳熊以
濕潤米等項銀為贓遂至大獄必欲寘之死地公力争
之瑾謂熊所犯罪重不宜姑息公云某誠姑息但非姑
息陳熊乃姑息陳瑄耳瑄在太宗朝開濟寧河道以通
漕運有大功金書鐵券子孫皆免一死豈可盡革傷天
下武臣心瑾曰國初功臣如常遇春鄧愈湯和輩百戰
之功今其子孫俱已革罷陳瑄不曾厮殺有功當代豈
足深惜公曰漢高祖親定十八功臣位以蕭何為第一
蕭何不曾厮殺但因供給餽餉不絶遂以為萬世之功
蓋足食然後足兵使當時餽餉不繼雖百張良十韓信
豈能取漢天下且蕭何餽餉猶是一時争戰之日陳瑄
通南北漕運每歲四百萬石至京師國家萬年誠萬世
之利也瑾不能荅
會慶府寘鐇與千戶何錦等叛逆朝廷命太監張永總
督軍務起致仕都御史楊公一清與涇陽伯神英提督
軍務告廟出師詔告天下視草甫出瑾不得已從之猶
欲延緩數日公即趣禮部差官員監生錦衣衞設雲
盤鹵簿鴻臚寺備禮儀以翼日頒行瑾見公捧詔付禮
部出忿然謂同官曰且令渠輩歡喜是日至東閣云上
謂詔書取回各處差出官校是要革行事衙門此係累
朝舊制如何可革公曰舊制行事衙門官校止在京城
今差出四外聲勢烜赫驚疑天下奸詐之徒因而矯託
真偽莫辨近已累犯煩朝廷處分若真者取回則偽者
無所容矣天順元年詔書曾有如此條例因取舊稿示
之瑾乃語塞退而嘆曰我費三四年心行幾件好事被
一張紙改盡矣後自遠外來者皆云各處軍民官員受
苦已極若非此詔安人心其禍有不勝言者而寧夏尤急
云寘鐇之變鎮守太監趙弼總兵官都督姜漢巡撫都
御史安惟學皆遇害朝廷慮一鎮無主亟為易置以係
人心一日間勑旨十數降公迅筆擬奏刻時𤼵行略無
疑滯動中機宜見者驚嘆初傳游擊將軍都指揮仇鉞
已入城興武營守備都指揮保勣其親家也衆方疑之
公謂鉞之入或將以有為未可逆詐若用他人是絶其
歸也乃請以副總兵都督楊英代為主帥即以鉞為副
總兵而保勣為參將蓋謂彼若感激思奮可以成功如
既用之而彼乃負德則亦無以自容矣衆以為然隨得
勣奏云臣母及妻子皆在寧夏城中今不暇顧恨不得
飛渡黃河食賊之肉辭氣激烈見之不覺墮淚旋得諸
報知鉞已斬周昂殺丁廣執寘鐇而鉞久未自陳比奏
至亦直述事由未嘗有矜伐希賞之意識者知廟堂之
算無遺策矣王師甫出數日捷報已至即勑神英旋師
令張永仍往寧夏安輯其地瑾亦畏永不敢令其還師
聽自酌處乃於勑内極言年歲饑饉道路供億之難永
知此意乃止挈數十人以行而悉還其所部官軍三千
餘衆所省餽餉不可勝計公以災異上疏辭聖旨卿是
累朝重臣已受先帝遺命輔導朕躬才德兼隆中外悉
知譽望顯著海内咸聞尚未從心之年神彩精健正當
輔佐凡事用心足見為國至意近因寧夏叛賊勦平皆
卿裁割之力朕心允恊安忍懇切引疾求間有疾宜親
近藥餌善加調護累有旨勉留安心辦事毋負遺命朕
意所辭不允公又疏辭聖旨卿引衰疾屢求休致至再
至三歴旨勉留宜盡心職務允恊朕懷不必固辭有疾
多訪賢醫善加調理八月十三日寧夏獻俘既入東安
門上親賜宴勞太監張永永乘間出懷中疏奏劉瑾十
七事且言其將為不軌上震怒當夜遣人執瑾次日早
令太監温祥等持永疏至内閣公讀畢徐問曰今當何
如祥輩曰老先生輩謂當何如耳公曰此事極大須朝
廷大作主張祥輩曰已就逮矣公曰此聖政也天下望
此久矣祥輩乃曰須傳旨行之公乃援筆擬進上降旨
數百餘言皆合死律末云劉瑾所壞事情科道官指實
來說異日科道列瑾罪惡三十餘條乃下瑾鎮撫司獄
會鞫於午門前得其私製兵甲刻期起手罪狀明白坐
謀反於是降旨極言罪狀特令凌遲三日諸被害者争
拾其肉嚼之須臾而盡天下聞而快之
是時籍瑾書籍得秦府永夀王為瑾慶壽詩序中間稱謂
過於卑諂上怒甚欲降勑切責公上疏曰自古治亂賊
者正名定罪誅止其身昔漢光武平叛賊王郎得吏民
交通文書數千章一不省視會諸將燒之曰令反側子
自安歴代相傳以為故事當劉瑾專權亂政之時假託
朝廷威福以劫制天下生殺予奪惟其所欲中外臣民
誰不屈意待之往來書信禮意雖於律法有礙俱因
畏罪避禍多不得已情有可原况王府懿親尤宜優待
自非知情共叛法不可赦者其細故小過亦須曲賜包
容若指論罪實降勑切責則凡有書信饋送者不知其
幾傳聞驚駭各不自安或愧懼終身或遂致失所不可
不為之慮今劉瑾罪狀明白已正典刑欲乞聖明洞察
廣大涵容將此壽詞置之不問并一應書劄文字無干
叛逆事情者併行燒燬以滅其迹使人心安帖事體穏
當上以為然於是悉焚其往返文字無延及者
名臣經濟錄卷九
