名臣經濟錄卷三十八
明黃訓編
兵部(職方上之中)
為邊務事(于謙)
内府抄出鎮守大同太監陳公題審得生擒敵人指揮
巴蘇台供係克呼和斯人先因往威拉進貢就留在彼
住坐曾跟隨烏魯斯并徹珍三次來朝比先下番使臣
回還之時額森安排筵席與馬清馬雲送路令我國人歌
唱作樂有馬清等說不希罕我回去討一班笙簫細樂
會唱的婦人來與你額森聽言歡喜後次又有使臣到
彼和番額森令兒子出來勸酒有使臣亦說好與中國
結親我回去奏知務要成事額森就進馬三疋不期使
臣回去不見結親事情又無歌唱婦女因此發怒領兵
前來厮殺見今在於小黃河駐劄時常發遣哨馬或多
或少往南探聽聲息搶掠人口頭畜今次聞知石總兵
領三十萬人馬要往迤北征進額森令其弟賽堪王領
一萬餘人牽騎馬二三萬疋前來緝探知得石總兵止
領人馬三萬已回五日去訖來時額森分付就看腹裡
人民種田不種各處城池有軍無軍又說額森時常議
論不見中國差人講和若講和了時只差一二百回子
將下番官軍并先搶人口分一半送太上皇回去若不
講和一發搬取家小就在沿邊駐劄搶掠不回額森人
馬通不及四萬餘人托克托布哈已回去了屢差人勸額
森回還額森說稱中國整理軍馬要來厮殺恐怕各枝
人回散了急難再聚又說下邊小人兒心裡想家要回
還老窩裡去審供得此行間又據節次被虜走回男子
鄭道童等亦稱額森弟兄領人馬來大同答話相和若
不和時五六月連老小都來大同周圍住坐七八月往
大都十一月往寧夏搶掠又說要將搶得犂鏵安上木
柄攻跑應渾懷仁等處土地等因會同總兵官定襄伯
郭登參謀軍事左都御史沈固右參將潘興議得自景
泰元年四月二十三日敵人入境往南去後至今未回
除差夜不收人等分投緝探及飛報武清侯石亨太監
裴當等知會隄備外緣係敵情及傳報聲息具本差夜
不收王鎖兒等於本月二十六日起程賫奏至二十八
日早有王榮等回報行至聚洛驛忽遇敵人數騎趕散
王榮同馬夫張彦友被敵剥去衣服奏本四封亦被搶
去棄馬藏躱得脱回還内王鎖兒不知下落今將前奏
情由具本差夜不收齊二敢勇餘丁鄧斌親賫具題該
本部官欽奉聖旨兵部看了來說欽此又該征西將軍
鎮守大同總兵官定襄伯郭登等亦題前事通抄到部
參照各官奏稱比先下番使臣馬清馬雲曾許敵首額
森討笙簫細樂會唱婦女及以後使臣到彼和番又許
額森與中國和親一節除以後使臣别無開到年分職
名無憑參擬外臣等切見比年以來因托克托布哈王并
太師額森等年例遣人朝貢朝廷厚加禮遇遣使報聘
以示恩信篤和好也豈期差去使臣止知貪利以肥家
不思屈節而辱國於彼情之虚實略不以聞禮義之大
節全不暇顧及回還復命又復駕捏虚詞誇大張皇肆
為欺罔甚至透漏消息而隂結敵人妄報根脚而希求
陞賞以致敵人放肆有輕中國之心邊境不寧釀成今
日之禍今照馬清馬雲前項辱命緣由雖係擒獲敵人
巴蘇台所說未可憑信然此事中外臣民知之已久事
不妄傳必有所自若不明白處治無以痛快衆心合將
馬清馬雲挐送法司嚴加勘問明白奏請定奪處治庶
使典法昭明臣民稱快其言敵首額森說稱若中國差
人講和送太上皇回來等因顯是敵人益逞奸詐之謀
故為誕妄之說誘我邊將弛我邊備假以講和為名意
在乘虚深入合無差人馳驛賫文與大同總兵官定襄
伯郭登等同守備鴈門偏頭等關都督同知等官杜忠
等嚴加訓練官軍用心守禦城池倘遇敵人侵犯務要
效死盡力隨宜守戰不許聽信哄誘失誤事機仍令郭
登等差人密切跟尋原差奏事人王鎖兒得見下落通
行具奏及照差來夜不收齊二敢勇餘丁鄧斌不避艱
險奏報聲息勞苦可憐合無俱量陞一級以勵將來緣
奉欽依兵部看了來說事理具題景泰元年五月十一
日奉聖旨是欽此
為預定安邊事(于謙)
照得宣府大同地方即目敵人侵擾去來不常或攻圍
城池或摽掠人畜或以輕騎襲我輜重或以人少誘我
官軍聲東擊西出此入彼邊民不得耕種士馬不得休
息切料此敵必欲搔擾大同宣府使之公私匱乏不能
固守此其所謀不淺有必來侵犯京師之意今朝廷所
委任者石亨楊洪柳溥孫鏜衛穎范廣張軓數臣其次
則署都督僉事張義雷通諸人今敵勢方張邊務方殷
京師軍馬雖操練頗有次第然萬人之命懸於一將將
有必戰之心則士有效死之力苟計不先定心不齊一
彼此異見而將無必戰之心上下隔絶而士無效死之
力緩急之間恐誤大計伏望皇上聖明乞勑石亨楊洪
柳溥孫鏜衛穎范廣張軓張義雷通等各陳已見以為
今日敵勢如此之強大邊務如此之弗寧當何處置可
得寧妥萬一敵人侵犯京師或近畿州縣及山西等處
地方當何設法禦敵戰守或除戰守之外别有何策可
以安邊保民不須會同計議文飾虚詞務在各出已長
直言無隐令石亨等各另具題封進皇上聖斷采擇其
可行者請勑各官遵守施行若是果有窒礙亦令各官
陳奏必期上為朝廷分憂下為邊境除患不許面為承
順退有後言敵至互為異同以悞國家大計況耕當問
農織當問婢今日之事若不責成於石亨楊洪諸人而
欲以臣等書生之淺見以議論則是徒為紛紛而未能
濟事也臣材本庸劣叨掌兵機切見方今邊務誠為危
急計慮預防間不容髮萬一事無豫定倉卒生變臣雖
萬死不足以贖謹陳愚見伏候聖裁具題景泰元年五
月十四日奉聖旨說的是宣府大同乃京師之籓籬敵
情難測各處摽掠使我士馬疲困若不預為處置愈生
邊患便著他每各思長計如何安妥開寫來看欽此
為緊急軍情事(于謙)
内府抄出鎮守大同西路右小監韋力轉題景泰元年
五月十七日十八日敵人臨城攻圍臣同右參將許貴
二次出兵殺敗敵衆往東去訖十九日據被虜放回餘
丁劉四說稱敵人四千人馬在於本城迤東二十里住
劄牧馬說額森兄弟到六月初一日前來大同講和就
送大明皇帝來大同住坐鉄頭太師坐右衞右頭城托克
托太師坐左衛左頭城放回你去將這番字一紙箭一
枝送與你城裏頭知道等因又多寫下牌橛分由牧馬
地方緣係番字敵情不敢緘默今將番字箭枝共進具
題該本部官欽奉聖旨兵部知道欽此欽遵抄出到部
參照所奏顯是敵首額森等假以送太上皇為名詐令
餘丁劉四回還傳說意在緩我邊備以圖乘虚襲取若
不預為隄備誠恐倉卒之間彼處鎮守總兵等官智慮
不及處置乖方有誤大事合無請勑太監陳公題定襄
伯郭登左都御史沈固等公同計議如法整搠軍馬撫
綏人民晝夜提備固守城池如遇敵人到於城下務要
相度敵情緩急事勢可否以為守戰凡一應事務當以
朝廷宗社為重不可聽信哄誘因而失誤大事果有别
項難以處置事情星馳差人作三四起賫本具奏定奪
以防中途衝截疎虞之患務在十分用心毋得怠忽悞
事緣係區處邊務及奉欽依兵部知道事理具題景泰
元年六月九日奉聖旨是欽此
為邊務事(于謙)
内府抄出鎮守宣府等處内官監右少監栢玉題照得
宣府地臨極邊控制邊防之要害實為京畿之籓籬向
者敵人入剽尚賴朝廷洪福城池堅固士卒效力僅保
無虞邇來敵亦厭兵累遣其党講和奉送太上皇帝回
京緣敵尚攻戰其情難測誠恐指以和好為由因而窺
伺虚實不可不預為隄防然自去年敵人侵犯京師蒙
調總兵官昌平侯楊洪率領精銳官軍五千員名前去
截殺事寧就留本官在京及存留馬步官軍都指揮梁
泰等三千餘員名跟隨守備緣前項官軍原係備邊人
數況兼遺棄家小經年在外衣鞋破損盤纏罄乏無人
供送委的艱難臣會同總兵都督朱謙等議得先因敵
人分投入剽圍困各城除將宣府原操馬步神銳官軍
量數發回萬全左右懷安蔚州廣昌等衛所固守城池
外今查得見操官軍有馬者四千六百八十三員名無
馬者二千九百六十二員名出隊官軍四千八百五十
員名神銃手一千六百三十九員名共有一萬四千一
百三十四員名實是人少地廣衛所隔越調用不敷即
目秋高馬肥恐敵侵犯難以抵敵乞勑廷臣從長計議
將前項存留在京官軍仍發本處俾依家小住過操備
養其銳氣敵至相機勦殺實為便益具題該本部官欽
奉聖旨兵部知道欽此又該總兵官左都督朱謙亦題
前事通抄到部查得先該昌平侯楊洪奏准將口北開
平等衛官軍指揮梁泰等三千餘員名在京隨操聽候
警急調用續該總兵官左都督朱謙内官栢玉等奏要
將梁泰等盡數發回本處俾依家小住過操備等因本
部節經議擬京師天下根本即今敵人請和真偽難測
不可不慎防備又經奏准暫留在京候敵情虚實何如
另行計議發回近該本部照得獨石等處城池屯堡先
因敵人侵擾因而失守倉庫糧儲等項俱各見存緣此
等城堡俱係緊關去處控制邊境關係非輕敵人今巳
請和又經奏准請勑總兵官左都督朱謙會同鎮守巡
撫參將等官計議修設守備并沿邊一帶墩臺屯堡俱
要設法修築以備哨守如果事體重大應合奏請明白
上聞去後今奏前因參照官軍梁泰三千餘員名原係
口外守備人數合當發回原處以備守戰及照口外獨
石馬營龍門長安嶺等處城池俱係緊關要害去處外
控朔漠内蔽京師去年因敵衆入邊勢孤援寡俱各捐
棄失守兹當聲息稍寧之時可以措置之日若不從長
設法作急區畫停當萬一敵人渝盟未免似前悞事雖
經具奏令朱謙會議修設守備誠恐各官互相矛盾遷
延月久不即整理有妨邊備看得昌平侯楊洪都指揮
同知楊能先在口外年久備諳彼處山川險易道里遠
近士馬強弱敵情緩急合無請勑楊洪或楊能令其帶
領原留在京官軍三千餘員名前去宣府與同總兵官
都督朱謙内官栢玉及參將鎮守等官侍郎劉璉僉都
御史任寧并廵按監察御史萬全都司堂上官公同計
議獨石馬營等處城池及龍門長安嶺一帶墩臺隘口
若何設法守備每城堡合用官軍若干其各處城堡或
照舊修設或相度并立或止用原有官軍恊濟操守務
在用心恊課逐一勘議允當經久利便就便急忙用工
應修理者趁時修理應設立者上緊設立俾聲息得以
連絡彼此互為應援仍將原帶官軍梁泰等三千餘員
名分派各城守備以實邊境通將處置過緣由具實回
奏令差去官員回京以後若有地方疎虞罪坐差去之
人緣係欽依兵部知道事理具題景泰元年八月二十
日奉聖旨是欽此
為紏劾事(于謙)
嘗謂竭盡忠誠乃人臣之當務交通外敵在國法所必
誅切照都督僉事毛忠本以俘囚荐沐寵恩累官至五
府之榮參將受一方之計自合精白一心以圖補報可
也豈期本官挾詐懷奸欺心負國當敵勢方張之際正
邊方多事之秋却乃潛蓄異謀隂圖不軌近因喜寧之
謀逆敗露明正典刑自揆朝廷之天討不容遂懷疑二
乃陳情而自釋蒙恩典以宏敷既不加誅復官其子冀
以感恩思報庶幾改過自新然天地之量固無不涵容
而豺狼之性終難馴伏邇者禮部侍郎李實出使迤北
回還說稱本官曾遣人到於額森等處傳逓言語意在
約為内應引敵襲我邊城敢負更生之恩自造滅門之
禍奸謀未遂形迹已彰是皆上天默佑聖明鬼神隂誅
叛亂是以逆臣就縛而邊境獲安也臣等切惟大易謹
履霜之戒春秋慎無將之誅若不明正典刑實無以謝
天下合將本官挐送法司究問明白碎屍萬段以昭法
令之公以為後人之戒緣係應議官員未敢擅便謹具
奏聞伏候勑旨景泰元年九月二十八日奉聖旨恁每
說的是這是傳說言語未知虚實他在邊年久多效勤
勞且饒他這遭放了欽此
為邊計事(于謙)
禮科抄出禮部尚書楊寧題正統十四年八月敵人犯
邊獨石龍門一帶及永寧懷來邊將皆棄城不守以致
數十年之經營數十萬之蓄積一切委棄草莽罪不容
誅事往難論比聞欲調官軍復守獨石龍門等處斯固
攸宜臣切惟為政當理内及外守邊當自近及遠京師
者四方之本永寧懷來宣府直抵大同皆京師籓籬也
各處見在軍馬以之專守尚慮未足為固而又分之以
守獨石等處則兵愈寡而勢愈弱一旦邊報卒至救援
不及切恐人心惶惶如前日未可知也獨石等處一搖
則永寧諸處人心必不自安誠不可不慮又況足食而
後足兵今宣府大同皆告缺糧以近邊猶爾又安能遠
供饋也今之計邊儲者或曰軍運或曰民運或曰納粟
冠帶或曰開種鹽糧或曰銀貨雜買言者紛紛而皆不
求其本夫有播而後有穫春耕而後秋收奈之何不懷
其本而惟末之圖古之屯金城屯渭濱屯塞下具有成
法實邊之道無以逾此往者不可諫來者猶可追中國
之有邊患猶人身之有疾病來則禦之去則備之法之
良也不賞邊功以沮外徼生事之人意之善也今之為
邊將者士卒不恤而一意希求陞賞外侮不禦而一槩
妄報功次又有斬獲一二首級而報功至一二百人者
有止稱殺敗敵衆斬獲首級而全不開數者其為欺罔
不言可知此果何功於朝廷何益於邊備至於臨陣亡
死者固皆可愍然軍勝而死此勇進而至喪生其忠可
期軍敗而死此退走而被追殺正當論主將之罪今一
槩陞一級是死者以退走為功而生者不以敗亡為懼
又非所以示勸懲也臣愚以為永寧懷來宣府直抵大
同京師籓籬當益兵積糧選將固守彼固則此自安獨
石龍門等處姑候此有餘力然後議及遺下糧米設法
以近就近搬運給軍衛喇特新來和好必不即為邊患一
帶田地可以趁時設法屯種令各該總兵參將等官及
侍郎劉璉都御史沈固任寧并巡按御史分投委官提
督親行勸課如是田多軍少先儘軍種遺下餘田聽令
近邊官豪勢要一應人等有力之家儘力開種無種子
者官為借給秋收抵斗還官明行榜示景泰二年子粒
并地畆税糧俱免徵納所得花利令自糶賣仍行納粟
冠帶開中鹽糧銀貨糴買等法人人見利而趨則耕者
不勸而耕得穀必倍可資邊儲北直隸山東山西河南
近邊去處宜令各衛所府州縣專委一員提督春農布
種仍與設法置買牛具種子俱從巡按御史管屯僉事
比較其有用心勤得穀多者指實具奏量加褒賞以勸
其餘則家給人足可資供餽沿邊守將遇有聲息且須
預將在外人畜收入城堡嬰城固守俟敵師氣惰然後
乘便擊之如彼肆無忌憚越關内侵則内外合兵令其
腹背受敵計無不克有功官軍陞賞以信如有似前棄
城不守率衆在逃無分貴賤不限親疎必殺不宥然後
人知勸懲其有斬首少而報功多及妄報殺敗賊衆斬
獲首級希求陞賞者合無其功皆不必錄軍勝陣亡官
軍與軍敗失陷者亦須量有節減以止貪冐以戒退怯
庶得爵賞不濫臣愚昧仰蒙聖恩莫能補報比因議及
邊事不得長策晝夜思惟寢食不安輒有所見不能緘
默倘有一得可采乞勑該部施行緣係邊計具題奉聖
旨戶部兵部看計議來說欽此欽遵抄出到部除屯種
等項戶部另行外查得先該本部照得獨石龍門長安
嶺等處俱係萬全都司所為緊關城池去年敵衆深入
俱各捐棄失守兹當聲息稍寧可以措置雖經具奏令
總兵等官朱謙等修設整理誠恐各官遷延有妨邊備
已經節次議擬奏准令都督僉事董斌提督前項衛所
官軍修理城池防護糧儲等項及昌平侯楊洪原留在
京開平龍門等衛官軍三千員名并其餘俱係口外衛
分在京報效等項官軍俱令都指揮楊能盡數領回原
衛所操守近該董斌題稱獨石馬營雲州鵰鶚長安嶺
等處城池委係外控敵境内庇宣府懷來一帶若獨石
馬營等處城守嚴固則腹裡衛所自然無虞今議將前
項城池重復修飭整設屯營誠安邊禦侮長策合設都
指揮一員在彼分守地方請降勑書并給符驗及將獨
石等處衛所官軍男婦人等俱要聽伊鈐束督發原處
以實空虚之城并將萬全都司帶俸都指揮推選有謀
有勇之人分派獨石馬營李家莊鵰鶚龍門等城專一
守備操練聽伊調遣等因具題抄出本部又經逐一依
擬奏准通行去後今尚書楊寧奏要將獨石龍門等處
候有餘力然後議及一節臣等切詳各處土地城池俱
係祖宗經營創建其獨石龍門一帶正係極臨敵境緊
要去處外為邊境之籓籬内為京師之屏蔽去年敵首
紏衆入敵守臣慮恐勢孤援寡因而捐棄失守至今清
議不容今額森等已來請和邊報不甚緊急所宜興滯
補敝修設故疆以為久遠之計以圖復讐之舉況前項
城堡已命董斌提督并原守各城軍馬俱已發回即目
正在營置之際彼處鎮守總兵等官並不曾奏難以修
復緣由豈可自餒自畫輕易擲棄且我退一尺則敵進
一尺我失一寸則敵得一寸得失進退之機安危治亂
所係就使干戈擾攘之日尚當固守封疆況平居無事
之時不宜自蹙土地兼且守備各城自用原有軍馬而
非那移他處官軍今以理勢論之必當修復整理合無
通行請勑宣府總兵參將鎮守參贊巡撫官員撫寧伯
朱謙右都督紀廣内官伯玉侍郎劉璉僉都御史任寧
都督僉事董斌等將獨石馬營赤城雲州李家莊鵰鶚
龍門長安嶺等處一帶邊務查照本部節次議奏事理
會同計議區處勘酌人情之勞逸相看地形之夷險先
其急而後其緩舉其大而略其小果係緊關去處上緊
修復不係緊關去處從容修理其各城合用都指揮務
在推選至公俾邊城守備得人而糧儲防護有法不許
各持已見怠忽因循自餒其志廢弛兵備若因此失誤
事機必治以重罪不恕其奏永寧懷來宣府直抵大同
當益兵將固守緣永寧懷來巳有都指揮同知楊信萬
全右衛已有都指揮僉事江福提督宣府已有總兵官
撫寧伯朱謙參將右都督紀廣大同已有總兵官定襄
伯郭登參將都指揮潘興東路已有參將右都督方善
西路已有參將都督同知許貴宣府大同所屬前項城
除總兵參將及把總提督守備官軍外又有都指揮或
一二員或三四員守城管操而所在衛所官軍止勾固
守别無相應官軍可以增添其奏有功官軍陞賞以信
如有似前棄城不守率衆在逃無分貴賤親疎必殺不
宥其有斬首少而報功多及妄報殺敗敵衆斬獲首級
希求陞賞其功皆不必錄軍勝陣亡官軍與軍敗失陷
者陞賞亦須節減一節臣竊惟兵之勝負固係乎賞罰
而賞罰運用必在乎嚴明近年以來因南北敵人紛擾
所在用兵撫捕其有功官軍中間若有不明者本部議
擬行令所在提督參贊軍務等項都御史及監察御史
等官重復體勘明白方纔定奪陞賞而總兵參佐等官
若有失機悞事亦往往覆奏降黜如向者所陞德勝等
門紫荆等關及大同宣府官軍俱係殺敗敵衆保全城
池有功人數該總兵等官造册奏要陞賞節行駁勘明
白若不照例陞用何以激勸人心其有退縮覆潰如陽
和口及土木等處官軍雖已死於鋒鏑未嘗陞用一人
況兵家之事以絶勝敗敵為全功不以斬首多寡為勲
績若止以斬首多寡定為陞賞崇卑則人皆顧戀首級
未免為敵所制今稱有妄報殺敗敵衆斬獲首級希求
陞賞緣無指實無憑查考合無通行各處總兵鎮守參
贊等項文武大臣今後若是奏報殺敵有功官軍務要
體勘明白要見何人奮勇當先為首何人恊力跟隨為
從何人生擒敵兵何人斬獲首級從實開奏以憑定奪
不許徇私泛濫將無功之人一槩冐請陞授以致賞罰
不明士氣消沮如違一體治罪及奏沿邊遇有聲息預
將人畜收入城堡固守俟敵師老氣惰然後擊之如彼
越關内侵則内外合兵令其腹背受敵等情俱係用兵
常法亦係見行事例别無定奪緣節該欽依看計議來
說事理具題景泰元年十二月初八日奉聖旨是獨石
龍門一帶乃宣府籓籬若棄城不守則宣府必孤京師
以何禦敵寫勑與朱謙董斌每上緊修城不許因循悞
事欽此
為擒獲敵人事(于謙)
内府抄出鎮守大同右少監馬慶題該左參將右都督
方善手本據高山衛哨備指揮李英呈該守土山兒墩
百戶蕭勝報本年十二月十九日午時分軍人趙蘆斗
瞭見境外有步行人腰帶弓箭前來隨令夜不收吕小
良等二名下墩潛入攔馬牆内因見向墩射箭認是敵
人其吕小良等奮勇向前擒獲連人解到審係恩克特
穆爾也先部下有額森差賽音特穆爾等將領人馬二
百餘騎在邊哨看接取進貢使臣因我省得漢語差來
打聽聲息就被捉住等因行移知會會同總兵官定襄
伯郭登巡按直隸監察御史鄭韶等計議得敵人出没
不肯轉離鞍馬今恩克特穆爾步行到墩又止一人既
稱打聽進貢使臣其守墩官軍只合温言撫接却乃掩
襲搶挐非惟有失朝廷大信抑且引惹事端又恐係來
降及走回人口小人邀功駕禍無辜如蒙准題乞勑該
部通行禁約沿邊官軍惟當謹守信地嚴加瞭望不許
貪圖小利妄生邊釁等因具題該本部官欽奉聖旨兵
部知道欽此又該總兵官定襄伯郭登等亦題前事通
抄到部臣等竊惟中國之守邊疆固當振之以兵威尤
當撫之以恩信所以折其強而結其心也今額森節次
遣人朝貢其深為之謀雖未可知而和好之禮則未嘗
有失今以使臣未回遣人探聽迎接其恩克特穆爾既
不騎坐勒馬又不潛入邊城明說探接使臣别無奸細
情節而守墩官軍就將本人搶挐只貪一時之近功不
顧朝廷之大體而都督方善又不斟酌事情輒使輕信
起解今訪得恩克特穆爾見行監問切以為此特一俘
囚爾殺之不足為武而或有以啟釁舍之不以為怯而
或有益於事如蒙聖恩乞勑法司再行研審委的止是
探聽使臣消息别無其餘重情請勑令該府差人連恩
克特穆爾賫送前去大同總兵官定襄伯郭登等處收
領撫令聽候邊上如有額森差來之人就彼交與領回
仍諭額森以朝廷忠厚撫待之意使知感激本部仍行
都督方善并各邊總兵鎮守等官今後各要整搠軍馬
固守地方果有敵人侵犯相機勦殺若彼中遣人來邊
打話止一二人三五人别無奸細情由及遠探隨後再
無跟隨掩襲人馬就便撫令回還不許貪圖小利邀功
生事以啟邊釁以貽後患亦不許指此為由縱敵入境
剽掠以誤邊務緣係請勑及奉欽依兵部知道事理具
題景泰二年正月初三日奉聖旨是欽此
覆安邊固國強兵禦寇事(于謙)
兵科抄出山西代州緣事為民前布政使弋謙題臣聞
兵者國之大事自古興師動衆必擇將焉夫將有名有
實所謂有名如李廣李陵軰卒無成功是也所謂有實
如李牧趙充國軰卒建偉蹟是也故任將之道貴用其
實不貴用其名曩者外夷入寇王師失律辱及萬乘之
尊長驅都邑蹀血神京肆行剽掠如蹈無人之境我師
竟不能少挫其鋒以報讎恥者正由擇而不審用之不
以其實故也況額森既大得志而歸勢必復來人馬必
衆必有覬覦中原之心亦非前日之比而我當國謀臣
至今將帥不聞有智愚之别兵馬不知有簡募之方塹
山塞谷等法皆兵中末務非所以安邊之要策也朝廷
若不早為令圖一新威武止靠舊日虚名文字玩愒日
月誠恐一旦禍臨卒難收救今若安邊固國強兵禦寇
必先推選良將將得其人以守則固以攻則取以戰則
克又何患外侮之憑陵我績之弗集耶聖朝堂堂天下
智謀良將應多臣所知者前成山侯王通龍門衛致仕
指揮寗懋真定府同知阮遷于此三者者籌策宏博慣
經大戰臣今指其實略陳之昔交趾黎賊有二大將名
黎豸黎善前後所陷官軍不可勝數宣德元年王通總
兵征討地利不便王通身中重創獨以一騎僅免次日
賊衆圍城城中出榜招募得數千之衆分為三軍内選
精銳三千王通統率擊賊一戰斬黎豸再戰生擒黎善
自是殺賊垂盡厥後賊人不敢過江出戰止在江岸堅
壁拒守遣大頭目告云願照洪武舊制年年進貢乞總
兵官照依初克交阯舊制班師比先又見安遠侯柳升所
統援兵全軍覆沒王通遂會官議曰交蠻恃險叛服不
常每遇調兵動輒數萬不應以此稍未無益之地致根
本空虚決可棄不可守遂班師王通誠當今忠良儒將
每遇敵臨陣輒忘身家有進死之榮無退生之辱矧累
隨太宗皇帝征進迤北嘗受太宗教誨破賊秘計使之
熟記以為中國制禦之長策前歲因臣到京建言舉保
王通為將本官亦將所得秘計畫成圖本奏乞朝廷
納用欲就與臣等共計勦賊時臣獲見圖本其妙盡藏
於陣勢於我兵勇者不能獨進怯者不能獨退於彼敵
無鋒不摧無堅不破真秘計也不期秉政重臣不悦王
通并臣所奏兼惡王通為人高傲又見議論立異不合
已意遂暌乖觝□有同矛盾不惟不肯奏保王通且反
陽薦隂擠著令王通修守山陵而已使聖上徒有求言
之名而無納言之實病國病民莫此為甚臣嘗怪戰國
文武羣臣不相恊和不能遜賢讓能妄以智詐相稱往
往而致禍敗者夥矣不料昭代臣僚亦有此弊良可悲
嘆近聞朝廷下求禦敵安邊的確謀計誠當時之急務
也如蒙聽臣猥見選調在京精銳馬步官軍八萬命王
通寗懋阮遷于及他所舉將帥公同統率前去宣府大
同會同總兵官郭登等各城并操備官軍數内再選精
銳馬步四萬共輳一十二萬俱作戰陣郭登等提督其
餘官軍專一守城若遇機會亦聽出城討敵王通提督
戰隊專一戰伐臣知王通寗懋於軍旅有簡閱之方有
訓練之法有奬勵之術行之有紀律出之有正竒號令
必嚴賞罰必信緩則五月急則三月應見武備大飭軍
威大振於是國家可得倚仗農業可得耕穫糧餉可得
轉輸遐邇人情亦得賴之寧帖而不搖矣一朝有警即
於近城水草便利地方緊要去處安下野營兼有太宗
皇帝破敵陣法遏止敵人人馬當戰則戰當持則持使
不得深入腹裡因糧藉食彼孤軍懸入食必不繼久必
饑疲我乘其弊則有戰必勝而收萬全之功必矣我筭
既定我武既備彼若仍挾勢驕恣詭以進貢要我貨財
初至姑可待之以禮撫之以恩曉之以尊卑示之以禍
福如至再三再四要求無饜當止其進貢絶其和好或
猶不聽恃強愚弄將差來徒黨不問衆寡盡數斷其右
臂割其耳鼻放回明報額森速來交戰使敵一戰之頃
嘗其陣味知其兵力則必震懾遁去苟北敵一被摧挫
遁去而南方一切草寇聞知朝廷兵威之重亦從此而
自消釋不敢作亂必矣若王通寗懋阮遷于蒙命受任
之後不能耀武揚威建立控制戡定之功臣願當萬死
之刑以謝誑君之罪或曰王通領軍三千越久無功其
能安在夫善為將者不貪小利不邀近功況才將當大
受不可小知又恐敝卒殘兵不堪調用豈可遽以此而
疵之也臣於此一事其言屢獻而不止者絶無希求進
用之心特切念今日朝野臣子有如同舟共濟中遭大
風巨浪必合盡其心竭其力庶幾渡此危險否則一至
舟没俱為水中之鬼此臣所以為國之誠耳至於邊儲
充足之事除常賦税外宜倣漢文拜官入粟塞下故事
臣於前歲題本内已詳言之矣伏望皇上御覽之下乞
勑五府六部都察院大理寺翰林院六科給事中共議
倘將臣言不致似前棄寢採納施行則宗社幸甚億兆
幸甚具題該通政使司官奏奉聖旨敵人犯京師比時
也任用王通不見他有謀勇著後多官議山陵緊要去
處著他鎮守任使非輕今這厮說擠著去修守又他所
舉的人為智朝廷所用的人為愚若要十二萬人守大
同其餘邊陲得幾萬人馬備禦兵部通看了來說欽此
欽遵抄出到部除奏要拜官入粟行移戶部另行外查
得先該弋謙奏稱要起調官軍六萬員名令都督王通
等統領令伊白身參贊分為三路約期會合撲𢷬敵營
等因該本部會官議敵人額森侵犯邊境逼擾京畿上
貽九重之憂下為萬姓之害所宜發兵勦滅以復不共
戴天之仇但以兵家之事必多筭而後勝為國之道先
治内而攘外今畿甸及中原地方自兵燹以後民失農
業公私匱乏京師帑藏之儲積有限官軍之費用無窮
而各處邊境地方糧草俱無蓄積萬一調發人馬供餉
從何而來非徒誕漫無實而難行抑恐輕易舉動而壊
事及照王通先在交阯鎮守失機悞事捐棄地方犯該
死罪欽蒙宥死罷黜為民近蒙聖恩陞授都督同知率
領官軍在於天夀山鎮守修理關隘敵人在驢鞍嶺地
方剽掠正係本官提督去處却乃全無謀勇致敵殺死
官軍并弋謙先任交阯布政使與王通共守一城不能
運謀設策棄城捐地辱國喪師亦係宥死罷歸為民人
數既往之事如此方來之事可知古人所謂敗軍之將
不可以言勇者其王通弋謙之謂也比因言者屢薦弋
謙可用皇上聖旨克知灼見先奉令旨不准又奉聖旨
弋謙既為民了罷欽此除欽遵外今又自薦以白身參
贊王通軍務中間顯有徇情妄舉情由難以准理等因
具題各官奉聖旨是欽此除欽遵外今弋謙又奏稱王
通先在交阯議以為交蠻負固恃險叛服不常不應以
此稍末無益之地致累根本空虚此地決可棄不可守
各官依允班師退出王通誠當今忠良儒將熟記破賊
秘計却隂擠著令修守山陵一節臣等切照交阯地方
永樂初年太宗文皇帝命將討平置立郡縣後因黎賊
叛逆王通掌握重兵圖復故地既有弋謙等在於軍門
計議軍務所宜竭忠盡誠效力死守雖或城陷身斃猶
全忠義之節各官計不出此顧乃不由君命擅棄城池
挫朝廷之威遺蠻貊之笑而弋謙正主謀同惡之人顧
謂此地決可棄而不可守因而班師退出使王通弋謙
為將而守近畿萬一遇敵窘迫亦謂不可守而棄之乎
人臣之義抑又何在苟如所言則張巡許遠之死節睢
陽蓋有不足取者強辨不忠莫此為甚彼時各人雖置
極刑猶有餘罪朝廷特降恩典宥死為民邇因敵人之
強盛正當用人而匡濟欽命王通陞都督同知令其守
城禦敵既無驍勇又無智謀及在西直門外因是敵情
緊急遂往寺中窩宿不敢一出都城此時有目者所共
見以後事定令去天夀山鎮守夫以宥死之編&KR2150;驟進
都督之顯宦復命統領官軍守備山陵重地禮遇渥厚
任用非輕今弋謙所言如此緣鎮守天夀山之命由於
内官武良之舉未審何人隂擠臣等不曉其由其稱要
選調官軍八萬令王通寗懋阮遷于統領并宣府大同
總兵官處官軍再選四萬共一十二萬專在大同討賊
一節查得近該宣府等處總兵等官節次奏報敵人聲
息本部已經議奏欽命武清侯石亨充總兵官都督孫
鏜范廣過興張義充左右副總兵參將各營揀選官軍
六萬員名團營操練及令都督石彪雷通充游擊將軍
另操精銳馬隊官軍六千聽候策應宣府都督劉深另
揀三千策應遼東并宣府大同等處邊方城池所有軍
馬俱係原先派定各守本城遇警聽總兵官調度況托
克托布哈額森節次遣人赴京朝貢請和不曾紏衆侵犯
邊境即目又係炎熱時月邊儲儧運不敷若便命將出
師攻戰非惟士衆困倦難於成功抑且京師重地缺人
防護合無候敵人果有釁隙可乘各邊糧草足備另行
計議大舉以復前日之仇其言要將敵使斷臂割耳等
因乃彼小丈夫之事而非為國大體所言難准臣又看
得弋謙奏内所言秉政重臣不悦王通及病國病民莫
此為甚等因雖不明言為誰臣等實掌兵政意在指臣
為辭切念臣本以書生叨膺重寄既居保傅之官又兼
六卿之任加以總督軍務而才器不逾於常人聲望弗
恊於輿論屢嘗懇辭未賜俞允兹當多事之秋正係更
賢之日苟復冐昧貪榮不知紀極萬一有誤大計萬死
莫贖弋謙所言激切反復不置必有所見而各營總兵
等官武清侯石亨等雖係任用既久事無過舉屢效勤
勞而弋謙亦謂將無智愚之别兵無揀練之方中外不
足臣觀弋謙之意必欲用王通乃已臣等所言王通弋
謙之事但因其既往而逆其方來尤恐王通等别有竒
謀異見非臣所能窺測不可久妨賢路合無將王通寗
懋阮遷于量為陞守就令王通石亨等官掌管前項團
操軍馬及將弋謙亦量陞職代臣總督軍務令各官務
在展布平昔抱負措置匡濟艱難不可又如臣等愚昧
無知虚文應用惟望復臣右侍郎舊職佐理部事及兼
管操練遇警隨軍殺賊以圖補報庶幾合衆論之公愜
天下之望臣切受國恩至深至重所宜盡死豈敢辭難
但輿論不容兼且恐悞軍國重計以獲罪於天下後世
以獲罪於天地鬼神以此昧死干瀆天聽緣節奉欽依
兵部通看了來說事理具題景泰二年六月初二日奉
聖旨弋謙言不顧行自已有過却說他人既先辱國喪
師不可復用王通仍舊鎮守山陵寗懋阮遷于著跟石
亨團操但有聲息調當先殺賊有功一體陞賞其餘的
事不必論欽此
為軍務事(于謙)
臣等竊惟兵者國家之大事所以防奸而禦侮保大而
安民然軍必有將將者三軍之司命也兵法有大將有
萬人之將有千人之將有百人之將要使大小之任各
得其人然後調度之際克濟乃事國朝用兵之制一本
之古法而參之以時宜以一軍之中有總兵有左右副
總兵參將又有坐營把總管隊等項官員往往擇其人
以任之蓋欲防奸禦侮保大安民者也奈何近年以來
為因承平日久兵備懈弛總兵乏統馭之才禆偏失遴
選之道其把總管隊等官多有夤緣冐進菲才濫充以
致軍士不揚戰陣無勇甚則貪圖賄賂剥削害軍視兵
政為等閒與士卒為仇敵失利僨事職此之由邇者恭
覩皇上繼承大統赫然奮發思剪刈羣盜附衆強兵累
勑在京總督總兵等官留意訓練官軍從公揀任將士
臣謙繆膺總督之任與同總兵官武清侯石亨等祗奉
德意即將各營把總等項官員分别賢否具奏黜陟巳
定近取勘到各營坐營把總管隊等官員姓名數目在
部備照行移武清侯石亨安遠侯柳溥都督張軏孫鏜
楊俊衛穎范廣今將選定把總等項官員照依先前定
擬提督操練不許徇情作弊因而輕易那動以後若有
事故陞調等項應合選人代替者該營把總等官務要
遴選至公堪把總者令其把總堪管隊者令其管隊仍
將選補過把總管隊官員職名具奏任用及開報本部
以憑查考果有坐營等官將把總管隊官員私自那動
委用者宜從總督總兵官指實參奏挐問治以重罪庶
體統不紊而任用得人武備修舉而不悞邊事緣係處
置軍務事理具題景泰二年六月初十日奉聖旨是欽
此
為軍務事(于謙)
兵部抄出總兵官武清侯石亨題准後軍都督府咨准
兵部咨呈開民壯夏勝一等先送該營操練巳後回還
原籍經今一年之上其坐營把總管隊官員全不作逃
挐解中間顯有通同脱放情由合無令該管總兵等官
查照緣何明知各人在逃一向不行具奏及行咨本部
挨挐并各人糧賞曾無關支指實參奏挐問等因具題
奉聖旨是欽此抄出備行臣處欽遵施行移咨准此查
得先准後軍都督府咨送民壯夏勝一等前來已經劄
發報效營收操去後今准前因行據該管坐營指揮杜
山呈稱夏勝一等一百八十八名於景泰元年二月十
四日到營收操陸續在迯已將張興二等一百七名通
類呈逃數内夏勝一等八十一名為因事冗失於揭查
作迯景泰二年二月二十日已行開迯外及本職先於
本年二月二十四日為事至五月初六日復職管事各
人在迯之時係原坐營把總指揮郭亨等在營管事其
夏勝一等糧賞不曾關支見解本營操備等因具呈得
此參照指揮郭亨等自合加意撫恤軍士操習武藝各
人既已在迯合就行挐解問以警其餘却乃止將張興
等一百七名開迯其夏勝一等八十一名不行作迯雖
不關支糧賞中間顯是扶同縱放及照指揮杜山於前
項日月為事復職管事不即查理却於景泰二年二月
二十日纔作夏勝一開在迯俱合問罪緣指揮郭亨等
俱係軍職開坐具題該本部官欽奉聖旨且饒他這遭
再犯不饒欽此抄出到部查得先該直隸廬州府廬江
縣申據民壯夏勝一等狀告蒙僉作民壯赴京操練為
因艱難具本奏准蒙兵部職方清吏司給出印信批文
照回等因告繳到縣看得批文印信篆文不明恐有詐
偽差老人陳真等連人批管解赴部查得并無夏勝一
奏准抄呈在卷顯是虚詞遮掩偽印情由合將夏勝一
等同一起回還民壯并假批通送法司究問及照夏勝
一先送該營操練以後回還原籍經今一年之上坐營
把總管隊官員全不作逃挐解中間顯是通行脱放合
令該營總兵等官查照緣何明知各人在迯不行具奏
挐問不許誣下罔上容情不舉以致奸人得計軍政隳
廢等因奏奉聖旨是欽此除欽遵外今抄前因臣等切
詳克敵之要在乎將得其人為將之方貴乎兵有其制
前日大同和陽後口并土木等處我軍失利賊寇肆志
者皆由平日將帥庸懦號令不明假寬厚持重之名以
遂貪私苟安之計上下遠近習以成風致有此禍即目
邊務方殷賊情不測正當盡革宿弊豈宜仍蹈前非況
前項民壯夏勝一等一百八十餘名自景泰元年四月
間捏寫偽印批文迯回原籍該管坐營把總等官朦朧
隠下不行作迯被各原籍官司舉發解來本部奏送法
司問罪及令該營總兵等官查明回奏方纔捏稱於本
年二月間開迯遷延月久若非各迯原籍官司及本部
具奏則各人終於賣放在家名數虚存營伍空缺朝廷
何由而知兵備何由而肅及照奏内開稱民壯夏勝一
等糧賞不曾關支行該戶部四川清吏司手本開查得
前項民壯夏永一等四十九名已於景泰元年四月分
造冊關支糧米今却妄行奏稱不曾關支顯是該營把
總等官指揮郭亨等比先通同作弊受財脱放冐關月
糧侵欺分用懼怕有罪又行捏脱瞞官作弊情犯昭然
今各營見在坐營把總管隊官員數多因見郭亨等賣
放民壯盜關月糧全無忌憚互相效尤作弊官軍日見
消耗兵政日益廢弛萬一失悞事機追悔何及再照武
清侯石亨本無汗馬之大功謬膺朝廷之重寄惟知市
恩而誣下不思申令以正人縱容該管把總等官作弊
壊事及至本部奏奉欽依查勘又復延調久不回奏都
督衛穎屢次於教場呼喚郭亨等查究抗拒不服却乃
私到石亨家送與公文本官輒又聽從首領官金以惠
并當該掾史聽受郭亨等買囑通同隠下賣放民壯侵
盜月糧實情捏稱失於揭查等詞石亨出名朦朧奏准
致令奸人得計兵政廢弛似此上下交通互相蒙蔽若
不通提問罪切恐貽患方來合無行移石亨嚴加戒飭
本官并各營總兵等官今後務要竭忠盡誠修舉戎政
以副朝廷之委託以為下人之表率不許似前罔上孤
恩苟安日月及縱容下人受財壊事致令坐營把總等
官將見操官軍縱容脱放如違一體治罪其把總官員
數内杜山先因為事不即查理情罪頗輕合照節奉欽
依且饒他這遭事理施行所據賣放民壯盜支月糧情
重指揮郭亨吳能并石亨處通同作弊首領官金以惠
及掾吏人等合提送法司明正其罪仍於郭亨名下追
糧還官庶使人心警懼而法昭明武備克修而事無謬
緣係整飭軍務參問軍職官事理具題景泰二年七月
初一日奉聖旨是欽此
為陳言邊務事(于謙)
准都察院咨刑科抄出山西行都司大同後等衛老軍
吳淮等將左副都御史年富不法事情開坐具奏奉聖
旨該衙門知道欽此欽遵除尅減斛斗貪婬無恥等事
本院施行數内開僣越職事本官職居三品欽差提督
軍務自合以禮守職其定襄伯郭登係伯爵先承勑命
掌征西將軍印鎮守總兵今年富自倚風憲不遵職級
到任之日就與并坐僉押公文凡發號施令不容定襄
伯啟口妄執已見意在專執蠧政下人實難遵守係兵
部掌行開咨到部臣等參照年富係副都御史三品之
職受朝廷勑旨令其提督軍務凡軍中一應大小事務
悉皆提挈綱維自總戎而下咸聽節制況都御史為風
紀之官與侯伯無相統屬既係欽命提督當居總兵之
左豈有不許並坐之理臣又看得武臣總兵文臣監督
從古為然昔春秋之時齊之田穰苴以布衣監莊賈軍
莊賈違軍法穰苴斬賈而破秦晉之師唐之裴度以御
史中丞督視淮西軍馬卒平淮蔡事有明驗朝廷酌古
凖今選用文職大臣充提督軍務等項皆便宜從事而
左都御史王翺右僉都御史鄒來學提督遼東等處亦
坐總兵官之左凡發施號令軍中賞罰皆係王翺等處
置此係朝廷舊例軍務事宜體統已定非臣所敢專制
而吳淮等以一介老軍倚恃刁潑妄言變亂沮壊軍務
中間必有主使之人合無行移都察院將老軍嚴加勘
問聽信何人教唆主使朦朧具奏前因務在問擬明白
奏請究治及行年富照依王翺等事例施行緣係處置
軍務具題景泰二年九月二十七日奉聖旨是欽此
為怠廢軍政事(于謙)
該刑科等衙門劾奏都督同知衛穎等交通飲酒奸宿
樂婦怠廢軍政等情欽蒙聖恩寬宥弗加罪責此誠天
地生物之仁然臣等切惟衛穎等俱以凡才叨膺重任
擢居都府分掌兵戎不能宣力而竭忠乃敢縱欲而敗
度況終日飲酒為樂又復用錢買奸若非剥削害軍此
物從何而得即目敵人雖已請和而邊報未甚寧息舊
恥未雪當君臣卧薪嘗瞻之時大舉未圖宜將帥捐軀
致命之日而衛穎等所為若此上孤朝廷之恩下失軍
士之望惟騁一已之嗜欲豈恤衆情之艱難曩者土木
之潰大事幾危正由為將帥者平日貪淫敗度受財賣
軍互相交通夤緣黨比戰闘之事不習兵戎之政不修
將帥互為仇讐上下自相矛盾以致臨敵無功望風為
解前日之覆轍未久而衛穎等又復效尤廉恥蕩然全
無忌憚比者在營軍士迯者數多動以萬計安知不為
衛穎等賣放逼廹所致杜漸防微不可不慎且賞從賤
罰從貴此古今之通典而兵家之要術也今衛穎等位
重任隆而貪婪無度則下人何所取法而管軍者何以
為戒所據各人罪名已蒙聖恩寬宥而此等駔儈之才
終難任爪牙之寄合無將衛穎范廣陶瑾張義郭英穆
晟俱不許管理府衛事務及坐營領軍調往開平獨石
大同一帶操守殺賊以贖前罪庶使法令昭明而餘人
知懼恩義並行而戎政修舉矣具題景泰二年月日奉
聖旨衛穎等饒他罪今後著改過自新但有犯必不赦
欽此
名臣經濟錄卷三十八
