名臣經濟錄卷十四
明黃訓編
内閣
題内降疏(徐溥)
前日欽蒙發下揭帖一紙内開欽天監致任監正李華
令臣等擬旨著復職管事臣等看得李華係傳奉官禮
部參奏行事乖謬致仕况已年老今一旦無上事忽然
傳出著復職管事未免驚駭衆聽且皇上登極以來凡
百除授陞遷俱是合干衙門題奏請旨未有自内傳出
者今又輒開其端誠恐奔競干請之徒紛然而起後來
難以止塞其於治道不無有損若李華果於選擇昌國
公張巒葬地與有勞力亦當工完之日量與賞賜為宜
况本監見有監正吳昊掌印一衙而設兩正官亦為繁
冗臣等叨承朝廷委任一事不敢阿從易曰君子作事
謀始蓋凡事謀於其始則易為力倖門一開則引例希
求者無所不至矣臣等愚見如此伏乞聖明採納不勝
幸甚
李東陽年譜錄
時有旨免日講公等上疏曰經筵日講皆祖宗朝良法
美意所在而日講尤切謂之日講者蓋逐日之義欲其
工夫接續義理貫通以為政令之法程治化之根本也
今天氣和煖正是講學之時臣面受先帝顧命惓惓以
常請讀書為諭追思及此涕淚滿襟惟欲少效微勞以
圖補報若不昧死懇請則負先帝顧託之隆孤皇上倚
毗之重罪當萬死無以自逃矣上未報五月上復不豫
數日平復視朝公等上疏曰臣等備員保傅叨寄腹心
論道輔德臣之職也安上保邦臣之願也先於三月二
十四日恭聞聖體違和暫免朝參數日近於五月十三
日又聞聖體欠安臣等神䰟飛越寢食不寧犬馬私情
莫知所措再經數日乃得瞻拜天顔不勝欣躍而喜幸
之極轉生憂懼謹昧死上陳仰惟皇上英資洞達聖性
剛明直可超邁百王齊光列聖但恐天時地利偶失其
宜倉卒之間慮所不及蓋自端陽前後金鼓炮火之聲
徹于都邑廐牧圉役之徒充于宫禁此皆衆耳衆目所
共聞見大臣畏忌而不敢諫小臣震懾而不敢言臣等
若再緘口括囊旁觀坐視則祖宗分職以設官朝廷縻
禄以養士亦將焉用之哉昔漢司馬相如諫擊熊豕以
為遇逸材之獸駭不存之地輿不及還轅人不暇施巧
雖萬全而無患非天子之所宜近也張猛諫御樓舡以
為乘舡危從橋安聖王不乘危史冊書之皆稱美事臣
等不能親侍輦轂又不能先事格心前日之事萬有一
失臣等分固當死死而有知何以見先帝之面乎幸賴
廟社神靈天心仁愛聖躬康復國祚隆長此正聖心感
悟之機天下蒼生之福也伏望皇上念萬乘之尊思萬
幾之重體萬民仰戴之切為萬代悠久之圖視朝加早
則炎暑不侵進膳有時則元氣日盛于以導迎和氣坐
致太平推之天下人民無不得其所者則大廷奏事不
過數刻之勤而燕處深宫自有無窮之樂矣聖旨卿等
說的是皆為天下社稷臣民朕已知了
急皇儲疏(李東陽)
臣等備員輔導叨任三孤或膺受顧命或荷蒙簡任瘝
官竊禄積有歲時徒抱朴忠略無寸補深慮過計寢食
靡寧近日以來恭遇陛下洞啟聖心勵精新政大奸已
去羣弊漸消孝理方隆仁恩誕布天下之人欣欣相告
皆以為太平之治可指日而致也但事有關于國家社
稷至重至大者臣等若知而不言言而不盡則是緘默
容身因循誤國生無以報陛下知人之鑒死無以見先
帝在天之靈所謂顧命者為虛名而輔導者皆餘事也
臣等竊惟天下者祖宗之天下上天之所付託生民之
所仰賴昔太祖高皇帝櫛風沐雨十餘年而後得早作
夜思三十餘年而後定何其勞也太祖文皇帝南征北
伐定鼎貽謀亦二十餘年而後成何其難也列聖相承
兢兢業業罔有怠荒以致今日先帝顧命惟欲陛下早
嗣大位早成大婚光前裕後衍無疆之祚聖慮所及亦
何其深且遠也四五年間陛下春秋鼎盛而儲嗣未聞
中外臣民傾耳拭目以俟前星之耀此臣等所以憂懼
也伏望陛下念上天付託之隆思祖宗授受之重體生
民仰頼之切每于朝奏講讀之暇安處宫闈溥施恩澤
起居以節游豫以時保養天和培植國本則六氣不能
侵百邪莫敢近皇儲早立寳祚延長可以隆我國家萬
年之業矣未報
諫調邊軍入衛(李東陽)
有獻密計者託言京軍不習戰陣欲調宣府邊軍三千
入衛京師而以京軍兊數戍邊每歲春秋番換如班操
例上遣司禮監谷大用同至閣議公力辨以為不可大
用等謂此事非我輩所為自有先入之言牢不可破盍
姑試之以俟再議公曰某等職在論思預聞國計知其
不可若勉強曲從即有後患獻計者不知何在而執筆
者固存國事一壞雖死何贖往返再日乃具揭帖略陳
其故曰宣府京師北門切見強敵十分緊要朝廷屯宿
鎮兵分地防守尚恐不給每年河南等處官軍輪班備
禦近因劉賊猖獗動調官軍乃是一時權宜亦非得巳
况今正是防冬時月縱使京軍在彼徒為勞擾亦難濟
事祖宗百餘年來未嘗有此恐傳聞四遠未免驚疑臣
等不敢輕議如謂聖駕看牲在邇欲比常加意竊見總
兵卻永見在滄州宜令兵部密地行文暫帶領邊軍近
京住劄事畢之日仍令還鎮庶事體穏當人心安靖乃
下兵部會議兵部始以為可行及聞閣議及衆論多未
協者覆議至再皆云不可而内意巳定司禮監文書迫
令擬票去上坐乾清宫門必欲今夜批出公等乃具題
本極言其不便曰京邊官軍各有分地必有急事乃可
互相應援今無事而動一不便也京軍備邊不習戰陣
難保必勝恐損國威二不便也京軍出京駭人耳目傳
聞各處未免驚疑三不便也京軍出外倚恃強勢占住
房屋索要錢物需索酒食強買貨物奸汚婦女將官護
短而不肯禁邊方受害而不敢言四不便也邊軍在内
狎恩恃愛傲睨軍民蔑視官府小則怠玩大則違法治
之則或不能堪縱之則愈不可制五不便也違遠鄉井
抛棄骨肉或風氣寒暖之不相宜或盤費供給之不相
續六不便也糧草之外必用行糧布花之外必須賞賚
非緊急不得已之時為糜費無紀極之計七不便也往
來交替無有寧息倉卒之際或變起於道途厭倦之餘
或患生於肘腋八不便也示京營之空虛見中國之單
弱九不便也西北諸邊見報聲息唇齒之地正須策應
脫有疎失咎將誰歸十不便也凡此一事不便者有此
數端今五府以為不便六部等處衙門以為不便六科
十三道皆以為不便臣等以腹心之臣居輔導之地若
阿諛委順強勉曲從是滿朝之臣皆有為國之心而臣
等獨當誤國之罪萬死不能以塞責矣伏望聖明洞察
博採人言稍俟從容務求至當實宗社無疆之福也所
有前項事情臣等不敢别議
嘉靖登極詔草(楊廷和)
奉天承運皇帝詔曰朕承皇天之眷命賴列聖之洪休
奉慈壽皇太后之懿旨皇兄大行皇帝之遺詔屬以倫
序入奉宗祧内外文武羣臣及耆老軍民合辭勸進至
于再三辭拒弗獲謹于四月二十二日祗告天地宗廟
社稷即皇帝位深思付託之重實切兢業之懷惟我皇
兄大行皇帝運撫盈成業承熙洽勵精雖切化理未孚
中遭權奸曲為蒙蔽潛弄政柄大播凶威朕昔在藩邸
之時已知非皇兄之意兹欲興道致治必當革故鼎新
事皆率由乎舊章亦以敬承夫先志自惟涼德方在冲
年尚賴親賢共圖新治其以明年為嘉靖元年大赦天
下與民更始所有合行事宜條列于後
一自正德十六年四月二十二日昧爽以前官吏軍民
人等有犯除謀反逆叛子孫謀殺祖父母父母妻妾
殺夫奴婢殺家長殺一家非死罪三人採生折割謀
殺蠱毒魘魅毒藥殺人強盜妖言奸黨失機并事干
邊方夷情及人命至死罪者不赦外其餘巳發覺未
發覺已結正未結正罪無大小咸赦除之有以赦前
事相告言者以其罪罪之
一弘治十八年五月十八日以後正德十六年四月二
十二日以前在京在外内外大小官員人等有因忠
直諫諍及守正被害去任降調遷改充軍為民等項
及言事忤旨自陳致仕養病等項各該衙門備查明
白開具事情奏請定奪死忠者諭祭修墳廕叙降調
遷改致仕養病閒住充軍為民者起復原職酌量陞
用大臣量進階級并與應得恩廕人夫月米相應起
用者有缺推用已故者加贈
一正德十四年文武官員人等為因諫止廵游跪門責
打降級改除為民充軍等項該部具奏起取復職酌
量陞用被打死者情尤可憫各追贈諭祭仍廕其一
子入監讀書内有充軍故絶者一體追贈諭祭查訪
親屬量與優養
一王府冊封朝廷大禮今後該部務照舊制一年一次
舉行
一各處王府應得禄米有缺少者各該廵撫都御史督
率所屬查催完納
一各處郡王將軍府子女有應請名請封選婚者本府
即與保勘奏請承奉長史等官不許刁蹬其有年已
長成未曾婚配貧難無力者所在官司量為助給
一各處郡王將軍中尉有因事革减禄米者除毆殺人
命敗倫傷化外其餘自詔書到日為始俱照舊支給
儀賓有因成婚年遠不曾赴京謝恩參奏者悉皆宥
免
一自正德元年以來諸色人等傳陞乞陞大小官職盡
行裁革吏禮兵工四部各將查革過傳陞乞陞文武
僧道匠藝官員名數類奏查考其皇親及公主所生
子孫原無出身正途朝廷推恩陞授者不在此例
一兩京五府見任掌印僉書管軍管事公侯伯都督及
都指揮六部等衙門見任文職四品以上官并各處
廵撫官俱聽自陳去留取自上裁武職内有傳旨管
事者革去管事照舊帶俸文職五品以下兩京吏部
照例會官考察
一内府各衙門見任官員有侍從年久供事勤勞願告
優閒者許各具本陳請取旨定奪
一給事中御史職當言路今後凡朝廷政事得失天下
軍民利病許直言無隱文武官員有貪暴奸邪者務
要指陳實跡紏劾在外從廵按御史紏劾
一官吏軍民人等犯罪自正德九年正月二十八日以
後已問結立功哨嘹運灰運炭運磚運石做工納米
納料納鈔擺站煎鹽炒鐵充儀從軍伴膳夫及罰班
重歷拘役枷號等項悉皆放免中間若係行止有虧
敗倫傷化例該帶俸差操革職為民者仍各照例發
落
一武職官降級調衛者除失機事干邊情不宥外其餘
俱復職回衛内原係錦衣衛調在京别衛文職因公
錯并公事詿誤降級者復原職内原係京官者對品
别用其因事革罷為民者除事干行止有虧敗倫傷
化外悉與冠帶閒住原係冠帶閒住及京官調外任
致仕者各照原職致仕
一各處武職有因私役軍人不及五名例前問擬降級
者守邊失誤被賊搶擄人民不及五名情輕律重降
級者俱復還原職其各邊軍人因失事饒免發遣常
川守哨者亦免守哨
一正德十五年十二月以前各處實徵稅糧馬草農桑
人丁絲絹布疋絲綿花絨屯田皇莊莊田子粒牧馬
草埸子粒租銀及甲丁二庫蠟茶銅漆銀硃鹽課厨
料戸口食鹽猪羊雞鵝備用孳生馬騾山厰柴夫後
府柴炭軍器沿河軍衛有司蘆葦茭草夫價及閘埧
泉溜洪淺等夫并樁草等料及曠役等項銀兩一應
歲𣲖歲辦奏𣲖但係該納官錢糧物件拖欠未徵者
盡數蠲免以甦民困巳徵在官該起解者照舊起解
准作本戶以後年分該納之數各造冊奏繳查考敢
有將已徵捏作未徵侵欺盜用者許諸人首告廵撫
廵按及守廵司官察訪拿問重治造冊官吏參奏提
問戸工二部差去催徵官員即日回京
一浙江等十三布政司并南北直隸嘉靖元年分内除
漕運糧斛四百萬石照舊徵兊起運其餘夏秋稅糧
馬草農桑人丁絲絹布疋絲綿花絨屯田皇莊莊田
子粒牧馬草場子粒租銀及甲丁二庫蠟茶銅漆銀
硃等料不分存留起運以十分為率俱免五分以甦
民困
一京通二倉水次倉皇城各門京城九門各馬房倉埸
各皇莊等處但係正德年間額外多添内臣司禮監
照弘治初年例查奏取回
一近年差出取佛買辦織造燒造等項及腹裏地方并
各邊各關但係正德年間新添分守守備内臣詔書
到日即便回京其各處分守守備内臣將官有正德
元年以後夤緣改作鎮守分守及副總兵等項名色
并分外多管地方加添責任者兵部俱查奏改正換
給勑書
一自正德年來兩京各衛所容令無籍之徒冒籍投充
并新添旗軍校尉勇士力士軍匠并内府各監局招
收軍匠等役辦納官錢私役占用不下八九萬餘歲
支錢糧百萬餘石以致京儲虧耗歲用不繼關係非
輕論法都當拿問追究但既遇赦姑容改正詔書一
出但係正德年間冒籍投充并新添及私自頂補額
外招收等項人役并有名無人該衛所官按月支糧
包辦月錢者即便各回原衛原籍隨住當差該衛所
即將名伍開除回報戸部具數奏聞敢有捏奏存留
設計影射仍前冒支官糧者事發都押發遼東鐵嶺
衛永遠充軍該衛所官吏拿問調煙瘴地面安置
一騰驤左等四衛勇士除弘治十八年兵部并科道官
查出見役正數并事故外其餘詭冒名籍未經裁革
仍又夤緣回衛虛掛名額者各照原擬舍餘發原衛
民丁發在京缺軍衛分各充軍役食糧差操以後勇
士替補照例開送兵部驗軍官處驗過方許收糧
一權勢中鹽侵奪民利并客商中鹽增價轉賣俱問罪
入官律有明禁近年以來奸商投託勢要每遇開中
盡數包占轉賣取利甚至奏開殘鹽减價中支每米
一石支鹽四引任場買補夾帶私鹽阻滯正課以致
鹽法大壞邊儲告乏罪雖宥免鹽當追没詔書到日
廵鹽御史并各運司官即便查訪鹽糧勘合内坐到
已支未掣并未𣲖未支鹽課但係商人投托勢要詭
名占中賣窩買窩及河東運司鹽課例該宣府中納
被勢要奏討賣窩别處開中并奏開殘鹽减價報中
者悉照大明律裁革入官不許放掣𣲖支敢有將勢
要中鹽賣窩買窩情由設計隱瞞仍舊冒支官鹽掣
賣者許諸人首告給賞正犯追完鹽課發邊遠充軍
干碍勢要聞處治廵鹽御史運司官吏知情容令掣
支各治以罪其見堆皇鹽並各處巳賣銀兩未賣鹽
斤盡數入官各項入官鹽課廵鹽御史作急回奏戸
部查照邊儲急缺去處開中本色糧料以濟急用
一在内御馬倉天師庵中府二草埸在外埧上等十九
馬房倉吳家駝裏外牛房司牧司司牧局今年合用
糧料草束於原會數内減去一半坐𣲖以甦山東河
南北直隸小民困苦以後年分還著廵視科道官備
查馬匹牛羊實在數目照數會計以免冒濫
一近來抄没犯人莊田園圃戸部委官從公查勘如有
倚恃權勢侵奪霸占者審証明白歸還本主管業若
係原有及兩平置買價直無虧者照依時價變賣銀
兩送太倉銀庫交收備邊若地畝數多離京五十里
之外者行令該管州縣召人佃種照例起科
一抄没犯人玄明宫地土原係軍民住居墳墓該給主
者該部會同科道官逐一查審明白給主管業
一近年各處鎮守協守分守守備等官違例奏帶人衆
到于地方科歛財物奪占功次所在不才官員因而
乘機指一科十貪利成風以致百姓受害深可痛心
詔書到日例外奏帶人員即便各回原衛原籍閒住
當差違者許撫按并按察司官察訪參奏拿問官舍
旗軍調邊衛差操民發口外為民書辦省祭等官革
職不敘今後敢有仍前奏帶人多及帶軍民職官錦
衣衛旗校者該科即時劾奏究治其鎮守等官中貪
刻顯著壞事有名者各該廵按御史指實具奏取回
司禮監從公推舉平素廉靜老成之人奏請更替仍
照舊例寫勑不許干預錢糧詞訟侵越諸衙門職掌
亦不許假以進貢為名僉取皂隸科歛銀兩擾害軍
民額外進貢一切停止
一漕運官軍儧運糧儲經年累歲不得休息貧苦可憫
正德十四年以前京通二倉若有掛欠糧米席皮板
木脚價一切赦免其南京并臨德徐淮水次拖欠者
不在此例
一漕運官軍借欠債負利上生利為害百端自正德十
五年以前借者不拘多寡俱不許還以蘇漕運官軍
困苦以後再借再放者聽漕運都御史廵按廵倉御
史查例參奏重治
一各處徵糧養馬地土内有水衝沙壓&KR1296;江等項負累
人戸包養累經具奏者廵撫廵按官查勘明白具奏
除豁
一各解納錢糧到京内外管收人員刁蹬需索使用之
數多於本物以致上納不敷重復徵解貽累小民該
部申明禁約許被害之人指實奏告治以重罪
一南北直隸山東山西陜西湖廣浙江江西等處地方
大軍經過及雖無軍兵經過但奉有明文取辦供應
軍需等項所司動支官錢糧應付者各該撫按官查
勘明白准作正支銷不許復行徵補重困小民
一内府多餘宫人著司禮監逐一查審有親屬者各令
的親家屬領回任其婚嫁無親屬者官與婚嫁務令
得所
一在京抄没犯人錢寧等并江西逆賊宸濠等入官財
物除金銀并器皿首飾珍寶及違禁之物外其餘紗
羅紵絲綾紬布絹鋪蓋衣服靴帽家火器玩等件若
貯庫年久不無浥爛損壞可惜著戸部科道各差官
二員查盤見數估計鈔貫明白補放文武衙門官員
正德十二十四十五年各上半年折俸之數若有多
餘挨年再補
一各處無籍奸人游食術士及無名内使私自淨身人
等多有投託王府因而撥置害人甚則貽累宗室詔
書到日許令自新各還本務各該撫按官仍要嚴加
禁治不許故縱容留以稱朝廷親親至意
一文武官員有因事住俸罰俸回話者悉皆宥免
一南京内府各監局軍匠有丁盡戸絶名伍不除冒支
月糧者南京戸兵工三部盡行查革
一近年以來内府各監局官員内使添增太多供用浩
繁甚非祖宗舊制司禮監逐一查選照依弘治以前
員數存留供事多餘之數俱以本等職事聽用如遇
各王府及内京各監局缺人奏請撥去應用其原係
海戸夤緣驟入者仍舊查充海戶見充海戶者禮部
盡數發回原籍為民當差不許在京潛住其原係樂
工淨身收内府者亦盡數革退發南京孝陵衛充軍
一私自淨身之人多有在京潛住希圖收用着錦衣衛
緝事衙門廵城御史嚴加訪拿問今後各處軍民敢
有私自淨身者本身并下手之人處斬全家發煙瘴
地面充軍兩鄰及歇家不舉首者俱治以罪
一宸濠之變都御史孫璲按察司副使許逵仗節死義
并一時被害不屈之人日久尚未褒錄都御史王守
仁倡義督兵平定禍亂并同事協謀有勞之人亦未
及論功行賞該部即便會官擬議奏來定奪
一問刑衙門有抄提在官人口犯該反叛應連坐未給
配安置者奏聞定奪其有律不該載者悉皆放免原
没官田産給還住種照舊納糧當差
一正德元年以後在京在外官旗軍舍人等但係例外
奏帶及稱報效在各邊各處或一人數處或一時兩
三處報功及併功陞官旗者除原祖職役照舊其餘
盡行除革各衛所各將革過名數送戶兵二部查考
敢有受財隱避不革及抗違妄奏者俱問發邊衛充
軍其諸色人等冒認錦衣衛官員戶下舍丁致陞官
旗者限三箇月以裏許各官旗自首與免本罪冒籍
之人革去職役過限不首該部查出或被人告發通
行治罪發遣
一正德十二年十月内大同應州功次極為冒濫内有
傳陞文職者吏部查奏軍職除本邊官軍自斬首級
例該陞級外其餘陞者不分已未領受兵部查奏裁
革
一近年軍職人等在各邊不曾斬有首級巧立當先衝
鋒等項名色及各處斬首不及數該部照例擬賞奉
旨陞級世襲者兵部通行查革
一武職并舍人舍餘旗校納銀等項授職并冠帶者獲
功止許於實授職役上加陞
一賜姓人員及見犯罪冒姓者各復本姓在京者各照
原有本等職役閒住随住當差在外取到留用者不
分官職大小各回原衛原籍帶俸閒住但因賜姓義
子廕陞職爵并與做勇士等項食糧名色者兵部盡
行查革原係在外官員罷閒并原跟犯罪勢要無名
籍惡黨俱不許在京潛住違者錦衣衛廵城御史五
城兵馬司挨拿遞解窩家送問
一在京武職除近選軍政并會保將材外其餘有告願
改調外衛者該部查勘相應具奏改調仍聽撫按官
照例考選管事
一軍職病故子孫告襲扣算年月但在十年以裏該衛
查勘明白保送到部者即與收選免其駁查
一錦衣衛校尉專係直駕人役近年多有奏討投託濫
占跟用因而令其幹辦私事脅制害人該衛盡行查
明取回
一南京年例進解馬快舡隻舊例每起不過三隻正德
九年以來違例撥給比舊加多攬載客貨沿途攪擾
本等廩給夫役之外勒要銀兩數多甚為民害兵部
出榜通行禁約今後進解舡隻務照舊例撥給經過
地方不許分外生事勒要折乾銀兩違者廵按廵河
等官指實參奏不許故縱
一順天保定河間三府各州縣自正德三年以來寄養
馬疋俱各年齒衰老節次兊軍揀退不堪負累民餧
養兵部行文太僕寺分管官督同該府州縣管馬官
勘實果係老馬變賣價銀轉解太僕寺貯庫輳補買
馬支用
一法司錦衣衛見監罪囚中間或鍜煉成獄或拘泥文
案多有枉抑今後問刑務要法當其情不許深刻所
問犯人及在外問成解來人犯伸訴冤枉或調别衙
門多官會審務要從公推問實情果有冤枉即與辨
理不許拘執成案逼勒招認符合前問官吏致令枉
抑無伸違者罪之
一凡問囚犯今後一依大明律科斷不許深文妄引參
語濫及無辜其有奉旨推問者必須經由大理寺審
錄毋得徑自參奏致有枉人近年條例增添太繁除
弘治十三年三月初二日以前曾經多官奉詔會議
奏准通行條例照舊遵行外以後新增者悉皆革去
一江西并各處地方先因宸濠反逆事敗及因人告報
謀反妖言等項事情一時追捕餘黨急於撲滅不暇
審辨未免有迹涉疑似被誣逮繫者經該問刑衙門
務要嚴加詳審果係誣枉即與釋放若係逼脇順從
者問擬明白奏請定奪毋得冤抑淹禁
一内外各衙門見監死罪重囚犯在赦前罪不該宥内
有情可矜疑曾經奏請未得饒死及毆傷人延至保辜
限外身死照例仍擬死罪者詔書到日覆審是實俱
免死發邊衛永遠充軍若有辨問罪不至死者即行
查照發落
一見監與宸濠謀反事情有干正德十四年就陣擒獲
及續拿人犯三法司錦衣衛先行會問明白其真正
共謀逆賊并臨時脇從及先年交通不曾與謀者各
依律議擬應得罪名再會多官覆審相同具奏定奪
毋致輕縱冤枉
一各處盜賊多因饑寒困苦流離失業脇從逼迫嘯聚
為非詔書到日各該官司通行出榜曉諭許其自首
免罪軍還原伍民還原籍各存恤一年免其差徭其
有能擒捕首惡黨類報官者照例陞賞仍量給犯人
財産
一官吏軍民人等自正德九年正月二十八日以後至
正德十六年四月二十二日以前有為事問發充軍
遷發為民者除原係真犯死罪饒死及事干謀反逆
叛奸黨失機強盜撥置侵盜係官錢糧指稱打點誆
騙者不赦外其餘悉皆放回原衛原籍寧家隨住若
有赦前逃回不首原係真犯死罪饒死充軍例該照
依原擬處决并雜犯死罪以下充軍例該枷號改發
極邊衛分者免其處决枷號仍各發原充衛所著役
其遷發為民者免其問罪仍發原編配所
一内外各衙門罪犯該追贓物係還官給主銀貨至五
十兩以上并入官至一百兩以上監追一年之外及
正犯身死拘禁家屬各勘無家産堪以變賣陪納者
開具所犯情罪奏請定奪其不及前數監追半年之
外及正犯身死各勘無家産并例該追罰馬牛等項
悉與宥免查照發落若係埋葬銀正犯見在者仍依
律追給
一内外衙門有問完官吏軍民人等罪犯已經奏請未
曾奉旨發落應該宥免者即行查照發落其有監候
行勘未報人犯罪該宥免者并正犯在逃監禁家屬
証佐不係事干謀犯逆叛劇賊者悉令保候歸結
一近年節次奏開生員納銀入監事例積累數千餘人
大壞選法今後再不許奏開違者吏部該科即時紏
劾究治已開未納者即便停止至於額設吏役亦須
得人近年納銀收充阻塞正途之人致令歇役革退
雖有考選事例繁復不一吏部便查會典開載選撥
吏役舊例申明遵守行令各布政司直隸府州凢遇
缺吏從公考選徑自收參納銀人役務令習學字書
通曉文移方許收參若願告改撥衛所事簡衙門者
聽俱開報廵按御史查照訪察内有選撥不公或被
人告發或按問得實依律究治
一各書辦人員除大營額設員數外其餘夤緣額外添
設者并各夷地方遠年不用小通事冒濫保補者通
行查革
一工部供應内府各監局内官内使人等年例柴薪靴
料皮張冬衣鋪陳紵絲綾紬紗羅等項近年以來增
添數倍該部往往借貸别項官錢輳用動經數萬累
及官民終非經久之計著司禮監會同該部查照永
樂至天順年間人員數目關給則例通融處置除見
有本色物件外不敷之數將近年抄没犯人贓物銀
兩兩平估折相兼俵散准作正德十五十六年年例
之數少寬民力
一兩京各監局等衙門近年額外增添器物如龍舡戰
車神象店房等項數多管事人員乘機作弊將物料
工作任情冒𣲖侵尅害民今後除舊額器物房屋應
修理成造者俱照會典所載舊定數目從實會計除
本衙門并各庫會有外會無者量為從省𣲖辦不許
隱匿冒濫改舊添新并招買那借貽害小民違者治
罪
一内府禁密之地不許蓋造離宫别殿載在祖訓萬世
當遵近年以來節被左右近幸之人獻諂希恩在内
添蓋新宅佛寺神廟總督府神武營香房酒店之類
在外添蓋鎮國府總督府老兒院玄明宫教坊司新
宅石經山祠廟店房等項便著内官監工部錦衣衛
科道官逐一查勘但有不係舊規者或折毁改正或
存留别用或變賣還官官匠人等有因蓋造陞官者
亦就查革改正在外聽撫按官一體查勘改正變賣
還官不許隱匿
一近年南京駕到各樣舡隻數多俱在通州張家灣停
泊勞人看守日久損壞無用著内官監工部便去會
看除年例黃舡照舊存留聽候外其餘烏龍舡發送
南京兵部改作擺江舡黃舡發送南京工部照舊看
守聽差黑樓等舡發送杭州府等處聽候進鮮進龍
衣等項公用免𣲖民間修造其餘魚舡等項變賣價
銀收貯監部以備修造正支
一荆州杭州蕪湖三處抽分厰專為打造糧舡成造供
應器皿而設以省科𣲖小民之計近來兩京各監局
相沿且奏差人赴蕪湖厰支取杉楠等木數多又有
内官監差官中半抽分二年有餘致將造舡銀料不
敷支給累及運軍出利揭債缺舡運糧躭誤國計今
後南京各監局合用竹木聽於本處龍江瓦屑等抽
分厰支取在京各監局合用竹木聽於内官監神木
厰并真定盧溝橋抽分厰支取其内官監原差抽分
太監李文等詔書到日即便回京以後不許援例奏
差
一天下司府州縣抽分稅課衙門俱有定額近年以來
凡橋梁道路關津有利處所私自添設無名抽取數
多甚為民害詔書到日廵按御史及按察司分廵官
通行查革有司嚴加禁約不許坐視故縱
一河防水利小民衣食之源關係最重各有專官管理
該管官員務要躬親廵歷嚴督所屬修築圩岸疏濬
溝渠但有權豪刁潑之家修建池亭設立碾磨阻壞
水利坑陷錢糧者并聽自首拆毁改正與免本罪若
有抗拒官府執迷不首者許隣佑之人告舉究治所
在官司容情故縱者事發一體治罪
一易州山厰柴炭今後悉遵先年舊額𣲖納惜薪司近
年新添加耗之數俱改正照舊其有攬頭指稱打點
多勒價銀許被害之人首告管厰侍郎痛加改革不
許仍踵前弊如違治以重罪
一自正德年來劉瑾錢寧江彬相繼擅權在京在外各
該衙門弊政多端詔書該載不盡者許逐一自行議
奏裁革
一近來冒濫玉帶蟒龍斗牛飛魚服色數多除五府九
卿堂上官外其餘庶官雜流并各處將領頭目諸色
人等但係夤緣奏乞傳賜者俱不許穿用内府各監
局官員司禮監查奏裁革武職卑官僣用公侯服色
花樣者一體禁約
一浣衣局近年抄没婦女法司逐一弔查原卷詳究事
由情可矜宥者具奏釋放
一錦衣衛旗校人等除弘治年間編軍冊内見在數目
外其餘詭名頂補僉補在逃故絶等項人役冒濫食
糧者戸兵二部各選差屬官會同科道及本衛公正
官查議裁革
一豹房各處積年收貯并近日抄没犯人銀兩司禮監
查記明白數内運數百萬兩於太倉銀庫收貯以備
折放官軍俸糧等項支用
一正德元年以後各衙門官軍旗校人等緝捕妖言奸
細並不係臨陣對敵強賊一應陞授職役者通行查
革以後各衙門照舊年終類奏兵部查議陞賞
一正德年以來傳陞乞陞法王佛子國師禪師等項禮
部盡行查革各牢固枷釘押發兩廣煙瘴地面衛分
充軍遇赦不宥近日奏討葬祭一切停革其中有出
入内府住坐新寺誘引蠱惑罪惡顯著見在京者禮
部通查明白錦衣衛還拏送法司問擬罪名奏請定
奪
一先在軍門辦事指揮張璽張倫及掌案寫字等項人
員宫勲趙真殷大安王鎬王鎮陳貴龐璽晁用鄭曦
賈銘高濙朱鳳翔管皇店千戸趙謹姚俊俱倚勢生
事蠧政害民内外軍民怨入骨髓本都當處死姑從
寬各連當房家小押發兩廣煙瘴衛分永遠充軍其
餘跟隨辦事管店助惡有名小班答應旗校人等錦
衣衛還拏送法司究問中間罪惡顯著者一體押發
兩廣煙瘴衛分永遠充軍家小隨住俱遇赦不宥
一回夷舍音和珊交通土魯番興兵構亂攪擾地方以
致哈密累世受害罪惡深重曾經科道鎮廵官勘問
明白既而夤緣脫免錦衣衛還拏送法司查照原擬
開奏定奪
一回回人于永出入豹房誘引蠱惑情罪重深錦衣衛
拏送都察院追問明白議擬罪名奏請處治
一今後照依舊例給事中有缺於進士内考選奏補御
史有缺進士與行取人員相兼考選除授
一朝廷政事得失天下軍民利病許諸人直言無隱
一已上興革政令詔書到日有司即便奉行如有延緩
者許廵按御史按察司訪察究問俱以違制論
嗚呼君人之道在昭德以塞違繼世之規惟更化而善
治特頒渙號用慰輿情宏施大賚之恩永錫太平之福
四方臣庶咸使聞知
乞停差官織造疏(楊廷和)
懇乞憫念災傷窮民乞賜停止差官織造事内開近該
臣等奏乞免撰差官織造勑書節奉聖旨官已差了再
不必具擾執拗欽此臣等一聞此旨相顧驚愕備員大
臣素蒙禮貌不意聖明一旦有此在朝羣臣亦皆彼此
駭嘆謂雖正德年間亦未見批答内閣題奏有如此旨
意者臣等固當引身求避以明不可則止之義但展轉
以思不能無庶幾改之之望若以具擾執拗為嫌而乃
悻悻然見于其面非臣之所宜自處也臣等豈敢以此
擾陛下哉恐災傷窮民不堪織造之擾千百成羣起而
為盜以覆天下也亦非敢固執已見違拗不通也執(闕)
前旨雖出御筆親批决非司禮監官所敢議擬不知撰
寫進呈果出左右何人之手我祖宗朝一應批答皆由
内閣擬進惟正德年間權奸亂政有擅自改擬營求御
批以濟其貪私者新政以來不曾明正其罪遂令此輩
邪佞小人敢於今日復蹈前車覆轍其心惟欲蒙蔽蠱
惑以圖身家富貴不顧生靈休戚社稷安危陛下何忍
堕其奸計壞祖宗之法度哉祖宗天下至正德間幾致
傾覆仰頼陛下再造乾坤轉危為安中外軍民始獲稍
甦然國勢民力比之成化弘治等年百尚不及一二今
日豈堪敗壞邪興言及此可為流涕臣决不敢撰寫勑
書以重誤國殃民之罪伏望陛下俯垂監察停止織造
官員不差仍乞命司禮監官將前項蒙蔽蠱惑邪佞小
人逐一查出斥逐在外不許仍前侍奉左右以杜後來
亂政壞事之漸實宗社萬萬年無疆之慶奉聖旨卿等
所言具見忠誠愛君恤民至意朕心已知宜安心辦事
但官已差了寫勑書與他着安靜行事毋許分外擾人
該衙門知道
名臣經濟錄卷十四
