名臣經濟錄卷五十二
明黃訓編
工部(虞衡)(屯田)
遵化縣鐵厰志(邵寳)
工部分司在縣東六十里鐵厰中永樂間俱以各衛指
揮領其事宣德末始委虞衡司官董之分司正綂九年
主事張孚建成化間主事馬祥鼎新焉正廳三間中外
門各三間左司房三間譙樓三間右雜噐庫鐵庫計二
十四間米庫一間吏舍四間雜造局六間爐冶所鐵砂
場獄二十六間爐房九間公廨過廳一間寢室五間四
顧樓柴炭場萃景樓翫翠齋各三間滌煩樓亭一間廂
房四間戶所廳各三間在儀門外軍噐局三間在廳北
倉房五間在廳西北(缺)
易州山厰志(戴銑)
山厰之設專以燒薪炭供應内府宣德五年置於平山
繼遷沙峪口景泰間移置滿城縣西十里惟設部堂之
所周以垣墉構以稠木盖以茅茨僅蔽風雨而已各府
厰房未有定居率於西山寨口置厰燒採地荒又徙他
處凡遇朔望及柴夫銷批倒解俱赴部厰習為例天順
元年移置州城西北二里許其廳堂官民廬舍苟完而
已其後建部堂於中環以土成八府五州分治以次而
列皆南向前有東西長衢各屬州縣分治列焉每門各
設坊牌以記之其部堂府治两傍各有隙地為積放薪
炭之所併植蔬果以供日用部堂總其綱府州縣佐貳
官分理其事民之執兹役者歲億萬計車馬凑集財貨
山積亦云盛矣然昔以此州林木蓊鬱便於燒採今則
數百里内山皆濯然舉八府五州數十縣之財力屯聚
於兹而歲供猶或不足民之膏脂日以告竭在易尤甚
上不虧國用而下能蘇民困仁人君子尚有以念之哉
工部分治一所居厰之中
直隸真定府分治一所營一所在部治東轄州五
縣二十七
直隸保定府分治一所營一所在部治西轄州三
縣一十七
山東兖州府分治一所營一所在部治東轄州四
縣二十三
山東青州府分治一所營一所在部治東轄州一
縣十三
山東東昌府分治一所營一所在部治西轄州二
縣十六
山東濟南府分治一所營一所在部治東轄州四
縣二十六
山西太原府分治一所營一所在部治西轄州六
縣二十三
山西平陽府分治一所營一所在部治西轄州六
縣二十九
山西直轄五州分治一所營一所在部治西轄縣
一十七
工部蕪湖分司題名記(邵寳)
公署之有題名舊矣姓名邑里科第官階差遣歲月之
外不加一詞而褒貶之公論付之後人書之者無心而
觀之者足以為勸為戒其微而婉也有詩之義其簡而
嚴也有春秋之體是故君子尚之而歴世不能廢也我
國家承平百五十有餘年百司庶府莫不任人就列内
而省臺外而藩臬郡縣至於寓館署廳皆有所謂題名
者盖世平治久制備文繁雖不出於令甲而於事體亦
若有不可缺者如此工部分司在蕪湖縣者實自成化
七年始當時建議者以漕運舟船之料供應什器之料
民不勝其科率盖取諸材木之𣙜焉而蕪湖為畿輔近
地當川湖二省下流商筏所聚故分司於是乎建大司
空歲請於朝簡委員外郎若主事一人主之期月乃代
越弘治正德至於今盖五十有六年矣歴官五十有三
人先是弘治乙丑主事永平張君秉清者嘗一題之今
主事岳池張君大用謂其簡略失次也通加詳訂序書
分注以刻諸石將俾繼自今有所考焉用為後人指議
之地刻既成則託吾友李生原道書請予為記予惟六
卿分職莫非天工王事而虞衡所職則涉於權利士大
夫之自好者往往不屑於是然君子論為已之學者率
謂錢榖簿書不足為累盖于其心不於其迹其道固然
也况公私義利之辨正君子所當先講者故不當其事
則已苟事有所當則夫地也吾致力焉而自考焉實於
斯在盖以公滅私固君子立心之要以義為利尤君子
制事之宜以是事國何職不共以是立身何德不進易
是則上干官箴下招物議刑書史筆不在於今則在於
後雖有他美莫之能贖而况無美可稱者哉古今記題
名者莫不以司馬公諫院為先要其大指不過忠詐直
回四言而已而後人所議率不能外今予之虞於後人
者豈有他哉亦惟曰某也公某也私某也義某也利云
爾嗚呼人有恒言後之視今猶今之視昔也可不畏哉
可不儆哉張君發身賢科始仕初政乃是之蒞而於斯
記汲汲焉圖之予知君之能愛斯名也亦可以觀乎其
人矣矧原道乃吾同年贈司空舫齋先生之子文行粹
然克肖家學凡所稱君其言也信因附書之而不敢加
一詞者亦題名體也
名臣經濟錄卷五十二
