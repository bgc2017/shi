名臣經濟錄卷十二
明黃訓編
内閣
楊士竒傳錄(王直)
太宗皇帝卽位遂擢爲編修時方開内閣於東角門内
命解縉黃淮胡廣胡儼楊榮金幼孜及公七人處其中
典機密尋陞侍講上嘗諭公曰朕知爾文學親擢至此
爾但盡心勿自疑畏公感上知遇忠勤不懈早夜孜孜
以脩其職饒州朱季友獻所著書斥濂洛關閩之說上
覽之怒曰此儒之賊也時禮部尚書李至剛翰林學士
解縉侍讀胡廣及公侍側上示以其書縉曰惑世誣民
莫甚於此至剛曰不罪之無以示儆宜杖之擯之四裔
公曰當盡燬所著書庶幾不誤後人廣曰聞其人已七
十燬書示儆足矣上曰謗先賢毁正道治之可拘常例
耶遣行人押季友還饒州會布政使司及府縣官與其
鄉士人明諭其罪而笞以示罰悉索其所著書焚之上
復諭羣臣曰除惡不可不盡悉燬其所著書最是六年
冬以巡狩北京詔天下命公視草上稱善又命與諸尚
書觀之兵部尚書劉雋私與公曰請以有字易自字公
善之衆謂二義不相遠且上旣稱善不必易公奏曰國
家大體當用雋言上喜公能服善曰樂從善言則何由
敗事由是益屬意於公明年車駕巡狩北京皇太子監
國上命蹇義金忠黃淮與公職輔導九年上還南京一
日召公問曰爾輔東宫久其所行果何如公以孝敬對
上使言其實對曰凡有事宗廟祭物祭噐皆親閱去年
將時享頭風作醫言當汗殿下曰汗卽不敢莅祭左右
請遣人代斥之曰上以命我我又何遣人代乎遂親祭
祭畢汗徧體勿藥病自愈每進御用物皆躬閱對識遣
行不輕信下人車駕北征殿下不敢寧居恒日中昃始
食駕還而後能安上曰此子道當然公曰古聖賢亦皆
盡其當然者且殿下天資高或有過未嘗不知知之未
嘗不速改又其存心愛人爲本將來必不負陛下付託
之重上悅十四年上在北京聞高煦有異志還京師欲
發其事疑未决獨召公問曰昨問蹇義漢府事對曰不
知若朕未有知爾軰慮有離間不敢言今朕旣知矣爾
言之何害公對曰臣與義事東宫外人無敢與臣對言
者但漢王始封國雲南不肯行改青州又不行今知將
徙都北京惟欲留守南京天下皆疑其心惟陛下善處
之使早有定所全父子之恩爲永世之利上默然起還
宫後數日悉得其反狀及所爲戰具大怒褫其冠帶縶
之西華門内東宫力捄解乃免遂命削其兩護衛處之
樂安州曰此去北京甚邇卽其作禍可朝發而夕擒也
二十二年八月太宗皇帝北征上賓學士楊榮歸自行
在以聞仁宗皇帝卽遣皇太孫往迎梓宫時京兵皆隨
征在外城中空虛浮議籍籍慮趙府兵爲變因秘未發
喪皇太孫辭行啓曰出外有封章白事非印識無以防
僞上然之顧急未有所與以問公公言上所用東宫圖
書今間請暫假之行此一時之權歸卽進納上卽取付
太孫曰啓事以此封識此亦久當歸汝汝就留之旣而
謂公曰卿言誠是昔大行臨御儲位久未定浮議喧騰
吾今就以付之浮議何由興九月癸未禮部尚書吕震
言於上曰今喪服已踰二十七日請如太祖倣漢制易
吉服上時未有荅震退徧謂羣臣明旦釋服從吉公謂
震曰今未可比此例盖洪武中有遺詔且仁孝皇后崩
太宗皇帝縗服後仍服素衣冠絰帶者數月今上於皇
考可遽卽吉乎震厲聲曰朝廷事爾每執異尚書蹇義
兼取二說明旦君臣皆素衣冠黑角帶遂以聞上亦未
荅明旦上素冠麻衣麻絰出視朝文臣惟學士武臣惟
英國公如上所服罷朝上諭左右大臣曰吕震昨奏當
易服朕聽臣下易之梓宫在殯吾豈忍易士奇所執是
也時天下方面大臣及羣有司皆朝京師兵部尚書李
慶言於上曰民間畜馬蕃巳散之軍伍尚餘數千請令
朝覲官領之少甦民力正官領牡馬佐二官領牝馬餘
領多寡有差太僕苑馬寺歲課其息有虧罰與民同公
謂慶不可慶忿不納公獨奏曰朝廷求賢任官今乃使
養馬而課責與民同豈貴賢賤畜之意乎明日復奏曰
必行此令天下賢者誰復肯仕盖虧損十馬必責賠償
破家産累子孫朝廷何爲負此名於天下後世乎上許
出内批罷其事不報明日公又言兵部巳督朝覲官領
馬所領多生駒南人脆弱不能控制立視其奔逸號泣
於道路臣恐將來遠慮者非但不願仕亦無志學問此
令之失非小上曰偶忘之吾當卽批出不爽也午刻上
御思善門召公諭曰内批豈眞忘之朕聞李慶吕震軰
皆忿卿朕念卿孤立恐爲衆所傷不欲因卿言而罷今
有名矣出示一章乃陕西按察使陳智言畜馬不便命
公據此草勑止散馬公頓首言陛下知臣臣不孤矣但
馬巳領者當何如上曰已領者准洪武中官員乘馬例
不責生息虧損不責償未領者止勿給復謂公曰繼今
令有不便惟密與朕言李慶軰不識大體不足語也大
理少卿弋謙數言事過於矯激尚書李震吳中都御史
劉觀侍即吳廷用等交奏其賣直沽名上頗厭之公進
曰謙雖昧於大體盖亦感恩圖報耳古人有言主聖則
臣直惟陛下容之上以衆言猶不懌因免謙朝而使視
事如故公又進言曰陛下有詔求言言不當者不之罪
今謙因言取咎朝臣皆以言爲戒且四方朝覲之臣咸
在豈能盡知謙過失若傳之於遠人將謂朝廷不能容
直言上惕然曰朕非惡謙言事其言自有過實者卿可
以朕心諭衆人公曰此非臣言所當諭當以璽書開喻
可也上遂命公書勅引過而待謙如初令百官言事毋
以謙爲戒由是天下曉然知聖德之實上嘗論科舉之
弊公曰科舉雖兼取南北士上曰北人學問不逮南人
公曰長才大噐多出北方豈但南人有文可用也上曰
然則將如何公曰試卷例緘其姓名請於外書南北二
字如當取百人則南六十北四十南北人才皆入於用
矣上曰北方得進則北方學者亦感𤼵興起往年北士
少自科目進者故怠惰成風卿言良是命與禮部計議
以聞議定未上而宫車晏駕宣宗卽位遂行之宣德七
年高煦反車駕親征罪人旣得師還尚書陳山來迎見
上請乘勢移師彰德襲執趙王則朝廷永無憂矣上疑
之以問楊榮榮力贊其决又語蹇義夏原吉二人依違
其間榮遂傳旨令公草勅詰趙王公曰事當有實天地
鬼神豈可欺哉今當以何爲辭榮曰令逆黨言實與趙
謀即是矣何患無辭公曰如此能服人心否乎往見蹇
夏反復言不可狀蹇夏曰卽如公言當若何公曰朝廷
重尊屬厚待之有疑則嚴防之當必無虞而於國體正
矣二人曰上今特信榮言不係吾軰可否也公復見榮
曰太宗皇帝惟三子今上惟二叔其有罪者不可恕無
罪者當加厚庶幾仰慰皇祖之靈榮意未解曰汝不草
勅則吾當以聞時惟楊溥與公意合溥曰吾二人俱請
入見明其大義榮先趨入公二人繼之門者不納俄復
召蹇夏蹇夏以公言白之上不懌而止車駕還京師意
大悟不復論彰德事然言者猶喋喋上皆不聽特召公
曰論趙王者日益多當如何公對曰今日宗室惟趙王
於陛下爲最親當思保全之豈可惑羣言上曰吾亦思
之皇考於趙王最友愛且吾惟此一叔奈何不愛今思
所以保全之道欲封羣言示之俾自處公曰更得一璽
書諭之尤好遂遣廣平侯袁容都御史劉觀持勅書往
諭且示以衆言趙王得書喜曰吾生矣卽獻護衛上表
謝恩而言者頓息上待趙王日親厚而薄陳山竟疎斥
之旣久召公諭曰吾待趙叔不失親親之禮爾有力焉
賜公白金文綺楮幣二年十月黎利遣人進前安南陳
王嫡孫暠表乞立爲陳氏後辭甚懇切上亦厭兵欲從
之大臣有言此黎利之譎當益發兵誅之或以爲與之
無名徒示弱於天下上召公與榮謀之榮曰永樂中費
數萬人命得此至今勞者未息困者未甦因其請而與
之便公曰榮言當從初求立陳氏後者太宗皇帝之心
求之未得乃郡縣其地十數年兵民困於交阯極矣此
皆祖宗之赤子體祖宗之初心保祖宗之赤子正陛下
盛德何謂無名漢棄珠厓前史爲美何謂示弱臣侍仁
宗皇帝久聖心每憾此事有意外之慮願陛下勿疑上
意遂决公又言方面及郡守請令京官三品以上及布
政按察薦舉務取廉公端厚能爲國爲民者吏部審其
可用奏授以官後犯贓罪併坐舉者凢因保舉授官而
有指告其罪者先逮問餘人有騐然後及之庶不爲小
人所誣年來吏員太冗多有昏愚不通請令六部都察
院同考試選擇而用之軍民中有文學才行卓然出衆
智謀材勇精於武略者亦宜察舉唐虞之世罰弗及嗣
今極刑之家有賢子弟例不許進用上曰舜殛鯀用禹
聖人至公之心也今除謀反大逆外其餘犯者子弟有
文學材行幷聽舉用時有言方面官及府州正官專用
保舉卽是恩出於下欲如洪武永樂故事皆令吏部選
除上命公與楊溥議之公等上疏曰宣德七年以前藩
憲二司及府州正官多不得人百姓受害是以宣宗皇
帝勑令大臣保舉自兹以後多得其人間有一二非才
盖緣舉主審察不至亦或實是徇私所司不行紏舉以
致如此大抵宣宗皇帝求賢養民之心皆上體祖宗之
心非是有所更改昔堯舜禹湯文武及我朝祖宗相承
爲政皆有因時損益之宜宣宗皇帝臨御之時體祖宗
之心以行仁民之政者尚多保官乃第一事當時不聞
人有異言多以得人爲喜唐太宗力行仁義命在京三
品以上官舉郡縣守令後來致天下斗米三錢之效明
監在前可無疑也聖旨所諭保官則恩出於下切緣衆
臣舉保吏部審擇具名奏請聖意允俞然後授官不允
卽不得除授恩實非出於下也近年有等京官無人舉
保造爲謗語專欲隳壞先帝良法則小人皆得升用小
人日進君子日退天下何由治乎伏望聖斷只依先皇
帝勑旨而行但所舉之人後有犯贓必湏明正舉主之
罪則人知謹畏不敢濫舉官必得人臣受四朝大恩慚
無寸補惟念用人賢否生民休戚國家治忽所關是以
竭誠盡言惟聖明裁擇詔如公議公處心公正論事必
當大體常扶君子而抑小人羣臣有罹譛毁而非辜者
必盡誠爲之伸解有恣貪邪不悛者必正言其不可用
三朝史事皆公總裁是是非非悉徵諸實每語同列曰
天下萬世之事當以天下萬世之心處之如有一毫私
意不論厚薄皆當獲罪神明所舉賢才列於中外者五
十餘人皆能正已恤民盖公取人必先德行而後才能
無問識與不識博詢於衆而信乃舉以此不得於公者
怨誹忿興不恤也
楊榮傳錄(王直)
公幼聰悟絶倫喜讀書善講說當時大奇之事大父母
父母盡孝敬處内外屬皆有禮弱冠已有濟物之施公
輔之志朝之公卿大臣道建安者皆重之由邑庠生領
鄉薦第一遂取進士入翰林爲編修太宗卽位選儒臣
六七人寘内閣典辭命而公在焉陞修撰尋陞侍讀修
古今列女傳仁宗皇帝正儲位以公爲諭德兼侍讀太
宗嘉其勤謂曰卿朝夕左右敬慎不懈恒情保初易保
終難朕常思保全之道卿亦宜謹厥終賜之二品服上
恢弘遠略經營四方公獨以警敏勤於外嘗命往甘肅
視師及還規畫皆稱旨且言其山川形勢軍民休戚城
堡虚實上悅永樂七年當從幸北京適聞母喪奪情以
行時何福守甘肅言敵人布哈等率衆來歸詔公與福
議所以處之者旣還又命持節至軍封福爲寧遠侯且
命過寧夏與寧陽侯陳懋飭邊務歸奏便宜十事上嘉
納之從征北敵師至驢駒河而還軍士乏食公以爲言
上命供御之贏盡給之令軍中有餘者貸不足歸而倍
償衆頼以全甘肅守將西寧侯宋琥言邊人婁達衮等
依赤斤塔爾尼將爲邊患勑豐城侯李彬討之令公往
經略時草枯水凍士馬不可動公歸奏小敵無能爲不
足以動大軍遂止而叛者亦復歸附寧夏報敵入寇上
以問公公對曰寧夏士勇邊實寇不能持久今去矣巳
而果然浙之麗水閩之政和有寇二千餘兵部請𤼵兵
勦之公奏曰愚民窘於衣食剽掠求活耳急之則益生
變臣以爲莫若招撫便從之果順服太宗屢北征公必
在行軍中密務多命公掌之决機𤼵策亦使參預眷待
與公侯等上嘗語公曰東宫歴事久閑於政務朕歸悉
以軍國事委之如何公對曰殿下孝友仁厚天下屬心
允稱皇上付託車駕還至榆木川疾甚召公等受遺命
傳位皇太子上崩公與左右中貴人奉歛如禮以去京
尚遠戒勿發喪整軍旅嚴號令而與中官海壽馳還報
仁宗致大行遺命仁宗卽位禮儀詔赦公與二三大臣
計議條奏行之仁宗崩宣宗爲皇太子在南京遺命徵
還嗣位公往迎於德州由是益任公公亦益盡力高煦
反公力贊親征及累出巡邊公皆從今上卽位待公益
重而公謀國益盡心有大事衆取决焉累朝眷遇恩賜
之隆前後不可計雖元勲世戚不過也公祗事列聖凢
四十年未嘗去禁近每四鼓起俟朝雖風雨寒暑不變
日親所事至或廢飡嘗廹暮而後返初脩高廟實錄其
後三朝史事皆公與總裁紀載詳備實而不華京闈鄉
試典文衡者一廷試讀卷者九其文施於國家與凢碑
銘序記之散於天下者人皆傳誦之其於武事尤諳練
將士之勇怯饋運之難易邊鄙之利害道里之迂直靡
不知故凢承顧問與籌筭皆能適事宜體國之心老而
彌篤嘉謀至計造膝而言所以禆益於上惠利於下者
盖多矣
文章正宗對(楊士奇)
殿下監國視朝之暇專意文事因覧文章正宗一日諭
臣士奇曰真德秀學識甚正選輯此書有益學者臣對
曰德秀是道學之儒所以志識端正其所著大學衍義
一書大有益學者及朝廷爲君不可不知爲臣不可不
知君臣不觀大學衍義則其爲治皆苟而已殿下卽召
翰林典籍取閱旣大喜曰此爲治之條例監戒不可無
因留一部朝夕自閱一部命翻刻以賜諸子且諭臣士
奇曰果然爲臣亦所當知遂賜臣一部盖殿下汲汲於
善道如此
詩法對(楊士奇)
永樂七年贊善王汝玉每日於文華後殿道說賦詩之
法一日殿下顧臣士奇曰古人爲詩者其高下優劣何
如對曰詩以言志明良喜起之歌南薰之詩是唐虞君
之志最爲尚矣後來如漢高大風歌唐太宗雪耻酧百
王除兇報千古之作則所尚者覇力皆非王道漢武帝
秋風辭氣志巳衰如隋煬帝陳後主所爲則萬世之監
戒也如殿下明道玩經之餘欲娛意於文事則兩漢詔
令亦可觀非獨文辭高簡近古其間亦有可禆益治道
如詩人無益之辭不足爲也殿下曰太祖高皇帝有詩
集甚多何謂詩不足爲對曰帝王之學所重者不在作
詩太祖皇帝聖學之大者在尚書註諸書作詩特其餘
事於今殿下之學當致力於重且大者其餘事可姑緩
殿下又曰世之儒者亦作詩否對曰儒者鮮不作詩然
儒之品有高下高者道德之儒若記誦辭章前軰君子
謂之俗儒爲人主尤當致辨於此
詔初卽位事宜(楊士奇)
伏見自古人君卽位之初中外軍民其心未一但在朝
廷處置得當則有備無患臣謹將見今合行事宜開具
謹題請旨
一今皇上卽位之初必須整軍政以壯國威宜勑五府
及兵部整理軍馬委官操練提督以備非常幷勑各
處總兵鎮守官撫恤軍民操練軍馬嚴整守備遇草
寇生𤼵相機勦滅
一南京雖有内太監王貴通等外有襄城伯李隆在彼
備禦然係國家根本之地今當特賜勑諭使之謹慎
關防操練軍馬以鎮伏小人之心更須老成忠直之
人與之一同計議事務臣切見南京戸部尚書黃福
老成忠直欲請勑令黃福就彼參贊軍務仍勑王貴
通李隆等凢一應事務俱與黃福計議停當然後施
行庶幾根本堅固事無疎失幷勑南京内外衙門今
後非奉勑旨不許擅自差人出外擾害軍民
一淮安是南北要衝之地見有都指揮王瑜吳亮在彼
提督漕運幷鎮守合無特頒勑諭令其撫恤軍民操
練軍馬嚴加守備
一江西湖廣山東河南去年旱災人民缺食慮恐無藉
之徒嘯聚爲非不可不防合無分委文武大臣各一
員前去鎮守或一年或二年諸事平安取回京用
一南京直隸緣江上下及北京直隸徑抵南京緣河等
處屢有強盗出没殺傷人命劫掠財物此等兇徒積
久則勢盛不可不早除南京等地方合無勑襄城伯
李隆等差委的當廉幹頭目幷公正御史緝捕北京
等地方合無勑差錦衣衛指揮劉源馬順及公正御
史分領的當官校緝捕務要盗賊屏息道路無虞
一北京城内外見有強盗搶劫合無勑錦衣衛及五城
兵馬司嚴督官校弓兵分廵地方嚴加緝捕但各地
方今後人民有被搶劫者責有所歸
一陕西甘肅寧夏大同宣府開平緣邊去處多缺軍馬
操備今威拉猖獗慮恐此寇侵邊欲請勑諭邊將及
守邊頭目凢缺馬之處於本處行太僕寺及苑馬寺
關用仍開數奏聞其西番等處進貢馬疋除上等好
馬令進來京其中等下等馬悉留邊上給軍騎操亦
具數付進貢之人奏聞以憑給與馬價
一威拉之寇旣滅阿嚕台其勢方盛至三四月草青之
時或恐犯邊不可不備其陕西見調在京操備官軍
合無令兵部同英國公成國公等一同計議𤼵回各
衛所操練遇有賊寇以便調用如馬軍無馬者就北
京太僕寺領去騎操
一雲南極邊之地蠻夷雜處最難馴服比聞總兵官黔
國公沐晟年老多疾其弟都督同知沐昂見掌雲南
都司事去冬進馬到京至今未去合無量加恩賞賜
以勅諭令馳驛回還贊輔黔國公撫綏遠夷鎮靖邊
境
一陕西臨洮都督僉事趙安係極邊歴練老成頭目本
官去年朝貢到京至今未回合無量加恩賞賜以勑
諭令馳驛回還綏撫夷人謹守邊方
一在京行事校尉多有在外假公營私挾制官府欺騙
平人瞞昧朝廷如此先唐賽兒及漢庶人謀反行事
官校明知其事不報及官員軍民實有罪犯者皆得
以財買免却將有仇平人妄捏其罪報官法司畏懼
行事之勢恐禍及己但係行事校尉報來者更不與
之分辨只栲打招認以致平人負冤者多今錦衣衛
提督行事者非一員行事校尉亦數百人合無止令
一員公正指揮提督行事亦量減校尉庶使平人少
冤
一官員冗濫虛縻俸禄者多其京官及在外方面官員
合無從吏部都察院考察其府縣及鹽運司行太僕
寺苑馬寺倉庫稅課等雜職官合無令按察司廵按
御史考察但有廉勤愛民者留老病闒茸貪酷者起
送吏部
一各王府官多有缺員合無令吏部選有才學文行者
除授前去盡心輔導庶俾各王遵守禮法
一近蒙恩詔寬恤軍民其在京内外衙門正當上體朝
廷欽恤之意凢事務從簡省合無頒勑令内外各衙
門將應合裁省事宜具奏取自上裁
一教坊司在外取來樂工甚多虚費錢糧無益於事合
無量留供應外其餘放還原籍與民一體當差
開經筵疏(楊士竒)
伏惟皇上肇登寳位上以繼承列聖下以統御萬民必
明堯舜禹湯文武之道以興唐虞三代之治則宗社永
安皇圖永固天下蒙福永遠太平然其根本在致力於
聖學自古聖賢之君未有不學而能致治者也去年十
月内宣宗皇帝御左順門召臣士奇諭之曰明年春煖
東宫出文華殿讀書凡内外侍從俱用慎擇賢良廉謹
之臣臣士奇叩頭對曰此國家第一事正維其時伏望
皇上留心不幸宣宗皇帝上賓中外皆同哀戚之心臣
未敢遽言然此事至重不敢久默伏望山陵畢日早開
經筵以進聖學臣等深切惓惓之至謹以合行事宜陳
奏伏惟采納謹具奏聞
一自古人君成德必先於學未有不學而能成德者尚
書曰王人求多聞時維建事學於古訓乃有獲經筵
侍講之官實爲學之資今皇上進學養德當預擇講
官必得問學貫通言行端正老成重厚識逹大體者
數人以供其職庶以上副先帝之意乞預命吏部禮
部翰林院公同推舉具名陳奏取自上裁如或其人
學術不正立心行已素無善譽者不得濫預盖師友
之臣卽他日輔導之臣不可不謹擇
一天子就學其事體與皇太子親王不同乞先命禮部
翰林院詳定講筵禮儀陳奏
一皇上聖德正在今日輔養本原書曰僕臣正厥后克
正僕臣䛕厥后自聖后德惟臣不德惟臣盖言僕臣
賢否係君德重輕如此自古聖賢之君左右使令必
用正人今皇上富於春秋凢起居出入一應隨侍及
使用之人皆宜選擇行巳端莊立心正直者使在左
右庶不正之言不正之習悉皆屛遠不得以上惑聰
明此事關係最重伏望太皇太后陛下皇太后殿下
皆留聖心爲皇上慎選左右隨侍及使用之人如或
其人舉動輕佻語言䙝慢立心行巳不正者皆宜早
去之若不早去隨侍旣久情意相洽不覺其非言聽
計從後來欲去其勢難矣古語云與善人處如入芝
蘭之室與不善人處如入鮑魚之肆盖言慎所漸染
也此在常人尚須謹擇何况天子之左右伏望太皇
太后陛下皇太后殿下萬萬留意臣深受國恩無能
補報惓惓愚忠不敢不盡伏乞采納實宗社生民萬
年太平之福
預備倉奏(楊溥)
伏聞堯湯之世不免水旱之患而不聞堯湯之民至於
甚艱難者盖預有備也凡古聖賢之君皆有預備之政
太祖高皇帝惓惓以生民爲心凢有預備皆有定制洪
武年間每縣於四境設立四倉用官鈔糴榖儲貯其中
又於近倉之處僉點大戸看守以備荒年賑貸官藉其
數歛散皆有定規又於縣之各鄉相地所宜開濬陂塘
及修築濱江近河損壞隄岸以備水旱耕農甚便皆萬
世之利自洪武以後有司雜務日繁前項便民之事率
無暇及該部雖有行移亦皆視爲文具是以一遇水旱
饑荒民無所頼官無所措公私交窘只如去冬今春畿
内郡縣艱難可見况聞今南方官倉儲榖十處九空甚
者榖旣全無倉亦無存皆鄉之土豪大戶侵盗私用却
妄捏作死絶及逃亡人戶借用虚立簿籍欺瞞官府其
原開陂塘亦多被土豪大戶侵占以爲私已池塘養魚
者陻塞爲私田耕種者盖今在此弊南方爲甚雖聞間
有完處亦是十中之一其實廢弛者多其濱江近河圩
田隄岸歲久&KR1296;塌一遇水漲渰没田禾又閘埧蓄泄水
利去處或有損壞皆爲農患大抵親民之官得人則百
廢舉不得其人則百弊興此固守令之責若養民之務
風憲之臣皆所當問年來因循亦不及此事雖若緩其
實關係甚切伏望聖仁特命該部行移各布政司按察
司直隸府州縣除近有災傷去處暫且停止候後年豐
熟舉行其見今豐熟去處悉令有司遵依洪武舊制凢
倉榖陂塘隄岸幷要如舊整理倉有損壞者卽於農閒
時月修理榖有虧欠者除赦前外赦後侵欺者根究明
白悉令賠償完足亦免其罪不許妄指無干之人搪塞
若有侵盗證佐明白而不服賠償者准土豪及盗用官
糧論罪有司仍將舊有賠償實數開奏其陂塘隄岸亦
令郡縣九有損壞悉於農閒用人修理有強占陂塘私
用者犯在赦前亦免其罪卽令退還不退還者亦准土
豪及盗官物論罪其退還陂塘及圩岸閘埧應修去處
亦令有司開奏以次用工完日具實奏聞仍乞令戸部
行各布政司府州縣除近被災傷去處外凡今秋成豐
稔之處府州縣官於見有官鈔官物照依時價兩平支
糴榖粟儲以備荒免致臨急倉皇失措年終將所糴實
數奏聞郡縣官考滿給由令開報境内四倉儲粟及任
内修築陂塘隄岸實數吏部仍行該部查理計其治績
以定殿最各按察司分廵官及直隸廵按御史所歴州
縣幷要取勘四倉實儲榖數及陂塘隄岸有無損壞修
理實跡歲終奏聞以憑查考如有仍前欺弊怠事者亦
具奏罪之若廵歴之處仍前不問不理或所奏扶同不
實從本衙門堂上正官參劾奏聞庶幾官有實績荒歲
人民不致狼狽耕農無旱潦之虞祖宗恤民良法不爲
小人所壞臣等愚見如此未敢擅便乞命部院大臣會
議可否施行奉聖旨是著吏部會官計議停當來說續
該吏部等衙門尚書等官郭進等議得所言秋成令各
該有司於係官錢物内支糴榖粟尤慮所司難於得人
終爲文具况兼鈔貫與洪武年間價值低昂未平若以
鈔和糴中間不無虧官損民事難成就合無請勑令廵
撫侍郎周忱于謙何文淵副都御史陳鎰等兼總其事
許以便宜處置未敢擅便奏奉聖旨是欽此
名臣經濟錄卷十二
