名臣經濟錄卷十
明黃訓編
保治(正德下)
題為宥小臣以全大體事(楊一清)
正德六年十二月二十五日該禮部差監生賫捧欽奉
勑禮部三法司兹者新正在邇萬物咸亨在京及南京
見任文武羣臣除贓罪外自正德六年十二月二十五
日以前所犯罪名紀錄在官者悉與湔除俾圖自新故
勑欽此欽遵仰惟皇上體天道發育之仁乘陽德泰亨
之慶特降恩綸覃及臣下湔其罪過與之更新凡居覆
載之中悉荷生成之賜臣備員大臣所宜仰體聖懷推
弘化理切見刑科給事中竇明以陳言得罪奉欽依挐
問監禁月久未蒙宸斷𤼵落臣思比者臺諫論列多被
嘉納未嘗譴責人方仰頌聖明從諫之美今竇明所陳
之事臣不能知必是迂疎狂誕不達時宜所以上忤聖
意罪固難辭但人臣進言於君大抵心乎為國非為其
私給事中以言為職有所敷陳皆其分内雖涉狂妄猶
勝緘默且近日京師地震蒙命羣臣同加修省况盜賊
猖獗地方多事正當公聽博納以匡不逮而使言者獲
罪彼一小臣耳誠不足惜竊恐中外臣工因而相戒以
言為諱凡禦盜安民一切有益之事無復敢為朝廷言
之其於治體不無少損其於修省似為彌文伏望皇上
弘天地之量寬雷霆之誅當此泰開物亨之始乞將竇
明罪過特賜湔除早為釋放以廣惟新之仁以盡修省
之實則聖德益光治功有補人心悦服而天意可回矣
緣係乞恩宥小臣以全大體事理未敢擅便謹題請旨
題為急大本以圖治安以盡修省事(楊一清)
臣等聞之主聖則臣直今聖主在上澤壅而未宣情格
而不通天下之事日趨於弊臣等默無一言是終為容
悦而上無以張主之聖下無以解於百姓之惑也罪可
辭哉仰惟陛下天錫勇智神授英明自居春宫萬姓仰
德及登大寶四夷向風不幸賊臣劉瑾竊弄威柄流毒
生靈潛謀僭逆幾危郊社賴祖宗上天之靈假手近臣
𤼵其罪狀陛下奮雷霆之斷誅滅黨與剗滌兇穢復累
朝之舊章弔羣黎之疾苦息煩屏苛與民更始舉賢任
能庶政一新天下莫不歡欣鼓舞謂陛下固愛民之主
而前此皆賊瑾之荼毒知陛下固有為之君而前此皆
賊瑾之蒙蔽日夜跂足延頸以望天下太平奈何積暴
所加民痍未復餘烈所煽妖孽荐興盜賊烽起將及二
年兵屯不解民困益甚陛下又嘗采納廷議命將出師
招降撫順以安脇從蠲賦寬租以蘇凋瘵督責之令相
尋賑貸之使迭出廟堂之上算無遺策然議論多而成
功少即今師老財耗公私俱竭中原數千里之地僵尸
漬血殺人如麻大村巨落蕩為灰燼戕賊我將吏攻陷
我城池不知其幾事勢至此亦云極矣况比歲乾象失
常坤輿弗靖上天之示譴不一四方之告變無時臣等
觸目生嗟經心抱痛殆非一日近該禮部題奉欽依文
武百官同加修省拜稽之餘感愧交集展轉思之無以
為計竊惟朝廷四方之極君身天下之本意者今日之所
建白小舉而大遺徒事其末而弗究其本天未悔禍人
未厭亂職此之由陛下有堯舜之資臣等不能導陛下
於三代而使天下之人疾首蹙額懷怨積憤如漢唐之
季死有餘罪矣謹摭今日之政關係大本最切要者為
陛下陳之夫朝以出政政以成事每旦視朝帝王聽政
之恒規也陛下每月朔望之外視朝不過一二豈非欲
弘委任責成之道以成端拱無為之化乎然臣之於君
猶子之於父母也子之於父母一日不見則思數日不
見則憂羣臣百司願時一覩聖顔一聞天語久而不得
則進退惶惑倀倀無依憂思鬱結漸以解弛且遠近之
民遂疑陛下不復念其窮苦而日興怨懟四方盜賊亦
謂陛下未嘗有意剪除而益肆猖獗不可聞於外夷不
可訓於後世伏願繼自今昧爽視朝令諸司照舊奏事
日以為常黼座僅臨於數刻綸音不越乎數言未足為
勞而可以收權綱決壅蔽示百官之承式回萬方之視
聽亦何所憚而不為乎古者天子退朝深宮燕息以養
天和出警入蹕防範備至竊聞龍輿常幸豹房駐宿累
日豹房不知為何所似非天子所居又聞日於後苑訓
練兵戎鼓砲之聲震駭城域豈非念安不忘危之戒而
為思患預防之術乎顧此乃將帥之事兼非宮禁所宜
密邇廟社恐無以妥神之靈况今前星未耀震位猶虚
而乃疲力於擊射之餘耗神於馳逐之下且千金之子
坐不垂堂壯歲乏嗣則其心為之惕然陛下奈何以宗
廟社稷之身而自輕若是此羣臣之所以夙夜而不能
安也伏願繼自今高拱穆清深居禁密戒嬉遊無度之
勞以保心體之和遠混雜不經之所以消意外之慮自
然血氣循軌精神内固上帝孚啓聖之祥後宫衍多男
之慶國本有託人心以安宗祧至計莫急於此至於經
筵日講陛下嗣位之始時常舉行近歲講期甫臨輒聞
報罷勸講之官始為虚設書曰學於古訓乃有獲且一
心之微攻之者衆不在此則在彼不游心於詩書理義
則放情於宴安逸樂固其所也伏望繼自今祇循舊典
時御經筵非盛暑隆寒不可輒罷仍舉行日講故事就
近儒臣講論經史涵泳義理以培養本原則聰明有所
開𤼵治道日益明暢天下至樂無以逾此而百凡好尚
皆不能奪之矣前此三者天下之大本在焉易曰正其
本萬事理大學曰其本亂而末治者否矣陛下俯垂聽
納見之施行由是修聖政以亨天下之屯廣聖嗣以定
天下之志弘聖學以成天下之務大本既立庶政末節
各有司存自當隨事納忠以圖報稱則天意可回民生
可遂寇盜可消境土可寧上以承祖宗之洪休下以垂
子孫之大統近以慰臣庶之憂疑遠以荅華夷之觀向
實宗社萬億年靈長之福也臣等竊時高位勢共安危
受國厚恩義關休戚當四方多事之際不能展一籌以
紓患害兹奉明旨修省若又不能極陳探本之論以贊
維新之化依阿淟涊苟度歲年縱能免觸逆之罪於一
時豈能逃誤國之罪於他日乎臣等忠憤填臆不知所
裁冐犯天威罪當萬死緣係急大本以圖治安以盡修
省事理謹題請旨正德七年五月十二日奉聖旨朕已
知悉了卿等安心辦事欽此
諫獵虎疏(王思)
臣聞臣之於君猶子之於父休戚利害本同一體此臣
所以昧死流涕而獻其愚也臣竊惟孝宗敬皇帝之子
惟陛下一人上賴以承宗社之統下賴以啓萬世之傳
不可一日不致其謹也近者道路傳言虎逸於柙驚及
聖躬臣聞之且駭且疑豈有陛下聖神文武而不為宗
社萬世自重也哉臣竊觀陛下即位以來於兹九年朝
宁不勤政太廟不親享兩宫曠於問安經筵倦於聽講
揆厥所自蓋有二端曰嗜酒而荒其志好勇而輕其身
由是戒懼忘於縱欲好惡由於喜怒威柄移於左右政
令出於多門紀綱日弛國是不立士氣摧折人心危疑
上天示警日食地震宗社之憂凜若朝夕今勇不可好
陛下薄有所懲矣至於酒不可嗜臣請得而言焉夫荒
志廢業惟酒為甚而天子一日萬幾尤當有節書曰甘
酒嗜音峻宇雕牆有一於此未或不亡其末流之禍如
此今陛下露處外宫日湎於酒厮養雜侍禁衞不嚴其
荒志廢業已足深戒更或變起倉卒何以備之此臣所
以大憂也伏望陛下以天命為可畏以祖宗為可法懲
創往事克謹嗜慾預防外患還蹕深宫又必親享太廟
孝養兩宫總攬乾綱緝熙聖學使俄頃轉移之間德業
極其盛大豈不善哉臣越職言事不勝恐懼待罪之至
奏宗社大計事(羅玘)
臣少迂愚漫不諳事壯而登仕其愚如初今已老矣自
分與愚終焉而已矣思天下聰明才辨之士何可勝數
而或沉冥牖下或困滯下僚或不霑一命者在在有之
顧臣之愚乃獲竊禄先朝備員侍從又於陛下登極改
元之初自翰林侍讀超陞南京太常寺少卿僅踰二年
起陞本寺卿又踰年轉南京吏部右侍郎臣又思前之
任翰林者雖文華卓越十倍於臣而猶循資歴格有進
寸退尺者有白首終身汨没者臣獨何人六年之間驟
進如此謂非陛下天地曠蕩之恩可乎臣又思感恩之
極人雖至愚苟有一得之見自畏一身之死懷而不為
明主吐之及至老疾病篤而畢竟以死是畏死而不免
於死徒感恩而不知報其恩其果得為忠乎又果得為
知乎使死而有知也寧不悔於地下乎且臣之所謂一
得之見非指四方盜賊衆人目前所謂急者也亦非隠
微而潛伏也左右大臣所共知也百司庶尹言官所共
知也閭閻小人外至荒服夷狄所共知也或畏死而不
敢以言或以其職而不得以言或卑且遠而不獲以言
或懷禄保位而不肯以言甚或乘隙市奸謀非常之貴
富而幸人之不言為已地者焉斯亦可為寒心也哉何
也陛下受太祖太宗列聖之付託以天下六年有竒於
兹矣而地久天長萬壽無疆固將自兹始也然亦必如
祖宗有所付託於陛下陛下乃無負祖宗所託也不知
陛下今之將所付託者何在耶前日賊瑾之謀逐榮王
借使當時顧命大臣以死助陛下諍留榮王張綵雖狡
急於助逆彼知有天潢血屬之在肘腋其敢萌是心乎
是無血屬之在肘腋足以召亂明矣幸天啓聖衷卒殲
滅之瑾滅之後可保決無瑾乎若綵則今班行中未必
無綵也何以名之凡以公呼瑾者起此輩保能不以事
瑾者事之乎綵獨惡著而先𤼵焉耳賴列聖神靈俾瑾
綵識膚慮淺其迹易見萬一有莽操者出於其間不知
何以殲之自古人主之孤立其危豈若是哉宋之司馬
光婁寅亮其心忠於社稷而卒有賴其言豈不可用歟
伏望陛下蚤堅宸斷為宗社之計以繫海宇臣民之望
以絶奸雄睥睨之心然後螽斯衍慶麟趾肇祥舉先正
歸藩之義正元良主鬯之規斯萬世之長策也亦愚臣
垂死圖報萬分之一也臣言至此惟知宗社不恤其他
故不文不文故不諱不諱故傷觸權奸傷多觸多故中
傷陷致罪辟以至於死臣亦甘心分内事也臣瞻望闕
廷不勝激切屏營之至為此具本專差義男賫捧謹具
奏聞
奏蚤定宗社大計以絶窺覬事(羅玘)
臣於去年四月具本差義男羅秀賫奉内開向者賊瑾
謀逐榮王當時顧命大臣不能死助陛下諍留榮王致
使陛下肘腋之間無一血屬之親足以召亂彰彰有前
騐也故舉宋司馬光婁寅亮之故事以凟天聽兼備責
諸臣蕩無廉恥阿附賊瑾之狀而又𤼵其後日乘時觀
望不忠之謀冀以感動宸衷即賜施行以慰海宇臣民
之望以消奸雄睥睨之心然後螽斯衍慶麟趾肇祥禮
遣歸藩爰正主鬯臣雖譴死固其分也是後寂然不聞
示諭臣料必是後宫儲祥將次彌月臣之私喜旦夕望
之及今踰年更無影響徒聞大盜並興遍布天下連數
十城所過如洗運河兩岸焚劫殆空前日縛殺方面今
日射死將官近於楊村剖剥參將王杲夫楊村去京城
幾何而眼空如此臣謂國本不定奸雄睥睨今何如哉
前月二十三日湖廣陽邏地面傳來流賊執殺右副都
御史馬炳然臣初疑似之間以為副都御史九卿之貳
也且非受命征勦之不過遇之而已而輒殺之則九卿
之長遇之必殺也九卿之長敢殺之則公侯駙馬遇之
必殺也是尚知有朝廷威令哉而朝廷左右尚為有人
乎而臣亦備員九卿之貳亦在賊必殺之中誓當不與
此賊俱生賊生臣死賊死臣生也亦痛夫國本之未定
而睥睨之萌漸不可遏已至此也然尚斷然不信傳來
之言忽於今月十三日申時迎接炳然之吏王廷昌回
報云親斂炳然之屍面劈一刀而去其鼻身中兩箭而
傷其肋臣即跌仆在地口鼻流血昏暈沈冥如同氣絶臣
知不久不以妻子自隨止憑一二小童扶摩灌飲至曉
略蘇目今便血如流肋骨已解氣息奄奄死在旦夕尚
恐賊窮生計魚游釡中火燃未沸且喘息須臾之命百
般搜索或至擁如盆子者一二人焉馳騖中原誘聚不
逞百姓愚頑未明逆順諸將狐疑益見逗遛事機一變
成敗分焉自是一二大臣雖欲假竊包荒養高之名以
庇其私門桃李之黨如數十年前恐未可也而陛下尚
欲與數十近習為講武之舉寧有暇哉臣敢於未死之
前披瀝肝膽再申前請伏望陛下幹乾轉坤少垂睿覽
立召皇親公侯駙馬伯府部院寺大臣翰林院科道多
官考司馬光范鎮韓琦文彦博吕誨包拯趙抃諸臣之
議棄短取長酌古準今藏鋒斂鍔隨事據理假代九廟
之勤劬兼託兩宫之奉侍體祖宗之意而不懸定順昭
穆之序而無即真專候桃房之芳快覩前星之耀納衆
庶於不識不知之天褫奸雄於如雷如霆之下則臣誅
死猶生之年亦甚樂也臣不勝憤激屏營之至為此具
本專差義男羅秀賫捧謹具奏勑旨
論時政疏(黃鞏)
已卯春有旨南巡時寧藩蓄逆上下以為憂大臣科道
交疏不聽諸部寺司屬咸起而諍之以其事出於邊將
江彬誘惑彬方席寵擅權無敢及之者鞏獨疏六事略
曰陛下臨御以來祖宗之紀綱法度一壞於逆瑾再壞
於佞倖又再壞於邊將之手至是將蕩然無餘矣天下
知有權臣而不知有陛下者寧忤陛下而不敢忤權臣
陛下弗知也亂本已生禍變將起竊恐陛下知之晚矣
試舉圖治六事於今為最急者為陛下陳之其一曰崇
正學嘗聞先儒周惇頤有曰聖人定之以中正仁義而
主静立人極焉又曰吉凶悔吝生乎動吉一而已動可
不慎乎故唯聖人為能主静惟君子為能慎動仰惟陛
下聰明天縱有古帝王之資然其所以盤游無度流連
忘返者無乃動之過乎論思勸講之臣職在格心於是
乎不能辭其責矣伏望陛下高拱九重凝神定慮屏紛
華斥異端遠佞人招延故老咨訪忠良可以涵養氣質
薰陶德性而聖學惟新聖政日舉矣其二曰通言路嘗
聞言路國家之命脈也言路之通塞國家之治亂係焉
切見近時臣僚奏牘間或言及時政往往匿不以聞其
或事關權臣則又留中不出而中傷以他事夫古之明
王導人以言用其言而顯其身後世則不然不用其言
而反罪焉今則又不然不使其以言獲罪而以他事獲
罪由是雖有安民長策謀國至計無因以達於九重之
前雖有必亂之事不軌之臣陛下無由而知之矣天下
烏得而不亂哉伏望陛下以從善為心以聞過為明廣
開言路以作士氣不責以出位不加以好名如此則忠
言日進聰明日廣雖亂臣賊子亦將有所畏而不敢肆
矣其三曰正名號嘗聞孔子有曰名不正則言不順言
不順則事不成禮樂不興刑罰不中民無所措手足凡
以名之不正故也陛下近日以來無故自稱為威武大
將軍太師鎮國公遠近傳聞莫不驚疑竊嘆以為怪事
陛下聰明智勇上嘉唐虞下樂商周何所不至顧乃自
輕如此奈宗廟社稷何夫陛下自稱為公誰則為陛下
者天下不以陛下事陛下而以公事陛下是天下皆公
之臣而非陛下之臣也伏望陛下即日削去鎮國公等
名號以昭上下之分以明示天下之人庶幾體統以正
而朝廷自尊矣不然古之天子亦有號為獨夫與欲為
匹夫而不可得者竊為陛下懼焉其四曰戒游幸嘗聞
大禹曰罔游于佚罔淫于樂周公告成王母淫于觀于
佚于游于田春秋譏觀魚終綱目書巡者二十九皆譏
也陛下始特遊戲不出大廷馳逐止於南内論者猶謂
不可既而幸宣府幸大同幸太原幸陜西榆林諸處所
至費財動衆寓縣騷然至使民間一夫一婦不能相保
陛下為民父母何忍使民至此虧損聖德貽譏萬世陛
下自視為何如主也近者復有南行巡狩之命南方之
民争先挈妻子以避去者流離奔踣敢怨而不敢言即
今江淮之饑父子兄弟相食天時人事如此加以休息
愛養尤恐不支况又重以蹙之其何不流而為盜速而
為死亡也哉奸雄窺伺待時而發變生在内欲歸無路
變生在外望救無及陛下斯時悔之晚矣彼居位大臣
用事中官親暱羣小皆欲陛下遠出而後得以擅權自
恣乘機為利也其不然則亦袖手旁觀如秦人視越人
休戚之不相涉也夫豈有一毫愛陛下之心哉彼誠愛
陛下者獨忍使陛下馳逐蒙塵而莫之救止也伏望陛
下深惟往事之非翻然悔悟下哀痛罪己之詔與民更
新罷南巡撤宣府行宫示不復出發内帑以賑江淮之
饑散邊軍以歸卒伍斥不御之女以各還其家雪既往
之謬舉收既失之人心如是則尚可為也其五曰去小
人嘗聞易曰開國承家小人勿用自古小人用事未有
不亡其國而喪其身者也謹按今之小人簸弄威權貪
圖富貴者實繁有徒至于首開邊事以兵為戲使陛下
勞天下之力竭四海之財傷百姓之心至今紛紛未已
者則江彬之為也彬本行伍庸流兇狠傲誕無人臣禮
臣等但見其有可誅之罪而不見其有可賞之功今乃
賜以國姓封以伯爵託以腹心付以提督京營之寄此
養亂之道也彬外挾邊卒内擁兵權騎虎之勢不亂不
止天下之人切齒唾罵皆欲食彬之肉彬不誅天下亂
必自彬始陛下亦何惜一彬以謝天下哉伏望陛下大
奮乾剛將彬下諸廷議明正典刑以為奸邪小人迷亂
之戒其六曰建儲貳嘗聞漢人有言曰太子天下本本
一摇則天下震動夫有本而摇天下猶震况於無本其
何以安洪惟陛下春秋漸高前星未耀祖宗社稷之託
懸懸乎無所於寄方且遠事觀游屢犯不測之區此必
危之道也陛下徒知收置義子布滿左右獨不能豫建
親賢以承大業臣以為陛下殆倒置也伏望陛下早及
是時將近時羣臣建儲章疏通行檢出宣付皇親勲舊
及在廷文武大臣共圖大議即於宗室中遴選親賢一
人養於宫中使視皇子以繫四海之望待他日誕生皇
子之後俾其出就外藩如此則繼體有人國本以固實
宗社無疆之休惟聖明其留意焉車駕員外郎陸震見
其疏稿願同署名以進疏既入自分必死為書别知友
託以後事及收拾遺文彬果大怒欲必寘之死乃下詔
獄廷跪五日杖百餘除名陸竟死鞏體極修羸幸得甦
以詩遺弟曰不用汝謀方至此須知我道固當然蓋萬
死不悔也
李紹賢哀辭(舒芬)
崇德死予瘡甚伏蓐不能走哭哭於家慟侍者曰子亦
弱喘餘魂其毋傷哉不知予於崇德死不能不慟者有
六焉以諫死死杖下酷烈一也死慶壽僧房惟一二僕
之手二也予輩厚善者皆不能與斂事微蔣虞中奔往
視則棺不可蓋三也始車駕議以三月十九日壬子警
道東巡祀岱宗歴徐揚抵南京下蘇州復浙江浮湘漢
登太和太嶽且徧中土繁麗人情洶洶懼變叵測將相
大臣多慫惥之予鄉同年夏考功萬儀制舘中汪子宿
輩約風諸小臣連章乞留十五日早報免朝予乃率舘
中同年先入疏兵部黃伯固陸汝亨論時政疏亦入時
百司皆懷疏集闕下太宰陸公沮之且造歸惡語昳時
夏于中萬汝信過予扼腕恨沮義予因邀陳太常至俱
酌之酒贊之匹夫之志今其可奪三子是夕遂於吾寓
連疏入且以告諸同志明日吏部張元承等刑部陸天
爵等疏俱入又明日禮部姜夢賓等兵部孫鳴和等行
人司余伯獻等俱連疏入時又有太醫院醫士徐鏊以
醫諫車駕遂不果出乃二十癸丑天威震怒以黃鞏陸
震夏良勝萬潮陳九川徐鏊等下錦衣衞獄以舒芬張
衍慶姜龍孫鳳陸俸等百有七人跪午門外五日而行
人司疏不報以通政司壅之也諸臣待罪離次至二十
二日得報命余廷瓚等俱下獄明日同黃鞏等六人亦
跪午門外五日梏拳是日工部林以乘等三人大理寺
周子厚等十人亦連疏入明日俱下之獄亦梏拳跪五
日時復有金吾衞指揮張英以是為變故明效言車駕
出必不利乃肉袒戟刃于胸以死諫數日天色隂霾京
師震駭公卿被唾罵瓦礫擲晨夕出入不敢待别色其
尤顯者至減去辦事官吏易箱笈以包袱在昏曙中若
以為異流然奸無所容益謀蔽惑請命禮部告示禁一槩
言事者通政司送格不受疏又有貢諛參劾各屬為妄
言者而天威遂不可霽乃二十五日戊午是日水溢内
海子自不了橋高四尺鐵柱七根齊折如斬命舒芬等
一百有七人俱午門外前去衣打三十為首者調外任
其餘罰俸六箇月四月十六日己卯是夕月食命黃鞏
等六人午門前去衣打五十徐鏊邊遠充軍其餘為民
林大輅周叙余廷瓚打五十降三級調外任其餘打四
十降二級時死杖下者員外郎陸汝亨主事劉宗夏何
孟循評事林質夫照磨劉珏行人司副余伯獻行人孟
子乾劉平甫李德卿詹敬之與吾崇德蓋十有一人而
瘡痍未起者尚多也夫首義者于中汝信子宿與予四
五人而已使予能為太宰沮則于中汝信之疏且緩矣
諸公之氣亦衰矣安得此舉哉致十一人慘死而我獲
生四也是役也雖士氣少振奸謀少沮而國體亦少損
五也自正德戊辰九月我與崇德同投文南京禮部明
日同入國子監驢背一話遂相許善資麗澤而朝夕見
者三年情又密昨丁丑又同年為進士戊寅春大喪朝
夕哭未卒議往視山陵予度其且狩宣府明日具上封
事崇德過予曰夜間報似非禮之禮微予莫能辨析可
但已乎告以疏早入矣崇德欣然曰適奉慰時與羣可
語者料此義須君發之果然人將服吾知人也子視我
真知已耶是同年相知莫深於崇德六也嗚呼予哭崇
德有此六者烏能不慟哉
用直(何景明)
夫國内有自擅之臣而外有敢敵之寇者在位無直節
之士也夫直節之士行高而不回言危而不遜行不回
故有匡救之義言不遜故有諫諍之忠於是内無不𤼵
之奸外無不見之亂雖有自擅之心者無不弭也雖有
敢敵之氣者無不沮也夫山有猛獸藜藿不採朝有直
臣奸宄不生故直節之士邦之司繩而國之強禦也故
司繩不得職則邪枉行矣強禦不在列則盜賊至矣可
不畏哉夫亡國之君非無直節之士也有之而蔽於邪
臣間於敵國也夫直節者邪臣之忌敵國之憂也我蒙
其蔽而受其間則直節不得志直節不得志則邪臣遂
而敵國昌也夫直節去讒謟至讒謟之人者内順而外
交能使視聽閉言語塞夫視聽閉則亂不見言語塞則
奸不聞於是宫庭容久伏之禍邊境有卒至之憂勁弩
射於城中長戟起於輦下上莫之知而下莫之告者大
臣懷首領之愛而羣臣畏口舌之誅也昔趙高欲專制
恐羣臣有言先指鹿為馬羣臣無敢言者陳涉起山東
二世召博士諸生問之皆莫敢言叛叔孫通乃詭對而
出逃夫二世弗明不能用直臣而蔽障於讒人故内以
遂邪臣而外以資敵國也是故邪臣無不欲去其所忌
敵國無不欲逐其所憂晉以垂棘之璧屈産之乘假道
於虞而宫之竒去齊以女樂文馬賚季桓子而孔子見
沮秦穆公憂由余之在戎餽戎王以女樂戎王樂其女
樂五月不還由余諫不聽而亡夫外有悦目之欲内有
惑聽之讒則賢不知其可寶而才不知其可惜也故虞
為晉逐宫之竒魯為齊逐孔子戎為秦逐由余夫三國
者非不知賢聖才智也悦於欲而惑於聽也夫直士人
主之所難用也矯正而不能順遂自重而不能苟容非
其職不食不得其道不仕夫邪臣者人主之所狎而重
寶美色人主之所玩好也夫重寶美色在前邪臣在左
右則無所置直士矣故孔子不與女樂并容於魯宫之
竒不與璧馬同止於虞蓋勢有所不合也夫蘭艾不同
室玉石不同藏故用直士則必去讒佞遠貨色矣夫讒
佞者直士之賊也貨色者直士之蠧也養賊容蠧而曰
我有以用直士難矣
名臣經濟錄卷十
