名臣經濟錄卷四十六
明黃訓編
刑部(論奏)
論韓國公冤事(代虞部郎中王國用作)(解縉)
臣聞君親無將春秋誅意臣子事嫌於不軌固天下之
所共誅幽明之所同憤者也然於事嫌不軌之中辨析
幾微之際此禍幾之所不測骨肉之所難言者惟明主
能察焉竊見太師李善長與陛下同一心出萬死以得
天下為勲臣第一生封公死封王男尚公主親戚皆被
寵榮人臣之分極矣志願亦已足矣天下之富貴無以
復加矣若謂其自圖不軌尚未可知而今謂其欲佐胡
惟庸者揆之事理大謬不然矣人情之愛其子必甚於
愛其兄弟之子安享萬全之富貴者豈肯僥倖萬一之
富貴哉雖至病狂亦不為矣善長於胡惟庸則姪之親
耳於陛下則子之親也豈肯舍其子而從其姪使善長
佐胡惟庸成事亦不過勳臣第一而已矣太師國公封
王而已矣尚主納妃而已矣豈復有加於今日之富貴
者乎且善長豈不知天下之不可倖求取天下之百戰
而艱危也哉當元之季欲為此者何限莫不身為虀粉
覆宗絶世能保首領者幾人哉此善長之所熟見也且
人之年邁摧頽精神志慮鼔舞倦矣偷安苟容則善長
有之曾謂有血氣之強暴感動其中也哉又其子事陛
下託骨肉至親無纖芥之嫌何得忽有深讎急變大不
得已之謀哉凡為此者必有深讎急變大不得已而後
父子之間或至相挾以求脫禍圖全耳未有平居晏然
都無形跡而忽起此謀者也此理之所必無也若謂天
象告變大臣當災則殺人以應天象夫豈上天之欲哉
今不幸以失刑而臣懇惻為明之猶願陛下作戒於將
來也天下孰不曰功如李善長又何如哉臣恐四方之
解體也且臣至疎賤非不知言出而禍必隨之然恥立
於聖明之朝而無一諫諍之士始者側聽私室引耳朝
端意謂羣臣豈無忠智左右近侍必有為陛下言者公
卿大臣必有爲陛下言者臺諫御史必有為陛下言者
而事枉冤延今未己羣臣杜口竟無一人為陛下言之
者臣所以忘其疎賤冀陛下萬一感悟臣甘就鼎鑊無
所復恨矣
考校錢糧封事(鄭士利)
前月九日欽遇陛下渙發德音廣開言路此二帝三王
之盛舉也側聞邇來中外臣民大有所陳惟考校錢糧
事未有言者意者當陛下赫怒之餘故人容容各自重
耶不然何其宜言而不言也臣草野布衣聞見淺近政
事之得失生民之利病臣焉能知惟考校錢糧得聞一
二諺所謂耳聞不如目見向非臣兄士原為先任懷慶
府同知考校錢糧事斷發工役臣亦蓋不知也自詔書
之下臣欲言之久矣特以臣兄之故恐陛下以臣為假
公營私者不敢言欲進復退者累一月既竊自念以為
當陛下求言之急豈惡直言之士若乃畏首畏尾避嫌
遠疑是忠臣義士之心不白於天下也輒不自揆故僭
言之亦不自量已昔有野人食芹而美者則欲以獻於
其君區區愚衷正與此𩔖陛下幸垂察焉夫考校錢糧
用使空印自昔已然非至聖代而然也陛下即位已九
年矣詔條之内不見禁革而律令之内所不該載上下
成習以為當然天下之人咸知之惟陛下未之知耳一
旦生事之人摭拾此事致使忠良老成咸被其害臣愚
請試言其故夫考校錢糧各府齎將文卷越行省攢造
千百卷宗攢於一冊牽查照算豈無錯誤故曰寸寸而
度之至丈必繆銖銖而數之至石必差是以必須空印
無弊也向使有司官吏欲偷盜那移埋沒作弊當預於
本處文卷補完然後赴省部攢造豈不藏鋒斂鍔便且
易邪又何必欲空印旋補而旋生弊也又況出納錢糧
各州府非奉省部不敢專擅一絲一毫之出入其原皆
出於省部故省部卷中所有府州文卷不能損也府州
文卷所無省部卷中不能益也若網在綱有條而不紊
特散漫於各卷未之歸一查照攢造之間不能無誤空
紙所以為誤差錯之設無弊也且各省府至戸部里路
遠者半年餘近者亦不下半月偶有差錯理須扣換填
補若待復至本處衙門用使印信即非旬日可及省部
置局督併攢造有如星火若爾展轉迂迴豈不大誤事
邪是以必須空印無弊也今行移文書除張縫中印信
外後面必有年月年月之傍必有註語然後官吏僉押
於年月註語之間用使印信今考校文冊下面張縫印
信雖多而後面年月之旁註語已定又止一印信向使
掾典欲假此空印行移文書潛謀不軌下而張縫固有
印信可徵而後面年月即無印信又無封皮不知復可
作何行移而何處不曉法律舖兵便與承接遞送而何
等庸愚官吏輒便憑信與之施行空印之不可以行移
遞送而明矣臣竊迹前世興亡之故大抵親賢臣遠小
人以興而親小人遠賢臣以敗未嘗以空印也空印之
不能為國家患益明矣陛下以天縱之資日月之明豈
不燭此情理然而盛怒未解者意者左右之臣未嘗以
此言進歟臣愚竊以為考校官吏止可坐之以不勤之
罪而不當坐之以重罪也況所犯在律令頒行之先乎
空印既不可以行移文書又不可以那移作弊免死杖
一百工役終身前此復有充軍者假使偷盜那移潛謀
不軌不審陛下復加之何罪陛下必欲禁革空印不過
罪一二人下半紙詔書明諭天下使天下後世之人知
懼而不敢犯足矣何必牽枝引蔓罪及各省府邪夫人
才之難自古為然十年長養十年教訓十年歴練至於
四十血氣既定見識已明然後適用故曰人惟求舊今
内而尚書外而參政等官尤所謂國之重臣功能俱茂
者也自非聖人不能無過縱有罪過臣猶謂得與八議
之科今乃俱為考校錢糧有不保首領復追俸者有斷
發工役改發充軍者中外老成蕩然一空並使晚進後
生布列中外未審孰為陛下畫此策也使彼在任之内
所言所行果皆考校錢糧事邪抑亦有忠國愛民之事
也如果俱係考校錢糧固為得罪若亦有一斑半點為
國為民亦可絶長補短以功掩過三年之俸亦不足為
國重輕也而追之是導天下之人而為貪汚也奚補哉
其犯賍私者工役而用使空印者亦工役復終身焉彼
富裕者固不復憂而此貧乏者則受苦楚其平日賍私
者至此自為得計臣竊恐自是之後廉謹者愈無所勸
矣昔秦穆公赦食馬之徒厥後猶得其死力考校官吏
非岐下野人比也陛下幸赦之又豈特得其死力而已
哉古人有言曰人之有言不得已也臣兄已斷發工役
固不敢辭而甘心輸作以贖罪矣臣復勤勤懇懇不避
鈇鉞為陛下言者非不知觸忤天顏罪在不赦顧以朝
廷大體當務從平恕不宜持法過當有累聖明盛德蓋
亦不得已言耳固非為臣兄一人之計而言也言詞粗
鄙不能回護陛下倘以臣為草野疎愚不識朝廷忌諱
恕其狂瞽而納用其言又豈特考校官吏感恩無窮天
下之士必皆鼔舞懽忻而樂於仕進矣謹於中書省投
進以聞干冒宸嚴無任戰慄屏營之至
訟劉槩罪狀(王恕)
竊見刑部河南清吏司問得犯人劉槩合比依造妖言
者律斬秋後處決湯鼐依風憲官受財加其餘官受財
不枉法有祿人一百二十貫二等罪止律減等杖一百
徒三年吉人依奏事詐不以實者律減等杖九十徒二
年半李文祥鄒智俱依不應得為而為之事理重者律
減等杖七十俱職官各照例運磚各完日湯鼐係有賍
官革職為民吉人李文祥鄒智俱浮躁淺露人數送吏
部收查定奪東思誠曹璘俱供明各還職大理寺審擬
合律奏奉聖旨這厮每既情犯深重劉槩捏造非言依
律處決湯鼐風憲犯贓押發陜西肅州衞充軍吉人肆
奸欺罔發回原籍為民李文祥鄒智私交妄議降三級
調邊任都免運磚其餘准擬欽此欽遵抄招用手本連
李文祥等送本部施行等因除湯鼐李文祥等罪不至
死臣不敢妄議外但劉槩比依前律坐以斬罪臣則不
能無疑焉伏覩大明律云凡造讖緯妖書妖言及傳用
惑衆者皆斬欽此先儒謂讖緯如亡秦者胡之讖及赤
伏符等及諸經之緯書蓋讖緯之書即妖書讖緯之言
即妖言以其說未來之興亡能惑衆亂民壞國家之事
故禁之嚴使之不敢犯也今劉㮣招稱不合要得阿䛕
湯鼐又捏寫一夢書内稱別後時夢中會見一夕夢一
老人騎牛背上行陷於泥淖中公左手把一五色石子
右手捉牛角引就正路其人謝而去因思人騎牛背儼
然一朱字正我朝之姓氏豈非天生豪傑欲賴之引君
當道邪但五色石子意不可曉或者公自臺中首先抗
疏為彈之第一等邪請試思之如何等情臣切詳劉槩
書詞固為狂妄不能無罪其夢有無亦未可知推原其
情不過因見湯鼐節次建言指陳得失不計利害以為
天生豪傑以道事陛下也是乃與人為善之意別無惑
衆亂民之情今比依造妖言者律論以死罪臣竊以為
過矣設有造如亡秦者胡也之𩔖之言惑衆亂民者不
知更以何罪加之昔之時有以忠諫者為誹謗深計者
為妖言至今人為之痛惜陛下受天明命正位宸極以
堯舜之道治天下天下愛戴之如堯舜矣今法司以如
此之情坐劉槩以妖言死罪不無有累陛下清明之政
欲使天下後世不為之痛惜恐不可得也且一婦含冤
三年不雨今各處災異人情洶洶此正朝廷欽䘏刑獄
求言脩省以回天意以弭災變以安人心之時若使劉
槩緣此死於獄中豈不愈傷天地之和愈召水旱之災
而臣忝在六卿之列知而不言則違先聖事君有犯無
隠之戒其罪將安逃乎是以不避鈇鉞為陛下言之倘
蒙聖明裁察寬宥劉槩死罪將見天下後世莫不稱頌
皇上矜恤之仁豈不召和致祥衍慶延祚於無窮也弘
治二年四月初三日具奏奉聖旨劉槩造妖引喻非𩔖
法司比律問擬未為不當你如何這等來說且監著待
後發落刑部知道欽此
論不可内外異法奏狀(王恕)
臣竊聞古人有言國無賞罰雖堯舜不能為治臣謂賞
罰不當與無賞罰同何以勸善懲惡服天下心天下不
心服則萬事瓦解雖有智者不能善其後矣諸葛武侯
有見於此故告後主有曰宮中府中俱為一體陟罰臧
否不宜異同若有作奸犯科及為忠善者宜付有司論
其刑賞以昭陛下平明之治不宜偏私使内外異法也
斯言也實公天下之格言服人心之要道也雖為後主
告實所以為萬世人主告也臣伏覩昨者發落南京御
史姜綰等聖旨似與武侯之言不同大駭物情誠恐天
下聞之謂今聖明之時内外異法豈不有傷陛下平明
之治乎臣實不忍敢不昧死言之且姜綰等與太監蔣
琮交相訐奏互有虚實姜綰等既降調其職侍郎黃孔
昭等被其連累亦各罰俸三箇月豈宜獨宥蔣琮之罪
而不為之處置乎夫為此一人遂廢天下之公論壞國
家之政體豈陛下之本心蓋未之思耳臣荷聖恩起於
既退之餘加以一品之職非徒富貴之也蓋欲朝夕納
誨匡輔至治臣知此事未宜而不言是不忠也倘異日
陛下自覺其非豈不以不忠責臣乎縱使陛下終不覺
悟臣亦安忍坐視乎昔子思言於衞侯曰君之國事將
日非矣君出言自以為是而卿大夫莫敢矯其非卿大
夫出言自以為是而士庶人莫敢矯其非君臣既自賢
矣而羣下同聲賢之賢之則順而有福矯之則逆而有
禍如此則善安從生由是言之是君不可以不聽言臣
不可以不進言也臣伏願陛下追還前旨另行裁處務
合公論使彼此心服天下無得而議將見盛德大業可
以與天地相為悠久矣若以臣言為狂妄而不之省乞
將臣罷歸田里以為多言者之戒臣干冒天威不勝戰
慄待罪之至具題弘治三年正月二十五日奉聖旨這
事已發落了罷欽此
再論不可内外異法奏狀(王恕)
臣昨發落太監蔣琮及南京御史姜綰等聖旨以為蔣
琮姜綰等俱是有罪人犯姜綰等降調外任侍郎黃孔
昭等被其連累亦皆罰俸蔣琮獨蒙恩宥又不為之處
置人皆不平是以昧死上言欲望陛下追還前旨另為
裁處以昭公道以服人心且免天下後世内外異法之
議是臣惓惓為國之心非敢徇情妄言以惑聖聽自取
誅殛之罪伏奉聖旨這事已發落了罷欽此臣惟人之
大倫有二君臣也父子也傳曰事君有犯而無隠事親
有隠而無犯此言事君事親諫諍之道不同也又曰事
父母幾諫見志不從又敬不違勞而不怨此言為子者
當諫於父母也又曰君子之事上也進思盡忠退思補
過將順其美匡救其惡此言為臣者當諫於君也臣讀
聖賢書所學者忠君孝親之道也今臣已老矣親已去
世矣雖欲孝誰為孝幸有聖天子在上且又身居臣隣
之地匡輔諫諍是其職也是以於政治闕失知無不言
言無不盡期於補其缺成其美以圖萬一之報而已若
陛下曰可臣亦曰可陛下曰否臣亦曰否則非陛下起
臣之意亦非臣之志也然而此事雖小關係治體甚大
設未得其當雖十易之不為過要於其當而後已若發
落了不可易古之所謂從諫如流者所從者豈皆未發
落事乎漢文帝欲重犯蹕之罪張釋之曰當罰金欲族
盜高廟器者張釋之曰當棄市文帝雖發怒終從其言
未嘗以不合已意而不從也伏願陛下昭日月之明察
芻蕘之言弘天地之量赦狂瞽之罪乞將前事再加櫽
括別作處置使内外無分彼此而人心服治體不至虧
損而朝廷尊矣臣不勝至願弘治三年正月二十八日
具題次日奉聖旨朕意以蔣琮守備重任不宜輕動如
何又這等來說不准再不許來奏擾該衙門知道欽此
奏正法守疏(林俊)
四川清吏司案呈嘉靖二年閏四月十六日該校尉陳
賢齎捧駕帖該太監崔文題為分豁妄捏虚詞陷害良
善代伸私忿事奉欽依是陳泰曹浩宋鈺張奉宋鐸李
陽鳳梁方小陶兒錦衣衞都拏送鎮撫司打著問的明
白來說欽此欽遵案查為漏網餘黨挾讎撥置内臣毆
打公差人役事奉本部送准工部咨據作頭宋鈺告稱
差委城垣工所跟隨委官六員外看工計料有管工崔
太監名下被革投充軍匠李陽鳳梁方時常向鈺言說
要科斂舖戶人等財物不遂計稟崔太監差寫字小陶
兒督令軍牢捉至工所喝令重責二十五棍以致内損
傷重吐血不止等情告送到部咨送到司已經行提李
陽鳳梁方等到官小陶兒張奉未到續為修濬城壕等
事准工部都水清吏司手本帖送刑科抄出巡視南城
監察御史劉黼題據牌兒頭陳泰等呈稱自嘉靖元年
五月十一日至今年閏四月每日撥夫十名每夫貼好
錢五十文交與夫頭曹浩供稱崔太監分付五城每日
撥夫十名每辦錢五十文打點管家及掌案李陽鳳梁
方等等因題奉聖旨該衙門知道欽此欽遵抄出粘送
到司查究間今奉前因見得前項人犯未經審問有礙
職守呈乞施行等因通查案呈到部看得該司呈稱作
頭宋鈺所告及巡城御史劉黼所參李陽鳳等撥置科
斂等情事亦頗小忽聞奉旨取付鎮撫司打問臣等不
勝驚駭切惟祖宗設立刑部都察院大理寺謂之三法
司凡大小罪犯無不由之錦衣衞謂之親軍所以貞伺
機密糾察奸細鎮撫鞫訊大盜妖言洪武二十年我太
祖以鎮撫司非法淩虐燒其刑具以所繫囚送刑部洪
武二十六年申明鞫刑之禁凡罪囚俱送法司永樂以
後任遇漸加而職事仍舊見之大明會典者如此列聖
相承恪遵無易正德年間劉瑾錢寧等相繼擅權凡意
中愛惡輒奪付鎮撫文致成獄以遂其奸而祖宗之法
大壞劇盜四起巨逆繼作皆陛下所習聞而痛惡者天
啓我皇入正大統撥亂世而反之正先朝之牢奸錮弊
一舉而剪除之天下方仰中興之治不意忽有此未思
之舉豈崔文有所膚愬或手假以濟其私夫法本大公
罪必居一使宋鈺所告崔文等涉虚自有反坐之律所
告崔文等果實亦有必當之條此祖宗成法在陛下亦
有所不得私者況臣等微末之臣邪今不待法司問結
而輒付鎮撫是固臣等奉職無狀祗可治臣等之罪而
未可廢祖宗之法況今風霾雨土赤日無光夫土下物
也土而上之此下蒙上之徵日君象也日而掩之此臣
蔽君之應天災之示戒甚明正上下内外省身脩德之
日今小事尚爾有拂於天萬一有大於是將何如邪誠
恐將來之變有不可測者伏望皇上念祖宗之法畏上
天之戒收回成命仍將李陽鳳等付法司從公究問歸
結將臣等褫職罷歸田畝以為法官失職之戒緣係正
法守懲不職以杜厲階事理謹具奏聞閏四月十六日
進十九日奉聖旨宋鈺李陽鳳等還送鎮撫司問
正法守再疏(林俊)
該本部奏前事奉聖旨宋鈺李陽鳳等還送鎮撫司問
臣等聞命惶惑罔知適中奉詔則廢法守法則違詔懸
命利刃無復存身之地然伏而思法者祖宗所以布大
信於天下而詔旨者陛下一時之權宜也奉詔少緩罪
止臣等一身若守法少移則負祖宗負朝廷得罪於天
下後世矣是故臣等寧冒違詔之誅不敢廢祖宗之法
以從陛下之命抑君曰辟臣曰勿辟君曰宥臣曰勿宥
古固有行者矣漢張釋之為廷尉渭橋犯蹕奏當罰金
文帝怒曰此人親驚吾馬廷尉乃當之罰金釋之曰法
者天下公共也而重之是法不信於民民安所措手足
乎帝曰廷尉當是也唐戴冑為大理少卿選人詐冒資
蔭太宗令論死冑據法論流太宗怒曰卿欲守法而使
朕失信邪對曰陛下忿選人之多詐故欲殺之既而知
其不可復斷之以法此乃忍小忿而存大信也太宗曰
汝能守法朕復何憂夫釋之戴冑能執法不阿文帝太
宗能從善不咈故漢廷無冤民而貞觀之治幾致刑措
國史載為美事陛下勵精圖治方比隆堯舜舍巳從人
之盛而咈心之受豈顧出文帝太宗下邪爰自正德以
來權奸扇惑獄以賂興雖元惡大憝一欲出入即奪諸
法司下之詔獄比之為奸祖宗成法為之大壊人怨天
怒宗社幾危非陛下立乾斷以綱紀於上輔臣出死力
以擔荷於下豈有今日者哉不意又有奪取刑部見問
之囚付之鎮撫司以為解脫之計恐此途一開後有重
大獄情皆得扳求内降以圖倖免誤陛下事不細而亂
階再作自臣始矣伏願陛下恪守成法收回成命將李
陽鳳等仍付本部或都察院從公問結將臣等罷歸田
里以為法守不謹者之戒緣係正法守懲不職以杜厲
階事理謹具奏聞嘉靖二年閏四月十九日進二十一
日奉聖旨宋鈺等只照前旨拏送鎮撫司問林俊等顯
是違旨著回將話來
乞恩回話疏(林俊)
本部具奏為正法守懲不職以杜厲階事奉聖旨宋鈺
等只照前旨拏送鎮撫司問林俊等顯是違旨著回將
話來欽此欽遵臣等聞命錯愕無地措躬竊惟我祖宗
分建諸司各有職綂刑獄歸之法司罪無大小無不由
之鎮撫司緝獲大盜奸細訊鞫既得其情擬罪必付之
法司未有奪取法司未問之囚而付之推問者此我祖
宗百五十餘年成法也一旦崔文以脫罪之私敢干内
降駕帖取自刑部而付之鎮撫綱紀大紊臣等伏思人
臣以奉公守法為職以犯顔敢諫為忠唐德宗相裴延
齡陽城欲取白麻毁之唐文宗詔左藏史盜度支縑帛
徑赦勿治狄兼謨繳還詞頭自古人臣忠愛其君者往
往如是臣等竊慕古人思報國恩誠不忍見漏奸之崔
文蠱惑希寵嫁左道以興齋醮蕩上心耗内財扇邪俗
濁亂我嘉靖清明之治言官交劾玩視若無顧敢沮滅
成法此途一開禍亂何極臣等深為此懼申論祖宗大
法之不可廢而人愚言突力欲回天跡若違旨罪當萬
死伏望聖明將臣等罷歸田里該司主事熊宇為因郎
中員外俱差無官署印暫令列名無預可否乞賜寬宥
其李陽鳳等似宜改付都察院究問以正事體以公聖
政臣等無任恐懼感泣願幸之至緣係乞恩回話認罪
事理謹具奏聞伏候勑旨嘉靖二年閏四月二十二日
進二十五日奉聖旨李陽鳳等只著鎮撫司從公究問
林俊等都饒這遭欽此
題謹聖治疏(林俊)
巡按直隷監察御史馬錄題稱問得張龍犯該諸衙門
官若與近侍人員互相交結漏泄事情夤緣作弊而符
同奏啟者律斬秋後處決妻子流二千里安置緣犯在
革前奏請定奪參照張龍罪雖遇革緣人品卑汚不顧
廉恥交結權奸中傷善𩔖情犯可惡若照常發落無以
警戒將來伏乞聖裁合無將張龍從重發落惟復別有
定奪等因具奏奉聖旨法司知道欽此欽遵抄出送部
看得巡按直隷監察御史馬錄題稱問過犯人張龍犯
該諸衙門官與近侍人員互相交結漏泄事情夤緣作
弊符同奏啓斬罪犯在革前及參本犯交結權奸中傷
善𩔖乞要從重發落一節為照張龍先任給事中選陞
通政司參議已為朝論不容被劾降灤州同知後夤緣
内侍歴陞府同知知府又結錢寧陞右通政節經科道
糾劾倚錢寧等為心腹力為營救恣情班行略無愧容
指倚錢寧名目誆騙王通銀一千一百兩徐漢興銀五
百兩金一百兩金寶絛環鉤帶等項其私與過銀又不
知其數所據本犯奔競朋黨夤緣轉官黷貨稔奸變亂
成法罪不止於亂政若依擬革免委涉輕縱合無將本
犯改擬比依在朝官員交結朋黨紊亂朝政律斬秋後
處決仍咨都察院轉行直隷監察御史監候審決庶王
法無私巨奸知畏等因奏奉聖旨是張龍依擬處決欽
此
覆辨明冤抑疏(林俊)
題為辨明奸黨讎陷舉家性命冤抑無伸懇乞天恩比
例發遣充軍分釋情罪存憐殘生等事該見監犯人廖
鵬齊佐王瓛各具本奏辨俱奉聖旨法司看了來說欽
此欽遵通抄到部案查先該本部等衙門會問得廖鵬
齊佐王瓛俱犯該在朝官員交結朋黨紊亂朝政斬罪
秋後處決妻子為奴財産入官節奉聖旨是廖鵬等三
名各依律處決欽此監候處決間今奉前因看得見監
朋黨亂政斬罪犯人廖鵬等各因勑諭差官錄囚奏要
比例寬宥發遣一節為照廖鵬齊佐王瓛與已處決錢
寧納賄招權朋交黨惡罪貫已盈人神共憤而廖鵬出
入諸兄流毒兩省尤為首惡元兇先該多官會問明白
節次會審情真科道等官𩔖奏處決即今未正典刑已
為下咈人心上干天變各犯乃敢飾詞奏辨冀圖幸免
該科各行參論誠為有見臣等伏覩勑諭内開屢審情
真者法難宥免及節該奉明旨不當宥而宥皆足致災
欽此欽遵所據廖鵬齊佐王瓛法無可生天醜其惡俱
節審情真不當宥人數合無行令該司牢固監候處決
緣節奉欽依法司看了來說事理覆奏奉聖旨是各照
前旨依律牢固監候欽此
題侵欺錢糧事(林俊)
嘉靖元年十月管牛房尚膳監左少監賈全奉御王太
安郭文王川長隨段仲張仲堂姜輔閻川内使任信等
侵盜喂養牛隻料豆三十九石倉官徐鈞失於覺察該
本部浙江司問擬賈全等俱雜犯斬罪徐鈞減等杖罪
具奏送審奉聖旨是賈全送司禮監奏請發落徐鈞等
送大理寺審了來說欽此欽遵抄出送司案呈到部看
得刑部大理寺皆古刑官虞謂之士師周謂之司寇我
太祖慎重刑獄鞫於刑部而讞於大理然後告成於天
子而聽之此成法也近者内侍有犯多付司禮監似無
刑部也今付刑部又即付司禮又似無大理也竊意終
非祖宗成法伏望聖明將賈全等仍同徐鈞等送大理
寺審錄然後付之司禮庶幾成法具存為聖子神孫萬
世不易定守臣等不勝願幸緣係奉欽依是賈全等送
司禮監奏請發落徐鈞等送大理寺審了來說事理嘉
靖元年十月十五日具題十八日奉聖旨卿等說的是
賈全已發落了欽此
名臣經濟錄卷四十六
