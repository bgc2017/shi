名臣經濟錄卷十九
明黃訓編
吏部(驗封)(稽勲)(考功)
封贈蔭叙議
廣東都指揮使狄崇王臻言妻阮氏等封淑人已沒仍
乞封次妻何氏等為淑人詔下廷臣議太師韓國李善
長及禮部等官議曰禮莫大於分分莫大於名妾不可
為嫡夫人故魯莊公妾成風僖公母也稱為夫人春秋
非之哀公庶子荆之母嬖將以為夫人使宗人釁夏獻
其禮對曰無之昔周公武公娶於薛孝惠娶於商自桓
以下娶於齊此禮則有若以妾為夫人則故無其禮蓋
古夫人沒貴妾攝其家事不得稱為夫人若庶子而貴
得以推恩其母亦不得稱為夫人使並嫡也今崇臻欲
任私意廢大禮亂嫡妾之分不可許上從之命禮部及
翰林儒臣定嫡妾封贈例頒示中外於是定議凡正妻
在日所娶側室皆謂之妾正妻沒諸妾不許再立為妻
若以禮聘良家女為妻許受封贈前妻無子其所生子
即為嫡長子若正妻在日無子不再娶而諸妾有子者
當以長男襲父職其子依本品職推恩其母俱從之庚
申詔定擬文官封贈蔭叙之制封贈例十一其一文官
一品至七品止封贈散官職事其應封一代者父與子
同妻從夫貴應封二代者祖降父一級應封三代者曾
祖降祖一級父見任者不封已致仕及亡沒者封之其
在任棄官就封者聽其二應封父母者嫡母在所生之
母不得封嫡母亡得並封若所生母未封不得先封其
妻其三父母有兩子當封者從其高品婦人因其子受
封而夫與子兩有官當封者從其高品父母原有官既
殁而因其子孫封贈者進一階其四應封妻者止封正
妻正妻殁亦得追封凡繼室止封一人其五命婦因子
孫品級封者並加太字若已殁及曾祖祖父母在者不
加其六凡正從七品陞至正從六品封贈一次陞至正
從五品封贈一次陞至正從四品封贈一次陞至正從
三品封贈一次陞至正從二品封贈一次陞至正從一
品封贈一次其七曾祖父母父母曾犯十惡奸盗除名
等罪其妻非禮聘正室或再醮及娼優婢妾並不許申
請其八封贈之後但凡賍私者並追奪其九凡婦因夫
貴母因子貴受封不許再醮違者治之如律其十京官
四品以上試職實授頒給誥命取自上裁其巳授誥命
者亦須一考滿秩方許封贈五品以下官試職一年考
覈稱職者實授頒給誥勑不稱職者黜降其已授誥勑
者亦須一考方許封贈其十一凡在外三年為一考稱
職者頒給誥勑再考稱職聽請封贈其有才能卓異出
自特恩者不在此例蔭叙之例五其一用蔭以嫡長子
若嫡長子殘廢則嫡長之子孫以逮曾玄無則嫡長之
同母弟以逮曾玄又無則繼室及諸妾所生者又無則
傍蔭其親兄弟子孫又無則傍蔭其伯叔子孫其二用
蔭者孫降子曾孫降孫傍廕者皆於應叙品第降一級
其三正一品官廕其子於正五品用從一品子則從五
品用正二品子則正六品用從二品子則從六品用正
三品子則正七品用從三品子則從七品用正四品子
則正八品用從四品子則從八品用正五品子則正九
品用從五品子則從九品用正六品子則於未入流上
等職内叙用如行人巡檢司獄之𩔖從六品子則於未
入流中等職内叙用如各關倉庫稅課司局批驗鐵冶
所官之𩔖正從七品子則於未入流下等職内叙用如
逓運所驛丞閘壩之𩔖其四凡職官子孫許廕一人年
二十五以上能通本經四書大義者叙用其不通者發
還習學其五應叙之人各於原籍附近布政司所屬地
方銓注詔皆從之
論誥勑狀(李賢)
臣聞誥勑者勸懲善惡之良法激勵名節之美事夫豈
無益之費哉洪惟國朝制諸司職掌於誥勑一事至詳
且備可為萬世法程凡大小之臣有私過者終身不得
無私過者方許請給既與之後少有私過輒行追奪於
是為官者未得之前兢兢小心既得之後益加謹慎馭
士之方惟此為要此事一行則天下之士莫不感激去
惡為善修身飭行顧惜名節是以所費者少所勸者多
若此法不行則士皆失望善惡不分名節不振其有廉
潔自守者反為貪夫所笑曰無異於我何苦於是則天
下之士相率而入於利途民之被害可勝言哉是朝廷
所惜者寡而下民所傷者衆臣竊痛之然此事非但勸
夫在位之士其未入仕者見已仕者蒙此恩榮推及父
母光耀鄉里莫不爭自琢磨奮志經史明體適用竭才
殫智願為國家之用矣譬之以餌致魚則投餌之費小
得魚之利大有國家者豈可舍此而不為哉我國朝自
洪武永樂以來此法雖行而未盛至洪熙宣德以來始
大舉行於是天下之士鼓舞歡欣無不感激逮皇上即
位以來率由舊章近者行在吏部欽奉旨意今後誥勑
俱待九年考滿方與不許照諸司職掌施行臣愚不審
聖意所在若以為織造縻費則臣已言之於前所費者
少而所利者多若以為各官得之易而多不保守旋復
追奪則臣所目為保守者什九追奪者什一況中人之
材可為善可為惡授職三年即得誥勑不勝榮幸遂革
非向善戰兢保守而為端正之士若待九年則此輩必
不持久遂流於貪況九年方與得給者十無二三不得
給者十常八九何哉凡内外官員九年之中多不能齊
有歴任四五年而轉遷者有歴任六七年而保陞者有
父母垂老而不能待者有巳身多故而不遂請者如此
則天下之士感激者少怠志者多使國家勸善懲惡之
法激厲名節之事無所於籍而下民亦未能不被其害
伏願皇上留意守祖宗之成憲遵先帝之良法昭曠典
而宏惠澤乞勑所司今後誥勑仍照諸司職掌施行在
京官員三年考滿依例請給在外官員三年與本身六
年請封贈如此則天下之士善不患不勸惡不患不懲
名節不患不振下民不患不安矣臣為驗封主事職頒
誥勑既有所見豈敢隠默若以避嫌而不言則為不忠
以所掌而自言則為要名臣寧受要名之責不蹈不忠
之罪故陳愚悃干冒天威不勝慄戰之至
議封贈繼母奏(王恕)
驗封清吏司案呈奉本部送准南京吏部咨開南京太
僕寺寺丞文林照例請給故父文洪故母陳氏故繼母
顧氏見在繼母吕氏勅命等因到部送司照得成化二
十三年四月十九日欽奉詔書内一欵兩京文武官員
未關誥勅者七品以上至四品若父母見在先與誥勑
封之三品以上俱與應誥命不為常例欽此續該本部
查照天順年間欽奉詔書恩例節比題准各官父在兼
贈其母母在兼贈其父共給誥勑一軸以省多費事例
具題奉憲宗皇帝聖旨照天順年間給與欽此欽遵又
查得本部見行事例凡子應封父母者繼母亦該受封
諸司職掌内不曾開有繼母二人三人俱封贈亦不曾
開有繼母止封一人止有應封妻者繼室止封一人之
說今該前因案呈到部看得子之於繼母禮有斬衰三
年之服繼母或一人或二人三人遇有大故為之子者
皆當依例守制遇有恩例似不可止及一人今寺丞文
林請給林母并二繼母勑命揆諸天理民彛似合給與
但往時未見有二繼母並受封贈者所以再三躊躇未
敢輕易與之奏請若照繼室止封一人例不與之奏請
不審今後見在繼母奉養有闕及有所違犯宜如何治
罪而其服制宜何如守也今因文林照例請給勑命若
不與之講究陳請定奪非惟有孤恩典且使為繼母者
自分此彼而意有厚薄而其子之於繼母雖欲同一孝
心而不能盡非所以均仁恩而勸慈孝也合無准寺丞
文林封贈父母并二繼母共給誥命一軸以後遇有應
請告勑官員或有二三繼母者亦照此例一體請給庶
幾恩典均及而子母之心安矣緣係恩典及係事例可
否臣等未敢擅便定奪伏乞聖明裁處弘治元年五月
二十三日具題奉聖旨諸司職掌原無封繼母之文後
來許封一人已是加厚了文林勑命只照見行事例與
他欽此
議封見在繼母奏狀(王恕)
驗封清吏司案呈奉本部送准戶部咨廣東清吏司案
呈奉本部判送據山西清吏司主事唐錦舟呈云等因
到部送司案呈看得主事唐錦舟係正六品官例該封
贈父母及妻查得伊故父唐仁先任吏科給事中已關
勑命故母周氏故繼母周氏俱已封贈孺人訖今本官
乞要封見在繼母舒氏若拘常例止封一繼母緣前繼
母係伊父請給勑命所封非本官請給勑命之所封今
要封其見在繼母亦是止封一繼母非封二繼母也若
不准令封其見在繼母止令封其妻使其繼母穿著常
服坐於其上其妻珠冠霞帔立於其傍為子者寧能自
安為婦者亦何忍為似非聖朝教人以孝之意也合無
准令主事唐錦舟封其見在繼母舒氏今後該封繼母
者止封見在繼母一人若前繼母曾因父受封後繼母
見在亦照此例封之如此則姑婦同榮母子皆安恩澤
均而彛倫厚聖朝以孝教人之意可謂曲盡其情而為
萬世法矣緣係請給勑命及係事例未敢擅便定奪弘
治元年十二月二十一日具題奉聖旨是唐錦舟准封
見在繼母欽此
議知府王衡陳言停止納財充吏奏狀(王恕)
驗封清吏司案呈奉本部送吏科抄出直隸廣平府知
府陳衡等奏云云等因具本該通政司官於奉天門奏
奉聖旨吏部知道欽此欽遵抄出到部送司查得成化
三年十月内該浙江嘉興府知府楊繼宗奏稱納米農
民俱係奔競無籍之徒營求請託借債納米若得參充
瞞官作弊要乞革去照依洪武年間舊例著落里老呈
報相應識字農民參補等因本部已經依擬題准通行
天下遵守去又查得成化二十一等年該陜西山西宣
府江西等處巡撫右副都御史等官鄭時等各因地方
災傷賑濟軍民糧草闕乏節次奏准定與則例生員上
納銀米入監讀書在京在外吏典承差知印上納銀米
草束或免辦事考試就撥當該或免當該考試就與冠
帶各照資格出身或聽選不拘年分不次選除生員事
例停止外其餘俱各見行及查得自成化二十一年起
至弘治元年二月終止吏典人等納過糧草等項已到
部者共二千一百五十餘名生員納過銀米已入監者
共六千餘名通查案呈到部訪得永樂宣德正統年間
天下亦有災傷各邊亦有軍馬當時未嘗舉行納糧草
納銀兩為監生為吏典等項事例糧草不聞不足民兵
不聞困斃近年以來各邊并腹裡小有災傷所在守土
等官止圖目前分寸之利不為國家長久之謀輒便奏
開生員吏典人等納糧草銀兩等項事例彼此效尤遂
為長策殊不知祖宗教養生員參充吏役良法美意各
有攸在且如生員選於民間俊秀子弟教養於學校成
材者科貢入監不成才者充吏為民未嘗不别賢否一
槩濫進也其吏役亦必於農民之中選其識字能書者
充之令其書辦文案及其兩考役滿赴部辦事數年纔
撥京考京考滿日考中纔得冠帶不中者發回為民亦
未嘗不論能否一槩入選也近來因有前例是以在學
無志生員及未入學富家子弟捏作生員名色不分賢
否有無學識一槩入監以圖出身將來入仕不知為政
之道豈不悞事殃民一切小民不分能書與不能書不
論市民與農民一槩聽缺充吏不惟官司不得伊書辦
文案且於舊制有違及其三考役滿又免考驗一槩照
依資格出身所以多不稱職比先年間監生止由科貢
吏典亦循年資别無雜進之途是以聽選之人不多選
法不致壅滯任用亦多得人自有此例雜進者日多一
日以致正途監生吏典因而壅滯不得出身多者十七
八年少亦不下十五六年纔得選用年已向衰誰肯盡
心幹事不謀歸計甚至聽選年老例不入選只與冠帶
閒住又况此等雜途所進中間多負債破産頑鈍無恥
之輩今日既知以財進身他日豈肯以廉律已欲不貪
財害民天下治安何由可得若不早為處置日復一日
不惟有壊選法而正途有壅滯之苦抑恐官授非人而
小民遭無窮之殃誠不可不慮也今廣平府知府等官
王衡等奏要今後遇有災傷凡百長策任其施為不許
再擬納財充吏永杜貪利之門一節實端本澄源之論
深為有理方今皇上嗣位之初萬化維新凡此弊政正
當除革合無准其所言通將前項陜西山西宣府江西
奏行納糧納草等項事例限本年四月以裡通行停止
仍行戶部并各處巡撫巡按鎮守等官先時預慮多方
儲蓄務使緩急有備不致臨期告乏今後遇有災傷及
邊方糧草不足不許再行奏開前項生員吏典人等納
草等項事例貽患將來其在外補充吏典仍行天下司
府等衙門各遵舊制於農民内選充不許一槩濫收如
此則非才不得倖進而選法自通任用可以得人而民
生自遂實為便益緣係停止納粟等項事例以防後患
及奉欽依吏部知道事理未敢擅便弘治元年三月初
四具題奉聖旨是欽此
議布政使裁革承奉司吏奏狀(王恕)
驗封清吏司案呈奉本部送内府抄出徽王奏云云等
因具本奏奉聖旨吏部看了來說欽此欽遵抄出到部
送司案呈查得祖訓條章并諸司職掌内俱不曾開有
各王府承奉司合設吏典緣由今内府各監局亦不曾
設有吏典及秦晉周楚等王府承奉司亦無吏典考滿
到部想是自來不曾設有止查得天順七年德王府該
本府長史司手本開本司并所屬衙門無吏書辦要行
定撥等因前來本年七月内本部撥去長史司吏戶禮
房司吏一名典吏六名兵刑工房司吏一名典吏六名
審理所司吏二名典吏四名良醫所司吏一名典膳所
奉祠所工正所司吏各一名典吏各二名典簿廳典吏
一名廣受倉廣受庫攅典各一名不曾撥有承奏司典
吏本年九月内撥承奉司司典各一名各送著役去訖
稿簿内亦不曾開稱因何添撥以後秀王崇王吉王徽
王等府相因俱撥有承奉司司典吏各一名今徽王奏
稱河南左布政使徐恪行文裁革本府承奉司吏典二
名等因不知徐恪因見祖訓條章并諸司職掌内不曾
該載承奉司吏典或見周伊等府承奉司俱無吏典獨
徽府承奉司有吏典疑是濫設要行查革抑不知别有
其故未經行勘難便定奪合無本部行移河南布政司
查勘前項吏典因何要行裁革著令從實回報前來另
行奏請定奪等因具題奉聖旨是欽此欽遵已行河南
布政司查勘去後今該前因案呈看得前項承奉司吏
典諸司職掌既不該載周趙唐伊鄭等府自來又不曾
撥有況本部在前撥送德崇吉徽四府各承奉司之時
亦無奏奉聖旨緣由左布政使徐恪職司前事恪遵祖
宗成憲裁革誠是但前吏相沿參撥頗久不行咨呈本
部查勘待報施行就行裁革雖無别情而輕易之罪亦
不能辭欲轉行德崇吉徽四府長史司將承奉司吏典
一體裁革送各該布政司改撥及行都察院轉行河南
巡按監察御史將徐恪就彼提問明白照例發落緣係
裁革吏典參問方面官及先奉欽依吏部看了來說事
理未敢擅便弘治二年九月二十日具題次日奉聖旨
是既祖訓條章并諸司職掌不曾開有承奉司吏典便
寫書與各王知道照例裁革徐恪處事輕易本當提問
且饒這遭還罰俸兩月欽此
論起復奪情不可為例奏狀(王恕)
稽勲清吏司案呈奉本部送内府抄出内官監太監黃
順等題云云等因具題奉聖旨准他吏部知道欽此欽
遵抄出到部送司案查潘俊等聞父母喪已經移文本
部關給勘合守制去後今奉前因案呈到部查得諸司
職掌内凡内外官吏人等例合丁憂者仍以聞喪月日
為始皇上以孝治天下臣民方且觀感而興起矣豈可
因此小官而開奪情起復之門以干祖宗之典憲而傷
國家之風化乎伏望聖明收回前命仍令潘俊等守制
滿日依例起復如此則祖宗之法不壊而陛下仁孝之
道通於神明光於四海休徵畢至而令名無窮焉緣係
扶持風化及奉欽依准他吏部知道事理弘治元年十
月初六日本部具題次日奉聖旨匠官係手藝人已准
他了罷欽此臣等竊惟子生三年然後免於父母之懷
故父母沒而子服三年之喪所以報本也此古昔聖人
緣情制禮之意萬世行之而不可易者又聞古人居親
之喪有三年不言者有泣血三年者非矯情也蓋不忘
親耳洪惟我太祖高皇帝斟酌古禮定為時制凡文職
官吏監生生員知印承差人等聞父母喪悉令丁憂守
制所以教之以孝也而守制止於二十七月所以示之
有終也今潘俊等雖是手藝之人已居官食禄亦係守
制人員陛下因該監官之請而許其奪情起復臣等所
以言之者蓋甚有違前項事例使忠臣孝子聞而議之
心誠不安今陛下特降德音如此臣等固不敢違若不
再陳但恐後之人遂以為例相率而忘其孝有傷聖明
之風化是臣等不言之罪也欲望陛下著為定例自今
以後凡文職官吏人等聞父母之喪非身任金革之事
悉令依例守制終喪敢有營求奏保奪情起復者許科
道官糾劾本人以匿喪論奏保之人以違制論如此則
人知所警懼而相勸勉於孝矣何患風化之不厚天下
之不治乎緣係扶持風化事理未敢擅便弘治元年十
月初九日具題次日奉聖旨是欽此
定奪欽天監官奔喪奏狀(王恕)
稽勲清吏司案呈奉本部送據欽天監呈前事據五官
司歷劉玉呈稱有母張氏弘治二年正月十九日病故
祖塋在於順天府東直門外遷民屯已於本年三月初
三日安葬畢思得本職係是親男例應守制理合具呈
乞為查照定奪等因到監據此查得洪武十九年二月
二十四日該本監官於奉天門欽奉太祖高皇帝聖旨
恁隂陽官人每都不要丁憂永為常例欽此欽遵外今
照本監查無守制事例及看得本官母故己行安葬完
畢要行守制一節緣本官係是提督造歷緊要官員正
值興工之時及有前項事例本監難擅定奪備呈乞為
查照定奪等因到部送司案呈查得永樂二年二月十
七日有本監五官司歷潘緝熙父故要回奔喪該監官
奏奉太宗文皇帝聖旨著他去欽此天順二年二月二
十九日五官靈臺郎方欽母故呈乞奔喪該監官引奏
奉英宗睿皇帝聖旨照例欽此成化元年二月十二日
監正谷濱母故奏要奔喪該本部具題奉憲宗純皇帝
聖旨照例欽此成化六年三月二十三日五官靈臺郎
吳英父故奏乞終喪該本部具題奉憲宗純皇帝聖旨
准他去奔喪欽此及成化十年三月二十日監副楊瑛
順天府人繼母病故奏乞躬葬成化十七年三月二十
五日中官正皇甫敬母故置丘塋所順天府地方奏要
安葬成化二十二年十二月十三日漏刻博士袁洪父
故置地順天府地方奏乞奔喪安葬本部節次照例題
准俱限三箇月奔喪安葬畢日照舊辦事前項奔喪事
例已行八十有餘年以袁洪父故置地順天府地方與
劉玉事體相同又係目前之事本官與本監官豈得不
知今本官既有母喪自合隨即呈監轉呈本部照例奔
喪為當却乃遷延月久待其安葬已畢方纔具呈意欲
免其奔喪顯有貪禄忘親之情而該監官却將奔喪事
例匿而不言止稱查無守制事例又稱本官係是提督造
歷緊要官員雖稱呈乞定奪其意亦欲免本官住俸奔喪
不無受囑情弊且該監官聞父母喪既已免其守制若
不照例奔喪則是於送終之禮全不用情烏得為孝子
乎且聖明之世有禄人員豈可容此不孝之人所據劉
玉并該監僉書官吏本當究問但呈文内有呈乞定奪
字樣合無免其送問行令劉玉照例奔喪三箇月滿日
赴部送回本監照舊辦事以後凡遇該監官員人等聞
父母喪者務要照依前例隨即具呈奔喪敢有託故不
奔喪者以違制論堂上官知不令奔喪者亦治以罪如
此則法令嚴而奸頑懼彛倫明而風俗美緣係查照定
奪欽天監官奔喪事理未敢擅便弘治二年四月十七
日具題次日奉聖旨是欽此
議給事中盧亨脩明治道奏狀(王恕)
考功清吏司案呈奉本部送兵科抄出本科給事中盧
亨題云云等因題奉聖旨該衙門知道欽此欽遵抄出送
司案呈照得本部見行事例在外司府州縣等衙門官
員三年六年給由赴部考覈不分稱職與不稱俱照例
引奏復職必待九年通考然後論其殿最定其黜陟是
即唐虞三載考績三考黜陟幽明之良法若有老疾罷
軟等項不職官員聽各該巡撫巡按官考察黜退三年
朝覲大明黜陟中間果有治行卓異者復有旌擢之典
其法可謂周悉無遺矣今看得給事中盧亨所言大意
以為官不久任則政多紛更政多紛更則民無定守今
後官員三年考滿果有卓異政績量陞一級仍留管事
必俟九年考滿然後不次陞擢知縣就陞知府知府就
陞布政一節其意固善但三年量陞一級存留管事似
非舊制若知縣必待九年陞知府又恐御史有缺不得
相應老成官員除補知府必待九年陞布政非惟參政
有缺少相應官員陞補抑恐參政任滿無相應員缺轉
遷且以資格待尋常之士不以資格待非常之才此古
今通制也合無仍照舊制除巡檢倉場等官三年週歲
考滿外其餘司府州縣等衙門俱候九年滿日考其殿
最定其黜陟果有政蹟卓異者府州縣官必須曾經一
考以上考稱者遇有相應員缺斟酌陞用方面官不拘
年歲遇有相應員缺照例推舉仍行各處巡撫巡按都
御史等衙門今後府州縣官果有廉能幹濟政蹟卓異
者務要循名責實從公舉保以憑具奏旌擢不許將阿
䛕奔競有名無實人員一槩濫舉如所舉非人以致蠧
政殃民者聽本部并科道官紏舉參奏如此則進用有
序庶官不曠緣奉欽依該衙門知道事理未敢擅便弘
治三年八月二十四日具題次日奉聖旨是欽此
議魯府鎮國將軍陳言便民奏狀(王恕)
考功清吏司案呈奉本部送准禮部咨該魯府鎮國將
軍陽□奏云云等因具本奏奉聖旨該衙門看了來說
欽此欽遵除開言路以廣見聞等三事本部另行外其
餘嚴黜陟以安民庶等事係隸别衙門掌行抄單移咨
到部送司案呈今將所言事件各開前件逐一議擬伏
乞聖裁緣奉欽依該衙門看了來說事理未敢擅便弘
治元年九月二十七日具題次日奉聖旨王輔導官不
為常例著巡撫巡按官會同考察奏來處置其餘准擬
欽此
一查得本部欽奉詔書并節次奏准考察官員事理俱
行移巡撫廵按并布按二司等官將所屬守領等項
官員嚴加訪察務在至公無私不許顛倒是非及遇
所屬三年六年九年考滿之時務要從公嚴加考覈
不許徇情虚應故事以致黜陟不公等因去後今鎮
國將軍陽□所言巡撫巡按官考察官員不過據該
司開陳賢否以憑黜陟該司官與府州縣官豈無親
故讐嫌以致考察不公黜陟不明要行各處巡撫巡
按及布按二司官凡遇考績黜陟之時務要設法體
訪陟其明而黜其幽一節其言有理深中時弊合無
准其所言通行各處巡撫巡按并布按二司官今後
凡遇所屬府州縣官或三年六年九年考覈或朝覲
考察或保舉糾劾務要公心設法體訪得其賢否之
實一黜一陟必須允合輿論不許容情挾私以致是
非顛倒黜陟不公人心不服責有攸歸
一查得近該吏科給事中廷玉題稱近來納粟監生數
多彼既以財出身得官豈不拔本生民被其魚肉要預
先立為上中下三等於臨選之時吏部出題嚴加考試
以文理通暢者為上文理稍通寫字端楷非請客者為
中不諳文理寫字粗拙請客者為下上中二等量其高
下與科貢一體選用下等者填注衙門職銜令其冠帶
閒住及行移國子監天下學校省諭各生知會使知及
時勉學毋致後日追悔本部看得所言有理合無依擬
於臨選之時嚴加考試分為三等如前所擬選用及冠
帶閒住及先行各生知會使知各加勉厲奮志進學
以收後效題奉聖旨准議欽此除欽遵通行外今鎮
國將軍陽□又以為言緣有前項題准事例見行未
久若再更張非惟政體不一抑且人情不堪
一看得鎮國將軍陽□言各王府輔導官不得其人要
行巡撫巡按不為常例通行考察年力精壯文理優
長素行清白者存留老弱無為阿䛕不才者就便罷
黜一節固為有理查得諸司職掌内開各王府官不
係常選任滿黜陟取自上裁似難行令巡撫巡按官
考察及查得先該藩王奏稱各王府官中間有年踰
七十者不肯告老致仕及年未七十或沾疾病等項
願告致仕者俱照例加陞品級等因該本部議擬奏
准已經通行去後其言要乞行選端謹有為之人以
充厥職所言有理合無候各王府長史等官有缺本
部照例於教官之中詢訪推舉相應堪任之人照例
銓補庶使輔導得人宗支弼正矣
嚴考察以厲庶官奏狀(王恕)
考功清吏司案呈奉本部送吏科抄出河南道監察御
史吳泰等云云等因具題奉聖旨這考察事吏部看了
來說欽此欽遵抄出送司查得成化四年該科道官魏
元等奏要考察兩京大小衙門官員本部奏奉憲宗皇
帝聖旨是有堂上官的還會堂上掌印官公同考察欽
此已經會官考察外成化十三年又該御史戴縉奏要
考察兩京五品以下官員本部查照前例具題節奉憲
宗皇帝聖旨照例會官考察欽此欽遵又經會官考察
訖案呈到部看得南京河南等道監察御史吳泰等奏
稱兩京堂上官并在外司府州縣官已經考察獨兩京
各衙門五品以下官員年久未經考察其間才行可稱
者固多而貪冒苟且者亦有要行兩京吏部會同兩京
都察院公同各衙門堂上掌印官從公逐一考察一節
臣等竊惟兩京堂上并在外司府州縣節經糾劾考察
黜退惟兩京五品以下官委的年久未經考察不無賢
否混淆誠如吳泰等所言合無准其所奏照依前例在
京者本部會同都察院并公同各衙門堂上掌印官將
五品以下見任帶俸并丁憂公差養病省祭等項官員
從公逐一考察除廉幹公勤才行超卓者遇有内外相
應員缺另行具奏擢用職業頗脩操履不失者存留辦
事外其貪淫酷暴罷軟老疾素行不謹浮躁淺露者開
具職名奏請定奪如考察不公仍聽科道糾舉其被黜
之人若有造言生事摭拾妄奏者治以重罪發遣為民
仍行移南京吏部會同南京都察院等衙門一體考察
徑自具奏定奪其言要嚴立歲考之法在京諸司堂上
掌印官及在外布政兩司并各府掌印官每遇年終各
將本衙門及僚屬官員廉貪能否勤惰得失緣由斟酌
的確考語造册三本一本奏繳一本送吏部一本送都
察院查照一節仰惟國朝定制内外官員已有三載考
績三考黜陟之典外官又有朝覲考察之例若再更立
歲考之法不無事體紛更難准所擬合無仍照舊例通
行在京在外前項衙門堂上掌印官如遇所屬官員三
年六年九年考滿之日務要從公嚴加考覈所出考語
亦要允協公論不許徇情虚應故事以致賢否混淆黜
陟不當事發連坐以罪緣係考察官員及奉欽依這考
察事吏部看了來說事理未敢擅便弘治元年二月十
九日具題當日奉聖旨是欽此
嚴考課之法(丘濬)
仰惟本朝三年一朝覲天下布政按察諸司府州縣官
吏各賫須知文册來朝六部都察院行查其所行事件
有未完報者當廷劾奏之以行黜陟近歲為因選調積
滯設法以疏通之輒憑巡按御史開具揭帖以進退天
下官僚不復稽其實跡錄其罪狀立為老疾罷軟貪暴
素行不謹等名以黜退之殊非祖宗初意按舊制官員
考滿給由到部考得平常及不稱職者亦皆復任必待
九年之久三考之終然後黜降焉其有緣事降職除名
亦許其伸理雖當臨刑亦必覆奏其愛惜人才而不輕
棄絶之如此可謂仁之至義之盡矣彼哉何人立為此
等名目其所謂素行不謹尤為無謂則是不復容人改
過遷善凡經書所謂改過不吝過則勿憚改皆非矣夫
人自幼至壯自壯至老其所存所行安能事事盡善而
無過舉哉不仕則已一履外任稍為人所憎疾則雖有
顔閔之行有所不免矣竊觀漢時長吏不任位者三公
遣掾吏案驗然後黜退其後不任三府而權歸刺舉之
吏朱浮謂有罪者心不厭服無咎者坐被空文意當時
長吏雖心不厭服然猶有罪可名雖被空文然猶有文
可考今則加以空名如死後節惠之謚受此曖昧不明
之惡聲以至於沒齒賫恨况貪者未必暴暴者未必貪
老疾未必老疾罷軟未必罷軟素行不謹不知何所指
名又何以厭服其心哉宋韓億為執政每見天下諸路
攟拾官吏小過輒不懌曰天下太平聖主之心雖天下
昆虫皆欲使之得所仕者大則望為公卿次亦望為侍
從下亦望為京朝官柰何錮之於聖世嗚呼禁錮人於
聖世固非太平美事然使天下失職之人布滿郡縣亦
豈朝廷之福哉伊尹曰一夫不獲時予之辜當道君子
尚慎思之
奉王冡宰書(周叙)
太保冡宰抑菴大人先生閣下叙惟吾吉自有宋逮今
賢才輩出為世道之重鄉邦之光者九賢也由兹以降
匪無其人而俊偉光明卓然著稱為無瑕之玉無疵纇
之珠者殆亦鮮見焉叙於永樂宣德間嘗仰望少師東
里先生可當之然迹其舉措䆒其底裡士大夫公論不
容掩也竊自計之堂堂名郡際今聖明大一統之時豈
無復有歐陽子胡澹菴周平園楊誠齋文信公其人者
出耶為之徘徊嘆息翹佇思慕者久矣兹乃於大人先
生而見之得非吾吉賢才之運國家養士之效之所鍾
哉非特叙與吾郡之士動喜天下士大夫亦莫不為之
更慶而交賀也伏惟先生處在屯之際翼戴今皇帝嗣
大統處大事濟大艱其時其事視諸前輩又甚難者竊
謂膺天下之重任必當心天下之大憂成天下之大計
而後可以有濟其要無他在於用君子遠小人而已若
兩存之譬如持衡之勢此重則彼輕彼輕則此重難並
行不悖也蓋小人易進難退君子未有不為所擠者當
兹維新之始主上内外惟先生是倚得不毅然少任其
責而無少有回顧之慮乎使少有回顧非惟朝廷大事
難濟於夫所謂世道之重鄉邦之光者亦難望其全矣
叙閒中窺察其人若今某公某及某公某皆君子也其
已同朝者宜傾竭倚注之彼在遠在家者宜即日驛召
以來之與之朝夕圖惟同心同德以處大事濟大難幸
甚小人之道宜徐為之謀強壯者俾膺重鎮於一方年
老者許彈劾致仕於其家餘未有顯著之迹藴堪用之
才者存之彼自相發奮洗濯琢磨為君子之歸矣其他
内外防微之政宜與三四君子因人所建白不動聲色
以漸處之可也得非謹終於始又曰惟克果斷乃罔後
艱竊思我朝當三楊先生輔政之初一幾也不深思熟
慮身任其責惟陽歛隂施掩人耳目雖曰自保其實誤
國故致今歲七月之禍此時先生與諸君子輔政之初
又一幾也宜監覆轍為宗社生靈永遠之謀開天下後
世太平之治俾歐陽子周平園之事業復見今日顧不
偉哉失今不圖恐異日噬臍之悔莫及矣豈得即能效
張子房之從赤松子裴晉公營綠野堂之時伏願先生
斷斷若殷之伊傅宋之韓范以天下為已任為心毋徒
諉曰尚有某有某而不敢自專為辭若然史臣輩將執
彤管磨崖石以紀勒先生之大勲垂示無窮之不暇則
天下之大憂大計可收厥效矣叙頼朝廷之恩先生之
惠以一介書生官至學士榮矣叨居南京秩清務簡樂
矣此外無纖毫求進之心况冒膺宋史之脩倘不即死
成此一事竊名穹壤間他富貴皆無所望第學識淺陋
不足以當耳所念者國家安叙輩亦或可偷生畢其素
志今歲以來因朝廷屢有更張事不敢避禍亦屢有所
陳無非為求天下之安故也恭審朝議以為可采否自
是以往亦不復敢凟告一語矣伏乞先生垂仁誘掖曲
全之感德感德叙兩歲患脾疾今秋復作兼以左身風
痺未知可逭生否恃平昔從游門墻兼辱教愛故不得
不有言然前此未嘗敢一奉問也兹因論拯時急務不
免覼縷干冒崇嚴恕納不宣
名臣經濟錄卷十九
