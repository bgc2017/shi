名臣經濟錄卷三十七
明黃訓編
兵部(職方上之上)
于謙行狀錄(于冕)
正統十四年夷酋額森入寇獨石馬營至秋勢益猖獗
上將親率六師討之公偕尚書鄺埜上言聖朝備邊最
為嚴謹將士用命可坐收功不必親帥六師以臨塞下
皇上宗廟社稷之主誠不可不自重不聽是年八月三
十日六師啟行初上命公隨征忽改遣鄺埜留公理部
事十有五日師駐狼山土默特主將不識地利遠絶水路
我軍焦渴甚窘促玩不為備俄而敵騎奄至王師敗績
死者填委溝壑為滿蓋曠世所無之竒禍也上北狩報
至京師大震公北望號哭誓不與敵俱生太后命郕王
監國是日臺諫廷論土默特之變罪歸王振王方攝朝倉
卒未有處分錦衣衛指揮馬順素附振意頗不平衆怒
擊順死於廷且索振所親信二内侍將擊之彼此諠譁
班行雜亂無復朝儀文武諸大臣皆驚避公堅立不動
王亦疑懼屢起欲退公直前扶掖勸止之且請降旨令
羣臣立班勿擅動命紅盔將軍用瓜擊二内侍期亟死
王從之時在廷上下相顧未已公恐事不測復進言曰
請再宣諭羣臣王振罪固當赤族俟啟太后行誅未晚
馬順罪惡應死勿論衆稍定退朝時過午刻矣公袍袖
皆裂徐步出左掖門吏部尚書王直迎執公手謂曰今
日事起倉卒賴公以定雖百王直將焉用之公辭謝不
敢當太后以公人望所屬陞兵部尚書公固辭不獲始
就職公以鑾輿未回大敵垂至若前日扈從失律者一
槩寬貸則今日被堅臨陣者何所畏憚迺上章劾舉其
罪大略曰武臣如顧興祖等茫無一計可施遂使三軍
覆没上棄君父於漠廷下委生靈於丘壑文臣如王佐
等雖無敗軍之罪難逃違法之誅王令法司議罪以聞
時親藩有上章願赴闕勤王者太后遣太監金英傳旨
皇太子幼冲未能遽理萬幾郕王年長宣宗皇帝親子
宜嗣大統言者亦以時方多事國有長君社稷之福於
是文武羣臣交章勸進王涕泣固辭避歸郕邸不出太
后復降旨責王不得已乃即位遙尊英廟為太上皇帝
改明年為景泰元年天下始知有君朝綱始肅法令始
行公見上泣曰敵人方強氣滿志得將有長驅深入之
勢不可不預為計邇者各營精銳盡㨂隨征軍資器械
十不存一宜急遣官分投召募官舍餘丁義勇起集附
近民夫更替沿河漕運官軍令其悉隸神機等營操練
聽用仍令工部齊集料物内外局厰晝夜併工成造攻
戰器具京城九門最為緊要令都督孫鏜衛穎張軌張
義雷通等統軍士出城守護列營操練振耀軍威遣給
事中御史等官王竑等分投巡視勿令疎虞各城門外
居民寇若廹其脅從則敵勢愈衆宜令兵馬司排門曉
諭遷徙城内聽各隨便居住通州壩上等處倉糧不可
捐棄令在官諸人關支准作月糧之數一舉兩得計無
便於此者大同宣府等處曾經敵騎往來剽掠者請勅
各處守臣諭以今日國家之事必須輯和衆庶固守城
池整搠人馬互為應援一切關隘樓櫓墩臺壕塹務在
挑修深固不許虚應故事至於選用人材尤為當今急
務文臣如軒輗者宜令巡撫武臣如楊洪柳溥者宜為
將帥凡軍旅之事臣請身任其責不效則治臣之罪上
深嘉納悉施行之時邊報絡繹訛言萬端事情百出公
先事預防攝權制變衆皆視公為安危輕重太監喜寧
本邊人也土默特之敗降額森盡以中國虚實告之遂為
鄉導奉英廟趨紫荆關京師戒嚴人無固志往往挈而
南奔侍講徐珵妄言占象倡議南遷以避之事聞六宫
而二三大臣復依違其間公慟哭於廷抗言京師天下
根本宗廟山陵社稷咸在百官萬姓帑藏倉儲咸在此
處不守何處可守若一動則大勢盡去宋南渡之事可
監矣上是公言堅持固守之議先是京場草束自永樂
以來承平日久俱在城外堆積動以千數百萬計壩上
養大馬草束料豆亦置倉場於野外公一聞北敵臨關
急分遣五城兵馬司官縱火焚燒一面奏聞或謂事重
何不待報公曰事有經權今敵在目前若少緩待命下
適以資敵及京師解嚴人皆服公經濟遠略設不預為
焚燒之計則在野倉場皆敵囊中之物藉此持久坐困
我必矣主將石亨與公謀議頗異只欲盡閉九門堅壁
以待之公不聽乃請率先將士躬擐甲胄軍德勝門外
閉闔城門示以必死泣諭三軍誓言國恩當報忠義難
得事機一失禍患立至生不如死人人感奮勇氣百倍
十月之朔額森入紫荆關傳言送駕還京長驅直前其
先至者四散前突我軍堅不為動知我有備稍自引却
額森次至城下對我壘而陣英廟在額森所敵人覘知
我軍嚴整不敢有加我亦不敢向敵輕放一矢喜寧嗾
額森邀我六七大臣出城議和奉駕還宫所邀金帛以
萬萬計蓋責我所難從以起釁端廷議忷忷禮部遣使
來問公公曰今日止知有軍旅他非所敢聞對壘凡七
日是為十月既朢諜知敵中移英廟車駕離其壘漸遠
乃砲擊其壘敵死砲下者萬計額森大沮宵遁仍奉駕
以北我軍奮欲追擊之公不許止令逐出境外縦之自
去初紫荆失守公集議所以禦敵之策皆曰額森善戰
而我軍新集且脆弱公曰聞善戰不若不戰而屈人也
乃一以忠義干城卒至一矢不遺敵衆自退人謂天實
生公以為社稷朝廷論功特加少保總督軍務固辭不
允人言今日宋李綱不能及公曰四郊多壘卿大夫之
恥城下但不盟耳今日惟有竭力戰守復還車駕此臣
子之職分餘非所宜言
議講和疏(于謙)
兵部為陳言邊務事該鎮守大同參將都督僉事許貴
查得正統十四年十二月内節該欽奉詔書内一欵朝
廷求言本欲聞善道知警戒凡四方災異事干國體者
所在官司即時聞奏欽此欽遵臣照得大同三路自舊
歲七月以來至今達賊不時攻圍四散搶掠臣守西路
地方又係緊關衝要賊行四通道路節次侵犯攻圍臣
領所部官軍相機截殺追趕累次奏報外切見沿邊軍
民趁空樵採柴草搶割田禾度日不為經常之道即目
正當農種之時雖令各人照舊耕種但聞邊墩不時舉
放砲火人心驚恐自不安生況今敵人聚集人馬衆大
少者五七千多者一二萬整陣入境攻圍各城在邊軍
民人等不敢出城樵採收割又無經營各衛倉厫舊歲
民間該納秋夏糧料草束為因路阻運送不前見在邊
儲官軍馬疋按月支給有減無增再照西路五衛馬隊
原有官軍四千九百二十員名先於乾河等處與賊對
敵陣亡中半回衛見在者又有被傷旗軍告令弟男替
代俱係未經操習戰陣之人舊役慣戰馬軍十無三四
又況見在馬疋止有二千一百餘疋中間多有新例借
勸收買兒騍小馬不堪騎戰十有二三比與原舊馬數
缺少二千八百餘疋及照本年二月内臣差千戶張鑑
管領無馬官軍一百八十一員名前去墳嶺墩設伏有
敵到墩攻圍未戰之時内中復有三人通曉漢話呌稱
我一箇是女直同一箇是浮石參謀一箇是哈密指揮
我來近墩打話你每聽著要講和著管你每的大頭目
奏將去連夜差使臣來我每便回去你若不來講和我
每三班人馬輪流打攪你不得種田等因已行具本奏
報外今敵聚衆復入境内擾攘軍民不得耕種切慮四
月以後青草茂盛倘若敵勢衆大就於腹裏駐劄趁草
牧馬城門關閉人不得樵採馬不得牧放欲便興師戰
鬭尤須量已料敵設若寡不敵衆如之奈何臣一介魯
夫昧於戰守誤蒙聖恩濫叨今職晝夜懷憂不能補報
伏望皇上憐憫在邊軍民乞勑在廷内外文武大臣將
前項打話賊人要行講和情由從長計議便利上策分
免聖主之憂臣之愚見莫若遣使賫勑與敵假以和好
為詞暫示休兵照舊修飭墩隘廣積邊儲練習士卒飽
養馬匹密定討伐之計若敵仍復拘執不移侵犯邊城
我既有備以逸待勞守邊將官運謀出竒統率銳士奮
力復仇務在一鼓而擒之必矣具本該通政使司官奏
奉聖旨兵部知道欽此抄出到部查得先該福建道問
刑監生練綱題稱在廷文武羣臣中間有以主和議為
詞即是奸臣就乞誅之勿留誤國等因節該奉欽依他
說的是欽此續該迤北走回軍餘陳旺等說你要差内
使一人通事五十人去迎太上皇等因本部參係重務
乞會多官計議節該題奉欽依敵情譎詐不必會官計
議欽此欽遵今都督僉事許貴又奏要與敵講和暫示
休兵待人馬強壯密定討伐之計一節切詳金人蟠據
幽燕輙敢背棄盟誓自逞兵力之雄烏合獷悍之衆既
侵犯邊境而拘留上皇復入寇京畿而震驚陵廟其為
仇恨庸可勝言且以和議一事論之當去年秋冬之間
正敵勢方張之際朝廷亦嘗遣都指揮李鐸指揮岳謙
等賫執金繒往使北庭賄賂纔入於窮廬敵騎已至於
關口繼遣少卿王榮通政王復又往敵營不見上皇鸞
輿而還敵衆知我戰守有備尋皆望風遁去朝廷灼見
敵情難測和不足恃以故絶使不通往還惟勑邊將修
武備勵人心固守城池相機戰守今許貴又奏和議之
說臣等竊惟今日之事理與勢皆不可和何者中國與
敵有不共戴天之讐和則背君父而忘大義此理有所
不可和也又北敵貪而多詐萬一和議既行而彼有無
厭之求非分之望從之則不可違之則速變此勢有所
不可和也苟以為敵強難制姑從和以緩其兵臣等請
質之前代宋真宗澶淵之役契丹之衆累被我兵摧沮
既盟之後朝廷尚歲輸銀絹三十萬兩疋迨至季世徽
欽北狩中國名將如張韓劉岳之徒屢敗金師及奸臣
秦檜一主和議朝廷既割境土以與之又輸歲幣以賄
之甚則不得已降尊號其為含垢忍恥屈已從和固無
所不至卒之人心解體國勢陵夷無救成敗而後已援
古證今和之不足恃也明矣為今之計莫若選將練兵
養威蓄銳敵若來侵則相機而勦殺敵若遠遁不貪利
以窮追萬一敵人昏于事勢昧于一來復有大舉入侵
之謀則我兵操練有素加以將帥思奮臣等當盡死效
力以圖報復以雪國恥必不出敵人之下其或皇天厭
亂列聖有靈敵人自知窮兵不利變惡為善遣使入貢
則示以善善量與賞賜遣回亦不拒絶而已若欲朝廷
先遣使臣往彼通好則示彼以弱而啟其輕侮之心萬
萬不可此則方今之要務而臣等愚見止於如此及照
許貴叨居重任保障邊方不能銳意用兵却乃倡為和
議畏縮之跡既明忠義之心何在合將本官明正典刑
以謝天下以戒將來緣係陳言事理又係備邊將官合
無姑記其罪差人馳驛賫文切責許貴令其整飭邊務
操練軍馬作興士氣固守地方必期竭力以贖前罪如
仍退縮誤事治以重罪仍通差人賫文前去遼東宣府
大同陜西等邊及永平山海居庸白羊紫荆倒馬等關
口總兵鎮守等項内外官員令其整搠人馬固守地方
如遇敵人來攻務要相機行事毋得聽信哄唀因而失
悞機務仍通行在京五軍三千神機等營總督總兵等
官嚴加訓練官軍諭以忠義大節使之感激思奮以圖
成功不許苟且因循致悞大計緣奉欽依兵部知道事
理具題景泰元年四月十九日奉聖旨是欽此
為擅調官軍事(于謙)
内府抄出奉御黃整題今蒙差臣等前往永寧守備臣
於景泰元年閏正月初一日率領官軍夜不收一千五
百員名到永寧守備外至本月初八日據夜不收飛報
聲息有都指揮同知楊信調去官軍三百五十員名本
月二十二日又調官軍二百五十員名本城止有官軍
九百員名守備不敷本年閏二月二十三日又有參將
楊俊差夜不收賫貼前來永寧調去都指揮王琳帶領
馬步官軍盡數前往懷來城内守備將永寧城西門砌
塞等因臣切見先奉勑命專一守備永寧緣金陵山後
未奉勑旨臣難擅離城池具題該本部官欽奉聖旨該
衙門知道欽此欽遵抄出到部案查先該總督軍務少
保兼兵部尚書于謙總兵官武清侯石亨昌平侯楊洪
會議得懷來永寧一帶内則捍禦居庸外則接連宣府
至為緊要若二城無人守備則一路聲息不通南北道
路阻絶非惟敵人得以縱兵而京師亦不利便合無令
都指揮楊信總領都指揮王琳李剛率領官軍夜不收
共三千員名量給賞賜前去懷來永寧二城各安插一
千五百員名修理城池築立墩臺收割田禾預備糧草
探報聲息隄備敵人具題節該欽奉聖旨准他說欽此
欽遵今奉御黃整奏稱本月二十三日右參將都督僉
事楊俊差夜不收賫貼前來永寧調取都指揮王琳帶
領馬步官軍前往懷來城内守備將永寧城西門砌塞
等因參照前項官軍原係奏奉欽依調去永寧守備之
數皇上特命臣監督其本官不令楊信預先知會又不
與總兵官公同計議奏請定奪却乃擅出票貼將欽調
官軍改調别城又要將永寧城門砌塞似此方命專權
擅作威福下欺主將上侮朝廷視邊務如等閒弄軍馬
如兒戲強梁跋扈旁若無人方當軍馬調動之際而北
敵乘間來攻彼此聲勢相懸豈不重為邊患及照本官
先在馬營守備專一弄術舞智驕矜誇大種田貨殖私
役官軍才不逾於斗筲心實惡於梟獍蔑視同列交結
權貴一旦敵騎臨城不能竭忠死守窺伺敵稍退去輒
將馬營獨石數處堅城并倉厫錢糧盡行捐棄在逃以
致士卒潰散邊境失守開敵奔竄之路因而喪師辱國
至今人皆痛恨雖伊父楊洪亦嘗憤之切齒今却不洗
心改過仰荅皇上委任之重仍復恃權妄為愈加放肆
謂國法不足畏謂軍士不足恤謂剛愎為可恃謂驕縱
為可久徇私積怨人所共知若不整治於今日無以警
戒於將來合無將本官提送法司明正典刑以為邊將
棄刑專權之戒仍令都指揮楊信將原調懷來永寧守
備官軍依數分𣲖二城用心提督操練固守城池遇警
相機行事若有應合調動緣由務要奏請定奪緣楊俊
係軍職及奉欽依該衙門知道事理具題景泰元年正
月二十七日奉聖旨楊俊擅自調弄軍馬致令緊要城
池無備這等妄為理法難饒如今北敵聲息緊急防守
至重且饒他這遭再違了不饒還行文書與他知道欽
此
為建言事(于謙)
兵科抄出都察院右副都御史羅通題臣本一介書生
永樂六年弱冠之時蒙太宗文皇帝作養之恩叨中鄉
舉永樂十年登名進士授監察御史歴陞今官臣在仕
途年久各處邊情頗知其略譬如近日遼東來報聲息
此必徵調遼東軍馬其遼東守將因境外有一二敵人
行走即便詐稱敵人數千犯邊以止所調之軍甘肅寧
夏大同宣府亦然且其遇敵之時殺獲敵兵十餘人輒
便稱說見敵數千殺敗敵衆斬獲首級十餘顆妄奏邀
功似此所為比比皆然不必遠求向者德勝關等門外
殺敵功次不知殺得幾百千敵却陞官軍六千有餘萬
目所視萬手所指尚且如此何況邊寨之遠朝廷所不
能見者而不行詐哉此皆已往之事不必追究但方來
之計不可不預備也為今之計宣府大同各宜屯重兵
操練宣府合於獨石馬營或德勝口屯練大同或於威
遠衛屯練各選武將之驍勇而不怯懦者充總兵官文
臣之剛斷果毅而不猶豫者充總督軍務時常遣夜不
收諳曉敵語者身穿敵衣裝扮敵兵出境探聽敵情若
敵在三百里之内二百里之外則即按孫子兵法神乎
神乎而不許颺軍之聲微乎微乎而不許現軍之形或
乘月銜枚而行或乘霧捲旗而趨使敵不見灰塵出敵
不意掩其不備夜𢷬敵營敵雖恃健馬勁弓卒然而至
無所施矣如此則敵可擒而我軍萬全無失矣敵必遠
去不敢近邊若止是正正之旗堂堂之陣白日行營敵
非惟望塵而遁去抑且埋伏以待我軍其勝負利鈍非
臣所敢知也臣之管見如此然古之名將韓信起於行
伍穰苴拔於寒微乞勑兵部五軍都督府令都指揮千
百戶衛所鎮撫及有勇略總小旗其中必有知兵如韓
信穰苴者可與議而行之若腰横玉帶頭簮貂蟬者皆
是苟全性命保守爵祿之人與憎賢忌能徒能言而不
能行者不足與議此也具題本官欽奉聖旨兵部知道
欽此欽遵抄出到部參看得羅通奏稱近日遼東甘肅
寧夏大同宣府虚報聲息妄報功次一節照得遼東宣
府大同陜西寧夏延綏等處近日飛報聲息絡繹不絶
若依所言一槩參奏不實誠恐邊將果有聲息不行奏
報不無有悞事機合行都察院各該廵按監察御史體
勘遼東甘肅寧夏大同宣府總兵鎮守提督參贊等官
近日奏報聲息功次有無虚詐明白徑自回奏定奪其
奏德勝關等門外不知殺得幾千百敵却陞官軍六萬
六千有餘一節查得近該總兵官武清侯石亨等奏繳
前項功次文册到部通該六萬四百三十一員名本部
已經查例議擬覆奏欽蒙將數内當先一萬九千八百
八十員名陞一級陣亡三千一百一十八員名陞二級
其餘齊力等項止是給賞不曾陞六萬六千餘名續兵
科掌科給事中覃浩等題稱前項功次不明節該奉欽
依都察院便差公正御史一員兵科推公正給事中一
員通行查勘他每功績有無曾無陞賞的從實來說不
許徇情妨廢公道欽此欽遵通查未報今羅通既稱前
項官軍不曾殺敵合將臣謙同石亨等已陞職爵革去
其餘官軍合無不必查勘俱且不陞止是給賞惟復仍
候御史給事中查勘回奏至日另行定奪伏乞聖裁又
奏宣府大同各宜屯練重兵選驍勇剛斷者充總兵總
督官遣夜不收探聽敵情出其不意掩其不備則敵可
擒要令知兵都指揮指揮千百戶衛所鎮撫總小旗如
韓信穰苴者議而行之若腰横玉帶頭簮貂蟬者皆是
苟全性命保守爵祿之人與憎賢忌能徒能言而不能
行者不足與議一節查得先該本部會同戶部并總兵
等官石亨楊洪柳溥等議得大同宣府地方自敵犯邊
以來官員損耗沿邊墩隘壕塹俱被坍㙭無人瞭望致
使出入自由縱横剽掠以致城門終日緊閉不敢放出
樵採頭畜餓死房屋拆盡田苖不得收割草束俱各罄
盡況今春農在邇若不設法用力備禦人心委的不安
合無請勑石亨楊洪各帶精銳馬步官軍四萬員名内
步軍三萬五千馬軍五千石亨自紫荆關往大同楊洪
自居庸關往宣府沿途巡哨就行提督一路守備官軍
人等堵塞關口修理墻榨墩堡及布列營陣暗設詐備
敵衆來攻以計破之敵少剽掠用兵勦之若其遠去依
舊瞭守遮護彼處軍餘人等耕種秋收一體防護戶部
委官措備糧草供給候布置停當事體寧帖仍舊回京
其餘未盡事件宜從各官臨事處置務在區畫得宜經
久利便等因具題節該奉聖旨領軍馬巡哨及措置邊
務都准議行欽此俱欽遵外緣係已行事理合用總督
參贊官員至期另行奏請定奪所據推舉武職已有令
諭詔書事例其舉到部者俱送石亨等處試驗量才擢
用雖係才略不齊亦可隨機任用未見有如韓信穰苴
者又照武清侯石亨昌平侯楊洪安遠侯柳溥等頭簮
貂蟬與都督孫鏜范廣衛穎等俱係腰横玉帶之人亦
有守戰功績不見苟全性命保守爵祿實情俱蒙欽命
管操今羅通奏其不足與議此事又自薦伊仕途年久
各處邊情頗知本官見蒙欽命參贊楊洪軍務所言如
此切恐有韓信穰苴堪任大將之人未施於用者合無
就令在京五府六部都察院堂上官將堪任大將之人
指實姓名開具實跡明白奏保仍命内臣同文武大臣
博採羣議從公試驗如果將才過於石亨楊洪等誠如
古之韓信穰苴另行奏請定奪不許徇私偏執濫舉非
才致誤大事再照羅通所言選文臣之剛斷果敢者充
總督軍務官切念臣謙粗通章句濫厠縉紳既無剛斷
果敢之才又乏折衝禦侮之力猥以孱薄魯鈍素不知
兵叨蒙聖恩總督軍務揆以輿論委的不堪羅通所言
切中臣病乞罷臣少保總督之命或就令羅通或另選
老成大臣代臣管理臣止管部事當捐軀盡瘁以報聖
恩一有違慢罪當萬死如此庶使上不有誤軍國之務
下有以恊乎輿論之公緣奉欽依兵部知道事理具題
景泰元年正月二十七日奉聖旨著五府六部都察院
翰林院堂上官及六科給事中各道御史將于謙羅通
所言通行詳看停當來說欽此
為邊務事(于謙)
兵科抄出鎮守延安等處都督同知王禎題景泰元年
三月二十一日准恊同守備都督僉事王斌咨節該欽
奉勑候春煖河開即將前項州縣寨堡軍民撫恤前去
照舊安插守備欽此今據旗軍龍五等狀告蒙臣等鈞
帖仍調前去神木縣照舊守備切思本衛相離神木縣
二千餘里路途窵遠供給艱難等因具告除將所告指
揮白玉等官軍二百五十員名調守本衛安邊營地方
操備及具題外備咨知會准此查得正統十年八月十
八日准本府咨該王斌題要將原調綏德地方操守慶
陽備冬官軍七百三十六員名連馬疋軍器退撥與伊
分派各守地方等因抄出到部覆奏間又於兵科抄出
恊贊軍務監察御史馬恭題合無將延綏慶陽沿邊地
方榆林莊等二十五寨堡軍馬令王禎王斌共管遇秋
九月十五日以前一逓一年前去安邊營就令本處官
軍備各防禦賊寇候到次年二月十五日以後春煖河
開仍來榆林莊一處與臣等計議邊務行事及不時輪
流或分領前去該管營寨整飭軍馬器械城池壕塹糧
料草束庶無分争事妥安邊實為有益具題兵部查得先
奏奉太上皇帝聖旨是朝廷選任將官要行恊和安邊
先著王禎王斌共守地方分投督兵備禦他怎麽不知
以國事為心節次挾私忿争今且不問兵部便差人賫
文書與他著依原勑共管延安綏德慶陽沿邊榆林莊
等寨堡軍馬每年防秋時候令王斌往安邊營操兵防
賊春暖仍回榆林莊以安邊境但失機一體坐罪凡遇
邊務須公同計議奏來敢有故違不遵偏執誤事的不
饒還著馬恭與王禎等從公商議果安邊營見守備官
軍不勾調用酌量添撥官軍去兼守不許妨事欽此欽
遵通行王斌馬恭欽遵去後續准本府咨該臣覆奏會
同監察御史馬恭計議得慶陽衛原調綏德地方備冬
指揮白玉等馬隊官軍二百五十六員名係臣原奏隨
操之數後因神木縣缺軍調去相兼操守不動外臣等
遵奏欽依内事理將本衛常年調來高家堡備冬官軍
四百八十員名就帶執把軍器火器於正統十年十月
二十日撥去慶陽地方安邊營操備訖今後若王斌仍
再不足偏執攪擾惟事紛争乞令本官前去所奏迤東
易守地方孤山兒府谷東邨等三寨恊守臣仍前總督
安邊等一帶營寨操備往來殺敵上無煩瀆聖聽下使
邊備得一緣奉欽依還著馬恭王禎從公商議果安邊
營見守備官軍不勾調用酌量添撥官軍去兼守事理
具題本部官欽奉太上皇帝聖旨既添撥官軍去安邊
營操備了罷再生事紛争的不饒兵部還行文書與王
禎王斌每知道欽此欽遵施行外又准本府咨該王斌
又題要將沿邊營寨地方乞勑恊贊軍務監察御史馬
恭從公酌量寨堡地里分軍馬等因具題該兵部參看
本部官已奏奉太上皇帝聖旨既添撥官軍去安邊營
操備了罷再生事紛争的不饒兵部還行文書與王禎
王斌每知道欽此又通行欽遵去後今王斌又奏前因
看得奏内係本年十一月二十二日具題恐前奉欽依
公文未到以此本官又行紊煩具奏合咨呈該府轉行
臣并王斌馬恭俱照前奉欽依事理欽遵恊和守備不
許各執已私故違聖訓生事紛争有失大體悞事不便
備咨又經通行去後今准王斌咨稱除將慶陽衛指揮
白玉等二百五十六員名取調迤西安邊營操備一節
緣前項官軍係奏定迤東神木縣領馬常川操備人數
蓋是各官軍要得附近本衛易得私家往來捨遠就近
投託在彼買囑王斌又行妄奏煩瀆聖聽係于累經兵
部參擬奏奉欽依已定年久操守官軍今後受私擅便
調去安邊營自逞已威欺罔朝廷法度安在查得神木
縣都指揮施政即今有操備官軍二千三百八十二員
名不敷調用安邊營却有見操官軍二千三百九十員
名此分争之時又添西安左等三衛并直隸潼關平涼
等衛官軍五百員名尚且不足及照都指揮神傑所奏
係干那動邊備官軍未經勘議難便定奪行移臣等查
勘回報緣王斌與神傑俱係降人不顧廉恥不知大體
不思朝廷邊備為重故將各寨操備軍馬往往攪擾紊
亂定規且如慶陽調守甘肅官軍及河南都司南陽潁
上衛所并直隸寧山潼關等衛官軍調在延綏地方守
備相離本衛各有三千餘里并二千五百里者却於何
處寨堡操守為當致令神木縣見缺軍馬不敷調用安
邊營軍馬愈加數多兩處不均實難操守再照王斌既
知奉勑將州縣寨堡軍民撫䘏前去照舊安插守備却
將原守神木縣常備馬隊官軍白玉等擅便調在安邊
營有此故違緣延安慶陽一帶邊寨軍馬俱係都御史
陳鎰王文靖遠伯王驥等節次整飭邊備已定事理臣
係鎮守官員若不具奏誠恐因而有廢大事未便切惟
兵部職掌天下軍馬政務日有萬幾被其繁文冗亂巧
捏妄奏一時不能周知依允准行不惟調動邊軍正中
奸邪詭計如蒙伏望皇上明鑑萬方察正除奸乞勑該
部參議施行庶使邊軍安妥邊務不致攪擾民安政舉
實為便益具題該本部官欽奉聖旨該衙門知道欽此
欽遵抄出到部查得先該延安衛操備指揮同知神傑
等題先調中寧寨營領延安衛軍馬操備蒙鎮守延慶
等處都督同知王禎鈞帖該本官奏准將寧寨安邊定
邊三營隨操軍馬暫收慶陽衛城内安插除遵依外續
蒙恊同守備都督僉事王斌鈞帖開寧寨安邊定邊三
營守備并隨操軍馬安邊寧寨二營守備官軍却分撥
慶陽城内其慶陽衛在城靖邊營守備官軍却撥延安
城内俱不得自守地方誠恐激變下人從長區處將慶
陽衛隨操并各營守備官舍軍餘令都指揮僉事張友
王榮領回慶陽衛操守將延安衛守備寧寨營官舍軍
餘八百五十員名令臣等領回延安各守地方若不預
先具奏誠恐地方有警兩相推調誤事等因具題抄出
本部為照所奏動那備邊官軍未經勘議難便定奪已
經轉行王禎王斌馬恭等從長勘議應否將各營守備
官軍各回原處其於人情邊務有無違碍明白具由回
奏定奪續該都督僉事王斌題稱都督同知王禎共有
官軍一萬五千八百二十五員名仍隨伊操其餘官軍
指揮吳信等一千六百五十二員名并慶陽衛指揮白
玉等官軍二百五十六員名放還各衛守備誠恐王禎
又將放回延慶二衛官軍復調伊處操備臣領官軍委
的寡少若不增添實恐悞事除王禎放回延慶二衛指
揮白玉等所領官軍并各衛召募壯丁就令守備各處
地方外所據延安衛指揮王貴等官軍四百二十六員
名只今仍在綏德王禎處隨操亦合退回臣處分撥守
備為當等因具題抄出本部又照所奏前項官軍係先
議定守邊人數經今年久一旦奏要分更恐有偏徇窒
碍又經行移延綏等處鎮守參贊等官都督同知王禎
等從公計議定奪應否將所奏官軍退回王斌分守地
方明白會奏外今王禎又奏前因臣等切聞兵者國之
大事將者人之司命必主將偏裨之恊和然後軍務緩
急之不悞切照都督僉事王斌狡詐無狀剛愎不仁叨
受國恩而謬膺重寄統領軍馬而恊守邊方自當盡心
效力和睦主將以濟邊務以圖成功可也豈期本官非
我中興之心膂罔念邊務之重輕素無汗馬之勲勞恣
肆如狼之暴戾自往延綏地方守備以來逓年虚張謬
論煩瀆聖聽偏執已見沮壊邊務調弄軍馬有同兒戲
欺侮主將視為尋常先因本官專權方命恣肆妄為非
止一端累該本部參奏欽蒙恩宥自合刷恥易行改過
遷善今却全無忌憚愈肆強梁將奏准調去神木縣禦
邊官軍擅自改調安邊營操備既不奏請於朝廷又不
會咨於主將設使邊務守備率是以行是則賞罰予奪
之柄不出於朝廷而強梁跋扈之臣得逞其已計其為
後患庸可勝言況本官終係族姓微賤難令守備邊方
矧當多事之秋宜慎防閑之術合將王斌挐送法司明
正典刑以為邊將專權不忠者之戒或皇上憐念本官
守邊微勞寬免刑誅亦合量為改調勿使終誤大事合
無差人馳驛賫文行取本官不必來京就令前去平蠻
將軍總兵官靖遠伯王驥處令其領軍當先勦殺貴州
苗賊以贖前罪及令王禎馬恭等共同計議推薦歷練
老成知兵都指揮或指揮一二員奏請陞授代替王斌
守備若是王斌仍前倔強飾詞攪擾不行隨即前去就
便拿問治以重罪如此庶法令得以歸一邊務不致失
悞緣奉欽依該衙門知道事理具題景泰元年三月二
十九日奉聖旨是王禎既累次奏王斌攪擾邊備難令
恊守王斌不拿便寫與勑去著做參將馳驛往貴州靖
遠伯王驥處領軍殺賊還行文書著王禎同馬恭便從
公推選用兵老成熟知邊務都指揮勝如王斌的一二
員奏來代替王斌恊同守備即今緊關用人之際但徇
私謬舉致有失悞事機一體重罪不饒欽此
紏都督僉事張軏驕縱疏(于謙)
臣嘗謂食祿居官志當存於報國喪師失律罪難逭於
殺身徇曲法以伸恩必長奸而縱惡切照前軍都督府
都督僉事張軏器非遠大質本凡庸素無汗馬之勞幸
際風雲之會列官資於五府萃恩寵於一門惟知縱欲
以肆非罔顧越理而犯分驕奢淫泆而僣踰之惡屢彰
鹵莽粗疎而統禦之才安在邇者太上皇帝因湖廣貴
州辰沅等處苗賊作耗殺害官民特命本官充左副總
兵領兵撫捕乃於正統十四年七月日期不等與同總
兵官都督官聚率領官軍一萬五千餘人在於貴州平
越等衛地方遇見苗賊對敵本官止憑粗率並無計謀
兼以紀律之不明營陣之無法既不稟命於主將又不
審察於賊情而總督軍務本部尚書靖遠伯王驥恐其
壊事再三戒飭令其嚴整部伍相機行事張軏倚恃兇
暴而執拗不從口出穢言而當衆毁罵縱未整之士卒
犯不測之鋒鏑罔知審勢而度情遂致亂軍而引戰輕
率而前進退失據賊刃未交而甲騎先巳遁去官軍潰
散而萬人殺於無辜張軏棄甲曳兵徒跣逃命垂首喪
氣莫敢聲言上而玷辱朝廷下而遺笑中外致被王驥
將失機情由奏蒙皇上俯垂寬宥未即加誅欽蒙取回
今巳到京臣等切聞賞罰者天下之公論恩威者天子
之大權故賞必及於有功刑必加於有罪然後合上天
之心愜衆人之議今照張軏平昔縱欲敗度兹者辱國
喪師偃蹇自如素無人臣之節威福恣肆難膺將帥之
權服飾僣踰貨利充斥用之於承平之日清議猶恐未
然用之於變故之秋大事安得克濟若令再典軍旅必
致有悞事機況賞從賤故賞一人而千萬人勸罰從貴
故罰一人而千萬人懼以張軏之貴顯驕縱而加以總
率兵戎有罪不誅何以示戒合將本官挐送法司究問
明正典刑以為人臣蹇慢不恭覆軍僨事之戒臣等職
典兵政不敢緘默欲於大班紏劾緣張軏係應議官員
具題景泰元年四月初五日奉聖旨罷欽此
紏都督楊俊不法事(于謙)
臣嘗謂臣子以忠孝為先而不忠不孝者天討所不宥
將帥以威福為戒而作威作福者國法所難容切照右
都督楊俊猥以淺薄遭際盛明以分寸之微勞受一品
之重任驕蹇暴虐知有巳而不知有人奢縱貪婪知為
身而不知為國待偏裨若奴隸視人命如草芥近該伊
父昌平侯楊洪奏稱楊俊歴官都督命為參將自幼無
知處貴巳極且其性資粗率言語輕躁致為衆人之所
擠排士夫之所非議非惟長惡不悛必悞邊事抑恐終
陷刑憲不能保全乞將楊俊取赴京師團營日逐操練
欽蒙聖恩取回即今本官見在臣等竊惟褒賞有功誅
罰有罪此國家之常典亦天下之公論今楊俊叨蒙聖
恩忝居重任不能修德以效忠却乃縱情而肆虐先在
獨石馬營等處守備專一弄術舞智假公營私蔑視同
列交結權貴及遇達賊臨城不能效力死守輒將獨石
馬營等處堅城并倉厫錢糧盡行捐棄在逃以致士卒
潰散城池失守開賊奔竄之路因而辱國喪師貽禍患
於無窮至今人皆痛恨後如宣府參將率領馬步官軍
在於懷來等處巡哨不候計議奏請擅出批貼將欽調
永寧守備官軍要調懷來守備又將永寧城門砌塞該
守備永寧奉御黃整等奏發本部巳將本官方命專權
擅作威福緣由參擬覆奏欽蒙恩宥却乃不行改過愈
肆非為悻悻而抱不平揚揚以為自得略無顧忌益肆
驕矜凌辱守臣欺蔑主將又將都指揮陶忠無故栲打
凌辱身死今伊父楊洪恐其敗壊邊務終陷刑辟具奏
取回切照楊俊既不能盡忠於國又不能盡孝於親喪
地棄城而謀勇之略安在恃恩玩法而人臣之節全無
懷挾私讐打死人命衆心因之而不附邊務由之而廢
弛誠國法之所難容人神之所共怒若不明正其罪無
以警戒將來合將本官挐送法司究問明正典刑庶為
後人之戒而愜士論之公緣楊俊係軍職具題景泰元
年五月初二日奉聖旨楊俊挐了三法司門前問楊洪
罷欽此
名臣經濟錄卷三十七
