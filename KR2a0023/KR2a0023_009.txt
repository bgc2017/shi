隋書卷九
唐太尉揚州都督監修國史上柱國趙國公臣長孫無忌等撰
志第四
禮儀四
周大定元年静帝遣兼太傅上柱國杞國公椿大宗伯
大將軍金城公奉皇帝璽紱策書禪位于隋司錄虞
慶則曰請設壇於東第博士何妥議以爲受禪登壇以
告天也故魏受漢禪設壇於繁昌爲在行旅郊壇乃闕
至如漢高在氾光武在鄗盡非京邑所築壇自晉宋揖
讓皆在都下莫不並就南郊更無别築之義又後魏即
位登朱雀觀周帝初立受朝於路門雖自我作古皆非
禮也今即府爲壇恐招後誚議者從之二月甲子椿等
乘象輅備鹵簿持節率百官至門下奉策入次百官文
武朝服立于門南北面高祖冠遠遊冠府寮陪列記室
入白禮曹導高祖府寮從出大門東廂西向椿奉策書
奉璽紱出次節導而進高祖揖之入門而左椿等入
門而右百官隨入庭中椿南向讀冊書畢進授高祖高
祖北面再拜辭不奉詔上柱國李穆進喻朝旨又與百
官勸進高祖不納椿等又奉策書進而敦勸高祖再拜
俯受策以授高熲受璽以授虞慶則退就東階位使者
與百官皆北面再拜搢笏三稱萬歲有司請備法駕高
祖不許改服紗帽黃袍入幸臨光殿就閤内服衮冕乘
小輿出自西序如元會儀禮部尚書以案承符命及祥
瑞牒進東階下納言跪御前以聞内史令奉宣詔大赦
改元曰開皇是日命有司奉冊祀于南郊
後齊將崇皇太后則太尉以玉帛告圓丘方澤以幣告
廟皇帝乃臨軒命太保持節太尉副之設九儐命使者
受璽綬冊及節詣西上閤其日昭陽殿文物具陳臨軒
訖使者就位持節及璽綬稱詔二侍中拜進受節及冊
璽綬以付小黃門黃門以詣閤皇太后服禕衣處昭陽
殿公主及命婦陪列於殿皆拜小黃門以節綬入女侍
中受以進皇太后皇太后興受以授左右復坐反節於
使者使者受節出冊皇后如太后之禮
後齊冊皇太子則皇帝臨軒司徒爲使司空副之太子
服遠遊冠入至位使者入奉冊讀訖皇太子跪受冊於
使以授中庶子又受璽綬於尚書以授庶子稽首以出
就冊則使者持節至東宮宮臣内外官定列皇太子階
東西面若幼則太師抱之主衣二人奉空頂幘服從以
受冊明日拜章表於東宮殿庭中庶子中舍人乘軺車
奉章詣朝堂謝擇日齋於崇正殿服冕乘石山安車謁
廟擇日羣臣上禮又擇日會明日三品以上牋賀
冊諸王以臨軒日上水一刻吏部令史乘馬齎召版詣
王第王乘高車鹵簿至東掖門止乘軺車既入至席尚
書讀冊訖以授王又授章綬事畢乘軺車入鹵簿乘高
車詣閶闔門伏闕表謝報訖拜廟還第就第則鴻臚卿
持節吏部尚書授冊侍御史授節使者受而出乘軺車
持節詣王第入就西階東面王入立於東階西面使者
讀冊博士讀版王俛伏興進受冊章綬茅土俛伏三稽
首還本位謝如上儀在州鎮則使者受節冊乘軺車至
州如王第
諸王三公儀同尚書令五等開國太妃妃公主恭拜冊
軸一枚長二尺以白練衣之用竹簡十二枚六枚與軸
等六枚長尺二寸文出集書書皆篆字哀冊贈冊亦同
諸王五等開國及鄉男恭拜以其封國所在方取社壇
方面土包以白茅内青箱中函方五寸以青塗飾封授
之以為社
隋臨軒冊命三師諸王三公並陳車輅餘則否百司定
列内史令讀冊訖受冊者拜受出又引次受冊者如上
儀若冊開國郊社令奉茅土立於仗南西面每受冊訖
授茅土焉
後齊皇帝加元服以玉帛告圓丘方澤以幣告廟擇日
臨軒中嚴羣官位定皇帝著空頂介幘以出太尉盥訖
升脫空頂幘以黑介幘奉加訖太尉進太保之右北面
讀祝訖太保加冕侍中繋玄紘脱綘紗袍加衮服事畢
太保上夀羣官三稱萬歲皇帝入温室移御坐會而不
上夀後日文武羣官朝服上禮酒十二鍾米十二囊牛
十二頭又擇日親拜圜邱方澤謁廟
皇太子冠則太尉以制幣告七廟擇日臨軒有司供帳
於崇正殿中嚴皇太子空頂幘公服出立東階之南西
面使者入立西階之南東面皇太子受詔訖入室盥櫛
出南面使者進揖詣冠席西面坐光祿卿盥訖詣太子
前疏櫛使者又盥奉進賢三梁冠至太子前東面祝脱
空頂幘加冠太子興入室更衣出又南面就席光祿卿
盥櫛使者又盥祝脱三梁冠加遠遊冠太子又入室更
衣設席中楹之西使者揖就席南面光祿卿洗爵酌醴
使者詣席前北面祝太子拜受醴即席坐祭之啐之奠
爵降階復本位西面三師三少及在位羣官拜事訖又
擇日會宫臣又擇日謁廟
隋皇太子將冠前一日皇帝齋於大興殿皇太子與賓
贊及預從官齋於正寢其日質明有司告廟各設筵於
阼階皇帝衮冕入拜即御座賓揖皇太子進升筵西向
坐贊冠者坐櫛設纚賓盥訖進加緇布冠贊冠進設頍
纓賓揖皇太子適東序衣玄衣素裳以出贊冠者又坐
櫛賓進加遠遊冠改服訖賓又受冕太子適東序改服
以出賓揖皇太子南面立賓進受醴進筵前北面立祝
皇太子拜受觶賓復位東面答拜贊冠者奉饌於筵前
皇太子祭奠禮畢降筵進常御東面拜納言承詔詣太
子戒訖太子拜贊冠者引太子降自西階賓少進字之
贊冠者引皇太子進立於庭東面諸親拜訖贊冠者拜
太子皆答拜與賓贊俱復位納言承詔降令有司致禮
賓贊又拜皇帝降復阼階拜皇太子已下皆拜皇帝出
更衣還宮皇太子從至闕因入見皇后拜而還
後齊皇帝納后之禮納采問名納徵訖告圓丘方澤及
廟如加元服是日皇帝臨軒命太尉為使司徒副之持
節詣皇后行宫東向奉璽綬冊以授中常侍皇后受冊
於行殿使者出與公卿以下皆拜有司備迎禮太保太
尉受詔而行主人公服迎拜於門使者入升自賓階東
面主人升自阼階西面禮物陳於庭設席於兩楹間童
子以璽書版升主人跪受送使者拜于大門之外有司
先於昭陽殿兩楹間供帳為同牢之具皇后服大嚴繡
衣帶綬珮加幜女長御引出升畫輪四望車女侍中負
璽陪乘鹵簿如大駕皇帝服衮冕出升御座皇后入門
大鹵簿住門外小鹵簿入到東上閤施步鄣降車席道
以入昭陽殿前至席位姆去幜皇后先拜後起皇帝後
拜先起帝升自西階詣同牢坐與皇后俱坐各三飯訖
又各酳二爵一卺奏禮畢皇后興南面立皇帝御太極
殿王公已下拜皇帝興入明日后展衣于昭陽殿拜表
謝又明日以榛栗棗修見皇太后於昭陽殿擇日羣官
上禮又擇日謁廟皇帝使太尉先以太牢告而後徧見
羣廟
皇太子納妃禮皇帝遣使納采有司備禮物會畢使者
受詔而行主人迎于大門外禮畢會於聽事其次問名
納吉並如納采納徵則使司徒及尚書令為使備禮物
而行請期則以太常宗正卿為使如納采親迎則太尉
為使三日妃朝皇帝於昭陽殿又朝皇后於宣光殿擇
日羣官上禮佗日妃還又佗日皇太子拜閤
隋皇太子納妃禮皇帝臨軒使者受詔而行主人俟于
廟使者執鴈主人迎拜於大門之東使者入升自西階
立於楹間南面納采訖乃行問名儀事畢主人請致禮
於從者禮有幣馬其次擇日納吉如納采又擇日以玉
帛乘馬納徵又擇日告期又擇日命有司以特牲告廟
冊妃皇太子將親迎皇帝臨軒醮而誡曰往迎爾相承
我宗事勖帥以敬對曰謹奉詔既受命羽儀而行主人
几筵於廟妃服䄖翟立於東房主人迎於門外西面拜
皇太子答拜主人揖皇太子先入主人升立於阼階西
面皇太子升進當房戸前北面跪奠鴈俛伏興拜降出
妃父少進西面戒之母於西階上施衿結帨及門内施
鞶申之出門妃升輅乘以几姆加幜皇太子乃御輪三
周御者代之皇太子出大門乘輅羽儀還宮妃三日雞
鳴夙興以朝奠笲於皇帝皇帝撫之又奠笲於皇后皇
后撫之席于戸牖間妃立於席西祭奠而出
後齊聘禮一曰納采二曰問名三曰納吉四曰納徵五
曰請期六曰親迎皆用羔羊一口鴈一隻酒黍稷稻米
麪各一斛自皇子王已下至於九品皆同流外及庶人
則減其半納徵皇子王用玄三匹纁二匹束帛十匹大
璋一(第一品已下至從三品用璧玉四品已下皆無)獸皮二(第一品已下至從五品用豹皮二六)
(品已下至從九品用鹿皮)錦綵六十匹(一品錦綵四十匹二品三十匹三品二十匹四品雜綵十)
(六匹五品十匹六品七品五匹)絹二百匹(一品一百四十匹二品一百二十匹三品一百匹四品八)
(十匹五品六十匹六品七品五十匹八品九品三十匹)羔羊一口羊四口犢二頭
酒黍稷稻米麪各十斛(一品至三品減羊二口酒黍稷稻米麪各減六斛四品五品減)
(一犢酒黍稷稻米麪又減二斛六品已下無犢酒黍稷稻米麪各一斛)諸王之子已封未
封禮皆同第一品新婚從車皇子百乘一品五十乘第
二第三品三十乘第四第五品二十乘第六第七品十
乘八品達於庶人五乘各依其秩之節
梁大同五年臨城公婚公夫人於皇太子妃為姑姪進
見之制議者互有不同令曰纁鴈之儀既稱合於二姓
酒食之會亦有姻不失親若使榛栗腵修贄饋必舉副
笄編珈盛飾斯備不應婦見之禮獨以親闕頃者敬進
酏醴已傳婦事之則而奉盤沃盥不行侯服之家是知
繁省不同質文異世臨城公夫人於妃既是姑姪宜停
省
後齊將講於天子先定經于孔父廟置執經一人侍講
二人執讀一人擿句二人錄義六人奉經二人講之旦
皇帝服通天冠玄紗袍乘象輅至學坐廟堂上講訖還
便殿改服絳紗袍乘象輅還宫講畢以一太牢釋奠孔
父配以顔回列軒懸樂六佾舞行三獻禮畢皇帝服通
天冠絳紗袍升阼即坐宴畢還宮皇太子每通一經亦
釋奠乘石山安車三師乘車在前三少從後而至學焉
梁天監八年皇太子釋奠周捨議以為釋奠仍會既惟
大禮請依東宫元會太子著絳紗袍樂用軒懸預升殿
坐者皆服朱衣帝從之又有司以為禮云凡為人子者
升降不由阼階案今學堂凡有三階愚謂客若降等則
從主人之階今先師在堂義所尊敬太子宜登阼階以
明從師之義若釋奠事訖晏會之時無復先師之敬太
子升堂則宜從西階以明不由阼義吏部郎徐勉議鄭
玄云由命士以上父子異宮宮室既異無不由阼階之
禮請釋奠及宴會太子升堂並宜由東階若輿駕幸學
自然中陛又檢東宮元會儀注太子升崇正殿不欲東
西階責東宮典儀列云太子元會升自西階此則相承
為謬請自今東宮大公事太子升崇正殿並由阼階其
預會賓客依舊西階
大同七年皇太子表其子寧國臨城公入學時議者以
與太子有齒胄之義疑之侍中尚書令臣敬容尚書僕
射臣纘尚書臣僧旻臣之遴臣筠等以為參點並事宣
尼回路同諮泗水鄒魯稱盛洙汶無譏師道既光得一
資敬無虧亞貳况於兩公而云不可制曰可
後齊制新立學必釋奠禮先聖先師每歲春秋二仲常
行其禮每月旦祭酒領博士已下及國子諸學生已上
太學四門博士升堂助教已下太學諸生階下拜孔揖
顔日出行事而不至者記之為一負雨霑服則止學生
每十日給假皆以景日放之郡學則於坊内立孔顔廟
博士已下亦每月朝云
隋制國子寺每歲以四仲月上丁釋奠於先聖先師年
别一行鄉飲酒禮州郡學則以春秋仲月釋奠州郡縣
亦每年於學一行鄉飲酒禮學生皆乙日試書景日給
假焉
梁元會之禮未明庭燎設文物充庭臺門闢禁衛皆嚴
有司各從其事太階東置白獸樽羣臣及諸蕃客並集
各從其班而拜侍中奏中嚴王公卿尹各執珪璧入拜
侍中乃奏外辦皇帝服衮冕乘輿以出侍中扶左常侍
扶右黃門待郎一人執曲直華盖從至階降輿納舄升
坐有司御前施奉珪藉王公以下至阼階脱舄劒升殿
席南奉贄珪璧畢下殿納舄佩劔詣本位主客郎徙珪
璧於東廂帝興入徙御坐於西壁下東向設皇太子王
公已下位又奏中嚴皇帝服通天冠升御坐王公上夀
禮畢食食畢樂伎奏太官進御酒主書賦黃甘逮二品
已上尚書騶騎引計吏郡國各一人皆跪受詔侍中讀
五條詔計吏每應諾訖令陳便宜者聽詣白獸樽以次
還坐宴樂罷皇帝乘輿以入皇太子朝則遠遊冠服乘
金輅鹵簿以行預會則劔履升坐會訖先興天監六年
詔曰頃代以來元日朝畢次會羣臣則移就西壁下東
向坐求之古義王者讌萬國唯應南面何更居東面於
是御座南向以西方爲上皇太子以下在北壁坐者悉
西邊東向尚書令以下在南方坐者悉東邊西向舊元
日御座東向酒壺在東壁下御座既南向乃詔壺於南
蘭下又詔元日受五等贄珪璧並量付所司周捨案周
禮冢宰大朝覲贊玉幣尚書古之冢宰頃王者不親撫
玉則不復須冢宰贊助尋尚書主客曹郎既冢宰隸職
今元日五等奠玉既竟請以主客郎受鄭玄注覲禮云
既受之後出付玉人于外漢時少府職主珪璧請主客
受玉付少府掌帝從之又尚書僕射沈約議正會儀注
御出乘輿至太極殿前納舄升階尋路寢之設夲是人
君居處不容自敬宮室案漢氏則乘小車升殿請自今
元正及大公事御宜乘小輿至太極階仍乘版輿升殿
制可
陳制先元會十日百官並習儀注令僕已下悉公服監
之設庭燎街闕城上殿前皆嚴兵百官各設部位而朝
宮人皆于東堂隔綺疏而觀宮門既無籍外人但絳衣
者亦得入觀是日上事人發白獸罇自餘亦多依梁禮
云
後齊正日侍中宣詔慰勞州郡國使詔牘長一尺三寸
廣一尺雌黃塗飾上寫詔書三計會日侍中依儀勞郡
國計吏問刺史太守安不及榖價麥苗善惡人間疾苦
又班五條詔書於諸州郡國使人寫以詔牘一枚長二
尺五寸廣一尺三寸亦以雌黃塗飾上寫詔書正會日
依儀宣示使人歸以告刺史二千石一曰政在正身在
愛人去殘賊擇良吏正决獄平徭賦二曰人生在勤勤
則不匱其勸率田桑無或煩擾三曰六極之人務加寬
飬必使生有以自救没有以自給四曰長吏華浮奉客
以求小譽逐末捨本政之所疾宜謹察之五曰人事意
氣干亂奉公外内溷淆綱維不設所宜糾劾正會日侍
中黃門宣詔勞諸郡上計勞訖付紙遣陳土宜字有脱
誤者呼起席後立書迹濫劣者飲墨水一升文理孟浪
無可取者奪容刀及席既而本曹郎中考其文迹才辭
可取者錄牒吏部簡同流外三品叙元正大饗百官一
品已下流外九品已上預會一品已下正三品已上開
國公侯伯散品公侯及特命之官下代刺史並升殿從
三品已下從九品已上及奉正使人比流官者在階下
勲品已下端門外
隋制正旦及冬至文物充庭皇帝出西房即御座皇太
子鹵簿至顯陽門外入賀復詣皇后御殿拜賀訖還宮
皇太子朝訖羣官客使入就位再拜上公一人詣西階
解劒升賀降階帶劒復位而拜有司奏諸州表羣官在
位者又拜而出皇帝入東房有司奏行事訖乃出西房
坐定羣官入就位上夀訖上下俱拜皇帝舉酒上下舞
蹈三稱萬歲皇太子預會則設坐於御東南西向羣臣
上壽畢入解劒以升會訖先興
後齊元日中宮朝會陳樂皇后褘衣乘輿以出於昭陽
殿坐定内外命婦拜皇后興妃主皆跪皇后坐妃主皆
起長公主一人前跪拜賀禮畢皇后入室乃移幄坐於
西廂皇后改服䄖狄以出坐定公主一人上夀訖就坐
御酒食賜爵並如外朝會
隋儀如後齊制而又有皇后受羣臣賀禮則皇后御坐
而内侍受羣臣拜以入承令而出羣臣拜而罷
後齊皇太子月五朝未明二刻乘小輿出為三師降至
承華門升石山安車三師軺車在前三少在後自雲龍
門入皇帝御殿前設拜席位至柏閤齋帥引洗馬中庶
子從至殿前席南北面再拜
天保元年皇太子監國在西林園冬會羣議皆東面二
年于北城第内冬會又議東面吏部郎陸卬疑非禮魏
收改爲西面邢子才議欲依前曰凡禮有同者不可令
異詩說天子至于大夫皆乘四馬况以方面之少何可
皆不同乎若太子定西面者王公卿大夫士復何面邪
南面人君正位今一官之長無不南面太子聽政亦南
面坐議者言皆晉舊事太子在東宫西面為避尊位非
為向臺殿也子才以為東晉博議依漢魏之舊太子普
臣四海不以為嫌又何疑於東面禮世子絶旁親世子
冠于阼冢子生接以太牢漢元著令太子絶馳道此皆
禮同於君又晉王公世子攝命臨國乘七旒安車駕用
三馬禮同三公近宋太子乘象輅皆有同處不以為嫌
况東面者君臣通禮獨何爲避明為向臺所以然也近
皇太子在西林園在於殿猶且東面於北城非宫殿之
處更不得邪諸人以東面為尊宴會須避案燕禮燕義
君位在東賓位則在西君位在阼階故有武王踐阼篇
不在西也禮乘君之車不敢曠左君在惡空其位左亦
在東不在西也君在阼夫人在房鄭注人君尊東也前
代及今皇帝宴會接客亦東堂西面若以東面為貴皇
太子以儲后之禮監國之重别第宴臣賓自得申其正
位禮者皆東宮臣屬公卿接宴觀禮而已若以西面為
卑實是君之正位太公不肯北面說丹書西面則道之
西面乃尊也君位南面有東有西何可皆避且事雖少
異有可相比者周公臣也太子子也周公為冢宰太子
為儲貳明堂尊於别第朝諸侯重于宴臣賓南面貴于
東面臣疎於子冢宰輕於儲貳周公攝政得在明堂南
面朝諸侯今太子監國不得於别第異宮東面宴客情
所未安且君行以太子監國君宴不以公卿為賓明父
子無嫌君臣有嫌案儀注親王受詔冠婚皇子皇女皆
東面今不約王公南面而獨約太子何所取邪議者南
尊改就西面轉君位更非合禮方面既少難為節文東
西二面君臣通用太子宜然於禮為允魏收議云去天
保初皇太子監國冬會羣官於西園都亭坐從東面義
取于向中宮臺殿故也二年於宮冬會坐乃東面收竊
以為疑前者遂有别議議者同之邢尚書以前定東面
之議復申夲懷此乃國之大禮無容不盡所見收以為
太子東宮位在於震長子之義也案易八卦正位向中
皇太子今居北城於宮殿爲東北南面而坐於義為背
也前者立議據東宮為本又案東宮舊事太子宴會多
以西面為禮此又成證非徒言也不言太子常無東南
二面之坐但用之有所至如西園東面所不疑也未知
君臣車服有同異之議何為而發就如所云但知禮有
同者不可令異不知禮有異者不可令同苟别君臣同
異之禮恐重紙累札書不盡也子才竟執東面收執西
面援引經據大相往復其後竟從西面爲定時議又疑
宮吏之姓與太子名同子才又謂曰案曲禮大夫士之
子不與世子同名鄭注云若先之生亦不改漢法天子
登位布名于天下四海之内無不咸避案春秋經衛石
惡出奔晉在衛侯衎卒之前衎卒其子惡始立明石惡
與長子同名諸侯長子在一國之内與皇太子於天子
禮亦不異鄭言先生不改盖以此義衛石惡宋向戌皆
與君同名春秋不譏皇太子雖有儲貳之重未爲海内
所避何容便改人姓然事有消息不得皆同于古宮吏
至微而有所犯朝名從事亦是難安宜聽出宮尚書更
補佗職制曰可
後周制正之二日皇太子南面列軒懸宮官朝賀及開
皇初皇太子勇凖故事張樂受朝宮臣及京官北面稱
慶高祖誚之是後定儀注西面而坐唯宮臣稱慶臺官
不復總集煬帝之為太子奏降章服宮官請不稱臣詔
許之
後齊立春日皇帝服通天冠青介幘青紗袍佩蒼玉青
帶青袴青襪舄而受朝於太極殿尚書令等坐定三公
郎中詣席跪讀時令訖典御酌酒巵置郎中前郎中拜
還席伏飲禮成而出立夏季夏立秋讀令則施御座於
中楹南向立冬如立春於西廂東向各以其時之色服
儀並如春禮
後齊每策秀孝中書策秀才集書策考貢士考功郎中
策廉良皇帝常服乘輿出坐於朝堂中楹秀孝各以班
草對其有脱誤書濫孟浪者起立席後飲墨水脱容刀
後齊宴宗室禮皇帝常服别殿西廂東向七廟子孫皆
公服無官者單衣介幘集神武門宗室尊卑次于殿庭
七十者二人扶拜八十者扶而不拜升殿就位皇帝興
宗室伏皇帝坐乃興拜而坐尊者南面卑者北面皆以
西為上八十者一坐再至進絲竹之樂三爵畢宗室避
席待詔而後復位乃行無算爵
正晦汎舟則皇帝乘輿鼓吹至行殿升御坐乘版輿以
與王公登舟置酒非預汎者坐扵便幕
仲春令辰陳飬老禮先一日三老五更齋於國學皇帝
進賢冠玄紗袍至璧雍入總章堂列宮懸王公已下及
國老庶老各定位司徒以羽儀武賁安車迎三老五更
于國學並進賢冠玄服黑舄素帶國子生黑介幘青衿
單衣乘馬從以至皇帝釋劒執珽迎於門内三老至門
五更去門十步則降車以入皇帝拜三老五更攝齊答
拜皇帝揖進三老在前五更在後升自右階就筵三老
坐五更立皇帝升堂北面公卿升自左階北面三公授
几杖卿正履國老庶老各就位皇帝拜三老羣臣皆拜
不拜五更乃坐皇帝西面肅拜五更進珍羞酒食親袒
割執醬以饋執爵以酳以次進五更又設酒酏於國老
庶老皇帝升御坐三老乃論五孝六順典訓大綱皇帝
虛躬請受禮畢而還又都下及外州人年七十以上賜
鳩杖黃帽(有勅即給不為常也)
後周保定三年陳養老之禮以太傅燕國公于謹為三
老有司具禮擇日高祖幸太學以食之事見謹傳
隋書卷九
隋書卷九考證
禮儀志四奠笲扵皇帝皇帝撫之又奠笲於皇后皇后
撫之一本笲俱訛笄按笲符袁切竹器儀禮士昏
禮舅坐撫之興答拜婦還又拜降階受笲腵修升進
北面拜奠於席禮記婦執笲棗栗叚脩以見
隋書卷九考證
