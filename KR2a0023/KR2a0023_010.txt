隋書卷十
唐太尉揚州都督監修國史上柱國趙國公臣長孫無忌等撰
志第五
禮儀五
輿輦之别盖先王之所以列等威也然隨時而變代有
不同梁初尚遵齊制其後武帝既議定禮儀乃漸有變
革始永眀中步兵校尉伏曼容奏宋大明中尚書左丞
荀萬秋議金玉二輅並建碧旂象革木輅並建赤旂非
時運所上又非五方之色今五輅五牛及五色幡旗並
請凖齊所尚青色時議所駮不行及天監三年乃改五
輅旗同用赤而旒不異以從行運所尚也七年帝曰據
禮玉輅以祀金輅以賓而今大祀並乘金輅詔下詳議
周捨以為金輅以之齋車夲不關於祭祀於是改陵廟
皆乘玉輅大駕則太僕卿御法駕則奉車郎馭其餘四
輅則使人執轡以朱絲為之執者武冠朱衣又齊永眀
制玉輅上施重屋棲寶鳳皇綴金鈴鑷珠璫玉蜯佩四
角金龍銜五綵毦又畫麒麟頭加於馬首者十二年帝
皆省之初齊武帝造大小輦並如軺車但無輪轂下横
轅軛梁初漆畫代之後帝令上可加笨輦形如犢車自
茲始也中方八尺左右開四望金爲龍首飾其五末謂
轅轂頭及衡端也金鸞棲軛其下施重層以空青雕鏤
爲龍鳳象漆木横前名爲望板其下交施三十六横小
輿形似軺車金裝漆畫但施八横元正大會乘出上殿
西堂舉哀亦乘之行則從後一名輿車羊車一名輦其
上如軺小兒衣青布袴褶五辮髻數人引之時名羊車
小史漢氏或以人牽或駕果下馬梁貴賤通得乘之名
曰牽子
畫輪車一乘駕牛乘用如齊制舊史言之詳矣
衣書車十二乘駕牛漢皂盖朱裏過江加綠油幢朱絲
絡青交路黃金塗五末一曰副車梁朝謂之衣書車
皇太子鸞輅駕三馬左右騑朱班輪倚獸較伏鹿軾九
旒畫降龍青盖畫幡文輈黃金塗五末近代亦謂之鸞
輅卽象輅也梁東宫初建及太子釋奠元正朝會則乘
之以畫輪為副若常乘畫輪以軺衣書車為副畫輪車
上開四望綠油幢朱繩絡兩箱裏飾以錦黃金塗五末
二千石四品已上及列侯皆給軺車駕牛伏兔箱青油
幢朱絲絡轂輞皆黑漆天監二年令三公開府尚書令
則給鹿幡軺施耳後戸皂輞尚書僕射左右光祿大夫
侍中中書監令祕書監則給鳳轄軺後戸皂輞領護國
子祭酒太子詹事尚書侍中列卿散騎常侍給聊泥軺
無後戸漆輪車騎驃騎及諸王除刺史帶將軍給龍雀
軺以金銀飾御史中丞給方蓋軺形如小傘
諸王三公有勲德者皆特加皂輪車駕牛形如犢車但
烏漆輪轂黃金雕裝上加青油幢朱絲絡通幰或四望
上臺三夫人亦乘之以搨幢湼幰為副王公加禮者給
油幢給車駕牛朱輪華轂天監二年令上臺六宫長公
主公主諸王太妃妃皆乘清油輿幢通幰車搨幢湼幰
為副采女皇女諸王嗣子侯夫人皆乘赤油搨幢車以
湼幰爲副侍女直乘湼幰之乘諸王三公並乘通幰平
乘車竹箕子壁仰榆為輞如今犢車舉幰通覆上
方州刺史並乘通幰平肩輿從横施八横亦得金渡裝
較天子至于下賤通乘步輿方四尺上施隱膝以及襻
舉之無禁限載輿亦如之但不施脚以其就席便也優
禮者人輿以升殿司徒謝朏以脚疾優之
五牛旗左青赤右白黑黃居其中盖古之五時副車也
舊有五色立車五色安車合十乘名為五時車建旗十
二各如車色立車則正豎其旗安車則斜注馬亦隨五
時之色白馬則朱其鬛尾左右騑驂金㚇鏤錫黃屋左
纛如金根之制行則從後名五時副車晉過江不恒有
事則權以馬車代之建旗其上後但以五色木牛象車
豎旗於牛背使人輿之旗常纏不舒唯天子親戎乃舒
其旆周遷以爲晉武帝平吳後造五牛之旗非過江始
為也
指南車大駕出為先啓之乘漢初置俞兒騎並為先驅
左太冲曰俞騎騁路指南司方後廢其騎而存其車
記里車駕牛其中有木人執槌車行一里則打一槌
鼓吹車上施層樓四角金龍銜旒蘇羽葆凡鼔吹陸則
樓車水則樓船在殿庭則畫筍虡爲樓樓上有翔鷺棲
烏或爲鵠形
陳承梁末王琳縱火延燒車府至天嘉元年勅守都官
尚書寶安侯到仲舉議造玉金象革木等五輅及五色
副車皆金薄交龍為輿倚較文貔伏軾虯首銜軛左右
吉陽筩鸞雀立衡&KR1017;文畫轓綠油盖黃絞裏相思橑金
華末斜注旂旗於車之左各依方色加棨戟於車之右
韜以黻繡之衣獸頭幡長丈四尺懸於戟杪玉輅正副
同駕六馬餘輅皆駕四馬馬並黃金爲义髦插以翟尾
玉爲鏤錫又以綵畫赤油長三尺廣八寸繫兩軸頭古
曰飛軨改以綵畫蛙蟆幡綴兩軸頭即古飛軨遺象也
五輅兩箱後皆用玳瑁爲鵾翅加以金銀雕飾故俗人
謂之金鵾車兩箱之裏衣以紅錦金花帖釘上用紅紫
錦爲後檐青絞純帶夏用簟冬用綺繡褥此後漸修具
依梁制
後魏天興初詔儀曹郎董謐撰朝饗儀始制軒冕未知
古式多違舊章孝文帝時儀曹令李韶更奏詳定討論
經籍議改正之唯備五輅各依方色其餘車輦猶未能
具至熙平九年明帝又詔侍中崔光與安豐王延明博
士崔瓚採其議大造車服定制五輅並駕五馬皇太子
乘金輅朱盖赤質四馬三公及王朱屋青表制同於輅
名曰高車駕三馬庶姓王侯及尚書令僕已下列卿己
上並給軺車駕用一馬或乘四望通幰車駕一牛自斯
以後條章粗備北齊咸取用焉其後因而著令並無增
損
王庶姓王儀同三司已上親公主雉尾扇紫傘皇宗及
三品已上官青傘朱裏其青傘碧裏逹於士人不禁
正從第一品執事官散官及儀同三司諸公主得乘油
色朱絡網車車牛飾得用金塗及純銀二品三品得乘
卷通幰車車牛飾用金塗四品已下七品已上得乘偏
幰車車牛飾用銅
尚書令給哄士十五人左右僕射御史中丞各十二人
周氏設六官置司輅之職以掌公車之政辨其名品與
其物色
皇帝之輅十有二等一曰蒼輅以祀昊天上帝二曰青
輅以祀東方上帝三曰朱輅以祀南方上帝及朝日四
曰黃輅以祭地祇中央上帝五曰白輅以祀西方上帝
及夕月六曰玄輅以祀北方上帝及感帝祭神州此六
輅通漆之而已不用他物為飾皆疏面旒就以方色俱
十有二(疏面刻皮當顱)七曰玉輅以享先皇加元服納后八曰
碧輅以祭社稷享諸先帝大貞於龜食三老五更享食
諸侯及耕籍九曰金軺以祀星辰祭四望視朔大射賓
射饗羣臣巡犧牲養國老十曰象輅以望秩羣祀視朝
燕諸侯及羣臣燕射養庶老適諸侯家巡省臨太學幸
道法門十一曰革輅以廵兵卽戎十二曰木輅以田獵
行鄉畿此六軺又以六色漆而畫之用玉碧金象革物
以飾諸末皆錫面金鉤就以五采俱十有二(鍚面鏤金當顱鉤以)
(屬勒鞶纓)
皇后之車亦十二等一曰重翟以從皇帝(重翟羽爲車蕃)祀郊
禖享先皇朝皇太后二曰厭翟以祭隂社(次其羽也)三曰翟
輅以採桑(翟羽飾之)四曰翠輅以從皇帝見賓客(翠羽飾之)五曰
雕輅以歸寧(刻諸末也)六曰篆輅以臨諸道法門(篆諸飾也)六輅
皆錫面朱總(總以朱絲爲之置馬勒直兩耳與兩鑣也)金鉤七曰蒼輅以適
命婦家八曰青輅九曰朱輅十曰黃輅十一曰白輅十
二曰玄輅五時常出入則供之六輅皆疏面繢總(以畫繒爲)
(之)
諸公之輅九方輅(各象方之色)碧輅篆輅皆鍚面鞶纓九就
金鉤象輅犀輅月輅革輅篆輅木輅皆疏面鞶纓九就
凡就皆以朱白蒼三采諸侯自方輅而下八又無碧輅
諸伯自方輅而下七又無金輅諸子自方輅而下六又
無象輅諸男自方輅而下五又無犀輅凡就各如其命
諸公夫人之輅車九厭翟翟輅翠輅皆錫面朱總金鉤
雕輅篆輅皆勒面(刻白黑韋為當顱)繢總朱輅黃輅白輅玄輅
皆雕面(刻漆韋爲當顱)鷖總(總青黑色繒其著如朱總)諸侯夫人自翟輅而
下八諸伯夫人自翠輅而下七諸子夫人自雕輅而下
六諸男夫人自篆輅而下五鞶纓就數各視其君
公孤卿大夫皆以中之色乘祀輅士乘祀車
三公之輅車九祀輅犀輅貝輅篆輅木輅夏篆夏縵墨
車輚車自篆巳上金塗諸末疏錫鞶纓金鉤木輅已下
銅飾諸末疏鞶纓皆九就三孤自祀輅而下八無犀輅
六卿自祀輅而下七又無貝輅上大夫自祀輅而下六
又無篆輅中大夫自祀輅而下五又無木輅下大夫自
祀輅而下四又無夏篆士車三祀車墨車輚車凡就各
如其命之數自孤下就以朱綠二采
三妃三公夫人之輅九篆輅朱輅黃輅白輅玄輅皆勒
面繢總夏篆夏縵墨車輚車皆雕面鷖總三㚤三孤内
子自朱輅已下八六嬪六卿内子自黃輅而下七上媛
婦中大夫孺人自玄輅而下五下媛婦大夫孺人自夏
篆而下四御婉士婦人自夏縵而下三其鞶纓就各以
其等皆簟笰漆之君以赤卿大夫士以玄君駕四三輈
六轡卿大夫駕三二輈五轡士駕二一輈四轡
輅之制重輪重較而加耳焉皇帝皇后之輅輿廣六尺
有六寸輪高七尺畫輪轂輈衡以雲牙箱軾以虡文虡
内畫以雜獸獸伏軾鹿倚較諸侯及夫人命夫命婦之
輅車廣六尺有二寸輪崇六尺有六寸畫轂以雲牙軾
以虡文虡内畫以雲華鹿倚較士不畫后夫人内子已
下同去獸與鹿
凡旗太常畫三辰(日月五星)旂畫青龍(皇帝升龍諸侯交龍)旟畫朱雀
旌畫黃麟旗畫白獸旐畫玄武皆加雲其旜物在軍亦
書其事號加之以雲氣徽幟亦如之(通帛為旜雜帛為物在軍亦書其人)
(官與姓名之事號徽幟亦書之但畫其所書之例)旌節又畫白獸而析羽於其
上
司常掌旗物之藏通帛之旗六以供郊丘之祀一曰蒼
旗二曰青旗三曰朱旗四曰黃旗五曰白旗六曰玄旗
畫繢之旗六以充玉輅之等一曰三辰之常二曰青龍
之旗三曰朱鳥之旟四曰黃麟之旌五曰白獸之旗六
曰玄武之旐皆左建旗而右建闒戟又有繼旗四以施
軍旅一曰麾以供軍將二曰旞以供師帥三曰以供
旅帥四曰旆以供倅長諸公方輅碧輅建旂金輅建旟
象輅建物木輅建旐諸侯自金輅而下如諸公之旗諸
伯自象輅而下如諸侯之旗諸子自犀輅而下如諸伯
之旗諸男自篆輅而下如諸子之旗三公犀輅月輅篆
輅建旜木輅建旐夏篆夏縵及輚車建物孤卿已下各
以其輅建其旗
旌杠皇帝六刃諸侯五刃大夫四刃士三刃
旒皇帝曳地諸侯及軹大夫及轂士及軫几注毛於杠
首曰綏折羽曰旌全羽曰旞其幓皇帝諸侯加以弧韣
闒戟方六尺而被之以黻唯皇帝諸侯輅建焉(闒戟杠綢與旗)
(同)車之盖圓以象天輿方以象地輪輻三十以象日月
盖橑二十有八以象列宿設和鸞以節趨行被旗旒以
表貴賤其取象也大其彰德也明是以王者尚之
皇帝皇后在喪之車五一曰木車初喪乘之二曰素車
卒哭乘之三曰藻車既練乘之四曰駹車祥而乘之五
曰漆車禫而乘之及平齊得其輿輅藏於中府盡不施
用至大象初遣鄭譯閱視武庫得魏舊物取尤異者並
加雕飾分給六宫有乾象輦羽葆圓盖畫日月五星二
十八宿天街雲罕山林竒怪及遊麟飛鳳朱雀玄武騶
虞青龍駕二十四馬以給天中皇后助祭則乘又有大
樓輦車龍輈十二加以玉飾四轂六衡方輿圓盖金鷄
樹羽寳鐸旒蘇鸞雀立衡六螭龍銜軛建太常畫升龍
日月駕二十牛又有象輦左右金鳳白鹿仙人羽葆旒
蘇金鈴玉佩初駕二象後以六駝代之幷有遊觀小樓
等輦駕十五馬車等合十餘乘皆魏天興中之所制也
宣帝至是咸復御之復令天下車皆以渾成木爲輪
開皇元年内史令李德林奏周魏輿輦乖制請皆廢毁
高祖從之唯留魏太和時儀曹令李韶所制五輅齊天
保所遵用者又留魏熙平中太常卿穆紹議皇后之輅
其從祭則御金根車親桑則御雲母車並駕四馬歸寧
則御紫罽車遊行則御安車弔問則御紺罽軿車並駕
三馬於後著令制五輅
玉輅青質以玉飾諸末重箱盤輿左青龍右白虎金鳳
翅畫虡文鳥獸黃屋左纛金鳳在軾前八鸞在衡二鈴
在軾龍輈前設鄣塵青盖黃裏繡飾博山鏡子樹羽輪
皆朱斑重牙左建旗十有二旒幓旒皆畫升龍其長曳
地右載闒戟長四尺廣三尺黻文旗首金龍頭銜結綬
及鈴緌駕蒼龍金㚇方釳插翟尾五隼鏤鍚鞶纓十有
二就(錫馬當顱鏤金爲之鞶馬大帶纓馬鞅皆以五彩飾之就成也一帀為一就)祭祀納后
則供之
金輅赤質以金飾諸末左建旟右建闒戟(旟畫鳥隼)餘與玉
輅同駕赤駵朝覲會同饗射飲至則供之
象輅黃質以象飾諸末左建旌右建闒戟(旌畫黃麟)駕黃駵
行道則供之
革輅白質輓之以革左建旗右建闒戟(旗畫白獸)駕白駱廵
守臨兵事則供之
木輅漆之左建旐右建闒戟(旐畫龜蛇)駕黑駵田獵則供之
五輅之盖旌旗之質及鞶纓皆從輅之色盖之裏俱用
黃其鏤鍚五輅同
安車飾重輿曲壁紫油纁朱裏通幰朱絲絡網朱鞶纓
朱覆髮具絡駕赤駵臨幸則供之
四望車(制同犢車)金飾青油纁朱裏通幰拜陵臨弔則供之
皇后皇太后重翟青質金飾諸末朱輪金根朱牙其箱
飾以重翟羽青油纁朱裏通幰繡紫帷朱絲絡網繡紫
絡帶八鑾在衡鍚鞶纓十二就金㚇方釳插翟尾朱總
(總以朱為之如馬纓而小著馬勒在兩耳兩鑣也)駕蒼龍受冊從郊禖享廟則
供之
厭翟赤質金飾諸末輪畫朱牙其箱飾以次翟羽紫油
纁朱裏通幰紅錦帷朱絲絡網紅錦絡帶其餘如重翟
駕赤駵親桑則供之
翟車黃質金飾諸末輪畫朱牙其車側飾以翟羽黃油
纁黃裏通幰白紅錦帷朱絲絡網白紅錦絡帶其餘如
重翟駕黃駵歸寧則供之諸鞶纓之色皆從車質
安車赤質金飾紫通幰朱裏駕四馬臨幸及弔則供之
皇太子金輅赤質金飾諸末重較箱畫虡文鳥獸黃屋
伏鹿軾龍輈金鳳一在軾前設鄣塵朱盖黃裏輪畫朱
牙左建旂九旒右載闒戟旂首金龍頭銜結綬及鈴緌
駕赤駵四八鑾在衡二鈴在軾金㚇方釳插翟尾五隼
鏤鍚鞶纓九就從祀享正冬大朝納妃則乘之
軺車金飾諸末紫通幰朱裏駕一馬五日常朝及朝饗
宫臣出入行道乘之
四望車金飾諸末紫油纁通幰朱裏朱絲絡網駕一馬
弔臨則乘之
公及一品象輅黃質以象飾諸末建旗畫以鳥隼受冊
告廟升壇上任親迎及葬則乘之
侯伯及二品三品革輅白質以革飾諸末建旟畫熊獸
受冊告廟親迎及葬則乘之
子男及四品木輅黑質以漆飾之建旐畫以龜蛇受冊
告廟親迎及葬則乘之
象輅已下旒及就數各依爵品雖依禮製名未及創造
開皇三年閏十二月並詔停造而盡用舊物至九年平
陳又得輿輦舊著令者以付有司所不載者並皆毁棄
雖從儉省而於禮多闕十四年詔又以見所乘車輅因
循近代事非經典令更議定於是命有司詳考故實改
造五輅及副玉輅青質祭祀乘之金輅赤質朝會禮還
乘之象輅黃質臨幸乘之革輅白質戎事乘之木輅玄
質耕籍乘之五輅皆朱斑輪龍輈重輿建十二旒並畫
升龍右建闒戟旂旒與輅同色樊纓十有二就王五等
開國第一第二品及刺史輅朱質朱盖斑輪左建旂旂畫
龍一升一降右建闒戟第三第四品輅朱質朱盖左建旜
通帛為之旂旜皆赤其旒及樊纓就數各依其品大業元
年更製車輦五輅之外設副車詔尚書令楚公楊素吏部
尚書竒章公牛弘工部尚書安平公宇文愷内史侍郎虞
世基禮部侍郎許善心太府少卿何稠朝請郎閻毗等詳
議奏決於是審擇前朝故事定其取捨云
玉輅禋祀所用飾以玉白虎通云玉輅大輅也周禮巾車
氏所掌鏤鍚樊纓十有再就建太常十有二旒虞氏謂之
鸞車夏后氏謂之鉤車殷謂之大輅周謂之乘輅大戴禮
著其形式上盖如規象天二十八橑象列星下方輿象地
三十輻象一月前視則覩鑾和之聲側觀則覩四時之運
昔成湯用而郊祀因有山車之瑞亦謂桑根車蔡邕獨斷
論漢制度凡乘輿車皆有六馬羽盖金瓜黃屋左纛鏤㚇
方釳重轂繁纓黃繒為盖裏也左纛以旄牛尾建於竿上
其大如斗立於左騑也鏤㚇高闊各五寸上如傘形施於
髮上而插翟尾也方釳當顱盖馬冠也繁纓膺前索也重
轂重施轂也應劭漢官大輅龍旂畫龍於旂上也董巴志
謂為瑞山車秦謂金根即殷輅矣司馬彪志亦云漢備五
輅或謂德車其所駕馬皆如方色唯晉太常卿摯虞獨疑
大輅謂非玉輅摯虞之說理實可疑而歷代通儒混為玉
輅詳其施用義亦不殊左建太常案釋名日月為常畫日
月於旗端言常明也又云自夏始也奚仲為夏車正加以
旂常於是旒就有差用明尊卑之别也董巴所述全明漢
制天子建太常十二斿曳地日月升龍象天明也今之玉
輅參用舊典消息取捨裁其折中以青為質玉飾其末重
箱盤輿左龍右獸金鳳翅畫虡文軛左立纛金鳳一在
軾前八鸞在衡二鈴在軾龍輈之上前設鄣塵青盖黃
裏繡游帶金博山綴以鏡子下垂八佩樹四十葆羽軛
皆朱斑重牙復轄左建太常十有二旒皆畫升龍日月
其長曳地右載闒戟長四尺闊三尺黻文旗首金龍頭
銜鈴及緌垂以結綬駕蒼龍金㚇方釳插翟尾五隼鏤
鍚鞶纓十有二就皆五繒罽以為文飾天子祭祀納后
則乘之馭士二十八人餘輅準此
副車案蔡邕獨斷五輅之外乃復設五色安車立車各
一乘皆駕四馬是為五時副車俗人名曰五帝車者盖
副車也故張良狙擊秦皇帝誤中副車漢家制度亦備
副車司馬彪云德車駕六後駕四是爲副車魏志亦云
天子命太祖駕金根六馬設五時副車江左乃闕至梁
始備開皇中不置副車平陳得之毁而弗用至是復並
設之副玉輅色及旗章一同正輅唯降二等駕用四馬
馭士二十四人餘四副準此
金輅案尚書即綴輅也周官金輅鏤鍚繁纓九就建大
旂以賓同姓以封夫禮窮則通下得通於上也故天子
乘之接賓宴同姓諸侯受而出封是以漢太子諸王皆
乘金輅及安車並朱斑輪倚獸較伏鹿軾黑&KR1017;文畫藩
青盖金華施橑朱畫轅金塗飾非皇子為王不錫此乘
皆左右騑駕三馬旂九旒畫降龍皇孫乘綠車亦駕之
魏晉制太子及諸王皆駕四馬依摯虞議天子金輅次
在第二又云金輅以朝象輅以賓則是晉用輅與周異
矣宋起居注泰始四年尚書令建安王休仁議天子之
元子士也故齒胄於辟雍欲使知教而後尊不得生而
貴矣既命之後禮同上公故天子賜之金輅但減旂章
爲等級象及革木賜異姓諸侯在朝卿士亦準斯例此
則皇太子及帝子王者通得乘之自晉過江王公以下
車服卑雜唯有太子禮秩崇異又乘石山安車義不經
見事無所出賜金輅者此爲古制降乘輿二等駕用四
馬唯天子五輅通駕六馬旟旌旗旐並十二旒左建旟
案爾雅錯革鳥曰旟郭璞云此謂全剝鳥皮毛置之竿
上也舊說刻爲革鳥孫叔敖云革急也言畫急疾鳥於
旒上也周官所謂鳥隼為旟亦是急義今之金輅赤質
黃金飾諸末左建旟畫飛隼右建闒戟鞶輿鳳翅等並
同玉輅駕赤駵臨朝會同饗射飲至則用之皇太子輅
古者金飾宋齊以来並乘象輅宇文愷閻毗奏案宋大
明六年初備五輅有司奏云秦改周輅創制金根漢魏
因循其形莫改而金玉二輅雕飾略同造次瞻覩殆無
差别若鍚於東儲在禮嫌重非所以崇峻陛級表示等
威今皇太子宜乘象輅碧旂九葉進不斥尊退不逼下
酌時㳂古於禮爲中觀宋此義乃無副車新置五輅金
玉同體至象已下即為差降所以太子不得乘金輅欲
示等威故令給象今取周禮之名依漢家之制天子五
輅形餙並同旒及繁纓例皆十二黃屋左纛金根重轂
無不悉同唯應五方色以為殊耳若用此輅給於太子
革木盡皆不可何况金象者乎既製副車駕用四馬至
於金輅自有等差春秋之義降下以兩今天子金輅駕
用六馬十二旒太子金輅駕用四馬降龍九旒制頗同
於副車又有旌旗之别并嫡皇孫及親王等輅並給金
輅而減其雕飾合於古典臣謂非嫌制曰可於是太子
金輅赤質制同副車具體而小亦駕四馬馭士二十人
皇嫡孫金輅綠質降太子一等去盤輿重轂轅上起箱
末以金飾旌長七刃七旒駕用四馬馭士一十八人親
王金輅以赤爲質餘同於皇嫡孫唯在其國及納妃親
迎則給之常朝則乘象輅
象輅案尚書即先輅也周禮象輅朱繁纓五就建大赤
以朝異姓以封左建旌案爾雅注旄首曰旌許慎所說
游車載旌廣雅云天子旌高九刃諸侯七刃大夫五刃
周書王會張羽鳬旌禮記云龍旂九旒天子之旌也今
象輅以黃爲質象飾諸末左建旌畫綠麟右建闒戟駕
黃駵祀后土則用之
革輅案釋名天子車也周禮革輅龍勒絛纓五就建大
白用之即戎以封四衛古者革輓而漆之更無他飾又
有戎輅之萃廣車之萃闕車之萃輕車之萃此皆兵車
所謂五戎然革輅亦名戎輅天子在軍所乘廣車横陣
車也闕車補闕車也飾並以革故師供革車各以其革
摯虞議云革輅第四左建旗案釋名熊獸爲旗周官龍
旂九旒以象大火今革輅白質輓之以革左建旗畫騶
虞右建闒戟駕白駱廵守臨兵則用之三品已下並乘
革輅朱色爲質馭士十六人
木輅案尚書即次輅也周官木輅緇樊鵠纓建麾以畋
以封藩國晉摯虞云畋輅第五唯宋泰始詔乘木輅以
耕稼徐爰釋疑略曰天子五輅晉遷江左闕其三唯有
金輅以郊木輅即戎宋大明時始備其數
凡五輅之盖旌旗之質及鞶纓皆從方色蓋裏並黃雕
飾如一沈約曰金象革木禮圖不載其形今旒數羽葆
並同玉輅左建旐案周官龜蛇爲旐釋名云龜知氣兆
之吉凶也許愼云旐有四斿以象營室今木輅黑質漆
之左建旐畫玄武右建闒戟駕黑駵畋獵用之四品方
伯乘木輅赤質駕士十四人
安車案禮卿大夫致事則乘之其制如輜軿蔡邕獨斷
有五色安車皆畫輪重轂今畫輪重輿曲壁紫油幢絳
裏通幰朱絲絡網赤鞶纓駕四馬省問臨幸則乘之皇
太子安車斑輪赤質制略同乘輿亦駕四馬
四望車案晉中朝大駕鹵簿四望車駕牛中道東宫舊
儀皇太子及妃皆有畫輪四望車今四望車制同犢車
黃金飾青油幢朱裏紫通幰紫絲網駕一牛拜陵臨弔
則用之皇太子四望車綠油幢青通幰朱絲絡網
耕根車案沈約云親幸耕籍御之三盖車一名芝車又
名耕根車置耒耜於軾上即潘岳所謂紺轅屬於黛耜
者也開皇無之駕出親耕則乘木輅盖依宋泰始之故
事也今耕根車以青爲質三重施盖羽葆雕裝並同玉
輅駕六馬其軾平以青囊盛耒而加於上籍千畝行三
推禮則親乘焉
羊車案晉司隸校尉劉毅奏護軍羊琇私乘者也開皇
無之至是始置焉其制如軺車金寶飾紫錦幰朱絲網
馭童二十人皆兩鬟髻服青衣取年十四五者爲謂之
羊車小史駕以果下馬其大如羊
屬車案古者諸侯貳車九乘秦滅九國兼其車服故爲
八十一乘漢遵不改武帝祠太一甘泉則盡用之明帝
上原陵又用之法駕三十六乘小駕十二乘開皇中大
駕十二乘法駕減半大業初屬車備八十一乘並如犢
車紫通幰朱絲絡網黃金飾駕一牛在鹵簿中單行正
道至三年二月帝嫌其多問起部郎閻毗毗曰臣共宇
文愷參詳故實此起於秦遂爲後式故張衡賦云屬車
九九是也次及法駕三分減一此漢制也故文帝紀奉
天子法駕迎代邸如淳曰屬車三十六乘是也又據宋
孝建時有司奏議晉遷江左唯設五乘尚書令建平王
宏曰八十一乘無所準憑江左五乘儉不中禮但帝王
旂旒之數皆用十二今宜準此設十二乘開皇平陳因
以爲法令憲章往古大駕依秦法駕依漢小駕依宋以
為差等帝曰大駕宜用三十六法駕宜用十二小駕除
之可也
輦案釋名人所輦也漢成帝遊後庭則乘之徐爰釋問
云天子御輦侍中陪乘今輦制象軺車而不施輪通幰
朱絡飾以金玉用人荷之
副輦加笨制如犢車亦通幰朱絡謂之蓬輦自梁武帝
始也
輿案說文云箯竹輿也周官曰周人上輿漢室制度以
雕玉爲之方徑六尺今輿制如輦而但小耳宫苑宴私
則御之
小輿幰方形同幄帳自閣出升正殿則御之
軺車案六韜一名遙車盖言遙遠四顧之車也漢武帝
迎申公弟子二人乘軺傳從此又是馳傳車也晉氏鹵
簿御史軺車行中道晉公卿禮秩云尚書令軺黑耳後
戸今軺車青通幰駕二馬王侯入學五品朝婚通給之
司隷刺史及縣令詔使品第六七則並駕一馬
犢車案魏武書贈楊彪七香車二乘用牛駕之盖犢車
也長沙耆舊傳曰劉壽常乘通幰車今犢車通幰自王
公已下至五品已上並給乘之三品已上青幰朱裏五
品已上紺幰碧裏皆白銅裝唯有慘及弔喪者則不張
幰而乘鐵裝車六品已下不給任自乘犢車弗許施幰
初五品已上乘偏幰車其後嫌其不美停不行用以亘
幰代之三品已上通幰車則青壁一品軺車油幰朱網
唯車輅一等聽勑始得乘之
馬珂三品已上九子四品七子五品五子
皇后重翟車案周禮正后亦有五輅一曰重翟二曰厭
翟三曰安車四曰翟車五曰輦車漢制后法駕乘重翟
車今重翟青質金飾諸末畫輪金根朱牙重轂其箱飾
以重翟羽青油幢朱裏通幰紫繡帷朱絲絡紫繡帶八
鑾在衡鏤鍚鞶纓十有二就金㚇方釳插翟尾朱總綴
於馬勒及兩金鑣之上駕蒼龍受冊從祀郊禖享廟則
供之
厭翟赤質金飾諸末朱輪畫朱牙其箱飾以次翟羽紫
油幢朱裏通幰紅錦帷朱絲絡網紅錦帶其餘如重翟
駕赤駵採桑則供之
翟車黃質金飾諸末輪畫朱牙其箱飾以翟羽黃油幢
黃裏通幰白紅錦帷朱絲絡網白紅錦帶其餘如重翟
駕黃駵歸寧則供之諸鞶纓之色皆從車質
安車金飾紫通幰朱裏駕四馬臨幸及弔則供之
隋書卷十
隋書卷十考證
禮儀志五金㚇鏤鍚監本錫訛錫按詩經鉤膺鏤鍚
傳鏤鍚有金鏤其鍚也箋眉上曰鍚刻金飾之今當
盧也疏以鏤金加於馬面之鍚左傳鍚鸞和鈴昭其
聲也注鍚在馬額陸德明音義鍚音羊(臣映斗)按鍚
金旁從昜與金錫之錫金旁從易音昔者各爲一字
音義並殊詩箋所謂當盧即下文之當顱詩疏所謂
馬面之鍚即下文之鍚面本卷鍚字甚多率訛作錫
今悉改正
三曰各本作通考作音伐
行道則供之通考行道作祀后土
駕白駱監本駱訛輅宋本同(臣映斗)按上文是革輅
所駕之馬爾雅白馬黑鬛駱則爲白駱無疑通考作
白駵孫炎爾雅注駵赤色也詩經集傳赤身黑鬛曰
駵無由稱白駵也
張良狙擊監本狙訛徂史記留侯世家作狙注服虔
曰伺也侯也
羊車晉司隷校尉劉毅奏護軍羊琇私乘者也開皇無
之至是始置焉(臣映斗)按周禮攷工記羊車二柯
有參分柯之一注羊善也若今定張車宫中所用晉
書輿服志羊車一名輦車又衛玠傳少時乘羊車於
洛陽市北史齊武成帝以斛律金舊老每朝賜羊車
上殿本志亦載羊車一名輦漢氏或以人牽或駕果
下馬然則羊車之制古矣
隋書卷十考證
