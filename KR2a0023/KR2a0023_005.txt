隋書卷五
唐特進臣魏徵上
帝紀第五
恭帝
恭皇帝諱侑元德太子之子也母曰韋妃性聰敏有氣
度大業三年立為陳王後數載徙為代王邑萬戸及煬
帝親征遼東令於京師總留事十一年從幸晉陽拜太
原太守尋鎮京師義兵入長安尊煬帝為太上皇奉帝
纂業
義寧元年十一月壬戍上卽皇帝位於大興殿詔曰王
道喪亂天步不康古往今来代有其事屬之於朕逢此
百罹彼蒼者天胡寧斯忍襁褓之歲夙遭憫凶孺子之
辰太上播越興言感動實疚于懷太尉唐公膺期作宰
時稱舟楫大極横流糾合義兵翼戴皇室與國休戚再
匡區夏爰奉明詔弼予幼冲顯命光臨天威咫尺對揚
尊號悼心失圖一人在遠三讓不遂僶俛南面厝身無
所苟利社稷莫敢或違俯從羣議奉遵聖旨可大赦天
下改大業十三年為義寧元年十一月十六日昧爽以
前大辟罪以下皆赦除之常赦所不免者不在赦限甲
子以光禄大夫大將軍太尉唐公為假黃鉞使持節大
都督内外諸軍事尚書令大丞相進封唐王景寅詔曰
朕惟孺子未出深宫太上遠巡追蹤穆满時逢多難委
當尊極辭不獲免恭已臨朝若涉大川罔知所濟撫躬
永歎憂心孔棘民之情偽曾未之聞王業艱難載云其
易頼股肱戮力上宰賢良匡佐冲人輔其不逮軍國機
務事無大小文武設官位無貴賤憲章賞罰咸歸相府
庶績其凝責成斯屬逖聽前史兹為典故因循仍舊非
曰徒言所存至公無為讓德己巳以唐王子隴西公建
成為唐國世子敦煌公為京兆尹改封秦公元吉為齊
公食邑各萬戸太原置鎮北府乙亥張掖康老和舉兵
反十二月癸未薛舉自稱天子宼扶風秦公為元帥擊
破之丁亥桂陽人曹武徹舉兵反建元通聖丁酉義師
擒驍衛大將軍屈突通於閿鄉虜其衆數萬乙巳賊帥
張善安陷廬江郡
二年春正月丁未詔唐王劒履上殿入朝不趨贊拜不
名加前後羽葆鼓吹壬戍將軍王世充為李密所敗河
内通守孟善誼武賁郎將王辯楊威劉長恭梁德董智
通皆死之庚戌河陽郡尉獨孤武都降於李密三月景
辰右屯衛將軍宇文化及殺太上皇於江都宫右禦衛
將軍獨孤盛死之齊王暕趙王杲燕王倓光禄大夫開
府儀同三司行右翊衛大將軍宇文協金紫光禄大夫
内史侍郎虞世基銀青光禄大夫御史大夫裴藴通義
大夫行給事郎許善心皆遇害化及立秦王浩為帝自
稱大丞相朝士文武皆受其官爵光禄大夫宿公麥才
折衝郎將朝請大夫沈光同謀討賊夜襲化及營反為
所害戊辰詔唐王備九錫之禮加璽紱遠遊冠綠綟綬
位在諸侯王上唐國置丞相已下一依舊式五月乙巳
朔詔唐王冕十有二旒建天子旌旗出警入蹕金根車
駕備五時副車置旄頭雲罕車儛八佾設鍾虡宫懸王
后王子王女爵命之號一遵舊典戊午詔曰天禍隋國
大行太上皇遇盗江都酷甚望夷舋深驪北憫予小子
奄逮丕諐哀號承感心情糜潰仰惟荼毒仇復靡申形
影相弔罔知啓處相國唐王膺期命世扶危拯溺自北
徂南東征西怨總九合於一匡決百勝於千里糾率夷
夏大庇氓黎保乂朕躬繄王是頼德侔造化功格蒼旻
兆庶歸心歴數斯在屈為人臣載違天命在昔虞夏揖
讓相推苟非重華誰堪命禹當今九服崩離三靈改卜
大運去矣請避賢路兆謀布德顧已莫能私僮命駕須
歸藩國予本代王及予而代天之所廢豈期如是庶憑
稽古之聖以誅四凶幸値惟新之恩預充三恪雪冤恥
於皇祖守禋祀為孝孫朝聞夕殞及泉無恨今遵故事
遜於舊邸庶官羣辟改事唐朝宜依前典趣上尊號若
釋重負感泰兼懷假手真人俾除醜逆濟濟多士明知
朕意仍勑有司凡有表奏皆不得以聞是日上遜位於
大唐以為酅國公武德二年夏五月崩時年十五
史臣曰恭帝年在幼冲遭家多難一人失德四海土崩
羣盗蜂起豺狼塞路南巢遂往流彘不歸既鍾百六之
期躬踐數終之運謳歌有屬笙鐘變響雖欲不遵堯舜
之迹其庸可得乎
隋書卷五
隋書卷五考證
恭帝紀敦煌公為京兆尹唐書高祖已起兵太宗初
拜右領軍大都督封敦煌郡公諱其名
隋書卷五考證
