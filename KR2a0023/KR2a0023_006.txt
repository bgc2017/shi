隋書卷六
唐太尉揚州都督監修國史上柱國趙國公臣長孫無忌等撰
志第一
禮儀一
唐虞之時祭天之屬為天禮祭地之屬為地禮祭宗廟
之屬為人禮故書云命伯夷典朕三禮所以彌綸天地
經緯隂陽辨幽賾而洞幾深通百神而節萬事殷因於
夏有所損益旁垂祗訓以勸生靈商辛無道雅章湮滅
周公救亂弘制斯文以吉禮敬鬼神以凶禮哀邦國以
賓禮親賓客以軍禮誅不虔以嘉禮合姻好謂之五禮
故曰禮經三百威儀三千未有入室而不由戸者也成
康由之而刑厝不用自犬戎弑后遷周削弱禮失樂微
風凋俗敝仲尼預蜡賓而歎曰丘有志焉禹湯文武成
王周公未有不謹於禮者也於是緝禮興樂欲救時弊
君棄不顧道鬱不行故敗國丧家亡人必先廢其禮昭
公娶孟子而諱姓楊侯竊女色而傷人故曰婚姻之禮
廢則淫僻之罪多矣羣飲而逸不知其郵鄉飲酒之禮
廢則爭闘之獄繁矣魯侯逆五廟之祀漢帝罷三年之
制喪祭之禮廢則骨肉之恩薄矣諸侯下堂於天子五
伯召君扵河陽朝聘之禮廢則侵陵之漸起矣泰氏以
戰勝之威并吞九國盡收其儀禮歸之咸陽唯採其尊
君抑臣以為時用至於退讓起於趨步忠孝成於動止
華葉靡舉鴻纖並擯甚芻狗之棄路若章甫之遊越儒
林道盡詩禮為煙漢高祖既平秦亂初誅項羽枚賞元
勲未遑朝制羣臣飲酒爭功或拔劒擊柱高祖患之叔
孫通言曰儒者難與進取可與守成於是請起朝儀而
許焉猶曰度吾能行者為之微習禮容皆知順軌若祖
述文武憲章洙泗則良由不暇自畏之也武帝興典制
而愛方術至於鬼神之祭流宕不歸世祖中興明皇纂
位祀明堂襲冠冕登靈臺望雲物得其時制百姓悦之
而朝廷憲章其來已舊或得之扵升平之運或失之於
凶荒之年而世載遐邈風流訛舛必有人情將移禮意
殷周所以異軌秦漢於焉改轍至扵增輝風俗廣樹隄
防非禮威嚴亦何以尚譬山祗之有嵩岱海若之有滄
溟飾以涓塵不貽伊敗而高堂生於所傳士禮亦謂之
儀弘暢人情粉飾行事洎西京以降用相裁凖咸稱當
世之美自有周旋之節黃初之詳定朝儀太始之削除
乖謬則宋書言之備矣梁武始命羣儒裁成大典吉禮
則明山賓凶禮則嚴植之軍禮則陸璉賓禮則賀瑒嘉
禮則司馬褧帝又命沈約周捨徐勉何佟之等咸在參
詳陳武克平建業多凖梁舊仍詔尚書左丞江德藻員
外散騎常侍沈洙博士沈文阿中書舍人劉師知等㦯
因行事隨時取舍後齊則左僕射陽休之度支尚書元
修伯鴻臚卿王晞國子博士熊安生在周則蘇綽盧辯
宇文㢸並習於儀禮者也平章國典以為時用高祖命
牛弘辛彦之等採梁及北齊儀注以為五禮云
禮曰萬物本乎天人本乎祖所以配上帝也秦人蕩六
籍以為煨燼祭天之禮殘缺儒者各守其所見物而為
之義焉一云祭天之數終歲有九祭地之數一歲有二
圓丘方澤三年一行若圓丘方澤之年祭天有九祭地
有二若天不通圓丘之祭終歲有八地不通方澤之祭
終歲有一此則鄭學之所宗也一云唯有昊天無五精
之帝而一天歲二祭壇位唯一圓丘之祭即是南郊南
郊之祭即是圓丘日南至於其上以祭天春又一祭以
祈農事謂之二祭無别天也五時迎氣皆是祭五行之
人帝太皥之屬非祭天也天稱皇天亦稱上帝亦直稱
帝五行人帝亦得稱上帝但不得稱天故五時迎氣及
文武配祭明堂皆祭人帝非祭天也此則王學之所宗
也梁陳以降以迄于隋議者各宗所師故郊丘互有變
易梁南郊為圓壇在國之南高二丈七尺上徑十一丈
下徑十八丈其外再壝四門常與北郊間歲正月上辛
行事用一特牛祀天皇上帝之神扵其上以皇考太祖
文帝配禮以蒼璧制幣五方上帝五官之神太一天一
日月五星二十八宿太微軒轅文昌北斗三台老人風
伯司空雷電雨師皆從祀其二十八宿及雨師等座有
坎五帝亦如之餘皆平地器以陶匏席用槀秸太史設
柴壇於景地皇帝齋於萬壽殿乘玉輅備大駕以行禮
禮畢變服通天冠而還北郊為方壇於北郊上方十丈
下方十二丈高一丈四面各有陛其外為壝再重與南
郊間歲正月上辛以一特牛祀后地之神於其上以德
后配禮以黃琮制幣五官之神先農五岳沂山嶽山白
石山霍山無閭山蔣山四海四瀆松江會稽江錢塘江
四望皆從祀太史設埋坎於壬地焉天監三年左丞吳
操之啓稱傳云啟蟄而郊郊應立春之後尚書左丞何
佟之議今之郊祭是報昔歲之功而祈今年之福故取
歲首上辛不拘立春之先後周冬至扵圓邱大報天也
夏正又郊以祈農事故有啟蟄之說自晉太始二年并
圓邱方澤同于二郊是知今之郊禋禮兼祈報不得限
以一途也帝曰圓邱自是祭天先農即是祈榖但就陽
之位故在郊也冬至之夜陽氣起於甲子既祭昊天宜
在冬至祈榖時可依古必須啓蟄在一郊壇分為二祭
自是冬至謂之祀天啓蟄名為祈榖何佟之又啓案鬯
者盛以六彛覆以畫羃備其文飾施之宗廟今南北二
郊儀注有祼既乖尚質謂宜革變博士明山賓議以為
表記天子親耕粢盛秬鬯以事上帝盖明堂之祼耳郊
不應祼帝從之又有司以為祀竟器席相承還庫請依
典燒埋之佟之等議案禮祭器敝則埋之今一用便埋
費而乖典帝曰薦藉輕物陶匏賤器方還付庫容復穢
惡但敝則埋之盖謂四時祭器耳自是從有司議燒埋
之四年佟之云周禮天曰神地曰祗今天不稱神地不
稱祗天櫕題宜曰皇天座地櫕宜曰后地座又南郊明
堂用沉香取本天之質陽所宜也北郊用上和香以地
於人親宜加雜馥帝並從之五年明山賓稱伏尋制旨
周以建子祀天五月祭地殷以建丑祀天六月祭地夏
以建寅祀天七月祭地自頃代以來南北二郊同用夏
正詔更詳議山賓以為二儀並尊三朝慶始同以此日
二郊為允并請迎五帝於郊皆以始祖配饗及郊廟受
福唯皇帝再拜明上靈降祚臣下不敢同也詔並依議
六年議者以為北郊有岳鎮海瀆之座而又有四望之
座疑為煩重儀曹郎朱异議曰望是不即之名豈容局
於星海拘於岳瀆明山賓曰舜典云望于山川春秋傳
曰江漢沮漳楚之望也而今北郊設岳鎮海瀆又立四
望竊謂煩黷宜省徐勉曰岳瀆是山川之宗至於望祀
之義不止於岳瀆也若省四望於義為非議久不能決
至十六年有事北郊帝復下其議於是八座奏省四望
松江浙江五湖等座其鍾山白石既土地所在並留如
故七年帝以一獻為質三獻則文事天之道理不應然
詔下詳議博士陸瑋明山賓禮官司馬褧以為宗祧三
獻義兼臣下上天之禮主在帝王約理申義一獻為允
自是天地之祭皆一獻始省大尉亞獻光禄終獻又太
常丞王僧崇稱五祀位在北郊圓邱不宜重設帝曰五
行之氣天地俱有故宜兩從僧崇又曰風伯雨師即箕
畢星矣而今南郊祀箕畢二星復祭風師雨師恐繁祀
典帝曰箕畢自是二十八宿之名風師雨師自是箕畢
星下隸兩祭非嫌十一年太祝牒北郊止有一海及二
郊相承用染爼盛牲素案承玉又制南北二郊壇下衆
神之座悉以白茅詔下詳議八座奏禮云觀天下之物
無可以稱其德則知郊祭為爼理不應染又藉用白茅
禮無所出皇天大帝座既用爼則知郊有爼義於是改
用素爼并北郊置四海座五帝以下悉用蒲席藁薦并
以素爼又帝曰禮祭月於坎良由月是隂義今五帝天
神而更居坎又禮云祭日於壇祭月于坎並是别祭不
關在郊故得各從隂陽而立壇坎兆於南郊就陽之義
居於北郊就隂之義既云就陽義與隂異星月與祭理
不為坎八座奏曰五帝之義不應居坎良由齊代圓邱
小而且峻邊無安神之所今邱形既大易可取安請五
帝座悉於壇上外域二十八宿及雨師等座悉停為坎
自是南北二郊悉無坎位矣十七年帝以威仰魄寶俱
是天帝於壇則尊於下則卑且南郊所祭天皇其五帝
别有明堂之祀不煩重設又郊祀二十八宿而無十二
辰於義闕然於是南郊始除五帝祀加十二辰座與二
十八宿各於其方而為壇
陳制亦以間歲正月上辛用特牛一祀天地於南北二
郊永定元年武帝受禪修南郊圓壇高二丈二尺五寸
上廣十丈柴燎告天明年正月上辛有事南郊以皇考
德皇帝配除十二辰座加五帝位其餘凖梁之舊北郊
為壇高一丈五尺廣八丈以皇妣昭后配從祀亦凖梁
舊及文帝天嘉中南郊改以高祖配北郊以德皇帝配
天太中大夫領大著作攝太常卿許亨奏曰昔梁武帝
云天數五地數五五行之氣天地俱有故南北郊内並
祭五祀臣按周禮以血祭社稷五祀鄭玄云隂祀自血
起貴氣臭也五祀五官之神也五神主五行隸於地故
與埋沈疈辜同為隂祀既非煙柴無關陽祭故何休云
周爵五等者法地有五行也五神位在北郊圓邱不宜
重設制曰可亨又奏曰梁武帝議箕畢自是二十八宿
之名風師雨師自是箕畢下隸非即星也故郊雩之所
皆兩祭之臣案周禮大宗伯之職云槱燎祀司中司命
風師雨師鄭衆云風師箕也雨師畢也詩云月離於畢
俾滂沱矣如此則風伯雨師即箕畢星矣而今南郊祀
箕畢二星復祭風伯雨師恐乖祀典制曰若郊設星位
任即除之亨又奏曰梁儀注曰一獻為質三獻為文事
天之事故不三獻臣案周禮司樽所言三獻施於宗祧
而鄭注一獻施扵羣小祀今用小祀之禮施扵天神大
帝梁武此義為不通矣且樽爼之物依於質文拜獻之
禮主於虔敬今請凡郊邱祀事凖扵宗祧三獻為允制
曰依議廢帝光大中又以昭后配北郊及宣帝即位以
南北二郊卑下更議增廣久而不决至太建十一年尚
書祠部郎王元規議曰案前漢黃圖上帝壇徑五丈高
九尺后土壇方五丈高六尺梁南郊壇上徑十一丈下
徑十八丈高二丈七尺北郊壇上方十丈下方十二丈
高一丈即日南郊壇廣十丈高二丈二尺五寸北郊壇
廣九丈三尺高一丈五寸今議增南郊壇上徑十二丈
則天大數下徑十八丈取扵三分益一高二丈七尺取
三倍九尺之堂北郊壇上方十丈以則地義下至十五
丈亦取二分益一高一丈二尺亦取二倍漢家之數禮
記云為高必因丘陵為下必因川澤因名山升中于天
因吉土饗帝于郊周官云冬日至祠天扵地上之圓邱
夏日至祭地扵澤中之方邱祭法云燔柴扵泰壇祭天
也瘞埋扵泰折祭地也記云至敬不壇掃地而祭扵其
質也以報覆燾持載之功爾雅亦云邱言非人所造為
古圓方兩邱並因見有而祭本無高廣之數後世隨事
遷都而建立郊禮或有地吉而未必有邱或有見邱而
不必廣絜故有築建之法而制丈尺之儀愚謂郊祀事
重圓方二邱高下廣狹既無明文但五帝不相沿三王
不相襲今謹述漢梁并即日三代壇不同及更增修丈
尺如前聽旨尚書僕射臣繕左戸尚書臣元饒左丞臣
周確舍人臣蕭淳儀曹郎臣沈客卿周元規議詔遂依
用後主嗣立無意典禮之事加舊儒碩學漸以凋喪至
於朝亡竟無改作後齊制圓丘方澤並三年一祭謂之
禘祀圓邱在國南郊邱下廣輪二百七十尺上廣輪四
十六尺高四十五尺三成成高十五尺上中二級四面
各一陛下級方維八陛周以三壝去邱五十步中壝去
内壝外壝去中壝各二十五步皆通八門又為大營於
外壝之外輪廣三百七十步其營壍廣一十二尺深一
丈四面各通一門又為燎壇於中壝之外當邱之景地
廣輪三十六尺高三尺四面各有陛方澤為壇在國北
郊廣輪四十尺高四尺面各一陛其外為三壝相去廣
狹同圓丘壝外大營廣輪三百二十步營壍廣一十二
尺深一丈四面各通一門又為瘞坎於壇之壬地中壝
之外廣深一丈二尺圓邱則以蒼璧束帛正月上辛祀
昊天上帝於其上以高祖神武皇帝配五精之帝從祀
於其中邱面皆内向日月五星北斗二十八宿司中司
命司人司禄風師雨師靈星於下邱為衆星之位遷於
内壝之中合用蒼牲九夕牲之旦太尉告廟陳幣於神
武廟訖埋於兩楹間焉皇帝初獻太尉亞獻光禄終獻
司徒獻五帝司空獻日月五星二十八宿太常丞已下
薦衆星方澤則以黃琮束帛夏至之日禘崐崘皇地祗
於其上以武明皇后配其神州之神社稷岱岳沂鎮會
稽鎮云云山亭亭山蒙山羽山嶧山崧岳霍岳衡鎮荆
山内方山大别山敷淺原山桐栢山陪尾山華岳太岳
鎮積石山龍門山江山岐山荆山嶓冡山壺口山雷首
山底柱山析城山王屋山西傾朱圉山鳥鼠同穴山熊
耳山敦物山蔡蒙山梁山㟭山武功山太白山恒岳醫
無閭山鎮隂山白登山碣石山大行山狼山封龍山漳
山宣務山閼山方山苟山狹龍山東海淮水泗水沂水
淄水濰水江水南海漢水榖水洛水伊水漾水沔水河
水西海黑水澇水渭水涇水酆水濟水北海松水京水
桑乾水漳水呼沲水衛水洹水延水並從祀其神州位
在青陛之北甲寅地社位赤陛之西未地稷位白陛之
南庚地自餘並内壝之内内向各如其方合用牲十二
儀同圓邱其後諸儒定禮圓邱改以冬至云其南北郊
則歲一祀皆以正月上辛南郊為壇於國南廣輪三十
六尺高九尺四面各一陛為三壝内壝去壇二十五步
中壝外壝相去如内壝四面各通一門又為大營於外
壝之外廣輪二百七十步營壍廣一丈深八尺四面各
一門又為燎壇於中壝之外景地廣輪二十七尺高一
尺八寸四面各一陛祀所感帝靈威仰於壇以高祖神
武皇帝配禮用四圭有邸幣各如方色其上帝及配帝
各用騂特牲一儀燎同圓邱其北郊則為壇如南郊壇
為瘞坎如方澤坎祀神州神於其上以武明皇后配禮
用兩圭有邸各用黃牲一儀瘞如北郊
後周憲章姬周祭祀之式多依儀禮司量掌為壇之制
圓邱三成成崇一丈二尺深二丈上徑六丈十有二階
每等十有二節在國陽七里之郊圓壝徑三百步内壝
半之方一成下崇一丈徑六丈八尺上崇五尺方四丈
八方方一階階十級級一尺方邱在國隂六里之郊邱
一成八方下崇一丈方六丈八尺上崇五尺方四丈方
一階尺一級其壝八面徑百二十步内壝半之南郊為
方壇於國南五里其崇一丈二尺其廣四丈其壝方百
二十步内壝半之神州之壇崇一丈方四丈在北郊方
邱之右其壝如方邱其祭圓邱及南郊並正月上辛圓
邱則以其先炎帝神農氏配昊天上帝於其上五方上
帝日月内官中官外官衆星並從祀皇帝乘蒼輅載玄
冕備大駕而行預祭者皆蒼服南郊以始祖獻侯莫那
配所感帝靈威仰于其上北郊方邱則以神農配后地
之祗神州則以獻侯莫那配焉其用牲之制祀昊天上
帝祭皇地祗及五帝日月五星十二辰四望五官各以
其方色毛宗廟以黃社稷以黝散祭祀用純表狢磔禳
用龐
高祖受命欲新制度乃命國子祭酒辛彦之議定祀典
為圓邱於國之南太陽門外道東二里其邱四成各高
八尺一寸下成廣二十丈再成廣十五丈又三成廣十
丈四成廣五丈再歲冬至之日祀昊天上帝於其上以
太祖武元皇帝配五方上帝日月五星内官四十二座
次官一百三十六座外官一百一十一座衆星三百六
十座並皆從祀上帝日月在邱之第二等北斗五星十
二辰河漢内官在邱第三等二十八宿中官在邱第四
等外官在内壝之内衆星在内壝之外其牲上帝配帝
用蒼犢二五帝日月用方色犢各一五星已下用羊豕
各九為方丘於宫城之北十四里其邱再成成高五丈
下成方十丈上成方五丈夏至之日祭皇地祗於其上
以太祖配神州迎州冀州戎州拾州柱州營州咸州陽
州九州山海川林澤丘陵墳衍原隰並皆從祀地祗及
配帝在壇上用黃犢二神州九州神座於第二等八陛
之間神州東南方迎州南方冀州戎州西南方拾州西
方柱州西北方營州北方咸州東北方陽州東方各用
方色犢一九州山海已下各依方面八陛之間其冀州
山林川澤邱陵墳衍於壇之南少西加羊豕各九南郊
為壇於國之南太陽門外道西一里去宫十里壇高七
尺廣四丈孟春上辛祠所感帝赤熛怒於其上以太祖
武元皇帝配其禮四圭有邸牲用騂犢二北郊孟冬祭
神州之神以太祖武元皇帝配牲用犢二凡大祀齋官
皆於其晨集尚書省受誓戒散齋四日致齋三日祭前
一日晝漏上水五刻到祀所沐浴著明衣咸不得聞見
衰絰哭泣昊天上帝五方上帝日月皇地祗神州社稷
宗廟等為大祀星辰五祀四望等為中祀司中司命風
師雨師及諸星諸山川等為小祀大祀飬牲在滌九旬
中祀三旬小祀一旬其牲方色難備者聽以純色代告
祈之牲者不飬祭祀犧牲不得捶扑其死則埋之初帝
既受周禪恐黎元未愜多說符瑞以耀之其或造作而
進者不可勝計仁壽元年冬至祠南郊置昊天上帝及
五方天帝位並扵壇上如封禪禮板曰維仁壽元年歲
次作噩嗣天子臣諱敢昭告于昊天上帝璇璣運行大
明南至臣蒙上天恩造羣靈降福撫臨率土安飬兆人
顧惟虛薄德化未暢夙夜憂懼不敢荒怠天地靈祗降
錫休瑞鏡發區宇昭彰耳目爰始登極蒙授龜圖遷都
定鼎醴泉出地平陳之歲龍引舟師省俗廵方展禮東
岳盲者得視瘖者得言復有躄人忽然能步自開皇已
来日近北極行扵上道晷度延長天啓太平獸見一角
改元仁夀楊樹生松石魚彰合符之徵玉龜顕永昌之
慶山圖石瑞前後繼出皆載臣姓名襃紀國祚經典諸
緯爰及玉龜文字義理遞相符會宫城之内及在山谷
石變為玉不可勝數桃區一嶺盡是琉璃黃銀出于神
山碧玉生扵瑞巘多楊山響三稱國興連雲山聲萬年
臨國野鵝降天仍住池沼神鹿入苑頻賜引導騶虞見
質遊驎在野鹿角生于楊樹龍湫出于荆谷慶雲發彩
壽星垂耀宫殿樓閣咸出靈芝山澤川原多生寳物威
香散馥零露凝甘敦煌烏山黑石變白弘禄巖嶺石華
遠照玄狐玄豹白兔白狼赤雀蒼烏野蠶天豆嘉禾合
穗珍木連理神瑞休徵洪恩景福降賜無疆不可具紀
此皆昊天上帝爰降明靈矜愍蒼生寧静海内故錫兹
嘉慶咸使安樂豈臣微誠所能上感虔心奉謝敬薦玉
帛犧齊粢盛庶品燔祀于昊天上帝皇考太祖武元皇
帝配神作主大業元年孟春祀感帝孟冬祀神州改以
高祖文帝配其餘並用舊禮十年冬至祀圓丘帝不齋
于次詰朝備法駕至便行禮是日大風帝獨獻上帝三
公分獻五帝禮畢御馬疾驅而歸
明堂在國之陽梁初依宋齊其祀之法猶依齊制禮有
不通者武帝更與學者議之舊齊儀郊祀帝皆以衮冕
至天監七年始造大裘而明堂儀注猶云衮服十年儀
曹郎朱异以為禮大裘而冕祭昊天上帝五帝亦如之
良由天神高遠義須誠質今從汎祭五帝理不容文於
是改服大裘异又以為齊儀初獻樽彛明堂貴質不應
三獻又不應象樽禮云朝踐用太樽鄭云太樽瓦也記
又云有虞氏瓦樽此皆在廟所用猶以質素况在明堂
禮不容象今請改用瓦樽庶合文質之衷又曰宗廟貴
文故庶羞百品天義尊遠則須簡約今儀注所薦與廟
不異即理徵事如為未允請自今明堂肴膳凖二郊但
帝之為名本主生育成歲之功寔為顕著非如昊天義
絶言象雖曰同郊復應微異若水土之品蔬果之屬猶
宜以薦止用梨棗橘栗四種之果薑蒲葵韭四種之葅
粳稻黍粱四種之米自此以外郊所無者請並從省除
初博士明山賓制儀注明堂祀五帝行禮先自赤帝始
异又以為明堂既汎祭五帝不容的有先後東階而升
宜先春帝請改從青帝始又以為明堂籩豆等器皆以
彫飾尋郊祀貴質改用陶匏宗廟貴文誠宜彫爼明堂
之禮既方郊為文則不容陶匏比廟為質又不應彫爼
斟酌二途須存厥衷請改用純漆异又以舊儀明堂祀
五帝先酌鬱鬯灌地求神及初獻清酒次酃終醁禮畢
太祝取爼上黍肉當御前以授請依郊儀止一獻清酒
且五帝天神不可求之扵地二郊之祭並無黍肉之禮
並請停灌及授爼法又以為舊明堂皆用太牢案記云
郊用特牲又云天地之牛角繭栗五帝既曰天神理無
三牲之祭而毛詩我將篇云祀文王於明堂有維羊維
牛之說良由周監二代其義貴文明堂方郊未為極質
故特用三牲止為一代之制今斟酌百王義存通典蔬
果之薦雖符周禮而牲牢之用宜遵夏殷請自今明堂
止用特牛既合質文之中又見貴誠之義帝並從之先
是帝欲有改作乃下制旨而與羣臣切磋其義制曰明
堂準大戴禮九室八牖三十六戶以茅盖屋上圓下方
鄭玄據援神契亦云上圓下方又云八窗四逹明堂之
義本是祭五帝神九室之數未見其禮若五堂而言雖
當五帝之數向南則背叶光紀向北則背赤熛怒東向
西向又亦如此扵事殊未可安且明堂之祭五帝則是
總義在郊之祭五帝則是别義宗祀所配復應有室若
專配一室則是義非配五若皆配五則便成五位以理
而言明堂本無有室朱异以為月令天子居明堂左个
右个聽朔之禮既在明堂今若無室則於義成闕制曰
若如鄭玄之義聽朔必在明堂於此則人神混淆莊敬
之道有廢春秋云介居二大國之間此言明堂左右个
者謂所祀五帝堂之南又有小室亦號明堂分為三處
聽朔既三處則有左右之義在營域之内明堂之外則
有个名故曰明堂左右个也以此而言聽朔之處自在
五帝堂之外人神有别差無相干其議是非莫定初尚
未改十二年太常丞虞爵復引周禮明堂九尺之筵以
為高下修廣之數堂崇一筵故階高九尺漢家制度猶
遵此禮故張衡云度堂以筵者也鄭玄以廟寢三制既
同俱應以九尺為度制曰可於是毁宋大極殿以其材
構明堂十二間基凖太廟以中央六間安六座悉南向
東来第一青帝第二赤帝第三黃帝第四白帝第五黑
帝配帝總配享五帝在阼階東上西向大殿後為小殿
五間以為五佐室焉
陳制明堂殿屋十二間中央六間依齊制安六座四方
帝各依其方黃帝居坤維而配饗坐依梁法武帝時以
德帝配文帝時以武帝配廢帝已後以文帝配牲以太
牢粢盛六飯銒羹果蔬備薦焉後齊採周官考工記為
五室周採漢三輔黃圖為九室各存其制而竟不立
高祖平陳收羅杞梓郊丘宗社典禮粗備唯明堂未立
開皇十三年詔命議之禮部尚書牛弘國子祭酒辛彦
之等定議事在弘傳後檢校將作大匠事宇文愷依月
令文造明堂木樣重檐複廟五房四逹丈尺規矩皆有
凖憑以獻高祖異之命有司於郭内安業里為規兆方
欲崇建又命詳定諸儒爭論莫之能决弘等又條經史
正文重奏時非議既多久而不定又議罷之及大業中
愷又造明堂議及樣奏之煬帝下其議但令於霍山採
木而建都興役其制遂寢終隋代祀五方上帝止於明
堂恒以季秋在雩壇上而祀其用幣各於其方人帝各
在天帝之左太祖武元皇帝在太昊南西向五官在庭
亦各依其方牲用犢十二皇帝太尉司農行三獻禮于
青帝及太祖自餘有司助奠祀五官於堂下行一獻禮
有燎其省牲進熟如南郊儀
隋書卷六
隋書卷六考證
禮儀志一命伯夷典朕三禮一本夷作尼一本作尼
當由&KR0642;字之訛&KR0642;夷通
天櫕題宜曰皇天座地櫕宜曰厚地座宋本欑作欑
按左傳昭元年注禜祭為營欑
二十八宿及雨師等座悉停為坎自是南北二郊悉無
坎位矣宋本閣本無悉停為坎自是南北二郊十
字(臣映斗)按此十字於文非贅仍之
十七年帝以威仰魄寳俱是天帝於壇則尊於下則卑
且南郊所祭天皇其五帝别有明堂之祀不煩重設
監本關仰魄寶俱是五字又闕明堂之祀不五字
俱從宋本補
隋書卷六考證
