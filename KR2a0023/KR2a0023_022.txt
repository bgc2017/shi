隋書卷二十二
唐太尉揚州都督監修國史上柱國趙國公臣長孫無忌等撰
志第十七
五行上
易以八卦定吉凶則庖犧所以稱聖也書以九疇論休
咎則大禹所以為明也春秋以災祥驗行事則仲尼所
以垂法也天道以星象示廢興則甘石所以先知也是
以祥符之兆可得而言妖訛之占所以徵驗夫神則隂
陽不測天則教人遷善均乎影響殊致同歸漢時有伏
生董仲舒京房劉向之倫能言災異顧盼六經有足觀
者劉向曰君道得則和氣應休徵生君道違則乖氣應
咎徵發夫天有七曜地有五行五事愆違則天地見異
況於日月星辰乎況於水火金木土乎若梁武之降號
伽藍齊文宣之盤遊市里陳則蔣山之鳥呼曰奈何周
則陽武之魚乘空而鬭隋則鵲巢黼帳火炎門闕豈唯
天道亦曰人妖則祥眚呈形于何不至亦有脱略政教
張羅罇糈崇信巫史重增愆罰昔懷王事神而秦兵逾
進萇弘尚鬼而諸侯不來性者生之靜也欲者心之使
也置情攸往引類同歸雀乳於空城之側鷮飛于鼎耳
之上短長之制既曰由人黔隧崇山同車共軫必有神
道裁成倚伏一則以為殃舋一則以為休徵故曰德勝
不祥而義厭不惠是以聖王常由德義消伏災咎也
洪範五行傳曰木者東方威儀容貌也古者聖王垂則
天子穆穆諸侯皇皇登輿則有鸞和之節降車則有佩
玉之度田狩則有三驅之制飲食則有享獻之禮無事
不出境此容貌動作之得節所以順木氣也如人君違
時令失威儀田獵馳騁不反宫室飲食沉湎不顧禮制
縱欲恣睢出入無度多繇役以奪人時增賦税以奪人
財則木不曲直
齊後主武平五年鄴城東青桐樹有如人狀京房易傳
曰王德衰下人將起則有木生為人狀是時後主怠於
國政耽荒酒色威儀不肅馳騁無度大發繇役盛修宫
室後二歲而亡木不曲直之效也
七年宫中有樹大數圍夜半無故自拔齊以木德王無
故自拔亡國之應也其年齊亡
開皇八年四月幽州人家以白楊木懸竈上積十餘年
忽生三條皆長三尺餘甚鮮茂仁壽二年春盩厔人以
楊木為屋梁生三條長二尺京房易傳曰妃后有顓木
仆反立斷枯復生獨孤后專恣之應也
仁壽元年十月蘭州楊樹上松生高三尺六節十二枝
宋志曰松不改柯易葉楊者危脆之木此永久之業將
集危亡之地也是時帝惑讒言幽廢冢嫡初立晉王為
皇太子天戒若曰皇太子不勝任永久之業將致危亡
帝不悟及帝崩太子立是為煬帝竟以亡國
仁壽四年八月河間柳樹無故枯落既而花葉復生京
房易飛候曰木再榮國有大喪是歲宫車晏駕
洪範五行傳曰金者西方萬物既成殺氣之始也古之
王者興師動衆建立旗鼔以誅殘賊禁暴虐安天下殺
伐必應義以順金氣如人君樂侵陵好攻戰貪城邑之
賂以輕百姓之命人皆不安外内騷動則金不從革
陳禎明二年五月東冶鐵鑄有物赤色大如斗自天墜
鎔所隆隆有聲鐵飛破屋而四散燒人家時後主與隋
雖結和好遣兵度江掩襲城鎮將士勞敝府藏空竭東
冶者陳人鑄兵之所鐵飛為變者金不從革之應天戒
若曰陳國小而兵弱當以和好為固無鑄兵而黷武以
害百姓後主不悟又遣偽將陳紀任蠻奴蕭摩訶數宼
江北百姓不堪其役及隋師度江而二將降欵卒以滅
亡
洪範五行傳曰火者南方陽光為明也人君向南蓋取
象也昔者聖帝明王負扆攝袂南面而聽斷天下攬海
内之雄俊積之於朝以續聰明推邪佞之偽臣投之于
野以通壅塞以順火氣夫不明之君惑於讒口白黑雜
揉代相是非衆邪並進人君疑惑棄法律間骨肉殺太
子逐功臣以孽代宗則火失其性
梁天監元年五月有盜入南北掖燒神武門總章觀時
帝初即位而火燒觀闕不祥之甚也既而太子薨皇孫
不得立及帝暮年惑於朱异之口果有矦景之亂宫室
多被焚燒天誡所以先見也
普通二年五月琬琰殿火延燒後宫三千餘間中大通
元年朱雀航華表災明年同泰寺災大同三年朱雀門
災水沴火也是時帝崇尚佛道宗廟牲牷皆以麫代之
又委萬乘之重數詣同泰寺捨身為奴令王公已下贖
之初陽為不許後為嘿許方始還宫天誡若曰梁武為
國主不遵先王之法而淫於佛道横多糜費將使其社
稷不得血食也天數見變而帝不悟後竟以亡及江陵
之敗闔城為賊隷焉即捨身為奴之應也
陳永定三年重雲殿災
東魏天平二年十一月閶闔門災是時齊神武作宰而
大野拔斬樊子鵠以州來降神武聽讒而殺之司空元
暉免逐功臣大臣之罰也
武定五年八月廣宗郡火燒數千家
後齊後主天統三年九龍殿災延燒西廊四年昭陽宣
光瑶華三殿災延燒龍舟是時讒言任用正士道消祖
孝徵作歌謠斛律明月以誅死讒夫昌邪勝正之應也
京房易傳曰君不思道厥妖火燒宫
開皇十四年將祠泰山令使者致石像神祠之所未至
數里野火欻起燒像碎如小塊時帝頗信讒言猜阻骨
肉滕王瓉失志而死創業功臣多被夷滅故天見變而
帝不悟其後太子勇竟被廢戮
大業十二年顯陽門災舊名廣陽則帝之姓名也國門
之崇顯號令之所由出也時帝不遵法度驕奢荒怠裴
藴虞世基之徒阿諛順旨掩塞聰明宇文述以讒邪顯
進忠諫者咸被誅戮天戒若曰信讒害忠則除廣陽也
洪範五行傳曰水者北方之藏氣至隂也宗廟者祭祀
之象也故天子親耕以供粢盛皇后親蠶以供祭服敬
之至也發號施令十二月咸得其氣則水氣順如人君
簡宗廟不禱祀逆天時則水不潤下
梁天監二年六月大末信安安豐三縣大水春秋考異
郵曰隂盛臣逆人悲則水出河决是時江州刺史陳伯
之益州刺史劉季連舉兵反叛師旅數興百姓愁怨臣
逆人悲之應也
六年八月建康大水濤上御道七尺七年五月建康又
大水是時數興師旅以拒魏軍十二年四月建康大水
是時大發卒築浮山堰以遏淮水勞役連年百姓悲怨
之應也
中大通五年五月建康大水御道通船京房易飛候曰
大水至國賤人將貴蕭棟矦景僭稱尊號之應也
後齊河清二年十二月兖趙魏三州大水天統三年并
州汾水溢䜟曰水者純隂之精隂氣洋溢者小人專制
是時和士開元文遥趙彦深專任之應也
武平六年八月山東諸州大水京房易飛候曰小人踊
躍無所畏忌隂不制於陽則涌水出是時羣小用事邪
佞滿朝閹䜿嬖倖伶人封王此其所以應也
開皇十八年河南八州大水是時獨孤皇后干預政事
濫殺宫人放黜宰相楊素頗專水隂氣臣妾盛彊之應
也
仁壽二年河南河北諸州大水京房易傳曰顓事有智
誅罰絶理則厥災水亦由帝用刑嚴急臣下有小過帝
或親臨斬决又先是柱國史萬歲以忤旨被戮誅罰絶
理之應也
大業三年河南大水漂没三十餘郡帝嗣位以來未親
郊廟之禮簡宗廟廢祭祀之應也
洪範五行傳曰土者中央為内事宫室臺榭夫婦親屬
也古者自天子至於士宫室寢居大小有差高卑異等
骨肉有恩故明王賢君修宫室之制謹夫婦之别加親
戚之恩敬父兄之禮則中氣和人君肆心縱意大為宫
室高為臺榭雕文刻鏤以疲人力淫泆無别妻妾過度
犯親戚侮父兄中氣亂則稼穡不成
齊後主武平四年山東飢是時大興土木之功於仙都
苑又起宫於邯鄲窮侈極麗後宫侍御千餘人皆寳衣
玉食逆中氣之咎也
煬帝大業五年燕代齊魯諸郡饑先是建立東都制度
崇侈又宗室諸王多遠徙邊郡
洪範五行傳曰貎之不恭是謂不肅則下不敬隂氣勝
故厥咎狂厥罰常雨厥極惡時則有服妖時則有龜孽
有鷄禍有下體生上體之痾有青眚青祥惟金沴木
貌不恭
侯景僭即尊號升圓丘行不能正履有識者知其不免
景尋敗
梁元帝既平侯景破蕭紀而有驕矜之色性又沉猜由
是臣下離貳即位三年而為西魏所䧟帝竟不得其死
陳後主每祀郊廟必稱疾不行建寧令章華上奏諫曰
拜三妃以臨軒祀宗廟而稱疾非祇肅之道後主怒而
斬之又引江總孔範等内宴無復尊卑之序號為狎客
專以詩酒為娛不恤國政祕書監傅縡上書諫曰人君
者恭事上帝子愛下人省嗜慾遠邪佞未明求衣日旰
忘食是以澤被區宇慶流子孫陛下頃來酒色過度不
虔郊廟大神專媚淫昏之鬼小人在側宦豎擅權惡誠
直如仇讎視時人如草芥後宫曳羅綺廐馬餘菽粟百
姓流離轉屍蔽野神怒人怨衆叛親離臣恐東南王氣
自斯而盡後主不聽驕恣日甚未幾而國滅
陳司空侯安都自以有安社稷之功驕矜日甚每侍宴
酒酣輙箕踞而坐嘗謂文帝曰何如作臨川王時又借
華林園水殿與妻妾賓客置酒於其上帝甚惡之後竟
誅死
東魏武定五年後齊文襄帝時為世子屬神武帝崩秘
不發喪朝魏帝於鄴魏帝宴之文襄起儛及嗣位又朝
魏帝於鄴侍宴而惰有識者知文襄之不免後果為盜
所害
神武時司徒高昂嘗詣相府將直入門門者止之昂怒
引弓射門者神武不之罪尋為西魏所殺
後齊後主為周師所廹至鄴集兵斛律孝卿勸後主親
勞將士宜流涕慷慨以感激之人當自奮孝卿授之以
辭後主然之及對衆嘿無所言因赧然大笑左右皆哂
將士怒曰身尚如此吾軰何急由是皆無戰心俄為周
師所虜
煬帝自負才學每驕天下之士嘗謂侍臣曰天下當謂
朕承藉餘緒而有四海耶設令朕與士大夫高選亦當
為天子矣謂當世之賢皆所不逮書云謂人莫己若者
亡帝自矜已以輕天下能不亡乎帝又言習吳音其後
竟終於江都此亦魯襄公終於楚宫之類也
常雨水
梁天監七年七月雨至十月乃霽洪範五行傳曰隂氣
彊積然後生水雨之災時武帝頻年興師是歲又大舉
北伐諸軍頗捷而士卒罷敝百姓怨望隂氣畜積之應
也
陳太建十二年八月大雨霪霖時始興王叔陵驕恣隂
氣盛彊之應也明年宣帝崩後主立叔陵刺後主於喪
次宫人救之僅而獲免叔陵出閤就東府作亂後主令
蕭摩訶破之死者千數
東魏武定五年秋大雨七十餘日元瑾劉思逸謀殺後
齊文襄之應也
後齊河清三年六月庚子大雨晝夜不息至甲辰山東
大水人多餓死是歲突厥寇并州隂戎作梗此其應也
天統三年十月積隂大雨胡太后淫亂之所感也
武平七年七月大霖雨水澇人戸流亡是時駱提婆韓
長鸞等用事小人專政之罰也
後周建德三年七月霖雨三旬時衞刺王直潜謀逆亂
屬帝幸雲陽宫以其徒襲肅章門尉遲運逆拒破之其
日雨霽
大雨雪
梁普通二年三月大雪平地三尺洪範五行傳曰庶徵
之常雨也然尤甚焉雨隂也雪又隂畜積甚盛也皆妾
不妾臣不臣之應時義州刺史文僧朗以州叛於魏臣
不臣之應也
大同三年七月青州雪害苗稼是時交州刺史李賁舉
兵反僭尊號置百官擊之不能克
十年十二月大雪平地三尺是時邵陵王綸湘東王繹
武陵王紀並權侔人主頗為驕恣皇太子甚惡之帝不
能抑損上天見變帝又不悟及侯景之亂諸王各擁彊
兵外有赴援之名内無勤王之實委棄君父自相屠滅
國竟以亡
東魏興和二年五月大雪時後齊神武作宰發卒十餘
萬築鄴城百姓怨思之徵也
武定四年二月大雪人畜凍死道路相望時後齊霸政
而步落稽舉兵反寇亂數州人多死亡
後齊河清二年二月大雪連雨南北千餘里平地數尺
繁霜晝下是時突厥木杵可汗與周師入并州殺掠吏
人不可勝紀
天綂二年十一月大雪三年正月又大雪平地二尺武
平三年正月又大雪是時馮淑妃陸令萱内制朝政隂
氣盛積故天變屢見雷雨不時
陳太建元年七月大雨震萬安陵華表又震慧日寺刹
瓦官寺重閤門下一女子震死京房易飛侯曰雷雨霹
靂丘陵者逆先人令為火殺人者人君用讒言殺正人
時蔡景歴以奸邪任用右僕射陸繕以讒毁獲譴發病
而死
十年三月震武庫時帝好兵頻年北伐内外虚竭將士
勞敝既克淮南又進圖彭汴毛喜切諫不納由是吳明
徹諸軍皆没遂失淮南之地武庫者兵器之所聚也而
震之天戒若曰宜戢兵以安百姓帝不悟又大興軍旅
其年六月又震太皇寺刹莊嚴寺露槃重陽閣東樓鴻
臚府門太皇莊嚴二寺陳國奉佛之所重陽閣每所遊
宴鴻臚賓客禮儀之所在而同歲震者天戒若曰國威
已喪不務修德後必有恃佛道耽宴樂棄禮儀而亡國
者陳之君臣竟不悟至後主之代災異屢起懼而於太
皇寺捨身為奴以祈冥助不恤國政耽酒色棄禮法不
修鄰好以取敗亡
齊武平元年夏震丞相段孝先南門柱京房易傳曰震
擊貴臣門及屋者不出三年佞臣被誅後歲和士開被
戮
木冰
東魏武定四年冬天雨木冰洪範五行傳曰隂之盛而
凝滯也木者少陽貴臣象也將有害則隂氣脅木木先
寒故得雨而冰襲之木冰一名介介者兵之象也時司
徒侯景制河南及神武不豫文襄懼其為亂而徵之景
因舉兵反豫州刺史高元成襄州刺史李密廣州刺史
暴顯並為景所執辱貴臣有害之應也其後左僕射慕
容紹宗與景戰於渦陽俘斬五萬
後齊天保二年雨木冰三日初清河王岳為高歸彦所
譖是歲以憂死
武平元年冬雨木冰明年二月又木冰時錄尚書事和
士開專政其年七月太保琅邪王儼矯詔殺之領軍大
將軍庫狄伏連尚書右僕射馮子琮並坐儼賜死九月
儼亦遇害
六年七年頻歲春冬木冰其年周師入晉陽因平鄴都
後主走青州貴臣死散州郡被兵者不可勝數
大雨雹
梁中大通元年四月大雨雹洪範五行傳曰雹隂脅陽
之象也時帝數捨身為奴拘信佛法為沙門所制
陳太建二年六月大雨雹十年四月又大雨雹十三年
九月又雨雹時始興王叔陵驕恣隂結死士圖為不逞
帝又寵遇之故天三見變帝不悟及帝崩叔陵果為亂
逆
服妖
後齊婁后臥疾寢衣無故自舉俄而后崩
文宣帝末年衣錦綺傅粉黛數為胡服微行市里粉黛
者婦人之飾陽為隂事君變為臣之象也及帝崩太子
嗣位被廢為濟南王又齊氏出自隂山胡服者將反初
服也錦綵非帝王之法服微服者布衣之事齊亡之效
也
後主好令宫人以白越布折額狀如髽幗又為白蓋此
二者喪禍之服也後主果為周武帝所滅父子同時被
害
武平時後主於苑内作貧兒村親衣繿縷之服而行乞
其間以為笑樂多令人服烏衣以相執縛後主果為周
所敗被虜於長安而死妃后窮困至以賣燭為業
後周大象元年服冕二十有四旒車服旗鼓皆以二十
四為節侍衞之官服五色雜以紅紫令天下車以大木
為輪不施輻朝士不得佩綬婦人墨粧黃眉又造下帳
如送終之具令五皇后各居其一實宗廟祭器於前帝
親讀版而祭之又將五輅載婦人身率左右步從又倒
懸鷄及碎瓦於車上觀其作聲以為笑樂皆服妖也帝
尋暴崩而政由於隋周之法度皆悉改易
開皇中房陵王勇之在東宫及宜陽公王世積家婦人
所服領巾制同槊幡軍幟婦人為隂臣象也而服兵幟
臣有兵禍之應矣勇竟以遇害世積坐伏誅
鷄禍
開皇中有人上書言頻歲已來鷄鳴不鼔翅類腋下有
物而妨之翮不得舉肘腋之臣當為變矣書奏不省京
房易飛候曰鷄鳴不鼓翅國有大害其後大臣多被夷
滅諸王廢黜太子幽廢
大業初天下鷄多夜鳴京房易飛候曰鷄夜鳴急令又
云昏而鳴百姓有事人定鳴多戰夜半鳴流血漫漫及
中年已後軍國多務用度不足於是急令暴賦責成守
宰百姓不聊生矣各起而為盗戰爭不息屍骸被野
龜孽
開皇中掖庭宫每夜有人來挑宫人宫司以聞帝曰門
衞甚嚴人何從而入當是妖精耳因戒宫人曰若逢但
斫之其後有物如人夜來登牀宫人抽刀斫之若中枯
骨其物落牀而走宫人逐之因入池而没明日帝令涸
池得一龜徑尺餘其上有刀迹殺之遂絶龜者水居而
靈隂謀之象晉王謟媚宫掖求嗣之應云
青眚青祥
陳禎明二年四月羣鼠無數自蔡洲岸入石頭淮至青
塘兩岸數日死隨流出江近青祥也京房易飛候曰鼠
無故羣居不穴衆聚者其君死未幾而國亡
金沴木
陳天嘉六年秋七月儀賢堂無故自壓近金沴木也時
帝盛修宫室起顯德等五殿稱為壯麗百姓失業故木
失其性也儀賢堂者禮賢尚齒之謂無故自壓天戒若
曰帝好奢侈不能用賢使能何用虚名也帝不悟明年
竟崩
禎明元年六月宮内水殿若有刀鋸斫伐之聲其殿因
無故而倒七月朱雀航又無故自沉時後主盛修園囿
不虔宗廟水殿者遊宴之所朱雀航者國門之大路而
無故自壞天戒若曰宫室毁津路絶後主不悟竟為隋
所滅宫廟為墟
後齊孝昭帝將誅楊愔乘車向省入東門幰竿無故自
折帝甚惡之歲餘而崩
河清三年長廣郡廳事梁忽剥若人狀太守惡而削去
之明日復然長廣帝本封也木為變不祥之兆其年帝
崩
武平七年秋穆后將如晉陽向北宫辭胡太后至宫内
門所乘七寳車無故䧟入於地牛没四足是歲齊滅后
被虜於長安
後周建德六年青城門無故自崩青者東方色春宫之
象也時皇太子無威儀禮節青城門無故自崩者皇太
子不勝任之應帝不悟明年太子嗣位果為無道周室
危亡實自此始
大業中齊王暕於東都起第新構寢堂其栿無故而折
時上無太子天下皆以暕次當立公卿屬望暕遂驕恣
呼術者令相又為厭勝之事堂栿無故自折木失其性
奸謀之應也天見變以戒之暕不悟後竟得罪於帝
洪範五行傳曰言之不從是謂不乂厥咎僭厥罰常陽
厥極憂時則有詩妖時則有毛蟲之孽時則有犬禍故
有口舌之痾有白眚白祥惟木沴金
言不從
梁武陵王紀僭即帝位建元曰天正永豐侯蕭撝曰王
不克矣昔桓玄年號大亨有識者以為二月了而玄之
敗實在仲春今曰天正正之為文一止其能久乎果一
年而敗
後齊文宣帝時太子殷當冠詔令邢子才為制字子才
字之曰正道帝曰正一止也吾兒其替乎子才請改帝
不許曰天也因顧謂常山王演曰奪時任汝愼無殺也
及帝崩太子嗣位常山果廢之而自立殷尋見害
武成帝時左僕射和士開言於帝曰自古帝王盡為灰
土堯舜桀紂竟亦何異陛下宜及少壯恣意歡樂一日
可以當千年無為自勤約也帝悦其言彌加淫侈士開
既導帝以非道身又擅權竟為御史中丞所殺
武平中陳人寇彭城後主發言憂懼侍中韓長鸞進曰
縱失河南猶得為龜兹國子淮南今没何足多慮人生
幾何時但為樂不湏憂也帝甚悦遂耽荒酒色不以天
下為虞未幾為周所滅
武平七年後主為周師所敗走至鄴自稱太上皇傳位
於太子恒改元隆化時人離合其字曰降死竟降周而
死
周武帝改元為宣政梁主蕭巋離合其字為宇文亡日
其年六月帝崩
宣帝在東宫時不修法度武帝數撻之及嗣位摸其痕
而大罵曰死晚也年又改元為大象蕭巋又離合其字
曰天子冢明年而帝崩
開皇初梁王蕭琮改元為廣運江陵父老相謂曰運之
為字軍走也吾君當為軍所走乎其後琮朝京師而被
拘留不反其叔父巖掠居人以叛梁國遂廢
文帝名皇太子曰勇晉王曰英秦王曰俊蜀王曰秀開
皇初有人上書曰勇者一夫之用又千人之秀為英萬
人之秀為俊斯乃布衣之美稱非帝王之嘉名也帝不
省時人呼楊姓多為嬴者或言於上曰楊英反為嬴殃
帝聞而不懌遽改之其後勇俊秀皆被廢黜煬帝嗣位
終失天下卒為楊氏之殃
煬帝即位號年曰大業識者惡之曰於字離合為大苦
來也尋而天下喪亂率土遭荼炭之酷焉
煬帝常從容謂祕書郎虞世南曰我性不欲人諫若位
望通顯而來諫我以求當世之名者彌所不耐至於卑
賤之士雖少寬假然卒不置之於地汝其知之時議者
以為古先哲王之馭天下也明四目達四聰懸敢諫之
鼓立書謗之木以開言者之路猶恐忠言之不至由是
澤敷四海慶流子孫而帝惡直言讎諫士其能久乎竟
逢殺逆
旱
梁天監元年大旱米斗五千人多餓死洪範五行傳曰
若持亢陽之節興師動衆勞人過度以起城邑不顧百
姓臣下悲怨然而心不能從故陽氣盛而失度隂氣沉
而不附陽氣盛旱災應也初帝起兵襄陽破張沖敗陳
伯之及平建康前後連戰百姓勞敝及即位後復與魏
交兵不止之應也
陳太建十二年春不雨至四月先是周師掠淮北始興
王叔陵等諸軍敗績淮北之地皆没於周蓋其應也
東魏天平四年并肆汾建晉絳秦陜等諸州大旱人多
流散是歲齊神武與西魏戰於沙苑敗績死者數萬
東魏武定二年冬春旱先是西魏師入洛陽神武親帥
軍大戰於邙山死者數萬
後齊天保九年夏大旱先是大發卒築長城四百餘里
勞役之應也
乾明元年春旱先是發卒數十萬築金鳳聖應崇光三
臺窮極侈麗不恤百姓亢陽之應也
河清二年四月并晉已西五州旱是歲發卒築軹關突
厥二十萬衆毁長城宼恒州
後主天綂二年春旱是時大發卒起大明宫
開皇四年已後京師頻旱時遷都龍首建立宫室百姓
勞敝亢陽之應也
大業四年燕代緣邊諸郡旱時發卒百餘萬築長城帝
親廵塞表百姓失業道殣相望
八年天下旱百姓流亡時發四海兵帝親征高麗六軍
凍餒死者十八九
十三年天下大旱時郡縣鄉邑悉遣築城發男女無少
長皆就役
詩妖
梁天監三年六月八日武帝講於重雲殿沙門誌公忽
然起儛歌樂須臾悲泣因賦五言詩曰樂哉三十餘悲
哉五十裏但看八十三子地妖災起佞臣作欺妄賊臣
滅君子若不信吾語龍時侯賊起且至馬中間銜悲不
見喜梁自天監至於大同三十餘年江表無事至太清
二年臺城䧟帝享國四十八年所言五十裏也太清元
年八月十三而侯景自懸瓠來降在丹陽之北子地帝
惑朱异之言以納景景之作亂始自戊辰之歲至午年
帝憂崩十年四月八日誌公於大會中又作詩曰兀尾
狗子始著狂欲死不死齧人傷須臾之間自滅亡患在
汝隂死三湘横尸一旦無人藏侯景小字狗子初自懸
瓠來降懸瓠則古之汝南也巴陵南有地名三湘即景
奔敗之所
天監中茅山隱士陶弘景為五言詩曰夷甫任散誕平
叔坐談空不意昭陽殿忽作單于宫及大同之季公卿
唯以談玄為務夷甫平叔朝賢也侯景作亂遂居昭陽
殿
大同中童謠曰青絲白馬壽陽來其後侯景破丹陽乘
白馬以青絲為羈勒
陳初有童謠曰黃班青騘馬發自壽陽涘來時冬氣末
去日春風始其後陳主果為韓擒所敗擒本名擒虎黃
班之謂也破建康之始復乘青騘馬往反時節皆相應
陳時江南盛歌王獻之桃葉之詞曰桃葉復桃葉度江
不用檝但度無所苦我自迎接汝晉王伐陳之始置營
桃葉山下及韓擒度江大將任蠻奴至新林以導北軍
之應
陳後主造齊雲觀國人歌之曰齊雲觀宼來無際畔功
未畢而為隋師所虜
禎明初後主作新歌詞甚哀怨令後宫美人習而歌之
其詞曰玉樹後庭花花開不復久時人以歌䜟此其不
久兆也
齊神武始移都于鄴時有童謠云可憐青雀子飛入鄴
城裏作窠猶未成舉頭失鄉里寄書與婦母好看新婦
子魏孝靜帝者清河王之子也后則神武之女鄴都宫
室未備即逢禪代作窠未成之效也孝靜尋崩文宣以
后為太原長公主降於楊愔時婁后尚在故言寄書於
婦母新婦子斥后也
武定中有童謠云百尺高竿摧折水底燃燈澄滅高者
齊姓也澄文襄名五年神武崩摧折之應七年文襄遇
盜所害澄滅之徵也
天保中陸灋和入國書其屋壁曰十年天子為尚可百
日天子急如火周年天子迭代坐時文宣帝享國十年
而崩廢帝嗣立百餘日用替厥位孝昭即位一年而崩
此其效也
武平元年童謠曰狐截尾你欲除我我除你其年四月
隴東王胡長仁謀遣刺客殺和士開事露返為士開所
譖死
二年童謠曰和士開七月三十日將你向南臺小兒唱
訖一時拍手云殺却至七月二十五日御史中丞琅邪
王儼執士開送於南臺而斬之是歲又有童謠曰七月
刈禾傷早九月喫餻正好十月洗蕩飯瓮十一月出却
趙老七月士開被誅九月琅邪王遇害十一月趙彦深
出為西兖州刺史
武平末童謠曰黃花勢欲落清樽但滿酌時穆后母子
淫僻干預朝政時人患之穆后小字黃花尋逢齊亡欲
落之應也
鄴中又有童謠曰金作掃帚玉作把淨掃殿屋迎西家
未幾周師入鄴
周初有童謠曰白楊樹頭金鷄鳴秪有阿舅無外甥靜
帝隋氏之甥既遜位而崩諸舅彊盛
周宣帝與宫人夜中連臂蹋蹀而歌曰自知身命促把
燭夜行遊帝即位二年而崩
開皇十年高祖幸并州宴秦孝王及王子相帝為四言
詩曰紅顔詎幾玉貌湏臾一朝花落白髮難除明年後
歲誰有誰無明年而子相卒十八年而秦孝王薨
大業十一年煬帝自京師如東都至長樂宫飲酒大醉
因賦五言詩其卒章曰徒有歸飛心無復因風力令美
人再三吟詠帝泣下霑襟侍御者莫不欷歔帝因幸江
都復作五言詩曰求歸不得去眞成遭箇春鳥聲爭勸
酒梅花笑殺人帝以三月被弑即遭春之應也是年盜
賊蜂起道路隔絶帝懼遂無還心帝復夢二豎子歌曰
住亦死去亦死未若乘船度江水由是築居丹陽將居
焉功未就而帝被弑
大業中童謠曰桃李子鴻鵠遶陽山宛轉花木裏莫浪
語誰道許其後李密坐楊玄感之逆為吏所拘在路逃
叛潛結羣盜自陽城山而來襲破洛口倉後復屯兵苑
内莫浪語密也宇文化及自號許國尋亦破滅誰道許
者蓋驚疑之辭也
毛蟲之孽
梁武帝中大同元年邵陵王綸在南徐州卧内方書有
狸鬭於櫩上墮而獲之太清中遇侯景之亂將兵援臺
城至鍾山有蟄熊無何至齧綸所乘馬毛蟲之孽也綸
尋為王僧辯所敗亡至南陽為西魏所殺
中大同中每夜狐鳴闕下數年乃止京房易飛候曰野
獸羣鳴邑中且空虚俄而國亂丹陽死喪略盡
陳禎明初狐入牀下捕之不獲京房易飛侯曰狐入君
室室不居未幾而國滅
東魏武定三年九月豹入鄴城南門格殺之五年八月
豹又上銅爵臺京房易飛候曰野獸入邑及至朝廷若
道上官府門有大害君亡是歲東魏師敗於玉璧神武
遇疾崩
後齊武平二年有兔出廟社之中京房易飛候曰兔入
王室其君亡案廟者祖宗之神室也後五歲周師入鄴
後主東奔
武平末并肆諸州多狼而食人洪範五行傳曰狼貪暴
之獸大體以白色為主兵之表也又似犬近犬禍也京
房易傳曰君將無道害將及人去之深山以全身厥妖
狼食人時帝任用小人競為貪暴殘賊人物食人之應
尋為周軍所滅兵之象也
武平中朔州府門外無何有小兒脚跡又擁土為城雉
之狀時人怪而察之乃狐媚所為漸流至并鄴與武定
三年同占是歲南安王思好起兵於北朔直指并州為
官軍所敗鄭子饒羊法暠等復亂山東
犬禍
後齊天保四年鄴中及頓丘並有犬與女子交洪範五
行傳曰異類不當交而交誖亂之氣犬交人為犬禍犬
禍者亢陽失衆之應也時帝不恤國政恩澤不流於其
國
後主時犬為開府儀同雌者有夫人郡君之號給兵以
奉飬食以粱肉藉以茵蓐天奪其心爵加於犬近犬禍
也天意若曰卿士皆類犬後主不悟遂以取滅
後周保定三年有犬生子腰已後分為兩身二尾六足
犬猛畜而有爪牙將士之象也時宇文護與侯伏侯龍
恩等有謀懷貳犬體後分此其應也
大業元年鴈門百姓間犬多去其主羣聚於野形頓變
如狼而噉噬行人數年而止五行傳曰犬守禦者也而
今去其主臣下不附之象形變如狼狼色白為主兵之
應也其後帝窮兵黷武勞役不息天戒若曰無為勞役
守禦之臣將叛而為害帝不悟遂起長城之役續有西
域遼東之舉天下怨叛及江都之變並宿衞之臣也
白眚白祥
梁大同二年地生白毛長二尺近白祥也孫盛以為勞
人之異先是大發卒築浮山堰功費鉅億功垂就而復
潰者數矣百姓厭役吁嗟滿道
齊河清元年九月滄洲及長城之下地多生毛或白或
黑長四五寸近白祥也時北築長城内興三臺人苦勞
役
開皇六年七月京師雨毛如髮尾長者三尺餘短者六
七寸京房易飛候曰天雨毛其國大飢是時關中旱米
粟涌貴
後齊天綂初岱山封禪壇玉璧自出近白祥也岱山王
者易姓告代之所玉璧所用幣而自出將有易姓者用
幣之象其後齊亡地入于周及高祖受周禪天下一綂
焚柴太山告祠之應也
武平三年白水巖下青石壁傍有文曰齊亡走人改之
為上延後主以為嘉瑞百竂畢賀後周師入國後主果
棄鄴而走
開皇十七年石隕於武安滏陽間十餘洪範五行傳曰
石自高隕者君將有危殆也後七載帝崩
開皇末高祖於宫中埋二小石於地以誌置牀之所未
幾變為玉劉向曰玉者至貴也賤將為貴之象及大業
末盜皆僭名號
大業十三年西平郡有石文曰天子立千年百寮稱賀
有識者尤之曰千年萬歲者身後之意也今稱立千年
者禍在非遠明年而帝被殺
木沴金
梁大同十二年曲阿建陵隧口石麒麟動木沴金也動
者遷移之象天戒若曰園陵無主石麟將為人所徙也
後竟國亡
後齊河清四年殿上石自起兩兩相擊睦孟以為石隂
類下人象殿上石自起者左右親人離叛之應及周師
東伐寵臣尉相願乞扶貴和兄弟韓建業之徒皆叛入
周
梁大同十二年正月送辟邪二于建陵左雙角者至陵
所右獨角者將引於車上振躍者三車兩轅俱折因換
車未至陵二里又躍者三每一振則車側人莫不聳奮
去地三四尺車輪䧟入土三寸木沴金也劉向曰失衆
心令不行言不從以亂金氣也石為隂臣象也臣將為
變之應梁武暮年不以政事為意君臣唯講佛經談玄
而已朝綱紊亂令不行言不從之咎也其後果致侯景
之亂
周建德元年濮陽郡有石像郡官令載向府將刮取金
在道自躍投地如此者再乃以大繩縛著車壁又絶繩
而下時帝既滅齊又事淮南征伐不息百姓疲敝失衆
心之應也
隋書卷二十二
隋書卷二十二考證
五行志上鷮飛于鼎耳之上按書序高宗祭成湯有
飛雉升鼎耳而雊祖已訓諸王作高宗肜日爾雅鷮
雉(臣映斗)按本文以鷮代雉唐諱嫌名也
其替乎各本替訛朁按爾雅釋言替廢也从替與朁
異朁即憯字與慘同
有蟄熊無何至齧綸所乘馬兩舊本蟄訛摯(臣映斗)
按庾信哀江南賦蟄熊傷馬正謂此事又淮南子熊
羆蟄藏今從元本作蟄
時宇文護與侯伏侯龍恩有謀懷貳監本伏作住一
本侯伏侯作佚伏俟一本龍恩無恩字(臣映斗)按周
書晉蕩公護本傳邙山之役護率衆先鋒為敵人所
圍都督侯伏侯龍恩挺身扞禦方得免今從改正
隋書卷二十二考證
