隋書卷四
唐特進臣魏徵上
帝紀第四
煬帝下
八年春正月辛巳大軍集于涿郡以兵部尚書叚文振
為左候衛大將軍壬午下詔曰天地大德降繁霜於秋
令聖哲至仁著甲兵於刑典故知造化之有肅殺義在
無私帝王之用干戈蓋非獲已版泉丹浦莫匪龔行取
亂覆昏咸由順動况乎甘野誓師夏開承大禹之業商
郊問罪周發成文王之志永監前載屬當朕躬粤我有
隋誕膺靈命兼三才而建極一六合而為家提封所漸
細柳盤桃之外聲教爰暨紫舌黃枝之域遠至邇安罔
不和會功成治定於是乎在而高麗小醜迷昏不恭崇
聚勃碣之間荐食遼獩之境雖復漢魏誅戮巢窟暫傾
亂離多阻種落還集萃州藪於往代播實繁以迄今睠
彼華壤翦為夷類歴年永久惡稔既盈天道禍淫亡徵
已兆亂常敗德非可勝圖掩慝懷姦惟日不足移告之
嚴未嘗面受朝覲之禮莫肯躬親誘納亡叛不知紀極
充斥邊垂亟勞烽候關柝以之不静生人為之廢業在
昔薄伐已漏天網旣緩前禽之戮未即後服之誅曾不
懷恩翻為長惡乃兼契丹之黨虔劉海戍習靺鞨之服
侵軼遼西又青丘之表咸修職貢碧海之濱同稟正朔
遂復敓攘琛賮遏絶往來虐及弗辜誠而遇禍輶軒奉
使爰暨海東旌節所次途經藩境而擁塞道路拒絶王
人無事君之心豈為臣之禮此而可忍孰不可容且法
令苛酷賦斂煩重強臣豪族咸執國鈞朋黨比周以之
成俗賄貨如市冤枉莫伸重以仍歲災凶比屋饑饉兵
戈不息徭役無期力竭轉輸身填溝壑百姓愁苦爰誰
適從境内哀惶不勝其獘廻首面内各懷性命之圖黃
髮稚齒咸興酷毒之歎省俗觀風爰届幽朔弔人問罪
無俟再駕於是親總六師用申九伐拯厥阽危協從天
意殄茲逋穢克嗣先謨今宜授律啓行分麾届路掩勃
澥而雷震歴夫餘以電掃比戈按甲誓旅而後行三令
五申必勝而後戰左第一軍可鏤方道第二軍可長岑
道第三軍可海冥道第四軍可蓋馬道第五軍可建安
道第六軍可南蘇道第七軍可遼東道第八軍可玄莬
道第九軍可扶餘道第十軍可朝鮮道第十一軍可沃
沮道第十二軍可樂浪道右第一軍可黏蟬道第二軍
可含資道第三軍可渾彌道第四軍可臨屯道第五軍
可候城道第六軍可提奚道第七軍可踏頓道第八軍
可肅慎道第九軍可碣石道第十軍可東暆道第十一
軍可帶方道第十二軍可襄平道凡此衆軍先奉廟略
駱驛引途總集平壤莫非如豺如貔之勇百戰百勝之
雄顧盼則山岳傾頽叱吒則風雲騰鬱心德攸同爪牙
斯在朕躬馭元戎為其節度涉遼而東循海之右解倒
懸於遐裔問疾苦於遣黎其外輕齎遊闕隨機赴響卷
甲銜枚出其不意又滄海道軍舟艫千里高颿電逝巨
艦雲飛横斷沮江逕造平壤島嶼之望斯絶坎井之路
已窮其餘被髮左袵之人控弦待發微盧彭濮之旅不
謀同辭伏順臨逆人百其勇以此衆戰勢等摧枯然則
王者之師義存止殺聖人之教必也勝殘天罰有罪本
在元惡人之多僻脅從罔治若高元泥首轅門自歸司
寇即宜解縳焚櫬弘之以恩其餘臣人歸朝奉順咸加
慰撫各安生業隨才任用無隔夷夏營壘所次務在整
肅芻蕘有禁秋毫勿犯布以恩宥喻以禍福若其同惡
相濟抗拒官軍國有常刑俾無遺類明加曉示稱朕意
焉總一百一十三萬三千八百號二百萬其餽運者倍
之癸未第一軍發終四十日引師乃盡旌旗亘千里近
古出師之盛未之有也乙未以右候衛大將軍衛玄為
刑部尚書甲辰内史令元壽卒二月甲寅詔曰朕觀風
燕裔問罪遼濱文武叶力爪牙思奮莫不執銳勤王捨
家從役罕蓄倉廩之資兼損播殖之務朕所以夕惕愀
然慮其匱乏雖復素飽之衆情在忘私悦使之人宜從
其厚諸行從一品以下佽飛募人以上家口郡縣宜數
存問若有糧食乏少皆宜賑給或雖有田疇貧弱不能
自耕種可于多丁富室勸課相助使夫居者有歛積之
豊行役無顧後之慮壬戌司空京兆尹光祿大夫觀王
雄薨三月辛卯兵部尚書左候衛大將軍叚文振卒癸
巳上御師甲午臨戎于遼水橋戊戌大軍為賊所拒不
果濟右屯衛大將軍左光祿大夫麥鐡杖武賁郎將錢
士雄孟金义等皆死之甲午車駕度遼大戰于東岸擊
賊破之進圍遼東乙未大頓見二大鳥高丈餘皜身朱
足遊泳自若上異之命工圖寫并立銘頌五月壬午納
言楊達卒于時諸將各奉旨不敢越機既而高麗各城
守攻之不下六月己未幸遼東責怒諸將止城西數里
御六合城七月壬寅宇文述等敗績于薩水右屯衛將
軍薛世雄死之九軍竝陷將帥奔還亡者二千餘騎癸
卯班師九月庚辰上至東郡己丑詔曰軍國異容文武
殊用匡危拯難則霸德攸興化人成俗則王道斯貴時
方撥亂屠販可以登朝世屬隆平經術然後升士豊都
爰肇儒服無預于周行建武之朝功臣不參于吏職自
三方未一四海交争不遑文教唯尚武功設官分職罕
以才授班朝治人乃由勲叙莫非拔足行陣出自勇夫
斆學之道既所不習政事之方故亦無取是非暗于在
己威福專於下吏貪冐貨賄不知紀極蠧政害民實由
於此自今已後諸授勲官者竝不得回授文武職事庶
遵彼更張取類於調瑟求諸名製不傷于美錦若吏部
輙擬用者御史即宜紏彈冬十月甲寅工部尚書宇文
愷卒十一月己卯以宗女華容公主嫁于高昌王辛巳
光祿大夫韓壽卒甲申敗將宇文述于仲文等竝除名
為民斬尚書右丞劉士龍以謝天下是歲大旱疫人多
死山東尤甚密詔江淮南諸郡閱視民間童女姿質端
麗者每歲貢之
九年春正月丁丑微天下兵募民為驍果集于涿郡壬
午賊帥杜彦冰王潤等陷平原郡大掠而去辛卯置折
衝果毅武勇雄武等郎將官以領驍果乙未平原李德
逸聚衆數萬稱阿舅賊劫掠山東靈武白榆妄稱奴賊
劫掠牧馬北連突厥隴右多被其患遣將軍范貴討之
連年不能剋戊戌大赦己亥遣代王侑刑部尚書衛玄
鎮京師辛丑以右驍騎將軍李渾為右驍衛大將軍二
月己未濟北人韓進洛聚衆數萬為羣盗壬午復宇文
述等官爵又徵兵討高麗三月景子濟隂人孟海公起
兵為盗衆至數萬丁丑發丁男十萬城大興戊寅幸遼
東以越王侗民部尚書樊子蓋留守東都庚子北海人
郭方頂聚徒為盗自號盧公衆至三萬攻陷郡城大掠
而去夏四月庚午車駕度遼壬申遣宇文述楊義臣趣
平壤五月丁丑熒惑入南斗己卯濟北人甄寳車聚衆
萬餘寇掠城邑六月乙巳禮部尚書楊玄感反於黎陽
景辰玄感逼東都河南贊務裴弘策拒之反為賊所敗
戊辰兵部侍郎斛斯政奔于高麗庚午上班師高麗犯
後軍勑右武衛大將軍李景為後拒遣左翊衛大將軍
宇文述左候衛將軍屈突通等馳傳發兵以討玄感秋
七月己卯令所在發人城縣府驛癸未餘杭人劉元進
舉兵反衆至數萬八月壬寅左翊衛大將軍宇文述等
破楊玄感於閿鄉斬之餘黨悉平癸卯吳人朱燮晉陵
人管崇擁衆十萬餘自稱將軍寇江左甲辰制驍果之
家蠲免賦税丁未詔郡縣城去道過五里已上者徙就
之戊申制盗賊籍沒其家乙卯賊帥陳瑱等衆三萬攻
陷信安郡辛酉司農卿光祿大夫葛國公趙元淑以罪
伏誅九月己卯濟隂人吳海流東海人彭孝才竝舉兵
為盗衆數萬庚辰賊帥梁慧尚率衆四萬陷蒼梧郡甲
午車駕次上谷以供費不給上大怒免太守虞荷等官
丁酉東陽人李三兒向但子舉兵作亂衆至萬餘閏月
己巳幸博陵庚午上謂侍臣曰朕昔從先朝周旋於此
年甫八歲日月不居倏經三紀追惟平昔不可復希言
未卒流涕嗚咽侍衛者皆泣下沾襟冬十月丁丑賊帥
吕明星率衆數千圍東郡武賁郎將費青奴擊斬之乙
酉詔曰博陵昔為定州地居衝要先皇歴試所基王化
斯遠故以道冠豳風義高姚邑朕巡撫氓庶爰届茲邦
瞻望郊廛緬懷敬止思所以宣播德澤覃被下人崇紀
顯號式光令緒可改博陵為高陽郡赦境内死罪已下
給復一年於是召高祖時故吏皆量材授職壬辰以納
言蘇威為開府儀同三司朱燮管崇推劉元進為天子
遣將軍吐萬緒魚俱羅討之連年不能剋齊人孟讓王
薄等衆十餘萬據長白山攻剽諸郡清河賊張金稱衆
數萬渤海賊帥格謙自號燕王孫宣雅自號齊王衆各
十萬山東苦之丁亥以右候衛將軍郭榮為右候衛大
將軍十一月己酉右候衛將軍馮孝慈討張金稱於清
河反為所敗孝慈死之十二月甲申車裂玄感弟朝請
大夫積善及黨與十餘人仍焚而揚之丁亥扶風人向
海明舉兵作亂稱皇帝建元白烏遣太僕卿楊義臣擊
破之
十年春正月甲寅以宗女為信義公主嫁於突厥曷娑
那可汗二月辛未詔百竂議伐高麗數日無敢言者戊
子詔曰竭力王役致身戎事咸由徇義莫匪勤誠委命
草澤棄骸原野興言念之每懷愍惻往年出車問罪將
届遼濱廟算勝略具有進止而諒惛凶罔識成敗高熲
愎很本無智謀臨三軍猶兒戲視人命如草芥不遵成
規坐貽撓退遂令死亡者衆不及埋藏今宜遣使人分
道收葬設祭於遼西郡立道場一所恩加泉壤庶弭窮
魂之冤澤及枯骨用弘仁者之惠辛卯詔曰黃帝五十
二戰成湯二十七征方乃德施諸侯令行天下盧芳小
盗漢祖尚且親戎隗囂餘燼光武猶自登隴豈不欲除
暴止戈勞而後逸者哉朕纂成寳業君臨天下日月所
照風雨所沾孰非我臣獨隔聲教蕞爾高麗僻居荒表
鴟張狼噬侮慢不恭抄竊我邊陲侵軼我城鎮是以去
歲出軍問罪遼碣殪長蛇於玄莬戮封豖於襄平扶餘
衆軍風馳電逝追奔逐北徑踰沮水滄海舟楫衝賊腹
心焚其城郭汙其宫室高元伏鑕泥首送款軍門尋請
入朝歸罪司寇朕以許其改過乃詔班師而長惡靡悛
宴安鴆毒此而可忍孰不可容便可分命六師百道俱
進朕當親執武節臨御諸軍秣馬丸都觀兵遼水順天
誅於海外救窮民於倒懸征伐以正之明德以誅之止
除元惡餘無所問若有識存亡之分悟安危之機翻然
北首自求多福必其同惡相濟抗拒王師若火燎原刑
茲無赦有司便宜宣布咸使知聞丁酉扶風人唐弼舉
兵反衆十萬推李弘為天子自稱唐王三月壬子行幸
涿郡癸亥次臨渝宫親御戎服禡祭黃帝斬叛軍者以
釁鼓夏四月辛未彭城賊張大彪聚衆數萬保懸薄山
為盗遣榆林太守董純擊破斬之甲午車駕次北平五
月庚子詔舉郡孝悌廉潔各十人壬寅賊帥宋世謨陷
琅邪郡庚申延安人劉迦論舉兵反自稱皇王建元大
世六月辛未賊帥鄭文雅林寳護等衆三萬陷建安郡
太守楊景祥死之秋七月癸丑車駕次懷遠鎮乙卯曹
國遣使貢方物甲子高麗遣使請降囚送斛斯政上大
悅八月己巳班師庚午右衞大將軍左光祿大夫鄭榮
卒冬十月丁卯上至東都己丑還京師十一月景申支
解斛斯政於金光門外乙巳有事於南郊己酉賊帥司
馬長安破長平郡乙卯離石胡劉苗王舉兵反自稱天
子以其第六兒為永安王衆至數萬將軍潘長文討之
不能剋是月賊帥王德仁擁衆數萬保林慮山為盗十
二月壬申上如東都其日大赦天下戊子入東都庚寅
賊帥孟讓衆十餘萬據都梁宮遣江都郡丞王世充擊
破之盡虜其衆
十一年春正月甲午朔大宴百寮突厥新羅靺鞨畢大
辭訶咄傅越烏那曷波臘吐火羅俱慮建忽論靺鞨訶
多沛汗龜茲疎勒于闐安國曹國何國穆國畢衣密失
范延伽折契丹等國竝遣使朝貢戊戌武賁郎將高建
毗破賊帥顔宣政於齊郡虜男女數千口乙卯大會蠻
夷設魚龍曼延之樂頒賜各有差二月戊辰賊帥楊仲
緒率衆萬餘攻北平滑公李景破斬之庚午詔曰設險
守國著自前經重門禦暴事彰往策所以宅土寧邦禁
邪固本而近代戰爭居人散逸田疇無伍郛郭不修遂
使遊惰實繁寇&KR1327;未息今天下平一海内晏如宜令人
悉城居田隨近給使強弱相容力役兼濟穿窬無所厝
其姦宄萑蒲不得聚其逋逃有司具為事條務令得所
景子上谷人王須拔反自稱漫天王國號燕賊帥魏刁
兒自稱歴山飛衆各十餘萬北連突厥南寇趙五月丁
酉殺右驍衛大將軍光祿大夫郕公李渾將作監光祿
大夫李敏竝族滅其家癸卯賊帥司馬長安破西河郡
己酉幸太原避暑汾陽宫秋七月己亥淮南人張起緒
舉兵為盗衆至三萬辛丑光祿大夫右禦衛大將軍張
壽卒八月乙丑廵北塞戊辰突厥始畢可汗率騎數十
萬謀襲乘輿義成公主遣使告變壬申車駕馳幸鴈門
癸酉突厥圍城官軍頻戰不利上大懼欲率精騎潰圍
而出民部尚書樊子蓋固諫乃止齊王暕以後軍保于
崞縣甲申詔天下諸郡募兵於是守令各來赴難九月
甲辰突厥解圍而去丁未曲赦太原鴈門郡死罪已下
冬十月壬戌上至于東都丁卯彭城人魏騏驎聚衆萬
餘為盗寇魯郡壬申賊帥盧明月聚衆十餘萬寇陳汝
間東海賊帥李子通擁衆度淮自號楚王建元明政寇
江都十二月乙卯賊帥王須拔破高陽郡十二月戊寅
有大流星如斛墜明月營破其衝車庚辰詔民部尚書
樊子蓋發關中兵討絳郡賊敬盤陀柴保昌等經年不
能剋譙郡人朱粲擁衆數十萬寇荆襄僭稱楚帝建元
昌達漢南諸郡多為所陷焉
十二年春正月甲午鴈門人翟松栢起兵於靈丘衆至
數萬轉攻傍縣二月己未真臘國遣使貢方物甲子夜
有二大鳥似鵰飛入大業殿止于御幄至明而去癸亥
東海賊盧公暹率衆萬餘保于蒼山夏四月丁巳顯陽
門災癸亥魏刁兒所部將甄翟兒復號歴山飛衆十萬
轉寇太原將軍潘長文討之反為所敗長文死之五月
景戌朔日有蝕之既癸巳大流星隕于吳郡為石壬午
上於景華宫徵求螢火得數斛夜出遊山放之光徧巖
谷秋七月壬戌民部尚書光祿大夫齊北公樊子蓋卒
甲子幸江都宫以越王侗光祿大夫段逹太府卿元文
都檢校民部尚書韋津右武衞將軍皇甫無逸右司郎
盧楚等總留後事奉信郎崔民象以盗賊充斥於建國
門上表諫不宜廵幸上大怒先解其頤乃斬之戊辰馮
翊人孫華自號總管舉兵為盗高凉通守沈珤徹舉兵
作亂嶺南溪洞多應之己巳熒惑守羽林月餘乃退車
駕次汜水奉信郎王愛仁以盗賊日盛諫上請還西京
上怒斬之而行八月乙巳賊帥趙萬海衆數十萬自恒
山寇高陽壬子有大流星如斗出王良閣道聲如隤牆
癸丑大流星如甕出羽林九月丁酉東海人杜伏威揚
州沈覓敵等作亂衆至數萬右禦衞將軍陳稜擊破之
戊午有二枉矢出北斗魁委曲蛇形注於南斗壬戌安
定人荔非世雄殺臨涇令舉兵作亂自號將軍冬十月
己丑開府儀同三司左翊衛大將軍光祿大夫許公宇
文述薨十二月癸未鄱陽賊操天成舉兵反自號元興
王建元始興攻陷豫章郡乙酉以右翊衛大將軍來護
兒為開府儀同三司行左翊衛大將軍壬辰鄱陽人林
士弘自稱皇帝國號楚建元太平攻陷九江廬陵郡唐
公破甄翟兒於西河虜男女數千口
十三年春正月壬子齊郡賊杜伏威率衆度淮攻陷歴
陽郡景辰勃海賊竇建德設壇於河間之樂夀自稱長
樂王建元丁丑辛巳賊帥徐圓朗率衆數千破東平郡
弘化人到仚成聚衆萬餘人為盗傍郡苦之二月壬午
朔方人梁師都殺郡丞唐世宗據郡反自稱大丞相遣
銀青光祿大夫張世隆擊之反為所敗戊子賊帥王子
英破上谷郡己丑馬邑校尉劉武周殺太守王仁恭舉
兵作亂北連突厥自稱定楊可汗庚寅賊帥李密翟讓
等陷興洛倉越王侗遣武賁郎將劉長恭光祿少鄉房
崱擊之反為所敗死者十五六庚子李密自號魏公稱
元年開倉以賑羣盗衆至數十萬河南諸郡相繼皆陷
焉壬寅劉武周破武賁郎將王智辯于桑乾鎮智辯死
之三月戊午廬江人張子路舉兵反遣右禦衛將軍陳
稜討平之丁丑賊帥李通德衆十萬寇廬江左屯衞將
軍張鎮州擊破之夏四月癸未金城校尉薛舉率衆反
自稱西秦霸王建元秦興攻陷隴右諸郡己丑賊帥孟
讓夜入東都外郭燒豊都市而去癸巳李密陷廻洛東
倉丁酉賊帥房憲伯陷汝隂郡是月光祿大夫裴仁基
淮陽太守趙佗等竝以衆叛歸李密五月辛酉夜有流
星如甕墜於江都甲子唐公起義師於太原景寅突厥
數千寇太原唐公擊破之秋七月壬子熒惑守積屍景
辰武威人李軌舉兵反攻陷河西諸郡自稱凉王建元
安樂八月辛巳唐公破武牙郎將宋老生於霍邑斬之
九月己丑帝括江都人女寡婦以配從兵是月武陽郡
丞元寳藏以郡叛歸李密與賊帥李文相攻陷黎陽倉
彗星見於營室冬十月丁亥太原楊世洛聚衆萬餘人
寇掠城邑景申羅令蕭銑以縣反鄱陽人董景珍以郡
反迎銑於羅縣號為梁王攻陷傍郡戊戌武賁郎將高
毗敗濟北郡賊甄寳車於&KR3160;山十一月景辰唐公入京
師辛酉遥尊帝為太上皇立代王侑為帝改元義寧上
起宫丹陽將遜于江左有烏鵲來巢幄帳驅不能止熒
惑犯太微有石自江浮入于揚子日光四散如流血上
甚惡之
二年三月右屯衛將軍宇文化及武賁郎將司馬德戡
元禮監門直閣裴虔通將作少監宇文智及武勇郎將
趙行樞鷹揚郎將孟景内史舍人元敏符璽郎李覆牛
方裕千牛左右李孝本弟孝質直長許弘仁薛世良城
門郎唐奉義醫正張愷等以驍果作亂入犯宫闈上崩
于温室時年五十蕭后令宫人撤牀簀為棺以埋之化
及發後右禦衛將軍陳稜奉梓宫於成象殿葬吳公臺
下發歛之始容貌若生衆咸異之大唐平江南之後改
葬雷塘初上自以藩王次不當立每矯情飾行以釣虛
名隂有奪宗之計時高祖雅信文獻皇后而性忌妾媵
皇太子勇内多嬖幸以此失愛帝後庭有子皆不育之
示無私寵取媚於后大臣用事者傾心與交中使至第
無貴賤皆曲承顔色申以厚禮婢僕往來者無不稱其
仁孝又常私入宫掖密謀於獻后楊素等因機構扇遂
成廢立自高祖大漸暨諒闇之中烝淫無度山陵始就
即事廵遊以天下承平日久士馬全盛慨然慕秦皇漢
武之事乃盛治宫室窮極侈靡召募行人分使絶域諸
蕃至者厚加禮賜有不恭命以兵擊之盛興屯田於玉
門柳城之外課天下富室益市武馬匹直十餘萬富強
坐是凍餒者十家而九帝性多詭譎所幸之處不欲人
知每之一所輙數道置頓四海珍羞殊味水陸必備焉
求市者無遠不至郡縣官人競為獻食豊厚者進擢疎
儉者獲罪姦吏侵漁内外虛竭頭會箕歛人不聊生于
時軍國多務日不暇給帝方驕怠惡聞政事冤屈不治
奏請罕决又猜忌臣下無所專任朝臣有不合意者必
構其罪而族滅之故高熲賀若弼先皇心膂參謀帷幄
張衡李金才藩邸惟舊績著經綸或惡其直道或忿其
正議求其無形之罪加以丹頸之誅其餘事君盡禮謇
謇匪躬無辜無罪横受夷戮者不可勝紀政刑弛紊賄
貨公行莫敢正言道路以目六軍不息百役繁興行者
不歸居者失業人饑相食邑落為墟上不知恤也東西
遊幸靡有定居每以供費不給逆收數年之賦所至唯
與後宫流連躭湎惟日不足招迎姥媪朝夕共肆醜言
又引少年令與宫人穢亂不軌不遜以為娛樂區宇之
内盗賊蜂起劫掠從官屠陷城邑近臣互相掩蔽隠賊
數不以實對或有言賊多者輙大被詰責各求苟免上
下相蒙每出師徒敗亡相繼戰士盡力必不加賞百姓
無辜咸受屠戮黎庶憤怨天下土崩至於就擒而猶未
之寤也
史臣曰煬帝爰在弱齡早有令聞南平吳會北却匈奴
昆弟之中獨著聲績於是矯情飾貌肆厥姦回故得獻
后鍾心文皇革慮天方肇亂遂登儲兩踐峻極之崇基
承丕顯之休命地廣三代威振八紘單于頓顙越裳重
譯赤仄之泉流溢于都内紅腐之粟委積於塞下負其
富強之資思逞無厭之欲狹殷周之制度尚秦漢之規
摹恃才矜已傲狠明德内懷險躁外示凝簡盛冠服以
飾其姦除諫官以掩其過淫荒無度法令滋章教絶四
維刑參五虐鋤誅骨肉屠剿忠良受賞者莫見其功為
戮者不知其罪驕怒之兵屢動土木之功不息頻出朔
方三駕遼左旌旗萬里徵税百端猾吏侵漁人不堪命
乃急令暴條以擾之嚴刑峻法以臨之甲兵威武以董
之自是海内騷然無聊生矣俄而玄感肇黎陽之亂匈
奴有鴈門之圍天子方棄中土遠之揚越姦宄乘舋強
弱相陵關梁閉而不通皇輿往而不反加之以師旅因
之以饑饉流離道路轉死溝壑十八九焉於是相聚萑
蒲蝟毛而起大則跨州連郡稱帝稱王小則千百為羣
攻城剽邑流血成川澤死人如亂麻炊者不及析骸食
者不遑易子茫茫九土竝為麋鹿之場黔黎俱充
蛇豕之餌四方萬里簡書相續猶謂鼠竊狗盗不足為
虞上下相蒙莫肯念亂振蜉蝣之羽窮長夜之樂土崩
魚爛貫盈惡稔普天之下莫匪仇讎左右之人皆為敵
國終然不悟同彼望夷遂以萬乘之尊死於一夫之手
億兆靡感恩之士九牧無勤王之師子弟同就誅夷骸
骨棄而莫掩社稷顛隕本枝殄絶自肇有書契以迄于
兹宇宙崩離生靈塗炭喪身滅國未有若斯之甚也書
曰天作孽猶可違自作孽不可逭傳曰吉凶由人祅不
妄作又曰兵猶火也不戢將自焚觀隋室之存亡斯言
信而有徵矣
隋書卷四
隋書卷四考證
煬帝紀下宼&KR1327;未息監本&KR1327;訛&KR3848;從宋本改按&KR1327;與
攘同詩大雅寇攘式内書費誓無敢寇攘踰垣墻
萑蒲不得聚其逋逃左傳鄭國多盗取人于萑苻之
澤又澤之萑蒲舟鮫守之苻蒲通
史臣論遠之揚越監本揚訛楊按書禹貢淮海維揚
州又晉書地理志春秋元命苞云牽牛流為揚州分
為越國以為江南氣躁勁厥性輕揚亦曰州界多水
水輕揚也
隋書卷四考證
