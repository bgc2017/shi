隋書卷十四
唐太尉揚州都督監修國史上柱國趙國公臣長孫無忌等撰
志第九
音樂中
齊神武霸跡肇創遷都于鄴猶曰人臣故咸遵魏典及
文宣初禪尚未改舊章宫懸各設十二鎛鍾於其辰位
四面並設編鍾磬各一簨簴合二十架設建鼓於四隅
郊廟朝會同用之其後將有創革尚樂典御祖珽自言
舊在洛下曉知舊樂上書曰魏氏來自雲朔肇有諸華
樂操土風未移其俗至道武帝皇始元年破慕容寳于
中山獲晉樂器不知采用皆委棄之天興初吏部郎鄧
彦海奏上廟樂創制宫懸而鍾管不備樂章既闕雜以
簸邏廻歌初用八佾作始皇之舞至太武帝平河西得
沮渠蒙遜之伎賓嘉大禮皆雜用焉此聲所興蓋苻堅
之末吕光出平西域得胡戎之樂因又改變雜以秦聲
所謂秦漢樂也至永熙中錄尚書長孫承業共臣先人
太常卿瑩等斟酌繕修戎華兼采至於鍾律煥然大備
自古相襲損益可知今之創制請以為準珽因采魏安
豐王延明及信都芳等所著樂說而定正聲始具宮懸
之器仍雜西涼之曲樂名廣成而舞不立號所謂洛陽
舊樂者也武成之時始定四郊宗廟三朝之樂羣臣入
出奏肆夏牲入出薦毛血並奏昭夏迎送神及皇帝初
獻禮五方上帝並奏高明之樂為覆燾之舞皇帝入壇
門及升壇飲福酒就燎位還便殿並奏皇夏以高祖配
饗奏武德之樂為昭烈之舞祼地奏登歌其四時祭廟
及禘祫皇六世祖司空五世祖吏部尚書高祖秦州刺
史曾祖太尉武貞公祖文穆皇帝諸神室並奏始基之
樂為恢祚之舞高祖神武皇帝神室奏武德之樂為昭
烈之舞文襄皇帝神室奏文德之樂為宣政之舞顯祖
文宣皇帝神室奏文正之樂為光大之舞肅宗孝昭皇
帝神室奏文明之樂為休德之舞其入出之儀同四郊
之禮今列其辭云
大禘圜丘及北郊歌辭
夕牲羣臣入門奏肆夏樂辭
肇應靈序奄字黎人乃朝萬國爰徵百神
祗展方望幽顯咸臻禮崇聲協贄列珪陳
翼差鱗次端笏垂紳來趨動色式贊天人
迎神奏高明樂辭(登歌辭同)
惟神監矣(北郊云惟祗監矣)皇靈肅止圓璧展事(北郊云方琮展)
(事)成文即始(北郊云即隂成理)士備八能樂合六變(北郊云樂)
(合八變)風湊伊雅光華襲薦宸衛騰景靈駕霏
煙嚴壇生白綺席凝玄
牲出入奏昭夏辭
剛柔設位惟皇配之言肅其禮念暢在茲
飾牲舉獸載歌且舞既捨伊腯致精靈府
物色惟典齋沐加恭宗族咸暨罔不率從
薦毛血奏昭夏辭(羣臣出奏肆夏進熟羣臣入奏肆夏辭同初入)
展禮上月肅事應時繭栗為用交暢有期
弓矢斯發盆簝將事圓神致祀(北郊云方祗致祀)率由
先志和以鑾刀臭以血膋至哉敬矣厥義
孔高
進熟皇帝入門奏皇夏辭
帝敬昭宣皇誠肅致玉帛齊軌屏攝咸次
三垓上列(北郊云重垓上列)四陛旁升(北郊云分陛旁升)龍陳萬騎
鳳動千乘神儀天藹睟容離曜金根停軫
奉光先導
皇帝升丘奏皇夏辭(壇上登歌辭同)
紫壇雲曖(北郊云層壇雲曖)紺幄霞褰(北郊云嚴幄霞褰)我其陟止
載致其虔百靈竦聽萬國咸仰人神咫尺
玄應肹蠁
皇帝初獻奏高明樂辭
上下眷旁午從爵以質獻以恭咸斯暢
樂惟雍孝敬闡臨萬邦
皇帝奠爵訖奏高明樂覆燾之舞辭
自天子之會昌神道丘陵肅事(北郊云方澤祗事)克光
天保九關洞開百靈環列八樽呈備五聲
投節
皇帝獻太祖配饗神座奏武德之樂昭烈之舞辭(皇帝小退)
(當昊天上帝神座前奏皇夏辭同上皇夏)
配神登聖主極尊靈敬宣昭燭咸達窅冥
禮弘化定樂贊功成穰穰介福下被羣生
皇帝飲福酒奏皇夏之樂(皇帝詣東陛還坐又奏皇夏辭同初入門)
皇心緬且感吉蠲奉至誠赫哉光盛德
訖巛詔百靈報福歸昌運承祐播休明
風雲馳九域龍蛟躍四溟浮幕呈光氣
儷象燭華精護武方知恥韶夏僅同聲
送神降丘南陛奏高明樂辭(皇帝之望燎位又奏皇夏辭同上皇夏)
獻享畢懸佾周神之駕將上遊(北郊云將下遊)超斗
極(北郊云超荒極)絶河流(北郊云憩昆丘)懷萬國寧九州欣帝
道心顧留币上下荷皇休
紫壇既燎奏昭夏樂辭(皇帝自望燎還本位奏皇夏辭同上皇夏)
玄黃覆載元首照臨合德致禮有契其心
敬申事闋潔誠云報玉帛載升(北郊云牲玉載陳)棫樸
斯燎寥廓幽曖播以馨香皇靈惟監降福
無疆
皇帝還便殿奏皇夏辭(羣臣出奏肆夏辭同上肆夏祠感帝用圜丘辭)
天大親嚴匪敬伊孝永言肆饗宸明增耀
陽丘既暢(北郊云隂澤云暢)大典逾光乃安斯息欽若
舊章天廻地旋鳴鑾引警且萬且億皇歴
惟永
五郊迎氣樂辭
青帝降神奏高明樂辭
歲云獻谷風歸斗東指鴈北飛電鞭激
雷車遽虹旌靡青龍馭和氣洽具物滋
飜降止應帝期
赤帝降神奏高明樂辭
婺女司旦中呂宣朱精御節離景延
根荄俊茂溫風發柘火風水應炎月
執衡長物德孔昭赤旂霞曳會今朝
黃帝降神奏高明樂辭
居中帀五運乘衡畢四時含養資羣物
協德固皇基嘽緩契王風持載符君德
良辰動靈駕承祀昌邦國
白帝降神奏高明樂辭
風涼露降馳景颺寒精山川摇落平秩在西成
蓋藏成積蒸人被嘉祉從享來儀鴻休溢千祀
黑帝降神奏高明樂辭
虹藏雉化告寒冰壯地坼年殫
日次月紀方極九州萬邦獻力
叶光是紀歲窮微陽潛兆方融
天子赫赫明聖享神降福惟敬
祠五帝於明堂樂歌辭
先祀一日夕牲羣官入自門奏肆夏
國陽崇祀嚴恭有聞荒華胥暨樂我大君
冕瑞有列禽帛恭敘羣后師師威儀容與
執禮辨物司樂考章率由靡墜休有烈光
太祝令迎神奏高明樂覆燾舞辭
祖德光國圖昌祗上帝禮四方闢紫宮
洞華闕龍獸奮風雲發飛朱雀從玄武
攜日月帶雷雨耀宇内溢區中眷帝道
感皇風帝道康皇風扇粢盛列椒糈薦
神且寧會五精歸福祿幸閭亭
太祖配饗奏武德樂昭烈舞辭(五方天帝奏高明之樂覆燾之舞辭同迎氣)
我惟我祖自天之命道被歸仁時屯啟聖
運鍾千祀授手萬姓夷兇掩虐匡頽翼正
載經載營庶士咸寧九功以洽七德兼盈
丹書入告玄玉來呈露甘泉白雲郁河清
聲教咸往舟車畢會仁加有形化洽無外
嚴親惟重陟配惟大既祐斯歌率土攸賴
牲出入奏昭夏樂辭
孝饗不匱精絜臨年滌牢委溢形色博牷
于以用之言承歆祀肅肅威儀敢不敬止
載飾載省維牛維羊明神有察保茲萬方
薦毛血奏昭夏辭(羣臣出奏肆夏進熟羣臣入奏肆夏同上肆夏辭)
我將宗祀夤獻厥誠鞠躬如在側聽無聲
薦色斯純呈氣斯臭有滌有濯惟神其祐
五方來格一人多祉明德惟馨於穆不已
進熟皇帝入門奏皇夏辭(皇帝升壇奏皇夏辭同)
象訖上構儀巛下基集靈崇祖永言孝思
室陳簋豆庭羅懸佾夙夜畏威保兹貞吉
舞貴其夜歌重其升降斯百禄惟響惟應
皇帝初獻奏高明樂覆燾舞辭
度几筵闢牖戶禮上帝感皇祖酌惟絜
滌以清薦心款達神明
皇帝祼獻奏高明樂覆燾舞辭
帝精來降應我明德禮殫義展流祉邦國
既受多祉實資孝敬祀竭其誠荷天休命
皇帝飲福酒奏皇夏辭
恭祀洽盛禮宣英猷爛層景
廣澤同深泉上靈鍾百福羣神歸萬年
月軌咸梯岫日域盡浮川瑞鳥飛玄扈
潛鱗躍翠漣皇家膺寳歴兩地復參天
太祝送神奏高明樂覆燾舞辭
青陽奏發朱明歌西皓唱玄冥大禮罄
廣樂成神心澤將遠征飾龍駕矯鳳旍
指閶闔憩層城出溫谷邁炎庭跨西汜
過北溟忽萬億耀光精比電騖與雷行
嗟皇道懷萬靈固王業震天聲
皇帝還便殿奏皇夏辭
文物備矣聲明有章登薦唯肅禮邈前王
鬯齊云終折旋告罄穆穆旒冕蘊誠畢敬
屯衛按部鑾蹕廻途暫留紫殿將及清都
享廟樂辭
先祀一日夕牲羣臣入奏肆夏辭
霜淒雨暢烝哉帝心有敬其祀肅事惟歆
昭昭車服濟濟衣簪鞠躬貢酎磬折奉琛
差以五列和以八音式祗王度如玉如金
迎神奏高明登歌樂辭
日卜惟吉辰擇其良奕奕清廟黼黻周張
大呂為角應鍾為羽路鼗隂竹德歌昭舞
祀事孔明百神允穆神心乃顧保兹介福
牲出入奏昭夏樂辭
大祀云事獻奠有儀既歌既展贊顧迎犧
執從伊竦芻飾惟慄俟用於庭將升於室
且握且騂以致其誠惠我貽頌降祉千齡
薦毛血奏昭夏辭(三公出奏肆夏進熟羣臣入奏肆夏辭同)
愐彼遐慨悠然永思留連七享纏綿四時
神升魄沈靡聞靡見隂陽載俟臭聲兼薦
祖考其鑒言萃王休降神敷錫百福是由
進熟皇帝入北門奏皇夏樂辭
齊居嚴殿夙駕層闈車輅垂彩旒衮騰輝
聳誠載仰翹心有慕洞洞自形斤斤表步
閟宫有邃神道依俙孝心緬邈爰屬爰依
太祝祼地奏登歌樂辭(皇帝詣東陛奏皇夏升殿又奏皇夏辭同)
太室窅窅神居宿設鬱鬯惟芬珪璋惟絜
彝斝應時龍蒲代用藉茅無咎福祿攸降
端感會事儼思修禮齊齊勿勿俄俄濟濟
皇帝升殿殿上作登歌樂辭
我祠我祖永惟厥先炎農肇聖靈祉蟬聯
霸圖中造帝業方宣道昌基構撫運承天
奄家六合爰光八埏尊神致禮孝思惟纏
寒來暑反惕薦在年匪敬伊慕備物不愆
設簴設業鞉鼔填填辟公在位有容伊虔
登歌啓佾下管應懸厥容無爽幽明肅然
誠帀厚地和達穹玄既調風雨載協山川
周庭有列湯孫永延教聲惟被邁後光前
皇帝初獻皇祖司空公神室奏始基樂恢祚舞辭
克明克俊祖武惟昌業弘營土聲被海方
有流厥德终耀其光明神幽贊景祚攸長
皇帝初獻皇祖吏部尚書神室奏始基樂恢祚舞辭
顯允盛德隆我前構瑶源彌潟瓊根愈秀
誕惟有族丕緒克茂大業崇新洪基增舊
皇帝初獻皇祖秦州使君神室奏始基樂恢祚舞辭
祖德丕顯明喆知機豹變東國鵲起西歸
禮申官次命改朝衣敬思孝享多福無違
皇帝獻太祖太尉武貞公神室奏始基樂恢祚舞辭
兆靈有業潛德無聲韜光戢耀貫幽洞冥
道弘舒卷施博藏行緬追歲事夜遽不寧
皇帝獻皇祖文穆皇帝神室奏始基樂恢祚舞辭
皇皇祖德穆穆其風語嘿自已明叡在躬
荷天之錫聖表克隆高山作矣寳祚其崇
離光旦旦載煥載融感薦惟永神保無窮
皇帝獻高祖神武皇帝神室奏武德樂昭烈舞辭
天造草昧時難糾紛孰拯斯溺靡救其焚
大人利見緯武經文顧指維極吐吸風雲
開天闢地峻岳夷海冥工掩迹上德不宰
神心有應龍化無待義征九服仁兵告凱
上平下成靡或不寧匪王伊帝偶極崇靈
享親則孝絜祀惟誠禮備樂序肅贊神明
皇帝獻文襄皇帝神室奏文德樂宣政舞辭
聖武丕基叡文顯統眇哉神啓鬱矣天縱
道則人弘德云邁種昭冥咸叙崇深畢綜
自中徂外經朝庇野政反淪風威還缺雅
旁作穆穆格于上下維享維宗來鑒來假
皇帝獻顯祖文宣皇帝奏文正樂光大舞辭
玄歴已謝蒼靈告期圖璽有屬揖讓惟時
龍升獸變弘我帝基對揚穹昊寔啟雍熙
欽若皇猷永懷王度欣賞斯穆威刑允措
軌物俱宣憲章咸布俗無邪指下歸正路
茫茫九域振以訖綱混通華裔配括天壤
作禮視德列樂傳響薦祀惟虔衣冠載仰
皇帝還東壁飲福酒奏皇夏樂辭
孝心翼翼率禮兢兢時洗時薦或降或升
在堂在戶載湛載凝多品多奠備物攸膺
蘭芬敬挹玉爼恭承受祭之祜如彼岡陵
送神奏高明樂辭
仰榱桷慕衣冠禮云罄祀將闌神之駕
紛弈弈乘白雲無不適窮昭域極幽塗
歸帝祉眷皇都
皇帝詣便殿奏皇夏樂辭(羣官出奏肆夏辭同)
禮行斯畢樂奏以终受嘏先退載暢其衷
鑾軒循轍麾旌復路光景徘徊絃歌顧慕
靈之相矣有錫無疆國圖日競家歴天長
元會大饗協律不得升陛黃門舉麾於殿上今列其歌
辭云
賓入門四箱奏肆夏辭
昊蒼眷命興王統天業高帝始道邈皇先
禮成化穆樂合風宣賓朝荒夏揚對穹玄
皇帝出閤奏皇夏樂辭
夏正肇旦周物充庭具僚在位俛伏無聲
大君穆穆宸儀動睟日煦天廻萬靈胥萃
皇帝當扆羣臣奉賀奏皇夏辭
天子南面乾覆離明三千咸列萬國填并
猶從禹會如次湯庭奉茲一德上下和平
皇帝入宁變服黃鍾太簇二箱奏皇夏辭
我應天歴四海為家協同内外混一戎華
鶴蓋龍馬風乘雲車夏章夷服其會如麻
九賓有儀八音有節肅肅於位飲和在列
四序氤氲三光昭晰君哉大矣軒唐比轍
皇帝變服移幄坐於西箱帝出升御坐姑洗奏皇夏辭
皇運應籙廓定區㝢受終以文構業以武
堯昔命舜舜亦命禹大人馭歴重規沓矩
欽明在上昭納八夤從靈體極誕聖窮神
化生羣品陶育蒸人展禮肆樂協此元春
王公奠璧奏肆夏辭
萬方咸暨三揖以申垂旒馮玉五瑞交陳
拜稽有章升降有節聖皇負扆虞唐比烈
上夀黃鍾箱奏上夀曲辭
仰三光奏萬夀人皇御六氣天地同長久
皇太子入至坐位酒至御殿上奏登歌辭
大齊統歴道化光明馬圖呈寳龜籙告靈
百蠻非衆八荒非逖同作堯人俱包禹迹(其一)
天覆地載成以四時惟皇是則比大於兹
羣星拱極衆川赴海萬㝢駿奔一朝咸在(其二)
齊之以禮相趨帝庭應規蹈矩玉色金聲
動之以樂和風四布龍申鳳舞鸞歌麟步(其三)
食至御前奏食舉樂辭
三端正啟萬方觀禮具物充庭二儀合體
百華照曉千門洞晨或華或裔奉贄惟新
悠悠亘六合員首莫不臣仰施如雨晞和猶
春風化表笙鏞歌謳被琴瑟誰言文軌異
今朝混為一(其一)
彤庭爛景丹陛流光懷黃綰白鵷鷺成行
文贊百揆武鎮四方折衝鼓雷電獻替協隂
陽大矣哉道邁上皇陋五帝狹三王窮
禮物該樂章序冠帶垂衣裳(其二)
天壤和家國穆悠悠萬類咸孕育契冥化
侔大造靈效珍神歸寳興雲氣飛龍蒼
麟一角鳳五光朱雀降黃玉表九尾馴
三足擾化之定至矣哉瑞感德四方來(其三)
囹圄空水火菽粟求賢振滯棄珠玉衣不靡
宫以卑當陽端嘿垂拱無為云云萬有其
樂不訾(其四)
嗟此舉時逢至道肖形咸自持賦命無傷夭
行氣進皇輿遊龍服帝皂聖主寧區宇乾坤
永相保(其五)
牧野征鳴條戰大齊家萬國拱揖應終禪
奥主廓清都大君臨赤縣高居深視當扆正
殿旦暮之期今一見(其六)
兩儀分牧以君陶有象化無垠大齊德
邈誰羣超鳳火冠龍雲露以絜風以薰
榮光至氣氤氲(其七)
神化遠人物協寒暑調風雨燮披泥檢
受圖諜圖諜啟期運昌分四序綴三光
延寳祚眇無疆(其八)
惟皇道升平日河水清海不溢雲干吕
風入律驅黔首入仁夀與天高並地厚(其九)
刑以厝頌聲揚皇情邈眷汾襄岱山高
配林壯亭亭聳云云望旆葳蕤駕騤騤
刊金闕奠玉龜(其十)
文舞將作先設階步辭
我后降德肇峻皇基摇鈴大號振鐸命期
雲行雨洽天臨地持茫茫區宇萬代一時
文來武肅成定於兹象容則舞歌德言詩
鏘鏘金石列列匏絲鳳儀龍至樂我雍熙
文舞辭
皇天有命歸我大齊受兹華玉爰錫玄珪
奄家環海實子蒸黎圖開寳匣檢封芝泥
無思不順自東徂西教南暨朔罔敢或攜
比日之明如天之大神化斯洽率土無外
眇眇舟車華戎畢會祠我春秋服我冠帶
儀協震象樂均天籟蹈武在庭其容藹藹
武舞將作先設階步辭
大齊統歴天鑒孔昭金人降汎火鳳來巢
眇均虞德干戚降苗夙沙攻主歸我軒朝
禮符揖讓樂契咸韶蹈揚惟序律度時調
武舞辭
天眷横流宅心玄聖祖功宗德重光襲映
我皇恭己誕膺靈命宇外斯燭域中咸鏡
悠悠率土時惟保定微微動植莫違其性
仁豐庶物施洽羣生海寧洛變契此休明
雅宣茂烈頌紀英聲鑑鍠鍾鼓掩抑簫笙
歌之不足舞以禮成鑠矣王度緬邁千齡
皇帝入鍾鼔奏皇夏辭
禮終三爵樂奏九成允也天子穹壤和平
載色載笑反寢宴息一人有祉百神奉職
鼓吹二十曲皆改古名以敘功德第一漢朱鷺改名水
德謝言魏謝齊興也第二漢思悲翁改名出山東言神
武帝戰廣阿創大業破爾朱兆也第三漢艾如張改名
戰韓陵言神武滅四胡定京洛遠近賓服也第四漢上
之回改名殄關隴言神武遣侯莫陳悦誅賀拔岳定關
隴平河外漠北款秦中附也第五漢擁離改名滅山胡
言神武屠劉蠡升高車懷殊俗蠕蠕來向化也第六漢
戰城南改名立武定言神武立魏主天下既安而能遷
於鄴也第七漢巫山高改名戰芒山言神武斬周十萬
之衆其軍將脱身走免也第八漢上陵改名禽蕭明言
梁遣兄子貞陽侯來寇彭宋文襄帝遣太尉清河王岳
一戰禽殄俘馘萬計也第九漢將進酒改名破侯景言
文襄遣清河王岳摧殄侯景克復河南也第十漢君馬
黃改名定汝潁言文襄遣清河王岳禽周大將軍王思
政於長葛汝潁悉平也第十一漢芳樹改名克淮南言
文襄遣清河王岳南翦梁國獲其司徒陸法和克夀春
合肥鍾離淮隂盡取江北之地也第十二漢有所思改
名嗣丕基言文宣帝統纘大業也第十三漢雉子班改
名聖道洽言文宣克隆堂構無思不服也第十四漢聖
人出改名受魏禪言文宣應天順人也第十五漢上邪
改名平瀚海言蠕蠕盡部落入寇武州之塞而文宣命
將出征平殄北荒滅其國也第十六漢臨高臺改名服
江南言文宣道洽無外梁主蕭繹來附化也第十七漢
遠如期改名刑罰中言孝昭帝舉直措枉獄訟無怨也
第十八漢石留行改名遠夷至言時主化霑海外西夷
諸國遣使朝貢也第十九漢務成改名嘉瑞臻言時主
應期河清龍見符瑞總至也第二十漢玄雲改名成禮
樂言時主功成化洽制禮作樂也古又有黃雀釣竿二
曲略而不用並議定其名被於鼔吹諸州鎮戍各給鼔
吹樂多少各以大小等級為差諸王為州皆給赤鼔赤
角皇子則增給吳鼔長鳴角上州刺史皆給青鼔青角
中州已下及諸鎮戍皆給黑鼔黑角樂器皆有衣並同
鼔色
雜樂有西涼鼙舞清樂龜兹等然吹笛彈琵琶五絃及
歌舞之伎自文襄以來皆所愛好至河清以後傳習尤
盛後主唯賞胡戎樂耽愛無已於是繁手淫聲争新哀
怨故曹妙達安未弱安馬駒之徒至有封王開府者遂
服簪纓而為伶人之事後主亦自能度曲親執樂器悦
翫無倦倚絃而歌别採新聲為無愁曲音韻窈窕極於
哀思使胡兒閹宦之輩齊唱和之曲終樂闋莫不隕涕
雖行幸道路或時馬上奏之樂往哀來竟以亡國
周太祖迎魏武入關樂聲皆闕恭帝元年平荆州大獲
梁氏樂器以屬有司及建六官乃詔曰六樂尚矣其聲
歌之節舞蹈之容寂寥已絶不可得而詳也但方行古
人之事可不本於兹乎自宜依準制其歌舞祀五帝日
月星辰於是有司詳定郊廟祀五帝日月星辰用黃帝
樂歌大吕舞雲門祭九州社稷水旱雩禜用唐堯樂歌
應鍾舞大咸祀四望饗諸侯用虞舜樂歌南呂舞大韶
祀四類幸辟雍用夏禹樂歌函鍾舞大夏祭山川用殷
湯樂歌小呂舞大護享宗廟用周武王樂歌夾鍾舞大
武皇帝出入奏皇夏賓出入奏肆夏牲出入奏昭夏蕃
國客出入奏納夏有功臣出入奏章夏皇后進羞奏深
夏宗室會聚奏族夏上酒宴樂奏陔夏諸侯相見奏驁
夏皇帝大射歌騶虞諸侯歌貍首大夫歌采蘋士歌采
蘩雖著其文竟未之行也及閔帝受禪居位日淺明帝
踐阼雖革魏氏之樂而未臻雅正天和元年武帝初造
山雲舞以備六代南北郊雩壇太廟禘祫俱用六舞南
郊則大夏降神大護獻熟次作大武正德武德山雲之
舞北郊則大護降神大夏獻熟次作大武正德武德山
雲之舞雩壇以大武降神正德獻熟次作大夏大護武
德山雲之舞太廟祫禘則大武降神山雲獻熟次作正
德大夏大護武德之舞時享太廟以山雲降神大夏獻
熟次作武德之舞拜社以大護降神大武獻熟次作正
德之舞五郊朝日以大夏降神大護獻熟神州夕月籍
田以正德降神大護獻熟建德二年十月甲辰六代樂
成奏於崇信殿羣臣咸觀其宫懸依梁三十六架朝會
則皇帝出入奏皇夏皇太子出入奏肆夏王公出入奏
驁夏五等諸侯正日獻玉帛奏納夏宴族人奏族夏大
會至尊執爵奏登歌十八曲食舉奏深夏舞六代大夏
大護大武正德武德山雲之舞於是正定雅音為郊廟
樂創造鍾律頗得其宜宣帝嗣位郊廟皆循用之無所
改作今採其辭云
圜丘歌辭
降神奏昭夏
重陽禋祀大報天景午封壇肅且圜
孤竹之管雲和弦神光未下風肅然
王城七里通天臺紫微斜照影徘徊
連珠合璧重光來天策暫轉鉤陳開
皇帝將入門奏皇夏
旌廻外壝蹕静郊門千乘按轡萬騎雲屯
藉茅无咎掃地惟尊揖讓展禮衡璜節步
星漢就列風雲相顧取法於天降其永祚
爼入奏昭夏
日至大禮豐犧上辰牲牢修牧繭栗毛純
爼豆斯立陶匏以陳大報反命居陽兆日
六變鼓鐘三和琴瑟爼竒豆偶惟誠惟質
奠玉帛奏昭夏
員玉已奠蒼幣斯陳瑞形成象璧氣含春
禮從天數智總員神為祈為祀至敬咸遵
皇帝升壇奏皇夏
七星是仰八陛有憑就陽之位如日之升
思虔肅肅施敬繩繩祝史陳信玄象斯格
惟類之典惟靈之澤幽顯對揚人神咫尺
皇帝初獻作雲門之舞
獻以誠鬱以清山罍舉沈齊傾惟尚饗
洽皇情降景福通神明
皇帝初獻配帝作雲門之舞
長丘遠歴大電遥源弓藏高隴鼎沒寒門
人生于祖物本於天尊神配德迄用康年
皇帝初獻及獻配帝畢奏登歌
歲之祥國之陽蒼靈敬翠雲長象為飾
龍為章乘長日坯蟄戶列雲漢迎風雨
六呂歌雲門舞省滌濯奠牲牷鬱金酒
鳳凰樽廻天睠顧中原
皇帝飲福酒奏皇夏
國命在禮君命在天陳誠惟肅飲福惟虔
洽斯百禮福以千年鈎陳掩映天駟徘徊
彫禾飾斝翠羽承罍受斯茂祉從天之來
撤奠奏雍樂
禮將畢樂將闌廻日轡動天關翠鳳摇
和鑾響五雲飛三步上風為馭雷為車
無轍迹有煙霞暢皇情休靈命雨留甘
雲餘慶
帝就望燎位奏皇夏
六典聯事九司咸則率由舊章於焉允塞
掌禮移次燔柴在焉煙升玉帛氣歛牲牷
休氣馨香膋芳昭晰翼翼虔心明明上徹
帝還便座奏皇夏
玉帛禮畢人神事分嚴承乃睠瞻仰廻雲
輦路千門王城九軌式道移候司方廻指
得一惟清於萬斯寧受兹景命于天告成
方澤歌辭
降神奏昭夏
報功隂澤展禮玄郊平琮鎮瑞方鼎升庖
調歌絲竹縮酒江茅聲舒鍾鼔器質陶匏
列耀秀華凝芳都荔川澤茂祉丘陵容衛
雲飾山罍蘭浮汎齊日至之禮歆兹大祭
奠玉奏昭夏
曰若厚載欽明方澤敢以敬恭陳之玉帛
德包含養功藏靈迹斯箱既千子孫則百
初獻奏登歌辭(舞詞同圜丘)
質明孝敬求隂順陽壇有四陛琮為八方
牲牷蕩滌蕭合馨香和鑾戾止振鷺來翔
威儀簡簡鍾鼔喤喤聲和孤竹韻入空桑
封中雲氣坎上神光下元之主功深蓋藏
望坎位奏皇夏
司筵撤席掌禮移次廻顧封壇恭臨坎位
瘞玉埋爼藏芬歛氣是曰就幽成斯地意
祀五帝歌辭
奠玉帛奏皇夏辭
嘉玉惟芳嘉幣惟量成形依禮稟色隨方
神班有次歲禮惟常威儀抑抑率由舊章
初獻奏皇夏
惟令之月惟嘉之辰司壇宿設掌史誠陳
敢用明禮言功上神鈎陳旦闢閶闔朝分
旒垂象冕樂奏山雲將廻霆策暫轉天文
五運周環四時代序鱗次玉帛循廻樽爼
神其降之介福斯許
皇帝初獻青帝奏雲門辭
甲在日鳥中星禮東后奠蒼靈樹春旗
命青史候鴈還東風起歌木德舞震宫
泗濱石龍門桐孟之月陽之天億斯慶
兆斯年
皇帝初獻配帝奏舞
帝出于震蒼德於神其明在日其位居春
勞以定國功以施人言從配祀近取諸身
皇帝初獻赤帝奏雲門舞
招摇指午對南宮日月相會實沈中
離光布政動溫風純陽之月樂炎精
赤雀丹書飛送迎朱絃絳鼓罄虔誠
萬物含養各長生
皇帝獻配帝奏舞
以炎為政以火為官位司南陸享配離壇
三和實爼百味浮蘭神其茂豫天步艱難
皇帝初獻黃帝奏雲門舞
三光儀表正四氣風雲同戊巳行初歴
黃鍾始變宮平琮禮内鎮隂管奏司中
齋壇芝曄曄清野桂馮馮夕牢芬六鼎
安歌韻八風神光乃超忽佳氣恒葱葱
皇帝初獻配帝舞
四時咸一德五氣或同論猶吹鳳凰管
尚對梧桐園器圜居土厚位總配神尊
始知今奏樂還用我雲門
皇帝初獻白帝奏雲門舞
肅靈兊景承配秋壇雲高火落露白蟬寒
帝律登年金精行令瑞獸霜輝祥禽雪映
司藏肅殺萬保咸宜厥田上上收功在斯
皇帝初獻配帝奏舞
金行秋令白帝朱宣司正五雉歌庸九川
執文之德對越彼天介以福祉君子萬年
皇帝初獻黑帝奏雲門舞
北辰為政玄壇北陸之祀員官宿設玄圭浴
坎德隂風御寒次律將廻窮紀微陽欲動細泉
管猶調於隂竹聲未入於春弦待歸餘於送歴
方履慶於斯年
皇帝初獻配帝奏舞
地始坼虹始藏服玄玉居玄堂沐蕙氣
浴蘭湯匏器潔水泉香陟配彼福無疆
君欣欣此樂康
宗廟歌辭
皇帝入廟門奏皇夏
肅肅清廟巖巖寢門欹器防滿金人戒言
應朄懸鼔崇牙樹羽階變升歌庭紛象舞
閑安象設緝熙清奠春鮪初登新蓱先薦
僾然入室儼乎其位悽愴履之非寒之謂
降神奏昭夏
永惟祖武潛慶靈長龍圖革命鳳歴歸昌
功移上墋德耀中陽清廟肅肅猛虡煌煌
曲高大夏聲和盛唐牲牷蕩滌蕭合馨香
和鑾戾止振鷺來翔永敷萬國是則四方
爼入皇帝升階奏皇夏
年祥辯日上協龜言奉酎承列來庭駿奔
彫禾飾斝翠羽承樽敬殫如此恭惟執燔
皇帝獻皇高祖奏皇夏
慶緒千重秀鴻源萬里長無時猶戢翼
有道故韜光盛德必有後仁義終克昌
明星初肇慶大電久呈祥
皇帝獻皇曾祖德皇帝奏皇夏
克昌光上烈基聖穆西藩崇仁高涉渭
積德被居原帝圖張往迹王業茂前尊
重芬德陽廟疊慶夀陵園百靈光祖武
千年福孝孫
皇帝獻皇祖太祖文皇帝奏皇夏
雄圖屬天造宏略遇羣飛風雲猶聽命
龍躍遂乘機百二當天險三分拒樂推
函谷風塵散河陽氛霧晞濟弱淪風起
扶危頽運歸地紐崩還正天樞落更追
原祠乍超忽畢隴或綿微终封三尺劒
長卷一戎衣
皇帝獻文宣皇太后奏皇夏
月靈興慶沙祥發源功參禹迹德贊堯門
言容典禮褕狄徽章儀形溫德令問昭陽
日月不居歲時晼晚瑞雲纏心閟宮惟遠
皇帝獻閔皇帝奏皇夏
龍圖基代德天步屬艱難謳歌還受瑞
揖讓乃登壇升輿芒刺重入位據關寒
卷舒雲汎濫游揚日浸微出鄭终無反
居桐竟不歸祀夏今惟舊尊靈諡更追
皇帝獻明皇帝奏皇夏
若水逢降君窮桑屬惟政丕哉馭帝籙
鬱矣當天命方定五雲官先齊八風令
文昌氣似珠太史河如鏡南宮學已開
東觀書還聚文辭金石韵毫翰風颷豎
清室桂馮馮齋房芝詡詡寧思玉管笛
空見靈衣舞
皇帝獻高祖武皇帝奏皇夏
南河吐雲氣北斗降星辰百靈咸仰德
千年一聖人書成紫微動律定鳳凰馴
六軍命西土甲子陳東隣戎衣此一定
萬里更無塵煙雲同五色日月並重輪
流沙既西静盤木又東臣凱樂聞朱鴈
鐃歌見白麟今為六代祀還得九疑賓
皇帝還東壁飲福酒奏皇夏
禮殫祼獻樂極休成長離前掞宗祀文明
縮酌浮蘭澄罍合鬯磬折禮容旋回靈貺
受釐徹爼飲福移樽惟光惟烈文子文孫
皇帝還便坐奏皇夏
庭闋四始筵終三薦顧步階墀徘徊餘奠
六龍矯首七萃警途鼔移行漏風轉相烏
翼翼從事綿綿四時惟神降嘏永言保之
太祖輔魏之時高昌款附乃得其伎教習以備饗宴之
禮及天和六年武帝罷掖庭四夷樂其後帝娉皇后於
北狄得其所獲康國龜兹等樂更雜以高昌之舊並於
大司樂習焉採用其聲被於鍾石取周官制以陳之
明帝武成二年正月朔旦會羣臣於紫極殿始用百戲
武帝保定元年詔罷之及宣帝即位而廣召雜伎增修
百戲魚龍漫衍之伎常陳殿前累日繼夜不知休息好
令城市少年有容貌者婦人服而歌舞相隨引入後庭
與宫人觀聽戲樂過度遊幸無節焉武帝以梁鼓吹熊
羆十二案每元正大會列於懸間與正樂合奏宣帝時
革前代鼔吹制為十五曲第一改漢朱鷺為玄精季言
魏道陵遲太祖肇開王業也第二改漢思悲翁為征隴
西言太祖起兵誅侯莫陳悅掃清隴右也第三改漢艾
如張為迎魏帝言武帝西幸太祖奉迎宅關中也第四
改漢上之回為平竇泰言太祖擁兵討泰悉禽斬也第
五改漢擁離為復恒農言太祖攻復陜城關東震肅也
第六改漢戰城南為克沙苑言太祖俘斬齊十萬衆於
沙苑神武脫身至河單舟走免也第七改漢巫山高為
戰河隂言太祖破神武於河上斬其將高敖曹莫多婁
貸文也第八改漢上陵為平漢東言太祖命將平隨郡
安陸俘馘萬計也第九改漢將進酒為取巴蜀言太祖
遣軍平定蜀地也第十改漢有所思為拔江陵言太祖
命將禽蕭繹平南土也第十一改漢芳樹為受魏禪言
閔帝受終於魏君臨萬國也第十二改漢上邪為宣重
光言明帝入承大統載隆皇道也第十三改漢君馬黃
為哲皇出言高祖以聖德繼天天下向風也第十四改
漢雉子班為平東夏言高祖親率六師破齊禽齊主於
青州一舉而定山東也第十五改古聖人出為禽明徹
言陳將吳明徹侵軼徐部高祖遣將盡俘其衆也宣帝
晨出夜還恒陳鼓吹嘗幸同州自應門至赤岸數十里
間鼔樂俱作祈雨仲山還令京城士女於衢巷奏樂以
迎之公私頓敝以至於亡
高祖既受命定令宫懸四面各二虡通十二鎛鍾為二
十虡虡各一人建鼔四人柷敔各一人歌琴瑟簫筑筝
搊筝卧箜篌小琵琶四面各十人在編磬下笙竽長笛
横笛簫篳篥箎壎四面各八人在編鍾下舞各八佾宮
懸簨簴金五博山飾以旒蘇樹羽其樂器應漆者天地
之神皆朱宗廟加五色漆畫天神懸内加雷鼔地祗加
靈鼔宗廟加路鼔登歌鍾一虡磬一虡各一人歌四人
兼琴瑟簫笙竽横笛箎壎各一人其漆畫及博山旒蘇
樹羽與宫懸同登歌人介幘朱連裳烏皮履宫懸及下
管人平巾幘朱連裳凱樂人武弁朱褠衣履韈文舞進
賢冠絳紗連裳帛内單皂領袖襈烏皮鞮左執籥右執
翟二人執纛引前在舞人數外衣冠同舞人武弁朱褠
衣烏皮履三十二人執戈龍楯三十二人執戚龜二人
執旍居前二人執鼗二人執鐸二人執鐃二人執錞四
人執弓矢四人執殳四人執戟四人執矛自旍已下夾
引並在舞人數外衣冠同舞人
皇帝宫懸及登歌與前同應漆者皆五色漆畫懸内不
設鼔
皇太子軒懸去南面設三鎛鍾於辰丑申三建鼔亦如
之其登歌去兼歌者減二人其簨虡金三博山樂器漆
者皆朱漆之其餘與宫懸同
大鼔小鼔大駕鼔吹並朱漆畫大鼔加金鐲凱樂及節
鼔飾以羽葆其長鳴中鳴横吹皆五采衣幡緋掌畫交
龍五采脚大角幡亦如之大鼔長鳴工人皂地苣文金
鉦棡鼓小鼔中鳴横吹工人青地苣文凱樂工人武
弁朱褠衣横吹緋地苣文並為帽袴褶大角工人平巾
幘緋衫白布大口袴内宫鼔樂服色皆準此
皇太子鐃及節鼔朱漆畫飾以羽葆餘鼔吹並朱漆大
鼔小鼔無金鐲長鳴中鳴横吹五采衣幡緋掌畫蹲獸
五采脚大角幡亦如之大鼔長鳴横吹工人紫帽緋袴
褶金鉦棡鼔小鼔中鳴工人青帽青袴褶鐃吹工人武
弁朱褠衣大角工人平巾幘緋衫白布大口袴
正一品鐃及節鼔朱漆畫飾以羽葆餘鼓吹並朱漆長
鳴中鳴横吹五采衣幡緋掌畫蹲獸五采脚大角幡亦
如之大鼓長鳴横吹工人紫帽赤布袴褶金鉦棡鼓小
鼔中鳴工人青帽青布袴褶鐃吹工人武弁朱褠衣大
角工人平巾幘緋衫白布大口袴三品以上朱漆鐃飾
以五采騶哄工人武弁朱褠衣餘同正一品四品鐃及
工人衣服同三品餘鼔皆綠沈金鉦棡鼔大鼔工人青
帽青布袴褶
開皇二年齊黃門侍郎顔之推上言禮崩樂壞其來自
久今太常雅樂並用胡聲請馮梁國舊事考尋古典高
祖不從曰梁樂亡國之音奈何遣我用耶是時尚因周
樂命工人齊樹提檢校樂府改換聲律益不能通俄而
柱國沛公鄭譯奏上請更修正於是詔太常卿牛弘國
子祭酒辛彦之國子博士何妥等議正樂然淪謬既久
音律多乖積年議不定高祖大怒曰我受天命七年樂
府猶歌前代功德邪命治書侍御史李諤引弘等下將
罪之諤奏武王克殷至周公相成王始制禮樂斯事體
大不可速成高祖意稍解又詔求知音之士集尚書參
定音樂譯云考尋樂府鍾石律呂皆有宮商角徵羽變
宮變徵之名七聲之内三聲乖應每恒求訪終莫能通
先是周武帝時有龜兹人曰蘇祗婆從突厥皇后入國
善胡琵琶聽其所奏一均之中間有七聲因而問之荅
云父在西域稱為知音代相傳習調有七種以其七調
勘校七聲冥若合符一曰娑陁力華言平聲即宮聲也
二曰雞識華言長聲即南呂聲也三曰沙識華言質直
聲即角聲也四曰沙侯加濫華言應聲即變徵聲也五
曰沙臘華言應和聲即徵聲也六曰般贍華言五聲即
羽聲也七曰俟利&KR1869;華言斛牛聲即變宮聲也譯因習
而彈之始得七聲之正然其就此七調又有五旦之名
且作七調以華言譯之旦者則謂均也其聲亦應黃鍾
太簇林鍾南呂姑洗五均已外七律更無調聲譯遂因
其所捻琵琶絃柱相引為均推演其聲更立七均合成
十二以應十二律律有七音音立一調故成七調十二
律合八十四調旋轉相交盡皆和合仍以其聲考校太
樂所奏林鍾之宮應用林鍾為宮乃用黃鍾為宮應用
南呂為商乃用太蔟為商應用應鍾為角乃取姑洗為
角故林鍾一宮七聲二聲並戾其十一宮七十七音例
皆乖越莫有通者又以編懸有八因作八音之樂七音
之外更立一聲謂之應聲譯因作書二十餘篇以明其
指至是譯以其書宣示朝廷并立議正之時邳國公世
子蘇夔亦稱明樂駁譯曰韓詩外傳所載樂聲感人及
月令所載五音所中並皆有五不言變宫變徵又春秋
左氏所云七音六律以奏五聲準此而言每宫應立五
調不聞更加變宮變徵二調為七調七調之作所出未
詳譯荅之曰周有七音之律漢書律歴志天地人及四
時謂之七始黃鍾為天始林鍾為地始太蔟為人始是
為三始姑洗為春蕤賓為夏南呂為秋應鍾為冬是為
四時四時三始是以為七今若不以二變為調曲則是
冬夏聲闕四時不備是故每宮湏立七調衆從譯議譯
又與夔俱云案今樂府黃鍾乃以林鍾為調首失君臣
之義清樂黃鍾宮以小呂為變徵乖相生之道今請雅
樂黃鍾宮以黃鍾為調首清樂去小呂還用蕤賓為變
徵衆皆從之夔又與譯議欲累黍立分正定律呂時以
音律久不通譯夔等一朝能為之以為樂聲可定而何
妥舊以學聞雅為高祖所信高祖素不悦學不知樂妥
又恥已宿儒不逮譯等欲沮壞其事乃立議非十二律
旋相為宮曰經文雖道旋相為宮恐是直言其理亦不
通隨月用調是以古來不取若依鄭玄及司馬彪須用
六十律方得和韻今譯唯取黃鍾之正宮兼得七始之
妙義非止金石諧韻亦乃簨簴不繁可以享百神可以
合萬舞矣而又非其七調之義曰近代書記所載縵樂
鼔琴吹笛之人多云三調三調之聲其來久矣請存三
調而已時牛弘總知樂事弘不能精知音律又有識音
人萬寳常修洛陽舊曲言幼學音律師於祖孝徵知其
上代修調古樂周之璧翣殷之崇牙懸八用七盡依周
禮備矣所謂正聲又近前漢之樂不可廢也是時競為
異議各立朋黨是非之理紛然淆亂或欲令各修造待
成擇其善者而從之妥恐樂成善惡易見乃請高祖張
樂試之遂先說曰黃鍾者以象人君之德及奏黃鍾之
調高祖曰滔滔和雅甚與我心會妥因陳用黃鍾一宮
不假餘律高祖大悦班賜妥等修樂者自是譯等議寢
隋書卷十四
隋書卷十四考證
音樂志中盆簝將事監本盆作瓮宋本作瓮按周禮
地官牛人凡祭祀供其牛姓之互盆簝以待事從之
和以鑾刀按詩經小雅執其鸞刀鑾作鸞
睟容離曜監本睟訛晬按孟子睟然見於面左思魏
都賦魏國先生有睟其容皆作睟字彙晬音歲生子
一歲也
惕薦在年監本惕訛惕按禮記行容惕惕音商與怵
惕之惕異
顧指維極監本維作惟樂府一本作維(臣映斗)按辭
意當謂四維八極今從維
賓入門四箱奏肆夏辭各本皆作箱已下多箱字或
作廂或作箱互異按儀禮公食大夫禮公許賓升公
揖退於箱注箱東至之處爾雅室有東西廂曰廟無
東西廂曰寢前漢書周昌傳呂后側耳東箱聽注師
古曰正寢之東西室皆曰箱言似箱篋之形鼂錯傳
錯趨避東箱韻會廂通箱
受圖諜圖諜啟一本諜作牒按後漢書張衡傳子長
之牒爛然有第劉勰文心雕龍百官詢事則有關刺
解諜注諜亦作牒書板也則諜與牒通
諸州鎮戍監本戍訛戌按戍音恕說文從人從戈人
荷戈以戍戌音恤從戊從一戊土於四方無正位寄
位於戌故加一為戌象土也
隋書卷十四考證
