隋書卷三十九
唐特進臣魏徵上
列傳第四
于義子宣道(宣敏)
于義字慈恭河南雒陽人也父謹從魏武帝入關仕周
官至太師因家京兆義少矜嚴有操尚篤志好學大統
末以父功賜爵平昌縣伯邑五百戸起家直閣將軍其
後改封廣都縣公周閔帝受禪增邑六百戸累遷安武
太守專崇德惠不尚威刑有郡民張善安王叔兒爭財
相訟義曰太守德薄不勝任之所致非其罪也於是取
家財倍與二人喻而遣去善安等各懷恥愧移貫他州
於是風教大洽其以德化人皆此類也進封建平郡公
明武世歴西兖瓜邵三州刺史數從征伐進位開府宣
帝嗣位政刑日亂義上疏諫時鄭譯劉昉以恩倖當權
謂義不利於已先惡之於帝帝覽表色動謂侍臣曰于
義謗訕朝廷也御正大夫顔之儀進曰古先哲王立誹
謗之木置敢諫之鼓猶懼不聞過于義之言不可罪也
帝乃解及高祖作相王謙構逆高祖將擊之問將於高
熲熲答曰于義素有經略可為元帥高祖初然之劉昉
進曰梁睿位望素重不可居義之下高祖乃止於是以
睿為元帥以義為行軍總管謙將達奚惎擁衆據開遠
義將左軍擊破之尋拜潼州總管賜奴婢五百口雜綵
三千段超拜上柱國時義兄翼為太尉弟智兄子仲文
竝上柱國大將軍已上十餘人稱為貴戚歲餘以疾免
職歸於京師數月卒時年五十贈豫州刺史諡曰剛賻
物千段粟米五百石子宣道宣敏竝知名
宣道字元明性謹密不交非類仕周釋褐左侍上士以
父功賜爵成安縣男邑二百戸後轉小承御上士高祖
為丞相引為外兵曹尋拜儀同及踐阼遷内史舍人進
爵為子丁父憂水漿不入口者累日獻皇后命中使敦
諭歲餘起令視事免喪拜車騎將軍兼左衞長史舍人
如故後六歲遷太子左衞副率進位上儀同卒年四十
二子志寧早知名出繼叔父宣敏
宣敏字仲達少沉密有才思年十一詣周趙王招王命
之賦詩宣敏為詩甚有幽貞之志王大奇之坐客莫不
嗟賞起家右侍上士遷千牛備身高祖踐阼拜奉車都
尉奉使撫慰巴蜀及還上疏曰臣聞開盤石之宗漢室
於是惟永建維城之固周祚所以靈長昔秦皇置牧守
而罷諸侯魏后暱諂邪而疎骨肉遂使宗社移於佗族
神器傳於異姓此事之明甚於觀火然山川設險非親
勿居且蜀土沃饒人物殷阜西通卭僰南屬荆巫周德
之衰茲土遂成戎首炎政失御此物便為禍先是以明
者防於無形治者制其未亂方可慶隆萬世年逾七百
伏惟陛下日角龍顔膺樂推之運參天貳地居揖讓之
期億兆宅心百神受職理須樹建藩屏封植子孫繼周
漢之宏圖改秦魏之覆軌抑近習之權勢崇公族之本
枝但三蜀三齊古稱天險分王戚屬今正其時若使利
建合宜封樹得所巨猾息其非望姦臣杜其邪謀盛業
洪基同天地之長久英聲茂實齊日月之照臨臣雖學
謝多聞然情深體國輒申管見戰灼惟深帝省表嘉之
謂高熲曰于氏世有人焉竟納其言遣蜀王秀鎮於蜀
宣敏常以盛滿之誡昔賢所重每懷靜退著述志賦以
見其志焉未幾卒官時年二十九
隂壽子世師(骨儀附)
陰壽字羅雲武威人也父嵩周夏州刺史壽少果烈有
武幹性謹厚敦然諾周世屢以軍功拜儀同從武帝平
齊進位開府賜物千段奴婢百口女樂二十人及高祖
為丞相引壽為掾尉迥作亂高祖以韋孝寬為元帥擊
之令壽監軍時孝寬有疾不能親總戎事每臥帳中遣
婦人傳教命三軍綱紀皆取决於壽以功進位上柱國
尋以行軍總管鎮幽州卽拜幽州總管封趙國公時有
高寶寧者齊氏之疎屬也為人桀黠有籌算在齊久鎮
黃龍及齊滅周武帝拜為營州刺史甚得華夷之心高
祖為丞相遂連結契丹靺鞨舉兵反高祖以中原多故
未遑進討以書喻之而不得開皇初又引突厥攻圍北
平至是令壽率步騎數萬出盧龍塞以討之寶寧求救
於突厥時衞王爽等諸將數道北征突厥不能援寶寧
弃城奔于磧北黃龍諸縣悉平壽班師留開府成道昂
鎮之寶寧遣其子僧伽率廣騎掠城下而去尋引契丹
靺鞨之衆來攻道昂苦戰連日乃退壽患之於是重購
寶寧又遣人陰間其所親任者趙世模王咸等月餘世
模率其衆降寶寧復走契丹為其麾下趙脩羅所殺北
邊遂安賜物千段未幾卒官贈司空子世師嗣
世師少有節槩性忠厚多武藝弱冠以功臣子拜儀同
累遷驃騎將軍煬帝嗣位領東都瓦工監後三歲拜張
掖太守先是吐谷渾及党項羌屢為侵掠世師至郡有
來寇者親自捕擊輒禽斬之深為戎狄所憚入為武賁
郎將遼東之役出襄平道明年帝復擊高麗以本官為
涿郡留守于時盜賊蜂起世師逐捕之往往剋捷及帝
還大加賞勞拜樓煩太守時帝在汾陽宮世師聞始畢
可汗將為寇勸帝幸太原帝不從遂有鴈門之難尋遷
左翊衞將軍與代王留守京師及義軍至世師自以世
荷隋恩又藩邸之舊遂勒兵拒守月餘城䧟與京兆郡
丞骨儀等見誅時年五十三
骨儀京兆長安人也性剛鯁有不可奪之志開皇初為
侍御史處法平當不為勢利所回煬帝嗣位遷尚書右
司郎于時朝政漸亂濁貨公行凡當樞要之職無問貴
賤竝家累金寶天下士大夫莫不變節而儀勵志守常
介然獨立帝嘉其清苦超拜京兆郡丞公方彌著時刑
部尚書衞玄兼領京兆内史頗行詭道輒為儀所執正
玄雖不便之不能傷也及義兵至而玄恐禍及已遂稱
老病無所干預儀與世師同心叶契父子竝誅其後遂
絶世師有子弘智等以年幼獲全
竇榮定
竇榮定扶風平陵人也父善周太僕季父熾開皇初為
太傅榮定沈深有器局容貌瓌偉美鬚髯便弓馬魏文
帝時為千牛備身周太祖見而奇之授平東將軍賜爵
宜君縣子邑三百戸後從太祖與齊人戰於北邙周師
不利榮定與汝南公宇文神慶帥精騎二千邀擊之齊
師乃却以功拜上儀同後從武元皇帝引突厥木杆侵
齊之幷州賜物三百段襲爵永富縣公邑千戶進位開
府除忠州刺史從武帝平齊加上開府拜前將軍佽飛
中大夫其妻則高祖姊安成長公主也高祖少小與之
情契甚厚榮定亦知高君之表尤相推結及高
祖作相領左右宮伯使鎮守天臺總統露門内兩廂仗
衞常宿禁中遇尉迥初平朝廷頗以山東為意乃拜榮
定為洛州總管以鎮之前後賜縑四千匹西涼女樂一
部高祖受禪來朝京師上顧謂羣臣曰朕少惡輕薄性
相近者唯竇榮定而已賜馬三百匹部曲八千戸而遣
之坐事除名高祖以長公主之故尋拜右武候大將軍
上數幸其第恩賜甚厚每令尚食局日供羊一口珍味
稱是以佐命功拜上柱國寧州刺史未幾復為右武候
大將軍尋除秦州總管賜吳樂一部突厥沙鉢略宼邊
以為行軍元帥率九總管步騎三萬出涼州與虜戰於
高越原兩軍相持其地無水士卒渴甚至刺馬血而飲
死者十有二三榮定仰天太息俄而澍雨軍乃復振於
是進擊數挫其鋒突厥憚之請盟而去賜縑萬匹進爵
安豐郡公增邑千六百戸復封子憲為安康郡公賜縑
五千匹歲餘拜右武衞大將軍俄轉左武衞大將軍上
欲以為三公榮定上書曰臣每觀西朝衞霍東都梁鄧
幸託葭莩位極台鉉寵積驕盈必致傾覆向使前賢少
自貶損遠避權勢推而不居則天命可保何覆宗之有
臣每覽前修實為畏懼上於是乃止前後賞賜不可勝
計開皇六年卒時年五十七上為之廢朝令左衞大將
軍元旻監護喪事賻縑三千匹上謂侍臣曰吾每欲致
榮定於三事其人固讓不可今若贈之重違其志於是
贈冀州刺史陳國公諡曰懿子抗嗣抗美容儀性通率
長於巧思父卒之後恩遇彌隆所賜錢帛金寶亦以鉅
萬抗官至定州刺史復檢校幽州總管煬帝卽位漢王
諒構逆以為抗與通謀由是除名以其弟慶襲封陳公
焉慶亦有姿儀性和厚頗工草隷初封永富郡公官至
河東太守衞尉卿大業之末出為南郡太守為盗賊所
害慶弟璡亦工草隷頗解鍾律官歴潁川南郡扶風太
守
元景山
元景山字珤岳河南洛陽人也祖燮魏安定王父琰宋
安王景山少有器局幹略過人周閔帝時從大司馬賀
闌祥擊吐谷渾以功拜撫軍將軍其後數從征伐累遷
儀同三司賜爵文昌縣公授亹川防主後與齊人戰於
北邙斬級居多加開府遷建州刺史進封宋安郡公邑
三千戸從武帝平齊每戰有功拜大將軍改封平原郡
公邑二千戸賜女樂一部帛六千匹奴婢二百五十口
牛羊數千治亳州總管先是州民王迴洛張季眞等聚
結亡命每為劫盜前後牧守不能制景山下車逐捕之
迥洛季眞挺身奔江南擒其黨與數百人皆斬之法令
明肅盜賊屏迹稱為大治陳人張景遵以淮南内屬為
陳將任蠻奴所攻破其數柵景山發譙潁兵援之蠻奴
引軍而退徵為候正宣帝嗣位從上柱國韋孝寬經略
淮南鄖州總管宇文亮謀圖不軌以輕兵襲孝寬孝寬
窘廹未得整陣為亮所薄景山率鐵騎三百出擊破之
斬亮傳首以功拜亳州總管高祖為丞相尉迥稱兵作
亂榮州刺史宇文胄與迥通謀隂以書諷動景山景山
執其使封書詣相府高祖甚嘉之進位上大將軍司馬
消難之以鄖州入陳也陳遣將樊毅馬傑等來援景山
率輕騎五百馳赴之毅等懼掠居民而遯景山追之一
日一夜行三百餘里與毅戰於漳口二合皆剋毅等退
保甑山鎮其城邑為消難所陷者悉平之拜安州總管
進位柱國前後賜帛三千匹時桐柏山蠻相聚為亂景
山復擊平之高祖受禪拜上柱國明年大舉伐陳以景
山為行軍元帥率行軍總管韓延呂哲出漢口遣上開
府鄧孝儒將勁卒四千攻陳甑山鎮陳人遣其將陸綸
以舟師來援孝儒逆擊破之陳將魯達陳紀以兵守溳
口景山復遣兵擊走之陳人大駭甑山沌陽二鎮守將
皆棄城而遯景山將濟江會陳宣帝卒有詔班師景山
大著威名甚為敵人所憚後數載坐事免卒于家時年
五十五贈梁州總管賜縑千匹諡曰襄子成壽嗣成壽
便弓馬起家千牛備身以上柱國世子拜儀同後為秦
王庫眞車騎煬帝嗣位徵為左親衞郎將楊玄感之亂
也從刑部尚書衞玄擊之以功進位正議大夫拜西平
通守
源雄
源雄字世略西平樂都人也祖懷父纂俱為魏隴西王
雄少寬厚偉姿儀在魏起家秘書郎尋加征討將軍屬
其父為高氏所誅雄脫身而遯變姓名西歸長安周太
祖見而器之賜爵隴西郡公後從武帝伐齊以功授開
府改封朔方郡公拜冀州刺史時以突厥寇邊徙雄為
平州刺史以鎮之未幾檢校徐州總管及高祖為丞相
尉迥作亂時雄家累在相州迥潛以書誘之雄卒不顧
高祖遺雄書曰公妻子在鄴城雖言離隔賊徒翦滅聚
會非難今日已後不過數旬之别遲能開慰無以累懷
徐部大蕃東南襟帶密邇吳寇特須安撫藉公英略委
以邊謀善建功名用副朝委也迥遣其將畢義緒據蘭
陵席毗陷昌慮下邑雄遣徐州刺史劉仁恩擊義緒儀
同劉弘李琰討席毗悉平之陳人見中原多故遣其將
陳紀蕭摩訶任蠻奴周羅㬋樊毅等侵江北西自江陵
東距壽陽民多應之攻陷城鎮雄與吳州總管于顗揚
州總管賀若弼黃州總管元景山等擊走之悉復故地
東潼州刺史曹孝達據州作亂雄遣兵襲斬之進位上
大將軍拜徐州總管後數歲轉懷州刺史尋遷朔州總
管突厥有來寇掠雄輒捕斬之深為北夷所憚伐陳之
役高祖下冊書曰於戲唯爾上大將軍朔方公雄識悟
明允風神果毅往牧徐方時逢寇逆建旟馬邑安撫北
蕃嘉謀絶外境之虞挺劎息韋韝之望沙漠以北俱荷
威恩呂梁之間罔不懷惠但江淮蕞爾有陳僭逆今將
董率戎旅清彼東南是用命爾為行軍總管往欽哉於
是從秦王俊出信州道及陳平以功進位上柱國賜子
崇爵端氏縣伯襃為安化縣伯賜物五千段復鎮朔州
二歲上表乞骸骨徵還京師卒于家時年七十子崇嗣
官至儀同大業中自上黨贊治入為尚書虞部郎及天
下盜起將兵討北海與賊力戰而死贈正議大夫
豆盧勣(子毓勣兄通)
豆盧勣字定東昌黎徒河人也本姓慕容燕北地王精
之後也中山敗歸魏北人謂歸義為豆盧因氏焉祖萇
魏柔玄鎮大將父寧柱國太保勣初生時周太祖親幸
寧家稱慶時遇新破齊師太祖因字之曰定東勣聰悟
有器局少受業國子學略涉文藝魏大統十二年太祖
以勣勲臣子封義安縣侯周閔帝受禪授稍伯下大夫
開府儀同三司改封丹陽郡公邑千五百戸明帝時為
左武伯中大夫勣自以經業未通請解職遊露門學帝
嘉之勅以本官就學未幾齊王憲納勣妹為妃恩禮逾
厚會武帝嗣位拜卭州刺史未之官渭源燒當羌因饑
饉作亂以勣有才略轉渭州刺史甚有惠政華夷悅服
德澤流行大致祥瑞鳥鼠山俗呼為高武隴其下渭水
所出其山絶壁千尋由來乏水諸羌苦之勣馬足所踐
忽飛泉湧出有白鳥翔至廳前乳子而後去又白狼見
於襄武民為之謠曰我有丹陽山出玉漿濟我民夷神
烏來翔百姓因號其泉為玉漿泉後丁父艱毁瘁過禮
天和二年授邵州刺史襲爵楚國公復徵為天官府司
會歴信夏二州總管相州刺史以母憂還京宣帝大象
二年拜利州總管進位上大將軍月餘拜柱國高祖為
丞相益州總管王謙作亂勣嬰城固守謙遣其將達奚
惎高阿那肱乙弗虔等衆十萬攻之起土山鑿城為七
十餘穴堰江水以灌之勣時戰士不過二千晝夜相拒
經四旬勢漸迫勣於是出竒兵擊之斬數千級降二千
人梁睿軍且至賊因而解去高祖遣開府趙仲卿勞之
詔曰勣器識優長氣調英遠總馭藩部風化已行巴蜀
稱兵奄來圍逼入守出戰大摧凶醜貞節雄規厥功甚
茂可使持節上柱國賜一子爵中山縣公開皇二年突
厥犯塞以勣為北道行軍元帥以備邊歲餘拜夏州總
管上以其家世貴盛勳效克彰甚重之後為漢王諒納
勣女為妃恩遇彌厚七年詔曰上柱國楚國公勣蜀人
寇亂之日稱兵犯順固守金湯隱如敵國嘉猷大節其
勞已多可食始州臨津縣邑千戸十年以疾徵還京師
詔諸王竝至勣第中使顧問道路不絶其年卒時年五
十五上悼惜者久之特加賵贈鴻臚監護喪事諡曰襄
子賢嗣官至顯州刺史大理少卿武賁郎將賢弟毓
毓字道生少英果有氣節漢王諒出鎮并州毓以妃兄
為王府主簿從趙仲卿北征突厥以功授儀同三司及
高祖崩煬帝卽位徵諒入朝諒納諮議王頍之謀發兵
作亂毓苦諫不從因謂弟懿曰吾匹馬歸朝自得免禍
此乃身計非為國也今且偽從以思後計毓兄顯州刺
史賢言於帝曰臣弟毓素懷志節必不從亂但逼兇威
不能克遂臣請從軍與毓為表裏諒不足圖也帝以為
然許之賢密遣家人齎勅書至毓所與之計議諒出城
將往介州令毓與總管屬朱濤留守毓謂濤曰漢王構
逆敗不旋踵吾豈坐受夷滅孤負家國邪當與卿出兵
拒之濤驚曰王以大事相付何得有是語因拂衣而去
毓追斬之時諒司馬皇甫誕前以諫諒被囚毓於是出
誕與之協計及開府盤石侯宿勤武開府宇文永昌儀
同成端長孫愷車騎安成侯元世雅原武令皇甫文顥
等閉城拒諒部分未定有人告諒諒襲擊之毓見諒至
紿其衆曰此賊軍也諒攻城南門毓時遣稽胡守堞稽
胡不識諒射之箭下如雨諒復至西門守兵皆并州人
素識諒卽開門納之毓遂見害時年二十八及諒平煬
帝下詔曰襃顯名節有國通規加等飾終抑推令典毓
深識大義不顧姻親出於萬死首建竒策去逆歸順殉
義忘身追加榮命宜優恒禮可贈大將軍封正義縣公
賜帛二千匹諡曰愍子願師嗣尋拜儀同三司大業初
行新令五等竝除未幾帝復下詔曰故大將軍正義愍
公毓臨節能固捐生殉國成為令典沒世不忘象賢無
墜德隆必祀改封雍丘愍侯復以願師承襲大業末授
千牛左右
通字平東勣之兄也一名會弘厚有器局在周少以父
功賜爵臨貞縣侯邑千戸尋授大都督俄遷儀同三司
大冡宰宇文護引之令督親信兵改封沃野縣公邑四
千七百戸後加開府歴武賁中大夫北徐州刺史及高
祖為丞相尉迥作逆遣其所署莒州刺史烏丸尼率衆
來攻通逆擊破之賜物八百段進位大將軍開皇初進
爵南陳郡公尋徵入朝以本官典宿衞歲餘出拜定州
刺史後轉相州刺史尚高祖妹昌樂長公主自是恩禮
漸隆遷夏州總管洪州總管所在之職竝稱寬惠十七
年卒官年五十九諡曰安有子寬
賀若誼
賀若誼字道機河南洛陽人也祖伏連魏雲州刺史父
統右衞將軍誼性剛果有幹略在魏以功臣子賜爵容
城縣男累遷直閣將軍大都督通直散騎常侍尚食典
御周太祖據有關中引之左右常使詣杏城屬茹茹種
落攜貳屯於河表誼因譬以禍福誘令歸附降者萬餘
口太祖深竒之賜金銀百兩齊遣其舍人楊暢結好於
茹茹太祖恐其并力為邊境之患使誼聘茹茹誼因啗
以厚利茹茹信之遂與周連和執暢付誼太祖嘉之拜
車騎大將軍儀同三司略陽公府長史周閔帝受禪除
司射大夫改封霸城縣子轉左宮伯尋加開府後歴靈
邵二州刺史原信二州總管俱有能名其兄敦為金州
總管以讒毁伏誅坐是免職武帝親總萬機召誼治熊
州刺史平齊之役誼率兵出函谷先據洛陽卽拜洛州
刺史進封建威縣侯齊范陽王高紹義之奔突厥也誼
以兵追之戰於馬邑遂禽紹義以功進位大將軍高祖
為丞相拜亳州總管馳驛之部西遏司馬消難東拒尉
迥申州刺史李慧反誼討之進爵范陽郡公授上大將
軍開皇初入為右武候將軍河間王弘北征突厥以誼
為副元帥軍還轉左武候大將軍坐事免歲餘拜華州
刺史俄轉敷州刺史改封海陵郡公復轉涇州刺史時
突厥屢為邊患朝廷以誼素有威名拜靈州刺史進位
柱國誼時年老而筋力不衰猶能重鎧上馬甚為北夷
所憚數載上表乞骸骨優詔許之誼家富於財於郊外
構一别廬多植果木每邀賓客列女樂遊集其間卒于
家時年七十七子舉襲爵庶長子協官至驃騎將軍協
弟祥奉車都尉祥弟與車騎將軍誼兄子弼别有傳
史臣曰于義竇榮定等或南陽姻亞或豐邑舊遊運屬
時來俱宣力用以勞定國以功懋賞保其祿位貽厥子
孫析薪克荷崇基弗墜盛矣豆盧毓遇屯剝之機亡身
殉義陰世師遭天之所廢捨命不渝使夫死者有知足
以無愧君親矣
隋書卷三十九
隋書卷三十九考證
元景山傳治亳州總管治疑作除
隋書卷三十九考證
