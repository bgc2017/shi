隋書卷三十五
唐太尉揚州都督監修國史上柱國趙國公臣長孫無忌等撰
志第三十
經籍四集道經(佛經)
楚辭十二卷(并目錄後漢校書郎王逸注)楚辭三卷(郭璞注梁有楚辭十一卷宋何)
(偃刪王逸注亡)楚辭九悼一卷(楊穆撰)參解楚辭七卷(皇甫遵訓撰)楚
辭音一卷(徐邈撰)楚辭音一卷(宋處士諸葛氏撰)楚辭音一卷(孟奥)
(撰)楚辭音一卷楚辭音一卷(釋道騫撰)離騷草木疏二卷
(劉杳撰)
右十部二十九卷(通計亡書合十一部四十卷)
楚辭者屈原之所作也自周室衰亂詩人寢息諂佞之
道興諷刺之辭廢楚有賢臣屈原被讒放逐乃著離騷
八篇言已離别愁思申抒其心自明無罪因以諷諫冀
君覺悟卒不省察遂赴汨羅死焉弟子宋玉痛惜其師
傷而和之其後賈誼東方朔劉向揚雄嘉其文彩擬之
而作蓋以原楚人也謂之楚辭然其氣質高麗雅致清
遠後之文人咸不能逮始漢武帝命淮南王爲之章句
旦受詔食時而奏之其書今亡後漢校書郎王逸集屈
原已下迄於劉向逸又自爲一篇幷叙而注之今行於
世隋時有釋道騫善讀之能爲楚聲音韻清切至今傳
楚辭者皆祖騫公之音
楚蘭陵令荀況集一卷(殘缺梁二卷)楚大夫宋玉集三卷
漢武帝集一卷(梁二卷)漢淮南王集一卷(梁二卷又有賈誼集四卷晁錯)
(集三卷漢弘農都尉枚乘集二卷錄各一卷亡)漢中書令司馬遷集一卷漢
太中大夫東方朔集二卷(梁有漢光禄大夫吾丘夀王集二卷亡)漢文園
令司馬相如集一卷漢膠西相董仲舒集一卷(梁二卷又)
(有漢太常孔臧集二卷亡)漢騎都尉李陵集二卷(梁有漢丞相魏相集二卷錄一卷左)
(馮翊張敞集一卷錄一卷亡)漢諫議大夫王襃集五卷漢諫議大
夫劉向集六卷(梁有漢射聲校尉陳湯集二卷丞相韋玄成集二卷亡)漢諫議大
夫谷永集二卷(梁有涼州刺史杜鄴集二卷騎都尉李尋集二卷亡)漢司空師丹
集一卷(梁三卷錄一卷)漢光禄大夫息夫躬集一卷漢太中
大夫揚雄集五卷漢太中大夫劉歆集五卷漢成
帝班婕妤集一卷(梁有班昭集三卷王莽建新大尹崔篆集一卷保成師友唐林集一卷中)
(謁者史岑集二卷後漢東平王蒼集五卷桓譚集五卷亡)後漢司隷從事馮衍集五
卷後漢徐令班彪集二卷(梁五卷又有司徒掾陳元集一卷王隆集二卷雲陽)
(令朱勃集二卷後漢處士梁鴻集二卷亡)後漢車騎從事杜篤集一卷後
漢車騎司馬傅毅集二卷(梁五卷)後漢大將軍護軍司馬
班固集十七卷(梁有魏郡太守黃香集二卷亡)後漢長岑長崔駰集十
卷後漢侍中賈逵集一卷(梁二卷)後漢校書郎劉騊駼
集一卷(梁二卷錄一卷又有樂安相李尢集五卷大鴻臚竇章集二卷亡)後漢濟北相
崔瑗集六卷(梁五卷)後漢劉珍集二卷(錄一卷)後漢河間相張
衡集十一卷(梁十二卷又一本十四卷又有郎中籍順集二卷錄二卷後漢太傅胡廣集二卷錄)
(一卷亡)後漢黃門郎葛龔集六卷(梁五卷一本七卷)後漢司空李
固集十二卷(梁十卷)後漢南郡太守馬融集九卷(梁有外黃令高)
(彪集二卷錄一卷王逸集二卷錄一卷司徒掾桓鱗集二卷錄一卷亡)後漢徵士崔琦集
一卷(梁二卷又有酈炎集二卷錄二卷陳相邊韶集一卷錄一卷益州刺史朱穆集二卷錄一卷亡)後
漢京兆尹延篤集一卷(梁二卷錄一卷又有司農卿皇甫規集五卷太常卿張奐集二)
(卷錄一卷王延夀集三卷五原太守崔寔集二卷錄一卷上計趙壹集二卷錄一卷亡)後漢諫議
大夫劉陶集三卷(梁二卷錄一卷又有外黃令張升集二卷錄一卷侯瑾集二卷盧植集二)
(卷議郎廉品集二卷亡)後漢司空荀爽集一卷(梁三卷錄一卷)後漢野王
令劉梁集三卷(梁二卷錄一卷又有鄭玄集二卷錄一卷亡)後漢左中郎將
蔡邕集十二卷(梁有二十卷錄一卷又有尚書令士孫瑞集二卷亡)後漢太山太
守應劭集二卷(梁四卷又有别部司馬張超集五卷亡)後漢少府孔融集
九卷(梁十卷錄一卷)後漢侍御史虞翻集二卷(梁三卷錄一卷)後漢討
虜長史張紘集一卷(梁二卷錄一卷梁有後漢處士禰衡集二卷錄一卷亡)後漢
尚書右丞潘勖集二卷(梁有錄一卷亡)後漢丞相倉曺屬阮瑀
集五卷(梁有錄一卷亡)魏太子文學徐幹集五卷(梁有錄一卷亡)魏太
子文學應瑒集一卷(梁有五卷錄一卷亡)後漢丞相軍謀掾陳琳
集三卷(梁十卷錄一卷)魏太子文學劉楨集四卷(錄一卷)後漢丞
相主簿繁欽集十卷(梁錄一卷亡)後漢丞相主簿楊修集一
卷(梁二卷錄一卷)後漢侍中王粲集十一卷(梁有魏國郎中令路粹集二卷錄一)
(卷行御史大夫袁渙集五卷錄一卷魏國奉常王修集二卷亡)後漢尚書丁儀集一卷
(梁二卷錄一卷)後漢黃門郎丁廙集一卷(梁二卷錄一卷梁又有婦人後漢黃門郎)
(秦嘉妻徐淑集一卷後漢董祀妻蔡文姬集一卷傅石甫妻孔氏集一卷亡)魏武帝集二十
六卷(梁三十卷錄一卷梁又有武皇帝逸集十卷亡)魏武帝集新撰十卷魏
文帝集十卷(梁二十三卷)魏明帝集七卷(梁五卷或九卷錄一卷梁又有高貴)
(鄉公集四卷亡)魏陳思王曹植集三十卷(梁又有司徒華歆集二卷亡)魏司
徒王朗集三十四卷(梁三十卷又司徒陳羣集五卷亡)魏給事中邯鄲
淳集二卷(梁有錄一卷又有劉廙集二卷侍中吳質集五卷新城太守孟達集三卷魏徵士管寧集)
(三卷錄一卷亡)魏光祿勳高堂隆六卷(梁十卷錄一卷又有光禄勲劉邵集二卷魏一)
(卷亡)魏散騎常侍繆襲集五卷(梁有錄一卷又有散騎常侍王象集一卷光禄大夫)
(韋誕集三卷錄一卷散騎常侍麋元集五卷游擊將軍卞蘭集二卷錄一卷隰陽侯李康集二卷錄一卷陳郡)
(太守孫該集二卷錄一卷尚書傳巽集二卷錄一卷亡)魏章武太守殷襃集一卷
(梁二卷)魏司空王昶集五卷(梁有錄一卷)魏衛將軍王肅集五
卷(梁有錄一卷又有桓範集二卷中領軍曹羲集五卷錄一卷亡)魏尚書何晏集十一
卷(梁十卷錄一卷)魏衛尉卿應璩集十卷(梁有錄一卷又有王弼集五卷錄一卷中)
(書令劉階集二卷太常卿傅嘏集二卷錄一卷樂安太守夏侯惠集二卷錄一卷亡)魏校書郎杜
摯集二卷(梁有毌丘儉集二卷錄一卷征東軍司馬江奉集二卷亡)魏太常夏侯玄
集三卷(梁有車騎將軍鍾毓集五卷錄一卷亡)魏步兵校尉阮籍集十卷
(梁十三卷錄一卷)魏中散大夫嵇康集十三卷(梁十五卷錄一卷又有魏徵士)
(吕安集二卷錄一卷亡)魏司徒鍾會集九卷(梁十卷錄一卷)魏汝南太守
程曉集二卷(梁錄一卷)蜀丞相諸葛亮集二十五卷(梁二十四卷又)
(有蜀司徒許靖集二卷錄一卷征北將軍夏侯霸集二卷亡)吳輔義中郎將張温集
六卷(梁有士燮集五卷亡)吳偏將軍駱統集十卷(梁有錄一卷又有太子少傅薛)
(綜集三卷錄一卷亡)吳選曹尚書暨豔集二卷(梁三卷錄一卷又有姚信集二卷錄)
(一卷謝丞集四卷今亡)吳人楊厚集二卷(梁又有錄一卷)吳丞相陸凱集
五卷(梁有錄一卷)吳侍中胡綜集二卷(梁有錄一卷又有東觀令華覈集五卷錄)
(一卷亡)吳侍中張儼集一卷(梁二卷錄一卷又有韋昭集二卷錄一卷亡)吳中
書令紀騭集三卷(梁有錄一卷又有陸景集一卷亡)晉宣帝集五卷(梁有)
(錄一卷)晉文帝集三卷齊王攸集二卷(梁三卷)晉王沈集
五卷(梁有鄭襃集二卷亡)晉宗正稽喜集一卷(殘缺梁二卷錄一卷)晉散騎
常侍應貞集一卷(梁五卷)晉司隷校尉傅玄集十五卷(梁五)
(十卷錄一卷亡)晉著作郎成公綏集九卷(殘缺梁十卷又有裴秀集三卷錄一卷亡)
晉金紫光祿大夫何禎集一卷(梁五卷又有袁準集二卷錄一卷亡)晉少
傅山濤集九卷(梁五卷錄一卷又一本十卷齊奉朝請裴津注又梁有向秀集二卷錄一卷平)
(原太守阮种集二卷錄一卷阮侃集五卷錄一卷亡)晉大傅羊祜集一卷(殘缺梁二卷錄)
(一卷又有蔡玄通集五卷太宰賈充集五卷錄一卷荀勗集三卷錄一卷亡)晉征南將軍杜
預集十八卷晉輔國將軍王濬集一卷(殘缺梁二卷錄一卷)晉
徵士皇甫謐集二卷(錄一卷)晉侍中程咸集三卷(梁有光祿大夫)
(劉毅集二卷錄一卷晉侍中庾峻集二卷錄一卷亡)晉巴西太守郤正集一卷
晉散騎常侍薛瑩集三卷(梁又有散騎常侍陶濬集二卷錄一卷亡)晉通事
郎江偉集六卷(梁有宣舒集五卷散騎常侍曹志集二卷錄一卷鄒湛集三卷錄一卷亡)晉
汝南太守孫毓集六卷晉處士楊泉集二卷(錄一卷梁有司)
(徒王渾集五卷冀州刺史王深集五卷亡)晉徵士閔鴻集三卷(梁有光祿大夫裴楷集二)
(卷錄一卷亡)晉司空張華集十卷(錄一卷)晉尚書僕射裴頠集
九卷(梁有太子中庶子許孟集三卷錄一卷太宰何邵集二卷錄一卷光祿大夫劉頌集三卷錄一卷劉)
(寔集二卷錄一卷亡)晉散騎常侍王佑集三卷(錄一卷梁有晉驃騎將軍王濟集二)
(卷亡)華嶠集八卷(梁二卷)晉祕書丞司馬彪集四卷(梁三卷錄一卷)
(又有尚書庾儵集二卷錄一卷國子祭酒謝衡集二卷亡)晉漢中太守李虔集一卷
(梁二卷錄一卷)晉司隷校尉傅咸集十七卷(梁三十卷錄一卷又有太子中庶子)
(棗據集二卷錄一卷劉寳集三卷亡)晉馮翊太守孫楚集六卷(梁十二卷錄一卷)
晉散騎常侍夏侯湛集十卷(梁有錄一卷又有弋陽太守夏侯淳集二卷散騎侍)
(郎王讚集五卷亡)晉衛尉卿石崇集六卷(梁有錄一卷)晉尚書郎張
敏集二卷(梁五卷又有黃門郎伏偉集一卷亡)晉黃門郎潘岳集十卷
晉太常卿潘尼集十卷晉頓丘太守歐陽建集二卷
(梁有宗正劉訏集二卷錄一卷散騎常侍李重集二卷光祿大夫樂廣集二卷錄一卷阮渾集三卷錄一卷亡)
晉侍中嵇紹集二卷(錄一卷梁有錢唐令楊建集九卷長沙相盛彦集五卷左長史楊乂)
(集三卷錄一卷)晉尚書盧播集一卷(梁二卷錄一卷又有欒肇集五卷錄一卷南中郎長)
(史應亨集二卷亡)晉國子祭酒杜育集二卷晉太常卿摯虞
集九卷(梁十卷錄一卷又祕書監繆徵集二卷錄一卷亡)晉齊王府記室左思
集二卷(梁有五卷錄一卷又有晉豫章太守夏靖集二卷錄一卷吳王文學鄭豐集二卷錄一卷大司)
(馬東曹掾張翰集二卷錄一卷清河王文學陳略集二卷錄一卷揚州從事陸冲集二卷錄一卷亡)晉平
原内史陸機集十四卷(梁四十七卷錄一卷亡)晉清河太守陸雲
集十二卷(梁十卷錄一卷又有少府丞孫極集二卷錄一卷亡)晉中書郎張載集
七卷(梁一本二卷錄一卷)晉黃門郎張協集三卷(梁四卷錄一卷)晉著作
郎束晳集七卷(梁五卷錄一卷又有征南司馬曹攄集三卷錄一卷散騎常侍江統集十卷錄)
(一卷著作郎胡濟集五卷錄一卷亡)晉中書令卞粹集一卷(梁五卷又有光祿勲閭丘)
(沖集二卷錄一卷亡)晉太傅從事中郎庾敳集一卷(梁五卷錄一卷又有太子)
(中舍人阮瞻集二卷錄一卷太子洗馬阮修集二卷錄一卷廣威將軍裴邈集二卷錄一卷亡)晉大傅
郭象集二卷(梁五卷錄一卷又有廣州刺史嵇含集十卷錄一卷亡)晉安豐太守
孫惠集八卷(梁十一卷錄一卷又有松滋令蔡洪集二卷錄一卷亡)晉平北將軍
牽秀集四卷(梁三卷錄一卷又有車騎從事中郎蔡克集二卷錄一卷游擊將軍索靖集三卷隴)
(西太守閻纂集二卷錄一卷秦州刺史張輔集二卷錄一卷交趾太守殷巨集二卷錄一卷太子洗馬陶佐集)
(五卷錄一卷東晉鄱陽太守虞溥集二卷錄一卷益陽令吳商集五卷仲長敖集二卷晉太常卿劉弘集三卷)
(錄一卷開府山簡集二卷錄一卷兗州刺史宗岱集二卷侍中王峻集二卷錄一卷濟陽内史王曠集五卷錄)
(一卷亡)晉散騎常侍棗嵩集一卷(梁二卷錄一卷又有襄陽太守棗腆集二卷錄)
(一卷亡)晉太尉劉琨集九卷(梁十卷)劉琨别集十二卷晉
司空從事中郎盧諶集十卷(梁有錄一卷)晉祕書丞傅暢集
五卷(梁有錄一卷又有晉明帝集五卷錄一卷簡文帝集五卷錄一卷孝武帝集二卷錄一卷彭城王紘)
(集二卷譙烈王集九卷錄一卷亡)晉會稽王司馬道子集八卷(梁九卷又有鎮)
(東從事中郎傅毅集五卷亡)晉衡陽内史曾瓌集三卷(梁四卷錄一卷又有驃騎)
(將軍顧榮集五卷錄一卷亡)晉司空賀循集十八卷(梁二十卷錄一卷又有散騎常)
(侍張杭集二卷錄一卷車騎長史賈彬集三卷錄一卷亡)晉光祿大夫衛展集十二
卷(梁十五卷又有東晉太尉荀組集三卷錄一卷亡)晉祕書郎張委集九卷(梁五)
(卷又有關内侯傅珉集一卷光禄大夫周顗集二卷禄一卷亡)晉太常謝鯤集六卷(梁二)
(卷)晉驃騎將軍王廙集十卷(梁三十四卷錄一卷又有華譚集二卷亡)晉御
史中丞熊遠集十二卷(梁五卷錄一卷又有湘州秀才谷儉集一卷大鴻臚周嵩集三)
(卷錄一卷亡)晉弘農太守郭璞集十七卷(梁十卷錄一卷)晉張駿集
八卷(殘缺)晉大將軍王敦集十卷(梁有吳興太守沈充集二卷散騎常侍傅純集)
(二卷錄一卷亡)晉光禄大夫梅陶集九卷(梁二十卷錄一卷又有金紫光禄大夫荀)
(邃集二卷錄一卷亡)晉散騎常侍王覽集九卷(梁五卷又有晉著作佐郎王濤集五)
(卷廷尉卿阮放集十卷錄一卷宗正卿張俊集五卷錄一卷汝南太守應碩集二卷金紫光禄大夫張闓集二)
(卷錄一卷揚州從事陸沈集二卷錄一卷驃騎將軍卞壼集二卷錄一卷光禄勲鍾雅集一卷衛尉卿劉超集)
(二卷衛將軍戴邈集五卷錄一卷光禄大夫荀崧集一卷亡)晉大將軍溫嶠集十卷
(梁錄一卷)晉侍中孔坦集十七卷(梁五卷錄一卷又有臧沖集一卷晉鎮南大將軍應)
(瞻集五卷亡)晉太僕卿王嶠集八卷(梁有衛尉荀闓集一卷鎮北將軍劉隗集二卷)
(大司馬陶侃集二卷錄一卷亡)晉丞相王導集十一卷(梁十卷錄一卷)晉太尉
郗鑒集十卷(錄一卷)晉太尉庾亮集二十一卷(梁二十卷錄一卷又)
(有虞預集十卷錄一卷平越司馬黃整集十卷錄一卷亡)晉護軍長史庾堅集十三
卷(梁十卷錄一卷)晉司空庾冰集七卷(梁二十卷錄一卷)晉給事中庾
闡集九卷(梁十卷錄一卷)晉著作郎王隱集十卷(梁二十卷錄一卷)晉
散騎常侍干寳集四卷(梁五卷)晉太常卿殷融集十卷(梁有)
(衛尉張虞集十卷光禄大夫諸葛恢集五卷錄一卷亡)晉車騎將軍庾翼集二十
二卷(梁二十卷錄一卷)晉司空何充集四卷(梁五卷又有御史中丞郝默集五卷)
(征西諮議甄述集十二卷武昌太守徐彦則集十卷亡)晉散騎常侍王愆期集七
卷(梁十卷錄一卷又有司徒左長史王濛集五卷丹陽尹劉恢集二卷錄一卷益州刺史袁喬集七卷亡)
晉尚書令顧和集五卷(梁有錄一卷又有尚書僕射劉遐集五卷徵士江淳集三卷錄)
(一卷魏興太守荀述集一卷平南將軍賀翹集五卷李軌集八卷亡)晉李充集二十二卷
(梁十五卷錄一卷)晉司徒蔡謨集十七卷(梁四十三卷)晉揚州刺史
殷浩集四卷(梁五卷錄一卷又有吳興孝廉鈕滔集五卷錄一卷宣城内史劉系之集五卷錄一)
(卷亡)庾赤王集四卷晉尋陽太守庾純集八卷(梁有驃騎司馬)
(王修集二卷錄一卷衛將軍謝尚集十卷錄一卷青州刺史王俠集二卷亡)晉西中郎將王
胡之集十卷(梁五卷錄一卷)晉中書令王洽集五卷(錄一卷梁有宜春令)
(范保集七卷徵士范宣集十卷錄一卷建安太守丁纂集四卷錄一卷亡)晉金紫光禄大夫
王羲之集九卷(梁十卷錄一卷)晉散騎常侍謝萬集十六卷(梁十)
(卷)晉司徒長史張憑集五卷(梁有錄一卷梁有高涼太守楊方集二卷亡)晉
徵士許詢集三卷(梁八卷錄一卷)晉征西將軍張望集十卷(梁十)
(二卷錄一卷)晉餘姚令孫統集二卷(梁九卷錄一卷又有晉陵令戴元集三卷錄一)
(卷亡)晉衛尉卿孫綽集十五卷(梁二十五卷)晉太常江逌集九
卷(梁有謝沈集十卷亡)晉李顒集十卷(錄一卷)晉光祿勲曹毗集十
卷(梁十五卷錄一卷又有郡主簿王篾集五卷亡)晉沙門支遁集八卷(梁十三卷又有)
(劉彧集十六卷亡)張重華酒泉太守謝艾集七卷(梁八卷又有撫軍長史蔡)
(系集二卷護軍將軍江彬集五卷錄一卷亡)晉范汪集一卷(梁十卷)晉尚書僕
射王述集八卷(梁又有王度集五卷錄一卷中領軍庾龢集二卷錄一卷將作大匠喩希集一)
(卷吳興太守孔嚴集十一卷錄一卷亡)晉大司馬桓溫集十一卷(梁有四十三卷)
(又有桓溫要集二十卷錄一卷豫章太守車灌集五卷錄一卷亡)晉尚書僕射王坦之
集七卷(梁五卷錄一卷亡)晉左光祿王彪之集二十卷(梁有錄一卷)
晉中書郎郗超集九卷(梁十卷又有南中郎桓嗣集五卷平固令邵毅集五卷錄一卷)
(太學博士滕輔集五卷錄一卷亡)晉苻堅丞相王猛集九卷(錄一卷梁有顧夷集)
(五卷散騎常侍鄭襲集四卷撫軍掾劉暢集一卷亡)晉太常卿韓康伯集十六卷
(梁有黃門郎范啓集四卷豫章太守王恪集十卷零陵太守陶混集七卷海鹽令祖撫集三卷吳興太守殷康)
(集五卷錄一卷亡)晉太傅謝安集十卷(梁十卷錄一卷又有中軍參軍孫嗣集三卷錄)
(一卷司徒左長史劉衮集三卷亡)晉御史中丞孔欣時集八卷(梁七卷)晉
伏滔集十一卷(并目錄梁五卷錄一卷)晉滎陽太守習鑿齒集五
卷晉祕書監孫盛集五卷(殘缺梁十卷錄一卷)晉東陽太守袁
宏集十五卷(梁二十卷錄一卷又有晉黃門郎顧淳集一卷尋陽太守熊鳴鵠集十卷車騎司馬)
(謝韶集三卷金紫光祿大夫王獻之集十卷錄一卷琅邪内史袁質集二卷錄一卷太宰從事中郎袁邵集五)
(卷錄一卷車騎長史謝朗集六卷錄一卷車騎將軍謝頠集十卷錄一卷亡)晉新安太守郗
愔集四卷(殘缺梁五卷又有吳郡功曹陸法之集十九卷亡)晉太常卿王岷集
十卷(梁錄一卷)晉中散大夫羅含集三卷(梁有太宰長史庾舊集二卷大司馬)
(參軍庾悠之集三卷司徒右長史庾凱集二卷亡)晉博士孫放集一卷(殘缺)
(梁十卷)晉聘士殷叔獻集四卷(并目錄梁三卷錄一卷)晉湘東太守
庾肅之集十卷(錄一卷梁有晉北中郎參軍蘇彦集十卷太子左率王肅之集三卷錄一卷黃)
(門郎王徽之集八卷徵士謝敷集五卷錄一卷太常卿孔汪集十卷陳統集七卷太常王愷集十五卷右將軍)
(王忱集五卷錄一卷太常殷允集十卷亡)晉徵士戴逵集九卷(殘缺梁十卷錄一卷又有)
(晉光祿大夫孫廞集十卷尚書左丞徐禪集六卷亡)晉太子前率徐邈集九卷(并目)
(錄梁二十卷錄一卷)晉給事中徐乾集二十一卷(并目錄梁二十卷錄一卷又有)
(晉冠軍將軍張玄之集五卷錄一卷員外常侍荀世之集八卷袁崧集十卷黃門郎魏逷之集五卷驃騎參軍)
(卞湛集五卷金紫光祿大夫禇爽集十六卷錄一卷亡)晉豫章太守范寗集十六
卷(梁有晉餘杭令范弘之集六卷亡)晉司徒王珣集十一卷(并目錄梁十卷錄一)
(卷亡)晉處士薄蕭之集九卷(梁十卷又有晉安北參軍薄要集九卷薄邕集七卷延陵)
(令唐邁之集十一卷錄一卷亡)晉孫恩集五卷(梁有晉殿中將軍傅綽集十五卷驍騎將軍弘)
(戎集十六卷御史中丞魏叔齊集十五卷司徒右長史劉寧之集五卷亡)晉臨海太守辛德
遠集五卷(梁四卷又有晉車騎參軍何瑾之集十一卷太保王恭集五卷錄一卷殷覬集十卷錄一)
(卷亡)晉荆州刺史殷仲堪集十二卷(并目錄梁十卷錄一卷亡)晉驃騎
長史謝景重集一卷晉桓玄集二十卷(梁有晉丹陽令卞範之集)
(五卷錄一卷光祿勲卞承之集十卷錄一卷亡)晉東陽太守殷仲文集七卷(梁五)
(卷)晉司徒王謐集十卷(錄一卷梁有晉光祿大夫伏系之集十卷錄一卷亡)晉右
軍參軍孔璠集二卷晉衛軍諮議湛方生集十卷(錄一)
(卷)晉光祿大夫祖台之集十六卷(梁二十卷)晉通直常侍顧
愷之集七卷(梁二十卷)晉太常卿劉瑾集九卷(梁五卷)晉左僕
射謝混集三卷(梁五卷)晉祕書監滕演集十卷(錄一卷)晉司
徒長史王誕集二卷(梁有晉太尉咨議劉簡之集十卷亡)晉丹陽太守袁
豹集八卷(梁十卷錄一卷又有晉廬江太守殷遵集五卷錄一卷興平令荀軌集五卷亡)晉西
中郎長史羊徽集九卷(梁十卷錄一卷)晉博士周祗集十一
卷(梁一十卷錄一卷又有晉相國主簿殷闡集十卷錄一卷太常傅廸集十卷亡)晉始安太守
卞裕集十三卷(梁十五卷又有晉韋公藝集六卷亡)晉毛伯成集一卷
晉沙門支曇諦集六卷晉沙門釋惠遠集十二卷
晉姚萇沙門釋僧肇集一卷晉王茂略集四卷晉
曹毗集四卷晉宗欽集二卷(梁有晉中軍功曹殷曠之集五卷太學博士魏)
(說集十三卷征西主簿丘道護集五卷錄一卷柴桑令劉民集五卷錄一卷郭澄之集十卷徵士周桓之集)
(一卷孔瞻集九卷亡)晉江州刺史王凝之妻謝道韞集二卷(梁冇婦人)
(晉司徒王渾妻夫人集五卷晉武帝左九嬪集四卷晉太宰賈充妻李扶集一卷晉武平都尉陶融妻陳窈)
(集一卷晉都水使者妻陳玢集五卷晉海西令劉驎妻陳集七卷晉劉柔妻王邵之集十卷晉散騎常侍傅)
(伉妻辛蕭集一卷晉松陽令紐滔母孫瓊集二卷晉成公道賢妻龐馥集一卷晉宣城太守何殷妻徐氏集一)
(卷亡)宋武帝集十二卷(梁二十卷錄一卷)宋文帝集七卷(梁十卷亡)宋
孝武帝集二十五卷(梁三十一卷錄一卷又有宋廢帝景和集十卷錄一卷明帝集三十)
(三卷亡)宋長沙王道憐集十卷(錄一卷梁有宋臨川王道規集四卷錄一卷亡)宋
臨川王義慶集八卷宋江夏王義恭集十一卷(梁十五卷)
(錄一卷又有江夏王集别本十五卷宋衡陽王義季集十卷錄一卷亡)宋南平王鑠集五
卷(梁有宋竟陵王誕集二十卷建平王休祐集十卷新渝惠侯義宗集十二卷散騎常侍祖柔之集二十卷)
(亡)宋豫章太守謝瞻集三卷(梁有宋征虜將軍沈林子集七卷亡)宋太常
卿孔琳之集九卷(并目錄梁十卷錄一卷)宋王叙之集七卷(梁十卷錄)
(一卷)宋太中大夫徐廣集十五卷(錄一卷)宋祕書監盧繁集
一卷(殘缺梁十卷錄一卷)宋侍中孔寗子集十一卷(并目錄梁十五卷錄一卷)
宋建安太守卞瑾集十卷(梁十卷)宋太常卿蔡廓集九卷
(并目錄梁十卷錄一卷又有宋王韶之集二十四卷亡)宋尚書令傅亮集三十一
卷(梁二十卷錄一卷又有宋征南長史孫康集十卷左軍長史范述集三卷亡)宋太常卿鄭
鮮之集十三卷(梁二十卷錄一卷)宋徵士陶潛集九卷(梁五卷錄一卷)
(又有張野集十卷宋零陵令陶階集八卷東莞太守張元瑾集八卷光祿大夫王曇首集二卷錄一卷亡)宋
太常卿范泰集十九卷(梁二十卷錄一卷)宋中書郎荀昶集十
四卷(梁十五卷錄一卷又有卞伯玉集五卷錄一卷中散大夫羊欣集九卷亡)宋司徒王弘
集一卷(梁二十卷錄一卷又有宋金紫光祿大夫沈演集十卷廣平太守范凱集八卷亡)宋沙
門釋惠琳集五卷(梁九卷錄一卷又有宋范晏集十四卷亡)宋司徒府參軍
謝惠連集六卷(梁丘卷錄一卷又有宋太常謝弘微集二卷亡)宋臨川内史謝
靈運集十九卷(梁二十卷錄一卷)宋給事中丘深之集七卷(梁十)
(五卷又有義成太守祖仚之集五卷荆州西曹孫韶集十卷殷淳集二卷揚州刺史殷景仁集九卷博士)
(姚濤之集二十卷錄一卷周祋集十一卷亡)殷闡之集一卷宋徵士宗景
集十六卷(梁十五卷)宋徵士雷次宗集十六卷(梁二十九卷錄一卷)宋
奉朝請伍緝之集十二卷(梁有宋南蠻主簿衛令元集八卷范曄集十五卷錄一卷)
(撫軍諮議范廣集一卷右光祿大夫王敬集五卷錄一卷任豫集六卷亡)宋御史中丞何承
天集二十卷(梁三十二卷亡)宋太中大夫裴松之集十三卷(梁二)
(十一卷又有王韶之集十九卷宋光祿大夫江湛集四卷錄一卷亡)宋太尉袁淑集十一
卷(并目錄梁十卷錄一卷)宋秘書監王微集十卷(梁有錄一卷又有宋太子舍人)
(王僧謙集二卷金紫光祿大夫王僧綽集一卷征北行參軍顧邁集二十卷魚復令陳超之集十卷平南將軍)
(何長瑜集八卷亡)宋員外郎荀雍集二卷(梁四卷又有宋國子博士范演集八卷錢)
(唐令顧昱集六卷臨成令韓濬之集八卷南陽太守沈亮之集七卷博士孔欣集九卷臨海太守江玄叔)
(集四卷尚書郎劉馥集十一卷太子中舍人張演集八卷南昌令蔡眇之集三卷太學博士顧雅集十三卷巴)
(東太守孫仲之集十一卷太尉諮議參軍謝元集一卷南海太守陸展集九卷棘陽令山謙之集十二卷廣州)
(刺史楊希集九卷員外常侍周始之集十一卷主客郎羊崇集六卷太子舍人孔景亮集三卷亡)宋中
書郎袁伯文集十一卷(并目錄梁有宋丞相諮議蔡超集七卷亡)宋東中郎
長史孫緬集八卷(并目錄梁十一卷又有宋賀道養集十卷太子洗馬謝登集六卷新安太)
(守張鏡集十卷兼中書舍人禇詮之集八卷錄一卷亡)宋特進顔延之集二十五
卷(梁三十卷又有顔延之逸集一卷亡)宋東揚州刺史顔竣集十四卷(并目)
(錄)宋大司馬錄事顔測集十一卷(并目錄)宋護軍將軍王
僧逹集十卷(梁有錄一卷又有博士羊戎集十卷江寧令蘇寳生集四卷兗州别駕范義集)
(十二卷吳興太守劉瑀集七卷本郡孝廉劉氏集九卷亡)宋會稽太守張暢集十二
卷(殘缺梁十四卷錄一卷又有宋司空何尚之集十卷亡)宋吏部尚書何偃集十
九卷(梁十六卷又有廬江太守周朗集八卷亡)宋侍中沈懷文集十二卷(殘缺)
(梁十六卷)宋北中郎長史江智深集九卷(并目一卷)宋太子中庶
子殷琰集七卷(梁又有宋武陸太守袁顗集八卷荀欽明集六卷安北參軍王詢之集五卷越)
(騎校尉戴法興集四卷亡)宋黃門郎虞通之集十五卷(梁二十卷)宋司徒
左長史沈勃集十五卷(梁二十卷)宋金紫光祿大夫謝莊集
十九卷(梁十五卷又有宋金紫光祿大夫謝協集三卷三巴校尉張悦集十一卷揚州從事賀頠集十)
(一卷領軍長史孔邁之集八卷撫軍參軍賀弼集十六卷本州秀才劉遂集二卷亡)宋建平王景
素集十卷宋征虜記室參軍鮑照集十卷(梁六卷又有宋武康)
(令沈懷遠集十九卷裴駰集六卷刪定郎劉鯤集五卷宜都太守費修集十卷亡)宋太中大夫
徐爰集六卷(梁十卷又有宋護軍司馬孫勃集六卷右光祿大夫張永集十卷陽羡令趙繹集十)
(六卷亡)宋庾蔚之集十六卷(梁二十卷又有太子中舍人徵不就王素集十六卷亡)
宋豫章太守劉愔集八卷(梁十卷又有宋起部費鏡運集二十卷光祿大夫孫夐集)
(十一卷太尉從事中郎蔡頤集三卷司空劉緬集二十卷錄一卷青州刺史明舊暠集十卷吳興太守蕭惠開)
(集七卷沈宗之集十卷大司農張辯集十六卷金紫光祿大夫王瓚集十五卷錄一卷郭坦之集五卷會稽主)
(簿辛湛之集八卷太子舍人朱年集二卷東海王常侍鮑德遠集六卷會稽郡丞張緩集六卷亡)宋寧
國令劉薈集七卷宋江州從事吳邁遠集一卷(殘缺梁八)
(卷亡)宋宛朐令湯惠休集三卷(梁四卷又有南海太守孫奉伯集十卷右將軍成元)
(範集十卷奉朝請虞喜集十一卷延陵令唐思賢集十五卷戴凱之集六卷亡)宋司徒袁粲集
十一卷(并目錄梁九卷又有婦人牽氏集一卷宋後宫司儀韓蘭英集四卷亡)齊文帝集
一卷(殘缺梁十一卷又有齊晉安王子懋集四卷錄一卷隨王子隆集七卷亡)齊竟陵王子
良集四十卷(梁又有齊聞喜公蕭遥欣集十一卷領軍諮議劉祥集十卷亡)齊太宰禇
彦回集十五卷(梁又有齊黃門侍郎崔祖思集二十卷中軍佐鍾蹈集十二卷餘杭令丘巨源)
(集十卷錄一卷亡)齊太尉王儉集五十一卷(梁六十卷又有齊東海太守謝顥集)
(十六卷謝[卄瀹]集十卷豫州刺史劉善明集十卷侍中褚賁集十二卷徵士劉蚪集二十四卷司徒主簿徵不就)
(庾易集十卷顧歡集三十卷劉瓛集三十卷射聲校尉劉璉集三卷亡)齊中書郎周顒集
八卷(梁十六卷又有齊左侍郎鮑鴻集二十卷錄一卷雍州秀才韋瞻集十卷正員郎劉懷慰集十卷錄)
(一卷永嘉太守江山圖集十卷驃騎記室參軍荀憲集十一卷亡)齊前軍參軍虞羲集
九卷(殘缺梁十一卷又有平陽令韋沈集十卷車騎參軍任文集十一卷卞鑠集十六卷婁幼瑜集六十)
(六卷長水校尉祖冲之集五十一卷亡)齊中書郎王融集十卷齊吏部
郎謝朓集十二卷謝朓逸集一卷(梁又有玉巾集十一卷亡)齊司
徒左長史張融集二十七卷(梁十卷又有張融玉海集十卷大澤集十卷金波集)
(六十卷又有齊羽林監庾韶集十卷黃門郎王僧祐集十卷太常卿劉悛集二十卷錄一卷祕書王寂集五卷)
(亡)齊金紫光祿大夫孔稚珪集十卷齊後軍法曹參
軍陸厥集八卷(梁十卷)齊太尉徐孝嗣集十卷(梁七卷又有侍中劉)
(暄集一十一卷通直常侍裴昭明集九卷虞炎集七卷吏部郎劉瑱集十卷梁國從事中郎劉繪集十卷亡)
齊侍中袁彖集五卷(并錄)齊中書郎江奐集九卷(并錄)齊平
西諮議宗躬集十三卷齊太子舍人沈驎士集六卷
梁武帝集二十六卷(梁三十二卷)梁武帝詩賦集二十卷
梁武帝雜文集九卷梁武帝别集目錄二卷梁
武帝淨業賦三卷梁簡文帝集八十五卷(陸罩撰并錄)梁
元帝集五十二卷梁元帝小集十卷梁昭明太子
集二十卷(梁有晉安成王集三十卷亡)梁岳陽王察集十卷梁王
蕭巋集十卷梁邵陵王綸集六卷梁武陵王紀集
八卷梁蕭琮集七卷(梁又有安成煬王集五卷亡)梁司徒諮議宗
史集九卷(并錄)博士丘遲集十卷(并錄梁十一卷又有謝朏集十)
(五卷亡)梁金紫光祿大夫江淹集九卷(梁二十卷)江淹後集十
卷梁尚書僕射范雲集十一卷(并錄)梁太常卿任昉集
三十四卷(梁有晉安太守謝纂集十卷撫軍將軍柳憺集二十卷中護軍柳惲集十二卷豫州刺史)
(柳憕集六卷尚書令柳忱集十三卷義興郡丞何僴集三卷撫軍中兵参軍韋溫集十卷鎮西錄事參軍到洽)
(集十一卷太子洗馬劉苞集十卷南徐州秀才諸葛璩集十卷亡)梁特進沈約集一百
一卷(并錄梁又有謝綽集十一卷亡)梁中軍府諮議王僧孺集三十卷
梁尚書左丞范縝集十一卷梁護軍將軍周捨集
二十卷(梁有祕書張熾金河集六十卷劉歊集八卷玄貞處士劉訏集一卷亡)梁蕭洽集
二卷先生陶弘景集三十卷陶弘景内集
十五卷梁徵士魏道微集三卷梁黃門郎張率集
三十八卷梁南徐州治中王冏集三卷梁都官尚
書江革集六卷梁奉朝請吳均集二十卷梁光祿
大夫庾曇隆集十卷(并錄)梁儀同三司徐勉前集三十五
卷徐勉後集十六卷(幷序錄)梁吏部郎王錫集七卷(幷錄)
梁尚書左僕射王暕集二十一卷梁平西刑獄參軍
劉孝標集六卷梁鴻臚卿裴子野集十四卷梁仁
威府長史司馬褧集九卷梁蕭子暉集九卷梁始
興内史蕭子範集十三卷梁建陽令江洪集二卷
梁鎮西府記室鮑畿集八卷梁尚書祠部郎虞㬭集
十卷梁新田令費昶集三卷梁蕭機集二卷梁
東陽郡丞謝瑱集八卷梁通直郎謝琛集五卷梁
仁威記室何遜集七卷(梁有安西記室劉綏集四卷沙門釋智藏集五卷亡)梁太
常卿陸倕集十四卷梁廷尉卿劉孝綽集十四卷
梁都官尚書劉孝儀集二十卷梁太子庶子劉孝威
集十卷梁東陽太守王揖集五卷梁黃門郎陸雲
公集十卷梁國子祭酒蕭子雲集十九卷梁征西
府長史楊朓集十一卷(幷錄)梁太子洗馬王筠集十一卷
(并錄)王筠中書集十一卷(幷錄)王筠臨海集十一卷(幷錄)王筠
左佐集十一卷(并錄)王筠尚書集九卷(并錄)梁西昌侯蕭深
藻集四卷(并錄)梁中書郎任孝恭集十卷梁平北府長
史鮑泉集一卷梁雍州刺史張纘集十一卷(并錄)梁尚
書僕射張綰集十一卷(并錄)梁度支尚書庾肩吾集十卷
梁太常卿劉之遴前集十一卷劉之遴後集二十
一卷梁豫章世子侍讀謝郁集五卷梁安成蕃王
蕭欣集十卷梁中書舍人朱超集一卷梁護軍將
軍甄玄成集十卷(并錄)梁散騎君攸集十三卷
梁臨安恭公主集三卷(武帝女)梁征西記室范靖妻沈滿
願集三卷梁太子洗馬徐悱妻劉令嫺集三卷後
魏孝文帝集三十九卷後魏司空高允集二十一卷
後魏司農卿李諧集十卷後魏太常卿盧元明集
十七卷後魏司空祭酒袁躍集十三卷後魏著作
佐郎韓顯宗集十卷後魏散騎常侍溫子昇集三十
九卷後魏太常卿陽固集三卷北齊特進邢子才
集三十一卷北齊尚書僕射魏收集六十八卷北
齊儀同劉逖集二十六卷後周明帝集九卷後周
趙王集八卷後周滕簡王集八卷後周儀同宗懍
集十二卷(并錄)後周沙門釋忘名集十卷後周小司空
王襃集二十一卷(并錄)後周少傅蕭撝集十卷後周開
府儀同庾信集二十一卷(并錄)陳後主集三十九卷陳
後主沈后集十卷陳大匠卿杜之偉集十二卷陳
金紫光祿大夫周弘讓集九卷陳周弘讓後集十二
卷陳侍中沈炯前集七卷陳沈炯後集十三卷
陳沙門釋標集二卷陳沙門釋洪偃集八卷陳沙
門釋瑗集六卷陳沙門釋靈裕集四卷陳尚書僕
射周弘正集二十卷陳鎮南府司馬隂鏗集一卷
陳左衞將軍顧野王集十九卷陳沙門策上人集五
卷陳尚書左僕射徐陵集三十卷陳右衞將軍張
式集十四卷陳尚書度支郎張正見集十四卷陳
司農卿陸琰集二卷陳少府卿陸玢集十卷陳光
祿卿陸瑜集十一卷(并錄)陳護軍將軍蔡景歴集五卷
陳沙門釋暠集六卷陳御史中丞褚玠集十卷陳
安右府諮議君卿集二卷陳著作佐郎張仲簡
集一卷煬帝集五十五卷王祐集一卷武陽太
守盧思道集三十卷金州刺史李元操集十卷蜀
王府記室辛德源集三十卷太尉楊素集十卷懷
州刺史李德林集十卷吏部尚書牛弘集十二卷
司隷大夫薛道衡集三十卷國子祭酒何妥集十卷
祕書監柳䛒集五卷開府江總集三十卷江總
後集二卷記室參軍蕭慤集九卷著作郎魏彦深
集三卷著作郎諸葛穎集十四卷劉子政母祖氏
集九卷著作郎王胄集十卷
右四百三十七部四千三百八十一卷(通計亡書合八百八)
(十六部八千一百二十六卷)
别集之名蓋漢東京之所創也自靈均已降屬文之士
衆矣然其志尚不同風流殊君子欲觀其體勢
而見其心靈故别聚焉名之為集辭人景慕並自記載
以成書部年代遷徙亦頗遺散其高唱絶俗者略皆具
存今依其先後次之於此
文章流别集四十一卷(梁六十卷志二卷論二卷摯虞撰)文章流别志
論二卷(摯虞撰)文章流别本十二卷(謝混撰)續文章流别三
卷(孔寗撰)集苑四十五卷(梁六十卷)集林一百八十一卷(宋臨川王)
(劉義慶撰梁二百卷)集林鈔十一卷集鈔十卷(沈約撰梁有集鈔四十卷丘遲)
(撰亡)集略二十卷撰遺六卷(梁又有零集三十六卷亡)翰林論三卷
(李充撰梁五十四卷)文苑一百卷(孔逭撰)文苑鈔三十卷文選三
十卷(梁昭明太子撰)詞林五十八卷文海五十卷吳朝士
文集十卷(梁十三卷又有漢書文府三卷亡)巾箱集七卷(梁有文章志錄雜文八卷)
(謝沈撰又名士雜文八卷亡)婦人集二十卷(梁有婦人集三十卷殷淳撰又有婦人集十一)
(卷亡)婦人集鈔二卷雜文十六卷(為婦人作)文選音三卷(蕭該)
(撰)文心彫龍十卷(梁兼東宫通事舍人劉勰撰)文章始一卷(姚蔡撰梁有文)
(章始一卷任昉撰四代文章記一卷吳郡功曹張防撰亡)賦集九十二卷(謝靈運撰梁又有賦)
(集五十卷宋新渝惠侯撰賦集四十卷宋明帝撰樂器賦十卷伎藝賦六卷亡)賦集鈔一卷
賦集八十六卷(後魏祕書丞崔浩撰)續賦集十九卷(殘缺)歴代賦十
卷(梁武帝撰)皇德瑞應賦頌一卷(梁十六卷)五都賦六卷(并錄張衡及左)
(思撰)雜都賦十一卷(梁雜賦十六卷又東都賦一卷孔逭作二京賦二卷李軌綦毋邃撰齊都)
(賦二卷幷音左思撰相風賦七卷傅玄等撰迦維國賦二卷晉右軍行參軍虞干紀撰遂志賦十卷乘輿赭白)
(馬二卷亡)述征賦一卷神雀賦一卷(後漢傅毅撰)雜賦注本三
卷(梁有郭璞注子虚上林賦一卷薛綜注張衡二京賦二卷晁矯注二京賦一卷武巽注二京賦二卷張載)
(及晉侍中劉逵晉懷令衞瓘注左思三都賦三卷綦毋邃注三都賦三卷項氏注幽通賦蕭廣濟注木玄虚海)
(賦一卷徐爰注射雉賦一卷亡)獻賦十八卷圍碁賦一卷(梁武帝撰)觀象
賦一卷洛神賦一卷(孫壑注)枕賦一卷(張居祖撰)二都賦音
一卷(李軌撰)百賦音十卷(宋御史褚詮之撰梁有賦音二卷郭徵之撰雜賦圖十七卷亡)
大隋封禪書一卷上封禪書二卷(梁有雜封禪文八卷秦帝刻石文一)
(卷宋會稽太守褚淡撰亡)集雅篇五卷靖恭堂頌一卷(晉凉王李暠撰梁有)
(頌集二十卷王僧綽撰木連理頌二卷太元十九年羣臣上亡)詩集五十卷(謝靈運撰梁五十一)
(卷又有宋侍中張敷袁淑補謝靈運詩集一百卷又詩集百卷并例錄二卷顔峻撰詩集四十卷宋明帝撰雜)
(詩七十九卷江邃撰雜詩二十卷宋太子洗馬劉和注二晉雜詩二十卷古今五言詩美文五卷荀綽撰詩鈔)
(十卷亡)詩集鈔十卷(謝靈運撰梁有雜詩鈔十卷錄一卷謝靈運撰亡)古詩集九
卷六代詩集鈔四卷(梁有雜言詩鈔五卷謝朏撰亡)詩英九卷(謝靈運集)
(梁十卷又有文章英華三十卷梁昭明太子撰亡)今詩英八卷古今詩苑英
華十九卷(梁昭明太子撰)詩纘十三卷衆詩英華一卷詩
類六卷玉臺新詠十卷(徐陵撰)百志詩九卷(干寳撰梁五卷又有)
(古遊仙詩一卷應貞注應璩百一詩八卷百一詩二卷晉蜀郡太守李彪撰亡)齊釋奠會詩一
十卷齊讌會詩十七卷青溪詩三十卷(齊讌會作梁有魏晉)
(宋雜祖餞讌會詩集二十一部一百四十三卷亡今略其數)西府新文十一卷(并錄梁蕭)
(淑撰)百國詩四十三卷文林館詩府八卷(後齊文林館作)詩評
三卷(鍾嶸撰或曰詩品)古樂府八卷文會詩三卷(陳仁威記室徐伯陽)
(撰)五岳七星廻文詩一卷(梁有雜詩圖一卷亡)毛伯成詩一卷(伯成)
(東晉征西將軍)春秋寳藏詩四卷(張朏撰)江淹擬古一卷(羅潛注)樂
府歌辭鈔一卷歌錄十卷古歌錄鈔二卷晉歌
章八卷(梁十卷)吳聲歌辭曲一卷(梁二卷又有樂府歌詩二十卷秦伯文撰樂府)
(歌詩十二卷樂府三校歌詩十卷樂府歌辭九卷太樂歌詩八卷歌辭四卷張永記魏讌樂歌辭七卷晉歌章)
(十卷又晉歌詩十八卷晉讌樂歌辭十卷荀勖撰宋太始祭高禖歌辭十一卷齊三調雅辭五卷古今九代歌)
(詩七卷張湛撰三調相和歌辭五卷三調詩吟錄六卷奏鞞鐸舞曲二卷管絃錄一卷伎錄一卷太樂備問鍾)
(鐸律奏舞歌四卷郝生撰廻文集十卷謝靈運撰又廻文詩八卷織錦廻文詩一卷苻堅秦州刺史竇氏妻蘇)
(氏作頌集二十卷王僧綽撰木連理頌二卷晉太元十九年羣臣上又有鼓吹清商樂府讌樂高禖鞞鐸等歌)
(辭舞錄凡十部)陳郊廟歌辭三卷(并錄徐陵撰)樂府新歌十卷(秦王記室)
(崔子發撰)樂府新歌二卷(秦王司馬殷僧首撰)古今箴銘集十四卷(張湛)
(撰錄一卷梁有箴集十六卷雜誡箴二十四卷女箴一卷女史箴圖一卷又有銘集十一卷又陸少玄撰佛像)
(雜銘十三卷釋僧祐撰箴器雜銘五卷亡)衆賢誡集十卷(殘缺梁有誡林三卷綦毋邃撰四帝)
(誡三卷王誕撰雜家誡七卷諸家雜誡九卷集誡二十二卷亡)諸葛武侯誡一卷女
誡一卷女誡一卷(曹大家撰)女鑒一卷(梁有女訓十六卷)婦人訓
誡集十一卷(并錄梁十卷宋司空徐湛之撰)娣姒訓一卷(馮少胄撰)貞順志
一卷讚集五卷(謝莊撰)畫讚五卷(漢明帝殿閣畫魏陳思王讚梁五十卷又)
(有誄集十三卷謝莊撰亡)七集十卷(謝靈運集)七林十卷(梁十二卷錄二卷卞景撰梁又)
(有七林三十卷音一卷亡)七悟一卷(顔之推撰梁有弔文集六卷錄一卷弔文二卷亡)碑集
二十九卷雜碑集二十九卷雜碑集二十二卷(梁有)
(碑集十卷謝莊撰釋氏碑文三十卷梁元帝撰雜碑二十二卷碑文十五卷晉將作大匠陳勰撰碑文十卷車)
(灌撰又有羊祜墮淚碑一卷桓宣武碑十卷長沙景王碑文三卷荆州雜碑三卷雍州雜碑四卷廣州刺史碑)
(十二卷義興周許碑一卷太原王氏家碑誄頌讚銘集二十六卷諸寺碑文四十六卷釋僧祐撰雜祭文六卷)
(衆僧行狀四十卷釋僧祐撰亡)設論集二卷(劉楷撰梁有設論集三卷東晉人撰客難集二十卷)
(亡)論集七十三卷雜論十卷明真論一卷(晉兗州刺史宗)
(岱撰)東西晉興亡論一卷陶神論五卷正流論一卷
黃芳引連珠一卷梁武連珠一卷(沈約注)梁武帝制
旨連珠十卷(梁邵陵王綸注)梁武帝制旨連珠十卷(陸緬注梁有設論連)
(珠十卷謝靈運撰連珠集五卷陳證撰連珠十五卷又連珠一卷陸機撰何承天注又班固典引一卷蔡邕注)
(亡)梁代雜文三卷詔集區分四十一卷(後周獸門學士宗幹撰)
魏朝雜詔二卷(梁有漢高祖手詔一卷亡)錄魏吳二志詔二卷(梁有三國)
(詔誥十卷亡)晉咸康詔四卷晉朝雜詔九卷(梁有晉雜詔百卷錄一卷)
(又有晉雜詔二十八卷錄一卷又晉詔六十卷晉文王武帝雜詔十二卷亡)錄晉詔十四卷
(梁有晉武帝詔十二卷成帝詔草十七卷康帝詔草十卷建元直詔三卷永和副詔九卷升平隆和興寧副詔)
(十卷泰元咸寧寧康副詔二十二卷隆安直詔五卷元興太亨副詔三卷亡)晉義熙詔十卷
(梁有義熙副詔十卷義熙以來至于大明詔三十卷晉宋雜詔四卷又晉宋雜詔八卷王韶之撰又雜詔十四)
(卷班五條詔十卷亡)宋永初雜詔十三卷(梁有詔集百卷起漢訖宋武帝詔四卷宋元熙)
(詔令五卷永初二年五年詔三卷永初以來中書雜詔二十卷亡)宋孝建詔一卷(梁有宋景)
(平詔三卷亡)宋元嘉副詔十五卷(梁有宋元嘉詔六十二卷又宋孝武詔五卷宋大明)
(詔七十卷宋永光景和詔五卷宋泰始泰豫詔二十二卷宋義嘉偽詔一卷宋元徽詔十二卷宋昇明詔四卷)
(亡)齊雜詔十卷齊中興二年詔三卷(梁有齊建元詔五卷永明詔三)
(卷武帝中詔十卷齊隆平延興建武詔九卷齊建武二年副詔九卷梁天監元年至七年詔十二卷天監九年)
(十年詔二卷亡)後魏詔集十六卷後周雜詔八卷雜詔八
卷雜赦書六卷陳天嘉詔草三卷霸朝集三卷
(李德林撰)皇朝詔集九卷皇朝陳事詔十三卷(梁有雜九錫文四卷)
(亡)上法書表一卷(虞和撰)梁中表十一卷(梁邵陵王撰梁有漢名臣奏三)
(十卷魏名臣奏三十卷陳長夀撰魏雜事七卷晉諸公奏十一卷雜表奏駮三十五卷漢丞相匡衡大司馬王)
(鳳奏五卷劉隗奏五卷孔羣奏二十二卷晉金紫光祿大夫周閔奏事四卷晉中丞劉邵奏事六卷中丞司馬)
(無忌奏事十三卷中丞虞谷奏事六卷中丞高崧奏事五卷又諸弹事等十四部亡)雜露布十二
卷(梁有雜檄文十七卷魏武帝露布文九卷亡)山公啓事三卷范甯啓事
三卷(梁十卷梁有雜薦文十二卷薦文集七卷亡)善文五十卷(杜預撰)雜集一
卷(殷仲堪撰)梁魏周齊陳皇朝聘使雜啓九卷政道集十
卷書集八十八卷(晉散騎常侍王履撰梁八十卷亡)書林十卷雜
逸書六卷(梁二十二卷徐爰撰應璩書林八卷夏赤松撰抱朴君書一卷葛洪撰蔡司徒書三卷蔡)
(謨撰前漢雜筆十卷吳晉雜筆九卷吳朝文二十四卷李氏家書八卷晉左將軍王鎮惡與劉丹陽書一卷亡)
後周與齊軍國書二卷高澄與侯景書一卷策集
一卷(殷仲堪撰)策集六卷(梁有孝秀對策十二卷亡)宋元嘉策孝秀文十
卷誹諧文三卷誹諧文十卷(袁淑撰梁有續誹諧文集十卷又有誹諧)
(文一卷沈宗之撰任子春秋一卷杜嵩撰博陽秋一卷宋零陵令辛邕之撰亡)法集百七卷(梁沙)
(門釋寳唱撰)
右一百七部二千二百一十三卷(通計亡書合二百四十九部五)
(千二百二十四卷)
總集者以建安之後辭賦轉繁衆家之集日以滋廣晉
代摯虞苦覽者之勞倦於是採擿孔翠芟剪繁蕪自詩
賦下各爲條貫合而編之謂爲流别是後又集總鈔作
者繼軌屬辭之士以爲覃奥而取則焉今次其前後幷
解釋評論總於此篇
凡集五百五十四部六千六百二十二卷(通計亡書合一千一)
(百四十六部一萬三千三百九十卷)
文者所以明言也古者登高能賦山川能祭師旅能誓
喪紀能誄作器能銘則可以為大夫言其因物騁辭情
靈無擁者也唐歌虞詠商頌周雅敘事緣物紛綸相襲
自斯已降其道彌繁世有澆淳時移治亂文體遷變邪
正或殊宋玉屈原激清風於南楚嚴鄒枚馬陳盛藻於
西亰平子豔發於東都王粲獨步於漳滏爰逮晉氏見
稱潘陸並黼藻相輝宮商間起清辭潤乎金石精義薄
乎雲天永嘉已後玄風既扇辭多平淡文寡風力降及
江東不勝其弊宋齊之世下逮梁初靈運高致之竒延
年錯綜之美謝玄暉之藻麗沈休文之富溢煇煥斌蔚
辭義可觀梁簡文之在東宮亦好篇什清辭巧製止乎
衽席之間彫琢蔓藻思極閨闈之内後生好事遞相放
習朝野紛紛號為宫體流宕不已訖于喪亡陳氏因之
未能全變其中原則兵亂積年文章道盡後魏文帝頗
效屬辭未能變俗例皆淳古齊宅漳濱辭人間起高言
累句紛紜絡繹清辭雅致是所未聞後周草創干戈不
戢君臣戮力專事經營風流文雅我則未暇其後南平
漢沔東定河朔訖于有隋四海一統采荆南之杞梓收
會稽之箭竹辭人才士總萃亰師屬以高祖少文煬帝
多忌當路執權逮相擯壓於是握靈蛇之珠韞荆山之
玉轉死溝壑之内者不可勝數草澤怨刺於是興焉古
者陳詩觀風斯亦所以關乎盛衰者也班固有詩賦略
凡五種今引而伸之合為三種謂之集部
凡四部經傳三千一百二十七部三萬六千七百八
卷(通計亡書合四千一百九十一部四萬九千四百六十七卷)
經戒三百一部九百八卷餌服四十六部一百六十
七卷房中十三部三十八卷符錄十七部一百三卷
右三百七十七部一千二百一十六卷
道經者云有元始天尊生於太元之先稟自然之氣冲
虚凝遠莫知其極所以說天地淪壞劫數終盡略與佛
經同以為天尊之體常存不滅每至天地初開或在玉
京之上或在窮桑之野授以祕道謂之開劫度人然其
開劫非一度矣故有延康赤明龍漢開皇是其年號其
間相去經四十一億萬載所度皆諸天仙上品有太上
老君太上丈人天真皇人五方天帝及諸仙官轉共承
受世人莫之豫也所說之經亦禀元一之氣自然而有
非所造為亦與天尊常存不滅天地不壞則蘊而莫傳
劫運若開其文自見凡八字盡道體之奥謂之天書字
方一丈八角垂芒光輝照耀驚心眩目雖諸天仙不能
省視天尊之開劫也乃命天真皇人改囀天音而辯析
之自天真以下至于諸仙展轉節級以次相授諸仙得
之始授世人然以天尊經歴年載始一開劫受法之人
得而寳祕亦有年限方始傳授上品則年久下品則年
近故今授道者經四十九年始得授人推其大旨蓋亦
歸於仁愛清靜積而修習漸致長生自然神化或白日
登仙與道合體其受道之法初受五千文籙次受三洞
籙次受洞玄籙次受上清籙籙皆素書紀諸天曹官屬
佐吏之名有多少又有諸符錯在其間文章詭怪世所
不識受者必先潔齋然後齎金環一幷諸贄幣以見於
師師受其贄以籙授之仍剖金環各持其半云以為約
弟子得籙緘而佩之其潔齋之法有黃籙玉籙金籙塗
炭等齋為壇三成每成皆置緜蕝以為限域傍各開門
皆有法象齋者亦有人數之限以次入于緜蕝之中魚
貫面縛陳說愆咎告白神祗晝夜不息或一二七日而
止其齋數之外有人者並在緜蕝之外謂之齋客但拜
謝而已不面缚焉而又有諸消災度厄之法依陰陽五
行數術推人年命書之如章表之儀幷具贄幣燒香陳
讀云奏上天曹請為除厄謂之上章夜中於星辰之下
陳設酒脯䴵餌幣物歴祀天皇太一祀五星列宿為書
如上章之儀以奏之名之為醮又以木為印刻星辰日
月於其上吸氣執之以印疾病多有愈者又能登刃入
火而焚勅之使刃不能割火不能熱而又有諸服餌辟
榖金丹玉漿雲英蠲除滓穢之法不可殫記云自上古
黃帝帝嚳夏禹之儔並遇神人咸受道籙年代既遠經
史無聞焉推尋事迹漢時諸子道書之流有三十七家
大旨皆去健羨處冲虚而已無上天官符籙之事其黃
帝四篇老子二篇最得深旨故言陶弘景者隱於句容
好陰陽五行風角星算修辟榖導引之法受道經符籙
武帝素與之遊及禪代之際弘景取圖讖之文合成景
梁字以獻之由是恩遇甚厚又撰登真隱訣以證古有
神仙之事又言神丹可成服之則能長生與天地永畢
帝令弘景試合神丹竟不能就乃言中原隔絶藥物不
精故也帝以為然敬之尤甚然武帝弱年好事先受道
法及即位猶自上章朝士受道者衆三吳及邊海之際
信之踰甚陳武世居吳興故亦奉焉後魏之世嵩山道
士寇謙之自云嘗遇真人成公興後遇太上老君授謙
之為天師而又賜之雲中音誦科誡二十卷又使玉女
授其服氣導引之法遂得辟榖氣盛體輕顔色鮮麗弟
子十餘人皆得其術其後又遇神人李譜君玄
孫授其圖籙真經劾召百神六十餘卷及銷鍊金丹雲
英八石玉漿之法太武始光之初奉其書而獻之帝使
謁者奉玉帛牲牢祀嵩岳迎致其餘弟子於代都東南
起壇宇給道士百二十餘人顯揚其法宣布天下太武
親備法駕而受符籙焉自是道業大行每帝即位必受
符籙以爲故事刻天尊及諸仙之象而供養焉遷洛已
後置道場於南郊之傍方二百步正月十月之十五日
並有道士哥人百六人拜而祠焉後齊武帝遷鄴遂罷
之文襄之世更置館宇選其精至者使居焉後周承魏
崇奉道法每帝受籙如魏之舊尋與佛法俱滅開皇初
又興高祖雅信佛法於道士蔑如也大業中道士以術
進者甚衆其所以講經由以老子為本次講莊子及靈
寳昇玄之屬其餘衆經或言傳之神人篇卷非一自云
天尊姓樂名靜信例皆淺俗故世甚疑之其術業優者
行諸符禁往往神驗而金丹玉液長生之事歴代糜費
不可勝紀竟無效焉今考其經目之數附之於此
大乘經六百一十七部二千七十六卷(五百五十八部一千六百九十)
(七卷經五十九部三百七十九卷疏)小乘經四百八十七部八百五十二
卷雜經三百八十部七百一十六卷(雜經目殘缺其見數如此)雜
疑經一百七十二部三百三十六卷大乘律五十二
部九十一卷小乘律八十部四百七十二卷(七十七部四百)
(九十卷律二部二十三卷講疏)雜律二十七部四十六卷大乘論三
十五部一百四十一卷(三十部九十四卷論十五部四十七卷疏)小乘論四
十一部五百六十七卷(二十一部四百九十一卷論十部七十六卷講疏)雜論
五十一部四百三十七卷(三十二部二百九十九卷論九部一百三十八卷講疏)
記二十部四百六十四卷
右一千九百五十部六千一百九十八卷
佛經者西域天竺之迦維衞國淨飯王太子釋迦牟尼
所說釋迦當周莊王之九年四月八日自母右脇而生
姿貌竒異有三十二相八十二好捨太子位出家學道
勤行精進覺悟一切種智而謂之佛亦曰佛陀亦曰浮
屠皆胡言也華言譯之為淨覺其所說云人身雖有生
死之異至於精神則恒不滅此身之前則經無量身矣
積而修習精神清淨則佛道天地之外四維上下更有
天地亦無終極然皆有成有敗一成一敗謂之一劫自
此天地已前則有無量劫矣每劫必有諸佛得道出世
教化其數不同今此劫中當有千佛自初至于釋迦已
七佛矣其次當有彌勒出世必經三會演說法藏開度
衆生由其道者有四等之果一曰須陁洹二曰斯陁含
三曰阿那含四曰阿羅漢至羅漢者則出入生死去來
隱顯而不爲累阿羅漢已上至菩薩者深見佛性以至
成道每佛滅度遺法相傳有正象末三等淳漓之異年
歲遠近亦各不同末法已後衆生愚鈍無復佛教而業
行轉惡年夀漸短經數百千載間乃至朝生夕死然後
有大水大火大風之災一切除去之而更立生人又歸
淳朴謂之小劫每一小劫則一佛出世初天竺中多諸
外道並事水火毒龍而善諸變幻釋迦之苦行也是諸
邪道並來嬲惱以亂其心而不能得及佛道成盡皆摧
伏並爲弟子弟子男曰桑門譯言息心而總曰僧譯言
行乞女曰比丘尼皆剃落鬚髮釋累辭家相與和居治
心修淨行乞以自資而防心攝行僧至二百五十戒尼
五百戒俗人信馮佛法者男曰優婆塞女曰優婆夷皆
去殺盗婬妄言飲酒是謂五誡釋迦在世教化四十九
年乃至天龍人鬼並來聽法弟子得道以百千萬億數
然後於拘尸那城娑羅雙樹間以入般涅
槃涅槃亦曰泥洹譯言滅度亦言常樂我淨初釋迦說
法以人之性識根業各差故有大乘小乘之說至是謝
世弟子大迦葉與阿難等五百人追共撰述綴以文字
集載為十二部後數百年有羅漢菩薩相繼著論贊明
其義然佛所說我滅度後正法五百年像法一千年末
法三千年其義如此推尋典籍自漢已上中國未傳或
云久已流布遭秦之世所以堙滅其後張騫使西域蓋
聞有浮屠之教哀帝博士弟子秦景使伊存口授浮
屠經中土聞之未之信也後漢明帝夜夢金人飛行殿
庭以問於朝而傅毅以佛對帝遣郎中蔡愔及秦景使
天竺求之得佛經四十二章及釋迦立像幷與沙門攝
摩騰竺法蘭東還愔之來也以白馬負經因立白馬寺
於洛城雍門西以處之其經緘于蘭臺石室而又畫像
於清源臺及顯節陵上章帝時楚王英以崇敬佛法聞
西域沙門齎佛經而至者甚衆永平中法蘭又譯十住
經其餘傳譯多未能通至桓帝時有安息國沙門安靜
齎經至洛翻譯最為通解靈帝時有月支沙門支讖天
竺沙門竺佛朔等並翻佛經而支讖所譯泥洹經二卷
學者以爲大得本旨漢末太守竺融亦崇佛法三國時
有西域沙門康僧會齎佛經至吳譯之吳主孫權甚大
敬信魏黃初中中國人始依佛戒剃髮為僧先是西域
沙門來此譯小品經首尾乖舛未能通解甘露中有朱
仕行者往西域至于闐國得經九十章晉元康中至鄴
譯之題曰放光般若經太始中有月支沙門竺法護西
遊諸國大得佛經至洛翻譯部數甚多佛教東流自此
而盛石勒時常山沙門衞道安性聰敏誦經日至萬餘
言以胡僧所譯維摩法華未盡深旨精思十年心了神
悟乃正其乖舛宣揚解釋時中國紛擾四方隔絶道安
乃率門徒南遊新野欲令玄宗所在流布分遣弟子各
趨諸方法性詣揚州法和入蜀道安與慧遠之襄陽後
至長安與苻堅甚敬之道安素聞天竺沙門鳩摩羅什
思通法門勸堅致之什亦聞安令問遥拜致敬姚萇弘
始二年羅什至長安時道安卒後已二十載矣什深慨
恨什之來也大譯經論道安所正與什所譯義如一初
無乖舛初晉元熙中新豐沙門智猛策杖西行到華氏
城得泥洹經及僧祗律東至高昌譯泥洹爲二十卷後
有天竺沙門曇摩羅讖復齎胡本來至河西沮渠蒙遜
遣使至高昌取猛本欲相參驗未還而蒙遜破滅姚萇
弘始十年猛本始至長安譯為三十卷曇摩羅懴又譯
金光明等經時胡僧至長安者數十軰惟鳩摩羅什才
德最優其所譯則維摩法華成實論等諸經及曇無懴
所譯金光明曇摩羅懴所譯泥洹等經並為大乘之學
而什又譯十誦律天竺沙門佛陀耶舍譯長阿含經及
四方律兜法勒沙門雲摩難提譯增一阿含經曇摩耶
舍譯阿毗曇論並為小乘之學其餘經論不可勝記自
是佛法流通極於四海矣東晉隆安中又有罽賓沙門
僧伽提婆譯增一阿含經及中阿含經義熙中沙門支
法領從于闐國得華嚴經三萬六千偈至金陵宣譯又
有沙門法顯自長安遊天竺經三十餘國隨有經律之
處學其書語譯而寫之還至金陵與天竺禪師跋羅參
共辯定謂僧祗律學者傳之齊梁及陳並有外國沙門
然所宣譯無大名部可為法門者梁武大崇佛法於華
林園中總集釋氏經典凡五千四百卷沙門寳唱撰經
目錄又後魏時太武帝西征長安以沙門多違佛律羣
聚穢亂乃詔有司盡坑殺之焚破佛像長安僧徒一時
殱滅自餘征鎮豫聞詔書亡匿得免者十一二文成之
世又使修復熙平中遣沙門慧生使西域采諸經律得
一百七十部永平中又有天竺沙門菩提留支大譯佛
經與羅什相埓其地持十地論並為大乘學者所重後
齊遷鄴佛法不改至周武帝時蜀郡沙門衞元嵩上書
稱僧徒猥濫武帝出詔一切廢毁開皇元年高祖普詔
天下任聽出家仍令計口出錢營造經像而京師及幷
州相州洛州等諸大都邑之處並官寫一切經置于寺
内而又别寫藏于祕閣天下之人從風而靡競相景慕
民間佛經多於六經數十百倍大業時又令沙門智果
於東都内道場撰諸經目分别條貫以佛所說經為三
部一曰大乘二曰小乘三曰雜經其餘似後人假託為
之者别爲一部謂之疑經又有菩薩及諸深解奥義贊
明佛理者名之爲論及戒律並有大小及中三部之别
又所學者錄其當時行事名之爲記凡十一種今舉其
大數列於此篇
右道佛經二千三百二十九部七千四百一十四
卷
道佛者方外之教聖人之遠致也俗士為之不通其指
多離以迂怪假託變幻亂於世斯所以為弊也故中庸
之教是所罕言然亦不可誣也故錄其大綱附于四部
之末
大凡經傳存亡及道佛六千五百二十部五萬六千
八百八十一卷
隋書卷三十五
隋書卷三十五考證
經籍志四右十部二十九卷注通計亡書十一部四十
卷監本脱合字今增已上一類統算現存書十部
三十卷再加梁有楚辭十一卷通計亡書合十一部
四十一卷右少算一卷
祕書監柳䛒集五卷監本䛒訛誓按康熙字典䛒即
辟字北齊所造也
隋書卷三十五考證
