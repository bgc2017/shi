隋書卷七
唐太尉揚州都督監修國史上柱國趙國公臣長孫無忌等撰
志第二
禮儀二
春秋龍見而雩梁制不為恒祀四月後旱則祈雨行七
事一理冤獄及失職者二賑鰥寡孤獨者三省繇輕賦
四舉進賢良五黜退貪邪六命會男女恤怨曠七撤膳
羞弛樂懸而不作天子又降法服七日乃祈社稷七日
乃祈山林川澤常興雲雨者七日乃祈羣廟之主于太
廟七日乃祈古来百辟卿士有益於人者七日乃大雩
祈上帝徧祈所有事者大雩禮立圓壇於南郊之左高
及輪廣四丈周十二丈四陛牲用黃牯牛一祈五天帝
及五人帝於其上各依其方以太祖配位於青帝之南
五官配食於下七日乃去樂又徧祈社稷山林川澤就
故地處大雩國南除地爲墠舞童六十四人祈百辟卿
士於雩壇之左除地為墠舞童六十四人皆袨服爲八
列各執羽翳每列歌雲漢詩一章而畢旱而祈澍則報
以太牢皆有司行事唯雩則不報若郡國縣旱請雨則
五事同時並行一理冤獄失職二賑鰥寡孤獨三省徭
役四進賢良五退貪邪守令皆潔齋三日乃祈社稷七
日不雨更齋祈如初三變仍不雨復齋祈其界内山林
川澤常興雲雨者祈而澍亦各有報陳氏亦因梁制祈
而澍則報以少牢武帝時以德皇帝配文帝時以武帝
配廢帝即位以文帝配青帝牲用黃牯牛而以清酒四
升洗其首其壇墠配饗歌舞皆如梁禮天子不親奉則
太宰太常光禄行三獻禮其法皆採齊建武二年事也
梁陳制諸祠官皆給除穢氣藥先齋一日服之以取清
潔天監九年有事雩壇武帝以爲雨既類隂而求之正
陽其謬已甚東方既非盛陽而為生飬之始則雩壇應
在東方祈晴亦宜此地於是遂移於東郊十年帝又以
雩祭燔柴以火祈水於理爲乖儀曹郎朱异議曰案周
宣雲漢之詩毛注有瘞埋之文不見有燔柴之說若以
五帝必柴今明堂又無其事於是停用柴從坎瘞典十
一年帝曰四望之祀頃來遂絶宜更議復朱异議鄭衆
云四望謂日月星海鄭玄云謂五岳四鎮四瀆尋二鄭
之說互有不同竊以望是不即之名凡厥遥祭皆有斯
目豈容局於星漢拘於海瀆請命司天有關水旱之義
爰有四海名山大川能興雲致雨一皆備祭帝從之又
揚州主簿顧協又云禮仲夏大雩春秋龍見而雩則雩
常祭也水旱且又禱之謂宜式備斯典太常博士亦從
協議祠部郎明巖卿以爲祈報之祀已備郊禋㳂革有
時不必同揆帝從其議依舊不改大同五年又築雩壇
於籍田兆内有祈禜則齋官寄籍田省云
後齊以孟夏龍見而雩祭太微五精帝於夏郊之東爲
圓壇廣四十五尺高九尺四面各一陛爲三壝外營相
去深淺并燎壇一如南郊於其上祈榖實以顯宗文宣
帝配青帝在甲寅之地赤帝在景已之地黃帝在已未
之地白帝在庚申之地黑帝在壬亥之地面皆内向藉
以藳秸配帝在青帝之南小退藉以莞席牲以騂其儀
同南郊又祈禱者有九焉一曰雩二曰南郊三曰堯廟
四曰孔顔廟五曰社稷六曰五岳七曰四瀆八曰滏口
九曰豹祠水旱癘疫皆有事焉無牲皆以酒脯棗栗之
饌若建午建未建申之月不雨則使三公祈五帝於雩
壇禮用玉幣有燎不設金石之樂選伎工端潔善謳詠
者使歌雲漢詩於壇南自餘同正雩南郊則使三公祈
五天帝於郊壇有燎座位如雩五人帝各在天帝之左
其儀如郊禮堯廟則遣使祈於平陽孔顔廟則遣使祈
於國學如堯廟社稷如正祭五岳遣使祈於岳所四瀆
如祈五岳滏口如祈堯廟豹祠如祈滏口
隋雩壇國南十三里啓夏門外道左高一丈周百二十
尺孟夏之月龍星見則雩五方上帝配以五人帝於上
以太祖武元帝配饗五官從配於下牲用犢十各依方
色京師孟夏後旱則祈雨理冤獄失職存鰥寡孤獨賑
困乏掩骼埋胔省徭役進賢良舉直言退佞諂黜貪殘
命有司會男女恤怨曠七日乃祈岳鎮海瀆及諸山川
能興雲雨者又七日乃祈社稷及古來百辟卿士有益
於人者又七日乃祈宗廟及古帝王有神祠者又七日
乃脩雩祈神州又七日仍不雨復從岳瀆已下祈如初
典秋分已後不雩但禱而已皆用酒脯初請後二旬不
雨者即徙市禁屠皇帝御素服避正殿減膳撤樂或露
坐聽政百官斷傘扇令人家造土龍雨澍則命有司報
州郡尉祈雨則理冤獄存鰥寡孤獨掩骼埋胔潔齋祈
于社七日乃祈界内山川能興雨者徙市斷屠如京師
祈而澍亦各有報霖雨則崇京城諸門三禜不止則祈
山川岳鎮海瀆社稷又不止則祈宗廟神州報以太牢
州郡縣苦雨亦各禜其城門不止則祈界内山川及祈
報用羊豕
禮天子每以四立之日及季夏乘玉輅建大旂服大裘
各於其方之近郊爲兆迎其帝而祭之所謂燔柴於泰
壇掃地而祭者也春迎靈威仰者三春之始萬物稟之
而生莫不仰其靈德服而畏之也夏迎赤熛怒者火色
熛怒其靈炎至明盛也秋迎白招拒者招集拒大也言
秋時集成萬物其功大也冬迎叶光紀者叶拾光華紀
法也言冬時收拾光華之色伏而藏之皆有法也中迎
含樞紐者含容也樞機有闔闢之義紐者結也言土德
之帝能含容萬物開闔有時紐結有法也然此五帝之
號皆以其德而名焉梁陳後齊後周及隋制度相循皆
以其時之日各於其郊迎而以大皥之屬五人帝配祭
並以五官三辰七宿於其方從祀焉
梁制迎氣以始祖配牲用特牛一其儀同南郊天監七
年尚書左丞司馬筠等議以昆蟲未蟄不以火田鳩化
爲鷹罻羅方設仲春之月祀不用牲止珪璧皮幣斯又
事神之道可以不殺明矣况今祀天豈容尚此請夏初
迎氣祭不用牲帝從之八年明山賓議曰周官祀昊天
以大裘祀五帝亦如之頃代郊祀之服皆用衮冕是以
前奏迎氣祀五帝亦服衮冕愚謂迎氣祀五帝亦宜用
大裘禮俱一獻帝從之陳迎氣之法皆因梁制
後齊五郊迎氣爲壇各於四郊又爲黃壇於未地所祀
天帝及配帝五官之神同梁其玉帛牲各以其方色其
儀與南郊同帝及后各以夕牲日之旦太尉陳幣告請
其廟以就配焉其從祀之官位皆南陛之東西向壇上
設饌畢太宰丞設饌於其座亞獻畢太常少卿乃於其
所獻事畢皆撤又云立春前五日於州大門外之東造
青土牛兩頭耕夫犂具立春有司迎春於東郊登青幡
於青牛之傍焉
後周五郊壇其崇及去國如其行之數其廣皆四丈其
方俱百二十步内壝皆半之祭配皆同後齊星辰七宿
岳鎮海瀆山林川澤丘陵墳衍亦各於其方配郊而祀
之其星辰爲壇崇五尺方二丈岳鎮為埳方二丈深二
尺山林已下亦爲埳壇崇三尺埳深一尺俱方一丈其
儀頗同南郊冡宰亞獻宗伯終獻禮畢
隋五時迎氣青郊爲壇國東春明門外道北去宮八里
高八尺赤郊爲壇國南明德門外道西去宮十三里高
七尺黃郊爲壇國南安化門外道西去宮十二里高七
尺白郊爲壇國西開遠門外道南去宫八里高九尺黑
郊爲壇宫北十一里丑地高六尺並廣四丈各以四方
立日黃郊以季夏土王日祀其方之帝各配以人帝以
太祖武元帝配五官及星三辰七宿亦各依其方從祀
其牲依方色各用犢二星辰加羊豕各一其儀同南郊
其岳瀆鎮海各依五時迎氣日遣使就其所祭之以太
牢
晉江左以來乃至宋齊相承始受命之主皆立六廟虛
太祖之位宋武初爲宋王立廟於彭城但祭高祖已下
四世中興二年梁武初爲梁公曹文思議天子受命之
日便祭七廟諸侯始封即祭五廟祠部郎謝廣等並駮
之遂不施用乃建臺於東城立四親廟并妃郗氏而爲
五廟告祠之禮並用太牢其年四月即皇帝位謝廣又
議以爲初祭是四時常祭首月既不可移易宜依前剋
日於東廟致齋帝從之遂於東城時祭訖遷神主於太
廟始自皇祖太中府君皇祖淮隂府君皇高祖濟隂府
君皇曾祖中從事史府君皇祖特進府君并皇考以爲
三昭三穆凡六廟追尊皇考爲文皇帝皇妣爲德皇后
廟號太祖皇祖特進以上皆不追尊擬祖遷於上而太
祖之廟不毁與六親廟爲七皆同一堂共庭而别室春
祀夏礿秋嘗冬烝并臘一歲凡五謂之時祭三年一禘
五年一祫謂之殷祭禘以夏祫以冬皆以功臣配其儀
頗同南郊又有小廟太祖太夫人廟也非嫡故别立廟
皇帝每祭太廟訖乃詣小廟亦以一太牢如太廟禮天
監三年尚書左丞何佟之議曰禘於首夏物皆未成故
爲小祫於秋冬萬物皆成其禮尤大司勲列功臣有六
皆祭於大烝知祫尤大乃及之也近代禘祫並不及功
臣有乖典制宜改詔從之自是祫祭乃及功臣是歲都
令史王景之列自江左以來郊廟祭祀帝已入齋百姓
尚哭以爲乖禮佟之等奏案禮國門在臯門外今之籬
門是也今古殊制若禁凶服不得入籬門爲太遠宜以
六門爲斷詔曰六門之内士庶甚多四時烝嘗俱斷其
哭若有死者棺器須來既許其大而不許其細也到齋
日宜去廟二百步斷哭四年何佟之議案禮未祭一日
大宗伯省牲鑊祭日之晨君親牽牲麗碑後代有冒暗
之防而人主猶必親奉故有夕牲之禮頃代人君不復
躬牽相承丹陽尹牽牲於古無取宜依以未祭一日之
暮太常省牲視鑊祭日之晨使太尉牽牲出入也少牢
饋食殺牲於廟門外今儀注詣厨烹牲謂宜依舊帝可
其奏佟之又曰鄭玄云天子諸侯之祭禮先有祼尸之
事乃迎牲今儀注乃至薦熟畢太祝方執珪瓚祼地違
謬若斯又近代人君不復躬行祼禮太尉既攝位實宜
親執其事而越使卑賤太祝甚乖舊典愚謂祭日之晨
宜使太尉先行祼獻乃後迎牲帝曰祼尸本使神有所
附今既無尸祼將安設佟之曰如馬鄭之意祼雖獻尸
而義在求神今雖無尸求神之義恐不可闕帝曰此本
因尸以祀神今若無尸則宜立寄求之所祼義乃定佟
之曰祭統云獻之屬莫重於祼今既存尸卒食之獻則
祼鬯之求實不可闕又送神更祼經紀無文宜依禮革
奏未報而佟之卒後明山賓復申其理帝曰佟之既不
復存宜從其議也自是始使太尉代太祝行祼而又牽
牲太常任昉又以未明九刻呈牲又加太尉祼酒三刻
施饌間中五刻行儀不辦近者臨祭從事實以二更至
未明三刻方辦明山賓議謂九刻已疑太早况二更非
復祭旦帝曰夜半子時即是晨始宜取三更省牲餘依
儀注又有司以為三牲或離杙依制埋瘞猪羊死則不
埋請議其制司馬褧等議以爲牲死則埋必在滌矣謂
三牲在滌死悉宜埋帝從之五年明山賓議樽彝之制
祭圖唯有三樽一曰象樽周樽也二曰山罍夏樽也三
曰著樽殷樽也徒有彝名竟無其器直酌象樽之酒以
爲珪瓚之實竊尋祼重於獻不容共樽宜循彝器以備
大典案禮器有六彝春祠夏礿祼用雞彛鳥彝王以珪
瓚初祼后以璋瓚亞祼故春夏兩祭俱用二彛今古禮
殊無復亞祼止循其二春夏雞彝秋冬牛彝庶禮物備
也帝曰雞是金禽亦主巽位但金火相伏用之通夏於
義爲疑山賓曰臣愚管不奉明詔則終年乖舛案鳥彝
是南方之物則主火位木生於火宜以鳥彝春夏兼用
帝從之七年舍人周捨以爲禮玉輅以祀金輅以賓則
祭日應乘玉輅詔下其議左丞孔休源議玉輅既有明
文而儀注金輅當由宋齊乖謬宜依捨議帝從之又禮
官司馬筠議自今大事遍告七廟小事止告一室於是
議以封禪南北郊祀明堂廵省四方御臨戎出征皇太
子加元服寇賊平蕩築宫立闕纂戎戒嚴觧嚴合十一
條則遍告七廟講武脩宗廟明堂臨軒封拜公王四夷
款化貢方物諸公王以愆削封及詔封王紹襲合六條
則告一室帝從之九年詔簠簋之實以籍田黑黍十二
年詔曰祭祀用洗匜中水盥仍又滌爵爵以禮神宜窮
精潔而一器之内雜用洗手外可詳議於是御及三公
應盥及洗爵各用一匜十六年四月詔曰夫神無常饗
饗于克誠所以西鄰礿祭實受其福宗廟祭祀猶有牲
牢無益至誠有累冥道自今四時烝嘗外可量代八座
議以大脯代一元大武八座又奏既停宰殺無復省牲
之事請立省饌儀其衆官陪列並同省牲帝從之十月
詔曰今雖無復牲腥猶有脯脩之類即之幽明義爲未
盡可更詳定悉薦時蔬左丞司馬筠等參議大餅代大
脯餘悉用蔬菜帝從之又舍人朱异議二廟祀相承止
有一鈃羹盖祭祀之禮應有兩羹相承止於一鈃即禮
爲乖請加熬油蓴羹一鈃帝從之於是起至敬殿景陽
臺立七廟座月中再設淨饌自是訖於臺城破諸廟遂
不血食普通七年祔皇太子所生丁貴嬪神主於小廟
其儀未祔前先脩埳室改塗其日有司行掃除開埳室
奉皇考太夫人神主於坐奠制幣訖衆官入自東門位
定祝告訖撤幣埋於兩楹間有司遷太夫人神主於上
又奉穆貴嬪神主於下陳祭器如時祭儀禮畢納神主
閉于埳室陳制立七廟一歲五祠謂春夏秋冬臘也每
祭共以一太牢始祖以三牲首餘唯骨體而已五歲再
殷殷大祫而合祭也初文帝入嗣而皇考始興昭烈王
廟在始興國謂之東廟天嘉四年徙東廟神主祔于梁
之小廟改曰國廟祭用天子儀
後齊文襄嗣位猶爲魏臣置王高祖秦州使君王曾祖
太尉武貞公王祖太師文穆公王考相國獻武王凡四
廟文皇帝受禪置六廟曰皇祖司空公廟皇祖吏部尚
書廟皇祖秦州使君廟皇祖文穆皇帝廟太祖獻武皇
帝廟世宗文襄皇帝廟爲六廟獻武已下不毁已上則
遞毁並同廟而别室既而遷神主於太廟文襄文宣並
太祖之子文宣初疑其昭穆之次欲别立廟衆議不同
至二年秋始祔太廟春祠夏礿秋嘗冬烝皆以孟月并
臘凡五祭禘祫如梁之制每祭室一太牢始以皇后預
祭河清定令四時祭廟禘祭及元日廟庭並設庭燎二
所
王及五等開國執事官散官從三品已上皆祀五世五
等散品及執事官散官正三品已下從五品已上祭三
世三品已上牲用一太牢五品已下少牢執事官正六
品已下從七品已上祭二世用特牲正八品已下逹於
庶人祭於寢牲用特㹠或亦祭祖禰諸廟悉依其宅堂
之制其間數各依廟多少爲限其牲皆子孫見官之牲
後周之制思復古之道乃右宗廟而左社稷置太祖之
廟并高祖已下二昭二穆凡五親盡則遷其有德者謂
之祧廟亦不毁閔帝受禪追尊皇祖爲德皇帝文王爲
文皇帝廟號太祖擬已上三廟遞遷至太祖不毁其下
相承置二昭二穆爲五焉明帝崩廟號世宗武帝崩廟
號高祖並爲祧廟而不毁其時祭各於其廟祫禘則於
太祖廟亦以皇后預祭其儀與後齊同所異者皇后亞
獻訖后又薦加豆之籩其實菱芡芹葅兔醢冡宰終獻
訖皇后親撤豆降還板位然後太祝撤焉
高祖既受命遣兼太保宇文善兼太尉李詢奉策詣同
州告皇考桓王廟兼用女巫同家人之禮上皇考桓王
尊號爲武元皇帝皇妣尊號為元明皇后奉迎神主歸
于京師犧牲尚赤祭用日出是時帝崇建社廟改周制
左宗廟而右社稷宗廟未言始祖又無受命之祧自高
祖已下置四親廟同殿異室而已一曰皇高祖太原府
君廟二曰皇曾祖康王廟三曰皇祖獻王廟四曰皇考
太祖武元皇帝廟擬祖遷於上而太祖之廟不毁各以
孟月饗以太牢四時薦新於太廟有司行事而不出神
主祔祭之禮並凖時饗其司命戸以春竈以夏門以秋
行以冬各於享廟日中霤則以季夏祀黃郊日各命有
司祭於廟西門道南牲以少牢三年一祫以孟冬遷主
未遷主合食於太祖之廟五年一禘以孟夏其遷主各
食於所遷之廟未遷之主各於其廟禘祫之月則停時
饗而陳諸瑞物及伐國所獲珍竒於廟庭及以功臣配
饗并以其日使祀先代王公帝堯於平陽以契配帝舜
於河東咎繇配夏禹於安邑伯益配殷湯於汾隂伊尹
配文王武王於澧渭之郊周公召公配漢高帝於長陵
蕭何配各以一太牢而無樂配者饗於廟庭大業元年
煬帝欲遵周法營立七廟詔有司詳定其禮禮部侍郎
攝太常少卿許善心與博士褚亮等議曰謹案禮記天
子七廟三昭三穆與太祖之廟而七鄭玄注曰此周制
也七者太祖及文王武王之祧與親廟四也殷則六廟
契及湯與二昭二穆也夏則五廟無太祖禹與二昭二
穆而已玄又據王者禘其祖之所自出而立四廟案鄭
玄義天子唯立四親廟并始祖而為五周以文武爲受
命之祖特立二祧是爲七廟玉肅注禮記尊者尊統上
卑者尊統下故天子七廟諸侯五廟其有殊功異德非
太祖而不毁不在七廟之數案王肅以爲天子七廟是
通百代之言又據王制之文天子七廟諸侯五廟大夫
三廟降二爲差是則天子立四親廟又立高祖之父高
祖之祖并太祖而為七周有文武姜嫄合爲十廟漢諸
帝之廟各立無迭毁之義至元帝時貢禹匡衡之徒始
建其禮以高帝爲太祖而立四親廟是爲五廟唯劉歆
以爲天子七廟諸侯五廟降殺以兩之義七者其正法
可常數也宗不在數内有功德則宗之不可預毁爲數
也是以班固稱考論諸儒之義劉歆博而篤矣光武即
位建高廟於雒陽乃立南頓君以上四廟就祖宗而爲
七至魏初高堂隆爲鄭學議立親廟四太祖武帝猶在
四親之内乃虛置太祖及二祧以待後代至景初間乃
依王肅更立五世六世祖就四親而爲六廟晉武受禪
博議宗祀自文帝以上六世祖征西府君而宣帝亦序
於昭穆未升太祖故祭止六也江左中興賀循知禮至
於寢廟之儀皆依魏晉舊事宋武帝初受晉命爲王依
諸侯立親廟四即位之後增嗣五世祖相國掾府君六
世祖右北平府君止於六廟逮身殁主升從昭穆猶太
祖之位也降及齊梁守而弗革加崇迭毁禮無違舊臣
等又案姬周自太祖已下皆别立廟至於禘祫俱合食
於太祖是以炎漢之初諸廟各立歲時嘗享亦隨處而
祭所用廟樂皆象功德而歌儛焉至光武乃總立一堂
而羣主異室斯則新承宼亂欲從約省自此以來因循
不變伏惟高祖文皇帝睿哲玄覽神武應期受命開基
垂統聖嗣當文明之運定祖宗之禮且損益不同㳂襲
異趣時王所制可以垂法自歴代以来雜用王鄭二義
若尋其指歸校以優劣康成止論周代非謂經通子雍
總貫皇王事兼長遠今請依據古典崇建七廟受命之
祖宜别立廟祧百代之後爲不毁之法至於鑾駕親奉
申孝享於高廟有司行事竭誠敬於羣主俾夫規模可
則嚴祀易遵表有功而彰明德大復古而貴能變臣又
案周人立廟亦無處置之文據冡人處職而言之先王
居中以昭穆爲左右阮忱撰禮圖亦從此議漢京諸廟
既遠又不序禘祫今若依周制理有未安雜用漢儀事
難全採謹詳立别圖附之議末其圖太祖高祖各一殿
準周文武二祧與始祖而三餘並分室而祭始祖及二
祧之外從迭毁之法詔可未及創制既營建洛邑帝無
心京師乃於東都固本里北起天經宮以遊高祖衣冠
四時致祭於三年有司奏請凖前議於東京建立宗廟
帝謂秘書監柳辯曰今始祖及二祧已具今後子孫處
朕何所又下詔唯議别立高祖之廟屬有行役遂復停
寢
自古帝王之興皆稟五精之氣每易姓而起以致太平
必封乎太山所以告成功也封訖而禪乎梁甫梁甫者
太山之支山卑下者也能以其道配成高德故禪乎梁
甫亦以告太平也封禪者高厚之謂也天以高為尊地
以厚爲德增太山之高以報天也厚梁甫之基以報地
也明天之所命功成事就有益於天地若天地之更高
厚云記曰王者因天事天因地事地因名山升中于天
而鳳凰降龜龍格齊桓公既霸而欲封禪管仲言之詳
矣秦始皇既黜儒生而封太山禪梁甫其封事皆祕之
不可得而傳也漢武帝頗採方士之言造爲玉牒而編
以金绳封廣九尺高一丈二尺光武中興聿遵其故晉
宋齊梁及陳皆未遑其議後齊有巡狩之禮并登封之
儀竟不之行也開皇十四年羣臣請封禪高祖不納晉
王廣又率百官抗表固請帝命有司草儀注於是牛弘
辛彥之許善心姚察虞世基等創定其禮奏之帝逡巡
其事曰此事體大朕何德以堪之但當東狩因拜岱山
耳十五年春行幸兖州遂次岱岳爲壇如南郊又壝外
爲柴壇飭神廟展宮懸於庭為埋坎二於南門外又陳
樂設位於青帝壇如南郊帝服衮冕乘金輅備法駕而
行禮畢遂詣青帝壇而祭焉
開皇十四年閏十月詔東鎮沂山南鎮會稽山北鎮醫
無閭山冀州鎮霍山並就山立祠東海於會稽縣界南
海於南海鎮南並近海立祠及四瀆吳山並取側近巫
一人主知灑掃並命多蒔松柏其霍山雩祀日遣使就
焉十六年正月又詔北鎮於營州龍山立祠東鎮晉州
霍山鎮若脩造並準西鎮吳山造神廟大業中煬帝因
幸晉陽遂祭恒岳其禮頗採高祖拜岱宗儀增置二壇
命道士女官數十人於壝中設醮十年幸東都過祀華
岳築場於廟側事乃不經盖非有司之定禮也
禮天子以春分朝日於東郊秋分夕月於西郊漢法不
俟二分於東西郊常以郊泰畤旦出竹宫東向揖日其
夕西向揖月魏文譏其煩褻似家人之事而以正月朝
日于東門之外前史又以為非時及明帝泰和元年二
月丁亥朝日于東郊八月已丑夕月于西郊始合於古
後周以春分朝日於國東門外爲壇如其郊用特牲青
幣青圭有邸皇帝乘青輅及祀官俱青冕執事者青弁
司徒亞獻宗伯終獻燔燎如圓丘秋分夕月於國西門
外爲壇於埳中方四丈深四尺燔燎禮如朝日
開皇初於國東春明門外爲壇如其郊每以春分朝日
又於國西開遠門外爲坎深三尺廣四丈爲壇於坎中
高一尺廣四尺每以秋分夕月牲幣與周同
凡人非土不生非榖不食土榖不可偏祭故立社稷以
主祀古先聖王法施於人則祀之故以勾龍主社周棄
主稷而配焉歲凡再祭盖春求而秋報列於中門之外
外門之内尊而親之與先祖同也然而古今既殊禮亦
異制故左社稷而右宗廟者得質之道也右社稷而左
宗廟者文之道也梁社稷在太廟西其初盖晉元帝建
武元年所創有太社帝社太稷凡三壇門墻並隨其方
色每以仲春仲秋并令郡國縣祠社稷先農縣又兼祀
靈星風伯雨師之屬及臘又各祠社稷于壇百姓則二
十五家爲一社其舊社及人稀者不限其家春秋祠水
旱禱祈祠具隨其豊約其郡國有五岳者置宰祝三人
及有四瀆若海應祠者皆以孟春仲冬祠之舊太社廪
犧吏牽牲司農省牲太祝吏讚牲天監四年明山賓議
以爲案郊廟省牲日則廪犧令牽牲太祝令讃牲祭之
日則太尉牽牲郊特牲云社者神地之道國主社稷義
實爲重今公卿貴臣親執盛禮而令微吏牽牲頗爲輕
末且司農省牲又非其義太常禮官實當斯職禮祭社
稷無親事牽之文謂宜以太常省牲廪犧令牽牲太祝
令讚牲帝唯以太祝讚牲爲疑又以司農省牲於理似
傷犧吏執紖即事成卑議以太常丞牽牲餘依明議於
是遂定至大同初又加官社官稷并前爲五壇焉
陳制皆依梁舊而帝社以三牲首餘以骨體薦粢盛爲
六飯粳以敦稻以牟黃粱以簠白粱以簋黍以瑚粢以
璉又令太中署常以二月八日於署庭中以太牢祠老
人星兼祠天皇大帝太一日月五星鉤陳北極北斗三
台二十八宿大人星子孫星都四十六坐凡應預祠享
之官亦太醫給除穢氣散藥先齋一日服之以自潔其
儀本之齊制
後齊立太社帝社太稷三壇於國右每仲春仲秋月之
元辰及臘各以一太牢祭焉皇帝親祭則司農卿省牲
進熟司空亞獻司農終獻後周社稷皇帝親祀則冡宰
亞獻宗伯終獻
開皇初社稷並列於含光門内之右仲春仲秋吉戊各
以一太牢祭焉牲色用黑孟冬下亥又臘祭之州郡縣
二仲月並以少牢祭百姓亦各爲社又於國城東南七
里延興門外爲靈星壇立秋後辰令有司祠以一少牢
古典有天子東耕儀江左未暇至宋始有其典梁初籍
田依宋齊以正月用事不齋不祭天監十二年武帝以
爲啓蟄而耕則在二月節内書云以殷仲春籍田理在
建卯於是改用二月又國語云王即齋宮與百官御事
並齋三日乃有沐浴祼饗之事前代當以耕而不祭故
闕此禮國語又云稷臨之太史讚之則知耕籍應有先
農神座兼有讃述耕旨今籍田應散齋七日致齋三日
兼於耕所設先農神座陳薦羞之禮讃辭如社稷法又
曰齊代舊事籍田使御史乘馬車載耒耜於五輅後禮
云親載耒耜措于參保介之御間則置所乘輅上若以
今輅與古不同則宜升之次輅以明慎重而遠在餘處
於義爲乖且御史掌視尤爲輕省今宜以侍中奉耒耜
載於象輅以隨木輅之後普通二年又移籍田於建康
北岸築兆域大小列種梨柏便殿及齋官省如南北郊
别有望耕臺在壇東帝親耕畢登此臺以觀公卿之推
伐又有祈年殿云
北齊籍於帝城東南千畝内種赤粱白榖大豆赤黍小
豆黑穄麻子小麥色别一頃自餘一頃地中通阡陌作
祠壇於陌南阡西廣輪三十六尺高九尺四陛三壝四
門又爲大營於外又設御耕壇於阡東陌北每歲正月
上辛後吉亥使公卿以一太牢祠先農神農氏於壇上
無配饗祭訖親耕先祠司農進穜稑之種六宮主之行
事之官并齋設齋省於壇所列宮懸又置先農坐於壇
上衆官朝服司空一獻不燎祠訖皇帝乃服通天冠青
紗袌黑介幘佩蒼玉黃綬青帶袜舄備法駕乘木輅耕
官具朝服從殿中監進御耒於壇南百官定列帝出便
殿升耕壇南陛即御座應耕者各進於列帝降自南陛
至耕位釋劍執耒三推三反升壇即坐耕官一品五推
五反二品七推七反三品九推九反籍田令帥其屬以
牛耕終千畝以青箱奉穜稑種跪呈司農詣耕所灑之
耰訖司農省功奏事畢皇帝降之便殿更衣饗宴禮畢
班賚而還
隋制於國南十四里啟夏門外置地千畝爲壇孟春吉
亥祭先農於其上以后稷配牲用一太牢皇帝服衮冕
備法駕乘金根車禮三獻訖因耕司農授耒皇帝三推
訖執事者以授應耕者各以班五推九推而司徒帥其
屬終千畝播殖九榖納于神倉以擬粢盛穰稾以餉犧
牲云
周禮王后蠶於北郊而漢法皇后蠶於東郊魏遵周禮
蠶于北郊吳韋昭制西蠶頌則孫氏亦有其禮矣晉太
康六年武帝楊皇后蠶于西郊依漢故事江左至宋孝
武大明四年始於臺城西白石里爲西蠶設兆域置大
殿七間又立蠶觀自是有其禮
後齊爲蠶坊於京城北之西去皇宮十八里之外方千
步蠶宮方九十步牆高一丈五尺被以棘其中起蠶室
二十七口别殿一區置蠶宮令丞佐史皆宦者爲之路
西置皇后蠶壇高四丈方二丈四出階廣八尺置先蠶
壇於桑壇東南大路東横路之南壇高五尺方二丈四
出階廣五尺外兆方四十步面開一門有綠襜襦褠衣
黃履以供蠶母每歲季春榖雨後吉日使公卿以一太
牢祀先蠶黃帝軒轅氏於壇上無配如祀先農禮訖皇
后因親桑於桑壇備法駕服鞠衣乘重翟帥六宮升桑
壇東陛即御座女尚書執筐女主衣執鈎立壇下皇后
降自東陛執筐者處右執鉤者居左蠶母在後乃躬桑
三條訖升壇即御座内命婦以次就桑鞠衣五條展衣
七條褖衣九條以授蠶母還蠶室初授世婦灑一簿領
預桑者並復本位后乃降壇還便殿改服設勞酒班賚
而還
後周制皇后乘翠輅率三妃三㚤御媛御婉三公夫人
三孤内子至蠶所以一太牢親祭進奠先蠶西陵氏神
禮畢降壇昭化嬪亞獻淑嬪終獻因以公桑焉
隋制於宮北三里爲壇高四尺季春上已皇后服鞠衣
乘重翟率三夫人九嬪内外命婦以一太牢制幣祭先
蠶於壇上用一獻禮祭訖就桑位於壇南東面尚功進
金鉤典制奉筐皇后採三條反鉤命婦各依班採五條
九條而止世婦亦有蠶母受公桑灑訖還依位皇后乃
還宮自後齊後周及隋其典大抵多依晉儀然亦時有
損益矣
禮仲春以玄鳥至之日用太牢祀于高禖漢武帝年二
十九乃得太子甚喜爲立禖祠於城南祀以特牲因有
其祀晉惠帝元康六年禖壇石中破爲二詔問石毁今
應復不博士議禮無高禖置石之文未知造設所由既
已毁破可無改造更下西府博議而賊曹屬束晳議以
石在壇上盖主道也祭器弊則埋而置新今宜埋而更
造不宜遂廢時此議不用後得高堂隆故事魏青龍中
造立此石詔更鐫石令如舊制高禖壇上埋破石入地
一丈案梁太廟北門内道西有石文如竹葉小屋覆之
宋元嘉中脩廟所得陸澄以爲孝武時郊禖之石然則
江左亦有此禮矣
後齊高禖爲壇於南郊傍廣輪二十六尺高九尺四陛
三壝每歲春分玄鳥至之日皇帝親帥六宮祀青帝於
壇以太昊配而祀高禖之神以祈子其儀青帝北方南
向配帝東方西向禖神壇下東陛之南西向禮用青珪
束帛牲共以一太牢祀日皇帝服衮冕乘玉輅皇后服
禕衣乘重翟皇帝初獻降自東陛皇后亞獻降自西陛
並詣便坐夫人終獻上嬪獻于禖神訖帝及后並詣欑
位乃送神皇帝皇后及羣官皆拜乃撤就燎禮畢而還
隋制亦以玄鳥至之日祀高禖於南郊壇牲用太牢一
舊禮祀司中司命風師雨師之法皆隨其類而祭之兆
風師於西方者就秋風之勁而不從箕星之位兆司中
司命於南郊以天神是陽故兆於南郊也兆雨師於北
郊者就水位在北也
隋制於國城西北十里亥地爲司中司命司祿三壇同
壝祀以立冬後亥國城東北七里通化門外爲風師壇
祀以立春後丑國城西南八里金光門外爲雨師壇祀
以立夏後申壇皆三尺牲以一少牢
昔伊耆氏始爲蜡蜡者索也古之君子使人必報之故
周法以歲十二月合聚萬物而索饗之仁之至義之盡
也其祭法四方各自祭之若不成之方則闕而不祭後
周亦存其典常以十一月祭神農氏伊耆氏后稷氏田
畯鱗羽臝毛介水墉坊郵表畷獸猫之神於五郊五方
上帝地祗五星列宿蒼龍朱雀白獸玄武五人帝五官
之神岳鎮海瀆山林川澤丘陵墳衍原隰各分其方合
祭之日月五方皆祭之上帝地祗神農伊耆人帝於壇
上南郊則以神農既蜡無其祀三辰七宿則爲小壇於
其側岳鎮海瀆山林川澤丘陵墳衍原隰則各為坎餘
則於平地皇帝初獻上帝地祗神農伊耆及人帝冡宰
亞獻宗伯終獻上大夫獻三辰五官后稷田畯岳鎮海
瀆中大夫獻七宿山林川澤已下自天帝人帝田畯羽
毛之類牲弊玉帛皆從燎地祗郵表畷之類皆從埋祭
畢皇帝如南郊便殿致齋明日乃蜡祭于南郊如東郊
儀祭訖又如黃郊便殿致齊明日乃祭祭訖又如西郊
便殿明日乃祭祭訖又如北郊便殿明日蜡祭訖還宮
隋初因周制定令亦以孟冬下亥蜡百神臘宗廟祭社
稷其方不熟則闕其方之蜡焉又以仲冬祭名源川澤
於北郊用一太牢祭并於社宮用一少牢季冬藏冰仲
春開冰並用黑牡秬黍於冰室祭司寒神開冰加以桃
弧棘矢開皇四年十一月詔曰古稱臘者接也取新故
交接前周歲首今之仲冬建冬之月稱蜡可也後周用
夏后之時行姬氏之蜡考諸先代於義有違其十月行
蜡者停可以十二月爲臘於是始革前制
後齊正月晦日中書舍人奏祓除年暮上臺東宮奏擇
吉日詣殿堂貴臣與師行事所須皆移尚書省備設云
後主末年祭非其鬼至於躬自鼓儛以事胡天鄴中遂
多淫祀兹風至今不絶後周欲招来西城又有拜胡天
制皇帝親焉其儀並從夷俗淫僻不可紀也
隋書卷七
隋書卷七考證
禮儀志二并妃郗氏而爲五廟監本郗訛郄各本同
(臣映斗)按梁書高祖皇后郗氏齊建武中殂高祖進
位梁公詔贈后爲梁公妃又姓譜郗音希郗鍳郗超
之姓從郗郄當作郤郤詵之姓從郤坊本多訛
丹陽尹一本陽作楊一本訛杜按史記楚世家與秦
戰丹陽索隱此丹陽在漢中唐元和志周成王封熊
繹于荆丹陽之地後移枝江亦曰丹陽前漢地理志
丹陽郡注故鄣郡武帝更名屬有丹陽縣後漢郡國
志丹陽郡屬有丹陽城晉書地理志丹陽郡統縣十
一有丹楊注丹楊山多赤柳在西也隋書地理志丹
陽郡注自東晉已後置郡曰揚州平陳詔並平蕩耕
墾更於石頭城置蔣州統江寧當塗溧水三縣江寧
注又云梁置丹陽郡及南丹陽郡陳省南丹陽郡平
陳又廢丹陽郡以秣陵建康同夏三縣入焉大業初
置丹陽郡有蔣山唐書地理志潤州丹陽郡武德三
年以江都郡之延陵縣地置取潤浦爲州名有丹陽
縣注本曲阿地(臣映斗)按楚之丹陽在漢中與枝江
漢之丹陽乃秦鄣郡東晉而後屢析更置沿革廣狹
不同而名則一唯丹楊山之楊作楊餘並當作陽有
作楊與掦者並訛隋書各本互異前後不同故辨之
於此餘俱改正
隋書卷七考證
