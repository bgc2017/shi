隋書卷二十一
唐太尉揚州都督監修國史上柱國趙國公臣長孫無忌等撰
志第十六
天文下
十煇
周禮視祲氏掌十煇之法以觀妖祥辨吉凶一曰祲謂
隂陽五色之氣祲淫相侵或曰抱珥背璚之屬如虹而
短是也二曰象謂雲如氣成形象雲如赤烏夾日以飛
之類是也三曰鑴日旁氣刺日形如童子所佩之鑴也
四曰監謂雲氣臨在日上也五曰闇謂日月蝕或日光
暗也六曰瞢謂瞢瞢不光明也七曰彌謂白虹彌天而
貫日也八曰序謂氣若山而在日上或曰冠珥背璚重
疊次序在于日旁也九曰隮謂暈氣也或曰虹也詩所
謂朝隮于西者也十曰想謂氣五色有形想也青飢赤
兵白喪黑憂黃熟或曰想思也赤氣為人獸之形可思
而知其吉凶自周已降術士間出今採其著者而言之
日君乘土而王其政太平則日五色又曰或黑或青或
黃師破又曰遊氣蔽天日月失色皆是風雨之候也若
天氣清靜無諸遊氣日月不明乃為失色或天氣下降
地氣未升厚則日紫薄則日赤若於夜則月白皆將雨
也或天氣未降地氣上升厚則日黃薄則日白若於夜
則月赤將旱且風亦為日月暈之候雨少而多隂或天
氣已降地氣又升上下未交則日青若於夜則月綠色
將寒候也或天地氣雖交而未密則日黑若於夜則月
青將雨不雨變為雺霧暈背虹蜺又曰沉隂日月俱無
光晝不見日夜不見星皆有雲鄣之兩敵相當隂相圖
議也日曚曚光士卒内亂日薄赤見日中烏將軍出旌
旗舉此不祥必有敗亡又曰數日俱出若鬭天下兵大
戰日鬭下有拔城日戴者形如直狀其上微起在日上
為戴戴者德也國有喜也一云立日上為戴青赤氣抱
在日上小者為冠國有喜事青赤氣小而交於日下為
纓青赤氣小而圓一二在日下左右者為紐青赤氣如
小半暈狀在日上為負負者得地為喜又曰青赤氣長
而斜倚日傍為戟青赤氣圓而小在日左右為珥黃白
者有喜又曰有軍日有一珥為喜在日西西軍戰勝在
日東東軍戰勝南北亦如之無軍而珥為拜將又日旁
如半環向日為抱青赤氣如月初生背日者為背又曰
背氣青赤而曲外向為叛象分為反城璚者如帶璚在
日四方青赤氣長而立日旁為直日旁有一直敵在一
旁欲自立從直所擊者勝日旁有二直三抱欲自立者
不成順抱擊者勝殺將氣形三抱在日四方為提青赤
氣横在日上下為格氣如半暈在日下為承承者臣承
君也又曰日下有黃氣三重若抱名曰承福人主有吉
喜且得地青白氣如履在日下者為履日旁抱五重戰
順抱者勝日一抱一背為破走抱者順氣也背者逆氣
也兩軍相當順抱擊逆者勝故曰破走日抱且兩珥一
虹貫抱抱至日順虹擊者勝日重抱内有璚順抱擊者
勝亦曰軍内有欲反者日重抱左右二珥有白虹貫抱
順抱擊勝得二將有三虹得三將日抱黃白潤澤内赤
外青天子有喜有和親來降者軍不戰敵降軍罷色青
將喜赤將兵爭白將有喪黑將死日重抱且背順抱擊
者勝得地若有罷師日重抱抱内外有璚兩珥順抱擊
者勝破軍軍中不和不相信日旁有氣圓而周帀内赤
而外青名為暈日暈者軍營之像周環帀日無厚薄敵
與軍勢齊等若無軍在外天子失御民多叛日暈有玉
色有喜不得玉色有憂
凡占兩軍相當必謹審日月暈氣知其所起留止遠近
應與不應疾遲大小厚薄長短抱背為多少有無實虛
久亟密疎澤枯相應等者勢等近勝遠疾勝遲大勝小
厚勝薄長勝短抱勝背多勝少有勝無實勝虛久勝亟
密勝疎澤勝枯重背大破重抱為和親抱多親者益多
背為不和分離相去背於内者離於内背於外者離於
外也
凡占分離相去赤内青外以和相去青内赤外以惡相
去日暈明久内赤外青外人勝内青外赤内人勝内黃
外青黑内人勝外黃内青黑外人勝外白内青外人勝
内白外青内人勝内黃外青外人勝内青外黃内人勝
日暈周帀東北偏厚厚為軍福在東北戰勝西南戰敗
日暈黃白不鬭兵未解青黑和解分地色黃土功動人
不安日色黑有水隂國盛日暈七日無風雨兵大作不
可起衆大敗不及日蝕日暈而明天下有兵兵罷無兵
兵起不戰日暈始起前滅而後成者後成面勝日暈有
兵在外者主人不勝日暈内赤外青羣臣親外外赤内
青羣臣親内其身身外其心日有朝夕暈是謂失地主
人必敗日暈而珥主有謀軍在外外軍有悔日暈抱珥
上將軍易日暈而珥如井幹者國亡有大兵交日暈上
西將軍易兩敵相當日暈兩珥平等俱起而色同軍勢
等色厚潤澤者賀喜日暈有直珥為破軍貫至日為殺
將日暈員且戴國有喜戰從戴所擊者勝得地日暈而
珥背左右如大車輞者兵起其國亡城兵滿野而城復
歸日暈暈内有珥一抱所謂圍城者在内内人則勝日
暈有重抱後有背戰順抱者勝得地有軍日暈有一抱
抱為順貫暈内在日西西軍勝有軍日暈有一背背為
逆在日西東軍勝餘方放此日暈而背兵起其分失城
日暈有背背為逆有降叛者有反城在日東東有叛餘
方放此日暈背氣在暈内此為不和分離相去其色青
外赤内節臣受王命有所之日暈上下有兩背無兵兵
起有兵兵入日暈四背在暈内名曰不和有内亂日暈
而四背如大車輞者四提設其國衆在外有反臣日暈
四提必有大將出亡者日暈有四背璚其背端盡出暈
者反從内起日暈而兩珥在外有聚雲在内與外不出
三日城圍出戰日暈有背珥直而有虹貫之者順虹擊
之大勝得地日暈有白虹貫暈至日從虹所指戰勝破
軍殺將日暈有虹貫暈不至日戰從貫所擊之勝得小
將日暈有一虹貫暈内順虹擊者勝殺將日暈二白虹
貫暈有戰客勝日重暈有四五白虹氣從内出外以此
圍城主人勝城不拔又日重暈攻城圍邑不拔日暈二
重其外清内濁不散軍會聚日暈三重有拔城日交暈
無厚薄交爭力勢均厚者勝日交暈人主左右有爭者
兵在外戰日在暈上軍罷交暈貫日天下有破軍死將
日交暈而爭者先衰不勝即兩敵相向交暈至日月順
以戰勝殺將一法日在上者勝日有交者赤青如暈狀
或如合背或正直交者偏交也兩氣相交也或相貫穿
或相向或相背也交主内亂軍内不和日交暈如連環
為兩軍兵起君爭地日有三暈軍分為三日方暈而上
下聚二背將敗人亡日暈若井垣若車輪二國皆兵亡
又曰有軍日暈不帀半暈在東東軍勝在西西軍勝南
北亦如之日暈如車輪半暈在外者罷日半暈東向者
西夷羌胡來入國半暈西向者東夷人欲反入國半暈
北向者南夷人欲反入國半暈南向者北夷人欲反入
國又曰軍在外月暈師上其將戰必勝月暈黃色將軍
益秩禄得位月暈有兩珥白虹貫之天下大戰月暈而
珥兵從珥攻擊者利月暈有蜺雲乘之以戰從蜺所往
者大勝月暈虹蜺直指暈至月者破軍殺將
雜氣
天子氣内赤外黃正四方所發之處當有王者若天子
欲有遊往處其地亦先發此氣或如城門隱隱在氣霧
中恒帶殺氣森森然或如華蓋在氣霧中或有五色多
在晨昏見或如千石倉在霧中恒帶殺氣或如高樓在
霧氣中或如山鎮蒼帝起青雲扶日赤帝起赤雲扶日
黃帝起黃雲扶日白帝起白雲扶日黑帝起黑雲扶日
或日氣象青衣人無手在日西天子之氣也敵上氣如
龍馬或雜色鬱鬱衝天者此帝王之氣不可擊若在吾
軍戰必大勝凡天子之氣皆多上達於天以王相日見
凡猛將之氣如龍兩軍相當若氣發其上則其將猛銳
或如虎在殺氣中猛將欲行動亦先發此氣若無行動
亦有暴兵起或如火烟之狀或白如粉沸或如火光之
狀夜照人或白而赤氣繞之或如山林竹木或紫黑如
門上樓或上黑下赤狀似黑旌或如張弩或如埃塵頭
銳而卑本大而高兩軍相當敵軍上氣如囷倉正白見
日逾明或青白如膏將勇大戰氣發漸漸如雲變作此
形將有深謀
凡氣上與天連軍中有貞將或云賢將
凡軍勝氣如堤如坂前後磨地此軍士衆彊盛不可擊
軍上氣如火光將軍勇士卒猛好擊戰不可擊軍上氣
如山堤山上若林木將士驍勇軍上氣如埃塵粉沸其
色黃白旌旗無風而颺揮揮指敵此軍必勝敵上有白
氣粉沸如樓繞以赤氣者兵銳營上氣黃白色重厚潤
澤者勿與戰兩敵相當有氣如人持斧向敵戰必大勝
兩敵相當上有氣如蛇舉首向敵者戰勝敵上氣如一
匹帛者此雍軍之氣不可攻望敵上氣如覆舟雲如牽
牛有白氣出似旌幟在軍上有雲如鬭雞赤白相隨在
氣中或發黃氣皆將士精勇不可擊軍營上有赤黃氣
上達於天亦不可攻
凡軍營上五色氣上與天連此天應之軍不可擊其氣
上小下大其軍日增益士卒軍上氣如堤以覆其軍上
前赤後白此勝氣若覆吾軍急往擊之大勝夫氣銳黃
白團團而潤澤者敵將勇猛且士卒能彊戰不可擊雲
如日月而赤氣繞之如日月暈狀有光者所見之地大
勝不可攻
凡雲氣有獸居上者勝軍上有氣如塵埃前下後高者
將士精銳敵上氣如乳武豹伏者難攻軍上恒有氣者
其軍難攻軍上雲如華蓋者勿往與戰雲如旌旗如蜂
向人者勿與戰兩軍相當敵上有雲如飛鳥徘徊其上
或來而高者兵精銳不可擊軍上雲如馬頭低尾仰勿
與戰軍上雲如狗形勿與戰望四方有氣如赤鳥在烏
氣中如烏人在赤氣中如赤杵在烏氣中如人十十五
五或如旌旗在烏氣中有赤氣在前者敵人精悍不可
當敵上有雲如山不可說有雲如引素如陣前銳或一
或四黑色有隂謀赤色饑青色兵有反黃色急去
凡氣上黃下白名曰善氣所臨之軍欲求和退若氣出
北方求退向北其衆死散向東則不可信終能為害向
南將死敵上氣囚廢枯散或如馬肝色如死灰色或類
偃蓋或類偃魚皆為將敗軍上氣乍見乍不見如霧起
此衰氣可擊上大下小士卒日減
凡軍營上十日無氣發則軍必勝而有赤白氣乍出即
滅外聲欲戰其實欲退散黑氣如壊山墮軍上者名曰
營頭之氣其軍必敗軍上氣昏發連夜夜照人則軍士
散亂軍上氣半而絶一敗再絶再敗三絶三敗在東發
白氣者災深軍上氣中有黑雲如牛形或如馬形者此
是瓦解之氣軍必敗敵上氣如粉如塵者勃勃如烟或
五色雜亂或東西南北不定者其軍欲敗軍上氣如羣
羊羣猪在氣中此衰氣擊之必勝軍上有赤氣炎炎於
天則將死士衆亂赤光從天流下入軍軍亂將死彼軍
上有蒼氣須臾散去擊之必勝在我軍上須自堅守軍
有黑氣如牛形或如馬形從氣霧中下漸漸入軍名曰
天狗下食血則軍破軍上氣或如羣鳥亂飛或如懸夜
如人相隨或紛紛如轉蓬或如揚灰或雲如卷席如匹
布亂穰者皆為敗徵氣乍見乍没乍聚乍散如霧之始
起為敗氣氣如繫牛如人臥如敗車如雙蛇如飛鳥如
决堤垣如壊屋如人相指如人無頭如驚鹿相逐如兩
鷄相向皆為敗氣
凡降人氣如人十十五五皆叉手低頭又云如人叉手
相向白氣如羣鳥趣入屯營連結百餘里不絶而能徘
徊須臾不見者當有他國來降氣如黑山以黃為緣者
欲降服敵上氣青而高漸黑者將欲死散軍上氣如燔
生草之烟前雖銳後必退黑氣臨營或聚或散如鳥將
宿敵人畏我心意不定終必逃背逼之大勝
凡白氣從城中南北出者不可攻城不可屠城中有黑
雲如星名曰軍精急解圍去有突兵出客敗城上白氣
如旌旗或青雲臨城有喜慶黃雲臨城有大喜慶青色
從中南北出者城不可攻或氣如青色如牛頭觸人者
城不可屠城中氣出東方其色黃此太一城白氣從中
出青氣從城北入反向還者軍不得入攻城圍邑過旬
雷雨者為城有輔疾去之勿攻城上氣如烟火主人欲
出戰其氣無極者不可攻城上氣如雙蛇者難攻赤氣
如杵形從城中向外者内兵突出主人戰勝城上有雲
分為兩彗狀攻不可得赤氣在城上黃氣四面繞之城
中大將死城降城上赤氣如飛鳥如敗車及無雲氣士
卒必散城營中有赤黑氣如貍皮班及赤者並亡城上
氣上赤而下白色或城中氣聚如樓出見於外城皆可
屠城營上有雲如衆人頭赤色下多死喪流血城上氣
如灰城可屠氣出而北城可尅其氣出復入城中人欲
逃亡其氣出而覆其軍軍必病氣出而高無所止用日
久長有白氣如蛇來指城可急攻白氣從城指營宜急
固守攻城若雨霧日死風至兵勝日色無光為日死雲
氣如雄雉臨城其下必有降者濛氛圍城而入城者外
勝得入有雲如立人五枚或如三牛邊城圍
凡軍上有黑氣渾渾圓長赤氣在其中其下必有伏兵
白氣粉沸起如樓狀其下必有藏兵萬人皆不可輕擊
伏兵之氣如幢節狀在烏雲中或如赤杵在烏雲中或
如烏人在赤雲中
凡暴兵氣白如瓜蔓連結部隊相逐須臾罷而復出至
八九來而不斷急賊卒至宜防固之白氣如仙人衣千
萬連結部隊相逐罷而復興如是八九者當有千里兵
來視所起備之黑雲從敵上來之我軍上欲襲我敵人
告發宜備不宜戰壬子日候四望無雲獨見赤雲如旌
旗其下有兵起若徧四方者天下盡有兵若四望無雲
獨見黑雲極天天下兵大起半天半起三日内有雨災
解敵欲來者其氣上有雲下有氛零中天而下敵必至
雲氣如旌旗賊兵暴起暴兵氣如人持刀楯雲如人赤
色所臨城邑有卒兵至驚怖須臾去赤氣如人持節兵
來未息雲如方虹有暴兵赤雲如火者所向兵至天有
白氣狀如匹布經丑未者天下多兵
凡戰氣青白如膏將勇大戰氣如人無頭如死人臥敵
上氣如丹蛇赤氣隨之必大戰殺將四望無雲見赤氣
如狗入營其下有流血
凡連隂十日晝不見日夜不見月亂風四起欲雨而無
雨名曰蒙臣謀君故曰久隂不雨臣謀主霧氣若晝若
夜其色青黃更相掩冐乍合乍散臣謀君逆者喪山中
冬霧十日不解者欲崩之候視四方常有大雲五色具
者其下有賢人隱也青雲潤澤蔽日在西北為舉賢良
雲氣如亂穰大風將至視所從來避之雲甚潤而厚大
雨必暴至四始之日有黑雲氣如陣厚重大者多雨氣
若霧非霧衣冠不雨而濡見則其城帶甲而趣日出没
時有雲横截之白者喪烏者驚三日内雨者各解有黑
氣入營者兵相殘有赤青氣入營者兵弱有雲如蛟龍
所見處將軍失魄有雲如鵠尾來蔭國上三日亡有雲
如日月暈赤色其國凶青白色有大水有雲狀如龍行
國有大水人流亡有雲赤黃色四塞終日竟夜照地者
大臣縱恣有雲如氣昧而濁賢人去小人在位
凡白虹者百殃之本衆亂所基霧者衆邪之氣隂來冒
陽
凡遇四方盛氣無向之戰甲乙日青氣在東方景丁日
赤氣在南方庚辛日白氣在西方壬癸日黑氣在北方
戊巳日黃氣在中央四季戰當此日氣背之吉日中有
黑氣君有小過而臣不諫又掩君惡而揚君善故日中
有黑氣不明也
凡白虹霧姦臣謀君擅權立威晝霧夜明臣志得申夜
霧晝明臣志不申霧終日終時君有憂色黃小而白有
兵喪青有疾黑有暴水赤有兵喪黃有土功或有大風
凡夜霧白虹見臣有憂晝霧白虹見君有憂虹頭尾至
地流血之象
凡霧氣不順四時逆相交錯微風小雨為隂陽氣亂之
象從寅至辰已上周而復始為逆者不成積日不解晝
夜昏暗天下欲分離
凡霧四合有虹各見其方隨四時色吉非時色凶氣色
青黃更相掩覆乍合乍散臣欲謀君為逆者不成自亡
凡霧氣四方俱起百步不見人名曰晝昏不有破國必
有滅門
凡天地四方昏濛若下塵十日五日以上或一日或一
時雨不霑衣而有土名曰霾故曰天地霾君臣乖大旱
凡海傍蜃氣象樓臺廣野氣成宮闕北夷之氣如牛羊
羣畜穹閭南夷之氣類舟船幡旗自華以南氣下黑上
赤嵩高三河之郊氣正赤恒山之北氣青勃碣海岱之
間氣皆正黑江淮之間氣皆白東海氣如圓簦附漢河
水氣如引布江漢氣勁如杼濟水氣如黑㹠渭水氣如
狼白尾淮南氣如白羊少室氣如白兔青尾恒山氣如黑
牛青尾東夷氣如樹西夷氣如室屋南夷氣如闍臺或
類舟船陣雲如立垣杼軸雲類軸搏兩端兌杓雲如繩
居前亘天其半半天其蛪者類闕旗故鉤雲勾曲諸此
雲見以五色占而澤搏密其見動人及有兵必起合鬭
其直雲氣如三匹帛廣前銳後大軍行氣也韓雲如布
趙雲如牛楚雲如日宋雲如車魯雲如馬衞雲如犬周
雲如車輪秦雲如行人魏雲如鼠鄭齊雲如絳衣越雲
如龍蜀雲如囷車氣乍高乍下往往而聚騎氣卑而布
卒氣摶前卑後高者疾前方而高後兑而卑者却其氣
平者其行徐前高後卑者不止而返校騎之氣正蒼黑
長數百丈遊兵之氣如彗埽一云長數百丈無根本喜
氣上黃下白怒氣上下赤憂氣上下黑土功氣黃白徙
氣白
凡候氣之法氣初出時若雲非雲若霧非霧髣髴若可
見初出森森然在桑榆上高五六尺者是千五百里外
平視則千里舉目望則五百里仰瞻中天則百里内平
望桑榆間二千里登高而望下屬地者三千里
凡欲知我軍氣常以甲巳日及庚子辰戌午未亥日及
八月十八日去軍十里許登高望之可見依别記占之
百人以上皆有氣
凡占灾異先推九宮分野六壬日月不應隂霧風雨而
隂霧者乃可占對敵而坐氣來甚卑下其隂覆人上掩
溝蓋道者是大賊必至敵在東日出候在南日中候在
西日入候在北夜半候王相色吉囚死色凶
凡軍上氣高勝下厚勝薄實勝虛長勝短澤勝枯我軍
在西賊軍在東氣西厚東薄西長東短西高東下西澤
東枯則知我軍必勝
凡氣初出似甑上氣勃勃上升氣積為霧霧為隂隂氣
結為虹蜺暈珥之屬
凡氣不積不結散漫一方不能為災必須和雜殺氣森
森然疾起乃可論占軍上氣安則軍安氣不安則軍不
安氣南北則軍南北氣東西則軍亦東西氣散則為軍
破敗
候氣常以平旦下晡日出没時處氣以見知大占期内
有大風雨久隂則災不成故風以散之隂以諫之雲以
幡之雨以猒之
五代災變應
梁武帝天監元年八月壬寅熒惑守南斗占曰糴貴五
榖不成大旱多火災吳越有憂宰相死是歲大旱米斗
五千人多餓死其二年五月尚書范雲卒
二年五月景辰月犯心占曰有亂臣不出三年有亡國
其四年交州刺史李凱舉兵反七月景子太白犯軒轅
大星
四年六月壬戍歲星晝見占曰歲色黃潤立竿影見大
熟是歲大穰米斛三十又曰星與日爭光武且弱文且
彊自此後帝崇尚文儒躬自講說終於太清不修武備
八月庚子老人星見占曰老人星見人主夀昌自此後
每年恒以秋分後見於參南至春分而伏武帝夀考之
象云
七年九月己亥月犯東井占曰有水災其年京師大水
十年九月景申天西北隆隆有聲赤氣下至地占曰天
狗也所往之鄉有流血其君失地其年十二月馬仙琕
大敗魏軍斬馘十餘萬剋復朐山城十二月壬戌朔日
食在牛四度
十三年二月景午太白失行在天關占曰津梁不通又
兵起其年填星守天江占曰有江河塞有决溢有土功
其年大發軍衆造浮山堰以遏淮水至十四年填星移
去天江而堰壊奔流决溢
十四年十月辛未太白犯南斗
十七年閏八月戊辰月行掩昴
普通元年春正月景子日有食之占曰日食隂侵陽陽
不克隂也為大水其年七月江淮海溢九月乙亥有星
辰見東方光爛如火占曰國皇見有内難有急兵反叛
其三年義州刺史文僧朗以州叛
四年十一月癸未朔日有食之太白晝見
六年三月景午歲星入南斗庚申月食五月己酉太白
晝見六月癸未太白經天九月壬子太白犯右執法
七年正月癸卯太白歲星在牛相犯占曰其國君凶易
政明年三月改元大赦
大通元年八月甲申月掩填星十月癸酉又掩之占曰
有大喪天下無王國易政其後中大通元年九月癸已
上又幸同泰寺捨身王公以一億萬錢奉贖十月己酉
還宫大赦改元中大通三年太子薨皆天下無主易政
及大喪之應
中大通元年閏月壬戍熒惑犯鬼積尸占曰有大喪有
大兵破軍殺將其二年蕭玩帥衆援巴州為魏梁州軍
所敗玩被殺
四年七月甲辰星隕如雨占曰星隕陽失其位災害之
象萌也又曰星隕如雨人民叛下有專討又曰大人憂
其後侯景狡亂帝以憂崩人衆奔散皆其應也
五年正月己酉長星見
六年四月丁卯熒惑在南斗占曰熒惑出入留舍南斗
中有賊臣謀反天下易政更元其年十二月北梁州刺
史蘭欽舉兵反後年改為大同元年
大同三年三月乙丑歲星掩建星占曰有反臣其年會
稽山賊起其七年交州刺史李賁舉兵反
五年十月辛丑彗出南斗長一尺餘東南指漸長一丈
餘十一月乙卯至婁滅占曰天下有謀王者其八年正
月安成民劉敬躬挾左道以反黨與數萬其九年李賁
僭稱皇帝於交州
太清二年五月兩月見占曰其國亂必見於亡國
三年正月壬午熒惑守心占曰王者惡之乙酉太白晝
見占曰不出三年有大喪天下革政更王彊國弱小國
彊三月景子熒惑又守心占曰大人易政主去其宮又
曰人饑亡海内哭天下大潰是年帝為侯景所幽崩七
月九江大饑人相食十四年九月戊午月在斗掩歲星
占曰天下亡君其後侯景簒殺
簡文帝大寳元年正月景寅月晝光見占曰月晝光有
隱謀國雄逃又云月晝明姦邪竝作擅君之朝其後侯
景簒殺皆國亂亡君大喪更政之應也
元帝承聖三年九月甲午月犯心中星占曰有反臣王
者惡之有亡國其後三年帝為周軍所俘執陳氏取國
梁氏以亡
陳武帝永定三年九月辛卯朔月入南斗占曰月入南
斗大人憂一曰太子殃後二年帝崩太子昌在周為質
文帝立後昌還國為侯安都遣盗迎殺之
三年五月景辰朔日有食之占曰日食君傷又曰日食
帝德消六月庚子填星鉞與太白并占太白與填合為
疾為内兵
文帝天嘉元年五月辛亥熒惑犯右執法占曰大臣有
憂執法者誅後四年司空侯安都賜死
九月癸丑彗星長四尺見芒指西南占曰彗星見則敵
國兵起得本者勝其年周將獨孤盛領衆趣巴湘侯瑱
襲破之
二年五月己酉歲星守南斗六月景戍熒惑犯東井七
月乙丑熒惑入鬼中戊辰熒惑犯斧質十月熒惑行在
太微右掖門内
三年閏二月己丑熒惑逆行犯上相甲子太白犯五車
填星七月太白犯輿鬼八月癸卯月犯南斗景午月犯
牽牛庚申太白入太微十一月丁丑月犯畢左股辛巳
熒惑犯歲星戊子月犯角庚寅月入氐
四年六月癸丑太白犯右執法七月戊子熒惑犯填星
八年甲午熒惑犯軒轅大星丁未太白犯房九月戊寅
熒惑入太微犯右執法癸未太白入南斗占曰太白入
斗天下大亂將相謀反國易政又曰君死不死則廢又
曰天下受爵祿其後安成王為太傅廢少帝而自立改
官受爵之應也辛卯熒惑犯左執法十一月辛酉熒惑
犯右執法甲戍月犯畢左股
五年正月甲子月犯畢大星奎丁卯月犯星四月庚子
太白歲星合在奎金在南木在北相去二尺許壬寅月
入氐又犯熒惑太白歲星又合在婁相去一尺許癸卯
月犯房上星五月庚午熒惑逆行二十一日犯氐東南
西南星占曰月有賊臣又曰人主無出廊廟間有伏兵
又曰君死有赦後二年少帝廢之應也六月景申月犯
亢七月戊寅月犯畢大星閏十月庚申月犯牽牛丙子
又犯左執法十一月乙未月食畢大星
六年正月己亥太白犯熒惑相去二寸占曰其野有兵
喪改立矦王三月丁卯日入後衆星未見有流星白色
大如斗從太微間南行尾長尺餘占曰有兵與喪四月
丁巳月犯軒轅占曰女主有憂五月丁亥大白犯軒轅
占曰女主失勢又曰四方禍起其後年少帝廢廢後慈
訓太后崩六月己未月犯氐辛酉有彗長可丈餘占曰
隂謀姦宄起一曰宮中火起後安成王錄尚書都督中
外諸軍事廢少帝而自立隂謀之應八月戊辰月掩畢
大星景子月與太白並光芒相著在太微西蕃南三尺
所九月辛巳熒惑犯左執法癸未太白犯右執法辛卯
犯左執法乙巳月犯上相太白犯熒惑其夜月又犯太
白占曰其國内外有兵喪改立矦王明年帝崩又少帝
廢之應也
七年二月庚午日無光烏見占曰王者惡之其日庚午
吳楚之分野四月甲子日有交暈白虹貫之是月癸酉
帝崩
廢帝天康元年五月庚辰月犯軒轅女御大星占曰女
主憂後年慈訓太后崩癸未月犯左執法
光大元年正月甲寅月犯軒轅大星占曰女主當之八
月戊寅月食哭星占曰有喪泣事明年太后崩臨海王
薨哭泣之應也壬午鎮星辰星合於軫九月戊午辰星
太白相犯占曰改立矦王己未月犯歲星占曰國亾君
十二月辛巳月又犯歲星辛卯月犯建星占曰大人惡
之
二年正月戊申月掩歲星占曰國亾君五月乙未月犯
太白六月景寅太白犯右執法壬子客星見氐東八月
庚寅月犯太微九月庚戌太白逆行與填星合在角占
曰為白衣之會又曰所合之國為亾地為疾兵戊午太
白晝見占曰太白晝見國更政易王十一月景午歲星
守右執法甲申月犯太微東南星戊子太白入氐十二
月甲寅慈訓太后廢帝為臨海王太建二年四月薨皆
其應也
宣帝太建七年四月景戌有星孛于大角占曰人主亾
五月庚辰熒惑犯右執法壬子又犯右執法
十年二月癸亥日上有背占曰其野失地有叛兵甲子
吳明徹軍敗於呂梁將卒並為周軍所虜来年淮南之
地盡沒于周十月癸卯月食熒惑占曰國敗君亾大兵
起破軍殺將來年三月吳明徹敗於呂梁十三年帝崩
敗國亾君之應也
十一年四月己丑歲星太白辰星合于東井
十二年二月壬寅白虹見西方占曰有喪其後十三年
帝崩十月戊午月犯牽牛吳越之野占曰其國亾君有
憂後年帝崩辛酉歲星犯執法十二月癸酉辰星在太
白上甲戌辰星太白交相掩占曰大兵在野大戰辛巳
彗星見西南占曰有兵喪明年帝崩始興王叔陵作亂
後主至德元年正月壬戌蓬星見占曰必有亾國亂臣
後帝於太皇寺捨身作奴以祈冥助不恤國政為施文
慶等所惑以至國亾
魏普泰元年十月歲星熒惑填星太白聚於觜參色甚
明大占曰當有王者興其月齊高祖起於信都至中興
二年春而破爾朱兆遂開霸業
魏武定四年九月丁未高祖圍玉壁城有星墜於營衆
驢皆鳴占曰破軍殺將高祖不豫五年正月景午崩
齊文宣帝天保元年十二月甲申熒惑犯房北頭第一
星及鉤鈐占曰大臣有反者其二年二月壬申太尉彭
樂謀反誅
八年二月己亥歲星守少微經六十三日占曰五官亂
五月癸卯歲星犯太微上將占曰大將憂大臣死其十
年五月誅諸元宗室四十餘家乾明元年誅楊遵彦等
皆五官亂大將憂大臣死之應也
八年七月甲辰月掩心星占曰人主惡之十年十月帝
崩
九年二月熒惑犯鬼質占曰斧質用有大喪三月甲午
熒惑犯軒轅占曰女主惡之其十年五月誅魏氏宗室
十月帝崩斧質用有大喪之應也
十年六月庚子填星犯井鉞與太白并占曰子為玄枵
齊之分野君有戮死者大臣誅斧鉞用其明年二月乙
巳太師常山王誅尚書令楊遵彦右僕射燕子獻領軍
可朱渾天和侍中宋欽道等八月壬午廢少帝為濟南
王
廢帝乾明元年三月甲午熒惑入軒轅占曰女主凶後
太寧二年四月太后崩
肅宗皇建三年四月景子日有食之子為玄枵齊之分
野七月乙丑熒惑入鬼中戊辰犯鬼質占曰有大喪十
一月帝以暴疾崩
武成帝河清元年七月乙亥太白犯輿鬼占曰有兵謀
誅大臣斧質用其年十月壬申冀州刺史平秦王高歸
彦反段孝先討禽斬之於都市又其二年殺太原王紹
德皆斧質用之應也八月甲寅月掩畢占曰其國君死
大臣有誅者有邊兵大戰破軍殺將其十月平秦王歸
彦以反誅其三年周師與突厥入并州大戰城西伏屍
流血百餘里皆其應也
四年正月己亥太白犯熒惑相去二寸在奎甲辰太白
熒惑歲星合在婁占曰甲為齊三星若合是謂驚立絶
行其分有兵喪改立矦王國易政三月戊子彗星見占
曰除舊布新有易王至四月傳位於太子改元
後主天統元年六月壬戍彗星見於文昌長數寸入文
昌犯上將然後經紫微宮西垣入危漸長一丈餘指室
壁後百餘日在虚危滅占曰有大喪有亾國易政其四
年十二月太上皇崩
三年五月戊寅甲夜西北有赤氣竟天夜中始滅十月
景午天西北頻有赤氣占曰有大兵大戰後周武帝總
衆來伐大戰有大兵之應也
四年六月彗星見東井占曰大亂國易政七月孛星見
房心白如粉絮大如斗東行八月入天市漸長四丈犯
瓠瓜歴虚危入室犯離宫九月入奎至婁而滅孛者孛
亂之氣也占曰兵喪並起國大亂易政大臣誅其後太
上皇崩至武平二年七月領軍厙狄伏連治書侍御史
王子宜受琅邪王儼旨矯詔誅錄尚書淮南王和士開
於南臺伏連等即日伏誅右僕射馮子琮賜死此國亂
之應也
五年二月戊辰歲星逆行掩太微上將占曰天下大驚
四輔有誅者五月甲午熒惑犯鬼積尸甲齊也占曰大
臣誅大兵起斧質用有大喪至武平二年九月誅琅邪
王儼三年五月誅右丞相咸陽王斛律明月四年七月
誅蘭陵王長恭皆懿親名將也四年十月又誅崔季舒
等此斧質用之應也
武平三年八月癸未填星歲星太白合於氐宋之分野
占曰其國内外有兵喪改立矦王其四年十月陳將吳
明徹宼彭城右僕射崔季舒國子祭酒張雕黃門裴澤
部遵尚書左丞封孝琰等諫車駕不宜北幸并州帝怒
並誅之内外兵喪之應也九月庚申月在婁食既至旦
不復占曰女主凶其三年八月廢斛律皇后立穆后四
年又廢胡后為庶人十一月乙亥天狗下西北占曰其
下有大戰流血後周武帝攻晉州進兵平并州大戰流
血
三年十二月辛丑日食歲星占曰有亾國至七年而齊
亾
四年五月癸巳熒惑犯右執法占曰大將死執法者誅
若有罪其年誅右丞相斛律明月明年誅蘭陵王長恭
後年誅右僕射崔季舒皆大將死執法誅之應也
周閔帝元年五月癸卯太白犯軒轅占曰太白行軒轅
中大臣出令又曰皇后失勢辛亥熒惑犯東井北端第
二星占曰其國亂又曰大旱其年九月冡宰護逼帝遜
位幽於舊邸月餘殺崩司會李植軍司馬孫恒及宫伯
乙弗鳳等被誅害其冬大旱皆大臣出令大臣死之應
也
明帝二年三月甲午熒惑入軒轅占曰王者惡之女主
凶其月皇后獨孤氏崩六月庚子填星犯井鉞與太白
并占曰傷成於鉞君有戮死者其年太師宇文護進食
帝遇毒崩
武帝保定元年九月乙巳客星見於翼十月甲戍日有
食之戊寅熒惑犯太微上將合為一
二年閏正月癸巳太白入昴二月壬寅熒惑犯太微上
相三月壬午熒惑犯左執法七月乙亥太白犯輿鬼九
月戊辰日有食之既十一月壬午熒惑犯歲星於危南
三年三月乙丑朔日有食之九月甲子焚惑犯太微上
將占曰上將誅死十月壬辰焚惑犯左執法
四年二月庚寅朔日有食之甲午熒惑犯房右驂三月
己未熒惑又犯房右驂占曰上相誅車馳人走天下兵
起其年十月冢宰晉公護率軍伐齊十二月柱國庸公
王雄力戰死之遂班師兵起將死之應也八月丁亥朔
日有蝕之
五年正月辛卯白虹貫日占曰為兵喪甲辰太白焚惑
填星合於婁六月庚申彗星出三台入文昌犯上將後
經紫宫西垣入危漸長一丈餘指室壁後百餘日稍短
長二尺五寸在虚危滅齊之分野七月辛巳朔日有食
之
天和元年正月己卯日有食之十月乙卯太白晝見
二年正月癸酉朔日有食之五月己丑歲星與熒惑合
在井宿相去五尺井為秦分占曰其國有兵為饑旱大
臣匿謀下有反者若亾地閏六月丁酉歲星太白合在
柳相去一尺七寸柳為周分占曰為内兵又曰主人凶
憂失城是歲陳湘州刺史華皎率衆來附遣衛公直將
兵援之因而南伐九月衛公直與陳將淳于量戰于沌
口王師失利元定韋世沖以步騎數千先度遂没陳七
月庚戌太白犯軒轅大星相去七寸占曰女主失勢大
臣當之又曰西方禍起其十一月癸丑太保許公宇文
貴薨大臣當之驗也十月辛卯有黑氣一大如杯在日
中甲午又加一經六日乃滅占曰臣有蔽主之明者十
一月戊戌朔日有食之庚子熒惑犯鉤鈐去之六寸占
曰王者有憂又曰車騎驚三公謀
三年三月己未太白犯井北轅第一星占曰將軍惡之
其七月壬寅隋公楊忠薨四月辛巳太白入輿鬼犯積
尸占曰大臣誅又曰亂臣在内有屠城六月甲戍彗見
東井長一丈上白下赤而銳漸東行至七月癸卯在鬼
北八寸所乃滅占曰為兵國政崩壊又曰將軍死大臣
誅七月己未客星見房心白如粉絮大如斗漸大東行
八月入天市長如匹所復東行犯河鼓右將癸未犯瓠
瓜又入室犯離宫九月壬寅入奎稍小壬戍至婁北一
尺所滅凡六十九日占曰起兵若有喪白夜會為饑旱
國易政又曰兵犯外城大臣誅
四年二月戊辰歲星逆行掩太微上將占曰天下大驚
國不安四輔有誅必有兵革天下大赦庚午有流星大
如斗出左攝提流至天津滅有聲如雷五月癸巳熒惑
犯輿鬼甲午犯積尸占曰午秦也大臣有誅兵大起後
三年太師大冡宰晉國公宇文護以不臣誅皆其應也
五年正月乙巳月在氐暈有白虹長丈所貫之而有彗
相連接規北斗第四星占曰大兵起大戰將軍死於野
時北齊將斛律明月寇邊於汾北築城自華谷至於龍
門其明年正月詔齊公憲率師禦之三月己酉憲自龍
門度汾水拔其新築五城兵起大戰之應也
六年二月己丑夜有蒼雲廣三丈經天自戌加辰四月
甲寅朔日有蝕之己卯熒惑逆行犯輿鬼占曰有兵喪
大臣誅兵大起其月又率師取齊宜陽等九城六月齊
將攻陷汾州六月庚辰熒惑太白合在張宿相去一尺
占曰主人兵不勝所合國有殃
建德元年三月景辰熒惑太白合壁占曰其分有兵喪
不可舉事用兵必受其殃又曰改立矦王有德者興無
德者亾其月誅晉公護護子譚公會莒公至崇業公静
等大赦癸亥詔以齊公憲爲大冡宰是其驗也七月
午辰與太白合於井相去七寸占曰其下之國必有重
德致天下後四年上帥師平齊致天下之應也九月己
酉月犯心中星相去一寸占曰亂臣在傍不出五年下
有亾國後周武伐齊平之有亾國之應也
二年二月辛亥白虹貫日占曰臣謀君不出三年又曰
近臣爲亂後年七月衛王直在京師舉兵反癸亥熒惑
掩鬼西北星占曰大賊在大人之側又曰大臣有誅四
月己亥太白掩西北星壬寅又掩東北星占曰國有憂
大臣誅六月景辰月犯心中後二星占曰亂臣在傍不
出三年有亾國又曰人主惡之九月癸酉太白犯左執
法占曰大臣有憂執法者誅若有罪十一月壬子太白
掩填星在尾占曰填星爲女主尾爲後宫明年皇太后
崩
三年二月戊午客星大如桃青白色出五車東南三尺
所漸東行稍長二尺所至四月壬辰入文昌丁未入北
斗魁中後出魁漸小凡見九十三日占曰天下兵起車
騎滿野人主有憂又曰天下有亂兵大起臣謀主其七
月乙酉衛王直在京師舉兵反討擒之廢爲庶人至十
月始州民王鞅擁衆反討平之四月乙卯星孛於紫宫
垣外大如拳赤白指五帝座漸東南行稍長一丈五尺
五月甲子至上台北滅占曰天下易政無德者亾後二
年武帝率六軍滅齊十一月景子歲星與太白相犯光
芒相及在危占曰其野兵人主凶失其城邑危齊之分
野後二年宇文神舉攻拔陸渾等五城十二月庚寅月
犯歲星在危相去二寸占曰其邦流亾不出三年辛卯
月行在營室食太白占曰其國以兵亾將軍戰死營室
衛也地在齊境後齊亾入周
四年三月甲子月犯軒轅大星占曰女主有憂又五官
有亂
五年十月庚戍熒惑犯太微西蕃上將星占曰天下不
安上將誅若有罪其上
六年二月皇太子廵撫西土仍討吐谷渾八月至伏俟
城而旋吐谷渾寇邊天下不安之應也六月庚午熒惑
入鬼占曰有喪旱其七月京師旱十月戊午歲星犯大
陵又己未庚申月連暈規昴畢五車及參占曰兵起争
地又曰王自將兵又曰天下大赦癸亥帝率衆攻晉州
是日虹見晉州城上首向南尾入紫宫長十餘丈庚午
克之丁卯夜白虹見長十餘丈頭在南尾入紫宫中占
曰其下兵戰流血又曰若無兵必有大喪至六年正月
平齊與齊軍大戰十一月稽胡反齊王討平之
七年四月先此熒惑入太微宫二百日犯東蕃上相西
蕃上將句已往還至此月甲子出端門占曰爲大臣代
主又曰臣不臣有反者又曰必有大喪後宣武繼崩高
祖以大運代起十月癸卯月食熒惑在斗占曰國敗其
君亾兵大起破軍殺將斗爲吳越之星陳之分野十一
月陳將吳明徹侵吕梁徐州總管梁士彦出軍與戰不
利明年三月郯公王軌討擒陳將吳明徹俘斬三萬餘
人十一月甲辰晡時日中有黑子大如杯占曰君有過
而臣不諫人主惡之十二月癸丑流星大如月西流有
聲蛇行屈曲光照地占曰兵大起下有戰場戊辰平旦
有流星大如三斗器色赤出紫宫凝著天乃北下占曰
人主去其宫殿是月營州刺史高寳寕據州反其明年
五月帝摠戎北伐後年武帝崩
宣政元年正月景子月食昴占曰有白衣之會又曰匈
奴侵邊其月突厥寇幽州殺略吏人五月帝摠戎北伐
六月帝疾甚還京次雲陽而崩六月壬午癸丑木火金
三星合在井占曰其國霸又曰其國外内有兵喪改立
矦王是月幽州人盧昌期據范陽反改立王矦兵喪之
驗也七月辛丑月犯心前星占曰太子惡之若失位後
静帝立爲天子不終之徵也景辰熒惑太白合在七星
相去二尺八寸所占曰君憂又曰其國有兵改立王矦
有德興無德亡後年改置四輔官傳位太子改立王矦
之應也己未太白犯軒轅大星占曰女主凶後二年宣
帝崩楊后令其父隋公爲大丞相總軍國事隋氏受命
廢后爲樂平公主餘四后悉廢爲比丘尼八月庚辰太
白入太微占曰爲天下驚又曰近臣起兵大臣相殺國
有憂其後趙陳等五王爲執政所誅大臣相殺之應也
九月丁酉熒惑入太微西掖門庚申犯左執法相去三
寸占曰天下不安太臣有憂又曰執法者誅若有罪是
月汾州稽胡反討平之十一月突厥寇邊圍酒泉殺略
吏人明年二月殺柱國郯公王軌皆其應也十二月癸
未熒惑入氐守犯之三十日占曰天子失其宫又曰賊
臣在内下有反者又曰國君有繋饑死若毒死者静帝
禪位隋高祖幽殺之
宣帝大成元年正月丙午癸丑日皆有背占曰臣爲逆
有反叛邊將去之又曰卿大夫欲爲主其後隋公作霸
尉迥王謙司馬消難各舉兵反
大象元年四月戊子太白歲星辰星合在井占曰是謂
驚立是謂絶行其國内外有兵喪改立王公又曰其國
可霸修德者彊無德受殃其五月趙陳越代滕五王並
入國後二年隋王受命宇文氏宗族相繼誅滅六月丁
卯有流星一大如雞子出氐中西北流有尾迹長一丈
所入月中即滅占曰不出三年人主有憂又曰有亡國
静帝幽閉之應也己丑有流星一大如斗色青有光明
照地出營室抵壁入濁七月壬辰熒惑掩房北頭第一
星占曰亡君之誡又曰將軍爲亂王者惡之大臣有反
者天子憂其十二月帝親御驛馬日行三百里四皇后
及文武侍衛數百人並乘驛以從房爲天駟熒惑主亂
此宣帝亂道德馳騁車騎將亡之誡八月辛巳熒惑犯
南斗第五星占曰且有反臣道路不通破軍殺將尉遲迥
王謙等起兵敗亡之徵也九月己酉太白入南斗魁中
占曰天下有大亂將相謀反國易政又曰君死不死則
疾又曰天下爵禄皆高祖受命羣臣分爵之徵也十月
壬戍歲星犯軒轅大星占曰女主憂若失勢周自宣政
元年熒惑太白從歲星聚東井大象元年四月太白歲
星辰星又聚井十月歲星守軒轅其年又守翼東井秦
分翼楚分漢東爲楚地軒轅后族隋以后族興於秦地
之象而周之后妃失勢之徵也乙酉熒惑在虚與填星
合占曰兵大起將軍爲亂大人惡之是月相州叚德舉
謀反伏誅其明年三月杞公宇文亮舉兵反擒殺之
二年四月乙丑有星大如斗出天厨流入紫宫抵鉤陳
乃滅占曰有大喪兵大起將軍戮又曰臣犯上主有憂
其五月帝崩隋公執國政大喪臣犯主之應趙王越王
以謀執政被誅又荆豫㐮三州諸蠻反尉迥王謙司馬
消難各舉兵畔不從執政終以敗亡皆大兵起將軍戮
之應也五月甲辰有流星一大如三斗器出太微端門
流入翼色青白光明照地聲若風吹幡旗占曰有立王
若徙王又曰國失君其月己酉帝崩劉昉矯制以隋公
受遺詔輔政終受天命立王徙王失君之應也七月壬
子歲星太白合於張有流星大如斗出五車東北流光
明燭地九月甲申熒惑歲星合于翼
静帝大定元年正月乙酉歲星逆行守右執法熒惑掩
房北第一星占曰房為明堂布政之宫無德者失之二
月甲子隋王稱尊號
高祖文皇帝開皇元年三月甲申太白晝見占曰太白
經天晝見為臣彊為革政四月壬午歲星晝見占曰大
臣彊有逆謀王者不安其後劉昉等謀反伏誅十一月
己巳有流星聲如隤牆光燭地占曰流星有光有聲名
曰天保所墜國安有喜其九年平陳天下一統五年八
月戊申有流星數百四散而下占曰小星四面流行者
庶人流移之象也其九年平陳江南士人悉播遷入京
師
八年二月庚子填星入東井占曰填星所居有德利以
稱兵其年大舉伐陳克之十月甲子有星孛于牽牛占
曰臣殺君天下合謀又曰内不有大亂則外有大兵牛
吳越之星陳之分野後年陳氏滅
九年正月己巳白虹夾日占曰白虹銜日臣有背主又
曰人主無德者亡是月滅陳
十四年十一月癸未有彗星孛于虚危及奎婁齊魯之
分野其後魯公虞慶則伏法齊公高熲除名
十九年十二月乙未星霣於渤海占曰陽失其位災害
之萌也又曰大人憂
二十年十月太白晝見占曰大臣彊為革政為易王右
僕射楊素熒惑高祖及獻后勸廢嫡立庶其月乙丑廢
皇太子勇為庶人明年改元皆陽失位及革政易王之
驗也
仁壽四年六月庚午有星入于月中占曰有大喪有大
兵有亡國有破軍殺將七月乙未日青無光八日乃復
占曰主勢奪又曰日無光有死王甲辰上疾甚丁未宫
車晏駕漢王諒反楊素討平之皆兵喪亡國死王之應
煬帝大業元年六月甲子熒惑入太微占曰熒惑為賊
為亂入宫宫中不安
三年三月辛亥長星見西方竟天干歴奎婁角亢而沒
至九月辛未轉見南方亦竟天又干角亢頻掃太微帝
座干犯列宿唯不及參井經歲乃滅占曰去穢布新天
所以去無道建有德見久者災深星大者事大行遲者
期遠兵大起國大亂而亡餘殃為水旱饑饉土功疾疫
其後築長城討吐谷渾及高麗兵戎歲駕略無寧息水
旱饑饉疾疫土功相仍而有羣盗並起邑落空虚九年
五月禮部尚書楊玄感於黎陽舉兵反丁未熒惑逆行
入南斗色赤如血如三斗器光芒震耀長七八尺於斗
中句已而行占曰有反臣道路不通國大亂兵大起斗
吳越分野玄感父封於越後徙封楚地又次之天意若
曰使熒惑句已之除其分野至七月宇文述討平之其
兄弟悉梟首車裂斬其黨與數萬人其年朱燮管崇亦
於吳都擁衆反此後羣盗屯聚剽略郡縣屍横草野道
路不通齎詔勑使人皆步涉夜行不敢遵路
十一年六月有星孛于文昌東南長五六寸色黑而銳
夜動摇西北行數日至文昌去宫四五寸不入却行而
滅占曰為急兵其八月突厥圍帝於鴈門從兵悉馮城
禦寇矢及帝前七月熒惑守羽林占曰衛兵反十二月
戊寅大流星如斛墜賊盧明月營破其衝輣壓殺十餘
人占曰奔星所墜破軍殺將其年王充擊盧明月城破
之
十二年五月景戍朔日有食之既占曰日食既人主亡
隂侵陽下伐上其後宇文化及等行弑逆癸巳大流星
隕于吳郡為石占曰有亡國有死王有大戰破軍殺將
其後大軍破逆賊劉元進于吳郡斬之八月壬子有大
流星如斗出王良閣道聲如隤牆癸丑大流星如甕出
羽林九月戊午有枉矢二出北斗魁委曲蛇形注於南
斗占曰主以兵去天之所伐亦曰以亂代亂執矢者不
正後二年化及弑帝僣號王充亦於東都弑恭帝簒號
鄭皆弑逆無道以亂代亂之應也
十三年五月辛亥大流星如甕墜於江都占曰其下有
大兵戰流血破軍殺將六月有星孛于太微五帝座色
黃赤長三四尺所數日而滅占曰有亡國有殺君明年
三月宇文化及等弑帝也十一月辛酉熒惑犯太微日
光四散如流血占曰賊入宫主以急兵見伐又曰臣逆
君明年三月化及等殺帝諸王及幸臣並被戮
隋書卷二十一
隋書卷二十一考證
天文志下謂隂陽五色之氣祲淫相侵晉志作浸淫
當是
謂雲如氣成形象按晉志作雲氣成形象此如字疑
衍各本並同仍之
六月庚子填星鉞與太白并占(臣召南)按文義鉞字
上應有在井二字言土星在井鉞與金星合并耳占
字下應有曰字各本並脱訛也
五年正月甲子月犯畢大星奎丁卯月犯星(臣召南)
按奎字衍既云月犯畢大星即不當言奎也或疑奎
字當在丁卯月犯星星字之上亦非丁卯後於甲子
三日月當自酉而申而未不得逆退至戌也星字之
上另有脫字耳
隋書卷二十一考證
