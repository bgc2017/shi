隋書卷三十一
唐太尉揚州都督監修國史上柱國趙國公臣長孫無忌等撰
志第二十六
地理下
彭城郡(舊置徐州後齊置東南道行臺後周立總管府開皇七年行臺廢大業四年府廢)統縣
十一戸一十三萬二百三十二彭城(舊置郡後周併沛及南陽平二)
(郡入開皇初郡廢大業初復置郡有呂梁山徐山)蘄(梁置蘄郡後齊置仁州又析置龍亢郡開皇初郡廢)
(大業初州廢)穀陽(後齊置穀陽郡開皇初郡廢又有已吾義城二縣後齊併以為臨淮縣大業初併入)
(焉)沛留(後齊廢開皇十六年復有微山黃山)豐蕭(傷置沛郡後齊廢為承高縣開皇六年改)
(為龍城十八年改為臨沛大業初改曰蕭有相山)滕(舊曰蕃置蕃郡後齊廢開皇十六年改曰滕郡)蘭
陵(舊曰承置蘭陵郡開皇初郡廢十六年分承置鄫州及蘭陵縣大業初州廢又併蘭陵鄫州二縣入焉尋)
(改承為蘭陵有抱犢山)符離(後齊置睢南郡開皇初郡廢有竹邑縣梁置睢州開皇三年州廢又廢竹)
(邑入焉有女山定陶山)方與(後齊廢開皇十六年復)
魯郡(舊兗州大業二年改為魯郡)統縣十戸十二萬四千一十九
瑕丘(舊廢開皇十三年復帶郡)任城(舊置高平郡開皇初廢)鄒(有鄒山承匡山)曲阜(舊曰)
(魯郡後齊改郡為任城開皇三年郡廢四年改縣曰汶陽十六年改名曲阜)泗水(開皇十六年置有陪)
(尾山尼丘山防山有洙泗水)平陸(後齊曰樂平開皇十六年改焉)龔丘(後齊曰平原縣開皇十六)
(年改焉)梁父(有龜山)博城(舊曰博置泰山郡後齊改郡曰東平又併博陵牟入焉開皇初郡廢)
(十六年改縣曰汶陽尋改曰博城有奉高縣開皇六年改曰岱山大業初州廢又廢岱山縣入焉有岱山玉符)
(山)嬴(開皇十六年分置牟城縣大業初併入焉有艾山有淄水)
琅邪郡(舊置北徐州後周改曰沂州)統縣七戸六萬三千四百二十
三臨沂(舊曰即丘帶郡開皇初郡廢十六年分置臨沂大業初併即丘入焉有大祠山)費
顓臾(舊曰南武陽開皇十八年改名焉又有南城縣後齊廢有開明山)新泰(後齊廢蒙陰縣入焉)
沂水(舊置南青州及東安郡後周改州為莒州開皇初郡廢改縣曰東安十六年又改曰沂水大業初州)
(廢)東安(後齊廢開皇十六年復有松山)莒(舊置東莞郡後齊廢後置義唐郡開皇初廢)
東海郡(梁置南北二青州東魏改為海州)統縣五戸二萬七千八百五
十八朐山(舊曰朐置琅邪郡後周改縣曰朐山郡曰朐山開皇初郡廢大業初復帶郡有朐山)
(羽山)東海(舊置廣饒縣及東海郡後齊分廣饒置東海縣開皇初廢郡及東海縣仁壽元年改廣饒曰東)
(海有謝祿山鬱林山)漣水(舊曰襄賁置東海郡東魏改曰海安開皇初郡廢縣又改焉)沭陽(梁置)
(潼陽郡東魏改曰沭陽郡置縣曰懷文後周改縣曰沭陽開皇初郡廢)懷仁(梁置南北二青州東魏廢)
(州立義唐郡及懷仁縣開皇初郡廢)
下邳郡(後魏置南徐州梁改為東徐州東魏又改曰東楚州陳改為安州後周改為泗州)統縣
七戸五萬二千七十宿豫(舊置宿豫郡開皇初郡廢大業初置下邳郡又梁置)
(朝陽臨沭二郡後齊置晉寧郡尋並廢)夏丘(後齊置并置夏丘郡尋立潼州後周改州為宋州縣曰晉)
(陵開皇初郡廢十八年州廢縣復曰夏丘又東魏置臨潼郡睢陵縣後齊改郡為潼郡又梁置潼州後齊改曰)
(睢州尋廢亦入潼郡開皇初郡縣並廢)徐城(梁置高平郡東魏又併梁東平陽平清河歸義四郡為高)
(平縣又併梁朱沛循儀安豐三郡置朱沛縣又有安遠郡後齊廢後周又併朱沛入高平開皇初郡廢十八年)
(更名徐城)淮陽(梁置淮陽郡東魏併綏化呂梁二郡置綏化縣後周改縣為淮陽開皇初郡廢又有梁臨)
(清天水浮陽三郡東魏併為甬城縣後齊改曰文城縣後周又改為臨清開皇三年省入焉)下邳(梁曰)
(歸政置武州下邳郡魏改縣為下邳置郡不改改州曰東除後周改州為邳州開皇初郡廢大業初州廢有嶧)
(山磬石山)良城(梁置武安郡開皇初郡廢十一年縣更名曰良城有徐山)郯(舊置郡開皇初廢)
禹貢海岱及淮惟徐州彭城魯郡琅邪東海下邳得其
地焉在於天文自奎五度至胃六度為降婁於辰在戌
其在列國則楚宋及魯之交考其舊俗人頗勁悍輕剽
其士子則挾任節氣好尚賓遊此蓋楚之風焉大抵徐
兗同俗故其餘諸郡皆得齊魯之所尚莫不賤商賈務
稼穡尊儒慕學得洙泗之俗焉
江都郡(梁置南兗州後齊改為東廣州陳復曰南兗後周改為吳州開皇九年改為揚州置總管府大)
(業初府廢)統縣十六戸十一萬五千五百二十四江陽(舊曰)
(廣陵後齊置廣陵江陽二郡開皇初郡廢十八年改縣為䢴江大業初更名江陽有江都宫揚子宫有陵湖)
江都(自梁及隋或廢或置)海陵(梁置海陵郡開皇初郡廢又併建陵縣入尋析置江浦縣大業初省)
(入)寧海(開皇初併如臯縣入)高郵(梁析置竹塘三歸二縣及置廣業郡尋以有嘉禾為神農郡開)
(皇初郡廢又併竹塘三歸臨澤三縣入焉)安宜(梁置陽平郡及東莞郡開皇初郡廢又廢石鱉縣入焉有)
(白馬湖)山陽(舊置山陽郡開皇初郡廢十二年置楚州大業初州廢有後魏淮陰郡東魏改為淮州後)
(齊併魯富陵立懷恩縣後周改曰壽張又僑立東平郡開皇元年改郡為淮陰幷立楚州尋廢郡更改縣曰淮)
(陰大業初州廢縣併入焉)盱眙(舊魏置盱眙郡陳置北譙州尋省開皇初郡廢又併考城直瀆陽城三縣)
(入有都梁山)鹽城(後齊置射陽郡陳改曰鹽城開皇初郡廢)清流(舊曰頓丘置新昌郡及南譙州)
(開皇初改為滁州郡廢又廢樂鉅高塘二縣入頓丘改曰新昌十八年又改為清流大業初州廢有白禪山曲)
(亭山)全椒(梁曰北譙置北譙郡後齊改郡為臨滁後周又曰北譙開皇初郡廢改縣為滁水大業初改名)
(焉有銅官山九鬭山)六合(舊曰尉氏置秦郡後齊置秦州後周改州曰方州改郡曰六合開皇初郡廢四)
(年改尉氏曰六合省堂邑方山二縣入焉大業初州廢又後齊置瓦梁郡陳廢有瓜步山六合山)永福
(舊曰沛梁置涇城東陽二郡陳廢州併二郡為沛郡後周改沛郡為石梁郡改沛縣曰石梁縣省横山縣入焉)
(開皇初郡廢大業初改縣曰永福有香山永福山)句容(有茅山浮山四平山)延陵(舊置南徐州南)
(東海郡梁改曰蘭陵郡陳又改為東海開皇九年州郡並廢又廢丹徒縣入焉十五年置潤州大業初州廢有)
(句驪山黃鵠山蒜山長塘湖)曲阿(有武進縣梁改為蘭陵開皇九年併入)
鍾離郡(後齊曰西楚州開皇二年改曰豪州)統縣四戸三萬五千一十五
鍾離(舊置郡開皇初郡廢大業中復置郡)定遠(舊曰東城梁改曰定遠置臨濠郡後齊改曰廣)
(安開皇初郡廢又有舊九江郡後齊廢為曲陽縣縣尋廢又有梁置安州侯景亂廢)化明(故曰睢陵置濟)
(陰郡後齊改縣曰池南陳復曰睢陵後周改為昭義開皇初郡廢大業初縣改名焉)塗山(舊曰當塗後齊)
(改曰馬頭置郡曰荆山開皇初改縣曰塗山廢郡有當塗山)
淮南郡(舊曰豫州後魏曰揚州梁曰南豫州東魏曰揚州陳又曰豫州後周曰揚州開皇九年曰壽州)
(置總管府大業元年府廢)統縣四戸三萬四千二百七十八壽春
(舊有淮南梁郡北譙汝陰等郡開皇初並廢幷廢蒙縣入焉大業初置南郡有八公山門溪)安豐(梁置)
(陳留安豐二郡開皇初並廢有芍陂)霍丘(梁置安豐郡東魏廢開皇十九年置縣名焉)長平(梁置)
(北陳郡開皇初廢又併西華縣入)
弋陽郡(梁置光州)統縣六戸四萬一千四百三十三光山
(舊置光城郡開皇初郡廢十八年置縣焉大業初置光陽郡又有舊黃川郡梁廢)樂安(梁置宋安郡及)
(宋安光城二縣又有豐安郡開皇三年並廢入焉有弋陽山浮光山金山錫山)定城(後齊置南郡州後廢)
(入南北二弋陽縣後又省北弋陽入南弋陽改為定遠焉又後魏置弋陽郡及有梁東新蔡縣後周改為淮南)
(郡又後齊置齊安新蔡二郡及廢舊義州立東光城郡至開皇初五郡及郢州並廢)殷城(舊曰包信開皇)
(初改名焉梁置義城郡及建州幷所領平高新蔡新城三郡開皇初並廢有太蘇山南松山)固始(梁曰)
(蓼縣後齊改名焉置北建州尋廢州置新蔡郡後周改置澮州開皇初州郡並廢入又改縣為固始有安陽郡)
期思(陳置邊城郡開皇初郡廢改縣名焉有後齊光化郡亦廢入焉有大别山)
蘄春郡(後齊置羅州後周改曰蘄州開皇初置總管府九年府廢)統縣五戸三萬四
千六百九十蘄春(舊曰蘄陽梁改曰蘄水後齊改曰齊昌置齊昌郡開皇十八年改為)
(蘄春開皇初郡廢有安山)浠水(舊置永安郡開皇初郡廢有石鼔山)蘄水(舊曰蘄春梁改名焉有鼔)
(吹山有蘄水)黃梅(舊曰永興開皇初改曰新蔡十八年改名焉有黃梅山)羅田(梁置義州義城)
(郡開皇初並廢)
廬江郡(梁置南豫州又改為合州開皇初改為廬州)統縣七戸四萬一千六
百三十二合肥(梁曰汝陰置汝陰郡後齊分置北陳郡開皇初郡廢縣改名焉)廬江
(齊置廬江郡梁置相州後齊州廢開皇初郡廢有冶甫山上薄山三公山聖山藍家山)襄安(梁曰蘄開)
(皇初改焉有龜山紫微山亞父山半陽山白石山四鼎山)愼(東魏置平梁郡陳曰梁郡開皇初郡廢有浮闍)
(山)霍山(梁置霍州及岳安郡岳安縣後齊州廢開皇初郡廢縣改名焉)渒水(梁置北沛郡及新蔡)
(縣開皇初郡廢又廢新蔡入焉有墜星山)開化(梁置有衡山九公山蹋鼔山天山多智山)
同安郡(梁置豫州後改曰晉州後齊改曰江州陳又曰晉州開皇初曰熙州)統縣五戸二
萬一千七百六十六懷寧(舊置晉熙郡開皇初郡廢大業三年置同安郡)宿
松(梁置高塘郡開皇初郡廢改縣曰高塘十八年又改名焉有雷水)太湖(開皇初改為晉熙十八年)
(復改名焉)望江(陳置大雷郡開皇十一年改曰義鄉十八年改名焉)同安(舊曰樅陽并置樅陽郡開)
(皇初郡廢十八年縣改名焉有浮度山)
歴陽郡(後齊立和州)統縣二戸八千二百五十四歴陽(舊置)
(歴陽郡開皇初郡廢大業初復置郡)烏江(梁置江都郡後齊改為齊江郡陳又改為臨江郡周改為同江)
(郡開皇初郡廢大業初置歴陽郡有六合山)
丹陽郡(自東晉已後置郡曰揚州平陳詔並平蕩耕墾更於石頭城置蔣州)統縣三戸二
萬四千一百二十五江寧(梁置丹陽郡及南丹陽郡陳省南丹陽郡平陳又廢)
(丹陽郡并以秣陵建康同夏三縣入焉大業初置丹陽郡有蔣山)當塗(舊置淮南郡平陳廢郡并襄垣)
(平湖樊昌西鄉入焉有天開山楚山)溧水(舊曰溧陽開皇九年廢丹陽郡入十八年改焉有赭山廬山楚)
(山)
宣城郡(舊置南豫州平陳改為宣州)統縣六戸一萬九千九百七十
九宣城(舊曰宛陵置宣城郡平陳郡廢仍併懷安寧國當塗浚遒四縣入焉大業初置郡有敬亭)
(山)涇(平陳省安吳南陽二縣入焉有蓋山陵陽山)南陵(梁置幷置南陵郡陳置北江州平陳州郡)
(並廢幷所管石城臨城定陵故治南陵五縣入焉)秋浦(舊曰石城平陳廢開皇十九年置改名焉)永
世(平陳廢開皇十二年又置有靈光山)綏安(舊曰石封改名焉梁末立大梁郡又改為陳留平陳郡廢)
(省大德故鄣安吉原鄉四縣入焉)
毗陵郡(平陳置常州)統縣四戸一萬七千五百九十九晉
陵(舊置晉陵郡平陳郡廢大業初置郡有横山)江陰(梁置及置江陰郡平陳廢郡及利城梁豐縣入)
(焉有毗陵山)無錫(有九龍山)義興(舊曰陽羡置義興郡平陳郡廢改縣名焉又廢義鄉國山臨澤)
(三縣入焉有計山洞庭山)
吳郡(陳置吳州平陳改曰蘇州大業初復曰吳州)統縣五戸一萬八千三百
七十七吳(舊置吳郡平陳郡廢大業初復置有首山横山華山黃山姑蘇山太湖)昆山
(梁置平陳廢開皇十八年復)常熟(舊曰南沙梁置信義郡平陳廢幷所領海陽前京信義海虞興國南)
(沙入焉有虞山)烏程(舊置吳興郡平陳郡廢并東遷縣入焉仁壽中置湖州大業初州廢有雉山)長
城(平陳廢仁壽二年復有卞山)
會稽郡(梁置東揚州陳初省尋復平陳改曰吳州置總管府大業初府廢置越州)統縣四戸
二萬二百七十一會稽(舊置會稽郡平陳郡廢又廢山陰永興上虞始寧四縣入)
(大業初置郡有稷山重山會稽山)句章(平陳併餘姚鄞鄮三縣入有太白山方山)剡(有桐栢山)諸
暨(有泄溪太農湖)
餘杭郡(平陳置杭州仁壽中置總管府大業初府廢)統縣六戸一萬五千三
百八十錢唐(舊置錢唐郡平陳廢郡并所領新城縣入大業三年置餘杭郡有粟山石甑山)
(臨平湖)富陽(有石頭山雞籠山)餘杭(有由拳山金鵝山)於灊(有天目山石鏡山有桐溪)
鹽官(有蜀山)武康(平陳廢仁壽二年復有封嵎山青山白鵠山)
新安郡(平陳置歙州)統縣三戸六千一百六十四休寧(舊曰)
(海寧開皇十八年改名焉大業初置郡)歙(平陳廢十一年復)黟(平陳廢十一年復)
東陽郡(平陳置婺州)統縣四戸一萬九千八百五金華(舊曰)
(長山置金華郡平陳郡廢又廢建德太末豐安三縣入改為吳寧縣十二年改曰東陽十八年改名焉大業初)
(置東陽郡有長山龍山樓山丘山有赤松澗)永康烏傷(有香山歌山)信安(有江山悲)
(思嶺有定陽溪)
永嘉郡(開皇九年置處州十二年改曰括州)統縣四戸一萬五百四十二
括倉(平陳置縣大業初置永嘉郡有縉雲山括倉山)永嘉(舊曰永寧置永嘉郡平陳郡廢縣改)
(名焉有芙蓉山)松陽臨海(舊曰章安置臨海郡平陳郡廢縣改名焉有赤山天台山)
建安郡(陳置閩州仍廢後又置豐州平陳改曰泉州大業初改曰閩州)統縣四戸一萬
二千四百二十閩(舊曰東候官置晉安郡平陳郡廢縣改曰原豐十二年改曰閩大業)
(初置建安郡有岱山飛山)建安(舊置建安郡平陳廢)南安(舊曰晉安置南安郡平陳郡廢縣改名焉)
(又置莆田縣尋廢入焉)龍溪(梁置開皇十二年併蘭水綏安二縣入焉)
遂安郡(仁壽三年置睦州)統縣三戸七千三百四十三雉山
(舊置新安郡平陳廢為新安縣大業初縣改名焉置遂安郡有仙壇山)遂安(平陳廢仁夀中復)桐
廬(平陳廢仁壽中復有白石山)
鄱陽郡(梁置吳州陳廢平陳置饒州)統縣三戸一萬一百二鄱陽
(舊置鄱陽郡平陳廢又有陳銀城縣廢入焉大業初復置郡)餘干弋陽(舊曰葛陽開皇十二)
(年改有弋水)
臨川郡(平陳置撫州)統縣四戸一萬九百臨川(舊置臨川郡平陳郡)
(廢大業三年復置郡有銅山黃山有夢水)南城(有五章山)崇仁(梁置巴山郡領大豐新安巴山新建)
(興平豐城西寧七縣平陳郡縣並廢以置縣焉)邵武(開皇十二年置)
廬陵郡(平陳置吉州)統縣四戸二萬三千七百一十四廬
陵(舊置廬陵郡平陳廢大業初復置)泰和(平陳置曰西昌十一年省東昌入更名焉)安復(舊置)
(安成郡平陳郡廢縣改曰安成十八年又曰安復有更生山長嶺)新淦(有玉笥山)
南康郡(開皇九年置虔州)統縣四戸一萬一千一百六十八
贛(舊曰南康置南康郡平陳郡廢大業初縣改名焉尋置郡有儲山有贛水)虔化(舊曰寧都開皇十八)
(年改名焉有石鼓山)雩都(舊廢平陳置有金雞山君山)南康(舊曰贛大業初改名焉有廪山上洛)
(山贛山)
宜春郡(平陳置袁州)統縣三戸一萬一百一十六宜春(舊曰)
(宜陽開皇十一年廢吳平縣入十八年改名焉大業初置郡有廬溪渝水)萍鄉(有宜春江)新喻
豫章郡(平陳置洪州總管府大業初府廢)統縣四戸一萬二千二十一
豫章(舊置豫章郡平陳郡廢大業初復置郡)豐城(平陳廢十二年置曰廣豐仁夀初改名焉)
建昌(開皇九年省并永修豫章新吳四縣入焉)建城(有然石)
南海郡(舊置廣州梁陳並置督府平陳置總管府仁夀元年置番州大業初府廢)統縣十五
戸三萬七千四百八十二南海(舊置南海郡平陳郡廢又分置番禺縣尋)
(廢入焉大業初置郡)曲江(舊置始興郡平陳廢十六年又廢須陽縣入焉有玉山銀山)始興(齊曰)
(正階梁改名焉又置安遠郡置東衡州平陳改郡置大庾縣又於此置廣州總管開皇末移向南海又十六年)
(廢大庾入焉)翁源(梁置陳又置清遠郡平陳郡廢)增城(舊置東官郡平陳廢有羅浮山)寶安
樂昌(梁置曰梁化又分置平石縣開皇十二年省平石入十八年改名焉)四會(舊置綏建郡又)
(有樂昌郡平陳二郡並廢大業初又併始昌縣入焉)化蒙(大業初廢威城縣入焉)清遠(舊置清遠)
(郡又分置威正廉平恩洽浮謢等四縣平陳並廢以置清遠縣又齊置齊康郡至是亦廢入焉)含洭(梁置)
(衡州陽山郡平陳州改曰洭州廢郡二十年州廢有堯山)政賓(舊置東官郡平陳郡廢)懷集
新會(舊置新會郡平陳郡廢又併盆允永昌新建熙潭化召懷集六縣入為封州十一年改為允州後又)
(改為岡州大業初州廢并廢封樂縣入有社山)義寧(開皇十年廢新夷初賓二縣入又有始康縣廢入封)
(平大業初又廢封平入焉有茂山)
龍川郡(平陳置循州總管府大業初府廢)統縣五戸六千四百二十
歸善(帶郡有歸化山懷安山)河源(開皇十一年省龍川縣入焉又有新豐縣十八年改曰休吉大)
(業初省入焉有龍山亢山有修江)博羅興寧海豐(有黑龍山有漲海)
義安郡(梁置東揚州後改曰嬴州及陳州廢平陳置潮州)統縣五戸二千六百
六海陽(舊置義安郡平陳郡廢大業初置郡有鳳皇山)程鄉潮陽海寧
(有龍溪山)萬川(舊曰昭義大業初改名焉)
高涼郡(梁置高州)統縣九戸九千九百一十七高涼(舊置高涼)
(郡平陳廢大業初復置)連江(梁置連江郡平陳郡廢梁又置梁封縣開皇十八年改為義封梁又置南)
(巴郡平陳郡廢為南巴縣大業初二縣並廢入)電白(梁置電白郡平陳郡廢又有海昌郡廢入焉)杜
原(舊曰杜陵梁置杜陵郡又有永寧宋康二郡平陳並廢為縣十八年改杜陵曰杜原宋康曰義康大業二)
(年二縣並廢入杜原)海安(舊曰齊安置齊安郡平陳郡廢開皇十八年改縣名焉)陽春(梁置陽春)
(郡平陳郡廢)石龍(舊置羅州高興郡平陳郡廢大業初州廢)吳川茂名
信安郡(平陳置端州)統縣七戸一萬七千七百八十七高
要(舊置高要郡平陳郡廢大業初置信安郡有定山)端溪(舊置晉康郡平陳郡廢有端水)樂城
(開皇十二年廢文招悅成二縣入)平興(舊置宋隆郡領初寧建寧熙穆崇德召興崇化南安等縣平陳)
(郡廢并所領縣入焉又梁置梁泰郡及縣平陳郡廢縣改曰清泰大業初廢入焉)新興(梁置新州新寧)
(郡平陳郡廢大業初州廢又廢索盧縣入焉)博林(大業初廢撫納縣入)銅陵(有流南縣開皇十八)
(年改曰南流又有西城縣大業初廢入)
永熙郡(梁置瀧州)統縣六戸一萬四千三百一十九瀧水
(舊置開陽縣置開陽平原羅陽等郡平陳郡並廢以名縣開皇十八年改平原曰瀧水羅陽縣為正義大業初)
(廢永熙郡開陽正義俱廢入焉)懷德(舊曰梁德置梁德郡平陳廢郡十八年改名懷德)良德(陳置)
(曰務德後改名焉)安遂(梁置建州廣熙郡尋廢州大業初廢)永業(梁置永業郡尋改為縣後省開)
(皇十六年又置)永熙(大業初併安南縣入)
蒼梧郡(梁置成州開皇初改為封州)統縣四戸四千五百七十八
封川(梁曰梁信置梁信郡平陳郡廢十八年改為封川大業初又廢封興縣入焉)都城(開皇十二)
(年省威成晉化二縣入焉)蒼梧(舊置蒼梧郡平陳郡廢)封陽
始安郡(梁置桂州平陳置總管府大業元年府廢)統縣十五戸五萬四千五
百一十七始安(舊置始安梁化二郡平陳郡並廢大業初廢興安縣入焉)平樂(有)
(山)荔浦建陵陽朔象隋化義熙(舊曰齊熙置齊熙黃)
(水二郡及東寧州平陳郡並廢十八年改州曰融州縣曰義熙大業初州廢並廢臨䍧黃水二縣入焉)龍
城(梁置)馬平(開皇十二年置象州大業初州廢)桂林(大業初併西寧縣入)陽壽(有馬平桂)
(林象韶陽等四郡平陳並廢又有淮陽縣開皇十八年改曰陽寧大業初省入焉)富川(舊置臨賀樂梁)
(二郡平陳並廢置賀州大業初州廢又置臨賀綏越蕩山三縣入焉)龍平(梁置静州梁壽静慰二郡平陳)
(並廢又置歸化縣大業初州廢又廢歸化安樂博勞三縣入焉)豪静(梁置開江武城二郡陳置逍遥郡平)
(陳郡並廢又有猛陵開江二縣大業初並廢入焉)
永平郡(平陳置藤州)統縣十一戸三萬四千四十九永平
(舊置永平郡平陳郡廢大業置郡)武林(有鷰石山)隋建(開皇十九年置)安基(梁置建陵郡平)
(陳郡廢)隋安(開皇十九年置)普寧(舊曰陰石梁置陰石郡平陳郡廢改縣為奉化開皇十九年又)
(改名焉)戎成(梁置曰遂成開皇十一年改名焉有農山)寧人(開皇十五年置曰安人十八年改名)
(焉有壽原山)淳人(開皇十九年置)大賓(開皇十五年置)賀川(開皇十九年置又陳置建陵綏)
(越蒼梧永建等四郡平陳並廢)
鬱林郡(梁置定州後改為南定州平陳改為尹州大業初改為鬱州)統縣十二戸五
萬九千二百鬱林(舊置鬱林郡平陳郡廢大業初又置郡又廢武平龍山懷澤布山四)
(縣入)鬱平領方(梁置領方郡平陳郡廢)阿林石南(陳置石南郡平陳郡廢)
桂平(梁置桂平郡平陳郡廢大業初又廢皇化縣入)馬度安成(梁置安成郡平陳郡廢)
寧浦(舊置寧浦郡梁分立簡陽郡平陳郡廢置簡州十八年改為緣州大業二年州廢)樂山(梁置)
(樂陽郡平陳改為樂陽縣十八年改名焉)嶺山(梁置嶺山郡平陳改為嶺縣十八年改為嶺山大業初併)
(武緣縣入有武緣山)宣化(舊置晉興郡平陳廢為縣開皇十八年改名焉)
合浦郡(舊置越州大業初改為祿州尋改為合州)統縣十一戸二萬八千六
百九十合浦(舊置合浦郡平陳郡廢大業初置郡)南昌北流(大業初廢陸川)
(縣入)封山(大業初廢廉昌縣入)定川(舊立定川郡平陳郡廢)龍蘇(舊置龍蘇郡平陳郡廢大)
(業初又併大廉縣入)海康(梁大通中割番州合浦立高州尋又分立合州大同末以合肥為合州此置南)
(合州平陳以此為合州置海康縣大業初州廢又廢摸落羅阿雷川三縣入)抱成(舊曰抱并置郡平陳)
(郡廢十八年改曰抱成)隋康(舊曰齊康置齊康郡平陳郡廢縣改名焉)扇沙(舊有椹縣開皇十八)
(年改為椹川大業初廢入)鐵杷(開皇十年置)
珠崖郡(梁置崖州)統縣十戸一萬九千五百義倫(帶郡)感恩
顔盧毗善昌化(有藤山)吉安延德寧遠澄
邁武德(有扶山)
寧越郡(梁置安州開皇十八年改曰欽州)統縣六戸一萬二千六百七
十欽江(舊置宋夀郡平陳郡廢開皇十八年改曰欽江大業初置寧越郡)安京(舊置安京)
(郡平陳郡廢有羅浮山有武郎江)内亭(舊置宋廣郡平陳郡廢十七年改曰新化縣十八年改名焉)
南賓(開皇十八年置)遵化(開皇二十年置)海安(梁置曰安平置黃州及寧海郡平陳郡廢十八)
(年改州曰玉州大業初州廢其年又省海平玉山二縣入)
交趾郡(舊曰交州)統縣九戸三萬五十六宋平(舊置宋平郡平陳郡)
(廢大業初置交趾郡)龍編(舊置交趾郡平陳郡廢)朱䳒(舊置武平郡平陳郡廢)隆平(舊曰)
(武定置武平郡平陳郡廢開皇十八年縣改名焉)平道(舊曰國昌開皇十二年改名焉)交趾
嘉寧(舊置興州新昌郡平陳郡廢十八年改曰峰州大業初州廢)新昌安人(舊曰臨西)
(開皇十八年改名焉)
九眞郡(梁置愛州)統縣七戸一萬六千一百三十五九眞
(帶郡有陽山堯山)移風(舊置九眞郡平陳郡廢)胥浦隆安(舊曰高安開皇十八年改)
(名焉)軍安安順(舊曰常樂開皇十六年改名焉)日南
日南郡(梁置德州開皇十八年改曰驩州)統縣八戸九千九百一十五
九德(帶郡)咸驩浦陽越常金寧(梁置利州開皇十八年改為智)
(州大業初州廢)交谷(梁置明州大業初州廢)安遠光安(舊曰西安開皇十八年改名焉)
比景郡(大業元年平林邑置蕩州尋改為郡)統縣四戸一千八百一十五
比景朱吾壽泠西捲
海陰郡(大業元年平林邑置農州尋改為郡)統縣四戸一千一百新容
眞龍多農安樂
林邑郡(大業元年平林邑置冲州尋改為郡)統縣四戸一千二百二十
象浦金山交江南極
揚州於禹貢為淮海之地在天官自斗十二度至須女
七度為星紀於辰在丑吳越得其分野江南之俗火耕
水耨食魚與稻以漁獵為業雖無蓄積之資然而亦無
饑餒其俗信鬼神好淫祀父子或異居此大抵然也江
都弋陽淮南鍾離蘄春同安廬江歴陽人性並躁勁風
氣果决包藏禍害視死如歸戰而貴詐此則其舊風也
自平陳之後其俗頗變尚淳質好儉約喪紀婚姻率漸
於禮其俗之敝者稍愈於古焉丹陽舊京所在人物本
盛小人率多商販君子資於官祿市廛列肆埓於二京
人雜五方故俗頗相類京口東通吳會南接江湖西連
都邑亦一都會也其人本並習戰號為天下精兵俗以
五月五日為鬭力之戲各料彊弱相敵事類講武宣城
毗陵吳郡會稽餘杭東陽其俗亦同然數郡川澤沃衍
有海陸之饒珍異所聚故商賈並輳其人君子尚禮庸
庶敦龐故風俗澄清而道教隆洽亦其風氣所尚也豫
章之俗頗同吳中其君子善居室小人勤耕稼衣冠之
人多有數婦暴面市廛競分銖以給其夫及舉孝廉更
要富者前妻雖有積年之勤子女盈室猶見放逐以避
後人俗少爭訟而尚歌舞一年蠶四五熟勤於紡績亦
有夜浣紗而旦成布者俗呼為雞鳴布新安永嘉建安
遂安鄱陽九江臨川廬陵南康宜春其俗又頗同豫章
而廬陵人龐淳率多夀考然此數郡往往畜蠱而宜春
偏甚其法以五月五日聚百種蟲大者至蛇小者至蝨
合置器中令自相啖餘一種存者留之蛇則曰蛇蠱蝨
則曰蝨蠱行以殺人因食入人腹内食其五藏死則其
産移入蠱主之家三年不殺他人則畜者自鍾其弊累
世子孫相傳不絶亦有隨女子嫁焉干寶謂之為鬼其
實非也自侯景亂後蠱家多絶既無主人故飛遊道路
之中則殞焉自嶺已南二十餘郡大率土地下濕皆多
瘴癘人尤夭折南海交趾各一都會也並所處近海多
犀象瑇瑁珠璣竒異珍瑋故商賈至者多取富焉其人
性並輕悍易興逆節椎結踑踞乃其舊風其俚人則質
直尚信諸蠻則勇敢自立皆重賄輕死唯富為雄巢居
崖處盡力農事刻木以為符契言誓則至死不改父子
别業父貧乃有質身於子諸獠皆然並鑄銅為大鼔初
成懸於庭中置酒以招同類來者有豪富子女則以金
銀為大釵執以叩鼓竟乃留遺主人名為銅鼔釵俗好
相殺多搆讎怨欲相攻則鳴此鼔到者如雲有鼔者號
為都老羣情推服本之舊事尉陀於漢自稱蠻夷大酋
長老夫臣故俚人猶呼其所尊為倒老也言訛故又稱
都老云
南郡(舊置荆州西魏以封梁為蕃國又置江陵總管府開皇初府廢七年併梁又置江陵總管二十年改)
(為荆州總管大業初廢)統縣一十戸五萬八千八百三十六江
陵(帶南郡開皇初郡廢大業初復置郡)長楊(開皇八年置并立睦州十七年州廢有宜陽山)宜昌
(開皇九年置松州又省歸化受陵二縣入十一年州廢又省宜都縣入有丹山黃牛山)枝江當
陽(後周置平州領漳川安遠二郡屬梁蕃開皇七年改為玉州九年州郡並廢梁又置安居縣開皇十八年)
(改曰昭丘大業初改曰荆臺尋廢入有清溪山)松滋(江左舊置河東郡平陳郡廢有涔水)長林(舊曰)
(長寧縣開皇十一年省長林縣入十八年改曰長林)公安(陳置荆州開皇九年省孱陵永安二縣入有黃)
(山有靈溪水)安興(舊置廣牧縣開皇十一年省安興縣入仁夀初改曰安興又有定襄縣大業初廢入)
紫陵(西魏置華陵縣後周改名焉其城南面梁置鄀州又置雲澤縣大業初州縣俱廢入焉有硤石山)
夷陵郡(梁置宜州西魏改曰拓州後周改曰硤州)統縣三戸五千一百七十
九夷陵(帶郡有馬穴)夷道(舊置宜都郡開皇七年廢有女觀山)遠安(舊曰高安置汶)
(陽郡又周改縣曰安遠開皇七年郡廢)
竟陵郡(舊置郢州)統縣八戸五萬三千三百八十五長壽
(後周置石城郡開皇初郡廢大業初置竟陵郡又梁置北新州及梁寧等八郡後周保定中州及八郡總管廢)
(入焉有敖山)藍水(宋僑立馮翊郡蓮勺縣西魏改郡為漢東縣為藍水又宋置高陸縣西魏改曰滶水)
(開皇初郡廢大業初省滶水入焉有唐水)川(後周置及置滶川郡又置清縣西魏改曰滶陂開皇初郡)
(廢大業初省滶陂入焉)漢東(齊置曰上蔡及置齊興郡後周郡廢開皇十八年縣改名焉有東温州)
清騰(梁置曰梁安又立崇義郡後周廢郡後周又有遂安郡開皇初廢七年改名焉有清騰山)樂鄉
(舊置武寧郡西魏置鄀州又梁置旌陽縣後改名惠懷西魏又改曰武山開皇七年郡廢大業初州廢又廢武)
(山入焉有武陵山)豐鄉(西魏置又置基州及章山郡開皇七年郡廢大業初州廢)章山(西魏置曰)
(祿麻及立上黃郡開皇七年郡廢大業初縣改名焉)
沔陽郡(後周置復州大業初改曰沔州)統縣五戸四萬一千七百一十
四沔陽(梁置沔陽營陽州城三郡西魏省州陵惠懷二縣置縣曰建興後周置復州後又省營陽)
(州城二郡入建興開皇初州移郡廢仁夀三年復置州大業初改建興曰沔陽州廢復置沔陽郡焉)監利
竟陵(舊曰霄城置竟陵郡後周改曰竟陵開皇初置復州仁夀三年州復徙建興又有京山縣齊置)
(建安郡西魏改曰光川後周郡廢大業初京山縣又廢入焉)甑山(梁置梁安郡西魏改曰魏安郡置江)
(州尋改郡曰汶川後周置甑山縣建德二年州廢開皇初郡廢有陽臺山)漢陽(開皇十七年置曰漢津大)
(業初改焉有沌水)
沅陵郡(開皇九年置辰州)統縣五戸四千一百四十沅陵(舊置)
(沅陵郡平陳郡廢大業州復)大鄉(梁置)鹽泉(梁置)龍檦(梁置有武山)辰溪(舊曰辰陽)
(平陳改名幷廢故夜郎郡置静人縣尋廢又梁置南陽郡建昌縣陳廢縣開皇初廢郡置夀州十八年改為充)
(州大業初州廢有郎溪)
武陵郡(梁置武州後改曰沅州平陳為朗州)統縣二戸三千四百一十六
武陵(舊置武陵郡平陳郡廢并臨沅沅南漢夀三縣置武陵縣大業初復置武陵郡有望夷山龍山)
龍陽(有白查湖)
清江郡(後周置亭州大業初改為庸州)統縣五戸二千六百五十八
鹽水(後周置縣并置資田郡開皇初郡廢大業初置清江郡)巴山(梁置宜都郡宜昌縣後周置江)
(州開皇初置清江縣十八年改江州為津州大業初廢州省清江入焉)清江(後周置施州及清江郡開)
(皇初郡廢五年置清江縣大業初州廢有陽瞿水)開夷(後周置曰烏飛開皇初改焉)建始(後周)
(置業州及軍屯郡開皇初郡廢五年置縣大業初州廢)
襄陽郡(江左並僑置雍州西魏改曰襄州置總管府大業初府廢)統縣十一戸九萬
九千五百七十七襄陽(帶襄陽郡開皇初郡廢大業初復置有鍾山峴山鳳林山)
安養(西魏置河南郡後周廢樊城山都二縣入開皇初郡廢焉)穀城(舊曰義城置義城郡後周廢郡)
(開皇十八年改縣名焉又梁有筑陽開皇初廢又梁有興國義城二郡並西魏廢有榖城山闕林山)上洪
(宋僑立略陽縣梁又立德廣郡西魏改縣曰上洪開皇初郡廢又梁置新野郡西魏改曰威寧後周廢有亞山)
率道(梁置)漢南(宋曰華山置華山郡西魏改縣為漢南屬宜城郡後周廢武建郡及惠懷石梁歸仁)
(鄢等四縣入後省宜城郡入武泉又梁置奉南郡後周并武泉縣俱廢有石梁山)陰城(西魏置鄼城郡)
(後周廢又梁置南陽郡西魏改為山都郡後周省)義清(梁置曰穰縣西魏改為義清屬歸義郡後周廢)
(郡及左安開南歸仁三縣入焉又有武泉郡開皇初廢有祖山靈山有檀溪水襄水)南漳(西魏併新安武)
(昌平武安武建五縣置初曰重陽又立南襄陽郡後周置沮州尋廢復改重陽縣曰思安開皇初郡廢十八年)
(改縣曰南漳有荆山)常平(西魏置曰義安置長湖郡後改縣曰常平開皇初郡廢又後魏置旱停縣大業)
(初廢)鄀
舂陵郡(後魏置南荆州西魏改曰昌州)統縣六戸四萬二千八百四十
七棗陽(舊曰廣昌并置廣昌郡開皇初郡廢仁夀元年縣改名焉大業初置舂陵郡又西魏置東)
(荆州尋廢有霸山有溲水)舂陵(舊置安昌郡開皇初郡廢又後魏置豐良縣大業初廢有石鼔山有四望)
(水)清潭(有大洪山有淯水)湖陽(後魏置西淮安郡及南襄州後郡廢州改為南平州西魏改曰)
(昇州後又改曰湖州後周改置昇平郡開皇初郡廢仁夀初改曰昇州大業初州廢又後魏置順陽郡西魏改)
(為柘材郡後周省郡改縣曰柘林大業初縣廢入焉有蓼山)上馬(後魏置曰石馬後訛為上馬因改焉)
(有鍾離縣置洞州洞川郡後周州廢開皇初郡廢十八年改鍾離曰洞川縣大業初廢入焉)蔡陽(梁置)
(蔡陽郡後魏置南雍州西魏改曰蔡州分置南陽縣後改曰雙泉又置千金郡瀴源縣開皇初郡並廢大業初)
(州廢雙泉瀴源二縣並廢入焉有唐子山大鼓山有瀴水)
漢東郡(西魏置并州後改曰隋州)統縣八戸四萬七千一百九十二
隋(舊置隋郡西魏又析置㵐西郡及㵐西縣梁又置曲陵郡開皇初郡並廢大業初廢㵐西縣尋置漢)
(東郡)土山(梁曰龍巢置土州東西二永寧眞陽三郡及置石武縣後周廢三郡為齊郡改龍巢曰左陽又)
(有阜陵縣改為漳川縣開皇初郡廢十八年改左陽為真陽石武為宜人大業初又改眞陽為土山州及宜人)
(漳川並廢入焉)唐城(後魏曰㵐西置義陽郡西魏改㵐西為下溠又立肆州尋曰唐州後周省均款溳歸)
(四州入改曰唐州又有東魏南豫州至是改為㵐川郡又置清嘉縣開皇初郡並廢十六年改下溠曰唐城大)
(業初州及諸縣並廢入焉有清臺山有㵐水)安貴(梁置曰定陽又置北郢州西魏改定陽曰安貴改北)
(郢州為欵州又尋廢為溳水郡别置戟城郡及戟城縣後廢戟城郡改戟城縣曰横山開皇初溳水郡廢大業)
(初又廢横山縣入焉)順義(梁置北隋郡西魏改為南陽析置淮南郡厲城順義二縣立冀州尋改為順州)
(又置安化縣開皇初郡並廢十八年改安化曰寧化大業初州廢改厲城為順義其舊順義及寧化並廢入焉)
(有浮山)平林(梁置上明郡開皇初廢有漂水)上明(西魏置曰洛平縣開皇十八年改名焉有鸚鵡)
(山)光化(舊曰安化西魏改為新化後周又改焉)
安陸郡(梁置南司州尋罷西魏置安州總管府開皇十四年府廢)統縣八戸六萬八
千四十二安陸(舊置安陸郡開皇初郡廢大業初復置郡有舊永陽縣西魏改曰吉陽至)
(是廢入)孝昌(西魏置岳州及岳山郡後周州郡並廢又有澴岳郡開皇初廢有鳳皇岡)吉陽(梁置)
(曰平陽及立汝南郡西魏改郡為重城改縣曰京池後周置澴州尋州郡並廢大業初改縣曰吉陽又梁置義)
(陽郡西魏改為南司州尋廢)應陽(西魏置曰應城又置城陽郡開皇初郡廢大業初縣改名焉有潼水)
(温水)雲夢(西魏置)京山(舊曰新陽梁置新州梁寧郡西魏改州為温州改縣為角陵又置盤陂縣)
(開皇初郡廢大業初州廢改角陵曰京山廢盤陂入焉有角陵山京山)富水(舊曰南新市西魏改為富)
(水又置富人郡開皇初郡廢)應山(梁置曰永陽仍置應州又有平靖郡西魏又置平靖縣開皇初郡廢)
(大業初州廢又省平靖縣入焉有大龜山安居山)
永安郡(後齊置衡州陳廢後周又置開皇五年改曰黃州)統縣四戸二萬八千
三百九十八黃岡(齊曰南安又置齊安郡開皇初郡廢十八年改縣曰黃岡又後齊置)
(巴州陳廢後周置曰弋州統西陽弋陽邊城三郡開皇初州郡並廢大業初置永安郡)黃陂(後齊置南)
(司州後周改曰黃州置總管府又有安昌郡開皇初府廢又後齊置産州陳廢之)木蘭(梁曰梁安置梁)
(安郡又有永安義陽二郡後齊置湘州後改為北江州開皇初别置廉城縣尋及州二郡相次並廢十八年改)
(縣曰木蘭)麻城(梁置信安又有北西陽縣陳廢北西陽置定州後周改州曰亭州又有建寧陰平定城三)
(郡開皇初州郡並廢十八年縣改名焉有陰山)
義陽郡(齊置司州梁曰北司州後復曰司州後魏改曰郢州後周改曰申州大業二年為義州)統
縣五戸四萬五千九百三十義陽(舊曰平陽置宋安郡開皇初郡廢縣)
(改名焉大業初置義陽郡有大龜山金山)鍾山(舊曰&KR3585;後齊改曰齊安仍置郡開皇初郡廢縣改曰鍾山)
(有鍾山)羅山(後齊置曰高安開皇初廢十六年置曰羅山)禮山(舊曰東隨開皇九年改焉有關)
(官有禮山)淮源(後齊置曰慕化置淮安郡開皇初郡廢大業初縣改名焉有油水)
九江郡(舊置江州)統縣二戸七千六百一十七湓城(舊曰柴桑)
(置尋陽郡梁又立汝南縣平陳郡廢又廢汝南柴桑二縣立尋陽縣十八年改曰彭蠡大業初置郡縣改名焉)
(有巢湖彭蠡湖有廬山望夫山)彭澤(梁置太原郡領彭澤晉陽和城天水平陳郡縣並廢置龍城縣開皇)
(十八年改名焉有釣磯)
江夏郡(舊置郢州梁分置北新州尋又分北新立土富洄泉豪五州平陳改置鄂州)統縣四
戸一萬三千七百七十一江夏(舊置江夏郡平陳郡廢大業初復置有烽)
(火山塗水)武昌(舊置武昌郡平陳郡廢又廢西陵鄂二縣入焉有樊山白紵山)永興(陳曰陽新平陳)
(改曰富川開皇十一年廢永興縣入十八年改名焉有五龍山)蒲圻(梁置上雋郡又有沙陽縣置沙州州)
(尋廢平陳郡廢有石頭山魚嶽山鮑山)
澧陽郡(平陳置松州尋改為澧州)統縣六戸八千九百六澧陽(平陳)
(置縣大業初置郡有藥山有油山)石門(舊置石門郡平陳郡廢)孱陵(舊曰作塘置南平郡平陳)
(郡廢縣改名焉)安鄉(舊置義陽郡平陳郡廢有皇山)崇義(後周置衡州開皇中置縣名焉十八年改)
(州曰崇州大業初州廢有澧水)慈利(開皇中置曰零陵十八年改名焉有始零山)
巴陵郡(梁置巴州平陳改曰岳州大業初改曰羅州)統縣五戸六千九百三
十四巴陵(舊置巴陵郡平陳郡廢大業初復置郡)華容(舊曰安南梁置南安湘郡尋廢)
(開皇十八年縣改名焉)沅江(梁置曰藥山仍為郡平陳郡廢縣改曰安樂十八年改曰沅江)湘陰
(梁置岳陽郡及羅州陳廢州平陳廢郡及湘陰入岳陽縣置玉州尋改岳陽為湘陰廢玉山縣入焉十二年廢)
(玉州)羅(開皇九年廢吳昌湘濱二縣入有渭水汨水)
長沙郡(舊置湘州平陳置潭州總管府大業初府廢)統縣四戸一萬四千二
百七十五長沙(舊曰臨湘置長沙郡平陳郡廢縣改名焉有銅山錫山)衡山(舊置)
(衡陽郡平陳郡廢併衡山湘鄉湘東三縣入焉)益陽(平陳併新康縣入焉有浮梁山)邵陽(舊置邵陵)
(郡平陳郡廢併扶夷都梁二縣入焉)
衡山郡(平陳置衡州)統縣四戸五千六十八衡山(舊置湘東郡平)
(陳郡廢并省臨烝新城重安三縣入焉有衡山武水連水)洡陰(舊曰洡陽平陳改名焉有肥水酃水)湘
潭(平陳廢茶陵攸水陰山建寧四縣入焉有武陽山有歴水)新寧(有宜溪水春江)
桂陽郡(平陳置郴州)統縣三戸四千六百六十六郴(舊置桂陽)
(郡平陳郡廢大業初復置有萬歲山有溱水)臨武(有華陰山)盧陽(陳置盧陽郡平陳郡廢有湪水)
零陵郡(平陳初置永州總管府尋廢府)統縣五戸六千八百四十五
零陵(舊曰泉陽置零陵郡平陳郡廢又廢應陽永昌初陽三縣入焉大業初復置郡)湘源(平陳廢洮)
(陽灌陽小零陵三縣置縣有黃華山有觀水湘水洮水)永陽(舊曰營陽梁改名焉置永陽郡平陳郡廢)
(併營浦謝沐二縣入焉)營道(平陳併泠道舂陵二縣入有九疑山營山)馮乘(有馮水)
熙平郡(平陳置連州)統縣九戸一萬二百六十五桂陽(梁置)
(陽山郡平陳郡廢大業初置熙平郡有貞女山方山有盧水淮水)陽山(有斟水)連山(梁置曰廣)
(德隋改曰廣澤仁夀元年改名焉有黃連山)宣樂(梁置曰梁樂并置梁樂郡平陳郡廢十八年改為宣)
(樂)游安熙平(舊置齊樂郡平陳郡廢)武化(梁置)桂嶺(舊曰興安開皇十八年改)
(名焉)開建(梁置南静郡平陳郡廢)
尚書荆及衡陽惟荆州上當天文自張十七度至軫十
一度為鶉首於辰在已楚之分野其風俗物産頗同揚
州其人率多勁悍決烈蓋亦天性然也南郡夷陵竟陵
沔陽沅陵清江襄陽舂陵漢東安陸永安義陽九江江
夏諸郡多雜蠻左其與夏人雜居者則與諸華不别其
僻處山谷者則言語不通嗜好居處全異頗與巴渝同
俗諸蠻本其所出承盤瓠之後故服章多以班布為飾
其相呼以蠻則為深忌自晉氏南遷之後南郡襄陽皆
為重鎮四方輳會故益多衣冠之緒稍尚禮義經籍焉
九江襟帶所在江夏竟陵安陵各置名州為藩鎮重寄
人物乃與諸郡不同大抵荆州率敬鬼尤重祠祀之事
昔屈原為制九歌蓋由此也屈原以五月五日赴汨羅
土人追至洞庭不見湖大舡小莫得濟者乃歌曰何由
得渡湖因爾鼔櫂争歸競會亭上習以相傳為競渡之
戲其迅檝齊馳櫂歌亂響喧振水陸觀者如雲諸郡率
然而南郡襄陽尤甚二郡又有牽鈎之戲云從講武所
出楚將伐吳以為教戰流遷不改習以相傳鈎初發動
皆有鼓節羣譟歌謠振驚遠近俗云以此厭勝用致豐
穰其事亦傳于他郡梁簡文之臨雍部發教禁之由是
頗息其死喪之紀雖無被髮袒踊亦知號叫哭泣始死
即出屍於中庭不留室内歛畢送至山中以十三年為
限先擇吉日改入小棺謂之拾骨拾骨必須女壻蠻重
女壻故以委之拾骨者除肉取骨棄小取大當葬之夕
女壻或三數十人集會於宗長之宅著芒心接䍦名曰
茅綏各執竹竿長一丈許上三四尺許猶帶枝葉其行
伍前却皆有節奏歌吟呌呼亦有章曲傳云盤瓠初死
置之於樹乃以竹木刺而下之故相承至今以為風俗
隱諱其事謂之刺北斗既葬設祭則親疎咸哭哭畢家
人既至但歡飲而歸無復祭哭也其左人則又不同無
衰服不復魄始死置屍館舍隣里少年各持弓箭遶屍
而歌以箭扣弓為節其歌詞說平生樂事以至终卒大
抵亦猶今之挽歌歌數十闋乃衣衾棺歛送往山林别
為廬舍安置棺柩亦有於村側瘞之待二三十喪總葬
石窟長沙郡又雜有夷蜒名曰莫傜自云其先祖有功
常免傜役故以為名其男子但著白布褌衫更無巾袴
其女子青布衫班布帬通無鞋屩㛰嫁用鐵鈷䥈為聘
財武陵巴陵零陵桂陽澧陽衡山熙平皆同焉其喪葬
之節頗同於諸左云
隋書卷三十一
隋書卷三十一考證
地理志下延陵注蒜山監本蒜作䔉按文選顔延年
侍遊蒜山詩注蒜山在潤州西二里又干祿字書俗
亦作䔉
丹陽郡注置郡曰揚州監本闕郡字又更於石頭城
置蔣州元本闕於字從閣本補
句章注平陳併餘姚鄞鄮三縣入監本鄮訛&KR2851;前漢
地理志會稽郡鄮注莽曰海治孟康曰音貿後漢郡
國志亦有鄮(臣映斗)按今浙江寧波府慈谿奉化即
鄮故地
郴注有溱水監本溱訛漛(臣映斗)按說文溱水出桂
陽臨武即此水也漛音滕波浪也
隋書卷三十一考證
