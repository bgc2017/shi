隋書卷三
唐特進臣魏徵上
帝紀第三
煬帝上
煬皇帝諱廣一名英小字阿𡡉高祖第二子也母曰文
獻獨孤皇后上美姿儀少敏慧高祖及后於諸子中特
所鍾愛在周以高祖勲封鴈門郡公開皇元年立為晉
王拜柱國并州總管時年十三尋授武衛大將軍進位
上柱國河北道行臺尚書令大將軍如故高祖令項城
公歆安道公才李徹輔導之上好學善屬文沉深嚴重
朝野屬望高祖密令善相者来和徧視諸子和曰晉王
眉上雙骨隆起貴不可言旣而高祖幸上所居第見樂
器絃多斷絶又有塵埃若不用者以為不好聲妓善之
上尤自矯飾當時稱為仁孝嘗觀獵遇雨左右進油衣
上曰士卒皆霑濕我獨衣此乎乃令持去六年轉淮南
道行臺尚書令其年徵拜雍州牧内史令八年冬大舉
伐陳以上為行軍元帥及陳平執陳湘州刺史施文慶
散騎常侍沈客卿市令陽慧朗刑法監徐析尚書都令
史暨慧以其邪侫有害於民斬之右闕下以謝三吳於
是封府庫資財無所取天下稱賢進位太尉賜輅車乘
馬衮冕之服玄珪白璧各一復拜并州總管俄而江南
高智慧等相聚作亂徙上為揚州總管鎮江都每歲一
朝高祖之祠太山也領武候大將軍明年歸藩後數載
突厥宼邊復為行軍元帥出靈武無虜而還及太子勇
廢立上為皇太子是月當受册高祖曰吾以大興公成
帝業令上出舍大興縣其夜烈風大雪地震山崩民舍
多壞壓死者百餘口仁壽初奉詔廵撫東南是後高祖
每避暑仁壽宫恒令上監國四年七月高祖崩上卽皇
帝位於仁壽宫八月奉梓宮還京師并州總管漢王諒
舉兵反詔尚書左僕射楊素討平之九月乙巳以備身
將軍崔彭為左領軍大將軍十一月乙未幸洛陽景申
發丁男數十萬掘塹自龍門東接長平汲郡抵臨清關
度河至浚儀襄城達於上洛以置關防癸丑詔曰乾道
變化隂陽所以消息㳂創不同生靈所以順叙若使天
意不變施化何以成四時人事不易為政何以釐萬姓
易不云乎通其變使民不倦變則通通則久有德則可
久有功則可大朕又聞之安安而能遷民用丕變是故
姬邑兩周如武王之意殷人五徙成湯后之業若不因
人順天功業見乎變愛人治國者可不謂歟然雒邑自
古之都王畿之内天地之所合隂陽之所和控以三河
固以四塞水陸通貢賦等故漢祖曰吾行天下多矣唯
見雒陽自古皇王何嘗不留意所不都者盖有由焉或
以九州未一或以困其府庫作雒之制所以未暇也我
有隋之始便欲創兹懷雒日復一日越暨于今念兹在
兹興言感哽朕肅膺寳歴纂臨萬邦遵而不失心奉先
志今者漢王諒悖逆毒被山東遂使州縣或淪非所此
由關河懸遠兵不赴急加以并州移戸復在河南周遷
殷人意在於此况復南服遐遠東夏殷大因機順動今
也其時羣司百辟僉諧厥議但成周墟塉弗堪葺宇今
可於伊雒營建東京便卽設官分職以為民極也夫宫
室之制本以便生上棟下宇足避風露高臺廣廈豈曰
適形故傳云儉德之共侈惡之大宣尼有云與其不遜
也寧儉豈謂瑶臺瓊室方為宫殿者乎土階采椽而非
帝王者乎是知非天下以奉一人乃一人以主天下也
民惟國本本固邦寧百姓足孰與不足今所營構務從
節儉無令雕墻峻宇復起於當今欲使卑宫菲食將貽
於後世有司明為條格稱朕意焉十二月乙丑以右武
衛將軍来護兒為右驍衛大將軍戊辰以柱國李景為
右武衛大將軍以右衛率周羅睺為右武候大將軍
大業元年春正月壬辰朔大赦改元立妃蕭氏為皇后
改豫州為溱州洛州為豫州廢諸州總管府景申立晉
王昭為皇太子丁酉以上柱國宇文述為左衛大將軍
上柱國郭衍為左武衛大將軍延壽公于仲文為右衛
大將軍己亥以豫章王暕為豫州牧戊申發八使廵省
風俗下詔曰昔者哲王之治天下也其在愛民乎旣富
而教家給人足故能風淳俗厚遠至邇安治定功成率
由斯道朕嗣膺寳歴撫育黎獻夙夜戰兢若臨川谷雖
則聿遵先緒弗敢失墜永言政術多有缺然況以四海
之遠兆民之衆未獲親臨問其疾苦每慮幽仄莫舉冤
屈不申一物失所乃傷和氣萬方有罪責在朕躬所以
寤寐增歎而夕惕載懷者也今旣布政惟始宜存寬大
可分遣使人廵省方俗宣揚風化薦拔淹滯申逹幽枉
孝悌力田給以優復鰥寡孤獨不能自存者量加賑濟
義夫節婦旌表門閭高年之老加其版授並依别條賜
以粟帛篤疾之徒給侍丁者雖有侍養之名曾無賙贍
之實明加檢校使得存養若有名行顯著操履脩潔及
學業才能一藝可取咸宜訪採將身入朝所在州縣以
禮發遣其有蠧政害人不便於時者使還之日具錄奏
聞己酉以吳州總管宇文㢸為刑部尚書二月己卯以
尚書左僕射楊素為尚書令三月丁未詔尚書令楊素
納言楊達將作大匠宇文愷營建東京徙豫州郭下居
人以實之戊申詔曰聽採輿頌謀及庶民故能審政刑
之得失是知昧旦思治欲使幽枉必達彛倫有章而牧
宰任稱朝委苟為徼幸以求考課虚立殿最不存治實
綱紀於是弗理冤屈所以莫申關河重阻無由自逹朕
故建立東京躬親存問今將廵歴淮海觀省風俗眷求
讜言徒繁詞翰而鄉校之内闕爾無聞恇然夕惕用忘
興寝其民下有知州縣官人政治苛刻侵害百姓背公
徇私不便於民者宜聽詣朝堂封奏庶乎四聰以逹天
下無冤又於皂澗營顯仁宫採海内竒禽異獸草木之
類以實園苑徙天下富商大賈數萬家於東京辛亥發
河南諸郡男女百餘萬開通濟渠自西苑引榖洛水達
于河自板渚引河通于淮庚申遣黃門侍郎王弘上儀
同於士澄往江南採木造龍舟鳳艒黃龍赤艦樓船等
數萬艘夏四月癸亥大將軍劉方擊林邑破之五月庚
戍民部尚書義豊侯韋冲卒六月甲子熒惑入太微秋
七月丁酉制戰亡之家給復十年景午滕王綸衛王集
並奪爵徙邊閏七月甲子以尚書令楊素為太子太師
安德王雄為太子太傅河間王弘為太子太保景子詔
曰君民建國教學為先移風易俗必自兹始而言絶義
乖多歴年代進德脩業其道寖微漢採坑焚之餘不絶
如線晉承板蕩之運掃地將盡自時厥後軍國多虞雖
復黌宇時建示同愛禮函文或陳殆為虚噐遂使紆青
拖紫非以學優製錦操刀類多牆面上陵下替綱維靡
立雅缺道消實由於此朕纂承洪緒思弘大訓將欲尊
師重道用闡厥繇講信修睦敦奬名教方今宇宙平一
文軌攸同十步之内必有芳草四海之中豈無奇秀諸
在家及見入學者若有篤志好古耽悦典墳學行優敏
堪膺時務所在採訪具以名聞卽當隨其器能擢以不
次若研精經術未願進仕者可依其藝業深淺門蔭高
卑雖未升朝並量準給禄庶夫恂恂善誘不日成器濟
濟盈朝何遠之有其國子等學亦宜申明舊制教習生
徒具為課試之法以盡砥礪之道八月壬寅上御龍舟
幸江都以左武衛大將軍郭衍為前軍右武衛大將軍
李景為後軍文武官五品已上給樓船九品以上給黃
蔑舳艫相接二百餘里冬十月己丑赦江淮已南揚州
給復五年舊總管内給復三年十一月己未以大將軍
崔仲方為禮部尚書
二年春正月辛酉東京成賜監督者各有差以大理卿
梁毗為刑部尚書丁卯遣十使併省州縣二月景戍詔
尚書令楊素吏部尚書牛弘大將軍宇文愷内史侍郎
虞世基禮部侍郎許善心制定輿服始備輦路及五時
副車上常服皮弁十有二琪文官弁服佩玉五品已上
給犢車通幰三公親王加油絡武官平巾幘袴褶三品
已上給爮槊下至胥吏服色皆有差非庶人不得戎服
戊戌置都尉官三月庚午車駕發江都先是太府少卿
何稠太府丞雲定興盛脩儀仗於是課州縣送羽毛百
姓求捕之網羅被水陸禽獸有堪氅毦之用者殆無遺
類至是而成夏四月庚戌上自伊闕陳法駕備千乘萬
騎入於東京辛亥上御端門大赦免天下今年租税癸
丑以冀州刺史楊文思為民部尚書五月甲寅金紫光
禄大夫兵部尚書李通坐事免乙卯詔曰旌表先哲式
存饗祀所以優禮賢能顯彰遺愛朕永鑒前脩尚想名
德何嘗不興歎九原屬懷千載其自古以来賢人君子
有能樹聲立德佐世匡時博利殊功有益於人者並宜
營立祠宇以時致祭墳壟之處不得侵踐有司量為條
式稱朕意焉六月壬子以尚書令太子太師楊素為司
徒進封豫章王暕為齊王秋七月癸丑以衛尉卿衛玄
為工部尚書庚申制百官不得計考增級必有德行功
能灼然顯著者擢之壬戌擢藩邸舊臣鮮于羅等二十
七人官爵有差甲戌皇太子昭薨乙亥上柱國司徒楚
國公楊素薨八月辛卯封皇孫倓為燕王侗為越王侑
為代王九月乙丑立秦孝王俊子浩為秦王冬十月戊
子以靈州刺史叚文振為兵部尚書十二月庚寅詔曰
前代帝王因時創業君民建國禮尊南面而歴運推移
年世永久丘壟殘毁樵牧相趍塋兆堙蕪封樹莫辨興
言淪滅有愴于懷自古已来帝王陵墓可給隨近十戸
蠲其雜役以供守視
三年春正月癸亥勅并州逆黨已流配而逃亡者所獲
之處即宜斬決景子長星竟天出於東壁二旬而止是
月武陽郡上言河水清二月己丑彗星見於奎掃文昌
歴大陵五車北河入太微掃帝坐前後百餘日而止三
月辛亥車駕還京師壬子以大將軍姚辨為左屯衛將
軍癸丑遣羽騎尉朱寬使於流求國乙卯河間王弘薨
夏四月庚辰詔曰古者帝王觀風問俗皆所以憂勤兆
庶安集遐荒自蕃夷内附未遑親撫山東經亂須加存
卹今欲安輯河北廵省趙魏所司依式甲申頒律令大
赦天下關内給復三年壬辰改州為郡改度量權衡並
依古式改上柱國已下官為大夫甲午詔曰天下之重
非獨治所安帝王之功豈一士之略自古明君哲后立
政經邦何嘗不選賢與能收採幽滯周稱多士漢號得
人常想前風載懷欽佇朕負扆夙興冕旒待旦引領巖
谷寘以周行冀與羣才共康庶績而彙茅寂寞投竿罕
至豈美璞韜采未値良工將介石在懷確乎難拔永鑒
前哲憮然興歎凡厥在位譬諸股肱若濟巨川義同舟
楫豈得保兹寵禄晦爾所知優游卒歲甚非謂也祈大
夫之舉善良史以為至公臧文仲之蔽賢尼父譏其竊
位求諸往古非無褒貶宜思進善用匡寡薄夫悌有
聞人倫之本德行敦厚立身之基或節義可稱或操履
清潔所以激貪勵俗有益風化強毅正直執憲不撓學
業優敏文才美秀並為廊廟之用實乃瑚璉之資才堪
將略則拔之以禦侮膂力驍壮則任之以爪牙爰及一
藝可取亦宜採錄衆善畢舉與時無棄以此求治庶幾
非遠文武有職事者五品已上宜依令十科舉人有一
於此不必求備朕當待以不次隨才升擢其見任九品
已上官者不在舉送之限景申車駕北巡狩丁酉以刑
部尚書宇文㢸為禮部尚書戊戌勅百司不得踐暴禾
稼其有須開為路者有司計地所收卽以近倉酬賜務
從優厚己亥次赤岸澤以太牢祭故太師李穆墓五月
丁巳突厥啓民可汗遣子拓特勒来朝戊午發河北十
餘郡丁男鑿太行山逹于并州以通馳道景寅啓民可
汗遣其兄子毗黎伽特勒來朝辛未啓民可汗遣使請
自入塞奉迎輿駕上不許癸酉有星孛于文昌上將星
皆動摇六月辛巳獵於連谷丁亥詔曰聿追孝饗德莫
至焉崇建寝廟禮之大者然則質文異代損益殊時學
滅坑焚經典散逸憲章湮墜廟堂制度師說不同所以
世數多少莫能是正連室異宫亦無準定朕獲奉祖宗
欽承景業永惟嚴配思隆大典於是詢謀在位博訪儒
術咸以為高祖文皇帝受天明命奄有區夏拯羣飛於
四海革凋敝於百王恤獄緩刑生靈皆遂其性輕徭薄
賦比屋各安其業恢夷宇宙混壹車書東漸西被無思
不服南征北怨俱荷来蘇駕毳乘風歴代所弗至辮髮
左袵聲教所罕及莫不厥角關塞頓顙闕庭譯靡絶時
書無虚月韜戈偃武天下晏如嘉瑞休徵表裏禔福猗
歟偉歟無得而名者也朕又聞之德厚者流光治辨者
禮縟是以周之文武漢之高光其典章特立諡號斯重
豈非緣情稱述卽崇顯之義乎高祖文皇帝宜别建廟
宇以彰巍巍之德仍遵月祭用表蒸蒸之懷有司以時
創造務合典制又名位旣殊禮亦異等天子七廟事著
前經諸侯二昭義有差降故其以多為貴王者之禮今
可依用貽厥後昆戊子次榆林郡丁酉啓民可汗来朝
己亥吐谷渾高昌並遣使貢方物甲辰上御北樓觀漁
于河以宴百寮秋七月辛亥啓民可汗上表請變服襲
冠帶詔啓民贊拜不名位在諸侯王上甲寅上於郡城
東御大帳其下備儀衛建旌旂宴啓民及其部落三千
五百人奏百戱之樂賜啓民及其部落各有差景子殺
光禄大夫賀若弼禮部尚書宇文㢸太常卿高熲尚書
左僕射蘇威坐事免發丁男百餘萬築長城西距榆林
東至紫河一旬而罷死者十五六八月壬午車駕發榆
林乙酉啓民飾廬清道以候乘輿帝幸其帳啓民奉觴
上夀宴賜極厚上謂高麗使者曰歸語爾王當早来朝
見不然者吾與啓民廵彼土矣皇后亦幸義城公主帳
己丑啓民可汗歸藩癸巳入樓煩關壬寅次太原詔營
晉陽宫九月已未次濟源幸御史大夫張衡宅宴享極
歡已巳至於東都壬申以齊王暕為河南尹開封府儀
同三司癸酉以民部尚書楊文思為納言
四年春正月乙巳詔發河北諸郡男女百餘萬開永濟
渠引沁水南逹於河北通涿郡庚戌百竂大射於允武
殿丁卯賜城内居民米各十石壬申以太府卿元壽為
内史令鴻臚卿楊玄感為禮部尚書癸酉以工部尚書
衛玄為右候衛大將軍大理卿長孫熾為民部尚書二
月已卯遣司朝謁者崔毅使突厥處羅致汗血馬三月
辛酉以將作大匠宇文愷為工部尚書壬戌百濟倭赤
土迦邏舍國並遣使貢方物乙丑車駕幸五原因出塞
巡長城景寅遣屯田主事常駿使赤土致羅罽夏四月
景午以離石之汾源臨泉鴈門之秀容為樓煩郡起汾
陽宫癸丑以河内太守張定和為左屯衛大將軍乙卯
詔曰突厥意利珍豆啓民可汗率領部落保附關塞遵
奉朝化思改戎俗頻入謁覲屢有陳請以氈牆毳幕事
窮荒陋上棟下宇願同比屋誠心懇切朕之所重宜於
萬壽戌置城造屋其帷帳牀褥已上隨事量給務從優
厚稱朕意焉五月壬申蜀郡獲三足烏張掖獲玄狐各
一秋七月辛巳發丁男二十餘萬築長城自榆林谷而
東乙未左翊衛大將軍宇文述破吐谷渾於曼頭赤水
八月辛酉親祠恒岳河北道郡守畢集大赦天下車駕
所經郡縣免一年租調九月辛未徵天下鷹師悉集東
京至者萬餘人戊寅彗星出於五車掃文昌至房而滅
辛巳詔免長城役者一年租賦冬十月景午詔曰先師
尼父聖德在躬誕發天縱之姿憲章文武之道命世膺
期藴兹素王而頽山之歎忽踰於千祀盛德之美不存
於百代永惟懿範宜有優崇可立孔子後為紹聖侯有
司求其苗裔錄以申上辛亥詔曰昔周王下車首封唐
虞之胤漢帝承歴亦命殷周之後皆所以褒立先代憲
章在昔朕嗣膺景業旁求雅訓有一弘益欽若令典以
為周兼夏殷文質大備漢有天下車書混一魏晉㳂襲
風流未遠並宜立後以存繼絶之義有司可求其胄緒
列聞乙卯頒新式於天下
五年春正月景子改東京為東都癸未詔天下均田戊
子上自東都還京師己丑制民間鐡义撘鈎&KR1483;刃之類
皆禁絶之太守每歲密上屬官景迹二月戊戌次于閿
鄉詔祭古帝王陵及開皇功臣墓庚子制魏周官不得
為蔭辛丑赤土國遣使貢方物戊申車駕至京師景辰
宴耆舊四百人於武德殿頒賜各有差己未上御崇德
殿之西院愀然不悅顧謂左右曰此先帝之所居實用
增感情所未安宜於此院之西别營一殿壬戌制父母
聽隨子之官三月己巳車駕西巡河右庚午有司言武
功男子史永遵與從父昆弟同居上嘉之賜物一百段
米二百石表其門閭乙亥幸扶風舊宅夏四月己亥大
獵於隴西壬寅高昌吐谷渾伊吾並遣使來朝乙巳次
狄道党項羌来貢方物癸亥出臨津關渡黃河至西平
陳兵講武五月乙亥上大獵於拔延山長圍周亘二千
里庚辰入長寕谷壬午度星嶺甲申宴羣臣於金山之
上景戌梁浩舋御馬度而橋壞斬朝散大夫黃亘及督
役者九人吐谷渾主率衆保覆袁川帝分命内史元壽
南屯金山兵部尚書段文振北屯雪山太僕鄉楊義臣
東屯琵琶峽將軍張壽西屯泥嶺四面圍之渾主伏允
以數十騎遁出遣其名王詐稱伏允保車我眞山壬辰
詔右屯衛大將軍張定和往捕之定和挺身挑戰為賊
所殺亞將柳武建擊破之斬首數百級甲午其仙頭王
被圍窮䠞率男女十餘萬口來降六月丁酉遣左光禄
大夫梁默右翊衛將軍李瓊等追渾主皆遇賊死之癸
卯經大斗拔谷山路隘險魚貫而出風霰晦冥與從官
相失士卒凍死者大半景午次張掖辛亥詔諸郡學業
該通才藝優洽膂力驍壯超絶等倫在官勤奮堪理政
事立性正直不避強禦四科舉人壬子高昌王麴伯雅
来朝伊吾吐屯設等獻西域數千里之地上大悅癸丑
置西海河源鄯善且末等四郡景辰上御觀風行殿盛
陳文物奏九部樂設魚龍曼延宴高昌王吐屯設於殿
上以寵異之其蠻夷陪列者三十餘國戊午大赦天下
開皇已来流配悉放還鄉晉陽逆黨不在此例隴右諸
郡給復一年行經之所給復二年秋七月丁卯置馬牧
於青海渚中以求龍種無效而止九月癸未車駕入長
安冬十月癸亥詔曰優德尚齒載之典訓尊事乞言義
彰膠序鬻熊為師取非筋力方叔元老克壯其猷朕永
言稽古用求至治是以龐眉黃髮更令收叙務簡秩優
無虧藥膳庶等卧治佇其弘益今歲耆老赴集者可於
近郡處置年七十以上疾患沉滯不堪居職卽給賜帛
送還本郡其官至七品已上者量給廩以終厥身十一
月景子車駕幸東都
六年春正月癸亥朔旦有盗數十人皆素冠練衣焚香
持華自稱彌勒佛入自建國門監門者皆稽首旣而奪
衛士仗將為亂齊王暕遇而斬之於是都下大索與相
連坐者千餘家丁丑角抵大戲於端門街天下竒伎異
藝畢集終月而罷帝數微服往觀之己丑倭國遣使貢
方物二月乙巳武賁郎將陳棱朝請大夫張鎮州擊流
求破之獻俘萬七千口頒賜百官乙卯詔曰夫帝圖草
創王業艱難咸仗股肱叶同心德用能拯厥頽運克膺
大寳然後疇庸茂賞開國承家誓以山河傳之不朽近
代喪亂四海未一茅土妄假名實相乖歴兹永久莫能
懲革皇運之初百度伊始猶循舊貫未暇改作今天下
交泰文軌攸同宜率遵先典永垂大訓自今已後唯有
功勲乃得賜封仍令子孫承襲景辰改封安德王雄為
觀王河間王子慶為郇王庚申徵魏齊周陳樂人悉配
太常三月癸亥幸江都宫甲子以鴻臚卿史祥為左驍
衛大將軍夏四月丁未宴江淮已南父老頒賜各有差
六月辛卯室韋赤土並遣使貢方物壬辰鴈門賊帥尉
文通聚衆三千保於莫壁谷遣鷹揚楊伯泉擊破之甲
寅制江都太守秩同京尹冬十月壬申刑部尚書梁毗
卒壬子民部尚書銀青光禄大夫長孫熾卒十二月己
未左光禄大夫吏部尚書牛弘卒辛酉朱崖人王萬昌
舉兵作亂遣隴西太守韓洪討平之
七年春正月壬寅左武衛大將軍光禄大夫眞定侯郭
衍卒二月己未上升釣臺臨揚子津大宴百寮頒賜各
有差庚申百濟遣使朝貢乙亥上自江都御龍舟入通
濟渠遂幸于涿郡壬午詔曰武有七德先之以安民政
有六本興之以教義高麗高元虧失藩禮將欲問罪遼
左恢宣勝略雖懷伐國仍事省方今往涿郡廵撫民俗
其河北諸郡及山西山東年九十已上者版授太守八
十者授縣令三月丁亥右光禄大夫左屯衛大將軍姚
辯卒夏四月庚午至涿郡之臨朔宫五月戊子以武威
太守樊子蓋為民部尚書秋大水山東河南漂没三十
餘郡民相賣為奴婢冬十月乙卯底柱山崩偃河逆流
數十里戊午以東平太守吐萬緒為左屯衛大將軍十
二月己未西面突厥處羅多利可汗来朝上大悅接以
殊禮于時遼東戰士及餽運者填咽於道晝夜不絶苦
役者始為羣盗甲子勅都尉鷹揚與郡縣相知追捕隨
獲斬決之
隋書卷三
隋書卷三考證
煬帝紀上宣尼有云以其不遜也寧儉論語奢則不
孫儉則固與其不孫也寧固
于士澄閣本于訛干
禽獸有堪撆毦之用者監本毦訛眊(臣映斗)按毦仍
吏切從耳毛與莫報切之眊從目毛者異蜀志諸葛
亮傳備好結毦又諸葛亮與吳主書所送白毦薄少
毦與珥同蓋羽毛飾也後漢書輿服志軛有吉陽筩
諸馬之文附馬左右赤珥流蘇
祈大夫之舉善按祈大夫祁奚也左傳作祁
上大獵於拔延山北史無拔字(臣召南)按地理志西
平郡化隆縣有拔延山此紀是也北史脫耳
置西海河源鄯善且末等四郡監本善訛普末訛未
各本皆訛(臣映斗)按本書地理志鄯善郡注大業五
年平吐谷渾置并置且末西海河源總四郡
隋書卷三考證
