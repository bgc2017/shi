隋書卷四十二
唐特進臣魏徵上
列傳第七
李德林
李德林字公輔博陵安平人也祖夀湖州戶曹從事父
敬族歴太學博士鎮遠將軍魏孝静帝時命當世通人
正定文籍以為内校書别在直閣省德林幼聰敏年數
歲誦左思蜀都賦十餘日便度高隆之見而嗟歎遍告
朝士云若假其年必為天下偉器鄴京人士多就宅觀
之月餘日中車馬不絶年十五誦五經及古今文集日
數千言俄而該博墳典隂陽緯候無不通涉善屬文辭
覈而理暢魏收嘗對高隆之謂其父曰賢子文筆終當
繼温子昇隆之大笑曰魏常侍殊已嫉賢何不近比老
彭乃遠求温子年十六遭父艱自駕靈輿反葬故里時
正嚴冬單衰跣足州里人物由是敬慕之博陵豪族有
崔諶者僕射之兄因休假還鄉車服甚盛將從其宅詣
德林赴弔相去十餘里從者數十騎稍稍減留比至德
林門纔餘五騎云不得令李生怪人燻灼德林居貧轗
軻母氏多疾方留心典籍無復宦情其後母病稍愈逼
令仕進任城王湝為定州刺史重其才召入州館朝夕
同遊殆均師友不為君民禮數嘗語德林云竊聞蔽賢
蒙顯戮久令君沈滯吾獨得潤身朝廷縱不見尤亦懼
眀靈所譴於是舉秀才入鄴于時天保八年也王因遺
尚書令楊遵彦書云燕趙固多竒士此言誠不為謬今
歲所貢秀才李德林者文章學識固不待言觀其風神
器宇終為棟梁之用至如經國大體是賈生晁錯之儔
彫蟲小技殆相如子雲之輩今雖君世俊乂盈朝
然修大厦者豈厭夫良材之積也吾嘗見孔文舉薦禰
衡表云洪水横流帝思俾乂以正平比夫大禹常謂擬
諭非倫今以德林言之便覺前言非大遵彦即命德林
製讓尚書令表援筆立成不加治點因大相賞異以示
吏部郎中陸卬卬云已大見其文筆浩浩如長河東注
比來所見後生制作乃涓澮之流耳卬仍命其子乂與
德林周旋戒之曰汝每事宜師此人以為模楷時遵彦
銓衡深慎選舉秀才擢第罕有甲科德林射策五條考
皆為上授殿中將軍旣是西省散員非其所好又以天
保季世乃謝病還鄉闔門守道乾眀初遵彦奏追德林
入議曹皇建初下詔搜揚人物復追赴晉陽撰春思賦
一篇代稱典麗是時長廣王作相居守在鄴勅德林還
京與散騎常侍高元海等參掌機密王引授丞相府行
參軍未幾而王即帝位授奉朝請寓直舍人省河清中
授員外散騎侍郎帶齋帥仍别直機密省天統初授給
事中直中書參掌詔誥尋遷中書舍人武平初加通直
散騎侍郎又勅與中書侍郎宋士素副侍中趙彦深别
典機密尋丁母艱去職勺飲不入口五日因發熱病遍
體生瘡而哀泣不絶諸士友陸騫宋士素名醫張子彦
等為合湯藥德林不肯進遍體洪腫數日間一時頓差
身力平復諸人皆云孝感所致太博士巴叔仁表上
其事朝廷嘉之纔滿百日奪情起復德林以羸病屬疾
請急罷歸魏收與陽休之論齊書起元事勅集百司會
議收與德林書曰前者議文總諸事意小如混漫難可
領解今便随事條列幸為留懷細加推逐凡言或者皆
是敵人之議既聞人說因而探論耳德林復書曰卽位
之元春秋常義謹按君息姑不稱即位亦有元年非
獨即位得稱元年也議云受終之元尚書之古典謹案
大傳周公攝政一年救亂二年伐殷三年踐奄四年建
侯衞五年營成周六年制禮作樂七年致政成王論者
或以舜禹受終是為天子然則周公以臣禮而死此亦
稱元非獨受終為帝也蒙示議文扶病省覽荒情迷識
暫得發蒙當世君子必無横議唯應閣筆贊成而已輒
謂前二條有益於議仰見議中不錄謹以寫呈收重遺
書曰惠示二事感佩殊深以魯公諸侯之事昨小為疑
息姑不書即位舜禹亦不言即位息姑雖攝尚得書元
舜禹之攝稱元理也周公居攝乃云一年救亂似不稱
元自無大傳不得尋討一之與元其事何别更有所見
幸請論之德林答曰攝之與相其義一也故周公攝政
孔子曰周公相成王魏武相漢曹植曰如虞翼唐或云
高祖身未居攝灼然非理攝者專賞罰之名古今事殊
不可以體為斷陸機見舜肆類上帝班瑞羣后便云舜
有天下湏格於文祖也欲使晉之三主異於舜攝竊以
為舜若堯死獄訟不歸便是夏朝之益何得不須格於
文祖也若使用王者之禮便曰即真則周公負扆朝諸
侯霍光行周公之事皆真帝乎斯不然矣必知高祖與
舜攝不殊不得從士衡之謬或以為書元年者當時實
錄非追書也大齊之興實由武帝謙匿受命豈直史也
比觀論者聞追舉受命之元多有河漢但言追數受命
之歲情或安之似所怖者元字耳事類朝三是許其一
年不許其元年也案易黃裳元吉鄭玄注云如舜試天
子周公攝政是以試攝不殊大傳雖無元字一之與元
無異義矣春秋不言一年一月者欲使人君體元以居
正益史之婉辭非一與元别也漢獻帝死劉備自尊崇
陳夀蜀人以魏為漢賊寧肯蜀主未立已云魏武受命
乎士衡自尊本國誠如高議欲使三方鼎峙同為霸名
習氏漢晉春秋意在是也至司馬炎兼并許其帝號魏
之君臣吳人並以為戮賊亦寧肯當塗之世云晉有受
命之徵史者編年也故魯號紀年墨子又云吾見百國
春秋史又有無事而書年者是重年騐也若欲高祖事
事謙沖即湏號令皆推魏氏便是編魏年紀魏事此即
魏末功臣之傳豈復皇朝帝紀者也陸機稱紀元立斷
或以正始或以嘉平束晳議云赤雀白魚之事恐晉朝
之議是并論受命之元非止代终之斷也公議云陸機
不論元者是所未喻願更思之陸機以刊木著於虞書
龕黎見於商典以蔽晉朝正始嘉平之議斯又謬矣唯
可二代相涉兩史並書必不得以後朝創業之迹斷入
前史若然則世宗高祖皆天保以前唯入魏氏列傳不
作齊朝帝紀可乎此既不可彼復何證是時中書侍郎
杜臺卿上世祖武成皇帝頌齊主以為未盡善令和士
開以頌示德林宣旨云臺卿此文未當朕意以卿有大
才須叙盛德即宜速作急進本也德林乃上頌十六章
并序文多不載武成覽頌善之賜名馬一匹三年祖孝
徵入為侍中尚書左僕射趙彦深出為兖州刺史朝士
有先為孝徵所待遇者間德林云是彦深黨與不可仍
掌機密孝徵曰德林久滯綘衣我常恨彦深待賢未足
内省文翰方以委之尋當有佳處分不宜妄說尋除中
書侍郎仍詔脩國史齊主留情文雅召入文林館又令
與黃門侍郎顔之推二人同判文林館事五年勅令與
黃門侍郎李孝貞中書侍郎李若别掌宣傳尋除通直
散騎常侍兼中書侍郎隆化中假儀同三司承光中授
儀同三司及周武帝克齊入鄴之日勅小司馬唐道和
就宅宣旨慰喻云平齊之利唯在於爾朕本畏爾逐齊
王東走今聞猶在大以慰懷宜即入相見道和引之入
内遣内史宇文昂訪問齊朝風俗政教人物善惡即留
内省三宿乃歸仍遣從駕至長安授内史上士自此以
後詔誥格式及用山東人物一以委之武帝嘗於雲陽
宫作鮮卑語謂羣臣云我常日唯聞李德林名及見其
與齊朝作詔書移檄我正謂其是天上人豈言今日得
其驅使復為我作文書極為大異神武公紇豆陵毅答
曰臣聞眀王聖主得麒麟鳳凰為瑞是聖德所感非力
能致之瑞物雖來不堪使用如李德林來受驅策亦陛
下聖德感致有大才用無所不堪勝於麒麟鳳凰遠矣
武帝大笑曰誠如公言宣政末授御正下大夫大象初
賜爵成安縣男宣帝大漸屬高祖初受顧命䢴國公楊
惠謂德林曰朝廷賜令總文武事經國任重非羣才輔
佐無以克成大業今欲與公共事必不得辭德林聞之
甚喜乃答云德林雖庸愞微誠亦有所在若曲相提奬
必望以死奉公高祖大悦即召與語劉昉鄭譯初矯詔
召高祖受顧命輔少主總知内外兵馬事諸衞既奉勅
並受高祖節度鄭譯劉昉議欲授高祖冢宰鄭譯自攝
大司馬劉昉又求小冡宰高祖私問德林曰欲何以見
處德林云即宜作大丞相假黃鉞都督内外諸軍事不
爾無以壓衆心及發喪便即依此以譯為相府長史帶
内史上大夫昉但為丞相府司馬譯昉由是不平以德
林為丞相府屬加儀同大將軍未幾而三方構亂指授
兵略皆與之參詳軍書羽檄朝夕填委一日之中動逾
百數或機速競發口授數人文意百端不加治點鄖公
韋孝寬為東道元帥師次永橋為沁水泛漲兵未得度
長史李詢上密啓云大將梁士彦宇文忻崔弘度並受
尉遲迥饟金軍中慅慅人情大異高祖得詢啓深以為
憂與鄭譯議欲代此三人德林獨進計云公與諸將並
是國家貴臣未相伏馭今以挾令之威使得之耳安知
後所遣者能盡腹心前所遣人獨致乖異又取金之事
虛實難眀即令換易彼將懼罪恐其逃逸便湏禁錮然
則鄖公以下必有驚疑之意且臨敵代將自古所難樂
毅所以辭燕趙括以之敗趙如愚所見但遣公一腹心
眀於智略為諸將舊來所信服者速至軍所使觀其情
偽縱有異志必不敢動丞相大悟曰若公不發此言幾
敗大事即令高熲馳驛往軍所為諸將節度竟成大功
凡厥謀謨多此類也進授丞相府從事内郎禪代之際
其相國總百揆九錫殊禮詔策牋表璽書皆德林之辭
也高祖登阼之日授内史令初將受禪虞慶則勸高祖
盡滅宇文氏高熲楊惠亦依違從之唯德林固爭以為
不可高祖作色怒君讀書人不足平章此事於是遂
盡誅之自是品位不加出於高虞之下唯依班例授上
儀同進爵為子開皇元年勅令與太尉任國公于翼高
熲等同修律令事訖奏聞别賜九環金帶一腰駿馬一
匹賞損益之多也格令班後蘇威每欲改易事條德林
以為格式已頒義湏畫一縱令小有踳駮非遇蠧政害
民者不可數有改張威又奏置五百家鄉正即令理民
間辭訟德林以為本廢鄉官判事為其里閭親戚剖斷
不平今令鄉正專治五百家恐為害更甚且今時吏部
總選人物天下不過數百縣於六七百萬戶内詮簡數
百縣令猶不能稱其才乃欲於一鄉之内選一人能治
五百家者必恐難得又即時要荒小縣有不至五百家
者復不可令兩縣共管一鄉勅令内外羣官就東宫會
議自皇太子以下多從德林議蘇威又言廢郡德林語
之云脩令時公何不論廢郡為便今令纔出其可改乎
然高熲同威之議稱德林狠戾多所固執由是高祖盡
依威議五年勅令撰錄作相時文翰勒成五卷謂之霸
朝雜集序其事曰竊以陽烏垂曜微藿傾心神龍騰舉
飛雲觸石聖人在上幽顯冥符故稱比屋可封萬物斯
覩臣皇基草剏便豫驅馳遂得參可封之民為萬物之
一其為嘉慶固以多也若夫帝臣王佐應運挺生接踵
於朝諒有之矣而班爾之妙曲木變容朱藍所染素絲
改色二十二臣功成盡美二十八將效力於時種德積
善豈皆比於稷契計功稱伐非悉類於耿賈書契已還
立言立事質非殆庶何世無之蓋上稟睿后旁資羣傑
牧商鄙賤屠釣幽微化為侯王皆由此也有教無類童
子羞於霸功見德思齊狂夫成於聖業治世多士亦因
此焉煙霧可依騰蛇與蛟龍俱遠栖息有所蒼蠅同騏
驥之速因人成事其功不難自此而談雖非上智事受
命之主委質為臣遇高世之才連官接席皆可以翊亮
天地流名鐘鼎何必蒼頡造書伊尹制命公旦操筆老
聃為史方可叙帝王之事談人鬼之謀乎至若臣者本
慙賓實非勲非德厠軒冕之流無學無才處藝文之職
若不逢休運非遇天恩光大含弘博約文禮萬官百辟
才悉兼人收拙里閭退仕鄉邑不種東陵之瓜豈過南
陽之掾安得出入閶闔之閫趨走太微之庭履天子之
階侍聖皇之側樞機帷幄霑及榮寵者也昔歲木行將
季諒闇在辰火運肇興羣官總已有周典八柄之所大
隋納百揆之日兩朝文翰臣兼掌之時溥天之下三方
搆亂軍國多務朝夕填委簿領紛紜羽書交錯或速均
發弩或事大滔天或日有萬幾或幾有萬事皇帝内眀
外順經營區宇吐無窮之術運不測之神幽贊兩儀財
成萬類咨謀臺閣曉喻公卿訓率土之濱責反常之賊
三軍奉律戰勝攻取之方萬國承風安上治民之道讓
受終之禮報羣臣之令有憲章古昔者矣有随事作故
者矣千變萬化譬彼懸河寸隂尺日不棄光景大則天
壤不遺小則毫毛無失遠尋三古未聞者盡聞逖聽百
王未見者皆見發言吐論即成文章臣染翰操牘書記
而已昔放勛之化老人覩而未知孔丘之言弟子聞而
不達愚情稟聖多必乖舛加以奏閤趨墀盈懷滿袖手
披目閱堆案積几心無别慮筆不暫停或畢景忘餐或
連宵不寐以勤補拙不遑自處其有詞理疎謬遺漏闕
疑皆天旨訓誘神筆改定運籌建策通幽達冥從命者
獲安違命者悉禍懸測萬里指期來事常如目見固乃
神知變大亂而致太平易可誅而為淳粹化成道洽其
在人文盡出聖懷用成典誥並非臣意所能至此伯禹
矢謨成湯陳誓漢光數行之札魏武接要之書濟時拯
物無以加也屬神器大寳將遷眀德天道人心同謨歸
往周静南面每詔褒揚在位諸公各陳本志璽書表奏
羣情賜委臣寰海之内忝曰一民樂趨之誠切於黎獻
欣然從命輒不敢辭比夫潘勖之冊魏王阮籍之勸晉
后道高前世才謝往人内手捫心夙宵慙惕檄書露板
及以諸文有臣所作之有臣潤色之唯是愚思所奏定
者雖詞乖黼藻而理歸霸德文有可忽事不可遺前奉
勅旨集納麓已還至於受命文筆當時制述條目甚多
今日收撰略為五卷云爾高祖省讀訖眀旦謂德林曰
自古帝王之興必有異人輔佐我昨讀霸朝集方知感
應之理昨宵恨夜長不能早見公面必令公貴與國始
終於是追贈其父恒州刺史未幾上曰我本意欲深榮
之復贈定州刺史安平縣公諡曰孝以德林襲焉德林
既少有才名重以貴顯凡製文章動行於世或有不知
者謂為古人焉德林以梁士彦及元諧之徒頻有逆意
大江之南抗衡上國乃著天命論上之其辭曰粤若邃
古玄黃肇闢帝王神器歴數有歸生其德者天應其時
者命確乎不變非人力所能為也龍圖鳥篆號諡遺跡
疑而難信缺而未詳者靡得而眀焉其在典文煥乎緗
素欽眀至德莫盛於唐虞貽謀長世莫過於文武大隋
神功積於文王天命顯於唐叔昔邑姜方娠夢帝謂已
余命而子曰虞將與之唐而蕃育其子孫及生有文在
其手曰虞遂以命之成王滅唐而封太叔又唐叔之封
也箕子曰其後必大易曰崇高富貴莫大於帝王老子
謂域内四大王居一焉此則名虞與唐美兼二聖將令
其後必大終致唐虞之美蕃育子孫用享無窮之祚逮
皇家建國初號大興箕子必大之言於兹乃騐天之眷
命懸屬聖朝重耳區區豈足云也有娀玄鳥商以興焉
姜嫄巨跡周以興焉邑姜夢帝隋以興焉古今三代靈
命如一本枝種德奕葉丕基佐高帝而滅楚立宣皇以
定漢東京大尉關西孔子生感遺鱣之集殁降巨鳥之
竒累仁積善大申休命太祖挺生庇民匡主立殊勲於
魏室建盛業於周朝啓翼軫之國肇炎精之紀爰受厥
命陟配彼天皇帝載誕之初神光滿室具興王之表韞
大聖之能或氣或雲蔭映於廊廟如天如日臨照於軒
冕内眀外順自險獲安豈非萬福扶持百禄攸集有周
之末朝野騷然降志執均鎮衞宗社眀神饗其德上帝
付其民誅姦逆於九重行神化於四海于斯時也尉迥
據有齊累世之都乘新國易亂之俗驅馳蛇豕連合縱
横地迺九州䧟三民則十分擁六王謙乘連率之威憑
全蜀之險興兵舉衆震蕩江山鴆毒巴庸蠶食秦楚此
二虜也窮凶極逆非欲割洪溝之地閉劍閣之門皆將
長戟強弩睥睨宸極從漳河而達負海連岱岳而距華
陽迫脅荆蠻吐納江漢佐鬭嫁禍紛若蝟毛曝骨履腸
間不容礪爾乃奉殪戎之命運先天之略不出戶庭推
轂分閫一麾以定三方數旬而清萬國蕩滌天壤之速
規摹指畫之神造化以來弗之聞也光熙前緒罔有不
服煙雲改色鐘石變音三靈顧望萬物影響木運告盡
褰裳克讓天歴在躬推而弗有百辟庶尹四方岳牧稽
圖䜟之文順億兆之請披肝瀝膽晝歌夜吟方屈箕潁
之高式允幽眀之願基命宥密如恒如升推帝居歆剏
業垂統殊徽號改服色建都邑叙彝倫薄賦輕徭慎刑
恤獄除繁苛之政興清静之風去無用之官省相監之
職竒才間出盛德無隐星精雲氣共趨走於階墀山神
海靈咸燮理於臺閣東漸日谷西被月川教暨北溟之
表聲加南海之外悠悠沙漠區域萬里蠢蠢百蠻莫之
與競五帝所不化三王所未賓屈膝頓顙盡為臣妾殊
方異類書契不傳梯山越海貢琛奉贄欣欣如也巢居
穴處化以宫室不火不粒訓以庖廚禮樂合天地之同
律吕節寒暑之候制作詳垂衣之後淳粹得神農之前
遨遊文雅之場出入杳冥之極合神謨鬼通幽洞微羣
物歲成含生日用飲和氣以自得沐玄澤而不知也丹
雀為史玄龜載書甘露自天醴泉出地神禽異獸珍木
竒草望風觀海應化歸風備休祥於圖牒罄幽遐而戾
止猶且父天子民兢兢翼翼至矣大矣七十四帝曷可
同年而語哉若夫天下之重不可妄據故唐之許由夏
之伯益懷道立事人授而弗可也軒初四帝周餘六王
藉世因基自取而不得也孟軻稱仲尼之德過於堯舜
著述成帝者之事弟子備王佐之才黑不代蒼泣麟歎
鳳栖栖汲汲雖聖達而莫許也蚩尤則黃帝抗衡共工
則黑帝勍敵項羽誅秦推漢宰割神州角逐争驅盡威
力而無就也其餘歘起妖妄曾何足數賊子逆臣所以
為亂皆由不識天道不悟人謀牽逐鹿之邪說謂飛鳬
而為鼎若使四凶争八元之誠三監同九臣之志韓信
彭越深眀帝子之符孫述隗囂妙識真人之出尉迥同
謳歌之類王謙比獄訟之民福禄蟬聯胡可窮也而違
天逆物獲罪人神嗚呼此前事之大戒矣誅夷烹醢歴
代共尤僭逆凶邪時煩獄吏其可不戒慎哉蓋積惡既
成心自絶於善道物類相感理必至於誅戮天奪其魄
鬼惡其盈故也大帝聰眀羣臣正直耳目監於率土賞
罰參於國朝輔助一人覆育兆庶豈有食人之禄受人
之榮包藏禍心而不殱盡者也必當執法未處其罪司
命已除其籍自古眀哲慮遠防微執一心持一德立功
坐樹上書削藁位尊而心逾下禄厚而志彌約寵盛思
之以懼道高守之以恭克念於此則姦回不至事乃畏
天豈惟愛禮謙光滿覆義在知幾吉凶由人妖不自作
衆星拱極在天成象夙沙則主雖愚蔽民盡知歸有苖
則始為䟦扈終而大服漢南諸國見一面以從殷河西
將軍率五郡以歸漢故能招信順之助保太山之安彼
陳國者盜竊江外民少一郡地減半州遇受命之主逢
太平之日自可獻土銜璧乞同溥天乃復養喪家之疹
遵顛覆之軌趑趄吳越仍為匪民雖時屬大道偃兵舞
鏚然國家當混一之運金陵是殄滅之期有命不恒斷
可知矣防風之戮元龜匪遥孫皓之侯守株難得迷而
未覺諒可愍焉斯故未辯昊天之心不君子之論也
德林自隋有天下每贊平陳之計八年車駕幸同州德
林以疾不從勅書追之書後御筆注云伐陳事意宜自
随也時高熲因使入京上語熲曰德林若患未堪行宜
自至宅取其方略高祖以之付晉王廣後從駕還在塗
中高祖以馬鞭南指云待平陳訖會以七寳莊嚴公使
自山東無及之者及陳平授柱國郡公實封八百戶賞
物三千叚晉王廣已宣勅訖有人說高熲曰天子畫策
晉王及諸將戮力之所致也今乃歸功於李德林諸將
必當憤惋且後世觀公有若虛行熲入言之高祖乃止
初大象末高祖以逆人王謙宅賜之文書已出至地官
府忽復改賜崔謙上語德夫人欲得將與其舅於
公無形迹不湏争之可自選一好宅若不稱意當為營
造并覓莊店作替德林乃奏取逆人高阿那肱衞國縣
市店八十塸為王謙宅替九年車駕幸晉陽店人上表
訴稱地是民物高氏強奪於内造舍上命有司料還價
直遇追蘇威自長安至奏云高阿那肱是亂世宰相以
謟媚得幸枉取民地造店賃之德林誣誷妄奏自入李
圓通馮世基等又進云此店收利如食千戶請計日追
贓上因責德林德林請勘逆人文簿及本換宅之意上
不聽乃悉追店給所住者自是益嫌之十年虞慶則等
於關東諸道廵省使還并奏云五百家鄉正專理辭訟
不便於民黨與愛憎公行貨賄上仍令廢之德林復奏
云此事臣本以為不可然置來始爾復即停廢政令不
一朝成暮毁深非帝王設法之義臣望陛下若於律令
輒欲改張即以軍法從事不然者紛紜未已高祖遂發
怒大詬云爾欲將我作王莽邪初德林稱父為太尉諮
議以取贈官李元操與陳茂等隂奏之曰德林之父終
於校書妄稱諮議上甚銜之至是復廷議忤意因數之
曰公為内史典朕機密比不可豫計議者以公不弘耳
寧自知乎朕方以孝治天下恐斯道廢闕故立五教以
弘之公言孝由天性何湏立教然則孔子不當說孝經
也又誷冒取店妄加父官朕實忿之而未能發今當以
一州相遣耳因出為湖州刺史德林拜謝曰臣不敢復
望内史令請預散參待陛下登封告成一觀盛禮然後
收拙丘園死且不恨上不許轉懷州刺史在州逢亢旱
課民掘井溉田空致勞擾竟無補益為考司所貶歲餘
卒官時年六十一贈大將軍廉州刺史諡曰文及將葬
勅令羽林百人并鼓吹一部以給喪事贈物三百叚粟
千石祭以太牢德林美容儀善談吐齊天統中兼中書
侍郎於賓館受國書陳使江總目送之曰此即河朔之
英靈也器量沉深時人未能測唯任城王湝趙彦深魏
收陸卬大相欽重延譽之言無所不及德林少孤未有
字魏收謂之曰識度天才必至公輔吾輒以此字卿從
官以後即典機密性重慎嘗云古人不言温樹何足稱
也少以才學見知及位望稍高頗傷自任争名之徒更
相譖毁所以運屬興王功參佐命十餘年間竟不從級
所撰文集勒成八十卷遭亂亡失見五十卷行於世勅
撰齊史未成有子曰百藥博涉多才詞藻清贍釋巾太
子通事舍人後遷太子舍人尚書禮部員外郎襲爵安
平縣公桂州司馬煬帝恐其初不附已以為步兵校尉
大業末轉建安郡丞
史臣曰德林幼有操尚學富才優譽重鄴中聲飛關右
王基締構叶贊謀猷羽檄交馳絲綸間發文誥之美時
無與二君臣體合自致青雲不患莫已知豈徒言也
隋書卷四十二
隋書卷四十二考證
李德林傳龕黎見於商典書經西伯戡黎作戡按戡
與龕通楊子重黎篇劉龕南陽
防風之戮元龜匪遥宋本防作房按魯語禹致羣神
於會稽之山防風氏後至防音房
待平陳訖會以七寳莊嚴公監本莊作装按蕭子良
文菩薩至意堅強所期者大不以為苦故得自然宫
殿七寳房舍早得成佛唐書藝文志大莊嚴論文疏
三十卷王僧孺懺悔禮佛文百福莊嚴萬祉周集又
後漢書劉寬傳伺當朝會裝嚴已訖(臣映斗)按七寳
莊嚴自是借用佛經語從莊為得若劉寬傳直謂装
束嚴辦耳
隋書卷四十二考證
