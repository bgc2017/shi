隋書卷二
唐特進臣魏徵上
帝紀第二
高祖下
八年春正月乙亥陳遣散騎常侍袁雅兼通直散騎常
侍周止水來聘二月庚子鎮星入東井辛酉陳人宼硤
州三月辛未上柱國隴西郡公李詢卒壬申以成州刺
史姜湏達為會州總管甲戌遣兼散騎常侍程尚賢兼
通直散騎常侍韋惲使于陳戊寅詔曰昔有苗不賓唐
堯薄伐孫皓僭虐晉武行誅有陳竊據江表逆天暴物
朕初受命陳頊尚存思欲教之以道不以龔行為令往
來脩睦望其遷善時日無幾舋惡已聞厚納叛亡侵犯
城戍勾吳閩越肆厥殘忍于時王師大舉將一車書陳
頊反地收兵深懷震懼責躬請約俄而致殞矜其喪禍
仍詔班師叔寳承風因求繼好載佇克念共敦行李每
見珪璪入朝輶軒出使何嘗不殷勤曉諭戒以維新而
狼子之心出而彌野威侮五行怠棄三正誅翦骨肉夷
滅才良據手掌之地恣溪壑之險劫奪閭閻資産俱竭
驅䠞内外勞役弗已徵責女子擅造宮室日增月益止
足無期帷薄嬪嬙有踰萬數寳衣玉食窮奢極侈淫聲
樂飲俾晝作夜斬直言之客滅無罪之家剖人之肝分
人之血欺天造惡祭鬼求恩歌儛衢路酣醉宮閫盛粉
黛而執干戈曳羅綺而呼警蹕躍馬振策從旦至昏無
所經營馳走不息負甲持仗隨逐徒行追而不及即加
罪譴自古昏亂罕或能比介士武夫饑寒力役筋髓罄
於土木性命俟於溝渠君子潛逃小人得志家家隱殺
戮各各任聚歛天災地孽物怪人妖衣冠鉗口道路以
目傾心翹足誓告於我日月以冀文奏相尋重以背德
違言摇蕩疆埸巴峽之下海澨已西江北江南為鬼為
&KR0558;死隴窮發掘之酷生居極攘敓之苦抄掠人畜斷截
樵蘇市井不立農事廢寢歴陽廣陵窺覦相繼或謀圖
城邑或劫剝吏人晝伏夜遊鼠竄狗盗彼則羸兵敝卒
來必就擒此則重門設險有勞藩捍天之所覆無非朕
臣每關聽覧有懷傷惻有梁之國我南藩也其君入朝
潛相招誘不顧朕恩士女深廹脅之悲城府致空虚之
歎非直朕居人上懷此無忘既而百辟屢以為言兆庶
不堪其請豈容對而不誅忍而不救近日秋始謀欲弔
人益部樓船盡令東騖便有神龍數十騰躍江流引伐
罪之師向金陵之路船住則龍止船行則龍去三日之
内三軍皆覩豈非蒼旻愛人幽明展事降神先路協贊
軍威以上天之靈助戡定之力便可出師授律應機誅
殄在斯舉也永清吳越其將士糧仗水陸資湏期會進
止一凖别勑秋八月丁未河北諸州饑遣吏部尚書蘇
威賑恤之九月丁丑宴南征諸將頒賜各有差癸巳嘉
州言龍見冬十月己亥太白出西方己未置淮南行臺
省於夀春以晉王廣為尚書令辛酉陳遣兼散騎常侍
王琬兼通直散騎常侍許善心來聘拘留不遣甲子將
伐陳有事於太廟命晉王廣秦王俊清河公楊素並為
行軍元帥以伐陳於是晉王廣出六合秦王俊出襄陽
清河公楊素出信州荆州刺史劉仁恩出江陵宜陽公
王世積出蘄春新義公韓擒虎出廬江襄邑公賀若弼
出吳州落叢公燕榮出東海合總管九十兵五十一萬
八千皆受晉王節度東接滄海西拒已蜀旌旗舟楫横
亘數千里曲赦陳國有星孛于牽牛十一月丁夘車駕
餞師詔購陳叔寳位上柱國萬戸公乙亥行幸定城陳
師誓衆景子幸河東十二月庚子至自河東
九年春正月己巳白虹夾日辛未賀若弼拔陳京口韓
擒虎拔陳南豫州癸酉以尚書右僕射虞慶則為右衛
大將軍景子賀若弼敗陳師於蔣山獲其將蕭摩訶韓
擒虎進師入建鄴獲其將任蠻奴獲陳主叔寳陳國平
合州三十郡一百縣四百癸巳遣使持節廵撫之二月
乙未廢淮南行臺省景申制五百家為鄉正一人百家
為里長一人丁酉以襄州總管韋世康為安州總管夏
四月己亥幸驪山親勞旋師乙巳三軍凱入獻俘於太
廟拜晉王廣為太尉庚戌上御廣陽門宴將士頒賜各
有差辛亥大赦天下己未以陳都官尚書孔範散騎常
侍王嵯王儀御史中丞沈觀等邪佞於其主以致亡滅
皆投之邊裔辛酉以信州總管楊素為荆州總管吏部
侍郎宇文㢸為刑部尚書宗正少卿楊异為工部尚書
壬戌詔曰往以吳越之野羣黎塗炭干戈方用積習未
寧今率土大同含生遂性太平之法方可流行凡我臣
僚澡身浴德開通耳目宜從兹始喪亂已来緬將十載
君無君德臣失臣道父有不慈子有不孝兄弟之情或
薄夫婦之義或違長幼失序尊卑錯亂朕為帝王志存
愛養時有臻道不敢寧息内外職位遐邇黎人家家自
脩人人克念使不軌不法蕩然俱盡兵可立威不可不
戢刑可助化不可專行禁衛九重之餘鎮守四方之外
戎旅軍噐皆宜停罷伐路既夷羣方無事武力之子俱
可學文人間甲仗悉皆除毁有功之臣降情文藝家門
子姪各守一經令海内翕然高山仰止京邑庠序爰及
州縣生徒受業升進於朝未有灼然明經高第此則教
訓不篤考課未精明勒所由隆兹儒訓官府從宦丘園
素士心迹相表寬弘為念勿為跼促乖我皇猷朕君臨
區宇於兹九載開直言之路披不諱之心形於顔色勞
於興寢自頃逞藝論功昌言乃衆推誠切諫其事甚疎
公卿士庶非所望也各啟至誠匡兹不逮見善必進有
才必舉無或噤嘿退有後言頒告天下咸悉此意閏月
甲子以安州總管韋世康為信州總管丁丑頒木魚符
於總管刺史雌一雄一己夘以吏部尚書蘇威為尚書
右僕射六月乙丑以荆州總管楊素為納言丁丑以吏
部侍郎盧愷為禮部尚書時朝野物議咸願登封秋七
月景午詔曰豈可命一將軍除一小國遐邇注意便謂
太平以薄德而封名山用虚言而干上帝非朕攸聞而
今以後言及封禪宜即禁絶八月壬戌以廣平王雄為
司空冬十一月壬辰考使定州刺史豆盧通等上表請
子姪各守一經令海内翕然高山仰止京邑庠序爰及
州縣生徒受業升進於朝未有灼然明經高第此則教
訓不篤考課未精明勒所由隆兹儒訓官府從宦丘園
素士心迹相表寬弘為念勿為跼促乖我皇猷朕君臨
區宇於兹九載開直言之路披不諱之心形於顔色勞
於興寢自頃逞藝論功昌言乃衆推誠切諫其事甚疎
公卿士庶非所望也各啟至誠匡兹不逮見善必進有
才必舉無或噤嘿退有後言頒告天下咸悉此意閏月
甲子以安州總管韋世康為信州總管丁丑頒木魚符
於總管刺史雌一雄一己夘以吏部尚書蘇威為尚書
右僕射六月乙丑以荆州總管楊素為納言丁丑以吏
部侍郎盧愷為禮部尚書時朝野物議咸願登封秋七
月景午詔曰豈可命一將軍除一小國遐邇注意便謂
太平以薄德而封名山用虚言而干上帝非朕攸聞而
今以後言及封禪宜即禁絶八月壬戌以廣平王雄為
司空冬十一月壬辰考使定州刺史豆盧通等上表請
流寓之人竟無鄉里之號朕甚愍之凡是軍人可悉屬
州縣墾田籍帳一與民同軍府統領宜依舊式罷山東
河南及北方緣邊之地新置軍府六月辛酉制人年五
十免役收庸癸亥以靈州總管王世積為荊州總管浙
江刺史元胄為靈州總管秋七月癸夘以納言楊素為
内史令庚戌上親錄囚徒辛亥高麗遼東郡公高陽卒
壬子吐谷渾遣使來朝八月壬申遣柱國襄陽郡公韋
洸上開府東莱郡公王景並持節廵撫嶺南百越皆服
冬十月甲子頒木魚符於京師官五品已上戊辰以永
州總管周法尚為桂州總管十一月辛夘幸國學頒賜
各有差景午契丹遣使朝貢辛丑有事於南郊是月婺
州人汪文進會稽人高智慧蘇州人沈玄懀皆舉兵反
自稱天子署置百官樂安蔡道人蔣山李稜饒州吳代
華永嘉沈孝徹泉州王國慶餘杭楊寳英交趾李春等
皆自稱大都督攻陷州縣詔上柱國内史令越國公楊
素討平之
十一年春正月丁酉以平陳所得古噐多為妖變悉命
毁之辛丑高麗遣使朝貢景午皇太子妃元氏薨上舉
哀於文思殿二月戊午吐谷渾遣使貢方物以大將軍
蘇孝慈為工部尚書景子以臨潁令劉曠治術尤異擢
為莒州刺史己夘突厥遣使獻七寳盌辛巳晦日有蝕
之三月壬午遣通事舍人若干洽使于吐谷渾癸未以
幽州總管周摇為夀州總管朔州總管吐萬緒為夏州
總管夏四月戊午突厥雍虞閭可汗遣其特勒来朝五
月甲子高麗遣使貢方物癸夘詔百官悉詣朝堂上封
事乙巳以右衛將軍元旻為左衛大將軍秋七月己丑
以柱國杜彦為洪州總管八月壬申幸栗園滕王瓚薨
乙亥至自栗園上柱國沛國公鄭譯卒十二月景辰靺
鞨遣使貢方物
十二年春正月壬子以蘇州刺史皇甫績為信州總管
宣州刺史席代雅為廣州總管二月己巳以蜀王秀為
内史令兼右領軍大將軍漢王諒為雍州牧右衛大將
軍夏四月辛夘以夀州總管周摇為襄州總管五月辛
亥廣州總管席代雅卒秋七月乙巳尚書右僕射邳國
公蘇威禮部尚書容城縣侯盧愷並坐事除名壬戌幸
昆明池其日還宫己巳有事於太廟壬申晦日有蝕之
八月甲戌制天下死罪諸州不得便决皆令大理覆治
乙亥幸龍首池癸巳制宿衛者不得輒離所守丁酉上
柱國夏州總管楚國公豆盧勣卒戊戌上親錄囚徒九
月丁未以工部尚書楊异為吳州總管冬十月丁丑以
遂安王集為衛王壬午有事於太廟至太祖神主前上
流涕嗚咽悲不自勝十一月辛亥有事於南郊壬子宴
百寮頒賜各有差己未上柱國新義郡公韓擒虎卒庚
申以豫州刺史權武為潭州總管甲子百寮大射於武
德殿十二月癸酉突厥遣使来朝乙酉以上柱國内史
令楊素為尚書右僕射己酉吐谷渾靺鞨並遣使貢方
物
十三年春正月乙巳上柱國郇國公韓逮業卒景午契
丹奚霫室韋並遣使貢方物壬子親祀感帝己未以信
州總管韋世康為吏部尚書壬戌行幸岐州二月景子
詔營仁夀宮丁亥至自岐州戊子宴考使於嘉則殿己
夘立皇孫暕為豫章王戊子晉州刺史南陽郡公賈悉
逹隰州總管撫寧郡公韓延等以賄伏誅己丑制坐事
去官者配流一年丁酉制私家不得隐藏緯候圖讖夏
四月癸未制戰亡之家給復一年五月癸亥詔人間有
撰集國史臧否人物者皆令禁絶秋七月戊申靺鞨遣
使貢方物壬子左衛大將軍雲州總管鉅鹿郡公賀婁
子幹卒丁巳幸昆明池戊辰晦日有蝕之九月景辰降
囚徒庚申以邵國公楊綸為滕王乙丑以柱國杜彦為
雲州總管冬十月乙夘上柱國華陽郡公梁彦先卒
十四年夏四月乙丑詔曰在昔聖人作樂崇德移風易
俗於斯為大自晉氏播遷兵戈不息雅樂流散年代已
多四方未一無由辨正賴上天鑒臨明神降福拯兹塗
炭安息蒼生天下大同歸於治理遺文舊物皆為國有
比命所司總令研究正樂雅聲詳考已訖宜即施用見
行者停人間音樂流僻日久棄其舊體競造繁聲浮宕
不歸遂以成俗宜加禁約務存其本五月辛酉京師地
震關内諸州旱六月丁夘詔省府州縣皆給公廨田不
得治生與人争利秋七月乙未以邳國公蘇威為納言
八月辛未關内大旱人饑上率戸口就食於洛陽九月
己未以齊州刺史樊子蓋為循州總管丁巳以基州刺
史崔仲方為會州總管冬閏十月甲寅詔曰齊梁陳往
皆創業一方綿歷年代既宗祀廢絶祭奠無主興言矜
念良以愴然莒國公蕭琮及高仁英陳叔寳等宜令以
時脩其祭祀所湏噐物有司給之乙夘制外官九品已
上父母及子年十五已上不得將之官十一月壬戌制
州縣佐吏三年一代不得重任癸未有星孛于角亢十
二月乙未東廵狩
十五年春正月壬戌車駕次齊州親問疾苦景寅旅王
符山庚午上以歲旱祠太山以謝愆咎大赦天下二月
景辰收天下兵噐敢有私造者坐之關中緣邊不在其
例丁巳上柱國蔣國公梁睿卒三月己未至自東廵狩
望祭五嶽海瀆丁亥幸仁夀宮營州總管韋藝卒夏四
月己丑朔大赦天下甲辰以趙州刺史楊達為工部尚
書丁未以開府儀同三司韋冲為營州總管五月癸酉
吐谷渾遣使朝貢丁亥制京官五品已上佩銅魚符六
月戊子詔鑿底柱庚寅相州刺史豆盧通貢綾文布命
焚之於朝堂乙未林邑遣使来貢方物辛丑詔名山大
川未在祀典者悉祠之秋七月乙丑晉王廣獻毛龜甲
戌遣邳國公蘇威廵省江南戊寅至自仁壽宮辛巳制
九品已上官以理去職者聽並執笏冬十月戊子以吏
部尚書韋世康為荆州總管十一月辛酉幸温湯乙丑
至自温湯十二月戊子勅盗邊糧一升已上皆斬並籍
沒其家己丑詔文武官以四考交代
十六年春正月丁亥以皇孫裕為平原王筠為安成王
嶷為安平王恪為襄城王該為高陽王韶為建安王煚
為潁川王夏五月丁巳以懷州刺史龐晃為夏州總管
蔡陽縣公姚辯為靈州總管六月甲午制工商不得進
仕并州大蝗辛丑詔九品已上妻五品已上妾夫亡不
得改嫁秋八月景戌詔決死罪者三奏而後行刑冬十
月己丑幸長春宮十一月壬子至自長春宮
十七年春二月癸未太平公史萬歲擊西寧羌平之庚
寅幸仁夀宮庚子上柱國王世積討桂州賊李光仕平
之壬寅河東王昭納妃宴羣臣頒賜各有差三月景辰
詔曰分職設官共理時務班位高下各有等差若所在
官人不相敬憚多自寬縱事難克舉諸有殿失雖備科
條或據律乃輕論情則重不即決罪無以懲肅其諸司
論屬官若有愆犯聽於律外斟酌決杖辛酉上親錄囚
徒癸亥上柱國彭國公劉昶以罪伏誅庚午遣治書侍
御史柳彧皇甫誕廵省河南河北夏四月戊寅頒新歴
壬午詔曰周歴告終羣凶作亂舋起蕃服毒被生人朕
受命上玄廓清區宇聖靈垂祐文武同心申眀公穆鄖
襄公孝寬廣平王雄蔣國公睿楚國公勣齊國公熲越
國公素魯國公慶則新寧公長义宜陽公世積趙國公
羅雲隴西公詢廣業公景眞昌公振沛國公譯項城公
子相鉅鹿公子幹等登庸納揆之時草昧經綸之日丹
誠大節心盡帝圖茂績殊勲力宣王府宜弘其門緒與
國同休其世子世孫未經州任者宜量才升用庶享榮
位世禄無窮五月宴百寮於玉女泉頒賜各有差己巳
蜀王秀来朝高麗遣使貢方物甲戌以左衛將軍獨孤
羅雲為涼州總管閏月己夘羣鹿入殿門馴擾侍衛之
内秋七月丁丑桂州人李代賢反遣右武候大將軍虞
慶則討平之丁亥上柱國并州總管秦王俊坐事免以
王就第戊戌突厥遣使貢方物八月丁夘荆州總管上
庸郡公韋世康卒九月甲申至自仁夀宮庚寅上謂侍
臣曰禮主於敬皆當盡心黍稷非馨貴在祇肅廟庭設
樂本以迎神齋祭之日觸目多感當此之際何可為心
在路奏樂禮未為允羣公卿士宜更詳之冬十月丁未
頒銅獸符於驃騎車騎府戊申道王靜薨庚申詔曰五
帝異樂三王殊禮皆隨事而有損益因情而立節文仰
惟祭享宗廟瞻敬如在罔極之感情深兹日而禮畢升
路鼓吹發音還入宫門金石振響斯則哀樂同日心事
相違情所不安理實未允宜改兹往式用弘禮教自今
已後享廟日不湏備鼔吹殿庭勿設樂懸辛未京師大
索十一月丁亥突厥遣使来朝十二月壬子上柱國右
武候大將軍魯國公虞慶則以罪伏誅
十八年春正月辛丑詔曰吳越之人往承敝俗所在之
處私造大船因相聚結致有侵害其江南諸州人間有
船長三丈已上悉括入官二月甲辰幸仁夀宫乙巳以
漢王諒為行軍元帥水陸三十萬伐高麗三月乙亥以
柱國杜彦為朔州總管夏四月癸夘以蔣州刺史郭衍
為洪州總管五月辛亥詔畜猫鬼蠱毒厭魅野道之家
投於四裔六月景寅下詔黜高麗王高元官爵秋七月
壬申詔以河南八州水免其課役景子詔京官五品已
上總管刺史以志行修謹清平幹濟二科舉人九月己
丑漢王諒師遇疾疫而旋死者十八九庚寅勅舍客無
公驗者坐及刺史縣令辛夘至自仁夀宮冬十一月甲
戌上親錄囚徒癸未有事於南郊十二月庚子上柱國
夏州總管任城郡公王景以罪伏誅是月自京師至仁
夀宮置行宮十有二所
十九年春正月癸酉大赦天下戊寅大射武德殿宴賜
百官二月己亥晉王廣來朝辛丑以并州總管長史宇
文㢸為朔州總管甲寅幸仁夀宮夏四月丁酉突厥利
可汗内附逹頭可汗犯塞遣行軍總管史萬歲擊破之
六月丁酉以豫章王暕為内史令秋八月癸夘上柱國
尚書左僕射齊國公高熲坐事免辛亥上柱國皖城郡
公張威卒甲寅上柱國城陽郡公李徹卒九月乙丑以
太常卿牛弘為吏部尚書冬十月甲午以突厥利可汗
為啟人可汗築大利城處其部落庚子以朔州總管宇
文㢸為代州總管十二月乙未突厥都藍可汗為部下
所殺丁丑星霣於勃海
二十年春正月辛酉朔上在仁夀宮突厥高麗契丹並
遣使貢方物癸亥以代州總管宇文㢸為吳州總管二
月己巳以上柱國崔弘度為原州總管丁丑無雲而雷
三月辛夘熙州人李英林反遣行軍總管張衡討平之
夏四月壬戌突厥犯塞以晉王廣為行軍元帥擊破之
乙亥天有聲如瀉水自南而北六月丁丑秦王俊薨秋
八月老人星見九月丁未至自仁夀宮癸丑吳州總管
楊异卒冬十月己未太白晝見乙丑皇太子勇及諸子
並廢為庶人殺柱國太平縣公史萬歲己巳殺左衛大
將軍五原郡公元旻十一月戊子天下地震京師大風
雪以晉王廣為皇太子十二月戊午詔東宮官屬不得
稱臣於皇太子辛巳詔曰佛法深妙道教虚融咸降大
慈濟度羣品凡在含識皆蒙覆護所以雕鑄靈相圖寫
真形率土瞻仰用申誠敬其五嶽四鎮節宣雲雨江河
淮海浸潤區域並生養萬物利益兆人故建廟立祀以
時恭敬敢有毁壞偷盗佛及天尊像嶽鎮海瀆神形者
以不道論沙門壊佛像道士壊天尊者以惡逆論
仁夀元年春正月乙酉朔大赦改元以尚書右僕射楊
素為尚書左僕射納言蘇威為尚書右僕射丁酉徙河
南王昭為晉王突厥宼恒安遣柱國韓洪擊之官軍敗
績以晉王昭為内史令辛丑詔曰君子立身雖云百行
唯誠與孝最為其首故投主殉節自古稱難殞身王事
禮加二等而代俗之徒不逹大義至於致命戎旅不入
兆域虧孝子之意傷人臣之心興言念此每深愍歎且
入廟祭祀並不廢闕何止墳塋獨在其外自今已後戰
亡之徒宜入墓域二月乙夘朔日有蝕之辛巳以上柱
國獨孤楷為原州總管三月壬辰以豫章王暕為揚州
總管夏四月以浙州刺史蘇孝慈為洪州總管五月己
丑突厥男女九萬口来降壬辰驟雨震雷大風拔木宜
君湫水移於始平六月癸丑洪州總管蘇孝慈卒乙夘
遣十六使廵省風俗乙丑詔曰儒學之道訓教生人識
父子君臣之義知尊卑長幼之序升之於朝任之以職
故能贊理時務弘益風範朕撫臨天下思弘德教延集
學徒崇建庠序開進仕之路佇賢雋之人而國學胃子
垂將千數州縣諸生咸亦不少徒有名錄空度歲時未
有德為代範才任國用良由設學之理多而未精今宜
簡省眀加奬勵於是國子學唯留學生七十人太學四
門及州縣學並廢其日頒舍利於諸州秋七月戊戌改
國子為太學九月癸未以柱國杜彦為雲州總管十一
月己丑有事於南郊壬辰以資州刺史衛玄為遂州總
管
二年春二月辛亥以邢州刺史侯莫陳穎為桂州總管
宗正楊祀為荆州總管三月己亥幸仁壽宮壬寅以齊
州刺史張喬為潭州總管夏四月庚戌岐雍二州地震
秋七月景戌詔内外官各舉所知戊子以原州總管獨
孤楷為益州總管八月己巳皇后獨孤氏崩九月景戌
至自仁夀宮壬辰河南北諸州大水遣工部尚書楊達
賑恤之乙未上柱國襄州總管金水郡公周摇卒隴西
地震冬十月壬子曲赦益州管内癸丑以工部尚書楊
達為納言閏月甲申詔尚書左僕射楊素與諸術者刊
定隂陽舛謬己丑詔曰禮之為用時義大矣黃琮蒼璧
降天地之神粢盛牲食展宗廟之敬正父子君臣之序
明婚姻喪紀之節故道德仁義非禮不成安上治人莫
善於禮自區宇亂離綿歴年代王道衰而變風作微言
絶而大義乖與代推移其變日甚至於四時郊祀之節
文五服麻葛之隆殺是非異說踳駮殊塗致使聖教凋
訛輕重無凖朕祗承天命撫臨生人當洗滌之時屬干
戈之代克定禍亂先運武功刪正彛典日不暇給今四
海乂安五戎勿用理宜弘風訓俗導德齊禮綴往聖之
舊章興先王之茂則尚書左僕射越國公楊素尚書右
僕射邳國公蘇威吏部尚書竒章公牛弘内史侍郎薛
道衡祕書丞許善心内史舍人虞世基著作郎王劭或
任居端揆博逹古今或器推令望學綜經史委以裁緝
實允僉議可並修定五禮壬寅葬獻皇后於太陵十二
月癸巳上柱國益州總管蜀王秀廢為庶人交州人李
佛子舉兵反遣行軍總管劉方討平之
三年春正月己夘原州總管比陽縣公龐晃卒戊子以
大將軍蔡陽郡公姚辯為左武候大將軍夏四月癸邜
詔曰哀哀父母生我劬勞欲報之德昊天罔極但風樹
不靜嚴敬莫追霜露既降感思空切六月十三日是朕
生日宜令海内為武元皇帝元明皇后斷屠六月甲午
詔曰禮云至親以朞斷蓋以四時之變易萬物之更始
故聖人象之其有三年加隆爾也但家無二尊母為厭
降是以父存喪母還服于朞者服之正也豈容朞内而
更小祥然三年之喪而有小祥者禮云朞祭禮也朞而
除喪道也以是之故雖未再朞而天地一變不可不祭
不可不除故有練焉以存喪祭之本然朞喪有練於理
未安雖云十一月而練乃無所法象非朞非時豈可除
祭而儒者徒擬三年之喪立練禫之節可謂苟存其變
而失其本欲漸於奪乃薄於喪致使子則冠練去絰黃
裏縓緣絰則布葛在躬麤服未改豈非絰衰尚存子情
已奪親疎失倫輕重顛倒乃不順人情豈聖人之意也
故知先聖之禮廢於人邪三年之喪尚有不行之者至
於祥練之節安能不墜者乎禮云父母之喪無貴賤一
也而大夫士之喪父母乃貴賤異服然則禮壊樂崩由
來漸矣所以晏平仲之斬麤縗其老謂之非禮滕文公
之服三年其臣咸所不欲蓋由王道既衰諸侯異政將
踰越於法度惡禮制之害已乃滅去篇籍自制其宜遂
至骨肉之恩輕重從俗無易之道隆殺任情况孔子沒
而微言隱秦滅學而經籍焚者乎有漢之興雖求儒雅
人皆異說義非一貫又近代亂離唯務兵革其於典禮
時所未遑夫禮不從天降不從地出乃人心而已者謂
情緣於恩也故恩厚者其禮隆情輕者其禮殺聖人以
是稱情立文别親疎貴賤之節自臣子道消上下失序
莫大之恩逐情而薄莫重之禮與時而殺此乃服不稱
喪容不稱服非所謂聖人緣恩表情制禮之義也然喪
與易也寧在於戚則禮之本也禮有其餘未若於哀則
情之實也今十一月而練者非禮之本非情之實由是
言之父存喪母不宜有練但依禮十三月而祥中月而
禫庶以合聖人之意達孝子之心秋七月丁夘詔曰日
往月来唯天所以運序山鎮川流唯地所以宣氣運序
則寒暑無差宣氣則雲雨有作故能成天地之大德育
萬物而為功况一人君于四海睹物欲運獨見致治不
藉羣才未之有也是以唐堯欽明命羲和以居岳虞舜
叡德升元凱而作相伊尹鼎俎之媵為殷之阿衡呂望
漁釣之夫為周之尚父此則鳴鶴在陰其子必和風雲
之從龍虎賢哲之應聖明君德不回臣道以正故能通
天地之和順陰陽之序豈不由元首而有股肱乎自王
道衰人風薄居上莫能公道以御物為下必踵私法以
希時上下相蒙君臣義失義失則政乖政乖則人困蓋
同德之風難嗣離德之軌易追則任者不休休者不任
則衆口鑠金戮辱之禍不測是以行歌避代辭位灌園
卷而可懷黜而無慍放逐江湖之上沈赴河海之流所
以自潔而不悔者也至於閭閻秀異之士鄉曲博雅之
儒言足以佐時行足以勵俗遺棄於草野堙滅而無聞
豈勝道哉所以覧古而歎息者也方今區宇一家煙火
萬里百姓乂安四夷賓服豈是人功實乃天意朕惟夙
夜祗懼將所以上嗣明靈是以小心勵己日慎一日以
黎元在念憂兆庶未康以庶政為懷慮一物失所雖求
傅巖莫見幽人徒想崆峒未聞至道唯恐商歌於長夜
抱關於夷門遠跡犬羊之間屈身僮僕之伍其令州縣
搜揚賢哲皆取明知今古通識治亂究政教之本逹禮
樂之源不限多少不得不舉限以三旬咸令進路徵召
將送必湏以禮八月壬申上柱國檢校幽州總管落叢
郡公燕榮以罪伏誅九月壬戌置常平官甲子以營州
總管韋冲為民部尚書十二月癸酉河南諸州水遣納
言楊逹賑恤之
四年春正月景辰大赦甲子幸仁夀宮乙丑詔賞罰支
度事無巨細並付皇太子夏四月乙夘上不豫六月庚
申大赦天下有星入月中數日而退長人見於鴈門秋
七月乙未日青無光八日乃復己亥以大將軍段文振
為雲州總管甲辰上以疾甚卧於仁夀宮與百寮辭訣
並握手歔欷丁未崩於大寳殿時年六十四遺詔曰嗟
乎自昔晉室播遷天下喪亂四海不一以至周齊戰争
相尋年將三百故割疆土者非一所稱帝王者非一人
書軌不同生人塗炭上天降鑒爰命於朕用登大位豈
關人力故得撥亂反正偃武脩文天下大同聲教遠被
此又是天意欲寧區夏所以昧旦臨朝不敢逸豫一日
萬幾留心親覧晦明寒暑不憚劬勞匪曰朕躬蓋為百
姓故也王公卿士每日闕庭刺史以下三時朝集何嘗
不罄竭心府誡勅殷勤義乃君臣情兼父子庶藉百寮
智力萬國歡心欲令率土之人永得安樂不謂遘疾彌
留至於大漸此乃人生常分何足言及但四海百姓衣
食不豐教化政刑猶未盡善興言念此唯以留恨朕今
年踰六十不復稱夭但筋力精神一時勞竭如此之事
本非為身止欲安養百姓所以致此人生子孫誰不愛
念既為天下事湏割情勇及秀等並懷悖惡既知無臣
子之心所以廢黜古人有言知臣莫若於君知子莫若
於父若令勇秀得志共治國家必當戮辱徧於公卿酷
毒流於人庶今惡子孫已為百姓黜屏好子孫足堪負
荷大業此雖朕家事理不容隱前對文武侍衛具已論
述皇太子廣地居上嗣仁孝著聞以其行業堪成朕志
但令内外羣官同心戮力以此共治天下朕雖瞑目何
所復恨但國家事大不可限以常禮既葬公除行之自
昔今宜遵用不勞改定凶禮所湏纔令周事務從節儉
不得勞人諸州總管刺史已下宜各率其職不湏奔赴
自古哲王因人作法前帝後帝㳂革隨時律令格式或
有不便於事者宜依前勅脩改務當政要嗚呼敬之哉
無墜朕命乙夘發喪河間楊柳四株無故黃落既而花
葉復生八月丁夘梓宮至自仁夀宮景子殯于大興前
殿冬十月己夘合葬於太陵同墳而異穴上性嚴重有
威容外質木而内明敏有大略初得政之始羣情不附
諸子幼弱内有六王之謀外致三方之亂握強兵居重
鎮者皆周之舊臣上推以赤心各展其用不踰朞月克
定二邊未及十年平一四海薄賦歛輕刑罰内修制度
外撫戎夷每旦聽朝日昃忘倦居處服翫務存節儉令
行禁止上下化之開皇仁夀之間丈夫不衣綾綺而無
金玉之飾常服率多布帛裝帶不過以銅鐵骨角而已
雖嗇於財至於賞賜有功亦無所愛恡乘輿四出路逢
上表者則駐馬親自臨問或潛遣行人採聽風俗吏治
得失人間疾苦無不留意嘗遇關中饑遣左右視百姓
所食有得豆屑雜糠而奏之者上流涕以示羣臣深自
咎責為之撤膳不御酒肉者殆將一朞及東拜太山關
中戸口就食洛陽者道路相屬上勅斥堠不得輒有驅
逼男女參厠於仗衛之間逢扶老携幼者輙引馬避之
慰勉而去至艱險之處見負擔者遽令左右扶助之其
有將士戰沒必加優賞仍令使者就加勞問自強不息
朝夕孜孜人庶殷繁帑藏充實雖未能臻於至治亦足
稱近代之良主然天性沉猜素無學術好為小數不逹
大體故忠臣義士莫得盡心竭辭其草創元勲及有功
諸將誅夷罪退罕有存者又不悦詩書廢除學校唯婦
言是用廢黜諸子逮于暮年持法尤峻喜怒不常過於
殺戮常令左右送西域朝貢使出玉門關其人所經之
處或受牧宰小物饋遺鸚鵡麖皮馬鞭之屬上聞而大
怒又詣武庫見署中蕪穢不治於是執武庫令及諸受
遺者出開遠門外親自臨決死者數十人又往往潛令
人賂遺令史府史有受者必死無所寬貸議者以此少
之
史臣曰高祖龍德在田竒表見異晦明藏用故知我者
希始以外戚之尊受託孤之任與能之議未為當時所
許是以周室舊臣咸懷憤惋既而王謙固三蜀之阻不
踰朞月尉迥舉全齊之衆一戰而亡斯乃非止人謀抑
亦天之所贊也乘兹機運遂遷周鼎于時蠻夷猾夏荆
揚未一劬勞日昃經營四方樓船南邁則金陵失險驃
騎北指則單于款塞職方所載並入疆理禹貢所圖咸
受正朔雖晉武之克平吳會漢宣之推亡固存比義論
功不能尚也七德既敷九歌已洽要荒咸暨尉候無警
於是躬節儉平徭賦倉廪實法令行君子咸樂其生小
人各安其業強無陵弱衆不暴寡人物殷阜朝野歡娛
二十年間天下無事區宇之内晏如也考之前王足以
參蹤盛烈但素無術學不能盡下無寬仁之度有刻薄
之資暨乎暮年此風逾扇又雅好符瑞暗於大道建彼
維城權侔京室皆同帝制靡所適從聽哲婦之言惑邪
臣之說溺寵廢嫡託付失所滅父子之道開昆弟之隙
縱其尋斧翦伐本支墳土未乾子孫繼踵屠戮松檟纔
列天下已非隋有惜哉迹其衰怠之源稽其亂亡之兆
起自高祖成於煬帝所由来遠矣非一朝一夕其不祀
忽諸未為不幸也
隋書卷二
隋書卷二考證
高祖紀下陳國平合州三十(臣召南)按北史作州四
十以地理志証之北史是也志言陳氏荆揚之域州
四十二郡一百九縣四百三十八紀言州四十郡一
百縣四百皆略舉大數耳
已未一本作癸巳(臣映斗)按上書壬子下書壬戌中
間無由得癸巳從監本作己未
皖城郡公監本皖作睆按前漢書地理志後漢書郡
國志俱作晥或作睆馬援傳攻沒皖城作皖
隋書卷二考證
