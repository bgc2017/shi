隋書卷四十七
唐特進臣魏徵上
列傳第十二
韋世康弟洸藝(沖從父弟夀)
韋世康京兆杜陵人也世為關右著姓祖旭魏南幽州
刺史父夐隠居不仕魏周二代十徵不出號為逍遥公
世康幼而沈敏有器度年十歲州辟主簿在魏弱冠為
直寝封漢安縣公尚周文帝女襄樂公主授儀同三司
後仕周自典祠下大夫歴沔硤二州刺史從武帝平齊
授司州總管長史于時東夏初定百姓未安世康綏撫
之士民胥悅歲餘入為民部中大夫進位上開府轉司
會中大夫尉迥之作亂也高祖憂之謂世康曰汾絳舊
是周齊分界因此亂階恐生摇動今以委公善為吾守
因授絳州刺史以雅望鎮之闔境清肅世康性恬素好
古不以得喪干懷在州嘗慨然有止足之志與弟子書
曰吾生因緒餘夙霑纓弁驅馳不已四紀於茲亟登衮
命頻涖方岳志除三惑心慎四知以不貪而為寳處膏
脂而莫潤如斯之事頗為時悉今耄雖未及壮年已謝
霜早梧楸風先蒲柳眼闇更劇不見細書足疾彌增非
可趨走禄豈須多防滿則退年不待暮有疾便辭况孃
春秋已高温清宜奉晨昏有闕罪在我躬今世穆世文
並從戎役吾與世冲復嬰遠任陟岵瞻望此情彌切桓
山之悲倍深常戀意欲上聞乞遵養禮未訪汝等故遣
此及興言遠慕感咽難勝諸弟報以事恐難遂於是乃
止在任數年有惠政奏課連最擢為禮部尚書世康寡
嗜欲不慕貴勢未嘗以位望矜物聞人之善若已有之
亦不顯人過咎以求名譽尋進爵上庸郡公加邑至二
千五百戸其年轉吏部尚書餘官如故四年丁母憂去
職未期起令視事世康固請乞終私制上不許世康之
在吏部選用平允請托不行開皇七年將事江南議重
方鎮拜襄州刺史坐事免未幾授安州總管尋遷為信
州總管十三年入朝復拜吏部尚書前後十餘年間多
所進拔朝廷稱為廉平嘗因休暇謂子弟曰吾聞功遂
身退古人常道今年將耳順志在懸車汝軰以為云何
子福嗣答曰大人澡身浴德名立官成盈滿之誡先哲
所重欲追蹤二䟽伏奉尊命後因侍宴世康再拜陳讓
曰臣無尺寸之功位亞台鉉今犬馬齒臷不益眀時恐
先朝露無以塞責願乞骸骨退避賢能上曰朕夙夜庶
幾求賢若渴冀與公共治天下以致太平今之所請深
乖本望縱令筋骨衰謝猶屈公卧治一隅於是出拜荆
州總管時天下唯置四大總管并揚益三州並親王臨
統唯荆州委於世康時論以為美世康為政簡静百姓
愛悅合境無訟十七年卒于州時年六十七上聞而痛
惜之贈賻甚厚贈大將軍謚曰文世康性孝友初以諸
弟位並隆貴獨季弟世約宦途不逹共推父時田宅盡
以與之世多其義長子福子官至司隸别駕次子福嗣
仕至内史舍人後以罪黜楊玄感之作亂也以兵逼東
都福嗣從衛玄戰於城北軍敗為玄感所擒令作文檄
辭甚不遜尋背玄感還東都帝銜之不已車裂於高陽
少子福奬通事舍人在東都與玄感戰沒
洸字世穆性剛毅有器幹少便弓馬仕周釋褐主寝上
士數從征伐累遷開府賜爵衛國縣公邑千二百戸高
祖為丞相從季父孝寬擊尉迥於相州以功拜柱國進
封襄陽郡公邑二千戸時突厥寇邊皇太子屯咸陽令
洸統兵出原州道與虜相遇擊破之尋拜江陵總管未
幾以母疾徵還俄拜安州總管伐陳之役領行軍總管
及陳平拜江州總管率步騎二萬略定九江陳豫章太
守徐璒據郡持兩端洸遣開府吕昂長史馮世基以兵
相繼而進既至城下璒偽降其夜率所部二千人襲擊
昂昂與世基合擊大破之擒璒於陣高梁女子洗氏率
衆迎洸遂進圖嶺南上遺洸書曰公鴻勲大業名高望
重率將戎旅撫慰彼方風行電掃咸應稽服若使干戈
不用兆庶獲安方副朕懷是公之力至廣州說陳渝州
都督王猛下之嶺表皆定上聞而大悅許以便宜從事
洸所綏集二十四州拜廣州總管歲餘番禺夷王仲宣
聚衆為亂以兵圍洸洸勒兵拒之中流矢而卒贈上柱
國賜綿絹萬叚謚曰敬子協嗣恊字欽仁好學有雅量
起家著作佐郎後轉祕書郎開皇中其父在廣州有功
上令恊齎詔書勞問未至而父卒上以其父身死王事
拜恊柱國後歴定息秦三州刺史皆有能名卒官
藝字世文少受業國子周武帝時數以軍功致位上儀
同賜爵脩武縣侯邑八百戸授左旅下大夫出為魏郡
太守及高祖為丞相尉迥隂圖不軌朝廷微知之遣藝
季父孝寬馳往代迥孝寬將至鄴因詐病止傳舍從迥
求藥以察其變迥遣藝迎孝寬孝寬問迥所為藝黨於
迥不以實答孝寬怒將斬之藝懼乃言迥反状孝寬於
是將藝西遁每至亭驛輒盡驅傳馬而去復謂驛司曰
蜀公將至宜速具酒食迥尋遣騎追孝寬追人至驛輒
逢盛饌又無馬遂遲留不進孝寬與藝由是得免高祖
以孝寬故弗問藝之罪加授上開府即從孝寬擊迥及
破尉惇平相州皆有力焉以功進位上大將軍改封武
威縣公邑千戸以脩武縣侯别封一子高祖受禪進封
魏興郡公歲餘拜齊州刺史為政清簡士庶懷惠在職
數年遷營州總管藝容貌瓌偉每夷狄參謁必整儀衛
盛服以見之獨坐满一榻番人畏懼莫敢仰視而大治
産業與北夷貿易家資鉅萬頗為清論所譏開皇十五
年卒官時年五十八謚曰懷
冲字世冲少以名家子在周釋褐衛公府禮曹参軍後
從大將軍元定渡江伐陳為陳人所虜周武帝以幣贖
而還之帝復令冲以馬千匹使於陳以贖開府賀拔華
等五十人及元定之柩而還冲有辭辨奉使稱旨累遷
少御伯下大夫加上儀同于時稽胡屢為寇亂冲自請
安集之因拜汾州刺史高祖踐阼徵為兼散騎常侍進
位開府賜爵安固縣侯歲餘發南汾州胡千餘人北築
長城在塗皆亡上呼沖問計冲曰夷狄之性易為反覆
皆由牧宰不稱之所致也臣請以理綏静可不勞兵而
定上然之因命冲綏懷叛者月餘皆至並赴長城上下
書勞勉之尋拜石州刺史甚得諸胡歡心以母憂去職
俄而起為南寧州總管持節撫慰復遣柱國王長述以
兵繼進冲上表固讓詔曰西南夷裔屢有生梗每相殘
賊朕甚愍之已命戎徒清撫邊服以開府噐幹堪濟識
略英遠軍旅事重故以相任知在艱疚日月未多金革
奪情盖有通式宜自抑割即膺往旨冲既至南寧渠帥
㸑震及西㸑首領皆詣府參謁上大悅下詔襃揚之其
兄子伯仁随冲在府掠人之妻士卒縦暴邊人失望上
聞而大怒令蜀王秀治其事益州長史元巖性方正案
冲無所寬貸冲竟坐免其弟太子洗馬世約譖巖於皇
太子上謂太子曰古人有沽酒酸而不售者為噬犬耳
今何用世約乎適累汝也世約遂除名後數載令冲檢
校括州事時東陽賊帥陶子定吳州賊帥羅慧方並聚
衆為亂攻圍婺州永康烏程諸縣冲率兵擊破之改封
義豐縣侯檢校泉州事尋拜營州總管冲容貌都雅寬
厚得衆心懷撫靺鞨契丹皆能致其死力奚霫畏懼朝
貢相續高麗嘗入寇冲率兵擊走之仁夀中高祖為豫
章王暕納冲女為妃徵拜民部尚書未幾卒時年六十
六少子挺最知名
夀字世齡父孝寬周上柱國鄖國公夀在周以貴公子
早有令譽為右侍上士遷千牛備身趙王為雍州牧引
為主簿尋遷少御伯武帝親征高氏拜亰兆尹委以後
事以父軍功賜爵永安縣侯邑八百戸高祖為丞相以
其父平尉迥拜夀儀同三司進封滑國公邑五千戸俄
以父喪去職高祖受禪起令視事尋遷恒毛二州刺史
頗有治名開皇十年以疾徵還卒于家時年四十二謚
曰定仁夀中高祖為晉王廣納其女為妃以其子保巒
嗣夀弟霽位至太常少卿安邑縣伯津位至内史侍郎
判民部尚書事世康從父弟操字元節剛簡有風概仕
周致位上開府光州刺史高祖為丞相以平尉迥功進
位柱國封平桑郡公歴青荆二州總管卒官諡曰静
柳機子述機弟旦肅(從弟雄亮從子謇之)族兄昂昂子調
柳機字匡時河東觧人也父慶魏尚書左僕射機偉儀
容有噐局頗涉經史年十九周武帝時為魯公引為記
室及帝嗣位自宣納上士累遷少納言太子宫尹封平
齊縣公從帝平齊拜開府轉司宗中大夫宣帝時遷御
正上大夫機見帝失德屢諫不聽恐禍及已託於鄭譯
隂求出外於是拜華州刺史及高祖作相徵還京師時
周代舊臣皆勸禪讓機獨義形於色無所陳請俄拜衛
州刺史及踐阼進爵建安郡公邑二千四百戸徵為納
言機性寬簡有雅望然當近侍無所損益又好飲酒不
親細務在職數年復出為華州刺史奉詔每月朝見尋
轉冀州刺史後徵入朝以其子述尚蘭陵公主禮遇益
隆初機在周與族人文城公昂俱歴顯要及此機昂並
為外職楊素時為納言方用事因上賜宴素戱機曰二
柳俱摧孤楊獨聳坐皆歡笑機竟無言未幾還州前後
作牧俱稱寬惠後數年以疾徵還京師卒於家時年五
十六贈大將軍青州刺史謚曰簡子述嗣
柳述字業隆性明敏有幹略頗涉文藝少以父蔭為太
子親衛後以尚主之故拜開府儀同三司内史侍郎上
於諸壻中特所寵敬歲餘判兵部尚書事丁父艱去職
未幾起攝給事黃門侍郎事襲爵建安郡公仁夀中判
吏部尚書事述雖職務脩理為當時所稱然不逹大體
暴於馭下又怙寵驕豪無所降屈楊素時稱貴倖朝臣
莫不讋憚述每凌侮之數於上前面折素短判事有不
合素意素或令述改之輒謂將命者曰語僕射道尚書
不肯素由是銜之俄而楊素亦被疎忌不知省務述任
寄踰重拜兵部尚書參掌機密述自以無功可紀過叨
匪服抗表陳讓上許之令攝兵部尚書上於仁夀宫寝
疾述與楊素黃門侍郎元巖等侍疾宫中時皇太子無
禮於陳貴人上知而大怒因令述召房陵王述與元巖
出外作勅書楊素聞之與皇太子協謀便矯詔執述巖
二人持以屬吏及煬帝嗣位述竟坐除名與公主離絶
徙述於龍川郡公主請與述同徙帝不聽事見列女傳
述在龍川數年復徙寕越遇瘴癘而死時年三十九
旦字匡德工騎射頗涉書籍起家周左侍上士累遷兵
部下大夫頃之益州總管王謙起逆拜為行軍長史從
梁睿討平之以功授儀同三司開皇元年加授開府封
新城縣男遷授掌設驃騎歴羅浙魯三州刺史並有能
名大業初拜龍川太守民居山洞好相攻擊旦為開設
學校大變其風帝聞而善之下詔襃美四年徵為太常
少卿攝判黃門侍郎事卒官年六十一子燮官至河内
掾
肅字匡仁少聰敏閑於占對起家周齊王文學武帝見
而異之召拜宣納上士高祖作相引為賓曹參軍開皇
初授太子洗馬陳使謝泉来聘以才學見稱詔肅宴接
時論稱其華辯轉太子内舍人遷太子僕太子廢坐除
名為民大業中帝與叚達語及庶人罪惡之狀逹云柳
肅在宫大見疎斥帝問其故答曰學士劉臻嘗進章仇
大翼於宫中為巫蠱事肅知而諫曰殿下帝之冢子位
當儲貳誡在不孝無患見疑劉臻書生鼓摇唇舌適足
以相誑誤願殿下勿納之庶人不懌他日謂臻曰汝何
故漏洩使柳肅知之令面折我自是後言皆不用帝曰
肅横除名非其罪也召守禮部侍郎轉工部侍郎大見
親任每行幸遼東常委之於涿郡留守十一年卒時年
六十二
雄亮字信誠父檜仕周華陽太守遇黃衆寳作亂攻陥
華陽檜為賊所害雄亮時年十四哀毁過禮隂有復讐
之志武帝時衆寳率其所部歸於長安帝待之甚厚雄
亮手斬衆寳于城中請罪闕下帝特原之尋治梁州總
管記室遷湖城令累遷内史中大夫賜爵汝陽縣子司
馬消難作亂江北高祖令雄亮聘于陳以結鄰好及還
會高祖受禪拜尚書考功侍郎尋遷給事黃門侍郎尚
書省凡有奏事雄亮多所駁正深為公卿所憚俄以本
官檢校太子左庶子進爵為伯秦王俊之鎮隴右也出
為秦州總管府司馬領山南道行臺左丞卒官時年五
十一有子贊
謇之字公正父蔡年周順州刺史謇之身長七尺五寸
儀容甚偉風神爽亮進止可觀為兒童時周齊王憲嘗
遇謇之於塗異而與語大竒之因奏入國子以眀經擢
第拜宗師中士尋轉守廟下士武帝嘗有事大廟謇之
讀祝文音韻清雅觀者屬目帝善之擢為宣納上士及
高祖作相引為田曹參軍仍諮典籖事開皇初拜通事
舍人尋遷内史舍人歴兵部司勲二曹侍郎朝廷以謇
之有雅望善談謔又飲酒至石不亂由是每梁陳使至
輒令謇之接對後遷光禄少卿出入十餘年每參掌敷
奏會吐谷渾来降朝廷以宗女光化公主妻之以謇之
兼散騎常侍送公主於西域俄而突厥啓眀可汗求結
和親復令謇之送義成公主於突厥謇之前後奉使得
二國所贈馬千餘匹雜物稱是皆散之宗族家無餘財
仁夀中出為肅州刺史尋轉息州刺史俱有惠政後二
歲以母憂去職煬帝踐阼復拜光禄少卿大業初啟民
可汗自以内附遂畜牧於定襄馬邑間帝使謇之諭令
出塞及還奏事稱旨拜黃門侍郎時元德太子初薨朝
野注望皆以齊王當立帝方重王府之選大業三年車
駕還京師拜為齊王長史帝法服臨軒備儀衛令齊王
立於西朝堂之前北面遣吏部尚書牛弘内史令楊約
左衛大將軍宇文述等從殿廷引謇之詣齊王所西面
立牛弘宣勅謂齊王曰我昔階緣恩寵啓封晉陽出藩
之初時年十二先帝立我於西朝堂乃令高熲虞慶則
元旻等從内送王子相於我于時誡我曰以汝幼沖未
更世事今令子相作輔於汝事無大小皆可委之無得
昵近小人疎遠子相若從我言者有益於社稷成立汝
名行如不用此言唯國及身敗無日矣吾受勅之後奉
以周旋不敢失墜微子相之力吾無今日矣若與謇之
從事一如子相也又勑謇之曰今以卿作輔於齊善思
匡救之理副朕所望若齊王德業脩備富貴自當鍾卿
一門若有不善罪亦相及時齊王正擅寵左右放縱喬
令則之徒深見昵狎謇之雖知其罪失不能匡正及王
得罪謇之竟坐除名帝幸遼東召謇之檢校燕郡事及
帝班師至燕郡坐供頓不給配戍嶺南卒於洭口時年
六十子威眀
昂字千里父敏有高名好禮篤學治家如官仕周歴職
清顯開皇初為太子太保昂有氣識幹局過人周武帝
時為大内史賜爵文城郡公致位開府當塗用事百竂
皆出其下宣帝嗣位稍被疎遠然不離本職及高祖為
丞相深自結納高祖大悅之以為大宗伯昂受拜之日
遂得偏風不能視事高祖受禪昂疾愈加上開府拜潞
州刺史昂見天下無事可以勸學行禮因上表曰臣聞
帝王受命建學制禮故能移既往之風成惟新之俗自
魏道將謝分割九區關右山東久為戰國各逞權詐俱
殉干戈賦役繁重刑政嚴急盖救焚拯溺無暇從容非
朝野之䫁以至於此晚世因循遂成希慕俗化澆敝流
宕忘反自非天然上哲挺生於時則儒雅之道經禮之
制衣冠民庶莫肯用心世事所以未清軌物由茲而壊
伏惟陛下禀靈上帝受命昊天合三陽之期膺千祀之
運往者周室頽毁區宇沸騰聖策風行神謀電發端坐
廊廟蕩滌萬方俯順幽眀君臨四海擇萬古之典無善
不為改百王之弊無惡不盡至若因情緣義為其節文
故以三百三千事高前代然下土黎獻尚未盡行臣謬
蒙奬策從政藩部人庶軌儀實見多闕儒風以墜禮教
猶微是知百姓之心未能頓變仰惟深思遠慮情念下
民漸被以儉使至於道臣恐業淹事緩動延年世若行
禮勸學道教相催必當靡然向風不遠而就家知禮節
人識義方比屋可封輒謂非遠上覽而善之因下詔曰
建國重道莫先於學尊主庇民莫先於禮自魏氏不競
周齊抗衡分四海之民鬭二邦之力遞為強弱多歴年
所務權詐而薄儒雅重干戈而輕爼豆民不見德唯爭
是聞朝野以機巧為師文吏用深刻為法風澆俗敝化
之然也雖復建立庠序兼啟黌塾業非時貴道亦不行
其間服膺儒術盖有之矣彼衆我寡未能移俗然其維
持名教奬飾彛倫微相弘益頼斯而已王者承天休咎
随化有禮則祥瑞必降無禮則妖孽興起人禀五常性
靈不一有禮則隂陽合德無禮則禽獸其心治國立身
非禮不可朕受命於天財成萬物去華夷之亂求風化
之宜戒奢崇儉率先百辟輕徭薄賦冀以寬弘而積習
生常未能懲革閭閻士庶吉凶之禮動悉乖方不依制
度執憲之職似塞耳而無聞蒞民之官猶蔽目而不察
宣揚朝化其若是乎古人之學且耕且養今者民丁非
役之日農畆時候之餘若敦以學業勸以經禮自可家
慕大道人希至德豈止知禮節識廉恥父慈子孝兄恭
弟順者乎始自京師爰及州郡宜祗朕意勸學行禮自
是天下州縣皆置博士習禮焉昂在州甚有惠政數年
卒官子調起家祕書郎尋轉侍御史左僕射楊素嘗於
朝堂見調因獨言曰柳條通體弱獨摇不須風調歛板
正色曰調信無取者公不當以為侍御史調信有可取
不應發此言公當具瞻之秋樞機何可輕發素甚竒之
煬帝嗣位累遷尚書左司郎時王綱不振朝士多贓貨
唯調清素守常為時所美然於幹用非其所長
史臣曰韋氏自居京兆代有人物世康昆季餘慶所鍾
或入處禮闈或出總方岳朱輪接軫旟旆成隂在周暨
隋勲庸並茂盛矣建安風韻閑雅望重當時述恃寵驕
人終致傾敗旦屢有惠政肅每存誠讜雄亮名節自立
忠正見稱謇之神情開爽頗為疎放文城歴仕二朝咸
見推重獻書高祖遂興學校言能弘道其利溥哉
隋書卷四十七
隋書卷四十七考證
柳機注增昂子調從本傳
隋書卷四十七考證
