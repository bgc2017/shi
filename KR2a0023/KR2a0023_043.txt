隋書卷四十三
唐特進臣魏徵上
列傳第八
河間王弘(子慶)
河間王弘字辟惡高祖從祖弟也祖愛敬早卒父元孫
少孤随母郭氏養於舅族及武元皇帝與周太祖建義
關中元孫時在鄴下懼為齊人所誅因假外家姓為郭
氏元孫死齊為周所并弘始入關與高祖相得高祖哀
之為買田宅弘性眀悟有文武幹略數從征伐累遷開
府儀同三司高祖為丞相常置左右委以心腹高祖詣
周趙元宅將及於難弘時立於戶外以衞高祖尋加上
開府賜爵永康縣公及上受禪拜大將軍進爵郡公尋
贈其父為柱國尚書令河間郡公其年立弘為河間王
拜右衞大將軍歲餘進授柱國時突厥屢為邊患以行
軍元帥率衆數萬出靈州道與虜相遇戰大破之斬數
千級賜物二千叚出拜寧州總管進位上柱國弘在州
治尚清淨甚有恩惠後數載徵還京師未幾拜蒲州刺
史得以便宜從事時河東多盜賊民不得安弘奏為盜
者百餘人投之邊裔州境帖然號為良吏每晉王廣入
朝弘輒領揚州總管及晉王歸藩弘復還蒲州在官十
餘年風教大洽煬帝嗣位徵還拜太子太保歲餘薨大
業六年追封郇王子慶嗣
慶傾曲善候時變帝時猜忌骨肉滕王綸等皆被廢放
唯慶獲全累遷滎陽郡太守頗有治績及李密據洛口
倉滎陽諸縣多應密慶勒兵拒守密頻遣攻之不能克
歲餘城中糧盡兵勢日蹙密因遺慶書曰自昏狂嗣位
多歴歲年剥削生民塗炭天下璿室瑶臺之麗未極驕
奢糟丘酒池之荒非為媱亂今者共舉義旗勘翦兇虐
八方同德萬里俱來莫不期入關以亡秦争渡河而滅
紂東竆海岱南洎江淮凡厥遺人承風慕義唯滎陽一
郡王獨守迷夫微子紂之元兄族實為重項伯籍之季
父戚乃非疎然猶去朝歌而入周背西楚而歸漢豈不
眷戀宗祊留連骨肉但識寳鼎之將移知神器之先改
而王之先代家住山東本姓郭氏乃非楊族止為宿與
隋朝先有勲舊遂得預霑盤石名在葭莩婁敬之與漢
高殊非血胤吕布之於董卓良異天親芝焚蕙歎事不
同此又王之昏主心若豺狼讐忿同胞有逾沉閼惟勇
及諒咸磬甸師况乃族類為非何能自保為王計者莫
若舉城從義開門送款安若太山高枕而卧長守富貴
足為美談乃至子孫必有餘慶今王世充屢被摧蹙自
救無聊偷存晷漏詎能支久叚達韋津東都自固何暇
圖人世充朝亡達便夕滅又江都荒湎流宕忘歸内外
崩離人神怨憤上江米船皆被抄截士卒饑餒半菽不
充事切析骸義均煮弩舉烽火於驪山諸侯莫至浮膠
船於漢水還日未期王獨守孤城絶援千里餱糧之計
僅有月餘敝卒之多纔盈數百有何恃賴欲相拒抗求
枯魚於市肆即事非虛因歸鴈以運糧竟知何日然城
中豪傑王之腹心思殺長吏將為内啓正恐禍生匕首
釁發蕭墻空以七尺之軀懸賞千金之購可為寒心可
為酸鼻者也幸能三思自求多福于時江都敗問亦至
慶得書遂降于密改姓為郭氏密為王世充所破復歸
東都更為楊氏越王侗不之責也及侗稱制拜宗正卿
世充將簒慶首為勸進世充既僭偽號降爵郇國公慶
復為郭氏世充以兄女妻之署滎州刺史及世充將敗
慶欲將其妻同歸長安其妻謂之曰國家以妾奉箕箒
於公者欲以申厚意結公心耳今叔父窮迫家國阽危
而公不顧婚姻孤負付屬為全身之計非妾所能責公
也妾若至長安則公家一婢耳何用妾為願得送還東
君之惠也慶不許其妻遂沐浴靚粧仰藥而死慶歸
大唐為宜州刺史郇國公復姓楊氏其嫡母元太妃老
兩目失眀王世充以慶叛已而斬之
楊處綱
楊處綱高祖族父也生長北邊少習騎射在周嘗以軍
功拜上儀同高祖受禪贈其父鍾葵為柱國尚書令義
城縣公以處綱襲焉授開府督武候事尋為太子宗衞
率轉左監門郎將後數載起授右領軍將軍處綱雖無
才藝而性質直在官彊濟亦為當時所稱尋拜蒲州刺
史吏民悦之進位大將軍後遷秦州總管卒官諡曰恭
弟處樂官至雒州刺史漢王諒之反也朝廷以為有二
心廢錮不齒
楊子崇
楊子崇高祖族弟也父盆生贈荆州刺史子崇少好學
涉獵書記有風儀愛賢好士開皇初拜儀同以車騎將
軍恒典宿衞後為司門侍郎煬帝嗣位累遷候衞將軍
坐事免未幾復令檢校將軍事從帝幸汾陽宫子崇知
突厥必為寇患屢請早還京師帝不納尋有鴈門之圍
及賊退帝怒之曰子崇怯愞妄有陳請驚動我衆心不
可居爪牙之寄出為離石郡太守治有能名自是突厥
屢寇邊塞胡賊劉六兒復擁衆刦掠郡境子崇上表請
兵鎮遏帝復大怒下書令子崇巡行長城子崇出百餘
里四面路絶不得進而歸時百姓饑饉相聚為盜子崇
前後捕斬數千人歲餘朔方梁師都馬邑劉武周等各
稱兵作亂郡中諸胡復相嘯聚子崇患之言欲朝集遂
與心腹數百人自孟門關將還京師輜重半濟遇河西
諸縣各殺長吏叛歸師都道路隔絶子崇退歸離石所
將左右既聞太原有兵起不復入城遂各叛去子崇悉
收叛者父兄斬之後數日義兵夜至城下城中豪傑復
出應之城䧟子崇為讐家所殺
觀德王雄(弟達)
觀德王雄初名惠高祖族子也父納仕周歴八州刺史
儻城縣公賜姓叱吕引氏雄美姿儀有器度雍容閑雅
進止可觀周武帝時為太子司旅下大夫帝幸雲陽宫
衞王直作亂以其徒襲肅章門雄逆拒破之進位上儀
同封武陽縣公邑千戶累遷右司衞上大夫大象中進
爵䢴國公邑五千戶高祖為丞相雍州牧畢王賢謀作
難雄時為别駕知其謀以告高祖賢伏誅以功授柱國
雍州牧仍領相府虞候周宣帝葬備諸王有變令雄率
六千騎送至陵所進位上柱國高祖受禪除左衞將軍
兼宗正卿俄遷右衞大將軍參預朝政進封廣平王食
邑五千戶以䢴公别封一子雄請封弟士貴朝廷許之
或奏高熲朋黨者上詰雄於朝雄對曰臣忝衞宫闈朝
夕左右若有朋附豈容不知至尊欽眀睿哲萬機親覽
熲用心平允奉法而行此乃愛憎之理惟陛下察之高
祖深然其言雄時貴寵冠絶一時與高熲虞慶則蘇威
稱為四貴雄寬容下士朝野傾矚高祖惡其得衆隂忌
之不欲其典兵馬乃下册書拜雄為司空曰維開皇九
年八月朔壬戌皇帝若曰於戲惟爾上柱國左衞大將
軍宗正卿廣平王風度寬弘位望隆顯爰司禁旅緜歴
十載入當心腹外任爪牙驅馳軒陛勤勞著績念舊庸
勲禮秩加等公輔之寄民具爾瞻宜竭廼誠副兹名實
是用命爾為司空往欽哉光應寵命得不慎歟外示優
崇實奪其權也雄無職務乃閉門不通賓客尋改封清
漳王仁夀初高祖曰清漳之名未允聲望命職方進地
圖上指安德郡以示羣臣曰此號足為名德相稱於是
改封安德王大業初授太子太傅及元德太子薨檢校
鄭州刺史事歲餘授懷州刺史尋拜京兆尹帝親征吐
谷渾詔雄總管澆河道諸軍及還改封觀王上表讓曰
臣早逢興運預班末屬有命有時藉風雲之會無才無
德濫公卿之首蒙先皇不次之賞荷陛下非分之恩久
紊台槐常慮盈滿豈可仍叨匪服重竊鴻名臣實面墻
敢緣往例臣誠昧寵交懼身責昔劉賈封王豈備三階
之任曹洪上將寧超五等之爵況臣衮章踰於帝子京
尹亞於皇枝錫土作藩鈕金開國於臣何以自處在物
謂其乖分是以露欵執愚祈恩固守伏願陛下曲留慈
照特鑒丹誠頻觸宸嚴伏增流汗優詔不許遼東之役
檢校左翊衞大將軍出遼東道次瀘河鎮遘疾而薨時
年七十一帝為之廢朝鴻臚監護喪事有司考行請諡
曰懿帝曰王道高雅俗德冠生人乃賜諡曰德贈司徒
襄國武安渤海清河上黨河間濟北高密濟隂長平等
十郡太守子恭仁位至吏部侍郎恭仁弟綝性和厚頗
有文學歴義州刺史淮南太守及父薨起為司隸大夫
遼東之役帝令綝於臨海頓别有所督楊玄感之反也
玄感弟玄縱自帝所逃赴其兄路逢綝綝避人偶語久
之既别而復相就者數矣司隸刺史劉休文奏之時綝
兄吏部侍郎恭仁將兵於外帝以是寢之未發其事綝
憂懼發病而卒綝弟續仕至散騎侍郎
雄弟達字士達少聰敏有學行仕周官至儀同内史下
大夫遂寧縣男高祖受禪拜給事黃門侍郎進爵為子
時吐谷渾寇邊詔上柱國元楷為元帥達為司馬軍還
兼吏部侍郎加開府歲餘轉内史侍郎出為鄯鄭趙三
州刺史俱有能名平陳之後四海大同上差品天下牧
宰達為第一賜雜綵五百叚加以金帶擢拜工部尚書
加位上開府達為人弘厚有局度楊素每言曰有君子
之貎兼君子之心者惟楊達耳獻皇后及高祖山陵制
度達並參豫焉煬帝嗣位轉納言仍領營東都副監帝
甚信重之遼東之役領右武衞將軍進位左光禄大夫
卒於師時年六十二帝歎惜者久之贈吏部尚書始安
侯諡曰恭贈物三百五十叚
史臣曰高祖始遷周鼎衆心未附利建同姓維城宗社
是以河間觀德咸啓山河屬乃葭莩地非寵逼故高位
厚秩與時終始楊慶二三其德志在苟生變本宗如反
掌棄慈母如遺跡及身而絶宜其然矣觀王位登台衮
慶流後嗣保兹寵禄實仁厚之所致乎
隋書卷四十三
