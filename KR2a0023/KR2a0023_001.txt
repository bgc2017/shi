隋書卷一
唐特進臣魏徵上
帝紀第一
高祖上
高祖文皇帝姓楊氏諱堅弘農郡華隂人也漢太尉震
八代孫鉉仕燕為北平太守鉉生元壽後魏代為武川
鎮司馬子孫因家焉元壽生太原太守惠嘏嘏生平原
太守烈烈生寕遠將軍禎禎生忠忠即皇考也皇考從
周太祖起義關西賜姓普六茹氏位至柱國大司空隋
國公薨贈太保諡曰桓皇妣呂氏以大統七年六月癸
丑夜生高祖於馮翊般若寺紫氣充庭有尼来自河東
謂皇妣曰此兒所從来甚異不可於俗間處之尼將高
祖舍於别館躬自撫養皇妣嘗抱高祖忽見頭上角出
徧體鱗起皇妣大駭墜高祖於地尼自外入見曰已驚
我兒致令晚得天下為人龍頷額上有玉柱入頂目光
外射有文在手曰王長上短下沉深嚴重初入太學雖
至親昵不敢狎也年十四京兆尹薛善辟為功曹十五
以太祖勲授散騎常侍車騎大將軍儀同三司封成紀
縣公十六遷驃騎大將軍加開府周太祖見而歎曰此
兒風骨不似代間人明帝即位授右小宫伯進封大興
郡公帝嘗遣善相者趙昭視之昭詭對曰不過作柱國
耳既而隂謂高祖曰公當為天下君必大誅殺而後定
善記鄙言武帝即位遷左小宫伯出為隋州刺史進位
大將軍後徵還遇皇妣寝疾三年晝夜不離左右代稱
純孝宇文護執政尤忌高祖屢將害焉大將軍侯伏侯
壽等匡護得免其後襲爵隋國公武帝聘高祖長女為
皇太子妃益加禮重齊王憲言於帝曰普六茹堅相貌
非常臣每見之不覺自失恐非人下請早除之帝曰此
止可為將耳内史王軌驟言於帝曰皇太子非社稷主
普六茹堅貌有反相帝不悦曰必天命有在將若之何
高祖甚懼深自晦匿建德中率水軍三萬破齊師於河
橋明年從帝平齊進位柱國宇文憲破齊任城王高湝
於冀州除定州總管先是定州城西門久閉不行齊文
宣帝時或請開之以便行路帝不許曰當有聖人来啓
之及高祖至而開焉莫不驚異尋轉亳州總管宣帝即
位以后父徵拜上柱國大司馬大象初遷大後丞右司
武俄轉大前疑每廵幸恒委居守時帝為刑經聖制其
法深刻高祖以法令滋章非興化之道切諫不納高祖
位望益隆帝頗以為忌帝有四幸姬並為皇后諸家争
寵數相毁譖帝每忿怒謂后曰必族滅爾家因召高祖
命左右曰若色動即殺之高祖既至容色自若乃止大
象二年五月以高祖為揚州總管將發暴有足疾不果
行乙未帝崩時静帝幼冲未能親理政事内史上大夫
鄭譯御正大夫劉昉以高祖皇后之父衆望所歸遂矯
詔引高祖入總朝政都督内外諸軍事周氏諸王在藩
者高祖悉恐其生變稱趙王招將嫁女於突厥為詞以
徵之丁未發喪庚戍周帝拜高祖假黃鉞左大丞相百
官總已而聽焉以正陽宫為丞相府以鄭譯為長史劉
昉為司馬具置寮佐宣帝時刑政苛酷羣心崩駭莫有
固志至是高祖大崇惠政法令清簡躬履節儉天下悦
之六月趙王招陳王純越王盛代王達滕王逌並至於
長安相州總管尉遲迥自以重臣宿將志不能平遂舉
兵東夏趙魏之士從者若流旬日之間衆至十餘萬又
宇文胄以滎州石愻以建州席毗以沛郡毗弟义羅以
兗州皆應於迥迥遣子質於陳請援高祖命上柱國鄖
國公韋孝寬討之雍州牧畢王賢及趙陳等五王以天
下之望歸於高祖因謀作亂高祖執賢斬之寢趙王等
之罪因詔五王劒履上殿入朝不趨用安其心七月陳
將陳紀蕭摩訶等宼廣陵吴州總管于顗轉擊破之廣
陵人杜喬生聚衆反刺史元義討平之韋孝寬破尉遲
迥於相州傳首闕下餘黨悉平初迥之亂也鄖州總管
司馬消難據州響應淮南州縣多同之命襄州總管王
誼討之消難奔陳荆郢羣蠻乘釁作亂命亳州總管賀
若誼討平之先是上柱國王謙為益州總管既見幼主
在位政由高祖遂起巴蜀之衆以匡復為辭高祖方以
東夏山南為事未遑致討謙進兵屯劒閣陷始州至是
乃命行軍元帥上柱國梁睿討平之傳首闕下巴蜀阻
險人好為亂於是更開平道毁劒閣之路立銘垂誡焉
五王隂謀滋甚高祖齎酒肴以造趙王第欲觀所為趙
王伏甲以宴高祖高祖幾危賴元胄以濟語在胄傳於
是誅趙王招越王盛九月以世子勇為洛州總管東京
小冢宰壬子周帝詔曰假黃鉞使持節左大丞相都督
内外諸軍事上柱國大冢宰隋國公堅感山河之靈應
星辰之氣道高雅俗德協幽顯釋巾登仕搢紳傾屬開
物成務朝野承風受詔先皇弼諧寡薄合天地而生萬
物順隂陽而撫四夷近者内有艱虞外聞妖寇以鷹鸇
之志運帷帳之謀行兩觀之誅掃萬里之外遐邇清肅
實所賴焉四海之廣百官之富俱禀大訓咸餐至道治
定功成棟梁斯托神猷盛德莫二於時可授大丞相罷
左右丞相之官餘如故冬十月壬申詔贈高祖曾祖烈
為柱國太保都督徐兗等十州諸軍事徐州刺史隋國
公諡曰康祖禎為柱國太傅都督陕蒲等十三州諸軍
事同州刺史隋國公諡曰獻考忠為上柱國太師大冢
宰都督冀定等十三州諸軍事雍州牧誅陳王純癸酉
上柱國鄖國公韋孝寬卒十一月辛未誅代王達滕王
逌十二月甲子周帝詔曰天大地大合其德者聖人一
隂一陽調其氣者上宰所以降神載挺陶鑄羣生代蒼
蒼之功成巍巍之業假黃鉞使持節大丞相都督内外
諸軍事上柱國大冢宰隋國公應百代之期當千齡之
運家隆台鼎之盛門有翊贊之勤心同伊尹必致堯舜
情類孔丘憲章文武爰初入仕風流映世公卿仰其軌
物搢紳謂為師表入處禁闈出居藩政芳猷茂績問望
彌遠往平東夏人情未安燕南趙北實為天府擁節杖
旄任當連率柔之以德導之以禮畏之若神仰之若日
芳風美迹歌頌獨存淮海榛蕪多歴年代作鎮南鄙選
衆惟賢威震殊俗化行黔首任掌鉤陳職司邦政國之
大事朝寄更深鑾駕巡遊留臺務廣周公陕西之任僅
可為倫漢臣關内之重未足相况及天崩地坼先帝升
遐朕以眇年奄經荼毒親受顧命保乂皇家姦人乘隙
潛圖宗社無君之意已成竊發之期有日英規潛運大
略川廻匡國庇人罪人斯得兩河遘亂三魏稱兵半天
之下洶洶鼎沸祖宗之基已危生人之命將殆安陸作
釁南通吴越蜂飛蠆聚江漢騷然巴蜀鴟張飜將問鼎
秦途更阻漢門重閉畫籌帷帳建出師車諸將禀其謀
壮士感其義不違時日咸得清蕩九功遠被七德允諧
百僚師師四門穆穆光景照臨之地風雲去来之所允
武允文幽明同德驟山驟水遐邇歸心使朕繼踵上皇
無為以治聲高宇宙道格天壤伊尹輔殷霍光佐漢方
之蔑如也昔營丘曲阜地多諸國重耳小白錫用殊禮
蕭何優贊拜之儀番君越公侯之爵姬劉以降代有令
謨宜崇典禮憲章自昔可授相國總百揆去都督内外
諸軍事大冢宰之號進公爵為王以隋州之崇業鄖州
之安陸城陽溫州之宜人應州之平靖上明順州之淮
南士州之永川昌州之廣昌安昌申州之義陽淮安息
州之新蔡建安豫州之汝南臨潁廣寕初安蔡州之蔡
陽郢州之漢東二十郡為隋國劒履上殿入朝不趨贊
拜不名備九錫之禮加璽紱遠遊冠相國印綠綟綬位
在諸侯王上隋國置丞相已下一依舊式高祖再讓不
許乃受王爵十郡而已詔進皇祖考爵並為王夫人為
王妃辛巳司馬消難以陳師宼江州刺史成休寕擊却
之大定元年春二月壬子令曰已前賜姓皆復其舊是
日周帝詔曰伊周作輔不辭殊禮之錫桓文為覇允應
異物之典所以表格天之勲彰不代之業相國隋王前
加典策式昭大禮固守謙光絲言未綍宜申顯命一如
往旨王功必先人賞存後已退讓為本誠乖朕意宜命
百辟盡詣王宫衆心克感必令允納如有表奏勿復以
聞癸丑文武百官詣閤敦勸高祖乃受甲寅策曰咨爾
假黃鉞使持節大丞相都督内外諸軍事上柱國大冢
宰隋王天覆地載藉人事以財成日往月来由王道而
盈昃五氣陶鑄萬物流形誰代上玄之工斯則大聖而
已曰惟先正翊亮皇朝種德積善載誕上相精采不代
風骨異人匡國濟時除凶撥亂百神奉職萬國宅心殷
相以先知悟人周輔乃弘道於代方斯蔑如也今將授
王典禮其敬聽朕命朕以不德早承丕緒上靈降禍夙
遭愍凶妖醜覬覦密圖社稷宫省之内疑慮驚心公受
命先皇志在匡弼輯諧内外潛運機衡姦人懾憚謀用
丕顯俾贅旒之危為太山之固是公重造皇室作覇之
基也伊我祖考之代任寄已深入掌禁兵外司藩政文
經武略久播朝野戎軒大舉長驅晉魏平陽震熊羆之
勢冀部耀貔豹之威初平東夏人情未一叢臺之北易
水之南西距井陘東至滄海比數千里舉袂如帷委以
連城建旌杖節教因其俗刑用輕典如泥從印猶草隨
風此又公之功也吴越不賓多歴年代淮海之外時非
國有爰整其旅出鎮於亳武以威物文以懷遠羣盗自
奔外戶不閉人黎慕義襁負而歸自北之風化行南國
此又公之功也宣帝御㝢任重宗臣入典八屯外司九
伐禁衛勤廵警之務治兵得蒐狩之禮此又公之功也
鑾駕遊幸頻委留臺文武注意軍國諮禀萬事咸理反
顧無憂此又公之功也朕在諒闇公實總已磐石之宗
姦回者衆招引無賴連結羣小往者國衰甫爾已創隂
謀積惡數旬昆吾方稔泣誅磬甸宗廟以寕此又公之
功也尉迥猖狂稱兵鄴邑欲長戟而指北闕強弩而圍
南斗憑陵三魏之間震驚九州之半聚徒百萬悉成蛇
豕淇水洹水一飲而竭人之死生翻繫凶豎壽之長短
不由司命公乃戒彼鷹揚出車練卒誓蒼兕於河朔建
瓴水於東山口授兵書手畫行陣量敵制勝指日尅期
諸將遵其成旨壮士感其大義輕死忘生轉闘千里旗
鼓奮發如火燎毛玄黃變漳河之水京觀比爵臺之峻
百城氛祲一旦廓清此又公之功也青土連率跨據東
秦藉負海之饒倚連山之險望三輔而將逐鹿指六國
而願連鷄風雨之兵助鬼為虐本根既拔枝葉自隕屈
法申恩示以大信此又公之功也申部殘賊充斥一隅
蠅飛蟻聚攻州略地播以玄澤迷更知反服而舍之無
費遺鏃此又公之功也宇文胄親則宗枝外藩巖邑影
響鄴賊有同就燥廹脅吏人叛換城戍偏師討䠞遂入
網羅東之武牢有同囹圄事窮將軍如伏國刑此又公
之功也檀讓席毗擁衆河外陳韓梁鄭宋衛鄒魯村落
成梟獍之墟人庶為犲狼之餌強以陵弱大則吞小城
有晝閉巷無行人授律出師隨機掃定讓既授首毗亦
梟懸此又公之功也司馬消難與國親姻作鎮安陸性
多嗜欲意好貪聚屬城子女劫掠靡餘部入貨財多少
具罄擅誅刺舉之使專殺儀台之臣懼罪畏威動而内
奰蠶食郡縣鴆毒華夷聞有王師自投南裔帝唐崇山
之罰僅可方此大漢流禦之刑是亦相匹逋逃入藪荆
郢用安此又公之功也王謙在蜀翻為厲階閉劒閣之
門塞靈關之宇自謂五丁復起萬夫莫向分閫推轂嘗
不踰時風馳席卷一舉大定擒斬兇惡掃地無遺此又
公之功也陳頊因循偽業自擅金陵屢遣醜徒趦趄江
北公指麾藩鎮無不摧殄方置文淵之柱非止尉佗之
拜此又公之功也公有濟天下之勤重之以明德始於
辟命屈已登庸素業清徽聲掩廊廟雄規神略氣盖朝
野序百揆而穆四門恥一匡之舉九合尊賢崇德尚齒
貴功錄舊旌善興亡繼絶寬猛相濟彛倫攸叙敦睦帝
親崇奬王室星象不拆隂陽自調玄冥祝融如奉太公
之召雨師風伯似應成王之宰祥風嘉氣觧石摇林瑞
獸異禽遊園鳴閣至功至德可大可久盡品物之和究
杳冥之極朕又聞之昔者明王設官胙土營丘四履得
征五侯参墟寵章異其禮物故藩屏作固垂拱責成沉
嘿巖廊不下堂席公道高往烈賞薄前王朕以眇身託
于兆人之上求諸故實甚用懼焉往加大典憲章在昔
謙以自牧未應朝禮日月不居便已隔歲時談物議其
謂朕何今進授相國總百揆以申州之義陽等二十郡
為隋國今命使持節太傅上柱國杞國公椿大宗伯大
將軍金城公趙煚授相國印綬相國禮絶百辟任總羣
官舊職常典宜與事革昔堯臣大尉舜佐司空姬旦相
周霍光輔漢不居藩國唯在天朝其以相國總百揆去
衆號焉上所假節大丞相大冡宰印綬又加九錫其敬
聽朕後命以公執律脩德愼獄恤刑為其訓範人無異
志是用錫公大輅戎輅各一玄牡二駟公勤心地利所
保人天崇本務農公私殷阜是用錫公衮冕之服赤舄
副焉公樂以移風雅以變俗遐邇胥悦天地咸和是用
錫公軒懸之樂六佾之舞公仁風德教覃及海隅荒忽
幽遐廻首内向是用錫公朱戶以居公水鏡人倫銓衡
庶職能官流詠遺賢必舉是用錫公納陛以登公執鈞
於内正性率下犯義無禮罔不屏黜是用錫公武賁之
士三百人公(各本闕)是用錫公鈇鉞各一公威嚴夏日精
勵秋霜猾夏必誅顧眄夫壤掃清姦宄折衝無外是用
錫公彤弓一彤矢百盧弓十盧矢千惟公孝通神明肅
恭祀典尊嚴如在情切幽明是用錫公秬鬯一卣珪瓚
副焉隋國置丞相以下一遵舊式往欽哉其敬循往策
祗服大典簡恤爾庶功對揚我太祖之休命於是建臺
置官景辰詔王冕十有二旒建天子旌旗出警入蹕乘
金根車駕六馬備五時副車置旄頭雲旱樂舞八佾設
鐘虡宫懸王妃為王后長子為太子前後三讓乃受俄
而周帝以衆望有歸乃下詔曰元氣肇闢樹之以君有
命不恒所輔惟德天心人事選賢與能盡四海而樂推
非一人而獨有周德將盡妖孽遞生骨肉多虞藩維構
釁影響同惡過半區宇或小或大圖帝圖王則我祖宗
之業不絶如線相國隋王叡聖自天英華獨秀刑法與
禮儀同運文德共武功俱遠愛萬物其如已任兆庶以
為憂手運璣衡躬命將士芟夷姦宄刷蕩氛祲化通冠
帶威震幽遐虞舜之大功二十未足相比姬發之合位
三五豈可足論况木行已謝火運既興河洛出革命之
符星辰表代終之象烟雲改色笙簧變音獄訟咸歸謳
歌盡至且天地合德日月貞明故以稱大為王照臨下
土朕雖寡昧未逹變通幽顯之情皎然易識今便祗順
天命出遜别宫禪位於隋一依唐虞漢魏故事高祖三
讓不許遣兼太傅上柱國杞國公椿奉冊曰咨爾相國
隋王粤若上古之初爰啓清濁降符授聖為天下君事
上帝而理兆人和百靈而利萬物非以區㝢之富未以
宸極為尊大庭軒轅以前驪連赫胥之日咸以無為無
欲不將不迎遐哉其詳不可聞已厥有載籍遺文可觀
聖莫逾於堯美未過於舜堯得太尉已作運衡之篇舜
遇司空便叙精華之竭彼褰裳脱屣貳宫設饗百辟歸
禹若帝之初斯盖上則天時不敢不授下祗天命不可
不受湯代於夏武革於殷干戈揖讓雖復異揆應天順
人其道靡異自漢迄晉有魏至周天歴逐獄訟之歸神
鼎隨謳歌之去道高者稱帝錄盡者不王與夫文祖神
宗無以别也周德將盡禍難頻興宗戚姦回咸將竊發
顧瞻宫闕將圖宗社藩維連率逆亂相尋摇蕩三方不
合如礪蛇行鳥攫投足無所王受天明命叡德在躬救
頽運之艱匡墜地之業拯大川之溺撲燎原之火除羣
凶於城社廓妖氛於遠服至德合於造化神用洽於天
壤八極九野萬方四裔圓首方足罔不樂推往歲長星
夜掃經天晝見八風比夏后之作五緯同漢帝之聚除
舊之徵昭然在上近者赤雀降祉玄龜效靈鐘石變音
蛟魚出穴布新之貺煥焉在下九區歸往百靈協贊人
神屬望我不獨知仰祗皇靈俯順人願今敬以帝位禪
於爾躬天祚告窮天禄永終於戲王宜允執厥和儀型
典訓升圓丘而敬蒼昊御皇極而撫黔黎副率土之心
恢無疆之祚可不盛歟遣大宗伯大將軍金城公趙煚
奉皇帝璽紱百官勸進高祖乃受焉
開皇元年二月甲子上自相府常服入宫備禮即皇帝
位於臨光殿設壇於南郊遣使柴燎告天是日告廟大
赦改元京師慶雲見易周氏官儀依漢魏之舊以柱國
相國司馬渤海郡公高熲為尚書左僕射兼納言相國
司錄沁源縣公虞慶則為内史監兼吏部尚書相國内
郎咸安縣男李德林為内史令上開府漢安縣公韋世
康為禮部尚書上開府義寕縣公元暉為都官尚書開
府民部尚書昌國縣公元巖為兵部尚書上儀同司宗
長孫毗為工部尚書上儀同司會楊尚希為度支尚書
上柱國雍州牧邗國公楊惠為左衛大將軍乙丑追尊
皇考為武元皇帝廟號太祖皇妣為元明皇后遣八使
廵省風俗景寅脩廟社立王后獨孤氏為皇后王太子
勇為皇太子丁卯以大將軍金城郡公趙煚為尚書右
僕射上開府濟陽侯伊婁彦恭為左武候大將軍己巳
以周帝為介國公邑五千戶為隋室賓旌旗車服禮樂
一如其舊上書不為表答表不稱詔周氏諸王盡降為
公辛未以皇弟同安郡公爽為雍州牧乙亥封皇弟邵
國公慧為膝王同安公爽為衛王皇子鴈門公廣為晉
王俊為秦王秀為越王諒為漢王以上柱國并州總管
申國公李穆為太師上柱國鄧國公竇熾為太傅上柱
國幽州總管任國公于翼為太尉觀國公田仁恭為太
子太師武德郡公柳敏為太子太保濟南郡公孫恕為
太子少傅開府蘇威為太子少保丁丑以晉王廣為并
州總管以陳留郡公楊智積為蔡王興城郡公楊静為
道王戊寅以官牛五千頭分賜貧人三月辛巳高平獲
赤雀太原獲蒼烏長安獲白雀各一宣仁門槐樹連理
衆枝内附壬午白狼國獻方物甲申太白晝見乙酉又
晝見以上柱國元景山為安州總管丁亥詔犬馬器玩
口味不得獻上戊子弛山澤之禁以上開府當亭縣公
賀若弼為楚州總管和州刺史新義縣公韓擒虎為廬
州總管己丑盩厔縣獻連理樹植之宫庭辛邜以上柱
國神武郡公竇毅為定州總管戊戍以太子少保蘇威
兼納言吏部尚書餘官如故庚子詔曰自古帝王受終
革代建侯錫爵多與運遷朕應籙受圖君臨海内載懷
㳂革事有不同然則前帝後王俱在兼濟立功立事爵
賞仍行苟利於時其致一揆何謂物我之異無計今古
之殊其前代品爵悉可依舊丁未梁主蕭巋使其太宰
蕭巖司空劉義来賀四月辛巳大赦壬午太白歲星晝
見戊戍太常散樂並放為百姓禁雜樂百戲辛丑陳散
騎常侍韋鼎兼通直散騎常侍王瑳来聘于周至而上
已受禪致之介國是月發稽胡脩築長城二旬而罷五
月戊子封邗國公楊雄為廣平王永康郡公楊弘為河
間王辛未介國公薨上舉哀於朝堂以其族人洛嗣焉
六月癸未詔以初受天命赤雀降祥五德相生赤為火
色其郊及社廟衣服冕之儀如朝會之服旗幟犠牲盡
令尚赤戎服以黃秋七月乙卯上始服黃百寮畢賀庚
午靺鞨酋長貢方物八月壬午廢東京官突厥阿波可
汗遣使貢方物甲午遣行軍元帥樂安公元諧擊吐谷
渾於青海破而降之九月戊申戰亡之家遣使賑給庚
午陳將周羅㬋攻陷胡墅蕭摩訶宼江北辛未以越王
秀為益州總管改封為蜀王壬申以上柱國薛國公長
孫覧上柱國宋安公元景山並為行軍元帥以伐陳仍
命尚書左僕射高熲節度諸軍突厥沙鉢略可汗遣使
貢方物是月行五銖錢冬十月乙酉百濟王扶餘昌遣
使来賀授昌上開府儀同三司帶方郡公戊子行新律
壬辰行幸岐州十一月乙卯以永昌郡公竇榮定為右
武候大將軍丁卯遣兼散騎侍郎鄭撝使於陳己巳有
流星聲如隤牆光燭於地十二月戊寅以申州刺史爾
朱敞為金州總管甲申以禮部尚書韋世康為吏部尚
書己丑以柱國元衮為廓州總管興勢郡公衛玄為淮
州總管庚子至自岐州壬寅高麗王高陽遣使朝貢授
陽大將軍遼東郡公太子太保柳敏卒
二年春正月癸丑幸上柱國王誼第庚申幸安成長公
主第陳宣帝殂子叔寳立辛酉置河北道行臺尚書省
於并州以晉王廣為尚書令置河南道行臺尚書省於
洛州以秦王俊為尚書令置西南道行臺尚書省於益
州以蜀王秀為尚書令戊辰陳遣使請和歸我胡墅辛
未高麗百濟並遣使貢方物甲戍詔舉賢良二月己丑
詔高熲等班師庚寅以晉王廣為左武衛大將軍秦王
俊為右武衛大將軍餘官並如故辛卯幸趙國公獨孤
陀第庚子京師雨土三月戊申開渠引杜陽水於三畤
原四月丁丑以寧州刺史竇榮定為左武候大將軍庚
寅大將軍韓僧夀破突厥於鷄頭山上柱國李充破突
厥於河北山五月戊申以上柱國開府長孫平為度支
尚書己酉旱上親省因徒其日大雨己未高寳寧寇平
州突厥入長城庚申以豫州刺史皇甫績為都官尚書
壬戌太尉任國公于翼薨甲子改傳國璽曰受命璽六
月壬午以太尉卿蘇孝慈為兵部尚書雍州牧衛王爽
為原州總管甲申使使弔於陳國乙酉上柱國李充破
突厥於馬邑戊子以上柱國叱李長义為蘭州總管辛
卯以上開府爾朱敞為徐州總管景申詔曰朕祗奉上
玄君臨萬國屬生人之敝處前代之宫常以為作之者
勞居之者逸改創之事心未遑也而王公大臣陳謀獻
策咸云羲農以降至於姬劉有當代而屢遷無革命而
不徙曹馬之後時見因循乃末代之晏安非往聖之宏
義此城從漢彫殘日久屢為戰場舊經喪亂今之宫室
事近權宜又非謀筮從龜瞻星揆日不足建皇王之邑
合大衆所聚論變通之數具幽顯之情同心固請詞情
深切然則京師百官之府四海歸向非朕一人之所獨
有苟利於物其可違乎且殷之五遷恐人盡死是則以
吉凶之土制長短之命謀新去故如農望秋雖暫劬勞
其究安宅今區宇寕一隂陽順序安安以遷勿懷胥怨
龍首山川原秀麗卉物滋阜卜食相土宜建都邑定鼎
之基永固無窮之業在斯公私府宅規模遠近營構資
費隨事條奏仍詔左僕射高熲將作大匠劉龍鉅鹿郡
公賀婁子幹太府少卿高龍义等創造新都秋八月癸
巳以左武候大將軍竇榮定為秦州總管十月癸酉皇
太子勇屯兵咸陽以備胡庚寅上疾愈享百寮於觀德
殿賜錢帛皆任其自取盡力而出辛夘以營新都副監
賀婁子幹為工部尚書十一月景午高麗遣使獻方物
十二月辛未上講武於後園甲戌上柱國竇毅卒景子
名新都曰大興城乙酉遣沁源公虞慶則屯弘化備胡
突厥宼周槃行軍總管逹奚長儒擊之為虜所敗景戍
賜國子生經明者束帛丁亥親錄囚徒
三年春正月庚子將入新都大赦天下禁大刀長矟癸
亥高麗遣使来朝二月己巳朔日有蝕之壬申宴北道
勲人癸酉陳遣兼散騎常侍賀徹兼通直散騎常侍蕭
褒来聘突厥宼邊甲戌涇陽獲毛龜癸未以左衛大將
軍李禮成為右武衛大將軍三月丁未上柱國鮮虞縣
公謝慶恩卒己酉以上柱國逹奚長儒為蘭州總管景
辰雨常服入新都京師醴泉出丁巳詔購求遺書於天
下庚申宴百竂班賜各有差癸亥城榆關夏四月己巳
上柱國建平郡公于義卒庚午吐谷渾宼臨洮洮州刺
史皮子信死之辛未高麗遣使来朝壬申以尚書右僕
射趙煚兼内史令丁丑以膝王瓚為雍州牧己夘衛王
爽破突厥於白道庚辰行軍總管隂壽破高寳寧於黃
龍甲申旱上親祈雨於國城之西南景戍詔天下勸學
行禮以濟北郡公梁遠為汶州總管己丑陳郢州城主
張子譏遣使請降上以和好不納辛夘遣兼散騎常侍
薛舒兼通直散騎常侍王劭使於陳癸巳上親雩甲午
突厥遣使来朝五月癸夘行軍總管李晃破突厥於摩
那渡口甲辰高麗遣使来朝乙巳梁太子蕭琮来賀遷
都丁未靺鞨貢方物戊申幽州總管隂壽卒辛酉有事
於方澤壬戌行軍元帥竇榮定破突厥及吐谷渾於凉
州景寅赦黃龍死罪已下六月庚午以衛王爽子集為
遂安郡王戊寅突厥遣使請和庚辰行軍總管梁遠破
吐谷渾於爾汗山斬其名王壬申以晉州刺史燕榮為
青州總管己丑以河間王弘為寕州總管乙未幸安成
長公主第秋七月辛丑以豫州刺史周摇為幽州總管
壬戌詔曰行仁蹈義名教所先厲俗敦風宜見褒奬往
者山東河表經此妖亂孤城遠守多不自全濟隂太守
杜猷身陷賊徒命懸宼手郡省事范臺玫傾産營護免
其戮辱眷言誠節實有可嘉宜超恒賞用明沮勸臺玫
可大都督假湘州刺史丁夘日有蝕之八月丁丑靺鞨
貢方物已夘以右武衛大將軍李禮成為㐮州總管壬
午遣尚書左僕射高熲出寕州道内史監虞慶則出原
州道並為行軍元帥以擊胡戊子上有事於太社九月
壬子幸城東觀稼穀癸丑大赦天下冬十月甲戍廢河
南道行臺省以秦王俊為秦州總管十一月己酉發使
廵省風俗因下詔曰朕君臨區宇深思治術欲使生人
從化以德代刑求草莱之善旌閭里之行民間情偽咸
欲備聞已詔使人所在賑恤揚鑣分路將遍四海必令
為朕耳目如有文武才用未為時知宜以禮發遣朕將
銓擢其有志節高妙越等超倫亦仰使人就加旌異令
一行一善奬勸於人遠近官司遐邇風俗巨細必紀還
日奏聞庶使不出戶庭坐知萬里庚辰陳遣散騎常侍
周墳通直散騎常侍袁彦来聘陳主知上之貌異世人
使彦畫像持去甲午罷天下諸郡閏十二月乙夘遣兼
散騎常侍曹令則通直散騎常侍魏澹使於陳戊午以
上柱國竇榮定為右武衛大將軍刑部尚書蘇威為民
部尚書
四年春正月甲子日有蝕之己巳有事於太廟辛未有
事於南郊壬申梁王蕭巋来朝甲戍大射於北苑十日
而罷壬午齊州水辛夘渝州獲獸似麋一角同蹄壬辰
班新歴二月乙巳上餞梁王於覇上丁未靺鞨貢方物
突厥蘇尼部男女萬餘人来降庚戌幸隴州突厥可汗
阿史那玷率其屬来降夏四月己亥勑總管刺史父母
及子年十五已上不得將之官庚子以吏部尚書虞慶
則為尚書右僕射瀛州刺史楊尚希為兵部尚書毛州
刺史劉仁恩為刑部尚書甲辰以上柱國叱李長义為
信州總管丁未宴突厥高麗吐谷渾使者於大興殿丁
巳以上大將軍賀婁子幹為榆關總管五月癸酉契丹
主莫賀弗遣使請降拜大將軍景子以柱國馮昱為汾
州總管乙酉以汴州刺史吕仲泉為延州總管六月庚
子降囚徒乙巳以鴻臚卿乙弗寔為冀州總管上柱國
豆盧勣為夏州總管壬子開渠自渭逹河以通運漕戊
午秦王俊来朝秋七月景寅陳遣兼散騎常侍謝泉兼
通直散騎常侍賀德基来聘八月甲午遣十使廵省天
下戊戌衛王爽来朝是日以秦王俊納妃宴百寮班賜
各有差壬寅上柱國太傅鄧國公竇熾薨丁未宴秦王
官屬賜物各有差壬子享陳使乙夘陳將夏侯苗請降
上以通和不納九月甲子幸㐮國公主第乙丑幸覇水
觀漕渠賜督役者帛各有差己巳上親錄囚徒庚午契
丹内附甲戍駕幸洛陽關内饑也癸未太白晝見冬十
一月壬戌遣兼散騎常侍薛道衡通直散騎常侍豆盧
寔使於陳癸亥以榆關總管賀婁子幹為雲州總管
五年春正月戊辰詔行新禮三月戊午以尚書左僕射
高熲為左領軍大將軍上柱國宇文忻為右領軍大將
軍夏四月甲午契丹主多彌遣使貢方物壬寅上柱國
王誼謀反伏誅乙巳詔徵山東馬榮伯等六儒戊申車
駕至自洛陽五月甲申詔置義倉梁主蕭巋殂其太子
琮嗣立遣上大將軍元契使於突厥阿波可汗秋七月
庚申陳遣兼散騎常侍王話兼通直散騎常侍阮卓来
聘丁丑以上柱國宇文慶為凉州總管壬午突厥沙鉢
略上表稱臣八月景戍沙鉢略可汗遣子庫合真特勒
来朝甲辰河南諸州水遣民部尚書邳國公蘇威賑給
之戊申有流星數百四散而下己酉幸栗園九月丁巳
至自栗園乙丑改鮑陂曰杜陂覇水為滋水陳將湛文
徹宼和州儀同三司費寳首獲之景子遣兼散騎常侍
李若兼通直散騎常侍崔君贍使於陳冬十月壬辰以
上柱國楊素為信州總管朔州總管吐萬緒為徐州總
管十一月甲子以上大將軍源雄為朔州總管丁夘晉
王廣来朝十二月丁未降囚徒戊申以上柱國逹奚長
儒為夏州總管
六年春正月甲子党項羌内附庚午班歴於突厥辛未
以柱國韋洸為安州總管壬申遣民部尚書蘇威廵省
山東二月乙酉山南荆浙七州水遣前工部尚書長孫
毗賑恤之景戍制刺史上佐每歲暮更入朝上考課丁
亥發丁男十一萬脩築長城二旬而罷乙未以上柱國
崔弘度為㐮州總管庚子大赦天下三月己未洛陽男
子高德上書請上為太上皇傳位皇太子上曰朕承天
命撫育蒼生日旰孜孜猶恐不逮豈學近代帝王事不
師古傳位於子自求逸樂者哉癸亥突厥沙鉢略遣使
貢方物夏四月己亥陳遣兼散騎常侍周磻兼通直散
騎常侍江椿来聘秋七月辛亥河南諸州水乙丑京師
雨毛如馬鬉尾長者二尺餘短者六七寸八月辛夘關
内七州旱免其賦税遣散騎常侍裴豪兼通直散騎常
侍劉顗聘於陳戊申上柱國太師申國公李穆薨閏月
己酉以河州刺史叚文振為蘭州總管丁夘皇太子鎮
洛陽辛未晉王廣秦王俊並来朝景子上柱國郕國公
梁士彦上柱國杞國公宇文忻柱國舒國公劉昉以謀
反伏誅上柱國許國公宇文善坐事除名九月辛巳上
素服御射殿詔百寮射賜梁士彦三家資物景戍上柱
國宋安郡公元景山卒庚子以上柱國李詢為隰州總
管辛丑詔大象以来死事之家咸命賑恤冬十月己酉
以河北道行臺尚書令并州總管晉王廣為雍州牧餘
官如故兵部尚書楊尚希為禮部尚書癸丑置山南道
行臺尚書省於襄州以秦王俊為尚書令景辰以芳州
刺史駱平難為疊州刺史衡州總管周法尚為黃州總
管甲子甘露降于華林園
七年春正月癸巳有事于太廟乙未置諸州歲貢三人
二月丁巳祀朝日于東郊己巳陳遣兼散騎常侍王亨
兼通直散騎常侍王眘来聘壬申車駕幸醴泉宫是月
發丁男十萬餘脩築長城二旬而罷夏四月己酉幸晉
王第庚戌於揚州開山陽瀆以通運漕突厥沙鉢略可
汗卒其子雍虞閭嗣立是為都藍可汗癸亥頒青龍符
於東方總管刺史西方以騶虞南方以朱雀北方以玄
武甲戌遣兼散騎常侍楊同兼通直散騎常侍崔儦使
于陳以民部尚書蘇威為吏部尚書五月乙亥朔日有
蝕之己夘雨石于武安滏陽間十餘里秋七月己丑衛
王爽薨上發喪於門下外省八月景午以懷州刺史源
雄為朔州總管庚申梁主蕭琮来朝九月乙酉梁安平
王蕭巖掠於其國以奔陳辛夘廢梁國曲赦江陵以梁
主蕭琮為柱國封莒國公冬十月庚申行幸同州以先
帝所居降囚徒癸亥幸蒲州景寅宴父老上極懽曰此
間人物衣服鮮麗容止閑雅良由仕宦之鄉陶染成俗
也十一月甲午幸馮翊親祠故社父老對詔失旨上大
怒免其縣官而去戊戌至自馮翊
隋書卷一
隋書卷一考證
高祖紀上代為武川鎮司馬代當作世唐諱後倣此
為人龍頷額上有玉柱入頂監本龍頷訛龍顔玉柱
訛五柱從北史改
帝嘗遣善相者趙昭視之(臣召南)按北史作善相者
来和以藝術傳証之来和是也北史出於是書之後
故訂正其失耳
越王盛代王逹監本訛作越王逹代王盛下文又作
誅越王盛代王逹兩名互異(臣映斗)按周書及北史
俱載越野王名盛代奰王名逹從之改正
俾贅旒之危一本贅訛綴(臣映斗)按詩商頌為下國
綴旒箋以與諸侯會同結定其心如旌旗之旒縿著
焉又公羊傳君若贅旒然注旒旗旒贅繫屬之辭以
旂旒喻者為下所執持東西是綴旒與贅旒意正相
反不可混也
泣誅磬甸監本磬作磬按禮記文王世子公族其刑
隋書卷一考證
高祖紀上代為武川鎮司馬代當作世唐諱後倣此
為人龍頷額上有玉柱入頂監本龍頷訛龍顔玉柱
訛五柱從北史改
帝嘗遣善相者趙昭視之(臣召南)按北史作善相者
来和以藝術傳証之来和是也北史出於是書之後
故訂正其失耳
越王盛代王逹監本訛作越王逹代王盛下文又作
誅越王盛代王逹兩名互異(臣映斗)按周書及北史
俱載越野王名盛代奰王名逹從之改正
俾贅旒之危一本贅訛綴(臣映斗)按詩商頌為下國
綴旒箋以與諸侯會同結定其心如旌旗之旒縿著
焉又公羊傳君若贅旒然注旒旗旒贅繫屬之辭以
旂旒喻者為下所執持東西是綴旒與贅旒意正相
反不可混也
泣誅磬甸監本磬作磬按禮記文王世子公族其刑
