隋書卷二十八
唐太尉揚州都督監修國史上柱國趙國公臣長孫無忌等撰
志第二十三
百官下
高祖既受命改周之六官其所制名多依前代之法置
三師三公及尚書門下内史祕書内侍等省御史都水
等臺太常光禄衞尉宗正太僕大理鴻臚司農太府國
子將作等寺左右衛左右武衛左右武候左右領左右
監門左右領軍等府分司統職焉
三師不主事不置府僚盖與天子坐而論道者也
三公参議國之大事依後齊置府僚無其人則闕祭祀
則太尉亞獻司徒奉爼司空行掃除其位多曠皆攝行
事尋省府及僚佐置公則坐於尚書都省朝之衆務總
歸於臺閣
尚書省事無不總置令左右僕射各一人總吏部禮部
兵部都官度支工部等六曹事是為八座屬官左右丞
各一人都事八人分司管轄吏部尚書統吏部侍郎二
人主爵侍郎一人司勲侍郎二人考功侍郎一人禮部
尚書統禮部祠部侍郎各一人主客膳部侍郎各二人
兵部尚書統兵部職方侍郎各二人駕部庫部侍郎各
一人都官尚書統都官侍郎二人刑部比部侍郎各一
人司門侍郎二人度支尚書統戸部侍郎各二人金部
倉部侍郎各一人工部尚書統工部屯田侍郎各二人
虞部水部侍郎各一人凡三十六侍郎分司曹務直宿
禁省如漢之制
門下省納言二人給事黃門侍郎四人錄事通事令史
各六人又有散騎常侍通直散騎常侍各四人諫議大
夫七人散騎侍郎四人員外散騎常侍六人通直散騎
侍郎四人竝掌部從朝直又有給事二十人員外散騎
侍郎二十人奉朝請四十人竝掌同散騎常侍等兼出
使勞問統城門尚食尚藥符璽御府殿内等六局城門
局校尉二人直長四人尚食局典御二人直長四人食
毉四人尚藥局典御二人侍御醫直長各四人醫師四
十人符璽御府殿内局監各二人直長各四人
内史省置監令各一人尋廢監置令二人侍郎四人舍
人八人通事舍人十六人主書十人錄事四人
祕書省監丞各一人郎四人校書郎十二人正字四人
錄事二人領著作太史二曹著作曹置郎二人佐郎八
人校書郎正字各二人太史曹置令丞各二人司歴二
人監候四人其歴天文漏刻視祲各有博士及生員
内侍省内侍内常侍各二人内給事四人内謁者監六
人内寺伯二人内謁者十二人寺人六人伺非八人竝
用宦者領内尚食掖庭宫闈奚官内僕内府等局(尚食置典)
(御及丞各二人餘各置令丞皆二人其宫闑内僕則加置丞各一人掖庭又有宫教博士二人)
御史臺大夫一人治書侍御史二人侍御史八人殿内
侍御史監察御史各十二人錄事二人後魏延昌中王
顯有寵於宣武為御史中尉請革選御史此後踵其事
每一中尉則更置御史自開皇後始自吏部選用仍依
舊入直禁中
都水臺使者及丞各二人参軍三十人河堤謁者六十
人錄事二人領掌船局都水尉二人又領諸津上津每
尉一人丞二人中津每尉丞各一人下津每典作一人
津長四人
太常光祿衞尉宗正太僕大理鴻臚司農太府等九寺
竝置卿少卿各一人(太僕尋加少卿一人)各置丞(太常衞尉宗正大理鴻臚將作)
(二人光祿太僕各三人司農五人太府六人)主簿(太府四人餘寺各二人)錄事(各二人光祿則)
(加至三人司農太府則各四人)等員
太常寺又有博士四人協律郎二人奉禮郎十六人統
郊社太廟諸陵太祝衣冠太樂清商鼔吹太醫太卜廩
犧等署各置令(竝一人太樂太醫則各加至二人)丞(各一人郊社太樂鼓吹則各至二人)
郊社署又有典瑞(四人)太祝署有太祝(二人)太樂署清商署
各有樂師員(太樂八人清商二人)鼓吹署有哄師(二人)太醫署有主
藥(二人)醫師(二百人)藥園師(二人)醫博士(二人)助教(二人)按摩博士
(二人)祝禁博士(二人)等員太卜署有卜師(二十人)相師(十人)男覡
(十六人)女巫(八人)太卜博士助教(各二人)相博士助教(各一人)等
員
光禄寺統大官肴藏良醖掌醢等署各置令(大官三人肴藏良醖)
(各二人掌醢一人)丞(大官八人肴藏掌醢各二人良醖四人)大官又有監膳(十二人)
良醖有掌醖(五十人)掌醢有掌醢(十人)等員
衞尉寺統公車武庫守宫等署各置令(公車一人武庫守宫各二人)
丞(公車一人武庫二人)等員
宗正寺不統署
太僕寺又有獸醫博士員(一百二十人)統驊騮乘黃龍廐車
府典牧牛羊等署各置令(二人乘黃車府則各减二人)丞(二人乘黃則一人典)
(牧牛羊則各三人)等員
大理寺不統署又有正監評(各一人)司直(十人)律博士(八人)明
法(二十人)獄掾(八人)
鴻臚寺統典客司儀崇玄三署各置令(二人崇玄則惟置一人)典
客署又有掌客(十人)司儀有掌儀(二十人)等員
司農寺統太倉典農平凖廩市鈎盾華林上林導官等
署各置令(二人鈎盾上林則加至三人華林惟置一人)太倉又有米廩督(二人)
榖倉督(四人)鹽倉督(二人)京市有肆長(四十人)導官有御細倉
督(二人)麴麵倉督(二人)等員
太府寺統左藏左尚方内尚方右尚方司染右藏黃藏
掌治甄官等署各置令(二人左右尚方則加至二人黃藏則惟置一人)丞(四人左尚)
(則八人右尚則六人黃藏則一人)等員
國子寺(元隷太常)祭酒(一人)屬官有主簿錄事(各一人)統國子太
學四門書算學各置博士(國子太學四門各五人書算各二人)助教(國子太學)
(四門各五人書算各二人)學生(國子一百四十人太學四門各三百六十人書四十人算八十人)等
員
將作寺大匠(一人)丞主簿錄事(各二人)統左右校署令(各二人)
丞(左校四人右校三人)各有監作(左校十二人右校八人)等員
左右衛左右武衛左右武候各大將軍(一人)將軍(二人)竝有
長史司馬錄事功倉兵騎等曹参軍法曹鎧曹行参軍
(各一人)行参軍(左右衛左右武候各六人左右武衛各八人)等員
左右衛掌宫掖禁禦督攝仗衛又各有直閤將軍(六人)直
寢(十二人)直齋直後(各十五人)竝掌宿衛侍從奉車都尉(六人)掌
馭副車武騎常侍(十人)殿内將軍(十五人)員外將軍(二十人)殿
内司馬督(二十人)員外司馬督(四十人)竝以参軍府朝出使
勞問左右衛又各統親衛置開府(左勲衞開府左翊一開府二開府三開府)
(四開府及武衞武候領軍東宫領兵開府準此)府置開府(一人)有長史司馬錄事
及倉兵等曹参軍法曹行参軍(各一人)行参軍(三人)又有儀
同府(武衛武候領軍東宫領兵儀同皆凖此)儀同已下置員同開府但無
行参軍員諸府皆領軍坊每坊(東宫軍坊凖此)置坊主(一人)佐(二人)
每鄉團(東宫鄉團準此)置團主(一人)佐(二人)左右武衛府無置閤已
下員但領外軍宿衛
左右武候掌車駕出先驅後殿晝夜廵察執捕姦非烽
候道路水草所置廵狩師田則掌其營禁右加置司辰
師(四人)漏刻生(一百十人)
左右領左右府各大將軍(一人)將軍(二人)掌侍衛左右供御
兵仗領千牛備身(十二人)掌執千牛刀備身左右(十二人)掌
供御弓箭備身(六十人)掌宿衛侍從各置長史司馬錄事
及倉兵二曹参軍事鎧曹行参軍(各二人)等員
左右監門府各將軍(一人)掌宫殿門禁及守衞事各置郎
將(二人)校尉直長(各三十人)長史司馬錄事及倉兵曹参軍鎧
曹行参軍(各一人)行参軍(四人)等員
左右領軍府各掌十二軍籍帳差科辭訟之事不置將
軍唯有長史司馬掾屬及錄事功倉尸騎兵等曹参軍
法鎧等曹行参軍(各一人)行参軍(十六人)等員又置明法(四人)
隸於法司掌律令輕重
行臺省則有尚書令僕射(左右任置)兵部(兼吏部禮部)度支(兼都官工)
(部)尚書及丞(左右任置)各一人都事四人有考功(兼吏部爵部司勲)
禮部(兼祠部主客)膳部兵部(兼職方)駕部庫部刑部(兼都官司門)度
支(兼倉部)戸部(兼比部)金部工部屯田(兼水部虞部)侍郎各一人
每行臺置食貨農圃武器百工監副監各一人各置丞
(食貨四人農圃六人武器六人百工四人)錄事(食貨農圃百工各二人武器一人)等員
太子置太師太傅太保少師少傅少保開皇初置詹事
二年定令罷之
門下坊置左庶子二人内舍人四人錄事二人主事令
史四人統司經宫門内直典膳藥藏齋帥等六局司經
置洗馬四人校書六人正字二人宫門置大夫二人内
直置監副監各二人監殿舍人四人典膳藥藏竝置監
丞各二人藥藏又有侍毉四人齋帥置四人
典書坊右庶子二人舍人通事舍人各八人錄事二人
主事令史四人内坊典内及丞各二人丞直四人錄事
一人内廐置尉二人掌内車輿之事
家令(掌刑法食膳倉庫什物奴婢等事)率更令(掌伎樂漏刻)僕(掌宗族親疎車輿騎乘)
各一人三寺各置丞(家令二人寺各一人)錄事(家令二人寺各一人)家令領
食官典倉司藏三署令(各一人)丞(食官二人典倉一人司藏三人)僕寺領
廐牧令(一人)員
左右衛各置率一人副率二人掌宫中禁衞各置長史
司馬及錄事功倉兵騎兵等曹参軍事法曹鎧曹行参
軍各一人行参軍(四人)員又各有直閤四人直寢八人直
齋直後各十人
左右宗衞制官如左右衛各掌以宗人侍衛加置行参
軍二人而無直閤直寢直齋直後等員
左右虞候各置開府一人掌斥候伺非長史已下如左
右衛而無錄事参軍員減行参軍一人
左右内率副率各一人掌領備身已上禁内侍衞供奉
兵仗又無功騎兵法等曹及行参軍員餘與虞候同有
千牛備身八人掌執千牛刀備身左右八人掌供奉弓
箭備身二十人掌宿衛侍從
左右監門各率一人副率二人掌諸門禁長史已下同
内率府而各有直長十人
高祖又採後周之制置上柱國柱國上大將軍大將軍
上開府儀同三司開府儀同三司上儀同三司儀同三
司大都督帥都督都督總十一等以酬勤勞又有特進
左右光禄大夫金紫光禄大夫銀青光祿大夫朝議大
夫朝散大夫竝為散官以加文武官之德聲者竝不理
事六品已下又有翊軍等四十三號將軍品凡十六等
為散號將軍以加汎授居曹有職務者為執事官無職
務者為散官凡上柱國已下為散實官軍為散號官諸
省及左右衛武候領左右監門府為内官自餘為外官
國王郡王國公郡公縣公侯伯子男凡九等皇伯叔昆
弟皇子為親王置師友各一人文學二人(嗣王則無師友)長史
司馬諮議参軍事掾屬各一人主簿二人錄事功曹記
室尸倉兵等曹騎兵城局等参軍事東西閤祭酒各一
人参軍事四人法田水鎧士等曹行参軍各一人行参
軍六人長兼行参軍八人典籖二人
上柱國嗣王郡王無主簿錄事参軍東西閤祭酒長兼
行参軍等員而加参軍事為五人行参軍為十二人柱
國又無騎兵参軍事水曹行参軍等員而減参軍事行
参軍各一人上大將軍又無諮議参軍事田曹鎧曹行
参軍員又減行参軍一人大將軍又無掾屬員又減参
軍事二人上開府又無法曹士曹行参軍参軍事員開
府又無典籖員減行参軍二人上儀同又無功曹城局
参軍事員又減行参軍二人儀同又無倉曹員減行参
軍三人
三師三公置府佐與柱國同若上柱國任三師三公唯
從上柱國置王公已下三品已上又竝有親信帳内各
隨品高卑而制員
諸王置國官有令大農各一人尉各二人典衞各八人
常侍各二人侍郎各四人廟長學官長各一人食官廐
牧長丞各一人典府長丞各一人舍人各四人等員上
柱國柱國公減典衞二人無侍郎員侯伯又減典衛二
人食官廐牧長各一人子男又減尉典衛常侍舍人各
一人上大將軍大將軍公同柱國子男其侯伯減公典
衛侍郎廐牧丞各一人子男無令無典衛又減舍人一
人上開府開府公同大將軍子男其侯伯又無常侍無
食官廐牧丞子男又無侍郎廐牧長上儀同儀同公同
開府子男其侯伯又無尉無學官長子男又無廐長食
官長二王後置國官與諸王同郡王與上柱國公同國
公無上開府已上官者與開府公同散郡公與儀同侯
伯同散縣公與儀同子男同大長公主長公主公主竝
置家令丞各一人主簿謁者舍人各二人等員郡主唯
減主簿員
雍州置牧屬官有别駕贊務州都郡正主簿錄事西曹
書佐金戸兵法士等曹從事部郡從事武猛從事等員
并佐史合五百二十四人
京兆郡置尹丞正功曹主簿金戸兵法士等曹佐等員
并佐史合二百四十四人
大興長安縣置令丞正功曹主簿西曹金戸兵法士曹
等員并佐史合一百四十七人
上上州置刺史長史司馬錄事参軍事功曹戸兵等曹
参軍事法士曹等行参軍行参軍典籖州都光初主簿
郡正主簿西曹書佐祭酒從事部郡從事倉督市令丞
等員并佐史合三百二十三人
上中州減上州吏屬十二人
上下州減上中州十六人
中上州減上下州二十九人
中中州减中上州二十人
中下州減中中州二十人
下上州減中下州三十二人
下中州減下上州十五人
下下州減下中州十二人
郡置太守丞尉正光初功曹光初主簿縣正功曹主簿
西曹金戸兵法士等曹市令等員并佐史合一百四十
六人
上中郡減上上郡吏屬五人
上下郡減上中郡四人
中上郡減上下郡十九人
中中郡減中上郡六人
中下郡減中中郡五人
下上郡減中下郡十九人
下中郡減下上郡五人
下下郡減下中郡六人
縣置令丞尉正光初功曹光初主簿功曹主簿西曹金
戸兵法士等曹佐及市令等員合九十九人
上中縣減上上縣吏屬四人
上下縣減上中縣五人
中上縣減上下縣十人
中中縣減中上縣五人
中下縣減中中縣五人
下上縣減中下縣十二人
下中縣減下上縣六人
下下縣減下中縣五人
州置總管者列為上中下三等總管刺史加使持節
鎮置將副戍置主副關置令丞其制官屬各立三等之
差
同州總監副監各一人置二丞統食貨農圃二監副監
岐州亦置監副監諸冶亦置三等監各有丞員
鹽池置總監副監丞等員管東西南北面等四監亦各
置副監及丞隴右牧置總監副監丞以統諸牧其驊騮
牧及二十四軍馬牧每牧置儀同及尉大都督帥都督
等員驢騾牧置帥都督及尉原州羊牧置大都督并尉
原州駝牛牧置尉又有皮毛監副監及丞錄事又鹽州
牧監置監及副監置丞統諸羊牧牧置尉苑川十二馬
牧每牧置大都督及尉各一人帥都督二人沙苑羊牧
置尉二人緣邊交市監及諸屯監每監置監副監各一
人畿内者隸司農自外隷諸州焉
五嶽各置令又有吳山令以供其洒掃
三師王三公為正一品
上柱國郡王國公開國郡縣公為從一品
柱國太子三師特進尚書令左右光禄大夫開國侯為
正二品
上大將軍尚書左右僕射雍州牧金紫光禄大夫為從
二品
大將軍吏部尚書太常光祿衞尉等三卿太子三少納
言内史令左右衞左右武衞左右武候領左右等大將
軍禮部兵部都官度支工部尚書宗正太僕大理鴻臚
司農太府等六卿上州刺史京兆尹祕書監銀青光禄
大夫開國伯為正三品
上開府儀同三司散騎常侍左右衞武衛武候領左右
監門等將軍國子祭酒御史大夫將作大匠中州刺史
親王師朝議大夫為從三品
驃騎將軍開府儀同三司太常光祿衛尉等三少卿太
子左右衛宗衛内等率尚書吏部侍郎給事黃門侍郎
太子左庶子宗正太僕大理鴻臚司農太府等少卿下
州刺史(已前上階)内史侍郎太子右庶子通直散騎常侍左
右監門郎將朝散大夫開國子為正四品
上儀同三司尚書左丞太子左右衛宗衛内等副率左
右監門率上郡太守雍州别駕親王府長史太子家令
率更令僕内侍城門校尉(已前上階)尚書右丞上鎮將軍雍
州贊務直閤將軍親王府司馬諫議大夫為從四品
車騎將軍儀同三司内常侍祕書丞國子博士散騎侍
郎太子内舍人太子左右監門副率員外散騎常侍上
州長史親王府諮議参軍事開國男(已前上階)尚食尚藥典
御上州司馬為正五品
著作郎通直散騎侍郎中郡太守直寢太子洗馬中州
長史奉車都尉(已前上階)都水使者治書侍御史大興長安
令大理司直直齋太子直閤京兆郡丞中州司馬中鎮
將上鎮副内給事駙馬都尉親王友員外散騎侍郎為
從五品
翊軍翊師將軍尚書諸曹侍郎内史舍人下郡太守大
都督親王府掾屬下州長史(已前上階)四征將軍(征東征南征西征北)
三將軍(内軍鎮軍撫軍)大理正監評千牛備身左右左右監門
校尉内尚食典御符璽監御府監殿内監太子内直監
下州司馬下鎮將中鎮副為正六品
四平將軍(平東平南平西平北)四將軍(前軍後軍左軍右軍)通事舍人親王
文學帥都督左右領軍府長史太子直寢親王府主簿
親王府錄事参軍事太子門大夫給事上縣令(已前上階)冠
軍輔國二將軍太子舍人直後三寺丞親王府功曹記
室倉戸曹参軍事城門直長太子直齋太子副直監太
子典内左右領軍府司馬下鎮副為從六品
鎮遠安遠二將軍員外散騎侍郎御醫左右衞武衞武
候領左右等府長史親衞親王府諸曹参軍事(已前上階)建
威寧朔二將軍六寺丞祕書郎著作佐郎太子千牛備
身太子備身左右尚食尚藥左右監門等直長太子通
事舍人左右衛武衛武候領左右等府司馬都督太子
典膳藥藏等監太子齋帥上戍主為正七品
寧遠振威二將軍左右監門府長史太子左右衛宗衛
等率左右虞候左右内率等府長史符璽御府殿内等
直長上州錄事参軍事左右領軍府掾屬親王府東西
閤祭酒中縣令上郡丞太子親衛將作丞勲衛親王府
参軍事上鎮長史(已前上階)伏波輕車二將軍太學太常二
博士武騎常侍奉朝請國子助教親王府諸曹行参軍
太子直後太子左右監門直長大興長安縣丞太子侍
醫侍御史太史令上州諸曹参軍事左右監門府太子
左右衛左右宗衛左右虞候左右内率等司馬上鎮司
馬為從七品
宣威明威二將軍協律郎都水丞殿内將軍太子左右
監門率府長史别將下縣令中郡丞中州錄事参軍事
上上州諸曹行参軍事親王府行参軍左右領軍府錄
事参軍事中鎮長史太子内坊丞太子勲衛(已前上階)襄威
厲威二將軍殿内御史掖庭宫闈二令上署令(公車郊社太廟)
(太祝平準太樂驊騮武庫典客鈎盾左藏太倉左尚方右尚方司染典農京市太官鼓吹)太子左右
監門率府司馬中州諸曹参軍事左右衛武衛武候等
府錄事参軍事左右領軍府諸曹参軍事内尚食丞中
戍主上戍副為正八品
威戎討宼二將軍四門博士主書門下錄事尚書都事
監察御史内謁者監上關令中署令(太醫右藏黃藏乘黃龍廐衣冠守宫)
(華林上林掌治導官左校右校牛羊典牧)下郡丞下州錄事参軍事中州諸
曹行参軍備身左右衛武衞武候領左右等府諸曹参
軍事左右領軍府諸曹行参軍太子左右衞宗衛率等
府錄事参軍事下鎮長史太子翊衛(已前上階)盪宼盪難二
將軍親王府長史行参軍及典籖員外將軍統軍太子
三寺丞中關令奚官内僕二令下署令(諸陵崇玄大卜車府清商司儀)
(肴藏良醖掌醢甄官廩犧)上津尉下州諸曹参軍事左右衛武衛武
候等府諸曹行参軍領左右府鎧曹行参軍左右監門
太子左右衞宗衞等率左右虞候左右内率等府諸曹
参軍事掌船局都尉上鎮諸曹参軍事上縣丞上郡尉
為從八品
殄宼殄難二將軍太學助教太子備身大理寺律博士
諸校書郎都水参軍事内史錄事内謁者令内寺伯中
縣丞下關令中津尉下州諸曹行参軍上州行参軍左
右監門府鎧曹行参軍太子左右衞宗衛虞候府等諸
曹行参軍太子左右内率府鎧曹行参軍左右領軍府
行参軍中鎮諸曹参軍事上鎮士曹行参軍中郡尉(已前)
(上階)掃宼掃難二將軍殿内司馬督太子食官典倉司藏
等令尚食尚醫軍主太史掖庭宫闈局等丞上署丞太
子左右監門率府諸曹参軍事中州行参軍左右衞武
衞武候等府行参軍上州典籖下戍主上關丞太子典
膳藥藏等局丞下郡尉典客署掌客司辰師為正九品
曠野横野二將軍掖庭局宫教博士太祝太子廐牧令
太子校書下縣丞中署丞左右監門率府鎧曹行参軍
下州行参軍中州典籖左右監門府太子左右衞宗衞
虞候率府等行参軍正字太子内坊丞直中關上津丞
下鎮諸曹参軍事中鎮士曹行参軍上縣尉(已前上階)偏裨
二將軍四門助教書算學博士奉禮郎員外司馬督幢
主奚官内僕等局丞下署丞下州典籖内謁者局丞中
津丞中縣尉太子正字太史監候太官監膳御府局監
事左右校及掖庭監作太史司歴諸樂師為從九品
又有流内視品十四等
行臺尚書令為視正二品
上總管行臺尚書僕射為視從二品
中總管行臺諸曹尚書為視正三品
下總管為視從三品
行臺尚書左右丞為視從四品
同州總監隴右牧總監為視從五品
行臺諸曹侍郎為視正六品
上柱國嗣王郡王柱國府長史司馬諮議参軍事鹽池
總監同州隴右牧總副監王二王後國令為視從六品
上大將軍大將軍府長史司馬上柱國嗣王郡王柱國
府掾屬嗣王文學公國令王二王後大農尉典衛為視
正七品
上開府開府府長史司馬上大將軍大將軍府掾屬上
柱國嗣王郡王柱國府諸曹参軍事鹽池總副監鹽州
牧監諸屯監國子學生侯伯國令公國大農尉典衞雍
州薩保為視從七品
上儀同儀同府長史司馬上大將軍大將軍府諸曹参
軍事上柱國嗣王郡王柱國府参軍事諸曹行参軍行
臺諸監同州諸監鹽池四面監皮毛監岐州監同州總
監隴右牧監等丞諸大冶監雍州州郡主簿子男國令
侯伯國大農尉典衛王二王後國常侍為視正八品
行臺尚書都事上開府開府府諸曹参軍事上大將軍
大將軍府参軍事諸曹行参軍上柱國嗣王郡王柱國
府行参軍五岳四瀆吳山等令鹽池四面副監諸皮毛
副監行臺諸副監諸屯副監諸中冶監諸緣邊交市監
鹽池總監丞諸州州都主簿雍州西曹書佐諸曹從事
京兆郡正功曹太學生子男國大農典衞為視從八品
開府府法曹行参軍上儀同儀同府諸曹参軍事上大
將軍大將軍府行参軍上柱國嗣王郡王柱國府典籖
同州諸副監岐州副監諸小冶監鹽池牧監丞諸大冶
監丞諸緣邊交市副監諸郡正功曹京兆郡主簿諸州
西曹書佐祭酒從事雍州部郡從事公國常侍王二王
後國侍郎公主家令諸州胡二百戸已上薩保為視正
九品
儀同府法曹行参軍上開府開府府行参軍上大將軍
大將軍府典籖上儀同儀同府行参軍上開府府典籖
行臺諸監丞鹽池四面監丞皮毛監丞諸中冶監丞四
門學生諸郡主簿諸州部郡從事雍州武猛從事大興
長安縣正功曹主簿侯伯子男國常侍公國侍郎為視
從九品
又有流外勲品二品三品四品五品六品七品八品九
品之差又視流外亦有視勲品視二品視三品視四品
視五品視六品視七品視八品視九品之差極於胥吏
矣皆無上下階云
京官正一品禄九百石其下每以百石為差至正四品
是為三百石從四品二百五十石其下每以五十石為
差至正六品是為百石從六品九十石以下每以十石
為差至從八品是為五十石食封及官不判事者并九
品皆不給祿其給皆以春秋二季刺史太守縣令則計
戸而給祿各以戸數為九等之差大州六百二十石其
下每以四十石為差至於下下則三百石大郡三百四
十石其下每以三十石為差至於下下則百石大縣百
四十石其下每以十石為差至於下下則六十石其祿
唯及刺史二佐及郡守縣令
三年四月詔尚書左僕射掌判吏部禮部兵部三尚書
事御史糾不當者兼糾彈之尚書右僕射掌判都官度
支工部三尚書事又知用度餘皆依舊尋改度支尚書
為戸部尚書都官尚書為刑部尚書諸曹侍郎及内史
舍人竝加為從五品增置通事舍人十二員通舊為二
十四員廢光祿寺及都水臺入司農廢衛尉入太常尚
書省廢鴻臚亦入太常罷大理寺監評及律博士員加
置正為四人罷郡以州統縣改别駕贊務以為長史司
馬舊周齊州郡縣職自州都郡縣正已下皆州郡將縣
令至而調用理時事至是不知時事直謂之鄉官别置
品官皆吏部除授每歲考殿最刺史縣令三年一遷佐
官四年一遷佐官以曹為名者竝改為司六年尚書省
二十四司各置員外郎一人以司其曹之籍帳侍郎闕
則釐其曹事吏部又别置朝議通議朝請朝散給事承
奉儒林文林等八郎武騎屯騎驍騎游騎飛騎旅騎雲
騎羽騎八尉其品則正六品以下從九品以上上階為
郎下階為尉散官番直常出使監檢罷門下省員外散
騎常侍奉朝請通事令史員及左右衞殿内將軍司馬
督武騎常侍等員
十二年復置光祿衞尉鴻臚等寺諸州司以從事為名
者改為参軍
十三年復置都水臺國子寺罷隷太常又改寺為學
十四年諸省各置主事令史員改九等州縣為上中中
下下凡四等
十五年罷州縣鄉官
十六年内侍省加置内主事員二十人以承門閤
十八年置備身府
二十年改將作寺為監以大匠為大監初加置副監
仁夀元年改都水臺為監更名使者為監罷國子學唯
立太學一所置博士五人從五品學生七十二人
三年監門府又置門候一百二十人
煬帝即位多所改革三年定令品自第一至于第九唯
置正從而除上下階罷諸總管廢三師特進官分門下
太僕二司取殿内監名以為殿内省并尚書門下内史
祕書以為五省增置謁者司隷二臺并御史為三臺分
太府寺為少府監改内侍省為長秋監國子學為國子
監將作寺為將作監并都水監總為五監改左右衛為
左右翊衞左右備身為左右騎尉左右武衛依舊名改
領軍為左右屯衛加置左右禦改左右武候為左右候
衛是為十二衛又改領左右府為左右備身府左右監
門依舊名凡十六府其朝之班序以品之高卑為列品
同則以省府為前後省府同則以局署為前後焉
尚書省六曹各侍郎一人以貳尚書之職又增左右丞
階與六侍郎竝正四品諸曹侍郎並改為郎又改吏部
為選部郎戸部為人部郎禮部為儀曹郎兵部為兵曹
郎刑部為憲部郎工部為起部郎以異六侍郎之名廢
諸司員外郎而每增置一曹郎各為二員都司郎各一
人品同曹郎掌都事之職以都事為正八品分隷六尚
書諸司主事竝去令史之名其令史隨曹閑劇而置每
十令史置一主事不滿十者亦置一以其餘四省三臺
亦皆曰令史九寺五監諸衛府則皆曰府史後又改主
客郎為司蕃郎尋又每減一郎置承務郎一人同員外
之職
舊都督已上至上柱國凡十一等及八郎八尉四十三
號將軍官皆罷之并省朝議大夫自一品至九品置光
祿(從一品)左右光祿(左正二品右從二品)金紫(正三品)銀青光祿(從三品)
正議(正四品)通議(從四品)朝請(正五品)朝散(從五品)等九大夫建
節(正六品)奮武(從六品)宣惠(正七品)綏德(從七品)懷仁(正八品)守義
(從八品)奉誠(正九品)立信(從九品)等八尉以為散職開皇中以
開府儀同三司為四品散實官至是改為從一品同漢
魏之制位次王公門下省減給事黃門侍郎員置二人
去給事之名移吏部給事郎名為門下之職位次黃門
下置員四人從五品省讀奏案廢散騎常侍通直散騎
常侍諫議大夫散騎侍郎等常員改符璽監為郎置員
二人為從六品加錄事階為正八品以城門殿内尚食
尚藥御府等五局隷殿内省十二年又改納言為侍内
内史省減侍郎員為二人減内史舍人員為四人加置
起居舍人員二人(從六品)次舍人下改通事舍人員為謁
者臺職減主書員置四人加為正八品十二年改内史
為内書
殿内省置監(正四品)少監(從四品)丞(從五品)各一人掌諸供奉
又有奉車都尉十二人掌進御輿馬統尚食尚藥尚衣
尚舍尚乘尚輦等六局各置奉御二人(正五品)皆置直長
以貳之(正七品)尚食直長六人又有食醫員尚藥直長四
人又有侍御醫司醫醫佐員尚衣即舊御府也改名之
有直長四人尚舍即舊殿中局也改名之有直長八人
尚乘局置左右六閑一左右飛黃閑二左右吉良閑三
左右龍媒閑四左右騊駼閑五左右駃騠閑六左右天
苑閑有直長十四人又有奉乘十人尚輦有直長四人
又有掌輦六人城門置校尉一人降為正五品後又改
校尉為城門郎置員四人(從六品)自殿内省隷為門下省
官
祕書省降監為從二品增制少監一人(從四品)增著作郎
階為正五品減校書郎為十人改太史局為監進令階
為從五品又減丞為一人置司辰師八人增置監候為
十人其後又改監少監為令少令增祕書郎為從五品
加置佐郎四人(從六品)以貳郎之職降著作郎階為從五
品又置儒林郎十人(正七品)掌明經待問唯詔所使文林
郎二十人(從八品)掌撰錄文史檢討舊事此二郎皆上在
藩已來直司學士增校書郎員四十人加置楷書郎員
三十人(從九品)掌抄寫御書
御史臺增治書侍御史為正五品省殿内御史員增監
察御史員十六人加階為從七品開皇中御史直宿禁
中至是罷其制又置主簿錄事員各二人五年又降大
夫階為正四品減治書侍御史為從五品增侍御史為
正七品為掌侍從糾察其臺中簿領皆治書侍御史主
之後又增置御史從九品尋又省
謁者臺大夫一人(從四品五年改為正四品)掌受詔勞問出使慰撫
持節察授及受冤枉而申奏之駕出對御史引駕置司
朝謁者二人以貳之(從五品)屬官有丞一人主簿錄事各
一人等員又有通事謁者二十人(從六品)即内史通事舍
人之職也次有議郎二十四人通直三十六人將事謁
者三十人謁者七十人皆掌出使其後廢議郎通直將
事謁者謁者等員而置員外郎八十員尋詔門下内史
御史司隷謁者五司監受表以為恒式不復專謁者矣
尋又置散騎郎從五品二十人承議郎(正六品)通直郎(從六)
(品)各三十人宣德郎(正七品)宣義郎(從七品)各四十人徵事
郎(正八品)將仕郎(從八品)常從郎(正九品)奉信郎(從九品)各五十
人是為正員竝得祿當品又各有散員郎無員無祿尋
改常從為登仕奉信為散從自散騎已下皆主出使量
事大小據品以發之
司隷臺大夫一人(正四品)掌諸廵察别駕二人(從五品)分察
畿内一人案東都一人案京師刺史十四人(正六品)廵察
畿外諸郡從事四十人副刺史廵察其所掌六條一察
品官以上理正能不二察官人貪殘害政三察豪強姦
猾侵害下人及田宅踰制官司不能禁止者四察水旱
蟲災不以實言枉徵賦役及無災妄蠲免者五察部内
賊盗不能窮逐隐而不申者六察德行孝悌茂才異行
隐不貢者每年二月乘軺廵郡縣十月入奏置丞(從六品)
主簿(從八品)錄事(從九品)各一人後又罷司隸臺而留司隷
從事之名不為常員臨時選京官清明者權攝以行
光祿以下八寺卿皆降為從三品少卿各加置二人為
從四品諸寺上署令並增為正六品中署令為從六品
下署令為正七品始開皇中署司唯典掌受納至是署
令為判首取二卿判丞唯知勾檢令闕丞判五年寺丞
竝增為從五品
太常寺罷太祝署而留太祝員八人屬寺後又增為十
人奉禮減置六人太廟署又置隂室丞守視隂室改樂
師為正樂置十人太卜又省博士員置太卜卜正二十
人以掌其事太醫又置醫監五人正十人罷衣冠清商
二署
太僕減驊騮署入殿内尚乘局改龍廐曰典廐署有左
右駁皂二廐加置主乘司庫司廪官罷牛羊署
大理寺丞改為勾檢官增正員為六人分判獄事置司
直十六人降為從六品後加至二十人又置評事四十
八人掌頗同司直正九品
鴻臚寺改典客署為典蕃署初煬帝置四方館於建國
門外以待四方使者後罷之有事則置名隷鴻臚寺量
事繁簡臨時損益東方曰東夷使者南方曰南蠻使者
西方曰西戎使者北方曰北狄使者各一人掌其方國
及互市事每使者署典護錄事叙職叙儀監府監置互
市監及副参軍各一人錄事主綱紀叙職掌其貴賤立
功合叙者叙儀掌小大次序監府掌其貢獻財貨監置
掌安置其駞馬船車并糾察非違互市監及副掌互市
参軍事出入交易
司農但統上林太倉鉤盾導官四署罷典農華林二署
而以平凖京市隷太府
太府寺既分為少府監而但管京都市五署及平準左
右藏等凡八署京師東市曰都會西市曰利人東都東
市曰豐都南市曰大同北市曰通遠及改諸令為監唯
市署曰令
國子監依舊置祭酒加置司業一人從四品丞三人加
為從六品并置主簿錄事各一人國子學置博士正五
品助教從七品員各一人學生無常員太學博士助教
各二人學生五百人先是仁夀元年省國子祭酒博士
置太學博士員五人為從五品總知學事至是太學博
士降為從六品
將作監改太監少監為大匠少匠丞加為從六品統左
右校及甄官署五年又改大匠為大監正四品少匠為
少監正五品十三年又改監少監為令少令丞加品至
從五品
少府監置監從三品少監從四品各一人丞從五品二
人統左尚右尚内尚司織司染鎧甲弓弩掌冶等署復
改監少監為令少令併司織司染為織染署廢鎧甲弓
弩二署
都水監改為使者增為正五品丞為從七品統舟檝河
渠二署舟檝署每津置尉一人五年又改使者為監四
品加置少監為五品後又改監少監為令從三品少令
從四品
長秋監置令一人正四品少令一人從五品丞二人正
七品竝用士人改内常侍為内承奉置二人正五品給
事為内承直置四人從五品竝用宦者罷内謁者官領
掖庭宫闈奚官等三署竝参用士人後又置内謁者員
十二衛各置大將軍一人將軍二人總府事并統諸鷹
揚府改驃騎為鷹揚郎將正五品車騎為鷹揚副郎將
從五品大都督為校尉帥都督為旅帥都督為隊正增
置隊副以貳之改三衛為三侍其直閤將軍直寢奉車
都尉駙馬都尉直齋别將統軍軍主幢主之屬竝廢以
武候府司辰師員隷為太史局官其軍士左右衛所領
名為驍騎左右驍衛所領名豹騎左右武衛所領名熊
渠左右屯衛所領名羽林左右禦衛所領名射聲左右
候衛所領名佽飛而總號衛士每衞置護軍四人掌副
貳將軍將軍無則一人攝尋改護軍為武賁郎將正四
品而置武牙郎將六人副焉從四品諸衞皆置長史從
五品又有錄事参軍司倉兵騎鎧等員翊衞又加有親
侍鷹揚府每府置鷹揚郎將一人正五品副鷹揚郎將
一人從五品各有司馬及兵倉兩司其府領親勲武三
侍非翊衞府皆無三侍鷹揚每府置越騎校尉二人掌
騎士步兵校尉二人領步兵竝正六品外軍鷹揚官竝
同左右候衞增置察非掾二人專糾彈之事五年又改
副郎將竝為鷹擊郎將
左右領左右府改為左右備身府各置備身郎將一人
又各置直齋二人以貳之竝正四品掌侍衞左右統千
牛左右司射左右各十六人竝正六品(千牛掌執千牛刀宿衛司射掌)
(供御弓箭)置長史正六品錄事司兵倉騎参軍等員竝正八
品有折衝郎將各三人正四品掌領驍果又各置果毅
郎將以領之以貳之從四品其驍果置左右雄武府雄
武郎將以領之以武勇郎將為副員同鷹揚鷹擊有司
兵司騎二局竝置参軍事左右監門府改將軍為郎將
各置一人正四品直閤各六人正五品置官屬竝同備
身府又增左右門尉員一百二十人正六品置門候員
二百四十人正七品竝分掌門禁守衞
門下坊減内舍人洗馬員各置二人減侍醫置二人改
門大夫為宫門監正字為正書
典書坊改太子舍人為管記舍人減置四人改通事舍
人為宣令舍人為八員家令改為司府令内坊承直改
為典直
左右衞率改為左右侍率正四品改親衞為功曹勲衞
為義曹翊衞為良曹罷直齋直閤員
左右宗衛率改為左右武侍率正四品
左右虞候開府改為左右虞候率正四品并置副率
左右内率降為正五品千牛備身改為司仗左右備身
左右改為主射左右各員八人
左右監門率改為宫門將降為正五品監門直長改為
直事置六十人
開皇中置國王郡王國公郡公縣公侯伯子男為九等
者至是唯留王公侯三等餘竝廢之
王府諸司参軍更名諸司屬参軍則直以屬為名改國
令為家令自餘以國為名者皆去之
行宫所在皆立總監以司之上宫正五品中宫從五品
下宫正七品隴右諸牧置左右牧監各一人以司統之
罷州置郡郡置太守上郡從三品中郡正四品下郡從
四品京兆河南則俱為尹竝正三品罷長史司馬置贊
務一人以貳之(京兆河南從四品上郡正五品中郡從五品下郡正六品)次置東西
曹掾(京兆河南從五品上郡正六品中郡從六品下郡正七品)主簿司功倉戸兵法
士曹等書佐各因郡之大小而為增減改行参軍為行
書佐舊有兵處則刺史帶諸軍事以統之至是别置都
尉副都尉都尉正四品領兵與郡不相知副都尉正五
品又置京輔都尉從三品立府於潼關主兵領遏并置
副都尉從四品又置諸防主副官掌同諸鎮大興長安
河南洛陽四縣令並增為正五品諸縣皆以所管閑劇
及衝要以為等級丞主簿如故其後諸郡各加置通守
一人位次太守京兆河南則謂之内史又改郡贊務為
丞位在通守下縣尉為縣正尋改正為戸曹法曹分司
以丞郡之六司河南洛陽長安大興則加置功曹而為
三司司各二人郡縣佛寺改為道場道觀改為玄壇各
置監丞京都諸坊改為里皆省除里司官以主其事帝
自三年定令之後驟有制置制置未久隨復改易其餘
不可備知者盖史之闕文云
隋書卷二十八
