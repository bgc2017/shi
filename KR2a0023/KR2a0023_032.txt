隋書卷三十二
唐太尉揚州都督監修國史上柱國趙國公臣長孫無忌等撰
志第二十七
經籍一(經)
夫經籍也者機神之妙旨聖哲之能事所以經天地緯
陰陽正紀綱弘道德顯仁足以利物藏用足以獨善學
之者將殖焉不學者將落焉大業崇之則成欽明之德
匹夫克念則有王公之重其王者之所以樹風聲流顯
號美教化移風俗何莫由乎斯道故曰其為人也溫柔
敦厚詩教也疏通知遠書教也廣博易良樂教也絜靜
精微易教也恭儉莊敬禮教也屬辭比事春秋教也遭
時制宜質文迭用應之以通變通變之以中庸中庸則
可久通變則可大其教有適其用無窮實仁義之陶鈞
誠道德之橐籥也其為用大矣隨時之義深矣言無得
而稱焉故曰不疾而速不行而至今之所以知古後之
所以知今其斯之謂也是以大道方行俯龜象而設卦
後聖有作仰鳥跡以成文書契已傳繩木棄而不用史
官既立經籍於是興焉夫經籍也者先聖據龍圖握鳳
紀南面以君天下者咸有史官以紀言行言則左史書
之動則右史書之故曰君舉必書懲勸斯在考之前載
則三墳五典八索九丘之類是也下逮殷周史官尤備
紀言書事靡有闕遺則周禮所稱太史掌建邦之六典
八法八則以詔王治小史掌邦國之志定世繫辨昭穆
内史掌王之八柄策命而貳之外史掌王之外令及四
方之志三皇五帝之書御史掌邦國都鄙萬民之治令
以贊冡宰此則天子之史凡有五焉諸侯亦各有國史
分掌其職則春秋傳晉趙穿弑靈公太史董狐書曰趙
盾弑其君以示於朝宣子曰不然對曰子為正卿亡不
越境反不討賊非子而誰齊崔杼弑莊公太史書曰崔
杼弑其君崔子殺之其弟嗣書死者二人其弟又書乃
舍之南史聞太史盡死執簡以往聞既書矣乃還楚靈
王與右尹子革語左史倚相趨而過王曰此良史也能
讀三墳五典八索九丘然則諸侯史官亦非一人而已
皆以記言書事太史總而裁之以成國家之典不虚美
不隱惡故得有所懲勸遺文可觀則左傳稱周志國語
有鄭書之類是也暨夫周室道衰紀綱散亂國異政家
殊俗襃貶失實隳紊舊章孔丘以大聖之才當傾頽之
運歎鳳鳥之不至惜將墜於斯文乃述易道而删詩書
修春秋而正雅頌壞禮崩樂咸得其所自哲人萎而微
言絶七十子散而大義乖戰國縱横眞偽莫辨諸子之
言紛然淆亂聖人之至德喪矣先王之要道亡矣陵夷
踳駮以至于秦秦政奮豺狼之心剗先代之迹焚詩書
坑儒士以刀筆吏為師制挾書之令學者逃難竄伏山
林或失本經口以傳說漢氏誅除秦項未及下車先命
叔孫通草緜蕝之儀救擊柱之弊其後張蒼治律歴陵
賈撰新語曹參薦蓋公言黃老惠帝除挾書之律儒者
始以其業行於民間猶以去聖既遠經籍散逸簡札錯
亂傳說紕繆遂使書分為二詩分為三論語有齊魯之
殊春秋有數家之傳其餘互有踳駮不可勝言此其所
以博而寡要勞而少功者也武帝置太史公命天下計
書先上太史副上丞相開獻書之路置寫書之官外有
太常太史博士之藏内有延閣廣内祕室之府司馬談
父子世居太史探采前代斷自軒皇逮于孝武作史記
一百三十篇詳其體制蓋史官之舊也至于孝成祕藏
之書頗有亡散乃使謁者陳農求遺書於天下命光祿
大夫劉向校經傳諸子詩賦步兵校尉任宏校兵書太
史令尹咸校數術太醫監李柱國校方技每一書就向
輒撰為一錄論其指歸辨其訛謬叙而奏之向卒後哀
帝使其子歆嗣父之業乃徙溫室中書於天祿閣上歆
遂總括羣篇撮其指要著為七略一曰集略二曰六藝
略三曰諸子略四曰詩賦略五曰兵書略六曰術數略
七曰方技略大凡三萬三千九十卷王莽之末又被焚
燒光武中興篤好文雅明章繼軌尤重經術四方鴻生
鉅儒負袠自遠而至者不可勝算石室蘭臺彌以充積
又於東觀及仁夀閣集新書校書郎班固傅毅等典掌
焉並依七略而為書部固又編之以為漢書藝文志董
卓之亂獻帝西遷圖書縑帛軍人皆取為帷囊所收而
西猶七十餘載兩京大亂掃地皆盡魏氏代漢采掇遺
亡藏在祕書中外三閣魏祕書郎鄭默始制中經祕書
監荀勖又因中經更著新簿分為四部總括羣書一曰
甲部紀六藝及小學等書二曰乙部有古諸子家近世
子家兵書兵家術數三曰丙部有史記舊事皇覽簿雜
事四曰丁部有詩賦圖讚汲冢書大凡四部合二萬九
千九百四十五卷但錄題及言盛以縹囊書用緗素至
於作者之意無所辨論惠懷之亂京華蕩覆渠閣文籍
靡有孑遺東晉之初漸更鳩聚著作郎李充以勖舊簿
校之其見存者但有三千一十四卷充遂總没衆篇之
名但以甲乙為次自爾因循無所變革其後中朝遺書
稍流江左宋元嘉八年祕書監謝靈運造四部目錄大
凡六萬四千五百八十二卷元徽元年祕書丞王儉又
造目錄大凡一萬五千七百四卷儉又别撰七志一曰
經典志紀六藝小學史記雜傳二曰諸子志紀今古諸
子三曰文翰志紀詩賦四曰軍書志紀兵書五曰隂陽
志紀隂陽圖緯六曰術藝志紀方技七曰圖譜志紀地
域及圖書其道佛附見合九條然亦不述作者之意但
於書名之下每立一傳而又作九篇條例編乎首卷之
中文義淺近未為典則齊永明中祕書丞王亮監謝朏
又造四部書目大凡一萬八千一十卷齊末兵火延燒
祕閣經籍遺散梁初祕書監任昉躬加部集又於文德
殿内列藏衆書華林園中總集釋典大凡二萬三千一
百六卷而釋氏不豫焉梁有祕書監任昉殷鈞四部目
錄又文德殿目錄其術數之書更為一部使奉朝請祖
暅撰其名故梁有五部目錄普通中有處士阮孝緒沉
静寡慾篤好墳史博采宋齊已來王公之家凡有書記
參校官簿更為七錄一曰經典錄紀六藝二曰記傳錄
紀史傳三曰子兵錄紀子書兵書四曰文集錄紀詩賦
五曰技術錄紀數術六曰佛錄七曰道錄其分部題目
頗有次序割析辭義淺薄不經梁武敦悅詩書下化其
上四境之内家有文史元帝克平侯景收文德之書及
公私經籍歸于江陵大凡七萬餘卷周師入郢咸自焚
之陳天嘉中又更鳩集考其篇目遺闕尚多其中原則
戰爭相尋干戈是務文教之盛苻姚而已宋武入關收
其圖籍府藏所有纔四千卷赤軸青紙文字古拙後魏
始都燕代南略中原粗收經史未能全具孝文徙都洛
邑借書於齊祕府之中稍以充實暨於爾朱之亂散落
人間後齊遷鄴頗更搜聚迄於天統武平校寫不輟後
周始基關右外逼彊隣戎馬生郊日不暇給保定之始
書止八千後稍加增方盈萬卷周武平齊先封書府所
加舊本纔至五千隋開皇三年祕書監牛弘表請分遣
使人搜訪異本每書一卷賞絹一匹校寫既定本即歸
主於是民間異書往往間出及平陳已後經籍漸備檢
其所得多太建時書紙墨不精書亦拙惡於是總集編
次存為古本召天下工書之士京兆韋霈南陽杜頵等
於祕書内補續殘缺為正副二本藏于宫中其餘以實
祕書内外之閣凡三萬餘卷煬帝即位祕閣之書限寫
五十副本分為三品上品紅瑠璃軸中品紺瑠璃軸下
品漆軸於東都觀文殿東西廂構屋以貯之東屋藏甲
乙西屋藏丙丁又聚魏已來古跡名畫於殿後起二臺
東曰妙楷臺藏古跡西曰寳臺藏古畫又於内道場集
道佛經别撰目錄大唐武德五年克平偽鄭盡收其圖
書及古跡焉命司農少卿宋遵貴載之以船泝河西上
將致京師行經底柱多被漂没其所存者十不一二其
目錄亦為所漸濡時有殘缺今考見存分為四部合條
為一萬四千四百六十六部有八萬九千六百六十六
卷其舊錄所取文義淺俗無益教理者並删去之其舊
錄所遺辭義可采有所弘益者咸附入之遠覽馬史班
書近觀王阮志錄挹其風流體制削其浮雜鄙俚離其
疏遠合其近密約文緒義凡五十五篇各列本條之下
以備經籍志雖未能研幾探賾窮極幽隱庶乎弘道設
教可以無遺闕焉夫仁義禮智所以治國也方技數術
所以治身也諸子為經籍之鼔吹文章乃政化之黼黻
皆為治之具也故列之於此志云
歸藏十三卷(晉太尉參軍薛貞注)周易二卷(魏文侯師卜子夏傳殘缺梁六卷)周
易十卷(漢魏郡太守京房章句)周易八卷(漢曲臺長孟喜章句殘缺梁十卷又有漢單父)
(長費直注周易四卷亡)周易九卷(後漢大司農鄭玄注梁又有漢南郡太守馬融注周易一卷亡)
周易五卷(漢荆州牧劉表章句梁有漢荆州五業從事宋忠注周易十卷亡)周易十一
卷(漢司空荀爽注)周易十卷(魏衞將軍王肅注)周易十卷(魏尚書郎王弼注六十四)
(卦六卷韓康伯注繫辭以下三卷王弼又撰易略例一卷梁有魏大司農鄉董遇注周易十卷魏散騎常侍荀)
(煇注周易十卷亡)周易十卷(吳太常姚信注)周易四卷(晉儒林從事黃穎注梁有十卷)
(今殘缺)周易九卷(吳侍御史虞翻注)周易十五卷(吳鬱林太守陸績注)周易
十卷(晉散騎常侍干寶注)周易三卷(晉驃騎將軍王廙注殘缺梁有十卷)周易八卷
(晉著作郎張璠注殘缺梁有十卷)周易馬鄭二王四家集解十卷周
易荀爽九家注十卷周易楊氏集二王注五卷(梁有集馬)
(鄭二王解十卷亡)周易十卷(蜀才注梁有齊安參軍費元珪注周易九卷謝氏注周易八卷尹濤)
(注周易六卷亡)周易十卷(後魏司徒崔浩注)周易十卷(梁處士何胤注梁有臨海令伏)
(曼容注周易八卷侍中朱异集注周易一百卷又周易集注三十卷亡)周易七卷(姚規注)周
易十三卷(崔覲注)周易十三卷(傅氏注)周易一帙十卷(盧氏注)
周易繫辭二卷(晉桓玄注)周易繫辭二卷(晉西中郎將謝萬等注)周易
繫辭二卷(晉太常韓康伯注)周易繫辭二卷(梁太中大夫宋褰注又有宋東陽太)
(守卞伯玉注繫辭二卷亡)周易繫辭二卷(荀柔之注)周易集注繫辭二卷
(梁有宋太中大夫徐爰注繫辭二卷亡)周易音一卷(東晉太子前率徐邈撰)周易音
一卷(東晉尚書郎李軌弘範撰)周易音一卷(范氏撰)周易幷注音七卷
(祕書學士陸德明撰)周易盡神論一卷(魏司空鍾會撰梁有周易無互體論三卷鍾會撰亡)
周易象論三卷(晉尚書郎欒肇撰)周易卦序論一卷(晉司徒右長史楊乂)
(撰)周易統略五卷(晉少府卿鄒湛撰)周易論二卷(晉馮翊太守阮渾撰)周
易論一卷(晉荆州刺史宋岱撰梁有擬周易說八卷范氏撰周易宗塗四卷干寶撰周易問難二卷)
(王氏撰周易問答一卷揚州從事徐伯珍撰周易難王輔嗣義一卷晉揚州刺史顧夷等撰周易雜論十四卷)
(亡)周易義一卷(宋陳令范歆撰)周易玄品二卷周易論十卷
(齊中書郎周顒撰梁有三十卷亡)周易論四卷(范氏撰)周易統例十卷
(崔覲撰)周易爻義一卷(干寶撰)周易乾坤義一卷(齊步兵校尉劉瓛撰)
(梁又有齊臨沂令李玉之梁釋法通等乾坤義各一卷亡)周易大義二十一卷(梁武帝撰)
周易幾義一卷(梁南平王撰梁有周易疑通五卷宋中散大夫何諲之撰周易四德例一卷劉)
(瓛撰亡)周易大義一卷(梁有周易錯八卷京房撰周易日月變例六卷虞翻陸績撰周易卦)
(象數旨六卷東晉樂安亭侯李顒撰周易爻一卷馬楷撰亡)周易大義二卷(陸德明撰)周
易釋序義三卷周易開題義十卷(梁蕃撰)周易問二十
卷周易義疏十九卷(宋明帝集羣臣講梁又有國子講易議六卷宋明帝集羣臣講)
(易義疏二十卷齊永明國學講周易講疏二十六卷又周易義三卷沈林撰亡)周易講疏三十
五卷(梁武帝撰)周易講疏十六卷(梁五經博士禇仲都撰)周易義疏十
四卷(梁都官尚書蕭子政撰)周易繫辭義疏三卷(蕭子政撰)周易講疏
三十卷(陳諮議參軍張機撰)周易文句義二十卷(梁有擬周易義疏十三卷)周
易義疏十六卷(陳尚書左僕射周弘正撰)周易私記二十卷周易
講疏十三卷(國子祭酒何妥撰)周易繫辭義疏二卷(劉瓛撰)周易
繫辭義疏一卷(梁武帝撰)周易繫辭義疏二卷(蕭子政撰梁有周易乾坤)
(三象周易新圖各一卷又周易普玄圖八卷薛景和撰周易大演通統一卷顔氏撰)周易譜一卷
右六十九部五百五十一卷(通計亡書合九十四部八百二十九卷)
昔宓羲氏始畫八卦以通神明之德以類萬物之情蓋
因而重之為六十四卦及乎三代實為三易夏曰連山
殷曰歸藏周文王作卦辭謂之周易周公又作爻辭孔
子為彖象繫辭文言序卦說卦雜卦而子夏為之傳及
秦焚書周易獨以卜筮得存唯失說卦三篇後河内女
子得之漢初傳易者有田何何授丁寬寬授田王孫王
孫授沛人施讎東海孟喜琅邪梁丘賀由是有施孟梁
丘之學又有東郡京房自云受易於梁國焦延壽别為
京氏學嘗立後罷後漢施孟梁丘京氏凡四家並立而
傳者甚衆漢初又有東萊費直傳易其本皆古字號曰
古文易以授琅邪王璜璜授沛人高相相以授子康及
蘭陵母將永故有費氏之學行於人間而未得立後漢
陳元鄭衆皆傳費氏之學馬融又為其傳以授鄭玄玄
作易注荀爽又作易傳魏代王肅王弼並為之注自是
費氏大興高氏遂衰梁丘施氏高氏亡於西晉孟氏京
氏有書無師梁陳鄭玄王弼二注列於國學齊代唯傳
鄭義至隋王注盛行鄭學浸微今殆絶矣歸藏漢初已
亡案晉中經有之唯載卜筮不似聖人之旨以本卦尚
存故取貫於周易之首以備殷易之缺
古文尚書十三卷(漢臨淮太守孔安國傳)今字尚書十四卷(孔安國傳)
尚書十一卷(馬融注)尚書九卷(鄭玄注)尚書十一卷(王肅注)尚
書十五卷(晉祠部郎謝沈撰)集解尚書十一卷(李顒注)集釋尚書
十一卷(宋給事中姜道盛注)古文尚書舜典一卷(晉豫章太守范寗注梁有尚書)
(十卷范寗注亡)尚書亡篇序一卷(梁五經博士劉叔嗣注梁有尚書二十一卷劉叔嗣注又)
(有尚書新集序一卷亡)尚書逸篇二卷古文尚書音一卷(徐邈撰梁)
(有尚書音五卷孔安國鄭玄李軌徐邈等撰)今文尚書音一卷(祕書學士顧彪撰)尚
書大傳三卷(鄭玄注)大傳音二卷(顧彪撰)尚書洪範五行傳
論十一卷(漢光祿大夫劉向注)尚書駁議五卷(王肅撰梁有尚書義問三卷鄭玄王)
(肅及晉五經博士孔晁撰尚書釋問四卷魏侍中王粲撰尚書王氏傳問二卷尚書義二卷范順問吳大尉劉)
(毅荅亡)尚書新釋二卷(李顒撰)尚書百問一卷(齊太學博士顧歡撰)尚
書大義二十卷(梁武帝撰)尚書百釋三卷(梁國子助教巢猗撰)尚書義
三卷(巢猗撰)尚書義疏十卷(梁國子助教費甝撰梁有尚書義疏四卷晉樂安王友伊)
(說撰亡)尚書義疏三十卷(蕭詧司徒蔡大寶撰)尚書義注三卷(呂文優撰)
尚書義疏七卷尚書述義二十卷(國子助教劉炫撰)尚書疏
二十卷(顧彪撰)尚書閏義一卷尚書義三卷(劉先生撰)尚書
釋問一卷(虞氏撰)尚書文外義一卷(顧彪撰)
右三十二部二百四十七卷(通計亡書合四十一部共二百九十六卷)
書之所興蓋與文字俱起孔子觀書周室得虞夏商周
四代之典刪其善者上自虞下至周為百篇編而序之
遭秦滅學至漢唯濟南伏生口傳二十八篇又河内女
子得泰誓一篇獻之伏生作尚書傳四十一篇以授同
郡張生張生授千乘歐陽生歐陽生授同郡兒寬寬授
歐陽生之子世世傳之至曾孫歐陽高謂之尚書歐陽
之學又有夏侯都尉受業於張生以授族子始昌始昌
傳族子勝為大夏侯之學勝傳從子建别為小夏侯之
學故有歐陽大小夏侯三家並立訖漢東京相傳不絶
而歐陽最盛初漢武帝時魯恭王壞孔子舊宅得其末
孫惠所藏之書字皆古文孔安國以今文校之得二十
五篇其泰誓與河内女子所獻不同又濟南伏生所誦
有五篇相合安國並依古文開其篇第以隷古字寫之
合成五十八篇其餘篇簡錯亂不可復讀並送之官府
安國又為五十八篇作傳會巫蠱事起不得奏上私傳
其業於都尉朝朝授膠東庸生謂之尚書古文之學而
未得立後漢扶風杜林傳古文尚書同郡賈逵為之作
訓馬融作傳鄭玄亦為之注然其所傳唯二十九篇又
雜以今文非孔舊本自餘絶無師說晉世祕府所存有
古文尚書經文今無有傳者及永嘉之亂歐陽大小夏
侯尚書並亡濟南伏生之傳唯劉向父子所著五行傳
是其本法而又多乖戾至東晉豫章内史梅賾始得安
國之傳奏之時又闕舜典一篇齊建武中吳姚興方於
大桁市得其書奏上比馬鄭所注多二十八字於是始
列國學梁陳所講有孔鄭二家齊代唯傳鄭義至隋孔
鄭並行而鄭氏甚微自餘所存無復師說又有尚書逸
篇出於齊梁之間考其篇目似孔壁中書之殘缺者故
附尚書之末
韓詩二十二卷(漢常山太傅韓嬰薛氏章句)韓詩翼要十卷(漢侯芭傳)韓
詩外傳十卷(梁有韓詩譜二卷詩神泉一卷漢有道徵士趙曄撰亡)毛詩二十卷
(漢河間太守毛萇傳鄭氏箋梁有毛詩十卷馬融注亡)毛詩二十卷(王肅注梁有毛詩二十卷)
(鄭玄王肅合注毛詩二十卷謝沈注毛詩二十卷晉兖州别駕江熙注亡)集注毛詩二十四
卷(梁桂州刺史崔靈恩注梁有毛詩序一卷梁隱居先生陶弘景注亡)毛詩箋音證十卷
(後魏太常卿劉芳撰梁有毛詩音十六卷徐邈等撰毛詩音二卷徐邈撰毛詩音隱一卷于氏撰亡)毛詩
幷注音八卷(祕書學士魯世達撰)毛詩譜三卷(吳太常卿徐整撰)毛詩譜
二卷(太叔求及劉炫注)謝氏毛詩譜鈔一卷(梁有毛詩雜議難十卷漢侍中賈逵)
(撰亡)毛詩義問十卷(魏太子文學劉楨撰)毛詩義駮八卷(王肅撰)毛詩
奏事一卷(王肅撰有毛詩問難二卷王肅撰亡)毛詩駮一卷(魏司空王基撰殘缺梁五)
(卷又有毛詩荅問駮譜合八卷又毛詩釋義十卷謝沈撰毛詩義四卷毛詩箋傳是非二卷並魏祕書郞劉璠)
(撰毛詩荅雜問七卷吳侍中韋昭侍中朱育等撰毛詩義注四卷亡)毛詩異同評十卷(晉長)
(沙太守孫毓撰)難孫氏毛詩評四卷(晉徐州從事陳統撰梁有毛詩表隱二卷陳統撰亡)
毛詩拾遺一卷(郭璞撰梁又有毛詩略四卷亡)毛詩辯異三卷(晉給事郎楊乂)
(撰梁有毛詩背隱義二卷宋中散大夫徐廣撰毛詩引辨一卷宋奉朝請孫暢之撰毛詩釋一卷宋金紫光祿)
(大夫何偃撰毛詩檢漏義二義梁給事郎謝曇濟撰毛詩總集六卷毛詩隐義十卷並梁處士何胤撰亡)毛
詩異義二卷(楊乂撰梁有毛詩雜義五卷楊乂撰毛詩義疏十卷謝沉撰毛詩雜義四卷晉江州)
(刺史殷仲堪撰毛詩義疏五卷張氏撰亡)毛詩集解叙義一卷(顧歡等撰)毛詩序
義二卷(宋通直郎雷次宗撰梁有毛詩義一卷雷次宗撰毛詩序注一卷宋交州刺史阮珍之撰毛詩)
(序義七卷孫暢之撰亡)毛詩集小序一卷(劉炫注)毛詩序義疏一卷
(劉瓛等撰殘缺梁三卷梁有毛詩篇次義一卷劉瓛撰毛詩雜義注三卷亡)毛詩發題序義
一卷(梁武帝撰)毛詩大義十一卷(梁武帝撰梁有毛詩十五國風義二十卷梁簡文撰)
毛詩大義十三卷毛詩草木蟲魚疏二卷(烏程令吳郡陸璣撰)
毛詩義疏二十卷(舒援撰)毛詩誼府三卷(後魏安豐王元延明撰)毛
詩義疏二十八卷(蕭巋散騎常侍沈重撰)毛詩義疏一一十卷毛
詩義疏二十九卷毛詩義疏十卷毛詩義疏十一
卷毛詩義疏二十八卷毛詩述義四十卷(國子助教劉炫)
(撰)毛詩章句義疏四十卷(魯世達撰)毛詩釋疑一卷(梁有毛詩圖三)
(卷毛詩孔子經圖十二卷毛詩古聖賢圖二卷亡)葉詩二十卷(宋奉朝請葉遵注)
右三十九部四百四十二卷(通計亡書合七十六部六百八十三卷)
詩者所以導達心靈歌詠情志者也故曰在心為志發
言為詩上古人淳俗樸情志未惑其後君尊於上臣卑
於下面稱為謟目諫為謗故誦美譏惡以諷刺之初但
歌詠而已後之君子因被管絃以存勸戒夏殷已上詩
多不存周氏始自后稷而公劉克篤前烈太王肇基王
迹文王光昭前緒武王克平殷亂成王周公化至太平
誦美盛德踵武相繼幽厲板蕩怨刺並興其後王澤竭
而詩亡魯太師摯次而錄之孔子删詩上采商下取魯
凡三百篇至秦獨以為諷誦不滅漢初有魯人申公受
詩於浮丘伯作詁訓是為魯詩齊人轅固生亦傳詩是
為齊詩燕人韓嬰亦傳詩是為韓詩终於後漢三家並
立漢初又有趙人毛萇善詩自云子夏所傳作詁訓傳
是為毛詩古學而未得立後漢有九江謝曼卿善毛詩
又為之訓東海衞敬仲受學於曼卿先儒相承謂之毛
詩序子夏所創毛公及敬仲又加潤益鄭衆賈逵馬融
並作毛詩傳鄭玄作毛詩箋齊詩魏代已亡魯詩亡於
西晉韓詩雖存無傳之者唯毛詩鄭箋至今獨立又有
葉詩奉朝請葉遵所注立義多異世所不行
周官禮十二卷(馬融注)周官禮十二卷(鄭玄注)周官禮十二
卷(王肅注)周官禮十二卷(伊說注)周官禮十二卷(干寳注梁又有周官)
(寧朔新書八卷晉燕王師王懋約撰亡)集注周官禮二十卷(崔靈恩注)禮音三
卷(劉昌宗撰)周官禮異同評十二卷(晉司空長史陳劭撰)周官禮駮難
四卷(孫略撰梁有周官駮難三卷孫琦問干寳駮晉散騎常侍虞喜撰)周官禮義疏四
十卷(沈重撰)周官禮義疏十九卷周官禮義疏十卷
周官禮義疏九卷周官分職四卷周官禮圖十四卷
(梁有郊祀圖二卷亡)儀禮十七卷(鄭玄注)儀禮十七卷(王肅注梁有李軌劉昌宗)
(音各一卷鄭玄音二卷亡)儀禮義疏見二卷儀禮義疏六卷喪
服經傳一卷(馬融注)喪服經傳一卷(鄭玄注)喪服經傳一卷
(王肅注)喪服經傳一卷(晉給事中袁準注)集注喪服經傳一卷(晉廬)
(陵太守孔倫撰)喪服經傳一卷(陳銓注)集注喪服經傳一卷(宋太中大)
(夫裴松之撰)略注喪服經傳一卷(雷次宗注)集注喪服經傳二卷
(宗丞相諮議參軍蔡超宗注梁又有喪服經傳一卷宋徵士劉道拔注亡)集觧喪服經傳二
卷(齊東平太守田僧紹觧)喪服義疏二卷(梁步兵校尉五經博士賀瑒撰梁又有喪服經)
(傳義疏五卷齊散騎郎司馬瓛撰喪服經傳義疏二卷齊給事中樓幼瑜撰喪服經傳義疏一卷劉瓛撰喪服)
(經傳義疏一卷齊徵士沈麟士撰亡)喪服經傳義疏一卷(梁尚書左丞何佟之撰)喪
服傳一卷(梁通直郎裴子野撰)喪服文句義疏十卷(陳國子助教皇侃撰)喪
服義十卷(陳國子祭酒謝嶠撰)喪服義鈔三卷(梁有喪服經傳隱義一卷亡)喪
服要記一卷(王肅注)喪服要記一卷(蜀丞相蔣琬撰梁有喪服變除圖五卷吳)
(齊王傳射慈撰亡)喪服要集二卷(晉征南將軍杜預撰又有喪服要記二卷晉侍中劉逵撰)
(亡)喪服儀一卷(晉太保衞瓘撰梁有喪服要六卷晉司空賀循撰喪服要問六卷劉德明撰喪)
(服三十一卷宋員外郎散騎庾蔚之撰喪服要問二卷張耀撰喪服難問六卷崔凱撰喪服雜記二十卷伊氏)
(撰喪服釋疑二十卷孔智撰亡)漢荆州刺史劉表新定禮一卷喪服
要略一卷(晉太學博士環濟撰)喪服要略二卷喪服制要一卷
(徐氏撰)喪服譜一卷(鄭玄注)喪服譜一卷(晉開府儀同三司蔡謨撰)喪服
譜一卷(賀循撰)喪服變除一卷(晉散騎常侍葛洪撰)凶禮一卷(晉廣陵相)
(孔衍撰)喪服要記十卷(賀循撰梁有喪服要記宋員外常侍庾蔚之注又喪服世要一卷庾)
(蔚之撰喪服集議十卷宋撫軍司馬費沈撰亡)喪服古今集記三卷(齊太尉王儉撰)喪
服世行要記十卷(齊光祿大夫王逸撰)喪服荅要難一卷(袁祈撰)喪
服記十卷(王氏撰)喪服五要一卷(嚴氏撰)駮喪服經傳一卷
(卜氏傳)喪服疑問一卷(樊氏撰)喪服圖一卷(王儉撰)喪服圖一
卷(賀遊撰)喪服圖一卷(崔逸撰梁有喪服祥禫雜議二十九卷喪服雜議故事二十一卷又)
(戴氏喪服五家要記圖譜五卷喪服君臣圖儀一卷亡)五服圖一卷五服圖儀
一卷喪服禮圖一卷五服略例一卷喪服要問
一卷喪服問荅目十三卷(皇侃撰)喪服假寧制三卷
喪禮五服七卷(大將軍袁憲撰)論喪服決一卷喪禮鈔三卷
(王隆伯撰)大戴禮記十三卷(漢信都王太傅戴德撰梁有諡法三卷後漢安南太守劉熙注)
(亡)夏小正一卷(戴德撰)禮記十卷(漢北中郎將盧植注)禮記二十卷
(漢九江太守戴聖撰鄭玄注)禮記三十卷(王肅注梁有禮記十二卷葉遵注亡)禮記寧
朔新書八卷(王懋約注梁有二十卷)月令章句十二卷(漢左中郎將蔡邕撰)
禮記音義隱一卷(謝氏撰)禮記音二卷(宋中散大夫徐爰撰梁有鄭玄王肅)
(射慈射貞孫毓繆炳音各一卷蔡謨東晉安北諮議參軍曹躭國子助教尹毅李軌員外郎范宣音各二卷徐)
(邈音三卷劉昌宗音五卷亡)禮記音義隱七卷禮記三十卷(魏祕書監)
(孫炎注)禮略二卷禮記要鈔十卷(緱氏撰梁有禮義四卷魏侍中鄭小同撰)
(摭遺别記一卷樓幼瑜撰亡)禮記新義疏二十卷(賀瑒撰梁有義疏三卷宋豫章郡丞)
(雷肅之撰亡)禮記義疏九十九卷(皇侃撰)禮記講疏四十八卷
(皇侃撰)禮記義疏四十卷(沈重撰)禮記義十卷(何氏撰)禮記義
疏三十八卷禮記疏十一卷禮記大義十卷(梁武帝撰)
禮記文外大義二卷(祕書學士禇暉撰)禮大義十卷禮記義
證十卷(劉芳撰)禮大義章七卷喪禮雜義三卷禮記
中庸傳二卷(宋散騎常侍戴顒撰)中庸講疏一卷(梁武帝撰)私記制旨
中庸義五卷禮記略解十卷(庾氏撰)禮記評十一卷(劉雋)
(撰)石渠禮論四卷(戴聖撰梁有羣儒疑義十二卷戴聖撰)禮論三百卷(宋御)
(史中丞何承天撰)禮論條牒十卷(宋太尉參軍任預撰)禮論帖三卷(任預撰梁)
(四卷)禮論鈔二十卷(庾蔚之撰)禮論要鈔十卷(王儉撰梁三卷)禮論要
鈔一百卷(賀瑒撰)禮論鈔六十九卷禮論要鈔十卷(梁有)
(齊御史中丞荀萬秋鈔略二卷尚書儀曹郎丘季彬論五十八卷議一百三十卷統六卷亡)禮論荅
問八卷(宋中散大夫徐廣撰)禮論荅問十三卷(徐廣撰)禮荅問二卷
(徐廣撰殘缺梁十一卷)禮荅問六卷(庾蔚之撰)禮荅問三卷(王儉撰梁有晉益夀)
(令吳商禮難十二卷雜義十二卷又禮議雜記故事十三卷喪雜事二十卷宋光祿大夫傅隆議二卷祭法五)
(卷亡)禮荅問十二卷禮雜問十卷(范寗撰)禮荅問十卷(何佟)
(之撰梁二十卷)禮雜問十卷禮雜荅問八卷禮雜荅問六
卷禮雜問荅鈔一卷(何佟之撰)問禮俗十卷(董勛撰)問禮俗
九卷(董子弘撰)荅問雜儀二卷(任預撰)禮義荅問八卷(王儉撰)禮
疑義五十二卷(梁護軍周捨撰)制旨革牲大義三卷(梁武帝撰)禮樂
義十卷禮祕義三卷三禮目錄一卷(鄭玄撰梁有陶弘景注一)
(卷亡)三禮義宗三十卷(崔靈恩撰)三禮宗略二十卷(元延明撰)三禮
大義十三卷三禮大義四卷三禮雜大義三卷(梁有)
(司馬法三卷李氏訓記三卷又郊丘議三卷魏太尉蔣濟撰祭法五卷又明堂議三卷王肅撰雜祭法六卷晉)
(司空中郎盧諶撰祭典三卷晉安北將軍范汪撰七廟議一卷又後養議五卷干寳撰雜鄉射等議三卷晉太)
(尉庾亮撰逆降義三卷宋特進顔延之撰逆降義一卷田僧紹撰分眀士制三卷何承天撰釋疑二卷郭鴻撰)
(荅問四卷徐廣撰荅問五十卷何胤撰又荅問十卷亡)三禮圖九卷(鄭玄及後漢侍中阮諶等)
(撰)周室王城明堂宗廟圖一卷(祁諶撰梁又有冠服圖一卷五宗圖一卷月令)
(圖一卷亡)
右一百三十六部一千六百二十二卷(通計亡書合二百一)
(十一部二千一百八十六卷)
自大道既隐天下為家先王制其夫婦父子君臣上下
親疎之節至于三代損益不同周衰諸侯僭忒惡其害
已多被焚削自孔子時已不能具至秦而頓滅漢初有
高堂生傳十七篇又有古經出於淹中而河間獻王好
古愛學收集餘燼得而獻之合五十六篇並威儀之事
而又得司馬穰苴兵法一百五十五篇及明堂隂陽之
記並無敢傳之者唯古經十七篇與高堂生所傳不殊
而字多異自高堂生至宣帝時后蒼最明其業乃為曲
臺記蒼授梁人戴德及德從兄子聖沛人慶普於是有
大戴小戴慶氏三家並立後漢唯曹元傳慶氏以授其
子襃然三家雖存並微相傳不絶漢末鄭玄傳小戴之
學後以古經校之取其於義長者作注為鄭氏學其喪
服一篇子夏先傳之諸儒多為注解今又别行而漢時
有李氏得周官周官蓋周公所制官政之法上於河間
獻王獨闕冬官一篇獻王購以千金不得遂取考工記
以補其處合成六篇奏之至王莽時劉歆始置博士以
行於世河南緱氏及杜子春受業於歆因以教授是後
馬融作周官傳以授鄭玄玄作周官注漢初河間獻王
又得仲尼弟子及後學者所記一百三十一篇獻之時
亦無傳之者至劉向考校經籍檢得一百三十篇向因
第而叙之而又得明堂隂陽記三十三篇孔子三朝記
七篇王氏史氏記二十一篇樂記二十三篇凡五種合
二百十四篇戴德刪其煩重合而記之為八十五篇謂
之大戴記而戴聖又刪大戴之書為四十六篇謂之小
戴記漢末馬融遂傳小戴之學融又足月令一篇明堂
位一篇樂記一篇合四十九篇而鄭玄受業於融又為
之注今周官六篇古經十七篇小戴記四十九篇凡三
種唯鄭注立於國學其餘並多散亡又無師說
樂社大義十卷(梁武帝撰)樂論三卷(梁武帝撰梁有樂義十一卷武帝集朝臣撰亡)
樂論一卷(衛尉少卿蕭吉撰)古今樂錄十二卷(陳沙門智匠撰)樂書七
卷(後魏丞相士曹行參軍信都芳撰)樂雜書三卷樂元一卷(魏僧撰)管
絃記十卷(凌秀撰)樂要一卷(何妥撰)樂部一卷春官樂部
五卷(梁有宋元嘉正聲伎錄一卷張解撰亡)樂府聲調六卷(岐州刺史沛國公鄭譯撰)
樂府聲調三卷(鄭譯撰)樂經四卷琴操三卷(晉廣陵相孔衍撰)
琴操鈔二卷琴操鈔一卷琴譜四卷(戴氏撰)琴經一
卷琴說一卷琴歴頭簿一卷新雜漆調絃譜一
卷樂譜四卷樂譜集二十卷(蕭吉撰)樂略四卷樂
律義四卷(沈重撰)鍾律義一卷樂簿十卷齊朝曲簿
一卷大隋總曲簿一卷推七音二卷(并尺法)樂論事
一卷樂事一卷正聲伎雜等曲簿一卷太常寺
曲名一卷太常寺曲簿十一卷歌曲名五卷歴
代樂名一卷鐘磬志二卷(公孫崇撰)樂懸一卷(何晏等撰議)樂
懸圖一卷鍾律緯辯宗見一卷當管七聲二卷(魏僧)
(撰)黃鍾律一卷(梁有鍾律緯六卷梁武帝撰亡)
右四十二部一百四十二卷(通計亡書合四十六部二百六十三卷)
樂者先王所以致神祗和邦國諧百姓安賓客悦遠人
所從來久矣周人存六代之樂曰雲門咸池大韶大夏
大濩大武其後衰微崩壞及秦而頓滅漢初制氏雖紀
其鏗鏘鼔儛而不能通其義其後竇公河間獻王常山
王張禹咸獻樂書魏晉已後雖加損益去正轉遠事在
聲樂志今錄其見書以補樂章之闕
春秋經十三卷(吳衛將軍士燮注)春秋左氏長經二十卷(漢侍中賈)
(逵章句)春秋左氏解詁三十卷(賈逵撰)春秋左氏傳解誼三
十一卷(漢九江太守服虔注)春秋左氏傳三十卷(王肅注)春秋左氏
傳三十卷(董遇章句)春秋左氏傳義注十八卷(孫毓注)春秋左
氏傳十二卷(魏司徒王朗撰)春秋左氏經傳集解三十卷(杜預撰)
春秋杜氏服氏注春秋左傳十卷(殘缺)春秋左氏傳音三
卷(魏中散大夫嵇康撰梁有服虔杜預音三卷魏高貴鄉公春秋左氏傳音三卷曹躭音尚書左人郎荀訥)
(等音四卷亡)春秋左氏傳音三卷(李軌撰)春秋左氏傳音三卷
(徐邈撰)春秋釋訓一卷(賈逵撰)春秋左氏經傳朱墨列一卷
(賈逵撰)春秋釋例十卷(漢公車徵士穎容撰梁有春秋左氏傳條例九卷漢大司農鄭衆撰)
春秋左氏膏盲釋痾十卷(服虔撰梁有春秋漢議駮二卷服虔撰亡)駮何氏
漢議二卷(鄭玄撰)春秋成長說九卷(服虔撰梁有春秋左氏達義一卷漢司徒)
(掾王玢撰亡)春秋塞難三卷(服虔撰梁有春秋雜議難五卷漢少府孔融撰春秋左氏釋駮)
(一卷王朗撰亡)春秋說要十卷(魏樂平太守糜信撰)春秋釋例十五卷(杜預)
(撰梁有春秋釋例引序一卷齊正員郎杜乾光撰亡)春秋左氏傳評二卷(杜預撰)春
秋條例十一卷(晉太尉劉寔撰梁有春秋公羊達義三卷劉寔撰亡)春秋經例十
二卷(晉方範撰梁有春秋釋滯十卷晉尚書左丞殷興撰春秋釋難三卷晉護軍范堅撰亡)春秋
左氏傳條例二十五卷春秋義例十卷春秋左傳
例苑十九卷(梁有春秋經傳說例疑隱一卷吳略撰春秋左氏分野一卷春秋十二公名一卷鄭)
(玄撰亡)春秋左氏經傳通觧四卷(王述之撰)春秋左氏傳賈服
異同略五卷(孫毓撰)春秋左氏函傳義十五卷(干寳撰)春秋
左氏區别三十卷(宋尚書功論郎何賀眞撰)春秋文苑六卷春秋
叢林十二卷春秋義林一卷春秋大夫辭三卷
春秋嘉語六卷春秋左氏諸大夫世譜十三卷春
秋五辯二卷(梁五經博士沈宏撰)春秋辯證六卷春秋旨通十
卷(主述之撰)春秋經傳解六卷(崔靈恩撰)春秋申先儒傳論十卷
(崔靈恩撰)春秋左氏傳立義十卷(崔靈恩撰)劉寔等集解春秋序
一卷春秋序論二卷(干寳撰)春秋序一卷(賀道養注)春秋序
一卷(崔靈恩撰)春秋序一卷(田元休注)春秋左傳杜預序集解一
卷(劉炫注)春秋左氏經傳義略二十五卷(陳國子博士沈文阿撰)
王元規續沈文阿春秋左氏傳義略十卷春秋義略
三十卷(陳右軍將軍張沖撰)春秋左氏義略八卷春秋五十凡
義疏二卷春秋左氏傳述義四十卷(東京太學博士劉炫撰)春
秋序義疏一卷(梁有春秋發題一卷梁簡文帝撰春秋左氏圖十卷漢太子太傅嚴彭祖撰古)
(今春秋盟會地圖一卷亡)春秋公羊傳十二卷(嚴彭祖撰)春秋公羊解詁
十一卷(漢諫議大夫何休注)春秋公羊經傳十三卷(晉散騎常侍王愆期注梁)
(有春秋公羊傳十二卷晉河南太守高龍注春秋公羊傳十四卷孔衍集觧春秋公羊音李軌晉徵士汪淳撰)
(各一卷)春秋繁露十七卷(漢膠西相董仲舒撰)春秋決事十卷(董仲舒撰)
春秋決疑論一卷春秋左氏膏肓十卷(何休撰)春秋穀
梁廢疾三卷(何休撰)春秋漢議十三卷(何休撰)駮何氏漢議
二卷(鄭玄撰梁有漢議駮二卷服虔撰亡)駮何氏漢議序一卷春秋公
羊墨守十四卷(何休撰)春秋公羊例序五卷(刁氏撰)春秋公
羊諡例一卷(何休撰梁有春秋公羊傳條例一卷何休撰春秋公羊傳問荅五卷荀爽問魏安平)
(太守徐欽荅春秋公羊論二卷晉車騎將軍庾翼問王愆期荅亡)春秋公羊解序一卷
(鮮于公撰)春秋公羊疏十二卷春秋榖梁傳十三卷(吳僕射唐)
(固注梁有春秋榖梁傳十五卷漢諫議大夫尹更始撰亡)春秋榖梁傳十二卷(魏平樂太)
(守糜信注)榖梁傳十卷(晉堂邑太守張靖注梁有春秋榖梁傳十三卷晉給事郎徐乾注春秋榖)
(梁傳十卷胡訥集解亡)春秋榖梁傳十六卷(程闡撰)春秋穀梁傳十
四卷(孔衍撰)春秋穀梁傳十二卷(徐邈撰)春秋榖梁傳十四
卷(段肅注疑漢人)春秋榖梁傳五卷(孔君楷訓殘缺梁十四卷)春秋穀梁傳
十二卷(范寗集解梁有穀梁音一卷亡)春秋穀梁傳四卷(殘缺張程孫劉四家集解)
糜信理何氏漢議二卷(魏人撰)春秋穀梁傳義十卷(徐邈撰)
春秋議十卷(何休撰)徐邈荅春秋穀梁義三卷薄叔玄
問穀梁義二卷(梁四卷)春秋穀梁傳例一卷(范寗撰)春秋公
羊穀梁傳十二卷(晉博士劉兆撰)春秋穀梁廢疾三卷(何休撰鄭玄釋)
(張靖箋)春秋公羊穀梁二傳評三卷春秋三家經本訓
詁十二卷(賈逵撰宋有三家經二卷亡)春秋三傳論十卷(魏大長秋韓益撰)
春秋經合三傳十卷(潘叔度撰)春秋成奪十卷(潘叔度撰)春秋三
傳評十卷(胡訥撰梁有春秋集三師難三卷春秋集三傳經解十卷胡訥撰今亡)春秋土
地名三卷(晉裴秀客京相璠等撰)春秋外傳國語二十卷(賈逵注)春
秋外傳國語二十一卷(虞注)飜春秋外傳章句一卷(王肅撰梁)
(二十一卷)春秋外傳國語二十二卷(韋昭注)春秋外傳國語二
十卷(晉五經博士孔晁注)春秋外傳國語二十一卷(唐固注梁有春秋古今盟)
(會地圖一卷亡)
右一百四部九百八十三卷(通計亡書合一百三十部一千一百九十)
(卷)
春秋者魯史策書之名昔成周微弱典章淪廢魯以周
公之故遺制尚存仲尼因其舊史裁而正之或婉而成
章以存大順或直書其事以示首惡故有求名而亡欲
蓋而彰亂臣賊子於是大懼其所襃貶不可具書皆口
授弟子弟子退而異說左丘明恐失其眞乃為之傳遭
秦滅學口說尚存漢初有公羊榖梁鄒氏夾氏四家並
行王莽之亂鄒氏無師夾氏亡初齊人胡母子都傳公
羊春秋授東海嬴公嬴公授東海孟卿孟卿授魯人眭
孟眭孟授東海嚴彭祖魯人顔安樂故後漢公羊有嚴
氏顔氏之學與榖梁三家並立漢末何休又作公羊解
說而左氏漢初出於張蒼之家本無傳者至文帝時梁
太傅賈誼為訓詁授趙人貫公其後劉歆典校經籍考
而正之欲立於學諸儒莫應至建武中尚書令韓歆請
立而未行時陳元最明左傳又上書訟之於是乃以魏
郡李封為左氏博士後羣儒蔽固者數廷爭之及封卒
遂罷然諸儒傳左氏者甚衆永平中能為左氏者擢高
第為講郎其後賈逵服虔並為訓解至魏遂行於世晉
時杜預又為經傳集觧穀梁范寗注公羊何休注左氏
服虔杜預注俱立國學然公羊穀梁但試讀文而不能
通其義後學三傳通講而左氏唯傳服義至隋杜氏盛
行服義及公羊穀梁浸微今殆無師說
古文孝經一卷(孔安國傳梁末亡逸今疑非古本)孝經一卷(鄭氏注梁有馬融鄭)
(衆注孝經二卷亡)孝經一卷(王肅解梁有魏散騎常侍蘇林吏部尚書何晏光祿大夫劉邵孫氏)
(等注孝經各一卷亡)孝經解讚一卷(韋昭解)孝經嘿注一卷(徐整注)集
解孝經一卷(謝萬集)集議孝經一卷(晉中書郎荀勖撰亡)集議孝經
一卷(晉東陽大守袁敬仲集梁有孝經皇義一卷宋均撰又存晉給事中楊泓處士虞槃佐孫氏東陽太)
(守殷仲文晉陵太守殷叔道丹陽尹車胤孔光各注孝經一卷荀勖注孝經二卷宋何承天費沈齊光祿大夫)
(王玄載國子博士明僧紹梁五經博士嚴植之尚書功論郎曹思文羽林監江係之江遜等注孝經各一卷釋)
(慧始注孝經一卷陶弘景集注孝經一卷諸葛循孝經序一卷亡)孝經一卷(釋慧琳注梁有晉穆)
(帝時晉孝經一卷武帝時送總明館孝經講議各一卷宋大明中東宫講齊永明三年東宫講齊永明中諸王)
(講及賀瑒講議孝經義疏各一卷齊臨沂令李玉之為始興王講孝經義疏二卷亡)孝經義疏十
八卷(梁武帝撰梁有皇太子講孝經義三卷天監八年皇太子講孝經義一卷梁簡文孝經義疏五卷蕭)
(子顯孝經義疏一卷亡)孝經敬愛義一卷(梁吏部尚書蕭子顯撰)孝經私記
四卷(無名先生撰)孝經義一卷孝經義疏一卷(趙景韶撰)孝經
義疏三卷(皇侃撰)孝經私記二卷(周弘正撰)千文孝經述義五
卷(劉炫撰)孝經講疏六卷(徐孝克撰)孝經義一卷(梁揚州文學從事太史叔)
(明撰梁有孝經玄孝經圖各一卷孝經孔子圖二卷亡)國語孝經一卷
右二十部合六十三卷(通計亡書合五十九部一百一十四卷)
夫孝者天之經地之義人之行自天子達於庶人雖尊
卑有差及乎行孝其義一也先王因之以治國家化天
下故能不嚴而順不肅而成斯實生靈之至德王者之
要道孔子既叙六經題目不同指意差别恐斯道離散
故作孝經以總會之明其枝流雖分本萌於孝者也遭
秦焚書為河間人顔芝所藏漢初芝子貞出之凡十八
章而長孫氏博士江翁少府后蒼諫議大夫翼奉安昌
侯張禹皆名其學又有古文孝經與古文尚書同出而
長孫有閨門一章其餘經文大較相似篇簡缺解又有
衍出三章幷前合為二十二章孔安國為之傳至劉向
典校經籍以顔本比古文除其繁惑以十八章為定鄭
衆馬融並為之注又有鄭氏注相傳或云鄭玄其立義
與玄所注餘書不同故疑之梁代安國及鄭氏二家並
立國學而安國之本亡於梁亂陳及周齊唯傳鄭氏至
隋祕書監王劭於京師訪得孔傳送至河間劉炫炫因
序其得喪述其議疏講於人間漸聞朝廷後遂著令與
鄭氏並立儒者諠諠皆云炫自作之非孔舊本而祕府
又先無其書又云魏氏遷洛未達華語孝文帝命侯伏
侯可悉陵以夷言譯孝經之旨教于國人謂之國語孝
經今取以附此篇之末
論語十卷(鄭玄注梁有古文論語十卷鄭玄注又王肅虞翻譙周等注論語各十卷亡)論語
九卷(鄭玄注晉散騎常侍虞喜讚)集解論語十卷(何晏集)集注論語六
卷(晉八卷晉太保衛瓘注梁有論語補闕二卷宋明帝補衛瓘闕亡)論語集義八卷(晉尚)
(書左中兵郎崔豹集梁十卷)論語十卷(晉著作郎李充注)集解論語十卷(晉廷)
(尉孫綽解梁有盈氏及孟釐注論語各十卷亡)集解論語十卷(晉兖州别駕江熙解)論語
七卷(盧氏注梁有晉國子博士梁覬益州刺史袁喬尹毅司徒左長史張馮及陽惠明宋新安太守孔澄)
(之齊員外郎虞遐及許容曹思文注釋僧智略解梁太史叔明集解陶弘景集注論語各十卷又論語音二卷)
(徐邈等撰亡)論語難鄭一卷(梁有古論語義注譜一卷徐氏撰論語隱義注三卷論語義注)
(三卷亡)論語難鄭一卷論語標指一卷(司馬氏撰)論語雜問
一卷論語孔子弟子目錄一卷(鄭玄撰)論語體略二卷
(晉太傅主簿郭象撰)論語旨序三卷(晉衞尉繆播撰)論語釋疑三卷(王弼撰)
論語釋一卷(張憑撰)論語釋疑十卷(晉尚書郎欒肇撰梁有論語釋駮三卷王)
(肅撰論語駮序二卷欒肇撰論語隱一卷郭象撰論語藏集解一卷應琛撰論語釋一卷曹毗撰論語君子無)
(所爭一卷庾亮撰論語釋一卷李充撰論語釋一卷庾翼撰論語義一卷王濛撰又蔡系論語釋一卷張隱論)
(語釋一卷郄原通鄭一卷王氏修鄭錯一卷姜處道論釋一卷亡)論語别義十卷(范廙撰梁)
(有論語疏八卷宋司空法曹張略等撰新書對張論十卷虞喜撰亡)論語義疏十卷(禇仲都撰)
論語義疏十卷(皇侃撰)論語述義十卷(劉炫撰)論語義疏八
卷論語講疏文句義五卷(徐孝克撰殘缺)論語義疏二卷(張沖)
(撰梁有論語義注圖十二卷亡)孔叢七卷(陳勝博士孔鲋撰梁有孔志十卷梁太尉參軍劉被撰亡)
孔子家語二十一卷(王肅解梁有當家語二卷魏博士張融撰亡)孔子正言
二十卷(梁武帝撰)爾雅三卷(漢中散大夫樊光注梁有漢劉歆犍為文學中黃門李巡爾雅)
(各三卷亡)爾雅七卷(孫炎注)爾雅五卷(郭璞注)集注爾雅十卷(梁黃)
(門郎沈琁注)爾雅音八卷(祕書學士江漼撰梁有爾雅音二卷孫炎郭璞撰亡)爾雅圖
十卷(郭璞撰梁有爾雅圖讚二卷郭璞撰亡)廣雅三卷(魏博士張揖撰梁有四卷)廣雅
音四卷(祕書學士曹憲撰)小爾雅一卷(李軌略解)方言十三卷(漢揚雄撰)
(郭璞主)釋名八卷(劉熙撰)辯釋名一卷(韋昭撰)五經音十卷(徐邈)
(撰)五經正名十二卷(劉炫撰)白虎通六卷五經異義十
卷(後漢太尉祭酒許愼撰)五經然否論五卷(晉散騎常侍譙周撰)五經拘沈
十卷(晉高涼太守楊方撰)五經大義三卷(戴逵撰梁有通五經五卷王氏撰五經咨疑八)
(卷周楊撰五經異同評一卷賀瑒撰五經祕表要三卷亡)五經大義十卷(後周縣伯中大夫樊)
(文深撰)經典大義十二卷(沈文阿撰)五經大義五卷(何妥撰)五經
通義八卷(梁九卷)五經義六卷(梁七卷梁又有五經義略一卷亡)五經要
義五卷(梁十七卷雷氏撰)五經析疑一十八卷(邯鄲綽撰)五經宗略
二十三卷(元延明撰)五經雜義六卷(孫暢之撰)長春義記一百卷
(梁簡文帝撰)大義九卷遊玄桂林九卷(張機撰)六經通數十
卷(梁舍人鮑泉撰)七經義綱二十九卷(樊文深撰)七經論三卷(樊文深撰)
質疑五卷(樊文深撰)經典玄儒大義序錄二卷(沈文阿撰)玄義問
荅二卷六藝論一卷(鄭玄撰)聖證論十二卷(王肅撰)鄭志
十一卷(魏侍中鄭小同撰)鄭記六卷(鄭玄弟子撰)諡法三卷(劉熙撰)諡
法十卷(特進中軍將軍沈約撰)諡法五卷(梁太府賀瑒撰)江都集禮一百
二十六卷
右七十三部七百八十一卷(通計亡書合一百一十六部一千二十七)
(卷)
論語者孔子弟子所錄孔子既敘六經講於洙泗之上
門徒三千達者七十其與夫子應荅及私相講肄言合
於道或書之於紳或事之無厭仲尼既没遂緝而論之
謂之論語漢初有齊魯之說其齊人傳者二十二篇魯
人傳者二十篇齊則昌邑中尉王吉少府宗畸御史大
夫貢禹尚書令五鹿充宗膠東庸生魯則常山都尉龔
奮長信少府夏侯勝韋丞相節侯父子魯扶卿前將軍
蕭望之安昌侯張禹並名其學張禹本授魯論晚講齊
論後遂合而考之刪其煩惑除去齊論問王知道二篇
從魯論二十篇為定號張侯論當世重之周氏包氏為
之章句馬融又為之訓又有古論語與古文尚書同出
章句煩省與魯論不異唯分子張為二篇故有二十一
篇孔安國為之傳漢末鄭玄以張侯論為本參考齊論
古論而為之注魏司空陳羣太常王肅博士周生烈皆
為義說吏部尚書何晏又為集解是後諸儒多為之注
齊論遂亡古論先無師說梁陳之時唯鄭玄何晏立於
國學而鄭氏甚微周齊鄭學獨立至隋何鄭並行鄭氏
盛於人間其孔叢家語並孔氏所傳仲尼之旨爾雅諸
書解古今之意幷五經總義附于此篇
河圖二十卷(梁河圖洛書二十四卷目錄一卷亡)河圖龍文一卷易緯
八卷(鄭玄注梁有九卷)尚書緯三卷(鄭玄注梁六卷)尚書中候五卷(鄭玄)
(注梁有八卷今殘缺)詩緯十八卷(魏博士宋均注梁十卷)禮緯三卷(鄭玄注亡)禮
記默房二卷(宋均注梁有三卷鄭玄注亡)樂緯三卷(宋均注梁有樂五鳥圖一卷亡)
春秋災異十五卷(郄萌撰梁有春秋緯三十卷宋均注春秋内事四卷春秋包命二卷春秋)
(祕事十一卷書易詩孝經春秋河洛緯祕要一卷五帝鈎命決圖一卷亡)孝經勾命決六卷
(宋均注)孝經援神契七卷(宋均注)孝經内事一卷(梁有孝經雜緯十卷)
(宋均注孝經元命包一卷孝經古祕援神二卷孝經古祕圖一卷孝經左右握二卷孝經左右契圖一卷孝經)
(雌雄圖三卷孝經異本雌雄圖二卷孝經分野圖一卷孝經内事圖二卷孝經内事星宿講堂七十二弟子圖)
(一卷又口授圖一卷又論語䜟八卷宋均注孔老䜟十二卷老子河洛䜟一卷尹公䜟四卷劉向讖二卷雜讖)
(書二十九卷堯戒舜禹一卷孔子王明鏡一卷郭文金雄記一卷王子年歌一卷嵩高道士歌一卷亡)
右十三部合九十二卷(通計亡書合三十二部共一百三十二卷)
易曰河出圖洛出書然則聖人之受命也必因積德累
業豐功厚利誠著天地澤被生人萬物之所歸往神明
之所福饗則有天命之應蓋龜龍銜負出於河洛以紀
易代之徵其理幽昧究極神道先王恐其惑人祕而不
傳說者又云孔子既敘六經以明天人之道知後世不
能稽同其意故别立緯及䜟以遺來世其書出於前漢
有河圖九篇洛書六篇云自黃帝至周文王所受本文
又别有三十篇云自初起至于孔子九聖之所增演以
廣其意又有七經緯三十六篇並云孔子所作并前合
為八十一篇而又有尚書中候洛罪級五行傳詩推度
災氾歴樞含神務孝經勾命決援神契雜讖等書漢代
有郄氏袁氏說漢末郎中郄萌集圖緯讖雜占為五十
篇謂之春秋災異宋均鄭玄並為讖律之注然其文辭
淺俗顛倒舛謬不類聖人之旨相傳疑世人造為之後
或者又加點竄非其實錄起王莽好符命光武以圖讖
興遂盛行於世漢時又詔東平王蒼正五經章句皆命
從讖俗儒趨時益為其學篇卷第目轉加增廣言五經
者皆憑讖為說唯孔安國毛公王璜賈逵之徒獨非之
相承以為祅妄亂中庸之典故因漢魯恭王河間獻王
所得古文參而考之以成其義謂之古學當世之儒又
非毁之竟不得行魏代王肅推引古學以難其義王弼
杜預從而明之自是古學稍立至宋大明中始禁圖讖
梁天監已後又重其制及高祖受禪禁之踰切煬帝即
位乃發使四出搜天下書籍與讖緯相涉者皆焚之為
吏所糾者至死自是無復其學祕府之内亦多散亡今
錄其見存列于六經之下以備異說
三蒼三卷(郭璞注秦相李斯作蒼頡篇漢揚雄作訓纂篇後漢郎中賈魴作滂喜篇故曰三蒼梁有)
(蒼頡二卷後漢司空杜林注亡)埤蒼三卷(張揖撰梁有廣蒼一卷樊恭撰亡)急就章一
卷(漢黃門令史游撰)急就章二卷(崔浩撰)急就章三卷(豆盧氏撰)吳章
二卷(陸機撰)小學篇一卷(晉下邳内史王義撰)小學九卷(楊方撰)始學
一卷勸學一卷(蔡邕撰有司馬相如凡將篇班固太甲篇在昔篇崔瑗飛龍篇蔡邕聖皇)
(篇黃初篇吳章篇蔡邕女史篇合八卷又幼學二卷朱育撰始學十二卷吳郎中項峻撰又月儀十二卷亡)
發蒙記一卷(晉著作郎束晳撰)啓蒙記三卷(晉散騎常侍顧愷之撰)啟疑
記三卷(顧愷之撰)千字文一卷(梁給事郎周興嗣撰)千字文一卷(梁國子祭)
(酒蕭子雲注)千字文一卷(胡肅注)篆書千字文一卷演千字
文五卷草書千字文一卷古今字詁三卷(張揖撰梁有難)
(字一卷錯誤字一卷並張揖撰異字二卷朱育撰字屬一卷賈魴撰亡)雜字解詁四卷(魏掖)
(庭右丞周氏撰梁有解文字七卷周成撰字義訓音六卷古今字苑十卷曹侯彦撰亡)雜字指一
卷(後漢太子中庶子郭顯卿撰)字指二卷(晉朝議大夫李彤撰梁有單行字四卷李彤撰又字)
(偶五卷亡)說文十五卷(許愼撰梁有演說文一卷庾儼默注亡)說文音隱四卷
字林七卷(晉弦令呂忱撰)字林音義五卷(宋揚州督護吳恭撰)古今字
書十卷字書三卷字書十卷字統二十一卷(楊承)
(慶撰)玉篇三十一卷(陳左將軍顧野王撰)字類敘評三卷(侯洪泊撰)要字
苑一卷(宋豫章太守謝康樂撰梁有常用字訓一卷殷仲堪撰要用字對誤四卷梁輕車參軍鄒誕生)
(撰亡)要用雜字三卷(鄒里撰梁有文字要記三卷王義撰亡)俗語難字一卷
(祕書少監王劭撰)雜字要三卷(密州行參軍李少通撰)文字整疑一卷
正名一卷文字集略六卷(梁文貞處士阮孝緒撰)今字辯疑三
卷(李少通撰)異字同音一卷(梁有釋字同音三卷宋散騎常侍吉文甫撰)字宗三
卷(薛立撰)文字譜一卷(梁有古今文字序一卷劉歊撰文字通略一卷焦子明撰亡)文
字辯嫌一卷(彭立撰)辯字一卷(戴規撰)雜字音一卷借音
字一卷音書考源一卷聲韻四十一卷(周研撰)聲類
十卷(魏左校令李登撰)韻集十卷韻集六卷(晉安復令呂静撰)四聲
韻林二十八卷(張諒撰)韻集八卷(段弘撰)羣玉典韻五卷(梁有)
(文章音韻二卷王該撰又五音韻五卷亡)韻略一卷(楊林之撰)脩續音韻決疑十
四卷(李槩撰)纂韻鈔十卷四聲指歸一卷(劉善經撰)四聲一
卷(梁太子少傅沈約撰)四聲韻略十三卷(夏侯詠撰)音譜四卷(李槩撰)韻
英三卷(釋静洪撰)通俗文一卷(服虔撰)訓俗文字略一卷(後齊黃門)
(郎顔之推撰)證俗音字略六卷(梁有詁幼二卷顔延之撰廣詁幼一卷宋給事中荀楷撰)
(亡)文字音七卷(晉蕩昌長王延撰梁有纂文三卷亡)翻眞語一卷(王延撰)眞
言鑒誡一卷字書音同異一卷敘同音義三卷
河洛語音一卷(王長孫撰)國語十五卷國語十卷鮮卑
語五卷國語物名四卷(後魏侯伏侯可悉陵撰)國語眞歌十卷
國語雜物名三卷(侯伏侯可悉陵撰)國語十八傳一卷國
語御歌十一卷鮮卑語十卷國語號令四卷國
語雜文十五卷鮮卑號令一卷(周武帝撰)雜號令一卷
古文官書一卷(後漢議郎衛敬仲撰)古今竒字一卷(郭顯卿撰)六文書
一卷四體書勢一卷(晉長水校尉衛恒撰)雜體書九卷(釋正度撰)古
今八體六文書法一卷古今篆隷雜字體一卷(蕭子政撰)
古今文等書一卷篆隷雜體書二卷文字圖二卷
古今字圖雜錄一卷(祕書學士曹憲撰)婆羅門書一卷(梁有扶南)
(胡書一卷)外國書四卷秦皇東巡會稽刻石文一卷一
字石經周易一卷(梁有三卷)一字石經尚書六卷(梁有今字石經鄭氏)
(尚書八卷亡)一字石經魯詩六卷(梁有毛詩二卷亡)一字石經儀禮
九卷一字石經春秋一卷(梁有一卷)一字石經公羊傳九
卷一字石經論語一卷(梁有二卷)一字石經典論一卷
三字石經尚書九卷(梁有十三卷)三字石經尚書五卷三
字石經春秋三卷(梁有十二卷)
右一百八部四百四十七卷(通共亡書合一百三十五部五百六十九)
(卷)
孔子曰必也正名乎名謂書字名不正則言不順言不
順則事不成說者以為書之所起起自黃帝蒼頡比類
象形謂之文形聲相益謂之字著於竹帛謂之書故有
象形諧聲會意轉注假借處事六義之别古者童子示
而不誑六年教之數與方名十歲入小學學書計二十
而冠始習先王之道故能成其德而任事然自蒼頡訖
于漢初書經五變一曰古文即蒼頡所作二曰大篆周
宣王時史籀所作三曰小篆秦時李斯所作四曰隷書
程邈所作五曰草書漢初作秦世既廢古文始用八體
有大篆小篆刻符摹印蟲書署書殳書隷書漢時以六
體教學童有古文竒字篆書隷書繆篆蟲鳥並藁書楷
書懸針垂露飛白等二十餘種之勢皆出於上六書因
事生變也魏世又有八分書其字義訓讀有史籀篇蒼
頡篇三蒼埤蒼廣蒼等諸篇章訓詁說文字林音義聲
韻體勢等諸書自後漢佛法行於中國又得西域胡書
能以十四字貫一切音文省而義廣謂之婆羅門書與
八體六文之義殊别今取以附體勢之下又後魏初定
中原軍容號令皆以夷語後染華俗多不能通故錄其
本言相傳教習謂之國語今取以附音韻之末又後漢
鐫刻七經著於石碑皆蔡邕所書魏正始中又立一字
石經相承以為七經正字後魏之末齊神武執政自洛
陽徙于鄴都行至河陽値岸崩遂没于水其得至鄴者
不盈太半至隋開皇六年又自鄴京載入長安置於祕
書内省議欲補緝立于國學尋屬隋亂事遂寢廢營造
之司因用為柱礎貞觀初祕書監臣魏徵始收聚之十
不存一其相承傳拓之本猶在祕府幷秦帝刻石附於
此篇以備小學
凡六藝經緯六百二十七部五千三百七十一卷(通計)
(亡書合九百五十部七千二百九十卷)
傳曰玉不琢不成器人不學不知道古之君子多識而
不窮畜疑以待問學不踰等教不陵節言約而易曉師
逸而功倍且耕且養三年而成一藝自孔子沒而微言
絶七十子喪而大義乖學者離羣索居各為異說至于
戰國典文遺棄六經之儒不能究其宗旨多立小數一
經至數百萬言致令學者難曉虛誦問荅脣腐齒落而
不知益且先王設教以防人欲必本於人事折之中道
上天之命略而罕言方外之理固所未說至後漢好圖
讖晉世重玄言穿鑿妄作日以滋生先王正典雜之以
祅妄大雅之論汨之以放誕陵夷至于近代去正轉疎
無復師資之法學不心解專以浮華相尚豫造雜難擬
為讎對遂有芟角反對互從等諸翻競之說馳騁煩言
以紊彛叙譊譊成俗而不知變此學者之蔽也班固列
六藝為九種或以緯書解經合為十種
隋書卷三十二
隋書卷三十二考證
經籍志一言則左史書之動則右史書之(臣映斗)按
禮記玉藻動則左史書之言則右史書之後人引用
往往互易云
周易講疏十三卷注國子祭酒何妥撰監本何妥訛
何安南監本訛何晏惟閣本作何妥按妥本傳歴國
子祭酒撰周易講疏十三卷
毛詩義問十卷注魏太子文學劉楨撰監本楨訛禎
按魏志劉楨字公幹為司空軍謀祭酒掾屬五官將
文學
毛詩草木蟲魚疏二卷注烏程令吳郡陸璣撰監本
璣訛機按宋晁公武郡齋讀書志毛詩草木鳥獸蟲
魚疏二卷吳陸璣撰或題曰陸機非也
右一百三十六部一千六百二十二卷注通計亡書合
二百一十一部二千一百八十六卷監本脫合字
按前後俱合亡書統算此亦合現存書與亡書統算
部卷乃符增合字
隋書卷三十二考證
