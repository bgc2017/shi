伊洛淵源錄傳記類三(總錄之屬)
提要
(臣)等謹案伊洛淵源錄十四卷宋朱子撰記
周子以下及程子交遊門弟子言行其身列
程門而言行無所表見甚若邢恕之反相擠
害者亦具錄其名氏以備攷其後宋史道學
儒林諸傳多據此為之蓋宋人談道學宗派
自此書始而宋人分道學門戶亦自此書始
厥後聲氣攀援轉相依附其君子各執意見
或釀為水火之爭其小人假借因緣或無所
不至葉紹翁四朝聞見錄曰程源為伊川嫡
孫無聊殊甚嘗鬻米於臨安新門之草橋後
有教之以干當路者著為學道正統圖自考
亭以下𠞰入當事姓名遂特授初品因除二
令又以輪對改合入官遷寺監丞是直以伊
洛為市矣周密齊東野語癸辛雜識所記末
派諸人之變幻又何足怪乎然朱子著書之
意則固以前言往行矜式後人未嘗逆料及
是儒以詩禮發蒙非詩禮之罪也或因是併
議此書是又以噎而廢食矣乾隆四十五年
十二月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
