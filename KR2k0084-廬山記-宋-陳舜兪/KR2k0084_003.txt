欽定四庫全書
廬山記卷三
宋陳舜俞撰
叙山南篇第三
由圓通二十里至康王谷景德觀舊名康王觀入谷中
泝澗行五里至龍泉院又二十里有水簾飛泉破巖而
下者二三十𣲖其高不可計其廣七十餘尺陸鴻漸茶
經嘗第其水為天下第一舊𫝊楚康王為秦將王翦所
窘匿于谷中因隠焉故號康王谷觀之碑刻皆言其然
考之非是也楚康王昭以春秋魯襄公之二十八年卒
魯陳鄭許之君送葬于西門之外諸侯之大夫皆至於
墓時楚方強去王翦虜負芻滅楚者凡三百二十六年
其間不容復有康王也國亡而自匿于山谷或康王之
子孫未可知也舊觀基在谷中梁大同二年道士張法
施所建隋開皇十年道士丁玄真能攝伏鬼神遷銅馬
廟于谷内而建今觀焉康王觀之西半里有大明庵由
大明庵至毘盧庵長興庵皆二里康王觀之南五里又
有乾夀庵由乾夀二里至仁王院由仁王至淨慧院七
里自康王觀由官道十五里亦至淨慧禪院淨慧舊名
黃龍靈湯院有湯泉四時沸騰為丹黃之臭須臾熟生
物病瘡人浴之有愈者黃龍山在靈湯之南亦廬山之
别峯也其南十里亦有青霞觀靈湯之東二里道傍有
謝康樂經臺又三里過栗里源有陶令醉石陶令名潛
字元亮或曰字淵明義熙三年為彭澤令曰吾安能為
五斗米折腰于鄉里小兒乃棄去賦歸去來晉書南史
有𫝊所居栗里兩山間有大石仰視懸瀑平廣可坐十
餘人元亮自放以酒故名醉石自栗里三里至承天歸
宗禪院晉咸康六年寧遠將軍江州刺史王羲之置以
捨梵僧那連耶舍尊者一名達摩多羅故有右軍墨池
至唐寶歷初僧智常居焉始大興禪刹智常大歷中得
法于江西道一禪師道一姓馬僧史謂之馬祖智常之
目重瞳以毒藥自按摩之使目眥俱赤世號赤眼歸宗
江州刺史李渤與常問答語在景德𫝊燈錄土木之盛
山南為冠金輪峯上霄鋒正居其後左右盤礴面勢平
遠昔人卜其基曰是山有翔鸞展翼之勢院東之水故
名鸞溪溪上有橋溪西石渠流泉二百餘丈因水為磑
瀹圃栽蔬規模氣象皆有可觀者金輪之峯左右有石
鏡隠現無時光潤如鑑熙寧五年夏有客遊歸宗歸謂
予言今日在寺門上見金輪峯石鏡寺僧言有居數年
未之見者上霄峰傑然最高即始皇登之謂其與霄漢
相接因名焉陳太僕卿劉删詩曰秦始瞰宇宙漢帝上
旌旃蓋謂此也世𫝊峯半如有石室中有文字云是夏
禹所刻其字大如掌文皆隠起外有石屏蔽之自上懸
縋方到春夏泉流不可辨秋冬方分明昔有好事者往
摹之僅百餘言今人無復至者艑底池亦在上霄峰後
尋陽記云吴猛乘舟龍負而行猛戒舟人閉目舟人聞
曳觸林木之聲懼而竊視龍遂委其船山頂舊𫝊故老
真見山頂猶有敗艑棲賢之東後有櫓斷源亦因猛得
名歲月久莫可考驗矣尋陽記又云山有三石梁長數
丈廣不盈尺杳然無底吴猛與弟子緣石梁而渡見金
闕玉房地皆五色文石如翬卵并有桂樹皆高丈餘輕
風時度聞鐘磬之聲見一老人坐桂樹下玉杯盛甘露
漿授猛又逢數人宛若舊識仍設玉膏猛弟子輒竊一
寶器欲來示世人須臾雲霧晦冥梁化如指猛令送還
乃手引諸徒閉目而返劉删詩故云危梁耿大壑瀑布
曳中天李白詩亦云金闕前開二峰長銀河倒掛三石
梁神仙之事固莫知其處也歸宗之傍西行百餘步有
祥符觀舊名靈溪九江錄云齊永明元年道士宋文超
依廬山南麓而創焉觀記云玉笥山記云秦亂名官者
十有三人棄官學道經于廬山内武士三人曰唐建威
李德殳宋雲刁欲遂棲焉餘十人曰不然初志歸于羣
玉洞府豈可中道而廢言訖未行一夕雷電奄至庵舍
左右化成大溪溪中盤石上有玉簡天篆曰神化靈溪
金簡標題真人受旨玉洞潛棲十人者莫知所終三武
士遂棲于溪側漢武帝時賜名靈溪觀南唐齊王景達
重修功未就而薨其賢順妃實成其志是碑也文林郎
試秘書省正字掌宫宅表奏宋渙奉命撰開寶五年太
歲壬申八月戊子朔六日樹故屋壁間有寫真題曰守
太師尚書令齊王食邑一萬戸實封三千戸李達諡昭
孝册封太弟太歲癸酉二月丙戌二十四日已酉寫由
靈溪一里至香泉院吴太和六年僧惠珍置次上塔次
下塔皆有百步相望香泉云者以流水過董奉之杏林
故名二墳即歸宗之方墳也由下塔五里至隆教院在
般若峯頂舊名般若臺隆教之旁有石門庵次布水庵
次覺性庵一名崔師臺皆不遠百步覺性之上百餘步
有重巖庵過重巖三里至謝景先草堂景先以醫技游
公卿之門丞相韓魏公及閣臺名士往往贈之詩自云
所居即杏林之故地杏林在山北事具太乙觀由謝氏
草堂三里至靈棲院一峯在其上百餘步卓然特立亦
名紫霄峯峯頂有鐵浮圖九級記云劉瑗序云周顯德
中有祥光現于其地人咸異之闕下十二尺得古記云
赤烏二年有天竺沙門以釋迦佛舍利葬焉案高𫝊傳
赤烏十年丁夘歲沙門康僧會初至建業時吴國初見
沙門容服非常有司奏應檢察權即召會詰曰佛有何
靈會曰如來遷迹已越千年遺骨舍利神應無方權以
為誕謂曰若得舍利當為造塔乃潔淨室以銅瓶加几
禮請至三七日忽聞瓶中鏘然有聲果得舍利舉朝集
觀五色照耀權復以烈火試之不焚擊之入鐵不碎
權大嗟伏即為造塔以始有佛事故號建初則其前八
年未有葬舍利者明矣世俗苟欲張大其事因失其實
多此類也景德中始易浮圖以鐵皇祐二年重修晉咸
康中梵僧耶舍卒亦墳于棲靈棲靈之下八里有三將
軍廟去歸宗一里即謂秦武士唐建威以下三人者鄉
人歲祠焉由棲靈至重雲庵四里次萬歲庵次天宫庵
皆相去百步曲天宫至餘峰庵一里餘峯之傍上山二
十里至白雲峰上有洞穴大石如室其中流泉其地可
耕今無居者山中行人望懸瀑直下數百尺皆知其出
于白雲洞由餘峯二里至先天觀舊名崇善梁大同二
年鄱陽太守楊友江置保大初女真楊保宗重修錫名
真風有保大五年歲次丁未八月壬午朔二十八日已
酉朝議郎尚書虞部員外郎武騎尉賜緋魚帶韓熙載
奉勑撰記略曰六宫之中競施服玩珠珍綵繡計逾千
萬碑隂刻當時嬪御姓氏十餘人其西北里有柳大卿
名宏建陽人官于江東樂此真境因作室焉由先天至
太虚簡寂觀二里宋陸先生之隠居也先生名修静吴
興東遷人元嘉末因市藥京邑文帝素欽其風作停霞
寶輦使左僕射徐湛宣旨留之先生固辭遂游江漢後
帝有太和之難人咸異之大明五年始置館廬山泰始
三年明帝復加詔命仍使刺史王景文敦勸屢辭不獲
乃至闕設崇虚館通仙堂以待之仍會儒釋之士講道
于莊嚴佛寺久之永徽初啟求還山不許五年三月二
日卒即之膚色如生清香不絶後三日廬山諸徒咸見
先生霓旌紛然來止須臾不知所在先生之去也常衣
布囊至是布囊挂于巖樹今西澗一峰名布囊巖賜諡
簡寂先生始以故居為簡寂觀唐太極元年二月七日
勑醮于觀有異龍羣鶴之異降詔褒異仍付史館辭多
不載觀在白雲峰之下其間一峰獨出而秀卓者曰紫
霄峰故張祜詩曰紫霄峰下草堂仙千載空遺石磬懸
其北又有屏風山丹崖紫壁縈繞盤礴實山南之甲觀
其前一里有雞籠山高百餘丈峰傍有石望之若雞一
青一赤尋陽記曰雞籠山下有澗水常深一尺泉涌如潮
晷刻不差朔望尤大其俗呼為潮泉今蕪沒無知者觀
門之上有朝真閣殿前有先生醮石高六七尺方廣丈
餘其向乾亥亦名禮斗石殿之後有道藏石刻目錄列
于四壁藏中銅天尊像耆舊云是像也本歸宗寺之佛
會昌之毁寺也為道士所得寺雖復而不還故其像衣
沙門服而加冠焉聞者哂之次有先生石磬其聲清越
祠堂之西有白雲樓觀之在梁也名簡寂館司徒右長
史太子僕射建昌縣開國侯吴興沈璿撰記天監十四
年十一月立至唐寶應中道士吴筠又作先生碑上元
二年歲次辛丑九月十三日建二碑並保大中重立是
觀也頗存陳隋至唐己來人題詠西澗懸瀑落于廡前
韋應物之為刺史也游其下故其詩卒章曰曠歲懷兹
賞行春始重尋聊將横吹笛一寫山中音其北别有瀑
水下與西澗合白雲樓坐見此二瀑苦竹亘生于山谷
春筍初出其味甘美俗𫝊廬山詩云簡寂觀中甜苦筍
歸宗寺裏淡鹹虀言皆珍快也觀門外有先生煉丹井
次有連理樹其榦合抱其根盤罩于巨石之上澗有(闕)
堅㬠衣石堅江南野人有道術亦善吟詠卒于金陵逆
旅已而人有過者嘗好澣衣曝此石上由簡寂至棲隠
觀五里古名棲隠洞舊𫝊梁昭明太子書堂也保大中
道士譚紫霄來自閩中賜號金門羽客始立觀于此譚
之在閩中號洞玄天師貞一先生棲隠之東五里有古
靈庵由古靈至開先禪院十里舊𫝊梁昭明太子之居
棲隠也又作招隠室于此南唐元宗居藩邸時為書堂
即位後保大年間始為伽藍號開先馮延己記碣見存
本朝興國二年賜名華藏鶴鳴峯在後元宗之徙南都
也至此院賞戀久之故有烈祖元宗後主之畫像及元
宗之舊榻藏焉至今開先棲賢歸宗圓通四院之僧皆
以三忌營齋以懷之由官道過澗橋上有四會亭次楊
梅亭當寺門有招隠橋橋下有石井曰招隠泉招隠者
古名也元宗始作橋焉瀑布在其西山南山北有瀑布
者無慮十餘處故貫休題廬山云小瀑便高三百尺短
松多是一千年惟此水著于前世唐徐凝詩云今古常
如白練飛一條界破青山色李白詩云飛流直下三千
尺疑是銀河落半天即此水也香爐峰與雙劒峰相連
屬在瀑水之旁遷鶯谷在其東北水源在山頂人未有
窮之者或曰西入康王谷為水簾東為開先之瀑布院
東大悲亭及諸堂榭往往隠几見之澗中之石或含雲
母可坐可卧可漱可濯澗上有石橋橋上有漱玉亭
此山南之絶致也院前過溪西一里有石碑庵大石在
山脊天然如大碣堅鑛不可鑱刻由石碑上山七里至
永泰院其上有黃石巖九江錄云古招隠寺在黃石巖
下此其事也永泰之上有道人庵次聖僧巖次善才巖
次羅漢巖四庵巖相去在五里之間瀑流之所過也又
五里皆登絶險乃至黃石巖俗傳黃石公所居非也其
崖壁皆黃色視前三巖特平廣可容百餘人永泰之前
有文殊臺與香爐雙劒峰相為高下瀑布前在山下皆
仰而望之固為雄偉至文殊臺則平視之然後知轟雷
飛練皆賦象之不足也開先之東半山别有小瀑飄灑
亦不下百餘尺名曰馬尾泉言其小不得同名為瀑也
由開先至萬杉院二里本朝景德二年始建舊有古石
崖先是僧曰太超即山植杉萬本有為之言于朝者乃
賜錢建院仍錫土田佛像供器及其成也仁宗錫御篆
牓其殿曰金仙寶殿内翰錢易書其門牓有仁廟御容
章懿明肅之寫真及錦衾褥銷金服數事藏焉皆當時
所賜太超亦號廣智大師是院舊名慶雲天聖中勑改
今額直集賢院徐奭記碣尚存院後有流泉泉畔有
滴翠亭遊者必久之萬杉之東南三里有凌雲庵舊名
凌雲書堂九江錄云劉軻書堂在凌雲峯下早年居此
廉使裴公美其才薦之上第為史官著撰頗𫝊于世自
韓吏部以下皆推之又有薛諫議書堂即劉弇侍御舊
居會昌中薛自南海書記滿秩親經營之坐見二瀑布
泉石松竹特為曠絶郡守行春及遊人多過之薛諫議
未見名與二劉唐犬皆無𫝊軻元和十四年進士登第太
和初歴監察御史四年轉殿中開成中遷袐書丞史館
修撰學士出為洺州刺史二林碑誌多其手筆焉所謂
凌雲庵蓋劉薛之故基也或曰何乾曜侍郎始以書堂
為僧居乾曜亦未詳其世系今有墳在遷鶯谷由萬杉
至真教院三里舊名雲峰前所謂古石崖在其後巉若
屏障由真教至景德院三里舊名高遥由景德至李徵
古書堂一里徵古保大中仕至樞密左右副使坐宋
齊丘黨與賜自盡由李氏書堂之上四里有香積院香
積院在五乳峰下由香積二里至俱胝庵俱胝之旁有
觀音庵次半里許有齊雲庵由齊雲三里至卧龍庵凡
廬山之所以著于天下蓋有開先之瀑布見于徐凝李
白之詩康王之水見于陸羽之茶經至于幽深險絶皆
有水石之美也此庵之西蒼崖四五怒瀑中瀉大壑淵
深凛然可畏有黃石數丈隠映連屬在激浪中視者眩
轉若欲蜿蜒飛舞故名卧龍此山水之特勝處也卧龍
之下五里有青蓮院舊名白雲庵南唐僧冲照號慧悟
禪師湯悦作寫真贊徐鉉篆石刻存焉青蓮之旁有
靈峰庵舊名下偃臺蘭若由靈峰五里至道林庵道林
之旁有禪静院舊名中興庵禪静于諸庵獨無流泉鑿
井而飲無土田賣活血丹以養然堂宇亦特為完潔次
有寶慶庵次有静隠院舊名寶峰庵雙澗出其中春雨
盛時漱湍號怒亦水石佳處西澗有劉居士庵居士
名渙字凝之筠州人天聖八年擢進士第居官有直氣
不屑輒棄去卜居星子嘗乘黃犢往來山中尤愛此澗
於是山僧結茅以待之由道林至寶峯三院相去皆一
里至祖教院舊名上偃臺其南有盤龍庵西源庵後有
寶輪庵皆不遠百步由寶林至稠水庵三里稠水至幽
邃庵一里由幽邃至赤眼禪師庵塔一里禪師即所謂
赤眼歸宗卒葬此山之石人峯下以石為像凛然如生
建隆二年諡至覺禪師妙相之塔由塔院至棲賢禪院
十里其間喬林繁隂上蔽烈日行者過之必愛而休道
傍過棲賢蔬圃畦隴廣斥亦有可觀者凡自五乳峯下
香積院至此十有八處同在棲賢澗之西耆舊謂之澗
西諸庵巖棲賢院石人峯在其北今名寶覺興國中所
賜始南齊永明七年諮議參軍張希奏置寺于尋陽西
二十里唐寶歷初刺史李渤徙置是山以僧智常居之
智常學者數百人春夏居棲賢秋冬居歸宗會昌中廢
寺景福中僧懷祐復興焉號棲賢報國禪院乾寧中號
護國棲賢寺其牓催勘使將仕郎守太子通事舍人鍾
匡時書匡時時年十六故今人愛而藏之歴南唐保大
中寺益大振存當時制書猶十餘本其間一道乾寧元
年七月賜棲賢寺額署禮部侍郎平章事鄭至尚父守
侍中兼中書令使官凡三十三人又一道乾寧四年十
一月賜懷祐塔名傳燈之塔仍號玄悟大師其勑書署
中書侍郎平章事崔至太師兼中書令使官凡三十二
人時江西觀察使鍾傳奉行焉建隆初元宗之徙南都
也游覽久之故有駐鸞亭或云澗傍石上有元宗刻石
今淪沒不可復見三峽澗出寺左其源甚遠澗中有龍
湫三四莫知其極方暑雨之洊至也山之衆壑同下轟
若雷霆澗石大小無慮萬計悉填湫中今古不見小塞
疑下通于海矣其傍建龍祠歲旱則禱焉祥符中閩僧
文(闕)造石梁其上其袤六十尺覆以廣厦最為山中之
雄觀傍澗有陸羽井次寒泉亭亭下龍湫或有蟲魚出
焉人以神物畏之僧堂之西有羅漢巖寶陁巖其南百
餘步有白雲庵院之後有愛堂游者必憩焉棲賢之前
十里有羅漢禪院羅漢巖在其北一里本朝咸平三年
廣濟大師法堅始創焉朝廷乃錫田以養其徒名曰聖
惠莊祥符三年祖印大師僧行林繼之始植松覆官道
十里以達軍壁文公楊大年作栽松記有鼓甚大在法
堂上其圍二十有三尺擊之聲動山谷亦鼓之出類者
也院西之水曰玉澗東入彭蠡湖十里澗北祖印葬焉
故相張士遜有塔銘羅漢之東五里有折桂院莊又五
里至白鹿洞貞元中李渤字濬之與仲兄偕隠居焉後
徙少室以右拾遺召不拜即韓文公詩所謂少室山人
者太和間仕至太子賓客先是寶歴中嘗為江州刺史
乃即洞創臺榭環以流水雜植花木為一時之勝劉夢
得有登清輝館詩云尋陽江色潮添滿彭蠡秋聲雁引
來南望廬山千萬仞共誇新出棟梁材清輝館在江州
亦渤所創故禹錫美之南唐昇元中因洞建學館署田
以給諸生學者大集以國子監九經李善道為洞主以
主教授保大中以田錫徵士史虚白虚白北海人避地
廬山韓熙載薦其可用元宗召至便殿訪以國事辭曰
漁釣之人安知邦國大計又醉溺殿上元宗曰真處士
也因賜田遣歸仍免其租虚白死子孫困於租入不能
有其地遂易他主矣咸平五年勑重修仍塑宣聖十哲
之像今鞠為茂草由白鹿三里至承天觀舊名白鶴觀
九江錄云唐弘道元年十二月初奉勑置在尋陽城下
神龍二年六月三日勑置龍興觀因移山中易名龍興
大歷中道士劉玄和何子玉居焉張弘道門靈驗記云
劉玄和地仙也嘗為郡守李承薛弁章奏皆有天曹批
報事悉符騐觀之東北山上有木瓜巖劉玄和始居巖
中嘗植之至今餘蘖猶有存者觀中有大杉其高百餘
尺圍二十尺亦當時所植熙寧五年朝廷作太乙宫于
京師詔求幡竿木一百二十尺之長者天下差官行山
林此杉幾伐焉由承天觀之西至棲賢院亦纔五里游
者往往過從焉棲賢院東傍澗行半里至淨住院舊名
登雲庵淨住過澗至廣夀院二里而近舊名資聖太玄
峯在其前其傍百餘步有金師臺由廣夀入萬夀源至
萬夀院二里由萬夀復出南行三里至楞伽院舊名下
白石其山號櫓斷源楞伽院有李氏房李名常字公擇
少時兄弟讀書山中既去寺僧虚其室不居因藏書室
中幾萬卷蘇子瞻軾作山房藏書記今刻石留壁間由
楞伽東上山三里至證道院舊名上白石由證道三里
至太平興國院舊名卧雲庵有峰在其後亦名香爐峯
前有經閣所藏之經朝廷祥符二年勑印經院賜焉由
太平一里至上五峯香林院中道過幽澗潺湲清淺特
可狎玩由香林五里至淨居院舊名上庵由淨居五里
至下五峯延福院有南唐所賜達觀禪師智筠手制三
十道三道元宗所署餘皆後主智筠河中人保大中住
棲賢院開寶中詔住清涼寺後歸五峰初號幽棲院名
棲玄蘭若祥符元年改延福由延福三里至竹林院由
竹林二里至福源庵舊名靈真十有三處水石無不佳
者惟明真巖石玲瓏或欹或立有洞府之狀坐大石上
對五老峯如賓客此亦山之最勝處也由明真復下山
五里至静妙院舊名德政庵古名青牛谷九江錄云昔
有道士洪志乘青牛得道於此壇場猶存唐人楊衡宿
青牛谷詩云隨雲步入青牛谷青牛道士留我宿可憐
夜久月明中惟有壇邊一枝竹蓋亦古之名跡今為耕
隴矣由静妙一里至雲臺庵庵後有石崖崖上有流水
由雲臺履小徑三里至聖果院舊名淨明庵聖果之前
有解空院舊名吉祥庵凡德政淨明吉祥三庵視諸僧
居俱為完潔解空之西北百步有谷源庵庵之前路左
疊石雖非峻卓固自竒偉庵後幽泉涓涓不竭不必湍
激而後可愛也谷源東北行二里至證寂院舊名折桂
庵唐相李逢吉舊依李渤學於此山逢吉去而為僧
居故名折桂逢吉字虚舟長慶寶歷間附鄭注王守澄
仕至宰相唐書有傳庵僧因逢吉家集中記錄刊于石
辭多舛誤其山名幡竿源山上有南唐惠濟禪師石墳
由證寂半里至華嚴院由華嚴東北行三里至永福院
舊名龍雲道中望五老峰歴歴可數高下為十餘峰矣
中有獅子峰狀若刻削雲物隠映尤所肖似庵之後頗
有亂石西北直下有鷹觜峰亦在五老峰之間也蓋起
淨住至永福院凡二十有一同在棲賢之澗東耆舊謂
之澗東諸庵巖云由永福下山入大冨莊八里由大冨
莊東北行至慧日禪院十里院在官道西下官道傍澗
而行兩山挾澗重複者五里宛若洞府舊名仙居洞院
記云唐乾寧中僧如義始結庵舍吴太和初僧惠從乃
大構禪刹時楊澈刺江州頗捐信施仍親篆仙居永安
禪居之牓題曰吴太和五年歲次癸已正月戊寅朔奉
化軍節度使江州觀察處置等使特進檢校太尉中書
令使持節江州兼軍事江州刺史上柱國德化王食邑
三千戸楊澈篆祥符二年改今額而僧寶其故篆焉昔
如義之居山也朱朴嘗依以肄業乾寧中有道士許巖
士出入禁中為姦利朴附之因薦朴有經濟才昭宗召
見對以經義甚悦即日自國子博士拜諫議大夫平章
事議論迂闊動為笑端數月巖士事敗俱為韓建所殺
故今謂之朱朴書堂道傍有睡龍潭次白龜池次文殊
臺出白石英堪入藥品中或有五色光俗因謂之菩薩
石次羅漢臺次觀音泉乃至慧日院五巒峰在其前五
巒峰之下有大雄庵去慧日三里山勢環聳屹若城壁
亦别一奥處也内翰錢易記貞觀二年梵僧尋山愛其
深遠有若大雄演法之地故名大雄太和中宣宗避難
與僧志閑嘗居焉後出官道行田間七里至佛殿庵僅
同田舍佛殿一里至興福庵復為完潔由興福三里至
智林院舊名慈雲其前有瑞雲巖若崩雲紫翠欲墮於
地馬祖大師嘗居焉有馬祖巖馬祖泉其北至吴章嶺
三里過嶺則江州界也慧日之西南十里至大城庵山
勢如城郭故名大城其北一里過張家山山間數百家
皆張姓張山之西二里至延真觀舊曰昭德觀治平三
年賜今名唐貞元中女道士李所創李名騰空宰相李
林甫之女李太白送李女真歸廬山詩曰羨君相門女
學道愛神仙素手掬秋靄羅衣曳紫烟一往屏風疊乘
鸞策玉鞭柳渾自江州刺史入朝會昭德皇后薨因言
詠真洞蔡尋真并騰空所居可錫觀名以伸追奉德宗
因以尋真名詠真洞而是觀也以昭德之諡名之近世
好事以太白送女真歸山詩并送内尋騰空詩刊石于
祠壁昭德之前西一里有東登雲庵林深水遠亦山之
佳處棲賢澗東亦有登雲庵故此以東别之昭德源在
觀北源上有凌雲峰峰下有淨慧院去昭德觀一里唐
名永昌院祥符中改今名院記云秦弘始中德安上人
自西涼來居焉光化中希奉上人重修江州刺史成紀
侯李奉宗奏為永昌院天祐五年戊辰歲僧齊已撰昭
德之西出官道二十里至尋真冲虚觀古名詠真洞道
書真誥述三十六洞天永真洞天第八七十二福地廬
山為元辰福地是觀也即詠真洞天五老峰正在其後
唐貞元年女真蔡尋真居之因以為名觀後有白龍潭
懸瀑注焉舊史云漢武帝過九江築羽章館于屏風疊
下臨相思澗今五老之一峯疊石如屏障焉蓋其故地
金潭上有渌淨亭尋真之下西南二里有普覺院舊名
長慶由普覺西還十里亦至羅漢禪院羅漢之南五里
至聖惠莊即咸平中所賜廣濟者廣濟卒亦葬焉莊之
南二里有大衝庵蓋自南康軍之東北出尋陽門一里
則有東庵院院中有重湖閣南望楊瀾左里北臨宫亭
湖湖上宫亭神廟寰宇記云周武王十五年置其神能
分風擘流行旅過之必敬祀而後得去故曹毗詩云分
風為二擘流成兩干寶搜神記云昔吴郡太守張公直
自守徵還道由廬山子女觀祠婢指女戲妃像其妻夜
夢致聘怖而遽發中流船不行合船驚懼曰愛一女而
合門受禍耶公直不忍遂令妻下女于江其妻布席水
上以其兄女代之公直知下兄女怒妻曰吾何面于當
世也復下己女于水中將度遥見二女于岸側傍有一
吏曰吾廬君主簿敬君之義悉還二女神林灣在湖之
西北尋陽記云為安世高所度其神乃化形蜕于蛇岡
至今舟人往來猶禱焉又自軍南出福星門則落星石
在彭蠡湖水中石上有落星寺王僧辯陳武帝破侯景
于落星灣即其地也其西有釣魚臺南有流清庵亦在
水傍落星灣泛舟過釣魚臺一里至明心院舊名翠微
庵由明心至楞伽庵五里楞伽至善才庵五里善才三
里至凌雲庵凌雲三里亦至萬杉禪院明心之東南五
里又至東古山法輪院法輪北至萬杉院亦十里又有
西古山山有興禪院在歸宗之東十里其東三十里抵
南康軍所謂東西古山非廬山也然草木閒野亦自可
愛善才屋宇爽塏楞伽有流水在其後自南康軍入山
過楞伽則無不潺湲者矣凡自軍西出建昌門一里傍
官道有承天院院依隆阜上有松峰亭今名草堂過此
則去遊開先矣自軍北出五老門半里過望雲亭五里
過聖惠莊又五里過羅漢院則去遊棲賢矣
右自寶嚴之南雲慶至於圓通同隸江州謂之山北老
子之宇二同名觀佛之宇五十有五或曰寺曰院曰庵
巖曰蘭若其實皆僧居也由康王觀至於慧日之北慈
雲同隸南康謂之山南老子之宇九佛之宇九十有三
余始遊廬山問山中塔廟興廢及水石之名無能為予
言者雖言之往往襲謬失實因取九江圖經前人雜錄
稽之本史或親至其處考驗銘志參訂耆老作廬山記
其湮泐蕪沒不可復知者則闕疑焉凡唐以前碑記因
其有歲月甲子爵里之詳故并錄之庶或有補史氏云
廬山記卷三
欽定四庫全書
廬山略記
宋釋惠遠撰
山在江州尋陽南南濱宫亭北對九江之南江為小
江山去小山三十餘里左挾彭澤右傍通川引三江
之流西據其會山海經云廬江出三天子都彭澤西
入江一曰天子障彭澤也山在其西故舊以所濱為
彭蠡有匡裕先生者出自殷周之際遁世隠時潛居
其下或云裕受道于仙人共遊此山遂托室崖岫即
巖成館故時人謂其所止為神仙之廬因以名山焉
其山大嶺凡有七重圓基周迴垂五百里風雲之所
攄江湖之所帶高崖仄宇峭壁萬尋幽岫窮巖人獸
兩絶天將雨則有白氣先搏而瓔珞于山嶺下及至
觸石吐雲則倏忽而集或大風振崖逸響動谷羣籟
競奏竒聲駭人此其變化不可測者矣衆嶺中第三
嶺極高峻人跡之所罕經也昔太史公東遊登其峰
而遐觀南眺三湖北望九江東西四目若陟天庭焉
其嶺下半里許有重巘上有懸崕傍有石室即古仙
之所居也其後有巖漢董奉館于巖下常為人治病
法多竒神驗絶于俗醫病愈者令栽杏五株數年之
中蔚然成林計奉在民間近二百年容狀常如三十
時俄而昇仙遂絶迹于杏林其北嶺西崖之間常有
懸流遙注激勢相趨百餘仞中雲氣映天望之若山
在霄霧焉其南嶺臨宫亭湖下有神廟即以宫亭為
號安侯世高所感化事在安侯𫝊七嶺同會于東共成
峯崿其崖窮絶莫有昇之者有野夫見人著沙門服凌
虚直上既至則迴身踞其鞍良久乃與雲氣俱滅此似
得道者當時能文之士咸為之異又所止多竒觸象有
異北背重阜前帶雙流所背之山左有龍形而石塔基
焉下有甘泉涌出冷暖與寒暑相變盈減經水旱而不
異尋其源仍出于龍首也南對高岑上有竒木獨絶于
嶺表數十大其下似一層佛浮圖白鶴之所翔玄雲之
所入也東南有香爐山孤峰秀起遊氣籠其上則氛氲
若香烟白雲映其外則炳然與衆山殊别天將雨其下
水氣涌起如馬車蓋此即龍井之所吐其左有翠林青
雀白猿之所憩玄鳥之所蟄西有石門其前似雙闕壁
立千餘仞而瀑布流焉其中鳥獸草木之美靈藥萬物
之竒焉可得聲名哉略舉其異而已耳遊廬山記并詩自記
此二十三載凡再詣石門四遊南嶺始入林渡雙關
謂則踐其基登涉十餘里乃林表迴步少許便得重
崿東望香爐秀絶衆形北眺九江目流神覽過此轉覺
道隘而狹力進復數百步方造頽嶺積石連阜霜崿相
乘及鑒斯觀三倍于前矣然後攀弱條涉峭逕足怠體
疲僅達孤松其下有盤石可坐十人四瞻遼朗寓目長
懷用兹暢而悟曰小大之相出量不可窮高下之相傾
豈孤顯于氣象也哉於時日將禺而未中訊諸行人去
松林尚有三四五里既至乃傍林際憩龜嶺視四嶺之
内猶觀掌焉未至松林又有石懸溜其下翛然使人目
眩斯瀑布之源三流之始水霔天池已備叙于别記其
上有雙石臨虚若將墜而未落傍有盤屋紆迴壁立千
仞翠林被崖萬籟齊響遺音在岫若絶而有聞請尋所
由似境窮其邃器深其量故也𫝊聞有石井方湖是所
未踐乍覩之者疑為神淵中有赤鱗湧出狀若龍魚野
人不能取直嘆其竒而已耳每因暇時追述所經覺情
無定位以所遇為通塞或撫常事而牽于近感至言而
達遠更以俯圓池之内思不出局乘高眺物乃發深懷
嗟咏不足聊復寄以興云
五言遊廬山
崇巖吐清氣幽岫棲神跡希聲奏羣籟嚮出山溜滴有
客獨冥遊逕然忘所適揮手撫雲門靈關安足闢流心
叩音聽感至理弗隔孰是騰九霄不奮冲天翮妙同趣
自均一悟超三益
五言奉和劉隠士遺民
理神固超絶涉麄罕不羣孰至銷烟外曉然與物分冥
冥玄谷裏響集自可聞交峰無曠秀交嶺有通雲悟深
婉冲思在要開冥欣中巖擁激興臨岫想幽聞弱明友
歸鑒暴懷博靈薰永陶津玄匠落照俟虚昕
五言奉和王臨賀喬之
超遊罕神遇妙善自玄同徹彼虚明域暖兹塵有封衆
阜平寥廓一岫獨凌空霄景憑巖落清氣與時雍有摽
造神極有客越其峯長河濯茂楚險雨列秋松危步臨
絶冥靈壑映萬重風泉調遠氣遥響多喈嗈遐麗既悠
然餘盼覿九江事屬天人界常聞清吹空
五言奉和張常侍野
覿嶺混太象望崖莫由險器遠藴其天超步不階漸朅
來越重垠一舉拔塵染遼朗中天盼向豁遐瞻慊乘此
攄瑩心可以忘遺玷嚝風被幽宅妖途故死減
廬山略記
