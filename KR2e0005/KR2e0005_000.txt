戰國策校注雜史𩔖
提要
(臣)等謹案戰國策校注十卷元吳師道撰師
道字正傳蘭溪人至治元年進士官至禮部
郎中事蹟具元史儒學傳戰國策舊有高誘
注宋紹興間縉雲鮑彪病其闕略重為之注
而復為改定其次第師道又以鮑彪注為未
善又取剡川姚宏之注與彪注參校而雜引
諸書考証之其書一仍彪注之舊而每條之
下凡增其所闕者謂之補凡糾其所失者謂
之正各以補曰正曰别之復取劉向曾鞏所
校三十三篇四百八十六章舊第為彪所變
者别存于首前有師道自序撮舉彪注之大
紕繆者凡十九條議論皆極精審古來注是
書者當以師道為最善其後附載李文叔王
覺孫朴諸跋及姚宏姚寬兩序于是書本末
源流叙述尤詳宏字令聲一曰伯聲嘗為删
定官忤秦檜死大理獄寬即著西溪叢語者
嘗註是書今皆不𫝊惟藉師道是書存其崖
略爾乾隆四十五年十二月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
戰國策劉序
護左都水使者光禄大夫臣向言所校中戰國策書中
書餘卷錯亂相糅舛又有國别者八篇少不足臣向因
國别者略以時次之分别不以序者以相補除復重得
三十三篇本字多誤脫為半字以趙為肖以齊為立如
此字者多中書本號或曰國策或曰國事或曰短長或
曰事語或曰長書或曰脩書臣向以為戰國時游士輔
所用之國為之策謀宜為戰國策其事繼春秋以後訖
楚漢之起二百四十五年間之事皆定以殺青書可繕
寫叙曰周室自文武始興崇道德隆禮義設辟雍泮宫
庠序之教陳禮樂弦歌移風之化叙人倫正夫婦天下
莫不曉然論孝悌之義惇篤之行故仁義之道滿乎天
下卒致之刑措四十餘年遠方慕義莫不賓服雅頌歌
詠以思其德下及康昭之後(以思其德一作恩德其上下及一無下字)雖有
衰德其綱紀尚眀及春秋時已四五百載矣然其餘業
遺烈流而未滅五霸之起尊事周室五霸之後時君雖
無德人臣輔其君者若鄭之子産晉之叔向齊之晏嬰
挾君輔政以並立於中國猶以義相支持歌詠以相感
聘覲以相交期會以相一盟誓以相救天子之命猶有
所行會享之國猶有所耻小國得有所依百姓得有所
息孔子曰能以禮讓為國乎何有周之流化豈不大哉
及春秋之後衆賢輔國者既沒而禮義衰矣孔子雖論
詩書定禮樂王道粲然分眀以匹夫無勢化之者七十
二人而已皆天下之俊也時君莫尚之是以王道遂用
不興故曰非威不立非勢不行仲尼既沒之後田氏取
齊六卿分晉道德大廢上下失序至秦孝公捐禮讓而
貴戰爭棄仁義而用詐譎苟以取強而已矣夫篡盜之
人列為侯王詐譎之國興立為強是以轉相放效後嗣
師之遂相吞滅并大兼小暴師經歲流血滿野父子不
相親兄弟不相安夫婦離散莫保其命湣然道德絶矣
晩世益甚萬乘之國七千乘之國五敵侔爭權盡為戰
國貪饕無耻競進無厭國異政教各自制斷上無天子
下無方伯力攻爭強勝者為右兵革不休詐偽並起當
此之時雖有道德不得施設有謀之強負阻而恃固連
與交質重約結誓以守其國故孟子荀卿儒術之士棄
捐於世而游說權謀之徒見貴於俗是以蘇秦張儀公
孫衍陳軫代厲之属生從横短長之說左右傾側蘇秦
為從張儀為横横則秦帝從則楚王所在國重所去國
輕然當此之時秦國最雄諸侯方弱蘇秦結之合六國
為一以儐背秦秦人恐懼不敢闚兵於關中天下不交
兵者二十有九年然秦國勢便形利權謀之士咸先馳
之蘇秦初欲横秦弗用故東合從及蘇秦死後張儀連
横諸侯聽之西向事秦是故始皇因四塞之國據崤函
之阻跨隴蜀之饒聽衆人之策乘六世之烈以蠶食六
國兼諸侯并有天下仗於詐謀之積終無信篤之誠無
道德之教仁義之化以綴天下之心任刑罰以為治信
小術以為道遂燔燒詩書坑殺儒士上小堯舜下邈三
王二世愈甚惠不下施情不上達君臣相疑骨肉相疏
化道淺薄綱紀壊敗民不見義而懸於不寧撫天下十
四歲天下大潰詐偽之弊也其比王德豈不遠哉孔子
曰道之以政齊之以刑民免而無恥道之以德齊之以
禮有恥且格夫使天下有所恥故化可致也苟以詐偽
偷活取容自上為之何以率下秦之敗也不亦宜乎戰
國之時君德淺薄為之謀策者不得不因勢而為資據
時而為(闕)故其謀扶急持傾為一切之權雖不可以臨
國教化兵革救急之勢也皆高才秀士度時君之所能
行出竒策異智轉危為安運亡為存亦可喜皆可觀護
左都水使者光禄大夫臣向所校戰國策書錄
戰國策曾序
劉向所定著戰國策三十三篇崇文總目稱十一篇者
闕臣訪之士大夫家始盡得其書正其誤謬而疑其不
可考者然後戰國策三十三篇復完叙曰向叙此書言
周之先眀教化修法度所以大治及其後詐謀用而仁
義之路塞所以大亂其說既美矣卒以謂此書戰國之
謀士度時君之所能行不得不然則可謂惑於流俗而
不篤於自信者也夫孔孟之時去周之初已數百歲其
舊法已亡其舊俗已熄久矣二子乃獨眀先王之道以
為不可改者豈將強天下之主以後世之所不可為哉
亦將因其所遇之時所遭之變而為當世之法使不失
乎先王之意而已二帝三王之治其變固殊其法固異
而其為天下國家之意本末先後未嘗不同也二子之
道如是而已蓋法者所以適變也不必盡同道者所以
立本也不可不一此理之不易者也故二子者守此豈
好為異論哉能勿苟而已矣可謂不惑於流俗而篤於
自信者也戰國之游士則不然不知道之可信而樂於
說之易合其設心注意偷為一切之計而已故論詐之
便而諱其敗言戰之善而蔽其患其相率而為之者莫
不有利焉而不勝其害也有得焉而不勝其失也卒至
蘇秦商鞅孫臏吳起李斯之徒以亡其身而諸侯及秦
用之亦滅其國其為世之大禍眀矣而俗猶莫之悟也
惟先王之道因時適變為法不同而考之無疵用之無
敝故古之聖賢未有以此而易彼也或曰邪說之害正
也宜放而絶之則此書之不冺其可乎對曰君子之禁
邪說也固將明其說於天下使當世之人皆知其
說之不可從然後以禁則齊使後世之人皆知其說之
不可為然後以戒則眀豈必滅其籍哉放而絶之莫善
於是故孟子之書有為神農之言者有為墨子之言者
皆著而非之至於此書之作則上繼春秋下至秦漢之
起二百四五十年之間載其行事固不得而廢也此書
有高誘注者二十一篇或曰三十二篇崇文緫目存者
八篇今存者十篇云編校史館書籍臣曾鞏序
國策劉向校定本高誘注曾鞏重校凡浙建括蒼
本皆據曾所定剡川姚宏續校注最後出予見姚
注凡二本其一冠以目錄劉序而置曾序于卷末
其一冠以曾序而劉序次之蓋先劉氏者元本也
先曾氏者重校本也今不敢失其舊故次曾氏焉
吳師道識
戰國策校注序
國策史家者流也其文辯博有煥而眀有婉而微有約
而深太史公之所考本也自漢稱為戰國策雜以短長
之號而有蘇張縱横之說學者諱之置不論非也夫史
氏之法具記一時事辭善惡必書初無所决擇楚曰檮
杌書惡也魯曰春秋善惡兼也司馬史記班固漢書有
佞幸等列傳學者豈以是為不正一舉而棄之哉矧此
書若張孟談魯仲連發策之慷慨諒毅觸讋納說之從
容養叔之息射保功莫大焉越人之投石謀賢莫尚焉
王斗之愛縠憂國莫重焉諸如此𩔖不一皆有合先王
正道孔孟之所不能違也若之何置之曾鞏之序美矣
而謂禁邪說者固將眀其說於天下則亦求其故而為
之說非此書指邪起秦迄今千四百歲由學者不習或
衍或脫或後先失次故肖立半字時次相糅劉向已病
之矣舊有高誘注既疎略無所稽據注又不全浸微浸
滅殆於不存彪於是考史記諸書為之注定其章條正
其衍說而存其舊慎之也地理本之漢志無則缺字訓
本之說文無則稱猶雜出諸書亦别名之人姓名多不
傳見欲顯其所說故繫之一國亦時有論說以翊宣教
化可以正一史之謬備七略之缺於之論是非辨得失
而考(闕)興亡亦有補於世紹興十七年丁邜仲冬二十
有一日辛已冬至縉雲鮑彪序
戰國策校注序
先秦之書惟戰國策最古文最訛舛自劉向校定已病
之南豐曾鞏再校亦疑其不可考者後漢高誘為注宋
尚書郎括蒼鮑彪詆其疎略謬妄乃序次章條補正脫
誤時出已見論說其用意甚勤愚嘗並取而讀之高氏
之疎略信矣若謬妄則鮑氏自謂也東萊吕子大事記
間取鮑說而序次之世亦或從之若其謬誤雖未嘗顯
列而因此考彼居然自見遂益得其詳焉蓋鮑專以史
記為據馬遷之作固采之是書不同者當互相正史安
得全是哉事莫大於存古學莫善於闕疑夫子作春秋
仍夏五殘文漢儒校經未嘗去本字但云某當作某某
讀如某示謹重也古書字多假借音亦相通鮑直去本
文徑加改字豈傳疑存舊之意哉比事次時當有眀徵
其不可定知者闕焉可也豈必強為傅會乎又其所引
書止於淮南子後漢志說文集韻多摭彼書之見聞不
問本字之當否史注自裴徐氏外索隱正義皆不之引
而通鑑諸書亦莫考淺陋如是其致誤固宜顧乃極詆
高氏以陳賈為孟子書所稱以伐燕為齊宣用是發憤
更注不思宣王伐燕乃孟子眀文宣閔之年通鑑謂史
失其次也鮑以赧王為西周君而指為正統此開卷大
誤不知河南為西周洛陽為東周韓非子說秦王以為
何人魏惠王盟臼里以為他事以魯連約矢之書為後
人所補以魏幾鄢陵為人名以公子牟非魏牟以中山
司馬子期為楚昭王卿此𩔖甚多尚安得詆高氏哉其
論說自謂翊宣教化則尤可議謂張儀之誑齊梁為將
死之言善周人詐以免難為君子所恕張登狡獪非君
子所排蘇代之訑為不可廢陳軫為絶𩔖離羣蔡澤為
明哲保身聶政為孝樂羊為隱忍君王后為賢智婦人
韓幾瑟為義嗣衛嗣君為賢君皆悖義害正之甚者其
視名物人地之差失又不足論也鮑之成書當紹興丁
卯同時剡川姚宏亦注是書云得會稽孫朴所校以閣
本標出錢藻劉敞校字又見晉孔衍春秋後語参校補
注是正存疑具有典則大事記亦頗引之而世罕傳知
有鮑氏而已近時浚儀王應麟嘗斥鮑失數端而廬陵
劉辰翁盛有所稱許以王之博洽知其未暇&KR0662;數而劉
特愛其文采他固弗之察也吕子有云觀戰國之事取
其大旨不必字字為據蓋以游士增餙之詞多矧重以
訛舛乎輙因鮑注正以姚本參之諸書而質之大事記
存其是而正其非庶幾明事蹟之實求義理之當焉或
曰戰國策者六經之棄也子深辨而詳䆒之何其戾鮑
彪之區區又不足攻也夫人患理之不眀耳知至而識
融則異端雜說皆吾進德之助而不足以為病也曾氏
之論是書曰君子之禁邪說者固將明其說於天下使
皆知其不可為然後以禁則齊以戒則眀愚有取焉爾
是非之在人心天下之公也是雖芻蕘不遺非雖大儒
必斥愚何擇於鮑氏哉特寡學謏聞謬誤復恐𩔖之世
之君子有正焉固所願也秦定二年歲乙丑八月日金
華吳師道序
國策之書自劉向校錄逮南豐曾氏皆有序論以著其
大旨向謂戰國謀士度時君所能行不得不然曾氏譏
之以為惑流俗而不篤於自信故因之推言先王之道
聖賢之法而終謂禁邪說者固將眀其說於天下其論
正矣而鮑氏以為是特求其故而為之說者策乃史家
者流善惡兼書初無决擇其善者孔孟之所不能違若
之何置之鮑之言殆後出者求備邪夫天下之道王伯
二端而已伯者猶知假義以為名仗正以為功戰國名
義蕩然攻鬭併吞相詐相傾機變之謀唯恐其不深捭
闔之辭惟恐其不工風聲氣習舉一世而皆然間有持
論立言不戾乎正殆千百而一二爾若魯仲連蓋絶出
者然其排難解紛忼慨激烈每因事而發而亦未聞其
反正眀本超乎事變之外也况其下者乎當是之時本
仁祖義稱述唐虞三代卓然不為世俗之說者孟子一
人而已求之是書無有也荀卿亦宗王者今唯載其絶
春申之書而不及其他田子方接聞孔氏之徒其存者
僅僅一言又何略於此而詳於彼邪史莫大於春秋春
秋善惡兼書而聖人之心則欲寓褒貶以示大訓是書
善惡無所是非而作者又時出所見不但記載之也談
季子之金多位高則沾沾動色語安陵嬖人之固寵則
以江乙為善謀此其最陋者夸從親之利以為秦兵不
出函谷十五年諸侯二十九年不相攻雖甚失實不顧
也厠雅於鄭則音不純置薰於蕕則氣必奪善言之少
不足以勝不善之多君子所以舉而謂之邪說者蓋通
論當時習俗之敝舉其重而名之也近代晁子正書志
列於縱横家亦有見者且其所列固有忠臣義士之行
不係於言者而其繼春秋抵秦漢載其行事不得而廢
曾氏固已言之是豈不知其為史也哉竊謂天下之說
有正有邪其正焉者主于一而其非正者君子小人各
有得焉君子之於是書也考事變䆒情偽則守益以堅
知益以眀小人之於是書也見其始利而終害小得而
大喪則悔悟懲創之心生世之小人多矣固有未嘗知
是書而其心術行事無不合者使其得是書而究之則
將有不為者矣然則所謂眀其說於天下為放絶之善
者詎可訾乎
戰國策校注卷首宋鮑彪原注
元吳師道補正
卷一
東周(凡二十二章)
秦興師臨周章秦攻宜陽章
東周與西周戰章東周欲為稲章
昭獻在陽翟章秦假道於周章
楚攻雍氏章周最謂吕禮章
周相吕倉章温人之周章
或為周最章石行秦章
蘇厲為周最章謂周最曰章
為周最謂魏王章趙取周之祭地章
杜赫欲重景翠章周共太子死章
三國隘秦章昌他亡西周章
昭翦與東周惡章嚴氏為賊章
卷二
西周(凡十七章)
薛公以齊章秦攻魏將犀武章
秦令樗里疢章雍氏之役章
周君之秦章蘇厲謂周君章
楚兵在山南章楚謂道於二周章
司寇布章秦召周君章
犀武敗於伊闕章韓魏易地章
秦欲攻周章宫他謂周君章
謂齊王曰章三國攻秦反章
犀武敗周章
卷三
秦一(凡十三章)
魏鞅亡魏入秦章蘇秦始將連横章
秦惠王謂寒泉子章冷向謂秦王章
張儀說秦王章張儀欲假秦兵章
司馬錯與張儀章張儀之殘樗里章
張儀欲以漢中章楚攻魏張儀謂秦章
田莘之為陳軫章張儀又惡陳軫章
陳軫去楚之秦章
卷四
秦二(凡十六章)
齊助楚攻秦章楚絶齊章
秦惠王死章義渠君之魏章
醫扁鵲章秦武王謂甘茂章
宜陽之役馮章謂章甘茂攻宜陽章
宜陽未得章宜陽之役楚畔秦章
秦王謂甘茂章甘茂亡秦且之齊章
甘茂相秦章甘茂約秦章
徑山之事章秦宣太后章
卷五
秦三(凡十七章)
薛公為魏謂魏冉章秦客卿造章
魏君謂魏冉章謂魏冉曰和不成章
謂穰侯曰章謂魏冉曰楚破秦章
五國罷成睪章范子因王稽章
范雎至章應侯謂昭王章
秦攻韓圍陘章應侯曰鄭人章
天下之士章謂應侯曰君禽馬服章
應侯失韓之汝南章秦攻邯鄲十七月章
蔡澤見逐章
卷六
秦四(凡十章)
秦取楚漢中章薛公入魏而出齊女章
三國攻秦入函谷章秦昭王謂左右章
楚魏戰於陘山章楚使者景鯉在秦章
楚王使景鯉如秦章秦王欲見頓弱章
項襄王二十年章或為六國說秦王章
卷七
秦五(凡八章)
謂秦曰臣竊惑章秦王與中期章
獻則謂公孫消章樓許約秦魏章
濮陽人吕不韋章文信侯欲攻趙章
文信侯出走章四國為一章
卷八
齊一(凡十七章)
楚威王戰勝於徐州章齊將封田嬰於薛章
靖郭君將成薛章靖郭君謂齊王章
靖郭君善齊豹辨章邯鄲之難趙求救章
南梁之難韓氏請章成侯鄒忌為齊相章
田忌為齊將章田忌亡齊而之楚章
鄒忌事宣王章鄒忌脩八尺章
秦假道韓魏章楚將伐齊魯親之章
秦伐魏陳軫合三晉章蘇秦為趙合從說齊章
張儀為秦連横說齊章
卷九
齊二(凡八章)
韓齊為與國章張儀事秦惠王章
犀首以梁為齊戰章昭陽為楚伐魏章
秦攻趙趙令樓緩章權之難齊燕戰章
秦攻趙長平齊楚救章或謂齊王曰周韓章
卷十
齊三(凡十一章)
楚王死太子在齊章齊王夫人死章
孟嘗君將入秦章孟嘗君在薛章
孟嘗君奉夏侯章孟嘗君讌坐章
孟嘗君舍人章孟嘗有舍人章
孟嘗君出行國章淳于髠一日章
齊欲伐魏淳于髠謂齊王章
卷十一
齊四(凡十一章)
齊人有馮諼章孟嘗君為從章
魯仲連謂孟嘗君章孟嘗君逐於齊章
齊宣王見顔斶章先生王斗章
齊王使使者問趙章齊人見田駢章
管燕得罪章蘇秦自燕之齊章
蘇秦謂齊王曰章
卷十二
齊五(一章)
蘇秦說齊閔王章
卷十三
齊六(凡九章)
齊負郭之民章王孫賈年十五章
燕攻齊取七十餘成章燕攻齊齊破章
貂勃常惡田單章田單將攻狄章
濮上之事章齊王建入朝章
齊以淖君之亂章
卷十四
楚一(凡二十章)
齊楚搆難章五國約秦以伐齊章
荆宣王問羣臣章昭奚恤與彭城君章
邯鄲之難昭奚恤謂楚章江尹欲惡昭奚恤章
江乙欲惡昭奚恤章江乙說於安陵君章
江乙為魏使於楚章郢人有獄章
城渾出周章韓公叔有齊魏章
魏氏惡昭奚恤章江乙惡昭奚恤章
楚杜赫說楚王章楚王問於范環章
蘇秦為趙合從說楚章張儀為秦破從連横章
張儀相秦謂昭雎章威王問於莫敖章
卷十五
楚二(凡九章)
魏相翟強死章齊秦約攻楚章
術視伐楚章四國伐楚章
楚懷王拘張儀章楚王將出張子章
秦敗楚漢中章楚襄王為太子之時章
女阿謂蘇子章
卷十六
楚二(凡十章)
蘇子謂楚王曰章蘇秦之楚三日乃得見章
楚王逐張儀於魏章張儀之楚貧章
楚王令昭雎之楚章張儀逐惠施於魏章
五國伐秦魏欲和章陳軫告楚之魏章
秦伐宜陽楚王謂陳軫章唐且見春申君章
卷十七
楚四(凡十三章)
或謂楚王曰章魏王遺楚王美人章
楚王后死章莊辛請楚襄王章
齊明說卓滑章或謂黃齊章
長沙之難章有獻不死之藥章
客說春申君章天下合從章
汙明見春申君章楚考烈王無子章
虞卿謂春申君章
卷十八
趙一(凡十七章)
知伯從韓魏兵章知伯帥趙韓魏章
張孟談既固趙宗章晉畢陽之孫章
魏文侯借道章秦韓圍梁燕趙救章
腹繋為室章蘇秦說李兊章
趙收天下且以伐齊章齊攻宋奉陽君不欲章
甘茂為秦約魏章謂皮相國章
或謂皮相國章趙王封孟嘗君以武城章
謂趙王曰三晉合章
卷十九
趙二(凡七章)
蘇秦從燕之趙章秦攻趙蘇子為謂秦章
張儀為秦連横說趙章武靈王平晝章
王立周紹為傳章趙燕後胡服章
王破原陽章
卷二十
趙三(凡二十三章)
趙惠文王三十年章趙使机郝之秦章
齊破燕趙欲存章秦攻趙藺離石祁拔章
富丁欲以趙合章魏因富丁章
魏使人因平原君章平原君請馮忌章
平原君謂平陽君章秦攻趙於長平章
秦攻趙平原君使人章秦趙戰於長平章
秦圍趙之邯鄲章說張相國章
鄭同北見趙王章建信君貴於趙章
衛靈公章或謂建信君章
苦城常謂建信章希寫見建信章
魏魀謂建信章秦攻趙鼔鐸之章
齊人李伯見孝成王章
卷二十一
趙四(凡十九章)
為齊獻書趙王章齊欲攻宋秦令起賈章
齊將攻宋而秦楚禁章五國伐秦無功罷於成皋章
樓緩將使伏事章翟卿請趙王章
燕封宋人榮蚠章三國攻秦趙攻中山章
趙使趙莊合從章翟章從梁來章
馮忌為廬陵君章馮忌請見趙王章
客見趙王曰章秦攻魏取寧邑章
趙使姚賈約韓魏章魏敗楚於陘山章
秦召春平侯章趙太后新用事章
秦使王翦章
卷二十二
魏一(凡二十七章)
知伯索地於魏章樂羊為魏將章
西門豹為鄴令章文侯與虞人期章
魏文侯與田子方章魏武侯與諸大夫章
魏公叔痤為魏將章魏公叔痤病章
蘇子為趙合從說魏章張儀為秦連横說魏章
齊魏約而伐楚章蘇秦拘於魏章
陳軫為秦使於齊章張儀惡陳軫於衛章
張儀欲窮陳軫章張儀走之魏章
張儀欲以魏合於秦韓章張儀以秦相魏章
張儀欲并相秦魏章魏王將相張儀章
楚許魏六城章張儀告公仲章
徐州之役犀首謂梁章秦敗東周與魏戰章
齊王將見燕趙楚章魏令公孫衍請和於秦章
公孫衍為魏將章
卷二十三
魏二(凡十七章)
犀首田眄欲得齊魏章犀首見梁君章
蘇代為田需說章史舉非犀首章
楚王攻梁南章魏惠王死章
五國伐秦無功而還章魏文子田需周宵章
魏王令惠施之楚章魏惠王起境内衆章
齊魏戰於馬陵章惠施為韓魏文章
田需貴於魏王章秦召魏相信安君章
秦楚攻魏圍皮氏章龐葱與太子章
梁王魏嬰觴諸侯章
卷二十四
魏三(凡十章)
秦約趙而伐魏章芒卯謂秦王章
秦敗魏於華走芒卯章秦敗魏於華魏王且入朝章
華軍之戰魏不勝章齊欲伐魏魏使人章
秦將伐魏魏王聞之章魏將與秦攻韓朱已章
華陽君約魏魏王將封其子章
秦使趙攻魏魏謂趙王章
卷二十五
魏四(凡二十七章)
獻書秦王曰章八年謂魏王曰章
魏王問張旄章客謂司馬食其章
魏秦伐楚魏王不欲章穰侯攻大梁章
白珪謂新城君章秦攻韓之管章
秦趙搆難而戰章長平之役平都君說章
樓梧約秦魏章芮宋欲絶秦趙章
為魏謂楚王曰章(連上為一)管鼻之令翟強章
成陽君欲以韓魏聽章秦拔寧邑魏王令人章
秦罷邯鄲攻魏章魏王欲攻邯鄲章
周肖謂宫他章周最善齊章
周最入齊秦王怒章秦魏為與國齊楚約章
信陵君殺晉鄙章魏攻管而不下章
魏王與龍陽君章秦攻魏急或謂魏王章
秦王使人謂安陵君章
卷二十六
韓一(凡二十四章)
三晉已破知氏章成午從趙來章
魏之圍邯鄲章申子請仕章
蘇秦為楚合從說韓章張儀為秦連横說韓章
張儀謂齊王曰章楚昭獻相韓章
秦攻陘韓使人章五國約而攻秦楚王為章
鄭彊載八百金章鄭彊之走張儀章
宜陽之役楊達謂章秦圍宜陽游騰謂章
公仲以宜陽之故章秦韓戰于濁澤章
顔率見公仲章韓公仲謂向夀章
或謂公仲曰聽者章韓公仲相齊楚之交善章
王曰向也子曰章或謂魏王王儆章
觀□謂春申章公仲數不信於諸侯章
卷二十七
韓二(凡二十一章)
楚圍雍氏五月章楚圍雍氏韓令冷向章
公仲為韓魏易地章錡宣之教韓王章
襄陵之役畢長謂章公叔使馮君於秦章
謂公叔曰公欲得章謂公叔曰乘舟章
齊令周最使鄭立章
韓公叔與幾瑟爭國鄭彊為楚章
韓公叔與幾瑟爭國中庶子彊章
齊眀謂公叔曰章公叔將殺幾瑟也章
公叔且殺幾瑟也章謂新城君曰章
胡衍之出幾瑟章幾瑟亡之楚章
冷向謂韓咎章楚令景鯉入韓章
史疾為韓使楚章韓傀相韓章
卷二十八
韓三(凡二十四章)
或謂韓公仲曰章或謂公仲曰今有一舉章
韓人攻宋秦王大怒章或謂韓王曰秦王欲章
謂鄭王曰昭釐侯章東孟之會章(今連上為一)
韓陽役於三川章秦大國也章
張丑之合齊楚講章或謂韓相國曰人之章
公仲使韓珉之秦章韓相公仲珉使韓侈章
客卿為韓謂秦王曰(舊三章為一)
韓珉相齊章或謂山陽君曰章
趙魏攻華陽韓謁急章秦招楚而伐齊章
韓氏逐向晉章張登謂費綜章
安邑之御史章魏王為九里之盟章
建信君輕韓熙章叚産謂新城君章
段干越人謂新城君章
卷二十九
燕一(凡十五章)
蘇秦將為從北說燕章奉陽君李兊章
權之難燕再戰章燕文公時章
人有惡蘇秦於燕王章張儀為秦破從連横章
宫他為燕使魏章蘇秦死其弟蘇代章
燕王噲既立章初蘇秦弟厲章
燕代過魏章(舊三章相連鮑以後二章為一姚本第三章别提作行恐當自是一章)
燕昭王收破燕章齊伐宋宋急章
蘇代謂燕昭王曰章燕王謂蘇代曰章
卷三十
燕二(凡十四章)
秦召燕王章蘇代為奉陽君章
奉陽君告朱讙章蘇代為燕說齊章
蘇代自齊使人謂燕章蘇代自齊獻書於燕章
陳翠合齊燕章燕昭王且與天下伐齊章
燕饑趙將伐之章昌國君樂章
或獻書燕王章客謂燕王曰章
趙且伐燕蘇代為燕章齊魏爭燕章
卷三十一
燕三(凡五章)
齊韓魏共攻燕章張丑為質於燕章
燕王喜使栗腹章秦并趙北向迎燕章
燕太子丹質於秦章
卷三十二
宋衛(凡十四章)
齊攻宋宋使臧子章公輸般為楚設
犀首伐黃章梁王伐邯鄲章
謂大尹曰章宋與楚為兄弟章
宋康王之時章智伯欲伐衛章
智伯欲襲衛章秦攻衛之蒲章
衛使客事魏章衛嗣君病章
衛嗣君時胥靡章衛人迎新婦章
卷三十三
中山(凡十章)
魏文侯欲殘中山章犀首立五王章
中山與燕趙為王章司馬喜使趙章
司馬喜三相中山章隂姬與江姬爭為后章
主父欲伐中山章中山君饗都士大夫章
樂羊為魏將攻中山章昭王既息民章
校正凡例
一鮑更易策文元次殽亂欲從舊本則不見駮正之
意已著目錄于前今據其本䟽辨凡注之謬誤者
抹之辨正則以正曰著之未明而改定者亦從此
例闕遺及他有發明者以補曰著之
一鮑所改及加字并抹除字復存之或與一本合而
可通者從之而注其下他本字異義通者以一本
著之
一大事記與鮑說有當見或與今說有相發者則見
之不悉引
