錢塘遺事卷五元劉一清撰
推排公田
咸淳壬戌殿院陳堯道正言曹孝慶合奏限田之法自
昔有之置官戶踰限之田嚴歸併飛走之弊回買官田
可得一千萬畆每歲則有六七百萬石之入其於軍餉
沛然有餘可免和糴可以餉軍可以住造楮幣可平物
價可安富室一事行而五利興實為無窮之利上然之
時賈似道為相欲行富國強兵之策劉良貴為都曹繼
尹天府吳勢卿餉淮東入為浙漕遂交贊公田之事吳
勢卿死乃以劉良貴為提領陳訔為檢閱官以副之良
貴請下都省嚴立賞罰究歸併之弊上曰永免和糴無
如買逾限之田為良法然東作方興權俟秋成續議施
行賈似道憤怒求去上曰買田永免和糴自是良法美
意要當始於浙西庶他路視為則也所在利病各有不
同行移難於一律可令三省照此施行賈似道内引
入劉力言其便上從其言三省奉行惟謹似道遂先以
自己浙西萬畆為公田倡嗣榮王繼之趙孟奎自陳投
賣自是朝野無敢言者獨禮部尚書徐經孫疏言買田
之害以言不行乞致仕後公田且行於浙西他路竟免
和糴自若由是德經孫者半天下也公田初議以官
品逾限田外買之此猶有嫉富抑強之意繼而派買除
二百畞以下者免餘各買三分之一其後雖百畞之家
亦不免立價以租一石者償十八界會四十楮不及減
買數稍多則銀絹相半又多則以度牒告身准直登仕
三千楮將仕千楮許赴漕試校尉萬楮承信萬五千楮
承節二萬楮則理為進納安人四千楮孺人二千楮
公田專官
提領劉良貴檄府丞陳訔往湖秀將作丞廖邦傑往常
潤任督催之意六郡有專官平江則知郡包恢撫參成
公策嘉興則知郡潘墀撫幹李補寓公焦煥炎安吉則
知郡謝奕寓公趙與訔撫幹王唐佳臨安察判與元演
常州則知郡洪□運使劉子庚鎮江則知郡章坰漕司
准遣鄭夢熊江陰則知郡楊班准遣謝某司戶黃伸候
竣事各轉一官選人減一削守臣並以主管公田繫銜
公田賞罰
包恢盱江人為陸氏學公田令行人心不服一路騷然
朝廷除包知平江府專領公田行以峻急至施肉刑時
年已八十酬勞拜簽書而卒提領劉良貴劾奏嘉興
宰葉悊佐以不即奉行之罪又劾長洲宰何九齡追毁
出身永不收叙以不合出給官田令田主抱納失田業
相離之初意
公田之禍
壬戌五月公田以江陰軍平江府隸浙西憲司安吉嘉
興隸浙西運司常州鎮江隸總所每歲秋租輸之官倉
特與減饒二分或水旱則别議放數遂立四分司王大
吕平江方夢至嘉興董楷安吉黃震鎮江常州江陰三
郡初以選人為之任滿則理為入班州縣鄉都則分差
莅官以富饒者充應兩年一替每鄉創官莊一所每租
一石明減二斗不許多收其間毗陵澄江一時迎合止
欲買數之多凡六七斗者皆作一石及收租之際元核
有虧則取足於田主以為無窮之禍或内有磽瘠及租
佃頑惡之處又從而更換於田主其禍尤慘
謫皮龍榮
參政皮龍榮者上東宫舊僚也居潭州知似道忌之杜
門不預人事一日上偶問龍榮安在似道疑其再入時
李雷奮憲湖南似道陰諷雷奮劾之先是雷奮訪龍榮
龍榮辭以故既退以小鬼斥之或以語雷奮雷奮不能
平至是疏其貪利營私之罪且以為幸祥琴之甫闋即揆
席以自居于州郡從吉之伸冀朝廷收召之速又謂每
對人言有吾擁至尊於膝下之語蓋龍榮為東宫官故
也有旨謫衡州衡州雷奮治所也遂自酖死
銀關先讖
見錢關子始於紹興元年冬張浚屯軍婺州朝廷以水
道不通貼置召商又入見錢於婺州執關子請見錢於
杭越𣙜貨務每千加十以為優潤六年張忠憲為都督
張澄主管財用請依四川法造交子與見錢並行後三
十一年春遂置行在會子務景定甲子賈相當國造金
銀見錢關子時十九界矣以一準十八界之三廢十七
界不用其關子之制上黑印如品字中紅印三相連如
目字下兩傍各一小長黑印宛然一賈字也銀關之上
列為寶蓋幢幡之狀目之曰金旛勝以今代麒麟閣何
人第一功為號大兵下江南如入無人之境人以為讖
信然
竄謝枋得
建寧府教授謝枋得校文江東漕闈發策詆時政似道
怒竄興國軍江東十問備陳賈似道景定以後政事
知國家必亡於權臣之手至如八陵一問讀之使人淚
下
推排田畞
理宗朝嘗欲舉行推排之令廷紳有言而未行也賈似
道當國卒行之有人作詩曰三分天下二分亡猶把山
川寸寸量縱使一丘添一畞也應不似舊封疆又有作
沁園春題於道間者道過江南泥墻粉壁右具在前述
某州某縣某鄉某里住何人地佃何人田氣象蕭條生
靈憔悴經略從來未必然惟何甚為官為已不把人憐
思量幾許山川况土地分張又百年正西蜀巉岩雲迷
鳥道兩淮清野日警狼烟宰相弄權奸人罔上誰念干
戈未息肩掌大地何須經界萬取千焉
彗星之變
景定甲子秋七月甲戌彗星出柳芒角燭天長數十丈
自四更從東方見日高方斂如是者月餘參政楊棟謂
是蚩尤旗非彗也遭論去國上減膳避殿臺臣交章言
星變灾異皆公田不便民間愁歎不平之所致乞罷公
田以答天意似道力辨人言丐辭相位上曰言事易任
事難自古然也然公田之說不可行則卿建議之始朕
已沮之矣惟其上可以免朝廷造楮之費下可免浙西
和糴之擾公私兼濟所以決意命公舉行之今業已成
矣一歲之軍餉皆仰給於此若遽因人言而罷之雖可
以快一時之異議如國計何如軍餉何卿既任事亦當
任怨禮義不愆何恤人言卿宜安心毋孤朕倚毗之意
自此公論頓沮矣是秋邊無警報國無大咎冬十月理
宗升遐先是嘉定壬午八月初五夜彗見于西南方去
地不甚遠尾長三丈餘初十日夜光芒亘天至甲申寧
宗升遐始騐藝祖升遐彗亦出柳云似道奏云彗出三
河(周分與河南無干)
理宗升遐
景定甲子冬十月理宗崩上自臨御以來始終崇奬周
程張朱諸儒義理之學故得廟號曰理宗陵曰穆陵御
書閣曰顯文閣原廟殿曰章熙殿理宗興于側微崇儒
納諫寶紹間以史彌遠有擁立功於萬幾謙遜無所預
彌遠卒始親政召真德秀魏了翁諸君子於朝號端平
為小元祐然自即位以來失襄失淮失全蜀三邊流血
庚子大旱壬子建寧大水内郡之民死者相枕藉開慶
己未北兵南來社稷幾已矣而猶不親身見之亦可謂
福
理宗政迹
理宗龍顔隆準臨朝坐輦端嚴若神端平初厲精為治
信向真魏諸賢廷紳奏疏三學扣閽悉經御覽所言訐
直無不容受間以罪斥旋復收用此其盛德也在位既
久嬖寵浸盛中貴盧允升董宋臣女冠吳知古等薦引
奔競士驟至通顯賄賂公行又用外戚子弟任畿輔監
司郡守贓罪狼藉臺臣論奏則宣諭節貼而已盧允升
等以奢侈導上意信方士妄稱五福太乙自嘉定己己
南入㢲宫臨吳越分作太乙宫又作龍翔宫集慶寺以
祈福作湖上西宫造御舟以備遊幸作禁苑芙蓉閣香
蘭亭以供遊翫又作閻賈二妃奉先功德寺極土木之
功專置修内一司以内侍管領望青伐木自德夀故宫
王邸戚里民家墳塋皆不免又置修内司莊御前莊開
獻納之門没入兩爭田土名曰獻助實則白取禁中排
當頻數娼妓傀儡得入供應宫嬪廩給泛賜無節有職
掌名位之外其先朝耆艾六字號夫人者嘉定六百員
淳祐增至一千員内藏告乏則移之封樁左藏庫何其
不節耶
度宗即位
理宗崩度宗即位改元咸淳慶元府育王寺舍利塔
晉時許詢所造每經一朝則必頽圯一次蕭梁已後累
加修整雍熙年間衆議重修非數萬緍不可一行童於
大衆中頂禮曰我願勸緣以成其事衆曰何言之易答
曰只印此塔影逐日沿門念佛請施何患不成主僧然
其言後所得甚微不足以就行童乃曰今天下惟八大
王榮邸前有身我持疏勸緣必可如願詣府開疏大王止
題一千緡行童歸自斷其臂血流不止遂死自火葬後莫
有言前事者度宗庚子歲生於八大王府日夕啼號不
已更數乳母多獲譴最後一乳母捧抱行廊廡間入小
閣見所粘塔影忽然而笑既去復顧因以水噀取置手
中自是不復啼泣乳母以告大王始悟所題疏未勾下
東寺問故僧具言行童自府歸斷臂流血不止以某年
某月某日終計其死之時即度宗生之旦也大王遂捐
貲以成其事度宗入宫將冊為皇太子理宗忽夢有告
之曰此十年太平天子也遂斷自宸衷以繼大統後享
國之歲悉如所夢云陸務觀詩人間八萬四千塔便合
推為第一仙即此塔也
全后
開慶己未議皇太子妃丁大全以京尹顧嵒女為言一
日謝后召入大内宫嬪進花一枝后令侍御以賜既退
次日后感疾議遂寢庚申歲乃議全昭孫女昭孫值北
兵避地於岳州臨湘之間逾數日入京遂冊為妃
士人言賈相
咸淳丙寅臨安府士人葉李蕭至等上書詆似道專權
害民誤國似道怒嗾士人林德夫詣京尹劉良貴告李
等泥金飾齋扁不法黥竄諸州
臺諫應故事
以季可為察院時賈相當國益忌臺諫言事悉用庸懦
易制者為言官弹劾不敢自由惟取遠小州太守及州
縣小官毛舉細過應故事而已
似道專政
咸淳丁夘賈似道平章軍國重事魏國公葉夢鼎為右
丞相時賈似道專政夢鼎充位而已似道一月三赴經
筵三日一朝赴中書堂治事上初立朝政一委大臣似
道益自專上稱之曰師臣通國稱之曰師相曰元老居
西湖葛嶺賜第五日一乘車船入朝不赴都堂治事吏
抱文書就第呈署宰執書紙尾而已朝夕謀議則館客
廖瑩中外則堂吏翁應龍諷臺諫彈劾諸司薦辟舉削
及京戶畿漕處斷公事非關白不敢自專在朝之士忤
意者輒斥去後葉夢鼎江萬里皆歸田軍國重事似道
於湖上閒居遥制時人語曰朝中無宰相湖上有平章
半閒亭
度宗賜賈似道第於湖上似道扁亭曰半閒自稱雲水
道人每治事罷則入亭中習打坐有佞之者上糖多令
詞大稱似道意議者謂其時乃聖哲馳騖而不足之秋
也曾謂似道可以半閒自處乎其詞曰天上謫星班青
牛初度關幻出蓬萊仙院宇花外竹竹邊山軒冕倘來
間人生閒最難算真閒不到人間一半神仙先占取留
一半與公閒似道為國之重臣而乃可以閒中消日
月耶天下烏得不壊
排當
宫中飲宴名排當理宗朝排當之禮多内侍自為之一
有排當則必有私事密啓度宗因之故咸淳丙寅給事
陳宗禮有曰内侍用心非借排當以規羨餘則假秩筵
以奉殷勤不知聚幾州汗血之勞而供一夕笙歌之費
此說可想矣有詩云花甎緩步退朝衙排當今朝早賞
花玉鐙金鞍皇后馬香輪綉轂御前車
賈相舉令
一日壑翁招碧梧馬廷鸞西磵葉夢鼎行令舉一令要
一物與人得物者還以一聯詩秋壑云我有一局棋付
與棋師棋師得之予我一聯詩自出洞來無敵手得饒
人處且饒人碧梧云我有一釣竿付與漁翁漁翁得之
予我一聯詩夜靜水寒魚不餌滿船空載月明歸西磵
云我有一張犂付與農夫農夫得之予我一聯詩但存
方寸地留與子孫耕似道不悦而罷
賈相之虐
賈似道居西湖之上嘗倚樓望湖諸姬皆從適二人道
粧羽扇乘小舟由湖登岸一姬曰美哉二少年似道曰
爾願亊之當令納聘姬笑而無言逾時令人持一合唤
諸姬至前曰適為某姬受聘啓視之則姬之頭也諸姬
皆戰慄似道於浙西行公田民受其害有題詩曰襄
陽累載困孤城豢養湖山不出征不識咽喉形勢地公
田枉自害生靈至乙亥罷相公田國事休矣
錢塘遺事卷五
