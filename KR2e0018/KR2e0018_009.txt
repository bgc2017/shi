錢塘遺事卷九元劉一清撰
丙子北狩
祈請使
左相吳堅(天台人)右相賈餘慶(海州人)
參政劉岊(重慶人)樞密文天祥(吉州人)
參政家鉉翁(眉州人)
奉表獻璽納土官
監察御史楊應奎(廬州人)
大宗丞趙若秀(臨安人)
日記官
宗丞趙時鎮(廬州人)閣贊嚴光大(紹興人)
書狀官
御帶高州太守徐用禮(臨安人)
潮州通判吳慶月(臨安人)
惠州通判朱仁舉(闕)(人)處州通判沈庚會(闕)(人)
浙東路鈐吳嘉興(闕)(人)
掌管禮物官通事
總管高舉(江陵人)總管吳順(闕)(人)
提舉禮物官
環衞總管潘應時(闕)(人)總管吳椿(闕)(人)
環衞總管劉玉信(揚州人)
掌儀官
浙東路鈐詹囦(闕)(人)帶行官屬五十四員
隨行人從二百四十人扛擡禮物將兵三千人
北朝館伴使
巴延丞相貼差特穆爾萬戶
阿珠元帥貼差焦愈相
祈請使行程記(日記官嚴光大錄)
德祐丙子二月初九日宣奉大夫左相吳堅自天慶觀
方丈出北關門送通議大夫右丞相兼樞密使賈餘慶
銀青光禄大夫樞密使謝堂端明殿大學士中奉大夫
充祈請使劉岊丞議郎守監察御史充奉表納土官楊
應奎朝奉郎充奉表納土官趙若秀當登舟時南北朝
阿里議事𫝊巴延命留吳相登舟泊于北新橋岸下終
夜流涕北軍差軍前索多相公勉諭之此日會文天祥
于軍前忠義激烈分辨夷夏遂激北朝丞相之怒遂點
差堅戰頭目守之
初十日樞使謝堂納賂免行遂回是夕泊謝村
十四日舟次平江府北官宣撫使就閶門接官亭令妓
置酒待吳文二相不赴晚催登舟馬軍三百餘人㳂塘
護送至無錫縣
十五日舟次無錫是日特穆爾萬戶生日四府俱送壽
儀就三登倉橋上特穆爾舞勸夜泊常州十里鎮
十六日早舟次常州燬餘之屋無路殺死之尸滿河臭
不可聞惟此最多次過奔牛鎮夜泊吕城白骨堆積如
山
十七日早過吕城堰換舟到丹陽縣泊七里廟
十八日行過新豐市遇一舟有北朝國師劉參政舉酒
勸之次至鎮江府韓蘄王廟前有招討石祖忠招討張
郎中携妓樂獅豹勸酒迎入府治同特穆爾留客於府
治後堂泊舟丹陽館後
十九日府第率衆官渡揚子江入瓜洲見阿珠平章留
宴於圖嚕萬戶張郎中房子
二十日阿珠元帥統諸臣從官同太皇太后續差到閣
贊吳忠翊督戰孫通直賫手詔帶北朝馬數千往揚州
至揚子橋砲聲連響繼至城下一砲震天城上旗幟雲
擁軍船放划車弩密如雨再一砲響隂雲四合冷雨大
作驟如傾盆勢不可進阿珠平章請回揚子橋茶飯罷
入瓜洲
廿一日雨雪大作疾風驟發江濤洶湧不敢發舟再泊
瓜州
廿二日雪霽諸使回鎮江府
廿三日吳閣贊孫通直阿珠平章欲命諸使親札勉揚
州制置李庭芝納降衆從之獨文丞相不畫名繼而平
章先索藁及諸官札成無計可達其地分各有軍馬把
截時有遊騎出從夜泊舟中
廿四日宴于鎮江府治夜泊舟中
廿五日夜泊舟中
廿六日巴延夫人自臨安回夜泊舟中
廿七日夜宿舟中
廿八日焦僉省諸使宿鎮江州治
廿九日渡江夜泊舟中至夜文丞相脱去
三月初一日早方知文丞相已脱去閉城三日搜覓不
見收從人幹僕并管伴使千戶及總管等人囚之夜泊
舟中
初二日宿於揚子橋圃内乘舖馬
初三日宿灣頭午前有揚州都統萬戶出戰士氣百
倍其鋒不可當乃退
初四日過邵伯鎮徑行一堡子闊六十里北軍屯戍又
有水寨屯軍甚多内有小堡子六十餘所博囉相公阿
里右丞在内宰馬置酒延待諸使忽報揚州北門軍馬
擁出姜才分陣殺奪交傷不少相持半日及暮博囉相
公以軍馬相距而退中路遇廬州一卒云淮西廬州
夏貴已於三月初三日投拜見賫降書至阿珠平章處
有軍馬數十護送盖揚州未降故也晩宿荒屋内路上
尸骨如山
初五日過天長縣宿荒草上坐以待旦有尸滿野
初六日渡天長河無舟滿河皆腐尸夜宿荒草
初七日過寳應軍
初八日過招信軍至淮安界忽望見旌旗雲擁砲響震
天有數隊人馬出戰矢如雨下乃許文德兵馬親臨軍
陣殺傷不少特穆爾萬戶集兵拒守及日晩方退夜遂
移屯宿於荒草
初九日過甘羅城渡清河口至清河口守渡衆官迎入
軍治設宴出城宿舟中
初十日舟離清河口過小清河口七里莊轉河至桃源
晩宿舟中
十一日宿舟中
十二日宿宿遷僅有二三十家舟泊野岸
十三日舟行晚宿邳州城外邳州離城遠接置酒作樂
會衆官於草廬下夜舟泊圯橋子下即子房擊始皇博
浪沙中副車遂逃于此子房進黃石公履即此橋也自
此人皆戴笠衣冠别矣
十四日換舟諸官入邳城去看風俗城壁圮頽民居草
座自此經過州縣只如此晩宿野岸
十五日早發淮隂屬徐州界道左有元祐間石麒麟院
所立鎮碑是晩徐州府臣携酒至款諸使夜宿舟中其
日乃清明諸使感懷
十六日抵徐州換舟宿野岸
十七日舟行午過留城少泊父老云此是漢高祖封子
房為留侯即此城是也有廟碑記在焉過九里(原有缺字)
十八日次沛縣乃魯地也高祖生於豐沛去沛二十里
沛民聞宋朝宰相等官至家家門首焚香迎拜申牌後
過鷄鳴臺晩次舟河口魚臺縣昔春秋隱公五年觀魚
于棠即此地也
十九日舟行午至谷亭馬頭申時過魯橋有四洞水流
甚急橋畔有四天王之祠晩宿魯橋
二十日易行李上車屬官皆乘舖馬酉牌抵新州夜宿
縣治即濟州也
廿一日車行酉過汾陽即郭令公所封之地夜宿于縣
治
廿二日車行午至東平府夜宿嚴相公家
廿三日東平守置酒高會于宣聖廟聖像雄偉殿宇宏
麗去宣聖墓二百里一人云墓有巨木皆三丈圍夜宿
嚴相公府此處風俗甚好商旅輻輳絹帛價目十一路
經過惟此為最
廿四日車行申抵茌平縣宿縣治
廿六日車行過合城鎮午過臨城鎮勝果寺有周柴世
宗廟遺像存焉自東平府去村聚頗繁麥畦桑畆一望
不斷晚至高唐平原縣係趙地戰國封平原君處夜宿
縣治
廿八日車行至陵州陵州郡守迎諸使宴畢宿州治
廿九日易車行陵州西關就衛河登舟午後過林鎮屬
河間府有梁山伯祝英臺墓夜宿于岸
三十日早行舟已抵灌縣界東光縣焦僉省置酒宴于
縣治夜泊野岸
閏三月初一日舟至長蘆鎮土人云小燕京盖人煙輻
輳此地産鹽有鹽運司鎮南有浮橋妓樂雜劇宴待諸
使未牌舟抵興濟縣酉抵清州夜宿舟中
初二日舟行過清河鎮去海不遠夜泊鎮内
初三日舟過清河鎮水冀河或海風大作吹沙走石是
夜宿舟中
初四日早抵楊村歇于館驛焦僉省差楊村巡檢下鄉
科民戶辦車三十輛夜宿驛内
初五日諸使宴焦僉省于馹中
初六日車行午過武清縣東有孟克皇帝選命賢才牧
民德政碑進士趙崇選撰夜宿州治
初七日車行過王臺鎮四望桑麥青青午過分頭土人
云此地甚冷五月方可養蚕麥苗長不滿三寸六月方
食麥次抵德仁府此地屬漷隂縣
初八日拂明諸使率官屬詣德仁府永壽寺啓建太皇
壽崇聖節道場退宰執來議勘會國信取禮物已近燕
京護送官吏督擡兵級併祗候人各與給犒須議指揮
護送禮物官徐用禮特與轉行武功大夫帶御器械
知高州日記官嚴光大特與轉武翼郎陞閣贊添差
福建路馬步軍副緫管福州駐劄大通事高舉特與
轉武經郎帶行環衛官添差西路副緫管臨安府駐劄
尚書府都事吳慶用特轉朝奉郎添差通判潮州賜
緋尚寳省錄事朱仁舉特轉奉議郎差通判惠州事
賜緋中書省錄事沈庚會特轉奉議郎差通判處州
事賜緋尚書省令史陳充謙特轉宣教郎樞密院
丞旨胡□特轉武功郎添差浙東路兵馬鈐轄國信
所掌儀詹囦轉武功郎浙東路分紹興府駐劄專庫
龔友諒陸鎮各轉承信郎直省所劉某鍾應辰沈文
亨鍾大有各轉承信郎陳聦姚安國石寳林恢各補進
義校尉扛擡禮物節級等各有犒賞
初九日甲辰過大興縣至滂村宿是日賈相病
初十日馬入燕京陽春門諸色妓樂等祗候迎入會同
館焦參政勸酒館内歇來遠堂賈右相家參政歇于穆
賓堂右吳劉二相歇于穆賓堂左屬官分歇後堂從者
分歇前兩廊此館係大金四大王府今改為驛兩廊有
八十餘間酒食米菜之𩔖專委斷事官分撥輪到各責
同知排辦齊整厨子工夫等人分房祗直每日委監察
御史等官覺問逐一宣問茶飯好歹賈相病甚仍宿館
内
十一日樞密院差軍卒數十人守館内賈相病重
十二日夏貴至歇來遠之右隨行帶領將佐三百餘人
都人聚觀哂之
十三日樞密院差太醫診賈相脈投石膏散疾愈篤
十四日賈相薨衆官大慟
十五日巳時賈相自會同館後門出殯諸官出麗正門
燕京大興總管府排辦神道綵亭中餘座鼔鈸幡盖之
𩔖送至洞神觀側殯焉
十七日諸使祭賈相于洞神觀
十八日特穆爾萬戶宴諸使
十九日諸使同屬官至樞密值雨入麗正門内右手參
張平章陳參政會少保夏貴端明吕師寳都統洪模并
宰執屬官少保官屬同宴張平章問吳相郊祀典禮儀
仗制度等事陳參政以丞相所言詳細答之席終而回
二十日諸使點視禮物
廿一日巴延丞相回諸使出接有大旗書天下太平四
字
廿三日巴延上開平府
廿四日諸使出陽春門迓太后嗣君於五里外起居隆
國夫人王昭儀新安宫正新定安康安定夫人天眷福
王沂王謝樞密從駕車大小九十三兩大小宫使六十
餘人張知府濡繼至有緋綠妓樂神鬼清樂戴珠翠衣
銷金乘馬旌隊鎗刀金鼓等迎接入燕京隨駕下車入
中堂内垂簾而坐諸使屬官立班兩拜後班稍側又兩
拜退
廿五日諸使訪謝樞密沂王
廿六日吳丞相劉參政宴謝樞密等官
廿七日禮物官屬食于宴樂園
四月初一日諸使率屬官詣會同館起居兩宫
初二日焦僉省來訪諸使
初三日諸使會議祈請事宜
初四日諸使宴焦僉省
初五日諸使訪樞密院陳參政
初六日諸使訪趙同僉
初七日僉省來訪諸使
初八日諸使率屬官詣長壽宫滿散崇壽聖節本觀見
有一真人掌觀宫内道衆八百人
初九日謝樞密沂王宴諸使
初十日中寳訪諸使議赴上都日子
十二日諸使及官屬乘舖馬出通玄門晚抵昌平站自
此以往步步皆沙漠之地省院諸色人點差一甲隨行
餘留燕京
十三日車馬行晩宿榆林站是日過隘口
十四日車行晚宿懷來站
十五日晩宿洪站是日太后嗣君福王沂王謝樞密離
燕京亦赴上都
十六日離洪站十里到雲州無城一閧人家至州二十
里地名龜門山峭壁對峙有神靈甚晚宿鵰巢站
十七日車馬行晩宿獨石站自昌平站至獨石站亡牆
草塵皆是漢兒官人管待名漢兒站
十八日宿牛羣站此去皆草地此乃韃靼家官人管待
名韃靼站並無房子只是氊帳韃靼人多喫馬牛乳羊
酪少喫飯飢則食肉路中每十里一急遞舖九州自此
通路去
十九日晩宿明安站有床帳無人家
二十日宿凉亭站亦無人家無水可喫取水于十里外
只燒馬糞
廿一日宿李三站無人家
廿二日車馬行四十里至上都開平府入昭德門泊城
内第三街官房子自燕京至上都八百里一步高一步
井深數十丈水極冷六月結冰五月六月汲起冰六月
雹如彈丸大一年四季常有雨雪人家不敢開門牛羊
凍死人面耳鼻皆凍裂秋冬雪積可至次年四月方消
屋宇矮小多以地窟為屋每掘地深丈餘上以木條舖
為面次以茨盖上仍種麥菜留竅出火有地屋掘地三
四尺四圍土牆此地極冷每年六月皇帝過此避暑冰
塊厚者數尺夜瞻星象頗大盖地勢高故也
廿三至廿七日不許私行不錄
廿八日太后嗣君宫人宫使至昭德門裏官舍安歇福
王子𫝊制在隆國處安泊謝樞密在房子下夫人留伴
燕京會同館沂王以疾不入城
廿九日沂王疾亟
三十日樞密院以月旦日請太后嗣君福王同宰執屬
官宫人中使並出西門外草地望北拜太廟
五月初一日早出西門五里外太后嗣君福王隆國夫
人中使作一班在前吳堅謝堂家鉉翁劉岊并屬官作
一班在後北邊設一紫錦罘罳即家廟也廟前兩拜太
后及内人各長跪福王宰執如南禮又一人對罘罳前
致語拜兩拜而退
初二日太后嗣君福王隆國夫人中使等天曉盡出南
十餘里宰執同屬官亦列舖設金銀玉帛一百餘桌在
草地行宫殿下作初見進貢禮儀行宫殿宇宏麗金碧
熀耀諸妃諸王但升殿捲簾列坐皇帝皇后共坐霤中
諸王列坐兩序太后嗣君福王宰執以次展褁腰金服
紫屬官緋綠各依次序立班作朝甚肅皇帝云不要改
變服色只依宋朝甚好班退陞殿再兩拜就留御宴皇
帝問吳丞相云汝老矣如何為丞相領事答云自陳丞
相以下遁去朝廷無人任職無人肯做故臣為相未久
念臣衰老乞歸田里
錢塘遺事卷九
