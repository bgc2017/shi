大事記續編卷三十二明王禕撰
晉烈宗孝武皇帝太元八年(秦宣昭皇帝建元十九年)夏五月桓冲
伐秦攻㐮陽遣將軍楊亮伐蜀取秦五域六月秦兵救
之
觧題曰明年於是亮再出師矣
秋七月加冲江州刺史(以通鑑修)八月秦王堅大舉入寇以
陽平公融慕容垂等為前鋒詔尚書僕射謝石為征討
大都督冠軍將軍謝玄為前鋒都督以拒之桓冲遣兵
入援謝安却之(以夲紀通鑑修)九月司徒琅邪王道子錄尚書
六條事(以夲紀修)冬十月癸酉秦陽平公融䧟夀陽秦主堅
輕騎就之十一月謝玄遣廣相劉牢之擊斬秦衛將軍
梁成於洛澗玄等遂殺融於肥水秦兵大敗時慕容垂
所將獨全堅单騎赴之至澠池遣垂安集關東(以通鑑目錄吕)
(祖謙標目修)
觧題曰按列傳載記堅東西萬里水陸齊進運漕萬
艘自河入石門逹于汝穎融等攻䧟夀春執平虜將
軍徐元喜安豐太守王先慕容重攻䧟鄖城(杜預江夏雲杜)
(縣東南有鄖城雲杜今應城縣也)謝玄使胡彬劉牢之距之師次硤
石(元和郡縣志云在下蔡西南六十里淮經中過對岸山上築二城防津要西岸属下蔡東岸属壽春)
不敢進衛將軍梁成等率衆五萬屯于洛澗(水經洛澗北歴)
(秦墟下注淮謂之洛口寰宇記洛水自濠州定遠縣西入與夀春縣洛水口中流分界至新城村入淮)
以遏東軍頻敗王師謝石謝玄等去洛澗二十五里
憚成不進胡彬為融所逼粮盡詐揚沙以示融軍潜
遣使告石等曰今賊盛粮盡恐不見大軍融軍人獲
之馳使白堅曰賊少易俘但懼其越逸宜速進軍堅
大悅恐石等遁捨大軍于項城以輕騎八千兼道赴
之初諺曰堅不出項群臣勸堅停項為六軍聲鎮不
從令軍人曰敢言吾至夀春者拔舌故石等弗知(崔鳴)
(曰融固言不可而使之其有不敗乎堅若不度項雖前師覆敗大軍可以無土崩堅所以率爾濟淮顛沛)
(而反融之罪也)堅遣尚書朱序說石等以衆盛欲脅而降之
序謂石曰若堅百萬悉到莫可與敵及其未集擊之
可以得志聞堅在夀春而懼謀不戰以疲之謝琰勸
從序言許之玄遣牢之率参軍劉襲諸葛永等直進
渡水臨陣斬成及其弟雲分兵斷其歸津賊步騎崩
潰争赴淮水殺獲萬餘人盡收其噐械石等水陸繼
進堅與苻融登城而望王師見部陣齊整將士精銳
又北望八公山上(在安豐夀春縣西四里)草木皆類人形顧謂
融曰此亦勍敵也何謂小乎憮然有懼色時張蚝敗
謝石于肥南玄琰勒卒數萬陣以待之蚝乃退列陣
逼淝水(按四凟編淝水有二其源出南岸安豊軍者曰東淝河出北岸亳州蒙城縣者曰西淝河)
(西淝水出縣西北藪澤入淮之處與風火灘相近東淝水出廬州雞鳴山入淮之處距花靨鎮相近詳見)
(齊永元二年淝口觧題)師不得渡遣使謂融曰君懸軍深入置
陣逼水此持久之計豈欲戰者乎若小退師令將士
得周旋僕與君緩轡而觀之不亦美乎堅衆皆曰宜
阻肥水莫令得上我衆彼寡勢必萬全堅曰但却軍
令得過而我以鐡騎數十萬向水逼而殺之融亦以
為然遂麾使却陣軍遂奔退制之不可止玄與謝琰
桓伊等以精銳八千渡水融馳騎略陣馬倒被殺軍
遂大敗(姚㐮攻洛陽桓温至伊水㐮撤圍拒之遣使謂之曰承親帥王師以来今奉身歸命願敕)
(三軍小却當拜㐲路左温曰欲來者便前相見在近何煩使人㐮拒水而戰温結陣而前㐮衆大敗玄之)
(請于融即㐮之請于温者也使堅如温之所以待㐮則玄之策不得施矣毋已則却軍以致師及其未濟)
(而擊之歟固以是俟玄矣兵故無常勢也)王師乘勝追擊至于青岡(在安豊軍)
(夀春縣西十三里)死者相枕堅為流矢所中單騎宵遁征虜
司馬毛璩與田次之共躡堅至中陽不及而歸聞風
聲鶴唳皆以為王師已至草行露宿重以饑凍死者
十七八餘見通鑑張栻曰淮淝一戰夷夏離合之大
機也苻氏初假晉名字以立國及其馘姚㐮墟慕容
滅凉滅代且取蜀于晉矣然堅雖操把握之權而無
堅凝之策事特可慮耳王猛垂絶拳拳願勿圖晉而
深以鮮卑西羌為憂盖知其機之所在矣而堅莫之
知也伐晉之役通國皆諫惟慕容垂姚萇勸其行及
秦衆皆敗惟垂三萬人獨全是果何心哉未幾而即
叛去姚萇效之而乞伏吕光亦皆紛然四起獨惜晉
之君相既相猜疑而規恢之功迄不可覬秦分為三
燕分為二凉分為四披披藉藉五十餘年而後略定
皆自淮淝之役始也
十二月開酒禁增民稅米口五石(以通鑑修)秦將軍乞伏國
仁反於隴西(以吕祖謙標目修)前句町王翟斌舉兵於河南秦
長樂公丕遣慕容垂討之垂叛(以夲紀修)時帝疎忌謝安(以吕)
(祖謙標目修)
晉烈宗孝武皇帝太元九年(秦宣昭皇帝建元二十年燕成武皇帝慕容垂燕)
(元元年武西燕帝慕容泓燕興元年後秦昭皇帝姚萇白雀元年)春正月慕容垂至
洛陽翟斌降之垂自稱燕王改元庚戌圍長樂公丕於
鄴(以通鑑修)
觧題曰王容曰燕載記杜延業晉春秋宋庠記年通
譜皆曰燕元元年通鑑闕元字
將軍劉牢之克秦譙城(以夲紀修)桓冲遣兵克秦新城魏興
上庸(以夲紀修)二月辛巳豊城宣穆公桓冲卒振武將軍梁
郡太守桓石明為西中郎將荆州刺史冠軍將軍河東
太守桓石虔為衛州刺史西中郎將豫州刺史桓伊都
督江荆豫州軍事江州刺史(以吕祖謙標目修)
觧題曰按世說新語桓車騎在上明政獵東信至傳
淮上大捷語左右云羣謝年少大破賊因發病薨餘
見通鑑吕祖謙曰冲憂晉室之危而謂吾其左袵乃
事理之當然初不足為過淝水之捷冲於此喜而不
寐可也尚何慚耻之有冲之所以慚耻者不過自咎
其言之不中耳然推是心而充之則其害事甚矣楊
國忠之於禄山是已此誠可為深戒使冲之言果驗
吾意其未必能死也
三月謝安為太保(以夲紀修)
觧題曰按桓伊傳安壻王國寶專利無檢行安抑制
之及孝武末年嗜酒好内而會稽王道子昏醟(音詠)尤
甚惟狎昵謟邪於是國寶䜛諛之計稍行於主相之
間而好利險詖之徒以安功名盛極而構會之嫌隙
遂成帝召伊飲讌安侍坐帝命伊吹笛伊即吹為一
弄請以筝歌乃撫筝而歌怨詩曰為君既不易為臣
良獨難忠信事不顯乃有見疑患周旦佐文武金縢
功不刊推心輔王政二叔反流言聲節慷慨俯仰可
觀安泣下霑襟乃越席而就之捋其鬚曰使君於此
不凡帝甚有愧色餘見通鑑
秦北地長史慕容泓起兵于華隂秦主堅遣將軍符
叡姚萇討之平陽太守慕容冲起兵遣將軍竇衝
討之夏四月泓敗秦兵殺叡萇奔渭北自稱秦王改
元竇衝大破冲冲奔泓泓改元(以吕祖謙標目修)
觧題曰按載記萇懼奔于渭北遂如馬牧(在京兆府興平縣東)
(南二十里)西州豪族尹詳趙曜王欽盧牛雙狄廣張乾等
率五萬餘家咸推萇為盟主萇將距之天水尹緯說
萇曰今百六之數既臻秦亡之兆已見以將軍威靈
命世必能匡濟時艱故豪傑驅馳咸同推仰明公宜
降心從議以副群望不可坐觀沉溺而不拯救之萇
乃自稱大將軍大單于萬年秦王稱制行事(寰宇記耀州華)
(原縣西七十五里有姚萇殿)時慕容冲與苻堅相攻衆甚盛萇將
西上恐冲遏之遣使通和以子崇為質於冲進屯北
地厲兵積粟以觀時變餘見通鑑
五月梁州刺史楊亮伐秦(以通鑑修)燕降信都(以通鑑修)六月癸
丑朔崇德太后崩(以夲紀修)西燕將高盖殺慕容泓立冲為
皇太弟(以吕祖謙標目修)燕拔秦常山秋七月克中山(以通鑑修)秦
豫州牧平原公暉奔長安桓石民遣兵戍洛陽(以通鑑修)取
秦涪城(以通鑑修)
觧題曰明年遂平益州矣
慕容冲敗秦兵據阿房城(以吕祖謙標目修)燕王垂殺翟斌斌
兄子真領其衆(以吕祖謙標目修)秦吕光破龜兹定西域(以吕祖謙)
(標目修)八月燕觧鄴圍(以吕祖謙標目修)謝安請開拓中原以謝
玄為前鋒都督伐秦取彭城九月彭城内史劉牢之克
鄄城甲午加安大都督揚江等十五州軍事假黃鉞(以紀)
(傳吕祖謙標目修)
觧題曰六月之卒章曰侯誰在矣張仲孝友盖非張
仲則無以成吉甫之功也晉之君相既自不和則雖
百日而復河南何益哉事見通鑑
冬十月辛亥朔日有食之(以夲紀修)秦青州刺史苻朗降(以夲)
(紀修)匈奴劉庫仁將救秦爲其下所殺弟頭眷領其衆(以吕)
(祖謙標目修)謝玄遣將克黎陽秦長樂公丕來請救(以吕祖謙標目)
(修)兖青司豫皆平加謝玄都督徐兖等七州軍事(以吕祖謙)
(標目修)十二月秦殺慕容暐盡誅鮮卑(以吕祖謙標目修)燕復圍
鄴謝玄遣劉牢之救之(以吕祖謙標目修)取秦漢中(以通鑑修)
晉烈宗孝武皇帝太元十年(秦帝苻丕太安元年成武皇帝燕元二年)(燕西)
(燕帝慕容冲更始元年國後秦昭皇帝白雀二年西秦乞伏仁建義元年)春正月西燕慕
容冲即帝位改元(以吕祖謙標目修)
觧題曰宋庠紀年通譜更始夲劉玄年號
秦王堅與西燕連戰大破之(以通鑑修)燕取秦薊(以通鑑修)三月
秦滎陽郡降(以夲紀修)夏四月劉牢之至鄴燕王垂遁牢之
追之大敗秦長樂公丕就食枋頭牢之入鄴尋坐徵還
(以吕祖謙標目修)
觧題曰桓温西至覇上東戰枋頭俱以持重失之其
後牢之遂以輕易得之謝安欲乘苻氏傾敗開拓中
原但狃劉牢之輕易之得而不思桓温之所懼也遂
以失利燕秦合而温敗適其隆也晉秦合而牢之敗
際其衰也事勢大遼絶矣事見通鑑
琅邪王道子與謝安有隙壬戌安出鎮廣陵(以吕祖謙標目修)
取秦益州(以夲紀修)翟真屯行唐為其下所殺其弟成立翟
遼奔黎陽(以吕祖謙標目修)五月西燕主冲攻長安秦王堅奔
五將山六月冲入長安(以通鑑修)
觧題曰五將山在鳳翔府岐山縣西北
秋七月旱饑(以夲紀修)後秦王萇執秦王堅尋弑之(以吕祖謙標目)
(修)秦太子宏來奔(以通鑑目錄修)秦長樂公丕復入鄴(以通鑑目錄修)
癸酉翟成長史執成降燕(以通鑑修)八月謝安還建康(以吕祖謙)
(標目修)丁酉建昌文靖公謝安薨庚子司徒琅邪王道子
領揚州刺史錄尚書都督中外軍事(以紀傳修)秦長樂公丕
奔晉陽稱帝改元燕取鄴(以吕祖謙標目修)
觧題曰王容曰載記宋庠紀年通譜秦改元皆作太
安通鑑作大誤也太安夲晉惠帝年號
匈奴劉顯弑劉頭眷而自立將殺拓䟦珪珪奔賀蘭部
(以吕祖謙標目修)九月秦吕光還凉州殺刺史梁熙而代之(以通)
(鑑修)乞伏國仁自稱秦河二州牧改元(以吕祖謙標目修)
觧題曰按載記國仁置武城武陽(今渭州)安固(今蘭州蘭泉縣)
武始(今熙州狄道縣)漢陽(今秦陽)天水(今天水縣)略陽(今秦州隴城縣)漒川
(漒水即羌水出隴西羌道東南流)甘松(今松州甘松嶺)匡朋(十六國春秋乾歸常以叱豆渾)
(為匡朋太守又方輿記綏州延福縣有隋匡州城疑即匡朋)白馬(今慶陽府安化縣本漢郁郅縣)
(白馬水出北塞水經注洛川南經尉李城東北合馬嶺水號白馬水)苑川(蘭州蘭泉縣水經注苑川)
(水出勇士縣子城之南山東北流又北逕收師苑又有東西二苑城相去七里西城乞佛所都)十二
郡築勇士城(今會州會寕縣)以居之餘見通鑑
冬十二月燕都中山(以吕祖謙標目修)
晉烈宗孝武皇帝太元十一年(秦帝苻丕太安二年年燕成武皇帝建興元)
(西西燕慕容永中興元年秦乞伏國仁建義二年)(後秦武昭皇帝建初元年凉王吕光太安元年秦)
(高皇帝苻登太初元年國魏太祖道武皇帝拓䟦珪登元年)春正月戊申拓䟦珪即
代王位建元(以吕祖謙標目修)
觧題曰宋庠紀年通譜登成也美國政之成以冠元
詩云登是南邦此其義也
燕王垂即帝位立子寶為太子(以吕祖謙標目修)翟遼據黎陽
(以吕祖謙標目修)二月燕改元(以吕祖謙標目修)
觧題曰宋庠紀年通譜建興夲劉禪孫亮李雄晉
愍帝年號
西燕弑其主冲立其將叚隨為王改元(以吕祖謙標目修)代徙
都盛樂(吕祖謙標目)三月泰山太守張願降翟遼謝玄還淮
隂(以吕祖謙標目修)
觧題曰石氏之亂殷浩嘗北出許洛矣張遇一以許
昌叛則師不能尺寸進苻氏之亂謝玄嘗經略中原
矣張願一據黎陽則逡廵而還淮隂盖晉之君臣夲
無堅凝之志則失色於蜂蠆而奪心於鴻鵠者皆是
也欲求中原塊土詎可得哉事見通鑑
西燕僕射慕容恒等殺叚随立慕容顗為王而東復見
殺立冲之子瑶為帝改元尚書慕容永殺之立泓之子
忠稱帝於聞喜改元建武(以吕祖謙標目修)
觧題曰宋庠紀年通譜忠改元建武夲漢光武晉惠
帝元帝石勒年號(聞喜今解州縣)餘見通鑑
夏四月後秦取長安(以吕祖謙標目修)代改稱魏(吕祖謙標目)後秦
王萇即帝位改元(以吕祖謙標目修)
觧題曰宋庠紀年通譜建初夲漢章帝李特年號
餘見通鑑
六月庚寅以前輔國將軍楊亮為雍州刺史(以夲紀修)桓石
民遣將取弘農(以通鑑修)西燕弑其主忠立太尉慕容永為
河東王稱藩于燕(以吕祖謙標目修)
觧題曰西燕一歲而易六主亂亦甚矣事見通鑑
秋七月秦狄道長苻登取南安以登為南安王(以吕祖謙標目)
(修)劉顯迎故代王什翼犍之子窟咄以逼魏魏王珪北
奔請救於燕(以吕祖謙標目修)冬十月吕光改元(以吕祖謙標目修)秦
主丕攻燕王永大敗於㐮陵丕奔東垣將軍馮該斬之
永據長子稱帝改元(以吕祖謙標目修)
觧題曰㐮陵今平陽會縣長子隆德府長子縣
甲申海西公薨(以吕祖謙標目修)燕魏破拓䟦窟咄窟咄走死
(以通鑑修)十一月秦南安王稱帝改元(以吕祖謙標目修)
觧題曰宋庠紀年通譜太初夲漢武帝年號事見通
鑑
十二月吕光自稱凉州牧酒泉公(以通鑑修)
晉烈宗孝武皇帝太元十二年(燕成武皇帝建興二年西燕帝慕容永中興)
(二年年後秦武昭皇帝建初二年魏西秦乞伏國仁建義三凉王吕光太安二年太祖道武皇帝登)
(國二年初秦高皇帝太二年)春正月乙巳以謝玄為會稽内史龍驤
將軍豫州刺史朱序為青兖二州刺史鎮淮隂(以紀傳修)燕
師濟河(以通鑑修)二月燕大破張願于瓮口青兖徐州縣多
降之(以吕祖謙標目修)
觧題曰瓮口在濟南府禹城縣
三月秦以乞伏國仁為苑川王(以通鑑修)秋七月燕魏滅劉
顯(以吕祖謙標目修)八月辛巳立子德宗為皇太子(以夲紀修)
晉烈宗孝武皇帝太元十三年(燕成武皇帝建興三年西燕帝慕容永中興)
(三年年後秦武昭皇帝建初三年魏西秦乞伏乾歸太初元凉王吕光太安三年太祖道武皇帝登)
(國三年初秦高皇帝太三年)春正月康樂獻武公謝玄卒(以通鑑修)二月
翟遼稱魏天王改元(以吕祖謙標目修)夏四月戊午征虜將軍
朱序都督司雍梁秦州軍事雍州刺史戍洛陽(以通鑑修)五
月翟遼徙滑臺(以通鑑修)六月乞伏國仁卒弟乾歸自稱河
南王改元(以吕祖謙標目修)
觧題曰宋庠紀年通譜太初夲漢武帝苻登年號餘
見通鑑
秋八月魏使拓䟦儀使燕(以吕祖謙標目修)
晉烈宗孝武皇帝太元十四年(燕成武皇帝建興四年西燕帝慕容永中興)
(四年年後秦武昭皇帝建初四年秦西秦乞伏乾歸太初二梁王吕光麟嘉元年高皇帝太初四年)
(皇魏太祖道武帝登國四年)春正月秦以河南王乾歸為金城王(以通)
(鑑修)二月吕光稱三河王改元(以吕祖謙標目修)
觧題曰後漢西羌傳羌爰劍亡入三河間李賢曰三
河黃河賜支河湟河也宋庠紀年通譜時麟見金澤
縣光以為已瑞乃僣號稱王改元麟嘉夲劉聰年號
夏四月翟遼䧟滎陽(以夲紀修)六月左將軍桓石民卒秋七
月以驃騎長史王忱都督荆益寕州軍事荆州刺史(以通)
(鑑修)
觧題曰按列傳桓石民為荆州刺史桓石虔為豫州
刺史未嘗更易也夲紀書荆州刺史桓石虔卒誤也
餘見通鑑(宋書州郡志荆州刺史陶侃治沌口王敦治武昌其後或還江陵或治夏口桓温治)
(江陵桓冲居上明王忱還江陵不復移動)
八月後秦破秦軍獲其后毛氏(以吕祖謙標目修)冬侍中王國
寳諷八座請進琅邪王道子丞相加殊禮帝大怒道子
譛中書侍郎范寗出之(以通鑑修)
觧題曰帝威權已出雅有人君之量既而溺於酒色
為長夜之飲醒日常少不親萬幾太白連年晝見地
震水旱為變者相属而傍無正人但與會稽王道子
酣歌為務姏(武酣反)姆(莫候反)尼僧尤為親䁥並竊弄其
權凡所幸接皆出自小竪郡守長吏為道子所樹立
中書令王國寳性卑佞特所寵昵官以賄遷政刑謬
亂又崇信浮屠之學用度奢侈下不堪命太元以後
為長夜之宴蓬首昏目政事多闕左衛領營將軍許
榮上疏不省國寳諷八座啓以道子為丞相加殊禮
護軍將軍車胤曰此乃成王所以尊周公也今主上
當陽非成王之地相王在位豈得為周公乎乃稱疾
不署䟽奏帝大怒而甚嘉胤中書侍郎范寗甚被親
愛指斥朝士直言無諱國寶寗之甥也寗尤疾其阿
䛕勸帝黜之國寳懼使陳郡袁悅之因尼妙音致書
太子母陳淑媛說國寶忠謹宜見親信帝知之託以
他罪殺悅之國寶大懼遂因道子讃寗由是出為豫
章太守餘見通鑑
晉烈宗孝武皇帝太元十五年(燕成武皇帝建興五年西燕帝慕容永中興)
(五年年後秦武昭皇帝建初五年秦西秦乞伏乾歸太初三凉王吕光麟嘉二年高皇帝太初五年)
(皇魏太祖道武帝登國五年)春正月西燕王永向洛陽朱序敗之於
太行還擊翟遼走之序還㐮陽(以舉要歴補遺脩)二月辛巳中
書令王恭都督青兖等五州軍事青兖二州刺史(以夲紀修)
觧題曰按王雅傳帝以道子無社稷噐幹乃選時望
以為藩屏將擢王恭殷仲堪等先以訪雅雅以恭等
無當世之才不可大任乃從容曰王恭風神簡貴志
氣方嚴既居外戚之重當親賢之寄然其禀性峻隘
無所包容執自是之操無守節之志仲堪雖謹於細
行以文義著稱亦無宏量且幹略不長若委以連率
之重據形勝之地今四海無事足能守職若道不常
隆必為亂階帝以恭等為當時之望謂雅疾其勝已
故不從二人皆被升用其後竟敗有識之士稱其知
人餘見通鑑雅當時所謂佞幸之人其議論乃如此
夏四月秦將軍魏揭飛攻後秦杏城後秦主萇斬之(以通)
(鑑修)
觧題曰姚萇在五胡中亦英雄之靡爾然其用兵亦
有髣髴曹孟德者符登進逼安定諸將勸萇疾戰萇
曰與窮寇競勝兵家之下吾將以計取之於是留其
尚書令姚旻守安定夜襲登輜重于大界克之此亦
孟德襲烏巢輜重之意也魏揭飛率氐胡數萬人攻
姚當成於杏城鎮東將軍雷惡地應之攻姚漢得於
李潤萇潜軍赴之萇衆不滿二千揭飛惡地衆至數
萬氐胡赴之者首尾不絶萇每見一軍至輙有喜色
群下怪而問之萇曰今同悪相濟皆來會集吾得乘
勝席卷一舉而覆其巢穴東北無復餘也揭飛等以
萇兵少盡衆來攻萇固壘不戰示之以弱潜遣子崇率
騎數百出其不意以乘其後揭飛兵擾亂萇遣王超
譚亮率步騎擊之斬揭飛及首級萬餘惡地請降是
亦得於孟德待馬超韓遂等十部之意也萇以崛起
之姿而能坐定關河要亦非偶然而致此者事見通
鑑
秋七月壬申有星孛于北河經太微入北斗八月戊戌
入紫微乃滅(以宋書五行志修)朱序遣劉牢之攻翟遼于滑臺
大敗之張願降(以紀傳修)九月王國寶為中書令(以吕祖謙標目修)
晉烈宗孝武皇帝太元十六年(燕成武皇帝建興六年西燕帝慕容永中興)
(六年年後秦武昭皇帝建初六年秦西秦乞伏乾歸太初四凉王吕光麟嘉三年高皇帝太初六年)
(皇魏太祖道武帝登國五年)夏四月秦王登攻後秦五月後秦主萇
大破之(以通鑑修)六月燕趙王麟請攝魏王珪還朝不從秋
七月珪遣其弟觚如燕燕留之魏與燕絶(以吕祖謙標目修)九
月以右僕射王恂為左僕射太學博士范弘之請贈殷
浩黜桓温恂黜之為餘杭令(以列傳修)
觧題曰盖自簡文父子繼襲之後咸謂廢昏立明當
時議論無復以桓温為賊者此玄所以敢抗䟽以自
陳也謝安王坦之軰方幸温之死而彌縫桓氏况敢
正名定罪乎如恂者無青爾矣餘見通鑑
冬十月魏王珪大破柔然徙其部於雲中(以吕祖謙標目修)
觧題曰柔然東胡之苗裔姓郁久閭氏車鹿舍始自
號柔然後魏太武以其無知状類於虫改其號為蠕
蠕社㖮始并諸部西則焉耆東則朝鮮北窮瀚海南
臨大磧其常所會庭則敦煌張掖之北
翟遼卒子釗立改元(以吕祖謙標目修)匈奴劉衛辰攻魏十一
月魏破滅之十二月其子勃勃奔薛于部(以吕祖謙標目修)
晉烈宗孝武皇帝太元十七年(燕成武皇帝建興七年西燕帝慕容永中興)
(七年年後秦武昭皇帝建初七年秦西秦乞伏乾歸太初五凉王吕光麟嘉四年高皇帝太初七年)
(皇魏太祖道武帝登國七年)夏五月丁夘朔日有食之(以夲紀修)六月燕
主垂擊翟釗敗之釗奔西燕(以夲紀載紀修)秋七月秦主登逼
安定八月後秦主萇拒却之(以通鑑修)冬十月王忱卒(以夲紀修)
朱序病免(以通鑑修)十一月癸酉黃門侍郎殷仲堪都督荆
益寕州軍事荆州刺史仲堪崇侍南郡公桓玄(以吕祖謙標目)
(修)
觧題曰按世說新語王忱死西鎮未定朝貴人人有
望時仲堪雖居機要資名輕小人情未以方嶽相許
孝武欲拔親近腹心遂以殷為荆州詔未出王恂問
殷曰陜西何故未有處分殷曰已有人王歴問公卿
咸云非王自計才地必應在已復問非我耶殷曰亦
似非其夜詔出用殷王語所親曰豈有黃門郎而受
如此任仲堪此舉乃是國之亡徵餘見通鑑
十二月清河李遼請脩兖州孔子廟不報(以朱熹綱目修)
觧題曰胡寅曰遼謂事有如賖而實急者智足以及
此矣晉朝合從其言而命之以學校之事遼必繼有
建明增光儒者武帝道子方與沙門遊異端惑心宜
正論之不入也
晉烈宗孝武皇帝太元十八年(燕成武皇帝建興八年西燕帝慕容永中興)
(八年年後秦武昭皇帝建初八年秦西秦乞伏乾歸太初六凉王吕光麟嘉五年高皇帝太初八年)
(魏太祖道武皇帝登國八年)夏六月秦丞相竇衝自稱秦王改元元
光
觧題曰宋庠紀年通譜衝改元元光夲漢武帝年號
事見通鑑
秋七月秦主登討衝後秦太子興救之(以通鑑修)冬十一月
燕主垂伐西燕(以通鑑修)十二月後秦主萇卒太子興伐秦
晉烈宗孝武皇帝太元十九年(燕成武皇帝建興九年西燕帝慕容永中興)
(九年初後秦文桓皇帝姚興皇初元年帝西秦乞伏乾歸太七年凉吕光麟嘉六年秦苻崇延初元)
(年帝魏太祖道武皇登國九年)春正月三河王光以秃髮烏孤為河
西鮮卑大都統(以載紀修)夏四月秦主登與後秦戰于廢橋
大敗奔平原(以通鑑修)
觧題曰按載記苻登自六陌向廢橋始平太守姚詳
據馬嵬堡拒登始平馬嵬皆在京兆府興平縣則廢
橋亦應在此事見通鑑
五月燕主垂與西燕主永戰大破之取晉陽(以載紀修)後秦
太子興即帝位改元(以吕祖謙標目修)
觧題曰宋庠紀年通譜時敗苻登故改元皇初餘見
通鑑
六月追尊會稽王太妃鄭氏曰簡文宣太后(以夲紀修)
觧題曰朱熹曰簡文鄭太后與僖公成風一也皆所
以著妾母之義國朝真宗崩始以三后並配當時群
臣亦争之以其創見也其後習以為常矣事見通鑑
秦主登請救於金城王乾歸封之為梁王秋七月後秦
主興邀登而殺之太子崇奔湟中即帝位改元(以夲紀修)
觧題曰事見通鑑後秦自是稱秦(湟中湟河一名樂都水)按載
記始健以穆帝永和七年僣立至登五世凡四十四
年
後秦執竇衝(以通鑑修)八月己巳尊皇太妃季氏為太后(夲紀)
燕主垂克長子殺西燕王永(以夲紀修)冬十月梁王乾歸逐
秦主崇崇奔仇池楊定乾歸殺定及崇楊盛自稱仇池
公來稱藩(以通鑑修)燕主垂略地青兖(以吕祖謙標目修)十二月梁
主乾歸稱秦王(以通鑑修)
晉烈宗孝武皇帝太元二十年(燕成武皇帝建興十年秦文桓皇帝皇初二)
(年嘉西秦乞伏乾歸太初八年登凉王吕光麟七年魏太祖道武皇帝國十年)春三月庚
辰朔日有食之(以夲紀修)夏五月魏叛燕燕太子寶伐魏(以吕)
(祖謙標目修)秋七月三河王光伐西秦西秦王乾歸稱藩於
光(以通鑑修)九月魏王珪臨河拒燕冬十月辛未燕師遁十
一月丙戌魏王珪大破之于參合陂(以通鑑修)十二月燕以
清河公會領幽州刺史鎮龍城(以舉要歴補遺修)
晉烈宗孝武皇帝太元二十一年(燕惠閔皇帝慕容寳永康元年秦文桓)
(皇帝皇初三年吕光龍飛元年)(西秦乞伏乾歸太初九年元凉王魏太祖道武皇帝皇始年)春
三月庚子燕主垂襲魏閏月取平城以疾還夏四月癸
未卒於沮陽壬寅太子寶即帝位改元五月弑其太后
叚氏(以通鑑吕祖謙標目修)
觧題曰按晉書地理志上谷郡有沮陽縣宋庠紀年
通譜永康夲漢桓帝晉惠帝年號
六月三河王光即天王位國號凉改元(以吕祖謙標目修)秋七
月魏王珪改元(通鑑)
觧題曰宋庠紀年通譜皇始夲苻健年號
八月大舉伐燕九月敗遼西王農取并州(以通鑑修)貴人張
氏弑帝皇太子德宗即皇帝位會稽王道子位太傅攝
政(以吕祖謙標目修)
觧題曰春秋君弑賊不討不書葬以為無臣子也孝
武弑死而會稽王不能推問崩故舍賊不討三綱廢
矣無怪乎王恭仲堪之徒接軫而起也
魏初建臺省置百官封公侯刺史尚書郎已下用文人
(以夲紀修)冬十月甲申葬孝武皇帝于隆平陵(以夲紀修)魏主珪
取燕常山十一月遣兵攻鄴信都戊午自將攻中山丁
卯乃退(以通鑑修)十二月以楊盛為仇池公(以通鑑修)秦取蒲坂
(以通鑑修)
大事記續編卷三十二
