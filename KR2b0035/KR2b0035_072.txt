大事記續編卷七十二明王禕撰
(唐莊宗皇帝同光元年帝岐王李茂貞天祐二十年祖吳睿帝順義三年蜀王衍乾德五年南漢高)
(皇帝乾亨七年王楚王馬殷丹南平王高季興安吳越王錢鏐閩王審知契太祖皇帝耶律巴堅)
(天贊二年)春二月梁冊吳越王鏐為國王(以通鑑脩)三月晉潞州
留後李繼韜降于梁其將裴約據澤州自守(以通鑑目錄脩)
解題曰徐無黨曰唐末澤潞皆屬晉梁初已得澤州
至此又屬晉中間不見晉得澤州年月盖舊史闕不
書五代之亂彼此得失常多類如此
夏四月晉王存勖即皇帝位國號唐改元尊母曹氏為
皇太后嫡母劉氏為皇太妃行臺左丞相豆盧革為門
下侍郎右丞相盧程為中書侍郎同平章事郭崇韜為
樞密使天雄掌書記張憲為租庸使孔謙副之(以新紀列傳通)
(鑑脩)
解題曰按新史列傳革雖唐名族而素不學凡除拜
官吏多失其序常為尚書郎蕭希甫駁正革頗憾之
莊宗已滅梁革乃薦韋說為相革以說能知前朝事
故引以佐已而說亦無學術徒以流品自高是時莊
宗内畏劉皇后外惑宦官伶人郭崇韜雖盡忠於國
而亦無學術革說俯仰默默無所為唯諾崇韜而已
歐陽修曰予讀梁宣底見敬翔李振為崇政院使凡
承上之旨宣之宰相奉行之宰相有非其見時而事
當上决者與其被旨而復請者則具記事而入因崇
政使以聞得旨則復宣而出之是崇政使乃唐樞密
之職盖出納之任也唐常以宦者為之而戒其禍始
參用士人其備顧問參謀議於中則有之未始有行
事於外也至崇韜重誨為之始復樞密之名然權侔
於宰相矣後世因之遂分為二文事任宰相武事任
樞密樞密之任既重而宰相自此失其職也又按新
史列傳梁興始置租庸使領天下錢榖廢鹽鐵戸部
度支之官莊宗滅梁因而不改事見通鑑
唐以魏州為東京太原為西京鎮州為北都(新紀)閏四
月唐追尊曾祖以來考妣為帝后合高祖太宗懿宗昭
宗為七廟(以新紀通鑑脩)癸卯唐横海節度使李嗣源襲取梁
鄆州以為天平節度使(以新紀通鑑脩)五月梁以宣義節度使
王彦章為北面招討使滑州兵馬留後段凝副之取德
勝南城己巳進攻楊劉唐主存勖救之六月築城於馬
家口彦章攻之弗克(以通鑑脩)
解題曰馬家口在博州
唐盧程罷(以新紀脩)秋八月壬申梁克澤州殺裴約(以通鑑脩)梁
决滑州河注曹濮鄆以限唐兵(以舊史紀唐紀及通鑑脩)梁王彦章
罷以段凝為招討使使王彦章屯兖鄆(以吕祖謙標目脩)九月
唐李嗣源敗王彦章於遞坊(以新紀通鑑脩)
解題曰遞坊屬東平府舊史作遞公鎮
冬十月辛未朔日有食之(通鑑)壬申唐主存勖如鄆州
甲戌敗王彦章於中都彦章死之
解題曰中都東平府縣去府六十里
戊寅梁主瑱自殺己卯唐主入汴敬翔自殺壬午段凝
降丙戌族誅敬翔李振等追廢朱温朱友貞為庶人(以新)
(紀通鑑脩)
解題曰按新舊史紀傳實錄故時魏牙兵驕數為亂
羅紹威盡誅之揚師厚據魏州復置牙兵二千天祐
十二年三月師厚死租庸使趙巖與判官邵瓉議曰
魏為唐患百有餘年先帝常切齒紹威前恭後倨今
師厚復為陛下憂所以然者地大而兵多也陛下不
以此時制之寧知後人不為師厚也不若分相衛為
兩鎮則無北顧之憂矣帝以為然乃分相澶衛(相州東南)
(至澶州一百四十五里南至衛州一百四十五里澶州西至衛州二百四十里)為昭德軍以
張筠為節度使魏博貝(大名府北至博州二百十里東北至貝州二百里博州西)
(北至貝州一百八十里)為天雄軍以賀德倫為節度使(舊史詔曰但緣)
(鎮定賊境最為魏博親隣其次相衛兩州皆控澤潞山口兩道並連於并晉分頭常寇於魏封既須目有)
(枝梧未若俱分節制)遣劉鄩以兵六萬渡河聲言攻鎮定王彦
章以騎兵五百入魏州屯金波亭以虞變分魏牙兵
之半入昭德租庸使遣孔目吏閱魏兵籍檢校府庫
德倫促牙兵上道牙兵親戚相訣别哭聲盈路有效
節軍將張彦者最為粗暴膽氣服人謀於其衆曰朝
廷以我軍府強盛設法殘破之况我六州舊為藩府
未嘗遠出河門一旦離親戚去鄉里生不如死二十
九夜攻金波亭彦章走出遲明魏兵攻牙城殺五百
餘人執德倫置之樓上縱兵大掠彦止其剽掠四月
帝遣供奉官扈異馳諭彦許以刺史彦曰但以六州
還魏而詔劉鄩反兵皇帝可以高枕異還言彦狂獗
不足畏宜促鄩擊之帝使人諭彦以制置已定使者
三返彦怒曰傭保兒敢如是耶乃召羅紹威故吏司
空頲曰為我作奏若復依違則渡河虜之耳帝優詔
荅之言王鎔死鎮人請降遣鄩以兵定鎮州非有他
也若魏不便之即召鄩還戒彦勿為朝廷生事彦以
楊師厚鎮魏州嘗帶招討使逼德倫論之帝不許諭
以詔書(詔曰别建節旄各令捍禦并鎮則委魏博控制澤潞則遣相衛枝梧)彦裂詔書
抵于地曰愚主聽人穿鼻難與共事矣今城中擾攘
未有所依我兵甲雖多須資勢援晉王可以託附遂
迫德倫奉書求援於太原五月晉王率兵赴魏州藩
漢馬步都指揮使符存審自趙州帥師屯臨清(貝州縣)
晉王東下德倫遣司空頲密啟張彦狂悖之狀不除
亂階恐貽後悔王(本文作上後倣此)默然進軍永濟(大名府臨清縣)
(永濟鎮)張彦謁見以銀槍效節五百人從皆被甲持兵
王登樓諭之曰汝等濫殺平人奪人妻女數日來迎
訴冤者百餘輩當斬汝以謝鄴人遽斬彦及同惡者
七人軍士股栗翌日王輕裘緩策而進張彦部下環
馬而從因命為帳前銀槍衆心大服劉鄩以精兵萬
人自洹水(大名府成安縣洹水鎮)趨魏縣(大名府元城縣大名鎮去府四十里)王
命符存審禦之王率親軍於魏縣西北夾河為柵六
月王入魏州兼魏州節度使以賀德倫為大同軍節
度使張源德為鄩守貝州諸將欲先擊貝州晉王曰
貝城小而堅攻之難卒下且源德雖恃劉鄩之兵然
與滄州相首尾今德州居其中(西南至貝州二百三十里北至滄州二百)
(四十里)而無備不如先取之則滄貝之勢分而易圖乃
襲破德州七月澶州刺史王彦章棄城遁劉鄩軍于
洹水王率百騎覘其營是日隂晦鄩伏五千兵於河
曲叢木間王至伏兵俱起大譟而來圍王數十重王
馳突奮擊賊衆辟易决圍而出有頃援軍至乃解王
顧謂軍士曰幾為賊所笑鄩謂晉兵悉赴魏而太原
可襲潜軍出黃澤關(按後魏書地形志樂平郡遼陽縣有黃澤關今遼州遼山縣有)
(黃澤寨他日王檀襲晉陽城幾下則鄩未為無筭也)初鄩數日不出寂無聲迹
遣遊騎覘之無斥候者城中無煙火有鳥止於壘上
但有旗幟巡堞往來王曰我聞劉鄩用兵一步百變
必以詭計誤我使視城中乃縛旗於芻偶之上使驢
負之而行得城中羸老者詰之軍去已三日矣發騎
追之時霖雨積旬鄩軍倍道兼行皆腹疾足腫加以
山路險阻崖谷泥滑死者十二三至樂平(平定軍縣去太原府)
(三百里)糗糧將竭晉(本文作帝)軍躡於後太原之衆在前鄩
收合其衆還自邢州陳家口渡漳水(枯漳河在大名府宗城縣東)
而東駐於宗城(時屬貝州)時魏之軍儲已乏臨清積粟所
在鄩引軍據之初鄩軍之西周德威自幽州率千騎
至土門及鄩東下急趨南宫知鄩在宗城遣十餘騎
迫其營擒斥候者斷其腕而還德威軍至臨清鄩起
軍駐貝州王率親騎次博州鄩軍堂邑(博州縣在西四十里)德
威率五百騎躡之是日鄩軍莘縣(大名府縣西至府一百里)築甬
道及河以饋軍王營於莘西一舍日夕交鬭八月梁
賀瓌襲取澶州王遣符存審率兵五千攻貝州塹而
圍之數挑戰鄩閉壁不出末帝以書責鄩曰閫外之
事全付將軍河朔諸州一旦淪没今倉儲已竭飛輓
不充將軍與國同心宜思良畫如聞寇敵兵數不多
宜設機權以時剪撲鄩報曰臣深溝高壘日夜戒嚴
偵視營壘兵數極多最為勍敵未可輕謀帝復問鄩
必勝之策鄩曰臣無竒術請人給米十斛米盡則敵
破矣帝大怒誚鄩曰將軍蓄米將療飢乎將破賊乎
乃遣使者督其軍鄩召諸將謀曰主上深居禁中與
白面兒謀必敗人事今敵盛未可輕動諸君以為如
何諸將皆欲戰鄩乃悉召諸將坐之軍門人以河水
一杯飲之諸將莫測或飲或辭鄩曰一杯之難猶若
此滔滔河流可盡乎諸將皆失色帝又數促鄩使出
戰鄩不肻出王與諸將謀曰劉鄩學六韜本欲示弱
以襲我今其見迫必求速戰十三年二月王命符存
審守魏陽為西歸潜兵貝州鄩報帝曰晉王西歸魏
無備可擊三月鄩遣其將楊延直自澶州率兵萬人
會于城下(澶州北至大名府一百一十里)夜半至南門外城中潜出
壯夫五百人突入延直軍譟聲動地遲明鄩自莘引
軍至城東與延直會鄩之來也存審率兵踵其後李
嗣源自魏出戰俄而王自貝州至鄩忽見晉軍驚曰
晉王耶兵稍却至故元城西存審大軍已成列矣前
後為方陣鄩為圓陣禦晉兵再合鄩引騎軍突西南
而走王以騎軍追擊之梁步兵合戰晉(本文作帝後倣此)軍
鼔譟圍之數重埃塵漲天嗣源以千騎突入其間其
衆披靡相&KR1011;如積晉軍四面斬擊棄甲之聲聞數十
里騎軍追及于河上十百為羣赴水而死步兵七萬
殲亡殆盡鄩奔滑州是月梁主遣匡國節度使王檀
以竒兵出隂地襲太原晉兵皆從王于河上太原無
備監軍張承業大恐率諸司工匠登城捍禦而外攻
甚急代北安金全以疾居于太原強起謂承業曰太
原晉之根本不守則大事去矣老夫誠憊矣然尚能
為公破賊承業喜授以甲兵金全率子弟及故將吏
得百餘人夜出北門擊檀于羊馬城中檀軍驚潰昭
義李嗣昭遣騎三百赴援檀懼乃燒營而遁梁主聞
之曰吾事去矣三月攻梁衞州降其刺史克磁州(至洛)
(州百一十里)殺其刺史四月克洺州(東南至大名府一百四十里)五月
王還晉陽六月圍邢州(至洺州百二十里)七月王自晉陽至
八月進攻邢州(東北至相州二百九十里)張筠棄相州走(東至大名府二)
(百一十里)邢州以城降九月王還晉陽戴思遠棄滄州而
逃是月貝州平河朔悉為晉矣王至魏州十四年二
月王聞劉鄩保黎陽(在澶州西南)率師攻之十月王還晉
陽十一月如魏州十二月帝幸洛陽為來年郊禮時
梁據揚劉城列柵相望王率軍履河冰而渡進攻揚
劉城城中守兵三千人王率騎軍環城馳射又令步
兵斧其鹿角負葭葦以堙塹王自負一圍而進諸軍
譟鼔而登遂拔其壘帝聞之懼遂停郊禮十五年正
月至自西都敬翔上疏曰故時河朔半在以先帝之
武御貔虎之臣猶不得志於晉今晉日強梁日削陛
下處深宫之中所與計事者非近習則親戚之私而
望成事乎臣聞晉攻揚劉李亞子負薪渡水為士卒
先陛下委蛇守文儒雅自喜而遣賀瓌為將豈足當
彼之鋒乎臣雖憊矣受國恩深若其乏材願得自效
趙岩等以為怨言遂不用二月梁將謝彦章帥衆數
萬迫楊劉築壘自固又决河水以隔晉軍六月王至
揚劉率諸軍涉水而進梁人臨水拒戰晉軍小却俄
而鼔譟復進梁軍退因擊之交鬭於中流梁軍大敗
彦章僅免八月大閱於魏郊河東魏博幽(周德威)滄(符存)
(審)鎮(王鎔)定(王處直)邢洺(李嗣源)鄜(高萬興)勝(李嗣恩)雲朔(李存)
(璋)十鎮之師及奚契丹室韋吐渾之衆十餘萬步陣
嚴整王自魏州次揚劉略地至鄆(西至大名府二百二十里)濮(至大)
(名府一百九十里)而還遂營於麻家渡(距行臺村十餘里)諸鎮列營
十數賀瓌謝彦章屯行臺村結壘相持百餘日王以
數百騎摩壘求戰彦章帥精甲五千伏於堤下王以
十餘騎登堤伏兵發圍王十數重俄而王之騎軍繼
至攻於圍外王於圍中躍馬奮擊决圍而出存審兵
至梁軍方退十二月王進軍迫行臺寨十里而止瓌
善用步卒而彦章與孟審澄侯温裕皆善將騎兵審
澄温裕所將不過三千彦章多而益辦瓌心忌之彦
章與瓌行視郊外瓌指一地語彦章曰此營柵之地
已而晉兵柵之瓌疑彦章隂以告晉益惡之彦章故
與馬步都虞候朱珪有隙瓌欲速戰彦章請持重以
老敵珪乃誣彦章以為反瓌享士使珪伏甲殺之審
澄温裕皆見害王喜曰將帥不和梁亡無日矣戊午
王(本文無王字)下令軍中歸老疾於鄴悉兵趨汴辛亥次
臨濮梁軍捨營踵於後癸亥次胡柳陂黎明候騎報
曰梁軍至矣王戒軍曰步軍輜重俱行吾自殿後破
賊德威奏曰賊倍道而來未成營壘我營柵已固守
備已餘須决萬全之策此去汴州信宿而近(至汴三百五十)
(里)梁軍父母妻子皆在其中梁人家國繫此一舉吾
以深入之兵當其必死之戰可以計勝難與力爭也
王宜按軍無動臣請以騎軍擾之使不得下營樵爨
不暇給因其勞乏而乘之可以勝也王曰吾軍河上
終日挑戰恨不遇賊今見敵不擊復何為乎顧存審
曰公以輜重先吾為公殿遽督軍而出德威謂其子
曰吾不知死所矣前遇梁軍而陳王與存審總河東
魏博之衆居中鎮定之軍居左德威之軍居右而輜
重次右之西兵已接王率銀槍軍馳入梁陳賀瓌王
彦章單騎走濮陽王輜重見梁朱旗皆驚潰德威軍
亂梁軍乘之德威父子皆戰死盡取其輜重軍已勝
陳無石山(即土山)王至山下望梁陣堅而整呼其軍曰
今日之戰得山者勝因馳騎犯之王建及將銀搶效
節繼進梁軍遽下陣於山西晉兵遂得土山梁軍復
於土山西結陣數里時日已晡諸將皆潰兵未集閻
寳曰夫决勝料勢决戰料情情勢既得斷在不疑今
梁兵窘蹙其勢可破勝而驕怠其情可知彼陣山上
吾在其下尚能擊之况以高而擊下不可失也白王
曰請登高臣即破敵王謝曰微公幾敗吾事於是李
嗣昭領軍自土山北以逼梁軍建及呼衆曰今日所
失輜重皆在山西盍往取之即馳犯梁軍諸軍繼之
梁軍大敗時元城令吳瓊貴鄉令胡裝各部役徒於
山下曳柴揚塵助其勢梁軍不之測自相騰藉奔歸
汴者不滿千人晉拔濮陽遂軍德勝為南北城於河
上十六年正月三日王還魏州三月兼領盧龍軍節
度使四月賀瓌攻南城百道攻擊以竹笮維戰艦于
河晉兵不得渡王馳而往陣於北岸南城告急王積
金帛於軍門募能破梁戰艦者至於吐火禁呪莫不
皆有建及重鎧執矟呼曰梁晉一水間耳何必巧為
吾今破之矣乃以巨索連十艘選效節勇士三百人
持斧被鎧鼓枻而進至中流梁樓船三層蒙以牛革
懸板為楯建及率持斧者入艨艟間斬竹笮破懸楯
又於上流取甕數百用竹笮圍之積薪於上灌以脂
膏火發烜空又以巨艦載甲士隨之斧其竹笮梁兵
皆去晉軍乃得渡救南城瓌解圍去七月王歸晉陽
八月瓌卒開封尹王瓉代為行營招討使瓉自黎陽
渡河攻澶州不克退屯楊村扼河上流與晉相持時
晉軍德勝南北舟兵來往頗以為勞而河北無竹石
振武節度使李存進以葦笮維大艦為浮梁王大喜
十月至如魏州廣德勝北城日與梁軍接戰十二月
戊戌王軍河南夜伏步兵潘張村(在今東京封邱縣)梁軍寨
下以騎軍掠其餉運擒其斥候王瓉結陣以待王以
鐵騎突之梁軍大奔赴水甚衆瓉保北城十七年四
月朱友謙襲同州梁遣泰寧軍節度使劉鄩擊友謙
友謙求救七月遣存審嗣昭救之九月擊鄩大破之
鄩遁追擊於渭河又敗之十八年正月魏州人傳真
獻唐受命寳一王已諾諸將即皇帝位張承業方卧
病聞之自太原肩輿至魏諫曰大王父子與梁血戰
三十年本欲雪家國之讐而復唐之社稷今元兇未
滅而遽以尊名自居非王父子之初心且失天下望
不可王謝曰此諸將之所欲也承業曰不然梁唐晉
之仇賊而天下所共惡也今王誠能為天下去大惡
復列聖之深讐然後求唐後而立之使唐之子孫在
孰敢當之使唐無子孫天下之士孰可與王爭者王
不聽承業知不可諫乃仰天大哭曰王自取之悞老
奴矣肩輿歸太原自是病日加卒二月趙張文禮弑
其君鎔時王方與諸將宴酒酣樂作聞鎔遇弑投觶
而泣曰趙王同盟分如金石何負於人覆宗絶嗣文
禮遣使請旄節王曰文禮之罪期於無赦敢邀旄節
左右曰方今事繁不欲與人生事王乃承制授文禮
鎮州兵馬留後河中朱友謙昭義李嗣昭横海符存
審義武王處直安國李嗣源成德張文禮天平閻寳
大同李存璋振武李存進匡國朱令德(唐復舊藩鎮名故同州稱)
(匡國)請王即位王三辭友謙等三請王曰予當思之左
右亦勸王早副人望王撝挹久之初王鎔令偏將符
習從王屯於德勝文禮既行弑逆忌鎔故將遣使欲
代習歸鎮習懼請留帝令傳旨於習且言爾等從征
蓋緣君父之故銜冤思報誰無人心吾當給爾糧助
爾兵於是習等率諸將三千餘人哭於牙門請討文
禮八月王授習成德軍兵馬留後以部下致討又遣
閻寳助之以史建瑭為前鋒甲子攻趙州刺史王鋋
迎寳遂引兵至鎮州城下(趙州至中山府一百里)文禮懼卒子
處瑾祕喪拒守九月建瑭戰于城下為流矢所中而
卒十月己未戴思遠攻德勝北城王命李嗣源設伏
於戚城(今屬開德府清豐縣)令騎軍挑戰梁軍大至王御中軍
以禦之步兵漸至李嗣源以鐵騎三千乘之梁軍大
敗俘斬二萬計王處直叛附于契丹其子都幽處直
十一月王至鎮州城下築土山以攻其壘十二月契
丹寇幽州遂攻涿州寇定州王都告急王率五千騎
赴之十九年正月王至新城(今涿州縣古督亢地)契丹前鋒三
千騎至新樂(中山府縣)戴思遠乘虚襲魏州軍至魏店李
嗣源自頓邱(按輿地廣記唐大歷置澶州晉天福移濮陽於澶州南郡為治所而以頓邱為)
(德清軍今屬開德府清豐縣)馳入魏州梁人乃西渡洹水陷成安
(大名府縣)而去時契丹渡沙河諸將相顧失色又聞梁人
内侵皆欲旋師王以為不可敗契丹於新城望都追
奔至于幽州是日戴思遠寇德勝北城晝夜攻擊存
審極力拒守城中危急王自幽州倍道兼行梁人聞
晉王至燒營而遁三月閻寳敗于鎮州以李嗣昭代
之四月鎮兵出掠九門嗣昭擊之鎮軍且盡嗣昭為
賊射中腦而卒以李存進代之八月梁段凝陷衞州
刺史李存儒被擒戴思遠又陷共城新鄉等邑自是
澶淵之西相州之南皆為梁所據九月張處球率兵
奄至東垣渡(在真定府真定縣)李存進戰没乃以符存審為
招討使丙午夜趙將投縋以接王師諸軍畢入鎮州
平王兼領成德節度同光元年三月李繼韜以潞州
叛附于梁王(本文無王字)築即位壇於魏州四月即帝位
大赦改元國號唐以魏州為東京太原為西京鎮州
為北都所管節度十三州五十縣繼韜叛帝有憂色
有自鄆來者言戴思遠領兵在河上州城無守可襲
而取帝(本文無帝字)召李嗣源帳中謂曰昭義阻令而梁
急攻澤州吾出其不意攻其鄆州以斷梁右臂可乎
嗣源對曰夾河之兵久矣苟非出竒則大計不决臣
請獨當之乃以步騎五千襲鄆州高行周將前軍夜
遇雨軍中欲止行周曰此天贊我也鄆人恃雨不備
吾來宜出其不意即夜涉濟入其城鄆人方覺遂取
之即拜嗣源天平節度使梁人大恐敬翔顧事急以
繩納靴中入見末帝泣曰先帝取天下不以臣為不
肖所謀無不用今強敵未滅陛下棄忽臣言臣身不
用不如死乃引繩將自縊末帝使人止之問所欲言
翔曰事急矣非王彦章不可五月乃遣王彦章代思
遠問破賊之期對曰三日左右皆失笑彦章出馳兩
日至滑州(去汴一百一十里)置酒大會隂遣人具舟於楊村
命甲士六百人皆持巨斧載冶者具鞴炭乘流而下
彦章會飲酒半佯起更衣引精兵數千沿河以趨德
勝舟兵舉鎻燒斷之因以巨斧斬浮橋而彦章引兵
急擊南城浮橋斷南城遂破蓋三日矣是時帝在魏
以朱守殷守德勝聞彦章為招討使驚曰彦章驍勇
吾嘗避其鋒非守殷敵也然彦章兵少利於速戰必
急攻我南城即馳騎救之行二十里而得夾寨報者
曰彦章兵已至比至而南城破矣罵曰駑才果悞予
事撒北城屋木攻具浮河而下增固楊劉與彦章俱浮
于河各行一岸每舟栰相及輒戰一日數十接比及
楊劉殆亡其半匡霸指揮使李周守楊劉梁人以巨
艦絶河斷晉餉道周遣人趨求救請日行百里以赴
急帝笑曰周為我守何憂日行六十里且行且獵比
至周已絶糧三日梁兵解去結營於楊劉之南延袤
十數柵六月帝登壘望見彦章為重塹以絶唐軍笑
曰欲持久弊我也即排短兵出戰為彦章伏兵所射
敗而歸問郭崇韜計安出對曰彦章圍我于此其志
在取鄆州也臣願得兵數千據河下流築壘於必争
之地以應鄆州為名彦章必來争既分其兵可以圖
也然板築難卒就陛下日以精兵挑戰使彦章兵不
得東十日壘成矣梁先鋒將康延孝隂送欵於李嗣
源求可以通於帝(本文作莊宗後倣此)麾下范延光請行乃懷
延孝蠟九書見帝且曰今延孝雖有降意而梁兵扼
楊劉者甚盛未可圖也不如築壘馬家口以通汶陽
(屬兖州)帝以為然乃遣崇韜與毛璋將數千人夜行所
過驅掠居人毁屋伐木渡河築壘於博州東(鄆博相去一百)
(七十里)晝夜六日壘成彦章引兵急攻之時方大暑彦
章列騎環城使步軍堙壕登堞又於上流下巨艦十
餘扼斷濟路攻擊百端城中危急帝引軍陣于西岸
城中望之大呼帝將渡梁軍解圍退保鄒家口(在楊劉下)
(流)七月帝沿河而南彦章棄鄒家口復至楊劉己未
自楊劉退保楊村寨帝幸楊劉段凝與趙岩張漢傑
交通彦章素剛憤梁日削而嫉岩等所為嘗謂人曰
俟吾破賊還誅姦臣以謝天下岩等聞之懼叶力傾
之其破南城也彦章與凝各用捷書以聞凝遣人告
岩等匿彦章書而上已書末帝初疑其事已而使者
至軍獨賜勞凝而不及彦章軍士皆失色及楊劉之
敗凝乃上書言彦章使酒輕敵而至於敗岩等日夜
從中毁之八月梁克澤州守將裴約死之帝自楊劉
歸鄴梁罷彦章以凝為招討使彦章馳至京師入見
以笏畫地自陳勝敗之迹岩等諷有司劾彦章不恭
勒還第凝帥衆五萬營于王村(在開德府觀城縣)自酸棗决
河東注鄆以隔絶唐軍庚寅唐軍朝城戊戌康延孝
以百騎奔于唐帝解御衣金帶以賜之拜博州刺史
南面招討指揮使帝屏人問延孝梁事延孝言末帝
懦弱趙張用事段凝姦邪以入金多為大將故將皆
出其下梁主每一𤼵軍即令近臣監護進止可否悉
取監軍處分小人進任而忠勇皆見疎斥必亡之勢
也又聞梁計如何曰竊聞其議期以仲冬大舉遣董
璋以陜虢澤潞之衆出石會以攻太原霍彦威以關
西汝洛之兵掠邢洺以趨鎮定王彦章以京師禁衛
擊鄆州段凝以河上之軍當陛下帝懼曰將何以禦
之延孝曰梁兵雖衆分則無餘臣請待其既分以鐵
騎五百自鄆趨汴出其不意𢷬其空虛不旬日必下
矣帝壯其言梁聞晉將自兖州路出師急召彦章領
保鑾騎士數千於東路守捉令張漢傑監其軍(新史云時)
(京師祇有保鑾五百騎乃以屬彦章按舊紀李嗣源初敗彦章擒梁將三百人俘斬二百級莊宗再敗彦)
(章擒梁將吏二百餘人斬馘二萬奪馬千匹雖不止保鑾一軍亦不應止有五百人今從舊史傳)唐
自李繼韜以澤潞叛契丹數犯幽涿又聞梁欲大舉
帝患之以問諸將皆曰唐得鄆州隔河難守不若棄
鄆與梁而西取衛州黎陽以河為界與梁約罷兵毋
相攻庶幾以為後圖帝不悅退卧帳中召郭崇韜問
計崇韜曰陛下興兵仗義將士疲戰争生民苦轉餉
者十餘年矣今大號已建自河以北人皆引首以望
成功而思休息今得一鄆州不能守而棄之縱欲指
河為界誰與陛下守之且唐未失德勝時四方商賈
征輸必集薪芻糧餉其積如山自保楊劉道路轉徙
耗亡大半而魏博五州秋稼不稔不支數月此豈按
兵持久之時乎自康延孝來盡得梁之虛實此正天
亡之時願陛下分兵守魏固楊劉而自鄆長驅𢷬其
巢穴不出半月天下定矣帝大喜曰此大丈夫之事
也九月戊辰王彦章渡汶李嗣源遣軍偵視至遞坊
鎮梁軍挑戰嗣源擊敗之帝大悅下令軍中歸其家
屬於魏十月壬申帝發楊劉癸酉至鄆州嗣源為前
鋒時彦章守中都甲戌帝攻之衆潰擒彦章等將吏
二百餘人斬馘二萬奪馬千匹翌日彦章見殺彦章
雖敗而段凝悉將梁兵屯河上帝未知所嚮諸將多
言乘勝以取青齊嗣源曰彦章之敗凝猶未知使其
聞之定計三日縱使料吾所向亟發救兵必渡黎陽
數萬之衆舟檝非一日具也此去汴州不數百里前
無險阻方陣而行信宿可至汴州已破凝豈足顧哉
而郭崇韜亦勸帝入汴帝嘉之是夜嗣源率前軍死
進丁丑取曹州(至汴二百四十里)梁帝聞晉軍長駈將至遣
張漢倫馳馹召段凝于河上漢倫中道墜馬傷不能
進帝呼敬翔曰朕居常忽卿言今急矣勿以為懟我
當安歸翔曰臣從先帝三十餘年今雖為相實朱氏
老奴爾事陛下如郎君以臣之心敢有所愛陛下初
用段凝臣已争之今凝不來敵勢已迫欲為陛下謀
則小人間之必不見聽請先死不忍見宗廟之亡君
臣相向慟哭時禁軍尚有四千人朱珪請以拒唐帝
不從召開封尹王瓉謂之曰段凝未至社稷繫卿方
略瓉駈軍民登城為備帝登建國樓(五代會要開平元年改皇城南)
(門為建國門)以問羣臣或曰晉孤軍遠來勢難持久雖使
入汴不能守也宜幸洛陽保嶮以召天下兵徐圖之
勝負未可知也趙岩曰勢已如此一下此樓何人可
保帝置傳國寳於卧房内俄失所在已為左右所竊
迎唐軍矣召控鶴都將皇甫麟謂之曰吾與唐世讐
不可俟彼刀鋸卿可盡我命勿落讐人之手麟不忍
帝曰將賣我耶麟將自刎帝持之戊寅夕麟弑帝即
自裁遲明嗣源攻封丘門(北面之東南)王瓉開門迎降帝
軍繼進瓉迎帝自梁門(西面次門)入見嗣源手攬其衣以
頭觸之曰天下與爾共之辛巳凝率兵五萬降此莊
宗取魏博以後滅梁本末也後梁自太祖開平元年
至均王龍德二年凡二世十六年
己丑唐詔梁節度觀察使下至將校並不改更(以舊紀及通鑑)
(脩)甲午唐以郭崇韜守侍中無成德節度使戊戌加李
嗣源中書令(以舊紀及通鑑脩)楚王殷遣子希範上將吏籍于
唐(以通鑑脩)渤海王季興朝于唐(以通鑑脩)十一月唐以滑州留
後段凝為泰寧節度使(以通鑑脩)乙巳唐復北都為鎮州太
原為北都(以新紀脩)戊申唐省文武官(以通鑑脩)丙辰唐復東京
為宣武軍汴州(以新紀通鑑脩)丁巳唐禮部侍郎韋說同平章
事(以新紀脩)辛酉唐復永平軍為西都京兆府(以新紀脩)甲子唐
遷都于洛陽(以通鑑脩)十二月唐復藩鎮舊名(以舊紀脩)辛巳唐
李繼韜伏誅(以新紀脩)壬辰唐主畋于伊闕(以新紀脩)
甲申(唐莊宗皇帝同光二年年岐王李茂貞天祐二十一年吳睿帝順義四蜀帝王衍乾德六年)
(南漢高祖皇帝乾亨八年興吳越王錢鏐寳大元年楚王馬殷南平王高季閩王王審知契丹)
(天贊三年)春正月唐河南尹張全義及諸鎮進暖殿物分財
賦為内外府(以新紀脩)岐王茂貞稱臣遣子貢于唐(以通鑑脩)唐
召宦官詣闕復置内諸司使諸道監軍(以吕祖謙標目脩)二月
唐以宣徽使馬紹宏為内勾使(以唐實錄脩)辛巳唐進岐王
茂貞爵秦王(以吕祖謙標目脩)癸未唐立夫人劉氏為皇后時
皇太后誥皇后教與制敕交行於藩鎮(以吕祖謙標目脩)
觧題曰陸游曰莊宗欲立劉氏為后而韓夫人正室
也伊夫人位次在劉氏上莊宗雖出夷狄承天下大
亂之際然顧典禮人情未知所出羣臣無敢當其議
者將相豆盧革郭崇韜上章言劉氏當立莊宗從之
劉氏既立黷貨蠧政天下大亂莊宗弑死李氏子孫
殱焉革不足言矣崇韜佐命大臣其請立劉氏不過
謂天子所寵昵而自結焉將以頼其功而已然唐之
亡實由劉氏是亡唐者崇韜也同光之初海内幾可
指揮而定崇韜以覆其社稷宗廟之靈其肻赦之乎
崇韜以盡忠赤族而革亦誅死豈非天哉昔唐高宗
立武昭儀為后褚遂良等力爭以為不可皆得禍獨
李勣勸成之窮極富貴而死及武氏得志太宗之子
孫誅戮幾盡勣亦以子敬業故發墓夷族遂良得禍
不至此也天理之不可逃也如此事見通鑑
三月丙午唐進渤海王季興爵南平王(以通鑑脩)庚申唐遣
使按視諸陵(以通鑑脩)
解題曰温韜逋誅則雖按視諸陵無益也
夏四月己巳朔唐上尊號(以通鑑脩)唐遣客省使李嚴使于
蜀(以通鑑脩)秦王茂貞卒其子從曮權知鳳翔軍府事(以吕祖謙)
(標目脩)唐潞州將楊立反(以新紀脩)五月壬寅唐以梁教坊使
陳俊内園使儲德源為刺史(以舊紀脩)壬戌唐以李從曮為
節度使(以通鑑脩)六月丙子唐楊立伏誅(以新紀脩)壬辰唐以李
嗣源為宣武節度使蕃漢馬步總管(以吕祖謙標目脩)
解題曰此他日嗣源入汴之張本也(征蜀之役明宗為總管當行而)
(姚坤之對阿保機亦謂新天子位至大總管之職盖統兵之至重者也)
秋八月癸酉唐以孔謙為租庸使時使帖直下支郡天
平節度使李存霸等以為言不從(以吕祖謙標目脩)
解題曰程大昌曰按舊史梁太祖之開國也屬黃巢
大亂之餘以夷門一鎮外嚴烽候内辟汙萊厲以耕
桑薄其租賦士雖苦戰民則樂輸二紀之間俄成霸
業乃末帝與莊宗對壘于河上河南之民雖困于輦
運亦未至流亡無他賦歛輕而邱園可戀故也及莊
宗平梁任孔謙為租庸使峻法以剥下厚歛以奉上
民産雖竭軍食尚虧加之以兵革因之以飢饉不四
三年以至顛殞無他賦役重而寰區失望故也此事
新史既不書通鑑亦不載殆惡朱梁之過也
冬十月吳越王鏐遣使貢于唐(以通鑑脩)十一月癸卯唐主
畋于伊闕(以新紀脩)蜀聘唐盡罷北邊屯兵(以通鑑脩)丁巳唐加
朱守謙太師尚書令賜鐵劵(以列傳通鑑脩)十二月庚午蜀以
宦者宣徽使王承休為天雄節度使(以通鑑脩)
解題曰蜀以秦州為天雄軍
辛卯蜀改明年元(以通鑑脩)是歲契丹寇唐(以通鑑脩)
解題曰按隂山雜錄梁滅阿保機(本文作阿保謹)率兵直抵
涿州時幽州安次潞三河漁陽懷柔密雲等縣皆為
所陷俘其民而歸置州縣以居之不改中國州縣之
名餘見通鑑
吳越王鏐改元
解題曰按九里松觀音尊勝幢寳大二年歲次乙酉
建乙酉乃唐同光三年其元年當在甲申又平江横
山寳積寺吳越碑亦稱寳大二年蓋自壬申以後用
梁紀元至唐革命復自立正朔也
(唐莊宗皇帝同光三年祖吳睿帝順義五年吳蜀帝王衍咸康元年南漢高皇帝白龍元年越王錢)
(鏐寳大二年王楚王馬殷丹南平王高季興閩王審知契天贊四年)春正月庚子唐
主如魏州(以新紀脩)二月唐郭崇韜解節度使庚辰以李嗣
源為成德節度使(以通鑑脩)漢遣使貢于唐(以通鑑脩)三月唐令
宦者伶人擇妃嬪(以通鑑脩)庚申唐主至自魏州(以新紀脩)辛酉
唐改東京為鄴都洛京為東都(以新紀脩)夏四月癸亥朔日
有食之(通鑑)五月唐大早(以通鑑脩)秋八月癸未唐殺河南
令羅貫(以新紀脩)九月蜀主衍與太后游青城山(以通鑑脩)庚子
唐以魏王繼岌為行營都統郭崇韜為招討等使以伐
蜀(以通鑑新唐紀脩)大水(以新舊紀脩)冬十月癸亥蜀主衍東游至
利州而還(以通鑑脩)戊寅唐取蜀鳳州辛巳取興州大敗蜀
兵于三泉蜀諸鎮皆送欵十一月丙辰蜀主衍至成都
中書令判六軍十二衛王宗弼劫之尋出䧏(以通鑑脩)
解題曰蜀自王建以唐大順二年入成都天祐七年
建號傳子衍至同光三年而滅凡三十五年蘇轍曰
國無釁而後可以伐人冒釁以伐人敵無釁則己受
其災敵有釁則我與敵皆斃唐莊宗與梁人夾河相
攻十戰九勝涉河取鄆不十日而克梁五代用兵未
有神速若此者也然克敵之後幸一日之安沉湎聲
色之娛宦官伶人交亂其政府庫之積罄於耳目之
奉民怨兵怒國有土崩之勢而不知也一時功臣皆
武夫倔起未有識安危之機者惟郭崇韜知其不可
力言而不見聽求去而不見許中外佞倖視之仄目
崇韜深病之矣時方欲伐蜀崇韜欲立功為自安計
議以魏王為元帥而己為之副將兵六萬以去不逾
時而克成都然崇韜知蜀之易與不知唐之已亂挈
其良將勁兵西行數千里雖立大功而不免讒死征
蜀之兵未還而趙在禮為亂河朔明宗北征遂與在
禮皆反帥兵南向無一人能禦之向使西師不出蜀
雖未下而京師有重兵崇韜不死叛臣心有所畏不
敢妄動莊宗不亡崇韜不死禍福未可知也其冒釁
以伐人盖有智而未始學也事見通鑑
十二月唐以右廂馬步都虞候董璋為東州節度使(以吕)
(祖謙標目脩)
解題曰按新史左右廂起于唐用李靖兵法諸軍各
分左右廂統之自府兵壞京師變為彍騎謂之禁兵
諸道變為長征謂之鎮兵昭宗之亡禁旅盡矣朱全
忠以方鎮建國遂以鎮兵之制用之京師是後京師
軍有四廂而諸軍兩廂其廂使各掌城郭烟火之事
而軍旅漸有廂軍之名自周世宗於方鎮寄招禁軍
别立部曲由是州郡始有禁軍宋太祖作階級法專
治禁軍而天下鎮兵通謂之廂軍教閱疎略浸為役
卒矣
唐魏王繼岌族誅王宗弼等(以新紀通鑑脩)辛未閩王審知卒
子延翰自稱威武留後(以吕祖謙標目脩)丙子唐以北都留守
孟知祥為西川節度使(以吕祖謙標目脩)唐以伶人武德使史
彦瓊為魏博監軍(以通鑑脩)己卯唐主獵于白沙(以新紀脩)漢改
元(以通鑑脩)唐李嗣源入朝(以通鑑脩)
解題曰按新史明宗自鎮州入覲奉朝請于京師莊
宗頗疑其有異志隂遣李紹宏伺其動靜紹宏以情
告明宗明宗自魏而反天下皆知禍起于魏孰知其
啟明宗之二心者自紹宏始也事見通鑑
閏月唐吏部尚書李琪請除折納紐配之法不行(以通鑑脩)
大事記續編卷七十二
