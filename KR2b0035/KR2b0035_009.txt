大事記續編卷九明王禕撰
漢世祖光武皇帝建武十三年春正月庚申大司徒則
鄉哀侯侯覇薨(以夲紀修)
觧題曰侯覇薦前梁令閻楊楊素有譏議帝嫌之既
見覇奏疑其有姦大怒賜壐書曰崇山幽都何可偶
黃鉞一下無處所欲以身試法耶將殺身以成仁耶
使尚書馮勤奉策至司徒府勤陳覇夲意申釋事理
帝意稍觧蘇轍曰高帝舉天下後世之重属之大臣
大臣亦盡其心力以報之風流相接至申屠嘉猶召
辱鄧通議斬鼂錯則高帝之用人其重如此景武之
後此風衰矣武帝將立少主知非大臣不可乃委任
霍光故能翊昭建宣至於宣帝雖明察有餘而性夲
忌刻高才之士側足而履其朝陵遲至於元成朝無
重臣飬成王氏之禍光武之興雖文武之略足以鼓
舞一世而不知用人之長以濟其所不足幸而子孫
皆賢權在人主故其害不見及和帝幼小竇憲兄弟
恣横殺都鄉侯於朝事發請擊匈奴以自贖及其成
功又欲立北單于以樹恩袁安任隗皆以三公守義
力爭而不能勝盖光武不任大臣之積其弊乃見於
此其後誅閻顯立順帝功出於宦官黜清河王殺李
固事成於外戚大臣皆無所與及其末流梁冀之害
復假宦官以去之宦官之害至召外兵以除之外兵
既入而東漢之事盡矣(唐仲友曰光武不任功臣宗室亦抑外戚宦官後世權終)
(移於外戚宦者盖天下權柄必有所歸人主聪明必有所寄惟當委任大臣使百官有司各得其職宗室)
(戚宦各安其分况王氏乃權戚而非大臣耶光武以新室抑外戚則可以此奪大臣之權則不可既不任)
(大臣又不倚宗室託孤之際不免政歸房闥捨戚宦孰得親近東漢之所以亡也)
戊子詔勿受郡國異味(以夲紀修)二月遣馬武屯虖沱河以
偹匈奴盧芳亡入匈奴(以夲紀修)降趙王良等十一人為公
侯(以通鑑日錄修)
觧題曰蘇軾曰高帝既平天下所憂者韓彭英盧而
已此四王者皆相繼仆滅而不復續及吕氏之禍則
由異姓也吕氏滅而吳楚之憂幾至於亡國方韓彭
吕氏之禍惟恐同姓之不蕃熾昌大也然至其為變
則又過於異姓矣文景之世以為諸侯分裂破弱則
漢可以百世而無憂至於武帝諸侯之難少衰而匈
奴之患方熾則又以為天下之憂止於此矣及昭宣
元成之世諸侯王既無足憂而匈奴又破滅臣事於
漢然卒至於中絶而不救則其所不慮之王氏也世
祖上懲韓彭之難中鑒七國之變而下悼王氏之禍
於是盡侯諸將而不任以事裁减同姓之封而黜三
公之權以為前世之弊盡去矣及其衰也宦官之權
盛而黨錮之難起士大夫相與搤腕而遊談者以為
天子一日誅宦官而觧黨錮則天下猶可以無事於
是外名諸將而内脅其君宦官既無遺類而董卓曹
操之徒亦因以亡漢漢之所憂者凡六變而其亂與
亡輙出於其所不憂而終不可偹
封宗室絶國者為侯(以夲紀修)以殷紹嘉公孔安為宋公周
承休公姬常為衛公(以夲紀修)省并十三國(以夲紀修)
觧題曰按夲紀廣平属鉅鹿真定属常山河間属信
都城陽属瑯邪泗水属廣陵淄川属高密膠東属北
海六安属廬江廣陽属上谷李賢以為唯有九國誤
云十三今以地志考之則淄川高密膠東皆属北海
夲紀云菑川属高密衍一属字耳又西京長沙廣陵
國今皆為郡實十三國非誤也
三月辛未沛郡太守扶陽侯韓歆為大司徒(以本紀修)夏四
月吳漢還京師功臣皆增邑更封左右將軍賈復鄧禹
建威大將軍耿弇皆罷并罷左右將軍官帝方以吏事
責三公故不用功臣兵革既息文書調役簡省至十存
一焉(以夲紀吕祖謙標目修)
觧題曰賈復知帝欲偃干戈修文德不欲功臣擁衆
京師乃與鄧禹並剽甲兵(廣雅云剽削也)敦儒學帝深然之
遂罷左右將軍耿弇上大將軍印綬罷以列侯奉朝
請禹内文明篤行淳偹天下既定常欲遠形勢修整
閨門教飬子孫復剛毅多大節既還私第闔門飬威
重(東觀記復授易經起大義)朱祜等薦復宜為宰相帝方以吏事
責三公功臣並不用餘見通鑑張栻曰光武不用功
臣為三公盖鑒高帝之弊而欲保全之是固美矣然
用人先以一說横於胸中則為私意非立賢無方之
意矣高祖功臣如韓彭之徒天資皆小人在易之師
開國承家小人勿用盖於用師既終之後但當寵之
以富貴而不可使之有國家而為政也高帝正犯此
義是以不能保功臣之終光武之功臣則異於是以
光武時所用之大臣論之鄧寇賈三子類皆過之與
共圖政不亦可乎顧乃執一槩之嫌廢大公之義是
反為私意而已矣抑光武之所責於大臣者特為吏
事大臣之職顧如是乎
甲寅冀州牧安豐侯竇融為大司空(以夲紀修)五月匈奴寇
河東(以夲紀修)不其侯伏湛卒(以列傳修)
觧題曰按列傳袁宏漢紀南陽太守杜詩上書曰臣
竊見大司徒伏湛經為人師行為儀表遭時兵凶秉
節持重不可推移陛下深見臧否顯以宰相微過斤
退久而不用舊制九州五尚書令一郡二人李賢曰
舊制九州共選五人以任尚書令則一郡乃有二人
故欲以湛代一人之處可以湛代夏徵勑尚書擇拜
吏日及就位因讌見中暑病卒唐仲友曰伏湛侯覇
宋弘皆中興名相也論其噐業豈在蕭曹魏丙之後
而功名不及者光武之任宰相非西漢之任宰相也
秋九月南徼外蠻夷獻白雉白兔(以夲紀修)
漢世祖光武皇帝建武十四年春正月起南宫前殿(以夲)
(紀修)匈奴遣使奉獻(以夲紀修)夏四月辛巳封孔子後為褒成
侯(以夲紀修)秋莎車鄯善遣使請置都護弗許(以紀傳修)是歲太
中大夫梁統請更定律令不報(以列傳修)
觧題曰蘇軾曰漢仍秦法至重高惠固非虐主然習
所見以為常不知其重也孝文始罷肉刑與参夷之
誅景帝復孥戮晁錯武帝罪戾有增無損宣帝治尚
嚴因武之舊至王嘉為相始輕减法律東京因而不
改嘉賢相也輕刑又其盛德事班固不記其事乃見
於梁統傳可謂疎略矣統言高惠文景以重法興哀
平以輕法衰因上書乞增重法律頼當時不從其議
此如人年少時不節酒色而安老後雖節而病便謂
酒色可以延年可乎統亦東京名流一出此言遂獲
罪於天其子松竦皆以非命死冀卒族滅嗚乎悲夫
戒哉事見通鑑
漢世祖光武皇帝建武十五年春正月韓歆免自殺(以夲)
(紀修)丁未有星孛于昴(以本紀修)汝南太守夜侯歐陽歙為大
司徒(以本紀修)二月遣吳漢等擊匈奴徙邊郡民常山關居
庸關以東(以夲紀修)
觧題曰前漢地理志代郡有常山關上谷郡居庸有
關唐幽州昌平縣西北二十五里有居庸關亦謂軍
都關
夏四月癸丑追謚兄縯為齊武公仲為魯哀公丁巳封
皇子十人為公(以夲紀修)六月詔州郡檢覈墾田頃畆及戶
口年紀(以夲紀修)
觧題曰周官司民掌豋萬民之數自生齒以上皆書
於版三年大比以萬民之數詔司寇司寇登民數自
生齒以上登于天府内史司會冡宰貳之以制國用
孟冬獻民數于王王拜受之以圖國用而進退之盖
民數定財賦可知而國用可制此王政之先務也光
武中興既不能乘時井畫其田而吏恣姦欺田不以
實自占則戶口年紀豈能得其實乎帝雖盛殺戮而
不能正也回視成周上下相與之意無復髣髴可為
慨然也哉事見通鑑
冬十一月歐陽歙下獄死十二月關内侯戴涉為大司
徒(以夲紀修)盧芳復居高柳(以夲紀修)是歲杜茂免遣馬成繕治
障塞(以紀傳修)
漢世祖光武皇帝建武十六年春交趾女子徵側徵貳
反(以夲紀修)
觧題曰李賢曰徵側麊冷縣雒將之女(麊冷唐峯州)嫁為
朱鳶人詩索妻甚雄勇交趾太守以法䋲之故反餘
見通鑑
三月辛丑晦日有食之(以夲紀修)秋九月河南尹張伋及郡
守十餘人坐度田不實下獄死(以夲紀修)
觧題曰按列傳南郡太守劉隆坐徵下獄其儔軰十
餘人皆死帝以隆功臣特免為庶人餘見通鑑
羣盗起冬十月聽盗自相斬除罪官吏委守逗留故縱
勿罪惟以禽獲為功蔽匿者罪之賊乃觧散(以夲紀通鑑目錄修)
盧芳降十二月封為代王(以夲紀修)行五銖錢(以夲紀修)
漢世祖光武皇帝建武十七年春二月乙未晦日有食
之(以夲紀修)夏四月帝幸章陵五月乙卯還宫(以夲紀修)冬十月
辛巳廢皇后郭氏為中山太后立貴人隂氏為皇后
觧題曰列傳上令郅惲授皇太子韓詩侍講殿中及
郭皇后廢惲言於帝曰夫婦之好父不能得之於子
况臣能得之於君乎是臣所不敢言雖然願陛下念
其可否之計無令天下有議社稷而已帝曰惲善恕
已量主知我必不有所左右而輕天下也夫惲所居
之地與張湛同郭后之廢湛稱疾不出而惲乃謂夫
婦之好人所不敢言豈責難於君之義乎然能引高
宗吉甫之事使太子奉身而退則可謂善處父子之
間矣事見通鑑
進右翊公輔為中山王其餘九國公皆為王(以夲紀修)
觧題曰皇子封王其郡為國每置傅一人相一人皆
二千石傅主導王以善禮如師不臣也相如太守有
長史如郡丞中尉一人比二千石職如郡尉主盗賊
郎中令一人僕一人皆千石郎中令掌王大夫郎中
宿衛官僕主車及馭治書比六伯石夲尚書更名大
夫比六伯石無員掌奉王使至京都奉璧賀正月及
使諸國謁者比四百石冠長掌冠禮樂長主樂人衛
士長主衛士醫工長主醫藥永巷長宦者主宫中婢
使祠祀長主祠祀皆比四百石郎中二百石
太子太傅張湛稱疾免(以列傳修)甲申帝幸章陵祠舊宅鳳
凰見潁川十二月還宫(以夲紀修)是歲以㐮賁令祭彤為遼
東太守(以列傳通鑑修)
觧題曰葉適曰王覇在上谷二十餘年祭彤在遼東
二十年匈奴烏桓鮮卑不能為患此任人之效也(㐮賁)
(縣属東海郡故城在今沂州臨沂縣南)
以虎賁中郎將馬援為伏波將軍討交趾(以列傳通鑑修)
漢世祖光武皇帝建武十八年春二月蜀守將史歆反
遣吳漢等討之(以夲紀修)帝幸長安三月祠陵廟幸蒲坂祠
后土(以夲紀修)馬援擊徵側徵貳于浪泊大破之(以列傳袁宏漢紀修)
夏四月甲戌還宫(以夲紀修)帝幸河内戊子還宫(以夲紀修)五月
旱(以夲紀修)盧芳復入匈奴(以夲紀修)秋七月吳漢平成都(以夲紀修)
冬十月帝幸宜城還祠章陵十二月乙丑還宫(以夲紀修)是
歲罷州牧置刺史(夲紀)
漢世祖光武皇帝建武十九年春正月追尊孝宣皇帝
曰中宗始祠昭帝元帝於太廟成帝哀帝平帝於長安
南頓君以上四世於舂陵(以夲紀修)
觧題曰李賢曰漢官儀曰光武第雖十二於父子之
次於成帝為兄弟於哀帝為諸父於平帝為祖父皆
不可為之後上至元帝於光武為父故上繼元帝而
為九代故河圖云赤九會昌謂光武也然則宣帝為
曾祖故追尊及祠之按列傳五官中郎將張純太僕
朱浮各奏言陛下興於匹庶雖實同創革而名為中
興宜奉先帝恭承祭祀者也為人後者則為之子既
事大宗則降其私親今禘祫高廟陳序昭穆而㫪陵
四世君臣並列以卑厠尊不合禮意昔高帝以自受
命不由太上宣帝以孫後祖不敢私親故為父立廟
獨群臣侍祠臣愚謂宜除今親廟以則二帝舊典詔
下公卿大司徒戴涉大司空竇融議宜以宣元成哀
平五帝四世代今親廟宣元尊為父可親奉祠成帝
以下有司行事别立皇考廟其祭上至㫪陵節侯群
臣奉祠以明尊尊之敬親親之恩帝從之
封馬援為新息侯(以通鑑列傳修)夏閏四月戊申進趙齊魯公
爵為王(以本紀通鑑修)六月戊申廢皇太子彊為東海王立東
海王陽為皇太子改名莊(以夲紀列傳修)以騎都尉隂識為執
金吾侍中隂興為衛尉(以列傳修)
觧題曰後漢外戚掌兵始於此按列傳顯宗立為皇
太子以識守執金吾輔導東宫帝每幸郡國識常留
鎮守京師委以禁兵顯宗永平元年詔曰故侍中衛
尉興典領禁兵從平天下當顯受封爵又諸舅比例
應蒙恩澤興皆固譲其封興子弟為侯餘見通鑑
秋九月帝幸汝南南頓縣舍置酒復田租二歲進幸淮
陽梁沛(以夲紀修)
觧題曰李賢曰南頓縣属汝南郡故城在今陳州項
城縣西
西南夷反遣將軍劉尚討之(以通鑑修)復置函谷關都尉(以夲)
(紀修)
觧題曰漢都長安東則函谷南則嶢關西則散關北
則蕭關所謂關中者在其中也踵秦置函谷關都尉
領兵如郡國多選豪傑貴重吏為之然史或言函谷
關都尉或言關都尉則諸關皆置都尉非特函谷也
建武九年罷關都尉至是止復置函谷關都尉故志
言罷關都尉而不書其復也或謂武帝太初四年徙
弘農都尉治武關若武關已有都尉何必復移弘農
都尉以治之是不然函谷關在弘農縣衝嶺元鼎三
年徙於新安相去三百里不應再征税故移弘農之
稅於武關非至是而始有都尉也
修西京宫室(以夲紀修)
觧題曰杜篤論都賦曰有詔復函谷關作大駕宫(李賢)
(曰大駕宫即天子行幸也)六王邸高車廐於長安脩理東都城門
(李賢曰長安外城門東面北頭第一門也)橋涇渭往往繕離觀東臨㶚滻
西望昆明北登長平規龍首撫未央□(音麥)平樂儀建
章是時山東翕然狐疑意聖朝之西都關門之反拒
也客有為篤言彼塪井之潢汙固不容夫吞舟且洛
邑淳瀯曷足以居乎萬乘哉杜篤奏上論都欲令車
駕遷還長安耆老聞者皆動懷土之思莫不眷然竚
立西望王景以宫廟已立恐人情疑惑會時有神雀
諸瑞乃作金人論頌洛邑之美天人之符
漢世祖光武皇帝建武二十年春戊子帝還宫(以夲紀修)夏
四月戴涉下獄死(以夲紀修)竇融免(以夲紀修)五月匈奴寇上黨
天水扶風(以夲紀修)六月庚寅以廣漢太守蔡茂為大司徒
太僕武陽侯朱浮為大司空(以夲紀修)乙未徙中山王輔為
沛王(以本紀修)城門校尉郭况為大鴻臚(以列傳修)冬十月帝幸
魯東海楚沛十二月壬寅還宫(以夲紀修)匈奴寇天水(夲紀)省
五原郡(以夲紀修)馬援屯㐮國(以列傳袁宏漢紀修)復濟陽縣六歲(夲紀)
觧題曰李賢曰㐮國縣属趙國今邢州龍岡縣
漢世祖光武皇帝建武二十一年春劉尚平西南夷(以通)
(鑑修)秋鮮卑寇遼東祭彤大破之(以夲紀修)冬匈奴寇上谷中
山(夲紀)鄯善車師等十六國遣侍子請都護不許(以紀傳修)
觧題曰唐仲友曰光武閉玉關故至和帝有都護西
指之功光武卑辭匈奴故至和帝有空朔庭之功大
抵欲速則不逹美成在久也事見通鑑
漢世祖光武皇帝建武二十二年春閏正月丙戌帝幸
長安祠廟陵二月還宫(以夲紀修)夏五月乙未晦日有食之
(以夲紀修)秋九月戊辰地震裂南陽尤甚詔勿輸田租芻槀
(以夲紀修)冬十月朱浮免癸丑光禄勲杜林為大司空(以夲紀修)
是歲青州蝗(以夲紀修)匈奴單于輿死子左賢王烏逹鞮侯
立復死弟左賢王蒲奴立匈奴連年旱疫遣使求和親
(以紀傳修)烏桓破匈奴匈奴北徙詔罷諸邊亭候吏卒(以夲紀修)
觧題曰天下形勢不獨中國夷狄相為盛衰雖蠻夷
種類亦自相為盛哀方匈奴盛時凡北方氊裘之國
無不服從及分為南北烏桓鮮卑遂盛烏桓鮮卑盛
則匈奴微矣其散處中國不過列於邊民之間於是左賢王再
起自此五胡迭興以至拓䟦宇文之属更起迭作至
蠕蠕突厥回紇吐蕃契丹女真莫不皆然無他一消
一長天道不息之運也
置黎陽營兵(以郡國志列傳修)
觧題曰應劭漢官儀曰中興以幽冀并州兵克定天
下故於黎陽立營以謁者監之兵騎千人復除甚重
按黎陽魏郡縣也建武十九年單臣等據原武帝遣
臧宫將北軍及營兵數千人圍之則是營之得名久
矣郡國志注二十二年始遣中郎將馬援謁者分築
烽候堡壁興立郡縣上乃建立三營屯田殖榖弛刑
謫徒以充實之今附於罷亭候吏卒之後
龜兹鄯善王遣子入侍請都護不許(以列傳通鑑修)
漢世祖光武皇帝建武二十三年夏五月丁夘蔡茂薨
秋八月杜林薨九月辛未陳留太守玉况為大司徒
觧題曰李賢曰玉音肅
冬十月丙申以太僕武始侯張純為大司空(以夲紀修)十二
月武陵蠻反遣劉尚討之戰於沅水敗殁(以夲紀修)
觧題曰李賢曰沅水出牂柯東北過臨沅縣至長沙
入洞庭湖
漢世祖光武皇帝建武二十四年春正月匈奴薁鞬日
逐王比欵五原塞求扞北虜(以夲紀修)秋七月武陵蠻寇臨
沅遣馬援等討之(以夲紀修)詔申明阿附藩王法(以本紀修)
觧題曰李賢曰武帝時有淮南衡山之謀作左官之
律設附益之法阿曲附益王侯者將有重法是為舊
制今更申明之
冬十月匈奴南邊八部立薁鞬日逐王比為南單于始
分南北匈奴(以吕祖謙標目修)
漢世祖光武皇帝建武二十五年春正月遼東徼外貊
人入寇祭彤招降之(以夲紀修)鮮卑烏桓入朝貢(以紀傳修)南單
于遣使奉藩稱臣擊破北匈奴(以夲紀修)三月戊申晦日有
食之(以夲紀修)馬援等破武陵蠻夏援卒詔收其將軍印綬
觧題曰按袁宏漢紀朱勃上書訟援不報時梁松竇
固等在中上問知朱勃乎曰故雲陽令也以所上章
使讀之松固驚相謂曰如是陛下不甚罪伏波也餘
見通鑑
冬十月監軍謁者宗均矯制降群蠻(以列傳修)
觧題曰葉適曰以均事觀之馬援但志於剪滅而已
自負鑒識而賈勇奮銳乃與臧宫馬武同不逮均矣
事見通鑑(曾阜曰范史宋均傳南陽安衆人族子意疏意孫俱按袁宏漢紀章和初尚書宗意上)
(建寕四年宗俱為司空則均之不得繫宋明矣范史宋均傳當是茟畫之訛爾)
是歲遼西烏桓内属居塞内復置護烏桓校尉(以列傳修)
漢世祖光武皇帝建武二十六年春正月詔增减百官
俸(以夲紀修)
觧題曰按漢志大將軍三公奉月三百五十斛中二
千石月百八十斛二千石月百二十斛比二千石月
百斛千石月八十斛六百石月七十斛比六百石月
五十斛四百石月四十五斛比四百石月四十斛三
百石月四十斛比三百石月三十七斛二百石月三
十斛比二百石月二十七斛一百石月十六斛斗食
月十一斛佐史月八斛凡諸受奉錢榖各半
作初陵務從省約(以本紀袁宏漢紀修)遣使授南單于璽綬令入
居雲中
觧題曰漢世徙羌於三輔置匈奴於雲中至晉而其
患始見大抵人之慮患苟不在數百年之後者烏足
以處天下事哉事見通鑑
始置護匈奴中郎將(以夲紀修)秋緣邊八郡民復歸夲土(以夲)
(紀修)冬南單于徙西河(以列傳修)
觧題曰南單于既居西河亦别置諸部王即為扞戍
使韓氏骨都侯屯北地右賢王屯朔方當子骨都侯
屯五原呼衍骨都侯屯雲中郎氏骨都侯屯定㐮左
南將軍屯鴈門栗籍骨都侯屯代郡皆領部衆為郡
縣偵羅(音力賀反)耳目餘見通鑑
是歲始定禘祫之制(以志傳修)
觧題曰按列傳祭祀志詔問大司空張純禘祫之禮
不施行幾年宜據經典詳為其制純奏禮三年一祫
五年一禘毁廟及未毁廟之主皆登合食乎太廟五
年再殷漢制三年一祫毁廟主合食高廟存廟主未
嘗合元始五年始行禘禮又前十八年幸長安亦行
此禮父為昭南嚮子為穆北嚮父子不並坐而孫從
王父(决疑要注曰父南面故曰昭昭明也子北面故曰穆穆順也始祖特於北其後以次夾始祖而)
(南昭在西穆在東相對)禘之為言諦諦諟昭穆尊卑之意以夏
四月陽氣在上隂氣在下故正尊卑之義祫以冬十
月五榖成熟物偹禮成故合聚飲食也斯典之廢於
今八年今宜以時定上難復立廟遂以合祭高廟為
常後以三年冬祫五年夏禘之時但就陳祭毁廟主
而已謂之殷太祖東面惠文武元帝為昭景宣帝為
穆惠景昭三帝非殷祭時不祭
漢世祖光武皇帝建武二十七年夏四月戊午玉况薨
(以夲紀修)五月丁丑司徒司空去大名改大司馬為太尉以
太僕趙熹為之賜爵關内侯大司農馮勤為司徒(以夲紀修)
北匈奴乞和親不許(以夲紀修)朗陵侯臧宫楊虚侯馬武上
書請擊匈奴不許(以列傳通鑑修)
觧題曰張栻曰高祖天資甚高所不足者學耳雄傑
之氣不能自歛卒至平城之辱一時功臣處之不得
其道往往赤族光武天資雖不逮而自其少時從諸
生講儒學謹行義故天下既定則知兵之不可不戢
閉玉關以謝西域之資安南定北以為單于久遠之
計處置功臣全其終始凡此皆思慮縝密要自儒學
中來至於尊禮隐逸褒崇風節以振起士氣尤非後
世所能及也事見通鑑
冬魯王興齊王石始就國(以夲紀修)
漢世祖光武皇帝建武二十八年春正月徙魯王興為
北海王以魯益東海(以夲紀修)夏六月丁卯沛太后郭氏薨
(以夲紀修)誅王侯賓客
觧題曰衛尉隂興新陽侯隂就以外戚貴顯深敬重
馮衍衍與之交結由是為諸王所聘請帝懲西京外
戚賓客故皆以法䋲之大者抵死徙其餘貶黜衍由
此得罪餘見通鑑
秋八月戊寅遣諸王就國(以夲紀修)以博士張佚桓榮為太
子太傅少傅(以列傳修)
觧題曰帝大會群臣詔問誰可傅太子者群臣承望
上意皆言太子舅執金吾隂識可博士張佚正色曰
今陛下立太子為隂氏乎為天下乎即為隂氏則隂
侯可為天下則固宜用天下之賢才帝稱善曰欲置
傅者以輔太子也今博士不難正朕况太子乎即拜
佚為太子太傅而以桓榮為少傅餘見通鑑輔導太
子則隂識隂興也受顧命則隂興也𫝊相之任群臣
烏得而不承望上意哉大哉張佚之言乎其真得䟽
廣所以告宣帝之意矣
冬北匈奴乞和親許之(以紀傳修)
漢世祖光武皇帝建武二十九年春二月丁巳朔日有
食之遣使者舉冤獄庚申賜民爵鰥寡孤獨貧癃粟(以夲)
(紀修)
漢世祖光武皇帝建武三十年春正月鮮卑大人内属
朝賀(以鄭樵年譜修)二月帝東狩群臣請封禪詔却之甲子幸
魯濟南閏三月癸丑還宫(以夲紀修)有星孛于紫宫(以夲紀修)夏
五月大水賜民爵鰥寡孤獨貧癃粟(以夲紀修)秋七月帝幸
魯復濟陽徭役冬十一月還宫(以夲紀修)
漢世祖光武皇帝建武三十一年夏五月大水賜民爵
鰥寡孤獨癃貧粟(以夲紀修)癸酉晦日有食之(以夲紀修)蝗(夲紀)
漢世祖光武皇帝建武中元元年
觧題曰宋庠紀年通譜案夲紀是年改元中元又案
禮儀志四月以建武三十二年為建武中元元年紀
志所載不同必傳寫脱誤官書累經校定學者失於
精審輙以意刪去斯為謬矣梁武帝大同大通之號
俱有中字殆憲章於此洪邁曰倭國傳亦云建武中
元二年來奉貢盖當時雖别為中元猶冠以建武如
文景帝中元後元之類也而夲紀直書為中元元年
殆未深考又成都有漢蜀郡太守何君造尊楗閣碑
雅州榮經縣西蜀郡治道記其末皆云建武中元二
年六月援据最明
春正月丁卯帝東狩二月幸魯辛卯封泰山甲午禪梁
父(以夲紀修)
觧題曰胡寅曰登封之事原夲燔柴而失之者也詩
書紀狩而燔柴者記所謂因名山也有山則因以為
高無則于郊而壇其義類一也又有大事而告于上
帝者武王克商始有天下故柴望而告也舍此則凟
矣記以饗帝于郊與升中于天為餘事則亦傳之者
失也然則七十二君之編錄詩書禮典略不經見審
有是事乃天下國家之盛舉尭舜禹湯周武成康皆
身致太平安得闕而弗講世祖享國至是三十年四
陲無虞其心浸滿是以告功于天明示得意而不自
知其失也不法唐虞三代而法始皇武帝不信六經
之言而信河圖會昌符盖其智勇出倫而學問不足
故也事見通鑑
三月戊辰張純薨(以夲紀修)夏四月癸酉帝還宫(以夲紀修)己夘
改元復嬴博梁父奉高勿出今年田租(以夲紀袁宏漢紀修)戊子
帝幸長安祠長陵五月乙丑還宫(以夲紀修)六月太僕馮魴
為司空(以夲紀修)乙未馮勤薨(夲紀)京師醴泉出赤草生甘露
䧏郡國(以夲紀修)秋蝗(夲紀)冬十月辛未司隸校尉李訢為司
徒(以夲紀修)甲申尊薄太后曰高皇后遷吕太后主于園(以夲)
(紀修)十一(月)甲子晦日有食之(夲紀)是歲起明堂靈臺辟雍
宣布圖䜟於天下(以夲紀修)
觧題曰(張衡東京賦曰左制辟雍右立靈臺薛綜注曰布政頒教曰明堂大合樂射饗者曰辟雍)
(司歴記候節氣者曰靈臺漢官儀曰明堂四面起土作壍上作橋壍中無水去平城門二里取天子從平)
(城門先歴明堂乃至郊祀辟雍去明堂三百步車駕從北門入二月九月皆於中行鄉射禮楊衒之洛陽)
(記曰平昌門直南道東明堂西靈臺漢宫閣疏曰靈臺高三丈十二門餘見元始四年觧題)按袁
宏漢紀初議靈臺位上問議郎桓譚曰吾欲以䜟决
之何如譚默然良久曰臣不讀䜟上問其故譚言䜟
之非帝大怒曰桓譚非聖無法將下斬之叩頭流血
良久乃得觧出為六安太守丞又按列傳帝以尹敏
博通經記令校圖䜟使蠲去崔發所為王莽著錄次
比敏曰䜟書非聖人所作其中多近鄙别字頗類世
俗之辭恐疑誤後生帝不納敏因其闕文增之曰君
無口為漢輔帝見而怪之召敏問其故對曰臣見前
人增損鄙書敢不自量竊幸萬一(此盖以諷諫光武也)帝深非
之雖不罪而亦以此沉滯不用餘見通鑑當時議用
三公議郊祀議封禪議辟雍明堂靈臺議禮議廟樂
議歴議律令皆以䜟為據而賈逵至以䜟言經所以
六經注䟽至今猥釀而不可䟽剔皆漢儒希世之罪
也
参狼羌寇武都隴西太守及郡兵破之(以夲紀修)南單于比
死弟莫立(以列傳修)
漢世祖光武皇帝建武中元二年春正月辛未初立北
郊祀后土(以夲紀修)二月戊戌帝崩於南宫前殿趙熹及虎
賁中郎將梁松受遺詔熹典喪禮(以紀傳修)
觧題曰是時藩王皆在京師舊典不存皇太子與東
海王等雜止同席熹正色横劒殿階扶下諸王以明尊
卑藩國官属出入宫省與百僚無别乃表奏謁者將
護官属分止他縣諸王並令就邸唯朝晡入臨整禮
儀嚴門衛内外肅然光武在位三十餘年禮制不修
國有大喪呼吸安危乃蕩然無一可恃獨一趙熹仗
劒正色僅克有濟不然山陽王荆之邪謀豈待他日
而後發哉至此而後知聖賢防慮之周密也(禮儀志大歛五)
(官左右虎賁羽林五將各將所部執虎賁戟屯殿端門陛中黃門持兵陛殿上大鴻臚設九賓随立殿下)
(位定大鴻臚謁者以聞皇后東向貴人公主宗室婦女以次立後皇太子皇子西向皇子少退在南哭踊)
(如禮三公奏尚書顧命請太子即皇帝位皇后為皇太后羣臣皆出吉服入會如儀太尉升自阼階當柩)
(御坐讀策畢以傳國玉璽綬東面跪授皇太子中黃門掌兵以玉具随侯珠斬蛇寳劍授太尉禮雖不盡)
(與古合亦粗有品節今光武之崩想此禮猶未及定也)唐仲友曰光武中興專
思先漢所以失故事事革弊鍳叛者九起故不大封
功臣鍳吕霍上官王氏故外戚不預政鍳新室之禍
故事歸臺閣鍳七國之變故誅諸王賓客鍳恭顯之
弊故賤宦官鍳平城之辱故禮匈奴使鍳虚耗之患
故謝西域之質鍳嫚罵之失故側席幽人鍳不用儒
故愛儒術鍳宫室之侈故從儉約鍳奢廣故約官職
併州縣鍳優游故吏事刻深規模大率如此
皇太子莊即皇帝位尊皇后曰皇太后三月丁夘葬光
武皇帝于原陵廟曰世祖(以夲紀修)
觧題曰(李賢曰帝王紀原陵在臨平亭東南去洛陽十五里)孝明立世祖廟以
明再受命祖有功之義也嗣遵儉不復改立皆藏主
其中
夏四月丙辰賜民爵鰥寡孤獨篤癃粟(以夲紀修)高密侯鄧
禹為太傅東平王蒼為驃騎將軍位三公上(以紀傳修)
觧題曰詔曰予末小子奉承聖業夙夜震畏不敢荒
寕先帝受命中興德侔帝王協和萬邦假於上下懷
柔百神惠於鰥寡朕承大運繼體守文不知稼穡之
艱難懼有廢失聖恩遺戒顧重天下以元元為首公
卿百僚將何以輔朕不逮其賜天下男子爵人二級
三老孝悌力田人三級爵過公乘得移與子若同産
同産子及流人無名數欲自占者人一級鰥寡孤獨
篤癃粟人十斛其㢮刑及郡國徒在中元元年四月
己卯赦前所犯而後捕繫者悉免其刑又邊人遭亂
為内郡人妻在己夘赦前一切遣還邊恣其所樂中
二千石下至黃綬貶秩贖論者悉皆秩還贖方今上
無天子下無方伯若涉淵水而無舟楫夫萬乘至重
而壮者慮輕實頼有德左右小子高密侯禹元功之
首東平王蒼寬博有謀並可以受六尺之託臨大節
而不撓其以禹為太傅蒼為驃騎將軍太尉熹告謚
南郊司徒訢奉安梓宫司空魴將校復土其封熹為
節鄉侯訢為安鄉侯魴為楊邑侯
秋九月燒當羌寇隴西謁者張鴻討之敗殁冬十一月
復遣馬武等討之(以夲紀修)
觧題曰王容曰今廓州寕塞夲燒當燒何當煎勒姐
八種羌所居
是歲南單于莫死弟汙立(以通鑑修)
大事記續編卷九
