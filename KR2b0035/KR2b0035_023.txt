大事記續編卷二十三明王禕撰
(漢安樂思公延熙十二年十魏邵陵厲公正始十年嘉平元年吳大皇帝赤烏二年)
春正月甲午魏主謁明帝陵曹爽兄弟從司馬懿以皇
太后令閉城門勒兵奏免爽等魏主還戊戌懿殺爽兄
弟及尚書丁謐鄧颺何晏大司農桓範等皆夷三族丁
未懿自為丞相加九錫辭不受右將軍夏侯覇奔漢(以魏)
(紀通鑑修)
解題曰按晉書本紀世語正始六年大將軍曹爽毁
中壘營以兵屬其弟中領軍羲懿禁之不可八年爽
遷太后於永寧宫專擅朝政兄弟並典禁兵屢改制
度懿不能禁爽兄弟數俱出遊司農桓範謂曰總萬
機典禁兵不宜並出若有閉城門誰復納人者爽曰
誰敢爾耶由此不復並行天子謁高平陵(孫盛魏世籍曰高平)
(陵在洛水南太后山去城九十里)爽兄弟皆從懿於是奏太后廢爽
兄弟時懿子師為中護軍將兵屯司馬門懿列陣闕
下假司徒高柔節行大將軍事領爽營謂柔曰君為
周勃矣命太僕王觀行中領軍攝羲營懿帥太尉蔣
濟等勒兵出迎天子屯于洛水浮橋餘見通鑑(薛季宣曰)
(魏兵制略如東漢南北軍如故有中左右前後軍各一師又有中護軍中領軍領護軍將軍各一人其他)
(雜號無常數初操置武衛營於相府以領軍主之文帝增置中壘營於是有二營將軍而以領軍將軍并)
(五校統之也)葉適曰曹操三世諸將未有擅兵於外者盖
人主自執其權也司馬懿累立大功年當垂七十欲
取其兵柄而不能忽值齊王童幼爽羲子弟晏颺文
吏皆莫以為意故懿父子得募士於外以逆行之然
亦可謂至危矣使晏等有一人知出於此苐不至棄
軍遊蕩懿父子何由得肆其志正與吕須事同矣
夏四月乙丑魏改元(以魏紀修)秋漢姜維攻魏雍州不克(以蜀)
(傳修)
解題曰史容曰建安中復禹貢九州置雍州魏文帝
分河西為凉州隴右為秦州三輔屬司隸晉地理志
通典皆云晉初置雍州而此時已有雍州則不始於
晉矣大抵晉書言晉所置州郡往往已多見於魏
冬十二月辛卯魏以司空都督揚州軍事王凌為太尉
(以魏紀修)
解題曰按列傳晉春秋凌外甥令狐愚為兖州刺史
舅甥並典兵專淮南之重密恊計謂齊王不任天位
楚王彪長而才欲迎立彪都許昌九月愚遣將張式
至白馬與彪相問往来凌又遣舍人勞精詣洛陽語
子廣廣曰凢興大事應本人情今曹爽以驕奢失民
何平叔虚而不治丁畢桓鄧雖並有宿望皆專競於
世加變易朝典政令數改所存雖高而事不下接民
習於舊衆莫之從故雖勢傾四海聲震天下同日斬
戮名士减半而百姓安之莫之或哀失民故也今懿
情雖難量事未有變而擢用賢能廣樹勝已修先朝
之政令副衆心之所求爽之所以為惡者彼莫不改
夙夜匪懈以恤民為先父子兄弟並握兵要未易亡
也凌不從餘見通鑑(裴松之曰如此言之類前史不載而獨出習氏疑鑿齒所自造)
(者也)
(漢安樂思公延熙十三年吳大皇帝赤烏十三年)(魏邵陵厲公嘉平二年)秋
八月吳廢太子和賜魯王覇死冬十一月吳立子亮為
皇太子(以吳傳修)吳作堂邑涂塘(以吳傳修)
解題曰塗塘在今真州六合縣西二十五里盖塞滁
水以為塘也後周置瓦梁郡陳吳明徹平之有上瓦
梁下瓦梁堰上瓦梁一名石梁在天長下瓦梁在六
合南塘何延錫曰由滁河而上數百里五十四流輻
湊吳堰李氏發煬帝陵石封滁口欲揖長源西流指
高岸横亘未及就宋景德元年毁之
十二月魏征南將軍王昶襲吳破之(以魏紀修)魏罷校事官
(以魏傳修)
解題曰時校事放横黃門侍郎程暁上疏曰周禮云
設官分職以為民極春秋傳曰天有十日人有十等
愚不臨賢賤不臨貴明試以功九載考績各修厥業
思不出位斯誠為國要道也秦漢雖官名改易職司
不同初無校事之官干預庶政者也武皇帝大業
草創衆官未備而軍旅勤苦民心不安乃有小罪不
可不察故置校事取其一切此覇世之權宜其後漸
蒙見任上察宫廟下設衆司官無局業職無分限隨
意任情惟心所適法造於筆端不依科詔獄成於門
下不顧覆訊其選官屬以謹慎為粗疏以&KR2237;詷為賢
能其治事以刻暴為公嚴以循理為怯弱外則託天
威以為聲勢内則聚羣奸以為腹心大臣耻與分勢
含忍而不言小人畏其鋒芒鬱結而無告至使尹模
公於目下肆其奸慝今外有公卿將校總統諸署内
有侍中尚書綜理萬機司隸校尉督察京輦御史中
丞董攝宫殿皆高選賢才以充其職申明科詔以督
其違者此諸賢猶不足任校事小吏益不可信於是
遂罷校事官
(漢安樂思公延熙十四年吳大皇帝太元元年)(魏邵陵厲公嘉平三年)
夏魏王凌謀立楚王彪司馬懿帥師討之五月甲寅
凌自殺併其黨夷三族(以魏紀傳通鑑修)
解題曰穎州穎丘縣吳魏之際關防莫謹於此事見
通鑑
魏揚州刺史諸葛誕為鎮東將軍都督揚州軍事(以通鑑修)
吳立夫人潘氏為皇后(以吳傳修)六月魏賜楚王彪死錄諸
王公於鄴(以魏紀通鑑修)漢費禕還成都(以蜀傳修)秋七月壬戌魏
皇后甄氏殂(以魏紀修)八月戊寅魏舞陽宣文侯司馬懿卒
其子衛將軍師自為撫軍大將軍錄尚書事(以魏紀修)
解題曰蘇轍曰世之說者曰司馬仲達之於魏即曹
孟德之於漢也二人智勇權略則同而所處則異漢
自董卓之後内潰外畔帝王之勢盡矣獨其名在且
曹公假其名號以服天下擁而植之許昌建都邑征
畔逆皆曹公也仲達則不然明帝之末曹氏之業固
矣雖明帝以淫虐失衆曹爽以驕縱得罪而顛覆之
形未見天下未畔魏也仲達因其隙而乘之拊其背
而奪其成業事與曹公異矣事見通鑑
冬十月吳徵諸葛恪領太子太傅(以吳傳修)漢費禕屯漢夀
(以蜀傳修)
解題曰今利州綿谷縣蜀王弟所封史記所謂直蜀
相攻者也
(漢安樂思公延熙十五年吳會稽王孫亮建興元年)(魏邵陵厲公嘉平四年)春
正月癸卯魏司馬師自為大將軍(以魏紀修)吳封故太子
和為王(以吳傳修)二月魏立皇后張氏(以魏紀修)吳改元神鳳(以吳)
(傳修)吳殺其后潘氏(以吳傳修)吳主召諸葛恪會稽太守滕胤
受遺輔政夏四月殂太子亮即皇帝位改元閏五月以
恪為太傅太常滕胤為衛將軍領尚書事吕岱為大司
馬(以吳傳修)
解題曰吳書權寢疾意頗感悟欲徵太子和還立之
全公主及孫峻孫弘固爭之乃止餘見通鑑(宋庠紀年通譜)
(亮立不俟踰年而改元建興本劉禪年號)蘇轍曰任人莫難於託國漢武
帝因文景之後虐用其民幾喪天下晩歲託國於霍
光知用兵之害與民休息而天下復安固蜀先主知
嗣子之暗弱舉國而付之孔明孔明又廢李嚴楊儀
援蔣琬而授之雖後主之不明而守國三十餘年其
君臣過於魏吳遠甚吳大帝方其屬任賢將抗衡中
原曹公憚之及其老也賢臣死亡略盡喜諸葛恪之
勁悍越衆而付以後事恪乘用兵勞民之後繼起大
役兵折於外既歸而不能自克時復肆志於僚友既
以喪其軀而孫氏因之三世絶統國隨以亡彼以進
取之資用進取之臣以徼一時之功可耳至於託六
尺之孤寄千里之命而亦屬之斯人其勢必至是哉
冬十月吳諸葛恪城東興十一月魏三道擊吳十二月
恪大破之(以魏紀吳傳修)
解題曰東興一名東關在今和州含山縣無為軍巢
縣(今在無為州東南五十里濡須之上七寶濡須兩山之間)
吳武昌端門内殿災(以吳傳修)
解題曰吳錄諸葛恪有遷都意更起武昌宫今災者
恪所新作
(漢安樂思公延熙十六年吳會稽王建興十年)(魏郡陵厲公嘉平五年)春
正月朔盗殺漢費禕(以蜀傳修)
解題曰事見通鑑陳亮曰亮死漢事不可為蔣琬費
禕亦相繼淪謝漢之區區遺文猶不使之自託地上
耶天命果可畏哉吕祖謙曰諸葛亮治蜀之規模其
耕戰之法立國之紀綱賞罸之信必人所共知亮死
後其規模猶足以維持二十年以劉禪之庸而蜀不
亂此後人所不能知也盖亮能收拾人才故亮死蔣
琬代之琬之後董允費禕代之此亮之規模也
丙寅吳立皇后全氏(以吳傳修)庚午魏軍退(以吳傳修)魏諸葛誕
為鎮南將軍都督豫州毌丘儉為鎮東將軍都督揚州
軍事(以通鑑修)二月吳加諸葛恪荆揚牧督中外軍事(以通鑑修)
夏四月漢姜維出石營圍魏南安(以通鑑修)
解題曰按蜀書列傳姜維出石營圍魏南安通鑑云
圍狄道乃明年事
夏四月吳諸葛恪攻魏五月圍新城魏遣太尉司馬孚
救之(以吳傳修)漢姜維還(以吕祖謙標目修)秋七月吳軍還冬十月
將軍孫峻殺諸葛恪夷其三族自為丞相大將軍都督
中外諸軍事殺南陽王和(以吳傳通鑑修)十一月吳改明年元
(以魏紀修)
解題曰通鑑不書闕也
(漢安樂思公延熙十七年年吳會稽王五鳳元年)(魏高貴鄕公曹髦正元元)
解題曰宋庠紀年通譜五鳳本漢宣帝年號吳有大
鳳五故改元宋書五行志吳人改元五鳳漢桓帝時
有五色大鳥司馬彪云政治衰缺無以致鳳乃羽孽
耳孫亮殆與桓帝同歟
春二月魏司馬師殺中書令李豐太常夏侯玄光禄大
夫張緝等夷其三族三月廢皇后張氏夏四月立王氏
為皇后(以通鑑修)
解題曰按三國志列傳魏略世語玄以曹爽抑絀内
不得意中書令李豐雖宿為大將軍所親待然私心
在玄遂結皇后父張緝謀欲以玄輔政豐既内握權
柄子尚公主又與緝俱馮翊人故緝信之嘉平六年
二月當拜貴人豐等欲因御臨軒諸門有陛兵誅大
將軍以玄代之以緝為驃騎將軍豐密語黃門監蘇
鑠永寧署令樂敦冗從僕射劉賢等曰卿諸人居内
多有不法大將軍嚴毅累以為言張當可以為誡鑠
等皆許從命豐為中書令二歲帝比每獨召與語不
知所說大將軍(本文作景王)知其議已舍人王羕請以命
請豐豐若無備情屈勢迫必不來若不來羕一人足
以制之若知謀泄以衆挾輪長戟自衛徑入雲龍門
挾天子登陵雲臺臺上有三千人衆鳴鼓會衆如此
羕所不及也乃遣羕以車迎之豐見劫迫隨羕而至
餘見通鑑(蘇軾曰夏侯玄好老莊之言與何晏等皆有盛名然晏卒䧟曹爽黨中玄亦不免李)
(豐之禍晏目玄以易之所謂深者而玄目晏以神及其遇禍深與神果安在乎)
漢姜維加督中外軍事六月攻魏隴西(以蜀傳修)秋九月甲
戌魏司馬師廢其主為齊王太宰中郎范粲稱疾不出
丁丑師迎立文帝孫高貴卿公髦冬十月庚寅即皇帝
位改元遷齊王於河内(以魏紀修)癸巳魏司馬師自加殊禮
(以魏紀修)
解題曰按魏志假大將軍司馬景王黃鉞入朝不趨
奏事不名劒履上殿通鑑不書闕也
漢姜維拔魏河間臨洮而還(以通鑑修)
解題曰河間今熙州史容曰河間當作河關今西寧
州龍支城臨洮(按晉載記吕光遣弟延攻臨洮武始河關皆克之則河關為是)西和
州大潭縣東臨洮城
(漢安樂思公延熙十八年吳會稽王五鳳二年)(魏高貴鄉公正元二年)春
正月魏毋丘儉及楊州刺史文欽起兵討司馬師戊午師帥師
拒之閏月吴孫峻等襲魏壽春己亥師破欽於樂嘉欽降吴儉
走死夷其三族諸葛誕為鎮東大將軍都督揚州軍事
師卒于許昌二月丁巳其弟衛將軍昭自為大將軍錄
尚書事吳以文欽為都護鎮北大將軍(以魏紀吳傳通鑑修)
解題曰水經注潁水入東南逕博陽縣城東城在南
頓縣北四十里王莽更名樂嘉今淮寧府宛丘縣四
十里有博陽城
三月魏立皇后卞氏(以魏紀修)夏漢姜維攻魏秋八月大破
魏雍州刺史王經于洮西圍狄道不克遂屯鍾提(以蜀傳通)
(鑑修)
解題曰或作鍾題未詳其地
冬十二月吳始作太廟(以通鑑修)是歲吳城廣陵(以吳傳修)
解題曰按孫韶為廣陵太守權為吳王遷將軍為邊
將數十年青徐汝沛頗來歸附淮南濱江屯候皆撤
兵遠徙徐泗江淮之地不居者各數百里則吳初疑
已得廣陵及考杜佑通典注乃謂嘉平後屬吳三國
志吳傳五鳳二年使衛尉馮朝城廣陵拜將軍吳穰
為廣陵太守則孫韶盖遙領耳通典建興元年馮朝
城亦非也
(漢安樂思公延熙十九年吳會稽王太平元年)(魏高貴鄉公甘露元年)春
正月漢以姜維為大將軍(以蜀傳修)夏四月庚戌魏司馬昭
服衮冕赤舄(以魏紀修)丙辰六月丙午魏改元(以通鑑修)
解題曰宋庠紀年通譜甘露本漢宣帝年號五月鄴
上谷並言甘露降故改元
秋七月漢姜維攻魏八月魏將軍鄧艾大破之於段谷
魏以艾為鎮西將軍都督隴右軍事漢貶維為衛將軍
(以魏紀蜀傳通鑑修)
解題曰通典秦州上邽有段谷水天水軍
庚午魏司馬昭自加大都督奏事不名假黃鉞(以魏紀修)吳
孫峻遣文欽及將軍吕㩀等圖魏青徐九月丁亥峻卒
其從弟偏將軍綝自為侍中領中外軍事召㩀等還㩀
等表驃衛將軍滕胤為丞相冬十月綝殺胤夷其三族
己酉改元辛亥㩀自殺十一月綝自為大將軍(以吳傳通鑑修)
(漢安樂思公延熙二十年吳會稽王太平二年)(魏高貴鄉公甘露二年)夏四月
甲子魏徵諸葛誕為司空不就五月降吴六月司馬昭奉魏主
及太后討之吴遣文欽等救誕魏圍夀春秋七月吴孫綝
屯鑊里使將軍朱異救之不克九月殺異而歸冬漢姜
維出駱谷至芒水以攻魏(以魏紀吳蜀傳修)
解題曰鑊里在今安豐之夀春縣駱谷在鳳翔府盩
厔縣西南漢魏舊道自鄠縣入谷出洋州興勢縣界
夏侯玄入漢中鍾會伐蜀晉司馬勲破後趙唐李元
奕高崇文趨梓州德宗僖宗韋興元出入皆由此道
姜維連歲出師不過隴西今出隴東者盖魏分關中
兵以赴淮南維欲乘其虚也
(漢安樂思公景耀元年年魏高貴鄕公甘露三年吴景皇帝孫休永安元)春正月
諸葛誕殺文欽二月魏克夀春殺誕夷其三族(以魏紀舉要歷補遺修)
解題曰事見通鑑周端朝曰司馬篡勢定矣淮南三
臣皆嬰鋒先死諸葛誕麾下數百人拱手為列不降
每降一人輒斬之卒不變以至於盡此與田横之士
何異不聞一言表而出之通鑑徒舉習鑿齒史論嗚
呼習生不耻為司馬氏頌功德千百年後當有回易
此論者反表而出之尊叛逆而排死節高篡奪而抑
冤忠顯叛臣賊子為功高業大去春秋大義不已遠
乎所謂使揚土懷愧不知揚土當愧晉乎抑晉愧揚
土乎彼誕麾下數百人盖揚土之人而反使愧昭嗚
呼甚哉
漢姜維復為大將軍(以蜀傳修)夏五月司馬昭自為相國晉
公加九錫復讓不受(以通鑑修)秋八月吳主謀誅孫綝九月
綝廢之為會稽王尚書桓彛死之己未迎立琅邪王休
冬十月己卯即皇帝位改元綝自為丞相己丑封故南
陽王和子皓為烏程侯十二月戊辰綝伏誅夷其三族
(以吳傳通鑑修)是歲漢改元(以蜀傳修)
解題曰宋庠紀年通譜史官言景星見故改元通鑑
不書闕也
漢黃皓為中常侍奉車都尉(以蜀傳修)漢撤漢中兵屯樂夀
及漢樂二城(以吕祖謙標目修)
解題曰曹爽之入漢中蜀諸將欲退守漢樂城王平
謂賊若得關便為深禍乃屯興勢而爽不得前盖要
害之地當尺寸爭之今無故撤圍而退此鍾會所以
得綴王含蔣斌而趣陽安口也事見通鑑
(漢安樂思公景耀二年吴景皇帝永安二年)(魏高貴鄕公甘露四年)
(漢安樂思公景耀三年吳景皇帝永安三年)(魏元皇帝曹奐景元元年)春
正月乙酉朔日有食之(以晉志修)夏五月己丑魏主討司馬
昭見弑尚書王經死之昭迎立武帝曾孫常道卿公璜
更名奐甲寅即皇帝位改元(以魏紀修)
解題曰按魏氏春秋戊子夜帝自將冗從僕射李昭
從官焦伯等下陵雲鎧仗授兵欲因際會自出討昭
會雨有司奏却日遂見王經等出黃素詔於懷曰是
可忍也孰不可忍也今日便當决行此事入白太后
遂拔劒升輦率殿中宿衛蒼頭官僮擊戰鼓出雲龍
門賈充自外入帝師潰散(薛季宣曰魏氏兵權外聚於州牧而内歸於大將軍)
(太尉自曹爽誅而兵柄在司馬氏於是潜銷方面併營以貳於已故文欽數其罪謂三方之守一朝廢闕)
(多選精兵以自營衛五營領兵闕而不補多載器仗歸之本營也是時天子親兵唯殿中蒼頭黃門是以)
(高貴卿公徒手為禍然司馬師猶憚四征遂召諸葛誕以奪其兵及誕等敗而魏祚移矣)猶稱天
子手劍奮擊衆莫敢逼充帥厲將士騎督成倅弟濟
以矛進帝崩于車餘見通鑑(魏伐蜀吳人問張悌曰司馬氏得政以來大難)
(屢作智力雖豐而百姓未服也今又竭其資力遠征巴蜀兵勞民疲而不知恤何以能濟悌曰不然曹操)
(雖功盖中夏崇詐仗術征伐而已民畏其威不懷其德也丕叡承之係以慘虐内興宫室外懼雄豪彼之)
(失民為日久矣司馬懿父子自握其柄除其煩苛而布其平惠為之謀主而救其疾苦民心歸之亦已久)
(矣淮南三叛而腹心不擾曹髦之死四方不動任賢使能各盡其心其根本固矣姦計立矣今蜀閹宦專)
(朝國無政令因危而伐殆其克乎陳亮曰民心要何常哉飽食以嬉不知堂厦之為適負戴而疲勞望婆)
(娑之木而憩焉往往忘去木固不可久也又將安所底止乎哉)
吳黜會稽王亮為候官侯亮自殺(以吳傳修)是歲鮮卑索頭
部拓䟦力微遷定襄之盛樂(以後魏紀修)
解題曰此元魏之先也水經注曰渠水西北逕成樂
固北魏土地記雲中城東八十里有成樂城今雲中
郡治也又西南逕雲中故城趙武侯築也(元和郡縣志唐單于)
(大都護府東受降城漢定襄之盛樂也管金河縣通典雲州注後魏盛樂縣亦在郡界然則盛樂盖在都)
(護府雲州之間也)
(漢安樂思公景耀四年吳景皇帝永安四年)(魏元皇帝景元二年)
(漢安樂思公景耀五年吳景皇帝永安五年)(魏元皇帝景元三年)秋八月
乙酉吳立皇后朱氏戊子立子[雨單]為皇太子(以吳傳修)
解題曰吳錄音如湖水灣澳之灣
冬十月漢姜維攻魏洮陽鄧艾大破之於侯和維退屯
沓中(以蜀傳修)
解題曰晉惠帝分臨洮立洮陽縣今洮州臨潭縣有
洮陽城張駿收河南地至于狄道(今熙州有狄道縣)置武街
石門侯和漒川甘松五屯則侯和盖和南地也王猛救
隴西李儼使王撫守侯和則侯和盖近秦州也(按輿地廣)
(記唐洮州於舊洪和城置美相縣疑洪與侯音近)鄧艾自狄道趣沓中至隂
平則沓中正在狄道隂平之間崔鴻十六國春秋乞
伏熾磐討彭利和於漒川師次沓中漒川沓中相近
也甘松沓中為古松州去文州三百里維退沓中此
鄧艾所以得綴其軍也事見通鑑
吳衛將軍濮陽興為丞相與尤將軍張布用事(以吕祖謙標目)
(修)魏嵇康等放逸司馬昭殺康(以通鑑修)
解題曰按晉書列傳虞預雅好經史憎疾玄虚其論
阮籍裸袒比之伊川被髮所以胡虜遍於中國以為
過衰周之時餘見通鑑
魏司隸校尉鍾會為鎮西將軍都督關中軍事漢姜維
請備陽安關口及橋頭黃皓啓寢其事(以吕祖謙標目修)
解題曰韓子中曰關口即關城在武興南漢水上水
經注漢水西南注關城北太平寰宇記三泉縣治嘉
陵江關城倉陌可推關城所在水經注曰水東南逕
隂平故城南又東南逕橋頭諸葛緒邀姜維於此(今文)
(州有隂平橋)事見通鑑
(漢安樂思公炎興元年吳景皇帝永安六年)(魏元皇帝景元四年)夏五月吴
交趾吕興反降魏(以吕傳通鑑目錄修)魏遣鍾會鄧艾及雍州刺史諸葛
緒伐漢廷尉衛瓘監其軍秋八月漢遣將張翼廖化等拒
之改元九月會入漢中拔關口艾敗姜維于漒川維退
屯劒閣冬十月吳攻魏夀春沔中以救漢(以魏紀蜀吳傳修)
解題曰按魏蜀志魏使征西將軍鄧艾督帥諸軍趣
甘松沓中以羅取維雍州刺史諸葛緒會諸軍趣武
都高樓首尾踧討若禽維便當東西並進又命鎮西
將軍鍾會由駱谷伐蜀會將向駱谷艾將入沓中遣
廖化詣沓中為維援張翼董厥等詣陽安關口為諸
軍外助至隂平聞諸葛緒向建威故住待之月餘改
元炎興(譙昌曰晉武帝名炎後一年而受禪此炎興之兆也)令諸軍皆不得戰
退還漢樂二城魏興太守劉欽趣子午谷諸軍數道
平行至漢中監軍王含守樂城護軍蔣斌守漢城兵
各五千會使護軍荀愷前將軍李輔各統萬人圍漢
樂城會經過西出陽安口使護軍胡烈等行前攻破
關城得庫藏積榖維自沓中還至隂平合集士衆欲
赴關城未到聞其已破退趣白水(今隆慶府隂平縣漢白水縣也)與
翼化等合守劒閣拒會餘見通鑑(史容曰鄧艾遣金城太守楊吹詣甘)
(松及艾於漒川口今甘松嶺在松州嘉城縣似與沓中相近水經注強水出隂平西北強山一曰強川今)
(甘松又在漒川之西盖松州界也劒閣在隆慶府劒門縣水經注小劒戍去大劒戍三十里連山絶險飛閣)
(相連)
魏司馬昭自為相國晉公加九錫(以魏紀修)癸卯魏立皇后
卞氏(以魏紀修)鍾會併將諸葛緒軍鄧艾鑿隂平道破漢衛
將軍諸葛瞻於綿竹瞻及子尚死之十一月漢主降北
地王諶死之姜維等皆降(以魏紀蜀傳修)
解題曰艾至隂平(晉春秋三十國春秋云隂平景谷按今文州漢隂平道也樂史云隆)
(慶隂平宋始置伐蜀時未有也)簡選精銳欲從漢德陽入江油(今龍州縣)
左擔道(自文州界青塘嶺至龍州一百一十五里自州南行為左擔路言不得右肩也)詣綿
竹趣成都會遣將軍田章等從劒閣西徑出江油未
至百里章先破蜀伏兵三校艾自隂平道行無人之
地七百餘里鑿山通道造作橋閣山高谷深至為艱
險又糧將匱瀕於危殆艾以氊自褁推轉而下將士
攀木緣崖魚貫而進先登至江油蜀守將馬邈降瞻
自涪還綿竹艾大破之斬瞻及尚書張遵等進軍到
雒後主使羣臣會議或以為蜀之與吳本為和國宜
可奔吳或以南中七郡(朱提越嶲牂柯雲南興古建寧永昌)斗絶易以
自守宜可奔南光禄大夫譙周以為自古以來無寄
他國為天子者今若入吳國亦當臣服且治政不殊
則大能吞小魏能并吳吳不能併魏明矣苟為稱臣
為小孰與為大再辱之耻何與一辱且若欲奔南則
當早為之計然後可今大敵已近禍敗將及羣小之
心無可保恐發足之日其變不測何至南之有乎或
曰今艾已不遠恐不受降如之何周曰方今東吳未
賓事勢不得不受受之後不得不禮若陛下降魏魏
不裂土以封陛下者周請身詣京都以古義爭之後
主猶疑於入南周上疏遂從周策餘見通鑑孫盛曰禪
雖庸主實無桀紂之酷戰雖屢北未有土崩之亂縱
不能君臣固守背城借一自可退次東鄙以思後圖
是時羅憲以重兵㩀白帝霍弋以強卒鎮夜郎蜀土
險狹山水峻隔絶岩激湍非步卒所涉者若悉收舟
楫保㩀江州徵兵南中乞師東國如此則姜廖五將
自然雲從吳之三師承命電赴夫何投寄之無所而
慮於必亡耶且屈伸有會情勢代起何為匆匆遽自
囚虜下堅璧於敵人致斫石之至恨哉葛生有云事
之不濟則已耳安能復為之下壯哉斯言可以立懦
夫之志矣禪既闇主周實駑臣方之申包田單范蠡
大夫種不亦遠乎(袁暐曰方鄧艾以萬人入江油之危險鍾會以二十餘萬衆留劒閣)
(而不得進三軍之士已饑艾雖勝克使劉禪數日不降則二將之軍難以反矣故功業如此之難也)漢
亡上距劉備即漢中王位二主四十五年
吳罷兵(以通鑑修)魏攻吳五谿武陵太守鍾離牧平之(以吕祖謙)
(標目修)十二月壬子魏分益州為梁州(以魏紀修)
解題曰分廣漢巴涪陵以北諸郡為梁州治沔陽縣
李繪曰禹貢華陽黑水惟梁州其山川有岷蔡蒙江
沱皆在今成都府路盖成都則古梁州之域漢改益
州魏分益州置梁州益州治成都梁州治南鄭自此
專謂漢中為梁州成都失梁州本名
己卯魏以鄧艾為太尉鍾會為司徒(以通鑑修)魏皇太后殂
(以通鑑修)
(魏元皇帝咸熙元年年吳景皇帝永安七年歸命侯孫皓元興元)春正月
魏檻車徵鄧艾晉公昭以其主如長安衛瓘執艾鍾會
反衆誅之瓘殺艾二月丙辰魏主還(以魏紀通鑑修)
解題曰會十五日至明日悉請護軍郡守牙門騎督
以上及蜀之故官為太后發喪於蜀朝堂矯太后詔
使會起兵廢司馬昭(本文作文王)皆班示坐上人使下議
訖書版署置更所親信代領諸軍所請羣官悉閉着
益州諸曹屋中於是士卒思歸内外騷動會留瓘謀
議乃書版云欲殺胡烈等舉以示瓘瓘不許因相疑
貳瓘如厠見胡烈故紿使使宣語三軍言會反會逼
瓘定議經宿不眠各横刀膝上在外諸軍已潜欲攻
會瓘既不出未敢先發會使瓘慰勞諸軍瓘心欲去
且堅其意曰卿三軍之主宜自行會曰卿監司(監司之名)
(見於此)且先行吾當後出瓘便下殿會悔遣之使呼瓘
瓘辭眩疾動詐仆地比出閣數十信追之瓘至外廨
服鹽湯大吐瓘素羸便似困篤會遣所親人及醫
視之皆言不起會由是無所憚及暮門閉瓘作檄宣
告諸軍諸軍並已唱義凌旦共攻會會率左右距戰
諸將擊敗之唯帳下數百人隨會繞殿而走盡殺之
瓘於是部分諸將羣情肅然(魏紀詔曰鍾會構亂集征行將士劫以兵威始)
(吐姦謀逼脅衆人下議莫不驚懾相國左司馬夏侯和騎士曹屬朱撫時使成都中領軍司馬賈輔郎中)
(羊琇各𠫭會軍事和琇撫皆抗節拒會臨危不顧輔語散將王起說會凶暴欲盡殺將士又云相國已率)
(三十萬衆西討欲以稱張形勢感激衆心起以輔言宣語諸軍遂使將士益懷奮勵宜加寵顯)餘見
通鑑
吳遣將軍陸抗等圍巴東(以吳傳修)
解題曰羅憲所將不過三千人加以病者大半步恊
陸抗之兵奚翅十倍恊不足道也而抗亦不能辦此
耶盖抗專以西陵為重魏兵既在西陵此抗之所以
速退也事見通鑑
三月己卯魏晉公昭自進王爵(以魏紀修)南中六郡降魏(以通)
(鑑修)丁亥魏封漢主劉禪為安樂公(以魏紀修)夏五月庚申魏
復五等爵(以魏紀修)甲戍魏改元(以魏紀修)魏攻吳西陵以救巴
東秋七月吳師退(以吳傳修)魏晉王昭使司空荀愷定禮儀
中護軍賈充正法律尚書僕射裴秀議官制太保鄭冲
裁之(以通鑑修)
解題曰按晉志傳文帝命荀顗因魏代前事撰為新
禮參考古今更其節文羊祐任愷庾峻應貞並共刊
定成百六十五篇奏之賈充定法律令與太傅鄭冲
等十四人典其事就漢九章增十一篇仍其族類正
其體號律合二十篇六百二十條二萬七千六百五
十七言律令合二千九百二十六條十二萬六千三
百言六十卷泰始三年表上秀改官制議立五等之
爵
吳分交州置廣州(以吳傳修)吳主休殂尊皇后為皇太后濮
陽興驃騎將軍張布迎烏程侯皓即皇帝位改元(以吳傳修)
解題曰不俟踰年改元
八月庚寅魏中撫軍司馬炎副相國事九月戊午自為
撫軍大將軍(以魏紀修)吴主貶皇太后為景皇帝后追謐父和
為帝母何氏為皇太后(以吳傳修)冬十月魏遣使聘吳(以通鑑修)
丙午魏晉王昭以炎為世子(以魏紀修)吳封故太子[雨單]為王
立妃滕氏為皇后十一月殺濮陽興及張布夷三族(以吳)
(傳修)是歲魏罷屯田官(以通鑑修)
解題曰以均政役諸典農皆為太守都尉皆為令長
大事記續編卷二十三
