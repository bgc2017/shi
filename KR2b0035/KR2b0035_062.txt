大事記續編卷六十二明王禕撰
唐順宗皇帝永貞元年春正月癸巳帝崩於會寧殿丙
申太子誦即皇帝位有疾(新舊紀通鑑修)
解題曰范祖禹曰先王於其即位也必以禮正其始
於其將没也亦以禮正其終顧命之書所以為萬世
帝王之法也後世之君以富有天下為心惟恐失之
大利所在天理滅焉故父子相疑以終事為諱以後
嗣為忌是以繼承之際鮮有能正其理者順宗為太
子二十餘年既有壯子一旦病不能言而德宗亦寢
疾彌留中外隔絶大臣不得聞知德宗既崩宦者猶
有他議或太子幼弱儲位未定幾何而不亂也德宗
將没不能召宰相而屬以社稷儲君廢置繋於宦者
次公等特以草詔得至禁中遂沮其謀不然幾有趙
高之事後之人主可不鑑哉事見通鑑(宋敏求長安志會寧殿在)
(大明宫)
二月癸夘始朝見百官(以新舊紀通鑑修)辛亥吏部郎中韋執
誼為尚書左丞同平章事(以新紀通鑑修)辛酉李實貶(以通鑑修)壬
戌以殿中丞王伾為散騎常侍蘇州司功參軍王叔文
為起居舍人翰林學士(以舊紀通鑑修)甲子大赦罷進奉宫市
(吕祖謙標目修)乙丑罷鹽鐵使月進(新紀)三月辛未王伾為翰
林學士(以通鑑修)壬申追陸贄鄭餘慶陽城等赴京師贄與
城已卒尋贈贄兵部尚書諡曰宣城左散騎常侍(以韓愈實錄修)
以李錡為鎮海節度使加杜祐度支諸道鹽鐵轉運使
王叔文副之(以通鑑修)以張愔為節度使(以通鑑修)癸巳立子廣
陵郡王純為皇太子(以新紀修)夏四月壬寅立子弟二十一
人為王(以新紀修)五月辛未以金吾大將軍范希朝為神策
京西行營節度使欲奪宦官兵柄不克(以新史兵志修)
解題曰葉適曰王叔文收宦者兵權不就韓愈著於
實錄方以為幸其曰六軍百萬虎與貔天子自將非
他師一朝奪印付私黨凛凛朝士何能為蓋知目前
之禍未知他日之禍也事見通鑑(韓虎曰范希朝雖為王叔文用將收)
(宦者兵權宦者不能害也及劉從諫論仇士良終為身後之害宋白續通典左神策軍六萬二千四百四)
(十二人馬八千四十四匹在城三萬四千三百九十二人外鎮及採造二萬九千六百三人京西北普潤)
(鎮崇信城在鳳翔府西北二百二十五里復改崇信軍定平鎮歸化城定遠城永安城邰陽縣等八鎮二)
(萬六千一百十七人馬一萬二千一百六十六匹右神策軍四萬六千五百二十四人馬五千九百五十)
(一疋在城二萬七千四十五人外鎮及採造一萬九千四百七十九人京西北奉天麟遊良原慶州鎮懷)
(遠城一萬七千四百二十七人馬四千七百八疋實錄元和十五年十月制神策十二鎮共十八萬六千)
(七百餘廣明元年田令孜充左右神策外八鎮内八鎮諸道兵馬都指揮等使)
辛夘王叔文為戶部侍郎(以通鑑修)六月癸丑韋臯表請太
子監國(以朱熹綱目修)丁巳王叔文以母喪去位(以通鑑目錄修)秋七
月乙未皇太子權句當軍國政事太常卿杜黃裳為門
下侍郎金吾衛大將軍袁滋為中書侍郎同平章事鄭
珣瑜高郢罷(以新紀修)八月庚子帝自稱太上皇辛丑徙居
興慶宫改元立良娣王氏為太上皇后(以新紀修)壬寅貶王
伾開州司馬王叔文渝州司戶叔文尋伏誅(以通鑑修)乙巳
太子純即皇帝位(以新舊紀修)庚戌罷獻祥瑞珍竒(以新紀修)癸
丑南康忠武王韋臯薨行軍司馬劉闢自稱西川留後
己未以袁滋為劒南東西川山南西道安撫大使(以新紀通)
(鑑修)併别庫於正庫(以吕祖謙標目修)癸亥尚書左丞鄭餘慶同
平章事(通鑑)九月己巳罷教坊樂工正員官(新紀)己夘
貶神策行軍司馬韓泰司封郎中韓曄員外郎柳宗元
劉禹錫為諸州刺史(以舊紀修)冬十月丁酉賈耽薨(以舊紀修)戊
戌袁滋罷為西川節度使(以通鑑修)己酉葬崇陵廟號德宗
(以新舊紀修)
解題曰宋祁贊曰德宗猜忌刻薄以彊明自任恥見
辱於正論而忘受欺於姦䛕故其疑蕭復之輕已謂
姜公輔為賣直而不能容用盧把趙贊則至於敗亂
而終不悔及奉天之難深自懲艾遂行姑息之政由
是朝廷益弱而藩鎮愈彊至於唐亡其患以此
十一月遷高宗主於西夾室(以通鑑目錄修)壬申韋執誼貶
崖州司馬(以舊紀修)夏綏留後楊惠琳反(以新紀修)回鶻懷信可
汗死遣使册其嗣為騰里錄可汗(以列傳通鑑修)十二月己酉
以給事中劉闢為西川節度副使(以舊紀修)壬戌翰林學士
鄭絪同平章事(以新紀修)以考功郎中李吉甫為中書舍人
員外郎裴洎為考功郎中並充翰林學士(以舊紀修)
大事記續編卷六十二
