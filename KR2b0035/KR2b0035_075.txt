大事記續編卷七十五明王禕撰
(晉高祖皇帝石敬瑭天福元年秦吳睿帝天祚二年年南漢高祖皇帝大有九年蜀國公孟昶明德三)
(高閩帝王昶通文元年瓘楚王馬希範十南平王從誨吳越王錢元契丹天顯一年)春三
月唐端明殿學士李崧吕琦請和契丹樞密直學士薛
文遇沮之(以通鑑脩)閩改元(以十國紀年脩)夏五月辛夘唐徙石敬
瑭為天平節度使敬瑭反以建雄節度使張敬達為太
原都招討使義武節度使楊光遠副之(以新紀脩)壬子唐天
雄捧聖都虞候張令昭逐節度使劉延皓六月甲戌以
宣武節度使范延光為四面都招討使(以新紀通鑑脩)秋七月
唐殺石敬瑭子若弟(以通鑑脩)丁未唐張令昭伏誅(以新紀通鑑脩)
石敬瑭稱臣於契丹且請納地以求救劉知遠諫不從
(以通鑑脩)八月己未唐以范延光為天雄節度使(以通鑑脩)唐張
敬逹圍晉陽九月契丹主德光救之辛丑敗敬逹於汾
曲遂圍之於晉安戊申唐主從珂如河陽辛亥如懷州
解題曰胡寅曰龍敏之策必可以解晉之圍而唐之
君臣不能用豈天固亡之先禠其魄乎事見通鑑
冬十月唐括馬籍民兵十一月戊子以盧龍節度使趙
德鈞為行營都統其子延夀及范延光為招討使(以新紀通)
(鑑脩)唐前坊州刺史劉景岩殺彰武節度使楊漢章自為
留後(以通鑑脩)契丹立石敬瑭為皇帝國號晉晉主割幽薊
等十六州以賂之歲輸三十萬疋
解題曰歐陽脩塞垣論曰漢唐之世東自遼海碣石
榆關漁陽盧龍飛狐鴈門雲中馬邑定襄西抵五原
朔方諸郡每匈奴犯境據險而出竒持重而待外寇
晉高祖以幽薊山後諸郡為耶律之夀自滄海乾寧
雄霸順安廣信由中山距并代自兹關東無復關險
故契丹奄有幽陵遂絶古北之隘徑度常山陵獵全
魏民不聊生矣事見通鑑昔辛有適伊川見被髮而
祭於野者曰不及百年此其戎乎而秦晉果遷陸渾
之戎於伊川幽燕經安史之亂其人自視猶犬豕然
終唐之世不復知有朝廷甚者稱安史父子為四聖
則雖未為夷狄已胥而為夷久矣此所以至石晉竟
陷左衽至今數百年而未復也
己亥晉改元以河東掌書記桑維翰為翰林學士知樞
密使事軍城都巡檢使劉知遠為侍衞親軍都虞候客
將景延廣為步軍都指揮使立晉國長公主為皇后閏
月甲子楊光遠殺張敬達降契丹丙寅晉翰林學士承
旨趙瑩為門下侍郎維翰為中書侍郎同平章事權樞
密使光遠為侍衞馬步軍都指揮使知遠為保義節度
使侍衞馬步軍都虞候晉主契丹主至潞州趙德鈞父
子降契丹執之契丹主還
解題曰按秦再興洛中記異契丹主破團拍谷得趙
延夀北歸情甚狎密復用之秉政晉祖患之潛遣使
上表述趙父子事清泰於上黨擁重兵窺翫神器清
泰亡國不忠不孝天下所知請勿用戎主以示趙趙
覽訖曰晉主不欲令皇帝用臣者欲負皇帝之厚恩
也戎主曰何也對曰臣在中原日掌樞機此輩方守
外鎮常為臣之所制中原土地河山人民甲馬子女
玉帛津梁要害内外帑藏舟車轉輸臣並知之恐皇
帝用臣即為晉主之患也戎主甚悦乃曰卿在中原
日所為之事我不能知自卿事我以來即未有過乃
火其書曰我誓不疑汝趙再拜復命兼鎮幽州後晉
之滅皆趙贊而成之餘見通鑑
丁丑唐主從珂至自懷州辛巳舉室自焚死惟王淑妃
許王從益免
解題曰後唐自莊宗同光元年稱帝至廢帝清泰三
年亡凡十四年
晉主入洛陽甲申殺張延朗劉延皓劉延朗(以新紀通鑑脩)十
二月乙酉朔晉主如河陽(以新紀脩)晉追廢唐主從珂為庶
人(以通鑑脩)丁亥晉馮道兼中書門下侍郎同平章事(以新紀脩)
己丑晉曹州指揮使石重立殺刺史癸巳鎮州牙將祕
瓊逐節度副使李彦珂(以新紀通鑑脩)辛丑唐安遠節度使盧
文進奔吳(以通鑑脩)高麗擊破新羅百濟東夷諸國皆附之
(以吕祖謙標目脩)
(晉高祖皇帝天福二年有南唐烈祖皇帝李昇昇元元年南漢高祖皇帝大十年閩帝王昶通文二年)
(高蜀秦國公孟昶明德四年遼楚王馬希範律南平王從誨吳越王錢元瓘太宗皇帝耶德光會)
(同元年)春正月乙夘日有食之(通鑑)
解題曰通鑑目錄曰本志正月乙夘朔晉正月甲寅
朔蓋用馬重績調元小歷五年而差通鑑考異又曰
十國紀年蜀乙夘朔日食蓋晉人避三朝日食改歷
耳
晉以前招收指揮使安重榮為成德節度使(以通鑑脩)晉范
延光殺齊州防禦使祕瓊(以通鑑脩)戊寅晉兵部侍郎李崧
為中書侍郎同平章事樞密使(以新紀脩)三月庚辰晉主如
汴州(以新紀脩)漢交州將皎公羨殺楊延藝而代之(以通鑑脩)夏
五月晉追尊高祖已下考妣為帝后(以通鑑脩)六月晉范延
光反丁未以侍衞步軍都指揮使楊光遠為魏府四面
都部署東都巡檢使張從賓副之從賓反遣奉國都指
揮使侯益護聖都指揮使杜重威討之從賓陷洛陽
解題曰按新史列傳高祖取天下不順常以此慚藩
鎮多務為姑息而藩鎮之臣或不自安或心慕高祖
所為謂舉事可成故在位七年而反者六起然皆不
免也餘見通鑑(反者范延光張從賓王暉李金全安從進安重榮也)
秋七月晉義成節度使符彦饒殺戍將侍衞馬步軍都
指揮使白奉進甲寅戍將盧順密執彦饒詔殺之
解題曰按新史列傳范延光反白奉進以侍衞兵屯
滑州兵士犯法奉進捕得五人其三人義成兵也并
斬之彦饒怒明日奉進從數騎過彦饒謝不先告而
殺彦饒曰軍士各有部分義成兵卒豈公所得斬耶
何無客主之禮也奉進怒曰軍士犯法安有彼此且
僕已謝過而公怒不息豈欲與延光同反耶拂衣而
起彦饒不復留之其麾下大譟追奉進殺之彦饒不
之止也已而屯駐軍將馬萬等聞亂以兵擒彦饒送
之京師遂以彦饒應延光反聞行至赤崗(秦宗權將張晊寇汴)
(州屯北郊盧瑭屯萬勝復徙就晊屯赤岡則赤岡蓋在北郊也)高祖使人殺之彦饒
與晉初無釁隙以一旦之忿不能馭其軍殺奉進已
非其本意以反見誅非其罪也朱熹綱目書彦饒舉
兵反似與歐陽脩意異
乙夘晉以光遠為都招討使辛酉重威克汜水關從賓
走死(以新紀通鑑脩)晉安州將王暉殺節度使周瓌遣領軍上
將軍李金全討之暉尋伏誅(以新紀通鑑脩)冬十月甲申吳齊
王徐誥廢其主溥為讓皇自稱唐帝改元(以吕祖謙標目脩)
解題曰楊行密以景福元年為淮南節度使傳三世
而為徐誥所篡凡四十六年
十一月戊辰晉封吳越王元瓘為國王(以通鑑脩)十二月戊
申蜀改明年元(以通鑑脩)
解題曰宋庠紀年通譜孟昶廣政嗣位涉五年乃改
元雖區區陋邦理均自鄶然此之不省其何國之有
是歲契丹改元國號大遼以趙延夀為樞密使尋兼政
事令(以吕祖謙標目脩)
(晉高祖皇帝天福三年一南唐烈祖皇帝昇元二年元南漢高祖皇帝大有十年蜀秦國公孟昶廣政)
(年王閩帝王昶通文三年元楚王馬希範二南平高從誨吳越王錢瓘遼會同年)春正月
戊申朔日有食之(以通鑑考異脩)
解題曰通鑑目錄晉本志正月戊申朔南唐正月己
酉朔通鑑作己酉用南唐歷也
二月戊戌晉諸鎮進助國物(以新紀修)
解題曰歐陽脩曰五代之民其何以堪之哉上輸兵
賦之急下困剝歛之苛自莊宗以來方鎮進獻之事
稍作至於晉而不可勝紀矣其添都助國之物動以
千數計至於來朝奉使買宴贖罪莫不出於進獻而
功臣大將不幸而死則其子孫率以家資求刺史其
物多者得大州善地蓋自天子皆以賄賂為事矣則
其民何以堪之哉
秋七月辛酉晉作受命寳(以通鑑脩)八月晉上遼主德光及
太后尊號(以通鑑脩)九月范延光降晉以為天平節度使(以吕)
(祖謙標目脩)辛未晉以楊光遠為天雄節度使(以通鑑脩)冬十月
戊寅遼加晉主尊號(以通鑑脩)晉建東京於汴州以汴州為
開封府東都為西京西都為晉昌軍(以吕祖謙標目脩)晉楊光
遠論執政過失桑維翰李崧罷樞密使(以吕祖謙標目脩)楊延
藝故將吳權殺皎公羨據交州(以通鑑脩)十一月丙午晉以
閩主昶為閩國王(以十國紀年脩)晉以楊光遠為西京留守兼
河陽節度使(以通鑑新史列傳脩)辛亥晉升廣晉府為鄴都置彰
德軍於相州以澶衞隸之置永清軍於貝州以博冀隸
之徙澶州城跨德勝軍(以吕祖謙標目脩)
解題曰按寰宇記德勝本漢頓邱縣地在魏州之南
今縣北古隂安城是也唐置州晉於此夾河造舟為
梁漢乾祐元年移就德勝寨故基周又移今治
甲寅晉范延光以太子太師致仕(以通鑑脩)癸亥晉聽民自
鑄錢(以吕祖謙標目脩)唐弑讓皇溥(以十國紀年餘錄脩)
解題曰通鑑考異據舊史唐餘錄皆云溥禪位逾年
以幽卒劉恕十國紀年曰辛丑唐人弑讓皇新史但
云卒路振國志云溥能委運授終不罹篡殺之禍亦
云溥卒今據薛史唐餘錄十國紀年書之從其多者
也
(晉高祖皇帝天福四年二南唐烈祖皇帝昇元三年二南漢高祖皇帝大有十年蜀秦國公孟昶廣政)
(年王閩帝王曦永隆元年元楚王馬希範三南平高從誨吳越王錢瓘遼會同年)春正月
甲寅晉以義成節度使馮暉為朔方節度使(以通鑑脩)
解題曰唐地理志夏州朔方郡靈州靈武郡新五代
史職方考靈州朔方節度
唐主誥復姓李更名昇不受尊號(以吕祖謙標目脩)
解題曰按劉恕十國紀年帝欲祖太宗子吳王恪議
者以恪誅欲祖高宗子鄭王元懿命有司檢討二王
苗裔有司言吳王後宰相峴見於國史恪生琨琨生
禕禕生峴峴生渙渙生倬倬生超超生志志生榮榮
生帝乃為吳王苗裔餘見通鑑(周世宗實錄及五代史稱昇玄宗子永王)
(璘苗裔徐鉉江南錄云憲宗子建王恪之玄孫蜀後主實錄云唐嗣薛王知柔為剱南節度使卒官其子)
(知誥流落江淮為徐温養子吳越備史云昇本潘氏湖州人父為安吉呰將吳將李神福過湖州虜昇歸)
(為隸徐温嘗過神福求為養子按昇曾祖超祖志乃與徐氏曾祖同名附會祖宗固非李氏吳越與唐仇)
(亦非實錄今存衆說以備傳疑)
夏四月甲申晉廢樞密院宰相分判(以吕祖謙標目脩)
解題曰按舊史職官志先是宰臣桑維翰兼樞密使
懇求免職只在中書遂以劉處讓代之每有奏議多
不稱旨及處讓丁憂乃以樞密院印付中書門下晁
補之曰樞密院自唐以宦者為之内持權脅制人主
其患非一日之故也莊宗改用武臣而安重誨之徒
實制朝廷高祖奪以付宰相名實稱矣雖其初宦者
武臣不悦至於罷維翰等然卒廢樞密使不畀近習
握兵之人自此始餘見通鑑
秋七月庚子朔日有食之(通鑑)丙辰晉復禁鑄錢(以新紀脩)閏
月壬申晉桑維翰罷(以新紀脩)
解題曰去年維翰之罷樞密使出於楊光遠之意也
今年維翰之罷相又以光遠之疏也強蕃跋扈如此
使賢相不得安於厥位國其能久乎事見通鑑
閩弑其主昶及后昶叔父延羲自稱閩國王更名曦改
元(以吕祖謙標目脩)
解題曰宋庠紀年通譜永隆本梁師都唐高宗年號
八月河決晉博州(以新紀通鑑脩)
解題曰按新史職方考晉無薄州通鑑作薄州誤也
辛丑晉馮道守司徒兼侍中(以通鑑脩)九月晉以唐許王李
從益為郇國公奉唐祀(以新紀通鑑脩)十二月晉禁創造佛寺
(以通鑑脩)
(晉高祖皇帝天福五年年唐烈祖皇帝昇元四年三南漢高祖皇帝大有十三蜀秦國公孟昶廣政年)
(王閩帝王曦永隆二年元楚王馬希範四南平高從誨吳越王錢瓘遼會同年)春二月
閩王曦攻建州刺史王延政吳越遣兵救之夏五月延
政與閩合擊吳越大破之(以吕祖謙標目脩)晉安遠節度使李
全金叛附於唐六月癸夘唐將李承裕入之全金奔唐
晉安遠節度使馬全節大破承裕丁未克安州(以新紀通鑑脩)
秋八月晉楊光遠殺范延光(以新紀脩)
解題曰按新史列傳初祕瓊殺董温而取其貲延光
又殺瓊而取之而終以貲為光遠所殺而光遠亦不
能免也餘見通鑑
九月辛未晉李崧奏倉糧有餘晉主敬瑭曰法外税民
罪同枉法痛懲之(以通鑑脩)甲申晉徙楊光遠為平盧節度
使爵東平王(以通鑑脩)冬十月晉以閩王曦為閩國王(以朱熹綱)
(目脩)
(晉高祖皇帝天福六年四南唐烈祖皇帝昇元五年四南漢高祖皇帝大有十年蜀秦國公孟昶廣政)
(年王閩帝王曦永隆三年弘楚王馬希範五南平高從誨吳越王錢佑遼會同年)春二月
閩以建州為鎮安軍王延政為節度使(以十國紀年脩)夏六月
晉安重榮執遼使者請擊之晉主不能制(以通鑑脩)秋七月
己巳晉以鄴都留守劉知遠為河東節度使八月以天
平節度使侍衞馬步副都指揮使杜重威為都指揮使
(以吕祖謙標目脩)
解題曰胡寅曰晉祖為楊光遠而出桑維翰為杜重
威而出劉知遠此亡國之本也契丹之事維翰知遠
任之有餘矣委付不專則心不固施設不久則政不
堅他日契丹入寇維翰無權而知遠顧望蓋晉祖使
然也事見通鑑
壬辰晉主如鄴都(以吕祖謙標目脩)吳越王元瓘卒九月庚申
子弘佐立(以吕祖謙標目脩)辛酉河決晉滑州(以通鑑脩)冬十月閩
主曦稱帝(以通鑑脩)十一月晉山南東道節度使安從進反
丁丑以西京留守高行周為都部署討之監軍張從恩
大敗從進於花山(以新紀通鑑脩)
解題曰按舊史李建崇傳從進寇南陽張從恩焦繼
勲會建崇拒賊至湖陽縣之花山遇從進軍大敗之
十二月晉安重榮反以杜重威為招討使戊戌大敗之
於宗城(以新紀通鑑脩)漢主龔更名龑(以通鑑脩)庚戍晉以吳越王
弘佐為國王(以通鑑脩)
(晉高祖皇帝天福七年南漢帝劉玢光天元年)(南唐烈祖皇帝昇元六年蜀秦國公孟昶廣政五年)
(閩帝王曦永隆四年錢楚王馬希範同南平王高從誨吳越王弘佐遼會六年)春正月丁
巳晉克鎮州安重榮伏誅(以新紀脩)二月唐左丞相宋齊邱
知尚書省事既而復罷(以通鑑脩)夏四月晉諫議大夫鄭受
益刑部郎中李濤等請誅右武衞大將軍張彦澤止削
階降爵(以吕祖謙標目脩)丁丑漢主龑薨子秦王玢立改元(以吕)
(祖謙標目脩)五月晉尊太妃劉氏為皇太后(以新紀脩)晉主寢疾
屬幼子重睿於馮道六月乙丑晉主敬瑭殂道與侍衞
馬步都虞候景延廣奉其兄子齊王重貴即皇帝位丁
夘尊皇太后曰太皇太后皇后曰皇太后(以吕祖謙標目脩)晉
告哀於遼稱孫不稱臣自此有隙(以新紀稽古錄脩)秋七月晉
加景延廣同平章事兼侍衞馬步都指揮使(以通鑑脩)八月
晉克襄州安從進伏誅(以吕祖謙標目脩)冬晉官自賣鹽復收
食鹽錢(以吕祖謙標目脩)
(晉出帝石重貴天福八年晟南唐元宗皇帝李璟保大元年南漢中宗皇帝劉乾和元年蜀秦國公孟)
(昶廣政六年王閩帝王曦永隆五年從殷帝王延政天德元年楚馬希範南平王高誨吳越王錢)
(弘佐七遼會同年)春二月己未晉主如東京(以新紀脩)唐主昪薨(以吕)
(祖謙標目脩)閩王延政稱殷帝改元(以吕祖謙標目脩)三月己夘朔
晉中書令趙瑩罷以晉昌節度使桑維翰為侍中(以新紀脩)
解題曰按孔平仲續世說出帝之初浸用景延廣維
翰恐與虜失歡上疏曰議者以陛下於契丹有所供億
謂之耗蠧有所卑遜謂之屈辱微臣所見則曰不然
漢祖英雄猶輸貨於冒頓神堯武略尚稱臣於可汗
此謂達於權變善於屈伸所損者微所利者大必若
因兹遂成釁隙自此歲歲調發日日轉輸困天下之
生靈空國家之府藏此為耗蠧不亦甚乎兵戈既起
將帥擅權武吏功臣過求姑息邊藩遠郡得以驕矜
外剛内柔上陵下替此為屈辱又非多乎議論雖不
止此其揣度事勢深切著明
唐齊王璟即帝位改元以鎮南節度使宋齊邱為太保
中書令(以通鑑脩)漢晉王弘熙弑其主玢自稱帝更名晟改
元應乾(以吕祖謙標目脩)夏四月戊申朔日有食之(通鑑)晉旱蝗
大起(以新紀通鑑脩)晉馮道罷(以新紀脩)秋七月己丑晉括民穀殺
藏者(以新紀脩)冬十月戊申晉立吳國夫人馮氏為皇后(以通)
(鑑脩)
解題曰馮氏叔母也新史世家契丹薄京師暴帝之
惡於天下曰納叔母於宫中亂人倫之大典雖聞者
猶知愧而帝不知愧乎事見通鑑
十一月丁亥漢改元(以通鑑脩)十二月晉楊光遠反(以吕祖謙標目)
(脩)唐宋齊丘罷(以通鑑脩)
(晉出帝開運元年年南唐元宗皇帝保大二年年南漢中宗皇帝乾和二蜀秦國公孟昶廣政七殷)
(帝王延政天德二年越閩王朱文政遼楚王馬希範南平王高從誨吳王錢弘佐會同八年)
解題曰宋庠紀年通譜開運即位三年始改元與梁
貞元同失
春正月甲戍朔遼主德光寇晉晉以歸德節度使高行
周為北面都部署乙酉晉主如澶州甲午以劉知遠為
幽州道招討使辛丑知遠敗遼兵於秀容二月丙午遼
圍行周於戚城晉主自將救之戊申前軍都虞候李守
貞敗之於馬家口三月癸酉朔遼逼澶州行周與戰於
戚城遼兵遁(以新紀通鑑脩)晉封劉知遠為太原王(以實錄脩)乙酉
閩都將朱文進弑其主曦自立(以吕祖謙標目脩)晉籍鄉兵(以通)
(鑑脩)夏四月甲寅晉主至自澶州(以新紀脩)辛酉晉景延廣罷
為西京留守以高行周為侍衞馬步都指揮使(以吕祖謙標目)
(脩)晉括民財(以吕祖謙標目脩)五月戊寅晉命李守貞討楊光
遠(以吕祖謙標目脩)六月癸夘晉馮道罷(以通鑑脩)丙午晉復置樞
密院以桑維翰為中書令兼樞密使(以吕祖謙標目脩)丙辰河
決晉滑州(以新紀脩)戊午晉以府州刺史折從阮為團練使
(以吕祖謙標目脩)秋七月辛未晉改元(以通鑑脩)八月辛丑朔晉以
劉知遠為北面都統順德節度使杜重威為都招討使
督十三節度使以備遼(以吕祖謙標目脩)
解題曰按新史職方考鎮州故曰成德梁改武順唐
復成德晉改順德漢復成德通鑑以順德為順國當
攷
九月庚午朔日有食之(通鑑)冬十一月閩泉州指揮使留
從效陷泉州殷漳汀二州亦降之閩遣兵攻之尋大敗
(以吕祖謙標目脩)十二月癸丑晉封知閩國事朱文進為王(以通)
(鑑脩)丁巳晉萊州防禦使楊承勲囚其父光遠以降(以新紀脩)
殷攻閩唐代殷以救之(以吕祖謙標目脩)閏月晉楊光遠伏誅
丙戌起復楊承勲汝州防禦使(以吕祖謙標目脩)閩殺其主文
進以降殷(以吕祖謙標目脩)遼主德光寇晉屯元氏(以吕祖謙標目脩)
(晉出帝開運二年年南唐元宗皇帝保大三年年南漢中宗皇帝乾和三蜀秦國公孟昶廣政八閩)
(帝王延政天德三年錢楚王馬希範同南平王高從誨吳越王弘佐遼會九年)春正月殷
以同平章事王繼昌鎮福州(以十國紀年脩)遼陷晉泰州至相
州而還
解題曰按樂史太平寰宇記保州莫州清苑縣地蕃
戎立泰州開運元年復二年陷
乙丑晉主如澶州(以新史脩)殷改號閩(吕祖謙標目)二月晉端明
殿學士戶部侍郎馮玉為戶部尚書兼樞密使(以吕祖謙標目)
(脩)唐敗閩兵圍建州(以十國紀年脩)三月福州李逹殺王繼昌
己亥立僧卓岩明為帝奉晉正朔(以十國紀年脩)庚戍晉取泰
州遼復入寇己未杜重威等敗之於陽城甲子大敗之
於衞村
解題曰澤州有陽城縣縣有衞村
夏四月甲申晉主至自澶州(以新紀脩)晉封劉知遠為北平
王(以實錄脩)己丑晉以鄴都為天雄軍(通鑑)五月晉杜重威入
朝桑維翰請廢之不從(以吕祖謙標目脩)丁巳李逹殺卓岩明
自稱留後奉唐正朔(以十國紀年脩)六月癸酉晉以杜重威為
天雄節度使(以通鑑脩)晉遣軍將張暉奉表稱臣於遼(以通鑑脩)
秋八月甲子朔日有食之(通鑑)丙寅晉加馮玉中書侍郎
同平章事(以新紀脩)唐克閩降王延政九月泉漳汀三州亦
降(以南唐書脩)
解題曰宋庠紀年通譜王延政上距延鈞僣號四主
十四年通延翰審知王潮五主六十年
冬十二月晉桑維翰罷以開封尹趙瑩為中書令李崧
為樞密使(以吕祖謙標目脩)
(晉出帝開運三年年南唐元宗皇帝保大四年年南漢中宗皇帝乾和四蜀秦國公孟昶廣政九楚)
(王馬希範弘南平王高從誨年吳越王錢佐遼會同十)春正月唐以鎮海節度
使宋齊邱為太傅中書令不預政事(以通鑑脩)二月壬戌朔
日有食之(通鑑)夏五月留從效自領泉州(以十國紀年脩)六月丙
寅晉以步軍都指揮使馮暉為朔方節度使(以通鑑脩)遼寇
晉己丑晉以李守貞為北面都部署(以新紀脩)秋七月河決
晉楊劉(以通鑑脩)八月唐樞密使陳覺使福州矯命攻李逹
(以十國紀年脩)九月遼寇河東壬辰晉劉知遠敗之於陽武谷
(以通鑑脩)
解題曰方輿志忻口東北三十里至代州界陽武驛
(實錄作楊武又羊武谷)
甲午晉以李逹知閩國事(以通鑑脩)晉彰德節度使都排陣
使張彦澤敗遼於新興(以新紀列傳脩)
解題曰入塞圖云從晉陽西北一百八十里至新興
通典隋新興郡改為忻州
唐克閩外城(以十國紀年脩)丙辰河決晉澶州(以通鑑脩)遼劉延祚
詐以瀛州降冬十月晉以杜重威為北面都招討使李
守貞為兵馬都監(以列傳脩)壬午吳越救閩(以吕祖謙標目脩)十一
月遼主德光寇晉杜重威張彦澤等至中渡遼圍之十
二月壬戍奉國都指揮使王清戰於滹沱河死之重威
彦澤李守貞降遼
解題曰歐陽脩曰晉之事醜矣而惡亦極也其禍亂
覆亡不暇蓋必然之理爾使重威等雖不叛以降虜
亦未必不亡然開虜之隙自一景延廣而卒成晉禍
者此三人也重威彦澤之死晉人至於争已戮之尸
臠其肉剔其髓而食之撦裂蹈踐斯須而盡何其甚
哉此自古所未有也然當是時舉晉之兵皆在北面
國之存亡係此三人之勝敗則其任可謂重矣蓋天
下惡之如彼晉方任之如此而終以不悟豈非所謂
臨亂之君各賢其臣者歟事見通鑑
癸酉彦澤入汴晉主重貴降遼彦澤殺開封尹桑維翰
(以新紀通鑑脩)
解題曰按新史耶律德光犯京師遣張彦澤遺太后
書問維翰延廣在否可使先來而帝以維翰嘗議毋
絶盟而已違之也不欲維翰見德光因諷彦澤圖之
而彦澤亦利其貲産維翰坐府中彦澤以兵入問維
翰何在維翰厲聲曰吾晉大臣自當死國安得無禮
耶彦澤股慄不敢仰視退而謂人吾不知桑維翰何
如人今見之猶使人恐懼如此其可再見乎乃以帝
命召維翰新史書此事最得晉出帝殺維翰之情舊
史帝思維翰在朝時累貢謀畫請與虜和慮戎主到
京則顯彰已過欲殺維翰以滅口因令張彦澤殺之
范質陷蕃記亦云帝使彦澤羈縻桑維翰於侍衞司
通鑑疑彦澤是時未必肯從出帝之命不取此說餘
見通鑑
大事記續編卷七十五
