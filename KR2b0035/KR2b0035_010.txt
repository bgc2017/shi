大事記續編卷十明王禕撰
漢顯宗孝明皇帝永平元年春正月帝朝原陵如元會
儀(以夲紀修)
觧題曰西都舊有上陵東都之儀百官四姓婦女公
主諸王大夫外國朝者侍子郡國計吏會陵晝漏上水
大鴻臚設九賓随立寝殿前(薛綜曰九賓謂王侯公卿二千石六百石下及)
(郎吏匈奴侍子凡九等)鐘鳴就位如儀乘輿自東廂下太常導
出西向拜升阼階拜神座退東廂侍中尚書陛者皆
在神座後公卿群臣謁神坐太官上食太常樂奏食
舉文始五行之舞禮樂闋君臣受賜食畢郡國上計
吏以次前當神軒占其郡榖價民所疾苦欲神知其
動静孝子盡禮敬爱之心也八月飲酎上陵禮亦如
之(漢官儀古不墓祭秦始皇起寝於墓側漢因而不改諸陵寝皆以晦望二十四氣三伏臘社及四時)
(上飲其親陵所宫人随鼔漏理被枕具盥水陳莊具天子以正月上原陵)胡寅曰送死之
禮即遠而無退至於墓則終事盡矣人子孝思不忘
則專精於廟享而已矣盖墓藏體魄而致生之是不
知也廟以宅神而致死之是不仁也此聖人制禮明
乎幽明之故仁智合而禮義盡也既已送形而往安
于地下迎精而反主乎廟中又致隆於陵園如元會
儀是反易陵廟之禮以體魄為有知虚廟祏而不重
設復奉廟中之主而終祭于陵所皆違禮也明帝此
舉盖生於原廟蔡邕不折衷以聖人之制而直論其
情情豈有既哉
夏五月高密元侯鄧禹薨(以夲紀修)戊寅東海恭王彊薨(以夲)
(紀修)秋七月馬武等擊燒當羌大破之募士卒戍隴右(以夲)
(紀修)
觧題曰自罷車騎材官之後募士弛刑不絶書矣
八月徙山陽王荆為廣陵王遣就國(以夲紀修)
觧題曰唐仲友曰荆以飛書與東海王彊殆類管蔡
流言罪浮於楚王英顯宗嚴於楚獄而寬於荆者以
同母異母而有私情也事見通鑑
祭彤使鮮卑擊烏桓大破之罷緣邊屯兵(以夲紀修)
觧題曰烏桓赤山烏桓也李賢曰赤山在遼東西北
數千里
漢顯宗孝明皇帝永平二年春正月辛未宗祀光武皇
帝於明堂始服冠冕衣裳佩履以行事登靈臺望雲物
(以夲紀通鑑修)
觧題曰李賢曰漢官儀曰天子冠通天諸侯王冠遠
遊三公諸侯冠進賢三梁卿大夫尚書二千石慱士
冠兩梁二千石已下至小吏冠一梁天子公卿特進
諸侯祀天地明堂皆冠平冕天子十二旒三公九卿
諸侯七其纓各如其綬色玄衣纁裳周禮曰王祀昊
天上帝則服大裘而冕祀五帝亦如之三禮圖冕以
三十升布漆而為之廣八寸長尺六寸前圜後方前
高後下有俛伏之形欲人之位彌高而志彌下董巴
輿服志顯宗初祀天地衣裳以玄上纁下乘輿偹文
日月星辰十二章三公諸侯用山龍九章卿已下用
華蟲七章皆五色采乘輿刺繡公卿已下皆織成徐
廣車服注禮記曰天子佩白玉諸侯佩山玄玉大夫
佩水蒼玉世子佩瑜玉周禮屨人掌王赤舃青絇
三月帝臨辟雍初行大射禮(以夲紀修)
觧題曰李賢曰儀禮大射之禮三將祭射宫擇士以
助祭也張虎侯熊侯豹侯天子侯中一丈八尺畫以
雲氣焉王以六耦射三侯樂以騶虞九節諸侯以四
耦射二侯樂以貍首七節孤卿大夫以三耦射一侯
樂以采蘋五節士以三耦射豻侯樂以采蘩三節
袁山松書曰天子皮弁素積親射大侯
令郡國行鄉飲酒禮于學(以禮儀志袁宏漢紀修)
觧題曰禮儀志皆祀聖師周公孔子牲以太牢李賢
曰鄭玄注鄉飲酒禮曰今郡國十月行鄉飲酒禮黨
正每歲邦索鬼神而祭祀則以禮属民而飲酒于序
以正齒位之禮凡鄉黨飲酒必於民聚之時欲其見
化知尚賢尊長也玄冠衣皮弁服與禮異
冬十月壬子帝幸辟雍初行養老禮賜五更桓榮爵關
内侯三老五更以二千石祿養終身賜天下三老酒肉(以夲)
(紀修)
觧題曰夲紀詔曰光武皇帝建三朝之禮而未及臨
饗(李賢曰三朝明堂辟雍靈臺也)眇眇小子属當聖業間暮春吉辰
初行大射今月元日復踐辟雍尊事三老兄事五更
安車輭輪供綏執授侯王設醬公卿饌珍朕親袒割
執醬而饋執爵而酳祝哽在前祝噎在後升歌鹿鳴
下管新宫(李賢曰升登也登堂而歌所以重人聲也新宫小雅逸篇也)八佾具偹
萬舞於庭朕固薄德何以克當易陳負乘詩刺彼已
永念慙疚無忘厥心三老李躬年耆學明五更桓榮
授朕尚書詩曰無德不報無言不酬其賜榮爵關内
侯食邑五千戶三老五更皆以二千石禄養終厥身其
賜天下三老酒人一石肉四十斤有司其存耆耋恤
幼孤惠鰥寡稱朕意焉餘見通鑑古人養老者將以
乞言非直為觀美而已也詩曰養老乞言以成其福
祿焉盖可見矣惜明帝徒事一時之觀美而失古人
乞言之意反以師道自居而傳授於人後周之主亦
嘗視學以太傅于謹為三老周主幸太學謹入門周
主迎拜於門屏之間謹荅拜有司設三老席於中楹
南向太師護升階設几謹升席南面憑几而坐大司
馬升階正舄周主升階立於斧扆之前西面有司進
饌周主跪設醬親為袒割謹食畢周主親跪祓爵以
飲有司徹周主乃北面立而訪道謹起立於席後對
曰木受繩則正后從諫則聖明主虚心納諫以知得
失天下乃安又曰去食去兵信不可去願陛下守信
勿失又曰有功必賞有罪必罰則為善者日進為悪
者日止又曰言行者立身之基願三思而言九慮而
行勿使有過天子之過如日月之食人莫不知願陛
下謹之周主再拜受言曾謂明帝而不知此乎
甲子帝幸長安祠廟陵十一月癸卯還宫(以夲紀修)十二月
護羌校尉竇林下獄死(以夲紀修)是歲始迎氣於五郊(夲紀)
解題曰以禮䜟及月令有五郊迎氣服色因采元始中故
事兆五郊於雒陽四方之兆各依其方中央之兆在未按祭
祀志建武二年正月初制郊兆采元始中故事為圓壇八
陛中又為重壇天地位其上其外壇上為五帝位其外為
㙺重營皆紫以象紫宫隴蜀平後增廣郊祀高帝配
食位在中壇上建武三十二年初營北郊在洛陽城
北四里為方壇四陛三十三年正月郊别祀地祗位
南面西上高皇后配西面北上皆在壇上併此迎五
帝於五郊是為七郊也
少府新陽侯隂就自殺(以夲紀修)南單于汗死單于比之子
適立(以列傳通鑑修)
漢顯宗孝明皇帝永平三年春正月癸巳詔勸農桑(以夲)
(紀修)二月甲寅趙熹李訢免丙辰左馮翊郭丹為司徒己
未南陽太守虞延為太尉(以夲紀修)甲子立貴人馬氏為皇
后子炟為皇太子賜民爵有差(以夲紀修)圖畫中興功臣於
南宫雲臺(以列傳通鑑修)
觧題曰事見通鑑朱黼曰范史雲臺功臣分為上下
二列各十六人經次而横數之上自鄧禹吳漢至劉
隆下自馬成王梁至卓茂其功伐大小名次高下皆
有攸當盖古人編寫之法如此通鑑誤以范史緯次
為縱數以二人為一列故以馬成次鄧禹王梁次吳
漢而馮異耿純反位其下輕重差紊不可不正也(五行)
(志雲臺者乃周家之所造也圖書術籍珍玩寳噐皆所藏在也)
夏四月封皇子二人為王(以夲紀修)六月丁夘有星孛于天
舡北(以夲紀修)大起北宫尚書僕射鍾離意諫乃罷(以列傳修)秋
八月戊辰詔改太樂曰大予樂(以夲紀修)
觧題曰陳瓘曰光武信䜟而明帝用䜟改大予之官
訓于子孫可不謹乎
壬申晦日有食之(以夲紀修)
觧題曰夲紀詔曰朕奉承祖業無有善政日月薄蝕
彗孛見天水旱不節稼穡不成人無宿儲下生愁墊
雖夙夜勤思而智能不逮昔楚莊無災以致戒懼魯
哀禍大天不降譴今之動變倘尚可救有司勉思厥
職以匡無德古者卿士獻詩百工箴諫其言事者靡
有所諱列傳帝性𥚹察好以耳目𨼆發為明故公卿
大臣數被詆毁近臣尚書以下至見提拽(陽嘉中大司農劉據)
(被譴召詣尚書傳呼促步加以捶撲尚書令左雄言九卿位亞三事班在大臣孝明皇帝始有撲罸皆非)
(古典帝納之是後九卿無復捶撲者)朝廷莫不悚慄争為嚴切以避誅
責惟尚書僕射鍾離意獨敢諫争數封還詔書臣下
過失輙救觧之會連有變異復上䟽曰陛下畏敬鬼
神憂恤黎元而天氣未和日月不明水泉湧溢寒暑
違節者咎在群臣不能宣化理職而以苛刻為俗吏
殺良人繼踵不絶百官無相親之心吏人無雍雍之
志至於盛逆和氣以致天災百姓可以德勝難以力
服先王要道民用和睦故能致天下和平鹿鳴之詩
必言宴樂者以人神之心洽然後天氣和也願陛下
垂聖德揆萬幾詔有司慎人命緩刑罸順時氣以調
隂陽帝雖不能用然知其至誠亦以此故不得久留
冬十月烝祭光武廟初奏文始五行武德之舞(以夲紀修)
觧題曰見永平十八年顕宗觧題
甲子帝從皇太后幸章陵賜荆州刺史郭賀三公之服
戊辰還宫(以紀傳修)是歲大水(以夲紀修)
漢顯宗孝明皇帝永平四年春帝幸近城欲獵于河内
東平王蒼諫乃還(以通鑑修)二月辛亥詔耕籍田(以夲紀修)冬十
月乙夘郭丹馮魴免丙辰以河内尹范遷為司徒大僕
㐲恭為司空(以夲紀修)十二月陵鄉侯梁松下獄死(以夲紀修)
漢顯宗孝明皇帝永平五年春二月庚戌東平王蒼罷
歸藩(以夲紀修)冬十月帝幸鄴復元氏田租更賦六歲還宫
(以夲紀修)十一月北匈奴寇五原十二月寇雲中南單于擊
却之(以夲紀修)是歲免城門校尉竇穆等官(以列傳通鑑修)
觧題曰百官志城門校尉一人比二千石司馬一人
千石每門候一人六百石夲注曰雒陽十二門其南
一門曰平城門(漢官秩曰平城門為宫門不置候置屯司馬)北宫門属衛
尉其餘上西門雍門廣陽門津門小苑門開陽門中
東門上東門榖門夏門
漢顯宗孝明皇帝永平六年春二月王雒山出寳鼎夏
四月甲子賜公卿帛禁章奏虚譽(以夲紀修)
觧題曰事見通鑑漢雜事曰凡群臣之書通於天子
者四品一曰章二曰奏三曰表四曰駮議章者需頭
稱稽首上以聞謝恩陳事詣闕通者也奏者亦需頭
其京師官但言稽首言下稽首以聞其中有所請若
罪法劾案公府送御史臺卿校送謁者臺也表者不
需頭上言臣某言下言誠惶誠恐頓首頓首死罪死
罪左方下附曰某官臣甲乙上
冬十月帝幸魯祠東海恭王陵十二月幸陽城壬午還
宫(以夲紀修)是歲南單于適死單于莫之子蘇立數月死單
于適之弟長立(以列傳通鑑修)
漢顯宗孝明皇帝永平七年春正月癸夘皇太后隂氏
崩(以夲紀修)北匈奴求合市許之(以夲紀修)
漢顯宗孝明皇帝永平八年春正月己夘范遷薨二月
虞延為司徒衛尉趙熹行太尉事(以夲紀修)初置度遼營以
中郎將吳棠行度遼將軍事將黎陽虎牙營士屯五原
曼栢(以紀傳修)
觧題曰建武二十七年大司農耿國言宜置度遼將
軍左右校尉屯五原以防逃亡顯宗如其議焉又按
漢官儀建武二十二年建立三營虎牙營在長安亦
號長安營雍在扶風李賢曰曼栢今勝州銀城縣也
秋雨水(以夲紀修)冬十月北宫成(以夲紀修)丙子帝臨辟雍養三
老五更(以夲紀修)詔死罪繫囚亡命减贖詣度遼營(以夲紀修)
觧題曰亡命入贖始見於此按列傳章和元年赦天
下繫囚在四月丙子以前减死罪一等勿笞詣金城
而文不及亡命未發覺者廷尉郭躬謂死罪亡命亡
慮萬人又自赦以來捕得甚衆而詔令不及皆當衆
論肅宗即下詔赦焉
帝遣使之天竺求得佛書以來(以列傳通鑑修)
觧題曰按袁宏漢紀西域天竺有佛道焉佛者漢言
覺將悟群生其教以修善慈心為主不殺生專務清
淨其精者號為沙門沙門者漢言息盖息意去欲而
歸於無為也(程顥曰釋氏之學於敬以直内則有之矣義以方外則未之有也無義以方外)
(其直内者其夲亦非又曰釋氏惟務上逹而無下學然則其上逹處豈有是也朱熹曰釋氏謂人死為鬼)
(鬼復為人如此則天地間止是許多人來來去去更不由造化生生必無是理)又以為人死
精神不滅隨復受形生時所行善惡皆有報應故貴
行善修道以鍊精神而不已至無為而得為佛佛長
一丈六尺黃金色頂中佩日月光變化無方無所不
入故能化通萬物而大濟群生(胡寅曰佛氏所謂外道者類能變匿身形)
(飛騰𨼆顯幻出光景怪異佛欲降伏之於是無所不學遂盡其術如黃金色日月光皆幻術之一二也)
初帝夢見金人長大頂有日月光以問群臣或曰西
方有神其名曰佛其形長大而問其道術遂傳于中
國而圖其形像焉有經數千萬以虚無為宗包羅精
粗無所不統善為宏闊勝大之言所求在一體之内
所明在視聽之外世俗之人以為虚誕然歸于玄微
深遠難得而測故王公大人觀死生報應之際莫不
矍然自失餘見通鑑(按三國志後魏佛老志漢武元狩中昆邪王殺休屠王來降獲)
(其金人帝以為大神列於甘泉宫金人長丈餘不祭祀但燒香禮拜而已及張騫使大夏還始聞有浮屠)
(之教哀帝元夀元年博士弟子秦景受大月氐王使伊存口授浮屠經所載與中國老子經相出入盖以)
(為老子西出關過西域之天竺教胡中土聞之未之信了也後明帝夢金人乃訪群臣傅毅始以佛對遣)
(郎中蔡偣博士弟子秦景等使天竺寫浮屠遺範仍與沙門攝摩騰竺法蘭束還又得佛經四十二章及)
(釋迦之像)
壬寅晦日有食之既詔群司極言班封事示百官(以夲紀修)
北匈奴寇西河諸郡(以夲紀修)
漢顯宗孝明皇帝永平九年春三月辛丑詔死囚减罪
詣五原朔方(以夲紀修)夏四月以公田賜貧人(以夲紀修)令司隸
校尉刺史歲上長吏治状尤異者(以夲紀袁宏漢紀修)是歲大有
年(以夲紀修)置四姓小侯學(以夲紀修)
漢顯宗孝明皇帝永平十年春二月廣陵王荆有罪自
殺國除(以夲紀修)
觧題曰胡寅曰孟子没聖學不傳帝王之興未有能
明先王之教以善天下者也設有為文具不過廣築
師弟子宫養士數千員而已至于子孫支属則致諸
富貴之地尤不知教光武使鍾興授諸王侯春秋善
矣興之學不傳於後世不知其有益於諸王侯否歟
學經者必優游涵泳久而後成非一日之暫遽能有
功又不知諸王侯之受於興者日月何如也春秋為
誅亂臣賊子而作廣陵王楚王皆以悖逆相繼誅死
何昧於春秋也豈非師道不立之過哉事見通鑑
夏閏四月甲午帝幸南陽祠章陵舊宅十二月甲午還
宫(以夲紀修)作呼虖蒲吾渠(以古今注修)
漢顯宗孝明皇帝永平十一年漅湖出黃金麒麟白雉
醴泉嘉禾所在出焉(夲紀)
漢顯宗孝明皇帝永平十二年春正月哀牢夷内属置
永昌郡(以夲紀修)
觧題曰李賢曰永昌在今匡州匡川縣西
夏四月遣王景與將作謁者王吳修汴渠東至海口(以夲)
(紀修)
觧題曰水經注濟源出河北濟河而南也溢為滎澤
大禹塞其淫水於滎陽下引河東南以通淮泗濟水
分河東南流明帝詔王景與謁者王吳築堤修堰明
年渠成帝親循行詔濱河郡國置河堤員吏如西京
舊制十五年東至無塩嘉景功拜河堤謁者順帝陽
嘉中又自汴口以東緣河積石為堰通淮口曰金堤
靈帝建寕中又增修石門以遏渠水盛則通注津耗
則輟流(按漢地里志河南郡滎陽縣注卞水馮池皆在西南有狼湯渠首受泲東南至陳入穎過)
(郡四行七百八十里李賢謂汴渠即莨蕩渠是也又河東郡垣縣注王屋山沇水所出入河軼出滎陽北)
(地中東至琅槐入海過郡九行千八百四十里李賢謂濟水出今洛州濟源縣西北渡河東南入鄭州又)
(東入滑曹鄆濟齊青等州入海是也陳師道汳水新渠記曰水經謂河至滎陽蒗蕩渠出焉渠至陽武其)
(下為沙蔡水是也其出為隂溝至浚儀其下為渦别為汳汳至蒙别為獲餘波迣于淮陽東歴蕭彭城入)
(于泗注謂鴻溝官渡甾獲舟浚與渠一也禹塞滎澤而通渠于甫田其後河絶旃然入焉即索水也漢地)
(里志滎陽既有汴水又有狼湯而受泲蒙有獲水首受甾獲至彭城入泗考河渠書云自禹之後滎陽引)
(河為鴻溝以通宋鄭陳蔡曹衛與濟汝淮泗會于楚而竹書紀年梁惠成王入河于甫田又引而東明非)
(禹之舊也書曰濟入于河東出于陶丘北者入而復出也溢為滎者濟之别滎波既豬者障而東之也周)
(官豫之川滎洛幽兖之川河泲則河南無濟矣其謂莨蕩受濟禹塞滎澤而用河者皆失之漢志莨蕩無)
(出甾獲無始余謂與經合而滎水諸書皆不載又疑渠汳為二而滎有一焉自漢末河入于汳灌注兖豫)
(永平中導汳起自滎陽别而東北至千乘入于海而河于是故凟在新渠之南注所謂絶河而受索自此)
(始隋開皇中因漢之舊導河于汳大業合河索為通濟渠别而東南入于淮而故道竭今始東都受退水)
(為臭河於畿為白溝于宋為長沙於單為石梁於徐為汳而南入於清南清故泗也)
五月詔禁百姓喪葬車服過制(以夲紀修)秋七月乙亥伏恭
罷大司農牟融為司空(以夲紀修)是歲天下平安人無徭役
粟斛三十牛羊被野(以夲紀修)
漢顯宗孝明皇帝永平十三年春二月帝耕藉田(以夲紀修)
夏四月汴渠成辛巳帝循河渠遂幸上黨壬寅還宫(以夲)
(紀修)冬十月甲辰日有食之(以五行志修)楚王英謀反十一月
廢遷丹陽所連及死徙者數千人(以夲紀修)
漢顯宗孝明皇帝永平十四年春二月甲戌虞延免自
殺(以夲紀修)
觧題曰建武二十四年延遷洛陽令隂氏有客馬成
常為姦盗延收考之信陽侯隂就訴帝帝乃親錄囚
徒知延不私成伏誅於是外戚歛手楚王英謀反隂
氏欲中傷之使人私以楚謀告延延不然其言及事
發詔書切譲遂自殺
夏四月丁巳以鉅鹿太守邢穆為司徒(以夲紀修)故楚王英
自殺時治楚獄累年帝幸雒陽獄理出千餘人(以列傳通鑑修)
觧題曰故侍御史寒朗與三府掾属共考按楚獄心
傷其冤帝召朗入問對曰臣見考囚在事者咸云言
妖惡大故臣子所宜同疾故出之不如入入無後責
是以考一連十考十連百又公卿朝會陛下問以得
失皆長跽言舊制大罪禍及九族陛下大恩裁止於
身天下幸甚及其歸舍雖不言而仰屋竊歎莫不知
其多冤無敢悟陛下者臣今所陳誠死無悔餘見通
鑑陳瓘曰獄之所以有冤而久不决者朗之言盡之
矣
五月作初陵(以夲紀修)
漢顯宗孝明皇帝永平十五年春二月庚子帝東狩三
月幸孔子宅親御講堂命皇太子諸王說經夏四月庚
子還宫(以夲紀修)
觧題曰李賢曰孔子宅在今兖州曲阜縣故魯城中
歸德門内闕里之中背洙面泗矍相圃之東北
封皇子六人為王(以夲紀修)冬獵于上林苑(以夲紀修)十二月以
謁者僕射耿秉為駙馬都尉顯親侯竇固為奉車都尉
屯凉州(以夲紀修)
漢顯宗孝明皇帝永平十六年春二月遣太僕祭彤等
四道伐匈奴竇固留兵屯田伊吾盧城彤坐畏懦下獄
死(以紀傳修)
觧題曰竇固與耿忠率酒泉燉煌張掖甲卒及盧水
羌胡(李賢曰湟水東經臨羌縣故城北又東盧溪水注之水出西南盧州)萬二千騎出
酒泉塞耿秉秦彭率武威隴西天水募士及羌胡萬
騎出居延塞(李賢曰居延塞在今甘州張掖縣東北)祭彤吳棠將河東
北地西河羌胡及南單于兵萬一千騎出高闕塞(李賢)
(曰高闕山名在朔方北)來苗文穆將太原鴈門代郡上谷漁陽
右北平定㐮郡兵及烏桓鮮卑萬一千騎出平城塞
固忠至天山(按魏王泰括地志李賢後漢注杜佑通典祁連山在甘州張掖縣西南二百里)
(即天山又名白山雪山折羅漢山折羅漫山在伊吾縣北百二十里綿亘甘伊西數州之境通典又以為)
(時羅漫山唐列傳吐蕃敗娄師德於素羅汗山其實一也河西舊事白山之中有好水匈奴謂之天山去)
(蒲類海百里)擊呼衍王斬首千餘級王走追至蒲類海(李賢)
(曰今名婆悉海在庭州蒲昌縣東南)留吏士屯伊吾盧城(李賢曰匈奴中地名明帝)
(置宜禾都尉以為屯田今伊州納職縣伊吾故小城地是李繪曰伊吾秦漢之際置屯田竇憲班超破西)
(域始於此築城班勇為西域長史居此地後魏後周鄯善咸居之隋始於漢城之東築城為伊吾郡隋末)
(雜胡據之貞觀四年置西伊州天寳仍為郡王容曰宜禾故城在瓜州)耿秉秦穆絶漠
六百餘里至三木樓山來苗文穆至匈奴河水山虜
皆奔走無所獲祭彤吳棠坐不至涿邪山免為庶人
餘見通鑑
以竇固假司馬班超為軍司馬使于寘西域皆遣子入
侍(以列傳通鑑修)夏五月淮陽王謀反癸丑邢穆下獄死所連
及誅死甚衆(以夲紀修)
觧題曰楚獄之濫寒朗激切馬后勸止帝為之感悟
夜起彷徨多所降宥若有徙仁悔過之機淮陽濟南
之獄連坐死徙者甚衆終帝之世錮者不釋遷者不
徙豈其天資之明察至是而復不能自克耶至章帝
然後還徙除禁錮耳事見通鑑
戊午晦日有食之(夲紀)六月丙寅以大司農王敏為司徒
(以夲紀修)秋七月徙淮陽王延為阜陵王食二縣(以紀傳修)是歲
北匈奴寇雲中(以夲紀修)濟南王康坐謀不軌削五縣(以列傳修)
觧題曰按夲傳康在國不循法度交通賓客其後人
上書告康招來州郡姦猾漁陽顔忠劉子産等又多
遺繒帛案圖書謀議不軌事下考有司舉奏之顯宗
以親親故不忍窮竟其事但削祝柯隰隂東朝陽安
德西平昌五縣建初八年肅宗復還所削地夲紀通
鑑皆不載歲月不可考建初元年楊終以廣陵楚淮
陽濟南之獄徙者數萬今因淮陽王之徙牽連書之
(按郡國志祝柯隰隂安德属平原郡李賢曰東朝陽在齊川臨濟縣東西平昌今德州般縣)
漢顯宗孝明皇帝永平十七年春二月王敏薨三月癸
丑以汝南太守鮑昱為司徒(以夲紀修)甘露仍降樹枝内附
芝草生殿前五色爵翔集京師西南夷白狼等百餘種
奉貢(以夲紀修)班超執䟽勒王兜題立故王弟忠為王(以列傳修)
夏五月戊子公卿以帝威德懷遠祥物顯應奉觴上夀
詔太常告宗廟賜民爵(以夲紀修)
觧題曰陳瓘曰中元有醴泉芝草甘露之瑞群臣請
付太史光武謙而不許又郡國所上抑而不當所以
訓示子孫者如此故群臣舉觴上夀帝自以虚薄不
能致此策告宗廟歸德於高祖光武雖出於德性成
以學術亦由取法於前人也事見通鑑
冬十一月遣竇固耿秉等出敦煌擊西域破之於蒲類
海遂入車師復置西域都護戊巳校尉(以夲紀修)
漢顯宗孝明皇帝永平十八年夏六月己未有星孛於
太微(以夲紀修)焉耆龜茲攻殺西域都護陳睦北匈奴及車
師後王圍戊巳校尉(以夲紀修)秋八月壬子帝崩於東宫前
殿遺詔無起寝廟藏主於世祖廟便殿
觧題曰帝遺詔遵儉無起寝廟藏主於世祖廟更衣
孝章不敢違以更衣有小别上尊號曰顯宗廟間祀
於更衣四時合祭於世祖廟(李賢曰續漢書五年再殷祭三年一祫五年一)
(禘四時正祭外有五月嘗麥三伏立秋嘗粢盛酎十月嘗稲等謂之間祀更衣者非正處也園中有寝有)
(便殿寝者陵上正殿便殿寝側之别殿即更衣也)章帝遺詔如先帝故事和
帝不敢違後帝承尊皆藏主于世祖廟積多無别是
後顯宗但為陵廟之號朱熹曰胡宏論漢文之短喪
其失不在文帝而景帝當任其責子於不起寝廟之
詔則以為明帝固不為無失然使章帝有魏顆之孝
群臣有宋仲幾楚子囊之忠則必不以一時之亂命
壊千古之彛制况事體之輕重又非如三子所正者
而已耶自是更魏晉隋唐其間非無奉先思孝之君
据經守禮之臣而皆不能有所裁正其弊至使太祖
之位下同孫子既無以見其為七廟之尊群廟之神
則上厭祖考而不得自為一廟之主孝子順孫之心
宜亦有所不安于此矣
虎賁中郎將馬廖受遺詔典門禁
觧題曰踵梁松故事也(陳瓘曰郎中令掌郎衛如三署郎及公卿大夫子弟皆與)
(人主親昵故属郎中令此猶有意至後漢别光禄勲為一司如五官中郎將左右中郎將羽林虎賁中郎)
(將羽林監在外執戟儀衛之人故以武属光禄太中中散諫議大夫議郎謁者僕射常侍謁者居中與人)
(主謀議故以文属既以文属便為一司其後不惟不属光禄勲而已所謂諫議大夫者又别為門下省惟)
(其地近言行所以權重至此耳)
太子即皇帝位尊皇后曰皇太后壬戌葬孝明皇帝于
顯節陵(以紀傳及袁宏漢紀修)
觧題曰(楊衒之洛陽伽藍記帝崩起祇洹於陵上自後百姓冢上或作浮屠李賢曰帝王紀顯節)
(陵西北去洛陽三十七里)吕祖謙曰漢武漢明文物最盛當時封
泰山禪梁父登明堂立辟雍興太學大略相似然武
帝過雖多而規模大明帝過雖少而規模狹武帝多
欲知人善任使略識君道政如夫子言衛靈公之無
道而不喪者也明帝恃其察慧以耳目擿發自重之
士少立其朝人才遠不及武帝一時雖晏然而培飬
根夲欠缺多矣幸而章帝以長者繼之其病未見自
此後所謂不任大臣者其病盡見一失而為外戚再
失而為宦官漢遂以亡由光武明帝任明察未嘗培
養根夲所以西漢之後猶有東漢東漢之後雖諸葛
孔明不能強民以思漢也
冬十月以趙熹為太傅牟融為太尉並錄尚書事
觧題曰錄尚書事始此盖取納于大麓之義謂其大
錄萬幾之政也
十一月戊戌以蜀郡太守第五倫為司空(以夲紀修)
觧題曰按袁宏漢紀上新即位倫以遠郡入為三公
用清能也
詔征西將軍耿秉屯酒泉遣酒泉太守叚彭救戊巳校
尉耿恭(以夲紀修)甲辰晦日有食之(以夲紀修)十二月以馬廖為
衛尉黃門侍郎馬防為中郎將黃門侍郎馬光為越騎
校尉(以列傳修)尊孝明廟曰顯宗(以夲紀修)
觧題曰東觀書章帝賜東平王蒼書曰先帝躬履九
德對於八政今廹遺詔誡不起寝廟臣子悲結僉以
為雖祀於更衣猶宜有所宗之號以克配功德公卿
議駁今皆并送及太尉喜等奏上尊號曰顯宗四時
祫食於世祖廟奏武德文始五行之舞蒼上言孝文
廟樂曰昭德之舞孝武廟樂曰盛德之舞不進與高
廟同樂孝明皇帝主在世祖廟當同樂盛德之樂無
所施如自立廟當作舞樂者不當與世祖廟盛德之
舞同名即不改作舞樂當進武德之舞上報如王議
是歲大旱
觧題曰大旱榖貴肅宗召司徒鮑昱問曰將何以消
復災青對曰陛下始踐天位刑政未著如有失得何
能致異但臣前在汝南典理楚事繫者千餘人恐未
能盡當其罪大獄一起冤者過半又諸徙者骨肉離
分孤魂不祀一人呼嗟王政為虧宜一切還諸徙家
属蠲除禁錮死生獲所和氣可致帝納其言校書郎
楊終以為廣陵楚淮陽濟南之獄徙者萬數又遠屯
絶域吏民怨曠上疏曰永平以來仍連大獄有司窮
考轉相牽引家属徙邊加以北征匈奴西開三十六
國轉輸煩費及遠屯伊吾樓蘭車師戊巳民懷土思
怨結邊域肅宗下其章第五倫亦同議牟融鮑昱以
孝子無改父之道先帝所建不宜回異終復上書曰
秦築長城功役繁興胡亥不革卒亡四海故孝元棄
珠崖光武絶西域不以鱗介易我衣裳魯文公毁泉
臺春秋譏之曰先祖為之已毁之不如勿居而已㐮
公作三軍昭公舍之君子大其復古以為不舍則有
害於民也今伊吾之役樓蘭之屯久而未還非天意
也帝從之陳瓘曰楚獄雖先朝已行之事改以便民
所以為繼志述事鮑昱敢言可謂忠矣章帝能聽可
謂孝矣至於久役遠輸百姓愁困楊終之論正而不
阿昱不論其當改與否而專謂先帝所建不宜回異
是不以武王周公繼志述事望其君而頋以孟莊子
之不改為大也况楚獄亦先帝所行而北征西戍獨
不可改乎章帝從之其孝䆒矣昱之論可以少媿
詔勿收兖豫徐州田租芻槀(以本紀修)
大事記續編卷十
