大事記續編卷五十七明王禕撰
唐玄宗明皇帝開元元年春正月乙亥吏部尚書蕭至
忠為中書令(以通鑑修)二月以高麗大榮祚為渤海郡王(以吕)
(祖謙標目修)夏六月丙辰兵部尚書郭元振同三品(以通鑑修)秋
七月甲子岑羲蕭至忠竇懷貞伏誅
解題曰玄宗為太子久矣即位又一年矣彼羣臣之
黨附公主者邪謀亦可息矣而宰相七人五出其門
文武大半附之潜謀廢立不至於殄滅不止也亦如
貞元二十一年三月憲宗為太子七月監國八月即
位而伾文之黨方依憑為姦由此觀之小人假之以
尺寸之柄何所不至哉事見通鑑
十二月庚寅改元改三省官名(以新舊紀修)
解題曰宋庠紀年通譜受開元神武之號故改元開
元
壬寅姚崇兼紫微令癸丑貶張說為刺史劉幽求罷甲
寅黃門侍郎盧懷慎同平章事(以新紀修)
解題曰按通典先天之前宰相之員頗多景龍中至
十餘人開元以來常以二人為限多則三人
唐玄宗明皇帝開元二年春正月丙寅姚崇奏沙汰僧
尼(以吕祖謙標目修)壬寅定内外官出入之式(以吕祖謙標目修)置左
右教坊(以吕祖謙標目修)甲申并州節度大使薛納同三品代
契丹(以新紀修)
解題曰按柳芳唐歷唐制命將賜旌節得以專征曰
大總管總管高祖制也鎮軍曰大都督都督行軍曰
大總管總管太宗制也都督持節則為將不持節則
不為將高祖制也詩節將曰都督朔方曰大總管邊
劇之州别置經略使沃衍之州别置營田使則天制
也鎮軍曰節度大使節度使親王行軍總統大將曰
元帥玄宗制也其後漸加命數以崇其權邊將大開
元中諸道節度兼經略支度營田使或兼採訪使季
年盡領之而又益官與使朔方自四使外又有塩池
使押諸蕃部落使六城水陸使單于安北二都護河
東兼大同軍使范陽兼水陸運使平盧兼陸運使押
兩蕃并渤海黑水等四府使河北海運使河西節度
兼長行轉運使九姓等使赤水軍使劍南節度兼山
南西道採訪使北庭兼瀚海軍使隴右兼河源軍使
凡命將則曰持節不書從簡也事見通鑑
十二月甲子置隴右節度大使(以吕祖謙標目修)
解題曰按方鎮表隴右節度開元置亦曰隴西節度
兼經略大使領秦河渭鄯蘭臨武洮岷廓疊宕治鄯
州至德天水太守兼防禦守捉使大中三年陞為秦
成兩州經略天雄軍使伍年置歸義軍節度使領沙
甘瓜肅鄯伊西河蘭岷廓治沙州咸通四年河鄯西
隸涼州伍年陞秦成為天雄軍節度觀察等使增領
階州文德成州隸威戎軍
唐玄宗明皇帝開元三年春正月丁亥立子郢王嗣謙
為皇太子(以新舊紀修)癸卯盧懷貞檢校吏部尚書兼黃門
監(以通鑑修)貶御史大夫宋璟為刺史(以通鑑修)突厥十姓部落
降二月以河南地處之(以吕祖謙標目修)夏四月以羽林大將
軍薛訥為大總管居凉州右衛大將軍郭虔瓘為大總
管居并州備突厥(以通鑑修)五月山東蝗(以通鑑修)秋七月庚辰
朔日有食之(通鑑)初置侍讀官(以吕祖謙標目修)
解題曰玄宗可謂有志於學矣惜懷素無量章句陋
儒不知帝王之學問不能致之於高明光大之地也
事見通鑑
唐玄宗明皇帝開元四年春正月癸未殺尚衣奉御長
孫昕(朱熹綱目)丙午鄫王嗣真遥領安北大都護陜王嗣昇
遥領安西大都護諸王遥領節度自此始(以通鑑修)二月丙
辰帝幸温湯丁邜還宫(以新紀修)夏五月庭試縣令以治民
策(以吕祖謙標目修)遣監察御史楊範臣求海南珠翠範臣諫
乃止(以吕祖謙標目修)六月癸亥太上皇崩於百福殿(以吕祖謙標目)
(修)
觧題曰宋敏求長安志百福殿在西内公主殿之西
唐玄宗明皇帝開元五年春正月癸邜太廟四室壊避
殿輟朝(以新紀修)
解題曰按新舊史列傳帝將幸東都而太廟屋壊召
宋璟蘇頲問其故對曰三年之喪未終不可以行幸
壊壓之變天所以示戒宜停東幸脩德以荅至譴以
問姚崇對曰隋取苻堅故殿以營廟而唐因之(胡寅曰唐)
(有天下不自建廟而因隋故屋非禮大矣太宗營繕甚多而忽其所當先何哉)久來枯木壊
與行會不緣行而壊且四海為家兩京相接陛下以
關中無年因幸東都百司已戒不可失信望移神主
於太極殿改造新廟以申誠敬帝曰卿言正合朕意
賜絹二百匹車駕乃幸東都因令崇五日一參仍入
閤供奉右散騎常侍禇無量上疏曰王者陰盛陽微
則先祖見變今後宫非御幸者宜悉出之以應變異
舉畯良撙奢靡輕賦慎刑納諫争察謟諛繼絶世則
天下和會災異訖息帝是崇語惟先格王正厥事此
自昔臣子警君之至情也玄宗畏天之誠本自不篤
而崇又逢其惡撤其防而破其鑰則亦何所不至哉
末年之事崇不得不執其咎也
唐玄宗明皇帝開元六年春正月辛酉禁惡錢(以通鑑修)秋
八月令州縣歲十二月行鄉飲酒禮(朱熹綱目)始加賦以給
官俸(以朱熹綱目修)
觧題曰葉適曰自五胡之亂北方相承百官無俸以
戶自給雖太宗之治猶未及規畫也唐之常賦不為
輕矣又加賦焉崔沔之論過矣公廨錢在京官之俸
也故有税錢令史事見通鑑(通典唐給禄之制京官正一品米七百石錢九)
(千八百從一品米六百石正二品米五百石錢八千從二品米四百六十石正三品米四百石錢六千一)
(百從三品米三百六十石正四品米三百石錢四千二百從四品米二百六十石正五品米二百石錢三)
(千六百從五品米一百六十石正六品米一百石錢二千四百從六品米九十石正七品米八十石錢二)
(千二百從七品米七十石正八品米六十七石錢一千六百從八品米六十二石正九品米五十七石錢)
(一千三百從九品米五十二石外官各降一等其幹力防關庶僕别給内外官並給職田京官諸司及郡)
(縣又給公廨田有差)
冬十一月辛邜帝至自東都(以新舊紀修)
唐玄宗明皇帝開元七年夏五月己丑朔日有食之(以新)
(紀修)秋八月敕五服並從禮傳(朱熹綱目)是歲置劒南節度使
(以吕祖謙標目修)
解題曰按方鎮表開元七年益州長史領劒南支度
營田松當姚嶲州防禦處置兵馬經略使節度使領
益彭蜀漢眉綿梓遂卭劒榮陵嘉普資嶲黎戎雄茂
簡龍雅濾合二十二年兼山南西道採訪處置使號
山劒西道增領文扶姚二十八年增領奉天寳增領
霸至德更號西川節度增領果梓遂綿劒龍閬普陵
濾榮資簡隸東川節度寳應劍南又領松當悉柘翼
恭静環真廣德復領東川十五州大歷元年復還東
川三年劒南增領乾興元果隸山南西道永貞西川
增領古州元和三年涪隸黔中節度四年復領資簡
咸通八年置定邊軍節度觀察處置等使領嶲眉蜀
卭雅嘉黎十一年廢復隸西川中和二年置保勝軍
防禦使綿漢皆置防禦使置彭州防禦使文德置平
軍節度使領卭蜀黎雅陞彭州防禦為威戎軍節度
使領彭文成龍茂大順廢復隸西川景福元年彭州
隸龍劒節度三年文州隸興文節度
唐玄宗明皇帝開元八年春正月辛巳宋璟蘇頲罷京
兆尹源乾曜為黃門侍郎并州長史張嘉貞為中書侍
郎同平章事(以新舊紀修)弛錢禁(以通鑑修)夏五月丁邜源乾曜
為侍中張嘉貞為中書令(以新舊紀修)六月庚寅洛瀍榖水
溢(新紀)秋九月壬申突厥入寇敗河西兵毗伽可汗復振
(以新舊紀修)冬十月帝幸長春宫壬午獵于下邽庚寅温湯
十一月乙邜還宫
唐玄宗明皇帝開元九年春正月以監察御史宇文融
為覆田使(以通鑑列傳修)
解題曰程迥曰杜佑理道要訣記宇文融檢責客戶
除每州計會歸本貫外更令所在編附其寬鄉有剩
田者約三四十州其浮戶任其親戚鄉里相就每十
戶以上共作一坊每戶給五畆充宅并造一兩間屋
宇開巷陌立閭伍種桑棗築園蔬使親隣不失丁别
量給五十畆以上為私田任其自營種率十丁於近
坊更共給一頃以為公田共令營種每丁一月役功
三日十丁一年得三百六十日營公田不啻得足計
平收一年不减百石便納隨近州縣倉更無租税既
是營田戶且免征行按堵有餘必不流散迥據此說
蓋以征戍撓壊租調法故以是救之
夏四月蘭池胡康待賓寇邊(新紀)戊戌舉縣令(以通鑑修)秋七
月己酉幽州都督節度河北諸軍大使王晙擒康待賓
(以通鍳修)九月乙巳朔日有蝕之(新紀)丁未梁文獻公姚崇卒
(以通鑑修)癸亥天兵軍節度使張說為兵部尚書同三品(以新)
(紀修)
唐玄宗明皇帝開元十年春正月丁巳帝幸東都(以新舊紀)
(修)癸亥收公廨税錢充官俸(以舊紀通鑑修)
解題曰按新史食貨志中書舍人張嘉貞陳其不便
遂罷天下公廨本錢充税戶以給百官
夏四月己亥張說兼朔方節度使(通鑑)
解題曰宰相兼節度使人謂始於張說非也武德六
年楊恭仁以中書令檢校涼州軍事其來非一日矣
(葉夢得曰開元四年郯王嗣真除安北大都護充河西道及四鎮諸蕃落大使知節度使親王遥領節度)
(使自此始以安北大都護張知運為副使於是有副使李林甫遥領隴右節度使以杜希逸為留後於是)
(有留後文宗備問頗具本末)
五月辛酉伊汝水溢(新紀)
解題曰按水經伊水出南陽縣西荀渠山東北過陸
渾縣南又東北過新城縣南又東北過伊闕中又東
北至洛陽南北入于洛汝水出河南梁縣勉卿西天
息山東南過其縣北又東南逕穎川郟縣南又東南
過定陵縣北又東南過郾縣北又東南過汝南上蔡
縣西又東南過平輿縣南又東至原鹿縣南入于淮
唐玄宗明皇帝開元十一年春正月庚辰帝幸潞州以
故第為飛龍宫辛邜次并州以并州為北都(以新舊紀通鑑修)
二月己酉張嘉貞貶刺史(以新紀修)壬子祭后土于汾陰三
月庚午至自汾陰(以新舊紀修)夏四月甲子張說為中書令
吏部尚書王晙為兵部尚書同三品(以新舊紀修)五月乙丑
復中宗于大廟(新紀)己丑王晙兼朔方節度大使(以通鑑修)置
麗正書院(以吕祖謙標目修)秋八月戊申尊宣皇帝曰獻祖光
皇帝曰懿祖祔大廟九室(以新舊紀通鑑修)冬十月作温泉宫
(以通鑑修)十一月戊子初置長從宿衛(以吕祖謙標目修)
解題曰按兵志始以彍騎分隸十二衛總十二萬為
六番每衛萬人京兆六萬六千同州九千蒲州萬三
千三百絳州二千六百晉州千五百岐州六千河南
府三千陜虢汝鄭懷汴六州各六百内弩手六千會
要十六年彍騎弩手改為左右羽林騎事見通鑑(按唐)
(十六衛惟左右衛驍衛武衛威衛領軍衛金吾衛領諸府監門衛千牛衛不領所以彍騎惟隸十二衛也)
十二月庚申貶王晙為刺史(新紀)是歲改政事堂曰中書
門下(以吕祖謙標目修)
唐玄宗明皇帝開元十二年夏六月以兵部員外郎宇
文融為勸農使(以通鑑修)山東旱選近臣五人為刺史(以通鑑修)
秋七月癸亥楊思勖平溪州蠻(以通鑑修)己邜廢皇后王氏
為庶人冬十月卒(以新紀修)八月己亥宇文融為御史中丞
(通鑑)十一月庚午帝幸東都(以新舊紀修)閠十二月丙辰朔日
日有食之(新紀)
唐玄宗明皇帝開元十三年春二月庚申宇文融兼戶
部侍郎(以通鑑修)乙亥更命長從宿衛曰彍騎(吕祖謙標目)選諸
司長官十一人為刺史(以通鑑修)三月皇太子及王四人更
名立八人為王(以本紀修)丙申禁錮酷吏來俊臣等二十三
人子孫(以舊紀修)夏四月丁巳改麗正書院為集賢殿書院
(以舊紀修)冬十月辛酉帝如兖州十一月庚寅封泰山辛邜
禅社首(以新舊紀修)癸巳加内外閑廐使王毛仲開府儀同
三司(以通鑑修)丙申帝幸孔子宅以太牢祭墓十一月己巳
如東都(以新舊紀修)
唐玄宗明皇帝開元十四年春邕州獠反二月遣楊思
勖討之(以新紀通鑑修)夏四月丁巳戶部侍郎李元紘為中書
侍郎同平章事庚申張說罷(以新紀修)
解題曰按新舊史列傳說為右丞相兼中書令停中
書令罷政事又乞停右丞相不許餘見通鑑
唐玄宗明皇帝開元十五年春正月辛丑涼州都督王
君㚟大破吐蕃於青海(以吕祖謙標目修)二月出宇文融為刺
史(以通鑑修)夏五月癸酉以皇子領州牧刺史都督節度大
使自是不復出閣(以吕祖謙標目修)秋七月甲戍震興教門觀
災(新紀)庚寅洛水溢八月澗糓溢(新紀)九月丙子吐蕃寇瓜
州閏九月庚子圍安西(以新紀修)庚申回紇襲甘州殺王君
㚟(以吕祖謙標目修)冬十月己邜帝至自東都(以新舊紀修)
唐玄宗明皇帝開元十六年春正月乙邜瀧州獠反遣
楊思勗討之(以通鑑修)二月壬辰改彍騎為左右羽林軍飛
騎(通鑑)秋七月乙巳河西節度使蕭嵩等大破吐蕃克其
大莫門城八月辛邜復敗之于祁連城(以新紀通鑑修)
解題曰洮州有莫門軍甘州張掖縣有祁連山
唐玄宗明皇帝開元十七年春三月戊戍瓜州都督張
守珪大破吐蕃于大同軍(以通鑑修)甲寅朔方節度使信安
王褘克吐蕃石堡城(以吕祖謙標目修)
解題曰會要石堡城在鄯州鄯城縣西本吐蕃鐵仞
城改為武軍二十九年䧟吐蕃天寳八載拔之改為
神武軍餘見通鑑
夏四月乙亥大風震藍田山崩(新紀)六月甲戍源乾曜杜
暹李元紘罷蕭嵩兼中書令戶部侍郎宇文融為黃門
侍郎兵部侍郎裴光庭為中書侍郎同平章事(以新舊紀修)
秋八月癸亥立千秋節(以通鑑修)宇文融始置諸史九月坐
貶汝州刺史(以吕祖謙標目修)
唐玄宗明皇帝開元十八年春正月辛邜裴光庭為侍
中(新紀)二月丙寅大雨雷震左飛龍廐災(新紀)癸酉初令百
官選勝行樂(以吕祖謙標目修)夏四月乙邜築京師外郭(以新舊紀)
(修)乙丑裴光庭兼吏部尚書始用循資格(以吕祖謙標目修)
解題曰杜佑曰此起於後魏崔亮停年之制也事見
通鑑
五月乙酉奚契丹叛附突厥(以新紀修)六月甲子彗星出于
五車(以新紀修)冬十月吐蕃和親(以吕祖謙標目修)是歲天下奏死
罪止四十二人(通鑑)
唐玄宗明皇帝開元十九年春正月壬戍貶王毛仲為
瀼州别駕尋殺之(以舊紀通鑑修)夏四月丙申立太公廟(新紀)
秋九月辛未許吐蕃互市(以通鑑修)冬十月丙申帝幸東都
(以新舊紀修)
唐玄宗明皇帝開元二十年春正月乙邜以信安王禕
為河東河北行軍副元帥伐契丹(以新紀修)二月甲戍朔日
有食之(以通鑑目錄修)三月己巳信安王禕敗奚契丹于薊州
(以新紀修)秋八月辛未朔日有食之(以新紀修)九月乙巳行開元
禮(以舊紀修)冬十月帝幸潞州十一月如北都祠后土於汾
陰十二月辛未至自汾陰(以新舊紀修)
解題曰鼂補之曰祠后土非古也曠代不講而明皇
行之行之十年不復講矣而蕭嵩勸之惜哉事見通
鑑
唐玄宗明皇帝開元二十一年春三月乙巳裴光庭薨
甲寅尚書右丞韓休為黃門侍郎同平章事(以新紀修)閏三
月癸酉幽州副總管郭英傑及契丹戰于都山敗死(以新)
(紀修)
解題曰都山在易州滿城縣東北五百里奚地也
秋七月乙丑朔日有食之(通鑑)九月立子七人為王(以本紀修)
冬十二月丁巳蕭嵩韓休罷京兆尹裴耀卿為黃門侍
郎起復前中書侍郎張九齡同平章事(以新舊紀及通鑑修)是時
天下官一萬七千六百餘員吏五萬七千四百餘人(以吕)
(祖謙標目修)分天下為十五道置採訪使(以吕祖謙標目修)
解題曰京畿治京城内關内以京官領都畿治東都
河南治汴州河東治蒲州河北治魏州山南東道治
襄州山南西道治梁州隴右治鄯州淮南治揚州江
南東道治蘇州江南西道治洪州黔中治黔州劒南
治蓋州嶺南治廣州按通典初節度與採訪各置一
人天寳中始一人兼領之九年勑採訪使但舉大綱
郡務並委郡守至德之後改為觀察皆并領都團練
使分天下為四十餘道大者十餘州小者二三其職
若古之刺史云
監察御史楊慎矜知太府始徵布帛折&KR0008;錢(以吕祖謙標目修)
唐玄宗明皇帝開元二十二年春正月己巳帝幸東都
(以新舊紀修)夏五月戊子裴曜卿為侍中張九齡為中書令
黃門侍郎李林甫為禮部尚書同三品是日大風拔木
(以新紀修)
解題曰按新舊史列傳林甫善音律舅姜皎愛之源
乾曜執政與皎為姻家而乾曜子挈為林甫求司門
郎中乾曜曰歌奴豈郎中材耶歌奴林甫小字也授
以諭德累遷國子司業宇文融為御史中丞引與同
列稍歷吏部侍郎時武惠妃寵傾後宫子夀王盛王
以母愛寵異林甫因中人白妃願保護夀王妃德之
裴光庭妻武三思女也與林甫私中官高力士本出
三思家光庭卒武氏祈力士請林甫代其夫位力士
未敢𤼵而帝因蕭嵩言自用韓休方具詔力士漏於
武氏乃令林甫白休休既相甚德林甫而與嵩隙乃
薦林甫堪為宰相妃陰助之即拜黃門侍郎通鑑疑
而不取孫甫曰帝王之命輔相或自知其人或大臣
所薦必才德素著始協天下之望林甫先圖郎官乾
曜不許則其人可知矣及宇文融引為中丞侍郎無
一善可稱雖為韓休所薦休之言亦未必取信於主
但武妃力士内為之助遂至大用爾輔相之人不擇
其才德之素但取嬖寵之言而任之此所以致天下
之亂也
唐玄宗明皇帝開元二十三年春正月加張守珪羽林
大將軍御史大夫(以列傳修)
解題曰吕祖謙曰郝靈筌得默啜之首宋璟抑其賞
而不與逾年始受郎將况御史大夫而可授之守珪
乎宋璟之於靈&KR0008;九齡之於守珪其意一也然璟當
開元之初明皇之心術猶未蠧則其靳之也易當此
之時明皇開邊之心已縱小人蠧壊之疾已深則其
靳之也難若其欲用牛仙客以為相則九齡於此不
惟不可靳而且為所亂矣事見通鑑
冬十月戊申突騎施寇邊(以新紀修)閏十一月壬午朔日有
食之(以新紀修)
大事記續編卷五十七
