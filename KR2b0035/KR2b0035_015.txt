大事記續編卷十五明王禕撰
漢孝順皇帝陽嘉元年
解題曰宋庠紀年通譜時災異數見水旱相仍故下
詔改元陽嘉意欲陽道嘉休以消灾眚又陽以喻君
道亦取君道之美云
春正月乙巳立貴人梁氏為皇后(以本紀修)
解題曰袁宏曰梁商女也竦中子雍生商商生三男
四女次女即后也
二月海賊寇會稽屯兵緣海縣(以本紀修)三月揚州妖賊寇
四十九縣(以本紀修)庚寅帝臨辟雍饗射改元(以本紀修)夏乘
氏侯梁商加特進(以列傳修)秋九月鮮卑寇遼東(本紀)冬尚書
令左雄請孝廉年不滿四十郡國不得察舉其茂材異
等者不拘從之雄公直精明陳蕃李膺陳球等三十
餘人得拜郎中(以本紀袁宏漢紀修)
解題曰雄上言郡國孝廉古之貢士出則宰民宣協
風教若其面牆則無所施用孔子曰四十而不惑禮
稱強仕請自今孝廉年不滿四十不得察舉皆請先
詣公府諸生試家法文吏課牋奏副之端門練其虚
實以觀異能以美風俗有不承科令者正其罪法若
有茂才異行自可不拘年齒帝從之於是班下郡國
明年有廣陵孝廉徐淑年未及舉臺郎疑而詰之對
曰詔書曰有如顔回子竒不拘年齒是故本郡以臣
充選郎不能屈雄詰之曰昔顔回聞一知十孝廉聞
一知幾耶淑無以對乃遣却之於是濟隂太守胡廣
等十餘人皆坐謬舉免黜唯汝南陳蕃穎川李膺下
邳陳球等三十餘人得拜郎中自是牧守畏慄莫敢
輕舉迄于永嘉察選清平多得其人餘見通鑑吕
祖謙曰左雄限年之法但使諸生試經學文吏試章
奏一切責之以課試而貢舉之漸興矣當時胡廣輩
以為詔舉孝廉乃捐本而志末及魏氏遂立九品中
正之法以名求之則中正之選豈不合古然其流弊
之甚至於純任閥閱不論賢愚反不若左雄之法行
之十年號稱得人范煜論曰古者諸侯歲貢進士賢
受上賞非賢貶爵土升之司馬辨論其才論定然後
祿之故王者得其人進士勸其行經邦弘務所由久
矣漢初詔舉賢良方正州郡察孝廉秀才斯亦貢
士之方也中興以後復增敦朴有道賢能直言獨
行高節質直清白敦厚之屬榮路既廣觖望難裁
自是竊名偽服浸以流競權門貴仕請謁繁興自
左雄任事限年試才雖頗有不密固亦因識時宜而
黃瓊胡廣張衡崔瑗之徒泥滯舊方互相詭駮循
名者屈其短筭實者挺其效故雄在尚書天下不
敢妄選十餘年間稱為得人斯亦效實之徵乎順
帝始以童弱反政而號令自出知能任使故士得用
情天下喁喁仰其風采遂乃備玄纁玉帛以聘樊英
天子降寢殿設壇席尚書奏引延問失得急登賢
之舉虚降已之禮于是處士鄙生忘其拘儒拂巾
衽褐以企旌車之招矣至乃英能承風俊乂咸事若
李固周舉之淵謨弘深左雄黃瓊之政事貞固桓焉
楊厚以儒學進崔瑗馬融以文章顯吴祐蘇章种暠
欒巴牧民之良榦龐參虞詡將帥之宏規王龔張皓
虚心以推士張綱杜喬直道以糾違郎顗隂陽詳密
張衡機術特妙東京之士於兹盛焉向使廟堂納其
高謀疆場宣其智力帷幄容其謇辭舉措禀其成
式則武宣之軌豈其遠而詩云靡不有初鮮克有終
可為恨哉及孝桓之時碩德繼興陳蕃楊秉處稱
賢宰皇甫張段出號名將王暢李膺彌縫衮闕朱
穆劉陶獻替匡時郭有道奬鑒人倫陳仲弓弘道
下邑其餘宏儒遠智高心潔行激揚風流者不可勝
言而斯道莫振文武陵墜在朝者以正議嬰戮謝事
者以黨錮致災往車雖折而来軫方遒所以傾而未
顛决而未潰豈非仁人君子心力之為乎
十二月庚戍復置玄菟郡屯田六郡(本紀)閏月庚子恭陵
百丈廡災(本紀)是歲起西苑(以本紀修)
漢孝順皇帝陽嘉二年三月使匈奴中郎將王稠率南
匈奴兵擊鮮卑破之(以本紀通鑑修)封乳母宋娥為山陽君梁
冀為襄邑侯冀父商陳讓許之(以列傳袁宏漢紀修)夏四月己亥
京師地震五月庚子詔公卿直言舉敦樸之士左雄以
為封爵不可以私人且言九卿不可捶自是始免捶撲
(以袁宏漢紀通鑑修)戊午王龔免(以本紀修)六月丁丑洛陽地陷旱帝
引敦樸之士對策以李固為第一即斥宋娥還舍諸常
侍悉謝罪擢固議郎尋復出之(以列傳修)秋七月己未龐參
免(以本紀修)八月鮮卑寇代郡其主鞬死抄盜差稀(以列傳修)
漢孝順皇帝陽嘉三年夏四月丙寅車師後部司馬掩
擊北匈奴大破之(以本紀修)秋七月鍾羌寇隴西漢陽冬十
月護羌校尉馬續破之(以本紀修)
漢孝順皇帝陽嘉四年春二月丙子初聽中官養子世
襲爵(以本紀通鑑修)謁者馬賢擊鍾羌大破之(以本紀修)夏四月戊
寅以梁商為大將軍龐參為太尉商辟李固為從事中
郎(以紀傳修)
解題曰張栻曰李固方舉於朝即就梁商之辟商雖
未有顯過然如固之志業其進也將以正邦殆不可
苟也一為之屬即涉梁氏賓客事必有所牽制此
其失也
秋閏八月丁亥朔日有食之(以志及本紀修)冬十月烏桓寇雲
中十一月圍耿曄於蘭池發諸郡兵走之(以本紀修)
解題曰續漢志雲中郡沙南縣有蘭池城
漢孝順皇帝永和元年春正月己巳宗祀明堂登靈臺
改元(以本紀修)
解題曰詔曰朕秉政不明災眚屢臻典籍所忌震食
為重今日變方遠(東觀記日陽嘉四年詔朕以不德謫見于天零陵言日食京師不見)
地摇京師咎徵不虚必有所應羣公百僚其各上封
事指陳得失靡有所諱然則改元以是故也
冬十月丁亥承福殿火(本紀)十一月龐參免(以本紀修)十二月
象林蠻反(以本紀修)乙巳王龔為太尉(通鑑)是歲以執金吾梁
冀為河南尹(以列傳修)
漢孝順皇帝永和二年夏五月癸丑收宋娥山陽君印
綬(以列傳修)發交趾九真兵救象林秋七月二郡兵反(以本紀修)
冬十月甲申帝幸長安十一月祠陵廟十二月乙亥還
宫(以本紀修)
漢孝順皇帝永和三年春二月乙亥京師金城隴西地
震二郡山崩地陷(以本紀修)夏六月九真太守祝良交趾刺
史張喬招降叛蠻(以本紀修)
解題曰象林蠻反侍御史賈昌與州郡并力討之不
利為所攻圍歲餘兵穀不繼帝召公卿百官及四府
掾屬問方略皆議遣大將發荆揚兖豫四萬人赴
之李固駮曰若荆揚無事發之可也今二州盜賊
磐結不散武陵南郡蠻夷未輯長沙桂陽數被徵
發如復擾動必更生患不可一也又兖豫之人卒被
徵發遠赴萬里無有還期詔書廹趣必致叛亡不可
二也南州水土温暑加有瘴氣致死亡者十必四五
不可三也遠涉萬里士卒疲勞比至嶺南不復堪鬭
不可四也軍行三十里為程而去日南當九千餘里
三百日乃到計人廩五升用米六十萬斛不計將吏
驢馬之食但負甲自致費便若此不可五也設軍到
所在死亡必衆既不足禦敵當復更發此為刻割心
腹以補四支不可六也九真日南相去千里發其吏
民猶尚不堪何况乃苦四州之卒以赴萬里之艱哉
不可七也宜更選有勇略仁惠任將帥者以為刺史
太守悉使共住交趾故并州刺史祝良性多勇决張
喬前任益州有破虜之功宜即拜良等便道之官餘
見通鑑薛季宣曰古人調兵各從其方之便高宗伐
楚裒荆旅武王克商用西士征徐以魯追貊以韓平
淮以漢略見於經可考也漢氏役民獨得古意其備
胡則上郡隴西北地事越則會稽豫章擊朝鮮則
齊遼東開西南夷則巴蜀移兵赴遠不過一再自東
都兵不能繼然後盜起一方而羽檄被于三邊此李
固所以憤惋也
冬十月燒當羌寇金城護羌校尉馬賢破之(以本紀修)十二
月戊戍朔日有食之(以本紀修)
漢孝順皇帝永和四年春正月庚辰中常侍張逵蘧政
楊定伏誅(以本紀修)
解題曰順帝誅張逵三輩而曾不足以少損宦寺之
勢者為曹鄧曹騰而誅之也事見通鑑
夏四月癸夘馬賢討燒當羌大破之(以本紀修)冬十月戊子
帝獵于上林苑至凾谷關而還十一月丙寅幸廣成苑
(以本紀修)
漢孝順皇帝永和五年夏四月南匈奴句龍吾斯車紐
等反五月詔度遼將軍馬續討破之使匈奴中郎將陳
龜廹殺南單于坐下獄免(本紀)己丑晦日有食之(本紀)且凍
羌寇三輔秋九月令扶風漢陽築隴道塢置屯兵(以本)
(紀修)辛未王龔罷(以本紀修)且凍羌寇武都(本紀)句龍吾斯立
車紐為單于引烏桓羌胡寇京兆并凉幽冀丁亥徙
西河治離石上郡治夏陽朔方治五原(以紀傳修)
解題曰李賢曰西河本都平定至此徙離石縣在郡
南五百九里按上郡屬并州夏陽馮翊縣屬司翊
冬十一月遣使匈奴中郎將張耽擊車紐破降之(以本紀修)
漢孝順皇帝永和六年春正月丙子征西將軍馬賢與
且凍羌戰于射姑山敗歿(以本紀修)閏正月鞏唐羌寇隴西
三輔燒園陵(以紀傳修)二月丁巳有星孛于營室(以本紀修)三月
武都太守趙冲討鞏唐羌破之(以本紀修)以太僕趙戒為司
空(以本紀修)夏五月張耽大破烏桓羌胡于天山(以本紀修)
解題曰東觀記耽將吏兵繩索相懸上通天山
鞏唐羌寇北地(本紀)秋八月丙辰梁商薨壬戌以其子冀
為大將軍奉車都尉不疑為河南尹(以紀傳修)九月諸羌寇
武威(以本紀通鑑修)辛亥晦日有食之(以本紀修)冬十月癸丑徙安
定居扶風北地居馮翊(本紀)十一月庚子以行車騎將軍
張喬屯三輔(以本紀修)出李固為荆州刺史(以列傳通鑑修)
解題曰唐仲友曰論治盜在一郡當如羊續守南
陽在一路當如賈琮刺交趾在天下當如李固之
論三人以吏之不良為盜之源清其源而盜自息事
見通鑑
漢孝順皇帝漢安元年春正月癸巳改元(以本紀修)秋八月
句龍吾斯等復反(以本紀修)丁夘遣侍中杜喬守光祿大夫
張綱等八人循行天下(以本紀皇極經世修)張綱劾奏梁冀梁不
疑詔以俸贖罪(以列傳修)杜喬表奏泰山太守李固徵為將
作大匠(以列傳通鑑修)
解題曰按袁宏漢紀固方直不撓好推賢士上疏曰
臣聞氣之清者為精人之清者為賢治身者以積精
為寳治國者以積賢為道陛下初登大位聘樊英徵
黃瓊楊厚賀純策書嗟嘆待以優位是以巖穴幽人
莫不彈冠振衣樂為時用四海歡然歸服聖德自頃
以来漸更陵遲諸侍中皆膏粱之餘勢家子弟無
宿德名儒可顧問者愚以為瓊等久處郎署已且十
年誠恨陛下隆崇于始而棄之于末也光祿大夫周
舉侍中杜喬深沈正直當世名臣宜登常伯預聞國
政者也天子納焉
以張綱為廣陵太守(以列傳修)冬十一月壬午大司農胡廣
為司徒(以本紀修)
漢孝順皇帝漢安二年夏四月護羌校尉趙冲等擊燒
當羌於參䜌破之(以本紀修)
解題曰李賢曰參䜌縣屬安定郡(&KR1163;音力全反)
六月丙寅立南匈奴守義王兜樓儲為南單于(以本紀修)冬
十月甲辰減百官俸(本紀)丙午禁沽酒(本紀)閏十月趙沖擊
燒當羌于阿陽破之(以本紀修)十一月使匈奴中郎將馬寔
遣人刺殺句龍吾斯(本紀)徐揚盜起(以本紀修)凉州地百八十
震山裂敗城寺(以本紀修)
漢孝順皇帝建康元年春三月領護羌校尉衛琚追
叛羌破之(以本紀修)夏四月馬寔擊南匈奴左部破之胡羌
烏桓悉降(以本紀修)辛巳立子炳為皇太子(以本紀修)改元(以本紀修)
秋八月九江范容周生據歷陽遣御史中丞馮緄督兵
討之(以通鑑修)庚午帝崩于玉堂前殿
解題曰洛陽宫殿記南宫有玉堂前後殿
太子即皇帝位年二歲尊皇后為皇太后臨朝丁丑太
尉趙峻為太傅大司農李固為太尉參錄尚書事(以本紀修)
九月丙午葬孝順皇帝于憲陵(以本紀修)
解題曰范曄論曰古之人君離幽放而反國祚者有
矣莫不矯鑒前違審識情偽無忘在外之憂故能中
興其業觀夫順朝之政殆不然乎何其效僻之多與
是日地震水涌土裂(以本紀修)冬十月日南蠻反交趾刺史
夏方降之(以本紀修)十一月九江賊徐鳳馬勉寇郡縣(以本紀通)
(鑑修)是歲盜發憲陵(以通鑑修)趙冲追叛羌於鸇隂河戰歿(以本)
(紀修)
解題曰李賢曰凉州姑臧縣東南有鸇隂縣故城
因水以為名(王容曰俗名正音城)
漢孝冲皇帝永嘉元年春正月戊戌帝崩于玉堂前殿
徵章帝玄孫清河王蒜及渤海王鴻之子纉至京師李
固議立蒜梁冀與太后定策禁申丙辰迎纉入南宫丁
巳封建平侯即皇帝位太后臨朝蒜罷歸(以本紀袁宏漢紀修)己
未葬孝冲皇帝于懷陵(以本紀修)三月馬勉稱帝九江都尉
滕撫討斬之(以本紀修)夏五月下邳人擊徐鳳斬之(以本紀修)丙
辰躋康陵于恭陵之上(以本紀修)六月鮮卑寇代郡(本紀)秋九
月庚戌趙峻薨(以本紀修)冬十一月督徐揚二州事滕撫擊
廣陵賊張嬰破之又斬九江賊華孟(以本紀通鑑修)
漢孝質皇帝本初元年夏四月庚辰令郡國舉明經詣
太學自大將軍至六百石皆遣子受業歲滿官其高第
自是游學增至三萬餘生(以本紀修)五月海水溢(本紀)閏六月
甲申梁冀弑帝李固復議立清河王蒜冀與太后定
策禁申丁亥策免固戊子胡廣為太尉趙戒為司徒
與冀參錄尚書事(以本紀吕祖謙標目修)
解題曰梁冀忌帝聰慧遂令左右進鴆帝若煩甚使
促召固固入前問陛下得患所由帝尚能言曰食煮
餅今腹中悶得水尚可活冀曰恐吐不可飲水語未
絶而崩固伏尸號哭推舉侍醫冀慮其事泄大惡
之固議立嗣引司徒胡廣司空趙戒先與冀書冀乃
召三公官二千石列侯大議所立固廣戒及大鴻臚
杜喬皆以為清河王蒜明德著聞又屬最尊親宜
立為嗣先是梁太后徵蠡吾侯志(本文作帝)到夏門亭(李賢)
(曰洛陽城北面西頭門)會質帝崩(質帝未崩已召蠡吾侯冀之此心動于惡久矣)冀
欲立之衆論既異憤憤不得意而未有以相奪中常
侍曹騰等聞而夜往說冀曰將軍累世有椒房之
親秉攝萬機清河王嚴明若果立則將軍受禍不久
矣不如立蠡吾侯富貴可長保也冀然其言明日
重會公卿冀意氣凶凶言辭激切胡廣趙戒以下皆
曰惟大將軍令而固獨與杜喬堅守本議冀厲聲
曰罷會固意既不從猶望衆心可立復以書勸冀冀
愈激怒乃說太后先策免固竟立蠡吾侯餘見通鑑
胡寅曰固身為上公親聞質帝之言當即時請太后
出御前殿召三公中二千石列侯司隸期門羽林士
大會庭中推舉尚食窮問崩故可以立得罪人致於
廷尉凡與謀者殺無赦自建明德策立清河王不崇
朝而漢祚復隆矣梁冀雖久握兵權然事出倉卒名
在弑君其下未必服從出一紙詔書諭以逆順衆决
不動計不出此方且伏尸號哭一再致書比三日間
冀策畫已立則雖有仲尼之智周公之才亦無及矣
庚寅迎章帝曾孫蠡吾侯志入南宫即皇帝位太后臨
朝(以紀傳修)秋七月乙夘葬孝質皇帝于静陵(以本紀修)九月追
尊祖河間孝王為孝穆皇夫人趙氏曰孝穆皇后蠡吾
先侯曰孝崇皇冬十月甲午尊母匽氏為孝崇博園貴
人(以本紀修)
大事記續編卷十五
