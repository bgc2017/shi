大事記續編卷四十九明王禕撰
唐高祖神堯皇帝武德元年(隋恭皇帝義寧二年恭皇帝侗皇秦元年)(隋楚)
(林士弘太平三年梁夏王竇建德五鳳元年蕭定楊劉武周天興二年梁師都永隆二年梁銑鳴鳳)
(二年軌魏公李密永平二年昌秦薛舉秦興二年開凉帝李安樂元年楚朱粲達元年燕王高道)
(始興元年)春正月丁未朔加唐王淵殊禮(以朱熹綱目修)魏公密大
敗王世充取金墉(以吕祖謙標目修)戊辰唐王淵以世子建成
秦公世民為左右元帥徇東都(以新舊紀修)
解題曰按新唐書百官志注高祖起兵置左右領軍
大都督及定京師置左右元帥太原道行軍元帥西
討元帥皆親王領之天寳末置天下兵馬元帥都統
朔方河東置諸軍行營兵馬都元帥興元置副都統
會昌置靈夏六道元帥黃巢之亂置行營都都統
二月己夘唐王淵遣使徇鄧㐮(以新紀修)三月己酉唐王淵
以齊公元吉為太原道行軍元帥(以新紀及通鑑修)丙辰隋宇
文化及等率驍果弑太上皇於江都右禦衛將軍獨孤
盛死之盡殺宗室外戚及虞世基裴藴等化及自稱大
丞相立秦王浩為帝(以朱熹綱目修)戊辰唐王淵位相國加九
錫不受(以吕祖謙標目修)
解題曰胡寅曰天道誠聖人亦誠人非生知安行必
勉於思誠思而不息亦能學知而利行矣湯武之德
不及堯舜而列於聖人者由此也故桀紂尚為君則
臣之天命殛之則伐之固不虛為匡之之名而實為
伐之之事也唐王惟不正名楊廣為弑君父之賊而
舉兵故節目繁多詭正並用興王之術駮而不懿也
夫殊禮固不可自加也前日都督丞相唐王之命果
出於恭帝耶能言湯武之言而不晤在己之多偽由
不學之過也事見通鑑
壬申宇文化及𤼵江都西歸(以吕祖謙標目修)吳興太守沈法
興據丹陽(新紀)
解題曰吳興郡宋安吉州也據地理志通典舊以烏
程縣置吳興郡仁壽為湖州大業初廢入餘杭及吳
郡而此云法興為吳興太守蓋大業末復置史失書
也今仍為湖州(王容曰烏程即吳興郡治法興為太守則既在烏程矣而司馬光通鑑云)
(比至烏程何也按舊史法興傳東陽賊帥樓世幹舉兵圍郡城煬帝命法興與太僕丞元祐討之俄而化)
(及弑逆法興乃與祐部將孫士漢陳果仁執祐於坐號令遠近以誅化及為名發自東陽行收兵趨江都)
(下餘杭郡比至烏程精兵六萬新史亦同此皆通鑑之闕也)
夏四月戊寅唐世子建成等軍還(舊紀)蕭銑稱帝於江陵
(以吕祖謙標目修)五月甲子唐王淵即皇帝位于太極殿遣刑
部尚書蕭造告天于南郊大赦改元(以通鑑及吕祖謙標目修)
解題曰葉適曰天下有難取者有易取者自周衰天
下分裂已六七百年正當欲合之時故先合于秦秦
不足以受之而後合於漢故漢取之易西晉之後天
下分裂又三四百年亦當欲合之時故先合于隋隋
不足以受之而後合於唐故唐取之亦易若三國十
六國皆是乘天下之始分所以難也要之分合之際
皆天理也
定為土德色尚黃罷郡置州以太守為刺史(以吕祖謙標目修)
解題曰按通典武德改郡為州改太守為刺史加號
持節後加號使持節諸軍事而實無節(魏晉刺史兼總軍戎若今)
(採訪節度使也隋以州親民刺史如太守之職制置之制不詳原本遂有持節諸軍之虛稱邊荒三數百)
(戶小郡亦同此號無以别遠近小大之差輕重閒劇之異也)但頒銅魚符而已天
寳元年改州為郡刺史為太守自是州郡太守更相
為名其實一也
隋越王侗即帝位於東都改元(以吕祖謙標目修)突厥來聘(以通)
(鑑修)修律令置學校(以吕祖謙標目修)
解題曰隋文既一天下而廢學校唐高祖草創之初
而令郡縣學置生員興亡之迹於此判矣
六月甲戍朔秦公世民為尚書令裴寂為右僕射知政
事劉文静為納言司錄竇威隋民部尚書蕭瑀為内史
令(以新紀通鑑修)己夘立四親廟(以吕祖謙標目修)庚辰立世子建成
為皇太子世民為秦王元吉為齊王宗室王者九人(以通)
(鑑吕祖謙標目修)
解題曰孫甫曰立太子必以嫡長者使天下之心有
所系以止争奪之患也行之平世固為常法若大公
之世子不賢尚求聖人以傳位况長子不賢次子賢
乎安得局於常法也秦王功德海内屬望其勢可終
為人臣乎建成無一可稱但以年長使居賢子上至
愚者知其不可也雖秦王以禮譲胡不虛其位以待
天命之歸况受禪之初天下未定何汲汲於立子也
善乎寧王之言曰時平則先嫡長世難則歸有功不
易之論也
癸未秦主舉寇涇州以秦王世民為西討元帥(以新紀修)遣
使招慰山東(以新紀修)置緣邊總管府(以吕祖謙標目修)乙酉廢隋
帝為&KR0566;國公而用其宗室(以朱熹綱目修)
解題曰范祖禹曰詩曰商之孫子其麗不億上帝既
命侯于周服侯服于周天命靡常武王數紂曰昏棄
厥遺王父母不迪故致討焉誅其罪人之身而立其
子天下之公義也况其父兄宗族乎後世強臣篡奪
除君之族而代其位以非道得之亦以非道失之易
姓之禍如循一軌唐高祖始即位而錄隋之子孫由
漢以來最為忠厚其享國長世宜哉事見通鑑
丁酉以萬年縣法曹孫伏伽為治書侍御史(以吕祖謙標目修)
解題曰范祖禹曰天下之勢如人一身必氣血周流
無壅而後能存諫者使下情上通上意下達如氣血
周流於一身也故言路開則治言路塞則亡高祖鑒
隋之所亡首闢言路可謂知所先務矣唐室之興不
亦宜乎事見通鑑
辛丑延安靖公竇威薨黃門侍郎陳叔達判納言將作
大匠竇抗兼納言(以新紀修)宇文化及取黎陽隋主侗以魏
公密為太尉擊之秋七月密敗化及(以吕祖謙標目修)
解題曰竇苹音訓曰密既列煬帝之罪以彰義舉天
下莫不震動而反受侗官爵宜其敗也事見通鑑
壬子元帥長史劉文静與秦主舉戰于淺水原大敗秦
王世民還長安舉取高墌(以新紀及吕祖謙標目修)
解題曰元和郡縣志淺水原即邠州宜禄縣治所有
故城在縣北五里疑即高墌城
隋納言王世充殺内史令元文都自為左僕射總督中
外軍事(以吕祖謙標目修)庚申廢隋離宫(新紀)長樂主建德降河
北郡縣(以吕祖謙標目修)壬申劉文静除名(新紀)八月辛巳薛舉
卒其子仁杲即帝位己丑命秦王世民討之(以新紀修)庚子
追贈隋高熲賀若弼等(以新紀修)李軌降以為凉王(以通鑑修)九
月始置軍府(新紀)甲寅王世充擊魏公密于通濟渠大敗
之密來降(以通鑑修)
解題曰荀卿曰以詐遇詐巧拙有幸焉者其是之謂
矣唐仲友曰世充每捷必歸功於下虜獲盡以予士
卒故人爭為用密驕不䘏士素無府庫戰勝無所賜
予人心始離此勝負之分也事見通鑑
遣使如突厥突厥來報(以通鑑修)癸亥行戊寅歷(以本紀修)辛未
追諡隋太上皇為煬帝(以舊紀修)宇文化及弑其主浩自稱
許帝於魏縣改元(以吕祖謙標目修)冬十月壬申朔日有食之
(本紀)以李密為光祿卿上柱國(以列傳修)庚辰以淮安王神通
為山東安撫大使(以通鑑修)朱粲稱楚帝改元(以通鑑修)丙戍王
世充自為太尉尚書令(以通鑑修)竇抗罷(新紀)十一月乙巳凉
王軌稱帝改元(以吕祖謙標目修)秦王世民大敗秦兵圍折墌
薛仁杲降尋伏誅(以吕祖謙標目修)
解題曰事見通鑑吳縝曰按高祖紀武德元年六月
癸未薛舉寇涇州秦王世民為西道元帥七月壬子
劉文静及薛舉戰於涇州敗績八月辛巳薛舉卒己
丑秦王世民為西討元帥以討薛仁杲十一月己酉
敗薛仁杲執之然則舉以六月癸未寇涇州至八月
辛巳卒共五十九日今本紀乃云八月太宗疾間復
屯于高墌城相持六十日已而舉死參較高紀前後
無與舉相持及六十日之處似失考究通鑑不當以
此為據(元和郡縣志折墌故城在涇州保定縣東十里)
以魏州魏徵為祕書丞安集山東徐世勣以黎陽降賜
姓李(以通鑑修)
解題曰世勣初賜姓李後避太宗諱但稱李勣
辛未遣李密收撫山東(以朱熹綱目修)長樂王建德改元國號
夏(以通鑑修)十一月壬申秦王世民為太尉陜東大行臺(以舊)
(紀修)癸酉西突厥曷娑那可汗自宇文化及所來降(以通鑑修)
丙子蒲州人殺堯君素以降其將王行本拒守(以新紀通鑑目)
(錄修)癸未以羅藝為幽州總管(以通鑑修)庚子李密反於桃林
伏誅(以新紀修)
解題曰桃林陜州靈寳縣治
高開道據漁陽自稱燕王改元(以朱熹綱目修)以舞胡樂工為
散騎侍郎禮部尚書李綱諫不聽(以朱熹綱目修)
唐高祖神堯皇帝武德二年(隋恭皇帝皇泰二年帝王世充開明元年)(鄭楚)
(林士弘太平四年梁夏王竇建德五鳳二年蕭定陽劉武周天興三年梁師都永隆三年梁銑鳴鳳)
(三年道凉李軌安樂二年李楚朱粲昌達二年梁燕王高開始興二年吳帝子通明政元年王沈)
(法興延康元年)春正月淮安王神通擊宇文化及走之(以朱熹綱目修)
甲子陳叔達兼納言(新紀)二月乙酉初定租庸調法(新紀)令
文武官終喪(新紀)丙戍州置宗師(以新舊紀修)丁酉夏王建德
攻宇文化及于聊城斬之(以舊紀修)
解題曰聊城博州縣
閏二月朱粲降以為楚王(以新舊紀傳修)甲辰帝第羣臣以李
綱孫伏伽為第一(以通鑑修)宇文士及封德彛來降以士及
為上儀同德彛為内史舍人(以通鑑修)甲寅夷陵郡丞許紹
降以為峽州刺史(以吕祖謙標目修)突厥始畢可汗死其弟處
羅可汗立(朱熹綱目)三月辛巳王世充自為相國鄭王加九
錫(以吕祖謙標目修)夏四月庚子齊王元吉及劉武周戰于榆
次敗績(以新紀修)
解題曰榆次太原屬縣
辛丑朱粲奔東都(以新紀通鑑修)鄭王世充廢其主侗自稱帝
改元(以新紀修)夏王建德立楊政道為鄖公(以朱熹綱目修)五月凉
將執其主軌以降軌尋伏誅(以新紀修)六月鄭王世充弑其
主侗諡曰恭皇帝(以新紀朱熹綱目修)戊戍立周公孔子廟于國
子監(新紀)丁未劉武周䧟介州癸亥遣裴寂為行軍總管
討之(以新紀修)
解題曰汾州介休縣武德曰介州貞觀廢
秋七月壬申初置十二軍統關内諸府(以舊紀修)
解題曰通典高祖以天下未定事資武力將舉關中
之衆以臨四方乃置十二軍分關中諸府以隸焉萬
年道為參旗軍長安道為鼓旗軍冨安道為玄戈軍
醴泉道為并鉞軍同州道為羽林軍華州道為騎官
軍寧州道為折威軍岐州道為平道軍豳州道為招
搖軍麟州道為苑游軍涇州道為天統軍宜州道為
天節軍每軍將一人副一人取威名素重者為之(楊恭)
(仁劉弘基長孫順德等並為其將)督耕戰之備自是士馬強勁無敵
於天下
徐圓朗降(新紀)乙酉西突厥高昌入貢時西域皆臣西突
厥(以通鑑吕祖謙標目修)八月丁酉&KR0566;國公薨諡曰隋恭帝(以新紀修)
解題曰此曹丕司馬炎之所不忍為也而謂高祖為
之乎殆習見陳隋近事而效之爾舊史隱而不書豈
為賢者諱耶
九月梁王銑寇峽州許紹拒破之(以吕祖謙標目修)辛未殺民
部尚書劉文静(以吕祖謙標目修)沈法興稱梁王改元(以新紀通鑑修)
李子通稱吳帝改元(以新紀通鑑修)杜伏威降(新紀)裴寂軍敗辛
巳齊王元吉走劉武周取并州(以吕祖謙標目修)縱突厥使者
殺曷婆那可汗(以吕祖謙標目修)戊子禮部尚書太子詹事李
綱兼太子少保(以通鑑修)冬十月己亥黃門侍郎凉州總管
楊恭仁遥領納言(以宰相表修)賜羅藝姓李氏(以舊紀修)劉武周
將宋金剛䧟澮州遣永安王孝基等討之帝欲棄河東
秦王世民請兵復汾晉從之(以吕祖謙標目修)
解題曰此唐室安危之機也微太宗破武周則敗矣
事見通鑑(新史志絳州翼城縣注義寧翼城郡武德曰澮州二年曰北澮州四年廢)
十一月丙子夏王建德䧟黎州虜淮安王神通李勣盡
有河北徙治洺州(以吕祖謙標目修)
解題曰新地理志衛州黎陽縣武德二年置黎州貞
觀十七年廢
十二月永安王孝基等及劉武周將尉遲敬德戰于夏
縣兵敗見執秦王世民敗敬德等(以實錄通鑑修)
解題曰夏縣陜州縣
唐高祖神堯皇帝武德三年(鄭王世充開明二年夏楚林士弘太平五年王)
(竇建德五鳳三年蕭定楊劉武周天興四年開梁梁師都永隆四年梁銑鳴鳳四年燕王高道始興)
(三年王吳李子通明政二年梁沈法興延康二年)春正月己巳帝獵于渭濱
(以新紀修)戊寅王行本降辛巳帝幸蒲州斬之癸巳至自蒲
州(以新舊紀修)甲午李勣復歸(以舊紀修)二月庚子帝幸華隂(以新)
(紀修)甲寅工部尚書獨孤懷恩謀反伏誅(舊紀)突厥立楊政
道為隋王(以通鑑修)三月庚午改納言為侍中内史令為中
書令甲戍内史侍郎封德彛兼中書令(以新舊紀修)
解題曰按通典侍中中書令為真宰相嘗加為左右
相他官參者無定員但加同中書門下三品及平章
事知政事參知機務參與政事及平章軍國重事之
名者並為宰相亦漢行丞相事之例也先天之前其
員頗多景龍中至十餘人開元以來常以二人為限
多則三人
夏四月丙申帝祠華山壬寅至自華隂(以舊紀修)秦王世民
及宋金剛戰于雀鼠谷大敗之尉遲敬德降劉武周奔
突厥死(以新舊紀吕祖謙標目修)五月立老子廟(以唐鑑修)
解題曰范祖禹曰唐之出於老子由妖人之言而謟
䛕者附會之高祖啓其源高宗明皇扇其風又用方
士之說躋之於上帝卑天誣祖悖道甚矣事見通鑑
六月壬辰以東南道行臺尚書令楚王杜伏威為楊州
刺史封吳王輔公祏為行臺左僕射(以通鑑修)丙午立子三
人為王(以本紀修)甲寅顯州長史田瓉降于王世充(以通鑑修)
解題曰按隋地理志淮安郡後魏置東荆州西魏為
淮州隋改顯州
秋七月壬戍秦王世民討王世充(新紀)甲戍皇太子屯蒲
州以備突厥(以新紀修)九月田瓉以二十五州降(以新紀修)鄭尉
把等七州降(以通鑑修)
解題曰把州開封之雍丘縣
冬十月高開道降賜姓李氏(以舊紀修)鄭管滎汴三州降(以通)
(鑑修)
解題曰管州今鄭州管城縣
十一月梁主銑罷兵為農(以吕祖謙標目修)突厥處羅可汗死
其弟頡利可汗立(以吕祖謙標目修)十二月辛夘鄭許亳等十
一州降(以通鑑修)是歲李子通取梁京口杜伏威遣輔公祏
擊之子通走伏威徙居丹陽子通襲殺沈法興取其地
(以朱熹綱目修)
唐高祖神堯皇帝武德四年(鄭王世充開明三年夏楚林士弘太平六年王)
(竇建德五鳳四年梁蕭銑鳴鳳五年)(梁梁師都永隆五年吳李子通明政三年)春二月辛
夘以趙郡王孝恭為䕫州總管開府李靖為行軍總管
(以通鑑列傳修)夏王建德䧟曹州執孟海公(以新紀修)秦王世民圍
東都三月夏王建德救鄭世民拒之(以吕祖謙標目修)夏四月
戊申突厥寇并州(新紀)甲寅封子五人為王(以本紀修)五月己
未秦王世民大破夏兵于板渚執其王建德戊辰鄭主
世充降秋七月丙寅誅建德流世充於蜀尋殺之(以吕祖謙)
(標目修)
解題曰按新舊唐書紀傳實錄隋義寧元年李密逼
東都煬帝詔江都通守王世充為將軍以兵屯洛口
大小百餘戰無大勝負武德元年正月戊辰唐王世
子建成秦公世民兵七萬徇地東都四月置新安宜
陽二郡而還五月唐王即帝位東都立隋越王侗為
帝九月李密歸關中十月世充為太尉尚書令十二
月圍榖州(即新安)刺史任瓌却之二年閏二月寇伊州
(貞觀更汝州)陟州(懷州武陟縣)三月䧟殷州(懷州獲嘉縣)復寇榖州
世充為相國鄭王四月世充將以陟州來降乙巳世
充稱帝癸亥䧟伊州五月䧟義州(後魏静帝於衛州汲縣置義州周改)
(為衛州武德改義州四年復為衛州)七月寇榖州任瓌大破之世充甘
州刺史趙智遠來降(西苑翠微亭後世充建甘州)十月汴州亳州
降之三年四月懷州總管黃君漢擊世充子玄應於
西濟州(武德於孟州濟源縣置)大破之熊州(即宜陽)行軍總管史
萬寳邀之於九曲(河南壽安縣西北五里有九曲城東京賦云西阻九阿即此地)又
破之辛酉世充䧟鄧州六月顯州長史田瓉殺行臺
降世充七月壬戍秦王世民討世充壬午至新安世
充以精兵三萬拒戰王(實錄本文作太宗後倣此)率輕騎挑之相
遇於慈澗(在新安縣東北八十里開明六年世充置為榖州)被圍數重衆大
懼王馳射應弦而倒賊乃退自榖州營慈澗密遣黃
君漢夜從河中下舟師襲回洛城(在河陽縣)克之置守以
斷河橋世充北路既斷河南城堡相次歸降洧州(在開)
(封府尉氏扶溝鄢陵縣)來降八月鄧州來降王陳兵青城宫(宋敏)
(求河南志榖城在河南縣西北五十里榖水東岸齊常山王演增築以拒周隋造宫北隔苑城)世充
悉兵來拒隔澗言曰隋亂天下分崩長安洛陽各有
分地世充不敢西侵熊榖二州在度内不取敦隣好
也王乃遠入吾地將何求王曰四海之内皆承正朔
唯公獨阻聲教東都士民請師我是以來若降則冨
貴可保如欲相抗無假多言世充約割地不許九月
王屯孝水(水經注在河南城西十餘里河南志在洛陽縣西三十里來自河南界)命諸
軍屯北邙連營以逼之田瓉以所部二十五州降王
以五百騎觀戰地卒遇世充將萬餘人王進擊其騎
破之又衝步卒出其陣後賊披靡會衆軍繼至合擊
破之世充僅以身免尉州刺史帥所部七州降世充
東道粮運絶於是分遣總管史萬寳據龍門(河南志河南縣)
(闕塞山杜預曰俗呼為龍門)劉德威自太行圍河内王君廓屯洛
口(據寳錄遣萬寳等在此月通鑑載於七月太早)羅士信取千金堡屈突通
守之世充攻堡通請救王出援之以兩驍將西通表
裏奮擊世充大敗俘斬六千餘人冬十月管滎汴州
降十一月安撫大使李大亮取沮(未詳)華二州始竇建
德與世充有隙至是建德遣使結好并陳赴援意十
二月世充遣其兄報且乞師許亳等十一州降隨州
降四年正月梁州降(開封府延津縣為東梁州)王圍東都辛丑營
青城世充自方諸門(隋宫城北門之西)出以禦大軍諸將大
懼王以精騎陣於北邙登魏宣武陵(宣武帝景陵在洛陽西北十五)
(里)以望賊軍謂左右曰賊勢迫矣悉衆而出利在一
戰今日破之後不能出矣令屈突通率步兵五千渡
水當之或通兵交放煙王率馬軍南下與通合勢賊
殊死鬭散而復合者數焉地險賊多排&KR1483;(釋名曰彭排軍噐也)
(䂎鋋也䂎子筭切)騎戰稍難王射之應弦而倒自辰及午乃
潰俘斬七千人傅城塹而守之河陽城降世充將單
雄信裴孝達等與王君廓相持於洛口王率步騎五
千援之次轘轅雄信走君廓追敗之懷州降戊午世
充鄭州司兵沈忱降君廓夜襲虎牢忱為内應遂克
之世充糧盡人相食建德兵十餘萬來援䧟管州世
充弟世辯遣將領兵數千人從之四月王遣齊王元
吉圍東都親率精騎拒之壬寅單雄信犯官軍元吉擊
之反為所敗玉州降(新史地志江陵府當陽武德四年置六年曰玉州八年廢)世
充犯官軍元吉敗之五月王擒建德世充窮蹙不知
所為欲潰圍而出將帥莫有應者率將吏降軍門王
受之以屬吏此唐平王世充之本末也義寧元年正
月建德築壇場於河間樂夀自稱長樂王年號丁丑
武德元年降河間十一月稱夏改元五鳳宇文化及
至魏縣建德引兵連城破之二年化及保聊城二月
建德攻䧟之與王世充結好遣使朝隋越王侗後世
充自立乃絶之䧟邢州四月封齊王暕子政道為鄖
公依倚突厥𫝊化及首以獻六月䧟滄州八月䧟洺
州九月䧟相州趙州十月䧟黎州執淮安王神通總
管李世勣衛滑州降齊濟二州及兖州賊帥徐圓朗
皆下三年九月圍幽州孟海公據周橋城(今廣濟軍有孟海城)
(在定陶縣東北三十里南北一城)十一月建德擊之會秦王伐東都
其中書舍人劉斌獻說曰唐有關内鄭有河南夏居
河北此鼎足相持勢也今唐兵臨鄭首尾二年鄭勢
日蹙勢必舉鄭鄭滅則夏有唇寒之憂為大王計莫
若援鄭鄭抗其内夏攻其外破之必矣若却唐全鄭
常保三分之勢鄭可圖則内而滅之總二國之衆乘
唐軍之敗長驅西入關中可有也建德大悦遣使䀻
世充與和會世充亦令其臣李大師等來請解鄭圍
秦王留之不荅十二月建德濟河詔并州刺史劉世
譲率兵自土門攻洺州以扼山東四年二月建德虜
孟海公三月劉世譲攻世充黃州(未詳)克之建德悉發
孟海公徐圓朗之衆救世充至滑州世充行臺僕射
韓洪納之逼兖梁管三州䧟之王議拒之諸將皆以
為宜且退軍以觀賊勢郭孝恪曰世充力盡計窮面
縛可待建德遠來助虐粮運阻絶此天喪之時請固
虎牢屯軍汜水隨機應變則易為尅殄主簿薛收曰
世充府庫填積其兵皆江淮精銳所患在於乏食是
以為我所持求戰不可建德親總軍旅來拒我師亦
當盡彼驍雄期於奮决若縱其至兩寇相連轉河北
之粮以相資給則伊洛之間戰鬭不已今宜分兵守
營深其溝防即世充欲戰慎勿出兵大王先據成皐
之險以待其至彼以疲敝之師當我堂堂之陣一戰
必尅建德破世充自下矣不過兩旬二君可面縛麾
下若退兵自守計之下也蕭瑀屈突通封德彛皆以
腹背受敵請退師榖州以觀之王曰世充粮盡内外
離心我當不勞攻擊坐收其弊建德新破海公將驕
卒惰吾據虎牢扼其襟要賊若持勝冐險争鋒破之
必矣如其不戰旬月間世充當自潰彼敗我振足以
臨之若不速進賊入虎牢諸城新附必不能守二賊
併力將若之何(劉仁軌河洛行年記云諸將皆請據榖州乘其敝王曰世充粮盡内外離)
(心建德將驕卒惰進據虎牢破之必矣若賊入虎牢併力其勢必強何敝之承)通又請解圍
就險以觀其變王不許於是留通輔齊王元吉以圍
世充親率步騎三千五百人趍虎牢(以太宗之事觀之則劉曜之不)
(能進守成臯宜其見擒於石勒也)晝日出軍歷北邙渡河陽而去世
充登城目見莫之測也四月至虎牢建德自滎陽西
上築壘於板渚(在汜水東北水經河水東逕板城北注有津謂之板城渚口)王堅
壁不動相持二十餘日建德數不利將帥思歸國子
祭酒凌敬說宜悉兵濟河攻取懷州河陽使重將居
守更鳴鼓建旗踰太行入上黨漸趍壺口稍駭蒲津
行此有三利一則蹈無人之境師有萬全二則拓地
得兵三則鄭圍自解建德將從之而世充之使長孫
安世陰齎金玉㗖其諸將以亂其謀咸諫曰凌敬書
生豈可與言戰乎建德謝敬曰衆心甚銳天贊我矣
因此决戰必將大捷不得從公言敬固争建德怒扶
出焉其妻曹氏言於建德曰祭酒之言可從何不納
也請自滏口(寰宇記水出磁州金陽縣鼓山)乘唐之虛連營漸進以
取山北又因突厥西抄關中唐必還師以自救則鄭
圍解矣今頓兵虎牢日月淹久事恐無功建德曰此
非女子所知且鄭國懸命朝暮待吾來豈可見難而
退示天下以不信(唐仲友曰凌敬之策孫臏之故智也或問使陳餘聽李左車竇建德)
(從凌敬足以勝漢唐乎曰智勇不敵使用二策引日有之取勝未也韓信遣人間知不用左軍乃引兵下)
(井陘太宗獲其大將建德震懼人情擕駭引而他出豈能保勝論兵當知彼己安可以紙上料哉)將
軍王君廓襲建德粮餽大破之五月諜者曰建德伺
官軍芻盡牧馬於河北將襲虎牢王遂牧馬以誘之
建德果悉衆而南西薄汜南屬鵲山(在汜水東)亘二十里
世充將郭士衡陣於其南諸將大懼王將數騎升高
丘以望之謂諸將曰賊起山東未嘗見大敵今度險
而囂是無政令逼城而陣有輕我心我按兵不出彼
迺氣衰陣久卒饑必將自退追而擊之無往不克約
以午後破之不然為無謀矣建德遣兵涉汜水王令
君廓以少擊之待河北馬渡方與戰建德列陣自辰
至午兵士饑倦皆坐列又争飲水逡巡欲退王命宇
文士及將三百騎經賊陣西馳而南賊衆動欲退王
曰可擊親率輕騎追而誘之衆繼至建德迴師而陣
未及整列王先登擊之所向皆靡俄而衆軍合戰囂
塵四起王帥史大奈程知節秦叔寳宇文歆等纏幡
而入出其陣後張我旗幟賊顧見之大潰追奔三十
里斬首三千餘級建德中槍竄於牛口渚(在孟州汜水縣北板)
(渚相接)車騎將軍白士譲楊武威生獲之虜其衆五萬
七月斬長安市此唐平竇建德之本末也
丁夘以示天下略定大赦百姓給復一年(以通鑑修)廢五銖
錢行開通元寳錢(舊紀)甲戍夏將劉黑闥反於漳南丁丑
以淮安王神通為山東道行臺右僕射(以舊紀通鑑修)八月丙
戍朔日有食之(新紀)兖州總管徐圓朗反應劉黑闥九月
辛酉自稱魯王(以舊紀修)以趙郡王孝恭為行軍總管李靖
攝長史伐梁(以吕祖謙標目修)淮安王神通與劉黑闥戰於饒
陽敗績(以通鑑修)冬十月己丑以秦王世民為天策上將領
司徒陜東大行臺尚書令世民開館延文學之士兵曹
杜如晦補外官房玄齡白留之(以吕祖謙標目修)趙郡王孝恭
等圍梁主銑於江陵銑降以歸殺之(以吕祖謙標目修)
解題曰按新史岑文本傳河間王孝恭平荆州其下
欲掠敓文本說孝恭曰自隋無道四海救死延頸以
望真主蕭氏君臣决策歸命者意欲去危就安大王
誠縱兵剽係恐江嶺以南向化心沮觀此則銑不當
殺明矣餘見通鑑唐初多遣子弟宗室征伐四方惟
李靖建方面之功然必以孝恭主兵而靖副之(范祖禹曰)
(銑故梁子孫因隋之亂保據荆楚非唐之叛臣也唐師伐之銑又以百姓之故不忍固守而降然則唐初)
(割據之主銑最無罪高祖誅之滛刑甚矣竇苹音訓曰吕夏卿直筆新例云銑得亡國之禮識天命之歸)
(田横不足為比隋末英雄競起非獨銑也及其能以兵百姓為念其仁愛誠足憐爾至于守兵者哭而有捄)
(十餘萬觀其兵勢士志猶足以亂江表史臣安可以世充建德為比而謂之力困計殫乎且諸將嘗請以)
(蕭銑之諸將家財賞戰士李靖曰降而籍其家後誰降者諸將既以降而免銑不當死明矣吾見高祖殺)
(降之過未見所以為聖也)
十一月甲申祀圓丘(以新紀修)杜伏威執李子通(以吕祖謙標目修)
李靖為嶺南撫慰大使(以通鑑修)李開道叛附突厥(以通鑑修)劉
黑闥䧟定州十二月䧟冀州甲子擊黎州總管李勣敗
之盡復夏舊境詔秦王世民齊王元吉討之(以吕祖謙標目修)
唐高祖神堯皇帝武德五年(楚林士弘太平七年漢梁梁師都永隆六年東)
(王劉黑闥天造元年)春正月劉黑闥自稱漢東王改元三月丁未
秦王世民破之于洺水上黑闥奔突厥夏六月辛亥復
以突厥寇山東秋七月世民討徐圓朗杜伏威請入朝
黑闥至定州甲午以淮陽王道玄為行軍總管討之(以新)
(舊紀通鑑吕祖謙標目修)丁酉嶺南酋長馮盎降(以吕祖謙標目修)八月辛
亥以洛荆交并幽州為大總管府(以吕祖謙標目修)
解題曰胡寅曰由朝廷制藩屏臨州縣治百姓如挈
裘振領政出於一而禀承者無二三之惑今唐全有
四海置郵傳命雖萬里之遠不踰時而至矣而建二
三行臺於外使大臣承制補授是政出於朝廷又出
於行臺矣豈國無異政之體哉事見通鑑
改葬隋煬帝於揚州(以通鑑修)乙夘突厥寇并州命太子建
成秦王世民禦之(以通鑑修)戊寅突厥䧟大震關遣太常卿
鄭元璹使之(以吕祖謙標目修)
解題曰大震關在隴州汧陽縣大中更名安戎關
九月破突厥兵太子班師(以通鑑修)冬十月壬子以齊王元
吉為并州大總管討劉黑闥(以新紀修)乙丑淮陽王道玄與
劉黑闥戰於下博死之黑闥盡復故地(以吕祖謙標目修)
解題曰唐仲友曰竇建德所謂盗亦有道民亦懷之
唐起河東澤未施於河北故黑闥再亂無不響應者
其勢然也事見通鑑(下博今深州靜安縣餘見後漢建武元年解題)
林士弘請降尋走死(以吕祖謙標目修)十一月太子中允王珪
洗馬魏徵說太子建成討劉黑闥(以吕祖謙標目修)
解題曰按新舊唐史列傳王珪魏徵以帝初興建成
不知謀而秦王數平劇寇功冠天下英豪歸之陰許
為皇太子會黑闥亂河北珪等進說曰殿下特以嫡
長居東宫非有功德為人所稱道今黑闥率破亡之
餘衆不盈萬加以糧運阻絶若大軍一臨可不戰而
禽也願請討之因結山東英俊以自封植建成遂請
行餘見通鑑朱熹曰王魏教太子立功結君後又不
能死難止為祇見功利全不知以義理處之又曰太
宗功高天下所係屬緣高祖不善處置建成乃欲
立功盖之如玄宗誅韋氏有功睿宗欲立宋王成器
成器便能歸事堅不受
帝幸宜州獵于冨平十二月獵于萬壽原庚申至自宜
州(以通鑑修)詔高麗還中國民(以吕祖謙標目修)
唐高祖神堯皇帝武德六年(梁梁師都永隆七年)春正
月劉黑闥伏誅(新紀)二月庚戍帝幸温湯甲寅還宫(以通鑑修)
解題曰温湯在京兆府昭應縣驪山西北張衡嘗為
之賦貞觀置宫咸亨名温泉宫天寳更華清宫
林邑入貢(以通鑑修)徐圓朗伏誅(以吕祖謙標目修)李藝入朝(以通鑑修)
廢十二軍(以吕祖謙標目修)三月乙巳洪州總管張善安反(以新)
(紀通鑑修)夏四月己未以故第為通義宫祭元皇帝元貞皇
后于舊寢(新紀)
解題曰高祖舊第在京兆高陵縣西德宗以為修真
觀又奉義監為龍躍宫會要云即高祖舊居也
壬申封子三人為王(以本紀修)癸酉裴寂蕭瑀為左右僕射
封德彛為中書令楊恭仁為吏部尚書兼中書令檢校
凉州軍事(以新紀修)
解題曰按六典尚書令不置國政樞密皆委中書
秋七月己亥遣太子建成秦王世民備突厥(以新紀修)八月
輔公祏反稱宋帝於丹陽乙丑詔㐮州行臺僕射趙郡
王孝恭及李靖等討之(以舊紀修)冬十月丙午殺廣州都督
劉世譲(以吕祖謙標目修)
解題曰孫甫曰劉世譲既以知邊機使偹突厥方制
其要害突厥使人入朝言其有異謀不知世譲已有
功效何故與突厥通謀况突厥入寇本以馬邑為便
今扼其入寇之路戎人反言與已通謀其情固易察
耳高祖不察而殺之何也事見通鑑(隋志通典代州崞縣東魏置廓)
(州世譲時戍崞城豈廣州即崞歟當考)
十二月壬寅朔日有食之(新紀)癸夘張善安降(新紀)
唐高祖神堯皇帝武德七年(梁梁師都永隆八年)春正
月州置大中正(以通鑑修)二月封高麗王建武為遼東王(朱熹)
(綱目)己酉州縣鄉皆置學(以通鑑修)丁巳帝幸國子學釋奠于
先聖先師(以新唐志通鑑修)戊午改大總管府為大都督府(以吕)
(祖謙標目修)
解題曰按新史百官志武德初邊要之地置總管以
統軍加號使持節盖漢刺史之任有行臺有大行臺
其員有尚書省令僕左右丞以下七年改總管曰都
督貞觀二年去大字然都督又兼刺史而不檢校州
事其後都督加使持節則為將諸將亦通以都督稱
聖歷元年以夏州都督領鹽州防禦使及禄山反郡
當賊衝者皆置防禦守捉使乾元元年置團練守捉
使都團練守捉使大者領州十餘小者二三代宗廢
防禦使唯山南西道如故元載秉政刺史皆兼團練
守捉使楊綰罷團練守捉使唯澧朗峽興鳳如故建
中後行營亦置節度使防禦使都團練使大率節度
觀察防禦團練使皆兼所治州刺史都督府則領長
史都護府則領都護亦或别置都護餘見開元二年
解題
己未李開道伏誅(以吕祖謙標目修)太保吳王杜伏威薨(以列傳修)
三月初定三公省臺寺監衛府内外官及勲散之制(以吕)
(祖謙標目修)
解題曰按六典三師太師太傅太保也三公太尉司
徒司空也隋廢三師貞觀復置與三公皆不設官屬
曰尚書曰門下曰中書是為三省尚書有令次僕射
次丞又分六部長貳郎曹之屬門下有侍中次侍郎
中書有令次侍郎舍人散騎常侍諫議大夫補闕拾
遺四官皆分左右二省均之給事中起居郎典儀城
門符寳郎弘文館學士校書郎則門下之屬也起居
舍人通事舍人集賢殿學士直學士侍讀學士修撰
官校書史館修撰則中書之屬也曰秘書曰殿中曰
内侍皆有監少監秘書殿中有丞内侍不置丞有内
侍秘書之屬則秘書郎著作郎佐郎校書郎正字殿
中之屬則尚食尚藥尚衣尚乘尚舍尚輦六局内侍
之屬則内常侍内給事内謁者監内謁者内寺伯寺
人掖庭令宫教監作宫闈奚官内僕内符太子内坊
等局各有令丞貴妃以下至才人是為内官尚宫尚
儀尚服尚食尚寢尚功六局是為宫官太子内官之
屬亦預焉御史臺有大夫中丞其屬三院侍御史殿
中侍御史監察御史是也司天臺有監少監丞
簿其屬五官正保章正靈臺郎是也太常光禄衛
尉宗正太僕大理鴻臚司農太府為九寺自卿
少卿丞簿以下各有其屬國子少府將作軍器都水
為五監自祭酒司業監少監丞簿以下亦有其屬左
右衛驍衛武衛威衛領軍金吾監門衛千牛衛各分
左右是為十六衛有上將大將軍將軍五府三衛有
中郎將左右郎將諸衛有折衝都尉果毅都尉皆其
屬也東宫官則有三師三少賓客詹事等官以至左
右率府司禦清道監門内率府王府官則有𫝊及長
史司馬邊要之地曰大都督征伐則曰大總管西都
東都北都則有牧有尹都護則有大都護副大都護
副都護長史司馬上州則有刺史職同牧尹又有别
駕長史司馬之屬京畿則有縣令及丞簿尉之屬上
中下鎮皆有將有副以至五嶽四瀆上中下關皆有
令自開府儀同三司至將仕郎二十八階為文散官
吏部職之自驃騎大將軍至陪戎副將三十一階為
武散官兵部職之爵自王至開國縣男凡九等司封
郎中掌之勲級自上柱國至武騎尉凡十二轉司勲
郎中職之雖後世增損不同此其大略也又按通典
尚書省以統會衆務舉持繩目門下省以侍從獻替
規駮非宜中書省以獻納制冊敷揚宣勞(新官志王言之制七)
(一曰冊書立皇后皇太子封諸王臨軒冊命則用之二曰制書大賞罸赦宥慮囚大除授則用之三曰慰)
(勞制書褒勉贊勞則用之四曰𤼵敕廢置州縣增减官兵𤼵兵除免官爵授六品以上則用之五曰敕旨)
(百官奏請施行則用之六曰論事敕書戒約臣下則用之七曰敕牒隨事承制不易於舊則用之皆宣署)
(申發然後行焉)祕書省以監錄圖書内侍省以承旨奉引御
史臺以肅清僚庶九寺五監以分理羣司六軍十六
衛以嚴其禁禦詹事春坊三寺十率俾乂儲宫牧守
監護分臨畿服設官以經之置使以緯之(杜佑理道要訣按察)
(採訪等使以理州縣節度團練等使以督府軍事租庸轉運鹽鐵青苖營田等使以毓財貨其餘因事置)
(使不可悉數)六品以下率由選曹居官者以五歲為限於
是百官具舉庶職咸理亦一代之制(四考有替為滿若無替則五考)
(而罷六品以下吏部注擬五品以上𠡠除至德後天下多難制勑特拜繁於吏部於是兼試員外郎倍多)
(正員廣德乃立限州縣兼試等官各有定額並云額内溢於限者不得視職其有身帶京官冗職資名清)
(美兼州縣職者云占闕即如正員之類官以二考而代無替四考而罷)
輔公祏伏誅(以吕祖謙標目修)夏四月庚子頒新律令(以吕祖謙標目)
(修)初定給田世業口分租庸調鄉保丁籍之制(以吕祖謙標目)
(修)
解題曰按新舊唐書食貨志會要通典度田之制五
尺為步步二百四十為畆(杜佑曰秦漢即以二百四十步為畆非始於國家具)
(令文耳)畆百為頃凡民始生為黃四歲為小十六為中
二十一為丁六十為老授田之制丁及男年十八以
上者人一頃八十畆為口分二十畆為世業老及篤
疾癈疾者人四十畆寡妻妾三十畆當戶者增二十
畆田多可以足其人者為寬鄉少者為狹鄉狹鄉授
田减寬鄉之半歲一易者倍授之寬鄉三易者不倍
授工商者寬鄉减半狹鄉不給凡庶人徙鄉及貧無
以葬者得賣世業田自狹鄉徙寬鄉者得并賣口分
田(杜佑曰賣充住宅邸店碾磑者雖非樂遷亦聽私賣)已賣者不復授世業之
田身死則承戶者授之口分則收入官以授無田者
凡田鄉有餘以給比鄉縣有餘以給比縣州有餘以
給近州(杜佑曰雖有此制開元天寳以來法令弛壞兼并之弊踰於漢成哀之間)賦役之
法丁歲輸粟二斛謂之租隨鄉所出綾絹絁各二丈
輸綾絹絁者綿三兩輸布者麻三斤(會要通典並同新志有稻二斛)
(絹為二疋恐誤)謂之調(杜佑曰准令布帛皆闊尺八寸長四丈為疋布五丈為端綿六兩為屯絲)
(五兩為絇麻二斤為綟)用人之力歲二十日閏加二日(竇苹音訓三代)
(用民不過三日既不可及秦人閭左之戍亦不可行故折中歲役二十日)不役者日為絹
三尺謂之庸有事而加役旬有五日者免調(新史二十五日)
(者免調)三旬則租調俱免(杜佑曰從日少者見役日折免)通正役不過
五十日(杜佑曰正役謂二十日庸也)若嶺南諸州則税米上戶一
石二斗次戶八斗下戶六斗若夷獠之戶皆從半輸
蕃人内附者上戶丁税錢十次戶五下戶免自王公
以下皆有永業田凡主戶内有課口者為課戶若老
及男廢疾篤疾寡妻妾部曲客女奴婢及視九品以
上官不課凡里有手實(竇苹音訓自占其丁産之實而里為籍之)歲終具
民之年與地之闊陿為鄉帳又有計帳水旱霜蝗耗
十四者免其租桑麻盡者免其調田耗十六者免租
調耗十七者諸役皆免凡人戶資産定為九等百戶
為里五里為鄉四家為隣五隣為保邑居者為坊田
野者為村村坊鄰里遞相督察士農工商四民各業
林勲本政書曰按周制步百為畆唐以二百四十步
為畆周之百畆僅得唐之四十餘畆耳今唐之口分
人八十畆則倍於古矣盖貞觀之盛戶不及三百萬
永徽之初亦不過三百八十萬若周則王畿千里已
有三百萬家之田列國不與焉是以唐制受田倍於
周而地亦足以給之其狹鄉雖裁其半猶可以當成
周之制然按一時之戶口而不為後日計則後日守
吾法難矣此周公所以酌其中制以為永久之計也
(孟子謂粟米之征布縷之征力役之征用其一而緩其二唐制乃租庸調三者並征豈非猶循戰國苟簡)
(之法耶李翺云一畆之田歲不下粟一石畆十取粟十石十畆植桑五功功十取一匹帛然則百畆之收)
(粟加其十之八帛加其五之三謂合於古者什一之制豈非傷時重歛以為貞觀之法不可驟復姑從中)
(制抑自有所不滿於太宗故云然耶)
五月丙戌作仁壽宫
解題曰仁壽宫在鳳翔府麟遊縣西本隋宫貞觀更
名九成宫永徽曰萬年宫乾封曰九成宫西三十里
有永安宫
六月辛丑帝幸仁壽宫慶州都督楊文幹反遣秦王世
民討之(以吕祖謙標目修)
解題曰按唐統紀王(本文作太宗後倣此)從内出夜經建成幕
度建成侍衛唯有十人並跪捧太宗足云今日之事
一聽王旨若遣屏除今其時也王叱而止之既而向
府僚說其事衆僚並曰文幹為儲君作逆天下共知
假手宫臣正合天意王曰寡人始奉恩旨何忍即違
卿與之言必無此理府僚又請終拒不聽餘見通鑑
流太子中允王珪天策左衛率韋挺兵曹杜淹於嶲州
(以通鑑修)秋七月癸酉楊文幹伏誅(以新紀修)甲午帝至自仁壽
宫(以新舊紀修)突厥入寇帝將遷都以避之秦王世民諫乃
止(以吕祖謙標目修)
解題曰此唐室安危之機也非太宗力爭則事危矣
事見通鑑
八月突厥頡利突利二可汗至城西秦王世民拒却之
突厥請和(以吕祖謙標目修)冬十月辛未帝獵於南山丙子謁
老子祠癸未祭隋文帝陵十一月庚午幸龍躍宫庚辰
還宫(以通鑑修)十二月太子詹事裴矩權檢校侍中(通鑑)
唐高祖神堯皇帝武德八年(梁梁師都永隆九年)春正
月許突厥吐谷渾互市(以吕祖謙標目修)夏四月甲申帝幸鄠
縣獵于甘谷作太和宫丙戌還宫(以新舊紀修)
解題曰太和宫在京兆府長安縣南五十里太和谷
貞觀十年廢二十一年復置曰翠微宫元和為寺
西突厥請昏許之(以通鑑修)
解題曰唐之許昏於夷狄不惟突厥吐蕃回紇南詔
而已雖如突騎施奚契丹亦結姻矣縱曰取他姓女
號公主然假人以名寧不為國之羞乎此所以不可
不謹始也范祖禹曰自漢以女嫁匈奴而後世習為
故常不以為恥而以為法以為畏之耶則是以天下
之大而畏人至於納女恥也以為謀之耶則是以女
為間而欲奪人之國亦恥也高祖不謀於衆賢而謀
於亡國之臣宜其不知恥也終唐之世人君行之不
以為難其臣亦不以為非則高祖實啓之事見通鑑
復十二軍(吕祖謙標目)六月甲子帝幸太和宫秋七月丙午
還宫(以通鑑修)突厥入寇丁巳秦王世民屯蒲州八月復入
寇請和而退(以通鑑修)冬十一月裴矩罷天策司馬宇文士
及權檢校侍中(以新紀修)十二月㐮邑王神符檢校揚州大
都督始自丹陽徙江北(以通鑑修)
大事記續編卷四十九
