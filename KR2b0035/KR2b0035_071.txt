大事記續編卷七十一明王禕撰
(梁太祖皇帝朱晃開平元年蜀晉王李克用岐王李茂貞淮南楊渥並天祐四年高祖皇帝王建天復七)
(年南楚王馬殷閩南平王高季興丹吳越王錢鏐嶺王劉隐王王審知契耶律安巴堅)
解題曰歐陽修職方考曰唐之盛時雖名天下為十
道而其勢未分既其衰也置軍節度號為方鎮鎮之
大者連州十餘小者猶兼三四故其兵驕則逐帥帥
彊則叛上土地為其世有干戈起而相侵天下之勢
自茲而分自僖昭以來日益割裂梁初天下别為十
南有吳浙荆湖閩漢西有岐蜀北有燕晉而朱氏所
有七十八州以為梁莊宗初起并代取幽滄有州三
十五其後又取梁魏博等十有六州合五十州以滅
梁岐王稱臣又得其州七同光破蜀已而復失惟得
秦鳳階成四州而營平二州陷於契丹其增置之州
一(明宗置寰州)合一百二十三州以為唐石氏入立獻十
有六州于契丹而得蜀金州又增置之州一(高祖置威州)
合一百九州以為晉劉氏之初秦鳳階成復入于蜀
隠帝時增置之州一(解州)合一百六州以為漢郭氏代
漢十州入于劉旻世宗取秦鳳階成瀛莫及淮南十
四州又增置之州五(太宗置濟州世宗置濱雄霸通四州)而廢者三(兖州)
(武州景州)合一百一十八州以為周宋興因之此其大略
也其餘外屬者彊弱相并不常其得失至於周末閩
已先亡而存者七國自江以南二十一州為南唐自
劒以南及山南西道四十六州為蜀自湖南北十州
為楚自浙東西十三州為吳越自嶺南北四十七州
為南漢自太原以北十州為東漢而荆歸峽三州為
南平合中國所有二百六十八州而軍不在焉
春三月梁遣將擊幽州夏四月劉守光擊却之守光因
其父仁恭自稱盧龍留後(以新唐書本紀修)壬戌梁王全忠更
名晃甲子稱皇帝戊辰改元廢唐帝為濟隂王遷之曹
州
解題曰按新史六臣傳唐哀帝遜位遷于梁遣中書
侍郎同中書門下平章事張文蔚為冊禮使禮部尚
書蘇循為副中書侍郎同中書門下平章事楊涉為
押傳國寳使翰林學士中書舍人張策為副御史大
夫薛貽矩為押金寳使尚書左丞趙光逢為副甲子
文蔚等自上源驛乘輅車導以金吾仗衛太常鹵簿
朝梁于金祥殿(五代會要東都大内内殿)王衮冕南面臣文蔚臣
循奉冊升殿進讀已臣涉臣策奉傳國璽臣貽矩臣
光逢奉金寳以次升殿進讀已降率文武百官北面
舞蹈再拜賀嗚呼唐之亡也賢人君子既與之共盡
其餘在者皆庸懦不肖傾險獪猾趨利賣國之徒也
不然安能蒙恥忍辱於梁庭如此哉餘見通鑑
以汴州為開封府曰東都以故東都為西都廢京兆府
為雍州(以吕祖謙標目修)
解題曰吳縝五代史纂誤案職方考梁初改京兆府
曰大安佑國軍曰永平殊無以京兆為雍州之事與
紀不同今按職方考有雍州范質五代通錄亦云廢
京兆府為雍州非誤也
辛未梁以馬殷為楚王(朱熹綱目)梁追尊高祖考妣已來為
帝后(以通鑑修)梁作建昌院掌金榖(以通鑑修)
解題曰葉夢得曰宋之大内梁建昌宫本唐宣武節
度治所晉號大寧宫今新城是也周世宗始展外羅
城
晉岐淮南蜀用唐年號餘皆臣於梁(以通鑑修)岐王茂貞開
府(以通鑑修)五月丁丑朔梁以張文蔚楊涉為門下侍郎御
史大夫薛貽矩為中書侍郎同平章事(以新紀通鑑脩)契丹主
安巴堅遣使聘梁梁報之(以新紀通鑑脩)己卯梁以吳王鏐為
吳越王劉隱為大彭王癸未以權知荆南留後高季興
為節度使(以通鑑修)壬辰梁遣保平節度使康懷貞會魏博
攻晉潞州(以通鑑修)甲午廢樞密院入崇政院知院事敬翔
為使(以吕祖謙標目修)弘農王渥遣兵攻楚六月楚大敗之拔
岳州(以通鑑修)晉王克用遣蕃漢都指揮使周德威等救潞
州(以吕祖謙標目修)甲寅梁平盧節度使韓建為司徒同平章
事(以新紀通鑑修)秋七月甲午梁以劉守光為節度使(以通鑑修)
解題曰於是知梁有子禍矣
八月丁巳梁遣亳州刺史李思安為潞州行營都統(以通)
(鑑修)九月己亥蜀王建稱皇帝(以吕祖謙標目修)冬十一月戊子
劉守文降于梁(以通鑑修)
(梁太祖皇帝開平二年祐唐莊宗皇帝李存勖岐王李茂貞淮南楊隆演並天五年蜀高祖皇帝武成元)
(年平吳越王錢鏐天寳元年南王高季興嶺南劉隱)(楚王馬殷知閩王王審)春正月壬
午蜀主建改元(以通鑑修)
解題曰宋庠紀年通譜武成本周明帝李希烈年號
辛卯晉王克用薨子存勖嗣位二月壬戌誅其振武節
度使李克寧(以吕祖謙標目修)癸亥梁弑濟隂王追諡曰唐哀
皇帝(以吕祖謙標目修)三月壬申朔梁主如澤州壬午以匡國
節度使劉知俊為潞州招討使(以新紀通鑑修)蜀主建殺其養
子太師王宗佶(以通鑑修)夏四月壬子梁主至自澤州(以新紀修)
五月壬申晉王存勖大破康懷貞于夾寨歸命州縣舉
賢才黜貪殘寬租賦撫孤窮伸冤濫禁姦盗練士卒(以吕)
(祖謙標目修)
解題曰此晉王之初政也及志得之後則非復前日
矣事見通鑑(胡寅曰喪不二事故春秋於背喪而即戎者皆深譏之惟其門庭之寇存亡係)
(焉然後從權制而無避此費誓所以得列于典謨命誥之後也若李存勖夾寨之戰君子深有取者盖以)
(梁師距晉陽百餘里可謂危急之勢矣使存勖執哀戚之常情忽國家之大計上黨淪陷則晉陽不存又)
(豈所以為孝是審緩急量輕重出竒制勝以走梁師然後霸基成矣)
晉王存勖承制封拜(以通鑑修)戊寅淮南左右牙指揮使張
顥徐温弑弘農王渥其弟隆演立丁亥温殺顥專軍府
事(以吕祖謙標目修)戊戌梁立唐三廟(以新紀修)楚王殷取朗州永
貞節度使雷彥恭奔淮南殷陷灃州(以吕祖謙標目脩)蜀岐晉
攻梁雍州六月壬寅梁遣劉知俊拒之(以新紀通鑑修)己酉梁
族誅金吾衛上將軍王師範(以新紀通鑑修)丙辰梁劉知俊大
破岐兵于幕谷晉蜀兵還(以通鑑脩)蜀立遂王元膺為太子
(以通鑑修)秋七月壬辰梁封王審知為琅琊王(以十國紀年脩)李儼
承制以楊隆演為淮南節度使東面都統弘農王(以通鑑脩)
九月淮南將周本圍蘇州(以通鑑脩)晉攻梁晉州丁丑梁主
如陜州以救之晉師退(以通鑑修)冬十月華原賊温韜發唐
諸陵(以通鑑修)丁巳梁主至自陜州(以通鑑修)十一月梁定難節
度使李思諫卒其子彛昌自為留後(以通鑑脩)吳越改元(以王)
(厚之金石錄脩)
解題曰按臨安府崇化寺尊勝幢云天寳四年歲次
辛未又明慶寺白傘盖陀羅尼幢云天寳五年太歲
壬申吳越國女弟子建其發願文序曰生忝霸朝則
非唐天寳明矣盖梁以丁卯簒唐吳越猶用天祐年
號次年則自建元矣癸酉歲後復用梁紀元故錢塘
湖龍王廟碑云貞明二年建登聖寺磨崖龍德元年
建
(梁太祖皇帝開平三年南楊隆演並天祐六年)(唐莊宗皇帝岐王李茂貞淮蜀高祖皇帝武成二年吳)
(越王錢鏐天寳二年劉楚王馬殷王南平王高季興南平王隠閩王審知)春正月甲戌
梁遷于西都(以吕祖謙標目修)二月丁酉朔日有食之(通鑑)三
月甲戌梁主如河中(以新紀通鑑脩)
解題曰徐無黨曰以高萬興降劉知俊兵攻鄜延故
也
淮南徐温以其養子知誥治昇州(以通鑑脩)夏四月庚子梁
以王審知為閩王劉隱為南平王(以通鑑脩)辛亥吳越大破
周本走之(以通鑑脩)五月己卯梁主至自河中(以新紀脩)劉守文
以契丹吐谷渾兵攻劉守光見執(以通鑑脩)梁族誅佑國節
度使王重師六月劉知俊執佑國節度使劉捍降于岐
(以吕祖謙標目脩)
解題曰改佑國曰永平由劉捍之執也
庚戌梁遣兵討劉知俊辛亥梁主如陜州乙卯知俊奔
岐(以吕祖謙標目脩)撫州刺史危全諷攻洪州淮南遣周本救
之(以通鑑脩)秋七月甲子梁以劉守光為燕王(以通鑑脩)乙亥梁
主至自陜州(以新紀脩)庚辰周本大敗危全諷于象牙潭擒
之盡取江西(以通鑑脩)
解題曰王顔後唐烈祖開基志注象牙潭去洪州百
餘里
八月晉攻梁晉州弗克(以通鑑脩)冬十一月岐遣中書令劉
知俊攻梁靈州梁攻岐邠寧以救之十二月知俊大敗
之於昇平(以新紀通鑑脩)
觧題曰今坊州宜君縣有昇平鎮即故縣
(梁太祖皇帝開平四年王楊隆演並天祐七年)(唐莊宗皇帝岐王李茂貞吳蜀高祖皇帝武成三年吳)
(越王錢鏐天寳三年劉楚王馬殷王南平王高季興南平王隱閩王審知)春二月岐王
茂貞承制加弘農王隆演吳王(以通鑑脩)三月定難軍亂殺
李彜昌夏四月甲子梁以其族父仁福為節度使(以通鑑脩)
五月癸丑鄴王紹威卒梁以其子周翰為天雄留後(以通)
(鑑脩)秋七月岐晉會邠涇兵攻梁夏州(以通鑑脩)八月梁以劉
守光兼義昌節度使(以通鑑脩)
解題曰通鑑考異曰實錄是歲五月以義昌留後劉
繼威為義昌節度使八月又云以守光兼義昌節度
使不言置繼威於何地或者復為留後不然守光兼
幽滄節度使繼威但為滄州節度使皆不可知今兩
存之
丙寅梁主如陜州辛未以鎮國節度使楊師厚為招討
使救夏州(以新紀脩)
解題曰按舊史唐紀鳳翔李茂貞邠州楊崇本皆遣
使來會兵同討靈夏帝令周德威將兵萬人西渡河
以應之(餘見通鑑職方考陜州唐曰保義梁改鎮國後唐復保義)
吳越築捍海石塘廣杭州城(朱熹綱目)九月甲午梁主至自
陜州(以新紀脩)冬十一月己丑梁以寧國節度使王景仁為
招討使屯魏州襲據趙深冀二州晉遣周德威救趙(以新)
(紀通鑑脩)
解題曰燕不救趙而晉救之則守光存勖所存較然
可知矣事見通鑑(寧國宣州也時屬楊隆演)
十二月蜀改明年元(以通鑑脩)
解題曰宋庠紀年通譜永平本漢明帝晉惠帝魏宣
武李密年號
晉王存勖救趙義武王處直會之(以通鑑脩)
(梁太祖皇帝乾化元年王楊隆演並天祐八年)(唐莊宗皇帝岐王李茂貞吳蜀高祖皇帝永平元年吳)
(越王錢鏐天寳四年帝楚王馬殷王南平王高季興南漢高祖皇劉龔閩王審知)春正月
丙戌朔日有食之(通鑑)丁亥晉王存勖大破王景仁於
柏鄉癸巳梁以楊師厚為北面招討使己亥晉遣兵攻
邢州二月己未存勖攻魏州不克而還(以通鑑脩)二月乙酉
朔梁以羅周翰為節度使(以通鑑脩)丁亥南平王隱卒其弟
巖立(以路振九國志脩)
解題曰僣偽諸國若奉正朔臣事於人則書卒不然
則書薨
蜀伐岐岐攻梁長安尋退(以通鑑脩)夏四月岐攻興元蜀擊
却之(以朱熹綱目脩)五月甲申朔梁改元(以新紀脩)
解題曰通鑑不書闕也
甲辰梁以劉巖為清海節度使(以通鑑脩)蜀主建如利州(以通)
(鑑脩)秋八月甲子燕王守光稱帝改元(以吕祖謙標目脩)
解題曰宋庠紀年通譜應天本朱泚年號
乙亥岐大敗蜀兵於清泥嶺圍安遠軍(以通鑑脩)九月庚子
梁主如魏州(以新紀脩)蜀大破岐兵於安遠軍(以通鑑脩)戊申燕
攻易定十二月甲子晉攻燕以救易定(以通鑑脩)劉巖取楚
容高二州(以吕祖謙標目脩)
(梁太祖皇帝乾化二年年唐莊宗皇帝岐王李茂貞吳王楊隆演並天祐九蜀高祖皇帝永平二年)
(吳越王錢鏐天寳五年皇楚王馬殷王南平王高季興南漢高祖帝閩王審知)春二月甲
子梁主如魏州以救鎮定(以通鑑脩)夏四月梁主至東都(以新)
(紀通鑑脩)五月梁主如西都(以新紀脩)晉敗燕兵于龍頭岡(以通鑑脩)
六月戊寅梁郢王友珪弑其父晃歸罪於養子博王友
文而殺之自即帝位(以新紀通鑑脩)
解題曰歐陽修曰梁之惡極矣自其起盗賊至于亡
唐其遺毒流於天下豪傑四面並起孰不欲揕刃於
胷然卒不能少挫其鋒以得志梁之無敵於天下可
謂虎狼之強矣及其敗也困於一二女子之娛至於
洞胷流腸刲若羊豕禍生父子之間乃知女色之能
敗人矣事見通鑑
丙申梁匡國軍亂殺節度使韓建(以通鑑列傳脩)
解題曰按自開平二年以同州匡國軍為忠武許州
忠武軍為匡國通鑑綱目是年以許州為忠武當别
有所據
梁宣義節度使楊師厚屯魏州秋七月逼羅周翰而代
之徙周翰為宣義節度使(以通鑑脩)
解題曰羅弘信以唐文德元年為魏博節度使傳三
世二十四年至周翰而為楊師厚所逐(滑州故曰義成以避梁諱)
(改宣義唐復故)
甲子梁以均王友貞為東都留守(以通鑑脩)丙寅梁廢建昌
宫使置國計使(以通鑑脩)
解題曰按舊史本紀應諸道茶鹽酒麯商稅悉還州
郡
八月戊戌梁攻護國節度使冀王友謙友謙降晉(以通鑑脩)
九月庚午梁以敬翔為中書侍郎同平章事壬申戸部
尚書李振充崇政院使(以新紀脩)冬十月晉王存勖救朱友
謙梁兵退(以通鑑脩)十一月梁楊師厚破趙兵(以通鑑脩)
(梁均王朱瑱乾化三年王楊隆演並天祐十年)(唐莊宗皇帝岐王李茂貞吳蜀高祖皇帝永平三年楚)
(王馬殷漢南平王高季興王吳越王錢鏐南高祖皇帝閩王審知)春正月丁巳晉
拔燕順州(以通鑑脩)甲子梁改元鳳歷(以新紀脩)二月戊子梁均
王友貞舉兵討亂庚寅友珪伏誅友貞即皇帝位於東
都更名鍠復稱乾化三年追廢友珪為庶人(以吕祖謙標目脩)
解題曰舊史帝遇弑之際馮延諤親犯御幄而友珪
復死於延諤之手天之報應可知事見通鑑
三月冀王友謙復歸梁(以通鑑脩)夏五月梁楊師厚攻趙以
救燕晉分兵拒之(以通鑑脩)六月丙子蜀以道士杜光庭為
諫議大夫議政事(以通鑑脩)秋七月己酉蜀殺其太子元膺
(以通鑑脩)梁封高季昌渤海王劉巖南海王(以通鑑新史世家脩)
解題曰按世家末帝即位悉以隱官爵授巖襲封南
海王通鑑不載今因封高季興并書之
冬十月甲子蜀立子衍為太子(吕祖謙標目)燕盧龍巡屬皆
入于晉請救于契丹弗許燕王守光請降于晉十一月
晉王存勖詣幽州不克成進攻克幽州執守光父子(以通)
(鑑脩)梁遣王景仁為淮南招討使侵廬夀十二月吳鎮海
節度使徐温大敗之於霍邱(以通鑑脩)晉以周德威為盧龍
節度使(以通鑑脩)
(梁均王乾化四年年唐莊宗皇帝岐王李茂貞吳王楊隆演並天祐十一蜀高祖皇帝永平四年楚王)
(馬殷南南平王高季興閩吳越王錢鏐漢高祖皇帝王王審知)春正月晉王存勖
殺劉守光用其父仁恭于雁門(以新紀脩)晉王存勖開府置
行臺(以通鑑脩)秋七月晉趙攻邢州梁楊師厚拒却之(以通鑑脩)
解題曰按唐新舊史紀傳梁傳范質通錄唐天祐三
年李克用(本文作武皇)遣周德威李嗣昭以嗣昭為留後
四年五月太祖命康懷英率兵十萬圍潞州懷英築
壘環城浚鑿池塹飛走路絶克用遣德威將兵赴援
首鋒挑戰日有俘獲懷英不敢戰太祖乃以李思安
代之思安引軍將營於潞州德威以五千騎搏之梁
軍大敗思安退保堅壁别築外壘謂之夾寨梁發山
東之民供饋運德威日以輕騎掩之思安乃自東南
山口築夾道連接夾寨以通饋運六年正月克用卒
子存勖立太祖遣人招降嗣昭嗣昭斬其使者德威
尚在亂柳(唐潞州銅鞮縣今為威勝軍)思安屢為所敗閉壁不出
三月梁祖自將兵至澤州以劉知俊為招討使代思
安存勖(本文作帝)新立殺其叔父克寧國中未靖而晉之
重兵悉屬德威于外晉人皆恐存勖使人以喪及克
寧之難告且召其軍德威聞命即日還太原留其兵
城外徒步而入伏哭幾絶羣情釋然汴人以為潞州
必取遂停斥候梁祖亦歸洛陽存勖謂諸將曰晉之
所以能敵梁而彼所憚者先王也今聞吾王之喪謂
我新立未能出兵其意必怠若簡練兵甲倍道兼行
出其不意以擊之非徒解圍亦足以定霸乃與德威
等疾馳六日至北黃碾距潞四十五里五月朔天大
昏霧伏兵三垂崗下(在潞城縣西南三十七里)詰旦復昏霧直趨
夾城時李嗣源總帳下親軍攻東北隅李存璋王霸
率丁夫燒寨斸夾城為二道周德威李存審各分道
進攻軍士鼔譟三道齊進嗣源率先掩擊梁軍大恐
投戈委甲俘馘萬級獲其副招討符道昭及大將三
百人芻粟百萬懷英以百騎遁歸克用臨終謂存勖
曰梁軍圍潞而德威與嗣昭有隙以吾命諭之若不
解重圍殁有遺恨存勖遣達於德威德威感泣竟破
強敵與嗣昭歡愛如初澤州將䧟河南尹張宗奭召
龍虎統軍牛存節謀之存節帥本軍及右神武羽林
等軍往應接上黨回至天井關即引衆前救澤州比
至州人已焚外城將降晉聞存節至乃稍定存節入
城助澤人守晉人穴地道以攻之存節選勇士數十
亦穴地以應之隧中敵不得入晉人解去存勖(本文作晉)
(王後倣此)班師於晉陽告廟飲至賞勞有差下令國中禁
盜賊恤孤寡徵隠逸止貪暴設隄防寬獄訟期月之
間其俗丕變六月鳳翔李茂貞邠州楊崇本合王建
之師五萬攻長安遣使會兵存勖遣張承業帥師赴
之九月三鎮復大舉存勖遣嗣昭德威攻青州以應
之丁丑梁帝如陜州(本文無梁帝字後同)十月己丑赴晉州晉
軍去帝至東都七年三月楊師厚為潞州招討使六
月同州節度使劉知俊叛梁附于岐辛亥帝發西都
幸蒲坂七月邠岐及知俊告大舉以伐靈夏八月存
勖自將至隂地關遣德威攻晉州乙亥帝至西都師
厚領兵赴援德威收軍而退趙王王鎔祖母喪諸鎮
皆弔梁使者見晉使在館還言趙王有二志是時魏
博羅紹威卒梁因欲盡取河北八月帝如陜楊師厚
為招討使以伐岐九月至自陜十月攻上黨遣杜廷
隠監魏將夏諲以兵三千襲深冀二州鎮人懼乞師
于晉義武王處直亦遣人至晉願絶梁以自效諸將
皆疑鎔詐未可出師存勖不聽遣德威先屯晉州十
二月丁巳朔梁命王景仁為北面招討使韓勍為副
李思安為前鋒將魏滑汴宋兵七萬人攻趙丁丑景
仁營于栢鄉趙人告急存勖自將兵出贊皇(今慶源府縣)
處直以五千從會德威于石橋(贊皇縣東南槐水西澤側石如牛跡相兼)
(於其處作石橋又慶源府城南八里洨河上大石橋非此處也)進距柏鄉五里營于
野河北(在栢鄉西北五里北劉鎮東流經真定府欒城縣)晉兵少而景仁所
將神威龍驤拱宸等軍皆梁精兵人馬鎧甲飾以組
綉金銀其光耀日晉人望之色動德威勉其衆曰此
汴宋傭販兒飾其外耳其中不足懼也其一甲直數
十千適足為吾資當勉之退而告晉王曰梁兵甚銳
未可與爭宜少退以待之王曰吾提孤軍出千里其
利速戰今不乘勢急擊之使敵知吾之衆寡則吾無
所施矣德威曰不然趙人能城守而不能野戰吾之
取勝利在騎兵平川廣野騎之所長今軍於河上迫
賊營門非用長之地也王不悦退卧帳中諸將無敢
入見德威謂張承業曰王怒老兵不速戰者非怯也
且吾兵少而臨賊營門所恃者一水隔耳使梁得舟
栰渡河吾無類矣不如退軍鄗邑(即高邑今慶源府縣在州西南四十)
(三里)誘敵出營擾而勞之可以策勝也承業入言曰德
威老將知兵願無忽其言王遽起曰吾方思之已而
德威獲梁游兵問景仁何為曰治舟數百將以為浮
梁德威引與俱見王笑曰果如公所料乃退軍鄗邑
八年正月丁亥德威晨遣三百騎叩梁營挑戰自以
勁兵三千繼之景仁怒悉其軍與德威戰至于鄗南
梁軍為方陣分其兵為二汴宋軍居左魏滑軍居右
王策馬登高望曰平原淺草可前可却真吾之勝地
使告德威曰吾當為公先公可繼進德威曰梁軍輕
出而遠來與吾轉戰其來必不暇齎粮縱其能齎亦
不暇食不及日午人馬俱饑因其將退而擊之勝諸
將亦以為然德威擊其左史建瑭擊其右至未申時
梁軍東偏塵起德威鼔譟而進麾其西偏曰魏滑軍
走矣又麾其東偏曰梁軍走矣梁陣動不可復整乃
皆走遂大敗自鄗追至栢鄉横屍數十里景仁韓勍
李思安等以數十騎夜遁是役也斬首二萬級獲馬
三千匹鎧甲兵仗七萬擒將二百八十五人自梁與
晉爭凡數十戰其大敗未嘗如此梁人棄深趙二州
而遁癸巳梁以楊師厚為北面招討使己亥晉王(本文)
(無王字)遣建瑭德威徇地邢魏王至洺州張承業李存
璋以步兵攻邢州德威建瑭將三千騎長驅至澶魏
王與嗣源率親軍繼進二月戊午德威進至臨河(魏州)
(縣本漢黎陽縣地)己未魏羅周翰出兵塞石灰窑口(按唐史地理志)
(魏州貴鄉縣西渠徙永濟渠自石灰窠引流注魏橋石灰窠即石灰窑也)德威以騎掩擊
周翰閉壁自守王攻之城幾陷乙丑德威自臨清(貝州)
(縣東北至州六十里)徇地貝郡(貝州今為恩州至魏州二百七十五里)攻博州(至貝)
(州百八十里)下東武朝城(李吉甫元和郡縣志魏州朝城縣本漢東武陽郡後為縣唐改)
(朝城至州一百里)澶州刺史張可臻棄城遁遂擊黎陽(衛州縣至)
(州一百二十里)臨河淇門(衛州汲縣淇門鎮)庚午梁帝聞晉將攻河
陽率親軍屯白馬陂(水經沁水東過周縣北注白馬溝水注之水首受白馬湖一名)
(朱管陂)燕劉守光聞晉攻梁深入乃大治兵聲言助晉
晉王乃令嗣昭掠相衛而還乙未至晉陽六月梁遣
楊師厚將兵三萬屯邢州七月王會趙王于承天軍
八月守光稱帝九月庚子梁帝自洺渡河至相州聞
晉軍未出乃止十一月燕侵易定王處直來告難十
二月遣德威將三萬人會鎮定之兵以攻燕入祁溝
關(元和郡縣志涿州范陽縣涿水源出西南岐溝東大坎下武經總要東北至涿州四十里西北至易)
(州六十里)守光求救於梁九年二月梁帝大舉河南之衆
以援守光遣李周彜攻棗強(冀州縣去州五十五里)賀德倫攻
蓨縣(冀州縣去州百五十里)三月帝自督軍攻棗強甲申屠之
時晉精兵皆北攻燕獨符存審史建瑭以三千騎屯
趙州相與謀曰梁軍若下蓨城必西攻深冀吾王方
北伐以南鄙之事付我輩豈可坐觀其弊乃以八百
騎趨下博橋建瑭分其麾下五百騎為五隊一之衡
水(今冀州縣)一之南宫(今冀州縣)一之信都(今冀州所治縣)一之阜城
(冀州縣宋改隸永靜軍)而自將其一約各取梁芻牧者十人會
下博至暮擒梁兵數十皆殺之各留其一人縱使去
告之曰晉王大軍且大至明日建瑭率百騎為梁旗
雜其芻牧者暮叩梁營殺其守門卒縱火大呼斬擊
數十百人而梁芻牧者所出各遇晉兵有所亡失其
縱而不殺者歸而皆言晉軍且至梁帝夜拔營去蓨
縣人追擊之梁軍棄其輜重鎧甲不可勝計帝方病
由是增劇丁亥疾驅而還四月己巳至東京戊寅如
西都五月己卯朔周德威大破燕軍自涿州進兵于
幽州六月戊寅梁帝為其子友珪所殺以楊師厚為
魏博節度使未幾鎮人晉人侵魏北鄙師厚率軍至
唐店斬首五千級八月朱友謙以河中叛梁附于晉
梁遣韓勍康懷英擊友謙十月癸未晉王出澤潞以
救之遇懷英于解縣(今解州縣)大敗之追至白逕嶺(在虞鄉縣)
(東五十里)懷英又敗十年一月朱友珪為其將袁象先所
殺均王友貞即位友謙復臣於梁而亦不絶晉晉軍
盡下燕諸縣劉守光被圍經年累戰常敗晉王如幽
州十一月攻破之十一年正月壬子至晉陽是月趙
王王鎔北平王王處直奉冊推晉王為尚書令始建
行臺七月晉王東下會鎮人進軍邢洺戰于張公橋
晉軍大敗八月還晉陽此莊宗未取魏博之前與梁
相攻本末也
八月梁武寧節度使蔣殷叛附于吳九月命天平節度
使牛存節等討之(以新紀脩)冬十一月南詔寇蜀十二月蜀
大敗之(以通鑑脩)岐靜難節度使楊崇本為其子彦魯所弑
彦魯自稱留後(以通鑑脩)
(梁均王貞明元年年唐莊宗皇帝岐王李茂貞吳王楊隆演並天祐十二蜀高祖皇帝永平五年楚王)
(馬殷南南平王高季興閩吳越王錢鏐漢高祖皇帝王王審知)春二月梁蔣殷自
焚死(以新紀通鑑脩)三月梁天雄節度使楊師厚卒以平盧節
度使賀德倫代之分相澶衛三州為昭德軍以宣徽使
張筠為節度使遣鎮南節度使劉鄩將兵脅之軍亂夏
四月劫德倫以附晉(以吕祖謙標目脩)岐楊崇本之養子李保
衡殺楊彦魯自稱留後降于梁(以吕祖謙標目脩)吳徐温以其
子知訓為淮南行軍副使(以通鑑脩)六月晉王存勖兼領天
雄節度使以孔目吏孔謙為支度務使襲取梁德州
解題曰自是晉以魏州為根本矣
秋七月梁劉鄩襲晉晉陽不至還守莘縣(以通鑑脩)八月晉
圍梁貝州蜀攻岐(以通鑑脩)庚戌吳徐温守潤州以知訓秉
政(以通鑑脩)冬十月辛亥梁康王友敬作亂伏誅(以新紀脩)十一
月乙丑梁改元(新紀)
解題曰宋庠紀年通譜即位三年始改元夫踰年之
規天下之達禮况繼故誅亂自當新正朔以隆王祚
而三年無改可謂失其旨
蜀取岐階成秦鳳四州劉知俊奔蜀(以吕祖謙標目脩)
解題曰按新史列傳茂貞拜武定軍節度使徙山南
西道節度使初取興元邠寧鄜坊皆附之有地二十
州(徐無黨曰岐隴涇原渭武秦成階鳳邠寧慶衍鄜坊丹延梁洋也)其被梁圍也興
元入于蜀開平已後邠寧鄜坊入于梁秦鳳階成入
于蜀當梁末年所有七州而已
十二月岐義勝節度使温韜降于梁(以新紀通鑑脩)
解題曰按職方考李茂貞建耀州置義勝軍梁改為
崇州曰靜勝後唐復耀州曰順義
丁未蜀改明年元(以通鑑脩)
解題曰宋庠紀年通譜通正盖取四時和為通正之
義
梁主鍠更名瑱(以舊五代史脩)
(梁均王貞明二年年唐莊宗皇帝岐王李茂貞吳王楊隆演並天祐十三蜀高祖皇帝通正元年楚王)
(馬殷閩南平王高季興丹吳越王錢鏐律南漢高祖皇帝王王審知契高祖皇帝耶安巴堅神冊)
(元年)春二月梁劉鄩襲晉魏州大敗于故元城(以新紀通鑑脩)
解題曰漢元城縣屬魏郡今大名元城縣有故城
梁匡國節度使王檀襲晉晉陽不克(以吕祖謙標目脩)三月晉
取梁衛磁二州夏四月取洺州(以通鑑脩)秋八月蜀伐岐(以通)
(鑑脩)晉取梁相邢二州(朱熹綱目)契丹陷晉蔚州(以通鑑脩)
解題曰通鑑考異曰開元中振武軍在朔州西北單
于都護府城内隸朔方節度使乾元元年置振武節
度使領鎮北大都護麟勝二州後唐振武節度帶安
北都護麟勝二州等使以後皆帶朔州刺史據此虜
振武節度使李嗣本乃治蔚州不知遷徙年月
九月晉王存勖還晉陽(以通鑑脩)晉取梁滄貝二州晉王存
勖如魏州(以吕祖謙標目脩)冬十一月吳伐梁以應晉(以通鑑脩)十
二月戊申蜀改明年元國號漢(以吕祖謙標目脩)
解題曰宋庠紀年通譜天漢本漢武帝年號
是歲契丹稱帝改元(以通鑑脩)
(梁均王貞明三年年唐莊宗皇帝岐王李茂貞吳王楊隆演並天祐十四蜀高祖皇帝天漢元年南漢)
(高祖皇帝乾亨元年錢楚王馬殷王南平王高季興吳越王鏐閩王審知)春二月晉新
州將盧文進殺防禦使李存矩奔契丹
解題曰按輿地廣記新州唐末置唐明宗實錄莊宗
未即位文進王郁繼入胡皆驅率幽薊數州士女為
虜南藩教其織絍工作中國所為虜中悉備契丹所
以強盛侵凌中國者以得文進郁之故也同光之世
為患尤深文進在平州安帳率奚勁騎倏來忽往幽
薊荆榛滿目寂無人烟餘見通鑑
三月陷新州晉遣周德威攻之敗走契丹圍幽州夏四
月晉遣安國節度使李嗣源救之(以朱熹綱目脩)
解題曰通鑑考異五代會要舊史地理志樂史寰宇
記皆云梁建保義軍唐同光元年改為安國軍而唐
莊宗明宗實錄列傳舊史存審傳皆云天祐十三年
授安國軍節度使恐才屬晉即改軍額不待同光也
會要等書誤爾
五月吳徐温徙昇州以徐誥為潤州團練使(以通鑑脩)秋八
月癸巳南海王巖稱越帝改元(以吕祖謙標目脩)庚子晉李嗣
源大敗契丹幽州圍解(以吕祖謙標目脩)冬十月晉王存勖還
晉陽十一月如魏州(以通鑑脩)十二月辛亥蜀殺都招討使
劉知俊(以朱熹綱目脩)癸丑蜀改明年元(以通鑑脩)丁卯梁以龍虎
統軍賀環為北面招討使(以新紀脩)晉王存勖渡河取梁楊
劉(以吕祖謙標目脩)
解題曰竇苹曰楊劉唐時大河渡口也今在東阿東
北古堤上
己巳梁主如洛陽郊(以新紀脩)
(梁均王貞明四年年唐莊宗皇帝岐王李茂貞吳王楊隆演並天祐十五蜀王衍光天元年南漢高祖皇帝)
(乾亨二年越楚王馬殷閩南平王高季興吳王錢鏐王王審知)春正月乙亥朔蜀
復國號蜀(以吕祖謙標目脩)梁不克郊己卯梁主至自西都(以新)
(紀脩)夏五月蜀以宣徽使宋光嗣為樞密使自是宦者始
用事六月壬寅蜀主建薨癸卯子衍即帝位改元(以吕祖謙)
(標目脩)
解題曰按孫光憲北夢𤨏言蜀先主以雅王肖己將
立之為張妃所訴且止徐妃外結宰相希立己子衍
既立終非先主素心一旦自夾城過聞諸子諠譟鬭
雞築毬大怒于時太子在焉吁嗟曰我今日騎虎不
得下此豚犬輩將來如何自此常有廢立之意唐扆
為東宫使與徐妃張格隂謀進雞燒餅而殂(本文作崩)疾
困大臣魏弘夫等請誅扆允之乃曰徐氏昆弟勿與
兵權許存者如不能控御即殺之侯宗徹趙宗勉莫
遣戍邊長吁而瞑
吳靜淮節度使朱瑾殺徐知訓而自殺(以通鑑脩)甲子晉王
存勖大敗梁兵於河上(以通鑑脩)秋七月戊戌吳以徐誥為
淮南節度使秉政(以通鑑脩)八月己酉梁泰寧節度使張萬
進叛附于晉(以通鑑脩)冬十一月越改號漢(吕祖謙標目)吳取楚
虔州(以通鑑脩)十二月辛酉蜀改明年元(以通鑑脩)
解題曰宋庠紀年通譜乾德本輔公祏年號
壬戌梁賀環與晉王存勖戰于胡柳周德威死之存勖
復敗環等甲子取濮陽(以通鑑脩)
解題曰按後唐實錄胡柳之戰兩軍俱撓李嗣源日
夕不知所向泣曰吾兵安歸萬一參差家國何寄濟
河欲保安陽俄聞莊宗大軍復集從珂衛莊宗奪晚
陣既旋旆濮陽莊宗以嗣源北渡不悦曰公謂吾死
耶渡河安往嗣源待罪曰晡暝渡河冀全餘衆莊宗
以其子立功賜大鍾酒以罰之自是寵待元行欽於
嗣源稍薄頼從珂先登陷陣小足解愠餘見通鑑(通鑑)
(考異胡柳在濮州濮陽縣東)
(梁均王貞明五年隆唐莊宗皇帝岐王李茂貞並天祐十六年吳王楊演武義元年蜀帝王衍乾德元)
(年平南漢高祖皇帝乾亨三年南王高季興吳越王錢鏐)(楚王馬殷知閩王王審)春正月
晉築德勝南北城於河上(以吕祖謙標目脩)
解題曰王容曰此後晉天福三年徙澶州跨德勝津
則德勝渡屬今之開德府也
晉王存勖兼盧龍節度使以知嵐州孟知祥為河東魏
博中門使教練使郭崇韜為副使(以吕祖謙標目脩)夏四月戊
戌朔吳王隆演即吳國王位改元以徐温為大丞相都
督中外軍事徐誥為左僕射參政事(以通鑑新史列傳脩)吳越擊
吳破之狼山(以朱熹綱目脩)梁賀瓌攻晉德勝南城弗克(以通鑑脩)
秋七月吳越攻吳常州大敗而還(以通鑑脩)晉王存勖還晉
陽以巡官馮道為掌書記(以通鑑脩)八月乙未朔梁賀瓌卒
以開封尹王瓉為北面招討使(以通鑑新紀脩)冬十月晉王存
勖如魏州(以通鑑脩)梁兖州安撫制置使劉鄩克兖州族誅
張萬進(以新紀通鑑脩)十二月晉敗梁兵復取濮陽(以唐實錄脩)
解題曰通鑑考異曰莊宗實錄去年十二月已拔濮
陽至此又云攻下濮陽舊史梁紀去年十二月晉人
攻濮陽陷之今年十二月又云晉人陷濮陽唐紀去
冬拔濮陽今年四月追襲賀瓌至濮陽無下濮陽事
非實錄梁紀重複則是去冬唐雖得濮陽棄不守今
冬復拔之也
時契丹陷唐營州(以秦再思洛中紀異脩)
解題曰按秦再思洛中紀異盧文進投契丹說按巴
堅徵諸路甲馬寇幽州設圍攻之莊宗召募救之契
丹退以趙思温為營州團練使北面沿邊巡檢都指
揮使未期契丹圍營州踰年朝廷未暇救粮草俱盡
兵刃亦無思温欲自殺左右諫止安巴堅誓不殺乃
南拜遥辭而倒戈餘見天成三年陷平州解題
(梁均王貞明六年隆唐莊宗皇帝岐王李茂貞並天祐十七年吳王楊演武義二年蜀帝王衍乾德二)
(年平南漢高祖皇帝乾亨四年南王高季興吳越王錢鏐)(楚王馬殷知閩王王審)夏四月
梁冀王友謙襲逐忠武節度使程全暉附于晉(以新紀脩)五
月己丑吳王隆演薨六月其弟溥立(以吕祖謙標目脩)
解題曰按路振九國志隆演(本文作渭)嗣位政在徐氏恭
已而已李球馬謙朱瑾等皆欲挾王以除執政隆演
終無異辭餘見通鑑
梁以泰寧節度使劉鄩為招討使攻同州秋七月晉遣
兵救之(以通鑑脩)八月蜀主衍北巡(以通鑑脩)九月梁劉鄩敗還
(以通鑑脩)冬十一月戊子朔蜀伐岐尋退(以通鑑脩)十二月梁以
天平節度使霍彦威為北面招討使(以新舊紀脩)
解題曰按通鑑貞明五年八月賀瓌卒以開封尹王
瓉為北面招討使十二月召瓉還天平節度使戴思
遠代為招討使新紀八月瓉為招討使十二月天平
節度使霍彦威為招討使又二年始以天平節度使
戴思遠為招討使又列傳云瓉與晉相持經年大小
百餘戰若瓉以八月為招討使十二月還則不得為
經年又云瓉無功末帝遣戴思遠代瓉則不得為霍
彦威此通鑑所以削去彦威一節也然舊史本紀龍
德元年五月丁亥詔行營將士賞賚宜令招討使霍
彦威副招討使王彦章曉示諸軍舊傳云彦威移鎮
鄆州兼北面行營招討總大軍於河上新傳亦云彦
威為招討使與晉軍相持河上則盡没其實不可也
但月日不可考今載之於龍德元年以前
(梁均王龍德元年楊唐莊宗皇帝岐王李茂貞並天祐十八年吳睿帝溥順義元年蜀帝王衍乾德三)
(年平南漢高祖皇帝乾亨五年南王高季興吳越王錢鏐)(楚王馬殷知閩王王審)春正月
甲午蜀主衍還成都(以通鑑脩)魏州人獻唐受命寳于晉(以新)
(紀脩)蜀吳勸晉王存勖稱帝張承業諫之(以吕祖謙標目脩)二月
吳改元(以新紀通鑑脩)趙將張文禮殺其主王鎔滅其族自為
留後(以吕祖謙標目脩)
解題曰王廷湊以長慶元年為留後傳五世一百年
三月梁陳州刺史惠王友能反(以新紀脩)夏五月丙戌朔梁
改元(以新紀脩)梁殺劉鄩(以吕祖謙標目脩)六月乙卯朔日有食之
(通鑑)秋七月赦梁惠王友能降封房陵侯(以新紀脩)梁以天
平節度使戴思遠為北面招討使(以新紀傳脩)八月晉討張
文禮文禮死其子處瑾拒守(以吕祖謙標目脩)冬十月晉王存
勖敗戴思遠于戚城(以新紀通鑑脩)王處直為其養子王都所
囚都自稱義武留後處直尋以憂死(以吕祖謙標目脩)十一月
晉王存勖討鎮州(以朱熹綱目脩)十二月辛未契丹攻幽州陷
涿州進寇定州晉王存勖救之(以通鑑脩)
(梁均王龍德二年順唐莊宗皇帝岐王李茂貞並天祐十九年吳睿帝義二年蜀帝王衍乾德四年)
(南漢高祖皇帝乾亨六年王楚王馬殷丹南平王高季興吳越王錢鏐閩王審知契天贊元年)
春正月戊戌晉王存勖大破契丹於望都走之(以通鑑脩)
解題曰望都中山府縣在東北六十里
梁戴思遠襲德勝北城二月晉王存勖救之思遠還(以通)
(鑑脩)秋八月梁取晉衛州又克淇門共城新鄉(以新紀脩)
解題曰衛州共城縣去州五十五里新鄉縣去州四
十八里
冬十月丁未晉克鎮州殺張處瑾晉王存勖兼領成德
節度使(以吕祖謙標目脩)十一月戊寅晉特進張承業卒(以通鑑脩)
是歲契丹改元天贊(通鑑)高麗統軍王建自稱王(以吕祖謙)
(標目脩)
大事記續編卷七十一
