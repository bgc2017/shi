大事記續編卷三十三明王禕撰
晉安皇帝隆安元年(燕惠閔皇帝永康二年文西秦乞伏乾歸太初十年秦桓皇帝)
(皇初四年皇始二年)(凉王吕光龍飛二年元魏大祖道武皇帝南凉秃髮烏孤太初年北凉叚業神)
(壐元年)春正月己亥朔帝加元服改元會稽王道子歸政
(以夲紀修)領軍將軍王國寶為左僕射(以紀傳修)魏師潰於鄴燕
都督中外軍事范陽王德大破之(以載紀修)癸亥魏王珪降
信都(以吕祖謙標目修)秃髮烏孤稱西平王改元攻凉金城克
之(以吕祖謙標目修)
觧題曰宋庠紀年通譜太初夲漢武帝苻登乞伏乾
歸年號
二月魏王珪欲還永和於燕燕主寶不許邀之於滹沱
河大敗魏復圍中山三月清河王會引兵至薊燕衛大
將軍趙王麟作亂出奔壬子燕主寶奔會軍開封公詳
守中山(以吕祖謙標目修)甲寅尊皇太后為太皇太后立妃王
氏為皇后(以紀傳修)魏追燕主寶及之夏謙澤清河王會敗
之夏四月甲戌寶至龍城會反敗奔中山開封公詳殺
之(以通鑑修)
觧題曰水經注幽州潞縣鮑丘水東南入夏謙澤地
理志寳遷和龍自幽州至於廬溥鎮以南地入於魏
事見通鑑
王恭及豫州刺史庾楷反
觧題曰按列傳恭抗表曰後將軍國寶得以姻戚頻
登顯列不能感恩效力而專寵肆威將危社稷先帝
登遐夜乃犯閣欲矯遺詔頼皇太后聪明相王神武
故逆謀不果又割東宫見兵以為己府䜛疾二昆甚
於讎敵與其從弟緒同黨凶狡共相扇動此不忠不
義之明白也以臣忠誠必亡身殉國是以譛臣非一
頼先帝明鑑浸潤不行昔趙鞅興甲誅君側之惡臣
雖駑劣敢忘斯義表至内外戒嚴餘見通鑑胡安國
曰春秋書晉趙鞅歸于晉先儒或謂言歸者以地正
國也其說誤矣鞅取晉陽之甲以逐君側之惡人以
地正國而可是人主可得而脅人臣擅興無罪以兵
諫者真愛其君也使後世賊臣稱兵向闕以誅君側
為名而實欲脅君取國者則此說啓之也觀王恭始
為亂階而桓玄遂以篡晉安國之論可謂得春秋之
旨矣
甲申會稽王道子殺王國寶將軍王緒以悅之乃罷兵
殷仲堪復抗表舉兵至巴陵而還(以吕祖謙標目修)會稽世子
元顯為征虜將軍(以吕祖謙標目修)盧水胡沮渠蒙遜拔凉臨
松郡(以通鑑修)
觧題曰王容曰盧水胡有在杏城者杏城盧水胡郝
奴是也有在馮翊北地者馮翊北地胡是也此云張
掖盧水胡則胡之在張掖者也事見通鑑
五月燕開封公詳稱帝改元建始燕主寶奔黃龍(以吕祖謙)
(標目修)
觧題曰宋庠紀年通譜改元建始夲漢成帝司馬倫
年號事見通鑑
沮渠男成推凉建康太守叚業為凉州牧改元沮渠
蒙遜歸之(以吕祖謙標目修)秋七月燕趙王麟襲殺慕容詳稱
帝(以吕祖謙標目修)九月秦太后蛇氏卒既葬秦主興以素服
臨朝(以通鑑修)秦主興取弘農至陜城遣將寇洛陽(以通鑑目錄修)
冬十月甲戌魏王珪與慕容麟戰於義臺大破之麟奔
鄴甲申魏克中山(以吕祖謙標目修)
觧題曰義臺在中山府新樂縣西南十三里按後魏
書列傳自太祖平中山多置軍府以相威攝凡有八
軍軍各配兵五千食禄主師軍各四十六人自中原
稍定八軍之兵漸割南戍餘見通鑑
晉安皇帝隆安二年(燕昭武皇帝慕容盛建平元年乞秦文桓皇帝皇初五年西秦)
(伏乾歸太初十一年道武皇帝天興元年)(凉王吕光龍飛三年二魏太祖南凉禿髮烏孤太初年北)
(凉叚業神壐二年德南燕獻武皇帝慕容偹元年)春正月燕范陽王德徙滑臺
魏取鄴德稱燕王改元(以吕祖謙標目修)
觧題曰滑臺今滑州夲衛之漕邑州城即滑臺城水
經注即鄭廪延邑下有延津孔悝載伯姬于平陽行
于延津是也(在靈河縣)廪延南故城即衛之平陽亭也(在韋)
(城縣)事見通鑑
慕容麟謀反燕王德殺之(以通鑑修)魏王珪置行臺於鄴中
山辛酉北還徙山東六州民夷十餘萬口以實代(以通鑑目)
(錄修)二月乙亥燕主寶引軍南壬午衛兵叚速骨作亂衆
潰而還(以吕祖謙標目修)驃騎司馬王愉都督江州豫州之四
郡軍事江州刺史(以吕祖謙標目修)三月叚速骨䧟龍城燕主
寳奔黎陽庚子尚書蘭汗殺速骨夏四月寶還汗弑之
自稱昌黎王改元青龍(以吕祖謙標目修)
觧題曰事見通鑑宋庠紀年通譜青龍夲魏明帝石
鍳年號
北凉取凉西郡晉昌敦煌(以通鑑修)秋七月燕長樂王盛攻
蘭汗斬之改元攝行統制(以吕祖謙標目修)
觧題曰事見通鑑宋庠紀年通譜建平夲漢哀帝石
勒慕容瑶年號
魏都平城始營宫室廟社(以呂祖謙標目修)庾楷說王恭殷仲
堪廣州刺史桓玄南蠻校尉楊佺期舉兵反八月䧟江
州王愉走(以吕祖謙標目修)魏王珪命正封畿標道里平權衡
審度量黜陟守宰(以通鑑修)九月辛夘加會稽王道子黃鉞
會稽世子元顯為征討都督討桓玄等(以夲紀修)乙巳桓玄
大破王師於白石王恭司馬劉牢之襲恭恭伏誅牢之
都督兖青等六州揚州晉陵軍事玄等至石頭而還以
玄為江州刺史楊佺期為雍州刺史殷仲堪為廣州刺
史(以通鑑修)
觧題曰白石即白石壘
冬十月丙子燕長樂王盛即帝位(以吕祖謙標目修)壬午桓玄
殷仲堪楊佺期盟于尋陽俱不受命詔復以仲堪為荆
州刺史乃還玄屯夏口(以夲紀通鑑脩)十一月辛亥魏王珪命
立官制恊音律制禮儀定律令考天象(以通鑑目錄修)十二月
魏王珪即帝位改元(以吕祖謙標目修)魏徙六州守宰豪傑二
千家于代(以通鑑修)妖人孫泰伏誅其兄子恩逃入海(以通鑑修)
西平王烏孤稱武威王(以通鑑修)
觧題曰元和郡縣志烏孤徙都西平方輿志鄯州鄯
城縣夲漢西平郡之地
晉安皇帝隆安三年(燕昭武皇帝長樂元年乞秦文桓皇帝弘始元年西秦伏乾歸)
(太初十二年帝天興二年)(凉王吕纂咸寕元年三魏太祖道武皇南凉秃髮烏孤太初年北凉叚業)
(天壐元年德南燕獻武皇帝偹二年)春正月庚午魏主珪襲高車尋大
破之(以吕祖謙標目修)
觧題曰高車古赤狄之餘種初號為狄歴北方以為
敕勒諸夏以為高車丁零
癸未燕改元(以吕祖謙標目修)二月建康公業即凉王位改元
(以吕祖謙標目修)三月魏置五經博士增國子太學生員大索
書籍(以通鑑修)南燕王德出討叛將滑臺降魏德引而南夏
四月乙未會稽世子元顯為揚州刺史(以吕祖謙標目修)秋七
月秦寇洛陽八月魏救之(以通鑑目錄修)武威王烏孤卒弟利
鹿孤立(以吕祖謙標目修)南燕王德䧟青州殺將軍辟閭渾都
廣固(以夲紀載記修)
觧題曰慕容德自鄴而奔滑臺自滑臺而南走猶能
取青社而定都則晉人前日之不能開拓中原謝玄
朱序不得不執其咎也事見通鑑
九月秦主興降稱王改元(以吕祖謙標目修)冬十月秦䧟洛陽
(以吕祖謙標目修)十一月甲寅孫恩䧟會稽殺内史王凝之八
郡應之詔徐州刺史謝琰輔國將軍劉牢之討之十二
月恩逃入海(以紀傳修)會稽世子元顯錄尚書事(以吕祖謙標目修)
桓玄襲江陵殷仲堪請救於楊佺期佺期敗死仲堪自
殺(以列傳修)凉王光傳位太子紹光卒大司馬太原公纂弑
紹而代之改元(以吕祖謙標目修)
觧題曰宋庠紀年通譜咸寕夲晉武帝年號事見通
鑑
晉安皇帝隆安四年(燕昭武皇帝長樂二年乞秦文桓皇帝弘始二年西秦伏乾歸)
(太初十三年帝天興三年)(凉王吕纂咸寕二年和魏太祖道武皇南凉秃髮利鹿孤建元年北凉叚)
(業天壐二年凉南燕獻武皇帝建平元年西李暠庚子元年)春正月壬子朔燕王
盛貶號為庶人天王(以通鑑修)武威王衍鹿孤改元(以吕祖謙標目)
(脩)
觧題曰宋庠紀年通譜建和夲漢桓帝年號
二月燕破高麗(吕祖謙標目)三月彗星見太微(以夲紀修)桓玄都
督荆江等八州軍事荆江二州刺史玄以其兄南蠻校
尉偉為雍州刺史(以通鑑修)凉王纂殺其弟大都督錄尚書
事常山公弘(以通鑑修)夏四月北凉效榖令李暠自為燉煌
太守(以通鑑修)
觧題曰效榖縣屬燉煌郡
五月己夘孫恩破會稽殺都督五郡事謝琰(以通鑑修)
觧題曰按列傳琰以資望鎮越土議者謂無復東顧
之憂及至郡無綏撫之能而不為武偹將帥皆諫曰
強賊在海伺人形便宜開其自新之路琰曰苻堅百
萬尚送死淮南况孫恩奔衂歸海何能復出若其復
至正是天令速就戮耳不從其言恩後果復寇浹口
入餘姚破上虞進及刑浦去山隂北三十五里琰遣
恭軍距破恩既而上黨太守張虔碩戰敗群賊銳進
人情震駭咸謂宜持重嚴偹且列水軍於南湖分兵
設伏以待之琰不聽賊既至尚未食琰曰要當先滅
此寇而後食也跨馬而出廣武將軍桓寶為前鋒殺
賊甚多而塘路窄狹琰軍魚貫而前賊於艦中傍射
之前後斷絶琰至千秋亭敗績帳下都督張猛於後
斫琰馬墜地與二子俱被害事見通鑑琰之取敗有
二焉一則師其父之矯情鎮物而不知其綜理二則
狃於淮淝之捷而不思敵無小而不可忽况變生於
肘腋史謂其無綏撫之能信矣(去年孫恩之寇會稽王凝之以不設偹而)
(死近在目睫而琰略不知警其無具如此)
秦伐西秦西秦王乾歸拒之(以通鑑修)六月庚辰朔日有食
之(以夲紀脩)秋七月壬子太皇太后崩(以夲紀修)西秦王乾歸敗
奔南凉又奔秦(以吕祖謙標目修)冬十一月以劉牢之都督會
稽等五郡擊孫恩走之(以通鑑修)會稽世子元顯後將軍
開府都督揚豫等十六州軍事徐州刺史(以夲紀修)十二月
戊寅有星孛于天市(夲紀)會稽世子元顯殺吏部尚書車
胤御史中丞江績(以列傳修)
觧題曰按列傳元顯專政夜開六門御史中丞江績
密啓會稽王道子欲以奏聞道子不許吏部尚書車
胤亦曰元顯驕縱宜禁制之道子默然元顯聞而謂
衆曰江績車胤間我父子逼令自裁朝野悼之葉適
曰元顯一日而殺御史中丞吏部尚書晉安得而不
亡耶餘見通鑑
是歲李暠自稱大將軍凉公改元(以夲紀修)
觧題曰葉適曰地志凉州戶三萬七百而張軌世襲
號稱大邦至李暠秃髮沮渠三方分割争為雄覇人
衆土地幾何(按李暠傳中州江漢流者不過二萬家)干戈日尋攘奪歲
異生齒不加益餘民靡孑遺可悲也事見通鑑
南燕王德即帝位改元更名偹德(以吕祖謙標目修)
觧題曰宋庠紀年通譜建平夲漢哀帝石勒慕容瑶
慕容盛年號餘見通鑑
晉安皇帝隆安五年(燕昭文皇帝慕容熙建始元年乞秦文桓皇帝弘始三年西秦)
(伏乾歸太初十四年凉王吕隆神鼎元年)(魏太祖道武皇帝天興四年南凉秃髮利鹿孤建和二年)
(北凉叚業天壐三年西凉李暠庚子二年)(南燕獻武皇帝建平二年北凉沮渠蒙遜永安元年)春正
月武威王利鹿孤稱河西王(以通鑑修)
觧題曰按載記利鹿孤立三年龍見于長寕(晉西平郡縣)
麒麟游於經羌(晉西平郡有寕羌縣疑是)郡臣勸進僣稱河西王
其時鍮勿崘進曰若我先君肇自幽朔被髮左袵無
冠冕之儀遷徙不常無城邑之制用能中分天下威
振殊境今建大號誠順人心然寕居樂土非貽厥之
規倉府粟帛生敵人之志且首兵始號事必無成宜
置晉人於諸城勸課桑農以供軍國之用我則習戰
法以誅未賓若東西有變長筭以縻之如其敵強於
我徙而避其鋒不亦善乎利鹿孤然其言於是率師
伐吕隆大敗之自此居者專耕出者專戰餘見通鑑
高歡入魏每令軍士其語鮮卑則曰漢民是汝奴夫
為汝畊婦為汝織輸汝粟帛令汝温飽何為陵之其
語華人則曰鮮卑是汝作客得汝一斛粟一疋絹為
汝擊賊令汝安寕汝何為疾之夫惟兵農之不相入
則其患至於相陵且相疾也先王之法其為慮也遠
矣
二月丙子孫恩寇句章鎮北將軍劉牢之使其恭軍劉
裕破走之(以宋書夲紀修)秦歸乞伏乾歸于苑川(以吕祖謙標目修)
觧題曰苑川在天興縣西四十二里
凉番禾太守吕超中領軍吕隆弑其王纂隆自立改元
(以吕祖謙標目修)
觧題曰番禾令凉州天寶縣宋庠紀年通譜吕超得
小鼎於番禾以為瑞乃紀年
三月甲寅衆星西流歴大微(夲紀)夏五月北凉西安太守
沮渠蒙遜弑其主業(以吕祖謙標目修)秦伐凉(以通鑑修)六月甲戌
孫恩至丹徒劉裕破之恩别將䧟廣陵(以吕祖謙標目修)沮渠
蒙遜稱張掖公改元(以吕祖謙標目修)
觧題曰宋庠紀年通譜永安孫休晉惠張寔年號
秋七月魏徇許昌彭城(以通鑑修)秦大破凉軍西凉河西張
掖皆入貢(以通鑑修)以劉裕為下邳太守討孫恩於郁州大
破走之(以通鑑宋書夲紀修)
觧題曰郁州海州東海縣有鬱洲
燕弑其王盛其叔父河間公熙即天王位閏月改元(以吕)
(祖謙標目修)
觧題曰宋庠紀年通譜建始夲漢成帝司馬倫慕容
詳年號
秦圍姑臧九月凉王隆請和(以吕祖謙標目修)冬十一月劉裕
追擊孫恩破之(以通鑑修)十二月桓玄以桓偉為江州刺史
鎮夏口(以舉要歴補遺修)
晉安皇帝元興元年(燕昭文皇帝光始二年乞秦文桓皇帝弘始四年西秦伏乾歸)
(太初十五年隆神鼎二年)(魏太祖道武皇帝天興五年南凉王吕南凉秃髮傉檀弘昌元年燕獻武)
(皇帝建平三年渠西凉李暠庚子三年北凉沮蒙遜永安二年)春正月庚午朔改元
觧題曰宋庠紀年通譜元興夲漢和帝孫皓年號
以會稽世子元顯為驃騎大將軍征討大都督加黃鉞
劉牢之為前鋒都督前將軍譙王尚之為後部討桓玄
(以夲紀修)桓玄舉兵東下(以通鑑修)二月沮渠蒙遜攻凉姑臧盟
而還(以通鑑修)
觧題曰姑臧武威郡治也
丁夘桓玄至姑熟譙王尚之軍潰三月己巳朔劉牢之
叛辛未元顯軍潰壬申玄入建康自為都督中外諸軍
丞相錄尚書事尋自為太尉揚州牧總百揆癸酉徙會
稽王道子於安成殺元顯等劉牢之為會稽内史牢之
自殺(以列傳吕祖謙標目修)
觧題曰王容曰宋齊志皆無成安通鑑据南史書之
疑當作安成(輿地志晉惠帝元年築安城郡方輿記在今吉州安福縣)
改元大享(以吕祖謙標目修)孫恩伏誅衆推其將盧循為主桓
玄以為永嘉太守(以吕祖謙標目修)河西王利鹿孤卒弟傉檀
立更稱凉改元(以吕祖謙標目修)夏四月桓玄屯姑熟(以通鑑修)五
月盧循寇東陽撫軍中兵参軍劉裕走之(以通鑑修)秦伐魏
秋七月魏主珪擊之冬十月取秦軍于柴壁(以吕祖謙標目修)
觧題曰絳州太平縣東三十里有子竒壘子竒秦將
姚平字也其側尚有柴村
冀州刺史劉軌邀㐮城太守司馬休之將軍劉敬宣廣
陵相高雅之據山陽起兵不克乃奔南燕將軍袁虔之
劉夀等奔秦(以通鑑修)燕王熙弑太后丁氏(以舉要歴補遺修)十二
月殺會稽王道子(以夲紀修)是時柔然社崘據漠北自號可
汗(以吕祖謙標目修)
觧題曰杜佑謂稱可汗始於此(按拓䟦之先雖有可汗毛可汗推寅可汗)
(隣可汗力微皆追封耳故知始於柔然非始於拓䟦也)
晉安皇帝元興二年(燕昭文皇帝光始三年乞秦文桓皇帝弘始五年西秦伏乾歸)
(太初十六年隆神鼎三年)(魏太祖道武皇帝天興六年南凉王吕南凉秃髮傉檀弘昌二年燕獻武)
(皇帝建平四年渠西凉李暠庚子四年北凉沮蒙遜永安三年)春正月盧循司馬徐
道覆寇東陽二月辛丑建威將軍劉裕破之(以夲紀修)夏四
月癸巳朔日有食之(以夲紀修)秋七月南凉北凉攻凉凉王
隆請降于秦八月秦取姑臧(以吕祖謙標目修)
觧題曰按載記吕光以孝武太元十二年守凉州十
五年僣位至隆凡十有三載以安帝元興二年滅(宋庠)
(曰三主十七年)
劉裕追盧循至晉安連破之(以通鑑修)九月丙子大將軍桓
玄自為相國楚王加九錫冬十二月壬辰玄自即皇帝
位改元永始廢帝為平固王戊戌玄入建康辛亥遷帝
于尋陽(以夲紀通鑑修)
觧題曰宋庠紀年通譜永始夲漢成帝年號(世說新語晉安)
(帝紀桓修少為玄所侮言論常鄙之修深憾焉密有圖玄之意修母曰靈寳視我如母汝等何忍骨肉相)
(圖修乃止)
是歲魏始制冠服(以通鑑修)
大事記續編卷三十三
