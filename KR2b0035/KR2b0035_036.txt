大事記續編卷三十六明王禕撰
(宋高祖武皇帝劉裕永初元年燕馮跋太平十二年魏太宗明元皇帝泰常五年)
(秦乞伏熾磐建弘元年凉沮渠蒙遜玄始九年)(西凉李恂永建元年年北夏赫連勃勃真興二)
解題曰歐陽脩正統論絶晉於建興而復不與魏阮
逸作元經絶南於齊之初進魏於孝文太和五年司
馬光通鑑以宋齊梁陳為正統及隋滅陳然後以統
歸之宋庠紀年通譜絶南於晉亡進魏於明元帝泰
常五年朱熹曰劉聰石勒諸人皆晉之故臣故東晉
以君臨之宋齊何可比東晉自古亦有無統時南北
止當並書今從朱氏及紀年通譜
春正月秦王熾磐改元(以吕祖謙標目修)
解題曰西秦自是稱秦
夏四月宋王裕以其子義康都督豫司雍幷州軍事豫
州刺史六月裕至建康丁卯即皇帝位
解題曰高祖有受禪意而難于發言乃集朝臣宴飲
從容言曰桓玄暴簒鼎命已移我首倡大義興復皇
室南征北伐平定四海功成業著遂荷九錫今年將
衰暮崇極如此物戒盛滿非可久安今欲奉還爵位
歸老京師羣臣唯盛稱功德莫曉此意日晩坐散傅
亮還外乃悟云餘見通鑑(朱全忠急於𫝊禪使蔣玄暉等謀之玄暉與柳璨等)
(議以魏晉以來皆先封大國加九錫殊禮然後受禪乃先除全忠諸道元帥全忠謂玄暉故逗遛其事以)
(須變及加九錫遂不受世道至此又可浩歎也)
大赦改元其犯鄉論清議一皆滌蕩(本紀)
解題曰朱黻曰自昔帝王皆采求鄉論以為取士之
本培埴清議以善風俗之原不以朝廷之都俞而棄
比閭之私語公卿之訓誥而廢羣下之清談彼誠知
務也哉劉裕落拓無行不為當世之所推許雖已極
富貴猶未免介然於其心故始初肆赦犯清議鄉論
之人一切蕩滌而與之更始使取士不復以鄉論士
大夫肆行不復畏清議者裕實啟之也
宋廢晉帝為零陵王遷之秣陵追尊考妣為帝后尊繼
妣王太后蕭氏為皇太后(以本紀修)宋廢晉封爵置王𨗳謝
安温嶠陶侃謝玄後(以本紀修)戊寅宋量增百官俸(以本紀修)秋
七月辛卯宋復置五校三將官增殿中將軍員(以本紀修)宋
交州刺史杜慧度擊林邑大破之(以列傳修)
解題曰交州漢治龍編獻帝治蒼梧廣信縣後徙治
南海番禺縣還治龍編領交趾(宋安南府愛陸陽三州之地)武平
(安南府峯武安二州之地)新昌(峯州)九真(安南府愛福禄二州之地)九德(驩濱愛長四州)
(之地)日南(安南)義昌(未詳)宋平(安南府武安州之地)郡八
北凉王蒙遜伐西凉西凉公歆襲張掖蒙遜大敗之殺
歆入酒泉(以吕祖謙標目修)八月宋立太子義苻為皇太子(以本)
(紀修)九月壬子朔宋置東宫殿中將軍十人(以本紀修)燉煌人
迎前太守李恂為凉州刺史(以通鑑修)
解題曰宋庠紀年通譜時改元永建本漢順帝年號
(宋高祖武皇帝永初二年年魏太宗明元皇帝泰常六)(燕馮跋太平十三年)
(秦乞伏熾磐建弘二年凉沮渠蒙遜玄始十年)(西凉李恂永建二年年北夏赫連勃勃真興三)春
正月辛酉宋主祀南郊大赦(以本紀修)
解題曰郊赦始於此
宋廬陵王義真為司徒尚書僕射徐羡之為尚書令揚
州刺史中書令傅亮為尚書僕射(以本紀通鑑修)
解題曰揚州後漢治歷陽魏晉治夀春平吳治建業
宋治京邑領丹陽尹(今建康常太平三州之地)會稽(紹興慶元台州之地)吳
(平江嘉興杭嚴婺之地)吳興(杭湖之地)淮南(寧國池太平之地)宣城(寧國池州廣德)
(之地)東陽(紹興婺衢處信五州之地)臨海(慶元台三州之地)永嘉(温處之地)新安
(嚴徽池之地)郡十
二月宋親策試秀才孝廉(以本紀修)河西王蒙遜攻燉煌(以通)
(鑑修)三月乙丑宋初限荆州將吏(以本紀修)
解題曰初限荆州府置將不得過二千人吏不得過
一萬人州置將不得過五百人吏不得過五千人兵
士不在此限薛季宣曰晉兵不競惟北府有功方桓
玄簒竊義師之興不過一千七百人卒定天下高祖
代晉亦惟内弱外強之故首置五校殿中東宫諸兵
而限荆州置將不得過二千人且以揚州兵本不付
長沙正以享國日淺欲為貽後之業以荆居上流甲
兵半朝廷遺詔諸王遍居之此高祖之略也按州郡
志荆州漢治江陵漢壽魏晉治江陵武昌沔陽襄陽
夏口上明領南(今江陵襄陽荆門之地)南平(江陵澧岳之地)天門(澧州)宜
都(峽施歸三州之地)巴東(䕫施開忠萬五州之地)汶陽(峽州)南義陽(澧州)新
興(晉僑置)南河東(晉僑置今屬江陵)建平(䕫歸施三州大寧監之地)永寧(今荆)
(門州)武寧(今荆門州)郡十二
河西王蒙遜陷燉煌李恂自殺(以通鑑修)
解題曰按列傳暠以安帝隆安四年立至宋少帝景
平元年滅凡二十四年則燉煌之陷似在後兩年當
攷
夏四月己卯宋毁淫祠(以本紀脩)五月己酉宋置東宫屯騎
步兵翊軍三校尉(以本紀修)秋七月河西王蒙遜遣將伐秦
秦大敗之(以通鑑修)九月宋弑零陵王諡曰恭皇帝葬沖平
陵(以通鑑修)
解題曰弑舊君自此始世道又一變矣
(宋高祖武皇帝永初三年年魏太宗明元皇帝泰常七)(燕馮跋太平十四年)
(秦乞伏熾磐建弘三年勃凉沮渠蒙遜玄始十一年夏赫連勃真興四年)春正月癸丑宋
加徐羡之司空錄尚書事(以本紀修)二月丁丑宋分豫州淮
以東為南豫州分荆州置湘州(以吕祖謙標目修)
解題曰分淮東為南豫州淮西為豫州南豫州所領
歷陽(今屬和州)南譙(滁無為二州之地)廬江(廬州無為州之地)南汝隂(廬州)
南梁(属安豐)晉熙(属安慶)弋陽(光安豐二州之地)安豐(安豐)汝南(安豐)
新蔡(光州)陳(安慶)南頓(僑置帖治陳郡)潁川(僑置未詳)西汝隂(安豐)汝陽
(僑置未詳)陳留(僑置属安豐)南陳左郡邊城左郡光城左郡(今並)
(属安豐)豫州所領汝南(蔡州)新蔡(潁昌蔡光之地)譙郡(睢拱宿三州之地)
梁郡(睢單二州)陳郡(淮寧順昌亳州)南頓(淮寧)潁川(穎昌)汝陽(淮寧蔡州之地)
汝隂(順昌)陳留(睢亳二州之地)十郡淮東自永初至大明便為
南豫雖乍有離合而分立居多自泰始失淮西後於
淮東分立兩豫南豫以淮東為境不復更列二州覽
者按此推尋之則可得泰始兩豫分域(齊州郡志豫州領南汝隂)
(晉熙潁川汝陽梁北陳陳留南頓西南頓北梁西汝隂北譙汝南北新蔡弋陽陳安豐光城左郡邊城建)
(寧齊昌等二十一郡永明二年割揚州宣城淮南豫州歷陽譙廬江臨江六郡復置南豫州)湘州
領長沙(今屬潭衡二州)衡陽(宋常德寳慶二府潭衡二州之地)桂陽(郴衡二州桂陽)
(軍之地)零陵(永全二州靜江府之地)營陽(道州)湘東(衡潭二州)邵陵(寳慶靖州)
(武岡之地)廣興(韶連廣南雄四州英德府南安軍之地)臨慶(賀昭廣封道新六州静江府之)
(地)始建(静江府昭潯二州之地)十郡元嘉七年又分豫州南豫
州泰始二年合九月又分三年五月又合四年以淮
南宣城為南豫州五年罷七年復分歷陽淮隂南譙
南兖州之臨江立南豫州元嘉八年省湘州十七年
又立二十九年又省孝建元年又立分合不常今皆
略而不書
三月宋以護軍將軍檀道濟為南兖州刺史(以吕祖謙標目修)
解題曰南兖州晉成帝立寄治京口元嘉割江淮治
廣陵二十八年治盱眙其後還廣陵宋末領廣陵(今揚)
(真泰三州高郵府之地)海陵(泰通二州高郵府之地)山陽(淮安濠州宋招信軍之地)盱
眙(淮安招信軍)秦(真州招信軍)南沛(真州高郵招信之地)新平北淮隂北
濟隂北下邳東莞(並僑寄)十一郡
宋廬陵王義真都督南豫豫六州軍事車騎將軍南豫
州刺史(以紀傳修)夏四月乙亥宋封楊盛為武都王(以本紀修)五
月宋詔後世母后不臨朝(以吕祖謙標目修)宋徐羡之傅亮領
軍將軍謝晦鎮北將軍檀道濟受遺癸亥宋主殂(以本紀修)
解題曰上不豫羣臣請祈禱神祇上不許唯使侍中
謝方明以疾告廟而已上疾甚召太子誡之曰檀道
濟雖有幹略而無遠志非如其兄韶有難御之氣也
徐羡之傅亮當無異圖謝晦數從征伐頗識機變若
有仝異必此人也小却可以會稽江州處之又為手
詔曰朝不須復有别府宰相帶揚州可置甲士千人
若大臣中任要宜有爪牙以偹不祥人者可以臺見
隊給之有征討悉配以臺見軍隊行還復舊後世若
有幼主朝事一委宰相母后不煩臨朝仗既不許入
臺殿門要重人可詳給班劒昔漢高帝將終吕后問
曰蕭相國既死令誰代之上曰曹參可問其次曰王
陵可然少戇陳平可以助之陳平知有餘然難獨任
周勃重厚少文然安劉氏者必勃也可令為太尉宋
武帝垂絶之際評議其臣若無愧高帝之知人矣然
高帝言如蓍龜武帝之肉未寒而徐傅諸人戕賊嗣
君幾無遺育豈非武帝所處置不及高祖故歟至若
遺詔母后不許臨朝則萬世不易之論也
皇太子義符即皇帝位尊皇太后曰太皇太后立妃司
馬氏為皇后(以本紀修)魏皇子太平王燾臨朝(以吕祖謙標目修)
解題曰劉恕校正後魏書太宗紀四月封皇子燾為
太平王五月詔皇子臨朝聽政世祖紀四月封太平
王五月為監國亦不言曾立為皇太子惟北史書立
太平王燾為皇太子臨朝聽政高氏小史修文殿御
覽亦無立皇太子事今從之
六月壬申宋傅亮為中書監尚書令謝晦領中書令(以紀)
(傳修)秋九月魏遣司空奚斤等攻宋冬十一月庚戌陷滑
臺(以吕祖謙標目修)
解題曰按北史列傳宋武帝殂帝欲取洛陽虎牢滑
臺崔浩曰陛下不以劉裕歘起納其使貢裕亦敬事
陛下不幸今死乘喪伐之雖得之不令春秋晉士丐
侵齊聞齊侯卒乃還君子大其不伐喪今國家未能
一舉而定江南宜遣人弔祭恤其凶災義風於天下
令德之事也且裕新死黨與未離不如緩之待其惡
稔如其強臣争權變難必起然後命將揚威可以不
勞士卒而收淮北之地帝銳意南伐曰劉裕因姚興
死而滅其國裕死我伐之何為不可浩固執曰興死
二子交争裕乃伐之帝大怒不從遂遣奚斤等南伐
餘見通鑑(按南史列傳崔宏因苻氏亂欲避地江南為張願所獲本圖不遂作詩以自傷浩以)
(孝聞必能察其中心之所存矣其力止魏之南伐豈不欲夷狄得志於中國猶王猛諫苻堅乎柳元景𫝊)
(河北太守柳光世姊夫崔浩元嘉二十七年拓跋燾南寇浩密有異圖光世要河北義士為應浩謀泄被)
(誅坐夷滅者甚衆光世南奔得免此自解之詞不足信也)通典宋初強盛南鄭襄
陽懸瓠彭城歷城東陽皆為藩扞明帝時淮北四州
豫州西境陷殁則長淮為北境僑徐兖於淮南青冀
二州寄治贛榆後十餘年而亡
十二月丙戌魏主至冀州遣將軍叔孫建徇青兖宋兖
州刺史徐琰棄尹卯走己丑宋遣檀道濟等救之(以通鑑修)
解題曰冀州義熙治青州文帝分青州立歷城領廣
川(今青淄二州)平原(濟南淄州)清河(淄州)樂陵(青州)魏(濟南)河間(僑置)頓
丘(濟南)高陽(青密二州)勃海(淄州)九郡青州治臨淄江左治廣
陵義熙治東陽城孝武移歷城大明還治東陽明帝
於鬱州僑立齊北海西海郡舊領齊(青淄密三州)濟南(濟南)
(淄州)樂安(濟南淄青)高密(濰密二州)平昌(密青二州)北海(青濰萊三州)東萊
(登萊二州)太原(属濟南)長廣(屬萊州)郡九兖州後漢治山陽昌
邑魏晉治廩丘武帝治滑臺文帝治鄒山又治彭城
復治瑕丘(山陽有瑕丘縣)宋末兖州寄治淮隂領泰山(宋襲慶府)
(沂淄二州)高平(襲慶府單濟二州)冀(襲慶府)東平(東平濮州之地)陽平(僑置)濟
北(襲慶濟南東平之地)郡六按宋書索虜𫝊虜將娥青二千南
渡於碻磝東下至泗瀆口去尹卯百許里兖州刺史
委軍鎮走水經注濟水側岸有尹卯壘南去魚山四
十餘里是穀城縣界春秋之小穀城也(在東平東阿縣後魏書有)
(尹卯固尹卯城)
(宋營陽王劉義符景平元年魏太宗明元皇帝泰常八年)(燕馮跋太平十五年)
(秦乞伏熾磐建弘四年勃凉沮渠蒙遜玄始十二年夏赫連勃真興五年)春正月己亥朔
宋改元(以本紀修)癸卯魏取宋洛陽(以吕祖謙標目修)己未宋徵豫
章太守蔡廓為吏部尚書不受(以列傳修)
解題曰徵廓為吏部尚書廓因傅隆問亮選事若悉以見
付不論不然不能拜也亮以語錄尚書徐羡之羡之
曰黃門郎以下悉以委蔡吾徒不復厝懷自此以上
故宜參同異廓曰我不能為徐干木署紙尾遂不拜
羡之亦以廓正直不欲使居權要徙為祠部尚書葉
適曰魏晉吏部即已專用人之柄况尚書乎後世盡
奪吏銓歸廟堂宰相事但有此一條是其上者皆淪
滅不復見矣
二月戊辰魏築長城備柔然(以吕祖謙標目修)丁丑宋太皇太
后殂(以本紀修)三月魏將軍公孫表攻宋虎牢不克伏誅(以魏)
(傳修)魏叔孫建攻宋青州刺史竺䕫於東陽不克(以吕祖謙標目)
(修)夏四月魏主攻虎牢不克而還(以通鑑修)閏月魏陷虎牢
執宋冠軍將軍司州刺史毛德祖取司兖豫郡縣(以吕祖謙)
(標目修)
解題曰晉太康天下一統州為二十自司冀雍凉青
并兖豫幽平諸州淪没遺民南渡僑置牧司江右又
分荆為湘或離或合凡有揚荆湘江梁益交廣其徐
州則有過半豫州唯有譙城而已宋分揚為南徐徐
為南兖揚州之江西悉屬豫州分荆為雍分荆湘為
郢分荆為司分廣為越分青為冀分梁為南北秦太
宗初索虜南侵青冀徐兖及豫州淮西並皆不守於
是於鍾離置徐州淮隂為北兖而青冀二州治贛榆
之縣(通典宋孝武大明凡二十二州揚治建業南徐治京口徐治彭城南兖治廣陵兖治瑕南豫治)
(歷陽豫治汝南江治尋陽縣青治臨淄冀治歷城司治義陽荆治南郡郢治江夏湘治臨湘雍治襄陽梁)
(秦治南郡益治成都寧治建寧廣治南海交治龍編越治臨漳自流民南度遂於江漢淮之間僑立州郡)
(廢置離合非一不能詳制紀其所治經久者)
冬十月己未有星孛于氐(宋本紀)
解題曰按宋書本紀指尾貫攝提向大角仲月在危
季月掃天倉而後滅是歲魏主薨
十一月魏取宋許昌汝陽(以吕祖謙標日修)魏主殂太平王燾
即皇帝位(以魏紀修)十二月魏封司徒長孫嵩為北平王奚
斤為宜都王藍田公長孫翰為平陽王(以魏紀修)
解題曰王爵之輕自此始至唐而卒伍皆王矣通鑑
載於魏太延元年書封穆夀等非事始也
魏起道士寇謙之道場謙之合老莊神仙符呪為一(以吕)
(祖謙標目修)
解題曰崔浩少好學博覽經史玄象隂陽百家之言
無不閡綜研精義理性不好老莊之書每讀不過數
十行輒棄之曰此矯誣之說不近人情必非老子所
作老耼習禮仲尼所師豈設敗法文書以亂先王之
教(胡寅曰浩以研精義理得名乃當時之譽云耳其實未嘗精也老莊之學雖或過或不及不得中道)
(大抵皆奥窈宏達彼圖籙真經天宫靜輪之法後世無𫝊焉且有出於李譜文之作者其劣於老莊明矣)
(浩顧信之而不信老莊烏在其為研精也仲尼焉不學而亦無常師其問於老耼者或以證舊聞或以折)
(疑似或以其絶滅禮學之故而使於荅問之際有所啟發非以為師也且禮之因革損益名數形器固自)
(可問矣其絶滅禮學而以為忠信之薄而亂之者固自不足取豈相悖哉浩殆未之識也)浩尤不
信佛常謂虚誕為世患害左右忌浩正直共排毁之
世祖雖知其能不免羣議故浩以公歸第浩纖妍潔
白如婦人常自比張良謂已稽古過之既得歸第因
欲修服食養性之術(浩自比張良故效其𨗳引辟榖而修服食養性之術然此特其)
(迹耳良明哲保身之道非浩所能知也)時道士寇謙之好仙道少修張
魯之術居嵩岳有李譜文來臨云老君之玄孫授文
錄六十餘卷號曰圖籙真經付汝奉持輔佐北方太
平真君出天宫靜輪之法能興造克就則起真仙矣
李君手筆有數篇謙之奉其書而獻之朝野未全信
也浩獨異其言因師事之授其法術上書贊明其事
曰臣聞聖王受命則有天應而河圖洛書皆寄言於
蟲獸之文未若今日人神接對手筆粲然辭旨深妙
自古無比豈可以世俗常談而忽上靈之命世祖欣
然乃使謁者奉玉帛牲牢祭嵩岳崇奉天師顯揚新
法起天師道場於京城之東南重壇五層給道士百
二十人衣食月設厨會數千人
甲子(宋太祖文皇帝劉義隆元嘉元年年魏世祖太武皇帝拓跋燾始光元)(燕馮跋太)
(平十六年始秦乞伏熾磐建弘五年真凉沮年渠蒙遜玄十三年夏赫連勃勃興六)春正月癸
巳朔日有食之(宋紀)魏改元(以魏紀修)宋徐羡之等廢廬陵王
義真為庶人徙之新安前吉陽令張約之諫尋被殺(以通)
(鑑目錄修)
解題曰按列傳徐羡之將廢廬陵王以告檀道濟道
濟意不同屢陳不可不見納餘見通鑑
夏四月宋召檀道濟及江州刺史王弘入朝
解題曰江州(晉惠初治豫章成帝移尋陽)領尋陽(今江池興興南康之地)豫
章(隆興瑞袁臨江南康興國之地)鄱陽(饒徽池信撫之地)廬陵(撫吉安臨江之地)安
成(袁吉安臨江之地)南康(贛吉安南安之地)南新蔡(僑置)建安(建寧信延平邵)
(武之地)晉安(建寧福泉漳汀延平興化之地)郡九
五月乙酉徐羡之傅亮謝晦廢其主為營陽王遷之吳
郡六月遣傅亮迎宜都王義隆于江陵癸丑弑營陽王
解題曰按列傳傅亮帥百僚奉迎宜都王蔡廓亦俱
行至尋陽遇疾不前亮詣廓别廓曰營陽在吳宜厚
加供奉不幸營陽卿諸人有弑主之名欲立於世將可得
耶時亮已與羡之議害少帝乃馳信止之信至已不
及羡之大怒曰與人共計議奈何裁轉背便賣惡於
人餘見通鑑(廓之言即霍光勑左右謹護昌邑之言也光猶不免於赤族况羡之輩乎)昔
伊尹之告太甲反覆懇到惟恐其陷於過其以欲縱
敗度禮則放之既又從而復之營陽失德羡之輩居
受遺之任未聞一語諫教殆養成其惡以為藉手之
資廢徙未幾旋行戕賊豈非不學之過歟鄭鮮之方
謂觀徐傅議論不復以學問為長豈其然乎
殺前廬陵王義真
解題曰羡之等連斃二王有若刲孤豚蓋習見零陵
王之事而不以為怪也事見通鑑
謝晦都督荆湘等州軍事荆州刺史(以吕祖謙標目修)
解題曰薛季宣曰宋鎮荆州者十一人唯謝晦朱修
之沈攸之三異姓耳初高祖用義隆次謝晦晦元嘉
三年反誅次義康次義恭次義慶次義宣義宣孝建
元年反誅次朱修之次子頊以應子勛誅次休佑次
休若泰始七年皆誅次沈攸之反誅
秋八月丙申宋宜都王義隆至建康丁酉即皇帝位改
元
解題曰事見通鑑宋庠紀年通譜元嘉本漢桓帝年
號
癸夘徐羡之為司徒其餘除拜有差(以本紀修)宋以鎮西長
史王曇首為侍中右衛將軍司馬王華為侍中南蠻校
尉到彦之為中領軍(以紀傳修)
解題曰文帝既以王華為領軍將軍又以彦之為中
領軍蓋用漢文任宋昌張武故事也雖人情事勢之
所使然其示天下亦不廣矣事見通鑑
九月丙子宋立妃袁氏為皇后(本紀)冬十二月夏太子瑰
殺其弟酒泉公倫倫兄太原公昌襲瑰殺之(以朱熹綱目修)
(宋太祖文皇帝元嘉二年年魏世祖太武皇帝始光二)(燕馮跋太平十七年)
(秦乞伏熾磐建弘六年昌凉沮渠蒙遜玄始十四年夏赫連承光元年)春正月宋徐羡
之傅亮歸政(以吕祖謙標目修)三月丙寅魏主尊保母竇氏為
保太后(以吕祖謙標目修)魏以長孫嵩為太尉長孫翰為司徒
奚斤為司空(以本紀修)夏六月武都王楊盛卒(以列傳修)秋八月
夏主勃勃卒太子昌即帝位改元(以吕祖謙標目修)冬十月癸
夘魏伐柔然(以魏紀修)十一月宋以武都世子楊玄為王(以通)
(鑑修)
(宋太祖文皇帝元嘉三年年魏世祖太武皇帝始光三)(燕馮跋太平十八年)
(秦乞伏熾磐建弘七年昌凉沮渠蒙遜玄始十五年夏赫連承光二年)春正月宋徐羡
之傅亮伏誅遣到彦之征北將軍檀道濟討謝晦(以吕祖謙)
(標目修)丁夘宋車騎大將軍江州刺史王弘為司徒錄尚
書事揚州刺史驃騎將軍開府南徐州刺史彭城王義
康都督荆湘等八州軍事荆州刺史(以紀傳通鑑修)
解題曰按州郡志晉永嘉大亂流民過淮亦有過江
在晉陵者郄鑒又徙流民之在淮南者於晉陵諸縣
其徙江南及留江北者並僑立郡縣徐兖或治江南
或治江北江北又立幽冀青幷四州義熙七年始分
淮北為北徐淮南為徐州後又以幽冀合徐青并合
兖永初二年加徐曰南徐而淮北曰徐元嘉八年以
江北為南兖江南為南徐故南徐備有徐兖幽冀青
并揚七州郡邑領南東海(今鎮江揚常江隂之地)南琅琊(今属建康)
晉陵(鎮江平江常州江隂之地)義興(常安吉江隂之地)南蘭陵(属建康)南東
莞(僑置)臨淮(今屬常州)淮陵(屬常州)南趨城(属建康)南清河(僑置)南
高平(僑置)南平昌(僑置)南濟隂(僑置)南濮陽(僑置)南泰山(僑置)南
濟陽(僑置)南魯(僑置)郡十七
二月庚申宋主討謝晦戊辰到彦之等大破晦軍丙子
宋主還晦尋伏誅(以本紀修)
解題曰按列傳晦至江口到彦之已到彭城洲(在今岳州)
(巴陵縣東北)庾登之據巴陵畏懦不敢進會霖雨停軍十
五日乃攻蕭欣於彭城洲中兵參軍孔延秀率三千人
進戰甚力欣於陣後擁盾自衛又委軍還船於是大
敗延秀又攻洲口柵陷之彦之退保隠圻(即隠磯水經江水自)
(彭城磯東逕如山北注謂彭城磯北對隠磯江中有大石孤立按岳陽志江水又北東逕彭城口過臨湘)
(縣)初晦與徐羡之傅亮謀為自全之計晦據上流而
檀道濟鎮廣陵各有彊兵以制朝廷羡之亮於中秉
權可得持久及太祖將行誅王華之徒咸云道濟不
可信太祖曰道濟止於脅從本非事主殺害之事又
所不關吾召而問之必異於是詔道濟入朝授之以
衆委之西討晦聞羡之等死謂道濟必不獨全及聞
率衆來上惶懼無計(晦初上表曰雖未知臣道濟問推理即事不容獨存又上表曰)
(羡之亮横被酷害并及臣門雖未知道濟存亡不容獨免晦以為道濟信死矣及聞其率衆來上所以惶)
(懼也)道濟既至與彦之軍合牽艦緣岸晦始見艦數不
多輕之不即出戰至晩因風帆上前後連咽西人離
阻無復鬭心臺軍至忌置洲尾(水經江水又東左得二夏浦酈注夏浦俗)
(謂之西江口又東逕忌置山南山東即隠口浦江之右岸有城陵山按圖經城陵山在岳州東北五十里)
(又岳陽志江水逕城陵山下過道人磯與别港合則忌置洲蓋與城陵山道人磯相邇也)列艦過
江晦大軍一時潰散餘見通鑑
夏五月乙未宋南兖州刺史檀道濟都督江州之江夏
豫州四郡軍事征南大將軍江州刺史到彦之為南豫
州刺史(以本紀修)六月宋以王華為中護軍時宰相無常官
尚書令僕中書監令侍中侍郎給事中凡帝所與論政
事者皆要官當時號華與侍中劉湛王曇首殷景仁黃
門侍郎謝弘微為五臣(以通鑑修)
解題曰按通典宋齊梁陳丞相相國多非常人臣之
職或掌機密或錄尚書或綜朝權或筦朝政或為侍
中或給事中或受顧命皆為宰相然中書機務之司
不必他名亦為宰相其有侍中兼外官若王弘侍中
兼内官若沈演之其例不少即非宰相並在當時委
任而已又按列傳上欲封曇首等會讌集舉酒勸之
因拊御床曰此坐非卿兄弟無復今日時封詔已成
出以示曇首曇首曰近日之事賴陛下英明速斷故
罪人斯戮臣等雖得仰憑天光效其毫露豈可因國
之災以為身幸陛下雖欲私臣當如直史何上不能
奪餘見通鑑胡寅曰易曰聖人之大寳曰位又曰崇
高莫大乎富貴此非以利言也中天下而立負黼扆
而朝所謂天位也普天之下莫非王土非私富也天
生民而立之君非私貴也以天德居天位貴為天子
而富有天下天地之常經古今之通義也王者之迹
熄而正心誠意之學不𫝊於是乎由欲而滅理徇利
而忘義以富貴寳位為己私於是位不為寳富貴不
足以崇高而人之大彝泯矣文帝拊床自慶一何其
所見之褊而度量之隘乎曇首之對亦微足以警之
矣
秋八月秦攻河西夏襲秦秦師還(以通鑑修)宋大旱蝗(以本紀修)
九月魏攻夏蒲坂陜城冬十月丁巳魏主襲夏十一月
壬午入統萬城别將克蒲坂長安(以魏紀修)是歲魏以漏戶
屬郡縣(以通鑑修)
(宋太祖文皇帝元嘉四年年魏世祖太武皇帝始光四)(燕馮跋太平十九年)
(秦乞伏熾磐建弘八年昌凉沮渠蒙遜玄始十六年夏赫連承光三年)春正月乙酉魏
主還(以通鑑修)夏五月魏主伐夏(以魏紀修)宋王華卒(以本紀修)六月
癸夘朔日有食之(以本紀修)甲辰夏主昌及魏戰于城下軍
潰奔上邽乙巳魏取統萬秋八月魏主還(以吕祖謙標目朱熹綱目)
(修)九月丁酉夏安定降魏(以魏紀修)冬十一月魏封楊玄為
南秦王(以朱熹綱目修)晉前彭澤令陶潛卒(以晉宋列傳修)
解題曰按宋書列傳陶潛字淵明或云淵明字元亮
侃之曾孫少有高趣嘗著五柳先生𫝊以自况親老
家貧起為州祭酒不堪吏職少日自解歸州召主簿
不就躬耕自資遂抱羸疾江州刺史檀道濟請候之
謂曰賢者處世柰何自苦如此對曰潛也何敢望賢
志不及也道濟饋以粱肉麾而去之為彭澤令不以
家累自隨郡遣督郵至縣吏曰應束帶見之潜歎曰
我不能為五斗米折腰向鄉里小人即日解印綬去
賦歸去來以遂其志義熙末徵著作佐郎不就潛弱
年薄宦不㓗去就之迹自以曾祖晉世宰輔恥復屈
身後代自宋武帝王業漸隆不復肯仕所著文章皆
題年月義熙以前則書晉氏年號自永初以來唯云
甲子而已卒號靖節先生
(宋太祖文皇帝元嘉五年年魏世祖太武皇帝神䴥元)(燕馮跋太平二十年)
(秦乞伏暮末永弘元年定凉沮渠蒙遜玄始十七年夏赫連勝光元年)春正月戊子宋
大火(以本紀修)二月魏改元(以本紀修)
解題曰按靈證志時定州獲白䴥故改元
夏主昌自平凉進攻安定兵敗被擒其弟平原公定奔
平凉即帝位改元魏兵追之三月敗於馬髦嶺夏復取
安定長安(以吕祖謙標目修)
解題曰馬髦嶺在今渭州平凉縣西載記苻登奔平
凉集遺衆入馬毛山元和郡縣志寰宇記作馬屯山字
之訛也
夏五月秦王熾磐卒子暮末立改元(以吕祖謙標目修)宋王弘
遜位降為衛將軍開府(以本紀修)
解題曰按列傳左光祿大夫范泰謂弘曰天下務廣
而權要難居卿兄弟盛滿當深存謙挹彭城王帝之
次弟宜徵入朝共參朝政時旱災未巳加以疾疫弘
引咎遜位平陸令成粲與弘書曰周之宗盟異姓為
後權軸之要任歸二南彭城王道德昭備上之懿弟
所應推先弘本有退志由是固有陳請胡寅曰親賢
並用古今通義也然用親故亦以賢為尚非專取其
親也取親而不擇賢晉之事可鑑矣義康吏能足稱
豈有道德可居輔相之地耶泰粲忠於王弘宜勸使
博求賢人與共天位乃猥以義恭為言於是乎志正
而識近矣
六月河西圍秦樂都秦請和乃還(以通鑑修)冬十一月乙未
朔日有食之十二月河西復侵秦(以通鑑修)
(宋太祖文皇帝元嘉六年年魏世祖太武皇帝神䴥二)(燕馮跋太平二十一年)
(遜秦乞伏暮末永弘二年勝凉沮渠蒙承玄元年夏赫連定光二年)春正月宋彭城
王義康都督揚南徐兖州軍事司徒錄尚書事平北將
軍徐州刺史撫軍將軍徐州刺史江夏王義恭為散騎
常侍都督荆湘等八州軍事荆州刺史(以吕祖謙標目修)
解題曰按列傳義恭涉獵文義而驕奢不節太祖與
書誡之曰汝以弱冠便親方任天下艱難國家事重
雖曰守成實亦未易豈可不感尋王業深自砥礪思
而後行開布誠心厝懷平當親禮國士友接佳流識
别賢愚鑑察邪正然後盡君子之心收小人之力汝
性褊急性之所滯其欲必行意所不在從物回改此
最弊事豁達大度漢祖之德猜忌𥚹急魏武之累衛
青遇士大夫以禮與小人有恩西門安于矯性齊美
關羽張飛任偏同弊深宜鑑此若事異今日嗣子幼
蒙司徒便當周公之事汝不可不盡祇順之理爾時
安危天下決汝二人耳汝一月日自用不可過三十
萬若能省此益美西楚殷曠常宜早起接對賓佐勿
使留滯府舍住止計當無須改作凡訊獄多決當時
難可逆慮此實為難訊前一二日取訊簿密與劉湛
輩共詳至訊日虚懷博盡慎無以喜怒加人能擇善
者而從之美自歸已不可專意自決以矜獨斷之明
也刑獄不可擁滯一月可再訊人有至誠所陳不可
漏泄以負忠信之款也名器深宜慎惜不可妄以假
人昵近爵賜尤應裁量吾於左右雖為少恩如聞外
論不以為非聲樂嬉遊不宜令過蒲酒漁獵一切勿
為供用奉身皆有節度竒服異器不宜興長宜數引
見佐吏非唯臣主自應相見不數則彼我不親無因
得盡人也觀此書則元嘉之規模略可見矣
三月丁巳宋立劭為皇太子(以吕祖謙標目修)夏四月魏命太
常卿崔浩為國書(以通鑑修)庚寅魏主伐柔然(以魏紀修)
解題曰事見通鑑林之竒曰違衆議而用人之策以
决大事此誠天下之至難善用人之策則如晉武之
於杜預魏太武之於崔浩隋文帝之於賀若弼不善
用之則如晉顯宗之於庾亮苻堅之於慕容垂晉出
帝之於薛文遇
五月壬辰朔日有食之(本紀)河西伐秦六月秦敗之(以通鑑修)
魏大破柔然(以吕祖謙標目修)秋七月武都王楊玄卒其弟難
當廢其子保宗自立(以通鑑修)八月魏主擊高車降之冬十
月徙柔然高車降民於漠南(以吕祖謙標目修)十一月己丑朔
日有食之不盡如鈎星晝見(以紀志修)十二月河西吐谷渾
遣使貢宋(以本紀修)
解題曰水經注闞駰十三州志廣大坂在抱罕西北
罕开在焉吐谷渾自燕歷隂山西馳而居於此
秦地震(以通鑑修)是歲河西改元(以通鑑目錄修)
解題曰通鑑目錄是歲河西王蒙遜改元承玄通鑑
不書
(宋太祖文皇帝元嘉七年年魏世祖太武皇帝神䴥三)(燕馮跋太平二十二年)
(遜秦乞伏暮末永弘三年勝凉沮渠蒙承玄二年夏赫連定光三年)春三月戊子宋
遣將軍到彦之王仲德等自清水入河以伐魏(以宋魏本紀修)
甲寅宋前軍中領軍殷景仁為領軍將軍(本紀)夏六月己
夘宋以揚難當為武都王(以紀傳修)秋七月宋到彦之至須
昌魏攝碻磝滑臺虎牢洛陽戍兵北渡彦之緣河屯守
八月丙寅遣將渡河魏將軍安頡破之(以吕祖謙標目修)
解題曰須昌故城在今東平府須城縣東三十里事
見通鑑(碻磝在濟州盧縣北一里輿地廣記盧縣故城在鄆州陽穀縣西北)
九月燕王跋卒其弟司徒弘殺太子翼而自立(以吕祖謙標目)
(修)甲辰魏主伐夏(以通鑑修)冬十月戊午宋鑄四銖錢(本紀)丙
子魏安頡取洛陽辛巳取虎牢(以吕祖謙標目修)秦王暮末逼
於河西走保南安地入吐谷渾(以吕祖謙標目修)十一月己酉
魏主圍夏主定於鶉觚原(以通鑑修)
解題曰今涇州良原縣本漢鶉觚縣地古密國有白
石原首起縣西南三十里東下分為兩原
壬辰宋遣檀道濟督諸軍北討甲午魏軍濟河到彦之
走(以吕祖謙標目修)
解題曰殿中將軍垣護之隨到彦之北伐彦之將回
師護之為書諫曰殘虜畏威望風奔迸八載侵地不
戰克復方當長驅朔漠窮掃遺醜况乃自送無假遠
勞宜使竺靈秀速進滑臺助朱脩之固守節下大軍
進擬河北則牢洛遺寇自然奔退昔人有連年攻戰
失衆乏糧者猶張膽爭前莫肯輕退况今青州豐穰
濟漕流通士馬飽逸威力無損若空棄滑臺坐喪成
業豈是朝廷受任之旨彦之不納餘見通鑑李舜臣
曰宋文帝大舉北伐而魏人遽歛戍相避此豈其情
也哉觀崔浩欲縱使北來徐取於秋高馬肥之際而
魏主亦欲躬自往擊於冬寒地淨之時此其謀甚不
可忽也使彦之輩勵兵秣馬以攻為守東道衝冀西
道指鄴如此則敵常備我之不暇而何暇於攻哉列
守河南東西二千里一處不過數千祗足為敵人之
餌爾而謂之知兵可乎方魏之伐蠕蠕也其國人皆
謂宋師南侵而捨之北伐此危道也當時既不知𢷬
其虚及魏之伐赫連也其國人又謂宋師皆在河中
若捨之西行則失山東矣又不能乘其隙魏人既舉
蠕蠕赫連旁無後憂然後致疾於我雖有智者不知
所以為計矣
夏主定走保上邽魏取安定隴西(以吕祖謙標目魏紀修)辛丑魏
攻滑臺(以魏紀修)魏叔孫建都督冀青等四州軍事(以通鑑修)己
酉魏主圍夏主定於鶉觚原(以通鑑修)十二月丁夘魏克夏
平凉取關中(以魏紀修)宋到彦之王仲德下獄免官(以通鑑修)宋
王曇首卒(以列傳修)
(宋太祖文皇帝元嘉八年年魏世祖太武皇帝神䴥四)(燕馮弘大興元年)(秦)
(乞伏暮末永弘四年定凉沮渠蒙遜義初元年夏赫連勝光四年)春正月壬午朔燕
改元(以吕祖謙標目修)
解題曰宋庠紀年通譜太興本晉元帝年號
宋檀道濟救滑臺丁酉大破魏師于夀張(以紀傳修)
解題曰夀張今東平屬縣
夏取南安執秦王暮末以歸殺之(以吕祖謙標目修)
解題曰按載記始國仁以晉太元十年僣位至暮末
四世凡四十六載而滅(宋庠紀年通譜乞伏上距國仁通乾歸降姚興復自立四)
(十七年矣)
二月辛酉魏取滑臺(以吕祖謙標目修)癸酉魏主還(以朱熹綱目修)宋
檀道濟軍還丁丑青州刺史蕭思話奔平昌(以本紀修)
解題曰按宋書州郡志平昌郡魏文帝分城陽立今
密州
夏六月夏主定擊河西吐谷渾邀而執之(以吕祖謙標目修)閏
七月魏請昏于宋自是聘使不絶(以吕祖謙標目修)宋撫軍長
史劉湛為太子詹事給事中參知政事(以吕祖謙標目修)秋九
月庚申魏特進光祿大夫崔浩為司徒(以本紀修)癸亥魏以
河西王蒙遜為凉王(以本紀修)
解題曰北凉自是稱凉
壬申魏徵世胄名士(以朱熹綱目吕祖謙標目修)
解題曰本紀詔曰頃方夏未寧戎車屢駕今二寇摧
殄將偃武修文理廢職舉逸民拔起幽窮延登雋乂
昧旦思求想遇師輔雖殷宗之夢版築罔以加也訪
諸有司咸稱范陽盧玄博陵崔綽趙郡李靈河間邢
穎勃海高允廣平游雅太原張偉等皆賢雋之胄冠
冕州邦皆羽儀之用詩不云乎鶴鳴于九皋聲聞于
天庶得其人任之政事共臻邕熙之化易曰我有好
爵吾與爾縻之如玄之比隠跡衡門不耀名譽者盡
敕州郡以禮發遣遂徵玄等及州郡所遣至者數百
人皆差次敘用明年高允同徵盧玄崔綽廣甯燕崇
常陟勃海高毗李歆博陵許堪京兆杜銓韋闔趙郡
李詵李靈李遐太原張偉范陽祖邁祖侃中山劉策
常山許琛西河宋宣燕郡劉遐河間邢穎勃海高濟
雁門李熙廣平游雅博陵崔建西河宋愔長樂潘天
符杜熙中山張綱上谷張誕鴈門王道雅閔弼中山
郎苗上谷侯辯趙郡吕季才
冬十月戊寅魏崔浩更定律令(以魏紀修)是歲凉改元(以通鑑修)
解題曰宋庠紀年通譜蒙遜受魏凉州牧凉王之號
故改元
(宋太祖文皇帝元嘉九年年魏世祖太武皇帝延和元)(燕馮弘大興二年)(凉)
(沮渠蒙遜義和二年)春正月丙午魏尊保太后為皇太后立貴人
赫連氏為皇后子晃為皇太子改元(以本紀修)
解題曰按魏書皇后傳序太祖追尊祖妣皆從帝諡
為皇后始立中宫餘妾或稱夫人多少無限然皆有
品次世祖稍增左右昭儀及貴人椒房中式數等後
庭漸已多矣又世祖高宗緣保母劬勞之恩並極尊
崇之義高祖改定内官左右昭儀位視大司馬三夫
人視三公三嬪視三卿六嬪視六卿世婦視中大夫
御女視元士後置女職以典内事内司視尚書令僕
作司大監女侍中三官視二品監女尚書美人女史
女賢人書史書女小書女五官視三品中才人供人
中使女生才人恭使宫人視四品春衣女酒女饗女
食奚官女奴視五品
二月壬申吐谷渾送故夏主定于魏魏殺之(以吕祖謙標目修)
解題曰按晉書載記自勃勃至定凡二十有六載而
亡(王容曰赫連三主二十五年匈奴左賢王劉毅之子淵興于汾晉而右賢王去罕之孫劉虎亦興于)
(北方淵之後既衷而虎之後赫連勃勃浸盛至是亦滅矣)
夏六月戊寅宋彭城王義康改領揚州刺史(以本紀修)宋分
青州置冀州(以吕祖謙標目修)吐谷渾王慕瑰告捷于宋封為
隴西王(以通鑑修)庚寅魏主伐燕(以魏本紀修)秋七月庚午宋以
殷景仁為尚書僕射劉湛為領軍將軍(以本紀修)宋妖賊趙
廣反於蜀(以本紀修)魏主圍燕和龍取十部九月乙夘還(以吕)
(祖謙標目修)趙廣推程道養為蜀王圍成都(以吕祖謙標目修)
解題曰程道養改元泰始宋庠紀年通譜泰始本晉
武帝年號
冬十二月燕故太子崇以遼西降魏(以稽古錄修)宋益州參
軍裴方明破趙廣(以列傳修)
解題曰益州領蜀(宋成都府簡普彭三州懷安軍之地)廣漢(成都潼川二府漢彭)
(二州懷安軍之地)巴西(順慶潼川二府閬巴蓬三州廣安石泉二軍之地)梓橦(隆慶潼川)
(二府綿州石泉軍之地)遂寧(遂寧府普漢二州之地)江陽(属眉州)懷寧(属成都府)
寧蜀(潼川成都二府茂隆二州之地)越嶲(敘州嶲州之地)汶山(彭州永康軍之地)南
隂軍(属漢州)犍為(嘉定紹熙崇慶三府敘眉資普隆五州長寧軍之地)始康(属成都府)
晉熙(漢州)晉原(崇慶嘉定二府黎卭雅三州永康軍之地)宋寧(属成都府)安固(僑置)
南漢中(属漢州)北隂平(属隆慶州)武都(属同慶府)新城(属潼川府)南新
巴(僑置)南晉夀(属彭州)宋興(属成都府)南宕渠(渠巴蓬達四州廣安軍之地)
天水(僑置)東江陽(属紹熙府資瀘昌三州長寧軍富順監之地)沈黎(黎州嶲州之地)
郡二十九
(宋太祖文皇帝元嘉十年年魏世祖太武皇帝延和二)(燕馮弘大興三年)(凉)
(沮渠牧犍永和元年)春二月庚午魏封馮崇為遼西王(以魏本紀修)宋
裴方明擊程道養大敗走之(以通鑑修)夏四月凉王蒙遜卒
子牧犍立改元魏封為河西王(以吕祖謙標目修)五月宋裴方
明軍涪城趙廣等奔散(以吕祖謙標目修)秋九月戊午魏封楊
難當為南秦王冬十一月丁未楊難當陷漢中(以吕祖謙標目)
(修)
解題曰楊難當改元建義宋庠紀年通譜建義本乞
伏國仁年號漢中自晉建興二年陷于李雄三十三
年而復康寧元年陷于苻堅十三年而復義熙元年
楊盛據之九年而復宋元嘉十年楊難當陷之未幾
而復梁天監四年元魏陷之三十一年而復承聖元
年西魏復陷之歷陳而不能復
十二月宋前臨川内史謝靈運伏誅(以列傳修)
解題曰靈運家世為晉元勲屈身劉氏非其本心也
觀其詩云韓亡子房奮秦帝魯連恥又臨終作詩云
龔勝無餘生李業有終盡其意亦略可觀矣廣州之
刑野史謂靈運舍司馬協少子正寢酣笑不止文帝
聞而𨼆之諷主者劾以瀆貨史皆没而不書餘見通
鑑
魏立徐州於外黃(以吕祖謙標目修)
解題曰外黃在今開封雍丘縣東六十里
甲戌(宋太祖文皇帝元嘉十一年魏世祖太武皇帝延和三年)(燕馮弘大興四年)
(犍凉沮渠牧永和二年)春二月丁夘魏寬徭賦(以魏本紀修)宋梁南秦
二州刺史蕭思話破楊難當閏三月復漢中(以通鑑本紀修)魏
殺赫連昌(以吕祖謙標目修)辛巳燕王弘稱藩于魏(以朱熹綱目修)夏
五月戊寅宋以沮渠牧犍為河西王(以本紀修)六月辛亥魏
伐燕(以魏本紀修)
(宋太祖文皇帝元嘉十二年魏世祖太武皇帝太延元年)(燕馮弘大興五年)(凉)
(沮渠牧犍永和三年)春正月己未朔日有食之(以本紀修)燕王弘稱藩
于宋癸酉詔封之(以本紀修)甲申魏改元(以魏本紀修)夏四月宋
加殷景仁中書令中護軍(以通鑑修)六月戊申魏伐燕(以魏本紀)
(修)宋大水賑恤禁酒(以南史本紀修)冬宋禁擅鑄佛像造塔寺
(以通鑑修)
(宋太祖文皇帝元嘉十三年魏世祖太武皇帝太延二年)(燕馮弘大興六年)(凉)
(沮渠牧犍永和四年)春宋徵司空檀道濟三月己未併其諸子殺
之(以吕祖謙標目修)
解題曰以討謝晦之事觀之文帝未必有殺道濟之
心殺之者劉湛也事見通鑑
魏伐燕(以吕祖謙標目修)楊難當稱秦王改元(以吕祖謙標目修)夏五
月乙夘燕王弘奔高麗(以吕祖謙標目修)
解題曰跋以晉安帝義熙五年僣號至弘二世凡二
十八載
秋七月魏伐楊難當九月走之(以吕祖謙標目修)
(宋太祖文皇帝元嘉十四年魏世祖太武皇帝太延三年)(凉沮渠牧犍永和五年)
夏四月趙廣降宋(以通鑑修)二月己丑魏詔吏民得告守令
罪(以魏本紀修)是歲西域十六國朝貢于魏(以魏本紀修)
解題曰按三國志注西戎𫝊漢初開西域道時有三
十六國後分為五十餘建武以來更相吞滅今有二
十從燉煌玉門關入西域前有二道今有三道從玉
門西出經婼羌轉西越䓗嶺經懸度入大月氏為南
道從玉門西出發都護并回三隴沙北頭經居盧倉
從沙西井轉西北過龍堆到故接蘭轉西詣龜兹至
䓗嶺為中道從玉門西北出經横坑辟三隴沙及龍
堆出五船北到車師界戊巳校尉所治高昌轉西與
中道合龜兹為新道後魏西域傳散騎侍郎董琬高
明等出鄯善凡所經見及傳聞太延中十六國分其
地為四域自黃嶺以東流沙以西為一域黃嶺以西
海曲以東為一域者舌以南月氏以北為一域兩海
之間水澤以南為一域内諸小渠長蓋以百數其出
西域本有二道後更為四出自玉門渡流沙西行二
千里至鄯善為一道自玉門渡流沙北行二千二百
里至車師為一道從莎車南行一百里至䓗嶺䓗嶺
西一千三百里至伽倍為一道自莎車西南五百里
䓗嶺西南一千三百里至沙路為一道南史列傳隋
裴矩西域圖記自燉煌至西海凡三道北道從伊吾
經蒲類海鐵勒部突厥可汗庭渡北流河至拂菻國
達西海中道從高昌焉耆龜兹疎勒度䓗嶺又經鏺
汗蘇勒沙那國康國曹國何國安國穆國至波斯達
西海南道從鄯善于闐朱俱波喝盤陀度䓗嶺又經
護密吐火羅挹□忛延漕國至北波羅門達西海
(宋太祖文皇帝元嘉十五年魏世祖太武皇帝太延四年)(凉沮渠牧犍永和六年)
春三月癸未魏罷沙門年五十已下(以魏本紀修)馮弘遣使
求迎于宋高麗殺之(以吕祖謙標目修)秋七月魏主伐柔然(以魏)
(紀傳修)冬十一月丁夘朔日有食之(以通鑑修)十二月宋立玄
史文儒四學(以通鑑修)宋主仁厚恭儉勤於為政百官久於
其職守宰皆六朞四境晏安戶口蕃息後之言治者稱
元嘉焉(以通鑑修)
(宋太祖文皇帝元嘉十六年魏世祖太武皇帝太延五年)(凉沮渠牧犍永和七年)
春正月庚寅宋彭城王義康為大將軍領司徒(以本紀修)三
月楊保宗奔魏庚寅魏以為武都王守上邽(以魏紀修)夏六
月甲辰魏主伐河西(以通鑑修)秋九月丙戌魏拔姑臧河西
王牧犍降酒泉太守沮渠無諱奔燉煌(以吕祖謙標目修)
解題曰按載記蒙遜以晉安帝隆安元年稱州牧義
熙八年僣位元嘉十年死子為魏所擒合三十九載
而滅王容曰匈奴之後興于晉末惟赫連沮渠至是
滅矣五胡之後宋初尚有六國至是秦燕凉夏之地
皆入于魏魏獨盛矣
戊子柔然襲魏不克而還(以魏紀傳修)冬十月癸亥魏張掖
王秃髮保周叛(以魏紀修)十二月宋東宫置兵與羽林等(以通)
(鑑修)
解題曰胡寅曰善養太子者使之近正人見正事聞
正言凡異端詭道無自入焉否則漢武為戾園置博
望苑而敗矣太子之職舍問安侍膳守軍監國餘無
事焉否則楚成為商臣置宫甲而敗矣此二端前監
甚明文帝皆犯之使太子延賓客盛兵衛是𨗳之於
亂也薛季宣曰時北伐再敗邑里蕭條唯荆州尚存
衆卒十萬帝深思所以制之乃更東宫之兵至與羽
林相若不知一旦禍起於父子之間非獨劭兇忍亦
勢之使然也事見通鑑
魏除田禁(以朱熹綱目修)魏以凉州索敞為中書博士常爽為
河西右相時魏方尚武功貴游不以講學為意敞勤於
誘𨗳爽置館教授儒風始振(以吕祖謙標目修)
(宋太祖文皇帝元嘉十七年元年魏世祖太武皇帝太平真君)春三月沮渠無諱陷
魏酒泉遂寇張掖(以吕祖謙標目修)夏四月戊午朔日有食之
(以紀)六月魏改元(以魏紀修)
解題曰宋庠紀年通譜皇孫生故大赦改元
魏討秃髮保周殺之(以通鑑修)秋七月丙申魏太后殂(通鑑)壬
子宋皇后殂(以本紀修)八月甲申沮渠無諱降於魏(以通鑑修)冬
十月戊午宋誅劉湛父子及其黨八人
解題曰按列傳湛所生母亡伏甲於室以待上臨弔
謀又泄竟弗之幸十月詔收付廷尉餘見通鑑(劉湛等結)
(黨欲排廢殷景仁司徒掾沈演之雅仗正義與湛等不同湛因讒之於義康嘗因論事不合義康變色曰)
(自今而後我不復相信演之與景仁素善盡心于朝廷太祖甚嘉之以為尚書吏部郎)
彭城王義康罷為江州刺史鎮豫章司空征北將軍開
府南兖州刺史江夏王義恭為司徒錄尚書事護軍將
軍殷景仁為揚州刺史十一月癸丑景仁卒(以本紀舉要歷補遺)
(修)十二月宋後軍長史范煜吏部郎沈演之為左右衛
將軍後將軍司馬庾炳之為吏部郎參機密(以列傳修)
解題曰按列傳左衛將軍范煜任參機密吏部尚書
何尚之察其意趣異常白太祖宜出為廣州若在内
釁成不得不加鈇鉞屢誅大臣有虧皇化上曰始誅
劉湛等方欲超昇後進煜事迹未彰便豫黜斥萬方
將謂卿等不能容才以我為信受讒說但使共知如
此不憂致大變也餘見通鑑程頥易傳曰姤初六繫
于金柅貞吉有攸往見凶羸豕孚蹢躅姤隂始生而
將長之卦制之當於其微而未盛之時豕隂躁之物
雖羸而在下然其心常在乎蹢躅而消陽止之以金
柅而又繫之使不得進則吉使之進而往則害陽見
凶矣曄之事是也
是歲楊難當復稱武都王(以吕祖謙標目修)
(宋太祖文皇帝元嘉十八年二年魏世祖太武皇帝太平真君)春正月癸夘魏以沮
渠無諱為酒泉王(以通鑑目錄修)甲辰宋彭城王義康都督江
交廣三州軍事前龍驤參軍扶令育諫賜死(以通鑑目錄修)夏
四月魏伐酒泉冬十一月庚子拔之(以魏紀修)楊難當寇蜀
十二月宋遣梁秦二州刺史劉真道將軍裴方明討之
(以吕祖謙標目修)
解題曰按州郡志梁州漢為益治廣漢雒縣魏立梁
州治漢中江左於襄陽僑立李氏滅復舊譙縦刺史
治魏興縱滅治漢中苞中縣元嘉十年治南鄭領漢
中(宋興元府洋州之地)魏興(金均二州之地)新興(未詳)新城(襄陽府房州之地)上
庸(金房二州之地)晉壽(隆慶府利閬巴三州大安軍之地)華陽(興元府之地)新巴
(利州之地)北巴西(未詳)北隂平(僑置)南隂平(僑置)巴渠(達州之地)懷安
(寄治州下)宋熙(利閬二州)白水(僑置)南上洛(均州之地)北上洛(金州之地)安
康(金州之地)南宕渠(僑置)懷漢(未詳)郡二十秦州晉治天水冀
縣孝武寄治襄陽安帝在南鄭領武都略陽安固西
京兆南太原南安馮翊隴西始平金城安定天水西
扶風北扶風(并僑置)郡十四
(宋太祖文皇帝元嘉十九年三年魏世祖太武皇帝太平真君)春正月甲申魏主至
道壇受符籙自是每帝即位行之(以魏紀修)夏四月沮渠無
諱據鄯善李暠孫寳據燉煌(以吕祖謙標目修)五月庚寅宋劉
真道裴方明平仇池立揚保熾揚難當奔魏秋七月丙
寅魏救之(以吕祖謙標目修)甲戌晦日有食之(本紀)九月沮渠無
諱據高昌宋封為河西王(以吕祖謙標目修)冬十月甲申柔然
聘宋(以本紀修)十二月丙申宋詔兖州修孔子廟(以本紀修)魏封
李寳為燉煌公(以魏紀修)宋雍州蠻叛(以通鑑修)
解題曰雍州晉孝武於襄陽僑立領襄陽(今襄陽府)南陽
(鄧唐二州)新野(襄陽鄧州棗陽信陽之地)順陽(属鄧州)京兆(属襄陽)始平(属均)
(州)扶風(襄陽光化之地)南上洛(僑置)河南(唐鄧棗陽)廣平(鄧唐光化之地)義
成(属襄陽)馮翊(属郢州荆門)南天水(属襄陽)建昌(未詳)華山(属襄陽)
北河南(属鄧州)弘農(未詳)郡十七(齊州郡志晉太元雍州刺史始督秦州未有刺)
(史隆安二年郭銓始為梁南秦州刺史元興荆州都督常督秦州梁州帶南秦州義熙以氐王為北秦州)
(刺史十四年置東秦州刺史永明郡國志秦州寄治南鄭不曰南北元嘉計偕荆州都督常督二秦梁南)
(秦一刺史是則志所載秦州為南秦氐為北秦)
魏殺尚書李順(以列傳修)
解題曰按魏書南史列傳世祖將討赫連昌謂崔浩
曰朕前北征李順獻策數事實合經略大計今欲使
總攝前驅之事卿以為如何浩曰順智足周務然性
果於去就不可專委乃止沮渠蒙遜内附世祖欲精
簡行人崔浩曰李順即其人也以為太常策拜蒙遜
使還世祖問蒙遜往復辭及其政得失順曰蒙遜不
復周矣既而蒙遜死寵待彌厚政之巨細無所不參
浩惡之順使凉州十有二返世祖稱其能而蒙遜數
與順遊晏頗有悖言恐順洩之以金寳納順懷中故
蒙遜罪釁不聞浩知之密言於世祖未之信太延三
年順復使凉州及還世祖問以將平河右計順以民
勞既久不可頻動從之五年議征凉州順以凉州乏
水草與浩廷諍世祖從浩議及至姑臧甚豐水草世
祖謂浩曰卿昔所言今果驗矣浩曰臣之所言虚實
皆如此類猶以寵舊未加其罪詔順差次群臣賜以
爵位順頗受納品第不平凉州人發其事浩又毁之
云順不忠若是反言臣讒之於陛下世祖大怒遂刑
之於城西後數年浩誅世祖謂其從父弟孝伯曰卿
兄雖誤國朕意亦未便至此由浩譛毁朕忿遂盛殺
卿兄者浩也
(宋太祖文皇帝元嘉二十年四年魏世祖太武皇帝太平真君)春二月魏取仇池(以吕)
(祖謙標目修)夏四月魏殺楊保宗楊文德自號仇池公(以魏紀修)
六月庚寅魏復民貲賦三年(以魏紀修)秋七月癸丑宋以楊
文德為武都王(以本紀修)甲子宋殺前雍州刺史劉真道梁
南秦二州刺史裴方明(以吕祖謙標目修)
解題曰按索虜𫝊魏主燾與太祖書曰彼前使裴方
明取仇池既得疾其勇功不能容有臣如此尚殺之
烏得與我校耶前日檀道濟之死魏既有吳子輩不
足憚之言今又殺裴方明以快敵人之心借曰藏匿
金寳罪在不貸獨無議功之法乎欲圖中原乃先自
廢其人此所以召飲江之禍也事見通鑑
九月魏主襲柔然(以魏紀修)冬十一月宋將軍姜道盛及楊
文德攻魏敗績(以本紀修)甲子魏詔太子晃總百揆功臣歸
第(以魏紀修)
甲申(宋太祖文皇帝元嘉二十一年年魏世祖太武皇帝太平真君五)春正月戊申魏禁私
養沙門巫覡(以魏紀修)庚戌魏詔王公已下子詣太學百工
騶卒之子不聽私立學校(以魏紀修)二月己丑宋江夏王義
恭為太尉領司徒(以本紀修)夏六月宋大水(以宋書五行志修)沮渠
無諱卒弟安周立(以通鑑目錄修)魏罷胡神祀(以通鑑修)秋八月戊
辰宋以征西大將軍荆州刺史衡陽王義季為征北大
將軍開府南兖州刺史征北將軍南徐州刺史南譙王
義宣為車騎將軍荆州刺史(以本紀修)魏伐吐谷渾其王奔
白蘭(以吕祖謙標目修)冬十月宋徙兖州鎮須昌冀州鎮歷下
(以通鑑修)
解題曰今濟南府歷城縣齊歷下城也
是歲李寳朝于魏魏留之(以通鑑修)
(宋太祖文皇帝元嘉二十二年年魏世祖太武皇帝太平真君六)春正月辛夘朔宋始
用元嘉歷(本紀)壬辰宋以撫軍將軍南豫州刺史武陵王
駿為雍州刺史(以本紀修)
解題曰按本紀自晉江左以來襄陽未有皇子重鎮
時帝欲經略關河故有此授列傳二十三年何承天
上表稱去歲三王出鎮思振遠圖則武陵南譙衡陽
之出鎮皆伐魏之張本也餘見通鑑
二月魏詔中書以經義決疑獄(以本紀修)夏四月魏擊吐谷
渾(以魏紀修)魏伐鄯善(以魏紀修)六月戊子朔日有食之(通鑑目錄)宋
罷南豫州入豫州辛亥南豫州刺史南平王鑠為豫州
刺史(以本紀修)秋七月宋平羣蠻(以通鑑修)八月壬辰鄯善降魏
西域復通(以吕祖謙標目修)吐谷渾王走據于闐(以吕祖謙標目修)九
月魏盧冰胡蓋吳反於杏城河東薛永宗聚衆應之冬
十一月庚午魏討之(以吕祖謙標目修)魏掠宋青徐民以實河
北(以吕祖謙標目修)癸未魏主西狩(以通鑑修)十二月乙未宋太子
詹事范曄等謀反伏誅丁酉廢彭城王義康為庶人徙
安城(以吕祖謙標目修)是歲宋始備郊廟之樂(以通鑑修)
(宋太祖文皇帝元嘉二十三年年魏世祖太武皇帝太平真君七)春正月魏主平薛永
宗二月丙戌至長安諸將大破蓋吳宋救之(以通鑑修)宋遣
交州兵討林邑(以通鑑修)三月魏坑沙門(以吕祖謙標目修)
解題曰按釋老志下詔曰昔漢荒君信惑邪偽妄假
睡夢事胡妖鬼以亂天常自古九州之中無此也夸
誕大言不本人情由是政教不行禮義大壊鬼道熾
盛五服之内鞠為丘墟朕欲一切盪除胡神滅其蹤
跡問今胡神共言皆是前世漢人無賴子弟劉元真
吕伯疆之徒乞胡之誕言用老莊之虚假附而益之
皆非真實蓋大姦之魁也餘見通鑑及咸通十四年
解題
魏攻宋兖豫青冀州(以本紀修)夏五月宋破林邑(以吕祖謙標目修)
六月癸未朔日有食之(本紀)甲申魏築塞圍(以魏紀修)秋八月
魏蓋吳伏誅(以吕祖謙標目修)是歲宋大有年(以本紀修)宋立玄武
湖築景陽山(以本紀修)時宋王謝族盛北人晚渡者以傖荒
目之不得踐清塗(以吕祖謙標目修)吐谷渾復還舊土(以吕祖謙標目)
(修)
(宋太祖文皇帝元嘉二十四年年魏世祖太武皇帝太平真君八)春三月魏殺沮渠牧
犍(以吕祖謙標目修)夏六月宋鑄當兩大錢(以本紀修)冬十月壬午
宋胡誕世據豫章反討平之(以本紀修)十二月楊文德據葭
蘆五郡氐應之(以魏紀修)
解題曰葭蘆今文州曲水縣盧北故城是也
(宋太祖文皇帝元嘉二十五年年魏世祖太武皇帝太平真君九)春正月魏擊楊文德
文德奔漢中(以魏紀宋傳修)二月魏山東饑罷塞圍作(以魏紀修)閏
二月宋吏部尚書庾炳之免(以本紀修)夏四月乙夘宋加撫
軍將軍武陵王駿為徐州刺史(以本紀修)
解題曰按列傳王玄謨領汝隂太守時虜攻陷滑臺
執朱修之玄謨上疏曰王途始開隨復淪塞非惟天
時抑亦人事虎牢滑臺豈惟將之不良抑亦本之不
固本之不固皆由民憚遠役臣請以西陽之魯陽襄
陽之南鄉發甲卒分為兩道直趣淆澠征士無遠徭
之思吏士有屢休之歌若欲以東國之衆經營宋洛
道途既遠獨克實難玄謨每陳北征之策上謂殷景
仁曰聞王玄謨陳說使人有封狼居意後為彭城太
守上表以彭城要兼水陸請以皇子撫臨州事乃以
孝武出鎮事見通鑑按州郡志徐州後漢治東海郯
縣魏晉宋治彭城明帝僑立治鍾離泰豫移治朐山
元徽分南兖州之鍾離豫州之馬頭秦郡之穀孰歷
陽之鄼立新昌郡徐州還治鍾離舊領彭城(今属徐州)沛
(属徐宿亳三州)下邳(属宿泗二州及淮陽)蘭陵(属沂州)淮陽(属泗州淮陽漣水)東
海(属沂海二州)東莞(属密沂二州)東安(属沂州)琅邪(属沂州)陽平(僑置)
濟隂(宋属興仁府淮陽廣濟二軍)北濟隂(属興仁府徐單二州)郡十二鍾離
(今屬濠州)馬頭(属濠州)新昌郡(属滁州)
五月己夘宋罷大錢(本紀)秋九月魏擊焉耆大破之(以吕)
(祖謙標目修)冬十二月魏主伐柔然(以通鑑修)
(宋太祖文皇帝元嘉二十六年年魏世祖太武皇帝太平真君十)春正月甲戌魏主復
伐柔然走之(魏紀)秋七月辛未宋以南徐州刺史廣陵王
誕為雍州刺史罷江州軍府配雍州湘州入臺租稅給
襄陽以廣其資力(以吕祖謙標目修)九月魏主伐柔然大獲柔
然自是不敢犯塞(以魏紀傳修)冬十月癸夘彗星入太微(宋天)
(文志)宋雍州蠻反(以通鑑修)
(宋太祖文皇帝元嘉二十七年一年魏世祖太武皇帝太平真君十)春正月乙酉魏主
如洛陽(以魏紀修)宋雍州蠻降(以通鑑修)二月魏大治宫室(以魏紀修)
魏主寇宋圍懸瓠(以吕祖謙標目修)三月宋減百官俸(以吕祖謙標目)
(修)夏四月魏主還(以通鑑修)宋以左衛將軍江湛為吏部尚
書(以通鑑修)六月己亥魏崔浩坐史事夷五族(以魏紀傳修)秋七
月庚午宋遣青冀二州刺史蕭斌等伐魏江夏王義恭
次彭城統諸軍(以紀傳修)宋貸富民貲(以通鑑修)乙亥魏碻磝戍
走宋將軍王玄謨圍滑臺冬閏十月乙丑魏主渡河玄
謨走碻磝魏主至東平蕭斌退保歷城(以吕祖謙標目修)辛未
宋隨王誕遣軍克魏弘農十一月甲午克陜城至潼關
而還(以吕祖謙標目修)
解題曰按水經注開山圖曰衝山在函谷山西南水
東注歷澗東北出謂之開方口宋將軍魯方平薛安
都等與柳元景北入軍次方伯堆者即方伯所築也
又東北逕邑川城南在函谷關南七里又東北流逕
故丘亭是安都軍所從城也餘見通鑑
魏拔懸瓠癸夘殺宋將軍劉康祖於尉武(以本紀修)
解題曰宋書劉康祖傳尉武去夀陽數十里餘見通
鑑(魏列傳永昌王仁出汝隂濟淮康祖屯尉武亭以邀軍路師人患之元崘曰風勁推草車乘風縦火)
(以精兵乘之破之必矣斬康祖)
魏主攻彭城不克十二月庚午至瓜步請昏于宋宋報
之(以通鑑修)
(宋太祖文皇帝元嘉二十八年魏世祖太武皇帝正平元年)春正月丁亥魏退師(以吕)
(祖謙標目修)宋殺庶人義康(以通鑑目錄修)宋王玄謨還歷城魏取
碻磝(以吕祖謙標目修)魏主攻盱眙將軍臧質却之二月丙辰
至彭城江夏王義恭遣兵追之不及時南兖徐兖豫青
冀州殺掠無餘邑里蕭條元嘉之政衰矣(以通鑑及稽古錄修)宋
江夏王義恭降為驃騎將軍開府鎮軍將軍武陵王駿
為北中郎將三月庚子以輔國將軍臧質為雍州刺史
(以本紀修)夏四月魏荆州刺史魯爽及其弟秀歸宋(以本紀修)五
月彗星入太微逼帝座(天文志修)
解題曰按宋書天文志彗星見卷舌入太微逼帝座
犯上相拂屏出端門滅翼軫
六月壬戌宋南兖州刺史武陵王駿都督江州荆州之
江夏豫州四郡軍事江州刺史(以本紀修)魏改元(以吕祖謙標目修)
魏更定律令(以通鑑修)魏中常侍宗愛譛太子晃以憂卒(以吕)
(祖謙標目修)秋七月宋蕭斌王玄謨免官(以通鑑修)冬十月宋聘
魏魏報之(以吕祖謙標目修)十二月宋吏部郎中王僧綽為侍
中(以通鑑修)
解題曰按列傳殷景仁與王華王曇首劉湛四人為
侍中皆以風力局幹冠冕一時謝弘微與華等五臣
參預機密湛誅景仁卒委任沈演之庾炳之范煜等
後又有江湛何瑀之煜誅炳之免演之瑀之卒江湛
為吏部尚書與徐湛之並居權要元嘉末太祖頗以
後事為念以王僧綽年少欲大相付託朝政大小皆
與參焉觀帝所委任如此則元嘉之治大略可想矣
(宋太祖文皇帝元嘉二十九年元年魏高宗文成皇帝拓跋濬興安)春二月甲寅魏宗
愛弑其主燾殺東平王翰迎立南安王余改元永平尊
皇后為皇太后愛為宰相專政(以吕祖謙標目修)夏六月己酉
宋遣將軍蕭思話等三道伐魏(以本紀修)秋七月宋太子劭
征北將軍開府始興王濬巫蠱事發赦不誅(以吕祖謙標目修)
解題曰君親無將將而誅焉而文帝猶豫不斷以稔
大禍由辯之不早也事見通鑑
八月宋蕭思話攻碻磝不克丁夘退屯歷城(以吕祖謙標目修)
解題曰文帝凡三用大師于魏到彦之之出魏人至
攝四鎮以相避雖其計叵測然是時虜之得河南尚
新守備未固猶有畏懼之心也暨王玄謨之出則相
去二十年矣虜方席其滅夏滅凉滅燕之餘威非前
比也故當時僅能取碻磝而力屈於滑臺適以召飲
江之恥耳及今年之役蓋因魏主燾之死欲乘喪以
取償然輕舉妄動雖碻磝亦不可復得力愈用而愈
屈文帝曷亦奠而後發也哉事見通鑑
九月宋冠軍司馬柳元景至潼關司州刺史魯爽攻虎
牢皆還(以本紀通鑑修)
解題曰王玄謨之伐魏也柳元景輩取弘農潼關關
中響應及蕭思話之再行也元景亦進據洪關然無
損於魏者以玄謨思話之無功也使元景敗於關陜
當無害於玄謨思話玄謨思話敗則元景無能為矣
勢之緩急輕重異也事見通鑑
冬十月丙午朔魏宗愛弑其主余羽林郎中劉尼等誅
愛迎皇孫濬即皇帝位改元追尊父妣為帝后保母為
保太后(以吕祖謙標目修)
解題曰宋庠紀年通譜不俟踰年而改元
宋西陽蠻反(以通鑑修)十二月乙夘魏復佛法(吕祖謙標目)魏用
玄始歷(以魏紀修)
大事記續編卷三十六
