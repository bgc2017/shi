大事記續編卷三十七明王禕撰
(宋太祖文皇帝元嘉三十年魏高宗文成皇帝興安二年)春正月戊子宋武陵王駿
討叛蠻(以本紀修)二月甲子宋太子劭弑其父殺尚書僕射
護軍將軍徐湛之吏部尚書江湛而自立改元太初(以吕)
(祖謙標目修)
解題曰沈約曰太祖幼年特秀顧無保𫝊之嚴而天
授和敏之姿自稟君人之德及正位南面歷年長久
綱維備舉條禁明密罰有恒科爵無濫品故能内清
外晏四海謐如也昔漢氏東京常稱建武永平故事
自兹厥後亦每以元嘉爲言斯固盛矣授將遣師乖
分閫之命才謝光武而遥制兵略至於攻日戰時莫
不仰聽成筭雖覆師喪旅將非韓白而延寇蹙境抑
此之由及至言漏衾衽難結商豎雖禍生非慮盖亦
有以成之嗚呼哀哉宋庠紀年通譜太初本漢武帝
苻登乞伏乾歸秃髮烏孤年號
三月魏尊保太后爲皇太后(以本紀修)宋殺侍中王僧綽(以吕)
(祖謙標目修)庚寅宋武陵王駿舉兵討劭司空南譙王義宣
及雍州刺史臧質同州刺史魯爽皆應之乙未武陵王
駿發尋陽夏四月甲子前鋒柳元景大破劭兵于新亭
丁卯江夏王義恭出奔己巳武陵王駿即皇帝位以義
恭爲太尉都督徐南徐二州軍事太尉領司徒義宣爲
中書監丞相揚州刺史並錄尚書六條事
解題曰按宋書百官志王導爲丞相罷司徒府義宣
爲丞相司徒府如故
臧質爲車騎將軍江州刺史將軍沈慶之爲領軍將軍
五月丙子克臺城劭及衛將軍開府始興王濬等伏誅
甲申尊所生母路淑媛爲皇太后乙酉立妃王氏爲皇
后壬辰以義恭爲太傅領大司馬六月丙午還宫置殿
門上閤屯兵己酉以魯爽爲南豫州刺史(以本紀吕祖謙標目修)
解題曰薛季宣曰孝武謂前日之釁近在東宫東宫
藏甲與禁旅競殆也乃增殿閤諸屯而併省太子營
衛(宋雜號將軍往往爲寄祿而掌禁兵則自二衛將軍而下有仗主隊主幢主鎧主細伏細鎧主隊主)
(軍主至是有直閤將軍防閤將軍閤主齋帥直寢左右提刀之類大見寵任而中郎將騎諸營又爲外兵)
(矣)
閏月乙亥魏太皇太后殂(以本紀修)甲午宋丞相南郡王義
宣都督荆湘等分州軍事荆湘二州刺史(以本紀修)宋置衛
尉官(本紀)
解題曰按宋書列傳晉氏過江不置城門校尉及衛
尉官孝武欲重城禁故復置衛尉卿衛尉之置自恢
始也(恢南譙王義宣子也)
秋七月辛丑朔日有食之既宋詔求直言中軍錄事參
軍周朗上書忤旨(以紀傳修)宋郡縣以三周爲滿(以吕祖謙摽目修)
己巳宋殺司空南平王鑠(以通鑑修)宋南海太守蕭簡反九
月丁卯討平之(以本紀修)冬十二月癸未宋省太子率更令
等官减中庶子等員(以本紀修)
(宋世祖孝武皇帝劉駿孝建元年魏高宗文成皇帝光興元年)春正月己亥朔宋改
元(以本紀修)
解題曰宋庠紀年通譜義取誅滅凶逆克用孝道
壬戌宋更鑄四銖錢(本紀)
解題曰王容曰用年號爲錢文自此始
宋立子子業爲皇太子(以本紀修)二月宋南郡王義宣及臧
質魯爽兖州刺史徐遺寶反
解題曰宋庠紀年通譜爽改元建平本漢哀帝石勒
慕容盛慕容德白亞栗斯年號
己卯以領軍將軍柳元景爲撫軍將軍辛卯左衛將軍
王玄謨爲豫州刺史討義宣癸巳玄謨進據梁山丙申
以安北司馬夏侯祖歡爲兖州刺史三月遺寶奔爽夏
四月南兖州刺史沈慶之討爽於歷陽爽伏誅五月甲
寅質攻梁山玄謨大破走之義宣走六月戊辰質伏誅
于武昌(以本紀吕祖謙標目修)
解題曰按寰宇記太平州當塗縣西南三十里有東
梁西梁山宋孝武詔曰層岫雲峙流間海岳天表象
魏以旌國形仍以二山爲立闕故曰天門焉
初晉以揚州爲京畿穀帛所資皆出焉荆江爲重鎮甲
兵所聚皆在焉宋主惡其強癸未分揚州置東揚州分
荆湘江豫州置郢州罷南蠻校尉(以本紀修)
解題曰按州郡志分揚州之會稽東陽新安永嘉臨
海五郡爲東揚州分荆州之江夏竟陵隨武陵天門
湘州之巴陵江州之武昌豫州之西陽又以南郡之
州陵監利二縣屬巴陵立郢州
戊子宋省錄尚書事(本紀)
解題曰大難甫夷外則置東揚郢州以奪揚荆江之
勢内則省錄尚書事以削宰相之權豈亦有所懲戒
而然乎
庚寅宋南郡王義宣伏誅(以吕祖謙標目修)秋七月丙申朔日
有食之既(以本紀及志修)辛丑魏改元(以吕祖謙標目修)
(宋世祖孝武皇帝孝建二年魏高宗文成皇帝太安元年)春二月丙寅宋沈慶之以
始興公就第(以通鑑修)
解題曰慶之之請老盖亦略窺孝武之所爲矣然竟
亦不免於子業之世明哲保身豈易言哉事見通鑑
夏六月壬戌魏改元(以吕祖謙標目修)
解題曰宋庠紀年通譜太安本晉惠帝苻丕吕光年
號
秋八月宋殺征虜將軍雍州刺史武昌王渾(以本紀修)宋郊
廟初設備樂(以通鑑修)冬十月宋江夏王義恭領揚州刺史
(以本紀修)己未宋裁損王侯制度二十四條(以吕祖謙標目修)
(宋世祖孝武皇帝孝建三年魏高宗文成皇帝太安二年)春正月乙卯魏立貴人馮
氏爲后(以吕祖謙標目修)二月丁巳魏立子宏爲太子(以吕祖謙標目)
(修)秋七月丙子宋南兖州刺史西陽王子尚爲揚州刺
史(以本紀修)
解題曰子尚子業之母弟也
冬十月丙午宋江夏王義恭爲太宰領司徒(以本紀修)十一
月魏隴西王源賀請宥死刑輕者守邊(以吕祖謙標目修)十二
月宋移青州并鎮歷城(以吕祖謙標目修)
(宋世祖孝武皇帝大明元年魏高宗文成皇帝太安三年)春正月辛亥朔宋改元(以本)
(紀修)二月魏攻宋兖州尋退(以吕祖謙標目修)夏六月丁亥宋出
丹陽尹顔竣爲東揚州刺史(以本紀修)秋八月甲辰宋以司
空南徐州刺史竟陵王誕爲南兖州刺史太子詹事劉
延孫爲南徐州刺史(以本紀修)
解題曰按列傳先是高祖遺詔京口要地去都密邇
非宗室近戚不得居之延孫與帝室雖同彭城人由
來不序昭穆不應有此授時竟陵王誕爲徐州上深
相畏忌不欲使居京口遷之廣陵與京口對岸欲使
腹心爲徐州以防誕故以授延孫而與之合族餘見
通鑑(荆州居上流之重地廣兵強資實兵甲居朝廷之半故高祖使諸子居之義慶以宗室令美故)
(特有此授高祖遺詔京口必擇近戚而不以及疎族至於荆州雖近戚亦不得授必帝子然後居之則荆)
(州地望又重於京口矣)
(宋世祖孝武皇帝大明二年魏高宗文成皇帝太安四年)春正月魏設酒禁增内外
候官(以通鑑修)三月魏中書侍郎高允爲中書令(以魏傳通鑑修)夏
六月戊寅宋吏部置尚書二人(以吕祖謙標目修)
解題曰帝又奪選部之權也
秋宋詔沙汰沙門尋寢(以吕祖謙標目修)八月丙戍宋殺中書
令王僧逹(以本紀修)冬十月魏攻宋清口敗退(以魏紀修)
解題曰水經注濟水又北汶水注之戴延之所謂清
口也郭緣生述征記清河首受洪水北流濟或謂清
即濟也禹貢濟東北會于汶今枯渠注巨澤北則清
濟與汶會也詳見晉太寧二年泗口解題
十一月魏主伐柔然(以魏紀修)時宋主親覽朝政不任大臣
委寄南臺侍御史中書通事舍人戴法興戴明寶等(以吕)
(祖謙標目修)
(宋世祖孝武皇帝大明三年魏高宗文成皇帝太安五年)春二月乙卯宋揚州六郡
爲王畿以東揚州爲揚州(以吕祖謙標目修)
解題曰按州郡志揚州管郡十既分五郡爲東揚州
揚州止有丹楊吳郡吳興淮南宣城五郡不知何以
謂之六郡當攷
夏四月宋司空竟陵王誕反以沈慶之爲車騎大將軍
南兖州刺史討之(以本紀修)
解題曰按宋史列傳及後魏書列傳誕表曰往年元
凶禍逆陛下入討臣背凶赴順可謂常節及丞相構
難臧魯恊從朝野怳忽咸懷憂懼陛下欲建百官羽
儀星馳推奉臣前後固執方賜允俞社稷獲全是誰
之力右軍宣簡爰及武昌皆以無罪並遇枉酷時帝
淫亂無度烝其母路氏顔竣恃舊每戱弄之慚怒殺竣餘
見通鑑
五月宋殺顔竣(以列傳修)秋七月宋竟陵王誕伏誅(以本紀修)
解題曰按宋史列傳上聞廣陵平輿駕出宣陽門敕
左右文武呌稱萬歲侍中蔡興宗時陪輦帝顧曰卿
獨不呌興宗從容正色答曰陛下今日政應涕泣行
誅豈得軍中皆稱萬歲帝不悅餘見通鑑吕祖謙曰
王子頽享五大夫樂及徧舞鄭伯見虢叔曰哀樂失
時殃咎必至鄭伯享王樂備原伯曰鄭伯效尤其亦
將有咎子頽奸王之位固不應用此樂鄭伯納王之
後正功成之時用之似未害而謂之效尤者盖子頽
王之叔父初殺其叔豈宜用樂宋竟陵王敗死武帝
令左右皆呼萬歲蔡興宗正色言之盖此意也
九月宋築上林苑(以本紀修)
(宋世祖孝武皇帝大明四年魏高宗文成皇帝和平元年)春正月甲子朔魏改元(以魏)
(紀修)夏六月魏伐吐谷渾(以魏紀修)魏復置史官(以吕祖謙標目修)冬
十月宋殺前廬陵内史周朗(以吕祖謙標目修)是歲宋徵青冀
二州刺史顔師伯爲侍中(以通鑑修)柔然攻高昌滅沮渠氏
(以吕祖謙標目修)
(宋世祖孝武皇帝大明五年魏高宗文成皇帝和平二年)夏四月丙午宋雍州刺史
海陵王休茂反伏誅(以吕祖謙標目修)魏大旱復羣祀(以通鑑修)秋
九月甲寅朔日有食之(以魏紀修)冬十二月甲戍宋制民戸
歲輸布四疋(以通鑑修)是歲宋詔士族雜昏者補將吏(以通鑑修)
(宋世祖孝武皇帝大明六年魏高宗文成皇帝和平三年)春二月乙卯宋復百官禄
(以本紀修)三月丁未宋殺前廣陵太守沈懷文(以吕祖謙標目修)夏
四月宋貴妃殷氏卒(以通鑑修)
解題曰按宋史列傳南郡王義宣女也義宣敗後帝
密取之寵冠後宫假姓殷氏或云殷琰家人入義宣
家義宣敗入宫云事見通鑑
冬十月壬申宋葬殷貴妃(以吕祖謙標目修)是歲宋南徐州從
事史祖沖之上新歷不果用(以歷志修)
解題曰葉適曰自蔡邕杜預用新術治歷至何承天
祖沖之攷索愈精承天以月蝕之衝推日躔次沖之
定古術之作在漢初周末所謂求詳於未差之前盖
劉歆班固所不能到也事見通鑑
(宋世祖孝武皇帝大明七年魏高宗文成皇帝和平四年)春正月庚寅宋以晉安王
子勛爲前將軍江州刺史(以本紀修)夏四月甲子宋詔非軍
陳不得專殺(以吕祖謙標目修)冬十二月辛丑魏制喪葬嫁娶
條格(以魏紀修)己未宋江夏王義恭加尚書令(以通鑑修)時宋大
脩宫室(以吕祖謙標目修)
(宋世祖孝武皇帝大明八年魏高宗文成皇帝和平五年)夏閏五月壬寅宋江夏王
義恭領太尉(以通鑑修)庚申宋主殂太子子業即皇帝位江
夏王義恭解尚書令加中書監驃騎大將軍柳元景領
尚書令輔政大事與沈慶之參决甲子義恭錄尚書事
元景開府(以吕祖謙標目修)秋七月庚戍宋尊皇太后曰太皇
太后皇后曰皇太后乙卯罷孝建以來所改制度(以本紀修)
宋江夏王義恭避事政歸戴法興等(以通鑑修)八月己丑宋
皇太后殂(以本紀修)是歲宋青州移治東陽(以通鑑修)
(宋太宗明皇帝泰始元年年魏高宗文成皇帝和平六)春正月乙未朔宋改元永
光(以吕祖謙標目修)
解題曰宋庠紀年通譜永光本漢元帝年號
二月庚寅宋更鑄二銖錢(以本紀修)初魏世祖經營四方國
頗虚耗重以内難高宗與時消息懷集中外民心復安
夏五月癸卯魏主殂甲辰太子弘即皇帝位尊皇后曰
皇太后(以吕祖謙標目修)戊申魏車騎大將軍乙渾殺司徒平
原王陸麗等己酉自爲太尉錄尚書事(以魏紀修)六月魏開
酒禁(以本紀修)魏上諡曰文成皇帝廟號高宗(以本紀修)秋七月
癸巳魏乙渾自爲丞相(以魏紀修)八月魏葬金陵(以本紀修)辛酉
宋殺越騎校尉戴法興等癸酉殺江夏王義恭柳元景
尚書僕射顔師伯等改元景和(以吕祖謙標目修)宋并東揚州
於揚州(以吕祖謙標目修)九月辛丑宋殺南徐州刺史新安王
子鸞(以本紀修)己酉宋主討征北將軍徐州刺史義陽王昶
昶出奔魏(以吕祖謙標目修)甲寅宋以安西長史袁顗爲雍州
刺史(本紀)宋聽民私鑄錢(以本紀修)冬十一月宋寧朔將軍何
邁謀立鎮軍將軍江州刺史晉安王子勛(以紀傳修)宋殺太
尉沈慶之(以本紀修)壬寅宋立皇后路氏(以本紀修)宋主拘錄諸
父南豫州刺史湘東王彧等於殿内賜晉安王子勛死
長史鄧琬奉子勛反於尋陽(以本紀修)戊午宋主殺南平王
鑠三子彧弑之己未殺司徒揚州刺史豫章王子尚十
二月癸亥驃騎大將軍建安王休仁爲司徒尚書令揚
州刺史丙寅彧即皇帝位改元(本紀)
解題曰宋庠紀年通譜泰始本晉武帝程道養年號
戊寅尊太皇太后爲崇憲皇太后立妃王氏爲皇后(以紀)
(傳吕祖謙標目修)
解題曰按后妃傳晉武帝採漢魏之制置貴嬪夫人
貴人是爲三夫人位視三公淑妃淑媛淑儀脩華脩
容脩儀婕妤容華充華是爲九嬪位視九卿其餘有
美人才人中才人爵視千石以下至宋高祖省二才
人世祖省夫人脩華脩容置貴妃位比相國進貴嬪
位比丞相貴人位比三司以爲三夫人又置昭儀昭
容昭華以代脩華脩儀脩容又置中才人充衣以爲
散位太宗省淑妃昭華中才人充衣復置脩華脩儀
脩容才人良人又省貴人置貴姬以備三夫人之數
又置昭華增淑容承徽列榮以淑媛淑儀淑容昭華
昭儀昭容脩華脩儀脩容爲九嬪婕妤容華充華承
徽列榮凡五職亞九嬪美人中才人才人三職爲散
役其後擬外百官備位置内職(沈約論曰元嘉以降内職稍繁椒庭傍觀)
(千門萬戸而滛粧怪飾變炫無窮自漢氏昭陽之輪奐魏室九華之昭曜曾不能槩其萬一)
宋罷二銖錢禁鵝眼綖環錢(以通鑑修)宋雍郢荆州會稽皆
應晉安王子勛(以朱熹綱目修)
(宋太宗明皇帝泰始二年天安元年魏顯祖獻文皇帝拓䟦弘)春正月己丑朔魏
改元(以魏紀修)甲午宋建安王休仁都督征討軍事乙未子
勛即皇帝位改元義嘉徐司豫青冀湘廣梁益州皆應
之兖州刺史殷孝祖赴建康遣都督前鋒加撫軍將軍
時吳郡吳興義興晉陵山陽並應子勛宋主分軍討壽
陽會稽(以本紀吕祖謙標目修)
解題曰按州郡志廣州領南海(宋廣惠循二州肇慶府之地)蒼梧
(梧封昭藤四州之地)晉康(德慶府高籐二州之地)新寧(肇慶德慶府新南思二州之地)永
平(梧潯昭三州之地)海昌(屬高州)宋熙(屬肇慶府)寧浦(横州)晉興(邕象横賓)
(廉欝林六州之地)樂昌(肇慶府廣横二州之地)郡十
壬子宋主弑崇憲皇太后(以宋書修)
解題曰按宋史列傳初明帝少失所生爲太后所撫
養撫愛甚篤及即位供奉禮儀不異舊日及聞義嘉
難作太后心幸之延上飲酒置毒以進侍者引上衣
上悟起以其巵上壽是日太后崩秘之
二月己未朔宋將軍吳喜平義興(以通鑑修)庚申魏乙渾謀
反伏誅太后臨朝高允等參大政(以通鑑修)宋吳喜平會稽
定二吳(以吕祖謙標目修)宋晉安王子勛前鋒據赭圻三月庚
寅殷孝祖戰死之辛卯撫軍將軍沈攸之大破之賊保
濃湖(以通鑑修)壬子宋斷新錢專用古錢(本紀)夏四月辛酉宋
拔赭圻(以吕祖謙標目修)秋七月丁酉宋以仇池太守揚僧嗣
爲武都王(以本紀修)己亥宋將軍張興世城錢溪八月濃湖
軍潰輔國將軍沈攸之等克尋陽殺子勛
解題曰按宋書齊書本紀列傳泰始元年十二月鎮
軍將軍江州刺史晉安王子勛反長史鄧琬爲其謀
主雍州刺史袁顗率衆赴之二年正月甲午司徒建
安王休仁都督征討諸軍事王玄謨除大將軍江州
刺史副建安王於赭圻沈攸之爲尋陽太守率軍據
虎檻(在繁昌縣東五十里)乙未子勛即皇帝位四方貢計皆歸
尋陽朝廷所保唯丹陽淮南數郡兖州刺史殷孝祖
入衛京都仍遣孝祖前鋒南伐二月鄧琬遣孫沖之
帥將軍薛常寶等前鋒一萬攻赭圻沖之於道與子
勛書曰舟檝已辦器械亦整人爭效命便欲㳂流挂
帆直取白下願速遣陶亮衆軍兼行相接分據新亭
南洲則一麾定矣乃加沖之左衛將軍以陶亮爲右
衛將軍統州兵俱下亮本無幹略聞休仁自上殷孝
祖又至不敢進屯軍鵲州三月三日水陸攻赭圻亮
等率衆來救殷孝祖爲流矢所中死建安王休仁遣
將軍江方興劉靈遺各領三千赴赭圻攸之以爲孝
祖既死賊有乘勝之心明日若不更攻則示之以弱
方興名位相亞必不爲已下軍政不一致敗之由乃
率諸軍主詣方興曰四方並反國家所保無復百里
之地唯有殷孝祖爲朝廷所委頼鋒鏑纔交輿尸而
反文武喪氣事之濟否唯在明旦一戰戰若不捷則
大事去矣詰朝之事諸人咸謂吾應統之自卜懦薄
幹略不辦及卿今輙相推爲統但當相與戮力耳方
興甚悅攸之既出諸軍主並尤之攸之曰吾本以濟
國活家豈計彼此之升降且我能下彼彼必不能下
我共濟艱難豈可自厝同異沖之謂陶亮曰殷孝祖
裊將一戰便死天下事定矣不須復戰便當直取京
都亮不從明旦大破賊於城外追奔至姥山(在當塗縣西北)
(四十五里馬鞍山之北)冲之等於湖白口(蕪湖縣東南五十里有白岸湖)築二
城爲張興世所拔尋假沈攸之節代孝祖督前鋒諸
軍事陶亮聞二城䧟大懼急呼沖之還鵲尾畱薛常
寶代守先於姥山及諸岡分立營砦亦敗還共保濃
湖(濃湖即在鵲尾)鄧琬又遣豫州刺史劉胡率衆三萬鐵騎
二千屯鵲尾攸之等甚憚之胡入鵲尾無他權略將
軍吳喜平三吳率所領五千人至赭圻於戰鳥山築
壘(今南陵縣南十五里有戰鳥山在赭圻下流十許里)攸之分遣水軍乘勢進
討常寶在赭圻食盡劉胡以囊盛米繫流查及船腹
陽覆船順風流下以餉赭圻攸之疑其有異遣人取
船及流查大得囊米劉胡率步卒一萬夜斫山開道
以布囊運米餉赭圻平旦至城下猶隔小塹未能入
攸之帥衆軍攻之殊死戰胡衆大敗捨粮棄甲緣山
走追獲甚衆常寶惶懼無計四月開城突圍走攸之
率諸軍擊之赭圻城䧟建安王休仁自虎檻進屯赭
圻劉胡遣陳紹宗出鵲外挑戰吳喜等擊之追至鵲
裏而還攸之等與胡相持久不决上又遣將軍任農
夫等領兵繼至六月雍州刺史袁顗率樓船千艘來
入鵲尾張興世建議曰賊據上流兵彊地勝我今雖
相持有餘而制敵不足今若以兵數千潛出其上因
險自固隨宜斷截制賊之奇莫過於此攸之吳喜並
贊其計興世乃令輕舸泝流而上旋復回還三日輒
復如此使不爲之備劉胡笑之興世曰上流唯有錢
溪可據地既險要江又甚狹去大衆不遠江有洄洑
船下必來泊岸有横浦可以蔵船乃夜渡湖口至鵲
頭(元和郡縣志鵲頭鎮在宣州南陵縣西一百一十里即春秋時鵲岸也沿流八十里有鵲尾洲吳時)
(屯兵處秋浦志鵲尾在江北鵲頭在江南)因復回不疑之四更值風直前
賊再遣胡靈秀諸軍於東岸相翼而上夕住景洪浦
宿賊亦不進夜潛遣黃道標領七十舸徑據錢溪立
城砦明旦興世與軍齊集停一宿劉胡自領二十六
軍平旦來攻將士欲迎擊之興世禁之曰賊來尚遠
而氣盛矢驟驟既力盡盛亦易衰治城如故賊來轉
近乃命壽寂之任農夫率壯士擊之胡敗走時城壘
未固建安王休仁慮賊并力攻錢溪命攸之等攻濃
湖苦戰連日是日胡果率衆軍欲更攻錢溪未至數
十里袁顗以濃湖之急遽追之錢溪城由此得立劉
亮率衆所領至胡砦下胡遣其副孫遲取亮不能得
亮左右斬遲袁顗曰賊入我肝臓裏何由得活興世
粮盡爲賊所逼將軍李安民主舟乘數百越賊五城
送米與興世劉胡帥輕舸四百由鵲頭内路欲攻錢
溪既而謂其長史王念叔曰吾少習步戰未閑水鬭
非萬全之計吾不爲也乃託瘧疾住鵲頭不進遣將
軍陳慶領三百舸向錢溪戒不須戰慶於梅根立砦
(今銅陵縣有梅根治)胡遣王起領百舸攻興世興世大破之胡
馳還顗更使胡攻興世休仁命攸之等攻濃湖造皮
艦千乘拔其營栅苦戰移日大破之顗急召胡還尋
陽遣軍至南陵(銅陵本漢南陵縣)不敢下賊衆漸饑胡遣安
北府司馬沈仲玉領千人步取南陵迎粮仲玉領米
三十萬斛錢布數十舫豎榜爲城規欲突過行至貴
口(在今池州貴池縣)不敢進胡遣重軍援接興世寂之農夫
安民等三千人至貴口擊之仲玉走還顗營悉虜其
資實胡衆駭懼胡誑顗云更帥步騎二萬上取興世
兼下大雷餘餫令顗悉度馬配之其夜委顗趣梅根
先令薛常寶辦船悉發南陵諸軍燒大雷諸城而走
顗聞胡走亦棄衆西奔至青林見殺餘見通鑑
九月宋殺郢州刺史安陸王子綏荆州刺史臨海王子
頊湘州刺史邵陵王子元(以吕祖謙標目修)己酉魏初立郡學
(以本紀修)冬十月乙卯宋殺永嘉王子仁等十人世祖二十
八子至是遂盡(以本紀修)宋徐州刺史薛安都汝南太守常
珍奇等降乙亥命將軍張永等迎之安都珍奇降魏(以吕)
(祖謙標目修)
解題曰太宗謂蔡興宗曰頃日人情云何事當濟否
興宗曰今商旅斷絶而米甚豐賤四方雲合而人情
更安以此卜之清蕩可必但臣之所憂更在事後禇
淵以手版築興宗興宗言之不已上曰如卿言今事
猶未平也至是帝之念慮已異前日賈勇示威遂使
降者轉側興宗之慮豈不遠哉事見通鑑
戊寅宋立子昱爲太子(以吕祖謙標目修)魏救彭城懸瓠十一
月壬子宋兖州刺史畢衆敬降之(以通鑑修)
解題曰按魏書列傳安都以城入魏衆敬不同其謀
子元賓以母并百口悉在彭城恐交致禍日夜啼泣
遣請衆敬衆敬猶未從之衆敬先已遣表謝授兖州
刺史而以元賓有他罪獨不捨之衆敬拔刀斫柱曰
皓首之年唯有此子今不原貸何用獨全遂以城降
魏夫以他罪殺一畢元賓而兖州喪敗則前日蔡興
宗所謂普天同逆宜鎮以静以至信待人逆徒親戚
布在宫省宜明罪不相及之義者豈非至言也哉事
見通鑑
十二月宋豫州刺史殷琰益州刺史蕭惠開梁州刺史
柳元怙降益州刺史劉勔克壽陽(以本紀通鑑修)是歲宋僑立
兖州於淮隂徐州於鍾離青冀二州於欝洲(以本紀通鑑修)
大事記續編卷三十七
