大事記續編卷七十六明王禕撰
(漢高祖皇帝劉暠天福十二年年南唐元宗皇帝保大五年南漢中宗皇帝乾和五蜀秦國公孟昶廣)
(政十年倧楚王馬希廣帝南平王高從誨元吳越王錢弘遼世宗皇耶律烏雲天授年)春正
月丁亥朔遼主德光入汴戊子殺楊承勲己丑殺張彦
澤庚寅景延廣自殺癸夘晉主重貴北遷(以通鑑吕祖謙標目脩)
解題曰歐陽脩曰自古禍福成敗之理未有如晉氏
之明驗也其始以契丹而興終為契丹所滅方其以
逆抗順孤城被圍外無救援而徒將一介之命能使
契丹空國興師應若符契出危解難遂成晉氏當是
時維翰之力為多及少主新立釁結兵連敗約起争
發自延廣然則晉氏之事維翰成之延廣壞之二人
之用心者異而受禍也同其故何哉蓋本末不順而
與夷狄共事者常見其禍未見其福也可不戒哉事
見通鑑(按通鑑契丹以晉主為負義侯置於黃龍府即慕容氏和龍城也漢乾祐二年遷之建州)
(去燕京一千一百里)
遼主德光除諸鎮節度使彰義史匡威不受代雄武何
重建以秦成階三州降蜀勢稍沮晉昌節度使趙在禮
自殺遼縱胡騎剽掠括借士民錢帛内外怨憤(以通鑑脩)劉
知遠奉表於遼(以朱熹綱目脩)唐虞部員外郎韓熙載上疏請
恢復(以吕祖謙標目脩)二月遼主德光行朝賀禮(以通鑑脩)遼主德
光以趙延夀為恒州留守大丞相(以通鑑脩)辛未劉知遠即
皇帝位於河東用晉天福年號
解題曰歐陽脩正統論曰梁唐晉漢周皆黜之而論
者猶以漢為疑以謂契丹滅晉天下無君而漢起太
原徐駈入汴與梁唐晉周其迹異矣而今乃一概可
乎曰較其心迹小異而大同爾且知遠晉之大臣也
方晉有契丹之亂竭其力以救難力所不勝而不能
存晉出於無可奈何則可以少異乎四國矣契丹與
晉戰者三年矣漢獨高拱而視之如齊之視越人也
卒幸其敗亡而取之及契丹之北也以中國委之許
王從益而去從益之勢雖不能存晉然使忠於晉者
得而奉之可以冀於有為也漢乃殺之而後入以是
而較其心其異於四國者幾何又曰梁太祖以乾化
二年遇弑明年末帝已誅友珪黜其鳳翼之號復稱
乾化三年尚為有說至漢高祖建國黜晉出帝開運
四年復稱天福三年者蓋其於出帝無復君臣之義
而幸禍以為利者其素心也宋庠紀年通譜漢高祖
既有天下而追用晉氏已往之元於義則非忠於禮
則非孝進退無據其衰季亂制乎徐無黨曰高祖初
建國無國號蓋其制詔皆無明文故闕不書然稱天
福十三年則國仍號晉可知下書改國號漢則未改
之前宜有所稱可以推知也
知遠以弟河東馬步軍都指揮弘倧為特進太原尹武
節都指揮使史弘肇攻代州殺其刺史王暉(以新紀九國志脩)
三月丙戌朔遼主德光行入閤禮(以通鑑脩)晉遣使安集農
民保聚山谷者(以通鑑脩)吳越大敗唐兵取福州閩地遂三
分(以吕祖謙標目十國紀年脩)遼主德光以其將蕭翰為宣武節度
使壬寅北還(以吕祖謙標目脩)夏四月晉主知遠以從弟北京
馬軍都指揮使信為侍衞馬軍都指揮使史弘肇為親
軍步軍都指揮使都押衙楊邠權樞密使蕃漢兵馬都
孔目官郭威權樞密副使兩使都孔目官王章權三司
使(以新紀通鑑脩)
解題曰按新史列傳王章財賦聚斂急刻舊制田税
每斛更輸二升謂之雀鼠耗王章始令更輸二斗謂
之省耗又按陶岳五代史補錄後唐明宗幸倉場每
石加二斗耗以雀鼠侵蠧謂之雀鼠耗倉場加耗自
此始餘見通鑑
癸亥晉立魏國夫人李氏為皇后(以新紀脩)甲子晉河東節
度判官蘇逢吉觀察推官蘇禹珪為中書侍郎同平章
事(以新紀通鑑脩)
解題曰按新史列傳是時制度草創朝廷大事皆出
逢吉然素不學問隨事裁決出其意見故漢世尤無
法度而不施德政民莫有所稱焉高祖既定京師逢
吉與蘇禹珪同在中書除吏多違舊制逢吉尤納貨
賂市權鬻官謗者讙譁然高祖方倚信二人故莫敢
有告者事見通鑑
晉以折從阮為永安節度使(以通鑑脩)
解題曰按新史職方考府州晉置永安軍漢罷之周
復
晉史弘肇取潞州(以新紀脩)戊辰奉國指揮使武行德以河
陽來歸(新紀)丙子遼主德光道死其衆入於恒州五月乙
酉遼東丹王之子永康王烏雲執趙延夀而自稱帝(以吕)
(祖謙標目脩)壬辰楚王希範卒其弟希廣立(以吕祖謙標目脩)甲午
晉以劉崇為北京留守(以新紀脩)丙申晉主知遠如汴京史
弘肇取澤州(以新紀通鑑脩)蕭翰北遁以郇國公李從益知南
朝軍國事從益遣使迎晉主知遠(以新紀通鑑脩)遼主烏雲北
歸以安國節度使達爾瑪守恒州(以吕祖謙標目脩)六月吳越國
王弘佐卒其弟弘倧立(以吕祖謙標目脩)丙辰晉主知遠次洛
陽殺李從益及王太妃於汴(以吕祖謙標目脩)
解題曰按新史列傳契丹至京師趙延夀所尚明宗
公主已死耶律德光乃為延夀娶從益妹是為永安
公主公主養於王淑妃妃至京師主婚禮德光拜從
益為彰信軍節度使從益辭不之官與妃俱還洛陽
德光北歸留蕭翰守汴州漢高祖起太原翰欲北去
乃使使者迫之以東遂以從益權知南朝軍國事從
益御崇元殿翰率契丹諸將拜殿上晉羣臣拜殿下
羣臣入謁太妃妃曰吾家子母孤弱為翰所迫此豈
福邪禍行至矣乃以王松趙上交為左右丞相李式
翟光鄴為樞密使燕將劉祚為侍衞親軍都指揮使
翰留契丹兵千人屬祚而去漢高祖擁兵而南從益
遣人召高行周武行德等為拒不至乃與王松謀以
燕兵閉城自守妃曰吾家亡國之餘安敢與人争天
下乃遣人上書迎高祖高祖聞其嘗召行周而不至
遣郭從義先入京師殺妃母子妃臨死呼曰吾家母
子何罪何不留吾兒使每歲寒食持一盂飯灑明宗
墳上聞者悲之餘見通鑑
甲子晉主知遠至自太原戊辰改國號漢(以新紀吕祖謙標目脩)
遼太后發兵拒遼主烏雲兵敗見囚烏雲改元(以吕祖謙標目)
(脩)秋七月甲午漢封馬希廣為楚王(以通鑑脩)天雄節度使
杜重威天平節度使李守貞歸命漢徙重威歸德節度
使以歸德節度使高行周代之護國節度使趙匡贊為
晉昌節度使守貞代之閏月重威反庚午以行周為招
討使辛未楊邠郭威王章皆為正使(以新紀通鑑脩)庚辰漢立
高祖光武二廟追尊高祖考妣以下為帝后凡六廟(以新)
(紀通鑑脩)洺州歸漢八月控鶴指揮使李榮等逐達爾瑪以恒
州歸漢(以吕祖謙標目脩)漢敕盜皆抵死(以吕祖謙標目脩)漢封吳越
王弘倧為吳越王(以通鑑脩)唐宋齊丘罷(以通鑑脩)南漢主晟殺
其諸弟(以吕祖謙標目脩)
解題曰按路振九國志晟殺其弟浩昌等十四人龑
之諸子盡矣餘見通鑑
九月甲戌漢以吏部尚書竇貞固守司空兼門下侍郎
翰林學士李濤為中書侍郎同平章事(以新紀脩)庚寅漢主
如魏州趙匡贊降蜀
解題曰匡贊延夀之子契丹所立也
冬十一月丁丑杜重威降漢以為太傅中書令(以通鑑吕祖謙)
(標目脩)己夘漢史弘肇領歸德節度使兼馬步都指揮使
劉信領忠武節度使兼馬步副都指揮使(以吕祖謙標目脩)
解題曰宋州故屬宣武軍後唐曰歸德
十二月癸巳漢主至自魏州(以新紀脩)吳越誅李達(以十國紀年脩)
漢鳳翔節度使侯益降蜀(以吕祖謙標目脩)
解題曰益契丹所署也
吳越將胡進思廢其主弘倧立弘倧之弟俶(以新史世家脩)漢
敕犯私鹽麯皆抵死(以通鑑脩)
(漢高祖皇帝乾祐元年年南唐元宗皇帝保大六年一南漢中宗皇帝乾和六蜀秦國公孟昶廣政十)
(年吳楚王馬希廣俶南平王高保融越淮海王錢遼天授二年)春正月乙夘漢改
元(以新紀脩)趙匡贊侯益復降漢(以吕祖謙標目脩)己未漢主更名
暠(以通鑑脩)漢以前威勝節度使馮道為太師(以通鑑脩)丁丑漢
主大漸楊邠遣忠武節度使劉信之鎮漢主暠殂(以新紀通)
(鑑脩)
解題曰邠專輒之端見矣
庚辰漢誅杜重威及其三子二月辛巳朔皇子周王承
祐即皇帝位丁亥尊皇后曰皇太后(以新紀通鑑脩)漢鳳翔巡
檢使王景崇及蜀人戰於大散關敗之(以新紀脩)三月漢永
興軍將趙思綰據城李守貞反自稱秦王(以通鑑脩)甲戌漢
以王景崇為邠州留後不受命(以通鑑脩)遼節度使耶律忠
棄定州遁晉末所陷州縣皆復於漢(以吕祖謙標目脩)漢李濤
請出楊邠郭威丁丑罷(以吕祖謙標目脩)夏四月漢以楊邠為
中書侍郎同平章事兼樞密使郭威為樞密使王章同
平章事(以新紀通鑑脩)
解題曰按新史列傳是時漢方新造承契丹之後京
師空乏而西三叛作周太祖用兵西方章供饋軍旅
未嘗乏絶然征利剝下民甚苦之往時民租章增省
耗緍錢出入皆以八十為陌章減其出者陌三縣民
訴田者必至州縣覆之以括其陷田天下由此重困
餘見通鑑(沈括曰唐自皇甫鎛為墊錢法至昭宗末乃定八十為陌漢王章又減三錢以七十)
(七為陌輸官仍用八十)
壬午漢以鎮寧節度使郭從義為永興都部署戊子保
義節度使白文珂為河中都部署(以新紀舊傳脩)
解題曰澶州故屬天雄軍晉置鎮寧軍
六月戊寅朔日有食之(通鑑)乙酉漢王景崇降蜀亦受李
守貞官爵(以通鑑脩)秋七月庚申漢郭威同平章事(以通鑑脩)蜀
以茶酒使王昭遠知樞密使(以吕祖謙標目脩)八月壬午漢以
郭威為西面招慰安撫使(以通鑑脩)乙未漢封吳越王俶為
國王(以通鑑脩)冬十月蜀遣兵救王景崇漢鳳翔節度使趙
暉破走之(以通鑑脩)癸夘南平王高從誨卒其子保融知荆
南留後(以吕祖謙標目脩)十一月甲寅漢族誅太子太傅李崧
(以通鑑脩)十二月丁丑漢以高保融為節度使(以通鑑脩)
(漢隠帝劉承祐乾祐二年年南唐元宗皇帝保大七年南漢中宗皇帝乾和七蜀秦國公孟昶廣政十)
(二年越楚王馬希廣吳淮海王錢俶)(南平王高保融遼天授三年)
解題曰宋庠紀年通譜隠帝即位三年卒不建元以
至亡國雖天命有改亦人禮之先亡乎徐無黨曰五
代亂世以嗣君即位者五而改元不依古者四梁末
帝晉出帝即位逾年宜改元而不改又明年然後改
漢隠帝周世宗皆仍稱先帝年號終其世不改帝名
承祐年名乾祐舉國臣民共稱而不改避當時莫大
之失
夏五月乙丑趙思綰降漢尋殺之(以新紀脩)六月癸酉朔日
有食之(以通鑑脩)秋七月壬戌漢李守貞自殺(以吕祖謙標目脩)八
月漢郭威以頭子命白文珂代西京留守王守恩(以通鑑脩)
楚武平節度使馬希萼攻潭州敗還(以吕祖謙標目脩)漢郭威
入朝九月乙巳溥加執政藩鎮恩(以通鑑脩)
解題曰威此舉蓋推廣馮道不愛官物以賞士卒之
意不待他日即位班賞已收中外之心矣事見通鑑
吳越募墾荒田者勿收其税(以通鑑脩)冬十月遼寇趙魏己
丑漢遣郭威禦之十一月遼兵遁(以新紀脩)十二月癸巳漢
王景崇自殺(以吕祖謙標目脩)是歲留從效取漳州唐以為清
源節度使(以十國紀年脩)
(漢隠帝乾祐三年年南唐元宗皇帝保大八年年南漢中宗皇帝乾和八蜀國公孟昶廣政十三楚)
(王馬希萼錢南平王高保融年吳越淮海王俶遼天授四)春正月唐罷招討使
(以通鑑脩)夏四月壬午漢以郭威為天雄節度使領樞密使
(以新紀脩)
解題曰按新史列傳周太祖出鎮魏州史弘肇議帶
樞密行蘇逢吉楊邠以為不可與弘肇争於是卒如
弘肇議弘肇恨之明日會飲竇貞固第弘肇厲聲舉
爵屬太祖曰昨日廷論何為異同今日與公飲此逢
吉與邠亦舉大爵曰此國家事也何必介意乎遂俱
飲釂餘見通鑑胡寅曰國有異政則變風作政無二
門則上下治故善致理者政事必出於中書五代輕
宰相而重樞密使是政出於二矣又命樞密使兼節
度使是政出於三矣其後又詔河北兵甲但見郭威
文書立皆禀應是政出於四矣廢君易國反覆如奕
棋不亦宜乎
五月己亥漢以府州蕃漢馬步都指揮使折德扆為團
練使(以通鑑脩)冬十一月甲子朔日有食之(通鑑)辛未楚王馬
希萼攻潭州(以通鑑脩)丙子漢族誅楊邠史弘肇王章使誅
郭威弗克丁丑威反辛巳義成節度使宋延渥降之壬
午泰寧節度使慕容彦超屯於七里甲申漢主勞軍於
劉子陂彦超擊威弗克
解題曰七里今河南府洛陽縣有七里澗(洛陽記曰城東有石)
(橋以跨七里澗朱敏求河南志後魏城東七里橋是也水經注穀水逕張方壘北方圍洛陽於城西七里)
(鑿壘河南志後魏城西七里有張方橋是也隋因漢魏故城西徙十八里五代因之則前日之城東固在)
(其東而城西亦在其東當攷)
劉子陂在七里店之北
乙酉漢主承祐奔趙村自殺蘇逢吉自殺
解題曰按實錄郭允明知事不濟抽刃犯蹕而崩舊
史帝紀郭允明知事不濟乃剚刃於帝而崩允明自
殺周太祖紀允明弑漢帝於北郊新史本紀郭允明
弑帝列傳帝走趙村郭允明從後追之弑帝於民舍
乃自殺劉恕曰允明帝所親信何由弑逆蓋郭威兵
殺帝事成之後諱之因允明自殺歸罪耳通鑑遂謂
弑帝未必是允明要之皆臆決也不如以實錄新舊
史為據
丙戌威入京師大掠己丑威請立武寧節度使贇為嗣
遣馮道迎之
解題曰按九國志隠帝遇弑周祖駐兵京師將謀篡
代恐人心未洽於是議立嗣君五代史闕文新史列
傳周祖入京師百官謁之周祖見道猶設拜意道便
行推戴道受拜如平時徐曰侍中此行不易周祖意
沮故禪代之謀稍緩遂陽立湘隂公贇為漢嗣遣道
迎贇於徐州贇未至太祖將兵北至澶州擁兵而反
遂代漢(陶岳五代補錄湘隂公鎮徐州辟郭忠恕為推官忠恕知事變正色責馮道曰令公累朝)
(大臣誠信著天下四方無賢不肖皆謂之長者今一旦作脱空漢前功俱棄令公之心安乎道無以對因)
(勸湘隂公殺道奔河東猶豫不決遂及禍)通鑑考異曰周祖既克京城所
以不即為帝者蓋以漢之宗室崇在河東信在許州
贇在徐州若遽代漢慮三鎮舉兵以興復為辭則中
外必有響應者故陽稱輔立宗子信素庸愚不足畏
贇乃崇子故迎贇立之使兩鎮息謀俟其離徐已遠
去京稍近然後併信除之則三鎮去其二矣然後自
立則所與為敵者惟崇而已此其謀也豈馮道受拜
之所能沮乎道之所以受拜如平時者正欲示器宇
凝重耳事見通鑑(唐潞王舉兵逼京師馮道望風勸進又先衆人雅拜今見周祖受拜)
(如平時何前之恭而後之倨耶或謂潞王養子疑乎為君者也故道拜之不疑周祖臣也道之義固不容)
(屈故受拜以挫其銳是不然道嘗為周祖畫策其交已深至是周祖之事已成故陽為不屈以示雅量其)
(實内有恃恩之心知其必不殺己也道老於販國其情狀豈難見乎)
壬辰太后臨朝以宣徽使王峻為樞密使侍衞步軍都
指揮使王殷為侍衞親軍都指揮使(以新紀傳脩)
解題曰按五代史闕文郭威(本文作周祖後倣此)自鄴起兵劉
銖盡誅周祖之家子孫婦女十數人極其慘毒及隠
帝遇害威以漢太后令收銖下獄使人責銖殺其家
對曰銖為漢家戮叛族爾不知其他周世宗朝史官
脩漢隠帝實錄諱銖之忠言而不載故通鑑不取惟
略見於新史云
遼寇漢十二月甲午朔郭威擊之(以吕祖謙標目脩)甲辰楚馬
希萼陷潭州殺馬希廣自立(以吕祖謙標目脩)癸丑漢郭威至
澶州而旋己未廢贇為湘隂公其將鞏廷美楊温據徐
州威殺忠武節度使信庚申監國(以新紀傳吕祖謙標目脩)
大事記續編卷七十六
