大事記續編卷十二明王禕撰
漢肅宗孝章皇帝章和二年春正月壬辰帝崩於章德
前殿遺詔無起寝廟二月皇太子肇即皇帝位年十歲
尊皇后曰皇太后臨朝改元(以本紀修)以遺詔用黃門侍郎
竇篤為虎賁中郎將竇璟竇瓌為中常侍(以列傳修)三月癸
卯葬孝章皇帝於敬陵(以本紀修)
觧題曰吕祖謙曰章帝繼明帝之後承以寬大如觧
楚淮陽之獄輕徭薄賦與天下休息所以得為賢君
然氣質甚偏若論其慈祥長者如第五倫之争議朱
暉之争均輸莫不温辭慰藉如崔駟孔僖為人告訐
不特恕其罪又從而寵秩之又如郭躬之為廷尉以
寬大為上當時天下少窮民其於宗族恩意備至諸
王就封遲遲不忍使之去東平王蒼名德重望凡事
咨問此皆其長者然其短亦略相當西都以寬大為
治體帝之天資幸而與家法合而東漢規模初未嘗
變且事在臺閣三公具員此最體統不正之大者帝
不過持循以度歲月未嘗改其規模所以東漢之治
不及西都正以有其資當機而失之故也
南單于宣死單于長之弟屯屠河立(以列傳修)庚戌鄧彪為
太傅賜爵關内侯錄尚書事百官總已以聽(以本紀修)
觧題曰太后臨朝竇憲以侍中内幹機密出宣誥命
兄弟並在親要之地憲以鄧彪有義讓先帝所敬而
仁厚委隨故尊崇之以為太傅其所施為輙外令彪
奏内白太后事無不從(王莽以孔光為舊相名儒天下所信太后敬之備禮事光)
(所欲搏擊輙為草以太后指風光令上之人厓眥莫不誅傷憲用此術也)屯騎校尉桓郁
累世帝師而性和退自守故上書薦之令授經禁中
所以内外協附莫生疑異餘見通鑑
辛酉尊孝章廟曰肅宗(以本紀修)諸王始就國(以列傳修)夏四月
詔郡國罷鹽鐵(以本紀通鑑修)
觧題曰建初六年鄭衆為大司農時議復鹽鐵官衆
諫以為不可詔數切責衆執之不移又元和中榖貴
縣官經用不足朝廷憂之尚書張林上言榖所以貴
由錢賤故也可盡封錢一取布帛為租以通天下之
用又鹽食之急者雖貴人不得不須官可自鬻又宜
因交阯上計吏往來市珍寳收采其利武帝時所謂
均輸者也於是詔諸尚書通議尚書僕射朱暉奏不
可事遂寝後陳事者復述林前議有詔施行暉復獨
奏非明主所當行帝以林等言為然切責諸尚書暉
等皆自繫獄三日出之暉稱病篤不肯復署議諸尚
書不知所為共劾奏暉帝意觧寢其事(唐仲友曰西都用度奢廣)
(而不見其貧東京用度節約而不見其富無他西漢宰相權重體統歸一後漢宰相權輕戚宦耗蠧也)
詔曰昔孝武皇帝致誅胡越故𣙜收鹽鐵之利以奉
師旅之費自中興以來匈奴未賓永平末年復修征
伐先帝即位務休力役然猶深思遠慮探觀舊典復
收鹽鐵欲以防備不虞寧安邊境而吏多不良動失
其便先帝恨之故遺戒郡國罷鹽鐵之禁縱民鑄煮
入税縣官如故事其申勅刺史二千石奉順聖旨勉
宏德化鹽鐵均輸肅宗行之甚遲疑而遺詔決然去
之可見其天資之厚矣
五月京師旱(以本紀修)長樂少府桓郁侍講禁中(本紀)北匈奴
饑秋七月南單于請討之(以通鑑修)侍中竇憲殺都鄉侯暢
於屯衛求擊匈奴以贖死冬十月乙亥以憲為車騎將
軍伐北匈奴(以紀傳修)
觧題曰齊殤王子都鄉侯暢來弔國憂暢與步兵校
尉鄧疊親屬數往來京師因疊母元自通長樂宫得
幸太后被詔召詣上東門憲懼分宫省之權遣客刺
殺暢於屯衛之中而歸罪於暢弟利侯剛乃使侍御
史與青州刺史雜考剛等尚書令韓稜以為賊在京
師不宜舍近問遠恐為姦臣所笑太后怒以切責稜
稜固執其議何敞說宋由曰暢宗室肺腑茅土藩臣
來弔國憂親在武衛致此殘酷主名不立敞備股肱
職典賊曹欲親至發所以紏其變而二府執事(李賢曰敞)
(在太尉府二府謂司徒司空)以為故事三公不與賊盗(三公之權輕如此)
公縱姦慝敞請獨奏案由乃許焉二府聞敞行皆遣
主者隨之於是推舉具得事實太后怒閉憲於内宫
憲懼誅因自求擊匈奴以贖死會南單于請兵北伐
乃拜憲車騎將軍以執金吾耿秉為副發北軍五校
黎陽雍營緣邊十二郡騎士及羌胡兵出塞餘見通
鑑陳瓘曰竇憲嘗殺韓紆之子以復私怨無敢誰何
狃於前事復殺劉暢輕君自恣無忌憚如此而韓稜
以言憲見怒非何敞請往案而宋由用其議憲賊害
之迹其可得乎既得其迹不能誅也又怵其詭計勞
師遠伐然則閉憲於内宫者非實怒也憲懼而請行
者非真懼也(薛季宣曰漢略循周王畿之制訖於西京都兵無過一再出自中興郡兵不練)
(而南北軍交鶩於境外竇憲鄧鴻何熙三將以擊胡劉尚鄧隲任尚朱寵馬賢張喬將以禦羌而鮮卑之)
(寇南單于之變亦數數移屯連年暴露由是王旅無復鎮衛之職而奔命四方之不暇又方募為陷陣徵)
(為積射誘為義從大略剏立名號皇甫規所謂列屯坐食之兵衆矣終於亡而後已)
護羌校尉鄧訓擊迷唐破之(以列傳修)
漢孝和皇帝永元元年春鄧訓罷屯兵(以吕祖謙標目修)袁安
任隗等諫伐匈奴不聽時又為竇憲等起邸第侍御史
何敞諫不省
觧題曰竇憲擊匈奴安與太尉宋由司空任隗及九
卿詣朝堂上書諫書連上輙寢宋由懼遂不敢復署
議而諸卿稍自欲止唯安隗守正不移至免冠朝堂
固争者十上太后不聽衆皆為之危懼安隗正色自
若侍御史魯恭上疏曰陛下新遭大憂人懷恐懼今
乃以盛春之月興發軍役擾動天下以事戎夷誠非
所以垂恩中國改元正時由内及外也萬民者天之
所生天愛其所生猶父母愛其子一物有不得其所
者則天氣為之舛錯况於人乎故愛人者必有天報
昔太王重人命而去邠故獲上天之祐夫夷狄者四
方之異氣也蹲夷踞肆與鳥獸無别若雜居中國錯
亂天氣汙辱善人是以聖王之制羈縻不絶而已今
始徵發而大司農調度不足羣僚百姓咸曰不可陛
下獨何以一人之計棄萬人之命不䘏其言乎臣恐
中國不為中國豈徒匈奴而已哉尚書令韓稜騎都
尉朱暉議郎樂恢侍御史何敞皆上疏諫太后不從
餘見通鑑陳瓘曰諫書連上宋由懼矣而安隗守正
不移三公者百僚之倡也故宋由不敢書議而諸卿
稍自引止安隗固争而魯恭韓稜朱暉樂恢相繼上
書
尚書僕射郅夀以軍旅未休府藏空虚譏刺甚切憲殺
之(以列傳吕祖謙標目修)夏六月竇憲等與北單于戰於稽落山
大破之勒功燕然山(以紀傳修)
觧題曰唐仲友曰勒功燕然本欲藉以謀篡(徐鍇方輿志燕)
(然山在振武金河縣北近磧沈約宋紀山形似廬山有草無木事見通鑑)
秋七月乙未會稽山崩(以本紀修)九月庚申竇憲為大將軍
位次太傅封武陽侯時篤為衛尉景瓌皆侍中奉車駙
馬都尉袁安劾景擅發邊兵不報(以列傳修)
觧題曰景擅使乘驛施檄緣邊諸郡發突騎有才力
者漁陽雁門上谷各遣吏將送詣景第有司畏憚莫
敢言者安劾景擅發邊兵驚惑吏人二千石不待符
信而輙承檄當伏顯誅又奏司隸校尉河南尹阿附
貴戚無盡節之義請免官案罪不報餘見通鑑(南陽太守)
(杜詩上疏舊制發兵皆以虎符其餘徵調竹使而已所以明著國命歛持威重也間者但用璽書或以詔)
(令如有姦人詐偽無由知覺可立虎符以絶姦端光武從之則調兵之必以虎符尚矣非若高帝之討陳)
(狶以羽檄而徵兵也檄以木簡為書長尺二寸景擅發兵恐諸郡弗信故乘驛施檄為是警急之狀所以)
(吏人驚惑也)
尚書何敞論竇氏出為濟南王太傅(以列傳修)
觧題曰唐仲友曰竇氏出何敞與公孫弘徙董仲舒
同敞以道義法度驕王敬憚事亦與仲舒同夫天之
相善人固也而二人之學亦足以自保况弘憲出於
有心而二王初無心耶驕王可以道輔亦可以見性
無有不善者矣化百姓特餘事耳事見通鑑
是歲大水(以本紀修)
漢孝和皇帝永元二年春二月壬午日有食之(以本紀修)夏
五月丙辰封弟三人為王(以本紀修)竇憲遣兵取伊吾盧地
(以本紀修)丁卯封齊武王縯孫無忌為齊王威為北海王(以紀)
(傳修)月氏攻班超超擊降之(以本紀修)封竇憲為冠軍侯篤景
瓌皆為列侯憲辭不受(以列傳修)秋七月乙卯竇憲屯凉州
(本紀)九月北匈奴遣使稱臣(以本紀修)冬十月南單于擊北匈
奴大破之(以本紀修)
漢孝和皇帝永元三年春正月甲子帝加元服賜王公
以下金帛賜民爵及粟帛(以本紀列傳修)二月竇憲遣左校尉
耿夔圍北單于於金微山大破之(以本紀修)鮮卑據北匈奴
地(以列傳修)袁安任隗奏劾二千石四十餘人竇氏恨之(以列)
(傳修)竇憲殺尚書僕射樂恢(以吕祖謙標目修)
觧題曰唐仲友曰恢不忍素餐去之可也力諫而繼
之以死可以為忠未可以為中道均死也死於家不
如死於職蓋在職則未必害何敞韓稜是也事見通
鑑
冬十月帝幸長安竇憲來會十一月祠陵廟(以本紀修)班超
定西域十二月以為西域都護復置騎都尉戊巳校尉
(以紀傳修)庚辰帝還宫(以本紀修)
漢孝和皇帝永元四年春正月用竇憲議立北匈奴右
谷蠡王於除鞬為單于使中郎將任尚屯伊吾如南單
于故事(以紀傳修)三月袁安薨(本紀)
觧題曰陳瓘曰徐齮方以刺客恐周榮而袁安遽亡
悲夫事見通鑑
閏月太常丁鴻為司徒(以本紀修)夏四月丙辰竇憲還(以本紀修)
六月戊戌朔日有食之(以本紀修)地震(以本紀修)竇憲謀逆帝與
鉤盾令鄭衆謀庚申幸北宫勒兵屯南北宮遣憲及其
弟篤景瓌就國憲篤景尋皆伏誅併誅長樂少府郭璜
衛尉鄧疊等(以紀傳袁宏漢紀吕祖謙標目修)
觧題曰憲既負重勞陵肆滋甚封鄧疊與其弟步兵
校尉磊及母元又憲女壻射聲校尉郭舉舉父長樂
少府璜(紀載璜為射聲校尉誤也)皆相交結元舉並出入禁中舉
得幸太后遂共圖為殺害帝隂知其謀乃與近幸中
常侍鄭衆定議誅之以憲在外慮其懼禍為亂忍而
未發會憲及鄧疊班師詔使大鴻臚持節郊迎憲等
既至帝乃幸北宮詔執金吾五校尉勒兵屯衛南北
宮以司徒丁鴻行太尉兼衛尉屯南北宫(按百官志本注南宫)
(南屯司馬主平城門北宫門蒼龍司馬主東門玄武司馬主玄武門北屯司馬主北門北宫朱爵司馬主)
(南掖門東明司馬主東門朔平司馬主北門凡七門)閉城門收捕疊磊璜舉皆
下獄誅遣謁者僕射收憲大將軍印綬更封為冠軍
侯憲及篤景瓌皆遣就國帝以太后故不欲名誅憲
選嚴明相督察之憲篤景到國皆廹令自殺餘見通
鑑唐仲友曰惜乎憲誅在袁安既薨之後使安預誅
憲之謀則事體正可以收還三公之權矣
前中郎將班固下獄死(以列傳修)
觧題曰固著漢書其八表及天文志未及竟而卒帝
詔固女弟昭就東觀藏書閣踵而成之唐仲友曰馬
遷世為史官其法直班固出於外戚其法婉
以鄭衆為大長秋(以紀傳袁宏漢紀吕祖謙標目修)
觧題曰宦官用權自此始
秋七月己丑宋由自殺(以本紀修)
觧題曰按袁宏漢紀竇氏既廢天子追覧前議嘉袁
安之忠知宋由之不正也乃策免由餘見通鑑袁安
任隗力持正議而由依違其間人莫不以由為得計
而為安隗危之也然由不免於死而安隗之嗣各被
褒錄然則為臣而不忠者亦果何所利哉
八月辛亥任隗薨(本紀)
觧題曰隗義行内修不求名譽而以沈正見重於世
竇憲擊匈奴國用勞費隗奏議徵憲還前後什上獨
與袁安同心畢力持重處正鯁言直議無所回𨼆
鄧彪辭錄尚書事癸丑大司農尹睦為太尉錄尚書事
冬十月以宗正劉方為司空(以本紀修)
漢孝和皇帝永元五年春正月乙亥宗祀明堂登靈臺
(以本紀修)二月戊戍詔省减内外廐及涼州諸苑馬京師離
宫上林廣成囿以假貧民(以本紀修)
觧題曰唐仲友曰和帝以苑囿假貧民遣使賑廪勸
民蓄䟽食官陂池得采取皆一時惠政但不久遠耳
封弟為王(以本紀修)甲寅鄧彪罷(以本紀修)
觧題曰唐仲友曰彪孟子所謂鄉原之類也為大臣
不能正論則焉用彼相矣事見通鑑
三月庚寅遣使者賑貧民(以本紀修)夏六月丁酉雨雹大如
雁子(以袁宏漢紀修)秋九月於除鞬單于叛歸北庭遣任尚討
滅之(以本紀修)
觧題曰范曄曰漢初遭冒頓凶黠種衆強熾高祖威
加四海而窘平城之圍太宗政鄰刑措不雪憤辱之
恥逮孝武亟興邊略赫然命將候列郊甸火通甘泉
而猶鳴鏑揚塵出入畿内至於窮竭武力單用天財
歷紀歲以攘之寇雖頗折而漢之疫耗略相當矣宣
帝值虜庭分争呼韓邪來臣乃權納懷柔因為邊衛
罷關徼之儆息兵民之勞龍駕帝服鳴鐘𫝊鼓於清
渭之上南面而朝單于朔易無復匹馬之蹤六十餘
年矣後王莽陵篡擾動戎夷續以更始之亂方夏幅
裂自是匈奴得志狼心復生乘間侵軼害流傍境及
中興之初更通舊好而單于驕踞益横内暴滋深世
祖以用事諸華未遑沙塞之外忍愧思難徒報謝而
已因徙幽并之民增邊屯之卒及關東稍定隴蜀已
清其猛夫悍將莫不頓足攘手争言衛霍之事帝方
厭兵間修文政未之許也其後匈奴争立日逐來奔
願修呼韓之好以禦北狄之衝奉藩稱臣永為外扞
天子總攬羣策和而納焉乃詔有司開北鄙擇肥美
之地量水草以處之馳中郎之使盡法度以臨之制
衣裳備文物加璽紱之綬正單于之名於是匈奴分
破始有南北二庭焉讐釁既深互伺便隙控弦抗戈
覘望風塵至於陷潰創傷者靡歲或寧而漢之塞地
晏然矣後亦頗為出師并兵窮討命竇憲耿夔之徒
前後並進皆用果譎設竒數異道同會究掩其窟穴
躡北追奔三千餘里遂破龍祠焚罽幕阬十角梏閼
氏銘功封石倡呼而還單于震懾屏氣蒙氈遁走於
烏孫之地而漢北空矣若因其時埶及其虚曠還南
虜於隂山歸河西於内地上申光武權宜之略下防
戎羯亂華之變使耿國之筭不謬於當世袁安之議
見從於後王平易正直若此其弘也而竇憲矜三捷
之效忽經世之規狼戾不端專行威惠遂復更立北
虜反其故庭並恩兩護以私已福棄蔑天公坐樹大
鯁永言前載何恨憤之深乎自後經綸失方叛服不
一其為疢毒胡可單言降及後世翫為常俗終於吞
噬神鄉邱墟帝宅嗚呼千里之差興自毫端失得之
源百世不磨矣
冬十月尹睦薨十一月乙丑太僕張酺為太尉(以本紀修)是
歲護羌校尉貫友討燒當羌羌遠徙(以紀傳修)南單于屯屠
何死單于宣弟安國立(以列傳修)
漢孝和皇帝永元六年春正月度遼將軍朱徽使中郎
將杜崇殺安國立單于適之子師子(以紀傳修)己卯丁鴻薨
二月丁未以劉方為司徒太常張奮為司空(以本紀修)三月
詔舉賢良方正直言極諫選補郎吏(以本紀修)秋七月京師
旱詔减中都官徒丁巳帝幸洛陽寺錄囚徒未還宫而
雨(以本紀修)班超大破焉耆尉犂斬其王(以本紀修)
觧題曰唐仲友曰班超開西域二十二年然後成功
蓋久任之效若任之不終則累年之功一旦皆喪矣
事見通鑑按袁宏漢紀永元中班超遣掾甘英臨大
海而還具葱嶺西諸國地形風俗自燉煌西出玉門
陽關北通伊吾千餘里自伊吾北通車師前部高昌
壁千二百里自高昌壁北通後部五百里是匈奴西
域之門也伊吾北有柳中皆膏腴之地故漢與匈奴
争伊吾盧以制西域鄯善國去洛陽七千一百里北
通車師前後王及東且彌卑陸蒲類移支是為車師
六國北與匈奴接前部西通焉耆北道後部西通烏
孫漢欲隔絶西域匈奴必屯田伊吾焉耆去洛陽八
千二百里東南與山離接其餘危湏尉黎龜兹姑墨
温宿疎勒休修大宛康居大月氏安息大秦烏戈罽
賓莎車于闐且彌諸國轉相通大月氏去洛陽萬六
千三百七十里其東南數千里通天竺天竺一名身
毒臨大水西通大秦從月氏南至西海東至盤越國
皆身毒地又有别城數十置王而皆總名身毒西域
之遠者安息國也去洛陽二萬五千里北與康居南
與烏戈山離接地方數百西至條支馬行六十日臨
海暑熱卑濕與西海接自安息西至阿蠻三千四百
里自阿蠻西至斯賓國渡河西南至于羅國九百六
十里安息西界極矣其南乘海乃通大秦大秦一名
黎軒在海西漢使皆自烏弋還莫能通條支者甘英
踰懸度烏弋山離抵條支臨大海乃止大秦地方數
千自交州塞外檀國諸蠻夷相通又一道與益州塞
外通其長老或傳言其國西有弱水近日入所矣又
云從安息陸道繞海北行出海西至大秦人庶連屬
十里一亭三十里一署無盗賊而有猛虎獅子遮食
又言旁國渡海飛橋數百里山離還自條支東北通
烏弋山離可百餘日行而烏弋山離罽賓莎車于寘
寧彌諸國相接遠者二萬一千里近者萬餘里焉
降胡二十餘萬人立單于屯屠何之子逢侯為單于亡
出塞九月遣車騎將軍鄧鴻等追之不及冬十一月護
烏桓校尉任尚大破之(以紀傳修)以大司農陳寵為廷尉(以列)
(傳通鑑修)
漢孝和皇帝永元七年春鄧鴻坐逗留朱徽杜崇坐失
胡和下獄死(以紀傳修)夏四月辛亥朔日有食之(以本紀修)引公
卿問得失選郎補長相(以本紀修)秋九月癸卯京師地震(以本)
(紀修)
漢孝和皇帝永元八年春二月立貴人隂氏為皇后(以本)
(紀修)
觧題曰袁宏曰原鹿侯識曾孫也
夏五月蝗(以本紀修)南單于右温禺犢王入寇秋七月行度
遼將軍龐奮等討斬之(以本紀修)冬十二月丁巳南宫宣室
殿火(以本紀修)
漢孝和皇帝永元九年春三月庚辰隴西地震(以本紀修)夏
六月旱蝗除田租及山澤税(以本紀修)秋八月鮮卑寇肥如
(本紀)
觧題曰李賢曰肥如縣屬遼西郡前書音義曰肥子
奔燕封於此今平州也
閏月辛巳皇太后竇氏崩(以本紀修)燒當羌寇隴西遣將軍
劉尚等討破之(以本紀修)九月庚申劉方免自殺(以本紀修)甲子
追尊梁貴人為皇太后冬十月乙酉改葬之追封其父
竦為褒親愍侯竦子三人為侯(以傳紀修)十一月癸卯以光
禄勲吕蓋為司徒(以本紀修)十二月丙寅張奮罷壬申以太
僕韓稜為司空(以本紀修)
漢孝和皇帝永元十年夏五月京師大水(以本紀修)秋七月
韓稜薨八月丙子以太常巢堪為司空(以本紀修)冬十二月
燒當羌詣闕貢獻(以本紀修)南單于師子死單于長之子檀
立(以本紀修)
漢孝和皇帝永元十一年春二月遣使循行禀貸被災
者除山澤税(以本紀修)
漢孝和皇帝永元十二年春二月詔貸被災民種糧賜
下貧鰥寡孤獨者(以本紀修)三月詔賜三老力田及天下男
子爵有差鰥寡孤獨貧癃者(以本紀修)夏四月象林蠻反(以本)
(紀修)
觧題曰李賢曰象林縣屬日南郡今林邑國
閏月戊辰秭歸山崩(本紀)
觧題曰李賢曰秭歸縣屬南郡古之夔國今歸州也
秋七月辛亥朔日有食之九月戊午張酺免丙寅以大
司農張禹為大尉(以本紀修)
觧題曰酺以事與司隷校尉晏稱會於朝堂酺從容
謂稱曰三府辟吏多非其人稱歸即奏令三府各實
其掾吏酺本以私言不意稱奏之甚恨會復共謝闕
下因責讓稱稱語不順酺廷叱之稱乃劾奏酺有怨
言詔朝臣會議司徒吕蓋奏酺知公門有儀反作色
大言怨讓使臣於是策免唐仲友曰三公固失體司
隸亦烏得無罪而酺以策免漢之重刺舉輕三公也
甚矣
漢孝和皇帝永元十三年春正月丁丑帝幸東觀(以本紀修)
秋八月己亥北宫盛饌門閣火(本紀)護羌校尉周鮪擊燒
當羌破之(本紀)秋九月壬子詔田租芻藁半入(以本紀修)冬十
一月丙辰詔緣邊舉孝廉(以本紀修)鮮卑寇右北平漁陽(以本)
(紀修)戊辰吕蓋請老十二月丁丑以光禄勲魯恭為司徒
(以本紀修)
漢孝和皇帝永元十四年春安定降羌反二月繕西海
郡徙金城西部都尉戍之(以傳紀修)
觧題曰陳瓘曰迷唐既死其子既降之後西海榆谷
無復羌寇曹鳳請乘此時建復西海郡可謂時然後
言功垂立而不成惜哉事見通鑑(方輿志榆中縣故城在蘭州五泉縣)
(東)
三月戊辰帝臨辟雍饗射(以本紀修)夏五月丁未初置象林
將兵長史(以本紀修)
觧題曰闞駰十三州志曰將兵長史居在日南郡又
有將兵司馬薛季宣曰明帝之初罷沿邊屯兵其後
北胡有變則置度遼營南蠻或變則置象林兵羌犯
三輔則置長安雍二營鮮卑寇居庸則置漁陽營其
後盗作緣邊緣海稍稍增兵而扶風漢陽三百塢魏
郡常山六百十六塢置屯多矣
六月辛卯廢皇后隂氏后父特進綱自殺后以憂死(以紀)
(傳修)秋兖豫荆雨水(以本紀修)徵班超為射聲校尉以戊巳校
尉任尚代之(以列傳修)
觧題曰葉適曰班超以三十六人開西域不費漢兵
積三十年事成功立古所未有也古之人材必在分
限之内上自禹稷下至方召勤智慮縻歲月至能成
天地不及之功然未有踰分超限者雖春秋時尚然
及蘇張資揣摩之學韓彭起飄揚之思張騫陳湯鑿
空外國而後世乃有分外人材劉向云千里之鎬猶
以為遠况萬里之外其勤至矣然不知千里為分限
之内而欲與陳湯較其短長向之論蓋失正矣其後
愈降分内者枯竭不繼分外者誕謾不酬則亦安所
戾止耶事見通鑑
冬十月詔三州田租芻藁半入(以本紀修)辛卯立貴人鄧氏
為皇后(以本紀修)
觧題曰袁宏曰鄧訓女也
丁酉巢堪免十一月癸卯以大司農徐防為司空(以本紀修)
是歲封鄭衆為鄛鄉侯(以吕祖謙標目修)
漢孝和皇帝永元十五年夏四月甲子晦日有食之(以本)
(紀修)秋九月壬午帝南狩(以本紀修)雨水(以本紀修)冬十月幸章陵
進幸雲夢十一月甲申還宫(以本紀修)詔太官勿受獻(以列傳修)
是歲初令郡國以日北至按薄刑(本紀)
漢孝和皇帝永元十六年秋七月旱(以本紀修)辛酉魯恭免
庚午以光禄勲張酺為司徒(以本紀修)辛巳詔田租芻藁皆
半入(以本紀修)八月己酉張酺薨冬十月辛卯以徐防為司
徒大鴻臚陳寵為司空(以本紀修)十一月帝幸緱氏(以本紀修)北
匈奴請和親(以紀傳修)
漢孝和皇帝元興元年春戊午選三署郎補長相(以本紀修)
高句驪寇遼東(以紀傳修)夏四月改元(本紀)冬十二月辛未帝
崩於章德前殿
觧題曰自竇憲誅後帝躬親萬幾每災異延問公卿
極言得失前後符瑞八十一所自稱德薄皆抑而不
宣舊南海獻龍眼荔枝奔騰阻險死者繼路時臨武
長唐羌上書陳狀帝下詔太府勿復受獻由是遂省
焉唐仲友曰論此規模猶有無逸之風而史不載何
耶
皇后廢長子勝立少子隆為皇太子即皇帝位生百餘
日矣賜三老孝悌力田天下男子爵有差鰥寡孤獨貧
癃者粟尊皇后曰皇太后臨朝(以本紀修)
漢孝殤皇帝延平元年春正月辛卯以張禹為太傅徐
防為太尉參錄尚書事百官總已以聽(本紀)封皇兄勝為
平原王(以本紀修)癸卯以光禄勲梁鮪為司徒(以本紀修)三月甲
申葬孝和皇帝於慎陵(以本紀修)
觧題曰劉攽曰紀書葬慎陵李賢注云俗本作順陵
者誤按皇后紀和熹皇后合葬順陵以為后紀誤而
靈帝父孝仁皇稱慎陵世數不遠陵名必不相襲參
校前後孝和實葬順陵言慎乃更為誤耳
遣清和王慶就國留其子祐於邸(以紀傳修)夏四月庚申罷
祠官不在祀典者(以本紀修)鮮卑寇漁陽(以本紀修)丙寅以虎賁
中郎將鄧隲為車騎將軍儀同三司隲弟黃門侍郎悝
為虎賁中郎將弘閶皆侍中(以本紀通鑑修)陳寵罷(本紀)五月壬
辰河東垣山崩(本紀)
觧題曰李賢曰垣今絳州縣
六月丁未以太常尹勒為司空(以本紀修)雨水己未詔减服
御珍膳靡麗之物丁卯免宗室没入者及遣掖庭宫人
(以本紀修)秋八月辛亥帝崩太后與兄隲等定策禁中迎清
河王子祐封為長安侯癸丑即皇帝位太后臨朝(以吕祖謙)
(標目修)
觧題曰胡寅曰立天下之主當與三公大臣共議選
建賢明豈一家之私哉而乃定策禁中公卿不與假
如立非其人則無由改悔清河王慶章帝長子嘗正
位儲宫廢不以罪年齒益長過失不聞於是迎立以
主漢祚豈不善哉而鄧太后終利幼弱欲久臨朝至
安帝年二十八猶不歸政故自永初而後地震雨水
日食風雹之變歲不絶書母氏常隆閹尹得志接乎
桓靈而漢祚遂滅矣事見通鑑
檢勅外戚賓客(以吕祖謙標目修)九月大水(以本紀修)葬孝殤皇帝
於康陵(以通鑑修)西域反圍任尚徵尚還以騎都尉叚禧代
之(以吕祖謙標目修)冬十月大水雨雹(以本紀修)十二月甲子清河
孝王慶薨(以吕祖謙標目修)乙酉罷魚龍曼延百戲(通鑑)
大事記續編卷十二
