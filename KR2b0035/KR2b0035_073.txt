大事記續編卷七十三明王禕撰
(唐明宗皇帝李亶天成元年越吳睿帝順義六年漢高祖皇帝白龍二年吳王錢鏐寳貞元年)(南楚)
(王馬殷丹南平王高季興天閩王王延翰契太宗皇帝德光顯元年)春正月唐朱友
謙入朝(以通鑑脩)甲子唐魏王繼岌以皇后教殺郭崇韜及
其子參預兵機任圜總軍政(以通鑑脩)唐主殺郭崇韜諸子
又殺弟睦王存義族誅朱友謙(以通鑑脩)二月唐魏博軍將
趙在禮反于貝州癸巳陷鄴都命歸德節度使元行欽
招撫之(以朱熹綱目脩)
解題曰魏牙兵劫賀德倫西降而莊宗因以滅梁及
趙在禮叛李嗣源入魏而唐亦亡興唐者牙兵也亡
唐者亦牙兵也作使作敵呼吸間爾可不畏哉事見
通鑑
丁酉唐保義節度使康延孝反于劒州魏王繼岌遣任
圜討之(以朱熹綱目脩)唐邢州兵趙太反遣東北面招討使霍
彦威討之(以通鑑脩)唐命李嗣源討魏州(以通鑑脩)唐任圜大破
康延孝於漢州尋誅之(以通鑑脩)三月丁巳朔唐趙太伏誅
(以新紀脩)唐以王延翰為節度使(以朱熹綱目脩)乙丑唐李嗣源入
于魏與趙在禮俱反(以新紀通鑑脩)唐諸道多殺監軍(以吕祖謙標目)
(脩)唐左射軍使石敬瑭說李嗣源取汴州嗣源使為先
鋒(以新紀通鑑脩)唐族誅王衍(以新紀脩)乙亥唐主如汴州壬午李
嗣源入汴唐主還夏四月丁亥朔從馬直指揮使郭從
謙弑之己丑嗣源入洛陽甲午監國
解題曰按新舊史實錄二月六日趙在禮據魏州莊
宗遣元行欽將兵攻之不利退保澶州丁未行欽以
諸道之師再攻鄴都賊無降意命李嗣源統親軍赴
鄴帝素倚愛元行欽鄴城軍亂即命為招討使久而
無功時趙太據邢州詔霍彦威討之王景戡據滄州
帝欲親征樞密使宰臣言四方有變但命將出征奚
煩躬御士伍帝曰無可將者斷在自行馬紹宏(即李紹宏)
等曰李嗣源陛下宗臣威名振於夷夏若委以專征
寇不足平帝素寬大無疑於物自誅崇韜友謙之後
閹豎伶官交搆䜛諂由是漸多猜惑不欲大臣典兵
乃曰當擇其次者又奏非嗣源不可張全義亦奏宜
令總管進兵乃命嗣源行營三月丁巳朔彦威收復
邢州嗣源至魏軍城西行欽軍城南彦威還以兵屬
嗣源八月命詰旦進攻是夜從馬直軍吏張破敗謀
殺都將縱火燒營遲明逼嗣源營親軍拒戰亂兵益
盛嗣源叱之曰自吾為帥十有餘年何負爾輩今賊
城破在旦夕乃爾輩立功名取富貴之時况爾天子
親軍反效賊耶對曰將士十年血戰於國有功昨貝
州戍卒思歸主上不垂原宥又從馬直兩人醉競而
欲盡誅其衆且聞破魏之後盡坑魏博之軍某等初
無叛心直畏死耳今宜與城中合勢擊退諸道之師
欲主上帝河南令公帝河北且與軍民為主嗣源泣
諭之曰余與主上位則君臣親則骨肉爾不從吾命
任爾所為自歸朝當取上旨亂兵抽刀露刃環繞嗣
源曰今公欲何之安重誨霍彦威躡嗣源足請詭之
亂軍擁嗣源彦威入鄴趙在禮迎嗣源謝曰軍士負
令公敢不惟命是聽皇甫暉擒張破敗斬之部兵在
外者聞嗣源反皆潰散嗣源謂在禮曰欲建大事非
兵不集此輩不可令散卿等守城吾於城外招撫之
嗣源得出夜宿魏縣親軍稍有至者(高遠南唐烈祖實錄明宗附傳)
(魏博反同光不得已而用之既至鄴内外不謀同辭俱請天成為主閻自若唐末泛聞錄趙在禮襲據魏)
(府以叛諸將不能克起明宗討之在禮等開門迎明宗上尊號)元行欽步騎萬人營
城南嗣源密令張虔釗戒之曰且堅壁勿動計會同
殺亂軍行欽不聽棄甲而退嗣源部下不滿百人時
彦威將鎮州兵獨全聞嗣源得出相率歸嗣源嗣源
掩泣曰來日歸藩上章請罪一任聖裁重誨彦威曰
此策非宜國家付以閫外之事不幸為賊驚奔元行
欽未聞戰聲無故棄甲如到闕之後信彼奏陳何所
不至若歸藩聽命便是強據邀君正當星行歸闕以
沮間謀嗣源曰善翌日之相州獲官馬二千匹始得
成軍行欽保退衞州奏曰鎮帥入賊軍終不為國家
用嗣源一日之中上章申理者數輩嗣源長子從審
為金槍指揮使帝謂從審曰吾深知爾父忠厚因遣
内官白從訓與從審宣詔諭嗣源行欽將殺之從審
曰我父為亂兵所迫公等不亮其心而更加離間如
此我亦不能省父願歸宿衞乃許之嗣源章奏不逹
旬日之間音驛斷絶嗣源憂疑左射軍石敬瑭曰猶
豫者兵家大忌必若求訴宜决其行某願率三百騎
先趨汴水以探虎口如遂其志請大軍速進夷門天
下要害得之可以成事康義誠曰主上不慮社稷阽
危不思戰士勞苦禁骨肉於宫中囚功臣於闕下荒
耽禽色沉溺酒樂今從衆則有歸守節則將死嗣源
納其言李從珂在橫水率其軍趨常山會王建立倍
道而南嗣源以行欽在衞州自白臯(史朝義自白臯渡河會汴州楊)
(光遠自白臯趨滑州)渡河遣敬瑭將三百騎為先鋒從珂軍其
後癸酉上遣懷遠指揮使白從暉領騎扼河陽橋甲
戌行欽率兵歸京上幸鷂店勞之行欽曰鄴都亂兵
已據博州翟建自為刺史將渡河襲汴鄆請車駕幸
關東招討之乙亥次石橋(陸機洛陽記城東有石橋)丁丑次汜水
關(今屬孟州汜水縣改為行慶關)戊寅令行欽沿河東向將士多亡
於道獨李從審不去左右或勸其逃不聽帝聞嗣源
已渡黎陽復欲遣從審通問行欽以為不可遂殺之
上至滎澤(今鄭州縣)東曹州刺史西方鄴方以兵屯汴州
嗣源渡河而帝東幸汴州汴州節度使孔循使北門
迎嗣源西門迎帝供帳委積如一曰先至者入之鄴
責循曰主上破梁而得公有不殺之恩奈何欲納總
管而負國循不荅鄴度循不可爭而石敬瑭妻嗣源
女也時方在汴鄴欲殺之以堅人心循知其謀取藏
其家鄴無如之何壬午嗣源入汴鄴將五百騎西迎
帝於汜水嗚咽泣下帝亦為之噓唏龍驤指揮使姚
彦温三千騎為前軍彦温奔汴州曰京師危迫主上
為行欽所惑事勢已離難與共事嗣源曰汝自不忠
何言之悖也即奪其師時王村寨有芻粟數萬潘環
保其壘上令騎軍急視之環亦歸汴州上神色沮喪
至萬勝鎮(在今東京中牟縣)即命旋師是夜次汜水關帝出
關從駕兵二萬五千及復至汜水已失萬餘人甲申
還宫初衞兵散走京師恐駭及帝至人情稍安嗣源
命敬瑭前軍入汜水收撫亂兵而房知温杜晏球自
北面繼至(唐末汎聞錄帝親征明宗過河先據汴州帝亦尋至畏其鋒不敢進信宿班師明宗)
(躡之二日一夜在道降其衆十七八)丙戌馬紹宏與宰相同奏魏王西
軍將至車駕且宜控汜水賫詔撫諸軍以俟魏王上
從之出上東門(宋敏求河南志京城東面三門之北門)親閱騎軍戒以
詰旦東幸四月丁亥朔從駕馬軍陳於宣仁門外(河南)
(志東城東門直外郭正東門)步兵陳於五鳳門外(河南志宫城正南應天門天祐)
(改五鳳)從馬直指揮使郭從謙自本營露刀大呼與黃
甲兩軍射興教門(河南志宫城南面次東門)上率諸王近衛騎軍
禦之逐亂兵出門步人始亂蕃漢馬步軍都虞候朱
守殷將騎兵陣門外急召守殷守殷不動亂兵焚門
緣城而入登宫墻讙譟上御親軍格鬭俄而樓上流
矢犯御崩於絳霄殿(河南志廣夀殿西曰明福門内太清殿正寢也本絳霄殿太平)
(興國改)之廐下皇后與元行欽皇弟存渥焚嘉慶殿(河南)
(志建禮門之西明宗重脩改廣夀殿)自師子門(河南志城西門之俗名也)遁去守殷
在北邙憩於茂林聞凶問即馳入宫中選載嬪御寳
貨以歸恣軍士劫掠翌日方定嗣源入罌子谷聞釁
慟哭謂諸將曰君父如此吾安所歸守殷遣人馳報
京城大亂燔剽不息願令公速救亂己丑嗣源至洛
陽止于舊宅(河南志本羅紹威第天成元年為至德宫)命諸將止焚剽謂
守殷曰公善巡徼以待魏王淑妃德妃在宫供膳尤
宜豐厚(不正守殷掠宫人竊珍玩之罪而望以扶持宗社之事此言豈發於誠心哉)吾奉
山陵畢社稷有奉則歸藩為國家當北面之事是日
豆盧革率百僚拜牋勸進嗣源面諭之曰吾奉命討
賊不幸部曲離散及單騎歸朝又被行欽阻構倒行
逆施吾本無心諸君遽此見推殆非相悉吾執心有
素勿復再言馬紹宏等言廟社無依願俯徇樂推不
從壬辰三箋請行監國之禮從之甲午朝羣臣于興
聖宮(河南志東宫在蒼龍門西興聖宮以東宫為之明宗初居東宫示謙也)丙午自興
聖宫赴西宫服斬衰於柩前即帝位餘見通鑑(莊宗實錄)
(係明宗時宰相趙鳳脩明宗實錄係潞王時宰相姚顗脩其紀嗣源入鄴已後類非實錄薛居正遂取以)
(為正史司馬光又據以為通鑑覽者當詳之)王禹偁五代史闕文曰世傳
武皇臨薨以三矢付莊宗曰一矢討劉仁恭一矢擊
契丹且曰阿保機與吾結為兄弟誓復唐社稷今背
約附梁汝必伐之一矢滅朱温汝能成吾志死無恨
矣莊宗藏三矢于武皇廟庭及討劉仁恭命幕吏以
少牢告廟請一矢盛以錦囊使親將負之以為前驅
凱旋之日隨俘馘納矢於太廟伐契丹滅朱氏亦如
之歐陽脩曰方其繫燕父子以組函梁君臣之首入
於太廟而告以成功其意氣之盛可謂壯哉及仇讐
已滅天下已定一夫夜呼亂者四應倉皇東出未及
見賊而士卒離散君臣相顧不知所歸至於誓天斷
髮泣下沾襟何其衰也豈得之難而失之易歟抑本
其成敗之迹而皆自於人歟書曰滿招損謙受益憂
勞可以興國逸豫可以亡身自然之理也故方其盛
也舉天下之豪傑莫能與之爭及其衰也數十伶人
困之而身死國滅為天下笑夫禍亂常積於忽微而
智勇多困於所溺豈獨伶人也哉又曰傳曰君以此
始必以此終莊宗好伶而弑於門高焚以樂器可不
信哉(通鑑考異曰監國太子非官非爵然唐明宗潞王周太祖皆嘗監國漢太后令曰中外事取監)
(國處分又誥曰監國可即皇帝位時有以監國為稱號也)
乙未以中門使安重誨為樞密使殺元行欽
解題曰按新史列傳行欽出奔至平陸野人執送虢
州刺史折其兩足檻車送京師明宗見之罵曰我兒
何負於爾行欽瞋目直視曰先皇帝何負於爾乃斬
於洛陽市市人皆為之流涕歐陽脩曰嗚呼死之所
以可貴者以其義不苟生爾故曰主在與在主亡與
亡者社稷之臣也方明宗兵變於魏諸將未知去就
而行欽獨以反聞又殺其子至於斷髮自誓言其誠
節有足嘉矣及莊宗之崩不能自决而反逃死以求
生終於被執而見殺其言雖不屈而死非其志也烏
足貴哉
以石敬瑭為陜州留後孔謙伏誅廢租庸使及内勾司
仍為三司殺諸道監軍(以實錄脩)唐魏王繼岌至渭南自殺
任圜將其軍而東(吕祖謙標目)
解題曰胡寅曰任圜參預軍機而主帥一旦至此是
誰之過歟崇韜死圜即代總軍政繼岌死圜即將其
衆而東其周身之智則賢於鍾會矣當變故時隂謀
如此他日無故死於重誨之手非不幸也李愚職與
圜同而寂無所施亦不得為無罪矣歐陽脩以為向
使張籛不斷橋使繼岌得東明宗未必能自立是不
然繼岌受制從襲莫能可否使其有立豈以皇后教
殺郭崇韜既聞大變整比六師倍道赴難豈斷橋所
能遏乎以彼之才政使東行夫豈嗣源之敵也事見
通鑑
辛丑唐監國嗣源放温韜段凝歸田里壬寅以前知汴
州孔循為樞密使(以通鑑脩)丙午唐監國嗣源始奠於西宫
即皇帝位
解題曰徐無黨曰曰始奠見其緩也自己丑入洛至
此二十餘日矣柩前即位嗣君之禮也反逆之臣自
立而用嗣君之禮見其猶有自愧之心而欲逃大惡
之名也事見通鑑
庚戌殺太原尹張憲
解題曰歐陽脩曰憲之志誠可謂忠矣當其不顧其
家絶在禮而斬其使涕泣以拒昭遠之說其志甚明
至欲與存霸俱死及存霸被殺反棄太原而出奔然
猶不知其心果欲何為也而舊史書憲坐棄城而賜
死予為之痛惜也事見通鑑
殺皇后及諸王
解題曰新五代史傳當莊宗過弑時太祖子孫在者
十有一人明宗入立其四人見殺其餘皆不知所終
太祖之後遂絶餘見通鑑
甲寅大赦改元
解題曰宋庠紀年通譜天成本蕭淵明操乞師高開
道安慶緒年號
留後宫百人宦官三十人廢諸司使務遣諸軍就食近
畿除夏秋稅省耗裁節度防禦貢奉(以新紀通鑑脩)五月丙辰
朔唐以太子賓客鄭珏工部尚書任圜為中書侍郎同
平章事(以新紀脩)唐初令百官常朝外五日起居轉對奏事
(以通鑑脩)
解題曰按五代史列傳唐末喪亂天子未嘗視朝而
入閤之制亦廢常參之官日至正衙者傳聞不坐即
退獨大臣奏事一見便殿而侍從内諸司再朝而已
御史中丞李琪謂非唐故事請罷五日起居而復朔
望入閤明宗曰五日起居不可罷而朔望入閤可復
唐故事天子日御殿見羣臣曰常參朔望薦食諸陵
寢有思慕之心不能臨前殿則御便殿見羣臣曰入
閤宣政前殿也謂之衙衙有仗紫宸便殿也謂之閤
其自正衙喚仗由閤門而入百官俟朝于衙者因隨
以入見故謂之入閤然衙朝也其禮尊閤宴見也其
事殺乾符已後天子不能日見羣臣而見朔望故正
衙常日廢仗而朔望入閤有仗其後遂以入閤為重
至出御前殿猶謂之入閤其後亦廢至是而復然羣
臣五日一入見中興殿便殿也此入閤之遺制而謂
之起居朔望一出御文明殿前殿也反謂之入閤琪
皆不能正也琪又建言入閤有待制次對官論事而
内殿起居一見而退其欲言者無由而陳明宗乃詔
起居曰有言事者許出行自陳又詔百官以次轉對
(葉夢得曰唐日御宣政殿遇朔望諸陵薦食則御紫宸猶今之忌前一日坐崇政殿也宣政未嘗不立仗)
(若御紫宸則旋轉宣喚仗宰相押之由紫宸殿門而入百官隨進紫宸言閤猶古之言寢也中世亂離宣)
(政不復御立仗之禮遂廢惟以隻日御紫宸而不設仗敬宗始復脩之因使朔望陳仗紫宸亦謂之入閤)
(後唐明宗詔羣臣五日一隨宰相入見謂之起居朔望出御文明前殿宋朝因之元豐始命侍從官以上)
(日朝垂拱為常參朝官以上五日一朝紫宸為六參官京朝官以上朔望一朝紫宸為朝參官)
戊辰唐以趙在禮為義成節度使魏博卒皇甫暉趙大
為刺史(新紀實錄)
解題曰按後周實錄暉附傳明宗即位以暉有唱義
功授陳州刺史自後累為名郡明宗之本心如此他
日從榮從厚之事其禍至慘天理真可畏哉事見通
鑑
乙亥唐以翰林學士馮道趙鳳為端明殿學士(以吕祖謙標目)
(脩)丙子唐聽郭崇韜歸葬復朱反謙官爵(通鑑)六月丁
酉唐汴州軍亂庚子以孔循知汴州誅之(以吕祖謙標目脩)唐
以䕫忠萬三州隸南平(以吕祖謙標目脩)秋七月唐豆盧革韋
說罷(以新紀脩)辛巳契丹主安巴堅殂(以吕祖謙標目脩)唐孟知祥
增營兵(以通鑑脩)八月乙酉朔日有食之(通鑑)九月契丹主
德光立(以吕祖謙標目脩)冬十月己丑土延翰自稱大閩國王
(以十國紀年脩)契丹盧龍節度使盧文進奔于唐(以通鑑脩)己酉唐
以客省使李嚴為西川都監(以通鑑脩)十一月唐罷告身朱
膠綾軸錢時試銜帖號正以寵將校長興以後卒伍胥
吏皆得銀青階及憲官告身以萬數(以吕祖謙標目脩)十二月
閩建州刺史王延禀泉州刺史王延鈞弑其王延翰延
鈞自為威武留後(以朱熹綱目脩)契丹改元(以五代會要脩)是歲吳越
王鏐改元(以五代史世家年譜脩)
解題曰歐陽脩曰按世家年譜五代十國稱帝改元
者七吳越荆楚常行中國年號然予聞故老謂吳越
亦嘗稱帝改元而求其事迹不可得頗疑吳越後自
諱之及旁採閩楚南漢諸國之書與吳越往來者多
矣皆無稱帝之事獨得其封落星石為寳石山制書
稱寳貞六年辛卯即知其嘗改元矣辛卯長興二年
乃鏐之末世也錢氏訖五代嘗外尊中國豈其張軌
之比乎今考臨安府水月寺幢云寳貞元年錢鏐建
又招賢寺小昭慶金牛碼碯等十幢皆二年至五年
寳石山制書稱六年次年天竺日觀庵幢稱長興三
年則復用唐正朔矣其年三月武肅薨方疾語其子
元瓘曰子孫善事中國勿以易姓廢事大之禮於是
以遺命去國儀用藩鎮法然則吳越有天寳寳大寳
貞三號不止寳貞而已(按余公綽閩王事迹吳越改元寳貞文穆薨稱世宗林仁)
(志王氏啟運圖云吳越改元寳貞武肅王崩子世皇嗣世皇崩子成宗嗣則改元僣號可知所以秘而不)
(彰者盖當時僣偽諸國二蜀及唐史差完備惟吳越史皆子弟於後追書之故多為之隐諱也)
(唐明宗皇帝天成二年越吳睿帝乾貞元年祖皇帝白龍三年吳王錢鏐寳貞二年)(南漢高楚王馬)
(殷王南平王高季興二閩帝鏻契丹天顯年)春正月癸丑朔唐主更名亶
(通鑑)癸亥唐兵部侍郎馮道太常卿崔協為中書侍郎
同平章事(以新紀脩)庚午唐初令長吏每旬慮囚(朱熹綱目)
解題曰漢書錄囚顔師古注省錄之知其情狀有冤
滯與否今云慮囚本錄聲之去者耳而俗訛為思慮
之慮失矣集韻錄省也通作慮以太玄蹛于狴獄三
歲見錄王涯說為據
唐孟知祥殺李嚴(以吕祖謙標目脩)二月丙申唐以郭從謙為
景州刺史既而族之(以新紀通鑑脩)南平王季興襲取䕫州唐
遣山南東道節度使劉訓討之(以通鑑新紀脩)三月唐盧臺戍
軍作亂夏四月庚寅討誅之(以吕祖謙標目脩)五月癸丑唐以
王延鈞為節度使琅琊王(以通鑑脩)唐攻南平弗克庚午罷
兵(以吕祖謙標目脩)六月丙戌唐任圜罷(以新紀脩)丙申唐封楚王
殷為楚國王(通鑑)唐復取䕫忠萬三州(以吕祖謙標目脩)秋七
月癸酉唐殺豆盧革韋說(以新紀脩)八月己卯朔日有食之
(通鑑)冬十月乙酉唐主如汴州宣武節度使朱守殷反
尋伏誅(以吕祖謙標目脩)乙未唐殺太子少保致仕任圜(以新紀脩)
辛丑吳徐温卒(吕祖謙標目)十一月庚戌吳楊溥稱帝改元
(以朱熹綱目脩)吳以鎮海寧海行軍司馬徐知詢為節度使加
徐誥都督中外軍事(以通鑑脩)
解題曰按大中祥符間太常博士許載吳唐拾遺錄
吳順義年中差官興版簿定租稅厥田上上者每一
頃稅錢一貫一百中田一頃稅錢一貫八百下田一
頃千五百皆見錢如見錢不足許依市價折以金銀
并計丁口課調亦科錢宋齊邱時為員外郎上策曰
江淮之地唐季戰争之所今兵革乍息黎甿始安而
必率以見錢折以金銀此非民耕鑿可得也無非興
販以求之是為教民棄本逐末耳是時絹每疋市賣
五百紬六百綿每兩十五文請絹每疋擡為一貫七
百紬為二貫四百綿為四十丁口課調亦請蠲除朝
議喧然謂虧損官錢萬數不少齊邱致書于徐誥曰
明公總百官理大國督民見錢金銀求國富庶所謂
擁篲救火撓水求清欲火滅水清可得乎誥得書曰
此勸農上策也即行之自是不十年間野無間田桑
無隙地自吳變唐歸宋民到于今受其賜而九國志
齊邱𫝊中略不書通鑑亦佚此事今因誥都督附見
之
十二月丙午唐追尊高祖考妣已下為帝后别立廟于
應州舊宅(以朱熹綱目脩)
(唐明宗皇帝天成三年越吳睿帝乾貞二年祖皇帝大有元年吳王錢鏐寳貞三年)(南漢高楚王馬)
(殷王南平王高季興三閩帝鏻契丹天顯年)春正月契丹陷唐平州(以通鑑脩)
解題曰按舊史列傳同光中安巴堅欲大舉慮渤海
踵其後三年討渤海之遼東令托諾盧文進據營平
等州擾我燕薊德光天顯元年陷平州易州西北金
坡關昌平縣西居庸關順州北古北口景州東北松
亭關平州東渝關所以限蕃漢之勢契丹陷營平入
於關内所以易為邊患
二月丁丑朔日有食之(通鑑)乙未唐孔循罷(以新傳脩)三月
楚擊南平大破之(以朱熹綱目脩)漢改元(以通鑑脩)
解題曰宋庠紀年通譜術者卜祚得火天大有故改
元大有
夏四月吳攻楚大敗(以朱熹綱目脩)庚子唐以歸德節度使王
晏球為義武招討使五月王都以奚契丹及晏球戰于
曲陽大敗秋七月契丹復遣兵救都晏球大敗之于唐
河北(以吕祖謙標目脩)
解題曰按新史列傳王都反以晏球為招討與宣徽
南院使張延朗等討之都遣人北招契丹契丹遣秃
餒萴刺將萬騎救都晏球聞秃餒等兵且來留張延
朗屯新樂自逆於望都而契丹從他道入定州與都
出不意擊延朗軍延朗大敗收餘兵會晏球趨曲陽
(中山府縣隋恒陽也)都乘勝追之晏球先至水次方坐胡床指
麾而都衆掩至晏球與左右十餘人連矢射之都衆
稍却而後軍亦至晏球立高岡號令諸將皆橐弓矢
用短兵回顧者斬符彦卿以左軍攻其左高行珪以
右軍攻其右中軍騎士抱馬項馳入都遂大敗自曲
陽至定州横屍棄甲六十餘里都與秃餒入城不敢
復出契丹又遣惕隠赫邈益秃餒騎七千晏球遇之
唐河(在今中山府望都縣即&KR0740;水也)追擊至滿城(今易州縣)斬首二千級
獲馬千疋契丹自中國多故強於北方北方諸夷皆
畏服而中國之兵遭契丹者未嘗少得志自晏球擊
敗秃餒又走惕隠其餘奔潰村落之人以鋤耰臼梃
所在擊殺之無復遺類惕隠與數十騎走至幽州西
為趙德鈞所執晏球攻破定州擒秃餒萴刺皆送京
師明宗斬秃餒等六百餘人而赦赫邈契丹後數遣
使至中國之威幾於大震而契丹少衰伏矣自晏球
始也餘見通鑑
唐以王延鈞為閩王(朱熹綱目)九月乙未唐温韜段凝伏誅
(以通鑑脩)己亥唐復伐南平(以吕祖謙標目脩)冬十二月丙辰南平
王季興卒其子行軍司馬從誨自為荆南節度使(以吕祖謙)
(標目脩)唐史館脩撰張昭遠請㨂皇子師傅辨嫡庶不能
用(以吕祖謙標目脩)
(唐明宗皇帝天成四年越吳睿帝大和元年祖皇帝大有二年吳王錢鏐寳貞四年)(南漢高楚王馬)
(殷王南平王高從誨四閩帝鏻契丹天顯年)春二月癸丑唐克定州王都
自焚死(以吕祖謙標目脩)庚午唐主至自汴州(以新紀脩)夏四月壬
子唐以子河東節度使從榮為河南尹判六軍諸衛事
河南尹判六軍諸衛宣武節度使從厚為河東節度使
(以吕祖謙標目脩)
解題曰按新史列傳從榮於諸皇子次最長又握兵
柄然其為人輕雋而鷹視頗喜儒學為歌詩多招文
學之士賦詩飲酒故後生浮薄之徒日進䛕佞以驕
其心自將相大臣皆患之明宗頗知其非而不能裁
制嘗問曰爾軍政之餘習何事業對曰有暇讀書與
諸儒講論經義爾明宗曰經有君臣父子之道然須
碩儒端士乃可親之吾見先帝好作詩汝將家子文
章非素習傳於人口徒取笑也吾老矣於經義雖不
能曉然尚喜聞之其餘不足學也餘見通鑑
甲寅唐兵部侍郎趙鳳為門下侍郎同平章事(以新紀脩)五
月乙酉唐追諡少帝曰昭宣光烈孝皇帝(以新紀脩)六月唐
罷鄴都(以通鑑新紀脩)秋七月甲申唐以高從誨為節度使(以吕)
(祖謙標目脩)九月癸巳唐制錢鏐以太師致仕(以通鑑脩)冬十一
月吳徐知詢自金陵入朝徐誥留之誥始專國政(以吕祖謙)
(標目脩)壬辰吳改元(以通鑑脩)
解題曰宋庠紀年通譜太和本文宗年號
(唐明宗皇帝長興元年越吳睿帝大和二年祖皇帝大有三年吳王錢鏐寳貞五年)(南漢高湖南馬)
(希聲鏻南平王高從誨年閩帝王契丹天顯五)春二月乙卯唐改元(以新紀脩)
三月壬申唐以李從曮為宣武節度使(以吕祖謙標目脩)
解題曰李茂貞以唐光啟元年節度鳳翔傳子凡四
十四年
庚寅唐立淑妃曹氏為皇后(以新紀脩)夏四月戊戌唐河
中衙内指揮使楊彦温逐節度使李從珂辛亥殺彦温
(以新紀脩)
解題曰逐從珂安重誨之意也按新史列傳時明宗
春秋已高從珂(本文作潞王)於諸子次最長重誨謂從珂
非李氏子後必為國家患乃欲隂圖之通鑑止載帝
在真定時從珂嘗毆重誨重誨銜之遂疑其盡出於
私意故不取新史
戊午唐上尊號(以新紀脩)五月唐孟知祥請以雲安等鹽監
隸西川(以通鑑脩)六月癸巳朔日有食之(通鑑)秋八月唐以
前忠武節度使張延朗充三司使(以吕祖謙標目脩)
解題曰三司使始於此按舊史會要戸部度支鹽鐵
唐以宰相各判一司不帶使額乾符後兵興隨處置
租庸使以掌調發兵罷則停梁租庸使總天下征賦
莊宗踵梁故事以孔謙充租庸使明帝思革其弊乃
削去使名重臣一人專其事曰判三司餘見通鑑
唐立子從榮為秦王從厚為宋王(以新紀脩)九月唐董璋與
孟知祥反庚辰陷閬州殺節度使李仁矩指揮使姚洪
死之(以吕祖謙標目脩)丙戌唐遣天雄節度使石敬瑭討董璋
(以吕祖謙標目脩)漢取交州(朱熹綱目)冬十月唐族誅董璋之子光
業陷東川璋陷徵合巴蓬果五州十一月孟知祥陷渝
瀘二州(以朱熹綱目脩)楚王殷卒其子希聲自立始去國號(以吕)
(祖謙標目脩)乙亥孟知祥陷黔涪二州(以吕祖謙標目脩)丙戌契丹
東丹王突欲奔唐(以新紀脩)十二月唐石敬瑭屯劍門不進
(以朱熹綱目脩)庚戌唐以馬希聲為武安靜江節度使(以通鑑脩)癸
丑唐遣安重誨督蜀軍(吕祖謙標目)
(唐明宗皇帝長興二年越吳睿帝大和三年祖皇帝大有四年吳王錢鏐寳貞六年)(南漢高湖南馬)
(希聲鏻南平王高從誨年閩帝王契丹天顯六)春正月庚午西川孟知祥
陷遂州唐武信節度使夏魯竒死之(以吕祖謙標目脩)唐召安
重誨還二月己丑朔石敬瑭還兩川兵追之孟知祥據
利州辛丑重誨罷孟知祥陷忠州三月陷萬䕫二州(以吕)
(祖謙標目脩)唐以李從珂為左衛大將軍乙酉復吳越國王
鏐官爵(以通鑑脩)
解題曰於是知安重誨之禍迫矣歐陽脩曰重誨既
以天下為己任遂欲内為社稷之計而外制諸侯之
強然其輕信韓政之譛而絶錢鏐之臣徒陷彦温於
死而不能去潞王之患李嚴一出而知祥貳仁矩未
至而董璋叛四方騷動師旅並興如投膏止火適以
速之耳事見通鑑
丁亥唐太常卿李愚為中書侍郎同平章事(以新紀脩)夏四
月閩奉國節度使王延禀率建州兵襲福州尋敗死(以通)
(鑑脩)五月己卯唐以宣徽使孟漢瓊知内侍省事(以通鑑脩)閏
月唐殺太子太師致仕安重誨及其妻子丙午唐使諭
西川以重誨專命致討之罪(以新紀通鑑脩)
解題曰按五代闕文李從璋奮一擊重誨於地重誨
曰重誨死無恨但不與官家誅得潞王他日必為朝
廷之患言終而絶新史亦有取焉通鑑考異謂重誨
自以私憾欲殺從珂時從珂未有跋扈之跡重誨何
以知其為朝廷之患此恐清泰簒立之後譽重誨者
造此語夫重誨於從珂固有私憾然養子之禍不待
智者而知况重誨乎歐陽脩掊擊重誨不遺餘力獨
於從珂一節為之抑揚感慨蓋有深意事見通鑑
六月丙子唐均田稅(以朱熹綱目脩)秋九月吳以徐知詢為鎮
南節度使(以通鑑脩)冬十一月甲申朔日有食之(通鑑)吳徐
誥為鎮海寧國節度使鎮金陵以其子參政事璟為司
徒右僕射致仕宋齊邱並同平章事(以通鑑脩)十二月甲寅
朔唐初聽民鑄田器收農具錢(以通鑑脩)漢愛州將楊廷藝
據交州(以吕祖謙標目脩)
(唐明宗皇帝長興三年王吳睿帝大和四年高南漢高祖皇帝大有五年楚馬希聲南平王從誨)
(吳越王錢元瓘顯閩帝王鏻契丹天七年)春二月唐爵高從誨渤海王(以通)
(鑑脩)三月庚戌吳越王鏐卒子元瓘立(以朱熹綱目脩)孟知祥屢
說董璋表謝不從夏四月璋襲知祥五月知祥至漢州
禦之璋敗走死六月知祥兼領東川節度使(以吕祖謙標目脩)
秋七月辛卯馬希聲卒其弟鎮南節度使希範自立(以朱)
(熹綱目脩)庚子唐以李從珂為鳳翔節度使(以吕祖謙標目脩)九月
壬午唐以馬希範為武安節度使(以通鑑脩)冬十月己酉朔
唐詔孟知祥得除劍南節度使以下官(以通鑑脩)十一月丁
亥唐以河陽節度使石敬瑭為河東節度使大同彰國
振武威塞等軍蕃漢馬步總管(以五代會要脩)
解題曰按新史四夷附錄距幽州七百里有餘渝關
東臨海北有兔耳覆舟山山皆斗絶並海東北有路
狹僅通車其傍地可耕植唐置東西狹石等戍以扼
契丹於此戍兵常自耕植惟衣絹歲給幽州久之皆
有田宅養子孫以堅守為己利自唐末幽薊戍兵廢
散契丹因得出陷平營而幽薊之人歲苦寇鈔自涿
州至幽州百里人跡斷絶轉餉常以兵護送趙德鈞
鎮幽州置良鄉縣又於幽州東五十里築城及破赫
邈等又於其東置三河縣幽薊之人始得耕牧而輸
餉可通耶律德光乃西徙横帳居摖刺泊出寇雲朔
之間明宗患之以石敬瑭鎮河東總大同彰國振武
威塞等軍禦之(職方考新州唐置威塞軍應州故屬大同軍唐明宗置彰國軍吳縝纂誤)
(案劉延朗傳廢帝入立晉高祖來朝復授河東而遣之時契丹寇北邊以為大同振武威塞彰國等軍馬)
(步都總管屯忻州張敬達傳清泰二年契丹數犯邊以河東節度使石敬瑭兼大同彰國振武威塞等軍)
(蕃漢馬步都總管屯忻州廢帝紀清泰元年九月契丹寇邊十二月寇雲州二年五月契丹寇邊則晉高)
(祖清泰二年始兼大同等都總管遂疑總管之授非出於長興之時今按五代會要高祖以長興三年十)
(一月授北京留守兼大同振武威塞彰國馬步總管范質五代通錄契丹寇雲州明宗擇威望大將以禦)
(之以帝為太原節度使兼大同振武匡國威塞等軍蕃漢馬步總管廢帝復以為河東節度使總管如故)
(縝所疑皆過也)
唐蔚州刺史張彦超降契丹(以通鑑脩)唐石敬瑭以部將劉
知遠為都押衙(以通鑑脩)
(唐明宗皇帝長興四年王吳睿帝大和五年高南漢高祖皇帝大有六年楚馬希範南平王從誨)
(吳越王錢元瓘丹閩帝王鏻龍啟元年契天顯八年)春正月閩王延翰稱帝改
元更名鏻(以吕祖謙標目脩)二月乙卯以馬希範為武安武平
節度使(以通鑑脩)戊午唐李仁福卒其子彛超自稱定難留
後(以通鑑脩)癸亥唐以孟知祥為東西川節度使蜀王(通鑑)
三月癸未唐以彰武節度使安從進為定難留後李彛
超為彰武留後彛超不奉詔命從進討之(以朱熹綱目脩)夏五
月戊寅唐立子從益為許王從珂潞王(以吕祖謙標目脩)秋七
月壬午唐召安從進還(以吕祖謙標目脩)乙酉唐優賜在京諸
軍(以通鑑脩)丁亥唐爵錢元瓘吳王(以通鑑脩)八月戊申唐加上
尊號優給内外將士(以通鑑脩)唐太僕少卿致仕何澤請立
皇太子辛未以秦王從榮為天下兵馬大元帥(以通鑑脩)
解題曰大位姦之窺也危病邪之伺也明宗既病不
立太子之位國本曷自而定今假以天下兵馬元帥
之名則兵權徒重而已施之一差禍不旋踵而至矣
事見通鑑(新史列傳有司言元帥或統諸道或專一面自前世無天下大元帥之名禮無所考)
(請自節度使以下凡領兵職者皆具櫜鞬以軍禮庭參其兼同中書門下平章事者初見亦如之其後許)
(如客禮凡元帥府文符行天下皆用帖)
九月戊戌唐以侍中樞密使趙延夀為宣武節度使山
南東道節度使朱弘昭為樞密使同平章事冬十月庚
申樞密使范延光為成德節度使三司使同中書門下
二品馮贇為樞密使(以通鑑脩)壬戌唐以李彛超為節度使
(以通鑑脩)十二月己丑唐主大漸壬辰秦王從榮以兵入宫
不克死甲午召天雄節度使宋王從厚戊戌唐主殂十
二月癸卯宋王從厚即皇帝位(以新紀脩)
解題曰歐陽脩曰明宗晚而多病王淑妃專内以干
政宦者孟漢瓊因以用事秦王入視明宗疾已革既
出而聞哭聲以謂帝崩矣乃謀以兵入宫者懼不得
立也大臣朱弘昭等方圖其事議未决漢瓊遽入見
明宗言秦王反陷秦王大惡而明宗以此飲恨而終
又曰予聞長老為予言明帝雖出夷狄而為人純質
寬仁愛人於五代之君有足稱也嘗夜焚香而祝曰
臣本蕃人豈足以治天下世亂久矣願天早生聖人
自初即位減罷宫人伶官廢内藏庫四方所上物悉
歸之有司廣夀殿火災有司理之請加丹雘喟然嘆
曰天以火災戒我豈宜增以侈耶歲嘗旱已而雪暴
坐庭中詔武德司宫中無埽雪曰此天所以賜我也
數問宰相馮道等民間疾苦道等言榖帛賤民無疾
疫則欣然曰吾何以堪之當與公等作好事以報上
天吏有犯贓輒置之死曰此民之蠧也以詔書褒廉
吏孫岳等以風示天下其愛人恤物盖亦有意於治
矣其即位時春秋已高不邇聲色不樂遊畋在位七
年兵革粗息年屢豐登生民頼以休息然夷狄性果
仁而不明屢以非辜誅殺臣下至於從榮父子之間
不能慮患為防而變起倉卒陷之以大惡帝亦由此
飲恨而終事見通鑑
大事記續編卷七十三
