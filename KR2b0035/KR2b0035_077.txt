大事記續編卷七十七明王禕撰
(周太祖皇帝郭威廣順元年年南唐元宗皇帝保大九年南漢中宗皇帝乾和九蜀秦國公廣政十四)
(年保東漢帝劉旻乾祐四年高融吳越淮海王錢俶)(楚王馬希萼耶南平王遼穆宗皇帝律舒嚕)
(應歷元年)春正月丁夘漢監國威即皇帝位國號周改元大
赦減耗米罷羨餘竊盜及姦並依天福以前刑名非反
逆毋得誅親族籍家貲(以吕祖謙標目脩)己巳周上漢太后尊
號曰昭聖皇太后(以新紀脩)周開封尹劉勲卒(以通鑑脩)癸酉周
王峻同平章事(以新史通鑑脩)乙亥周以王殷為天雄節度使
(以通鑑脩)戊寅周殺湘隂公贇於宋州(通鑑)
解題曰按新五代史世家列傳高祖二弟曰崇曰信
三子曰承訓承祐承勲從弟信崇子贇承訓長而賢
高祖方屬以為嗣承訓薨高祖悲哀疾劇乃以承祐
屬諸將相楊邠等不欲領許州信在京師乃遣信就
鎮信涕泣而去隠帝遇弑太祖入京師謂漢大臣必
相推戴及見宰相馮道等道殊無意太祖素不拜道
因不得已拜之道受之如平時徐勞之曰公行良苦
太祖意色皆沮知漢未可代因白漢太后擇立漢嗣
太后誥曰河東節度使崇許州節度使信皆高祖之
弟徐州節度使贇開封府尹承勲皆高祖之子其擇
嗣君周太祖與王峻入見太后言承勲宜立太后以
承勲久病不任為嗣太祖與羣臣請見承勲視起居
太后命以卧榻舁承勲出見羣臣視之信然乃奏曰
贇高祖愛之以為子宜立乃遣太師馮道率羣臣迎
贇道揣周太祖意不在贇謂太祖曰公此舉由衷乎
太祖指天為誓道既行謂人曰吾平生不為謬語人
今謬語矣道見贇傳太后意召之期以來年正月五
日即帝位贇乃具天子仗衞赴京師左右皆稱萬歲
至睢陽太祖自澶州擁兵而反王峻王殷遣馬軍指
揮使郭崇之宋州申州刺史馬鐸之許州以伺變崇
領七百騎奄至贇登樓問所以來之意對曰澶州軍
變懼未察之故郭公遣兵來衞非惡意也贇召之不
入馮道出與語方登樓贇執手泣下崇以周祖意開
諭之初贇令護聖指揮使張令超以部兵從徐州判
官董裔說贇曰崇視速言而嗄有異圖矣人皆言郭
公已帝大梁陛下猶深入不止禍且至矣請急召張
令超率所部兵夜劫郭崇奪其兵明日略睢陽取金
帛以賞募士東還晉陽觀釁而動郭威方定京邑未
暇追我此策之上也贇猶豫未決是夕郭崇密招令
超以兵屬焉贇大懼太祖以書召道先歸贇謂道曰
寡人此來所恃者公三十年舊相是以不疑今郭崇
奪吾衞兵事危矣公意以為何如道默然親將賈貞
數目道欲殺之贇曰勿草草豈關令公事俄而郭崇
幽贇於外館誅董裔及賈貞等太后下誥降封贇湘
隂公周祖即位遂害之馬鐸巡檢許州信自殺承勲
後以疾卒餘見通鑑
劉崇稱漢帝於太原用乾祐年號(以通鑑脩)
解題曰歐陽脩曰十國之封爵外而不書則東漢之
立何以書曰吾於東漢帝異其辭於九國也或謂劉
旻嘗致書於周求其子贇不得而後自立然則旻之
志不以亡漢為讐而以失子為讐也曰漢嘗詔立贇
為嗣則贇為漢國之君不獨為旻子也旻之大義宜
不為周屈其立雖未必是而義當不屈於周此其所
以異乎九國矣終旻之世猶稱乾祐至承鈞立然後
改元則旻之志豈不可哀也哉事見通鑑
己夘周以馮道為中書令(以新紀脩)庚辰周詔罷貢獻珍食
求直言(以吕祖謙標目脩)二月丁酉周以養子天雄衙内指揮
使榮為鎮寧節度使校書郎王朴為掌書記(以稽古錄吕祖謙標)
(目脩)三月周克徐州鞏廷美楊温死之(以新紀通鑑脩)
解題曰歐陽脩曰予既悲湘隂公之事又嘉廷美温
之所為贇於漢非嫡長特以周氏移國畏天下而難
之故假贇以俟間爾當是時天下皆知贇之必不立
也然廷美温之區區為贇守孤城以死其始終之迹
何愧於死節之士哉然史氏不著其何以死予因嘉
二人之忠而悲其志然不得列於死節之士惜哉事
見通鑑
夏五月周追尊高祖以來考妣為帝后(以舊紀脩)六月辛亥
周王峻為左僕射兼門下侍郎樞密副使范質為戶部
侍郎李穀為中書侍郎並同平章事蘇禹珪罷癸丑范
質參知樞密院事(以通鑑脩)楚朗州指揮使王逵逐武平節
度使馬光惠以辰州刺史劉言為留後(以吕祖謙標目脩)遼冊
東漢主崇為大漢皇帝更名旻(以五代史通鑑脩)秋九月東漢
主旻寇周(以新紀通鑑脩)遼弑其主烏雲立德光之子齊王舒
嚕改元(以吕祖謙標目脩)戊寅楚馬希崇囚其主希萼於衡山
自為武安留後希萼據衡山希崇召兵於唐冬十月唐
信州刺史邊鎬至醴陵希崇降十一月辛酉唐遷馬氏
於金陵(以吕祖謙標目脩)
解題曰按徐無黨五代史注馬殷自唐乾寧三年入
湖南至周廣順元年凡五十七年
東漢以遼寇晉州甲子周遣王峻救之(以通鑑新紀脩)丙寅南
漢取楚桂州盡有嶺南之地(以吕祖謙標目脩)十二月東漢遼
兵敗歸(以通鑑脩)唐封留從效為晉江王(以十國紀年脩)
(周太祖廣順二年年南唐元宗皇帝保大十年中宗皇帝乾和十蜀秦國公廣政十五年)(南漢東漢)
(帝劉旻乾祐五年南南平王高保融二吳越淮海王錢俶湖劉言遼應歷年)春正月周
慕容彦超反甲子以侍衞步軍都指揮使曹英為兖州
都部署唐遣兵救之敗走(以新紀通鑑脩)夏四月丙戌朔日有
食之(通鑑)五月庚申周主討慕容彦超乙亥伏誅(以吕祖謙標目)
(脩)六月乙酉朔周主如曲阜謁孔子庚子至自兖州(以新)
(紀脩)周朔方節度使馮暉卒其子繼業自知軍府事以為
留後(以吕祖謙標目脩)周始詔犯鹽麯以斤兩定刑(以通鑑脩)
解題曰按會要廣順二年九月敕犯鹽麯一斤已下
至一兩杖八十配役五斤已下一斤已上徒三年配
役五斤已上並決重杖一頓處死
冬十月劉言遣王逵攻唐武安節度使邊鎬走之復馬
氏嶺北地(以吕祖謙標目脩)辛亥周制訴訟先歷縣州觀察使
乃詣臺省(以吕祖謙標目脩)劉言徙治朗州(以吕祖謙標目脩)
(周太祖皇帝廣順三年十南唐元宗皇帝保大十一年南漢中宗皇帝乾和一年蜀秦國公孟昶廣政)
(十六年淮東漢帝劉旻乾祐六年吳越海王錢俶湖南王逵)(南平王高保融遼應歷三年)春
正月丙辰周以劉言為武平節度使王逵為武安節度
使朗州指揮副使周行逢為行軍司馬(以通鑑脩)乙丑周以
營田務隸州縣(以通鑑脩)周王峻領平盧節度使(以新史列傳脩)
解題曰按新史列傳峻為樞密使兼宰相又求兼領
平盧已受命暫之鎮餘見通鑑
周更作二寳(朱熹綱目)二月甲子周貶王峻為商州司馬三
月甲申周以養子榮為開封尹晉王(以通鑑脩)
解題曰安重誨之欲去潞王以明宗有子故也周太
祖無親子而王峻惎間榮其意安在哉使峻不貶則
榮之得立未可知也事見通鑑
夏王逵襲朗州執劉言而代之秋八月逵移治潭州以
周行逢知朗州(以吕祖謙標目脩)九月周大水(以通鑑脩)周始立圓
丘社稷太廟迎神主於洛陽(以通鑑脩)冬十二月乙丑周王
殷入朝壬申殺之(以吕祖謙標目脩)
解題曰按唐末汎聞錄十二月將有事於南郊時高
祖久不豫又聞王殷潛謀不軌召之恐不從命乃謀
因郊祀肆覲方鎮殷果不自疑來朝明年正月朔助
祭畢命歸本鎮縊之於夷門山餘見通鑑(夷門山在東京開封)
(縣)
(周世宗皇帝郭榮顯德元年十南唐元宗皇帝保大十二年南漢中宗皇帝乾和三年蜀秦國公孟昶)
(廣政十七年海東漢劉旻乾祐七年融吳越淮王錢俶湖南王逵)(南平王高保遼應歷四年)春
正月丙子朔周祀圜丘改元(以新紀通鑑脩)戊寅周罷鄴都(以新)
(紀脩)
解題曰王殷既誅故也
庚辰周晉王榮判内外兵馬事(以通鑑脩)戊子周以馮繼業
為節度使(以通鑑脩)河決周靈河漁原武等八口分遣使者
塞之(以通鑑脩)壬辰周端明殿學士戶部侍郎王溥為中書
侍郎同平章事以殿前都指揮使李重進領武信節度
使馬軍都指揮使樊愛能領武定節度使步軍都指揮
使何徽領昭武節度使是日周主威殂丙申晉王榮即
皇帝位(以新紀脩)二月東漢主旻以契丹寇周潞州三月乙
酉周主自將攻之癸巳戰於高原大敗之追至高平又
敗之丁酉周主如潞州己亥樊愛能何徽伏誅以趙匡
胤為殿前都虞候壬寅天雄節度使符彦卿為河東都
部署(以新紀稽古錄吕祖謙標目脩)夏四月庚申周太師中書令瀛王
馮道卒(以通鑑脩)壬戌周立衞國夫人符氏為皇后(以新紀脩)庚
午周主如太原(以新紀脩)五月甲戌朔王逵徙治朗州以周
行逢知潭州(以吕祖謙標目脩)遼救東漢丙申周符彦卿及遼
戰於忻口敗績(以新紀脩)
解題曰方輿記忻州北三十里至范池驛又北二十
五里至忻州口驛(水經注嘑沲南歷忻中口俯會忻川水水出西管涔東山也)
辛丑周以折德扆為永安節度使(以通鑑脩)六月庚午周主
至自太原(以新紀脩)冬十月周大簡諸軍募壯士詣闕選為
殿前諸班(以吕祖謙標目脩)戊辰周罷捕盜使臣專委州縣(以吕)
(祖謙標目脩)十一月東漢主旻殂子鈞即帝位(以吕祖謙標目脩)
(周世宗皇帝顯德二年十南唐元宗皇帝保大十三年南漢中宗皇帝乾和三年蜀秦國公孟昶廣政)
(十八年淮東漢帝劉鈞乾祐八年吳越海王錢俶湖南王逵)(南平王高保融遼應歷五年)
解題曰宋庠紀年通譜世宗即位凡六年不改元恭
帝踰歲而亡亦仍故號一元三世古未之聞兹禮之
失始於唐中宗厥襲其跡者真偽八君而漢周二朝
尤為巨謬劉以乾祐興滅郭柴以顯德始終庸非喪
亂荐臻禮法前壊天厭其禍將啓聖人若曰受命而
王者乃能改元布度為天下正此建隆所以承五代
之弊而克復舊章頒朔之文於是乎正矣
春正月庚辰周詔漕運給耗(以吕祖謙標目脩)辛夘周初令翰
林學士兩省官舉令錄(以吕祖謙標目脩)周浚胡盧河(以吕祖謙標目)
(脩)
解題曰今冀州信都縣有胡盧河即衡漳水别名李
晏口
二月庚子朔日有食之(通鑑)壬戌周求直言(以新紀脩)夏四月
乙夘周廣汴京外城(以通鑑脩)
解題曰按宋敏求東京記舊城唐李勉築周二十里
一百五十五步宋號關城東面二門曰望春麗景南
面三門曰朱雀保康崇明西面二門曰宜秋閶闔北
面三門曰景龍安遠天波新城周四十八里二百三
十二步東面二門南延春北含輝南面三門東朱雀
中景風西畏景西面二門南迎秋北肅政北面三門
西玄德中長景東愛景實錄朱梁建國都城制度未
備好利者復恣侵占九衢之中容軌者纔一兩街上
命開拓以繩直洞豁為務居人保其第者惟一二
周比部郎中王朴獻開邊策尋擢為諫議大夫知開封
府事(以吕祖謙標目脩)五月辛未周遣宣徽南院使向訓鳳翔
節度使王景伐蜀(以新紀脩)甲戌周大毁佛寺禁私度僧尼
(以新紀吕祖謙標目脩)秋九月丙寅朔周置錢監毁銅器佛像(以吕)
(祖謙標目脩)閏月周取蜀秦成階三州(以吕祖謙標目脩)冬十一月
乙未朔周以李穀為淮南都部署伐唐(以吕祖謙標目脩)周䟽
汴河(以吕祖謙標目脩)
解題曰見漢永平十二年解題
戊申周取蜀鳳州(吕祖謙標目)唐清淮節度使劉仁贍守夀
州李穀攻之(以吕祖謙標目脩)
(周世宗皇帝顯德三年十南唐元宗皇帝保大十四年南漢中宗皇帝乾和四年蜀秦國公孟昶廣政)
(十九年海東漢帝乾祐九年行南平王高保融年吳越淮王錢俶湖南周逢遼應歷六)春正
月壬寅周主伐唐唐都部署劉彦貞救夀州李穀退保
正陽侍衞親軍都指揮使李重進大破彦貞於正陽東
斬之甲寅以重進為淮南都招討使
解題曰今穎州穎上縣有正陽鎮或云西正陽蓋安
豐又有東正陽也
丙辰周主圍夀州二月壬申取滁州壬午唐主景使其
臣鍾謨稱臣請平丙戌取唐揚州唐殺吳讓皇之族於
泰州辛夘取唐泰州(以新紀脩)周岳州團練使潘叔嗣襲朗
州殺王逵迎周行逢行逢殺之(以吕祖謙標目脩)三月唐主景
遣司空孫晟表請罷兵周取唐光舒蘄三州(以新紀通鑑脩)吳
越克唐常州唐龍武都虞候柴克宏大敗之唐主景遣
齊王景逹救夀州夏四月復泰州己巳周主循淮而東
景逹至六合敗還五月乙夘周主至自淮南六月唐以
駕部員外郎朱元將兵復江北(以吕祖謙標目脩)秋七月辛夘
周以周行逢為武平節度使(以吕祖謙標目脩)周皇后符氏殂
(以新紀脩)唐復取光舒蘄和滁揚等州(以吕祖謙標目脩)八月戊辰
周行欽天歷(以通鑑脩)九月周以端明殿學士王朴為戶部
侍郎樞密副使(以吕祖謙標目脩)冬十月丙子周詔夏税六月
秋税十月起徵(以吕祖謙標目脩)周山南東道節度使安審琦
入朝以為太師遣還鎮(以吕祖謙標目脩)甲申周以趙匡胤為
定國節度使殿前都指揮使匡胤表渭州軍事判官趙
普為節度推官(以通鑑脩)十一月周殺孫晟(以新紀通鑑脩)周召華
山隠士陳摶戊申遣還山(以吕祖謙標目脩)
(周世宗皇帝顯德四年十南唐元宗皇帝保大十五年南漢中宗皇帝乾和五年蜀秦國公孟昶廣政)
(二十年海東漢帝天會元年行南平王高保融年吳越淮王錢俶湖南周逢遼應歷七)春正
月己丑朔東漢改元(以吕祖謙標目脩)二月乙亥周主如夀州
(以吕祖謙標目脩)三月辛夘唐朱元降周周大破唐軍於紫金
山齊王景逹走(以吕祖謙標目脩)
解題曰紫金山在安豐夀春縣北與八公山相連
唐劉仁贍疾甚其將以夀州降周仁贍卒徙夀州於下
蔡(以吕祖謙標目脩)夏四月己巳周主至自夀州(以新紀脩)乙酉周
通汴於五丈河(以吕祖謙標目脩)
解題曰按李燾長編五丈河泥淤不利行舟宋建隆
元年詔陳承昭於京城西夾汴河造斗門自滎陽鑿
渠百餘里引京索二水通壕入斗門以大木架汴流
導水以過其上北注為河廣五丈貫曹鄆以入黃河
歲運京東芻粟
唐濠州都監郭廷謂斷渦口浮梁(以吕祖謙標目脩)秋八月乙
亥周李穀罷(吕祖謙標目)周以王朴為樞密使(以新紀脩)九月周
中書舍人竇儼請脩禮樂(以吕祖謙標目脩)冬十月壬申周主
攻淮南十二月唐泗濠二州降復取揚泰二州(以吕祖謙標目)
(脩)
(周世宗皇帝顯德五年六南唐元宗皇帝顯德五年年南漢中宗皇帝乾和十年恩赦侯劉鋹大寳元)
(蜀秦國公孟昶廣政二十一年錢東漢帝天會二年南平王高保融吳越淮海王俶湖南周行逢)
(歷遼應八年)春正月唐改元中興(吕祖謙標目)丁未周克唐海州
壬辰克静海軍丁未克楚州(以通鑑脩)三月丁亥唐改元交
泰(以吕祖謙標目脩)唐獻廬舒蘄黃四州於周江北悉平(以吕祖謙)
(標目脩)周浚汴口逹於淮(以通鑑脩)夏四月壬申周主至自淮
南(以新紀通鑑脩)
解題曰按新舊史紀傳世家實錄劉恕十國紀年陸
游南唐書自楊氏有吳(吳即南唐)歲暮淮涸輒增戍以備
侵軼監軍吳廷紹以為無事徒費糧糗罷之清淮(清淮)
(軍即夀春府)節度使劉仁贍表陳不可罷未及行世宗顯
德二年十一月乙未詔以宰臣李穀為淮南道行營
都部署許州節度使王彦超為副侍衞馬軍都指揮
使韓令坤以下十二將各帶征將之號攻自夀州始
報至唐上下失色仁贍獨部分號令閑暇如平時唐
以神武統軍劉彦貞為北面都部署帥師三萬赴夀
州奉化節度使皇甫暉為應援使常州團練使姚鳳
為應援都監帥師三萬屯定遠唐召鎮南軍節度使
宋齊丘入朝謀難齊丘請徵諸郡兵屯淮泗以裨將
有才略者主之聲言偏師敵人不測其實必難輕進
春水時至糧道阻隔懸軍日久自當遁去然後遣使
請平庶可無大喪敗議者不同遂止壬戌李穀奏先
鋒破賊於來遠鎮(在安豐縣西北四十五里謂之臨穎口西正陽也)十二月
甲戌奏破賊二千人於夀州己夘奏破賊千餘人於
山口鎮(在夀春縣東六十里)三年正月丁酉奏破賊於上窑(濠州)
(渦口西南)戊戌發丁夫十萬城京師庚子詔幸淮南以宣
徽南院使向訓權東京留守端明殿學士王朴為副
壬寅發京師武平節度使王逵南面都統入淮南界
先是李穀軍城下曉夕攻擊既而淮南援軍大至乃
與將佐謀曰賊舟䑲將及正陽(東正陽也)吾無水戰之具
才一橋梁不守則大軍隔絶矣不如退守正陽(西正陽也)
浮橋以俟鑾輅諸將皆以為然遂焚糧草而退兵回
無復嚴整多失亡帝聞之遣侍衞都指揮使李重進
率師赴之曰唐兵且至宜急擊之穀又請大駕且駐
陳穎以觀賊勢上不悦劉彦貞旌旗輜重數百里聞
穀退軍急追之仁贍以為不可彦貞不聽仁贍獨按
兵城守發戰棹百艘泝淮而上且張斷橋之勢彦貞
列陣而進比及正陽而重進先至壬寅率諸將渡橋
與賊遇合勢擊之斬彦貞擒偏將咸師朗已下斬首
萬餘級伏屍三十里獲戈甲三十萬降者三千人上
大悦甲寅車駕至正陽以重進為淮南道都招討使
李穀判夀州行府事乙夘車駕渡淮丙辰營於淝水
之陽移正陽浮橋於下蔡(穎州縣)丁巳命趙匡胤(本文作今)
(上後倣此)領兵赴濠州城下徵宋亳陳穎徐宿許蔡等州
丁夫數十萬以攻城庚申耀兵城下壬戌匡胤奏破
賊萬餘衆於渦口(在濠州鍾離縣西九十里有唐大中濠州刺史充本州團練渦口兩)
(城等使侯固碑即荆山與渦口城也五代因之)斬兵馬都監何延錫等獲戰
船五十艘二月丙寅幸下蔡王逵上言入淮南界戊
辰廬夀巡檢使司超奏破賊三千人於盛唐(方輿志夀州縣)
(晉馬頭戍在縣北)獲都監高弼景遣皇甫暉姚鳳守清流關
(在滁州)上命匡胤倍道襲之暉等陣於山下將戰匡胤
領所部兵出山後乘之暉等走入滁州匡胤麾兵涉
水踰城而入盡戮其黨擒暉鳳以獻景懼遣泗州牙
將王知朗齎書至徐州稱唐皇帝奉書於大周皇帝
願以兄事歲獻方物甲戌本州以聞不答戊寅命前
鄧州節度使侯章攻賊水寨己夘韓令坤襲揚州壬
午景遣其臣鍾謨李德明奉表稱臣為附庸之國歲
貢百萬獻犒軍牛五百頭酒二千石金銀羅綺及衣
帶茶藥詔吳越國王錢俶攻常宣二州以牽景韓令
坤奏下揚州執副留守馮延魯辛夘匡胤表偽天長
軍制置使耿謙降韓令坤言泰州降癸巳荆南言王
逵為部將所殺遣人詣潭州請周行逢為帥三月丙
申行光州刺史何超奏光州都監張承翰以城歸順
行舒州刺史郭令圖奏下舒州丁酉取和州丙午景
遣司空孫晟等奉表進金銀羅綺賞給將士茶絹等
願割濠夀泗楚光海六州之地乞罷攻討庚戌吳越
王俶言領兵入淮南界李德明等見周師急攻夀春
慮不能保乃奏云寬臣五日之誅容臣等往江南取
本國表章盡獻江北地上許其行賜景書曰必若盡
淮甸之土地為大國之提封猶且遠圖豈同迷復但
存帝號何爽歲寒倘堅事大之心終不迫人於險俟
諸郡之悉來即大軍之立罷又賜其將佐書德明盛
稱世宗英武景不悦宋齊丘陳覺等皆以割地無益
而德明賣國以圖利景斬德明遣元帥齊王景逹與
陳覺邊鎬許文稹帥兵趨夀春吳越陷常州之郭燕
王弘冀遣龍武都虞侯柴克宏救常州壬子大敗吳
越兵夏四月甲子以侍衞親軍都指揮使歸德節度
使李重進等為廬州都招討使徐州節度使武行德
為濠州城下都部署世宗攻夀州圍之數重以方舟
載礮自淝河中流擊其城又束巨竹數萬竿上施版
屋號為竹龍載甲士以攻之又決其水皆入於淝河
攻之百端自正月至於四月不能下而歲大暑霖雨
彌旬周兵營寨水深數尺淮淝暴漲礮舟竹龍皆飄
南岸為景兵所焚周兵多死己巳車駕發夀春乙亥
駐蹕於濠州城下齊王景逹由瓜步濟江距六合一
舍而設柵居數日棄柵來迫我軍匡胤擊之賊兵大
敗己夘韓令坤奏敗楚州萬餘衆於灣頭(在揚州東北十五里)
殿前都指揮使張永德言敗賊於曲溪(在招信軍之西)丙戌
以向訓為淮南節度使㳂江招討使韓令坤為副丁
亥車駕幸渦口景乘常州之捷遣陸孟俊迫泰州王
師不守韓令坤欲棄揚州帝怒急遣張永德帥親兵
援之又命趙匡胤領步騎二千屯六合惟留偏師數
千守夀春命李重進總之俄而孟俊抵揚州令坤擒
孟俊匡胤又敗二萬餘人於六合五月壬辰以渦口
為鎮淮軍戊戌發渦口乙夘至自淮南六月壬申赦
淮南見禁罪人先時非理科配一切停罷步軍都指
揮使李繼勲營於夀州之南攻賊壘賊自城中來攻
破柵而入將士死者數百人攻具並為所焚李重進
在東呰不能救時城堅未下師老於外加之暑毒糧
運不繼諸將欲退軍匡胤自六合歸過其城下為留
旬日王師復振七月辛夘朔以周行逢為武平軍節
度使庚子李重進奏破賊千餘人丁未武行德奏破
賊二千人向訓班師回夀春時江南賊盜充斥而舒
蘄光和滁等州復為唐所據訓上言欲抽揚州之師
併力夀春上可之八月永德奏破賊下蔡先是景遣
其將林仁肇郭廷謂率水陸軍奪浮梁以舟實薪芻
乘風縱火永德禦之風勢倒指賊衆却因敗冬十月
癸酉李重進奏破賊盛唐壬午永德言敗賊下蔡甲
申授趙匡胤定國軍節度使殿前都指揮使先是永
德守下蔡素與重進不協一日乘醉大言重進潛蓄
姦謀將校無不驚駭重進自夀陽去其部從直詣永
德帳下宴飲終日而去人情稍安景知之因密令人
賫蠟書遺重進重進以其書進呈世宗覽之皆斥讟
反間之言孫晟隨駕到闕禮遇殊優每召見問江南
事但言唐畏陛下神武永保無二世宗怒晟前言失
實十一月收晟下獄與其從者百餘人皆誅之十二
月壬申以張永德為殿前都點檢發陳蔡宋亳穎兖
曹單等州工夫數萬城下蔡戊子李重進奏破賊塌
山(在紫金山之東)北四年正月丁未重進奏破賊五千人於
夀州北先是朝廷所得州郡分兵鎮守地濕時暑頗
為敵窺伺繼而李繼勲以南呰失守重進抽軍近外
張從恩焦繼勲屯鎮淮軍武行德屯定遠縣為淮軍
所襲皆披靡挫衂敵人復振齊王景逹遣許文稹朱
元領軍數萬泝淮而上至紫金山設十餘寨與城内
烽火相應連延夾道抵夀春為運糧之路至是為重
進所敗二月向訓奏破賊於黃蕃呰乙亥車駕發京
師命右驍衞大將軍王環率舟師數千以從乙酉至
下蔡三月庚寅旦上率諸軍擊賊於紫金山趙匡胤
擊先鋒呰一鼓破之餘衆保山寨攻之未下匡胤擊
紫金山北一呰破之初朱元恃功或違景逹節制監
軍使陳覺與元有隙屢表元不可信不宜付以兵柄
景乃命楊守忠代之景逹檄元計事元欲自殺其客
曰丈夫乃為妻子死耶遂舉呰萬餘人降翌日盡陷
諸呰獲萬餘人許文稹邊鎬楊守忠皆被擒其餘沿
流東奔景逹遁歸金陵是役也所喪四萬人上率親
騎沿淮北岸追賊命諸將縱舟師順流擊之匡胤於
淮南岸追擊晡至鎮淮軍殺溺之外擒數千人奪艦
糧船數百錢帛器仗不可勝數劉仁贍聞援兵既敗
計無所出但扼吭浩嘆甲午城鎮淮軍仍構浮梁於
淮戊戌授向訓徐州節度使淮南行營都監屯鎮淮
軍己亥復幸下蔡劉仁贍病甚已不知人其副使孫
羽詐為仁贍書以城降戊申幸夀州城北世宗命舁
仁贍至帳前嗟嘆久之賜以玉帶御馬復使入城養
疾庚戌移夀州於下蔡以故州為夀春縣曲赦夀州
辛亥仁贍為特進檢校太尉兼中書令鄆州節度使
是日卒追封彭城郡王丙辰車駕發下蔡四月己巳
至自下蔡五月癸巳李重進加檢校太傅兼侍中向
訓為徐州節度使加檢校太尉同平章事張永德為
澶州節度使檢校太尉趙匡胤為滑州節度使加檢
校太保六月己未以鍾謨為衞尉少卿十月前徐州
節度使檢校太師兼中書令武行德為左衞上將軍
先是行德屯定遠為寇所襲死者數百人帝懲僨軍
之咎故以環衞處之前河陽節度使李繼勲為右衞
大將軍責南呰之敗也壬申發京師十一月丙戌至
濠州戊子親破十八里灘呰在州東北淮水之中上
令甲士數百人跨駞以濟(今濠州西北十二里有乘龍洲在水中世宗乘駞濠)
(人以為鬼乘龍故名)癸巳上親率諸軍攻賊壘奪關城(在東城之南以)
(城外地高故以關城護之今基跡尚存)破小呰焚戰艦七十餘斬首二
千級進攻羊馬城丙申夜濠州團練使郭廷謂上表
願請命於唐而後降辛丑帝率水陸軍循淮而下癸
夘大破賊於渦口斬首五千級降二千餘人奪戰船
三百鼓行追奔晝夜不息江淮城柵所至皆下乙巳
攻泗州十二月乙夘降戊午帝率衆東下趙匡胤領
兵南岸夾淮而進己未至清口(即清河口)追及賊且戰且
行鼓譟之聲聞數十里辛酉至楚州西北大破賊衆
賊順流而逸匡胤追之數十里擒應援使陳承昭以
獻獲船三百餘艘將士七千餘人初帝之渡淮也無
水戰之備每遇賊戰艦無如之何敵亦以此自負有
輕我意帝即於京師集工徒脩作樓艦踰歲得數百
艘兼得江淮舟船令所獲南軍教北人水戰未幾舟
師大備至是水陸克捷江南大震壬戌濠州歸順乙
丑漣水歸順景駈揚州士庶渡江焚州郭而去丁丑
泰州平五年正月乙酉詔韓令坤權知揚州丙戌取
海州庚寅發楚州管内丁壯開鶴河(在淮安州城西南)以通
運路壬辰取静海軍(通州也)楚州未下乙巳親攻丙午
克之防禦使張彦卿死之六軍大掠軍民死者萬餘
人二月甲寅天長歸順戊午車駕發楚州丁夘詔城
揚州乙亥司超奏破賊擒舒州刺史三月壬午朔幸
泰州丁亥復幸廣陵辛夘幸迎鑾江口(在真州)初王師
已臨長江景大發舟師順流至海口以扼蘇杭之路
上遣右神武統軍宋延渥率戰棹百艘襲之令殿前
都虞候慕容延釗以驍騎緣岸而行至東㳍州(在今通州)
(海中)與賊遇戰於江中大破之丙申景遣其臣陳覺奉
表貢方物請傳位太子以國附庸覺覩樓船戰棹已
泊江岸以為自天而降愕然大駭時江北唯廬舒蘄
黃未下世宗謂覺曰國主若能以江北之地盡歸則
朕亦不至窮兵黷武覺聞命忻然丁酉荆南高保融
奏舟船已至鄂州戊戌錢俶奏發戰棹四百艘水軍
萬七千人泊江岸請師期己亥景遣劉承遇上表稱
唐國主盡獻江北郡縣之未陷者鄂州漢陽(今漢陽軍時為)
(縣)汊川(今漢川縣)二縣在江北亦獻焉歲輸土貢數十萬
而乞海陵鹽監南屬不許庚子上報略曰既能如此
又復何求其常潤一路及沿江兵掉已指揮抽退兩
浙荆湖湖南水陸兵士各合罷兵廬黃蘄三路將士
亦抽近外候彼中起揭了畢交割許奉正朔罷兵而
不許傳位太子丙午景遣宰相馮延巳獻犒軍銀十
萬兩絹十萬疋錢十萬貫茶五十萬斤麥二十萬石
庚戌詔故淮南節度使楊行密故昇府節度使徐温
各給守冢戶應江南臣僚墓在江北者委長吏檢校
四月乙夘車駕發揚州壬申至自淮南五月唐去帝
號稱國主去交泰年號稱顯德五年置進奏邸于汴
都詔諸軍將士等第優給行營將士殁於王事者各
贈官子孫量才錄用淮南及徐宿宋亳陳穎許蔡等
州欠去年夏秋税並放辛夘以趙匡胤為忠武軍節
度使己酉以太府卿馮延魯充江南國信使鍾謨為
副賜御衣玉帶錦綺羅帛十萬疋金器千兩銀器萬
兩士卒俘於周者皆遣還凡五千七百五十人别賜
書曰已下三司逐年支撥供軍食鹽二十萬石(南唐書昇)
(元初括定民賦每正米一斛别輸三斗於官廩授鹽二斤謂之鹽米至是淮甸鹽場皆入周遂不支鹽而)
(輸米為定式)又賜歷日一軸九月以延魯為刑部侍郎謨
為給事中並放歸江南十月甲午遣許文稹邊鎬周
廷構歸江南初帝之南征也唐人大懼陳覺李徵古
皆齊丘門人因說景請委國事於齊丘景銜之及鍾
謨李德明奉表至行在德明復命說景割江北之地
求和而覺徵古等以為賣國請戮之景殺德明鍾謨
德明之黨也及歸譖齊丘等故齊丘等得罪齊丘歸
九華山覺等貶官尋害之四月乙夘車駕發揚州壬
申至自淮南此世宗取江北之大略也陸游論曰元
宗舉閩楚之師境内虛耗及契丹滅晉中原有隙可
乘而南唐兵力國用弗支熟視而弗能出世以為恨
不然唐有江淮比諸國地大力強人材衆多若用其
人乘閩楚昏亂一舉而平之然後取吳越五嶺成南
北之勢中原豈易動哉不幸諸將失律國勢遂弱且
陳覺馮延魯軰用師閩楚猶喪敗若北鄉而争天下
其禍可勝言哉
五月辛巳朔日有食之(以通鑑脩)辛夘周以趙匡胤領忠武
節度使(以通鑑脩)唐主更名景去帝號稱國主用周正朔(以通)
(鑑脩)
解題曰按南唐書南唐開國子監復有廬山國學其
徒不下數百時廢君如吳越弑主如南漢叛親如閩
楚亂臣賊子無國無之唯南唐兄弟輯睦君臣奠位
此好儒之效也餘見通鑑
秋七月丙戌周行刑統(以通鑑脩)
解題曰按六典注魏李悝集諸國刑書造法經六篇
一盜法二賊法三囚法四捕法五雜法六具法商鞅
改為律增相坐之法造參夷之誅大辟加鑿顛抽脅
鑊亨車裂之制漢蕭何加事律擅興廐戸三篇謂之九章
九律文帝除肉刑景帝定律武帝時張湯趙禹增律
令條章宣帝時于定國刪定成帝時律令煩多百餘
萬言魏命陳羣為魏律十八篇增蕭何律劫掠詐偽
毁亡造劾繫訊斷獄請財驚事償賦等九篇晉命賈
充等增損為二十篇梁命蔡法度等增損為二十篇
後魏孝文時定律凡八百三十二章北齊武成時趙
郡王叡等造律成凡十二篇大抵採魏晉故事後周
造律凡二十五篇比於齊律煩而不當宣帝廣刑法
要制為刑經聖制謂之法經隋開皇定律凡十二篇
煬帝以律令猶重更制大業律十八篇一名例二衞
宫三違制四請求五戶六婚七擅興八告劾九賊十
盜十一鬭十二捕亡十三倉庫十四廐牧十五關市
十六雜十七詐偽十八斷獄唐武德定律令其篇目
一準開皇之律貞觀初又命釐正比古死刑殆除其
半至宋建隆四年竇儀等進一名例二禁衞三職制
四戶婚五廐庫六賊盜七鬭訟八詐偽九雜律十捕
亡十一斷獄大抵皆因乎周之舊也
八月辛巳南漢主晟薨子衞王鋹立改元(以吕祖謙標目脩)冬
十月周均田(以吕祖謙標目脩)
解題曰朱熹曰周世宗可謂有天下之量矣事見通
鑑
十二月己亥唐放宋齊丘(以吕祖謙標目脩)
(周世宗皇帝恭皇帝顯德六年年唐元宗皇帝顯德六年南漢恩赦侯劉鋹大寳二蜀秦國公孟昶廣)
(政二十二年錢東漢帝天會三年吳越淮海王俶湖南周行逢)(南平王高保融遼應歷九年)春
正月周王朴正樂律(以吕祖謙標目脩)唐宋齊丘伏誅(以吕祖謙標目)
(脩)
解題曰按南唐書宋齊邱陳覺李徵古馮延魯魏岑
查文徽為一黨孫晟常夢錫萬嚴韓熙載江文蔚鍾
謨李德明為一黨餘見通鑑
二月庚申周王朴卒(以吕祖謙標目脩)甲戌周主伐契丹夏四
月壬辰取乾寧軍辛丑取益津癸夘取益津關瓦橋關
淤口關降莫州五月乙巳降瀛州丙午議取幽州周主
有疾乃止戊申取易州己酉以瓦橋關為雄州益津關
為霸州甲戌周主至自雄州(以新紀通鑑脩)
解題曰按新史附錄世宗北伐以保大軍節度使田
景咸為淤口關部署右神武統軍李洪信為合流口
部署前鳳翔節度使王晏為益津關部署侍衞親軍
馬步都虞候韓通為陸路都部署世宗自乾寧軍御
龍舟樓船戰艦首尾數十里至益津關降其守將而
河路漸狹舟不能進乃捨舟陸行瓦橋淤口關瀛莫
州守將皆迎降方下令進攻幽州世宗遇疾乃置雄
州於瓦橋關霸州於益津關而還周師下三關瀛莫
兵不血刃述律聞之謂其國人曰此本漢地今以還
漢又何惜耶餘見通鑑(徐無黨曰世宗下三關瓦橋益津以建州及克淤口關止)
(置寨故舊史實錄皆闕不書遂不見取得時日今信安軍是也)歐陽脩曰予讀周日
歷見世宗取瀛莫定三關兵不血刃而史官譏其以
王者之師馳千里而襲人輕萬乘之重於萑葦之間
以僥倖一勝夫兵法決機因勢有不可失之時世宗
南平淮甸北伐契丹乘其勝威擊其昏殆世徒見周
師之出何速而不知述律有可取之機也是時述律
以謂周之所取皆漢故地不足顧也然則十四州之
故地皆可指麾而取矣不幸世宗遇疾功志不就然
瀛莫三關遂得復為中國之人而十四州之俗至今
陷於夷狄彼其為志豈不可惜而其功不亦壯哉
唐主景遣其子貢於周周主令其修守備(以吕祖謙標目脩)
解題曰陸游曰司馬光以為大邦畏其力小邦懷其
德是比之文王也是時世宗將有事燕晉其謀以為
若南方有變雖不能為大害然北伐之師勢亦不得
不還故先思有以安江南之心又疲其力於大役使
不得動比北伐成功江南折(闕)謂之近於
文王豈不過哉然世宗則誠竒謀(闕)
心之患不乘勝取吳蜀楚粤而舉勝兵以取幽州(闕)
平四方何足定哉甫得三關而以疾歸則天
也其後中國先取蜀(闕)江南吳越太原最後取幽
州而兵已弊矣故雖得諸國而中國之勢終弱然後
知世宗之本謀為善也事見通鑑
癸未周立皇后符氏(以新紀通鑑脩)周立子宗訓為梁王(以吕祖謙)
(標目脩)周范質王溥參知樞密院事樞密使魏仁浦為中
書門下平章事趙匡胤兼殿前都點檢(以通鑑脩)癸巳周
主榮殂梁王宗訓即皇帝位(以通鑑新紀脩)
解題曰歐陽脩曰世宗五六年間取秦隴平淮右復
三關威武之聲震懾夷夏而方内延儒學文章之士
考制度脩通禮定正樂議刑統其制作之法皆可施
於後世其為人明達英果議論偉然即位之明年廢
天下佛寺三千三百三十六是時中國乏錢乃詔悉
毁銅佛像以鑄錢嘗夜讀書見元稹均田圖嘆曰此
致治之本也乃詔頒其圖法使吏民先習知之期以
一歲大均天下之田其規為豈小哉其伐南唐問宰
相李穀以計策後克淮南出穀疏使學士陶穀為贊
而盛似錦囊置之坐側其英武之材可謂雄傑及其
虛心聽納用人不疑豈非所謂賢主哉
秋七月趙匡胤領歸德節度使(以通鑑脩)
大事記續編卷七十七
