大事記續編卷十六明王禕撰
漢孝桓皇帝建和元年春正月辛亥朔日有食之(本紀)夏
四月庚寅京師地震(本紀)六月郡國地裂水涌(以本紀修)胡廣
免大司農杜喬為太尉(以袁宏漢紀列傳修)秋七月以定策功益
封梁冀萬三千戶封冀孫及弟姪四人為侯胡廣趙戒
皆封侯又封中常侍劉廣等為列侯(以袁宏漢紀修)
解題曰按袁宏漢紀太尉喬曰陛下越從藩王龍飛
即位萬夫側望不急忠良之賞而先左右之封傷善
害德讒䛕暴興大將軍梁冀兄弟奸邪傾動天下皆
有正夘之惡未被兩觀之誅而横見式敘各受封爵
天下惆悵神人皆憤非所為賞必當功罰必有罪也
故陳斧鉞而民不畏刑班爵位而人不樂善苟遂斯
道非徒傷治殄民為亂而已至于喪身滅國豈不慎
哉是時梁氏貴盛羣臣莫不傾意唯喬直道而行
在位者皆以為不及也餘見通鑑
八月乙未立皇后梁氏(以本紀通鑑修)九月丁夘京師地震杜
喬免冬十月趙戒為太尉胡廣為司空(以本紀修)十一月
清河劉文等反欲立清河王蒜為天子事覺伏誅貶
蒜為尉氏侯徙桂陽自殺李固杜喬被誣下獄死(以本紀修)
解題曰按袁宏漢紀大將軍長史吴祐傷固之枉與
冀爭之冀怒不從從事中郎馬融主為冀作章表祐
時左坐謂融曰李公之罪成於卿手李公若誅何面
目見天下人冀怒而起喬固遂死獄中又按列傳冀
弟河南尹不疑好經書善待士冀疾之轉為光祿勲
南郡太守馬融初除過謁不疑冀諷州郡以他事陷
之髠鉗徙朔方融自刺不殊餘見通鑑融之自結於
梁氏以為甚可依也而終不免于禍然則死于朔方
孰若正色秉義不草固奏而死哉况祐申固之冤冀
初不敢加害耶故為君子未必遽得禍為小人未必
遽得福可以鑒矣餘見通鑑
是歲南單于兜樓儲死伊陵尸逐就單于車兒立(以列傳修)
漢孝桓皇帝建和二年春正月甲子帝加元服(以本紀修)三
月戊辰帝從皇太后幸梁冀府(以本紀修)白馬羌寇廣漢屬
國益州刺史率板楯蠻破之(以本紀修)
解題曰白馬羌在廣漢板楯蠻者高祖發夷人伐三
秦既定遣還巴中復其渠帥七姓不輸租賦餘戶乃
歲入竇錢口四十世號為板楯蠻
夏四月丙子尊孝崇皇夫人馬氏為孝崇園貴人(以本紀修)
五月癸丑北宫德陽殿及左掖門火帝幸南宫(以本紀及袁宏)
(漢紀修)秋七月京師大水(本紀)
漢孝桓皇帝建和三年夏四月丁夘晦日有食之(以本紀修)
六月乙夘地震憲陵寢屋(本紀)秋八月乙丑有星孛于天
市(本紀)京師大水九月地震(以本紀修)郡國五山崩(以本紀修)冬十
月趙戒免(以本紀修)是歲前朗陵侯相荀淑卒(以朱熹綱目修)
漢孝桓皇帝和平元年春正月甲子改元(以本紀修)己丑皇
太后歸政(以本紀通鑑修)二月甲寅皇太后梁氏崩(本紀)三月帝
還居北宫(以本紀修)加封梁冀萬戶(以通鑑修)
解題曰弘農宰宣性佞邪上言大將軍有周公之功
今既封諸子則其妻宜為邑君封冀妻孫夀為襄城
君人以梁冀為周公亦猶頌王莽之功德也袁宏漢
紀冀既貪放而納賂遺承事左右宦者與之通為姦
利(梁商以曹節等用事遣冀兄弟與為交友商號小心而猶若此况于冀乎)任其子弟賓
客以為刺史二千石朱穆奏記曰大將軍内有貴親
之固外有功業之重誠不可復枉道散財以事左右
宦者選舉刑賞有干典制輙率公卿詣朝堂按其罪
咎則改節從訓猶影響也今反越津逾序以大事小
從其過言随其失行天下之事受其枉戾傷損財物
壊亂綱紀左右近官並以私情干擾天下雖大而民
無所容足也毒害流布日夜廣遠願大將軍省廢他
事考按古今如不早悟舟中之人皆敵國也餘見通
鑑
夏五月庚辰尊博園貴人曰孝崇皇后(以本紀修)秋七月梓
潼山崩(以本紀修)
解題曰李賢曰縣屬廣漢郡今始州縣有梓潼水
漢孝桓皇帝元嘉元年春正月朔梁冀帶劒入省尚書
張陵劾之詔以俸贖(以列傳修)癸酉改元(以本紀修)以潁陽侯梁
不疑為光祿勲襄邑侯梁允為河南尹(以列傳修)夏四月己
丑帝微行幸河南尹府舍是日大風拔木晝昏(以通鑑修)北
匈奴寇伊吾(以列傳修)秋七月武陵蠻叛(本紀)冬十月胡廣致
仕(以紀傳修)十一月辛巳京師地震(本紀)閏月太常黃瓊為司
空(以本紀修)詔加梁冀殊禮增封十日一入平尚書事(以列傳通)
(鑑修)
解題曰帝欲褒崇冀使中朝二千石以上會議其禮
特進胡廣太常羊溥司隸校尉祝恬太中邊韶等咸
稱冀之勲德其制度賚賞宜比周公錫之山川土田
附庸黃瓊建議曰冀前以親迎之勞增邑三千又其
子允亦加封賞昔周公輔相成王制禮化致太平是
以大開土宇開地七百今諸侯以戶邑為制不以里
數為限冀可比鄧禹食四縣賞賜之差同於霍光朝
廷從之餘見通鑑葉適曰當時謂廣雖無謇諤之風
屢有補缺之益夫正議而不能力爭故謂之無謇諤
若自初回邪無復齊限則無可言矣
漢孝桓皇帝元嘉二年春正月西域長史王敬殺于窴
王建國人攻敬殺之(以本紀及注修)秋七月庚辰日有食之(本紀)
冬十月乙亥京師地震(本紀)十一月黃瓊免十二月特進
趙戒為司空(以本紀修)
漢孝桓皇帝永興元年夏五月丙申改元(以本紀修)秋七月
蝗河水溢百姓流亡數十萬戶冀州尤甚以侍御史朱
穆為刺史宦者趙忠訴之坐徵輸作左校太學生劉
陶等數千人上書訟穆乃赦之(以列傳修)冬十月太常胡廣
為太尉太僕黃瓊為司徒趙戒免(以本紀修)是歲武陵蠻降
(以通鑑修)
漢孝桓皇帝永興二年春二月辛丑復聽刺史二千石
行三年喪(以本紀通鑑修)
解題曰趙岐辟司空掾議二千石得去官為親行服
朝廷從之
癸夘京師地震(以本紀修)夏六月東海朐山崩(本紀)
解題曰李賢曰朐山在今海州朐山縣南
乙夘封乳母子馬初為列侯(以袁宏漢紀通鑑修)秋九月丁夘朔
日有食之(本紀)胡廣免黃瓊為太尉(以本紀修)冬十一月泰山
琅邪賊公孫舉等反(以本紀修)
漢孝桓皇帝永夀元年春正月戊申改元(本紀)夏六月洛
水溢(本紀)太常韓縯為司空(本紀)巴郡益州郡山崩(本紀)
解題曰巴郡宋巴蓬果閬涪開達渠合忠萬䕫(漢屬巴郡)
(南郡)州重慶府廣安南平二軍大寧監(漢屬巴郡南郡)之地巴
郡治涪州今重慶府巴東治魚腹今䕫州巴西治閬
中今閬州
秋南匈奴左薁鞬臺耆且渠伯德等叛安定屬國都尉
張奐討降之(以列傳通鑑修)
漢孝桓皇帝永夀二年秋七月鮮卑寇雲中時檀石槐
據匈奴故地東西萬四千餘里以故烏桓校尉李膺
為度遼將軍(以紀傳修)公孫舉等寇青兖徐三州遣中郎將
段穎討斬之(以本紀修)冬十二月京師地震(本紀)
漢孝桓皇帝永夀三年夏四月九真蠻叛都尉魏朗擊
破之(以本紀修)閏五月庚辰晦日有食之(以志及本紀修)冬十一月
韓縯為司徒(以本紀修)
漢孝桓皇帝延熹元年
解題曰宋庠紀年通譜字說熹火熾也疑漢火德義
若延其熹盛以冠元又諡法有功安人曰熹故和熹
后為諡又有熹平光熹之元或兼取此義
夏五月甲戌晦日有食之太史令陳授陳其咎在梁冀
冀殺之(以列傳通鑑修)六月戊寅改元(以本紀修)秋七月黃瓊免太
常胡廣為太尉(以本紀修)十二月南匈奴諸部叛與烏桓鮮
卑寇邊以京兆尹陳龜為度遼將軍龜請易守尉除
并凉租賦一年使匈奴中郎將張奐討匈奴破之梁冀
譛龜徵還以尚書种暠代之龜自殺(以紀傳修)
大事記續編卷十六
