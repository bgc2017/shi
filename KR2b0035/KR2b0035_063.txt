大事記續編卷六十三明王禕撰
唐憲宗皇帝元和元年春正月丙寅上上皇尊號(以通鑑修)
丁夘改元(以新舊紀修)
解題曰宋庠紀年通譜元和本漢章帝年號
劉闢求兼領西川不得圍梓州癸未以長武城使高崇
文為神策行營節度使率京西行營兵馬使李元奕等
討之(以新舊紀修)
解題曰按林恩補國史劉闢舉兵扼鹿頭關下東蜀
帥李康棄城走上臨軒赫怒勅宰相選將討伐杜丞
相曰保義節度劉㴩(即劉澭)長武城節度高崇文皆剛
毅忠勇冠武臣上曰卿謂二人誰為上曰澭自涿州
拔城歸闕將士扶老携幼萬人就路飲食舒慘與衆
共之法令嚴整付以專征必著勲績上曰澭固良將
性本倔強且與濟不恊危急歸命河朔氣習宛然盡
在若征代有功須且令鎮西川全蜀地重控制戎夷
碩德名臣方當委任澭向者幽縶幕客數殺縣吏若
使鎮西川是自掇心腹之疾崇文久將親軍立功塞
上寬和得衆其他謀略不下澭且務儉任真必竭誠
節乃命為西川行營節度使餘見通鑑
甲申太上皇崩(新紀)劉闢陷梓州三月高崇文克之(以新)
(紀修)辛巳楊惠琳伏誅(以吕祖謙標目修)夏四月丁未杜佑為司
徒解度支鹽鐵轉運等使以兵部侍郎李巽領之(以吕祖謙)
(標目修)五月庚辰鄭餘慶罷(以通鑑修)辛夘尊太上皇后為皇
太后(通鑑)六月丁酉高崇文破賊於鹿頭關(以通鑑修)
解題曰按元和郡縣志鹿頭關在漢州德陽縣北
閏月壬戌朔李師古卒其弟師道自稱淄青留後(以新紀修)
秋七月壬寅葬豐陵廟號順宗(以通鑑修)
解題曰按新舊史韓愈順宗實錄順宗為人寬仁喜
學藝善隸書禮重師傅見輙先拜從幸奉天常執弓
矢居左右於父子間慈孝交洽無嫌每以天下為憂
德宗在位久稍不假權宰相左右倖臣如裴延齡李
齊運韋渠牟等以姦佞相次進用延齡尤狡險判度
支務刻剥聚斂以自為功天下皆怨怒每進見候顔
色輙言其不可至陸贄張滂李充等以毁譴朝臣&KR0719;
懼陽城等伏閣極論德宗怒甚將加城等罪無敢救
者獨開解之城等頼以免卒不任延齡渠牟為相嘗
侍宴魚藻宫張水嬉綵艦宫人為櫂歌衆樂間發德
宗驩甚顧太子曰今日何如太子引詩人好樂無荒
為對每於敷對未嘗以顔色假借宦官居儲位二十
年天下隂受其賜惜乎寢疾踐祚近習弄權而能傳
政元良克昌運祚賢哉
八月壬戌以妃郭氏為貴妃(以舊紀修)丁夘立子七人為王
(以通鑑修)九月辛亥高崇文克成都(以新舊紀修)冬十月丙寅以
高崇文為西川節度使(以新舊紀修)以李師道為節度副使
(以舊傳修)戊子劉闢伏誅(新紀)十一月鄭餘慶罷(新紀)丙辰
以内常侍吐突承璀為神策中尉(以吕祖謙標目修)
唐憲宗皇帝元和二年春正月乙巳杜黃裳罷
解題曰按新舊史始德宗創艾多難務姑息藩鎮每
帥臣死遣中人伺其軍觀衆所欲立者故大將私金
幣結左右以求節制晏年尤甚方鎮選不出朝廷黃
裳每從容具言陛下宜鑒貞元之弊整法度肅諸侯
則天下治憲宗然其言由是用兵誅蜀夏剪齊滅蔡
復兩河以機秉還宰相紀律設張赫然號中興自黃
裳啓之餘見通鑑
己酉戸部侍郎武元衡為門下侍郎翰林學士李吉甫
為中書侍郎同平章事(以新舊紀修)監察御史李絳兼翰林
學士(以舊史列傳修)
解題曰按新史鄭絪傳始盧從史隂與王承宗連和
有詔歸潞從史辭潞乏粮請留軍山東李吉甫密譛
絪漏言於從史帝怒詔學士李絳語其故且曰若何
而處絳曰誠如是罪當族然誰以聞陛下者曰吉甫
為我言絳曰絪任宰相識名節不當如犬彘梟獍與
姦臣外通恐吉甫勢軋内忌造為醜辭以怒陛下帝
良久曰幾誤我吳縝糾繆但見吉甫以三年九月罷
相絪以四年二月罷相三月王士貞卒其子承宗自
稱留後朝廷始討承宗紀傳年表皆不合遂疑絳之
門生故吏撰集絳事者務多書其事以為美談史臣
展轉失實今考李絳論事集曰絳奏從史比來事彰
露頗多意不自安務欲生事所以曲陳利害頻獻計
謀冀許用兵以求姑息今請親領士馬欲往邢洺以
就糧賫去就之際情狀可知又貶盧從史制辭云况
頃年上請就食山東及遣旋師不時恭命致動其衆
覬生其心然則當李鄭未罷之前士真未死之日從
史實嘗就食邢洺朝廷亦嘗使之旋師而託辭拒命
憲宗亦嘗以此而疑鄭絪漏言特新史不當云與承
宗連和耳今因絳為學士載之又按絳集上嘗御浴
堂(程大昌曰館本唐圖有浴殿在綾綺殿南長安志綾綺在蓬萊殿東志又記有浴堂門浴堂殿浴堂)
(院)從容問曰貞觀開元之化備在青史朕不量菲薄
欲庶幾仰承祖宗之道將延拔俗之士致濟代之才
舉兹凋瘵納諸仁壽何行而可以致是絳曰陛下誠
能正身勵己尊賢貴德親信端士遠棄邪佞盡忠進
直者奬之希合從䛕者斥之與大臣言敬而信之不
使小人參其事與賢士遊親而禮之不令不肖者搆
其隙唯義所比不論親疎唯仁是行不論貴賤去冗
官無益於時者則禄及才能矣出宫女之希御者則
時無怨曠矣簡繁數之儀則禮得其節矣除靡慢之
奏則樂得其和矣將帥廉則士卒勇矣官師公則治
化洽矣法令行則下不違矣教化篤則俗必遷矣如
此則聖聞周達德聲遐宣唯陛下勤行之爾上曰美
哉斯言當書於紳四年因有旨檢自古君臣事迹造
屏風圖畫美惡題其事狀施於便殿坐卧觀閱用為
鑒戒絳等檢討五十餘事造屏風三合進入上大悅
以示宰臣即日張於便殿
冬十月李錡反命諸道兵討之(以通鑑修)丁夘武元衡罷(新紀)
十一月甲申李錡伏誅(新紀)十二月山南東道節度使
于頔入朝(吕祖謙標目)是歲李吉甫上元和國計簿(以通鑑修)
解題曰按續通典舊史傳簿十卷緫計天下方鎮凡
四十八道管州府二百九十五領縣一千四百五十
三見戶二百四十四萬二千五十四其鳳翔鄜坊邠
寧振武涇原夏銀靈鹽河東易定魏博鎮冀范陽滄
景淮西淄青等十五道七十一州不申戶口每歲賦
入倚辨止於浙西東宣歙淮南江西鄂岳福建湖南
等八道合四十九州一百四十四萬戶比量天寳供
稅之戶則四分有一天下兵戎仰給縣官者八十三
萬餘人比量天寳士馬則三分加一率以兩戶資一
兵其他水旱徵科又在常役之外比較天寳州郡三
百一十五今二百十八州府上供錢米計少九十七
天寳戶八百三十八萬五千二百二十三今五百三
十二萬五千八百一十八在見供稅賦三十一道州
府管内元和見在戶二百四十四萬二千五十四計
少天寳百九十四萬四千九百六十九天寳租稅庸
調計錢粟絹布絲綿五千二百三十餘萬端疋屯貫
石元和兩稅𣙜酒鹽茶等緫三千五百十五萬一千
二百三十八貫石計少一千七百一十四萬八千七
百七十貫石天寳衛兵彍騎邊將等五十八萬四千
九百四十三人元和軍八十三萬三百二十一人多
二十四萬五千三百七十人(開成初王彦威上供軍圖序至德訖元和天下)
(觀察者十節度者二十九防禦者四經略者三大都通邑無不有兵最凡八十餘萬長慶戶口凡三百三)
(十五萬兵約九十九萬率三戶資一兵今舉天下之入歲三千五百萬上供者三之一又三之二則衣賜)
(仰給焉自留州留使兵士衣食之外餘四十萬皆仰度支)葉適曰唐人倉猝不知
以田養兵而以稅養兵故流害相承至此之極夫以
田養兵畝四十至百而養一以稅養兵畝四百至千
而養一以田養者可至百萬以税養兵過十萬則困
竭矣
唐憲宗皇帝元和三年春正月癸巳上尊號(以新舊紀修)以
神威軍為天威軍(以兵志會要修)城臨涇(以唐歷修)
解題曰按續唐歷庚子以將城臨涇詔麟遊靈臺良
原崇信歸化等五鎮修整士馬掎角相應城直涇州
西北九十里餘見通鑑
三月回鶻騰里可汗死(以通鑑修)夏四月策試賢良牛僧孺
皇甫湜李宗閔李吉甫惡其言直考官翰林學士王涯
吏部員外郎韋貫之戶部侍郎楊於陵皆坐貶(以舊紀通鑑修)五
月丙午册回鶻保義可汗(以通鑑修)六月沙陀酋長朱邪執
宜詣靈州降朔方靈鹽節度使范希朝置之鹽州(以通鑑修)
解題曰歐陽修五代史後唐贊曰李氏之先蓋出於
西突厥本號朱邪拔野古為始祖其自序云沙陀者
北庭之磧也唐太宗破西突厥諸部分同羅僕骨之
人於此磧置沙陀府而以拔野古為都督考于傳記
太宗分其諸部置十三州未嘗有沙陀府時西突厥
鐵勒阿史那之類最大其别部有同羅僕骨拔野古
等以十數又有處月處密諸部其小者也朱邪者處
月别部之號太宗二十二年降拔野古其明年阿史
那賀魯判至高宗永徽二年處月朱邪孤注為契苾
何力所敗後百五六十年有朱邪盡忠及子執宜見
於中國而自號沙陀矣至盡忠孫始賜姓李氏云事
見通鑑
秋七月辛巳朔日有食之(以新舊紀修)九月庚寅于頔為司
空同平章事丙申戸部侍郎裴垍為中書侍郎同平章
事戊戌李吉甫罷(以新紀修)
解題曰按新舊史列傳先是天下賦法有三曰上供
曰送使曰留州建中初定兩稅時貨重錢輕是後貨
輕錢重民輸率倍其初其留州送使所在又降省估
就實估而重賦於人及垍為相奏留州送使物一切
令依省估觀察使得用所治州租調不足乃取資郡
以贍故送使之錢悉為上供江淮稍息肩(程大昌曰上供者以)
(其租調而上之度支今戶部也送使者各以所隸節度觀察轉運而輸送之猶今轉運提刑司也此兩色)
(外記逐州留為州用今係省錢也唐史載此謂節察轉運得攙用上供至於諸郡無定留州之數不得輙)
(加牟取故節察轉運於其所屬無辭以羡取而屬郡刺史亦得保其所留不至為所侵奪此法既行而江)
(淮之民始得蘇息也然未嘗盡以上供之額與之假令上供全額為萬緡用及其半則所存半賦仍歸度)
(支今傳言送使之財悉為上供是節察轉運所得用之數併歸上供也則送使之數於何取給新志又云)
(送使之餘與其上供之物皆輸度支是額應送使而送使不盡者亦入度支也是諸使許用上供之時其)
(半反為度支之所掩也當云其以上供給用者給用之餘仍歸度支乃為得實)餘見通鑑
冬十二月南詔異牟尋死子尋閤勸立(以通鑑修)
唐憲宗皇帝元和四年春二月丁夘鄭絪罷給事中李
藩為門下侍郎同平章事(以新紀修)三月乙酉王士真卒其
子節度副使承宗自稱成德留後(以新紀修)閏月己酉以旱
降繋囚蠲租稅出宫人絶進奉禁掠賣(以通鑑修)丁夘立子
鄧王寧為皇太子(以新紀修)夏六月以范希朝為河東節度
使處沙陀於定襄川(以通鑑修)
解題曰按新史列傳希朝鎮太原詔沙陀舉軍從之
希朝乃料其勁騎千二百號沙陀軍而處其餘衆於
定襄川(忻州定襄郡有定襄縣)朱邪執宜乃保神武川之黃花
堆(太原府壽陽縣北有神武故城後魏神武郡也)
秋八月王承宗獻德棣二州九月庚戌以為節度使冬
十月承宗反以吐突承璀為招討宣慰使討之(以新紀通鑑修)
解題曰按白居易題海圖屏風詩海水無風時波濤
安悠悠鱗介無小大逐性各沈浮突兀海㡳鼇首冠
三神邱鈎網不能制其來非一秋或者不量力謂兹
鼇可求負贔牽不動綸絶沉其鈎一鼇既頓頷諸鼇
齊掉頭白濤與黑浪呼吸澆咽喉噴風激飛廉鼓波
怒陽侯鯨鯢得其便張口欲吞舟萬里無恬鱗百川
多倒流遂使江海水朝宗意亦休蒼然屏風上此意
亦少休注云時方討淮蔡蘇軾曰仁人君子之於兵
蓋不忍輕用如此淮蔡且欲以德懷况欲弊所恃以
動無用乎事見通鑑
十一月己巳吳少誠卒其將吳少陽自稱淮西留後(以新)
(紀修)是歲南詔王尋閤勸死子勸龍晟立(以通鑑修)
唐憲宗皇帝元和五年春正月己巳神策軍大將軍酈
定及王承宗戰敗死之(以新紀修)盧從史與王承宗通謀三
月吐突承璀執之尋貶之為驩州司馬(以吕祖謙標目修)夏四
月丁亥范希朝張茂昭大破王承宗兵於木刀溝(以新紀修)
解題曰元和郡縣志木刀溝在定州新樂縣東南義
豐縣南三十二里陘邑縣南二里
秋七月丁未赦王承宗以德棣二州與之(以吕祖謙標目修)乙
夘劉緫弑其父濟與兄緄自為幽州盧龍留後九月以
為節度使(以新舊紀修)
解題曰按新史列傳緫已毒父即領軍政朝廷不知
其姦故詔嗣節度通鑑失書
降吐突承璀為軍器使(以舊紀修)丙寅太常卿權德輿為禮
部尚書同平章事(以新舊紀修)冬十月張茂昭請入朝歸易
定二州以左庶子任迪簡為義武行軍司馬都虞候揚
伯玉等作亂伏誅壬辰以迪簡為節度使(以新舊紀修)十一
月庚申裴垍罷(新紀)
唐憲宗皇帝元和六年春正月甲辰以吳少陽為節度
使(以舊紀修)庚申淮南節度使李吉甫為中書侍郎同平章
事(以新舊紀修)二月壬申李藩罷(新紀)李絳解翰林學士為
戶部侍郎(以舊紀通鑑修)夏六月丁夘李吉甫請省吏員併州
縣减仕塗秋九月甲寅省内外官八百餘員諸司流外
七百餘員(以朱熹綱目修)冬十一月丙申出左衛上將軍吐突
承璀為淮南監軍(以吕祖謙標目修)十二月己丑李絳為中書
侍郎同平章事(以新舊紀修)閏月辛亥皇太子薨(本紀)
唐憲宗皇帝元和七年夏六月癸巳杜祐罷(以新紀修)秋七
月乙亥立子遂王宥為皇太子改名恒(以吕祖謙標目修)
解題曰按新舊史列傳吐突承璀恩寵特異惠昭太
子薨議立儲副承璀獨排羣議屬澧王欲以威權自
樹賴憲宗明斷不惑將建東宫詔翰林學士崔羣代
澧王作讓表羣奏大凡已當得則讓不當得之烏用
讓今遂王嫡宜為太子帝從其議
八月戊戌田季安卒其子魏博節度副大使懷諫自稱
知軍府事冬十月乙未魏博以其將田興知軍府事興
以六州來歸甲辰以為節度使十一月辛酉給復一年
賞其軍士(以吕祖謙標目修)
解題曰按新舊史列傳田季安疾甚李吉甫請任
薛平為義成節度使以重兵控邢洺因圖上河北險
要所在帝張於浴堂門壁每議河北事必指吉甫曰
朕日按圖信如卿料矣季安卒懷諫母元氏召諸將
立懷諫吉甫議討之李絳曰不然兩河所懼者部將
以兵圖已也故委諸將緫兵皆使力敵任均以相維
制不得為變若主帥彊則足以制其命今懷諫乳臭
不能事必假權於人權重則怨生向之權力均者將
起事生患矣衆所歸必在寬厚簡易軍中素所愛者
彼得立不倚朝廷亦不能安惟陛下蓄威以候之懷
諫幼不能事政皆决於私奴蔣士則數易置諸將軍
中怒取田弘正(本文作興後同)為留後弘正廷玠之子學頗
通兵法勇而有禮為衙内兵馬使季安不䘏軍務屡
行殺罰弘正從容規切軍中賴之李安内忌出於臨
清鎮將欲因罪誅之弘正陽痺痼炙灼滿身乃免懷
諫召還舊職衙兵詣弘正第陳請弘正拒關不出衆
譁於門弘正出衆拜之脅還府弘正度不免即令於
軍曰爾屬不以吾不肖使主軍今與公等約能聽命
否皆曰惟公命因曰吾欲守天子法舉六州版籍
請吏於朝苟天子未命敢有請吾旂節者死殺人
及掠人者死皆曰諾遂到府殺士則等十餘人圖魏
博相衛貝澶之地籍其人以獻不敢署僚屬而待王
官先時諸將出屯質妻子里民不得相往來弘正悉
除其禁聽民通饋謝慶弔服玩僣侈者即日徹毁之
承嗣時正寢華侈弘正避不敢居憲宗嘉之吉甫復
請命中人宣慰因刺其變徐議所宜絳謂不如推誠
撫納即假旌節他日使者持三軍表來請與弘正則
制在彼不在此可奏與特授安得同哉帝重違吉甫
欲詔張忠順特節往而授弘正留後絳固請由是即
拜弘正節度使(孫甫曰德宗嘗以魏博叛逆遣將討之反致大亂憲宗又以鎮州拒命出)
(兵伐之卒不能平盖三鎮相為勢援救復結河南叛臣不可卒破也田懷諫一稚子領軍府事李吉甫議)
(用兵以取之此固平常之見殊不思三鎮相結正為子孫計一稚子雖可取柰他鎮何必又如鎮州之失)
(策也李絳以先覺之明料千里未形之事如見憲宗從之悉如絳所策此真廟堂之謀也)絳復曰
王化不及魏博久矣一日挈六州來歸不大犒賞人
心不激請斥禁錢百五十萬緡賜其軍有言太過者
絳曰假令舉十五萬衆朞歲而得六州計所轉給三
倍於費今弘正天挺忠義首變汚俗破兩河之膽可
嗇小費隳事機哉從之遣司封郎中知制誥裴度宣
慰賚其軍錢六州民給復一年赦見囚存問高年惸
獨廢疾不能自存者度明辯具陳朝廷厚意弘正不
勝自失乃深相結納奉上益謹復請度徧行其部宣
示天子恩詔因令布衣崔懽奉表陳謝且言山東奥
壤化為戎墟國家含垢垂六十年臣若假天之齡奉
陛下宸筭冀洗濯偽風然後退歸邱園死不恨田氏
自承嗣至懷諫四世凡四十九年餘見通鑑
營田振武天德(以通鑑修)
解題曰按新食貨志初度支歲市粮於北都以贍振
武天德靈武鹽夏之軍費錢五六十萬緡泝河舟溺
甚衆元和中振武軍饑李絳請開營田憲宗稱善乃
以韓重華為振武京西營田和糴水運使起代北墾
田二百頃出贓罪九百餘人給以耒耜牛假種粮使
償所負粟二歲大熟因募為十五屯每屯百三十人
人耕百畝就高為堡東起振武西逾雲州極於中受
降城凡六百餘里列栅二十墾田三千八百餘里歲
收粟二十萬石省度支錢二千餘萬緡(李絳集作二十萬)重
華入朝奏請益開田五千頃法用人七千可盡給五
城會絳罷而止(按新地志鄯州鄯城縣開元拔石堡城號振武軍天寳更曰天威舊志振)
(武軍在單于都護府城内按會要振武軍單于大都護合為一門豈石堡之捷初置是軍故徙單于都護)
(府歟當考)
唐憲宗皇帝元和八年春正月辛未權德輿罷(以新紀修)二
月辛夘賜田興名弘正(以通鑑修)丁酉貶于頔為恩王傳(新紀)
三月甲子西川節度使武元衡為中書侍郎同平章事
(以新舊紀修)夏六月大水辛丑出宫人(以新紀通鑑修)秋七月徙天
德軍於大同故城(以通鑑修)
解題曰通鑑考異曰實錄云李光進請修東受降城
兼理河防又云以中受降城及所管騎士隸于天德
軍舊傳盧坦與李絳恊議以為西城張仁愿所築不
可廢三者不同今但云受降城闕疑也今按元和郡
縣志天德軍本安北都護開元十年移理中受降城
天寳十三年於大同川西築城置軍乾元後西南移
三里權居永清栅其治所又移西受降城元和八年
黃河泛濫城南面壞防禦使請修築李吉甫陳便宜
曰西城河水已毁其半不堪重修其子城猶堅牢量
留一千足得居住天德軍士抽歸舊城舊城在西城
正東微南一百八十里即隋氏大同城去本城三里
已下城甚牢小安思順所置居大同川中當北戎大
路南接牟那山鉗耳觜山牟那山南又是麥泊其地
良沃於是移天德軍治於舊城元和郡縣志乃吉甫
所正所載甚明白無足疑也
廢天威軍隸神策軍(以會要歷修)冬十二月庚辰振武軍亂
逐其節度使李進賢(以新舊紀修)羣臣請立后弗許(以通鑑舊傳修)
解題曰按新舊史列傳八年十二月羣臣三請立后
上以歲暮來年有子午之忌時後宫多嬖豔以后門
族華盛慮正位之後不容嬖幸故章報聞罷竇苹音
訓曰古者宗子年雖七十不無主婦以族人不可無
統祭祀不可無助爾憲宗立八年而不立后亂典禮
甚矣
唐憲宗皇帝元和九年春正月乙亥誅振武亂兵(以通鑑修)
二月癸夘李絳罷甲辰以吐突承璀為神策中尉(以吕祖謙)
(標目修)夏六月壬寅河中節度使張弘靖為兵部尚書同
平章事(以新舊紀修)秋閏八月丙辰吳少陽卒其子元濟自
稱知淮西軍事遣山南東道節度使嚴綬等討之(以新紀修)
冬十月丙午李吉甫薨(以新舊紀傳修)十二月戊辰尚書右丞
韋貫之同平章事(以新舊紀修)
唐憲宗皇帝元和十年春正月乙酉加韓弘守司徒(以新)
(舊紀修)召柳宗元等至京師三月以為遠州刺史(以舊紀修)
解題曰蘇軾曰劉禹錫既敗為書自解言王叔文工
言治道能以口辯移人既得用所施為人不以為當
太上久疾宰相及用事者不得對宫掖事秘建桓立
順功歸貴臣由是及貶後漢宦者傳論云孫程定立
順之功曹騰參建桓之策與梁冀比捨清河而立蠡
吾此漢所以亡也與廣陵王監國豈可同年而語哉
禹錫以此為比以此知小人為姦雖已敗猶不悛也
其可復置之要地乎事見通鑑
田弘正遣其子布將兵討吳元濟(以通鑑修)王承宗李師道
請赦吳元濟不許(以通鑑修)夏五月遣御史中丞裴度宣慰
淮西行營(以舊紀列傳修)忠武節度使李光顔敗淮西兵(以通鑑修)
六月癸夘盜殺武元衡戊申京師大索(新紀)乙丑裴度為
中書侍郎同平章事(以新舊紀修)
解題曰孫輔曰知裴度之賢足以破賊明之至也京
師凶賊竊發殺害宰相不能撓用兵之計斷之至也
宜乎不數年而兩河略定也事見通鑑
秋七月甲戌絶王承宗朝貢(以新舊紀修)八月己亥朔日有
食之(通鑑)李師道遣兵襲東都捕得伏誅(朱熹綱目)乙丑李光
顔敗於時曲(通鑑)
解題曰時曲壁名亦曰洄曲在蔡州西北近溵水竇
苹音訓在懸瓠西北三十里
九月癸酉以韓弘為淮西行營都統(以新紀修)冬十一月壬
申李光顔及河陽節度使烏重胤敗淮西兵於小溵河
(以通鑑修)
解題曰河陽節度使見大歷元年都畿解題
戊寅盜焚獻陵寢宫(新紀)武寧節度使李愿破淄青兵(以通)
(鑑修)
解題曰武寧節度使見貞元四年徐泗濠節度使解
題
韓弘守司徒
解題曰實錄興元初德宗方以公相寵勲臣宰相虛
列官氏於制勅者多至八九及元和初平章在藩鎮
不過一二而已至三年始加弘檢校司空同平章事
後王鍔檢校司徒及在太原李吉甫奏授同平章事
弘在鍔下每咎吉甫吉甫卒乃致書於武元衡以露
其忿自處將帥二十年未嘗朝覲朝廷亦未以誠信
待弘方欲用其勢以臨淮西故命守司徒加鍔上焉
唐憲宗皇帝元和十一年春正月己巳張弘靖罷(以新紀修)
庚辰中書舍人錢徽駕部郎中蕭俛請罷兵解内職(以吕)
(祖謙標目修)癸未發河東盧龍義武横海魏博昭義兵討王
承宗(以吕祖謙標目修)甲申盜斷建陵門戟(新紀)二月乙巳中書
舍人李逢吉為門下侍郎同平章事(以新舊紀修)三月庚午
皇太后崩(新紀)夏四月庚子李光顔烏重胤敗淮西兵於
陵雲柵(以新紀通鑑修)
解題曰陵雲栅在郾城縣北
辛亥司農卿皇甫鎛兼御史中丞判度支(以舊史列傳及吕祖謙標)
(目修)六月甲辰淮西大敗隨唐鄧節度使高霞寓於鐵城
(以通鑑修)
解題曰唐隨鄧節度使見至德元載南陽節度使解
題鐵城在随州應山縣西北
秋七月壬午韓弘破淮西兵於郾城(以新紀通鑑修)八月壬寅
韋貫之罷(新紀)冬十二月丁未工部侍郎王涯為中書侍
郎同平章事(以新舊紀修)甲寅以太子詹事李愬為唐随鄧
節度使(吕祖謙標目修)
唐憲宗皇帝元和十二年春正月戊子彗星出于畢(以新)
(紀修)三月乙丑李愬屯宜陽柵降文城柵(以通鑑修)
解題曰蔡州吳房縣元和改遂平縣於柵南置
夏四月李光顔敗淮西兵於郾城(以新紀通鑑修)五月辛酉李
愬敗淮西兵於張柴(以新紀修)丙子罷討王承宗(吕祖謙標目修)秋
七月裴度為門下侍郎同平章事兼彰義節度使淮西
宣慰處置使戶部侍郎崔羣為中書侍郎同平章事(以新)
(舊紀修)
解題曰王師古曰憲宗削平藩方之志甚銳裴度以
輔相之任親從事於矢石其意蓋謂淮蔡既平則天
下可以無事不知君心已移則始勤終怠其弊有不
可勝言者方其罷李絳而召承璀則忠邪之塗已紊
用皇甫鎛而寵程异則聚斂之端已萌而度方以征
伐自任本末内外之際豈尚有未思者乎方其初也
承璀李巽用事志慮嘗一偏矣杜黃裳李絳為相消
息調伏卒使正人進用而邪佞以息此元和之所以
治也度不知此晚歲見其怠荒始纂述用兵機略來
上冀以感悟之然則何益矣事見通鑑
翰林學士令狐楚罷(以通鑑修)九月丁未李逢吉罷(新紀)冬十
月辛未李愬襲破蔡州癸酉擒吳元濟尋伏誅(以吕祖謙標目修)
解題曰按新舊史紀傳實錄凉公平蔡錄吳少陽據
蔡州五年不朝覲地多原澤益蓄馬時掠壽州茶山
劫商賈招四方亡命以實其軍元和九年死子元濟
匿不發喪以病聞表請元濟主軍務上遣醫往而不
問元濟醫工至則稱疾愈不見而反自蜀平帝銳意
取淮西李吉甫在淮南聞少陽上下攜泮自請徙壽
州以天子命招懷之會討王承宗未及用後田弘正
以魏歸吉甫知魏人謂田進誠才而唐州又蔡喉袷
請拔進誠為刺史汝州捍蔽東都兵寡不足憚寇而
河陽乃魏博之津弘正歸國則為内鎮不宜戌重兵
請徙屯汝州閏八月辛酉以河陽節度使烏重胤兼
汝州刺史九月以洺州刺史李光顔為陳州刺史忠
武都知兵馬使泗洲刺史令狐通為壽州團練使山
南東道節度使袁滋為荆南節度使嚴綬為山南東
道節度使少陽判官蘇兆楊元卿及其將侯惟清嘗
勸少陽入朝元濟縊兆囚惟清元卿先奏事在京師
見宰相李吉甫具言淮西事且請蔡使在道者随在
所繫之少陽死四十日帝不為輟朝易將增戍以須
變董重質者少誠婿也善為兵元濟倚之因說元濟
請以精騎三千由壽之間道取揚州東約李思道以
舟師襲潤州遣竒兵掩商鄧進守襄陽以搖東南則
荆衡黔巫傳一矢可定又請精兵五百自崿領(故關在河)
(南府登封縣)三日襲東都則天下騷動元濟猶豫不能用
吉甫以為淮西内地不同河朔且四無黨援國家常
宿數十萬兵以為守禦宜因時取之平章事張弘靖
請先遣使者弔贈待不恭乃加兵詔可元濟不得命
乃焚舞陽及葉掠魯山襄城陽翟許汝居人皆竄伏
荆榛間剽係千餘里關東大恐弔使至弗克入而還
十月以李光顔為忠武節度使嚴綬充申光蔡等州
招撫使仍令内常侍崔潭峻監其軍尚書右丞吕元
膺為東都留守十年正月乙酉宣武節度使韓弘守
司徒丙申嚴綬次于蔡州西鄙己亥削奪元濟官爵
令宣武太原武寧淮南宣歙等道兵馬合埶山南東
道及魏博荆南江西劒南東川兵馬與鄂岳計會東
都防禦使與懷汝鄭節度及義成兵馬掎角相應(併河)
(陽忠武泗壽共十七道)同期進討元濟不能有所指授諸將趙
昌凌朝江董重質李佑李憲王覽趙曄王仁清等以
便宜人自為戰抗王師有少誠少陽舊風二月嚴綬
敗于磁邱(唐州縣)退保唐州韓弘遣子公武以兵二千
餘隸李光顔令狐通為賊攻焚廥聚破屯栅詔金吾
大將軍李文通代之田弘正遣子布率兵三千討李
師道師道不敢顯助元濟光顔戰于臨穎(許州縣)敗之
四月甲辰又敗之于南頓(陳州縣)元濟遣人求援于鎮
鄆王承宗李師道上表請赦元濟不從詔興諸道兵
不及鄆師道選卒二千抵壽春陽言為王師助實欲
援蔡也亡命少年為師道計曰河隂者江淮委輸河
南帝都請燒河隂敖庫募洛壯士劫宫闕則朝廷救
腹心疾此解蔡一竒也師道乃遣客燒河隂漕院錢
三十萬緡米數萬斛人情駭擾五月以御史中丞裴
度視行營諸軍還奏攻取策與帝意合且問諸將才
否度對光顔義而勇當有成功不三日光顔破時曲
兵帝歎度之知人乃以度兼刑部侍郎自是中外相
賀决不赦賊初賊衆晨壓光顔之壘而陣光顔不得
出乃自毁其柵之左右出騎以突之光顔將數騎冐
堅以衝之出入者數四賊衆盡識光顔矢集於身如
蝟人争奮躍賊大潰死者數千人門下侍郎武元衡
上稱為長者李吉甫卒淮蔡用兵悉以機務委之承
宗遣使請赦元濟請事於宰相辭禮悖慢元衡叱之
承宗因飛章詆元衡又有說師道曰討蔡謀皆出宰
相而元衡得君願為袁盎事後宰相必懼請罷兵是
不用師蔡圍解矣六月癸夘盗夜伏於靖安坊(在永樂坊)
(南)元衡入朝害之批顱骨持去又遣盗於通化坊(在長)
(安縣朱雀街西第一街次南)刺裴度傷首而免庚戌神策將士王
士則王士平以盗名上且言王承宗所使乃捕得張晏
等八人鞠於内仗遂付京兆府鞠之議者欲罷度安
二鎮反側帝怒曰度得全天也若罷之是賊計適行
吾倚度足破二賊度亦以王室陵夷常憤愧無死所
自行營歸知賦曲折帝益信仗乙丑度為中書侍郎
同平章事張晏等處斬七月絶承嗣朝貢初師道置
邸東都多買田伊闕陸渾間以舍山棚(唐實錄東畿西南連虢鄧)
(州山谷曠而多猛獸人習射獵而不耕蠶春夏遷徙無常俗呼山棚宋敏求河南志在今河南府伊闕縣)
遣將訾嘉珍門察部分浮屠圓静為之謀大饗士邸
中椎牛釃酒既衷甲矣其徒白官發之八月留守吕
元膺以兵掩邸賊突出轉略畿部入山中數月奪山
棚所占山棚怒道官軍襲擊盡殺之及窮治嘉珍乃
害元衡者(汪應辰曰新史王承宗傳則承宗與師道同謀而殺元衡者張晏等李師道傳則不)
(及承宗而害元衡者訾嘉珍門察元衡傳則訾嘉珍門察使謀殺元衡會張晏先發故籍之以告師道而)
(竊其賞至於燒河隂漕院則承宗師道傳皆言不知果誰所遣訾嘉珍等為留守司掩獲又鹽鐵使得嘉)
(珍所斷建陵戟迹狀明白然承宗傳乃謂承宗遣盜斷門戟伏甲欲反洛陽則非師道矣十一年盗斷建)
(陵門戟在嘉珍敗獲後餘見元和十四年辭題)八月李光顔敗於時曲嚴綬
無威略經年無尺寸功裴度屢言綬非才九月以韓
弘充淮西兵馬都統冬十月庚子析山南東道為兩
節度以戶部侍郎李遜充襄復均郢房節度使右羽
林將軍高霞寓充唐隋鄧節度使承宗數出兵掠鄰
鄙田弘正上言承宗宜誅十一月李文通奏敗元濟
之衆三千戊寅賊焚獻陵寢宫光顔重胤破元濟之
衆於小溵河平其柵韓弘素蹇縱隂挾賊自重惡光
顔力戰隂圖撓屈乃飾名姝教歌舞六博(竇苹音訓用十二棋)
(分白黑各采擲之)襦䙱(竇苹音訓音屬矩衣)珠琲舉止光麗費百鉅萬
遣使以遺光顔冀一見悅感而怠於軍政也使者曰
公以君暴露于外恭進侍者光顔約旦日納焉乃大
合將校置酒引使者以侍姝至秀曼都雅一軍驚視
光顔徐曰我去室家久以為公憂誠無以報德然光
顔受國恩深誓不與賊同生今戰卒數萬皆棄妻子
蹈白刃光顔奈何猶以女色為樂因嗚咽泣下將卒
數萬皆感激流涕乃厚賂使者還之於是士氣益勵
弘令諸軍齊攻賊城賊攻重胤之壘重胤中數槍馳
請救於光顔光顔以小溵橋賊之堡也乘其無備使
田穎宋朝隂襲取之由是不克救重胤弘以光顔違
令取穎朝隱將戮之光顔不敢留會中使景忠信至
乃矯詔令所在械繋之馳以聞詔釋之弘及光顔迭
以表論帝謂弘使曰違都統令當死但以功可贖弘
不悦乙亥以嚴綬為太子少保帝欲討承宗張弘靖
曰戎事並興鮮有濟者不如悉力淮西已平乃治河
朔十一年正月弘靖罷為河東節度使庚辰翰林學
士錢徽蕭俛以請罷兵各守本官癸未削奪承宗官
爵令河東義武盧龍横海魏博昭義六節度兵進討
甲申盗斷建陵門戟二十七竿韋貫之請釋鎮州等
專力淮西且言陛下豈不知建中事乎始於蔡急而
魏應也齊趙同起故朱泚乘以為亂今陛下獨不能
少忍邪帝不聽二月李光顔次于翟城(翟陽翟也本鄭之櫟)三
月壁于堂河高霞寓破賊于郎山四月庚子光顔重
胤破賊於陵雲栅五月破賊於陵雲栅次於栅東霞
寓雖悍而寡謀始引兵趨蕭陂戰小勝六月進至文
城栅賊偽北逐之為伏所掩遂大敗才以身免人情
悚駭宰相多請罷兵上曰勝負兵家常勢不可以一
將失利便沮成計今但議用兵方略朝廷庶務制置
可否耳霞寓退保唐州七月丁丑貶為歸州刺史李
遜左遷恩王傅以河南尹鄭權為山南東道節度使
袁滋為彰義節度使以唐州為理所壬午宣武軍
奏破郾城(蔡州縣長慶屬許州)之衆二萬殺二千餘人八月壬
寅韋貫之罷昭義節度使郄士美大破賊下三營環
栢鄉(隋於漢鄗城南十八里置栢鄉縣今高邑縣栢鄉鎮也)時諸鎮合兵十餘
萬多玩寇犯法獨士美兵銳整最先有功承宗大震
懼九月乙酉光顔拔陵雲栅丙戌拔蔡州石越二柵
壽州奏破光州殷城縣(光州固始縣有殷城縣本蔣國宋改商城省為鎮)收
柵六李師道懼偽貢欵誠冬十一月加檢校司空辛
巳命内常侍梁守謙監淮西行營軍仍以空名告身
五百通及金帛付之庚寅光顔檢校左僕射重胤檢
校右僕射田布兼御史中丞韓公武兼御史大夫辛
夘李文通奏破賊於固始十二月甲寅以太子詹事
李愬充唐隋鄧節度使初置淮穎水運使運楊子院
米自淮隂泝流入穎口(穎水至夀春府入淮)至項城縣(陳州縣)入
溵河輸于郾城得米五十萬石茭一千五百萬束十
二年正月甲申貶袁滋為撫州刺史李愬以軍初傷
夷士氣未寬乃不為斥候部伍令于軍曰天子知愬
能忍恥故委以撫養戰非吾事也衆信而安之士傷
夷疾病親為營護賊以嘗敗高袁二帥又愬名非夙
所畏者易之不為備二月己亥淮西行營奏克古葛
伯城(在郾城北)甲寅鄂岳團練使李道古攻申州尅羅城
賊力戰道古之衆大敗三月光顔敗元濟之衆三萬
于郾城殺賊十二三李愬謀襲蔡請濟師詔益河中
鄜坊二千騎由是完葺器械隂計戎事嘗獲賊將丁
士良與語不撓署捉生將士良謝曰吳秀琳以數千
兵不可破者陳光洽為之謀也我能為公取之擒以
獻秀琳舉文城栅降署為牙將四月李愬至嵖岈山
(在蔡州遂平縣西五十六里)郾城守將鄧懷金降光顔元濟始懼
盡發左右及守城卒屬董重質以抗光顔重胤五月
李愬襲破朗山(蔡州縣)執戍將梁希果平汶淃等三壁
詔罷河北用兵專事淮西吳秀琳為愬策曰必破賊
非李祐無與成功者祐賊健將也守興橋栅(在蔡州西)其
戰嘗易官軍愬候祐護獲于野遣史用誠以壯騎三
百伏其旁見羸卒若將燔聚者祐果輕出用誠禽而
還諸將素苦祐請殺之愬不聽以為客待間召祐及
李忠義屏人語至夜艾忠義亦賊將所謂李憲者軍
中多諫此二人不可近愬待益厚六月元濟上表請
東身歸朝時連破三栅賊勢廹蹙而制於左右不果
行財殫力屈宰相三人唯度獨言賊可滅上亦病之
因使三相俱陳利害度獨不言惟請身自督戰帝目
度留曰果為朕行乎度俯伏流涕曰臣誓不與賊偕
存上為之動七月丙辰度守門下侍郎同平章事彰
義軍節度淮西宣慰招討處置使以韓弘領都統乃
上還招討以避弘然實行都統又制詔有異辭欲激
賊怒弘者度請易其辭窒疑間之嫌(汪應辰曰舊裴度傳制詞云雖)
(挈地求生者寔繁有徒而嬰城執迷者未剪其類又云遥聽鼓鼙更張琴瑟煩我台席董兹戎旃度請祇)
(稱宣慰處置使又以既兼招撫請改剪其類為革其志又請改更張琴瑟為近軺樞軸煩我台席為授以)
(成筭通鑑李逄吉不欲討蔡令狐楚與逢吉善度恐合中外之勢以沮軍事乃請改制書且言其草制失)
(詞罷楚學士按楚所草詞不見其激賊怒弘之意舊史得其迹通鑑得其意)於是表馬總
為宣慰副使韓愈行軍司馬李正封馮宿李宗閔備
幕府入對延英曰主憂臣辱義在必死賊滅則朝天
有日賊在則歸闕無期上為之流涕李愬將襲元濟
會雨水自五月至七月不止不可出師軍吏咸以不殺
李祐為言愬無以止之乃持祐泣曰豈天不欲平賊
乎何見奪者衆耶則械而送之朝表言必殺祐無與
共誅蔡者詔釋以還愬愬乃令佩刀出入帳下署六
院兵馬使六院者隨唐兵也凡三千人皆山南竒材
銳士故委祐統之祐捧檄嗚咽諸將乃不敢言(宋祈贊曰)
(愬得祐不殺付以兵不疑知可以破賊也祐受任不辭决策入死以愬能用其謀也祐之才得愬乃顯故)
(曰平蔡功祐為多)舊令舍諜者族愬除其令因使厚之諜反
以情告愬愬益知賊中虚實八月三日裴度赴淮
西帝御通化門臨遣(都城外郭東西三門最北曰通化)賜通天御帶
𤼵神策騎三百為衛以郾城為治所光顔重胤謂梁
守謙曰若俟度至而有功則非我利六日出兵戰於
賈店為賊所敗度至郾城巡撫諸軍時諸道兵皆有
中使監陣進退不由主將戰勝則先使獻捷偶衂則
凌挫百端度至行營奏去之(時止罷監陣非監軍也)衆皆喜悅
九月丁未李逢吉罷十月李愬圍吳房縣(本漢縣元和攻其城)
(毁之十二年改遂平縣移文城柵南新城)賊以梟騎追愬愬下馬據胡床
令於衆曰敢回戈者斬衆力戰射殺賊將孫獻忠賊
乃退或勸愬遂拔吳房愬曰拔則賊力專不若留之
以分其力度率賓從於沲口(郾城縣有沱口鎮竇苹音訓今郾城東南)觀
版築賊以竒兵自五溝(五溝水在郾城縣)至注弩挺刃勢將
及度光顔力戰却之先是光顔密遣田布伏精騎溝
下扼其歸賊棄騎越溝墜而死者千餘人由是賊悉
銳士屯洄曲以抗光顔李愬知其隙可乘乃遣從事
鄭澥告師期於裴度(李翺韓愈行状公知蔡州精卒悉聚界上以拒官軍守城者率)
(老弱且不過千人亟白丞相謂以兵三千人間道以入必禽元濟未及行而李愬自唐州文城壘提其卒)
(以夜入蔡州果得元濟)十月以李祐率突騎三千為先鋒李憲
副之愬率中軍三千田進誠以後軍三千殿出文城
柵衆請所向愬曰東六十里止襲張柴(竇苹音訓今日張塞)殱
其戍敕士少休益治鞍鎧發刃彀弓會大雨雪天晦
凛風偃旗裂膚馬皆縮慄士抱戈凍死於道十一二
張柴之東陂澤阻奥衆未嘗蹈也始發吏請所向愬
曰入蔡州取吳元濟士失色監軍使者泣曰果落李
祐計然業從愬人人不敢自為計道分五百人斷洄
曲路橋又分五百人斷朗山路行七十里夜半至懸
瓠城雪甚城旁皆鵝鶩池愬令擊之以亂軍聲賊恃
吳房朗山戌晏然無知者祐等坎墉先登衆從之殺
門者發關留持柝傳夜自如黎明雪止愬入駐元濟
外宅蔡吏驚曰城陷矣元濟曰是洄曲子弟歸求寒
衣耳及聞號令曰常侍傳語始驚曰何常侍得至此
率左右登牙城田進誠兵薄之愬計元濟且望救於
董重質乃訪其家慰安之使以書召重質重質以單
騎白衣降進誠火南門元濟請罪梯而下檻送京師
申光諸屯尚二萬衆皆降愬不戮一人其為賊執事
帳内厨廐厮役悉用其舊使不疑乃屯兵鞠場以待
裴度初重質自洄曲還蔡州光顔躍馬入賊營大呼
衆萬餘人皆投甲請命度先遣馬搃入城安撫明日
度建彰義軍節領洄曲降卒繼進愬具櫜鞬候度將
避之愬曰此方不識上下之分久矣請因以示之度
以宰相禮受愬謁衆聳觀明日軍還文城柵度以蔡
卒為牙兵或謂反側未安不可去備度笑曰吾為彰
義節度元惡就禽蔡人即吾人也衆感泣(李愬帳下厨厩皆用)
(舊人而蔡人不疑裴度用蔡卒為牙兵而蔡人感泣可謂得安反側之道矣)初元濟禁偶
語於道夜不然燭酒食相饋遺者以軍法論度下令
唯盜賊鬭死抵法餘一蠲除往來不限晝夜民始知
有生之樂甲申詔淮西立功將士委韓弘裴度條疏
聞奏淮西軍人一切不問給復二年十一月丙戌朔
帝御興安門(唐六典大明宫南面五門次西曰興安)受俘以元濟徇兩
市斬於獨柳之下吳少誠以貞元二年為留後傳三
世凡三十一年李愬檢校左僕射山南東道節度使
封凉國公加韓弘侍中李光顔烏重胤並檢校司空
韓公武檢校左常侍鄜坊節度使田布右金吾將軍
度自蔡州入朝留馬搃為彰義軍留後淮西之平凡
三年而後成功由憲宗之能斷也故韓愈碑銘曰凡
此蔡功惟斷乃成
甲戌淮南節度使李鄘為門下侍郎同平章事(以新舊紀修)
十二月壬戌爵裴度晉國公復知政事(以通鑑修)
大事記續編卷六十三
