大事記續編卷五十九明王禕撰
唐肅宗皇帝至德元載春正月乙卯安禄山稱燕帝改
元(以吕祖謙標目修)丙辰以李隨為河南節度使(以通鑑修)壬戌賊
將史思明陥常山顔杲卿死之鄴廣平等郡復䧟(以吕祖謙)
(標目修)
解題曰禄山既反至藁城常山太守顔杲卿力不能
拒與長史袁履謙往迎之禄山輙賜杲卿金紫質其
子弟使仍守常山杲卿歸途中指其衣謂履謙曰何
為著此履謙悟其意乃隂與杲卿謀起兵討禄山參
軍馮虔前真定令賈深藁城尉崔安石郡人翟萬德
内邱丞張通幽等皆預謀遣人語太原尹王承業密
與相應會顔真卿自平原遣杲卿甥盧逖潜告杲卿
欲連兵斷禄山後路以緩其西入之謀於是杲卿以
計擒賊將李欽湊高邈何千年千年謂杲卿曰太守
欲輸力王室既善其始當慎其終此郡應兵烏合難
以臨敵宜深溝高壘勿與爭鋒俟朔方軍至併力齊
進傳檄趙魏斷燕薊腰膂彼賊成擒矣今且聲言李
光弼引步騎一萬出井陘且張獻誠方將五郡團結
兵圍饒陽宜使人說獻誠云足下所將皆團練之人
無堅甲利兵難以當山西勁卒彼必解圍遁去此亦
一竒也杲卿用其計獻誠果遁去杲卿乃使人入饒
陽城慰勞將士并徇諸郡云大軍已下井陘朝夕當
至先平河北諸郡先下者賞後至者誅河北響應者
十七郡皆歸朝廷兵合二十餘萬其附禄山者范陽
盧龍密雲漁陽汲鄴六郡而已至德元載杲卿使其
子泉明賈深獻李欽湊首及何千年高邈於京師張
通幽泣請曰通幽兄陥賊乞與泉明偕行以救宗族
杲卿哀而許之至太原杲卿欲自託於承業乃教以
留泉明等更其表自以為功而毁短杲卿别遣使獻
之杲卿起兵纔八日守偹未完史思明蔡希德引兵
至城下杲卿告急於承業承業既竊其功擁衆不救
杲卿晝夜拒戰糧盡矢竭城遂陥杲卿及履謙皆被
執王承業使至京師玄宗大喜拜承業為羽林大將
軍徵杲卿為衛尉卿朝命未至而城已䧟杲卿至洛
陽禄山數杲卿反罪杲卿瞋目罵曰汝本營州牧羊
羯奴天子擢汝為三道節度使恩幸無比何負於汝
而反我世為唐臣禄位皆唐有豈從汝反耶我為國
討賊恨不斬汝何謂反也臊羯狗何不速殺我禄山
大怒并履謙等縛於中橋柱剮之二人比死罵不虚
口顔氏一門死於刀鋸者三十餘人
癸亥李光弼為河東節度使甲子加哥舒翰左僕射同
平章事(舊紀)
解題曰按新史志貞觀八年僕射李靖三兩日一至
中書門下高祖已後為宰相者必加同中書門下三
品當時武帥得此者絶希今翰以左僕射同平章事
盖責任方重故也及憲宗時王鍔為河東節度使求
兼宰相權德輿等執不可以為方鎮𢃄宰相必有大
忠若勲否則強不制者不得與之事乃止懿僖以後
用以寵方鎮雖桀賊奴材不問可以觀世道矣事見
通鑑
南陽太守魯炅為南陽節度使(以新紀修)
解題曰是載置襄陽南陽防禦使尋升南陽為節度
使置興平節度使領上洛安康武當房陵二載廢升
襄陽為山南東道節度領襄鄧隨唐安均房金商上
元廢興平節度寳應金商隸京畿興元置金商都防
禦使貞元元年鄧州隸都畿三年山南東道領復州
十年安州隸奉義元和十年置唐隨鄧節度治唐州
十一年治隨州十二年廢還山南東道光啟升金商
都防禦使為節度是年罷為昭信軍防禦使文德賜
山南東道號忠義軍光化升昭信軍為節度天祐賜
號戎昭軍增領均房又更曰武定軍三年忠義軍復
為山南東道廢武定軍均房隸山南東道
乙丑安禄山遣其子慶緒寇潼關哥舒翰擊却之(以舊紀修)
二月李光弼取常山史思明救之敗走(以通鑑修)真源令張
廵守雍丘(通鑑)
解題曰真源亳州縣
庚子賈賁與賊將令狐潮戰死之三月廵敗之(以新紀通鑑修)
戊辰以靈昌太守嗣吳王祗為河南節度使(以通鑑修)壬午
李光弼為范陽長史河北節度使(以舊紀修)加戶部侍郎河
北防禦使顔真卿為採訪使真卿克魏郡(以通鑑修)夏四月
甲午郭子儀李光弼與史思明戰於九門大敗之庚子
克趙郡(以新紀通鑑修)
解題曰九門常山郡縣或曰土門
以平盧遊奕使劉正臣為節度使安東將王玄志為副
大都護(以通鑑修)五月丁巳魯炅潰於滍水以夷陵太守虢
王巨為河南節度使(以新紀傳修)
解題曰鄭樵曰滍水出汝州魯山縣東過犫縣故城
北疑犫後来并入葉西北過定陵入於汝定陵穎昌
府舞陽也
壬午郭子儀李光弼擊史思明於嘉山大破之河北十
餘郡復降(以通鑑修)
解題曰竇苹音訓嘉山屬定州河洛春秋光弼頓軍
恒陽樵採往来難趙州司戶包處遂曰昔秦趙爭山
先居者勝宜出有膂力者五萬被甲兩重陌刀各一
東山高峻先令五千上設伏後出二千人山東取糧
賊追之奔山上伏兵與鼓一百面山上避賊百姓壯
者亦與器械令隨大軍賊必圍山城内出五萬人將
二人各領二萬人一將於南面一將於北門賊營在
山東其軍夜出去賊三十里行張左右翼以天曉合
圍每二十五人為隊每隊置旗二&KR1379;&KR1379;鼓子一圍落
纔合則動鼓子然後於城東門出一萬人布掌底陳
山上亦擊鼓而下齊攻之光弼然此計乃出人取糧
賊果来襲即奔山上依前計大破賊於嘉山餘見通
鑑
楊國忠逼哥舒翰進兵六月庚寅與賊將崔乾祐戰於
靈寳西原大敗翰降賊
解題曰王師古曰翰之敗雖曰制於朝廷而明皇用
國忠之計置翰於死地要之翰不能守所見以畏法
而行殊不知行亦死不行亦死與其行而死以敗國
事不若不行而死以全百萬之師為國家計也使李
牧趙充國李忠嗣處之吾知其必不墮姦人術中以
敗國殄民矣事見通鑑(靈寳陜州縣漢弘農縣在西北故函谷關)
乙未帝西幸丁酉次馬嵬楊國忠及貴妃皆伏誅
解題曰按新史列傳安禄山反玄禮謀誅楊國忠闕
下不果至馬嵬卒誅之餘見通鑑
留太子討賊西京䧟陳希烈等降賊丙午次河池郡以
劍南節度副大使崔圓為中書侍郎同平章事(以新舊紀通鑑)
(吕祖謙標目修)戊申安禄山遣其將孫孝哲入長安(通鑑)太子自
豐寧趍靈武(以新紀修)
解題曰庚戌次豐寧見大河之險將保之會大風迴
趍靈武餘見通鑑(豐寧屬靈州)
劉正臣襲范陽史思明擊敗之(以通鑑修)秋七月甲子帝次
普安郡以憲部侍郎房琯為文部侍郎同平章事(以新紀修)
解題曰普安宋隆慶府
太子亨即皇帝位於靈武尊皇帝為上皇天帝大赦改
元御史中丞裴冕為中書侍郎同平章事(以新紀修)
解題曰往年玄宗嘗欲使太子監國貴妃銜土請命
而止今太子之東也又嘗宣旨傳位特逡巡未敢受
爾韋見素諸人懵不見事既無以啟玄宗之斷而裴
冕輩急於富貴又未免陥太子於欲速之域他日永
王璘之反未必不以是藉口也事幾一差使父父子
子兄兄弟弟俱不得其正可不畏哉事見通鑑宋庠
紀年通譜至德本陳長城公年號
丁卯上皇以太子為天下兵馬元帥都統朔方河東河
北平盧節度使永王璘盛王琦豐王珙皆為諸道節度
惟璘之鎮(以新紀通鑑修)
解題曰按司空圖詩注云禄山見詔書令諸王分鎮
撫膺歎曰吾不得天下矣圖當時必有所聞新史通
鑑皆遺闕此語餘見通鑑平盧見開元二年幽州節
度使解題
安禄山殺妃主皇孫(以通鑑修)庚午上皇次巴西郡以太守
崔渙為門下侍郎同平章事韋見素為左相(以新紀修)
解題曰巴西今綿州
賊寇扶風太守兼防禦使薛景仙擊却之(以通鑑修)庚辰上
皇次蜀郡(以新紀修)令狐潮圍雍邱張廵大破之(以通鑑修)顔真
卿為工部尚書兼御史大夫(以通鑑修)郭子儀李光弼將兵
至靈武八月壬午朔以子儀為武部尚書靈武長史光
弼為戶部尚書北都留守並同平章事光弼殺侍御史
崔衆(以舊紀通鑑修)
解題曰按新舊史列傳時節度王承業軍政不修侍
御史崔衆主兵太原慢易承業光弼聞之素不平至
是衆交兵於光弼衆素狂易見光弼長揖又不即交
兵光弼怒收繫之會中使至拜衆御史中丞懷其勑
問衆所在光弼曰衆有罪收繫之矣中使以勅示光
弼光弼曰今日祗斬侍御史若宣制命斬中丞若拜
宰相亦斬宰相中使懼而還翌日斬衆威振三軍餘
見通鑑孫輔曰將帥專閫外之寄固當行法尚威以
制服將士若天子所遣之使則非可以將士例待也
當是時靈武初基將帥盡忠以奉王室尚慮不能起
盛大之勢安得為強横之態以輕朝廷也衆驕慢信
有罪矣曷不論奏乞行國法而遽以軍法從事朝廷
方擢其人乃堅拒王命何強横之甚也光弼功高諸
將晩以讒間大節微虧由不能去強横之態也
賊將逼雍丘張廵擊破之(以通鑑修)己亥上皇命韋見素房
琯崔渙奉皇帝冊詣靈武(以新紀修)九月壬子史思明䧟趙
郡常山(以通鑑修)以廣平王俶為天下兵馬元帥京兆李泌
為侍謀軍國元帥府長史(以通鑑修)遣使請兵回紇(以通鑑修)
解題曰葉適曰禄山始亂起於倉猝雖極可畏然未
至無可經營就使巴蜀奔播靈夏單弱若處置得宜
年歲自定無故增立諸節度使次徧滿四方不知天
下本何嘗分裂而自作分裂借回紇諸蠻兵與禄山
交鬭不知夷狄本未至侵凌而召其侵凌坐此二失
百六十年與之始終禄山安能壊唐唐自壊爾事見
通鑑
南詔陥越嶲(以通鑑修)冬十月辛巳朔日有食之癸未帝次
彭原(以新紀修)
解題曰彭原今寧州
初令御史諫官言事不先白大夫宰相宰相分直政事
筆(以新紀通鑑修)始鬻爵度僧尼(新紀)江淮租庸使第五琦加山
南等五道支度使作𣙜鹽法(以通鑑修)
解題曰按新史列傳琦遷司金郎中兼侍御史諸道
鹽鐵錢使鹽鐵名使自琦始餘見通鑑
以房琯招討西京(以新紀修)以賀蘭進明為河南節度使(以吕)
(祖謙標目修)甲申賊將令狐潮攻雍丘張廵大敗之(以新紀修)房
琯及賊將安守忠戰於陳濤斜敗績(以通鑑修)
解題曰按新舊史列傳琯分三軍楊希文將南軍自
宜夀(即盩厔縣)又劉悊將中軍自武功入李光進將北軍
自奉天入琯身為中軍先鋒庚子次便橋(在咸陽西十里)辛
丑中軍北軍遇賊陳濤斜(在咸陽縣)戰不利琯欲持重有
所伺中人邢延恩促戰故敗琯用春秋戰法以車二
千乘繚營騎步夾之賊順風揚塵鼓譟牛皆震駭因
縱火焚之人畜撓敗殺四萬餘人存者數千而已癸
卯琯又率南軍即戰復敗希文悊並降賊餘見通鑑
史思明陥河北顔真卿南走(以吕祖謙標目修)十一月戊午郭
子儀以回紇兵擊同羅部於榆林河破之(以通鑑修)
解題曰榆林河即勝州河也
遣崔渙宣慰江南知選舉(以吕祖謙標目修)十二月甲辰遣山
南東道嶺南黔中江南西道節度都使永王璘朝於蜀
遂反自江陵東下淮南節度使高適淮南西道節度使
来瑱江東節度使韋陟討之廢璘為庶人(以紀傳脩)
解題曰山南見是年南陽節度使解題嶺南元載升
五府經略使為節度使領廣韶循潮康瀧端新封春
勤羅潘高思雷崖瓊振儋萬安藤治廣州咸通分為
東西道改曰嶺南東道節度乾寧號清海軍黔中天
寳十四載五溪經略使增領守捉使大歷四年置辰
溪巫錦業都團練守捉觀察處置使置辰州十二年
置黔州經略招討觀察使領黔施夷辰思費溆播南
溱珍錦治黔州貞元增領奬溪元和領涪州大順賜
號武泰軍節度光化溆州隸武貞節度又復徙治涪
州江南西道至德置江東防禦使治杭州乾元元年
置浙江西道節度使領昇潤宣歙饒江蘇常杭湖治
昇州尋徙蘇州副使治杭州二年廢置觀察處置都
團練守捉使治蘇州上元徙治宣州罷領昇州大歷
元年罷領宣歙十四年合浙江東西道置都團練觀
察使以所管州隸西道建中二年合二道置節度使
治潤州尋號鎮海軍貞元三年分為二道復置都團
練觀察使領潤江常蘇杭湖睦治蘇州四年江州隸江
西大中復置鎮海節度文德置忠國軍節度使治湖
州龍紀置杭州防禦使景福元年杭州號武勝軍防
禦使二年陞為都團練觀察使尋廢徙鎮海節度使
治杭州淮南至德元載置領揚楚滁和壽廬舒光蘄
安黃申沔治揚州尋以光州隸淮西乾元沔州隸鄂
岳壽州隸淮西永泰蘄黃隸鄂岳建中增領泗州四
年置壽州團練使興元罷領豪壽廬升壽州為都團
練觀察使領壽豪廬貞元淮南復領廬壽以泗州隸
徐泗廢壽州為團練使十六年置舒廬滁和都團練
使隸淮南元和泗州隸武寧節度使十三年淮南增
領光州長壽增領宿州大和宿州隸武寧咸通增領
濠州十年濠州隸武寧天祐廢舒廬滁和都團練使
置光州防禦使
張巡移守寧陵與睢陽太守許遠擊賊大破之以巡為
河南節度副使(以通鑑修)
解題曰寧陵宋州縣
是歲吐蕃陥威戎等軍石堡等城(以吕祖謙標目修)嶺南獠梁
崇牽䧟容州(以新紀修)
唐肅宗皇帝至德二載春正月帝出居於彭原(以春秋修)上
皇誥憲部尚書李麟同平章事遣崔圓赴彭原(以舊紀通鑑修)
河西兵馬使盖庭倫殺節度使周祕度支判官崔偁平
之(以新紀通鑑修)安慶緒弑其父禄山稱帝(以吕祖謙標目修)殺子建
寧王倓(吕祖謙標目)張廵奔睢陽破賊將尹子竒(以吕祖謙標目修)
劉正臣卒(以朱熹綱目修)二月戊子帝次鳳翔隴右河西安西
西域之兵皆會李泌請先取范陽不從(以新舊紀吕祖謙標目修)
解題曰按新史列傳李鄴侯家傳初帝從容問破賊
期泌對曰賊掠金帛子女悉送范陽有苟得心渠能
定中國耶華人為之用者獨周勢高尚等數人餘皆
脅制偷合不出二年無寇矣陛下無欲速王者之師
當務萬全圖久安肅宗曰何謂也曰逆胡將則史思
明安守忠田乾真阿史那承慶張志忠皆善戰有謀
今已令李光弼守太原出井陘郭子儀取馮翊入河
東則思明志忠不敢離范陽常山守忠乾真不敢離
長安是以三地禁其四將隨禄山者獨承慶耳賊亦
不能東南略地矣使子儀毋取華令賊得通關中則
北守范陽西救長安奔命數千里其精卒勁騎不逾
年而弊我以逸待勞来避其鋒去剪其疲以所徵之
兵會扶風(帝幸鳳翔盖用泌之策也)與太原朔方軍共擊之来春
命建寧王為范陽節度大使北竝塞與光弼南北掎
角以取范陽賊失巢穴當死河南諸將手帝然之既
逹扶風旬日而安西北庭及大食寧遠諸國兵皆會
江淮庸調亦至梁洋成都信使絡繹長安人聞車駕
至從賊中自拔而来日夜不絶泌請如前策收歸檀
南取范陽帝欲得長安曰戰必勝攻必取何暇千里
先事范陽乎泌曰必得兩京則賊再強我再困且我
所恃者磧西突騎西北諸戎耳若先取京師期必在
春關東早熱馬且病士皆思歸不可以戰賊得休養
士徒必復南来此危道也莫若用於寒鄉皆除巢穴
使賊無所歸帝曰朕切於晨昏之戀不能待此决矣復
兩京後當更圖之餘見通鑑(葉適曰肅宗之失不在於先復兩京在於復兩)
(京之後耳朝廷之命勅於奄士忠臣義士挫於姦邪懷恩分樹二帥之後唐事無可為者矣)
郭子儀取河東郡賊將蔡希德等圍太原李光弼大破
走之(以通鑑修)丁酉關西節度兵馬使郭英乂及安守忠戰於
武功敗績(以新紀修)安慶緒以史思明為范陽節度使(以列傳通)
(鑑修)
解題曰賈循既死禄山以牛廷介知范陽軍事今慶
緒更以廷介領安陽軍而思明節度范陽以其有定
河北之功也餘見通鑑
戊戌庶人璘伏誅(以新紀修)
解題曰通鑑考異云新舊紀傳實錄唐歷皆不見璘
敗時在何地唯云璘進至當塗若在當塗不應登城
望見瓜步李白永王歌云龍盤虎踞帝王州帝子金
陵訪古邱似已據金陵但諸書别未有所見今按新
舊傳所載璘兵敗於新豐(新豐在建康府)遂南奔鄱陽璘敗
在金陵顯然陸勢玄宗遺編錄亦載永王璘於江寧
將為逆而考異云然何邪事見通鑑
庚子郭子儀破賊於潼關既而復敗(以舊紀通鑑修)三月韋見
素裴冕罷憲部尚書致仕苗晉卿為左相(新紀)上皇遣使
祭張九齡(以通鑑修)郭子儀敗安守忠於河東夏四月戊寅
朔以郭子儀為司空關内河東副元帥(以新紀修)庚寅郭子
儀敗賊將李歸仁於留運橋五月癸丑子儀及安守忠
戰於清渠敗績(以新舊紀通鑑脩)
解題曰竇苹音訓子儀軍潏水西守忠軍清渠北越
七日王師不進賊乘桴以逼我軍子儀使壯士持陌
刀於岸以俟之賊軍偽遁子儀帥師逐之賊以銳卒
九千為長蛇陣守忠為首從延平門路入安太清為
尾從金光門路入各四千人而以千人趣平川當官
軍而横擊之首尾翼張前後奔衝王師不虞賊之暴
至遂大潰餘見通鑑(竇苹音訓清治谷水自高陵入擽陽西入耀州界曰清渠下入)
(白渠)
丁巳房琯罷諫議大夫張鎬為中書侍郎同平章事(以新)
(舊紀通鑑修)魯炅奔襄陽(以通鑑修)張廵敗尹子竒(以通鑑修)秋七月
賊將䧟陜郡(以新紀修)八月甲申崔渙罷(新紀)己丑張鎬兼河
南節度使都統淮南諸軍事(以新紀修)
解題曰舊史傳鎬兼河南節度使持節都統淮南等
道諸軍事事見通鑑新史志天寳末置天下兵馬元
帥都統朔方河東河北平盧節度使招討都統之名
始於此舊史志都統乾元中置或總三道或總五道
盖李峘以乾元元年統淮南江東江西節度使則三
道也李光弼以上元二年統河南淮東西山南東荆
南則五道也建中初李勉以汴州節度使充河南汴
州宋滑亳河陽等道都統使都統置使始於此元和
中高崇文以節度使充京西諸軍都統一路都統始
於此韓弘以節度使充淮西諸軍行營兵馬都統兵
馬都統始於此乾符後又置都都統(李繪曰都統副都統其名盖生)
(於統軍軍統於將者也都統又盡統諸將諸軍若漢都護之稱)
閏八月丁卯廣平王俶為天下兵馬元帥郭子儀副之
以回紇南蠻兵討安慶緒(以新紀修)九月丁丑上黨節度使
程千里為蔡希德所執(以紀傳修)
解題曰至德置澤潞節度使上元增領沁州寳應增
領鄭州又增領陳邢洺廣德置相衛節度使治相州
增領貝邢洺又增領河陽三城澤潞節度增領懷州
大歷元年相衛賜號昭義軍後田承嗣盗取相衛洺
貝五年鄭州隸涇原建中元年昭義節度兼領澤潞
二年罷領懷衛河陽三城二年增領洺州趙州隸深
趙貞元陳州隸陳許中和孟方立徙昭義於邢州而
兼領潞州五州有二節度使天復合為一復領澤州
壬寅廣平王俶大敗安守忠等於灃水癸卯復京師安
慶緒奔陜(以新舊紀通鑑修)
解題曰按通典天寳末年盗賊奔突克復之後府庫
一空又所在屯師用度不足於是遣御史康雲間出
江淮陶銳往蜀豪商富戶皆籍其家資所有財貨蓄
産或五分納一謂之率貸所收巨萬計盖權時之宜
其後諸道節度觀察使多率税商賈以充軍資雜用
或於津要及市肆交易之處計錢至一千以上者皆
以分數税之自是商旅多失業矣餘見通鑑(灃水出終南山)
(合於渭)
甲辰遣使迎上皇(以通鑑修)冬十月戊申廣平王俶大敗安
慶緒於新店克陜郡(以新舊紀修)
解題曰竇苹音訓新店今陜府西四十里
癸丑睢陽陥張巡等死之(以新紀修)
解題曰按新舊史列傳李翰張巡傳巡為真源令與
單父尉賈賁各召募豪傑同為義舉時雍邱令狐潮
舉縣附賊遂自將東敗淮陽兵虜其衆反接在廷暫
出行部淮陽囚更解縳迎賁等入潮不得歸巡屠其
妻子磔城上吳王祗承制授賁監察御史潮怨賁還
攻雍邱賁趍門為衆躪死士乃奉巡主軍祗乃舉兖
以東委巡經略潮以衆四萬薄城人大恐巡分千人
乘城分千人為數隊出身前驅直薄潮軍軍却積六
旬大小數百戰士帶甲食褁瘡鬭潮遂敗走追之幾
獲潮怒復率衆来城中矢盡巡縳藁為人千餘被黑
衣夜縋城下潮兵爭射之久乃藁人還得箭數十萬
其後復夜縋人賊笑不設偹乃以死士五百斫潮營
軍大亂焚壘幕追奔十餘里賊慙益兵圍之巡徐謂
潮曰君須此城歸馬三十匹我得馬且出奔潮歸馬
巡悉以給驍將約曰賊至人取一將潮怒欲戰陣未
成三十騎突出擒將十四斬百餘級潮遁還陳留不
復出七月潮率賊將攻城圍四月賊常數萬而巡衆
纔千餘每戰輒克於是河南節度使虢王巨屯彭城
假巡先鋒俄而魯東平陥賊濟隂太守高承義舉郡
叛巨走臨淮賊將楊朝宗謀趍寧陵絶巡餉路巡拔
衆保寧陵至睢陽與太守許遠城父令姚誾等合乃
遣將雷萬春南霽雲等領兵戰寧陵北斬賊將二十
殺萬餘人朝宗夜遁詔拜巡主客郎中副河南節度
使巡籍將士有功者請於巨巨纔授折衝果毅巡曰
宗社尚危渠可吝賞與貲巨不聽禄山死慶緒遣尹
子竒將同羅突厥奚勁兵十餘萬攻睢陽巡勵士固
守日中二十戰氣不衰遠自以材不及巡請禀軍事
而居其下巡受不辭遠專治軍糧戰具詔拜巡御史
中丞遠侍御史誾吏部郎中子竒復圍城巡語其下
曰吾蒙上恩賊若復来政有死爾諸君雖捐軀而賞不
直勲以此痛恨乃椎牛大饗悉軍戰賊望兵少大笑
巡遠親鼓之賊潰追北數十里其五月賊刈麥乃濟
師巡夜鳴鼓嚴隊若將出賊申警俄息鼓賊覘城上
兵休乃弛備巡使南霽雲等開門徑抵子竒所斬將
拔旗七月復圍城初睢陽穀六萬斛可支一歲而巨
發其半饟濮陽濟隂遠固爭不聽濟隂得粮即叛至
是食盡士日賦米一勺齕木皮鬻紙而食纔千餘人
皆癯劣不能彀救兵不至賊知之以雲衝傳堞巡出
鈎干柱之使不得進篝火焚梯賊以鉤車木馬進巡
輒破碎之賊服其機不復攻穿壕立柵以守士多餓
死存者皆痍傷氣乏巡出愛妾曰諸君經年乏食而
忠義不少衰吾恨不割肌以啖衆寧惜一妾而坐視
士飢乃殺以大饗坐者皆泣巡疆令食之遠亦殺僮
奴以哺卒至羅雀掘鼠煮鎧弩以食賀蘭進明代巨
節度屯臨淮許叔冀尚衡次彭城皆觀望莫肯救巡
使霽雲如叔冀請師不應遺布數千端霽雲嫚罵馬
上請决死鬭叔冀不敢應巡復遣如臨淮告急引精
騎三十冒圍出賊萬衆遮之霽雲左右射皆披靡既
見進明進明曰睢陽存亡已决兵出何益霽雲曰城
或未下如已亡請以死謝大夫但睢陽既拔即及臨
淮皮毛相依理須援助何得宴安自處殊無救恤之
心進明愛霽雲壯士欲留之為大饗樂作霽雲曰昨
出睢陽將士不粒食已彌月今大夫兵不出而廣設
聲樂義不忍獨享雖食弗下咽今主將之命不逹霽
雲請置一指以示信歸報中丞也因拔佩刀斷指一
坐大驚為出涕卒不食去次寧陵得城使廉坦兵三
千夜冒圍入賊覺拒之且戰且引兵多死所至纔千
人方大霧巡聞戰聲曰此霽雲等聲也乃啟門將士
相持泣賊知外援絶圍益急初進明與房琯不相協
琯為相用進明為河南節度使兼御史大夫復用靈
昌太守許叔冀為進明都知兵馬使亦兼御史大夫
虢王受代之時盡將部曲而行叔冀恃部下精銳又
名位等不受進明節制進明懼叔冀見襲又忌巡聲
威恐成功初無出師意衆議東奔巡遠議以睢陽江
淮保障也若棄之賊乘勝鼓而南江淮必亡且帥飢
衆行必不逹十月癸丑賊攻城士病不能戰巡西向
拜曰臣生不報陛下死為鬼以癘賊城遂陥與遠俱
執子竒謂巡曰聞公督戰大呼輙眥裂血面嚼齒皆
碎何至是答曰吾欲氣吞逆賊顧力屈耳子竒怒以
刀抉其口齒存者三四巡罵曰我為君父爾附賊乃
犬彘也安得久子竒服其節將釋之或曰彼守義者
烏肯為我用且得衆心不可留乃與姚誾雷萬春等
三十六人遇害巡前後大小戰四百餘陣斬賊大小
將三百人殺賊卒十二萬人多蕃兵勁卒餘見通鑑
宋祁贊曰張巡許遠可謂烈丈夫矣以疲卒數萬鯁
其喉牙使不得摶食東南牽掣首尾豗潰梁宋間大
小數百戰雖力盡乃死而唐得全江淮財用以濟中
興引利償害以百易萬可矣巡先死不為遽遠後死
不為屈巡死三日而救至十日而賊亡天以完節付
二人畀名無窮不待留生而後顯也
壬戌復東京安慶緒奔河北(以舊紀通鑑修)
解題曰嚴莊挾安慶緒棄東京北度河回紇大掠東
都三日姦人導之府庫窮殫廣平王欲止不可而耆
老以繒錦萬匹賂回紇止不剽葉護還京師帝遣羣
臣勞之長樂帝坐前殿宴且勞之人賜錦繡繒器葉
護頓首言留兵沙苑臣歸料馬以收范陽除殘盗詔
進司空爵忠義王歲給絹二萬匹餘見通鑑
癸亥給復鳳翔五載(以舊紀修)賊黨嚴莊降以為司農卿(以通)
(鑑修)丁卯帝至自靈武饗於太廟三日哭(以新紀修)十一月張
鎬帥五節度徇河南河東郡縣皆下之(以通鑑修)十二月丙
午上皇至自蜀居興慶宫甲寅苗晉卿為中書侍郎同
平章事(以新紀修)戊午大赦以廣平王俶為太尉楚王苗晉
卿侍中崔圓中書令李麟同三品郭子儀司徒李光弼
司空餘功臣進階賜爵加封追贈李憕顔杲卿等復諸
州及官名封子九人為王(以新紀通鑑修)乙丑史思明降以為
范陽節度使歸義郡王河北皆降(以吕祖謙標目修)壬申陳希
烈等伏誅(以新紀修)是歲故妃韋氏卒置左右神武軍為北
牙六軍及置英武軍置河中節度使分劍南為東西川
(以通鑑修)
解題曰按方鎮表至德元載置河中防禦守捉蒲關
使二載升節度使領蒲晉絳隰慈號同乾元虢州隸
陜華上元同州隸鎮國廣德廢為河中五州都團練
使興元復置節度領河中同絳虢陜貞元罷領陜虢
四年置晉慈隰防禦觀察使元和罷三州隸河中長
慶置晉慈都團練觀察使太和二州隸節度光啟賜
號護國軍又按玄宗初分劍南為兩節度使百姓弊
於調度高適上疏曰劍南雖名東西川其實一道今
裂梓遂等八州(方鎮表係十州)專為一節度西川可税賦者
獨成都彭蜀漢四州而已以四州耗殘當十州之役
其弊可見願罷東川以一劍南併力從事帝不納餘
見開元七年劍南節度解題
唐肅宗皇帝乾元元年春正月戊寅上皇加帝尊號(以新)
(舊紀修)二月乙巳上上皇尊號丁未大赦改元免今載租
庸復以載為年賜文武官階爵(以新舊紀通鑑修)三月甲戌徙
楚王俶為成王(通鑑)戊寅立淑妃張氏為皇后(新紀)
解題曰胡寅曰故妃韋氏無罪被廢為尼尚在禁中
肅宗宜如何若以家事聽上皇之命則上皇無旨使
立張淑妃盖時移事變於韋氏必有憫惻之意矣至
德二載韋氏卒史亡其月日乾元元年三月始冊張
氏為后若如肅宗初問李泌之言豈至紆緩如此無
乃上皇欲復韋氏久而不果此固張后輔國之所以
深怨上皇者歟餘見通鑑
夏四月辛亥祔新主於太廟(以新紀修)五月停采訪使改黜
陟使為觀察使(以吕祖謙標目修)戊子張鎬罷(新紀)庚寅立成王
為皇太子(以通鑑修)乙未崔圓李麟罷(舊傳)
解題曰按舊史傳李輔國勢傾朝野宰相苗晉卿崔
圓已下傾心事之唯麟正身謹事無所依附輔國不
悦罷知政事餘見通鑑
太常少卿王璵為中書侍郎同平章事璵請置太乙壇
(以新舊紀通鑑修)贈顔杲卿太子太保諡忠節(以通鑑修)六月丁巳
行新歷(以舊紀修)太子少師房琯貶邠州刺史(以吕祖謙標目修)
解題曰通鑑作豳州誤也
李光弼隂圖史思明思明殺節度副史烏承恩以反(以稽)
(古錄修)
解題曰按新舊史列傳思明外順命内實通賊益募
兵帝知之以其嘗事烏承恩父知義冀其無嫌即擢
承恩為河北節度副大使(河北節度即范陽也)使圖思明承恩
至范陽羸服夜過諸將隂諗以謀諸將返以告思明
疑未有以騐會承恩與中人李思敬奏事還宣恩命
畢將歸私第思明留承恩於館中明當有所議幃所
寢狀伏二人焉承恩小男先留范陽思明令省其父
夜語其子曰吾受命除此逆胡便授吾節度使矣二
人呌呼而出以告思明執之探衣囊得賜阿史那承
慶鐵劵及光弼牒又得薄紙書數番皆先所從反軍
將名賊大詬曰我何負於爾而至是耶承恩稱死罪此
光弼之謀也思明集將吏百姓西嚮大哭曰臣以十
三州之地十萬之兵降國家赤心不負陛下何至殺
臣因榜殺承恩父子及支黨二百餘人囚思敬以聞帝
遣使諭曰非朕與光弼意乃承恩所為殺之善也又
聞三司議陳希烈等死思明懼曰希烈等皆大臣上
皇棄而西既復位此等宜見勞反殺之况我今從禄
山反乎諸將皆勸賊表天子誅光弼思明使耿仁智
張不矜上疏請斬光弼不然且攻太原疏入於函仁
智輙易去左右密白思明執二人曰若負我耶命斬
之既復召責曰仁智事我三十年今日我忘爾耶仁
智怒曰人生會有一死須存忠節今大夫納邪說為
反逆之計縱延旬月不若早死思明大怒亂捶殺之
腦流於地餘見通鑑孫甫曰光弼謀思明事何不度
事機不顧國體之甚耶思明罪固不容誅但能以范
陽歸命朝廷天子既命之節帥封之王爵矣若以其
險詐之情必不可留亦必國威兵力足以制服其心
赫然命將誅之何至方降國命之際乃遣人為之副
介使潜結部曲圖之此豈國體也况河北殘寇方觀
國之恩信厚薄以為向背之計思明既以歸順被寵
隨而圖之使叛者决其計此又豈事機也使思明復
叛大亂兩河由兹失策矣
秋七月丙戌初鑄當十大錢(通鑑)丁亥冊回紇毗伽闕可
汗以公主妻之(以吕祖謙標目修)八月丙辰加郭子儀中書令
李光弼侍中(以通鑑修)九月庚寅命郭子儀等九節度討安
慶緒宦官魚朝恩為觀軍容宣慰處置使(以吕祖謙標目修)
解題曰易師之六三師或輿尸凶六五長子帥師弟
子輿尸貞凶程頥曰師旅之事任當專九二既以剛
中之才為上信倚必專其事乃有成功若或更使衆
人主之凶之道也輿尸衆主也盖指三也又曰任將
授師之道當以長子帥師二在下而為師之主長子
也若以弟子衆主之則所為雖正亦凶也弟子非長
者也相州之役有子儀光弼在擇取焉用之則得長
子之義矣衆節度紛紜而又以觀軍容宣慰處置之
其為輿尸也甚矣其覆師非不幸也事見通鑑(新舊史記)
(朔方節度郭子儀河東節度李光弼關内潞府節度王思禮淮西節度魯炅興平節度李奐滑濮節度)
(許叔冀平盧兵馬使董秦北庭節度李嗣業鄭蔡節度李廣琛九節度之師按舊傳有河南節度崔光遠)
(而無李奐通鑑命朔方淮西興平滑濮北庭鄭蔡河南七節度及平盧兵馬使討慶緒又命河東關内二)
(節度助之秦以兵馬使不在節度之數也)
冬十月甲辰皇太子更名豫(以通鑑修)郭子儀破安慶緒於
衛州拔之遂圍鄴(以舊史列傳修)十一月河南節度使崔光遠
拔衛州(以通鑑舉要歷修)十二月置浙江東西道節度使(以吕祖謙)
(標目修)
解題曰是年置浙江東道節度使領越睦衢婺台明
處温治越州大歷五年廢置都團練守捉及觀察處
置等使十四年廢以所管州隸浙西貞元分浙江東
西為二道廣明升浙東道節度為義勝軍節度使光
啟改為威勝軍乾寧改為鎮東餘見至德元載江南
西道解題
丁卯史思明䧟魏州(新紀)平盧軍亂立禆將侯希逸為軍
使詔以為節度副使節度使由軍士廢立自此始(以通鑑舉)
(要歷修)
唐肅宗皇帝乾元二年春正月己巳朔羣臣上尊號(以新)
(舊紀修)史思明稱燕王(以舊紀修)三月壬申史思明救鄴九節
度之師潰(以吕祖謙標目修)史思明殺安慶緒尋還范陽(以新紀通)
(鑑修)甲午兵部侍郎吕諲同平章事乙未苗晉卿王璵罷
京兆尹李峴為吏部尚書舍人李揆為中書侍郎戶部
侍郎第五琦並同平章事丙申郭子儀為東畿等道兵
馬元帥東京留守(以新舊紀通鑑修)殿中監李輔國專掌禁兵
口為制敕李峴陳其亂政夏四月壬寅制罷口敕諸務
各歸有司(以舊紀及吕祖謙標目修)
解題曰按舊史列傳李輔國每日於銀臺門决天下
事須處分便稱制敕禁中符印悉佩之出入縱有敕
輔國押署然後施行餘見通鑑
史思明稱帝改元(以吕祖謙標目修)回紇毗伽闕可汗死子登
里可汗立(以通鑑修)五月辛巳李峴貶為刺史(以新紀修)秋七月
召郭子儀還辛巳以子越王係為天下兵馬元帥李光
弼副之(以新舊紀通鑑修)辛卯爵朔方節度副使僕固懷恩大
寧郡王(以通鑑修)八月乙巳襄州將康楚元等逐刺史九月
䧟荆州(以新舊紀通鑑修)戊辰鑄當五十大錢(以舊紀通鑑修)汴滑節
度使許叔冀降於史思明李光弼退守河陽庚寅思明
䧟東京冬十月乙巳光弼敗之於河陽(以吕祖謙標目修)
解題曰汴滑節度見至德元年河南節度解題
十一月庚午第五琦貶為刺史(新紀)十二月乙巳康楚元
伏誅(新紀)史思明遣兵寇陜州神策軍將衛伯玉敗之(以新)
(紀修)
唐肅宗皇帝上元元年春正月辛巳加李光弼太尉中
書令(以舊紀通鑑修)四月戊申襄州軍亂己未以陜西節度使
来瑱為山南東道節度使討平之(以通鑑修)
解題曰晁補之曰去年襄州逐刺史今年襄州殺節
度使將吏逐帥阻兵自此始時大寇嗣興餘黨未殄
朝廷置不暇問譬方搏虎救噬而豺攘其豬捨之宜也
然因是以萌藩鎮戕主帥擅相立之患惜哉事見通
鑑
是月彗星出於婁胃(以新紀修)夏閏四月辛酉朔彗星出於
西方(以新舊紀修)丁卯加河東節度使王思禮司空(以舊紀通鑑修)
解題曰不為宰相而拜三公自是始
己卯改元(新紀)
解題曰舊紀星文變異大赦改元宋庠紀年通譜紀
年建號不能無襲然必異代他姓失於詳討至若本
朝舊朔無容忘悮而帝中興未幾復用祖宗之年與
晉元帝魏孝武同弊實一朝之巨失焉
五月丙午太子太傅苗晉卿為侍中(以新舊紀修)壬子吕諲
罷(以新紀修)癸丑以京兆尹劉晏為戶部侍郎度支鑄錢鹽
鐵等使(以舊紀修)六月乙丑鳳翔節度使崔光遠破羌渾党
項(以新紀通鑑修)詔開元乾元錢一當十當五十錢當三十(以舊)
(紀通鑑修)秋七月丁未李輔國遷上皇於西内刑部尚書顔
真卿帥百僚問起居坐貶(以吕祖謙標目修)
解題曰蘇軾曰魯公湖州放生池碑載其所上表云
一日三朝大明天子之孝問安侍膳不改家人之禮
魯公知肅宗有愧於是也故以此陳孰謂公區區於
放生者哉事見通鑑
丙辰開府儀同三司高力士流巫州(以舊紀通鑑修)八月庚午
以衛伯玉為神策軍節度使(以通鑑修)九月以邠寧鄜坊節
度使郭子儀為諸道兵馬都統自朔方取范陽事沮不
行(以列傳修)
解題曰魚朝恩素害子儀之功因其鄴城失律遂加
譛訴既解其兵柄而授之李光弼矣及河洛再䧟西
戎侵逼始授子儀邠寧鄜坊兩節度然尚居京師也
至是起為諸道兵馬都統使率禁軍及河西河東鎮
兵由邠寧朔方大同横野徑趨范陽可謂廟算矣而
復為朝恩沮止迄使范陽不可取而他日僕固懷恩
遂樹李懷仙以胚禍根豈不惜哉餘見通鑑
冬十一月甲午宋州刺史劉展反䧟揚潤昇等州(以稽古錄)
(通鑑修)李光弼拔懷州擒賊將安太清(以通鑑修)
唐肅宗皇帝上元二年春正月癸卯史思明改元(以通鑑修)
乙卯劉展伏誅(新紀)二月己未奴刺党項寇寳雞侵鳳州
(以新舊紀修)戊寅李光弼及史思明戰於北邙敗績河陽懷
州䧟(以新舊紀修)
解題曰按新舊史列傳思明使諜宣言賊將士皆北
人謳吟思歸觀軍容使魚朝恩信然屢上賊可滅狀
朝旨令光弼速收東京光弼固言賊鋒尚銳未可輕
動朔方節度使僕固懷恩雄毅寡言而剛决犯上始
居偏禆意有不合雖主將必詬折麾下皆蕃漢勁卒
恃功多不法郭子儀每事優容之行師用兵倚以輯
事及光弼代子儀持法嚴少假貸初會軍汜水朔方
將張用濟後至斬纛下懷恩常邑邑不樂又害光弼
之功潜附朝恩言賊可滅由是中使督戰光弼不得已
令李抱玉守河陽出師次北邙光弼使傳山陣懷恩請
陣諸原光弼曰有險可以勝可以敗陣於原敗斯殱矣
懷恩不從賊據高原以長戟七百壯士執刀隨之委物
偽遁懷恩軍爭剽獲伏兵發官軍大潰軍資器械並為
賊所有光弼度河保聞喜抱玉棄河陽光弼請罪帝以懷
恩違令覆軍優詔召入朝抗表請罪詔釋之餘見通鑑
癸未李揆貶袁州長史河中節度使蕭華為中書侍郎同平
章事(以新紀修)三月甲午史思明遣其子朝義寇陜州衛伯
玉敗之(以新紀修)戊戍史朝義弑其父思明稱帝(以吕祖謙標目修)
解題曰按姚汝能禄山事迹平致美薊門紀亂朝義
殺思明以張通儒為燕京留守尋為高鞠仁所殺推
阿史那承慶為留守承慶與鞠仁接戰不敵奔潞縣
鞠仁令城中殺胡者皆重賞於是羯胡盡殪其衆復
以鞠仁為燕京都知兵馬使五月朝義以李懷仁為
范陽節度自春至夏相殺者四五餘見通鑑
李光弼罷副元帥開府侍中河中節度使(以新紀通鑑修)夏四
月己未吏部侍郎裴遵慶為黃門侍郎同平章事(以新舊紀)
(修)五月梓州刺史段子璋反尋伏誅(以新舊紀列傳修)史朝義
將令狐彰降甲午以滑衛為節度使(以通鑑修)
解題曰滑衛節度是年置領滑衛相魏貝博廣德增
領亳更號滑亳節度增領德州衛隸澤潞析相貝置
防禦魏博節度大歷四年增領陳七年為永平節度
十一年增領宋泗十四年增領汴穎建中增領鄭析
宋亳穎别置節度泗隸淮南興元汴隸宣武貞元元
年更號義成軍增領許州三年許隸陳許長慶領穎
州光啟改為宣義軍
庚子以李光弼為河南副元帥太尉侍中都統河南等
五道行營鎮泗州(以新舊紀傳修)
解題曰按新舊史紀傳光弼都統河南淮南東西山
南東道荆南五道節度行營通鑑增江南西浙江東
西為八道今從紀傳
秋七月癸未朔日有食之既大星皆見(以舊紀修)八月癸丑
朔李輔國為兵部尚書(以舊紀通鑑修)九月甲申置道場於三
殿(以朱熹綱目修)
解題曰三殿在東内韋述兩京記宋敏求長安志云
即麟德殿此殿三面故以為名
壬寅去尊號及年號以建子月為歲首月以斗所建辰
為名(以新舊紀修)建子月丁亥劉晏貶通州刺史戊子御史
中丞元載為戶部侍郎度支鹽鐵鑄錢等使(以舊紀修)己亥
帝朝上皇於西内(以通鑑修)建丑月平盧范陽相攻連年援
絶侯希逸引兵而南(以通鑑修)
唐肅宗皇帝寳應元年建寅月李光弼克許州(新紀)建卯
月癸丑河東殺其節度使鄧景山請以都知兵馬使辛
雲京為代從之(以吕祖謙標目修)乙丑河中行營兵亂殺其節
度使都統諸道李國貞於綘殺鎮西北庭節度使荔非
元禮於翼城請以禆將白孝德為代從之
解題曰翼城綘州縣
辛未爵郭子儀汾陽郡王知朔方河中北庭潞儀澤沁
節度行營興平定國軍副元帥(以吕祖謙標目修)建辰月戊申
蕭華罷戶部侍郎元載同平章事(以新紀修)建巳月壬子楚
州獻定國寳玉十有三(新紀)帝不豫命皇太子監國皇后惡李
輔國召太子欲圖之太子不許乃與越王係謀之丁卯
皇后召太子入宫飛龍副使程元振以告輔國輔國止
太子無入率兵殺係及兖王僴幽皇后於别殿是夜帝
崩於長生殿殺后己巳皇太子豫即皇帝位(新紀)
解題曰長生殿長安志在東内
甲戌以子奉節郡王适為天下兵馬元帥郭子儀罷副
元帥(以新紀修)
解題曰帝即位六日而子儀罷副元帥由程元振之
譛也通鑑不書闕也
乙亥李輔國號尚父程元振為監門衛將軍知内侍省
事五月庚辰郭子儀誅綘州亂軍(以吕祖謙標目修)壬午李輔
國為司空兼中書令(以新紀通鑑修)爵李光弼臨淮郡王(以舊紀傳)
(修)甲申以侯希逸為平盧淄青節度使(以通鑑修)
解題曰至德元載置青密節度使領北海(青州)高密(密州)
東牟(登州)東莱(莱州)治北海置鄆齊兖都防禦使治齊州
乾元元年青密增領滑濮二年增領淄沂海以滑隸
汴滑濮隸鄆齊兖升鄆齊兖為節度使上元置淄沂
節度使領淄沂滄德棣平盧節度侯希逸保青州授
青密節度使廢淄沂節度并所管州號淄青平盧節
度增領徐州廣德滄德隸魏博寳應鄆兖濮徐隸河
南登莱沂海泗隸淄青平盧大歷十年淄青平盧領
德州十一年領鄆曹濮徐兖以泗州隸永平建中廢
節度使置淄青都團練觀察使領淄青登莱齊兖鄆
置曹濮都團練觀察使興元廢復淄青平盧節度領
青淄登莱齊兖鄆徐海沂密曹濮貞元徐州隸徐泗
元和十四年領青淄齊登莱置鄆曹濮節度沂海觀
察使領沂海兖密十五年鄆曹濮號天平軍長慶升
沂海為節度太和元年齊州隸横海二年淄青平盧
增領隸八年廢沂海為觀察使大中復為節度咸通
三年沂海增領徐州五年天平增領齊棣沂海罷領
徐十三年淄青平盧復領齊棣乾寧沂海號泰寧軍
大小錢皆當一(以舊紀修)李光弼使兖鄆節度使田神功擊
史朝義於宋州大破之(以通鑑修)
解題曰兖鄆節度見是年平盧淄青節度使解題
封子二人為王(以通鑑修)追復庶人王氏為皇后(新紀)六月辛
亥追廢皇后張氏越王係兖王僴為庶人(以新紀修)乙未李
輔國罷元帥行軍司馬以程元振為元帥行軍司馬辛
酉輔國罷中書令封博陸王(以通鑑修)乙亥以劉晏為戶部
侍郎京兆尹度支轉運鹽鐵等使(以列傳通鑑修)秋八月袁晁
反於台州(以新舊紀修)徙封适為雍王(以新紀修)九月庚辰来瑱
為兵部尚書同平章事仍為山南東道節度使(以舊紀修)乙
未程元振加驃騎大將軍兼内侍監(以通鑑修)冬十月辛酉
雍王适會諸道及回紇兵討史朝義加朔方節度使僕
固懷恩同平章事領節度行營以副之(以吕祖謙標目修)
解題曰按新舊史列傳代宗立程元振自謂於帝有
功忌宿將難制離構百計因罷郭子儀副元帥加實
戶為肅宗山陵使子儀懼讒且成盡裒肅宗所賜詔
勅千餘篇上之因自陳訴初帝與子儀同患難復兩
京至是悔悟眷禮彌重史朝義尚盗洛帝欲使副雍
王率師東討為朝恩元振交訾之乃止餘見通鑑
壬戌盗殺李輔國(新紀)乙亥雍王适大敗史朝義於横水
復東京(以通鑑修)
解題曰竇苹音訓横水在洛陽北郊
十一月丁丑史朝義將薛嵩以相衛洺邢張忠志以恒
趙深定易等州降皆已受代僕固懷恩復其位丁酉以
忠志為成德節度使賜姓名李寳臣(以吕祖謙標目修)
解題曰成德節度是年置領恒定易趙深廣德增領
冀州大歷增領滄州建中罷置恒冀都團練觀察使
深趙都團練觀察使興元廢二觀察復置節度使領
恒冀趙深貞元增領德棣元和德棣隸横海天祐更
號武順軍
己亥以僕固懷恩為左僕射中書令朔方河北副元帥
(以新紀修)是歲召李泌(以李鄴侯家傳修)
大事記續編卷五十九
