大事記續編卷五十二明王禕撰
唐高宗皇帝永徽四年春二月甲申駙馬都尉房遺愛
薛萬徹柴令武高陽巴陵公主謀反伏誅殺司徒荆王
元景吳王恪流宇文節太常卿江夏王道宗於嶺表廢恪
母弟蜀王愔為庶人(以新紀朱熹綱目修)
解題曰胡寅曰唐起晉陽裴劉之謀太宗承統房杜
之策也是其富貴安榮當與有唐相終始而禍敗之
及或在其身或在其子孫何也裴寂以孤貧為歎文
靜在縲絏之中贊唐公父子起事非有拯亂救時之
略亦欲自免因圖富貴而已房杜固非裴劉所敢班
然太白經天之際密進籌畫使太宗手剪兄弟并殺
其子此不但陳平之隂謀而已其宗嗣不延宜哉故
四族既殞而唐之子孫亦幾殱於武氏善惡之積各
以其類詎不信夫無忌因遺愛之獄濫及吳王遂良
所宜救止也既不能然復以素不相協而斥道宗其
不能保終而来讒口有以哉事見通鑑
己亥李勣為司空(以新舊紀修)秋八月己亥隕石十八於馮
翊有聲如雷(以舊紀修)
解題曰高宗問此何祥也朕欲悔往修来以自戒若
何志寧對曰春秋隕石於宋五内史過曰是隂陽之
事非吉凶所生物固有自然非一繫人事雖然陛下
無灾而戒不害為福也唐仲友曰唐人大抵不謹天
戒故言災異多操適然之說志寧之論即姚崇之言也
以姚崇之說告明皇猶不可而况以志寧之說告高
宗乎志寧不諫武后之事已兆於此
九月壬戌北平定公張行成薨甲戌褚遂良為右僕射
(以新舊紀通鑑修)冬十月庚子帝幸温湯乙巳還宮(以新舊紀修)十
一月癸丑兵部尚書崔敦禮為侍中丁巳柳奭為中書
令(以新紀修)十二月庚子蓚憲公高季輔薨(以通鑑修)以太宗才
人武氏為昭儀(以新舊大紀傳通鑑修)
唐高宗皇帝永徽五年春三月戊午帝幸萬年宫次鳳泉
湯(以新舊紀修)
解題曰鳳泉湯在鳳翔府郿縣
武昭儀欲追贈其父士彠庚申加贈武德功臣等(以通鑑修)
夏閏四月丁丑大雨漂溺麟游縣民及衛士三千餘人(以舊)
(紀修)六月癸亥柳奭罷(新紀)丙寅河北大水(新紀)秋九月丁酉
帝還宫(以通鑑修)冬十月癸卯築京師外郭三十日罷(以新舊紀修)
解題曰按唐六典宋敏求河南志京城(東西十八里一百一十五)
(步南北十五里一百七十五步亦曰外郭城)南三門中明德左啟夏右安
化東三門中春明北通化南延興西三門中金光北
開遠南延平皇城在京城之中(東西五里一百一十五步南北三里一百)
(四十步今謂之子城)南三門中朱雀左安上右含元東二門北
延喜南景風西二門北安福南順義宫城在皇城之
北北抵苑(東西四里南北二里二百七十步)南三門中承天東長樂
西永安太極宫南六門南承天承天門東長樂次東
廣運北重明次東永春承天門西永安大明宫在禁
苑之東南接鳳城之東北隅南五門正南丹鳳東望
仙次延政西建福次興安紫宸殿東太和門西日營
門北玄武門當皇城朱雀門有南北大街萬年領街
東五十四坊及東市長安領街西五十四坊及西市
是歲大稔(以通鑑修)帝幸長孫無忌第官其三子議立武昭
儀為后無忌不可(以吕祖謙標目修)
唐高宗皇帝永徽六年春正月壬申朔帝謁昭陵甲戌
還宫(以通鑑修)庚寅立子二人為王(以本紀修)二月乙丑營州都
督程名振等伐高麗(以新紀修)夏五月癸未遣屯衛大將軍
程知節等為行軍大總管伐賀魯(以新舊紀修)壬辰韓瑗為
侍中来濟為中書令秋七月乙酉崔敦禮為中書令(以新)
(紀修)中書舍人李義府請廢皇后立武昭儀遷中書侍郎
參知政事(以新紀修)八月初置員外同正員(以通鑑修)
解題曰按通典以蔣孝璋為尚藥奉御員外特置仍
同正員自是員外官復有同正員者(同正員者唯不給職由其禄奉)
(賜會與正官同單言員外者則禄奉減正員之半)
九月戊辰以許敬宗為禮部尚書(以通鑑修)
解題曰唐仲友曰太宗好兵之禍天道好還故以武
后斵喪唐室而敬宗義府為之羽翼殆有不可得而
去者豈人力哉
帝欲立武昭儀褚遂良韓瑗来濟争之李勣曰陛下家
事何必問外人庚午貶遂良為潭州都督冬十月己酉
廢皇后為庶人乙卯立武氏為皇后(以新紀及通鑑舉要歷修)
解題曰語曰涓涓不止將成江河兩葉不去將用斧
柯遂良當武氏入為昭儀之時既不能引禮廷靜以絶
其萌及掖庭怙寵之際又不能陳義力諫以决其去
至於惡熖既成且將奪嫡然後言其託體先帝雖叩
頭流血無及矣事見通鑑(按舊史紀新史傳高宗雖特置宸妃欲以處武氏然)
(未嘗居其位也新紀書宸妃武氏為皇后誤也高宗欲立武氏李世勣曰此陛下家事何須問外人高宗)
(之意遂定而武氏之禍至於夷唐社稷豈非一言而喪邦乎及武氏既篡承嗣三思求為太子而狄仁傑)
(争之甚力后曰此朕家事卿無預知是無異於世勣之言也仁傑則曰王者以四海為家四海之内孰非)
(臣妾何者不為陛下家事君為元首臣為股肱義同一體况臣備位宰相豈不與知此言既𤼵廬陵王遂)
(還而唐室復歸於李氏豈非一言而興邦乎興喪之言特在反覆手之間耳)
是冬皇后殺王庶人(新紀)
唐高宗皇帝顯慶元年春正月辛未廢皇太子忠為梁
王立子代王弘為皇太子(以吕祖謙標目修)壬申改元(以新舊紀修)
解題曰宋庠紀年通譜立太子故改元孫甫曰人君
即位之年謂之元年漢文惑方士之言始亂古制孝
武因事别立年號歷代因之唐武德貞觀雖為年號
亦終其身高宗不奉祖宗之法而改元何也
二月辛未贈武士彠司徒周國公(以吕祖謙標目修)三月戶部
侍郎杜正倫為黃門侍郎同三品(以新舊紀修)夏六月辛亥
以高祖配圓丘太宗配明堂(以通鑑修)秋七月癸未崔敦禮
為太子少師同三品八月丙申薨(以新紀通鑑修)辛丑程知節
敗賀魯所部於榆慕谷(以新紀修)侍御史王義方劾李義府
貶為莱州司戶(以通鑑舉要歷修)九月程知節敗賀魯於怛篤
城(以新紀修)
唐高宗皇帝顯慶二年春閏正月壬寅帝幸洛陽(以新舊紀)
(修)庚戌遣屯衛將軍蘇定方等為行軍總管伐賀魯(以新)
(紀修)二月封子顯為周王(以新紀修)三月癸丑褚遂良徙桂州
都督(以通鑑修)李義府兼中書令(以新舊紀修)夏五月丙申帝幸
明德宮庚子始隔日視事(以新舊紀修)秋七月丁亥朔帝還
洛陽(以通鑑修)八月許敬宗誣韓瑗来濟與褚遂良謀反并
柳奭皆貶遠州刺史(以稽古錄修)詔廢六天之祀合方丘神
州為一祭(朱熹綱目)辛未許敬宗為侍中九月庚寅兼度支
尚書杜正倫兼中書令(以新舊紀修)冬十一月戊戌帝如許
州(以新紀修)十二月乙卯帝還洛陽(以通鑑修)丁巳蘇定方敗賀
魯於金牙山執之分西突厥地為兩可汗(以吕祖謙標目修)丁
卯以洛陽為東都(新紀)
解題曰按新史地理志注皇城長千八百一十七步
廣千三百七十八步周四千九百三十步其崇三丈
七尺曰太微城宫城在皇城北長千六百二十步廣
八百有五步周四千九百二十一步其崇四丈八尺
曰紫微城武后號太初宫都城前直伊闕後據邙山
左瀍右澗洛水貫其中東五千六百一十步南北五
千四百七十步西連苑北自東城而東二千五百四
十步周二萬二千五十步其崇丈有八尺武后號曰
金城
禁僧尼受父母及尊者拜(以通鑑修)吏部侍郎劉祥道以每
年入流過一千四百請年别入流者五百人不報(以吕祖謙)
(標目修)
解題曰按通典新史列傳祥道父林甫知選事既世
職乃釐補敝闕上疏一曰今選司取士入流歲千四
百多也雜色入流未始銓汰濫也(通典雜色解文三衛内外行署内外)
(蕃官親事帳内品子在掌伎術直司書手兵部品子兵部散官勲官記室及功曹參軍撿挍官屯副驛長)
(挍尉牧監)經生時務等比雜色人三分不居其一其雜色
應入流人切責有司試判為四等第一等付吏部第
二等付兵部第三等付主爵第四等付司&KR0564;則官不
雜矣二曰内外官一品至九品萬三千六百四十五
員不過三十年略盡若年别入流者五百人(入流歲千四百)
(所減幾三分之二)足充所須之數今入流歲千四百其倍兩
之又停選常六七千人復年别新加望請釐革(蘇冕曰今)
(河西隴右虜盗其境河北河南問不上計員數比天寳二分減一入流比天寳三分加一須造格阻進士)
(子一年守官十年待選欲吏有善稱不可得也若比祥道所述豈不十倍更弊乎)三曰入流
以三分論二分取明經進士一分取雜色人四曰庠
序五曰唐有天下未嘗舉秀才請加搜訪六曰請四
考進階八考聽選以減迎新送故之弊七曰三省都
事主事主書皆取流外有刀筆雖欲用士流率以儔
類為恥宜稍革之杜正倫亦言入流者衆詔與祥道
參議而執政憚改作又以勲戚子進取無他門遂格
(通典舊史傳魏玄同為吏部侍郎垂拱中疏曰周穆王以伯冏為太僕正命曰慎簡乃僚王命其大者而)
(自擇小者漢諸侯得自置吏其傳相大官則漢為置之州郡掾吏督郵從事悉任之於牧守爰自魏晉始)
(歸吏部相襲迄今用刀筆以量下按簿書以察行至乃為人擇官為身擇利顧親疎而下筆看勢要而措)
(情使百行九能折之於一面具僚庶品專斷於有司不亦難矣今諸色入流歲以千計羣司列位無復新)
(加官有常員人無定限選集之始霧集雲屯擢叙於終十不收一貴戚子弟例早求官弘文崇賢千牛輦)
(脚之類課試既淺藝能亦薄少仕則廢學輕試則無才又勲官三衛流外之屬不待州縣之舉直取書判)
(恐非先德後言之義也葉適曰後學但稱陸贄而未知玄同之論比贄尤精確新史刪其文故觀者莫辨)
唐高宗皇帝顯慶三年春正月戊子頒新禮(以舊紀修)二月
甲戌帝還京師(以新紀修)夏五月癸未徙安西都護府於龜
兹以舊安西府為西州都督府(以舊紀通鑑修)
解題曰王容曰明年以庭州司馬崔智於西州分置
州縣龜兹國内置西夜罽陵虞泉崦嵫寫鳳鳥飛犂
凡七州九縣改龜兹為都護府王為都護都督境内
一千五百里
冬十一月乙酉貶李義府杜正倫為刺史戊戌許敬宗
為中書令大理卿辛茂將兼侍中(以新紀修)是歲禇遂良卒
(吕祖謙標目)
唐高宗皇帝顯慶四年夏四月于志寧為太子太師黃
門侍郎許圉師並同三品(以新紀修)許敬宗誣長孫無忌謀
反戊辰流之黔州追削褚遂良官爵除柳奭韓瑗名罷
于志寧(以通鑑修)
解題曰胡寅曰人主之惑讒言由不知其人之為蔽
耳高宗於許敬宗非不知其人也如敬宗修實錄移
威鳳賦事明知不足信况鞫獄之際於事外言所嫉
之人大罪詎可信乎無忌親則元舅位則三公忠亮
許國一姦人譛之不自臨問遂竄遐裔此非不知敬
宗之誣謗正快嬖者之意爾不惟昏塞之過實不孝
不仁之甚也事見通鑑
五月丙申兵部尚書任雅相度支尚書盧承慶參知政
事(以新舊紀修)殺凉州刺史趙持滿(以通鑑修)六月更修姓氏錄
(以通鑑錄目修)秋七月殺長孫無忌柳奭韓瑗已死並褚遂良
皆籍之(以通鑑修)
解題曰唐仲友曰甚矣家法之當正而天道之好還
也隱巢之事太宗適處其不幸高祖不早為之定分
事勢急迫而無忌决其謀太宗為之太過至承乾以
逆泰以窺望兩棄晉王以母弟次立太宗病其柔懦
屬意吳王竟以無忌諫止吳王初無覬心也無忌誣
而殺之太宗之子賢者死才者廢而高宗竟以昏懦
政歸武氏唐宗室連頸受戮者數千百人無忌始以
舅甥立晉王而敬宗之誣昏不省錄無忌族滅竟如
吳王臨終之言悲夫事見通鑑
八月壬子李義府為吏部尚書同三品(以新舊紀修)冬閏十
月戊寅帝幸東都(以新舊紀修)十一月丙午許圉師為散騎
常侍撿挍侍中(以舊紀修)戊午辛茂將卒(以宰相表修)賀魯部悉
闕結俟斤都曼反驍衛大將軍蘇定方伐之(以新紀修)盧承
慶同三品(以新紀通鑑修)是歲蘇定方擒都曼(以新紀通鑑修)
唐高宗皇帝顯慶五年春正月甲子帝幸并州(以新舊紀修)
二月甲午祠舊宅三月丙午皇后宴親族鄰里於朝堂
會命婦於内殿(以新紀修)遣武衛大將軍蘇定方為行軍大
總管率三將軍及新羅兵伐百濟(以新紀修)
解題曰按通典新史東夷傳百濟即漢末夫餘王尉
仇台之後直京師東六千里而贏西界越州南倭北
高麗皆踰海乃至東新羅餘衆後漸寡弱土地盡没
於新羅靺鞨百濟遂絶
夏四月癸巳帝還東都(以通鑑修)五月造合璧宫(以通鑑修)戊辰
定襄都督阿史德樞賓等為行軍總管伐契丹(以新紀修)六
月庚午朔日有食之(以新舊紀修)秋七月乙巳廢梁王忠為
庶人徙黔州(以通鑑目錄修)戊辰盧承慶罷(以通鑑目錄修)八月庚午
蘇定方等平百濟擒其王(以吕祖謙標目修)冬十月始命皇后
决政事(以吕祖謙標目修)十一月甲寅帝如許州十二月辛未
獵於安樂川己卯如東都(以新紀修)壬午遣驍衛大將軍契
苾何力等行軍三大總管伐高麗(以新紀修)
唐高宗皇帝龍朔元年春二月乙未改元(以新舊紀修)
解題曰宋庠紀年通譜益綿等州皆言龍見故改元
以協瑞
三月百濟故王子豐據故地(以吕祖謙標目修)夏四月庚辰遣
任雅相等行軍六總管率三十五軍伐高麗(以新紀修)甲午
晦日有食之(以新舊紀修)秋八月甲戌平壤道總管蘇定方
敗高麗兵於浿江圍平壤城(以吕祖謙標目修)
解題曰竇苹音訓浿江出樂浪郡平壤依浿水立城
今高麗以為西京
冬十月帝畋於陸渾又畋於非山(以通鑑修)回紇犯邊遣武
衛大將軍鄭仁泰等行軍三大總管伐之(以新紀修)
解題曰回紇侵犯始於此事見通鑑
唐高宗皇帝龍朔二年春二月甲子改官名(以吕祖謙標目修)
甲戌任雅相卒於軍蘇定方等還(以舊紀修)三月庚辰鄭仁
泰等敗鐵勒於天山(以新紀修)夏四月庚申帝還京師(以新舊紀修)
辛巳作蓬莱宫(新紀)
解題曰石定叟曰貞觀八年置永安宫九年曰大明
龍朔始大興葺曰蓬莱宫咸亨元年曰含元宫上元
元年復曰大明宫第一殿曰含元第二殿曰宣政紫
宸又在其後延英在紫宸殿之東在西内東北故曰
東内
六月乙丑初令僧道致敬父母(以吕祖謙標目修)秋七月右威衛
將軍孫仁師為行軍總管伐百濟(以新紀修)八月壬寅許敬
宗為太子少師同三品(以新舊紀修)冬十月丁酉帝幸温湯
丁未還宫(以通鑑修)庚戌西臺侍郎上官儀同三品(以新舊紀修)
十一月辛未許圉師罷(以通鑑修)癸酉封子為王(以新紀修)十二
月右衛將軍蘇海政為行軍總管伐龜兹與西突厥繼
往絶可汗殺興昔亡可汗其衆歸吐蕃(以通鑑目錄修)是歲西
突厥寇庭州刺史来濟死之(以朱熹綱目修)
唐高宗皇帝龍朔三年春正月乙丑李義府為右相(新)
(紀)二月減百官俸一月賦雍同等十五州民錢作蓬莱
宫(以新紀修)徙燕然都護府於回紇更名瀚海徙故瀚海都
護於雲中更名雲中分主磧北南(以吕祖謙標目修)
解題曰程大昌曰唐太宗降滅北虜不止一國皆列
郡縣遥羈縻之小則為州大則為都督府皆用其酋
長其或欵塞内附亦度邊障而居之貞觀二十一年
置燕然都護府凡州與都督皆統之龍朔三年兩都
護府夹磧而立磧北隸瀚海領頡利車鼻回紇之衆
磧南隸雲中領来降之在塞内者瀚海直豐勝二州
間總章改為安北大都護府雲中麟德改為單于大
都護府是後改易尚多史紀其效曰自立府二十年
北方無戎馬警事見通鑑
夏四月流李義府於雋州(新紀)丙午帝移御蓬莱宫更
命故宫曰西内(以吕祖謙標目修)五月吐蕃擊破吐谷渾遣凉
州都督鄭仁泰為行軍大總管救之(以新紀修)
解題曰吐谷渾自晉永嘉有國至吐蕃取其地凡三
百五十年及此封嗣絶矣事見通鑑
秋八月癸卯彗星出於左攝提(以新紀修)罷三十六州所造
船遣大使按察十道(以新紀通鑑修)九月孫仁師敗百濟平之
(以吕祖謙標目修)冬十二月庚子改来年元(以新舊紀修)
唐高宗皇帝麟德元年春正月甲子改雲中都護府為
單于大都護府(以吕祖謙標目修)
解題曰宋庠紀年通譜前歲麟再見故改元
二月戊子帝如萬年宫秋七月詔以三年正月封禪八
月壬午還宫(以新舊紀通鑑修)丁亥司列太常伯劉祥道兼右
相大司憲竇德玄為司元太常伯兼檢校左相(新紀)皇
后專恣帝與上官儀議廢之事洩冬十二月丙戌歸罪
於儀而殺之戊子殺庶人忠罷劉祥道自是上每視事
則后垂簾於後大權歸中宫矣(以新紀舉要歷修)太子右中護
樂彦瑋西臺侍郎孫處約同知軍國政事(以新紀及表修)
唐高宗皇帝麟德二年春二月壬午帝幸東都(以舊紀修)三
月甲寅司戎太常伯姜恪同東西臺三品(以新紀修)辛未東
都乾元殿成(舊紀)
解題曰河南志乾元門内正殿隋之乾陽殿麟德造
乾元殿長壽三年改造明堂開元元年改乾元殿十年
為明堂
閏三月癸酉日有食之(以新紀修)夏四月戊辰左侍極陸敦
信檢校右相孫處豹樂彦瑋罷(新紀)五月辛卯頒麟德
歷(以舊紀修)冬十月壬戌帶方州刺史劉仁軌為大司憲兼
知政事(新紀)丁卯帝如泰山(以新紀修)大有年(新紀)
唐高宗皇帝乾封元年春正月戊辰朔封泰山庚午禪
社首皇后亞獻壬申改元
解題曰宋庠紀年通譜乾字讀作乾坤之乾封以封
禪為義孫甫曰太宗以功德平治天下賢才在位法
度施張刑罰幾措歲時屢穰四夷帖服尚以封禪盛
德之事慮己所為未當天心高宗在位雖賴先帝遺
德生民安業奈姦人亂政忠賢竄戮太子廢殺中宫
垂簾有何功德可以告成盖徇后之欲舉希闊儀物
夸耀天下耳登封之後歲饑民困日食彗見豈非功
德之薄妄告於天勞費民力干動和氣所致歟姦人
預慮天時不順先引漢乾封故事建為年號以歲旱
為乾封則民之饑困災變頻仍果天祐哉事見通鑑
賜文武官階勲爵(以新紀通鑑修)
解題曰十月之交曰皇甫卿士番維司徒家伯冢宰
仲允膳夫棸子内史蹶維趣馬楀為師氏豔妻煽方
處幽王之時小人之所以滿朝而官爵所以多濫者
由豔妻之方處也文武之朝有任姒以居内則官爵
曷至是哉貞觀之初内治有長孫皇后雖以無忌之
賢而皇后尚請不使久居寵位則朝廷之名器宜其
無汎加者矣永徽之際内有武后而義府敬宗之徒
聚於朝廷之上則官有汎階而末年服緋者滿朝以
敗太宗之典刑亦其宜也事見通鑑
李義府卒(以吕祖謙標目修)辛卯帝幸曲阜祠孔子贈太師二
月己未至亳州祠老子追號太上玄元皇帝夏四月甲
辰至京師(以新紀修)庚戌陸敦信罷(新紀)五月庚寅鑄乾封
泉寳錢一當十(以通鑑修)高麗泉盖蘇文死子男生男建相
攻六月壬寅詔武衛大將軍契苾何力將兵援男生(以舊)
(紀修)秋七月庚午劉仁軌兼右相(以新紀修)八月辛丑竇德玄
薨(以通鑑修)丁未皇后殺其從兄刺史武惟良武懷運(以新紀修)
冬十二月己酉遣李勣為行臺大總管率六總管兵伐
高麗(以新紀修)
唐高宗皇帝乾封二年春正月帝耕籍田(以通鑑修)罷乾封
泉寳錢(以通鑑修)二月辛丑萬年宮復名九成宫(以舊紀修)禁工
商乘馬(新紀皇極經世)三月戊寅廢生羌十二州(以吕祖謙標目修)夏
六月乙卯西臺侍郎楊弘武戴至德東臺侍郎李安期
司列少常伯趙仁本同東西臺三品東臺舍人張文瓘
參知政事(以新紀修)秋八月己丑朔日有食之(舊紀)辛亥李
安期罷(新紀)九月李勣拔高麗十七城(以朱熹綱目修)
唐高宗皇帝總章元年春正月壬子劉仁軌為遼東道
副大總管(以舊紀修)二月戊寅帝幸九成宫(以通鑑修)三月庚寅
改元(以通鑑修)
解題曰宋庠紀年通譜頒明堂之制故改元
夏四月丙辰彗星出於五車(以新紀修)辛巳楊弘武薨(以新舊紀)
(通鑑修)秋八月癸酉帝還宫(以通鑑修)九月癸巳李勣拔平壤
城執其王高麗平冬十月獻於太廟十二月州府其地
置安東都護府統之
解題曰高麗自隋唐以来國數被兵煬帝太宗至於
親臨遼東皆無功而歸而高宗卒克之賈言忠對高
宗謂先帝所以不得志者虜未有釁也諺曰軍無媒
中道回今男生兄弟鬩狠為我鄉導虜之情偽我盡
知之將忠士力是行不再舉矣其說固然然高麗地
止四郡唐自貞觀以来七伐其國何以支梧縱其國
無内釁亦終於亡况男生與其王皆舉國内附乎此
所以能收前人未集之功也(按通典新史列傳高麗出於夫餘先祖朱蒙棄)
(夫餘至紇升骨城居焉號句麗以高為氏漢滅朝鮮以高句麗為縣屬玄菟郡建武復其王號地東跨海)
(距新樂南跨海距百濟西北渡遼水與營州接北靺鞨去京師五千里而贏其後餘衆不能自保散投新)
(羅靺鞨高氏遂絶)
丁卯祀南郊(以吕祖謙標目修)甲戌姜恪檢校左相司平太常
伯閻立本守右相(以新紀修)是歲旱(以通鑑修)
唐高宗皇帝總章二年春二月辛酉張文瓘及右肅機
李敬玄為東西臺侍郎同三品同三品始入銜(以新紀通鑑修)
三月丙戌東臺侍郎郝處俊同三品(以新紀修)丁亥詔定
明堂制度(以通鑑修)夏四月己酉帝幸九成宫(以通鑑修)徙高麗
民於江淮山南京西(以通鑑修)六月戊申朔日有食之(以新舊紀)
(修)秋八月甲戌改瀚海都護府為安北都護府(以吕祖謙標目修)
解題曰長夀元年陳子昂為喬補闕論突厥臣比在
同城接居延海西逼近漢南去月勅於同城權置安
北都護府以招納亡叛扼匈奴之喉其地東西及北
皆是大磧磧並石鹵水草不生突厥所入道莫過同
城今居延澤接張掖河中間堪營田處數百頃水草
蓄牧足供具萬人又甘州諸屯犬牙相接所蓄粟麥
積數十萬田園水利種無不收居延海多有漁鹽強
兵用武之國也
冬十月帝還宫(以通鑑修)十二月戊申英貞武公李勣薨(以通)
(鑑修)司列少常伯裴行儉設銓注長名姓歷牓(以通鑑修)
解題曰手揣輕重則無事乎權衡目量多寡則無事
乎斗斛然手揣目量之人不可以多得也故權衡斗
斛不可一日廢行儉名姓牓亦銓法之斗斛權衡耳
此唐家銓選之法遂可為後世之永制歟事見通鑑
唐高宗皇帝咸亨元年春正月丁丑劉仁軌致仕(以朱熹綱)
(目修)三月甲戌朔改元(以新舊紀修)丁丑建蓬莱宫為含元宫
(以吕祖謙標目修)壬辰許敬宗致仕(以吕祖謙標目修)夏四月癸卯吐
蕃䧟龜兹撥換城廢安西四鎮辛亥遣威衛大將軍薛
仁貴為行軍大總管伐之(以新紀修)
解題曰龜兹治白山之南去瓜州三千里貞觀二十
二年閏十二月朔阿史那社爾執龜兹王以歸始徙
安西都護於其都統于闐碎葉疏勒號四鎮于闐在
葱嶺北二百里貞觀二十二年閏十二月内附焉耆
去瓜州二千里貞觀十八年郭孝恪滅之疏勒在白
山之南去瓜州四千六百里貞觀九年内附(蘇冕記咸亨元)
(年罷四鎮是龜兹于闐焉耆疎勒長夀復四鎮是龜兹于闐疏勒碎葉四鎮不同盖焉耆有碎葉城置四)
(鎮之初固曰統碎葉不曰統焉耆也開元以後十姓可汗請居碎葉城安西節度使湯嘉惠始表以焉耆)
(備四鎮)安西西出拓厥關四百二十里至撥換城一曰
威戎城又七百六十里至碎葉城城北有碎葉水自
碎葉西南渡渾河八百四十里至疏勒鎮自撥換南
而東九百三十里至于闐鎮自焉耆西六百三十里
至安西都護府
帝幸九成宫(以通鑑修)高麗酋長叛遣監門衛大將軍高偘
等為行軍總管伐之(新紀)六月壬寅朔日有食之(以新舊紀)
(修)秋七月薛仁貴大敗於大非川(以新舊紀修)
解題曰十道圖大非川在青海南(新史地理志鄯州鄯城縣西南石堡)
(城經尉遲川苦拔海王孝傑乘栅莫離釋公主佛堂大非川)
八月帝還宫(以通鑑修)閏九月壬子贈武士彠為太原王(以吕)
(祖謙標目修)甲寅姜恪為行軍大總管伐吐蕃(以新紀修)冬十月
乙未趙仁本罷(新紀)十二月庚寅官名復舊(以新舊紀修)是
歲大饑(新紀)
唐高宗皇帝咸亨二年春正月甲子帝幸東都(以新舊紀修)
冬十一月甲午朔日有食之(舊紀)是歲姜恪為侍中閻
立本為中書令(新紀)
唐高宗皇帝咸亨三年春二月辛丑徙吐谷渾於靈州
其地入吐蕃(以吕祖謙標目修)己卯姜恪薨(新紀)秋八月許敬
宗卒(以吕祖謙標目修)冬十月戊子朔日有食之(以新紀修)甲辰帝
還京師(以通鑑修)十二月劉仁軌為太子左庶子同三品(以新)
(紀修)
唐高宗皇帝咸亨四年春三月丙戌詔劉仁軌等改修
史(以朱熹綱目修)夏四月帝幸九成宫(通鑑)冬十月壬午閻立本
薨(以通鑑修)乙巳帝還宫(以通鑑修)
唐高宗皇帝上元元年春正月遣劉仁軌為行軍大總
管伐新羅(以新舊紀修)三月辛亥朔日有食之(以新舊紀修)秋八
月壬辰帝稱天皇后稱天后追尊六代五代祖妣為帝
后增高祖太宗及后諡改元(以新紀吕祖謙標目修)
解題曰孫甫曰諡所以尊名也古之天子諸侯卿大
夫善名雖多惟取大善為稱不使名浮於實也歷代
帝王諡號雖不能盡如古制然必以祔廟之始一二
字為定高祖太宗廟號久定而增其名豈禮乎哉二
后號聖神尤乖其實武后欲自尊大妄稱天后高宗
遂稱天皇因追尊祖宗以掩其迹此高宗之過也亦
由大臣有司不守經義逢君之惡所致爾事見通鑑
宋庠紀年通譜追崇祖帝后自稱天帝天后故改元
九月癸丑復長孫無忌官爵(以舊紀修)冬十一月丙午朔帝
幸東都(以新舊紀通鑑修)十二月蒋王惲被誣自殺(以通鑑修)壬寅
天后上便宜十二條其一請加母服(以吕祖謙標目修)
唐高宗皇帝上元二年春二月劉仁軌敗新羅兵於七
重城(以新紀修)三月帝欲使天后攝政郝處俊諫乃止(以通鑑修)
夏四月己亥天后殺皇太子弘五月戊申追諡為孝敬
皇帝
解題曰按新舊史列傳義陽宣城二公主以母得罪
幽於掖庭(吳縝唐書糾繆曰新書云二公主以母故幽掖庭四十不嫁按高宗以貞觀二年生而)
(太子弘以上元二年薨高宗方四十八歲爾何緣有四十歲之女當日史臣欲甚武氏之惡不顧事過其)
(實也今按通鑑改為三十餘要亦非是惟舊史為得其實)太子見之驚惻遽奏請
令出降武后怒即以當上衛士配之由是失愛又請
以同州沙苑地分假貧民又詔詣東都納右衛將軍
裴居道女為妃帝嘗語侍臣弘仁孝賓禮大臣未嘗
有過而后將騁志弘奏請數咈旨從幸合璧宫遇酖
薨餘見通鑑胡寅曰太子弘幼有美質嘗愛春秋至
商臣事廢書歎曰經籍聖人垂訓而至此何耶郭瑜
對曰春秋義存褒貶故商臣千載而惡名不滅弘曰
非惟口不可道耳亦不忍聞願受他經瑜請讀禮從
之弘方志學而心志如此豈非賢乎其死也非有他
過特以奏請咈旨嗚呼為人臣子而不知春秋之義
者必䧟誅死之罪弘之謂矣太子之職問安侍膳此
外非所預也君父懦昏母后專忍尤當遵飬時晦以
絶疑忌之萌而輕用其智不自韜默此春秋所禁也
使瑜知此教弘以為太子之道豈至於一言違忤而
見酖哉范祖禹曰皇帝者有天下之號非所以為贈
也父没而后子立今父在而追尊其子豈禮也哉盖
武后謀簒國酖太子而加之尊名以掩其迹李泌之
言信矣
六月戊寅立子雍王賢為皇太子(以新紀及柳芳唐歷修)秋八月
張文瓘為侍中郝處俊為中書令劉仁軌戴至德為左
右僕射(以新紀修)冬十月壬午彗星出於角亢(以新紀修)
唐高宗皇帝儀鳳元年春二月甲戌移安東都護府於
遼東(舊紀)三月癸卯黃門侍郎来恒中書侍郎薛元超
同三品(以舊紀修)閏三月己巳吐蕃入寇乙酉以洛州牧周
王顯為行軍元帥領左衛大將軍劉審禮等并州大都
督相王輪為行軍元帥領契苾何力等伐之二王竟不
行(以通鑑新紀修)夏四月戊申帝還京師(以新舊紀修)甲寅中書侍
郎李義琰同三品(以新紀修)六月癸亥黃門侍郎高智周同
三品(以新紀修)秋七月辛亥彗星出於東井(以新紀修)九月以大
理丞狄仁傑為侍御史(以吕祖謙標目修)冬十月帝還京師(以通)
(鑑修)丁酉祫享太廟(以通鑑修)十一月壬申改元(以新紀修)
解題曰宋庠紀年通譜鳳皇見故改元
庚寅李敬玄為中書令(新紀)十二月戊午来恒薛元超
為河南北道大使(以新紀修)
唐高宗皇帝儀鳳二年夏四月左庶子張大安同三品
(以新紀修)秋八月辛亥劉仁軌為洮河軍鎮守使(新紀)冬十
月壬辰徙封王顯為英王更名哲(新紀)
唐高宗皇帝儀鳳三年春正月辛酉百官朝天后於光
順門(以吕祖謙標目修)
解題曰新史傳昭儀為皇后命羣臣及四夷酋長朝
后肅義門内外命婦入謁朝皇后自此始兹踵前事
而為之也事見通鑑(竇苹音訓光順門紫宸殿之西南門)
丙子李敬玄代劉仁軌為行軍大總管(以通鑑修)
解題曰方仁軌之自百濟召還也計其非便與劉仁
願議請留仁願難之仁軌曰人臣苟利於國知無不
為豈恤其私乃表陳便宜其拳拳體國如此及出鎮
洮河忿為李敬玄所抑知其非將帥才而故薦以代
己遂覆其師視前日幾若二人之為盖仁軌雖有知
識而未必知學問一時慷慨自許固能輸其忠力及
有所忿懥則不得其正矣此所以見天資之不足恃
也事見通鑑
五月帝幸九成宫秋九月還宫(以通鑑修)癸亥張文瓘薨(以新)
(紀修)丙寅李敬玄及左衛大將軍劉審禮敗於青海審禮
死之(以通鑑修)
解題曰新史列傳吐谷渾居甘松山之陽洮水之西
有青海周八九百里
冬十一月壬子来恒薨(以舊紀修)
唐高宗皇帝調露元年春正月帝幸東都(以新舊紀修)庚戌
道恭公戴至德薨(以通鑑修)夏四月辛酉郝處俊為侍中(以新)
(舊紀修)五月戊戌作紫桂宫(新紀)
解題曰按新史地理志注河南府澠池縣西有紫桂
宫
六月辛亥改元(以新舊紀修)
解題曰宋庠紀年通譜甘露降故改元事見柳芳唐歷
遣吏部侍郎裴行儉伐西突厥秋九月執其可汗都支
(以新舊紀修)冬十月突厥温傳奉職二部反敗單于大都護
府長史蕭嗣業(以新紀吕祖謙標目修)十一月戊寅高智周罷(新)
(紀)甲辰禮部尚書裴行儉為行軍大總管伐突厥(以新紀修)
唐高宗皇帝永隆元年春三月裴行儉大破突厥於黑
山擒奉職(以吕祖謙標目修)
解題曰竇苹音訓黑山在雲州西北六百里(武經總要在契)
(丹慶州北三十里沈括筆談在大幕北今謂之姚家族有水出其下所謂黑水也)
夏四月戊辰黃門侍郎裴炎崔知温中書侍郎王德真
同三品(以新舊紀修)秋七月己卯吐蕃寇河源辛巳李敬玄
大敗於湟川武衛將軍黑齒常之擊却之以為河源軍
經略大使時吐蕃盡據羊同諸羌之地方萬餘里(以吕祖謙)
(標目修)
解題曰按新舊史本紀儀鳳三年正月李敬玄為洮
河道行軍大總管以伐吐蕃九月李敬玄劉審禮及
吐番戰於青海敗績審禮被俘永隆元年七月吐蕃寇
河源李敬玄及吐蕃戰於湟川敗績貶敬玄為衡州
刺史前戰青海後戰湟川自是再戰新史吐蕃傳敬
玄率劉審禮擊吐蕃青海上審禮戰沒敬玄頓承風
嶺礙險不得縱吐蕃壓王師屯將軍黑齒常之率死
士五百夜斧其營虜驚自相轥藉而死者甚衆乃引
去敬玄僅脫雖不及後一戰然李敬玄傳則云拜洮
河道大總管兼檢校鄯州都督統兵十八萬與吐蕃
將論欽陵戰青海使劉審禮為先鋒鏖虜敬玄按軍
自如審禮戰没尚首鼠不進乃頓承風嶺虜壓其營
偏將黑齒常之率死士夜擊賊敬玄始得至鄯州又
戰湟川遂大敗黑齒常之傳則云儀鳳三年從李敬
玄劉審禮擊吐蕃審禮敗敬玄欲引還阻泥溝兵不
得出常之夜率敢死士五百人掩其營殺掠數百人
賊酋跋地設棄軍走帝歎其才擢左武衛將軍進為
河源軍副使調露中吐蕃使贊婆等入寇屯良非川
李敬玄之敗常之引精騎三千夜襲其軍斬首二千
級獲羊馬數萬贊婆等單騎去即拜河源道經略大
使事跡前後自是分明但多李敬玄之敗五字是衍
文所以通鑑考異疑其止是一戰也(新史地理志注元和郡縣志鄯)
(州鄯城縣儀鳳二年分湟水縣置有河源軍會要在湟川東西本趙充國亭候新史吐蕃傳大羊同國古)
(所謂崑崙也東距長安五千里)
八月丁巳李敬玄貶刺史(以新舊紀修)甲子廢皇太子賢為
庶人乙丑立英王哲為皇太子改元(以舊紀修)
解題曰廣平王使李泌獻捷與帝從容語曰陛下嘗
聞黃臺瓜乎高宗八子天后所生者四人自為行而
睿宗最幼長曰弘為太子后方圖臨朝鴆殺之而立
次子賢賢日憂惕每侍上不敢有言乃作樂章使工
歌之欲感悟上及后曰種瓜黃臺下瓜熟子離離一
摘使瓜好再摘令瓜稀三摘尚云可四摘抱蔓歸而
賢終為后斥死餘見通鑑立皇太子故改元宋庠紀
年通譜永隆本梁師都年號
己巳張大安貶刺史(以新紀修)九月甲申王德真罷(新紀)十
一月壬申朔日有食之(以新紀修)
唐高宗皇帝開耀元年春正月乙亥突厥入寇癸巳遣
裴行儉為行軍大總管伐之(以通鑑修)三月辛卯郝處俊罷
(新紀)夏五月己丑黑齒常之敗吐蕃於良非川(以新紀修)秋
七月甲午劉仁軌罷左僕射(新紀)閏七月丁未裴炎為
侍中崔知温薛元超守中書令(以新紀修)裴行儉大破突厥
擒其可汗及温𫝊(以吕祖謙標目修)九月丙申彗星出於天市
(以新舊紀修)乙丑改元(新紀)冬十月丙寅朔日有食之(舊紀)
十一月癸卯徙庶人賢於巴州(新紀)
唐高宗皇帝永淳元年春二月作萬泉宫(以通鑑修)
解題曰新史地理志注萬泉宫在京兆府藍田縣
癸未改元(以新紀修)西突厥反(以新紀修)三月戊午立孫重照為
皇太孫(以新紀修)夏四月甲子朔日有食之(以通鑑修)丙寅關中
饑帝幸東都(以新紀修)以裴行儉為行軍大總管率三總管
伐西突厥未行聞喜憲公行儉卒安西副都護王方翼
大敗西突厥於熱海遂平之(以舊紀修)
解題曰自安西出柘厥關九百五十里至碎卜水又
五十里至熱海
丁亥黃門侍郎郭時舉兵部侍郎岑長倩秘書員外少
監郭正一吏部侍郎魏玄同與中書門下同承受進止
平章事自是外司四品以下知政事者始以平章事為
名(以新舊紀修)六月蝗人相食(以新舊紀修)秋七月己亥作奉天
宫監察御史裏行李善感諫不納(以新紀通鑑修)
解題曰新史地理志注奉天宫在河南府登封縣
冬十月丙寅黃門侍郎劉景先同平章政事(以新紀修)
唐高宗皇帝弘道元年春正月帝幸奉天宫二月突厥
入寇(以新紀通鑑修)三月庚子李義琰致仕(以通鑑修)
解題曰范祖禹曰高宗責義琰為宰相而陵其母家
不可以率天下斯言當矣然已以讒殺元舅而不自
知其惡何以責臣下之薄於母黨乎由此觀之自古
人主能知其過鮮矣事見通鑑
丙午彗星出於五車(以新舊紀修)癸丑崔知温薨(以新紀修)夏四
月帝幸東都(以新紀修)壬申郭時舉郭正一同平章政事(以朱)
(熹綱目修)秋七月甲辰封相王輪為豫王更名旦(以新紀修)薛元
超罷(新紀)八月乙丑皇太子朝於東都(新紀)冬十月帝幸
奉天宫(以新紀修)十一月戊戌右武衛將軍程務挺為安撫
大使以伐突厥(以新紀修)丁未帝如東都(以新紀修)十二月丁巳
改元帝崩於貞觀殿裴炎受遺詔廢萬泉芳桂奉天等
官甲子皇太子哲即皇帝位尊天后為皇太后政事咸
取决焉(以吕祖謙標目修)甲戌劉仁軌為左僕射裴炎為中書
令劉景先為侍中同三品戊寅郭時舉魏玄同岑長倩
同三品癸未郭正一罷(以新紀修)
大事記續編卷五十二
