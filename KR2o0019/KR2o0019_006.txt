史糾卷六
明朱明鎬撰
書史同異(文多不錄錄其有議論者)
陶潛傳
陶潜字淵明或云淵明字元亮(沈約宋書)
或云字深明名元亮(李延壽南史)
南史淵概作深避高祖諱也李氏以虎為武以丙為景
以淵為深以世為代以民為人諸葛長民李道民悉易
為道人長人皆避廟諱而設律以臨文不諱之義殊不
必爾亦狃于江左之習犯祖父之諱輒相向流涕李氏
修史不得不沿襲世尚愚意後人校史者悉宜改正舊
史即兩漢書亦然否則莊光終為嚴光趙談終為趙同
矣
裴子野傳
子野曾祖松之宋元嘉中受詔續修何承天宋史未
成而卒子野嘗欲繼成先志及齊永明末沈約撰宋
書既行子野更删撰為宋略二十卷(姚思廉梁書)
齊永明末沈約所撰宋書稱松之以後無聞焉子野
更撰為宋略二十卷(南史)
按裴氏宋略世無𫝊本惟司馬涑水陸唐老通鑑中偶
載子野史論當屬宋略之遺也可見宋時載籍極備本
朝中秘遜之遠甚民間藏書亦無贏勝雖陳農之使四
出而不凖之徒難遇矣
袁泌傳
永嘉王蕭莊僣位(姚思廉陳書)
永嘉王莊稱尊號(南史)
後梁明帝之在江陵也陳書稱名曰蕭巋南史稱謚曰
梁明帝此南史書法為正姚察父子意中唯知有陳不
知有梁矣江陵時號影國延祀至三紀則猶然武帝正
裔也陳氏既可帝制自為蕭氏何嫌再整玉步愚意梁
書中明帝必應為之立紀王琳必應為之立𫝊一如何
之元梁典之制則庶乎其無議矣蕭穎士依春秋編年
例自漢元年訖義寧作𫝊百篇至陳受梁禪書曰陳霸
先及王緒作永寧公輔梁書黜陳不帝穎士助之又著
史譜作梁不禪陳論茂挺為武帝之枝孫太原為僧辯
之的裔持論未必無偏然以視姚簡之書法則二書差
快人意也
江總論
總嘗自叙其略曰太建之世權移羣小諂嫉作威屢
被摧黜奈何命也時人謂之實錄(陳書)
其為自叙云太建之時云云識者譏其言跡之乖(南史)
江總特一浪子耳作天子狎客賦詩酬飲以國輸人乃
徙宅忘妻之流也指斥太建咤命不辰亦復何心姚簡
之之徒以父執之敬曲致美詞此當以南史為正
書陳梁二史後
按書史異同南多于北而南朝中唯陳梁為少盖修二
書者姚簡之實董其事姚李比肩立朝年事已懸載筆
載言勢難牴牾其情事然也至于大義所眧奮毫獨斷
秘簡將絶書牘偏詳李氏要有耑長鄭夾漈著通志略
百帙備錄書史凡有異同必黜諸家之書而存李氏之
史宜乎諸書既成李太師父子著作復藏本秘閣卓然
單行于八家之外也梁書無𫝊而南史有𫝊者王琳
張彪是也陳書無𫝊而南史有𫝊者陳暄是也魏書無
𫝊而北史有𫝊者念賢以及乙弗朗六人是也魏書有
𫝊而北史無𫝊者高湖諸𫝊是也後齊書無𫝊而北史
有𫝊者彭樂是也一人而南齊書有𫝊北魏書復有𫝊
者裴叔業是也一人而南史有𫝊北史復有𫝊者蕭綜
是也
宗室元丕傳
北史高史無甚異同而高史為明晣係唐人高峻所撰
初集六十卷其子迥足成六十卷共一百二十卷載在
新唐書經籍志中魏伯起魏書帝紀及皇后宗室諸王
列𫝊強半亡逸後人乃採高氏小史補之嘗閱王伯厚
困學紀聞謂高書不甚流傳然則小史在宋時已屬秘
閣本矣
來護兒𫝊
護兒率樓船至滄海云云至遂班師(魏徵隋書)
率樓船云云至乃旋軍(北史)
此隋書所紀為實護兒失利屯師海浦高建邀戰未嘗
喪元而北史改竄隋書詞多溢美正以來瑗來濟同時
貴仕耳時語曰世南男作匠護兒兒作相厥子柄國乃
考自應得佳𫝊矣房彦謙瑣瑣卑職因房喬而立𫝊演
至五六百言魏季景魏長賢魏書本不立傳因魏文貞
而收入北史此史官一時氣習也
書齊周隋書後
按李氏之史與諸書異同者北較少于南盖以修北齊
書者李百藥修北周書者令孤德棻修隋書者魏徵三
公位高望重又率李氏丈人行也延壽承大師之指藉
以卒業伯起之書或多翻駁三公之史安敢削藁所以
同者什九異者什一鄭漁仲錄史至隋書而止唐書五
代不復措詞祗以二書屬歐宋先逹之筆不敢互立同
異鄭氏之指上與李氏同符可以捄文人相輕之失矣
每見後生著述目治無多一遇先軰輒思反唇相稽曺
子建所謂季緒瑣瑣曾何足云聞李氏鄭氏之風者應
亦渙然汗阻耳
新舊唐書異同(舊書劉煦著新書歐陽修宋祁著)
武后紀
故司空李勣孫柳州司馬徐敬業偽稱揚州司馬殺
長史陳敬之據揚州起兵自稱上將以匡復為辭
(舊書)
柳州司馬李敬業舉兵于揚州以討亂(新書)
此書法已為紫陽綱目開先矣三國鼎峙蜀為正統其
說創自習鑿齒高貴慘死南闕書弑其義起自蕭穎士
帝在房陵書儗乾侯其論出自沈既濟紫陽一一遵之
須知大儒亦自有藍本也
文宗紀
開成元年正月丙辰望日有蝕之(舊書)
正月辛丑朔日有食之(新書)
以晦日食者有之以二日食者有之自古未有望日食
此則司史者過也以新書為正晦日二日亦司歷之
過日食未有不朔者或平朔定朔立法未密耳嘗閱宋
史寧宗慶元四年九月太史奏月食于晝已而其言不
售月食晝便可日食望太史好為迂怪乃至是耶或曰
開成元年元旦史官以忌諱故錯錄也得之
諸志
監察御史裏行貞觀初馬周以布衣進用太宗令于
監察御史裏行自此因任裏行之名龍朔元年以王
本立為監察裏行也(舊書職官)
龍朔元年置監察御史裏行武后文明元年置殿中
裏行後亦顓以裏行名官(新書百官志)
監察御史裏行之名不自龍朔昉也舊書之說為詳按
官制以太宗詔勅之語入官銜者凡有三一監察御史
裏行一平章事一同中書門下三品貞觀八年僕射李
靖以疾辭位太宗詔三兩日一至中書門下平章事則
平章事不過以之勅藥師耳初非官名也而平章事之
名即自此始其後李勣以太子詹事同中書門下三品
謂同侍中之書令也亦詔勅中語初非官名而同三品
之名即自此始高宗時張文瓘以東臺侍郎同東西臺
三品則同三品之名自文瓘始入官銜矣永淳初以黃
門侍郎郭待舉兵部侍郎岑長倩同中書門下平章事
則平章事之名自待舉長倩始入官銜矣龍朔元年以
王夲立為監察御史裏行則裏行之名自本立始入官
銜矣推其由來皆太宗一時王言後遂相沿為制此不
可不考
吴王恪傳
新書于詔勅諸文槩削不錄往還書教必行竄易宋自
穆伯長蘇子美古文既行痛繩西崑之體龐薄太甚凡
遇排偶悉易散文愚意一代王言自有其體何必芟除
舊作曲徇已筆即學士視草未必悉出宸裁而誥詔臚
列或備一朝綸綍新書不如舊書之存實也
吳兢傳
其子進兢所撰唐史八十餘卷事多紕繆不逮于壯
年(舊書)
兢叙事簡核號良史世謂今董狐云(新書)
吳長垣才擅良史風節挺然折燕公之問解相王之獄
大節既已無疵著論詎復紕繆按長垣在長安景龍間
私譔唐春秋迄未成書集賢論次僅得六十餘篇卷帙
未聞盈八十也復以書事不當遠謫荆州此時燕公秉
國未免高下在心初以為紕繆者燕公主之繼以為紕
繆者李哥奴主之舊書乃祖其說耶韋述𫝊中言令狐
德棻吳兢二人譔武德以來國史皆不能成韋述屬草
始分紀𫝊然則八十餘卷或子弟譔之非長垣之筆亦
不可知
駱賓王傳
按賓王潜蹤蒜山阻風五陵王那相推刃已同唐杜諸
人并命矣倘效張儉之亡命自行秦始之大索何故淫
刑方騁偏存寬政新書之說斷非實錄其端本之唐人
說部唐人最惡宋延清必醜說之而後已靈隠寺題詩
樓觀門對之句以為竊之老僧老僧乃賓王避禍薙髮
入空門者展轉流傳荒誣蔑據宋子京好採小說闌入正史賓
王亡禽不知所之應惑于唐記紀事諸書遂採之而成文耳
柳公綽傳
柳公綽字起之(舊書)
柳公綽字寬小字起之(新書)
此新書所紀為實劉書凡遇一字字輒為改易房玄齡
之字喬顔師古之字籕悉以字作名以名作字至柳寬
以小名作字其失與房顔二𫝊同也按顔籕祖之推字
介弟相時字睿皆一字字顔氏自有家法耳劉氏以字
為名失之不考至于陸長源本字泳乃加一字曰泳之
李叔明本字晉乃加一字曰晉卿劉氏意中幾不知古
人有一字字矣
書新舊唐書後
舊唐書有𫝊而新唐書無𫝊者凡二十七人祖孝孫唐
衢字文籍韋辭王正雅張楊趙仁本趙道興閻巨源良
吏之李君球李璿酷吏之萬國俊忠義之成三郎尹元
真邵真趙曄文苑之鄧玄挺李拯方伎之僧玄奘神秀
一行隐逸之王守慎徐元紀孫處玄烈女之魏衡妻王
氏宋廷瑜妻魏氏女道士李玄真新唐書有𫝊而舊唐
書無傳者凡一百三十人元結顧少逹鄭珣瑜杜惂鄭
薰韋博王鐸康承訓牛元翼傅良弼李寰高師厚趙犨
鄧處訥陳儒裴坦鄭延昌王溥盧光啟周寳劉巨容趙
德諲楊晟顧彦朗王敬武孟方立楊行密孫儒劉建鋒
馬殷成汭杜洪鍾𫝊劉漢宏張雄馮弘鐸王潮劉知謙
忠義之王行敏李育德吳保安張興蔡廷玉朱體徵張
伾周曾王碣吳鐐張遜孫揆卓行之權皋孝友之任敬
臣友叔才程袁師武弘度宋思禮鄭潜曜沈季銓許伯
會侯知道程俱羅何澄粹李興陳饒奴許法慎杜攅王
博武萬敬儒章全益循吏之羅珦韋丹薛元賞何易于
隐逸之孟詵秦系張志和陸羽陸龜蒙儒學之沈伯儀
彭景直張齊賢殷踐猷陳貞節施敬本盧履冰王仲丘
康子元趙冬曦尹愔陸堅鄭欽說盧僎啖助趙匡韋彤
陳京林藴韋公肅文藝之蘇源明皇甫冉柳并歐陽詹
李頻吳融吕尚鄭虔列女之房玄齡妻盧李畬母鄭廉
妻李符鳳妻高叡妻秦王琳妻韋盧惟清徐饒娥安南
賊帥陶齋亮母金高彦昭女李侃妻楊賈直言妻董李
妙法謝小娥楊含妻蕭李廷節妻崔殷保晦妻封李拯
妻盧山陽女趙周迪妻朱延壽妻王方伎之姜撫杜生
(凡不立傳而事蹟時見他傳者不錄)
吳溆舊書列外戚𫝊新書列忠義𫝊元總秀舊書列文
苑𫝊新書列卓行𫝊甄濟舊書列忠義𫝊新書列卓行
傳陽城舊書列隐逸𫝊新書列卓行𫝊司空圖舊書列
文苑𫝊新書列卓行𫝊孫思邈舊書列方伎𫝊新書列
隐逸𫝊武攸緒舊書列外戚𫝊新書列隐逸𫝊薛懷義
舊書列外戚𫝊新書附見武后𫝊賀知章舊書列文苑
𫝊新書列隐逸𫝊詳按諸人所列新舊不同而新書為
勝惟賀知章入之隐逸𫝊殊可咄咄賀監位登三事年
踰懸車偶乞鏡湖便稱高蹈則充隐山人随駕隐士悉
可無慚青史亦何以服王無功陸魯望諸人之心耶劉
書外戚𫝊以薛懷義竄入其中媱秃上烝外則有之戚
于何有果爾則吕后之辟陽侯馮后之中山王皆可聯
翩附椒房之戚矣此皆史官載筆不倫新書舊書同為
一丘之貉者也
劉書立志十一歐書立志十三劉書分禮儀音樂為二
志歐書合禮樂為一志而分儀衛車服為二志分選舉
百官為二志分兵刑為二志舊唐則有輿服無儀衛有
職官無選舉有刑法無兵志也至于宰相年表方鎮年
表宗室世系宰相世系諸表及卓行有𫝊藩鎮有傳姦
臣叛臣逆臣有𫝊皆劉氏之所未備而歐宋二公所增
修者較舊史為精彩一變矣
按五代史劉昫𫝊止言監修國史並不及修唐史一字
豈永叔護前沒其功不錄耶抑劉歸義本乏文采特以
故事署名耶𫝊中稱一朝臣有避祖諱讓官不拜者中
書作勅曰聞名心瞿昫遽執筆竄易之曰有耻且格一
時𫝊以為笑由此言之劉氏之文采槩可睹矣而舊書
是非頗不背謬時時與新書分道抗行當是舊書為衆
家所成徒以歸義宦望最高推之為主名耳間閱吳縝
新進唐糾繆表中云五季天福之際大臣趙瑩之徒綴
緝舊聞次序實錄草創卷帙粗興規條然則宋時所行
者趙瑩舊唐書非劉昫舊唐書也涑水資治一書廣採
家𫝊說部而間用唐書往往復出劉宋兩家之外心竊
疑劉道原諸人私有筆削今以咸林一表窺測之抑當
用趙瑩本耶本朝楊升菴汲汲推劉書不置至舉姚崇
說玄宗十事將舊書新書相儗以為宋不及劉不啻百
里而遥然十事舊書不載即宋子京姚元之贊中已明
言之此一則本出自吳兢昇平錄升菴欲歸美舊書徑
以吳兢之筆悞充劉昫之簡耳偶論舊書而并及之
史糾卷六
