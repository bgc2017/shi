名臣碑傳琬琰之集中卷三十四宋杜大珪編
梅直講聖俞墓誌銘歐陽修
嘉祐五年京師大疫四月乙亥聖俞得疾卧城東汴陽
坊明日朝之賢士大夫往問疾者騶呼屬路不絶城東
之人市者廢行者不得往來咸驚顧相語曰兹坊所居
大人誰邪何致客之多也居八日癸未聖俞卒於是賢
士大夫又走弔哭如前日益多而其尤親且舊者相與
聚而謀其後事自丞相以下皆有以賻䘏其家粤六月
某日其孤增載其柩南歸以某年某月某日葬于某所
聖俞字也其名堯臣姓梅氏宣州宣城人也自其家世
頗能詩而從父詢以仕顯至聖俞遂以詩聞自武夫貴
戚童兒野叟皆能道其名字雖妄愚人不能知詩義者
且曰此世所貴也吾能得之用以自矜故求者日踵門
而聖俞詩遂行天下其初喜為清麗閑肆平淡久則涵
演深遠間亦琢刻以出怪巧然氣完力餘益老以勁其
應於人者多故辭非一體至於他文章皆可喜非如唐
諸子號詩人者僻固而狹陋也聖俞為人仁厚樂易未
嘗忤於物至其窮愁感憤有所罵譏笑謔一發於詩然
用以為驩而不怨懟可謂君子者也初在河南王文康
公見其文歎曰二百年無此作矣其後大臣屢薦宜在
館閣嘗一召賜進士出身餘輒不報嘉祐元年翰林學
士趙槩等十餘人列言于朝曰梅某經行修明願得留
與國子諸生講論道德作為雅頌以歌咏聖化乃得國
子監直講三年冬祫于太廟御史中丞韓絳言天子且
親祠當更制樂章以薦祖考惟梅某為宜亦不報聖俞
初以從父蔭補太廟齋郎歴桐城河南河陽三縣主簿
以德興縣令知建德縣又知襄城縣監湖州鹽稅簽署
忠武鎮安兩軍節度判官監永濟倉國子監直講累官
至尚書都官員外郎嘗奏其所撰唐載二十六卷多補
正舊史闕謬乃命編修唐書書成未奏而卒享年五十
有九曾祖諱某祖諱某皆不仕父諱某太子中舍致仕
贈職方郎中母曰仙遊縣太君束氏又曰清河縣太君
張氏初娶謝氏再娶刁氏封某縣君子男五人曰增曰
墀曰坰曰龜兒一早卒女二人長適太廟齋郎薛通次
尚幼聖俞學長於毛氏詩為小傳二十卷其文集四十
卷注孫子十三卷余嘗論其詩曰世謂詩人少逹而多
窮蓋非詩能窮人殆窮者而後工也聖俞以為知言銘曰
不戚其窮不困其鳴不躓于艱不履于傾
飬其和平以發厥聲震越渾鍠衆聽以驚
以揚其清以播其英以成其名以告諸冥
劉學士敞墓誌銘歐陽修
公諱敞字仲原父姓劉氏世為吉州臨江人自其皇祖
以尚書郎有聲太宗時遂為名家其後多聞人至公而
益顯公舉慶歴六年進士中甲科以大理評事通判蔡
州丁外艱服除召試學士院遷太子中允直集賢院判
登聞鼓院吏部南曹尙書考功於是夏英公既薨天子
賜謚曰文正公曰此吾職也即上疏言謚者有司之事
也且竦行不應法今百司各得守其職而陛下侵臣官
疏凢三上天子嘉其守為更其謚曰文莊公曰姑可以
止矣權判三司開坼司又權度支判官同修起居注至
和元年九月召試遷右正言知制誥宦者石全彬以勞
遷宮苑使領觀察使意不滿退而愠有言居三日正除
觀察使公封還詞頭不草制其命遂止二年八月奉使
契丹公素知其山川道里敵人道自古北口回曲千餘
里至柳河公問曰自松亭趍柳河甚直而近不數日可
至中京何不道彼而道此蓋敵人常故迂其路欲以國
地險遠誇使者且謂莫習其山川不虞公之問也相與
驚顧差媿即吐其實曰誠如公言時順州山中有異獸
如馬而食虎豹敵人不識以問公曰此所謂駮也為言
其形狀聲音皆是敵人益歎服三年使還以親嫌求知
楊州歲餘遷起居舍人徙知鄆州兼京東西路安撫使
居數月召還糺察在京刑獄修玉牒知嘉祐四年貢舉
稱為得人是歲天子卜以孟冬祫既廷告丞相用故事
率文武加上天子尊號公上書言尊號非古也陛下自
寳元之郊止群臣毋得以請殆今二十年無所加天下
皆知甚盛德奈何一旦受虚名而損實美上曰我意亦
謂當如此遂不允羣臣請而禮官前祫請祔郭皇后於
廟自孝章以下四后在别廟者請母合食事下議議者
紛然公之議曰春秋之義不薨于寢不稱夫人而郭氏
以廢薨按景祐之詔許復其號而不許其謚與祔謂宜
如詔書又曰禮於祫未毁廟之主皆合食而無帝后之
限且祖宗以來用之傳曰祭從先祖宜如故於是皆如
公言公既驟屈廷臣之議議者已多仄目既而又論吕
溱過輕而責重與臺諫異由是言事者亟攻之公知不
容于時矣會永興闕守因自請行即拜翰林侍讀學士
充永興軍路安撫使兼知永興軍府事長安多冨人右
族豪猾難治猶習故都時態公方發大姓范偉事獄未
具而公召由是獄屢變連年吏不能決至其事聞制取
以付御史臺乃決而卒如公所發也公為三州皆有善
政在揚州奪發運使冐占靁塘田數百頃予民民至今
以為德其治鄆永興皆承旱歉所至必雨雪蝗輒飛去
歲用豐稔流亡來歸令行民信盜賊禁止至路不拾遺
公于學博自六經百氏古今傳記下至天文地理卜醫
數術浮屠老莊之說無所不通其為文章尤敏贍嘗直
紫微閣一日追封皇子公主九人公方將下直為之立
馬却坐一揮九制數千言文辭典雅各得其體公知制
誥十年當以次遷翰林學士者數矣久而不遷及居永
興歲餘遂以疾聞八年八月召還判三班院太常寺公
在朝廷遇事多所建明如古渭州可棄孟陽河不可開
樞密使狄青宜罷以保全之之類皆其語在士大夫間
者若其規切人主直言逆耳至于從容進見開導聰明
賢否人物其事不聞于外廷者其補益尤多故雖不合
於世而特被人主之知方嘉祐中嫉者衆而攻之急其
雖危而得無害者仁宗深察其忠也及侍英宗講讀不
專章句解詁而指事據經因以諷諫每見聽納故尤竒
其材已而復得驚眩疾告滿百日求便郡上曰如劉某
者豈易得也復賜以告上每宴見諸學士時時問公少
間否賜以新橙五十勞其良苦疾少間復求外補上悵
然許之出知衛州未行徙汝州治平三年召還以疾不
能朝改集賢院學士判南京留守司御史臺熙寧元年
四月某日卒于官舍享年五十嗚呼以先帝之知公使
其不病其所以用之者豈一翰林學士而止哉方公以
論事迕於時也又有構為謗語以怒時相者及歸自雍
丞相韓公方欲還公學士未及而公病遂止於此豈非
其命也夫公累官至給事中階朝散大夫勲上輕車都
尉開國彭城爵公邑戶二千一百實食者三百曾祖諱
某贈大理評事祖諱某尚書工部員外郎贈戶部尚書
考諱某尚書主客郎中贈工部尚書公再娶論氏皆侍
御史程之女前夫人先公早卒後夫人以公貴累封河
南郡君子男四人長安國郊社掌座早卒次奉世大理
寺丞次當時大理評事次安上太常寺太祝女三人長
適大理評事韓宗直二尙幼公既卒天子推恩錄其兩孫望
旦一族子安世皆試將作監主簿公為人磊落明白推誠
自信不為防慮至其屢見侵害皆置而不較亦不介于胷
中居家不問有無喜賙宗族既卒家無餘財與其弟攽友
愛尤篤有文集若干卷其為春秋之說曰傳曰權衡曰說
例曰文權曰意林合為四十一卷又有七經小傳五卷弟
子記五卷而七經小傳今盛行于學者二年某月某日其
弟攽與其子奉世等葬公于某所以來請銘乃為之銘曰
嗚呼維仲原父學強而博識敏而明其無疑貳一以誠
見利如畏義必争觸機復檢危不傾畜大不施奪其齡
惟其文章燦日星雖欲有毁知莫能維古聖賢皆後亨
有如不信考斯銘
晁太史補之墓誌銘張耒
惟晁氏自漢御史大夫錯而後不能譜其世國初為清
豐人真宗皇帝時有諱迥者為翰林學士承旨謚文元
始徙居開封或居鉅野迥之子諱宗慤為參知政事謚
文莊又三世而生公諱宗簡贈特進吏部尚書者為皇
曾祖諱仲偃尚書員外郎即為皇祖考公諱補之字无
咎幼豪邁英爽不群七歲能屬文日誦千言年十三從
王安國于常州學官安國名重天下于後進少許可一
見公大竒之公從祖考抗之新城公覽觀錢塘人物之
盛麗山川之秀異為之作文以志之名曰七述今端明
蘇公軾通判杭州蘇公蜀人悅杭之美而思有賦焉公
謁見蘇公出七述公讀之嘆曰吾可以閣筆矣公以文
章名一時士争歸之得一言足以自重而延譽公如不
及至屈軰行與公交由此公名籍甚于士大夫間舉進
士禮部别試第一而考官謂其文詞近世未有遂以進
御神宗見之曰是深於經可革浮靡于是名重一時遂
中第調澶州司戶召試學士時試者累百而所取者五
人公中其選除北京國子監教授未行除太學正哲宗
即位右丞李清臣舉公館職召試學士院除秘書正字
俄遷校書郎以親老求補外除秘閣校理通判揚州有
逃卒用貨得戶部判至淮南理逋欠公辨其姦事既决
一府不敢欺召為著作佐郎又遷秘書丞又遷著作郎
官制檢討官於是公為秘書省官十五年矣而怡静樂
道未嘗近權要士論高之遂知齊州境有羣盜白晝掠
塗人公默得其姓名囊槖皆審一日因宴客召捕吏以
方路授之酒行未終悉擒而還一府大驚郡為無警歲
飢河北民流道齊境不絶公請粟於朝得萬斛乃為流
者治舍次具器用人既集則又為具糜粥藥物公皆躬
臨治之活數千人又擇高原以葬死者男女異墟使者
頗媢其功欲有以撓之既至境按視乃更歎服紹聖元
年朝廷治黨人公亦坐累降通判應天府以親嫌通判
亳州復落職監處州酒稅中途丁母憂毁瘠幾不勝喪
服除監信州酒公治職事甚力了無遷謫意今上即位
遷簽書武寧軍判官賜緋衣銀魚尋復通判河中府未
行召為著作佐郎俄遷尙書吏部員外郎除哲宗實錄
院檢討官改禮部郎中又改神宗國史編修官公皆以
非才辭遜再三不允又力請外官復留以為吏部郎中
異日事有留滯無究治者吏緣為姦嘗有嶺外尉捕獲
盜八人法當改官而考功謂獲盜不同處曲沮欲壊其
賞吏持之不決尉客京師久窘甚詣公愬之公憫然曰
當奏即為上之七日而得遷官於是吏畏服部無留事
俄除知河中府郡當大河扼三門有浮梁久且壊公視
事亟欲營繕有司難之公乃預為鳩材既集則為規畫
一日而成城中歡呼民為畫像立祠徙知湖州其治如
河中又徙知密州尤用前政累遷吏部授知果州不行
因得管句江州太平觀又改西京崇福宫又改南京鴻
慶宫居鄉閭以學行為人所敬而尤好陶淵明之為人
其居室廬園圃悉取淵明歸去來辭名之其講學至老
不廢大觀四年用近制詣部授知逹州擢知泗州到官
無幾何以疾卒年五十八公於文章蓋其天性讀書不
過一再終身不忘自少為文即能追考左氏戰國策太
史公班固揚雄劉向屈原宋玉韓愈柳宗元文作促駕
而乃鞭之務與之齊而後已其凌厲竒卓出於天性非
醖釀而成者自韓愈以來蓋不足道也有集若干卷性
剛直果敢勇於為義其事親友兄弟睦姻族有人所不
能為者家素貧先大夫没時有女未嫁者五人公力貧
營辦皆以時嫁為士人妻與人交無隱情見事有不當
于義者必直告之而受人之盡言亦未嘗愠也公既于
書内外無所不觀下至於隂陽術數皆研極其妙其禍
福往往先言之夕有大星殞於州廨之燕寢人驚視之
公已奄然矣公少好讀莊老書通其說既自又為未至
學于佛而求之於心泰然若有得也及屬纊精爽不亂
娶戶部侍郎杜純之女治家教子皆有法封永嘉縣君
男二人公為公似女二人長適梁頥吉次尚幼有文及
著作若干卷其孤以某年月日葬公任城縣吕村之原
從先大夫之兆耒與公兄弟交故其孤來乞銘曰
矯矯家令以身殉國文元雍雍為時俊德
凛凛无咎繼起有赫束髮墳史白首翰墨
追古作者蹈藉陵躒氣戞星斗聲韻金石
不施于邦祗有藻澤人一之難公易千百
我原其文惟質之淳孝愛忠信施及鄉人
是獨何虧一仆莫振車堅馬良不得出門
將昌其聲而嗇其身嗚呼无咎萬世之聞
邵康節先生雍墓誌銘程頤
熙寧丁巳孟秋癸丑堯夫先生疾終于家洛之人弔哭
者相屬于塗其尤親且舊者又聚謀其所以葬先生之
子泣以告曰昔先人有言誌於墓必屬吾伯淳噫先生
知我者以是命我我何可辭謹按邵本姬姓系出召公
故世為燕人大王父諱令進以軍職逮事藝祖始家衡
漳祖諱祖新父諱古皆隱德不仕母李氏其繼楊氏先
生之初從父徙共城晚遷河南葬其親於伊川遂為河
南人先生生於祥符辛亥至是蓋六十七矣雍先生之
名而堯夫其字也娶王氏伯温仲良其二子也先生之
官初舉遺逸試將作監主簿後又以為潁川團練推官
辭疾不赴先生始學於百原堅苦刻厲冬不爐夏不扇
夜不就席者數年衛人賢之先生歎曰昔之人尚友於
古而吾未嘗及四方遽可已乎於是走吴適楚過齊魯
客梁晉久之而歸曰道其在是矣蓋始有定居之意先
生少時自雄其才慷慨有大志既學力務高遠謂先王
之事為可必致及其學益老德益邵玩心高明觀於天
地之運化隂陽之消長以逹乎萬物之變然後頽然其
順浩然其歸在洛幾三十年始至也蓬壁環堵不蔽風
雨躬㸑以飬其父母居之裕如講學于家未嘗強以語
人而就問者日衆鄉里化之遠近尊之士大夫之過洛
者有不之公府而必之先生之廬先生德氣粹然望之
可知其賢然不事表襮不設方畛正而不諒通而不汙
清明坦夷洞徹中外接人無貴賤親疎之間群居燕飲
語笑終日不敢取異於人顧吾所樂何如耳病畏寒暑
常以春秋時行於城中士大夫家聽其車音倒屣迎致
雖兒曹奴隸皆知歡喜尊奉其與人言必依於孝悌忠
信樂道人之善而未嘗及其惡故賢者悅其德不賢者
服其化所以厚風俗成人才者先生之功多矣昔七十
子學於仲尼其傳可見者惟曾子之所以告子思而子
思之所以授孟子者耳其餘門人各以其才之所宜為
學雖同尊聖人所因而入者門戶則衆矣況後此千餘
歲師道不立學者莫知其從來獨先生之學為有傳也
先生得之於李挺之挺之得之於穆伯長推其源流有
端緒今穆李之言及其行事槩可見矣而先生淳一不
雜汪洋而大及其所自得者多矣然而名其學者豈所
謂門戶之衆各有所因而入者歟語成德者難其名若
先生之道就所至而論之可謂安且成矣先生有書六
十三卷命曰皇極經世古律詩二千篇題曰擊壤集先
生之葬祔于先塋實其終之年孟冬丁酉也銘曰
嗚呼先生志豪力雄闊步長趍凌高厲空
探幽索隱曲暢旁通在古或難先生從容
有問有觀以飫以豐天不憗遺哲人之凶
鳴皐在南伊流在東有寧一宫先生所終
名臣碑傳琬琰之集中卷三十四
