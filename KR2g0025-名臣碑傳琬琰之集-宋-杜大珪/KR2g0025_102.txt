名臣碑傳琬琰之集下卷二十宋杜大珪編
曾文肅公布傳實錄
大觀元年六月乙卯太中大夫提舉西京嵩山崇福宫
曾布薨布字子宣南豐人幼孤學於其兄鞏擢嘉祐二
年進士第熙寧初韓維知開封府自海州遷仁縣令辟
監本府檢校庫王安石始執政亦薦之因上書召見論
事合意改太子中允崇政殿說書兼檢正中書戸房公
事遷集賢校理判司農寺兼檢正中書六房公事新法
青苗助役皆布與吕惠卿建議安石嘗曰法之初行議
論紛紛獨惠卿與布終始不易餘人則一出焉一入焉
爾特修起居注遂為右正言知制誥直學士院尚書禮
部為翰林學士兼三司使初韓琦上疏論新法之害神
宗稍悟七年大旱詔求直言布論市易掊克之虐落職
出知饒州徙知江陵未赴改知章州十年復集賢院學
士知廣州元豐初復龍圖閣待制知桂州進龍圖閣學
士徙知秦州過闕留判將作監未幾復出知陳州移知
慶州官制行為朝奉大夫母喪服除召為翰林學士聞
神宗遺制奔赴京師尋為戸部尚書元祐初除龍圖閣
學士知太原府移知真定河陽青州瀛州哲宗親政自
瀛州徙江寧入對復為翰林遷承旨兼侍讀擢同知樞
密院事還知院事時章惇為相斥逐元祐臣寮士心不
附布詭情弊致名士如陳瓘張庭堅居門下欲以傾惇
會哲宗升遐欽聖太后召宰臣問誰當立惇有異議布
奏惟太后處分徽宗即位召韓忠彦為相惇既逐布以
定策功拜右銀青光禄大夫尚書右僕射忠彦柔懦天
下事多決于布議以元祐紹聖均為有失欲以大公至
正消釋朋黨明年改元為建中靖國邪正雜用忠彦遂
罷去布獨當國漸進紹述之說明年又改元為崇寧蔡
京於是召用而布亦得罪矣崇寧元年閠六月罷觀文
殿大學士知潤州九月落職提舉亳州太清宫太平州
居住十月降授中大夫守司農卿分司南京依舊太平
州居住十二月責授武秦軍節度副使衡州安置二年
責授賀州别駕又責授廉州司戸參軍四年量移舒州
五年復太中大夫提舉西京嵩山崇福宫任便居住大
觀元年卒于潤州私第累復光禄大夫觀文殿大學士
諡文肅
曾舍人肇同前
大觀元年六月丙辰朝散郎曾肇卒肇字子開布弟也
中治平四年第調台州黃巖主簿鄭州教授用近臣薦
賜對為崇文院校書兼國子監直講遷館閣校勘刪定
九域志改大理寺丞同知太常禮院權判太僕寺殿中
省除集賢校理修仁宗英宗兩朝正史以肇為國史院
編修官判登聞鼓院六曹建除尚書吏部郎中與修兩
朝寳訓母喪服除為尚書戸部郎中復為吏部兼著作
郎遷右司郎中接送伴契丹賀正旦使元祐初為神宗
實錄檢討擢起居舍人中書舍人實錄修撰太皇太后
受册有旨遵章獻太后故事御文德殿肇言天聖二年
兩制定議皇太后受册於崇政殿仁宗特詔有司改文
德殿盖人主一時之制今皇帝述仁宗故事以極崇奉
之禮孝敬之誠可謂至矣臣竊謂太皇太后儻於此時
特下明詔發揚皇帝孝敬之誠而固執謙德屈從天聖
兩制之議止於崇政殿受冊則皇帝之孝愈顯太皇太
后之德愈尊兩誼俱得顧不美歟詔如肇請又論内降
之弊始自細微漸無紀極不可不戒諫官王覿謫知潤
州肇言覿以論及執政罷去臣恐在廷以覿為戒異時
執政有罪陛下不得聞矣哲宗悟加覿直龍圖閣使契
丹回奏臣道雄瀛民訴差役不便願更其未便民者河
決而北踰十年二三大臣力欲回復故道俾都水使者
王孝先主之肇屢陳不可蔡確責新州中書舍人彭汝
礪當草制不奉詔而諫官言汝礪實肇使之時肇新除
給事中固辭請外以寳文閤待制知潁州明年徙知齊
州及至改陳州又明年徙知應天府七年入為尚書吏
部侍郎論南郊既去皇地祗位議者欲夏至遣冢宰攝
事則不復有親祭地祗之時于事天則躬行事地則遣
官非王者父天母地之義又議明堂配帝請復設五帝
與昊天上帝並祀徙刑部知徐州數月徙江寧府紹聖
初知瀛州降集賢殿修撰知滁州歲滿知秦州又徙海
州徽宗即位復為中書舍人上疏曰治道在廣言路以
言賞人猶或畏縮不進以言罪人人將鉗口去矣會日
食四月朔故事當降詔求直言上命肇草詔能具述意
詔下投匭者日千百人元祐士大夫皆以赦恩甄叙或
復舊職典方面肇奏生者蒙恩固巳厚矣唯是游魂枯
&KR1990;尚未被聖恩死而有知豈得無望請如寇凖曹利用
故事檢會臣寮貶死未經叙復者還其所奪官職恩澤
又乞如祖宗朝每大赦後置看詳編配罪人一司命官
典領使流竄廢錮之人均被恩澤遷翰林學士知制誥
兼侍讀請上觀唐貞觀政要陸贄奏議諫官陳瓘以言
東朝尚與政事被謫肇即上書兩宫乞復瓘職且明瓘
意在於愛君執政倡言上當為哲宗期從兄之服肇在
邇英讀史記至堯崩三年之喪畢因言堯舜同出黃帝
然數世已遠舜且為堯喪三年者舜嘗臣堯故也侍讀
溫益進曰史記世次不足信若堯舜同出則舜娶堯女
為娶從祖姑肇以史記世次禮記祭法大傳之說與益
質於上前益語塞布相肇避親嫌除龍圖閣學士提舉
中太一宫兼集禧觀公事修撰哲宗實錄修神宗寳訓
國朝會要出知陳州徙太原府南京揚州又徙知定州
落龍圖閣學士謫知和州道除舒州靈仙觀徙知岳州
貶濮州團練副使汀州安置移台州未至復朝散郎卒
年六十一
王懿恪公拱辰傳同前
元豐八年七月彰德軍節度使檢校太師北京留守王
拱辰卒拱辰字君貺開封咸平人初名拱夀天聖八年
年十九舉進士為第一仁宗改賜今名除將作監丞通
判懷州遷著作佐郎直集賢院同知太常禮院廢后郭
氏在殯有司前具上元觀燈燕拱辰言晉大夫智悼子
卒未葬平公飲酒杜蕢揚觶今既詔郭氏以后禮葬豈
獨大夫比耶請罷御樓觀燈及遣奠日仍禁都下聲樂
歷三司鹽鐡判官修起居注改右正言知制誥判太常
禮院初朝廷禦邊重西北而輕東南拱辰請倣唐制益
以東路之湖西路之邕容各摠節制與廣桂為五管慶
歷元年益梓路饑以拱辰為體量安撫使至則奏蠲逋
負以寬民契丹使劉六符嘗謂賈昌朝曰塘濼何為者
耶一葦可杭投箠可平不然決其堤十萬土囊遂可得
而路矣仁宗以問拱辰對曰兵事尚詭彼誠有謀不應
以語敵此六符夸言耳設險守國先王不廢而祖宗之
所以偹邊釁也是歲契丹遣劉六符来求關南十縣其
書謂太宗并汾之役舉無名之師直抵燕薊拱辰請對
曰河東之役本誅僭偽契丹遣使行在致誠欵已而寇
石嶺關潛假兵以援賊太宗怒其反覆既平繼元遂下
令北征豈謂無名因作報書云既交石嶺之鋒遂有薊
門之役敵得報繼好如初除起居舍人知開封府以諫
議大夫權御史中丞李用和以元舅除宣徽使已而除
使臣拱辰言用和元功而驕朝廷名器聽其所欲非所
以全后家又言夏竦經略無功移疾求郡為自安計不
當為樞密使遂罷之蘇舜欽監進奏院因祠神燕集客
有因酒放言者為御史彈擊以舜欽易故紙得錢為會
請屬吏如法拱辰遂言其放肆狂率詆玩先聖實為害
教由是皆坐重貶又言中書密院總天下機務巨細一
切省覧窮日力猶不暇何暇遠圖哉宜悉條細務歸之
有司僧紹宗因鑄佛像惑衆聚財都人爭以金銀器投
冶中宫掖亦出貲佐之拱辰言西師宿邊而財費於不
急動士心起民怨詔遣中使禁止之除翰林學士權三
司使首言兵冗不精費廩食宜訓練澄汰為持久計三
路斂糴法宜隨時盈縮以權輕重改侍讀學士知鄭澶
瀛三州留守西京皇祐四年除承旨至和元年拜三司
使使北還除宣徽北院使御史趙抃言知潭州任顓與
本路轉運判官李章賤市死商真珠有司具獄未上而
拱辰悉以其珠進内以章宰相婿也又言奉使契丹與
宋選劇飲賦詩輕率失言罷為端明殿學士知永興軍
帥秦定二州再守西京移守北門神宗即位還朝見上
曰臣欲納忠未知陛下意所向又言牛李黨事方作不
可不戒上以語執政王安石曰此未足以為姦邪以未
知陛下意所向也曾公亮因言拱辰在仁宗時已知其
不正不復任用安石曰拱辰交結溫成皇后家人皆知
之於是遂出守南京徙河陽再守西京召還為太一宫
使元豐初為宣徽南院使西太一宫使三年再守北京
拱辰曰臣老矣恐不足以任事上曰北門重地卿舊地
也勉為朕行既至適三路初籍民兵拱辰請稍蠲下戸
六年拜武安軍節度使上即位改彰德軍節度使卒年
七十四輟視朝一日詔贈開封府儀同三司子正甫端
甫晉甫
韓太保縝傳同前
紹聖四年觀文殿大學士守太子太保致仕韓縝薨縝
字玉汝潁昌人父億事仁宗為參知政事以父任補將
作監主簿慶歷初擢進士第知廬州合肥杭州錢塘縣
改光禄寺丞簽書南京留守判官遷太常博士編三班
院敕前此武臣不親執喪縝建言三年之服古今通制
晉襄墨衰事出一時遂著令自崇班巳上聽持服知洋
州代還除殿中侍御史參知政事孫忭志昏在政府百
司白事拱默未嘗開言時樞密張昇請老朝論抃當次
補必不勝任縝言雖無顯過保身持禄懷姦之大者也
疏累上抃卒罷免權陜西轉運副使薛向赴闕稟議樞
密院輒畫旨賜金紫候二年昇使縝以樞密院赴職中
書不論奏虧損國體劉永年除防禦使知代州縝言比
詔武臣正任以上非有勲積不許遷今樞密院首違之
入内都知史志聰私役皇城親從布列縝曰宿衞所以
奉至尊戒不虞也使主者私役則禁衞之嚴弛矣仁宗
為罷向與永年而正志聰之罪遷侍御史英宗即位進
司封員外郎權三司度支判官除兩浙轉運使知陳州
徙河中府神宗即位遷刑部郎中知揚州賜三品服就
除淮南轉運使移河北會國使報諒祚亡秉常立求封
册朝廷方責西人以踐祚不入賀數犯邊欲擇人問来
使時縝陛辭上即命縝赴西驛議事比夜奏上翼日上
謂執政曰朕選用韓縝果得人矣改陜西轉運使移河
東除直舍人院以兄絳執政辭改集賢殿修撰為三司
鹽鐡副使以天章閣待制知秦州指揮傅勍夜被酒誤
隨入州宅縝令軍校以鐡裹頭杖箠百餘勍死妻持血
衣撾登聞鼔以訴落職分司南京御史知雜事鄧綰言
縝凶恣專殺而監司黨庇酷吏不以聞於是走馬承受
劉用賓劉希奭亦坐罰金起判吏部流内銓提舉在京
諸司軍務詳定編修三司敕令復天章閣待制河北都
轉運使徙知瀛州熙寧七年北國遣泛使蕭禧議代地
界召縝館伴復除提舉在京諸司庫務禧行假龍圖閣
學士給事中報聘且遣劉悦蕭士元吕大忠辨理疆界
詔縝賫文牓地圖至虜庭見戎主面陳本末比至皆不
果致但與押蕃相李仲熙略相酬對而還除權知開封
府明年禧再至復館伴仍同張誠一乘驛往河東與遼
人据圖分畫會李評洗括使還稱地界事已畢朝廷劄
以示縝縝奏臣屬者按視邊界山川地形朝廷所許已
是過外竊恐議者謂已損其多不吝其少厭彼煩瀆將
復許之且捐棄可惜之地能塞無厭之求為之可也若
今日與代地明日請拒馬則將何以待之繼遣李評同
分畫評奏與縝所上圖異詔樞密都承旨曾孝寬按視
縝往復奏執卒如所議虜辭亦絶使還詔賜襲衣金帶
除羣牧使兼樞密都承旨久之兼判尚書兵部遷右諫
議大夫龍圖閣直學士院元豐官制行易太中大夫俄
拜同知樞密院哲宗即位拜尚書右僕射與蔡綰同秉
政縝素不平確與章惇邢恕等謀誣罔宣仁及確為神
宗山陵使縝於簾前具陳確姦狀由是東朝與外廷備
知之裕陵復土確使還欲以屬官高遵惠為待制張璡
為郎中韓宗文為館職宣仁以問縝縝曰遵惠太皇太
后族人璡中書侍郎璪之弟宗文臣之姪賞擢非次傳
聞中外則是君臣各私其親何以示天下遵惠等卒用
故事推恩縝相未幾諫官孫覺蘇轍王覿御史劉摰論
縝操心深險才鄙望輕士大夫初不以輔相期之在先
朝奉使割地七百餘里以遺北虜邊人怨之切骨與蔡
確章惇貪天之功妄自張大見確之去請加恩禮夫豈
相善哉其相詆訐陛下所知今翻然有請欲自為異日
地爾章十數上卒以自請除光祿大夫觀文殿大學士
出知潁昌府移守永興軍河南府歲餘拜安武軍節度
使知太原府三年加檢校司空易節奉寧復守潁昌請
老除右光祿大夫觀文殿大學士再上章引年未許給
事中葉祖治論縝垂簾之初首登相位交結張茂則梁
惟簡諂事司馬光持禄養交以太子太保仍舊職致仕
薨年七十九上為輟朝成服於後苑贈司空縝外事莊
重所至以嚴稱雖出入將相而寂無功烈厚自奉養清
議貶之子宗恕宗武宗魯宗矩
名臣碑傳琬琰之集下卷二十
