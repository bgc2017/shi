名臣碑傳琬琰之集中卷四十三宋杜大珪編
曹武惠王彬行狀李宗諤
曹彬字國華真定靈夀人父芸成德節度都知兵馬使
彬幼沈厚謹愿漢乾祐中承父籍補牙職郎帥武行德
見其端慤甚異之嘗指彬謂左右曰此遠大之器非常
流也周太祖貴妃張氏即彬從母周祖受禪世宗致書
鎮帥何福進召彬歸京師隸帳下從征澶淵及嗣位補
供奉官擢客省副使河中都監蒲帥王仁鎬以彬帝戚
尤加禮待彬奉仁鎬益恭公府讌集必危坐終日未嘗
轉眄仁鎬語從事曰老夫自謂夙夜匪懈及見監軍矜
嚴始覺已之疎怠顯德三年移潼關監軍就遷西上閤
門使五年代還奉詔賜吳越王鎧甲弓弩鎗劒及中吳
軍節度錢文奉國信既致命即日遽還私覿之禮一無所
受吴人趣舟追及因與之猶不納至數四彬曰吾終近
之是拒名也歸籍其數悉上送官世宗謂之曰前使浙
中者取求無厭其辱君命汝獨能如此廉潔甚可嘉也
盡以所輸還之彬始拜賜分遺親黨明年判四方館事
出為晉州兵馬都監時劉鈞盜據并汾晉為敵境彬晝
則訓師夜則巡警以勤瘁聞廷璋節制平陽頗推服之
一日廷璋率彬及賓佐游郊外方環坐笑語會鄰道王
將走單介馳書詣彬詢於左右曰孰是曹監軍有指彬
示之使人以為紿也笑曰豈有國親内職而衣弋綈袍
坐素胡牀者乎轉引進使初太祖典禁旅尤器重彬彬
非公事未嘗上謁平居讌會亦罕預太祖竒之建隆二
年趣召歸闕謂之曰我疇昔欲親汝汝何故疎我彬頓
首謝曰臣事周室為近親歴職禁(闕)安敢交結尊貴上
益嘉奬轉客省使俄命與王全斌郭進領步騎萬餘攻
河東之樂平縣降其將王超侯霸榮等千八百人又獲
千餘人俄而賊進悉漢兵來救三戰皆敗之詔廷尉為
平晉軍又降静陽等十八寨乾德初改左神武將軍充
内客省使河東來攻平晉軍命彬與郭進張彦進陳萬
通援之未至一舍賊遁去時初克遼州河東召契丹五
押騎六萬餘來攻又命彬與李繼忽羅彦環郭進武懷
節援之大敗虜騎于城下俄兼樞密承旨二年冬遣將
兩路伐蜀詔馬軍劉光義為歸州行營前軍副部署以
彬為都監峽中郡縣悉下又降遂州時諸將咸欲屠城
殺降以逞惟彬申令戢下所至悅服太祖聞之詔書褒
美使謂彬曰汝能約束將士禁暴恤民吾任得其人矣
兩川平會益州王全斌崔彦進王仁瞻等晝夜宴不恤
軍事因而部下漁奪貨財蜀人苦之彬屢請旋師全斌
軰逗留不發俄而全師雄等搆亂復與光義破之于新
繁擒萬餘人與彦通恊力剪滅及還京師上盡得全斌
軰事狀因面詰仁瞻仁瞻歴詆諸將為奢縱不法事冀
以自解且曰清廉畏慎不辜陛下任使者惟曹彬一人
耳乃以全斌等屬吏即日授彬宣徽南院使檢校太保領
義成軍節度彬入見上奏曰征西將皆以獲罪臣獨受
賞何以寧處不敢奉詔上曰卿有功無過又不自矜伐
苟有纖介之累仁瞻豈為汝隱邪懲勸國之常典可勿
讓六年遣李繼勳党進率師征太原命彬與行營前軍
馬步軍都監戰洞過河斬一千餘人級奪人馬甚衆開
寳二年太祖將親征復為前軍都監率兵先赴太原次
團柏谷降賊將陳廷山又戰城南薄于濠擒奪千餘級
太祖至城下分置寨於四面命彬主其北六年進檢校
太傅江南李煜違詔稱疾不朝完城壘繕甲兵漸失藩
臣禮七年九月詔彬與馬軍都虞候李漢瓊判四方館
使田欽祚率兵先赴荆南大發舟艫上連日幸迎春苑
登汴隄觀戰櫂東下又命潘美發步士總十餘萬水陸
齊進太祖御長春殿宴餞語彬曰南方之事一以委卿
慎勿暴掠生民惟示以威令使自歸順不湏急擊也十
月詔以彬為昇州西南路行營馬部軍戰櫂都部署彬
分兵甲荆南順流而東破峽山口寨殺守卒八百人生
擒二百七十人獲池州牙校王仁震王晏錢興進克池
州又戰銅陵生擒八百人獲戰艦二百餘艘連克當塗
撫城二縣駐軍采石磯十一月又擊敗吳兵二萬餘衆
生擒偽兵馬副部署楊收都監孫震獲馬三百餘匹詔
作浮梁跨大江以濟師彬等進師破江南軍數千人於
新陵寨獲艦三十餘艘十二月破其軍五千衆于白鷺
州生擒百餘人獲戰艦百五十艘八年正月破其衆萬
餘于新林港口斬二千級焚戰艦六十餘艘二月軍次
秦淮吴人水陸十萬陣于城下大敗之俘斬數萬計獲
兵器數萬印數十鈕及浮梁城吴人進師出禦大敗其
衆獲偽將衛軍都頭鄭賓七軰及軍器萬餘又攻其城
南水寨殺戮千餘破數千衆于白鷺洲俘朝千計於江
中三月破吴兵數千衆于江中俘五百人破關城悉焚
其廬舍殺千餘衆溺死者又千計守陴者皆遁偽天德
軍都知兵馬使張進等九人來降俄又破其軍二千衆
於秦淮北六月又破其二萬衆于城下奪戰艦數千艘
八月丁德裕與兩浙軍克潤州部送降卒數千人赴軍
前卒多道亡遂發檄招誘稍皆集又慮其為變盡殺之
自長圍金陵歴春夏至秋凡三時而居人樵采路絶頻
經敗衂城中喪氣李煜危迫既甚遣其大臣徐鉉奉表
詣闕乞緩師太祖不知省號令諸將促煜之降煜遷延
未能決夜出銳卒數千人構炬鼓譟犯潘美之壁先是
本軍列三寨美居其北分道攻城畫其地形曲折來上
太祖指寨謂其使曰此宜深溝以自固吴人必夜出兵
來寇爾亟去令曹彬自督促併力速成之無墮其計中
彬等晝夜督丁夫掘塹成果出兵來襲美驅帳下精甲
依新搆拒之吴人大敗破五千餘于城下又獲偽印十
餘鈕殺戮殆盡奏至上笑曰果如此彬等率士卒晨夜
攻城長圍中彬每緩師冀煜歸服煜尚為左右所惑十
一月鑿城將陷彬又使人入諭煜曰事勢如此則所惜
者一城生聚主能歸命策之上也煜猶豫不決翌日城
陷彬申嚴禁暴之令兵不血刃煜與其臣百餘人詣軍
門請罪彬慰安之待以賓禮請煜入宫治装盡以其族
歸京師彬殿數騎待于宫門外煜既入左右密啓彬曰
縱煜入宫或致不測為之奈何彬笑曰煜甚愞素無斷
既已降必不能自引決果如彬言偽朝文武官吏賴彬
保全各得其所親屬為軍士所掠者即遣還之因大搜
軍中無得匿人妻女倉廪府庫委轉運使按籍檢視彬
一不問師旋舟中惟圖籍衣衾而已以功拜樞密檢校
太尉領忠武軍節度太宗即位加同平章事太平興國
三年進檢校太師從平太原加兼侍中八年為弭德超
所譛出為太平軍節度旬餘太宗悟其事待之愈厚俄
進封魯國公雍熙三年大議北伐命彬為幽州道行營
前軍馬步水陸都部署河陽節度崔彦進為之副内客
省使郭守文為都監日騎天武四廂都指揮使傅潜為
都指揮使龍衛右廂都指揮使李延斌神衛右廂都指
揮使馬正分為馬步都指揮使馬步軍都軍頭范廷召
文思使薛繼昭為先鋒都軍頭田紹斌荆罕英宫苑使
李繼隆策先鋒光州刺史陳廷山隰州刺史史珪左神
武將軍劉知信六宅使符昭夀押陣以侍衛馬軍都指
揮使米信為幽州西北道行營都部署沙州觀察使杜
彦圭副之蔚州觀察使趙延溥内衣庫使張昭勍引進
使董愿為都監亳州刺史蔡玉為排陣使馬步軍副都
軍頭韓彦卿竇暉為先鋒曹美策先侍衛步軍都指揮
使田重進為定州路行營都部署蘄州刺史譚延美西
上閤門使袁繼忠為都監上召彬等授以方略又以忠
武軍節度潘美為雲應朔州都部署雲州觀察使楊業
副之令分路進討三月破虜固安南斬首千餘級克其
城又下新城涿州戎人來援大破其衆于城南獲馬五
百疋殺奚酋賀思相公四月又與米信破虜于新城東
北斬首二百級五月與虜戰攻溝關王師不利收餘師
宵涉巨馬河退屯易州臨易水營焉宫苑使王繼恩馳
馹奏其事上至令分屯邊城追諸將歸闕先是賀令圖
及其父懷浦薛繼昭劉文裕侯莫陳利用相繼上言虜
母專政寵倖用事請乘其釁以取幽薊遂遣彬彦進與
米信自雄州田重進趣飛狐潘美出雁門約從齊舉將
發上謂之曰潘美之師但先趣雲應卿等以十萬衆聲
言取并州且持重緩行不得貪利虜聞大兵且去必悉
衆救范陽不暇援山後矣既而美之師先下寰朔雲應
等州重進之師又取飛狐靈丘蔚州多得山後要害之
地而彬之大軍亦聯下州縣軍勢大振每捷奏至上已
訝彬進軍之速且憂虜斷粮道彬次涿州旬日食盡因
退師以援餉饋上聞之曰豈有敵人在前返退軍以援
芻粟何失策之甚也亟遣使止彬勿前急引兵緣白溝
河與米信軍會按兵養銳以張西師之勢待美等盡掠
山後之地會重進之師東下合勢以取幽州時彬部下
諸將聞美重進攻城野勝累獲其利以為已握重兵不
能有所攻取謀畫鋒起更相矛盾彬不能制乃裹五十
日粮再往攻涿州虜大衆當其前且行且戰去城裁百
里二十日始至焉頻克捷而時方炎暑軍士乏困粮且
盡彬退兵無復行伍為虜所躡遂至于敗彬等至詔鞫
于尚書省令翰林學士賈黃中右諫議大夫雷德譲知
雜御史李巨源雜治之彬守文潜具狀違詔失律士多
死亡信彦進違部署節制别道回軍為虜所敗彦圭不
容軍士晡食設陣不整致亡失軍士玉遇敵畏懦不擊
易服潜遁廷山涿州會戰失期繼昭臨陣先謀引退軍
情撓惑刑部大理寺上言彬等奉辭出征大失輜重準
律主將守備不設為賊掩覆臨陣先退皆坐死又下其
事工部尚書扈蒙等議如有司所定彬素服待罪深自
引咎責授檢校太保右驍衛上將軍彦進為右武衛上
將軍信為右屯衛上將軍仍階削爵餘皆以次降黜四
年起彬為檢校太傅兼侍中武寧軍節度耕籍恩加檢
校太尉召還會上元侍宴觀燈上顧歴數前朝將相皆
有評品徐州民數百詣闕求彬還本鎮優詔褒諭淳化
五年徙平盧軍節度真宗嗣位復檢校太師數月召入
拜樞密使咸平二年被疾上趣駕臨幸手和藥餌之賜
白金萬兩供奉醫僧供藴宿其第診視中使撫問六月
卒年六十九上親臨哭之慟甚震悼言必流涕廢朝五
日贈中書令追封濟陽郡王謚曰武惠又贈其亡妻高
為韓國夫人錄其親族門客校尉拜官者十餘人八月
又詔與趙普同配享太祖廟廷彬性仁恕清慎遜言恭
色在朝廷未嘗抗辭忤旨博覽強記美談論被服清素
有同儒者尤疎財未嘗聚蓄伐二國秋毫無所取位兼
將相不以等威自異造其門者皆為揖客不名下吏每
白事不冠不見局量寬博喜愠不形未嘗言人過平蜀
迴太祖因從容問以官吏善否彬曰臣止監軍旅至于
采察官吏非所職也及因詢之惟薦隨軍轉運使沈淪
廉謹可任其為藩帥遇朝士於塗必引車避過市則戒
騶御不令傳呼北征之失律也趙昌言表請行軍法及
昌言自延安還因事被劾未得入見彬在近密遽為上
請乃許朝彬歸休閉閤門無雜賓保功名守法度近代
良將稱為第一真宗屢對近臣稱歎其名德子璨珝瑋
玹玘珣琮珝娶秦王女興平公主至昭宣使恩州團練
使瑋至彰武軍節度贈侍中玹至左藏庫副使玘至虞
部員外郎珣至東上閤門使宜州刺史琮今為西上閤
門副使
曹武穆公瑋行狀王安石
公諱瑋字寳臣真定府靈夀縣人少以蔭為天平武寧
二軍牙内都虞候至道中李繼遷盜據河西銀夏等州
後又擊諸部并其衆李繼隆范廷召等數出無功而朝
廷終棄靈武繼遷遂強屢入邊州為寇當是時公為東
頭供奉官閤門祗候年十九太宗問大臣誰可使當繼
遷者武惠王以公應詔太宗以知渭州而欲除諸司使
以遣之武惠王為公固讓乃以本官知渭州真宗即位
改内殿崇班閤門通事舍人西上閤門副使移知鎮戎
軍當是時繼遷虐使其衆人多怨者公即移書言朝廷
恩信撫納之厚以動之羌人得書往往感泣於是康奴
諸族皆内附咸平六年繼遷死其子德明求保塞公上
書言繼遷擅中國要害地終身旅拒使謀臣狼顧而西
憂方其國危子弱不即捕滅後更強盛無以息民當是
時朝廷欲以恩致德明寢其書不用而河西大族延家
妙等遂拔其部人來歸諸將猶豫未知所以應公曰德
明野心去就尚疑今不急折其羽翮而長養就之其飛必
矣即自將騎士入天都山取之内徙德明由此遂弱而
至死不敢窺邊大中祥符元年召還除西上閤門使邠
寧環慶路兵馬都鈐轄兼知邠州東封遷東上閤門使
高州刺史再移真定府定州路都鈐轄已而又以為涇
原路都鈐轄兼知渭州公乃圖涇原環慶兩路山川城
郭戰守之要以獻真宗留其一樞密院而以其一付本
路使諸將出兵皆按圖議事祀汾隂遷四方館使初章
埋驕于武延鹹泊布臧掘強於平凉公皆誅之而汧渭
之間遂無一羌犯塞八年遷英州團練使知秦州秦西
南羌置勒斯賚總噶爾立遵始大遵獻方物求稱贊普公上
書言夷狄無厭一足其求必輕中國大臣方疑其事會
得公書遂不許而猶以為保順軍節度使公曰我狃遵
矣又將為寇吾治兵以俟爾遵使其舅桑揚丹招熟戶
固斯敦為嚮導公即誘揚丹捕斯敦而許以一州揚丹
得斯敦公遂奏以為潁州刺史而揚丹亦舉南市城以
獻先是公之知秦州生事熟戸多去為遵耳目及公誅
揚丹即皆惶恐避逃公許之入贖自首還故地而至者
數千人後遂帖服皆為用至明年羅蔵果悉衆號十萬
寇三都公帥三將破之追北至沙州所俘斬以萬計事
聞除客省使康州防禦使其後又破密默博恰拉古爾
等諸羌羅臧遂以窮孤入磧中而公斥境隴上置弓門
威遠凡十寨自是秦人無事矣天禧三年召還除華州
觀察使以西人之恃公也復以為鄜延路馬步軍都部
署四年遂除宣徽北院使鎮國軍節度觀察留後簽署
樞密院事丁晉公用事稍除不附已者既貶寇萊公即
指公為黨改宣徽南院使出為環慶路都部署又降容
州觀察使知萊州晉公貶乃以公為華州觀察使知青
州天聖三年除彰化軍節度觀察留後知天雄軍又移
知永興軍而詔使來朝至則除昭武軍節度使而復還
之天雄五年以疾病求知孟州得之會言事者以公宿
將有威名不當置之閒處乃以為真定路馬步軍都部
署知定州七年換彰武軍節度使八年正月薨于位年
五十八今皇帝為罷朝兩日贈侍中謚曰武穆公為將
幾四十年用兵未嘗敗衂尤有功于西方舊羌殺中國人得
以羊馬贖死如羌法公以謂如此非所以尊中國而愛
吾人奏請不許其贖又請補内附羌百族以上為軍主
假以勲階爵秩如王官至今皆為成法陜西歲取邊人
為弓箭手而無所給公以塞上廢地募人為之若干畆
出一卒若干畆出一馬至其種斂為發州兵戍守至今
邊賴以實所募皆為精兵在渭州取隴外籠于川築城
置兵以守曰後當有用此者及李元昊叛兵數出卒以
籠于為順德軍而自隴以西公所措置人悉以為便也
自三都之戰威震四海唃厮囉聞公姓名即以手加顙
在天雄契丹使過魏地輒隂勅其從人無得高語疾驅
至多憚公不敢仰視契丹既請盟真宗于兵事尤重慎
即有邊奏手詔詰難至十餘反而公每守一議終無以
奪真宗後愈聽信有論邊事者往往密以付公可否公
好讀書所如必載書數兩兼通春秋公羊榖梁左氏傳
而尤熟于左氏始娶潘氏馮翊郡夫人忠武軍節度使
同中書門下平章事韓國公美之子後娶沈氏安國太
夫人故相左僕射倫之孫光祿少卿繼宗之子子男四
人僖禮賓使知儀州當元昊叛時以策說大將不能用
反之罪遷韶州以死倚終内殿崇班偀供備庫副使拒
元昊于瓦亭戰死贈寧州刺史倩右侍禁一女子適四
方館使榮州刺史王德基孫五人諒諷東頭供奉官誼
右侍禁閤門祗候諝三班奉職諮右班殿直謹具歴官
行事狀如右
名臣碑傳琬琰之集中卷四十三
