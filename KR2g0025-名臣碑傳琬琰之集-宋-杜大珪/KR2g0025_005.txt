名臣碑傳琬琰之集上卷五宋杜大珪編
富鄭公弼顯忠尚德之碑蘇軾
宋興百三十年四方無虞人物歲滋盖自秦漢以來未
有若此之盛者雖所以致之非一道而其要在於兵不
用用不久常使智者謀之而仁者守之雖至於無窮可
也契丹自晉天福以來踐有幽薊北鄙之警略無寧歲
凡六十有九年至景德元年舉國來寇攻定武圍高陽
不克遂陷德清以犯天雄真宗皇帝用宰相寇凖計决
策親征既次澶淵諸道兵大會行在敵既震動兵始接
射殺其驍將順國王達蘭敵懼遂請和時諸將皆請以
兵會界河上邀其歸徐以精甲躡其後殱之敵懼求哀
於上上曰契丹幽薊皆吾民也何多以殺為遂詔諸將
按兵勿伐縱契丹歸國敵自是通好守約不復盜邊者
三十有九年及趙元昊叛西方轉戰連年兵久不决契
丹之臣有貪而喜功者以我為怯且厭兵遂教其主設
詞以動我欲得晉高祖所與關南十縣慶歴二年聚重
兵境上遣其臣蕭英劉六符來聘兵既壓境而使來非
時中外忿之仁宗皇帝曰契丹吾兄弟之國未可棄也
其有以大鎮撫之命宰相擇報聘者時敵情不可測羣
臣皆莫敢行宰相舉右正言知制誥富公公即入對便
殿叩頭曰主憂臣辱臣不敢愛其死上為動色乃以公
為接伴英等入境上遣中使勞之英託足疾不拜公曰
吾嘗使北病臥車中聞命輙起拜今中使至而公不起
此何禮也英矍然起拜公開懷與語不以疎遠待之英
等見公傾蓋亦不復隠其情遂去左右密以其主所欲
得者告公且曰可從從之不可從更以一事塞之公具
以聞上命御史中丞賈昌朝館伴不許割地而許增歲
幣且命公報聘旣至六符館之往反十數皆論割地必
不可狀及見遼主問故遼主曰南朝違約塞鴈門增塘
水治城隍藉民兵此何意也羣臣請舉兵而南寡人以
謂不若遣使求地求而不𫉬舉兵未晚也公曰北朝忘
章聖皇帝之大德乎澶淵之役若從諸將言北兵無得
脱者且北朝與中國通好則人主專其利而臣下無所
獲若用兵則利歸臣下而人主任其禍故北朝諸臣争
勸用兵者此皆其身謀非國計也遼主驚曰何謂也公
曰晉高祖欺天叛君而求助於北末帝昏亂神人棄之
是時中國狹小上下離叛故契丹全師獨克雖掠獲金
幣充歸諸臣之家而壯士健馬物故大半此誰任其禍
者今中國提封萬里所在精兵以百萬計法令脩明上
下一心北朝欲用兵能保其必勝乎曰不能公曰勝負
未可知就使其勝所亡士馬羣臣當之歟抑人主當之
歟若通好不絶歲幣盡歸人主臣下所得止奉使者歲
一二人耳羣臣何利焉遼主大悟首肯者久之公又曰
塞鴈門者以備元昊也塘水始於何承矩事在通好前
地卑水聚勢不得不增城隍皆脩舊民兵亦舊籍特補
其缺耳非違約也晉高祖以盧龍一道賂契丹周世宗
復伐取關南皆異代事宋興已九十年若各欲求異代
故地豈北朝之利也哉本朝皇帝之命使臣則有詞矣
曰朕為祖宗守國必不敢以其地與人北朝所欲不過
利其租賦耳朕不欲以地故多殺兩朝赤子故屈已增
幣以代賦入若北朝必欲得地是志在敗盟假此爲詞
耳朕亦安得獨避用兵乎澶淵之盟天地鬼神實臨之
今北朝首發兵端過不在朕天地鬼神豈可欺也哉遼
大感悟遂欲求婚公曰婚姻易以生隙人命脩短不可
知不若歲幣之堅久也本朝長公主出降齎送不過十
萬緍豈若歲幣無窮之獲哉遼主曰卿且歸矣再來當
擇一授之卿其遂以誓書來公歸復命再聘受書及口
傳之詞於政府旣行次樂夀謂其副曰吾為使者而不
見國書萬一書詞與口傳者異則吾事敗矣發書視之
果不同乃馳還都以晡入見宿學士院一夕易書而行
旣至遼不復求婚專欲增幣曰南朝遺我書當曰獻否
則曰納公争不可遼主曰南朝旣懼我矣何惜此二字
若我擁兵而南得無悔乎公曰本朝皇帝兼愛南北之
民不忍使蹈鋒鏑故屈已增幣何名爲懼哉若不得已
而至於用兵則南北敵國當以曲直爲勝負非使臣之
所憂也遼主曰卿勿固執古亦有之公曰自古惟唐高
祖借兵於突厥故臣事之當時所遺或稱獻納則不可
知其後頡利為太宗所擒豈復有此禮哉公聲色俱厲
敵知不可奪曰吾當自遣人議之於是留所許增幣誓
書復使耶律仁先及六符以其國誓書來且求為獻納
公奏曰臣旣以死拒之敵氣折矣可勿復許敵無能為
也上從之增幣二十萬而契丹平北方無事盖又四十
八年矣契丹君臣至今誦其語守其約不忍敗者以其
心曉然知通好用兵利害之所在也故臣嘗竊論之百
餘年間兵不大用者真宗仁宗之德而寇凖與公之功
也公諱弼字彦國河南人曾大父内黃令諱處謙大父
商州馬步使諱令荀考尚書都官員外郎諱言皆以公
貴贈太師中書令尚書令封鄧韓秦三國公曾祖母劉
氏祖母趙氏母韓氏封魯韓秦三國太夫人公幼篤學
有大度范仲淹見而識之曰此王佐才也懷其文以示
王曾晏殊殊即以女妻之仁宗復制科仲淹謂公曰子
當以是進天聖八年公以茂材異等中第授將作監丞
知河南府長水縣用李廸辟簽書河陽節度判官事丁
秦國公憂服除會郭后廢范仲淹爭之貶知睦州公上
言朝廷一舉而獲二過縱不能復后即還仲淹以來忠
言通判絳州景祐四年召試館職遷太子中允直集賢
院從王曾辟通判鄆州寳元初趙元昊反公上疏陳八
事且言元昊遣使求割地邀金幣使者部從儀物如契
丹而詞甚倨此必元昊腹心謀臣自請行者宜出其不
意斬之都市又言夏守贇庸人也平時猶不當用而况
艱難之際可爲樞密乎議者以爲有宰相器召還爲開
封府推官擢知諫院康定元年日食正旦公言請罷燕
徹樂雖北使在館亦宜就賜飲食而已執政以為不可
公曰萬一北朝行之為朝廷羞後使北還者云敵中罷
燕如公言仁宗深悔之初宰相惡聞忠言下令禁越職
言事公因論日食以謂應天變莫若通下情遂除其禁
元昊寇鄜延殺二萬人破金明擒李士斌延帥范雍鈐
轄盧守懃閉門不救中貴人黃德和引兵先走劉平石
元孫戰死而雍守懃歸罪於通判計用章都監李康伯
皆竄嶺南德和誣奏平降賊詔以兵圍守其家公言平
自環慶引兵來援以姦臣不救故敗竟罵賊不食而死
宜䘏其家守懃德和皆中官怙勢誣人冀以自免宜竟
其獄樞密院奏方用兵獄不可遂公言大臣附下㒺上
獄不可不竟時守懃男昭序為御藥公奏乞罷之德和
竟坐腰斬延州民二十人詣闕告急上召問具得諸將
敗亡狀執政惡之命邊郡禁民擅赴闕者公言此非陛
下意宰相惡上知四方有敗耳民有急不得訴之朝則
西走元昊北走契丹矣夏守贇爲陜西都總管又以入
内都知王守忠爲都鈐轄公言用守贇既爲天下笑而
守忠鈐轄乃與唐中官監軍無異將吏必怨懼盧守懃
黃德和覆車之轍可復蹈乎詔罷守忠時又用觀察使
魏昭昞爲同州鄭守忠為殿前都指揮使高化爲步軍
都指揮使公言昭昞乳臭兒必敗事守忠與化故親事
官皆奴才小人不可用詔遣侍御史陳洎往陜西督脩
城且城潼關公言天子守在四夷今城潼關自關以西
爲棄之耶語皆侵執政自用兵以來吏民上書者甚衆
初不省用公言知制誥本中書屬官可選二人置局中
書考其所言可用用之宰相以付學士公言以宰相偷
安欲以天下是非盡付他人乞與廷辨又言邊事係國
安危不當專委樞密院周宰相魏仁浦兼樞密使國初
范質王溥亦以宰相參知樞密院事今兵興宜使宰相
以故事兼領仁宗曰軍國之務當盡歸中書樞密非古
官然未欲遽廢内降令中書同議樞密院事且書其檢
宰相以内降納上前曰恐樞密院謂臣奪權公曰此宰
相避事耳非畏奪權也時西夏首領吹丹且實吹丹且
來各稱偽將相來降補借奉職羈置荆湖公言二人之
降其家巳族矣當厚賞以勸來者上命以所言送中書
公見宰相論之宰相初不知也公嘆曰此豈小事而宰
相不知耶更極論之上從公言以宰相兼樞密使除鹽
鐵判官遷太常丞史館修撰奉使契丹二年改右正言
知制誥糾察在京刑獄時有用偽牒爲僧者事覺乃堂
吏為之開封按餘人而不及吏公白執政請以吏付獄
執政指其坐曰公即居此無爲近名公正色不受其言
曰必得吏乃止執政滋不悦故薦公使契丹欲因事罪
之歐陽脩上書引顔真卿使希烈事留公不報使還除
吏部郎中樞密直學士懇辭不受始聞命聞一女卒再
受命聞一男生皆不顧而行得家書不發而焚之曰徒
亂人意尋遷翰林學士公見上力辭曰增歲幣非臣本
志也特以朝廷方討元昊未暇與敵角故不敢以死争
其敢受賞乎慶歴三年三月遂命公為樞密副使辭之
愈力改授資政殿學士兼翰林侍讀學士七月復除樞
密副使公言敵既通好議者便謂無事邊備漸弛敵萬
一敗盟臣死且有罪非獨臣不敢受亦願陛下思契丹
輕侮中原之恥坐薪嘗膽不忘修政因以告納上前而
罷逾月復除前命時元昊使辭羣臣班紫宸殿門上俟
公綴樞密院班乃坐且使宰相章德象諭公曰此朝廷
特用非以使北故也公不得已乃受時晏殊為相范仲
淹爲參知政事杜衍爲樞密使韓琦與公副之歐陽脩
余靖王素蔡襄為諫官皆天下之望魯人石介作慶歴
聖德詩歴頌羣臣皆得其實曰維仲淹弼一䕫一契天
下不以為過公既以社稷自任而仁宗責成於公與仲
淹望太平於期月之間數以手詔督公等條具其事又
開天章閣召公等坐且給筆札使書其所欲爲者遣中
使二人更往督之且命仲淹主西事公主北事公遂與
仲淹各上當世之務十餘條又自上河北安邊十三策
大略以進賢退不肖止僥倖去宿弊爲本欲漸易諸路
監司之不才者使澄汰所部吏於是小人始不悅矣元
昊遣使以書來稱男而不臣公言契丹臣元昊而我不
臣則契丹為無敵於天下不可許乃却其使卒臣之四
年七月契丹來告舉兵討元昊十二月詔冊元昊爲夏
國主使將行而止之以俟遼使公曰若遼使未至而行
則事自我出旣至則恩歸契丹矣從之是歲契丹受禮
雲中且發兵會元昊伐呆兒族於河東為近上問公曰
遼得無與元昊襲我乎公曰遼自得幽薊不復由河東
入寇者以河北平易富饒而河東嶮瘠且虞我出鎮定
𢷬幽薊之虚也今兵出無名契丹大國決不為此就使
妄動當出我不意不應先言受禮雲中也元昊本與契
丹約相左右以困中國今契丹背約結好於我獨獲重
幣元昊有怨言故遼築威塞州以備之呆兒屢殺威塞
人虜疑元昊使之故為是役安能合而寇我哉或謂調
發爲備公曰遼雖不來猶欲以虚聲困我若調發正墮
其計臣請任之遼若入寇臣爲㒺上且誤國上乃止遼
卒不動公謂契丹異日作難必於河朔既上十三策又
請守一郡行其事小人怨公不已而大臣亦有以飛語
䜛公者上雖不信公懼因保州賊平求為河北宣撫使
以避之使將還除資政殿學士知鄆州兼京東西路安
撫使䜛者不已罷安撫使歲餘䜛不驗加給事中移知
靑州兼京東路安撫使河朔大水民流京東公擇所部
豐稔者五州勸民出粟得十五萬斛益以官廩隨所在
貯之得公私廬舍十餘萬區散處其人以便薪水官吏
自前資待闕寄居者皆給其祿使即民所聚選老弱病
瘠者廩之山林河海之利有可取以爲生者聽流民取
之其主不得禁官吏皆書其勞約為奏請使他日得以
次受賞於朝率五日輙遣人以酒肉糗飯勞之出於至
誠人人爲盡力流民死者爲大冢葬之謂之叢冢自爲
文祭之明年麥大熟流民各以遠近受糧而歸凢活五
十餘萬人募而爲兵者又萬餘人上聞之遣使勞公即
拜禮部侍郎公曰救災守臣職也辭不受前此救災者
皆聚民城郭中煮粥食之饑民聚為疾疫及相蹈藉死
或待次數日不食得粥皆僵仆名為救之而實殺之自
公立法簡便周至天下傳以爲法至於今不知所活者
幾千萬人矣王則據貝州叛齊州禁兵馬達張青與姦
民張握等得劔印於妖師欲以其衆叛將屠城以應則
握之壻楊俊詣公告之齊非公所部恐事泄變生待中
貴人張從訓銜命至青公度從訓可使即以事付從訓
使馳至郡發吏卒取之無得脫者且自劾擅遣中使罪
仁宗嘉之再除禮部侍郎公又懇辭不受遷資政殿大
學士以明堂恩除禮部侍郎徙知鄭州又徙蔡州加觀
文殿學士知河陽遷戶部侍郎除宣徽南院使判并州
兼河東經略安撫使至和二年召拜同中書門下平章
事集賢殿大學士與文彦博並命宣制之日士大夫相
慶於朝仁宗密覘知之歐陽脩奏事殿上上具以語脩
且曰古之求相者或得於夢卜今朕用二相人情如此
豈不賢於夢卜也哉脩頓首稱賀仁宗弗豫大臣不得
見中外憂恐文彦博與公等直入問疾内侍止之不可
因以監視禳禱爲名乞留宿内殿事皆關白而後行禁
中肅然嘉祐三年加禮部尚書昭文館大學士監修國
史公之爲相守格法行故事而附以公議無心於其間
故百官任職天下無事以所在民力困弊賦役不均遣
使分道相視裁減謂之寬䘏民力又弛茶禁以通商賈
省刑罸天下便之六年丁秦國太夫人憂詔爲罷春燕
故事執政遇喪皆起復公以謂金革變禮不可用於平
世仁宗待公而爲政五遣使起之卒不從命天下稱焉
英宗即位拜樞密使同中書門下平章事遷戸部尚書
逾年以足疾求觧機務章二十上拜鎮海軍節度使同
中書門下平章事判河陽封祁國公公五上章辭使相
且言真宗以前不輕以此授人仁宗即位之初執政欲
自爲地故開此比終仁宗之世宰相樞密使罷者皆除
使相至不稱職有罪者亦然天下非之今陛下初即位
願立法自臣始不從神宗即位改鎮武寧軍進封鄭國
公公又乞罷使相乃以為尚書左僕射觀文殿大學士
集禧觀使召赴闕公以足疾固辭復判河陽熙寧元年
移汝州且詔入覲以公足疾許肩輿至殿門上特為御
内東門小殿見之令男紹隆入扶且命無拜坐語從容
至日昃賜紹隆五品服再對上欲留公爲集禧觀使力
辭赴郡明年二月除司空兼侍中昭文館大學士賜甲
第一區皆辭不受復拜左僕射門下侍郎同中書門下
平章事公既至未見有於上前言災異皆天數非人事
得失所致者公聞之歎曰人君所畏惟天若不畏天何
事不可為者去亂亡無幾矣此必姦臣欲進邪說故先
導上以無所畏使輔拂諫諍之臣無所復施其力此治
亂之機也吾不可以不速救即上書數千言雜引春秋
洪範及古今傳記人情物理以明其決不然者羣臣請
上尊號及作樂上以久旱未許羣臣固請作樂公又言
故事有災變皆徹樂恐上以同天節北使當上夀故未
斷其請臣以為此盛德事正當以示遠人乞并罷上夀
從之即日而雨公又上疏願益畏天戒遠姦佞近忠良
上親書答詔曰議忠言親理正文直苟非意在愛君志
存王室何以臻此敢不置之枕席銘諸肺腑終老是戒
更願公不替今日之志則天災不難弭太平可立俟也
公既上疏謝復申戒不已願陛下待羣臣不以同異爲
喜怒不以喜怒爲用舍公始見上上問邊事公曰陛下
即位之始當布德行惠願二十年口不言兵因以九事
爲戒八月以疾辭位拜武寧軍節度使同中書門下平
章事判河南復以公請改亳州時方行青苗息錢法公
以謂法行則財聚於上人散於下且富民不願請願請
者皆貧民後不可復得故持之不行而提舉常平倉趙
濟劾公以大臣格新法法行當自貴近者始若置而不
問無以令天下乃除左僕射判汝州公言新法臣所不
曉不可以復治郡願歸洛養疾許之尋請老拜司空復
武寧節及平章事進封韓國公致仕公雖居家而朝廷
有大利害知無不言交趾叛詔郭逵等討之公言海嶠
嶮遠不可以責其必進願詔逵等擇利進退以全王師
契丹來争河東地界上手詔問公公言熙河諸郡皆不
足守而河東地界決不可許元豐三年官制行改授開府
儀同三司是歲故參知政事王堯臣之子同老上言至
和三年仁宗弗豫其父堯臣嘗與文彦博劉沆及公同
決大策乞立儲嗣仁宗許之會翊日有瘳故緩其事人
無復知者以其父堯臣所撰詔草上之上以問彦博彦
博言與同老合上嘉公等勲績如此而終不自言下詔
以公為司徒且以其子紹宗爲閤門祗候六年閏六月
丙申薨於洛陽私第之正寢享年八十手封遺表使其
子上之世莫知其所言者上聞訃震悼爲輟視朝内出
祭文遣使致奠所以賻䘏其家者甚厚贈太尉謚曰文
忠十一月庚申葬于河南府河南縣金谷鄉南張里公
之配曰周國夫人晏氏後公四年卒子男三人曰紹庭
朝奉郎曰紹宗供備庫副使後公一月卒曰紹隆光禄
寺丞早卒女四人長適保寧軍節度使北京留守馮京
卒又以其次繼室封安化郡夫人次適承議郎范大琮
次適宣德郎范大珪孫男三人定方承事郎直清承奉
郎直亮假承務郎公性至孝恭儉好禮與人言雖幼賤
必盡敬氣色穆然終身不見喜慍然以單車入不測之
虜廷詰其君臣折其口而服其心無一語少屈所謂大
勇者乎其好善疾惡盖出於天資常言君子小人如冰
炭決不可以同器若兼收並用則小人必勝薰蕕雜處
終必爲臭其爲宰相及判河陽最後請老家居凡三上
章皆言天子無職事惟辨君子小人而進退之此天子
之職也君子與小人並處其勢必不勝君子不勝則奉
身而退樂道無悶小人不勝則交結搆扇千岐萬轍必
勝而後已小人復勝必遂肆毒於善良無所不爲求天
下不亂不可得也其爲文章辯而不華質而不俚有文
集八十卷天聖應詔集十一卷諫垣集三卷制草五卷
奏議十三卷表章三十卷河北安邊策一卷奉使錄四
卷青州賑濟策三卷平生所薦甚衆尤知名者十餘人
如王質與其弟素余靖張瓌石介孫復吴奎韓維陳襄
王鼎張昷之杜杞陳希亮之流皆有聞於世世以爲知
人元祐元年六月有詔以公配享神宗皇帝廟庭明年
以明堂恩加贈太師紹庭請於朝曰先臣墓碑未立願
有以寵綏之上爲親篆其首曰顯忠尚德之碑且命臣
軾撰次其事謹拜手稽首而獻言曰世未嘗無賢也自
堯舜三代以至於今有是君則有是臣故仁宗英宗至
於神考咸有一德克享天心則天卑以人光明偉傑有
如公者觀公之行事而味其平生則三宗之盛德可不
問而知也古之人臣功高則身危名重則謗生故命世
之士罕能以功名始終者臣觀三宗所以待公全其功
名而保其終始盖可謂至矣方契丹求割地上命宰相
歴問近臣孰能為朕使敵者皆以事辭免公獨慨然請
行使事既畢上欲用公公逡廵退避不敢居而向之辭
免者自恥其不行則惟公之怨比而䜛公無所不至及
石介爲慶歴聖德詩天下傳誦則大臣疾公如仇搆以
飛語必欲致之死地仁宗徐而察之盡辨其誣卒以公
爲相及英宗神宗之世公已老矣勲在史官德在生民
天子虚已聽公西戎北狄視公進退以爲中國輕重然
一趙濟敢搖之惟神宗日月之明知公愈深公雖請老
有大政事必手詔訪問又追論定策之勲以告天下寵
及其子孫然後小人不敢復議雍容進退卒為宗臣古
人有言曰爲君難爲臣不易豈不然哉公既配食清廟
宜有頌詩以昭示來世其詞曰
五代八姓十有二君四十四年如絲之棼
以人爲嬉以殺爲儇兵交兩河腥聞於天
上帝憎之命我祖宗卑爾鑪椎往銷其鋒
孰謂民遠我聞其呻寧爾小忍無殘我民
六聖受命維一其心敕其後人帝命是承
勿劓刵人矧敢好兵百三十年諱兵與刑
惟彼北戎謂帝我驕帝聞其言折其萌芽
篤生萊公尺箠笞之既服既馴則擾綏之
堂堂韓公與萊相望再聘于燕北方以寧
景德元禩始盟契丹公生是歲天命則然
公之在母秦國寤驚旌旗鶴鴈降充其庭
云有天赦已而生公天欲赦民公啓其衷
北至燕然南至于河億萬維生公手撫摩
水潦荐饑散流而東五十萬人仰哺于公
公之在内自泉流瀕其在四方自葉流根
百官維人百度惟正相我三宗重華恊明
帝謂公來隕星其堂有墳其丘公豈是藏
維嶽降神今歸不留臣軾作頌以配崧高
名臣碑傳琬琰之集上卷五
