名臣碑傳琬琰之集下卷二十五宋杜大珪編
書虞雍公守唐鄧事任燮
紹興初秦檜議和割唐鄧遺敵以襄陽三十里前為境
三十二年逆亮敗盟自率大兵渡淮窺江遣劉萼一軍
由光化順流徑薄襄陽城下亮意不在襄漢但分兵使
相牽亮敗死萼亟徹去唐鄧民開門納官軍明年春高
宗視師建康命中書舍人虞公宣諭川陕然陕西之師
非京西合勢莫可進討非京西屯守莫可牽制故陕西
之勢其重乃在京西為今日最急之策宜速以重兵據
確山一帶之險以保唐鄧時王彦取陕西數郡兵止六
千人屯商州公奏乞駐兵唐鄧令吴拱分精兵二萬人
從鄧州路與王彦會商州以萬人守潼關使河南敵兵
不得援長安以萬人與王彦合力取長安吳璘姚仲徐
擁大兵震關輔使陕右敵兵無援可不戰遁去會吳璘
破大散關進兵向西北與敵相持德順而吳拱乃被旨
屯郢州公又奏郢去唐鄧數百里緩急難以相應且唐
鄧無屯兵恐京西敵兵無所顧忌引兵向陕以助合喜
則吳璘未必成功使或成功用兵力亦倍乞且令吳拱
李道於襄陽歇泊仍更兵戍唐鄧若京西之敵分兵向
陕則令引兵𢷬其虛未報是歲六月夀皇受禪和戰議
未決論者多欲棄陕西新復州郡公亦奏乞歸班而吳
璘在德順事急約公會議公至秦州又具劄子與汪澈
同申前議乞以重兵據唐鄧分兵二三萬人由内鄉出
商於守潼關焚大慶橋與王彦合勢取長安因長安之
糧可取河南因河南之糧會諸軍可取汴兵力既全饋
運亦省至於兩河因民之心可傳檄而定無何省符以
公知蘷州繼被旨留吳璘軍前議事又起赴行在遂詔
吳璘班師盡棄陕西新復州郡公還奏事殿上以笏畫
地為陕西形勢論辨甚悉上憮然有悔意以公知太平
州襄陽有警再召公除兵部尚書湖北京西制置使節
制趙樽王宣軍馬公陛辭即于上前論今新復州郡雖
陕西巳棄而唐鄧海泗尚存唐鄧為荆襄籓籬且平原
廣袤實為恢復勝勢所在決不可棄既至襄陽即與諸
將議城唐時敵已遣使議和必欲求割唐鄧海泗四郡
朝廷遣胡昉還聘敵留之聲言沙河造橋襄葉置烽燧
必欲取唐鄧公知敵恐我得唐鄧勝勢則中原人心自
歸其憂大矣故絶欲市和以得唐鄧于是章凡十餘上
乞不棄唐鄧其後竟城唐公之城唐也或言敵重兵壓
境公料敵自逆亮之殞兵散馬多死契丹渤海益張兩
河民日起必無能為公乃行以數百騎出唐城欲至赭
陽陂以安衆心遣人伺敵還言敵將蕭定遠聞官軍在
唐以四千騎走汴矣公遂還唐鄧間士民争持酒来獻
羅拜馬前乞朝廷勿棄二城公皆勞勉之懽悦而去會
和議成將割地初公上章剴切有云朝廷必欲割唐鄧
臣即掛冠而去至是遂上丐老之章有旨赴闕以戸部
尚書韓仲通制置荆襄割唐鄧海泗以和燮嘗論諸葛
孔明草廬中與昭烈論取天下先取荆益待天下有變
則一軍出隴右一軍出荆襄亦欲掎角取雍耳其後關
公已失襄陽則孔明右臂巳斷天下形勢非復草廬中
所料是故魏延嘗欲以竒兵取長安孔明不之從蓋無
以為之掎角故也天若祚漢關公常在襄陽孔明以大
軍出隴右而許洛之間又有徙都之警則孔明可以安
坐而得長安何至乘危徼倖用魏延之策哉自頃中原
有事忠肅虞公既成采石之功朝廷付以襄漢上流重
任公知唐鄧勝勢可以牽制金兵則隴右之師可以平
取長安乃專意保唐鄧金亦覺之請和以求割地益堅
惜乎和則堅矣而天下勝勢孔明之所欲而不之得者
一旦在我而未獲收其功也因具著之以明天下形勢
之所在俾後有考焉
王昱墓誌銘滕宗諒
夫文灼於外而釣名駕說熏疊于時者欲其潜愛恕于
心術汰勝尚於意表亦以鮮矣道行于官而欲至心得
光顯當朝者求其敦潔而恥浮澹進而勇退厥惟艱哉
其有體真師常先行後學進退蹈道終始可述則見之
於太原王公焉公當真宗皇帝世以縣佐吏有文選入
閣下隸崇文院典理御書日以進用入朝侃侃居羣以
和人推為長者出牧五郡所至職辦因俗為政不務皦
察時號為循吏今天子明道建元之初抗章引年朝廷
不欲奪其志許以本官致仕命一子自布衣試秘書省
校書郎蓋所以享耆德而嘉廉退也得謝之後疏林壑
以放志治丹石以佐疾接鄉里以信順訓子弟以端孝
嗚呼昊天不憗弗報永齡以景祐二年九月十一日考
終于建陽縣羣玉鄉崇德里之第享年七十四明年二
月葬于所居之南山巔也公諱昱字公旦世家于建陽
曾祖諱磻祖樞考綸皆藴龍德生值唐季四海圮裂葆
光全素羨慶厥後由公之貴烈考贈尚書度支郎中母
封南陽縣太君劉氏繼母丁氏封清河縣太君公才具
夙成年十八歲以文行高妙為本郡舉首咸平初登禮
部上第除舒州桐城縣主簿陞大理評事再遷殿中丞
改太常博士轉尚書屯田度支二曹員外郎典職崇文
院校勘秘閣校理知柳州坐鄰郡大賊奔佚界上捕之
不得時黜臨江軍監新塗縣酒税内徙楚州監税復知
南康軍召還隸職中秘出守潤州逾年移牧武昌再丁
内艱以度支郎復告居閣下者歲久以便鄉里求知邵
武軍得之遂老于家夫人嚴氏早亡繼室仁和縣君沈
氏左右君子動循禮則子四人長曰楷前漳州長泰縣
令次曰格汀州司法參軍次曰栩太廟齋郎次曰杞今
校書也女三人長適嚴氏次適范氏次尚幼宗諒接公
之德舊矣嘗宰武陽居公治下公晚以少子結義於予
諸孤之將議葬也使家老状公之行千里重趼且来乞
文以誌神隧紀信示遠予不讓也宜矣晏詹嗣而銘曰
建水之靈武夷之英猗歟王公才為時生
賢推仕漢帝選登瀛直如朱絃瑩若壺冰
出守藩方入趨臺閣德化優柔文鋒錯落
播在民謠賡于聖作辭絶累句言無宿諾
致政于君歸全返真雅合天道光昭搢紳
有典有則不緇不磷夀鍾五福慶延後昆
隱隠南山悠悠東渚草沒新阡煙昏拱樹
勒䂥礎兮識太原君子之墓
名臣碑傳琬琰之集下卷二十五
