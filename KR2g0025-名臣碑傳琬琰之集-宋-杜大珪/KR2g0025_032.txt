名臣碑傳琬琰之集中卷五宋杜大珪編
王文正公曾墓誌銘宋祁
景祐二年丞相右府缺上方圖任耆俊參付魁極越二
月制詔太原王公曾其上樞密使印綬還來相予進拜
尚書右僕射門下侍郎所以命賜之尤渥公拜稽首讓
弗遂於是擇典訓庸以熙百工外懷邇恊以種九德餁
味燮和辰階比平翼戴聖猷溥大光明迺十一月從欽
天柴胙沂以為公國他日請間伏青蒲上陳瘁苑嬰霜
露以踣願前此納政避賢人路帝憮然無開可意公執
不奪卒改左僕射加資政大學士鎮東平戊寅仲冬感
疹門子謁急書聞亟命將高手醫跳駈趨視不半道丙
午薨上推甲子得三百六十六復所生之辰家丞列治
讓還鴻臚典葬天子隠遺老之弗憗也再昕置朝廞左
貂以襚法贈備厚恩錄宗姻僚陪十人容官合文正二
言以謹周道公之喪來京師其引也盖殯也邦人官師
沱涕相弔明年有司持丁亥詔書到公第仍舉中書令
密章以告愍册焜煌再漏下泉本公之綢繆感會寵存
賁往有以致者其如仁歟其司直歟公字孝先由逸民
霸飛天漢顯基素德支裔屢徙今為青州益都著姓曾
祖諱鐸祖諱繼華皆蹈道沉冥陰儲世烈考諱兼甘節
難進仕未及膴終著作佐郎深根浚源叢沛來祉公貴
推澤並贈開府儀同三司尚書令中書令爵皆為公大
王父國於越配國於魯妣曰張别贈燕夫人曰何為魯
夫人公即何夫人之子軒渠卓異魯公曰是大吾門八
歲終二喪斬焉致毁仲父宗元育之過所生一情以均
公亦以所愛事仲父如父甫冠與士鄉游汎博書記不
為章句儒諸老先生皆折輩行以交咸平中偕郡上計
委符入關策進士再為天下第一當此時二篇賦學者
争傳都紙為貴以王佐期之初命將作監丞通治濟陽
代還試政事堂以大著作直太史服五品判三司戶部
案轉右正言知制誥服三品充史館修撰入翰林為學
士自司計外郎再遷至中兵拜諫議大夫參議大政加
給事中以禮部侍郎守應天大名兩府復貳鼎席兼太
子賓客由左戸再遷至春官卿以内書侍郎執宰相筆
陟東臺兼地官遂躋上袞閱五歲琳宫火一昔焚册灾
異免以天官為本州又易天雄軍即拜彰德軍節度使
檢校太尉稍換天平軍檢校太師俄同中書門下平章
事徙判河南府入冠樞極罷幢棨還冡宰他如故公由
布衣羾君門譽處時行為龍光景式凡三十七年别任
九判大理尚書都省登聞檢知審刑審官禮儀院通進
銀臺司門下封駁事莅三班院糾察在京刑獄領使五
持金絮遺湟水酋為生辰使輦謁譙祠為考制度使館
㝢神嶽以中台為會靈觀使高真寳符以元輔為玉清
昭應宫使再見上帝為南郊大禮使主工部一由集賢
殿昭文館及西清之祕為大學士三監脩國史一階一
品勲十二轉表功十有四字食虚邑萬有二千五百室
實五千一百室此踐揚隆赫其大較也初契丹盜邊濟
為寰服最近早符晏檄悉財賦佐軍興公由倅事疏一
二便宜數奏蒙可衆器其能天僖夜妖自三川相靡而
東公守睢陽不逞讙恐里閭晝闔公闢牙門分吏曉捕
先倡者鞭梏之妖息不復南築雒都城周萬雉雲陴言
言宸居以尊復陜路轉粟二十萬饟得無乏歲旱蝗齊
楚周十八以上民曹逃貸囷粟鄉縣株送結強盜抵死
公一切榜遣流瘠更生以千計所至立學宫分租奉助
興作五州鑱金石以頌魏人畫像事之課治者以公為
尤綠圖夜(闕)度宫以儀曲密礱石庀材規創萬楹公列
五害願省損制度奉承大中之意先帝弗豫太子巳決
事或議長秋臨政憸人惎語翕翕公時訓護儲邸謂后
姻倖曰太子長秋誼不獨立有如兩宫相維社稷安矣
后悟由是内外恭順無違言莊獻總軍國儀鑾峙立佞
黨投罅廷議放肆公獨引東漢故事朝則帝在左太后
在右施簾自彰群臣奏事於前詔如公請長樂上徽册
供張天安殿中公執不可改御文德差損扆坐志在強
王室安外家使無纖芥納忠者以公為盡大理總天下
獄異時為冗帝欲重之公自西臺被選評廷訊讞許自
辟丞屬遂踵為故事法家有違制而情不一公請非親
被以失論會具獄須報公据前比帝曰自是無復有違
制邪公曰如陛下言亦無復有失者帝悦更從輕坐語
材者器公之果踐内外辭禁贊為名命渾灝炳純傃古
同風或選為昌言或永為賡歌則家集合五十六篇詳
矣上始鄉學公采聖君賢臣事繪解為三十篇因以勸
成美德詔鏤於槧徧賜邇臣其他纂次尤多尚不錄言
文者歸公之治嗚呼惟公偘然正崖然立周密靖慎久
而無流心在上前開陳處可辯博有餘言國家用至日
旰出沐燕私訖不道省中語天資方重每廣朝大會盛
服玉色郎謁者視進止如有尺寸未嘗過缺雖妄庸人
嗤歷詆亦不能加半言毁短於公當國七年萬物茂宜
四夷休寧稼茨於原兵仆於鄙嘉生回薄無有恫怨務
大體若丙吉清淨如曹參總領衆職如魏相内文明如
鄧禹于時被公之化察察者敦沾沾者愧建啓露門祕
禁召惇儒碩老侍擿勸講復諫署舊員使正辭謇議日
興於朝進賢不植私愛士不謀黨退不肖不奸怨奉羣
母孝與諸弟友親族可任言之上不可任厚分之財姻婭
進用皆以嫌自退上嘗大署忠亮忠厚四字錫之盖實
錄云天下稱為賢公乾興天聖之際時多故矣身荷重
任為國休戚雖參和傅會權定大争豶彼怒牙浣其他
腸庇焉如帡幪慮焉如蓍蔡然至閑居獨念猶感慨以
之是必彌綸之才軋於羣媢而未悉獲騁健粹之氣有
所難屈而弗慊於心煩慮焚如且至大病斯可慟巳先
時大星辰落郡寢上左右驚白公曰後一月乃自知之
如期而始悟寧傅箕蕭昴有馮以始亦有以終邪君子
謂為知命公始合姓於蔡實處士光濟之女又合姓於
李故相文靖公之女卒繼室以其妹芳猷淑則迭映中
壼后夫人獨偕公老故啓許國享脂田焉晝哭未期又
不幸以褕衣而復母弟曰皥字子融為刑部郎中直集
賢院曰閔字孝德終國子博士子四人曰絪緣縡縯絪
止光祿寺丞緣夭閼縯止將作監丞縡為光祿寺丞縡
之幼公取皥子繹以嗣及終又命之故繹即喪序今為
大理寺丞祕閣校理三女二早世一適屯田郎中沈維
溫公之捐館門下生與宗家計咸曰大墓無穆位不可
以葬乃改卜於滎陽惟新鄭吉又筮於臨洧鄉惟梁原
吉先是蔡夫人之殁巳祔於姑歲在單閼冬十月乙酉
子融與繹等竭誠信舉公及二夫人之喪合窆新阡順
也子融雖受公蔭然自以材略奮迨公時巳翔册府操
計籌糾都獄藉藉為聞人而孔懷為位之哀連歲摧潰
既奔走蕆事且求狀於太子中允直集賢院富弼又自
裒公行事一篇合前後贊書見授而為之誌恭惟令君
之德在生人其憲度在臺閣其言在謨命其履踐在圖
書其人與不可𫝊者皆士矣今所摭次姑舉縉紳所道
者著於篇而納之壙中以慰蓼莪之思以謹高岸之變
噫繹也縡也既收而食矣尚不隕厥問而世其家云銘
曰
斤斤令君朅来山東利見國光參偶時龍
既奮厥庸遂為宗工訂平津之封兮
上初纂嗣毋違參治揭日當天實相以濟
讒脣不搖王室無惎賴陳平之智兮
五藩于宜既仁且賢邦民宜之厥猷茂焉
乃建將牙乃示台躔翳吉甫之憲兮
鄭圃聯圻泉塗啟扉刻章美檟終天此依
九京千載飡仰餘徽惟隨武之歸兮
胡太傅宿墓誌銘歐陽修
太子少師致仕贈太子太傅胡公諱宿字武平其先豫
章人也後徙常州之晉陵世有隱德為晉陵著姓公舉
進士中天聖二年乙科為真州楊子尉縣大水漂溺居
民令不得救公曰拯溺無職也即率公私舟活數千人
歲滿調廬州合肥主簿張丞相士遜稱其才公學問該
博兼通陰陽五行天人災異之說南京鴻慶宫災公以
為南京聖宋所以受命建號而大火主於商丘國家乘
德而王者也今不領於祠官而比年數災宜修火祀事
下太常歲以長吏奉祠商丘自公始慶歴六年夏河北
河東京東同時地震而登萊尤甚公以歲推之曰明年
丁亥歲之刑德皆在北宫陰生于子而極于亥然陰猶
強而未即伏陽猶微而未即勝此所以震也是謂龍戰
之會而其位在乾今西北二敵中國之陰也宜為之備
不然必有内盜起於河朔明年王則以貝州叛公又以
為登萊視京師為東北易艮少陽之位也今二州並置
金坑多聚民以鑿山谷陽氣損泄故陰乘而動縣官入
金歲幾何小利而大害可即禁止以寧地道皇祐五年
正月會靈宫災是歲冬至祀天南郊以三聖並配明年
大旱公曰五行火禮也去歲火而今又旱其應在禮此
殆郊丘並配之失也即建言並配非古宜用造配如初
詔其後并州議建軍為節鎮公以星土考之曰昔高辛
氏之二子不相能也堯遷閼伯於商丘主火而商為宋
星遷實沈於臺駘主水而參為晉星國家受命始於商
丘王以火德又京師當宋之分野而并為晉地參商仇
讎之星今欲崇晉非國之利也自宋興平僣偽并最後
服太宗削之不使列於方鎮八十年矣謂宜如舊制公
在翰林十年多所補益大抵不為苟且而妄隨故其言
或用或不用或後卒如其言然天子察公之忠欲大用
者久矣嘉祐六年八月拜公諫議大夫樞密副使公既
慎靜而當大任尤顧惜大體而羣臣方建利害多更張
庶事以革弊公獨厭之曰變法古人之難不務守祖宗
成法而徒紛紛無益於治也又以為契丹與中國通好
六十餘年自古未有也善禦外侮者謹為備而已今三
邊武備多弛牧馬著虚名於籍可乘而戰者百無一二
又謂滄州宜分為一路以禦敵此今急務也若其界上
交侵小故乃城寨主吏之職朝廷宜守祖宗之約不宜
爭小利而隳大信深戒邊臣生事以為功在位六年其
論議類皆如此文行薦諸朝召試學士院為館閣校勘
與修北史改集賢校理通判宣州三遷太常博士判吏
部南曹賜緋衣銀魚知湖州為政有惠愛築石塘百里
捍水患大興學校學者盛於東南自湖學始公丁母夫
人憂去而州人思之名其塘曰胡公塘學者為公立生
祠於學中至今祀之公居喪毁瘠過禮三年不居于内
服除為三司鹽鐵判官轉尚書祠部員外郎判度支勾
院知蘇州兩浙路轉運使召還修起居注以本官知制
誥兼勾當三班院已而兼判吏部流内銓入内都都知
楊懷敏坐衞士夜盜入禁中驚乘輿斥出為和州都監
懷敏用事既久勢動中外未幾召復故職公封還詞頭
不草制論曰衞士之變蹤跡連懷敏得不窮治誅死幸
矣豈宜復在左右其命遂止久之拜公翰林侍讀學士
遷翰林學士兼史館修撰判館事兼端明殿學士累遷
尚書左司郎中兼知通進銀臺司審刑院羣牧使提舉
在京諸司庫務醴泉宫判尚書禮部遂判都省再知禮
部貢舉奉使契丹館伴北朝人使亦皆再而虜人嚴憚
之公為人清儉謹默内剛外和羣居笑語諠諽獨正容
色溫溫不動聲氣與人言必思而後對故其莅官臨事
慎重不輒發發亦不可回止而其趣要歸於仁厚朝議
在官年七十而不致仕者有司以時按籍舉行公以謂
養廉恥厚風俗宜有漸而欲一切以吏議從事殆非所
以優老勸功之意當少緩其事使人得自言而全其美
節朝廷嘉其言是至今行之皇祐新樂成議者多異論
有詔新樂用於常祀朝會而郊廟仍用舊樂公言書稱
同律而今舊樂高新樂下相去一律難並用而新樂未
施於郊廟先用之朝會非先王薦上帝配祖考之意皆
不可近制禮部四歲一貢士議者患之請為間歲議已
定公獨以為不然曰使士子廢業而奔走無寧歲不如
復用三歲之制也衆皆以公言為非行之數年士子果
以為不便而卒用三歲之制仁宗久未有皇子羣臣多
以皇嗣為言未省公以學士當作青辭禱祀於山川即
建言儲位久虚非所以居安而慮危願擇宗室之賢者
立之以慰天下之心語甚切至英宗即位拜給事中治
平三年累上表乞致仕未允久之拜尚書吏部侍郎觀
文殿學士知杭州為政不略細故或謂大臣不宜自勞
公曰此民事也吾不敢忽以是民尤愛之明年今上即
位遷左丞五月公以疾告遂除太子少師致仕命未至
而以六月某日薨於正寢享年七十有三即以某年某
日葬於某州某縣某鄉之某原公之曾祖諱持累贈大
傅曾祖妣某氏追封某夫人祖某累贈某官祖妣某氏
封某郡太夫人父諱某累贈太師兼中書令妣某氏追
封某夫人公累階光祿大夫勲上柱國開國安定爵公
食邑二千八百戶食實封四百戸賜推誠保德翊戴功
臣初娶吳氏追封蘭陵郡夫人再娶何氏封南康郡夫
人子男五人長曰宗堯今為都官員外郎次曰遵路早
卒次曰宗質國子博士次曰宗炎著作佐郎次曰宗厚
早卒女四人皆適士族孫若干人公自為進士知名於
時楊文公億得其詩題於祕閣歎曰吾恨未識此人其
舉進士也謝陽夏公絳薦公為第一公名以此益彰而
謝公亦以此自負少嘗善一浮圖其人將死謂公曰我
有祕術能化瓦石為黃金子其葬我我以此報子公曰
爾之後事吾敢不勉祕術非吾欲也浮圖歎曰子之志
未可量也其篤行自勵至於貴顯常如布衣時有文集
四十一卷銘曰
允兮胡公順外剛中惟初暨終一德之恭
公之燕居其氣溫溫舉必可法思而後言
公在朝廷正色侃侃蔚有嘉話憂深慮遠
不迎利趨不畏勢反有或不從後或如之
多而愈信孰不公思侍從之親樞機之密
名望三朝清職峻秩愷悌之仁宜國黃耉
七十而止孰云多壽惟善在人刻銘不朽
王文正公曾碑陰宋祁
故丞相沂國公既葬十二年仲弟天章閣待制子融請
間見上追歎公據正有守得宰相體子融頓首謝且言
臣兄曾事章聖皇帝興諸生不十年參摠大政其後拜
玉几下聞顧命大行詔章獻皇后權軍國大事於時宰
相謂(丁謂也)陰開邪謀規刊權文營罔中外衆莫敢抗獨
臣兄毅然不肯移又欲建白天子朝朔朢太后聽政附
中人通裁可即又引東漢故事請帝太后同視事偽計
不行方謂譛逐大臣如寇凖李迪等鈎索株連以動衆
心臣兄中立其間為國督視隠匿廋情卒不得施遂用
詐敗太后再受徽號欲御天安殿復奏言止御文德殿
既忤旨因災異策免然太后以數救諫不能無念抑畏
謙慈勤翊王家大業以安此其事陛下尤彰明較著者
上曰乃晜之勲予一人不忘子融再拜曰陛下幸詔臣
察勒詞隧石誠得天筆篆額敷賁前人死骨不朽勸寵
忠門由臣為初制曰可乃署旌賢碑三字賜焉於是天
章君即金石刻又欲侈上之褒丐辭序其來僕念已嘗
誌丞相墓且翰林銘功其事大略著矣獨原夫天子念
丞相賢而旌之者寧不以臨大事不可奪歟損益過舉
以絶未萌而為之所歟功格於天默不自名歟僕嘗論
治亂之機不容髮如令丞相當是時一有假借則紀律
約更權迫勢陵憸人乘之抵巇投隙意有所肆淪胥淫
夷遂蹈後艱凡列爵幾何底罰幾何而後能定由是觀
之丞相之勲可以言者其大也夫陰施之所及廣則陽
德之報蒙顯故丞相雖賢待聖人乃明初公於天章敦
愛甚而天章奉公也無不至始丞相未貴時娶蔡李二
夫人早亡及貴謙不封國天章歲比當遷輒上書還一
官為二夫人追封成公志也至是又引甲令建螭首龜
趺丞相之名由天章益𫝊春秋之法於善善也長至刻
祭彜銘樂欒皆所以行遠况珉表之隠然天文之燦然
披九幽之潛光奮無窮之休烈後雖千百歲拜餘風泣
遺直者曰此賢丞相之隴歟嗚呼盛哉
名臣碑𫝊琬琰之集中卷五
