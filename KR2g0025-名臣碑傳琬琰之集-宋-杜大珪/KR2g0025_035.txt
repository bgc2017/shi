名臣碑傳琬琰之集中卷八宋杜大珪編
王文安公堯臣墓誌銘歐陽修
公姓王氏其先太原祁人其六世祖某為唐輝州刺史
遭世亂因留家碭山碭山近宋其後又徙宋州之虞城
今為應天虞城人也公諱堯臣字伯庸天聖五年舉進
士第一為將作監丞通判湖州召試以著作佐郎直集
賢院知光州歲大饑羣盜發民倉廪吏法當死公曰此
饑民求食爾荒政之所䘏也乃請以減死論其後遂以
著令至今用之丁父憂服除為三司度支判官再遷右
司諫郭皇后廢居瑶華宫有疾上頗哀憐之方后廢時
宦者閻文應有力及后疾文應又主監醫后且卒議者
疑文應有姦謀公請付其事御史考按虛實以釋天下
之疑事雖不行然自文應用事無敢指言者後文應卒
以恣横斥死后猶在殯有司以歲正月用故事張燈公言
郭氏幸得蒙厚恩復位號乃天子后也張燈可廢上遽
為之罷景祐四年以本官知制誥服金紫同知通進銀
臺司兼門下封駁提舉諸司庫務遷翰林學士知審官
院元昊反西邊用兵以公為陜西體量安撫使公視四
路山川險易還言某路宜益兵若干某路賊所不攻某
路宜急為備至於諸將材能長短盡識之薦其可用者
二十餘人後皆為名將是時邊兵新敗於好水任福等
戰死今韓丞相坐主帥失律奪招討副使知秦州范文
正公亦以移書元昊不先聞奪招討副使知耀州公因
言此兩人天下之選也其忠義智勇名動夷狄不宜以
小故置之且任福由違節度以致敗尤不可深責主將
由是忤宰相意并其他議格不行明年賊入涇原戰定
川殺大將葛懷敏乃公指言為備處由是始以公言為
可信而前所格議悉見施行因復遣公安撫涇原路公
曰陛下復用韓琦范仲淹幸甚然將不中御兵法也願
許公便宜從事上以為然因言諸路都部署可罷經略
副使以重將權而偏將見招討使以軍禮置德順軍於
籠竿城廢涇原等五州營田以其地募弓箭手其所更
置尤多方公使還行至涇州而德勝寨兵迫其將姚貴
閉城叛公止道左解裝為牓射城中以招貴且發近兵
討之初吏白曰公奉使且還歸報天子爾貴叛非公事
也公曰貴土豪也頗得士心然初非叛者今不乘其未
定速招降後必生事為朝廷患貴果出降明年四月以
學士權三司使自朝廷理元昊罪軍興而用益廣前為
三司者皆厚賦暴斂甚者借内藏率冨人出錢下至果
菜皆加税而用益不足公始受命則曰今國與民皆弊
矣在陛下任臣者如何由是天子一聽公所為公乃推
見財利出入盈縮曰此本也彼末也計其緩急先後而
去其蠧弊之有根穴者斥其妄計小利之害大體者然
後一為條目使就法度罷副使判官不可用者十五人
更薦用材且賢者期年民不加賦而用足明年以其餘
償内藏所借者數百萬又明年其餘而積於有司者數
千萬而所在流庸稍復其業公曰臣之術止於是矣且
臣母老願解煩劇天子多公功以為翰林學士承旨兼
端明殿學士羣牧使初宦者張永和方用事請收民房
錢十之三以佐國事下三司永和隂遣人以利動公公
執以為不可度支副使林濰附永和議不巳公奏罷濰
乃止益利夔三路轉運使皆請增民鹽井課歲可為錢
十餘萬公亦以為不可而權倖因緣多見裁抑京師數
為飛語及上之左右往往䜛其短者上一切不問而公
為之亦自若也及公既罷上慰勞之公頓首謝曰非臣
之能惟陛下信用臣爾丁母憂去職服除復為學士羣
牧使再遷給事中皇祐三年以本官為樞密副使公持
法守正遂以身任天下事凡宗室宦官醫師樂公嬖習
之賤莫不關樞密而濫恩倖請隨其事可損損之可絶
絶之至其大者則皆著為定令由是小人益怨構為飛
書以害公公得書自請曰臣恐不能勝衆怨願得罷去
上愈知公為忠為下令購為書者甚急公益感勵在位
六年廢職修舉皆有條理樞密使狄青以軍功起行伍
居大位而士卒多屬目往往造作言語以相扇動人情
以為疑而青色頗自得公嘗以語衆折青為陳禍福言
古將帥起微賤至富貴而不能保首領者可以為鑒戒
青稍沮畏嘉祐元年三月拜戸部侍郎參知政事三年
遷吏部侍郎八月某日以疾薨于位享年五十有六公
在政事論議有所不同必反復切劘至於是而後止不
為獨見在上前所陳天下利害甚多至施行之亦未嘗
自名其所設施與在樞密時特異豈政事者丞相府也
其體自宜如是耶公為人純質雖貴顯不忘儉約與其
弟純臣相友愛世稱孝悌者言王氏遇人一以誠意無
所矯飾善知人多所稱薦士為時名臣者甚衆有文
集若干卷將終口授其弟純臣遺奏以宗廟至重儲嗣
未立為憂天子愍然臨其喪輟視朝一日贈左僕射太
常諡曰文安曾祖諱某某官贈太傅妣某氏某國太夫
人祖諱某某官父諱某某官皆贈太師中書令兼尚書
令祖妣某氏某國太夫人妣某氏某國太夫人娶丁氏
安康郡夫人子男三人同老大理評事周老太常寺太
祝早卒朋老大理評事二女長適校書郎戚師道早卒
次未嫁王氏自遷虞城由公曾祖而下或葬䨇金或葬
土山皆在虞城嘉祐某年某月某日改葬公之皇考于
某縣某鄉某原而以公從葬焉銘曰
王為祁人遭亂不還六世之祖初留碭山
其後再遷虞宋之間遂安其居葬不遠卜
宋多名家王實大族族大而振自公顯聞
公初奮躬以學以文逢國多事有勞有勤
利歸于邦怨不避身帝識其忠謂堪予弼
俾副樞機出入惟密遂參政事實有謀謨
誰中止之不俾相予帝有褒章愍錫之贈
長于百寮考德惟稱維古載功在其廟器
今亦有銘幽宫是閟
吳正肅公育墓誌銘歐陽修
嘉祐四年某月某甲子資政殿大學士金紫光禄大夫
尚書左丞知河南府兼西京留守司上柱國渤海郡開
國公食邑二千八百戸食實封八百戸賜紫金魚袋贈
吏部尚書諡曰正肅吳公葬于鄭州新鄭之某鄉某原
吳氏世為建安人自曾高以来皆葬建州之蒲城至公
始葬其皇考于新鄭公諱育字春卿為人明敏勁果彊
學博辯能自持度不可守不發已發莫能屈奪天聖中
與其弟京方俱舉進士試禮部為第一遂中甲科而京
方皆及第當是時吳氏兄弟名聞天下公初以大理評
事知臨安諸暨二縣遷本寺丞知襄城縣舉賢良方正
直言極諫策入三等遷著作佐郎直集賢院通判蘇州
同知太常禮院三司戸部度支二判官知諫院修起居
注知制誥判太常大理二寺吏部流内銓史館修撰累
遷起居舍人為翰林學士久之遷禮部郎中以學士知
開封府公為政簡嚴所至民樂其不擾去雖久愈思之
初秦悼王葬汝州界中其後子孫當從葬者與其歲時
上冢者不絶故宗室宦官嘗往來為州縣患公在襄城
每裁折之宗室宦官怒或夜半叩縣門索牛駕車以動
之公輙不應及旦徐告曰牛不可得也由是宗室宦官
曰此不可為也凡過其縣者不敢以鷹犬犯民田至他
境矣然後縱獵其治開封尤先豪猾曰吾何有以及斯
人去其為害者而已居數日發大姦吏一人流于嶺外
一府股栗又得鉅盜積贓萬九千緡獄具而輙再變衆
疑以為冤天子為遣他吏按之卒伏法由是京師肅清
方元昊叛河西契丹亦乘間隳盟朝廷多故公數言事
獻計畫自元昊初遣使上書有不順語朝廷亟命將出
師而群臣争言豎子即可誅滅獨公以謂元昊雖名蕃
臣而實夷狄其服叛荒忽不常宜示以不足責外置之
且其已僣名號誇其人勢必不能自削以取羞種落第
可因之賜號若國主者且故事也彼得其欲宜不肯妄
動然時方銳意於必討故皆以公言為不然其後師久
無功而元昊亦歸過自新天子為除其罪卒以為夏國
主由是議者始悔不用公言而虛弊中國公在開封數
以職事辨争或有不得則輙請引去天子惜之慶歴五
年正月以為諫議大夫樞密副使三月拜參知政事與
賈丞相争事上前上之左右與殿中人皆恐色變公論
辯不已既而曰臣所争者職也顧力不能勝矣願罷臣
職不敢争上顧公直乃復以為樞密副使居歲餘大旱
賈丞相罷去御史中丞高若納用洪範言大臣廷争為
不肅故雨不時若因并罷公以給事中知許州又知蔡
州州故多盗公按令為民立伍保而簡其法民便安之
盗賊為息京師有告妖賊千人聚確山者上遣中貴人
馳至蔡以名捕者十人使者欲得兵自往取之公曰使
者欲藉兵立威欲得妖人以還報也使者曰欲得妖人
爾公曰吾在此雖不敏然聚千人于境内安得不知使
信有之今以兵往是趣其為亂也此不過鄉人相聚為
佛事以利錢財爾一弓手召之可致也乃館使者日
與之飲酒而密遣人召十人者皆至送京師告者果伏
辜拜資政殿學士徙知河南府遷禮部侍郎徙永興軍
丁父憂去官起復懇請終喪服除加拜翰林侍讀學士
且召之公辭以疾上惻然遣使者存問賜以名藥遂以
知洪州居久之又辭以疾即以為集賢殿學士判西京
留守司御史臺疾少間復知陜府加拜資政殿大學士
自公罷去上數為大臣言吳某剛正可用每召之輙以
疾不至於是召還始侍講禁中判通進銀臺司尚書都省
明年拜宣徽南院使鄜延路經略安撫使判延州龐丞
相經略河東與夏人争麟州界亟築柵於白草公以謂
約不先定而亟城必生事遽以利害牒河東移書龐公
且奏疏論之皆不報已而夏人果犯邊殺驍將郭恩而
龐丞相與其將校十數人皆以此得罪麟府遂警既而
公復以疾辭不任邊事且求解宣徽使乃復以為資政
殿大學士尚書左丞知河中府遂徙河南公前在河南
踰月而去河南人思之聞其復來皆驩呼逆于路惟恐
後其卒也皆聚哭公享年五十有五以嘉祐三年四月
十五日卒於位曾祖諱進忠贈太師妣陳氏吳國太夫
人祖諱諒贈中書令妣葛氏越國太夫人父諱待問官
至禮部侍郎贈太保妣李氏楚國太夫人娶王氏太原
郡夫人子男十人安度安矩安素皆太常寺太祝安常
大理評事安正安本安序皆秘書省正字安厚太常寺
奉禮郎安憲安節未仕女三人長適集賢校理韓宗彦
次適著作佐郎龐元英皆早卒次適光禄寺丞任逸公在
二府時太保公以列卿奉朝請父子在廷士大夫以為
榮而公踧踖不安自言子班父前非所以示人以法顧
不敢以人子私亂朝廷之制願得罷去不聽天子數推
恩郡臣子弟公每先及宗族疏遠者至公之卒子孫未
官者七人有文集若干卷尤長於論議銘曰
顯允吳公有家于閩自我皇考卜兹新原
厚壤深泉樂其寬簡今公其從公志之安
公昔尚少始來京師挾其二季名發聲馳
乃賜之策以承帝問語驚于廷有偉其論
乃登侍從乃任大臣出入險夷周旋屈伸
公所策事先其利害初有不從後無不悔
公於臨政簡以便人人失而思愈久彌新
帝曰廷臣汝剛而直來汝予用斷余不惑
公曰臣愚負薪之憂帝為咨嗟公其少休
優以大邦寵其秩禄尚冀公來公卒不復
史臣考德作銘幽宅
名臣碑傳琬琰之集中卷八
