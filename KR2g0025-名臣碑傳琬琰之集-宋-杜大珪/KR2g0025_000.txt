名臣碑𫝊琬琰集𫝊記類三(總錄之屬)
提要
(臣)等謹案名臣碑𫝊琬琰集一百七卷宋杜
大珪編大珪眉山人其仕履不可考自署稱
進士而序作於紹熙甲寅則光宗時人矣墓
碑最盛於東漢别𫝊則盛於漢魏之間張晏
註史記據墓碑知伏生名勝司馬貞作史記
索隠據班固泗上亭長碑知昭靈夫人姓温
裴松之註三國志亦多引别𫝊其遺文佚事
往往補正史所不及故講史學者恒資考證
焉由唐及宋撰述彌繁雖其間韓愈載筆不
乏䛕言李繁摛詞亦多誣說而其議論之同
異遷轉之次序拜罷之歲月則較史家為真
故李燾作續通鑑長編李心𫝊作繫年要錄
往往採用蓋以此也顧石本不盡拓摹文集
又皆散見互考為難大珪乃蒐合諸篇共為
三集上集凡二十七卷中集凡五十五卷下
集凡二十五卷起自建隆乾德訖於建炎紹
興大約隨得隨編不甚拘時代體製要其梗
概則上集神道碑中集誌銘行狀下集别𫝊
為多多採諸家别集而亦間及於實錄國史
一代鉅公之始末亦約略具是矣中和丁謂
王欽若吕惠卿章惇曾布之類皆當時所謂
姦邪而並得預於名臣其去取殊為未當然
朱子名臣言行錄趙汝愚名臣奏議亦濫及
於丁謂王安石吕惠卿諸人蓋時代既近恩
怨猶存其所甄别自不及後世之公此亦事
理之恒賢者有所不免固不能獨為大珪責
矣乾隆四十四年二月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
