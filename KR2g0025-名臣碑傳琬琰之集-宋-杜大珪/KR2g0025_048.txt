名臣碑傳琬琰之集中卷二十一宋杜大珪編
楊諫議偕墓誌銘歐陽修
慶歴八年秋翰林侍讀學士右諫議大夫楊公年六十
有九告老即以工部侍郎致仕歸於常州其行也天子
召宴勞賜以不拜公卿大夫咸出餞于東門瞻望咨嗟
相與言曰楊公歸哉於公計為榮於國家計為可惜其
明年九月某日公疾革出其兵論一篇示其子忱慥而
授以言曰臣子雖死不敢忘其君父者天下之至恩大
義也今臣偕不幸猶以垂閉之口言天下莫大之憂為
陛下無窮之慮者其事有五以畢臣志死無所恨惟陛
下用臣言不必哀臣死也言訖而卒不及其私忱慥以
其語并其兵論以聞天子震悼顧有司問可以寵公者
有司舉故事以對天子曰此何足以慰吾思乃詔特贈
公兵部侍郎公少師事种放學問為文章長於議論好
讀兵書知古兵法以謂士不兼文武不足任大事當四
方無事時數上書言邊事後二十餘年元昊叛河西契
丹舉衆違約三邊皆警天下弊於兵公於此時耗精疲
神日夜思慮創作兵車陣圖刀楯之屬皆有法天子以
步卒五百如公之法試於庭以為可用而世多非其刀
楯脩嘗奉使河東得邊將王吉言元昊出兔毛川為吉
所敗者用楊公楯也蓋世未嘗用其術爾然公素剛少
合而議者不一故不得盡用其言夏竦經略陜西請益
置土兵公言竦據内地無破賊之謀而坐請益兵蓋虞
敗事則欲以兵少為解竦復論公不忠沮計公不能忍
以語詆之其後三路農民壯者咸墨為兵公又言兵在
精不在衆衆而不練則不整而易敗困國而難供時自
將相大臣議者皆務多兵獨公之論能如此劉平兵敗
元昊圍延州甚急而救兵不至公在河中乃偽為書馳
造延州救兵十萬至矣因命旁郡縣具芻粮什噐如其
數以俟已而元昊亦解去後公守并州即詔公為并代
麟府路經略安撫招討等使兼兵馬都部署公執勑告
其群吏曰天子用我矣然任其事必圖其效欲責其效
必盡其方乃列六事以請曰能用臣言則受命不然則
已朝廷難之公論不已坐是徙知邢州公志之不就皆
此類也公嘗為御史章獻太后兄子劉從德為團練使
以卒其門人親戚厮飬用從德拜官爵者數十人馬季
良以劉氏壻為龍圖閣直學士公上書言漢吕后王祿
産欲彊其族而反以覆宗唐武三思楊國忠之禍不獨
其身幾忘其國太后大怒貶監舒州酒税居二歲復召
為御史言事愈切公祥符元年進士及第以上書言事
真宗竒之召試不赴拜著作佐郎累官至工部侍郎為
天章閣待制龍圖閣樞密直學士遂侍講於翰林嘗為
審刑院詳議官知淮陽江隂軍三司度支判官知御史
雜事判吏部流内銓三司度支副使河北河東都轉運
使知河中府陜并邢滄杭五州所至皆有能績為人廉
潔剛直少屈而難犯其仁心愛物至其有所能容人多
所不及也公諱偕字次公曾祖諱某祖諱某父諱某初
娶張氏又娶李氏又娶王氏太原郡君公卒之明年秋
其子忱以其喪歸于河南又明年某月某日葬于洛陽
縣宣武管平洛鄉之先塋公有文集十卷兵書十五卷
讀其書可以見公之志考其始終之節可以知公之心
嗚呼可謂忠矣脩為諫官時嘗與公争議於朝者而且
未有識公也及其葬也其子不以銘屬於他人而以屬
脩者豈以脩言為可信者歟然則銘之其可不信銘曰
遠矣楊氏其來有始赤泉侯功與漢俱起
震官太尉四世以公於陵正直僕射于唐
師復理卿振左拾遺文蔚獲嘉其後益衰
避亂中州曾祖始南祖屈偽邦令于烏江
又適南粤皇考是生晦顯有時發于皇明
在考司馬始仕妨州遂家中部道德之優
司馬四子惟公克大非徒大之又將長之
世有官族孰無繫譜或絶於微或亡其序
不絶不亡由屢有人誰如楊世愈久而審
次第弗迷昭穆綿聯公其歸此安千萬年
謝學士絳墓誌銘歐陽修
朝散大夫行尙書兵部員外郎知制誥知鄧州軍州事
兼管内勸農使上輕車都尉陽夏縣開國男食邑三百
戶賜紫金魚袋謝公諱絳字希深其先出於黃帝之後
任姓之别為十族謝其一也其國在南陽宛三代之際
以微不見至詩嵩高始言周宣王使召公營邑以賜申
伯蓋謝先以失國其子孫散亡以國為姓歴秦漢魏益
不顯至晉宋間謝氏出陳郡者始為盛族公之皇考曰
太子賓客諱濤其爵陳留伯至公開國又為夏陽男皆
在陳郡故用其封復因為陳郡人然其官邑卒葬隨世
而遷其譜自八世而下可見曰八代祖汾為河南緱氏
人至五代祖希圖始遷而南或葬嘉興或葬麗水自皇
考已上三代皆葬杭州之富陽公以寳元元年四月丁
夘來治鄧其年十一月已酉以疾卒於官以遠不克歸
於南即以明年八月得州之西南某山之陽遂以葬公
享年四十有五初娶夏侯氏先卒今舉以祔後娶高氏
文安縣君三男六女男某皆將作監主簿女一早亡五
尚幼公之卒其客歐陽脩弔而哭於位退則歎曰初賓
客之薨脩獲銘其德納諸富陽之原今又哭公之喪哭
者在位莫如脩舊蓋常銘其世矣乃論次其終始曰公
年十五起家試秘書省校書郎復舉進士中甲科以奉
禮即知潁州汝隂縣遷光祿寺丞上書論四民失業楊
文公薦其材召試充秘閣校理再遷太常丞通判常州
丁母晉陵郡君許氏憂服除遷太常博士用鄭氏經唐
故事議昭武皇帝非受命祖不宜配享感生帝天聖中
天下水旱而蝗河決壊滑州又上書用洪範五行京房
傳災異所以為天譴告之意極陳時所闕失無所諱與
修真宗國史遷祠部員外郎直集賢院通判河南府移
書丞相言歲凶嵩山宫宜罷勿治又上書論妖人方術
士不宜出入禁中請追所賜先生處士號歲滿權開封
府判官再遷兵部員外郎為三司度支判官上書論法
禁密花透背詔書云自内始今内人賜衣復下有司取
之是為法而自戾無以信天下又言後苑作官市龜筒
亦禁物民間非所有之為犯法因請罷内作諸器皆以
其職言又言有司多求上旨從中出而數更且為號令
數變則虧國體利害偏聽則惑聰明請者務欲各行而
守者患於不一請凡詔令皆由中書樞密院然後行郭
皇后廢上書用詩白華引申后褒姒以為戒景祐元年
丁父憂服除召試知制誥判流内銓諫者言李照新定
樂不可用下其議二者久不決公為兩議曰宋樂用三
世矣照之法不合古吾從舊乃署其一議曰從新樂者
異署議者皆從公署公為人肅然自脩平居温温不妄
喜怒及其臨事敢言何其壯也雖或聽或否或論高而
不能行或後果如其言皆傳經據古切中時病三代以
來文章盛者稱西漢公於制誥尤得其體世所謂常楊
元白不足多也公既以文知名至於為政無所不逹自
汝隂已有能名佐常州至今常人思之錢思公守河南
悉以事屬之是時莊獻明肅太后莊懿太后起二陵於
永安至於鐵石畚鍤不取一物於民而足修國子學教
諸生自遠而至者百餘人舉而中第十八九河南人聞
公喪皆出涕諸生畫像於學而祠之初吏部擬官以圭
田有無為均公取州縣田覆其實者凖其方之物價差
為多少揭之省中它有名而無實者皆不用人以為便
天下之吏有定職而無定員故選者常患其多而久積
吏緣以姦至公為之選而集者有不逾旬而去天下皆
稱其平其遇事尤劇猶若簡而有餘及求知鄧州其治
益以寬静為本州遂無事先時有妖僧者以偽言誘民
男女數百人往往晝夜為會凡六七年不廢公則取其
首惡二人寘之法餘一不問民始知公法可畏而安於
不苛南陽堰引湍水漑公田水之來遠而少能及民而
堰撤墩破公議復召信臣故渠以罷鄧人歲役而以水
與民大興學舍皆未就而卒始公來鄧食其廪者四十
餘人或疑其多及其喪為之制服其治衣櫛纔二婢至
三從孤弟妹皆聚而食之卒之日廪無餘粟家無餘貲
入哭其堂椸無新衣然平生喜賓客談宴怡怡如也自
少而仕凡三十年間自守不回而外亦不為甚異此始
終大節也銘曰
夀吾不知命繫其偶不俾其隆安歸其咎
惟忠之明惟仁之茂惟力之為而公之有
名臣碑傳琬琰之集中卷二十一
