名臣碑傳琬琰之集中卷二十八宋杜大珪編
梁莊肅公適墓誌銘王珪
公諱適字仲賢世鄆人父為翰林學士卒時公為最少
未及仕他日因類其父所為制詔奏議并自所為文上
之真宗覽而嘆曰梁某有子矣即除祕書省正字天聖
初知開封府功曹參軍故宰相吕夷簡知府事時器公
材以薦諸朝知蘇州崑山縣知梧州五嶺自偽命時折
民稅已重其後轉運使以調用不足又復折之公言用
殆不能輸遂詔勿復折至今以便民還句當在京諸司
粮料院累遷大理寺丞通判秦州廢港口待賢二埭先
是漕渠患水高故置埭以節水然歲渡舟多壊而公私
不以為便公因大發夫濬渠而廢之明道二年天下饑
淮南尤甚公募大姓輸米作淖糜以濟民蒙活者數萬
人以太子中舍監在京廣衍倉景祐中進士及第換中
允知淮陽軍京東歲常預支錢市帛七十萬後三司益
至二百萬公謂其法本以惠下貧而抑兼并今取多則
傷農況取之未能止朝廷為減其數如初其年南郊赦
書錄朱全忠之後公曰全忠叛臣也何足以為勸仁宗
是其言記姓名禁中召為審刑院詳議官梓州妖人白
彦歡能依鬼神作法以詛人至有死者獄上請讞皆以
不見傷為疑公曰殺人以刃或可拒以詛則其可免乎
卒以重辟論會有異禽翔端門上既又下廷中於是左
右大臣莫不以為瑞公曰野鳥來處宫庭此何瑞也間
因得對仁宗數以所上言稱之御史中丞薦公材堪御
史中書以法未應除明日欲用為諫官中書又以為言
帝不懌再遷太常博士提點京東路刑獄為開封府推
官遂改右正言諫院供職管句國子監奉使契丹新除
樞密副使任中師與公有親嫌公辭為諫官乃以直史
館判太府寺同修起居注經制陜西粮草與知慶州范
仲淹同議邊機十餘事上之其言攻守之計甚長還知
諫院前後嘗言知樞密院夏守斌經略陜西無功而還
不可復典機密龍圖閣直學士張存辭知延州不行更
求它善郡畏避不任事宜即見斥入内都知岑守中坐
賄貶光州求削籍留京師撓法不可許鄜延路鈐轄黃
德和望賊退走䧟二大將宜即誅塞下河東欲却降羌
藏林族千餘人夫勢窮歸我却之足甘寇心脫納而撫
之後或得為用比來邊儲不充欲施告緍令于天下百
姓紛然不自安宜早停其議北京大建宫闕徒費無益
當有所裁節祖宗時皆殿試進士得人不為少今罷殿
試從南省奏名則恩不在陛下而在有司且如舊制便
皆從公言又嘗與御史中丞賈昌朝較景德以來迄于
康定財用出入之數内自宫掖外及權貴而下歲省浮
費數百萬慶歴二年擢知制誥判昭文館知審刑院契
丹遣劉六符來報元昊欲納欵朝廷命公復聘契丹已
而元昊果令賀從勉賫表至境上又命公使延州遂定
元昊復臣之禮入為起居舍人權判吏部流内銓權發
遣開封府事判太常寺兼禮儀事頃之願治郡得知兖
州弛本州所産鹽禁歲省墨釱者不可勝計萊蕪鹽鐵
舊嘗十八冶今所存唯三冶戶猶破産而逃公募有力
者使主治十年予一官於是冶無破戶而歲有羨鐵百
餘萬為龍圖閣直學士知河陽又為樞密直學士鄜延
路經略使知延州元昊既稱臣公遂徙重兵内地復安
定黑水園林三堡置搉埸于保安鎮戎軍招還金明屬
戶三千餘帳元昊曰前所掠蕃漢生口有誓詔兩不復
還矣遣人屢索之然而公卒不遣告歸至鄆治葬事過
都除翰林學士尋改翰林侍讀學士知澶州又為秦鳳
路經略使知秦州斥近邊土田募弓箭手自占減戍兵
東還其非要害處堡障悉併廢之又省西事以來益置
官百餘員更以一當十大銅鐵錢以當三民間不復敢
盜鑄而物價以平歴尚書禮部吏部郎中復知審刑院
為同群牧使與翰林侍讀學士宋祁共定法寺所用斷
例務在重輕平法吏不得以高下皇祐元年拜樞密副
使左諫議大夫明堂覃恩進給事中張堯佐自三司使
除宣徽河陽節度景靈群牧四使臺諫官連上封不報
又力争上前紛紜不能已上諭令中書戒厲大臣不敢
言公獨進曰臺諫官蓋自有言責其言雖過在陛下所
容然寵堯佐太厚亦非所以全后妃之家遂奪堯佐宣
徽景靈二使取戒厲乃不行廣源用蠻儂知高舉兵犯
邕州又犯㳂江九州進圍廣州官軍數戰不利上欲遣
使招安會廣州得賊將黃師宓偽榜且言知高願得邕
桂七州節度使初欲予之公曰若爾二廣恐非朝廷所
有臣不敢與聞因命樞密副使狄青為宣撫使以經制
南事及賊平上顧輔臣曰鄉非用梁適言南方安危未
可知也御史裏行唐介既彈宰相更援致舊臣上怒急
召二府付介所留章介猶立殿上不去公曰宰相豈御
史當薦邪叱介下殿殿中莫不愕顧明年參知政事契
丹又遣使來論國書中所稱大宋大契丹似非兄弟之
國今輙易曰南朝北朝矣詔中書樞密院共議之公曰
此易屈耳當荅之宋蓋本朝受命之土契丹亦彼國號
今無故曷為自去也其年賀正使來復稱大契丹如故
五年拜尚書禮部侍郎同中書門下平章事集賢殿大
學士入内都都知王守忠以老疾方求為真節度使公
謂它宰相曰内臣無除真刺史者況真節乎仁宗念東
宫舊臣獨守忠在已嘗許之公執以為不可帝意未決
公復曰臣今日備位宰相明日除一内臣為節度使臣
雖死有餘責矣乃得不除張貴妃薨小殮于皇儀殿公
曰皇儀不可治妃喪然宰相陳執中不能正其事又欲
以公為園陵使公曰嬪御無園陵之制始定葬于奉先
寺公既與執中内不合言者得以乘間傷公公亦數自
請罷乃以本官知鄭州纔數日以觀文殿大學士復為
秦州時初建古渭寨距州獨遠間為蕃戶所寇鈔及益
兵拒守而它蕃戶多驚疑公至則具牛酒召其大族瞎
藥雞羅等撫定之罷所益兵而蕃漢終公之去安然自
居公兩在秦民為立生祠歲滿求内徙遷尚書左丞知
永興軍西人盜耕屈野河西田數千頃朝廷欲更定封
界乃拜公定國軍節度使檢校太傅河東路經略使知
并州盡復西人所侵地仁宗遣使嘉勞之未幾暴得風
眩求罷邊易忠武軍節度使檢校太尉知河陽英宗初
易昭德軍節度使加檢校太師公被疾不已請曹州又
徙兖州數上節有司復以為觀文殿大學士禮部尚書
既又乞骸骨遂以太子太保致仕今上即位遷太子太
傅熙寧元年天子親祠南郊詔公入侍祠公以疾不能
至上懷思之不勝賜襲衣金帶明年十二月十八日薨
于鄆州遵化坊之里第享年七十訃聞輟視朝二日上
發哀苑中百寮慰崇政殿門下贈司空兼侍中諡莊肅
四年九月三日葬湏城縣登庸鄉執政里公少英拔自
初立朝凛然已有大臣之風及歴二府位宰相凡大議
論辭氣愉愉待計而已決蓋決而不可奪所至下條教
嚴而不苛犯者亦不少容威行施之以恩故其去多見
思在邊尤有威名羌戎為之遠去嘗為仁宗杜貴妃之
寵正内治之事晚數勸立皇太子以定天下大計其言
世多聞所著文集三十卷曾祖諱惟忠祖諱文度考諱
顥皆贈太師中書令尚書令追封夏魏周三國公曾祖
妣衛氏祖妣鄒氏妣閻氏封商韓唐三國太夫人兄固
祥符中進士第一人及第最有名娶任氏封越國夫人
七男彦昌職方員外郎彦明都官郎中彦回屯田郎中
彦通彦開國子博士彦昇殿中丞彦深光祿寺丞三女
以嫁都官員外郎張竚試秘書省校書郎王佑光祿寺
丞程伯孫孫男二十二子駿子玉光禄寺丞子美子厚
子野大理評事子雄子諒子建子直子誨子憲子恕大
常寺太祝子顯西頭供奉官子晉將作監主簿子挺太
廟齋郎子問子鐸子罕子約子履子博子敏曾孫男三
希祖恭祖光祖銘曰
公世有文自周實發匪又發之而子又傑
巘巘維公敢前不疑一心險夷卒成無隳
公之秉鈞風雨和豫行道之人式歌且舞
事有未安予何敢泰以規以劘維義所在
公臨方垂神旗豹尾風揮電旋萬旅一指
維公勞勤匪内則外亦有寵名文武之對
於皇仁宗始終知公出入將相一時之隆
方其告休公則未老邈然去歸高風是蹈
崇崇圜丘孰陪在祀有懷公來公卒不至
葬公何阡執政故里公名之長以遺萬世
名臣碑傳琬琰之集中卷二十八
