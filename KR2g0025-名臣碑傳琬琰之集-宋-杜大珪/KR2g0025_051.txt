名臣碑傳琬琰之集中卷二十四宋杜大珪編
吕中丞誨墓誌銘司馬光
府君諱誨字獻可其先幽州安次人曾祖父諱琦晉兵
部侍郎贈太師中書令尚書令祖諱端相太宗真宗以
太子太保薨謚正惠贈太師中書令伯祖諱餘慶太祖
時參知政事贈鎮南軍節度使各有功烈記於史官父
諱詢國子博士贈兵部侍郎母張氏追封清河郡太君
獻可幼孤自力為學家于洛陽性沉厚不妄交遊洛陽
士人往往不之識登進士第調浮梁尉不之官歴旌德
扶風主簿遷雲陽令改著作佐郎知翼城縣徙簽書定
國軍節度判官通判梓州事未至官遭母喪服除知大
通監兼交城縣召入為殿中侍御史彈劾無所避兖國
公主仁宗之愛女下嫁李瑋薄其夫家嘗因忿恚夜開
禁門入訴於上獻可奏宿衛不可不嚴公主夜扣禁門
門者不當聽入并劾奏公主閤宦者梁懷吉梁全一竄
逐之會有新除樞密副使者當時人有疑論獻可與其
僚直以衆言陳上前謂必不可留章十七上卒與之俱
罷獻可得知江州久之復召還臺英宗即位改起居舍
人同知諫院時上有疾太后權同聽政内侍都知任守
忠久用事於中上之立非守忠意乘此與其徒間構兩
宫造播惡言中外恟懼獻可連上兩宫書開陳大義辭
情切至由是慈孝益篤讒言不得行上疾久未平獻可
請早建東宫以安人心既而上小瘳謙默未可否事獻
可屢乞親萬機攬威福延近臣通下情又請太后間數
日一御東殿漸遠庶務自謀安佚會小旱因請上親出
禱而使外疑釋然太后既歸政獻可復言於上今雖專
聽斷太后輔佐先帝久多閱天下事事之甚大者猶宜
關白咨訪然後行示不敢專以報盛德任守忠謀不售
而懼乃更巧為謟諛求自入於上獻可曰是不可久處
左右亟上言數其前後巨惡并其黨史昭錫竄於南方
因上言大姦已去其餘嚮日憑恃無禮者宜一切縱捨
勿念以安反側頃之以兵部員外郎兼侍御史知雜事
執政建言欲如漢氏故事推尊濮安懿王獻可率僚屬
極陳其不可且請治執政之罪積十餘章不聽乃求自
貶又十餘章懷知雜御史勑告納上前曰臣言不效不
敢居其位上重違大臣又嘉臺官敢直言章留中不下
還其來告屢詔令就職獻可與僚屬具錄所上奏草納
中書稱不敢奉詔請即罪上不得已聽以本官出知靳
州已而徙知晉州今上即位加集賢殿修撰知河中府
未幾召為刑部郎中充鹽鐵副使上素聞其強直擢為
天章閣待制復知諫院遷諫議大夫權御史中丞是時
有侍臣棄官家居者朝野稱其材以為古今少倫天子
引參大政衆皆喜於得人獻可獨以為不然衆莫不怪
之居無何新為政者恃其材棄衆任已厭常為竒多變
更祖宗法專汲汲斂民財所愛信引拔時或非其人天
下大失望獻可屢争不能得乃抗章悉條其過失曰誤
天下蒼生必此人如久居廟堂必無安静之理曰天下
本無事但庸人擾之上遣使諭解獻可執之愈堅乃罷
中丞出知鄧州獻可雖在外朝廷有大得失猶言之不
置會有疾奏乞閑官歸鄉里朝旨未許乃乞致仕詔提
舉西京崇福宫到官又乞致仕許之以熙寧四年五月
丙午終於家年五十有八初正惠公薨其家日益貧獻
可既仕常分俸之半以給宗族之孤婺者室無餘資所
以自奉飬至儉薄其治民主於惠利而疾姦暴大抵概
以公平故所至人安之屢為言職其奏章存可見者凡
二百八十有九歴觀古人有能得其一二已可載之列
傳垂示後世在獻可曾何足道今特舉其事係安危者
書之至於進退口陳之語不可得而聞也前後三逐皆
以阡犯大臣所與敵者莫非秉大權天子所信嚮氣勢
軋天下獻可視之若無所覩正色直辭指數其非不去
不已旁側為之股栗而獻可處之自如平居容貌語言
恂恂和易使之不得位于朝人不過以謹厚長者名之
而已矣及遇事苟義所當為疾趨徑前如救焚溺所不
當為畏避遠去如顧䧟阱惟恐墜焉昨年病卧洛陽猶
旦夕憤歎以天下事為憂過于在位任其責者曾不念
其身之病子孫之貧也嗚呼今之世愛君憂民發於誠
心無所為而為之可以已而不已始終不變有如獻可
者能幾人耶故其没之日天下識與不識皆咨嗟痛惜
彼其心豈獨私于獻可哉獻可始娶張氏故丞相鄧公
之孫後娶時氏故侍御史旦之孫封同安郡君四男長
曰由庚金木主簿次曰由聖將作監主簿次曰由禮由
誠皆未仕六女長適羅山令麴承之次適光祿寺丞吳
安詩次適進士晁煇次蚤卒處者二人以某年八月某
日葬於伊闕先塋獻可病亟為手書命某為之文某往
省之至則目且瞑光復呼曰更有以見屬乎張目強視
曰無光出門而獻可没噫如某者烏足以副獻可之所
待耶顧義不得辭哭而為銘銘曰
有宋名臣正惠公之孫以忠直敢言克紹其門位
則不充道則不負年則不壽名則不朽嗚呼為人
臣為人嗣終始無愧能底於是者可不謂之備矣
乎
王尚書陶墓誌銘范鎮
公諱陶字樂道其先京兆人曾祖樵祖誨不仕父應贈
禮部尚書妣孟氏追封常山郡太君公力學博通慶歴
二年舉進士甲科調岳州軍事判官丁孟夫人憂歴杭
州觀察荆南節度二判官以書判優等升也用薦者狀
遷太常丞知陜州閿鄉縣未行丁父憂則詣闕號訴願
以所遷官贈其父母書三上報可終喪除太子中允管
句高陽機宜文字編校史館書籍韓丞相為御史中丞
辟公監察御史裏行踰月復為太常丞狄青罷樞密副
使為使相公言自祖宗開國以來未有此命者請詔有
司自今軍伍之人不得任樞密副使及使相著於令庶
夫後世不為亂階也又言館閣卿相之津塗而二府子
弟親戚以恩例遺表或進家集由是而位通顯不已濫
乎嘉祐五年正月一日甲夜有星墜于西南光燭地隱
然有聲占者曰天狗公言去年日食正旦今年星復墜
在正旦天狗主兵其於兵變宜有以預防之請中外舉
智武才勇之士以備將帥又言今武舉取格太輕請倣
唐制設科優待以官無若招士伍然則賢者類至矣遷
右正言判登聞檢院試鏁廳舉人親事官夜入延福宫
為盜有司用疎決恩以常盜論公言宫掖之嚴而以民
間會降為比非所以尊天子肅禁衛於是特流海島皇
城司官吏加罪有差鄧保信引燒煉卒入禁中公言漢
唐術士名為化黃金延年益夀以惑媚時君者後皆伏
誅請以漢唐為監即逐出之無重其罪會陳秀公為樞
密副使公論奏不報因自劾請補外遂知衛州未數月
徙蔡州明年復以諫官召上言臣與唐介范師道吕誨
趙扑同出為郡今獨召臣及師道二人請復介等職任
免重貽臣等羞謗尋判司農寺言常平錢榖其數雖不
少以天下戶口計之殊未為備願出内庫緡錢每路賜
數十萬每州以主客為率令戶得榖五石遇饑年則取
本以糶平時物貴稍得息則出之此令之下臣將見四
方之人鼓舞聖澤自保為太平垂白之民與夫增塔廟
奉佛老以求妄福不同謀矣再試鎖廳舉人奉使契丹
仁宗皇帝既以英宗判宗正寺踰年不就職公請對言
宫中嬪御宦官有以上惑聖聰而使之畏避不敢前也
仁皇帝大悟曰當别與一名目翊日遂為皇子矣然英
宗猶稱疾不入公又上言君父召豈容遷延蓋所遣使
備禮致命而不能副陛下聖意乞行降責然後皇子入
居慶寧宫矣英宗即位遷右司諫尚書戶部員外郎直
史館皇子位伴讀兼管内國子監俄修起居注淮陽王
府翊善改潁王府屬疾請補外潁王上表留公乃知制
誥判司農寺會陳許潁蔡饑為安撫使既還奏事稱旨
為龍圖閣直學士知永興軍潁王為皇子以詹事召未
至英宗上僊今皇帝踐祚進禮部郎中樞密直學士充
群牧使同三司少府監裁損山陵浮費未幾為諫議大
夫御史中丞山陵儀仗使因對便殿上以湯尹一德事
諭公曰朕與卿一心不可轉也公再拜稱謝間以手詔
問時政公請慎聽納明賞罰斥佞人任正士又請復轉
對以通下情省民力以勸農桑躬先儉素以風天下限
年校藝以汰冗兵會以司馬公光吕公公著為翰林學
士上問此舉如何對二人者臣嘗論薦之矣用人如此
天下何患不治乎又言吕公誨傅公堯俞皆以言斥外
請召還之必有所補故事常𠫭官宰相押班是時韓魏
公曾魯公奏事既退仍近例不至公曰天子新即位大
臣輒墮朝廷儀遂彈奏之二公既待罪猶以近例為解
公彈奏不已因懇請去職乃以樞密直學士知陳州徙
許州入權三司使歲餘為翰林學士以足疾請補郡上
七遣使留之固請不已於是為翰林侍讀學士知蔡州
賜黃金百兩頃之徙河南府即請汝州既至乃乞致仕
上遣使敦諭不許因請南京留司御史臺許州待次遂
家許州六年上幸東宫念之遷給事中明年起知許州
尋改鄧州辭不行復知河南府光獻山陵公力疾應接
無一不辦治者疾益侵上遣使挾醫療治大享明堂推
恩宫臣特遷觀文殿學士正議大夫知汝州仍聽潁昌
府便醫既就道大星隕于前閏九月壬寅薨享年六十
一明年四月庚午葬於開封府祥符縣東韓里之先塋
公之薨特贈吏部尚書遷其二子官諸女皆賜命服别
推恩者三人初娶陳氏潁川郡君再娶李氏京兆郡君
繼室京兆之姉永安郡君皆先公以亡子男四人弱翁
李兒早卒次曰寔曰寧並承奉郎女九人長適宣德郎
張直温次適奉議郎張保清次承奉郎唐𢡟次孟州司
理參軍李百禄餘早卒公伉直不妄語言其居家孝友
敦睦姉嫁韓氏夫卒買地葬之又以兩郊恩封其姉長
安縣君族屬之在京兆者皆收飬教誨使有分業其在
朝廷勇於敢為不為貴勢降屈凡廷議雖天子敦諭不
决不止退就黜責亦無慊也所著文集十五卷奏議十
五卷詩十卷詩說三卷初為小官時歐陽文忠公作剛
說贈公且戒以過韓魏公知公者韓丞相薦公者及論
事則彈劾無所回避世因謂文忠公為知言云銘曰
維公氣志甚勇而毅岱嵩在前雖壓無避
維公文章既辯且詳江河之流不竭而長
嘉祐之際英在潜邸明謨善計雲龍之契
治平之隆帝居東宫啓迪宸聰羽翼之功
命與時戾身與疾俱昔之寵榮今也嗟吁
深松茂栢維是窀穸百千萬年安於其宅
鮮于諫議侁墓誌銘范鎮
公諱侁字子駿其先箕子封於朝鮮其子仲食采於于
因氏鮮于其後詔為閬州刺史没於官遂家焉開元時
仲通叔明節制兩川叔明以功賜姓李氏後復其姓於
公十二世祖也曾祖演祖瓘皆不仕父至號隱居先生
以公贈金紫光祿大夫母趙氏安德郡太夫人公性莊
重力學景祐五年登進士第調京兆府櫟陽縣主簿到
官數月丁外艱服除為江陵府右司理參軍慶歴中天
下旱詔中外言事公上書災異之興有四言甚切直移
歙州黟縣令又權婺源令歙號難治公治為諸邑最改
著作佐郎知河南府伊闕縣事遷秘書丞通判黔州未
行改綿州先是守將以下課吏卒供薪炭芻豆鬻園中
果蔬公至悉罷之而守將隨亦罷趙悅道薦其狀遷尚
書屯田員外郎英宗初為皇嗣公乞選經術士以為翼
衛遷都官員外郎通判保安軍何聖從知永興軍辟公
簽書判官廳公事再遷屯田郎中蔡河撥發神宗初詔
中外直言公應詔言十六事皆人君謹始者及王荆公
用事又上疏言可為憂患者一可為太息者二怫其意
某時為翰林學士薦公詔除利州路轉運判官荆公沮
議上曰鮮于某有文學執政曰陛下何以知之上曰有
章疏在因出其文以示御史中丞滕元發曰此不減東
宫舊臣王陶未幾關陜旱乃移書安撫使宜如李牧守
雁門故事遠斥候謹𤇺火湏其可擊而圖之安撫使不
能用頃之慶州兵叛關中震駭巴峽以西皆恐成都守
與部使者争議發兵屯要會處公一皆止之蜀人遂安
是時初作青苗助役法諸路監司各定所部役錢轉運使
李瑜欲定四十萬公以為利路民貧定二十萬而與瑜
議不合各具奏以聞上從公議以為諸路率罷瑜而以
公為轉運副使西京左藏庫使知利州周永懿貪暴不
法前使者憚其兇狡不敢問公即遣吏就捕送于獄而
永懿編管衡州初利州兼益利路兵馬都監故用武臣
至是乞用文臣為守又劒門關葭萌寨使臣兼知縣事
多不習文法因請置令令專邑事皆著為令是時新法
行而公平心處之蘇子瞻以謂上不害法中不傷民下
不廢親為三難云人以為知言尋移京東西路轉運副
使遷司封郎中是時河決曹村或謂勿塞公言東州惟
梁山張澤兩濼夏秋大河注其中則民為魚矣因作議
河書上之上皆嘉納復合京東西兩路為一因以公為
轉運使後知揚州官制行換朝請大夫坐所舉吏受賕
免降朝散大夫或勸公自陳公曰吾刺舉十二年所舉
四百餘人寧盡保其往邪既薦之於朝豈可反覆為自
全之計乎管句西京留司御史臺二聖臨御除公朝議
大夫京東轉運使既至奏罷萊蕪利國鹽鐵冶及鹽法
通商東人大悅又言高麗朝貢可令州郡禮之其自欲
商賈者聽則其人便矣召判太常議仁宗配享或曰荆
公或曰吳正憲公公以為宜如唐郭子儀故事用富文
忠公議遂定明堂禮畢拜左諫議大夫言君子小人相
為消長之理甚備又請六曹寺監長吏各舉僚屬則執
政大臣可以優游論道矣又言保甲授班行者即為官
戶免役而祥符縣至一鄉止一戶可差公請依進納例
有旨諫官直舍不得與兩省相通公奏唐太宗每宰相
平章必命諫官隨其後有違失則箴規之今置諫官使
與兩制不相往來非所以開言路之意又請復制舉分
經義詩賦為兩科多施行者明年以疾請外補拜集賢
殿修撰知陳州仍詔滿歲除待制五月辛未卒于州廨
享年六十九公兩得任子恩奏兄之子凡嫁内外親族
之女數人其在官為家如此娶陳氏封永安郡君前公
一年以終男五人復早卒頡河南偃師縣尉群鳳州司
法參軍綽假承務郎焯未仕女四人長未嫁而亡次適
趙氏次適蒲氏亦亡幼適永安縣主簿張球孫男二人
崇崧孫女二人所著文集二十卷詩傳二十卷周易聖
斷七卷典說一卷治世讜言七卷諫垣奏藁二卷刀筆
集三卷是歲八月辛丑葬于潁昌府陽翟縣大儒鄉高
村之原銘曰
神宗皇帝在御某嘗薦公怫執政意後十八年遂銘公
之墓乎嗚呼子駿其言也訒其行也敏平生云為莊重惇
謹曰陽翟縣大儒之鄉高村之原永固以藏貽後世云
名臣碑傳琬琰之集中卷二十四
