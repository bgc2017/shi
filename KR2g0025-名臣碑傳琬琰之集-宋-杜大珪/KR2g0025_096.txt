名臣碑傳琬琰之集下卷十四宋杜大珪編
王荆公安石𫝊實錄
元祐元年四月癸巳觀文殿大學士守司空充集禧觀
使荆國公王安石薨安石字介甫撫州臨川人父益都
官員外郎安石少有大志慶歷二年登進士甲科簽書
淮南節度判官廳公事代還例當進所業試舘職安石
獨不進特召試亦固辭知明州鄞縣通判舒州除知建
昌軍不赴召為群牧判官差提點府界諸縣鎮公事出
知常州提點江南東路刑獄入為三司度支判官獻萬
言書極陳當世之務居頃之除直集賢院累辭不獲
始就職嘉祐五年四月除同修起居注固辭不拜十一
月申前命章又五上不許遂除知制誥糾察在京刑獄
移判三班院同知嘉祐八年貢舉丁母憂服除英宗朝
累召不赴神宗在藩邸見其文異之及即位就除知江
寧府召為翰林學士初入對上曰方今治當何先安石
曰以擇術為先上曰唐太宗何如安石曰陛下當以堯
舜為法太宗所知不近所為不盡合先王但乘詐取子
孫又皆昏惡所以獨見稱述堯舜所為至簡而不煩至
要而不迂至易而不難但末世學者不能通知常以為
高不可及不知聖人經世立法以中人為制也上曰卿
可謂責難於君朕自視渺然恐無以副卿此意可悉意
輔朕同濟此道一日講席羣臣退上留安石坐曰有欲
從容與卿議論者因言唐太宗必得魏鄭公劉備必得
諸葛亮然後可以有為二子誠不世出之人也安石曰
陛下誠能為堯舜則必有臯夔稷契陛下誠能為高宗
則必有傅說魏鄭公諸葛亮皆有道者所羞何足道哉
以天下之大人民之衆百年承平學者不為不多然常
患無人可以助治者以陛下擇術未明推誠未至雖有
臯蘷稷契之賢亦必為小人所蔽因卷懷而去耳自古
患朝廷無賢者以人君不明好近小人故也好近小人
則賢人雖欲自達無由矣上曰自古治世豈能使朝廷
無小人雖堯舜之時豈能無四凶安石曰唯能辨四凶
而誅之此乃所以為堯舜也若使四凶得肆其讒慝則
臯蘷稷契亦豈能苟食其祿以終身乎未幾除諫議大
夫參知政事安石既執政上曰人皆不能知卿以為卿
但知經術不可以經世務安石曰經術者所以經世務
也後世所謂儒者大抵皆庸人故世俗皆以為經術不
可施於世務上曰朕察人情比於卿有欲造事傾搖者
朕嘗以吕誨為忠實嘗毁卿於時事不通趙抃唐介數
以言扞塞惟恐卿進用卿當力變此風俗不知卿所施
設以何為先安石曰變風俗立法度最方今所急也於
是青苗市易坊場保甲保馬導河免役之政相繼並興
設制置三司條例司與知樞密院事陳升之同領之御
史中丞吕誨論安石十事以為慢上無禮見利忘義要
君取名用情罔公以私報怨怙勢招權專政害國凌轢
同位朋姦害政商㩁財利以動搖天下疏奏安石求去
位上為出誨知雜御史釗述侍御史劉琦侍御史裏行
錢顗又交論安石專肆胸臆輕易憲度與陳升之合謀
侵奪三司吏柄願罷免以慰天下殿中侍御史孫昌齡
亦繼言皆坐貶同知諫院范純仁既抗疏論辨又申中
書謂安石欲求近功忘其舊學尚法令則稱商鞅言財
利則背孟軻鄙老成為因循之人棄公論為流俗之語
異已者指為不肖合意者即謂才能且謂宰相曾公亮
依隨參知政事趙抃不能力救請罷安石機務留之經
筵詔罷純仁諫職吕公著代吕誨為中丞亦請罷條例
司并青苗等法諫官孫覺李常胡宗愈御史張戩王子
韶陳襄程顥皆論列安石變法非是以次罷去前宰相
韓琦上疏論青苗法乞罷諸路提舉官委提點刑獄官
依常平舊法行之奏至安石稱疾求分司上不許時翰
林學士司馬光當批答安石指言有士大夫沸騰黎民
騷動之語上以手詔諭曰詔中二語乃為文督廹之過
而朕失於詳閱當令吕惠卿諭指翼日安石入謝因為
上言中外大臣從官臺諫朝士朋比之情且曰陛下欲
以先王之正道勝天下流俗故與流俗相為輕重流俗
權重則天下之人歸流俗陛下權重則天下之人歸陛
下權者與物相為輕重雖千鈞之物所加損不過銖兩
而移今姦人欲敗先王之正道以沮天下與流俗之權
適爭輕重之時加銖兩之力則用力至微而天下之權
已歸於流俗矣此所以紛紛也上以為然安石乃視事
熙寧三年十二月拜禮部侍郎同中書門下平章事監
修國史御史中丞楊繪陳免役有難行者五御史劉摰
陳十害坐黜御史林旦薛昌朋范育皆以言李定忤安
石罷知雜御史謝景初附安石亦以不合去六年三月
命知制誥吕惠卿修撰經義以安石提舉而子雱兼同
修撰固辭弗聽王韶取熙河洮岷叠岩等州安石率羣
臣入賀上觧所服玉帶賜安石遣内侍諭旨曰洮河之
舉小大並疑惟卿啓廸迄有成功今觧所御帶賜卿以
旌卿功安石再拜固辭不許安石益自任時論卒不與
上疑之慈聖光獻宣仁聖烈皇后間見上流涕言新法
之不便者且曰王安石亂天下上亦流涕退命安石議
裁損之安石重為解乃已熙寧七年四月上以久旱百
姓流離憂形顔色每輔臣進見嗟歎懇惻益疑法之不
便安石不悦求避位上固留之請愈堅遂拜吏部尚書
觀文殿大學士知江寧府仍詔出入如二府儀大朝會
綴中書門下班依舊提舉修撰經義明年二月拜同中
書門下平章事昭文館大學士六月三經義成拜尚書
左僕射門下侍郎初吕惠卿為安石所知驟引至執政
安石去惠卿遂背之安石再相於是起華亭詔獄而徐
禧王古蹇周輔三輩按之惠卿情不得緣練亨甫吕嘉
問以鄧綰所條惠卿事交鬪其間復為惠卿所中語連
安石子雱既病坐此憤恚而卒安石憂傷益不堪祈解
機務九年十月拜檢校太傅依前尚書左僕射鎮南節
度同中書門下平章事判江寧府安石懇辭丐以本官
領宫觀上遣内侍王從政齎詔敦諭須視事乃還從政
留金陵累月安石請不已許以使相為集禧觀使又累
辭使臣乃以本官為觀文殿大學士領使如故元豐三
年九月拜特進封荆國公哲宗即位拜司空明年四月
癸巳薨年六十六再輟視朝贈太傅推遺表恩七人詔
所在給葬事紹聖初諡文公配享神宗廟廷用子旁郊
祀恩贈太師崇寧二年詔配祀文宣王廟政和三年封
舒王靖康元年從諫議大夫兼國子祭酒楊時言停文
宣王廟配享列於從祀建炎二年夏以久陰不解詔百
執事赴都堂給札條具時政闕失司勲員外郎趙鼎言
自紹聖以来學術政事敗壞殘酷禍貽社稷其源實出
於安石今安石之患未除不可以言政於是罷安石配
享神宗廟廷靖康初廷臣有建議乞罷安石配享者爭
議紛然卒無定論至是始決紹興四年八月吏部員外
郎吕聰問請奪安石諡有詔追所贈王爵初安石提舉
修撰經義訓釋詩書周官既成頒之學官天下號曰新
義晚歲居金陵為字說二十四卷學者爭傳習之凡以經
試於有司必宗其說少異輒不中程先儒傳注既盡廢
士亦無復自得之學故當時議者謂王氏之患在好使
人同靖康初始詔有司取士擇經說優長者無專主王
氏安石早有盛名其學以孟軻自許荀况韓愈不道也
性強忮遇事無可否信所見執意不回司馬光謂其泥
古所為迂闊吳奎謂嘗與安石同領羣牧備見其自用
護前嘉祐末韓琦作相安石糾察在京刑獄爭刑名不
當有旨釋罪安石堅不入謝意琦抑之會以憂去職服
除三召終琦在相位不至神宗謂人言安石姦邪則過
但太執不曉事耳唐介謂安石好學惟護前初除安石
為翰林學士命下數日琦罷相安石始造朝其初執政
也宰相在告進除目出侍從官趙抃引故事爭安石辨
益強卒從之至議變法上未嘗不疑在廷臣交執不可
安石𫝊經義出己意辨論輒數百言衆人不能詘甚者
謂天變不足畏祖宗不足法又以人言是非一歸之流
俗故二年間遍諫官御史以安石去者凡二十人而安
石不恤也久之上聞兩宫言意感悟安石因旱引去洎
復相歲餘罷終神宗朝不復召者凡八年云子雱旁
吕參政惠卿傳實錄
政和元年十二月癸巳贈觀文殿學士光禄大夫致仕
吕惠卿為開封府儀同三司惠卿字吉甫泉州晉原人
中嘉祐二年進士甲科調真州推官永興軍節度掌書
記改祕書省著作佐郎韓絳辟為三司檢法官宰相曾
公亮薦為編校集賢院書籍遷校勘熙寧二年王安石
辟為制置三司條例司檢詳看詳編修中書條例遷集
賢校理崇政殿說書時方建青苗助役水利均輸之政
置提舉官行其法於天下謂之新法一時奏請皆惠卿
發之時議學校貢舉惠卿乞選通經術曉政事之人主
判太學令侍從舉有學術行藝者為教授自京師至諸
州皆建學取以經義策以時務殿試專以策問而學校
貢舉法俱以次推行兼判司農事請以見管常平封樁
米斛賤糴貴糶如淳化之制又請人戶以等第出免役
錢募人充役父喪服除為天章閣侍講修起居注管句
國子監校正中書五房公事兼看詳編條中書修例除
知制誥判國子監同王雱修撰經義兼判軍器監七年
為河北東路青曹鄆齊濮淄州察訪使兼判司農寺召
為翰林學士時王安石以久旱請去位神宗久不許令
惠卿諭安石安石堅求去出知江寧府惠卿遂以右諫
議大夫參知政事八年安石復相惠卿因對屢乞出會
御史蔡承禧言惠卿弟升卿為國子考試官而惠卿弟
方通在高等事凡數十條有旨令升卿分析惠卿乃三
上表丐外詔留之雖復就職而與安石議論不合矣於
是御史交章論惠卿崇立私黨阿蔽所親強借富民錢
買田等事遂罷政事知陳州十年除資政殿學士知延
州鄜延路經略安撫使築四堡以捍虜母喪服除以資
政殿大學士知太原府河東路經略安撫使陛對請輔
臣王珪同廵邊時議欲復除惠卿鄜延不果移知蔡州
落職知單州元豐六年復資政殿學士知定州移太原
哲宗即位復資政殿大學士元祐元年移知揚州引疾
提舉西京嵩山崇福宫時諫官蘇轍論惠卿奸惡及知
太原自違命出兵西界落職為光禄卿分司南京蘇州
居住尋責授建寧軍節度副使本州安置三年宣州居
住八年復中散大夫提舉崇福宫紹聖元年知蘇州改
江寧以資政殿學士知大名二年復資政殿大學士以
觀文殿學士知延安府夏人猖獗舉國犯塞詔惠卿措
畫邊防四年虜復侵軼惠卿復陳事宜條築米脂等寨
會破夏羌於大沙堆俘獲甚衆制授保寧軍節度使元
符二年徙節武勝軍加檢校司空移知杭州建中靖國
元年罷節以觀文殿學士提舉杭州洞霄宫崇寧初復
知杭州改太原以武昌軍節度使知大名四年復罷節
提舉崇福宫言者論其七罪以右銀青光禄大夫致仕
復觀文殿學士五年知揚州移青州杭州大觀元年責
授祁州團練副使宣州安置移鄂州廬州三年復宣奉
大夫提舉亳州明道宫四年復資政殿學士尋復觀文
殿學士知大名政和元年過闕畱為醴泉觀使未幾致
仕卒年八十贈開封府儀同三司初熙寧新法之行也
邇英進讀至蕭何曹參事司馬光因言法不可變後數
日惠卿進講乃言法有一年一變五年一變三十年一
變者前日光言非是其意以諷朝廷且譏臣為條例司
神宗以問光光力詆之且言不可使兩府侵三司職事
宰相以道佐人主安用條例惠卿不能對其後光遺安
石書言惠卿不可信後果背安石嘗為手實法天下病
之神宗感悟尋亦罷去先是中書條例司乞罷制舉馮
京謂漢唐以来豪傑多此途出不可廢惠卿謂制科止
於記誦非義理之學一應此科或為終身之累制科遂
罷有文集一百卷奏議一百七十卷莊子解十卷子淵
濰洵沆
名臣碑傳琬琰之集下卷十四
