名臣碑傳琬琰之集中卷三十二宋杜大珪編
趙待制開墓誌銘李燾
贈特進追復徽猷閣待制趙公既葬於普州安居縣清
潤鄉之北山今四十年矣燾頃自武陵歸眉山而公長
子永實為州數相從也一日盛服臨况泣而言曰先人
所建立蜀人戶知之不肖孤何敢妄有稱述今犍為郡
守雍有容故所作行狀及家所藏奏藁具在惟墓碑久
未刻銘敢頓首以請燾固辭弗能則固請弗怠且曰蜀
耆舊惟公紬金匱石室之書識先人黜陟本末亦惟公
直茟正辭信而有證則銘吾先人匪公之歸將誰歸幸
公哀而許焉燾與永年相若鄉者備使東川永實守昌
元治有能聲始相好今俱老矣乃復相過似非偶然矧
惟建炎紹興之理財治賦兹事最大宜有紀錄使來世
知所損益今弗論次事浸零落可惜燾既來遂寧永又
數以請乃參校近史所載及中興記注仍考其世譜官
簿序而銘之公諱開字應祥世家安居曾祖守忠祖惟
岳父英皆不仕父以公貴贈金紫光禄大夫公年二十
游太學積十五年元符三年始賜進士出身歴渠江尉
慶州梓州學教授辟雍正遭父喪去官服除為淮南東
路成都府路提舉學事司主管文字始用舉者改宣教
即入禮制局校正所為校閱官知鄢陵縣復入講議司
為檢詳官出為成都府路轉運判官都大同主管川陜
茶馬事宣撫處置使司隨軍轉運使專一總領四川財
賦兼宣撫處置使司參議改四川都轉運使兼都大提
舉川陜茶馬提舉江州太平觀紹興十一年正月二日
卒于彭州寓居享年七十有六自彭歸葬于普其年七
月一日也官自宣教郎十遷至中奉大夫職自直秘閣
四遷至徽猷閣待制既落職復右文殿修撰紹興二十
六年乃追復徽猷閣待制公幼嗜書多所能解記誦不
捨晝夜同舍生目以書癡每自言學貴用世耳如不適
用雖多亦奚以為其心計尤高視管夷吾端木賜輕重
廢置之說如視諸掌既改秩盡室如京師買田尉氏慨
然有通變捄弊志杜門不出閱四五年間與四方賢俊
究世務所當罷行者於進取未始汲汲也其入禮制局
纔數月局罷乃授鄢陵會復置講議財利司宰相即用
檢詳官辟公公於財利事固辨析秋毫然必以恤民為
本依倣大易所謂正辭禁非者而施繩墨焉非暴征横
歛白着於民也將漕益部亟奏罷宣和六年所增上供
認額綱布十萬疋減綿州下戶支移利州米脚錢十分
之三又減蒲江六井元符至宣和所謂鹽額創為鼠尾
帳揭示鄉戶歲時所當輸折科等實數俾人人具曉鄉
胥不得隱匿竄寄至今用之嘗言財利當出一孔祖宗
以三司總諸路轉運司此成憲也熙寧後因事設官紛
然各自封殖而轉運司至有窮乏不足處此不可不循
其本因指陳㩁茶買馬五害其大略謂黎州買馬嘉祐
歲額才二千一百餘發堪給郵傳者赴鳳翔餘悉聽民
私市自置司㩁茶增立賞格歲額四千仍盡團綱上京
道殞殕到者十無二三别置牽馬兵又踰千人猶不足
用貼差廂軍及使臣等其費日滋國難道阻住綱日有
死亡而買數不减官給芻秣如故此一害嘉祐以銀絹
博馬價皆有定提舉官既旁緣作姦擅買珠犀交結權
倖馬入無以償則空出資次關子虚擡馬價以給夷人
夷人不能留竢即賤市關子以去知黎州范洪復將所
得關子不循資次攙支價由此益落夷人怨恨聚衆欲
生變諸司共劾洪而轉運司更於額外分認馬價遣官
監還事乃得息此二害初置司㩁茶借本錢於轉運司
及常平司今轉運司應副川秦兩司歲費約五十二萬
餘緍常平司又二十餘萬緍自熙寧迄今幾六十年舊
所借初不償一錢而歲借仍準初數不知錢果安在此
三害𣙜茶之初豫俵茶戶本錢尋於豫俵數外更增和
買或遂抑豫俵充和買且不給一錢茶戶坐是破産而
官買歲增茶日益濫雜自蜀之秦㳂路委積如山半成
朽壊而有司猶指為見在官錢數官茶既不堪食私販
曷由禁止向者潰兵殘破興州乃私販者導之梁洋增
戍實以茶故此四害承平蜀茶之入秦者十幾八九已
患積壓難售今關隴悉遭焚蕩而買茶乃拘舊額不知
竟何所用茶兵歲給衣粮動計鉅萬糴粮買衣州縣未
免科配此五害請依嘉祐故事盡罷㩁茶仍令轉運司
買馬即五害並去而邊患不生如謂搉茶未可遽罷亦
當并歸轉運司痛減額以蘇茶戶輕立價以惠茶商如
此則私販必衰而盜賊消弭本錢既常在而息錢自足
用朝廷是其請即擢公都大同主管川陜茶馬事使推
行之仍令條具姦蠧以聞時建炎二年秋也於是大更
茶馬之法官買官賣茶並罷參酌政和二年東京都茶
務所創條約即給茶引使茶商執引與茶戶自相交易
改成都府舊買賣茶場為合同場買引所仍於合同場
置茶市交易者必由市引與茶必相隨茶戶十或十五
共為一保并籍定茶舖姓名互察影帶販鬻者凡置茶
引每一斤春為七十夏五十舊所輸市例頭子等並依
舊茶所過每一斤征一錢住征一錢半無得妄增其合
同場監官除驗引秤茶封記發放外並無得干預茶商
茶戶交易事此其大略也舊制買馬及三千疋者轉一
官比但以買賣數推賞往往有一任轉數官者公奏乞
推賞必以馬到京實收數為格或死於道降黜有差及
四年冬買馬乃踰二萬疋茶引收息錢凢一百七十餘
萬緍張忠獻公既復明辟繇知樞密事拜宣撫處置使
天子方託以不御之權將治兵秦州經營兩河未至所
治雅知公善理財庀賦即承制以公兼宣撫處置使司
隨軍轉運使專一總領四川財賦時建炎三年十月也
公見忠獻首以兵食為問公亟諗忠獻蜀之民力盡矣
錙銖不可以有加矣獨㩁率稍存嬴餘而貪猾認為已
私共相隱匿根宂深固未易剗除惟不恤怨詈斷而敢
行庶幾可救一時之急舍是無策矣忠獻銳於興復委
信不疑公於是大變酒法自成都始先罷公使賣供給
酒即舊撲買坊場所置隔槽設官主之麹與釀具官悉
就買聽釀戶各以米赴官自釀凢一石米輸錢三千并
頭子雜用等二十二其釀之多寡惟錢是視不限數也
明年遂徧四路行其法又措置賣戶絶及坊埸没官抵
擬田宅并檢估典賣定帖契稅等錢又依成都府法於
秦州置錢引務興州鼓鑄銅錢官賣銀絹聽民以錢引
或銅錢買之凢民錢當入當者並聽用引折納官所支
出亦如之民私用引為市於一千并五百上許從便加
擡惟不得擅減錢引法既流通民甚便焉六年間累增
印之料摠為錢引一千七百一十萬緍人亦未始厭其
多也最後又變鹽法其法實祖大觀東南東北鹽鈔條
約置合同場鹽市驗視稱量封記發放與茶法大抵相
類鹽引每一斤納錢二十五土産稅及增添等共約九
錢四分鹽所過每斤納錢七分住納一錢五分若以錢
引折納别輸稱提勘合錢共六十其推行蓋自紹興二
年九月始初變㩁法怨詈四起建炎四年三月言者遽
奏乞罷之以安遠民然亦知民力困竭財賦無所從出
而軍費不可但已則曰如謂大臣建請務全事體必湏
更制即乞劄與張浚令照會施行忠獻初不為變也先
是公嘗坐剏賣鹽引及賣絹事降一官未及再朞竟賣
引如公策始公佐忠獻凢所建立可謂謀無遺諝意者
克復之功當不再舉則秦地貨食皆入吾手幹旋自在
蜀民庶幾少蘇事乃不如人意豈非天未欲六合為一
乎忠獻既遭讒將召歸先為置副初命王伯紹三年二
月除王似其年六月又命盧立之與伯紹同領宣撫處
置使事六月浚罷宣撫處置召歸樞密盧法原除副同
王似治事四年三月王似加資政遷盧法原加端明仍
為副落處置等路字四月吳玠除宣撫副使八月王似
罷宣撫五年閏二月盧法原卒宣撫司令吳玠權三月
除卲溥五月移司閬州十一月席益除四川制置大使
忠獻歸右府尋得罪公亦亟白王盧求罷其自辨數曰
開既兼宣撫處置使司隨軍轉運使專一總領四川財
賦竊謂應副軍期費用不貲若加斂於民即民愈不堪
尋措置改修茶鹽酒己壊之法不惟廣收息錢兼歲入
有常不誤指準自建炎三年至紹興二年終茶鹽酒息
增額錢并賣抵擬絶戶田産等錢共收一千五百三十
五萬餘貫兼隨軍秦州應副過陜西茶䭾及於陜西創
行印造銅錢引紐計川錢八百三十四萬餘貫此外未
嘗刱立名目科配民間所搉茶鹽酒並係祖宗舊法置
合同埸買引及置官監務亦係朝廷已嘗行者其犯人
斷罪刑名未嘗輒有刪定但增添告捕賞錢意欲犯法
者少惟是營私官吏惡其不便於已與懷異忌疾者共
興謗讟謂改修弊法為生事擾民口舌沸騰必相陷害
況某年垂七十心力凋耗若叨冐無耻重致煩言豈惟
有辱士風決然上誤國事王盧察公雅非辭難畏謗讟
者而三軍五兵之運方急果不可無公乃共䟽公勲勞
乞加因任許之同日又降詔諭川陜以薄責忠獻之故
(四年四月一日)是年(四年)十一月忠獻復登右府明年(五年)二月遷
右相仍兼知樞密院事都督諸路軍馬其年十一月(十二)
(日)改除公權發遣四川都轉運使兼川陜宣撫使司參
議領茶馬事如故公固嘗論摠領財賦於四路&KR1193;計或
不相關必須正其名稱使知所統屬此除蓋從公請也
先是吳武安為四川宣撫副使專治戰守免書宣撫司
事(四年四月)既而王伯紹罷使知成都(四年八月)盧立之卒于閬
州(五年閏二月)宣撫司事悉令武安權行主管(五年閏二月)尋復
命卲澤民兼權(五年三月)自閬州移司綿州(五年五月)凢戰守事
澤民蓋不得豫武安實專治軍于財賦盈虚初未嘗問
惟務足吾軍食而已與公素所操持浸異武安謀為牽
制之舉必欲從陸運粮公執言不可武安訖自為之兩
川調夫運米十五萬䂖至利州乃費民間雇夫錢六百
餘萬緍武安既疊以饋餉不給訴于朝公亦自劾老憊
力求閑退詔特置成都府潼川府䕫州利州路安撫制
置大使以席光大為之光大前執政得旨位在川陜宣
撫司上朝論政恐其勢或有所偏也仍詔忠獻視師荆
襄川陜(五年十一月十七日)六年正月罷綿州宣撫司(十三日)軍馬
聽武安移撥錢物則委公拘收前已詔公躬親至吳玠
軍前應副錢粮而忠獻亦奏詰公違慢(六年三月一日)又詔席
大光趣公(三月五日)翌日更除公徽猷閣待制(三月六日)加武安
兩鎮節鉞(六年三月十四)復降旨都轉運使不當與四路漕臣
同共繫銜(六年四月八日)成都潼川兩路漕臣與都轉運使皆
坐應副贍軍錢物愆期各罰秩二等(六年四月二十二日)凢此皆
所以交解間隙趣辦饋餉也而公復與制置大使不咸
抗疏乞將舊來宣撫司年計應副軍期但干錢物並不
許他司分擘支用又指陳大使司截都轉運司錢就果
閬利州糴米非是又言應副吳玠軍須紹興四年總為
錢一千九百五十五萬七十餘緍五年視四年又增四
百二十萬五千餘緍蜀今公私俱困四向無所取給事
屬危急實甚可憂乞許以茶馬司奏計一走行在庶得
盡所欲言又言軍務惟錢糧最為要切欲乞自都督府
節制其調發則無輕舉妄動枉費錢糧虧損威勢自都
督府節制其用度則將兵請給皆可覆實裁處量入為
出公私無由困弊即今公私困弊無所措手矣朝論既
悉公與吳席不可共事乃以李子及代公為都轉運使
兼都大提舉茶馬召公赴闕時六年八月也仍有旨須
子及到乃交替明年正月子及到旋與制置宣撫司議
駮纔周歲竟坐應副軍須不足釋位去(八年二月十九日吳玠劾奏)
衆然後知主計之難益多公之勤瘁云公治裝入覲會
疾作行尼得提舉江州太平觀(八年三月)身雖閑退猶錄進
舊所為軍務機密三事其一謂蜀與荆渚為根本之地
朝廷措置在所當先其二謂兵視國勢為強弱蜀之民
力未蘇其勢未可輕動乞速止蜀關大將牽制之謀以
除根本之禍復近關梁洋階成鳳五郡之稅賦使民皆
歸業無殺傷秦鞏偽地之民使人有傒后之心則國勢
強而兵自強其三謂招懷歸業之民當罷官營田專用
張全義治河南故事則效可見於期月公素所蓄積蓋
如此謂公不知䘏民可乎已而酈瓊以淮西叛忠獻再
得罪(七年九月十三日)御史張戒既劾忠獻并劾公與忠獻迭
相唱和不宜獨免詔落徽猷閣待制仍提舉太平觀(八年)
(九月二十二日)居頃之朝論不以公置散為宜復右文殿修撰
都大主管川陜茶馬公時已病不得已強起即累乞閑
退(九年二月七日戊午)其明言者更劾公病不任事詔從公所乞
復提舉太平觀(十年四月九日癸丑)踰年乃卒公形容甚癯而克
自勉勵若強有力者公家之利知無不為而一毫不及
於私十年主計田廬皆荒頓未嘗有所增加晚雖多病
然綜理庶務益不解率夜漏下數十刻猶據胡床集賓
僚舉疑義俾各極其所見而言相與審諦而後施行不
專主已意故鮮有敗事及張子功帥成都嘗合諸司具奏
開有功於蜀自開再黜主計之臣率三四易於開條畫
毫髮無敢變更乞復開舊職以勸能者奏入不報至二
十六年蜀兵屯聚如故而公所修搉法歲久亦浸壊學
士大夫無能出手為公補苴罅漏者公之能名愈章徹
朝廷既具見本末乃詔追復徽猷閣待制與一子恩(二十)
(六年六月十二日)乾道元年(七月)又官其二孫燾嘗論公理財治
賦之功實為當時第一而或者咎公竭澤而漁使來者
無所施其智巧今雖累經蠲放而害終不去當時稍存
平恕則今日之害決不至此嗚呼此所謂責人終無已
者也然公亦不得不任其咎昔蘇綽在西魏佐周武帝
以國用不足為征稅之法頗重既而嘆曰今所為者政
如張弓非平世法也後之君子誰能弛乎綽子威聞其
言每以為已任及相隋文帝奏減賦役務從輕簡帝悉
從之彼蘇威頋能如此曾謂今日無若蘇威者乎此燾
深所嘆息用敢因眉州懇求之誠詳紀公之行事以俟
來世云公娶傅氏朝議大夫耆之女贈碩人先二十一
年卒四子長即眉州曰常右宣教郎監行在分差戶部
魚關粮料院曰成右奉議郎四川總領所幹辦公事曰
純右通直郎通判成州女三人長適故權禮部侍郎孫
道夫次適通判階州胡朝升次適昌州司理參軍景大
光孫曰楊故鹽亭縣尉曰拯新興道縣尉曰摠曰拭新
金水縣主簿曰授曰㨀曰撝前監雅州稅曰抃乾道八
年進士新洪雅縣令有文集二十卷蔵其家銘曰
蜀蕞爾國偏處西南初幸自保杜魚栢蠶
驟通秦塞開明始貪膠擾肇兹事難盡談
秦亟取蜀篋胠囊探蘞既野蔓葛仍谷覃
山玉靡在淵珠莫涵昔萬億秭今儲石儋
上豈云富下滋不堪役困財傷告病如譚
兵端孰弭寇鋒誰戡蟻聚蠭屯猶虓虎闞
公起圖之寧忍一慙搉茗酒鹽兼用此三
織楮寓幣重輕相參吏姦游賊交闘並讒
止蕃蠅營射沙&KR0558;含苟可救時荼苦薺甘
退省其私不羸一簮公曰我法要祗能暫
彼兵與民互為矢函長此安窮亂是用餤
解而更張吾盍手攬天不憗遺斷鞅稅驂
使民至今未弛負擔豈無若威逞願釋憾
公葬久矣幽宫沈沈我作銘詩神明所監
刻諸北山維石巖巖美其必傳澤詎卒斬
後此千載勿毁勿憾
名臣碑傳琬琰之集中卷三十二
