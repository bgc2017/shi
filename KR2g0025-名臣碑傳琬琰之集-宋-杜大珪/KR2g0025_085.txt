名臣碑傳琬琰之集下卷三宋杜大珪編
范魯公質曾鞏
范質字文素魏郡人母夢人授五色筆而質生唐長興
中擢進士第仕晉至翰林學士周祖擢為宰相建隆初
封魯國公乾德二年罷相初和凝知貢舉愛質所試文
自以中第嘗在第十三名故亦以處質其後質官及封
國皆與凝同當時謂之傳衣鉢質平居手不釋卷謂人
曰嘗有異人言吾當大任無學術何以處之及司制誥
人服其該贍奉行制勑未嘗破律為相不受四方饋獻
禄賙親族殁無餘財太祖歎其清慎曰真宰相也太宗
亦言近世輔弼循規矩慎名器無與比者特不能死周
社稷乃其短爾子旻
魏丞相仁浦曾鞏
魏仁浦字道濟衛郡人少為刀筆吏隸樞密院周祖為
樞密使問以中原卒乘數對曰帶甲者六萬及隠帝遣
人害周祖仁浦教以易其語云誅將士以激衆怒心遂
長驅度河即位擢樞密承旨復問郡邑屯兵數仁浦詳
對按籍無差世宗即位差樞密副使陞使繼命兼相對
曰不由科第進曰顧才何如爾遂用之世宗便急輕殺戮
仁浦營救而免者十常七八從出征鋒鏑之下無横死
者有鄭元昭誣仁浦婦翁李温玉之子從李守政叛捕
以告變欲中傷仁浦周祖力辨其誣獲免及仁浦大用
元昭懼卒以元昭繼典五郡又嘗為賈延徽譛幾遇禍
揔師出征有得延徽以獻者仁浦曰因兵戈報私怨不
忍為也人稱其長者建隆初不易其任乾德二年罷相
卒子咸信尚主追封仁浦王爵
王文康公溥曾鞏
王溥字齊物太原人漢乾祐中登進士第周祖鎮蒲津
召置幕府從征李守正王景崇得朝臣交結書周祖欲
暴其事溥力請焚之周祖將大漸趣草相制聞宣畢曰
吾無恨矣世宗嘗問漢相李崧蠟丸書結北虜有記其
辭者否溥曰使崧有此肯以示人耶逢吉軰構之耳世
宗遂優贈其官建隆初不易舊任乾德二年罷卒諡文
憲後改曰文康父祚仕至上將軍祚致仕溥又居相位
每公侯引觴為夀溥侍側如嬰兒人稱其孝敬祚徇貨
殖溥亦獲恡嗇譏孫貽永永歴宣徽使同知樞密院事
改副使至和初解職除右僕射兼侍中卒諡康靖
薛文惠公居正曾鞏
薛居正字子平開封人父仁謙五代史有傳居正後唐
清泰中登進士第仕周至刑部侍郎建隆初知朗州有
亡卒數千為盗軍使疑城中釋子為應欲盡殺之居正
以計緩其事生擒賊首乃知釋子千數無預謀者乾德
二年初置參知政事居正及吕餘慶首當其選開寶六
年拜相太平興國初進位司空薨諡文惠無子以同姓
子惟吉為嗣居正操行方重不事苛察好讀書為文敏
贍有集二十卷詔李昉為之序
盧丞相多遜曾鞏
盧多遜懷州人父億有操行仕至少府監周顯德末登
進士第開寶中累擢參知政事九年拜相多遜博涉經
史善伺人主意太祖每遣取書多遜伺知即通夕閱視
詰朝問書中事應荅無滯上益寵待為翰林學士時
屢扵上前毁趙普及在相位普之子及其親属多為所
抑普再相廉知多遜嘗遣親吏交通秦王廷美因發其
事追削官爵并其家配崖州卒于配所初王祐知制誥
多遜欲祐恊力擠普一日祐以宇文融排張說事示之
怒出祐知華州及多遜敗士大夫服祐有明識
李文正公昉(子宗諤)曾鞏
李昉字明遠真定人父超仕至集賢學士昉以門蔭補
齋郎漢乾祐中登進士第在周為翰林學士建隆初遷
中書舍人盧多遜攻趙普短太祖詢昉昉對曰臣書詔
之外思不出位太宗征太原過常山賜羊酒俾扵居第
讌集丞相至藩侯皆賦詩刻石太平興國八年拜相建
議復時政記先進御後付史館端拱初罷淳化二年復
相在位循謹自守臨事多恕為文慕白居易所居有園
亭又葺郊外宴遊之地多畜妓樂娛樂親友與張洎盧
多遜善薄張佖上嘗問多遜昉頗為辨釋上曰多遜嘗
毁卿不直一錢昉曰臣不敢誣罷相張洎草詔深攻其
短張佖時時造其第或問佖佖曰我為廷尉獨李公未
嘗以私事見干今雖退居可見也昉薨贈司徒諡文正
子宗諤宗諤字昌武昉第三子七歲能属文耻于父任
得官獨由鄕舉端拱二年登進士第性廉謹衣弊策蹇
人不知其宰相子也獻文召試除集賢校理太宗每有
篇詠多賜昉及宗訥宗諤属和世榮之宗訥宗諤之兄
也宗諤官至諫議大夫翰林學士卒年四十九李濬與
宗諤同歲同月後一日濬字德淵冀州人父超為禁卒
從潘美掌刑名美嗜殺戮超常緩之怒釋多全活者人
以為有隂德濬官至右司郎中樞密直學士宗諤博學
曉音律尤精扵典章㳂革朝廷創制損益莫不與聞景
德初北虜請和後一歲生辰使至首命宗諤館伴自郊
勞至餞禮有節適行判太常寺鼓吹工之謬濫者無所
容風流文雅内行純至事繼母以孝稱二兄早卒奉嫂
字孤人無間言友其弟宗諒甚篤賞延所及皆先諸妷
其卒也子猶有未仕者奬借後學薦拔寒素接人有禮
士大夫愛慕之其書字勢傾側後進多優筆效之罕有
類者為時之所貴如此有文集六十卷内外制集四十
卷又有家傳談錄行扵世
呂正惠公端(兄餘慶)曾鞏
吕端字易直其先燕人父琦五代史有傳兄名犯太祖
諱下一字字餘慶太祖節制同州餘慶為賓佐及即位
累擢參知政事蜀平知成都府不罷政事以執政蒞藩
鎮自餘慶始歸朝復舊任既而引疾求罷除尚書左丞
卒年五十太祖幕客餘慶居其先趙普李處耘首大用
餘慶獨不介意及除執政而處耘被黜同列欲共排之
上問處耘第以實對普忤旨而罷仍力為辨釋餘慶重
厚有守所至以寬簡治與弟端俱以文官三品蔭補干
牛衛備身端在周直史館建隆初遷太常丞歴官四十
年始大用淳化四年參知政事至道初拜相太宗嘗恨
任用之晚端持重識大體同列奏對或多異議一日内
出手札戒諭自今中書事經吕端裁决乃得聞奏真宗
即位尤加體貌見必拱揖以其身體偉大為納陛俾登
殿所咸平初以疾罷薨年六十六贈司空諡正惠子荀
藩蔚藹李惟清自樞密改中丞意端抑已屢遣人訟堂
吏過又彈端久在病告端曰吾直道而行無所愧也端
姿表瑰秀器識和裕屢遭擯斥未始經意嘗使高麗暴
風折檣舟人恐怖端讀書自若兩使絶域後有往者必
問端為宰相未其為遠近所慕如此
李文靖公沆曾鞏
李沆字太初洺州肥鄕人父炳仕至侍御史沆好學沉
厚寡言有精識炳常謂人曰此兒異日必致公輔太平
興國五年登進士第至王化基上書自薦太宗曰李沆
宋湜皆佳士也命相府同召試並除知制誥沆官最下
特升于上累擢給事中參知政事淳化四年罷真宗升
除以為太子賓客詔儲君待以師傅禮及即位復參知
政事明年拜相北虜入寇車駕幸鄴沆留守東京不戮一
人輦下肅然景德元年薨年五十八贈太尉中書令諡
文靖沆博學内行修謹居位慎重門無私謁終日危坐
望之儼然上每議政語天下安治沆常以四方水旱螟
蝗為言上深慰納既薨上對侍臣曰沆忠亮淳厚終始
如一言畢涕泣久之王旦嘗自謂器節不能逮沆世謂
二人皆賢相也弟贄源淮子簡
向文簡公敏中曾鞏
向敏中字常之開封人父瑀惟一子教督甚嚴嘗謂其
妻曰大吾門者此子也太平興國五年登進士第久之
太宗飛白書敏中張詠二名付中書語宰相曰此二人
名臣也朕將用之淳化四年自廣南轉運使召還除工
部郎中擢樞密直學士與張詠並命是年同知樞密院
事自員外郎至是凡百日爾曹彬除樞密使改副使咸
平初改參知政事二年兼樞密使出安撫河北以禁兵萬人
翼從四年拜相五年坐市薛居正第罷大中祥符五年復
相天禧三年薨年七十二贈太尉中書令諡文簡初太宗欲
大用之當路者有言敏中在法寺時皇甫侃監無為㩁務以賄
敗嘗求敏中從末減下御史臺捕侃僕詰之僕云有書敏中不
啟封還之書今瘞臨江軍𫝊舍遣索果得書緘題如故上驚
異遂登用焉罷相出知永興軍適駕幸澶州密詔俾便
宜從事得詔不泄邊境以安故有復用之意敏中沉毅寡
私交獨為人主所知多智善保身識大體在相位門無
私諸子不使當事任雖處大事若已不與避遠權勢慎
扵薦拔大任幾三十年衰老猶不得謝時論目為重德
王文穆公欽若曾鞏
王欽若字定國臨江軍新喻人少孤祖郁嘗曰吾歴官
五十餘年慎用刑活人多矣後必有興者其吾孫乎淳
化三年登進士甲科累遷知制誥翰林學士咸平四年
參知政事景德初契丹入寇欽若請行以參知政事判天
雄軍上親燕以遣之還朝累求罷政事制特置資政殿學
士寵之既久又加大學士之名景德三年知樞密院事大中
祥符五年除樞密使同平章事七年兼同天書刻玉使
是年罷八年復樞密使平章事天禧元年拜相三年商州
捕得道士譙之易畜禁書能使六丁六甲神而欽若贈之詩故
罷知杭州踰年復資政大學士資善堂侍讀進司空既而除
節制檢校太師除平章事判河南府以疾不俟報赴闕降司
農卿分司南京仁宗即位復秘書監改太常卿刑部尚書天聖
元年復相進司徒三年薨于位贈太師中書令諡文穆錄
親属及門下吏二十餘人前此宰相優䘏未有其比欽若少
時過圃田夜視天文有紫微字赤色及使蜀褒城道中有
通刺字未暇視而與之見告欽若曰異日位在宰相既去
視刺字乃唐裴晉公也自是遂喜神異事且撰文以紀之
真宗即位欽若判三司理欠憑由司奏蠲乾德至咸平逋
負千餘萬釋繫囚三千餘人以廣惠澤參知政事日有
訟欽若及洪湛貢舉受賂命邢昺鞠之時上顧欽若方隆
故湛獨流儋州人以為冤大中祥符間與馬知節同在
樞府知節惡其為人不能相下故兩罷之封泰山祀汾
隂天下言符瑞欽若皆與焉朝廷有所興作必委曲遷
就以合上意與丁謂陳彭山林特及内臣劉承規交通
蹤迹詭異時論謂之五鬼真宗作喜雪詩誤用旁韻王
旦欲白欽若曰天子詩可校以禮部格耶它日上謂輔
臣曰王欽若幾為衆所咍與楊億等同譔冊府元龜有
褒詔則自為表謝譴問則戒史云第言億等故馬知
節面斥其姦罔其後仁宗亦謂王曾曰欽若所為真姦
邪也五子皆夭以從姪寅亮為後欽若平日所撰有天
書再降泰山祥瑞圖鹵簿記彤管懿範天書儀制翊聖
傳聖祖事迹羅天大醮五岳廣同遷叙圖列宿萬靈朝
真二圖共數百卷
丁晉公謂曾鞏
丁謂字公言初字謂之蘇州人嘗䄂文謁王禹侢禹偁
愛其文即為詩贈孫何及謂比之韓柳名遂大振淳化
三年登進士第累擢知制誥諫議大夫兩為三司使大
中祥符五年參知政事九年除節制知昇州天禧間復
參知政事改樞密使四年與李廸同相廸對上斥謂姦
邪同罷而謂獨留加司空封晉國公仁宗即位進司徒
兼侍中坐雷允恭移山陵皇堂事罷少保分司再貶崖
州司戶參軍凡五年徙雷州又三年徙道州明道末復
秘書監致仕居安州又徙光州卒年七十二詔賜錢十
萬絹百疋謂淳化間為福建轉運使初置龍焙歲貢團
茶數品供御咸平初峽路蠻擾邊會分川陜為四路謂
領䕫州轉運使措置蠻事作誓刻石柱境上其後又入
寇止委其酋領討平之居五年詔許自舉代乃舉薛顔
景德初契丹入寇謂知鄆州虜騎稍南民大驚趣楊劉
渡舟人邀利不時濟謂斬死罪囚于河上舟人懼不復
稽阻又令廣旗幟擊刁斗聲振百餘里虜亟走遁大中
祥符初議封禪未决謂因言大計有餘議遂定謂機敏
有智謀憸巧險詖亦鮮其儔文字經目雖千百言無遺
忘在三司案牘有差老吏不能曉者决扵一言皆中其
理朝廷營造莫不兼領凡奏祥瑞事皆謂及王欽若與
焉少遊江南遇吕洞賓語之曰君狀貌同李德裕言訖
不見其後果驗弟誦說諫子珙珝玘珷
李文定公廸(遺直之碑闕)曾鞏
李迪字復古濮州人少從柳開學為古文開謂門人張
景高弁曰此公輔器也景德二年登進士甲科累擢知
制誥翰林學士天禧元年參知政事東宫建兼太子賓
客寇準罷相上欲相之迪固辭一日對資福殿皇太子
出拜上前曰蒙以賓客為宰相上顧迪曰復何辭耶先
丁謂拜相而以丁謂為昭文館太學位迪上帝不豫令
皇太子揔軍國事丁謂獨請皇太子止决常務它皆聽
旨迪爭不勝謂益擅權至除吏不以聞迪語同列曰迪
起布衣至宰相能取容徇權臣耶時詔二府並進秩兼
東宫官乃遷迪中書侍郎兼尚書左丞故事宰相無作
左丞者謂欲以抑迪也又欲進所善林特樞密副使兼
賓客迪執不可因扵待漏所待之至上前斥謂擅權不
法事且言寇凖無罪不當黜因格前制不下出謂知河
南府迪鄆州謂入謝自陳無罪復留及仁宗即位貶迪
衡州團練使謂使人逼之至自裁不死謂竄迪稍復及
章獻皇后崩乃再相景祐二年范諷以罪貶迪坐諷姻
家以出知亳州久之除翰林侍讀學士留京師奏吕夷
簡結荆王元儼為除門僧惠清守鑒義鞠之乃迪在中
書時補降太常卿知密州久之復資政殿大學士知兖
州元昊反乃上章請臨邊除節制判天雄軍康定二年請
老以太子太傅致仕卒年七十七贈司空諡文定賜御
篆碑額曰遺直之碑子柬之徽之輔之初迪在翰林時
荐饑三司調用不給上召迪問迪對曰祖宗置内藏庫
欲攻取西北且備凶年今邊無它費以佐國用則民不
加賦上為大發内庫金繒賜三司知秦州曹瑋(今上舊諱)數
言唃&KR2291;囉欲内寇請益兵不遣廼求罷上問誰可代之
迪曰非瑋莫能制也陛下重發兵得非將上玉皇聖號
耶上因問陜西兵數對曰臣向在本道以方寸小策記
兵及粮以備調發今猶置佩囊中上令探取之白小黃
門取紙札迪悉上合存留及調塞下數上曰不意頗牧
在吾禁中矣未幾唃厮囉寇邊復召問對曰瑋必克後
數日捷報至上曰卿何料之審也曰彼舉兵遠來此堅壁
待之是以知其必勝耳垂簾日迪知河南許朝見章獻
太后謂迪曰卿不欲吾與國事吾今保養天子至此如何
迪曰不知太后有聖德也后喜
名臣碑傳琬琰之集下卷三
