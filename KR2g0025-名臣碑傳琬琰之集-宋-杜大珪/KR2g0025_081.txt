名臣碑傳琬琰之集中卷五十四宋杜大珪編
杜御史莘老行狀查籥
公諱莘老字起莘姓杜氏其先京兆杜陵人唐工部郎
甫自蜀如衡湘其子宗文宗武實從宗文子復還蜀居
眉之青神自號東山翁東山翁生禮舉明經為僖宗諫
官禮生詳詳生晏景福中第進士官至侍御史公於御
史八世孫也曾祖澤民考輔世皆潛光不仕而儒業謹
禮世為鄉黨所敬考以公累贈右奉議郎妣師氏贈恭
人公幼穎秀不好弄未冠知力學時黨禁嚴天下學者
一本臨川凡蘇氏文仆碑削札無遺公獨藏弃誦習不
變一時名勝多器重之宕渠守石翼以師禮延致乃自
眉徙居恭之江津中紹興十年進士及第以道遠為親
憂免赴朝廷對賜同進士出身授梁山學官隸業者隨
其材分皆有得乃合而言曰學廪不繼居亡以久願輸
家餘為之緡二千二百有竒公乃市田六百畆且簿正
舊入食益饒自遠至者甚衆繼遭内外艱執喪有聞二
十五年秦檜死魏良臣參大政天子厲精收還威柄召
用四方人材公方授珍州學官慨然曰兹非吾時乎遂
疏天下利病上之良臣大悅薦于上為禮兵部主管架
閣文字明年七月彗見東方上避正朝減秩膳詔群下
極言闕失公奏封章以為彗盭氣所生歴考史牒多為
兵兆國家為民息兵而將驕卒惰軍政不肅今因天戒
以修人事思患預防無急於此因指陳時事十弊展盡
無所諱時應詔者衆上悉以付後省命精擇第而上之
衆議以公為首於是進秩一階制有言尤鯁亮切中事
情之語遷勅令所刪定官修書以十數至刑部斷例尤
精審有疑則反覆奏請必惟其當同列皆服其盡心二
十八年改京秩主太常寺簿兼籍田司尋除博士千畆
皆上腴而歲取甚寡耕者行賕以爭射吏每於歲首步
頃田視賕之薄厚為予奪疆畎所接皆苦之至是舉故
事請度田公曰是無盈縮安用度乃立表大書於四境
且籍耕者賦耕田有定數吏縮手不得肆旁近民感悅
至今賴之時敵謀叛盟邊備未敕公因論對言狀且曰
勿恃其不來恃吾有以待之上稱善再三公叙感遇上
曰卿意親朕知卿忠赤皇太后升遐國朝典秩自南渡
後多有司記省至恤章又諱不錄園陵事嚴每有疑議
院吏皆拱手公行古議從容裁定大斂前一日宰相遽
召公赴堂曰有旨問含玉之制公曰禮院故事所不載
以周禮典瑞鄭玄所注製之其可因立具奏上覽之曰
是真禮官也虞祭或謂上哀勞欲以宰相行事主議者
甚力公曰古今無是比卒正之今天子為建王為皇太
子公討論在奉常二年所值皆大典禮無一不當其物
者遷祕書丞面謝又論江淮守備上曰卿有言必及此
憂國深矣權吏部員外郎右選小使臣舊不出闕吏間
取而鬻之在選數百人遠客寒窘無所訴公始命榜闕
使曉然以次就注三十一年擢監察御史在職三月遷
殿中侍御史上曰以卿忠直不畏強禦故有此授自是
用卿矣敵使至傳欽宗凶問請淮漢地且索大臣書辭
慢甚上知其寒盟赫然决策親征公奏疏開廣上心其
要謂善御天下者無事則深憂有事則不懼無事深憂
所以豫備有事不懼所以濟功今敵欺天背盟政陛下
待以不懼之時願繼自今益以剛大為心勿以小利鈍
為異議所搖䛕言所惰則人心有所恃而士氣振矣因
上四事一用建炎詔書不限早暮延見大臣及侍從謀
議國事二申勅侍從臺諫監司守臣速舉可用之才三
虜情雖叵測然趣我使期宜以時遣使曲在彼四車駕
既謀順動則留鑰所付宜須擇重臣又言藝祖簡諸道
兵補禁衛訓閱精整故方鎮讋服莫敢有異心今親征
有期而熊虎兩司班直親兵纔五千餘人羸老居半至
有不能介胄者乞亟留聖慮皆施行朝命郡縣籍民為
兵為守望相助之計淮南獨選丁壯欲涅其手面從大
軍役使民駭而逃公言敵未至而先敺吾民非計請令
兵民止聽郡縣官節制征役無出鄉淮民乃定上嘗問
蜀事公奏曰茶馬司舊用右選擇州兵護馬而東未始
乏事比歲三衙自遣御前軍取之二歲一往返用四千
四百人皆精甲方事之遽疲禁兵於道路誠可惜上曰
卿為國計周悉乃爾甚愜朕意近諭宰相如卿與虞允
文唐文若馬騏才皆可用公頓首謝誓展竭以報國敵
報益急公言鄂帥田師中老而貪士卒怨偏裨不服臨
敵恐誤國事敵造舟海濱積全齊之甲其謀不淺宜命
海道諸將募死士為禁劫之計上從公言召師中奪其
兵遣李保趣東海其後漢沔諸將得自奮所向皆捷李
寶戰膠西竟以火攻勝上出内庫錢十七萬賜出戍士
大夫公言諸軍負回易子錢甚夥例償以月廩不先除
此弊緡出禁帑入將帥私室矣上悟悉除軍債士拜賜
和舞人百其勇敵數道入寇淮楚蜀諸軍迎戰皆報捷
公奏曰兵有重輕有奇正彼分道先入者皆牽制之兵
諸將貪小利不相為援則重兵所向難支矣昔夏竦謂
元昊犯邊豈能四路俱來必擇一道併兵而入請詔四
路凡有警互相檄報分兵策應援昭陵從之西賊始困
政今日事也上即令都堂以此徧諭諸將蜀軍克秦州
方事進討公慮乏軍食奏曰按籍蜀常平義倉為石者
六十有二萬乞權令漕臣覈實聽緩急移運有旨劄付
四川計臣有司用紹興七年巡幸故事辦嚴公曰今親
征與曩日事異宜悉從簡以幸所遇郡縣上曰此行中
宫及内人不往止與建王行令徧識諸將雖朕服用亦
自省約公官中都久知公論之所予奪其為姦蠧者皆
得其根本脉絡嘗歎曰臺諫當論天下第一事若有所
畏姑言其次是欺其心不敬其君者也及任言責被異
眷極言無隠取衆所素指目者悉擊去之帶御器利劉
炎筦禁中市易通北賈大為姦利一日見公輒及朝政
語狂悖公具疏聞上即罷斥監嘉州稅淮南轉運副使
王秬素結宦寺居官簠簋不飭大吏率觀望不能按公
因其擾民且妄言請兵劾罷之同知樞密院事周麟之
受命使虜已而辭行公再彈奏謫居筠州幸毉王繼先
怙寵干法富埒公室子弟直延閣通朝籍姻戚黨友莫
非貴游徹民屋以廣第舍僣儗禁廷别業外帑殆徧畿
甸雖秦氏顓政無顧忌率相結納數十年間未有敢搖
之者自聞邊警日輦重寶歸吳興為避賊計公上疏數
十罪上曰初以太后餌其藥稍假恩寵不謂小人驕横
乃爾公曰繼先之罪擢髮不足數今臣所奏其大凡耳
上作而曰有恩無威有賞無罰雖堯舜不能治天下於
是羈置繼先福州子孫皆勒停撤寺院生祠數十所掠
取良家子為奴婢者百數並還其家臨安内外田宅貲
貨悉拘籍以千萬計天下稱快焉虜兵臨江中外惴恐
無固志内侍張去偽取御馬院西兵二百人髠其頂髮
都人異之口語騰沸公彈治上疑其未審公執奏不已
竟罷去為御馬院致其仕以所髠西兵隸殿前司乃曰
吾責塞矣遂請補外初公入臺有貴戚侵奪民田州縣
弗能正民懷牒自椓杙其手以訴臺吏皆却立目語公
送棘寺驗治卒直之陳俊卿自副端為兵部貳卿求去
甚力公因奏事從容曰人材實難况多事之際如俊卿
輩今在論思之地必有補益上以為然其抑強扶弱愛
惜善類皆此類也十一月除直顯謨閣知遂寧軍府事
給事中金安節封還制書改除司農少卿時邊遽日至
公勉就職頃之虜酋斃公遂力請竟拜前授朝士祖道
都門以詩文稱述者百餘人都人至今以為美談雖宿
衛武夫府寺賤隸誦說前朝骨鯁敢言必曰杜御史也
公為郡崇教化謹科斂待官屬以禮御胥吏以嚴聽斷
明審人不敢欺未朞月政成父老羣至諸司借留提點
刑獄何騏宣諭使王之望皆奏公課績為諸郡最上受
内禪公著三議以進曰定國是曰修内政曰養根本理
切而事該殆無一語虚設未幾寢疾以隆興二年六月
八日卒于正寢享年五十有八自迪功郎累遷至承議
郎賜五品服上閥閱應遷朝奉郎命下不及拜提點刑
獄何逢原轉運判官李燾列公治狀乞以所遷官致仕
俾其孤霑延賞上特許焉娶黃氏集賢校理庭堅之孫
正字相之女先公卒累贈恭人四男長士廉右迪功郎
次開早卒次士遜將仕郎次士遠三女長適進士黃思
訓次適進士劉元恕季未嫁而卒男孫二人女孫一人
公事親孝處窮約能竭力致養奉議公性峻閨門威如
公左右順承無幾微失其意弟四人皆公訓勉為善士
扶持經紀俾克厥家與人交胷懷豁然無畦畛然不可
干以非義所厚善皆天下知名士後進可教者慰藉誘
掖無勌色鄉里老儒以恩科入仕身死家四壁立十數
喪暴露原野公出金錢率里人共葬之遇人急難輒盡
力不念其報好學雖老不厭俸祿悉以買書所畜幾萬
卷為文根極理要必於有用有文集二十卷集論語解
一十卷顯仁禮儀三卷藏于家將以乾道二年十一月
二十一日葬于江津之南江兖山之原士廉裒遺藁叙
歴官歲月來請譔次事狀籥執書泣曰公立朝大節章
章無愧論諫在簡策清議在天下不待文字而傳然籥
束髮時寓居江州從公學問凡三年外家眉山人與公
母黨師氏有連君子交奉議公相得歡甚籥待罪三館
公官奉常未幾來丞祕書步趨相踵欣愉戚憂相同至
慮事剖疑出一肺肝知公平生言行為詳則屬筆傳信
其可以固陋辭方逆亮蓄力造謀偃然以大一統自任
聲勢虚喝聞聽風靡而議者狃久安習秦氏故態相顧
望不出一語公自下士來首發其端四五載間每奏對
不論他事太上簡其忠注措始整暇及虜大入公益契
合朝引裾暮伏擊姦聲震輦轂太上聽從如流聖德日
新雖戰士沫血危急存亡之秋而主聖臣直人心悅天
意回顯相陰助渠魁授首土疆既失而復社稷幾危而
安其誰之功也宫之竒懦于諫而晉璧入汲黯守節死
義而淮謀寢觀古人成敗明驗則知正君定國召和消
變其機在此不在彼遠覽之士所以計度而深嘉之國
朝任臺諫之法遠出前代臺諫亦最號得人其極摯不
誣如此籥既狀公行事大槩且推明功用所至併以告
太史氏云謹狀
