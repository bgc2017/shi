名臣碑傳琬琰之集中卷四十一宋杜大珪編
韓太保惟忠墓表李清臣
公諱惟忠著籍真定為靈夀人忠憲公之曾祖今定州
丞相之高祖父也以忠憲公貴贈太保夫人張氏追封
江國夫人太保之子諱處均亦贈太傅而丞相既貴又
加贈為太師中書兼尚書令追封昌國公徙魏國又徙
韓國夫人李氏追封韓國太夫人韓國公之子諱保樞
累贈太師尚書令兼中書令追封魯國公魯國公之子
則忠憲公也歴同知樞密院事參知政事太子少傅累
贈太師尚書令兼中書令追封陳國公子八人長曰綱
故尚書司封員外郎次曰綜故刑部員外郎知制誥次
曰絳再為同中書門下平章事昭文館大學士監修國
史今以建雄軍節度使檢校太傅鎮定州次曰繹故職
方員外郎次曰維今以端明殿翰林侍讀龍圖閣三學
士吏部郎中知許州次曰縝今以右諫議大夫龍圖閣
直學士為樞密都承旨次曰緯故比部郎中知解州次
曰&KR1210;故光祿寺丞韓氏自忠憲公舉進士因侍魯公客
京師其後魯公薨遂葬于許而忠憲公益貴始占第太
廟之通衢而門族之盛為天下冠在朝廷評其德在士
大夫語其學在公卿之後論其世咸多韓氏然高曾生
長靈夀葬其處則韓氏本河北人也盖自唐末更五代
天下之民纏於兵火之毒者二百餘年至太祖太宗起
河北有天下墾除旤難提携赤子而置之太平安樂之
地累聖繼之以休養生息為事其顧指左右駕馭馳騁莫
非一時之豪傑考諸國史則累朝將相頗多河北之人
若趙韓王普實保塞人曹冀王彬靈夀人潘太師美魏
人李文正公昉及竇尚書儀之昆弟真定人王太尉旦
莘人張尚書詠清豐人柳公開元城人李文靖公沆肥
鄉人張文節公知白清池人宋宣獻公綬平棘人韓忠
獻公琦安陽人餘有名公卿相望而立朝者不可悉數
竊嘗原其故矣夫河北方二千里太行横亘中國號為
天下脊而大河自積石行萬里出底柱傍緣太行至大
峰斗折而東下走大海長崗巨阜紆餘盤屈以相拱揖
抱負小則綿一州大或連數郡其氣象如此而土風渾
厚人性質朴則慷慨忠義之士固宜出於其中而雖或
有不遇不及自用其才亦必揜鬱渟滀聲發益大澤浸
益遠以施于子孫亦自然之理也自太保公基本其慶
而忠憲公以道德事仁宗皇帝進退優裕有始有卒今
定州丞相以忠厚正直事仁宗英宗以及今上出藩入
輔親當天下大事不辭艱難其昆弟群從又才賢且皆
顯用嗚呼可謂盛矣如太保公豈非所謂不及自用其
才而施于子孫者耶自太保公至丞相纔四世而五世
諸孫尤衆宗彦終兵部員外郎集賢校理判三司鹽鐵
句院宗道今工部郎中淮南轉運副使宗右大理寺丞
集賢校理判官告院宗哲大理寺丞通判祁州宗師度
支員外郎知相州宗弼大理評事宗恕大理寺丞宗武
東阿顯令宗儒大理評事宗良大理寺丞宗厚宗文光
祿寺丞宗直宗本大理寺丞宗迪太常寺太祝宗質將
作監主簿宗敏祕書省校書郎宗堯夀安縣主簿宗亮
將作監主簿宗望郊社齋郎宗坦太廟齋郎宗矩將作
監主簿于太保公皆來孫也其六世諸孫玠珪瑗璉瓌
珙珏理珦琯玭&KR0722;或已仕或未仕二十人未名皆晜孫
也夫二漢元功儒林之後與夫晉王謝唐崔柳韋杜之
族至於與國同久今韓氏自忠憲公至高祖四世贈一
品上下衣冠傳七世此特太保公之遺德已足以致之矣
若忠憲公及大丞相與其諸伯仲又以勤勞慶善承嗣
之如此則後又宜有興者遽可以世數量乎傳有之一
歲之計植之以榖十歲之計植之以木百歲之計植之
以德觀韓氏所植之厚豈獨百年哉視德之所至而已
矣初太保與韓國公微而葬其家相比也其後增築之
稍如其品制而墓益大遂合而為一獨留墓首異封誌
以告于後元豐元年秋九月丞相自太原易鎮定武乃
詣靈夀既祠謁墓下因屬清臣為之表而得陽翟孫曼
叙書于石是不獨著太保公之系將以徧示天下為人
之子孫者焉元豐三年正月十日四世孫建雄軍節度
晉州管内觀察處置等使特進檢校太傅使持節晉州
諸軍事行晉州刺史兼御史大夫充定州路安撫使兼
馬步軍都總管兼知定州軍州事及管内勸農使上柱
國南陽郡開國公食邑九千戶食實封二千九百戶絳
立石
張寺丞文蔚墓誌銘范鎮
尚書屯田員外郎殿中侍御史裏行張君唐英次公以
書抵予曰唐英行至利州得先人手書曰翰林承旨王
公翰林侍讀范公皆知汝者苟得二公之文以外内志
吾墓吾為不朽矣又言公有田二㕓瀆一㕓以市書以
求師使教諸子平居赴人之急雖水火不避也鄉人之
有訟者不之官府而之公以取决焉而去者甚衆嘗有
涉水而盜其竹者家僮寘棘水中它日盜傷足瘡甚君
資以粮以藥治之惡童之為而逐之其後盜瘡愈求為
客守竹林者十餘年尤好飲酒不得酒輙不自聊于是
又賣田以易一酒壚以足其好久之負酒債者以巨萬
計皆折券不問嘗感疾且亟有老父持丸藥與之已而
疾愈老父亦不復見又嘗遊青城山有媪行丐於道人
與錢者皆不受曰我湏千錢公熟視之予千錢媪出雙
筆授之曰而子作官無忘我也明日媪持所得錢以予
里胥曰我且死汝買棺以葬我于道左它日得吾筆者
當改葬我後唐英及第公往改葬之視其棺獨布衣而
已其說如此而皆以為公遇神仙也公諱文蔚字隱之
其先長安人七世祖琰為右拾遺從僖宗入蜀留其子
道安於蜀遂家焉道安生令問王建強官之佯瘖不起
令問生立號皂江漁翁有詩百餘篇皆憤世之作也立
生全全生仁諹仁諹生三子公其季也治平二年次功
登朝公為大理評事致仕上即位改光祿寺丞是歲次
功以所得五品服請授公既得請其六月次功為御史
奏事延和殿猶綠衣上怪問之具對以故上曰是孝也
復以五品服賜之未再月父子皆賜服士大夫以為榮
四年八月乙亥卒于成都之寓居享年七十以熙寧元
年三月癸酉葬于雙流縣之甘泉鄉娶馮氏長夀縣君
子男七人其一即次功也曰商英為漢州雒縣主簿曰
軒英虞英皆舉進士未第曰民英曰顓英邦英先公以
亡女二人其一亡次適宋記韓希顔孫八人皆嚮學侁
侁有以大其後者初次功聞公之訃上惻然哀之賜白
金二百兩又詔給兵幹以濟其行人於是乎以公為有
子也王翰林已表君之墓予又作銘以納公墓中則公
之志為得矣銘曰
神仙之事見于傳記者予嘗疑焉而公再遇異人皆有
得世之人遂以公之有子由于雙筆豈其然耶始公賣
田以市書以求師使教其子則其子固可知矣况其疎
通敏逹皆可以大顯者雖無神仙人其捨之乎人其捨
之乎
程太師坦墓誌銘王珪
國子博士致仕程公之既葬也其子宣徽南院使安武
軍節度使檢校太傅判延州戡使人以告予曰我先君
不幸材屈于位而墓碑之未立後世將冺而無聞朝夕
以是為懼而不敢寧敢請以銘予得其世序之所以來
又迹其所滀者厚而不克大發于時知夫程氏之有後
也為之銘惟程氏自重黎以來世其職不墜涉三代至
于秦漢之間蓋不絶聞公之先出廣平近世始徙許州
之陽翟遂為陽翟人曾祖䆳避世不仕祖守壤仕周為
臨濮縣令贈太師中書令父思義少通經術而藩鎮屢
辟不至贈太師中書令兼尚書令母劉氏追封魏國太
夫人公諱坦字坦然治春秋三家學淳化三年賜本科
及第補郢州司戶參軍再調河中府河西縣尉歴遂州
長江泰州興化二縣令杭州錄事參軍舒州團練判官
又為泉州觀察推官應天府留守推官故相張文節公
知留守事被召還朝薦公為大理寺丞知河南府福昌
縣徙益州廣都又知齊州禹城未幾請監許州長葛縣
酒稅再遷殿中丞遂請老于陽翟明年會天子覃恩遷
國子博士景祐二年十一月辛夘以疾卒于家享年七
十七南院太傅實公之仲子也時守秭歸郡始聞公疾
即限期解郡及聞訃道中乃茹哀徒跣而歸後三年公
夫人王氏亦卒公世葬陽翟縣之麥秀鄉其將葬公也
卜其大墓之左不吉卜其兆域之南則惟食遂以康定
元年正月甲申葬公于後卜之原以夫人祔焉公初為
椽郢州會民有執盜者三人法當死州趣獄上公疑其
自誣輙留更訊之果得真盜者自是雖它郡有疑獄監
司屢屬公處之多所平審在河西方朝廷治兵靈武而
文移急於星火又賊騎數出内侵公領數縣芻粮從間
道往餽塞下皆先期以辦在興化招流庸自占者數千
家在福昌屬京師冬無冰詔伐冰嵩少下時近春氣暖
冰不就縣人憂其責公往禱龍潭之涯而一夕冰合視
之皆隱伏竒譎而不可將衆以謂公精誠之致焉在禹
城又招流庸數千家括隱田萬五千畆公自國子博士
累贈吏部侍郎其為人衎衎然不妄笑言居官不苟求
名譽而多隂施在人雖連蹇四十餘年未始有過謫夫為
善者苟不耀自躬則遺諸後世蕃昌舄奕而不可止惟
公之仲子天禧中禮部第進士為天下第一遂登甲科
歴臺諫爲侍從之臣其典重藩尤有聲其為參知政事
乃贈公太子少師為樞密副使又贈太子太師為宣徽
南院使又贈太師中書令為安武軍節度使又贈兼尚
書令遂有封成國且程氏之分雖盛于廣平中山而世
不常顯今公子與故相國中山程文簡公前後提旄鉞
俱鎮延州其勲名昭聞俱為國偉臣自國朝以來蓋顯
有二程嗚呼公可謂有子矣公夫人王氏封越國太夫
人子男五人長曰咸試將作監主簿次即戡也次曰肈
綿州鹽泉縣尉次曰戭河南府永寧縣主簿次曰羲鄭
州觀察支使女五人長適進士孫起次適尚書兵部員
外郎天章閣待制兼侍讀孫甫次適太常博士袁穆次
適尚書駕部郎中張峋次適國子博士崔公孺孫男十
三人曰莊尚書虞部員外郎曰藴蚤卒曰英蔡州司戶
參軍曰荀虞部員外郎曰安國早卒曰萬大理寺丞曰
薰將作監主簿曰葆曰著皆大理寺丞曰莘内殿承制
曰蓋大理寺丞曰蕘曰蒨皆將作監主簿曾孫男七人
銘曰
士修於家不苟以進公進自初弗矯弗競
亦既有年豈不欲施雖屈于用其終無隳
公滀弗章時則有後允顯其人在帝左右
曷以贈公大啓其封尚書中書一品之崇
始艱終榮是謂受祉公雖云亡其問不已
葬也誰下不遠先塋更千萬年毋毁我銘
何廬江隱侯澤墓誌銘張商英
仙井何氏為仁夀縣之石馬封人蓋十世矣六世祖
節操不群孟蜀迫知遂川非其好也蜀平隱遯自晦琇
生得中得中生保廉保廉生仲素世以儒術訓迪子孫
居鄉黨以行義稱悍隣凶人望風而化寇盜充斥相戒
不入其里仲素生隱侯諱澤字景之天姿樂易喜人之
善如自已出赴人之急難甚於救水火居家終日危坐
衣冠儼然家人不見有惰容娶同郡喻氏生二子曰彦
伯彦材彦伯早死彦材父子力學元祐某年某月某日
隱侯卒年六十而彦材有子六人皆治經為郡舍諸生
曰棠曰㮚相次登進士第㮚以殿前對策為天下第一
政和七年十二月十七日始克葬隱侯于郡之藍田里
石門隴㮚以予為鄉里老夫子言不欺而信于人來求
墓誌銘詞曰
三代之時中國所治者五服之外謂之要荒區域隔絶
風俗向背不一而名山大川之氣含蓄壅遏而不宣其
見于世聞發為人用往往不過珠玉寳貝黃金鹽鐵之
富而已至秦開三十六郡東南至于海岳西徹于岷劒
其後英雄豪傑之割據衣冠人物之流寓地氣稍稍通
逹而山澤英粹之氣時為賢人君子文學才俊之士吾
嘗五十年前考試於懷仁郡望其層巒疊嶺長岡大阜
蔓延起伏之形勢有如牛頭之昂視馬領之挺長者意
其必有異人也俯而視之見井釡相望黑煙亘空運泉
若飛則鹹鹺之利充被全蜀予立馬久之吁嗟曰地氣
泄矣其鍾于人也必緩豈有時而興耶予去蜀五十餘
年乃聞有何氏子累世讀書應舉比年相繼成名而㮚
也遂能以長策大對為多士舉首以此觀之豈非山川
之氣為之以人力者利近而功速鍾之於人者必待其
世世之修藴服仁義行忠信誦詩書畏廉恥篤孝友而
子孫弟姪濟濟恂恂不流於小人之域然後生一人則
為英為俊為顯為貴豈特作鹹之利云乎哉彦材有子
六人棠也今為宣教郎洺州教授㮚也今為主客郎官
四人在舍學皆有譽勉之勉之念乃祖先厥考之積累
勤苦無忘吾五十年前之記囑凡作一事吐一議必稽
六經孔孟之訓一旦遇大用於時與生民為福為縉紳
衣冠為領䄂則劒嶺以南光彩煥赫老夫亦與榮焉
名臣碑傳琬琰之集中卷四十一
