名臣碑傳琬琰之集下卷十六宋杜大珪編
吕汲公大防傳實錄
紹聖四年四月已亥舒州團練使吕大防卒大防字微
仲京兆藍田人皇祐初進士第調同州馮翊簿累遷著
作佐郎知永康軍青城縣法當遷請以其官易毋封邑
英宗即位改祕書丞太常博士未幾除監察御史裏行
首言紀綱賞罰之際未厭四方之望者有五進用大臣
而權不歸上大臣疲老而不時許退夷狄驕蹇邊患已
萌而不擇將帥不知敵情議論之臣禆益朝廷闕失而
大臣沮之疆場左右之臣有敗事而被賞舉職而獲罪
者又論富弼病足請解機政章十餘上至以牛馬自比
而不納張昇年幾八十體力巳耗哀乞骸骨而不從吳
奎有三年之喪召其子而呼之者再遣而召之者又再
程戡辭老不堪邊事恐死塞上乞以屍柩還家為請而
不許竊以為過矣陛下優待大臣進退以禮亦何必過
為虚飾曲事形迹使四人之誠不得自達耶是歲京師
大水大防曰雨水之患至入宫城壞廬舍殺人害物此
陰勝陽之沴也即陳八事曰主恩不立臣權太盛邪議
干正私恩害公外國連謀盜賊恣行羣情失職刑罰失
平會執政建議追崇濮安懿王宜稱考詔集侍從官議
之大防曰為人後者為之子旣可改子之名則改親之
名正合典禮今大臣欲加濮王非正之號以惑天下使
陛下顧私恩而違公議非所以結天下之心也出知歙
州休寧縣神宗即位除通判淄州熙寧初移守泗州未
幾徙河北轉運副使賜五品服召為直舍人院韓絳宣
撫陜西以大防為判官面賜金紫夏人數犯邊大防以
謂兵不精將不勇莫若選募兵將盡其智力又兼河東
宣撫判官就除知制誥四年除鄜延路經略安撫使兼
知延州未赴間大防欲城河外荒堆寨衆謂不可大防
畱戍兵修堡障有不從者斬以徇而環慶將兵亂絳坐
黜大防亦落職知制誥以太常博士知臨江軍數月復
度支員外郎知華州召判流内銓以父老乞終任許之
元豐二年召判審刑院改除永興軍路安撫使兼知永
興軍轉朝散郎五年遷龍圖閣直學士再任徙知成都
府哲宗即位以翰林學士知制誥召之館伴北使北使
桀黠語頗及朝廷政事不已大防摘契丹隱密一事詢
之曰北朝官嘗試進士聖心獨悟賦題無出處何也北
使愕然語塞遷吏部尚書元祐中擢中大夫尚書右丞
俄拜中書侍郎三年拜太中大夫守尚書左僕射兼門
下侍郎提舉修神宗實錄書成遷右正議大夫又提舉
修神宗正史是歲納后充奉迎使遷右光禄大夫上初
行郊禮充大理使京師雪累放朝參不御前後殿大防
曰舊制放朝參前殿不坐即御後殿比因泥雪頗闕外
廷朝見之儀乞遇六參日如不御前殿並依舊制於崇
政或延和殿視朝以見羣臣宣仁聖烈皇后上仙充山
陵使還朝以觀文殿學士左光祿大夫知潁昌府改知
永興紹聖初以言者落職知隨州再貶祕書監分司南
京郢州居住繼坐實錄詆誣降授通議大夫又降中大
夫守光祿卿分司南京安州居住未幾遂責授舒州團
練副使循州安置未踰嶺卒年七十一子景山勒停紹
興元年追復觀文殿大學士右正議大夫贈太師追封
宣國公賜諡正愍
馮文簡公京傳同前
紹聖元年四月壬寅宣徽南院使檢校司空太子少保
致仕馮京卒京字當世鄂州江夏人少雋邁不羈皇祐
初舉進士自鄉舉至廷試皆第一以將作監丞通判荆
南府召試遷太常丞直集賢院判吏部南曹三司磨勘
司同修起居注賢妃張氏薨詔追册為皇后時吳充為
禮官以中宫在執不可日暮議未決宰相劉沆廹吏以
曹狀報充劾吏付有司治沆怒出充知高郵軍京疏充
言是不當逐沆擬京濠州仁宗曰馮京何罪然猶罷修
注不半歲復之試知制誥避宰相富弼親易右正言龍
圖閣待制守揚州徙江寧府遷翰林侍讀學士召還糾
察在京刑獄勾當三班院遷翰林學士知制誥權知開
封府韓琦當國京數月不一見琦謂京傲以語富弼弼
使往見之京謂琦曰公為宰相而從官不妄詣公乃所
以重公豈傲也哉出安撫陜西清城古渭令秦州通唃
氏授木征官以斷西人肘腋遷禮部郎中群牧使舘伴
邊使使人爭界河捕魚植柳事不決京以理折之語塞
久之以端明殿學士兼翰林侍讀學士知太原府夏國
秉常既遣使来又以兵犯塞神宗手詔京具方略多聽
用召為學士擢知開封府改御史中丞疏六事累數千
百言神宗以示王安石曰京疏極謬朕歷與詰難遽服
其非若不為人所惑亦可用他日神宗復曰京何如似
平稳安石曰京似平穏然燭理不明若鼓以流俗即不
能自守神宗曰作中丞恐失職安石曰京在中丞充位
耳非能啓廸陛下聰明陛下當於機微之際警策之勿
令迷錯神宗曰令作樞密副使如何安石曰欲用之何
不可遂拜右諫議大夫樞密副使神宗欲用吳充參知
政事安石曰充與臣親儻議論顧形迹則害國事乃以
京參知政事充樞密副使數與安石爭辨上前又薦劉
攽蘇軾為外制神宗不答王韶言秦州曠土幾萬頃可
募人耕以資邊費事下帥司按視李師中等以為纔有
地一頃餘數十畝爾京與文彦博論韶欺罔生事乃遣
韓縝覆視乃言得渭傍荒田四千餘頃議者謂縝取弓
箭手地以為荒田數云時議令祖周官兵車之制令保
甲養馬京不以為然會選人鄭俠上書斥時事且薦京
可相坐交通絀守亳州徙河南府遷資政殿學士知渭
州茂州夷人叛徙知成都府蕃部阿丹率夷人寇雞棕
關京出兵賊懼請降議者遂欲蕩其巢穴京力請于朝
為禁侵掠恤傷殘給稼器餉糧使歸夷人出大豕盟願
世為漢藩召知樞密院易通議大夫兼群牧制置使疾
甚神宗中夕語左右適夢馮京造朝甚慰乃賜詔曰渴
想儀型不忘夢寐病愈造朝神宗首以所夢語之祀明
堂恩加正議大夫頃之以觀文殿學士光祿大夫知河
陽改成德軍復知河陽哲宗即位進銀青光祿大夫拜
保寧軍節度使知大名府加檢校司空改彰德軍節度
使年七十告老徙知陳州過國門辭疾甚遂以為觀文殿
學士中太一宫使兼侍讀又告老拜宣徽南院使朝朔
朢明年春以太子少師致仕後二年卒年七十四車馬
臨奠賻䘏有加詔贈司徒諡文簡仍賜神道碑以吉德
為額京登第時張堯佐倚外戚欲妻以女使吏卒擁以
入其家頃之中人以酒殽至且示以奩具甚厚京固辭
曰老母巳議王氏終弗就少嘗薄遊里巷夜為街卒所
繫鄂守王素見而釋之及使關中素方帥渭與之燕犒
歡甚貽以詩曰吞炭難酬當日事積薪深愧後来恩為
御史吕誨所劾且論京所至嗜利西人目為金毛鼠以
其外文采而中實貪畏也嘗薦种諤种診才堪將帥兩
人者咸能以功庸自見鄂倅南宫成厚遇京及京執政
而成已亡遂以郊祀恩官其子嘗過外兄朱适詢其婢
乃同年進士女也京惻然請於适為嫁之所著文集奏
議三十卷子諶訢詡詢
張少保商英傳同前
宣和三年十一月壬午觀文殿大學士通奉大夫提舉
西京嵩山崇福宫張商英卒商英字天覺蜀州新津人
少警敏強記中治平二年進士第調達州通川縣主簿
章惇出措置溪洞嘉其才歸朝薦之召對進草茅憂國
書以光禄丞權檢正中書禮房公事兼編修中書條例
熙寧五年加太子中允監察御史裏行時神宗勵精政
事商英言陛下即位以来更張數十百事而最大者有
三曰免役曰保甲曰市易三者得其人緩之即為利非
其人急之即為害陛下與大臣宜安靜休息擇人而行
之則太平可以立致會臺勘劫盜李則從輕典有詔糾
察司鞫治商英言此出大臣私忿願陛下收還主柄自
持威福使臺諫為陛下耳目無使為近臣脅遷則天下
幸甚神宗為停其獄商英乃言樞密使文彦博副使吳
充蔡提黨庇博州親戚失入死罪與縱吏等事彦博等
以商英意附王安石排巳俱求去神宗難之降授光禄
丞監荆南鹽麯商税就移節度判官改鎮南軍元豐二
年復太子中允提舉京西南路常平召除館閣校勘檢
正中書刑房兼詳定編修刑房斷例舒亶知諫院商英
以婿王為之所業示之亶繳奏以為事涉干請坐監鄂
州漢川鎮酒税改荆南江陵縣赤舞市鹽茶税八年以
太常丞召哲宗嗣位除開封府推官時朝廷稍更新法
之不便民者商英上書謂三年不改於父之道今先帝
陵土未乾奈何議更變乎除河東提點刑獄元祐四年
移河北西路五年改江南西路轉運副使八年徙淮南
路紹聖元年以右正言召遷左司諫言蘇軾論合祭天
地非是乞加罪又言吕大防梁燾范祖禹吳安詩劉唐
老孫升韓川皆坐貶言司馬光文彦博負國吕公著不
當諡正獻時來之邵為子娶盖氏以盖漸為盖氏義男
規其財産商英疏論之之邵出知蔡州二年遷左司郎
中會知開封府王震言商英遣人與盖漸謀害之邵坐
謫監襄州酒税改監江寧府税三年知洪州四年除江
淮荆浙等路發運副使入覲除直龍圖閣未幾以太常
少卿召未見除進賢殿修撰江淮荆浙等路發運副使
入覲除直龍圖閣未幾以太常少卿召未見除集賢殿
修撰江淮荆浙等路發運使元符二年召為尚書工部
侍郎徽宗即位除中書舍人時大河決除水官非其人
商英繳詞頭且言築隄塞河是塞兒口而止啼也宰相
因奏觀商英言必能治河宜委之遂除龍圖閣待制河
北路轉運使以言者論列落職知隨州謝表不自引咎
降一官建中靖國元年以戶部侍郎召改吏部刑部為
翰林學士崇寧初除尚書右丞遷左丞時蔡京為相商
英在神廟與京同為檢正雅相好及是議多不合乃言
京身為輔相志在逢君臺臣以為非所宜言謫知亳州
蘄州提舉舒州靈仙觀入元祐黨籍京罷起知鄂州大
觀元年京復相提舉西京嵩山崇福宫散官安置歸州
量移峽州復通議大夫提舉成都玉局觀四年蔡京罷
政除商英龍圖閣學士知杭州過闕賜對奏曰神宗修
建法度務以去大害興大利而已今誠一一舉行則盡
紹述之美法若有弊不可不變但不失其意足矣除資
政殿學士中太一宫使尋除中書侍郎拜右僕射時久
旱彗出天心是夕大雨彗不見上喜親書商霖一尺字
賜之商英為相務更蔡京所行事省六路上供錢鈔改
當十錢為當三罷内藏出剰鹽鈔歸之有司天下翕然
推重時内侍楊戩提舉後苑作有勞除節度使商英不
可奏曰祖宗法内侍皆寄資無至團練使者有大勲勞
則别立昭宣宣政宣慶等使以寵之未聞建節鉞也戩
銜之會御史中丞張克公劾商英狠傲弗恭等罪給事
中蔡嶷助之政和元年除觀文殿大學士知河南府俄
落職知鄧州再謫汝州團練副使衡州安置太學生有
訟商英冤者上以語京京遂言商英與臣同時遭遇乞
放逐便詔從之商英歸居荆南五年立皇太子赦復通
奉大夫提舉西京嵩山崇福宫六年上昊天徽號復觀
文殿學士七年手詔商英先帝擢為御史嘗任宰司今
明堂嚴配恩逮海宇可特復觀文殿大學士卒年七十
九贈少保商英慷慨敢言事然詭譎不常在元祐時獻
嘉禾頌以文彦博吕公著比周公上紹聖間乃極言其
短嘗作祭司馬光文巳乃追論其罪始也排擊有言諸
人是力迨為相則從而引用之蔡京置之黨籍中其實
繇熙豐進也大觀之政矯革時弊天下稱之平生學浮
屠法自號無盡居士有文集百卷子茂
名臣碑傳琬琰之集下卷十六
