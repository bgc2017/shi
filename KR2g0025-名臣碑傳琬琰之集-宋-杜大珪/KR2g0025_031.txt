名臣碑傳琬琰之集中卷四宋杜大珪編
杜祁公衍墓誌銘歐陽修
故太子太師致仕祁國公贈司徒兼侍中杜公諱衍字
世昌越州山陰人也其先本出於堯之後歷三代常為
諸侯後徙其封於杜而子孫散適他國者以杜為氏自
杜赫為秦將軍後三世御史大夫周及其子建平侯延
年仍顯於漢又九世當陽侯預顯於晉又十有四世歧
國公佑顯於唐又九世而至於祁公其為家有法其吉
凶祭祀齋戒日時幣祝從事一用其家書自唐滅亡喪
其舊禮而一切苟簡獨杜氏守其家法不遷於世俗蓋
自春秋諸侯之子孫歴秦漢千有餘歲得不絶其世譜
而唐之盛時公卿家法存於今者惟杜氏公自高祖以
来以恭儉孝謹稱鄉里至公為人尤潔廉自刻其為大
臣事其上以不欺為忠推於人以行已取信故其動静
纖悉謹而有法至考其大節偉如也公享年八十官至
尚書告老明年以太子少師致仕累遷太子太保太傅
太師封祁國公於其家天子祠明堂遣使者召公陪祀
將有所問以疾不至而歲時存問勞賜不絶公少舉進
士高第為揚州觀察推官知平遥縣通判晉州知乾州
遷河東京西路提點刑獄知揚州河東陜西路轉運使
入為三司戸部副使拜天章閣待制知荆南府未行以
為河北路都轉運使遂知天䧺軍召為御史中丞判流
内銓知審官院拜樞密直學士知永興軍權知開封府
康定元年以刑部侍郎同知樞密院事即拜副使慶歷
三年遷吏部侍郎樞密使明年以本官同中書門下平
章事公治吏事如其為人其聽獄訟雖明敏而審覈愈
精故屡決疑獄人以為神其簿書出納推析毫髮終日
無倦色至為條目必使吏不得為姦而巳及其施於民
者則簡而易行始居平遥嘗以吏事適他州而縣民争
訟者皆不肯決以待公歸知乾州未滿歲安撫使察其
治行以公權知鳳翔府二邦之民争於界上一曰此我
公也汝奪之一曰今我公也汝何有焉夏人初叛命天
下苦於兵而自陜以西尤甚吏緣侵漁調發督迫至民
破産不能足往往自經投水以死於是時公在永興語
其人曰吾不能免汝然可使汝不勞爾乃為之區處計
較量物有無貴賤道里遠近寬其期會使以次輸送由
是物不踴貴車牛芻秣宿食往来如平時而吏束手無
所施民比他州費省十六七至於繕治城郭器械民皆
不知開封治京師常撓於權要有干其法而能不為之
屈者世皆以為難至公能使權要不敢有所干凡其為
治以聽斷盜訟為能否爾獨公始有餘力省其民事如
治他州而畿赤諸縣之民皆被其惠開封比比出能吏
而兼於民政者惟公一人吏部審官主天下吏員而居
職者類以不久遷去故吏得為姦公始視銓事一日選
者三人爭某闕公以問吏吏受丙賕對曰當與甲乙不
能争遂授他闕居數日吏教丙訟甲負某事不當得公
悟召乙問之乙謝曰業巳得他闕不願争公不得已與
丙而笑曰此非吏罪乃吾未知銓法爾因命諸曹各具
格式科條以白問曰盡乎曰盡矣明日勅諸吏無得升
堂使坐曹聽行文書而巳由是吏不得與銓事與奪一
出於公居月餘翕然聲動京師其在審官有以賄求官
者吏謝不受曰我公有賢名不久見用去矣姑少待之
慶歷之初上厭西兵之久出而民弊亟用今丞相富公
樞密韓公及范文正公而三人者遂欲盡革衆事以修
紀綱而小人權倖皆不悦獨公與相佐佑而公尤抑絶
僥倖凡内降與恩澤者一切不與每積至十數則連封
而面還之或詰責其人至慙恨涕泣而去上嘗謂諫官
歐陽修曰外人知杜某封還内降耶吾居禁中有求恩
澤者每以杜某不可告之而止者多于所封還也其助
我多矣此外人及杜某皆不知也然公與三人者卒皆
以此罷去公多知本朝故實善決大事初邊將議欲大
舉以擊夏人雖韓公亦以為可舉公爭以為不可大臣
至有欲以沮軍罪公者然兵後果不得出契丹與夏人
爭銀瓮族大戰黃河外而鴈門麟府皆警范文正公安
撫河東欲以兵從公以為契丹必不來兵不可妄出范
公怒至以語侵公公不為恨後契丹卒不来二公皆世
俗指公與為朋黨者其議論之際盖如此及三人者將
罷去公獨以為不可遂亦罷以尚書左丞知兗州歲餘
乃致仕公自布衣至為相衣服飲食無所加雖妻子亦
有常節家故饒財諸父分產公以所得悉與昆弟之貧
者俸禄所入分給宗族賙人急難至其歸老無屋以居
寓於南京驛舍者久之自少好學工書喜為詩讀書雖
老不倦推奬後進今世知名士多出其門居家見貧客
必問時事聞有善喜若己出至有所不可憂見於色或
夜不能寐如任其責者凡公所以行之終身者有能履
其一君子以為人之所難而公自謂不足以名後世遺
戒子孫無得紀述嗚呼豈所謂任重道遠而為善惟不
足者歟曾祖太子少保諱某贈太師祖鴻臚卿諱某追
封吳國公父尚書度支員外郎諱某追封韓國公皆贈
太師尚書令兼中書令娶相里氏封晉夫人子男曰詵大
理評事訢太常博士訥將作監主簿詒祕書省正字三子
早卒女長適集賢校理蘇舜欽次適祕閣校理李綖次
適單州團練推官張遵道公以嘉祐二年某月某日卒於家
其子訢以某月某日葬公於應天府宋城縣之仁孝原銘曰
翼翼祁公率履自躬一其初終惟德之恭
公在於位士知貪廉退老於家四方之瞻
豈惟士夫天子曰咨爾曲爾直繩之墨之
正爾方圓有矩有規人莫之踰公無爾欺
予左予右惟公是毗公雖告休受寵不已
宫臣國公即命於第奕奕明堂萬邦從祀
豈無臣工為予報事何以召之惟公舊德
公不能來予其往錫君子豈弟民之父母
公雖百齡人以為少不俾黃耉喪予元老
寵祿之隆則有止期惟其不已既去而思
銘昭於遠萬世之貽
章丞相得象墓誌銘宋祁
宋有清忠肅艾之相曰章公諱得象其先齊太公裔封於鄣
去邑為章氏僑徙不常後為武寧望姓曾祖仁嵩仕李昪
為駕部郎中以公故贈太師中書令曾祖妣杜楚國太夫人祖
士廉汀州寧化令贈太師中書令祖妣周齊國太夫人考□
志耿介以儒術發聞不樂進取姻友數請強與吏偕試禮部
一不中即謝去盤桓家食以天爵自終贈太師尚書令兼中
書令密國公妣張秦國太夫人世烈前光幽而後融委報於
公公孩提已自秀挺丱能屬文年十二侈袂挾莢與密公及
從兄得一俱稱茂才鄉人貴之當時夙儒願與周旋不以文人
行自謂咸平五年天下進士貢千數朝廷遴選取纔三十八
人公第其中號為得才授大理評事知邵武軍歸化縣以斬
衰喪不之官服除用大理丞為信州玉山縣會東封泰山大
臣引公簽署兗州觀察判官事以辨治勞劇遷太常博士通
判明州以屯田都官二員外歴知台南雄洪三州事會詔近
舉學優行茂者以名聞時文靖吕丞相諫大夫張師德聯
牘言上試學士院以職方員外郎直史館入三司度支部
為判官歴祠部郎中賜五品服改刑部曹糾察在京刑獄
賜三品服公自釋褐即外遷間關遠方幾二十年搢紳未
甚知者及還游諸公間器就德完一口交譽姿表頎茂所
至輒傾坐客事上誾如接下侃如中陶然粹外頽然簡昭
通今古不見崖畛天下遂推為鉅人長者以兵部郎中試
中書進知制誥明年入翰林為學士公於名命得輕重體
要進無盈褒退無溢尤至他詔令皆便時制宜使聽受施
行者徧曉多至數百千篇即本職改諫議大夫以齊縗喪
去官有詔奪服號訴不見聽累遷為禮部侍郎又兼龍圖
閣學士俄拜承旨兼侍讀學士擿經驗古勸成風德在内
外辭禁凡一終星異時與公嘗僚或出公下者武相踵
為柄臣然愈謙晦無纖芥觖望不為赫赫名自結其澹
於進取乃如此視積薪倒行不得輩公厮皂尚敢望其
藩哉惟天子以為國器可大任景祐三年乃擢同知樞
密院尋改戸部侍郎毗燮内機底裏輸盡參和恊恭道
益光明帝曰爾遂相寳元元年以本官拜中書門下平
章事邊鄣繹騷老師留屯上所與閱赤白囊按邊吏才
不肖調兵食止一二樞近裁可奉行議者謂三公無不
統兵獨大事有不與知方多故時不容偏任天子向其
言始命宰相兼樞密使仍進公中書侍郎兼工部尚書
公授使讓還其官在上前論事或日旰别白精審無所
回忌時天下承平久器皿未牢兵耗不登公與吕丞相
共議閱良家子數十萬補完虛籍益市馬充車騎為蒐
教之法付于軍謹脩繕之令督於官減用度之冗謹其
財所以憺威常武紓國庇民者咸見納用遼人訹利設
言邀隙乃參取餌表陰折敵謀且引陽秋不一足之義
權辭約幣以一介至其廷卒得要領歸報會吕丞相病
免復以冬官命公遂為上宰拓跋之叛公謂賊地褊戰
亟弊當自臣令按甲毋出以飽士氣既割刈不克振果
叩高奴塞泥首就羈裁賜藝貢禮以荒服終大酋窮憤
兵死賀蘭鉏其未萌剪其速飛如公之素公既久當國
且畏盛滿書諗夕咨慮煩必傷乃頓首乞還丞相印詔
不許表至十上未得報則還第待罪天子手詔曰須郊
祀畢更一年乃聽公以敦諭諄切不敢違然志遠名寵
每奏事或獨留且陳年侵疾癯言誠哀到慶歷五年始
得以檢校太傅鎮安軍節度視相秩即判其州七年進
卦郇國公明年徙留西雒朝京師遂請老時議以圖任
耆畯不應以年為解公執益固上度不可留特拜司空
致仕賜實俸著令燕見如丞相於是公年七十一去位
之六月乙未暴感疾一日薨詔遣太醫馳視已不可為
訃聞天子即日幸其第既酹哀甚賜銀三千兩他賵襚
稱之舊制人臣罷退有物故乘輿不臨喪又是日當休
法從或出沐而詔蹕遽行且使走諭二府以殊禮待公
意再不視朝追贈太尉兼侍中進二子一孫官大女疏
湯沐邑幼女及孫賜簪䥖服推叙宗婭者六人公無主
饋嗣且幼上遣中人省實家貲簿付宗老舉不滿萬金
裁俸賜所贏嗚呼隠卒褒終寵孤䘏私之恩極矣蓋公
之納忠也至故報禮也稱朝野涕咨謂之榮哀前夫人
張氏未及公顯故君清河縣後夫人楊氏偕公貴故國
於郇息男五釋之終大理評事約之終光禄寺丞介之
終太常寺太祝皆以學自力數射策與諸生确世稱其
才延之大理寺丞公得謝特賜緋袍銀魚脩之大理評
事皆儼然在次號瘠如禮約之子元方大理評事以盛
德後羡慶委祥且復大不疑云息女五三天於室次適
太常寺太祝隴西李上卿封永昌郡君上卿今樞密直
學士給事中昭述之子季尚幼從子隠之公素所愛教
實有遺令相二子治喪於是發龜策合内外姻與謀以
秋九月某日克葬公於許州陽翟縣三封之原以二夫
人祔初母夫人捐養京師命不還葬於是作新塋乃今
異位同域庶公之志公興諸生進官於朝其踐歷大概
著矣至總局如審官審刑太常禮三院尚書都省通進
銀臺群牧使昭文館會靈觀奉使則再充契丹國信特
選則知禮部貢舉權置則南郊禮儀大禮使常兼則集
賢昭文二大學士兼脩國史譯經潤文使皆餘功他閥
便蕃烜赫至善狀尚多不得詳勲階爵並極本品功臣
文四十邑食萬戸實食三之一公不喜為皦厲行要以
天下中庸自居薦寵士大夫惟力所視無有愛惜苟顯
於時弗啻巳自出與人交久而益親仕十六官未始有
毫髮譴咎雖長喙緩頰不敢加非於公不植私不援黨
家無言利之老室無徼福之祈在宰府務總綱紀去煩
苛臨大事從容鎮静無遽色急言見於幾微士之辨銳
自喜者或上謁有所開說公為陳大體皆語塞自引去
至上書過呰宰政天子下其章他輔臣欲讎實所言公
第置之無所辨監司繩切州縣更約束劾發微密所至
紛然公白其非是時急於吏課一切聽之未幾議不以
為便舉皆復故輔政八年章程修明其嘉猷納之上庶
績付之有司功名勢地皆一不處故論者但美公德不
能言其所以德彼挈挈可名者果其細耶公之始生密
國夢相者拜於前旁有人曰相而拜台輔也公為省郎
楊文公億屬廣坐謂公曰希言當為賢宰相閩江南臺
古𫝊沙合者出相比年遂僨為洲名世賚弼抑天啓然
善行草書筆法遒婉時人弆牘祕愛論著文章數百篇
雅懿沈鬱薄天人之極其為章惠太后册上最稱善奉
詔撰御書梵字後記鋪衍宏麗文林韙服噫天與善人
舊矣又曰仁者壽挾二必然之理與公之嗇和不能亢
有定之數使登期頤固所謂不盡信而難諶者哉古之
遭時君必終始自託然始未嘗不隆而後稍薄也如公
疊寵蕃數存無比而殁有加焉易名之日太常諡曰文
憲至内外無間言全德哉若人僕辱公知且其嗣有請
遂為之銘
在宋四世帝功極熾顯顯有郇實相而濟
羌酋惛妭弄兵不朝赤子恃餔亢父取驕
公為國謀折箠不笞待其癉饑委命自歸
鬼方窺罅不情以詐公屈其鋒建言一赦
朝遣單車往喻厥廷撓屈不渝卒復爾盟
二郵休寧時公之功薰以太和物夥歲豐
遂安元元以揉萬邦乘車嘽嘽高牙言言
公有文武之翰之藩既老而傳頓首乞身
天子有命爾作司空弗職以勞安嗇而沖
公有陰德大濟於時宜永斯年乃不朝頤
六飛駸駸厥第是臨裨衣豐貂既襚乃廞
賁柩榮終誰克之如本公忠勞感會有初
降體潁濱大宵無晨孰㐮厥事若子而孫
下有千載追慕如仁
名臣碑傳琬琰之集中卷四
