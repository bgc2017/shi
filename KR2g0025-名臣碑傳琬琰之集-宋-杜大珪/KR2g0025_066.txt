名臣碑傳琬琰之集中卷三十九宋杜大珪編
冨秦公言墓誌銘富弼
嗚呼我先君奮寒苦入尚書為郎朝請大夫秩上柱國
勲五品服天子又以郡政委之在官凡三十一年不為
不遇矣年六十三考終命亦不為凶且夭矣人之生是
為初孰無終乎而何苦恨焉嗚呼蒼天何可勝道先君
嘗貳泥陽天聖八年就移知萬州著令川陜官不得以
族行因盡室寓于洛惟以一子從萬踰三峡與黔戎為
隣水湍陸巇舟車僅及土風人物不與華類有疾勿藥
惟巫是仰率以病死免者百一先君至之明年九月三
日感厲氣無良醫以&KR1269;終於郡署之正寢時弼行河陽
戎判事二十四日聞訃蒼皇叫呼心魂逮絶為頑為逆
不遂以死乃匍匐由唐汝至襄陽落西山路以及歸州
始遇旅櫬仲弟奭以䟦歴險遠不能全以歸用浮屠法
火化矣嗚呼哀哉興居不得侍飲食不得養診視藥療
不得盡其志皐復斂送不得見其終雖克見之惟煨燼
耳某即死精氣膚肉皆可滅此恨淪於骨髓不可滅天
地山川有窮已此冤無窮已天乎生不能從以養没而
奔之非孝也以十一月十四日卒哭奉護歸洛藁窆于
上陽佛舍又明年十一月十六日葬于洛陽縣北張村
之夾馬原自歸凡一年而葬禮大夫三月兹緩焉禮之
變也先君諱言字應之其先齊人後唐京兆少尹璘生
内黃令處謙令生商州馬步使令荀即顯考也以先君
立朝廷贈職方員外郎若夫姓系貫籍世德族望先君
誌於職方之墓矣此不書真宗宅憂合三年命禮部官
天下士時先君舉進士連不中咸平三年上親臨問始
登丙科褫褐連調興隴軍事推官遷階州軍事判官以
課最改武勝軍掌書記慰薦交上召拜内凡監西京鹽
錢分巡院徙知三泉就轉太常丞入奉朝請謄校南臺
舉人試卷又入後殿復考俄以論事劾典建安漕廩郊
恩移貳石州路出南京清河張公辟佐留守明年天子
御觀闕覃慶就加本寺博士踰月今上即阼遷屯田員
外郎歸朝以浚儀先域陵敝欲經治之求監都下軍粮
局時榷務盜取帑物以文印舛漏為累例出筦海陵酤
又以郊恩移徙隰川中塗有泥陽之命就加都官繼有
南浦之適而逝嗚呼命矣先君始在興州謂學古所以
入官於是勵精治具以善善惡惡為首繩下峻整罪無
赦恕時有按察使以慘礉毁於朝未幾詔曰爾雖公忠
廉潔頗不容人小過不宜居遠民上於是有隴川之行
屬獯羌内侮厚貯宿兵躬率芻粒深踐戎土復命版築
際邊城柵以翰以屏因盡得山川形勢徑道夷阻謀揣
攻取之狀為圖以進及掌南陽管記併歲歉饉民思攘
寇嘯聚林壄然無犀利之器惟鉏耰白梃為具爾飢虚
易與一境大擾諸尉分討械送於理者日數百郡將而
下悉欲按法誅之先君議曰此雖名賊實為寒餒所窘
請從便宜恕死可乎郡將怒曰遽出死刑如許奈法令
何或有欲繫而聞上者先君復曰羸老幼病死生旦夕
安能幽而俟報耶掌記頭可斷今日之議不可易郡將
不得已從之於是悉召于庭下誥誡之一無掠治獄具
三數紙而已惟壯者以箠令論老幼病皆不問自是全
活者甚衆賊亦頓弭不數日馹騎降制曰鄧人阻飢寇
暴緣作姑用寬典無執經憲適與先君之議同人皆伏
其幾斷焉先君性峭直無所委阿貴埶非親舊未嘗私
謁曠易無隕穫樂於外補不願為中朝官所至盡心刑
罰秋毫不濫大覃思於群史師長江為詩有集十卷我
太夫人昌黎韓氏封長安縣君生六男某長奭翶收請
奕次之某登茂才異等科守將作監丞餘並讀書為進
士而請不幸早世三女長適殿中丞栢孝隆中適登封
尉潘允迪幼許昭武軍節度推官田況某與諸孤奉太
夫人飬咸率理命罔敢荒失得從死於九原為不辱訓
幸矣松楸既立霜露增劇非敢託無能之辭譔述先德
姑納幽竁用謹歲月銜䘏輟哭恭為銘曰
時不我留何飈忽兮厄於孤遠齎志没兮
泉堂一閉無復啓矣幽而不晨終天止矣
賈令君注墓誌銘宋祁
公諱注字宗海賈氏自漢梁王傅誼居洛陽以王術說
文帝不合而為儒先捐之諫元帝罷朱崖以安關東人
蒙其仁在魏晉常為薦紳國家至唐司空魏國公耽世
貫滄州南皮佐德宗有功任宰相十三年為長德鉅工
子孫稍稍徙真定五世祖諒仕為本府掾不得志棄官
去依鹿泉抱犢山肆然不以外物膠於心生高祖瑾仍
世隱處曾祖處士諱初有至行疾世方亂守鄉里不肯
事四方祖諱緯博學善辭章議論明銳一時諸儒皆屈
唐自武宗後史錄亡散君掇拾殘餘為唐季補錄數十
萬言叙成敗事甚悉書顯於時漢周間為中書舍人時
主以君貴即家拜處士為司封員外郎不事事累贈右丞
考諱璉周顯德中擢進士太祖征蜀召為太子左贊善
大夫知陵州州有鹽井異時置熬盆民利其贏蜀滅吏
塞井亡去紿言開者不利太守公私貧虚食絮無滋君
身負畚鍤率吏悉發其堙曰苟利國吾死不愛於是鹽
利復興歲貲數百萬人以冨完俄終官下陵人德之畫
象以祭遂種其祠公生三歲而孤哀慕如有知長乃自
力於學聲稱發聞太宗淳化三年以進士試殿中及第
調主新建簿改棣州防禦推官真宗咸平中契丹寇河
北引師環城設攻具公登埤射酋長殪之圍解遷定州
觀察推官敵歲盜邊官兵留屯公常護粮及&KR1269;具輸之
壁賊不能鈔改陳州幕府公卿以為才有餘仕可臺省
不宜棄諸侯交牘言上有詔改著作佐郎知鳳翔府錄
事參軍未行至大病實大中祥符元年夏五月戊子夀
四十有七公之去中山在京師也以族來故不克歸明
年即葬公於開封府開封縣汴陽鄉之原賈為開封著
姓自公始公於政事精力不懈善討擿病利故所治必
最官輙遷為人方正不語怪神惡刓圓蘧媚者絶不通
佐定陳二府其大帥皆副馬右戚居止貴甚僚屬之見
者仰而候俯而趨獨公正色廷辨是非帥折節禮之由
是益知名居家孝早失兄弟撫霜鞫孤無異慈母娶夫人
史氏生八子成就者三人長曰昌朝今為山南東道節
度使檢校太師同中書門下平章事安國公次曰昌㝢
大理評事女嫁陳氏敏古為殿中丞封岳陽縣君夫人
操嚴而行危自罹憂終身不綵綉豫飾悉出簮珥市圖
籍以教子時丞相方幼夫人勸勖指畫入俾與賢者居
出俾從仁者游故年十八能奏頌天子召試翰林聲名
一日暴天下今上嗣位進講禁中以文章任舍人以治
劇第一守京邑以勁亮忠厚擢御史中丞以器無不施
參總機務踰年使樞筦又明年遂相茂烈洪勛充格光
明久之以武勝節度守北都破甘陵有功換節判鄭州
使天下之目拭而觀曰賢宰相若夫人可謂善教子矣
天子誕日君臣上千萬歲夀於時丞相冠百官於外夫
人首命婦於内人倫之寵舉之其家上嘗賜金飾安輿
一就養於魏丞相年踰五十奉觴膝下怡怡有孺子樂
若丞相可謂善顯親矣始丞相在孕公夢使者持大笥
奉貂蟬紫紋綬玉簡揖公再拜受賜寤而告夫人曰若
生子必為宋室輔天啓之翌日生遂以命丞相云夫人
以皇祐二年夏六月丁已終鄭州之廨夀七十九精爽
凝定將終徧命諸子内外姻語訖乃瞑丞相即日上節
印且請終喪上不許癸酉制召以冠軍大將軍左金吾
衛上將軍仍舊官敦遣視事丞相哀訴曰少孤惟母為
恃幸時無金革虞又教愛三年乃遣使降手詔褒允贈
賻備厚方丞相之貴以恩遣贈舍人為太師夫人崔氏
栗氏為齊燕國太夫人贊善為太師中書令夫人胡氏
晉國太夫人公十一贈為太師尙書令中書令夫人六
封至安國太夫人公之葬也以家多難故塋迫而儉至
是庀事乃治而廣之開阡列樹用上公之制甲令也即
以其年秋八月甲申舉夫人之喪合於公墓丞相自執
喪號踊黧瘠身侍夫人柩自鄭還徒步二百里不避塗
潦見者為垂泣居常枕塊席苫苶苶爾而劬縱縱爾而
誠所謂孝子不匱者昌㝢孝謹有君子風在官稱職孫
四人章為殿中丞集賢校理圭及青為將作監丞田為
大理寺丞皆相子也惟公潜德祕猷可以參國謀熙王
路而年不中身獨令名不足厭也故涵慶渟祥而大興
惟夫人婦則母儀春秋承宗事身及其榮獨品袿錫䥖
不足厭也故神明康強涉耄而臧凡天之報施或隱而
光或顯而後要之若合符然以為不信則視公之烈之
詒夫人之亨之遐丞相所以膺祚受成果何如哉銘曰
賈自中山世有顯聞舍人含章克代帝言
惟時陵州以死勤民著作嗣生親炙先芬
其趾儀儀其羽振振才茂行完不涅不磷
肆其方強勵業搢紳胡然弗淑殱此哲人
惟其不有是慶後昆督嗣光光顯相大君
憫冊追綬參漏幽窀合姓也賢教子以仁
惟考終令歸祔斯原欵石藏幽天壤相冺
田公紹芳墓誌銘范仲淹
古稱隂有德于人者必享厥祥大厥後易不云乎積善之家必
有餘慶所謂不在其身在其子孫者信矣公諱紹芳其先雁
門人曾高家于冀日耶律氏熾得石晉山後八郡又歲侵
兩河間王考諱某被遷于盧龍署之以官復治産雲中而
貨殖焉考諱某能幹父之蠱其家益顯娶王氏而生公公
少稱才武抱氣重諾有燕趙之風義事耶律得親信左右
常從而南牧帳下多掠獲漢家士民俾公尸之公默計之
曰漢人吾曹也驅之如犬羊非有罪辜將孥戮于虜中乃
縱之夜亡者千計此德于人多矣公亦自負謂大丈夫胡
能老于異域哉考妣既葬吾其歸與乃匿身草莽會夜則
負斗而奔既逹朝廷真宗憫然嘉之補職于三班以其勇
果屢委軍甲補外方寇所謂巡檢至則盜息民得安堵公
祥符中主邵之峽口寨時龍水郡蠻寇大擾戍兵屢履峽
口溪洞亦乘聲嘯聚一日迫寨圍而噪之公戒軍士曰我
露其勇彼將整而難破不如示之怯士敢先動者吾以軍
法從事衆皆肅然聽命既夜公自率驍果突而擊之斬十
餘級蠻雖衆曾不能措手足大駭而奔自是終公之任不敢
内寇州將害其功不以上聞公曰吾自虜還漢獲從王
事足矣烏敢為功哉又嘗誨督諸子曰吾以漢有聖人
之風故脫身以歸今教汝詩書趨聖人之道使汝軰有
立吾將鼓歌以終天年豈病其不逹耶子况舉進士高
第又舉賢良方正天子親問當世治亂祥咎以對策第
一迺速進用四五年間掌西掖書命為陜西道宣撫副
使還朝敷奏稱旨迺詔寵公以太子右衛率府率監瓊
林苑金明池以便子飬士大夫榮之天子以尙憂西陲
命況龍圖閣直學士出領秦鳳路經略安撫使公在疾
經略屢求省侍有詔敦勉遣中人尙醫診視公以慶歴
五年乙酉孟秋月壬子不起享年七十有四上嗟惻之
加贈賻焉經略累章哀訴得告奉公之喪以某年月日
葬于許州陽翟縣某原禮也公性剛直未嘗曲於人然
明恕少怒嘗官於閩中有愛馬使一卒乘習遇危樓不
下馬折足而斃公曰卒豈欲是耶不復以一言詰之人
皆服其度公娶李氏贈福昌郡君前十五年而亡生八
男經略即長子也次曰淵有詞業舉進士以兄蔭補試祕書
省校書郎許州郾城主簿次曰天護幼亡次曰洵潁上主簿
次曰浹登進士第唐州團練推官次曰洸太廟齋郎次曰
泳皆業進士次小字寳哥尚幼三女長適海州東海令張
震次適辰州理椽高燾次適鄂州咸寧令張子方皆以婦
道稱於宗族某嘗與公會于丹陽見公氣貌話言剛而質
毅而恭使人信而愛之又與經略之遊舊矣俾序而銘云
公復其家去狄而華公教其嗣挺國之器
厥後既隆乂夀而終天子賻焉大夫弔焉
非積德而胡然
蘇職方序墓誌銘曾鞏
熙寧元年春余之同年友趙郡蘇軾自蜀以書至京師
謂余曰軾之大父行甚高而不為世用故不能自見於
天下然古之人亦不必皆能自見而卒有傳于後者以
世有發明之者耳故軾之先人嘗疏其事蓋將屬銘於
子而不幸不得就其志軾何敢廢焉子其為我銘之余
為之既其說曰君諱序字仲先眉州眉山人其先蓋趙
郡欒城人也曾大父釿大父祐父杲三世皆不仕而行
義聞於鄉里祐生於唐季而卒於周顯德之間嘗以事
至成都遇道士異之屏人謂曰吾術能變化百物將以
授子祐辭不願道士笑曰是果有以過人矣而杲始以
好施顯名君讀書務知大義為詩務逹其志而已詩多
至千餘篇為人疎逹自信持之以謙輕財好施急人之
病孜孜若不及歲凶賣田以賑其鄰里鄉黨至熟人將
償之君辭不受以是至數破其業危於饑寒然未嘗以
為悔而好施益甚遇人無疎密一與之傾蓋無疑礙或
欺而侮之君亦不變人莫測其意也李順叛攻眉州君
居圍中守遇會其父病没君治喪執禮盡哀退慰安其
母皆不失所宜慶歴初詔州縣立學取士士争欲執事
學中君獨戒其子孫退避人皆服其行蜀自五代之亂
學者衰少又安其鄉里皆不願出仕君獨教其子渙受
學所以成就之者甚備至渙以進士起家蜀人榮之意
始大變皆喜受學及其後眉之學者至千餘人蓋自蘇
氏始而君之季子洵壯猶不知書君亦不強之謂人曰
是非憂其不學者也既而洵果奮發力學與其子軾轍
皆以文學名天下為學者所宗蓋雖不用于世而見於
家稱於鄉里者如此是不可以無傳也已君始以子恩
為大理評事後累贈尙書職方員外郎享年七十有五
慶歴五年五月十一日終于家八年二月某日葬于眉
山縣修文鄉安道里先塋之側夫人史氏蓬萊縣太君
二子曰渙尚書都官郎中提點利州路刑獄公事有能
名曰洵覇州文安縣主簿編纂太常禮書贈光祿寺丞
孫七人位佾不欺不疑不危軾轍軾殿中丞直史館轍
商州軍事推官銘曰
蘇氏徂西值蜀崩分三世高遊以篤吾仁
君始不羈勞躬以卑孝于父母施及窮嫠
維見之卓教其子孫終化鄉邦學者詵詵
維子若孫同時三人擅名文章震動四方
迺本厥初考祖之自刻詩墓石以俾厥裔
名臣碑傳琬琰之集中卷三十九
