名臣碑傳琬琰之集下卷一宋杜大珪編
潘武惠公美傳實錄
潘美大名人父璘以膂力應募隸兵籍遷軍小校戍常
山以病免歸鄕里美少有大志隸府中典謁時漢政荒
亂美私語里人王密曰漢氏歴數將終兇臣肆虐有三
靈改卜之兆大丈夫當扵此時立功名取富貴豈宜碌
碌然與萬物共盡會周祖鎮大名世宗自環衛領牙門
軍美遂解職委質焉世宗即位補供奉官從征高平配
美精卒數千扼江渚嶺虜果由其路来援美堅壁不與
戰虜遁去以功遷西上閤門副使凱旋遷正使出監陜
州軍俄遷東上閤前使從征關南遷改引進使世宗將
用師隴蜀命美護永興屯兵因令經度西事恭帝嗣位
召為客省使太祖素與美厚善及為諸軍推戴還入京
城即遣美往見執政美因敷述天命以諭之陜帥袁彦
性兇率恣行威福羣小用事多殺人取財賄陜民苦之
復日夕繕治甲兵太祖慮其為變遣美監其軍遂圖之
美單騎入城諭以受命之事因諷令入朝彦即治裝上
道上喜謂左右曰潘美不殺袁彦諭令朝覲成我志矣
李重進叛命美乘傳發宿州兵擊賊會以石守信為招
討使即以美為行營都監揚州平留美為廵檢以鎮撫
之車駕還都錄其功授秦州團練使屬湖南軍亂其將
汪端友叛朝廷興師翦滅人心未寧以美為潭州防禦
使賜黃金帶御馬嶺南劉鋹數寇桂陽江華美率兵擊
走之郡界溪峒蠻獠自唐末之亂不供王賦頗恣侵略
為居民患美率兵深入窮其巢穴斬首萬餘級餘黨潰
散美悉令招誘貸其罪以已奉市牛酒宴犒賜金帛以
慰撫之夷落遂定乾德二年又與南面兵馬都監引進
使丁德裕朗州團練尹崇珂衢州刺史張繼勲率兵克
郴州即日繼勲為刺史開寶三年九月征嶺南以美為
賀州路行營馬步都部署遣使十餘發諸州兵赴賀州
是月進兵克富州敗廣軍萬餘衆進師至臨賀鋹遣將
仵彦柔率萬餘衆来援美逆戰於南鄕俘千餘人斬首
數千級彦柔衆大潰克賀州十月又下昭桂連三州西
江諸州相繼而下即以美為南面都部署長驅至韶州
其地越人之北門也衆十餘萬背城而陣以待官軍美
揮兵乘之鋹軍大敗棄甲而遁俘斬數萬計拔韶州鋹
既窮蹙四年二月遣偽諫議大夫王珪詣軍門求通好
罷兵又遣偽左僕射蕭漼中書舍人卓惟休奉表至軍
中乞降美即令殿直冉彦衮部送漼等赴闕鋹復遣其
弟保興率衆拒戰美即率厲士卒倍道趨柵頭去廣州
百二十里鋹衆十五萬依山谷堅壁以待王師美因築
壘休士與轉運使王明及諸將計曰彼編竹木為柵若
構火以焚之必擾亂以銳師夾擊之此萬全之策也遂
分遣丁夫數千人持二炬間道造其柵會暮夜萬炬俱
發天大風火勢甚盛鋹衆驚擾来犯王師美麾兵急擊
之鋹衆大敗斬數萬計長驅抵城下鋹盡焚其府庫及
克其城擒鋹送闕下露布告捷即日命美與尹崇珂同
知廣州兼市舶使五月錄功就拜山南東道節度五年
兼領南道轉運使土豪周思瓊聚衆負海為亂美討平
之嶺表以定七年召還命升殿慰勞賜御馬玉𢃄八年
秋議征江南九月遣美與步軍都虞候劉遇東上閤門
使梁迥並率兵先赴江陵十月既命美為昇州西南路
行營馬步軍戰櫂都監與曹彬偕往自江陵發兵進討
秦淮次時舟楫未具美率兵先赴號令軍中曰美受詔
提驍果數萬人戰必勝攻必取豈限此一帶水而不徑
度乎遂率麾下涉水大軍隨之吳師大敗及采石磯浮
梁成吳以戰艦二十餘艘鳴鼓泝流而上急趣浮梁美
麾兵擊敗之奪其戰艘生擒偽神衛諸軍頭鄭賓等七
人獲軍器萬餘計俄又破其城南水寨殺戮千餘衆美
分師以保之奏至太祖立召樞密副使楚昭輔草詔令
徙置戰擢以防它變即賜其食遣馳馹徑去使者至會
暮美即準詔徙軍是夕吳人急攻水寨皆無所獲進傅
金陵城下王師日進捷江南平錄其功加檢校太傅宣
徽北院使是秋命副黨進攻太原為行營馬步軍都監
與并人萬餘衆戰汾上破之獲馬千餘疋牛羊數千計
俘數萬口以歸太平興國初還改南院使三年加封開
府儀同三司四年正月命將征太原遣美為北路都招
討兼制置太原行府部分諸將進討美等奉辭太宗召
升殿授以方略賜襲衣金帶鞍勒馬遣之及繼元降并
州平隳其城以榆次縣為治所王師征范陽又以美知
幽州行府事及班師命美兼三交都部署留兵留屯以
扞北寇以功加撿校太師三交西北三百里地名固軍
溪谷險絶敵之所保多由此入寇美潜師襲之敵弃城
遁軍使安慶以其族降因積粟屯兵以守之自是敵不
敢侵軼居民以安頃之美廵撫至代州宿戒部下秣馬
蓐食俄敵萬餘騎来寇近寨美令軍士銜枚往擊之大
破其衆生擒其都指揮使李重誨殺其駙馬侍中一人
獲馬數百疋俘馘甚衆手詔褒諭進封代國公七年以
三交寨為并州治所詔美為都部署八年以王顯弭德
超為宣徽南北院使美罷使改忠武軍節度進封韓國
公領屯兵如故雍熙二年太宗為真宗娶美次女為夫
人後追諡莊懷皇后將成禮召美還都數月歸屯所三
年春大舉征幽州為雲應朔等州行營都部署雲州觀
察使楊業為之副磁州團練使郭超為押陣都監三月
美率師出西徑與虜遇追到寰州破之斬首五百級刺
史趙彦辛以城降遂圍朔州其節度副使趙希贊以城
降轉攻應州其節度副使文正觀察判官宋雄以城降
四月下雲州斬首千級會班師詔美歸代州俄受詔遷
四州之民扵内地會戎人奄至與戰不利喪驍將楊業
八月詔曰忠武軍節度撿挍太師潘美位處殿邦任隆
分閫揔貔貅之族執金鼓之權昨以雲朔吏民不忍委
於戎敵因令南徙俾緫援兵經塗非賖精甲甚衆不能
申明斥堠謹設隄防䧟此生民失吾驍將據其顯咎合
正刑書尚念久在邊陲累分憂寄爰伸念舊特示從輕
可削三資為撿校太保明年二月復為撿校太尉端拱
初知真定府未幾復為并代都部署知并州淳化二年
就加同平章事數月卒年六十七廢朝二日贈中書令
諡武惠中使護其喪歸葬洛陽咸平二年八月詔以美
配饗太宗廟庭子惟德惟固惟平惟清惟熙惟熙惟德
至宫苑使惟平西京作坊使惟清崇儀副使惟熙娶王
氏延和縣主至莊宅使平州刺史惟熙子承規今為閤
門祗候
王中書全斌傳實錄
王全斌并州太原人其父事後唐莊宗為岢嵐軍使私
畜勇士百餘人莊宗疑其有異志使召之懼不敢行全
斌時年二十白其父曰此盖疑大人有他圖願以全斌
為質必得釋父從其計果獲全因以全斌隸帳下及莊
宗入洛累歴内職同光末蕭墻有變亂兵逼宫城近臣
宿將皆釋甲潜遁惟全斌與符彦卿等十數人居中拒
戰莊宗中流矢扶掖歸綘霄殿全斌慟哭而去明宗即
位補禁軍列校晉初從侯益破張從賓扵氾水戰功居多
遷護聖指揮使周廣順初改護聖為龍捷以全斌為右
廂都指揮使討兖州慕容彦超也為行營馬軍都校顯
德中從向訓平秦鳳以功領恩州團練使俄遷領四州
防禦使從世宗平淮南復瓦橋關改相州留後國初潞
州李筠叛全斌與慕容延釗由東路會王師進討以功
拜安國軍節度詔令完葺西山堡塞不踰時而畢建隆
四年與洛州防禦使郭進等率兵入太原境俘數千人
以歸進樂平乾德二年十一月又為中武軍節度即日
下詔伐蜀以全斌為西川行營行軍都部署率禁軍步
騎二萬諸州兵萬人由鳳州路進討召全斌示川峽地
圖授以方略十二月率兵復乾渠渡萬仞燕子二呰下
興州偽刺史藍思綰退保西縣敗蜀軍七千人獲軍粮
四十餘萬斛乘勝拔石圖魚關白水二十餘寨俄又先
鋒史延德進軍三泉縣敗蜀軍數萬生擒偽招討韓保
正副使李進獲粮廩三十餘萬斛而崔彦進康延澤等
逐蜀軍過三泉遂至嘉州殺虜甚衆蜀人斷閣道未得
進全斌議取羅川路入延澤潜謂彦進曰羅川路險軍
士難並進不如分兵治棧閣與大軍會扵深渡彦進以
白全斌然之彦進延澤督治閣道數日成遂進擊金山
寨又破小漫天寨全斌由羅川趨深渡與彦進會蜀人
依江列陣以待王師彦進遣張萬友等奪其橋會夜蜀
人退保大漫天寨詰朝彦進延澤萬友分三道擊之蜀
人悉其精銳來逆戰又大破之乘勝拔其寨偽將王審
超監軍趙崇渥逃出復與三泉監軍劉延祚大將王昭
遠趙彦韜引兵来戰與王師遇三戰三敗追至利州昭
遠遁去渡桔栢江焚浮梁退守劒門遂克利州得軍粮
八十萬斛自利州趨劍門次益光全斌會諸將議曰劒
門天險古稱一夫荷戈萬夫莫前諸君宜各陳進取之
策侍衛軍頭向韜曰降卒牟進言益光河東越大山數
重有狹徑名來蘇蜀人扵江西置寨對岸有渡自此出
劍門關二十里至青強店與大路合可扵此進兵即劒
門之險不足恃也全斌等即欲卷甲赴之康延澤曰來
蘇細徑不湏主帥自往且蜀人數戰數敗兵退守劒門
無如諸帥協力進攻命一偏將趨來蘇若達青強北擊
劍關與大軍夾攻破之必矣全斌等然之命史延德分
兵趨來蘇造浮梁於江上蜀人見梁成棄寨而遁昭遠
聞延德至青強即引兵退陣扵漢原坡留其偏將守劍
門全斌等擊破之昭遠崇韜皆遁走遣輕騎追獲傳送
闕下克劍門殺蜀軍萬餘人四年正月十三日王師次
魏城孟昶遣師奉表來降全斌等入成都後十日餘劉
延讓等始自峽至昶饋遺延讓等及犒師並同全斌之
至會詔書頒賞諸軍亦無差降由是兩路兵相嫉蜀人
交構主帥遂不協全斌等先授詔發蜀兵赴闕人給裝
錢十千未行者加給兩月廪食全斌等不即時宣行由
是蜀軍憤怨人人思亂兩路隨軍使臣常數十百人全
斌彦進及王仁贍等各保庇之不令部送蜀兵但分遣
諸州牙校蜀軍至綿州果叛劫屬邑衆至十餘萬自號
興國軍有偽文州刺史全師雄者嘗為蜀將有威惠軍
人畏伏適以其族赴闕至綿州值軍亂師雄恐為所脅
乃棄其家匿扵江曲民舍後數日為亂兵所獲推為帥
全斌遣都監米光緒往招撫之光緒盡滅師雄之族納
其愛女及橐裝師雄聞之遂無歸志率衆急攻綿州為
横河指揮使劉福龍捷指揮使田紹斌擊敗遂攻彭州
刺史王繼夀殺都監李德榮據其城十縣皆起兵應師
雄自號興蜀大王開幕府置僚屬署節帥二十餘人令
分據灌口導江郫縣新繁青城等縣彦進與張萬友高
彦暉田欽祚同討之為師雄所敗彦暉戰死欽祚僅免
賊衆益盛全斌又遣張延翰張煦往擊之復不利退入
成都自是卭蜀眉雅東川果遂渝合資簡昌普嘉戎榮
陵州並隨師雄為亂郵傳不得通者月餘全斌等甚懼
時城中蜀兵尚二萬餘人全斌慮其應賊與諸將謀誘
致夾城中盡殺之未幾劉延讓曹彬破師雄之衆扵新
繁生擒萬餘人師雄退保郫縣全斌仁贍又破之師雄
走保灌口寨賊勢既衂餘黨散保州縣有陵州指揮使
元延裕者師雄署為刺史衆萬餘仁贍生擒之磔扵成
都市俄虎捷指揮使吕翰為主將不禮因殺知嘉州客
省使武懷節戰擢都監劉澤合衆至五萬餘人逐普州
刺史劉楚信殺通判劉沂及虎捷都校馮紹文果州指
揮使宋德威殺知州八作使王永昌通判涣都監鄭光
弼遂州牙校王可璙率州民為亂仁贍等討吕翰于嘉
州翰走敗入雅州師雄病死扵金堂其黨推謝仁本為
主羅七君為佐國令公與賊將宋德威唐陶鼈據銅山
旋為康延澤所破仁贍又敗吕翰扵雅州翰走黎州為
下所殺棄屍水中後丁德裕等分兵招輯賊衆始息全
斌至蜀地適蜀冬暮京城大雪太祖設氊帷扵講殿衣
紫貂裘帽以視事忽謂左右曰我被服如此體尚覺寒
念西征將帥衝犯霜霰何以堪處即解裘帽遣中黃門
馳驛齎以賜全斌仍諭旨諸將以不徧及也全斌拜賜
感泣初成都平命參知政事吕餘慶知府事全斌但典
軍旅全斌常語所親曰我聞古之將帥多不能保全功
名今西蜀已平欲稱疾東歸庶免悔吝或曰今寇盗尚
多非有詔旨不可輕去全斌猶豫未决會有訴全斌及
彦進破蜀日奪民家子女玉帛不法等事與諸將同召
還太祖以全斌等初立功雖犯法不欲辱以獄吏但令
中書問狀全斌等具伏詔曰王全斌王仁贍崔彦進等
俾統銳師出征全蜀彼畏威而納欵尋馳詔以申恩用
示哀矜式敦綏撫應孟昶宗族官吏將率士民悉令存
撫無令驚擾而乃違戾約束侵侮憲章專殺降兵擅開
公帑豪奪婦女廣納貨財歛萬民之怨咨致羣盗之充
斥以至再勞調發方獲平寧洎命旋歸止欲含忍而㗸
冤之訴日擁國門稱其隠沒金銀犀玉錢帛十六萬七
百餘貫又受偽屬臣僚賂遺九萬餘貫又擅開豐德庫
致失錢二十八萬一千餘貫遂令中書門下召與訟者
質證其事而全斌等皆引伏其令御史臺扵朝堂集文
武百官議其罪扵是百官定議全斌等罪當大辟准律
處分乃下詔曰有征無戰雖舉扵王師禁暴戢兵當崇
扵武德蠢兹庸蜀自敗姦謀爰伐罪以宣威俄望風而
歸命遽令安堵勿犯秋毫庶幾德潤之涵濡俾生聚之
寧息而忠武軍節度王全斌武信軍節度崔彦進董兹
銳旅奉我成謀既居克定之全功宜體輯柔之深意比
謂不日請謐即時凱旋懋賞策勲抑有彛典而罔克寅
畏速此悔尤貪殘無厭殺戮非罪稽予偃革職爾翫兵
尚念前勞特從寬貸止停旄鉞猶委藩宣我非無恩爾
當自省全斌可責授崇義軍節度觀察留後彦進可責
授昭化軍節度觀察留後特進隨州為崇義軍金州為
昭化軍以處之仁贍責授右衛大將軍開寳末車駕幸
洛陽郊祀召全斌侍祠以為武寧節度謂之曰朕以江
左未平慮征南諸將不遵紀律故抑卿數年為朕立法
今已克金陵還卿旄鉞仍以銀器萬兩帛萬疋錢千萬
賜之全斌至鎮數月卒年六十九上甚惜悼之廢朝三
日贈中書令天禧二年錄其孫永昌為三班奉職全斌
輕財重士不求聲譽寬厚容衆軍旅皆樂為之用黜居
山郡十餘年怡然自得識者稱之子審鈞至崇儀使富
州刺史廣州兵馬鈐轄審銳至供奉官閤門祗候
名臣碑傳琬琰之集下卷一
