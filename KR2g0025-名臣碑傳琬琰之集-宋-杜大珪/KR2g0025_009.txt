名臣碑傳琬琰之集上卷九宋杜大珪編
高衛王瓊決策定難顯忠基慶之碑
王珪
惟高氏始得姓於齊太公之後歴秦漢以來世固多徙
而北者王之先薊門人方五代擾攘李景盜據江南數
通使契丹王之皇祖密國公者與其子適將虜命至而
李景隂欲搆患中原潛使人害密國公聲言為汴人所
殺遷其子濠梁積厚報隆乃有兹冀國冀國公知人事
之變舉其族内屬占數于亳之蒙城王即冀國之中子
也諱瓊字寳臣少起田里沈勇有大略太宗尹京邑聞
其材武召置帳下太宗嘗燕罷禁中太祖命同升輦至
講武殿出苑東門太祖親扶上馬時王與戴興王超李
賦桑贊等五人皆從太宗醉不能穿馬鐙王左手控轡
右手代鐙既出太祖顧謂王繼恩曰此數人者皆將帥
之器也特以控鶴官帶及束帛賜之太宗即位補御馬
直指揮使遷御龍弓箭直都虞候太平興國四年從征
太原押弓弩兩班合圍攻城太原平太宗引兵自幽州
還聞敵兵盛至留王夜作引龍直樂於御營遲明王度
車駕已遠乃謂衆曰今敵在肘腋若力拒之尚可馳潰
圍中不爾則不得脫於是衆從王轉戰至行在而六班
率不至及見王數加勞存之太宗欲誅六班王曰陛下
晨夕兼行令不蚤下主將之罪也今衛士皆以材勇選
從下太原有功未賞盡誅之可乎帝怒遂釋擢天武軍
都指揮使西州刺史又為神衛左廂都指揮使西州團
練使再幸大名為京新城内巡檢會盧多遜遣吏私通
秦王邸坐失徼循降許州馬步軍都指揮使適有亡命
卒聚盜於界中伺知州臧丙出將劫庫兵以為亂王微
得之即白丙選從卒數十人襲賊至榆林里賊窮保民
舍王挺身登牆賊酋號青脚狼者將注矢射王王引弓
一發應弦而踣盡擒其餘黨丙上其事稍遷御前忠佐
馬步軍都軍頭薊州刺史會將北伐以為樓船戰棹都
指揮使部船千艘趨雄州城易州歴天武左右廂都指
揮使薊富二州團練使端拱元年與范廷召王超孔守
正同時落權王出單州防禦使徙貝州兵馬總管不數
月廷召等復進補軍職王頗忽忽内思所不及駙馬都
尉王承衍鎮貝州公主間入見上頗知顧王厚承衍屢
慰勉之明年遂制授侍衛親軍步軍都指揮使歸義軍
節度使廷召等皆列其下王自單州不一年蒙擢至此
而數為殿前都指揮使戴興所呰太宗謂興曰朕自幽
州還便欲除瓊此命盖已遲十年矣及為并代馬步軍
都總管時潘美亦為節度使同在太原舊制領軍職者
班其上王以美數戰有功乃自陳願班其次而許之以
保大軍節度使為鎮州行營都總管又以彰信軍節度
使為太宗山陵都總管復之并代咸平中契丹内寇閼
氏車帳至狼山大夏口王方遣偏將王萬海等七人擇
兵異道與虜确而自據要設伏以邀擊之俄楊允恭持
詔至趣王出土門與石保吉傅潛合軍鎮定以拒敵會
潛擁重兵畏不出戰既得罪乃以王代潛屯冀州敵尋
解去明年召還授殿前都指揮使上鞭箭陣圖真宗賜
對便殿時言者以高陽之戰范廷召等所領兵頗聞有
不用命者今釋不誅後何以責死力真宗以問王對曰
前日聖恩已釋之今其衆分隸諸將一日聞召而欲誅
之方疆埸多虞倘衆懼而變生臣竊為國家憂真宗遽
曰微卿幾至誤事王因言殿前諸班捧日天武諸軍皆
拱衛之兵其數目益耗真宗曰三司以邊儲不足未暇
增補也王曰臣興國雍熙中為軍廂主方是時諸指揮
皆滿五百人以上若積計所闕軍食固當有餘三司曷
為不足雖以其言為然而未能遽行未幾後殿選補諸
軍班王請於所絀中更選人以益之或曰上意所不欲
王固欲之且典握禁兵不懼疑至則身辱乎王曰我以
死許國安復以疑自顧也會馬軍都指揮使權步軍司
葛霸在告管軍獨有四廂指揮使劉謙一人王既兼領
二司乃言臣老矣如有負薪之憂誰為可任者先朝自
殿前而下各置副都指揮使及都虞候常有十人職近
事親易以第進又使士卒預識其威名緩急臨戎上下
得以附習此軍制之大要也於是施用其言景德元年
契丹直抵澶州真宗北幸駐蹕於章城大臣有勸上南
巡者乃問王行幄王惕然曰且敵之大入去國遠鬭勢
不可以持久况羽檄召天下兵行且至進則可以決有
功今止軍不發衆情大惑誰為陛下建此者真宗曰將
更議於大臣王曰天子親御六軍蒙犯霜露國之安危
事在轉漏尚何議也遂發韋城次澶州將抵浮橋左右
猶躊蹰未進王下馬自扶輦擁衆渡河既而請帝御北
城觀兵漢軍望黃盖皆仰呼萬歲而敵人亦大呼聲聞
數十里其種酋皆駭視失色有頃勁弩伏發射契丹貴
將覽死遂奉書請盟師還賜燕於行宫而李繼隆石保
吉魏咸信酒酣争功王曰天子神武一舉而折敵公等
何功之與也繼隆等愧甚已而賜黃金三百兩他日衛
士有白廩粟陳腐者王曰邊防戰守之兵暴露寒苦而
所食之粟與豉同色若等日既食太官月所給又先進
樣於上前豈特諸軍比也有一言以動吾軍者斬於是
衆莫敢有言其后王被疾久不出輙有遺陳粒於殿下
者中貴人得以聞人賜精米一斛王嘆曰安有是邪遂
以疾辭典軍章數上拜忠武軍節度使王素為宰相宼
準所知方澶州之行勸上南巡者王欽若也準嘗叱欽
若退而心甚恨三年準罷相欽若知樞密院王疾甚真
宗趣駕欲臨問欽若乃言天子問疾所以寵勲臣今瓊
無破敵之功不可往帝勉為止其年十二月四日王薨
建寧里第享年七十二贈侍中有司請輟視朝一日終
以王有舊勲特輟二日官給襄事明年正月二十九日
葬開封府開封縣吹臺鄉建邑里王儀狀英偉不學古
兵法而臨變中機竒密如神典禁兵之日久顧裨佐不
足與計事特以材自任方其代傅潛提三路之兵以數
十萬出入進止其聽號令若一人敵故憚王終歲不敢
近塞下王善騎射與士卒同飲食賜予輙分其戱下家
亡所餘真宗嘗問卿子幾人曰臣子十有四人臣誠愚
不肖然未嘗不教以知書於是賜諸經史於其家每戒
諸子毋曲事要勢以蘄進身自吾奮節行間至秉旄鉞
豈因人力哉又嘗論前後與吾同在宿衛者孰最有聞
諸子以其所聞者對之王曰與蔚昭敏李斌孰愈諸子
曰此衆之所非也王曰吾常與此二人者言其忠質一
心無銖髮敢欺朝廷衆之所非吾是以取也王少時嘗
醉卧田中父夜往見有神人擐金甲侍王之側父竊竒
而愛之父没王負父骨十餘年故其後子孫莫不以忠
孝承家嘉祐八年王之曾孫女進冊為皇后以故累贈
至太師尚書令兼中書令秦國公治平四年為皇太后
遂贈至衛王王薨七十一年矣其葬也弗及請諡於有
司熙寧九年天子篤寳慈之養而念王之功乃親考六
家之書以安民有功曰烈折衝禦侮曰武特賜諡曰烈
武又以王墓有窆碑而文未刻乃詔臣珪述王遺休而
刻之既又賜之篆曰決策定難顯忠基慶之碑嗚呼何
其盛與臣珪伏思太宗之發燕南真宗之渡澶北當是
之時王智有足過人者一旦濟國家之難以休兵靖民
顯名於後世顧所施豈不閎哉與夫自昔將帥搴旗斬
馘之事異矣澤流子孫與宋無極殆神理之有相乎曾
祖冕贈中書令祖霸贈尚書令密國公父乾贈尚書令
冀國公王娶李氏追封魏國夫人繼亦李氏追封楚國
夫人子長曰繼勲建雄軍節度使贈康王次曰繼忠四
方館使榮州團練使次曰繼和崇儀副使次曰繼倫西
頭供奉官次曰繼密内殿承制閤門祇候次曰繼宣天
武捧日四廂都指揮使眉州防禦使次曰繼隆引進使
陵州團練使次曰繼元東上閤門使嘉州刺史次曰繼
荀右侍禁次曰繼芳供備庫使忠州刺史次曰繼顒左
侍禁次曰繼豐供備庫使昌州刺史次曰繼敏内殿承
制次曰繼昌西頭供奉官皆已卒女十二人孫西京左
藏庫副使遵度等六十三人曾孫左班殿直士先等一
百四十五人四世孫東頭供奉官公庠等七十一人來
孫右班殿直世祚等十三人銘曰
紹恢皇圖於赫神宗憺我常武繄王之雄
威威繄王出入金革外動四夷其武孔碩
王從北征翼帝之輿六龍安御天旋日舒
建事真宗決策於河敵駭枝披奉書請和
王長六師闞如暴虎烝徒嘽嘽疇予敢侮
誰謂人遐尚有遺烈至今受祉亦莫我遏
思齊曾孫寳有慈極天子仁孝化及萬國
上方念王幽州之功澶州之畫其利亡窮
迺誄王行迺銘王勞作碑磪峞在浚之郊
陟彼高岡望王之塋千載而下其凜如生
高康王繼勲克勤敏功鍾慶之碑
王珪
熙寧九年秋七月壬申臣珪奏事殿上皇帝曰朕奉承
聖序方以天下致養於皇太后而外家賞賜官爵未嘗
輙有所加朕每興言禁中太后數不許嘗考國史實錄
見高氏之世次惟烈武王有子十四人其長康王於太
后為大父歴事三朝出征入衛有夙夜之勞王葬有年
矣而謚未告其第碑未刻其阡朕甚悼之今特賜之諡
曰穆武其為朕作康穆武王之碑庸稱所以推崇太后
祖考之意臣珪謹按王諱繼勲字紹先自冀國公去濠
適亳三世為蒙城人王生亳之谷陽少學兵法好將帥
之節雍熙三年以父任為右班殿直遷西頭供奉官王
儀狀動人太宗召問其家世擢寄班祇候再遷内殿崇
班為西京陜孟懷虢路都巡檢使時有羣盜作聚山川
吏久不能捕王使勇士衷甲飾輜重誘之轘轅道中賊
皆就擒由是知名咸平三年王均據益州反以崇儀副
使為益州兵馬都監提舉諸州軍巡檢事招安使雷有
終以卒五百人授王攻東郭二門未下引兵與賊戰彌
牟寨其衆大潰追擊至嘉州界生擒賊百餘人獲偽造
黃繖金塗槍而還有終益以精卒復攻二門下之賊退
保子城王大建麾幟城上諸將知已拔城於是有終進
薄天長門賊更出拒戰時會莫王謂有終曰賊軍鄉罷
急擊之可有功王乃從數騎往馳賊陳身被數創血漬
甲縷馬中矢死復更馬以戰入内都知秦翰以兵來援
賊知不可拒還走入城王開圍縱之均遂夜遁翼日王
率有終撫循城中封府庫勑所部秋毫無所犯均既誅
天子賜書褒諭於是以定蜀功進崇儀使方王拔城適
有中使密傳詔曰今賊嬰城自守而久未下外暴官軍
内敝百姓顧其策安決若縱之使跳去彼烏合之衆安
能久伏林莽虖及均敗正如聖略所出居亡何賊黨楊
承海謝才晟復收餘衆保岩谷中數招貸之不出又以
為綿漢劔門路都巡檢使王乃募里中惡少年輙伺知
賊動静一日徒步領輕兵馳歴阻險徑賊所匿處賊不
謂王之至此也方解衣自如莫知計所出王手格殺數
人餘麾衆盡縛之蜀為之無盜王在蜀有威名號神將
徙峽路兵馬鈐轄還朝陳用兵出入竒正之要真宗以
為能改洛苑使并代路鈐轄景德元年契丹犯河北分
兵犯河東王至岢嵐軍遇敵五萬衆陳於草城川王與
知軍賈宗登山上裴回望敵軍謂宗曰敵雖衆而鼓譟
不成列將無人也我領騎兵三千雖不足與戰候敵南
去當臨隘出竒以要擊之彼前不得戰退不得還子可
悉衆左右乘之必大亂已而王果得所欲追殺至寒光
嶺斬首及自相騰轢以死者萬餘人焚車帳獲馬牛槖
駞器械蓋數萬計天子復賜書褒諭遷弓箭庫使榮州
刺史是歲朝廷與契丹約和烈武王大有功於澶淵明
年為麟符路鈐轄河外環列亭障而宿兵多轉饟給軍
為虜所鈔王移軍巴特瑪川以斷敵闚而軍食滋不乏
會契丹新遣使朝京師以知瀛州王雖以武功進而天
資達於政事始至州凡所設施嚴而不煩老吏縮手不
敢肆屬歲大飢穀價翔起即召諸里富人謂曰今半境
之人將轉而入之溝壑若等家固多積粟能發而濟振
之若將濟州將之命於是皆争出粟王亦以其直予之
蒙活者萬餘人明年歲物豐美有甘棠連理者四本郡
人相與詣闕上其圖誦王德政求刻石王奏止之歴内
藏庫使宫苑使奉使契丹其國人見王為人英偉且知
故烈武王之子莫不加憚之至不敢仰視還知定州徙
延州冀州又徙貝州乾興元年復知瀛州徙雄州是歲
契丹坐冬燕京大縱獵涿易之野忽候騎報敵將大入
緣邊皆飭為備王獨示之以無事徐曰敵歲賴漢金繒
當内計利害無敢輕出兵已而果渤海之畔敵者羣剽
兩界中𫝊言相驚恐王因戒邊吏毋得輙往捕第驅之
令遠去故終王所臨塞下無生事又歴東西上閣門使
昭隴二州團練使遂除捧日天武四廂都指揮使連州
防禦使又知瀛州於是吏民無幼艾皆鼓舞王之旌下
曰不意三見我公之臨也徙渭州在渭三年客有獻計
者曰河南之人思漢久以王之善用兵千載之功可就
也王曰我特守方隅幸而亡犬吠之警乃敢為邊生患
耶輙謝遣之更步軍馬軍殿前都虞候拜步軍都指揮
使邕州觀察使入宿衛踰年願復守邊為鎮定路馬步
軍都總管威武軍節度觀察使入天聖十年制授馬軍
副都指揮使保順軍節度使明年移節昭信軍為章獻
明肅太后山陵章懿太后園陵都總管又明年以老上
章乞骸骨不許他日召見便殿給一子扶俾勿拜自陳
少起兵間未嘗以身自愛今年老被病敢苟生以顧禄
乎願陛下哀憐之於是聽罷典軍以建雄軍節度使知
滑州王雖老猶遇事精明方河怒嚙堤王一夕坐隄上
調揵薪興築而河怒為止滑人每過其隄而思之王年
七十六是歲景祐三年以七月二十七日薨州之正寢
仁宗恫悼之為輟視朝一日贈太尉馳使護喪西還其
年十月二日葬開封府開封縣吹臺鄉建邑之原王忠
謹有知略臨機不輕發尤善御軍得士卒死力故以少
擊衆未嘗不有功其治民期盡人情之曲折而略於用
刑今猶愛思之初典禁兵捧制書泣下謂諸子曰爾祖
有大功朝廷典此職幾二十年未始有過失我何功之
有爾曹念所以報國唯有忠孝一節爾家故宗族蕃王
則推心愛睦之其賙宦婚喪祭無不及曾祖霸贈尚書
令密國公祖乾贈尚書令冀國公父瓊贈太師尚書令
兼中書令衛王烈武其謚也母李氏魏國夫人元配康
氏唐國夫人繼室郭氏陳國夫人王氏周國夫人子男
六人長遵度故西京左藏庫副使次遵範故右侍禁閤
門祇候次遵甫故北作坊副使贈太師尚書令兼中書
令武功郡王皇太后之父也次遵約故文思副使次遵
憲故供備庫副使次遵揖故左班殿直女三人孫右班
殿直士先等十六人曾孫右侍禁公景等二十四人四
世孫右班殿直世祚等六人臣珪既述王碑而工未就
乃八月庚戌皇太后勑中使趣其文蚤上且聞天子有
詔賜碑名曰克勤敏功鍾慶之碑臣珪曰高氏之興自
烈武王有幽澶之功至王西定蜀北戰寒光嶺為國捍
患亦未嘗妄殺惟隂施之及人者深故天發有來右我
聖后保翼天子以母臨天下則其所以追念王之前勞
而褒大之豈與夫兩京外家恩澤富貴之儗哉王之子
孫維孝維忠蟬聯蔓衍而不可窮今之為世家言者高
氏盛矣銘曰
蒙城之高世則崛起銜訓自王奮豈不偉
薅蜀燹胡禾黍被野四方既平澤及牛馬
豹尾神旗以長六軍歴臨八州有惠在民
豈無虎臣為國爪牙嶷嶷維王能世其家
王發多祥聿及神保神罔不懷使王夀考
誕鍾聖孫以母天下思媚周姜京室以化
后未勝衣顧王猶在身履至尊終念王愛
帝親母家一門三王子孫祁祁申錫無疆
誰言恩腴莫匪外戚人孰望王世載乃績
述宣王碑天子有命萬祀猶新用宏兹慶
名臣碑傳琬琰之集上卷九
