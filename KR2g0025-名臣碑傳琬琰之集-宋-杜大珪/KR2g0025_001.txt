名臣碑傳琬琰之集上卷一宋杜大珪編
趙中令公普神道碑太宗
唐堯在位聖賢謂之叶符虞舜得人天地以之開泰八
方理定千載會昌必旌柱石之林以觀其壯節鹽梅之
寄以濟其和平是故應運握圖明王聖帝受天寳命開
國成家無不用忠確間世之臣先輔基業股肱心膂之
士共同甘辛萬代通規一時遭遇保全令德克荷洪勲
者其故真定王普之謂矣王姓趙氏字則平其先顓頊
之裔佐禹平水土是謂伯翳帝堯賜姓曰嬴氏造父其
後也有功於周穆王受封於趙周德下衰叔帶去周適
晉六卿取晉遂開國焉今為常山人也王藴人倫之風
槩稟山嶽之儀形晦而不彰寬而無撓竭其誠志有始
有終無善不臧非義勿取頃自我太祖從周世宗南平
淮甸水陸兼行龍虎震威號令始發捷如響應冥契人
神是時擒其偽將皇甫暉於滁上王時為郡之參佐斷
事明敏獄無冤者太祖聞名召見與語深器之洎後太
祖仗鉞左馮因辟為同州節度推官歴滑臺許田睢陽
三鎮從事其在幕府也恭謹畏慎盡竭赤誠夜思晝行
勿矜勿伐可謂龍吟虎嘯雲起風從如懷萬頃之陂遭
遇承平之運太祖光宅天下龍躍商丘知有佐時之才
早定君臣之契擢為諫議大夫樞密學士仍頒金紫以
榮之是歲上黨帥李筠叛太祖將議親征委之留守調
發軍實王以為聖上躬擐甲胄臣子宜效驅馳乃陳懇
上言乞扈從鸞輅洎中塗進策曰陛下初登寳位應天
順人將制驍雄光耀神武兵機貴速不尚巧遲若倍道
兼行掩其倉卒所謂自天而下可一戰而成擒也太祖
深納其言舉兵速進未至高平李筠果擁衆出戰於時
靈旗指寇勇士齊心叛帥自焚餘黨就僇旋又維揚帥
李重進包藏禍心阻抗王命太祖便殿召對問攻取之
策王籌其擅修孤壘倚恃長淮而士卒離心資糧乏絶
以順討逆動必成功太祖深然之乃親御六師長驅淮
楚不踰數月果致盪平駕迴醻其功賞階級授金紫加
太保充樞密使仍賜功臣之號爰自累代以來朝廷多
故諸侯專制兵甲亂常加以僭偽未平師旅未備餘風
未殄思有以革之王以庶務草創深惟遠圖利害靡不
言纖微靡不達忠盡其力言如轉規啓心不疑振舉風
俗故得遐邇悅服政令惟新皆其功也乾德中拜門下
侍郎同中書門下平章事因之大用出於流品矣我太
祖觀其才智凡事責成既升近密之權可觀立功之效
英聲為之間出文物為之復興戮力同心如石投水固
以蕭張讓德姚宋推功魚水之歡未足為比惟誠惟信
少是少非涉歴艱難上副弼諧之任明哲兼濟聿臻命
世之才忠順其言純誠克著恢張出之於人表翊戴以
助於康平徇公滅私不忘片善用心合道逆耳求知開
寳六年太祖以王始佐創業克致昇平伐罪弔民開拓
疆土下西蜀平南越擒吳會來北戎威德綏懷無遠不
至雲龍際會大道合符十有餘年矣知無不為甚煩神
用務均勞逸以優藎臣尋授太傅佩相印持節河陽洎
朕嗣守丕圖勤修庶政腹心之寄中外攸同特授太尉
使相如故乃睠并汾民墜塗炭戎車一駕逆壘宵降既
静妖氛爰覃爵賞改太子太保增加井賦北連朔嶠東
盡海嵎禹穴唐郊盡為王土朕嘗念往年之舊德褒賞
輔弼之殊勲帷幄之謀明於果斷思置之左右前後任
之以耳目股肱粤自藩垣入居廊廟久竭弼諧之道更
資調燮之能遂徵授守司徒兼侍中昭文館大學士三
階已正百度惟貞憂國忘家直亮在意嘗誡諸弟諸子
以為受寵逾分富貴逼身一領名藩再登上相以身許
國私家之事吾弗預焉嘗念頃自宥密升於宰輔出入
三十餘年未嘗為親屬而求恩澤爾等各宜砥礪無尚
吾過故自始至末親黨無居清顯者昔春秋美晉大夫
羊舌肸謀而鮮過惠訓不倦王復有焉八年以襄鄧之
俗獄訟攸煩惠彼疲民寄之元老下車布政鄉閭阜安
事有未便於民者削而去之利於民者舉而行之豪猾
畏威鰥寡懷惠暨改轅襄漢民之去思如失父母時已
得病於南陽經年未差就移漢水重鎮便藩常思報主
之誠每懷憂國之志乃心王室時有箴規上表引唐姚
元崇十事陳古今治亂之由極人臣獻納之意興懷慷
慨詞甚激切揣摩時事居安慮危此又其忠藎也朕以
歴代籍田其禮久廢勸農務本其可忽諸乃命有司舉
行舊典改元布慶帝載惟熙造膝沃心惠我耆德而王
久違宸扆思拜闕庭既累進於直言宜再踐於寢廟復
授守太保兼侍中昭文館大學士登雲霄之上位擢列
辟之崇資燭幽明而無怠無荒報恩榮而可大可久刑
政之務知無不為功績播於謀猷群庶謂之明哲獻替
之職理事皆通不憚劬勞夙夜匪懈可以傳聞清世書
於簡編而連歲之間風疹頻發願避賢良之路乞歸閒
散之官朕以勲舊之臣方深倚注命駕臨問涕泣興言
齒髮雖衰疴瘵未退荷天之寵力所不任特授太保兼
中書令洛陽留守又經歲疾勢轉深上表堅乞退避以
禳災眚勉強誨諭志不可奪乃冊拜守太師進封魏國
公就便頥養太醫中使不絶於路顒望有瘳别加殊渥
豈期美疢遽至彌留以淳化二年七月十四日薨於洛
陽之私第享年七十有一朕覽表驚嗟悲慟累日不待
巫祝桃茢親臨其喪縗服舉哀輟視朝五日遣右諫議
大夫范果持節策贈尚書令追封真定王特賜謚曰忠
獻弔祭賵贈之數並令加等以盡君臣之禮焉二年二
月命有司備鹵簿葬於洛陽北邙之原而合祔焉嗚呼
梁木斯壊哲人云萎若濟巨川予將安寄王性本俊邁
幼不好學及至晚歲酷愛讀書經史百家常存几案強
記默識經目諳心碩學老儒宛有不及既博達於今古
尤雅善於談諧馬伏波詞辨分明杜征南手不釋卷見
事而敏抱器自然壯志無窮日新其德許國常存於懷
抱令譽以至於宏彰其為子也孝養於親動不違禮友
愛於昆弟嚴慈於子孫其仕於公也奢儉酌中貞純許
國名器能守謙卑益光茂德崇勲輝映朝列寵遇之盛
今古罕聞自再入廟堂時陳規諫負荷重寄常懷啓沃
之心竭力輸忠以待公家之事有萬石之周慎孔光之
謹密管葛之智略房杜之經綸舉而兼之斯為全德朕
於早歲常與周旋而節操有恒始終無玷荷台鉉之任
握輔弼之權既集大勲荐膺典冊紀其功烈宜在旂常
昔唐虞之得臯䕫夏商之任虺益有周以閎散佐佑炎
漢以蕭曹弼諧用能寅亮帝謨緝熙庶績儔庸比德今
其勝哉天不憗遺予何自律是迺迹其景行銘之鼎彜
昭巨範於將來庶令名之不朽銘曰
應運開國股肱任賢委以心腹操執彌堅
實猶令德王佐周旋禆贊明聖厥位名傳
信之得人方言柱礎魚水同心君臣盛美
夜寐夙興有終有始進思盡忠見義從矣
退思補過器識安閒攀龍附鳳備歴艱難
縱横志大接對温顔官崇荐陟善惡之間
近密公朝與奪非類稟性懷柔區别利害
踐揚貴職綽有竒才經綸宏異學識通該
赫赫皇猷恭恭近侍任以機權寵彰名器
啓沃王命業茂勲崇南征北伐平盪奸雄
日侍冕旒情偽明察假仗元威好生惡殺
若聞諠駭事不忸怩堪為國重制斷臨時
性直如繩酌中如砥孝弟於家簡編信史
惟公之德間代英靈非義不理庶務乃馨
積善夤緣敦厚必顯文教潛敷聲聞自遠
殊勲表信追思念功素推臣節澤被無窮
竒士挺生民安俗阜允洽克從禮譲規矩
悲風䬃䬃夜杳冥冥咨嗟永隔精魄長扃
喪此貞純曷終暮景魂影已沈去路斯永
廟堂師傅丘壠幽泉勒銘翠琰不勝潸然
兩朝顧命定策元勲之碑神宗
熙寧八年六月甲寅定策元勲之臣永興軍節度使守
司徒兼侍中魏國公判相州韓琦薨訃來京師朕䀌然
追慟若不勝詔輟視朝三日贈尚書令配享英宗廟庭
七月癸酉成服於苑中哭之慟又勑入内都知利州觀
察使張茂則往護喪事於是其孤忠彦上公勲德之狀
於有司已而集議尚書省皆以謂謚公忠獻無以易朕
念既葬而墓隧之碑未立嘗考大雅蒸民之詩雖美宣
王之德而實大山甫之功肇其所生興其所施及乎進
止威儀衣服車馬之盛莫不與民詠歌之以慰山甫之
心可謂至矣盖臣之致功者大則君之享福也隆然則
可無述今觀公之大節所以始所以終宜有金石刻之
以著信於後世而錫訓於子孫非朕其誰為之惟韓氏
遠有世叙始武子事晉得封於韓遂以為氏韓亡其子
孫散之地國望出博陸推其族世名爵而譜猶存其三
世葬安陽公安陽人字稚圭生而有異稟少好學夙智
早成天聖五年公甫冠擢進士甲科授將作監丞同判
淄州召試學士院除直集賢院再遷太常丞監左藏庫
歴開封府推官三司度支判官改左司諫時天異數見
宰相以疾五日一奉朝請執政者德輕不足與論天下
事公連疏中書所行乖失久不報又請下御史臺集百
官決是非於是同日詔罷執政者四人公為諫官凡中
外職有預責苟有所知者未嘗不言其啓迪上心則又
每以明得失正綱紀親忠直遠邪佞為急初玉曾為宰
相謂公曰今言者太激無補上德如公言可謂切而不
迂矣是時曾望方崇當時士人罕見奬與公得其言益
以自信俄詔同丁度定雅樂公以阮逸胡瑗尺律之法
出於私見皆詔罷之且請用王朴舊樂遷起居舍人知
諫院知制詔知審刑院益利歲大荒為劍南三路安撫
使活飢民百餘萬減冗役數百人奏除諸郡收市上供
綺繡不急之物以便民趙元昊反以兵圍延州又為陜
西安撫使馳往撫邊至則賊引去矣方大將劉平遇賊
於百口以軍敗被執監軍黃德和懼罪誣言上平實降朝
廷乃勑收其子命御史臺置獄於河中府公力為陳之
平子既蒙釋又得推恩及其家夏竦為陜西經略安撫
招討使公以樞密直學士副之公持攻守二策以決於
上仁宗欲取攻策執政者難之公曰元昊以區區數州
之地其衆可知也顧非舉國不能以内寇漢拘賊法城
邑之守未嘗出境謀此賊所以猖獗而屢勝也今彼志
氣驕惰我倘併兵從一道出粮充械利鼓行而前宜無
堅敵矣曷不用攻策公言雖懇激然朝廷終以為不可
俄還涇原聞元昊遽求盟公曰無約而請和者謀也下
令諸將日夜戒嚴方召兵瓦亭賊已寇山外公指圖授
任福曰此地有險可保彼雖衆不足畏也宜堅壁待之
無得輕出軍久則勢自歸且隨躡其後擊之可有功既
而又以檄戒福曰違節度雖有功亦斬福庸將也卒為
致敵而死之夏竦使人收散兵得公所與檄於福衣帶
間乃言失軍之罪不在公朝廷猶奪一官得知秦州數
月復其官如故會分陜西為四路改秦鳳經略安撫使
明年詔易陜西四帥皆為觀察使如范仲淹龐籍二公
亦辭公獨不辭曰上方憂邊甚臣子忍擇官乎頃之復
為樞密直學士諫議大夫又為陜西經略安撫招討使
公在邊久積養士氣日益振又欲用策取横山以復河
南故地會元昊求稱臣而未遂公與范仲淹素善天下
稱韓范仁宗亦知此二人者遂同除樞密副使而相與
復陳其策上前元昊已臣矣其謀卒不得用前此鄭戩
代公為四路帥遣劉扈童士廉即降羌所獻地築永洛
城城役方作會戩罷涇原帥尹洙以為非便止之扈等
猶城不已洙乃械送於獄且將斬而戩力争於朝公亦
以為永洛可罷而扈等犯令之罪不可貸朝廷命廷臣
往視利害既成而士廉等詣闕訟其事是時公同進用
者已悉罷去公因自請補外詔以資政殿學士知揚州
又徙鄆州徙成德軍分河北為四路就移定州安撫使
知定州更本殿大學士尚書禮部侍郎以觀文殿大學
士留再任拜武昌軍節度河東經略安撫使知并州契
丹侵我天池公使裨將蘇安静諭之曰爾嘗求我脩池
上神廟今曷見侵也敵不服安静指外横山鬼山之麓
與之為約不敢踰衍塞下多閒田先是國初潘美為帥
時敵頻出寇鈔並邊之民甚苦之美乃令内徙空其田
以為禁地公曰以敵日加侵苟失不耕是將遺敵也乃
募弓箭手四千戶墾田九千六百頃公數罹霜露之疾
願上武康節罷邊東還詔聽以節知相州且疾間授三
司使工部尚書尋除樞密使自國朝剗革僭暴所積機
要文書皆散亂湮鬱不可考究諸房比例前後檢用未
嘗同吏每探之下以市賂乃命官條悉冊留而論次之
姦緣以止其得祖宗御筆所裁則悉上祕府以為世主
憲總千餘秩後至中書亦行之以本官同平章事進刑
部尚書昭文館大學士監修國史封儀國公仁宗方倚
左右大臣以經略太平之務公因得選勅羣司百吏使
奉法循理各安其職而天下晏然無事百姓遂安刑罰
衰止衣食滋殖守成之業茂矣仁宗在位四十二年皇
嗣未立而天下共以為憂大臣顧避退縮莫敢為上言
公乘間進曰皇嗣者天下安危之所係自古禍亂之起
由策不早定也今陛下春秋高未有建立何不擇宗室
之賢者而定之以為宗廟社稷之計乎他日又進而言
曰昔漢成帝在位二十五年議立孝元帝孫定陶王為
子成帝非高才主且能之以陛下之聰明睿智奈何久
不決也始以英宗判宗正寺英宗稱畏辭未受命仁宗
以問公公曰名分之未定去就之所難也臣切憂之帝
悟遂詔立皇子公復稽首曰事定矣臣復何憂時詔雖
下英宗辭益堅仁宗欣然用其策英宗既為皇子遂入
居於慶寧宫嘉祐八年三月壬申以仁宗顧命奉皇子
即皇帝位於時天氣温晏宫廷内外㒺不肅然自畿中
市井猶有未知者加門下侍郎兼兵部尚書平章事進
封衞國公為仁宗山陵使初英宗暴得疾皇太后垂簾
權聽軍國事及皇躬康復公乃請乘輿具素仗出祈雨
都人猶未識新天子至是瞻仰天日之表乃相與言君
貌類祖宗真英主也皇太后聞之喜即下令還政進左
僕射兼樞密院事提舉修仁宗實錄昭陵復土上大丞
相印綬英宗親製手詔賜之語甚眷公乃起不敢辭辭
兼樞密院事許之其年南郊大禮進封魏國公以陜西
戍兵多軍常不足欲籍下民為義勇方議上諫官司馬
光言公曰往者常籍籍為民兵遂涅之為官軍父母妻
子莫不環顧以泣也臣願以一身救數萬之命英宗曰
河北河東亦有義勇何陜西為不可公於是督使者疾
馳往籍之得十四萬人光猶上前論其事英宗曰已籍
之矣何獨未知也夏賊寇大順城公即欲停歲賜絶和
以問罪於其主諒祚大臣或有以保元康定之間四方
用兵王師傷敗之事諫於上前隂撓其謀者公曰此但
膠往迹何不較今日彼我乎且諒祚狂童非有元昊智
計而朝廷邊備乃大過昔日誠詰之心必服時衆雖屈
公然心不善之也英宗既用公策遂遣使齎詔往問罪
而諒祚懼以表謝於朝廷會英宗已寢疾輔臣入起居
於便殿公叩榻問諒祚所上表云何英宗曰亦如前日
所料耳於是向之異議者媿服公之謀且善英宗之聽
也未幾即卧内承詔以朕為皇太子治平四年正月庚
戌被顧命奉朕即皇帝位拜司空兼侍中為英宗山陵
使既還又引故事願罷相不聽固請乃以鎮安武勝軍
節度使兼侍中判相州仍虚上宰位待之賜興道坊第
一區公因以國朝故事領兩鎮者未嘗有辭不拜改淮
南節度使种諤取綏州宥州貢不至既勑備於陜西又
改陜西經略安撫使判永興軍或以綏州孤遠難於饋
餉請棄與賊者朝廷信之命公廢焉公以謂其城扼賊
衝横據山界井視不平不可毁留詔抗議以便宜檄邊
固守之乃得存迄今為延州東北形勢之障公既常有
滅賊志因是乃大揭榜塞上具陳向背禍福招來横山
之羌為進討之計會關中頻歲不登邊廩無餘粟朝廷
雖多公策而時不相之故其功卒不就河北衍地數震
又改河北安撫使判大名府兼北京留守公名動外夷
每漢使至契丹必問公安否熙寧初公子忠彦使北燕
於戎帳其主顧問其常使漢者曰忠彦之兒肖其父乎
曰然遽命工圖之而去故例遼使過北都與留守通書
皆不名明年來賀同天節副使成堯錫謂接伴曰今以
韓丞相故特書名後人雖欲其名而不得也以永興軍
節度留再任公雖留辭所加命復判相州居二年乃言
臣老矣恐不足任事願乞骸骨以歸復以向所加命授
之公雖在外朕常璽書訪以機事使還具言公形殆非
復在執政日朕方念公深遂不能起可勝慟哉公天資
忠孝嶷然如山立至論大事決大疑而辭氣雍容不見
其有憂喜之容也方天下以為憂公獨能蹈危機進沈
斷上以尊強宗廟社稷下以慰安元元之心功高而不
矜位大而不驕禄富而不侈自宋興以來功臣未能遠
過也公為宰相十年盖進人多矣然未嘗以官職私所
親例得恩澤先推與其旁支逮朝廷錄遺其子猶有未
命者公薨前夕有大星殞於廏中櫪馬皆鳴其年十一
月庚申發兩河卒以一品鹵簿葬公相州安陽縣農安
村之原享年六十八歲曾祖璆廣晉府永濟縣令祖搆
太子中允父國華諫議大夫皆贈太師中書令兼尚書
令追封齊燕魏三國公男六人忠彦太常丞直龍圖閣
端彦右贊善大夫純彦粹彦嘉彦皆大理評事其一人
早卒孫男六人維公奉詔立皇子為皇太子被顧命立
英宗為皇帝立朕以承祖宗之緒可謂定策元勲之臣
矣或以公安社稷方周勃政事比姚崇其言不幾乎朕
既述公以文遂篆其首曰兩朝顧命定策元勲之碑夫
豈特慰公之知亦將為天下臣子之勸銘曰
嶽祇嶫峨默降靈氣匪申匪甫而相予治
赤精傳圖繼生仁宗誰適作相有來魏公
烈文魏公匪卜于枚天實賚予魏公有來
公治萬事靡猷不經進退賞罰惟時權衡
晦明風雨罔拂厥序男女潔誠以田以縷
萬物琷琷四夷舞歌雖本帝力公陳亦多
皇有大器誰嗣誰尸公陳與予天命不迷
功成辭隆視天盈虧旂常之載勤勞終初
乘馬路車衮衣赤舄其誰公如將相出入
公行不歸公死是悼尚想公儀淚落苑草
永懷英宗公則配食我徂于宫孝思㒺極
潔粢碩牲鐘鼓管絃從公享之何千萬年
名臣碑傳琬琰之集上卷一
