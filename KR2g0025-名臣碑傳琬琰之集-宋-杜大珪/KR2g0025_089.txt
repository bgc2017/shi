名臣碑傳琬琰之集下卷七宋杜大珪編
陶翰林榖曾鞏
陶榖字秀實邠州人北齊尚書令唐邕唐内史侍郎唐
儉皆其遠祖姓因避晉祖諱而為陶遂不復其舊父涣
唐末仕至刺史為邠州帥楊崇本所害榖隨母育崇本
家幼有俊才漢相李崧竒之自單州判官擢為集校理
未幾遂知制誥在周為翰林學士承旨宋興歴禮刑戶
部三尚書卒年六十八贈右僕射宋之南郊法物制度
皆其所定博記美詞翰滑稽好大言佛老之書隂陽之
學亦能詳究傾險巧詆為時論所薄其進緣李崧崧之
及禍榖自謂有力焉周世宗召魚崇諒為學士未至榖
譛以為顧望劉崇而遂代其任世宗語趙上交多謁告
榖乃及其受門生名園事而上交被黜若是者盖不可
徧錄
戚學士綸曾鞏
戚綸字仲言應天府楚丘人篤扵古學喜談名教太平
興國八年登進士第父同文字文約幼孤事祖母以孝
聞從邑人楊懿受經懿隠居不仕而以女弟妻同文遇
疾因託以家事同文為葬其三世之未葬者遭世喪亂
亦不復仕聚徒講學相繼登科者五十六人踐臺閣者
亦至十數尚信義喜賙人急所與交皆當世之名士楊
徽之因使至郡多所酬唱及卒徽之及其門人追號堅
素先生長子曰維仕至戶部郎中綸其次子也大中祥
符二年應天府言民有曹誠者即同文舊居廣舍百五
十楹聚書千餘卷以延學者真宗嘉之賜名曰應天府
書院命綸之子奉禮郎舜賓主之補誠為府助教綸與
兄維友愛甚至真宗初置龍圖閣待制首以任綸久之進
樞密直學士大中祥符初祥文薦降歌頌日興綸恐流
俗託朝廷嘉瑞事詐為靈木石之異幻惑愚衆如少君
欒大者上䟽亟論上嘉納之出知杭州發運使胡則李
溥惡其修潔相與捃摭徙楊徐青鄆州復為勸農使為
王遵誨李仲容所誣奏謂嘗訕朝廷降太常少卿分司
卒年六十八
徐常侍鉉曾鞏
徐鉉字鼎臣廣陵人十歲能属文與韓熙載齊名江東謂
之韓徐仕李煜至吏部尚書歸朝屢遷至散騎常侍坐累
貶邠州行軍司馬卒年七十六鉉恬淡無矯偽不喜釋氏而
好神怪有以此獻者多遂其所請布衣蒯亮事夸誕年逾
九十鉉延置門下稽神錄之事多亮之言也初自江南入使
會報城䧟太祖厲聲責之鉉對曰臣為江南大臣而其國滅
亡此死有餘罪不必他問太祖歎曰忠臣也命坐賜予甚
厚鉉至京師見披毛褐者輙哂之邠州苦寒終不御毛褐
冷氣致腹疾而卒李睦常使江南見鉉及其弟鍇文章曰
二陸不能及也鍇死扵江南鉉好李斯小篆尤得其妙隸
書亦工尺牘為士大夫所得皆珍藏之有文集二十卷
又有質論稽神錄行扵世嘗受詔與句中正重定說文
楊文莊公徽之曾鞏
楊徽之字仲猷建州浦城人世尚武力父澄始業儒徽
之少好學同邑有江文蔚善賦江為善詩皆延置客館
未幾遂與齊名聞廬山學舍盛即往肄業周顯德中登
進士甲科建隆初監方城商稅因故人出使訪問謠俗
徽之為言海内寧一宜崇儒術以厚風教太祖疑以訕
黜為天興令蜀平徙峨眉令太宗嗣位召還累擢至諫
議大夫為張洎劉昌言所誣貶鎮安軍司馬真宗尹京
驛召復舊官為開封府推官即位除工部侍郎兼秘書
監遷樞密直學士翰林侍讀學士卒年八十無子一女
適宋氏時外孫綬纔十年特授太常寺太祝姪孫偃集
皆同學究出身徽之清素重名教尚風誼常言温仲舒
寇準以博取貴位使後進趨競禮俗寖薄矣與石熙載
李穆賈黃中為文義之友多識典故唐之士族人物悉
能詳記尤工吟咏有集二十卷景祐二年詔以徽之先
帝宫僚特贈太子太師諡文莊
王翰林禹偁曾鞏
王禹偁字元之濟州鉅野人家世微賤九歲能為歌詩
州從事畢士安見而異之勉其勤業及長善属文太平
興國八年登進士第太宗聞其名召試相府擢詞館端
拱箴上初喜納趙普尤器重之端拱二年庭試貢士詔
使作歌援筆立就太宗謂侍臣曰此歌不踰月徧天下
矣以左司諫知制誥駕幸瓊林苑召至御榻前頋問語
宰相曰禹偁文章獨步當世其將大遇如此因抗䟽為
徐鉉雪誣貶商州團練副使久之復知制誥召入翰林
為學士孝章皇后崩梓宫遷主第禹偁語賓客后嘗母
儀天下當用舊典坐訕謗罷職知滁州真宗即位遷刑
部郎中召知制誥咸平初求補外守本官知黃州卒年
四十八初境内有二虎闘其一死而食其半又群鷄夜
鳴經月不止禹偁以其事聞上遣中貴人乘馹問勞且
為禳醮詢日官云守土當其咎亟命遷蘄州力疾上道
卒上嘗聞訃嗟悼賜一子出身禹偁辭章敏贍喜談世
事臧否人物以正道自持故屢被擯斥所與游必儒雅
稱奬後進如孫何丁謂遂名重一時有小畜集三十卷
奏議十卷後集詩三卷
孫學士何曾鞏
孫何字漢公蔡州人幼嗜學為文必本經與丁謂同為
王禹偁所題奬時謂之孫丁淳化三年舉進士殿試及
省闈俱為第一累擢起居舍人知制誥卒年四十四性
辨急嘗任京西兩浙轉運使頗事苛察殆獨喜稱譽後
進有文集四十卷子言弟僅僅字鄰幾咸平初登進士
第皆冠天下士學者榮之僅復舉賢良方正科入等累
擢知制誥集賢院學士給事中卒年四十九僅端懿无
競篤扵儒學士大夫高其履尚有文集五十卷子和路
振字時發唐相巖四世孫巖貶死嶺外其子孫避地湖
湘遂為永州人振幼穎悟七歲聽誦隂符經裁百言而
止父使終業振曰百言演道足矣父異其對淳化中舉
進士殿試巵言日出賦獨振知所出而文亦典贍遂登
甲科累擢知制誥詞命温雅深惬物論卒年五十八振
淳厚無臧否恂恂如也作詩有唐人風有文集二十卷
子綸
宋文安公白曾鞏
宋白字素臣開封人十二善属文建隆二年登進士第
又舉拔萃科中高等釋褐授著作佐郎賜襲衣犀帶求
外補嘉州玉津令久之從太宗征太原劉繼元降白獻
平晉頌太宗奬諭還京遂除中書舍人賜金紫入翰林
為學士至道初加承旨真宗即位擬陸贄牓于集以獻
上察其意希大用遂命尹京無政事才不任劇乃自求
罷以疾請老授兵部尚書致仕進吏部卒年七十七贈
右僕射諡文安白之文頗事浮麗而理致或不工善諧
謔不拘小節典貢舉得王禹偁田錫胡旦時謂之得人
至它所取有納賂者伶人舉為戱言又高年不能决退
多致譏誚殆能贍濟親族而恤其孤幼是亦其所長也
楊文公億曾鞏
楊億字大年建州浦城人祖文逸嘗夢一羽衣自稱懷
玉山人覺而億生有毛被體其長盈尺踰月始墮能言
母口授以小經隨即記誦六歲學吟詩七歲善属文太
宗聞而詔江南轉運使李去華以所試文同送赴闕繼
三日賜對而試詩賦五篇援筆立成時纔十一歲上大
嗟賞命内侍送至中書令賦詩一章宰臣等剡章稱賀
詔授秘書省正字有進修不已砥礪彌堅越景絶塵一
具千里之句既謝即求歸鄉里喪父服除從祖徽之知
許州往依焉徽之間與語歎其學問該博曰興吾門在
汝矣淳化中詣闕獻文命讀書秘閣召試賜進士出身
久之除直集賢院徽之在襄邸幕下書䟽一以委億及
真宗即位累擢知制誥景德三年入翰林為學士母有
疾謁告不俟報而行因以疾求觧官授太常少卿分司
疾愈知汝州會加玉皇聖號表請陪祠召為寶冊參
詳儀制副使久之遷工部侍郎知貢舉坐譴降秘書監
母喪詔起復工部侍郎翰林學士卒年四十七子紘給
俸終喪景祐元年樞密使王晦叔上億天禧四年代寇
準草奏請皇太子親政斥丁謂等姦邪事準既逐億亦
憂畏而卒仁宗嘉嘆下詔褒顯之特贈禮部尚書賜諡
曰文有司舉故事非嘗任工府及事東宫賜四品無贈
官上曰億為國竭忠有君子之大節可拘以常典乎億
初為光禄寺丞太宗賞花後苑召命賦詩座側對輔臣
誦其警策句明年苑中曲燕億復獻詩上詰有司不時
召對曰非貼職制不與立命兼直院表求歸里中迎母
特賜錢十五萬太宗知其貧故屢有霑賚時之公卿牋
翰皆出其手在西掖有詔以吏部主事為大理評事億
封還詞頭後同王欽若修冊府元龜詔書扄衆論取决
扵億脩太平實錄八十卷億獨成五十六卷扵歴代典
章制度尤為該洽故朝廷議論必取正焉經傳子史百
家之學罔不通貫為文敏贍起草細字一幅數千言不
加點竄對客談笑揮毫無滯論治道談世務必稽古驗
今究切利病厚風義重名教誘進後學樂道人善賢士
大夫翕然宗之然評品人物黑白太分姦邪之所戾惡
讒毁因以聞母病不俟報而皆行以為慢朝廷又以詆
時政之語逹扵上上愛之有素而又且力為開釋故僅
免焉在翰林嘗以疾告上遣使挾太醫診視表謝上批
紙尾賜詩有副予前席侍名賢之句其顧遇如此晚年
留意釋典臨終有空頌一章其文有括倉夷武潁隂寒
城退居汝陽蓬山冠鼇内外制刀筆集共一百九十四
卷又别出西崑酬唱虢郡文齋潁隂聯唱南陽釋苑等
集又手錄時人所作為儒苑時文錄數十篇真宗嘗謂
王旦億詞學無比後學多所法則如劉筠宋綬晏殊而
下比比相繼文章有貞元元和風格自億始也旦曰後
進皆師慕億惟李宗諤久與之遊終不能得其鱗甲盖
李昉詞體弱不宗尚經典故也
柳開曾鞏
柳開字仲塗大名人父承翰仕至監察御史開幼警悟
豪勇父顕德末為南樂令有盗入其家衆不敢動開十
三歲亟取劒逐之盗踰垣開揮刃斷其足二指及就學
講說能究經旨開寶六年登進士第官至如京使知沂
徙滄州未至卒年五十四子涉遷居荆南仕為隍城使
五代學者少尚義理有趙生者得韓愈文數十篇未達
乃攜以示開開一見遂知為文之趣自是屬辭必法韓
柳初名肩愈盖慕之也著書號東郊野夫又號補亡先
生作二傳以見意時范景好古學開與齊名謂之柳范
開垂絶語門人張景曰吾十年著一書可行于世景為
名之曰默書辭義稍隐讀難遽曉開尚氣自任不顧小
節所與交者必時之豪俊太宗征河東開從駕督糧適
常潤有小寇遂選開知常州開至治所招誘群盗以俸
金給賞之又觧衣與賊首置之左右或謂不可開曰彼
失所則盗不爾則吾民也始懼死故假息鋒刃之下今
推以赤心夫豈不捷未半歲境内輯寧雍熙初坐與監
軍忿争貶上蔡令會王師北伐開部糧至涿州遇米信
與契丹戰久不解遣使求和開謂信曰兵法約而請和
謀也亟攻必勝信不能决後三日復引兵挑戰諜知求
降乃以矢盡及幽州救至故復戰爾開因上書願效死
邊鄙太宗憐之除殿中侍御史命使河北又上書願賜
步騎數千以滅敵上方擇文臣有武略者即受開崇儀
使知寧遠軍契丹貴將白萬德本真定人緣邊七百餘
帳開因其親族往来令說萬德許以藩鎮俾挈幽州之
衆内属萬德喜請為期約使未還詔徙知全州州之西
有蠻溪洞粟氏久為邊患朝廷設峽口香烟等七寨不
能禦開至選勇辨吏往說之不踰月攜老幼至州開賦
其居業作時鑑一篇刻石戒之遣其酋赴闕授州上佐
邊患遂息詔賜開緍錢三十萬會有黥卒訟非辜州下
吏削二官頃之上書自陳復還舊秩知環州為理互市
之不直者戎落悅附徙知邠州真宗即位遷如京使上
書言時政上嘉納之又徙代州葺城壘戰具諸將沮議
因謂其從子浩曰吾觀胡星有光雲多從北来寇殆將
至諸將見嫉一旦寇至必危我矣即丐小郡得沂州是
秋敵犯塞
蘇學士易簡(子耆孫舜欽)曾鞏
蘇易簡字太簡梓州人父協仕至光禄寺丞易簡弱冠
舉進士甲科累擢知制誥翰林學士加承旨淳化四年
參知政事與張洎不協為洎所攻至道元年張洎進而
易簡罷未幾卒年三十九贈禮部尚書易簡警悟初属
文未工及掌誥命能自刻勵在翰林多振舉故事太宗
為飛白書院額曰玉堂及以詩賜以御書宋玉大言賦
易簡因擬賦以獻曰皇帝以白龍牋書大言賦賜玉堂
詞臣易簡御筆煌煌雄辭洋洋瓌瑋博達不可備詳詔
易簡陛殿躬指其理且歎宋玉之竒怪也因伏而奏曰
恨宋玉不得與陛下同時帝曰噫何代無人焉卿為朕
繼之易簡拜手稽首曰聖人興兮告成功登崑崙兮展
升中地為席兮享祖宗天作籟兮調笙鏞日烏月兔耀
文明也參旗井鉞嚴武衛也執北斗兮奠玄酒也削西
華兮為石䃭也飛雲涌震騰㷈燔也刳鵬腊鯨代牲魚
也迅雷三發山神呼也流電三激爟火舉也禮再獻兮
淳風還君百拜兮三神歡四時一周兮萬八千年泰山
融兮滄海乾圓盖穴兮方輿穿君王夀兮無窮焉時殿
上皆呼萬歲太宗覧而嘉之賜手詔褒寵易簡嗜酒上
嘗以詩戒之入直雖不敢飲在私第未嘗不醉子耆仕
至直集賢院耆子舜欽
劉羲叟曾鞏
劉羲叟字仲更澤州人舉進士不中第歐陽修使河東
薦其學術擢試大理評事留為唐書律歴天文五行志
編修官書成授崇文院檢討未謝卒羲叟通經史百家
之學國朝典故財賦刑名兵械鍾律皆所究知星歴數
術尤得其要嘗以春秋洪範變異休咎十數篇斥古人
所強合者其占日月星辰無或不驗皇祐五年日蝕心
是時朝廷制樂聲鍾太鬱而不發又陜西錢法大弊羲
叟曰此所謂害金再與周景王同占也上將感心腹之
疾乎其後月入太微曰宫中當有喪而張貴妃薨至和
初四月日蝕客星出乎昴曰契丹主且死矣其言無差
所著有十三代史志劉氏輯歴春秋災異南北史韶員
目
名臣碑傳琬琰之集下卷七
