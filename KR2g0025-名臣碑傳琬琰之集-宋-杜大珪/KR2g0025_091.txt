名臣碑傳琬琰之集下卷九宋杜大珪編
范蜀公鎮傳司馬光
范景仁名鎮益州華陽人少舉進士善文賦場屋師之
為人和易修飭故參知政事薛簡肅公端明殿學士宋
景文公皆器重之補國子監生及貢院奏名皆第一故
事殿廷唱第過三人則為奏名之首者必抗聲自陳以
祈恩雖考校在下天子必擢寘上列以吳春卿歐陽永
叔之耿介猶不免從衆景仁獨不然左右與並立者屢
趣之使自陳景仁不應至七十九人始唱名及之景仁
出拜退就列訖無一言衆皆服其安恬自是人始以自
陳為耻舊風遂絶釋褐新安主簿到官數旬時宋宣獻
公留守西京不欲使與下吏共勞辱召置國子監使教
諸生秩滿又薦扵朝為東監直講未幾宋景文公奏同
修唐書又用參知政事王公薦召試學士院詩用彩霓
字學士以沈約郊居賦雌霓連蜷讀霓為入聲以景仁
為失韻由是除館閣校勘殊不知約賦但取聲律便美
非霓不可讀為平聲也皆為景仁憤鬱而景仁處之晏
然不自辯為校勘四年應遷校理丞相龐公薦景仁有
美才不汲汲扵進取特除直秘閣未幾以起居舍人知
諫院仁宗性寬仁言事者競為激訐以采名或緣愛憎
汚人以帷箔不可明之事景仁獨引大體自非關朝廷
安危繫生民利病皆闊略不言陳恭公為相嬖妾張氏
笞殺婢御史劾奏欲逐去之不能得乃誣之云私其女
景仁上言朝廷設臺諫官使之除讒慝非使之為讒慝
也審如御史所言則執中可斬如其不然御史亦可斬
御史怒共劾景仁以為阿附宰相景仁不顧力為辨其
不然深救當時之弊識者韙之仁宗即位三十五年未
有繼嗣嘉祐初暴得疾旬日而人不知中外小大之臣
無不寒心而畏避嫌疑相倚伏莫敢發言景仁獨奮曰
天下事尚有大于此者乎捨此不言顧惟抉擿細微以
塞職是真負國吾不忍也即上言太祖捨其子而立太
宗周王既薨真宗取宗室子養之宫中陛下宜為宗廟
社稷計早擇宗室賢者優其禮數試之以政與圖天下
之事以系天下之心章累上寢不報景仁因闔門家居
自求誅譴執政或諭以奈何效干名希進之人景仁上
執政書言繼嗣不定將有急兵鎮義當死朝廷之刑不
可死亂兵之下此乃鎮擇死之時尚安暇頋干名希進
之嫌而不為去就之决哉又奏稱臣竊原大臣之意恐
行之而事有中變故畏避而為容身之計也萬一兵起
大臣家族首領顧不可保其為身計亦已疎矣就使事
有中變而死陛下之職與其死于亂兵不由愈乎乞陛
下以臣此章示大臣使其自擇死所聞者為之股栗尋
除兼侍御史知雜事景仁固辭不受乞觧言職就散地
執政復諭以上之不豫諸大臣亦嘗建此策今姦言已
入為之甚難景仁復上執政書云但當論事之是非不
當問其難易况事早則濟緩則不及此聖賢所以貴機
會也諸公謂今日難扵前日安知他日不難于今日乎
謂今日姦言已入不可弭它日可弭乎凡見上面陳者
三奏章者十有九朝廷不能奪乃罷諫職改集賢殿修
撰頃之拜知制誥遷翰林學士英宗即位中書奏請追
尊濮安懿王事下兩制議以為宜稱皇伯高官大國極
其尊榮大迕執政意更下尚書省集百官議之意朝士
必有迎合者既而臺諫争上言為人後者為之子不得
顧私親今陛下既為仁宗後若復追尊濮王是二統也
殆非所以報仁宗之盛德衆論鼎沸執政欲緩其事乃
下詔罷百官集議曰當令禮官檢詳典禮以聞景仁時
判太常寺即具列為人後之禮及漢魏以來論議得失
悉奏之與兩制臺諫官合執政怒召景仁詰責之曰詔
書云當令檢詳柰何遽列上耶景仁曰有司得詔書不
敢稽留即以聞乃其職也奈何更以為罪乎會宰相遷
官景仁當草制坐失扵考按不合故事改侍讀學士出
知陳州今上即位復召還翰林王介甫參知政事置三
司條例司更變祖宗法令專以聚歛為務斥逐忠直引
進姦佞景仁上䟽極言其不可朝廷不報景仁時年六
十三因上言即不用臣言臣無顔復居位食禄願聽臣
致仕章累上語益切直介甫大怒自草制書極口醜詆
使以本官戶部侍郎致仕凡所應得恩例悉不之與扵
是當時在位者皆自愧景仁名益重扵天下介甫雖詆
之深人更以為榮焉景仁既退居有園池在京師專以
讀書賦詩自娛客至無貴賤皆野服見之不復報謝故
人或為具召之雖權貴不拒也不召則不往見之或時
乘興出遊則無遠近皆往嘗乘籃輿歸蜀與親舊樂飲
賑施其貧者周覧江山窮其勝賞朞年然後返年益老
而視聽聦明支體尤堅強嗚呼曏使景仁枉道希世以
得富貴蒙屈辱任憂患豈有今日之樂耶然則景仁所
失甚少所得殊多矣詩云愷悌君子神所勞矣又曰樂
只君子遐不眉夀景仁有焉客有問今日之勇扵迂叟
者叟曰有范景仁者其為勇人莫之敵客曰景仁長僅
五尺循循如不勝衣奚其勇叟曰何哉而所謂勇者而
以瞋目裂眥髮上指冠力曳九牛氣陵三軍者為勇乎
是特匹夫之勇耳勇扵外者也若景仁勇于内者也自
唐宣宗以来不欲聞人言立嗣萬一有言之者輙切齒
疾之與背叛無異而景仁獨唱言之十餘章不已視身
與宗族如鴻毛後人見景仁無恙而繼為之者則有矣
然景仁首冒不測之淵無勇者能之乎人之情孰不畏
天子與執政親愛之至隆者孰若父子執政欲尊天子
之父而景仁引古義以争之無勇者能之乎禄與位皆
人所貪或老且病前無可冀猶戀戀不忍捨去况景仁
身已通顯有聲望視公相無跬步之遠以言不行年六
十三即拂衣歸終身不復起無勇者能之乎凡人有所
不能而人或能之無不服焉如吕獻可之先見范景仁
之勇决皆余所不及也余心誠服之故作范景仁傳
傳䟦劉安世
熙寧中王介甫初拜參知政事神考方勵精求治一日
紫宸殿早朝二府奏事頗久日刻既晏例隔登對官扵
後殿須上更衣復坐以次贊引時吕獻可任御史中丞
將待對于崇政而司馬温公為翰林學士侍講邇英亦
將趨資善堂以俟宣召相遇于朝路並行而比温公密
問曰請對欲言何事獻可舉䄂曰䄂中彈文乃新參也
温公愕然曰以介甫之文學行義命下之日衆皆喜扵
得人柰何論之獻可正色曰君實亦為此言耶安石雖
有時名上意所向然好執偏見不通物情信姦回喜人
佞已聽其言則美施于用則疎若在侍從猶或可容置
諸宰輔天下必受其弊矣温公又論之曰與公為心友
苟有所懷不敢不盡今日之論未見其不善之迹似傷
怱遽或别有章疏願先進呈姑留是事更加籌慮可乎
獻可曰上新即位富于春秋所與朝夕謀議者二三執
政而已苟非其人將敗國事此乃心腹之疾治之唯恐
不及顧可緩耶語未竟閤門吏抗聲追班乃趨而去温
公自經筵默坐玉堂終日思之不得其說而縉紳間有
傳其䟽者往往偶語切議疑其太過未幾聞中書置三
司條例司相與講議於局中以經綸天下為已任始變
祖宗法專務聚歛造出條目頒扵四方妄引周官教其
誅剥之實輔弼近臣異議不能回臺諫從官力争不可
奪州縣監司奉行微忤其意則譴黜隨之扵是昔之懷
疑者始愧仰歎服以為不可及獻可終緣兹事出知鄧
州嗚呼行偽而堅言偽而辨學非而博順非而澤唯孔
子乃能識之雖子貢之賢有所不知也方介甫自小官
以至禁從其學行聲名暴著扵天下士大夫識與不識
咸想聞其風采且曰朝廷不用則已用之則必能推其
學以致太平及參大政中外相賀而獻可獨以為不然
衆莫不怪之已而考其事業卒如所料非明智不惑出
扵視聽之表何以及此易曰知幾其神乎又曰幾者動
之微吉凶之先見也獻可有焉温公既辭樞密之命退
居洛陽每論當世人物必曰吕獻可之先見范景仁之
勇决余所不及心誠服之故作范景仁傳盖景仁之勇
决得温公之傳後明獻可之先見亦成于公手然止載
其平生大節而自相論難之語不欲相著故獻可之先
見天下莫不有知者予嘗從學扵温公親聞其說觀賢
者之正論遠識遂將淪没無傳扵世乃書蜀公之傳後
以詔樂善之君子云
名臣碑傳琬琰之集下卷九
