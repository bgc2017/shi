名臣碑傳琬琰之集中卷三宋杜大珪編
田太傅况墓誌銘王安石
田氏故京兆人後遷信都晉亂公皇祖太傅入於契丹
景德初契丹寇澶州略得數百人以屬皇考太師太師
哀憐之悉縱去因自脱歸中國天子以為廷臣積官至
太子率府率府終為人沉悍篤實不苟為笑語生八男
子多知名而公為長子公少卓犖有大志好讀書書未
嘗去手無所不讀盖亦無所不記其為文章得紙筆立
成而閎博辨麗稱天下初舉進士賜同學究出身不就
後數年遂中甲科補江寧府觀察推官以母英國太夫
人喪罷去除喪補楚州團練判官用舉者監轉般倉遷
祕書省著作佐郎又對賢良方正策為第一遷太常丞
通判江寧府數上書言事召還將以為諫官方是時李
元昊反夏英公范文正公經略陜西言臣等才力薄使
事恐不能獨辦請得田某自佐以公為其判官直集賢
院參都摠管軍事自真宗弭兵至是且四十年諸老將
盡死為吏者不知軍興法師數陷敗士民振恐二公隨
事鎮撫其為世所善多公計策將軍有欲悉數路兵出
擊賊者朝廷許之矣公極言其不可乃止又言所以治
邊者十四事多聽用還為右正言判三司理欠憑由司
權修起居注遂知制誥判國子監於是陜西用兵未巳
人大困以公副今宰相樞密副使韓公宣撫自宣撫歸
判三班院而河北告兵食闕又以公往視而保州兵士
殺通判閉城為亂又以公為龍圖閣直學士知成德軍
真定府定州安撫使往執殺之論功遷起居舍人又移
秦鳳路都摠管經略安撫使知秦州遭太師喪辭起居
復者久之上使中貴人手敕趣公公不得已則乞歸葬
然後起既葬託邊事求見上曰陛下以孝治天下方邊
鄙無事朝廷不為無人而區區犬馬之心尚不得自從
臣即死不知瞑矣因泫然泣數行下上視其貌甚瘠又
聞其言悲之乃聽終喪盖帥臣得終喪自公始以樞密
直學士為涇原路兵馬都總管經略安撫使知渭州遂
自尚書禮部郎中遷右諫議大夫知成都府充蜀梓利
蘷路兵馬鈐轄西南夷侵邊公嚴兵待之而誘以恩信
即皆稽顙蜀自王均李順再亂遂號為易動往者得便
宜決事而多擅殺以為威至雖小罪猶并妻子遷出之
蜀流離顛頓有以故死者公拊循教誨兒女子畜其人
至有甚惡然後繩以法蜀人愛公以繼張公定而謂公
所斷治為未嘗有誤歲大凶寬賦減徭發廩以救之而
無餓者事聞賜書奬諭遷給事中以守御史中丞充理
檢使召焉未至以為樞密直學士權三司使既而又以
為龍圖閣學士翰林學士又遷尚書禮部侍郎正其使
號自景德會計至公始復鈎考財賦盡知其出入於是
入多景德矣歲所出乃或多於入公以為厚斂疾費如
此不可以持久然欲有所掃除變更興起法度使百姓
得完其蓄積而縣官亦以有餘在上與執政所為而主
計者不能獨任也故為皇祐會計錄上之論其故冀以
悟上上固恃公欲以為大臣居頃之遂以為樞密副使
又以檢校太傅充樞密使公自常選數年遂任事於時
及在樞密為之使又超其匹天下皆以為宜顧尚有恨
公得之晚者公行内修於諸弟尤篤為人寬厚長者與
人語欵欵若恐不得當其意至其有所守人亦不能移
也自江寧歸宰相私使人招之公謝不往及為諫官於
小事近功有所不言獨嘗從容為上言為治大方而已范文
正公等皆士大夫所望以為公卿而其位未副公得間
輒為上言之故文正公等未幾皆見用當是時上數以
天下事責大臣慨然欲有所為盖其志多自公發公所
設施事趣可功期成因能任善不必已出不為獨行異
言以峙聲名故功利之在人者多而事迹可記者止於
如此嘉祐三年十二月暴得疾不能興上聞悼駭敕中
貴人太醫問視疾加損輒以聞公即辭謝求去位奏至
十四五猶不許而公求之不已乃以為尚書右丞觀文
殿學士翰林侍讀學士提舉景靈宫事而公求去位終
不已於是遂以太子少傅致仕致仕凡五年疾遂篤以
八年二月乙酉薨於第享年五十九號推誠保德功臣
階特進勲上柱國爵開國京兆郡公食邑三千五百戸
實封八百戸詔贈公太子太保而賻賜之甚厚公諱況
字元均皇曾祖諱祐贈太保皇祖諱行周贈太傅皇考
諱延昭贈太師妻富氏封永嘉郡夫人今宰相河南公
之女弟也無男子以弟之子至安為主後女子一人尚
幼田氏自太師始占其家開封而葬陽翟故今以公從
太師葬陽翟之三封鄉西吳里於是公弟右贊善大夫
洵来曰卜葬公利四月甲午請所以誌其壙者盖公自
佐江寧以至守蜀在所輒興學數親臨之以進諸生某
少也與公弟游而公所進以為可教者也知公為審銘曰
田室於姜卒如龜祥後其孫子曠不世史
於宋繼顯自公攸始奮其華蕤配實之美
乃發帝業深宏煒煒乃興佐時宰餁凋胹
文馴武克内外隨施亦有厚仕孰無衆毁
公獨使彼若榮豫已維昔皇考敢於活人
傳祉在公不集其身公又多譽公宜難老
胡此殆疾不終壽考掩詩於幽為告永久
蔡文忠公齊墓誌銘范仲淹
寳元二年歲次已夘四月前參知政事戸部侍郎蔡公
薨天子悼之卿大夫憂之國人傷之上命三公舉行典
禮贈兵部尚書諡曰文忠以康定二年歲次辛巳十一
月某日葬於許州陽翟之某山公諱齊字子思其先周
之子孫累封於蔡因以著姓秦漢以降代生偉人曾祖
綰贈太保洛陽人也嘗宰莱之膠水居官九年民愛以
深遂家焉祖諱鄰贈太傅隠居丘園以賁素為樂考諱
夢臣累贈中書令博通經史善詩筆與宗族居鄉黨稱
其孝友娶楚國太夫人張氏而生公教以親仁賓来如
歸公幼而神秀眉目廣聳見者異之嘗依外舅劉氏學
於彭城今相國隴西公迪時為監郡得公詩語歎曰渠
有大志宜善視之大中祥符八年春真宗皇帝臨軒以
文考天下之士公中第一及引對文陞堂堂英偉進退
有法上大悦顧謂寇萊公曰得人矣特下詔俾金吾給
七人清道自公始也釋褐除將作監丞通守兗海郡移
北海郡召還以大著直集賢院主判三司開拆司賜服
五品今上即位拜右司諫同修起居注改禮部員外郎
兼侍御史知雜事賜金紫歷戸部度支二副使遷起居
舍人知制誥同知審官院既而召入翰林為學士轉禮
部郎中龍圖閣學士守西京以便親求為高密郡徙南
京入除左諫議大夫權御史中丞改給事中復充龍圖
閣學士權三司使拜樞密副使進禮部侍郎參知政事
以戸部侍郎罷終于汝陰郡享年若干楚國在堂君子
哀之公之弟祕書丞稟甥著作佐郎寇平幹公襄事中
山郡夫人劉氏哭泣三年至於疾廢二子尚幼曰延慶
太常寺太祝曰延嗣祕書省正字長女適試將作監主
簿劉庠次女在室而某自布素從公之遊見公出處語
默無一不善門中奉親日視其親色諸公昆弟愛之如
傷先朝揀拔以輔相器之當遺弓之初公懷哀慕不能
食者數日家人視其衾衣涕泗霑濕公病汝陰聞拓拔
僭稱嘻吁感慨教弟稟言西事甚詳盖忠孝之性發之
天也公於親舊間雖死生不易彼有孤遺則必為之備
嫁娶又好學無倦未嘗不以名教為急孔子之後世襲
文宣公而宰曲阜乾興中四十九代孫承祐卒遂廢十
餘年公聞承祐有母弟在杭章請復其嗣有詔從之其
立朝也能清其心高其行未嘗取於人明肅太后時用
事中貴人董修景德寺時公在翰林詔為之記中人求
公善辭許以不次公遲之不進故被誣而出至高密會
歲饑公請蠲諸州税又力請放海利以救東人于今賴
之公兩居憲臺方嚴不動百辟畏其風權戚有過則彈
劾不隠未嘗求其下也明肅之終莊惠復立閤門促百
僚賀公毅然正色目臺吏不得追班前白執政遂罷自
是莊惠抑損禮數公有力焉在樞密院海南奏交阯八
百餘人避本國之虐以歸我議者謂不如還之恐生邊
患公曰當内之荆湖間活以閑田奈何求生而来委之
虎兕蠻亦人也義必不還苟散為民盜從而戮之酷又
甚焉争之不能得後果為亂捕之歲餘宜桂以西皆警
朝廷患之公猶有愧色在政府浩然示至公於中外以
進賢為樂以天下為憂見佞色則嫉聞善言必謝孜孜
論道以致君堯舜為心與大臣居和而不倚正而不訐
無親疎之間有方大之量朝廷為之重刑賞為之平及
其出也未踰歲而天子思之公遽不起嗚呼公之生也
天有意也公之亡也天有意乎使在位而壽則道德功
名非竹帛之可勝也矣銘曰
泰山之東齊魯同風厥生我公我公堂堂
觀國之光享于真皇真皇上仙隕血漣漣
欲報昊天今上聖神迺眷正人參於國鈞
純德坦坦平心浩浩進退惟道恕以待物
誠以報國仁人之德天乎天乎豈不有心
奪此令人我懷憂深箕山峩峩潁水悠悠
山為陂兮川為丘公之名兮與日月留
名臣碑傳琬琰之集中卷三
