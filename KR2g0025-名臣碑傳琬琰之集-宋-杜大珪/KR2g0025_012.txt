名臣碑傳琬琰之集上卷十二宋杜大珪編
吳武安公功績記明庭傑
庭傑與顯謨馮康國元通大學同舍最久前此元通
自東南還蜀庭傑偶相際集盤礴浹旬出聖上親筆
付元通詔吴侯云朕以卿提大軍獨當一面道路遼
遠奏報難盡曲折昨遣范直方至卿祈計議終恐迹
疎不能詳悉馮康國每在朕前屢陳卿忠義體國卿
亦素知康國之為人因其之官遣與卿相見應關
陜事宜規畫措置財用匱乏量度節省及講究屯
田以便糴買之類已丁寧康國與卿面議想卿必
能體朕至意每有所處可一一開具奏來付吴玠
庭傑伏讀再四方知聖天子灼見元通吴侯果相
知之深也邇者元通扺少城摠茶馬吴侯已薨元
通邀予相聚累日語及吴侯云亡因出其在宣司
日記吴侯功績甚詳令庭傑為之記謹拜手而書
曰吴玠字晉卿世居德順之隴干曾祖謙太子太
保祖遂太子太傅父扆少保三世皆以義烈聞侯
少沈毅尚氣節長於騎射曉兵法讀書能通大義
未冠以良家子隸涇原軍政和中夏人犯邊緣鏖
戰立功補進義副尉權隊將討浙西賊方臘破其
衆擒酋長一人又破河北賊累功轉忠訓郎權涇
原第十一正將夏人攻懷德軍以百餘騎突擊追
北斬首百四十有六轉秉義郎擢本路第十二副
將建炎三年金人内侵已三載矣春渡河出大慶
關洛索殘長安鼓行而西跨鳳翔汧隴不浹旬降
秦州垂頭熙河隴右大震熙帥張深遣偏將軍劉
惟輔摠銳兵三千禦敵金人前軍逾鞏州惟輔留
軍熟羊城以精騎千八百人夜逾新店敵恃勝不
虞黎明軍墮伏中惟輔舞矟刺其帥黑風大王洞
胷屠馬足下羅索失勢遁走深更遣隴右都護張
嚴以兵繼進嚴趨鳳翔戰五馬坡下兵敗死之惟
輔自鳳翔石鼻寨遁歸熙州經制司統領劉彦希
棄鳳翔歸曲端端斬以徇端與侯大兵屯北原堅
壁不動金人謀趨涇州端拒守麻務鎮遣侯以前
軍禦敵侯進據青溪嶺逆擊大破之轉武義郎涇
原路兵馬都監知懷德軍冬以本道兵復華州城
破命將士無殺掠民皆安堵轉武功大夫忠州刺
史劇賊史斌寇興鳳據長安謀不軌侯進兵夜襲
其城出戰斬其首轉右武大夫四年春擢熙河路
馬步軍副總管金人謀取環慶大將羅索以衆數
萬攻麻亭侯逆戰於彭店士殊死鬭殺傷過當而
曲端劾侯違節制降武顯大夫論者不直未幾復
故官改秦鳳路馬步軍副總管知鳳翔兼權知永
興軍路經略安撫使司公事進復長安轉右武大
夫忠州防禦使先是侯與曲端起兵涇原招流民
潰卒捍禦金兵所過人供粮秸道不拾遺猛士如
林甲兵蔽野每戰必先占高原必勝之地未嘗敗
衂敵稍北退守河東不敢逾河飲馬時朝廷遣樞
密張和公董帥川陜許以便宜不從中覆樞密移
檄諸路將臣與敵大戰召端與侯問籌策端云平
原易野敵便於衝突而我軍未皆習戰須教士十
年然後可以大舉侯云高山峻谷我師便於駐隊
敵雖驍果甲馬厚重終不能馳突我據嵯峨之險
占關輔之勢彼雖強悍不能據我尺寸地宣幕僚
佐一以為迂緩一以為怯懦置其言而不用棄其
人而弗親秋九月師次富平都統制會諸將議戰
侯又曰兵以利動今地勢不利將何以戰宜徙據
高阜制敵馬衝突諸將皆謂不然云我師數倍又前臨
葦澤非鐵騎所宜都不聽既而敵驟至囊土逾澤以薄
吾營王師大潰五路悉陷巴蜀大震侯獨整衆保散關
之東曰和尚原積粟繕兵列栅其上或謂侯宜進屯漢
中以守巴蜀候曰敵不破我詎敢輕進吾堅壁重兵下
瞰雍甸彼懼吾襲其虚躡其後保蜀良策也越明年改
元紹興春三月金國皇姪摩哩郎君率銳兵犯原上期
必取而後進侯擊敗之真拜忠州防禦使夏五月摩哩
及呼紐郎君馬五太師耿太師復會列將烏嚕貝勒使
二將由階成出大散關先至侯與戰三日連勝而没立
方攻箭筈關侯遣麾下擊退不使與二將合分兵掩襲
兩皆潰去轉明州觀察使誥詞云朕以經理二陜付之
樞臣奉將天威式遏亂略非有熊羆之士不二心之臣
相與戮力盡忠内撫外禦則戡定之期未可歲月冀膚
功來奏懋賞是宜忠州防禦使秦鳳路經略安撫使馬
步軍都總管吴玠材氣不羣忠勇自奮策足功名之會
騰聲關隴之間比者擢帥涇原盡護諸將岐下之戰尤
為雋功獲其酋豪醜類折北是用酬其多捷陟以廉軍
夫雄職美官朕所以待功能之士也益奮爾烈朕無愛
焉可特授前件官未幾丁母劉氏嘉國夫人憂起復尋
兼陜西諸路都統制誥詞云孝移於忠者聖人之格言
國爾忘家者人臣之彝憲而况分閫外之寄統諸路之
師淬勵以須枕戈待旦其可以親喪廢乎觀察使吴玠
比以功伐寖階顯榮却敵有沈果之機馭軍適威愛之
濟戰多由率懋賞既行遽深風木之悲方治金革之事
矧臨敵忌於易將而軍制庸於舊情其安厥常無曠爾
職苟能揚名於世以顯父母則忠孝之道兩得矣爾其
勉哉可特授陜西諸路都統制金兵自破契丹以來狃
於常勝至是與侯戰輙北不勝其憤冬十月其元帥四
太子會諸道兵及正甲女真數萬人造浮梁跨渭水自
寳鷄連三十里疊石為城與侯拒戰侯指授諸將選勁
弓強弩期以必死番休迭射敵稍却則以竒兵乘險據
隘横攻夾擊如是三日度其必困且走侯遣麾下伏神
坌峪待其歸敵果遁走伏發敵潰俘其都將揚阿克貝
勒及酋領三百餘人甲士八百六十人尸填坑谷者二
十餘里獲鎧甲數萬計乘夜併兵劫敵大寨四太子全
軍陷没𠞰殺殆盡幾獲四太子拜鎮西軍節度使御前
差中使任充齎詔就賜云兵勢無前用兼必勝之將王
靈克布允繄敵愾之威眷我虎臣時獻戎捷受盡護諸
將之任當兼摠兩帥之雄控臨要衝遏制侵軼永念雍
州之域久罹荐食之菑屬敵勢之方張勵兵鋒而益倍
隂設竒伏躬率啓行俘當戶之衆酋殄引弓之羣醜威
聲遐暢凱奏上聞班勞策勲敢後醻庸之典建牙擁節
益隆制閫之權肆衍戶租仍加真食並頒徽數式示眷
懷於戲迪果毅於戎昭盍申威於武備乘戰勝之勇氣
用恢復於故疆佇卒爪牙之功行賜山河之誓勉恭乃
事圖報異恩可特授鎮西軍節度使陜西諸路都統制
武功縣開國子食邑五百戶食實封二百戶紹興二年
兼宣撫使司都統制節度興文龍州賊久窺蜀必欲以
竒取之皇弟薩里罕與四太子懲前日之敗不敢窺和
尚原紹興三年春裒其兵三十萬又盡發諸路簽軍聲
言東歸太原反自商於出漢隂𢷬梁洋金州失守侯亟
率麾下騎兵倍道疾馳晝夜數百里急調兵利閬徑趨
金洋先以黃柑數百枚犒賊帥曰大軍遠來聊奉止渴
今日決戰各忠所事薩里罕以杖擊地大驚曰吴侯爾
來何速耶不敢遽進盤桓累日侯得以其暇治饒風嶺
寨柵方據要險而敵已麾中軍急上遂大戰饒風嶺上
凡六晝夜敵皆敗衂薩里罕大怒斬其千戶貝勒十數
人以死犯關又潛軍間道踰蟬溪嶺出官軍後斷侯歸
路侯按兵乘夜徑趨西縣或曰蜀危矣侯曰敵掃地而
來去國遠鬭而死傷大半吾以全軍扼其吭蜀可無憂
侯遂為清野之謀分屯諸將示以𢷬虛之勢敵便旋中
梁山浹月一夕潛遁薩里罕歸乃服侯善用兵勢不能
破則密遣通書百端間誘言金國威德之盛知勇之竒
甲兵之強公宜相時而動侯復書云玠謹白金國都統
足下遠蒙示書具審雅懷士各有主不容緘嘿彼已之
情不通空自猜貳無復平定時也輙攄寫悃愊用答雅
貺惟足下諒之夫中外異域君臣異分此天下大義古
今常理順之則治逆之則亂披觀傳記數千百年以來
凡竊名號與夫叛臣賊子稱兵犯上率不旋踵夷滅無
遺類者以其悖大義反常理神人憤疾天地不容也我
太祖皇帝挺生五季遭時昏亂堅守臣節委質柴氏仗
順討逆功塞宇宙屬世宗棄代歴數有歸百萬之衆懽
呼擁戴不得已而君之不殺一士不墮一城此與堯舜
何異哉深仁厚德布濩涵養行三百年民至老死不識
干戈上下狃習武備不修士器不備盜賊乘之郡縣瓦
解至今五六年而未定此盖太平日久持盈守成失其
道也而謂金國威德之盛甲兵之強能至是乎且金國
行師戰勝得志亦有由也陷城破邑縱士剽掠恣其所
取卒徒貪得鼓勇争奮勝則勝矣而殺傷殘賊變動和
氣亦已甚矣以此用士利盡則士不可使以此決戰財
殫則戰不可必足下視今之天下何如遭焚燒者十不
存一二耕農失業商賈流亡餓死者相枕藉所謂財利
何有哉竊憂足下之士自是不可以使足下之戰自是
不可以必足下亦可以少休哉乃復聚青徐之壤掖扶
斗筲之子俾半擁虚器彼劉豫者嘗北面本朝備位臺
察負上皇拔擢之恩臨難畏懦不能以死報國而乘便
抵間僥倖非望三尺童子皆知鄙棄而唾罵之其尚何
顔面以視聽於天地之間望天下歸之耶然金國既剪
我宗社又挑豫賊以臣反君顧天下大義古今常理金
國盡掃除之矣而欲以靖亂不知適所以召亂也主上
聰明孝友慈仁恭儉聞於天下始奉使金國不能留暨
京師變故適從兵藩閫謳歌攸属嗣位應天實太祖興
王之地天意昭昭可見矣維揚之役大兵奄至倉皇無
備中外失色然大駕南下横衝風濤幾數千里如行衽
席厮役之卒無一不備而金國之士流離沈溺者過半
此足以見天之不棄趙氏卒欲安全之也今乾象清明
星緯順行隆冬届寒日星温晏陽盛隂剥此中國之福
民心日以固士氣日以振太平可指日而俟以金國之
衆自稱多材豈無深明天道而不知審擇取舍安定天
下尚為前之紛紛果何為耶往者契丹與中國約為兄
弟騂䭷相要天日是誓价使往來絡繹於道兩朝赤子
實便安之而我内邪人之謀忽棄載書墜失大信故上
天薄罰降此菑戾然核其禍端窮其亂源鼓作交鬭金
國與有力焉今聞契丹仇怨金國深入骨髓渤海奚霫
從而和之將會召豪英糾集族類借援中朝南北通歡
復循舊盟并力合勢以逞憾於金國金國之兵暴露戰
鬭淹閱歲時力疲氣衰腹背受敵足下能保必勝乎闇
機會殞威名隳成功蔓後患資天下萬世口舌之士詆
薄姍笑金國獨何取也玠世為宋臣食趙氏之禄孕子
育孫於中原之地倘有二心天地鬼神實誅之乃辱貽
說使相時而動足下度玠豈苟得忘恥見利忘義者耶
一言之失駟馬莫及竊為足下惜之春律方初萬彙熙
泰逖去墳墓羈遊萬里之遠軍中倥偬頗復樂否更冀
加謹眠食養以新春和平之福玠白薩里罕得書大不
平日與諸將熟議攻玠朝廷加侯檢校少保充利州階
成鳳制置使紹興四年春二月賊復大入薩里罕四太
子蓄忿日久糾合兵數十萬轉三河之粟魚貫蟻附決
意取蜀自元帥以下皆盡室以來又以劉豫腹心為招
撫使召諸路簽軍列屯寳鷄綿亘數百里進攻鐵山鑿
崖開道於仙人關高嶺上立大柵下瞰侯營循嶺東下
直攻侯軍侯自以萬人當其前侯弟總管吴璘由七方
關不待會合率輕兵倍道入援其兄四太子聞之與皇
弟郎君分領萬戶酋長擁兵急攻又往攻殺金平野柴
對壘劄連珠硬砦數十座又來侯營前立砲數十座擊
我營侯令營中併發神臂弓飛大砲斃敵無數統制官
田晟摠兵深入追敵敵又發生兵萬餘擊營左侯分兵
力戰却之敵不住又添生兵擁洞子雲梯直前搭城身
侯兵向前用砲打洞子碎用撞竿撞雲梯倒敵怒縛虚
棚戰樓别遣大貝勒擁銳卒萬餘一發乘城侯令統制
官楊政領長槍陌刀手深入刺打隔斷敵又遣二貝勒
摠正甲金人二萬夾攻柵兩肋吴璘左右遮護血戰殺
敵皆引去薩里罕駐馬四顧良久云吾得之矣翌日號
令諸軍併力只攻侯營兊方一樓子自寅至午危甚姚
仲馬統領只在樓上酣鬭樓已傾側仲以絹為繩拽使
復正敵以火焚樓柱仲以酒壺擊滅火敵布神臂弓東
嶺下侯亦發神臂弓五百隻與之對射敵去即遣王萬
年劉鈐轄濬水王武宣贊分紫白旗入敵敵奔潰抵夜
侯别遣五將分更劫寨晝夜數十合金人困憊死傷以
萬計即歛兵宵遁殺死千戶萬戶甲軍萬餘得傍牌衮
槍金鼓旗幟數千件左軍統制張彦夜劫敵横川砦斬
首千級生擒將領二十人侯又遣統制官王俊設伏河
池扼賊歸路生擒百餘人斬首千級得馬旗幟無數侯
悉兵尾襲直過和尚原去上聞之嘉嘆賜以親札云史
謂趙充國沈勇有大略其用兵以全師保勝為策乃漢
中興良將也朕嘗思其人以濟大業及見宣撫司奏金
人擁大兵而來有呑噬四川之心卿能保關克敵挫彼
虎狼之銳而壮朕興復之威非謀以濟勇能若是耶朕
之所思今乃見之但恨阻遠不得撫卿背而慰朕心也
更在不驕其志益厲軍情則所謂濟朕莫大之業者非
卿而誰已降親筆除卿宣撫使及繼以朕所御戰袍器
甲等物賜卿想已必達今朝廷見議賞典先飛此數字
聊寫朕懷金人久不得志則還據鳳翔授甲屯田為久
留計自是不敢輕動侯以熙河經略司關師古自洮泯
領選鋒統制李進前軍統制王師古後軍統制戴越打
粮河州襲大潭縣掩骨谷鎮敵慕洧拔寨去師古由殺
馬谷攻焦山務焚田家村園子谷深入敵境至石要嶺
忽遇金敵大兵一戰敗績師古旋師大潭内懷慚懼悉
還兵宣司隻身往降金侯愛此軍忠義無一人一騎從
師古叛者撫存勞徠捐其家財厚資給之兩軍既合中
外一心失一匹夫於師古得萬貔貅於行陣侯由此兵
精甚四月徙鎮定國除川陜宣撫副使秋七月朝廷錄
仙人關功進檢校少師奉寧保静軍節度使五年春侯
向天水出竒兵下秦州六年兼營田大使徙鎮保平静
難軍侯與金兵對壘交戰踰十年熟其軍壘曲折知其
部領堅脆常以一當百惟患遠餉勞民屢汰冗員官節
浮費歲屯田至十萬斛又調戍兵命梁洋守將治褒城
廢堰廣溉民田復業數萬朝廷嘉之璽書褒賞七年冬
敵廢劉豫召諸道兵聲言入蜀侯獨謂不然策其將去
已而果然和議成上以侯功高賜親札進開府儀同三
司四川宣撫使而侯已病自以賞過功固辭優詔不許
九年春三月侯以疾革乞解事天子惻然憂之命成都
守胡世將訪蜀善醫者治其疾又馳國醫往視未至而
侯以六月已已薨於軍享年四十七已亥遺表聞上震
悼輟視朝特贈少師九月丙申其弟璘奉喪葬於德順
軍水洛城十一月戊申上念功不已賜錢三十萬擢璘
龍虎衛四廂都指揮使以慰恤其家侯能撫士卒同其
甘苦至軍政則斬刈不一貸故人人效死如建炎二年
曲端屯麻務鎮督戰侯遣列校三百七十餘人於大谷
比較嶺迎戰矢石未交望風奔潰伏匿山谷四年侯招
兵秦鳳前三百七十餘人出赴招安侯問訊再三搜索
非是者五六人斥遣之餘三百七十人悉斬於遠亭下
去秦州十里士卒股慄自是出戰人皆效死至第功賞
則斷以公論無請託之私性樂善每觀史傳有可師者
必書之坐右日誦七書其用兵本孫吴而能窮其變化
雖功高貴顯而居常極儉約至推以予士則略無少吝
其殁也家無餘貲至無宅以居三子拱右武郎扶撝皆
為文官承奉郎以經史自娛庭傑嘗試論之曰漢皇甫
規張奐皆生長山西應賢良中高選規以詩易𫝊授門
弟子三百餘人奐著尚書難疑三十餘萬言以垂世設
教二公尚棄文就武俱任度遼將軍破強敵以千萬計
觀規自布衣時以西羌深入上書願假近邊無用坐食
之兵五千使規為將上可以除患下可以納降奐每言
大丈夫處世當為國家誅滅強敵嘻此皆前輩豪俊語
邇者天子知元通與吴侯相知之深想吴侯諸子必皆
稔聞今元通功高言重若他日會晤吴侯家二朝奉當
語之曰山西出將二公家世邊人將門出將二公奕世
將種大丈夫當用長槍大劔定天下安用從文官學弄
筆墨耶元通曰然俊民論議極有補於世當併為我書
於吴侯傳末云宣撫司薦士明庭傑記
名臣碑傳琬琰之集上卷十二
