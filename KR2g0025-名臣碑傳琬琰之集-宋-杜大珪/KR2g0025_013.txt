名臣碑傳琬琰之集上卷十三宋杜大珪編
韓忠武王世忠中興佐命定國元勲之碑
趙雄
上纉祚之十五年威行德孚丕冐海隅出日罔不畏服
罔不願為臣妾上益勵精行健冀大有為聞鼓鼙而思
勲臣於昕夕不忘乃二月甲午制曰韓世忠感會風雲
功冠諸將可特賜謚忠武盖太師韓蘄王之薨之葬至
是已二十有六年而褒崇益光遂與漢丞相亮唐汾陽
王子儀同謚宸奎内出不由有司中外偉之時王子彦
古方居蘄國夫人憂聞詔感泣繼血即拜疏謝又拜疏
請曰草土臣彦古謹昩死言臣之先臣世忠發身戎行
逮事徽宗欽宗皆著顯效暨委質太上皇帝自大元帥
霸府洪濟於中興始終實備大任仰憑宗社威靈與太
上皇帝廟謨神算摧勍敵如拉朽芟劇盜如刈菅大戰
數十小戰數百豐功盛烈光照古今不幸早棄明時亦
既積年陛下憫念勲勞固嘗爵以真王錫之美謚獨墓
道之石無名與文惟陛下哀矜究此光寵豈獨諸孤顯
耀抑先臣有知猶當效結草之忠天子曰嗚呼惟乃父
世忠自建炎中興實資佐命式定王國時惟元勲予其
可忘乃親御翰墨大書曰中興佐命定國元勲之碑翌
日朝諸將於凌虚閣特詔彦古戎服入見面賜御書俾
冠於碑首顧謂諸將曰世忠有大功於帝室今彦古亦
克有志世其家予惟寵嘉之是用錫此豐碑諸卿勉哉
諸將感激奮躍益知國家之不負臣下也忠孝之不可
以不盡也功名之不可以不力也皆趨下再拜彦古亦
再拜泣而出既又詔禮部尚書臣雄曰汝其銘世忠之
碑臣雄以謂聖主褒崇元臣兹事體大顧末學弗稱且
祖諱與王名謚適同尋上書懇辭上遽批出略曰君前
臣名臨文不諱不許辭免臣雄於是惶恐奉詔謹拜手
稽首上故太師蘄忠武王遺事曰王諱世忠字良臣姓
韓氏韓氏本古列國後為秦所併子孫自韓原渡河散
居延安以國為姓故王世為延安人曾祖諱則居鄉以
義俠聞家故饒財賑貧藥病多所全活既没有異人指
其所葬地曰代代當生公侯後以王貴贈太師楚國公
曾祖妣郝氏吳國夫人祖諱廣考諱慶皆贈太師秦陳
二國公祖妣高氏妣賀氏冀楚二國夫人楚國生五丈
夫子王其季也始娠之夕有光芒出屋間鄉鄰以為火
各具綆缶馳救至則聞王生皆異焉就襁褓輙流瞬瞬
則目光如電楚國洊驚而心竒之少長風骨偉岸尚氣
節能屈西邊諸豪里中惡少年皆俛首不敢出氣則争
為之服役或負責不償者王輙為償負者後聞亟持所
償愧謝里俗為之一變有冤抑不以謁郡縣而謁諸王
咸得其平由是名聞關陜嘗過米脂寨姻家會飲日已
夕而關閉王怒以臂拉門關鍵應手而斷旦視之其木
盖兩拱餘關吏駭服年未冠以敢勇應募鄉州挽強弓
一百斤嘗乘悍馬手舞鐵槊奔馳二郎山峭壁間觀者
膽裂同列無一人敢繼者軍府校藝獨用鐵胎弓所向
雖金石皆洞貫其騎射絶人類此時崇寧四年也屬四
方多事王每聞邊逓至輙上馬或不俟鞍而奮喜與交
遊痛飲資用通有無或不持一錢相從謁酒肆貰酒期
於戰獲鬻級以償王出必多獲由是同列皆饒給銀州
之役將從党萬以行父母素鍾愛不許王固請於陳公
曰大丈夫當建功業取公侯豈宜齪齪自守陳公竒其
志乃聽去軍甫至而城閉王直排扉入斬主將擲首陴
外三軍乘之大克繼而夏人以重兵來寇次蒿平嶺王
與党萬悉精銳鏖戰賊解去而突騎忽出間道𢷬我營
將士驚愕王獨部敢死士殊死鬭賊少卻王為殿見一
騎士甚武揮槍而前王問俘者為誰曰十軍監軍駙馬
郎君烏葉也王躍馬從之斬其首賊遂大潰由是西邊
益服王威名經略司圖上其事且乞優賞會童貫專制
邊事疑敢勇皆勢家子有所增飾止許補一資衆譁不
平而王恬不芥蔕當時識者知王器量宏遠矣從劉延
慶築天降山寨敵據有之延慶令王守北門王夜縋城
而上斬二級割護城氊以獻繼逢敵於佛口寨斬首數
級始補守闕進義副尉至臧底河又斬三級轉進武副
尉會妖人方臘起桐廬自號聖公殺掠吏民自浙河東
西至於江南毒流盖千餘里南方素無兵備詔調西師
討之王部敢勇五十人随王稟以往遇别將王淵於杭
之北關堰橋會大潦道不通賊掩至淵惶怖不知所出
王造淵說曰今賊據險争利我不以智勝而以力拒可
乎淵怒曰何人敢爾王益辨論不少屈淵曰汝雖能言
願聞必勝之說王為調一二且請以所部邀擊淵命取
軍令狀以去明日會戰賊勢張甚王選敢勇二十餘人
伏堰橋傍須臾伏發賊衆大亂王追至淵舟前斬首數
級師遂大克淵乃嘆服曰真萬人敵盡以所隨白金器
賞焉與淵定交自此始至今杭人呼堰橋為得勝橋云
時天下忘戰日久盜起倉卒天子宵旰南顧詔能得渠
魁者授兩鎮節鉞王單騎窮追至睦之清溪洞賊根據
巖屋為三窟諸將繼至莫知所從入王潛行溪谷間問
野婦得其洞口即挺身仗戈而前榛棘嶔﨑越險數里
𢷬其巢穴縛偽八大王格殺數人臘遂就擒併俘以出
辛興宗後至領兵截洞口掠王俘以為已功故王不受
上賞别帥楊維忠還闕少伸其事但超轉承節郎朝廷
議復燕山調諸軍以行至則皆潰王往見劉延慶抵滹
沱河獨與蘇格等五騎俱逢敵騎二千餘從者失色王
遣五騎列於高岡戒勿動值燕山潰卒來會然皆重傷
者王即命艤舟河岸約曰敵奔即鼓噪助聲勢王乃獨
躍馬薄敵回折自如敵疑之分為二隊據坡以視王出
其不意突刺二執旗者因縱擊格等五騎應於後舟中
潰卒亦鼓噪如約敵疑我伏發遂大潰追斬甚衆是時
山東河北盜賊蜂起王從王淵討捕所在摧鋒於大名
境中殺水賊幾盡又破湯村強盜累竒功轉秉義郎以
偏將從梁方平經略東事賊楊天王透手滑聚衆數千
寇尉氏一戰擒其渠帥餘黨悉平臨沂賊武鬍衆數萬
戰於韓王店又平之沂州賊徐進衆五萬而官軍不滿
五千王止以衙兵五十餘薄賊誅馘悉盡又青社賊張
先水鼓山賊劉大郎望仙山賊高托山集路山賊賈進
莒賊徐大郎衆皆不下萬人大者或跨州兼邑王每身
先諸將次第擒滅又殺獲東海賊張䕫等由濟南振旅
而歸於是山東諸盜悉平轉武節郎欽宗即位之初王
方從梁方平防河濬州金人大軍已壓濬境方平漫不
顧以為他盜王說曰今之來者金兵耳願公速整行陣
為護河計河一失守宗社阽危公可忽乎王忠憤由中
詞氣激烈方平怒俾王以三十騎當敵名曰硬探實欲
致王死地王遇敵輙戰以實歸報方平猶以為紅巾賊
不設備及敵進迫屯子橋則方平脱身遁矣王師既失
主帥數萬之衆皆潰敵騎大至陷數十重圍中意氣彌
壮挺槍奮躍而前所嚮披靡敵嘆異小却即潰圍出殿
諸軍焚橋而歸至京師欽宗聞王勇冠軍召對便殿且
詢方平失律之狀王條奏甚悉轉武節大夫俄召諸路
勤王兵入衛王隸京城四壁為統領屬金人許割三鎮
而還王淵為河北總管辟王為先鋒統制有勝捷軍統
制張師正者戰敗轉徙大名留守宣撫使李綱斬之以
徇師正所部本童貫牙兵初貫創勝捷軍極諸軍之選
每禁軍一指揮所選止一二人或四三人皆人物魁梧
武騎超絶者纔得五千餘人後隸師正師正死此軍懷
反側遂相約為亂鼓行而東劫掠淄青間影附脅從者
四五萬號二十萬所過亡復噍類山東復擾王以戍將
寓大名雅為綱所器重遂檄王以所部五百人討之至
淄河以軍分為四隊布鐵蒺藜窒歸路令曰前則有功
退則死有怯走者許後隊殺以為功於是士皆效死莫
敢回顧至夜半縱兵襲賊砦賊既驚擾旦而接戰大破
之斬其魁李復餘悉奔潰王窮追不已賊伏潰卒數千
出我不意王不及介胄上馬趨之矢石雨下臂指吻鼻
中四鎌王怒折笴披弓拔刃徑前殺為首者六人賊衆
又奔追至宿遷其衆尚萬餘謂已遠王不能及方擁所
掠子女椎牛縱酒王單騎疾馳夜造其營呼曰大軍來
矣速束戈卷甲吾能保全汝等以共功名賊自淄河破
膽皆跽請命曰願吾父貸死因進牛炙斗酒王下馬飲
啖輙盡衆莫敢動悉束手降黎明見王所部止此始悔
之而業已解甲莫不相顧失色遷左武大夫果州團練
使將所降朝京師欽宗再錫對慰奬甚渥賜衣甲槍牌
除正任單州團練使就命將所部屯滹沱河真定失守
王知滹沱形勢巳蹙去之趙趙守盖王淵云淵得王恃
以自固敵再入攻趙知王在焉攻益急粟单援絶孤城
更數日殆破王一夕潛將三百人𢷬其營敵大驚亂翌
日遁去後有自敵來者始知大酋二都統是日被槍以
斃衆遂不能支除嘉州防禦使將所部還大名總管趙
野辟為前軍統制光堯夀聖憲天體道性仁誠德經武
緯文太上皇帝時以天下兵馬大元帥駐濟陽王領所
部勸進復自濟陽次南京敵縱兵逼城人心兇懼王據
西王臺力戰敵稍却翌日再至而酋帥白馬三郎以衆
數萬薄城王時所將近千人與賊遇即單騎突之斬酋
帥以還部兵乘勝鏖鬭敵衆遂潰南京圍解郡守帥父
老迎謁居民炷香夾道多感涕者於是還詣濟陽勸進
遂扈蹕如南京太上即位授光州觀察使帶御器械王
請移蹕長安下兵收兩河朝議不從始建御營以王為
左軍統制詔平濟州山口賊解大刀李昱等所嚮𠞰除
陞定國軍承宣使依前帶御器械制曰解趙城之圍威
鎮河朔卻朔馬之牧效著睢陽皆紀實也車駕幸維揚
王以所部扈從甫至賊有張遇者號一&KR0810;蜂既破儀真
自金山以衆來降抵城而不解甲扈從者危懼王單騎
造其壘曉以逆順禍福叱使速降衆遂解甲聽命李民
擁衆十萬亦既來降比至維揚復狼顧整厲器械詔王
淵處置淵以屬王王往諭旨誅梗議者劉彦驅李民以
出縛小校二十九人送淵戮之以民隸王軍分其衆屬
大將張俊等事遂定授王京西等路捉殺内外賊盜時
敵再犯河雒王率敢死士戰於孝義橋所殺已數千人
而别將以後軍先退敵衆乘我王身被鏃如棘卒力戰
以免後至汴詰先退一軍皆斬左右趾以徇威令大振
自是軍不復敗矣召還行在授鄜延路副總管加平寇
將軍承節帶御營統制如故未幾詔王領所部如山東
王聞車駕幸錢塘遂由海道趨行在時建炎三年也未
至有裨校段恩者亡至都下詭言王兵潰陷敵物情震
駭殿前統制苗𫝊劉正彦素蓄異心聞王陷没無復忌
憚遂勒兵反殺簽書樞密院事王淵及内侍數十人奉
太上居别宫凶焰熾甚神武中軍統制官吳湛又隂與
同惡王在海上聞變望闕慟哭舉酒酹神曰誓與此賊
不共戴天舟中士卒亦皆慟哭思奮時禮部侍郎張浚
在平江方議討亂與諸將環坐計未有所出聞王且至
更相慶曰韓公之來此事必辦王至見浚相與號泣曰
何猶豫為即日與浚定復辟之議乃先諸將啓行時道
路譁言𫝊正彦謀挾乘輿以出中外洶懼王曰賊素知
畏我我至彼敢爾耶尋命偏將張世慶搜絶諸路郵置
使偽命不行至嘉禾造攻具甚急傅正彦矯制止王且
除節鉞王不受命會江淮兩浙制置使呂頤浩亦來王
迎謁於郊頤浩問曰賊計無他虞乎王曰彼怙勢憑衆
脅取鐵券自謂不死安有他虞又問可必勝乎王曰以
順討逆何為不勝頥浩曰知彼知已可以戰矣時楊國
夫人及二子質𫝊軍防守甚嚴王略無顧念會隆祐太
后宣見楊國楊國詣𫝊紿曰太尉作如許事公來矣於
太尉何如𫝊乃屈膝拜曰願奉兄嫂禮謹具鞍馬煩夫
人好為言是日入見隆祐宣問周悉執楊國手垂泣曰
國家艱危至此太尉首來救駕可令速清巖陛楊國奉
詔馳出都城遇𫝊弟翊於途告之故翊色動手自捽耳
楊國覺翊意非善愈疾馳一日夜會王於嘉禾王見之
驚曰汝輩在耶俄而明受詔至王曰吾知有建炎官家
安知有明受耶斬其使焚其詔進兵益急𫝊等大懼遣
將領張永載謝罪且出御札曰知卿已到秀州遠來不
易朕居此極安寧苗𫝊劉正彦本為宗社終始可嘉卿
宜知此意徧諭諸將務為恊和以安國家王知脅求詔
旨非太上本意諭永載曰天子即復位事乃可緩不然
吾今以死決之賊得語知不可解即日復太上明辟王
晨夜兼行承宣使張浚遣兵三千助王王顧所部或非
素所拊循乃悉收家屬詣軍及合戰臨平艤家屬舟岸
下由是師徒登岸擊賊無一不用命者賊將苗翊馬柔
舌以重兵負山阻河為陣且於中流植木為鹿角以梗
行舟岸間塗淖不可馳王乃下馬揮戈令軍中曰今日
當以死報國若面不帶數箭者皆斬士殊死鬭轉至剪
刀山下賊以乘神臂弓數千持滿而待王瞋目大呼挺
刃徑前賊辟易矢不及發連戰皆大克直造北關門𫝊
正彦自授江東制置使副提禁旅數萬以遁朝廷慮其
遂逸去詔能生擒𫝊正彦者有官人轉承宣使無官人
授正任觀察使其餘獲逆黨賞各有差王入朝行宫拜
且泣曰逆賊不道主辱臣死臣願受命縛此二逆因奏
曰逆賊擁精兵數萬去甌閩甚邇萬一寖成巢穴愈難
撲滅臣請速除之未審聖意欲生致之耶抑函首以獻
也太上曰能殺之足矣王曰臣誓生致之顯戮都市為
宗社刷恥不然則臣為欺天殿前虎賁有宋金剛張小
眼者號膂力王乞以從欲俾獲俘來王時所部纔數千
人請止以所部行太上壯之酌巨觥以餞因握手語王
曰統制吴湛佐二叛為逆卿知之乎王曰此易與耳時
湛已不自安嚴兵為衛王詣湛與語手折其中指遂擒
以出門下兵衛驚擾王按劍叱之無敢動又親擒湛黨
王世修同日伏誅王遂行詔除武勝軍節度使御前左
軍都統制王兼程追襲賊方圍三衢聞王師來即解去
將趨上饒王恐其或滋蔓閩廣也徑自浦城捷出迎之
至漁梁驛與賊遇夜半勒兵距浦城十里賊跨溪據險
設伏正彦屯溪北𫝊屯溪南相約為應俄而接戰部將
李忠信趙竭節恃勇陷陣馬彦溥馳救死之王挺槍徑
前賊望見咋曰此韓將軍也乃潰擒𫝊正彦及𫝊弟翊
遣所乞二虎賁護俘獻行宫斬於建康市師還至蔣山
太上遣中貴人賜金合茶藥并御書忠勇二字表王旗
幟詔曰餘杭之難卿首奮忠勇已破凶逆朕之復辟惟
卿之功除檢校少保武勝昭慶軍節度使御前左軍都
統制楊國自碩人超封國夫人制曰智略之優無愧前
史給内中俸以示報焉功臣妻給俸自楊國始改除武
勝定國軍節度使依前檢校少師御前諸軍都統制烏
珠入寇車駕復幸臨安命杜充以尚書右僕射守建康
王守鎮江兼制海道王方治舟秀之青龍無何充以建
康叛降於烏珠烏珠遂自建康取宣城直至廣德徑趨
臨安車駕又幸四明王聞之亟以舟師赴難未發烏珠
聞王在京口遽勒三十萬騎北還王即奏願留江上𠞰
除使絶南牧之患遂提兵截大江以邀之先降其將鐵
爪鷹李選太上賜札曰比在會稽吕頤浩獻議欲會兵
京口邀截歸路遽覽來奏及圖上方略實契朕懷惟卿
忠憤之誠謀慮之審千里之外不謀而同載觀規圖深
所嘉嘆今以獲敵資財物帛盡與將士并降空名誥劄
二百道用資激賞烏珠遣使通問王亦遣使臣石臯報
之約日會戰戰數十百合敵終不得渡復使致詞願還
所掠假道不聽請益以名馬又不聽敵乃益兵儀真勢
接建康烏珠軍於南達蘭軍於北王提海艦中流南北
接戰相持黃天蕩四十有八日烏珠窘甚求打話王酬
答如響時於佩金鳳瓶𫝊酒縱飲示之敵見王整暇色
益沮乃祈假道甚哀王曰是不難但迎還兩宫復舊疆
土歸報明主足相全也烏珠語塞又數日求登岸會語
王以二人從見之復伸前懇而言不順王怒且罵引弓
將射之亟馳去敵自知力憊粮竭久或生變而王舟師
中流鼓枻飄忽若神凡古渡津口又皆以八面控扼生
路垂絶乃一夕潛鑿小河三十里自建康城外屬之江
以通漕渠刑白馬剔婦人心烏珠自割其額祭天幸風
濤少休竊載而逃王諜知其謀悉舟師督戰會風弱帆
緩敵得以輕舸渡去土人稱為番人河其後秦檜主和
更名新開河云先是王治兵鎮江嘗曰是間形勢無如
金山龍王廟者敵必登此觀我虚實乃遣偏將蘇德以
二百人伏廟中又遣二百人伏岸下約曰聞鼓聲岸兵
先出廟兵繼出數日敵至果有五騎趨入廟廟中之伏
喜先鼓而出五騎振策以馳僅得其二有一人紅袍白
馬既墜復跳馳而脫詰二人者云即烏珠也是舉也烏
珠僅以身免俘獲殺傷者不可勝計所遺輜重山積所
掠男女獲免者不知數又獲龍虎大王舟千餘艘捷聞
太上賜札曰卿比統帥舟師邀擊強敵忠勇之節遠近
所聞相拒大江殆彌兩月殺傷莫計俘獲良多所有已
立功人早以功狀來上當優與推恩又札曰朔馬飲江
大肆殘虐卿感激思奮慷慨自期獨提全軍往邀歸路
將士用命水陸齊攻捷音遽聞殺𫉬甚衆言念忠勞不
忘嘉嘆未幾除檢校少師武成感德軍節度使神武左
軍都統制時劇盜數起閩中荆湖震擾朝廷為出禁旅
遣辛金宗討之師老不能平福帥程邁監司侯慤等力
請改命將帥章四十三上太上乃除王福建江西荆湖
南北路宣撫副參政孟庾以行賊范汝為據建安衆踰
十萬至僭造黃紅傘等王曰建居閩嶺上流使賊㳂流
而下則七郡皆血肉矣於是選輕銳航海徑趨福唐擁
衆而上福帥迎謁且言賊方銳宜少休以俟元夕王笑
曰吾以元夕凱旋見公矣因酌酒以别師次延平劍潭
湍險賊焚橋以拒我師王策馬先浮以濟師遂濟士氣
益倍距建寧百里許賊盡塞途路埋巨木為鹿角散布
竹簽鐵蒺䔧陷馬坑凡可以抗拒王師者無不用其至
王即命諸軍偃旗仆鼓舍正路俾各擇便利㳂山塹溪
披踐榛棘遂達郡之鳳凰山繞出賊背下瞰城邑如在
井底火樓巨石天梯雲梯百道齊攻汝為震怖以謂從
天而下五日城陷汝為竄身自焚回源洞中又有陸必
強葉鐵骨陸必先張弓手熊致遠等皆號賊驍將分兵
四劫而葉諒者别以一軍再寇邵武王悉擒斬之凡殺
賊衆三萬餘人生擒魁首張熊等五百餘人士人之附
賊如施逵謝嚮陸棠等皆械送行在所乃令軍人悉駐
城上毋得下植旗於城之三隅令士民自相别農者給
牛穀使耕商賈者弛征禁為賊者使民得甘心脅從者
貸遣建安之民自以為蒙更生家立生祠共刻其事於
石至今奉香火惟謹太上賜札曰省奏范汝為已就滅
亡遂釋朕南顧之憂其餘畸零賊黨并葉諒等想已招
捉惟務隨宜處置勿留後患又札曰卿比執訊𫉬醜安
靖一方非特秋毫無犯給耕夫之牛使不失時雖古名
將何以加諸朕始聞此喜而不寐是惟威愛兼得體我
至仁加惠斯民者也卿之勞苦實永朕懷王遂條奏江
西湖南羣寇要須以時平定乘勝撲滅勢若破竹詔從
之王旋師永嘉若將就休息者已而道括蒼上饒徑至
豫章江濱連營數十里賊不虞王之猝至以為神大驚
於是曹成馬友李宏等次第來降王悉分配諸軍即日
移師長沙山東賊白氈笠劉忠有衆數萬嘗與烏珠轉
戰頡頏而南據祁陽之白綿山自黥其額號花面獸山
險重複營柵相望凡一年莫敢攖其鋒者王始至即欲
急擊之曰少延歲月湖南生靈無種矣庾不可曰功幸
已成而師勞若更趨白綿有如不捷前功盡廢王曰兵
家利害世忠策之審矣非參政所知請期半月當馳捷
以獻庾不能奪王即將所部與賊對壘乃奕棋飲酒按
兵不動者累日衆莫窺其際一夕獨與親信蘇格便服
聯小騎直穿賊營警夜者呵問王曰我也盖王已諜知
賊中約以我字為號故所嚮不疑遂周覧營而出喜曰
此天賜也即下令明日破賊會食遂命諸軍拔柵前行
先遣銳卒二千銜枚夜進伏於白緜山上戒曰賊必空
壘來戰若疾馳入奪中軍望樓駐麾張盖既而賊以三
萬人拒戰兵交自寅至已賊精兵迭出勝負未分俄而
所遣銳卒二千植旗盖於賊之望樓傳呼如雷賊回顧
驚愕進退無所據遂潰亂王乃傳麾令上下夾擊將士
争奮大破之追斬忠於小舟𫝊首闕下下令敢掠子女
者斬湖南遂平戰克之日與庾所期如合符契詔除太
尉餘如故又賜札曰出師今將期歲以爾勞苦繄我憂
沖比又李宏壊植劉忠敗績益張吾武震撓凶徒朕甚
嘉之且以防秋戒期狄怨是念卿其振旅來歸竭盡智
力以圖大功而後喜可知也王授鉞以出掃清三方太
上偉其功詔樞密院以功狀頒示内外諸將各務奮勵
共舉中興以光史冊師還建康乃置背嵬親隨軍皆勇
鷙絶倫者除開府儀同三司節制依舊充淮南東路宣
撫使泗州置司明年以建康鎮江淮東宣撫使駐鎮江
是歲烏珠與帥塔布伊爾合三路兵入寇騎兵自泗取
揚步兵自楚取高郵塵覆飛鳥太上賜札曰覽卿平楚
之奏良用駭歎今敵氣正銳又皆小舟輕捷可以横江
徑渡想卿謀畫已定可保無虞更宜率勵將士戮力𠞰
除此亦卿前日之所論奏也浙西趨行朝無數舍之遠
朕甚憂之卿忠憤憂國朕所素知恊濟艱難正在今日
切更多算以決萬全又札曰朕以逆臣劉豫外挾強虜
驅率吾民遣兵東嚮觀其措意必欲圖危社稷人神所
共嫉覆載所不容卿為國大臣乃心王室忠憤之氣想
實同之今敵犯真滁已逼江上而建康諸渡舊為敵衝
萬一透漏存亡所係卿宜戮力一心以赴國家之急先
飭守備徐圖進取無失事機以墮賊計朕雖不德無以
君國子民而祖宗德澤猶在人心所宜深念累世涵養
之恩永垂千載忠義之烈興言及此當體至懷王受詔
感泣曰至尊憂勤如此臣子何以生為遂自鎮江濟師
以前軍統制解元守高郵候彼步兵而王親提騎隊往
大儀以當淮泗之寇伐木為柵自斷歸路大會將佐曰
金人馬步分道並進車駕方在江南有如不勝必為社
稷憂諸君奮忠義以報國此其時矣吾平昔恨無死所
以拔橋斷路示無生還之望遂大饗士俟戰士皆感奮
氣自百倍會朝廷遣魏良臣使敵至維揚王置酒送别
杯一再行流星庚牌沓至良臣問故王曰有詔移屯守
江乃撤炊爨班師良臣竊自喜疾馳去王度良臣已出
境乃上馬令軍中曰視吾鞭所嚮於是六軍大集北行
至大儀勒精兵為五陣設伏二十餘處戒聞嚴鼓之節
則次第起擊良臣至敵敵果問我師動息悉如所見以
對烏珠號知兵聞大軍倉卒南還喜甚與群酋厲兵秣
馬直趨江口至大儀五里所王縱彼騎過吾軍之東直
北傳小麾鼓一鳴伏者四發吾軍旗與彼雜出敵軍亂
我師伍伍迭進步隊各持長斧斫馬足敵全装陷涂淖
弓刀無所施王東西麾勁騎四面蹂之敵大半乞降餘
皆奔潰追殺數十里烏珠乘千里馬以遁積尸如丘垤
擒其驍將塔布伊爾女真千戶長五百餘人獲戰馬五百
餘匹器械輜重與平山堂齊軍勢大振烏珠還泗上召
良臣詰責其賣已將斬之良臣好詞以免解元至高郵
亦遇敵兵設水軍夾河而陣我師皆願效死敵整隊迭
出一日之間合戰十三士力稍罷相拒未決王遣成閔
將勁騎往援之閔與元軍合復大戰俘生女真及千戸
長等敵敗去俄而王至窮追於淮敵復大戰敗潰奔走
相蹈藉没溺死者不可勝計捷書沓至群臣入賀太上
曰世忠忠勇朕知其必能成功賜札曰聞卿獨抗大敵
𠞰殺敵人數以萬計攘逐過淮全師而還甚慰朕望烏
珠舉國來寇憑陵邊圉非卿智勇冠世忠義徇國豈能
冒犯矢石率先士卒以寡勝衆俊偉如此朕深念卿躬
擐甲胄之勞將士摧鋒力戰之苦夙宵震惻痛切在躬
得卿來報頓釋朕懷初敵既傾國内侮朝廷過計有勸
太上他幸者於是降旨議散百司物論譁然獨宰相趙
鼎與王議合曰戰而不捷去未晚也至是敵既潰敗王
自淮上振旅凱旋江左遂安故論者以此舉為中興第
一除少保武成感德軍節度使淮南東路宣撫使鎮江
置司王在鎮江一日方會諸將置酒敵帥達蘭恥前敗
覆以書幣來約戰王即席遣伶人張軫王愈之持橘茗
為報報書略曰元帥軍事良苦下諭約戰敢不疾治行
李以奉承指揮也達蘭謀屈卒不來未幾全軍遁去然
諸將徘徊顧望無敢渡江者王獨請移軍窮邊經理中
原太上賜札曰昨因敵近議者以經理淮甸為言人多
憚行卿獨慨然請以身任其責朕用嘉之又曰今聞全
師渡江威聲遐暢卿妻子同行否乍到醫藥飲食或恐
未備有所須一一奏來也改除武寧安化軍節度使依
前少保充京東淮東路宣撫處置使兼營田大使楚州
置司兼節制鎮江時楚累經殘掠邑屋皆丘墟榛棘王
至則撫集流亡通商惠工創新營壘民心安固軍氣日
益振厲於是曩時煨燼瓦礫之場化為雄都會府隠然
為國長城矣劉豫間遣兵入寇每為王所攻卻生擒偽
知鎮淮軍王拱及食粮軍數百獻於朝是年敵又犯漣
水王迎擊殺其將孫統領追至金城時豫之銳卒盡屯
宿遷聖女墩王以輕兵破之轉戰至徐之駕口軍既單
弱而敵援兵額哩頁索吉舍人踵至遂以背嵬輕騎五
百衝之為敵所圍王突圍拔衆以出復乘銳掩擊過落
馬湖五十餘里殺傷不可計攻淮揚旦暮且下會詔班
師王亟還道遇偽齊師劉猊率金國三路都統太一貝
勒鑿山水晶相會青州五路都統東平府總管及烏珠
舉兵自河間與諸道會王結陣向敵遣小校郝彦雄造
其軍大呼曰錦袍氊笠驄馬立陣前者韓相公也衆咎
王王曰不如是不足以致敵及敵騎至王先以數騎挑
之殺其引戰者二人諸將乘之大破敵衆暴尸三十里
捷聞太上賜札曰卿誠存報國義獨奮身長驅濟淮力
戰破敵俘獲彼軍撫輯遺黎眷言忠勞實所嘉歎然王
師之出本以弔民上將之威尤宜持重軍旅之外毋爽
節宣深體至懷副朕倚注特授横海武寧安化軍節度
使賜揚武翊運功臣依前少保充京東淮南東路宣撫
處置使兼營田大使王以承楚單弱正當寇衝寇至無
以守乃增大其城身自督役役不勞而城固民恃以無
恐家立生祠以報先是移&KR2060;陽與敵接境王乃多遣間
結山東豪俊俾緩急為應東人及太行羣盜多願奉約
束者金人廢劉豫中原軍潰盜起王以為機不可失奏
乞全師北討招納叛亡為恢復計懇請誠切太上賜札
曰覽卿來奏備見忠義許國之意深用嘉歎今疆埸之
事以安静為先變故在彼不必干預當敦信約卿其明
遠斥堠謹固封疆以備不虞稱朕意焉既而秦檜議和
諸帥已屯建康及武昌詔王徙屯京口王上奏極論敵
情叵測其將以計緩我師乞獨留此軍蔽遮江淮太上
賜札曰覽奏欲依舊留屯淮甸誓與敵人決於一戰已
悉朕迫於強敵越在海隅每慨然有恢復中原之志顧
以頻年事力未振姑鬱鬱於此自去冬敵人深入卿首
剉其鋒鼓我六師人百其勇既至彼潛師引遁而卿復
率先移屯淮甸進取之計恃此為基朕甚嘉之前日恐
老小或有未便委卿相度今得其所奏益見忠誠雖古
名將亦何以過使朕竦然興歎以謂有臣如此禍難不
足平也古人有言閫外之事將軍制之今既營屯安便
控制得宜卿當施置自便勿復拘執至於軍餉等事已
令三省施行初國朝軍政日修敵師屢衂於是隂謀沮
撓吾事秦檜還自沙漠力勸太上屈已和戎銷兵罷將
朝廷遣使交割河南境土敵亦遣使來議而使名不遜
時檜主議甚力自大臣宿將萬口阿附王獨慷慨章上
以十數為太上開陳和議不可之狀大略以謂敵情詭
詐且陜西諸路出兵産馬用武之地豈肯真實交割又
曰但恐以還地為名先要山東河北等路軍民及北人
之歸附者出此聲勢搖動人情我若太加卑屈深慮人
心離散士卒凋沮又曰今當主辱臣死之際臣願效死
節激昂士卒率先迎敵期於必戰以決成敗若其不克
陛下委曲聽從事亦未晚又曰如王倫藍公佐交割河
南地界别無符合誑賺朝廷雖以王爵處之未為過當
欲乞令供具委無反復文狀於朝以為後證如臣言虚
妄日後事成虚文亦乞重寘典憲其言深切懇到出於
忠誠且請單騎赴闕面奏太上率優詔褒答其略曰卿
勇冠世獨當一面國威既震和議漸諧南北兵民可冀
休息究其所自卿力居多卿其保護來使無致疎虞所
乞入朝奏事俟有機會當即召卿衆方懷疑疆埸事大
正倚卿為重未可暫離軍中也其後敵果負約如王所
言檜甚恐即上疏曰臣聞德無常師主善為師善無常
主恊於克一此伊尹相湯咸有一德之言也臣昨見金
國達蘭有講和割地之議故贊陛下取河南故疆既而
烏珠戕其叔達蘭藍公佐之歸和議已變故勸陛下定
弔民伐罪之計又曰如臣言不可行即乞行罷免以明
孔聖陳力就列不能者止之義其詞反覆無據由是天
下服王精識而尤檜益深焉烏珠既再陷三京又犯漣
水太上賜札曰金人復占據已割之地卿素藴忠義相
深憤激凡對境事宜可以結納招徕等事可極意便宜
措置若事體稍重即具奏來王遂率背嵬軍由加口破
敵直入偽守趙榮以宿州降李世輔以亳州降詔除少
師餘官悉加恩慰勞敵都統周太師者以大軍入寇水
陸並進未及渡淮王與敵接戰於淮上又敗之因取劉
泠莊設伏掩擊遂至沂水彼溺水不知其數又遣偏將
王勝攻下海州取懷仁諸縣破千秋胡陵大寨擒彼帥
郭太師依前功臣三鎮節鉞淮東宣撫處置使兼河南
北諸路招討使營田大使封英國公是年敵犯淮西殿
帥楊存中合宣撫使張浚之師與戰於鍾離弗克詔王
赴援敵别軍數萬屯定遠王遣成閔以輕騎擊破之轉
戰數日烏珠中克敵弓以走其衆大潰遂奪鍾離捷聞
太上賜札曰聞卿親率將士與敵接戰追逼直至城下
敵馬一發奔潰過淮卿已復據州卿忠義之氣身先士
卒親遏大敵嘉歎何已况卿前後所料敵情一一必中
今日善後之策更為深加思慮措置以聞也王因上章
極言爵賞之濫乞自今非破敵復境土不畀崇資以塞
倖門時和議復成秦檜權力益盛異已者禍如發矢王
復危言苦諫以謂中原士民迫不得已淪於顛危其間
豪傑莫不延頸以俟弔伐若自此與和日月侵尋人情
銷弱國勢委靡誰復振之太上復賜札嘉奬又乞與北
使面議優詔不許尋再上章力陳秦檜誤國詞意剴切
檜由是深怨於王已而盡撤邊備召諸大將還闕王及
張浚岳飛除樞密使副王上表乞觧樞務避寵丐閒時
論高之時紹興十一年也又上表乞骸骨不許除太傅
依前三鎮節鉞充醴泉觀使進封福國公賜第都城奉
朝請其秋顯仁皇后鳳駕來歸王朝謁於臨平后以北
方獨聞王名特召至簾前曰此為韓相公耶慰問良久
其後賜餉無虚月明年進封潭國公十三年進封咸安
郡王十七年以郊恩改鎮南武安寧國之節太上數召
王同家人燕於苑中眷禮深篤數賜名馬寳劔其他賜
予勞問相踵然王老矣二十一年秋王病不能朝乃上
表謝事策拜太師問疾之使肩摩轂擊於道於是悉召
故人列侯勉以忠義大節焚逋券百萬親視含襚曰吾
以布衣百戰致位公王可以無憾矣以是年八月四日
薨於私第之正寢享年六十有三疾方革累詔宣醫診
視訃聞太上䀌然為輟視朝贈通義郡王賻以内帑金
帛各三千疋兩錫尚方名騄龍腦香以歛襚服用一品
所以慰䘏其家甚至遣勑使徐伸護葬事以是年十月
庚子大葬於平江府吴縣胥臺鄉靈嵓山之原有詔命
中貴策祭於家又詔奉常貳卿軷祭於都門外子孫次
第進秩娶白氏秦國夫人梁氏楊國夫人茒氏秦國夫
人周氏蘄國夫人子男四人長曰彦直嘗任戶部尚書
今為大中大夫延水縣開國伯食邑八百戸次曰彦樸
奉議郎直顯謨閣蚤世次曰彦質朝奉大夫直徽猷閣
知黃州次曰彦古起復朝奉大夫充敷文閣待制知平
江府兼節制水軍今家居終蘄國之制女八人長適故
朝散郎通判饒州曹霑次適宣教郎馮用休次適宣教
郎知宣州寧國縣王萬脩次適從政郎劉莒次適宣教
郎宗正寺主簿胡南逢次適承議郎充集英殿修撰主
管佑神觀張子仁二人為黃冠孫男十七人曰梴奉議
郎太社令曰杕奉議郎直秘閣曰格宣教郎曰樞承務
郎曰松通仕郎曰相承事郎曰椿承務郎曰楷承奉郎
曰林將仕郎曰森曰休曰楫曰杰曰本曰梓曰樟孫女
八人一適將仕郎王大昌餘未行今天子乾道紀元之
四年有詔特追封蘄王又八年乃賜謚始王鼎貴嘗戒
戲下及其家人曰忠者臣子不可一日忘不惟所當常
行抑亦所當常言吾雖名世忠汝曹無得以忠字為諱
若諱而不言是忘忠也吾生不取死不饗也至是得謚
忠武彦古稟述先教不敢辭君子以為通於孝云嗚呼
王起西陲布衣仗劔從戎不十數年功名與日月争光
何其盛耶為平寇將軍為都統制為宣撫使為常置使
為營田大使為招討使為樞密使所踐無非達官要職
而能益彰平全閩夷江西剪湖湘殱苗劉摧烏珠鏖大
儀拓東海扞揚楚震淮陽所當無非勍寇劇賊而功益
俊偉不可及及和議初定北使稍不恭順王則忿其無
禮於吾君誦言誅之且下令所部州無得少屈北使為
之沮戢性不喜便佞事關廟社必傴僂玉陛上流涕極
言之雖不加文飾而誠意真切理致詳盡人主知其出
於忠實不以為忤也秦檜用事遣中原人親屬還北中
有戀國恩不忍去必械縶以送至謀遣趙榮王力争曰
榮不忘本朝以歸父母妻子悉遭屠滅相公尚忍遣之
無復中原望耶弗聽岳飛之獄王不平以問檜檜曰飛
子雲與張憲書雖不明其事體莫須有王艴然變色曰
相公莫須有三字何以服天下於時舉朝憚檜權力皆
附離為自全計獨王於班列一揖之外不復與親每建
大議讜言家人危懼或乘間勸止王曰今明知其誤國
乃畏禍苟同異時衆目豈可於太祖官家殿下喫鐵棒
耶言雖質而旨深士君子至今傳之受人恩則生平不
去心簽樞王淵識王於微時待遇絶等苗劉之亂淵首
遇害王為請地厚葬經紀其家不遺餘力初淵輕財嗜
義家無宿儲或勸以治生淵曰國家官人以爵使禄足
代其耕也若切切事錐刀我何愛爵禄不為大賈富商
耶王敬服其言故握兵三十年未嘗為乾没貿遷之私
上所錫賚悉分將士將士故樂為之用太上高其義察
其廉特賜江東永豐圩田以給其子孫王復上書租賦
願與編戶同為勢家倡太上欲成其美從之優詔奬諭
雖厚撫將士千金有所不愛至一官一級則靳惜如肌
肉嘗謂將佐曰為國立功人臣常分吾所以使汝輩功
浮於賞者乃所以遺爾子孫也天日昭昭爵禄虚受終
必為禍他日為國爪牙尤當戒此舊制戰勝第賞必以首
級軍人貪得至殺平人以希賞王始建議不許以首級計
功然諸帥保奏將士武功左右各有隊伍惟王所部須
實有功乃奏終不以毫髮假人是以淮東一軍功最多
而崇資者少城楚州與士同力役黃天蕩之戰楊國在
行間親執桴鼓家楚州織薄為屋將士有臨敵怯懦者
王遺以巾幗設樂大讌會俾為婦人妝以恥之其人往
往感發自奮後多得其死力其制兵器凡今跳澗以習
騎洞貫以習射狻㹸之鍪連鎖之甲斧之有掠陣弓之
有克敵皆王遺法太上以其制下兵部及頒降諸將者
是也嘗中毒矢洞骨則以強弩拔之十指僅全四不能
動身被金瘡如刻畫晚以公王奉朝請尤能以道卷舒
絶口不言功名盖自罷政居都城高卧十年杖屨幅巾
放意林泉壺觴間若未嘗有權位者而偏裨部曲往往
致身通顯節鉞相望歲時造門類皆謝遣群工列辟想
聞風采而不可見則相約於朝班望王眉宇而慰喜焉
至於外夷遠人幽閨婦女皆知有所謂韓郡王者歲時
輙相從詗王年幾安否以為天下重輕云而王終日澹
然獨好浮圖法自號清涼居士故雖權臣孔熾王最為
所忌嫉而能雍容始終盖詩所謂明哲保身者属纊之
際神爽益清冠佩脩然合掌而逝有詔擇日臨奠檜遣
中書吏韓城以危語脅諸孤令必辭諸孤亦緣王遺意
不敢屈勤君父上表懇免至再太上黽勉從之其始終
恩遇如此臣雄曰自起翦以來山西出將尚矣呼吸雷
風動搖山岳戰勝攻克卓然以勇略聞者班班不絶於
冊書至於達之以智謀本之以忠義如古之所謂名將
者山西盖亡幾也秦漢而下可以言智謀忠義如古名
將者若諸葛亮郭子儀其庶幾乎王本山西之豪與起
翦相望而其智謀忠義有過前脩無不及焉方逆𫝊滔
天王聞變慟哭士卒皆哭莫能仰視遂自海道徑還吕
頤浩方以賊為憂王謂賊既取鐵券必無他慮頤浩又
慮賊難勝王則深言逆順之理知其必勝於是頤浩計
乃決𫝊卒成擒至如中興之初倡議西都長安乘建瓴
之勢東向以圖中原朝議不從識者以為深恨及維揚
危急六飛南渡諸帥咸欲西趨岳鄂徑往長沙王獨以
謂今已失河北山東惟有淮浙號稱富實若又棄之更
有何地太上嘉納江左立國之謀於是乎始定臣雄嘗
待罪太史氏獲覩日歴所紀太上皇帝聖語甚詳最後
論戰論和章數十上皆筭無遺策盖所謂定大事決大
疑忠義稟於天資智謀出於人表視山西以勇略稱者
不可同年語矣是以太上洊賜詔曰雖古名將何以加
諸而皇上特以忠武易名盖以王為亮子儀之流惟二
聖日月之明知臣莫若君德音鏗鍧天下傳誦世忠得
此嘉奬其亦可謂死而不朽也耶臣觀宣王中興如采
芑江漢之詩所述蠻荆來威王國庶定等事雖以褒大
方叔召虎之功然其任賢使能致此巍巍則宣王盛德
之形容光明偉傑不可掩也臣願頗采周雅聲為銘詩
以彰元勲以歌堯父舜子知人之明以稱明指顯耀韓
氏以昭示於億萬世其詞曰
昔在宣靖崇極而傾敵人不恭神州盡驚
天地重開真人龍翔德業巍巍周宣漢光
凡此中興誰實佐命繄時元勲王國以定
元勲謂何維師蘄王王奮山西起翦之鄉
鐵胎之弓悍馬長槊方在童年氣震山嶽
逮事徽皇至於欽宗天下兵動外阻内訌
王先戎行是磔是剪浙西山東績用丕顯
霸府肇新來乘風雲掃清南都大駕時巡
淮海之間劇盜蝟起解甲束戈如父詔子
帝幸餘杭王征徐方逆臣乘虚反易天常
賊虐樞臣都城喋血凶燄孔熾震驚宸闕
王在海上聞變號呼凡爾衆士今當麋軀
吾與羣凶不共戴天山川鬼神實臨此言
舟師鼓行雷動電擊撓彼凶徒裂膽裭魄
天位反正乾清坤夷生擒渠魁梟首大逵
有狡汝為盜據富沙流毒全閩血人于牙
大江之西重湖之南蜂屯蟻結虎猛狼貪
三方百城地數千里奪攘矯虔聲勢相倚
當宁謀帥宜莫如王授以斧鉞往摏其吭
覆其穴巢鋤其根萌閱歲未周三方悉平
奔旗奔師捷書相望貸遣脅從旌别善良
爾商爾財我弛爾征爾農爾田我資爾耕
仁義之兵弔伐是尚帝有恩言卿古名將
朔馬飲江充叛以降金陵不支洊窺上邦
王整虎旅邀截歸路維敵雖強望風震怖
海艦如雲江之中流北剉援兵南衂歸舟
水戰陸攻摧枯拉脆殺傷莫數俘獲萬計
酋帥小黠僅脱其身敵勢寖銷皇威益信
敵猶不悛纔數年期傾國南侵步騎分馳
厥黨成林塵暗穹蒼九重制詔罪已如湯
王曰吁嗟君父旰食臣何生為矢死報國
部分將佐直趨淮壖親窒歸途示無生還
妙筭既定竒計先施聲言守江已駐大儀
衆寡雖殊我整彼亂鐵騎紛呶馬足俱斷
四面鏖擊若降若屠積骸為丘洒血成渠
折馘獻俘千里相踵驍將數百豈計輜重
偏裨在楚亦以捷聞王來窮追敵師大奔
振旅凱歌天子曰都世忠忠勇敵不足誅
江左人心恃此寧謐中興以來武功第一
淮陽鍾離莫非俊偉生平戰多竹帛莫紀
王屯極邊志清中原和議既諧弛強鑠堅
王之論和忠憤激烈利害皎然黑白區别
聖主俞之權臣讎之明哲令終天實休之
孰不為將孰不建功動搖丘山呼吸雷風
惟王天資與勇將異達以智謀本以忠義
大疑大事決於片詞較彼起翦王其過之
王起寒素飯糗衣紵出際盛時蛟龍雲雨
解衣推食言聽計行任用不疑天子之明
三鎮節旄三事典策報功惟優天子之德
惟聖天子使臣以禮哀榮死生福禄終始
重華神武志大有為眷言勲勞恨不同時
真王啓封貴窮人爵忠武之謚如葛如郭
八言衮褒更瞻雲章誰克有勲上不汝忘
豐碑嵓嵓億載有耀凡百臣子其思忠孝
名臣碑傳琬琰之集上卷十三
