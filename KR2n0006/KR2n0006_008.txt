漢藝文志考證卷八
宋王應麟撰
道
屈原賦二十五篇
離騷經九歌天問九章遠遊卜居漁父王逸曰武帝
使淮南王安作離騷經章句(安傳云為離騷傳隋志其書全亡)劉向
分楚辭為十六卷屈原八卷(九辨亦謂原作王逸云宋玉)隋志原
著離騷八篇班固叙贊二篇太史公曰作辭以諷諫
連類以争義離騷有之地理志始楚賢臣屈原被讒
放流作離騷諸賦以自傷悼後有宋玉唐勒之屬慕
而述之漢興吳王濞招致娛游子游枚乘鄒陽嚴夫
子之徒興於文景之際淮南王安招賓客著書而吳
有嚴助朱買臣貴顯漢朝文辭並發故世傳楚辭(朱買)
(臣召見言楚辭帝宣帝徵能為楚辭九江被公朝見誦讀七略曰宣詔徵被公見誦楚辭被公年衰母)
(老每一誦輙與粥)平園周氏曰詩國風及秦不及楚已而屈
原離騷出焉衍風雅於詩亡之後發乎情主乎忠直
殆先王之遺澤也謂之文章之祖宜矣艾軒林氏曰
江漢在楚地詩之萌牙自楚人發之詩一變為楚辭
屈原為之唱是文章鼔吹多出於楚也
宋玉賦十六篇
隋志宋玉集三卷王逸云屈原弟子楚辭九辯招魂
文選風賦高唐神女登徒子好色賦古文苑大言小
言釣笛諷賦朱文公謂辭有餘而理不足
莊夫子賦二十四篇
楚辭哀時命
賈誼賦七篇
朱文公曰賈太傅以卓然命世英傑之材俯就騷律
所出三篇皆非一時諸人所及(惜誓弔屈原服賦)古文苑有
旱雲虡賦隋志梁有賈誼集四卷
枚乘賦九篇
古文苑有梁王莬園賦文選注枚乘集有臨霸池遠
訣賦隋志乘集二卷(文選有七發)
司馬相如賦二十九篇
朱文公曰相如之文能侈而不能約能謟而不能諒
其上林子虚之作既以誇麗而不得入於楚辭大人
之於遠遊其漁獵又泰甚然亦終歸於諛也特長門
哀二世賦二篇為有諷諫之意艾軒林氏曰相如賦
之聖者隋志集一卷
淮南王賦八十二篇
隋志集一卷(梁二卷)劉向别錄淮南王有薰籠賦
淮南王羣臣賦四十四篇
楚辭招隠士淮南小山之所作也淮南王安招致賓
客客有八公之徒分造詞賦以類相從或稱大山或
稱小山如詩之有大小雅
孔臧賦二十篇
孔叢子云臧嘗為賦二十四篇四篇别不在集似其
幼時之作也
吾丘夀王賦十五篇
隋志梁有漢光禄大夫虞丘夀王集二卷藝文類聚
有驃騎論功論而賦不傳
上所自造賦二篇
外戚傳有傷悼李夫人賦文選有秋風辭溝洫志有
瓠子之歌二章(隋志武帝集一卷唐志二卷)
劉向賦三十三篇
楚辭九歎古文苑請雨華山賦文選注雅琴賦隋志
向集六卷唐志五卷今所存十八篇别錄曰向有芳
松枕賦
王褒賦十六篇
本傳作甘泉洞簫頌楚辭有九懷文選注有碧雞頌
隋唐志褒集五卷
枚臯賦百二十篇
本傳凡可讀者百二十篇其尤嫚戲不可讀者尚數
十篇
司馬遷賦八篇
藝文類聚有悲士不遇賦(隋志遷集一卷唐志一卷)
揚雄賦十二篇
本傳賦莫深於離騷反而廣之(又旁惜誦以下至懷沙一卷名曰畔牢愁)
辭莫麗於相如作四賦(甘泉河東校獵長楊)志云入揚雄八篇
盖七略所略止四賦也古文苑有太玄蜀都逐貧賦
文選注有覈靈賦(隋志雄集五卷)
孫卿賦十篇
荀子賦篇禮知雲蠶箴又有佹詩(隋志荀况集二卷唐志二卷)
東暆令
地理志縣在樂浪郡
雒陽錡華
左傳分康叔(云云)殷民七族錡氏
别祤陽賦
庾信哀江南賦祤陽亭有離别之賦盖亭名也
華龍
蕭望之傳華龍宣帝時與張子矯等待詔(志云張子喬)
襍賦
成相襍辭十一篇
荀子成相篇注盖亦賦之流也朱文公曰凡三章襍
陳古今治亂興亡之效託聲詩以諷時君若將以為
工師之誦旅賁之規者其尊主愛民之意亦深切矣
相者助也舉重勸力之歌史所謂五羖大夫死而舂
者不相杵是也(成相助力之歌)淮南王亦有成相篇見藝文
類聚
襍禽獸六畜昆蟲賦十八篇
劉向别錄有行過江上弋鴈賦行弋賦弋雌得雄賦
隠書十八篇
文心雕龍讔者隠也遯辭以隠意譎譬以指事也昔
還社求拯於楚師喻眢井而稱麥麴叔儀乞糧於魯
人歌佩玉而呼庚癸伍舉諫荆王以大鳥齊客譏薛
公以海魚莊姬託辭於龍尾臧文謬書於羊裘隠語
之用被于紀傳大者興治濟身其次弼違曉惑楚莊
齊威性好隠語至東方曼倩尤巧辭述晉語有秦客
廋辭於朝(注廋隐也東方朔曰乃與為隠耳)新序齊宣王發隠書而
讀之
歌詩
高祖歌詩二篇
大風歌亦名三侯之章文中子曰大風安不忘危其
伯心之存乎鴻鵠歌朱文公以為卒章意象蕭索非
復三侯比矣
泰一襍甘泉夀宫歌詩十四篇宗廟歌詩五篇
史記樂書今上即位作十九章令侍中李延年次序
其聲拜為協律都尉通一經之士不能獨知其辭皆
集會五經家相與共講習讀之乃能通知其意多爾
雅之文禮樂志多舉司馬相如等數十人造為詩賦
略論律吕以合八音之調作十九章之歌郊祀志亳
人謬忌奏祠泰一方游水發根言上郡有巫病而鬼
下之上召置祠之甘泉置夀宫神君神君最貴者曰
太一其佐曰太禁司命之屬
黃門倡車忠等歌詩
周禮旄人注散樂野人為樂之善者今黃門倡矣樂
府集有黃門倡歌一首
凡詩賦百六家
唐氏曰武帝好文詩賦特盛然五種凡百六家千三
百一十八篇而已非若後世濫取至不可勝計
登高能賦可以為大夫
毛詩定之方中𫝊建邦能命龜田能施命作器能銘
使能造命升高能賦師旅能誓山川能說喪紀能誅
祭祀能語君子能此九者可謂有德音可謂為大夫
也
自孝武立樂府
禮樂志孝惠二年有樂府令夏侯寬似非始於武帝
又云孝武定郊祀之禮乃立樂府采詩夜誦元帝時
京房知五音六十律之數上使韋玄成等試問房於
樂府吕氏曰太樂令丞所職雅樂也樂府所職鄭衛
之樂也樂府雖鄭衛之聲然天子所常御上至郊廟
咸用焉采詩即古之采詩也哀帝罷樂府非鄭衛之
音者條奏丞相孔光大司空何武奏不可罷者夜誦
員五人亦在其中盖雅樂也(樂府集漢鐃歌十八首陸厥擬李夫人及貴)
(人中山王孺子妾歌臨江王節士歌張庾肩吾擬未央才人歌古今樂錄横吹胡樂也騫入西域傳)
(其法於長安唯得摩訶兜勒一曲李延年因之更造新聲二十八觧乘輿以為武樂)
兵權謀
吳孫子兵法八十二篇(圖九卷)
史記孫武𫝊闔廬曰子之十三篇吾盡觀之矣正義
七錄云孫子兵法三卷十三篇為上卷又有中下二
卷杜牧注孫子序曰武所著書凡數十萬言魏武削
其繁剰筆其精切凡十三篇因注觧之(始計至用間)隋志
梁有孫子八陳圖一卷(周禮車僕注孫子八陳有苹車之陳)鄭氏曰圖
經也書緯也七略收書不取圖唯任宏校兵書四種
有書五十三家有圖四十三卷武經總要曰今之秘
府所存孫武書惟十三篇無圖其所言皆權謀之事
極為精密戰國如二孫吳起輩號善用兵者而著書
皆有圖漢名臣如韓信子房删定亦著其法周公亦
典司馬教坐作進退之度盖陣法者所以訓齊士衆
使其上下如一前後左右進退周旋如身之運臂臂
之使指無不如意歐陽氏曰孫武嘗以其書干吳王
闔廬闔廬用之西破楚北服齊晉而霸諸侯夫使武
自用其書止於強霸及曹公用之然亦終不能滅吳
蜀豈武之術盡於此乎抑用之不極其能也蘇氏曰
武用兵不能必克與書所言遠甚吳起與武一體之
人也皆著書言兵世稱之曰孫吳然而起之言兵也
輕法制草略無所統紀不若武之書詞約而義盡然
起始用於魯破齊及入魏又能制秦入楚楚復伯而
武之所為乃如是書之不足信固矣
齊孫子八十九篇(圖四卷)
通典引孫臏曰用騎有十利吕氏春秋孫臏貴勢(司馬)
(遷曰孫子臏脚兵法脩列)
吳起四十八篇
隋志吳起兵法一卷今本三卷六篇(圖國至勵士)所闕亡
多矣唐氏曰司馬法在六藝兵法始孫吳皆後世變
詐之兵非古之兵書也雖隂陽神農黃帝之號皆託
也
范蠡二篇
甘延夀𫝊投石拔距張晏注引范蠡兵法春秋正義
賈逵以旝為發石一曰飛石引范蠡兵法作飛石之
事以證之文選注引飛石重二十斤為機發行三百
步東萊吕氏曰越語下篇所載范蠡之詞多與管子
勢篇相出入
兒良一篇
吕氏春秋兒良貴後亦見賈生過秦
省伊尹太公
刑法志凡兵所以存亡繼絶救亂除害也故伊吕之
將子孫有國與商周並蘇氏曰世之論伊尹太公多
以隂謀竒計歸之其說乃與漢陳平魏賈詡無異夫
陳平賈詡之事張子房荀文若之所不為也而謂伊
尹太公為之乎石林葉氏曰墨翟以太公於文王為
忤合而孫武謂之用間且以嘗為文武將兵故尚權
詐者多並緣自見吾意六韜所傳雜出春秋戰國以
來兵家漢魏間好事者始掇為書而名之故獨晚出
且後世言兵及周之隂權皆宗太公以為本謀司馬
遷亦嘗言之矣而不能是正遷真多愛而好竒者哉
兵形埶
蚩尤二篇
高帝紀祠黃帝祭蚩尤於沛庭注應劭曰蚩尤古天
子好五兵瓉曰蚩尤庶人之貪者管子五行篇黃帝
得蚩尤而明於天道則黃帝六相亦有蚩尤隋志梁
有黃帝蚩尤兵法一卷
繇叙二篇
古今人表繇余即由余疑叙當作余李筌太白隂經
云秦由余有陣圖
魏公子二十二篇(圖十卷)
史記公子無忌為魏上將軍率五國之兵破秦軍於
河外走蒙驁乘勝逐秦軍至函谷關公子威震天下
諸侯之客各進兵法公子皆名之故世俗稱魏公子
兵法(史記注引七略云圖七卷)
項王一篇
史記本紀高祖與諸侯兵共擊楚軍與項羽决勝垓
下淮隂侯將三十萬自當之孔將軍居左費將軍居
右皇帝在後絳侯柴將軍在皇帝後項羽之卒可十
萬淮隂先合不利却孔將軍費將軍縱楚兵不利淮
隂侯復乘之大敗垓下東萊吕氏曰此陣即馬隆所
謂魯公不識者也陣者兵之末羽以不仁失天下亦
不在一戰利鈍之間然羽少學兵法略知其意即不
肯學負其雄才高氣而無沉深縝密之度其病卒見
於此時是故騖大而忽小者君子懼焉
兵隂陽
太壹兵法一篇
隋唐志黃帝太一兵歴一卷武經總要太一者天帝
之神也其星在天一之南總十六神知風雨水旱金
革凶饉隂陽二局存諸秘式星文之次舍分野之災
祥貴于先知逆為之偹用軍行師客主勝負盖天人
之際相參焉
黃帝十六篇(圖三卷)
胡建𫝊上奏曰黃帝李法曰壁壘已定穿窬不繇路
是謂姦人姦人者殺(顔師古注李者法官之號總主征伐刑獄之事故稱其書為李)
(法)管子后土為李(說苑云黃帝理法)
封胡五篇
通典衛公兵法守城篇曰禽滑釐問墨翟守城之具
墨翟荅以五六十事皆煩冗不便於用其後韋孝寬
守晉州羊偘守臺城皆約封胡子伎巧之術(古今人表封胡)
(在上中)
風后十三篇(圖二卷)
鄭康成云風后黃帝之三公也館閣書目風后握機
一卷晉馬隆略序卷首言本有三其一三百六十字
其一三百八十字吕望所增其一行間有公孫弘等
語或云武帝令霍光等習之於平樂館以輔少主偹
天下之不虞今本載所增字亦有公孫弘語(薛氏詮定云握)
(竒經别有續關記金革旗麾進退趨闘之法)獨孤及風后八陣圖記云得
其遺制於黃帝書之外篇裂素而圖之李靖問對云
黃帝兵法世𫝊握竒文嚴從依風后大旨為圖以擬
方陳(隋志黃帝蚩尤風后行軍秘術一卷)後漢張衡𫝊注春秋内事曰
黃帝師於風后風后善於伏羲氏之道故推演隂陽
之事武經總要曰大撓造甲子推天地之數風后演
遁甲究鬼神之奥
力牧十五篇
李筌太白隂經云風后演握竒圖復置虚實二壘力
牧亦創營圖抱朴子云黃帝精推步則訪山稽力牧
講占候則詢風后
鬼容區三篇
封禪書鬼臾區號大鴻(古今人表注臾容聲相近)素問鬼臾區曰
積考太始天元冊文
地典六篇
後漢張衡傳師天老而友地典注帝王世紀黃帝以
風后配上台天老配中台五聖配下台謂之三公其
餘知天規紀(論語擿輔象云知命窺紀)地典力牧常先封胡孔甲
等或以為師或以為將
師曠八篇
隋志師曠書三卷後漢蘇竟傳云猥以師曠襍事輕
自眩惑注襍占之書也方術傳序師曠之書注今書
七志有師曠六篇占災異(淮南子曰萇弘師曠先知禍福言無遺策又小說)
(有師曠六篇)
萇弘十五篇
淮南鴻烈曰萇弘周室之執數者也天地之氣日月
之行風雨之變律歴之數無所不通史記天官書昔
之傳天數者周室史佚萇弘封禪書萇弘以方事周
靈王諸侯莫朝周周力少萇弘乃明鬼神事設射狸
首狸首者諸侯之不來者依物怪欲以致諸侯諸侯
不從而晉人執殺萇弘周人之言方怪者自萇弘
推刑德
尉繚子天官篇梁惠王問曰黃帝刑德可以百勝有
之乎對曰刑以伐之德以守之非所謂天官時日隂
陽向背也人事而已矣淮南子兵略訓注刑十二辰
德十日也(又天文訓云凡用太隂左前刑右背德擊鈎陳之衝辰以戰必勝以攻必尅)
兵技巧
伍子胥十篇(圖一卷)
唐志伍子胥兵法一卷文選注引越絶書伍子胥水
戰兵法内經武經總要云伍子胥對闔廬以船軍之
教比陸軍之法
逢門射法二篇
莊子羿逢蒙不能睥睨荀子羿蠭門者善服射淮南
子重以逢蒙門子之巧孟子逢蒙學射於羿龜策傳
羿名善射不如雄渠蠭門注引七略有蠭門射法(後之)
(言姓者皆作逢)吕氏春秋蠭門始習於甘蠅(三褒傳云逢門子)
李將軍射法三篇
李廣傳世世受射
望遠連弩射法具十五篇
李廣以大黃射其禆將注孟康曰太公䧟堅郤敵以
大黃參連弩愚按周官五射參連其一也李陵發連
弩射單于注服虔曰三十弩共一弦張晏曰三十絭
共一臂劉氏謂如今合蟬或併兩弩共一弦之類秦
始皇自以連弩候射大魚地理志南郡有發弩官武
經總要曰弩者中國之勁兵四夷所畏服也古者有
黃連百竹八檐雙弓之號絞車擘張馬弩之差今有
參弓合蟬手射小黃皆其遺法若乃射堅及遠争險
守隘怒聲勁勢遏衝制突者非弩不克然張遲難以
應卒臨敵不過三發四發而短兵已接故或者以為
戰不便於弩然則非弩不便於戰為將者不善於用
弩也
蒲苴子弋法四篇
列子詹何曰聞先大夫之言蒲且子之弋也(古善弋射者)
弱弓纖繳乘風振之連雙鶬於青雲之際用心專動
手均也臣因其事放而學釣五年始盡其道(淮南子曰蒲旦)
(子連鳥於百仞之上禽張茂先詩蒲盧縈&KR0819;神感飛即蒲且)
劍道三十八篇
史記自序司馬氏在趙者以傳劍論顯又序孫吳傳
云非信廉仁勇不能傳兵論劍與道同符日者傳禇
先生曰齊張仲曲成侯以善擊刺學用劍立名天下
東方朔十五學擊劍
手摶六篇
甘延夀試弁為期門(注弁手摶)哀帝紀時覧卞射武戲(注手)
(摶為卞角力為武戲)刑法志戰國稍增講武之禮以為戲樂用
相夸視而秦更名角抵武帝紀元封三年春作角抵
戱
蹵&KR2610;二十五篇
劉向别錄曰蹴鞠者傳言黃帝所作或曰起戰國時
記黃帝蹴鞠兵勢也所以練武士知有才也今軍無
事得使蹴鞠有書二十五篇史記霍去病穿域蹋鞠
正義徐廣云穿地為營域按蹵鞠書有域說篇即今
之打毬也黃帝所作戰國時程武士知其材力若講
武(師古曰鞠以皮為之實以毛蹵蹋而戲也楊子云斷木為棋梡革為鞠亦皆有法焉蘇秦𫝊臨淄)
(民六博蹴鞠)
黃石公記(不著錄)
後漢光武詔報臧宫馬武曰黃石公記曰柔能制剛
弱能制強(注即張良於下邳圯所見老人出一編書者)隋志黃石公三略
三卷梁又有黃石公記三卷館閣書目黃石公素書
一卷凡六章恐依託
省墨子
史記墨翟善守禦注墨子曰公輸般為雲梯之械成
將以攻宋墨子聞之至于郢見公輸般墨子觧帶為
城以牒為械公輸般九設攻城之機變墨子九距之
公輸般之攻械盡墨子之守固有餘列子云墨翟之
飛鳶韓非子云墨子為木鳶三年而成蜚一日而敗
曰不如為車輗者巧也惠子聞之曰墨子大巧巧為
輗拙為鳶詩正義引墨子偹衝篇後漢書注引墨子
偹突篇
張良韓信序次兵法
高帝紀韓信申軍法李靖曰張良所學六韜三略是
也韓信所學穣苴孫武是也然大體不出三門四種
而已
任宏論次兵書為四種
淮海秦氏曰此四術者以道用之則為四勝不以道
用之則為四敗事同而功異不可不察也何以知其
然耶昔孫臏伏萬弩於馬陵之下魏軍至而伏發龐
涓死焉王恢伏車騎材官三十萬於馬邑之旁匈奴
覺之而去恢以自殺此則用權謀之異也馬服君救
閼與既遣秦間卷甲而趨之二日一夜遂破秦軍曹
公追劉先主一日一夜行三百里敗於烏林此則用
形勢之異也西伯將獵卜之曰獲覇王之輔果得太
公望而克商漢武卜諸將貳師最吉因以為將卒降
匈奴此則用隂陽之異也申公巫臣教吳以車戰吳
是以始通上國房琯用車以抗禄山賊投芻而火之
王師奔潰此用技巧之異也豈非以道用之則為四
勝不以道用之則為四敗乎雖然所謂道者何也治
心養氣而已矣
漢藝文志考證卷八
