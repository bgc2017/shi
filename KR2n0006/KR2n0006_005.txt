漢藝文志考證卷五
宋王應麟撰
儒文
晏子八篇
隋唐志晏子春秋七卷著其行事及諫諍之言(太史公曰)
(吾讀晏子春秋禮記投壺注引晏子春秋)崇文總目十二卷或以爲後人
采嬰行事爲書故卷頗多於前志柳宗元謂墨子之
徒有齊人者爲之墨好儉晏子以儉名於世故墨子
之徒尊著其事以增高爲巳術者且其旨多尚同兼
愛非樂節用非厚葬久喪非儒明鬼皆出墨子其言
問棗及古冶子等尤怪誕又往往言墨子聞其道而
稱之此甚顯白者(晏子春秋云墨子聞之曰晏子知道道在爲人失在爲巳)後之
錄諸子書者宜列之墨家非晏子爲墨也爲是書者
墨之道也(晁氏從此說)薛氏曰讀孔叢子詰墨怪其於墨
子無見皆晏子春秋語也迺知宗元之辨有自而起
(史通曰晏子虞卿呂氏陸賈其書篇第本無年月而亦謂春秋)
子思二十三篇
隋唐志子思子七卷沈約謂禮記中庸表記坊記緇
衣皆取子思子(愚按坊記引論語曰三年無改於父之道可謂孝矣論語成於夫子之門)
(人則記所謂子云者非夫子之言也)文選注引子思子民以君爲心君
以民爲體又引詩云昔吾有先正其言明且清國家
以寧都邑以成初學記引東戶季子之時道上鴈行
而不拾遺耕耜餘糧宿諸畝首(今有一卷乃取諸孔叢子非本書也)
曾子十八篇
隋唐志二卷參與弟子公明儀樂正子春單居離曾
元曾華之徒論述立身孝行之要天地萬物之理今
十篇自脩身至天圓皆見於大戴禮(於篇第爲四十九至五十八)
蓋後人摭出爲二卷朱文公曰世傳曾子書乃獨取
大戴禮之十篇以充之其言語氣象視論孟檀弓等
篇所載相去遠甚晁氏曰視漢亡八篇矣
漆彫子十二篇(孔子弟子漆彫啟後)
韓非子曰孔子之後儒分爲八有子張氏子思氏顔
氏孟氏漆彫氏仲良氏公孫氏樂正氏之儒(史記列傳漆彫)
(開字子開蓋名啟字子開史記避景帝諱也論語注以開爲名著書者其後也)
世子二十一篇
王充論衡本性篇周人世碩以爲人性有善有惡舉
人之善性養而致之則善長惡性養而致之則惡長
如此則性各有隂陽善惡在所養焉故世子作養書
一篇宓子賤漆彫開公孫尼子之徒亦論性情與世
子相出入皆言性有善有惡
李克七篇
韓詩外傳說苑魏文侯問李克文選魏都賦注引李
克書
公孫尼子二十八篇
隋唐志一卷似孔子弟子沈約謂樂記取公孫尼子
劉瓛曰緇衣公孫尼子所作也馬摠意林引之
孟子十一篇
趙岐題辭著書七篇又有外書四篇性善辯文說孝
經爲正其文不能弘深不與内篇相似志云十一篇
并外書也外書今不傳論衡云孟子作性善之篇以
爲人性皆善及其不善物亂之也謂人生於天地皆
稟善性長大與物交接放縱悖亂不善日以生矣法
言引孟子曰夫有意而不至者有矣未有無意而至
者也說苑太平御覽引人皆知以食愈飢莫知以學
愈愚人皆知糞其田而莫知糞其心顔氏家訓引圖
景失形劉知幾史通引堯舜不勝其美桀紂不勝其
惡李善注文選引太山之高參天入雲史記六國表
注皇甫謐曰孟子稱禹生石紐西夷人也漢伍被傳
引孟子曰紂貴爲天子死曾不如匹夫是紂先自絶
久矣非死之日天去之也藝文類聚引滕文公葬及
惠子諫坊記注引舜年五十而不失其孺子之心皆
外書也說文引孟子去齊滰浙而行謜謜而來孝子
之心不若是&KR2202;二女婐晁氏曰按此書韓愈以爲弟
子所會集非軻自作今考於軻之書則知愈之言非
妄發也其書載孟子所見諸侯皆稱諡如齊宣王梁
惠王梁襄王滕定公滕文公魯平公是也夫死然後
有謚軻著書時所見諸侯不應皆死且惠王元年至
平公之卒凡七十七年孟子見惠王王目之曰叟必
已老矣决不見平公之卒也故予以愈言爲然(𫝊子云字)
(子輿廣韻云字子居其唐林謹思云七篇非軻自著乃弟子共記言與韓愈之說同)
孫卿子三十三篇(當云三十二篇)
劉向校讐書錄序云所校讐中孫卿書凡三百三十
三篇以相校除復重二百九十篇定著三十二篇皆
以定殺青簡書可繕寫(勸學至賦篇)楊倞分易卷苐更名
荀子韓文公曰荀卿之書語聖人必曰孔子子弓子
弓之事業不傳惟太史公書弟子傳有馯臂子弓子
弓受易於商瞿論語釋文引王弼注朱張字子弓荀
卿以比孔子後山陳氏曰子弓者仲弓也唐氏曰向
博極羣書序卿事大抵本司馬遷於遷書有三不合
春申君死當齊王建二十八年距宣王八十七年向
言卿以宣王時來游學春申君死而卿廢設以宣王
末年游齊年巳百三十七矣遷書記孟子以惠王三
十五年至梁當齊宣王七年惠王以叟稱孟子計亦
五十餘後二十三年子之亂燕孟子在齊若卿來以
宣王時不得如向言後孟子百餘歲田忌薦孫臏爲
軍師敗魏桂陵當齊威王二十六年距趙孝成王七
十八年臨武君與卿議兵於王前向以為孫臏倞以
敗魏馬陵疑年馬陵去桂陵又十三年矣
芉子十八篇(名嬰齊人)
史記阿之吀子索隠吀音芉别錄作芉子徐廣云阿
者今之東阿正義曰藝文志吀子十八篇顔師古音
弭按是齊人阿又屬齊恐顔誤
内業十五篇
按管子有内業篇此書恐亦其類
周史六弢六篇(師古曰即今之六韜)
莊子女商曰從說之則以金板六弢(釋文云本又作六韜謂文武虎)
(豹龍犬)今六韜六卷六十篇尚書正義以爲後人所作
非實事也館閣書目謂周史六弢恐别是一書(通鑑外紀)
(云志在儒家非兵書也今六韜文王武王問太公兵戰之事其言鄙里煩雜不類太公之語蓋後人依托)
(爲之)唐氏曰春秋以前中國未有騎戰計必起於戰國
之時今六韜言其戰最詳决非太公所作當出於孫
吳之後謀臣策士之所託也
寗越一篇
呂氏春秋寗越中牟之鄙夫也苦耕稼之勞謂其友
曰何爲而可以免此苦也其友曰莫如學學三十歲
則可以達矣寗越曰請以十歲人將休吾將不敢休
人將卧吾將不敢卧十五歲而周威公師之(注威公西周君)
(也志注公爲周威王師)說苑引周威公問於寗子取士有道乎
史記秦始皇紀賈生曰六國之士有寧越索隠云趙
人徐廣云一作經越或自别有此人不必寗越
王孫子一篇
隋志梁有王孫子一卷馬總意林引之太平御覽引
趙簡子獵於晉陽撫轡而歎楚莊王攻宋將軍子重
諫(藝文類聚引衛靈公坐重華之臺)
董子一篇(名無心難墨子)
隋志一卷論衡福虚篇儒家之徒董無心墨家之徒
纏子相見講道纏子稱墨家右鬼神是引秦穆公有
明德上帝賜之九年董子難以堯舜不賜年桀紂不
夭死近而秦繆晉文言之夫繆者誤亂之名文者德
惠之表有誤亂之行天賜之年有德惠之操天奪其
命乎按繆公之霸不過晉文晉文之諡美於繆公天
不加晉文以命獨賜繆公以年是天報誤亂也館閣
書目一卷與學墨者纏子辨上同兼愛上賢明鬼神
非纏子屈焉(吳袐注)
徐子四十二篇
魏世家惠王三十年使龐涓將而令太子申爲上將
軍過外黃外黃徐子謂太子曰臣有百戰百勝之術
太子曰可得聞乎客曰固願效之曰太子自將攻齊
大勝并莒則富不過有魏貴不益爲王若戰不勝齊
則萬世無魏矣此臣之百戰百勝之術也太子曰諸
請必從公之言而還矣客曰太子雖欲還不得矣彼
勸太子戰攻欲啜汁者衆太子雖欲還恐不得矣太
子因欲還其御曰將出而還與北同太子果與齊人
戰敗於馬陵齊虜魏太子申殺將軍涓遂大破魏(劉向别錄)
(曰徐子外黃人也外黃時屬宋)
魯仲連子十四篇
隋志五卷錄一卷春秋正義文選注太平御覽引之
史記正義引魯連子云齊辯士田巴服徂丘議稷下
毁五帝罪三王服五伯離堅白合同異一日服千人
有徐劫者其弟子曰魯仲連年十二號千里駒往詣
田巴曰臣聞堂上不糞郊草不芸白刃交前不救流
矢急不暇緩也今楚軍南陽趙伐高唐燕人十萬聊
城不去國亡在旦夕先生柰之何若不能者先生之
言有似梟鳴出城而人惡之願先生勿復言田巴曰
謹聞命矣巴謂徐劫曰先生乃飛&KR0693;也豈直千里駒
巴終身不談
虞氏春秋十五篇
十二諸侯年表序趙孝成王時其相虞卿上采春秋
下觀近世亦著八篇爲虞氏春秋本傳云著書上采
春秋下觀近世曰節義稱號揣摩政謀凡八篇以刺
譏國家得失世傳之曰虞氏春秋(太史公曰虞卿非窮愁亦不能著書)
(以自見於後世當史記志篇數不同考)
高祖傳十三篇
魏相傳奏明堂月令曰高皇帝所述書天子所服第
八(隋志梁有漢高祖手詔一卷)
陸賈二十三篇
本傳高帝曰爲我著秦所以失天下吾所以得之者
及古成敗之國賈凡著十二篇每奏一篇未嘗不稱
善稱其書曰新語太史公曰余讀陸生新語十二
篇固當世之辯士隋唐志二卷今存道基術事輔政
無爲資賢至德懷慮七篇吳儔曰輔政篇曰書不必
起於仲尼之門夫黜仲尼之書則道不尊矣烏能使
高帝行儒術哉
孝文傳十一篇
史記文帝紀凡詔皆稱上曰以其出於帝之實意也
賈誼五十八篇
本傳凡所著述五十八篇今新書十卷事勢連語雜
事凡五十八篇或取漢書誼傳附于後(隋志云賈子書本七十二)
(篇劉向刪定)昭帝始元五年詔曰通保傅𫝊文穎以爲賈
誼作今在大戴禮第四十八篇考之新書蓋以保傅
傅職胎教容經四篇合爲一朱文公曰其言教太子
輔少主之道與誼本傳疏語同當時以列於論語孝
經尚書而進於君蓋已有識其言之要者矣顔師古
曰誼上疏可爲太息者六今三而止蓋史取其切要
者今考新書諸篇其末綴以痛哭者一流涕者二太
息者四其餘篇目或泛論事機而不屬於是三者如
服疑益壤權重諸篇是也班固作傳分散其書參差
不一總其大略自陛下誰憚而久不爲此已上則取
其書所謂宗首數寧藩傷藩強五美(壹動而五業附新書云五美)
制不定親疎危亂凡七篇而爲之自天下之勢方病
大腫以下以爲痛哭之說與其書合至於流涕二說
其論足食勸農者是其一也而固載之食貨志不以
爲流涕之說也論制匈奴其實一事凡有二篇其一
書以流涕其一則否是與前所謂足食勸農而爲二
也固既去其一則以爲不足故又分解制匈奴二篇
以爲流涕之二說庶人上僣體貌大臣皆其書所謂
太息之說也固從而取之當矣而其書又有等齊篇
論當時名分不正銅布篇論收銅鑄錢又皆其太息
之說也固乃略去等齊之篇不取而以銅布之篇附
于食貨志顧取秦俗經制二篇其書不以爲太息者
則以爲之(書經刪削非皆全文)朱文公謂新書是平日記錄藁
草其中事事俱有(誼有經世之才)
孔臧十篇
孔叢連叢子云臧歷位九卿遷御史大夫辭曰世以
經學爲家乞爲太常與安國紀綱古訓遂拜太常禮
賜如三公著書十篇先時常爲賦二十四篇四篇别
不在集似其幼時之作也又爲書與從弟及戒子皆
有義(朱文公曰孔叢子叙事至東漢然詞氣卑近亦非東漢人作所書孔臧禮賜如三公等事皆無)
(其實而通鑑誤信之所載臧兄弟往還書疏正類西京雜記偽造漢人文章)
河間獻王對上下三雍宮三篇
本傳武帝時獻王來朝獻雅樂對三雍宮(應劭曰辟雍明堂靈)
(臺)及詔策所問三十餘事其對推道術而言得事之
中文約指明後漢張純案河間古辟雍記具奏之說
苑引獻王之言司馬公曰獻王得周官左氏春秋毛
氏詩而立之周禮者周公之大典毛氏言詩最密左
氏與春秋相表裏三者不出六藝不明微獻王則六
藝其遂曀乎故其功烈至今賴之(五宗世家注漢名臣奏曰獻王朝被)
(服造次必於仁義問以五策獻王輒對無窮)
董仲舒百二十三篇
本傳仲舒所著皆明經術之意及上疏條教凡百二
十三篇而說春秋事得失間舉玉杯蕃露清明竹林
之屬復數十篇十餘萬言後漢明德馬后尤善董仲舒
書注云玉杯蕃露清明林竹之屬七錄隋唐志春秋
繁露十七卷今八十二篇始楚莊王終天道施三篇
闕又即用玉杯竹題題篇疑後人附著館閣書目案
逸周書王會天子南面立絻無繁露注云繁露冕之
所垂有聫貫之象春秋屬辭比事仲舒立名或取諸
此(集一卷士不遇賦荅制策詣公孫弘記室其見於傳注者有救日食祝止雨書雨雹對)
鉤盾冗從李步昌八篇
百官表少府有鉤盾令丞注鉤盾主近苑囿枚臯傳
與冗從爭注散職
鹽鐵論六十篇
車千秋傳贊鹽鐵議者起始元中(六年二月)徵文學賢良
問以治亂皆對願罷郡國鹽鐵酒𣙜均輸務本抑末
毋與天下争利然後教化可興御史大夫桑弘羊以爲
此迺所以安邊竟制四夷國家大業不可廢也當時
相詰難頗有其議又至宣帝時汝南桓寬次公治公
羊春秋舉爲郎至廬江太守丞博通善屬文推衍鹽
鐵之議增廣條目極其論難著數萬言亦欲以究治
亂成一家之法焉今十卷本論第一至雜論第六十
劉向所序新序
本傳采傳記行事者新序說苑凡五十篇奏之隋志
新序三十卷說苑二十卷是也曾鞏校定十卷雜事
至善謀(陽朔元年二月癸卯上總一百八十三章)二十卷缺(史記商君傳注引新序論)
(索隠曰新序是劉歆所撰蓋誤以向爲歆)
說苑
向校中書說苑雜事分别次序除去與新序復重者
以類相從凡二十篇君道至反質七百八十四章(鴻嘉)
(四年三月巳亥上)崇文總目存者五篇曾鞏復得十五篇與
舊爲二十篇李德芻云闕反質一卷鞏分修文爲上
下以足二十卷後高麗進一卷遂足
世說
未詳本傳著疾讒摘要救危及世頌凡八篇
古事悼已及同類也今其書不傳
列女傳頌圖
本傳向採取詩書所載賢妃正婦興國規條可法則
及孽嬖亂亡者序次爲列女傳凡八篇以戒天子(傳七)
(篇頌義一篇)曾鞏序曰隋書及崇文總目皆十五篇曹大
家注以頌義考之蓋大家所注離其七篇爲十四與
頌義凡十五篇而益以陳嬰母及東漢以來凡十六
事非向書本然也蘇頌以頌義篇次復定其書爲八
篇隋書以頌義爲劉歆作今驗頌義之文蓋同自叙
又藝文志有頌圖明非歆作也王回序曰有母儀賢
明仁智真慎節義辯通孽嬖等篇而各頌其義圖其
狀總爲卒篇傳如太史公記頌如詩之四言而圖爲
屏風(頌云畫之屏風列劉向七略别錄曰臣向與黃門侍郎歆所校女傳種類相從爲七篇以著)
(禍福榮辱之效是非得失之分畫之於屏風四堵)以頌考之每篇皆十五傳
則凡無頌者宜皆非向所奏書不特自陳嬰母爲斷
也(自周郊婦至東漢梁嬺等以時次之别爲一篇)隋志又曰向作列仙列士
列女之傳列仙列士傳不著錄
揚雄所序太玄十九
本傳玄三方九州二十七部八十一家二百四十三表
七百二十九贊分爲三卷曰一二三有首衝錯測攡
瑩數文掜圖告十一篇皆以解剥玄體離散其文(首贊)
(測各爲卷范望散於注中)蕭該音義曰案别錄告下有玄問一篇
合十二篇今脱一篇司馬公說玄曰易與太玄大抵
道同而法異易畫有二曰陽曰隂玄畫有三曰一曰
二曰三易有六位玄有四重易以八卦相重爲六十
四卦玄以一二三錯於方州部家爲八十一首易每
卦有六爻合爲三百八十四爻玄每首有九贊合爲
七百二十九贊皆當朞之日易有元亨利貞玄有罔
直蒙酋冥易大衍之數五十其用四十九玄天地之
策各十有八合爲三十六策地則虚三用三十三
策易揲之以四玄揲之以三易有七九八六謂之四
象玄有一二三謂之三摹易有彖玄有首易有爻玄
有贊易有象玄有測易有文言玄有文易有繋辭玄
有攡瑩棿圖告易有說卦玄有數易有序卦玄有衝
易有雜卦玄有錯殊塗而同歸百慮而一致皆本於
太極兩儀三才四時五行而歸於道德仁誼禮也郭
亨疏云太玄潤色於君平(未知出何書)邵子曰玄之於易
猶地之於天也又曰揚雄作玄可謂見天地之心者
也張文饒曰玄紀日於牛宿者法日也紀氣於中首
者法天也以罔冥爲元則艮之終始萬物神妙之理
故太玄於三易實依連山而作也(七略曰雄卒弟子侯芭負土作墳號)
(曰玄冡)
法言十三
本傳以爲傳莫大於論語作法言胡氏曰論語乃孔
門弟子記諸善言誠有是人相與問答也法言則假
借問答以則論語且又淺近特甚有不必問不必答
不必言者晁氏曰法言稱谷口鄭樸子真蜀人李弘
仲元與嚴君平蜀人聞之有願載名於法言者雄謝
之雖林翁儒猶不得與也
樂四
未詳(雄有琴清英)
箴二
本傳箴莫善於虞箴作州箴後漢胡廣𫝊揚雄依虞
箴作十二州二十五官箴其九箴亡闕館閣書目二
十四箴一卷州箴十二衛尉等箴十二(又作酒箴見陳遵傳)晁
氏曰雄見莽更易百官變置郡縣制度大亂士皆忘
去節義以從諛取利乃作司空尚書光祿勲衛尉廷
尉太僕司農大鴻臚將作大匠博士城門校尉上林
苑令等箴及荆揚兖豫徐青幽冀并雍益交十二州
箴皆勸人臣執忠守節可爲萬世戒言
於道最爲高
唐氏曰此自謂尊儒不知與九流並列已不是八家
皆儒家之一偏一曲耳淇水李氏曰儒者之術教化
仁義而已也使儒者在人主左右得以仁義教化爲
天下之治則所謂道家者不過爲巖野居士名法家
者不過爲賤有司隂陽者食于太史局而從横雜墨
之流或馳一𫝊或效一官農家者流耕王田奉國賦
以樂天下之無事彼得與儒者相抗而爲流哉
漢藝文志考證卷五
