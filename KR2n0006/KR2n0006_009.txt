漢藝文志考證卷九
宋王應麟撰
天文
常從日月星氣二十一卷(老子師之)
說苑常樅有疾老子往問焉
泰階六符一卷
東方朔傳願陳泰階六符以觀天變不可不省是日
因奏泰階之事注應劭曰黃帝泰階六符經
漢日旁氣行事占驗三卷
功臣表成帝時光禄大夫滑堪日旁占驗曰鄧弱以
長沙將兵侯天文志云正朔所候决於日旁日旁雲
氣人主象皆如其形以占(隋志夏氏日旁氣一卷許氏譔魏氏日旁氣圖一卷)
夏氏日月傳(不著錄)
天文志夏氏日月傳曰日月食盡主位也不盡臣位
也
漢日食月暈襍變行事占驗十三卷
五行志凡漢著紀十二世二百一十二年日食五十
三朔十四晦三十六先晦一日三劉向傳漢興訖竟
寧孝景帝尤數率三歲一月而一食今連三年比食
自建始以來二十歲間而八食率二歲六月而一發
古今罕有天文志高帝七年月暈圍參畢七重占曰
畢昴間天街也街北胡也街南中國也昴為匈奴參
為趙畢為邊兵宋祖冲之曰漢載四百食率在晦
海中星占驗十二卷
後漢天文志注引海中占隋志有海中星占星圖海
中占各一卷即張衡所謂海人之占也唐天文志開
元十二年詔太史交州測景以八月自海中南望老
人星殊高老人星下衆星粲然其明大者甚衆圖所
不載莫辨其名
海中二十八宿國分二十八卷
淮南子天文訓星部地名角亢鄭氐房心宋尾箕燕
斗牽牛越須女吳虚危齊營室東壁衛奎婁魯胃昴
畢魏觜嶲參趙東井輿鬼秦柳七星張周翼軫楚
又有二十八宿臣分未詳(吕氏曰十二次盖戰國言星者以當時所有之國分)
(配之通典曰當吳之未亡天下列國尚有數十韓魏趙三卿又未為諸侯晉國猶在自吳滅至分晉凡八)
(十六年時既不同若為分配)春秋正義曰星紀在於東北吳越實
在東南魯衛東方諸侯遥屬戍亥之次又三家分晉
方始有趙而韓魏無分趙獨有之漢書地理志分郡
國以配諸次其地分或多或少鶉首極多鶉火甚狹
徒以相傳為說其源不可得而聞之
甘氏歲星經(不著錄)
周禮保章氏以十有二歲之相觀天下之妖祥注歲
星為陽右行於天大歲為隂左行於地十二歲而小
周其妖祥之占甘氏歲星經(史記正義甘德楚人作天文星占八卷隋志梁)
(有石氏甘氏天文占各八卷程氏春秋分記曰歲星所在傳有明文考之汲冢師春紀述為詳謂歲星每)
(歲而成一分積百四十四年而滿本數則為超辰之限)
石氏星經(不著錄)
史記天官書索隠曰歲星在正月晨見東方之名已
下皆出石氏星經天文志兼載甘氏(周禮疏月令正義引石氏星經)
(隋志石氏星經簿讃一卷史記正義石申作天文八卷)郎顗傳引石氏經曰歲
星出左有年出右無年
巫咸五星占(不著錄)
隋志巫咸五星占一卷史記天官書昔之傳天數者
殷商巫咸晉陳卓總甘石巫咸三家所著星圖大凡
二百八十三官一千四百六十四星以為定紀乾象
新書云天文錄并諸家占書所載石申甘德巫咸三
家星座共二百八十三座總一千四百六十四星年
代䆮遠宿次舛訛驗天文則去極不同蹟星書則次
舍靡定將司天監銅渾儀測驗周天星次較定前書
符契天道具列于左石申列舍星二十八座共一百
六十六星赤中官星五十四座共三百十八星赤外
官星三十八座共二百七十一星赤甘德中官星五
十九座共二百一星黑外官星三十九座共二百九
星黑巫咸中官星九座共三十一星黃外官星二十
座共九十五星黃石申紫微垣星一十二座共五十
四星赤甘德紫微垣星二十座共一百一星黑巫咸
紫微垣星四座共一十八星黃
周髀(不著錄)
隋志天文始于周髀一卷按周髀云昔者周公問於
商高曰(晉天文志周公受於殷商盖字誤也)竊聞乎大夫善數請問古
者包犧立周天歴度夫天不可階而升地不可尺寸
而度請問數安從出商高曰數之法出於圓方圓出
於方方出於矩矩出於九九八十一故折矩以為句
廣三股脩四徑隅五既方之外半其一矩環而共盤
得成三四五兩矩共長二十有五是謂積矩故禹之
所以治天下者此數之所生也周公曰大哉言數請
問用矩之道商高曰平矩以正繩偃矩以望高覆矩
以測深卧矩以知遠環矩以為圓合矩以為方方屬
地圓屬天天圓地方(注北極之下高人所居六萬里滂沱四漬而下天之中央亦高)
(四旁六萬里是為形狀同歸而不殊途隆高齊軌而易以陳故曰天似盖笠地法覆盤)方數為
典以方出圓笠以寫天天青黑地黃赤天數之為笠
也青黑為表丹黃為裏以象天地之位是故知地者
智知天者聖智出於句句出於矩夫矩之於數其裁
制萬物唯所為耳周公曰善哉榮方曰周髀者何陳
子曰古時天子治周此數望之從周故曰周髀髀者
表也趙君卿序云渾天有靈憲之文盖天有周髀之
法信都芳著四術周髀宗其序曰渾天覆觀以靈憲
為文盖天仰觀以周髀為法
星傳(不著錄)
天文志引星傳曰日者德也月者刑也又曰客星守
招搖蠻夷有亂又引月南入牽牛戒月入畢五行志
劉向以為星傳曰心大星天王也其前星太子後星
庶子也
步五星日月以紀吉凶之象
周禮保章氏注五星有贏縮圜角日有薄食暈珥月
有盈虧朓側匿之變七者右行列舍天下禍福變移
所在皆見焉後魏天象志斑史以日暈五星之屬列
天文志薄蝕彗孛之比入五行說七曜一也而分為
二志故陸機云學者所疑也
歴譜
黃帝五家歴三十三卷
律歴志張夀王上書言黃帝調歴漢元年以來用之後
課諸歴案漢元年不用調歴夀王及李信治黃帝調
歴課皆疏閼夀王歴乃大史官殷歴也夀王猥曰安
得五家歴後漢志黃帝造歴元起辛卯洪範五紀論
曰民間亦有黃帝諸歴不如史官記之明也晉杜預
云或用黃帝以來諸歴以推經傳朔日皆不諧合
顓頊歴二十一卷顓頊五星歴十四卷
後漢志顓頊造歴元用乙卯(漢興襲秦正朔以張蒼言用顓帝歴比於六歴)
(疏閼中最為微近)蔡邕論曰顓帝歴術曰天元正月己巳朔
旦立春俱以日月起於天廟營室五度唐志大衍歴
日度議洪範傳曰歴記始於顓帝上元太始閼蒙攝
提格之歲畢陬之月朔日己巳立春七曜俱在營室
五度宋志祖冲之曰案五紀論黃帝歴有四法顓帝
夏周並有二術詭異紛然孰識其正顓帝歴元歲在
乙邜而命歴序曰此術設元歲在甲寅
夏殷周魯歴十四卷
書正義云古時真歴遭戰國及秦而亡漢存六歴雖
詳於五紀之論皆秦漢之際假託為之詩正義云今
世有周歴魯歴盖漢初為之其交無遲速盈縮考日
食之法而年月往往參差又云劉向五紀論載殷歴
之法惟有氣朔而已後漢志夏用丙寅殷用甲寅周
用丁巳魯用庚子宋祖冲之曰夏歴七曜西行特違
衆法劉向以為後人所造殷歴日法九百四十而乾
鑿度云殷歴以八十一為日法春秋書食有日朔者
二十六以周歴考之失二十五魯歴校之又失十三
占術之作皆在漢初周末春秋正義釋例云今魯歴
不與春秋相符殆來世好事者為之非真也長歴稱
凡經傳有七百七十九日漢末宋仲子集七歴以考
春秋魯歴得五百二十九日失三百五十日唐大衍
日度議曰甄曜度及魯歴南方有弧無井鬼北方有
建星無南斗中氣議曰殷歴南至常在十月晦則中
氣後天也周歴蝕朔差經或二日則合朔先天也合
朔議曰春秋日蝕有甲乙者三十四殷歴魯歴先一
日者十三後一日者三周歴先一日者二十二先二
日九其偽可知矣晁氏曰夏傑在位五十有二年湯
受天命放南巢實甲寅之歴也是為成湯之元不踰
年而改元革命異乎繼世之君也考靈曜命歴序皆
本於甲寅元(後漢志中興以來圖䜟漏泄而考靈曜命歴序皆有甲寅元其所起在四分庚)
(申元後百一十四歲朔差却二日)漢延光二年亶誦施延熹平四年
馮光陳晃皆言歴元不正當用甲寅為元議郎蔡邕
議之曰歴法黃帝顓頊夏殷周魯凡六家各自有元
晃所據則殷歴元也然則甲寅為殷湯之元也審矣
古諸儒生皆以為孔子用殷甲寅歴漢劉洪於歴最
善其表言曰甲寅歴於孔子時效竊以春秋緯命歴
推之可信洪言而公子譜所謂商起庚戌終戊寅者
非也帝王譜謂湯元年壬寅一行歴謂成湯伐桀歲
在壬戌皆非也(程氏春秋分記曰周歴惟閏法多差左氏所載屢以失閏為譏)
漢元殷周諜歴十七卷
史記三代世表余讀諜記黃帝以來名有年數稽其
歴譜諜終始五德之傳古文咸不同乖異十二諸侯
年表云讀春秋歴譜諜至周厲王
耿昌月行帛圖二百三十二卷耿昌月行度二卷
後漢歴志賈逵論曰案甘露二年大司農中丞耿夀
昌奏以圖儀度日月行考驗天運狀日月行至牽牛
東井日過度月行十五度至婁角日行一度月行十
三度赤道使然此前世所共知也
傳周五星行度三十九卷
春秋正義以古今歴書推步五星金水日行一度土
三百七十七日行星十二度火七百八十日行星四
百一十五度四者皆不得十二年而一終唯木三百
九十八日行星三十三度十二年而彊一周舉其大
數十二年而一終(隋志古歴五星並順行秦歴始有金火之逆又甘石並時自有差異)
(漢初測候乃知五星皆有逆行)
帝王諸侯世譜二十卷
溝洫志王横引周譜云定王五年河徙劉杳曰桓譚
新論云太史公三代世表旁行邪上並效周譜柳芳
曰司馬遷因周譜明世家大戴禮有五帝德帝繫篇
隋志漢氏帝王譜三卷龜山楊氏跂春秋公子血脉
譜其傳本曰荀卿嘗仕於楚矣不用故退死蘭陵而
史不記其歲月以其時考之當在周秦之間而是書
秦譜乃下及乎項滅子嬰之際吾知其非荀卿氏作
明矣然自古帝王世系與夫列國之君得姓受氏譜
牒散亡而史傳無所考據於春秋之學尤闕然也而
是書旁穿曲貫枝分派别較然如指諸掌非殫見洽
聞者不能為也
日晷書三十四卷
司馬公日景圖云日行黃道每歲有差地中當隨而
轉移故周在洛邑漢在穎川陽城唐在汴州浚儀
許商筭術二十六卷
溝洫志博士許商治尚書善為筭能度功用
九章筭術(不著錄)
周禮保氏九數鄭司農云方田粟米差分少廣商功
均輸方程贏不足旁要今有重差夕桀句股䟽曰方
田以下皆依九章筭術而言重差夕桀句股此漢法
增之後漢鄭玄傳通九章筭術注周公所作凡九篇
(方田粟米差分少廣均輸方程傍要盈不足句股)馬續傳善九章筭術(注劉徽九)
(章筭術曰商功五均輸六盈不足七方程八)並無重差夕桀(禮記正義重差差分一也)
(去旁要以句股替之是為漢之九數馬融干寳云今有夕桀各為一篇未知所出)梅福傳齊
桓之時有以九九見者顔師古曰九九筭術若今九
章五曹之輩魏劉徽九章筭經序包犧氏始畫八卦
作九九之術以合六爻之變黃帝神而化之引而伸
之建歴紀協律吕記稱隸首作數其詳未之聞也周
公制禮有九數九章是矣漢北平侯張蒼大司農中
丞耿夀昌皆以善筭命世蒼等因舊文遺殘各稱刪
補故校其目與古或異而所論多近語夏侯陽筭經
序筭數起自伏羲而黃帝定三數為十等隸首因以
著九章(徐岳數術紀遺云黃帝為法數有十等及其用也乃有三焉十等者謂億兆京垓秭壤溝)
(澗正載三等者謂上中下也其下數者十十變之若言十萬曰億十億曰兆十兆曰京也中數者萬萬變)
(之若言萬萬曰億萬億曰兆萬萬兆曰京也上數者數窮則變若言萬萬曰億億億曰兆兆兆曰京也從)
(億至載終於大衍)高祖紀張蒼定章程如淳曰章歴數之章
術程者權衡斗桶丈尺之法式(廣韻云說文筭長八寸計歴數者也又有)
(九章術漢許商杜忠陳熾魏王粲並善之)
五紀論(不著錄)
律歴志劉向總六歴列是非作五紀論後漢歴志五
紀論日月循黃道南至牽牛北至東井率日月行一
度月行十三度十九分度之七也五紀論推步行度
當時比諸術為近然猶未稽於古
以定三統服色之制
劉歆作三統歴及譜三代各據一統天統子地統丑
人統寅春秋緯樂緯云夏以十三月為正息卦受泰
物之始其色尚黑以寅為朔殷以十二月為正息卦
受臨物之牙其色尚白以鷄鳴為朔周以十一月為
正息卦受復其色尚赤以半夜為朔三正記云正朔三
而改文質再而復朱文公曰天開於子地闢於丑人
生於寅故斗柄建此三辰之月皆可以為歲首而三
代迭用之
五行
堪輿金匱十四卷
周禮保章氏注輿雖有郡國所入度非古數也占夢
注今八會其遺象䟽案堪輿大會有八小會亦有八
又堪輿天老曰假令正月陽建於寅隂建在戍鄭荅
張逸問案堪輿黃帝問天老事云四月有癸亥十月
丁巳為隂陽交會史記日者傳禇先生云孝武時聚
會占家問之某日可取婦乎堪輿家曰不可後漢王
景參紀衆家數術之書堪輿日相之屬適於事用者
集為大衍玄基唐吕才曰按堪輿經黃帝對天老始
言五姓後魏殷紹以黃帝四序經文撮要為四序堪
輿(揚雄甘泉賦屬堪輿以壁壘注張晏曰堪輿天地總名孟康曰神名造圖宅書者公羊疏引堪輿云)
(九月日體在大火)
鍾律灾應二十六卷
隋牛弘𫝊劉歆鍾律書云春宫秋律百卉必凋秋宫
春律萬物必榮夏宫冬律雨雹必降冬宫夏律雷必
發聲(見風俗通)
鍾律叢辰日苑二十二卷
日者𫝊叢辰家曰大凶
泰一二十九卷
日者𫝊太一家曰大吉後漢高彪𫝊天有太一五將
三門注太一式凡舉事皆欲發三門順五將東萊吕
氏曰古之醫者觀八風之虚實邪正以治病因有太
乙九宫之說其說具於鍼經
風后孤虚二十卷
龜策傳曰辰不全故有孤虚注六甲孤虚法甲子旬
中無戌亥戌亥為孤辰巳為虚甲戌旬中無申酉申
酉為孤寅邜為虚甲申旬中無午未午未為孤子丑
為虚甲午旬中無辰巳辰巳為孤戌亥為虚甲辰旬
中無寅邜寅邜為孤申酉為虚甲寅旬中無子丑子
丑為孤午未為虚隋志遯甲孤虚記一卷伍子胥譔
吳越春秋計&KR1165;曰孤虚謂天門地戶也後漢方術𫝊
注孤謂六甲之孤辰對孤為虚趙彦為宗資陳孤虚
之法從孤擊虚以討賊(孟子注天時謂時日支干五行王相孤虚之屬也正義云)
(孤虚之法以一畫為孤無畫為虚二畫為實以六十甲子日定東西南北四方然後占其孤虚實而向背)
(之即知吉凶矣)
羡門式法二十卷
日者𫝊分策定卦旋式正棋周禮大史抱天時與大
師同車鄭司農云抱式以知天時唐六典三式曰雷
公太一六壬其局以楓木為天棗心為地刻十二神
下布十二辰月令正義按隂陽式法梁元帝洞林序
云羡門五將韓終六壬(司馬相如傳注羡門偈石山上仙人羡門高也)
五音竒胲用兵二十三卷五音竒胲刑德二十一卷
淮南子兵略訓明於星辰日月之運刑德竒賌之數
背鄉左右之便此戰之助也注竒胲之數竒秘之數
非常術史記倉公𫝊脈書上下經五色診竒咳術(咳與)
(胲同)抱朴子云黃帝審攻戰則納音之策(左傳史龜曰是謂沈陽可)
(以興兵利以伐姜不利于商姓之有五音盖已見於此)
翼氏風角(不著錄)
翼奉傳注翼氏風角曰木落歸本水流歸末故木利
在亥水利在辰金剛火疆各歸其鄉故火刑於午金
刑于酉郎顗𫝊注風角謂候四方四隅之風以占吉
凶蔡邕傳注翼氏風角曰風者天之號令所以譴告
人君晉天文志京房著風角書有集星章所載妖星
皆見於月旁隋志翼奉風角要候十一卷翼氏占風
一卷京房風角要占三卷風角五音占五卷(郊祀志注翼氏)
(風角五德東方甲南方丙西方庚北方壬中央戊)
五行者五常之形氣也
中庸注木神則仁金神則義火神則禮土神則智水
神則信(朱文公曰知信二字位置不能不舛)張文饒曰五運六氣天之
五行也五音六律地之五行也納音人之五行也
羞用五事
古文作敬用
其法亦起五德始終
史記歴書鄒衍明於五德之𫝊而散消息之分沈約
曰五德更王有二家之說鄒衍以相勝立體劉向以
相生為義
蓍龜
龜書五十二卷
隋志有龜經一卷晉掌卜大夫史蘇撰崇文總目三
卷而五十二卷之書亡矣史記龜策傳楮先生所補
亦其大略也沈氏曰古之十者有繇辭周禮三兆其
頌皆千有二百如鳳凰于飛和鳴鏘鏘間于兩社為
公室輔專之渝攘公之羭一薰一蕕十年尚猶有臭
如魚窺尾衡流而方羊裔焉大國滅之將亡闔門塞
竇乃自後踰大横庚庚余為天王夏啟以光是也後
漢張衡傳注龜經有棲鹤兆梁后兆得夀房說文引
太史卜書左傳晉趙鞅卜救鄭遏水適火服虔云兆
南行適火卜法横者為土立者為木邪向經者為金
背金者為火因兆而細曲者為水(古文周書占曰蜉蝣之羽飛集于戶)
夏龜二十六卷
龜策傳塗山之兆從而夏啟世墨子夏后開使飛廉
析金于山鑄鼎於昆吾使翁難乙灼白若之龜繇曰
逢逢白雲一南一北一西一東九鼎既成遷于三國
張衡靈憲恒娥竊藥奔月將往枚筮之於有黃有黃
占之曰吉翩翩歸妹獨將西行逢天晦芒毋驚毋恐
後且大昌此夏龜筮之見於書者(太史公曰三王不同龜)
周易二十八卷
史記大宛傳天子發書易云神馬當從西北來隋志
京房有周易占守林飛侯四時候錯卦混沌委化逆
刺占灾異占事焦贛費直有易林皆不著錄(焦贛易林十六)
(卷卷有四林林六十有四繇凡六十四卦之變四千九十有六東觀漢記孝明帝永平五年少雨上御雲)
(臺自卦遇蹇以京氏易林占之繇曰螘封穴戶天將下雨沛獻王輔用體說卦謂螘穴居知雨京房延夀)
(弟子今書蹇繇實在震林)三統歴引易九戹左氏載筮辭大有之
乾曰同復乎父敬如君所蠱曰千乘三去三去之餘
獲其雄狐復曰南國&KR0008;射其元王中厥目其辭皆韻
如焦林之類儀禮疏古用木畫地記爻今用錢三少
為重九也三多為交六也兩多一少為單七也兩少
一多為坼八也
周易隨曲射匿五十卷
隋志有易射覆二卷又一卷東方朔傳上嘗使諸數
家射覆朔自贊曰臣嘗受易請射之廼别蓍布卦而
對(贊曰逢占射覆注逢占逆吉事猶云逆刺也)
莫善於蓍龜
今易作莫大乎蓍龜(劉向云龜千歲而靈蓍百年而神以其長久故能辨吉凶也)
漢藝文志考證卷九
