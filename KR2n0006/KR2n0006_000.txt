漢藝文志考證目錄類一(經籍之屬)
提要
(臣)等謹案漢藝文志考證十卷宋王應麟撰
應麟有周易鄭康成註已著錄漢書藝文志
因劉歆七略而修凡句下之注不題姓氏者
皆班固原文共標某某曰者則顔師古所集
諸家之說然師古注班固全書藝文特其八
志之一故僅略疏姓名時代所考證者如漢
著記即起居注家語非今家語鄭鄧析非子
産所殺莊怱乃嚴助之駁文逢門即逢蒙之
類不過三五條而止應麟始捃摭舊文各為
補註不載漢志全文惟以有所辨論者摘錄
為綱略如經典釋文之例其傳記有此書名
而漢志不載者亦以類附入易類增連山歸
藏子夏易𫝊詩類增元王𫝊禮類增大戴禮
小戴禮王制漢儀樂類增樂記樂元語春秋
類增冥氏春秋道家增老子指歸秦王好論
法家增漢律漢令縱横家增鬼谷子天文增
夏氏日月𫝊甘氏歲星經石氏星經巫咸五
星占周髀星𫝊歷譜增九章算術五紀論五
行增翼氏風角經方增左師凡二十六部各
疏其所注于下而以不著錄字别之其間如
子夏易𫝊鬼谷子皆依託顯然而一槩泛載
不能割愛又庾信哀江南賦稱栩陽亭有離
别之賦實由誤記藝文志與所用桂華馮馮
誤讀郊祀志者相等應麟乃因而附會以栩
陽為漢代亭名亦未免間失之嗜奇然論其
該洽究非他家之所及也乾隆四十六年十
二月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
