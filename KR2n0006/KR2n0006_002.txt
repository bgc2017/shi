漢藝文志考證卷二
宋王應麟撰
詩
詩經二十八卷魯齊韓三家
儒林傳言詩於魯則申公培於齊則轅固生於燕則
韓太傅齊魯以其國所傳皆衆人之說也毛韓以其
姓所傳乃專門之學也肅宗令賈逵撰齊魯韓詩與
毛詩異同晁氏曰齊魯韓三家之詩早立博士以關
雎葛覃卷耳鵲巢采蘩采蘋騶虞鹿鳴四牡皇皇者
華之類皆爲康王詩王風爲魯詩鼓鐘爲昭王詩異
同不可悉舉賈誼以騶虞爲天子之囿以木瓜爲下
之報上劉向以衛宣夫人作弼柏舟黎莊公夫人作
式微陳婦道蔡人之妻作芣苢之類皆三家之說也
揚雄曰周康之時頌聲作乎下關雎作乎上習治也
與毛詩大不類如此則其序必不同也今所略見者
韓詩之序曰芣苢傷夫也漢廣悅人也汝墳辭家也
蝃蝀刺奔女也其詳可勝言哉韓詩序又云黍離伯
封作也賓之初筵衛武公飲酒悔過也又謂商頌美
宋襄公歐陽氏曰韓詩遺說往往見於他書至經文
亦不同如逶迤郁夷之類又曰孔子言關雎哀而不
傷太史公曰周道缺詩人本之衽席關雎作而三家
皆以爲康王政衰之時謂爲周衰之作者近是矣彭
俊民曰申公得詩之約也轅固得詩之直者也以約
窮理而以直行已觀其言以察其所行信有異於毛
公韓嬰之所聞也隋志齊詩魏代已亡魯詩亡於西
晉韓詩雖存無傳之者唯毛詩鄭箋至今獨立(詳見詩考)
魯故二十五卷
儒林傳申公事浮丘伯受詩獨以詩經爲訓故以教
亡傳疑者則闕弗傳晁氏曰詩有魯故韓故齊后氏
故孫氏故毛詩故訓傳書有大小夏侯解故前人惟
故之尚如此(後漢輿服志注引魯訓)
魯說十八卷
荀卿子劉向說苑新序列女傳間引詩以證其說與
毛義絶異蓋魯詩出於浮丘伯乃荀卿門人荀卿之
學魯詩之原也劉向爲楚元王交之孫交亦受詩於
浮丘伯劉向之學魯詩之流也(魯詩有章氏學後漢執金吾丞武榮碑云)
(治魯詩經韋君章句)
元王詩(不著錄)
楚元王交與魯穆生白生申公俱受詩於浮丘伯伯
者孫卿門人也申公始爲詩𫝊號魯詩元王亦次詩
傳號曰元王詩世或有之劉向列女傳稱詩芣苢柏
舟大車之類與今序詩者之說尤乖異汝墳謂周南
大夫妻作行露謂申女作式微一篇謂二人之作碩
人之詩謂莊姜始至操行衰惰傅母作之新序謂衛
宣公子伋方乘舟時伋傅母恐其死也閔而作詩二
子乘舟之詩是也壽閔其兄之且見害作憂思之詩
黍離之詩是也(黍離爲王風之首向之言殆未可信)封事引飴我釐麰
說苑引蔽芾甘棠傳曰舍于甘棠之下而聽斷焉尸
鳩在桑傳曰尸鳩之所以養七子者一心也君子之
所以理萬物者一儀也向乃元王之孫必本於魯詩
齊后氏故二十卷
后蒼事夏侯始昌授翼奉蕭望之匡衡奉言五際流
爲災異之說衡議論最爲近理(伏黯以明齊詩改定章句作解說九篇子)
(恭省减浮辭定爲二十萬言)
齊孫氏故二十七卷
儒林傳齊詩有翼匡師伏之學孫氏未詳其名
韓内傳四卷
韓生推詩之意爲内外傳數萬言其語頗與齊魯間
殊然其歸一也白虎通引韓詩内傳隋志韓詩二十
二卷薛氏章句文選注多引之(後漢薛漢父子以章句著名杜撫受業於)
(漢定章句)
韓外傳六卷
隋志十卷太史公自序厥協六經異傳如子夏易傳
毛公詩及韓嬰外傳伏生尚書大傳之流(歐陽子曰外傳非嬰)
(𫝊詩之詳者其遺說時見於他書與毛之義絶異而人亦不信)
毛詩二十九卷故訓傳三十卷
六藝論曰河間獻王好學其博士毛公善說詩獻王
號之曰毛詩(正義云毛爲詁訓與經别二十九卷不知併何卷)經典序錄河
間人大毛公爲詩故訓傳一云魯人不言其名初學
記荀卿授魯國毛亨作詁訓傳以授趙國毛萇時人
謂亨爲大毛公萇爲小毛公詩譜曰魯人大毛公爲
故訓傳於其家河間獻王得而獻之以小毛公爲博
士(後漢儒林傳趙人毛萇𫝊詩然則小毛公名萇正義大毛公爲傳由小毛公而題毛也序錄小毛公)
(一云名長)肅宗詔選高才生受毛詩遂行於世鄭衆賈逵
傳毛詩後馬融作傳鄭玄作箋淇水李氏曰毛之說
簡而深此獻王所以高其學也鄭氏之釋繁塞而其
失愈多鄭學長於禮以禮訓詩是按迹而議性情也
魏氏曰毛傳簡要平實無臆說無改字(正義云故訓者依故昔典)
(訓而爲傳義)曹氏曰許氏說文援據古文毛氏詩其文與
今多異吕氏曰左氏所引詩多與毛詩合歐陽氏曰
毛詩序與孟子說詩多合隋志毛萇善詩自謂子夏
所傳先儒相承謂毛詩序子夏所創毛公及衛敬仲
又加潤益(後漢儒林傳衛宏作毛詩序鄭氏以爲諸序本自合爲一編毛公始分以寘諸篇之)
(首)
書曰詩言志
唐氏曰在心爲志詩序一言而盡作詩之本以意逆
志孟子一言而盡說詩之道
古有采詩之官
食貨志孟春之月羣居者將散行人振木鐸徇于路
以采詩獻之太師比其音律以聞於天子葉氏曰列
子言立我烝民莫匪爾極者堯之時所謂詩也尚書
大傳言日月光華弘余一人者舜之時所謂詩也古
者天子五載一廵狩則太師陳詩以觀風俗二帝之
世工以納言時而颺之其施之學校以教士與禮樂
書相參謂之四術至孔子始删取著以爲經
凡二百五篇
孔子世家古者詩三千餘篇及至孔子去其重取可
施於禮義上采契后稷中述殷周之盛至幽厲之缺
始於袵席故曰關雎之亂以爲風始鹿鳴爲小雅始
文王爲大雅始清廟爲頌始三百五篇孔子皆弦歌
之以求合韶武雅頌之音今按詩三百十一篇亡其
辭者六篇考之儀禮皆笙詩也曰笙曰樂曰奏而不
言歌則有聲而無辭明矣漢世毛學不行故云三百
五篇(王式以三百五篇諫龔遂曰誦詩三百五篇人事浹王道備)詩有先孔子而
亡者如新宫貍首之類
以其諷誦不獨在竹帛
程子曰古之人幼而聞歌誦之聲長而識刺美之意
故人之學由詩而興艾軒林氏曰古書皆以言傳唯
詩以聲隸之列國風詩皆隨時而變聞其聲審其邪
正而知其時俗自訓詁之學起誦詩者泥其辭而不
復求其聲聲之邪正既不可辯所得於詩者特在言
句之間爾
魯最爲近之
林氏曰班固論三家之爲詩寧有取於魯而未始及
毛氏也(杜欽謂佩玉晏鳴關雎歎之鄭氏注坊記以先君之思爲衛夫人定姜之詩皆魯詩也)
毛公之學自謂子夏所傳
序錄徐整云子夏授高行子高行子授薛倉子薛倉
子授帛妙子帛妙子授河間大毛公一云子夏傳曾
申申傳魏人李克克傳魯人孟仲子孟仲子傳根牟
子根牟子傳趙人孫卿子孫卿子傳魯人大毛公今
按詩序高子曰靈星之尸也(即高行子)孟子公孫丑問曰
高子曰小弁小人之詩也怨曰固哉高叟之爲詩也
維天之命傳孟仲子曰大哉天命之無極而美周之
禮也詩譜云子思論詩於穆不已仲子曰於穆不似
(仲子子思弟子)
禮
禮古經五十六卷
劉歆欲立逸禮移書曰魯恭王得古文於壞壁逸禮
有三十九(論衡謂宣帝時河内女子壞老屋得佚禮)儀禮疏曰高堂生傳
十七篇是今文也孔子宅得古儀禮五十六篇其字
皆篆書是古文也古文十七篇與高堂生所傳者同
而字多不同餘三十九篇絶無師說(七錄云餘篇皆亡)祕在
於館(志云禮古經出於魯淹中及孔氏劉原父曰孔氏安國所得壁中書也六藝論云孔壁得之)
今其篇名頗見於他書若學禮(賈誼傳)天子巡狩禮(内宰)
(注)朝貢禮(聘禮注)朝事儀(覲禮注)烝嘗禮(射人疏)中霤禮(月令)
(注疏詩泉水疏)王居明堂禮(月令禮器注)古大明堂禮昭穆篇(蔡邕)
(論)本命篇(通典)聘禮志(荀子)又有奔喪投壺遷廟釁廟
曲禮少儀内則弟子職諸篇見大小戴記及管子(七錄)
(云古經周宗伯所掌五禮威儀之事)
經七十篇(劉原父曰當作十七)
儒林傳魯高堂生傳士禮十七篇(史記正義謝承云秦代有魯人高堂)
(伯人)按今儀禮士禮有冠昏相見喪夕虞特牲饋食七
篇他皆天子諸侯卿大夫禮喪服傳子夏所爲白虎
通謂之禮服傳鄭康成注以今古二字並之或從今
或從古或疊二文别釋餘義張淳曰漢初未有儀禮
之名疑後漢學者見十七篇中有儀有禮遂合而名
之也歐陽氏曰大射之篇獨曰儀蓋射主於容升降
揖遜不可失(七錄云博士侍其生得十七篇)
記百三十一篇
隋志云河間獻王得仲尼弟子及後學者所記一百
三十一篇獻之今逸篇之名可見者有三正記别名
記親屬記明堂記曾子記禮運記五帝記(白虎通)王度
記(禮記注禮記周禮疏白虎通後漢輿服志注)王霸記(夏官注)瑞命記(文選注論)
(衡)辨名記(春秋疏)孔子三朝記(史記漢書注)月令記大學志
(蔡邕論)雜記正義云案别錄王度記云似齊宣王時淳
于髠等所說也
明堂陰陽三十三篇
隋牛弘曰案劉向别錄及馬宫蔡邕等所見當時有
古文明堂禮王居明堂禮明堂圖明堂大圖明堂陰
陽泰山通義魏文侯孝經傳等並說古明堂之事其
書皆亡唐會要引禮記明堂隂陽錄牛弘亦引明堂
陰陽錄今禮記月令於别錄中屬明堂陰陽記故謂
之明堂月令說文引明堂月令
王史氏二十一篇
隋志河間獻王得記一百三十一篇劉向檢得一百
三十篇第而叙之又得明堂陰陽記三十三篇孔子
三朝記七篇王氏史氏記二十一篇樂記二十三篇
凡五種合二百十四篇
曲臺后蒼九篇
本傳倉說禮數萬言號曰后氏曲臺記授大小戴服
虔曰在曲臺校書著記因以爲名七略曰宣皇帝時
行射禮博士后倉爲之辭至今記之曰曲臺記(顔氏曰曲)
(臺殿在未央宫)初禮唯有后孝宣世復立大小戴禮(按大戴公符篇)
(載孝昭冠辭蓋宣帝時曲臺記也)
大戴禮小戴禮(不著錄)
二戴皆傳儀禮十七篇次第自冠昏士相見已下大
小戴先後不同唯劉向别錄大射以上七篇與小戴
同其下尊卑吉凶次第倫叙鄭氏用之禮記所以釋
儀禮之義也陳邵周禮論叙云戴德删古禮二百四
篇爲八十五篇謂之大戴禮戴聖删大戴禮爲四十
九篇是爲小戴禮(按劉向别錄有四十九篇)後漢馬融盧植考諸
家同異附戴聖篇章去其繁重及所缺略而行於世
即今禮記是也(中庸子思作緇衣公孫尼子月令吕不韋王制漢博士所爲)今大
戴禮十三卷總四十篇(隋志夏小正别爲卷)始三十九終八十
一當爲四十三篇中間缺者四篇重出者一篇(兩篇七十)
(三)其上不見者猶三十八篇不能合八十五篇之數
豈但當爲八十一耶其缺者或既逸其不見者抑聖
所取者然哀公問投壺二篇與小戴書無甚異禮察
篇與經解亦同曾子大孝篇與祭義相似則聖已取
之篇豈其文無所删者也勸學禮三本見荀卿子取
舍之說及保傅見賈誼疏間與經子同者尚多有之
隋志戴聖删大戴之書爲四十六篇馬融足月令一
篇明堂位一篇樂記一篇合四十九篇(七錄云自後漢諸儒多爲)
(小戴訓即今之禮記)
中庸說二篇
孔子之孫子思伋作中庸程氏曰中庸之書是孔門
傳授成於子思傳於孟子白虎通謂之禮中庸記孔
叢子云子思年十六撰中庸之書四十九篇東萊吕
氏曰未冠既非著書之時而中庸之書亦不有四十
九篇也此蓋戰國流傳之妄
周官經六篇
河間獻王得周官有李氏得而上於獻王獨缺冬官
取考工記補之合成六篇禮記疏云孝文時求得此
書不見冬官一篇乃使博士作考工記補之謂孝文
時非也五峯胡氏曰司徒掌邦教司空掌邦土冬官
未嘗闕也乃劉歆妄以冬官事屬之地官俞庭椿取
其說爲周禮復古編謂司空之篇雜出於五官之屬
且因司空之復而六官之譌誤亦遂可以類考程氏
曰冬官之屬才二十八而五官各有羡數考冢宰六
屬各六十今天官六十三地官七十八春官七十夏
官六十九秋官六十六蓋斷簡失次名實散亡取羨
數凡百工之事歸之冬官其數乃周賈氏疏曰劉向
未校之前或在山巖石室有古文考校後爲今文古
今不同鄭氏據今文注朱文公以爲廣大精密周家
之法度在焉(齊文惠太子鎮雍州有發楚王冢獲竹簡書青絲編簡廣數分長二尺有得十)
(餘簡以示王僧虔僧虔曰是科斗書考工記然則考工記亦先秦書謂之漢博士作誤矣)馬融云
成帝命劉歆考理祕書始得列序著于錄略知其周
公致太平之迹永平初杜子春年且九十能通其讀
鄭衆賈逵往受業焉鄭康成序云鄭少贛(興)仲師(衆)
衛次仲賈景伯馬季長皆作周禮解詁說文引任
削地垗五帝於四郊廟門容大鼏七箇孤乘夏䡅赤
魃氏煣牙外不熑與今字異
周官傳四篇
詩正義漢初爲傳訓者皆與經别行及馬融爲周禮
注乃云欲省學者兩讀故具載本文然則後漢以來
始就經爲注
軍禮司馬法百五十五篇
周官縣師將有軍旅會同田役之戒則受灋于司馬
以作其衆庶小司馬掌事如大司馬之灋司兵授兵
從司馬之灋以頒之此古者司馬灋即周之政典也
周禮疏云齊景公時大夫穰苴作司馬法至齊威王
大夫等追論古法又作司馬法附於穰苴太史公曰
自古王者而有司馬法穰苴能申明之又曰司馬法
所從來尚矣太公孫吳王子(王子成甫)能紹而明之穰苴
傳曰齊威王使大夫追論古者司馬兵法而附穰苴
於其中因號曰司馬穰苴兵法(太史公曰余讀司馬兵法閎廓深遠雖三)
(代征伐未能竟其義如其文也亦少襃矣若夫穰苴區區爲小國行師何暇及司馬兵法之揖讓乎)漢
武帝詔引登車不式周禮注引鼓聲不過閶鼙聲不
過闒鐸聲不過琅土卜下謀是謂參之昏鼓四通爲
大鼜弓失圍殳矛守戈戟助䟽引十人之長執鉦百
人之師執鐸千人之師執鼙萬人之主執大鼓左傳
疏服虔引謀帥篇曰大前驅啓乘卑大晨倅車屬焉
又引五十乘爲兩百二十乘爲伍八十一乘爲專二
十九乘爲參二十五乘爲偏說文引騛衛斯輿善者
忻民之善閉民之惡師多則人䜋杜佑引上謀下鬭
圍其三面開其一面之類然其文或不見今五篇中
(百五十五篇今存五篇而已李靖曰周司馬法本太史公者也按周禮注引軍禮曰無干車無自後射豈)
(即此書所載歟大宗伯所掌軍禮之别有五孔叢子有問軍禮之篇)
古封禪羣祀二十二篇
梁許懋曰燧人之前世質民淳安得泥金檢玉結繩
而治安得鐫文告成胡氏曰攷舜典可以知後世封
禪之失稽懋言可以知史遷著書之謬文中子曰封
禪之費非古也徒以夸天下其秦漢之侈心乎孫氏
曰帝王巡守每至方嶽必燔柴以告至非謂自陳功
於天也
議奏三十八篇(石渠)
論石渠者戴聖韋玄成聞人通漢隋志石渠禮論四
卷戴聖撰後漢禮儀輿服志注王制疏詩疏並引石
渠論通典引石渠禮議甘露三年三月黃門侍郎臨
奏經曰鄉射合樂大射不何也戴聖曰鄉射合樂者
質也大射人君之禮儀多故不合樂也聞人通漢曰
鄉射合樂所以和百姓也大射不合樂者諸侯之禮
也韋玄成曰鄉人本無樂故合樂所以和百姓而同
其意諸侯當有樂故不曰合樂時公卿以玄成議是
(梁丘臨爲黃門郎奉使問諸儒於石渠)
王制(不著錄)
史記封禪書文帝使博士諸生刺六經中作王制索
隠劉向七錄云文帝所造書有本制兵制服制篇白
虎通引禮王制曰天子棺槨九重今禮記王制篇蓋
其略也
漢儀(不著錄)
肅宗章和元年正月召曹褒詣嘉德門令小黃門持
班固所上叔孫通漢儀十二篇敕襃曰此制散略多
不合經然十二篇不著于七略蓋與律令同錄藏於
理官法家禮記正義云許氏謹案高祖時皇太子納
妃叔孫通制禮以爲天子無親迎南史沈文阿云叔
孫定禮尤失前憲奠贄不珪致享無帛公王同璧鴻
臚奏賀若此數事未聞於古三禮注疏所引漢禮器
制度通所作也(隋志已亡此書)儀禮鄉射疏引漢禮云五武
成步步六尺周禮小祝注杜子春云漢儀每街路輒
祭禮記祭法疏案漢儀高帝廟主九寸前方後圓圍
一尺(論衡高祖詔叔孫通制作儀品十六篇)
凡禮十三家
六蓻論云傳禮者十三家唯高堂生及五傳弟子戴
德戴聖名在也(熊氏曰高堂生蕭奮孟卿后蒼及戴德戴聖爲五此所傳皆儀禮也)文
選注七略曰禮家先魯有桓生說經頗異
禮經三百威儀三千
禮器曰經禮三百曲禮三千注經禮謂周禮也周禮
六篇其官有三百六十曲猶事也事禮謂今禮也禮
篇多亡本數未聞其中事儀三千中庸曰禮儀三百
威儀三千禮樂志與此志同朱文公曰臣瓉曰禮經
謂冠昏吉凶蓋以儀禮爲經禮也葉夢得曰經禮制
之凡曲禮文之目先王之世二者蓋皆有書藏於有
司祭祀朝覲會同則大史執之以涖事小史讀之以
喻衆而鄉大夫受之以教萬民保氏掌之以教國子
者亦此書也禮篇之名禮器爲勝諸儒之說瓉葉爲
長(禮記正義禮說云正經三百動儀三千非謂篇有三千但事之殊别有三千條)儒林王式
傳歌驪駒江翁曰經何以言之式曰在曲禮注逸詩
見大戴禮其辭云驪駒在門僕夫具存驪駒在路僕
夫整駕朱文公曰曲禮戴氏編禮時已亡逸故特因
其首章之幸存者而雜取諸書所引與他記相似者
以補續之
學七十篇文相似多三十九篇
劉原父云學當作與七十當作十七五十六卷除十
七正多三十九朱文公曰䟽云古文十七篇與高堂
生所傳相似是唐初時漢志猶未誤也
推士禮而致於天子之說
朱文公曰士禮特略舉首篇以名之其曰推而致於
天子者蓋專指冠昏喪祭而言若燕射朝聘則士豈
有是禮而可推耶又曰儀禮乃本經而禮記郊特牲
冠義等篇乃其義疏
漢藝文志考證卷二
