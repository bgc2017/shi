欽定四庫全書
萬夀盛典初集卷三十一
恩賚五(蠲賦三)
巡撫山東等處地方督理營田兼理軍務都察
院右副都御史加四級(臣)蔣陳錫謹
題為
皇恩溥博如天萬姓歡呼動地籲請代
題恭謝
天恩事據濟兖東青萊登六府紳衿里民戴璠等呈稱
欽惟我
皇上文德武功際天蟠地車書一統萬方臻樂利之休
聲教旁敷率土慶昇平之象七政齊而三靈協
瑞四時順而百榖豐登固已擊壤歌衢羣遊熙
皡矣我
皇上念切民依頻加軫恤復將天下錢糧三年之内輪
蠲一周兹奉
聖旨東省五十二年地丁俱著全免歴年舊欠亦俱免
徵灑十行之
綸綍
萬歲山呼蠲億萬之金錢歡聲雷動況山左為齊魯之
邦與
畿輔最近二東草木屢被恩膏十二河山咸霑解澤
從此淳風益茂永享河清海晏之休年歲屢豐
常見婦饁夫耕之樂惟有焚香叩首祝
聖夀於無疆鼓腹含哺慶
洪圖之克鞏兹因
九重萬里輿情不能上達懇請代謝等情到(臣)欽惟我
皇上
德合乾坤
道隆堯舜
深仁厚澤長養生息者億萬年
賜復蠲租食德飲和者千百國當兹雨暘時若猶懷
四海之憂勤值此家室盈寧彌軫一夫之疾苦
特命將天下地丁錢糧自五十年為始各省輪蠲兹奉
上諭東省五十二年地丁俱著全免歴年舊欠亦並著
免徵統計三年之内總免過天下地畝人丁新
徵舊欠共銀三千二百六萬四千六百九十七
兩有竒
皇恩似海大地咸周
帝澤如天無人不被佇見物無失所羣遊化日之中民
不能名共躋春臺之上(臣)准部咨即刊刻告示
通行曉諭山陬海澨處處霑
恩白叟黃童人人戴
德莫不扶鳩嵩祝感天高地厚之仁盥手焚香切就日
瞻雲之願咸頌
天子無疆之夀直與天齊
聖人有道之期永同山峙兹據合省紳衿里民紛紛環
繞(臣)署籲懇題謝理合具
題恭謝
天恩伏祈
皇上睿鑒施行
巡撫山西太原等處地方提督鴈門等關軍務
兼理雲鎮都察院右副都御史加四級(臣)蘇克
濟謹
題為租賦屢蠲
恩波普被懇祈代達輿情恭謝
皇恩事據山西闔省陽曲等九十七州縣并各衞所紳
衿里民劉璋等呈稱
皇上御極以來文教振興武功赫濯勤稼穡則時厪雨
暘重農桑則圖成耕織五十年
太平天子樂海晏而慶河清億萬載
有道聖人沐春風而霑化雨固己飲和食德登四海於
春臺抑且戴義履仁偕萬姓於夀域矣乃猶
軫念深山窮谷無傷若覺有傷因而深思夏稅秋糧一
免且加再免次歲新租槩行全豁歴年舊欠亦
著免徵歡騰海宇扶杖而觀者皓首龐眉喜溢
郊圻鼓腹而歌者黃童稚子誠哉
舜日重遊允矣
堯天再覩璋等躬逢
盛世久沐
宏仁效華祝而爭先學箕疇而恐後但
九重既遠莫聞嵩嶽之呼使衆志徒慇難達康衢之頌
伏祈俯念輿情代達
帝座恭謝
皇恩等情到(臣)欽惟我
皇上
惠政覃敷四海戴汪洋之澤
仁風廣布萬方霑浩蕩之波賑䘏之典頻頒蠲租之
詔屢下三晉人民從前屢沐
皇仁兹又蒙
綸音特沛將康熙五十一年應徵地丁銀全免並歷年
舊欠亦著免徵民既不困於輸將吏得專心於
撫字終年休息比戶盈寧此真
高天厚地之生成抑亦從古及今之
曠典也(臣)接准部咨當即欽遵通行頒示曉諭凡兹軍
民人等無不歡呼雷動焚香叩首齊祝
聖夀無疆今據通省各屬紳衿里民呈請代
題恭謝
天恩前來理合據實
上聞伏乞
皇上睿鑒施行
巡撫河南等處地方提督軍務兼理河道兵部
右侍郎都察院右副都御史加五級(臣)鹿祐謹
題為
聖恩浩蕩難名萬姓銜感至切謹抒輿情恭疏代
題叩謝
天恩事據河南通省紳衿里民宋犖等呈稱竊惟
皇上
德配勲華
功隆參贊伏自
御極以來宵衣旰食
躬理萬幾薄賦省刑
心勤四海固已率土懷恩普天同慶矣犖等生長中州
與
畿輔接壤
聖主加意撫綏日享昇平之福時蒙怙冒之仁今
特沛恩綸將河南省康熙五十一年應徵地丁錢糧除
漕項外通行免徵跪誦
上諭感激無涯凡窮鄉僻壤童叟婦女莫不歡忭拜舞
遙叩
九重頂祝
聖躬享無疆夀考
皇圖歴億萬斯年伏乞俯賜代
題叩謝
天恩到(臣)欽惟我
皇上
巍巍至德
蕩蕩神功物阜民康猶存已溺己饑之願損上益下
彌弘與聚勿施之仁今將天下錢糧數千餘萬
三年之内全免一周大哉
皇恩眞曠古所未逢史冊所罕覯者也茲豫省康熙五
十一年地丁錢糧欽奉
上諭盡行蠲免(臣)准部咨隨即刊刻告示通行曉諭頒
示之日老幼擁觀望
闕叩頭環繞(臣)署咸稱(臣)等幸生
聖人之世得為
聖人之氓疊荷
殊恩無可報荅惟有家家焚香拜祝
聖夀無疆
皇圖永固但下情無由上達懇請代
題恭謝
天恩前來(臣)不敢壅於
上聞理合恭疏
題報伏乞
睿鑒施行
巡撫江西等處地方兼理軍務都察院右副都
御史加四級(臣)佟國勷謹
題為
皇恩均霑於萬國輿頌更切於西江公叩代
題以伸謝悃事據闔省鄉紳士庶宋一瑞等呈稱欽惟
皇上
仁同天地
德邁唐虞饑溺為心惟恐一夫不獲痌瘝在念眞令
萬物皆春甘雨和風久慶雨暘之時若丁男紅
女已看耕織之成圖而且賜復蠲租大地咸霑
雨露停徵減賦何年不沛
絲綸更蒙軫念民生弘施
聖澤周一十五省之疆域免數千百萬之金錢
宸眷及於大江以西
皇恩眞自九天而下潯陽江畔人人重上春臺章貢城
邊處處盡登樂土含哺鼓腹覺
至德之難名擊壤歌衢識太平之有象瑞等未申芹報
長切葵丹樂井養之無窮致兌和之有喜為此
瞻雲泥首望
闕抒心祝
天子之萬年頌
聖人之多夀伏乞代
題以伸謝悃等情到(臣)欽惟我
皇上
聖德如天
皇仁匝地歲稱有歲猶蠲免之時聞年屬豐年尚賑䘏
之下逮蓋臻已安巳治益切如保如傷康熙五
十一年十月十四日准戶部咨康熙五十一年
十月初三日奉
上諭將江寧安徽山東江西各撫屬五十二年地丁錢
糧全行蠲免歴年舊欠並著免徵等因隨經前
撫臣檄行布政司刊布告示分發府州縣徧處
張掛務使里民盡霑實惠去後今據闔省紳衿
耆民宋一瑞等呈懇題謝前來情詞懇切(臣)何敢
壅於
上聞謹會同江南江西督臣赫夀合詞具疏伏乞
皇上睿鑒施行
巡撫福建等處地方提督軍務都察院右副都
御史加二級降五級戴罪效力(臣)黃秉中謹
題為
皇恩蠲賑疊沛海甸頂戴靡深謹抒輿情轉詳代
題叩謝事據福州等九府一州紳衿耆老軍民陳子
威等呈稱竊
聖主怙冐萬方恒厪饑溺之由已愚民利賴百畝惟知
衣食之為天故暑雨祁寒每咨嗟乎旱潦而寬
征減賦用補助乎春秋欽惟
皇帝陛下
懋建中和
聿弘參贊
聖神天縱普覆載以無私道德日新調隂陽而式序肅
雍宫廟文德舞干羽於兩階赫濯聲靈武功平
遂達乎三蘖蛟宫蜃窟盡入車書砂磧窮荒咸
來琛賮不特地擴於漢唐明宋抑亦功高於虞
夏商周遡自
臨御以來海宇同風邊隅向化孳孳保赤不啻顧復之
懷殷殷足民莫釋宵旰之念一夫無失所之嗟
萬國有咸寧之慶乃猶賜復之
旨頻頒逾億萬金而弗惜豁免之
詔屢下歴五十載而聿新澤不比於屯膏道大光於益
下惟茲八閩隸於海濱
聖天子居九重之上眷注獨殷無待疇咨遂頒
勅諭緩現征而兼撥賑宥宿欠而免新糧更恤兵餉莫
資悉撥隣省協濟躬逢雨露咸知
帝澤之深手捧
絲綸仰見
王言之大玉鳩為杖老人多拂薰風竹馬堪騎童子盡
遊化日黃卷勤燈前之讀縫掖何須入縣之庭
綠野催雨後之耕婦子不見呼門之吏惟是長
安千里情詞難達於
楓宸所願
天子萬年頌禱尤殷於海澨僉呈籲懇冒乞奏
聞等情到(臣)欽惟我
皇上
歷符軒昊
道冠羲皇
流膏澤於普天損上者斯以益下
沛恩波於大地足國者必先裕民固己餘一餘三人
人樂業求千求萬處處蒙休矣然而
聖心未已復又
大沛恩綸
特頒上諭直隸等省康熙五十年地丁銀兩俱著全免
歴年舊欠亦俱著免徵此誠千古未有之
弘恩史書所罕載者也聞
命之下黃童白叟踴躍歡騰齊祝
萬夀無疆(臣)准部咨隨行各屬一體欽遵去後茲據各
府紳士耆老軍民人等僉籲代
題恭謝
天恩前來(臣)不敢壅於
上聞伏乞
睿鑒施行
廵撫福建等處地方提督軍務都察院右副都
御史(臣)覺羅滿保謹
題為
皇恩浩蕩難酬黎庶歡騰無地籲請代
題以達輿情事據布政使金培生等詳據臺灣府屬
紳衿里民陳逸等呈稱閩省為濱海要區臺灣
尤海外重地
聖恩之漸被彌深黎庶之瞻依益切蠲閩省九府一州
五十年之地丁銀兩既咸感
皇仁免臺屬一郡三縣五十一年之正供稻榖又盡霑
實惠誠亘古所未有亦史書所罕見
帝德之廣運靡遠弗周萬姓之銜
恩有誠宜達等情到(臣)欽惟我
皇上
德被八埏
恩濡九有
舜風和暢羣黎咸解愠阜財
堯日舒長兆姓盡含哺鼓腹廣厦細㫋之上時厪民
依茅簷蔀屋之間實霑
聖澤昨年免賦全閩已戶溢朱提今歲蠲租臺郡復家
盈玉粒是以黃童白叟效嵩呼於薄海之濱行
看東作西成廣露積於遐陬之壤既據司道詳
據臺灣府屬紳衿里民呈請代
題恭謝
天恩前來(臣)不敢壅於
上聞謹會同閩浙總督(臣)范時崇合詞具
題伏乞
睿鑒施行
總督廣東廣西等處地方軍務兼理糧餉兵部
右侍郎都察院右副都御史加三級仍帶軍功
五次(臣)趙弘燦謹
題為
皇恩廣被士庶歡呼據情代
題恭謝
天恩事據廣東鄉紳鄭際泰并闔省軍民人等公呈稱
伏惟
聖澤旁敷爰灑一天膏雨
皇仁廣被徧吹五嶺薰風追虞廷解愠之絃邁漢室蠲
租之詔千百代難逢之
曠典五十年特沛之
殊恩六宇歡呼萬方感戴欽惟我
皇上
至仁育物
大德統天
極建深宫統萬方而徧德
恩覃薄海胥九有以同春盈廷協師濟之休刑清政簡
比戶沐雍熙之化物阜民康萬姓固已登衽席
之安
九重猶復厪宵旰之慮於是正賦全蠲甘露來從天上
分年逓免隂膏先及海濱
丹詔初頒山川毓瑞
玉書同捧草木廻陽父老慶盈寧自堯舜以來纔逢此
日室家樂康阜凡乾坤之内共戴吾
君蕩蕩周疆均沐風風人雨雨人之澤畇畇禹甸共霑
衣衣我食食我之仁泰等涓埃莫報豢養徒深
惟願
皇圖與日而俱長共祝
聖夀同天而並久敬陳下悃伏祈俯准代
題等情到(臣)欽惟我
皇上恩同覆載軫念民生歴年蠲免數逾萬萬茲復蒙
特頒
諭旨將康熙五十年地畝人丁錢糧并歴年舊欠銀兩
槩行豁免此實亘古未聞之
盛事也(臣)因會審欽案在省接准部咨當即轉行各
司道府州縣衞所一體欽遵兹據闔省紳衿軍
民人等環(臣)行署歡呼踴躍焚香叩首懇請代
題前來(臣)恭逢
盛世身任地方目覩輿情眞切并據廣東布政使高
必弘呈詳到(臣)不敢壅於
上聞謹會同廣東撫臣滿丕合詞具
題伏乞
皇上睿鑒施行
巡撫廣西等處地方提督軍務兼理鹽法都察
院右副都御史(臣)梁世勲謹
題為呈懇代謝
天恩事據桂林各府紳衿里民鄧佳植等呈稱我
皇上宵旰不遑勵精圖治者五十年
恩施普及薄海内外固已民歌康阜士樂盈寧自堯舜
以來未有如
今日之盛者也康熙三十三年四十三年内蒙
皇上軫念邊氓
特加恩恤將應征錢糧槩行豁免感戴之私至今難忘
今又將五十年地丁蠲免僻壤遐陬
恩施一體億兆歡忭祗有焚香九叩頂祝我
皇上之德眞天地無疆之德我
皇上之夀眞天地無疆之夀而已伏祈俯准代
題等情到(臣)該(臣)看得粤西僻處邊陲猺獞雜處耕
鑿之外民鮮生業屢荷
皇上厚澤深仁加意軫恤今又欽奉
上諭將康熙五十年應徵地丁銀兩通行蠲免仰見我
皇上至德弘仁無遠弗屆(臣)即欽遵宣布一時
温綸遠播萬姓歡呼白叟黃童靡不焚香頂祝感激
天恩兹據桂林等九府屬紳衿里民鄧佳植等紛紛赴
(臣)衙門呈請代達又據布政使黃國材具詳前
來(臣)何敢壅於
上聞謹會同兩廣督臣趙弘燦合詞代
題伏祈
皇上睿鑒施行
巡撫四川等處地方提督軍務都察院右副都
御史(臣)年羹堯謹
題為蠲賦
諭出九重感恩歡騰萬姓公陳下悃叩謝
天恩事據成都府屬紳衿士庶羌民向庭賡吾只木保
等呈稱切賡等四川編民生逢
盛世仰沐
皇恩念僻壤之凋殘教養日勤
宵旰叨深仁之浹洽風俗克躋雍熙兹特大沛
恩綸來歲錢糧盡免
澤以三年普被知覆載之無私
恩同八省先施仰照臨之遠屆賡等惟有鼓腹含哺共
樂太平有象嵩呼華祝羣頌
聖夀無疆望
闕叩謝
天恩環庭公懇上達等情到(臣)該(臣)看得蜀省天末遐
荒仰賴我
皇上擴胞與之深懷振勞來之至德愛養備至軫恤頻
加地方日有起色矣兹又欽奉
上諭將康熙五十年應徵地丁各項錢糧俱著全免(臣)
接准部咨即通行司道府廳州縣衞所土司一
體欽遵去後隨據布政使吳存禮詳據通省紳
衿士民歡呼踴躍感頌
聖恩且言川省錢糧不足仰供經費每歲尚賴别省協
濟兵餉五十餘萬兩今七年之内兩荷全蠲厚
澤深仁實倍他省從此玉壘錦江一時增色茅
簷蔀屋到處騰歡惟歌
聖人有道之昌期益祝
天子無疆之寶祚懇請代
題謝
恩前來(臣)不敢壅於
上聞理合具
題伏祈
皇上睿鑒施行
巡撫雲南兼建昌畢節等處地方贊理軍務兼
督川貴兵餉都察院右副都御史加七級(臣)吳
存禮謹
題為
聖恩徧及遐方萬姓情殷感戴籲請代
題恭謝
天恩事竊(臣)前任四川布政司時蒙四川巡撫(臣)年羹
堯川陜總督(臣)殷太牌開欽奉
上諭事等因到(臣臣)隨班恭設香案望
闕叩謝(臣)旋蒙
聖恩陞授雲南巡撫由蜀而黔途間經過大小村莊父
老子弟感頌
皇仁聲滿山谷及入滇境所屬軍民人等扶老㩦幼咸
稱我等生長邊方荷蒙
聖主生成安享太平今又蒙
皇恩浩蕩蠲免五十年分地丁錢糧我等小民無可報
效惟有家家戶戶頂祝
萬夀無疆懇將下悃代謝
天恩等情(臣)於四十九年十二月二十八日抵(臣)駐劄
衙門雖經陞任撫臣郭瑮出示曉諭(臣)復刊示
通行務令百姓均霑實惠毋許地方官私自徵
收外隨據雲南布政使李華之詳據雲南等府
詳稱闔省紳士軍民凃崇等呈稱崇等僻處邊
隅遭逢
聖世輕徭薄賦時叨怙冒之仁賑榖蠲租屢沐矜全之
德桑麻閭井共荷
天庥子弟田疇羣霑
聖化感
皇仁之無外頌
帝德之難名乃滇省五十年分地丁錢糧又蒙
皇上宏恩盡行蠲免眞千載所難逢史冊所罕見也崇
等惟有虔祝
聖夀於無疆叩頌瑤圖之罔極轉請代
題等情到(臣)欽惟我
皇上乾坤為量日月同輝蠲賑頻施四海共徵樂利痌
瘝在念萬方咸戴生成乃猶三年以内蠲千百
萬之錢糧率土之中免十數省之正課
殊恩異數德邁百王厚澤深仁治越千古惟此洱海滇
池之地並沐
堯天舜日之華萬里陽春四時雨露戴
君恩於罔極祝
聖夀之無疆既據該司詳報前來(臣)又目擊輿情感戴
懇切不敢壅於
上聞理合恭疏具
題代謝
天恩伏乞
皇上睿鑒施行
巡撫貴州湖北川東等處地方提督軍務都察
院右副都御史加五級(臣)劉蔭樞謹
題為仰懇詳
題代謝
天恩事據貴州布政使司布政使張建績詳據貴陽等
十一府紳衿民苖周俊等呈稱竊惟耕九餘三
史頌仁明之政什一而賦書稱有道之年從未
有蠲周天下之租免及歴年之逋愛民如子沛
德如天者也欽惟我
皇上
聰明睿知
文武聖神
親決萬幾定萬世不磨之制
恩流九有擴九州莫外之圖與凡要荒侯甸之區重
譯不毛之地莫不鑿井耕田雨暘時若家慶屢
豐史書大有眞五十年如一日十五省如一家
兹復特頒
上諭將天下錢糧以及歴年逋欠自五十年為始通免
一周黔省邊方先行蠲免俊等雖生長邊隅
君門萬里而慈暘甘雨霑霂無殊從此大地盈寧萬邦
温飽皆出
皇恩之所賜惟有扶老㩦幼羣望
闕庭共祝
聖夀於無疆伏懇詳
題代謝
天恩以洽輿情等因呈詳到(臣)欽惟我
皇上
愛同天普
化與日新
卑服而即康田心懷保赤
揮絃而思解阜念切勤民數千萬之金錢灑為一天
化雨億萬姓之衣食咸沐
九陛春光
鳳詔初頒雷聲四布(臣)准部文即刊刻通行出示徧諭
咸使聞知隨據布政使張建績詳據貴陽等府
闔省紳衿民苖周俊等公同具呈求代謝
天恩到(臣)謹會同雲貴總督(臣)郭瑮合詞具
題伏乞
皇上睿鑒施行
萬夀盛典初集卷三十一
