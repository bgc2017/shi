欽定四庫全書
萬壽盛典初集卷一百十九
歌頌五十九(生監諸臣十)
萬壽無疆頌(集經有序)
生員(臣)胡夢熊
(臣)聞元亨利貞廣大無加於乾德高明博厚悠
久莫過於聖人蓋盛德應於無疆斯壽身因以
壽國大業徵於不息而壽世益以壽身三皇御
世代擅大年五帝乘權時傳過歷夏商受籙克
享用以凝庥文武開基誕膺厥惟多福自来哲
后必得遐齡振古如兹於斯為盛欽惟
皇帝陛下
統貫三才
綱維萬有
握乾符而出震
履泰運以知臨
乃聖乃神乃武乃文德邁百王而上
自西自東自南自北功薄四海而遙
綏萬邦而仁為育義為正百姓昭明既錫福而保極
熙庶績而府以修事以和九功歌叙亦戒威而董休
積五十二年之旰食宵衣克勤克儉合千八百
國之民瘼吏治惟幾惟康喜
聖壽值夫揆初適
帝年正當鼎盛珠聮璧合重逢六甲之周雲爛日華纔
見一元之復海添籌而多益山獻壽而彌增八
表同歡兆人具慶天開閶闔
九重披離照之輝地簇衣冠六㝢徧巽風之拂嵩呼
金殿千官鳴珮以来朝星拱
紫宸萬國獻琛而上賀統下土之戴高履厚羣依
有道之光華萃普天之負性含靈共祝
無疆之福祉允矣萬年盛事誠哉一代弘庥(臣)志殷
錫極學愧陳疇舉頭日近神遊鵷鷺之班極目
天高跡遠星辰之列躋堂而循邠俗願進一觥
擊壤而詠堯風擬申三祝用賡經語以效揚言
爰拜手稽首而獻頌曰
維天之命陰隲下民有相之道毗於
一人首出庶物為天下
君成性存存乃見天則濬哲文明溫恭允塞含弘光大
剛健篤實克綏厥猷下土之式參天兩地其道
大光奄甸萬姓寵綏四方增其式廓幅員既長
建其有極若網在綱左右有民率由厥匹佛時
仔肩所其無逸思日孜孜不遑暇食柔遠能邇
亮采惠疇旁求俊乂周爰咨謀六服羣辟克壯
其猶知人則哲安民則惠既富方穀罔不咸賴
天施地生裒時之對布昭
聖武赫赫厥聲幹不庭方四海永淸九有有截展也大
成建中於民彰善癉惡象刑惟明式遏寇虐庶
獄庶慎萬民是若思皇多士有壬有林惟
帝時舉克廣德心三宅三俊大輅南金省方觀民式是
百辟眚災肆赦時萬時億阜成兆民兆民允殖
相土烈烈來遊來歌
聖謨洋洋允猶翕河纘禹舊服九澤既陂地平天成以
康四海萬世永賴罔不率俾
帝德廣運無怠無荒有嚴有翼表正萬邦克寬克仁允
文允武赫赫明明
照臨下土光被四表各得其所無射亦保不顯亦承
聖敬日躋受之以恒福禄来求以莫不增重巽申命亦
孔之厚罄無不宜
天子萬壽有物有則耳目聰明以引以翼血氣和平
一人有慶萬國咸寧基命宥密施於孫子於萬斯年自
今伊始如月之恒如日之升大亨以正六位時
乘依其在京以受方國敷天之下會其有極知
微知彰知柔知剛顒顒卬卬穆穆皇皇日就月
將長發其祥降福穰穰
萬壽無疆
萬壽詩(集唐二十韻)
生員(臣)周師周
聖德超千古(宋之問)車書會萬方(陳陶)千門欣應瑞(李中)
五嶺盡来王(李嶠)勲共山河列(崔曙)恩霑士庶
康(沈佺期)普天霑愷澤(許敬宗)率土慶輝光(張九齡)賜
帛矝耆老(沈佺期)歌詩冠柏梁(獨孤及)立言成雅誥
(李中)搖筆起風霜(李白)才傑俱登用(杜甫)邊城
詎假防(楊巨源)四時調玉燭(劉禹錫)萬里轉旂常(唐)
(太宗)神武威兼德(盧肇)徽猷柔濟剛(李嶠)觀風
隨按察(孟浩然)敦俗勸耕桑(唐元宗)煥爛聲明發(張)
(文琮)參差歌管揚(賈玉)焦勞皆實錄(韓偓)聲績
著周行(唐元宗)習習東風扇(王轂)油油
聖澤旁(崔禹錫)歌謠連上苑(鄭畋)雲物麗初暘(李竦)此處
雲霄近(宋迪)前攀鸞鶴翔(李羣玉)福庭增氣象(盧)
(肇)壽酒樂城隍(杜甫)符應千齡運(陳陶)功垂萬
世昌(沈佺期)生逢
堯雨露(徐仲雅)願補
舜衣裳(杜牧)北極星遙拱(杜牧)南山壽更長(梁鍠小臣)
持獻壽(韋莊)惠化且無疆(王若嵓)
萬壽頌
生員(臣)李樹德
皇矣
天子至德昭清受天之命居常以貞辟如天地博厚高
明其徵悠遠壽靡斯京(其一)
亹亹
聖德匪居匪康既勤
宫府以及四方薄海内外莫不來王曰
天子壽民說无疆(其二)
休徵上叶景星在天瑞氣下應醴泉在淵俊民
以章百穀以堅曰
天子慶億萬斯年(其三)
瞻彼中田禾黍麥菽粢盛馨香黎民是育
天子萬年貽我嘉穀
天子萬年宜其介福(其四)
皇帝曰咨余維敬哉顧兹禎祥益厪余懷勉勉令德靡
止靡回允矣
天子五福方來(其五)
天子之壽超乎古今
天子之德協乎高深如岡如阜如玉如金永綏四方上
帝之心(其六)
萬壽詩(五言排律十四韻)
生員(臣)張廷琳
貞恒開景運奎壁煥文光久道昭千古深仁洽
萬方乾坤隆
帝治禮樂飭
王綱
至德超三五
神功軼漢唐
九重凝福祉萬國靄春陽仁至靜而壽德純熾以昌華
衢三祝詠周室九如章瑞氣彌天煥彤雲繞殿
翔廷呈金鏡錄杯泛紫霞觴鳳闕傳
綸綍鵷班藉翊匡昇平編雅頌芹藻叶笙簧多士騰懽
忭羣寮益豫康八紘歌有道四海頌無疆共沐
恩波永堯天日正長
萬壽詩(五言排律六韻)
生員(臣)孟芾
平成開泰運熙洽著升猷
大德年俱永
至誠業自悠有天皆浩蕩何土不懷柔茂育培楨榦歡
騰益海籌龍光承
紫極鳳翽出丹丘竊效南山頌
皇躬正迓庥
萬壽詩(五言排律二十八韻)
生員(臣)葉舒
瑞色凝珠殿薰風溢
帝鄉
一人初甲子萬國獻賡颺
大德乾坤運
欽明日月光巍巍齊泰岱皥皥嫓羲皇
讓號謙沖著崇儒理學彰修身敦孝弟勵俗振綱常
巡幸施膏澤登庸擢俊良春秋勤補助河海靖汪洋疊
沛蠲租詔頻頒宥過章
文謨皆典誥
武略邁周商預課司民吏弘開選士場褒功隆世裔尚
老錫冠裳禁苑松筠茂南宫翰墨香揮毫融八
法琢句駕三唐膺籙龍飛峻添籌鶴算長卿雲
籠翠葆旭日浴扶桑碧茁千年藕青敷九節菖
觴稱
瑤闕下桃捧
御爐傍歴歴花羅錦嚶嚶鳥弄簧鈞天仙樂奏雕䍐綵
斿揚虎拜歡聲動麟呈淑氣翔車書歸正朔政
教訖遐方(臣)質慚蓬梗葵衷向太陽父曾叨
寵眷家共戴
君王喜遇昇平會欣霑雨露瀼晨昏瞻斗極踴躍籲穹
蒼犬馬情彌切涓埃志未忘金甌綿永固玉歷
慶無疆
萬壽百萬頌(有序)
生員(臣)楊邦彦
(臣)聞盤古一萬八千年首三皇而建極伏羲百
九十四歲先五帝以開祥或推神策於軒臺得
天之紀或應瑤光於若水爲歷之宗莫不寶祚
靈長享無疆之上壽因而天休洊至集方富之
鴻圖欽惟
皇上
德合兩儀
恩覃八表
承乾膺籙齡齊日月之長
出震披圖治邁唐虞之盛
文教隆而三統備
武功定而九伐彰心有感以皆通澤無遠而弗届開
闢未臣之宇咸奉車書光華復旦之民恒安耕
鑿固已宏開壽國地久天長廣覆春臺衢歌巷
舞矣慶届陽春之三月恭逢
聖誕之六旬鳳歷編年周甲子而循環迭運
龍飛御極統元會而恒久彌光集萬國之衣冠梯山航
海開
九天之宫殿鳳翽麟遊煌煌千古之祥符皥皥兩間之
景運(臣)生逢
盛世幸際
昌期沐教養於高深橫經有日仰升恒於浩蕩濡翰
難名集古百言效三多之祝華敬稱
萬壽陳五福之齊天頌曰
天子萬壽(詩經)萬福攸同(詩經)萬邦惟慶(書經)萬國承
風(樂府)三稱
萬歲(晉書)萬物資生(易經)萬世永賴(書經)萬國咸寧(易)
(經)朝宗萬宇(隋書)公庭萬舞(詩經)於萬斯懽(隋)
(書)萬方觀禮(齊書)仁育萬物(性理)義正萬民(性)
(理)吹萬不同(莊子)萬表星陳(魏書)率育萬類(宋)
(書)為萬物主(史記)萬夫之望(易經)萬氣之祖(内經)
(篇)撫綏萬邦(書經)奄甸萬姓(書經)師保萬民(書)
(經)萬流仰鏡(文選)商𣙜萬俗(吳都賦)萬世為福(鬻)
(子)萬姓為心(文選)萬物竝育(中庸)萬邦作孚(書)
(經)萬方以祗(籍田賦)且萬且億(文選)萬民賴之(東巡)
(誥)萬理明淨(論語註)言經萬世(文選)萬物我賴(晉)
(書)功流萬世(文選)萬國攸平(文選)式固萬世(文)
(選)於萬斯年(詩經)萬民以濟(易經)萬箱億庾(梁)
(書)萬穴俱流(五車韻瑞)千門萬戶(漢書)萬福来求(詩)
(經)萬燧星繁(文選)萬騎雲屯(圜丘歌)萬殊之本(中庸)
(註)
萬乘之尊(鄉飲酒賦)知周萬物(易經)萬物覆焉(中庸)曲成萬物
(易經)萬物育焉(中庸)或相千萬(孟子)萬舉萬全(漢書)
萬物納慎(晉書)萬國陶甄(隋書)萬古一遇(文選)
壽考萬年(詩經)萬福維新(唐函)類萬物化醇(易經)萬端麟
崪(漢文)萬祥必臻(聖主得賢臣頌)君臨萬㝢(唐史)衣裳
萬國(樂府)萬萬有餘(海賦)時萬時億(詩經)萬億
及秭(詩經)非止萬幾(石銘)闕大樂萬歲(漢詩)一本
萬殊(性理)以一行萬(韓詩外傳)萬戶如一(文選)
天子萬年(詩經)萬邦獻力(郊祀歌)萬寶增煥(文選)萬物一
齊(莊子)呼吸萬里(江賦)萬國相維(文選)萬歲冰
桃(拾遺記)千枝萬葉(淮南子)萬物以嘉(爾雅)以成萬
業(五車韻瑞)八萬法藏(漢文)萬物祖矣(高唐賦)云云萬
有(齊書)萬邦是紀(漢書)萬邦黎獻(書經)情固萬
端(文選)萬事既具(史記)萬國齊懽(晉書)萬世長
策(五車韻瑞)萬代一時(齊書)道行萬類(文選)萬物熙
熙(封禪頌)保兹萬方(郊祀歌)萬里呈祥(文選)經營萬
億(漢詩)萬舞洋洋(詩經)千秋萬歲(文選)
萬壽無疆(詩經)
萬壽詩(七言排律十二韻)
生員(臣)王沖
北闕春融紫氣翔禎符泰運歷逢昌雲開璧月流華
渚風淨瑤樞繞電光瑞旭舜廷賡復旦晴霞軒
陛覲當陽八方獻壽共球集四海陳詩錦繡張
上苑花明縈劍珮鈞天樂奏應笙簧
文謨已著昭回象
武烈羣欽撻伐彰雲雨施行多
愷澤風雷鼓厲屬
乾剛
成天丕績兼平地
問俗殷懷更省方遂有
深恩蘇草木肯教薄海阻梯航九如自昔垂風雅百禄
於今效拜颺蓬島金芝從地秀瑤池玉醴自天
將(小臣)欣附衢謠後熙皥同游化日長
萬壽詩(七言截句十首)
生員(臣)陳康元
曈曨曉日上蓬萊周甲初逢壽域開童叟稱觴
齊抃舞山呼萬口一聲雷(其一)
條風遲日景昭融霮䨴恩膏薄海同黎庶已忘
熙皥樂太和元氣滿寰中(其二)
端拱垂裳仰化神清時盛治更無倫雕題窮髮梯航徧
四海尊親奉
一人(其三)
閶闔初開曉箭遲蒼蒼春色靄罘罳冠裳雍肅
臨軒早鹵簿分行侍玉墀(其四)
宫花苑柳麗昌辰處處雲璈綵翠新邀得
至尊添霽色一時繡陌十分春(其五)
郊圻酺樂歲時豐比戶含哺祝華嵩青鳥乍來
齊跂望彩斿仙樂紫雲中(其六)
一德虞廷共拜颺昌期髦士慶觀光躋堂漫獻
千秋鏡日月中天照萬方(其七)
糺縵卿雲拱
御樓河山長此鞏金甌緣知五福箕疇備瀛宇初添第
一籌(其八)
六宇同風樂太平瞻雲就日共抒誠歌謠擬效
康衢意
蕩蕩巍巍不可名(其九)
鳳闕觚稜傍五雲遙瞻佳氣自氤氲(小臣)拜手無他
願天保升恒頌
聖君(其十)
萬壽頌
生員(臣)任湖
欽惟我
皇上
聖冠勲華
壽參天地
金符長祉隆教育之豐功
瑶籙永年凝君師之駿命臣民歌舞羣抒介壽微誠
遠近悅來共仰作人雅化允邁百王上治誠符
元會昌期
宵衣旰食之猷已垂謨訓
規天條地之德盡播聲詩兹者
宸歷甫周花甲樂調風順雨之良辰
天心自協輿情喜就日瞻雲之嘉會浮河五老瞻左个
而来朝輯瑞九州坐華堂而受賀湛露與鸞旂
竝遠虎拜千官惠風隨豹尾俱翔嵩呼萬國(臣)
湖生成
聖世沐浴
王畿戴
高厚以懷慚敢擬九如之頌仰
龍光而敬祝虔稱
萬歲之觴頌曰
當今
聖皇祉籙方昌三才竝位五緯齊光龍德中正天行自
強
恩深四海
德被八方歡騰黎庶禄眷穹蒼維兹華節司候勾芒瑶
光貫月蒼帝臨房
神聖篤生允協嘉祥甲子甫周
景祚積慶爰開
閶闔坐於明堂九州玉帛萬國圭璋東漸西被山海
梯航鈞天齊奏仙音寶坊敷天之下罔不稱觴
或流雲液或瀉桂漿下逮父老同酌兕觥萬人
獻
壽萬年壽長青陽布德百卉芬芳露零赤黍日照柔桑
十日雨沛五日風颺嘉禾瑞麥千倉萬箱休徵
稠疊降福穰穰自古蕃熟六合歡康百年教育
多士濟蹌共遵王路咸示周行驊騮千里控馭
康莊東連閩越北訖幽荒趨
闕祝壽彈冠促裝
聖朝之澤如露瀼瀼每逢十載更啟文場苑畜祥麟材
收豫章鶴鳴琪樹鳳噦高岡
殊恩莫報厚禄難償
聖教所敷恭已巖廊王度是式金玉其相統接杏壇道
法紫陽羲文易象堯舜羹牆宣暢六經義窟微
茫成章焜燿天文七襄揮毫
藻殿得句林塘筆摇五嶽詞映三湘字重上估學富
書倉人瞻月露家誦琳琅
文德孰竝
武功難量謀深幃幄策定金湯神機獨運龍騰高驤兵
驅羆虎劍掃欃槍克除跋扈實靖披猖百粤拜
手滇黔搤吭燕然封雪沙漠凝霜旌旗西指鴈
塞来王河流淼淼海水泱泱永成堤岸久罷&KR3029;
艡
方略親授韜鈐莫當料人運掌闢地探囊龍君效順河
伯望洋三山鬱鬱淮泗湯湯恢廓鴻績簡冊輝
煌三上
尊號猶讓未遑多能天縱藝事精詳日月定位星宿分
張音諧律呂氣辨笙簧數推三角弓發大黃秋
擒白額冬獵黃羊樂和天籟聲召鸞凰手拈筆
札親纂縹緗
宸襟粹美令聞令望
賜租退責歲以為常刑措如周開網如湯
天心本恕陽德尤剛百寮整飭
神威肅將羹調金鼎溪釣玉璜銓衡清厲訟絶桁楊倉
廩鎖鑰山林禁防禮司宗伯武戢天狼祗承
寶訓業著垂裳民調寒燠時若雨𤾉
仁同覆載
功邁軒唐康衢擊壤
帝力相忘幅員無外時際明良易占恒久詩歌壽臧
天德難名庶竭中藏敢效華祝
萬壽無疆
萬壽詩(四言四首首五言律四首七言律四)
生員(臣)周監
我
皇神聖古莫與京德暨函夏澤漸萌生堯階蓂莢壽域
天增下土拜颺茀禄永膺(其一)
遐觀往聖崇本後末問寢視膳彜倫攸植尊養
兼至孝思維則禄位名壽大德必得(其二)
天開景運世際昇平
垂裳而治體乾健行春風春雨惠我羣生九圍式化載
歌載賡(其三)
亶聰亶明我
皇作則乃啟乃沃從敬是吉緯史經經朝乾夕惕詢於
黃顓萬世不易(其四)
瑤圖綿寶歷玉笈著長生貢獻重三譯聲歌叶
九成熙熙元有象蕩蕩莫能名羽葆迎仙馭行
厨進兕觥(其一)
南極祥光燦西池瑞靄浮椿齡常不老花甲數
從頭酒自麻姑勸桃從曼倩偷絃歌鳴皥皥人
世有丹丘(其二)
聖主齊年日雍熙邁盛唐梯航来玉帛雲漢富縹緗
帝力歸何有民情頌不忘(小臣)瞻仰切稱祝介無疆(其三)
旭日龍樓曉當陽
帝德全箕疇膺五福莊算衍千年
黼扆和鸞盛
彤庭振鷺鮮萬邦歌惠愛川至日升篇(其四)
天開壽域燦長庚問夜如何夜向明
闕下春臨雙鳳集車前雲捧
六龍迎西循弱水來金母北抵崆峒見廣成
聖世無為安作息臣民有幸樂昇平(其一)
輯瑞朝端職貢殊太常引贊效嵩呼桐花始放
卿雲爛榆火初燃湛露濡四海無疆綿
聖壽萬年有道亘
皇圖
天恩寵渥傳宣急勅賜瀛臺有大酺(其二)
絳節霓幢下九天螭頭嵩祝會羣仙祥符貫月
歌重旦慶洽流虹享大年味溢金莖梨徑尺香
生玉液藕如船霞觴獻自餘杭姥不用方平買
酒錢(其三)
午夜鐘聲報曉朝尚方重獻漢宫桃星臨燭影
開朱戶煙靄爐香引赭袍曉樹流鶯金縷曲晴
梁語燕紫雲璈作人雅化垂無極(臣)為吾
皇賦譽髦(其四)
萬壽詩(七言律四首)
生員(臣)秦應陽
閶闔昭融氣象新萬年
聖節正陽春和風浩蕩迴芳野旭日曈曨耀
紫宸道藴苞符開壽域歷環枝榦轉鴻鈞川增松茂申
歌詠永賴
皇圖佑下民(其一)
華渚虹流溯發祥瑶宫佳氣護
垂裳中天廣大星雲燦薄海雍熙日月長疇範總歸
皇建極乾坤應并壽無疆西山直與蓬壺接桃實方傳
萬歲觴(其二)
聖德含弘養太和風傳泮渙協菁莪羣工喜溢三多祝
髦士恩承
萬歲科豐稔已占禾幾穗安恬早見海無波清寧景象
誰摹繪只有聲聲擊壤歌(其三)
萬國瞻依仰
聖顏昇平樂事滿人寰鳳鸞絲管紅雲外錦繡樓臺碧
漢間扶杖紛来朝
北闕獻芹齊許祝南山草茅最幸
龍光近進頌容隨鵷鷺班(其四)
萬壽詩(五言律一首)
生員(臣)魏雲
繞電欣良月
璿圖有道長雲翻五色曉鶴舞
萬年觴玉露天開瑞神芝地獻祥蓬萊真不遠瞻拜肅
冠裳
萬壽詩(七言律一首)
生員(臣)朱承恩
華闕丹山仰
帝都天申佳節應祥符蒼生久沐雍熙治黃閣新霑雨
露敷秋水魚龍神變化春風桃李氣昭蘇太平
景運留終古竚見文河出瑞圖
萬壽詩(七言排律十二韻)
生員(臣)黃之洵
閶闔弘開化日長寰區競進紫霞觴籌添海屋
呼嵩岳樂奏簫韶繞上方萬國朝宗歌有道千
官拜手祝無疆金甌卜歷河山永玉燭調元日
月光八百春秋周甲子三台奎壁耀精鋩網開
俊乂弘遴選會起風雲慶對揚
鳳詔頻宣来紫禁龍門爭躍盡思皇致身自得詩書效
華國行看黼繡彰鎖院風清文作錦棘闈春暖
字生香嘉賓式燕瑶池醉吉士承歡杏苑翔自
是休明增福祉共知清宴樂平康
聖神文武超皇古億萬斯年頌熾昌
萬壽詩(七言律一首)
生員(臣)魏鵬
天際長庚映
紫宸作人
曠典下絲綸澤施棫樸
殊恩重算等岡陵甲子新白玉階前紅日曉黃金殿上
碧桃春昇平共樂明良際願祝春臺感
至仁
萬壽詩(七言律一首)
生員(臣)唐貞觀
聖主雍熙洽萬方賢良喜起煥文章千官競進南山頌
多士羣稱東海觴紫氣乍浮仙掌露紅雲遙接
御爐香普天率舞休徵集
萬歲歡呼祝未央
萬壽詩(七言排律十韻)
生員(臣)楊瑛
詩賡天保頌如岡世際熙和萃百祥宫柳籠煙
春正麗階蓂含露日初長
御爐香靄飄仙仗
紫禁鐘嚴肅衮裳屢慶年豐歌有道欣逢
聖壽祝無疆
武功全定昇平久
文治休昭日月光樂奏南薰揚白雪尊傾北斗瀉天漿
宏霑雨露覃多士遠沛
絲綸及萬方大地羅才儲翊贊儒生報國顯文章西山
桂馥開瓊宴南國桃舒攄錦囊歲歲菁莪邀
異典歡逢景運軼陶唐
萬壽詩(七言排律十韻)
生員(臣)賈應元
萬國嵩呼百福同
九重廣闢四門聰雲開鳳闕
天顔喜日麗瑶池壽域崇靈草階前三秀紫仙桃枝上
萬年紅鳳銜
丹詔恩何溥鶴舞
彤庭日正融共獻瑶觴三月裏爭看蕊榜百花中千
官虎拜隨仙仗
三殿龍光貫采虹柳汁染袍明
玉陛桂香盈袖映蟾宫九成仙樂簫韶進八表才人
頌禱工玳瑁筵開霞燦爛珊瑚網盡玉璁瓏綿
綿寶歷齊天慶願效華封祝
聖躬
萬壽詩(五言排律十二韻)
生員(臣)朱韓
帝德符天運
皇心協健行堯階弘雨露禹甸躋昇平遲日江山麗和
風歲序清六旬周甲子八表慶長庚
寶歷傳金鑑
丹宸獻玉觥九如聮虎拜三祝雜鸞笙南極輝長耀
文昌瑞早成章從雲漢煥星看玉衡明秋實垂
垂擷春華燦燦呈
九重施渥澤多士戴殊榮覆載真同量勲華未易名普
天歌
萬壽嵩岳應連聲
萬壽詩(五言排律二十四韻)
生員(臣)劉文煊
世際雍熙盛躬應寶籙昌虹流符運會電繞叶
禎祥敦敏齊軒后平章邁聖唐普天同樂育曠
代遇明良恰喜薰風度兼欣化日長呼嵩爭虎
拜搢笏列鵷行共效三多祝咸稱
萬壽觴瑶琨通卉服筐篚徧梯航擊壤歌初起鈞天樂
未央獻琛傳絶域執玉自遐方
德被無雷國
恩覃出日鄉九州歌樂土百辟盡来王為進岡陵頌還
依雲漢光禁鐘聞遠近庭燎羨輝煌舞蹈瞻圭
璧賡颺雜珮璜歡呼洽士女愛戴極要荒樺燭
明歌席爐香襲舞裳
天威凜咫尺臣職肅趨蹌絳節来蓬島青鸞下建章銅
盤承玉露金椀注瓊漿居鎬詠魚藻登臺賦柏
梁數當符二策歷自邁三皇卜世真堪羨添籌
詎易量(小臣)何以報長此頌無疆
萬壽盛典初集卷一百十九
