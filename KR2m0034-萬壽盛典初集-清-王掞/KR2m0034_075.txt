欽定四庫全書
萬夀盛典初集卷七十七
歌頌十七(詞臣九)
萬夀詩(五言律)(首)
翰林院修撰(臣)王雲錦
聖德高千古
龍飛六十春金甌凝瑞歷翠莢麗昌辰夏服車書會周
官玉帛陳嵩呼同擊壤歌祝上
楓宸(其一)
聖治高千古精勤邁百王明禋嚴薦璧舞彩慶垂裳
雲牖書無逸
松軒儆未央
萬幾方在御地久共天長(其二)
聖學高千古微言遜志求心源遡周孔道法契圖疇講
藝
筵頻啟崇儒
典特修健行恒不息金鏡握千秋(其三)
聖藻高千古光華復旦賡龍蛇蟠體勢金石發鏘鳴討
論蟲魚秘編摩歲月并萬年垂述作雲漢仰文
明(其四)
聖武高千古從容靖八埏潢池消反側瀚海息烽烟手
自除三蘖兵皆出萬全雕題重譯者享贄戴
堯天(其五)
聖澤高千古春臺溢頌聲蠲租環赤縣解網祝蒼生政
簡刑胥措民安吏不驚萬方登夀域長此樂昇
平(其六)
聖績高千古黃淮息激湍
神功親指授上策定隨刊澤國蛟龍偃桑田士女歡浮
河五老出億世紀安瀾(其七)
聖鑒高千古虞廷達四聰懲奸去貪墨表善勵清忠日
月無遺照
絲綸沛至公臣民齊額手景福頌昭融(其八)
聖化高千古英賢盡網羅拔茅占泰運翽羽集卷阿挾
策爭揮翰掄才及荷戈作人真
夀考十載一加科(其九)
聖夀高千古無疆景運新鶯花三月麗雲日萬年春
電繞初周甲
星輝正鄉晨小臣同率舞天保願常陳(其十)
萬夀頌(十首有序)
翰林院修撰(臣)王世琛
(臣)聞惟聖法天斯健行而不息惟天佑聖必悠
久而無疆若日月之升恒常垂碧落似川嶽之
流峙永奠黃圖良由一德之感孚用是三靈之
協應民胞物與惟至人之無私萬載千秋知仁
者之必夀既稽古而云然乃徵今而益信欽惟
我
皇上聖神天縱睿知性成備九德以當陽五辰效順握
六符而御極八表同歸視民如傷蒼黎時厪其
寤寐惟日不足宵旰弗徹其焦勞上清下寧乾
坤於焉交泰化行俗美品物由是咸亨開國家
磐石之基百千萬世慰寰宇雲日之望五十二
年洵史冊所罕聞實開闢所未有雖
神功聖德浩蕩難名而測海窺天約略可舉仰惟
聖學莫罄高深猶惕
皇衷彌勤遜敏闡禹湯文武之道直溯危微探濂洛關
閩之書盡窮閫奥
宸章璀璨垂典謨而渙堯言
睿藻繽紛超晉唐而追羲畫尼山泗水天文煥闕里之
碑入室升堂恩波沐孔門之裔加之右文稽古
開局以編摹養士作人闢門而籲俊千古昭其
明備六合被其光華此從来未有之文德也若
夫寧民戡亂去暴除殘或秉鉞而臨戎或推轂
而命將莫不風馳電掣指日獻俘掃窟熏巢刻
期奏捷八閩六詔息瘴癘而落欃槍雞塞龍沙
殄蚩尤而殱鑿齒無雷出日之地咸入版圖胷
穿鼻飲之倫悉承聲教幅員無外陋禹貢之九
州
廟算若神鄙黃石之三略八埏既静九服大同跨四海
以為家奄萬邦而為宅此從来未有之武功也
至夫己饑己溺憂百姓之未安念兹在兹恐一
物之失所偶逢災䘲賑貸頻施即属豐穰蠲租
屢詔憫澤國之昏墊親閱堤防矜耆老之桑榆
特頒粟帛刑多末減類大禹之泣而下車法必
從寬似成湯之祝而解網上下咸若四靈近在
郊坰草木向榮百卉咸歸茂對蓋萬物之得養
由
一念之好生所謂其仁如天也乃若明目達聰洞幽矚
隱若冰壺之澄澈遇物呈形如金鏡之高懸隨
人鑑影揚清激濁黜陟必當乎公心兼聽竝觀
毀譽不淆於衆口深悉閭閻疾苦先事綢繆灼
知稼穡艱難因時補助人之情偽遠近不遺事
之幾康曲折俱見端拱於
九重之上明察於萬里之遥所謂其智如神也是以二
儀默佑百神薦庥甘雨和風不愆期而應候嘉
禾瑞麥每匝地以呈祥九莖連理之珍産於園
囿羽毛鱗介之瑞貢自梯航兆人躋春臺之上
大地開仁夀之域直且竝三皇而兼五帝豈特
軼商周而逾漢唐也哉兹以姑洗應律之芳辰
恭遇
萬夀大慶之聖節宫庭燕喜樂奏鈞天上苑鶯花春来
蓬島兩行鵷鷺拜手而共祝
堯年萬國共球傾心而爭趨禹甸扶鳩父老歌舞於康
衢騎竹兒童喧闐於紫陌嵩嶽則遥呼萬歲華
封則競祝三多僉謂宜民宜人渥澤周於天壤
自爾如山如阜禔福集於
皇躬陳天保而指南山酌春酒而傾北斗真人間之嘉
會千載之一時也(臣)以猥末備數詞林遭遇
聖明幸逢
盛典仰天邊之夀曜祗益歡忻數海上之仙籌徒知抃
躍敢抒寸藿之心敬上
萬年之頌其詞曰
天佑下民篤生
聖皇亶聪作后君臨萬方發祥儲祉源遠流長綿延寶
歷寰宇永康(其一)
聖敬日躋遜志時敏書倉學海探微晰隱屢絶韋編恒
多束筍渙為
天章日星彪炳(其二)
勵精求治憲章文武旰食宵衣不遑寧處憂心
如堯勞形如禹平地成天兼三邁五(其三)
亦有小醜梗化陸梁赫斯一怒我武唯揚南清
嶺徼北掃龍荒滌除剪薙恢我昄章(其四)
既靖氛塵誕敷文德聿尊素王倡明儒術樂育
人材士子訓飭車書一統聲教四訖(其五)
知人則哲任官惟賢内而丞輔外而旬宣因才
器使百職㒺愆彰善癉惡無黨無偏(其六)
視民如傷念兹蔀屋博施濟衆蠲租發粟優養
高年矜恤煢獨
元后父母恩勤鞠育(其七)
俯憫澤國淮黃競流室廬疆理載沉載浮特紆
法駕相度綢繆水由地中農服田疇(其八)
立國播政維兹刑賞嗟彼冥惷横罹法網爰書
既定
睿懷悽愴宥之曰三恩洽天壤(其九)
德侔造化功竝穹蒼嵩嶽獻祝南極耀&KR0621;永瞻
雲日謳歌八荒天長地久
萬壽無疆(其十)
萬夀詩(七言律十首)
翰林院編修(臣)叢㴻
聖人龍德正當陽景福天申寶歷長四海不波羣奉朔
萬年有道永垂裳桐花桃萼開瑶圃麗日祥雲繞建章
率土騰歡誠悃祝綿綿
帝夀協穹蒼(其一)
晨開閶闔曙光紅玉珮成行拜舞同韶濩聲中
来祝華金猊篆裏效呼嵩敷天共覩升恒象大
造長資參贊功
乾健自強真不息駐顔何事訪崆峒(其二)
寶籙維新電繞樞車書八表會
皇圖
一心獨滿中和量萬象弘敷久大模
北闕恩波蘇地軸南山佳氣應乾符堯樽舜樂天開
日紫極祥烟徹九衢(其三)
卿景昭回碧漢邊
九重勤政典謨宣
宸章直啟三陽泰
御翰宏開一畫乾稽古右文研孔思阜財解慍播虞絃
淵深
聖學難窺測海水由来滙百川(其四)
萬方輯瑞凛
皇威謀略先天天不違
親總羽林三出塞遠清瀚海一戎衣貢從鑿齒雕題至
忱為懷仁慕義歸
神武安民非耀武兩階干羽倍光輝(其五)
盛世嘉祥洽井閭刑清政簡樂安居
金泥每下蠲租詔
丹鳳遥頒宥過書
天上恩綸洵浩蕩域中歲月盡寬舒太和元氣滋培厚
禹德湯仁較有餘(其六)
宸念懷柔感百神禎符大地應
時巡河清海晏平如掌鳳舞麟遊藹似春五老星精歡
覲
聖九霄日馭總勤民
龍鑣駐處豐年慶天授平成信有真(其七)
聖德如天覆育弘巍巍蕩蕩總難名治安已駕羲軒代
府事彌殷堯舜情
萬夀科開隆選造九垓士奮佐昇平愚民自是無知識
順則年年鑿與耕(其八)
小臣廿載侍金門兩世深邀
覆載恩
殿上呼名聫父子
日邊授簡逮箎塤直廬飽飫
天厨味斗室榮霑
御墨痕祝
聖敬隨鵷鷺後倍餘葵藿寸心存(其九)
東風調暢吹
丹陛南極光華照赤墀
帝德後天長不老
皇猷匝地本無私秪勤阜物誠民計那羨冰桃雪藕竒
百祿九如申命遠聿開億萬太平基(其十)
萬夀詩(七言律八首)
翰林院編修(臣)車鼎晉
寶歷綿延
聖夀長扶輿淑氣萃禎祥清寧位定承三正創守身兼
御八荒
鳳闕五雲瞻黼扆
龍墀萬國肅冠裳經文緯武彌寰宇珥筆何能罄頌
揚(其一)
旰食宵衣治獨超法天行健八風調寸隂是惜
踰神禹分命惟欽邁帝堯氣轉洪鈞春浩蕩化
成久道歲豐饒瑶編甲子循環數萬紀初周賀
聖朝(其二)
宇宙重開運會嘉如川方至日升華層霄爛漫
卿雲繞率土霑濡湛露奢蠲賦
恩隨三載徧掄才科每十年加菁莪蔚起耕桑静億萬
昇平詎有涯(其三)
天祚休隆篤祜新星輝南極世同春璇圖瑞叶通
丹陛玉燭光調護
紫宸六合精英藏宥密百王禮樂受經綸生民未有於
斯盛純嘏端應集
一人(其四)
徽號由来奉
至尊謙懷特渙大哉言欲求實政
皇衷切屢却虚稱
帝語温有道昌期光海岳無名峻德贊乾坤輿情莫竭
涓埃報齊效華封祝
九閽(其五)
五十餘年百度貞光華復旦泰階平功開神禹
難開地誠服軒轅未服氓父老兒童皆順則山
川草木盡欣榮歸仁自是懷柔遠
大德同天曰好生(其六)
道岸巍巍已誕登固天縱聖又多能
萬幾日暇圖書煥千古心傳歷數膺統接尼山真契合
禮隆徽國特崇升
右文曠典昭垂久斂福惟時協庶徵(其七)
彤階春暖太和天豹尾班中拜舞連花照四時三秀
草香浮九鼎萬年煙賡揚欲勝咸池曲宴樂遥
輕在藻篇史職微臣蒙
澤渥衢歌願矢寸心虔(其八)
萬夀詩(七言律四首)
翰林院編修(臣)莊令輿
星光啟歷映瑶樞蓂莢呈祥協寶符八表共臻
仁夀境萬年常鞏海山圖無疆泰運歸
皇極不息乾行仰
聖謨花甲循環今正始普天此日盡歡呼(其一)
卿雲層護日華紅元氣絪緼總化工神禹九河
勤
睿慮庖羲一畫亶
宸聰頻蠲泉布蒼生足盡採珊瑚碧海空竊喜
溫綸天際下九圍無日不春風(其二)
福斂箕疇
帝澤深萬方玉帛慶咸臨山川竝效呼嵩祝草木齊傾
捧日心隨地湧泉皆玉醴自天行雨盡甘霖莫
言廣運無能贊詩頌絃歌譜
德音(其三)
閶闔晴開集鷺鵷羣趨
丹陛正春暄上陽景麗舒長日太液波流浩蕩恩香
篆九重凝瑞霧桃花千樹接仙源小臣喜聽鈞
韶奏拜舞
堯階獻夀樽(其四)
萬夀盛典初集卷七十七
