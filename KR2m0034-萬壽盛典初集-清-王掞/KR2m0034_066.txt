萬夀盛典初集卷六十八
歌頌八(南書房諸臣)
萬夀無疆詩(有總序)
日講官起居注翰林院侍講學士(臣)勵廷儀
日講官起居注翰林院侍講(臣)蔣廷錫
日講官起居注司經局洗馬掌局事兼翰林院修撰(臣)張廷玉
左春坊左中允兼翰林院編修(臣)陳邦彥
日講官起居注翰林院修撰(臣)趙熊詔
翰林院庶吉士(臣)王圖炳
(臣)聞膺圖受籙大德有禄夀之符介祉凝祥至
聖著久長之效詩稱嘉樂命自天申書紀休徵
福由皇建華封獻三多之祝豳土進七月之觥
卷阿矢詠於鳳鳴江漢揚休於虎拜雖如天幬
覆莫罄形容而率土謳吟聊伸颺頌欽惟
皇上
執中表正
得一居貞
心傳溯無極之先
治行合太和之本
初登寶歷即以民胞物與為心
廣運旋樞遂臻久道化成之業朝咨夕儆勤宵旰於
五十二年北燮南諧奏昇平於千八百國兹當
三月中旬恭遇
六旬萬夀歷周花甲時際陽春柳拂桃迎擁千官之劍
珮霞明風暖集萬里之共球番髮龐眉扶鳩笻
而拜
闕山農澤賈頌燕喜以呼嵩含生禀氣之倫無遠弗
屆出日無雷之域不召而来壤擊衢歌鈞天竝
奏仙音佛號匝地同聲(臣)等職在文章分宜揚
扢身依
禁近誼得賡歌竊見乾行不息
皇上體之以自強坤合無疆
皇上法之以厚載固天亶之獨異尤
聖學之加崇探精一於唐虞啓苞符於河洛圜丘仰荅
誠格而
上帝居歆淮浦遙臨
時邁而川靈效順規模宏遠遵
祖憲以貽謀寢膳周詳永
孝思而錫類祀先農於泰畤朱火升中進田畯於春疇
青旗行野寬文解網人樂堯天復賦蠲租民安
禹甸
恩覃一十五省
德垂千萬億年底定三方鯨鯢盡掃會同重譯雞鹿咸
庭
志在安綏故有征而無戰師行仁義故近悦而遠来
握成算於帷幄之中播
神威於寰宇之内止戈為武夀考作人璧水芹宫勒千
秋之
寳訓桂林杏苑開
萬夀之恩科振鷺充庭羅来逸鳳霧魚騰水搜及雕蟲
凡兹多士之造德成材悉由
聖主之尊經稽古曲阜修九拜之禮朱子躋十哲之班
振玉摐金直接尼山統緒參天兩地深探羲畫
淵源理得而數兼該乘除參九九之秘氣和而
聲始達律呂調六六之元既
德性之内充自英華之外煥典謨渾噩與雲漢昭回詩
易奇葩竝日星輝映龍鶱鳳翥備八法於鍾王
露潤珠圓得三昧於虞褚
勅幾稍暇肆力五車
廵幸偶閒遊心四庫雕鐫琰琬禹山金碧之藏勘校蟲
魚蓬闕琳琅之府淵深
帝學莫殫名言洵乃武而乃文亦可大而可久
皇上雖虛懷若谷而謙尊彌光蒼穹之景命方新黎庶
之歌謠倍切(臣)等身値昌期生逢夀世光輝南
極中天之
甲子初周環拱北辰元會之干支復始重城不夜燭照
無邊四海皆春太平有象敬承
五夜維祺之願共抒
萬年祝嘏之心
春秋遠過八千復紀天皇之歲
歷數比隆三五重開軒后之圖竊效風人載賡周雅
各成七律六章拜手稽首以
獻
日講官起居注翰林院侍講學士(臣)勵廷儀
祥開
聖節慶昌辰巷舞衢歌率土濱運紀上元方復始年周
甲子又重新太平有象人多夀
大造無私物自春德教覃敷宏錫類由来至治在尊
親(其一)
南極常同北極光珠聯璧合燦雲章
天心祇若羲爻著
祖訓凝承
帝道昌仁夀億齡開景運韶華三月正當陽維皇定叶
蒸民願永錫繁禧
主萬方(其二)
天南漠北振琱戈六合俱安保太和格被總由
堯德峻平成共識
禹功多時豐更免三年稅化洽重開
萬夀科曠典古今眞極盛詞臣書頌細編摩(其三)
文修武偃洽神功
聖治光昌夲
聖躬履盛鳴謙辭
顯號居豐示儉喜卑宫
萬幾總攝精神裡八表都歸度量中久道化成臻上理
時勤宵旰仰
宸衷(其四)
芹獻葵誠徧九垓梯航迢逓到蓬莱爭傳鶴髮
呼嵩侶許覲
龍顔進夀杯人慶三多歸
帝德戶增萬億樂春臺共言四海昇平福都自
堯咨舜儆来(其五)
垂恩錫嘏慶成時斂福
皇躬百事宜嘉穀瑞徵三秀草芳蘭叢繞萬年枝無疆
聖夀便蕃頌有喜
天顔遠近知孰罄涓埃禆海嶽轉因華祝溥
鴻慈(其六)
日講官起居注翰林院侍講(臣)蔣廷錫
卿雲五色護
皇居花下千官頌九如南斗正中三月節海籌方攬一
廵初瑶池紫氣浮松牖金闕祥光接玉除蕩蕩
無名難載筆勲華二典紀虞書(其一)
聖文聖武貫三才宇宙中間
德澤該日月星辰隨律轉東西南朔驗風来九州全賦
周輪免兩榜恩科次第開天錫太平
仁夀主歡呼歲歲頌臺莱(其二)
天縱猶勤翫韋編健行
聖德日乾乾
心通律呂隂陽内道契圖書象數先周禮三千條實政
虞廷十六字眞傳庶民敷錫歸皇極鑿井耕田
樂萬年(其三)
至治神功古莫如應從泰岱勒璠璵玉函不受登封頌
金鏡常繙治世書有識羣生皆踴躍無私大造
本謙虛試聽五嶽齊呼處蒼翠山光望
屬車(其四)
膏澤涵濡八表同百年樂育太和中鸞書宣布
開黃道鳩杖扶擕拜
紫宫入昴遊河呈洛瑞躋堂稱兕繼豳風一人一歲增
君夀萬老春秋集
聖躬(其五)
(小臣)濫直近
楓宸蠡管粗能仰
帝鈞敬止功夫隨處見光眀德業與時新姚虚虹繞年
當甲華渚星輝月値辰拜手幸隨鵷鷺後遥瞻
蓬閣祝松椿(其六)
日講官起居注司經局洗馬掌局事兼翰林院修撰(臣)張廷玉
欣逢
聖節共呼嵩瑞靄青陽淑景融六合梯航重譯貢兩階
干羽萬年功
乾行不息天同健泰運方隆日正中咸仰
垂衣臻上理四時洋溢太和風(其一)
化成久道治功深
帝德巍巍冠古今海晏河清
天子澤宵衣旰食
聖人心好生頻見恢湯網解慍時聽鼓舜琴屏謝虚文
崇實政謙光中外仰
宸襟(其二)
睿慮周詳徧八區恩膏何地不霑濡已看荒徼皆登榖
更喜豐年屢賜租域外山川歸禹服田間耕鑿
盡堯衢諸蕃絡繹
彤墀下王會圖成自古無(其三)
聖學淵微逹性天猶勤探索向芸編圖書道闡千秋上
象數心通一畫前至治雍熙金石播鴻章璀璨
日星懸廷臣拜手賡
仙藻盡是箕疇錫福篇(其四)
華渚流虹瑞應開星明南極亘昭回絳霄歌吹
千門曉白叟歡呼萬里来湛露無邊滋草木卿
雲有象繞蓬莱羣生共荷
君王賜仁夀休風徧九垓(其二)
薄海車書奉
紫宸衢歌巷舞慶昌辰普天共樂舒長日大地都成浩
蕩春
帝夀萬齡周甲始韶華三月逐年新(微臣)珥筆霑
恩渥願效華封祝
聖人(其六)
左春坊左中允兼翰林院編修(臣)陳邦彥
閶闔晨趨拜舞同昇平嘉慶記流虹天開
寳歷羲軒上人在春臺位育中蓂吐堯階迎瑞日籌
添海屋祝
喬松萬方共慰稱觥願近覩祥雲一朵紅(其一)
重巽溫綸取次宣茅簷蔀屋總熙然體元
聖化三光應圖治
宸衷五夜傳浩蕩恩波淪大地舒長化日樂中天歌衢
擊壤喧童叟漫說陶唐癸巳年(其二)
欣從歌叙慶功成甲子重開樂太平景福多隨
仙籙永歲星遥拱
帝垣明陳詩拜表千官頌就日瞻雲九土情誰識
大君宵旰意本来乾健協天行(其三)
金爵觚稜曉露漙日華浮動五雲端花隂轉午
彤墀麗麥浪摇春繡壤寬譜叶虞絃宣玉軫圖
成禹會寫冰紈八方共樂
皇猷遠雁塞鯨波久奠安(其四)
西山翠色儼蓬莱豫順眞同出地雷澤物瀛波
通灌注作人雲漢仰昭回蟠桃初結三春實仙
醖同斟
萬歲杯藪鳳郊麟胥應瑞菶萋隨處沐
恩栽(其五)
露濡雨潤普
皇慈天上恩波動植知社鼔村觴人盡夀嵩呼華祝慶
相隨翻階翠草金芝長捧日彤雲玉葉垂累世
滋培難報稱抽毫先誦九如詩(其六)
日講官起居注翰林院修撰(臣)趙熊詔
雲開閶闔日中天臣庶嵩呼
玉陛前三月三春方履泰六旬六甲正乘乾軒皇歷
算周初度夏后書疇錫大年盛事直超千代史
拜颺敢進九如篇(其一)
天經地義藴
皇衷六十年来孺慕同
手定鴻圖兼創守
心承家法每謙冲
三朝謨烈光千載萬國尊親奉
兩宫大孝德隆膺上夀虞琴長是播薰風(其二)
五紀垂衣化日長太和元氣本無疆蠲租分歲
周星野解網回春滿棘廊天自好生
君合德
帝惟仁夀歷增祥龐眉白叟霑恩久傳語雲孫戴
聖皇(其三)
至治光華與日新健行不息體天眞勅幾陶鑄唐虞典
游藝窮探河洛津旰食宵衣時儆惕
龍顔鳳表倍精神由来夀考惟無逸喜卜吾
皇億萬春(其四)
物阜民豐久化成
深宫保泰更持盈尚衣浣濯頻供御玉食珍竒盡却
呈祇為
聖心常惜福可知儉德是長生海籌添値歸餘歲餘慶
年年介夀觥(其五)
昇平典禮煥丹霄
手詔重頒戒百僚愛
日但將忠孝盡祈天惟在雨𤾉調
君王不貴陳諛頌草野何能祝
聖朝聽取同聲呼
萬歲(微臣)珥筆採衢謠(其六)
翰林院庶吉士(臣)王圖炳
華甲星周祝
聖君彤庭
玉座氣氤氳西池算永添雙莢南極祥開匝五雲疇紀
洛書尊
禹錫壤歌衢野戴
堯勲三春上夀觥觩洽靄作陽和萬象欣(其一)
旰食宵衣
講幄開羲爻精奥闡蘭臺乾坤動靜涵
心學元會綱維揭
睿才藻火文章騰碧漢松雲戶牖儼蓬莱
聖人自有長生訣金鑑千秋介玉杯(其二)
垂裳端拱仰揮絃瑞玉眞應泰岱鐫朝野請求章屢上
廟堂謙讓
詔頻宣三才治法參天地二典勲華足信傳
峻德崇功書不盡賡揚拜手萬斯年(其三)
慶善宫中七德陳萬方送喜萃昌辰層城錦繡
鋪瑶席重譯梯航貢瑞珍百福貞恒歸
黼扆億齡仁夀育蒸民卷阿齊進昇平頌梧蔭深霑侍
從臣(其四)
六十年来
化澤濡華胥風俗極歡娱士邀
特典重升俊民被
洪恩盡賜租海表山川開夀域寰中日月照仙都誠孚
蒼昊方儲祉天姥来庭早授圖(其五)
濫隨芸局捧龍編筆紀流虹貫昴年揆覽
九重星拱極乾行
五位日中天薄材總荷洪爐鑄
寳籙綿垂象鼎傳欲罄葵忱歌在藻宫花歲歲傍瓊筵
(其六)
萬夀盛典初集卷六十八
