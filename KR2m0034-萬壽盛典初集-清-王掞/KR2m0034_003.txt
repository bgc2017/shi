欽定四庫全書
萬壽盛典初集卷三
聖德一(孝德)
康熙五十二年三月十八日
皇上六旬正誕允羣臣請
陞殿受朝賀先一日甲午奉
皇太后由
暢春園還
宫
初羣臣以
皇上六旬萬壽恭擬請
駕陞殿受朝賀
上方侍
皇太后於
暢春園禮臣以三月初六日啟奏典禮
上允所請乃於十七日自
暢春園全設
鹵簿奉
皇太后還宫是日天下臣民赴
闕祝釐者不下億萬由
暢春園至
紫禁城夾道綵棚綿亘數十里獻
壽迎
鑾喧闐絡繹
皇太后御填漆龍轎
皇子
皇孫扶輦步行臣民耆老婦孺竝於道左俯伏警
蹕不加傳呼勿擾而恪恭肅穆與歌舞愛戴之
心一時竝集
皇太后親見普天共慶率土同懽之盛
慈顔悦豫
聖心怡暢猗歟休哉誠亘古以來所未有也
十八日乙未
上率諸王貝勒貝子公内大臣侍衛滿漢大學士朝
皇太后於
寧壽宫未入八分公文武官員暨天下耆民於
午門外隨班行禮
三月十二日禮部具疏
題奏
萬壽聖節行慶賀禮儀注又另具摺奏聞
皇太后為禮儀事恭照康熙五十二年三月十八日
萬壽聖節行禮儀注是日早
皇太后儀仗於
寧壽門前陳設中和樂於簷下陳設丹陛樂於
寧壽門外南牆下兩邊陳設
皇上具禮服於
寧壽門丹陛上東旁立王公等在
寧壽門外丹陛下立大臣侍衛在儀仗末兩旁立其
未入八分公等文武各大臣官員在
午門外排立禮部堂官說與太監轉奏請
皇太后陞座位
皇太后出宫作樂陞
寧壽宫座位後
皇上於
寧壽門中檻外正中立王公等於
寧壽門外丹陛下兩旁分翼排立大臣侍衛在儀仗
末兩旁排立聽鳴贊官贊行三跪九叩頭禮其
未入八分公等文武各大臣官員在
午門外亦同隨班行禮此行禮時作樂鳴贊官贊禮
畢
皇上回原立處立禮部堂官說與太監轉奏請
皇太后還宫作樂
皇太后還宫後
皇上還宫為此謹奏
十八日黎明
寧壽門外陳設儀仗樂器
皇上率諸王貝勒貝子公内大臣侍衛滿漢大學士至
寧壽門序立未入八分公以下文武羣臣於
午門外序立
皇太后出宫陞座丹陛樂奏豫平之章其詞曰有懿
慈闈惟天下母厚德之符含弘九有式嗣徽音以昌厥後
寵綏受之遐不單厚福禄來求如山如阜
皇上率諸王以下羣臣行禮丹陛樂奏益平之章其詞
曰品物咸亨景光清泰展禮孔偕式瞻嘉會金
石相宣貫珠編貝思媚思齊德音四沛以介繁
禧萬年保艾曰壽而臧曰昌而大行禮畢
皇太后還宫丹陛樂奏履平之章其詞曰百禮既洽燦然
其章瑞雲承輦麗日舒長萬方玉食怡愉未央
言還彤幄凝祉儲祥
一人有慶
萬壽無疆
皇上還宫
三月二十八日乙巳
命八旗滿洲蒙古漢軍以及包衣佐領年七十以上老
婦人俱赴
暢春園
皇太后宫門外賜宴九十歲以上及大臣之妻召至宫内
賜坐八十歲者分列
丹墀下宴畢
皇太后
皇上各賞賚有差
三月十七日
上諭部臣將滿漢六十五歲以上臣民查奏賜宴八旗
滿洲蒙古漢軍以及包衣佐領無論官員閒散人等
七旬以上老婦人查明具奏於老人賜宴後再擬定
一日赴
皇太后宫賜宴部臣遵
旨擬於二十八日年老婦人赴
暢春園
皇太后宫賜宴又奉
特諭伊等皆係婦人而又人多似乎不便於是分别年
齒凡九十歲以上及大臣之妻召進
殿内八十歲以上分列
丹墀下七十歲以上俱於
宫門外賜宴是日也時雨新晴惠風和煦副笄䄖翟
望
仁壽而摳衣鶴髮皤顏向
慈寧而斂衽凡宫門内外盡瞻
帝母之尊共識
慈顔有喜而
皇太后於
上賜之外復加
恩賚以昭盛典於是諸老婦人及大臣之妻無不懽欣拜
舞齊祝
皇太后
皇上聖壽無疆謝
恩而出至是日宴饗之隆賞賚之渥詳紀養老條中兹
不具載
(臣)等伏見
皇上尊養
皇太后於兹五十二年矣懽心洽於萬國玉食徧於九州
深愛之忱久而彌篤致敬之禮進而有加如疊
上
徽號以致尊崇日侍寢門以勤温凊凡
國家大事必恭請
懿旨以肅祇承
南巡江浙北幸熱河必奉
聖母同行以極游豫至於
王師遠指
法駕省方問安之使不絶於道遇四方獻新之物雖一
瓜一果之微必遣官星馳進奉
皇太后然後供
御定省嚴焉甘旨備焉每年十月初三日
皇太后聖誕及元旦令節
皇上必詣
皇太后宫行禮以祝純嘏以祈萬壽莫不本於至性極於
自然所以超軼前聖昭示來兹者
起居既已詳註
典訓亦有專書矣夫聖人之福必本於德而聖人之
德無加於孝在昔惟有虞之聖五十而慕三代
以還闕有間矣至唐始崇誕聖之節元和十五
年七月尚書左丞韋綬請降誕日詔百官詣光
順門先賀皇太后然後上皇帝壽書之史册光
示萬古憲宗忻然嘉納至長慶元年七月降誕
日百僚於紫宸殿稱賀畢始詣昭德門外命婦
於光順門竝進門奉賀皇太后典禮雖行後先
失序非盛德也寳歷初復以綬所陳奏禮無所
據竟罷不行太和七年修復祖宗故事亦不過
以慶成節奉迎兩宫太后於宫中懽宴羣臣於
延英門上壽而已若我
皇上孝德天成周旋中禮躬率羣臣先朝
皇太后然後受朝賀敬誠備至文物兼隆至於推恩錫類
使年老婦人咸得拜舞
慈寧均霑異數以
聖天子引年尚齒之文為
皇太后臣妾億兆之樂孝思不匱豈非聖人之極致哉孟
子稱人慕父母惟少為然故至孝者惟舜今
皇上萬壽六旬而孺慕之誠有加無己以視五十而慕
者猶或過之豈三代而下帝者所敢望耶(臣)等
躬逢
盛典雖
聖孝高深仰窺無自輙紀其實傳之億萬世以見
皇上孝極其至德極其隆故福亦極其盛焉至
皇太后六旬七旬兩大慶所行典禮皆
天家盛事人倫極軌義得併書於左
康熙三十九年歲次庚辰十月初三日恭遇
皇太后六旬萬壽聖節
皇上御製恭祝
皇太后萬壽無疆賦敬書於屏先期初一日陳設
天府奇珍於
養心殿
皇上躬親展閱洪纖必徧採天保九如之義每物皆用
九數黃金以九計則九九八千一也白金以九
計則九九八萬一也以至錦繡文綺翡翠珊瑚
火齊木難懸黎夜光極陸海之所産梯航之所
貢難以數計枚舉者莫不稱是
初三日
皇上躬詣
寧壽宫行慶賀禮自擇玉糈萬粒以供
天厨壽膳其所進儀單并宴品名目一一詳列於後
佛三尊
御製萬壽無疆賦圍屏一架
御製萬壽如意太平花一枝
御製龜鶴遐齡花一對
珊瑚進貢一千四百四十分自鳴鐘一架
壽山石羣仙拱壽一座
千秋洋鏡一架
百花洋鏡一架
念珠一九
皮裘一九
雨縀一九
哆囉呢一九
畢機縀一九
沉香一九
白檀一九
降真一九
雲香一九
古玩九九
書册卷九九
攢香九九
大手帕九九
小手帕九九
金九九
銀九九
縀九九
連鞍良馬六匹
萬方玉食宴
飯湯麪等名
萬國玉粒飯
萬縷長春麪
五嶽獻瑞點(五盤)
千祥瓊液湯
四海呈祥酥糕(四盤)
九有乾坤閣(九高碗)
閬苑交棃火棗
蓬萊雪藕冰桃
八仙捧壽果鍾(八鍾)
果
西池桃實(鮮桃)
靈根仙種(公領孫葡蔔)
灼灼丹華(荔枝)
玉瑩珠駢(岡榴)
安期仙棗(棗)
上林蘋實(蘋果)
閬苑花紅(沙果)
洞庭朱實(橘)
茂苑香橙(橙)
長生壽果(延壽果)
延壽仙果(長生果)
金絲千縷(蓮鬚)
碧雲千瓣(青蓮瓣)
蓬島桃膏(蟠桃)
九重嘉慶(糖李)
金花獻瑞(金雀花)
玉柱奇珍(蜜門冬)
西王母棗(洋棗)
九轉金丹(蜜金棗)
絳片神漿(狀元紅)
饌
萬壽無疆
福如東海
壽比南山
海屋添籌
羣仙拱壽
蟠桃勝會
百靈效順
三仙拱壽
金掌清波
河清海宴
十洲三島
受天百祿
不老仙姑
甘露垂天
南極呈祥
瑶池瑞靄
芝花獻瑞
玉液凝香
萬國來朝
萬歲長春
湯茶酒等名
與天同壽(不老湯)
金芽萬葉(壽山茶)
萬壽霞觴(長生藥酒)
御製恭祝
皇太后萬壽無疆賦(有序)
蓋聞世運昇平内庭懋儀型之慶天心錫嘏彤管高
婣睦之風惟度協於中和斯福昭其美偹我
聖母皇太后
仁慈夙秉
恭儉習成
濯龍明德久冠宫闈
致治宣仁胥稱堯舜兹當冬月之初正逢周甲之喜敬
泐蕪詞上介
遐壽聿抒孺慕之微忱兼採臣民之共願瞻依莫殫抃
舞惟殷謹拜手而賦曰惟坤作則配
天行健圖籙祥呈璇衡瑞獻西池之青鳥飛來南極之明
星乍現佐治登三流歡吹萬筐篚玉帛萬國獻其球
琳夏凊冬温一心慰以至願婉妗降於華渚飛瓊舞
於綺苑祈歷算之永延湛精神而靡倦椀盛沆瀣之
漿鼎熟胡麻之飯織壽字以成圖捧霞觴而進勸序
屆初冬花明永晝欣拜舞以爭先肅趨蹡而恐後岡
陵之禱嵩岱同巍松柏之篇椿桃竝茂雲璈響徹協
鸞鶴以雙清砌草憂忘報嶺梅之先秀指海屋以籌
添睇斗杓而錫祐山若積而彌深地以增而益厚普
天率土咸頌
仁慈閬苑蓬壺齊呼
聖壽若乃春秋佳勝媚景舒徐奉晨昏於軒榭親顔色於
庭幃岸柳汀花依依含笑隄鶯梁燕嚦嚦相呼於是
汎龍艦扶鳳輿或怡情於碧沼或攬勝於金鋪叙天
倫之樂事暢逍遙以共娛尊養樂愷古昔所無誠乃
邁徽猷於任姒臻至治於唐虞詠兹懿淑富有嘉祥
身與心而俱泰福因德而逾彰謹集萬方之玉帛肅
百序之冠裳剪鮫人之千錦貢織女之七襄寳座烟
霏層層珠蓋博山香繞陣陣都梁樂奏雲門之曲仙
來瑤島之疆竊欣侍奉
膝前趨迎朝暮浥霞彩於靈萱酌太和於甘露臣則禀
誨諄諄撫兹寰宇際日吉以時良樂和風而甘雨恭逢
壽域之開虔製荒蕪之句願
母壽之靡涯享鴻圖之景祚優游悦豫金石比其堅貞綿
亘扶疎楩楠同其蟠固愧莫罄於頌颺載降階而陳
賦康熙庚辰十月朔日恭書
進
康熙四十九年歲次庚寅十月初三日恭遇
皇太后七旬萬壽聖節先是正月壬午
上詣
澹泊為德行宫問安傳
旨諭禮部尚書穆和倫等曰舞者滿洲歡慶之勝事向
使諸王大臣行之今歲
皇太后七旬大慶之年朕亦五十有七欲親舞稱觴午時
上以元宵節設宴於萬樹紅霞
皇太后陞座諸樂竝作
上近前起舞良久乃進爵三月丁亥
上謂大學士等曰
皇太后今年七秩矣應行典禮照六旬時所行之禮行著
交禮部夏月
皇上駐蹕口外預
勅養心殿監造臣趙昌等謹備儀物製造精虔
回鑾後
特命出内府所藏九州所貢奇珍瓌寳靡不悉具先以
御製書屏頌祝
萬壽爰及冠袍簮紱錦繡珠玉彝鼎圖書金銀諸物琳琅
充牣未可枚舉璇題標識悉取嘉名初二日(臣)
趙昌王道化張常住和素奉
命齎至
寧壽宫凡百有二十餘案
皇上恭詣
寧壽宫命臣趙昌和素宣讀儀目一一皆經
聖覽親定行列珍玩金銀則陳
殿中錦繡文綺陳月臺之左其所進儀單詳列於後
無量壽佛一尊(係藏裏班禪喇嘛進)
般若母實勝塔一軸(御係金字心經書)
御製萬壽無疆賦圍屛一架
御製萬壽如意太平花一枝
御製萬壽金簪九對
御製萬仙慶壽自鳴鐘一架
萬壽禎祥玉仙人一座
宋均窰飛戟花罇一座
永樂霽紅花露壺一對
千秋洋鏡一架
念珠一九
冠一頂
皮裘一九
雨縀一九
哆囉呢一九
畢機縀一九
沉香一九
檀香一九
降香一九
雲香一九
古玩九九
畫册卷盆景萬年根盤九九
攢香九九
大手帕九九
小手帕九九
金九九
銀九九
縀九九
連鞍良馬六匹
萬壽盛典初集卷三
