欽定四庫全書
萬夀盛典初集卷十八
典禮五(養老一)
康熙五十二年三月十八日恭逢
聖夀六十正誕直省在籍諸臣及人民耆老赴京慶祝
者四方雲集三月初旬咸會
闕下
上命查耆老人數有水土不服習者令太醫院察治
是月初一日大學士王掞等傳
旨問各省老人有多少在京各省現任京官扵十二日
咨送内閣典籍廳查明啟奏
初八日南書房大學士王掞等奉
上諭朕聞各省為祝萬夀來者甚衆其中老人更多皆
非本地人時届春間寒熱不均或有水土不服亦未
可知爾等即傳與漢官等倘有一二有恙者即令太
醫院看治務得實惠以知朕愛養老者之至意欽此
傳知在京官員遵
旨欽奉施行
十七日甲午
上自暢春園還
宫直省臣寮士庶夾道懽迎耆老進前跪獻
萬夀觴
上輙止輦慰勞夙辦果餌食席徧行頒賜是日
諭大學士温達等查八旗滿洲蒙古漢軍漢人大學士
以下民以上年逾六十五歲者扵本月内擇日
賜宴其八旗滿洲蒙古漢軍以至包衣佐領下
年七十以上老婦扵老人賜宴後擇日送至
皇太后宫賜宴
三月十七日大學士温達等奉
上諭今歲天下老人為朕六旬大慶從數千里匍匐而
來如何令其空歸欲賜伊等宴然後遣回著查八旗
滿洲蒙古漢軍漢人大學士以下民以上年逾六十
五歲者奏聞在本月二十二三兩日擬定一日賜宴
預為奏聞便扵備辦内有艱扵動履不能前來者聽
其勿來能來者俱令其來即不能來者應得分例朕
必另行頒賜詔内有恩賜老人一欵凡在恩賜欵下
者扵各名下註明已在恩賜之列至扵奴僕不在所
查數内今時令漸暖賜宴後即令伊等各回原籍耕
種再查八旗滿洲蒙古漢軍以至包衣佐領下不論
官員閒散人等年七十以上老婦奏聞俟老人賜宴
後再定一日送至
皇太后宫賜宴内有艱扵動履不能前來者聽其勿來能
來者俱令其來若有貧乏不能來者著各該管處協
助車馬使之前來俱開真實年歲不可捏報特諭欽
此
是日又
諭宗人府選宗室子孫充授飲老人使令
大學士温達等奉
上諭諭宗人府王以下至宗室子孫内年二十歲以下
十五歲以上人品聰慧能備衣服者揀選六七十人
送至朕前以備授飲老人使令朕之子孫亦皆𣲖出
青帶之人一員不用欽此
是日又傳
諭直省老人十八日齊至前朝聽禮部官指示行禮
先是十一日南書房翰林等奉
上諭各省祝萬夀老人俱扵十七日在西直門外本省
龍棚下齊集接駕十八日齊至前朝外聽禮部指地
方行禮行禮後若再至龍棚恐城門擁擠老年之人
實有未便况十七日朕進宫時經過各省龍棚諸老
人已得從容瞻仰十八日行禮後諸老人不必再至
龍棚下接駕爾等傳與各省漢官徧諭各省老人知
悉特諭
十八日乙未
上御殿受朝賀直省來京耆老臣民各隨班次行禮是
日頒
恩詔通行天下令所在有司察例賜恤耆老
詔欵内一八旗滿洲蒙古漢軍兵丁及内扎薩克喀爾
喀等蒙古年七十八十九十以上者分别賞賚至百
歲者題明給與建坊銀兩一軍民年七十以上者許
一丁侍養免其雜𣲖差役八十以上者給與絹一疋
綿一斤米一石肉十斤九十以上者倍之若百歲者
題明給與建坊銀兩
二十四日辛丑
命二十五日賜直省老人宴扵
暢春園正門前復
諭戶部等衙門會議來京耆老恩恤從優具奏
戶部等衙門遵
旨為
皇上六旬大慶各省來朝六十五歲以上官員百姓數
目查明繕摺具奏奉
旨將伊等明日齊集正門外賜宴遣皇子領侍衛内大
臣侍衛部院衙門官員内廷翰林公同賜宴令得均
食百姓俱係生扵村野之人即有失禮者亦聽其便
此内在詔欵應得恩恤者吏戶禮兵四部會同查明
比彼處略為加厚今日即行議奏
戶部等衙門會議六十五歲以上不議外七十
歲以上者
詔款内應賞綿絹等物折銀給與外加賞布各二疋八
十歲以上者加賞布各四疋九十歲以上者加
賞布各六疋繕摺具奏
上硃筆批出諭旨伊等遠來絹布等物如何稱朕之意
九十歲者人各賞銀十兩八十歲以上各賞銀八兩
七十歲以上各賞銀六兩六十五歲以上伊等既來
亦各賞銀一兩
二十五日壬寅禮部等衙門引六十五歲以上
老人大學士以下民以上至
暢春園正門前東西嚮列坐敷席設几自北而南東
西前後各十餘行東坐西嚮大學士(臣)李光地
(臣)王掞吏部尚書(臣)吳一蜚戶部尚書(臣)張鵬
翮禮部尚書(臣)陳詵刑部尚書(臣)胡會恩都察
院左都御史(臣)趙申喬吏部左侍郎(臣)李旭升
右侍郎(臣)王頊齡戶部左侍郎(臣)王原祁右侍
郎(臣)廖騰煃工部左侍郎(臣)阮爾詢右侍郎(臣)
劉謙内閣學士(臣)彭始摶(臣)鄒士璁左副都御
史(臣)崔徵璧通政使(臣)郝惟諤翰林院檢討(臣)
嚴思位兵部郎中(臣)許康錫工部員外郎(臣)夏
疇欽天監右監副(臣)臧積德春官正(臣)何君錫
靈臺郎(臣)劉一葵等二十餘人次列直省耆民
二千餘人西坐東響致仕吏部尚書(臣)宋犖誥
封戶部尚書(臣)張烺致仕吏部尚書(臣)徐潮原
任戶部尚書(臣)王鴻緒致仕禮部尚書(臣)許汝
霖原任工部尚書(臣)徐元正原任吏部左侍郎
(臣)李錄予致仕吏部右侍郎(臣)仇兆鰲原任禮
部右侍郎(臣)田種玉原任工部左侍郎(臣)李元
振右侍郎(臣)彭會淇原任左副都御史(臣)勞之
辨原任福建廵撫(臣)宫夢仁原任右通政(臣)楊
篤生原任大理寺少卿(臣)朱廷鋐(臣)陳嘉績原
任翰林院侍講(臣)彭定求原任左諭德(臣)秦松
齡(臣)鄭開極(臣)楊大鶴原任右贊善(臣)田成玉
(臣)尤珍原任御史(臣)鹿賓原任廣西蒼梧道(臣)
彭演原任四川什邡知縣(臣)俞曰都等二十餘
人次列直省耆民二千餘人坐定領侍衛内大
臣公阿靈阿等傳
諭曰今日之宴朕遣子孫與爾等分頒食物執爵授飲
當頒食授飲時勿得起立以示朕養老尊賢之至意
扵是執事人員次第陳設殽饋八簋品列庶羞百
果之槃六榖之飯領侍衛内大臣侍衛部院官員
内廷翰林往來勸侑前後以徧無不充飫食畢
南書房翰林等捧出
御書諭旨宣讀扵衆曰諭各直省老人書稱文王善養
老者孟子云七十者非帛不煖非肉不飽帝王之治
天下發政施仁未嘗不以養老尊賢為首務近來士
大夫只論做官之賢否移風易俗之效驗所以不暇
講䆒孝弟之本心朕因今日之會特宣此意若孝弟
之念少輕而求移風易俗其所厚者薄而其薄者厚
矣爾等皆是老者比回鄉井之間各曉諭隣里湏先
孝弟倘天下皆知孝弟為重此誠移風易俗之本禮
樂辭讓之根非淺鮮也昨日甘霖大沛四野霑足朕
心大悦爾等無悞農時速回本地特諭宣讀畢衆耆
老懽忭稽首
諸皇子乃出率諸皇孫及宗室子弟五十餘人親
執爵觴授老人飲佐以名茶自大學士以下民
以上往來勸侑前後以徧無不酣適頃之
上出御幄陞座衆老人皆翹首仰瞻
聖顔嵩呼之聲浩若山海
上命扶掖八十歲以上官員致仕吏部尚書宋犖誥封
戶部尚書張烺等數人至
御座前
親賜酒一巵又
命扶掖九十歲以上耆民莊國興等數人至
御座前
親賜酒一巵扵時風日清和禮儀詳整
皇情霽暢衆志歡騰萬國一家熙熙皥皥近在階陛大
學士(臣)李光地(臣)王掞等跪奏曰
聖夀前逾月晴和
聖夀後應時雨澤皆由
皇上大德上格天心百祥協應(臣)等不勝忻躍今蒙
恩賜宴徧及臣民天潢執爵寵踰非分誠曠古未有之
隆施也致仕吏部尚書(臣)宋犖(臣)徐潮等跪奏
曰(臣)等違覲
天顔近者數年遠者十數年今見
皇上精神倍扵從前真是法天行健蒙
恩賜宴恩禮隆重萬國臣民人人感激惟願自今以後
十載一來慶祝
聖夀無疆也
駕起還
宫隨傳
旨賜大學士李光地等致仕吏部尚書宋犖等四十八
人袍帽硯有差又
賜直省來朝耆老四千二百六十八人銀兩有差諸臣
及耆老各謝
恩而退
是日
賜七十歲以上大學士李光地王掞尚書吳一蜚陳詵
左都御史趙申喬侍郎王頊齡王原祁廖騰煃
致仕尚書宋犖許如霖原任尚書徐元正致仕
侍郎仇兆鰲煖帽各一頂團龍縀袍掛各二件
松花石硯各一方誥封尚書張烺原任侍郎田
種玉李元振彭會淇原任廵撫宫夢仁凉帽各
一頂團龍縀袍掛各二件松花石硯各一方靈
臺郎劉一葵原任諭德秦松齡煖帽各一頂團
龍紗袍掛各二件松花石硯各一方副都御史
崔徵璧通政使郝惟諤檢討嚴思位春官正何
君錫原任少卿陳嘉績原任諭德鄭開極原任
蒼梧道彭演原任知縣俞曰都團龍紗袍掛各
二件松花石硯各一方
賜六十五歲以上尚書張鵬翮胡會恩侍郎李旭升阮
爾詢劉謙内閣學士彭始摶鄒士璁郎中許康
錫員外郎夏疇監副臧積德致仕尚書徐潮原
任尚書王鴻緒原任侍郎李錄予原任副都御
史勞之辨原任通政楊篤生原任少卿朱廷鋐
原任侍講彭定求原任諭德楊大鶴原任贊善
田成玉尤珍原任御史鹿賓松花石硯各一方
是日宴賚九十歲以上老人直隸曹鳳全等二
十三人江南省莊國興等八人山東省劉名科
一人湖廣省吕永年一人浙江省沈玉揚等三
人銀各十兩
八十歲以上老人直隸張聘潛等四百三十三
人江南省邱體華等八十人山東省閻見等十
九人山西省田畯等二人河南省蕭冲斗等三
人陜西省張席珍等二人湖廣省劉元志等四
人浙江省鍾國浩等三十五人江西省吳嵩齡
等五人福建省張獻福等三人廣東省羅科等
二人銀各八兩
七十歲以上老人直隸張竒蔭等一千四百四
十九人江南省應元等一百十四人山東省王
銓等七十八人山西省李錦等三十六人河南
省董朝輔等七人陜西省張鴻等十一人湖廣
省辛國忠等十五人浙江省鮑守一等二百二
十五人江西省甘象龍等十一人福建省吳宏
祖等十人廣東省劉遐齡等十人廣西省李楨
等三人雲南省吳學文一人銀各六兩
六十五歲以上老人直隸李三省等一千四百
九人江南省梅竒等九十一人山東省于定邦
等六十三人山西省商丕祚等七十一人河南
省徐元亮等十三人陜西省王丕猷等五人湖
廣省沈岐注等二十六人浙江省徐聖功等一
百六十二人江西省曾譽等十七人福建省林
洪京等十三人廣東省鮑亦輔等十二人廣西
省宋珍玉一人貴州省秦毓華一人雲南省湯
執中一人銀各一兩
萬夀盛典初集卷十八
