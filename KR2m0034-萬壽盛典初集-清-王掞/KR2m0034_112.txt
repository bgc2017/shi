欽定四庫全書
萬夀盛典初集卷一百十四
歌頌五十四(生監諸臣五)
萬夀頌言(七言截句十首有序)
監生(臣)鄒士夔
皇上御極之五十二年歲次昭陽律吹姑洗躋六旬之
大慶届千載之昌期天下臣民懽忭鼓舞雲集
京師而士子之感戴尤深頌揚彌切(臣)士夔一
介草茅恭逢
萬夀開科来
都應試適奉
上諭許在京舉貢生監人等報名註册叩祝
聖夀
恩皆出於望外慶自發乎中情謹獻(臣)自繪長春圖一
册并頌言十章凡以草木昆蟲胥霑
聖澤而衢歌巷詠並效愚忱云爾
上日花開千葉蓮紅衣翠扇映交鮮緣知太液
恩波暖佳氣氤氳
萬夀年(其一)
旰食宵衣厪
至尊為民祈福
詔書温雨𤾉時若休徵集萬彙都霑
萬夀恩(其二)
六合同風洽太和蠲租賜復受
恩多士林遭際尤難得曠典新開
萬夀科(其三)
重疊
溫綸喜共聽八方休請建碑亭
天心愛惜惟民力止列瑶階
萬夀屏(其四)
南極星光耀紫微山龍藻火並争輝由来萬物
如同體萬姓装成
萬夀衣(其五)
如日長升如月恒星橋璀璨綵層層祥雲捧出
齊瞻仰天上高懸
萬夀燈(其六)
日麗旌旗
翠輦廻天厨絡繹
御筵開一時醉舞瑶池畔玉露金莖
萬夀杯(其七)
仙闕蓬莱護絳紗繁枝交綺發竒葩祗緣雨露
栽培久上苑齊開
萬夀花(其八)
頌禱都無綺麗詞盈廷拜舞慶良時(小臣)竊附
衢謠末願進瑶箋
萬夀詩(其九)
淑景暄風本配仁艷陽時節歲華新昇平景象
堪圖畫幅幅丹青
萬夀春(其十)
萬夀頌(集五經八章有序)
監生(臣)鄭維新
(臣)聞乾行至健離照當陽德合清寧兩大之禎
符永集天開甲子五行之氣序常新故乘景運
以貞觀藴靈獨異斯由久道而成化卜歷無疆
三多獻祝於堯階百禄罄宜於周室頌九如者
歌天保稱萬夀者躋公堂倚歟慶澤流長允矣
箕疇福歛欽惟
皇帝陛下
瑞應虹流
祥凝電繞
備聖神文武之至德
兼聰明睿智以有臨勤政愛民敬
天法
祖博施濟衆實堯舜所未能輔相裁成補造化之不逮
得位得禄得名得夀集諸福而駢臻自南自北
自西自東萃四方而心服天不愛道地不愛寳
煥發天長地久之徵日增其光月增其華永著
日升月恒之象會貞元而吸沆瀣望雲物而迓
禎祥河出圖洛出書榮光上燭蓂生庭松生牖
瑞靄高凝率土均歡普天胥慶兹者歲在癸巳
届
聖夀之六旬律應姑洗協呼嵩於三月宫鶯啼曉霞明
五鳳之樓仗馬連宵炬徹千官之陛
一人臨軒而受賀萬邦集珮以来朝合内外大小之臣
鄰聚士農工商之誠懇雕題鑿齒之倫莫不梯
航而至跂行喙息之衆亦皆鞮譯而朝(臣)幸際
昌明深霑
樂育稱觥誌喜珥筆生輝敬集五經上祝
萬夀頌曰
天子萬夀德合無疆惟精惟一如圭如璋王道蕩蕩
聖謨洋洋自今以始長發其祥(其一)
帝德廣運與時偕行首出庶物萬邦以貞無偏無黨乃
聖乃神綏以眉夀福禄来成(其二)
欽若昊天小心翼翼夙夜維寅威儀是力敬天
休命順帝之則
夀考萬年如幾如式(其三)
文明以健其道大光禮樂眀備黼黻文章蹌蹌
濟濟穆穆皇皇皇天眷佑受福無疆(其四)
濬哲文眀布昭
聖武以征不庭陳師鞠旅萬國来同受天之祜
夀考維祺百獸率舞(其五)
永康兆民俶載南畝本固邦寧終善且有羣黎
百姓拜手稽首
天子萬年酌以大斗(其六)
順天休命克寬克仁
上有大澤政在養民眚災肆赦告爾祥刑萬有千歲宜
民宜人(其七)
既多夀祉如岡如陵百辟卿士来獻其琛發號
施令慶賞遂行並受其福三夀作朋(其八)
萬夀詩(五言排律十六韻)
監生(臣)劉義林
萬國車書集三春寳歷長曈曨旭日曉縹緲慶
雲翔莢應堯階瑞芝生禹甸祥爐烟凝瑣闥仙
樂播笙簧藻井垂金殿朱旗拂畫梁
衮衣臨斗極環珮繞
天潢鷺序趨
楓陛
龍綸出尚方曝芹野老獻玉帛遠藩將雲漢廻閶闔天文
入建章明良同遇合山海盡梯航寳墨揮
宸翰琅函發
睿光作人賡夀考養老列膠庠
特詔開雲路同文徧海疆崇儒遵孔孟致治邁軒皇大
勇兼仁武弘慈協會昌(小臣)無所獻長進萬年
觴
萬夀詩(七言律一首)
監生(臣)程世綏
瑞靄天開海日紅祥雲争繞
紫微宫玉階獻夀千官肅曉漏呼嵩萬國同仙仗
花明添霽色
御筵春暖送香風紛紛齊上升恒頌都在
皇仁雨露中
萬夀詩(七言律四首有序)
監生(臣)王廷擢
欽惟我
皇上以天亶之聖膺首出之姿邁華渚之虹流協瑶樞
之電繞徇齊敦敏道統冠乎百王文武聖神治
法超乎千古仰
聖孝則尊養兼隆煥
宸猷則作述並茂翕河柔嶽歌時邁者七廵平地成天
利隨刊者億載惠下則蠲租賜復家家共躋春
臺卹民則解網除殘處處同遊化日職方作貢
不遺乎銅柱朱崖王會陳圖遠暨乎金城玉塞
至於薪槱造士茅茹拔材廣杏林桂苑之英四
門盡闢探玉海珠淵之秘八表無遺凡
聖主之偉德豐功無非集慶凝休之自而
國家之深仁厚澤總為祈天永命之基是以數應
昌期天開
夀域歲德在癸五行逓獻其休嘉月令方春萬物正當
其和會
御宇歴五十二年之久如日方中
聖誕逢六十
萬夀之期普天同慶數較逾於大衍五十蓍倍益其占
夀更邁於靈椿八千秋適逢其始山鞮海譯萃萬
國之衣冠雲卿星輝啟千門之閶闔花凝湛露競
舞
堯階草帶春暉齊瞻
舜日昔華封三祝曾致獻於唐年天保九如亦見歌
於周雅况(臣)幸逢鼓舞太平之日敢後頌颺
仁夀之辭敬獻七言恭呈四律窺蠡測管本無當於
高深向日傾葵聊以申其頌禱云爾
太平天子介純禧四海歡呼拱
玉墀蒲長堯厨輝寳箑香飄文囿燦靈芝九成暢恊
簫韶奏一德欣歌魚藻詩齊禱岡陵来獻
夀鸞翔雀舞萬年枝其一
武緯文經昔代無遠超二典軼三謨吹嘘兆姓
陽春律鼓鑄人材造化爐南極祥星依
黼座東郊佳氣滿
皇都貞元倍衍無疆歷嶽凟羣靈翼鼎圖(其二)
紫籞祥烟繞
帝宫玉階綵仗颺和風瓊池芝草年年長仙圃蟠桃歲
歲紅夏屋連雲千里合春臺布暖八方同還占
天意孚人願甘雨隨時百榖豐(其三)
戶興禮樂蔚桑麻
王會梯航道路賒重譯盡供琛是玉十洲新貢棗
如瓜億千歲月同春晝大地乾坤總
帝家草莽(微臣)霑
聖澤敬隨衢祝獻東華(其四)
萬夀詩(七言律一首)
監生(臣)楊于芳
中天景運煥文章南極星輝寳歷昌芹藻幾回
霑雨露菁莪常自被春陽
九閶旭日開元化六宇奎文曜
帝光造士古来稱夀愷一廷藹吉頌無疆
萬夀詩(五言排律六韻)
監生(臣)顧若霖
帝治超千古
皇仁徧九垓普天飛化雨大地震春雷
夀域南山聳
恩波北闕開龍津神變化杏苑廣栽培同赴看花宴争
稱獻夀杯欣逢交泰世殊媿洛陽才
萬夀詩(五言排律六韻)
監生(臣)何景儀
四海同春日堯天慶未央繞樞呈電瑞盤棟燦
龍光金鏡千秋錄瑶池九醖觴惠風迎劔珮旭
日麗冠裳南極星辰拱西清麟鳳翔
聖人長有道萬夀祝無疆
萬夀詩(有序)
方略館監生(臣)林世俊
欽惟
皇帝陛下
巍巍聖德
赫赫神功
綱維四氣之全
統會八紘之表
經文緯武亘日月以常新
贊地參天並乾坤而永大五十二載朝乾夕惕擴性
命之真𫝊千八百國物阜民安臻治平之極盛
兹陽春之三月届
聖夀之六旬来享来王集共球於四海是遒是荷弘茀
禄以千秋(臣)等草木欣榮幸戴
光天之麗日禽魚咸若歡遊
樂國之和風
九重峻德難名徒切捧山之願一介葵心欲展聊陳擊
壤之歌不盡颺言敬抒排律
帝福升如日
君心溥若天道隆千載後勲邁百王前建極中和合綏
猷制作全兩儀資定位庶物藉陶甄盛德原臻
化純修更體乾存存功愈密亹亹意彌專敬自
丹書得誠從大易傳作銘依
黼座講學
御經筵纉緒仁為本惇倫孝是先禮儀俱美備義問復
昭宣玉食常豐養馨香必告虔棣華欣韡韡瓜
瓞慶綿綿旭日臨堯陛薰風理舜絃欽明躬有
度正直治無偏
垂拱敷聲教端居運化權輿圖光遠被象魏法高懸已
擅羲軒聖仍求元愷賢泮池增藻采棘院廣茹
連石室寧誇漢金臺豈慕燕珪璋陳左右杞梓
列班聯四海深懷保羣黎普惠鮮好生刑屢恤
益下賦頻蠲
睿慮觀河箭
宸遊望嶽蓮
廵方朝玉帛障水發金錢胞與通疆域要荒總幅員修
文歸版籍偃武息戈鋋大沛寰中雨全消塞外
煙共球加舊貢
方略著新編是歲春三月吾
皇夀萬年東王旋斗柄南極現星躔祥鳳鳴岐嶺神龜
出洛川瑶階滋瑞草銀沼湧丹泉入覲皆屏翰
来瞻盡偓佺嵩呼牋競奏華祝鼎争鐫稽拜環
䨇闕謳歌動八埏(微臣)隨忭舞願上兕觥篇
監生(臣)董紹美
聖德參天地
鴻恩徧八荒車書鼇極外琛帛
衮衣旁瑞應
千春節歡騰
萬夀觴甲花周復始蓂荚吐方長糺縵星雲麗升恒日
月光雙籌添海屋九葉秀芝房柳外
鸞旂迥花邊
鳳葆張爐烟何馥郁劒佩競趨蹌野晉三多祝朝賡
百禄章歡聲喧紫陌盛事紀青緗景福超堯舜
弘禧陋漢唐(小臣)依
輦轂永此慶遐昌
監生(臣)耿國翰
帝德巍巍邁百王欣逢令節啟青陽蒼黎共獻千秋鼎
岳牧同稱
萬夀觴露潤玉階朱草發風吹金浪醴泉香葵心願效
三多祝遥望紅雲拜建章(其一)
圖經日闢驗
皇輿夀歷徐推慶有餘
問夜深宫披玉藻
省方薄海識金車崆峒不講求仙訣黼扆惟陳無逸書
自是乾元行健力卿雲糺縵擁
皇居
監生(臣)唐秉彛
佳氣黃圖迥榮光紫極張九天弘
夀域六宇頌
神皇
聖德恢無外
宸衷豫且康仁風方浩蕩淑景正芬芳蕙沼融融暖桃
花灧灧香盤流金掌露樽挹玉壺漿閬苑風雲
會蓬山日月長九賓咸率職百譯盡来王
淳化彌三極
深恩浃萬方名言真莫罄載筆豈能颺敢擬封人祝聊
陳擊壤章
監生(臣)王學㢲
乾健超千古陽和被萬方紀年弘寳鼎歌曲駕
芝房仰
德隆堯舜論
功邁禹湯巍峩山莫並浩蕩海難量租赦周三歲刑寬
約九章藻芹争煥采桂杏益飄香
聖學原高峻
天文更矞煌王民仍皥皥表海復泱泱
帝歷乾坤久
皇年日月長六旬當大慶
萬夀永無疆童叟謳吟徧衣冠禮樂張
寵榮誠莫覯
恩遇出非常燕雀歡騰色旌旗喜溢光(小臣)霑化雨拜
手頌
天皇
監生(臣)李孔嘉
海晏河清日民安物阜時和風来上苑淑氣布
彤墀景運金甌卜芳辰玉律吹八方開夀域九有
覩昌期覆載乾坤大恩膏雨露滋雲璈聽宛轉
仙仗肅威儀民獻華封祝臣歌天保詩趨蹡齊
岳牧拜舞盡臯夔
聖德嘉祥兆天申福禄宜綿長周甲子悠久數干支桃
實剛逢熟嵩呼亦效竒幸當
全盛世葵藿願陳詞
萬夀詩(有序)
子史館監生(臣)吴從龍
欽惟我
皇上與天同運如日方升五十餘年宵旰之勤見
聖人之無逸百千萬國昇平之久沐
天子之至仁時届三春恭逄
萬夀歲周花甲星燦長庚於是
賜復蠲租開科取士布
鴻恩於望外溥大澤於寰中真史策所罕聞古昔所希
有也一時臣庶願進萬年之觴四野謳歌競效
三多之祝而(臣)等蒙
皇上豢養八載感
覆載之高深
培植多年荷
生成之廣大未能圖報殊切悚惶輙獻蕪辭恭呈
睿覽以下里之句代康衢之謠(臣)等不勝踴躍歡忭
之至
寳歷弘開億萬年升恒日月祝
堯天西池桃熟呈
宸扆南極星輝拱
御筵盤浥紫霞金掌露芝生青嶠玉田煙臣民共仰瞻
雲表瑞靄蘢葱慶祚綿(其一)
欣逢清晏效嵩呼
萬歲聲傳繞巷衢率土普天登夀域醴泉甘露獻禎符
九如載詠申臣願三祝重賡永
帝圖時届陽春風物麗太和洋溢徧寰區(其二)
監生(臣)丁圖南
重譯梯航祝
聖人杖藜跋涉慶
長春須知百禄殷勤降總為民情愛戴真獻曝獻芹風
最樸如山如阜願方申歡騰到處鈞天樂抃舞
聲遮輦路塵
監生(臣)王䭲
紅雲凝斗極
天夀慶昌辰
德普三才協
恩敷萬國春舜琴風遠播堯荚歲恒新瑞啟箕疇應綿
綿景福申(其一)
體天膺寳位歷數並三皇帶礪山河固升恒日
月長衣冠羅
殿陛包貢集梯航抃舞呼嵩切欣逢泰運昌(其二)
維新開鼎祚淑景麗春城苑樹籠筵碧宫花映
殿明仙桃陳玉椀湛露浥金莖自得長生理何
須問廣成(其三)
内殿依芸局承
恩歴歲年觀光雲日爛紀瑞鳳梧聯夀擬豳詩獻詞將華
祝傳載徵圖籙永
健德夲齊天(其四)
監生(臣)錢阿瑛
帝德行惟健天心眷獨長六旬綿甲子三月正春王運
配山川久
恩昭日月光
禁城開錦繡
御路繞芬芳玉帛盈千里衣冠集萬方樂從四野奏
綵為
九重張
夀域成瑶島春臺陋栢梁物情滋動植世界入羲皇
草獻千巖秀花霏百和香共球分大小山海盡
梯航婦子欣瞻日農工擬進觴
聖皇復軫念
溫旨特宣揚只欲安黎庶因教發太倉
睿圖周遠邇文運啟宏昌歷並乾坤永仁如雨露瀼嵩
呼延億萬華祝邁尋常德福兼隆著謳歌到處
將八方同一願
萬歲永當陽
天子萬年頌(集雅頌六章)
監生(臣)楊相
維清緝熙長發其祥允也
天子穆穆皇皇受命既固
萬夀無疆(一章)
顯顯
令德如圭如璋
聖敬日躋載錫之光以引以翼四方為綱(二章)
矢其
文德日就月將令聞令望金玉其相遠猶辰告四國是
皇(三章)
載纘
武功式辟四方赫赫厥聲幅&KR0695;既長海外有截莫敢不
来王(四章)
立我蒸民自天降康俾民稼穡如茨如梁日用
飲食豐年穰穰(五章)
受天之祜為下國駿厖子孫千億休有烈光介
以
繁祉惠我無疆(六章)
維清六章章六句
監生(臣)楊樟
維此
聖人昊天其子之有秩斯祜莫不有之永言配命于時
保之(一章)
我受命溥將百禄是荷思皇多祜四方来賀受
福無疆俾爾昌而大(二章)
有嚴
天子允文允武柔遠能邇徹我疆土外大國是疆罙入
其阻(三章)
追琢其章下土之式訏謨定命我求懿德陳常
于時夏聞于四國(四章)
福禄来崇
天子萬夀式歌且舞以介景福保佑命之克昌厥後(五)
(章)
夀考維祺萬民之望永錫爾極宜
君宜王百禄是總申錫無疆(六章)
維聖六章章六句
萬夀詩(七言律四首)
監生(臣)周簡
閶闔春融紫氣浮臣民歡忭繞龍樓
九重天上呼嵩華五色雲中拜
冕旒貫月流虹昭景慶玉書金管紀春秋萬年介夀從
兹始花甲初開第一周(其一)
聖主乘乾冠古今雲蒸霞起頌
君臨綿長泰運膺軒歷浩蕩薰風拂舜琴九曲澄清
王者瑞萬方胞與
聖人心太平有象歡無極永戴中天雨露深(其二)
運際昌期上瑞臻天庥洊至效封人星流華渚
朝南極河出榮光夀北辰薄海添籌高日月康
衢擊壤協韶鈞無疆慶兆軒臺策
寳歷恒歌億萬春(其三)
歡騰重譯勸梯航夀國來依
天子光一道
恩綸彌六合
萬齡天禄邁三皇麟遊鳳舞圖王會海湧山朝入職方
何幸(小臣)逢此日得隨率舞介霞觴(其四)
萬夀詩(五言排律十二韻)
監生(臣)陸載濤
龍飛開夀國虎拜頌
軒宫花甲周天始葵心率土同九逵歡擊壤八表
慶呼嵩巍蕩符堯德平成廓禹功紀年書出洛
誕
聖渚流虹日月青陽麗河山紫氣融霞觴傾湛露仙樂
動薰風
彩仗臣民擁
彤庭玉帛充四靈馴
禁籞五老聚璇穹扈閣春常在鴻霄晷再中金桃三
島綻
寳歷萬齡崇願繼封人後歌衢祝
聖躬
萬夀盛典初集卷一百十四
