欽定四庫全書
萬夀盛典初集卷七十三
歌頌十三(詞臣五)
聖夀無疆頌(有序)
候補翰林院侍講(臣)楊名時
(臣)聞乾元行健而貞恒之體常運於穆清天德
大生而保合之和日滋於氣化唯聖人與穹蒼
而同量斯歷數自悠久以無疆欽惟
皇帝陛下
至誠得天
亶聰作后
沖齡御宇照臨幷日月之升恒
妙道乘權鼓舞叶雨雷之潤動
揆文教而奮武衛北邊南徼登衽席者自耆耋以逮
童孫
飭吏治而育賢才庶士羣工頌菁莪者閱歲年而踰
累紀
皇澤溥矣蕩蕩乎民誠物阜既敷天享五福之徵
聖德洋矣皥皥乎上恬下熙且率土效三多之祝歲維
癸巳月屆丙辰龍蛇啓蟄而暖動旌旗離坎交
輝而和含律吕欣際
六旬之嘉慶兆
景命於萬年快覩
初度之昌期洽歡情於億姓奉琛獻賮朝宗遠集殊方
航海梯山抃舞爭趨
魏闕天開日霽喜氣接乎穹旻景淑風和榮光溢乎
寰宇(臣)生逢
盛事欲揚功扢美而莫罄形容樂紀休徵思祝嘏陳
釐而未工頌禱惟是深窺集祉凝祥之本仰見
體元敦化之衷良由
陽德方亨應乾乾於易象
仁心為質達亹亹於文思是以精神之運量根於性而
命亦同符廣厚之滋培乘乎理而數亦兼得如
川方至召和悉自
宸修積日彌崇歛福端存
皇極爰上摭
高深之萬一用稍抒稱願之涓私詎敢慕卷阿彌性之
賡庶幾康衢擊壤之詠云爾謹拜手稽首而獻
頌曰
天眷
皇清篤生
聖主貞元交會如日當午前有陶唐世以千數我
皇之興實接其武論德則均稱勲維侶
天心佑之用秩厥祜厥祜維何永馭兆民薄海内外罔有
不臣戴之如天怙之如親
鴻號煥赫曰聖曰神螽斯麟趾蟄蟄振振春秋鼎盛方
當向晨癸巳三月庚甲初周既望四日華渚虹
流萬方咸喜巷祝衢謳内自
京畿下訖方州士民呼抃童叟携遊
恩膏旁霈罔遺澨陬樂以天下福被九垓沐浴詠歌
僉曰盛哉邁迹漢唐比肩虞邰翳福之隆
皇躬是培成性存存道備德該臚陳梗略紀厥由來維
皇懋敬有翼其臨中心無為澹泊湛深戶牖盤帶咸揭
銘箴夙夜基命式玉式金嚴恭昭事時勅靡諶
幾康協止穆穆愔愔維
皇天縱研精經旨羲文周孔
睿思徹髓游情書數超悟神理子史旁羅存真絶似源
若江河沛乎無涘膏潤所漸八表霑被多聞建
事道積身修明物察倫與舜為儔大哉尊養
寢門視羞慈比姬朝式穀貽謀惇叙勸親九族蒙庥
家邦四海愷惠油油知人則哲建官惟賢宮府
中外罔有異焉公忠賞錄僉壬屛捐
離明兼照用中以權勵世磨鈍陶冶轉旋法廉輔治
人樂堯天
宵旰憂勞不遑食息罔餙服御以裕民力
賜復蠲租積貯屢飭恤兵惠商詎惜萬億慮遠計周
不動聲色八荒雖遐如在闥閾謂國之脈係於
輓輸維河與漕表裏相需
親臨詢度爰定
訏謨指顧功成泛溢無虞昔之澤國變為膏腴農人
有秋載歌黍稌赫赫
皇武高於華嵩始定逆藩
廟算昭融濯征漠北
聲靈益隆海隅日出正朔咸通含生負氣畢荷帡幪
震耀古昔傳世無窮我
皇右文宏闡儒術崇聖褒賢俾知統壹訪求後裔世予
清秩禮儀之備前代罔匹愛育人材宣幽導鬱
比戶歌風談經接膝
帝心詳慎尤恤於刑既定律例復致丁寧原情凖理虛
中以聽矜疑流宥寧失不經吏咸秉德犴獄草
青溢作嘉祥至治升馨
帝念耆舊時降
温綸禮遇有加錄及子孫下逮庶老粟帛是分典繼
虞周齒貴賢尊含和飲淳不知所云扶杖觀化
俗返炎軒至德不德
皇惟守沖不受尊號不襲登封度越百代為帝者宗緬
彼陶唐克讓允恭民無能名孰罄厥功
帝力何有冺然與同亶惟
皇猷烜爍顯懿運世於掌若身使臂曷由而然匪恃才
智以敬以誠曰德曰義何幽不燭何艱不易得
一而貞參天兩地天行曰健我
皇體之自強不息百志惟熙剛中居正罔有騫虧純粹
以精昭假遲遲受命式固徧德羣黎自我天覆
同躋夀祺大德曰生我
皇是秉淵默垂衣不事威猛寬平優遊化日舒景民登
春臺方外延領
大君仁夀立極主静順則從心披熏晝永
天錫
皇祉保艾自身荷禄綿遐日盛月新九齡神畀期頤聿
臻坐致舜年則百斯旬奄逾堯歷八千為春時
萬及億自天用申(臣)昔簪筆鵠侍
帝旁乾坤之容日月之光涵育照臨奚能測量兹逢
誕彌稱
萬歲觴載賡純嘏永熾而康仰瞻
雲漢倬亘為章
萬壽盛典初集卷七十三
