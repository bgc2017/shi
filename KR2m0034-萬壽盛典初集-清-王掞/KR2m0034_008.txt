欽定四庫全書
萬夀盛典初集卷八
聖德四(教化)
康熙五十二年三月十八日以
萬夀覃恩
詔直省督撫舉山林隱逸懷才抱德之士核實具奏酌
與錄用其滿漢孝子順孫義夫節婦該管官細
加諮訪確具事實奏聞禮部核實旌表以廣教
化
康熙五十三年二月二十日湖廣總督(臣)額倫
特謹
題為欽奉
恩詔事康熙五十二年三月恭逢
皇上萬夀頒宣
恩詔内一地方有山林隱逸懷才抱德之士著該督撫
核實具奏酌與錄用欽此欽遵在案欽惟我
皇上御極以來歴今五十三年宵旰不遑勵精圖治保
民無一夫之不獲取士則有美之畢收乃猶頒
宣
詔旨惟恐野有遺賢(臣)等敢不虛衷採訪仰副
恩綸竊查湖廣地方古稱才藪自蒙
皇恩教育廣額搜羅士皆奮志科名不甘棲心巖穴求
可上應
明詔實鮮其人臣謹以素所聞知如陜西隱士王心敬
者為我
皇上陳之查王心敬籍隸陜西鄠縣年近六十家世業
儒學有真傳得程朱之正脉行為鄉表領月旦
之嘉評品既端方孝尤純篤母年八十餘晨昏
定省未嘗少間樂志田園罔競榮利日以閉戶
著書誨人不倦為務臣生長西安習聞其名未
識其面比至湖廣聞前撫臣陳詵敦請再三心
敬始遵母命負笈來楚居未浹旬即以親老辭
歸至今江漢人士猶憾遽失典型以是知王心
敬苟非真懷才抱德不能使人企慕至此微(臣)
識闇才疎受
恩深重無可報效惟思為
國薦賢少伸犬馬之忱是以不嫌越境冒昧薦揚伏
乞
勅下陜西督撫將隱士王心敬再加核實奏
聞如果(臣)言不謬令地方官起送赴京引
見賜之明試或德行果優或才能足用是懇
皇恩量與擢用於以副
恩綸而昭
盛典不惟史冊流光林泉生色(臣)且不勝歡欣抃舞慶
至治之得人矣緣係奉
旨舉賢事理不敢隱尤不敢忽伏乞
皇上睿鑒施行為此謹具奏
聞三月十五日奉
旨該部議奏
本月二十三日吏部尚書(臣)富寧安等謹
題為欽奉
恩詔事吏科抄出湖廣總督額倫特奏前事内開
案查康熙五十二年三月十八日恭遇
皇上萬夀頒宣
恩詔内一地方有山林隠逸懷才抱德之士著該督撫
核實具奏酌與錄用欽此欽遵在案欽惟我
皇上御極以來歴今五十三年宵旰不遑勵精圖治保
民無一夫之不獲取才則有美之畢收乃猶頒
宣
詔旨惟恐野有遺賢臣等敢不虛衷採訪仰副
恩綸(臣)謹以素所聞知有如陜西隠士王心敬者謹將
立身行己為我
皇上陳之查王心敬籍隸西安鄠縣年近六十家世業
儒學有真傳行為鄉表品既端方孝尤純篤母
年八十餘晨昏定省未嘗少間樂志田園罔競
榮利日以閉戶著書誨人不倦為務此(臣)生長
西安所習聞而未謀面者比至湖廣聞前撫(臣)
陳詵敦請再三心敬始遵母命來楚居未浹旬
以親老辭歸至今江漢人士猶憾遽失典型以
是知王心敬苟非真懷才抱德不能使人企慕
至此微(臣)識闇才疎受
恩深重無可報效惟思為
國薦賢少伸犬馬之忱於萬一是以不嫌隔省冒昧
薦揚乞
勅陜西督撫即將隱士王心敬再加核實奏
聞如果(臣)言不謬著該地方官起送赴京引
見賜之明試或德行果優或才能足用是懇
皇恩量與擢用於以副
恩綸而昭
盛典不惟史冊流光林泉生色(臣)且不勝歡欣抃舞慶
至治之得人矣康熙五十三年二月二十日奏三月十
五日奉
旨該部議奏欽此欽遵於本月十六日抄出到部相應
行令陜西督撫將王心敬細加核實具題到日
再議可也(臣)等未敢擅便謹
題請
旨本月二十五日奉
旨依議
禮部儀制司為欽奉
恩詔事准奉天將軍唐保住咨稱看守
福陵總管尊住等咨稱正白旗多奇禪佐領下阿克楚之
孫族長觀保寧古里九什格龍噶爾圖孟戈絡
等呈稱族叔祖席十五歲父故晝夜侍奉孀母
不倦母自四十七歲孀居至八十二歲於康熙
四十九年二月二十九日病故祖席三日不食
三七後在原籍遂田里安葬於母墳旁結茅廬
一間日則修墳夜則秉燭坐守效古之孝子能
竭其力夏耘草冬掃雪三年之久竝無倦怠於
五十一年三月二十九日二十七月已滿親族
人等迎接來家祖席係閒散人今年五十三歲
父名馬拉原任拖沙拉哈哈番蒙
恩詔查孝子順孫合族將祖席盡孝之處舉出七品官
劉丫圖八品官非丫圖族長寧古里九什格龍
噶爾圖孟戈絡具保前來查祖席於母墳前結
茅廬看守二十七箇月是實等因於康熙五十
二年六月二十九日咨送前來查孝子祖席盡
孝之處與例相符應存案俟年終彙題可也
鑲黃旗都統副都統欽奉
恩詔查咨請題
旌表節婦
滿洲船住佐領下護軍瓦色妻巴雅拉氏等四
十口
蒙古佛保佐領下護軍賽音圖妻佟氏等九口
漢軍祖良卿佐領下俊秀郎應參妻吳氏等七
口
正黃旗都統副都統欽奉
恩詔查咨請題
旌表節婦
滿洲明德佐領下披甲神保住妻烏雅拉氏等
二十七口
蒙古策汪諾爾佈佐領下護軍那蘇克妻鄂者
忒氏一口
漢軍金無極佐領下閒散文之祥妻李氏等十
三口
正白旗都統副都統欽奉
恩詔查咨請題
旌表節婦
滿洲張格佐領下撥什庫卞他哈妻佟嘉氏等
二十六口
蒙古和尚佐領下護軍齊倫妻八林氏等五口
漢軍李維新佐領下閒散董有亮妻張氏等二
十口
正紅旗都統副都統欽奉
恩詔查咨請題
旌表節婦
滿洲常來佐領下護軍哈什那妻瓜爾嘉氏等
九口
蒙古敦住克佐領下護軍紐牛妻郭爾吉氏等
十一口
漢軍王永成佐領下原任拖沙拉哈番趙之瑜
妻劉氏等七口
鑲白旗都統副都統欽奉
恩詔查咨請題
旌表節婦
滿洲覺羅海蘭佐領下親軍吳漢妻武扎拉氏
等三十九口
蒙古新多爾吉佐領下護軍阿第妻關氏等十
一口
漢軍高其倬佐領下披甲陳三逹妻鍾氏等十
四口
鑲紅旗都統副都統欽奉
恩詔查咨請題
旌表節婦
滿洲蒙古佐領下護軍保孫妻佟嘉氏等二十
五口
蒙古班第佐領下護軍尚圖妻王氏等五口
漢軍趙珀佐領下閒散于邦臣妻姜氏等三口
正藍旗都統副都統欽奉
恩詔查咨請題
旌表節婦
滿洲車克車渾佐領下護軍博圖妻王氏等二
十口
蒙古索諾木喇什佐領下親軍昂阿來妻薩爾
屯氏等六口
漢軍張永正佐領下閒散于顯亮妻孫氏等八
口
鑲藍旗都統副都統欽奉
恩詔查咨請題
旌表節婦
滿洲薩克慎佐領下護軍桑哥妻邱氏等三十
三口
蒙古孟和尚佐領下護軍巴爾藏妻查罕氏等
六口
漢軍李楠佐領下閒散王朝英妻徐氏等四口
奉天將軍伯唐保住欽奉
恩詔查咨請題
旌表節婦
鑲黃旗滿洲殷泰佐領下撥什庫逹羊阿妻巴
牙喇氏等三口
杭州將軍宗室諾洛布欽奉
恩詔查咨請題
旌表節婦
鑲黃旗滿洲那穆布佐領下撥什庫滿珠妻莫
爾齊氏等五口
西安將軍席柱欽奉
恩詔查咨請題
旌表節婦
鑲黃旗滿洲色柱佐領下披甲敦泰妻由庫盧
氏等十五口
寧古塔將軍覺羅蒙鄂洛欽奉
恩詔查咨請題
旌表節婦
鑲黃旗滿洲邁圖佐領下披甲科布索活妻傅
查氏等二十二口
禮部尚書(臣)陳詵等謹
題為彙題
旌表事准八旗奉天等處將軍咨稱等因前來該(臣)等
議得各該都統副都統各該將軍副都統既稱
伊等自三十歲以下守節至五十歲以後貞恪
守節及孝子盡孝是實照例年終彙題應請
旌表俟
命下之日行文戶部每人給銀三十兩聽其建坊可也
(臣)等未敢擅便謹
題請
旨康熙五十二年十二月十七日題本月十八日奉
旨依議
廣東廵撫滿丕欽奉
恩詔題請
旌表節婦
南海縣民梁俊客妻陸氏
南海縣儒士方士成妻吳氏
東莞縣生員趙奕爵妻李氏
東莞縣儒士庾瑚妻黎氏
東莞縣儒士周祥慶妻袁氏
順德縣儒士蕭英俊妻張氏
潮陽縣民姚爵士妻陳氏
偏沅廵撫潘宗洛欽奉
恩詔題請
旌表節婦
桂陽州生員雷電妻鄧氏
安仁縣民李任賢妻唐氏
四川學政王誥欽奉
恩詔題請
旌表節婦
宜賓縣生員樊澤迥妻尹氏
富順縣武舉王于蕃妻尤氏
貴州廵撫劉蔭樞欽奉
恩詔題請
旌表節婦
鎮寧州生員洪可選妻項氏
福建廵撫覺羅滿保欽奉
恩詔題請
旌表節婦
連江縣生員陳獻琳妻鄭氏
莆田縣儒士鄭翰徵妻許氏
邵武縣儒童李如璋妻聶氏
連城縣民童才良妻俞氏
浙江廵撫王度昭欽奉
恩詔題請
旌表節婦
仁和縣儒童汪雲瑞妻王氏
仁和縣民沈士昭妻劉氏
仁和縣民范玉珍妻朱氏
仁和縣監生周之暹妻沈氏
仁和縣民嚴甡妻俞氏
山陰縣民吳乾復妻朱氏
山陰縣民劉士茂妻朱氏
平湖縣貢生程溥妻戴氏
海寧縣監生楊中惺妻勞氏
山西廵撫蘇克濟欽奉
恩詔題請
旌表節婦
静樂縣原任光禄寺署丞李室妻周氏又妾邸
氏
禮部尚書(臣)陳詵等謹
題為彙題
旌表事據廣東廵撫滿丕等具題前來該(臣)等議得查
山西廵撫蘇克濟疏稱静樂縣原任光祿寺署
丞李室妻周氏妾邸氏(臣)部查周氏曾否受過
誥封邸氏病故年分不符一併行查該撫去後至今未
到俟該撫查覆到日於康熙五十三年年終彙
題外廣東等屬共節婦二十五口該撫該學政
俱疏稱伊等貞恪守節是實照例年終彙題應
請
旌表俟
命下之日行令該撫該學政轉行該地方官各給銀三
十兩聽其建坊可也(臣)等未敢擅便謹
題請
旨康熙五十二年十二月十七日題本月十八日奉
旨依議
二十五日壬寅
上宴廷臣及直省來京慶祝
萬夀臣民年六十五歲以上者於
暢春園宴畢
特降勅旨頒賜耆民令歸傳諭鄉里敦孝弟厚風俗
上諭各直省老人云書稱文王善養老者孟子云七十
者非帛不煖非肉不飽帝王之治天下發政施仁未
嘗不以養老尊賢為首務近來士大夫只論做官之
賢否移風易俗之效驗所以不暇講究孝弟之本心
朕因今日之會特宣此意若孝弟之念少輕而求移
風易俗其所厚者薄而其薄者厚矣爾等皆是老者
比回鄉井之間各曉諭鄰里湏先孝弟倘天下皆知
孝弟為重此誠移風易俗之本禮樂辭讓之根非淺
鮮也昨日甘霖大沛四野霑足朕心大悦爾等毋誤
農時速回本地特諭本日戶部即將
上諭刊刻分給直省老人
七月三十日乙亥
詔以頒發老人
上諭載入
上諭十六條内通行直省府州縣及凡有土司之處於
月朔竝行宣講以廣教化
閏五月二十五日廣西廵撫(臣)陳元龍謹
題為
聖朝養老恩隆惇倫化遠謹據輿情恭謝
天恩事據廣西桂林府等屬耆老李昌泰等呈稱昌等
幸逢仁夀之世皆登耄耋之年生長邊方未嫺
禮教伏讀
聖諭講究孝弟之本心昌等在各鄉村傳集老幼宣讀
講論人人聳聽有感激而涕泗交頤者有愧恧
而頭低面赤者有歡忭而踴躍鼓舞者北望叩
頭齊聲皆呼
萬歲從此父慈子孝兄友弟恭各愛其親各敬其長獄
訟自息盜賊自銷真成熙熙皥皥之風昌等年
老之人仰荷
皇恩賞賚皆得衣帛食肉似此養老仁政亘古所無今
見風俗淳厚子孫孝敬相與含哺鼓腹歌詠太
平正未有艾普天耆老無非
聖夀錫福但微賤小民感戴之情無由上逹籲請代題
恭謝復疏
題為請行宣講養老
上諭以正人心以厚風俗事本年五月初二日准部咨
開頒發各直省老人
上諭一道臣跪讀之下仰見我
皇上端治化之本原明孝弟為首務就施仁養老之典
寓移風易俗之權藹藹
綸音如父子家人之告語煌煌
詔旨示綱常名教之防閑雖二典三謨奚以過是若普
天率土皆能守孝弟之本心則閭里盡屬良民
學校無非端士風俗咸歸淳厚化理益至雍熙
現今直省各府州縣每月朔宣講
上諭十六條(臣)請通行直省地方將頒𤼵老人
上諭并行宣講俾里民聽聞之下提撕警覺裨益非淺
鮮矣至廣西等處土司地方教化尤屬緊要乞
一幷頒發土司官員宣講以廣
聖化冒昧條奏伏乞
睿鑒施行七月初二日奉
旨該部議奏
七月二十六日戶部尚書(臣)穆和倫等謹
題為請行宣講養老
上諭等事禮科抄出廣西廵撫陳元龍奏前事等因康
熙五十二年閏五月二十五日題七月初二日
奉
旨該部議奏欽此欽遵於七月十六日禮部將原抄咨
送到部(臣)等查得廣西廵撫陳元龍奏稱頒𤼵
老人
上諭一道(臣)跪讀之下仰見我
皇上端治化之本原明孝弟為首務若普天率土皆能
守孝弟本心風俗咸歸淳厚化理益致雍熙現
今直省各府州縣每於月朔宣講
上諭十六條(臣)請通行直省地方官將頒發老人
上諭竝行宣講俾愚民聽聞動其感發興起之念裨益
非淺鮮矣至廣西等處土司地方教化尤為緊
要竝乞一體頒發土司官員講解以廣
聖化等因具奏前來查頒發老人
上諭臣部已經通行直隸各省在案今該撫既請頒發
老人
上諭與現今直省各府州縣月朔宣講
上諭十六條竝行宣講及廣西等處土司地方竝乞一
體頒發土司官員講解等語均應如所請將頒
發老人
上諭載入
上諭十六條内行令直隸各省府州縣及凡有土司之
處照例於月朔竝行講解以廣
聖化可也(臣)等未敢擅便謹
題請
旨本月三十日奉
旨依議
(臣)等伏讀
詔旨何其愛民之深憂民之切而兢兢於化民成俗如
此乎其至也書曰惟天陰隲下民厥有恒性克
綏厥猷惟后又曰天降下民作之君作之師盖
非徒遂其生必且復其性焉在昔堯舜之世既
設司徒之官教以人倫使知父子有親君臣有
義夫婦有别長幼有序朋友有信又申命以勞
來匡直輔翼使自得之又振德之蓋聖人之憂
民如此而又慮司徒之官未能徧及鄉國也更
設為庠序學校以教之而申之以孝弟之義老
者衣帛食肉斑白者不負戴於道路三代相因
其法益備於是秀民之列膠庠者蔑勿循循知
齒讓矣而村野愚民身不被詩書之澤口不誦
仁義之言何所督率而化導之於是命遒人以
木鐸徇於路以振文教而周禮大司徒正月之
吉始和布教於邦國都鄙乃縣教象之法於象
魏使萬民觀教象挾日而斂之乃施教法於邦
國都鄙使之各以教其所治民令比閭族黨互
相保恤人倫明於上小民親於下唐虞三代之
隆化行俗美君子樂得其道小人樂得其欲風
何淳歟漢時興廉舉孝猶為近古又立縣三老
鄉三老專主教民明帝臨辟雍行養老禮諸儒
執經問難於前圜橋門而聽者億萬計維時風
俗淳厚彬彬有君子之風焉夫古之為教也無
過命司徒設學校警以遒人勸以讀法極之臨
雍講藝如是止矣未有煌煌
聖訓進十五國之父老而面命之與父言慈與子言孝
正教化之本明禮讓之原如
今日者也我
皇上臨御以來敬天勤民事事以堯舜為法而孝弟之
大原尤躬行倡率於上極天下之尊養以奉
皇太后而先意承志久而彌純至於篤厚天潢推恩宗室
孝友之誠有加無己固宜推此以仁民則視民
如傷推此以愛物則萬物竝育化民成俗之方
至隆極盛矣猶恐天下之民匹夫匹婦有不與
聞教化者爰
頒示聖諭十六條通行郡國雖一鄉一邑之中每逢月
朔令官師黨正明切而宣講之遠近齊民負販
者弛擔而前秉耒者輟耕而聽有拊心點首歎
息泣下者又念士為四民之首興行育德禮義
相先尤庶民之所則而效也特
御製訓飭士子文通頒學宫命師儒之官立章縫於庭
下而訓之其束身脩行之子得聞
聖訓爭自濯磨而躍冶者流靡不愧悔生心同歸於善
教化之勤拳雖唐虞三代何以加諸宜乎清和
咸理兵革不作四譯嚮風享億萬載承平之福
而未有已也兹屆
萬夀六旬大慶九州垂白之老不遠千里而來望
闕嵩呼四方和會自古書傳所紀上下數千百年未
聞有若斯之盛者非
聖天子之德教溢乎四海何以得此於遐邇中外哉我
皇上慰荅輿情
陞殿受朝賀十七日先自
暢春園奉
皇太后還宫
皇子
皇孫步行扶輦十八日先率臣民朝
皇太后然後
陞殿固己身先天下而教之孝矣二十五日宴廷臣及
直省赴
闕朝賀臣民年六十五歲以上者於
暢春園設宴千四百席席四人
皇上親御門諭以敬老尊賢弗拘常禮又
命皇子皇孫年十五以上者傳觴勸侑其臣工年八十
耆民年九十以上者
特許前席賜以巵酒又已先天下而教之弟矣乃復
親賜温綸諭以孝弟力田為本務禮樂辭讓為化源使
歸教其鄉里樹之風聲當是時也孝子順孫義
夫節婦既已各戴
覃恩旌其宅里而
王言所播雷動天隨不啻家人父子之交相勸勉固宜
遐陬僻壤舉踵思慕感激涕零而咫尺
天顔親承
聖訓者更不自知其歡欣踴忭詠歌
聖德於無疆也書所謂明俊德親九族百姓昭明協和
萬邦黎民於變時雍者何以加於此易曰聖人
久於其道而天下化成蓋惟有聖人之大德然
後享聖人之上夀有聖人之上夀然後成聖人
之大化自非久於其道化亦未易言成也我
皇上以德致夀享歷彌長非三代以下人主所及故大
化翔洽亦非三代以下所可幾自今以往萬有
千歲眉夀無害漸仁摩義淪肌浹髓將使戶皆
可封進於淳古所謂咸五帝登三王豈筆札所
能盡記也哉
萬夀盛典初集卷八
