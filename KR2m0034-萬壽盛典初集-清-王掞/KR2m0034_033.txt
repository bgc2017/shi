欽定四庫全書
萬壽盛典初集卷三十三
恩賚六(開科一)
康熙五十一年四月二十四日丙子
上允禮部議覆直省舉人貢監生員李長庚陳大慶查
克弘等所請
特開
萬壽鄉會科每十年一舉永著為令以昭曠典以隆文
治
四月十五日各省舉人貢監生員(臣)李長庚陳
大慶查克弘等謹
奏為太平聲教日隆多士歡騰益切恭逢
萬壽之昌期請舉千秋之曠典以祝
聖釐以揚文治事欽惟我
皇上乾元仁壽久道化成
御宇五十一年
聖德神功超越千古雨露深恩無所不被而右文愛士
重道崇儒作人之化日盛月新尤為史冊所未
有邇者
萬幾之暇
御製經書文字包天羅地内聖外王允足垂教萬世復
於新科會試中式進士
親加覆試禮遇優隆
御製西苑試士詩以示奬勵普天率土無不踴躍歡忻
(臣)等鄉會試十五省士子雲集京師戴
德如天報
恩無地伏念康熙五十二年恭遇
皇上萬壽正誕(臣)等身被
皇上教育五十餘年今又躬逢盛事千載一時願竭犬
馬之忱敬效躋堂之祝設立
萬壽經壇鼎建
萬壽碑亭慶祝
聖壽其建亭之費(臣)等公赴禮部彙繳伏求
皇上廣覆載生成之量擴天地父母之心特於京闈開
萬壽鄉科禮闈開
萬壽會科
欽命題目
親加睿覽更請永為定例以後每遇十年
皇上萬壽正誕即加一科以彰太平盛典則光垂奕禩
照耀無窮矣謹
奏奉
旨碑亭不必建摺子交與禮部議
四月二十二日禮部尚書(臣)松柱等謹
題為太平聲教日隆多士歡騰益切恭逢
萬壽之昌期請舉千秋之曠典以祝
聖釐以揚文治事(臣)等議得直隸各省舉人貢監生員
李長庚陳大慶查克弘等奏稱伏念康熙五十
二年恭遇
皇上萬壽正誕(臣)等身被
皇上教育五十餘年今又躬逢太平盛事千載一時願
竭犬馬之忱敬效躋堂之祝設立
萬壽經壇鼎建
萬壽碑亭慶祝
聖壽伏求
皇上廣覆載生成之量擴天地父母之心特於京闈開
萬壽鄉科於禮闈開
萬壽會科
欽命題目
親加睿覽更請永為定例以後每遇十年
皇上萬壽正誕即加一科以彰太平盛典等因具奏前
來欽惟我
皇上聖神格被久道化成武功赫濯而六合清寧文教
誕敷而萬方鼓舞加以旁求選俊明試登賢
天文垂雲漢之章作人揚壽考之盛普天胥慶薄海同
歡兹惟康熙五十二年恭遇
皇上六十萬壽日月升恒休徵協應天下士子沐教化
詠太平雲集京師虔祝
萬壽際此非常之慶合邀異數之恩今據李長庚等奏
請於京闈開
萬壽鄉科於禮闈開
萬壽會科應如所請以愜輿情但此係普天大慶曠典
出自
皇上特恩如蒙
俞允照順治丙戌科通行鄉試己亥科特行會試例於
康熙五十二年二月内舉行鄉試八月内舉行
會試其一應鄉會試事宜(臣)部另行酌議具奏
嗣後每遇十年
皇上萬壽正誕即加一科億萬斯年永為定例庶彰太
平盛典益收人才實效謹題請
旨本月二十四日奉
旨依議
八月十四日
上允兵部議覆浙江巡撫王度昭所請照文場例特開
萬壽武鄉會科每十年一舉永著為令以昭曠典六月
二十六日巡撫浙江等處地方提督軍務兵部
右侍郎兼都察院右副都御史(臣)王度昭謹
題為恭遇
萬壽開科普天同慶懇賜題請文武竝舉以昭曠典以
廣作人事康熙五十一年五月二十四日據全
浙十一府七十七州縣學武生潘堯年祝永祺
等呈稱伏覩我
皇上御極以來
功軼百王
治隆三代經文緯武邁古振今兹際周甲
萬壽之辰首廣棫樸登賢之路
弘恩遠沛率土騰歡堯年等生逢盛世共享太平五十
年教養之
深仁文武從無二視鄉會科賓興之鉅典輔樞竝重一
時今文生已得邀亘古未有之
竒恩而武士亦願沐
壽考作人之雅化仰祈俯鑒輿情特疏題請
殊恩異數一視同仁俾赳桓共祝升恒師濟均霑雨露
永垂定例咸慶無疆等情隨批仰布政司查例
報奪兹據浙江布政使司布政使徐欐詳稱該
本司查得康熙五十二年恭遇
皇上萬壽正誕普天齊慶士庶歡騰特沐
皇恩開科取士此誠我
聖朝千載一時之盛遇也遡查順治丙戌科通行鄉試
雖武生未有舉行之例但近奉
俞旨新恩各營兵丁有通曉文義者准與武生一體鄉
試而現任千把弁員又准與武舉一體會試乃
從來未有之曠典今據浙省屬學武生合詞公
籲
萬壽開科仰請文武竝舉士心懇摯理合詳請會題以
慰士心以廣作人之盛典者也等因到(臣)據此
該(臣)看得康熙五十二年恭遇
皇上萬壽正誕特沐
皇恩開科取士據浙省屬學武生潘堯年等呈稱五十
年教養之
深仁文武從無二視鄉會科賓興之鉅典輔樞竝重一
時今文生已得邀亘古未有之
竒恩而武士亦願沐
壽考作人之雅化籲懇一視同仁文武竝舉等情經(臣)
批司查議順治丙戌科通行鄉試武生雖未有
舉行之例但近奉
俞旨新恩各營兵丁有通曉文義者准與武生一體鄉
試而現任千把弁員又准與武舉一體會試乃
從來未有之曠典我
朝文武竝重
萬壽開科普天同慶武生踴躍籲懇竝舉詳請會題前
來(臣)不敢壅於
上聞但可否俯順士心文武一體舉行出自
皇仁仰候
聖裁(臣)謹會同督臣范時崇合詞具
題伏乞
皇上睿鑒勅部議覆施行七月二十二日奉
旨該部議奏
八月初十日兵部尚書(臣)殷特布等謹
題為恭遇
萬壽開科普天同慶懇賜題請文武竝舉以昭曠典以
廣作人事該(臣)等議得浙江巡撫(臣)王度昭疏
稱康熙五十二年恭遇
皇上萬壽正誕特沐
皇恩開科取士據浙省武生潘堯年等呈請一視同仁
文武竝舉等語查順治丙戌科通行鄉試雖武
生未有舉行之例但近奉
俞旨兵丁准與武生一體鄉試千把准與武舉一體會
試可否文武生一體舉行出自
聖裁等因具題前來欽惟我
皇上學貫天人德全智勇守成兼開創而獨隆四表八
荒無思不服文教與武功而竝重六韜三略有
美皆收届兹
萬壽之昌期宜舉千秋之盛典查順治丙戌科文生通
行鄉試武生雖未有舉行之例但近奉
俞旨兵丁准與武生一體鄉試千把准與武舉一體會
試此皆
皇上格外弘仁恩澤自天而歡聲動地者也兹康熙五
十二年恭遇
皇上六旬大慶各省文生已邀
曠典准於二月鄉試八月會試今武生亦應一視同
仁准於五十二年四月鄉試十月會試使文武
同霑
聖壽之弘恩齊祝萬年之盛事如蒙
俞允(臣)部通行各直省八旗一體遵行至鄉會試一應
事宜(臣)部另行酌議具奏嗣後每遇十年
皇上萬壽正誕亦照文場之例即加武鄉會一科庶
曠典攸昭而人才益勵矣(臣)等未敢擅便謹
題請
旨本月十四日奉
旨依議
五十二年二月初九日順天及各省布政司
萬壽科鄉試禮部先期按道里遠近請差主考
上以次遣官分典試事
五十一年十月十二日禮部密題請雲貴主考
官本月十六日
欽點翰林院編修周彝内閣中書查布札納為雲南主
考官翰林院編修潘體震通政使司知事常住
為貴州主考官雲南於三月初三日放榜取中
孫士鶴等六十名貴州於二月二十八日放榜
取中柴大用等四十名
十一月十二日禮部密題請四川廣西廣東福
建四省主考官本月二十日
欽點吏部驗封清吏司郎中裘君弼禮部精膳清吏司
主事趙守易為四川主考官吏部稽勲清吏司
郎中郭晉熙内閣中書舍人盧弘熹為廣西主
考官翰林院編修查嗣瑮禮部儀制清吏司主
事鄒琯為廣東主考官翰林院檢討謝履忠工
部虞衡清吏司主事董之燧為福建主考官四
川於二月二十六日放榜取中何淮等七十一
名廣西於二月二十四日放榜取中王廷鐸等
四十九名廣東於三月初三日放榜取中莊論
等七十二名福建於三月初三日放榜取中江
日昇等八十九名
十二月初十日禮部密題請浙江湖廣江西三
省主考官本月十六日
欽點翰林院侍讀學士汪漋翰林院檢討吴相為浙江
主考官太僕寺少卿嚴虞惇翰林院檢討李天
祥為湖廣主考官經筵講官禮部右侍郎兼
翰林院學士胡作梅翰林院檢討王士錀為江
西主考官浙江於三月十三日放榜取中羅鼎
謙等一百三名湖廣於三月十一日放榜取中
金相等一百十三名江西於三月初六日放榜
取中周弘勲等九十四名
十二月十九日禮部密題請陜西江南河南三
省主考官本月二十二日
欽點日講官起居注翰林院編修俞長策工部營膳
清吏司員外郎李士瑜為陜西主考官都察院
左僉都御史吕履恒戶部湖廣清吏司郎中喬
雲名為江南主考官詹事府少詹事兼翰林院
侍講學士梅之珩翰林院編修阿克敦為河南
主考官江南於三月十一日放榜取中許遡中
等一百三名陜西於三月初六日放榜取中張
大本等六十七名河南於三月初六日放榜取
中孟載有等七十八名
五十二年正月十八日禮部密題請山東山西
二省主考官本月二十一日
欽點吏科給事中盧炳翰林院編修俞兆晟為山東主
考官禮科掌印給事中陳允恭翰林院編修俞
梅為山西主考官山東於三月初三日放榜取
中薛以畘等七十六名山西於三月初三日放
榜取中李徽等六十七名
二月初四日禮部密題請順天主考官本月初
六日
欽點戶部尚書張鵬翮日講官起居注翰林院侍講
文志鯨為主考官於三月十三日放榜取中霍
九錫等二百三十八名
四月
萬壽科順天武鄉試
上遣官較射主考其各省武鄉試照例以巡撫監臨主
考
四月初四日兵部密題請順天武鄉試較射主
考各官
欽點兵部左侍郎李先復兵部右侍郎巴顔柱為較射
官日講官起居注翰林院檢討阿爾賽翰林
院編修車鼎晉為主考官取中金璋等一百五
十一名
各省取中武舉名數
江南王彭年等六十三名
浙江戚師塘等五十名
湖廣岳大忠等五十名
江西劉有梅等四十名
福建陳名臣等五十名
山東仙磊等四十名
山西姚夢熊等四十名
河南劉璁等四十七名
陜西盧璞等三十名
甘肅周之藩等三十名
廣東張斌授等四十名
廣西唐斌等三十名
四川蕭康侯等四十二名
雲南竇和鼎等四十二名
貴州譚正道等二十名
八月
萬壽科會試天下舉人於禮部
欽定知貢舉主考同考等官幷八旂直省中式舉人額
數
八月初一日禮部密題請會試知貢舉主考同
考等官初六日
欽點經筵講官禮部右侍郎兼翰林院學士胡作梅
為知貢舉官經筵講官文淵閣大學士兼禮
部尚書王掞經筵講官工部尚書王頊齡兵
部左侍郎李先復内閣學士兼禮部侍郎沈涵
為主考官翰林院檢討蔣肇編修蔡學洙嵇曾
筠楊開沅檢討諸起新編修方覲須洲惠士竒
檢討黃越曹掄彬編修徐葆光禮科給事中詹
嗣禄吏部考功清吏司員外郎陳廷掄稽勲清
吏司員外郎魚鸞翔驗封清吏司員外郎葉弘
綬刑部江南清吏司郎中陳元工部都水清吏
司郎中陸遐昌為同考官
八月初十日禮部尚書(臣)赫碩色等謹
奏為請
旨事查康熙五十一年會試滿洲蒙古滿字號取中四
名漢軍合字號取中二名雲南雲字號取中三
名廣西廣字號取中二名貴州貴字號取中二
名其餘各省分南北字號共取中一百四十六
名於額外取中五經五名通共取中一百六十
四名又額外
欽賜取中十三名康熙五十一年四月内九卿會議具
題内稱奉
上諭近見直隸省考取進士額數或一省偏多一省偏
少皆因南北卷中未經分別省分故取中人數甚屬
不均今文教廣敷士子俱鼓勵勤學各省赴試之人
倍多於昔貧士自遠方跋涉赴試至京每限於額多
至遺漏朕深為軫念自今以後考取進士額數不必
預定俟天下會試之人齊集京師著該部將各省赴
試到部舉人實數及八旗滿洲蒙古漢軍應考人數
一幷查明預行奏聞朕計省之大小人之多寡按省
酌定取中進士額數考取之時就本省卷内擇其佳
者照所定之數取中如此則偏多偏少之弊可除而
學優真才不至遺漏矣著九卿詹事科道確議具奏
欽此九卿詹事科道等會議得嗣後會試不必預定
額數亦不必編南北字號按各省分編號印卷
面既分省分不必復編官民字號止憑文取中
其滿洲蒙古漢軍亦編滿洲蒙古漢軍字號直
隸各省會試舉人到齊及滿洲蒙古漢軍進場
實數禮部預行查明奏
聞恭候
皇上酌量省分之大小人數之多寡定額於
命下之日行文主考就各省卷内擇其佳者照所定之
數取中等因具
題奉
旨依議欽此欽遵在案今
萬壽開科會試准至公堂查明移開舉人進場實數滿
洲七十一卷蒙古一卷漢軍二十二卷直隷四
百九十三卷奉天二十一卷江南三百五十六
卷浙江三百五十六卷湖廣二百五十八卷江
西二百八十卷福建一百八十卷山東三百三
十六卷山西二百二十卷河南三百四卷陜西
一百九十卷廣東一百二十二卷廣西五十卷
四川九十九卷雲南八十五卷貴州六十二卷
相應奏
聞恭候
皇上欽定取中數目俟
命下(臣)部交與主考官就各旗省卷内擇其佳者照
欽定之數取中以仰副我
皇上愛育人材公平周密之至意又至公堂移稱分經
分房之處仍照舊例遵行五經卷數無幾若再
分別恐易徇私應將五經硃卷停其分編滿漢
直省各印記等語應將分經分房俱照舊例遵
行五經硃卷停其分編旗省各印記可也為此
一并謹奏請
旨本月十五日奉
旨這會試滿洲蒙古取中四名漢軍取中二名直隸取
中二十二名奉天取中一名江南取中三十名浙江
取中二十名湖廣取中十二名江西取中十三名山
東取中十五名山西取中十名河南取中十五名福
建取中八名陜西取中九名廣東取中六名廣西取
中三名四川取中四名雲南取中四名貴州取中三
名五經取中五名餘依議
九月初十日放榜取中舉人孫見龍等一百八
十六名
十月
萬壽科會試天下武舉
欽定知武舉監射主考等官
十月初四日兵部密題請武會試知武舉監射
主考同考等官
欽點兵部右侍郎仍兼管光禄寺事田從典為知武舉
官管侍衛内大臣公鄂倫岱管侍衞内大臣侯
巴渾特鑲白旂漢軍都統偏圖文華殿大學士
兼禮部尚書松柱為監射官經筵講官刑部
尚書張廷樞日講官起居注詹事府少詹事
兼翰林院侍講學士王奕清為主考官吏部考
功清吏司郎中郭晉熙考功清吏司員外郎陳
廷綸戶部湖廣清吏司郎中喬雲名湖廣清吏
司員外郎趙成穮為同考官
十月二十二日放榜中式武舉金昆等一百八
名
十月初九日癸未
上策試天下貢士孫見龍等於
太和殿
十月初五日禮部密題請用讀卷官員
欽點文華殿大學士兼禮部尚書松柱文淵閣大學士
兼吏部尚書李光地文華殿大學士兼吏部尚
書蕭永藻經筵講官文淵閣大學士兼禮部
尚書王掞内閣學士兼禮部侍郎綽竒常泰鄒
士璁沈涵經筵日講官起居注都察院左都
御史仍兼管翰林院掌院學士教習庶吉士揆
敘吏部尚書暫理戸部尚書事張鵬翮經筵
日講官起居注吏部右侍郎仍兼管翰林院掌
院學士教習庶吉士湯右曾戶部右侍郎廖騰
煃經筵講官禮部左侍郎兼翰林院學士王
思軾經筵講官工部尚書王頊齡為讀卷官
初九日早諸貢士赴
太和殿前
殿試
皇上賜策問
奉
天承運
皇帝制曰朕惟治天下之要務莫先於敬持其心心者
所以飭官方勵人才而消釁蘖之本也自御極以來
翼翼兢兢五十餘年如一日至於大小臣工無時不
以國爾忘家以人事君之義相為告戒焉邊疆雖靖
尤加意於武備之修凡以立國之道德威不可偏廢
古帝王所以深根固本杜漸防微是朕之所夙夜而
不敢康者也書曰儆戒無虞又曰制治未亂保邦未
危今國家承平日久文恬武嬉朕惟唐虞成周之隆
君臣所以動色咨警者豈過慮歟無亦察於天命人
心之理而無荒無怠期以長凝
上天之眷而永底蒸民之生也其何以使中外臣僚悉喻
朕意歟夫洪範進人有猷有為歸於有守周官弊吏
則能法之類必首以廉然則廉隅者士行之先也服
官之本也督撫者州縣之師部院大臣者百寮羣吏
之表故李膺按部而貪墨為之解官楊綰登朝而勲
舊為之撤樂今吏道未盡澄清官邪未盡振肅其亦
倡率之道有所未至歟易曰拔茅茹以其彙書曰舉
能其官惟爾之能稱匪其人惟爾弗任内而部院卿
貳外而督撫提鎮朕所寄腹心耳目也有所薦舉朕
必虚心而採用焉然課其成效往往不能悉副任使
者何也夫無至公之心則知交姻婭各徇其所私無
至明之識則劣品庸流各阿其所好古大臣薦賢不
使人知而補牘必爭夾袋必滿者其風豈遠歟立政
之篇致意於庶言庶獄庶慎而終以克詰戎兵古者
簡閱車徒一年而四舉焉朕鑒於前代慎選將勤恤
兵甄微勞酬壯烈留神戎事用樹國威然自禁旅之
外所在營伍盡能核軍實而肅行陣歟夫練習不素
則技勇之藝疎節制不嚴則驕惰之兵衆其何以振
紀宣威使國家長收衛民之用也要之潔清自勵則
援引必公而小大莫非法廉之選憂危共惕則防維
必至而内外永享寧謐之休朕之所以勅臣工者即
其所以望多士者也爾多士其悉攄所學以對朕將
親覽焉
十二日丙戌
上御太和殿王以下文武百官各朝服齊集鴻臚寺官
傳
制賜王敬銘等進士及第出身有差
十二日早讀卷等官幷諸王以下公以上文武
百官各具朝服赴
太和殿前侍立禮部官捧
黃榜置於
丹陛正中黃案上鴻臚寺官傳
制唱名
第一甲
賜進士及第王敬銘任蘭枝魏廷珍
第二甲
賜進士出身楊繩武等五十名
第三甲
賜同進士出身朱向中等一百四十三名
附載恩榮次第
十四日
賜宴於禮部二十一日
賜狀元頂帽披領帶等物及進士折鈔銀兩二十四日
狀元率諸進士上
表謝
恩二十五日狀元率諸進士詣
先師孔子廟行禮
十一月初七日辛亥
上策試天下武舉金昆等於
太和殿閱日復較射於西厰
十一月初一日兵部密題請用讀卷官員
欽點文華殿大學士兼吏部尚書温逹文華殿大學士
兼禮部尚書松柱文淵閣大學士兼吏部尚書
李光地文華殿大學士兼吏部尚書蕭永藻
經筵講官文淵閣大學士兼禮部尚書王掞内
閣學士兼禮部侍郎綽竒沈涵常泰經筵日
講官起居注都察院左都御史仍兼管翰林院
掌院學士教習庶吉士揆敘吏部尚書暫理戶
部尚書事張鵬翮經筵日講官起居注吏部
右侍郎仍兼管翰林院掌院學士教習庶吉士
湯右曾經筵講官刑部尚書張廷樞都察院
左都御史劉謙通政使司右通政王景曾為讀
卷官
初七日早諸武舉赴
太和殿前
殿試
皇上賜策問
奉
天承運
皇帝制曰自古承平日久則武備或致不修朕統御萬
方永維所以久安長治之道故加意疆場推心閫外
無時不圖度於懷也夫為民之衛者兵司兵之命者
將古之大將以仁義律身夫是以操如冰霜恩如雨
露令之行也如風雷信之堅也如金石朕於簡任將
帥訓飭有加焉而未能悉副朕心者其故安在夫必
平日得士卒之懽然後臨事可以用三軍之命古未
有不恤兵而能制勝禽敵者今或坐享安榮而於衆
士甘苦漠不周知甚且冒兵剋餉以自肥者有焉身
家之念重則營伍之恩薄欲得萬人齊心同仇敵愾
豈不難歟然則恤兵之要尤在潔已故廉則生惠公
則能愛古大臣之風其遂邈不可嗣歟賞罰者馭衆
之大權也而於軍中尤重非信賞則無以結其心而
鼓其氣非必罰則無以肅其法而厲其威今為將而
或未能盡斯道者何歟毋乃漫無紀律而賞罰之不
講歟抑因其吝於賞故不敢果於罰以私意苛於罰
故因以私意濫於賞歟寬嚴之施恩威之用何道而
適其中也要之潔已者恤兵之本而潔已恤兵者尤
信賞必罰之本潔已則服人也素賞固服而罰亦服
也恤兵則感人也深賞固感而罰亦無怨也為將之
道宜無大於此者爾多士皆欲為國家宣力四方者
其悉攄所學以對朕將親覽焉
初八初九日
上御暢春園之西厰
親試馬步箭
初十日甲申
賜宋如栢等武進士及第出身有差
初十日早讀卷等官并諸王以下公以上文武
百官各具朝服赴
太和殿前侍立兵部官捧
黃榜置於
丹陛正中黃案上鴻臚寺傳
制唱名
賜武狀元盔甲等物
第一甲
賜武進士及第宋如栢丁士傑趙漣
第二甲
賜武進士出身王聯舉等十二名
第三甲
賜同武進士出身江國維等八十一名
附載會武次第
十一日
賜宴於兵部十二日
賜武進士折鈔銀兩十三日武狀元率諸進士上
表謝
恩
右開科盛典文武鄉會試及文武廷試制詳典鉅
至再至三(臣)等撰次成帙伏念是歲特科(臣)等或
身蒙任使分典試事或子弟被舉發科或身受
殊恩成進士列史館今復備員記注載筆之餘得仰窺
皇上壽考作人之化不禁抃舞之私自慶遭逢之獨盛
也竊惟聖人統馭天下其所分猷而共理者賢
才而已賢才聚於選舉而原本於治化之隆其
涵濡也深則其發之也彌盛其陶淑也久則其
取之也愈多易曰聖人久於其道而天下化成
又曰拔茅茹以其彙征吉自古郅隆之世所以
炳燿無窮也昔在唐虞皆以聖人登上壽闢四
門明四目逹四聰其風尚矣夏有籲俊之文殷
有旁求之訓爰洎成周人才尤盛棫樸之詩鄭
箋以為文王是時年九十餘故有遐不作人之
頌兩漢以來文有賢良孝廉諸科武有剛毅勇
猛諸選州郡勸駕天子親策之若乃進士之科
肇於隋代武舉之設著於唐初建隆立殿試之
規治平定三年之例分經閱卷至紹定而始詳
三場條目至洪武而加密莫不甄拔幽遐助宣
王化然大抵限之以年歲拘之以成例非有特
逹之恩敦崇曠典昭示來世也考之唐志惟天
子巡狩封禪文學將略之士往往會見行在宋
祥符元年東封車駕所經之地特令發解考試
四年祀汾隂崇政殿試及第出身三十一人七
年朝謁乾清宫詔舉亳州開封五十人他如嘉
祐之祫饗熙寧之郊赦亦命諸路搜訪人才召
試舍人院要皆行焉而未徧徧焉而為數未廣
蓋特示曠舉於一時而非本於壽考作人之盛
治雖欲博攬遐收永垂勝軌其勢固有所不能
也我
皇上秉聰明首出之姿裕表正萬邦之略體道凝神至
誠無息氛祲靖於四國淑氣徧乎里巷沉濡溥
濩五十餘年民生累世相仍有畎畆衣食之饒
無動容變色之慮洋洋乎郁郁乎斯固鴻鈞之
所以毓祥川岳之所以降神者也屢發帑金修
文廟
幸闕里釋奠
先師又躋朱子祀十哲之次
御製訓飭士子文示以躬修實踐砥礪廉隅之要反覆
惓惓家喻而戸曉啟經笥陳義府闡六經之旨
發明宋五子之書使千秋絶業煥乎若揭日月
而行禁絶淫辭攘斥邪說以端士習定民志慎
簡學使暨鄉會典試之臣仍歲以來增進學之
員廣賓賢之額
異數殊恩有加無已又復嚴科舉積習之弊風清紀肅
實學知勸凡所以戒用休董用威者甚詳而有
則也夫本至德以導之揚深仁以育之崇正學
以率之寬採擇之途以鼔舞之嚴懲創之法以
震厲之而又漸摩於數十年之久以浸尋而衍
溢之是以
聖教浹於肌膚淪於骨髓近自輦轂遠逮山陬海澨之
間靡不蒸蒸向風管絃鐘鼓之聲道里相望而
其才之足以備疏附奔奏先後禦侮者蓋不可
勝數也歲在癸巳恭逢
萬壽六旬大慶四方之士景附風靡籯糧躡屩不遠萬
里來集京師相與稱兕觥祝
萬壽請建碑亭以垂永久夫豈作而致之哉其沐浴於
教澤者深而忠愛之誠發於心之所不言而同
然也我
皇上運齊政之衡布垂天之網大生成之量宣昭曠之
恩
特諭通行各省竝舉
萬壽恩科鄉會以次而行文武均被其澤仍定例每遇
十年
皇上萬壽正誕即加一科億萬斯年永著成憲又以文
教廣敷各省取中進士多寡不均或致高才遺
佚
特諭禮臣以各省赴試人數奏聞
親加睿裁分省定額以昭公平周密之至意方歲之冬
旅進所取文武之材
臨軒次第策試之多士幸際昌期虎嘯而風從龍翔而
雲集揚
清問望耿光弭節天衢迴翔衡漢豈非千載一時不可
逢之良會乎夫施德匝於區宇至廣也取材彙
於殊途至衆也嘉數協於岡陵至久也甄選均
乎直省至公也權衡定於密勿至慎也聞之天
不愛道則卿雲見地不愛寳則器車作含靈仁
壽鍾英孕竒將必有深厚雄傑倜儻非常之才
宣化承流旁作穆穆潤色太平之偉業鋪揚格
天之鴻休豈不盛哉至於天錫純嘏日月升恒
億萬斯年恩流罔斁
聖壽有無疆之休多士亦有無疆之慶洪輝芳躅史冊
葳蕤踵事而書之固未有艾也謹附士子謝恩
章疏於後用誌
王多吉士媚於
天子之盛焉
萬壽盛典初集卷三十三
