欽定四庫全書
萬壽盛典初集卷五十一
慶祝三(名山祝釐二)
廣西臣民修建桂林府全州湘山寺無量壽佛
道場慶祝
萬壽撫臣陳元龍疏請
御書題額
上親灑宸翰書壽世慈蔭四大字賜之
康熙五十一年十一月十九日廵撫廣西等處
地方提督軍務兵部左侍郎兼都察院右副都
御史(臣)陳元龍謹
題為邊方感
恩心切祝
聖情殷俯順輿情重修
無量壽佛道場告竣共懇
恩賜
御書匾額以慰瞻仰以垂萬古事欽惟我
皇上治功道德冠於古今仁壽健行同於覆載自天開
地闢以來從未覩此昌期極山陬海澨之遥無
不登於樂土兹者明年三月恭遇
萬壽齊年粤西地雖僻遠而村墟溪洞之間白叟黃童
無不知感戴
聖德羣思望
闕呼嵩況(臣)等大小各官蒙
恩豢養食禄一方而以封疆職守道里遠隔不能隨在
廷諸臣抃舞叩首於
堯階之下犬馬之私無由自展兹查桂林府全州之湘
山寺供奉
無量壽佛眞身崇巖秀麗紺宇弘敞自唐迄今歷數
千年每年二月初八日値
無量壽佛誕辰通省及鄰省漢土百姓不遠二三千
里皆來進香蓋以祈福壽得福壽祈豐年得豐
年靈感福庇其來已久今年二月間遠近萬民
齊集之時咸稱我
聖主即
無量壽佛現身相約明年三月畢集寺中叩祝
萬壽幷商量廣募重新殿宇億兆黎元㒺不同心(臣)聞
之不勝欣慶而仰體我
皇上愛民至意誠恐下費民力(臣)同司道各官率先捐
俸修理委全州知州(臣)沈元佐桂林府通判(臣)
慕國琠敬謹督修經(臣)具摺
奏明數月以來隨有(臣)屬各府各縣諸臣先後樂輸
凡應用物件俱現發價値採辦一切匠工照民
間現給工食百姓子來趨事踴躍歡呼兹據知
州(臣)沈元佐通判(臣)慕國琠報稱奉委修理湘
山寺小心監督自
壽佛塔殿大雄殿伽藍殿真武殿天王殿兩廡配殿
鐘鼓樓戲臺龍鳳山門竝東西之毘盧殿大悲
閣凖提閣景德堂等處俱重加修整油漆大小
佛像羅漢像共一千餘尊悉皆裝金綵畫即於
寺前西首山岡之上建造
萬壽行宫七間自大門二門戲臺至後廊共五進東西
走廊一百零八間工程俱已告竣(臣)委布政使
(臣)黃國材單騎親往查閱闔州老幼百姓並往
來商賈行旅至寺中瞻仰者同聲齊呼
萬歲聲震林谷復據紳士唐暄里民馬祥林兵丁向仁
等環擁呈稱我
聖主為當今壽佛今幸覩
佛殿重輝
行宫新建
壽佛之金身普蔭歷千百劫而無量
聖主之玉歷長調更億萬年而彌永但遐方就
日情殷必得懇請
御書匾額昭示正殿俾荒服黎民仰覩
雲日之光華永霑
雨露之恩澤從此歲歲豐登人人樂利實為邊遠非常
之慶幸等情前來(臣)伏思
皇上宸章寶翰如日月之經天江河之行地而粤西士
民遠在邊鄙未得遂其瞻仰之誠若蒙
恩賜
御書匾額不異
錫福遠方兼可永鎮邊土真千載一時之盛事(臣)不敢
不下順民情上凟
天聽伏乞我
皇上萬幾之暇推恩頒賜(臣)當虔造匾額摹刻即於三
月
萬壽令辰懸掛
御匾俾琳宫寶刹
奎光與慧日同輝山阜岡陵
聖澤與慈雲並永用慰八千里外數百萬臣庶之心(臣)
等慶幸何極事關萬民感
恩祝
聖輿情(臣)不敢壅於
上聞理合具
題十二月二十二日奉
旨該部議奏
五十二年正月十八日禮部尚書(臣)赫碩色等
謹
題為邊方感
恩心切等事禮科抄出廣西廵撫陳元龍題前事奉
旨該部議奏欽此該(臣)等議得廣西廵撫陳元龍疏稱
我
皇上治功道德冠於古今仁壽健行同於覆載明年三
月恭遇
萬壽齊年粤西地雖僻遠而白叟黃童無不望
闕呼嵩兹查桂林府全州之湘山寺供奉
無量壽佛真身崇巖秀麗紺宇弘敞今歷數千年遠
近萬民齊稱我
聖主即
無量壽佛現身相約明年三月畢集寺中叩祝
萬壽幷商量重新殿宇(臣)仰體我
皇上愛民至意誠恐下費民力(臣)同司道各官捐俸修
理兹據知州沈元佐通判慕國琠報稱奉委修
理
壽佛殿寺前西首建造
萬壽行宫復據紳士唐暄等呈稱今
壽佛佛殿重輝
行宫新建
壽佛之金身普蔭歷千百劫而無量
聖主之玉歷長調更億萬年而彌永但遐方就
日情殷必得懇請
御書匾額昭示正殿黎民仰覩實為邊遠非常之慶幸
等情前來(臣)不敢壅於
上聞理合具題等因具題前來欽惟我
皇上
仁周萬國
德被羣生雖在山陬海澨白叟黃童莫不羣興
一人有慶
聖壽無疆之頌今粤西士庶咸以我
聖主即當今
無量壽佛樂修殿宇該撫仰體
皇上愛民之心不費民力同司道等官捐俸修理今寳
殿重輝復上達紳士輿情恭請
御書匾額應如所請乞
皇上於萬幾之暇
特賜御匾頒發懸掛則
天章璀璨慧日光輝遠土黎民得以時時瞻仰感戴
聖恩億萬斯年於無既矣(臣)等未敢擅便謹
題請
旨本月二十一日奉
旨依議著候頒發
三月十一日廵撫廣西等處地方提督軍務兵
部左侍郎兼都察院右副都御史(臣)陳元龍謹
題為微(臣)恭詣湘山無量壽佛道場啟建經壇慶祝
聖壽事欽惟我
皇上
道德崇高
治功巍煥
健行不息與日月而同光
悠久無疆並乾坤而永泰兹者三春令旦恭遇
萬壽齊年慶滿寰區恩周海㝢粤西雖地處天末而自
城市以至村墟黃童白叟無不含哺鼓腹瞻
舜日而樂
堯天望
九重而呼
萬歲(臣)等遠羈職守不得隨在
廷諸臣抃舞叩首犬馬之誠無由自展(臣)因俯順民
情與文武大小各官捐俸重修全州湘山之無
量壽佛古寺即於湘山之陽建造
萬壽行宫以為祝
聖之地於上年十一月内工竣經(臣)具疏題請
御書匾額在案兹當
聖誕屆期(臣)謹於三月十一日起程前詣湘山就於無
量壽佛大殿啟建
萬壽經壇七日偕文武諸臣望
闕叩頭慶祝伏願
陽和浩蕩千百國永沐恩波
化日舒長億萬年常霑福澤(臣)無任踴躍歡忭之至
所有起程日期理合
題報伏乞
皇上睿鑒施行謹具題
知四月十四日奉
旨該部知道
三月初二日提督廣西總兵官左都督(臣)張朝
午謹
奏為慶祝
聖壽恭報微(臣)赴全日期事欽惟我
皇上功德邁古仁壽同天普慶寰區效靈川嶽粤西全
州湘山寺供奉無量壽佛真身歷今數千年邊
方士民欣逢
聖天子六旬正誕靡不歡欣抃舞籲請撫臣陳元龍重
新壽佛殿宇建造
萬壽行宫(臣)同鎮臣趙廷棟亦捐俸協修工程告竣正
屆
聖壽誕辰(臣)於三月初二日率屬員自柳州起程前赴
湘山寺叩賀
聖誕虔設無量壽佛經壇禱祝
皇上茂膺嘉瑞衍億萬年禄位名壽之長永荷
天庥受千百國紳士軍民之慶(臣)無任懽忭之至所有
赴全日期理合
題報四月初九日奉
旨該部知道
二月十九日鎮守廣西左江等處地方副將管
總兵官事(臣)趙廷棟謹
奏為恭報微(臣)赴全慶祝
萬壽無疆事欽惟我
皇上聰明睿知文武聖神德邁百王治隆千古聲教遐
敷處處蒙庥咸享昇平之福恩膏普被人人樂
業共遊仁壽之天業廣功高道隆德備誠曠代
所無於今為烈者也康熙五十二年三月十八
日恭遇我
皇上六旬聖誕普天稱慶率土歡呼(臣)不獲與在
廷諸臣隨班拜舞謹於二月十九日自南寧府起程
前赴全州同文武諸臣於新建
萬壽宫内啟建祝
聖延齡醮壇齋沐叩首慶祝
萬壽無疆所有微(臣)赴全日期理合
題報四月初六日奉
旨該部知道
四月十三日廵撫廣西等處地方提督軍務兵
部左侍郎兼都察院右副都御史(臣)陳元龍謹
題為
宸翰寵頒奎光遠照恭謝
天恩永綏邊土事本年四月十一日(臣)姪左春坊左中
允(臣)陳邦彦遣家人李祥吳慶等齎捧
欽賜湘山壽佛匾額
御書壽世慈蔭四大字到粤(臣)率同在省文武大小各
官出郭跪迎捧至公所敬設香案望
闕叩頭祗領闔城紳士軍民耆老人等齊集瞻仰無
不踴躍歡抃咸稱僻處遐方覲
天無自今得仰覩
宸翰恍如身近
闕廷
聖主加恩邊土真從來未有之盛事(臣)等敬觀
御書筆力遒勁神彩煥發不異日月經天江河行地共
瞻羲畫之健強益慶
堯天之悠遠伏思壽世二字
聖心益謙
聖德彌廣仰知我
皇上視民如傷遠邇一體不以一已之壽為壽而必欲
使舉世之人皆登仁壽之域是則以
聖主無疆之壽俯錫下民億兆人之壽而凡下民各有
之壽總歸我
聖主億萬年之壽
一人之錫福無量萬邦之受祉靡窮在
壽佛久鎮湘山原因護國祐民有大功德於兹土今
蒙
天語表彰仁心默感
壽佛益當垂慈廣蔭從此雨暘時若歲歲豐登瘴癘
永消人人壽考(臣)現在製造匾額敬摹鐫刻俟
匾額告成選擇吉辰送往
壽佛大殿懸掛另行奏報外所有接到
御書理合具疏
題報五月十七日奉
旨該部知道
外藩蒙古諸部落各於所屬地方修寺諷經恭
祝
萬壽幷請
勅賜寺名
上從之
康熙五十二年正月二十六日禮部為公務事
准理藩院文稱准
乾清門侍衞拉什文稱康熙五十二年正月十二日
阿霸垓多羅郡王吳爾占噶喇卜旗分辦事台
吉德穆褚克為
皇上萬壽在西里河地方蓋廟塑佛已完乞
皇上恩賜廟名又阿禄科爾沁多羅貝勒汪占旗分辦
事台吉衮塔爾等為
皇上萬壽蓋造佛廟已成乞
賜廟名等因具奏奉
旨著給與廟名又正月二十二日科爾沁扎薩克圖郡
王鄂齊爾為
皇上萬壽於陶爾河地方蓋造廟宇已完乞
恩賜廟名等因口請轉奏奉
旨著給與廟名欽此等因前來相應移咨禮部照例給
與廟名等因到部應將各給廟名之處送内閣
撰擬可也
正月二十八日禮部為公務事准上駟院文稱
管轄尚都達布孫瑙兒地方馬羣總管阿拉納
奏稱蒙古(臣)等荷蒙
聖主宏恩無際未能圖報萬一故(臣)等公議自備紙張
筆墨選屬下善書之人敬書紺珠爾經一部不
時諷誦誠意祈佛祝
聖主萬壽無疆俾(臣)等安生樂業紺珠爾經已於去年
十二月内書畢今恭逢
聖壽大慶之期諷祝九日又近見蒙古地方所修廟宇
俱奏請
聖主欽賜廟名而馬羣地方所蓋廟宇内供喀陽齊禮
娃佛有看守喇嘛十名尚無廟名念經人亦少
伏乞
聖主賞賜廟名添給十名喇嘛賞賜度牒等因具奏奉
旨著給與廟名交與該部議奏欽此欽遵移送到部應
將給廟名之處送内閣典籍廳撰擬可也
欽賜西里河地方廟名誠壽寺阿禄科爾沁廟名戴恩
寺陶爾河地方廟名仁壽寺尚都達布孫瑙兒
地方廟名弘濟寺
駐劄西寧主事格勒爾兔呈報為轉
奏事親王扎什巴圖魯咨文内開得
聖天皇帝睿鑒呼呼腦兒老親王扎什巴圖魯奏為今
歲
聖主六旬大慶(小老臣)惟願
聖主皇圖永固在顧木卜郭隆沙沖過茫等大廟内祝
頌福壽將紺珠爾經阿玉璽經即魯克經及各
種經盡力多多諷誦再
皇上正誕之日(小老臣)在本處望
闕遥拜虔誠諷經外何以出力報荅
聖恩為此謹
奏前來理藩院將親王扎什巴圖魯所奏蒙古字本
一扣黃絹一疋主事咨呈文案交與
乾清門侍衞拉什於五十二年二月二十三日轉奏
奉
旨知道了
呼呼腦兒貝勒羅布蔵為
萬壽大慶同伊母念
萬壽經外又親到郭茫廟念紺珠爾經阿玉璽經答拉
厄克西達達嘛呢卓里克烏格等經叩祝
先是直省督撫提鎮諸臣咸以康熙五十二年
恭逢
皇上六旬大慶預期疏請詣
闕行慶祝禮
皇上以封疆任重鎮撫需人間許一二入朝其不獲所
請者無所發其尊親愛敬之忱而黃童白叟末
由親詣
輦轂以伸其謳歌頌禱之私者亦不可以萬萬計乃
各就境内名山集緇黃建壇宇為
萬壽祈福其先期
陛見未及
聖節即以事還所治者亦各詣名山為慶祝之舉(臣)等
抄撮前後章奏撰為二卷竊有以仰窺我
皇上聖德之厚恩澤之深而諸臣之所以祝釐者亦各
有依據不違古義而非如有唐以來誕聖諸節
尊崇二氏講論三教藉為笑譁而已也昔在有
虞順時之方柴燎五嶽望於山川徧於羣神故
曰因名山升中於天所以昭神祇饗報功德是
以災厲不作而風雨寒暑以時此天子為天下
祈福而於己無所私焉者也然而天子祭五嶽
諸侯亦得祭其境内山川其奉牲以告祝史正
辭將使大備盛德諸福可致之祥咸萃於一人
之身康彊逢吉至於萬年永保民而後己此則
天下為天子祈福庶幾藉一人之福以福天下
者也唐張嘉貞北嶽碑銘云事舉必祈神行宜
賽則有公卿而奉告命或四時薦熟三獻酌洗
則有侯牧而奉新章其事雖殊其義豈遠乎哉
蓋五嶽視三公四瀆視諸侯名山大川百靈所
會各有擁扈一人之誼人之所奉即神之所憑
故曰寤寐靈嶽肸蠁神文玉帛未陳幽贊必先
意而啟椒醑雖薄景福乃應期而集人神所協
良不誣也嘗歷稽名山之靈風俗通稱泰山有
金篋玉策探策知壽徵諸漢武華嶽古之惇物
雲笈七籖稱山頂有千葉蓮花服之長生故曰
華山韓愈稱衡山最遠而獨為宗其神必靈北
嶽所居隂終陽始其道常久故曰常山嵩山尤
為神異漢武帝詔云朕用事華山至於中嶽御
史乘屬在廟旁吏卒咸聞呼萬歲者三乃以三
百戶為奉邑命曰崇高焉其他若匡廬為三天
子鄣黃山以軒轅得名峩&KR1453;五臺則文殊普賢
之所示現也武彝君幔亭之宴昉自秦漢沂山
吳嶽則東西鎮山也登蓬萊閣以望安期訪湘
山寺而知壽佛百神震疊萬方鼓舞光嶽效其
靈臣庶鳴其豫衆之所往神必據焉蓋二氏之
說不足憑萬衆之心有可恃雖謂名山祝釐之
舉皇王令典以之協祚歷數昌期以之交泰何
不可者以視昔人封泰山禪梁父躬告成功於
上帝者其情之公私義之廣狹豈直相逕庭已
哉至於外藩蒙古諸部各建佛寺請
賜寺名諷紺珠爾等經膜拜懽呼以祝
萬壽所謂不易其政不違其俗且
宸翰所加即為典記備載不遺以見普天同慶無間中
外焉
萬壽盛典初集卷五十一
