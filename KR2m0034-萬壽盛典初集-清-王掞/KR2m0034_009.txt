欽定四庫全書
萬夀盛典初集卷九
典禮一(朝賀一)
康熙五十二年三月初六日癸未禮臣以
聖夀六旬正誕請於
聖誕日陞殿受朝賀
上從之
三月初六日禮部尚書(臣)赫碩色等謹
題為恭逢
仁夀昌期籲請舉行
大典以迓神貺以慰輿情事欽惟我
皇上冠百王而首出撫萬國以咸寧久道化成無逸作
所敬
天法
祖朝乾夕惕者五十二年
聖德神功慕義懷仁者千萬餘國用是
蒼穹垂佑夀福兼隆考之前古孰能嫓美前於五十年欣
逢泰運諸王大臣會同懇乞
皇上陞殿受賀新撰
表文恭進歲以為常等因具題蒙
皇上俯念公疏奏陳情詞懇切如所請行輿情歡忭得
遂微忱今恭逢
聖主六旬大慶臣民尤深鼓舞中外更屬歡騰羣欲抒
瞻雲就日之思效華祝嵩呼之盛愛戴頌祝倍
勝於前查每遇
萬夀聖節致祭
太廟後殿真武廟東嶽廟城隍廟今歲大慶非比常年除
例祭外伏懇
特遣大臣告祀
天
地
太廟
社稷祝文由翰林院撰擬其開列遣官恭設祀品等項
太常寺照例備辦至十八日
萬夀正誕伏乞
皇上陞太和殿受諸王貝勒内外臣工軍民耆老等拜
表慶賀
表文由内閣撰擬恭候
命下遵行嗣後每遇十年著以為常用昭
天
祖神靈保佑申命之意幷慰薄海内外尊親愛戴之誠則
億萬年永享昇平千百國長祝
仁夀矣(臣)等謹拜首稽首無任踴躍歡忭之至為此謹
題伏候
勅旨初八日奉
旨是
十二日禮部尚書(臣)赫碩色等謹
題為禮儀事恭照康熙五十二年三月十八日
萬夀聖節行
慶賀禮儀注是日早
皇上鹵簿大駕於
太和殿前照常陳設
皇太后儀仗於
寧夀門前陳設中和樂於簷下陳設丹陛樂於
寧夀門外南牆下兩邊陳設和碩親王以下入八分
公等内大臣侍衛及滿漢大學士等俱穿朝服
於
景運門外齊集禮部堂官以行禮時已至奏請
皇上具禮服陞輦禮部堂官前導由
景運門出王等以下入八分公等内大臣侍衛及滿
漢大學士等隨至
皇太后宫西角門
皇上降輦至
寧夀門
皇上於
寧夀門丹陛上東旁立王等以下公以上在
寧夀門外丹陛下立大臣侍衛等在儀仗末兩旁立
其未入八分公等文武各大臣官員在
午門外排立鳴贊官在
寧夀門丹陛上側身立禮部堂官說與太監轉奏請
皇太后陞座位
皇太后出宫作樂陞
寧夀宫座位後
皇上於
寧夀門中間檻外正中立王等以下公以上於
寧夀門外丹陛下兩旁分翼排立大臣侍衛等在儀
仗末兩旁排立聽鳴贊官贊行三跪九叩頭禮
其未入八分公等文武各大臣官員在
午門外亦同隨行禮此行禮時作樂監察御史在
寧夀門外丹陛下一處儀仗末一處
午門外一處視儀鳴贊官贊禮畢
皇上回原立處立禮部堂官說與太監轉奏請
皇太后還宫作樂
皇太后還宫後
皇上還宫
皇上還宫後衆皇子在月臺上空角路兩旁排立行三
跪九叩頭禮禮畢禮部堂官奏請
皇上陞中和殿内大臣侍衛内閣翰林院詹事府禮部
都察院鴻臚寺官員引進不贊行三跪九叩頭
禮禮畢
皇上陞太和殿座位内鑾儀衛鳴贊官贊鳴鞭鳴鞭三
下聽鳴贊官贊王公等率文武大臣官員進
表行禮行禮時作樂禮畢内鑾儀衛鳴贊官贊鳴鞭
鳴鞭三下
皇上還宫作樂還宫後王公大臣官員各散謹具
奏
聞
禮部儀制司為禮儀事恭照康熙五十二年三
月十八日
萬夀聖節
皇上陞太和殿受諸王大臣文武官員進表行慶賀禮
所有儀注并一應事宜相應知會各衙門可也
一咨都察院
太和殿行禮時差監察御史照例視儀外
皇太后行禮時亦差監察御史於
寧夀門外丹陛下一處儀仗末一處
午門外一處視儀
一咨武備院於行禮處預備坐褥
一劄順天府府丞傳示進
表行禮生員於十八日在
午門外齊集聽鴻臚寺官指引行禮
一咨都察院轉行五城傳示進
表行禮民人於十八日早在
午門外齊集聽鴻臚寺官指引行禮
一咨内務府預備行禮處鋪設棕毯
一劄欽天監行禮預備時辰香
一付祠祭司行禮備樂
一劄鴻臚寺知會行禮儀注并
午門外行禮士民兵丁另行差官引禮
一咨詹事府知會行禮儀注
一咨翰林院知會行禮儀注
一咨内大臣知會行禮儀注
一咨護軍統領知會行禮儀注
一咨上駟院知會行禮儀注
一咨内鑾儀衛知會行禮儀注
一行内閣典籍廳知會行禮儀注
一行禮科知會行禮儀注
先是二月二十九日禮部尚書(臣)赫碩色等謹
奏為請
旨事每年三月十八日恭逢
萬夀令節王以下文武大臣官員俱七日穿朝服往
暢春園穿蟒袍補服但今歲恭逢
皇上六旬萬夀大慶非尋常可比相應自三月初一日
起至月終止穿朝服蟒袍補服嗣後每遇十年
照此例舉行一次為此謹奏請
旨本日奉
旨著自初一日起穿至二十日
十一日戊子
上以直省臣民耆老來京慶祝
萬夀者人數衆多
詔禮臣於
朝賀日指引行禮
十一日大學士傳
上諭各省紳士耆民為祝萬夀來京者甚衆恐禮部臨
期想不到爾等即預為傳知廢官舉人貢監生生員
耆老百姓於午門端門外一路指引行禮之處倘行
禮少有參差不齊不必苛求
禮部謹奏為請
旨事今歲恭逢
聖主六旬大慶各省紳衿士庶耆老并在京舉貢生監
耆老兵民等歡忭鼓舞均欲
大慶行禮者不可勝數若不預行指與伊等行禮處恐
參差不一相應於十八日令在
午門前儀仗末行禮人多分在
端門外行禮再多復分在
天安門外行禮酌量派(臣)部官鴻臚寺官指引行禮
可也為此謹
奏
十五日壬辰
詔復因公詿誤諸臣李錄予等職令於
萬夀日隨班行禮
十二日
上諭大學士九卿云頃傳諭旨内有一事未曾言及今
歲來京年老之人甚多此内除本身特犯私罪外或
有因公詿誤降級革職者酌量復還似應於十八日
令其隨班行禮大學士九卿等會同會議即行奏聞
十五日大學士九卿等具摺
奏覆(詳第二十六卷加恩耆舊中)
十六日癸巳
詔復八旗因公詿誤諸臣阿山等職令於
萬夀日隨班行禮
十五日
上諭大學士九卿云漢官内年逾六十者俱已查明施
恩滿洲蒙古漢軍官員亦照此例查奏本日大學士
九卿等具摺
奏覆(詳第二十六卷加恩耆舊中)
十八日乙未黎明
上詣
寧夀宫朝
皇太后禮畢還
宫隨
御太和殿陞座王以下文武官員進
表慶賀致仕及給還原品官隨班行禮其餘耆老軍
民俱於
午門外列至
大清門外行禮慶賀
是日黎明鑾儀衛官預陳
皇上鹵簿儀仗於
太和殿前陳步輦於
太和門外陳大駕於
午門外陳馴象於大駕之南陳仗馬於丹墀中道之
左右俱東西相向教坊司設中和韶樂於
太和殿簷下之東西設丹陛樂於
太和門内北向禮部官設黃案於
太和殿東簷下諸王貝勒貝子公等俱朝服齊集
太和門未入八分公以下文武百官俱朝服齊集
午門外禮部官捧諸王大臣所進
萬夀賀表由
午門東旁門入至
太和殿前置黃案上鴻臚寺官引諸王貝勒貝子公
等於
太和殿前丹陛上立引文武百官由東西兩掖門入
至
太和殿前丹墀内分翼排立引朝鮮等使臣由西掖
門入立於西班之末紏儀御史二員於殿前西
簷下東向立又四員於丹陛上立又四員於丹
墀内立俱東西相向又八員於東西班末立鴻
臚寺鳴贊官四員於殿簷下立又四員於丹陛
上立又四員於丹墀内立俱東西相向又指引
紳衿耆老兵民行禮官自
午門至
大清門各處分立鑾儀衛鳴鞭官於丹陛南三層階
之西每層各二員俱東向立班行既定欽天監
官至
乾清門報時禮部鴻臚寺堂官奏請
皇上陞殿
上具禮服出宫
御中和殿陞座内大臣侍衛内閣翰林院禮部都察院
詹事府鴻臚寺執事各官於
殿前排班行三跪九叩頭禮畢
駕興
午門鳴鐘鼓中和韶樂作奏乾平之章曰二儀清寧
三辰順則維
帝凝命函冒區域仁恩廣覃至於動植久道化成隆功
駿德
聖人多夀年世萬億
上御太和殿陞座樂止鑾儀衛官贊鳴鞭丹墀内三鳴
鞭鳴贊官贊排班内外諸王率文武百官及紳
衿耆老兵民人等各就拜位立贊進贊跪王以
下各官俱跪贊宣表宣讀官從案上捧表詣殿
簷下御道之中北向跪宣畢(表文載後)丹陛大樂作
奏慶平之章曰
皇覆萬㝢品物咸亨九賓在列百譯輸誠濟濟卿士式
造在庭
帝仁如天
帝明如日親賢任能愛民育物禮備樂成聲教四訖鳴
贊官贊跪叩頭王以下各官行三跪九叩頭禮
此行禮時紳衿耆老兵民人等亦隨行禮禮畢
樂止贊退王以下各官俱復原班立鳴贊官贊
排班鴻臚寺官引朝鮮等國使臣以次就拜位
立贊進贊跪叩頭行三跪九叩頭禮丹陛大樂
作奏治平之章曰天盡所覆以畀我
清我德配命涵濡羣生萬國蹈舞來享來庭俁俁蹲
蹲視彼干戚
天威式臨其儀不忒禮畢樂止贊退各復原班立鑾儀
衛官贊鳴鞭丹墀内三鳴鞭
駕興中和韶樂作奏太平之章曰鑒觀惟德丕命維
皇肇兹夀域薄海要荒物性茂育民俗樂康冠帶之國
望斗辨方曰惟萬年同於昊蒼
皇上回宫樂止王以下各官以次出是日
皇子分封者同諸王大臣進
表行禮未分封者率
皇孫在
乾清宫行禮外省入覲之督撫提鎮卓異來京之文
武各官及致仕給還原品官員各照品級附於
班末直省紳衿耆老兵民人等自
午門直至
大清門摩肩接踵遥望
殿廷叩拜而退
(臣)攷周制天子之朝羣臣有四曰外朝曰中門
曰内朝曰詢事諸侯之來朝亦有四春曰朝夏
曰宗秋曰覲冬曰遇若夫朝賀之制起於漢初
長樂宫成諸侯王以下至吏六百石以上以次
奉賀後漢惟歲首正月大朝受賀又以冬至陽
氣起君道長受賀至降誕之辰未有以朝賀聞
者蓋功德未底於極隆制作未臻於大備遂令
此典闕如莫光史冊即或間有節名舉行慶賀
亦不過内庭奉觴上夀百官稽首舞蹈而己從
未有薄海内外臣民耆老齊赴
闕廷嵩呼華祝如
今日者也欽惟
皇上德盛化神禮明樂備耿光大烈丕冒出日之鄉仁
漸義摩遠及無雷之國固己東鶼西鰈來享來
王航海梯山極於無外矣今恭逢
聖夀六旬集萬國之衣冠肅千官之劍佩曙光纔動曉
日方升零露霑濡惠風和暢宫扇團圞之影御
爐縹緲之烟奏韶樂於彤墀列鵷行於玉陛千
旗雲擁
萬歲山呼
一人穆穆以當陽百爾雍雍而上
夀蓋自王公大臣而下至班聯寮寀之餘有中外藩封
入覲稱賀者若蒙古朝鮮諸臣是也有世受
殊恩拜舞
彤廷者若衍聖公諸臣是也有職任封疆慶祝來京
者若督撫提鎮諸臣是也有適逢引
見之期得與拜稽之列者若直省卓異文武諸臣是
也有己遂初服重覲
天顔者若致仕在籍諸臣是也有幸蒙
恩宥復厠清班者若復職諸臣是也若夫直省耆老當
祝哽祝噎之年僅知田里桑麻之樂乃黃髮鮐
背扶杖觀光罄折傴僂歡呼動地他如士農工
賈為類不齊或來學校或自田疇或出市廛或
由工肆仰瞻
天日匐伏
闕廷莫不眉飛色舞自以幸際
昌期獲觀盛典猗歟休哉東西南朔不合而同貴賤
賢愚不期而至合萬國之歡心成一朝之典禮
所謂聖人出則日月記其初王澤深則風俗傳
其後載榮史冊其在斯乎臣等忝列班行獲隨
忭舞猥慙葑菲莫罄揄揚惟紀一時之盛以補
千古朝會之所未有云爾至於朝賀諸臣自常
朝王公及現任文武官員不備書外其詣
闕祝
夀臣民備載於後慶賀表文亦附見焉
萬夀盛典初集卷九
