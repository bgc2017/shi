欽定四庫全書
萬夀盛典初集卷二十九
恩賚五(蠲賦一)
康熙五十二年三月十八日
萬夀覃恩以天下地丁錢糧已經輪免一周其京城及
各省房地租稅五十三年額征併歴年逋欠亦
予豁免
恩詔内開一天下地丁錢糧既沛恩澤於三年内悉予
豁免其自京城及各省房地租稅多係貧民賃僦官
地棲身營業宜并蠲恤以覃恩惠著察明京城内并
各省每年地租額數於康熙五十三年豁免一年其
歴年逋欠若干一并察明免其追補
先是康熙四十九年
上欲大沛恩膏將天下錢糧通免一年
命廷臣集議以各處需用兵餉撥解之際兵民驛逓恐
致煩苦應於三年内輪免一周
上允其議於本年十月初三日
特頒
上諭諭戶部曰朕恭膺
天眷祗承
列祖鴻庥統御萬方子育兆庶厪懷至治宵旰靡寧幸際
海宇同風邊隅嚮化遐邇中外帖然袵席之安者是
皆仰荷
天地
祖宗福祐之所致也方朕八齡踐祚之初
太皇太后問朕何欲朕對臣無他欲惟願天下治安生民
樂業共享太平之福而已迄今五十年矣惓惓此心
未嘗一日少釋每見民為邦本勤恤為先政在養民
蠲租為急數十年以來除水旱災傷例應豁免外其
直省錢糧次第通蠲一年者屢經舉行更有一年蠲
及數省一省連蠲數年者前後蠲除之數據戶部奏
稱通共會計已逾萬萬朕一無所顧惜百姓足君孰
與不足朝廷恩澤不施及於百姓將安施乎朕每歲
供御所需槩從儉約各項奏銷浮冒亦漸次清釐外
無師旅饟餽之煩内無工役興作之費因以歴年節
損之儲蓄為頻歲渙解之恩膏朕之蠲免屢行而無
國計不足之慮亦恃此經畫之有素也比來省方時
邁已歷七省南北人民風俗及日用生計靡不周知
而民生所以未盡殷阜者良由承平既久戶口日蕃
地不加增産不加益食用不給理有必然朕洞矚此
隠時深軫念爰不靳敷仁用甦民力明年為康熙五
十年思再沛大恩以及吾民原欲將天下錢糧一槩
蠲免因衆大臣集議恐各處需用兵餉撥解之際兵
民驛逓益致煩苦細加籌畫悉以奏聞故自明年始
於三年以内通免一周俾遠近均霑德澤直隸奉天
浙江福建廣東廣西四川雲南貴州各巡撫及府尹
所屬除漕項錢糧外康熙五十年應徵地畆銀共七
百二十二萬六千一百兩有竒應徵人丁銀共一百
一十五萬一千兩有竒俱著察明全免並歴年舊欠
共一百一十八萬五千四百兩有竒亦俱著免徵其
五十一年五十二年應蠲省分至期候旨行民間舊
欠既經豁免嗣後每年額徵錢糧務如數全完倘完
不及額或别有虧空託稱民欠則負國甚矣即責令
督撫以下官員償補仍從重治罪夫地方大吏以及
監司守令皆與吾民誼均休戚者也誠克體朕孳孳
保赤之懷實心愛養力杜侵牟朘削則閭閻咸得衣
食滋殖無有失所而為官吏者亦身名俱泰豈非昇
平樂利之盛事歟爾部移文各督撫諭旨到日即刊
刻頒布徧示窮簷令咸知悉特諭
康熙五十年十月初三日復頒
上諭諭戶部曰朕誕膺大統撫育寰區夙夜孜孜不自
暇逸凡以為民也勤圖利濟休養安全即無水旱之
虞時布寬仁之政蠲租除賦務使遐方率土無不均
霑或值雨暘偶愆出帑發粟多方賑恤其有益於吾
民者靡勿備舉而亟行之朕慇懇周詳之至意前四
十九年所頒諭旨申晰甚明原欲將五十年天下錢
糧通行蠲免以諸臣集議恐需用兵餉撥解之際兵
民驛逓益致煩苦故自五十年為始三年之内全免
一周除將直隸奉天等九直省康熙五十年地丁錢
糧一槩蠲免及歴年舊欠錢糧一并免徵外山西河
南陜西甘肅湖北湖南各撫屬除漕項外五十一年
應徵地畞銀共八百四十萬四千兩有竒人丁銀共
一百二十萬八千一百兩有竒著察明全免並歴年
舊欠共五十四萬一千三百兩有竒亦俱著免徵其
五十二年應蠲省分至期候旨行民間舊欠既經豁
免嗣後每年額徵錢糧務如數全完倘完不及額或别
有虧空託稱民欠即責令督撫以下官員償補仍從
重治罪該督撫須實心力行期副朕惓惓愛民之意
如有指稱事故侵欺科派事發之日必嚴行究治諭
旨到日徧示城郭鄉村深山窮谷咸使知悉爾部即
遵諭行特諭
康熙五十一年十月初三日又頒
上諭諭戶部曰朕宵旰孜孜勤求民瘼永惟惠下實政
無如除賦蠲租除每歲直省報聞偶有水旱災傷照
輕重分數豁免正供仍加賑恤外將天下地丁錢糧
自五十年為始三年之内全免一周使率土黎庶並
被恩膏除將直隸奉天浙江福建廣東廣西四川雲
南貴州及山西河南陜西甘肅湖北湖南各直省康
熙五十年五十一年地丁錢糧一槩蠲免歴年舊欠
錢糧一幷免徵外所有江寧安徽山東江西各撫屬
除漕項外五十二年應徵地畞銀共八百八十二萬
九千六百四十四兩有竒人丁銀共一百三萬五千
三百二十五兩有竒俱著察明全免其歴年舊欠銀
二百四十八萬三千八百二十八兩有竒亦並著免
徵計三年之内總免過天下地畞人丁新徵舊欠共
銀三千二百六萬四千六百九十七兩有竒各該督
撫務須實心奉行體朕軫念民生至意如有侵欺隠
匿使惠不及民借端科派者督撫嚴行察參督撫失
察事發之日亦嚴加究治諭旨到日立即徧示城郭
鄉村咸使知悉爾部即遵諭行特諭
(臣)等伏稽往古赦免田租始於炎漢嗣是以後
亦有踵而行之者大抵多由水旱間以軍興或
擇地而蠲或計分而免從未有國家全盛人民
和樂普天率土共沐
皇仁如
今日者也惟我
皇上踐祚之初即以天下治安生民樂業為念宵衣旰
食勤恤閭閻節用阜財務臻熙皥
御極五十二年蠲賑之令不一而足如截漕平糶山陜
之地則由陸運閩廣之地則由海運無不先時
籌畫因地制宜博施濟衆之德過於堯舜遠矣
至蠲免錢糧戶部會計歴年所蠲已逾萬萬茲
復
大沛恩膏通免天下地丁銀三千二百六萬四千六百
九十七兩有竒而且念戶口之日繁籌撥解之
煩苦後先逓及遐邇均霑
國用常充民生日裕恭逢
聖夀六旬之期正值輪免初周之日食德飲和之衆競
赴
闕廷謳歌頌禱方謂直省通免
殊恩已徧於域中豈知房地幷蠲
新綸又
頒於格外乾元廣大坤德含弘豈戴高履厚者所能測
哉自漢迄今上下近二千年其通免天下田賦
者史不數見隋開皇九年以江表初定唐武德
四年以鄭夏初平若貞觀開元都非無故而舉
惟漢文帝十三年以勸農免天下田租最為近
古至於房地租稅悉與豁除則數千年絶無而
僅有者也蓋
皇上以三代以來未有之聖施三代以來未有之恩天
無不覆地無不載直使含生負識之儔無一不
得其所而後即安猗歟休哉何其盛耶謹錄順
天一疏以槩其餘至若三年周免允屬非常
曠典所有天下臣民謝
恩章奏并採數則附載於後一以見
聖恩之有加無已一以見輿情之歌頌最真焉爾
順天府府尹(臣)屠沂謹
題為恭謝
天恩仰祈代
題以達輿情事據琉璃亮瓦二厰九門窵橋以裏居
民夀國楨祝萬年程世顯萬邦寧等呈前事内
稱竊楨等生逢
盛世居住
神京鼔腹而樂
堯天每先四表安居而依
舜日頻祝三多凡蠲賑之弘頒必
恩波之首及淪肌浹髓刻骨銘心自堯舜以來未有如
我
皇上今日仁民愛物之深博施濟衆之盛者也茲屆
六旬大慶之昌期復頒
九重非常之恩詔將五十三年在京房地租稅准免一
年並將歴年逋欠銀兩免其追補聞
命自天感
恩無地伏念禎等兩厰居民年等窵橋以裏居民自三
十七年及四十年有新增
國課止因小民輸納維艱是以歴年拖欠今蒙
天心仁愛察及人民疾苦
恩詔下頒既免一年之追徵又蠲歷年之積欠
湛恩汪濊霑被者何止數萬餘家
聖德弘深頌祝者自當億萬斯世扶老擕幼望
帝闕而懽呼巷舞衢歌叩
君門而拜手伏願我
皇上日月升恒億萬年景福於此方昌岡陵鞏固千百
載弘庥自今伊始但小民無具奏之例而輿情
有欲達之私為此具呈伏乞俯賜代
題俾下情得以上達等情到(臣)欽惟我
皇上
智周萬物
仁覆羣生
弘恩徧滿於寰區
大澤先霑於畿内業己蠲直省地丁之正項今復免
内外房地之租銀
睿慮周詳無微不照
皇仁浩蕩有願畢通
盛世之日舒長
至誠之徵悠久兹據琉璃亮瓦二厰九門窵橋以裏居
民夀國楨祝萬年等環集(臣)署焚香頂祝
聖夀兼請恭謝
天恩(臣)不敢壅於
上聞謹恭疏代
題伏乞
皇上睿鑒施行
附錄謝蠲免地丁疏
文華殿大學士兼戶部尚書(臣)張玉書等謹
奏為
弘恩普被萬方
盛德迥超千古敷天胥慶敬布謝忱事恭惟
皇上躬膺景運手致太平
御極五十年間文德武功蟠天際地薄海内外羣生乂
安而猶
旰食宵衣厪思饑溺儉一身以為天下勞一己以拯萬
民
時邁省方周咨民隠賜租發帑歲不絶書因此歴年所
蠲遂逾萬萬之數是誠從來希覯之盛事矣今
歲隂陽協和雨暘時若四方禾稼咸獲有秋間
有微災旋經賑給民生斯時可稱至幸而
聖主孳孳愛民之切仍未有已也茲復
誕敷雨露
親煥絲綸自明年康熙五十年始合天下地丁錢糧於
三年以内通免一周又以舊逋不蠲則民困不
釋遂於應蠲之歲並屢年積欠一并豁除通計
應免額數二千八百萬兩而所免積欠又數百
萬計以頻歲撙節蓄儲之帑悉散為隂膏而
聖心如傷保赤之懷一無所顧惜總期留有餘之物力
俾成家給人足之風用是弘休養於生民曲盡
老安少懷之量
恩周似海東西朔南所屆無一或遺世徧如春虞夏商
周以來未嘗有此遥知刊
諭頒示丕布寰區或扶杖以觀或秉耒以聽無有不感
德音而垂涕飫
大澤以銘心者臣等忝列班聯親承
曠典五十年以前昇平之歲月如日方升五十年以後
浩蕩之恩波如川方至
德盛則福備羣仰
聖夀無疆本固則邦寧益信鴻圖有永此在
廷諸(臣)祝頌之至願而亦天下臣民舞蹈之輿情也
(臣)等謹合詞攄誠
奏陳謝悃伏祈
宸鑒為此奏
聞
經筵講官文淵閣大學士兼吏部尚書加四級(臣)陳廷
敬等謹
奏為恭謝
天恩事康熙五十年十月初三日欽奉
上諭諭戶部茲康熙五十一年所蠲山西河南陜西甘
肅湖北湖南地丁錢糧共計一千一十五萬三
千四百兩有竒(臣)廷敬等在京諸(臣)欣逢
盛典溥沐
弘施欽惟我
皇上德永升恒功高化育深仁厚澤休養生息垂數十
年賜復蠲租財賦金錢以億萬計雨暘時若常
殷省歲之憂勤家室盈寧猶念含生之疾苦
宸衷無逸
恩膏普徧於萬方
聖澤有加
綸綍旋施於四省山陜為
翠華所及民隠周知楚豫當水陸要衝
皇情尤切
德音下逮父老擊壤以歌衢
玉旨遥頒官吏焚香而拜
詔行見隂陽和會之地屢慶豐年魚米負販之鄉永稱
樂國雍絳少汎舟之役秦晉無乞糴之文四民
悉頌
皇仁九有咸登化宇夫博施濟衆雖堯舜其猶難老安
少懷直天地同一體我
皇上以愛養臻樂利之休本節儉成太平之福豐膏四
沛解澤殷流臣等身列班聯親承
綸命
皇恩似海感深高天厚地之仁
帝德如春忻切就日瞻雲之願自此羣遊熙皥永祝景
祚於無疆共樂昇平益慶鴻圖之克鞏矣(臣)等
謹合詞攄誠
奏陳謝悃伏乞
聖鑒為此具本謹具
奏
聞
經筵講官文淵閣大學士兼禮部尚書加四級(臣)王掞
等謹
奏為恭謝
天恩事康熙五十一年十月初三日奉
上諭戶部將康熙五十一年江寧安徽山東江西地丁
錢糧新徵舊欠共計一千二百三十四萬八千
七百九十七兩有竒槩行蠲免(臣)掞等在京諸
(臣)恭逢
盛典溥沐
弘施聞
命自
天感
恩無地欽惟我
皇上
功高覆載
德懋生成
登六合於雍熙久殷休養
撫羣黎而解阜彌切綏安凡賦稅之頻蠲非筴籌之
可算爰稽隆古從未前聞芸生之謳頌方深
聖主之照臨倍至載申
綸命弘沛
恩膏同大曜之循行煦育必周乎四海喜甘霖之徧及
涵濡旋被於三方封疆首重夫江南財賦實甲
於天下山左則官山而府海江右則引越而控
荆
帝眷有懷周知土俗
天行所蒞洞悉民依不徒温飽為既安必使盈餘而始
足於是春耕秋斂恒在宵衣旰食之中賜復蠲
租尤加物阜民安之後
德音渙發
聖澤弘敷以千萬數之多特行盡免俾億兆人之衆罔
不均霑官僚之喜氣雲屯市野之懽聲雷動山
農石戶咸叩首而祝
九重白叟黃童胥焚香而呼
萬歲本豐穰而蓄儲益厚由樂利而俯仰彌饒
聖人之道洋洋注而不息
王者之民皥皥悅且無疆我
皇上以乾坤化育之心致宇宙平和之福無一夫之不
得合萬國而靡遺蕩蕩乎莫罄賡揚濟濟者惟
知抃舞臣等身依
輦轂親荷
絲綸
帝德崇高允矣博施而濟衆
聖恩洪大猗歟厚載以資生欣當
萬夀之昌期行共萬方稱慶願奉三多之華祝敢先三
沐抒誠自此化宇昇平羣遊風動時雍之盛
皇圖鞏固永戴堯天舜日之長矣(臣)等謹合詞恭繕
奏陳謝悃伏祈
聖鑒為此奏
聞
萬夀盛典初集卷二十九
