欽定四庫全書
萬夀盛典初集卷一百十五
歌頌五十五(生監諸臣六)
萬夀詩(五言排律八韻)
生員(臣)張忠鳳
聖代規模遠昌時景命隆錫齡膺保定御宇盛朝宗懋
德超千古修和叙九功搜羅多國輔側席引文
雄講學心源接敷文禮教崇闢門光舜化咨岳
邁堯聰集慶三才合歌風百爾叢太平多樂事
華祝萬方同
萬夀詩(五言排律六韻)
生員(臣)徐善謙
紫氣浮金掌紅雲捧玉觴衣冠趨
帝座奎壁映文昌日暖龍鱗濯春明鳳羽翔
九重深德澤多士盡賢良籲俊同元愷掄才陋漢唐虹
流綿歷算雲漢煥天章
萬夀詩(四言一章)
生員(臣)王文奎
粤稽前聖時惟三皇紀年以萬歷數綿長穆穆
天子德邁陶唐蕩蕩無名巍巍難量恭逄
萬夀瑞靄雲翔山龍垂衮藻火繪裳臯夔輔弼岳牧賡
颺衣冠萬國貢琛来王
天顔有喜同躋夀康流膏沛澤薄海汪洋菁莪廣化雲
漢為章四門既闢三宅用彰朝賡零露野頌甘
棠綿綿
萬歲得人而昌雲霞蒸蔚矞矞煌煌與天不息應地無
疆
萬夀詩(四言一章)
生員(臣)邱錫焻
皇帝受命萬國咸寧配天等極為世作程
躬勤萬幾雞鳴戒曉横經典學求賢訪道誕敷文德載
纘武功覆載所及㒺弗攸同多士雲興羣材霧
集揚馬鄒枚陳詩載筆咸歌
聖德㛟美虞唐化成久道至治彌光
萬夀詩(四言一章)
生員(臣)陳言
聖人立極景運彌長聲靈赫濯化育光昌自天申之受
命溥將和風麗日穆穆當陽垂紳委佩拜手稱
觴衢歌巷舞山梯海航論秀書升觀國之光鹿
鳴苹野鳳翽梧崗太平有象多士思皇億萬斯
年福祿穰穰
萬夀詩(言一章)
生員(臣)卲楫
乾健不息坤厚無疆天地合德視履考祥其惟
聖人離照四方四時合序利用賓王自天佑之有慶含
章以其彙征觀國之光
王用三錫朱紱斯皇天下文眀磐石苞桑
萬夀詩(四言一章)
生員(臣)伍超
聖神廣運天錫純嘏德合無疆眉夀御宇巍乎鴻績煥
乎龍文仁風洋溢和氣氤氲九服大同萬邦齊
軌文恬武熙禮經樂緯辟雍造士棘闈招英珠
求照乘玉剖連城士慶風雲世登雍穆萬國咸
寧三多永祝
萬夀詩(四言一章)
生生員(臣)賈寬生
皇覆萬宇品物咸亨九賓在列百譯輸誠星雲糺縵鸞
鳳和鳴仁覆如天眀照如日親賢任能愛民育
物禮備樂成聲教四訖鍳觀惟德丕命惟
皇物性茂育謠俗樂康曰惟萬年同於昊蒼
萬夀詩(五言排律六韻)
生員(臣)張鋐
運際文眀世人逢上理時祥風廻鳳輦瑞氣拂
龍旗玉律當春轉彤雲繞殿披菁莪同化育棫
樸並榮施鼓腹堯天久嬉遊舜日遲草茅争獻
夀願上
萬年巵
萬夀詩(七言律一首)
生員(臣)姜昌茂
山河大地呈春色
聖主初開
萬夀筵獻雉貢琛来禹甸阜財解愠自虞絃琪花不
謝香千樹鳳羽高翔耀九天不是
盛朝求士切那能作賦逹甘泉
萬夀詩(七言律一首)
生員(臣)吴澍
祥開南極靄恩波寰宇春深樂太和一統車書
環玉帛中天日月麗山河風吹仙樂来
鸞掖嵩合呼聲集鳳坡北望幾回稱
萬夀華封無地不謳歌
萬夀詩(五言排律六韻)
生員(臣)李之琯
萬年膺百禄紫極繞樞辰慶洽敷天際歡騰率
土濱山河綿福祚雨露廣陶甄讀易知恒道賡
詩頌作人名山收韞玉薄海網竒珍踴躍来多
士謳歌祝
紫宸
萬夀詩(五言排律六韻)
生員(臣)于應薦
盛德高千古
豐功邁百王窮簷通寤寐列聖儼羹墻統接尼山席人
登洙泗堂流虹書紀瑞感月史徵祥應德芝房
秀作人雲漢光嵩呼通
黼座傳響叶笙簧
萬夀詩(五言排律六韻)
生員(臣)沈曾豐
聖人綿景運垂拱莅神州惠澤敷遐甸謳思徧遠陬岡
陵綿玉燭帶礪固金甌紫氣凝
龍闕丹書降
鳳樓驊騮馳逸足鴻鵠振高秋
萬歲嵩呼日觀光素志酬
萬夀詩(五言排律六韻)
生員(臣)秦朱干
南極輝朝旭東華繞瑞烟春催鸞禁柳香引鳳
池蓮甘露漙璚樹流霞泛綺筵光華燦河漢經
緯協璣璿一德明良會三多福祉全春和
閶闔啟萬舞祝長年
萬夀詩(七言律一首)
生員(臣)張予宏
麗日初升瑞靄生瑶池春宴泰階平
九重宵旰勞區畫萬國梯航謁
聖明璧水薰風来北極銀河化雨洽西清瞻雲競獻無
疆祝嵩嶽三呼達
帝京
萬夀詩(五言排律六韻)
生員(臣)朱品竒
山川呈異瑞運會自遐昌棫樸歌頻作芝蘭佩
正芳普天霑雨露萬載慶禎祥仙苑青麟育瑶
池紫鳳翔春光敷
睿藻文采煥
宸章取士英華集瞻雲捧玉觴
萬夀詩(七言律一首)
生員(臣)瞿義正
太平端拱仰垂裳治協唐虞德化翔六合共球
環
鳳闕千官拜舞肅鵷行瀛臺春滿風雲色
玉殿天開日月光多士傾心齊向日敢持銀管祝無
疆
萬夀詩(五言排律六韻)
生員(臣)鮑楫
聖朝逢泰運
帝德立乾綱玉歷初周甲春暉永載陽普天瞻瑞靄率
土進霞觴閬苑夔龍集瑶池鸞鳳翔兆民欣有
賴多士頌無疆鼓瑟諧鳴鹿羣歌天保章
萬夀詩(五言排律六韻)
生員(臣)王煥
天地恩光大昇平化日舒萬年調玉燭四表拱
皇居景福綿長算鴻禧洽九如
宸衷尤重學文苑每崇書棫樸霑榮幸菁莪佩澤餘丕
基長鞏固億載正權輿
萬夀詩(五言排律六韻)
生員(臣)朱琯
夀域弘開日文風丕振年中天懸日月萬國
璣璿華祝陳三願嵩呼動八埏陽春敷化育桃
李競争妍青鳥来仙島霞觴進
御筵儒臣勤虎拜歌舞
聖皇前
萬夀詩(五言排律六韻)
生員(臣)潘玉衡
作人稱夀考
聖世主文昌道啟鴻鈞泰仁敷庶物康
睿謀周海甸明斷肅官常人物千秋盛聲名萬禩揚羣
工争獻賦多士慶觀光戬榖歌無盡靈長運未
央
萬夀詩(五言律一首)
生員(臣)項超
皇極開天運嘉祥集
聖躬湛恩春共永久道化逾隆北斗垂光遠南山比夀
崇上林花更好紫禁氣偏融
萬夀詩(五言排律六韻)
生員(臣)沈均
禁籞通南極奎垣耀斗辰風雲輝黼黻日月麗
絲綸柳汁春先染槐花秋愈新流虹綿玉歷湛
露樂嘉賓擁仗朝
丹陛摳衣祝
紫宸眉齡齊泰岱景福洽神人
萬夀詩(五言排律六韻)
生員(臣)顧鎬
鳳歷三皇紀鴻鈞萬象新堯階春正永舜瑟韻
初勻閶闔開
昌運遐陬仰化神升恒同日月奎壁燦星辰鳴鳳霑文
治飛熊兆渭濱光華長旦復保佑自天申
萬夀詩(五言排律六韻)
生員(臣)張光宙
聖主當陽日蒼生相慶時絳雲環玉輦紫氣接瑶池大
地歡聲動光天喜氣随
九重開鳳閣萬國拜龍墀士際風雲會人霑化雨滋草
茅何以報願獻
萬年詩
萬夀詩(七言律一首)
生員(臣)程倬
南極昭回護
紫宫玉階仙莢鬱青葱九衢淑氣瞻雲日千載昌
期祝華嵩多士賡歌承湛露普天耕鑿沐薰風
從知
聖夀齊高厚八表同春化育中
萬夀詩(四言一章)
生員(臣)戴鶴齡
惟天職覆惟地職載位為兩儀亘古永賴惟覆
故生惟載故成帡幪埏埴鼔鑄羣生
聖皇撫世富有日新法天之健則地之貞
德邁三皇
功高百后蕩蕩巍巍必得其夀博施濟衆摩義漸仁養
之教之多士蔚興有賢必登有才必育廣闢四
門八方悅服純嘏爾常茀禄咸康至誠不息悠
久無疆以篤
宸修以綿
萬夀惟仁與恭彌固其後受天之祜民安物阜
萬夀詩(四言一章)
生員(臣)狄淮
皇帝受命格於皇天介以繁祉錫以大年惟天之道不
已其恒
聖人則之久道化成
渙頒大號施於四方蒸我髦士為邦家光自今以始無
往不復至於十年鉅典頻續十百千萬日月逓
遷濟濟多士拔茅茹連我聞在昔周王夀考成
人有德小子有造維
皇首出純德孔明旁求俊乂王國之楨川媚神珠山輝
瑞玉泰運弘開誕膺永福北辰輝映南極光騰
明良喜起同慶岡陵
萬夀詩(四言一章)
生員(臣)李埰
皥皥仁風巍巍
帝德得一以貞奉三為式萬象昭回揚休布愷日月升
恒卿雲靄靄恭逢
聖誕維春之盛泰階允平珠斗輝映光被四表有華其
曜神芝奕奕旭日斯照久道化成人文炳郁景
運弘開載賡棫樸野無留良譽髦萃止東壁延
英莫㛟兹美
聖人當御大雅扶輪承明載筆金馬垂紳多士蒸蒸式
歌且舞頌聲洋洋乃溢寰宇(小臣)作頌
大德同天受天之命於萬斯年
萬夀詩(四言一章)
生員(臣)沈汝翼
於赫
皇王君師萬邦功参天地德邁陶唐五十二載恭已垂
裳綏猷建極治化畢張湛恩雨露大澤汪洋時
雍風動民物熙昌車書禮樂六服輝煌聖敬日
躋上荅穹蒼
一人有慶
特典非常海隅日出咸樂觀光濟濟多士雲路騰驤和
風斯扇淑氣載陽受天之祜長發其祥河清海
宴永際明良慶徵國祚歡洽膠庠(小臣)申頌
萬夀無疆
萬夀詩(四言一章)
生員(臣)鄒士隨
穆穆我
皇受命溥將車書玉帛禮樂冠裳歲在癸巳
天子萬夀日升月恒如山如阜乃命司徒論秀書升峩
峩髦士三夀作朋惟德攸好惟賢是寳化成人
文載歌天保
萬夀詩(四言一章)
生員(臣)曹惟均
皇躬誕降福履綿長德邁五帝功高百王光連斗極瑞
應星芒蓬山煦燠瑶草芬芳菁莪雅化文運彌
昌人才蔚起奎壁輝煌治隆化美恩溥德洋聲
教四訖中外頌揚羣稱
萬夀永祝無疆
萬夀詩(五言排律六韻)
生員(臣)錢拱辰
寳歷開昌運椒圖映曙光洪鈞一氣轉
聖夀萬年長舜樂陳彤陛堯樽進未央莘莘魚在藻翽
翽鳳鳴岡四海歡聲溢三呼喜氣揚敷天齊拜
手
閶闔正迎祥
萬夀盛典初集卷一百十五
