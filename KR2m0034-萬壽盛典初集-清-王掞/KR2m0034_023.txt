欽定四庫全書
萬壽盛典初集卷二十三
恩賚一(加恩宗)
康熙五十二年三月十八日
萬壽覃恩詔賜王以下宗室覺羅十五歲以上幣帛有
差
四月二十七日戶部尚書(臣)穆和倫等謹
題為欽奉
恩詔事康熙五十二年三月十八日奉
恩詔内開王以下宗室覺羅十五歲以上者俱加
恩賜欽此該(臣)等議得王以下八分公以上
恩賜賞給之處俱照康熙九年
恩詔賞緞親王各給滿水二疋立蟒三疋大蟒三疋粧
緞三疋紗立蟒六疋紗蟒五疋紗粧緞五疋裙
蟒一疋片金三疋倭緞四疋小粧緞一疋小補
緞二疋大緞三疋洋緞四疋彭緞四疋福建衣
素一疋福建宫紬一疋小緞三疋小宫紬一疋
大紗一疋小紗四疋共緞六十疋郡王各給滿
水二疋立蟒二疋大蟒一疋粧緞二疋紗立蟒
五疋紗蟒四疋紗粧緞四疋片金三疋倭緞四
疋小補緞一疋小粧緞一疋大緞三疋彭緞六
疋洋緞二疋福建衣素一疋福建宫紬一疋小
宫紬一疋小緞二疋大紗一疋小紗四疋共緞
五十疋貝勒各給滿水一疋立蟒二疋大蟒一
疋粧緞一疋紗立蟒三疋紗蟒三疋紗粧緞二
疋片金二疋倭緞二疋小粧緞一疋小補緞一
疋大縀一疋彭緞四疋洋緞二疋福建衣素一
疋福建宫紬一疋小緞二疋小宫紬一疋大紗
一疋小紗三疋共緞三十五疋貝子各給滿水
一疋立蟒一疋大蟒一疋粧緞一疋紗立蟒二
疋紗蟒二疋紗粧緞一疋片金二疋倭緞二疋
小補緞一疋大緞一疋彭緞三疋洋緞一疋福
建藍素一疋福建衣素一疋小宫紬一疋大紗
一疋小紗二疋共緞二十五疋鎮國公輔國公
各給滿水一疋立蟒一疋大蟒一疋粧緞一疋
紗蟒一疋紗立蟒一疋紗粧緞一疋片金二疋
小補緞一疋大緞一疋福建衣素一疋小宫紬
一疋小紗二疋共緞十五疋查宗人府咨稱本
衙門以未入八分公鎮國將軍輔國將軍宗室
一品及二品大人章京等俱令一子著入監讀
書奉國將軍奉恩將軍宗室章京侍衛等俱加
一級等因議奏奉
旨依議欽此欽遵移咨到部今未入八分公以下宗室
覺羅大人章京侍衛等官俱既已給監生加級
覺羅拜牙喇披甲人等賞給錢糧毋容議外十
五歲以上宗室覺羅亦著
恩賜相應酌量十五歲以上閒散宗室或賞給片金大
閃緞字緞補緞一疋或大緞藍素衣素帽緞一
疋或小彭緞羅緞小緞線紬羅綾一疋共緞三
疋十五歲以上閒散覺羅各給或倭緞補緞大
緞一疋或藍素衣素宫紬小閃緞一疋共緞二
疋其覺羅内年老休致官員年尚未老未上衙
門官員亦照閒散覺羅賞緞二疋王以下閑散
覺羅以上查明到日照此估計賞給賞完之日
(臣)部將緞疋數目造入奏銷册内具
題可也本月二十九日奉
旨依議
戶部緞疋庫賞過緞疋開列於後
親王八位每位賞緞六十疋
郡王六位每位賞緞五十疋
貝勒四位每位賞緞三十五疋
貝子五位每位賞緞二十五疋
(鎮國公輔國公)共二十一位每位賞緞十五疋
閒散宗室四百五十七名每名賞緞三疋
閒散覺羅七百四十七名每名賞緞二疋
共賞用中錦二十七疋草錦二十一疋立龍
蟒五十二疋大蟒一百二十五疋金線蟒五
十八疋粧緞二百五十九疋紗蟒二十二疋
片金四百四十七疋金字緞八十六疋倭緞
二百九十五疋小蟒八疋次粧緞十八疋補
掛料五十二疋大緞一千四百七十九疋閃
緞三百六十五疋洋緞五十七疋衣素四十
四疋藍素五疋宫紬十八疋次大緞四十四
疋帽緞四十四疋紗二十三疋彭緞六百七
十六疋
以上賞過蟒粧片金等緞共四千二百二十
五疋
宗室王以下蒙
特賜者附載於後
賜和碩莊親王
御書匾一
對聯一
大條幅字一
扇一
鞍馬一匹
玻璃器皿一席三十六事
賜多羅平郡王
御書條幅字一
白玻璃碗四
白金黃紅藍玻璃碟四
金黃色玻璃瓶一
白玻璃花瓶一
白色金黃色玻璃小碟四
盛京古硯一
餞山查二瓶
餞梨二瓶
綠葡萄一瓶
瑣子葡萄一瓶
賜鎮國公額爾圖
御書字一幅
藍玻璃碟四
白玻璃碟一
白玻璃瓶二
藍玻璃瓶一
綠玻璃碟一
石硯一
餞山查二瓶
餞梨一瓶
哈密葡萄一瓶
索索葡萄一瓶
賜鎮國公星海
白玻璃瓶一
藍玻璃大盤二
玻璃小碟四
花玻璃花瓶二
賜鑲白旗護軍統領噶渣爾啟大宗室楚宗衣服等物
三月二十五日
詔復給多羅平郡王訥爾蘇及輔國公門度等所停止
禄米
二十五日宗人府宗正(臣)雅爾江阿等謹
題為請
旨事多羅平郡王訥爾蘇因責打步兵被陶和氣題參
將俸禄俸米停止為此謹題請
旨奉
旨一槩給與俸禄伊等照常給與
同日宗人府宗正(臣)雅爾江阿等謹
題為請
旨事輔國公門度因和碩裕顯親王之事未到齊集之
處將俸禄俸米停止所屬官員不行禀明將門
度隨侍有品級者俸禄俸米護軍護軍校俸禄
俸米護軍錢糧米俱行停止為此謹題請
旨本日奉
旨一槩給與俸禄伊等亦著照常給與
四月初一日
詔察宗室覺羅以事革去宗系者及宗室覺羅所棄之
子酌量給與帶子分别注記附入
玉牒
四月初一日
皇上召諸王貝勒領侍衛内大臣部院大臣都統先鋒
統領護軍統領副都統等齊集
特諭今日齊集爾等朕想有數件事朕若不說亦無人
敢說自朕而外亦無人知此事所以聚集爾等下旨
藍旗兩貝勒再碩託貝勒皆因事獲罪革去黃帶子
黜其宗系
世祖皇帝時垂憐藍旗貝勒之子薩哈連碩託之子雨薩
布曾給與阿思哈尼哈番俸禄伊等皆
太祖皇帝之孫至朕方四世凡革去宗系者不入
玉牒
太祖皇帝有十五子其犯罪革者俱未錄入似此等不入
玉牒者年久之後即無人知之矣凡宗室犯死罪者自
有一定法律非濫行加罪若今不察明後日年久漸
至冺没所關甚大宜將此等之處詳察各於
玉牒上續行錄入酌量給與帶子使之有據若無所據
雖錄於檔子上萬一有水火之虞竟無可稽考即如
今工部檔案被火燒了竝無可查矣覺羅原是一本
所出亦有因罪革去帶子者若不察明有據亦至冺
没再宗室覺羅所棄之子雖記在青檔子上宗人府
定法甚嚴有畏懼不敢明言者亦未可知曾有一事
可據原任内大臣覺羅塔逹任阿敦昂邦時因多子
言欲將婢妾所生之子棄去包衣佐領阿敦大真泰
聞之曰何為棄之乞與我養塔達即與為養子後朕
知之曾下旨與内務府大臣令其記明恐挑選女子
時或妄行挑選也阿敦大真泰後亦無嗣有言及歸
宗者此子甚孝於養育父母曰不得帶子罷了如何
教我離恩養父母朕念其孝因給與紅帶子仍留在
伊母處今現在包衣佐領下有似此收養宗室覺羅
所棄之子者亦當查明確議具奏
五月初三日和碩裕親王(臣)保泰等謹
題為欽奉
上諭事該臣等查得原貝勒莽古爾岱之孫在正藍旗
者二十六人鑲白旗者七人正黃旗者五人原
貝勒德格勒之孫在鑲黃旗者六人原和碩親
王阿濟格之孫在鑲紅旗者三十五人原和碩
親王多爾渾無後原貝勒碩托之孫在鑲黃旗
者十四人原鎮國公艾都里之子孫在鑲藍旗
者六十五人原貝勒拜音圖之孫在鑲黃旗者
四人原貝勒公阿岱之孫在鑲黃旗者十九人
原貝勒西安之孫在鑲黃旗者十人濟馬瑚之
孫在鑲白旗者九人原正白旗宗室額爾濟圖
今現在無子伊等之名竝其子孫之名皆記在
青檔子上請將伊等現在子孫皆給與紅帶子
記入
黃檔子内俟修
玉牒之日將伊等之名錄入再費揚古之孫尼雅哈
皇上所知甚明給與紅帶子請將伊祖父錄入
黃檔子内俟修
玉牒之日將伊等之名錄入關柱噶靈阿圖郎厄所
生三子雖未載入實錄簡親王公鄂飛順承郡
王公訥默孫皆云實係宗室請亦給與紅帶子
載入
黃檔子内俟修
玉牒之日錄入再阿爾通阿之孫四人在鑲藍旗伊
等現在覺羅紅檔子
玉牒内俱寫名訖其給帶子之處無容議外阿爾通
阿原係宗室請將伊等之名記入
黃檔子内俟修
玉牒之日錄入再革去覺羅原係鑲黃旗覺羅席安
無嗣原正紅旗覺羅勒爾色所生二子原係鑲
白旗覺羅杭阿拉之孫二十六人原係鑲紅旗
覺羅京倉現在原覺羅吳丹之子孫十六人伊
等之名竝子孫之名俱記在青檔子上請給與
紫帶子寫在紅檔子上俟修
玉牒之日將伊等之名錄入再覺羅中生子棄去他
人抱養者鑲黃旗覺羅達哈布生子西薩一人
原阿達哈哈番覺羅馬福塔生子烏達哈阿哈
納烏達哈之子孫四人阿哈納現在正藍旗正
紅旗原
永陵總管覺羅阿塔所生之子六哥今現在覺羅西爾泰
所生之子雅泰現在原阿達哈哈番覺羅馬星
額所生之子珠蟒衣已故珠蟒衣所生之子一
人現在佐領覺羅七禄所生之子巴拉現在正
紅旗覺羅圖穆卜魯所生子伊都之子孫在鑲
白旗者十七人鑲紅旗阿達哈哈番羅拖里所
生之子花色達爾漢花色之子孫四人達爾漢
之子孫五人原步軍副尉覺羅渣清所生之子
海福現在阿達哈哈番覺羅灣寳所生之子馬
拉現在伊等俱於康熙四十七年五月奉
旨一一查明各據伊等族長同宗保結將名寫入青檔
子内存記在案今請將伊等現在之子俱給與
紅帶子錄入紅檔子内俟修
玉牒之日將伊等之名錄入嗣後宗室覺羅内所棄
之子被他人抱養迷失者日後知之具呈之日
宗人府衙門查明應否給與帶子錄入
玉牒黃檔子内請
旨定奪可也本月初五日奉
旨依議
四月十一日
詔宗室八分公以下奉恩將軍閒散宗室以上現任大
臣侍衛官員者各依現任品級照民文武官員
封贈例給與封典誥勅
初九日宗人府宗正(臣)雅爾江阿等謹
題為請
旨事康熙五十二年三月十八日
恩詔内開一款内外大小各官除各以現在品級已得
封贈外凡陞級及改任者著照新銜封贈欽此欽遵
查得康熙四十二年三月十八日
恩詔為覺羅官員所得封贈題奏請
旨奉
旨宗室官員亦應給與封贈欽此自八分公以下奉恩
將軍閒散宗室以上現為大臣侍衛官員者各
依現任品級照民文武官員封贈之例給與誥
命給過之後存檔在案今逢
恩詔内外文武大小官員從前未遇
恩詔未得封贈者按現在品級啟奏給與封典外先遇
恩詔己得封贈之後改任者照改任品級封贈陞級者
陞任改換頂帶者俱照新品級封贈雖陞級未
改任換頂帶者前次已遇
恩詔封過不許重封再查定例内一品官員封贈三代
二品三品官員封贈二代四品以下七品以上
封贈一代八品九品官員止封本身等語俟奉
旨之日通行八旗恭遇
恩詔自八分公以下奉恩將軍閒散宗室以上現為大
臣侍衛等再覺羅官員等各自已本身封贈三
代二代一代有無妻室已得封誥未得封誥之
處俟該旗咨送到日將伊等應得誥命之文交
與翰林院撰擬奏
覽(臣)等未敢擅便謹題請
旨本月十一日奉
旨依議
五月初二日
詔鎮國將軍輔國將軍宗室一品二品大臣章京及未
入八分公各送一子入監讀書奉國將軍奉恩
將軍及宗室章京侍衛等各加一級
四月二十九日宗人府宗正(臣)雅爾江阿等謹
題為請
旨事(臣)衙門題前事准戶部咨呈
恩詔内開一款自王以下宗室覺羅十五歲以上者俱
加恩賜欽此王以下宗室覺羅十五歲以上查明人
數送部等因前來查得
恩詔在京滿漢文官四品以上武官二品以上蔭一子
送國子監讀書文官五品以下武官三品以下
俱各加一級又查得康熙三十六年十一月十
四日兵部題公福善等應加宫保摺本啟奏奉
旨這本内議輔國將軍益德照例不准加級宗室章京
有何不可加級之處加級者止換頂帶坐褥宗室益
德著議加一級具題仍着為例欽此應將奉國將軍
奉恩將軍宗室章京侍衛各加一級外宗室一
品二品大臣章京竝無各送一子入監讀書之
例因此亦應各加一級康熙五十二年四月初
六日題本日奉
旨宗室亦議各送一子入監讀書具本用印來奏欽此
議得鎮國將軍輔國將軍宗室一品二品大臣
章京各送一子入監讀書又查得民公有送一
子入監讀書之例應將未入八分公亦各送一
子入監讀書奉國將軍奉恩將軍宗室章京侍
衛等各加一級恭候
命下遵行臣等未敢擅便謹題請
旨康熙五十二年五月初二日奉
旨依議
五月初四日
詔宗室蔭生各照應得品級隨旗上朝
四月二十七日宗人府宗正(臣)雅爾江阿等謹
奏為請
旨事(臣)衙門題前事
恩詔内開在京武官二品以上各送一子入監讀書在
外武官二品以上亦各送一子入監讀書武官三品
以下俱各加一級欽此奉國將軍奉恩將軍宗室章
京侍衛俱各加一級外宗室一品二品大臣章
京竝無各送一子入監讀書之例亦議以各加
一級具題康熙五十二年四月初六日具摺啟
奏本日奉
旨宗室亦議各送一子入監讀書具本用印來奏欽此
議得未入八分公鎮國將軍輔國將軍宗室一
品二品大臣章京俱各送一子入監讀書本月
初九日具題十一日奉
旨依議欽此查得吏部定例一品二品大臣官員各蔭
一子入監讀書宗室原無蔭一子入監讀書之
例今
聖主洪恩宗室各蔭一子入監讀書因此將伊等俱送
國子監讀書外或照民官之子在各部院衙門
選用或照伊所各得蔭生品級隨旗上朝伏候
聖裁五月初四日奉
旨宗室蔭生著隨旗上朝
五月初八日宗人府宗正(臣)雅爾江阿等謹
題為請
旨事禮科抄出臣衙門題前事
恩詔内開在京滿洲武官二品以上各送一子入監讀
書在外武官二品以上亦各送一子入監讀書武官
三品以下俱各加一級欽此議得奉國將軍奉恩將
軍宗室章京侍衛俱各加一級外宗室一品二
品大臣章京並無送子入監讀書之例相應亦
加一級等因康熙五十二年四月初六日具摺
啟奏本日奉
旨著議宗室各送一子入監具本用印來奏欽此議得
未入八分公鎮國將軍輔國將軍宗室一品二
品大臣章京各送一子入監讀書本月初九日
具題十一日奉
旨依議欽此欽遵查得吏部定例一品二品大臣官員
各蔭一子入監讀書宗室竝無蔭子入監讀書
之例今
聖主洪恩宗室各蔭一子入監讀書因此將伊等俱送
國子監讀書外或照民官之子在各部院衙門
選用或照依所各得蔭生品級隨旗上朝伏候
聖裁康熙五十二年四月二十七日題五月初四日奉
旨宗室蔭生著隨旗上朝欽此臣等議得查一品官蔭
生以五品用二品官蔭生以六品用未入八分
公鎮國將軍係一品大臣其蔭生以五品隨旗
上朝輔國將軍係二品大臣其蔭生以六品隨
旗上朝(臣)等未敢擅便謹題請
旨本月十一日奉
旨依議
(臣)等伏稽往制自唐虞三代以來所以保世而
滋大者未有不加意於一本之戚以親親為亟
者也堯典垂親睦之訓禹謨拜惇敘之言至於
周道尤尚親親若湛露之篇燕以示慈惠厭厭
夜飲在宗載考何其隆耶禮稱人道親親親親
故尊祖尊祖故敬宗敬宗故收族推之以至於
庶民安財用足百志成禮俗刑然後樂作可謂
重矣故曰上治祖禰尊尊也下治子孫親親也
旁治昆弟合族以食序以昭穆别之以禮義人
道極焉所謂始於家邦終於四海理固然歟若
夫以
一人誕降之祥沛九族非常之澤衍
皇室之慶源煥
天潢之寵籍如我
皇上今日以
萬壽之慶推恩於宗室者尤曠古而僅見也三代而下
漢懲秦弊頗芘本根文帝四年五月復諸劉有
屬籍家無所與賜諸侯王子邑各二千戶元始
元年以黃鵠下建章宫太液池賜宗室金錢四
年始賜宗室有屬籍者爵元鳳二年賜宗室子
錢人二十萬四年帝加元服復賜宗室金帛有
差然皆與臣民同賜初元元年賜宗室有屬籍
者馬一匹至二駟五年亦然唐武德七年四月
宴王公親屬於文明殿酒闌徙坐翠華殿帝賦
詩王公遞上壽賜帛各有差宋初親親頗闕仁
宗念宗族散處不親洽作睦親廣親諸宅以族
屬親疏分處之時臨幸宴享又置大宗正司司
訓導糾過失修纂譜牒圖籍以明恩其别五一
曰皇帝玉牒二曰宗支屬籍三曰宗藩慶系錄
四曰仙源積慶圖五曰仙源類譜凡錄以一歲
圖以三歲譜牒籍以十歲修纂然當時宗室猶
未有爵土之封尋因富弼之請同時封王公者
九十人神宗時立宗子試法袒免親已受命者
得附鎖廳試袒免外親得附國子監試十取五
年四十累舉不第者疏名錄用而它恩數稍減
下逮元明宗族恩禮隆殺大率如此然則上下
數千年其以誕聖之節加恩宗室者槩乎其未
之前聞也
國家龍興發祥長岳自
肇祖以下玉葉分輝璇源疏派蕃衍浩蕩
祖宗之法以帶之紅黃别親之等殺干禄百福子孫千億
仙源積慶之盛玉牒不勝載矣
皇上廣錫類之仁念神明之胄視堯之親睦禹之惇敘
聖揆無二其所以篤厚本支崇奬蕃翰有加而
無已者五十有餘歲今恭逢
聖壽普天同慶而愛由親始其事尤重其禮尤隆立法
創制裁自
聖心舉數千年分見岐出之恩竝沛於一時豈非咸五
帝登三王亘古今而立隆者乎伏觀
聖節典禮公以下蔭子奉國將軍以下各加一級非僅
如元始賜爵之典也王以下閒散以上
賜予周浹或蒙
宸翰煇煌或出
尚方珍異殷隆稠疊非僅如金錢帛馬之常也宗室
蔭子各以應得品級隨旗上朝不必有宗子試
法之煩也修明玉牒至於宗室遺棄子女稽訪
畢周咸得賜帶記名務使萬派歸源五車同采
非僅如譜牒圖錄歲修成憲已也魯論云君子
篤於親則民興於仁孟子云親親而仁民仁民
而愛物蓋
皇上欲民無不興仁故於親尤篤於民物無不仁愛必
先以親親推之有序施之有等固已萬邦協和
四方風動直接於唐虞之盛也(臣)等恭逢
盛典謹紀加恩宗室為恩賚之首云
萬壽盛典初集卷二十三
