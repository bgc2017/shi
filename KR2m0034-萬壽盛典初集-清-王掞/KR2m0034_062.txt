欽定四庫全書
萬壽盛典初集卷六十四
歌頌四(大臣三)
萬壽頌(有序)
︵字位過密無法显示︶(臣)揆俶
(臣)聞景運方中兩曜之光久照太和在宇四時
之氣先春行健者天至聖法天而不息永貞者
地大君應地而無疆惟德與上下同流斯壽與
清寧合撰故書稱五福先之錫極備徵詩頌九
如首以罄宜戩穀全其理者裕其數彜叙叶乎
箕疇足其實者隆其名謳歌徧乎禹甸若夫巍
峩浩蕩德極於無能名斯乃通復循環壽至於
不可紀槩舉盈數則數衍萬年實指元功則功
侔兩大乾施坤載之象固無媺而不臻日升月
恒之華皆有目所共覩傳紀元於隸首推甲子
於大撓孰能究此貞符揆其洪算者哉欽惟我
皇上
道統三才
心涵萬有
聰明天亶聖神與文武胥全
德業日新禄位與壽名俱永
運璇圖而鼓大化雲行雨施
握金鏡而煥宏猷星羅電耀
朝乾夕惕萃千八百國為一家
旰食宵衣合五十二年如一日書契所載古未之聞
睹記之餘略陳其槩竊見夫天以一誠為命而
二氣五行效其能聖以一敬居心而八政五紀
歸其極錫萬邦之福典莫隆於享
帝享親垂百代之型道莫備於盡倫盡物
皇上親郊以承
蒼昊旣祇飭於齋宫對越之中
祈穀以祝豐年復加虔於用幣薦馨之表
紫壇紺幄事
天即以為民黛耜朱紘
勤民所以足國而且因
心為孝問安視膳之勤修率
祖攸行盛典舊章之恪守謁
園陵而展祀霜露增思侍
長樂以承歡晨昏靡間
勵精圖治當未央而問夜瞻星
倡儉躬行享大奉而浣衣菲食
燭妍&KR1126;於眀鏡萬象俱涵
權用舍於平衡五材並庀
虛懷以懸鞀鐸每執兩而用中
殊禮以加股肱務循聲而核實授官分職之際必重
斷於
親咨月要歲會之餘時加嚴於保任視羣工為同體豈
文重而武輕訓外吏以率先貴小廉而大法師
師有位和衷以共襄太平藹藹吉人延頸而樂
觀雅化方其舉三雍之禮
道岸先登屈
萬乘之尊儒宫式煥几筵承蓋闕里隆
九拜之儀爼豆加籩考亭躋十哲之列振濂閩之絶
學簪纓下逮其雲仍訪宗派之真傳爵秩廣推
其苖裔敦行崇實
明訓早厲於黌宫廣額開科
特恩洊加於士子投戈而&KR0570;齒讓弁伍觀光釋耒而奏
絃歌草茆承化道德於是乎一風教於是乎同
乃至
廣厦細旃之上周知稼穡艱難
省方問俗之時宏溥閭閻樂利酌盈虛而通計視周
官國用之餘合遐邇而悉蠲陋漢詔田租之半
發帑動踰百萬雨潤焦枯
賑荒不惜再三雷蘇寒蟄
推恩下施於驛逓寬額旁逮於關鹺凡此損上益下之
弘規皆屬約已裕民之
至意屢紆
法駕河防永固於淮揚一禀
宸謨水利聿興於畿輔平成攸賴人登衽席之安灌漑
為資家獲盈寧之慶豳風場圃采耕織以繪圖
鈎盾田疇課農桑而下
詔旱潦無愆於禱祀春秋不憚於
廵行猶
念愚賤之無知或致桁楊之失入虞廷欽恤三居三宅
之必詳周制寬平八法八議之維慎刑罰措而
畫衣不犯羣安恒性之綏風俗成而比戸可封
共沐
大生之德若夫
聖武性優
神靈天縱
懷仁育義正之略所向無前
厪除殘戡亂之心有征必克摐金鉦而問罪儼烈火
之燎毛
仗旄鉞而行誅譬衝風之捲籜運九天於掌上如雷
如霆决千里於目前不震不動前者三藩逆命
奉
天威而鯨觀長封後此一隅跳梁奮
乾斷而狼烟立掃版圖式廓提封盡海外之疆沙漠永
清都護拓安西之界鄂羅斯自古不臣之國莫
不來王臺灣府從來未服之區悉皆向化迨乎
櫜弓釁甲
治定功成禮樂以條貫其中和詩書以導揚其美善
事有因而典有創酌損益以昭垂史為緯而經
為經合異同以參考
國書為同文之盛翻譯加詳古文為時藝之宗選裁
獨正旁通聲韻之學清濁協於元音博徵事物
之原鴻纖歸於實據他如文林華什藝苑巵言
莫不薈萃羣書合成全集或冠以
御序如乾象之包六爻或加以
手批若曦光之燭萬彙
躬行心得之下一覽無遺
臨朝聽政之間十行俱下尤以數為律本精研於求邊
求角之間律為樂原詳審於隂生陽生之用蓋
自羲爻畫卦之後堯典授時以來直窮河洛之
淵源備晰疇圖之象數謂方圓未足以窮函盖
必推三角以測其端倪謂晷刻未足以周古今
必準五行而驗其節度天文清類纖毫無爽於
列星輿地披圖尺寸不踰乎指掌名一物而源
流具見舉一事而本末胥該良由
質本生安復濟以鈎深致遠
心通翕闢更兼之好古敏求
講幄弘開披琅函而陳性命
經筵時御啟緗帙而闡苞符彙萬理於一中統萬殊於
一貫先天後天之學較若列眉無極太極之幾
洞如觀火溯詞源而探學海直窮六籍之淵源
羅道藪而包義林兼潄羣書之芳潤故能敷
鴻文以宣化鼓盪風雷摛
天藻以成章光昭雲漢
會心呈象皆周情孔思之微
寓物抒懷悉禹鼎湯盤之奥煌煌二典配
御製而成三浩浩三倉推
帝書為第一當
萬幾之稍暇擅八法而兼工宛轉揮毫鐡畫銀鈎之筆
淋漓染翰龍翔鳳翥之形散異采於行間榮光
上燭運化工於掌上逸態横生而且
腕力萬鈞握弛張於首出
神機千變集聖智於大成羆虎應弦旣疊雙而命中騶
虞為節復徹札而穿楊總之
聖心多能遂爾學該游藝備顯仁藏用之德大包宇宙
而靡遺極開物成務之能細入毫芒而無間敷
天之下品類咸亨自古及今光華復旦自非
鴻符駿業咸五而登三
茂實英聲上蟠而下際孰與極可大可久之模裕貞
觀貞明之量也哉茲者昭陽歲紀南斗旦中恭
遇我
皇上誕生開太平之基卜歷周花甲之數於時百昌暢
遂二氣交孚咸披咻噢之和風胥樂綿長之壽
域鵷行鷺序趨朝聫瑞草之班虎士熊臣綰綬
映桃花之色抒誠獻頌旁及乎槐市芹宫額手
歡呼下徧乎黃冠野服或託仙音以致禱絳節
樹於琳宫或假物力以祝釐彩幢湧於寳地以
及譯鞮寄棘望
紫氣者百億大千東西朔南瞻
紅雲者三十餘萬喜
一人之有慶祝
萬壽之無疆要皆發乎至誠本乎至性旣無遠而弗屆
亦不召而自來極之趾羽含仁麟遊而鳳舞山
川吐潤玉耀而珠輝正使六樂偕宣八風並扇
河浮丹篆未能臚列嘉祥洛出瑞圖詎足形容
盛美而我
皇上方且
恒以一德
謙而彌光
尊號不居
期物阜民安而壽世休徵是省
願和風甘雨以寧人函夏
照臨益致謹於凝旒端冕穆清
垂拱惟相忘於棟牖松雲皇哉唐哉廣矣大矣(臣)揆叙
秉質顓愚賦材譾薄備員省闥舉家叨豢養之
恩竊禄卿班仍世荷
生成之力欣逢
聖誕莫罄頌私竊效巷舞而塗歌聊用管窺而蠡測淵
鱗仰沫輙伸踴躍之誠巢翼翔庭用適翾飛之
樂謹拜手稽首而獻頌曰
聖人秉歷體德於乾纂承
烈祖昭事
上天醇風覃被
文命遐宣永清大定軼後超前(其一)
天錫
智勇
帝德廣運明物察倫用中好問唐虞事功洙泗義藴爰
集大成昭垂典訓(其二)
迺闡性道迺覺顓蒙詩書重煥聖賢是崇
奎章宸翰開闢鴻濛式我
帝訓一道同風(其三)
人遊禮園家翔義圃負笈横經什什伍伍周旋
折旋中規中矩何以化之辟雍鐘鼓(其四)
堯茨不翦禹膳無珍匪徒崇儉實以惠民春耕
秋斂沐浴
皇仁衆維魚矣室家溱溱(其五)
古亦有言知人則哲梁棟欂櫨其菑其栵引見
於
廷廣淵澄澈
明目達聰四門胥闢(其六)
金鏡旣清玉衡斯平登三道合明兩化行九疇
式序萬物由庚日用徧德以綏我氓(其七)
煌煌禹蹟今古罕匹喬嶽懷柔百神受職人慶
那居波無汎溢海晏河清一勞永逸(其八)
時邁省方
翠華南下瑞靄扶輪榮光翊
駕有租斯蠲有罪斯赦戸戸羔豚村村桑柘(其九)
好生之德涵育生靈原情揆義按律準經
仁同祝網
恩邁占星罰以止罰刑期無刑(其十)
文德光昭
武功丕烈一怒安民雷轟電掣梟獍蕩除欃槍掃滅
泰階以平海外有截(其十一)
柔遠能邇道洽無垠當空日照萬象熙春来重
九譯去備四賓行人歲款殊域悉臣(其十二)
上苑鳳鳴液池魚躍日映
山龍風廻笙鶴履泰持盈席豐處約
禹儉湯仁與民偕樂(其十三)
太和保合元氣充盈根荄畢遂品物咸亨嘉禾
九穗神草千莖不言所利無為而成(其十四)
時際昌期天開長晝朗朗瑶樞輝輝
御宿劍佩雲翔共球輻輳會同有繹為我
皇壽(其十五)
我
皇之壽與時循環周而復始孰測其端合三千界歴億
萬年同瞻
舜日永戴
堯天(其十六)
萬壽頌(有序)
︵字位過密無法显示︶(臣)湯右曾
欽惟我
皇上作君作師至神至聖臨御萬國於兹五十二年如
天之燾如地之容如日月之照臨如雨露之濡
潤五辰以撫庶績以凝羣生阜安萬類咸若協
和之氣溢為豐穰仁壽之風覃於動植絪緼煦
嫗之象信而有徵貞恒悠久之符衍而無極
景命之申重眷佑長綿百福之祥寰區之愛戴謳歌齊上
萬年之頌振古以来所未有也盖
皇上以生知安行之至德兼存誠主敬之實功無一事
不上合乎
天心無一念不下周乎民隱自内達外自近曁遠自微之
彰自鉅及細兼綜條貫淵密周詳以自強不息
之精神為久道化成之事業雖高深難於窺測
而臣庶亦共睹聞有如
禋郊饗
帝則歲必親行
祈穀佑民則典恒再舉恢
列聖之鴻緒肅四時之薦馨孝養
慈闈靡間於昏定晨省優隆
王室每篤於庸勲展親
勵眀作者曰勤求衣問夜
移風俗者維儉菲食卑宫
聽覽萬幾裁决悉歸於盡善
權衡庶政推行一出以大中
御製臺省之箴廣開言路
廷見州縣之吏式勸官方器以使人小大咸蒙收錄公
能服物文武何分重輕勅法以儆官邪奬廉以
課吏最始終全護曲垂求舊之恩中外寅恭共
禀和衷之訓片言可紀必兼採而無遺一節偶
瑕俾自新而不棄
達聰明目人一見而盡識其生平
國典朝章事歴年而偹詳其本末萬里以外周知若
咫尺之前百世而遥逆覩在誠明之表凡此
聖神之天縱皆由敦敏之性成乃若崇尚儒風昌眀聖
道舉大學三雍之禮早傳
親政初年崇闕里九拜之儀爭頌
省方盛事孔門諸賢苖裔增五經博士之員朱子正學
淵源躋十哲廟堂之列
詔武人文詞通曉亦與校藝之科
訓士子行學敦崇特廣掄材之額至於勞農勸穡行補
助於春秋暑織寒耕繪艱難於圖畫每見隴禾
場麥輙悅豫於
天顔倘愆十雨五風必縈紆於
睿慮十行頻下賑恤之詔重重千古未聞放免之租萬
萬時勤
清問務察吏以安民一過
宸輿必德洋而恩溥江臯止輦問俗以見百年吴會瞻
雲遮道而呼
萬歲淮揚之汪洋澤國重奏平成畿輔之規度河工用
介稷黍皆
宸謨所獨運後民樂而先民憂亦
睿照之如神捍大患而興大利合黃濁淮清而注海人
慶安瀾束桑乾馬邑之奔流田皆沃壤舉資生
於
帝力共仰戴於
皇慈至若
如天之神特詳於庶獄
好生之德久洽於萬民情苟出於可原必三刺而三宥
罪雖入於不貸猶議緩而議矜重刪律例之條
弘昭寬大之典若夫
統承洙泗集羣聖之大成
道接唐虞冠百王而首出
研經則參同攷異窮奥義之源流
繹史則綱舉目張示累朝之法戒推數之原出於易
合羲文周孔為一人溯律之本肇於圖闡濂洛
關閩所未發
心通象緯羅七曜於胷中
手畫方輿指九州於掌上文章根於義理經乾緯坤比
興本於性情嫓雅儷頌
宸毫綰結煙雲卷舒
寳墨淋漓日星昭倬挽萬鈞之全力劃若天開備八法
以洞精妙皆神運教期門羽林之射的必三穿
習春蒐秋獮之儀發皆百中學並該乎游藝
聖兼擅乎多能煥乎
文德之光華允矣
武功之赫濯自三蘖肆行背叛勢極鴟張而數年以次
削平威加鯨戮首申察哈爾之明罰迅擊風雷
三征厄魯特之不庭永清沙漠臺灣平而化行
海外紅苖定而氣懾蠻中皆
指授以機宜悉禀承於
方略先期决策盖無慮之不詳臨陣摧堅亦有征而
必克鄂羅斯各國咸稽顙而來臣烏斯藏諸番
復款關而職貢幅員廣大真窮地鈕而接天維
聲教遐敷洵一車書而同尉候矣兹者花甲方
周
聖歷禎符悉會
昌辰正
六旬大慶之期當萬福攸同之日卿士舞於廷農夫抃
於野商賈歌於市行旅謳於塗生徒慶於庠軍
卒歡於伍琳宮寳刹祝嘏駢闐綺陌銅街呼嵩
踴躍鮐背兒齒之老扶杖以遠來占風候日之
倫獻琛而畢至咸謂飲和食德胥邀
聖主之生成自兹地久天長永享
太平之樂利所由
至誠感而上瑞臻也乃我
皇上盛德大業有而不居顯號鴻名却而不受每綢繆
於政夲用渙汗於
王言謂以億姓安為
一人之安即以庶民福為
皇極之福孜孜上理恒如履薄臨深抑抑虚懷惟期家
給人足俾海隅日出咸喻朝乾夕惕之心凡卜
日諏辰但為歲稔時和之祝此皆
皇上以至誠之實心行至聖之實政淪浹布濩沐浴涵
濡
德意靡所不周
仁恩無乎不徧至矣哉參天兩地苞符啟矣諴民阜
物功叙歌矣揆文奮武謨烈光矣制禮作樂神
人豫矣稽典籍所紀未罄形容自開闢以來難
為比儗(臣)右曾材慚侍從職忝論思屢蒙
高厚之恩仰酬無地幸際
升恒之運敬祝
齊天稍抒微詞下申末悃謹拜手稽首而獻頌曰維
皇聖德至誠至仁以育萬物以蕃兆人煦之如日函之
如春寰海四曁罔弗尊親(其一)
生知安行曰
天子聖好古敏求根心成性
功崇業廣
道隆德盛與三才參持四時柄(其二)
祀虔對越孝通神明
躬是顯懿衡正階平克勤克儉求寧觀成
萬幾時勅百度維貞(其三)
勖爾有官小大咸秩夙夜匪懈惟和惟一旌廉
懲貪黜華崇實明庶以功萬里周悉(其四)
大澤汪濊乾奥坤區士歌黌序民舞康衢屢豐大有多
黍多稌猶
念民依賜億萬租(其五)
時廵肇舉咸歌
帝力淮黃安流畿輔滋殖行慶施惠爰及九域欽哉祥
刑
好生大德(其六)
蔚矣
天藻炳於日星詩備四始文成六經筆參造化品物流
形軒圖羲畫萬禩式型(其七)
旣敷乃文復奮乃武東西朔南臨以玉斧威行
德服拓不毛土萬方殊庭若在堂廡(其八)
用介景福用集繁釐自
天眷佑罄無不宜卿雲晝靄甘露晨滋綿
至聖歷永太平基(其九)
弧南一星煌煌於斗甲子循環乾坤悠久敷天
之下咸拜稽首
龍德健行
天子萬夀(其十)
萬壽盛典初集卷六十四
