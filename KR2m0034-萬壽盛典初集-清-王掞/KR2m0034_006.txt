欽定四庫全書
萬壽盛典初集卷六
聖德二(謙德三)
三月二十日和碩親王衍潢等請以
萬壽節慶祝盛典宣付史館撰文立碑以垂永久
詔弗許
三月二十日和碩顯親王(臣)衍潢等謹
奏為
聖壽無疆大慶普天頌禱難名恭請宣付史館記載碑
文以慰輿情以垂永久事欽惟
皇帝陛下
惇大裕民視中外爲一體
憂勤飭治垂法則於萬年
大孝格天
至仁匝地惟
聖德日茂合撰乾元斯
福壽兼隆同符大造
允文允武教化浹於遐方
克寬克仁恩澤及於庶類自
御極五十二年以來内安外靖皆出
廟算之周詳肆赦頻蠲總賴
宸衷之獨斷
憂勞節儉以爲萬姓而非圖一已之安
敬止緝熙以孚萬年而不僅一時之計有感必通至
微畢照仁民愛物始自親親尊位重祿同其好
惡外自公卿以至匹夫匹婦無不霑被
厚恩内自親王以至九族九宗無不感蒙
聖澤恭遇
皇上六旬大慶天下臣民踊躍歡呼齊集
京師經營不愛其財子來不惜其力自
暢春園以至京城繡幕懸燈錦樓結綵不分晝夜巷
舞塗歌十七十八兩日
皇太后
皇上進宫鑾輿出入以天下之樂爲樂不加警蹕使得
共仰
天顔文武官員老幼婦子萬萬百姓道左焚香頌禱之
聲不絶實係古今未有史冊未聞之事也(臣)等
蒙
恩最重仰見
洪福齊天歡聲動地不勝抃舞伏祈
勅下内閣大臣以今日盛事命史臣編次勒石立碑其
應在何處立碑請
勅下該部確議奏
聞倘蒙
俞允則四海之輿情大慰萬年之盛事永垂矣爲此謹
題請
旨本日奉
旨此事伊等自然記著不必立碑
四月二十四日和碩親王衍潢等復請建立
萬壽碑文
上仍不許
四月二十四日和碩顯親王(臣)衍潢等謹
題爲
聖德貫乎上下
大慶洽夫神人請紀盛典永垂萬年事欽惟我
皇上睿質天亶至仁至聖君臨天下撫綏萬國誠越百
王而邁千古恭逢
皇上六旬大慶衆心感戴不能自已具疏請上
尊號奉
旨未允(臣)等從前疏内所稱
聖德神功俱係實事竝非虛語我
皇上御極以來五十二年間敬
天法
祖勵政勤民不遑日昃親祀
郊
廟殫竭精誠承歡
慈幃備隆尊養篤念本支則廣推親愛加厚宗室則大沛
恩榮宵衣旰食日親覽夫萬幾勸織省耕時殷懷於兆
姓水旱災傷天行偶沴蠲除賑糶
惠澤頻頒歴年蠲免之數已逾萬萬而三歲一周之令
復渙
德音盛京朝鮮年穀稍歉
特遣官員航海運賑又以水利河道所關甚要
躬臨相度指示修防南北各河皆得奠定民生漕運永
獲安瀾尤重祥刑以安民命爰書必慎決獄惟
寬屢
頒肆赦之文
特下矜全之令且優恤禁旅之勞時
沛非常之澤設蓋營房俾獲寧宇立官庫以濟緩急
賚帑金以清私逋一應遠近差役給與駝馬行
糧至於用人時
命保舉以簡才能務
親引見以試賢否整嚴兵備時加訓練追眷世勲則延
懋賞以及於累葉特編史冊則錄副本以
賜其後人追念舊勲均
錫爵位朝列舊臣務全終始行間宿將倍
錫恩榮察訪高年時
頒優賚功則超越三謨德則包涵二典篤敬純孝厚澤
深仁洵千古所未有也至於三孽拒命
特指授方略用張六師量地方之遠近山川之險要水
陸竝征舟騎兼行奮雷霆而進虎臣殄鯨鯢而
為京觀收察哈爾於邊隅輯俄羅斯於荒服東
溟逋宼悉就殲除塞北窮番咸歸版籍惟厄魯
特噶爾丹恃其邊遠敢肆陸梁洊噬隣藩至干
天怒當衆議之遲疑賴
聖心之獨斷大張
天討
親整王師六飛踰瀚海之津三駕極狼胥之域跋扈之
宼終獲剪除依附之奸咸皆革面呼呼腦兒厄
魯特及西域之土白特等遂乃輸誠款服其餘
茅龍山宼東齊俞七打箭爐紅苗徭人黎人等
𠞰撫兼行
恩威竝用武功旣震於邊陲文教聿光乎時夏崇儒重
道
親詣闕里千官陪祀九拜致虔而
御藻宸章光昭雲漢弘闡經學之精微褒錄諸賢之後
裔
特命表揚朱子祀大成殿列十哲之班又復優禮前王
倍崇儀典
駕幸浙省則拜祀禹陵幸秦中則
命書
御名致祭周文武陵寢幸江寧則於明洪武陵屢經拜
禮且
聖心遜敏經史融貫文藝書射超類絶羣象數歷律探
頤入奥帝王之聖哲誠數千年來未有如我
皇上者也今綜考輿圖東至朝鮮琉球暹羅南至交趾
西至呼呼腦兒土白特諸域北至喀爾喀厄魯
特俄羅斯諸部以及哈密番彝之族逐鹿使犬
之區皆歲時朝貢輸誠恐後幅員之遼闊誠數
千年來未有如我
朝者也遡自
皇上莅政以來凡大小幾務咸仰
睿裁施行征𠞰叛逆悉賴
宸謨指授且
皇上親擐甲胄跋履山川寒不加裘饑不再膳與士卒
同甘苦削平宼盜誅戮止屬元憝脅從盡皆寬
宥即噶爾丹之子宜蒙顯戮尚荷矜全納厄魯
特之款服則優給其爵祿准喀爾喀之回籍則
咸遂其生成扎薩克屬我内旗分遣教訓而捕
其宼盜念朝鮮國享貢維殷屢免金幣而厚其
來使廣柔遠之恩無分於内外勞一身以綏萬
國誠數千年來未有如我
皇上者也是以運際昌期
一人有慶天錫純嘏
萬壽無疆率土咸寧兆民永賴似此
壽福之兼隆平成之極至誠數千年以來未有如我
皇上者也此皆普天率土所共覩聞巍巍
聖德蕩蕩
神功
恩澤廣布淪肌浹髓是以今歲三月恭逢
萬壽王以下大臣官員軍民人等自初一日起恭祝
萬壽外省耆老雲集
京師各獻維祺無分貧富均效葵忱我
皇上於老幼黎庶俱
賜恩饌離任老臣倍加榮賜又六十五歲以上年老男
婦齊赴筵宴各賞衣服緞疋銀兩等物
皇上手書諭旨給與來京耆老著各訓子弟敦行孝弟
勤治農桑又因
大慶廣沛
恩綸頒
詔天下越
聖壽之日期而天降時雨大沛甘霖如此
德福兼隆神人共慶誠自古所未有也(臣)等合詞恭疏
懇將
聖朝盛事永垂勒石奉
旨未允(臣)等仰望之心萬不能已(臣)等躬逢
盛世幸遇
大聖人在上若不彰明
聖德闡揚神功後世將謂有此臣何(臣)等更何以自安
再四思維實不容已(臣)等至愚至昧未能盡述
我
皇上崇功峻德深仁偉烈謹據衆所共覩聞者勒之貞
珉用昭萬年垂之無極為此謹具
奏
聞等因本月二十九日奉
旨建碑等事屢旨甚明這所奏無益該部知道
從來古帝王德隆道洽告成功於天地則有封
禪之典登泰山禪梁父啟金泥玉檢之藏飛英
聲而騰茂實厚福慶以篤民生蓋七十二代之
君踵相接也至若文德武功巍巍蕩蕩深仁厚
澤洋溢六合一時公卿士庶沐如天之化際明
盛之休相與崇尚尊號以抒悃忱蓋稽古放勲
重華之稱文武聖神之頌而竊仿其意有唐以
來實始行之以後奉為故事雖其間賢君誼辟
亦未嘗不以之垂世示典焜燿史冊蓋紀颺頌
於廷陛聆謳歌於草野尊親之戴四海同風用
以敷揚至治潤色鴻業誠盛典也我
皇上臨御五十餘年兢兢業業無日不以敬
天法
祖爲念旰食宵衣上奉
慈寧宫備極尊養敦睦九族協和萬邦勵政勤民正禮作
樂宇宙登於仁壽天地底於平成誕敷文德煥
乎有章
綸音宣布允與二典三謨光昭天壤每歲
臨御經筵講求治平之要崇儒重道躬詣杏壇行釋奠
之禮
萬幾稍暇即綜覽羣書上自典墳下及子史百家天文
地理樂律歷數諸書靡不探賾窮源條分縷晰
勒為成書昭示萬世至於除殘去暴大奮武功
蕩平三孽綏靖海壖三征噶爾丹靺鞈親臨寒
不加衣饑不再食以
萬乘之尊與士卒同甘苦六師用命電掃風馳不崇朝
而凱旋告廟東西朔南聲教四訖以及殊方異
域梯航萬里重譯來朝幅員之廣自開闢以來
未之有也彌復
軫念民生普天之下有一夫之不獲咸在
帝心黃淮合流為東南之患於是規度形勢指授方略
水伯效靈河工奠定重念穡事為民生大命每
歲首必
親祀祈穀匕鬯告虔比年以來野有多魚之兆史書大
有之祥猶且蠲租賜復惠澤頻施平獄緩刑欽
恤備至耕鑿作息之民固已熙熙然見唐虞三
代之風矣若夫造士作人闢門籲俊屢增解額
特詔開科
御製訓飭士子文頒示天下釐剔官方内外大吏下至
州縣末職俱引見
殿墀量才授任揚清激濁大法小廉吏治旣清四民
樂業風俗之美比戶可封和氣致祥百靈薦祉
是以膏雨降瑞麥登榮光四塞河潤千里山川
獻其禎瑞雲物吐其光華湛恩汪濊率土蒙休
光天之下至於海隅蒼生靡不咸若矣乃康熙
二十三年詞臣曹禾請行封禪
皇上再三不允昔建武先却封禪後感會昌符復議行
之未有若我
皇上之至誠堅却始終讓而不居者也然猶曰封禪之
事功成告天帝王躬行之非臣下所能請也至
於尊號之請則出於臣民拜手贊揚之意以章
駿烈鴻休奉之者無私受之者不愧昔唐宋之
君功德不逮
皇上至遠也然天寶元年感靈符之應遂上尊號宋天
僖元年秋七月乾興元年春二月以羣臣請亦
上尊號告宗廟而名正質人民而言順矣矧我
皇上功德至隆極盛不啻咸五帝登三王於以昭至德
於萬世垂鴻號於無窮何多讓焉乃自三藩蕩
平之後羣臣即請上
尊號其後平臺灣則又請平噶爾丹則又請四十一年
十二月憲臣等公疏請四十二年正月諸王大
臣及文武大小官員請上
尊號曰
聖神文武大德廣運皇帝四十四年五月科道官又公
疏請五十年三月諸王大臣官員復合詞籲請
我
皇上謙德沖懷溫綸慰荅俱堅辭不許兹康熙五十二
年恭屆
萬壽六旬久道化成時雍風動皆由我
皇上功德隆盛坐致昇平諸王臣民復合詞有
尊號之請我
皇上即俯順輿情加上徽號慰率土臣民之望愜天下
愛戴之心適足以昭至治之無外乃
諭旨諄諄允恭克讓堅不允行惟
萬壽節陞殿一受朝賀而其他請立碑文則却之請建
宫亭龍亭則又却之謙沖之德久而彌光蓋自
有書傳以來未有謙德若斯之隆者也仰惟我
皇上於堯舜事功之外探性天之祕奥抉聖道之淵微
於十六字之心傳與之默契而無間故能不事
虛文不蹈故轍無論唐宋以來之空名屛而不
居即七十二君登封告成之典行之於先而無
異詞者以我
皇上視之泊如也(臣)等生逢
盛世幸際
昌期不克仰贊
高深於萬一而謹誌其大略如此
萬壽盛典初集卷六
