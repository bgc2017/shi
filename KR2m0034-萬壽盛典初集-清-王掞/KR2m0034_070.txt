欽定四庫全書
萬壽盛典初集卷七十二
歌頌十二(詞臣四)
萬壽頌(有序)
翰林院侍讀(臣)魏方泰
(臣)聞太極肇分上元初闢斗樞電繞華渚星流
暨白氣與黃雲越瑶光而石紐載諸信史各有
竒徵蓋寳籙之膺璇圖之握百神之主萬姓之
歸大德必昌禎符非偶欽惟
皇上乘乾出震體化含元其冒如天其容如地明同兩曜
信合四時義肅雷霆仁深膏雨禮節效高卑之
位樂和宣元始之音玉燭長調三靈薦祉金甌永固
六合凝禧羣臣莫得罄其光百姓莫能名其大
管窺蠡測天高海深維三月之芳辰際六旬之
大慶太清宫裏老君降集之期句曲山頭茅氏來游之
日蓂階舒暖杏苑敷榮熙熙萃率土之倫肅肅
展朝
天之禮鐘鳴九陌日邊氣盎螭頭珮集千行天上雲開
雉尾仰光華之復旦睇景矞於重霄浩蕩春臺
帲幪夏屋鶯歌燕語相和
萬歲之聲鶴舞鸞翔盡佐
一人之慶況屬能言之類誰無效詠之思曩者文思安
安曾傳三祝令德憲憲載誦九如匪藉摛詞何
伸積忭謹拜手稽首而獻頌曰
良月佳辰天靄雲新昌期叶瑞誕生
聖人登三咸五自有其眞
敦敏徇齊如璋如圭質由天縱敬以日躋維耳則順
維齒則齯地寧天清探策得貞兩岐四穗連理
九莖乾符坤珍輻輳衆禎稚齒龐眉以恬以熙
絪縕四野太和所彌民咸引考
帝治無爲日浴龍光鑿齒之鄉無思不服山梯海航
天子萬壽來享來王劍珮雲屯鑪香曉溫曈曈旭景萬
戶千門歡聲四徹共祝
至尊絳甲四百四十有五昔以日計今當年數地久天
長永作民
主
萬壽無疆詞次唐臣楊巨源韻十首(附)
聖主時幾勅
朝端庶事康條風敷愷澤旭日煥文章
駿烈超三古
鴻庥被萬方桃應千歲結枝是萬年長
輦路添新翠天街生遠香紅雲依
玉案朵朵捧
君王(其一)
舊誦南山句今瞻
北闕前氣和蒸欲雨雲淡郁如煙瑞彩凝三秀薰風
肇五絃江山開壽域甲子紀周天貞下元重起
冬餘春復旋循環應不竭長衍大椿年(其二)
燕喜逢靑陸
龍光耀紫虛氤氳平樂觀肅穆上淸居
萬歲樞長運三春度又初海仙籌滿屋
天子德爲車苑樹浮煙外宫花浥露餘人情兼物象匝
地是華胥(其三)
九地風霆迅神機秘
紫宸盡湔殘沴氣普沃太平春蒐獮藏深略干戈本
至仁有心皆舉踵如臂總隨身版隸周鼇極朝
班舞鴈臣
玉階金戺下王會鎮常新(其四)
永定安疏瀹黃淮紀會同濤收千頃雪棹穩萬
帆風鴈鶩依前浦魚龍戢遠空每經
親指授無不奏膚功河伯從人意塗山遜
聖聰試看江漢外何水不朝宗(其五)
省土勞
宸矚常乘布德時晴煙方淡蕩曉日正舒遲徧慰三農
望如陳七月詩花封迎紫氣柳路轉靑旗
天語溫偏近
龍顔喜更慈野人爭效祝咸得到堯墀(其六)
文思先天密餘情寄墨林衆皆驚璀璨誰可測
高深翥鳳跳龍筆敲金戞玉音秘開千載鐍塵洗萬年
襟雲漢迴仙掌奎章在
帝心
聖齡天共永稽古惜分隂(其七)
九重延寶祚百物飲天和地産嘉禾徧庖生扇脯多
雲璈鏘廣陛仙管叶鳴珂親聽鈞天奏遥連擊
壤歌政成春令得律應惠風過湛露隨靈雨
恩流浹海波(其八)
極目韶華富蔥蘢滿
帝京山如
仁者壽日爲
聖人明蕩蕩天同大欣欣物自生花攢
仙禁暖虹照
御溝晴玉漏春逾永瓊樓曉更淸
舜衣章十二垂向五雲城(其九)
闢闔乾坤内生成不自知栽來同小草春到發
新枝金鏡慚無獻瑶觴喜共隨翰當花日染帶
傍桂山垂材薄承
恩厚
天高下聽卑虞廷從獸舞幸接鳳凰儀(其十)
萬壽詩(七言律八首有序)
翰林院侍講(臣)吳垣
(臣)聞帝治無爲與天同運王猷允塞久道化成
電繞虹流兆禎祥於五緯麟遊鳳舞延景祚於
萬年是以封祝二多雅歌百祿莫不光垂寳歷
慶浹寰瀛振古以來昌期僅覯欽惟
皇上
功弘覆載
德懋勲華
出震膺圖兼文武聖神而建極
乘乾御宇協平康正直以揆幾
至道凝自象先
洪恩覃乎物表
修明庶績登上理於穆清
保合太和奏時雍於熙皡固已聲靈烜赫愷澤滂洋
中外禔休神人效順矣兹當長春令序恭逢誕
聖嘉辰是日也
聖甲初周
貞符申錫榮光吉曜朝
北斗以呈祥虎拜嵩呼祝
南山而介祉玉帛竝陳於
闕下謳歌普匝於域中率土騰歡際天稱賀(臣)駑駘
菲質侍從末員海晏河清喜
一人之篤祜日升川至欣
萬壽之齊天勉綴蕪詞敬揚
大慶謹拜手稽首而獻詩曰
祥凝寳歷萬年春薄海朝宗玉帛陳
清禁雲移
三殿曉芳郊瑞靄百昌新天文炳煥輝南極
帝祚綿長拱北辰
聖主垂裳逢道泰稱觴薦壽戴洪鈞(其一)
遲日光風繞建章鬱蔥佳氣萃禎祥
宫花耀彩瑶圖麗苑柳含煙紫陌長率土輸誠方物
獻普天叶慶頌聲揚太平
天子神堯聖億萬斯年樂未央(其二)
世際文明上理時化成久道頌無爲體天不息
乾行健象日方中景曜遲
睿慮常周淵鑒徹神機獨運
衮衣垂山呼
聖壽登封日樂奏雲韶見鳳儀(其三)
盛世車書四海同遐陬異域盡呼嵩經陳謨典綏猷
遠琛獻共球正朔通六服承流宣
聖化五辰效順協
神功昇平常奉
君王宴日映峯霞玉醴紅(其四)
瑶壇肅穆旭光迎
聖主明禋昭事誠將享時親勤
玉輅苾芬上達繞霓旌農祥已卜豐年兆慶典還嘉
大禮成
聖壽齊天膺百祿
皇圖永固泰階平(其五)
聖德如天蠲賜繁鴻庥覆育及元元祥風是處涵濡久
解澤無邊軫恤存萬物皆昌遊化國八方在宥
樂春温共歡寰宇登仁壽仰祝難名
浩蕩恩(其六)
盛朝特下求賢詔
曠典新開甲乙科曜日珠璣輝碧網章天奎璧燦銀
河彙征共喜茅茹拔俊造同升棫樸歌
壽考作人徵壽愷上陽春色五雲多(其七)
道洽雍熙景運開
時廵豫動享王來神祇受職三辰正禮樂充庭萬國
陪和氣氤氳滋雨露
皇威赫濯象風雷(小臣)簪筆歌清晏率舞惟陳
萬壽杯(其八)
萬壽詩(七言律十八首有序)
翰林院侍講原充曰講官起居注在籍(臣)彭定求
欽惟我
皇上功德翔洽浩蕩難名久道化成覃敷遐邇胥寰宇
而納諸仁壽之域應昌期而備集豫大之禎兹
當歲紀昭陽月中姑洗欣逢
萬壽大慶甲子初周貞元交會日升月恒與天齊永粤
稽自昔首出之君羲農肇造黃顓繼興著發祥
之符越期頤之算及乎唐堯御世歷數彌長卓
冠百代乃至舜禹湯文迭躋遐齡竝膺景福先
聖後聖一揆同符要之維祺純嘏皆咸五登三
所由臻者也蓋德盛則報必隆歷綿則仁益溥
我
皇上禀生安之姿貫性天之學宵衣旰食言物行恒闡
理數之精微䆒經史之原本凡所以誠孚對越
敬懋覲揚敷文教播武威飭官方勤民事庶績
釐舉百度修明本無逸以居心體健行以合德
積久如一日也用是侯甸同風要荒順則苞符
協運川嶽呈祥
帝澤均霑乎率土
聖恩倍渥於吳疆
翠華所駐
綸綍弘宣廣薪槱以作人厚粟帛而養老虞周時廵
之典不是過也軫恤雨暘咨諏恒切頻蠲田賦
額踰億萬
簡任循良
洞悉民隱含哺鼓腹之倫歡呼愛戴靡不翹首跂足
喁喁向風曰
聖天子惠我黎元俾登諸衽席之上如此願得趨覲
闕廷以伸
萬壽無疆之祝(臣)定求草茅微賤知識淺陋食祿懷慙
跧伏田里
恩銜心版感刻肌銘朝夕焚香瞻
天尺五竊嘗誦詩至豳風之七月二雅之天保棫樸諸
什其所以頌美君上者莫不以眉壽萬年戩榖
錫嘏各致其纏綿愷摯之誠則此心此理之同
也仰見我
皇上以道法爲治法仁洽義周如三光照燭四氣涵濡
薄海内外是訓是行謳思無斁謹抒近體詩以
附於康衢擊壤之列(臣)蠡測管窺未能頌颺萬
一無任忻惕交幷之至
璇歷遐昌
壽域中
聖皇端拱福攸同萬年方啟平成運八表咸歸茂育功
瑶殿星輝曾貫月丹山春永自流虹
天顔有喜瞻依近幸附輿歌表寸衷(其一)
聖學高深德日新仔肩道統運經綸心傳一貫宗洙泗
理析羣言滙洛閩曉闢銅扉經篋啟宵分玉漏
秘圖陳光華復旦星雲燦萬類陶成荷大鈞(其)
(二)
黼座精勤總萬幾未央月迥早求衣
聖謨默斷權衡定
睿慮弘周美備歸金匱宣揚垂典則石渠紀載覲
光輝於今九鼎銘勲日景曜凝祥煥
紫微(其三)
郊壇典禮肅齋誠昭事維虔夙夜清燎火初升
鑾馭近爐香細拂
衮衣行思成不假橫汾曲卜福何須泰畤名穆穆鑒
觀原不遠祈年總是爲蒼生(其四)
松杏開基燕翼隆嘉祥鍾毓集
皇躬輝煌金鑑圖書秘肅穆瑶階簴業崇瑞輯熙時修
秩望旌揚吉日賦車攻
萬年有道稱繩武穰簡綿綿祝華嵩(其五)
聖孝光天海宇聞
慈闈尊養淸溫勤琱輿齊度瑶池月珠幄長依
玉陛雲蓂莢方添陽律潤箑蒲自扇曉風熏祥烏馴
雉嘉徵應嫓美虞周是我
君(其六)
憶昔趨隨侍從班舞干親覩兩階間
廟謨蚤定鐃歌奏邊檄方馳露布還
乾象昭融新日月坤輿恢拓舊江山阪泉涿鹿功俱永
化景舒長徧八寰(其七)
久除苞蘖靖戈鋋
方略重頒朔漠編鐵馬遥馳嘶凍雪玉鞭徐指湧靈泉
挂弓萬里天山外勒石千秋瀚海邊玉帛祗今
諸部集歡呼獻
壽向春筵(其八)
奎垣朗耀拱文昌天授神竒邁百王歷象欽崇
堯典命時幾懋勅舜歌颺義林薈萃瓊霄迥學
海迴環鳳沼長自是
聖朝嘉祉盛千年龍馬又呈祥(其九)
龍行光賁五雲車黃繖前頭拱
御書絢爛宫牆尊黼黻琳瑯嶽瀆重璠璵翔鸞翥鳳神
俱運垂露懸針意有餘拜
賜驪珠眞異數榮光奕奕照蓬廬(其十)
海甸欣逢
法駕臨省方問俗戴
恩深金堤懸望
龍旂色碧水長留
鳳蹕音花柳風妍披
御藻桑麻膏沃挹
宸襟年來齋沐芝壇會祗秉焚香五夜心(其十一)
九河底績禹功高澤國猶煩
眷顧遥淼淼三江咨故道茫茫百瀆滙長橋空州已徙
羣鴻宅夾岸都忘兩鵠謠
詔發金錢誠曠典籌添海屋會今朝(其十二)
皇心重本軫三農渙號頻年下
九重總爲閭閻充積貯不緣庾廩費租庸寒消紫陌
風雷恊氣轉青旂雨露濃此日謳吟敷率土荷
恩最渥是吳儂(其十三)
東井星輝泰運開矞皇雲漢正昭回波澄徧結
珊瑚網林廣多收梁棟材藻火文明臨藝苑斗
牛光氣拂塵埃作人
帝德深如海
萬歲聲中詠有萊(其十四)
恩溢寰區保太和慈雲晻靄蔭金坡每同夏后懸鞀鐸
嘗等商王解網羅
鳳詔銜來興鼓舞雞竿樹處沛滂沱
一人有慶民胥賴貫索星消聽頌歌(其十五)
穆皇大度秉淵兢保泰持謙道岸登俗躋雍熙
殷
帝訓
躬兼神聖謝
徽稱形容駿烈知難罄比擬鴻謨見未曾仁讓風期淳
古上羣工拜手共銘膺(其十六)
瑞靄氤氳上綵旃靑陽協令正芳年花明玉砌
春輝暖鳥囀瓊枝曉仗姸梵宇三乘翻貝葉蓬
山五老貢珠編鳬趨鼇抃情何極心似葵開向
九天(其十七)
雲衢鴻漸慶昌期瓦礫兼收沐
聖慈槖筆舊慚趨
禁掖校書重忝遡江湄含容眞覺乾坤大培養還同
草木滋就日瞻雲偕野老攄誠敢賦祝釐詞(其)
(十八)
萬壽盛典初集卷七十二
