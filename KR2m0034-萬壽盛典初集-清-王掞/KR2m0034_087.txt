欽定四庫全書
萬壽盛典初集卷八十九
歌頌二十九(詞臣二十一)
萬壽詩(五言排律二十韻)
翰林院庶吉士(臣)劉於義
共仰文明代羣歌燕喜時六旬逢
聖旦千載屆昌期禹甸榮光燭堯封化日遲無為臻上
理有慶鞏宏基元氣凝
宸極和風發
睿思恩深兼覆載德盛作
君師豫順惟時邁謙尊每博咨仁心孚遠邇精意感神
祗早覩
皇威振咸欽方略竒四征恢大業一統煥鴻規治水黃
淮奠蠲租雨露滋萬方皆樂愷庶物盡融怡益
快賢關闢重令駿足馳幸生熙皥日永遂士民
私華祝傳衢壤嵩呼徹
殿墀黃童齊額手黎老各軒眉銅砌餘韶景瑤階麗
暖曦自天申保定應地集純禧競上千秋鏡欣
稱百福巵從今千萬禩長誦九如詩
萬壽詩(七言古一首)
翰林院庶吉士(臣)潘允敏
太平天子秉乾綱虹流電繞膺嘉祥照臨日月光四方
萬年玉歷開無疆五十二載垂衣裳巍巍
至德超陶唐宣昭邃學懸珪璋
仁孝不匱孚穹蒼庖羲大義探微茫象緯術數咸精詳
徧吹六籍之笙簧廼復搜輯名山藏珠璣焜耀
雲漢章龍蛇驅走鸞鳳翔
郊壇肅穆升馨香尼山之祀典禮將祔以朱子升宫墻遐
陬爕伐
神武張蒐狩厲飭親戎行
翠華戾止露瀼瀼河渠底定波不揚
賜復蠲租愷澤洋時行賑貸安農桑引年屢
詔登虞庠四門式闢無留良郊遂一斥威令彰皇皇法
律嚴秋霜刑期無刑臻吉康柔遠人歸盡八荒
職貢職賦窮梯航宵衣旰食猶靡遑猗歟
至治疇能量瑤樞紫極相輝煌和風習習日載陽花甲
初周春正長自今以始壽而昌千官萬國羣蹌
蹌衢歌巷舞揚
恩光(小臣)幸廁鵷鷺旁稽首拜手稱霞觴
萬壽詩(七言律四首)
翰林院庶吉士(臣)秦靖然
巍巍峻德頌陶唐玉燭時調際
聖皇匝地恩膏流率土敷天文教洽殊方山川效順
王猷遠雲漢呈祥
帝道昌共慶長春佳節近歡騰四海祝無疆(其一)
流虹瑞氣滿春臺樂奏鈞天進壽杯
寳歷從今周復始鴻圖自此運方開已聞華祝来陬澨
還覺嵩呼遍草菜萬國此時齊獻頌九霄雲日
慶昭回(其二)
誕膺萬福是吾
皇敷錫還教及四方百職邀
恩光命服八紘籲俊煥文昌累看綠野甘霖渥共樂
彤廷化日長何幸(微臣)逢
聖世普天俱沃
帝臺漿(其三)
乾坤覆載總無私草木難酬雨露滋已覩添籌
綿歷數更思移算祝昌期輿情遠邁中天日景
運應超復旦時從此九如頻致詠春光常捧
萬年巵(其四)
萬壽詩(五言排律四十韻)
翰林院庶吉士(臣)田嘉榖
鳳紀貞元合
龍飛歲月長勲華隆百代道德嫓三皇寳運綿鴻歷禎
符覲耿光執中惟作極致治自垂裳心契河圖
秘胸羅石室藏生知原濬哲止敬愈顒卬廣扇
仁風溥均霑膏雨滂兩儀輝晝夜四序協柔剛
座右題無逸宵分問未央璿璣釐歷象律吕候
隂陽制作臻明備班聯挈紀綱訓詞存爾雅理
數析微茫廣運真難測淵泉詎易量文謨彌炳
燿武烈倍輝煌炎朔龍旗指東西虎旅揚翦鯨
清海甸驅蜃靖扶桑春豫時觀俗
宸遊為省方賑民頻發粟占歲屢蠲糧勅法雷兼電寬
刑露易霜闢門招俊乂咨牧重循良衆好因箕
畢休徵順雨暘平成連兖豫底定竝淮黃元朔
頒槃瓠謳歌誦白狼明昭貽率育穎栗慶豐穰
騈秀呈黃茂雙岐擢翠芒成功昭簡册殊瑞溢
縑緗甲子星周度春秋日正昌晴霞披組繡好
鳥和笙簧華嶽蓮新長瑤池桃始芳曈曨升旭
日沆瀣滿銀塘金奏鐘鏞合工歌磬管鏘上公
陳寳履重譯進華觴拜舞随鵷序懽呼徹
帝閶
冲懷崇讓德
尊號却封章五紀持兢業羣工效贊襄
賜酺喧市里加幣肅壇場施惠租全給搜才網更張嘉
賓来鹿野吉士藹梧岡水滙東溟裏星環北斗
旁年年陳頌祝
萬壽永無疆
萬壽詩(五言律十首)
翰林院庶吉士(臣)王時憲
聖主乘乾日車書萬國同
皇圖長鞏固
帝德正淵沖極建禎符集仁深福禄崇今纔周甲子馭
宇道方隆(其一)
雅化追隆古羣黎含哺嬉
廟堂真有道天地等無私旭日懸
金殿春風度
玉墀
臨軒頻問俗四海奏雍熙(其二)
天文光的爍永永照寰區重道崇先聖傳經表碩儒
法書垂玉府
睿藻燦瑤樞
綸綍方頒賜齋心拜典謨(其三)
赫濯
天威遠
皇居氣自佳山川環禹甸干羽舞虞階重譯争朝請殊
方久畏懷豐碑記
神武不忘舊摩崖(其四)
湛恩同覆載百族荷陶鈞航海歸
王化梯山進國珍萬方咸戴
德九土自生春引領瞻天上繁星拱北辰(其五)
聖朝嚴舉錯
乾斷肅官聯總為生民計頻將德意宣大臣皆守法下
吏永無愆蕩蕩平平世羣瞻尺五天(其六)
兌悅兼離照清時實右文
一人恩似海多士氣如雲
聖訓銘金石
鴻篇嫓典墳儒庠禎瑞叶佳氣自氤氲(其七)
制科頻廣額寒畯共騰歡春浪成鱗甲秋風振
羽翰有才誰蠖屈羣彦自鵬摶
萬壽天門闢重蒙策治安(其八)
養老頒仁政無殊上下庠高年分帛肉
温旨出巖廊安燠裁衣著鮮肥正席嘗普天呼
萬歲化日正舒長(其九)
主德高無極
宸衷承以謙照臨齊日月惠化及蒼黔花發春方暖山
呼瑞早占從今億萬載長慶海籌添(其十)
萬壽賦
翰林院庶吉士(臣)王時憲
我
皇御極五十有二年三月中浣乃甲子初周之期也夫
祥光騰於
紫殿瑞氣靄於
丹墀頌九如者合九陔而畢至呼
萬歲者盡萬姓而交馳多富多壽多男允為昔聖所未
有得位得名得禄皆由大德以致之瞻
王道之平平蕩蕩幸民風之皥皥熙熙此蓋大業遠超
千古而繁祉咸集一時者也然而純嘏則本於
天錫至治更開於人和
君心昭格天心宣室有受釐之兆
帝德聿新民德康衢来擊壤之歌旰食宵衣堯階每生
瑞草箕風畢雨禹甸徧産嘉禾喜篝車之既滿
羨稌黍之復多觀其築場納稼也弱子寡妻遽
多色笑觀其飲蜡吹豳也黃童白叟竝見顔酡
而且桑饒沃葉柘茂交柯南陌春風盈盈㩦筥
西郊夜月軋軋抛梭蠶餘八繭絲足五紽固已
豓奪天孫之錦紛披越女之羅矣若夫紫綬拖
所以寵貴客黃衣錫所以禮高年野婦績於室
村夫力於田牧童常吹隴上之笛戍兵免控塞
外之弦占年有雪紀瑞非煙長綿寶歷永廣幅
員今者伏遇
聖節之攸屆乃見衆志之至虔焉斯時也内則派出天
潢朝宗有自恩隆戚里矢報靡窮外則大小諸
臣咸遊化日庸愚百姓均沐休風近則十五省
懷仁慕義之流皆知愛戴遠則千百國航海梯
山之輩竝切尊崇是以輸誠惟恐夫稍後備物
不妨於或豐夫自
帝城以至
御苑爰構黃棚以造蒼穹製麗錦以作
殿結彩繪而為
宫徧植四時之花開皆頃刻忽種數尋之樹氣便鬱
葱亭則肖夫圓蓋橋則類夫垂虹十二里錦幄
參差光飛璀璨數百丈花屛宛轉影映玲瓏徧
處笙歌隠隠聽鈞天之雅奏連宵燈火行行如
元夜之紗籠市列多珍来去公卿欣對百代流
傳之清玩肆羅異物嬉遊士女驚為千載難得
之竒逢珠帽錦衣不叱牧豎擔夫之相混香車
寶馬頻塞長堤廣陌而難通然此止言郊外而
尚非城中也至若
金闕大觀玉街全盛望而可悦即而生敬論繁華則
百戲具陳語莊嚴則諸方清淨飭寳刹為誦經
之所鐘魚佛號同宣創崇臺為演劇之場簫鼓
仙音互競千重樓閣雲雖高而勢欲相凌百尺
幢幡風雖微而影終不静舉鞭數之未得清走
馬看之豈易竟雨灑則晝絶纖埃月出則宵懸
明鏡異香從天上飛来竒彩豈凡間得竝羣賡
萬壽之無疆共賴
一人之有慶於是天下效嵩呼興華祝集錦韉攅鈿轂
旂標省會之名簡題進獻之目貫珠成幛影現
光華鏤玉為亭香飄芬馥萬方貢物連旬得以
縱觀羣彦頌言累月難於卒讀我
皇之進宫也九州童叟向
鑾輅以跪迎尊親出自至性瞻雲就日以見微忱我
皇之升殿也萬國衣冠對
玉陛以拜颺忠愛發於至誠頌德歌功而綿景福普天
率土孰不感
君恩儋爵析圭疇不享天禄是以瞻
儀仗則億兆歡欣望
宫闕則臣工肅穆迨
綸音大沛於廟堂而祀典方隆於嶽瀆異數必先於薦
紳湛恩不遺於蔀屋紫泥丹誥不止及身之榮
也而先後竝邀夫寵榮錫復蠲租固為良民之
慶也而愚頑且寬其刑剭科添鄉會多士盡荷
甄陶賜徧耆英三老咸蒙樂育
帝德之積累殊深天和之感召自速花甲周而萬年之
觴既盈麥秋近而四郊之雨旋足歲功成則民
望納禾農務興則鳥催播穀方喜兑澤之無愆
早知豐歲之可卜猗歟休哉此真盛不可逾美
不勝錄也乃拜手而為之頌頌曰
聖人篤生膺歷數兮昊天子之永眷顧兮首重穯事五
穀樹兮山田慮旱甘霖注兮水村憂澇旭日煦
兮多黍多稌倉箱裕兮民隠是恤寬徭賦兮異
域向風爭内附兮欽惟我
皇福禄聚兮億萬斯年綿
國祚兮
萬壽詩(七言律八首)
翰林院庶吉士(臣)朱綸
太平宇内艷陽時
宫啟蓬莱獻壽期華祝三多依
黼座嵩呼
萬歲徹
丹墀芝生
玉殿祥雲繞蓂長
瑤階淑景遲幸忝鵷班隨舞蹈涓埃慙未答
洪慈(其一)
紫鳳丹麟獻瑞頻鬱葱佳氣擁
楓宸九疇自昔尊
皇極萬物於今覩
聖人德茂普天賡復旦仁深率土慶長春試看風動時
雍日擊壤聲中景象新(其二)
日月光華仰照臨緝熙遐邇識
君心昭回共見
天文炳乾惕從知
聖敬深南極一星隨
帝座東風百卉發華林長調玉燭禎祥集國史煌煌耀
古今(其三)
皇衷無逸著丹文
帝德淵深在克勤物阜民安
恩早徧
宵衣旰食慮猶殷平成績與天心合大小才憑
睿鑒分祝嘏
彤墀春正暖坐調玉軫奏南薰(其四)
春滿
皇都淑氣和溶溶太液湛恩波八紘向化車書盛四海
昇平雨露多
文德覃敷成禮樂
武功耆定戢干戈祥煙篆結雲璈叶拜手齊賡大雅歌
(其五)
太和洋溢徧昭宣壽域弘開紫極懸解愠阜財
依
舜日耕田鑿井樂
堯天好生每下祥刑
詔給復頻書大有年久道化成忘
帝力春風處處聽揮絃(其六)
浩蕩如天沛湛恩農民歌舞徧村村紫泥封處
宸章賁
丹詔宣時
帝語温
北闕榮光分蔀屋南山瑞氣滿
天門
臨軒俯採風謠徧奏雅吹豳頌
至尊(其七)
盛典躬逢樂未央臣民歡忭效趨蹌萬方玉帛瞻
宸扆億兆梯航覲
帝光道契至誠原不息壽徵悠久自無疆寸心葵向何
由極敬進仙人九醖觴(其八)
萬壽詩(七言律四首)
翰林院庶吉士(臣)徐雲瑞
寰宇昇平寶歷綿千秋萬歲戴
堯天仙璈樂奏南山外法醖筵開北斗前律應和風春
似海祥迎昌運福如川臣民盡在康衢裏拜手
同賡獻
壽篇(其一)
帝德巍巍被海隅特傳心契闡疇圖雲開雉尾聞
天語香爇龍涎繞
御爐仁壽兩間盈淑氣升恒千載握真符蒼生比戶豐
亨象皆沐層霄大澤濡(其二)
鳳城魚鑰啓曈曨穆穆
垂裳坐合宫航海梯山重譯至塗歌巷舞萬方同光騰
玉陛丹霞上露滴金莖瑞靄中詞苑(小臣)如雀躍盡随
鵷鷺競呼嵩(其三)
應運乘龍
御九垓星懸雲漢亘昭回還占甲子三千衍自叶貞元
八百開鶴算真同天地永鴻禧直闢混濛来
恩膏養育無遺物草木長滋雨露培(其四)
萬壽頌(有序)
翰林院庶吉士(臣)馮汝軾
(臣)聞聖人御世大德在躬大功及物則罄宜受
福享國久長上格天心下孚民志而萬壽無疆
之休皆操自一己為理數所必應非偶然也唐
虞三代賢聖之君莫不敬天勤民享有大年詩
書所紀歴歴不爽我
皇上德盛功宏為隆古帝王所莫逮萬物得所百福攸
宜久道化成與天地同悠久兹當六旬
萬壽之期甲子初周敷天率土罔不欣喜百寮萬民恭
崇
顯號虔請
慶禮而我
皇上聖度彌謙德大不居功大不伐不欲侈陳貞瑞崇
尚虚文顧我
皇上自開天立極於今五十有二年
聖德神功昭布宇宙凡有知識咸知頌揚(臣)伏見我
皇上尊先聖崇真儒闡明道統訓士育材則文治宣焉
釐正臣工奬勵廉法知人如神舉措至當則吏
道肅焉蠲租罷税省刑肆赦則仁惠溥焉刊山
導河疆理溝洫則民業安焉敬老引年揚善闡
幽則雅化茂焉禮河望嶽慎修祀典則神貺昭
焉德如此其巍蕩也中外一統覆幬歸仁幅員
之廣凖符天度往者殱除三逆神州以寧𠞰滅
臺灣海隅以靖蕩平漠北荒服以歸三苗来格
尺土皆臣南交西僰之倫烏弋黃支之隸望星
受吏懸度来藩者歲無虚日功如此其弘偉也
功大則禮備德盛則樂具禮樂之義通乎神明
天清地寧民和物阜既位既育卜歷斯長其在
於詩天保所詠如岡如阜日升月恒者舉不足
賡揚
聖算之萬一則我
皇上之萬壽無疆自今伊始(臣)遭際昌期歌詠盛事追
隨詞臣之末敬撰
萬壽無疆頌十二章章十二句獻之
闕廷頌曰
帝受天命撫兹下民範圍八極經緯三辰穆穆
聖皇保佑重申申之自天歷數無垠惟仁斯壽惟聖斯
仁仁壽之域元氣如春(其一)
皇帝御宇九域同居斗南斗北翠幕舒舒黃龍白雉澤
馬器車貢道匪遠共此扶輿苗頑干羽荒服車
書大哉一統混然古初(其二)
帝德廣運合天地貞合天之道曰敬曰誠久而不息廣
大高明堯咨舜儆惟一惟精心傳道脈集聖大
成德與天合至哉無名(其三)
道惟天縱
學本生知圖書河洛妙契庖羲天人一貫作君作師千
聖之統
聖躬肩之
聖能知聖道始無岐惟子朱子崇祀清時(其四)
聖人圖治永慎成功恢恢乾紐握自
宸衷朝日中昃其勤
法宫恤民問俗烝髦觀風六樂乃奏五禮攸同一日二
日寧曠天工(其五)
萬幾清暇
天章聿煥雅頌典謨炳耀雲漢鳳羽龍鱗供兹
宸翰元氣元音為文字冠書編四庫筆給三舘一字之
安欽哉
睿斷(其六)
覃敷文教豈弟作人
天子制誥經術日深三物六行用淑其身維川有英維
嶽有神羅而致之野無秀民多士濟濟如星拱
辰(其七)
廟算神謀耆武維烈動若風行亦如電掣滇有鴟鴞彼
翮之折閩粤有狐彼穴之抉海鯨塞狼牙拔尾
紲孰敢不庭来歸則悦(其八)
皇王用人如臂運指百爾君子惟
天子使文臣之驂有左右史盧矢彤弓戎行亦喜激之
揚之不廉者恥臣哉鄰哉以喜以起(其九)
帝平水土河流既瀦口咨手畫成河渠書淮揚涿㶚誰
復其魚
帝勞於邁民逸厥居有橇有輴河伯徐徐河伯恭
命漣漪如初(其十)
上帝好生我
皇協帝小民之命
大君之惠租賦是蠲動億萬計不辜是矜胥脱於繫如
天之仁萬物利濟鼓腹而歌羣遊
聖世(其十一)
巍巍乎天雲星風雨巍巍乎
帝神聖文武日精月華乾規坤矩占歷
當陽乘時
位午萬國来朝式歌且舞
天子萬年受天之祜(其十二)
萬壽盛典初集卷八十九
