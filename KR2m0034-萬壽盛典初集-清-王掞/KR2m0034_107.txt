欽定四庫全書
萬壽盛典初集卷一百九
歌頌四十九(舉貢諸臣四)
萬壽詩(五言律四首)
貢生(臣)韓御李
閶闔排仙仗千官祝
至尊鶯呼調舜樂虎拜獻堯樽南極紅雲繞西池青鳥
翻共球來萬國淑氣滿乾坤(其一)
盛世求賢切科因
聖壽開甄陶齊萬類鼓舞盡羣才麟鳳遊
金殿芝蘭茁玉臺儒生何以報恭進
萬年杯(其二)
聖主勤民隠天心格至誠和風披禹甸甘雨沛金城禾
結三岐穗人偕千耦耕豐年歌
帝力豳雅叶歡聲(其三)
(臣)父蒙
天眷叨居侍從班雲峰
宸翰賜鴻業
御書頒報國心常在承家學罔攀
聖恩霑世世長此祝南山(其四)
萬壽詩(五言排律六韻)
貢生(臣)周謹
累洽重熙後昭融萬國春普天施雨露率土荷
陶鈞廣育寰中秀旁求席上珍
帝廷儀鸑鷟
御苑騁麒麟壽愷羣稱
聖咸熙廣樹人臣民霑化育拜手祝靈椿
萬壽詩(七言律二首)
貢生(臣)宋鍠
梯航重譯遠來庭五色雲中廣樂聽獻
壽蟠桃看結實迎
恩宫柳正舒青陽春永駐韶華日花甲初開億萬齡藝
苑祗今多
盛典文光長映老人星(其一)
聖人端拱衮衣垂久道欣逢化洽時自是生成皆
至德由來覆載本無私舉頭日近趨
金闕拜手嵩呼步
玉墀世受
國恩何以報吮毫先詠萬年詩(其二)
萬壽詩(集毛詩)
貢生(臣)陳其素
維暮之春
萬壽無疆維嶽降神宜君宜王穆穆皇皇顒顒卬卬如
圭如璋令聞令望下民之王四方之綱四方來
賀濟濟蹌蹌百辟卿士朱芾斯皇庶民小子承
筐是將京師之野萬舞洋洋值其鷺羽吹笙鼓
簧
君子至止衮衣繡裳龍旂陽陽和鈴央央來游來歌為
龍為光桃之夭夭春日載陽鳳凰鳴矣于彼高
岡實惟豐年
壽考不忘介以繁祉惟天降康如岡如陵爾熾爾昌萬
有千歲惠此四方
萬壽詩(五言排律十二韻)
貢生(臣)郟肇基
律轉春臺暖籌添瑞靄融千官爭祝嘏萬姓共
呼嵩雲日
天顔近岡陵
聖壽崇笙歌碧檻裏鸞鳳紫霄中禁柳含煙碧仙桃帶
露紅陳風知世泰進鑑識臣忠
大德栽培厚人才棫樸同圭璋成國器追琢賴
皇功有
詔開金榜方春啟蘂宫珊瑚頻入網鵰鶚早騰空雨露
霑濡徧風雲際會隆萬年歌樂愷四海慶遭逢
萬壽詩(五言律一首)
貢生(臣)葉馨
太和翔宇宙率土戴
堯天仁日光三極薰風被五絃春鶯啼曉樹
御柳拂晴煙共效封人祝無勞羨偓佺
萬壽詩(七言截句四首)
貢生(臣)朱式
紫禁遥瞻瑞靄濃露華初湛玉芙蓉
太平天子當春殿
萬歲嵩呼徹
九重(其一)
海晏河清景物融此時歡慶萬方同
君王有道民生樂共擬南山祝
聖躬(其二)
御苑風和淑氣開九城歌舞接蓬萊臣民不惜金錢數
莫報
君恩萬一來(其三)
世際昇平日月長重廻玉歷衍無疆
道同天地還同壽永慶年年
萬歲觴(其四)
萬壽詩(七言律二首)
貢生(臣)王見麟
九重佳氣五雲邊四海歡呼祝
萬年常對南山依
舜日擬將北斗獻
堯天雲霞煥發當春殿花柳爭明媚
御筵樂府定知絃管盛衢歌補入六英篇(其一)
宫殿蘢葱曙色開千官雲擁集蓬萊共依
天仗逢春晝争捧霞觴進壽杯重譯已通殊俗貢萬方
多見老人來祗因
聖德周無外到處嵩呼應似雷(其二)
萬壽詩(七言律一首)
貢生(臣)傅王露
宫殿參差碧柳斜衣冠共拜進流霞未央燭影遲明
月長樂歌聲舞落花浩蕩
皇恩同雨露舒長化日徧桑麻普天齊叶南山頌
壽比岡陵福自遐
萬壽無疆頌(有序)
貢生(臣)周士裕
欽惟
帝德同天既極千秋之巍煥臣心嚮日敢從億姓之頌
揚時值陽春恭逢
聖誕集古今帝王之成生民未有進日月岡陵之詠萬
古為昭敬獻衢謠用申華祝頌曰
皇帝御極五十二春律中姑洗周甲之辰
聖敬日躋神符竝臻大德必得受命聿新壽惟
仁者生為
聖人羣工獻頌曰自天申於惟
聖學窮理盡性道在執中功惟主敬精一心傳微參默
証圖籍之外别有心鏡於惟
聖德天亶崇隆民胞物與默運
深宫溫溫春旭浩浩鴻蒙乾坤獨闢奕世休風於惟
聖孝椒寢依依為尊為養
玉冊流徽
翠華出狩
青鸞同飛晨昏問視允矣無違於惟
聖治太和在宇禮明樂備教養兼舉上自
朝廷下逮草野矞矞皇皇雍雍與與蠲租賜復徧於
率土赦過省刑邁乎皇古時奏薰風時敷甘雨
草木昆蟲咸得其所於惟
聖藻天象成章日華星燦雲流錦襄
萬幾餘暇篇什琳琅直追雅頌陋彼柏梁文治日盛文
風日開增科廣額益致栽培
朝多吉士野鮮遺才芃芃棫樸
壽考康哉
國之大事厥惟河漕
皇帝曰吁天庾宜饒兩河分道奔激不交
指授方略投璧除蛟
躬親周視不憚勤勞於今底定綠野青郊臣也錫圭民
也流膏含哺順則接武唐堯天生我
皇錫極萬國為生民
主中和位育泰階方升天心其復生民何幸家給人足
泰山巍巍大椿郁郁春日載陽山河秀毓遊於
華封聽歌三祝匪曰摛藻用介景福紅雲作屏
紫霞為觴如日如月為龍為光盈廷佩玉舞蹈
鏘鏘草莽(微臣)未列鵷行舉頭日近天宇煌煌
拜手稽首
萬壽無疆
聖壽無疆詩(五言排律五十韻有序)
貢生(臣)周崧
聖天子御極五十有二年仁風翔洽德日雍熙四海昇
平八紘治理時維三月斗柄在辰恭遇
萬壽令節率土咸歡普天共慶草茅微賤沐浴
帝治亦得含哺鼓腹載頌無疆焉欽惟
皇帝陛下
福全洪範
德契苞符
大撓之甲子初周
羲后之乾坤永奠星流華渚朝閶闔者萬國衣冠雲
繞瑶樞來玉帛者九州臣庶運方泰而健行不
息日當升而光燭無垠亘古罕儔惟今為盛夫
體乾之元與天無極
聖之壽也乘震以出握符而興
聖之瑞也恭儉莊敬樂善好生
聖之德也邇無不綏遠無不化
聖澤之光被如雲行雨施也天人並貫德藝兼成
聖學之日新如乾健離明也
聖藻垂而萬世永以為寶
聖武昭而四海咸震其威熙熙皥皥寧謐八方仰
聖化之時雍焉蕩蕩平平垂統萬禩慶
聖歷之綿長焉莫罄際天蟠地之勲願上北海南山之
壽接黃帝推筴迎日之統以莫不增過周家定
鼎卜年之期自今伊始旣為
聖世之民敢效華封之祝謹拜手稽首而獻詩曰
聖壽符乾運
皇圖協地維
一人膺永命千億受天祺曙色開
金闕晴光轉
玉墀冠裳紛拜舞文物共葳𬎼香傍
龍樓出花臨
鳳扆欹殿鶯春睍睆宫柳曉參差萬象雍熙洽三辰
節候宜春秋忻肇始福禄永如茨
聖瑞多靈異休徵軼姒姬重華瞻
舜目竒表見
堯眉
禁苑三千樹瑶階五色芝麒麟常出豫鸑鷟自鳴岐
聖德侔天德文思運睿思
訏謨自霄漢
恩詔日宣披經緯通文武方員中矩規八方賡治化萬
國仰
仁慈
聖治超三五洪疇配偶竒邇言頻好問大道廣疇咨方
虎分屏翰伊周列鼎鼒垂紳依
紫極珥筆侍
彤幃
聖澤無涯涘深仁拯溺饑蠲租過億萬錫福徧羣黎渙
汗生成遂敷膏動植知金錢散煢獨粟帛賚期
頤
聖學窮今古璇宫懋緝熙右文尊孔孟側席問臯夔思
道宵無寐求賢野不遺大鈞羣物鑄天籟萬噫
吹
聖藻敷文命
天章煥令辭異花生栗尾竒采發隃糜韶濩傳仙奏球
琛燦碧箕
奎光耀縑素
宸翰煥罘罳
聖武崇寬大神謨異設施
九重經濟略奕葉太平基
詔發黃金殿威行赤羽旗兩間淨烽燧萬井樂煙炊
聖化追軒后
皇風嫓伏羲樸淳還太古渾噩過伊耆歲歲倉箱滿村
村婦子嬉豐年多黍稷
天廪積京坻
聖歴綿千禩乾元運四時休明真有象大化浩無私法
服山龍被神霄黼黻垂輝煌
丹闕衮鞏固玉盤螭
特重高科選還隆好爵縻草茅至微賤蹤跡愧孤羈蓬
島春光麗寰瀛曙色隨生逢
郅隆世敢獻頌揚詞
地厚能成物
天高望聽卑願從鵷鷺侶常侍鳳凰池
萬壽詩(七言律三首有序)
貢生(臣)查宏道
(臣)聞嵩齡永錫昊天之眷顧方殷純嘏長臻兆
姓之歡呼靡已悠也久也惟不息乃為至誠皇
哉堂哉斯大年必歸仁者星流虹繞無非花甲
之禎祥日麗春融盡是長庚之耀彩歡騰中外
算永春秋欽惟
皇上
德懋聖神
道隆文武
體乾行健釐萬幾於旰食宵衣
盡性存誠會一貫於文江學海
開千古未開之域大勇本之深仁
集百王未集之勲守成兼夫創業
宸章璀璨永垂士訓官箴
御墨繽紛咸仰龍蟠鳳舞頻年肆眚光天化日同輝屢
歲蠲租甘雨和風竝潤靖烽煙於九塞
文命覃敷格干羽於兩階
天威遠播固宜受元符於泰岱功高七十二君錫洪範
於靈圖齡長萬億千歲維此三春之月恭逢
萬壽之辰麗日曈曨
三殿曉迎
華蓋彩霞縹緲千官早集
彤墀柳垂太液之絲簪裾競艷花綴上林之錦劍珮
分榮鳳閣風和紫氣乍浮於仙掌龍樓日暖紅
雲遥拂乎爐煙萬國共呼嵩人獻華封之祝八
荒齊上壽年增海屋之籌(臣)山陬下士海澨庸
儒幸依日月之光齊慶升恒之運祥開閬苑羣
瞻
有道聖人瑞啟蓬萊共祝
萬年天子敢摛七字上介千春
虹流電繞正佳辰浴佛先天早二旬柳外鶯聲
仙闕曉雲邊鳳吹上林春
朝端仁渥恢王道海外波澄識
聖人酺飲合歡盈
輦路賡颺今日徧臣鄰(其一)
南極星輝紫禁煙祥光環繞
御筵前龍池花柳颺三月螭陛冠裳祝萬年瑞麥多岐
生
盛世嘉禾疊穗徧中田蠲租歴歲踰千萬
賜復猶聞下九天(其二)
治接勲華久道成中天斗宿泰階平邊銷戈甲
傳
神武鑰啟圖書頼
聖明
闕下遠歸重譯貢掌中神授九河清
至人上壽如椿茂千百春秋敢比榮(其三)
萬壽詩(七言律一首)
貢生(臣)沈士
舂容佳氣滿蓬萊新翠光生
萬壽杯運合地天占泰象籌添日月樂春臺
聖神天子符三祝浩蕩
皇恩徧九垓欣際普天同慶日衢歌巷舞萬方來
萬壽詩(五言律二首)
貢生(臣)沈曾雲
壽域開瑶島年年三月中彩斿迎柳綠
御幄映花紅和應丹山鳳祥流華渚虹八方同樂意
萬歲聽呼嵩(其一)
一人膺壽愷萬物被
恩輝淑氣開黃道瑶光護紫微昌時供黼黻春色獻芳
菲重譯誰言遠梯航滿
帝畿(其二)
萬年歡集唐詞(有序)
貢生(臣)徐國銓
路登雲
巢宏榦
竊聞瑞啟蓬萊蓂葉紀堯時之甲子祥開閬苑
卿雲傳舜日之光華得壽而兼得名争頌
聖人有道大壽必歸大德咸稱
天子萬年率土胥歡敷天同慶欽惟
皇上
壽同川至
德與日新
曠典時頒士氣之栽培尤盛
恩科特設藝林之感戴彌深恭逢
聖誕昌辰欣值艷陽令序山村野老對
北闕而歡呼甕牖儒生頌南山而拜舞(臣)等學慙弇
鄙質愧疎庸幸同草木之依陽時效葵心之向
日賡颺百福敬陳難老之觴採集三唐韻叶萬
年之調其詞曰
悠久且長(李宙)主普天之下(陳正卿)
太平天子(韓休)野老熙熙(元稹)察五雲而有備(杜牧)胥
樂兮千萬歲(王淮)稱觴彼此情無異(馮宿)蓬萊
宫闕對南山(杜甫)照瓊樹以增麗(張藴古)天浮
喜氣(王諲)就之稱堯舜之聖(席夔)負扆恭已(張)
(欽援)輝映儒林(王起)拂曙光而蒼翠(錢起)滿袖桂
香風細(薛昭蘊)共歡天意同人意(王維)來賀薰風
一萬年(陳陶)望堯旌以來試(歐陽詹)
道暢經綸(樊珣)解吾氓之慍(李叔)域中殷阜(周)
(拱)萬國歡心(韓休)遥聽鈞天九奏(毛文錫)早綻青
門之柳(吳仲舒)微臣欲獻唐堯壽(王涯)和鳴雙鳳
喜來儀(沈佺期)在乎宫沼郊藪(喬琮)繩樞甕牖
(席瓊)深恩重德無言處(羅隠)日月來就(李宙)天
地同久(李為)瞻斗牛而旣遘(韋展)豈間之於博
厚(羅讓)吟中景象千般有(白居易)光臨
天子萬年春(閻朝隠)湛鮮輝以交透(袁兌)
風靜蓬萊(李庾)祝壽思
明聖(薛能)更求多祜(賈登)瑞氣長凝(張仲素)出入千門萬
戶(王維)犬吠鷄鳴幾度(皇甫冉)太平時節身難遇
(韓愈)我
皇應運太平年(白居易)覩卿雲之飛吐(李惲)金門獻賦
(鄭錫)四時最好是三月(韓偓)飛液花塢(白行簡)瑶
草先春(李子卿)百囀宫鶯繡羽(鮑防)正是芳菲欲
度(溫庭筠)玉爐香暖頻添炷(毛文錫)語來青鳥許從
容(曹唐)出層巒以高翥(姜公輔)
弘濟蒼生(王維)德暉覃率土(許敬宗)咸遂其性(謝)
(觀)天下和平(柳宗元)體渙汗而施令(封孟申)乃昊天
之眷命(張叔良)垂衣而八極居正(李庾)年年歲歲
樂於斯(趙彦昭)美
皇運之方永(無名氏)紅桃春映(高無際)從今結子三千歲
(徐彦伯)萬國稱慶(吳仲舒)碧沼凝光(唐太宗)寓目巉巖
之頂(白行簡)懸樹色而涵静(李蒙)
一人奏南風之咏(無名氏)水晶宫殿勝蓬萊(花蘂夫人)魚從容
以游泳(姜公輔)
萬壽詩(五言律二首)
貢生(臣)吳襄
至德符三極深仁浹九圍乾行天共健恒久日同輝瑞
靄開春殿祥雲護紫微萬方齊獻
壽喜氣滿
皇畿(其一)
民物登仁壽車書紀會同垂衣正南面縕瑟鼔
薰風
帝學還時敏
皇圖協亮工箕疇占斂福長萃
聖人躬(其二)
萬壽詩(五言律二首)
貢生(臣)張宏敏
歡心合萬國
聖壽竝三皇南極羣星拱東風庶卉芳瑞蓮呈上苑仙
樂奏康莊永慶昇平盛
皇情樂未央(其一)
道統千年續詩歌百禄宜從來仁者壽真乃
聖之時洙泗源流遠蓬瀛歲月遲(小臣)情倍喜三世沐
恩私(其二)
聖壽萬年頌
貢生(臣)吳日燦
粤稽上古帝皆神聖電繞虹流秉懿獨正雷澤
感靈龍河交慶瑶光貫月史編可鏡三皇五帝
後先輝映遞衍而王緝熙敬勝於萬斯年永言
配命自昔為昭於今逾盛繄我
大清踐祚自天天作高山長白蜿蜒鬱鬱葱葱王氣盤
旋瑞鍾
列聖有開必先迨我
世祖定鼎於燕剏業寬大垂統恪虔廓清海宇恢拓幅員
修明禮樂政體宏宣歷傳我
皇冲齡岐嶷天縱神竒英姿挺起誕膺
大寳萬幾咸理乾健離明純亦不已隂陽合撰剛柔協
美六合休和三才綱紀雨暘時若
郊壇歆祀是維敬
天
萬壽伊始
三后既往實首儀型文謨武烈是訓是程率由舊章真知
力行敬承勿替遹觀厥成丕光前休泰階康平
鴻猷日懋奕禩攸寧佑啟後嗣麟趾祥呈是維纘
祖
萬壽永貞
思齊太任徽音夙著昔承色笑永言追慕
聖母嗣音令德有素龍樓鳳閣寢膳必預尊養兼隆心猶
童孺錫類不匱嘉祥屢覩百行之原天倫樂叙
是維孝
親
萬壽天祜千秋義理孰為導揚藉有孔孟正學始彰諸
賢翊贊入室升堂
躬親幸魯盛典煌煌補蔭後裔奉祀烝嘗復念宋儒
錫額表章尤推考亭升配宫墻是維
重道
萬壽無疆自昔帝王不廢文翰二典三謨卿雲復旦三
代箴銘文彩何煥猗歟我
皇道綜一貫天亶多能詩文燦爛
九重昭示一辭莫贊更擅法書跨唐凌漢是維
聖學
萬壽無算由來治化莫盛唐虞運際中天人慶康衢我
皇御宇端拱辰居宵衣旰食是究是圖用人行政舉措
自如鉅細悉當熙皥奚殊日昃不遑事豫躊躇
是維
勤政
萬壽嵩呼水旱頻仍堯湯不免我
皇重農省耕止
輦仁育兆民撤懸減膳賜復蠲租湛恩匪淺古稱曠
舉今為常典戶絶追呼村安鷄犬人知禮義萑
苻患鮮是維
勤民
萬壽彌遠憶自寅卯滇閩出軍逆藩抗命立掃煙塵父
老安堵露布頻申以逮漠北偶擾妖氛
龍驤出塞用兵如神殲厥渠魁野無隻輪海外萬國
莫不來賓是維
神武
萬壽無倫東南民患莫如河道賈讓奇策屢試罔效
帝憫懷襄方略
親教更勤
翠華利害燭照萬靈效順百神所勞砥柱安瀾或塞或
導玉食無虞生民再造是維
平成
萬壽是報
國家士氣風俗所基甄陶天下如水滙歸我
皇掄材不拘成規制科而外旁求詩詞廣增解額累下
綸絲今歲
聖辰加開兩闈十年一舉造就靡遺是維
作人
萬壽昭垂凡兹
至德古帝其難
聖神文武詞莫能殫請上
尊號屢辭彌堅允恭克讓美善畢兼
聖不自聖安愈求安謙尊而先終日乾乾久道化成咸
五登三山陬海澨雷動鳴歡昔華封人曾獻三
祝載考箕疇壽歸五福欽惟
聖皇俾以戩榖花甲方周籌添海屋草茅懷感願獻芹
曝或擬九如或歌百禄莫罄
高深難名楮幅長戴
堯天萬年寶籙
萬壽詩(五言排律八韻)
貢生(臣)陳纘宗
龍飛周甲子景運日方中錫極疇全卑敷文譯盡通威
靈揚海北聲教訖天東禮樂侔三代車書總大
同溥天開壽域率土沐薰風兩露周羣彙甄陶
即化工國楨生濟濟棫樸秀芃芃幸際熙隆世
應知久道功
萬壽詩(五言排律六韻)
貢生(臣)朱克用
端冕居宸極
垂衣衍歷長榮光浮斗柄瑞氣耀文昌青鳥來蓬島紅
雲捧
玉皇菁莪承德澤川嶽發光芒天路驤騏驥桐岡翽鳳
凰嵩呼忻
壽考拜手效賡颺
萬壽詩(七言律二首)
貢生(臣)湯居業
長庚朗耀啟禎祥運協瑶圖
寶歷昌一統車書歌
聖治
九重宵旰握乾綱虹流華渚輝天宇電繞星樞煥斗光
甲子初周徵瑞應岡陵共慶福無疆(其一)
率土來王獻壽觴
帝城佳氣靄蒼蒼風和日霽三春麗物阜年豐百卉芳
壤擊康衢歌順則嵩呼
金闕樂趨鏘普天黎庶同歡慶願祝
純禧萬禩長(其二)
萬壽詩(五言排律二十八韻)
貢生(臣)耿國祚
運際中天盛時逢化日長
一人稱有道五位正當陽保合乾坤泰生成民物康
鴻基綿孔固寶歷慶無疆景色三春麗韶華滿眼芳
虹流徵
聖瑞電繞覩期昌制作超前古聲名邁百王巍巍功莫
竝蕩蕩德難量威振無雷俗仁施出日鄉車書
同萬國烽燧絶遐荒歲稔占禾麥時和兆雨暘
賦寬過夏禹刑措勝商湯民俗何熙皥
君恩復濊汪謙冲猶好問勤省每廵方治豈臯夔贊材
搜梓杞良諧音精律呂闡易得羲皇學富窮源
委詩成薄漢唐雲霞光
睿藻日月煥
天章言動皆謨典臣鄰肅紀綱河山如帶礪玉帛盡梯
航花甲忻初度明良共一堂太平殊有象恭默
但垂裳蓂葉瑶階秀爐煙寶篆香百靈齊效順
萬象盡呈祥日暖龍旂動風和雉尾張衣冠何
濟濟劍佩競蹌蹌頌禱盈
丹陛謳歌徹
御旁葵忱何以展願進萬年觴
萬壽盛典初集卷一百九
