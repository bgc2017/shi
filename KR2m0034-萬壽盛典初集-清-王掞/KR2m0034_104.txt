欽定四庫全書
萬壽盛典初集卷一百六
歌頌四十六(舉貢諸臣一)
萬壽表
舉人(臣)李長庚等
伏以
聖壽同天萬國獻升恒之頌
皇恩似海八紘賡卿旦之歌仰南極之星輝長與璣衡
竝運值西池之桃熟端知雨露旁敷天皇紀萬
八四千典冊於焉常炳歲度起三百六十花甲
從此初周易象則數書一元洪範則壽先五福
此所以普天華祝大地嵩呼者也欽惟
皇帝陛下
超軒軼昊
駕舜賢堯
臻久道之化成域開仁壽
著允恭而光被世樂雍和
祥徵泰運之隆鳳在郊而麟在藪
瑞集昌期之盛魚有藻而鹿有苹巍巍蕩蕩以難名
皥皥熙熙而順則原夫虹流示慶篤生有道之
聖人瑶彩鍾祥保佑萬年之
天子聰明睿智合四德以立誠文武聖神統庶邦而建
極甲帳觀書之暇由洙泗以迄紫陽細旃染翰
之餘邁鍾王而超顔柳
廵行鑾輅春生翠鳳之旗
指授河漕波静金牛之渚圖繪煙蓑雨笠如披月令豳
風搜羅邁軸考槃載詠菁莪棫樸時時解網善
教得民疉疉蠲租誠心保赤奮揚沙漠天河洗
紫塞之兵弭戢海疆夜月上朱厓之貢三百屬
聯常奏績秩然禮樂兵農千萬國黎庶騰懽赫
矣東西南朔是以宇宙之内沐
盛德而效来臣覆載之中被
仁風而歌壽考太和保合
垂衣裳於五十二年歷數綿長集共球於萬千億葉陽
春三月暖鼓融風
聖壽六旬光迎曉日預沛
恩綸而免賦不用瞻蒲望杏自然井養無方特從
夀域以開科頓教握槧懷鉛共喜書升有路黃童白叟
都為佺侣之仙燈樹花棚盡是蓬壺之境扶杖
者國老而兼庶老咸曰多富多壽多男憲言者
上庠以及下庠苐願如川如岡如阜民壽合成
帝壽人心即是天心况當雨暘時若之辰天不愛道而
地不愛寶益際運祚昇平之會川以增媚而山
以增輝(臣)等言愧無文情深釐祝獻芻蕘之一
得稔知
聖主久憐才望葑菲之無遺羣仰
大君能造命
輦轂懽呼之下謹罄葵忱星雲陳燦之間式瞻
楓陛摘仙果於長生之樹挹流霞於太液之池伏願
六合同春
萬年不老
道隨時泰絲綸潤滴金莖
壽與天齊仁義煉成丹顆歷算春秋之歲富有日新
無窮甲子之期久安長治(臣)等不勝踴躍懽忭
之至
萬壽詩(五言排律二十韻)
舉人(臣)李長庚
皇圖綿寶歷奠定此坤垠疉疉嵩呼壽遙遥嶽降神惠
風初應律淑氣正宜春是草中庭莢凡柯上古
椿朔桃紅似火安棗大如輪
鳳輦隨龍種鵷行列雁臣英才誠濟濟公姓果振振
閶闔千門曉鶯花三月辰蓮燈待奇士甘雨潤
良民徧學絃歌魯齊吹稼穡豳經綸抒
睿慮保定及
君身箕畢諳時節郊原愛比鄰太平人見慣大有史書
頻堯則惟天大湯銘又日新
萬幾殊逸豫四庫乃紛綸
尊號升丹陛謙光出紫宸道高心益下名者實之賓侯
甸要荒合禽魚草木均謳歌通寤寐拜舞表尊
親來自蓬瀛外梯航祝
聖人
萬壽詩(五言排律十首)
舉人(臣)陳大慶
紅日初生曙青陽正麗辰
萬年天子壽一統太平春海嶽籌方紀羲軒歷更新風
傳率土慶露浥普天均
丹陛千官擁金爐五色陳願言隨鳳羽儀舞向
楓宸(其一)
睿德同天運
昌齡與日長星辰環玉几沆瀣引霞觴樂奏簫韶永花
迎劍珮香祥麟遊在苑靈象舞成行蚤已神人
洽因之品類康萬方齊拜手長此奉
君王(其二)
仰挹
文思聖誰窺
濬哲衷精微兼廣大履蹈悉中庸華渚虹流瑞圖書天
錫聰自然披閫奥無事訪崆峒直與乾行竝還
將離照同未央宫漏永萬古闢鴻蒙(其三)
穆穆難名德
巍巍丕顯謨八荒歌
帝力一氣鼔洪爐垂拱文明盛生成雨露濡
天章時煥發地道日昭蘇仙掌浮元氣祥雲捧瑞圖
九重金鑰啟振響雜嵩呼(其四)
錦纜来方國文騶擁上京舟車何絡繹拜舞盡
聃彭往者時
巡幸羣然望旆旌天山指顧静淮甸洑波平
神武豐碑紀
訏謨底績成坦途來頌禱貢賦有餘情(其五)
黃道臨閶闔金泥降掖垣時聞
解澤沛更與
㢲風温祝網開三面蠲租下
九閽星辰稀貫索椒飶徧乾坤紅朽家家粟花封處處
村遥知千萬載飲啄是
君恩(其六)
不夜昭雲漢長春滋植培千門縈鳳闕六典出
鴻裁恭領
王言渙欣逢
壽域開十年當虎拜兩榜萃龍媒徧下珊瑚網環稱㶑
灧杯風雲隆際會
元首詠康哉(其七)
水殿金鼇鎮
宸居爽氣澄時雍豐豫暇藝事藹騫騰日月
天文麗雲霞
睿藻蒸字真龍負出律與鳳鳴應不假人工代驚看
天縱能英風昭萬古金石可相勝(其八)
自闢陰陽撰還披紀載文誰能髫齔日即是
聖明君我
后膺圖早乘乾保泰殷旰宵皆惕慮遠邇足氤氲靡事
陳無逸寧須戒倦勤賡歌與擊壤旦旦仰卿雲
(其九)
草莽何知識嬉遊共庶黎百生逢運泰
萬壽正天齊碧沼羅瓊液和鈴集介珪
皇風暄斗北紫氣滿關西壺溢金莖露封題玉檢泥卷
阿如有作載詠繼鳧鷖(其十)
萬壽詩(七言律二首)
舉人(臣)葉王前
春雲靉靆繞
天閶花甲新周歲月長五十二年多雨露萬三千里集
冠裳花明珠樹蓬壺近煙靄金爐寶篆香此日
人文當
景運嵩呼動地綴鵷行(其一)
浩浩恩波滙百川功成禮樂足三千九苞鳳翽
朝陽地四照花開不夜天曲奏雲璈看鶴舞風
和玉宇聽鶯遷升恒有象文明盛
壽域弘開霄漢邊(其二)
萬壽詩(五言排律十首有序)
舉人(臣)劉嵩齡
(臣)聞兩儀之大惟君兼天地生成之合五福之
一曰壽得乾坤清淑之全歲以衍而彌增業高
千聖者年高千聖嘏以純而永錫德冠百王者
齒冠百王敬陳三祝之詞恭效九如之詠欽惟
我
皇上
一人有慶
萬壽無疆道雖逸而勿休肅乂哲謀綂貫於歲月日時
之内心自強而不息剛健中正直超於元會運
世之前備兹
聖德之淵深獲此
帝心之眷注固已丹文綠字天頒不老之符金簡琅函地
出長生之籙矣乃猶
聖不自聖安益求安常存兢業之心永底郅隆之盛湛
湛九天膏雨即為益壽之醴泉葱葱萬里桑麻
盡是呈祥之芝草斯蓋唐虞而下未能多際之
昌期抑亦漢唐以來無由偶見其盛事者也乃
者昭陽建歲辰月當春計膺圖握寳之長則五
十已踰其二溯貫月流虹之始則六十正值其
全天皇之紀萬八千始基之矣封禪之代七十
二莫能及焉於是四海謳歌九州鼔舞指南山
而獻頌歡聲遥答夫舜琴斟北斗以稱觴喜氣
徧浮於堯酒天庥滋至幸值斯時物類咸亨欣
逢此日(臣)草茅賤士章句庸流家受
國恩疉畀一方之寄名登鄉榜久叨三物之榮兹因
代父以瞻
天敢不矢歌而祝
聖敬擬唐人聖壽無疆詞十章上呈
睿覽聽韶音之嘹喨願隨百獸以趨蹌仰魏闕之嵯峨
樂共九苞而抃舞云爾
道洽時逢泰人欣日麗中一元春浩蕩萬象早
昭融璿玉三辰合權衡八表同普天尊正朔大
地徧薰風已慶禎符應遥看淑氣通歡呼稱
聖壽直欲徹蒼穹(其一)
帝德符元化
宸心契穆清壽從無逸得政以有恒成兢業膺多福憂
勤致太平功高原不宰道大轉難名寶儉常居
約存仁本好生海隅欣丕冐熙皥世咸亨(其二)
地比恩膏厚天同歷數長和平皆道德豐稔即
禎祥化俗歸忠厚安人迪吉康登三咸在運畫
一自成章侯甸車書合梯航玉帛光風行兼日
出稱
壽盡來王(其三)
典學周終始單心本緝熙鍾鏞諧律度金玉合
威儀綸出親揮翰經成自吐辭畀疇重夏禹畫
卦又包羲語默爻兼象方圓矩共規
壽高由德劭天為作
君師(其四)
解作千家雨升回萬國春祥刑歌
帝德偃武頌
皇仁饑溺真由已痌瘝若在身蠲租蘇下里貸賦恤窮
民戶有含飴叟衢多鼓腹人從今祈
聖壽億載更如新(其五)
詢岳同虞帝掄才闢四門涉林求梓杞剖璞出
瑶琨霧變南山豹風搏北海鯤有文同漢倬無
語不春温羅入咸知德珠遺亦感恩作人逢
壽考聯袂祝天閽(其六)
參贊謨猷合經綸宥密全以身兼作述惟道備
高堅心法傳欽允神功契廣淵勞常甘夏檋愠
欲解虞絃休恤籌千載艱難計萬年九州咸引
領祝壽願瞻
天(其七)
朗日含王字明星授帝圖堯階通閬苑禹室接
蓬壺瑞色龍樓綵晴光貝闕珠卿雲分象緯和
氣鼓鴻爐不借三枝樹寧須九節蒲萬年占
聖壽驗取泰階符(其八)
御幄祥煙敞春旗湛露開鳳從丹穴出麟自碧山來座
對千秋鑑筵陳
萬歲杯天中聽簫鼓海上見樓臺紫氣呈星象青雲映
斗魁歡聲傳合殿拜舞沸如雷(其九)
金波明鶴禁玉宇接龍樓物色三春麗
天齡六甲周時平瞻玉燭祚永奠金甌瑞露明初浥香
煙密欲浮元芝綿歲月碧樹歴春秋早識滄溟
外應增壽屋籌(其十)
萬壽詩(五言排律一百韻有序)
舉人(臣)博山
伏思至誠首出定享遐齡大聖開天必臻眉壽
蓋惟天眷德於焉申錫無疆惟德動天固爾禎
祥誕集龍河兆瑞乘寶籙而運啟中天華渚呈
休握乾符而德隆上古黃雲覆蓋金箧籌添紫
電繞樞皇圖禄永稽之在昔則皆然考之於
今而益信伏惟我
皇上
仁義中和
神聖文武孺慕本乎至性色笑承歡禮儀篤於孝思
恭順將志仰
一人之至德仁讓成風生萬國之歡心惇庸化俗若乃
學兼六藝道貫三才默契一畫之先理精河洛
會通萬物之本體順隂陽集堯舜禹湯之大成
宏開道統晰孔孟程朱之秘奥洞啟心傳是以
崇禮素王標人道之歸極顯褒徽國定儒宗之
指南姬代前賢胥蒙
曠典宋家往哲竝被
隆恩况乃
臨朝聽政之暇即事觀書行鑾清道之餘手不釋卷博
極瑶編萬軸赤水珍流精融金簡千函丹溪韻
寫涵滄溟於墨浪日爛紅霞蹴衆有於詞壇花
翻白雪出經入史氣孕宫商扢雅揚風調鏗金
石况夫條貫精粗旁通理數啟霞莊而璿璣齊
政蟻磨迎衡披月館而寶歷授時蠶功順序坐
虬牀而括宇宙術密容成憑鶴几而運鈞陶法
精隷首以至六書獨步煙雲縹緲毫端八法相
生龍鳳盤拏腕下鵠綾捧去巍班傳作竒觀翠
錦收来甲第藏為寶玩於是雅化作人咸願策
名於翰墨闢門造士爭思奮跡於風雲花淹蘂
榜之期荆無棄璧名溢笋班之額海乏遺珠尤
以士貴力行學期知本著文戒飭
天語叮嚀勒石垂規
宸衷愷摯人文煥矣大德昭焉若夫六軍電激塵掃滇
黔七萃霆驅蕩平閩粤餘烈震於鼉室島嶼澄
清偏師指於蠻鄉渝猺底定旗翻豹尾風清瀚
海之波星落旄頭霧霽天山之月罽賓突厥接
踵稱臣鐵勒呼韓歸心欵塞爰乃告功
陵寢有事
郊壇篤敬凝承非徒鬱鬯騂犧之薦追思繼述不僅馨香
幣帛之文三禮初成翠靄氤氲於
寶籙九韶誕奏仙音繚繞於天街於是華嶽&KR0802;弓桃
林散甲風無破塊海不揚波渝舞狼歌爭来頌
德賨幪火毳咸樂輸誠海隅日出之鄉度索攀
藤而至沉毛反景之地梯山航海以朝獻土產
之恢奇旅獒白雉貢篚筐之靚麗鮫織龍琛舟
車所通盡禀皇輿之化霜露所墜不遺赤縣之
封蓋
文德如彼而
武功如此所謂筆不勝書史難盡載者也乃猶頻咨州
牧詢事考言日親廷臣觀風問俗詠豳風而慮
周田事讀無逸而念切民依輕徭之
紫詔頻頒薄賦之
丹書屢下驕暘火烈禱六事而霖雨應期瑞雪花飛慰
三農而
天顔有喜約槐衢之典沐浴春臺舒棘序之風嬉遊壽
域澤周貢舶遠人就日以抒懷羡減鹺征商竈
瞻雲而灑志功高排決迎神紘而鼉浪安瀾績
懋隨刊駐乾絡而鯨濤底定書屛察吏事事為
此羣黎發粟賑饑念念不忘衆庶寰中雨潤域
外風施夫賑恤一隅雖詩書所習見而租蠲萬
國豈開闢之曾聞河内河中衢歌巷舞遼西遼
左野忭塗吟魯柝聞邾神絲被野吳雲入越遺
穗棲田三秦饒板屋之歌八閩多茅簷之樂荆
楚之煙波成市吠犬宵恬梁益之茶笋饒資里
門夜闢山村野店開襟當解愠之風川飲谷居
披戶煦燭幽之日澤周動植化洽胎萌於焉卿
雲生嘉秀出千祥集百福登物阜民蕃乃天心
之眷顧歲和時序實
聖德之休徵玉磬金雞曷能嫓美丹芝紫箑不足相誇
今也和風布暖麗日當陽南極輝煌北辰朗耀
九天閶闔開宫殿
聖壽無疆萬國衣冠拜冕旒
一人有慶椿齡正茂花甲方周太乙波晴錦簇仙桃萬
樹上林煙碧香摇紅杏千枝蘭坂晨趨酒浥青
城之綠鳳筵高列羹傳桂圃之香帝子鸞翔嵩
呼濟濟天孫鵠舉華祝蹌蹌玉葉金枝躋金門
而拜手鴛班鷺序望貝闕而稱觴綺綴花懸快
覩臣民愛戴香飄霧羃欣瞻遠近謳吟(臣)草茅
賤士駑劣無知幸際
盛時恭逢
大慶既同士庶霑濡養育之恩願竭愚蚩祝禱
神明之德
華渚流星日姚墟啟
聖時九陔縈瑞靄三正曜光曦紫電臨雙闕黃雲羃九
逵乾符標斗極寶籙奠坤維禄永申多益籌添
集慶宜無疆歌孔固廣運頌維祺久道成神化
鴻基擴遠規論功超舜禹比德邁黃羲陟降誠
相洽凝承事克祇敬
天供鬱鬯尊
祖奉宗彝孺慕根天性仁
親篤孝思兩宫歡愛洽一體湛恩滋德業渾無間詩書念
在兹亶聰惟默契成務本生知直剖危微訓精
探爻象辭性天通秘密道法悉宗支闡奥宣前
烈傳心闢後疑孔門尊聖範朱氏表賢綦盛典
光璀璨璇題絢陸離
宸衷何亹亹
聖學益孳孳錦帙披芸閣瑶編映寶帷百厨羅玳瑁萬
軸積琉璃淹貫三才藴宏通七略奇淵涵充浩
博泉湧寫清漪吟詠賡歌賁文章謨誥垂行間
聞告戒字裏見疇咨珠玉霞流燄珊瑚翠滿枝
望洋深莫擬觀海杳難窺誦讀時相勸觀摩俗
轉移熏陶兼貴賤砥礪及氓蚩赩赫文明盛聲
靈武略施蜀鯨翻渤澥閩寇觸藩籬聿定殲渠
策爰興伐罪師公孫攖斧鉞餘善仆鞭笞螺女
恬風浪蠶叢闢嶮巇三巴收脫兔百粤伏張鴟
島嶼胥柔輯關河盡撫綏連城忻擊壤比戶暢
彈絲德化儼風播威靈㸌電馳方區爭效順醜
類敢相持蜂蠆針思逞蜣蜋臂欲搘雪山飛羽
檄狼望指星旗球斧飄文豹
鑾輿駕赤螭令嚴申密訓軍入戒輕齎邀擊紆籌策成
擒決指揮崇朝清漠北永世静邊陲德盛恢鴻
緒功高拓丕基瞻雲来大食就日走波斯貢遠
南溟外賓從北海涯輸誠由若木懷服抵崦嵫
王會圖難徧方輿記或遺謳吟同遠邇覆載凖
高卑和氣同繁植仁風及動跂如天真蕩蕩保
泰倍孜孜論議親儒雅咨詢到碩耆問風開紫
閣講藝集丹墀優禮崇勲舊隆恩答鼎司操觚
登棫樸貫札課熊羆匡直先身率陶甄亟耳提
增科收拓落覆試振頽靡
恭已勤多務垂裳勵百為宵衣循著令昃日動如期庶
績時寧矣羣黎日念之女紅勞紡織農力恤耘
耔救弊恩常洽蠲租算不訾五聽寬酷急三刺
去偏私律轉春回谷刑輕澤潤脂鹺征全減羨
關市薄收貲考績懲貪墨書屛杜蔽欺救荒荒
有備禱雨雨相隨井養知淪髓乾施覺切肌千
倉宣積貯四載繼腁胝故老承榮賚孤貧仰惠
慈羈臣咸寵錫貢舶亦酬資平壤旋遭饉呼韓
忽洊饑漕輸全凍餒陸輓濟窮羸綜理時調燭
旁搜盡探驪乾坤齊玉律躔次凖銅儀坤軸諧
周算宫懸叶密推九章窮肯綮八法析銖錙玳
管揮柔翰桃花展陟釐盤拏光的爍飛灑勢淋
漓一貫融今古多能罕等差管窺慙末技蠡測
愧蕪詞節序當春月天人介壽眉堯封當淑景
禹甸布雍熙長樂花添色恒春樹溢姿勾陳珠
影燦華蓋瑞光披輦路鋪瑶靄爐煙裊玉蕤寶
筵陳貝闕桂醑薦蓬池金穴呈瓊液天潢泛羽
巵龍樓趨望散鴛砌拜臯夔太史書靈莢儒林
詠赤芝期門環綺閣仙仗護文㮰慶徧籃輿老
歡騰竹馬兒臣民嬉浩浩中外樂怡怡伏忖誠
如芥微忱竊比葵蟲鐫抒蜿蜿獸舞效僛僛願
繼崆峒祝興歌保定詩南山齊
聖壽北海頌鴻禧
萬壽無疆頌(集五經)
舉人(臣)吳麟
天地設位
聖人成能首出庶物南面而治天下克明俊德允執厥
中茂對時育萬物陳常于時夏養賢以及萬民
光天之下至于海表無此疆爾界罔不率俾各
得其所盛德大業弗可及也已大矣哉與天地
合其德故能彌綸天地之道天地之道恒久而
不已也惟
聖時憲德合無疆久于其道而天下化成古人有言如
山如阜如岡如陵固有之也求福不回受天百
祿蓋得其道矣兹蓋伏遇
皇帝陛下
允文允武
乃聖乃神保合太和多歴年所
元吉在上海隅蒼生實受其福仰以觀于天文日月
星辰彰厥有常俯以察于地理草木鳥獸咸若
其於人也敷天之下五典克從以言乎遠
聲教訖于四海以言乎邇
好生之德洽于民心非天下之至神孰能如此乎夫
是以自天祐之以引以翼至于萬年永底蒸民
之生是謂
承天之祜下及兆民民悅無疆故不知手之舞之足之
蹈之也兹惟癸巳春王三月旣朢越翼日乙未
一人有慶四方来賀
聖人之道謙尊而光不自滿假施
命誥于四方行慶施惠康濟小民此之謂也是月也民
大和會式歌且舞以近
天子之光小大之臣虎拜稽首濟濟多士是用作歌嘉
言孔彰瞻望弗及于是道古以矢其音敢對揚
天子之休命北面再拜稽首乃歌曰
帝德廣運萬國咸寧各正性命品物流形九德咸事百
姓昭明廣大悉備天地和同
皇天眷佑降之百祥罄無不宜申錫無疆永孚于休以畜
萬邦萬邦惟懷稱彼兕觥又歌曰
皇王烝哉位乎天德莊敬日強乃見天則受命旣固聿
懷多福
壽考維祺惠此中國無疆惟休
德音是茂羣黎百姓拜手稽首合敬同愛為此春酒自
今伊始
天子萬壽
萬壽詩(五言律一首)
舉人(臣)江發
萬國来同日山呼祝我
皇人瞻景運泰
天眷
帝齡長蕩蕩金甌固綿綿玉歷昌六旬方有慶
萬壽正無疆
萬壽詩(七言律一首)
舉人(臣)宋照
流虹繞電啟禎祥運協瑶圖寶歷昌萬國
恩膏承
㢲命
九重宵旰握
乾綱淳風已布寰區遠壽域還同日月長此際八荒齊
舞抃嵩呼聲裏祝無疆
萬壽詩(五言律四首)
舉人(臣)徐陶璋
玉歷年周甲珠衡月建辰
一人膺上壽萬物荷陽春莖露霑仙杏巖雲護大椿生
成悠久澤錫福感洪鈞(其一)
峻德超千古
鴻恩沛八方瞻依趨
玉闕稽拜獻瑶觴日映樓臺麗風和草木香普天開
壽域
聖世集嘉祥(其二)
景物三春艷車書萬國同祥雲迎
帝輦淑氣繞
皇宫擊壤歌
君德含哺祝歲豐
聖慈同大造八闥仰昭融(其三)
旭日開
宫殿薰風拂
御筵春臺人皥皥淑景草芊芊士選鴛鸞侣文呈錦繡
篇光華賡復旦萬載荷陶甄(其四)
萬壽詩(七言律三首有序)
舉人(臣)邵元龍
欽惟
皇帝陛下
日月竝明
乾坤同久
握璇圖而御極清晏呈祥
調玉燭以乘時平成介福
具仁義禮智之全理生而知安而行仍不廢有為有
作有養有存之功允矣心符乾運
集堯舜文武之大成動而正用而和適協乎毋意毋
必毋固毋我之量洵哉道接尼山蠲赦徧寰區
鼔腹者遊羲皇以上輿圖增式廓效貢者挾筐
篚而來
大德曰生已統千八百國而同登衽席
至仁必壽自合億萬斯年而長享康寧值甲子之初周
正春秋之方盛千官稽拜近看紅燎臨花萬姓
躋堂遥矚金爐傍日龍宫高紫極波霑北海共
稱觴鳳歷屆青陽春滿南山齊獻頌僚寀記昇
平之盛繡帙千層詞臣進祝嘏之文瑶箋百幅
普天喜洽率土歡騰(臣)仰荷
生成久蒙
教育望祥光於南極共慶籌添聆謠詠於西崑願申
華祝爰踴躍歡忭稽首頓首而獻詩曰
太平風景麗春陽瑞氣葱蘢繞建章九有貢琛
歸福祉八荒稱
壽捧圭璋綵旗日照曈曈影
金殿爐縈細細香最喜
聖皇億萬壽十年一度進瑶觴(其一)
福禄來臨日熾昌
聖人恭已正當陽政成宵旰施霖雨樂奏簫韶舞鳳凰
萬國共欣湯解網千官同拜舜垂裳會看大慰
蒼生望天上人間日月長(其二)
皇躬建極本無私錫福黎民利濟施心統智仁參位育
道傳精一作
君師範圍造化經綸出剖析賢愚舉措宜萬物幸逢巍
蕩日同登壽域樂雍熙(其三)
萬壽詩(七言律四首)
舉人(臣)汪守鑾
聖躬億載慶呼嵩六袠初升海日紅率土鸞毫歌
至德盈朝鴛序頌
神功時逢有喜昇平久治到無為化育同此際萬邦人
仰首一星南極正天中(其一)
三月蟠桃徧
暢春笙簫騰沸樂臣民樓臺夾路連
仙苑童叟摩肩覲
聖人百戱魚龍天半出三多歌曲道旁陳猗歟自古稀
聞事史筆編來紀載新(其二)
衡岳雲開峙午方根源悠遠本無疆世登壽域
山河闊運闢中天日月長華渚昌期先浴佛慶
都嘉瑞正陶唐史書若比延綿算萬八千年駕
古皇(其三)
萬里来朝不計程一時耄耋盡光榮女瞻
聖母頒華綺男拜金枝送玉觥野服袖聯鵷列坐杖頭香
結篆煙清相逢都是神仙侣今日蓬萊在
帝城(其四)
萬壽詩(七言律二首)
舉人(臣)王奕仁
五雲爛漫鳳城春南極星光燭
紫宸率土臣民歡欲舞一天雨露浩無垠金樽應佐
西池果
玉殿長依上古椿從此萬年歌保定太平人共沐洪
鈞(其一)
翠華曾駐泖峰間道左歡迎仰
聖顔壽域六旬開北極臣心萬載頌南山梯航重譯共
球集耆老欣隨鵷鷺班歌澤三春時雨降十年
一度祝區寰(其二)
萬壽詩(七言律二首)
舉人(臣)陸翼
淑氣春融化日長
帝廷方獻紫霞觴鶯花競麗東皇節
宫殿遥連南極光海外梯航陳玉帛寰中歌舞滿笙
簧太平玉燭人歡豫天保年年祝
聖皇(其一)
帝澤頻頒蔀屋傳昇平歲月更無前白頭共飫
皇家饌令節遥分
御府錢仙露不須承掌上薰風早已徹天邊臣民共有
雍熙樂虎拜惟期
壽萬年(其二)
萬壽詩(七言律二首)
舉人(臣)徐江普
巍巍
帝闕五雲中
萬歲聲呼萬國同日麗春陽升若木星輝南極動薰風
垂裳直邁天皇歷握紀從侔造化功恒見泰階
平似砥年年歌頌達
宸聰(其一)
電繞虹流大地光獨鍾
上聖越皇王經文緯武通三極出震乘乾馭八荒草莽
得承天漢澤衣冠新染
御爐香
元辰集慶真無似拜手瑶京祝未央(其二)
萬壽盛典初集卷一百六
