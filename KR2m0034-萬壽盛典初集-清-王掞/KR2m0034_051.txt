欽定四庫全書
萬壽盛典初集卷五十三
慶祝四(大臣入覲二)
提督管古北口等處地方總兵官都督同知(臣)
馬進良謹
奏為恭謝
天恩事竊(臣)以駑才備員畿甸恭逢我
皇上六十萬壽虔詣
闕下敬展嵩呼不過少申犬馬愛戴之忱乃
恩賜稠疊
寵逾格外(臣)於本月二十八日回署隨恭設香案率領闔
家老幼望
闕叩頭謝
恩外伏念(臣)年當衰暮猶叨涵蓋之仁世際昇平未有
涓埃之報身為提鎮子在中軍謬荷
寵榮常慚尸素復以恭祝
聖壽更沐
殊恩章服被躬色奪天孫之錦珍羞飫口味分尚食之
香
頒松子以教守清操
賜端硯而訓習文字(臣)受
恩若此報稱無由惟有益勵乃心仰荅知遇恪恭職守
永頌升恒而已謹具
奏謝以
聞
鎮守宣化等處地方副將管總兵官事(臣)司九
經謹
奏為恭謝
天恩事竊(臣)職典戎行近居畿輔欽聞
聖駕行圍弗敢自逸於二月二十三日在北格驛接
駕蒙
霽顔眷顧
温語下詢
命(臣)拉弓畢遂得扈從蒙
賜郊兔克食(臣)跪領祗受訖於南海子恭請入
朝慶賀
聖誕叨荷
俞允(臣)得與在
廷諸臣隨班叩祝拜舞之下仰見我
皇上温恭雍穆莊敬慈良壽域自天開鷺序鵷班共頌
一人之有道歡聲從地起黃童白叟羣呼
萬壽之無疆景星慶雲共耀文明之瑞祥麟威鳳爰昭
德化之徵盛世之風光太平之富貴真亘古所未有千
秋所罕見者也復
覃殊恩於三月二十二日
賜(臣)等筵宴(臣)因足踝忽痛未得親侍几席過邀
優旨頒𤼵
御宴於(臣)寓所(臣)望
闕叩謝之餘正席先嘗飽飫
天厨香生齒頬饜酣玉液爽浹肌膚不覺足疾頓愈
伏念(臣)何人斯受兹
寵眷不勝感激罔知所報惟有拜祝我
皇上行同乾健
壽與坤貞卜年卜世八百之姬歷倍增作
君作師億萬之
皇圖永固而已(臣)於四月初三日抵署謹恭疏
奏謝伏乞
皇上睿鑒施行
鎮守直隸天津等處地方總兵官都督僉事(臣)
杜呈泗謹
奏為恭謝
天恩事竊(臣)趨赴
闕廷叩祝
皇上六旬大慶二十二日
恩賞筵宴
特命阿哥及衆大人分行
賜酒筵畢
賜(臣)線結圓頂海龍帽雙龍捧壽袍掛金織龍襪緞鞾
謝
恩叩領二十三日
陛辭蒙
霽顔垂問二十四日復蒙頒
賜鳶飛魚躍寶硯一方食物果品二十色(臣)遵
旨回汛於二十六日抵天津(臣)署恭設香案率領闔家
老幼叩
謝外欽惟我
皇上體同乾健德協坤貞肇億萬年有道嘉祥開千百
國無疆大慶龐眉鶴髮爭覲
天子之光海澨山陬同祝
聖人之壽人意即天意和風占戩穀之宜天心合
聖心甘雨報屢豐之瑞(臣)近承畿輔喜附班聫瞻萬國
之冠裳捧九天之日月浃旬侍直親炙
龍光備物蒙
恩飫霑
帝寵此誠古今未嘗有之盛遇抑亦臣子不敢當之
恩榮圖報何從名言莫罄伏願我
皇上福如川至
壽與天齊五榖豐登百神效順(臣)惟有兢兢業業勉竭
駑駘子子孫孫世為犬馬以仰荅
高厚於萬一爾所有感戴愚誠理合恭疏
奏謝以
聞
鎮守山西太原等處地方副將管總兵官事(臣)
馬見伯謹
奏為恭謝
天恩事欽惟我
皇上瓊甌薦祉銀甕凝庥
德配乾坤霑
仁恩者千百國
壽如山嶽奠磐石者億萬年山川與沐
恩膏臣民咸登壽域欣逢我
皇上六旬大慶
允(臣)入京叩祝於二月初九日至王村道左跪請
聖安蒙
天語顧問初十日至沙口蒙
賜御馬并
賜食哈密瓜十七日至圈頭
賜松子榛子蜜餞山查又
賜食土衣哈特二十五日至李家渠復
賜鮮兔每日同督撫提臣
賜克食
皇恩如此優渥(臣)感愧難名至
萬壽正誕得以隨班拜舞外(臣)榮幸已極復荷
恩賜御宴御酒并
御用海龍皮帽
萬壽無疆緞袍四團龍縀掛五爪龍緞襪緞鞾(臣)何人
斯邀此格外
殊榮頂感不已圖報愈難(臣)更喜見各省耆老不約而
至者共祝
萬壽無疆中外臣民梯航而来者咸歌
一人有慶
皇上猶聖不自聖特頒
上諭萬姓安即朕之安天下福即朕之福仰見我
皇上至聖至仁大福大壽於
萬壽以前臣民環祝天道晴明至二十二日完滿虔誠
已伸甘霖大沛
聖心喜慰羣情歡忭皆呼上天保佑
聖主之明騐從古未有之休風誠過於堯舜遠矣(臣)雖
未嘗學問幸生
聖人之世而歡慶之私又倍於尋常昨於四月初四日
恭請
聖訓又蒙
天顔藹若春温
聖訓同於謨典(臣)惟有凛遵
訓旨竭盡愚忱清餉練兵安静地方少報
皇恩於萬一耳為此恭疏
奏謝伏乞
皇上睿鑒施行
鎮守山西大同等處地方副將管總兵官事(臣)
張自興謹
奏為恭謝
天恩并報微(臣)回署日期事竊(臣)駑駘微賤受
恩最深得隨在
廷諸臣叩祝
聖壽以抒犬馬下情重荷
天恩
賜翎
賜宴兼蒙
聖訓諄諄(臣)何人斯乃邀
恩榮如此稠疊惟有殫心供職以報
知遇於萬一爾(臣)於四月初五日叩辭起程本月十二
日回大同公署理合
奏謝恭報伏乞
睿鑒施行
鎮守陜西寧夏等處地方掛印總兵官都督同
知(臣)范時捷謹
奏為恭謝
天恩事竊(臣)以駑駘陋質生逢
聖世恭遇我
皇上六旬大慶具疏叩祝荷蒙
俞允(臣)於到京之時伏見梯山航海接踵而来黃耉鮐
背扶杖而至皆得親覲
天顔躬承
異數一時歡呼動地萬姓愛戴如天(臣)隨侍班行覩千
秋之僅事欣同謳頌訝曠古之竒觀固已抒拜
舞之忱惬瞻仰之願矣乃
寵渥頻加
恩賞屢錫既飽
天厨之味復受章服之榮昨於五月初十日恭送
聖駕又蒙
召見行在煌煌
訓誡字字典謨且
垂問(臣)祖孫父子以及伯叔兄弟自顧蹇劣叨此優渥
雖捐糜頂踵亦未能仰報
高厚於萬一除將(臣)到署受事日期另疏
題報外理合繕疏恭
謝伏祈
皇上睿鑒施行
鎮守河南南陽等處地方副將管總兵官事世
襲三等阿達哈哈番(臣)楊鑄謹
奏為
聖壽無疆普天同慶敬達愚忱恭謝
天恩事欽惟我
皇上福與天齊壽同山永
一人有慶
皇恩沛而草木霑恩
萬壽無疆
帝德周而昆蟲戴德千官颺拜咸瞻
有道聖人萬國来朝齊祝
無量壽佛養老之典復行
厚澤深仁遠開億萬斯年之基業犒師之
恩特沛荷戈秣馬歡歌五十二載之
昌期黎庶遮道以瞻
天文武環
墀而仰
聖(臣)生逢盛世幸覩中天蒙
聖主格外施
恩准(臣)来京祝
壽(臣)於二月二十三日在東安縣地方恭遇
回鑾俾得躬迎道左跪請
聖安蒙
恩顧問隨圍五日於甘泉豹尾之末仰見我
皇上神威射虎射兔又隨督撫大臣之班每日
賜克食二次又
賜(臣)親射兔子(臣)何人斯膺此
異數迨陽春三月正值
萬壽聖節堯天舜日甘雨和風(臣)得偕中外臣民共祝
聖壽復蒙
恩賜(臣)雀翎頂戴榮被祖宗
賜宴
賜酒
恩同高厚
陛辭之日跪聆
訓旨仰荷
温綸勖(臣)以不逮勉(臣)以將来(臣)清夜捫心殊難報稱
惟有謹遵
聖訓竭蹶駑駘勉供職守以仰報
天恩於萬一爾理合恭疏
奏謝伏乞
皇上睿鑒施行
鎮守福建漳州等處地方總兵官左都督(臣)許
鳳謹
題為恭謝
天恩并報微(臣)回任受事日期事竊(臣)得蒙
皇上准(臣)来京入覲叩賀
萬壽稍抒犬馬戀
主微誠到京之日叩請
聖安叨蒙
皇恩垂問即
賜翎
賜宴喜覲
天顔過承
温旨優渥頻加著(臣)回任料理地方(臣)何人斯獲邀
曠典殊恩即捐糜頂踵莫能圖報於萬一遽離
天顔感深涕出凛遵
聖訓不敢少怠即於四月初八日
陛辭出京至閏五月初四日到福建漳州(臣)轄地方據
(臣)標中軍遊擊陳祖訓賫到
欽頒關防一顆
王命旗牌五面桿(臣)恭設香案望
闕叩頭謝
恩祗受照舊供職惟有益竭愚誠效力邊疆俾地方安
寧以仰荅
皇上高天厚地之恩少逭尸素之罪爾理合恭報回任
日期具疏
題明伏乞
皇上睿鑒施行
鎮守雲南鶴麗等處地方總兵官(臣)郝偉謹
奏為恭謝
天恩事竊(臣)西鄙庸愚濫膺邊鎮因久離
闕廷犬馬戀切忻逢我
皇上六旬大慶仰籲
聖慈叩祝
萬壽荷蒙
俞旨准(臣)来京(臣)欽遵就道於本年三月初十日赴
暢春園恭請
聖安十二日瞻覲
天顔霽悦問(臣)弓箭當經
奏對十五日蒙
特恩欽賜翎子十七日(臣)隨文武諸臣跪迎
輦輅蒙
賜壽桃玉食十八日
萬壽聖節得隨在
廷諸臣叩祝慶賀二十二日蒙
賜筵宴珍饈玉露香生齒頬霑飫
天恩實深感刻復蒙
特賜海龍皮帽團龍袍掛鞾襪(臣)不知夙世何修乃得
邀此
曠典(臣)清夜思維闔家久蒙我
皇上豢養之恩今又叨此
異數不獨(臣)一身之榮真上及祖宗下逮妻子(臣)受兹
高厚隆恩即捐糜頂踵何能圖報惟有恪遵
聖訓勤練兵馬正已率屬仰報
皇恩於萬一爾為此具本謹具
題
知
閏五月十三日
上賜山東廵撫蔣陳錫山西廵撫蘇克濟河南廵撫鹿
祐
御書袍帽等物有差
先是山東廵撫蔣陳錫山西廵撫蘇克濟河南
廵撫鹿祐於元旦前次第来京慶祝
萬壽
上念封疆重任且二月間
特科舉行鄉試諸臣俱有監臨之責
諭令先歸本任至是
上駐蹕熱河三臣各差家人賫摺恭請
聖安
上復有是賜云
廵撫山東等處地方督理營田兼理軍務都察
院右副都御史加五級(臣)蔣陳錫謹
題為恭報微(臣)回署入闈監臨日期恭謝
天恩事竊(臣)蒙
聖恩准来京
陛見(臣)得瞻仰
天顔時聞
天語少慰孺慕之懷復蒙
賜克食
聖恩眷注非常正月二十五日奉
旨山東河南廵撫来的日子久了地方要緊定了起身
日子来請
聖訓罷(臣)隨跪奏
皇上六十萬壽普天同慶之時(臣)等多住幾日多得瞻
仰
龍顔俟祝過
萬壽起身不遲後奉
上諭地方緊要著即令起身(臣)於二月初二日恭請
聖訓蒙
皇上召至
御前訓誨周詳一切地方情形皆在
聖天子睿照之中更荷
天顔藹若春温
聖訓同於謨典(臣)跪聆咫尺真曠世之竒榮非常之
異數也(臣)惟有實心辦事不徇情面竭盡愚忠仰報
主恩於萬一爾(臣)於初三日謝
恩起程十一日到署即於是日入闈監臨訖(臣)謹具疏
題報伏乞
睿鑒施行
廵撫河南等處地方提督軍務兼理河道兵
部右侍郎兼都察院右副都御史加四級(臣)鹿
祐謹
奏為恭謝
天恩并報微(臣)回任日期事(臣)一介寒微荷蒙
聖恩簡畀撫豫重寄三年外吏時切犬馬戀
主之忱兹康熙五十二年欣逢
皇上六旬正誕普天同慶(臣)恭請
陛見叩祝
萬年幸蒙
俞允於去年十二月二十五日在孫河地方接
駕叩請
聖安仰蒙
天語垂問元旦令節(臣)得隨在
廷諸臣躬親拜舞又於
暢春園
賞賜克食二十五日復蒙
恩旨垂念地方緊要令(臣)即行回任二月初二日跪聆
聖訓蒙
諭地方安靜軍民相安祗要守之不變又以屛絶請託
清查丁口
訓誨諄諄不啻家人父子(臣)何人斯邀兹異數
聖恩優渥踵頂莫酬惟有勉竭駑駘仰報
高厚於無盡爾伏念
萬壽開科實係亘古未有之
曠典(臣)職任監臨何敢稍有怠弛以負職守敬於初三
日
陛辭後立刻就道晝夜兼程已於二月十三日抵開封
府接印受事即於本日入場料理以無負
皇上作人至意理合恭疏
奏謝
天恩并將微(臣)回任監臨日期
奏明伏乞
睿鑒施行
廵撫山西太原等處地方提督雁門等關軍務
兼理雲鎮都察院右副都御史(臣)蘇克濟謹
奏為恭謝
天恩事(全疏載五十卷名山祝釐中)
廵撫山東等處地方督理營田兼理軍務都察
院右副都御史加五級(臣)蔣陳錫謹
奏為恭謝
天恩事竊(臣)以一介庸材至微極賤至愚極拙荷蒙我
皇上特達之知簡任山東廵撫歷任五載毫無報稱日
夜恐懼寤寐不寧方切蚊負之憂難免曠官之
責乃蒙
聖恩優渥
御書敬一齋匾額
御書沈佺期竝命登仙閣詩一幅
御書辭闕天威和雨露出關春色避風霜對聫内造線
纓帽一頂五爪龍緞袍一領五爪龍緞掛子一
領五爪龍緞韈一雙緞鞾一雙
欽賜到(臣)付(臣)家人楊昇齎捧到東(臣)於閏五月二十
五日出郭恭迎敬設香案望
闕叩頭謝
恩祗受訖(臣)謹勒之貞珉珍之什襲奉為世寳伏念山
左地方億萬生民皆蒙
皇上覆育愛養福壽康寧比年以来連登大有今歲二
麥又已豐收甘雨和風徧於四境秋禾復加茂
盛熙熙皥皥盡在
聖天子光被之中(臣)身在山東實與小民同怙冒於生
成之下巍巍
聖德蕩蕩難名(臣)方懼寸長無補豈意
恩沛自天寵錫彌厚受
恩之下感激涕零慚悚交集(臣)自顧庸劣奚以仰副
聖慈惟有凛
天威於咫尺沐春色於萬年永寶敬一之訓益勵素絲
之節仰荅
聖恩高厚於萬一爾理合恭疏
奏謝為此謹
題
廵撫河南等處地方提督軍務兼理河道兵部
右侍郎兼都察院右副都御史加四級(臣)鹿祐
謹
奏為恭謝
天恩事(臣)家人馮玉齎摺至熱河恭請
聖安并報麥收分數蒙
皇上欽賜(臣)
聖製七言律詩一幅堂對一聫五爪龍緞袍一件緞掛
一件緞鞾一雙緞襪一雙給(臣)家人馳驛捧回
到豫(臣)隨薰沐出郊迎至(臣)署恭設香案望
闕叩頭祗領訖伏念(臣)一介庸儒身受
皇上厚恩撫豫並無寸效仰頼
皇上洪福幸獲歲稔民安首春入都慶賀
萬壽親承
天語慰問克食
寵頒方愧涓埃未報今復荷
天章宸翰
御用服物疊錫尚方
恩施踰分從此奉至寳以傳家感
殊恩之下逮維堂與柱褒嘉徧被
絲綸自頂及踵俯仰難忘戴履(臣)何人斯叨沐
異數若是之渥惟有益勵職守勉竭駑駘少荅
隆恩於萬一爾謹將匾聫敬摹懸掛袍帽什襲珍藏外
理合恭疏
奏謝為此謹
題
(臣)聞有虞之世肇十有二州州有牧外薄四海咸
建五長五載一廵守羣后四朝周制春朝諸侯
而圖天下之事秋覲以比邦國之功夏宗以陳
天下之謨冬遇以協諸侯之慮侯服歲一見甸
服二歲男服三歲采服四歲衛服五歲要服六
歲九州之外謂之蕃國代一見凡諸侯入朝行
三享奉束帛加璧庭實惟國所有禮畢諸侯入
廟門右北面告聽事王勞之又使宗伯以圭瓚
酌鬱鬯祼之有功者賜以車服采菽桑扈諸詩
所由作也自秦始立郡縣置守令漢仍其法諸
侯王國稍參建其中每朝十月諸侯王以下至
吏六百石以次奉賀諸侍坐殿上者以尊卑次
起上壽觴九行褚少孫云諸侯王朝當四見始
到入小見正月朔旦奉皮薦璧玉賀三日後為
王置酒賜金錢財物後三日復入小見辭去凡
留長安不過二十日唐貞觀元年梁州都督竇
軌請入朝上曰君臣共事情猶父子朕亦須數
見之問以人間風俗許令入朝十五年詔為諸
州刺史創立邸舍於京師宋沿五代舊制藩鎮
牧伯入覲客省齎籖賜酒食大中祥符八年四
月侍衛步軍副都指揮使王能自真定来朝宴
於長春殿熙寧元年富弼以使相判汝州詔入
覲肩輿至殿門歴代述職之常儀覲君之故事
其可考見者如此我
國家建官分職中外相維文武相濟遠超前代
皇上於各省督撫提鎮簡擇而畀以重任一德一心萬
里之遠如在堂階臨遣之時加之以
訓詞授之以方略隆之以體貌寄之以腹心
德威所施極於無外其違
闕既久者輒許
陛見恩禮有加奬前勲勵後效曲成而不遺故一時臣
工畏威而懷德者感厲奮興瞻仰
彤廷若戴穹蒼而親父母咸思時覲
天顔恭聆
聖訓以成泰交之盛事今歲
皇上六旬正誕薄海臣民雲集
輦下而各省大臣疏請入覲者十有五國不約而同
皇上念封疆重寄揆其遠近度其疏數分别聽許其得
遂所請者歡忻鼓舞叩
闕嵩呼仰承
聖澤或對揚
休命温語移時或
輦轂追隨
賜予稠疊明良際會千載一時蓼蕭之詠諸侯也曰其
德不爽壽考不忘天保之頌君也曰如南山之
壽蓋郅隆之世天人訢合厚福竒龐徵於上下
昔在五帝壽皆逾百而稷契臯陶之儔亦皆近
百歲今恭逢
聖壽入覲諸臣龐眉皓首錦衣繡裳拜舞於
廷陛之下
君臣相悦延歷數旬史册所書未之有也班固賦東都
稱春王三朝會同漢京受四海之圖籍膺萬國
之貢珍其鋪張揚厲至於萬樂備百禮暨然不
過朝儀之常爾豈若今
萬壽聖節來王來享者如百川之朝宗如衆星之拱極
六服震疊萬里奔走為極尊親之盛典哉(臣)故
歷稽古來朝覲之禮而竊慶遭逢為獨盛云
萬壽盛典初集卷五十三
