欽定四庫全書
萬壽盛典初集卷十五
典禮四(詔頒一)
康熙五十二年三月十八日乙未
皇上六十萬壽御殿受朝賀禮畢
特頒
恩詔
駕還宫諸臣隨
詔出天安門外宣讀奉
天承運
皇帝詔曰朕五十餘年上畏下懼以敬以誡覃思上理
且以一心對越
上帝未嘗瞬息稍懈賴
旻穹之孚祐
祖宗之蔭庇邇來國家蓄積有餘民間年歲頗豐朕以凉
德勉思
列聖體大順公慮患操心敷景運於休期弘基業於光顯
夙夜冰兢宵旰靡遑屈指春秋年屆六旬矣覽自秦
漢以下稱帝者一百九十有三享祚綿長無如朕之
久者朕之虛薄良深歉仄何敢少有倦怠有負孜孜
圖治之初心况在位久者始勤終忽往往不能垂令
名於後所以乾惕之懷彌殷深危之念愈切兼之承
平歲久幅員日廣戶口漸增風俗益薄朕與臣鄰夙
夜在茲以剛徤中正惇大成裕謙尊有終持盈保泰
猶恐未能豈自滿假少有逸豫朕以天下爲心天下
當亦體朕之衷各矢藎誠皆敦孝敬型仁講讓守己
奉公務勤職業官僚胥勸人士奮興使遐邇之均被
小大之咸周以享昇平之福此非朕之德乃
天地
祖宗之賜今朕式慰中外臣民之請博考典禮大沛膏澤
用稱朕躋世於仁壽之至意所有應行事例開列於
後
一五嶽四瀆等祀應遣官致祭著照舊例舉行
一歴代帝王陵寢先師孔子闕里應遣官致祭著察
例舉行
一凡嶽鎮海瀆廟宇有傾頽者該地方官估計價値
具奏修葺以昭誠敬
一歴代帝王陵寢有毁壞者該督撫察明具奏修葺
一
陵寢官員兵丁執事人等俱加恩賜
一自王以下宗室覺羅十五歲以上者俱加恩賜
一内外大小各官除各以現在品級已得封贈外凡
陞級及改任者著照新銜封贈
一在京滿漢文官四品以上在外三品以上武官在
京在外二品以上各送一子入監讀書
一在京滿漢文官五品以下在外文官四品以下在
京武官三品以下在外武官亦三品以下俱各加一
級
一内外文武官員除大計軍政處分外現在議革議
降議罰戴罪住俸等項各該衙門悉與奏明寬宥
一凡文武官員現在勅督撫提問究擬者盡與豁免
一内外降級罰俸等官俱著開復調用者仍照原議
調用
一先年出征人内有功牌應得官者除抵軍罪外其
守雲南城及在隴州控告不准敘功人等所存無幾
今皆老邁不能效力兹遇覃恩著兵部查明仍行補
敘
一昔年存亡之秋在在用兵朕所親歴今雖承平而
武備不可不謹故時加訓練八旗兵丁盡已精銳兹
特大沛恩賜護軍校前鋒及護軍各賞給一年錢糧
撥什庫披甲人各賞半年錢糧外省駐防之兵亦照
此例
一年尚未老傷廢辭職官員及傷廢退甲兵丁酌給
錢糧米石
一滿洲兵丁原係披甲效力行間因疾病年老閒住
者著察加恩賜
一各直省綠旗兵丁俱應加賞賚著議奏
一海宇承平已久戶口日繁地畞竝未加廣宜施寬
大之恩共享恬熙之樂嗣後直隷及各省地方官遇
編審之期察出增益人丁止將實數另造淸冊奏聞
其徵收錢糧但據康熙五十年丁冊定爲常額續生
人丁永不加賦仍不許有司於造冊之時藉端需索
用副朕休飬生息之意
一天下地丁錢糧旣沛恩澤於三年内悉予豁免其
自京城及各省房地租稅多係貧民賃僦官地棲身
營業宜併蠲恤以覃恩惠著察明京城内併各省每
年地租額數於康熙五十三年豁免一年其歴年逋
欠若干一并察明免其追補
一八旗滿洲蒙古漢軍兵丁及内扎薩克喀爾喀等
蒙古年七十八十九十以上者分别賞賚至百歲者
題明給與建坊銀兩
一軍民年七十以上者許一丁侍養免其雜𣲖差役
八十以上者給與絹一疋綿一斤米一石肉十斤九
十以上者倍之至百歲者題明給與建坊銀兩
一督撫係封疆大吏地方利弊聞見必真凡關係籌
餉節用裨益兵民事宜如有確見著據實條奏果屬
可行著有成效卽從優擢用
一督撫題補各官原從地方需才起見或受任之後
有行事乖張貪縱虐民者該督撫不時體訪據實參
奏勿得以曾經保舉瞻顧偏徇如故爲隱庇别經發
覺將該督撫一幷從重治罪
一地方大小官員當以仁慈爲本妄聽奸民捏詞誣
告以致陷害良民其害更甚於貪如各省督撫以下
及有司官員有濫受詞狀貽害善良者事覺定從重
治罪
一各處關差如有將不應納稅之物額外横征差役
四出分踞津隘擾害商民者該督撫題參若不行題
參事情發覺一併從重治罪
一雜𣲖項款永行禁革以安民生該督撫嚴察禁革
如有仍前濫征者或經參奏或被發覺定行從重治
罪
一濫動重刑舊有嚴禁有司官員有因小事輙行夾
訊竝違例妄用非刑者該督撫即行察參具奏從重
治罪
一恤兵原以爲民兵丁專賴糧餉養生天下兵餉皆
不實給以致兵不精銳且至失所應嚴行申飭著各
督撫提鎮不時稽查禁革如有仍前虛冒扣尅不實
行支給者定行從重治罪
一國子監監生免坐監一箇月
一各省儒學以正貢作恩貢次貢作歲貢
一地方有山林隱逸懷才抱德之士著該督撫核實
具奏酌與錄用
一滿漢孝子順孫義夫節婦該管官細加諮訪確具
事實奏聞禮部核實以憑旌表
一除革職降級休致回籍外地方人才果有才行著
聞及學問優長者著該督撫核實具奏
一罰贖積穀原以備賑冬月嚴寒恐鰥寡孤獨貧民
無以爲生著直隷各省督撫責令有司官將積穀酌
量賑濟毋令奸民假冒支領
一各處養濟院所有鰥寡孤獨及殘疾無告之人有
司留心以時養贍母致失所
一天下驛逓苦累凡乘傳員役騷擾驛逓者著該督
撫立行參奏如有容隱一幷治罪
一各省會設兵處所有等奸民假充兵丁溷入營内
夥告夥証拖累小民甚有借通賊爲名抄掠殷實尤
爲大害該將軍督提鎮將嚴行約束務絶害端如有
隱徇不究一體從重處治
一各地方有豪紳劣衿衙胥積蠧或免本身田地差
徭或包攬他人田地徭丁代爲規避偏累窮民莫此
爲甚該督撫行各地方官秉公嚴察如有此等情弊
重加懲處
一官役犯贓罪應至死與不至死者俱免罪仍革職
革役追贓永不敘用
一凡有叛逆殺死人強盜等罪牽連對質候審監禁
人犯在獄年久恐無辜致死該部院直省督撫確審
如無憑質對情可矜疑者即行奏請釋放
一凡應追贓私察果家産盡絶力不能完者槩與豁
免母得株連親族
一凡強盜雖同夥殺人本人未經下手者自行投首
准與免罪
一各處盜賊或爲飢寒所累或爲貪官所廹實有可
憫如能改過就撫者准赦其罪
一除謀殺故殺外如原無仇隙偶因一時忿激相毆
傷重致死者將兇犯免死決杖一百照例追銀四十
兩給付死者家屬
一凡官吏兵民人等有犯除謀反叛逆子孫殺祖父
父母内亂妻妾殺夫告夫奴婢殺家長殺一家非死
罪三人採生折割人謀殺故殺蠱毒魘魅毒藥殺人
強盜妖言十惡等眞正死罪不赦外及修造宫殿陵
寢工程不固冒破錢糧製造戰船軍器等項不堪靡
費錢糧軍機獲罪貪官衙役犯贓監守自盜冒借官
庫銀兩侵盜漕糧科場罪案關係河道漕運一應情
罪俱不准赦騷擾驛逓奸細光棍誣告叛逆放火因
奸致死人命罪犯亦在不赦别項死罪俱减一等内
有鬭毆殺人者仍照例追銀四十兩給付死者之家
其餘自康熙五十二年三月十八日昧爽以前已發
覺未發覺己結正未結正咸赦除之有以赦前事訐
告者以其罪罪之
於戲錫民以福爲皇極得壽之徵御衆以寬乃萬國
咸寧之本布告天下咸使聞知
是月十六日禮部尚書(臣)赫碩色等謹
奏爲禮儀事康熙五十二年三月十八日恭遇
皇上六旬大慶頒
詔天下和碩親王以下文武大臣官員進
表行禮儀注是日黎明鴻臚寺官將安置
詔書黃案陳設於
太和殿内東旁又設黃案一於
丹陛上正中間又設置
表黃案一於置
詔案次捧
詔雲盤黃傘俱在
丹墀下竢立香亭龍亭陳於
午門前又設高臺置香案於金水橋前内閣大臣捧
詔書
表文安置於
太和殿内所設各黃案上
皇上陞殿
御寶座和碩親王以下文武大臣官員進
表行
慶賀禮畢内閣大臣請捧
詔書出於
太和殿簷下授於禮部堂官禮部堂官跪受由中階
左旁降安置於
丹陛黃案上行一跪三叩頭禮鑾儀衞鳴贊官贊鳴
鞭三下
皇上回宫諸王貝勒貝子公等各散禮部司官一員進
跪捧
詔書降階捧雲盤官跪接安置雲盤内捧盤起張蓋黃
傘由中路稍旁出
太和門外丹墀下又司官一員跪接捧出
午門外自龍亭前北向跪安置畢行三叩頭禮校尉
等擡香亭在前龍亭在後作樂文武大臣官員
隨
詔書至
天安門外金水橋前安置香亭龍亭請
詔官一員行一跪三叩頭禮由龍亭内捧出置高臺黃
案上鴻臚寺贊禮官贊齊集各官排班宣
詔官登臺西向立鴻臚寺官贊有
制衆北向跪宣
詔官宣讀滿漢
詔書畢衆就跪行三叩頭禮再行二跪六叩頭禮畢俱
散禮官安置
詔書於龍亭内校尉擡自
大清門出至禮部衙門月臺上安置於向闕所設案
上供香燭禮部堂司官員行三跪九叩頭禮畢
刊刻
詔書頒行天下爲此具
奏本日奉
旨知道了
四月初二日己酉分遣滿漢官齎
詔頒行天下
直省齎
詔官員
直隷
内閣中書楊柱
江南省
内閣中書費揚古
福建省
内閣中書庫爾禪
浙江省
内閣中書翁翮
江西省
内閣中書富海
湖廣省
禮部筆帖式六十四
河南省
行人司行人王肅章
山東省
翰林院筆帖式關保
山西省
禮部筆帖式馬爾濟
四川省
起居注筆帖式逹普哈
廣東省
内閣中書薩爾泰
廣西省
内閣中書巴爾圖
貴州省
行人司行人褚泰
陜西省
翰林院筆帖式巴勒
雲南省
内閣中書巴顔泰
總漕
内閣中書鼐滿岱
總河
翰林院筆帖式六格
朝鮮國頒
詔官員
正使頭等侍衞儀度額眞阿齊圖
副使護獵總管穆克登
五官司歷何國柱
六品通官德宜
六品通官桑格
六品通官二格
七品通官袁喜
(臣)等伏讀
詔書仰見我
皇上博施濟衆之心如天地之無不覆載如日月之無
不照臨如和風甘雨之無不披拂所謂光被四
表格於上下者何以加兹夫帝典備載於虞書
王命時陳於周誥然渾噩之初未為詳備漢始
稱詔中分四品其恩澤寬大之令要皆隨事立
名因時間發凡重祠敬祭禮賢賜爵養老䘏孤
貸貧讞獄或因災𤯝而肆赦或遇凶歉而蠲除
偶一舉行即稱盛事自是而降詔令愈繁則實
惠愈少故稱漢初爲最然司馬遷於高景之詔
皆不書惟於文帝詔皆稱上曰以其出於帝之
實意也我
皇上以實心行實惠仁至而義盡德周而恩溥固已度
越漢文而量之廣遠巍乎煥乎則與帝典王言
後先同揆今
詔旨所頒修葺祠墓遣官致祭崇祀典也加恩宗室親
親也錫封賜蔭廣孝慈也加級奬勞也開俸復
級宥小過也䘏軍功給兵賞重武備也嚴雜𣲖
禁濫刑察牽連止誣奸重民命也除天下之全
租貸積年之逋稅免日增之戶口重民生也市
㕓則减歲額關梁則禁煩科惠商賈也勅督撫
戒官吏崇實政也設特科增貢監訪隱逸勵人
材也建百歲之綽楔賜高年之粟帛七十者許
一丁侍飬免其差役飬老也申飭養濟院惠煢
獨也矜不赦恕無辜計罪輕重悉加除宥廣好
生與愚賤相更始也凡此一日之告令實兼千
百代未備之敷施一時之恩膏實弘億萬年無
窮之休養隋王通所云其志也博其言也典淵
默負扆而澤盈宇宙者也臣等幸際
昌明其踴躍懽忭寧有涯哉所有直省督撫及外藩諸
臣謝
恩疏其遵照成格止報奉
詔日期者不錄餘或抒誠頌掦或代庶僚及耆老士民
兵弁
題謝間錄數章垂之奕禩亦以徵一時臣民慶戴鼓
舞之休風云
萬壽盛典初集卷十五
