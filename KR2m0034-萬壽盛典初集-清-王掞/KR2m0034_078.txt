欽定四庫全書卷
萬壽盛典初集卷八十
歌頌二十(詞臣十二)
萬壽詩(七言排律三十韻)
翰林院編修(臣)須洲
萬年歷數膺
仁壽一統車書會蕩平鞏固金甌鼇極正調和玉燭泰
階明乾施廣大同元始坤載含宏合利貞皥皥
王風眞有象巍巍
帝德本難名
問安内殿金門曉
視膳天厨玉饌精至孝獨能天下養承歡兼合萬民
誠
聰明睿知皆天亶
仁聖中和悉性生造化祗從一德運人情共仰四時更
陽舒隂斂神功普秋肅春温大道行日月露霜
同布濩畢箕風雨竝生成經天緯地文章大凖
古宜今制作宏六籍闡揚開秘妙百家補綴采
菁英黃農逸事猶蒐討秦漢遺文有定評
彝訓周詳傳士庶
箴規明肅飭公卿克修職業先忠謹欲立功名務潔清
交讓風成由好禮協恭情切自無爭
綸音貶斥嚴霜重
天語褒嘉華衮榮善政涵濡兼善教仁言彪炳更仁聲
八方若在階墀近六合如同咫尺程蠲賦比閭
咸鼓腹輕徭編戶倍添丁幅員禹甸方加廣稅
額周官較未盈武耀邊陲除小醜威行滄海截
長鯨
豐功不盡鐘鏞紀
盛德還看筐篚迎徼外萑苻多自化域中雞犬總無驚
輝煌
御筆江山麗焜耀
宸章宇宙晶至治恬熙
天子福多能爾雅
聖人情九如天保祥俱集三祝華封瑞巳并紫氣氤氲
環
魏闕卿雲縹緲起蓬瀛千官拜手申嵩祝萬姓躋堂
酌兕觥慙愧(小臣)何所獻載歌惟欲繼臯賡
萬壽詩(七言律四首)
翰林院編修(臣)孫時宜
聖壽綿長億萬春初周甲子慶
堯辰嵩呼處處聞仙語華祝時時見野人芝草常依雕
輦出景星特傍紫微陳蓬萊侍立瞻雲近金鑑
愚情效小臣(其一)
三階啟泰麗三春六位時乘屆六旬
帝治光華昭宇宙
天章璀璨煥星辰八荒赤子歸仁壽九有蒼生仰大鈞
咸慶舒長逢化日耕田鑿井是堯民(其二)
遐齡何止頌莊椿南極西來萃
紫宸
帝誕兩旬先佛誕良辰三月慶元辰慈雲覆處甘霖沛
湛露濃時渥澤均長捧衢樽歌舜日
太平有道萬年春(其三)
梯航重譯八方臣
萬歲樓前拜舞頻
特典開科歌異數
曠恩蠲賦頌深仁翕河永固川增福登岱還崇嶽立身
榮比星精何所獻瑶池介酒祝
尊親(其四)
萬壽無疆詩(七言律八首有序)
翰林院編修(臣)周彝
(臣)聞乾行不息懸象緯以常新坤載無疆麗高
深而永固上聖法天保合自應年與天齊至誠
配地含宏遂致福同地厚潙水之必得者四祿
位偕名壽兼隆華封之獨多者三福壽與男子
竝萃祥徵在昔瑞紀
今時欽惟我
皇上
德懋日新
化成久道
溯微言於泗水易闡天心
崇正學於考亭集經
御訂
春温秋肅統武功文德而莫罄形容
旰食宵衣兼開創守成而竝垂典則
撫萬方於在宥光昭湛露卿雲合四海爲一家喜協
箕風畢雨烏弋黃支之國越海外而來同白麟
赤雀之祥普寰中而獻瑞一昨昭陽紀歲姑洗
司辰欣逢尼山順耳之期實合軒轅推筴之始
普天歌舞聚躬桓蒲榖而齊效嵩呼率土趨蹌
會南朔東西而共申嘏祝方謂戴高履厚難抒
愚賤之悃忱庶幾旨酒兕觥稍報生成於萬一
顧臣民介福咸思申錫自天而
聖主垂慈惟願推恩下逮春華秋實兩增額外之科火
耨水耕盡免區中之賦晉階錫類酬奔走之微
勞宥過省刑渙矜疑之大澤潔陳牲幣肅羣望
之明禋
頒賜帛糜恤民間之耆耉任子而鵷班濟美賚金而
虎旅騰歡維時鮐背之民捧觴而至黃髮之老
扶杖以觀
皇上特行養老之儀創舉引年之典煌煌
清問尤重力田孝弟之氓藹藹
天顔布爲甘雨惠風之賜爰有兩岐瑞麥九穗嘉禾隨
紫陌以翻風映青陽而吐實
宸章璀璨聲自協乎薰琴
御墨淋漓義更超乎豳雅餘三餘九頻年登大有之書
俾熾俾昌長日樂太平之運蓋
聖天子以日升川至之福爲爾百姓永家給人足之休
義洽仁漸民胞物與
恩深覆載偕萬物以長春
明竝照臨配三光而不老金泥玉檢遠邁登封之七十
二君天幹地支定周甲子之萬八千歲矣(臣)彝
職叨侍從業在丹鉛校多士於南天惟勵冰霜
之守望五雲於
北極未隨舞蹈之班兹當一元復始之昌辰幸際萬
國同春之泰運敬抒蕪製擬東海之添籌竊比
葵心指南山而獻
壽從此年年歲歲常陳一統之車書蕩蕩巍巍永享億
齡之歷服(臣)彝不勝歡忭踴躍之至
垂裳端拱涖山河景運雍熙沐太和萬姓同時呼
萬歲三春長日祝三多自天淑氣盈仙仗匝地歡聲動
玉珂南極光中齊拜舞溥將瀛海注恩波(其一)
聖主當陽澤愈隆屢辭鴻號守謙沖八紘共仰光天業
乙夜尤勤汲古功禹鼎湯盤垂典訓豳風無逸
契
宸衷試看寰宇昇平樂盡在宵衣旰食中(其二)
櫛比龍棚綺陌連碧桃花下即芝田如雲翠葆
鳴天樂夾道香爐祝
大年北闕氤氲凝瑞靄西山飛動拂晴烟康衢歌舞紛
綸集鳩杖相逢宛偓佺(其三)
龐眉鶴髮太平人歷歷
堯天長養身方擬丹心爭向日旋霑
帝澤更如春九霄路迥頒金渥五色雲高勸酒頻復簡
耆年蒙
召問恩榮重疊古無倫(其四)
擔簦士子應旁招
萬壽科名起
聖朝史奏卿雲傳姓氏人憑協氣作扶摇淳風渾噩書
皆古至治雍和律自調薄海琅琅騰雅頌遥隨
儀鳳和簫韶(其五)
聖學齋居儼大廷太和保合見清寧一源上下通三極
四府旁羅貫六經雲漢昭回成
翰墨盤盂肅穆對箴銘指南獨正千秋脉從此儒宗式
考亭(其六)
甘雨和風洽四時
天顔有喜兆民知禾搖翠浪皆同穎麥曳黃雲盡兩岐
造化鈞陶工肖物開成心事托摛辭侍臣雒誦
年豐賦儼對南薰解愠詩(其七)
六詔掄才道路長遥瞻
宸極荷榮光
九重盛事超今古萬里臣心切對揚惟願得人襄教化
敢云報國在文章從兹益勵趨承力歲歲常依
黼座旁(其八)
萬壽恭紀樂府(十首)
翰林院編修(臣)俞長策
上苑香風接
帝城太平歌管勝韶韺堯眉舜目齊天壽更扈鸞輿
聖母行(其一)
山龍黼黻色斑斕孝治心殷有詔頒千億萬人
齊上壽
至尊先自謁
慈顔(其二)
紛紛耆宿詣安車匍匐
彤庭禮數疎幸際
君王憐耄耊笑看鮐背拂金魚(其三)
五色龍棚百和香千官隨
輦效趨蹌更看鶴髮支笻叟也著黃衣捧玉觴(其四)
聖德神功孰與倫廣輪無不效尊親柳舒花放增妍麗
都爲吾
王祝萬春(其五)
介壽曾來百歲人扶藜拜舞也精神萬年自是
天家歷諄囑兒孫記此春(其六)
九重賚予下
天章釀作甘霖沛八方忽看西山呈霽色由來時雨復
時暘(其七)
天潢酬酢有光輝飶酒椒馨染
賜衣一自
湛恩零露後六街扶得醉人歸其(八)
留後長春付畫圖太平有象古今無從今甲子
周回日萬歲千年總不殊(其九)
家家絃管入風謠巷舞衢歌祝
聖朝暄負(微臣)差自喜也將愚悃達
層霄(其十)
萬壽詩(七言律四首)
翰林院編修加一級(臣)俞兆晟
春深大地徧祥光六㝢欣臻壽域昌綺陌鶯簧
諧舜律衢樽鳩杖沃堯觴蓬壺紫氣傳桃熟閶
闔紅雲覩鶴翔童叟九天均拜舞
聖人恭已正垂裳(其一)
一從開闢到賡歌戴德誰知此日多鑿齒奇肱
嘉惠浹白環銀甕瑞琛羅崇卑參兩眞無外日月升恒
總不磨試取澥籌添
聖算永瞻
皇極建中和(其二)
太平持世是金仙萬里河山鞏固年兜率花辰
先浴佛圓儀歲甲甫周天
恩如甘雨蘇羣物頌比春潮漲百川願聚一時耆耊壽
上歸我
后慶綿綿(其三)
集賢春殿聚羣儒記聽
温綸感獨殊清迥玉堂容委珮栖遲鳳沼許將雛百千
萬億占庥歷南北東西合大酺臣職自慚叨珥
筆清時長進九如圖(其四)
萬壽賀表
翰林院編修(臣)蔣漣
康熙五十二年三月十八日恭遇
皇上六十萬壽之辰翰林院編修(臣)蔣漣誠歡誠忭稽
首頓首上言蓋聞不息者聖心膺齊天之寶籙
得壽者大德握凝命之貞符所以千齡則水德
開先萬歲則神山響荅粤稽皇古代起神人御
氣乘龍開天執象鼓鑄鴻厖之世綿延萬億之
年樞電呈祥渚虹叶瑞康寧壽考書既衍於疇
圖保佑天申詩亦歌夫嘉樂豳風七月酌獻兕
觥江漢一章對揚虎拜蓋敷天裒對固帝王有
道之長率土同歡實臣庶維祺之願欽惟
皇帝陛下
體天以健
如日之升
秉貞恒於覆載之中會歸有極
躋仁壽於梯航之外保合太和
功德高冠百王制禮定樂盡典物聲容之大
治教遠超三代稽古崇儒觀人文久道之成
惟時惟幾無逸作所立綱紀於精明果毅
一遊一豫時邁省方秩山川於震疊懷柔
奮神武而一掃黔滇八埏歸化
運籌略而三征朔漠六服輸誠永定訖功西北之安
瀾有慶大河底績東南之衆壑朝宗歲歲蠲租
恩周十五省而無外家家拜賜數及百千萬而
有贏
頻施解網之仁赦過宥罪
恒厪好生之念尚德緩刑愼簡賢能邀
天顧而人無不識
躬親聽斷經
聖聰而事未嘗忘
頒訓誥於澤宫咸遵模楷繪耕桑於
丹扆洞悉艱難宏奬羣材棘闈重啟敦崇正學黌序
增光兼之
上哲生知羅百家之富有
萬幾餘暇擷六藝之菁華
奎章即是天文日經星緯
御墨無非雲彩鳳翥龍騰剖析鴻蒙精求象數究觀蟲
篆細燭豪芒誠天縱之多能洵生民所未有聲
名洋溢旁孚血氣之倫期運昌明正值光華之
旦猶且
虛衷彌切
尊號固辭秉洪鈞而敬
天肅將明祀膺寶歷而尊
祖率由舊章孺慕無違
慈寧問視驩心普洽孝治光昭盛美則新而又新謙讓則
聖不自聖臣民同樂合四海之心爲心中外飲和以萬
方之福爲福既霑被五十餘年之雨露遂歡騰
數千萬里之謳歌凡兹
德意覃敷悉本精神強固紀年次癸建月維辰欣向
九重恭逢
萬壽
天顔有喜卷簾共識龍鱗春色無邊酌斗初周花甲海
縣銜恩已久朝章獻壽方新大有年華長春節
序瓊枝玉葉拜稽百福金筵鷺列鴛班捧獻萬
年康爵縹緲浮來銀闕萬井祥煙霏微飄入丹
階九城瑞靄香街繡陌蔀屋茆簷近自郊畿遠
而海甸鸞歌鳳吹爭飛南極星躔玉髓龍涎總
設大羅仙供雕題鏤齒拜手福庭烏弋黃支稱
觴仙禁翠柳織昇平之字高映南山緋桃帶度
索之霞遠來西極杯擎沆瀣川后來同樂奏簫
韶鳳凰翔集
天心仁愛方爲萬姓求安
御路喧闐羣頌
一人有慶
瑶算與金甌俱永
聖恩共仙祚靡涯蓋乾象占爻尚屬絪縕之始河圖考
數仍爲開闢之先赤光紫氣之宵旋轉長爲令
節甲觀畫堂之日迴環總是元辰大地升符何
用麻姑觀海後天同壽無煩金母授符(臣)漣海
隅蒲柳之姿江介蟲魚之伎
恩私三世恒分照於太陽感激寸衷難效塵於山嶽幸
叨
禁近曲被殊榮得展誦於
雲章竊校鐫於藜耀獻慚金鑑同將野老之芹傾是
葵心敢代天漿之斝喜聆歌衢擊壤樂我太平
快隨騎竹扶鳩祝
皇純嘏伏願
益躋聖敬
長法天行
資生始以陶冶羣倫可大可久運世更踰於三五
鼓陽和而燮調元化寖熾寖昌春秋豈數於八千行
見瑞露宵零壽星晝見九光擢秀還瀕五老之
河六穗生禾竝入長年之舘登封玳檢駕七十
有二之勛猷解阜金徽衍悠久無疆之歷服矣
(臣)漣無任瞻
天仰
聖踴躍懽忭之至謹奉
表稱
賀以
聞
萬壽詩(七言律十首)
翰林院編修(臣)蔣漣
瑞氣瑶光護絳霄
萬年聖節萬方朝銀河映徹壬寅露珠斗迴環甲子宵
仁壽化鈞調玉燭太和天籟奏簫韶懽騰率土
無疆頌何獨三多願祝堯(其一)
百千億載開元運五十餘年涖萬幾混一河山
光
帝治經營宵旰切民依觀貞日月升恒體乾統風雷闔
闢機葵藿寸衷輸不盡鋪張舞蹈向
彤闈(其二)
慈寧問視日勤劬
鶴禁驩心萬國俱碩輔龐眉爭拜手老人鳩杖自歌
衢梯航卉服占風至絃誦儒冠向日趨禮節樂
和臻至化觀成久道浹寰區(其三)
霜肅
天戈萬里秋
廟堂謨略叶神謀黔滇一掃塵氛淨朔漠三征戍火收
渤澥崑崙無駭浪黃支烏弋總投矛今看八闥
皆門戶虎拜階墀進鶴籌(其四)
上古平成數禹功我
皇指畫與天通北釃漳滏波如鏡南戢黃淮堰似虹璧
馬豈須循舊事蛟龍先已懾
天衷還從岳牧朝宗日川瀆波臣亦會同(其五)
編氓情隱入巖廊盡布春和闓澤長
鑾輅省廵因婦子
宸居圖畫是耕桑金錢歲歲蠲無算雞黍家家樂未央
試聽農歌嵩祝裏
熙朝大有即禎祥(其六)
多能天縱至神奇五夜旁搜發
睿思文配典謨盤灝氣詩兼風雅黜凡辭
奎章絢爛青鸞紙
御墨鶱騰彩鳳姿開闢二儀從未有三辰輝采共昭垂
(其七)
握樞執象應精神咸五登三孰比倫自覺
聖朝無闕事羣推
帝德在知人精求物理高深見洞悉機宜聽斷親正是
健行常不息轉旋元氣得長春(其八)
昇平海宇徧謳歌猶讓鴻名咨儆多無逸箴銘
躋
聖敬撝謙
綸綍暢人和卿雲自靄三春日膏澤分流太液波珥筆
繪天難擬議朝朝鵠立在鑾坡(其九)
光分南極繞奎躔萬象蒸濡景氣鮮壽考譽髦
雲漢麗人文炳蔚日中天(小臣)技竊蟲魚末三
世
恩霑雨露偏恭遇慶成觀典禮長賡周雅九如篇(其十)
萬壽盛典初集卷八十
