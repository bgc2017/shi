欽定四庫全書
萬夀盛典初集卷七十六
歌頌十六(詞臣八)
萬夀詩(七言律六首有序)
左春坊左贊善(臣)薄有德
(臣)聞文思光被基洪算於蒼旻久道化成萃祥
符於紫禁御蓂階而行慶瑞日再中坐松棟而
頒恩澄河一色於是天申五福運啟萬年惟聖
神與文武兼全斯祿位共夀名竝永古今一致
理數必然欽惟我
皇上
聰明天亶
聖敬日躋
懋建中和盡本身徵民之道
緝熙學問得開物成務之能居廣廈而論唐虞闡明
政要臨講帷而表洙泗崇尚聖功禮莫重於
親郊展誠報本祀莫大於合禘備物薦馨有典必禋無
文咸秩承顔問寢歡心始自
内朝視膳奉巵孝理形乎寰海
六飛幸魯留
御蓋於尼山
萬乘升堂題
奎章於闕里更以開来繼往徽國有功因而重道崇儒
孔庭配食知人則哲春秋冬夏得其官立賢無
方書判身言隨其器滋萌元氣則好生洽於民
心弘濟烝黎則蠲賦周於宇内平成永賴興水
利而建河防遠邇咸寧修文事而兼武備於是
舞七旬之干羽整六月之車徒三蘖蕩平九州
大定朔頒狼望連韝畏提劍之征賮納鮫人異
域際止戈之代具制作之道者操制作之權知
禮樂之源者興禮樂之事乃至金匱玉山之蘊
北堂東壁之藏五夜常披十行俱下賦詩則卿
雲晨露六經不刊灑翰則寶墨仙毫八埏皆燭
星辰自轉難參旭日之輝鐘鼔雖陳莫續春雷
之響猶且
省方問俗旰食宵衣開帑藏以犒軍聽鼓鼙而訓將以
無逸書
御屏以執謙却
尊號治無大小其愼其難政有後先盡美盡善遂乃神
人悅豫天地休明九穀有年四方無事翾飛蠕
動均霑訢合之仁畢雨箕風盡感資生之德今
兹陽春三月恭遇
聖夀六旬景福咸臻嘉祥薦委萬八千年之洪歷未足
頌揚千八百國之諸侯相從颺拜公卿陳天保
之詩父老進華封之祝以至黃支烏弋丹鳳朱
鳶莫不歸貢鴻臚書琛王會(臣)竊祿蘭臺備官
芸局舞庭巢閣濫叨
覆載之恩蠡測管窺難名
高厚之德幸遇
一人有慶萬福来同敬獻里辭伏祈
聖鑒(臣)有德拜手稽首而獻詩曰
黃麾排仗日初東華渚虹光繞
禁宫香擁山龍文陛上風迴笙鶴慶雲中九門曉啟
千官入
萬歲歡呼五嶽同正與乾坤參久大繁釐戩穀彙
皇躬(其一)
睿算無疆始六旬永清函夏奠三辰
王風皥皥如天覆
帝德巍巍又日新
手定羣書倡正學
詔崇先哲覺烝民
鸞旂幸魯尤加禮九拜升堂俎豆陳(其二)
表裏山河萬里遥
皇威赫濯武功昭金戈撻伐蠻烟静玉鼓龔行海霧銷
疆里版圖通異國共球
王會集
熙朝
高居遠望無遺照猶為防河振玉鑣(其三)
好生
聖德洽天淵欽恤潛銷貫索躔大賚滂洋成解澤太平
悠久屢豐年龍圖功烈登三五鳳歷春秋越萬
千更飭官方重廉法考言詢事合宫前(其四)
衢室
垂裳百度貞
萬幾偶暇玉函横珠毫揮灑龍鸞舞
奎藻琳瑯雅頌聲
聖又多能原首出誠惟不息是乾行鴻符
崇號天人應尚執謙冲業愈宏(其五)
雲漢為章髦彦多作人雅化洽菁莪橋門士值
文明代殿閣臣賡喜起歌桃實千年乘泰運葵
心萬國沐
恩波祝
堯敬上升恒頌地久天長永太和(其六)
萬夀詩(七言排律二十四韻有序)
右春坊右贊善(臣)孫勷
(臣)聞之大雅嘉樂之詩曰嘉樂君子顯顯令德
宜民宜人受祿於天保佑命之自天申之言聖
人受天之祿而天命之申重保佑無有巳時蓋
皆由其宜民宜人令德所致也而既醉之詩其
稱君子萬年者蓋長言不足而咏歌之至於反
復數四而不厭其言之重詞之複焉(臣)以是知
聖人在上躬大德而受天命於以長享景福至
於億萬斯年非天之獨私獨厚於聖人其夀一
人者亦所以福天下也則夫四海之内凡厥庶
民朝廷之上百辟卿士所由作為歌詩用申其
媚於天子之意非徒臣子愛戴君父為分誼當
然亦皆自幸其生逢聖世獲事聖君親覩太平
躬值盛事而歡欣鼓舞不能已於言也然自生
民以来聖人受命而興躬備令德以宜其民人
而致天命之申重保佑未有盛於我
皇上之聖德神功超越千古而
聖夀萬年與天無極者(臣)雖文詞鄙陋無能颺述
聖主功德隆盛之萬一然(臣)於康熙四十有二年癸未
之歲恭遇
皇上萬夀聖節嘗為詩十六章臚述
皇上文德武功恢乎無外縝乎無間之實而聲教所訖
東漸西被朔南咸暨含生抱質之倫沐浴
聖澤淪肌浹髓各遂其生各復其性無一物不得其所
之效迄今又十年
皇上德彌以盛功彌以隆海内臣民被澤亦彌以深且
厚今年春三月恭遇
皇上萬夀聖節當甲子之初周實多福之聿始惟願自
今以往
聖夀無疆更幾千萬甲子靡有紀極以永綏永福我兆
人則我兆人之至祝也況(臣)遭遇
聖主備員侍從垂三十年屢承
聖恩任使踰格其為感激舞蹈思欲發揚
聖主功德之隆盛以竊附大雅詩人萬年之祝者豈能
自己謹撰
皇上聖德神功萬夀無疆長句詩一篇從天下臣民後
誠歡誠喜稽首頓首上獻於
闕廷(臣)不勝踴躍歡忭之至其詩曰
聖皇集福錫臣民
萬夀無疆
天眷申極建中和興禮樂道隆作述見經綸春秋常盛精
神大甲子初周氣象新四海謳歌爭送喜萬邦
黎獻共惟臣
德誠蕩蕩名難定
功實巍巍古莫倫天縱聰明能更裕性成孝友行彌純
經文緯武光謨烈重道崇儒闢莽榛虚受不遺
一得細謙光轉益盛名臻
皇威有赫兵氛靖
帝道無頗風化淳奏當再三心尚惻蠲租鉅億歲常頻
英賢輻輳懷飢渴宵旰勤勞㤀苦辛歲稔農人
欣濟濟時和家室慶溱溱扶藜父老游膏澤寬
網禽魚沐至仁周孔淵源遥脗合程朱義解會
精醇
勅幾餘暇兼游藝書法天然自入神和璧萬年輝日月
隋珠千古耀星辰
天文正大垂謨遠
聖訓精微示法諄尊合
君師參兩大
恩同顧復戴千春梯山航海嵩呼集擊轂摩肩衢頌振
祥驗軒櫺棲舞鳳瑞徵元圃見遊麟深春花柳
全呈麗重譯共球競獻珍仙仗曙開
金闕迥晴光曉漾玉河勻遭時丹穴多輝羽乘運天
池竝躍鱗齊祝吾
皇億萬歲普天長此荷陶甄
萬夀詩(七言律十二首有序)
原任右春坊右贊善兼翰林院檢討(臣)尤珍
(臣)聞唐堯德峻申三祝於華封夏禹功高畀九
疇於洪範惟神靈首出萬年開有道之長斯福
祿来同四海效無疆之頌欽惟
皇上德符健順治協清寧應歷挺生著繞電流虹之瑞
握圖受御徵感樞貫昴之祥巍乎煥乎覩星雲
之糺縵悠也久也仰日月之升恒五十餘載之
恩澤無窮億萬斯年之尊榮未艾兹值
聖齡初度適逢花甲方周
天佑
一人民歌
萬夀是日也律回姑洗風轉清明六宇澄鮮三台朗耀
佳氣浮而慶雲現和風集而旭日升閶闔晨開
周廬列衛軒墀晝静羽仗齊班集劍佩於花間
羣分鵷鷺拜冕旒於日下競獻共球以至窮鄉
僻壤之民左食侮言之族莫不喜溢嵩呼歡騰
酺宴雲璈錦瑟聆雅樂於鈞天象管鸞簫奏仙
音於閬苑瓊漿玉露頻增九醖之觴火棗交梨
迭進千年之果覩
蕃禧之滋至信
純佑之重申此由我
皇上聖德神功文謨武烈民安物阜禮備樂和厚澤積
於寰區深仁洽乎黎庶故使家登豐裕戶慶盈
寧筐篚羣將梯航畢集人心之悅豫如此
天眷之崇隆可知(臣)幸際
昌期欣逢
景運仰瞻
黼座願年年垂堯舜衣裳共沐
恩波應歲歲樂唐虞宇宙不辭蕪陋敬效賡颺爰拜手
稽首而獻七言近體十二章以比於塗歌巷祝
云爾
聖皇福祿竝齊天
萬夀初周六十年紫氣氤氲浮殿閣紅雲縹緲映山川
桑疇日暖清明後麥隴風輕穀雨前好是豔陽
三月節百花香動玉爐烟(其一)
旰食宵衣圖治深宫門聽政漏沉沉
皇言宣出音為玉
御筆批来字是金遂見
廟謨平海甸還聞民隱動
宸襟只今羣祝無疆夀誰識殷憂五夜心(其二)
東西南朔皆中土侯甸要荒盡一家波静鯨鯢
都偃伏風薰草木亦光華時清更廓輿圖大
主聖還逢運會嘉四海九州開夀域
堯天舜日正無涯(其三)
巍乎功業煥乎文五十年来嫓放勲德合欽明
常格被心傳精一鎮憂勤瞻雲就日思扶杖鑿
井耕田願獻芹華祝衢歌稱不盡嵩呼
萬歲自
天聞(其四)
風清紫禁日初長晝刻遲遲夜未央文就典謨
稽上古詩成雅頌邁三唐珠聫璧綴圖書富鳳
舞龍飛翰墨香正是
勅幾清暇後宫庭好進萬年觴(其五)
天山瀚海路迢遥於鑠
皇師下九霄列隊羽林争出塞諸番卉服競来朝降幡
䜿立風聲勁汗馬騰驤雪影銷從此邊隅烽燧
息太平玉燭四時調(其六)
艱難稼穡念民依節儉
皇風振古稀每自上方裁服御却令下里被恩輝蠲租
百萬禾盈野赦罪三千草滿扉
天錫我
皇仁者夀祥光淑氣徧郊畿(其七)
百工師濟滿朝端思日孜孜襄贊難欲得良臣
求傅說常從舊學憶甘盤老成報
國輸忠藎英俊承家奮彩翰天保鹿鳴胥燕飲千官
拜舞盡騰歡(其八)
泰階文運自
天開日月光華雲漢回久賁徵車招俊乂重恢鎖院廣
英才春風桃李看花發秋樹梧桐待鳳来夀愷
作人弘雅化百年士氣荷栽培(其九)
唐虞五載便巡行總為寰區軫
聖情絶塞北来山雪淨大江南去海雲生豫遊遠道
皇躬健端拱深宫
睿慮清不盡吳民瞻望切春風思聽屬車聲(其十)
别業周遭
禁苑西亭臺池館俯郊堤山容水色連天映鳥影花
枝入戶低喬木綴燈環作樹層樓懸錦架成梯
笙璈隱隱從空下玉露金莖仙掌攜(其十一)
儀鳳遊麟在此時咸英韶濩奏
彤墀彭鏗斟雉方調鼎王母稱觴正賦詩藹藹光風
金殿轉悠悠化日玉階移從兹億萬千年内富
夀康寧福祿綏(其十二)
萬夀詩(五言排律三十二韻有序)
國子監司業(臣)魯瑗
欽惟
皇上御極之五十有二年歲首三春典崇
萬夀虹流電繞
君師之誕育非常海晏河清臣庶之趨蹌畢集歡聲雷
動喜氣雲騰邃古以来於
今尤盛(臣)瑗幸生
聖人之世久厠侍從之班職貳成均躬逢
大慶極知乾坤廣厚無能竭筆墨以形容然仰日月升
恒竊願將愚誠為頌祝律賡三十二韻歷衍百
千萬齡謹拜手稽首而
獻詩曰
卿雲垂糺縵玉律歲長春
景運方乘午衡杓恰指辰太和由德召繁祉自天申
葵向傾
丹闕嵩呼上
紫宸無疆綿舜歷有秩溥堯仁天地同悠久
君王獨聖神
離明窺洞達
乾斷飭因循
淵鑑禔躬密
澹寧體道真心思通一畫腕力運千鈞兩晉何能竝
三唐孰與倫
文謨宣朔漠
武烈靖邊塵振旅惟三出歸師祗七旬
宵衣常問夜
旰食更崇晨雨雪封章奏耕桑几席陳焦勞方在抱悅
豫已同民輯瑞先吳越觀風逮晉泰
湛恩周蔀屋
大賚沛絲綸遺秉周原徧蠲租禹甸均
皇心通海宇
睿慮奠河濱砥柱功尤永安瀾績不泯
好生德已洽
行儉化彌醇錯枉羣情協褒廉正氣伸崇儒升配享
展禮潔明禋幸際敷天慶来充
上國賓吉人誠藹藹髦士益彬彬師濟瞻雲日休嘉
集鳳麟
九重周甲子八表戴
尊親萬福歸
皇極三多祝
聖人瑶池桃正熟寶甕露初勻
徽號交章屢
王言却奏頻巍巍高莫竝蕩蕩遠無垠
帝夀超千古參天仰大椿
萬夀盛典初集卷七十六
