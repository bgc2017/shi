欽定四庫全書
萬壽盛典初集卷七
聖德三保泰
康熙五十一年十月十九日己巳
上以禮臣疏請會議
六旬萬壽應行典禮
特頒諭旨宣示中外臣民共體孜孜惕厲至意勉盡職
業永保昇平其慶祝虛文槩不准行
七月十一日禮部尚書(臣)赫碩色等謹
題為請
旨事康熙五十二年恭遇
皇上六旬大慶(臣)等欽惟我
皇上撫綏寰宇五十餘年仁澤廣布聲教覃敷四方萬
國咸樂昇平無不優游於堯天舜日之下是以
上天垂祐景福駢臻
萬壽無疆福德兼隆誠亘古所未有也今中外臣民霑
沐
深恩淪肌浹髓感戴
大德刻骨鏤心明歲恭遇
聖主六旬大慶莫不欲各罄葵忱其尊親頌祝之至願
萬不能已(臣)等職司禮曹凡應行典禮自應預
擬奉
聞但此非常之慶普天率土莫大鴻庥非尋常典禮可
比(臣)等未敢輕擬應請會同大學士九卿詹事
科道詳議具題可也(臣)等未敢擅便謹
題請
旨十月十九日奉
旨朕御極以來惟欲萬國乂安上則敬
天法
祖下則垂令名於後世孜孜然以致鬚髮盡白心血耗散
歴盡憂勤蕩平險阻自古帝王在位不久享年不遐
者論者往往歸於别故而未諒帝王實不勝其難實
不堪其勞憂懼所迫以致短祚也朕反覆思維帝堯
固辭華封之祝必似朕臨莅年久之君方能知聖人
言之有實也餘則斷不能知矣朕本凉德惟賴
祖
考得國之正積福之深在位五十餘年壽屆六十今憂勞
倍增血氣漸憊惟恐愈久而力不支願不遂以至不
全終始一世勤瘁俱屬徒然朕惟惕厲而已竝未留
心祈求甲子之周也覽禮部請旨之奏悉係虛文無
有實際朕惟願臣清子孝兄友弟愛人人皆讀正書
勉盡職業國安民治盜賊寧息各以血誠實意為朕
六袠慶祝朕即嘉納此外儀文朕無所嗜亦無所好
這所奏不准行
康熙五十二年三月初二日己卯
上以直省臣民耆老雲集京師建立經壇綵棚慶祝
聖壽者不計其數
特頒諭旨宣示中外凡有祝延者必求雨暘時若萬邦
咸寧仰副夙夜匪懈不自滿假至意
上諭王貝勒大臣九卿詹事科道曰朕昨進京見各處
為朕六十壽慶賀保安祈福祝延者不計其數朕實
凉德自覺愧汗從来帝王之治天下㒺不以民生為
念若為一己之私即不能擴而充之矣朕若先知必
令止之今已成矣難毁衆志夜來思之達旦朕所以
為天下萬國蒼生之主者萬姓安即朕之安天下福
即朕之福若能祈禱雨暘時若家給人足則朕安寢
飽食可以却病延年此朕之求福非有妄想也傳之
各處凡有祝延者必求雨暘時若萬邦咸寧為先朕
已老矣有若無實若虛夙夜匪懈履薄臨深之念與
日俱增豈敢自有滿假乎
三月初四日和碩顯親王(臣)衍潢等謹
題為恭聆
聖訓臣庶歡騰事康熙五十二年三月初二日
上諭諭王貝勒大臣九卿詹事科道朕昨進京見各處
爲朕六十壽慶賀保安祈福祝延者不計其數朕實
凉德自覺愧汗從來帝王之治天下罔不以民生為
念若為一己之私即不能擴而充之矣朕若先知必
令止之今已成矣難毁衆志夜來思之達旦朕所以
爲天下萬國蒼生之主者萬姓安即朕之安天下福
即朕之福若能祈禱雨暘時若家給人足則朕安寢
飽食可以却病延年此朕之求福非有妄想也傳之
各處凡有祝延者必求雨暘時若萬邦咸寧為先朕
已老矣有若無實若虛夙夜匪懈履薄臨深之念與
日俱增豈敢自有滿假乎欽此(臣)等跪聽之下不勝
歡忭悅服欽惟我
皇上仁竝覆幬恩深雨露四海萬國各遂生成優悠於
堯天舜日之下中外臣民感佩
聖恩刻骨鏤心匪朝伊夕兹遇
皇上六旬大慶各抒誠悃虔祝
萬壽無疆者此不過少申愛戴之微忱至各省紳衿士
庶以及耆老雲集京師叩祝
聖壽不可計數亦皆發於至情不能自己總由
深仁厚澤浹髓淪肌是以鼓舞歡欣趨蹌恐後我
皇上秉德謙沖虛懷若谷
聖不自聖安愈求安
特頒
聖旨曉諭臣工
天語煌煌意旨深遠總之念念敬
天刻刻勤民不尚一已之安逸期致萬國之咸寧雖古帝
王典謨訓誥不能及也蓋
皇上此心即是
天心佇見
天眷我
皇雨暘時若年穀豐稔家給人足萬邦安寧
聖壽與
天同久
景福如日方升普天率土永享昇平於無既矣(臣)等無
任歡躍之至為此謹
題初六日奉
旨知道了
十月初九日癸未
萬壽科
殿試天下貢士
欽定策題詢以儆戒無虞制治保邦之道
是歲
特開恩科
臨軒策士閣臣以策問請
上欽定制策首以儆戒無虞制治保邦爲詢有曰朕自
御極以來翼翼兢兢五十餘年如一日至於大小臣
工無時不以國爾忘家以人事君之義相為告戒焉
邊疆雖靖尤加意於武備之修凡以立國之道德威
不可偏廢古帝王所以深根固本杜漸防微是朕之
所夙夜而不敢康者也書曰儆戒無虞又曰制治未
亂保邦未危今國家承平日久文恬武嬉朕惟唐虞
成周之隆君臣所以動色咨警者豈過慮歟無亦察
於天命人心之理而無荒無怠期以長凝上天之眷
而永底蒸民之生也其何以使中外臣僚悉喻朕意
歟(全載第三十三卷開科條中)
(臣)等伏讀前後
詔旨仰見我
皇上憂盛危明保邦制治之心抑何有加而無己也
皇上躬承鴻業手致太平自南定三孽北掃朔漠以來
内修政事而安民察吏措置極其周詳外盡懷
柔而奮武揆文德威無不宣播因之天不愛道
而風雨以時地不愛寶而嘉祥屢見海外賓服
域中晏如措天下於磐石之安致社稷若苞桑
之固世運之泰至此極矣
皇上處豐亨豫大之世存朝乾夕惕之心事事切於諴
民時時期於阜物上諟天命下顧民碞夙夜孜
孜不遑暇逸今恭逢
萬壽天下臣民雲集都城共申慶祝正與民同樂之時
也乃
聖心靡寧
諭旨諄切一則曰惟願臣清子孝兄友弟愛讀正書勉
職業國安民治盜賊寧息再則曰萬姓安即朕
之安天下福即朕之福履薄臨深之念與日俱
增至於
臨軒策士又三致意焉大哉
王言雖謨典所載未有若是之深切著明者然而
皇上之憂勤惕厲非自今日始也前此康熙十年十月
上謂講官熊賜履等曰人主勢位崇高何求不得但須
有一段敬畏之意自不至於差錯即有差錯尚可省
改若任意率行漫不加謹鮮有不失之縱佚者朕每
念及此未嘗一刻敢暇逸也
皇上之不恃崇高而心存敬畏未嘗稍自暇逸也如此
康熙二十八年夏旱
皇上深宫齋戒
聖容清减旣而各省得雨羣臣以勞瘁過甚請
臨幸暢春園頤養
聖躬
上曰朕可與他人比耶先人而憂後人而樂理固宜然
今近省固已得雨北邊蒙古盛京烏喇寧古塔諸處
更切於懷因此憂勞以致癯弱人或可欺天亦可欺
耶倘荷天之澤皆得霑澍朕自出行也康熙三十四
年六月霪雨連綿
上曰雨太多慮傷禾稼朕思天時與人事恒相感召未
可謂災沴為天時適然之數全不關於人事也明日
傳九卿詹事科道集議政事有宜興宜革者令各抒
所見奏聞時廷臣以時方盛暑乞少紓
聖慮
上復曰堯舜之時猶有都俞吁咈蓋已治而益求其治
已安而益求其安古之聖人兢兢業業始終如一朕
朝夕以此警惕於衷三十餘年以來未嘗一日少自
寬假亦有請間日理事者朕不以為然惟存恒久之
心時時乾惕耳朕思地方間有荒歉正可動人警戒
之心古人所謂遇災而知懼也夫水旱災荒時所恒
有
皇上不以為偶然之事而恐懼修省也如此康熙四十
五年三月
上以三冬少雪入春不雨
諭大學士九卿等曰朕總理幾務甚久年歲日益乾惕
滋深自去冬無雪及今春深尚未得雨地氣熯燥不
和又雲色多細縷狀此非僅無雨且恐别有變異與
其有變而後講求不如君臣於未事之先將政事得
失任為己責竭誠攄忠詳加計議之為當也但數語
頌揚虛辭省改未可即以塞責夫民為邦本食為民
命朕自東作以至收穫廑念靡寧迨秋成以後歲果
豐登然後此心少釋若有歉收之處即别為籌畫爾
等俱係大臣或司言職事有闕失各宜直陳
皇上未事綢繆而念切民依也又如此總之
皇上不狃一時之安而必欲貽萬世以安不尚一已之
逸而必欲予天下以逸不恃一事之得而必欲
事事之皆得故持盈保泰有頃刻無間於中者
夫自古所稱郅隆之世莫如堯舜當日上有欽
明濬哲之主下有亮采惠疇之臣亦云盛矣而
君臣之交相儆者不曰無教逸欲無曠庶官即
曰克艱厥后克艱厥臣甚至賡歌颺拜猶懷叢
脞之虞聖人之用心大槩如是然堯舜之世洪
水方割黎民阻饑非若
今日之淮黃底定百室盈寧也堯舜之世草昧初開
文明漸啟非若
今日之漸摩已久親遜成風也乃運會之盛過於唐
虞而儆戒之心勤於堯舜從來盈虛消息天道
之自然惟聖人能持其盈以留其有餘故可以
久安而長治古聖人之作易也於大有之後次
之以謙次之以豫孔子序卦傳曰有大而能謙
必豫明乎有而不矜其有是以豫也以古聖人
之書合之
聖天子之心不誠與之同揆也哉蓋由
萬幾之暇精硏經史凡千古帝王政治之得失聖賢理
道之精微靡不兼綜條貫於中故德愈崇而心
愈謹治彌隆而惕彌深載見之詩曰以介眉壽
永言保之又曰俾緝熙於純嘏其我
皇上孜孜保治之謂歟
萬壽盛典初集卷七
