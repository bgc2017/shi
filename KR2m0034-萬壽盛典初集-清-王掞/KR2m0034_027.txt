欽定四庫全書
萬壽盛典初集卷二十七
恩賚四(加恩耆舊一)
康熙五十二年三月
聖壽六旬直省致仕大臣及詿誤罷歸者咸詣
京師八旗文武勳舊下至廢將退卒踴躍朝賀十二
日己丑
上命來京諸臣内有詿誤者年六十以上酌復其官
大學士(臣)温達等謹
奏為欽奉
上諭事康熙五十二年三月十二日奉
上諭今歲來京年老之人甚多此内除本身特犯私罪
外或有因公詿誤降級革職者酌量復還原品似
應於十八日令其隨班行禮大學士九卿等公同會
議即行奏聞欽此恭惟我
皇上寬仁厚德優渥無加中外臣民均霑靡已兹降級
革職年老之人俱各忻忭自數千里奮勉來京
特為
聖主六旬大慶以期瞻仰
天顔祝頌
萬壽者誠因受
恩深重感戴諄切之所致也
皇上復廣宏仁寬宥罪愆還其原品於
萬夀正誕令隨現任臣工班列行禮實亘古未有之曠
典不惟獲罪之人得霑異數感激歡忭即現任
臣僚靡不忻躍既奉
諭旨殊恩應察明各省來京年老之人除原品解任者
令其照常行禮外其降級革職之人還其原品
於十八日朝賀令入廷臣班次行禮俟
命下(臣)等即將姓名情罪逐一詳查另奏請
旨定奪奉
旨依議
三月十五日大學士九卿等摺奏(臣)等遵
旨會同問明各省來京人員年歲并詳查犯罪緣由除
年不及六十犯重罪近日革職者不開外今將
年老之文官李錄予等二十三人武官王世臣
等二人姓名開列具奏此内何員應復還原品
頂帶之處伏候
上裁奉
旨原任提督王世臣原任侍郎李錄予彭會淇原任副
都御史勞之辨原任諭德楊大鶴原任御史袁橋鹿
賓原任院使孫之鼎原任署正邢儼原任知府章文
鐄原任通判趙命任原任知縣沈宗潢俱給與原品
十五日壬辰
命八旗官員詿誤罷職者年六十以上亦與酌復
大學士(臣)温達等謹
奏為欽奉
上諭事康熙五十二年三月十五日奉
上諭漢官内年逾六十者俱已查明施恩滿洲蒙古漢
軍官員著亦照此例查奏欽此欽遵(臣)等行查八旗
公同詳查犯罪緣由除曾擬重罪者不開列外
遵
旨將六十歲以上官員職名幷犯罪緣由開列具奏此
内何員應復還原品頂帶之處伏候
上裁俟
命下之日准令隨班行禮可也奉
旨依議
十六日大學士九卿等摺奏(臣)等遵
旨會同查明八旗滿洲蒙古漢軍犯罪官員緣由除曾
擬重罪者不開列外將六十以上原任尚書阿
山等一百二十三人原任都統齊式等四十八
人姓名開列具題此内何員應還原品頂帶伏候
上裁奉
旨原任尚書阿山郭世隆原任総督石文晟喻成龍原
任侍郎常書敦多禮巴錫戴都禮多奇原任廵撫王
國昌許嗣興原任府丞李法祖原任御史穆書邁色
舒述布原任郎中金達善碩木鼐原任知府王興遠
范承訓姜承基原任員外郎范時彦李勳黑色禮李
起鰲陳懷德北京塔海原任主事吳拜原任治中吳
泰原任知縣蒲敏政徐秉元楊起鳳原任都統齊式
扎拉克圖原任一等侍衛烏勒原任二等侍衛塞勒
原任參將蘇繼武原任拖沙喇哈番費雅哈查林原
任步軍校薩海原任防禦綽英額原任守備張興文
原任驍騎校多奇俱著給與原品
是日奏事治儀正傻子等又捧出
御書諭旨交與吏部尚書富寧安等欽遵
諭旨曰朕所知大吏及七旬以上者理當給與原銜或
有當年少時得罪並無效力而又年歲未及七十者
有何功勞亦給與原銜乎
十八日乙未
上御殿受朝賀致仕大臣及年六十以上復職官員並
隨班行禮是日頒
恩詔錄舊勞
恩詔内開
一先年出征人内有功牌應得官者除抵軍罪外其
守雲南城及在隴州控告不准叙功人等所存無幾
今皆老邁不能效力兹遇覃恩著兵部查明仍行補叙
一年尚未老傷廢辭職官員及傷廢退甲兵丁酌給
錢糧米石
二十一日戊戌
命給原任吏部尚書徐潮等封蔭
本月二十三日吏部尚書(臣)富寧安等謹
奏為恭逢
盛典仰籲
皇仁事准原任吏部尚書兼管翰林院掌院學士事致
仕徐潮等奏稱竊(臣)等幸際昌明欣逢
聖壽當
六旬之大慶協萬國之歡心中外臣民秉赤誠而來輦
下祝三多而頌九如者以億萬計
德音誕布解澤旁敷浩蕩難名洪&KR0655;畢暨真亘古帝
王之所未有也苐(臣)等係致仕候補之員皆未
得與邀
恩之列伏思
萬壽覃恩普天臣庶盡以霑沐為榮(臣)等自翰林洊
至崇班俱荷
聖明格外知遇今復躬逢
盛典獲與在廷諸臣同效嵩呼實屬大幸不揣冐昧仰
懇
皇上廣錫類之仁慈溥作忠之教澤俾(臣)等數人隨現
任京官遵照
詔款一體霑
恩(臣)等舉家世世益戴
高厚於無既矣等因具摺於康熙五十二年三月二十
一日交與奏事治儀正傻子等轉奏奉
旨伊等於大慶朝賀而來理當給與著交與該部欽此
欽遵查定例内告病丁憂給假候補等官不在
現任不准封等語原任尚書徐潮徐元正原任
侍郎仇兆鰲原任學士王之樞顧悅履俱係年
老告病丁憂之員例不准封不准蔭監今原任
尚書徐潮等五員既經具奏請照現任京官一
體霑
恩應將伊等照現任京官一體止給
封誥停其照依現任京官給與蔭監可也奉
旨伊等為朕大慶自遠而來人亦不多著照伊等職銜
照現任京官並給與蔭監
二十五日壬寅
賜直省老人宴於
暢春園致仕大臣及復職官員年六十五以上並預
宴賚有差終宴特宣
諭旨加授原任吏部尚書宋犖原任禮部侍郎田種玉
宫保
大學士(臣)温達等謹
奏為欽奉
上諭事康熙五十二年三月二十五日(臣)等接讀
皇上硃筆諭旨這年老諸大臣内於
世祖章皇帝時居官者惟宋犖田種玉而已今年齒老邁
雖閒居林下朕覩之不禁軫恤宋犖現有尚書品級
在身田種玉著給與工部尚書銜俱准給誥封宋犖
田種玉著酌加宫保以示朕不忘耆舊之至意欽此
恭惟
皇上篤念舊臣恩禮優渥凡屬臣僚銜恩戴德者五
十餘年矣兹以宋犖田種玉係
世祖章皇帝舊臣年齒高邁特沛
隆恩田種玉居家已久既還原職復加尚書且均與
誥封榮及祖先而又令酌加宫保此不獨身受者銘佩
高厚在廷百爾臣工亦皆感激歡忭頌
皇上之垂眷耆老始終不替即予告投閒莫不寵錫
隆厚有加無已誠千古之僅遇史册所罕覯也其
作何酌加宫保之處應交與吏部察例具奏為
此謹奏請
旨
是日
命給原任護軍統領洪海等封蔭
二十五日原任護軍統領洪海原任尚書馬爾
漢凱音布安布禄范承勳原任都統查拉克圖
散秩大臣薩布素博第等奏為恭逢
盛典仰籲
皇仁事繕摺授奏事治儀正傻子等轉奏奉
旨薩布素新近給與散秩大臣品級停其給與封蔭餘
著給與
原任都統七十奏為懇祈
洪恩事繕摺授奏事治儀正傻子等轉奏奉
旨著給與封蔭
四月初一日戊申
上召集諸王貝勒管侍衛内大臣部院大臣都統先鋒
統領護軍統領副都統等
命查五大臣十六扎爾固齊世襲子孫内有詿誤削職
者悉復其爵
四月初一日諸王大臣等面奉
上諭今日齊集爾等朕想有數件事朕若不說亦無人
敢說朕外亦無人知此事所以傳集爾等下旨我朝
行間效力大臣其勇無過於鰲拜者其效力之處現
在檔案中朕常向侍衛大臣言之念其效力欲與世
職因其子那摩佛所生之子達禮善達福皆糊塗不
堪所行甚亂不與官職但鰲拜效力之處甚明應給
世職令伊弟兄中承襲可也再五大臣内蘇萬扎爾
固齊彭城公之祖鄂善之祖現今俱有官職鑲藍旗
順科洛巴圖魯安費揚古效力之處曾經裁去今阿
靈阿之祖額宜都巴圖魯效力之處實錄所載甚明
現今陪饗
太廟似此效力之人身後子孫因罪革職誥命勅書俱皆
遺落伊等皆
太祖
太宗皇帝時創業輔佐功臣子孫治罪幷牽連情由不忍
將效力所得之官削去此乃朕之明知查出當給官
職并五大臣十六扎爾固齊内詿誤獲罪革職及得
官子孫承襲因罪革職者亦當明白查議此等之處
不便入於恩詔今遇此大慶爾等公同查明確議具奏
康熙五十二年四月二十四日和碩裕親王(臣)
保泰等謹
題為欽奉
上諭事該(臣)等查得原五大臣内額宐都巴圖魯因效
力有功曾授左総兵官身故後將伊子鄂必隆
襲為精奇尼哈番因詿誤將所襲之官革退今
上諭額宜都巴圖魯係創業輔佐功臣現今陪饗
太廟因詿誤獲罪不忍將伊效力所得之官革去應給與
世軄又查得原五大臣内順科洛巴圖魯安費
揚古隨從
太祖皇帝行間效力未在得官之列
世祖皇帝御極時曾授其二子為拜他喇布勒哈番今
上諭順科洛巴圖魯安費揚古係創業輔佐功臣其效
力之處曾經裁去應給與世職又查得鰲拜巴
圖魯因其功甚大順治九年由一等侯又一拖
沙喇哈番特授為二等公康熙六年由二等公
授為一等公後因獲罪革去今
上諭鰲拜行間效力諸大臣中無有出其右者應給與
世軄此三人子孫應與何官之處伏乞
聖裁如蒙恩賜官職鰲拜巴圖魯之孫達禮善達福不
襲外查伊弟兄之子孫并額宜都巴圖魯順科
洛安費揚古之子孫交與該旗引
見為此謹題請
旨五月初二日奉
旨額宜都巴圖魯著給還伊原品精竒尼哈番安費揚
古現有兩個拜他喇布勒哈番著添給一阿達哈哈
番鰲拜其罪甚明朕念其效力著給一阿思哈尼哈
番餘依議
初四日辛亥
命給原任禮部尚書許汝霖等封典
四月初四日吏部尚書(臣)富寧安等謹
奏為恭逢
盛典循例懇
恩事准原任禮部尚書加一級致仕許汝霖奏稱竊臣
一介寒儒屢蒙破格洊陟卿班康熙四十九年
冬引年乞休重荷
温綸致仕歸籍兩年無日不拜祝
萬壽欣遇
六旬大慶匍匐趨叩以表微忱不敢妄有所冀今伏讀
恩詔内有封贈入監
大典優禮臣工普天同慶昨原任吏部尚書(臣)徐潮等
五人具摺
奏請欲隨現任京官遵照
詔款仰懇均霑幸蒙
俞允千載一時(臣)思三品以上致仕諸臣與徐潮等一
體者祗(臣)一員若不循例上請是自外於
生成重負
聖天子推恩之至意矣為此謹奏伏祈
睿鑒勅部施行等因具摺於康熙五十二年三月二十
三日交與奏事治儀正傻子等轉奏奉
旨該部議奏欽遵到部又准原任戶部尚書王鴻緒奏
為恭遇我
皇上六十萬壽千古以來莫大之榮慶我
皇上加恩中外亦千古以來未有之曠典凡在臣工皆
邀
隆澤致仕尚書(臣)徐潮等具摺上請並荷
洪慈准給封贈送子入監(臣)前任經筵講官戸部尚
書加七級蒙
聖恩以原官解任回籍今赴
闕嵩呼幸遇
慶典竊思解任與致仕者俱屬原官事同一體若
不比例陳請是虛負
聖天子推恩之異數矣為此謹奏仰祈
皇上均賜浩蕩一視同仁則臣生生世世感戴
天恩於無極矣等因具摺於康熙五十二年三月二十
四日交與奏事治儀正傻子等轉奏奉
旨該部議奏欽遵到部查定例内告病丁憂給假候補
等官不在現任不准封等語許汝霖係原品致
仕之員應照現任京官止給
封典停其給與蔭監王鴻緒係原官解任之員停其
給與
封典可也奉
旨伊等既遇大慶著給與封典原非現任京官停其給
與蔭監
初十日丁巳加授原任吏部尚書宋犖為太子少
師原任禮部侍郎田種玉為工部尚書太子少
傅
四月初七日吏部尚書(臣)富寧安等謹
題為欽奉
上諭事該(臣)等議得内閣大學士温達等奏稱(臣)等接
得
皇上硃筆諭旨這年老諸大臣内於
世祖章皇帝時居官者惟宋犖田種玉而已今年齒高邁
雖閒居林下朕覩之不禁軫恤宋犖現有尚書品級
在身田種玉著給與工部尚書銜俱准給誥封宋犖田
種玉著酌加宫保以示朕不㤀耆舊之至意欽此查
品級考開太子少師太子少傅太子少保俱係
正二品内閣部院大臣督撫加銜宋犖原任吏
部尚書田種玉今給工部尚書職銜應將宋犖
加授太子少師銜田種玉加授太子少傅銜謹
題請
旨本月初十日奉
旨宋犖加授太子少師田種玉加授太子少傅
十三日庚申
命給原任閩浙總督梁鼐恩蔭
四月十三日吏部尚書(臣)富寧安等謹
奏為叩懇
聖恩事准原任福建浙江總督梁鼐奏稱竊(臣)世受
國恩至深極重犬馬報效之忱未能仰盡於萬一欣
値我
皇上六旬萬壽普天同慶(臣)在籍虔誠齋沐匍匐來京
重蒙
恩眷被飫殊榮撫衷激切何敢復有陳奏因恭讀
恩詔内開文武在外三品以上各送一子入監讀書又
降級罰俸等官俱著開復
綸音涣布寰宇均霑凡現任内外臣工三品四品以上
者俱得蒙蔭一子(臣)受
恩優渥冀邀一視之仁再(臣)前於閩浙總督任内有降
二級戴罪圖功一案並懇
聖慈恩准開復在(臣)矢塗肝腦於畢生(臣)子并切捐糜
於世世伏乞
皇上睿鑒謹遵
恩旨具摺奏
聞等因於康熙五十二年四月初八日授奏事治儀正
傻子等轉奏奉
旨交與該部議奏欽此欽遵到部查定例内告病告假
丁憂候補等官不在現任不准封等語乂定例現
任官員降級留任者三年無過准其開復等語
原任閩浙總督梁鼐係降二級留任戴罪圖功
今已丁憂離任非係現任之員其蔭子復級之
處俱無容議為此謹奏奉
旨梁鼐自遠而來准其一子送監讀書所降之級不必
給還
萬壽盛典初集卷二十七
