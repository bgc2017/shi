欽定四庫全書
萬壽盛典初集卷六十
慶祝六(瑞應)
康熙五十二年三月天下臣民億萬雲集
闕下結綵棚數十里慶祝
萬壽自初一日至二十一日風日晴和天宇澄霽至二
十二日
大慶禮成甘霖即沛時麥苗方秀田疇霑足慶有秋
焉
先是二月初旬臣民經營規度結綵張燈錦天
繡地彌望無際畫閣飛梁川原相屬綺疏網戶
衢陌交通而典禮重大距
聖壽時日尚遠咸慮風雨載途淋浸霑漬無以光萬年
之盛典又四方臣民環集無算耆老扶杖婦孺
㩦持溢巷填闉肩摩轂擊而公卿以下各以蟒
袍補服奔走執事倘衝泥霑雨何以盡萬國之
歡心乃霽旭暄妍連旬浹日比送
駕迎
鑾諸禮既集呼嵩祝華大典告成然後甘霖徐沛二十
二二十三兩日興雨祁祁既霑既足麥苗懷新
郊原綠徧焉初
皇上聞臣民建壇祈福以祝
萬壽特傳
諭旨令所在祝釐者當祈雨暘時若民和年豐毋遺萬
姓以私
一人至是甘澍應時而至臣民驚歎謂
聖心與
天心感應相通若合符節云易稱大人與天地合其德先
天而天弗違後天而奉天時書陳庶徵配於五
事曰肅時雨若曰乂時暘若曰聖時風若人事
修於下天道應於上非偶然也夫民為邦本食
為民天年穀順成歲登大有使百室盈婦子寧
國家之瑞孰有大於此者哉敢書時雨為瑞應
之首
七月十七日壬戌直隷廵撫趙弘燮奏秋成大
熟并進一莖三穗五穗瑞穀
上命頒示内大臣大學士九卿等傳覽
廵撫直隸等處地方管轄紫荆密雲等關隘
贊理軍務兼理糧餉都察院右副都御史世
襲一等精竒尼哈番臣趙弘燮謹
奏為恭報大有豐收分數并逹萬民歡慶真誠誌休
徵以祝
聖壽事據直隷守道參政宋起呈稱准霸昌通永二道
各移稱順天府屬秋禾收成實有十分及九分
八分不等據永平府呈報各屬收成俱實有十
分及九分八分不等據順德府呈報各屬收成
實有九分及八分不等據廣平府呈報各屬收
成實有十分及九分八分不等據大名府呈報
各屬收成實有十分據宣化府呈報各屬收成
實有十分及九分八分不等等情呈報到道轉
報到(臣)又據各府耆民獻雙穗三穗五穗瑞穀
百餘本六尺七尺高穀五百餘本咸稱今歲我
皇上六旬大慶雨暘時若年穀順成春間二麥大稔秋
收五穀豐登嘉禾疉産於田疇異穀徧生於阡
陌我等小民從來未見考之上古亦所稀聞皆
因
聖主愛民深切是以
上天降福繁多時和年豐共樂太平有象民康物阜益徵
萬壽無疆等情懇(臣)代為
進呈(臣)已擇瑞榖之三穗五穗者兩經摺
奏恭呈
御覽在案欽惟
皇上德邁唐虞功高羲昊治臻上理猶厪
宵旰之懷民躋雍熙尚切胞與之念今春
聖壽六旬大慶更荷
恩波大沛寰區文武臣民盡沐
高深之德昆蟲草木皆霑
雨露之榮凡有
曠典殊恩悉屬
天高地厚自應恒錫維皇之五福長滋宇内之太和既
時若夫雨暘爰瑞徵於年穀春登二麥已千倉
而萬箱稼穫三秋復崇墉而比櫛三穗五穗之
異披玉穟於千郊六尺七尺之竒值金莖於萬
井誠自古難逢之異瑞為
聖朝特出之竒禎蓋郅隆之世則嘉瑞頻生而協應之
休惟農祥為最所以苾芬黍稷爰慶
邦國之光婦子盈寧用介
君王之壽斯眞
景運昌隆之攸兆而
聖主壽考之明徵將見賴及兆民皆
一人之有慶亦惟樂以天下斯萬國之咸寧從此朋酒
稱觥草野競效無疆之祝屢豐嗣續
國家益綿有道之長矣兹據各屬呈報收成分數幷
據耆民叩頌嘉穀休徵等情前來(臣)犬馬私衷
歡慶更深理合恭疏
題報伏乞
睿覽施行
二十日内大臣大學士九卿謹
奏本年七月二十二日蒙
皇上頒示嘉禾雙岐三岐暢茂蕃碩仰見我
皇上至德同天太和育物軫恤民隱召此嘉祥稼穡早
登歲時豐稔中外交慶咸戴
皇仁臣等恭覩上瑞不勝踴躍歡忭之至
是歲恭遇
萬壽昌期年豐人壽所在官司欽奉
恩詔先後題報百歲以上老人
詔各給銀建坊旌表以昭人瑞
禮部尚書(臣)赫碩色等謹
題為欽奉
恩詔事准戶部咨稱戶科抄出廣東廵撫滿丕題前事
康熙五十三年十月二十二日題十二月初四
日奉
旨該部知道欽此欽遵於十二月十九日將原抄一幷
移送到部該(臣)等議得廣東廵撫滿丕疏稱三
水縣耆民羅萬祥年一百一歲高要縣耆民梁
楚環年一百三歲開平縣耆民張子標年一百
歲南海縣生員黃猶顯年一百一歲查得康熙
五十二年三月十八日恭遇
皇上萬壽恩詔内開年登百歲者題明給與建坊銀兩
欽遵在案所有百歲耆民羅萬祥等請給銀建
坊以廣
皇恩等因題請前來查康熙五十二年三月十八日
萬壽恩詔内開壽至百歲者給與建坊銀兩又會典開
載壽至百歲者題明給銀建坊等語再查現行
例内壽至百歲
旌表者給與昇平人瑞字樣今該撫既稱三水縣耆
民羅萬祥年一百一歲高要縣耆民梁楚環年
一百三歲開平縣耆民張子標年一百歲南海
縣生員黃猶顯年一百一歲相應照例
旌表俟
命下之日行令該撫轉行該地方官照例各給銀三十
兩聽本家自立牌坊其
旌表字樣臣部照例給與昇平人瑞字樣可也康熙
五十四年正月十九日題本月二十五日奉
旨依議
是歲八旗直省及喀爾喀所屬先後
題報百歲以上老人二十有八人百歲以上老婦人
五人籍貫姓名俱詳二十一卷養老條内兹錄
禮部一疏如右以例其餘不備載焉
(臣)聞聖人之世雨暘時若庶草蕃廡景星慶雲
揚其輝鳳儀獸舞呈其瑞雖帝王不侈嘉祥不
徵符騐不致四方荒遠竒異之物以為休徵然
而史書所紀載草野所謳吟傳之永久恒班班
可考則瑞應之所由來豈細故哉我
皇上秉聰明聖智之德致時雍風動之休自
御極以來五十餘年夙夜憂勤孜孜罔倦凡所以參贊
天地怙冐羣生者靡所不至迄今四海晏安民
多康樂物無疵癘而禎祥之應亦時在人耳目
間豈非
聖人德盛化神之所致歟往見四十二年
皇上遣儒臣祭告
南嶽修建廟宇工成之日復
御製匾額碑文懸立殿庭時嶽廟厚載門外梓樹一株
大數十圍枯巳數年自奉
旨建造相度之日忽爾重榮扶疎翠藹視昔逾茂遠近
驚異以為梓材冠衆木之首衡嶽主壽星之次
今效靈獻瑞為我
皇上無疆福壽之慶顯而有徵此瑞應之見於數年前
者然也迨乎癸巳正當
萬壽之年乃於元日金蓮花盛開碧葉黃英敷榮吐艷
伴瑞莢於彤墀雜靈芝於青瑣蓋是花秉中正
之德平時於夏孟始開而兹則發於歲朝抑又
竒矣若夫
萬壽聖節億萬臣民歡呼踴躍咸集
闕廷陳設供帳數十里為祝釐之舉當此之時日朗
氣清纖雲不起及
大慶禮成閱三日而甘雨滂沱田疇霑渥不先時而
降不後時而至則以時雨為天之瑞也無疑矣
若夫嘉禾瑞麥豐穰之徵偶見於史冊然雙岐
兩穗已占休嘉三岐五穗實為罕有乃黍與稷
翼之中翹然挺秀應期疉産屢呈
御覽喜動
天顔坤道資生上承天施大順之世地不愛寳托之禾
麥以顯其竒謂非地之瑞歟天地之間惟人為
貴箕疇五福壽乃居先昔人謂化國之日舒長
又曰治世之民壽今黃耉鮐背之倫服疇食德
坐享天和誠不可以數計至於年登百歲者尤
為天地篤生之竒歲不數人史難迭見乃癸巳
逄
大慶之年甲午值貞元之會而督撫先後題報兩年
之中蒙
恩建坊者至數十人之多和氣致祥壽昌叶應然則百
歲非人之瑞歟是皆我
皇上體天地之德立生民之命深宫繪耕織之圖郊壇
有祈穀之典耆老有粟帛之賜故天降時雨地
獻嘉禾而人之沐浴膏澤者亦優游於光天化
日之下而咸臻上壽也宋符瑞志云體睿窮幾
含靈獨秀謂之聖人所以能君四海而役萬物
使植動之類莫不各得其所又曰龍飛九五配
天光宅有受命之符天人之應符瑞之義大矣
自昔帝王之興羣瑞畢臻惟在上者建中和位
育之功盡裁成輔相之道張弛運量實與天地
同其流乃能畢致休祥章章若是耳彼夫明璫
翡翠馴雉旅獒未嘗不在梯山航海獻琛貢賮
之列而(臣)則不敢以是侈言盛世之禎符也
萬壽盛典初集卷六十
