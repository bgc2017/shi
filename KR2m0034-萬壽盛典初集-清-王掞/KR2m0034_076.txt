欽定四庫全書
萬夀盛典初集卷七十八
歌頌十八(詞臣十)
萬夀詩(七言律四首有序)
翰林院編修(臣)文岱
欽惟我
皇上聖神天縱文武夙成德懋業崇河清海晏紹帝王
而立極邁今古而獨隆欣逢
御歷之五十二年春三月
萬夀六旬池桃甫實海屋初籌天保定於無疆朝賡周
雅人騰歡而靡罄野徧華封四律恭成
萬年誌頌
繞樞電影月流虹寶歷祥開屬
聖聰濬哲遠昭千古合欽文時仰萬方同星熒南極當
宸幄鳥下西池集蘂宫
至德難名無以祝普天抃舞共呼嵩(其一)
神功奠麗慶無疆綘闕時懸奎壁光嶺外旌旗馴韎韐
殿中禮樂重縑緗榮生苑樹春光繞瑞啟瑶臺
夀域長山海梯航稱盛事微臣何以效賡颺(其)
(二)
鹿鳴歌罷聚羣僊鷺序班隨進錦箋竊擬升恒
如日月還期崇盛比山川鈞天自協簫韶奏宵
雅惟陳保定篇甲子初周春正永祥光歲歲繞
微躔(其三)
帝星常映夀星明巷舞衢歌頌太平五福箕疇綿
睿算三多華祝紀長庚堯天浩蕩歡無極舜瑟薰和俗
已更自是
萬年膺寶籙
宸居高處即蓬瀛(其四)
萬夀詩(七言律三首)
翰林院編修(臣)索泰
軒臺春色浩無邊一道
恩波泝八埏虎拜
彤墀時震嶽
龍飛上甲始周天金桃瑞結三千實
寶歷祥開億萬年咸慶昌期多樂事麟遊鳳舞
聖人前(其一)
東鰈西鶼協氣通雲蒸霞起競呼嵩
九重天近恩三接
萬歲聲長日再中紫氣騰輝高北斗青雲占律應東風
海隅已自登仁夀胞與猶然切
聖衷(其二)
聲名洋溢徧遐方夀域弘開
帝道昌八表太平原有象兩儀悠久本無疆
湛恩世戴堯天大化宇人遊舜日長願繼衢歌隨率舞
彤庭一進
萬年觴(其三)
萬夀詩(五言截句十二首)
翰林院編修(臣)朱啟昆
瑞日行黃道祥雲捧
紫微千周花甲始南極永呈輝(其一)
四海同華祝心心獻
夀觴衢遊千載接歲德叶昭陽(其二)
誕彌前佛日二十肇
禎期
夀比恒沙數年年溢水湄(其三)
瑞秬盈芳甸靈泉湧玉池天心垂景貺竝侑
萬年巵(其四)
御氣雲棚敞含風日牓高萬方齊獻
夀瑞露浥金桃(其五)
文昌依夀宿甲乙啟祥科
萬夀千千度菁莪育幾多(其六)
崇文搜秘簡
闡道續瑶牋萬玉山為檢長河帶作編(其七)
精一傳心妙
文明撫運全統承堯舜後
夀邁昊軒前(其八)
好生天覆育含氣浹深仁
上夀疇環衍千春與萬春(其九)
虞苗今革面沐浴
大清春蠻曲諧銅鼓聲聲祝
聖人(其十)
歲蠲逾萬萬秉穗積山邱願以倉箱實添
皇海屋籌(其十一)
乾苞開一畫妙道契
宸衷
聖算天長久生生不息同(其十二)
萬夀詩(五言律十首)
翰林院編修(臣)涂天相
旭日遲
丹陛和風拂
紫宸雲開三月曉運啟
萬年春推歷天臨午陳詩命自申歡聲中外集獻祝效
封人(其一)
稽古探金匱談經
御講筵詩書歸手定洙泗接心傳建極
皇猷茂崇儒
聖教宣健行方未己
帝德峻於天(其二)
玉硯揮
宸翰珠躔煥彩虹文章三代上
綸綍六經中握算璣衡正和聲氣化通多能原首出未
許百王同(其三)
郊廟隆親祀祈年瑞雪霏精誠通
帝座仁孝慰
慈闈黼黻昭
皇極河山載
德輝百神咸受職
巡幸護鸞旂(其四)
撻伐
皇威震親征
聖武昭六師平絶域九譯欵王朝德耀金戈偃時清玉
燭調久安勤保泰大事重蒐苗(其五)
命官文石陛
睿照自天臨詢事勤
宏訓旌賢下
德音水平神禹績刑措帝堯心永固
皇王緒謀猷越古今(其六)
環海蠲邦賦
深仁洽漏泉金雞
頒赦令銅雀報豐年
景運貞元會
鴻功三五全撝謙却
尊號宵旰尚乾乾(其七)
式廓今無極梯航域外臣只看賓服衆愈見
德威神獻矢来庭遠焚裘却貢頻海波長此静奕世戴
尊親(其八)
抃舞騰黌序
恩綸沛澤長作人周道盛籲俊夏圖昌蘂榜盈龍虎梧
岡集鳳凰開科稱
萬夀史冊永流芳(其九)
寶歷升恒永貞符甲子旋侍臣多鶴髮獻夀集耆年
雲日瞻堯表賡歌叶舜絃
帝星千萬歲炯炯麗中天(其十)
萬夀頌(有序)
翰林院編修(臣)鄒奕鳳
(臣)聞瑶光貫月哲后呈祥華渚流虹聖人啟瑞
天地之高明博厚必經悠久以成功帝王之富
夀康寧斯歴綿長而永命欽惟
皇上
體符乾健
用普離明
心傳十六字之微光華復旦
身應八千年之歷運會長春
布愷悌於八紘蠲賦恤刑恒恐一夫弗獲
擴聰明於萬里揚清激濁用成六合咸熙人人解慍
阜財處處耕田鑿井是以民熙物皥時聞百歲
於民間日升月恒還集三多於我
后兹值三春令旦正逢
萬夀昌期星現長庚卿雲糺縵庭張廣樂法曲悠揚香
靄氤氳乍啟
九天閶闔春光駘宕齊来萬國衣冠梯山航海以朝宗
不數西鶼東鰈虎拜鳬趨而獻夀疑瞻方丈蓬
莱(臣)濫列清班叨逢異數涓埃未報莫酬
高厚之恩巍蕩難名載祝貞恒之運謹拜手稽首而獻
頌曰
惟天長清以健為行於穆不已主宰生成聖人
法天道惟一誠誠則不息歷數斯貞運啟中天
猗惟我
后太和元氣涵濡宇宙天縱以德必兼以夀氣運綿綿
超前軼後夀以道統心印羲皇圖書剖蘊萬古
煌煌夀以文章雲漢輝光藝林學圃歴久琳琅
夀以作人譽髦斯士卜世卜年早培基址夀以
奮武
神謨親指萬里蕩平永垂青史夀以治河浪息鯢鯨金
隄孔固終古澄清夀以蠲賦百萬弛征衣豐食
給戶祝長生夀
國夀民
一人是戴
臨御之期於焉萬載凡我臣民子孫世代以就以瞻
龍光鳳采春當三月晴日麗天宫鶯競囀禁柳方妍謳
吟頌禱九譯爭先嵩呼望
闕拜舞駢闐
寶幄方開簫韶九奏風日融和川原錦繡榮光竟天
嘉祥輻輳旦復旦兮長歌
萬夀
萬夀詩(五言排律二十四韻有序)
翰林院編修(臣)王謩
欽惟我
皇上
緝熙至道
保合太和致宇宙之殷昌納人民於仁夀心符元化
功與天地參焉統集大成賢於堯舜遠矣時際
三春令節慶逢
萬夀昌期斗柄指辰韶景暢
恩光而彌溥歲華周甲玉衡衍
寶歷以長新
九重之福履天齊萬國之歡聲雷動(臣)職慚翰墨世荷
寵榮常含小草之心涵濡湛露願試微禽之羽翔舞和
風頌擬九如歌賡百祿竊效嵩呼之響敬攄華
祝之誠
景祚天樞正
熙朝寶籙昌
帝心涵造化王道洽隂陽上理勤尤切丕承烈更揚
德風披浩蕩
愷澤沛汪洋動靜昭仁智洪纖肅紀綱神明軒鑄鏡端
拱舜垂裳聲教高千古光華被八方參天功莫
尚觀海學難量奎壁懸
宸翰雲霞煥
睿章圖書傳秘典
謨誥示周行乾運行彌健天申命有常雪呈郊日瑞蓮
發歲朝祥韶景三春候瑶漿
萬歲觴
天顔真有喜
聖德自無疆花甲循環始箕疇永錫臧歲符華祝好日
共
帝恩長道久恒占吉時雍泰運康會嘉殷百福齡永邁
三皇悠遠乾坤夀貞明日月光露凝仙掌滿莢
繞
禁墀芳紫氣連
丹闕香雲靄玉堂鵷班羣抃舞卉服悉梯航燕喜春
方盛賡歌樂未央昇平億萬載長此戴
君王
萬夀詩(七言律四首)
翰林院編修(臣)查慎行
鳳紀龍飛六十年周天景運正中天衆星拱極雲霄
上萬國瞻光日月前難老祥徵
仁者夀誕生
聖在佛之先欲知
帝力占甿俗擊壤吹豳徧八埏(其一)
爐香馤馤護
楓宸花甲循環歷象新玉燭萬年三月節鴻鈞一氣
四時春闢門典曠收羣士
錫福疇多及庶民野老祝
釐還自賀子孫同作太平人(其二)
厚澤深仁物物霑直從動植到飛?日暄雷動
恩威竝
秉鉞垂衣創守兼久運
乾行神倍旺屢辭
尊號德彌謙太和宇宙無疆慶長願春隨閏歲添(其三)
極盛
皇猷冠古今無涯
聖學仰高深已隆咸五登三業猶厪堯咨舜儆心天大
固知難比擬人歡爭欲效謳吟小臣拜手情尤
切十載蒙
恩在禁林(其四)
萬夀詩(五言排律六韻十首)
翰林院編修(臣)萬經
寶歷膺昌運時和庶彙康日輪瞻
聖表雲漢煥
宸章瑞靄凝三殿仁風育萬方
湛恩同海闊
上夀竝天長春晝罘罳暖花晴彩仗香願將芹曝意歲
歲獻
君王(其一)
旭日螭㘭上祥雲
黼座前宫鸎初囀曙禁柳正含烟考歷明三統歌風播
五絃嵩呼聲動地虎拜會朝天海棗堆柈麗仙
桃簇苑妍太平忻擊壤萬國慶
堯年(其二)
聖德符乾象陽和滿太虚瑶光涵月殿鈞奏集
宸居南極騰輝始西池獻
夀初捧觴多碩輔入覲有安車
鳳輦巡郊後
龍樓視膳餘幾康時有勅聲教被扶胥(其三)
青嶂環
丹禁紅雲護
紫宸蝶飛西苑午鵲報上林春草木均霑化騶麟總
被仁天人一貫統禮樂
萬年身釐祝盈畿甸賡歌徧侍臣玉階叨染翰慙乏綵
毫新(其四)
至道傳精一諸家辨異同易圖探奥窔性理闡
儒風鳳至占昌運河清上泰濛文追典謨體武
邁夏殷功制度高三古精明達四聰長春開
夀旦百谷盡朝宗(其五)
陽德方亨日
嵩齡周甲時影分雀扇早香度玉爐遲好古勤編帙多
能擅賦詩琱弓親試射鏤管愛臨池
學問誰窺測
天章倍繹思仙籌添海屋青鳥下
彤墀(其六)
薄海融春澤
天顔駐太和梯航歸恐後筐篚貢方多匣底弢金甲階
前振玉珂九邊修耒耜八塞起絃歌版宇今無
外輿圖古莫過蠲租逾億萬太液溢
恩波(其七)
鵷鷺飛
金闕冠裳聚
玉京
王言傳渙號文治振離明漢殿芝長茁堯階莢又生西
秦甘露湛東觀彩雲晴麟脯雕盤擘霞觴醁酒
清天街歌吹盛歡徹
九重城(其八)
仙杏開長樂蒼松繞上林鶴鳴盤嶼久燕舞入
簾深金鑑千秋籙簫韶一代音高明恢
帝度浩蕩見
宸襟廣闢求賢網難名愛物心大椿誰紀歲六幕芘餘
隂(其九)
仁夀中天會嘉祥
上帝知雲璈来海島迦鳥集璚枝化日勾陳列神光太乙
隨瑶壇香徧拂仙掌露頻垂卜世年彌永居高
聽每卑升恒長拱極萬載肅朝儀(其十)
萬壽盛典初集卷七十八
