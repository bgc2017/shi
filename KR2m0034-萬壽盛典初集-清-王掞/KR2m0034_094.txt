欽定四庫全書
萬夀盛典初集卷九十六
歌頌三十六(詞臣二十八)
萬夀德音頌(有序)
翰林院庶吉士(臣)汪份
欽惟我
皇上因廷(臣)恭祝
萬夀之請特沛
德音
諭以
御極以來惟欲萬國乂安敬
天法
祖垂令名於弈世今
夀屆六十憂勞倍增惟願為臣清正為子孝思弟兄友
愛讀正書盡職業各殫誠心為慶祝之儀外此
皆無所嗜好大哉
聖人之訓詞宏深奥遠剴切詳明誠非歷代帝王所能
及也(臣)愚竊考戴記禮運篇蓋孔子諭大順之
實體信逹順之道而備舉家之肥國之肥天下
之肥以謂如此則天不愛其道地不愛其寳人
不愛其情故天降膏露地出醴泉山出噐車河
出馬圖鳳凰麒麟皆在郊藪龜龍在宫沼夫家
國天下皆肥則家國天下皆仁仁也者順之體
也惟仁故夀聖人行德而民仁夀者家國天下
皆肥之謂也而宋儒程頥謂君子修已以敬篤
恭而天下平惟上下一於恭敬則天地自位萬
物自育而四靈畢至此體信逹順之道朱子則
謂體信是致中逹順是致和實體斯道於身自
然發而中節推之天下而無所不通蓋禮運所
謂體信逹順以致家國天下之肥故諸福之物
可致之祥無不畢至即論語修已以安百姓中
庸致中和天地位萬物育篤恭而天下平之義
(臣)愚竊以三書之言合諸我
皇上聖諭蓋前古聖人立言以垂範當今
聖人身體而力行孟子所謂其揆一者也(臣)愚伏覩我
皇上具聰明睿智上聖之才而窮經稽史考道論治夙
寤晨興孜孜不倦天戈南指大慝悉平疆土之
拓軼於禹迹
躬提禁旅三超瀚海平沙萬里無敢違拒由是天之所
覆咸奉正朔稽首稱臣莫不賓順
親視河防指授方略束淮敵黃疏通清口一旦河神受
職而潛遵
聖主約束地平天成萬世永頼仁愛孚於天下無有親
疎遠邇惟恐一物不得其所蠲租賑粟之
詔無歲不下近者遂盡除田賦三年而徧於海内舉凡
表章經籍尊崇先賢澄清吏治奬拔賢才減省
浮靡鉤稽國計興厲學宫廣開貢舉優恤軍伍
教閱武勇以逮緩獄寬刑修塘建閘鉅細之務
皆盡思極神
躬親聽斷奉若
天道憲章
祖法處之以寅畏行之以祗慎業業兢兢不敢須臾自暇
自逸所謂脩己之敬致中致和不顯篤恭之德
體信逹順之道維我
皇上一身備之矣今者德教既已浹洽風俗既已淳厚
天下既已興仁符貺既已委至乃
聖心亹亹惕厲倍增深戒廷臣勿事虚文務崇實政俾
各以盡臣道盡子道盡弟道國安民治姦宄寧
息為慶祝隆儀(臣)愚竊謂合於禮運家國天下
皆肥之指而論語中庸所謂百姓之安天下之
平與夫天地萬物之位育者也且所貴於家國
天下之皆肥者何也肥則仁仁則夀聖人行德
而民仁夀此大順之實也故惟聖人為能開夀
域於斯世而百姓由此而安天下由此而平天
地萬物由此而位育當是之時天瑞應誠而至
推之而不去辭之而益多故天不愛道地不愛
寳隂陽調風雨時山不童澤不涸羣生和四靈
至天地之間被潤澤而大豐美而聖人純嘏天
錫眉夀萬年遂與天而無極(臣)愚乃知
聖諭所及誠人臣慶祝
萬夀之隆儀方今
聖世久已臻兹盛美而
皇心謙抑更欲勉以新功若不敢自謂已至蓋虞書帝
庸作歌責難於臣保以戒慎
聖人用意大抵如此亦孟子所謂其揆一者也(臣)份謹
拜手稽首而獻頌曰
皇有大訓訓於廷臣曰
余御極
夀登六旬我法維
祖我敬維
天務俾政乂以安斯民惟日孜孜亦既蒼顔無他嗜好倍
增勞勤勞勤之久如見放勲華封之祝寧非愛
君堯獨固辭何為其然不堪其瘁天位孔艱孰
知堯心惟
余一人
余亦何祈此心相傳汝欲祝
夀屏爾虚文惟廉惟孝友於弟昆非聖勿讀正言日聞
勉爾職業罔或因循實殫爾心效於
余前慶祝之儀莫此為先
訓詞深厚於古誰倫克知允迪位在德元自始
踐祚終日乾乾獨見衆表遠紹羲軒極深研幾嚅嚌道
真吐詞為經以發竒芬上探月窟下躡天根牢
籠覆載克彌克綸去其稂莠既鋤既耘海外有
截南踰朱垠雷厲風飛
親統六軍
三駕之餘北土咸賓乃
眷南顧
駐蹕河津河來方壯萬水奔渾乃通清口毋俾或堙千
古洪流遂安其瀾辨色
視朝逹於夜分令聞令望
聖德日新克詰戎兵虓虎雲屯閱其騎射時令時申簡
核獄詞必躬必親化彼嚴寒予以春溫乃
命冢宰飭爾官聫洗手奉職則惟汝賢乃
命司農乃
命春官惟民惟士沛以
新恩
視飽如饑
視暖如寒三歲而徧田租盡蠲逮及商賈孰嚬孰呻
皇有大賚以恤其貧相彼生徒號曰席珍
特創新科俾速騰鶱逮及武夫嫓於儒羣亦各執經觀
聽橋門無鉅無細惟畏惟寅合諸
聖諭既備於
身其在魯論子思所編亦越戴記禮運之篇聖經垂範
維
皇克遵先聖後聖其揆則均
聖心之謙
聖德之尊巍巍煌煌不自鋪陳罔或封於泰山罔或禪
於云亭自古雖有徽號曰匪
天衷所存茲因祝
夀受
誨諄諄惟願斯世俗易風淳士曰勗哉相與陶甄此糾
彼過彼繩此愆惟民雖愚見善則遷此修於市
彼力於田百隸師師無黨無偏弼成教化如泥
在鈞問諸一鄉鄉無愚頑問諸天下天下興仁
既登大順介福自繁體信逹順實維其源惟此
介福大順所臻運於無形窺之有端
天錫
聖皇億載萬年永永難老宰我人寰
天錫
聖皇司造化權能開夀域在宇宙間皤皤老叟所在成
村各居其所往來不煩於時皥皥於時安安於
時蕩蕩於時平平隂陽和調無祲無氛紛紛郁
郁示我慶雲化及鳥獸其心克馴草木何知亦
各欣欣起視田疇嘉禾駢駢起視郊藪有鳳有
麟至治馨香感於明神懿哉祥嘏致之非難以
兹愛
君其忠乃純以兹祝
君其儀彌殷信而有徵至矣
皇言恭惟
聖世盛美克全
勉以新功抑何拳拳
勤惕之實於此焉宣咨爾在廷奉以周旋各守爾典勿
懈益虔
皇上萬夀無疆頌(有序)
翰林院庶吉士(臣)吳關杰
(臣)聞帝王之生五百年而當運會聖神之夀八
千歲以為春秋非頌禱之虚辭實天人之至理
所以羲軒御宇享祚彌長姚姒膺圖歷年最久
考之上古大概如斯未有德邁古今直軼唐虞
而上夀同天地共仰覆載之長如
今日者也欽惟我
皇上精一傳心立文武聖神之極剛柔合德協雨暘寒
燠之宜摩義漸仁沛澤長開乎萬禩制禮作樂
移風無待於百年捐三千萬之金錢足民先於
足國安十五省之赤子革面抑且革心考績課
功則官方由以澄叙崇儒重道則文教藉以振
興欣宇宙之太和樂臣民之熙洽真所謂宜民
宜人受禄于天保佑命之自天申之者也(臣)惟
下士叨列清班覲光
輦轂歴觀
聖澤之覃敷伏處鄉邦備悉民情之踴躍
皇仁叠沛久聞載道歌呼
聖夀屆期喜見填街祝頌兹值三春令序適當六十齊
年(臣)雖學問疎庸識見迂淺幸際昌辰於
聖世能無竭慮而抒毫用展微忱採輿情於閭里敢伸
下悃協衆志於臣寮謹拜手稽首而獻頌曰
恭惟我
皇繼天立極統承
三祖萬方是則曰聖與仁唯
皇之德聖化神功惠此四國唯古有聖至誠格天天錫
之福億萬斯年我
皇至德軼後超前天人協應禮樂交宣穆穆我
皇聰明睿智不顯維德中和並致聖無不通多能聿至
煥乎文章萬古無二
聖皇赫赫有此武功震驚南土王功是崇唯此朔野亦
輸其衷武功伊濯八表來同思此多士維國之
楨聖化所育聖教所成我
皇不棄側陋揚明拔茅連茹以其彙征思此邦本食為
民天歛從其薄民安于田
皇仁蕩蕩租免其全我倉我廩粟餘九年大法小廉維
官之要明明我
皇不察而照吏不生姦民歌而笑生養安全
天子之詔我
皇之德無幽不通申儆吏治一道同風爰
命翠華來廵其功匪獨民懷河淮奏工維野與朝被
帝之德維士與民忘
帝之力維範有言錫福不忒求端於天庶幾曰得高高
在上實鑒我
皇既錫勇智且夀而康自古在昔其道有常我
皇之夀萬夀無疆(臣)隨(臣)父相繼食禄(臣父吳涵屢蒙超擢歴官都)
(察院左都御史)
聖澤皇仁霑濡煦育寧私天恩萬方之福敢拜萬年同
於華祝(臣)父歷官頻膺
寵命每退而言遺忠未竟何幸(微臣)得逢大慶拜手颺
言
天子之聖
萬夀無疆頌(有序)
翰林院庶吉士(臣)陳大章
(臣)聞天佑下民作之君作之師聖人者天生之
以財成造化扶翼世教惠養斯民者也爰自上
古道莫大於三皇德莫高於五帝功莫盛於三
王皆應運挺生繼天有作靈貺叶其禎符鴻號
光於日月秦漢以還真人代起雲氣赤光之瑞
雙龍夾馬之祥莫不幽贊神祇昭彰讖緯美德
述命踵事增華竭臣子之誠顯邦家之慶然而
金繩玉檢隆其典矣未適其宜寳籙徽稱章厥
文矣未既其實粤若道隆化普累洽重熙契六
合而居尊握神功而不宰自開闢以來未有若
我
國家之純懿顯鑠者矣洪惟
太祖高皇帝天作高山丕基弘緒
太宗文皇帝光宅四海奄有三分
世祖章皇帝一戎大定萬國來同拯斯民於湯火之中奠
天下於磐石之固
皇上膺上聖之資際開泰之運提乾維挈坤軸緝億兆
規萬葉宣
三后之耿光集百靈之奥祉知天之幬如地之載鼓之以
雷霆潤之以膏雨陽開隂闔仁漸義摩易俗移
風淪肌浹髓蓋五十二年於兹矣(臣)竊觀自古
帝王或躬定大業制作未遑或繼體守文恢擴
不足或富強立國而名法太繁或忠厚開基而
聲靈未振或狃於承平而土木甲兵之事起或
忽於近習而宦官宫掖之蘖生我
皇上六位時乘一中允執儀先天而作覩兼開創為守
成
清明在躬
夙夜基命欽明上世損益百王淵默而雷聲齋居而
龍見智周萬物而無跡道濟天下而不居日新
學問矢敬德以緝熙天授英謀養神武於不殺
任賢遠奸持之以斷信賞必罰劑之以寬遠不
遺於萬里近不玩於目前大必謹於宫廷細不
忘於戶牖值民安物阜之時儉約以先天下當
保大定功之後精勤無改厥初垂裳恭已而淳
化流行變色動容而海内震懼是以正位凝旒
寅恭對越三才奠矣備養崇名惇族叙典五教
敷矣考六樂正百禮中和之極建矣飭五材釐
八政曲成之用神矣蠲租賦以恤民依慎刑辟
而除苛法師師者在列濟濟者盈庭型仁講讓
以陶鑄羣材黜幽陟明以翼亮王路經邦論道
記言箴闕之官虎節魚符振遠懷荒之使文經
之武緯之參旂昴鉞奮雄冊以掃欃槍壁彩奎
鉤揮天章而薄雲漢尊師拜道見寤寐於羹牆
輯瑞省方鏡榮光於河洛斡璇衡而齊七政風
行草偃萃萬代之邕和懸玉燭以式九圍海宴
塵清躋斯民於仁夀然猶業業兢兢日慎一日
宵衣自警
旰食不遑升中薦岳陋封禪於七十二君尊號隆名
示撝謙於六十四卦蓋我
皇上以敬
天為本以勤民為實乾元溥利不言長養之功江海無盈
式表沖虛之量由是道際無垠澤流方外薰蒸
渥洽菌蠢蕃孳上下和同神人悦穆四時均而
百物遂六符見而泰階平景星矞雲醴泉甘露
之禎漫空而布汜騶虞神雀芝草嘉禾之瑞徧
藪而彌郊黃髮之老髫齔之童遊康衢而鼓腹
截耳之豪貫胷之傑望
化國而皈心維時歲在昭陽律吹姑洗蒼龍屆節乙
鳥翔風當貞元妙合之期正甲子誕彌之會九
州四海切瞻雲就日之思萬載一時欣貫昴流
虹之應
天子御青陽居右个出閶闔煥離明紫氣絪縕護鸞旗
而直上非煙縹緲映雉尾以徐開登假
上穹旁孚
皇祗響八音於瑶闕陳九奏於彤墀駿奔萬國鷺序千
官氊裘柳塞之君參差而虎拜滄海蹄林之長
踴躍於鵷行嵩呼萬歲之聲從空而降天錫老
人之兆應候畢來大禮有融休徵允暢歛箕疇
之五福佐佑禎期集華祝之三多彌綸夀域巽
風解雨未寸晷而匝九垓巷舞塗歌不崇朝而
徧天下蓋將登三咸五苞夏掩周超混沌以建
業籠萬世為一君豈直上軼漢唐俯視魏晉而
已哉(臣)江介䜿儒山林長物濫邀清選世受
國恩酌大海以一蠡未酬涓滴窺高天於寸管無補
纖毫向日輸誠謹同四方之賀後天申祝遥稱
萬歲之觴謹拜手稽首獻頌曰
皇矣
上帝監四方眷求同德君萬邦星輝電繞儲嘉祥篤生
聖哲嫓虞唐珠庭日角祥應彰纂圖御極熙重光巍巍
三后在帝旁陟降上下福澤滂夤承玉歷升馨香濬文睿
武恢天綱斟酌元氣調隂陽參侔兩曜揚焜煌
六典順序百職康雲行雨施浹混茫罄天作主
包八荒梯山駕海通享王化成久道滋鴻龐衍
靈襲慶
景祐長天旋雷動開明堂衮衣火藻臨中央紫微環拱
華蓋張九功維叙七德颺充庭萬㝢羅軒裳和
氣四塞薰風翔鳳之儀儀麟蹌蹌涵液滲漉寳
道章年糓用熟民熙攘還淳反樸追羲黃磅礴
厚載回昊蒼舄弈千古流鏗鍾徵符考牒浩莫
量祚我
皇兮萬夀無疆
萬夀詩(五言排律二首)
翰林院庶吉士(臣)劉蛟
惟天生
至聖道以一中承剛健乾元統聰明鼎命凝德隆山並
永化洽海同澄大武干戈戢宏文禮樂興千秋
推盛烈萬國卜休徵百禄欣滋至暉暉旭日升
(其一)
至聖由天縱生知復敏求詩書窺奥賾典籍極冥摉
睿藻珠璣燦奎章雲漢流尊儒崇正學論道啟鴻猷識
遠神偏暇思勤業倍優欣逢交泰日願進
萬年籌(其二)
萬夀詩(五言排律十二韻)
翰林院庶吉士(臣)孫詔
聖節中天會卿雲復旦時堯天周甲子軒歷紀干支玉
燭光昌運金甌鞏
帝基休徵呈萬象寳籙握重熙
文德昭干羽
神功勒鼎彝
恩膏流四海鼓舞徧羣黎道與三皇並仁無一物遺榮
光河瑞應仙掌露華滋靈草呈三秀嘉禾徧兩
岐美祥天地報麗象日星垂瑟上薰風度寰中
化雨施羣工齊拜手共上
萬年詞
萬夀詩(七言律二首)
翰林院庶吉士(臣)鄭其儲
萬年天子正當陽八表羣依日月長端拱無為開樂利
太平有象慶明良四方向化民生遂一德同心
帝道光花甲初周春晝永五雲遥捧紫霞觴(其一)
疆宇由來重薊都山河襟帶是神區千秋磐石
開
皇極萬載苞桑鞏
帝圖玉燭自調綿景歷泰階常正啟祥符衢歌華祝敷
天慶蹌濟忻陪鵷鷺趨(其二)
萬夀詩(五言排律二十韻)
翰林院庶吉士(臣)戈懋倫
華渚虹光繞
皇圖景運昌和風宣令節麗日靄青陽
紫禁春暉永
彤墀翠幕張亮工傳喜起熙載效匡襄禮樂追豐鎬
恩威邁漢唐雕題遵政教重譯凛冠裳端冕臨中極宵
衣問未央
龍飛綿寳籙鳳羽翽高岡受命膺純嘏凝休簡俊良惠
疇詢岳牧典禮重明揚
聖德彌寰海嵩呼滿
帝鄉省耕聞夏諺祈糓肇農祥保定岡陵固升恒日月
長三台環斗極五緯耀巖廊入覲和鸞盛來同
玉珮鏘綺筵陳醁醑蘭圃薦瓊芳碧柳垂青瑣
穠桃拂建章遏雲仙響奏傍日
御爐香金鑑千秋錄瑶池
萬歲觴(小臣)持獻
夀珥筆頌無疆
萬夀頌(有序)
翰林院庶吉士(臣)王畮
欽惟我
皇上之御極也顯謨承烈平地成天涵太極於一心
九重獨運秉乾元而首出萬國咸寧風雨露雷基化功
於宥密日星雲漢符法象於高明固已駕禹而
軼湯不啻陶堯而鑄舜猶且
躬承道統手握靈機學貫天人滙百川而歸海政調溫
肅偕四序以成功揮戈而一掃蠻雲敷土而頓
平竹箭金雞布愷木鳳䘖恩蠲蔀屋之積逋庭
無萇楚發太倉之儲粟澤有稻粱
六御廵行既採風而問俗
萬幾清暇恒汲古而横經文章則二典三謨言為世則
書法則兩儀八卦畫自天開虔俎豆於尼山首
崇儒術簡蒐苖於玉塞載纘武功八法持衡舉
錯而吏多清白兩闈校士蒐羅而人奮功名若
乃敬授人時象璇衡於儀噐聿隆孝治宏錫類
於尊親此蓋自生民以來未有如我
皇上者也恭逢
甲子初周正及干支方始序當三月上林之錦繡爭
榮節屆
萬年南極之光華遠照瑞氣平添於虹渚太液池邊祥
雲四達於斗樞未央宫裏共仰
天顔有喜率土來王羣歌
聖夀無疆普天同慶(臣)畮初離草莽荷托雲霄忻逄百
禄之罄宜敬祝九如之戩糓推大衍之策萬有
一千稽皇極之書十有二萬與天無極如日之
升爰拜手而為之頌曰
帝德廣運巍巍則天蕩平正直無黨無偏知臨萬國玉
鑑高懸仁育義正溥博淵泉道承聖統學接心
傳郊壇廟祀升中告虔廵行方岳柴望山川採
風東魯瞻拜文宣頻開講席時
御經筵發明理奥俎豆先賢尤勤民事夙駕桑田省耕
省歛賜復賜蠲祥刑愷悌宥過釋愆人安覆載
物荷陶甄我
皇執競地靖𤇺煙永清邊塞蕩掃閩滇干戈用戢禮樂
相先陋兹綿蕞奏以薰絃官方士習清風穆然
寄情文囿託興魚鳶湖山競秀花木爭妍手繙
玉軸心賞芸編千峯染翰五色飛箋
宸章煥發光耀星躔武功文治軼後超前
皇猷浩浩仁夀綿綿常貞日月迭運坤乾張梨安棗貢
自神仙梯山航海拜舞喧闐(小臣)颺頌
天子萬年
萬夀無疆詩(有序)
翰林院庶吉士(臣)卜俊民等
(臣)卜俊民等於壬辰三月伏蒙
皇上親加考試又搜拔遺卷
恩賜進士並選入庶常異數殊榮自制科以來未之有
也今恭遇
聖夀六旬正誕普天率土莫不抃舞懽忻羣申歌祝(臣)
等業附翰林官後繕成詩冊進
呈顧以
天恩高厚感頌私情有所未盡伏讀
上諭以萬姓之安為安天下之福為福大哉
王言實肇億萬年無疆之休用聯長句賡和成篇謹拜
手稽首而獻詩曰
一人首出乘乾剛(臣卜俊民)健行不息恒自強(臣曹鳴)
履中建極符禎祥(臣李鍾僑)南極星輝燭萬方
(臣陶貞一)受天百禄純嘏常(臣劉於義)超前軼
後惟我
皇(臣潘允敏)紹聞衣德
聖圖昌(臣王圖炳)統一區宇恢紀綱(臣鄂爾竒)傳心精
一追陶唐(臣楊士徽)豐功駿烈越夏商(臣何國)
(宗)滇南漠北
神武揚(臣秦靖然)德威遠播鞏金湯(臣田嘉糓)
廵行指授平淮黃(臣徐雲端)決排疏瀹嚴隄防(臣馮汝)
(軾)修和府事庶績康(臣許鎮)百工喜起當明良
(臣俞鴻圖)山龍黼黻皆文章(臣杜詔)
聖學高深日就將(臣鮑開)天人性命闡微茫(臣孟班)網
羅載籍研精詳(臣楊祖楫)文瀾浩瀚涵溟滄(臣)
(何應鰲)鸞音鳳藻踰百王(臣林昂)珠璣字字聲
琳琅(臣顧嗣立)石渠天禄盈縑緗(臣王澍)
萬幾餘暇探珠囊(臣狄貽孫)宵衣旰食彌不遑(臣徐杞)
大綱具舉衆目張(臣易簡)穆然恭已臨蒞莊(臣)
(漆紹文)五十二載垂雲裳(臣周天祐)萬年
天子夀而臧(臣程夢星)昭陽之歲月青陽(臣薄海)甲子
初周稱夀觴(臣春山)花明上苑春正長(臣秦休)
虹流電繞日月光(臣周金簡)歡聲雷動徧八荒
(臣王時鴻)行慶施惠蠲租糧(臣喬時适)蒸黎樂
育安農桑(臣董胡宏)科開
萬夀春風香(臣周彬)紅杏林邊丹桂芳(臣郭孫順)士庶
歡呼夾道傍(臣錢廷獻)風光第一推
帝鄉(臣楊湝)蓬萊紫氣環金閶(臣沈世屏)敷天率土偕
來王(臣夏慎樞)賮琛重譯爭梯航(臣陳王謨)師
師濟濟鴛鷺行(臣舒大成)老人扶杖羣趨蹌(臣)
(覺羅名昌)塵清輦路鳴珮璫(臣胡煦)千門萬戶
錦繡場(臣李如璐)星毬火樹交煇煌(臣徐依)衢
歌巷舞喧笙簧(臣張淳)雲韶法曲諧鏗鏘(臣湯)
(大輅)百獸率舞儀鳳凰(臣莫與及)錦絲步障連
宫牆(臣白子雲)黃鶯紫燕飛廻翔(臣魯立)上林
春色遥相望(臣王夢旭)恩波太液流汪洋(臣林)
(景拔)涵濡九有登豐穰(臣王遵扆)熙熙皥皥樂
未央(臣謝濟世)生成厚德不可量(臣鄭之僑)
聖心求瘼猶傍偟(臣張旭)臨深履薄永弗忘(臣劉蛟)載
申
天語何昭彰(臣孫詔)為民祈福格穹蒼(臣鄭其儲)四序
均和時雨𤾉(臣潘祥)人給家足饒倉箱(臣王畮)
仁風廣扇胥拜颺(臣戈懋倫)盈廷交泰同贊襄
(臣朱一鳳)臣等忝竊升廟廊(臣李中)朝聞靈鵲
鳴海棠(臣汪倬)蓬池有酒盈天漿(臣吳關杰)金
莖仙露應共嘗(臣汪份)涓埃未報滋悚惶(臣朱)
(綸)祝禧賡韻傚栢梁(臣王時憲)繼聲周雅傳無
疆(臣張玢)
萬夀詩(七言律十首有序)
鑲藍旗色勒佐領下編修降級隨旗九品(臣)查賚
欽惟我
皇上
宅中圖大道高乎千聖百王
開物前民德被乎九州四海千百世之鴻基永奠羣
樂中天億萬年之鶴算綿長新周六甲律中姑
洗令值勾芒合中外以來朝三春日暖罄臣民
而登祝
萬夀筵開獻棗如瓜殿上無非仙侣催花作果人間即
是蓬瀛凡此歌樂愷以慶尊親際昇平而來遐
邇者胥由我
皇上孝弟之至格於幽明歆享之誠光乎俎豆危微精
一接堯舜之心源中正和平垂禮樂之盛治
允文允武
乃聖乃神豈惟研覽乎萬幾抑且包羅乎羣藝染翰
則龍蛇競舞摛詞則風雨爭飛玉帛通乎萬方
勲華被乎四海
金戈所指共看載道壺漿
玉轡所臨無不連城櫜甲致區域之外測海水而來
歸盡宇宙之中沐雨膏而共戴乃猶量其出而
為入薄賦寬徭與其重而寧輕恤刑慎罰
恩霑率土慶溢通衢因
萬夀以開鄉會之科桂樹與杏林並茂徧九州而擴蒐
羅之典鷹揚偕鶚薦同升是宜歷嫓乾坤永一
十五國之共球
夀齊山嶽等萬八千歲於
天皇(臣)賚累世承
恩空負含宏之廣厚恭逄
大慶難伸愛戴之微忱謹稽首頓首進
呈七言律詩十章章首四字恭列詩題
萬夀無疆
太平
天子正當陽瑞氣晴薰滿殿香
花甲初周三月歷瑶階爭進
萬年觴史占五岳環
宫闕樂奏鈞天引鳳凰共樂雍熙歌大有華封願祝
夀無疆(其一)
德侔天地
南山獻瑞彩雲中
聖澤無私處處同天地不言生大化平成永奠荷
神功爐煙縹緲呈
端拱仙仗依微漾曉風自是
盛朝綿歷象卿雲捧日射波紅(其二)
明並升恒
魯頌賡歌舊有聲照臨不息體天行萬方莫不
尊親日薄海咸深覆載情五色賦成昭泰運三
階露下燦金莖歡娛此日情何限長沐恩波荷
聖明(其三)
孝隆繼述
嵩嶽鍾靈駕六鑾山河形勝壯龍蟠混同地闢
皇輿廓長白天開景運寬大孝莫如天下養
聖人惟是寸心安應知錫類恒無匱海宴山寧歲歲看
(其四)
尊崇祀典
聖王御極重明禋綿亘千年
玉祚新感格不徒憑灌獻馨香自是格神人凌晨香
靄金爐裊射旭花明翠幌陳叨沐
恩施逄燕喜百靈效順媚芳辰(其五)
文德宣昭
桃花燦爛柳枝黃獻夀同歌化日長
文命誕敷超夏禹
欽明克峻邁陶唐波摇
天筆龍蛇動字落人間翰墨香
帝德難名今最盛載賡雲漢上
君王(其六)
武功底定
戎衣底定静無譁一統車書望裏賒
口授六韜平閩粤
躬親三尺淨流沙迄今塞外來重譯永此寰區仰日
華
大夀河山歸版籍蠻荒萬國祝
天家(其七)
恤刑頒赦
滿天花柳逞芳菲長養無私日有暉貫索星消
占瑞象圜扉草長荷生機法於過處詳輕重仁
寓威中考是非
聖主恤刑全愷悌雞竿欣覩
詔頻飛(其八)
普天蠲賚
蓬萊宫闕五雲屯露灑天階未有痕紫塞歡中
騰愛戴黃垓頌裏樂生存已資賑貸來
天府共慶追呼罷里門中外從容歌
聖化月明雞犬靜江村(其九)
萬夀開科
春雷起蟄日遲遲正是人文變化時桃杏均霑
上苑雨芝蘭隨發九秋枝
天顔有喜飛丹詔盛世揮毫集鳳池奎壁只今光列象
百僚競獻
萬年詩(其十)
萬夀詩(五言律四首有序)
原任翰林院庶吉士(臣)董泰
(臣)聞一人有慶四海深介祉之思萬福攸同兆
民切躋堂之願是以含哺鼓腹之世人祝三多
羔羊朋酒之篇民稱萬夀歡聲所感大地皆春
瑞景方長普天共祝欽惟
皇帝陛下
瑞洽虹流
祥鍾電繞
垂衣致治瞻雲日於堯年
縕瑟歌風布春陽於舜世兹屆三春時序恭逄
萬夀昌期花甲方周綿地久天長之歷椿齡伊始啟竹
苞松茂之基統萬方之白叟黃童並效嵩呼三
祝合九土之英才碩德羣歌
天子萬年(臣)等世受
國恩身逄
盛代頃因算學特荷
掄收恩波裛自天邊異數邀於格外尚方給札草茅得
進金階光禄傳餐藜藿與嘗玉食質慙謭陋尚
未報夫涓埃志切賡颺寧敢辭於弇鄙雖井蛙
管豹莫能窺
聖德之高深而蚓竅蟬吟聊以展(微臣)之頌禱謹拜手
稽首而獻詩曰
大德超千聖
皇猷邁百王西池呈瑞彩南極燦瑶光花滿春方盛筵
開日正長太平綿歷算寰海慶無疆(其一)
五十二年春初周花甲辰數從今衍萬
德與日俱新多夀惟仁者占星騐老人長生權自握悠
久撫斯民(其二)
萬國稱觴盛嵩呼倍往年祝堯君德峻歌舜日
華鮮松栢長春頌岡陵介夀篇誰能名蕩蕩丕
冒本如天(其三)
雲物呈祥日歡騰紫陌周霞觴稱
萬歲金鏡頌千秋有慶人人樂無疆處處謳(微臣)恭獻
祝億載沐宏庥(其四)
萬夀詩(五言排律十四韻)
原任翰林院庶吉士(臣)尚彤廷
百福
熙朝集千祥
聖世駢中和隨律轉化育與時宣祝比華封進詩同天
保傳載陽當令序
寳祚紀瑶箋淑景移
三殿條風拂九埏歡聲齊率土廣樂奏鈞天
帝德乾逾健
皇仁算永綿升恒如日月鞏固若山川堯日人爭就軒
圖治比肩鴻庥一氣轉慶祚萬齡延田野嬉耕
鑿泥塗望濯湔恭逄嘉節至引領瑞雲邊
德沛芸生廣
恩周涸轍偏陳詞歌景福雀躍戴陶甄
萬夀詩(五言律八首)
原任翰林院庶吉士(臣)杭宜禄
景運當陽日
皇仁大暢時祥雲霏
鳳闕淑氣繞
龍池斗拱三山秀風迎九節枝臣民齊頌祝天地樂
無私(其一)
聖天原一德
帝祚自遐昌區宇煙雲合人間日月長歡騰迎舜日拜
舞捧堯觴遠近籌添獻春花繞
殿香(其二)
日暖圖書燦天清象緯申謨猷超百代綱紀耀
三辰郁郁
龍編煥翩翩
鳳藻新川原增錦繡率土慶長春(其三)
睿算天弧拓
皇威四海通朔南均化育梅柳共春風
德沛聲光振
恩深甲胄雄太平當此日萬代樂成功(其四)
盛世掄才廣中天雅化成石渠宏夀紀
金殿重科名日暖蘋魚躍秋香月桂生車書來萬國
樂愷識
皇情(其五)
世泰隂陽順春溫萬物遊
詔蠲十五國
恩溢百千秋芳甸蒸雲暖遐荒戴露周大哉
皇澤遠長與漢河流(其六)
寳歷承乾運春深醞太和共知椿不老從此海無波
化洽生成久
恩流品彙多天心同
聖德浩蕩樂賡歌(其七)
華渚流虹遠
君恩大地寬卿雲恒作瑞碧海永迴瀾慶自
一人見光同兆姓看萬邦登夀域歌吹滿長安(其八)
萬夀詩(七言律五首有序)
原任翰林院編修(臣)熊本
欽惟我
皇上御極之五十二年
萬夀昌期六旬大慶景星表瑞玉燭凝庥九有謳歌八
紘鼓舞河清海宴慶歷數之無疆物阜民安樂
化成於久道浮琛輸賮皆淪肌浹髓之儔擊壤
呼嵩盡摩義漸仁之衆歡聲似沸喜氣成雲歌
天保者濟濟蹌蹌躋公堂者熙熙攘攘(臣)熊本
仰覩鴛鸞之舞莫禁鳬趨竊懷犬馬之思尤深
雀喜敬取易乾元亨利貞五字各成鄙詞恭呈
御覽惟祝
聖天子永享太平之福於億萬斯年而(小臣本)得長蒙
樂利之休於南東其畆而已至我
皇上聖謨神化武緯文經致治美嫓夫唐虞勘亂功高
於湯武此雖詞臣䑛筆尚莫罄其形容國史盈
編猶未得其梗槩(臣)之蠡測管窺固未足頌揚
於萬一也其詩曰
乘乾首出仰垂裳德業豐隆夀且康符瑞蚤瞻雲日麗
禎祥更挹醴芝香文思光被徵悠久
天祐靈長寖熾昌行健自強參贊永九如齊獻萬年觴
(其一)
體元
帝德覆春臺資始絪縕萬象胎已酌斗杓旋一氣更綿
歷數統三才範圍往聖歸陶鑄損益前王入化
裁瑞靄青陽喧燕雀溫溫和煦仰昭回(其二)
咸亨品物發舒時氣協埏垓大化滋共識巽齊
資彙潔還披離照嚮明治文章炳煥超今古禮
樂輝煌著鼎彝蕩蕩無名嘉會盛
六龍乘御普雍熙(其三)
美利鴻厖至治馨萬邦仁夀際咸寧聰明睿知
尊三重謨烈勲華備九經解慍絃歌揮舜軫逄
春草木頌堯蓂敷陳
盛德曾簪筆盤鼎從看更勒銘(其四)
運貞復始見天心物物根源二氣凝久道化成
欽正固太和保合慶咸登日新富有歸
皇極風動時雍啟瑞徵萬福春融調玉燭山呼長此頌
升恒(其五)
萬夀詩(七言律二首)
候補翰林院待詔(臣)曹曰瑛
當陽日麗五雲中萬國衣冠拜舞同上際下蟠
均
帝德東漸西被徧
神功連天㡩幕紅霞煥寰海梯航翠羽通紫鳳銜來
丹詔發無邊人物荷薰風(其一)
熙朝無地不陽春夀域天開慶作人何幸趨承瞻
盛典更叨筆札到(微臣)黃星煥采聯東壁綠字分編
傍北辰親見籙圖初受祉太平歲月鎮常新(其二)
萬夀盛典初集卷九十六
