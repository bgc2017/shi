欽定四庫全書
萬壽盛典初集卷三十五
恩賚六(開科三)
巡撫福建等處地方提督軍務都察院右副都
御史(臣)覺羅滿保謹
題為
聖壽無疆
皇仁廣被懇疏代
題恭謝
天恩事據福建布政使司布政使金培生詳稱據闔省
鄉紳鄭開極舉人貢生監生生員鄭仁陳嘉誠
等呈前事内稱欽惟我
皇上
功高九有
德協三才謨烈開天玉帛來雕題漆齒勲華炳日聲
名極瀚海流沙造士右文學校普菁莪之化崇
儒重道黌宫興棫樸之歌五十載海晏河清共
戴
太平天子億萬年日升川至爭祝
有道聖人兹康熙五十二年恭遇
萬壽正誕
特加鄉會恩科多士嵩呼萬方雀躍真千古未有之竒
逢實萬世僅覯之
曠典也(極)等跪讀
恩綸曷勝歡忭伏念(極)等幸生
盛世適際昌期沭
聖化之煦濡三多是祝被
皇恩之浩蕩萬禩常新合情籲懇具
題代謝
天恩俾海嶠儒生得露葵忱於
鳳闕全閩下士獲通蕪悃於
螭坳等情到司據此該本司布政使金(培生)看得世
際昇平慶康熙於九域時逢泰運躋
仁壽於萬年粤稽虞帝作人爰奏薰風之治周王壽考
聿昭雲漢之章欽惟我
皇上
德配清寧
壽同河嶽旁求俊乂稱有道之昌期掄拔英才頌無
疆之瑞應兹康熙五十二年恭遇
皇上萬壽正誕
允直省士子之請開
萬壽鄉會之科普天共慶文光射斗宿之區多士同春
瑞氣拱紫垣之曜理合據呈轉請代
題陳謝等因到(臣)欽惟我
皇上
稽古右文
體元建極
聖神廣運乾坤符悠久之徵
壽考作人日月動光華之照
化溥於詩書禮樂薄海同風
頌興於棫樸菁莪敷天徧德南金竹箭爭呈珍異於
王家威鳳祥麟共效羽儀於
盛世乃
帝壽方增之會正人文大啟之時
寶歷無疆初應
昌期於周甲
聖人有道預頒
異數於寰區
特俞多士之嵩呼爰舉兩闈之
曠典自今伊始永作成規每遇十年用加一次春風
省院鹿鳴高協笙簧秋雨容臺雁塔爭題姓氏
緬兹率土共沐
恩波惟此全閩尤涵
聖澤玉藴羣峰之表九曲朝輝珠懷環海之中十洲宵
媚從此日升川至三台常拱於
北辰鳳起蛟騰五緯恒昭於南極既據布政使金培生
詳懇代
題前來(臣)不敢壅於
上聞謹會同閩浙總督(臣)范時崇合詞代
題恭謝伏乞
皇上睿鑒施行
巡撫山東等處地方督理營田兼理軍務都察
院右副都御史加五級(臣)蔣陳錫謹
題為
聖主壽考作人曠典歡騰多士懇賜代
題恭謝
天恩以逹輿情事據濟兖東青萊登六府舉貢監生員
李壽彭李仁壽等呈前事内稱欽惟我
皇上
德協清寧
道隆今古聲靈赫濯闢百王未闢之封疆政教光昌
興千古未興之禮樂五十載虞門四闢籲俊無
方數十科周制三升登賢有路固已江蘭湘芷
無非
王者之香荷版投綸盡是
聖人之佐兹五十二年恭遇
皇上六旬萬壽
國慶舒長會風虎雲龍而類聚士歌仁壽萃岡陵松
柏以駢臻
特沛洪恩於二月鄉試八月會試凡遇
萬壽正誕即加一科億萬斯年永為定例桃花浪暖湧
出千層桂子香清飄來萬里
一人參三才而竝永綿歷無疆多士應一德之旁求瞻
顔有喜萟林慶溢舉頭見五色之雲朝士感深
拜手進九如之頌壽彭等獲生齊魯教久被乎
杏壇喜近雲霄恩先霑乎
楓陛禮隆闕里欣瞻
鑾輅之遥臨念切民依數沐
恩綸之下沛昨秋廣額已慶連茹來歲增科更欣樂育
沐
弘膏於無已蕩蕩難名際泰運之極隆巍巍莫贊得名
得壽但有詠歌寖熾寖昌尤深抃舞為此具呈
恭謝伏乞代
題等情到(臣)欽惟我
皇上
功高湯武
德邁唐虞重道崇儒率土仰光華之治右文稽古普
天霑教育之恩恭逢
聖壽昌期
特舉掄才曠典每十年而增一試開億萬禩
壽考之長以一歲而試兩科萃十五省人文之盛
帝德與天同運
皇猷如日初升朝野騰歡儒林動色兹據闔省士子籲
懇代為
題謝(臣)不敢壅於
上聞(臣)謹會同學臣陳恂合詞具
題伏祈
皇上睿鑒施行
巡撫山西太原等處提督雁門等關軍務兼理
雲鎮都察院右副都御史加四級(臣)蘇克濟謹
題為呈請代
題恭謝
皇恩事康熙五十一年六月初三日據闔省舉貢生員
劉璋等呈稱欽惟我
皇上
道冠古今
德參天地
體乾行而出治遠過周歷千年
本離照以崇文快覩虞門四闢固已人登壽域普天
共效嵩呼世躋春臺率土齊霑
帝澤矣乃六十年之景運方地久而天長十五國之人
文復雲蒸而霞蔚
特允章縫之請遂
頒渙汗之音
曠典弘開
恩綸廣沛設特科於制科之外搜竒士於多士之中從
此臺敞黃金明月與夜光竝進班聯玉笋鳳毛
兼麟角齊收二月桃花翻同丹桂中秋紅葉疑
是杏林璋等久沐
殊恩彌深歡忭欣逢
異數愈切頌揚但草野微忱無由上逹伏懇俯准輿情
代
題恭謝庶億萬斯年長沐菁莪之化而八千為歲永
來嵩嶽之呼矣等情到(臣)欽惟我
皇上
與天同運
如日方升奮武揆文
聖教誕敷於四海崇儒重道
宸章光耀於萬方兹康熙五十二年恭遇
皇上六十萬壽華封有祝歷服無疆特行鄉會兩科用
彰太平盛事嗣後每遇十年
皇上萬壽正誕即加一科永為定例此真千古未有之
曠典也
恩綸到晉通省士子無不歡忭踴躍感激
皇恩浩蕩欣瞻
聖壽升恒紛紛具呈公請代
題恭謝
天恩前來(臣)不敢壅於
上聞謹會同學臣孔尚先合詞具
題伏乞
皇上睿鑒施行
巡撫河南等處地方提督軍務兼理河道兵部
左侍郎兼都察院右副都御史加四級(臣)鹿祐
謹
題為
萬壽之特科肇舉多士之欣戴彌深恭疏代
題叩謝
天恩事據河南通省紳士原任吏部尚書宋犖工部侍
郎李元振内閣學士兼禮部侍郎張榕端舉人
貢監生員閻式鑛李永福等呈為
萬年之曠典特加九土之士心齊奮敬懇代
題恭謝
天恩事欽惟我
皇上
化成久道
時際文明舜日方長咸慶䕫龍為佐商霖是用益賡
仁壽無疆民務農桑賀昇平者由中及外士陶
禮樂沐教育者軼後超前尺璧寸珠搜羅徧夫
四海春華秋實採掇及於兩河兹康熙五十二
年恭遇
萬壽聖誕
特賁恩綸於二八月舉行鄉會試嗣後每遇十年
萬壽正誕即加一科永為定例
隆恩溥浹多士歡騰犖等實感
高深未能報荅惟願
聖壽彌增於有永
皇圖鞏固於無窮伏乞恭疏代謝
天恩等情又據各司道據呈轉詳到(臣)欽惟我
皇上
如日之升
與天無極綜文武聖神之盛
德邁百王合位禄名壽之全
躬膺多福
徽音久著載歌棫樸之作人
純嘏常新咸喜梧桐之鳴鳳
聖澤徧敷雨露特加殊渥於八荒庶士齊奮風雲愈固
太平於萬載
恩綸大渙士子歡呼仰戴如天感激無地理合恭疏
題報伏乞
睿鑒施行
巡撫陜西等處地方贊理軍務都察院右副都
御史加三級紀錄十三次(臣)永泰謹
題為
聖主萬壽無疆人文千載竒遇籲請代
題恭謝
天恩事康熙五十一年七月二十五日據西延鳳漢興
五府州屬舉貢監生生員周延壽朱輔煌等呈
稱竊惟陜西鄙處邊陲去京遥遠前者蒙
恩給種哀鴻興還集之思嗣後
賜復蠲租庶類有樂胥之慶由是風氣蒸蒸而日上人
文蔚蔚而改觀戶禮樂而家詩書樂辟雍而聞
鐘鼓五十二年值我
皇上萬壽正誕宏開鄉會恩科四海英流共切二天之
戴三秦遠地亦邀一視之仁久道化成望天章
而歌雲漢百年必世頌棫樸而詠菁莪從此每
遇十年思皇驤首於王路恭逢
萬壽羣英雲集於
天家多士一心食德敢忘圖報
君門萬里下情無以上陳伏乞俯賜
題謝以逹輿情等因到(臣)據此欽惟我
皇上
德竝高深
功同化育
太平至治開萬年有道之祥
異數掄才彰
壽考作人之盛惟兹康熙五十二年恭逢
皇上六十正誕普天同慶
曠典特行十五省邀破格之
弘恩億萬載垂無疆之定例從兹周楨益茂士林竝
效
嵩呼舜壽無疆臣庶咸思
華祝兹據士子合詞呈懇
題謝又據布政使魏圖布按察使薩穆哈會詳前來
(臣)不敢壅於
上聞謹繕疏代
題伏乞
皇上睿鑒施行
巡撫甘肅寧夏臨鞏等處地方贊理軍務兼理
茶馬都察院右副都御史加二級(臣)岳拜謹
題為
萬壽弘作人之化重熙沐千載之
恩公籲代
題以伸謝悃事康熙五十一年七月十八日據甘肅
寧夏平慶臨鞏舉人貢監生員吳郡尹誥等呈
稱竊郡等生長西陲遭逢
盛世横經負耒安耕鑿而戴
堯天吹雅歌風樂昇平而遊
舜日自荷頻年廣額士氣罔不奮揚驟聞來歲賓興
奎宿因而倍煥欽惟
皇上文武聖神固已東漸西被禄位名壽宜其地久天
長爰於明年二月特開鄉試八月特開會試陶
成造就凡成人小子靡不眉宇飛揚教養涵濡
即老生宿儒亦各神情鼔舞況垂為定例永遠
遵行自十載而至億萬載
聖壽遐昌由一科而加數十科人才輩出此真
盛世之殊恩亘古所僅見者也所有感謝下情乞祈
上逹
天聽等情到(臣)據此欽惟我
皇上
聖學如天
皇猷炳日建中表極八埏文命覃敷詣聖入神億載光
華茂著崇黌儒以重道澤及前賢
親廷試以掄才恩流多士康熙五十二年恭逢
皇上六十萬壽正誕之辰特行鄉會兩試嗣後每遇十
年即加一科億萬斯年永為定例斯誠太平盛
典千秋曠事也兹據闔省士子感激
皇恩環集(臣)署歡欣抃躍望
闕叩首齊祝
萬壽無疆并具呈懇請代謝出自真誠理合恭疏代
題以
聞
巡撫廣東等處地方提督軍務兼理糧餉都察
院右副都御史(臣)滿丕謹
題為恭謝
天恩代逹輿情事康熙五十一年八月初三日據鄉紳
鄭際泰等舉貢監生生員何有略等呈為
萬壽開科千古竒遇士民感沐
殊恩懇請代
題恭謝事竊惟三年取士乃國家之常經一道同風
實帝王之盛治何幸干支癸巳之歲正值
皇上花甲之周
特設恩科欣逢
曠典沛澤倍深於雨露作人實冠於古今
萬壽無疆已增十五省太平之象
一人有慶自綿億萬年
壽考之科仰五嶽之峯難形
厚德測八溟之水莫罄
深恩泰等身際唐虞恩霑覆冒擬申封祝莫罄輿情
懇祈俯准下悃代逹
宸聽等情到(臣)欽惟我
皇上
學貫古今
功同覆載崇儒重道六十載之文運彌新
壽考作人億萬年之科名特設不惟宫牆多士欣逢
曠典之加而且草野遺賢羣仰
聖朝之化兹據紳衿等趨赴省城踴躍歡呼焚香叩首
環(臣)衙門懇請代
題恭謝
天恩(臣)謹會同兩廣總督(臣)趙弘燦合疏具
題伏乞
皇上睿鑒施行
巡撫廣西等處地方提督軍務兵部左侍郎兼
都察院右副都御史加三級(臣)陳元龍謹
題為
天歷無疆人文有幸謹據輿情代
題恭謝
皇恩上祝
聖壽事欽惟我
皇上
治邁唐虞
道綜洙泗
文思光被歴五十餘載之漸摩
德化覃敷開億萬斯年之樂育
昇平既久戸盡絃歌
作養恩深人知磨礪所以山陬海澨皆率教於詩書
即使蠻土洞獠亦回心於禮義欣逢
聖主之在御共慶
壽考之作人亘古以來未有盛於
今日者也(臣)於本年六月初一日准禮部咨文内開
康熙五十二年恭遇
皇上萬壽正誕照順治丙戌科通行鄉試己亥科特行
會試之例於二月内舉行鄉試八月内舉行會
試嗣後每遇十年
皇上萬壽正誕即加一科永為定例仰荷
俞旨通行等因(臣)即出示曉諭并檄布政司轉行各府
州縣徧行曉諭俾遠方士子早聞
曠典共戴
殊恩隨有桂林府屬貢監生員唐時儒等歡呼環繞呈
稱廣西地最僻遠人皆樸陋邇年仰蒙我
皇上撫綏澤溥作養恩深讀書之士漸多觀光之念頗
切今年會試廣西於中式一名之外復蒙
欽賜進士一名遠方聞之無不踴躍思奮兹明年二月
又蒙
特恩開科從此蠻烟瘴雨之鄉漸覩棫樸菁莪之盛不
覺歡聲動地惟願
聖壽齊天但感激下情無由上逹懇乞代
題等情續據布政使黃國材詳稱據桂平慶梧潯柳
太思南等府申據各屬士子具呈籲請代
題恭謝
天恩等情到(臣)該(臣)看得遐方慕化慶
文治之彌隆率土呼嵩綿
寳歷於莫量似此羣情歡忭不敢壅於
上聞理合據實具疏代
題伏乞
皇上睿鑒施行
提督四川等處學政翰林院編修加一級(臣)王
誥謹
奏為恭逢
萬壽開科普天頂祝懇請
題謝以逹輿情事康熙五十一年七月初八日據通
省舉人貢監生員趙瑄李正茂等呈前事呈稱
竊惟
北辰瞻文教覃敷
南極偕奎光並永恭惟我
皇上
聖神文武
濬哲欽明風動時雍薄海沛昇平之澤禮明樂備遐
陬均陶淑之仁乃者
壽域弘開共效升恒之頌
恩膏廣被務羅廊廟之材歌革鹿於春風杏林艷發宴
瓊林於秋月桂樹香飄萬口歡騰多士重霑
化育一時傳布九圍仰慶
岡陵懇乞俯察輿情代疏
題謝等情到(臣)欽惟我
皇上
文明御世
仁壽承天統萬國之衣冠道翔化洽萃百王之禮樂
治定功成猶乘萬幾之餘
特闡五車之藴
宸章璀璨布家絃戸誦之書
睿鑒精微啓内聖外王之學彙征連茹四海恭際
昌期
壽考作人
三殿新頒
曠典凡兹多士悉荷
恩榮况屬邊陲彌深愛戴從此卜年卜世永垂選士之
規為春為秋盡效封人之祝矣理合繕疏代
題伏乞
皇上睿鑒施行
巡撫雲南兼建昌畢節等處地方贊理軍務兼
督川貴兵餉都察院右副都御史加七級(臣)吳
存禮謹
題為
聖主當
萬壽之昌期多士沐千秋之
曠典呈懇代
題恭謝
天恩事據通省舉貢監生生員熊載趙璽等合詞呈稱
伏遇我
皇上握乾符而御世秉離照以當天
文德敷於八荒
令典垂之奕禩弘開
壽域配天地而無疆特沛
恩波詠菁莪而不息桃花浪暖羣霑蕊榜之春桂子
香清分錫紅綾之餠自此祥徵雲漢長庚炳耀
於層霄行看光射斗牛奎壁騰輝於東井載等
邊荒下士久沐深仁聞命自天感深率土伏乞
俯念微誠恭疏具
題恭謝
皇恩等因到(臣)欽惟我
皇上
聖神立極
覆載同符
帝德當陽萬國祝齊天之壽
皇猷煥日千年頌毓聖之祥欣當華渚之期
特舉闢門之典
堯齡益茂沛膏雨於乾坤
舜旦增華普文明於宇宙真從來所未有千古所難
逢自此東西南朔之人益鼓忠孝尊親之志願
歌
聖壽同地久而天長爭祝
皇圖並川深而嶽永謹會同雲貴督臣郭瑮合疏具
題伏乞
睿鑒施行
巡撫貴州兼理湖北川東等處地方提督軍務
都察院右副都御史加三級(臣)劉蔭樞謹
題為萬邦欣
聖壽之方升多士感
皇仁之誕被仰祈
題逹恭謝
天恩事據貴州布政使司布政使遲炘詳稱據貴州闔
屬紳衿萬民欽王萬年等呈稱欽惟我
皇上
德叶乾坤
功侔日月厚生正德躋編氓於仁壽之安重道崇儒
迪髦士於文明之盛蓋王者鍾靈而出宜集慶
夫三多况聖人拔萃以生必化隆乎九有曩者
格中破格青衿已廣棘院之名科外設科白衣
亦直玉堂之署猶復特恢解額大啓賓興洵乎
普天咸頌昌期僻壤亦欣文治矣兹值
元辰之初度猶蒙
恩詔之弘頒浪暖桃花看俊造龍門早躍香飄桂子喜
英才鴈塔聯標由首善以迄遐荒並邀
曠典自周甲以臻萬禩長荷
殊恩民欽等幸際
休明躬承
雅化縱黔山小草難同楩梓以爭榮而富水纖鱗亦
附蛟龍而思奮既幸觀光有路曷禁華祝惟誠
伏懇俯念輿情轉請
題逹等因到(臣)據此該(臣)看得惟天帲冒九州霑茂
育之仁如日照臨萬物切升恒之慶既久道之
化成自人文之蔚起雲蒸豹變永作
國家之楨連茹彙征常收梁棟之用自此
萬壽無疆日見人文丕振不惟十五省歡呼踴躍沐化
雨與春風固應億萬年沐浴詠歌慶天長與地
久矣謹恭疏代
題伏乞
皇上睿鑒施行
總理糧儲提督軍務巡撫江寧等處地方都察
院右僉都御史(臣)張伯行謹
題爲恭逢
萬壽昌期等事該(臣)看得久道化成四海荷
一人有慶闢門籲俊八埏頌
萬壽無疆崇文旣
特設巍科重武亦並頒
曠典欽惟我
皇上
聖教弘敷
帝謨廣運恭遇
楓宸六十之寶歷載拔干城欣占
黼座億萬之璿籌永開蕊榜從此科名展綵皆由
壽考作人宜乎士子弁兵莫不呼嵩抃舞環請代謝
天恩也兹據布政使金世揚詳報前來相應恭疏代
題伏乞
皇上睿鑒施行
廵撫山東等處地方督理營田兼理軍務都察
院右副都御史加五級(臣)蔣陳錫謹
題爲
聖壽之洪恩普徧武科之
曠典宏開公籲代
題以申嵩祝事據濟兖東青萊登六府武舉王永祥
等武生張壽昌等呈稱我
皇上
道冠百王
德隆五帝恭逢五十二年
皇上六十大慶各省武生准於四月鄉試武舉十月會
試
皇猷重道鄉與會一歲兼行
壽考作人文與武兩途並進
曠典垂爲定例長歌
萬壽無疆遐方悉荷
殊恩羣頌
一人有慶愚賤下忱無由上逹伏懇代
題等情到(臣)欽惟我
皇上
功高千古
學貫三才
文德覃敷率土沐光華之盛
天威休暢遐方仰耆定之勲恭遇
萬壽昌期
特舉掄才
曠典每十年加增一科合文武永爲定例巍巍
帝德弘開萬年登進之階蕩蕩
聖恩永宣壽考作人之化
聖德與天而同運
皇猷如日之初升朝野騰歡旂常動色兹據闔省武舉
武生紛紛環繞(臣)署籲請代爲
題謝(臣)不敢壅於
上聞謹會同學臣陳恂合詞具
題伏乞
皇上睿鑒施行
巡撫河南等處地方提督軍務兼理河道兵部
右侍郎兼都察院右副都御史加五級(臣)鹿祐
謹
題爲
萬壽開科
曠典疉沛紳士弁目感戴彌慇謹公請代
題叩謝
天恩事據武舉趙元璧武生杜進才等呈稱欽惟
皇上
文德覃敷
武功赫濯車書徧於萬國懷德者無不畏威聲教訖
於九圍瞻雲者皆思就日先文後武大開籲俊
之門一視同仁再舉賓興之典兹康熙五十二
年恭逢
皇上萬壽正誕
特沛恩綸於四月十月舉行武鄉會試嗣後每遇十年
萬壽正誕亦照文場之例即加一科
隆恩溥浹士子歡騰璧等感戴
高深無由報稱謹焚香頂祝惟願
聖壽彌增
皇圖永固伏乞俯鑒輿情恭疏代
題叩謝
皇恩等情到(臣)欽惟我
皇上
文教覃敷
武功赫濯崇儒重道屢廣科名明目達聰弘開籲俊
旣棫樸之兼收恩流魚麗復韜鈐之並進澤沛
兔罝越十載而一行歴萬年以為例是以
恩綸下賁歡騰騏驥之林
盛典方頒喜溢赳桓之隊旣據各呈請
題謝前來(臣)不敢壅於
上聞理合恭
題代謝伏乞
皇上睿鑒施行
萬壽盛典初集卷三十五
