欽定四庫全書
萬夀盛典初集卷七十五
歌頌十五(詞臣七)
萬夀詩(七言律三十首有序)
左春坊左中允(臣)陳世倌
欽惟我
皇上御極以來乾行不息聖德日新恩澤徧於八垓勲
業隆於萬世雨暘時若海宇乂安用能感召
天和綿祚永久今康熙五十二年三月十八日為我
皇上六十萬夀聖節天輝日麗氣淑風和百官萬民之
衆九州六合之廣咸瞻望
闕廷歡呼抃舞(臣)世受
國恩誠積於素言莫宣心方當春陽發育萬彙昭蘇
勾萌胎卵之屬皆有以自達矧(臣)備員史局纂
修
政治典訓沐浴
聖化已久可無稱述上荅休隆用是不揣弇陋祗就管
見所及頌揚萬一以明德足致福聖必得夀之
理謹依韻恭撰
萬夀詩三十章臚列如左
聖夀(一東)
日華雲燦正天中
聖主當陽德位崇甲子三千周復始春秋萬六永無窮
仙葩繡合昇平字玉軫絲調解阜風海宇一家
真浩蕩
紫霄垂拱聽呼嵩
敬天(二冬)
齋祓
郊壇
命秩宗金輿雲護駕飛龍香升彛鼎陳琮璧樂奏鈞韶
振鼓鐘全盛臣民膺景福屢豐時歲報先農
聖心久與
天心契感召緣知萬事從
法祖(三江)
舊章纘述可經邦實錄
三朝燦寳窗德合聖神元莫竝身兼創守本無雙明堂象
管歌純嘏下國共球頌駿厖百世百王遵道法
源流直比溯岷江
聖學(四支)
聰明睿知作
君師天縱神靈表異姿學集大成宗至聖德超無外接
皇羲金聲玉振中和備月窟天根動静宜十六
字傳真道統心源千載紹伊耆
聖孝(五微)
獻夀
慈寧戲舞歸山龍還學老萊衣避熇時奉居凉殿罷獵猶
聞侍瑣闈萬國歡心尊養至
九重孺慕古今稀祥烏甘露呈嘉瑞孝德千春史册輝
勤政(六魚)
昇平有象穆清居不息乾行運太虛旰食宵衣
勞
黼座巡方省俗徧
皇輿覃敷文教彌勤學廣育英才更著書民隠每殷前
席問雞人夜半啟雙魚
節儉(七虞)
登三咸五溯軒虞儉德淳風播九區布素躬親
常澣濯茅茨坐理戒雕鏤露臺每惜中人産照
乘何須徑寸珠金玉雖陳惟寳善喜看童叟樂
康衢
謙德(八齊)
君王神武絶攀躋翹首清霄莫可梯峻德如天羅萬象
虚懷似海納羣溪八紘重譯聞風至百辟連章
伏
闕題
聖志謙冲光日月無疆頌禱徧羣黎
寬仁(九佳)
保赤誠求繫
聖懷春風到處潤根荄德洋恩溥羣生被物與民胞衆
志諧推置腹心聯一體崇隆肱股似同儕堯仁
禹讓包涵廣測量乾坤未有涯
用人(十灰)
為章雲漢賦昭回六位時乘握斗魁瑞輯虞廷
班岳牧羹調商鼎聚鹽梅賢關大闢明聰達廣
厦宏開杞梓來鳳在梧岡麟在囿巖廊碩輔總
良才
引見(十一真)
郎官班列應星辰一體無分内外臣詢事考言
歸藻鑑量材絜德荷陶甄鸞書夕引來青𤨏
鳳闕朝趨拜
紫宸寅亮天工咨百爾
聖皇長御萬千春
時巡(十二文)
行宫處處散椒芬
輦路逶迤淑氣薰百隊花間移豹尾
六飛雲際現龍文恩波海闊千郊徧
天語春温萬姓聞南國長年同望幸向陽草木亦欣欣
治河(十三元)
功侔神禹溯河源指授親勞
萬乘尊始鑿龍門通大夏直探宿海接崑崙黃淮已見
神謨奠青冀重霑宅土恩西被東漸南朔暨萬年聲教
普乾坤
尊至聖(十四寒)
峩峩章甫集儒冠噦噦鸞聲戾杏壇典制有加
勞九拜羹牆如見肅千官備聞聖道真源合特
進生徒禮數寬師表永當垂萬世
奎文光射斗牛寒
明正學(十五刪)
朝宣
玉旨下天關徽國初升十哲班集自
皇衷親考証文經
御筆手增刪淵源百代詩書裏模楷千秋俎豆間海宇
共知崇正學瓣香多在紫陽山
宸翰(一先)
雲成五色墨痕鮮鳳翥龍翔體自然法效結繩
希上古心摹羲畫契先天毫端萬象煙霞繞筆
力千鈞琬琰鐫
寵錫臣鄰欽世寳光躔星斗盡高懸
右文(二蕭)
金石搜羅萃
聖朝萬幾餘暇對晨宵酉山討論心彌切甲帳圖書手
自標經學獨隆超漢代天文丕煥邁唐堯玉函
瓊笈皆仙籙永夜星鋩徹紫霄
治歷(三肴)
羲和申命朔南交太極中涵列卦爻勾股三乘
窮造化渾儀萬象燦元苞璣衡剖晰周天合黃
赤平量大地包佇看玉階生蓂莢歷成應有鳳
來巢
訓士(四豪)
煌煌
聖訓日星高尋繹逾知
睿思勞崇雅黜浮端士習戴仁抱義砥貞操千秋木鐸
嚴庠序百代金科凛譽髦為國樹人真本計聞
天羣仰鶴鳴臯
開科(五歌)
興歌棫樸與菁莪
萬夀恩開甲乙科秋牓先於春牓發杏林今比桂林多
禹門浪暖燒龍尾銀漢光騰擲鳳梭
聖祚日增才日盛重重玉笋侍鸞坡
平三藩(六麻)
謨烈焜煌四海誇聲靈赫濯震荒遐雷霆破膽
摧三蘖華夏傾心屬一家師出萬全皆
廟算風馳百徼静邊沙欃槍手挽天河洗瑞木都開四
照花
平朔漠(七陽)
三征沙漠駕龍驤
聖主神威震朔方鑿齒雕題皆版籍燕然瀚海亦金湯
鴈飛暑月棲軍幕斗轉南天指劍鋩太學豐碑
千尺聳銀鈎鐵畫煥
宸章
邊防(八庚)
烽烟斥堠九邊清甘雨祥風沛
帝京挾纊共知春氣轉投醪齊拜
主恩宏明珠翡翠隨時貢天馬葡萄絶塞呈作翰作屛
無外警一心拱衛勝堅城
訓武(九青)
如荼如火復如霆
禁旅聲威洽百靈居則為師出為將晝令談武夕談
經射弸久習工穿札兵法都知勢建瓴桑土綢
繆煩
睿慮金戈偃息萬邦寧
獮狩(十蒸)
旌旗韎韐彩霞蒸塞上秋高爽氣澄逐電千羣
驚逸驥拏雲百中羡名鷹紫駝白象連
行幄青兕黃羊積野塍手挽六鈞親射虎萬人呼噪
盡歡騰
御射(十一尤)
天成智勇冠神州巧力齊臻世罕儔畫的日圓
升玉帳雕弧月滿簇金鍭鼓音節處春旗展楊
葉穿時赤羽浮歌罷騶虞觀盛德歡聲雷擁徧
貔貅
重農(十二侵)
元日青郊
法駕臨朱紘紺耜入平林農為邦本宜躬稼食乃民天
勝雨金千耦共耕
天子耤萬方深慰兆人心含哺鼓腹嬉遊日作息渾忘
帝力深
蠲賑(十三覃)
十行詔内
渥恩覃
聖德真同造化參賑粟蠲租逾萬萬嵩呼華祝聽三三
博施濟衆過堯舜保合彌綸暨朔南履厚戴高
何以報惟歌富夀與多男
慎刑(十四鹽)
剛柔允克濟寬嚴解網除刑
聖主兼德本好生時赦宥士能執法恥鈎箝星光貫索
天街暗膏雨圜扉細草霑宇宙太和翔洽久萬
民惟祝海籌添
普天大慶(十五咸)
五雲多處曳朝衫萬姓嵩呼感至諴南極降庭
祥並集西華瞻日慶非凡雨𤾉時若人民育功
德巍峩金石鑱癸巳王春同獻
夀(小臣)長此奏韶咸
萬夀詩(七言律十二首)
候補左春坊左中允(臣)黃夢麟
運際中天景象新
萬年天子首勤民時雍風動純熙洽海晏河清大地春
統一
皇輿恢八極算綿寳歷協三辰欣逢
聖誕初周甲競擬岡陵拜手陳(其一)
黼座煌煌每夙興懋勤惟冀郅隆登健行久與天同
運離照方當日始升
椒寢承歡賡燕及蘭宫介福詠川增羣知電繞虹流
瑞億萬斯年淑氣凝(其二)
萬幾休暇擷羣芳好學多能冠百王演洛探河開道脈
編珠戛玉煥
天章書箋二酉琅函富墨瀋千秋
寳翰香遙睇紫垣雲五色文明運啟歷方昌(其三)
獨秉乾符執太阿削平羣蘖靖干戈
天威遠播邊無燧
聖武遐宣海不波玉律大千開甲子金甌混一永山河
清寧萬古舒長日華祝聲連擊壤歌(其四)
宸衷軫念在桑田比戸頻承雨露鮮共仰
至尊崇節儉長為兆姓計安全人遊化日光天下家在
春臺夀域邊自是太和元氣協陶然作息不知
年(其五)
温綸屢下澤覃敷率土淪肌更浹膚肆赦宏開三面網
蠲租還免十年逋含哺稚子牽裾舞挾纊期頤
荷杖呼瑞麥嘉禾歲其有陽春何物不昭蘇(其)
(六)
翠盖曾經下九霄吳天額手覲
神堯觀河永使金堤固問俗長令蔀屋饒細草尚知迎
駐輦微波猶喜沐征橈江南望幸心殊切樂歲
家家祝
聖朝(其七)
際海蟠天設象胥聲名洋溢徧寰輿龍城萬里
圖
王會鳳册千番譯
國書貢享每蠲方外物梯航特賜指南車照臨六合
光全被析木扶桑總比閭(其八)
聖夀如天
聖澤隆作人棫樸慶芃芃十年再闢書升路萬載頻霑
樂育功期易春秋昭異數制兼文武表同風懸
知多士歡騰處奎壁光分斗極紅(其九)
卿雲復旦泰階平中外歡呼戴
聖明道在安民先察吏法嚴激濁特揚清乾元自是無
私照庶彙何曾有遁情野老年年歌
帝德獻芹亦欲效稱觥(其十)
羣工委佩禀
皇猷宵旰誰知保泰謀不假虛文崇
聖號惟將實德迓天庥堯咨舜儆同無逸禹誥湯銘總
勿休載考史書洵莫並直追皇古紀春秋(其十一)
瓊島霞光護紫閶萬方齊進
萬年觴九城春色占天瑞四海祥烟接
御香德合貞恒長不老功成悠久自無疆
主恩愧乏涓埃報為祝南山日月長(其十二)
萬夀詩(五言律四首有序)
左春坊左贊善兼翰林院檢討(臣)范光宗
(臣)聞宅造化而開階同天之大轉洪鈞而育物
如日之升必有自強不息之乾行乃膺悠久無
疆之景歷蓋德福有相因之理而仁夀為必至
之符於是上帝生商之辰下臣祝堯之日蓂階
氣敞盈庭進喜起之詞松棟風和薄海效君親
之戴紀泰階之甲子逓嬗不窮數皇極之春秋
循環無已則誠清寧合撰上下同流者矣欽惟
我
皇上
道合乾符
業光坤軸
篤生睿智作之君而作之師
懋建中和有其德而有其位察倫明物備經綸參贊
之才本身徵民裕輔相裁成之道若夫
廟享肅薦馨之典
郊禋崇報本之儀
定省無間於
慈闈
仁孝恒聞於天下
崇正學以宏教化宫牆知萬世之師
重先哲而覺烝民禮制立百王之法
參天地之化育四時行而百物生
正朝廷之紀綱庶績凝而五辰撫捐金發帑治河建
水土之功審律考音作樂通神明之德政莫大
於刑獄欽恤再三本莫重於農桑賑蠲稠疊興
一利必酌古而凖今
命一官每考言而詢事居高明而照四海幽遠不遺當
宵旰而理萬幾細微悉識至於學該游藝
聖備多能搜萬卷於酉山闡修己治人之道硏百家於
丙夜表開來繼往之功賦詩則酌雅禀經灑翰
則得心應手乃若金戈赫怒翦三蘖而奠中原
玉鼓龔行環九州而登磐石察哈爾渠魁既殱
聖武孔昭厄魯特巢穴斯平
皇威遠暢戎衣一著垂永清大定之勲長轂
親征開累洽重熙之運猶且舉三驅之典文事與武備
兼修訓七萃之軍耀德共觀兵不廢萬方在宥
則
問俗以觀民百姓為心則道河而周獄體乾健而無逸
却
尊號而不居於是九穀屢豐五刑盡措天人合應書軌
混同東西南朔胥歸祿位夀名兼得真所謂咸
五登三參天兩地者矣欣逢
聖夀六旬正值陽春三月五十二年之厚澤振古未逢
萬八千歲之洪基自今伊始内而公孤卿尹拜
手賡歌外而屛翰藩垣陳詞獻祝以至候月歸
琛之長占風輦賮之君莫不先後鳧趨追陪虎
拜(臣)光宗賦材譾薄秉質顓蒙幸遇萬國咸寧
一人有慶舞庭歡踴未輸臣子之誠就
闕頌揚難名
高厚之德望聚奎於東井願獻夀於南山敬竭褊辭伏
祈
睿鑒謹拜手稽首而獻詩曰
鳳紀昇平歲
龍飛開泰辰
皇圖周宇宙
帝德統天人河應千年運嵩呼萬歲春衢歌並巷舞處
處戴
尊親(其一)
睿智周寰宇神明出
聖衷道參無極奥物育太和中景色三雲燦車書四海
同萬方齊獻
夀長拱
紫微宫(其二)
天子當陽日晴空朝旭臨遐方瞻廣大亘古仰高深輯
瑞文明象垂衣
聖主心南風時解愠静拂五絃琴(其三)
春色來天地明霞擁
袞裳臣民歌皥皥鳥獸舞蹌蹌甲子璣衡轉升恒日月
長三皇同紀歷
萬夀慶無疆(其四)
萬夀盛典卷七十五
