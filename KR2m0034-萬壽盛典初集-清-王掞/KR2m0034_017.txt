欽定四庫全書
萬壽盛典初集卷十七
典禮四(詔頒三)
廵撫福建等處地方提督軍務都察院右副
都御史(臣)覺羅滿保謹
題爲
聖壽同天
皇恩如海籲請詳
題代
謝以逹輿情事據福建布政使司布政使李發甲呈
詳據福州興化泉州漳州延平建寧邵武汀州
臺灣九府幷福寧州會詳據各縣詳據通省在
京領賞八十歲以上老人張獻福郭日新陳萬
春等在籍領賞候題建坊一百一歲老人李華
天張岳榮等呈稱福等幸生
聖世飽食煖衣抱子弄孫不知不識優游於光天化日
之下熙恬於歌衢舞巷之中身享太平之樂至
矣極矣本年恭逄
聖天子六旬大慶福等有赴京叩祝者有在家遥祝者
欽蒙
皇上大沛殊恩在京叩祝者旣已袖滿
帑金脣霑
御酒在外遥祝者亦得身披溫軟腹飽肥甘又蒙
諭旨渙頒令福等教訓里閭共敦孝弟福等蒙此
天恩無可圖報惟願合天下萬國九州億萬老人之壽
爲
皇帝萬萬歲一人之壽不勝踴躍懽呼伏乞轉詳代
題等情又據通省里民方隆遇等呈爲籲請代
題恭謝
天恩事本年三月十八日
萬壽恩詔内開一海宇承平已久戶口日繁宜施寬大
之恩共享恬熙之樂嗣後直隷各省地方遇編審之
期察出增益人丁止將實數另造淸冊奏聞其征收
錢糧但據康熙五十年丁冊定爲常額續生人丁永
不加賦仍不許有司於造冊之時藉端需索用副朕
休養生息之意欽此
恩綸到日兆姓歡呼鑿井耕田鼓舞方深於
帝德食毛踐土輸將敢後於丁男乃戶口之日增竟正
供之永定孳生不已賦額無加真小民意外之
殊恩實亘古未聞之
曠典山陬海澨僻壤窮鄉莫不同祝
萬年與天無極伏乞轉詳代
題等情又據同安縣詳據厦門環海四里里民曾天
祜等呈爲懇賜代
題恭謝
天恩事竊祜等身戴光天生居窮島依棲王土僦租分
所應輸結搆茅簷逋欠情非得已乃荷
皇恩浩蕩
聖澤弘深伏讀康熙五十二年三月十八日
恩詔一款内開一天下地丁錢糧旣沛恩澤於三年内
悉予豁免其自京城及各省房地租稅多係貧民賃
僦官地棲身營業宜幷蠲恤以覃恩惠著察明京城
内幷各省每年地租額數於康熙五十三年豁免一
年其歴年逋欠若干一幷察明免其追補欽此旣免
明年之正額復蠲歴歲之積逋澤國蒼生同申
華祝海隅赤子共效嵩呼但螻蟻下忱末由自
逹特懇轉詳代
題等情各詳到司據此該本司布政使李發甲看得
世際昇平群頌
一人之有慶時逢泰運共祝
萬壽以無疆喜溢臣民歡騰中外本年三月十八日恭
遇
皇上六旬大慶萬國嵩呼
恩詔渙頒
皇仁遐被賚予周於耄耊賦額定於丁男僦地窮簷尤
邀
聖澤積逋新賦總荷蠲除凡兹子惠之
殊恩遠軼唐虞之盛事一時山陬海澨白叟黃童無不
歡聲雷動叩首輸忱兹據通省各該府州縣詳
據闔省老人里民等環籲詳請代
題等情前來事關萬民感謝眞情所當據呈轉詳乞
賜代
題以達輿情等因到(臣)據此欽惟我
皇上道備高深治超今古立文武聖神之極四海尊親
受位祿名壽之歸萬邦和會璇圖廣運巽風共
解雨頻施
寶籙光昭華祝與衢謠共進當久道化成之日正
六旬萬壽之期歛多福於
一人沛
覃恩於九有
鳳詔來從天表喜溢臣工星軺馳自日邊歡騰士庶已
備呈其謝悃終莫罄乎名言况夫孝弟力田返
淳風於禮讓乞言憲老追隆治於雍熙扶杖觀
太平
帝錫高年之粟帛躋堂介眉壽人嘗
天府之壺觴乾資始坤資生戶口日增億萬天之高地
之厚賦役盡緩二三念廣大之幅員尺地莫非
王土蠲市㕓之租稅千村盡是樂郊凡此
殊恩更爲
異數皆由我
皇上愛民以實而不以名斯致治務本而不務末含哺
鼓腹羣知
帝力之難忘浹髓淪肌共感
皇仁之莫報輿情激切衆志攸同謹代達其眞誠冀仰
邀於
宸鑒從此閩疆日暖益深蒼生激勸之私海嶠波恬永
藉
聖主靈長之福兹據布政使李發甲詳據闔省老人里
民等僉籲代
題恭謝
天恩前來(臣)不敢壅於
上聞謹會同閩浙總督(臣)范時崇合詞具
題伏乞
睿鑒施行爲此謹
題
廵撫貴州兼理湖北川東等處地方提督軍
務都察院右副都御史(臣)劉蔭樞謹
題爲懇請代
題恭謝
天恩事據貴州布政使司布政使遲炘按察使司按察
使李世仁詳稱欽惟我
皇上德竝乾坤功高宇宙統百千萬國欣戴弘仁歴五
十二年漸濡厚澤恭逢
聖壽之初度敬仰
恩綸之特頒禮洽幽明天人悅豫惠周朝野老幼懽呼
地租與丁賦俱蠲閭閻盡遊化日淹滯共𤯝災
竝豁囹圄無泣秋風恤商旅而減征軫戎行而
頒賞羅英拔士不令野有遺賢表善旌良務俾
封堪比戶至文臣武弁尤荷
殊恩合裕後光前總霑
異數敷天懽慶率土謳歌本司等謭劣庸材猥邀
盛典旣榮及夫祖考且蔭逮乎妻孥感激難名私衷莫
達伏祈代
題恭
謝庶得少展微忱又准貴東道白璜貴西道鄧之琮
移稱欽惟我
皇上堯仁蕩蕩舜德巍巍作
君作師允綏猷乎九有曰富曰壽行錫福於萬方恭遇
大慶之期特頒
覃恩之詔格神尤思重道睦族亦尚引年念切養民蠲
租同減稅而竝舉慮同衛國錄舊共恤勞以兼
施湯網三開眚災必宥虞門四闢潛伏咸收猶
復加惠臣僚俾得均邀增秩雖
恩榮不無差等而感激固有同心本道等自媿凡材亦
叨加級且蒙封贈准照職銜揣分奚堪感
恩難已懇請代
題達
謝等情到司准此又准兩營遊擊魯岱等移稱欽惟
我
皇上文謨定鼎武烈承乾威震殊方羣仰雷霆萬里澤
流薄海共欣雨露九天兹當癸巳仲春恭際
六旬大慶遂飛
鳳詔特煥
綸音禮幽於以格明由内因而達外旣親親老老之徧
及亦貴貴賢賢之倍優會見士慶彈冠民嬉鼓
腹更知商安歸市兵樂休戈伏讀
詔書内開在外武官三品以下各加一級又照新銜封
贈岱等韜鈐下士介胄末員獲叨加級之榮復
沐封贈之典心殊感激分實暌違合移請轉詳
代
題恭
謝以伸微忱等情到司准此又據貴陽十一府知府
同知通判楊文鐸等詳稱欽惟我
皇上聰明睿知文武聖神德軼唐虞九土咸忻光被歷
符羲昊萬年永慶凝庥恭逢
花甲初周快覩
龍章誕布天地鍾靈而首出郊祀特先帝玉嬗運而挺
生明禋用徧親親是篤恩沛
天潢聖聖相承禮隆曲阜厪保赤則槩蠲稅租敦引
年且優給粟帛貸罪恤刑囹圄不枉減征絶擾
關市無稽賞賚特周乎武夫搜羅尤徧於髦士
迨夫内外俱霑優賚臣僚更予恩施非徒爵秩
之槩增亦且封蔭之有等信大澤涵濡罔極宜
羣情忭舞無涯(職)等猥以凡材膺兹非分身承
加級恩被
貤封頂戴不勝悃忱莫達爲此&KR0377;情陳懇轉請代
題恭謝
天恩又據貴筑等三十七州縣焦延祉等詳稱欽惟我
皇上德竝勲華仰光被者百千萬國恩侔天地沐膏澤
者五十二年恭遇
壽躋六旬喜見澤加四海深山父老扶杖而慶
詔書之頒滿路兒童騎竹以迎天使之至合祀賞蠲宥
之竝舉統&KR1839;邇内外以蒙庥至
詔書内開在外文官自四品以下俱各加一級又陞級
改任者著照新銜封贈欽此聞
命自天感激無地惠徧盈廷而不遺夫荒徼寵渥大吏
而亦及於末僚仰見
聖明周詳
皇恩浩蕩敢不深自策勵圖報禮於將來惟有喜叶賡
颺祝添籌於無量爲此籲請代
題恭謝
天恩又據闔省舉貢生員楊長春等呈稱竊惟
萬壽無疆沛殊恩於天末
一人有慶普大化於邊陲旣天人之胥洽抑中外之交
孚廼者設科增額尤重賓興兼之髦士明經亦
加
異數俾赤水潛鱗咸思奮躍黔山小草亦被欣榮長春
等曷禁懽呼難伸頌禱伏乞代
題庶大鈞之溥被永泐於巖疆下士之微衷上達夫
天聽又據闔省鄉耆民人商賈舒炳等呈稱康熙五十
二年三月十八日恭遇我
皇上六旬萬壽
恩詔&KR1839;頒雖覆載之高深非愚氓所能測識而
絲綸之宣布在黎庶實共見聞享帝格神敦倫重道官
僚盡沐渥澤兵弁亦荷恩施伏念免糧免丁有
加無己恤貧恤老每進彌周軫獄訟之牽誣好
生德洽嚴征徭之科𣲖藏富恩深禁豪惡禁猾
胥閭左免擇肥之患飭假兵飭奸棍花村無夜
吠之驚且關稅絶橫征牽車牛者忻適樂國津
途鮮騷擾服羈絏者快履周行
洪恩固亘古希聞欣戴亦生民未有轉請代
題用伸恭
謝又據兩營兵丁雷士龍等呈稱竊惟本年三月恭
逢
萬壽六旬
詔旨遠頒
皇恩誕播其他祀神尊聖睦族庸勲以及體臣子庶之
仁養老育才之典
洪慈莫量戎士何知惟是
睿謀安不忘危文兼奮武爰錄功而恤舊滿漢不遺且
飭伍而賞勞要荒一視惠施普逮寧惟恩比投
醪賚予親霑不止感同挾纊憶當年投石超距
士厲同仇看此日士飽馬騰人多矢報區區有
志耿耿欲伸敢懇詳請代
題等情到司據此該本司看得幽明上下無非廣運
所周中外邇遐難罄涵濡攸暨仰湛恩之汪濊
不遺乎蠻僰羅番欣被德而懽呼豈辨夫官民
兵衆微獨本司感戴肫誠廹求
上達且據通省文武大小各官移詳曁紳士民商兵丁
人等亦各具呈前來情詞廹切合之本司感謝
之私無異不敢壅於
上聞理合彙詳統候
題達等因到(臣)該(臣)看得道久化成共知
仁者必壽澤流潤物羣歌
至德難名合中外以均霑貴賤一體舉遠近而兼施大
小胥孚戴
天而忘其高亦思祝禱仰
聖而忘其力不廢謳吟願旣結於中心欲賡颺而無路
情實廹而思吐爰繕疏以陳詞旣據布按二司
貴東貴西二道臣標兩營遊擊兵丁各府州縣
官員闔省紳士耆老商民詳呈前來(臣)謹代
題恭謝
天恩伏乞
睿照施行謹具
題
知
廵撫廣西等處地方提督軍務兵部左侍郎
兼都察院右副都御史加三級(臣)陳元龍謹
題爲欽奉
詔書事欽惟我
皇上
仁壽推恩
昇平錫福太和洋溢於宇宙
德意感格於神人在位奉職者邀錫類裕後之榮因
公罹咎者開補過自新之路肆𤯝解網而囹圄
爲之一空息訟除苛而閭里從兹不擾廣諮訪
則利弊無不周知崇節孝則風俗咸歸醇厚以
逮嚴加𣲖飭關津禮高年賑無告煌煌
詔旨滿地春溫藹藹
綸音普天膏雨凡屬大小諸臣以及紳士軍民人等無
不踴躍懽忭羣呼
萬歲隨即日行布政司謄黃賫送提鎮及頒發闔省文
武各衙門一體欽遵曉諭軍民外謹將奉到
詔書日期理合具
題伏乞
皇上睿照施行謹具
題
知
朝鮮國王(臣)李焞
言康熙五十二年閏五月二十七日
欽差勅使特頒
皇上慶壽
詔旨(臣)與一國臣民不勝懽忻感激謹奉
表稱
謝者(臣)焞誠惶誠恐稽首頓首
伏以
鳳歷方綿匝寰區而同慶
鸞書誕降辱
使節之載臨懽忭之餘感篆曷已伏念(臣)謹保緒業
叨際
昌期荷字小之
洪恩無階報荅殫拱
極之微悃祗切瞻依何圖
一視之仁遠
頒十行之札珍函乍啟恍
玉音之親承
睿澤旁流仰
聖眷之罙篤榮出恒例
寵冠諸藩兹蓋伏遇
皇帝陛下
德洽邇遐
運屬亨泰
光前軼後超百王而罕倫
厚往薄來致萬國之咸悅遂令鰈域亦被
鴻施(臣)敢不永戴
皇靈彌虔侯度地褊東海迹雖阻於筍班
壽獻南山誠自罄於華祝(臣)瞻
天仰
聖無任激切屏營之至爲此具本謹具奏
聞
萬壽盛典初集卷十七
