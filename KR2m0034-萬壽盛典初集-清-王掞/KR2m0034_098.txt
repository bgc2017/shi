欽定四庫全書
萬壽盛典初集卷一百
歌頌四十(教習進士館諸臣一)
恭頌
萬壽無疆詩(有總序)
教習進士侍講(臣)文志鯨
教習進士諭德(臣)吳廷楨
教習進士編修(臣)俞長策
(臣)聞昌期載啟宇宙溢為太和壽域方開星雲
呈夫上瑞五百年而運世上應璇圖八千歲以
為春遥推寶歷虹流電繞天示嘉徵日升月恒
人膺戩榖是以纂承一統享有萬年華祝稱禧
願聖人之多壽軒遊訪道受古籙以長生遼乎
皇代之春秋竹書告備煥矣帝廷之簡牒金匱
司存代有令聞今兹重覯欽惟
皇上
泰治方亨
乾行不息
運璿璣而鼓元化參贊成能
握金鏡而煥大猷懷柔式序
成天平地勤宵旰者歴五十二年
緯武經文慶安全者徧千八百國固已箕風畢雨應
皇極以備徵藪鳳郊麟迓天休而畢至當
仁恩之累洽值
聖壽之開祥序屬三春歷周六甲於時百昌暢遂咸披
明庶和風二氣交孚胥樂暄妍化日共球和會
占靈莢於瑞圖鵷鷺雍容醉仙桃於春色别有
龐眉皤髮扶杖來朝鑿齒雕題獻琛入賀莫不
瞻雲就日跂踵傾心伏北闕而颺言指南山以
介壽雖
皇衷沖穆猶循讓善之文廼
帝歷綿長自致福謙之應
天顔有喜民說無疆既德協覆載而同符宜夀與清寧
而合撰豈止樓前賜宴節慶千秋域内時廵嵩
呼萬歲而已哉(臣)等職膺翰墨學本疎蕪幸遇
聖世儲材俾新進被甄陶之化重荷
皇心愼簡令小儒兼教習之司典實出於
特恩士盡歸夫樂育用是秘書寓目快覩生平未讀之
篇因之餘藝遊心略窺聲律相宣之旨恭逄
聖節喜覲
天儀諸臣芒屩甫離預趨蹌於朝會爾日葵忱難已抒
傾向於謳吟各分體以成章先綴詞而為序固
知日月光華莫能繪畫所冀海山容納不讓涓
塵仰陳
乙夜之觀俯展
萬齡之祝由此夏絃春誦長承
壽考之作人亦如巷舞塗歌竝和康衢之擊壤云爾
萬壽詩(四言十首)
教習進士(臣)查雲標
天眷我
皇乘乾首出德契苞符道傳精一浩蕩堯天光華舜日
上際下蟠前超後軼(其一)
勅幾明作久道化成河清海晏衡正階平禾生六穗芝
産九莖
一人建極萬物由庚(其二)
莫大於天則之唯
聖執兩用中體元居正川嶽效珍飛潛遂性有雨稱甘
有雲名慶(其三)
猗歟
聖誕際此昌期花明紫陌柳映青旗共球絡繹劍佩委
蛇般般百獸率舞階墀(其四)
我
皇謙沖俯念六宇禹儉彌敦湯仁益溥崇實為先隆名
無取大哉
皇心登三咸五(其五)
師師有位載筆玉除連名進表拜手陳書箕疇
五福天保九如誰識我
皇德盛弗居(其六)
彼歌且謠或童或叟鼓腹含哺携樽叩缶就日
傾心望雲稽首誰識我
皇功崇弗有(其七)
古亦有言壽以云醻巍巍
帝治兩大為侔六十甲子八千春秋循環迭運始而復
周(其八)
我
皇之德存神過化我
皇之壽東岱西華里社羔豚村籬桑柘斂福錫民壽以
天下(其九)
我
皇之德處靜若淵我
皇之壽方至如川人遊化日樂奏鈞天霱雲五色寶鼎
億年(其十)
萬壽詩(四言八首)(以聖神文武禄位名夀為韻)
教習進士(臣)李登瀛
一人有慶膺圖凝命德竝羲軒學宗孔孟精一執中緝
熙止敬俯育羣生仰齊七政久道化成皇矣
至聖(其一)
篤生
聖人六合長春肅雝起化沖穆葆真其天浩浩其仁肫
肫薄海内外莫不尊親同流天地過化存神(其)
(二)
萬幾克勤游心典墳金簡玉軸華采成雯纂組藻繪
宸翰霙紛網羅百代景爍揚芬倬彼雲漢天下同文(其三)
普天率土我
皇悉主禁旅奮揚如貔如虎風動霓旌雷鳴天鼓廓清
宇宙德孚干羽永永太平止弋曰武(其四)
凝承寶籙介兹景福玉食萬方貢金九牧敬天
重農省耕祈榖昭格上穹屢豐洊熟
皇王烝哉受天百祿(其五)
聰明睿知拔萃出類重譯來王五玉輯瑞端拱
太清四表光被建極開天功崇德備穆穆皇皇
永隆
天位(其六)
地平天成盛莫與京百靈協應三光融明宣昭
義問遹駿厥聲塗歌巷舞俯順民情巍巍蕩蕩
帝德難名(其七)
高明博厚道兼悠久籌溢東瀛星輝南斗太極
涵心乾綱握手薰風揮絃愷樂飲酒日升月恒
天子萬壽(其八)
萬壽詩(四言四首)
教習進士(臣)周王春
爛彼卿雲呈於中天光華復旦曦曜高懸維
皇建極出震乘乾百靈效順諸福殷闐(臣)拜稽首
天子萬年(其一)
(臣)拜稽首祗承
天休陽和應律六甲一周惠風東來扇被九州川原膴
膴卉木油油登彼春臺百祿是遒(其二)
春臺蕩蕩太平之象維道化民裁成輔相譬彼
洪鈞剛柔劑量豈繄小補驩虞是尚大哉
皇猷天參地兩(其三)
大哉
聖言黜華崇實德盛守謙自強不息百辟卿士彝教率
廸愛敬尊親恪共乃職於萬斯年躋仁壽域(其)
(四)
萬壽詩(四言一首)
教習進士(臣)璩廷慶
行健唯天我
皇是則作君作師建其有極三春良辰籌添歷數士喜
開科農欣免賦恩及狴犴澤加鵷鷺侯甸要荒
輻輳豫附貢列球琛樂陳韶濩徧宇榮光敷天
湛露
聖心憂勤始終無勌屢却鴻名何言封禪謙德既孚泰
交孔徧久道化成治臻美善懷柔河嶽和會隂
陽緝熙純嘏俾熾俾昌五福稱祝九如拜颺億
萬斯年覆載同長
萬壽詩(四言六首)
教習進士(臣)何騰三
天保我
皇乃聖乃神執中致和乾德精純時雍風動錫慶兆民
萬方攸曁媚兹
一人(其一)
天保我
皇百福孔臻山嶽修貢川谷效珍豐年穰穰室家溱溱
洪鈞一氣金鏡常新(其二)
天保我
皇覆幬無垠平康建極道路咸遵殊方通贄重譯來賓
一人有慶六合皆春(其三)
六合皆春萬物化醇惠風和暢披德拂仁五雲
三秀布濩彌綸躋堂稱觥長此芳辰(其四)
稱觥拜舞露液雲津連蜷霞幔明淨花茵咸英
韶濩大樂具陳氤氳佳氣儀鳳翔麟(其五)
佳氣氤氳何物不均普天率土山陬海漘以生
以育旣蕃旣淳高明悠久
景命用申(其六)
萬壽詩(四言一首)
教習進士(臣)虞景星
綿綿宇宙闢自洪荒聖神迭起建極中央文明
啟運篤生我
皇亶聰首出歷服無疆高乘離照静體乾剛化成久道
寖熾彌昌慶周花甲
鑾馭靑陽和風條暢麗景舒長日輪耀彩霞旆騰光川
嶽貢瑞雲物呈祥西鶼東鰈山梯海航敷天擊
壤夾道焚香華封善頌豳什稱觴三多五福莫
罄拜揚長懸金鏡永揭珠囊億萬斯年
端拱垂裳
萬壽詩(五言古四首)
教習進士(臣)吳翊
貞符啟
睿聖纂圖廓區宇祥源濬文明懿光鑠神武鳳編周六
十
龍御綿九五錫祺本道高遒福緣仁普苞涵貫亭育觀
察籠仰俯四維翕森張七政歸凝撫松雲澹契
堯樏輴勤追禹奠極拜金書綏邊劃玉斧精思
運樞機公聽懸鞀鼓於赫冠百王遹駿超三古
覽揆始攝提長籌詎能數
天子壽萬年純禧膺永祜(其一)
純禧協五紀
垂衣仰穆淸靜諴飭戶牖動運周埏紘頻行時邁典屢
肅不庭征樹羽宣文教麾戈揚赫聲宥弘三面
網櫜戢六鈐兵紀雲矞瑞郁占星泰階平
法宫奏慶善至樂諧韶韺薰風入瑶瑟華黍播瓊笙舜
觚頒愷飲湯鼎劑和羹九逵歡豐大
一心儆恒貞不登封禪議載却鴻嘉名
天子壽萬年郅治勝蓬瀛(其二)
郅治葆太和誠通自悠久運開龍鳥先澤衍睢
麟後含生被喣噢踐土銜
高厚庥氣浹巖廊薰風播農畞南山松栢榮濃暉潤花
柳瓊霄捧紫霞輿壤齊拜手巴舞抃孺童豳歌
躋龐叟鴻慶更無邊胥譯拓九有西旅總浮河
東鯷盡瞻斗黃支并烏弋琛貢先奔走欣誦未
央詩洪霑長樂酒
天子壽萬年尊親戴
元首(其三)
尊親徧寰宇沐浴先儒流天文倬呈象河漢垂
清秋疇畫闡羲昊典謨邁殷周選辭尚體要作
人訓姱修飫霑
壽考澤樸&KR0554;供薪槱大科慎品鑑
特試精研蒐(微臣)忝論造重瞳賜甄收讀書育藜舘習
禮瞻龍樓
彤庭與三祝仙闕擬十洲柳衫厠章黻鳬藻依旌斿
弇鄙蘊寸丹衢謠讚鴻庥
天子壽萬年卷阿
湛恩優(其四)
萬壽詩(五言古一首)
教習進士(臣)張謙宜
堯天浩蕩蕩舜日麗遲遲化成由久道
寶歷開昌期六合興禮樂萬國偃旌旗仁風多翔洽黎
庶樂雍熙藉問何能爾
聖敬惟日孜涖祚五十二乾綱獨握持聰明察邇言虚
衷廣疇咨朝堂列稷契邊徼委熊羆羣策各效
力纖悉皆周知簡賢耑付託量能授官資節儉
惜物力恒慮生齒飢頻年蠲租賦含哺相娛嬉
育才隆教化菁莪廣被滋高岡多翽羽和鳴上
梧枝春光轉韶景草木紛葳蕤千官慶
聖節九如陳鴻詞我
皇體天德淵穆儼若思樂與兆人共神仙何足竒瑞粟
逾丹粒嘉禾勝靈芝爾民歌擊壤
九重天顔怡昇平稱上壽覆幬無偏私(臣)本草茅士教
養荷
洪慈操筆事編纂華藻愧掞摛所願億萬載歌詠太平
時
萬壽詩(七言古一首)
教習進士(臣)昝茹穎
粤稽帝堯癸巳年康衢華祝垂簡編峻德則天
萬古傳我
皇癸巳慶周天六合呼嵩聲駢闐先聖後聖揆一焉健
行不息躬體乾與天同大覆蓋圓與天同久泰
運旋大德曰生仁育全大法執中精微研大知
光昭天下先久道雍容臨廣淵久安黎庶勤服
田久照升恒常轉還明威赫濯風雷宣求寧懷
保心惓惓時廵江海滙百川洪河疏鑿指劃便
恩波浩蕩流無邊蔀屋茅簷頻賜蠲羣材樂育
荷陶甄苗民革面頑梗遷南朔梯航廣幅員東
西漸被彌九埏自古功烈難比肩沖懷謙讓加
惕虔宵衣咨治儆官聯奎章巍煥星日懸宇宙
大文恣包纏妙契理學蒐真詮圖畫探追倉史
前銀鉤玉薤争摹鐫夀世應同金石堅太平歲
月恒久延時雍壽域開八千和風三月淑景妍
昆蟲卉木咸熙然
皇心自操造化權元會億萬鞏綿綿
萬壽詩(七言古一首)
教習進士(臣)黃天球
南極夀星生紫芒四表上下多榮光
九重當陽流大化如雲如日垂衣裳德心廣懋運乾始
萬幾一貫精誠裏大含海壤納鴻苞細别毫芒
徹精理默鼓仁風鑄八埏神功無迹恩無邊淳
樸直追懷葛氏恬熙宛在羲皇年宵旰猶然勤
保惠異數紛綸時下逮共竭茅簷方寸心願祝
彤庭億萬歲鳳城三月五雲新重譯梯航拜
玉宸瑞符寶歷惟仙莢福蔭寰區是大椿何幸天階作
桃李雨露濃霑未有底追陪鷺序覲
龍光竝效嵩呼歌燕喜蓬萊花滿海籌盈長覩升恒日
月明祈將率土無疆頌播入春風慶泰平
萬壽詩(七言古一首)
教習進士(臣)田長文
昌期載啟誕我
皇凝圖握瑞總乾綱光華日表鍾天祥禮樂經緯文治
彰聲威赫濯武功揚堂廉喜起會明良車書四
海共來王宵旰精勤軫萬方廵河周嶽湛恩滂
租賦頻蠲兆姓康好生棘寺看鸞翔萬幾餘暇
親縹緗精一傳心遥相望
天文典誥遹輝煌龍蟠鳳翥煥奎章崇儒重道飭膠庠
追琢多士成圭璋作人壽考壽無疆淑景融和
物候芳鶯歌花舞
御筵張觴連瀛海酌瓊漿樂奏鈞天來鳳凰卿雲紛郁
爐煙傍甘露濃滋萬彙昌千官獻祝韻鏗鏘率
土呼嵩樂洋洋(小臣)累代荷
恩光葑菲重蒙化雨瀼竊媿無才效賡颺惟願
聖壽比昊蒼
萬壽詩(七言古一首)
教習進士(臣)卜兆龍
我
皇神聖致昇平極天茀祿何崢嶸六宇祥光凝紺碧萬
年景命符元貞武功文德迥超越涵濡滲漉彌
埏紘體元居正調玉燭巍巍蕩蕩誠難名昌辰
正喜當三月萬象昭融怡
睿情卿雲靉靆應圖瑞薰風披拂鳴韶韺上苑青葱森
玉樹
御筵沆瀣浮金莖宫花爛漫珍禽集苑柳霏微仙仗迎
虎戟鸞旂盛環衞香煙瑞靄相旋縈兆民擊壤
效衢祝羣工拜手聞歡聲
天顔喜溢陽和色紫氣絪縕滿太清(小臣)樸鄙媿善頌
願指南山與東瀛
萬壽詩(七言古一首)
教習進士(臣)汪榯
巍巍莫竝惟穹蒼我
皇則之御萬方黼扆端拱垂衣裳心傳精一接虞唐五
十二載際時康神聖文武邁百王清晏熙恬化
日長共球絡繹紛琳瑯雕題鑿齒咸梯航久道
化成世運昌文明剛健彌自強宵衣旰食勤不
遑含哺鼔腹慶倉箱倬彼雲漢麗天章郊藪麟
遊竝鳳翔萬類敷榮戴青陽煥赫紅日上扶桑
曉開閶闔延景光羣指南山獻壽觴休徵嘉瑞
呈虹祥會極歸極慶無疆
萬壽盛典初集卷一百
