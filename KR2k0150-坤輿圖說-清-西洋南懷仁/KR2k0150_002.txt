坤輿圖說卷下
欽天監監正南懷仁撰
亞細亞州
亞細亞天下一大州人類肇生聖賢首出其界南至蘇
門荅喇吕宋等島北至新增白臘及北海東至日本島
大清海西至大乃河墨阿的湖大海西紅海小西洋國
土不啻百餘大者首推中國此外曰韃而靼曰回回曰
印第亞曰莫卧爾曰百兒西亞曰度兒格曰如德亞俱
此州巨邦海中有大島曰則意蘭曰蘇門荅喇曰爪哇
曰渤泥曰吕宋曰木路各更有地中海諸島亦屬此州
界内中國則居其東南自古帝王聖哲聲名文物禮樂
衣冠遠近所宗山川土俗物産朝貢諸國詳載省志諸
書不贅西北有回回諸國人多習武亦有好學好禮者
初宗馬哈默之教諸國多同後各立門戶互相排擊地
産牛羊馬畜極多因不啖豕諸國無豕莫卧爾印度有
五惟南印度仍其舊餘四印度皆為莫卧爾所併其國
甚廣分十四道象三千餘嘗攻西印度其王統兵五十
萬馬十五萬象二百每象負一木臺容人二十載銃千
門大者四門每門駕牛二百盛載金銀五十巨罌以禦
不勝盡為莫卧爾王所獲東印度有大河名安日謂經此
水浴作罪悉得消除五印度人咸往沐浴東近滿喇加
國各人奉四元行之一死後各用本行葬其屍奉土者
入土奉水火者投水火奉氣者懸尸于空中最西有名
邦曰如德亞其國史書載上古事蹟極詳自初生人類
至今六千餘年世代相傳及分散時候萬事萬物造作
原始悉記無訛因造物主降生是邦故人稱為聖土春
秋時有二聖王父逹味德子撒喇滿造一天主堂皆金
玉砌成飾以珍寳窮極美麗費以三十萬萬王德盛智
高聲聞最遠中國謂西方有聖人疑即指此古名大秦
唐貞觀中曾以經像来賓有景教流行碑刻可考如德
亞之西有國名逹馬斯谷産絲綿羢罽顔料極佳城不
用磚石是一活樹糾結甚厚無隙高峻不可攀登天下
所未有
印第亞
印第亞即天竺五印度在印度河左右人面紫色善百
工技巧無筆札以錐畫樹葉為書國王例不世及以姊
妹子為嗣親子給禄自膳男不衣衣以尺布掩臍下女
以布纏首至足其俗士農工商各世其業最貴曰婆羅
門次曰乃勒奉佛多設齋醮今沿海諸國率奉天主正
教其地有加得山中分南北南半山川氣候鳥獸魚蟲
草木各極詭異立夏至秋分無日不雨反是則酷暑難
堪惟有凉風解之自巳至申從海西来自亥至寅從陸
東来草木異常者難屈指所産木造舟極堅不破壞多
生椰樹幹可造舟車葉可覆屋實能療饑漿止渴可為
酒醋為油為飴糖可削為釘殼盛飲瓤索綯有二竒木
一名隂樹花形如茉莉晝不開夜始放晨盡落國人好
卧于下花覆滿身一木不花而實不可食枝飄揚下垂
附地生根若柱歲久結成巨林無異屋宇有容千人者
樹中近原幹處以供佛名菩薩樹有巨鳥吻能解百毒
一吻直金錢五十象異他種能識人言或命負物至某
處往輙不爽他國象遇之則蹲伏有獸名獨角能解毒
此地多毒蛇蛇飲泉水染毒人獸飲之必死百獸雖渴
不敢飲俟此獸来以角攪其水毒遂解百獸始就飲又
有獸形如牛大如象生兩角一在鼻上一在頂背皮甲
甚堅交接處如鎧甲頭大尾短居水中可數十日從小
豢之亦可馭百獸俱慴伏值象與馬必逐殺之骨肉皮
角牙糞皆為藥西洋貴重之其猫有肉翅能飛蝙蝠大
如猫地勢三角形末銳處闊不百步東西氣候各極相
反此晴則彼雨此寒則彼熱此風濤蔽天彼穏平如地
海舶乘順風過者至銳處行如拔山比南印度尤異
百兒西亞
印度河西有大國曰百兒西亞幅&KR0695;甚廣都城百二十
門乘馬疾馳一日未能周有一苑囿造於空際下以石
柱擎之上承土石樓臺池沼草木鳥獸畢具大踰一邑
國王嘗建一臺以所殺敵人頭纍之幾五萬國主好獵
一圍獲鹿三萬聚其角為臺今尚存東近撒馬兒罕界
一塔以黃金鑄成上頂一金剛石如胡桃光夜照十五
里河江極大有一河發水水所及處生各種名花百兒
西亞西北諸國皆為度兒格所併内有國亞喇北亞土
産金銀多寳石地在二海中氣候常和一歲再熟有樹
如橡栗夜露墜其上即凝為蜜晨取食極甘美産百物
俱豐古稱福土其地有沙海廣二千餘里沙乘大風如
浪行旅過此偶為沙浪所壓倏忽成丘山凡欲渡者以
羅經定方向測道里備糧糗及兼旬之水乘駱駝駝行
甚疾日馳四五百里又耐渴一飲可度五六日其腹容
水甚多客或乏水則剖駝飲其腹中水度兒格之西北
納多理亞國有山多瓊石國人往鑿之至一石穴見石
人無筭皆昔時避亂之民穴居于此死後為寒氣所凝
漸化為石又有地名際剌産異羊羊羢輕細雨中衣之
不沾濡漬以油毫不汚染有山生草木皆香過之香氣
馥郁襲人衣裾
韃而靼
中國之北迤西一帶直抵歐邏巴東界俱名韃而靼江
河絶少平土多沙大半皆山大者曰意貎中分亞細亞
之南北其北皆韃而靼種氣候極寒冬月無雨入夏微
寒僅濕土人性好勇以病歿為辱少城郭居室駕屋于
車以便遷徙産牛羊駱駝嗜馬肉以馬頭為絶品貴者
方得噉之道行饑渴即刺所乘馬瀝血而飲嗜酒以一
醉為榮國俗大都如此更有殊異不倫夜行晝伏身蒙
鹿皮喜食蛇蟻蜘蛛者有人身羊足氣候極寒夏月層
冰二尺有長人善躍一躍三丈履水如行陸迤西舊有
女國曰亞馬作搦最驍勇善戰嘗破一名都曰厄弗俗
其地建一神祠宏麗竒巧非思議所及國俗惟春月容
男子一至其地生子男輙殺之今為他國所併存其名
耳又有地曰得白得不以金銀為幣止用珊瑚至大剛
國惟屑樹皮為錢印王號其上當幣其俗國王死往葬
逢人輙殺謬謂死者可事其主
則意蘭
印第亞之南有則意蘭島人自幼以環繫耳漸垂至肩
而止海中多珍珠江河生猫睛昔泥紅金剛石等山林
多桂皮香木亦産水晶嘗琢成棺斂死者相傳為中國
人所居今房屋殿宇亦頗相類西有小島總名馬兒地
襪不下數千悉為人所居海中生一椰樹其實甚小可
療諸病
蘇門荅喇
蘇門荅喇島至濕熱人至其地者多病君長不一産金
甚多及産銅鐵錫諸色染料有大山油泉可取為油多
沉香龍腦金銀香椒桂人強武恒與敵國相攻殺多海
獸海魚時登岸傷人其東北滿喇加國地不甚廣為海商
輻輳正在赤道下春秋二分氣候極熱賴無日不雨故
可居産象及胡椒佳果木終歲不絶人良善不事生業
或彈琵琶閒游
爪哇
爪哇大小有二俱在蘇門荅喇東南海島各有主多象
無馬騾産香料蘇木象牙不用錢以胡椒及布為貨幣
人奸宄兇急好作魘魅妖術諸國每治兵争白象白象
所在即為盟主
渤泥
渤泥島在赤道下出片腦極佳燃火沉水中火不滅直
焚至盡有獸名巴雜爾似羊鹿其腹内生一石能療百
病極貴重至百換國王藉以為利
吕宋
廣州之東南為吕宋其地産鷹鷹王飛則衆鷹從之或
得禽獸俟鷹王先取其睛然後羣鷹方啖其肉又有一
樹百獸不得近一過其下即斃矣
木路各
吕宋之南有木路各無五谷出沙谷米是一木磨粉而
成産丁香胡椒二樹天下所無惟本處折枝插地即活
性最熱祛濕氣與水酒同貯即吸乾樹旁不生草土人
欲除草折其枝插地草即立槁又産異羊牝牡皆有乳
有大龜一殼可容一人或用為盾以禦敵
日本
日本乃海内一大島長三千二百里寬不過六百里今
有六十六州各有國主俗尚強力雖有總王權常在強
臣其民多習武少習文土産銀鐵好漆其王生子年三
十以王讓之其國大抵不重寳石只重金銀及古窑器
阿爾母斯
阿爾母斯其地悉是鹽及硫磺草木不生鳥獸絶迹人
著皮履遇雨過履底一日輙敗多地震氣候極熱須坐
卧水中沒至口方解絶無淡水勺水皆從海外載至因
居三大州之中富商大賈多聚此地百貨駢集人烟輻
輳凡海内珍竒難致之物輙往取之
地中海諸島
亞細亞之地中海有島百千其大者曰哥阿島昔國人
盡患疫有名醫依卜加得不用藥療令城内外遍舉大
火燒一晝夜火息病愈盖疫為邪氣所侵火氣猛烈盪
滌諸邪邪盡疾愈乃至理一曰羅得島天氣常清明終
歲見曰嘗鑄一鉅銅人高三十丈海中築兩臺盛其足
風帆直過跨下一指可容一人直立掌托銅盤夜燃火
以照行海鑄十二年乃成後地震而頽運其銅以九百
駱駝往載一曰祭波里島物産極豐每歲國賦至百萬
葡萄酒極美可度八十年出火浣布煉石而成非他物
也
歐邏巴州
天下第二大州名曰歐邏巴南至地中海北至青地及
冰海東至大乃河墨阿的湖大海西至大西洋共七十
餘國其大者曰以西把尼亞曰拂郎察曰意大里亞曰
熱爾瑪尼亞曰拂蘭地亞曰波羅泥亞曰翁加里亞曰
大泥亞曰雪際亞曰諾勿惹亞曰厄勒祭亞曰莫斯哥
未亞其地中海有甘的亞諸島西海有意而蘭大諳厄
利亞諸島凡大小諸國自國王以及庶民皆奉天主聖
教纖毫異學不容竄入國王互為婚姻世相和好財用
百物有無相通不私封殖其婚娶男子大約三十女子
至二十外臨時議婚不預聘通國皆一夫一婦無有二
色者土多肥饒産五穀以麥為重果實更繁出五金以
金銀銅鑄錢為幣衣服蚕絲者有天鵝羢織金縀之屬
羊羢者有毯罽鎖哈喇之屬又有利諾草為布細而堅
輕而滑敝可搗為紙極堅靭君臣冠服各有差等相見
以免冠為禮男子二十以上槩衣青色兵士勿論女人
以金寳為飾服御羅綺佩帶諸香至四十及未四十而
寡者即屛去衣素衣酒以葡萄釀成不雜他物可積至
數十年膏油之類味美者曰阿利襪是樹頭果熟後全
為油國俗多酒會客不勸酒偶犯一醉終身以為辱飲
食用金銀玻璃及磁器其屋有三等最上者純以石砌
其次磚為墻柱木為棟梁其下土為墻木為梁柱石屋
磚屋築基最深上累六七層高至十餘丈瓦或用鉛或
輕石板或陶瓦磚石屋歴千年不壊墻厚而實冬不寒
夏不溽其工作製造備極精巧其駕車國王用八馬大
臣六馬其次四馬或二馬乘載騾馬驢互用戰馬皆用
牡騸過則弱不堪戰矣諸國皆尚文學國王廣設學校
一國一郡有大學中學一邑一鄉有小學小學選學行
之士為師中學大學又選學行最優之士為師生徒多
者至數萬人其小學曰文科有四種一古賢明訓一各
國史書一各種詩文一文章議論學者自七八歲學至
十七八學成本學師儒試之優者進于中學曰理科有
三家初年學辨是非之法二年學察性理之道三年學察
性理以上之學學成本學師儒又試之優者進于大學
乃分為四科聽人自擇一曰道科主興教化一曰教科
主守教法一曰治科主習政事一曰醫科主療疾病皆
學數年而後成學成師儒又嚴考閱之一師問難畢又
輪一師一人遍應諸師之問如是取中便許任事學道
者專務化民不與國事治民者秩滿後國王遣官察其
政績廉得其實以告于王而黜陟之凡四科官禄入皆
厚養廉有餘尚能推惠貧乏絶無交賄行賂等情諸國
所讀之書皆古聖賢撰著一以天主經典為宗即後賢
有作必合大道益人心乃許流傳設檢書官經看詳定
方准刊行毋容一字蠱人心壊風俗者諸國奉天主教
皆愛天主萬物之上及愛人如已故國人俱喜施捨千
餘年来未有因貧鬻子女者未有饑餓轉溝壑者在處
皆有貧院專養一方鰥寡孤獨及殘疾之人又有幼院
專育小兒凡貧者無力養贍送至院院墻穴設有轉盤
内外不相見扣墻則院中人轉兒入異日父母復欲收
養按所入之年月便得其子又有病院大城多至數十
所有中下院處中下人有大人院處貴人凡貴人若羇
旅若使客偶患疾病則入此院倍美于常屋所需藥物
悉有主者掌之預備名醫診視復有衣衾帷幔調護看
守之人病愈而去貧者量給資斧此乃國王大家所立
或城中併力而成月輪一大貴人總領其事各城邑遇
豐年多積米麥饑歲以常價糶之人遇道中遺物或獸
畜之類必覓其主還之弗得主則置之公所聽失者来
取如符合即送復國中有天理堂選盛德宏才無求于
世者主之凡國家大舉動大征伐必先質問合天理否
以為可然後行諸國賦稅不過十分之一民皆自輸無
徵比催科之法詞訟極簡小事里中和解大事乃聞官
官設三堂先訴第三堂不服告第二堂又不服告第一
堂終不服上之國堂經此堂判後人無不聽理凡官府
判事不先事加刑必俟事明罪定招認允服然後刑之
吏胥餼廩亦出于詞訟但因事大小多寡立有定例刊
布署前不能多取故官無恃勢剥奪吏胥無舞文詐害
封内絶無戰鬭其有邪教異國恃強侵侮不可德訓本
國除常設兵政外復有世族英賢智勇兼備者數千人
結為義會以保國護民初入會時試果不憚諸艱方始
聽入遇警則鳩集成師一可當十必能滅寇成功
以西把尼亞
歐邏巴之極西曰以西把尼亞周一萬二千五百里世
稱天下萬國相連一處者中國為冠若分散于他域者
以西把尼亞為冠其地三面環海一面臨山産駿馬五
金絲綿細羢白糖國人好學有共學二所遠近學者聚
焉國中有二大名城一曰色未利亞近地中海為亞墨
利加諸舶所聚金銀如土竒物無數多阿利襪果有一
林長五百里者一名多勒多城在山巔運水甚艱巧者
製一水器盤水至城不賴人力其器晝夜自能轉動又
有渾天象其大如屋人入其中見各重天之運動其度
數皆與天合境内有河曰寡第亞納㐲流地中百餘里
穹窿若橋梁其上為牧場畜牛羊無算國中天主堂雖
多有一創建極美在多勒多城金寳祭器數千有精巧
銀殿高丈餘闊丈許内復有小金殿高數尺其工費又
多于本殿金銀之數近来國王又造一大堂高大竒巧
無比修道之士環居内有三十六祭臺中臺左右有編
簫二座中各有三十二層每層百管管各一音合三千
餘管凡風雨波濤嘔吟戰鬭與百鳥之聲皆可模倣以
西把尼亞屬國大者二十餘中下共百餘本國之西有
波爾杜瓦國都城有得若大河入海四方商舶皆聚為
歐邏巴總會之地産果實絲棉極美水族亦繁出葡萄
酒最佳過海至中國不壞國中共學二所其講學名賢
經國王所聘雖已輟講亦終身給禄歐邏巴高士多出
此學又有一地界兩河周圍七百里天主堂一千四百
八十所水泉二萬五千石橋二百通海大市六處隨處
立有仁會遍恤孤寡煢獨國王復遣官專撫孤子歐邏
巴初通海道周經利未亞過大浪山抵小西洋至中國
貿易者從此國始
拂郎察
以西把尼亞東北為拂郎察周一萬一千二百里分十
六道屬國五十都城名把理斯設一共學生徒嘗四萬
餘併他方學共七所又設社院以教貧士一切供億皆
王主之中古一類斯聖王惡回回佔如德亞地興兵伐
之始製大銃其國在歐邏巴内回回遂稱西土人為弗
郎機銃亦沿此名是國之王天主特寵自古迄今皆賜
一神能以手撫人癧瘡應手而愈每歲一日療人先期
齋戒三日凡患此疾者預集天主殿中國王舉手撫之
祝曰王者撫汝天主救汝撫百人百人愈撫千人千人
愈其神異如此國王元子别有土地供禄食他國不爾
也國土膏腴物力豐富居民安逸有山出石藍色質脆
可鋸為板當瓦覆屋國人性情温爽禮貎周全尚文好
學
意大理亞
拂郎察東南為意大理亞周圍一萬五千里三面環地
中海一面臨高山地産豐厚物力十全四遠之人輻輳
于此舊有一千一百六十六郡最大者曰羅瑪古為總
王之都歐邏巴諸國皆臣服焉城周一百五十里地有
大渠穿出城外百里以入于海四方商舶悉輸珍寳駢
集是渠教王居于此以代天主在世主教皆不婚娶永
無世及但憑盛德輔弼大臣公推其一而立焉列國之
王雖非其臣咸致敬盡禮稱為聖父神師認為代天主
教之君也凡有大事莫决必請命焉其左右簡列國才
全德備或即王侯至戚五六十人分領教事羅瑪城竒
觀甚多宰輔家有一名苑中造流觴曲水機巧異常有
銅鑄各類羣鳥遇機一發自能鼔翼而鳴各具本類之
聲有一編簫但置水中機動則鳴其音甚妙又有高大
渾全石柱外周鏤古王形像故事爛然可觀内則空虚
可容數人登隮上下如塔然聖伯多禄殿用精石製造
花素竒巧可容五六萬人殿高處視在下人如孩童城
中有大山曰瑪山人烟稠密苦無泉造一高梁長六十
里梁上立溝接遠山之水如通流河有水泉其味與乳
無異西北為勿搦祭亞無國王世家共推一有功德者
為主城建海中有一種木為樁入水千年不朽其上鋪
石造屋備極精美城内街衢俱是海兩旁可通陸行城
中有艘二萬又有橋梁極闊上列三街俱有民居不異
城市其高可下度風帆國中精于造舟預庀物料一舟
指顧可成造玻璃極佳甲于天下有勿里諾湖在山巔
從石峡瀉下聲如迅雷聞五十里日光耀之恍惚皆虹
霓状又有沸泉温泉沸泉常沸高丈餘不可染指投畜
物于内頃刻便糜爛温泉女子或浴或飲不生育者生
育育者多乳所産鐵鑛掘盡踰二十五年復生在本土
任加火力終不鎔之他所則鎔其南為納波里地極豐
厚有火山晝夜出火爆石彈射他方至百里外後移一
聖人遺蜕至本國其害遂息又地名哥生濟亞有兩河
一河濯髮則黃濯絲則白一河濯絲髮皆黑外有博樂
業城昔二大家争為竒事一家造一方塔高出雲表以
為無可踰一家亦建一塔與前塔齊第彼塔直聳此則
斜倚若傾今歴數百年未壊直聳者反將頽又有城名
把都亞中有公堂縱二百步横六十步上為樓鉛瓦中
間無一柱又把兒瑪一堂廣可馳馬亦無一柱惟以梁
如人字相倚尋丈至盈尺皆然上壓愈重下挺持愈堅
從納波里至左里城石山相隔國人穴山通道長四五
里廣容兩車對視如明星又有地出火四周皆小山山
洞甚多入内可療病各主一疾如欲汗者入某洞則汗
至欲去濕者入某洞則濕去意大理亞名島有三一西
齊里亞地極富庶亦有大山噴火山四周多草木積雪
不消常成晶石沸泉如醋物入便黑國人最慧善談論
最精天文造日晷法自此地始有巧工德大禄者造百
鳥能飛即微如蠅蟲亦能飛更有天文師名亞而幾墨
得者有三絶昔敵國駕數百艘臨其島彼則鑄一巨鏡
映日注射敵艘光照火發數百艘一時燒盡又其王命
造一極大舶舶成將下海雖傾一國之力用牛馬駱駝
千萬莫能運幾墨得營運巧法第一舉手舟如山岳轉
動須臾下海又造一自動渾天儀十二重層層相間七
政各有本動凡日月五星列宿運行遲疾與天無二以
玻璃為之重重可透視旁近有瑪兒島不生毒物蛇蝎
等皆不螫人毒物自外至輙死一哥而西加有三十三
城産犬能戰一犬可當一騎其國布陣一騎間一犬反
有騎不如犬者又近熱奴亞一雞島滿島皆雞自生自
育絶非野雉之屬
熱爾瑪尼亞
拂郎察東北有國曰熱爾瑪尼亞國王不世及乃七大
屬國之君所共推者或用本國臣或用列國君須請命
教王立之國中設共學十九所冬月極冷善造煖室微
火温之遂煖土人散處各國為兵極忠實至死不貳各
國護衛宫城或從征他國皆選此國人充之工作精巧
制器匪夷所思能於戒指内納一自鳴鐘多水澤冰堅
後用一種木屐兩足躡之一足立冰上一足從後擊乘
滑勢一激數丈其行甚速手中尚不廢常業又有法蘭
哥地人最質直易信行旅過者輙詈之客或不荅則大
喜延入具酒食謂此人已經嘗試可信托也多葡萄善
造酒但沽與他方過客土人滴酒不入口即他國載酒
至不容入境其屬國名波夜米亞者地生金掘井恒得
金塊有重十餘斤河底常有金如豆粒有羅得林日亞
國最侈汰其王一延客堂四周皆列珊瑚瑯玕交錯儼
一屛障有一大銃製作極巧二刻間連發四十次
拂蘭地亞
亞勒馬尼亞西南為拂蘭地亞地不甚廣人居稠密有
大城二百八十小城六千三百六十八共學三所一學
分二十餘院人樂易温良好談論婦人貿易無異男子
其性貞潔能手作錯金絨不煩機杼布最輕細皆出此
地
波羅泥亞
亞勒瑪泥亞東北曰波羅泥亞地豐厚多平衍皆蜜林
採之不盡産鹽味極厚光如晶其人美秀和樸禮賓篤
備絶無盜賊國王不傳子聽大臣擇立賢君世守國法
不變分毫亦有立子者須王在位時預擬非預擬不得
立國中分為四區區居三月一年而徧地甚冷冬月海
凍行旅于冰上歴幾晝夜望星而行其屬國波多理亞
地易發生種一歲有三歲之獲草菜三日便長五六尺
海濱出琥珀是海底脂膏從石隙流出初如油天熱浮
海面見風始凝天寒出隙便凝每為大風衝至海濱
翁加里亞
翁加里亞在波羅泥亞南物産極豐牛羊可供歐邏巴
一州之用有四水甚竒其一從地中噴出即凝為石其
一冬月常流至夏反合為冰其一以鐵投之便如泥再
鎔又成精銅其一水色沉綠凍則便成綠石永不化
大泥亞諸國
歐邏巴西北有四大國曰大泥亞曰諾而勿惹亞曰雪
際亞曰鄂底亞與熱爾瑪泥亞相隔一海套道阻難通
其南夏至日長六十九刻其中長八十二刻其北夏至
日輪横行地面半年為一晝夜地多山林産獸及海魚
極大其大泥亞國沿海産菽麥牛羊最多牛輸往他國
歲常五萬海中魚蔽水面舟為魚擁輙不能行不藉網
罟隨手取之不盡本國一世家名第谷建一臺于高山
絶頂以窮天象究心三十餘年累黍不爽所制窺天之
器窮極要渺今為西土歷法之宗其諾而勿惹亞寡五
穀山林多材木鳥獸海多魚鼈人性馴厚喜接遠方賓
旅昔時過客僑居者不索物價今稍需即饜足其地絶
無盜賊雪際亞地分七道屬國十二歐邏巴北稱第一
富庶多五穀五金財貨百物貿易不以金銀以物相抵
人好勇亦善遇遠方人鄂底亞在雪際亞之南亦繁庶
厄勒祭亞
厄勒祭亞在歐邏巴極南地分四道凡禮樂法度文字
典籍皆為西土之宗至今古經尚循其文字所出聖賢
及博物窮理者後先接踵今為回回擾亂漸不如前其
人喜啖水族不嘗肉味亦嗜美酒東北有羅馬泥亞國
都城周裹三層生齒極衆城外居民綿亘二百五十里
一聖女殿門開三百六十以象周天附近有高山名阿
零薄山頂終歲清明無風雨有河水一名亞施亞白羊
飲之變黑一名亞馬諾黑羊飲之變白有二島一為厄
歐白亞海潮一日七次一為哥而府圍六百里出酒與
油蜜極美遍島皆橘柚香櫞之屬更無别樹天氣清和
野鳥不至
莫斯哥未亞
亞細亞西北盡境有大國曰莫斯哥未亞東西萬五千
里南北八千里中分十六道有窩兒加河最大支河八十
皆為尾閭以七十餘口入北高海兵力甚強日事吞併
其地夜長晝短冬至日止二時氣候極寒雪下堅凝行
旅駕車度雪中馬疾如飛室宇多用火温行旅為嚴寒
所侵血脉皆凍如驀入温室耳鼻輙墮每自外来者先
以水浸其軀俟僵體漸甦方可入温室八月至四月皆
衣皮裘多獸皮如狐貉貂鼠之屬一裘或至千金者熊
皮為卧褥永絶蟣虱産皮處用以充賦稅國多盜畜猛
犬噬之晝置穽中夜聞鐘聲始放人亟匿影閉戶矣今
亦稍信天主真教其王常手持十字俗最澆凡貿易須
假托外邦商賈方取信國人若言本土則逆其詐有大
鐘搖非三十人不可惟國王即位及誕日鳴之所造大
銃長三丈七尺用藥二石内容二人掃除又有密林其
樹悉為蜂房國人各界其樹為恒産
地中海諸島
地中海有島百千其大者曰甘的亞周二千三百里古
王造一苑囿路徑交錯一入不能出游者以物識地然
後可入生一草名阿力滿能療饑地中海風浪至冬極
大難行有鳥名亞爾爵虐作巢于水次一歲一乳自卵
至翼不過半月此半月海必平静無風波商舶待之以
渡海
西北海諸島
歐邏巴西海迤北一帶至冰海海島極大曰諳厄利亞
曰意而蘭大其外小島不下千百意而蘭大氣候極和
夏熱不擇隂冬寒不需火産獸畜最多絶無毒物有一
湖插木于内入土一段化成鐵水中一段化成石出水
面方為原木旁一小島島中一地洞常出怪異之形諳
厄利亞氣候融和地方廣大分三道共學二所共三十
院有怪石能阻聲長七丈高二丈隔石發大銃不聞名
聾石有湖長百五十里廣五十里中容三十小島有三
竒事一竒魚味甚佳皆無鰭翅二竒天静無風倏起大
浪舟楫遇之無不破三竒一小島無根因風移動人弗
敢居草木極茂孳息牛羊豕類極多近有一地死者不
殮移尸于山千歲不朽子孫亦能認識地無鼠有從海
舟来者至此遂死又有三湖細流相通其魚不相往来
此水魚誤入彼水輙死旁有海窖潮盛時吸其水永不
盈潮退噴水如山高當吸水時人立其側衣沾水即隨
水吸入窖中如不沾衣雖近立亦無害迤北一帶海島
極多至冬夜長行路工作皆以燈産貂類甚繁皆以為
衣又有人長大多力遍體生毛牛羊鹿最衆犬最猛烈
可殺虎遇獅亦不避冬月海冰為風所擊湧積如山山
多鳥獸水多魚鼈以魚肉為糧或磨成麫油燃燈骨造
舟車屋室皮可作船遇風不沉不破陸走負之而行海
風甚猛拔樹折屋攝人物于他所又有小島其人飲酒
不醉年壽最長近諳厄利亞國為格落蘭得其地多火
以磚石障之仍可居或宛轉作溝通火火焰所至便置
釜甑熟物不須薪火亦終古不滅
利未亞州
天下第三大州曰利未亞南至大浪山北至地中海東
至西紅海聖老楞佐島西至阿則亞諾海大小共百餘
國其地中多曠野野獸最盛有極堅好文彩之木能入
水土千年不朽迤北近海諸國最豐饒五穀一歲再熟
每種一斗可收十石穀熟時外國百鳥皆至其地避寒
就食涉冬始歸故秋末冬初近海諸地獵取禽鳥無筭
産葡萄樹極高大生實繁衍他國所無地既曠野人或
無常居每種一熟即移徙他處野地皆産異獸因其處
水泉絶少水之所瀦百獸聚焉每異類相合輙産竒形
怪狀之獸有鳥名亞既刺乃百鳥之王羽毛黃黑色高
二三尺首有冠鉤喙如鷹隼飛極高巢于峻山石穴生
子令視日目不瞬者乃留壽最長久老者脫毛復生新
羽性鷙猛能攫羊鹿百鳥食之肉經宿則不食冒險者
尋其巢取其餘肉可供終歲毒蛇能害其子其性有知
覺則知先尋一種石置巢邊蛇毒遂解有山狸似麝臍
後一肉囊香滿其中輙病向石上剔出始安香如蘇合
油而黑能療耳病又産異羊甚鉅一尾便數十斤味最
美毒蛇能殺人土人能制蛇者蛇至其前自能驅逐此
等人世世子孫皆然尊貴人行路必覓此人相隨其地
馬善走又猛能與虎鬭界内名山亞大辣者在西北此
山最高凡風雨露雷皆在半山山頂終古晴明視日星
倍大國人呼為天柱此方人夜睡無夢甚為竒有月山
極險峻不可攀躋有獅山在西南境其上頻興雷電轟
擊不絶不間寒暑其在曷噩剌國出銀鑛甚多取之不
盡其在西南海曰大浪山海風迅急浪極大商舶至此
不能過則退歸西洋破船率在此處過之則大喜可望
登岸此山而東嘗有暗礁全是珊瑚剛者利若鋒刃海
船最畏避凡利未亞之國著者曰厄日多曰馬邏可曰
弗撒曰亞費利加曰奴米第亞曰亞毘心域曰莫訥木
大彼亞曰西爾得散處者曰井巴島曰聖多默島意勒
納島聖老楞佐島
厄日多
利未亞東北有大國曰厄日多自古有名極稱富厚中
古時曾大豐七年繼即大歉七載天主教中前知聖人
龠瑟者預令國人罄國中之財悉用積穀至荒時不惟
救本國饑四方来糴財貨盡輸入其國故富厚無比今
五穀極饒畜産最多他方百菓草木移至此地茂盛倍
常其地千萬年無雨亦無雲氣國中有大河名曰泥琭
河河水每年一發自五月始以漸而長土人視水漲多
少以為豐歉之候大率最大不過二丈一尺最小不過
一丈五尺至一丈五尺則歉收二丈一尺則大有年凡
水漲無過四十日其水中有膏腴水所極處膏腴即著
土中又不泥濘故地極腴饒百穀草木俱暢茂當水盛
時城郭多被淹沒國人于水未發前預杜門戶移家于
舟以避之去河遠處水亦不至昔國王求救旱澇得智
巧士亞爾幾墨得作一水器以時注洩便利無比即今
龍尾車也國人極有機智好攻格物窮理之學又精天
文因其地不雨併無雲霧日月星辰晝夜明朗故其考
騐益精他國不如前好為滛祀繼有聖徒到彼化誨遂
出聖賢甚多其國女人恒一乳生三四子天下騾不孳
生惟此地騾能𫝊種國王嘗鑿數石臺非以石砌是擇
大石如陵阜者剷削成下趾闊三百二十四步高二百
七十五級級高四尺登臺頂極力遠射不能越臺趾有
城曰該禄是古大國都城名聞西土其城有百門門高
百尺皆用本處一種脂膏砌石成之堅緻無比街衢行
三日始遍五百年前最為強盛善用象戰鄰國大小皆
畏服屬國甚多今其國已廢城亦為大水衝擊齧其下
土因而傾倒然此城雖不如舊尚有街長三十里悉為
市肆行旅喧填百貨具集城中常有駱駝二三萬
馬邏可弗撒亞非利加奴米第亞
近地中海一帶為馬邏可與弗撒國馬邏可地分七道
出獸皮羊皮極珍美蜜最多國人以蜜為糧其俗以冠
為重非貴人老人不得加冠于首僅以尺寸蔽頂而已
弗撒地亦分七道都城最大宫室殿宇極華整高宏有
一殿周圍三里開三十門夜燃燈九百盞國人亦略識
理義厄日多之西為亞非利加地肥饒易生一麥嘗秀
三百四十一穗以此極為富厚馬邏可之南有國名奴
米第亞人性獰惡不可教誨有果樹如棗可食其地有
小利未亞乏水泉方千里無江河行旅過者須備兼旬
之水
亞毘心域莫訥木大彼亞
利未亞東北近紅海其國甚多人皆黑色迤北稍白向
南漸黑甚者如漆惟齒目極白其人有兩種一在利未
亞東者名亞毘心域地方極大據本州三分之一從西
紅海至月山皆其封域産五穀五金金不善鍊恒以生
金塊易物糖蠟最多造燭純以蠟國中道不拾遺夜不
閉戶從無盜寇人極智慧崇奉天主正教修道者手持
十字或掛胸前極敬愛西土多默聖人為其傳道自彼
始王行遊國中常有六千皮帳隨之僕從車徒恒滿五
六十里一在利未亞南名莫訥木大彼亞國土最多皆
極愚蠢不識理義氣候甚熱沿海皆沙人踐之即成瘡
痏黑人坐卧其中安然無恙所居極穢喜食象肉亦食
人皆生齕之齒皆銼銳若犬牙然奔走疾于馳馬不衣
衣反笑人衣衣或塗油于身以為美樂無文字初歐邏
巴人傳教至此黑人見其看誦經書大相驚訝以為書
中有言語可傳逹其愚如此地無兵刃以木為標鎗火
炙其銳處用之極銛利身有羶氣永不可除性不知憂
慮聞簫管琴瑟諸樂音便起舞不止其性樸實耐久教
為善事即盡力為之為人奴極忠于主為主用力視死
如歸遇敵無避亦知天地有主但視其王若神靈凡隂
晴旱澇皆往祈之王若偶一噴涕舉朝舉國皆高聲應
諾大可笑也近亦多有奉天主教者但性喜飲酒易醉
産雞皆黑豕肉為天下第一美味病者食之無害産象
極大一牙有重二百斤者有獸如猫名亞爾加里亞尾
有汗極香穽于木籠汗沾于木乾之以刀削下便為竒
香烏木黃金最多地無寸鐵特貴重之布帛喜紅色班
色及玻璃器善浮水他國名為海鬼亞毘心域屬國名
諳哥得者夜食不晝食止一飡不再食以鹽鐵為幣又
一種名步冬頗知學重書籍善歌舞亦亞毘心域之類
西爾得工鄂
利未亞西有海濱國名西爾得地有兩大沙一在海中
隨水游移不定一在地隨風飄泊所至積如丘山城郭
田畝皆被壓沒國人苦之又有工鄂國地亦豐饒頗解
義理自與西客往来國中崇奉天主其王遣子往歐邏
巴習學文字講格物窮理之學
井巴
利未亞南有一種名曰井巴聚衆十餘萬極勇猛又善
用兵無定居以馬駱駝乘載遷徙所至即食其人及鳥
獸蟲蛇必生命盡絶乃轉他國為南方諸小國大害
福島
利未亞西北有七島福島其總名其地甚廣凡生人所
需無不有絶無雨風氣滋潤易長草木百穀不煩耕種
布種自生葡萄酒及白糖至多西舶往来必到此島市
物為舟中之用有一鐵島無泉水生一種大樹每日沒
有雲氣抱之釀成甘水滴下至明旦日出方雲散水歇
樹下作數池一夜輙滿人畜皆沾足終古如此木島去
路西大泥亞半月水程樹木茂翳地肥美路西大泥亞
人至此焚之八年始盡今種葡萄釀酒絶佳
聖多默島意勒納島聖老楞佐島
聖多默島在利未亞西圍千里徑三百里濃隂多雨愈
近日處雲愈重雨愈多此島之果俱無核又有意勒納
島鳥獸果實甚繁絶無人居海舶從小西洋至大西洋
者恒泊此十餘日樵採漁獵備二三萬里之用而去又
赤道南有聖老楞佐島圍二萬餘里人多黑色散處林
麓無定居出琥珀象牙極廣
亞墨利加州
亞墨利加第四大州總名也地分南北中有一峽相連
峽南曰南亞墨利加南起墨瓦蠟泥海峽北至加納逹
峽北曰北亞墨利加南起加納逹北至冰海東盡福島
地極廣平分天下之半初僅知有亞細亞歐邏巴利未
亞三大州至百年前西國大臣名閣龍者深于格物窮
理又講習行海之法天主默啓其衷一日行遊西海嗅
海中氣味忽有省悟謂此乃土地之氣必有人烟國土
奏聞國王資以舟航糧糗器具貨財將卒珍寳閣龍率
衆出海輾轉數月危險生疾從人咸怨欲還閣龍志堅
促令前行一日舶上望樓人大聲言有地衆共歡喜亟
取道前行果至一地初未敢登岸因土人未嘗航舟不
知海外有人物乍見海舶既大駕風帆迅疾發大砲如
雷咸相詫異皆驚竄奔逸舟人無計與通偶一女子在
近遺錦衣金寳玩好器具而歸明日其父母同衆来觀
又與之寳貨土人大悅遂欵留西客與地作屋以便往
来閣龍命来人一半留彼一半還報國王致其物産明
年國王又命載百穀百果種攜農師巧匠往教其地人
情益喜然猶滯在一隅其後又有亞墨利哥者至歐邏
巴西南海尋得赤道以南大地即以其名名之故曰亞
墨利加數年後又有一人名哥爾得斯國王仍賜海舶
命往西北尋訪復得大地在赤道以北即北亞墨利加
其大國與歐邏巴饋遺相通西國王亦命掌教諸士至
彼勸人為善數十年來相沿惡俗稍變其國在南亞墨
利加者有白露伯西爾智加金加西臘南北相連處有
宇加單加逹納在北亞墨利加者有墨是可花地新拂
郎察瓦革了農地雞末臘新亞泥俺加里伏爾尼亞西
北諸蠻方外有諸島總名亞墨利加島云
南亞墨利加白露
南亞墨利加西曰白露大小數十國廣袤一萬餘里中
間平壤沃野亦一萬餘里地肥磽不一肥者不煩耕治
布子自能生長五穀百果草木悉皆上品本土人目為
大地苑囿其鳥獸之多羽毛麗聲音美亦天下第一地
出金鑛取時金土互溷别之金多于土故金銀最多國
王宫殿皆黃金為板飾之獨不産鐵兵器用燒木銛石
今貿易相通漸知用鐵然至貴餘器物皆金銀銅三種
為之有數國從来無雨地有濕性或資水澤有樹生脂
膏極香烈名拔爾撒摩傅諸傷損一晝夜肌肉復合如
故塗痘不瘢塗屍千餘年不朽一種異羊可當騾馬性
甚倔強有時倒卧雖鞭策至死不起以好言慰之即起
而走惟所使矣食物最少可絶食三四日肝生一物如
卵能療諸病海商貴之天鵝鸚鵡尤多一鳥名厄馬最
大長頸高足翼翎美麗不能飛足若牛蹄善奔走馬不
能及卵可作杯器今番舶所市龍卵即此物産綿花甚
多亦織為布不甚用專易西洋布及利諾布或剪馬毛
織為服江河極大有泉如脂膏常出不竭取燃燈或塗
舟砌牆當油漆用有一種泉水出于石罅離數十步即
變為石有土能燃火平地山岡皆有之地震極多一郡
一邑常有沉墊無遺或平地突起山阜或移山别地皆
地震所為不敢為大宫室上盖薄板以備震壓其俗無
文字書籍結繩為識或以五色状物形以當字即史書
亦然算數用小石子亦精敏其文飾以珍寳篏面以金
為環穿唇鼻臂腿或繋金鈴復飾重寳夜中光照一室
其國都逹萬餘里鑿山平谷為坦途更布石以便驛使
傳命數里一更三日夜可逹二千里人性良善不傲不
飾詐頗似淳古風因其地多金銀任意可取故無竊盜
貪吝但陋俗最多自歐邏巴天主教士人往彼勸化教
經典書文與談道德理義往時惡俗如殺人祭魔驅人
殉葬等事俱不復然為善反力于諸國有捐軀不辭者
其間有極醜惡地土産極薄人拾蟲蟻為糧以網四角
掛樹而卧因地氣最濕又有毒蛇人犯必死不敢下卧
恐寐時觸之土音各種不同有一正音可通萬里之外
近一大國名亞老哥人強毅果敢善用弓矢及鐵杵不
立文字一切政教號令皆口傳說辯論極精聞者最易
感動凡出兵時大將戒諭兵士不過數言無不感激流
涕願效死者他談論皆如此
伯西爾
南亞墨利加東有大國名伯西爾天氣融和人壽長無
疾病他方病不能療者至此即瘳地甚肥饒江河為天
下最大有大山界白露者甚高飛鳥莫能過産白糖最
多嘉木種種不一蘇木更多亦稱蘇木國一獸名懶面
甚猛爪如人指鬃如馬腹垂著地不能行盡一月不踰
百步喜食樹葉緣樹取之亦須兩日下樹亦然無法可
使速有獸前半類狸後半類狐人足梟耳腹下有房可
張可合恒納其子于中欲乳方出其地之虎餓時百夫
莫當值飽一人制之有餘即犬亦可斃之國人善射前
矢中的後矢即破前筈連發數矢相接如貫無一失者
俗多躶體獨婦人以髮蔽前後幼時鑿頤及下唇作孔以
猫睛夜光諸寳石篏入為美婦人生子即起作務如常其
夫坐蓐數十日服攝調養親戚俱来問候饋遺弓矢食
物通國皆然地不産米麥不釀酒用草根晒乾磨麫作
餅以當飰凡物皆公用不自私土人能居水中一二時
刻張目明視亦有浮水最捷者恒追執大魚名都白狼
而騎之以鐵鉤鉤魚目曳之東西走轉捕他魚素無君
長書籍亦無衣冠散居聚落喜啖人肉近歐邏巴士人
𫝊天主教到彼今已稍稍歸化頗成人理其南有銀河
水味甘美湧溢平地水退布地皆銀沙銀粒河身最大
入海處闊數百里海中五百里一𣲖尚為銀泉不入鹵
味其北有大河名阿勒戀亦名馬良温河身曲折三萬
里未得其源兩河俱為天下第一
智加
南亞墨利加之南為智加即長人國地方頗冷人長一
丈許遍體皆毛昔時人更長大曾掘地得人齒闊三指
長四指餘則全身可知其人好持弓矢矢長六尺每握
一矢插入口中至沒羽以示勇男女以五色畫面為文
飾
金加西蠟
南亞墨利加之北曰金加西蠟其地出金銀天下稱首
鑛有四坑深者二百丈土人以牛皮造軟梯下之役者
常三萬人所得金銀國王什取其一七日約得課銀三
萬兩其山麓有城名銀城百物俱貴獨銀至賤貿易用
銀錢五等大者八錢小至五分金錢四等大者十兩小
者一兩歐邏巴自通道以来歲歲交易所獲金銀甚多
故西土之金銀漸賤其南北地相連處名宇加單近赤
道北十八度之下南北亞墨利加從此而通東西二大
海從此而隔周圍五千餘里天主教未至其國預知敬
十字聖架國俗以文身為飾
北亞墨利加墨是可
北亞墨利加國土多富饒鳥獸魚鼈極衆畜類更繁富
家牧羊嘗至五六萬有屠牛萬餘僅取皮革餘悉棄不
用百年前無馬今得西國馬種野中生馬甚衆最良有雞
大于鵝羽毛華彩味最佳吻上有鼻可伸縮如象縮僅
寸餘伸可五寸許諸國未通時地少五穀今亦漸饒斗
種可收十石産良藥甚多其南總名新以西把尼亞内
有大國墨是可屬國三十境内兩大湖甘鹹各一俱不
通海鹹者水消長若海潮土人取以熬鹽甘者中多鱗
介湖四面環山山多積雪人烟輻輳集于山下舊都城
容三十萬家大率富饒安樂每用兵與他國相争鄰國
助兵十餘萬守都城恒用三十萬但囿于封域聞人言
他方有大國土輙笑而不信今所建都城周四十八里
不在地面直從大湖中創起堅木為樁密植湖中上加
板以承城郭宫室其堅木名則獨鹿入水千年不朽城
内街衢室屋皆宏敞精絶國王寳藏極多所重金銀鳥
羽工人輯鳥毛為畫光彩生動國内初不知文字今能
讀書肆中有鬻書其業大抵務農工以尊貴為長人面
目美秀彼自言有四絶一馬二屋三街衢四相貎昔年
土俗事魔殺人以祭或遭災亂每歲輙加祭法以綠石
為山寘人背于上持石刀剖取人心以擲魔面肢體則
分食之所殺人皆取于鄰國故頻年戰鬭不休今歐邏
巴𫝊教士人感以天主愛人之心知事魔謬不復祭魔
食人中有一大山山谷野人最勇猛一可當百善走如
飛馬不能及又善射人發一矢彼發三矢百發百中亦
喜啖人肉鑿人腦骨以為飾今漸習于善最喜得衣如
商客與衣一襲則一歲盡力為之防守迤北有墨古亞
剛不過千里地極豐饒人強力多壽生一種嘉穀一歲
可三熟牛羊駱駝糖蜜絲布尤多更北有古里亞加納
地苦貧人皆露卧漁獵為生有寡斯大人性良善亦以
漁為業其地有山出二泉稠膩如脂膏一紅一墨色
花地新拂郎察瓦革了農地
北亞墨利加西南有花地富饒好戰不休不尚文事男
女皆裸體僅以木葉或獸皮蔽前後間飾以金銀纓絡
人皆牧鹿若牧羊然亦飲其乳有新拂郎察因西土拂
郎察人所通故名地曠野多險峻稍生五穀土瘠民貧
亦嗜人肉有瓦革了本魚名因海中産此魚甚多商販
往他國恒數千艘故以魚名其地土瘠人愚純沙不生
五穀土人造魚腊時取魚頭數萬密布沙中每頭種穀
二三粒後魚腐地肥穀生暢茂收獲倍於常土有農地
多崇山茂林屢出異獸人強力果敢搏獸取皮為裘亦
為屋緣飾以金銀為環鉗項穿耳近海一大河闊五百
里窮四千里不得其源如中國黃河
雞未臘新亞泥俺加里伏爾泥亞
北亞墨利加西為雞未臘為新亞泥俺為加里伏爾尼
亞地勢相連國俗略同男婦皆衣羽毛及虎豹熊羆等
裘間以金銀飾之其地多大山一最大者高六七十里
廣八百里長三四千里山下終歲極熱山半温和山巔
極冷頻年多雪盛時深六七尺雪消一望平濤數百里
山出泉極大滙為大江數處皆廣數百里樹木茂盛參
天蔽日松木腐爛者蜂就作房蜜瑩白味美採蜜者預
次水邊候蜂来隨之去獲蜜甚多獨少鹽得之如寳相
傳餂之不忍食獅象虎豹等獸成羣皮甚賤雉大者重
十五六斤多雷電樹木恒被震壊有小鳥如雀於枯樹
啄小孔千數每孔藏一粟為冬月之儲
西北諸蠻方
北亞墨利加地愈北人愈野無城郭君長文字數家成
一聚落四周以木栅為城其俗好飲酒日以仇殺為事
即平居亦以鬭為戲以牛羊相賭凡壮男出戰一家老
弱婦女咸持齋祈勝戰勝家人迎賀斷敵人頭築牆若
再戰臨行其老人指牆上髑髏相勸勉其女人則砍其
指骨連為身首之飾人肉三分之一祭所事魔神一賞
戰功一給持齋助禱者若獲大仇削其骨二寸許鑿頤
作孔以骨栽入露寸許于外用表其功頤有樹三骨者
人咸敬畏戰時家中寳物皆攜去誓不反顧以期必勝
其尚勇好殺如此盖由地本富饒人家星列無君長官
府以理法斷其曲直故小小争競便相攻殺此地人多
力女人亦然每遷徙什物器皿糧糗子女共作一駝負
之而行上下峻山如履平地坐則以右足為席男女皆
飾髮為事首飾甚多亦帶螺貝等物男女皆垂耳環若
傷觸其耳及環為大辱必反報之居屋卑隘門戸低皆
以備敵昔年信魔持齋極虔齋時絶不言語日僅食菽
一握飲水一杯凡將與人攻戰或將漁獵耕穫或將喜
樂宴飲或忽遇仇家者輙持齋各有日數耕者祀兔鹿
求不傷稼獵者祭大鹿角以求多獲鹿角大者長五六
尺徑五六寸有大鷙鳥所謂鳥王巫藏其乾腊一具亦
以為神獵者祭之巫覡甚多凡祈晴雨于衆石中尋取
一石彷彿似物形者以為神而祭之一日不騐即棄去
别求一石偶值晴雨輙歸功焉近歐邏巴行教士人勸
令敬事造物真主戒勿相殺勿食人遂翕然一變又強
毅有恒心既改永不犯俗富足好施每作熟食置門首
任往来者取之
亞墨利加諸島
兩亞墨利加之島不可勝數大者為小以西把尼亞為
古巴為牙賣加等氣候多熱草木花實終歲不斷産一
異草食之殺人去其汁則甚美亦可為糧有毒木人過
其影即死手持枝葉亦死覺中其毒亟沉水中可免有
鳥夜張其翼則發大光可自照野猪猛獸縱横原野土
人善走疾如奔馬又能負重足力竭後以鍼刺股出黑
血少許則疾走如初取黃金一歲限定幾日又有一島
女人善射甚勇猛生數歲即割右乳以便弓矢昔商舶
行近此島遇女子盪小舟来射殺商舶二人去如飛不
可追逐更有一島土人言其泉水甚異於日未出時往
取其水洗面百遍老容可復少又有一島墨瓦蘭嘗過
此不見人物謂曰無福島一珊瑚島以多生珊瑚樹故
名有新為匿島甚大似利未亞之為匿故亦以為名
墨瓦蠟泥加(亦名瑪熱辣泥加)
天下第五大州曰墨瓦蠟泥加先閣龍諸人已覓得兩
亞墨利加西土以西把尼亞國王復念地為圜體徂西
自可逹東向至亞墨利加海道遂阻必有西行入海處
于是選海舶舟師裹餱糧甲兵命一強力之臣墨瓦蘭
者往訪墨瓦蘭承命沿亞墨利加東偏紆迴數萬里輾
轉經年人情厭斁輙思返國墨瓦蘭懼無以復命拔劍
下令曰有言歸國者斬舟人震慴賈勇而前忽得海峽
亘千餘里海南大地又恍一乾坤墨瓦蘭率衆廵行祗
見平原漭蕩杳無涯際入夜燐火星流瀰漫山谷因命
為火地他方或以鸚鵡名州者以其所産鸚鵡亦此大
地之一隅謂墨瓦蘭開此區遂以其名命曰墨瓦蠟泥
加墨瓦蘭既踰此峽入太平大海自西復東直抵亞細
亞馬路古界度小西洋越利未亞大浪山而北折遵海
還報本國遍遶大地一週四過赤道下歴地三十萬餘
里從古航海未有若斯者名其舟為勝舶言戰勝風濤
之險奏廵方偉功其人物風俗山川畜産鳥獸蟲魚俱
無傳說即南極度數道里遠幾何皆推步未周不漫述
以俟後或有詳之者
四海總說
造物主化成天地四行包裹以漸而堅凝火最居上火
包氣氣包水土則居于下是環地面皆水也造物主于
是别地為高深而水盡行于地中與平土各得什五所
瀦曰川曰湖曰海川則流湖則聚海則潮川與湖不過
水之支𣲖海則衆流所鍾稱百谷王故說水必詳于海
有二焉海在國之中國包海者曰地中海國在海之中
海包國者曰寰海寰海極廣隨處異名或以洲域稱近
亞細亞者謂亞細亞海近歐邏巴者謂歐邏巴海他如
利未亞亞墨利加墨瓦蠟泥加及蕞爾小國皆可隨本
地所稱或隨本地方隅命之在南者曰南海在北者謂
北海東西亦然兹將中國列中央從大東洋至小東洋
為東海從小西洋至大西洋為西海近墨瓦蠟泥一帶
為南海近北極下為北海地中海附焉天下之水盡于
此矣
海状
地心重濁水附于地到處就其濁心故地形圓水勢亦
圓隔數百里水面便如橋梁登桅望之則見其前或夷
或險但海中夷險各處不同惟太平海極淺亘古至今
無大風浪大西洋極深深十餘里從大西洋至大清海
四十五度以南其風常有定候至四十五度以北風色
錯亂不常尤異者在大清海東南一隅有異風變亂凌
雜倏忽更二十四向海舶任風而飄風水又各異道如
前南風水必北行倏轉為北風水勢尚未趨南舟莫適
從因至摧破小西洋海潮極高極迅急頃刻湧數百里
海中大舶及蛟龍魚鼈乘潮勢湧入山中不可出歐邏
巴新增蠟利未亞大浪山亦時起風浪險急至滿喇加
海無風倏起浪又不全海皆然惟里許一處以次第興
後浪將起前浪已息利未亞海近為匿亞之地當赤道
下者常苦無風天氣酷熱舶至此食物俱壊人易生疾
海深不得下碇舶大不能用櫓海水暗流及潮湧至淺
處壊者多在于此至北海則半年無日氣候極寒而冰
故曰冰海舶為冰堅所阻直守至冰解方得去又苦海
中冰塊為風擊堆叠成山舶觸之定為虀粉凡海中色
大率都綠惟東西二紅海色淡紅或云海底珊瑚所映
亦非本色近小西洋一處入夜海水通明如火持器汲
起滿器俱火光滴入掌中光亦瑩然可玩後漸消滅
海族
海族不可勝窮自鱗介外凡陸地走獸海中多有相似
者魚族一名把勒亞身長數十丈首有二大孔噴水上
出勢若懸河見海舶則昂首注水舶中頃刻水滿舟沉
遇之者以盛酒鉅木甖投之連吞數甖俛首而逝淺處
得之熬油可數千斤一魚名斯得白長二十五丈性最
良能保護人或漁人為惡魚所困此魚往鬭解漁人之
厄故國法禁人捕之一名薄里波其色能隨物變如附
土則土色附石如石色一名仁魚西書記此魚嘗負一
小兒登岸偶以鬐觸傷兒兒死魚不勝悲痛亦觸石死
西國取海豚嘗取仁魚為招每呼仁魚入網即入海豚
亦與之俱俟豚入盡復呼仁魚出網海豚悉羅一名劍
魚嘴長丈許有齬刻如鋸猛而多力能與把勒魚戰海
水皆紅此魚輙勝以嘴觸船則破海舶甚畏之一魚甚
大長十餘丈闊丈餘目大二尺頭高八尺口在腹下有
三十二齒齒皆徑尺頤骨亦長五六尺迅風起嘗衝至
海涯一魚甚大有力海舶遇之其魚竟以頭尾抱舶兩
頭舟人欲擊之恐一動舟必覆惟跪祈天主須臾解去
一如鱷魚名剌瓦而多長尾堅鱗甲刀劍不能入足有
利爪鋸牙滿口性甚獰惡入水食魚登陸人畜無所擇
百魚遠近皆避第其行甚遲小魚百種嘗隨之以避他
魚吞啖生子初如鵝卵後漸長以至二丈每吐涎于地
人畜踐之即仆因就食之凡物開口皆動下頦此魚獨
動上齶口中無舌冬月則不食物人見却走必逐而食
之人返逐之彼亦却走其目入水則鈍出水極明見人
遠則哭近則噬故西國稱假慈悲者為剌瓦而多哭獨
有三物能制之一為仁魚盖此魚通身鱗甲惟腹下有
輭處仁魚鬐甚利能刺殺之一為乙苟滿鼠屬也其大
如猫善以泥塗身令滑俟此魚開口輙入腹嚙其五臓
而出又能破壊其卵一為雜腹蘭香草也此魚最喜食
蜜養蜂家四周種雜腹蘭即弗敢入有名落斯馬長四
丈許足短居海底罕出水面皮甚堅用力刺之不可入
額有二角如鈎寐時以角掛石盡日不醒昔西舶就一
海島纜舟登島行遊復在島造作火食漸次登舟解維
不幾里忽聞起大聲回視所登之島已沒方知是一魚
背有獸形體稍方其骨軟脆有翼能鼔大風以覆海
舟其形亦大如島又有一獸二手二足氣力猛甚遇海
舶輙顛倒播弄之多遭沒溺稱為海魔其小者有飛魚
僅尺許能掠水面而飛有狗魚善窺飛魚之影伺其所
向先至其所開口待啖恒追數十里飛魚急輙上舟為
人得之舟人以雞羽或白練飄揚水面上著利鈎狗魚
認為飛魚躍起吞之為舟人所獲又有麻魚状極麄笨
饑餓時潜于海底魚聚處凡魚近其身即麻木不能動
因而食之倘人以手足近之亦必麻木又海蝦蟆産地
中海與石同色餓時潜身石内鼻吐一紅線如小蚯蚓
以餌小魚衆魚誤以為石内小蟲羣争食之咸入其口
西紅海内産風魚可以占風國人晒乾掛于房内以其
身首所向即為風起之方有介屬之魚僅尺許有殼六
足足有皮如欲他徙則豎半殼當舟張足皮當帆乘風
而行名曰船魚有蟹大踰丈許其螯以箝人首人首立
斷箝人肱人肱立斷其殼覆地如矮屋然可容人卧有
海馬其牙堅白瑩淨文理細如絲髮可為念珠等物復
有海女上體是女下體為魚形其骨為念珠等物可止
下血二者皆魚骨中上品各國貴重之海鳥有二種一
宿島中者日常飛颺海面海舶遇之可占海島遠近一
生長海中不知登岸舶上欲取之以皮布水面以鈎著
餌置皮上鳥就食輙可鈎至若釣魚然有鳥能捕魚者
身生皮囊如網入水裹魚而出人因取之又有極異者
為海人有二種其一通體皆人鬚眉畢具特手指略相
連如鳬爪西海曾捕得之進于國王與之言不應與飲
食不嘗王以為不可狎復縱之海轉盼視人鼓掌大笑
而去二百年前西洋喝蘭逹地曾于海中獲一女人與
之食輙食亦肯為人役使且活多年見十字聖架亦能
俯伏但不能言其身有肉皮下垂至地如衣袍服者然
但著體而生不可脫卸二者俱可登岸第不識其性情
莫測其族類又不知其在海宅于何所似人非人良可
怪
海産
海産以明珠為貴則意蘭最上土人取海蚌置日中晒
之俟其口自開然後取珠則珠鮮白光瑩有大如雞子
者光照數里南海皆剖蚌出珠故珠色黯無光有珊瑚
島其下多珊瑚初在海中色綠而質軟上生白子土人
以鐵網取之出水便堅有紅黑白三色紅者堅而密白
黑者鬆脆大浪山東北有暗礁水涸礁出悉是珊瑚猫
睛寳石各處不乏小西洋更多琥珀則歐邏巴波羅尼
亞有之沿海三千里皆是因風浪所湧堆積此地龍涎
香黑人國與伯西兒兩海最多有大塊重千餘斤者望
之如島每為風濤湧泊于岸諸蟲鳥獸並喜食之
海舶
海舶百種不止約有三等小者僅容數十人用以傳書
信不以載物其腹空虚自上逹下惟留一孔四圍點水
不漏下鎮以石一遇風濤不習水者盡入舟腹密閉其
孔塗以瀝青使水不進操舟者縛其身于檣桅任水飄
蕩其腹空虚永不沉溺船底有鎮石亦不翻覆俟浪平
舟人自解縛萬無一失一日可行千里中者容數百人
自小西洋以逹廣東則用此舶其大者上下八層高約
八丈最下一層鎮以沙石千餘石使舶不傾側震盪二
三層載貨與食用之物海中得淡水最艱須装千餘大
桶以足千人一年之用他物稱是上近地平板一層中
下人居之或装細軟切用等物地平板外則虚百步為
揚帆習武游戲之地前後各建屋四層為尊貴者之居
中有甬道可通頭尾尾建水閣為納凉以待貴者遊息
舶兩旁列大銃數十門其鐵彈有三十餘斤重者上下
前後有風帆十餘道桅之大者二十丈周一丈二尺帆
闊八丈約需白布二千四百丈為之鐵猫重六千三百
五十餘斤其纜繩周二尺五寸重一萬四千三百餘斤
水手二三百人將卒銃士三四百人客商數百有舶總
管貴官一員是西國國王所命以掌一舶之事有賞罰
生殺之權又有舶師三人通天文二士舶師專掌候風
使帆整理器用吹號頭指使夫役探試淺水礁石以定
趨避通天文士專掌窺測天文晝測日夜測星用海圖
量取度數以識險易知里道又有官醫主一舶疾病有
市肆貿易食物大舶不畏風浪獨畏山礁淺沙又畏火
舶上火禁極嚴千人之命攸係其起程但候風色不選
擇日時亦未嘗有大失若多舶同走大者先行引路舶
後尾樓夜點燈籠照視燈籠周二丈四尺高一丈二尺
皆玻璃板凑成行海晝夜無停有山島可記者指山島
行至大洋中萬里無山島則用羅經以審方審方之法
全在海圖量取度數即知舶行至某處離某處若干里
瞭如指掌
墨瓦蠟泥加州為南極周圍大地從古航海者未曾通
進其内地未獲知其人物風俗山川畜産鳥獸魚蟲等
何如故懷仁所鐫坤輿圖至南極周圍空地内惟繪天
下四州異獸竒物數種之像而已
亞細亞州瓜哇島等處有無對鳥無足腹下生長皮
如筋纏于樹枝以立身毛色五彩光耀可愛不見其
飲食意惟服氣而已
亞細亞州印度國産獨角獸形大如馬極輕快毛色
黃頭有角長四五尺其色明作飲器能解毒角銳能
觸大獅獅與之鬭避身樹後若誤觸樹木獅反嚙之
亞細亞州印度國剛霸亞地産獸名鼻角身長如象
足稍短遍體皆紅黃斑點有鱗介矢不能透鼻上一
角堅如鋼鐵將與象鬭時則于山石磨其角觸象腹
而斃之
亞細亞州如德亞國産獸名加默良皮如水氣明亮
隨物變色性行最漫藏于草木土石間令人難以别
識
亞細亞州南印度國産山羊項生兩乳下垂乳極肥
壮眼甚靈明
歐邏巴州意大理亞國有河名巴鐸入海河口産般
第狗晝潜身於水夜卧旱地毛色不一以黑為貴能
嚙樹木其利如刀
歐邏巴州意大理亞國有蜘蛛類名大懶毒辣凡螫
人受其毒即如風狂或嬉笑或跳舞或仰卧或奔走
其毒中人氣血比年必發療其疾者依各人本性所
喜樂音解之
歐邏巴東北里都瓦你亞國産獸名獲落身大如狼
毛黑光潤皮甚貴性嗜死屍貪食無厭飽則走入稠
密樹林夾其腹令空仍覓他食
歐邏巴州熱爾瑪尼亞國獸名撒辣漫大辣産於冷
濕之地性甚寒皮厚力能滅火毛色黑黃間雜背脊
黑長至尾有斑點
利未亞州額第約必牙國有狸猴獸身上截如狸下
截如猴色如瓦灰重腹如皮囊遇獵人逐之則藏其
子于皮囊内窟于樹木中其樹徑約三丈餘
利未亞州東北厄日多國産魚名喇加多約三丈餘
長尾堅鱗甲刀箭不能入足有利爪鋸牙滿口性甚
獰惡色黃口無舌唯用上齶食物入水食魚登陸每
吐涎于地人畜踐之即仆因就食之見人遠則哭近
則噬冬月則不食物睡時嘗張口吐氣有獸名應能
滿潜入腹内嚙其肺腸則死應能滿大如松鼠淡黑
色國人多畜之以制焉
利未亞州多獅為百獸王諸獸見皆匿影性最傲遇者
亟俯伏雖餓時不噬千人逐之亦遲行人不見處反
任性疾行畏雄雞車輪之聲聞則遠遁又最有情受
人德必報常時病瘧四日則發一度病時躁暴猛烈
人不能制擲以毬則騰跳轉弄不息
利未亞州有獸名意夜納形色皆如大狼目睛能變各
色夜間學人聲音喚誘人而啖之
利未亞州西亞毘心域國産獸名惡那西約首如馬
形前足長如大馬後足短長頸自前蹄至首高二丈
五尺餘皮毛五彩芻畜囿中人視之則從容轉身若
示人以華彩之狀
亞墨利加州白露國産雞大于常雞數倍頭較身小生
有肉鼻能縮能伸鼻色有稍白有灰色有天青色不
等惱怒則血聚于鼻上變紅色其時開屏如孔雀渾
身毛色黑白相間生子之後不甚愛養須人照管方
得存活
南亞墨利加州智勒國産異獸名蘇其尾長大與身相
等凡獵人逐之則負其子于背以尾蔽之急則吼聲
洪大令人震恐
南亞墨利加州伯西爾喜鵲吻長而輕與身相等約
長八寸空明薄如紙
此地蛇大無目盤旋樹上凡獸經過其旁聞氣即緊
縛之于樹間而食
南亞墨利加州駱駝鳥禽中最大者形如鵝其首高
如乘馬之人走時張翼状如棚行疾如馬或謂其腹
甚熱能化生鐵
海中有飛魚僅尺許能掠水面而飛狗魚善窺其影
伺飛魚所向先至其所開口待啖恒追數十里飛魚
急輙上舟為舟人得之
大東海洋産魚名西楞上半身如男女形下半身則
魚尾其骨能止血病女魚更效
把勒亞魚身長數十丈首有二大孔噴水上出勢若
懸河見海舶則昂首注水舶中頃刻水滿舶沉遇之
者以盛酒鉅木甖投之連吞數甖俛首而逝
劍魚嘴長丈許有齬刻如鋸猛而多力能與把勒亞
魚戰海水皆紅此魚輙勝以嘴觸船則破海舶甚畏
之
海舶廣大容載千餘人風帆十餘道約二千四百丈
布為之桅高二十丈鐵猫重六千三百五十餘斤纜
繩重一萬四千三百餘斤其詳見前海舶說終篇
七竒圖說
上古製造宏工紀載有七所謂天下七竒是也
一亞細亞州巴必鸞城瑟彌辣米德王后創造京都
城池形勢矩方每方長五十里周圍計二百里城門
通共一百皆淨銅作成城高十九丈闊厚四丈八尺
用美石砌成城樓上有園囿樹木景致接山水湧流
如小河然造工者每日三十萬
二銅人巨像樂德海島銅鑄一人高三十丈安置于
海口其手指一人難以圍抱兩足踏兩石臺跨下高
曠能容大舶經過右手持燈夜間點照引海舶認識
港口叢泊銅人内空通從足至手有螺旋梯升上點
燈造工者每日千餘人作十二年乃成
三利未亞洲厄日多國孟斐府尖形高臺多禄茂王
建造地基矩方每方一里周圍四里臺高二百五十
級每級寬二丈八尺五寸高二尺五寸皆細白石為
之自基至頂計六十二丈五尺頂上寬容五十人造
工者每日三十六萬
四亞細亞洲嘉略省茅索禄王塋墓亞爾德彌細亞
王后追念其夫王建造塋墓下層矩方四面各有貴
美石柱二十六株穿廊圓拱各寬七丈餘内有石梯
至頂頂上銅輦一乘銅馬二疋茅索禄王像一尊其
竒異一在製度二崇高三工精四質料純細白石築
造將畢王后憶念其夫王悵悶而殂
五亞細亞洲厄弗俗府供月祠廟弘麗竒巧基址建
在湖中以免地震催倒高四十四丈寬二十一丈内
有細白石柱共一百五十七株各高約七丈廟内甚
多細石絶巧人像廟外四面各有橋梁一道以通四
門橋最寬闊細白石作成正門前安置美石精工神
像築工者至二百二十年乃成
六歐邏巴洲亞嘉亞省供木星人形之像斐第亞天
下名工取山中一塊最硬大石彫刻木星人形之像
身體宏大工精細巧安坐廟中時有譏笑者對工師
曰設使這宏大之軀起立豈不冲破廟宇乎工師答
曰我已安置之萬不能起立
七法羅海島高臺厄日多國多禄茂王建造崇隆無
際高臺基址起自丘山細白石築成頂上安置多火
炬夜照海艘以便認識港涯叢泊
古時七竒之外歐邏巴州意大理亞國羅瑪府營建
公樂場一埏體勢撱圓形周圍樓房異式四層高二
十二丈餘俱用美石築成空場之徑七十六丈樓房
下有畜養諸種猛獸多穴于公樂之時即放出猛獸
在場相鬭觀看者坐團圓臺級層層相接高出數丈
能容八萬七千人座位其間各有行走道路不相逼
碍此場自一千六百年来至今現存
坤輿圖說卷下
