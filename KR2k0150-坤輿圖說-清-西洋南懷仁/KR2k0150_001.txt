坤輿圖說卷上
欽天監監正南懷仁撰
坤輿圖說者乃論全地相聯貫合之大端也如地形地
震山岳海潮海動江河人物風俗各方生産皆同學西
士利瑪竇艾儒略高一志熊三拔諸子通曉天地經緯
理者昔經詳論其書如空際格致職方外紀表度說等
已行世久矣今撮其簡略多加後賢之新論以發明先
賢所未發大地之真理夫地與海本是圓形而合為一
球居天球之中誠如雞子黃在青内有謂地為方者乃
語其定而不移之性非語其形體也天既包地則彼此
相應故天有南北二極地亦有之天分三百六十度地
亦同之天中有赤道自赤道而南二十三度半為南道
赤道而北二十三度半為北道按中國在赤道之北日
行赤道則晝夜平行南道則晝短行北道則晝長故天
球有晝夜平圈列於中晝短晝長二圈列於南北以著
日行之界地球亦設三圈對於下焉但天包地外為甚
大其度廣地處天中為甚小其度狹此其差異者耳查
得直行北方者每路二百五十里覺北極出高一度南
極入低一度直行南方者每路二百五十里覺北極入
低一度南極出高一度則不特審地形果圓而並徵地
之每一度廣二百五十里則地之東西南北各一週有
九萬里實數也是南北與東西數相等而不容異也夫
地厚二萬八千六百三十六里零百分里之三十六分
上下四旁皆生齒所居渾淪一球原無上下蓋在天之
内何瞻非天總六合内凡足所佇即為下凡首所向即
為上其專以身之所居分上下者未然也且予自大西
浮海入中國至晝夜平線已見南北二極皆在平地略
無高低道轉而南過大浪山已見南極出地三十五度
則大浪山與中國上下相為對待矣而吾彼時只仰天
在上未視之在下也故謂地形圓而週圍皆生齒者信
然矣以天勢分山海自北而南為五帶一在晝長晝短
二圈之間其地甚熱帶近日輪故也二在北極圈之内
三在南極圈之内此二處地居甚冷帶遠日輪故也四
在北極晝長二圈之間五在南極晝短二圈之間此二
地皆謂之正帶不甚冷熱日輪不遠不近故也又以地
勢分輿地為五大州曰歐邏巴曰利未亞曰亞細亞曰
南北亞墨利加曰墨瓦蠟泥加若歐邏巴者南至地中
海北至青地及冰海東至大乃河墨阿的湖大海西至
大西洋若利未亞者南至大浪山北至地中海東至西
紅海聖老楞佐島西至阿則亞諾海即此州只以聖土
之下微路與亞細亞相聯其餘全為四海所圍若亞細
亞者南至蘇門荅喇吕宋等島北至新增白臘及北海
東至日本島大清海西至大乃河墨阿的湖大海西紅
海小西洋若亞墨利加者全為四海所圍南北以微地
相聯若瑪熱辣泥加者盡在南方惟見南極出地而北
極恒藏焉其界未審何如故未敢訂之惟其北邊與爪
哇及瑪熱辣泥峽為境也其各州之界當以五色别之
令其便覽各國繁夥難悉原宜作圓球以其入圖不便
不得不易圓為平反圈為線耳欲知其形必須相合連
東西二海為一片可也其經緯線本宜每度畫之今且
惟每十度為一方以免雜亂依是可分置各國于其所
天下之緯自晝夜平線為中而起上數至北極下數至
南極天下之經自順天府起為初度至三百六十度復
相接焉試如察得福島離中線以上二十八度離順天
府以東二百十五度則安之于所也凡地在中線以上
至北極則實為北方凡在中線以下則實為南方焉又
用緯線以著各極出地幾何蓋地離晝夜平線度數與
極出地度數相等但在南方則著南極出地之數在北
方則著北極出地之數也假如視京師隔中線以北四
十度則知京師北極高四十度也視大浪山隔中線以
南三十五度則知大浪山南極高三十五度也凡同緯
之地其極出地數同則四季寒暑同態焉若兩處離中
線度數相同但一離于南一離于北其四季並晝夜刻
數均同惟時相反此之夏為彼之冬耳其長晝長夜離
中線愈遠則其長愈多余為式以記于圖邊每五度其
晝夜長何如則東西上下隔中線數一則皆可通用焉
用經線以定兩處相離幾何辰也蓋日輪一日作一週
則每辰行三十度兩處相離三十度並謂差一辰假如
山西太原府列在于三百五十五經度而則意蘭島列
于三百二十五經度彼此相去三十度則相差一辰故
凡太原為午則意蘭為已其餘倣此焉設差六辰則兩
處晝夜相反焉如所離中線度數又同而差南北則兩
地人對足底反行假如河南開封府離中線以北三十
四度而列在于三百五十七經度又南亞墨利加之内
近銀河之地如趙路亞斯等離中線以南三十四度而
列于一百七十七經度彼此相去一百八十度即六辰
則彼此相對反足底行矣從此可曉同經線處並同辰
而同時見日月蝕焉夫地圖所定各方之經緯度多歴
年世愈久而愈凖蓋其定法以測驗為主當其始天下
大半諸國地及海島不可更僕前無紀錄之書不知海
外之復有此大地否也近今二百年來大西洋諸國名
士航海通遊天下週圍無所不到凡各地依歷學諸法
測天以定本地經緯度是以萬國地名輿圖大備如此
其六合之地及山川江河湖海島嶼原無名稱凡初歴
其地者多以前古聖人之名名之以為别識而定其道
里云
地體之圜
世謂天圜而地方此蓋言其動静之義方圓之理耳非
言其形也今先論東西次論南北以證合地圜之旨
日月諸星雖每日出入地平一遍第天下國土非同時
出入蓋東方先見西方後見漸東漸早漸西漸遲
如第一圖午酉子夘為日天甲乙丙丁為地球令日輪
在午而人居甲即日正在其天頂得午時人
居丙即得子時日在其天頂衝也東去甲九
十度居丁得酉時日既過其天頂將沒于地
則午甲丙子為其地平也西去九十度居乙即得卯時
日向其天頂方出于地亦甲午丙子為其地平也依此
推算今日輪出地平在夘人居丁得午時居乙得子時
矣此何以故地為圜體故日出于卯因甲高與乙障隔
日光不照故丁之日中乙之半夜也若地為方體者如
上甲乙丙丁則日出夘凡甲乙丁地面人宜
俱得夘日入酉宜俱得酉不應東西相去二
百五十里而差一度又七千五百里而差一
時也故明有時差者不能不信地圜也又丁乙與甲異
地即異天頂即異日中而又與甲同卯酉即丁之午前
短午後長矣乙之午前長午後短矣獨甲得午前後平
耳而今半晝分天下皆同何也則明有半晝分者不能
不信地圜也
自南而北地為圜體亦可推焉如第三圖西南東北為
周天甲乙丙為地之圜球丁戊巳為地之方面若人在
圓球之乙即見在南諸星從乙漸向丙即南諸星漸隠
矣漸向甲者反是若人在平面之丁即得
俱見南北二極之星其在戊在巳亦如南
北極諸星何由得漸次隠見乎則地之為
圜體固可證矣
地圜
又地周三百六十度每度二百五十里其周圍實獨有
九萬里令地為方四面其一面應得二萬二千五百里
人居一面地平之上其二萬二千五百里之内並宜見
之乃今目力所及大略能見三百里即于最高山上未
有能見四五百里者則地之圜體突起于中能遮兩界
故也地水同為一圜球以月食之形可推而明之夫月
食之故由大地在日月之間(如上圖)日不能施照于月故
地射影于月面亦成圓形則地為圜可知或言果大地
如圜球則四旁在下國土窪處之海水不知何故得以
不傾云云曰物重者各有體之重心此重心者在重體
之中地中之心為諸重物各重之本所物之重心悉欲
就之凡謂下者必遠于天而就地
心凡謂上者必就天而遠于地心
而地之圜球懸于空際居中無著
常得安然而四方土物皆願降就
于地心之本所東降欲就其心而
遇西就者不得不止南降欲就其心而遇北
就者亦不得不止凡物之欲就者皆然故凡
相遇之際皆能相衝相逆而凝結于地之中
心即不相及者以欲就故亦附離不脱致令大地懸居
空際也(如上圖)丙為地中心甲乙兩分各為之半球甲東
降就其心乙西亦降就其心兩半球又各有本體之重
心如丁如戊甲東降必欲令本體之重心丁至丙中心
然後止乙西降必欲其本體之重心戊至丙中心然後
止故兩半球相遇于丙中心甲不令乙得東乙不令甲
得西一衝一逆力勢均平遂兩不進亦兩不退而懸居
空際安然永奠矣譬一門焉二人出入在外者衝欲開
之在内者逆欲閉之一衝一逆為力均平門必不動甲
乙半球其理同也至四方八面一塵一土莫不皆然地
道隤然而下凝職是故耳
地球南北兩極必對天上南北兩極不離天之中
心
夫地中心為諸天之中心從月食之理而明之新法歷
書有本論其地球南北兩極正對天上南北兩極而永
遠不離者從本極之高度明見之蓋天下萬國從古各
有所測本地南北極之高下度于今之所測者不異其
不離天極之所以然在萬物變化之功蓋天下各地萬
物生長變化之功皆原太陽及諸星循四時之序照臨
而成也在各國之地平上下高卑若干因而剛柔燥濕
隨之而萬物各得其宜耳今使地之兩極不必其為向
天上之兩極而離之或于上下或于左右則是天下萬
國必隨之而紛擾動搖將原在乎赤道之北者忽易而
為赤道之南赤道之南者忽易而為赤道之北近者變
遠遠者變近夏之熱忽變乎冬之寒則四序顛倒生長
變化之功因之大亂而萬物滅絶矣審乎此則地之南
北兩極恒向乎天之兩極亘萬古而不移也夫何惑焉
即使地有偶然之變因動而離于極則地亦必即自具
轉動之能以復歸于本極與元所向天上南北之兩極
焉夫地球自具轉動之力與吸銕石之力無二吸銕石
之力無他即向南北兩極之力也蓋吸銕石原為地内
純土之類故其本性之氣與大地本性之氣無異所謂
純土者即四元行之一行並無他行以雜之也夫地上
之淺土雜土為日月諸星所照臨以為五穀百果草木
萬彙化育之功純土則在地之至深如山之中央如石
鐵等礦是也審此則夫地球之全體相為葆合蓋有脉
絡以聯貫于其間焉嘗考天下萬國名山及地内五金
礦大石深礦其南北陡衺面上明視每層之脉絡未有
不從下至上而向南北之兩極者也(仁)等從遠西至中
夏歴九萬里而遥縱心流覽凡于瀕海陡袤之高山察
其南北面之脉絡夫槩皆向南北兩極其中則另有脉
絡與本地所交地平線之斜角正合本地北極在地平
上之斜角五金石礦等地内深洞之脉絡亦然凡此脉
絡内多有吸鐵石之氣又嘗考天下萬國堪輿諸書圖
五大洲凡名山大川皆互相綿亘至幾千萬里之遥自
南而北逶迤繡錯其列于地者顯而可見也其内之脉
絡蟬聯通貫即何殊乎人身之脉絡骨節縱横通貫而
成其為全體也哉
地震
或問地震曷故曰古之論者甚繁或謂地含生氣自為
震動或謂地體猶舟浮海中遇風波即動或謂地體亦
有剝朽乃剝朽者裂分全體而墜于内空之地當墜落
時無不搖動全體而致聲響者又有謂地内有蛟龍或
鼇魚轉奮而致震也凡此無稽之言不足深辯惟取理
之至正者而姑論其數端及其性情之自然者如左其
一地震者因内所含熱氣所致也蓋地外有太陽恒照
内有火氣恒燃則所生熱氣漸多而注射于空隙中是
氣愈積愈重不能含納勢必奮怒欲出乃猝不得路則
或進或退旋轉鬱勃潰圍破裂而出故致震動且有聲
響也正如火藥充實于礮銃内火一燃而衝突奮裂乃
必破諸阻礙而發大響也或疑氣似不能動地須知氣
之力堅猛莫禦試觀夫風初亦莫非微氣所發積而至
于走石拔樹頽屋覆舟夫氣之困鬱于地其奮發必力
奮而震搖乎地體理之自然者也何足異哉欲證其所
由然則有二端可以明之一震之時率在春秋之月蓋
因此二時氣最易生也一震之所必在土理疎燥及多
空窟之地以其易容多氣故山崩之處内多洞穴者其
震猶更密也若地有空竅向天而可以噓散所藴之氣
者則終不致震耳又海中之島亦多震者因外圍之海
水與内所含之硝磺多致生熱氣熱氣既熾必發震也
所以本土之人每多掘井欲其氣透而易散以免地震
故也大凡地震之或先或後必久屬亢旱或并多風肆
暴而致總之氣之為烈耳其氣為烈之故則有三焉其
一凡地内之有空洞氣既充盈而又生新氣以增益之
勢難並容不勝其鬱勃而奮力求出故致震撼也其二
凡地被寒氣侵閼必自收縮乃致其内所含熱氣自為
流遁而遂亂相衝擊其地也其三地内所藏熱氣一被
外之冷氣侵閼則必退而斂約斂約愈極其力愈長而
質愈稀清愈稀清亦愈欲舒放而得廣所斯乃搖動觸
震地體也夫震之久暫首係氣勢凡氣之厚且多者緩
消薄與寡者速散次係地勢凡地之疎輭者易開密且
硬者難出因其久為衝奮或連或斷而復續竟致久動
矣其實一動非能久也凡致地震之烈氣積在地内不
過數十百丈之深則遇低窪之處如江海山谷等易出
而散因而震動不越一郡縣或一山谷之地而止若猛
烈之氣藏于地内至數十百里之深則既難發洩必致
四面衝奮尋其所出之路因而震數省之地致數千里
之遠也
山岳
先聖論地初受造時甚圓無深淺高卑之殊惟水徧圍
其面而已但造物者將居民物于地面則開取淵坎令
水歸之致露乾土即以所取之土致成山岳陵阜之類
試觀海涯無不倚山陵之足江河多峽于阜嶺之中大
約高山多近深谷可以驗其原生之意也然造成後又
有變遷蓋諸國典籍所記高岸為谷深谷為陵古所未
有者或新發而始見是乃地震所致或風力或水勢所
成也若究其山生之為者不但飾地之觀豎地之骨直
于人物有多益焉蓋或以毓五金或以捍四海或以湧
溪澤或以茂林叢或以蔽風雪或以障蔭翳或以界封
疆或以禦寇盜或以闢飛走之囿或以廣藏修之居無
算妙用則造物之原旨以全夫寰宇之美而備生民之
須耳今摘天下各國有名高山里數開列于左
阨勒齊亞國阨莫山高十三里一百九十二丈
西齊理亞國晝夜噴火之山名阨得納高十三里一
百五十六丈
西洋德納里法島必个山高二十一里二百一十四
丈
阨勒齊亞國亞多山高二十四里一百零四丈
意大里亞國呀爾伯山高二十七里一百六十八丈
諾爾物西亞國山高三十里零二十丈
亞墨尼加洲伯納黑山高五十五里一百二十丈
莫斯哥未亞國里弗依山高八十三里零七十二丈
亞細亞洲高架所山高一百三十一里二百零四丈
海水之動
海水自然之動止有其一即下動也凡外動為強則非
自然可知矣其強動甚多其一外風所發風既不一動
亦不一其二自東而西凡從歐邏巴航海西向而行則
順而速東向而行則逆而遲此動非特大海又于地中
海可見其所以然從太陽自西而東行以生焉(見風氣說)其
三自北而南凡航海者從北向南必順而速從南而北
必逆而遲夏月行北海者常見冰塊之廣大如城如海
島曾有見長三百餘里者從北而南流其所以然者北
極相近之海大寒比年中多雲雨多冰雪與赤道相近
之海大熱每日海水之氣甚多被日薰蒸沖上空際蓋
南海之勢處卑北海之勢處高故水北而南流也
海之潮汐
潮汐各方不同地中海迤北迤西或悉無之或微而難
辨迤南迤東則有而大至于大滄海中則隨處皆可見
也第大小速遲長短各處又不同近岸見大離岸愈遠
潮愈微矣地中海潮水極微又吕宋國莫路加等處不
過長二三尺若其他如大西拂蘭第亞國潮水長至一
丈五尺亦有一丈八尺至二丈之處安理亞國隆第諾
府現長至三丈其國之他處長至五六丈阿利亞國近
滿直府長至七丈近聖瑪諾府間長至九丈此各方海
潮不同之故由海濱地有崇卑直曲之勢海底海内之
洞有多寡大小故也况月之照海各方不同則其所成
功亦不能同其長退之度或每以三候或長以四候或
其長極速即騎馳猶難猝脱則一候倏淹覆四百餘里
而又一候倏歸本所又始起長之時亦不同大槩每日
遲約四刻朔望所長更大嘗推其故而有得于古昔之
所論者則以海潮由月輪隨宗動天之運也古今多宗
之其正驗有多端一曰潮長與退之異勢多隨月顯隠
盈虧之勢蓋月之帶運一晝夜一周天其周可分四分
自東方至午自午至西自西至子復自子至東而潮一
晝夜槩發二次卯長午消酉長子消若隨處隨時略有
不同是不足為論别有其所以然也二曰月與日相會
相對有近遠之異勢亦使潮之勢或殊假如望時月盈
即潮大月漸虧而潮漸小三曰潮之發長每日遲四刻
必由于月每日多用四刻以成一週而返原所蓋月之
本動從西而東一日約行十三度從宗動天之帶動自
東而西必欲一日零四刻方可以補其所逆行之路而
全一週也四曰冬時之月多強于夏時之月故冬潮槩
烈于夏潮五曰凡物屬隂者概以月為主則海潮既由
濕氣之甚無不聽月所主持矣即月所以主持海潮者
非惟光也蓋朔會時月之下面無光至與吾對足之地
亦無光海當是時猶然發潮不息則知月尚有他能力
所謂隠德者乃可通遠而成功矣是月以所借之光或
所具之德致使潮長也如磁石招鐵琥珀招芥然或生
多氣于海内使其發潮也如火使鼎水沸溢然
或問潮汐之為理者何也曰一則以免腐朽之患蓋水
久注必朽一則以清外聚之垢蓋地上丕惡之積由江
河而歸于海乃潮長復發吐之也一則以輔航漂渡之
事蓋潮長則從海易就岸潮退則從岸易入海觀此則
海潮之益不淺矣造物主豈無意乎或問海水之鹹
曷故曰多由于乾濕二氣之滲証曰凡滋味必從二氣
之雜乃乾而甚燥必生鹹如灰溺汗等是也則海既含
多氣或風從外至或日從内生故其水不能不鹹也試
用海水濯物必溫和乾燥較諸他水為濁其沾濡如油
何也其含土之乾氣故也又試觀海水或流沙内或被
火蒸必甘何也失土氣之大分故也又試取浮薄空器
塞口沉于海中其内所浸入之水必甘因水從微孔入
少帶土氣故也又從海氣聚結之雨必甘何也氣上時
其土之濁多墜失故也觀此多端海水之鹹從土極乾
燋之氣而生也明矣雖然太陽之亢炎亦能致鹹驗之
海面之水鹹甚于海底者近受日暈之射而底之水日
光不及故也又試之夏月海水多鹹于冬月蓋日軌甚
近之所使然矣
江河
夫地内多藏積水常見鑿礦者多遇池瀆及速㳅之澗
又隨處掘井者或淺或深無不得水之源又觀乾地屢
開竅發水而或成湖澱或淹房屋人物也因知地中非
函大積之水定無是事也又造物者初收水于深淵
時遺多分于地内又隨處開闢匿空隠渠以徧運潤澤
之恩正如人體内多備脉絡筋骨以運血氣之潤澤也
蓋地原本至乾非得水之潤自難凝結又不能養育卉
木金石之類濟捄人物之用因知天地造成之初地面
即多發泉川江湖以備後用夫江河溪泉多由于海
水証以四端一曰天下江川日日入海而不溢者必有
他出若無出而不溢極難解矣二曰江河之洪大者非
源于海更無此大源矣蓋地内從氣所變之水萬不足
供大江之常流也三曰從古嘗有江湖泉川新出其味
如海之鹹其魚亦如海内之形則江河非由于海而何
四曰凡近海之地必多泉川愈遠于海者其川亦愈寡
矣又江河雖多從海而出但泉川亦有從氣變生者
蓋地中所藏多氣既不能出外又被圍山之冷攻之因
漸變渙而滴流致成泉溪之永源試觀最高之山大都
有永泉甚甘甚冽然海水或相去甚遠其地或甚低其
水又濁且鹹又何能致甘冽乎又觀人屋近于山麓閉
其戶牖必多濕而發水何也其内藏之氣易變水也矧
山穴之内乎又入山中諸洞等旁多滴水成水渚乃溪
澗之永源備矣或問海卑地崇水何能逆本性上流
于地面乎曰海水所由之匿空隠渠必曲非直乃水因
潮長時強入其内不能復退惟有漸進勢不得不上湧
矣况星辰之隠德必招攝海水以滋萬物而土為極乾
又招水以自慰其渴因濟外物之須則水之上流也觀
其私性為逆觀衆物之公性則不為逆也正如凡遇空
時水土必上火氣必下而是上下之動者論各元行之
性為逆論衆物之性不逆是也
天下名河
亞細亞洲
黃河元朝圖史載黃河本東北流歴西蕃至蘭州
凡四千五百餘里始入中國又東北流過夷境凡
二千五百餘里始轉河東又南流至蒲州凡一千
八百餘里通計屈曲九千餘里
歐拂辣得河長六千里其流入海口處闊四十八
里
安日得河長四千八百里闊約五里深十丈餘分
七岔入海及水産金沙
阿被河長七千二百里此河開凍時有大冰如山
岳衝擊樹木排至兩岸旁溢一千二百里土人遷
移入山避之
印度河長四千里入海口處闊一百六十里
歐邏巴洲
大乃河長二千四百八十里分三岔入墨阿的湖
窩耳加河長一千六百里分七十二流入海
達乃河長四千八百里入大海
多惱河長三千六百里分七岔入海其河有橋長
一十一里高十五丈
利未亞州
泥琭河長八千八百里分七流入海産葛爾各第
羅蛇及海馬
黑河地内藏其水道至二百四十里遠有餘
北亞墨利加
加納大河海潮入此河至一千六百里流入海口
處闊二百四十里
南亞墨利加
聖瑪得勒納河長三千六百里
巴里亞河深十五丈入海口處闊四百四十餘里
雅瑪瑣農江長一萬餘里闊八十四里深不可測
入海口處闊三百三十六里其水勢悍急直射海
水至三百二十餘里皆甜水其兩岸綿亘有一百
三十餘國語言風俗俱不同
氣行
古或以氣無色不屬五外司疑為無有此說大謬可証
者有六一曰無氣則天内空矣地何以懸空而得居于
中萬物何以得生日月星辰何以得外光或以隠德養
育萬生乎蓋物惟聯統庶得相濟相保空虚是所大忌
避也二曰禽鳥無所賴則不能飛飛者以翼御氣如人
用手御水而得浮也三曰風寂時人急趨走則前面若
有物觸之者然是非氣而何四曰人向空中揮鞭定有
聲響凡彈射皆然夫聲從二物相擊而生若空中非有
氣必無他物以生聲矣五曰一室之中兩門相對開閉
此一門則彼一門亦動又人在室中急行其窗之紙及
諸係懸之輕物亦動非由氣而何六曰室中寂静無風
見隙影内塵埃滚滚上下所謂野馬者何也必氣使之
然矣數端不足証有氣乎至其變幻莫測則因小大應
感之不倫耳非難明也氣惟實有而萬不可無一則以
資喘息之功一則以運天光物像及人物聲音之跡一
則以存火水等類之性蓋氣一缺則人物之呼吸遂輟
而内心火及其生機并滅又上天所射之光形物所發
之像諸體所出之聲無所憑據無由至于所當至而資
存其所包含内物之體也若言氣無色體可見遂謂之
無則彼風聲臭味及鬼神人物之魂諸不屬人目者悉
當謂之無乎夫外目所不及者有理之内目可及也
夫氣厚分有上中下三域上域近火近火常熱下域近
水土水土常為太陽所射足以發煖故氣亦煖中域上
遠于天下遠于地則寒各域之界由何而分以絶高山
為界上為上域風雨所不至氣甚清人物難居下為中
域雨雪所結自此以下為下域矣第其寒煖之分處又
有厚薄不等若南北二極之下因遠太陽則上下煖處
薄中寒處厚若赤道之下因近太陽則上下煖處厚中
寒處薄以是知氣域之不齊也
風
夫風之本質乃地所發乾熱之氣有多端可證一試春
秋時多風何也是時空際多聚乾熱之氣二曉晨時多
風何也日出而升必攝多氣三雪化時多風何也雪内
多有乾氣是氣將分别于冷濕故生風四空際忽見火
色知後必有風何也火者乾熱之氣所致也五風愈大
而物愈燥何也風之元質乾熱故也由是可知空際之
氣雖動時或生風亦能如風之清涼人物然其實與風
不同則風之元質多屬乾氣而乾氣中或亦有濕氣參
之故春時之風與海上之風多致物朽可以為驗大海
中黃道之下恒有東風故船往西行者必宜順風則行
而疾如東行則逆風而遲蓋太陽從冬至迄夏至輪轉
恒行黃道下而其爆煖不絶照于空際正對之氣令之
沖上然其故恒隨太陽從東而西則東邊之風氣必後
隨之而恒補前氣之缺矣大海之水亦然恒隨太陽從
東而西蓋太陽西行無一息之停以其爆熱恒照而吸
西海之水氣令之上沖而成雲霧因而在西之水面比
在東之水面恒卑蓋東高西卑則海水從東而西流以
補其缺此自然之理也夫乾熱氣騰上至于中域為
冷寒氣所扼既不得上而性輕又不得下則必致横飛
也又其飛之速遲強弱由于氣之衆寡清濁及其上沖
之力與勢也蓋氣之沖上者疾急一值阻扼其退飛亦
必速迅由是可知風飛時其前後左右之氣無不動而
隨之者是以氣動為風者亦必有故也或問旋風何曰
若上所論乾熱之氣入數雲内復各爆出適相撞結因
各隨所向之地互相推逐以成旋輪譬之川水其急流
時忽值山石阻遏無由可出即回而為旋窩也又譬之
諸風凡從廣闊之地歸入隘巷而無路可出必回旋矣
是風在平地值物多起在海中值舟多沉夫風有多
利姑舉四端其一拂動近氣令就平和以利呼吸人與
諸生緣此以免閉塞之傷蓋近氣無風則積聚不散有
傷生命故也其二帶雲成雨以滋内地蓋内地氣微旋
生旋滅力不足成雲雨之功惟大海廣受日照猛起濕
熱之氣蓬蓬勃勃升至中域太陽返照光力不及之際
遂乃變熱而涼先結成雲漸散成雨然使無風帶入内
地則濕氣所成雲雨復歸初升原處何由利内地之人
乎其三燥地所餘潮氣悦生動物速熟諸果其四助舟
楫之力以通貨財以利天下是也
雲雨
雲乃濕氣之密且結者也地水之氣被日爆煖沖至空
際中域一遇本域之寒即棄所帶之熱而反元冷之情
因漸凑密終結成雲則或薄而稀或厚而密者又由于
氣之乾濕清濁相勝之異勢也薄稀者輕浮易為風所
撥散難以成雨是為枯瘠無益之雲若厚密者多含潤
澤故易化雨而益物則雨無他乃施雨之雲耳凡初雨
之時必濛濛而細漸而近地則其雨點愈大矣蓋雨落
時多細微雨點彼此相沾若下之路遠則相沾之更多
而加重大故山頂比山根之雨點微小因雲離山頂近
離山根遠故也又冬月比夏月雨點微小因冬月天冷
時雲離地不遠夏天大暑日雲高離地更遠然雲遠則
雨點從上而下一路彼此相沾之多而加重大雲近則
路短而相沾之雨點小雨雹時亦然若當時有大風雹
子而横斜下其體更加重大蓋横斜之路比正直之路
更遠路遠則雹子相沾之多間有如彈丸大者若剖而
細視之則灼見多小雹子沾于一處由此故也
四元行之序並其形
四元行不雜不亂蓋有次第存乎其間故得其所則安
不得其所則強及其強力已盡自復歸于本所焉本所
者何土下而水次之火上而氣次之此定序也其故有
三一曰重輕重愛卑輕愛高以分上下重輕又有甚次
之别因上之中有下下之中有上以分元行之四水輕
于土氣重于火水在土之上氣在火之下然水以重言
氣以輕言者較從其衆故也蓋水對一(土)曰輕對二(火氣)
曰重氣對一(火)曰重對二(水土)則曰輕也以是知水必下
而不上氣必上而不下矣二曰和情蓋情相和則近相
背則遠假如乾冷成土濕冷成水土水以冷情相和故
相近濕熱成氣濕冷成水水氣以濕情相和故亦相近
乾熱成火濕熱成氣氣火以熱情相和故亦相近若背
情之行相反則遠假如水冷而濕火熱而乾二情正背
故以相遠問土火以乾情相和而極遠者以土火雖有
相和之情重輕大異故權衡于二者之故可以定四行
之序矣三曰見試蓋四行之序目前易試也火發為焱
常有從下至上尖殺之形西曰火形蓋不能安下而奮
力以上必向極高是也氣偶入土水之中不得其安而
欲上行在土為地震為山崩在水為漚為泡試強一毬
至水底忽然突出是也水若騰在氣域必被強而不得
安迨強力已盡自復歸于本所如成雨者以太陽薰蒸
地濕為雲雲稀屬氣故輕而浮雲密屬水故重而墜墜
者復其本所也土入水必下至水底而後安夫四元行
必圓其理有二一則宇宙之全正為一球球以天與火
氣水土五大體而成天體既圜則四元行之皆為形圜
也斷然矣一則四行皆在月天之下相切若有他形則
火形之上或方或尖而不圜必于月天之下未能相切
以致有空闕為物性所不容矣四行之上既圜則其下
亦然苟下有他形則周乎地者亦不圓矣地既無不圓
則其相連之水與氣亦無不圓可知矣蓋凡物必圓而
後能存如方則易散而毁矣以故非特天地與四元行
皆圓至于人物肢體及草木果實無不皆圜也即如滴
水而必成珠此固物合以存不欲散而毁也
人物
天以下週圍大地無不有人居焉古者多疑赤道及南
北二極下之地皆無人居蓋以其甚暑甚寒故也然航
海者每週全地而驗之處處皆有人居足以知舊說之
非是矣欲明其然則見于空際格致論中從東而西凡
離赤道之南北一般遠之地則人物大同小異若其離
赤道近遠大不同之地則人物亦隨之而大不同矣蓋
天下變化之功大槩從日月五星自東而西周天之運
動而生其四元行之情如冷熱乾濕隨之而變然日月
五星皆依黃道而行而黃道之平分在于赤道也普天
之下人所公同者即靈性也其五倫規矩之繁簡法度
之疎密禮貌之華朴雖有不同終無以出于理外者蓋
所同者其性而其所不同者則面貌及聲音也蓋凡物
傳類者如禽獸等容貌多相同獨人不然人各一貌皆
可識别不但天下之廣如此即一國一方一家皆如此
容貌聲音無二人全同者此其中有主宰天下者之大
意存焉蓋憑面貌以判彼此彛倫所係齊治攸關原非
細故假使人面皆同必至夫媍各不相識父子皆不能
辨人各肆志任情姦宄叢生無所不至雖欲治得乎彼
禽獸大率同類相似者豈非以其無彛倫齊治關係故
哉面貌異矣又復别以聲音蓋以人目異等又或夜遇
無從識認更有此以證佐之也云爾
坤輿圖說卷上
