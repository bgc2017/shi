三國雜事卷下宋唐庚撰
操征柳城備勸劉表襲許表不能用
挾天子令諸侯其事始於齊桓晉文而齊桓晉文未嘗
遷惠王襄王於齊晉也除難定亂興滅繼絶功效既著
諸侯自服耳董卓以獻帝居長安李茂正以昭宗幸鳳
翔發號施令動以制詔為名然而天下諸侯羣起而攻
之何也無尺寸之功以取信於天下而有劫主之名以
負謗於諸侯則天下諸侯羣起而攻之亦固其理也使
表能勤王如桓文邪雖不襲許何害其為令諸侯哉如
其不然雖襲許適足以致諸侯之師而已董卓李茂正
是也
亮出祁山南安天水安定三郡響應會馬謖敗三
郡不守亮拔西縣千餘家還漢中
漢全盛時日月所照横目之民皆漢赤子其後德薄不
能保有黎庶則舉江以東而投之吴割渭以北而捐之
魏則民不棄漢而漢棄其民亮出祁山三郡望風響應
而亮不能守則亮負於民而民不負亮方是之時固當
集其所獲之衆痛自引咎而謝遣之使崤隴之民曉然
皆知吾心則後日之舉不患其不至如其不然在彼猶
在此也而亮拔西縣千餘家遷之漢中既不足以傷敵
而使無辜之民流離轉徙違其宗族去其墳墓豈三郡
所以響應之意哉此雖邊部之常然於孔明則有不應
爾者此吾所以為之惜也
孫亮太平二年宗室孫基盗乘御馬付獄侍中刁
元奏曰基法應死然魯王早終唯陛下哀原之亮
曰法者天下所共奈何以情相廹邪當思可以釋
此者元曰赦有小大或天下或千里或百里隨意
所及乃赦宫中基得以免
吳之君臣可謂上下皆失其分矣漢世諸侯王有罪當
誅丞相御史典客宗正廷尉奏請論如法制曰朕不忍
致法其與列侯二千石議之於是丞相御史等又奏臣
等謹與列侯二千石議皆曰宜論如法制曰朕不忍致
法其廢勿王或削地若干夫論如法者有司以法守不
忍致法者人主以道揆今亮人主也而論法元有司也
而論情故曰吳之君臣可謂上下皆失其分矣
魯肅勸權以荆州借備周瑜言備梟雄不宜以土
地業之
漢時荆州之地為郡者七劉表之殁南陽入于中原而
荆州獨有南郡江夏武陵長沙桂陽零陵備之南奔劉
琦以江夏從之其後四郡相繼歸附於是備有武陵長
沙桂陽零陵之地曺仁既退關羽周瑜錯處南郡而備
領荆州牧居公安則六郡之地備已悉據之矣其所以
云借者猶韓信之言假也雖欲不與得乎魯肅之議正
合良平躡足之幾而周瑜獨以為不然屢勝之家果不
可與料敵哉
建安二十年先主居公安使關羽争荆州會曺公
征漢先主恐失益州與吴連和分荆州引軍還蜀
曺公征漢中先主聞之與吴連和分荆州是矣引軍還
蜀非也是時蜀有南郡之地而先主以蜀兵五萬居公
安若進據襄陽而羽帥五萬之衆以襲許卷甲疾趨五
日而可至事成則天下未可量不成則漢中之師不攻
而自退此兵法所謂攻其所必救者初曺公征柳城備
勸表以襲許及備有荆州亦不能辦此信天命有在哉
孫權稱尊議者以為交之無益而名體弗順宜絶
之孔眀以為未可
或曰孔明之不絶吴權耶正耶曰正也非權也六國之
時諸侯皆僣矣孟子以為有王者作不皆比而誅之必
教之不從而後誅之然則未教之罪王者有所不誅孔
明之勢既未能有以教吳則吳之僣擬未可以遽責此
王者之法也非權也
吳欲以兵萬人討樊伷權問潘濬濬言五千兵足
以禽伷因論伷可破状權竒其言遣將五千斬平
之
權克荆州將吏悉降而濬獨堅卧不屈權輿致之濬伏
床而泣悲不自勝其於所事何其厚也既而樊伷欲以
武陵自拔歸蜀濬為權畫策卒自將討平之其於所厚
又何薄也意者在君為君有不得不然者乎吾聞樂毅
去燕適趙趙欲與之伐燕毅泣曰昔之事燕猶今之事
趙也毅若獲戾放在佗國終身不敢謀趙之徒隸況其
國乎使樂毅愚人也則可樂毅少知事君則濬不得無
罪矣
晉侍中荀勖中書令和嶠奏使著作郎陳夀定故
蜀丞相諸葛亮故事為二十四篇號諸葛氏集上
之
魏文帝即位求孔融之文以為不減班揚晉武帝踐阼
詔定諸葛亮故事而比之周誥融既魏武之讐恨而亮
亦晉宣之仇敵二人之言宜非當時之所欲聞而並見
收錄惟恐其墜失蕩然無忌猶有先王大公至正之道
存焉此吾所以特有取於魏晉也
魏眀帝即位撫軍大將軍司馬懿鎮軍大將軍陳
羣征東大將軍曺休中軍大將軍曺真並開府
漢初置丞相御史府後置三公府將帥出征置幕府軍
罷即廢不常置也今魏既置三公而懿等並為大將軍
開府京師此何理也公室之卑盖自此始矣蜀將李平
聞懿等開府辟召以說孔眀孔眀鄙之是時中原人物
推陳長文為第一今長文亦為此餘無足道矣
建安十八年漢帝詔并十四州復為九州
三桓諷魯作三軍合周禮矣其志乃欲卑公室而奪之
權曺操諷漢復九州合禹貢矣其志乃欲廣冀州而益
其地夫引經術稱古誼者固未必皆姦人而姦人之欲
濟其邪謀者亦未嘗不引經術而稱古誼既不可以盡
信亦不可以皆疑要在乎察之而已
龐統說先主取益州先主曰今與吾為水火者曺
操也操以急吾以寬操以暴吾以仁操以譎吾以
忠每事相反乃可成爾以小故而失信於天下吾
不為也
寬勝急仁勝暴忠勝譎然操強而備弱宜勝而反不如
者何也操稊稗者也備五榖之不&KR0836;者也五榖不熟固
不若稊稗非謂寬仁忠信不能勝急暴譎詐也備不能
勝操耳故曰苟非其人道不虚行
青龍三年張掖出石圓廣一丈六尺高一丈七尺
一寸圍五丈八寸蒼質而白理有若麟者若鳳者
有若虎者有若牛者有若人馬者有若八卦列宿
孛彗者其字讀而不可曉時人以為魏晉之符
河圖洛書之說歐陽永叔攻之甚力今觀此圖與河圖
洛書亦何以異惜乎時無伏犧神禹故莫能通其義而
陋者以為魏晉之符彼魏晉何足道安知其非八卦九
疇之類也造化之所為猶有幸不幸焉而况於人乎可
勝歎哉可勝歎哉
蘇則為金城守聞魏氏代漢發服悲哭孫盛評曰
士不非其所事不事其所非既以策名新朝復懷
貳志豈大雅君子出處之分哉
魏氏受禪漢帝尚存縞素舉哀誠為輕脫然盛謂貳志
兹又過矣箕子過故商墟感宫室毁壊傷之欲哭以方
朝而不敢季札哭王僚而事闔廬晏子哭莊公而事景
公哀死事生以待天命此人臣之分也何得謂之非其
所事而事其所非乎孫盛梟音使人聞而惡之
諸葛亮聞張温敗未知其故思之數日曰吾得之
矣是人清濁善惡太分明也
善惡太明誠取敗之道然人之祸敗有以其道得之者
有不以其道得之者若張温之敗可謂不以其道矣尚
安可以推求其故哉
魏文帝賜羣臣没入生口唯歆出而嫁之帝歎息
孫盛評曰子路私饋仲尼毁其食器田氏盗施春
秋著以為譏孥戮之家國刑所肅縱在哀矜(案縱字原)
(夲作若今從三國志注改正)理無偏宥歆居股肱之任當公言
於朝而默受嘉賜獨為君子可謂匹夫之仁蹈道
則未也
孫盛以刻薄之資承學於草竊亂賊之世性習皆惡故
其論議類皆如此夫見牛未見羊孟子所謂仁術也何
名為偏宥哉使盛為廷尉於魏文之時則歆當以私饋
盗施誅矣東晉之不用盛不為過也
陳夀曰蜀不置史注記無官以故行事多遺灾異
靡書諸葛亮雖逹於為政若此之類猶未周焉
禮記人君言則左史書之動則右史書之周禮建官偹
矣獨不聞有所謂左右史者雖有太史然不以注記為
職是時諸侯皆有史豈天子獨闕乎春秋之時卜田宅
者占雲日者皆稱太史則太史殆隂陽家流然書趙盾
者書崔杼者亦稱太史則太史又似掌注記者盖方是
時學者通知天人而卜興廢者亦不純用蓍龜太史伯
以祝融之功而推楚國之必興太史趙以虞舜之德而
占陳氏之未亡其議論證據有絶人者故隂陽注記得
兼掌之漢司馬談父子為太史令以論著為己任而又
掌天官則兼掌之效於兹可見魏晉之際始置著作郎
自是太史之職分而為二孔明之時未也按後主景輝
元年史官奏景星見於是大赦改元而曰蜀不置史妄
矣
景初元年有司奏魏得地統宜以建丑為正遂改
是年三月為孟夏四月
世言夏得人統以建寅為正商得地統以建丑為正周
得天統以建子為正其說非也以堯典義和舜典廵狩
觀之唐虞之世固以建寅為正矣至夏后之時其法尤
偹其書傳於後世謂之夏小正孔子得之於把以為可
用非謂建寅之正自夏后氏始也至成周時始用建子
為正然猶不廢夏時謂之正歲後之學者以為夏以建
寅為正周以建子為正商居其間不應無所變改因以
意推之曰商以建丑為正而三統之說興焉夫夏后氏
以建寅為正吾於論語見之矣論語曰行夏之時周以
建子為正吾於春秋見之矣春秋書十月降霜殺菽三
月無冰商人以建丑為正於經既無所見於理亦復不
通夫以建子為正者取二十四氣之首也以建寅為正
者取四時之首也以建丑為正其取義安在哉是以知
其不然
建安十八年先主進軍圍雒縣龐統為流矢所中
卒先主言則流涕
龐德公以孔明為卧龍以士元為鳳雛則士元之齒當
少於孔明孔明卒時年五十四而士元先卒二十有二
年則士元物故尚未三十也豈不惜哉建安二十四年
先主始王漢中是歲關羽卒明年黃忠法正卒又明年
張飛卒又明年馬超馬良卒基業未就而一時功臣相
繼淪謝如有物奪之者明年後主踐阼而舊人獨有孔
明趙雲後七年雲卒又五年孔明卒而勲舊於是乎盡
正卒時四十五超四十七良三十五自餘不著其年飛
傳稱少與羽俱事先主羽年長數歲飛兄事之則飛卒
時年纔五十許霍峻年四十此數傑者皆以高才早世
而譙周至七十餘而終天不祚漢明矣
三國雜事卷下
