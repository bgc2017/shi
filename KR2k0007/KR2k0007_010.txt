方輿勝覽卷十宋祝穆撰
福建路
福州(閩縣長樂)(侯官福清)(連江永福)(懷安)(閩清寧德)(古田羅源)
建置㳂革(禹貢揚州之域星紀牛女須之分野古閩越地周為七閩地後屬楚秦為閩中郡其)
(後七世至閩君摇佐諸侯平秦高帝復以摇為越王王閩中故地都冶武帝屬會稽郡後漢始)
(有侯官縣又改曰東侯官又分冶地為會稽東南二部吴分南部置建安郡晉屬揚州陳置閩州隨改泉)
(州煬帝為閩州尋改建安郡治東侯官唐置泉建二州又移泉州於晉江縣置而此復為閩州更閩州為)
(福州自此福建泉三州始不相紊唐末王潮之弟審知入福州升為威武軍後封國王周改威武為彰武)
(軍皇朝屬兩浙西南路復為威武軍雍熙分為福建路陞為帥府今統郡八領縣十二治閩侯官兩縣)
西外宗正福建提刑置司
事要郡名合沙(郭璞遷城䜟南臺沙合河口路通先出狀元後出相公)三山(在城裏故)
(名)長樂(閩中記地名丨丨居者安之)福唐(見㳂革注)閩中(見道山亭記)東冶(漢立)
(冶縣以越王冶鑄得名)東甌(舊經閩越地即古丨丨今建亦其地)七閩(職方氏注閩子孫分為七)
(種故曰丨丨)風俗民俗紓緩(長樂志由建劍溪湍而下泉蒲潮漲而上適至是而平民生其)
(間故其性紓緩其志強力可以久安無憂真樂土也)産薄用嗇(長樂志丨懼丨以勤羡丨喜丨以實)
(華)君子内魯外文(同上其云云而小民謹事畏法)女作登於男(同上市廛阡陌)
(之間云云)四民皆溢(同上云云雖樂歲無狼戾能執伎以遊四方者亦各植其身)海濱幾
及洙泗(圖經晉永嘉衣冠趨閩自是畏亂無復仕神龍中州人薛令之始登上第其後李錡常衮皆以)
(崇重學校為意於時云云如歐陽詹林藴咸登於朝焉)百里三狀元(乾道丙戌狀元蕭國梁居)
(永福之重峯第二科己丑狀元鄭僑居永福界上之龜嶺第三科壬辰狀元黃定居永福之龍淑)遇兵
不饉(郭璞遷城有銘曰泰康之載遷插歐基四色牢城層巒三徑洪許南流瑞龍地應其主螺女現對花)
(峯千載不雜世代興隆諸邦萬古繁盛仁風其城形狀如鸞似鳳勢氣盤拏云云遇荒不掠逢灾不染其甲子)
(滿廢而復興)上元燈毬(郡志燃燈弛門禁自唐先天始本州準假令三日舊例官府及在城乾元)
(萬歲大中慶成神光仁王諸大刹皆掛燈毬蓮花燈百花燈琉璃屏及列置盆燎惟左右二院各三或五並徑)
(丈餘簇百花其上燃蠟燭十餘炬對結綵樓争靡鬭熖又為紙偶人作緣竿履索飛龍戲獅之象士民觀賞者)
(通夕不絶)形勝東帶滄溟(舊記百川叢會控清引濁隨潮去來)北抵永嘉(同上云云)
(南出莆田西連延平)南望交廣(郡志云云北睨淮浙渺在天外乘風轉拖不過三數日歲小儉穀價)
(薄涌南北艦囷載倏至)順流東下(同上自劍津云云縈紆數百里危陘狹徑行者蠒足輕舟朝發)
(一夕可至)吻海派江(沈亞之閩城祀云云附山以居)越地肥衍(韓愈作歐陽詹哀詞有云)
(閩丨丨丨丨有山泉禽魚之樂)其地坦夷(舊記上四州多溪山之險謂建劍汀邵下四州云云謂福)
(泉漳莆也)東南一都會(何述祭文無諸國為云云)土産荔支(按丨丨譜有曰江家綠曰)
(十八娘紅曰狀元紅曰將軍紅此皆絶品也程公闢詩水浮蓬島通賓館日出扶桑照戟門一等翠林無别)
(木四邊惟有丨丨園)素馨(蔡君謨詩素馨出南海萬里來商舶)末麗(蔡君謨詩團團丨丨叢繁香暑)
(中坼)漁鹽(郡志其地瀕海故擅丨丨之利)壽山石(出懷安縣稷下里潔淨頗如玉柔而易攻蓋珉)
(類)山川烏石山(在州西南一里形如龜亦曰閩山其東則九仙山其北則粤王山此三山皆在)
(城裏歐陽光祖皇華館記仙人釋子之宫縹緲於三山煙翠間)九仙山(在閩縣又名于山相傳何)
(氏兄弟九人登仙於此其上有四徹亭蔡君謨詩偶爾尋幽上翠微遊人啼鳥侣前期花間行印露沾紙山)
(下放衙雲滿旗艷艷舞衣朝日處飄飄商櫓落潮時傳杯且與乘春醉身世悠悠兩自遺)越王山(在城)
(内九域志丨丨無諸九月九日嘗宴於此大石為樽尚存)鼓山(在閩縣有石狀如丨故名或云每雷雨作)
(中若鼓聲有銘曰鼓屴崱頂峯特窮島夷鴵封城上有亭朱元晦書天風海濤四大字趙子直嘗賦詩云幾)
(年奔走厭塵埃此日豋臨亦快哉江月不隨流水去天風直送海濤來故人契闊情何厚禪客飄零事已灰堪)
(嘆人生祇如此虚欄獨倚更徘徊)鐘山(在城西内有山時聞鐘聲故名)方山(在州南王逵詩衆)
(狀皆窮險兹山獨擅方坦夷中砥礪端正外青蒼)長樂山(在州南六里越王時有神仙騎白馬來又名白)
(馬山)鳳池山(在閩縣有丨丨寺按十國紀年云閩王葬夫人任氏於此山其後忠懿亦葬焉)釣
龍臺山(在州南九里臨江舊記昔越王餘善於此釣得白龍)怡山(在侯官縣南梁王霸善黃老術)
(嘗登此山)福山(在長樂縣郡國志上有神人祼身散髮人見必有福又云董奉嘗隱此山故其名遂著)
霍童山(在寧德北七十里洞天記所謂霍林洞天是也唐武后時司馬煉師於此修煉後駕鶴昇天遂)
(賜名鶴林又吴郡人鄧元鹽官人禇伯玉沛國王玄甫於此授餐青精飯白霞丹景之法)太姥山(在長)
(溪縣王烈蟠桃記堯時有老母得九轉丹法登仙此山有三十六峯)石竹山(在福清縣南一里有林真)
(君玄光煉丹於此)南交山(在海洋中)鼇頭峯(在閩縣嘉福院乃陳誠之肄業之所王逵詩)
(眼看滄海近身與白雲高逥影連三島盤根壓六鼇)梨嶺(歐陽詹詩南北風煙即異方連峯危棧倚蒼蒼)
(哀猿煙水偏高處誰不沾衣望故鄉)宿猿洞(在烏石山怪石森聳藤蘿翁鬱昔隱者蓄一猿俗因以名)
(林迥詩荔支影裏安吟榻紅藕香中繫釣舟)榴花洞(在閩縣之東山唐永太中樵者藍超遇白鹿逐)
(之渡水入石門始極窄忽豁然有雞犬人家主翁謂曰吾避秦人也留卿可乎超云欲與親舊訣乃來與丨丨)
(一枝而出恍如夢中再往竟不知所在)靈巖洞(在鼓山蔡君謨詩孤青浮海山長白掛天瀑)西
洋(在巨海中莫知畔岸)金﨑江(在閩縣東南七十里昔漁者於此釣得金鏁)螺江(在侯官縣)
(西北二十五里搜神記閩人謝端得一大螺如斗畜之家每歸盤飱必具密伺之乃一姝麗甚問之曰我天)
(漢中白水素女天帝遣妾具君膳令去留殼與君其米常滿)浴鳳池(在鼓山大頂峯北唐末樵者見)
(五色雀羣浴於此)龍首澗(在閩縣東山乃許將肄業之所)蘇溪(在福清䜟語云丨丨不用船此)
(時出狀元)鯤潭(在永福縣䜟云丨丨生芝草溪沙架高數此時出公侯)東湖(在閩縣西二里)西
湖(在閩縣北三里陳長卿詩鑿開百頃碧瀜瀜潁上錢塘約略同楊柳兩堤連綠蔭芰荷十里馥香風波)
(涵翠巘層層出潮接新河處處通輿誦載塗農事起從今歲歲作年豐)井泉湧泉(在鼓山有一竇)
(自平地丨出)湯泉(在湯院僧可遵詩云必待衆生塵垢盡我方清冷混常流)學校州學
(朱文公丨丨經史閣記福州之學在東南為最盛弟子員常數百人比年以來教養無法師生相視漠然如路)
(人以故風俗日衰士氣不作長老憂之而不能有以救也紹熙四年今教授臨卭常君濬孫始至既日進諸生)
(而告之以古昔聖賢斆學之意又為之飭厨饌葺齋館以寧其居然後謹其出入之防嚴其課試之法朝夕其)
(間訓誘不倦於是學者兢勸始知常君之為吾師而常君之視諸生亦閔閔焉惟恐其不能自勉以進於學也)
(故常慮其無書可讀而業將病於不廣則又為之益置書史合舊為若干卷故度御書閣之後更為書屋以藏)
(之而以書來請記其事且致其諸生之意曰願有以教之也子惟古之學者無他明德新民求各止於至善而)
(已夫其所明之德所止之善豈有待於外求哉識其在我而敬以存之其亦可矣其所以必曰讀書云者則以)
(天地隂陽事物之理修身事親齊家及國以至於平治天下之道與凡聖賢之言行古今之得失禮樂之名數)
(下而至於食貨之源流兵刑之法制是亦莫非吾之度内有不可得而精粗者若非考諸載籍之文沈潜參伍)
(以求其故則亦無以明夫明德體用之全而止其至善精微之極也然自聖學不傳世之為士者不知學之為本而)
(唯書之讀則其所以求於書不越乎記誦訓詁文詞之間以釣聲名干利祿而已是以天下之書愈多而理愈)
(昧學者之事愈勤而心愈放詞章愈麗議論愈高而其德業事功之實愈無以逮乎古人然非書之罪也讀者)
(不知學者之有本而無以為之地也今觀常君之為教既開之以古人斆學之意而後為之儲書以博其問辨)
(之趣建閣以致其奉守之嚴則亦庶乎本末之有序矣予雖有言又何以加於此哉然無已而有一焉則亦曰)
(姑俟二三子者知夫為學之本有無待於外求者而因以致其操存持守之力使吾方寸之間清明純一真有)
(以為讀書之地而後宏其規密其度循其先後本末之序以大玩乎閣中之藏則夫天下之理其必有以盡其)
(纖悉而一以貫之異時所以措諸事業者亦將有本而無窮矣因序其事而并書以遺之二三子其勉之哉)
堂亭止戈堂(在州治汪彦章題程學士丨丨丨詩此老胷中百萬兵暫勞試手犬羊羣山頭不)
(復望廷尉柱後何妨用惠文解帶為城聊戲劇賣刀買犢便耕耘三山勝處開華屋千載人傳舊史君)眉
壽堂(在州宅張丞相浚為其母秦國夫人建)道山亭(曾子固丨丨丨記閩故隸周者也至秦開)
(其地列於中國始并為閩中郡自粤之太末與吴之豫章為其通路其路閩者陸出則阨於兩山之間山相屬)
(無間斷累數驛乃得一平地小為縣大為州然其四顧亦山也其塗或逆坂如緣絙或垂崖如一髮或側徑鈎)
(出於不測之溪上皆石芒峭發擇地然後可投步負載者雖其土人猶側足然後能進非其土人罕不躓也其)
(谿行則水皆自高瀉下石錯出其間如林森立如士騎滿野千里上下不見首尾水行其隙間或衡縮蟉糅或)
(逆走旁射其狀若蚓結若虫鏤其旋若輪其激若矢舟泝㳂者投便利失毫分輒破溺雖其土長川居之人非)
(生而習水事者不敢以舟楫自任也其水陸之險也如此漢嘗處其衆江淮之間而虚其地蓋以其陿多阻豈)
(虚也哉福州治侯官於閩為土中所謂閩中也其地於閩為最平以廣四出之山皆遠而長江在其南大海在)
(其東其城之内外皆涂旁有溝溝通潮汐舟載者晝夜屬於門庭麓多桀木而匠多良能人以屋室鉅麗相矜)
(雖下貧必豐其居而佛老子之徒其宫又特盛城之中三山西曰閩山東曰九仙山北曰粤王山三山者鼎趾)
(立其附山蓋佛老子之宫以數十百其瓌詭殊絶之狀蓋已盡人力光祿卿直昭文館程公為是州得閩山嶔)
(崟之際為亭於其處其山川之勝城邑之大宫室之榮不下簟席而盡於四矚程公以謂在江海之上為登覽之觀)
(可比於道家所謂蓬萊方丈瀛洲之山故名之曰道山之亭閩以險且遠故仕者常憚往程公能因其地之善)
(以寓其耳目之樂非獨忘其遠且險又將抗其思於埃壒之外其志壯哉程公於是州以治行聞既新其城又)
(新其學而其餘功又及於此蓋其歲滿就更廣州拜諫議大夫又拜給事中集賢院修撰今為越州字公闢名)
(師孟云)春野亭(在州宅蔡君謨詩云江潮漲晚綠山麓延朝紅)環峯亭(在越山吉祥寺)
(亭占山巔乾道間賜宸翰)碧巖亭(王汝舟詩云人去已升蓬島路客來空愛玉溪泉仙翁世界藏仙洞)
(佛子樓臺出半天)樓閣萬象樓(在州治)衣錦閣(在州治以大理余復常典鄉郡故名)
佛寺雪峯寺(在侯官縣西百餘里唐咸通中真覺禪師義存遊吴楚至武陵傳法於五祖德山)
(乃歸閩居芙蓉山石室其徒蝟集於是得象骨峯誅茅為菴一日登嶺遇雪留宿其上因名雪峯閩中實錄)
(閩王問雪峰禪師住象骨峯有何異荅曰山頂暑月常有積雪審知曰可稱丨丨寺中無字碑或人題詩云)
(一片如屏紫翠間風吹日炙蘚花斑莫言个□無文字正要當人着眼看)囊山寺(在城西有石屏蔡君)
(謨書陳伯孫詩六合萬籟息秋林月正輝琴中彈不盡石上坐忘歸)大乘寺(在州西寺有榴花洞神移)
(泉)黃蘖寺(在福清縣西南有瀑布數十丈丁公言題詩云莫言塵世人來少幾許遊方僧到難)
名宦常衮(韓愈作歐陽生哀詞云閩越雖有長才秀民通文書吏事與上國齒者未嘗肯出仕丨丨)
(為福建諸州觀察使往治其地衮以文詞進縣鄉小民有能誦書作文詞者衮故宰相有名於時臨涖其民親)
(與之為客主之禮未幾皆化)皇朝蔡襄(東都事略襄以右正言直史館知福州以便親遂為福建)
(路觀察轉運使仁宗聞其母老特賜冠帔以寵之遷龍圖閣直知開封府進密直知泉州徙福州復移泉州又)
(秦減閩人五代時丁口税之半)曾鞏(以龍圖知召赴闕)元絳(以天章待制知在任遷給事中)張
浚(先謫後知繼奉祠)陳俊卿(以觀文知後再知)史浩(以節度使判)梁克家(以資)
(政殿學士知)胡銓(出為僉判)人物皇朝陳襄(侯官人為御史知雜乞罷青苗貶斥王安)
(石吕惠卿以謝天下熙寧中在經筵薦司馬光等三十三人皆為名臣)許將(魁嘉祐進士仕至門下侍)
(郎時章子厚羅織元祐臣僚言者欲發司馬光墓將曰發人之墓非盛德事哲宗曰朕意與卿同)鄭俠
(福清人曾師事王安石調光州司法秩滿至京師見安石具言青苗免役用兵之害安石不荅久之監安上門)
(會大旱又上疏云今天下憂苦質妻鬻女父子不保遷徙逃竄困頓藍縷拆屋伐桑争貨於市輸官糴米皇皇)
(不給之狀繪為一圖此臣安上門所見陛下觀臣之圖行臣之言自今以往十日不雨即乞斬臣以正欺罔之)
(罪神宗出圖以示宰執且責之安石遂出知江寧命下之日京師大風雨後詔赴獄編管英州)陳烈(高卧)
(七閩屢詔不起初與蔡君謨同研席君謨鎮福唐先生往見焉聞其嚴察不入謁留題津亭曰溪山龍虎蟠六)
(月夜衾寒殷懃祝舟子移棹過前灘公見之為少霽威嚴)鄭穆(字閎中篤學修飭)周希孟(字公)
(闢通五經尤長於易)劉彝(字執中少師事胡安定先生)陳祥道(博學嘗著禮書)陸祐(刻意)
(禮書)余深(為太宰以衞國公知本州)朱倬(右相)陳誠之(狀元)蕭國梁(狀元)黃定
(狀元)蔡伯倫(應童子科真宗賜詩七閩山水多竒俊四歲兒童出盛時家世應傳清白行嬰孩自謂老)
(成姿纔方學步來朝謁未及能言便賦詩更勵孜孜圖進益青雲千里有前期)題詠雲海訪甌
閩(唐孟浩然詩云云風濤泊島濱)海隅山谷間(王介甫送元厚之知福州詩云云人物最多處)
(平旦息相吹連城黦如霧閩王舊宫室丹漆美無度今為大帥府千里來赴愬元侯文章翁更以吏能著峩峩)
(中天閣鳴玉新改步銜詔出梨嶺方為遠人慕旌旗滿流水冠蓋東西駐四座共咨嗟賢侯不當去張仲稱孝)
(友樊侯正求助名城雖云樂行矣未宜遽)忽擁貔貅鎮越城(劉禹錫送唐舍人暫辭鴛鷺出)
(蓬瀛云云)北畔是山南畔海(杜荀鶴閩中秋思雨沾紫菊叢叢蘂風弄紅蕉葉葉聲云云不)
(堪圖畫只堪行)中華地向城中盡(韓偓詩云云外國雲從島上來四序有花長見雨一冬無)
(雪却聞雷)巷南巷北讀書聲(東萊吕伯恭送朱叔賜赴閩中詩路逢十客九青衿半是同窗)
(舊弟兄最憶市橋燈火静云云)家家同念佛經聲(連真詩除却弦歌庠序外云云)萬戸
青帘賣酒家(黃康民詩三山寳刹棲禪地云云)蒼煙巷陌青榕老(龍昌期詩)
(云云向露園林紫蔗甜)潮上百川皆倒行(黃通詩云春歸萬木不知老云云)百貨
隨潮船入市(龍昌期詩云云萬家沽酒戸垂簾)潮田種稻重收穀(謝泌長樂)
(集云云山路逢人半是僧)盤餐唯候兩潮魚(龍昌期詩飲宴直嘗千戸酒云云)魚蝦
入市不論錢(鮑祗詩兩信潮生海接天云云戸無酒禁人争醉地少冬霜花正然)夜間七
塔萬枝燈(謝泌詩城裏三山千簇寺云云)
四六(抗章九陛作牧三山)(輟班八座謀帥七閩)(矧是福唐冠於歐越)(三山鼎峙八都支分)
(惟南閩之都會有東魯之文風)(既襟山而帶海亦控廣而連吳)(惟閩越東歐之俗本會稽南郡之邦)
(三山鼎峙疑海上之仙家千刹星聯實人間之佛國)(騎麒麟而上閭闔方覩儀朝擁貔貅而鎮粤城忽聞謀帥)
(十連謀帥適臨荔子之邦八郡承休盡是棠隂之愛)(河圖寓直峻躋七閣之班聯畫錦還鄉喜動八州之歌詠)
(海山環境古稱富庶之邦人物瑞朝今曰詩書之國)(三山七塔少供但坐嘯之娱一札十行即有不俟駕之召)
(道山記在特暫訪於蓬萊文石班高即趣歸於禁籞)(彬彬文物有唐常衮之遺風井井提封實秦閩君之故壤)
(大魁十年三度自古則然進士三萬終場於今尤盛)(燈火静而讀書東萊之詩特美文詞工而干祿雲谷之訓甚嚴)
(陳古靈之薦賢此邦鉅望蔡端明之便養當日至榮)(天風海濤飛動朱文公之妙畫稻田僧路形容謝長樂之新詩)
(付屏翰於魏公正禮樂詩書之謂也求學記於朱子豈辭章議論之云乎)
邵武軍(邵武泰寧)(光澤建寧)
建置㳂革(星土分野與建寧府同本漢治縣之地吳於此立昭武鎮屬建安郡晉平吳更昭武)
(曰邵武縣至隋郡縣俱廢尋復立邵武縣屬撫州唐屬建州石晉復為昭武縣劉漢又改為邵武縣皇朝)
(陞為邵武軍仍割建之三縣來屬又添置光澤縣隸焉今領縣四治邵武)
事要郡名昭武(見㳂革注)武陽樵川風俗人性獷直
(郡志云云尚氣治生勤儉力農重穀)儒雅之俗(同上昭武人喜以儒術相高是為云云里人獲薦登)
(第則厚贐慶賀是為樂善之俗葉惇禮泰寧縣記云弦誦之聲相聞)地狹山多(郡志云云田高)
(下百疊)賈售他州(郡志云家有餘夫則賫健往丨丨於丨丨)形勝東抵富沙(同上)
(云云西抵盱江南抵臨汀北抵廣信)前據重岡(胡明中作軍治記云云後帶鹿水)三峯峙
其南(郡志云云一水界其北)甌閩西戸(胡明仲軍治記)四州之上游(郡志云云)
(其封略與江東西接)如在碧玉環中(同上其土夷曠其氣清淑其勢蜿蜒抱負云云袁轂詩)
(云邦人遊冶處如在月輪中)山川登高山(在郡西嵳峩聳特下瞰城郭為邦人歲時遊觀之地)
(上有熙春臺釣魚臺守張師中建菴其上號吉老)七臺山(在邵武縣東百里山有七級峯巒相比故)
(名磅礴於邵武汀劔三州之境昔福劉道人居之號劉聖者善役虎豹勑封真濟慧應大師)雞籠山
(在邵武縣西以形得名土人祠龔劉二聖者於其上水旱必禱有飛蜂之應)雞鳴山(在邵武東二十)
(五里昔盧絳叛兵入閩人未知逃避夜有雞鳴山頂人皆起而賊適至一方免害故以名之)龍湖山
(在郡西五十里寳乘院在焉唐僖宗子圓覺道場山頂有天湖溉田三萬餘頃相傳有老蛟穴其中)烏君
山(在光澤縣寰字記秦漢間有徐仲山於此山遇神仙其妃偶多假烏皮為羽飛走上下故名)爐峯
山(在泰寧縣治之西圓峙如香爐乃一邑之勝㮣)金鐃山(在泰寧縣跨建泰寧化三邑陳軒詩巨)
(為三縣鎮雄據衆山尊)道人峯(在邵武縣八十里負長溪面樵水秀峙於城南數十里外為郡山之)
(冠其最險處曰紫雲巖下臨絶壑上有盤石歲旱禱雨置净瓶石下有水滴瓶中水滿自止極為神異郡志云)
(昔有道人結菴巖下號修竹菴喜乘龍往來頗有異迹勑封神濟妙應大師)瑞豐巖(在泰寧縣西四)
(十里上有院初闢時得龍骨數車取其牙刻觀音像至今存中有金身羅漢五百尊莊嚴巧絶)甘露巖
(在泰寧縣西南二十五巖外石門天成秖通單騎往來俯瞰溪流澄碧數十頃尋幽者以不到為恨)飛猿
嶺(在邵武縣西百七十里其地産紙衾)百丈嶺(在建寧縣乃閩楚分界鳥道懸絶昔越王築臺之所)
筆笏石(在泰寧縣南七十里雙峙雲外有卓筆植笏之象)樵溪(在邵武縣此溪凡九曲正朝郡)
(治前)杭溪(在光澤縣東二里)龍潭(郡志灘江之水自何山下環遶泰寧縣治遂儲為潭其勢漸若)
(斗角故老傳有何潭流斗角此地出三元之䜟)館前洲(在縣東水心狀如游魚出水楊柳生其上有游)
(魚出鬛侍郎生之䜟)亭臺會景亭(在登高山最高絶處前視井邑萬瓦鱗次左瞰清流右臨碧巘)
熙春臺(在登高山頂蓋一郡最高處)祠廟廣祐廟(在邵武縣西五十里王諱祐姓歐)
(陽洛陽人也隋義寧中為溫陵太守代還舟過大乾愛其江山之勝顧夫人崔氏曰此可立廟發舟之夕江水)
(暴漲王夫婦溺焉其尸㳂流而下至向所艤舟處輒止見者隨流送之二十里翌日泝流復返再送之加十里)
(又如之於是衆驚異歛而葬之屢出靈響遠近争來椎牛刺豕以祭有龍湖山圓覺大師憫戕物命遺偈以告)
(遂以齋羞易血食或云師嘗與神以道力角勝負廟傍有大松師舉手以梢拂地者三神僅能再遂屈而從之)
(水旱之禱如響邵武謂之去天五十里云按夢錄士有以前程來謁夢者皆騐李公綱字伯紀邵武人嘗造)
(祠下夢王者降階延接遜以主位李固辭王曰他日更仗主盟及為相值王加封果與署名葉公祖洽字惇)
(禮邵武泰寧人先名光字亨父謁廟夢王者令掌籍判官檢簿與看即無葉光止有葉祖洽名字遂用之當年)
(果領舉赴省謁廟王者將一片犬肉置於几上命食之又殿下有竹一束王者指示云此是題目莫曉其義明)
(年作大魁方悟一片犬肉乃狀字置於几上乃元字殿下竹一束者以前廷對出賦題殿試問策自祖洽時始)
(竹一束乃策字也黃公中字通老方勝冠同友二三人詣正殿黃於中途適值親戚酌以大斗及到祠下酣)
(猶未醒是夜俱無夢惟友人之臧亦宿於廟夢王者云荷你秀才來甚至誠只有一个黃尚書如何喫得恁地)
(醉後黃作大魁以有官人降第二果仕至尚書八十五歲終贈端明而友人者止為秀才云袁公樞字機仲)
(建寧府人嘗到祠下夢云溫黃前後並殿下不須行覺而惡之以並病同音後省試木待問作省元乃溫州人)
(第二名黃洽袁以賦魁第四是歲諒隂榜不放殿試即殿下不須行也曾公從龍溫陵人也慶元戊午之秋)
(即於私居遥禱正殿是夕夢云兩爵並躍於今秋一薦獨横於天下又夢一人屈指數云四十年事是科兄弟)
(同發舉所謂兩爵並躍於今秋明年從龍作狀元所謂一薦獨横於天下四十年者蓋泉州自梁克家作大魁)
(之後到從龍時恰四十年也福唐人蘇大章治易其家瞻奉香火甚勤慶元戊午之秋即於私居齋宿有禱)
(中夢一朱衣吏分明報云今年發舉名位已排定第十一語之再三及覺頗異其事詰旦告人人稍疑之試期)
(遂為衆士人經州投狀而絶無曉示及開榜至十一名府主不許拆號懷中出士人前所投詞遂於待補中取)
(一名易卷對號及拆卷乃是蘇大章而待補却是為狀首之人明年蘇作狀元亦豈偶然江俞建昌人也治)
(聲律詣祠下有禱中夜夢王者坐於殿庭屏退左右之人呼而告之曰俗不如古語之至于數四及覺莫之曉)
(次夜復假宿其夢如初於是專誌之後於壬子年解試出聖上樸以皇質賦韻脚以聖上以此還民之淳初欲)
(押還字民字之字俱不穩忽思夢中之句遂押淳字破云俗不如古聖期再淳以此皇風之質樸夫天下之人)
(主司批破題四字冠場遂中魁選高宇夢得詩云碧瓦朱簷天外聳黃花六葉掌中開纔登第娶黃司業女)
(六娘為妻碧瓦朱簷乃高宇也建安詹必勝兄弟三人謁夢得詩云萬里無雲天一色秋風吹起鴈行高乃)
(倒書之及秋闈同預薦果弟先而兄後餘不勝紀悉見謁夢錄)李忠定祠(在軍學朱元晦記云少有)
(大志自為小官即切切然以天下事為己憂宣和初一日大水猝至幾冐都城人莫能究其所自來相與震懼)
(而無敢以為言者公時適為左史以為此水主兵戈之象亟上䟽言之遂以謫去數歲得召還則敵騎已入塞)
(而長驅向闕矣公復慨然圖上内禪之策言未及發而大計已决敵圍既迫羣小方謀挾至尊犯不測為幸免)
(計公又獨扣殿陛力陳大義得復城守以退敵兵然自是割地講和之議遂起公又再謫而大事去矣光堯太)
(上皇帝受命中興首召公宰相方誅僭逆而小人有害公者遂三謫以去而不復還矣)古跡瑞榴
之䜟(海錄碎事郡庭有石榴士人觀所實之數以為登科之信熙寧間結二實頗大是年葉祖洽上官均)
(名在一二祖洽詩云已分桂葉争雲路不負榴花結露根)名宦皇朝張士遜(知邵武縣後為)
(相)石中立(知軍後參政)蘇為(知軍能詩)宋咸(建陽人知軍建公廨創學舍置田以給生)
(徒李泰伯作庄田記)上官均(郡人廷試第一歷御史論蔡確謫知光澤)吳逵(知泰寧縣愛民如赤)
(子馭吏如束濕)尹師魯(知光澤縣)沈該(知光澤縣)人物葉祖洽(神宗初革聲律命以)
(策廷試多士祖洽陳數千言貫穿古今擢為第一)孫諤(邵武人字正臣王介甫集雨未止孫正臣欲行)
(以詩留之紛紛應接使人愁與子從容喜問酬它日故將泥自庇今朝欲以雨相留)黃履(再登右轄)李
綱(殿撰李䕫之子右丞黃履之甥相高宗纔七十五日而罷)黃潛善(為右僕射時李綱左僕射)黃
中(字通老仕至端明朱元晦作墓誌)黃渙(南省第一)題詠登臨高下樓(郡守蘇為)
(詩愛重八九月云云紅雲何處起寒瀨泊漁舟)東南千里遥(司馬君實送張景陽知邵武詩閩嶺)
(知何在云云)路入樵溪似到家(方雄飛詩舟停漁浦方為客云云)溪上千峯
碧玉環(葉儀鳳詩云云瞰溪臺榭紫雲間烏啼花落非人世似在金鏊山上山)天鍾秀氣
魁文陛(前人詩云云池湧仙源接武夷)
四六(疏榮芝檢作鎮樵川)(樵川小郡閩水上游)(郡多顯族代有聞人)(賦甚蠒絲鹺為命脉)
(眷武陽之名壘據閩嶠之上游)(昔時最盛於文風今日乃餘於獷俗)(山川之秀甲於全閩人物之興盛於今日)
(昔號雷封本建安之支邑今稱斗壘乃閩越之上游)(元魁繼作皆元祐之聞人鈞軸對持有建炎之盛事)
(斗絶一隅在衣冠而獨盛雲蒸多士亦絃誦之相聞)(雖里閭安集業寖復於耕桑然井邑蕭條地或餘於荆棘)
(樵川邑小懷師魯之舊遊會景亭高訪蘇為之妙句)(妙斡神機多唐代禪棲之侣默持文柄有隋朝廟食之賢)
方輿勝覽卷十
