方輿勝覽卷十三宋祝穆撰
興化軍(莆田興化)(仙遊)
建置沿革(星土分野與泉州同陳文帝朝陳寳應走至莆口其地始見載籍唐析泉州置豐州)
(領縣二曰南安曰莆田又置武榮州莆田隸焉后武榮州改為泉州莆田自此常為屬縣五代初屬王氏)
(又屬留從效後屬陳洪進國朝太宗時洪進納土于泉州游洋百丈鎮置太平軍尋改為興化軍及置興)
(化縣併割莆田仙遊等縣以屬焉又以游洋地不當衝要移於莆田縣為軍理今領縣三治莆田)
事要郡名莆田(見沿革注)莆陽莆中風俗秀民特多(陳長卿作)
(貢院記云莆蕞尔介與福泉之間市㕓戸版不能五之一而云云焉)比屋業儒(游驛通判題名記民)
(物繁夥云云號衣冠盛處至今公卿相望)儒風非在常衮後(郡志梁陳以來已有鄭露書堂)
(及唐正元林藻伯仲因之隸業歐陽詹來自泉山原其所倡蓋非常衮入閩之后)形勝南揖壺
公(莆田志郡治自游洋徙建始因都廵檢廨為之即異僧黃湼槃所指之地北枕陳岩云云東薄寧海西縈)
(石室木蘭夀溪環流左右)山川之秀(同上云云甲于閩中)介泉福之間(游醳記莆田云)
(云通海道舟車所會)土産荔支(徐師仁壺山集云蔡君謨譜荔支以宋家香為上品至和丙申宋氏)
(老嘗以餉公公謝以詩其叔云世傳此植已三百年黃巢兵過欲伐之時王氏主其木媼抱木願并戮巢兵為)
(之不伐今雖老矣其實益滋繁味益甘滑真佳植也)子魚(王介甫詩長魚爼上通三印蘇子瞻詩通印)
(丨丨猶帶骨黃魯直詩丨丨通印蠔破山)山川烏石山(在城北一里郡志莆田荔支為天下)
(第一烏石荔支為莆田第一䜟云烏石山前官職聯聯自唐以來曰林陳黃方曰宋劉王鄭李皆世居之)壺
公山(在城南二十里頂有泉脉通海視潮盈縮舊經云昔隱者遇一老人於絶頂為言神仙事恍惚如夢)
(中宮闕臺殿似非人間老人曰此壺中日月也因名唐諫議翁承贊詩井邑斜連北蓬瀛直倚東秋高巖溜)
(白日上海波紅御史黃滔詩日月中時近龍蛇蟄處腥又云井通鰌吐脉僧隔虎栖禅注云正元中有僧號)
(法通曾下山遇虎争一牛隔而分之)福平山(在郡西北二十里歐陽詹讀書之所)䨇髻山(在莆)
(田東五十里亦名筆架山)梁山(在仙遊西四十里平田之中突起一峯層巒插溪多為神祠佛寺)百
丈山(在興化東北山有六巖)湄州山(去郡東北七十里在海上與流求國相望出博石可為黑)
(白碁子)州峯(在軍治之西)陳巖(在城北十里古有陳姓者隱此山上有石洞廣可數丈旁有巨)
(人迹石茶竈石棋枰)石室巖(在城西三里有二石室)北山巖(在興化北十里有石室可坐百)
(人鄭樵詩云倚杖巖頭秋獨坐稀疎煙壠是人間)蔡溪巖(在興化西六十里陳聘君易隱居于此)
粘蠔石(在陳巖山上距海七十里山頂有石蠔山粘殼猶在方以雲詩纍纍蠔山着石面此非所有)
(能無疑細看太石深孔竅舟人撑篙跡猶遺乃知此山千載前洶湧尚作海渺瀰蛟龍魚龞占窟宅不省造化)
(能密移)仙篆石(在陳巖巨石坦平文跡縱横若篆書方次雲詩如讀岣嶁神禹碑)上溪(在莆)
(田縣西二里蔡君謨詩尋溪因過上溪遊雨後溪渾水亂流因傍堤邊郤飛蓋為聞山鳥輟鳴騶)赤湖
(在莆田縣四十里)子魚潭(在莆田縣東北五十里迎仙橋下潭僅數百步所産之魚為真而不可得)
(王介甫諸賢皆曰通印按藝苑雌黃云古人以為食味之珍通印者言其不可容印今潭之旁有䨇魚山上有)
(小廟政和間里人劉仲審題其額曰通印實在王介甫作詩之后或者遂謂通應子魚豈非傳襲之訛)井
泉蟹井(在壺山石穴中有䨇蟹歲旱縣官率詣祈禱以茅葉引之至缶中迎歸即雨劉子翬詩髣髴)
(小䨇蟹控御蛟龍隨)學校㴠江書院(在涵頭去軍二十里知軍事楊棟建景定四年知軍事徐)
(直諒奏請于朝御書今額時祝洙任山長併露章特薦云臣世郡弗蹟誤渥還班䘖荷聖恩蔑然稱塞惟有薦)
(進賢士圖報萬分臣恭惟本朝以人文化天下道學大明濓洛諸儒𤼵其祕於前考亭朱熹集其成于後陛下)
(臨御以來尤尊尚朱熹之學是以登其門者如陳文蔚黃榦蔡元定製其傳者如真德秀蔡抗或蒙褒錄或蒙)
(擢用天下咸知聖意之所向矣臣竊見廸功郎宜差興化軍㴠江書院山長祝洙趨向不凢學問有本其祖姑)
(實為朱熹之母朱熹嘗述外大父遺事且俾時出以厲其子孫洙生也後雖不及親炙其父穆隱德弗仕從朱)
(熹於雲谷之間微言緒論目染耳濡洙其家庭講論精密嘗讀朱熹四書集註見其間有引而不發者遂掇諸)
(家語錄附註于逐章之下名曰附錄参稽互考曲暢旁通洙歲在丙辰蒙恩賜進士第于時宰執程元鳳蔡抗)
(嘗取其書進呈乙覽有旨與陞擢差遣洙一第八年方爾初筮孤寒安分不求躁進比來涵江闡揚師說𤼵明)
(經旨講篇時出士論稱之臣察其人觀其學蓋得朱熹之正者若進進不已當亦能以其道鳴于世臣嘗以關)
(陞奏舉之矣私竊又念陛下不鄙疎遠小臣之請特賜御書㴠江書院四大字聖恩沛然吾道榮甚而洙適居)
(長席逢千載之幸會伏望睿慈特賜錄用若後不如所舉臣甘坐繆舉之罰謹錄奏聞伏候勅旨)堂舍
壺公堂(在郡治之内)共樂堂(在州峯之巔為城中登眺勝處蔡君謨詩曾巒高與赤霄通)
(歲節歡娛衆庶同庭有美音非獨樂會當炎暑自多風山川勝勢欄干下井徑追遊月色中共賞編民居客在)
(使君樽酒未應空陳應求詩共樂堂前花木深登臨當暑豁塵襟紅垂荔子千家熟翠擁篔簹十畆隂老退)
(已尋居士服清歡時伴醉翁吟憑欄四望豐年稼差慰平生憂國心)國清堂(鄭耕老詩六月丨丨丨上)
(望依稀身更在西湖)祠廟聖妃廟(在海島上舟人皆敬事之)名宦皇朝薛奎(嘗為)
(莆田令盡削王氏無名之租以便民)廖剛(南劒人為陳瑩中所知時蔡氏當國剛未嘗造其門外補興化)
劉子翬(通判)人物林藻(唐人仕至侍御史)林藴(藻之弟元和間為西川節度推官劉)
(闢有逆謀藴切諫闢戒行刑者抽刀磨其頂藴叱之曰死即死我頂豈礪石耶闢知不可屈乃釋之)歐陽
詹(有墓在靈叢浮屠之隂)林攅(事母孝有白烏甘露之瑞旌表門閭歐陽詹為之記)黃滔(唐光)
(化中為御史)翁承贊(天啟中為諫議)皇朝蔡襄(莆田人歐陽永叔論書云蔡君謨獨步當)
(世此為至言行書第一小楷第二草書第三王龜齡過端明故居詩懷章道出蔡公鄉駐馬遥瞻數仞墻丹)
(荔枝枝經品藻喬松葉葉廕清凉四賢詩出人增氣三諫章成國有光真是濟川三昧手清源游戲作虹梁)
陳次升(入元祐黨籍)徐鐸(狀元)劉夙(南省第二人遷著作佐郎上封事詆近習)劉朔
(南省第一人召對論近習)鄭樵(以布衣召)鄭厚(長於易)葉顒(丞相)陳俊卿(歴侍御首)
(劾韓仲通黨附秦檜論奪大將楊存中兵請起張浚尋授尚書左僕射諡正獻)龔茂良(參知政事)鄭
僑(廷試第一仕至樞密)黃公度(廷試第一唐御史滔之孫)林光朝(專心踐履之學自號艾軒)
(仕至工部侍郎)鄭鑑(字自明莆田人朱元晦祭文比年以來士氣衰弱觀時俯仰徇勢前却其心有一)
(身而無天下其口有唯唯而無諤諤偉哉自明之為人信所謂喧啾百鳥之羣忽見秋天之一鶚者也蓋自其)
(布衣而已有憂天下之心其揖遜人主之前則直欲排佞倖之萌而折其角其言明白切至磊磊落落憤激峻)
(厲嶢嶢嶽嶽明主所為虚心而嘉歎羣公所為變容而駭愕善類所為喜幸而心開邪黨所為戚歎而氣索偉)
(哉自明之為人凛乎其有古争臣之風求之近世則措之鄒陳之間而無怍者也夫何天命之不延竒禍一朝)
(而遽作使前日之悲者喜而喜者悲紛慶弔之交錯嗚呼哀哉君昔過我寒泉之濱一語定交情義日親逮上)
(饒之草次語宵分而更僕謂當擇善以潜心毋以一長而自足粤今兹之秋孟又扎書以申之眷予心之悃欵)
(實千載以為期書適往而訃來噭然號其焉及我殄瘁之悲詩坌百憂之來集惟平生之忠赤諒雖死而不忘)
(跪陳情於一酹詞與淚而俱揚)題詠莆陽朱紫半(古䜟云水遶壺公山此時方好看壺公山)
(欲斷云云蔡君謨興水利灌民田引水遶壺公山而登第者較前為多)一方文武魁天下
(薛奕熙寧九年武舉第一時徐鐸亦擢進士第一神宗御製詩賜之云云萬里英雄入彀中)海國民
皆興禮義(陳長卿送葉守詩云云潢池盗已息干戈農桑四境豐年屢笛鼓千村叶氣多)
四六(抗章楓陛作鎮莆田)(環城千里並海一隅)(閩嶠將窮海邦尤盛)(水繞壺山地窮海嶠)
(乃眷莆陽之郡實為荔子之鄉)(維莆水之為邦實桐城之析壤)(地不大於曹滕俗已幾於鄒魯)
(七閩衣冠之區蔚為小壘千里袴襦之慶宛在細侯)(燕寢香凝但覺壺天之永龍墀詔下即為文石之趨)
(端明筆法蓋坡老之所推艾軒心傳自程門而有得)(荔錦離離暇日閱端明之譜稼雲渺渺豐年歌正獻之詩)
(爼登通印之魚詩夸荆國品貴莆田之荔譜述端明)(陳退傳之全名大節巍巍堂堂鄭正字之讜論危言嶢嶢嶽嶽)
(瀕海而居頗擅漁䀋之利自閩而論素稱文物之鄉)(介二大國版籍較泉福而獨微考諸名儒文風自梁唐而已盛)
漳州(龍溪龍巖)(章浦長泰)
建置沿革(自唐以前並同泉福武后時析閩州西南境置漳州以南有漳浦故名初置于漳浦)
(縣南八十里後徙治李澳川改漳浦郡復為漳州徙治龍溪今州理是也唐末光州刺史王緒渡江䧟漳)
(州為王潮所殺遣王審知圍泉州拔之遂有漳泉之地梁封王審知為閩王至后晉齊王時朱文進擅命)
(以程贇為漳州刺史既而泉州留從效聞之亦殺程贇迎王繼成為刺史從效遂據泉漳二州改漳州為)
(南州從效卒陳洪進有其地皇朝乾德以南州為漳州太宗朝陳洪進獻漳泉二州今領縣四治龍溪)
事要郡名漳浦(見沿革注)臨漳龍溪風俗其民務本(傅自得道)
(院記云云不事末作而資用饒給)俗故窮陋(朱元晦作龍巖縣學記云予聞龍巖為縣斗僻介於)
(兩越之間云云其為士者雖或負聰明樸茂之姿而莫有開之以聖賢之學是以自其為縣以來今數百年未)
(聞有以道義功烈顯于時者是豈為材之不足哉殆為吏者未有以興起之也因告其諸生曰夫所謂聖賢之)
(學者非有難能難知之事也孝弟忠信以養其心禮義廉恥以修其身而求師取友誦詩讀書以窮事物之理)
(而已是二端者豈二三子之所不知不能哉惟在反是心以求之而一用其力則實大聲閎將有自然不可揜)
(者矣)形勝地曠土沃(傅自得記)建州泉潮之間(唐垂拱間陳元光威烈廟記云)
(公乞丨一丨於丨丨丨丨以控嶺表即其屯置郡)以控嶺表(同上)居閩會之極南
(登科記序云)婆娑乎山水之間(郭功父記為守令者得云云)山川梁山(在城)
(西古記梁岳閩中之望也秀䴡而崇圓又名圓山大峯一有二圖經序云丨丨紀董奉之遊郭功父詩廟食)
(丨丨忘歲年自言耽酒未能還身披羽衣手持藥時時混迹在人間潘存實詩盤根來楚蜀作鎮表甌閩)
九侯山(在漳浦圖經謂丨丨傳夏后之緒似指為夏之子孫而蔡如松漳南十辨則云九峯之神各主)
(一山不同)登高山(在州治之西二里)岐山(郭功父有岐山仙亭巖乃作十詠)天城山
(一白名第山后有周潘書堂遺基)石獅巖(李彌遜詩翠合峯巒萬葉稠雲擎佛屋出巖幽春光不到)
(庭隂樹曉日光明竹外樓)蓮峯石(即前梁山中峯相傳為齊武帝所賞晉亭在其西張登詩孤高齊)
(帝石瀟洒晉亭峯)漳江(在梁山下徐俯有丨丨晚望詩)龍溪(即九龍山下水梁大同中有九龍遊)
(戲此江今祭九龍翁甚盛)南溪(端明蔡君謨有詩)東湖(在州東郭功父有詩)西湖(泉極甘美)
(可以辟瘴癘蔡君謨詩湖上山光一望青佛宮高下倚巖扄)井泉瀑布泉(在梁山蔡希遽詩會)
(稽之南羅浮北中有大梁神仙宅瀑流古今掛長虹寫下銀河數千尺)亭臺序賓亭(蔡君謨有)
(詩)清白亭(王鞏嘗有詩)䨇清亭(林廸有詩)白雲亭(在開元寺蔡君謨有詩)月
淵亭(在净衆院郭功父詩仰攀明月輪俯瞰滄海淵乾坤惜形勢此地何其偏靈溪九龍躍仙山一峯)
(圓邂逅攝邦守所樂多林泉)得仙亭(在名第山程瑀詩危亭誰結據山椒名第仙人不可招繞郭)
(溪山敞圖畫萬家樓閣插雲霄)澤露亭(李亨伯守邕管丁内艱邊郡不許解官五章哀請而后許明年)
(甘露降其家庭栢之上張商音作詩以賦其事鄒志完陳瑩中皆有詩)臨漳臺(唐張登有詩)嘯
臺(郭功父詩縹緲臨渚峯幔捲濃雲開秀特不可掩擎天碧崔嵬)半漳臺(郭功父詩簷飛突兀壓層)
(邱見盡臨漳一半州)池館滿月池(在開元寺蔡君謨嘗有詩)臨漳道院(郡志官於此者)
(往往樂其風俗之簡静號為丨丨丨丨)漳浦驛(蔡君謨王陶有詩)樓閣南樓(唐尹&KR1026;有)
(陪韓漳州登丨丨詩)齊雲閣(蔡君謨詩紫閣青梯壓翠岑春愁秋思昔登臨雨嵐供眼横千仞星漢垂)
(簷直半尋)祠墓陳侯祠(廟碑云公姓陳諱元光永隆二年盗次潮州公擊賊降之請置漳州委公)
(鎮撫久之蠻賊復嘯聚公因戰殁廟食于漳李顒詩當年嶺北正危時數郡生靈未可知不是有人横義㮣)
(也應無計保藩維)義塜(危稹記人死曰歸葬曰藏歸者復其所也藏者欲人之不得見也故先王制禮)
(喪葬有期下至於士則踰月而已何漳之為子若孫者乃有不葬之俗耶其親死往往舉其柩而置之僧寺是)
(蓋始於苟簡中則因循久而忘之矣嗚呼已則忘之矣而不知虚廊冷殿之間寒聲泣霜弱影弔月其望于子)
(孫一旦之興念者猶未已也蓋常命官僚覈其事近城之五里乃有未瓦棺合二千三百有竒爰擇于城之西)
(南北高燥地立為義塜三每所大為之域既封覆以青莎使如舊壠前塗白堊書其有名氏者庶幾子孫猶來)
(祭享也訖事郡人合辭以請記余曰義之名立其始於不義而后見也此其不義果起於誰乎曰僧人其作俑)
(者也是間層山疊林梵宇無數廊廡間率不置神若佛類為土室其入如竇黯然無光斯皆誘愚俗以來殯者)
(也彼棘人者舉其親而即安于彼死者一入杳無葬期使其子若孫良心䧟溺不復知有天理之正人道之終)
(此有識者之所深恨也原道曰不塞不流不止不行近因為令下諸浮圖必令盡改其室以為僧房不改則鞭)
(其人而俗之籍其田而公之蓋治盗之法治其藏者此法常存則誘者始有所畏死者始有所歸矣是為記)
名宦皇朝蔡襄(常為州判官)胡銓(知州)朱熹(知州欲行經界法不果)人物
周康物(唐人漳之擢第自康物始)皇朝李亨伯(郡人仕至全州守王鞏作神道碑劉安世)
(書其碑隂曰自嘉祐以來引年而去者如歐陽永叔以六十五范景仁以六十三公掛冠方六十四耳目之所)
(覩者三人而已)高登(朱元晦作東溪先生高公祠記云公靖康間遊太學與陳公少陽伏闕拜䟽以誅六)
(賊留种李為諸用事者欲兵之不為動也紹興初召至政事堂又與宰相秦檜論不合去為静江府古縣令后)
(投檄以歸秦聞大怒奪官徙容州)名賢趙鼎(自潮量移漳居住)劉子羽(謫居)題詠
剖竹海邊州(郭士元送陸員外赴漳州詩含香臺上栢云云)言送漳州牧(白居易送)
(呂漳州今朝一壺酒云云)城標漲海頭(張登詩漳州悲遠道地里極東甌境曠窮山外云云)閩
山到漳窮(王介甫送李宣叔倅漳州詩云云地與南越錯山川鬱霧毒瘴癘春冬作荒茅篁竹間蔽)
(虧有城郭居人特鮮少市井宜蕭索野花開無時變酒持可酌窮年不用客誰與分杯杓朝廷尚賢俊磊砢充)
(臺閣君能喜節行文藝又該博超然萬里去識者為不似樂予聞君子居自可救民瘼苟能禦外物地得無美惡)
(聞最南方比客令勿葯林麓換風氣獸蛇雕毒蠚如漳猶近州氣冷又銷鑠珍足海物味其厚不為薄章舉馬)
(甲柱固已輕羊酪蕉黃荔子丹又勝柤梨酢縫衣比多士往往在邱壑從容與笑語豈不慰寂寞太守好觴詠)
(嘉賓應在幕想即有新詩流傳至京洛)南盡封郵見好山(楊𤼵漳浦驛詩云云蒼蒼桂嶺)
(類商顔誰憐后夜思鄉處白葦黃茅舊漢關)風候已應同嶺北(常衮漳浦驛詩云云雲山)
(仍喜似終南)漳溪郡有佳山水(桑維翰云云遷客因之作勝遊怪得千峯聳晴巘枯槎百)
(尺擁寒流)庾嶺東邊吏隱州(唐韓泰詩云云溪山竹樹亦清幽)往往六月披
重袍(郭功父詩長風吹海作寒霧云云)仙魚通印勝鴞炙(郭功父詩云云荔子丹豔)
(疑蟠桃)漳州畫戟擁詩人(陳與義贈漳守綦叔厚詩過盡蠻荒興復新云云)水遶
漳城潮已平(張至能詩云云向來有記出公卿白袍不倦三冬學錦綬行看駟馬榮)符節
恩深隔瘴雲(陳陶贈漳州張怡使君舊德徐方天下聞當年熊軾繼清芬井田異政光蠻竹云云)
(已見嘉祥生比戸嘗嫌夷貃蠧南薰幾時徵拜征西鉞學着縵胡從使君)回峰疊嶂遶庭隅
(歐陽詹詩云云散點烟霜勝畫圖月暮華軒卷長箔太清雲上對蓬壺)外邑蠻煙漁火接
鯨波(陳希元題漳浦縣壁云云樹樹花枝處處歌况是天涯好行樂莫教憔悴鬢霜多)
四六(䟽榮鳳闕出守龍溪)(分符丹闕問道清漳)(維漳為郡與潮相隣)(臨漳古邦閩嶠窮處)
(蓋七閩窮絶之鄕實今日安閒之地)(眷臨漳之小壘居區越之窮陬)(地居漲海之濱城俯清漳之上)
(人生五馬賸收及物之功山有九龍豈少專城之樂)(摩挲壁記乃朱文公所莅之邦點檢圖經亦趙忠簡曾遊之地)
(魚佩虎符香自凝於燕寢鳳城龍渚患何有於鰐溪)(青梯横星漢盍尋端明之舊遊畫戟擁詩人為和簡齋之妙句)
(地瀕嶺嶠不無瘴霧之侵郡屬甌閩尤覺文風之盛)(道院名標務本考傳公之記漳州氣冷産珍夸荆國之詩)
(虎榜儒科自元和而已盛龍巖學記欲伊洛之有傳)(剖海邊半竹有郭正元之賦詩送漳州一壺乃白居易之載酒)
汀州(長汀武平)(寧化清流)(上杭蓮城)
建置沿革(禹貢揚州之域閩在揚州東南汀又在閩之南周職方氏有七閩猶列於荒服秦併)
(天下逐閩粤王無諸列其地為閩中郡後漢屬會稽郡晉分建安郡置晉安郡又立新羅縣而汀州始基)
(於此宋而後無所考據唐開撫福二州山洞置汀州因長汀以為名治新羅改臨汀郡復為汀州初置州)
(在新羅後移理長汀白石村唐王緒䧟汀漳二州不能有而王潮又䧟福建汀等州潮卒其弟審知繼有)
(其地國朝平江南地歸版圖今領縣六治長汀)
事要郡名臨汀鄞江(即東溪)平沙(圖經水際平沙曰汀又云南丁位也以水)
(合丁於文為汀)風俗民生尚武(鄞江志)島居安漁䀋(同上丨丨者丨丨丨之利)
山居任耕織(丨丨者丨丨丨之勞)形勝南通交廣(張潜修學記云云北逹江右實)
(甌閩之奥壤也)西接贑水(戴覺同慶寺羅漢閣記云云南鄰百粤深林茅竹之間)南接潮
海(鄞江郡志云云實江西二廣往來之衝)後枕卧龍(黃啟宗記前直圓峯云)憑山負
海(杜佑通典閩越遐阻僻在一隅云云)在閩山之窮處(戴覺記汀為州云云復嶂重巒亘數)
(百里)介於虔梅之間(鄭強移剏州學記汀在西南境云云銅塩之間道所往)山川南
山(在州南一里屹然如屏其下坦夷有文殊同慶二寺陳軒詩吁然碧玉洞屹立分䨇戶天生護佳景常)
(恐塵土汚)卧龍山(州主山)圓珠山(在州正南一里隂陽家為應山)梁山(在武平東三十)
(里山上有仙巖)銅鼓山(在武平東南二百里石壁上有倒書千年字今猶存)金山(在上杭縣西十)
(里康定中産金因名)鷄籠山(在長汀縣郭功父詩神仙之府名鷄籠千尋翠玉擎寒空)靈洞
山(在武平有湯泉大洞三十六小洞二十八)南安巖(去武平八十里郭功父詩汀梅之間山萬重)
(南安巖竇何玲瓏青瑶屹立敞四壁巧匠縮手難為工按定光佛泉州人姓鄭名自嚴乾德二年駐錫武平)
(南安巖淳化二年别立草庵居之景德初遷南康郡盤古山祥符四年汀守趙遂良即州宅剏後庵延師至八)
(年終于舊巖見周必大定光庵記)侍郎巖(在清流縣乃熙豐中侍郎張駕祭酒楊時左司陳瓘少時)
(讀書之所舊傳三公肄業其間不置卧榻歠粥飲水終歲不到巖下)獅子巖(在長汀東南五十里定光)
(佛初振錫于此)蒼玉洞(在城東五里洞口兩石壁天然成門清氣逼人)潭飛磜(在寧化縣南鄉)
(重岡複嶺環布森刻登陟極難磜居其中坦然而平山環水合有田有池草茂林深易于藏聚寇恃其險為私)
(販為剽盗根據百年莫敢誰何此紹定間始禍之地未幾為淮兵蕩平之因置南平寨焉)三溪水(東溪)
(水自鄞坑來西溪水自湘洪來合陳軒詩一川遠匯三溪水千嶂深圍四面山)寅湖(在長汀縣東二)
(里居郡寅位)五百灘(自汀抵潮其灘險有五百)堂亭三瑞堂(在州治)横翠亭
(在東禅寺中門之左山光野色横在目前)樓閣南樓(郡志郭功父有詩)北樓(陳丨丨郭功父)
(有詩)謝公樓(張九齡詩謝公樓上好醇酒二百青蚨買一㪷)䨇清閣(在濟川門之左或謂有滕)
(王閣氣象)名宦陳劒(唐人為刺史先是開元置郡累遷東方口劔始更卜卧龍之白石與汀相為終)
(始焉)皇朝陳軒(為守黃魯直贈詩平生所聞陳汀州蝗不入境年屢豐)郭祥正(為别駕與)
(陳軒登山臨水觴詠酬唱極多)人物羅彧(長汀人登太平興國第當眞廟親征彧扈從至澶淵與宰)
(相參議軍務虜人乞和遣彧為報使還京丐歸里賜錦衣金帶錦旂二仍繡八字云明時折桂衣錦還鄉領本)
(州刺史)鄭文寳(寧化人登太平興國第官至工部侍郎嘗題緱氏山云秋隂漠漠秋雲輕緱氏山)
(頭月正明帝子西飛仙馭遠不知何處夜吹笙歐陽永叔亦稱其詩一聯云水暖鳬鷖行哺子溪深桃李卧)
(開花)湯莘叟(郡人能詩嘗有馬上吟曰宿雨洗山新綠嫩曉風吹杏淺紅乾沙頭路暖日欲上行客)
(揚鞭不覺難)名賢曾肇(元祐間貶汀州)李光(以論蔡攸朱靦謫監汀州酒稅)題詠全
家遠過九龍灘(張籍送汀州元使君詩云曾成趙北歸朝計因拜王門最好官為郡暫辭䨇鳳)
(闕云云山鄉秪有輸蕉戶水鎮應多養鴨欄地僻尋常來客少刺桐花𤼵共誰看)木犀花𤼵認
春香(孫奮學詩慈竹笋生翻夏籜云云)花繼臘梅長不歇(陳軒云云鳥啼春谷半無)
(名)地有銅鹽家自給(陳軒詩居人不記甌閩事遺跡空傳福撫山云云歲無兵盗戍長閑)
水與潮陽作上流(陳軒山連庾嶺為南嶠云云)嵐煙蒸濕同梅嶺(郭功)
(父詩云云地脉逶迤接贑城)
四六(䟽榮中扆趣鎮平沙)(顯膺渙綍出守臨汀)(雖連閩部實邇炎方)(秀氣攸鍾異材間出)
(雖居南粤之窮陬實有中州之雅俗)(幸賦輸之易集亦獄訟之甚稀)(里閭安循吏之撫摩景物繼詩人之題詠)
(析福撫二州之山洞肇創此州接梅潮兩郡之隣封獨推雅俗)(峻陞奎閣之清自天錫命為愛汀州之好特地分符)
(自洞寇敢矜於地險輒肆憑陵幸淮兵克振於天聲乞從掃滌)(地瀕庾嶺豈無瘴霧之侵境接閩山頗覺文風之盛)
(郡城更卜自唐刺史以開先年穀屢豐惟陳汀州而鮮儷)(巖谷盤旋有張楊之遺迹郡齋酬唱多陳郭之名篇)
(辭䨇鳳闕抗章自詭於民庸過九龍灘滌籕俶開於藩府)(斗絶一隅罕車馬往來之迹雲埋疊嶂多銅鹽負販之姦)
方輿勝覽卷十三
