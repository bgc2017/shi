方輿勝覽卷四十五宋祝穆撰
真州(揚子六合)
建置㳂革(禹貢揚州之域為斗牛之分星紀之次春秋為吳楚二國之境五代並屬揚州偽吳置迎鸞鎮國朝太祖)
(陞迎鸞鎮為建安軍尋以揚州之永正縣隸焉又割揚州之六合縣併隸於軍六合本楚之棠邑也真宗以鑄聖像成陞為真)
(州淳化始建漕臺或兼大使後又陞為儀真郡今領縣二治揚子)
淮東轉運置司
事要郡名儀真(見前㳂革注)白沙(見名宦門陳德林注)風俗其俗躁勁(郡國志云云)市
井荒陋(郡志屢經焚掠云云茅簷草屋未盡革也)民以魚鹽為業(同上)形勝望於淮右(壯觀)
(亭記朝廷次第郡邑固已丨丨丨丨)當東南之水會(見後歐陽公東園記)江淮一都會(司馬君實送吳)
(處厚知真州序)東南水陸要衝(繫年錄梁揚祖云云)大江奔流(壯觀亭記丨丨日夜丨丨羣山古今秀峙)
(羅列目前應接不暇)山川横山(在揚子西三十里與丫山方山鼎峙)方山(隋朝六宫居之)瓜步山(鮑昭丨丨)
(丨文云因迥為高據絶作雄凌清瞰遠擅竒含秀)小銅山(去揚子縣二十里相傳吳王鼓鑄之所)赤岸山(其山)
(巖與江岸數里土色皆赤羅君章詩云丨丨若朝霞郭景純江賦云鼓洪濤於丨丨)六合山(即定山在縣北八十里其)
(山有六峰相接連吳敏白鼉泉逹磨觀音兩巖序巖壑之秀殆非淮南有)蜀岡(在揚子縣西北自胥浦至江都界並謂之丨丨)
(以其來遠也)揚子江(在揚子縣南與鎮江分界)運河(在城南其東通維揚)胥浦(詩話緫龜子胥解劍渡江之所)
五馬渡(在宣化山之陽為建康往來津渡之要晉五王南渡於此)回軍渡(在六合縣藝祖皇于帝以舟師伐李璟)
(瓜步振旅凱旋因名云)瓦梁堰(即滁塘也王□謂滁河而上數百里鉅細駢比合五十四流輻凑於此堰)亭圃壯
觀亭(在城北五里山之頂米元章書榜有賦云壯哉江山之觀也又詩云邀賓丨丨不辭寒玉立風神氣上干欲識謝公清興)
(處千山萬嶺雪漫漫)谿隂亭(在縣東范氏園蘇子瞻嘗有詩)東園(施正臣許子春為發運使作歐陽永叔記云)
(真為州當東南之水會所謂丨丨者流冰横其前清池漫其右高臺起其北臺吾望以拂雲之亭池吾俯以澄虚之閣水吾泛以畫)
(舫之舟敞其中以為清讌之堂闢其後以為射賓之圃芙蕖芰荷之的歴幽蘭白芷之芬芳與夫佳花美木列植而交隂此前日之)
(蒼煙白露而荆棘也高甍巨桷水光日景動摇而下上其寬閑靚深可以答遠響而生清風此前日之頽垣斷塹而荒墟也嘉時令)
(節州人士女嘯歌而管弦此前日之晦冥風雨鼪鼯鳥獸之嘷音也吾於是信有力焉王介甫詩十年徧歴人間事却繞新花認)
(故叢南北此身知幾日山川長在淚痕中蔡君謨書時謂三絶)舫齋(在州治頗深廣)寺觀長蘆寺(元在丨丨鎮章)
(獻明肅太后少隨父至京師長老勉之入京及垂簾聽政長老已往後問所需曰丨丨無三門后乃以本閤服用器物成之淳)
(熙十二年徙於滁口山之東劉邠詩云越舶吳商倚萬橈紺園金刹起中霄魚龍聽法因多雨江海歸心每上潮林黑夜深燈影)
(白川平天闊梵聲遥心知水陸俱調伏惜取靈犀不用燒王介甫舟過詩云木落草摇洲渚昏泊舡深閉雨中門回燈秪欲尋歸)
(夢兒女紛紛解笑言黃魯直阻風八丨丨丨詩福公開百室不借鄰國權法筵森龍象天樂下管弦我來雨花地依元薰爐煙金)
(碧動江水鍾魚到客舡茗椀洗昏著經行數阻年歲寒風落山故鄉喜言旋林回負赤子白璧乃可捐持親如履冰風雨淼暗川)
永定寺(在六合縣其北有芳草澗韋應物過丨丨丨詩云獨憐幽草澗邊行上有黃鸝深樹鳴春潮帶雨晚來急野渡無)
(人舟自横)儀真觀(祥符間司天臺言建安軍西山有旺氣詔即其地鑄聖像時有青鸞白鶴景雲盤繞爐冶之處詔建)
(丨丨丨立青鸞白鶴亭)名宦唐王績(為六合丞以周易老子置牀頭他書罕讀也著五斗先生傳醉鄉記自號東臯)
(子)皇朝胡宿(為揚子尉大水溺民居令不能救宿曰拯溺吾職也即率公私舟以前所活數千人)胡宗愈
(英宗朝李定自信州推官除御史知制誥蘇頌李大臨不草制皆落職歸班宗愈以舍人封還詞頭坐落職通判真州)陳德
林(嘗為真州守蘇子瞻詩白沙何必煩此翁真州唐永正白沙鎮也)吳處厚(司馬君實送丨丨丨知真州詩云鄉託星)
(屏駕今隨丞相車終朝容懶拙經歲庇迂疎共此趍雲闕旋聞建隼旟江淮一都會遊刃必多餘)人物蔡薿(自元祐中)
(居其州崇寧間魁多士後任尚書蔡京宗盟結死黨詳見言行錄)孫洙(錫之子錫年十九登第洙年十九亦登第舉制科與)
(二蘇李邦直同選在三十三人之數)題詠維舟至長蘆(李白送趙明府赴長蘆詩云云目送煙霞高摇)
(扇對酒樓把袂持蟹螯)江聲六合暮(韓翃送郭贊善歸淮南駿馬淮南客歸時引望新云云楚色萬家春白紵歌西)
(曲黃苞寄北人不知心賞後早晚見行塵)金山只隔水(蘇子由送董掾詩云云時復聽晨鐘)分符江海衝
(前人奏課西南最云云)夜江看斗辨西東(歐陽永叔知滁州出儀真泛大江詩孤舟日日去無窮行色蒼茫杳)
(靄中山浦轉帆迷向背云云)昇州一日到真州(彭汝礪真州江亭詩潮落淮風起不收云云多情楊柳能青眼)
(底事波瀾亦白頭)當使淮人服教條(王介甫送吳仲純守儀真詩江上齋舡駐彩橈鳴笳應滿綠楊橋久為漢)
(吏知文法云云拱木延陵瞻故國叢祠瓜步認前朝登臨莫負山川好終欲東歸聽楚謠)
四六(分符江國將漕淮壖)(臺府兼榮節麾交耀)(遂以偏師獨當一面)(每嚴素備自折遐衝)
(維儀真之名郡控揚子之要津)(内護江流之險外當淮甸之衝)(當樵蘇供億之繁頼醝茗阜通之利)
(使節肅持既重將輸之任州符兼綰尤嚴保鄣之圖)(闤闠蕭條盖薦經於蹂&KR1011;里閭安靜尤有頼於撫摩)
(居東南之水會可謂要津控西北之風寒實為重鎮)(郡圃相羊細讀東園之記江樓倚徙好賡北固之詩)
通州(静海海門)
建置㳂革(禹貢揚州之域星土分野與泰州同春秋屬吳滅屬越戰國屬楚秦屬九江郡漢屬臨淮東漢晉屬廣陵)
(郡隋初郡廢屬江都郡唐屬揚州南唐氏於海陵之東境置靜海都鎮制置院周世宗建靜海軍為通州皇朝因之後改曰崇)
(川尋復為通州今領縣二治靜海)
事要郡名通川崇川其民苦窳而貧(朱彦海山樓記)訟庭多虛(郡守)
(楊阜作通州圖序云云囹圄空隙殆有古之淳風)仕宦之樂土(曾曲阜行宋湜知通州制淮海之濱專城而治不領)
(於吏部而選於朝廷非以其獄訟稱簡魚稻饒足為云云耶)利市州(談苑先是數舉士人至辟雍者皆不利大觀中朱侍)
(郎彦為守始移壯武營射垜不使壓州學上當年所解三名至辟雍皆上舍選太守教官及考官皆轉一官以其全榜皆過御筆添)
(解額十名通州號為丨丨丨)魚稻饒足(曾曲阜行宋湜知通州制)民以魚鹽為業(俞授能劄子)形
勝瀕海控江(俞授能劄子通之為郡云云南通閩粤北通齊魯)旁通吳越(揚阜序南瀕吳會列壤相望云)
(云)東北當海口(繫年錄知通州郭凝奏云云南接大江最為要害)極淮之南(海山樓記通為州云云距)
(海之濱)風帆海道(揚阜序云云)土産鹽戶納鹽(長編云云舊以布泉茶米等折償其直開寶庚辰詔)
(折以錢今官為鹽鈔)山川狼山(在靜海縣南五山相連陶隱居注曰狼五山在海中對勾章岸今直呼為丨丨山下有拇)
(窠上有鞭迹皆着石或云始皇履是山且鞭以投海中不知何據尚書郎齊郭有歌曰祖龍神兵驅不得揮電成鞭有遺迹及觀六)
(帖云始皇作石橋過海有神人能驅山下石去不速者神輒鞭之云淳化中邑長楊鈞乞改狼為琅趙閱道詩云丨丨五峯高下)
(壓淮壖郡任伯雨詩狼去青山迹已陳惟餘樓閣向南薰)軍山(在江際)海門島(長編國初以來犯死獲貸者多)
(配隸登州沙門島通州丨丨丨皆有屯兵使者領護)料角(海門有丨丨其中有鹹淡二水不相混雜舟人不待汲能辨之形勢)
(控扼紹興中差舟師把隘其沙脉坍漲不當潮小則委蛇曲折水路可見潮大水則一槩漫沒非熟於往來者未易知也李實膠西)
(之捷以此)大海(去海門縣東八十里澠水燕談熙寧四年高麗遣使脩貢將由四明登岸為海風飄至新港先以狀致通州云)
(望斗極以乘槎初離下國指桃源而迷路誤到仙鄉其同行朴寅亮詩尤精如泗州龜山詩門前客棹洪濤急竹下僧棋白日閒)
大江(在靜海縣南十五里)運河(周世宗侯仁矩鑿渠四十里接泰州時被其利)南布洲(舊是大海其中沙漲復為)
(洲)東布洲(元是海嶼沙島之地)堂亭淮南道院(楊廷秀談苑通州南阻江東北瀕海士大夫罕至居民以)
(魚鹽自給不為盗賊訟希事簡仕宦者最為逸士大夫號通州為丨丨丨丨)三會亭(在狼山東顧巨海南瞰長江吳楚煙)
(雲勝槩一覽周盡)樓閣海山樓(在城上陳瑩中作青玉案云碧空黯淡寒雲繞聽枕上風聲峭明透紗牎初欲曉)
(珠簾才捲美人驚報一夜青山老使君留客金樽倒正千里瓊瑶未經掃欺壓梅花春信早十分農事滿城和氣管取來年好陳)
(博古有詩云門下丨濤奔鐵騎檻前丨背擁金鼇)南門樓(鄉僧妙瑛云崇寧門有青巾白袍偉丈夫見於其上盖吕洞賓)
(也)狼山閣(賢良齊唐有詩海腹藏吳楚天樞轉斗牛夜分驚日浴潮退見鯨遊)名宦王素(為守)吕夷簡
(嘗通判通濠二州往河北接行水灾還奏免天下農噐之筭)范仲淹(監西溪倉建白於朝請築堤於三州之境以衛民田)
元絳(知靜海縣時私販鹽至二十觔請坐徒絳曰海旁之民斥鹵不毛恃鹽以生自是非羣販者止笞罰)沈興宗(為海)
(門令王介甫為撰海門興利說)岳飛(為通泰鎮撫使)人物吳及(字幾道年十七以進士起家直昭文館兼知桂州)
姚原道(知吉州黃太史嘗誌其墓)張東喬(以父蔭補官年十六以文潞公起復調泰興簿包孝肅公司馬温公皆愛)
(重之)張次山(公明直節受知包孝肅及温公嘗知泰州)題詠曲渚留越舡(趙閱道詩云云遥岑辨吳分)
遠水南回建業舡(夏子喬侍父監通州鹽場登狼山賦詩云渡口人稀黯翠煙登臨嘗怯夕陽天殘雲右倚維揚)
(樹云云山引亂猿啼古樹電驅甘雨過聞田季鷹死後無歸客江終上鱸魚不直錢公時年十七識者謂甘雨過閒田雖有為霖之志)
(無澤物之功)江氣南吞吳分野(楊士彦題狼山詩云云海波北撼楚封陲)
四六(輟從朝路擢守海邦)(通川名郡淮甸奥區)(左臨淮甸右控海沂)(彈壓江流隄防海道)
(以洙泗之遺教易淮海之陋風)(富商豐魚鹽之利章甫喧弦誦之聲)(豈特富魚鹽之利抑將資保鄣之雄)
(海邦千里幸安魚稻之居魏闕九重徒結鼓鐘之戀)(觀山海上重尋清獻之舊遊詠雪樓頭曾入了齋之樂府)
(通浙並淮昔宦遊之樂土控江瀕海今備禦之要津)
泰州(海陵如臯)
建置㳂革(禹貢揚州之域為牛斗之分星紀之次春秋屬吳後屬越戰國屬楚秦屬九江郡漢初以封吳王濞海陵)
(屬焉東晉分廣陵置海陵郡唐初置吳州更海陵縣曰吳陵縣南唐升為泰州相傳以為取通泰之義皇朝中興為通泰鎮撫)
(使後仍為州今領縣二治海陵)
淮東提刑提舉置司
事要郡名海陽(郡志晉以海陵為丨丨以其地並海而高故名)吳陵(唐改海陵曰丨丨)風俗性多
朴野(吳陵志見下注)俗務儒雅(吳陵志雖窮巷茅茨之下往往聞弦誦聲)有屯田煑海之饒(按江)
(南李主時廳壁記以海陵云云因建為泰州)幽邃肥美(吳陵郡志引晉中興書云海陵丨丨而地丨丨故民事耕桑樵)
(漁而性多朴野耻以浮薄相夸鮮出機巧謀利雖無富強豪右而家亦自給)賜鼓角門戟(皇祐間大廳題名載周世)
(宗云云)海陵倉粟流衍(枚乘說吳王曰吳實富天子轉粟西鄉陸行不絶水行滿河不如海陵之倉左思吳都賦)
(䚕丨丨之丨則紅丨丨丨)土産鹽課與解池等(皇朝皇祐間通泰二州云云歲終四百萬緍)山川天
目山(在海陵縣東六十里寰宇記云土山也山有雙井相對其水清冽發運使蔣之竒開古井獲金龍玉璧三十六)羅浮
山(在海陵縣澤藪中不為水所沒遥望如丨丨丨)摩訶山(在揚子江中流亦名蝦蟆)吕城山(縣東三十里高一丈)
(形如城)於祈湖(縣東北四十里)雞雀湖(縣東北五十里)包老湖(縣北四十里湖水清而無滓挈壺氏取以)
(供滴漏)捍海堰(在海陵縣百五十三里大唐李承創范仲淹重築吕伯恭修桑子河堰記淳熙元年夏六月泰州東部)
(湖大上敗丨丨丨詔州與使者參治維堰初作於文正范公首起海陵尾屬鹽城衡二縣間百餘里及是半圯於水有司繕築未幾)
(以訖工聞獨桑子河以南逕如臯境繚許氏莊後皆文正規略所未及詔以委今魏侯甫半月堰成)井泉天女繅絲
井(在西溪鎮西廣福院相傳漢董永所居井即丨丨汲以丨丨者)樓閣望京樓(曾密公詩見後題詠)安邊樓
(在郡城上可以遠眺)芙蓉閣(曾正臣詩云參差紅菡萏迤邐綠菰蒲沙鷺窺吟捐風蟬入坐隅)堂舍淮東道
院(在州治大廳之東海陵地僻少訟故以丨丨丨丨名之左丞陸農師到任謝表云飛蚊漸少頗無澤國之風過客甚稀至有道)
(堂之號)清風堂(自五代時疊石為山高三丈五尺東西十丈有五尺翼以兩徑為登陟之階咸平中曾密公以戶部員外)
(郎知州事有郡圃山亭六詠丨丨丨詩云更無塵土當軒起只有松蘿繞檻生紹興間其孫文昭公肇復典是郡文昭之父易占又)
(嘗知如臯縣以三世守官海陵遂立三至堂云)文會堂(范希文書滕子京從事丨丨丨詩云東南滄海郡幕府清風堂詩書)
(對周孔琴瑟視羲黃君子不獨樂我朋來無方又云一學許周查三仙周陳唐德星一聚會千載有餘光)五賢堂(在光孝寺)
(内祠張發運綸范希文富彦國嘗侍父為征官讀書於此又增郡之先賢胡侍講王内翰為丨丨丨)狀元坊(在市河西即王)
(右司所居宣和間為大魁而郡志不書其名)古跡高麗鼓(在西溪鎮聖果院相傳保大中海沙飄至范希文詩千)
(年人已化三昧語空傳唐世今尤在丨丨丨半穿即此也)古井欄(在聖果院相傳偽唐保大中造舊有人迹深寸許今復生)
(合而誌文亦漫滅莫辨盖活石云按歐陽公集古目錄有李陽冰書縉雲三碑篆刻最細瘦世言此三碑皆活歲久漸生刻處幾合)
(故細耳亦此類也)富鄭公讀書堂(在景德寺之東韓子蒼詩藤床瓦枕快清風破悶文書亦謾供鄉信未傳霜)
(後鴈旅懷生怯曉來鐘淹留已辦三年計流落應無萬戶封猶有壁間詩句在他時誰為寫塵客)小兒塜(在州宅之東有)
(墳數十宋江南初主本徐温養子及僣號遷徐氏於海陵中主繼統用謀士齊丘計徐氏無男女少長皆殺之後齊丘有一丨丨病)
(有老樂工作一詩書紙鳶上放入齊丘第中其詩云化家為國實良圖緫是先生畫計謨一箇小兒抛不得上皇當日合何如謂此)
(也)名宦皇朝曾致堯(為守)曾肇(致堯孫為守)韓琦(以侍中知泰州時以卧病適夢以手捧天者再)
(不覺驚悟其後受顧命援英宗於藩邸翼神宗於春宫捧天之祥已肇於此矣)吕夷簡(監西溪鹽場皇朝類苑云吕文靖嘗)
(官於此手植牡丹一本有詩刻其後范文正亦嘗臨涖復題一絶云陽和不擇地海角亦逄春憶得上林色相看如故人以二公詩)
(筆故題詠極多而花亦為人所貴重)范仲淹(公為西溪鹽官嘗築捍海堤景德寺有生祠監倉楊阜作畫像詩云青衫下)
(僚名世高節捍患禦灾豈不在余又云我思范公水遠隄長)滕子京(為郡從事)劉攽(自道山倅海陵詩云壁間金闕)
(倚天開五見宫花落晚梅明日扁舟滄海去却尋雲氣訪蓬萊蘇子瞻送行詩君不見阮嗣宗臧否不掛口休誇舌在齒牙牢是)
(中惟可飲醇酒)吳本中(調海陵縣尉)張次山(為守嘗有鸛集戒石前若有所訴次山諭鸛使先飛令兵官隨往鸛)
(集一大木上盖鄰側有取其二雛烹食者即以其人至府鸛亦同至次山為治其罪鸛乃飛去)張綸(為制置發運後自請兼州)
(築堤堰范希文為作生祠記詩云海陵嗷嗷古防弗牢萬頃良膏歲凶於濤又云草奏屢逹狂議四遏心過金鐵對天不奪又云盤)
(盤偃偃百里而遠如天作旱奠萬家産朝以公賢兼于蕃宣云云)趙抃(知海陵縣)岳飛(建炎四年為通泰鎮撫使)人
物查道(南唐文徽之孫鑿冰求鱖以飬母竹間見一蹄金而掩之)查陶(南唐近臣太宗知其名除監察御史後贈兵部)
(尚書)周孟陽(終天章閣待制少遊經山賦詩有地高多與風雲會天近常為日月隣之句人以為遭遇英宗之符)胡
瑗(字翼之海陵邑人自明道景祐以來學者稱海陵先生暨泰山孫明復石守道先生嘗為湖州州學教授邊防水利各居一齋)
王觀(洽聞強記善屬文)王覿(為翰林學士後以黨禍奪官)題詠人家匝海隅(曾正臣望京樓詩云)
(望京樓上望望久思踟蹰境上連江徼云云隔山人隱映近郭水縈紆雨過風腥檻潮來岸浸蘆)野水粘天鸛鶴
飛(吕本中至海陵詩江村遇雨蓬麻亂云云)吏散重門印不開(鮑容寄海陵縣韓長官詩云云玉琴招鶴舞徘)
(徊野人為此多東望雲雨仍從海上來)香粳炊熟泰州紅(陸務觀對食戲作云云苣甲蓴絲放箸空)
四六(眷惟海陵實冠甸海)(眷此海邦號稱名郡)(有煑海摘山之大利當航川梯嶠之要津)
(鹽鹺轉餉歲益於商緡薪粲論輸日交於吏案)(暫違丹闕望雲氣於蓬萊來駕朱轓息風濤於瀚海)
(土風淳厚人自足於魚鹽吏隱豐餘地不驚於烽燧)(海隄功著想范文正之遺風道院名標追陸左丞之故事)
方輿勝覽卷四十五
