方輿勝覽卷五十五宋祝穆撰
雅州(嚴道百丈)(名山榮經)(盧山)
建置沿革(禹貢梁州之域東井輿鬼之分野鶉首之次秦之分也周属雍州秦滅蜀為嚴道縣)
(漢為蜀郡属縣後漢属漢嘉郡自李雄竊據夷獠雜居西魏僑立蒙山縣後置雅州煬帝廢為臨邛郡唐)
(復為雅州後改為盧山郡復為雅州孟蜀置永平軍治雅州皇朝平蜀始入版圖仍提舉黎州兵甲領縣)
(五治嚴道)
事要郡名雅安風俗地多嵐瘴(圖經州治舊在雅安山上大中祥符間國子博)
(士何昌言為守以云云聞於朝徙山之麓)黎風雅雨(梁益記大小漏天在雅州西北山谷高深沉晦)
(多雨黎州常多風故謂云云)皇祐始有登科者(郡縣志自國初曹光實父子以忠義奮云)
(云)形勝西通碉門(郡志道路序云云南通沉黎北通盧山東出者與臨卭之蒲江嘉定之洪)
(雅相接)左據蔡山(王大象卭崃關記云云右依蒙頂又孫漸招應廟記其山蔡蒙其關卭崍巽)
(巖遊蔡山序蜀惟岷山蔡蒙二山雅獨兼有之)控帶夷落(謝湜太守題名記抵接沉黎云云在蜀最)
(為都會孫漸清嘯樓記云襟帶邛筰羈縻諸蕃)南詔之咽喉(張旦遷城記西蜀之襟帶云云)
當西南夷孔道(張方平奏乞用雷大簡知雅州以云云)古漢嘉地(巽巖記公孫述)
(據蜀青衣不賓光武嘉之後因改青衣曰漢嘉古稱青衣漢嘉今雅州之嚴道名山盧山三縣實當之)土
産蒙頂茶(圖經丨丨有丨受陽氣全故茶芳香白樂天琴茶行云李丞相德裕入蜀得蒙餅以沃於)
(湯餅之上移時盡化以驗其真文彦博謝人惠丨丨丨詩舊譜最稱蒙頂味露芽雲液勝醍醐吴中復謝)
(惠茶詩我聞蒙山之巔多秀嶺煙巖抱合五峰頂峨嵋氣象壓西垂惡草不生生菽茗)紫竹(梅聖俞蒙)
(山丨丨鞭詩蜀道之峭壁兮如快刀一削平無痕春雷驚龍走竹鞭)山川蔡山(禹貢曰蔡蒙底平葉)
(少藴解蔡在嚴道蒙在漢嘉即嚴道也舊傳諸葛亮於此夢見周公因立廟為文憲王廟遂號周公山㢲岩)
(詩巖巒最高頂雲氣時蔚薈彷彿羣仙宅宫闕耀珠貝)蒙山(在嚴道南十里山有五頂前一峰最高曰)
(上清岸産甘露茶常有瑞雲及現相影現)盧山(在本縣北九里接邛州火井縣界)孟山(在榮經東)
(十里前臨大江曰七縱渡即孔明擒孟獲之地)雅安山(郡以此山名)離崖山(秦蜀守李冰所鑿以)
(導江崖音雅)翠屏山(在嚴道旗頭山環列如屏)金雞山(在嚴道北三十五里俗傳有金雞鳴)
(于此)龍頭山(在廬山前後峡綿亘四十里夭矯如龍接蕃部實為要害)百丈山(去本縣十五里)
邛崍山(自邛筰而來距百丈山西南九十里阻峻如羊腸即漢書王尊所謂九折坂一云在榮經縣詳)
(見黎州)瓦屋山(在榮經縣東百二十里形如瓦屋上有念佛烏婆羅花其巖朝現辟支午現普賢夜)
(有神燈或問禪惠大師瓦屋何故却似木皮盖師曰錦府豈從機上織劍門寧自匣中開巽巖詩瓦屋如案)
(平金仙閱光景)萬勝岡(在州西有龍興寺其趾曰百丈山自邛峡或起或㐲環雅州治)漏閣(在嚴)
(道縣宇文溥新路賦惟天下之至險有嚴道之漏閣焉孤峰上絶於青天湍波下走於長川斷崖横壁立之)
(岸飛溜濺千尺之泉)靈關(在盧山縣北十里蜀都賦闢丨丨以為門其地甚險一人守之可以當百有峽)
(口淵三丈長二百步俗呼為丨丨去蕃界句日程以繩為橋外此不知里數)平羌江(在嚴道東北城)
(下嘉州亦號丨丨丨)竹溪(在郡西三十里郡士胥九鼎所居陶仙洞在馬有林泉之勝)沬水(自盧)
(山發源注于郡之平羌江夾洪雅大江與沉黎之陽山江合流陽山江即沬水也)丙穴(在州城南出嘉)
(魚興州雅州皆有之)堂亭雙鳳堂(在設廳後為二蘇設至和中老泉擕二子謁太守雷簡夫雷以)
(書薦于張文定公及韓魏公歐陽文忠公其後太守樊汝霖作堂以表其事)無弦亭(在州學南長濆)
(江側隠士王潛所居也潜好琴趙清獻公為榜其亭曰濯纓文同書)萬壑亭(在雅安山頗有勝㮣)名
宦皇朝雷簡夫(至和初儂智高走入雲南蜀人相驚知益州張方平乞用簡夫為守既至而蜀)
(人遂安)虞允文(嘗為名山監茶今北廳在清溪橋左有梅及槐柳皆虞雍公手植壁間有公遺墨尚)
(存)李燾(嘗為監酒繫年錄紹興中欲增簡州鹽筴以其事属雅州推官丨丨燾力拒之張浚謂其有臺)
(諫風)人物高頤(後漢人字貫方弟君實字貫光而文三乃其子一門三舉孝廉貫光歷仕至益州刺)
(史見所存石碑)曹光實(百丈縣人為銀夏都巡檢使擒李繼遷之母以獻克明乃光實從子李順之亂)
(攻復雅州後又平溪洞賊賜推誠保順功臣)題詠江聲捲出風雷響(李文詩云云山)
(色攜將圖畫來)
四六(郡貫平羌江連邛峽)(適蠻貃之邦入狼夷之界)(邛筰兩關之壁峙蔡蒙四面之屏開)
(凝香舊治盖東坡潁濱之曾来筦庫微官乃雍公㢲巖之不鄙)(豁開蒙頂之雲近依堯日收斂漏天之雨霈作商霖)
茂州(汶山汶川)
建置沿革(禹貢梁州之域秦地井鬼之分野蜀近入井三度古氐羌地周武興師羌髳八國始)
(從征伐至秦漢時君長十數冉駹最大漢武誅且蘭君冉駹請臣遂以冉駹為汶山郡宣帝罷汶山郡東)
(漢為汶山道安帝復為汶山郡晉隸汶陽郡梁置繩州後周改曰汶州隋改為蜀州又改為會州煬帝罷)
(為汶山郡唐改南會州太宗改為茂州改通化郡復為茂州國朝因之治汶川縣置威武軍使復為茂州)
(今領縣二治汶川)
事要郡名通化汶山(史記曰南越破後冉駹等皆懼請臣置吏以冉駹為丨丨太守)
隴蜀(寰宇記隴山之南首故曰丨丨)風俗夷俗耐饑寒(圖經)疊石為&KR2108;(同上)
(夷俗云云以居如浮圖數重門内以梯上下貨藏于上人居其中畜圂于下高二三丈者謂之籠雞後漢書謂)
(之邛籠十餘丈者謂之碉亦有板屋土屋者自汶州以東皆有屋宇不立碉&KR2108;豹嶺以西皆織毛毯盖屋如穹)
(廬)氊裘雜揉(見王咨防邊五事云)盛夏凝凍(華陽國志汶山郡云云不釋故夷人冬則)
(避寒入蜀庸賃自食夏則反荗避暑習以為常蜀人謂之筰氐)詩書之訓闕如(寰宇記此州本)
(戎羌之人好弓馬以勇悍相高云云)耕作者多(舊經其俗漸漬聲教云云)號為難理(唐回)
(車院記土惟高潤産多諸珍岷沲之源東注于海雖節候攸叙咸若京華而冉駹之俗云云)並無兩
稅(寰宇記自古及今丨丨丨丨)形勝東接蜀郡(華陽國志云云南接漢嘉)西接梁
州(華陽志云云酒泉北接陰平)西近邛筰(西漢志云云筰馬旄牛)古氐羌地(後漢)
(志冉駹有六夷七羌九氐各有部落其王侯頗知書而法制嚴重)地當西極(宣和西嶽神加封勅)
(詞云維彼通化云云金天氏之分域也)控制吐蕃(圖經)全蜀巨屏(同上岷山巉絶崛立)
(實捍阻羌以丨丨倚為丨丨)即灌口之障蔽(淳熙五年胡元質奏曰唐之季年吐蕃入寇必)
(入黎文南詔入寇必入沉黎吐蕃南詔合入寇必出灌口其文黎兩州去成都尚千里關隘險阻足以限隔唯)
(灌口一路去成都止百里又皆平陸朝發夕至威茂兩州云云大率沿邊諸州城資堡寨以為蔽堡寨頼州城)
(以為援惟此兩州不然堡寨參錯於中州城孤立於外而属部蕃落周分環據二三百里之問官路僅留一線)
(以達于兩州若邊事不寧孤城坐見隔絶)山川岷山(即汶山去青城石山百里天色晴明望見成都)
(山嶺停雪當深百丈夏月始泮張敬夫西嶽碑丨丨之祠見于秦其禮與五嶽侔在茂州之列鵝村其跗曰)
(羊膊則江所出也郡志岷山俗謂之鐵豹嶺熙寧九年静州楊文緒導蕃董阿丹作亂聲援俱絶至書木牌)
(投于江以告急朝廷遣内侍王中正將兵旁出雞宗山擊之楊文緒等伏誅中正請割石泉軍属綿州舊路與)
(茂通者斷絶之政和間蕃衆復作亂朝廷遣兵屠其一村明年詔石泉為軍專一控制自是蕃部始服王咨)
(上備邊五事云近年蕃僧自熙河來至鐵豹嶺下云自此平地二十程可至熙州)茂濕山(郡志州以)
(此名)雞宗山(在州南四十里扼羌人出入之路熙寧九年置鎮羌寨)玉壘山(在汶川縣東四)
(里出璧玉)七盤山(去汶川縣九里)相公嶺(州之主山)桃關(在汶川縣之南八十里遠通西)
(域公私經過唯此一路關北當風穴其一二里間晝夜起風飛沙揚石)龍洞(在牛溪鎮入洞數步向南)
(石壁有穴可通無路可陟掌洞道人附巨竹一枝於穴内令遊人攀竹而上)汶江(郡國志即大江發源)
(在當州故當州號江源郡)玉輪江(在汶川縣北三里)龍溪水(引水城内至光孝寺以兩池瀦)
(之居民常汲飲)龍湫(在巨人山號黑丨丨山其湫四山環繞百二十里)堂亭雪峯堂(在州)
(治)列岫堂(在州治鄭薇記九頂列於南屏風盤臺列於西巨人橐駞列於東)練光亭(王咨)
(留題云汶江自徼外東繞汶山郡西北出極目可百里許每朝陽舒彩夜月流天之際一望水光若萬丈長虹)
(夭矯其上而吐吞之也舊有亭曰觀瀾據城之隅不與景會因取少陵賦岷山沲江圖川蜺飲練光之句因以)
(丨丨題其額)西亭(李新詩水出吐蕃分黑白地窮巴蜀隔幽陰)祠廟大禹廟(在州東門)
(元和志禹本汶山廣柔人生於石紐村其石綠色古石紐在茂州故有廟今石紐隸石泉軍)江瀆神
(圖經神姜姓生於汶川禹導江岷山神佐之是為昭靈孚應威烈廣源王山海經云岷山神馬首龍身祠用)
(雄雞瘞用黍則風雨可致焉又云大禹生於石紐江瀆神生於汶川)名宦皇朝趙抃(言行)
(錄茂州蕃部鹿明玉等蠭聚剽掠趙清獻公遣兵討之夷人乞降願殺婢以盟公使人喻之曰人不可用三牲)
(可也聞命讙呼以聽訖不殺一人)家定國(眉州人為永康軍司法韓絳帥蜀欲治西山道定國謂蜀)
(近夷恃險以安昔唐中衰吐蕃三入寇一出汶川今鑿平塹為坦途將貽蜀憂韓然其言為之罷役)題詠
雨雪閉松州(杜甫西山詩辛苦三城戍長防萬里秋煙塵侵火井云云)松州會解圍
(杜甫詩玉壘雖傳急云云)夷界荒山頂(杜甫西山詩云云蠻州積粟邊)轉粟上青天
(同上築城依白帝云云)朔雲邊雪滿西山(杜甫軍城早秋詩昨夜秋風入漢關云云更催)
(飛將追驕虜莫遣沙場匹馬還)玉帳分弓射虜營(杜甫詩秋風嫋嫋動高旌云云已收滴博)
(雲間戍更駕蓬婆雪外城)雪迷夏禹從前宅(李新静坐詩)
四六(佩銅虎竹臨鐵豹嶺)(責賦無三品之金羈縻近十州之獠)(越岷峨深入不毛古松州強名曰郡)
(江山炳靈雖神禹之故宅夷獠雜處乃冉駹之舊都)(凝薌静治對白雪於西山選表趣環侍紅雲於北闕)
永康軍(導江青城)
建置沿革(禹貢梁州之域秦地東井輿鬼之分野秦隸蜀郡太守李冰堰流以灌平陸因名灌)
(口漢属蜀郡郫緜虒江原三縣蜀置安都縣属文陽郡晉徙安都於灌口属汶山郡後魏置灌口鎮後因)
(廢郡以汶山縣属益州隋属蜀郡唐改汶山縣為盤龍縣尋改為導江又割属濛州太宗於灌口鎮地立)
(為鎮静軍唐末易名灌州國朝改永安軍治灌口鎮尋改永康軍兼渠堰事又廢為灌口寨復即導江縣)
(置永康軍使兼知縣復專為永康軍今領縣二治導江)
事要郡名灌口風俗其俗剛悍(圖經云云頗尚氣節)頗雜夷風(同上)
民知力耕(同上)形勝上應井絡(河圖括地象云岷山之地云云下奠坤維今岷山實)
(在永康其星分上應東井明矣)外控夷詔(熙寧七年趙抃知成都日乞復永康軍奏狀云云内悍成)
(都嘉定二年知軍虞剛簡五事曰本軍近接威茂并青城一帶山不五七十里即是夷界唐吐蕃入寇自此塗)
(出又距成都百二十里而近其為緊切甚於黎雅)正控西山(熙寧置永康軍詔云云六州軍隘口)
古魚鳬國(成都記魚鳬治在導江縣)井陘之地(元和志灌口鎮在導江縣西二十六里後)
(魏置自灌口坂迄千湏山五百里間兩岸壁立有瀑布飛流十里而九昔人以為云云)泉源為四
瀆之首(秦宓曰江河淮濟四瀆江為之首)山川汶山(在導江縣西北三十里即岷山詳見)
(茂州揚雄蜀王本紀汶山為天彭門二峯相對如闕)高臺山(在岷山上有天池晉朝立天宫於上號曰)
(上清宫夜燈火飛行滿空或謂草木之精所為)登高山(在郡城之西北一峯卓立舊有亭)灌口
山(在導江縣西北二十六里漢時蜀文翁穿渝江灌溉故以名山)玉壘山(在導江縣西北二十九里)
(漢地理志云湔水所出)青城山(在本縣北三十二里玉匱經黃帝封為五嶽丈人乃嶽瀆之上司真)
(仙之崇秩一月之内羣嶽再朝一名赤城一名青城都亦為第五大洞寳仙九室之天上有流泉懸澍一日三)
(時洒落謂之潮泉天倉諸峰屹然三十有六前有十八謂之陽峰後有十八謂之陰峰杜光庭丨丨丨記岷)
(山連峰接岫千里不絶青城乃第一峰也此山前號青城後曰大面山其實一耳有七十二小洞應七十二候)
(有八大洞應八節乃神仙都會之府也五嶽真形圖洞天所在其下别有日月分精以照張天師道陵於此)
(山與鬼兵為誓福地記上有甘露芝草天池醴泉杜甫詩自為青城客不唾青城地為愛丈人山丹梯近)
(幽意丈人祠西佳氣濃緣雪擬住最高峰掃除白髮黃精在君看他時冰雪容)天倉山(在延慶觀南分)
(為三十六神仙以為帑庫)鬼城山(在丈人觀西北)大面山(在三溪之北)慈母山(在青)
(城山東導江人馮大量與八仙相遇入隠此山)蠶崖關(在導江縣西五十里以振西山之走集)牡
丹平(自青城之長平山捫蘿而上由鳥道三十里許有平阜數十畆高樹蔽天春深先花後葉狀如芙蕖)
(香類牡丹譙定天授季浩太素二先生隠其中云范至能詩十丈牡丹如錦蓋人間姚魏敢争春)老人
村(在大面山之北如秦人之桃源昔人避難居其中多享年夀故名或云潛夫張不羣因入山採藥浹旬不)
(返見一叟致敬而問之曰吾族本丞相范賢之裔范公知李雄之年不永挈吾輩居此為終焉之計圖經云即)
(老澤也蘇子瞻云蜀青城山丨丨丨有五世孫者道極嶮遠生不識鹽醯而溪中枸杞根如龍蛇飲其水故)
(夀近歲道漸通漸能致五味而夀亦益衰)岷江(禹貢岷山導江郡縣志岷山在茂州直西北裂鵝村水之)
(上原曰羊膊裂為三派一入大渡河一入征南一入溢村至石紐則禹之所導江也)湔水(在導江縣出玉)
(壘山)味江水(在青城縣其水甘美故名)沱江水(在導江縣西北二十里源出岷江)白沙
水(在導江縣西三十里源出灌口)獠澤(在青城縣北百三十里或曰諸葛亮征羣獠於青城山下故名)
(或曰丨丨即老人村)花洲(在軍城南百步王子俊為賦魏華父為記)堂亭玉壘堂(在軍治)
致爽軒(范至能詩夕陽塵外漲郊墟六六峯頭夢覺餘竹色喚人來下馬亂蟬深處有圖書陸務觀)
(詩黃塵赤日汗沾裾竹裏煎茶喜有餘堪笑放翁窮意巧就君池館讀君書子焞詩團圞竹色遶郊居勾引)
(清風百畆餘憶昔敲門蘇内翰而今下馬范中書)廣莫亭(在軍北朝天門守吕汲公建李壁記危簷)
(飛襤負城四出觀覽之勝甲於東南出金馬門過朝天寺登丨丨丨憑欄下視一目千里)佛寺飛赴
寺(在青城縣飛赴山下名昌聖院乃唐左軍容使嚴君美捨宅有四望亭呂汲公詩最勝西峰下林梢四)
(望亭江山觀掌握梁益布丹青)香積寺(在青城縣香積山有瀑布及雞骨禪師塔張孝芳詩雞骨埋)
(靈塔龍山對佛龕巽巖詩斷碑唐日寺遺像晉時僧)道觀丈人觀(在青城北二十里今名會)
(慶建福宫舊記云昔寗封先生栖於北巖之上黃帝師焉乃築壇拜寗君為五嶽丈人或云故基在今重慶府)
(天國寺中胡叔豹詩宫徙瀆山方得地閣藏宸翰不知年陸務觀丈人觀詩黃金篆書榜朱門夾道巨竹)
(屯蒼雲崖嶺劃若天地分千柱耽耽壓其根纓冠肅謁丈人君廣殿空庭吹實薰摩挲畫墻手為皸異哉山䕫)
(與土羵物怪齾齾冠邱墳僊人佩玉雜帨帉手整貂冠最不羣欲去不忍恨日曛道翁采藥晝夜勤松根茯苓)
(獲兼斤人芝植立強骨筋狗杞羣吠聲狺狺山爐小甑炊幽芬朱顔不飲常自醺我亦宿誦五千文一念之差)
(墮世紛逝將從翁走如麇隠書祕訣何由聞又題丨丨丨道院壁詩斷雲浮月磬聲殘木影如龍布石壇偶)
(駕青鸞塵世窄閑吹玉笛洞天寒竒香滿院晨炊藥異氣穿巖夜浴丹却笑飛僊未忘俗金貂猶帶侍中冠)
長生觀(舊名碧落觀在青城縣北二十里昔有范寂字無為劉先主時棲止青城山中以修煉為事先)
(主徵之不起就封為逍遥公得長生久視之道劉禪易其宅為丨丨丨有巨楠高數十尋圍三十尺世傳長生)
(手植上有赤城閣臨眺甚遠胡叔豹詩更&KR1263;盤根藏大藥也令嘉樹得長生張孝芳詩老龍拏空欲輕舉)
(山靈地祗挽之住)清都觀(自延慶觀上二三里有觀曰洞天宋逸士費元規讀書于此唐道士薛昌)
(飲章陸酒得道有浴丹井杜光庭亦尸解於此文潞公鎮蜀與張俞定交市觀側之地以贈之號白雲隠居)
(任宗易詩懶隨六詔上丹闕高卧一峯藏白雲)延慶宮(自會慶宫西行一二里有觀曰常道乃古黃帝)
(祠觀乃隋時建有張天師遺跡及唐明皇御札碑其南有六時水六時洒水以代晷漏於陰時即飄然而洒陽)
(時即無吕汲公詩巖暉萬古照泉漏六時飛京鏜詩八千里隔東西境十二時分晝夜泉有九株松范)
(蜀公詩九松峥嶸姿一一大夫封)儲福宫(在天倉峰下有唐代宗女玉真公主及明皇像乃公主修)
(真之地有天峰閣望三十六峯如列屏焉沈少南玉真像詩割盡齊封奉魯元鑿開沁水占名園何如帝子)
(空山外落日騎驢芳草原胡叔豹詩棄形如遺但養神阿兄爛醉梨園春人百撼之耳不聞何物女子乃獨)
(醒徑來空山卧白雲不見漁陽胡馬塵晁公遡詩天風夜半剪水花三十六峯如玉立趙雄詩三十六峰)
(如不到青城還是不曾遊陸務觀詩路轉屏風疊雲藏帝子家)上清宫(在高臺山丈人祠之側晉)
(朝立宫于上夜則神燈遍空其東北麓有天師手植栗十七株仁宗踐阼之六年宫庭木生異花曰太平瑞聖)
(花范至能詩但覺星辰垂地上不知風雨滿人間王叔曕詩神燈點點光可燭星斗熒熒低欲捫處士)
(孫知微詩臺殿壓平青嶂頂松杉插破白雲根)古跡張天師誓鬼壇(一曰石日月日在延)
(慶觀東北月在溪西崖中並徑五尺六寸半一曰石天地天形有十二角地形正方闊六七尺在常道觀北)
楊妃池(按樂史楊太真人傳云貴妃小字玉環父玄琰為蜀州司戶貴妃生於蜀嘗誤墮此池中在導)
(江縣今為唐氏居)花蘂夫人宅(後山詩話費氏蜀之青城人以才色入蜀宫後主嬖之效王建)
(作宫詞百首國亡入備後宫太祖聞之召使陳詩誦其國亡詩云君王城上䜿降旗妾在深宮那得知十四萬)
(人齊解甲寧無一箇是男兒)孫太古畫范長生像(劍南詩藁云青城山中有孫大古畫)
(碧落侍中范長生舉手整貂蟬像特妙其詩云浮世深沉何足計丹成碧落珥貂蟬)名宦李冰(漢河)
(渠書蜀守丨丨鑿離堆在軍之南避沫水之害穿二江成都之中此渠皆可行舟有餘則用灌溉百姓享其利)
(立廟祠之歲祭羊以數萬計)皇朝劉隨(景德中為軍判官得蠻人心後擢右正言)趙抃(事見)
(容齋隨筆)吕大防(圖經云嘉祐辛丑宰青城至今邑人誦之)人物張俞(字少愚居岷山之白)
(雲溪六辭召命有詩云欲作外臣誰是友白雲孤鶴在巖扉)宋汝為(字師禹東海豐邑人吕頥浩為)
(相使之致書劉豫面陳朝廷密意遇烏珠軍師禹入金壁見烏珠不屈乃送之京師見豫勉以忠義不從乃謀)
(劫豫南歸陰遣蠟彈事泄迯歸後金人講和知蠟彈始於師禹遂以姓名來求師禹時為處州倅乃改姓名為)
(趙復而字逸老入青城山其後金人叛盟朝廷始求師禹而師禹巳死葬青城山乃官其子南強朱元晦嘗錄)
(其遺事)譙定(劍南詩藁青城大面山有二隠士一曰丨先生丨字天授建炎初召至揚州留之講筵不)
(可拜通直到而先生)(致仕今百三十餘歲巢居絶人不能年輙一出山前人亦罕有見之者)姚平
仲(同上其一曰姚太尉平仲字希晏靖康初在圍城中夜將士攻賊營不利騎驢逸去建炎初所在揭榜)
(以觀察使召之不出淳熙間乃或見之於丈人觀道院年近九十紫髯長委地蓋皆得道於山中)題詠
江從灌口來(杜甫詩竹瘦青城人云云)蠶崖鐵馬瘦(杜甫詩云云灌口米舡稀)玉
壘浮雲變古今(杜甫詩云云)
四六(疏綍彤庭分符玉壘)(古號魚鳬之國今多鴃舌之蠻)(外當夷徼之要衝内作成都之捍蔽)
(職方之籍用列附庸公車之章乃容專達)(對玉壘之浮雲未妨吟咏訪青城之仙境不憚躋攀)
(郡惟斗壘似稍鬱於經綸地近氊裘實有資於撫御)
方輿勝覽卷五十五
