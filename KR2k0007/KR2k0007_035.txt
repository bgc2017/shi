方輿勝覧卷三十五宋祝穆撰
德慶府(端溪瀧水)
建置㳂革(越地牛女之分野秦属南海郡漢置蒼梧郡及端溪縣晉分蒼梧立晉康郡隋廢郡)
(以端溪縣属端州煬帝時属信安郡唐高祖置南康州又置康州太宗復置南康州已而去南字改晉康)
(郡復為康州皇朝為端州尋復舊以瀧州瀧水縣來属以高宗潜邸改陞德慶府仍為永慶軍節度今領)
(縣二治端溪)
事要郡名晉康風俗夷獠相雜(寰宇記云云康瀧一同)其俗食稻
與魚(隋書)形勝居西江上游(郡志)土産果下馬(虞衡志土産小駟以出德)
(慶之瀧水者為最高不踰三尺駿者有兩脊骨)山川端山(在端溪縣有樹冬榮子大如杯味似猪肉)
藿山(在端溪山有草如藿)香山(一名利人山出五色石)瀧峽(張子壽詩霜清百丈山風落萬)
(重林)三洲巖(在端溪縣西江之三島也)錦石(在端溪陸賈使南越時設錦帳于此)西江(在端)
(溪)端溪(在縣南)亭榭壽康亭(在䨇門之内)艤舟亭(在郡治之東)祠墓
忠景廟(郭功父題趙康州石磬編後詩一賊鳴銅鼓孤城隕使星形骸糜矢石忠義貫丹青皎皎張廵)
(傳聖俞新新季子銘荆公吾詩愧㳙滴何以助南溟)五龍廟(蕭注字巖夫新喻人少侍父之官康州過)
(悦城題五龍廟詩五龍兄弟古英名今日拏舟過悦城莫向草茅久盤屈早施霖雨治蒼生孔道輔見其詩曰)
(未可量也登慶歷第為番禺令儂智高圍廣州注突圍出募壯士二千人觧圍與賊格闘焚其舟數百斬首五)
(千級)温媪墓(南越志昔冇温氏媪端溪人常捕魚忽於水側得一物如守宫能入水捕魚媪後治魚誤)
(斷其尾遂去數年乃還媪曰龍子復來也後媪殞瘞于江濱龍子常為大波縈浪轉沙以成墳土今在悦城鄉)
(之東)名宦皇朝趙師旦(字叔潜楚州人倦游錄云儂賊破邕州偶江漲遂乘桴㳂流入番禺)
(時趙師旦知康州到任始一日賊既廹境諭官属吏民使避賊守城而死乃監兵洎吾之職也城䧟趙與監兵)
(皆死先是一日趙方出其妻藏於山谷道上生一子棄草中賊去凢三日復歸見之尚生人謂忠義之感康人)
(立祠祭祀)馮拯(以左正言知州)題詠與子避地西康州(杜甫送長沙李十一云云)
(洞庭相逄十二秋)已交鴻鴈早隨陽(李涉謫康州詩惟將直道信蒼蒼可料無名抵憲章)
(隂隲却應先有謂云云)
四六(疏榮渙綍來牧晉康)(地居嶺嶠俗雜蠻猺)(土曠人稀不富蚕桑之業山環水繞頗為魚稻之鄉)
(居東廣之上游為中興之潜邸)(雖云僻郡環井邑於山光水色之中猶幸大江通商賈於蠻煙瘴雨之外)
封州(封川開建)
建置㳂革(古南越之地星紀之次秦為南海郡漢置蒼梧郡今州即漢蒼梧郡之廣信縣也晉)
(属蒼梧郡又属晉康郡宋文帝分置開建縣齊因之梁置梁信郡燕置成州陳改成州為封州煬帝時廢)
(以縣属蒼梧郡唐復立封州改臨封郡復為封州國朝陞為望郡紹興間併封州入德慶府未幾復為封)
(州今領縣二治封川)
事要郡名臨封封川風俗其民知義(臨封志云云蘇子瞻作司馬温)
(公神道碑云公薨封州父老相率致祭且作佛事公之至誠無所不感而封之民獨見稱於坡公亦足以見丨)
(丨之丨丨也)民淳訟簡(同上)茅簷葦戸(郡國志其俗荒陋市肆鮮陶瓦而多云云)形
勝㩀三江口(臨封志丨邕桂賀丨丨丨誠控扼之地)山川東山(去城一里舊於山為)
(三舍學基)西山(在州西隔江下有寺)登高山(在州治後山上舊有花藥圃郡人九日遊此)忠
讜山(在開建北七十里舊經居人多忠讜)龍石山(出石膏)猿居山(在州北二十里多猿)
(猱)麒麟山(在州東八十里視諸山最高)風溪(在州南三十里源出豐夀山入大江)西江
(源出邕州經潯融象柳州入州界合桂江南越志漢武帝自巴蜀檄夜郎兵下䍧牱江會番禺即此水)封
溪(源出賀州馮乘縣合封口入大江)龍吟水(在金鏤村有莫狀元讀書堂山水清響人呼為龍吟)
堂舍宅生堂(郭功父題李封州丨丨丨詩鱗鱗鴛瓦構新堂意在黔烏恩澤長峴首去思猶墮淚)
(召南遺愛有甘棠水光送月浮珍席山勢和雲插畫梁安得才如張相國為君重賦宅生章)五友堂
(在城西沈清臣有記取江山風月與太守而五)致爽樓(在州宅之西)亭臺吸江亭(在州)
(治之東)望雲臺(在州北太守沈清臣有記)名宦皇朝陳升之(為守時稱循良後為)
(相)孔延世(嘉祐間為守遺愛在民有三子曰文仲武仲平仲後人榜其讀書之所曰桂堂)曹覲
(建安人脩古之子皇祐中以儂賊死節建州守臣魏矼奏賜諡忠肅魏詩云轉戰譙門日再晡空拳猶自把)
(戈鈇身垂虎口方安坐命棄鴻毛更疾呼柱下杲卿存大節袴間杵臼得遺孤可騰三尺英雄氣不愧山西士)
(大夫方維詩云青膽雄於金斗大赤心堅比鐡山高)鄭夷甫(吳郡志郡人也嘉祐中監高郵稅遇)
(一術士曰年不過三十五調封州判官預知死日至期沐浴更衣公舍冇面溪一亭夷甫至其間親督洒掃方)
(揮手指畫間屹然立化猶作指畫之狀見墨客揮犀)人物陳欽(漢書云封川人也武帝時治左氏傳)
莫宣卿(開建人唐大中間狀元及第)名賢李甘(葛常之詩話載唐史丨丨嘗論鄭注不可)
(相故有封州之謫杜牧之贈甘詩云太和八九年訓注極虓虎吾君不省察二兇日威武喧喧皆傳言明晨相)
(登注和鼎顧予云我死有處所明日詔書下謫斥南荒去)題詠唯放日高衙(田開臨封十詠)
(秋冬三釀酒風景四時花守官其吏隱云云)海上荔支莊(同上嶺南蕉子國云云民有千年壽)
(家存十歲粮荔支莊去城十里)
四六(光膺渙渥榮涖臨封)(地分千里水合三江)(燕寢凝香把西山之佳致虎符奏最歸北闕之清班)
(眷封川之小郡乃嶺嶠之名區)(宅生有頼請稽郭功父之名章報政既優當踵陳秀公之盛事)
英德府(真陽浛光)
建置㳂革(禹貢揚州之域天文牽牛婺女之分野古百越地戰國属楚秦為南海郡漢属桂陽)
(郡吳晉属始興郡宋属廣興郡齊復属始興郡梁置衡州及陽山郡隋改衡州為洭州廢湞陽縣入曲江)
(尋廢洭州以含洭縣隸廣州唐置洭州五代時南偽漢竊據嶺表於真陽縣置英州皇朝潘美克英雄二)
(州紹聖五年以潜藩陞英德府宣和賜名真陽郡今領縣二治真陽)
事要郡名真陽風俗頗同中夏(圖經婚嫁礼儀云云)俗樂商販(同上)
(云云巨産之家得米則東下於廣州糶買鈔塩以取嬴貧則採山之竒石以貨焉)地廣人稀(同上)
(云云為農者擇沃土而耕磽地不復用力)茅簷土床(楊廷秀詩人人藤葉嚼㯽榔戶戶丨丨覆土床)
(只有春風不寒乞隔溪吹度柚花香)形勝地接南海(圖經云云有魚鹽之利)土産英
石(同上丨之山丨名擅天下鄉評云峯巒聳秀巖竇分明無斧鑿痕冇金玉聲)山川湞山(在真)
(陽北四十里尉佗為城於此)堯山(在浛光北四十餘里寰宇記四面瀑布傾瀉萬丈始興記丨廵狩經)
(此丨或謂此山□然而高故名米元章詩信美此山高穹窿遠朝市暑木結蒼隂飛泉落晴翠)龜岡
(在郡東八里盖郡之印山)鳴弦峯(在州南二里相傳虞舜南廵撫琴於此查許國詩木葉蕭蕭江水)
(清幅巾藜杖遶山行忽然行到山深處聽得鳴弦一兩聲)南巖(在州南鳴弦峯之前石壁上有唐人元傑)
(所刻涵暉谷銘)通天巖(在州西十五里與碧落洞相去二里有竅通天)真陽峽(在真陽東南十)
(五里崖壁千仞)碧落洞(在州南十五里懸石如霓旌羽盖狀洞中有蛻骨皆勾連因號為蛻仙臺南越)
(志有沈侍郎隱于丨丨丨旁之雲華堂唐元和六年真陽令侯著來遊蘇子瞻詩槎牙亂峯合晃蕩絶壁横)
(遥知紫翠間古來仙釋并陽崖射朝日高處連玉京隂谷叩白月夢中遊化城果然石門開中有銀河傾幽龕)
(入窈窕别戸生虚明泉流下珠琲乳湔交縵纓我行畏人知恐為仙者迎小語輒響答空山雷自驚策杖歸去)
(來治具煩方平)涵暉谷(在州南中有潜靈洞棲雲洞晞𤾉島飛霞嶺夢弼巖桃花洞)牯牛石
(在縣南十九里真陽峽中諺云過得丨丨抄丨灘寄書歸去報平安)溱水(一名始興江亦名真水避仁廟)
(嫌)羅溪(在浛光西四十六里)桃溪(在浛光縣東五里)桂溪(在浛光縣)光水(在浛光縣)
(本名洭水避廟諱改今名)樓榭煙雨樓(在府治之東千巖萬壑羅列遠近為一郡登臨之勝郭)
(功父詩江路分韶廣城樓壓郡東妓歌星漢上客醉水雲中)寒翠亭(在晞𤾉島之北石壁東坡留題)
(云蜀人蘇子瞻南遷惠州艤舟巖下與幼子過同遊聖壽寺遇隱者石君汝礪話羅浮之勝至暮乃去紹聖元)
(年書)鳳凰驛(郭功父詩晚泊丨丨丨得名知謂何鳳凰不可見篁竹空婆娑驛吏指英州兩舍皆平坡)
(天寒無瘴癘虚市饒鷄鵝)橋梁何公橋(今名政和橋容齋三筆英州小市江水貫其中郡守建安)
(何智甫始疊石為橋橋方成而蘇子瞻還自海外智甫求文以記蘇子瞻作詩云天壤之間水居其多人之往)
(來如鵜在河順水而行雲駛鳥疾惟水之利千里咫尺亂流而涉過膝則止惟水之害咫尺千里沔彼濫觴蛙)
(跳鯈游溢而懷山神禹所憂豈無一木支此大壞舞于盤渦冰拆雷解坐使此邦畫為兩州雞犬相聞胡越莫)
(救允毅何公甚勇于仁始作石梁其艱其勤將作復止更此百難公心如鐵匪石則堅公以身先民以悦使老)
(壯負石如負其子疏為玉虹隠如金堤直欄横檻百賈所棲我來與公同載而出驩呼闐道抱其馬足我嘆而)
(言視此滔滔未見剛者孰為此橋願公千歲與橋壽考持節復來以尉父老如朱仲卿食于桐鄉我作銘詩子)
(孫不㤀)名宦侯著(唐朝為真陽令題名在涵暉洞)皇朝王仲逹(景德間為守建涵暉)
(書院慶歷中建學始移宣聖祠於州學)蘇軾(紹聖初御史論軾知英州道貶惠州過英州憩小廳西今)
(名坡公堂)米芾(作浛光尉)唐介(為臺官廷䟽宰相文彦博之失仁廟怒責英州别駕仍命中官押赴)
(任朝中士夫以詩送行者衆獨李師中待制一篇為人傳詩云孤忠自許衆不與獨立敢言人所難去國一)
(身輕似葉高名千古重於山並游英俊顔何厚已死姦諛骨尚寒天為吾皇扶社稷忍教夫子不生還)人
物石汝礪(真陽人問學淹該撰易解易圖擬進于朝為荆公所抑有水車賦刻南山石壁)馮安
上(真陽人元祐間父子相繼登科)名賢孔平仲(坐黨籍英州安置)鄭俠(貶英州)劉
安世(紹聖初章子厚入相安世坐謫英州)洪皓(奉使北庭得歸秦檜嫉其功皓謂檜憶錫納否錫納)
(者北庭用事之人也檜深憾之出知饒州又謫英州)題詠萬室通釀酤(梅堯臣作英州别駕)
(唐子方送行詩英州五千里瘦馬行䭿䭿妻拏不同塗風浪過蛟窟越林多蔽天黃柑雜丹橘云云撫遠無禁)
(律醉去不論錢醒來弄琴瑟)萬疊青山一水間(李孝博次蔣穎叔韻維舟亭下號三灣云)
(云偏愛澄江照天碧飛來幾片白雲閒)支與真陽幾石山(楊廷秀詩郡官不患無供給云)
(云)
四六(維此東衡介于南服)(矧真陽之小壘控東廣之上流)(家乏百金之産郡無一歲之儲)
(真陽山石誠齋夸供給之珍碧落洞天坡老紀神仙之勝)(仙風冉冉數千年碧落洞天佳氣葱葱五百歲潜龍福地)
韶州(曲江仁化)(翁源乳源)(樂昌)
建置㳂革(禹貢揚州之域星土分野與廣州同春秋為百越地戰國皆楚地漢初趙佗有國地)
(属南粤武帝平南粤而曲江以縣隸桂楊郡統於荆州後漢因之置始興都尉三國属吳晉以始興郡属)
(廣州宋更郡名曰廣興齊復為始興陳霸先為始興太守起兵討侯景陳於此置東衡州隋改為韶州唐)
(置番州又更名韶州改始興郡皇朝為韶州領縣五治曲江)
廣東提刑置司
事要郡名始興韶陽曲江(余靖韶州真水館記真水出大庾嶺與武水合)
(回曲而流故名曲江)風俗其民短力弱材(圖經云云不能勤作故啙窳媮生而無積聚)
習樸而不雜(同上云云淳而不漓)拳勇善戰(通鑑何无忌拒盧循殷闡曰始興溪子云)
(云)為農者不力於耕(云云而運販鹽鈔歲月可以致富)為士者鮮力於
學(云云而臺府奏公頥指可以如意故其人優吏而不知儒)惟簡質之是安(云云而市井貿)
(易自日用飲食之外珍竒之貨不售焉並郡志)士多愿慤(朱元晦濓溪祠堂記云韶故名邦云云少)
(浮華可與進於道者盖有張文獻余襄公之遺風)士之名聲抗衡上國(圖經如王鄧之)
(世科陸續謂王式子陶孫履鄧戡子堂孫弼亮也蕭氏之棣萼連輝蕭雄弟雅及維也)翁源氣候
之異(同上翁源在萬山之間氣候又異地峻山高嵐氣四合朔風初厲則黃蜂四集蔽塞䆫牖土人謂之)
(黃蜂瘴)形勝控扼五嶺(余安道修州衙記云云韶為交衝)咽喉交廣(同上云云)
(脣齒江湘)唐開北嶺(唐徐浩張文獻碑始興北嶺峭嶮巉絶大庾南谷坦然平易公乃獻狀詔委開)
(道曾不閱時行可方軌)嶺道九十里(余安道撰真水館記云云為馬上之役餘皆篙工楫人之)
(勞)地高氣清(皇甫集朝陽樓記)韶郡最大(余安道望京樓記廣之旁郡一十五而韶)
(最大)越之北門(九朝通略潘美長驅至韶州奏云此地越之北門也)在番禺北(余安道州)
(衙記韶丨丨丨之丨)樂石竒怪(許申撰張曲江祠記嶺嶠之南舜遊之地云云而甲出曹溪甘爽而)
(泌湧八泉會而同沼二流合為曲江)山水之名聞天下(韶石圖記)土産鍾乳(柳文)
(與崔連州書丨丨始興為上次乃廣連)山川韶石(在州東北八十里郡國志斗勞水間有兩石相)
(峙高百仞廣五里相去一里大小略均似䨇闕州取名焉此外又有三十六石各有名相傳舜登此石奏韶歌)
(隋開皇九年取以名郡)蓮花山(在州東五里以形得名州治對山)芙蓉山(在州西五里)
(許渾芙蓉寺詩宋玉含悽夢亦驚丨丨丨響一猿聲)越王山(在州北六里有廟太守初至皆欵謁焉)
大峒山(余安道丨丨丨序韶之景富于山水而佛刹相望于野)靈鷲山(山似天竺丨丨丨因)
(名始興記嶺南佛寺此為最唐沈佺期有詩)浮山(在州東北五里躡地一處百餘步地動)桂山
(在州西北四十里盖一郡之望)靈池山(在翁源縣池中有石人或隠或見自號老翁人居此源皆享壽)
(考因名翁水源曰翁源)昌山(在樂昌士庶嬉遊之所)帽子峯(州治主山)書堂巖(在城)
(東十五里白芒渡相對巖洞劃然泉清石潔張曲江讀書之所)錦石巖(在仁化南十七里有三巖其徑)
(彎環直二千餘級夾道杉松高凌霄漢)紫微洞(在州西南十餘里紹興間朱新仲自詞掖謫居曲江)
(遇父老指示始得此洞可容數百人)石室(在樂昌西五里舊經石高三千餘丈室外藤蘿交聯登之者攀)
(援而上有石牀石臼仙經七十二福地此係泐溪福地有陸羽題名)湞水(在城東六步源出大庾嶺南流)
(三百六十里入曲江合武水柳宗元酬裴韶州詩湞水想澄灣是也)勞水(韶石在水中)武水(在城)
(西二十步復出桂陽監南流合真水)盧水(在曲江縣與武水合處其險名曰新潼有太守周昕廟即始開)
(此潼者舟人放鷄散米以祈福忌濕衣入廟云)瀧水(在樂昌自臨武東南流入曲江界韓愈詩南行踰)
(六旬始下樂昌丨險惡不可狀舡石相舂撞)滄湖(在樂昌東南十里周㢠廻三十五里)曹溪(在曲)
(江縣東南三十五里源出本縣界牛嶺下西流五十里合大江真水南流下英州以土人曹叔良捨宅為寺因)
(名丨丨)雲水源(在曲江縣有湯泉沸湧每至雪霜其上蒸氣高數丈生物投之俄而熟矣韓愈詩)
(韶州南去接宣溪丨丨茫茫日向西)臨水源(在曲江縣其山有石室室前盤石上羅列十銀瓶昔縣人)
(封驅之奴株蒙竊銀瓶行未數里為大蛇所螫封驅驚悟尋奴則奴已死而瓶存)井泉大涌泉
(在曲江南渡真水十里余襄公作涌泉亭後朱新仲記自有天地便有此泉振高僧之錫而蠟騷人之屐多矣)
(若據石臨清舉白盡醉則自我軰始)卓錫泉(在大庾嶺圖經云六祖大鑒禪師自黃梅傳衣鉢之曹溪)
(五百大衆相逐至大庾嶺取五祖所傳衣鉢回大衆久立告渴者半祖師手拈錫杖點石眼寒泉遂湧清冷甘)
(美大衆驚駭)樓臺韶陽樓(許渾丨丨夜宴詩待月江丨卷翠羅玉杯瑶瑟近星河簷前碧樹窮)
(秋密䆫外青山薄暮多鴝鵒未知狂客舞鷓鴣先讓美人歌使君不惜通宵醉刀筆初從馬伏波)朝陽
樓(唐李守建皇甫湜有記)九成臺(在州宅蘇子瞻丨丨丨銘云韶州太守狄咸新作丨丨丨玉)
(局散吏為之銘曰自秦并天下滅禮樂韶之不作盖千二百二十有三年矣其噐存其人亡則韶既已隠矣而)
(况人噐兩亡而不傳雖然韶則亾矣而有不亡者存盖嘗與日月寒暑晦明風雨並行乎天地之間世無南郭)
(子綦則耳未嘗聞地籟也而况得聞其天籟使耳得聞天籟則凡有形有聲皆吾羽旄干戚筦磬匏絃嘗試與)
(子登夫韶石之上舜峯之下望蒼梧之渺莾九疑之聫綿覽觀江山之吐吞草木之俯仰鳥獸之鳴號衆族之)
(呼吸往來唱和非有度數而均節自成者非韶之大全乎上方立極以安天下人和而氣應氣應而樂作則夫)
(所謂簫韶丨丨來鳳凰而舞百獸者既已粲然畢陳于前矣)逍遥臺(隋薛道衡刺史創水東有遺址)
(張九齡陪王司馬登臺詩常聞薛公淚非直雍門琴竄逐留遺迹悲凉見此心府中因暇裕江山幸招尋人事)
(已成古風流獨至今)堂亭思古堂(在州宅守狄咸建蘇子瞻名并書)清淑堂(在九成臺)
(下圖經王介甫天聖間侍其父令公守韶日讀書于此)政寶堂(有蘇黃石刻楊廷秀跋云蘇黃皆落)
(南而嶺南無二先生帖大似魯人不識麟惟韶有之耿光異氣上燭南斗下貫碧海矣又有米帖楊廷秀跋云)
(萬里學書最晚雖徧參諸方然䄂手一瓣香五十年未拈出今得此帖乃知李密未見秦王耳)盡善亭
(在建封寺蘇子瞻詩䨇闕浮空照短亭至今猿鳥嘯青熒君王自此西廵狩再使魚龍舞洞庭蜀人文賦)
(楚人詞堯在崇山舜九疑聖主若非真得道南來萬里亦何為)整冠亭(梁安世記云左瞰真水右俯武)
(溪方山衮衮悉在目前韓愈詩暫欲係舡韶石下上賓虞舜丨丨裾)望韶亭(楊廷秀題丨丨丨詩)
(新隆寺後看韶石三三兩兩略依稀金坑津頭看韶石十十五五不整齊一來望韶亭上看九韶八音堆一案)
(金鍾大鏞浮水涯玉瑟瑶琴倚天半堯時文物也麄疎禮樂猶帶鴻荒餘茅茨殿上槌土鼓葦葉聲外無笙竽)
(黃能郎君走川嶽領取后䕫搜禮樂嶧山桐樹夜半鳴泗水石頭清晝躍山祇川后争獻珍姚家制作初一新)
(帝思南嶽來時廵宫琛廟寶皆駿奔曲江清澈碧瓊軟海山孤尖翠屏展天顔有喜后䕫知一奏雲韶供亞飯)
(帝登九疑忘却歸不知班盡湘笛枝后䕫一脛跛莫隨坐委衆樂江之湄儀鳳舞獸埽無迹獨留一狻守其側)
(至今喚作獅子石雨淋日炙爛不得洞庭張樂已莓苔犍為獲磬亦塵埃不如九韶故無恙戞擊尚可起冬雷)
(何時九秋霜月裏來聽湘妃瑟聲美曲中莫道不見人江上數峯是誰子)韶亭(余安道記賢人君子樂夫)
(佳山水者盖將寓閒曠之目託高遠之思滌蕩煩紲開納和粹故遠則攀蘿拂雲以躋乎杳冥近則築土飭材)
(以寄乎觀望惟韶山去州治八十里自元精胚胎陽結陰流不知鑪錘者誰獨秀兹境在昔虞舜南狩蒼梧九)
(韶之樂奏于石上山之得名起於是矣國家丕冒海隅擇材綏遠殿省丞潘君伯恭特膺詔選來守嶺陀鋤強)
(扶弱有意於古下車朞年人用休息乃曰山為州鎮厥名尤著自秦開五嶺迄今千載憑軾之使泛舟之賓)
(大麓之下往還如織不知觀瞩之地以為山榮豈守之者詳近而略遠哉遂按郡諜而相之背山東渡五里而)
(近得地曰靈溪即道左建亭而山之竒秀森然在目矣伻來以圖授之矩畫先是賜紫僧法崇者推誠導慕衆)
(所欽信嘗於康衢搆榭以壯州邦既勤基締將賁髹雘太守曰吾以敦朴化人無事於侈可去華就實移其)
(用於兹亭崇曰明使君之言非唯集事兼存為政之體繇是捨飾畫之浮費市楩梓之美材持畚築運斧斤者)
(子來而樂成矣越再出魄而亭就則兹山具美纖芥無隠屹者如闕闤者如庾平者如臺呀者如谷向者如闘)
(背者如逃人立鳥跂霞明霧暗碧玉千仞青螺萬疊殊形詭制紛不可名驅鬼役物巧不能備信方外之絶區)
(也既而請名太守曰亭以山搆而能盡山之美其名韶云)寺觀南華寺(梁天監元年有天竺)
(國僧智藥自西土來泛舶至漢土尋流上至韶州曹溪水口聞其香掬嘗其味曰此水上流有勝地尋之遂開)
(山立石寶林乃云此去一百七十年當有無上法寶在此演法今六祖丨丨丨是也六祖姓盧名惠能新州)
(人得法於黃梅五祖忍大師傳其衣鉢唐萬歲通天初則天皇后錫賚宣詔元和間賜塔曰靈照之塔柳宗元)
(為記其寺為嶺外禪林之冠唐曹松詩西土文殊留印跡大中皇帝舊參禪蘇子瞻詩前身便是盧行者)
(楊廷秀詩南斗東頭第一山白頭初得扣禪關祖衣半似雲來薄金鎻纔開霧作團)光運寺(在水)
(西即始興内史王導故宅)廣果寺(宋之問詩影殿臨丹壑香臺隱翠霞巢飛銜象鳥砌蹋雨空花寶鐸)
(摇初霽金池映晚沙莫愁歸路遠門外有三車)天慶觀(祥符間剏依終南山太平宫玉皇殿樣式造其)
(勝妙出諸州上)祠廟虞帝廟(在州西北七里皇岡嶺有石刻朱文公迎送神樂歌見靜江府)張
相國祠(在郡東墓在武臨原唐子西云張相鐡胎韶人相傳以為明皇悔時所鑄郭功父詩常平致)
(主陳金鏡後世宫祠見鐡胎)周濓溪祠(在州學朱文公記云秦漢以來道不明於天下而士不)
(知所以為學言天者遺人而無用語人者不及天而無本專下學者不知上逹而滯於形器必上逹者不務下)
(學而溺於空虚優於治已者或不足及人而隨世以就功名者又未必自其本而推之也先生言聖學之有要)
(而下學者知勝私復禮之可以馴致於上逹明天下之有本而言治者知誠心端身可以舉而措之天下脉絡)
(分明而規模宏遠矣)余襄公祠(在相國廟東偏)名宦王導(晉人為内史)蕭道成
(為内史即齊高祖)范雲(為内史郡多盗賊雲撫以恩德曲江有修仁水雲酌而飲之賦詩云三楓何習)
(習五溪何悠悠且飲修仁水不挹背邪流)皇朝許申(天僖初為太守栽官道松榕數萬株至今行者)
(感其德)王益(天聖間為守初夷越無男女之别公一切窮治未幾男女之行别於塗)周頥(熙寕)
(間為提刑不憚瘴毒荒崖絶島人迹所不至皆緩視徐按以洗冤澤物為己任已病來知南康軍)楊萬
里(為憲臨汀有警勢連潮梅公即日召諸郡兵直抵循梅賊懼就擒有詩云不是潢池赤白囊何緣杖屦)
(到潮陽官軍已埽狐兔穴歸路莫孤山水鄉)林光朝(自號文軒為憲嘗擊茶寇)人物鄧文
進(始興人為本州刺史移州於水西蕭銑叛𤼵兵攻樂昌城文進堅守累有戰功廟食樂昌)張九齡
(曲江人七歲知属文擢進士調校書郎中初武惠妃謀䧟太子遣官奴誘公為援公叱去之安禄山以范陽偏)
(校入奏事九齡謂裴光庭曰亂幽州者必此人也及討奚契丹師敗又奏請誅之帝不聽禄山犯闕帝思其忠)
(遣使祭於韶州厚幣恤其家方明皇千秋節衆獻服玩公奏金鑑錄以箴規之)皇朝余靖(曲江人為)
(集賢校理范仲淹以言事忤意貶饒州諫官不敢言靖上疏論仲淹不當貶出知秦州)題詠薜荔
摇青氣(宋之問詩云云桄榔翳碧苔南中雖可悦北思日悠哉)炎海韶州牧(杜甫送韋)
(員外牧韶州詩云云風流漢署郎分符先令望同舍有輝光白首多年疾秋天昨夜凉洞庭無過鴈書疏莫相)
(忘)看取北來魚(同上養拙江湖外朝廷記憶疎雖無南過鴈云云)江曲山如畫
(許渾送竇司直詩云云貪程亦駐舟)行舟傍越岑(張曲江真陽詩云云窈窕越溪深水闇先秋冷)
(山晴當晝陰)曲江水滿花千樹(韓愈同張籍遊曲江寄白居易詩漠漠輕陰晚自開青春)
(白日映樓臺云云有底忙時不肯來)曲江山水聞來久(韓愈將至韶州先寄張史君借圖經)
(詩云云恐不知名訪倍難願借圖經將入界每逄佳處便開看)乘舡泛鷁下韶湍(唐胡曾自)
(嶺下泛舟清遠峽詩云云絶景方知在嶺南薜荔雨餘山似染蒹葭煙盡水如藍日遊蕭帝新松寺夜宿嫦娥)
(桂影潭不為篋中書未獻便來此地結茅庵)怪石巉巉上泬寥(王介甫送崔左藏之廣東)
(詩云云昔人於此奏簫韶水清但有嘉魚出風暖何曾毒草摇今日淹留君按節當時嬉戲我垂髫因尋舊政)
(詢遺老為作新詩變俚謠)
四六(眷是始興舊為南粤)(雖曰炎州實為樂土)(惟炎海之遐陬有曲江之名郡)
(山明水秀九成之韶樂可賓人傑地靈千秋之鑑錄未冺)(濓溪持節備殫問俗之勞坡老作銘妙得聞韶之意)
(張曲江千秋之錄寫作忠規余襄公四諫之名凛有生氣)(江濱執别悵九成韶石之音嶺外重來賦萬里梅花之句)
方輿勝覧卷三十五
