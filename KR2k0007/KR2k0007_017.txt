方輿勝覽卷十七宋祝穆撰
南康軍(星子都昌)(建昌)
建置沿革(禹貢荆揚二州之域吳地斗分野春秋吳楚之地戰國屬楚秦屬九江郡漢屬豫章)
(晉置潯陽郡宋齊因之隋屬九江及豫章唐屬江州及洪州偽吳以其地立星子鎮國朝陞為縣屬江州)
(太宗時陞南康軍又割洪之建昌饒之都昌隸焉今領縣三治星子)
事要郡名星渚康廬(並見山川注)風俗其在康哉(太平興國六年)
(相國張師亮轉漕江表請改邑為軍詔曰南方之俗云云可賜名南康軍)以興教善俗為務
(張敬夫作濓溪祠記新安朱侯首云云乃立濓溪祠于學宫)揖先儒淳固慤實之餘
風(吕伯恭作白鹿洞記云詳見後)形勝負康廬面彭蠡(南康志云云)其西五
峯(彭圖南致霖亭記云云峭壁隠然在望者為廬阜其南巍嵐疊疊若来向者為蘇山)十大禪刹
(廬山云云而山南居其六曰歸宗開元萬松棲賢羅漢慧日是也)鐘梵相聞於青嵐白
雲中(唐吕和叔作裴氏海昏集序廬山云云)山川廬山(在城北十五里周武王時有匡俗)
(兄弟七人皆有道術結廬於此山中仙去廬在故曰丨丨大史公亦嘗登廬山白樂天草堂記康廬竒秀甲天)
(下李白丨丨謠我本楚狂人鳳歌笑孔丘手持綠玉杖朝别黃鶴楼五嶽尋仙不辭遠一生好入名山遊丨)
(丨秀出南斗傍屏風九疊雲錦張影落明湖青黛光金闕前開二峯長銀河倒掛三石梁香爐瀑布遥相望廽)
(崖疊嶂凌蒼蒼翠影紅霞隱朝日鳥飛不到吳天長登高壯觀天地間大江茫茫去不還黃雲萬里動風色白)
(波九道流雪山好為丨丨謠興因丨丨𤼵閒窺石鏡清我心謝公行處蒼苔沒早服還丹無世情琴心三疊道)
(初成遥見仙人綵雲裏手把芙蓉朝玉京先期汗漫九垓上願接盧敖遊太清歐陽永叔作丨丨高贈同年)
(劉中允丨丨高哉幾千仞芎根盤幾百里截然屹立乎長江長江西南走其下是為揚瀾左蠡兮洪濤巨浪日)
(夕相舂撞雲消風止水鏡净泊舟登岸而遠望兮上摩青蒼以杳靄下壓后土之鴻龐試往造乎其間兮攀緣)
(石磴窺空谾千巖萬壑響松檜懸崖巨石飛流淙水聲聒聒亂人耳六月飛雪灑石矼仙翁釋子亦往往而逢)
(兮吾嘗惡其學幻而言厖但見丹崖翠壁遠近映楼闇晨鐘暮鼓杳靄羅幡幢幽花野草不知其名兮風吹露)
(濕香澗谷時有白鶴飛來䨇幽尋遠去不可極便欲絶世遺紛厖羨君買田築室老其下插秧盈疇兮釀酒盈)
(缸欲令浮嵐暖翠千萬狀坐卧常對乎軒窗君懷磊砢有至寶世俗不辨珉與玒策名為吏二十載青衫白首)
(困一邦寵榮聲利不可以苟屈兮自非青雲白石有深趣其氣兀硉何由䧏丈夫壯節似君少嗟我欲說安得)
(巨筆如長杠朱元晦詩登車閩嶺嶠息駕康山陽康山高不極連峯欎蒼蒼金輪西崖峩五老東昂藏想象)
(仙聖集似聞笙鶴翔林谷下凄迷雲關杳相望千巖雖競秀二勝終莫量仰瞻銀河翻俯視蛟龍驤長吟謫仙)
(句和以玉局章疇昔勞夢思姟今幸徜徉尚恨忝符竹未愜棲雲房已尋兩峯間結屋依陽岡上有飛瀑駛下)
(有清流長循名恊心期弔古增悲凉壯齒乏竒節頽䄵矧昏荒誓將塵土蹤暫寄雲水鄉封章儻從願歸哉澡)
(滄浪晁无咎題南康南麓江洲北五百僧房綴蜜牌盡是丨丨佳絶處不知何處合題詩王貞白題嶽立)
(正南楚雄名天下聞五峯高閉日九疊翠連雲夏谷雪猶在陰巖晝不分惟應嵩與華清峻得為羣)屏風
山(在城南北四十里晏類要山有九疊川有九𣲖郡志丹崖紫壁縈繞磅礴若丨丨焉)歐山(在建昌相)
(傳有歐岌得道此山)蘇山(在都昌吳時有蘇耽居于此乃七十二福地之數)釣磯山(在都昌郡)
(國志晉陶侃嘗釣于此后得一梭化為龍而去)石壁山(在都昌有謝靈運樂石壁精舍靈運詩昏旦)
(變氣侯山水含清暉清輝能娛人遊子澹忘歸出谷日尚早入舟陽已微林壑歛瞑色雲霞收夕霏芰荷迭映)
(蔚蒲稗相因依披拂趨南徑愉悦偃東扉慮澹物自輕意愜理无違寄言攝生客試用此道推)大小孤
山(在湖中詳見江州)石鍾山(同上)石門山(同上並不重載)五老峯(在廬山五峯相)
(連故名浮圖老子之宫皆在其下李白詩云廬山東南丨丨丨青天削出金芙蓉九江秀色可攬結吾將此)
(地巢雲松)䨇劒峯(在開先院南)香爐峯(在城北山南山北皆見其形圓聳常出雲氣故名)
(白居易詩倚石攀蘿歇病身青笻竹杖白紗巾他時畫出廬山障便是香爐峯上人)紫霄峯(在西北塔)
(院后有夏禹石刻洪駒父詩塊視落星石柸觀彭蠡湖又云荒哉秦漢君抗旌上﨑嶇永懷太史公九江觀)
(禹謨)漢陽峯(在廬山上)獅子峯(在五老峯之東)金輪峯(在歸宗寺後有丨丨丨三大字)
鐵船峯(許旌陽傳旌陽與吳猛乘鐡船二龍挾而行戒勿妄視至紫丨丨茂林戞擊有聲舟人竊視之)
(龍即委之而去舡墮于此)凌霄峯(在昭德之北巉巖萬狀)凌雲峯(在城東十三里上插空碧)
(下吞江湖)上霄峯(始皇嘗登于此)蓮花峯(在廬山)□行峯(言如丨丨而朝北斗也山)
(上有淵明醉石右軍鵝池楊廷秀詩淵明醉眠處石上印耳迹逸少玩鵝池蘚花漬餘墨)石鏡峯
(在金輪峯側下有溪)三石梁(潯陽記廬山有丨丨丨長𢾗尺廣不盈尺杳然無底吳猛與弟子躡石梁)
(而度見金闕玉房地皆五色見一老翁坐桂樹下以玉杯承露與猛)青牛谷(在五老峯下九江錄昔)
(有道士洪志乘青牛得道于此張固白鶴觀記予昔至九江士石室之崖以瞰青牛盖天下山川秀拔處也)
(唐楊衡詩隨雲步入丨丨丨青牛道士留我宿可憐夜靜月明中惟有壇邊一枝竹)錦繡谷(廬山)
(記竒花異草不可殫述三四月間紅紫匝地如丨丨故名王介甫送黃吉父赴官南康詩還家一笑即芳辰)
(好與名山作主人邂逅五湖乘興往相邀丨丨丨中春)彭蠡湖(在城東南五里禹貢丨丨既瀦又曰)
(東匯澤為丨丨又名宫亭丨又名左蠡湖謝靈運詩客遊倦水宿風潮難具論洲島驟廽合坼岸屡崩奔乘)
(月聽哀狖浥露馥芳蓀春晚綠野秀巖高白雲屯千念集日夜萬感盈朝昏攀崖照石鏡牽葉入松門三江事)
(多往九𣲖理空存靈物吝珍怪異人祕精魂金膏滅明光水碧輟流温徒作千里曲絃絶念彌敦李白詩謝)
(公入彭蠡因此遊松門余方窺石鏡兼得窮江源前賞迹可見后來道空存而欲繼風雅豈惟清心魂雲海方)
(助興波濤何足論青嶂憶遥月綠蘿鳴愁猿綠碧或可採金膏祕莫言古今將振衣羽化出塵煩朱元晦詩)
(茫茫彭蠡春无地白浪春風濕天際東西捩拖萬舟回千歲老蛟時出戲少年輕事鎮南來水怒如山帆正開)
(中流蜿蜒見春尾觀者膽墮予方咍衣冠今日龍山路廟卜沽酒山前住老矣安能學佽飛買田欲棄江湖去)
(有宫亭廟能分風黃魯直詩云左手作圓右手方世人機敏便可爾一風分送南北舟斟酌鬼神宜用此)
井泉温泉(在建昌白居易詩一眼湯泉流向東潯泥燒草暖无窮驪山温水因何事流入金鋪玉甃)
(中朱元晦詩連山西南來中斷還崛起干霄幾千仞據地三百里飛峯上靈秀衆壑下清美逮兹勢力窮猶)
(能出竒偉誰燃丹黃燄㸑此玉池水客來争觧帶萬劫付一洗當年謝康樂弦絶今久矣水碧復流温相思五)
(湖裏自注云康樂湖中詩云水碧綴流温豈未見此水耶)明月泉(在郡治嘗以名酒黃太史有銘)學
校白鹿書堂(唐李渤與兄涉俱隠于此山嘗養一白鹿因名之南唐昇元中建學館以李道為洞)
(主掌其教授長編云太平二年知江州周述言廬山白鹿洞學徒嘗𢾗千百人乞賜九經使之肄習詔國子給)
(本仍傳送之吕伯恭白鹿洞書院記淳熙六年南康軍秋雨不時高仰之田告病郡守新安朱侯熹行眡陂)
(塘並廬山而東得白鹿書院廢址慨然顧其僚曰是盖唐李渤之隠居而太宗皇帝驛送九經俾生徒肄業之)
(地也書院剏於南唐其事至鮮我太宗於訙埽區宇日不暇給之際奬勸封殖如恐弗及規模遠矣中興五十)
(年釋老之宫圮于寇戎者斧斤之聲相聞各復其初獨此地委于榛莽過者太息庸非吾徒之恥哉郡雖貧薄)
(顧不能築室𢾗楹上以宣布本朝崇建人文之大指下以續先賢之風聲於方來乎廼屬軍學教授揚君大灋)
(星子縣令王君仲傑董其事又以書命祖謙記其成祖謙切嘗聞之諸公長者國初斯民新脫五季鋒鏑之阨)
(學者尚寡海内向平文風日起儒先往往依山林即間曠以講授大率多至𢾗十百人嵩陽嶽麓睢陽及是洞)
(為尤著天下所謂四書院者也祖宗尊右儒術分之官書命之禄秩賜之扁榜所以寵綏之者甚偹當是時士)
(皆上質實下新竒敦行義而不偷守訓詁而不鑿雖學問之淵源統紀或未深䆒然甘受和白受采既有進德)
(之地矣慶歴嘉祐之間豪傑並出講論益精至于河南程氏横渠張氏相與倡明正學然後三代孔孟之教始)
(終條理於是乎可考熙寕初明道先生在朝建白學制教養考察賓興之法綱條甚悉不幸王氏之學方興其)
(議遂格有志之士未嘗不嘆息於斯焉建炎再造典型文憲浸還舊觀關洛緒言稍出於毁棄剪滅之餘晚進)
(小生驟聞其語不知親師取友以講求用力之實躐等陵節忽近慕遠未能窺程張之門庭而先有王氏高自)
(聖賢之病如是洞之所傳道之者或鮮矣然則書院之復豈苟云哉此邦之士盍相與揖先儒淳固慤實之餘)
(風服大學離經辨志之治教由博而約自下而高以答楊熙陵開廸樂育之大德則於賢侯之勸學斯无負矣)
(至於考方志記人物亦有土者所當謹若李濬之之遺迹固不得而略也侯於是役重民之勞賦功已狹率損)
(其舊十七八力不足而意有餘矣興廢始末見於當塗郭祥正所記者皆不書朱元晦詩清冷寒澗水窈窕)
(青山阿昔賢有幽尚眷言此婆娑事往今幾時高軒絶來過學館空廢址鳴弦息遺歌我來勸相餘杖策塞綠)
(蘿謀野欣有獲披圖知匪訛永懷當年盛莘莘衿佩多博約感明恩涵濡熙泰和凄凉怱荒榛俯仰驚頽波𤼵)
(教逮綱紀喟然心匪他伐木循陰岡結屋依陽坡一朝謝塵濁歸哉碩人薖昔人讀書地町疃白鹿場世道)
(有升䧏兹焉更表章矧今中興年治具一以張弦歌獨不嗣山水无輝光荒榛適剪除聖謨已汪洋亦有皇華)
(使肯來登此堂問俗良懇惻懷賢增慨慷雅歌有餘韻絶學何能忘)堂舍五老堂(蘇子由詩五老)
(高閒不入城開軒肯就使君迎坐中不着閒賓客物外真成大弟兄黃太史月明如晝九江水天靜无雲丨)
(丨峯)直節堂(在郡圃朱元晦記云庭有八杉欒城蘇文定公為郡守徐君師回作記又手書而刻石)
(焉某來領郡問堂所在則既无有而杉亦不存求之記文則又非復故刻而委之他所矣獨廳事之旁有堂旡)
(額而庭中有老柏焉焚斮之餘生意殆盡而屹立不僵如志士仁人更歴百變而剛毅特立凜然不衰者因取)
(直節寓之此堂而輦記石䧟壁間以彷彿前賢之意云)冰玉堂(劉渙隠廬山子恕取蘇轍所謂潔廉)
(不撓冰清玉剛之語名其祠張耒為記朱元晦記云郎劉凝之故居之遺址顧今百年之外臺傾沼平鞠為)
(灌莽而使樵兒牧子皆得以歗歌躑躅於其上又何其可悲也郡守曾侯致虚出少府羨錢贖於民間遂作冰)
(玉之堂而繪劉公父子之象於其上且聞陳忠肅公之嘗館於是也又繪其象以侑焉)愛蓮堂(周茂)
(叔嘗守是邦後人作是堂於郡圃朱元晦書丨丨二字濓溪愛蓮說云水陸草木之花愛者甚蕃晉陶淵明)
(愛菊自李唐來世人甚愛牡丹予獨愛蓮出於淤泥而不染濯於清漣而不妖中通外直不蔓不枝香遠益清)
(亭亭净植可遠觀不可䙝翫焉予謂菊花之隠逸者也牡丹花之富貴者也蓮花之君子者也噫菊之愛陶后)
(鮮有聞蓮之愛同予者何人牡丹之愛宜乎衆矣)拙齋(朱元晦書扁以濓溪拙賦命名)樓觀黃
雲觀(在書院東北五里折桂院後取李白萬里黃雲動風色之句朱元晦詩城中東北望五老何蒼蒼)
(下有前朝寺一原頗深窗亦明潔着此瑞錦張)(林澗幽屋后雲木蒼閒更能理枯筇步上林北)
(岡仰視天宇闊俯瞰江流長受書彼何人姓字不足詳竹帛有遺臭桂樹徒芬芳李逢吉嘗讀書此院以故)
(得名)金芙蓉觀(在郡圃朱元晦取唐李白菡蓞金芙蓉之句以命名)卧龍庵(在城西北二十)
(里朱元晦繪諸葛武侯像於庵中為記云予少時讀龜山先生楊公詩見其說卧龍劉君隠居辟榖木食澗)
(飲盖已度百歲而神清眼碧客至輒先知之庵中怒瀑中瀉大壑淵深有黃石𢾗丈在激浪中蜿蜒飛鬭故名)
(丨丨又緣名潭之義畫漢丞相諸葛公象寘之堂中朱元晦詩空山龍卧處蒼峭神所鑿下有寒潭幽上有)
(明河落我來愛佳名小築寄幽壑永念千載人丹心豈今昨英姿儼繪事凛若九原作寒藻薦芳馨飛泉奉明)
(酌公來識此意顧步慘不樂抱膝一長吟神交付冥漠)清净退庵(在棲賢西三里劉凝之舊隠作)
(亭取黃太史詩語朱元晦詩凌兢度三峽窈窕復一原絶壁擁蒼翠奔流逝潺湲聞昔避世人寄此茅三間)
(壯節未云遠高風杳難攀尋深得遺址縳屋臨清灣坐睍寒木杪飛泉舞雲關兹游非昔游累解身復閒保此)
(清净退當歌不能諼)亭榭折桂亭(在郡治背倚五老峯面對大江千島萬溆出沒煙雲波浪間真)
(竒觀也)玉淵亭(在棲賢寺門外澗中白石不以𢾗計如卧羊故曰丨丨張安國書二字仍作詩云靈)
(源直上與天通借路來從五老峯試向欄杆敲柱杖為君喚起玉淵龍)漱玉亭(楊廷秀詩山根玉泉)
(仰面飛飛出山頂却下馳自從廬阜瀉雙練至今銀灣乾兩支雷聲驚裂龍伯眼雪點濺濕嫦娥衣寄言蘇二)
(李十二莫愁瀑布无新詩)橋梁三峽橋(楊廷秀題栖賢寺丨丨丨詩棲賢與楞伽初本共一山古)
(潭宅神龍□醒厭久跧是夕起雷雨震得天地飜此山坼為兩一溪斷中間下窺黑無地上攀青到天從此兩)
(禪寺路絶不往還祖師見之笑彈指見神奸問天借横霓搭渡溪兩邊倒傾千崖雪飛下一玉淵餘怒尚雷吼)
(聲拔諸峯根我來不能去輕生倚危欄忽然心為動毛骨森以寒玉人指斷岸猶帶初坼痕)三峽石
橋(在廬山郭功父丨丨丨丨行銀河源源天上流新秋織女望牽牛洪波欲渡渡不得比鵲為橋誠拙謀胡)
(不見廬山三峽水此源亦接明河底擘崖裂嶂何其雄崩雷泄雲勢披靡飛鳥難過虎豹愁四時白雲吹不收)
(燈龍此地无行迹六月遊子披貂裘誰將巨斧鑿大石突兀長橋跨蒼壁行車走馬安如山下視龍門任蹤激)
(寄言牛女勿相疑地下神工尤更竒喚取河邊作橋棟一年不必一佳期蘇子由詩三峽波濤飽泝㳂過橋)
(雷電記當年江聲髣髴瞿唐口石角参差灔澦前應有夜猿啼古木已將秋葉作歸船老僧未省遊巴蜀松下)
(相逄問信然)館驛五柳館(在都昌縣棲隠寺即淵故宅)虚白館(在尋真觀之右正當)
(五老峯九疊屏之下雙澗支流别是一壺天也)歸去來館(在歸宗西五里有陶公醉石是館乃朱文)
(公建詩云予生千載後尚友千載前每尋高士傳獨嘆淵明賢及此逄醉石謂言公所眠况復巖壑古縹緲)
(藏風煙仰看喬木隂俯聽横飛泉景物自清絶優游可忘年結廬倚蒼峭舉觴酹潺湲臨風一長嘯詞以歸來)
(篇)樓閣星子楼(胡致隆詩葛中藤杖竹蘧蒢静夜江楼縱目初海獸擎山出彭蠡玉龍㗸水下)
(羌廬三更雲盡猿啼露十里月寒人捕魚已問湖山借圭角他年來此老樵漁)重湖閣(在潯陽門外延)
(慶院極目湖波與天无際)寺院開先寺(在城西十五里三國時李中主嘗建此寺舊傳梁昭明)
(太子棲隠之地寺後有瀑布山南瀑布無慮𢾗十皆積雨方見惟此不竭水源在山頂人未有窮者或曰西入)
(康王谷為水簾東為開先瀑布文與可妙明庵記棲賢石橋不為混沌氏之所設非工能之開先瀑布不可)
(量其高遠奔騰傾涌若决星漢此尤天下之勝處世間不復更有之絶觀也李白詩日照香爐生紫煙遥看)
(瀑布掛長川飛流直下三千尺疑是銀河落九天徐凝詩虚空落泉千仞直雷奔入江不暫息今古長如白)
(練飛一條界破青山色蘇子瞻詩帝遣銀河一𣲖垂古來惟有謫仙詞飛流濺沬知多少不為徐凝洗惡詩)
(子瞻云余遊廬山南北得十五六竒勝殆不可勝紀懶不作詩獨摘其尤者作漱玉亭三峽橋二篇開先漱)
(玉亭詩云高巖下赤日深谷來悲風擘開青玉峽飛出兩白龍亂沬散霜雪古潭摇青空餘流滑無聲快瀉雙)
(石谼我來不忍去月出飛橋東蕩蕩白銀闕沉沉水晶宫願從琴高主脚踏赤鯶公手扶白芙渠□下清冷中)
(朱元晦詩竒哉康山陽雙劒屹對起上有横飛雲下有瀑布水崩騰復璀璨佳麗更雄偉勢從三梁外影落)
(明湖裏平生兩仙句詠嘆深仰止三年落星灣悵望空眼眛今朝隨杖履得此弄清泚更誦玉虹篇塵襟諒昭)
(洗渤)棲賢寺(李渤徙寺於是山有水曰鸞溪又有方橋潭陸羽以其水為第六陳舜俞詩辟蛇行者)
(應開寺拭眼高僧尚冇墳龍帶雨歸三峽水鳥㗸花出五峯雲寺有三峽橋為廬山之雄觀蘇子由記水行)
(石間聲如雷霆如千乘車行者震悼不能自持雖三峽之險不能過也蘇子瞻三峽橋詩吾聞泰山石積日)
(穿綫溜况此百雷霆萬世與石闘深行九地底險出三峽右長輸不盡溪欲滿無底竇跳波翻潜魚震響落飛)
(狖清寒入山骨草木盡堅瘦空濛煙雨間澒洞金石奏灣灣飛橋出㶑灔半月彀玉淵神龍近雲雨亂晴畫垂)
(瓶得清甘可嚥不可潄朱元晦詩兩岸蒼壁對直下成斗絶一水從中來蕩潏知幾折石梁遽其會迎望遠)
(明滅倏至走長蛟捷來翻素雪聲雄萬霹靂勢倒千嵽□足悼不自持魂驚詎堪說老仙有妙句千古擅竒崛)
(尚想化鶴來乘流弄明月)雲居寺(在山之顛諺云天上雲居地下歸宗言其相亞云)歸宗寺
(在城西二十五里即王羲之宅墨池鵝池存焉唐寳歴中有赤眼禪師居之朱元晦和提舉尤延之遊山)
(詩金輪紫霄上寳界鸞溪邊往昔王内史頥香有餘煙千年今一歸景物還依然澗水既蕩潏山花亦清妍不)
(辭原隰勞樂此賓從賢訪古共䊸欎勞農獨勤拳憐我華勝踐裂牋寄真詮逃禪公勿遽且畢區中緣蘇子)
(由詩我聽丨丨早晚鐘疲勞懶上紫霄峯墨池漫疊溪中石白塔微分嶺上松佛宇争推一山甲僧厨坐待十)
(方供欲遊山北東西寺巖谷相連更幾重此寺王逸少所置云有墨池在焉)落星寺(輿地廣記昔有)
(僧墜水化為石夏秋之交湖水方漲則星石汎于波瀾之上至隆冬水涸則可以步涉寺居其上曰法安院有)
(清輝閣玉京軒嵐漪軒黃魯直詩巖巖康俗先生廬其下宮亭水所都北辰九關隔雲雨南極一星在江湖)
(北風捲沙過夜窗枕底鯨波撼蓬島箇中即是地行仙但使心閒白難老又詩云星宫游空何時落着地)
(亦化為寳坊詩人畫吟山入坐醉客夜□江撼床蜜房各自開戶牖蟻穴或夢為侯王不知青雲梯幾級更借)
(瘦藤尋上方丨丨開士深結屋龍閣老翁來賦詩小雨藏山客坐久長江接天帆到遲晏寢清香與世隔畫)
(圖妙絶無人知蜂房各自開戶牖處處煑茶藤一枝王介甫詩窣雲臺殿起崔嵬萬里長江一酒杯坐見山)
(川吞日月杳無車馬送塵埃鴈飛雲路聲低過客近天門夢亦廽勝槩推時可收拾不才羞作等閒來朱元)
(晦詩浩浩長江水東逝無停波及此一回薄平湖煙浪多孤嶼屹中川層嘉知周阿晨望愛明滅夕遊驚蕩磨)
(極目青冥茫回瞻碧嵯峩不復車馬迹惟聞榜人歌我願辭世紛兹焉老漁蓑會有滄浪子鳴航夜相過又詩)
(四面真誠開玉鑑三山應是失金鰲)萬杉寺(在廬山僧大超植杉萬本仁有宗賜御製篆金仙寳殿額今)
(御書及國泰清净四大字朱元晦詩休沐聊命駕言將何所之行尋慶雲寺想象昭陵時門前杉徑深屋後)
(杉色竒空山歲年晚欎欎凌寒姿當年雨露恩千載有餘滋匠石不敢睨孤標儼相持更啓石室藏仰瞻天象)
(垂願以清淨化永為太平基蘇子由詩萬本青衫一手栽滿堂白佛九天來㳙㳙石溜供厨足四方山屏遶)
(寺開半榻松隂秋簟冷一杯香飯午鐘催安眠飽食平生事不待山僧喚始廽)芝山寺(范希文詩楼殿)
(冠崔嵬靈芝安在哉雲飛過江去花落入城來得食鴉朝聚開經虎夜回偶臨西閣望五老夕陽開)二林
寺(釋無可寄題廬山丨丨丨詩廬嶽東南秀香花惠遠蹤名齊松嶺峻氣比沃洲濃積岫連何處幽崖越幾)
(重霜流湓隠隠九𣲖悼憧憧山限東西寺林交旦暮鐘半天傾瀑溜數郡見爐峯巖並金䋲道潭分玉像容江)
(微匡俗路日杲晉朝松㯶徑新苞拆梅籬故葉壅嵐光生疊砌霞熖發高墉窗籟虚聞狖庭煙黑過龍定僧仙)
(嶠起逋客秃溪逄濩落垂楊戶荒凉種杏封塔留紅舍利池吐白芙蓉畫壁披雲見禪衣對鶴縫喧經泉滴瀝)
(沒履草丰茸翠竇欹攀乳苔橋側杖笻探竒盈夢想搜峭滌心胷冥奥終難盡登臨惜末從上方薇蕨滿歸去)
(養乖慵)廬山寺(馬戴詩白茅為屋宇編荆𢾗處階墀石疊成東谷笑言西谷響下方雲雨上方晴鼠)
(驚樵客緣蒼壁猿戲山頭撼紫檉别有一條投澗水竹筒斜引入茶鐺)楞伽院(在城北三十五里子)
(瞻記余友李公擇嘗讀書於五老峯白石庵之僧舍公擇既去山中之人思之指為李氏山房藏書九千餘卷)
(子瞻過公擇故居詩彭蠡東北源廬阜西南麓何人修水上種此一䨇玉思之不可見破宅餘修竹四隣戒)
(莫犯十畝森似束我來仲夏初解籜呈新綠幽鳥向我鳴野人留我宿徘徊不忍去微月掛喬木遥想他年歸)
(解組巾一幅對床老兄弟返雨鳴竹屋卧聽林寺鐘書窗有殘燭又詩偶尋流水上崔嵬五老蒼然一笑開)
(若見謫仙煩寄語匡山頭白早歸來朱元晦詩躡石循急澗穿林度重岡倪入幽谷邃仰見竒峯蒼李公英)
(妙年讀書此雲房一去上臺閣致身何慷慨蘇公記藏書文字有耿光餘事亦騷雅戲墨仍風霜兩公不歸來)
(歲月忽已荒何用建遺烈寒泉薦孤芳)道觀景德觀(舊記昔秦始皇并吞六國楚王避難此地)
(有康王觀二十里入康王谷又十五里有水如簾布巖而下者三十餘𣲖陸羽茶經其水為天下第一朱元)
(晦詩循澗西北騖﨑嶇幾經邱前往荒溪斷豁然清溪流一涉臺殿古再涉川原幽縈紆復屡渡乃得寒巖陬)
(飛泉天上來一落散不收披崖日璀璨噴壑風颼飀追薪㸑絶品㵸茗澆窮愁敬酹古陸子何年復來游)簡
寂觀(在城西二十三里宋陸修静封丹元真人明帝召至建康卒于崇虚館諡簡寂此即脩静故居今名)
(太虚觀後有二瀑布及白雲楼夢溪筆談云觀有竹相傳脩静所植出苦笋而味反甜歸宗寺造鹹虀而味)
(反淡盖山中佳物也山中人語云簡寂觀中甜苦笋歸宗寺裏淡鹹虀楊傑詩紫霄峯下陸先生飛出紅塵)
(鶴羽輕斗壇石礙雲三尺丹井泉寒月一泓錢聞禮詩先生舊隠在廬山幽谷千年竹萬竿偃松拂盡煎茶)
(石苦笋撑開禮斗壇朱元晦詩高士昔遺世築室蒼崖陰朝真石壇峻煉藥古井深結交五柳翁屡賞无弦)
(琴相携白蓮社一笑傾夙心歲晚更市朝故山鎖雲岑柴車竟不返鸞鶴空遺音我來千載餘舊事不可尋四)
(顧但絶壁苦竹寒蕭椮蘇子由詩山行但覺鳥聲殊漸近神仙簡寂居門外長溪淨客足山腰苦笋助盤蔬)
(喬松定有藏丹處大石仍存拜斗餘弟子蒼髯年八十養生世世授遺書)白鶴觀(在城西北二十里今)
(名為承天觀觀記云廬山峯巒之竒秀巖穴之怪邃林泉之茂美為江南第一此觀復為廬山第一漁隠)
(叢話蘇子瞻云司空表聖自論其詩得味外味棋聲花院閉幡影石幢高此句最善吾嘗獨遊五老峯入白鶴)
(院松陰滿地不見人惟間棋聲然後知此句之工蘇子由詩云五老相携欲上天玄猿白鶴盡疑仙浮雲有)
(意藏山項流水無聲入稻田古木微風時起籟諸峯落日盡生煙歸鞍草草還城市慙愧幽人正醉眠)延
真觀(在城北四十里舊名昭德唐艾真李騰空所居騰空宰相李林甫之女李白送女真歸廬山詩羨)
(君相門女學道愛神仙一往屏風疊乘鸞着玉鞭)尋真觀(在城北二十五里道藏經三十六洞天此)
(其一也正唐元女冠蔡尋真居屏風疊之南李騰空居屏風疊之北)符祥觀(觀記云秦末有武士三人)
(留此一夕雷電化成二溪溪中盤石上有玉簡天篆曰神化靈溪金簡標題真人受旨玉簡潜栖)康王
觀(在城西七十里按舊經楚康王避難於此山梁大同元年張道士置在洞裏至隋開皇丁道士移出洞銅)
(馬廟場置觀)祠廟陶威公祠(劉羲仲記云子瞻嘗為予言陶公忠義之節横秋霜而貫白日)
(晉史所書折翅之事豈有是乎吳澥辨云蘇峻之誅庾亮恥為之屈既士行溘先朝露後嗣零落庾氏謗之)
(耳)五賢祠(朱元晦祝文云誤膺朝命來守是邦至止之初得拜劉李二公之像于學欽聳高風考觀)
(正論既有以慰夙心者既又咨訪得陶公栗里故居於郡境且知祕亟劉公蓋嘗祿于筦庫而忠肅陳公又嘗)
(辱為遷民也)濓溪祠(朱元晦立張敬夫記蓋自近世以來先生之書徧天下士知尊敬講習者寖)
(多而其間未免或失其旨妄意高遠不由其序游談相夸不踐其實反以病夫真若是者適為吾道之罪人耳)
(夫惟端篤懇惻近思躬履不忽於卑下而審察乎細微是為不負先生之訓)三賢祠(在廬山楞伽寺)
(楊廷秀呈南尉太守曾致虚詩山房牙簽三萬軸六丁六取歸羣玉空餘坡老枯木枝雪骨霜筋插雲屋楞)
(伽老僧懷兩賢作堂要與祠千年只供清風薦明月不用秋菊兼黃泉江西杜裏曾常柏李家玉潤蘇家客併)
(遣巫陽招取來分坐廬山泉上石)劉西磵祠(黃魯直拜劉凝之畫像詩棄官清潁尾買宅落星灣)
(身在菰蒲中名滿天地間誰能四十年保此清净退往來澗谷中神光射牛背)名宦韋應物(唐人)
(為刺史嘗游賞于簡寂觀其詩卒章云曠歲懷兹賞行春始重尋聊將横笛吹一寫山水音)何易于
(攝建昌令築縣西捍水堤)皇朝周頥(春陵人嘗以吕公著薦擢廣東運判以提刑以病求知南康軍)
(病劇上印分司南京)朱熹(淳熙中為守值歲歉救荒有功後又請于朝建白鹿書院)人物康俗
(漢武帝時封俗為大明公稱廬君詳見廬山)陶潜(義熙中為彭澤令郡遣督郵至曰吾不能為五斗米)
(折腰向鄉里小兒遂棄官去賦歸去来詞嘗居廬山栗里籃輿往来醉輒卧大石上今號醉石)李常(字公擇仕)
(至御史詳見楞伽院注)名賢翟道(潯陽人晉王導辟不就隠于廬山之南祖父子孫四世皆隠稱潯陽)
(四隠)劉麟之(字子驥一字遺民即桃源記中劉子驥者也石林過庭錄遠法師白蓮社中遺民最勝)
周續(鴈門人徙居建昌詣范甯受業入廬山與劉遺民陶淵明號潯陽三隠)熊仁瞻(海昏人丁)
(母憂哀毁廬墓有慈烏來巢大歷中旌表門閭朱文公嘗遣祭立門)李白(圖經白性喜名山飄然有物外)
(志以廬阜水石佳處遂往游焉卜築五老峯下有書堂舊基後北歸猶不忍去指廬山曰與君再會不敢寒盟)
(丹崖綠壑神其鑒之杜甫詩匡山讀書處頭白早歸來或以為綿之匡山)李渤(詳見書堂注)皇朝
劉渙(字凝之筠州人為潁上令掛冠歸隠廬山嘗作騎牛歌曰我騎牛君莫笑世間萬事從吾好號西磵)
(先生歐陽修作廬山高以贈之朱元晦記云予假守南康訪求先賢遺迹得故尚書屯田員外郎劉公凝之)
(之墓于城西門外草棘中予惟劉公清名高節著于當時而聞于後世不幸饋奠無主而其邱墓之寄於此邦)
(者又如此亦是長民者之責也乃作小亭於前立門墻以限樵牧用歐陽公語名其亭以壯節因屬友人黃銖)
(大書以揭焉)劉恕(字道原渙之子司馬君實修資治通鑑以史事之紛錯者委之王介甫引為三司條)
(例不就)劉羲仲(字壯輿渙之孫詔為編修至京自宰相以下並不造謁未幾致仕蘇子由有詩)陳
舜俞(字令舉嘉禾人少登制科為嘉禾令以不奉行青□謫官居山南與劉凝之乘黃犢往來以六十日)
(盡南北之勝龍眼李白時畫為圖今有碑刻)陳瓘(坐論蔡氏父子最後謫南康)蘇庠(字養直丹)
(陽人少作清江曲東坡見之嘆賞卜築廬山屢詔不起)題詠急呼疾索初不聞(王介)
(甫題望雲亭詩南康父老傳使君云云未曾遣汲谷簾水三載秪望香爐雲雲徐無心静無澤使君恬淡亦如)
(此歘然一去掃遺隂便覺煩&KR1201;悵千里歸田負戴子與妻岡蔬園果西山西出門亭臯百頃綠望雲纔喜一犂)
(足我知新亭望雲好欲斸比隣成二老莫嫌雞黍𢾗往來為報㐮陽得公嫂)
四六(䟽綍天閽分符星渚)(眷此康廬控于匯澤)(維地千里據江上流)(即此星斗創夫楼壘)
(矧南山之道院為江左之名邦)(康廬萬古之山川白鹿幾年之文物)(渺彭澤以為恩波聳康廬而侔治蹟)
(俗樸訟稀號山南之道院民貧土瘠資江上之商征)(歸宗寺古訪内史之墨池栗里源幽卧陶公之醉石)
(鈐齋豐暇迎五老於清尊學館靜深對諸儒於黃卷)(長庚之詠瀑布題后無詩鴻漸之第水簾經中絶品)
(李氏山房尚訪森修之竹即山南北之分疆尤欣接畛濓溪故宅有懷净植之蓮豈江東西之異道遂靳餘波)
(白鹿書堂之創遺址猶存紫陽夫子之來斯文大暢)(郡得循良無急索疾呼之政山多竒秀有微吟緩諷之遊)
(棲賢峽漱玉亭壯矣坡仙之句玉京軒落星寺竒哉山谷之章)
(丹崖翠壑為青蓮仙客之舊遊皂蓋朱轓振白鹿儒宗之奥學)
(誦李仙屏風九疊之謠神游汗漫讀歐子廬山千仞之句心厭寵榮)
(雖云小郡環井邑於山光水色之中猶幸大江通商賈於蠻煙瘴雨之外)
方輿勝覽卷十七
