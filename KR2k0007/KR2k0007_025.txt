方輿勝覽卷二十五宋祝穆撰
郴州(郴縣永興)(桂陽資興)(宜章桂東)
建置沿革(禹貢荆州之域翼軫之分野春秋戰國屬楚秦屬長沙郡項羽徙義帝于長沙都郴)
(即此地也漢高祖屬荆州三國吳屬分荆州以湘水為界長沙江夏桂陽以東屬吳晉屬江州又属湘州)
(隋廢桂陽立郴州因漢縣名也唐改桂陽郡復為郴州國朝因之中興領縣四寕宗朝以溪峒擾攘創資)
(興桂東兩縣今領縣六治郴縣)
事要郡名郴陽(見沿革注)郴江風俗清淑之氣蜿蟺扶輿(韓愈)
(送廖道士序五嶽於中州衡山最遠南方之山巍然高而大者以百數獨衡山為宗最遠而獨為宗其神必靈)
(衡之南八九百里地益高山益峻水清而益駛其最高而横絶南北者嶺郴之為州在嶺之上測其高下得)
(三之二焉中州清淑之氣於是焉窮氣之所窮盛而不過必蜿蟺扶輿磅礴而鬱積衡山之神既靈而郴之為)
(州又當中州清淑之氣蜿蟺扶輿磅礴而鬱積其水土之所生神氣之所感白金水銀丹砂石英鐘乳橘柚之)
(包竹箭之美千尋之名材不能獨當竒也意必有魁竒忠信材德之民生其間而吾又未見也其母乃迷惑溺)
(没於老佛之學而不出耶廖師郴民而學於衡山氣專而容寂多藝而善遊豈吾所謂魁竒而迷溺者耶廖師)
(善知人若不在其身必在其所與遊訪之而不吾告何也于其别申以問之)必有才德生其
間(見上)民俗愿朴而勁(朱作潜社壇記)風俗脆薄(許荆傳郡濱南州云云)人
才之盛(李若谷郴江後序悼楚懷之徙嘉唐相之節叙三賢之政績紀三仙之功行吳仲權弔古賦)
(蠟屐東山誦劉公之忠擊楫北湖味韓子之窮)形勝古桂陽郡(張浮休百詠詩序云云在湘之)
(東南五六百里其地皆山谷實嶺之北麓也當五嶺未開之時郴為南方極遠之地今南有廣西有桂廣桂猶)
(善部則郴可知)西接九疑(圖經云楚漢上游南接五嶺云云東南距湖北距衡山)控扼交
廣(阮閱休䟦云云襟帶湖湘)為湘楚上游(郡守凌伯裕作郴江集序郴云云)在海嶠
之北(練亨甫靈壽山記云郴環山而州云云衡湘之南)州在百重山之内(張浮休南)
(遷錄)實嶺麓斗僻之地(吳仲雍記郴古郡也而云云)南直五嶺之衝(陳純)
(夫州學記北瞻衡嶽之秀云云)鈎扶景象(郴江續集序若昔社草堂韓昌黎筆端有神云云而郴江)
(殆無遺賞)自唐以山水名天下(郴江前集序云云)山川馬嶺山(在郴縣東)
(北七里舊名牛皮山又名蘇仙山輿地志昔有仙人蘇耽入山學道其母往闖之見其乘白馬飄然故又謂之)
(白馬嶺其上有壇)黃岑山(在郴縣南三十六里即五嶺之一或云即其田嶺)五盖山(在郴)
(縣東西六十里湘中記山有五峯如盖鄉人每歲占雪占豐年云五盖雪普米賤如土雪若不均米貴如銀)
萬壽山(在郴縣南郡國志山有靈壽杖漢平帝賜孔光靈壽杖出於此又有冷暖二泉)黃相山
(在郴縣東南九里閻孝忠詩東帶連山接五羊西分郴水下三湘路人到此休南去嶺外千峯盡瘴鄉)耒
山(在桂陽縣南十里四面孤絶)兜率山(在郴縣資興寨旁有石像如僧十八)北湖(在縣西北)
(隅城門外灌田項餘韓愈云航北湖之空明即此)程鄉溪(輿地廣記在郴縣之程鄉首置官醖于山)
(下名曰程酒同酃酒焉)陷池(在郴縣北二十里又名陷浦相傳昔有萬氏居此一旦雷雨全家皆陷故)
(以為名)郴水(過郡城一里始勝舟又北行四十五里至鯉園步江口合東江始為大郴江入米水方有)
(水程)桂水(在郴縣西南杜甫詩飄飄桂水遊)井泉橘井(在蘇仙故宅即今開利寺傳云仙君)
(將去世謂母潘曰明年郡有災民大疫母取橘葉井水飲之如期疫果作郡人憶前言競詣飲飲下咽而愈日)
(起百餘人以故争持錢敬謝潘元結詩靈橘無根井有泉世間如夢又千年鄉關不見重歸鶴姓字今為第)
(幾仙風冷露壇人悄悄地閒荒徑草綿綿如何躡得蘇君跡白日霓旌擁上天沈彬詩眼穿林罅見彬州井)
(里相逢側局楸味道不來閒處坐勞生更欲幾時休蘇仙宅古煙霞老義帝墳荒草木愁千古是非無處問夕)
(陽西下水東流)潮井(在黃岑山上一日三湧)三翁井(郴縣土富山有銀井人鑿之轉深忽見三)
(老翁授之以杖悉是銀故名)圓泉(郡志在州南二十里張浮休永慶寺記云世傳陸羽著茶經定水品)
(張又新益水品為二十而丨丨第十八然永慶寺今易為州學在城内不能半里或以為即會勝寺)劔泉
(在城内康泰坊石罅間泉躍而出世傳項將英布卓劔處因成泉)燕泉(在城西燕來時泉生去時泉涸)
(折彦質居郴時剪茅為亭今廢牛彘㳛飲其中)熱泉(在桂陽東百里其沸如湯)堂閣清淑堂
(在州宅阮美成詩三仙一相有遺風清淑誰言到此窮寄語郴陽忠信士得名端合謝韓公)覽秀閣
(在倅廳)道觀蘇仙觀(在郡子城東門外即漢蘇耽故宅紹興封冲素普應真人觀名集靈)成
仙觀(在郡子城外北後漢有成武丁者屍假而卒葬武丁岡今以其居為成仙觀)露仙觀(在子)
(城外南王真人諱錫為郡衙校唐咸通間甘露䧏于所居竹木葉上真人食之遂仙)古跡義帝都
(按史記義帝乃楚懷王孫心項羽陽尊為義帝後項羽徙義帝於長沙都郴有陵在城内明倫坊)窊尊
石(在江畔張浮休有刻銘)石羊(在城南五里巨冡嶢然前有石如羊)名宦楊璆(前漢時人)
(築州城)衛颯(后漢循吏傳序舉天下郡國歴三百餘年纔得十二人桂陽幸有其三河内丨丨南陽茨)
(充會稽許荆皆以桂陽政得名)茨充(代颯為桂陽教民種植桑柘蔴紵)許荆(為設喪紀婚姻制度)
李郴州(韓愈有李郴州祈雨詩云乞雨女郎魂炰羞潔官且繁廟開鼯鼠呌神䧏越巫言旱氣期銷蕩陰)
(想駿奔行看五馬入蕭颯已隨軒)皇朝周頥(為郴令移桂陽令)唐介(以言事謫監酒)張
舜民(自號浮休謫監酒稅)人物孟琯(韓愈序云今年秋見孟氏子琯於郴手其文一編甚鉅)
名賢陳瓘(謫居)秦觀(以黨籍安置)陳師錫(以言事謫)題詠郴州頗凉
冷(杜甫送舅氏詩云云橘井尚凄清)風起三湘浪(柳宗元和楊尚書郴州登樓詩游鱗出陷)
(浦唳鶴繞仙岑云云雲生萬里隂)石路九疑深(戴叔倫過郴州詩云地盡江南戍山分桂北林)
(火雲三月合云云暗谷隨風過危橋共鳥尋羇魂愁似絶不復待猿吟)城頭鶴立處(柳宗元和)
(楊侍郎郴州紀事詩旌節下朝臺分圭從此回云云蘇耽傳耽化為鶴立城東北隅驛樹鳳棲來圖經有□鳳)
(䧏于庭隅)莎城百粤北(張籍送嚴大夫之郴詩旌旆過湘潭幽竒得徧探云云行路九疑南有地)
(多生桂無時不養蚕聽歌難辨曲風俗自相諳)山作劔攅江瀉鏡(韓愈郴江詩云云扁舟斗)
(轉疾於飛回頭笑向張公子終日思歸今日歸)千峯險似三川峽(阮美成詩云云一水聲如)
(八月潮)
四六(惟郴古郡號楚上游)(眷惟楚望孰若郴邦)(乃眷郴江實居嶺麓)(眷惟斗□頗帶煙嵐)
(惟郴江之名郡實湘楚之上游)(橘暗蘇仙之井苔荒義帝之碑)(郴素稱於姱俗地新控於賊巢)
(序考韓公鍾扶輿清淑之氣詩形杜老有淒清凉冷之風)(桂林池近雖當五嶺之衝橘井凄清幸據三湘之上)
(來綰縣章勉繼周濓溪之政卑棲酒正永懷唐御史之風)
永州(零陵東安)(祈陽)
建置沿革(禹貢荆州之域楚地翼軫之分野春秋戰國屬楚秦屬長沙郡漢武分置零陵郡屬)
(荆州蜀先主既得益州乃分荆州之湘水為界長沙江夏桂陽以東屬吳南郡零陵武陵以西屬蜀及關羽)
(敗零陵屬吳孫皓分零陵南部為始安郡分北部為邵陵郡晉穆帝分零陵立營陽郡南齊為零陵郡隋)
(置永州唐復為永州五季後周時我藝祖皇帝以勝敵雋功加永州防禦使開祉發祥實由此邦有若漢)
(之沛唐之晉陽也今領縣三治零陵)
事要郡名零陵二水(柳宗元湘口館記瀟湘二水所會也州因二水而名永)三
吾(浯溪唐亭峿臺皆元結命名)風俗參百粤之俗(柳集瀟湘云云又謝表地極三湘俗)
(參百粤左衽居椎髻之半可懇乃石田之餘)其人鬼且禨(柳宗元息壤記居楚越間云云又曰)
(惟是南楚風浮俗鬼)舉棹則有些聲(柳拱辰風土記云云如楚詞之些助語也)歌則有
欸乃聲(同上云云欸乃郎所以發歌柳宗元西巖詩亦用之今樵夫野老之歌猶有此聲)游觀
之佳麗(見後柳宗元所作南池記)形勝北接衡嶽(舊經南接九疑云云)面傃瀟
湘(周中行撰元結祠堂記背負九疑云云)古泉陵一縣地(零陵志隋置永州之後割營道)
(永陽置道州馮乘為賀州又析湘源灌陽二縣為全州存者惟零陵祈陽爾本朝雖析零陵增置東安為三縣)
(然大要不過云云)九疑之麓(柳宗元新堂記永州實云云)山水竒秀(倪均題浯溪序)
(云云)土産異蛇(柳宗元捕蛇說永州之野産丨丨黑質白章觸草木盡死以囓人無禦之者然得之)
(以為餌可以已大風其始太醫以王命聚之歲賦其二募有能捕之者當其租入有蔣氏者專其利三世矣問)
(之則曰吾祖死于是吾父死于是今吾嗣為之幾死者屡矣余悲之曰若毒之乎余將告於蒞事者更若役復)
(若賦則何如蔣氏大戚汪然出涕曰君將哀而生之乎則吾斯役之不幸未若復吾賦不幸之甚也又安敢毒)
(耶余聞而愈悲孔子曰苛政猛於虎也孰知賦斂之毒有甚於是蛇者乎故為之說以俟觀人風者得焉)香
茅(山川記永之野有丨丨芬馥數里貢以縮酒盖禹貢荆州所貢而楚苞茅不入即此)零香(生湘源)
石磬(産零陵)石屏(出祁陽)山川永山(在零陵縣南九十里州因山以名)西山
(在州西瀟江之外柳宗元愛其勝槩有西山宴游記云攀援而登箕距而遨則凡數州之土壤皆在祍席之下)
(柳子詩云漁翁夜傍西巖宿曉汲清湘燃楚竹煙銷日黯不見人欸乃一聲山水綠)九疑山(零陵)
(郡之望山元結云方二千里四州各近一隅)小石山(柳記有積石無土壤而生嘉樹美箭)香陵
山(在零陵縣東數里)石角山(在州東北十里柳詩石角恣出步長鳥遂遐征磴回茂樹斷景晏)
(寒川明)洞庭山(謝元暉送零陵内史范雲詩洞庭張樂地瀟湘帝子游)石鷰山(唐仰雍湘)
(中記零陵有石燕得風雨則飛翔風雨止則還為石)朝陽巖(在零陵南二里下臨瀟湘舊經道州刺史)
(元結曾維舟山下以地高而東向遂名朝陽有記猶存元結詩丨丨丨下湘水深朝陽洞口寒泉清零陵徒)
(有先賢傳水石為娛安可羨柳宗元詩高巖瞰清江幽窟潜神蛟開曠延陽景回薄攅林稍黃魯直遊朝)
(陽洞云徘徊水濱久之有白雲出洞中散漫洞口咫尺不相見詩云嵌竇響笙磬洞中出寒泉同遊四五客拂)
(石弄潺湲俄頃生白雲似欲駕我仙又作欸乃曲云千里楓林煙雨深無朝無暮有猿吟停橈靜得曲中意)
(好是雲山韶濩音張魏公德遠詩路幽遲晚日巖古挹流湘杜陵有歌云朝陽巖下瀟水深朝陽洞中寒)
(泉清零陵城郭夾瀟岸巖洞幽竒當郡城荒蕪自古人不見零陵徒有先賢傳水石為娛安可忘長歌一曲留)
(相勸)澹巖(在零陵南二十五里巖有二門中有澹山寺楼殿屋室隱隙鏬中雖風雨不能及四顧石壁削)
(成萬仞傍有石竅古今莫測其遠近目下者有長往之意大中張顥記云出乎天巧盤伏於兩江之間其形)
(如龜其勢如龍周回二里中有巖竇可容萬夫古有老人處其下以澹氏稱因為此山之名秦有周君貞寔避)
(焚坑之禍隱于此石床石井猶存唐興有僧到巖下坐盤石敷演法華真常妙理見二蠎各長數十尺盤于前)
(師曰若受吾訓當釋汝形頃化雙狐能飛鳴名曰訓狐師居巖中凡五十年黃魯直詩去城二十五里近與)
(天隔盡俗子塵春鼃秋蠅不到耳夏凉冬暖總宜人巖中清磬僧定起洞口綠樹仙家春惜哉次山世味顯不)
(得雄文鑱翠珉又詩云澹山澹氏人安在徵君避秦亦不歸石門竹徑幾時有翠臺瓊室至今疑洞中明潔坐)
(十客亦可呼樂舞翠衣閬州城南果何似永州城南天下稀)柳巖(在瀟水西五里零陵宰主淮記零陵)
(人世傳有巖在愚溪之右柳司馬嘗遊焉既而失所在今乃得于荒谷中)東巖(在州治東子城外舊有湍)
(流相傳牧守流觴此水)華嚴巖(在城南唐為石門精空據法華寺南隅崖下柳宗元詩稍疑地脉)
(斷倏若天梯往)火星巖(在州西江外巨竹高脩古木樛曲地勝景清為零陵最竒絶處)暗巖(去澹)
(巖三里必秉燭乃可入其間廣袤可容數萬人)丹崖(在州南百里零陵隴下石色如丹唐永泰中有隴水)
(令唐節去官家于崖下自稱丹崖翁元結刺道州路出崖下見節甚重之因為作宅刻銘曰磳磳丹崖其下誰)
(家門前斷舟籬上釣車不知幾峯為其西墉竹出石磴泉飛戶中)石鏡(在中興崖石之側有劉愿石鏡)
(序曰以水澤之其光燦然江山之盤紆草木之榮悴皆不可得而遁也)息壤(在零陵縣南故龍宫寺中)
(狀若鴟吻色若青石自地出尺餘寺之初興夷之益高人不敢犯子厚以為息壤所以堙洪水事非經見因為)
(記以辨之)浯溪(在祁陽縣南五里流入湘江水清石峻唐上元中容管經略使元結家焉結作大唐中興)
(頌顔真卿大書刻于此崖結又為峿臺唐亭石室諸銘陳衍題浯溪圖云元氏始命之意因水以為浯溪因)
(山以為吾山作屋以為吾亭三吾之稱我所自也制字從水從山與广我所命也三者之自皆自吾焉我所擅)
(而有也元結大唐中興頌并序天寳十四年安禄山陷洛陽明年陷長安天子幸蜀太子即位於靈武明年)
(皇帝移軍鳳翔其年復兩京上皇還京師於戲前代帝王有盛德大業者必見於歌頌若令歌頌大業刻之金)
(石非老於文學其誰宜為頌曰噫嘻前朝孽臣姦驕為昏為妖邊將騁兵毒亂國經羣生失寕大駕南巡百僚)
(竄身奉賊稱臣天將昌唐繄睨我皇匹馬北方獨立一呼千麾萬旟戎卒前駈我師其東儲皇撫戎蕩攘羣兇)
(克復指期曾不逾時有國無之事有至難宗廟再安二聖重歡地闢天開蠲除妖炎瑞慶大來兇徒逆儔㴠濡)
(天休死生堪羞功勞位尊忠烈名存澤流子孫盛德之興山高日昇萬福是膺能令大君聲容沄沄不在斯文)
(湘江東西中直浯溪石崖大齊可磨可鐫刊此頌焉何千萬年黃魯直讀中興頌詩春風吹船著浯溪扶藜)
(上讀中興碑平生半世看墨本摩挲石刻鬢成絲明皇不作苞桑計顛倒四海由禄兒九廟不守乘輿西萬官)
(奔竄鳥擇栖南内淒凉幾苟活高將軍去事尤危臣結春秋二三策臣甫杜鵑再拜詩安和忠臣痛至骨世上)
(但賞瓊琚詞同來野僧六七軰亦有文士相追隨斷崖蒼蘚對立久凍雨為洗前朝悲張文潜詩玉環妖血)
(無人埽漁陽馬厭長安草潼關戰骨高於山萬里君王蜀中老金戈鉄馬從西來郭公凜凜英雄才舉旗為風)
(偃為雨洒埽九廟無塵埃元功高名誰與紀風雅不繼騷人死水部胷中星斗文太師筆下蛟龍字天遣二子)
(傳將來高山百丈磨蒼崖誰持此碑入我室使我一見昏眸開百年興廢增嘆慨當時數子今焉在君不見荒)
(凉浯水弃不收時有遊人打碑賣米元章詩胡羯自千紀唐綱竟不維可憐德業淺有愧此碑辭張安國)
(詩綉綳兒啼思塞酥重床燎香駈羣胡黃裙錦襪無尋處一夜驚眠摇帳柱朔方天子神為謀三郎歸來長慶)
(楼楼前拜舞作竒祟中興之功不贖罪日光玉潔十丈碑蛟龍盤拏與天齊北望神京淚雙落只今何人老文)
(學潘大臨詩公汎浯溪春水船繫船啼鳥青崖邊次山作頌今幾年當時治亂春風前明皇聰明真晚謬乾)
(坤付與歌奴手骨肉何傷九廟焚蜀山騎騾不回首天下寕知再有唐皇帝紫袍迎上皇神器倉皇吾敢惜兒)
(不終孝聽五郎父子幾何不豺虎君臣寕能責胡虜南内凄凉誰得知人間稱家作端午平生不識顔真卿去)
(年不答高將軍老來讀碑淚沾臆公詩與碑當並行不賞邊功寕有許不殺奏章猶未語雨淋日炙字未訛千)
(秋萬歲所鑒多王叔瞻詩蜀日既衰洛日亾前星靈武騰光芒元功百戰兩京復萬里呵瞞歸故鄉干戈紛)
(紛徧四海浯碑已立湘江旁太師艱難喜粗定作此大字龍鸞翔紙摹縑塌四百載家家傳寳踰琳琅唐文中)
(世未變古燕許偶儷為班揚次山之文可也簡此頌未追周魯商禄山滔天等窮澆春秋之法誅無將騁兵二)
(字斥邊將此語豈足懲姦強末篇三章頗辭費筆力不復能鏗鏘磨崖勒銘亦何有反復自贊乃爾詳向來各)
(人過許與舉世附和無雌黃淮西仆碑無墨客惜哉不得逢鍾王范至能云頌者美盛德之形容以其成功)
(告于神明者也商周魯之遺篇可以槩見今次山乃以魯史筆法婉辭含譏盖之而彰後來詞人復發明呈露)
(則磨崖之碑乃一罪案何頌之有竊以為未安題五十六字刻之石傍與來者共商略之云三頌遺音和者希)
(丰容寕有刺譏辭絶憐元子春秋法却寓唐家清廟詩歌詠當諧琴摶拊策書自管壁瑕疵紛紛健筆剛題破)
(從此磨崖不是碑趙汝鐺詩蒼崖插浯溪清漲濕元頌費墨今屋高千年此安用鯨翻天寳末雲滃朔方衆)
(還都寕上皇嗚咽抱餘痛兩宫重宴樂萬國盡朝貢當時紀成功小雅見微諷顔公發勁畫金玉相錯綜我于)
(碑刻間衆羽得孤鳳艱危人物難忠烈鬼神重摹取掛野堂英風凛生棟)愚溪(在州西一里柳宗元丨)
(丨詩序灌水之陽有溪焉東流入于瀟水或曰冉氏嘗居也故姓是溪為冉溪或曰可以染也名之以其能故)
(謂之染溪余以愚觸罪謫瀟水上愛是溪入二三里得其尤絶者家焉古有愚公谷今余家是溪而名莫能定)
(土之居者猶斷斷然不可以不更也故更之為愚溪愚溪之上買小丘為愚丘自愚丘東北行六十步得泉焉)
(又買居之為愚泉愚泉凡六穴皆出山下平地盖上出愚也合流屈曲而南為愚溝遂負土累石塞其隘為愚池)
(池之東為愚堂其南為愚亭池之中為愚島嘉木異石錯置皆山水之竒者以余故咸以愚辱焉夫水智者樂)
(也今是溪獨見辱於愚何哉盖其流甚下不可以溉灌又峻急多坻石大舟不可入也幽邃淺狹蛟龍不屑不)
(能興雲雨無以利世而適類於余然則雖辱而愚之可也寗武子邦無道則愚智而為愚者也顔子終日不違)
(如愚睿而為愚者也皆不得為真愚今余遭有道而違於理悖於事故凡為愚莫我若也夫然則天下莫能争)
(是溪於得專而名焉溪雖莫利於世而善鑒萬類清瑩秀澈鏘鳴金石能使愚者喜笑眷慕樂而不能去也余)
(雖不合于俗亦頗以文墨自慰潄滌萬物牢籠百態而無所避之以愚辭歌愚溪則茫然而不違昏然而同歸)
(超鴻濛混希夷寂寥而莫我知也於是作八愚詩紀於溪石上)高溪(在州北九十里有唐叟者世居溪上)
(乾德中忽厭喧雜謂諸子曰吾船居矣生涯瀟然往來垂釣伏臘暫歸受子孫謁見如此累年)黃溪(在州)
(北九十里柳子厚記有云環永之治其間多名山水而丨丨最善)南池(在子城外柳宗元陪崔使君)
(燕丨丨序零陵城南環以羣山延以林麓其崖谷之委會則泓然為池灣然為溪其上多楓柟竹箭哀鳴之禽)
(其下多芡芰蒲蕖騰波之魚韜㴠太虚澹灔里閭誠游觀之佳麗者已崔公既來其政寬以肆其風和以廉既)
(樂其人又樂其身于暮之春徵賢合姻登舟於兹水之濱連山倒垂萬象在下浮空泛景蕩若為外横碧落以)
(中貫陵太虚而徑度羽觴飛翔匏竹激越熙然而歌婆然而舞持頥而笑瞪目而倨不知日之將暮則于向之)
(物者可謂無負矣昔之人知樂之不可常會之不可必也當歡而悲者有之况公之理行宜去受厚錫而席之)
(賢者率皆在官蒙澤方將脫鱗介生羽翮夫豈趦趄湘中為顦顇客耶余既萎廢于世常得與是山水為伍而)
(悼兹會之不可再也故志之)瀟水(去零陵縣三十步源出九疑山至永與湘水合)湘水(在零陵北)
(十五里其源自全來永與瀟水合)堂館新堂(舊在九疑山之麓今在郡治唐太守韋宙立柳宗)
(元記公之蠲濁而流清豈不欲廢貪而立廉公之居高而望遠豈不欲家撫而戶曉然則韋公之立是堂豈獨)
(草木土石水泉之適山原林麓之觀歟)康功堂(在倅廳胡明仲詩政拙催科永陵守寔頼賢僚相)
(可否邦人復嗣海沂歌倉廩雖空閭里有又酒闌四壁讀前碑吏隱猶勝五馬隨千古濓溪周别駕一篇清獻)
(錦江詩)臨瀟館(在州西江山竒秀浮梁直其下漁村蕭寺上下映帶唐韋宙以碧湘名之)美蕖
館(在東湖之上即南池唐刺史李衢建今為館范忠宣嘗家于此其旁有思范堂張敬夫書)亭軒萬
石亭(在子城北柳宗元記御史中丞清河崔公來蒞永州間日登城北墉臨于荒野藂翳之隙見怪石)
(特出度其下必有殊勝步自西門以求其墟伐竹披奥欹側以入綿谷跨溪皆大石林立渙若奔雲錯若置棋)
(怒者虎闘企者鳥厲抉其穴則鼻口相呀搜其根則蹄股交峙環行愕目疑若摶噬於是刳闢朽壤剪焚榛薉)
(决溝澮導伏流散為疎林洄為清池寥豁泓渟若造物者始判清濁效竒於兹地非人力也乃立游亭以宅厥)
(中直亭之西石若掖分可以眺望其上青壁斗絶沉于淵潭莫究其極自下而望則合為千纉巒與山無窮明)
(日州邑耋老雜然而至曰吾儕生是州藝是野眉龐齒鯢未嘗知此豈天墜地出設兹神物以彰我公之德歟)
(既賀而請名公曰是石之𢾗不可知也以其多而命之曰丨丨丨耋老又言曰懿夫公之名號也豈專狀物而)
(已哉公嘗六為二千石既盈其𢾗然而有道之士咸恨公之嘉績未洽于人敢頌休聲祝公于明神漢之三公)
(秩號萬石我公之德宜受兹錫漢有禮臣惟萬石君我公之化始於閨門道合於古祐之自天野夫献辭公壽)
(萬年宗元嘗以牋奏隸尚書敢專筆削以附零陵故事)三亭(柳宗元記河東薛存義來蒞零陵宿蠧藏)
(姦披露首服然未嘗以劇自橈山水魚鳥之樂澹然自若也縣東有山麓泉出石中乃作丨丨陟䧏晦明高者)
(冠山巔下者俯清池游息具於是)西亭(在零陵縣東山法華寺柳宗元有留題)雙鳳亭(郡守)
(彭合建學有異石伏壤間其上成文滌視之若羽而駢飛者盖鳳之形記云鳳文物也永之士將以文鳴歟)
玩鷗亭(在州西汪彦章謫居日建自為記曰客有過而問焉者曰子之鷗信可玩乎余曰我與物同見)
(於天地之間者以形而我之知物物之知我者以心使吾心有以勝物則李廣之石可使為虎使吾為物所勝)
(則樂令之弓亦能為蛇是二者無情之木石也徒以人心之故使之若出於有情如此苟吾心反如木石而無)
(所示焉則鷗莫得而關矣何為而不可玩哉)西軒(在龍興寺柳宗元闢下瞰大江)花月樓(在州)
(前雄冠一州)古跡秦馳道(在零陵東八十里闊五丈餘類今之河道兩岸如削夷險一致始皇)
(命天下修道以備遊幸即此也)懷素堂(在州東五里相傳唐僧懷素嘗於此草書有墨池筆塜在其側)
漫郎宅(在浯溪上曹輔詩峿臺倚溪雲唐亭枕溪石水石競竒麗中有丨丨丨)畢方之怪
(柳宗元逐畢方文云永州元和七年夏多火炎人無安處老弱燔死晨不㸑暝不燭皆列坐屋上左右視盖類)
(物之為者訛言相驚云有怪鳥莫實其狀山海經云章義之山有鳥如鶴一足赤文白喙其名曰畢方見則其)
(邑有譌火若今火者其可謂譌歟而人有以鳥傳其畢方歟遂命邑中狀而圖之禳而磔之為之文而逐之云)
(欎收孽暴禍兮混合恢台民氣不舒兮僵路顛頽又云祝融悔兮回禄屏氣太陰弛威兮玄冥行事)螭
室(柳宗元云零陵城西有蛟室于江法曺史唐登浴其涯螭牽以入作愬螭文投之江)名宦召信
臣(為守)龍述(字伯高馬援戒其兄子曰龍伯高端厚周謹願汝曹效之后為零陵太守)柳宗元
(河東人正元間為監察御史裏行王叔文韋執誼得政引與計事擢禮部員外郎叔文敗貶永州司馬)薛
存義(為守)韋宙(為刺史州負嶺轉餉艱險每飢人輒莩死宙始築常平倉收糴羨餘以濟)皇朝
周頥(治平為倅嘗著拙賦今倅廳有拙堂取此以名南軒作州學祠記曰本朝文忠宣公范内翰公鄒侍)
(郎公皆建祠于學宫矣惟先生嘗倅此州遂即殿宇東偏闢祠)胡安國(紹興間知永州)胡寅(紹興)
(八年以徽制知十年再知)楊萬里(為零陵城建誠齋紹熙賜宸翰)人物蔣琬(零陵湘鄉人為)
(蜀丞相)黃盖(零陵泉陵人也仕蜀赤壁之役建策火攻領武陵太守)元結(后魏常山王十五代)
(孫少居商餘山稱元子避時入猗浪洞稱猗琅子後居瀼濱自稱浪士天寳十二載舉進士第禮部侍郎楊浚)
(見其文曰一第溷子耳有司得子是頼時人謂浪者亦漫為官遂呼漫郎及家樊上漫遂顯廣德元年拜道州)
(刺史喜浯溪因家焉)名賢皇朝蘇軾(自昌化徙永州)蘇轍(自雷循徙永州)黃庭堅
(謫宜州道過永州留連𢾗月)邢恕(謫永州丞相劉莘老有答恕書云永州佳處第往以俟休復)張
浚(謫居)方疇(字耕道以上書得罪謫居永州作困齋張南軒記)題詠寓居湘岸四
無鄰(柳宗元詩云云世網難嬰每日珍)青玻璃盆插千岑(黃魯直慈氏閣詩云云湘)
(水水清無古今何處拭目窮表裏太平飛閣暫登臨)
四六(眷兹二水冠于三湘)(地連楚越水合瀟湘)(地極三湘俗參百粤)(文士辱臨地望增重)
(况二水之名邦乃九疑之支麓)(濫承分虎之恩方軫捕蛇之念)(矧是永陽之古郡寔惟平楚之中流)
(山靈因柳子之詩今猶晶采石崖有元郎之頌誰不品題)(濓溪夫子嘗因半刺以拜官山谷老人亦泛扁舟而懷古)
(讀子厚之文當念斯民之重歛勒次山之頌更觀今日之中興)
(願屬鈞陶益見容我等之數百軰待看勲業當為刻中興之第二碑)
方輿勝覽卷二十五
