方輿勝覧卷三十六宋祝穆撰
潮州(海陽揭陽)(潮陽)
建置㳂革(禹貢揚州之域牽牛之分野古閩越地秦属南海郡秦末属南越漢武属南海郡今)
(州即漢南海之揭陽縣地晉成帝分立東官郡安帝又分東官之義安郡及海陽縣梁置東揚州又改瀛)
(州陳廢為義安郡隋廢郡置潮州煬帝復為義安郡唐復為潮州改潮陽郡復為潮州皇朝因之今領縣)
(三治海陽)
事要郡名潮陽古瀛鳳城(以鳳皇山得名)金城(以是州舊属於金氏)
鱷渚(以丨魚名)風俗士篤於文行(見韓廟碑)州人知書自文公始
(圖經)聮名桂籍自太平興國始(同上)稻得再熟(寰宇記云云蚕亦五收)
夷䝤遂生(皇甫持正韓文公神道碑洞丨海丨陶然丨丨鱷魚稻蟹不暴天物)形勝大海
在其南(韓愈祭鰐魚文)閩南兩越之界(韓愈胡公墓碑)在廣府極東(韓愈)
(潮州謝表臣所領州云云界上去廣府雖云才二千里然來往動皆經月過海口下惡水濤瀧壯猛難計程期)
(颶風鱷魚患禍不測州南近界漲海連天毒霧瘴氣日夕𤼵作臣少多病年才五十髮白齒落理不久長居瘴)
(癘之地蓋與魑魅鄰苟非陛下哀而憐之誰肯為臣言者)山川韓山(與州山相對)湖山(與韓)
(山對其麓寺觀錯立)東山(在州東文公舊遊之地今多亭榭)蛇山(皇甫持正送簡師序適潮不頋)
(丨丨鱷渚萬里之險)鳳凰山(在海陽縣昔有爰居來集因名之山海經南方有戇巨人人面長唇黑身)
(有毛反踵見人笑亦笑笑則唇蔽其面寰宇記有神名山都即此)金城山(九域志山上有韓木韓愈)
(所植不知其名士人觀其華之疎密以知登第之多寡)獅子巖(在郡東山坡上)䨇旌石(州東)
(山之二峯)東湖(在韓山之後四面回環荷花彌望)西湖(縈繞於州之太平橋下徑湖以橋)鱷
溪(舊名惡溪産鱷魚其身黃四足脩尾其形如□而舉止趫疾口森鋸齒往往害人鹿走崖岸之上羣鱷嘷)
(呌其下鹿必怖懼落崖亦物之相懾服也按韓愈傳潮之惡溪有鱷魚食民畜産且盡愈令其属秦濟以一)
(羊一豕投溪水而祝之其略曰鱷魚有知其聽刺史言潮之州大海在其南今與鱷魚約盡三日其率醜類南)
(徙于海以避天子之命吏三日不能至五日五日不能至七日七日不能是終不肯徙也刺史則選材技吏民)
(操強弓毒矢以與鰐魚從事必盡殺乃止其無悔是夕暴風震電起溪中數日水盡涸徙六十里自是潮無鱷)
(魚之患周洪道云韓退之逐鱷事李翺行状及皇甫湜神道碑皆不載豈以鱷近怪故刪去乎)樓榭
揭陽樓(韓愈建今之韓亭即其地)東齋(在揭陽縣治丞相梁克家嘗曰舘於是梅花忽大開梁賦詩)
(九鼎爕調終有待百花羞澁敢言芳後魁天下不十年登宰輔)水簾亭(在州東)梅花院(在倅)
(廳取陳文惠丨丨庭丨竹青青之句)祠廟韓文公廟(蘇子瞻作廟碑匹夫而為百世師一言而)
(為天下法是皆有以參天地之化關盛衰之運其生也有自來其逝也有所為故申吕自嶽降傅說為列星古)
(今所傳不可誣也孟子曰我善養吾浩然之氣是氣也寓於尋常之中而塞乎天地之間卒然遇之則王公失)
(其貴晉楚失其富良平失其智賁育失其勇儀秦失其辯是孰使之然哉其必有不依形而立不恃力而行不)
(待生而存不隨死而亡者矣故在天為星辰在地為河嶽幽則為鬼神而明則復為人此理之常無足怪者自)
(東漢以來道喪文弊異端並起歴唐貞觀開元之盛輔以房杜姚宋而不能救獨韓文公起布衣談笑而麾之)
(天下靡然從公復歸於正蓋三百年於此矣文起八代之衰道濟天下之溺忠犯人主之怒而勇奪三軍之帥)
(豈非參天地關盛衰浩然而獨存者乎蓋嘗論天人之辯以謂人無所不至惟天不容偽智可以欺王公不可)
(以欺豚魚力可以得天下不可以得匹夫匹婦之心故公之精誠能開衡山之雲而不能回憲宗之惑能馴鰐)
(魚之暴而不能弭皇甫鎛李逄吉之謗能信于南海之民廟食百世而不能使其身一日安於朝廷之上蓋公)
(之所能者天也所不能者人也始潮之人未知學公命趙德為之師自是潮人皆篤於文行延及齊民至於今)
(號稱易治信乎孔子之言君子學道則愛人小人學道則易使也潮人之事公也飲食必祭水旱疾疫凡有求)
(必禱焉而廟在刺史公堂之後民以出入為艱前守欲請諸朝作新廟不果元祐五年朝散郎王君滌來守是)
(邦凡所以養士治民者一以公為師民既悅服則出令曰願新公廟者聽民驩趨之卜地於州城之南七里期)
(年而廟成或曰公去國萬里而謫于潮不能一歲而歸殁而有知其不眷戀于潮也審矣軾曰不然公之神在)
(天下者如水之在地中無所往而不在也而潮人獨信之深思之至焄蒿悽愴若或見之譬如鑿井得泉而曰)
(水專在是豈理也哉元祐十年詔封公昌黎伯故榜曰昌黎伯韓公之廟潮人請書其事于石因為作詩以遺)
(之使歌以祀公其詞曰公昔騎龍白雲鄉手抉雲漢分天章天孫為織雲錦裳飄然乘風來帝旁下與濁世埽)
(粃糠西遊咸池略拱桑草木衣被昭回光追逐李杜參翺翔汙流籍湜走且僵滅沒倒影不能望作書詆佛譏)
(君王要觀南海窺衡湘歴舜九疑吊英皇祝融先驅海若藏約束鮫鱷如驅羊釣天無人帝悲傷謳吟下招遣)
(巫陽犦牲雞卜羞我觴於粲荔丹與蕉黃公不少留我涕滂翩然被髮下大荒)古蹟韓木(楊廷秀詩)
(云笑為先生一問天身前身後兩般看亭前樹子關何事也得天公賜姓韓)名宦裳衮(為刺史所)
(歴有丞相嶺)韓愈(以論佛骨貶潮州刺史謝表云與官吏百姓等相見具言朝廷治平天子神聖威武)
(慈仁子養億兆人庶無有親疎遠邇雖在萬里之外嶺海之陬待之一如畿甸韓湘公之姪孫落魄不羈嘗)
(賦詩云解造逡廵酒能開頃刻花公曰子安能奪造化開花乎湘曰直易事耳取土聚之以盆覆其上須臾曰)
(花已𤼵矣及啓視之花葉上有小金字乃詩一聫云雲横秦嶺家何在雪擁藍關馬不前公亦莫曉其意湘曰)
(事久乃驗後公以言佛骨事貶潮州途中俄有一人冒雪而來乃湘也謂公曰頗憶前日花上之句乎此地即)
(藍關也公嘆異乃足成一聫曰一封朝奏九重天夕貶潮陽路八千欲為聖明除弊事豈於衰朽計殘年云云)
(知汝遠來因有意好收吾骨瘴江邊湘曰公非久即當回矣遂别而去)李德裕(為司戶)皇朝
陳堯佐(類苑陳希元以言事切直謫潮州通判時潮人張氏子濯於江邊為鰐魚食之公曰昔韓吏部)
(以文投惡溪鰐為遠徙今鰐魚食人則不可赦矣乃命吏督漁者網而得之因鳴鼓告其罪戮之于市)人
物趙德(韓文公請置鄉校牒云丨丨秀才排異端而宗孔氏)皇朝許申(為本路漕詳見惠州)
吳復古(字子野有道之士見知於待制李師中曰白雲在天引領何及蘇子瞻名其室曰遠遊且為銘)
名賢趙鼎(紹興間坐與秦檜不協安置潮州中丞詹大方乞竄鼎遠方乃移吉陽軍時鼎子汾力請)
(侍行鼎不忍使之俱死瘴鄉乃手書付之曰紹聖初吕微仲丞相謫嶺南惟一子曰景山愛之不令同行而景)
(山堅欲隨去將過嶺吕頋其子謂曰吾萬死何恤汝何罪欲俱死瘴鄉耶我不若先死尤有後也吕遂縱飲而)
(死吾不令汝侍行亦微仲意也微仲大防字也)題詠鱷魚大於舡(韓愈詩云惡溪瘴毒聚雷)
(霆常洶洶云云牙眼怖殺儂)颶風有時作(同上詩州南數十里有海無天地云云掀擹真差事)
鱟實如惠文(韓南食貽元十八詩云云骨眼相負行蠔相粘為山百十各自生蒲魚尾如蛇口眼)
(不相營蛤即是蝦䗫同實浪異名章舉馬甲柱鬭以怪自呈其餘數十種莫不可歎驚我來禦魑魅自宜味南)
(烹調以鹹與酸芼以椒與橙腥臊始𤼵越咀吞面汗騂惟蛇舊所識實憚口眼獰開籠聽其去欝屈尚不平買)
(爾非我罪不屠豈非情不祈靈珠報幸無嫌怨并聊書以記之又以告同行)海氣昏昏水拍
天(韓詩潮陽未到人先說云云)魚鹽城郭民熙熙(陳希元送潮州李孜主簿詩云潮陽)
(山水東南竒云云)海邊鄒魯是潮陽(陳希元送王生及第歸潮陽詩休嗟城邑住天荒已)
(得仙枝躍故鄉從此方輿載人物云云)
四六(演綸鰲禁剖竹鳳城)(城號鳳棲溪傳鰐去)(眷今古瀛實望南粤)(惟時嶺右莫盛潮陽)
(惟潮陽之偏壘實廣右之奥區)(封疆雖隸於炎方雖境土有閩廣之異文物不殊於上國而風俗無潮漳之分)
(千里秀民已習韓昌黎之教累朝故老能言陳文惠之賢)(土俗熙熙無福建廣南之異人文郁郁自昌黎趙德而來)
(魚佩虎符香自凝於燕寢鳳城龍首患何有於鰐魚)(文章政事曾逄嶺表之韓陳氣習風聲今號海邊之鄒魯)
梅州(程鄉)
建置㳂革(禹貢揚州之域牽牛之分野古閩越地秦漢並属南海郡晉属東官郡晉末及宋並)
(属義安郡梁属東揚州又改属瀛州隋置潮州而程鄉以縣属焉煬帝属義安郡唐復属潮州偽漢劉氏)
(割潮之程鄉縣置敬州皇朝以敬州犯翼祖諱改名梅州賜名義安郡中興以來廢而復置今領縣一治)
(程鄉)
事要郡名義安風俗土曠民惰(圖經云云而業農者鮮悉藉汀贑僑寓者)
(耕焉)其俗信巫尚鬼(同上云云捨毉而即神)形勝在廣之極東(同上)介
汀贑之兩間(同上云云)土産菱米(同上不知種之所自出植於旱山不假耒耜不事灌)
(溉逮秋自熟粒米粗糲)山川西陽山(在程鄉縣東南四十五里)明山(在州東三十里相傳)
(昔有叟黃姓者採茶於山值兩人坐石而奕遺叟以拳石歸視之白金也叟後來亦絶粒不知所終)東巖
(在州東五里)西巖(在州西七里中有蘭若元祐間元城嘗登覽賦詩)南田石洞(在州西北)
(六十里郡之名士古姓者詩云仙客有靈千古在洞門無鑰四時開)石窟洞(距城八十里中有石鼓天)
(䆫又有小溪)程江(在州西北七十里蓋因程敀姓氏而名)百花洲(在城南介兩水之間古䜟)
(云百花洲尾齊州前此地出狀元)井泉曾井(曾姓者所鑿泉甘而清人若瘴癘一㰱疾即止)亭
樓東亭(在東城上銜遠山吞長江為一郡登覧之勝)望雲樓(在城上)名宦方漸
(知梅州嘗謂梅人無殖産教以讀書)人物程敀(圖經云不知何代人或云隋人家于程江口性嗜書)
(恬榮進結廬江濱環堵蕭然人服其行義有不平不詣官府而質於敀)名賢皇朝劉安世
(紹聖初章子厚入相公謫知南安軍又貶英州徙梅州先生謫南七年未嘗一日病問其故則曰絶慾斷酒以)
(是無恙後北歸十年壽幾八十張致遠詩曾井有泉消毒瘴程江無屋祀高賢)題詠市小山城
寂(楊廷秀詩云云舡稀野渡忙金暄梅蘂日玉冷草根霜)只為梅花也合來(楊廷秀云)
(自彭田鋪至楊田道傍梅花十餘里有詩云一行誰栽十里梅下臨溪水恰齊開此行便是無官事云云)循
州過了到梅州(楊廷秀題瘦牛嶺行盡天涯意未休云云平生不慣乘肥馬老去須教過瘦牛)
深入循梅瘴癘鄉(前人云云煙雲浮動日蒼凉連年踏遍嶺南土頼有仙翁肘後方)
四六(䟽榮魏闕出守程江)(眷是義安介于東廣)(析隋唐之一縣雖號偏州介汀贑之兩間頗存獷俗)
(昔由隋縣剖符竹以更新今似誠齋為野梅而一到)(中和宣布洗蠻煙瘴雨之餘稚耄歡呼在春風和氣之内)
惠州(歸善海豐)(博羅河羅)
建置㳂革(古南粤之地星紀之次秦属南海郡漢因之今州即漢博羅縣之地也梁置梁化郡)
(隋置循州煬帝改龍川郡唐復置循州今惠州本循州之舊理也偽漢劉鋹移舊循州立禎州國朝避仁)
(廟諱改曰惠州今領縣四治歸善)
事要郡名惠陽羅浮龍川浮陵(皮日休有浮陵集)鵝城
(舊經相傳有古仙放木鵝流而至于此因建城故至今稱為丨丨鵝嶺)風俗吾州以東坡
重(圖經潮州以昌黎重云云)文物不下他州(郡學記古成之第進士張宋卿秘郎魁南宫皆)
(惠人為南越倡故此邦云云)盤游飯谷董羔(土人好造盤游飯取鮓蒯膾炙皆埋之飯中又)
(好作谷董羔取凡飲食雜烹之陸道士詩投醪谷董羔鍋口掘窟盤游飯椀中蘇子瞻見之大喜)㗖蜜
唧(蘇子瞻詩曰朝盤見蜜唧夜枕聞鵂鶹蓋土人取鼠未生毛開眼者飼以蜜以箸挾而㗖之謂之蜜唧以)
(其唧唧作聲也鵂鶹者惡鳥土人惡之)紅螺白餅(紅螺蜆属也冬間甚盛土人多以配白酒故名)
形勝軒轅所居(皮日休題羅浮云乃昔軒轅皇帝所居)南海之濱(郡志)山川
羅山(在博丨西北三十里漢志浮丨自會稽浮來博於丨丨故又名博丨丨羅浮記云蓬萊之一島堯)
(時洪水所漂浮海而來與丨丨合而為一今山上猶有東方草木及翡翠五距越王山雞元和志山之峯四)
(百三十有二南越志高三千六百丈周廻三百二十七里十五嶺三十二峯九百八十瀑泉茅君内傳曰丨)
(浮丨有洞周廻五里名曰朱明曜真天又曰勾曲洞天東通王屋北通岱西通峨眉南通丨浮是也丨有洞房)
(石室七十里所有巨竹皆十圍謂之籠葱竹有瀑布垂流三十仞有竒石勢如削成謂之石樓山有上湖岸周)
(廻數里常應海潮又云山有鐡橋石柱人罕到者又有啞虎廵山晉葛洪為岣嶁令遂將子姪至廣州刺史)
(鄧嶽留不聽去乃止丨浮丨劉禹錫丨浮丨見日詩陰陽迭用事乃俾夜作晨咿喔天雞鳴扶桑色昕昕赤)
(波千萬里湧出黃金輪蘇子瞻同過子遊丨浮丨詩人間有此白玉京羅浮見日雞一鳴南樓未必齊日觀)
(欎儀自欲朝朱明東坡之師抱朴老真契久已交前生玉堂金馬久流落寸田尺宅今誰耕道華亦嘗啖一棗)
(契虚正欲仇三彭鐡橋石柱連空横杖藜欲趁飛猱輕雲溪夜逄瘖虎伏斗壇晝出銅龍獰小兒少年有竒志)
(中宵起坐存黃庭近者戲作凌雲賦筆勢髣髴離騷經負書從我盍歸去羣仙正草新宫銘汝應奴隸蔡少霞)
(我亦季孟山玄卿還須略報老同叔贏粮萬里尋初平)白水山(在羅浮東麓有寺及懸水崖有巨人)
(跡名佛迹巖蘇子瞻詩何人守蓬萊夜半失左股浮山如鵬蹲忽展垂天羽根株互連絡崖嶠争吞吐神功)
(自鑪鞴融液相綴補至今餘隙罅流出千斛乳方其欲化時天匠麾月斧帝觴分餘瀝山骨醉后土峯巒尚開闔)
(澗谷猶呼舞海風吹未凝古佛來布武當時汪罔氏投足不蓋拇青蓮雖不見千古落花雨䨇溪匯九折萬馬)
(騰一鼓奔雷濺玉雪潭洞開水府潜鱗有饑蛟掉尾取渴虎我來方醉從濯足聊戲侮回風卷飛雹掠面過強)
(弩山靈莫惡劇微命安足賭北山吾欲老慎勿厭求取溪流變春酒與我相賓主當連青竹筒下灌黃精圃)
白鶴峯(在江之東舊稱惠陽為鶴嶺者以此山下有合江樓蘇子瞻所居)石埭山(在郡西七)
(里崖石壁立有水簾洞)瑇瑁山(在羅浮山之東山下池中有丨丨)龍穴山(在河源縣相傳)
(有五色龍乘雲出入)南海(在海豐縣多鮫鯢其大吞舟又有䱜魚朝出食暮則宿其母腹)西江(𤼵源)
(九龍山二百里至郡城)釣潭(在歸善縣北抵西江有盤石小潭可以垂釣蘇子瞻嘗遊因作江郊詩曰)
(江郊葱朧雲水蒨絢碕岸斗入回潭輪轉先生悅之布席開燕初日下照潜鱗俯見意釣忘魚樂此竿線優哉)
(游哉玩物之變)豐湖(在郡西廣五十里亦名西湖楊廷秀過惠游丨丨詩三處西湖一色秋錢塘潁水更)
(羅浮東坡元是西湖長不到羅浮便不休)龍塘(在郡南有龍居之)井泉湯泉(在白水山蘇)
(子瞻詩積水焚大槐畜油灾武庫驚燃丞相井疑浣將軍布自憐耳目隘未測陰陽故欎攸火山烈觱沸丨丨)
(注豈惟渴獸駭坐使癡兒怖安能長魚鱉僅可燖狐兔山中惟木客戶外時芒屨雖無傾城浴幸免亡國汚)
卓錫泉(唐子西記云人之精神亦何所不至哉揮戈可以退日搏膺可以隕霜悲泣可以頽城浩嘆可)
(以决石而况于得道者乎諸妄既除表裏皆空一真之外無復餘物則其精神之外又何如哉吾遊羅浮至寶)
(積之寺飲泉而甘寺僧曰此丨丨丨也昔梁景泰禪師始居此山其徒以無水難之師笑而不答已而庵成師)
(卓錫於地泉湧數尺自是得井山中迨今頼之知水者以為甲於嶠南而自梁以來未有紀其事者夫師之為)
(人誠不可得而知然吾聞世間萬有皆心想所生而古之學道未有不用定慧得者完則深定慧則流通以深)
(完流通之精神而致吾心想中物如父之使子君之使臣有必得之勢其於此也特未足多也或曰前世之士)
(如李廣利耿恭之徒皆功名進取之人以成敗得喪為心其精神之富不踰常人而喑嗚叱咤飛泉為之湧溢)
(與師無異此何理也曰二人者皆一時貴臣左氏所謂用物精多至於神明方其由於絶域之中感激奮𤼵於)
(萬死一生之時其用意至到與精進二體惟其出於一切之誠而無定慧之素以故得之艱勤非若師之頥指)
(目使既捷而且逸也嗟乎事之不立也我知之矣志意耗於思慮聰明流於視聽則精神所感不行於父子兄)
(弟之間而尚何有於物苟能全吾之精神則雖山石之堅水泉之柔雍容談笑之間堅者可使闢其柔者可使)
(激而躍也獨不得於人乎吾是以知天下之善無不可立者)樓閣合江樓(在郡東昔蘇子瞻嘗)
(居焉詩云海上葱朧氣佳哉二江合處朱樓開蓬萊方丈應不遠肯為蘇子浮江來)平湖閣(在豐)
(湖泗洲寺前枕湖倚山最為勝遊之地取鰐湖平以名)亭臺松風亭(在嘉祐寺蘇子瞻有松)
(風亭下梅花詩云春風嶺上淮南村昔年梅花曾斷魂豈知流落復相見蠻風蜑雨愁黃昏長條半落荔支浦)
(卧樹獨秀桄榔園豈惟幽光留夜色直恐冷豔排冬温松風亭下荆棘裏兩株玉蘂明朝暾海南仙雲□墮砌)
(月下縞衣來扣門酒醒夢覺起繞樹妙意有在終無言先生獨飲勿嘆息幸有落月窺清尊)野吏亭
(在州宅太守陳希元建)平遠臺(在無量壽院前為一郡遊覧之勝)橋梁東新橋(在郡)
(東蘇子瞻詩羣鯨貫鐡索背負横空霓首摇翻雪江尾插崩雲溪機牙任信縮漲落隨高低轆轤卷巨索青)
(蛟挂長堤犇舟免狂觸脫筏防撞擠一橋何足云讙傳廣東西父老有不識喜笑争攀躋魚龍亦驚逃雷電生)
(馬蹄嗟此病涉久公私困留稽姦民食此險出沒如鳬鷖似賣失舡壺如去登樓梯不知百年來幾人隕沙泥)
(豈知濤瀾上安若堂與閨往來無晨夜醉病休扶携使君領我言妙割無牛雞不云二子勞歎我捐腰犀我亦)
(壽使君一言聽扶藜常當修未壊勿使後噬臍)西新橋(在郡豐湖上蘇子瞻詩昔橋本千柱掛湖如)
(斷霓浮梁䧟積淖破版隨奔溪笑看遠岸沒坐覺孤城低聊因三農隙稍進百步堤炎洲無堅植潦水輕推擠)
(千年誰在者鐡柱羅浮西獨有石塩木白蟻不敢躋似開銅駝峯如鑿鐡馬蹄岌岌類鞭石山川非會稽嗟我)
(久閣筆不書紙尾鷖蕭然無尺箠欲駕飛空梯百夫下一杙㭬此百尺泥探囊頼故侯寳錢出金閨父老喜雲)
(集簞壺無空携三日飲不散殺盡西村雞似聞百歲前海近湖有犀那知陵谷變挂瀆生茭藜後來勿忘今冬)
(涉水過臍)寺觀栖禪寺(在湖山蘇子瞻葬妾朝雲于此容齋三筆云東坡既至惠州殘臘獨出至)
(棲丨丨不逄一僧其詩云江邊有微行詰曲背城市平湖春草合步至棲禪寺堂空不見人老穉掩門睡所營)
(在一食食已寕復事客行豈無得施子净掃地松風獨不静送我作鼓吹)白鶴觀(觀廢蘇子瞻請其地)
(築室以居堂曰德有鄰齋曰思無邪蘇子瞻詩云前年家水東回首夕陽麗去年家水西濕面春雨細東西)
(兩無擇緣盡我輙逝今年復東徙舊館聊一憩已買丨丨峯規作終老計長江在北戶雪浪舞吾砌青山滿墻)
(頭䰀鬐幾雲髻雖慙抱朴子金鼎陋蟬蛻猶嫌柳柳州廟爼薦丹荔吾生本無待俯仰了此世念念自成劫塵)
(塵各有際下觀生物息相吹等蚊蚋)冲虚觀(有朱明洞朱真人朝斗壇蘇子瞻云近於壇上獲銅龍六)
(銅魚一)古跡蘇公堤(在豐湖左蘇子瞻出上所賜金錢築之)將軍樹(陳文惠祠下有)
(公手植荔支郡人謂之丨丨丨蘇子瞻詩丞相祠堂下丨丨大丨旁炎雲駢火實瑞露酌天漿爛紫垂光熟)
(高紅掛遠揚分甘徧鈴下也到黑衣郎)名宦皇朝陳堯佐(閬州志載公以潮倅權惠守携)
(潮士許申偕行艤舟于岸新月初出纔甲夜有馬騎數人指呼甚嚴云丞相與漕使會宿於此其或疎虞豪髮)
(不赦公與申相對驚喜莫測其由明日行訪其地有姚娘廟焉及居相位遣人祭告申亦任本路轉運使一如)
(其言)陳偁(為守嘗奏罷豐湖魚租時子瓘隨侍即了翁也)名賢趙師雄(龍城錄載隋開皇中)
(丨丨丨遷浮羅一日天寒日暮於松林間酒肆旁舍見美人淡粧素服出迎時已昏黑殘雪未銷月色微明師)
(雄與語言極清麗芳香襲人因與之扣酒家門共飲少頃一綠衣童來笑歌戲舞丨丨醉寢但覺風寒相襲久)
(之東方已白起視大梅花樹上有翠羽啾嘈相顧月落參横但悵惘而已容齋隨筆參星見於昏若至曉則已)
(殁故蘇子瞻梅詩云耿耿獨與参横昏也)皇朝蘇軾(紹聖元年謫居蘇子瞻在惠州有詩云為報)
(先生春睡美道人輕打五更鐘傳至京師章子厚笑曰蘇子尚爾快活耶故有昌化之命黃魯直詩東坡謫)
(嶺南時宰欲殺之飽喫惠州飯細和淵明詩淵明千載人東坡百世士出處雖不同氣味仍相似)陳鵬
飛(字少南永嘉人以言事謫死惠州初居郡之舍人巷面湖榜曰謫官湖唐子西詩湖邊冷豔浸秋浦湖)
(上寒光轉夜烏太白持杯問月夜予為題作謫官湖)唐庚(謫居沙子步有故宅)題詠犀象滿
城邑(唐殷堯藩寄嶺南張明甫詩云瘴雨出虹蝀蠻煙渡江急嘗聞島夷俗云云)散策桄榔
林(蘇子瞻惠州上元夜詩前年侍玉輦端門萬枝燈璧月掛罘罳珠星綴觚稜去年中山府老病亦宵興紅)
(旗穿夜市鐡馬響春冰今年江海上雲房寄山僧亦復舉膏火松間見層層云云林疎月鬅鬙使君置酒罷簫)
(鼓轉松陵狂生來索酒一舉輙數升浩歌出門去我亦歸瞢騰)鄰翁餽鼃蛇(蘇子瞻詩何以侑一)
(杯云云)蠻果粲蕉荔(蘇子瞻遊栖禪詩凄凉羅浮館風壁頽雨砌棲禪晚置酒云云)蠻菊
秋未花(蘇子瞻詩登山作重九云云)梅雨翛翛荔子然(蘇子瞻見顧秀才談惠州)
(風物之美詩云到處聚觀香案吏此邦宜着玉堂仙江雲漠漠桂花濕云云聞道黃柑常抵鵲不容朱橘更論)
(錢恰從神武來弘景便向羅浮見稚川)置酒椰葉桄榔間(蘇子瞻詩云云艤舟蜑戶龍岡)
(窟)嶺南萬戸皆春色(蘇子瞻詩云云會有幽人客寓公)蝦菜賤時皆丙
穴(唐子西詩云云茅柴美處即郫筒)
四六(矧兹偏壘鵝城斗大邈在炎陬鰐穴淵深)(視翠羽於梅梢難尋故迹酌天漿於荔子聊和新詩)
(飽惠州之飯和淵明之詩使渤海之民霑宣帝之化)(㵸泉誦卓錫之記貫以精神渡江讀新橋之詩施於惠政)
方輿勝覽卷三十六
