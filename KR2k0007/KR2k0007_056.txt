方輿勝覽卷五十六宋祝穆撰
威州(保寧通化)
建置沿革(本漢徼外冉駹之地秦地東井輿鬼之分野漢武帝開之属汶山郡蜀劉禪時姜維)
(馬忠等討汶山叛羌此其地也自晉以後羌夷或降或叛隋討叛羌以其地置薛城戍属會州唐初白苟)
(羌首領鄧賢佐内附於姜維故城置維州以統之太宗時叛羌州縣皆罷復立維州始以羈縻州属茂州)
(後為正州改維川郡復為維州五代王氏孟氏繼有其地徙就中州城即今治也皇朝平蜀後以京逓發)
(濰州誤至維州因改曰威州類要唐置此州以威制西羌故也今領縣二治保寧)
事要郡名維川維城風俗工習射獵(隋地理志地本氐羌人尤勁悍)
(性多質直云云)文羯羊皮&KR1752;䩙(郡國志云云)懸珠為飾(同上婦人多戴金花穿云)
(云)形勝冉駹之地(九域志)南界江城(李宗諤圖經云云岷山連嶺而西不知其)
(極)北望雪山(同上云云積雪如玉)東望成都(同上云云若在井底)據高山絶
頂(李文饒集云云在瀘戎平川之衝是漢地入邊之路)三面臨江(圖經云云是西蜀按吐蕃之要)
(衝)地甚險固(元和志)地接蕃部(通略韓億知益州以維茂二州云云以其歲至永康)
(官場鬻馬因熟道路恐覘兩川遂奏徙黎州境上)山川雪山(在保寧縣西南連乳川白苟嶺山有)
(九峰山冇積雪春夏不消)花崖山(在保寧縣水合大江)高碉山(今州縣治並據此山三面懸崖)
(姜維故城在焉)定廉山(在故定廉縣東十里下有鹽溪)白苟嶺(與雪山連)沱水(東經保寧)
(至汶州與大江合)赤水(在保寧縣)古跡無憂城(圖經李德裕築吐蕃號曰丨丨丨)名
宦王重華(司空表聖集云重華深究韜鈐從擊匈奴著勞盟府歷維州刺史)皇朝桂堂
(彭山人熙寧登第諸司薦堂守威是時羈縻保霸二州交惡堂自攜牛酒至通化軍會二州酋長諭以禍福乃)
(降)題詠窗含西嶺千秋雪(杜甫詩云云門泊東吳萬里船)
四六(疏榮漢札作鎮維城)(外聯蕃郡内控蜀都)(得名實自於姜維築壘亦由於德裕)
(虎符分鎮盖將威制於羌戎鳳詔趣裝行即班高於禁籞)(身被羯羊盖雜夷人之俗符分銅虎有隆郡將之權)
邛州(臨邛大邑)(依政蒲江)(安仁火井)
建置沿革(禹貢梁州之域秦地鶉首之次天官東井輿鬼之分野秦為蜀郡地今州即蜀郡之)
(臨邛縣地自滇以北君長以十數漢武帝十三部刺史在益州之部東漢属蜀郡晉因之宋及齊梁不置)
(郡縣惟豪家能服獠者名為保主揔属益州梁益州刺史蕭範於蒲水口立栅以備生獠名為蒲口頓武)
(陵王紀於蒲口頓改置邛州西魏置蒲陽郡後因置臨邛縣隋廢郡為縣属雅州唐割雅州五縣置邛州)
(治依政縣移治臨邛縣僖宗置永平軍皇朝復為邛州今領縣六治臨邛)
事要郡名臨邛(南接卭崃山因名臨卭)邛崍(圖經序)風俗其人敏慧
(隋志臨邛風俗大率與漢中不别云云頗慕文學)郡多富人(司馬相如傳臨邛多富人卓王孫僮)
(客八百人程鄭赤數百人華陽國志秦始皇徙上郡人以實之又按史記卓王孫之先趙郡人因遷徙到臨)
(卭則是秦徙民之騐也)夷獠相雜(寰宇記云)形勝外接邛筰(蜀自臨邛外即接邛)
(筰界圖經序山曰邛崃浸曰邛水淵曰邛池毛曰邛竹)東接大城(通判題名記云云南通沈黎越)
(嶲之邦後接秦塞筰都之表)土産鹽井(蘇子瞻志林蜀去海遠取鹽於井陵州井最古淯井富順)
(監亦云久矣惟卭州蒲江縣乃祥符中民王鸞所開利入至厚自慶歷皇祐以來蜀始創筒井用圜刀鑿山如)
(盌大深者數十丈以巨竹去節牝牡相銜為井以隔横入淡水則鹹泉自上又以竹之差小者出入井中為桶)
(無底而竅其上懸熟皮數寸出入水中氣自呼吸而啓閉之一筒致水數斗凡筒井皆用機械利之所在人無)
(不知後漢書有水鞲法此法淮蜀中鐵冶用之大略似丨丨取水筒太子賢不識妄以意解非也張上行曰)
(此郡昔有四利今有四害曰茶曰鹽曰酒曰鐵為利有四他郡或有其一或有其二而吾邛獨全昔以為利民)
(競豪富今以為害民皆貧薄)山川霧山(與石城山相連張少俞詩丨丨環合自雲川戶有青溪)
(種玉田萬木桃花不知處幾人曾得問秦年)邛崍山(山海經云山出邛竹杖蜀記漢張騫奉使尋河)
(源得高節竹植於邛山堪為杖)白鶴山(在城西八里常璩曰臨邛名山曰四明亦曰羣羊即今白鶴也)
(漢胡安嘗於山中乘白鶴仙去弟子即其處為白鶴臺魏華父營造記曰州之西直冶城十里所有山曰白)
(鶴林麓蒼翠江流縈紆蔚為是州之望山故為浮屠之宮自隋唐迄令庵院凡十四所遠有胡安先生授易之)
(洞近有常公諫議讀書之庵泉有滴珠樹有木蓮白鶴有臺玉兔有蹤中峰並美平雲之觀西巖翠屛萬竹之)
(境皆山中勝處壁間繪像率范瓊杜揩邱丈播諸人名筆雖丹青剥落而筆法具在)七盤山(在臨邛)
銅官山(在臨邛縣南二里鄧通所封史記蜀卓氏之先趙人也秦破趙卓氏夫妻推輦而行曰吾聞岷)
(山下沃野有蹲鴟乃求遠遷致之臨卭即山鑄錢即此山也華陽國志臨邛縣有石山有石鏡大如蒜子火)
(燒成鐵其剛因置鐵官漢文帝時以銅鐵山賜鄧通通假民卓王孫歲取千疋故王孫貨累鉅萬億鄧通錢亦)
(徧布天下)鳳凰山(在大邑縣)北平山(在依政縣二十四化之一也)相臺山(在火井縣)
(東北唐袁天綱登此山以相縣治故名)青霞嶂(劍南詩藁云丨丨丨碧玉潭皆山水佳處詩云千巖)
(角逐互吞吐一峯拔起矜崔嵬日光微漏見潭底水氣上薄雲成堆)後巖(在鳳凰山下七八里水尤竒絶)
(陸務觀詩云丨丨在眼中飛去無羽翼)西湖(距城八里)邛水(出邛崃山下入青衣江)䣢水
(在臨卭)布濮水(在臨邛縣出獠界來合火井)牡丹池(在大邑縣牡丹平或纖芥墜其水中)
(則鴛鴦野鶩即銜去之)浴丹池(在蒲江縣崇真觀世傳軒轅修煉於此)井泉火井(在臨)
(邛縣西南八里文選蜀都賦丨丨沉熒於幽泉高熖飛煽於天垂注曰欲出其光先以家火投之須臾隆隆)
(如雷聲熖出通天光輝十里以筒盛之接其光而無炭今無復見異苑云當漢室之隆則炎赫彌熾暨威靈)
(之際火勢漸微諸葛一闞而更盛故曰高熖飛煽於天垂井有二水取井火煮之一斛水得五斗鹽家火煮之)
(利無幾)虎擘泉(在大邑縣之鳳凰山文與可記唐契覺道人結庵于此有虎為之擘地出泉)樓
閣南樓(濱大江)翠屏閣(在西巖陸務觀詩把酒孤亭半日留四巖獨擅鶴山秋)亭館
平雲亭(在大邑之静惠山盖蜀郡文忠范公所居公熙寧間上疏論新法致仕既還蜀窮山水勝處徜)
(徉此山詩云平日蘭溪隠春雲蕙帳眠定應猿鶴怪歸去執蘆鞭刀磴道誰云險肩輿亦可行坐來知日永)
(立處與雲平)信美亭(勾龍庭實丨丨丨詩云䣢罌古渡水西頭東面一亭無限幽火井江潮盤附郭)
(浮屠天際表吾州)萬松亭(在臨邛三十里靈巖之絶頂盡得一境江山之勝)白鶴館(館中)
(有文與可所作怪木竹石真蹟號曰墨林)古跡騎鯨柏(在鳳凰山紫柏十圍根盤巨石之上如騎)
(鯨然)相如琴臺(在臨邛或云在成都)文君井(在臨邛陸務觀詩落魄西州泥酒杯酒酣幾)
(度上琴臺青鞋自笑無拘束又向丨丨丨上来)名宦袁天罡(舊史云天罡為火山令按圖經云天)
(罡嘗登相臺山相縣治則當是火井令)柏正節(丹陽集云杜子美柏中允除官制詩舊注以為柏耆)
(之人以為柏丨丨按杜詩云紛然喪亂際見此忠孝門蜀中寇已甚柏氏功彌存三止錦江沸獨清玉壘昏當)
(是有功於蜀者方是時叚子璋反於上元徐知道反於實應而柏丨丨為邛州刺史數有功則是正節無疑矣)
皇朝楊繼勲(司馬君實日歷云楊繼勲以閻門祗候知邛州王均反繼勲伏兵於竹林殱之乘勝)
(逼成都檄諸州皆會賊由是不能犯他州)文同(皇祐問自州判官攝蒲江縣事又通判邛州王介甫送)
(文學士倅邛州詩文翁出治蜀蜀士始文章司馬唱成都嗣音得王楊犖犖漢守孫千秋起相望操筆賦上林)
(脫身選為郎擁書天禄閣竒字校偏傍忽乘駟馬車牛酒過故鄉時平無喻檄不訪碧雞祥問君行何為關隴)
(正繁霜中和助宣布循吏綴前芳豈時為親勞區區夸一方)人物嚴遵(臨邛人詳見成都)司
馬相如(本傳字長卿成都人素與臨邛令王吉相善相如往舍都亭冨人卓王孫聞令有貴客為具召)
(之并召令酒酣令前奏琴曰切聞長卿好之願以自娱相如為鼓一再行是時卓王孫有女文君新寡好音故)
(相如繆與令相重而以琴心挑之相如時從車騎甚都文君竊從戶窺心悦而好之相如乃令侍人重賜文君)
(侍者通殷勤文君夜亡奔相如與俱之臨邛盡賣車騎買酒舍乃令文君當壚相如自著犢鼻禈滌器於市中)
(卓王孫恥之不得已分與文君僮百人錢百萬及其嫁時衣被財物居久之以子虚賦得召會邛筰之君長願)
(為臣妾乃拜相如為中郎將建節往使至蜀太守以下郊迎縣令負弩矢先驅蜀人以為寵於是卓王孫臨邛)
(諸公皆因門下獻牛酒以交驩乃厚分與其女財與男等相如以通邛筰還報天子大悅)林問(字公孺臨)
(邛人善學揚雄師之)甘寧(臨邛人仕吳為折衝將軍今廟食於富池口)皇朝李公泰(依政)
(人累遷至起居舍人仁宗春秋高未有繼嗣公因侍祠高禖奏賦上嘉納之)常安民(臨卭人哲宗朝)
(為御史與蔡確有連確為相絶不與通子同亦為言官)常同(為言官忤時宰出知衢州湖州汪應辰撰)
(墓碑)陳賓(號白衣御史登第後上書論蔡京之奸)魏了翁(自號鶴山仕至參政)題詠雲
水遶重城(榮咨道詩平生林壑性客官久羈束得麾卭江隈雖遠愜所欲云云青山長在目)綠
髮監州册府歸(唐許渾送人之任卭州詩云云還家樂事我先知羣童竹馬交迎日二老蘭觴)
(初見時)鄉郡榮歸及壯時(王介甫送李大防才元知邛州詩朝廷孝治稱今日云云關吏)
(相呼迎印綬兒童争出望旌麾北堂已足夸三釜南畆當令識兩岐獨我尚留真有命天於人欲本無私)
四六(疏綸涣渥趣鎮臨卭)(火井標竒珠泉紀勝)(昔擅銅山之利今夸鹽井之饒)
(過灔澦百牢之關甫兹憑軾叱卭徠九折之坂俄復乘軺)
(胡氏之易相如之賦在漢有聞常公之諫鷠山之文于令尤盛)
黎州(溪源)
建置沿革(禹貢梁州之域天文東井輿鬼分野古西南夷自越嶲以東北君長以十數徒筰都)
(最大秦時嘗為郡縣至漢興而罷自唐蒙使略通夜郎而卭筰之君請為内臣及漢誅且蘭卭君并殺筰)
(侯乃以卭都為越嶲郡筰都為沈黎郡尋罷郡置兩部都尉一治旄牛主外羌一治青衣主漢民並隸蜀)
(郡李雄又立沈黎漢原二郡晉立南陰平宋齊並為沈黎郡後周置黎州隋置沈黎郡及登州唐置南登)
(州已而復置黎州改為洪源郡後曰漢源郡復為黎州僖宗又置永平軍國朝復為黎州繼陞平陽軍節)
(度今領縣一治溪源)
事要郡名沈黎筰都(元鼎五年以丨丨為沈黎郡)風俗黎常多風
(梁益記云云雅常多雨)嵐霧常晦(唐古碑云山林參天丨丨丨丨)漢蕃傳易不用
錢(寰宇記云云漢以紬絹茶布蕃用紅椒鹽馬)氊裘椎髻(郡守余授朱櫻堂記蠻商越駔云云)
(交錯於闤闠中)形勝内捍右蜀(圖經云云外捍蠻夷元和志西與蕃接南與蠻接北與羌接)
南隣六詔(樊柔直侯寳堂記全蜀五十餘州沈黎為襟喉地云云)三面隣絶澗(元和)
(志南唐以來徙治大渡河内而水源在城外韋皋始築今城東西南云云惟北面稍平地多井泉與諸城鎮戍)
(烽火相通誠西南之險要)處越嶲邛蜀之中(唐古碑云)為蜀西門(王已盤陀寨記)
(蜀為今日之重地而沈黎又云云)關沬若(司馬相如傳注張楫曰以沬若水為關沬水出蜀廣平徼)
(外若水出旄牛徼外)徼䍧柯(同上南至䍧柯為徼張楫曰徼謂以木水石為界)南北二路
(郡志自黎州清溪關出邛部川經姚州入雲南謂之南路自戍州石門外出魯望昆川經拓東城至雲南謂之)
(北路)棄羈縻州(寰宇記唐羈縻州五十四皆徼外生蠻本朝太守題名記太祖以玉斧畫大渡河外)
(云云)土産卭竹杖(生於卭崍山)市馬務(國朝以後設茶馬買馬兩務成都府市於文黎)
(珍叙等州號川馬梁武陵王紀在蜀十七年有馬八千匹通鑑唐昭宗天復二年朱全忠遣王殷聘蜀蜀王建)
(與之宴殷言蜀甲兵之盛但乏馬耳建乃集諸州馬大閱於星宿山官馬八千私馬四千部隊甚整建本騎將)
(故得蜀之後於文黎雅茂州市胡馬十年之間遠及兹數此川馬之始也)山川卭崍山(在州北本)
(名卭筰乃卭人筰人界也又曰卭人自蜀入度此山故名卭崍漢書作郲華陽國志作崃水經作來開路記作)
(萊又有卭崍關距州七十里昔有楊氏婦造閣其上)登高山(在州西五里上有小阜曰望州坡)笋
筤山(在州西北五十餘里有前筤山後筤山多笋故名春時州人百十為羣入山探笋紹興問守臣始立)
(租以贍學歲收緍錢八十千山又採林木樵蘇者以為衣食之源)和尚山(在州東南百里與峨眉瓦)
(屋為三乘山常有五色光現天晴極為竒觀)白崖山(在州西北二百五十里山外即生界險峻不通)
(人跡)鏤靈山(漢書謂通靈山道也)九折坂(在邛崃山其坂阻峻曲回九折乃至山上凝冰夏結)
(冬則極寒漢書王陽為益州刺史行部至邛徠丨丨丨歎曰奉先人遺體奈何數乘此險後以病去及尊為)
(刺史至其坂問吏曰此非王陽所畏道耶史對曰是尊叱其馭曰驅之王陽為孝子王尊為忠臣)風穴
(在白崖山之右有巨穴如井不知淺深穴口四圍津津如汗問有氣出騰空如白雲湏臾風起怒號如雷里人)
(見雲即知風氣散則風定細則風小盛則風猛窒其穴風雖少而民多瘴開之風如故而瘴亦衰)東湖
(在郡圃方廣十丈架橋其中)大渡河(寰宇記丨丨丨自吐蕃界經雅州諸部落至黎州東界流入通)
(望界於黎州為南邊要害之地唐時大渡之戍一不守則黎雅邛嘉成都皆擾建隆三年王全斌平蜀以圖來)
(上議者欲因兵威復越嶲藝祖皇帝以玉斧畫此河曰外此吾不有也於是為黎之極邊曩時河道平廣可通)
(漕身自玉斧畫河之後河之中流忽䧟下五六十丈河流至此澎湃如瀑從空而落舂撞號怒波濤洶湧舡筏)
(不通名為噓口殆天設險以限夷狄父老常云舊有寨將欲將杉木版於楊山入嘉定貿易以數片板試之板)
(至噎口為水所舂没須臾但見其板片片自水下浮出蠻人知此益不敢妄有窺伺)漢水(發源自飛越嶺)
(寰宇記云在漢源縣西百二十里地名通望合入大渡河夏秋常有瘴氣中人為瘧疾)橋孫水(漢書)
(孫水出臺登縣南入若水顔曰於孫水上作橋也)龍池(在州東十里蘭若寺前方廣十數丈池上冇龍)
(祠水中有枯楂三株隠然如龍狀觸之則暴風卒雨變於俄頃歲旱祈雨立應)井泉白雲泉(在州)
(宅東從白塔谷前取水穴城東以入始以木槽承之分四大井)堂亭静鎮堂(在州治宏敞䆳深為)
(郡治之冠)思仙堂(圖經昔有人駕牛採樵入蒙秦化見二老人奕棋其人係牛坐斧而觀局未終老人)
(謂曰非汝久留之所樵者起而斧柯巳爛牛已為枯矣詩云思仙亭上望蒙秦此間昔有避秦人不應棋罷却)
(歸去再見桃花且問津)藜廳(在州治小廳之東隅世傳唐三藏師遊西域經行植藜杖於此云他日州)
(治在此後果遷如師言杖成株高五十尺圍九十尺余授詩神僧曾西征目覽江山異深林植杖藜他日成)
(州地)名宦皇朝蕭定基(明道中為守郡始無舉進士者得寗誠誨之逾年以文貢禮部)虞
允文(紹興間自鈐轄司幹辦公事攝郡時有旨下制司市真珠盖秦檜之意公持之不下會檜没而止)
題詠偏城越嶲東(知郡余授詩絶塞邛崃外云云山含初夏雪林偃夕陽風)地僻無
參謁(同上云云民淳少訟争睡餘兵放教衙退吏歸耕)萬重山裏到沉黎(提刑李師)
(錫詩窮冬按部極西陲烏道盤空積雪迷報國憂民寧憚遠云云)
四六(惟此沉黎介在雪嶺)(疏恩楓陛出鎮藜廳)(乃眷憑熊之地實為市駿之區)
(持玉斧以畫河實存深意分銅符而治筰當奉寬恩)(下方國十行之書寵承委寄陟邛崃九折之坂來任蕃宣)
石泉軍(石泉神泉)(龍安)
建置沿革(禹貢岷山之域秦地井鬼之分野蜀郡入井三度古氐羌地至秦漢時君長以十數)
(冉駹最大漢誅且蘭君冉駹恐請臣遂以冉駹為汶山郡靈帝以汶江蠶陵廣柔三縣立汶山郡廣柔即)
(今石泉也後周属汶州隋属蜀州及會州唐改為南會州又改為茂州太宗始析汶山地置石泉縣属茂)
(州其後吐蕃内侵茂州以西被兵無寧歲皇朝神宗時静州夷寇邊攻茂州室隴東以孤石泉成都守孫)
(羲叟經畫事宜以石泉為邑介綿茂之間道里闊遠緩急不相應非扼其衝要不足捍外患於是詔改石)
(泉縣為軍今領縣三治石泉)
事要郡名石泉風俗習尚静約(圖經云云不存侈心)形勝西接汶
山(舊經)東北接汶茂(同上)控扼蕃路(夔帥張上行奏狀)地介夷壤(成都)
(帥席貢議石泉利害)國乎衆山之隈(圖經)山川浮山(在龍安縣南二十里有十二峰)
(峭拔如屏梁楊孠真人上昇于此)石紐山(本属茂州今在石泉縣南)石城山(在石城縣東一)
(里)鳳凰山(在軍北二水合流其下)三面山(在石泉北六十里三面内向上有龍湫徑不及)
(四寸而水流不竭)瓜菜山(在神泉北二里樓真人上昇于此)松嶺山(去龍安縣四十里出)
(附子雖産不可食)龍安山(在龍安縣北十里有林泉之勝隋開皇中蜀王秀立亭館以避暑)赤
溪(在神泉東北二里天鏵山之衆水出焉)黑水(在神泉北百餘里合大江水皆大石湍險不通舟)
綿水(在神泉縣西南四十餘里)積石水(在龍安西三十餘里)銀線潭(在神泉縣南山相傳)
(白龍往來其問水面有銀線一道以物撓之即不見波定如故)井泉神泉(在縣西平地冬温夏沸氣)
(如附子能愈衆疾)堂舍愛山堂(在郡治取杜甫為愛丈人山之句)祠廟大禹廟
(在石紐山下江邊按帝王世紀以為鯀納有莘氏臆胸折而生禹於石紐郡人以禹六月六日生是日熏脩)
(祼享歲以為常又見茂州)皇朝張上行(字道從漢州德陽人登元豐第後會石泉夷人犯邊朝廷)
(命孫羲叟帥蜀召公問計公曰按唐王涯傳云吐蕃有兩道一由龍州清川縣抵松州一由綿州威蕃撫抵雞)
(城皆虜險要之處今石泉三十里威蕃亭地名柵底即唐之威蕃柵宜先築堡寨以禦其来次陞石泉為軍以)
(重其權然後調思黔義軍以制其暴則收功一時為利後世不然蜀之憂未艾也羲叟盡用其策且命公調軍)
(馳步兵至境急擊大破之夷人自是服蜀以無事)魏僖(守郡十三載治狀最著民思不忘立祠在郡圃)
(雞心山春秋嘗奉之)
四六(雖為小壘實係要衝)(訟簡獄稀賦微用嗇)(石紐山乃神禹之所生冉駹郡至漢靈而後創)
(析而置邑昔非廣於封疆陞以為軍今欲威於夷落)(内當寬疲瘵以令民力之蘇外當嚴訓閱以使邊烽之息)
方輿勝覽卷五十六
