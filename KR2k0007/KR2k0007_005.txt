方輿勝覽卷五宋祝穆撰
建德府(建德分水)(淳安遂安)(桐廬壽昌)
建置沿革(禹貢揚州之南境斗之分野春秋時属越秦以為鄣會稽兩郡之境漢以隸吳郡及)
(丹陽郡東漢仍之建安十三年分丹陽郡之歙縣立始新新定等縣置新都郡晉改郡曰新安而縣改新)
(定曰遂安隋仁壽三年割杭之桐廬立遂安縣置睦州大業改睦州為遂安郡唐復為睦州而析桐廬為)
(嚴州七年廢嚴州属東睦州八年去東字乾元復為睦州建國初錢氏納土始入版圖太宗以親王領防)
(禦使政和陞為建德軍節度又為高宗潜邸方臘平改軍曰遂安軍州曰嚴州咸淳元年八月旨係今上)
(潜藩之地陞為建德府今領縣六治建德)
事要郡名新定嚴陵桐廬風俗俗號輯睦(圖經序云云因)
(以名邦可以無事治不可以多事理)民貧而嗇(同上州地山谷居多云云穀食不給仰給它州)形
勝號清凉國(新定志桐廬溪山秀妙陸魯望所謂云云)浙江上游(錢勰浮橋記)羣
峯回環(蘇子容靈香閣記郡自晉宋以來文士多稱述之城邑閭井皆坦途平陸與它州無異及登高)
(而望則丨丨丨丨一水縈帶不離指顧而萬景在目)錦峰繡嶺(費衮云圖經載嚴陵山清麗竒絶號)
(丨丨丨丨乃子陵隱居之所後以名山然嚴陵山水稱號率有經據如杜若汀洲見於杜紫微詩云杜若芳洲)
(翠嚴光釣瀨喧如丁溪見於杜紫微詩云翠巖千尺倚溪斜曾見嚴光作釣家越嶂遠分丁字水江梅遲見二)
(年花蔡天啟牋遂用此作四六云溪壑縈回二水合而成字山城寂歴一葉墜而亦聞莫不有所據又如吳根)
(越角亦見杜牧詩昔事文皇篇中云溪山侵越角風壤帶吳根獨未知丨丨丨丨圖經何所據而云)州在
萬山中(見杜牧樊川集云云)山嶮而土嶢(曹耜告詞桐廬居浙右上流云云民貧而俗悍)
土産蒸茶割漆(圖經惟蚕桑是務且云云以要商賈貿易之利)山川松巖(在城東)
雉山(在淳安縣西一里山形如雉)嚴陵山(在桐廬縣西本漢富春縣避晉簡文帝鄭太后諱改)
(曰富陽按嚴光傳耕於富春山圖經不載此山但云今名丨丨丨者是其所耕處却載嚴光富陽人耕於富春)
(山沈約宋書吳時分富春之地置桐廬縣則丨丨丨即所耕富春山無疑矣)桐君山(在桐廬有人採)
(藥結廬桐木下人問其姓指桐木示之江山因以桐名郡曰桐廬西征記自衢歴婺至新定曰睦州觀二江)
(之水會合亭下有山巍然直壓其首如渴鰲怒鯨奮迅鬐鬛奔而入水之狀上有丨丨祠乃戴顒飛仙之地也)
武強山(在遂安縣西山極險峻人常保焉盗不能攻故名)靈巖山(在遂安縣北十五里有洞)
(上有泉分注三井溢為瀑布二百尺許)戴村(桐廬縣東北宋戴顒隱處)錦沙村(在淳安縣西林)
(木森翠波流澄澈映石如錦冠軍吳喜曰名山美石故不虛賞)浙江(在州南十里新安東陽水合流入江)
洞溪(一名紫溪水自此溪至於潜有十六瀨嚴灘乃第二瀨也)七里灘(距州四十餘里與嚴陵瀨)
(相接諺云有風七里無風七十里謝靈運七里瀨詩自覩嚴子瀨想属任公釣)井泉孝子泉(九域)
(志州民夏孝先喪父廬於墓側嘗有野火奄至俄而火為之滅尋復涌泉出其地)亭榭環溪亭
(在郡中方干詩為是仙才登望處風光便似武陵春閑花半落猶迷蝶白鳥䨇飛不避人樹影興餘侵枕簟)
(荷香坐久着衣巾暫來此地非多日明日那容借寇恂)千峰榭(在州宅自唐有之范希文喜登後名)
(思范方干詩豈知平地似天台朱戶深沉别徑開曳響露蟬穿樹去斜行沙鳥向池來窗中早月當琴榻墻)
(上秋山入酒杯何事此中如世外應緣羊祜是仙才)祠廟嚴先生祠(在釣臺先生名光字子)
(陵漢光武少與光同游學及即位首以物色訪之得於齊國累召不至拜諫議不受去耕釣於富春山今有釣)
(臺祠堂又作九隴寺以奉香火子陵本姓莊避明帝諱改姓嚴范希文作祠記云先生漢光武之故人也相)
(尚以道及帝握赤符乘六龍得聖人之時臣妾億兆天下孰加焉惟先生以節高之既而動星象歸江湖得聖)
(人之清泥塗軒冕天下孰加焉惟光武以禮下之在蠱之上九衆方有為而獨不事王侯高尚其志先生以之)
(在屯之初九陽德方亨而能以貴下賤大得民也光武以之盖先生之心出乎日月之上光武之器包乎天地)
(之外微先生不能成光武之大微光武豈能遂先生之高哉而使貪夫廉懦夫立是大有功於名教也某來守)
(是邦始構堂而奠焉乃復為其後者四家以奉祠事又從而歌曰雲山蒼蒼江水泱泱先生之風山高水長)
(吕伯恭記明道二年范文正自右司諫守是邦始築屋祠先生而為之記瀨之旁白雲源乃唐人方處士故廬)
(文正公之遊釣臺也嘗絶江訪其遺跡以其象寘祠之左文正公殁郡人思之遂侑食於右坐)古跡釣
臺(在桐廬西南二十九里東西二臺各高數百丈西征記自桐君祠而西有羣山蜿蜒如兩蛇對走於平)
(野之上三江之水並流於兩間驚波間馳秀壁䨇峙上有東漢故人嚴子陵丨丨孤峯特操聳立千仞奔走名)
(利汨沒為塵埃客一過其下清風襲人毛髮豎立使人有芥視功名之意權載之詩云絶頂聳蒼翠清湍石)
(粼粼先生晦其間天子不得臣潜驅東漢風日使薄者淳焉用佐天下持此報故人許渾詩潮去潮來州渚)
(春山花如綵草如茵嚴陵臺下桐江水解釣鱸魚有幾人范希文詩漢包六合網英豪一箇冥鴻惜羽毛世)
(祖功臣三十六雲臺争似丨丨高黃魯直詩平生久要劉文叔不肯為渠作三公能令漢家重九鼎桐江波)
(上一絲風又詩古風蕭索不言歸貧賤交遊富貴希世主若非天下量嚴陵那得釣魚磯潘德久詩貂蟬)
(未必似羊裘出處當年已熟籌既有諸公依日月不妨老子卧林邱英雄陳迹千年在香火空山萬木秋堪笑)
(紅塵吹帽客要來祠下繫行舟項安世題丨丨詩二首辣闒山頭破草亭只須此地了生平﨑嶇狹世才伸)
(足又被劉郎賣作名君房足下竟成諛只有韓歆已被除豈有江湖釣竿手與君臺閣奉文書朱文公水)
(調歌詞云不見嚴夫子寂寞富春山空餘千丈巖石高插碧雲端想象羊裘披了一笑兩忘身世來把釣魚竿)
(不似林間翮飛倦始知還中興主功業就鬢毛班驅馳一世豪傑相與濟時艱獨委狂奴心事不羡癡兒鼎足)
(放去任疎頑爽氣動星斗千古照林巒)朱池(距城三十里朱買臣有祠)名宦房琯(明皇雜錄)
(云開元中丨丨之宰桐廬也邢真人和璞自太山來琯虚心禮敬因以携手閑步行數十里之夏口村過一廢)
(佛寺松竹森映和璞坐於松下以杖叩地令侍者掘數尺得一瓶子瓶中皆是婁師德與永公書和璞謂房曰)
(省在此乎方記其為僧時永公即房之前身也蘇子瞻詩夏口甕中藏畫像謂此)杜牧(號紫微為守)
皇朝范仲淹(以論廢郭后出知睦州)趙抃(為殿院求郡得睦)胡寅(以待制知州)
張栻(為守)陸游(為守)人物嚴光(詳見前祠記)方干(故居在白雲源其子孫登科知)
(名者相繼范希文詩風雅先生舊宅存子陵臺下白雲村唐朝三百年冠盖誰聚詩書教子孫公又有詩)
(與方楷曰高尚繼先君巖居與俗分有泉皆漱玉無地不生雲鄰里多垂釣兒孫半属文幽蘭在深處終日自)
(清芬)皇甫湜(新安人以卞急數忤同省至不容於朝其分司東都也適遇裴晉公以德量禮士因修福)
(先寺求文於白樂天而湜怒其舍已逮援筆立就厚贈遺之復怒以為薄公謝之韓愈寄丨丨丨詩敲門驚)
(畫睡問報睦州吏手把一封書上有皇甫字拆書放床頭涕與淚垂泗昏昏還就枕惘惘夢相值悲哉無竒術)
(安得生兩翅)皇朝江公望(徽宗初任左司諫抗䟽極論時政及宫禁事坐廢終身)詹良
臣(以罵方賊死子大方後為簽樞)王縉(並郡人為右司諫與江諫議並以風節著)題詠瀟洒
桐廬郡(范希文云云烏龍山靄中使君無一事心共白雲空)不聞歌舞事(又瀟洒桐廬郡)
(家家是道情云云遶舍石泉聲)浙水半江分(方干吳山中路斷云云)湍險方自兹
(晏公類要浙江潮信至桐廬其水泝流故任彦升詩云滄江路窮此云云疊嶂易成響重以夜猿悲)嵐翠
撲衣裳(杜牧詩水聲侵笑語云云)夜潮人到郭(張祐詩云云春樹鳥依山)因君水
更清(劉長卿詩今日新安郡云云)頻年經虎害(翁卷送嚴州守詩云云人望使君來地重)
(分旄節州清管釣臺)部伍雜閩音(許棠寄睦州侯郎中詩云下國多高趣終年半是吟潮濤通越)
(分云云曉郭雲藏市春山鳥護林東浮雖未遂日日至中心)名是東南俗阜州(張伯玉詩)
(碧泉千脉瀉金溝云云任昉舊詩題縣壁賀齊高壘照江流)
四六(淛水上游嚴陵名郡)(近止朝廷隱然藩輔)(桐溪列壤木瀨横江)(䟽渥禁嚴分符新定)
(眷東京漁釣之鄕乃中興龍潜之邸)(辭闕未更於積日編居半雜於山林駈東已届於新封稔歲尤艱於衣食)
(氣象欎葱上聖肇興王之迹溪山瀟洒前賢餘高世之風)(民淳事簡俗相尚於儉勤山高水長郡素稱於瀟洒)
(節麾增重文正之遺愛猶存江水益清高齋之餘風可挹)(嚴先生之清節山高水長方處士之遺芬源深雲繞)
(雖土嶢山瘠號民俗之素貧然勢便地親接皇畿而密邇)(廬依桐姓之人幸逄仁政門扣睦州之吏忽遺素書)
(呻嘆嘔吟宜朝傳而暮達撫摩涵養當月裕以歲豐)(賣絲糶穀農未裕於養生割漆蒸茶人亦甘於逐末)
江隂軍(江隂)
建置㳂革(禹貢揚州之域於天文為須女之分吳地斗分野古延陵邑之地季札封于延陵故)
(其地属吳秦漢以來郡則會稽吳郡縣則毗陵鄉則暨陽晉武置毗陵郡併置暨陽縣属焉梁敬宗時始)
(於此置江隂郡及江隂縣隋廢唐置暨州南唐始建江隂軍皇朝嘗三廢為縣中興復為軍繼以知縣兼)
(軍使及金人用兵復為軍其廢也並為毗陵属邑其復也皆為軍今領縣一治江隂)
事要郡名澄川(保大元年招隱院記)暨陽(見沿革注)申浦(春申君所開今名申港)
風俗人秀而文(葛邲貢院記得江山之助故其丨丨丨丨有淮楚之風故其人愿而循理)長
栰巨舶輻輳(蔣靜黃田港閘記富商大賈丨丨丨丨夷蠙海錯魚塩果布之属丨丨城市故居民)
(富饒井邑繁盛)珠犀魚蠏之富(黃田港記蘇子瞻賡唱大誇丨丨丨丨丨丨)形勝左
控姑蘇(唐郁羣老建興寺碑云云右接毗陵)東連海道(向子豐奏劄邊臨大江正是下流北)
(與通泰相對云云西接鎮江最為控扼)背山嚮江(君山浮遠堂記蕞爾邑介於數大郡之間貢輸)
(之入不能當他郡之十二三惟云云風物殊勝)山川黃山(在軍治之北六里其峯如席帽相傳其下)
(乃郭璞宅)青山(在江陰縣西十里有干將鑄爐九所)君山(在軍北澄江門外盖軍之鎮山也上有松)
(風亭下有寺)暨陽湖(在江隂東十五里)香灣(十國紀年吳徐温張可淙以江隂之兵敗吳越)
(於丨丨即此)井泉玉乳泉(又有金沙泉劉握有詩)堂亭江隂道院(澠水燕談)
(江隂北距大江地僻鮮過客將迎之煩所隸一縣民醇士簡士大夫謂丨丨為兩浙丨丨真樂土也)䨇檜
堂(在郡治後張安國書)清白堂(在郡圃)浮遠堂(在君山上取蘇子瞻江遠欲浮天之句北)
(臨大江南望城市東睨鵝鼻西俯黃田號為勝槩孫覿詩月墮山城晚沙寒水國秋雲根拔地起冰柱觸天)
(浮紫翠分鰲嶺青紅雜蜃樓舟船通萬里城郭數三州)練江亭(在郡圃子城上楊公濟詩晚日蕭蕭)
(聞落葉晴天歴歴數飛鷗)翠光亭(蔣静詩君山堆翠出危尖練水浮光照短簷)古跡釣臺
(在縣東南二十里其石廣一丈三尺舊經云即姜太公釣魚之所)石虎(石橋東有石如虎相傳王氏開)
(酤每夜失酒道人過之曰山際有石如虎為祟即鑿其足虎今猶存)聖跡聖英祠(劉遴之神錄曰)
(或曰魚子英廟按列仙傳子英英鄉人因捕得一魚愛之養以榖食後遂生角翅天忽雨子英上魚背騰空而)
(去)名宦李嘉祐(為江隂令)皇朝楊蟠(為江隂僉判)人物庾冰(有宅今為)
(祥符寺)題詠鄉多釣浦人(方干送江隂霍明府遥遥去舸新浸郭葦兼蘋樹列巢灘鶴云)
(云江分陽羡雨浪隔廣陵春知竟三年化琴書外是貧)孤城對海安(李嘉祐詩萬室邊江次云)
(云朝霞晴作雨濕氣晚生寒)魚蝦接海隨時足(朱昌叔寄王介甫憶江隂詩云城上城隍)
(古鏡中城邊山色翠屏風云云稻米連湖逐歲豐太伯人民堪教育春申溝港可䟽通)萬里風檣
看賈舡(王介甫酬朱昌叔黃田港口水如天云云海外珠崖常入市人間魚蠏不論錢)
四六(眷惟申浦實控江津)(雖云斗大實禦風寒)(裂地雖微去天為近)(乃眷江城素稱道院)
(雖江隂之小壘實浙右之要區)(以江城之斗大當海道之風寒)
(昔者為邦僅曰雷封之小今焉陞郡亦唯引壘之微)(征商稅畆特如劇邑之封送使留州僅足公家之用)
(人近珠犀之市頗亦富饒郡居魚蠏之鄉未為岑寂)(封疆狹小實分輔郡之魚符節制尊嚴兼總戍江之虎士)
(雖江流之天險足壯蕃宣然海道之風寒當嚴偹禦)(考葛相貢闈之記有取其文觀荆公港口之詩欲求此郡)
(天近帝畿已覺王公之貴冠名道院諒无刺史之難)(江環海繞巨艘長筏之畢輸地僻海迃駟馬高車之罕至)
(負海瀕江外控臨於淮甸連吳引楚内屏蔽於京畿)
方輿勝覽卷五
