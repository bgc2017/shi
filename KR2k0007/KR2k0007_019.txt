方輿勝覽卷十九宋祝穆撰
江西路
隆興府(南昌武寕)(新建豐城)(奉新進賢)(分寕靖安)
建置沿革(禹貢揚州之域星分翼軫春秋戰國屬楚秦屬九江郡漢高祖始置豫章郡東漢因)
(之隋為洪州唐置洪州總管改曰都督府又置觀察使陞節度使後避代宗諱止稱章郡加鎮南節度南)
(唐遷都南昌國朝復為洪州以為江南西路兵馬鈐轄升馬步軍都總管升安撫使以孝宗皇帝潜藩賜)
(府額今統郡十一領縣八治南昌新建兩縣)
江西轉運置司
事要郡名豫章(陳留風俗記曰豫章以木氏都酸枣以棘名邦應劭漢官儀曰有丨丨生于)
(庭中木嘗枯晉永嘉中一旦更茂咸以為中興之祥其後元帝果興大業焉)南昌(見前沿革注)洪
都(王勃記丨丨新府星子志隋文帝以洪崖所居遂以名州)風俗俗同吳中(隋志豫章)
(之丨丨丨丨其君子善居室小人勤耕稼)風土爽塏(豫章記云云山川特秀)土沃人庶
(白居易行裴堪制云云今之奥區)人傑地靈(王勃宴滕王閣記)人好經學(晉書范宣)
(豫章人以講誦為業譙國戴逵聞風宗師自遠而至太元中太守范甯亦立鄉校教授常數百人由是並好經)
(學化二范之風也)人尚黃老(雷次宗豫章記丨丨丨丨清淨之教重于隠遁盖洪崖徐孺子之風)
(也)人自得於江湖之外(見後韓愈重修滕王閣記)形勝地接衡廬(見後)
(王勃滕王閣序)上控百粤(唐杜牧文集)吳頭楚尾(職方乘記豫章之地為丨丨丨丨)
左九江右洞庭(獨孤及記)襟三江帶五湖(見後王勃序)當淮海之
襟帶(封敖滕王閣記有長江巨湖為之浸有靈嶽名山為之鎮云云作吳楚荆蜀之把握)扼甌閩
交廣之吭(汪彦章記云云)東南一都會(南豐門記其境屬于荆閩南粤方數千里其田)
(宜秔稌其賦粟輸于京師為天下最在江湖間丨丨丨丨丨也)凡十一州五十六縣官
吏皆受約束(鄭升卿五賢堂記)土産雙井茶(黃魯直送丨丨丨與蘇子瞻詩人間)
(風日不到處天上玉堂森寶書想見東坡舊居士揮毫百斛䨇明珠我家江南摘雲腴落磑霏霏雪不如為君)
(喚起黃州夢獨載扁舟向五湖)山川南昌山(雷次宗記在丨丨丨高水激遠灑如風雨)西山
(余安道記在縣西四十里岩岫四出千峯北來嵐光染空高二千丈屬連三百里水經云有天寶洞天唐宋)
(詩話載詩僧詩洪州太白方積翠倚穹蒼萬古遮新月半江無夕陽)大雄山(即吳猛得道之所勢出群)
(山唐宣宗詩丨丨真跡枕危巒古梵層楼峻萬般日月每從肩上過山河長在掌中觀仙花不間三春秀佛)
(境無時六月寒更有上方人罕到寒鍾朝磬碧雲端)南山(在分寕隔溪跨橋穿石竇而入懸崖峭壁下瞰)
(修水有釣磯石玉溜石有黃山谷題字與鳳山對矗周覽一縣之景)鳳山(在分寕多靈草)幕阜山
(在分寕西百四十里黃魯直詩山行十日雨沾衣幕阜峯前對落暉)始豐山(在豐城南七十里即)
(神仙三十七福地之一也)柳山(在武寕縣西四十里縣之絶景唐史丨惲棄官隐于武寕丨)梅嶺
(在西山極峻處相傳梅仙棄官學道于此)清水巖(在分寕東北二十里南有石室北多蘭茞黃魯直云)
(丨丨丨為天下勝處岩前平衍可坐千人亦有詩)洪崖(去郡三十里楊傑記西山洪崖在翠岩應真)
(宫之間石壁峭絶飛泉北來其下井洞深不可測每歲六七月時水高一二丈湍激可畏其傍人語不相聞及)
(過井洞即聲勢斗殺鑠流出山前代有異人居之世以為丨丨先生云先生三皇時人盖得道之士也)巒
岡(西有鶴嶺)鳴水洞(在分寕縣黃龍山之東水行石詩間高數十丈聲如雷霆韓駒有)天寳洞
(在新建西八十里西山勝絶處也道經所載第八洞天楊無為詩云丨丨丨中如不到西江元似不曾來)
章江(源出豫章)東湖(在郡東南周廣五里後漢太守張恭築塘謂之南塘宋太守宋興宗更築小)
(塘唐地理志韋丹開斗門南豐徐孺子祠堂記云南昌城西有孺子宅又李侍郎虚已徐樞密俯皆卜築)
(湖上俯自號丨丨居士郭功父詩云丨丨入望晚波平蒲葉團荷各自青不用更尋徐孺宅編茅搘竹一碑)
(亭)宫亭湖(西有宫亭神能分風上下)日月湖(䜟云丨丨丨明良將出)石人灘(在進)
(賢北䜟云石人灘合狀元生)投書渚(殷羡為豫章守乃去郡人多附書一百餘封行至江西石頭渚)
(岸以書投水中祝曰沉者自沉浮者自浮殷洪喬不是寄書郵時人號丨丨丨)龍沙(在郡北堆阜逶迤潔)
(白高峻而形似龍舊俗九日登高于此孟浩然詩龍沙豫章北九日掛帆過風俗因時見湖山𤼵興多)南
浦(在廣潤門外)劒池(曹續廟記在豐城縣之故址隂鏗詩清池自湛淡神劒久遷移無復連星氣)
(空餘似月池)修水(在分寕西六十里其源自郡城東北流六百三十八里至海昏又東流百二十里入)
(彭蠡湖以其遠故曰修水)井泉䨇井(在分寕縣西二十里黃山谷所居之南溪有二井土人汲以造)
(茶為草茶之第一)湯泉(在奉新縣九仙院側)學校東湖書院(漕趙崇憲創于添倅廳之)
(舊基滕強恕以逼近市㕓請于朝遷之東湖晏家山上)堂亭民安堂(胡徽猷陛辭日上有使民)
(安業之語故名)正義堂(在漕司取理財正辭之義張安國書扁)南浦亭(在廣潤門外往來艤)
(舟之所唐已有之王介甫詩南浦隨花去回舟路已迷暗香無覓處日落畫橋西)愛蓮亭(在南昌縣)
(治以濓溪嘗宰是邑故名)幽谷亭(在靖安縣曾子固詩行盡車馬塵豁見水石環誰為千家縣正在)
(清華間)石頭驛(汪彦章丨丨記云自豫章絶江而西有山屹然並江而出者石頭渚也阻江負城十)
(里而近韓愈次丨丨丨寄江西王中丞詩凴高回馬首一望豫章城人由戀德泣馬亦别羣鳴寒日夕始照)
(風江遠欲平默然都不語應識此時情)樓閣物華楼(舊在西城上王介甫詩千里名城楚上)
(游江山多在丨丨丨)滕王閣(在郡城西唐高祖之子滕王元嬰所建夾以二亭南曰壓江北曰挹秀自)
(唐至今名士留題甚富初滕王閣成九月九日都督大宴滕王閣宿命其婿作序以夸客因出紙筆徧請客)
(莫敢當勃欣然不辭都督怒起更衣遣吏候其文輒報一再報語益竒乃矍然曰天才也王勃秋日宴滕王)
(閣詩序南昌故郡洪都新府星分翼軫地接衡廬襟三江而帶五湖控蠻荆而引甌越物華天寶龍光射斗牛)
(之墟人傑地靈徐孺下陳蕃之榻雄州霧列俊彩星馳臺隍枕夷夏之交賓主盡東南之美都督閻公之雅望)
(棨戟遥臨宇文新州之懿範襜帷暫駐十旬休睱勝友如雲千里逄迎高朋滿座騰蛟起鳳孟學士之詞宗紫)
(電清霜王將軍之武庫家君作宰路出名區童子何知躬逄勝餞時惟九月序屬三秋潦水盡而寒潭清煙光)
(凝而暮山紫儼驂騑於上路訪風景於崇阿臨帝子之長洲得仙人之舊館層巒聳翠上出重霄飛閣流丹下)
(臨無地鶴汀鳬渚窮島嶼之縈廽桂殿蘭宫列岡巒之體勢披綉闥俯雕甍山原曠其盈視川澤盱其駭瞩閭)
(閻撲地鍾鳴鼎食之家舸艦迷津青雀黃龍之軸虹銷雨齊彩徹雲衢落霞與孤鶩齊飛秋水共長天一色漁舟唱)
(晚響窮彭蠡之濱鴈陣驚寒聲斷衡陽之浦遥吟俯暢逸興遄飛爽籟𤼵而清風生纖歌凝而白雲遏雎園綠)
(竹氣凌彭澤之樽鄴水朱華光照臨川之筆四美具二難并窮睇盼于中天極嬉遊于暇日天高地迥覺宇宙)
(之無窮興盡悲來識盈虚之有數望長安于日下指吳會于雲間地勢極而南溟深天柱高而北辰遠關山難)
(越誰悲失路之人萍水相逄盡是他鄉之客懷帝閽而不見奉宣室以何年嗟乎時運不齊命途多舛馮唐易)
(老李廣難封屈賈誼于長沙非無聖主竄梁鴻于海曲豈乏明時所賴君子安貧逹人知命老當益壯寕知白)
(首之心窮且益堅不墜青雲之志酌貪泉而覺爽處涸轍以猶懽北海雖賖扶摇可接東隅已逝桑榆非晚孟)
(嘗高潔空懷報國之情阮籍猖狂豈效窮途之哭勃三尺微命一介書生無路請纓等終軍之弱冠有懷投筆)
(慕宗慤之長風捨簮笏于百齡奉晨昏于萬里非謝家之寳樹接孟氏之芳隣他日趨庭叨陪鯉對今晨捧袂)
(喜托龍門楊意不逄撫凌雲而自惜鍾期既遇奏流水以何慙嗚呼勝地不常盛筵難再蘭亭已矣梓澤邱墟)
(臨别贈言幸承恩于偉餞登高作賦是所望于羣公敢竭鄙懷恭疏短引一言均賦四韻俱成滕王高閣臨)
(江渚佩玉鳴鑾罷歌舞畫棟朝飛南浦雲珠簾暮捲西山雨閒雲潭影日悠悠物換星移幾度秋閣中帝子今)
(何在檻外長江空自流韓愈重修滕王閣記云愈少時則聞江南多登臨之美而滕王閣為第一有瑰竒絶)
(特之稱及得三王所為序賦記等壯其文辭益欲往一觀而讀之斥守揭陽又不得過南昌償所願焉至州之)
(七月詔以太原王公為御史中丞觀察江南西道洪江饒處吉信撫袁悉屬治所八州之人前所不便及所願)
(欲而不得者公至之日皆罷行之大者驛聞小者立變春施秋殺陽開陰閉今修于庭戶數日之間而人自得)
(于湖山千里之外吾雖欲出意見論利害聽命于幕下焉而吾州乃無一事可假而行者則滕王閣又無因而至)
(前公為從事此邦適治新之公所為文實書在壁今三十年而公來為邦伯于是棟楹桷榱折者以新之既訖)
(功以書命愈曰子其為我記之愈既未得造觀竊喜載名其上雖老矣如獲從公游尚能為公賦之杜牧詩)
(滕王閣中綺席開柘枝蠻鼓殷晴雷垂楼萬幕連雲合破浪千帆陣雨來未掘雙龍牛斗氣高懸一榻棟梁材)
(連巴控蜀知何事珠翠沉檀處處催王介甫白浪翻江無已時陳蕃徐孺去何之愁來徑上滕王閣反覆文)
(公一片碑王平甫詩滕王昔日好追遊高閣依然枕碧流勝地幾經興廢事夕陽偏照古今愁城中樹密千)
(家市天際人歸一葉舟極目煙波吟不盡西山重疊亂雲浮)秋屏閣(在大梵寺之側一目可盡江山)
(之勝潘逍遥有詩云窺魚白鳥明殘照抱石幽雲點半山)寺院上藍院(唐馬祖道一禪師道)
(場今為府城叢林第一)䨇林院(在靖安縣北五里柳公權書額)雲溪寺(在新建縣西二十里)
(曾子固王介甫來遊樂其山水之勝後于其旁卜居今為西上勝處)香城寺(在豫章西山陳陶有詩)
(云十地嚴宫禮竺皇旃檀楼閣半天香祗園樹老梵聲小雪嶺花香燈影長霄漢落泉供月界蓬壺靈鳥侍雲)
(房何年七七空人䧏金錫珠壇滿上方)道觀玉隆萬壽觀(在新建縣界舊名游帷觀初許)
(旌陽學道于丹陽黃堂嘗以五色錦帷施于黃堂及旌陽上升錦帷飛還故宅俄復升天晉遂立遊幄觀唐有)
(道士胡惠超有道術能役鬼神其剏觀也以夜興工至曉則止今正殿雄麗非人工所能致其扁榜有游帷之)
(觀四字乃徐錡書祥符中改賜玉隆萬壽觀額楊無為詩四十日升金闕去半千年後玉函開)鐡柱
觀(政和間改建真宫許旌陽既斬蛟蜃謂豫章濱水之城地百怪叢居吾上升之後或害人鑄丨丨二一在子)
(南縻以鐡索封鎮蜃穴又奉新縣延真觀有鎮蛟石尚存)祠墓梅山祠(在南昌尉廳楊廷秀詩)
(梅郎絳節朝玉臺朝遊五城暮九垓遺民香火答遺愛何年祠屋荒蒼苔劔津詩客子張子住持仙壇判山水)
(上書台斗大居士作緣冰漕皇華使二臺併檄孔家兄經始新祠不日成西山南浦作賀賓野梅官柳俱歡聲)
濓溪祠堂(朱元晦祠記隆興府學教授南康黃君灝既立丨丨先生之祠于其學而以書來語某曰)
(先生之學自程氏得其傳以行于世至于今而學者益尊信之以故自其鄉國及其平生遊官之所歴皆有祠)
(于學以致其瞻仰之意若此邦者盖益先生之仕國也而視于其學獨未有所祠奉灝也既言于府而教立之)
(且奉程氏二先生以配焉又將竊取其書日與學者誦習之而患未知其所以說也吾子盖嘗為是以幸教吾)
(邦之人是殆有以識其意者願得一言以記兹事庶乎有以發也某謝不敏而黃君要之不置某惟先生之學)
(之奥固非末學所敢知抑不敢謂無其志者矧黃君之請之勤若是亦安得不為之言乎盖常切謂先生之言)
(其高極乎無極太極之妙而其實不離乎日用之間其幽探乎陰陽五行造化之賾而其實不離乎仁義禮智)
(剛柔善惡之際其體用之一源顯微之無間秦漢以來誠未有臻斯理者而其實不外乎六經論語中庸大學)
(七篇之所傳也盖其所謂太極云者合天地萬物之理無不在是故曰無極而太極以其見天地萬物之理而)
(無氣與形故曰太極本無極也是豈離乎生民日用之常而自為一物哉其為隂陽五行造化之賾者固此理)
(也其為仁義禮智剛柔善惡者亦此理也性此理而安焉者聖也復此理而執焉者賢也自堯舜以來至于孔)
(孟其所以相傳之說豈有一言以易此哉顧孟氏既沒而諸儒之智不足以及此是以世之學者茫然莫知所)
(適高則放于虚無寂滅之外卑則游于雜博華侈之中自以為道固如是而莫或知其非也及先生出始𤼵明)
(之以傳于程氏而其流遂及于天下天下之學者于是始知聖賢所以相傳之實乃出于此而有以用其力焉)
(此先生之教所以繼往聖開來學而有大功于斯世也今黃君既立其祠以及于程氏而又欲推其說以傳學)
(者是必有以默契于心而無疑矣而若有待于某之言者豈將以是輔其說而久其傳耶既不得辭乃叙其事)
(而并書是語以復焉黃君幸以為不悖于先生之言則願刻之石厝之祠門以告來者庶幾其或小補云)徐
孺子墓(圖經章水者逕南昌城西歴白社其西有孺子墓又北歴南塘其東為東湖其北土洲上有孺)
(子宅號孺子臺吳嘉禾中太守徐熙于孺子墓隧種松太守謝景于墓側立碑太守夏侯嵩于碑旁立思賢亭)
(拓䟦魏時謂之聘君亭墓失其地臺可考而知詳見曾南豐所作記楊廷秀孺子墓詩并序南昌尉廳之右)
(有孺子墓墓前故有思賢亭後經兵餘亭毁墓湮今慰劒津張敬之因葺公廨披榛得墓按圖諜墓旁有九里)
(井求之得井又有&KR3717;耕栢伊墓下得甓三款識云晉平南將軍墓去聘君墓七里驗其遐邇而信因表其墓復)
(其亭云敬為賦之有客棲霞外無名涴黨中南州一高士東漢獨清風舊國已禾女荒阡猶石翁更煩吹笛鬼)
(端為洗榛叢)名宦熊遠(獨孤及記由陽朔而來千有二百餘年其間名帥材大夫賢君子有丨丨)
(雷次宗胡藩沈季銓楊相如蜚其英李勉魏少遊裴胄沈𫝊師周墀為之帥李秘甄濟崔祐甫權德輿杜牧)
(贊其治又禮賢若陳仲舉有道若徐孺子直言若梅子真興學若范武子遺愛若韋文明端可師表)梅福
(為南昌尉後去官嘗上疏譏刺王鳳元豐間封壽春真人有廟)陳蕃(為守不接賓客惟禮徐孺子時設一)
(榻孺子去則懸之)雷煥(為豐城令掘獄基得劒詳見延平)范甯(為守見前風俗注)張九
齡(為都督)韋丹(韓愈曰丹為刺史教為瓦屋又築堤捍江)皇朝章得象(以屯田郎知後)
(拜相)唐介(事略仁宗朝知誎院論陳升之交結中人凡九奏卒罷升之介出知洪州)曾鞏(嘗知洪州)
(會歲疫責醫候視散藥全活者甚衆)張商英(為守)周頥(初任分寕縣簿有疑獄久不决先生至一)
(訊立辨邑人驚詫曰老吏不如也後知南昌邑人見其來咸曰是能辨分寕獄者吾属得所訴矣)趙鼎
(知州召還為參政後為相)李綱(紹興制置大使)人物徐穉(字孺子南昌人蘇子由過豫章詩白)
(屋可能無孺子黃圭不是欠陳蕃古人冷淡今人笑湖水年年刺舊痕)雷次宗(南昌人)吳猛
(晉書藝術傳豫章西安人邑人丁義授以神方因還洪州江波甚急猛不假舟楫畫水而渡觀者異之後封真)
(人)許遜(南昌人太康元年為蜀旌陽令師事女真諶母永嘉末海昏大蛇斷道遂仗劒斬之寕康二年)
(四十二口與雞犬皆上升今封為真君)陳陶(䴡情集載南唐處士陳陶隠西山操行清潔時嚴撰牧豫)
(章欲撓之遣小妾蓮花往侍焉陶殊不顧妾乃獻詩求去曰蓮花為號玉為腮珍重尚書遣妾來處士不生巫)
(山夢虚勞雲雨下陽臺陶答云近來詩思清于水老去風情薄似雲已向昇天得門戶錦衾深愧卓文君)皇
朝陳執中(郡人為相)黃庭堅(其先婺之金華人六世祖贍知分寕縣因家焉始庭堅與秦觀)
(張耒晁補之皆游蘇軾之門號四學士而庭堅于文章特長于詩獨江西君子以庭堅配蘇軾謂之蘇黃云)
徐俯(與郡守陳瓘為㤀年友)洪師民(南昌人娶黃氏山谷之女弟也生三子長曰明字龜父次)
(曰芻字駒父山谷嘗稱其才及為諫議大夫有職方乘及老圃集今傳于世幼曰炎字玉父高宗召為中舍)
題詠分野連荆俗(王介甫詩丨丨丨丨丨經綸屬漢疆)冰壺幕下清(韋應物寄)
(洪州幕府盧侍郎忽報南昌令乘驄入郡城同時趨府客此日望塵迎文苑臺中妙云云洛陽相去遠猶使故)
(林榮)南昌城郭枕江煙(唐韋莊晚眺詩云云章水悠悠浪拍天芳草綠遮仙子宅落花紅襯)
(賈人船)畫船插幟摇秋光(王介甫送程公闢之豫章詩云云鳴鐃伐鼓水洋洋豫章太守)
(吳郡郎行指斗牛先過鄉鄉人出郭航酒漿炰鱉膾魚炊稻粱芡頭肥大菱腰長釂醻喧呼坐滿床怪君三年)
(滯瞿塘又躍傳馬登太行纓旄脫盡登大梁翻然出走天南疆九江左股貢與章揚瀾吹漂浩無旁老蛟戲水)
(風助狂盤涡忽拆千丈強君聞此語悲慨慷迎吏乃前持一觴鄙州歴選多俊良鎮撫時有諸侯王拂天高閣)
(朱鳥翔西山盤上遶羊腸水中林下逄衲子東西南北古道王中戶尚有黃金藏漂田種秔出穰穰沉檀珠翠)
(雜萬商大舟如山起牙檣輸瀉交廣流荆楊輕裙利屣列名娼春風踏謠能斷腸平湖灣瀉烟渺茫樹石珍怪)
(花草香幽處往往聞笙簧地靈人秀古所臧勝兵可使酒可嘗十州將吏隨低昂談笑指揮回雨𤾉非君才高)
(力方剛豈得跨有此一方無為聽客欲霑裳使君謝吏趣治裝我行樂矣未渠光)外邑豐城邑
巖巖(黃魯直集丨丨津亭其上有李衛公劒池賦世父長善作石隄記其詩云云水重六萬戶石隄眠長)
(虹輟棹日沉霧今君政有聲新亭延客步淚落世父碑心傾文饒賦憶昔兩神兵理獄思武庫寒光射漢津兩)
(賢䊸一顧張公拆中台木拱孔章墓不能從兒嬉歲晚龍蛇去空餘寒泉泓因雨長蛙鮒鉛刀藏寶室萬世同)
(此度)為吏要清心(黃魯直送徐景道尉分寧詩李苦少人摘酒醇無卷深當官莫避事云云葛藟)
(松千尺寒泉綆百尋公朝有汲引吾子茂徽音黃綬補一尉還依水竹居身隨南渡馬書寄北來魚風俗諳)
(鄰並艱難試事初官閑莫歌舞教子誦詩書)士多儒雅出公侯(孔平仲送分寕宰詩西安)
(瀟洒我嘗遊多自修川泛小舟民本豐饒矜氣節云云梅山晚翠屏當戶茶吐香芽滿雪甌豫想弦歌富閒暇)
(白雲深倚鳳凰楼)故人為邑士多稱(王介甫送張頡知奉新縣詩云云繇賦寬賒獄訟平)
(老吏閉門無重糈荒山開隴有新粳方揮玉塵日邊坐又綰銅章天外行去去料君歸不久挾材如此即公卿)
四六(光膺一札出總千連)(蜚綸北闕分閩西江)(抗章丹陛出帥洪都)(襟帶七閩咽喉百粤)
(惟南昌之故郡控全楚之上流)(控甌閫而奠壤直牛斗以交躔)(眷是真主之潜龍允為大臣之歇馬)
(天開翼軫之鄉地控江湖之國)(尚書向台斗之躔都督居翼軫之分)(大纛高才之雲擁朱簾畫棟之春生)
(帝謀連帥付江湖襟帶之區公以名儒當禮樂詩書之選)(九重圖任起東府之元勲十乘申咨撫南昌之故郡)
(雲飛南浦未訪尋閣上之詩夜直北扉行入草禁中之詔)(南浦飛雲目極滕王之閣東湖設榻夢遊孺子之亭)
(騷人社下足白鷗野水之盟帝子樓前餘孤䳱落霞之興)(燕寢蘇州暫凝香之森衛鑾鳴滕閣又雅望之遥臨)
(魁台齊色益足光牛斗之墟霖雨思賢會即騎箕尾之上)(設榻東湖豈君侯之有靳迷津南浦歎病叟之無緣)
(徽皇定慰安之府肇自政和忠獻登齋鉞之壇適當皇祐)(賓客鼎來屡下凝塵之榻江山改觀一新捲雨之楼)
(總百官均四曲真廊廟之瞻襟三江帶五湖壯籓維之勢)(洪督府寔江湖襟帶之地滕王閣為東南壯觀之游)
(分翼軫接衡廬壯于蕃之勢履星辰運樞紐諧爰立之求)(夜醉長沙曉行湘水朝飛南浦暮捲西山)
(地接衡廬而星分翼軫允謂上流令修庭戶而人樂湖山久安美政)
(山為翠浪水作玉虹方出臨于千里雨捲珠簾雲飛畫棟俄易鎮于十連)
(連峯去天枯松倚壁不辭蜀道之難珠簾捲雨晝棟飛雲盡領洪都之勝)
袁州(宜春萍鄉)(分宜萬載)
建置沿革(禹貢揚州之域吳地斗分野春秋属吳戰國属楚秦属九江郡地漢為宜春縣属豫)
(章郡後漢因之吳立安成郡領宜春等六縣晉属江州又避太后諱改宜春為宜陽縣隋廢安成郡置袁)
(州因袁山以為名唐改宜春郡復為袁州皇朝因之今領縣四治宜春)
事要郡名宜春(見沿革注)宜陽(同上注)風俗土俗愿樸(汪聖錫序宜春)
(云云並蒙珥筆之名因傅氏求詩作數句為邦人洗之曰只今頭上半儒冠誰肯公庭弄筆端試問毛錐將底)
(用奪標他日萬人看)細民險而健(黃魯直江西道院賦序云云士夫秀而文)薄義而喜
争(曾子固分宜縣雲峯記云分宜人勤生而嗇施云云其土俗然也長少族坐里閭相講語以法律意向少)
(戾則相告訐結黨詐張事關節以勤視聽甚者刻畫金木為章印摹文書以紿吏立縣庭下變偽一日千出雖)
(鞭朴徒死交跡不以属心其喜爭訟豈比他州縣哉民雖勤而習如是漸涵入骨髓故賢令長佐使比肩常病)
(其未易洽而教使移也)士力學知廉恥(阮閎無訟堂記丨丨而丨丨丨民樂耕而好儉嗇)
形勝州小地狹(韓愈謝表丨丨丨丨賦税及時民安吏循閭里無事微臣惟當布陛下維新之)
(澤守國家承平之規勸以農桑使無怠惰)山水秀䴡(寰宇志)湘閩孔道(郡志曰云云)
山川袁山(在州東北五里郡志昔有高士丨京居之故名)仰山(在州南八十里為州之鎮山周)
(回一千里高聳萬仞不可登陟只可仰觀以此得名有寺曰太平興國寺及二神廟舊傳二神捐地與小釋迦)
(結菴于此山有水分流會于正祠胡致隆詩山下清泉迸石流山後松竹自春秋猿吟古寺偏深處雲集諸)
(峯最上頭一老有靈飛窣堵二神無語瑣寒湫諸天更在藤蘿外欲到峯前恨未由)鍾山(在分宜縣東十)
(里水中有大丨其銘秦時所造因名王孚記其山臨水兩岸湍洑有沙如米若一岸沙湧則其方豐穰)謝
山(在萬載北七十里因丨康樂封邑得名謝真君上昇之地丹灶存焉)毛仙山(在萍鄉縣東二十三)
(里方輿記昔人行過此逄一人徧身有毛自云姓毛異于凡人後不見因以為名)羅霄山(在萍鄉縣)
(東六十里有石孔大旱祠之以大木長三四丈投井即雨水溢木湧出而止)盤龍山(在州南五十里)
(自大路至山頂三十六曲)楊岐山(在萍鄉縣北七十里世傳丨朱泣丨之所)羊腸峯(在州東十)
(里)龍成巖(在州西五里唐李衛公嘗讀書于此後因為祠頂有浮圖其西建妙峯亭盡登臨勝處)
震山巖(在州西有弋林乃盧氏隱居)石乳洞(在州東三十里滴乳成佛像教授鄭王賓記其)
(事)洪陽洞(在州西四五里有石室七十二間及晉宋人留題神仙傳葛洪婁陽二仙所居)裏大
洞(在萍鄉縣南三十里兩洞相接可客千人建炎初巨寇張成叛人于此避寇縣北有石陂洞)石筍
(在萬載北二十里南唐鍾傳所居)東湖(在丨城之外)九曲水(在州城南五里縈迴二十里)
宜春水(在縣西五里宜釀酒王烈記丨丨醇酎隨歲入貢)雷塘(在州東北七里方三頃昌黎有)
(丨丨祈雨文)釣渚(在震山岩乃彭氏隱居)西陂(在州丨四十里唐刺史李將順决丨入城以通)
(航舡時人謂之李渠)學校州學(唐天寶五載太守房琯始立夫子廟于城北門外五十步國朝皇祐)
(五年郡守祖無擇以舊居陿隘乃改營于州治之東今學是也學成旰江李泰伯為記京兆章友直篆額河東)
(柳淇書世號三絶熙豐間第天下學記以袁為冠盱江李泰伯記皇帝二十有三年制詔丨縣立丨惟時守)
(令有哲有愚有屈力單慮祇順德意有假宫僣師苟具文書或連數歲亾弦誦聲倡而不和教尼不行三十有)
(二年范陽祖君無擇知袁州始至進諸生知學官闕狀大懼人才放失儒效闊疎無以稱上意有通判潁川陳)
(君侁聞而是之議以克合相舊夫子廟陿隘不足改為乃營治之東厥土燥剛厥位面陽厥材孔良瓦甓黝堊)
(丹漆舉以法故殿堂室房廡門各得其度生徒有舍庖廩有次百爾器備並手偕作工善吏勤晨夜展力越明)
(年成舍菜且有日旴江李覯諗于衆曰惟四代之學考諸經可見已秦以山西鏖六國欲帝萬世劉氏一呼而)
(關門不守武夫健將賣䧏恐後何耶詩書之道廢人惟見利而不聞義焉耳孝武乘豐富世祖出戎行皆孳孳)
(學術俗化之厚延于靈獻今代遭聖神爾袁得賢君俾爾由庠序跡古人之迹天下治則譚禮樂以陶吾民一)
(有不幸當伏死大節為臣死忠為子死孝使人有所頼且有所法是惟朝家教學之意若其弄筆以邀利逹而)
(已豈惟二三子之羞亦為國者之憂)齋閣四益齋(在郡齋張杓刻魏公所書丨丨碑)隱齋
(在郡治太守張杓建南軒張敬夫命名仍為作記云盖取孟子惻丨之義朱元晦詩大專槃萬生異體實同)
(氣云胡分彼此直以私自蔽君家桂林伯德學妙一世閉戶不忘憂簮纓矧行義眷言介弟賢四益謹先畀千)
(里各分符一心同盡瘁遠題齋戶册來表棲息地系述寫心胷俯仰資惕厲陽嘉既滌蕩陰慝失封閉介然彼)
(疴癢赫若我黥劓拊摩極哀恫征取敢亾藝戰兢一日力洋溢四封被君看物我間隠顯豈殊致願反振民功)
(更懋根本計云)栖霞閣(在城内高真觀王定國詩眷漬苔紋㳂石塔月含松韻雜琴聲)潺潺
閣(在仰山廟右廡下娄乾德詩一𣲖丨丨繞檻清塵襟洗滌自凉生夜深好夢纔驚破疑是半天風雨聲)
亭臺介亭(南東湖之南廣漢張公杓知州事南軒先生栻過之為書東湖扁榜且易盧石堂為丨丨)
(仍題榜側云丨丨之石本盧肇家故物也挺然特立望之有汲黯在朝之氣象予既取豫卦六二之義以題其)
(亭并告來者)紅陰亭(在倅廳王冀公布衣時作記今猶存)宜春臺(在郡城劉□隆題詩云)
(風送江聲穿郡閣日推雲影下峯巒)館驛毛山驛(在萍鄉縣朱元晦書驛壁人言毛女住青冥散)
(髮吹簫夜夜聲却是郵僮解端的向儂說道野狐精)佛寺蟠龍寺(在宜春之丨丨山湍瀑飛瀉盖)
(勝境也)五峯寺(黃魯直送密老住丨丨詩我行高安過萍鄉七十二度遶羊腸水邊林下逄衲子東)
(西南北古道場五峯秀出雲雨上中有寳坊如側掌去與青山作主人不負法昌老禪將)祠廟昌黎
廟(在州治東三十步祖無擇剏)仰山廟(故老相傳昔有邑人徐潘再至大孤山見一人稱蕭大分)
(一人稱蕭陸云居宜春丨丨石橋與同載而歸至浦東告别而去期後至石橋相尋後潘見二龍于此會昌三)
(年洪水推山忽平高就下出由丨丨移丨于文明鄉去城三十里)古跡龍鱗木(在萍鄕縣東本)
(檀香木客有用錢六十緍市其木將伐之其木夜生丨丨不敢伐至今猶存)羅漢松(在萍鄉縣寶積)
(寺有黃山谷手植丨丨丨士夫題詠者甚多)名宦謝靈運(封安樂侯今萬載縣是也)房琯
(為守)韓愈(元和貶潮州刺史又改袁州詩云北望距令隨塞鴈南遷纔免葬江魚)李德裕(為長)
(史)皇朝祖無擇(知州李泰伯入學講說建韓公祠修鄭都官墓)張希賢(范延貴者為殿)
(直押兵過金陵張忠定公為守因問曰天使沿路來還曾見好官員延貴曰昨過袁州萍鄉縣邑宰丨丨丨著)
(作雖不識之知其好官員也忠定曰何以知之延貴曰自入萍鄉境驛傳橋道皆葺治田萊墾闢野無惰農及)
(至邑則鄽肆無賭博市易不敢喧爭夜宿邸中聞更鼓分明以是知其必善政也忠定大笑曰希賢固善矣天)
(使亦好官員也即日同薦于朝)黃大臨(山谷之兄宰萍鄉山谷來省焉)孫逄吉(宰萍鄉後為吏)
(書)謝諤(新喻人為分宜宰後為禮書)張杓(自左司為守)人物陳重(漢丨丨宜春人)
(與同郡雷義為友曰膠漆自謂堅不如雷與陳)盧肇(宜春人李德裕為宜春長史嘉肇文行及肇薦送而)
(德裕為太尉曰喜今榜已得狀元肇詩喚道是龍君不信果然奪得錦袍歸)易重(會昌五年狀元時内)
(庭再考復中魁選寄宜春弟詩云一春攀折兩重枝)鄭谷(五代史補云谷在袁州與僧齊已俱有詩)
(名齊已賦早梅詩曰前村深雪裏昨夜𢾗枝開谷見之曰𢾗枝非早也不若一枝自是遂呼為一字師)名
賢鄒浩(責監袁州酒稅)陳瓘(除名安置袁州)題詠江山多勝遊(韓愈送上涯詩)
(莫以宜春遠云云)宜春城郭繞楼臺(王介甫送袁守曹伯玉詩云云想見登臨把一杯濕)
(濕嶺雲生竹菌冥冥江雨熟楊梅政成定入邦人詠詩就還隨驛使來錯落風沙侵病眼不知何日為君開)
公移猥甚叢生笋(黃山谷寄袁守廖獻卿詩云云訟牒紛如蜜分窠幸得曲肱成夢蝶不堪)
(衙吏報鳴鼉已荒里社田園了可奈春風桃李何想見宜春賢太守無書來問病維摩)袁州司法
多兼局(黃山谷用韻和袁州劉司法詩云云日暮來歸印幾窠詩罷春風榮草木書成快劒斫蛟鼉遥)
(知吏隱情如此應問卿曺果是何頗憶病餘居士否在家無意食羅摩)
四六(陞華奎閣出守春臺)(郡方開府人已登臺)(接衡湘之奥壤有韓謝之遺風)
(土風甚朴虚存弄筆之名郡望頗高寔有把麾之樂)(訟牒紛如黃山谷形于紀詠土風朴甚汪端明與之解嘲)
(李泰伯州學之記孰擬斯文朱文公隱齋之詩克施有政)(雖康樂賜履之鄉難尋遺迹然昌黎分符之地蔚有流風)
(土風頗盛實循盧肇之高蹤稼穡盈疇閭里相安于無事里俗相安尚有昌黎之遺化旌旗小隊江山宜訪于勝遊)
(宜春多勝盖具見韓昌黎之詩爾袁得賢亦足考李泰伯之記)
(有新澤勸農桑請驗昌黎之表得賢君游庠序自有泰伯之文)
方輿勝覽卷十九
