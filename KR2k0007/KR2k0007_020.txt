方輿勝覽卷二十宋祝穆撰
贑州(贑縣會昌)(寕都瑞金)(雩都石城)(興國安遠)(信豐龍泉)
建置沿革(禹貢揚州之域于天文為星紀之分野春秋屬吳越戰國屬楚秦號九江郡漢為贑)
(雩都南壄三縣地隸豫章郡後漢置庐陵郡屬焉吳孫權立南部都尉晉罷都尉立南康郡仍舊治屬江)
(州東晉移郡城于章貢二水之間即今城是也宋梁陳皆為南康隋改南康郡為虔州大業初復為南康)
(郡治贑縣唐為虔州後改為南康郡皇朝陞為昭信軍節度中興為管内安撫尋為江西兵馬鈐轄紹興)
(改為贑州今領縣十治贑縣)
江西提刑置司
事要郡名章貢(二水名)贑城(紹興二十三年校書郎董德元言虔州謂虎頭州非佳名)
(也今天下舉安獨此郡有小警意其名有以召之既而廷臣建議亦為虔有虔殺之義請去其不令之名遂改)
(名贑州取章貢二水合流之義)風俗山長谷荒(王介甫虔州學記虔于江南地最曠大云云交)
(廣閩越銅塩之販道所出入椎理道奪鼓鑄之姦視天下為多)地廣人稠(董德元奏虔之風俗固有)
(儒良美秀然云云大抵嗜勇而好闘輕生而忘死)嗜勇好鬭(見上注)伉健難治(圖經)
(云漢書地理志江南地廣或火耕水耨民食魚稻以漁獵山伐為業盖在贑尤甚其民丨丨其作工巧好佛信)
(鬼人多逋蕩姦欺之訟而力勍亾賴幸時艱悚與長吏之治不滿其意大者相延為盗小者白晝殺人以身觸)
(死不悔屡以生變號為丨丨)俗號珥筆(古諺云筠袁贑吉腦後插筝)形勝郡當二
廣之衝(趙抃奏曰云云由南來者必自郡易舟而北)當嶺嶠咽喉(韓絳奏云云廣南公)
(私貨物所聚)江湖嶺海樞鍵(郡志高宗以其地為云云置管内安撫後罷之復置江西鈐)
(轄督南安南□等州兵甲擁麾出鎮必選名德重望)山川崆山(在州南二十里南康記山出空青因)
(以名之或呼為崆峒山多林木菓實州之地脉之母也)黃唐山(在贑縣北六十里輿地志山行六里)
(有石室如數十間屋東坡詩所謂石楼山者圖經不載豈即此耶)螺亭山(南康記昔有貧女採螺忽)
(夜中見衆螺張口亂噉其肉女死因殯其旁化為巨石螺殼無數)上洛山(在興國南九十六里高一)
(千七十丈西京雜記上有石墨可書寰宇記山中多木客乃鬼類形似人語亦似人能斫山枋與人交易徐)
(鉉小說載鄱陽山中有木客自言秦時造阿房宫採木者也食木實遂得不死時就民間飲酒為詩云酒盡)
(君莫沽壺傾我當𤼵城市多囂塵還山弄明月)龔公山(在贑縣北百八十里隠士龔亳所居)金精
山(在寕都西十五里白玉京記係第三十五福地漢初張芒女䴡英入山獲二桃得道長沙王吳芮聘焉至)
(洞中見其友乘紫雲在半空謂芮曰吾為金星之精降治此山言訖即升天而去)通天巖(在贑縣西)
(二十里雜端王竒有詩云松蘿石室中清雅勝支公地靜無塵到山高有穴通)馬祖巖(在贑縣東)
(道一禪師駐錫之地姓馬氏天下謂之丨丨得法于南嶽讓禪師六祖能和尚謂讓曰向後佛法從汝邊去出)
(一馬駒踏殺天下初馬祖嘗欲棲于此巖一夕山鬼忽為築垣馬祖見之曰學道不至為邪祟所測此非吾所)
(居也因棄去營龔公巖往居焉故蘇文忠作塵外亭詩亦援此事詩見後注)贑水(東江𤼵源于汀州界)
(之新樂山經雩都會於章水西江導源于南安大庾縣之聶都山與貢水合會於丨丨二水合而為贑在州治)
(後北流一百八十里至萬安縣界由萬安而上為灘十有八怪石如精鉄突兀廉隅錯峙波面自丨丨而上信豐)
(寕都俱有石磧險阻視十八灘故俚俗以為上下三百里贑石也余安道詩萬推頑石碧嶕嶢壅遏江流氣)
(勢驕戲馬陣横秋戰苦水犀軍亂夜聲囂吕梁謾記莊篇險灔澦休誇蜀道遥怒激波聲猶可避中傷榮路不)
(相饒)金鯽池(今湮廢紹興間守曾端伯修譙門掘地得石上有詩云穿開獅子兩條泉九秀回流)
(出大官丨丨魚丨賜金紫鳳凰池客侍金鑾)井泉廉泉(在報恩寺本張氏居宋元嘉中一夕霹靂)
(忽有湧泉時郡守以廉名故曰丨丨蘇子瞻詩水性故自清不清或撓之廉者謂我廉何以此名為又詩)
(云云贑水雨已漲丨丨春未流同烹貢茗雪一洗瘴茅秋)亭臺塵外亭(龔公崖頂有丨丨丨今在)
(州治東形勢最高絶凡四境之山川可以枚閱蘇子瞻丨丨丨詩楚山淡輒塵贑水清可厲散策塵外游麾)
(手謝斯世山高惜人力十步輙一憩却立浮雲端俯視萬井䴡幽人宴坐處龍虎為斬薙馬駒獨何疑豈墮山)
(鬼計夜垣非助我謬敬欲其逝戲留一轉語千載起攘袂)欝孤臺(在麗譙坤維隆阜欝然孤起平地數)
(丈冠冕一郡之形勢而襟帶千里之江山唐李勉為虔州刺史登臨北望慨然曰余雖不及子牟而心在魏闕)
(一也丨丨豈令名乎改為望闕趙閱道詩云翠峯鬱然起惟此峯獨孤築臺山之顛欝孤名以呼窮江足楼)
(閣危壓牛斗墟贑川繚左右庾嶺前﨑嶇望闕址其後北向日月都人家雜煙樹原野周城郛烜潤或晴雨明)
(晦或曉晡春榮夏物荗秋肅冬林枯氣象日千變一一如屏圖比予去諫署乞州養庸愚事訛得以正俗瘵得)
(以蘇歲豐盗&KR1327;息獄冷冤繫無熙然與民共所喜朋僚俱中澹有琴綠外喧有歌歈樽罍有美酒盤飱有嘉魚)
(優游一臺上四序不暫辜乃知為郡樂况復今唐虞程師孟題昔人題此名鬱孤下視百里如平鋪千巖迤)
(邐何獨秀白雲蔽虧青骨瘦爾來一見開心胸脱然身在蓬萊宫江南山水盡頭處盡處屏風歸北去蘇子)
(瞻欝孤臺詩吾生如寄耳嶺外亦閑遊贑石三百里寒江尺五流楚山微有霰巒瘴久無秋望斷横雲嶠魂飛)
(咤雪州曉鍾時出寺暮鼓各鳴楼歸路迷千嶂勞生閱百州不隨猿鶴化甘作賈胡留秪有貂裘在猶堪買釣)
(舟)章貢臺(在城西北據章貢二水之會勢與欝孤對峙而甲乙稱雄)白鵲臺(在郡治趙閱道)
(有記)八境臺(在城上蘇子瞻詩序云南康江水歲歲壞城孔君宗翰作石城城上楼觀臺榭東望七)
(閩南望五嶺覧羣山之参差俯章貢之奔流乃作詩八章題之圖上坐看奔湍遶石楼使君高會百無憂三)
(犀竊鄙秦太守八詠聊同沈隠侯濤頭寂寞打城還章貢臺前暮靄寒倦客登臨無限意孤雲落日是長安)
(白鶴樓前翠作堆縈雲嶺路若為開故人應在千山外不寄梅花遠信來朱楼深處日微明皂盖歸時酒)
(半醒薄暮漁樵人去盡碧溪青嶂遶螺亭使君那暇日參禪一望叢林一悵然成佛莫教靈運後着鞭從使)
(祖生先却從塵外望塵中無限楼臺煙雨濛山水照人迷嚮背只尋孤塔認西東煙雲縹緲欝孤臺積翠)
(浮空南半開想見之罘觀海市絳宫明滅是蓬萊回峯亂嶂欝参差雲外高人世得知誰向空山弄明月山)
(中木客觧吟詩)寺院慈雲寺(黃魯直詩城東寳坊金碧重道人修惠剪蒿蓬一瓶一鉢三十年瓊)
(欀碧瓦上秋空稻田摩衲擁黃髮更築書閣諸天中三后在天遺堊墨百神受職扶琳宫文思帝澤餘温潤雨)
(露下國常年豐貢川章川結襟帶梅嶺桂嶺來朝宗參旗斗柄略欄楯清坐耳聞河漢風道人飽餐口掛壁頗)
(喜作詩如己公家風秀句刻琬琰邀我落筆何能工安得雄文壓勝境九原喚起杜陵翁)天竺寺(在水)
(東三里白居易贈韜光禪師墨迹舊存眉山老蘇嘗至寺觀焉後四十七年東坡南遷再訪惟見石刻因賦)
(詩云香山居士留遺跡天竺禪師有故家空詠連珠并疊璧已無飛鳥及驚蛇)名宦李渤(為虔州刺)
(史濬湖築堤嘗撰龔山碑)皇朝余靖(為贑尉以司諫為守)趙抃(守虔改監法䟽鑿贑石民頼其)
(利)孔宗翰(為守嘗築石城捍水)吕景山(温陵人鄭介夫送丨丨丨赴虔州理掾詩江西古)
(浩穰昭信雄江濱州獄千里平舒惨繫誾嚚景山之胷中曉然烏兔輪敢為虔人賀何以致龍麟)留正
(知贑州三年恩威各得其所代者拊御失宜軍中若為變者復遣公知贑州往鎮安之傅伯成送行詩云尚)
(書鎮章江慈母懷嬰兒去年甫去郡未覺棠陰移如何失調度衆目驚暌暌詔書念前績趣起持州麾重臨亦)
(云寵去後良多思)人物王鴻(雩都人羲献之後善書有家法國初隠需巖)王竒(贑縣人為)
(縣小吏令題鴈詩一聫於屏上云隻隻含蘆背曉霜盡隨鴛鷺立寒塘竒密續成之曰晚來漁棹驚飛去書破)
(遥天字一行令因激賞使遊學京師真宗見其詩云鴈飛不到歌楼上秋色偏欺客路中召見賜第又詩云不)
(拜春官為座主親逄天子作門生後為御史)孫立節(字介夫寕都縣人天資剛鯁不肯為條例司屬)
(官東坡嘗作剛說以表其事二子勰勴皆從軾遊)題詠詔下虎頭州(蘇子瞻和霍朝請詩)
(文字先生飲江山清獻遊典刑傳父老樽姐繼風流度嶺逄梅雨還家指麥秋自慙鴻鴈侣争集稻梁洲野闊)
(横雙練城堅聳百楼行看鳳尾丨却丨丨丨丨君意已吳越我行無去留歸途應食粥乞米使君舟)山為
翠浪湧(蘇子瞻過虔館作詩云入境見圖畫欎孤如舊游云云水作玉虹流日麗崆峒曉風酣章貢秋)
(丹青未變葉鱗甲欲生洲嵐氣昏城樹灘聲入市楼煙雲侵嶺路草木半炎州故國千峯外高臺十日留他年)
(三宿處凖擬繫歸舟)人煙五嶺北(陶弼送趙樞寺丞宰虔化縣詩云云星斗大江西暖雪梅花樹)
(晴雷贑石溪)
四六(疏恩北闕開鎮南康)(出綸鳳闕植戟虎城)(惟今之贑盖廹於蠻)(雖曰偏州實為重鎮)
(惟贑川之望郡控江國之上流)(粤自五季以來凢遭幾變於此)(介江倚重於蕃宣踰嶺仰尊於節制)
(涉江而右一歸節制之尊由嶺以南悉倚蕃宣之重)(江西嶺南之交地母乃惡風聲氣習之舊頑不可䥴)
(宣乃王靈嘗假中權之節疆之戎索遂夷窮徼之風)(撫摩千里固知地望之雄弹壓羣蠻更總兵戎之寄)
(虎頭重鎮統三郡之甲兵豹尾從班寬九重之宵旰)(湧翠浪而麗崆峒定傳好語近紫微而連華盖會見遄歸)
(蠻獠相挻既弄兵之間作㕓氓難化亦珥筆之素聞)(虎頭城下雖争為竹馬之迎豹尾班中恐催看槐龍之舞)
吉州(廬陵龍泉)(吉水永新)(安福永豐)(太和萬安)
建置㳂革(禹貢荆揚二州之域兼荆揚吳楚之分野為星紀鶉尾及斗牛女翼軫之次春秋屬)
(吳戰國属楚秦屬九江長沙郡漢屬豫章郡及長沙國東漢置廬陵郡晉以廬陵郡隸揚州又割隸江州)
(吳孫皓置安成郡隋改為安福縣又改為廬陵郡唐為吉州國朝因之今領縣八治廬陵)
事要郡名廬陵安成螺川(見㳂革注)風俗郡多秀民(學粮)
(記云云而學宫之盛與上國等)儒術為盛(通典衣冠所萃藝文丨丨斯之丨丨雖閭閻賤品力役之)
(際吟詠不輟)戶口繁衍(朱晞顔修城狀吉州地望雖出洪贑之下而其云云田賦浩穰實為一路)
(之最)土沃多稼(皇甫湜廬陵縣廳壁記丨丨丨丨散粒荆揚)形勝吉為富州(見後)
(皇甫持正為張刺史作廳壁記)吉為大邦(周益公詠歸亭記云云文物盛於江右)南接贑
(劉弇序云云北竟贑水東西控臨川長沙)駢山貫江(皇甫縣壁記云云扼嶺之衝)據江上
流(朱晞顔有云丨丨丨丨外與汀衡之界相接)咽喉荆廣(劉登彦譙門記云云脣齒淮浙江山)
(映帶在眉宇間)介于吳楚之間(王庭珪安福縣鳳林樓記吉為郡云云何恪祭竈齋記介于)
(湖湘嶺嶠之間)山川東山(在郡東南盖劉智請移郡所謂東通大山是也)仁山(在郡西)香
城山(在城南地號三縣聳秀如筆鋒周益公云廬陵南四十里有丨丨丨其名見唐皇甫持正所作碑)
(碣峻拔廣袤中一峯尤竒秀諺所謂文筆者胡氏世居其下至忠簡公遂以直節修能名震當世)青原
山(在廬陵縣王庭珪遊青原詩異時黃魯直嘗賦青原詩今日丨丨丨名與星斗垂)螺子山(在郡)
(城北下有潭圖經昔漁人遊此忽遇風雨見神螺光彩五色因名)龍須山(在廬陵西南六十里登禪)
(師之道場也唐代宗時土人龍須施地築庵故名曹輔送周吉州有詩云廬陵太守告我行先把廬陵為君)
(說丨丨丨對殷侯池池面山容兩清絶)南山(在吉水西北六十里三石挺聳能興雲雨)鳳山(在吉)
(水東五里山半有鳳凰巖瀑布自巖而下)三顧山(在太和南五峯相次頗類五老)石灰山(在永)
(新山有兩洞及石龍石塔之類)金山(在龍泉西北十里有塔)銀山(在龍泉東一里有塔)石笋
峯(在廬陵山頂巨石如笋)席帽峯(泰和之朝山)朝元嶺(在吉水西北五里有黃金臺)
(或傳揚仙留題云落落萬古石悠悠千載心人間不相遇白雲深處尋)金舡嶺(在萬安南有法輪院)
(舊名香林寺趙閱道嘗知虔州赴召通判周荗叔餞于此寺倡和有詩)焦岡(在郡西木荗壤赤蜿蜒可)
(數里)日岡(在吉水北四十里)月岡(與日岡相距五里)瀧岡(在永豐南百六十里歐陽之故)
(居及有墓謂之丨丨阡)元陽洞(在永新禾山有姚崇書堂故址)牛吼石(在泰和縣西十里自)
(黃公灘而下江流平澹經此石則復險灘聲如羣牛之吼葛敏脩詩一瀉三百里列為十八灘)廬陵
江(自泰和縣界流入)黃公灘(在萬安縣訛呼為皇恐灘蘇子瞻南遷過此賦詩云十八灘頭一)
(葉身七千里外二毛人山憶喜歡勞夢想地名皇恐泣孤臣)吉水(有仁山與丨丨相傳水紋成吉字)
廬水(在安福東至廬陵入贑江)龍洲(在太和南有䜟云丨丨過縣前太和出狀元故名齋曰褎然周)
(益公作丨丨書院記)白鷺洲(在贑江中有洲曰白鷺其長數里徐俯江上野望詩金陵與廬陵俱有)
(丨丨丨相望萬里江中同二水流)井泉聰明泉(劉冲之丨丨丨詩義山山下有靈泉泉號聰明)
(自古傳四百年中三出相不才何幸繼前賢)堂閣三瑞堂(在州宅熙寕中城西産䨇蓮玉虚觀)
(産芝草天慶觀有甘露蔣穎叔詩云好在廬陵守年來強健無一麾新佩印三瑞更為圖)詩人堂
(在司戶廳盧彖以唐詩人杜審言曾居是官故名有楊萬里銘周必大箴)六一堂(在州宅繪丨丨像楊)
(誠齊記)二友堂(在州宅舊有古松與竹對植太守李彌遜開軒其下胡銓為記)愛竹堂(黃魯)
(直寄題安福李令丨丨丨詩淵明喜種菊子猷喜種竹託物雖自殊心期俱不俗千載得李侯異世等風流為)
(官恐是陶彭澤愛竹最知王子猷寒窗對酒聽雨雪夏簟烹茶卧風月山僧知令不凡材自掃竹根培老節富)
(貴於我如浮雲安可一日無此君人言愛竹有何好此中難為俗人道我於此物更不疎一官窘束何由到)
快閣(在太和縣寺黃魯直登丨丨詩癡兒了却公家事丨丨東西倚晚晴落木千山天遠大澄江一道月)
(分明朱絃已為佳人絶青眼聊因美酒横萬里歸船弄長笛此心吾與白鷗盟又和李才甫丨丨詩山寒江)
(冷丹楓落争渡行人簇晚沙菰葉萍花飛白鳥一張紅錦夕陽斜雲横章貢雨翻盆寺下江深水到門落日)
(荷鉏人著本西風滿地葉歸根楊廷秀題丨丨詩太史留題丨丨詩舊碑未必是真題六丁搜出嚴家墨白)
(日青天横紫蜺)先春閣(黃魯直寄題安福李令丨丨丨詩宫殿繞飛煙江山壯城郭今君蓺桃李面春)
(築飛閣春至最先知雨露徧花藥是日勸農桑冰銷土膏作弦歌出縣齋徘徊問民瘼鷄犬聲相聞嬰此薄領)
(縳安得携手嬉烹茶煨鴨脚)緩齋(周洪道箴云戶曹掌州帑或行獄訟事皇族公括以緩名齋為作箴)
寺觀大明寺(有愛竹軒黃太史為太和宰日嘗賦詩又能仁院清涼軒東山寺朝華亭皆有詩)
南塔寺(在太和縣黃魯直詩熏爐茶鼎暫來同寒日鴉啼杮葉風萬事盡還杯酒裏百年俱在大槐)
(中)崇元觀(在吉水縣昔吕洞賓嘗留題云褰裳懶步尋真宿清景一宵吟不足月在碧潭風在松)
(何必洞天三十六)古跡殷仲堪讀書堂(安成記仲堪為守於城西大池上築臺讀書遺)
(址尚存)搗衣石(在永新縣前市相傳顔真卿嘗游息其上)名宦孟嘉(晉太尉庾亮領江州)
(辟嘉署廬陵從事嘉還都亮引問風俗得失對曰還傳當問吏亮舉麈尾掩口笑曰嘉故是盛德人)張中
丞(皇甫湜吉州刺史廳壁記自江而南吉為富州民朋吏嚚分土艱政蓋以近歲不幸紹繼無狀大官以降)
(為者羞薄而不省務子弟以資授者縱欲而不顧法州遂瘡痍御史中丞張公歴刺縉雲潯陽用清白端正之)
(治詔書寵褒賜以金紫移&KR0681;于吉下車之初視簿書簿書紛如絲視胥吏胥吏沸如糜召詰其官皆眊然如酲)
(登進其民皆薾然而疲公噫眙良久於是大新其典為之開之以修省簡便鍵之以勤強練密凡事宜處約以)
(躬率之省費一倍法防既周銖兩之姦無所容墨俗斯息單民得職威令神行惠利川流未及再朞富庶而教)
(至於無事百姓扶老提稺載路而歌曰昔吏&KR1138;&KR1138;今吏簷簷公能馭之雌亦為銛跖亦為廉始紲而苦終優以)
(恬昔民嗷嗷今民咍咍公能撫之鰥寡有怡流亡既來徭稅先具汗茨盡開嚮覆官倉倉無斗粮公來幾時積)
(粟埋梁嚮閱官庫庫無尺繒公來幾時山積層層瑞露溶溶降於公松瑞蓮猗猗合於公池公有異政神之祚)
(之民歌路謠冀聞京師天子明堂恩光遠而於是椽吏將卒趍伏固請願書於公堂之北壁夫堂壁有記本以)
(志善悛惡名氏遷次末也矧東西之舊則備今用絶編以首能為政垂為後戒)杜審言(黃魯直寄舒申)
(之司戶詩吉州司戶官雖小會屈詩人丨丨丨)顔真卿(為司馬)皇朝向敏中(丞相諡文)
(簡公既嘗為倅又為守)吕士元(休寕人為太和令子溱隨侍縣圃有讀書堂)余靖(慶歷中使)
(契丹通外國語為蕃語詩被劾出守)元絳(知永新宰)程珦(知廬陵宰)龐敏(為太和宰)戚綸
(為太和宰)黃庭堅(知太和縣蘇子瞻和魯直食笋詩凜凜白下宰太和古白下也會頒鹽筴寕積鹽)
(於廩不忍以賦貧民詢求民瘼或逹旦不寐邑多強族不忍以柱後惠文齊之云)江公著(為太守)
人物歐陽修(廬陵人生於綿州官舍四歲而孤母鄭氏守節自誓教以讀書以省魁擢第後為參)
(政自號六一居士以文章道德天下皆師事之蘇軾祭文云公之生於世六十有六年民有父母國有蓍龜)
(斯文有傳學者有師君子有所恃而不恐小人有所畏而不為譬如大川喬嶽雖不見其運動而功利之及於)
(物者蓋不可𢾗計而周知今公之殁也赤子無所仰庇朝廷無所稽疑斯文化為異端學者至於用夷君子以)
(為無與為善而小人自以為得時譬如深山大澤龍亡而虎逝則變怪百出舞鰌鱔而號狐狸昔公之未用也)
(天下既以為病而其既用也則又以為遲及其釋位而去也莫不覬其復用至於請老而歸也莫不悵然失望)
(而猶庶幾於萬一者幸公之未衰孰謂公無復有意於斯世也奄一去而莫予追豈厭世之溷濁潔身而逝乎)
(將民之無禄而天莫之遺昔我先君懷寶遯世非公則莫能致而不肖無狀夤緣出入受教門下者十有六年)
(於斯聞公之喪義當匍匐往弔而懷禄不去愧古人以忸怩緘詞千里以寓一哀蓋上以為天下慟而下以哭)
(吾私)劉沆(永新縣人為宰相)胡銓(廬陵人上書斥秦檜王倫孫近三人可斬坐流吉陽孝宗召為)
(侍郎遺表云相如草封禪以貢諛竊所不敢張廵為癘鬼以擊賊死亦難忘自號澹庵)楊萬里(吉水)
(人初丞零陵時張忠獻勉公以正心誠意之學遂以誠名齋厥後勸講東宫光宗御書誠齋字賜之)周
必大(字洪道公早歲登第繼擢詞科高宗一見其文大竒之由臺閣登侍從孝宗朝正宰席閑居者十五)
(年號平園老叟)題詠廬陵地控虔與洪(王庭珪嘗作廬陵行云云孤城斗絶吳楚東)
紅粧執樂三千指(蘇子瞻送江公著知吉州詩奉親官舍當有擇得郡江南差可喜白粲連)
(檣一萬艘云云簿書期會得餘閒亦念人生行樂耳)為愛江西物物佳(歐陽永叔寶積寺詩)
(云云作詩常向北人夸青林霜日換楓葉白水秋風吹稻花釀酒烹雞留醉客鳴機織苧徧山家)
四六(疏恩鳳闕惟大江以西分理螺川獨廬陵為右)(醉翁之文而澹庵之忠益國之勲而誠齋之節)
(螺江千里之封暫煩牧御鳳詔十行之下竚見褒揚)(連檣一萬艘豈羨紅粧之執樂起家二千石竚看黃紙之除書)
(記垂廳壁昔人固謂之富州命守是邦今日實稱於佳郡)(議論文章則有六一翁之學勲名事業則有平園叟之賢)
(字民白下實為山谷之舊遊得郡江南曾辱坡公之夸說)(萬室連甍剽奪時鳴於桴鼓千艘銜尾轉輸日困於舳艫)
(胡澹庵慷慨排和不為勢屈帶牛佩犢謾遊魑魅之鄉楊誠齋剛方立操豈但文鳴鋒蝟斧螗佇築鯨鯢之觀)
瑞州(高安新昌)(上高)
建置沿革(禹貢揚州之域吳地斗分野春秋屬吳戰國屬楚秦屬九江郡漢為豫章郡之建城)
(縣三國南朝並屬豫章郡唐即縣地置靖州又以隠太子諱改建城曰高安又改靖州為米州是年又改)
(為筠州土産篁竹故名皇朝因之仍分高安上高二縣地置新昌縣寳慶初以州名犯御諱改瑞州領縣)
(三治高安)
事要郡名高安瑞陽(見㳂革内注)風俗獨不嚚於訟(見後江西)
(道院注)士秀而文(同上注)其細民險而健(同上)其吏民朴野(蘇子)
(由垩夀院記云云)郡庠獨後建(曾子固記筠為州在大江之西其地僻絶當慶歷之初詔天下)
(立學而筠獨不能應詔州之士以為病治平三年知州事董君儀相州之東南得亢爽之地築宫於其上使筠)
(之士相與升降乎其中講先王之遺文以致其知非獨使未來者玩思於空言以干世取禄而已)形勝
負山面水(蜀江志云郡丨鳳丨丨錦丨)郡居溪山之間(蘇子由晉夀院記)其
地僻絶(南豊學記)四方舟車之所不由(蘇子由記)山川鳳山(在上高縣)
(西七里)大愚山(在州東行春門外有真郊寺冷齋夜話余還自朱崖館于此寺慶元中吕伯恭)
(論韓侂胄謫居寺中蘇子由詩東郊丨丨丨自古簷蔔林)白雲山(在高安縣西北七十里下有超)
(果寺有瀑布水孫伯温記謂之小麻姑)九峯山(在上高西五十里其峯竒秀)石臺山(在新)
(昌縣南二十里有清涼院東坡欒城嘗遊賦詩今有石刻)黃蘖山(在新昌縣西百里一名鷲峯山唐)
(宣宗微時以武宗忌之遯跡為僧遊方外至黃蘖與丨丨禪師同觀瀑布黃蘖得一聯云千巖萬壑不辭勞遠)
(看方知出處高宣宗續之曰溪澗豈能留得住終歸大海作波濤)荷山(楊廷秀碧落堂曉望丨丨詩丨)
(丨非不高城中自不見一登碧落堂山色正對面如人卧平地躍足立天半指揮出伏兵萬騎横隔岸後乘來)
(未巳前驅瞻已遠晨光啟巖壑人物俱蒨絢綠屏紛開闔翠旗閃舒卷安得垂天虹迢遥度雲□老鈐偶報事)
(郡庭集賓贊怱怱換山巾默默下林畔)西嶺(在新昌東北七十里峯巒萬疊有飛瀑三四道頗為竒觀)
龍岡(在州西一里)迷仙洞(在郡圃相傳即李八百洞閉塞不可入蘇子由有詩)濯湖(在新)
(昌縣東門外今水清潔故名)劒池(在州後圃乃李仙磨丨丨中有白蓮花山谷所謂製丨丨之菡蓞以)
(為裳是也)蜀水(源出縣内小界山相傳許遜為蜀旌陽令邑人疾疫遜以器水投於上流疾者飲之輒愈)
(故名丨丨䜟云錦水入市河朱紫瑞州多錦水市河連瑞州出狀元)亭院江西道院(黃魯)
(直丨丨丨丨賦並序江西之俗士大夫多秀而文其細民險而健以終訟為能由是玉石俱焚名曰珥筆之民)
(雖有辯者不能自解免也惟筠為州獨不嚚於訟故筠州太守號為守丨丨丨丨然與南康廬陵宜春三郡並)
(蒙惡聲元祐八年武陵柳侯子儀治筠之明年也樂其俗之媺使為政者不勤乃新燕居之堂名曰丨丨丨丨)
(以鼓舞其國風且為高安之父老雪恥焉秋七月遣使來告成於雙井永思堂於是為之賦曰勾吳之墟維斗)
(所直半入於楚終蝕於越有泰伯虞仲季子之風故處士有巖穴之雍容有屈原宋玉枚乘之筆故文章有江)
(山之秀𤼵吳越之君多好勇故其民樂鬭而輕死江漢之俗多尚鬼故其民尊巫而淫祀雖郡異而縣不同其)
(大略不外是矣若乃高安之城豫章之别雖風氣之未遂亦媺俗之可悅故柳侯下車解牛而不割未嘗𤼵硎)
(初不折缺則喟然嘆曰丨丨丨丨名不虚生爰作新堂合陳鼓笙有斐翰墨賓贊令賡作為歌詩接民訟聲昔)
(也憂民之憂今則樂民之樂懷仙人之蜕蟬有勿翦之喬木製劍池之菡蓞以為裳釀丹井之清冷以為酌醉)
(而起舞父老持足恐使君之仙去而鰥寡之長失職也吾聞風行於上而水波此天下之至文仁形於心而民)
(服此天下之善化豈可多為令而病民慢自設險而病民詐耶九轉丹砂鑄鐡成金兩漢循吏鑄頑成仁我簡)
(静則民來我平易則民親今使高安之農養生於桁楊之外珥筆教訟者傳問孝之章游手媮惰者深春耕之)
(耒賣私闘之刀劒以為牛羞滛祠之樽爼以養親雖承平百年雨露滲漉非二千石所以牧人者乎雖然有一)
(於此堂密有美樅而未聞處士之節岑蔚有於菟而不見墨客之文豈其龜藏而自祕蠖屈而不伸者耶公試)
(酌樽中之渌謝山川之神為予問之)堂亭無訟堂(在郡治)碧落堂(在鳳凰山郡之井邑)
(一目可盡楊廷秀留題仙人白日上青冥千載如聞月下笙南北萬山俱在下中間一水獨穿城江西箇是)
(竒絶處天下幾多虚得名滕閣孤臺雖不膝秪緣猶帶市朝聲)棲真堂(在郡圃蓋仙人李八百故居之)
(址中有遺像楊廷秀詩云李真宅子故依然道院西偏古洞前一日神遊八百里三番花落九千年劍池丹)
(井俱蒼蘚絳節霓旌巳碧天借問飛仙那用步步行猶是地行仙)瑞芝亭(黃魯直記晉陵邵君奉命)
(宰新昌視事之三月靈芝五色十二生於所坐之室吏民來觀無不動色相與言曰吾令君殆將有嘉政以福)
(我民乎山川鬼神其與知之矣不然此不蒔而秀不根而成非人力所能致而自至者何也乃相與闢其室四)
(楹為亭命曰丨丨奔走來謁記於豫章黃庭堅黃庭堅曰予讀神農草木經青芝生泰山赤芝生衡山黃芝生)
(嵩山白芝生華山黑芝生常山皆久食而輕身延年而不老蓋序列養生之藥不言瑞世之符又其傳五芝曰)
(赤者如珊瑚白者如截肪黑者如澤漆青者如翠羽黃者如紫金皆光明洞徹如堅玉而世之所名芝草不皆)
(若是也故嘗考於信書自先秦之前未有稱述芝草者及漢孝武心貪四海之富貴求致神仙不死天下騷然)
(元封中乃有芝草九莖連葉生甘泉殿之齋房於是赦天下作芝房之歌孝宣興於民間厲精萬事事無過舉)
(然廟享數有美祥頗甘心焉故復脩孝武郊祀以瑞紀年元康中金芝九莖又産函德殿銅池中然此芝不生)
(於五嶽果神農經所謂芝者耶予又竊怪漢世既嘉尚芝草而兩漢循吏之傳未有聞焉何也豈其所居民得)
(其職所去民思其功生則羽儀於朝殁則烝嘗於社則是民之鳳凰麒麟卿雲芝草也耶抑使民田畆有禾黍)
(不入境此其見效優於空文也耶嘗試論之古之傳者律有曰上世蓋有屈軼指佞萐莆扇庖蓂莢紀歷嶰竹生)
(則不必芝草生戶庭使民伏臘有雞豚則不必麟鳳在郊棷黠吏不舞文則不必虎渡河里胥不追擾則不必蝗)
(既不經見後世亦不聞有之則前世之有芝草特未定也邵君家世儒者又能好脩求自列於循吏之科故即)
(其氣燄而取之異草來瑞使因是而𤼵政於民慘怛而無倦民將盡力於田士將盡力於學則非常之物不虚)
(其應且必受賜金增秩之賞用儒術顯於朝廷矣豈獨夸耀下邑而已乎故書予所論使歸刻之)偃松
亭(在州宅陸務觀詩巨松偃翠蓋閱世巋獨存頗疑古仙翁藏丹在其根或是結靈藥百尺有伏黿終隨)
(風雨化不死何足言)翠樾亭(在郡治名半山)郡圃(蜀江記丨丨﨑嶇高下斷崖深壑宛如洞府澄)
(江遠岫層出垩見於樽爼間)名宦皇朝毛維瞻(為守嘗與潁濱唱和)崔鷃(陽翟人調)
(本州推官因上書論章子厚徽宗善之以為相州教授)人物任濤(為詩清婉嘗有人卧釣舟流之)
(句)沈彬(高安人吳先主授以秘書郎有湘江詩云數家漁網疎煙外一岸斜陽細雨中觀山水圖詩)
(須知手筆安排定不怕山河整頓難人皆傳誦之至今以為佳句也)皇朝劉渙(高安人詳見南康軍)
(注)趙師民(上高人子彦若相繼為相)名賢蘇轍(自作東軒記云余以罪謫監筠州鹽酒税)
(未至水泛溢敗刺史府門鹽酒稅治舍乃告於郡假部刺史者府以居即堂之東為軒種杉二本竹百箇以為)
(宴休之所然晝則坐市區鬻鹽沽酒税豚魚與市人争尋尺以自效暮歸筋力疲廢輒昏然就睡不知夜之既)
(旦旦則復出營職終不能安於所謂東軒者未嘗不啞然自笑也)余靖(謫監酒税)題詠清廉
不負民(蘇老泉送張守職方詩老太偏諳事云云)子舍只鄰城(范景仁送張職方詩南國)
(一麾守知公安此行家山雖萬里云云驆問中宵至風謠接畛聲定應持課取同命到天京職方名正子公紀)
(亦守衢州)新有虹梁水上横(蘇子由詩歸時不怕江波晚云云)筠陽舊是朝
天路(楊廷秀云國家都大梁筠當孔道故詩云云六十年來行信州)
四六(出綸禁掖分竹高安)(地僻民淳土腴農力)(眷分虎之名麾乃潜龍之舊邸)
(惟瑞為州夙號江西之道院貫蜀之水允為錦里之主人)(賦成道院永懷山谷之名言記考東軒尚訪穎濱之遺迹)
(庭夸芝草未為農畆之豐岑有於莵孰若文儒之盛)(得山谷序文而雪恥民訟不嚚因南豐學記而致知士風近古)
方輿勝覽卷二十
