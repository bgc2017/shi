方輿勝覽卷六宋祝穆撰
浙東路
紹興府(會稽蕭山)(山隂餘姚)(嵊虞上)(諸暨新昌)
建置㳂革(禹貢揚州之域粤地星紀之次牽牛婺女之分野夏禹東狩會羣臣於會稽之山執)
(玉帛者萬國至少康封少子無餘於會稽號曰於越後二十世勾踐稱王與吳王闔閭戰敗之檇李其後)
(用范蠡計滅吳後為楚所倂秦立會稽郡漢以其地封同姓更屬江都國東漢以浙西為吴郡浙東為會)
(稽郡晉因之隋改為越州唐改會稽郡又為越州唐末陞義勝軍節度尋改為鎮東軍皇朝中興陞紹興)
(府兼帥鎮東軍節度今統郡七領縣八治會稽山隂二縣)
浙東提刑提舉置司
事要郡名會稽(史記會計也吴越春秋會計脩國之道因以名山)山隂(秦始皇移在會)
(稽之北故曰丨丨)越上(見㳂革注)風俗民性敏柔而慧(三朝國史云云奢靡而無)
(積聚)文身斷髮(吏記越世家云云黿鱓之與處)食物常足(漢志火耕水耨民食魚稲果窳)
(蠃蛤云云)有陂湖灌溉之利(會稽西阻淛河東漸于海云云故歲多順成有絲枲魚鹽之饒故俗)
(重犯法)以舟楫為車馬(越絶書夫越性詭而愚水行山處云云)形勝鑑水環其
前(王于鰲閣記云云卧龍擁其後稽山出其東秦望直其南)天下繁劇(宋略會稽編戶三萬號為)
(丨丨丨丨)襟海帶江(圖經晉元帝以為今之關中江左諸公比之鄠杜之間盖其地云云方之千里)
(實為東南一大都會也)浮鄞達吳(王龜齡賦航甌舶閩云云浪槳風帆千艘萬艫)千巖萬
壑(顧凱之傳人問會稽山水荅曰丨丨競秀丨丨爭流草木蒙籠于上若雲興霞蔚)山川之美
(王之敬云云使人應接不暇)勝遊珍觀(秦少游蔣公唱和集序會稽之為鎮舊矣豈惟山川形勢)
(之盛實控扼於東南其丨丨丨丨相望乎楓柟竹箭之上枕帶乎荇藻芙蕖之濱可以從事雪月優游而忘年)
(者殆非它州所及而卧龍山鑑湖尤為一郡佳處蓋府治所占樓堞臺榭之所凴非若窮崖絶壑游鹿豕而家)
(魚龍不可與民同樂)土產剡紙(舒元輿有弔剡溪古藤文其意蓋謂今之為文者皆夭閼剡藤者也)
(所以言弔)竹紙(曾文清詩會稽竹箭東南美來伴陶泓住管城可惜不逢韓吏部相從但說楮先生)日
鑄茶(在會稽東南五十里有丨丨嶺其地産丨歐陽公嘗曰兩浙産茶日鑄第一)山川卧龍
山(府治㩀其東麓越大夫種所葬處一名種山元稹州宅詩序子城因種山之勢盤繞回扼若卧龍形故)
(名蘇子瞻詩丨丨盤屈半東州萬室鱗鱗枕丨股)蕺山(在府西六里舊經云越王嗜丨采於此丨故名)
(王羲之傳嘗在丨丨見一老姥持六角扇賣之羲之書其扇各為五字人競買之他日姥又持扇來羲之笑)
(而不答)宛委山(在縣東南十五里遁甲開山圖禹開丨丨丨得赤珪如日碧珪如月長一尺二寸)
(吳越春秋此山東南曰天柱號宛委中藏金簡書青玉為字編以白銀承以文玉覆以磐石禹廵衡山血白)
(馬以祭之見赤繡文衣男子自稱玄夷蒼水使者云欲得簡書知導水之方請齋於黃帝之岳乃登山發石果)
(得其文具知四瀆之限百川之理遂周天下而盡力於溝洫矣)射的山(在縣南十五里孔曄記山半有)
(石室乃仙人射堂東峯有丨丨遥望丨壁有白點如射侯諺云射的白米斛百射的玄米斛千)會稽山
(在州西二十里周禮揚州之鎮山曰丨丨又名衡山又名苗丨龜山白玉上經丨丨丨周廻三百五十里名)
(陽明洞天一名極玄太元之天此三十六洞天之第十一也史記封禅書禹封泰山禅會稽又云始皇上會)
(稽祭天禹望于南海而立石刻頌秦德司馬遷傳禹廵狩至會稽而崩因葬焉上有孔穴民間云禹入此穴)
(遁甲開山圖禹治水至丨丨宿于衡嶺宛委之神奏玉匱之書十二卷以授禹禹未及持之四卷飛入泉四卷)
(飛上天禹得四卷開而視之乃遁甲開丨圖因用以治水訖乃緘書於洞穴)鄭宏山(在縣東南三十)
(里孔靈符會稽記射的山南有白鶴嘗為仙人取箭漢太尉丨丨嘗采薪得一遺箭頃有人覓見宏還之問)
(何所欲宏識其神人也曰每患若耶溪載薪為患願朝南風暮北風後果然故若耶溪風至今呼為鄭宏風亦)
(名樵風宋之問詩歸舟何慮晚日暮有樵風)若耶山(在州東南四十里葛仙翁學道于此)秦望
山(在州南四十里為衆峯之傑)歴山(在縣東八十里按本紀舜冀州人耕丨丨漁雷澤)
(舜陶河濱者蓋餘則知舜不居于越明矣今越有丨丨井象田姚縣周處風俗記舜之餘族所封舜)
(姚姓故曰餘姚疑其子孫思舜之鄉取象於此亦猶漢新豐之義也)塗山(在山陰縣西北四十五里云禹)
(會萬國之所)東山(在上虞縣西南四十五里王銍遊丨丨記會稽南則晉太𫝊文靖謝公安石丨丨)
(也巋山出衆峯間如鸞飛鳳舞至山下于千峯掩抱間得微徑循石路而上今為國慶禅院即文靖故居也絶)
(頂有謝公調馬路至此山川始軒豁呈露萬峯林立下視煙海渺然天水相接蓋萬里雲景也文靖樂居其在)
(兹乎山半有薔薇洞相傳文靖携妓處葛立之詩話云會稽臨安金陵皆有丨丨俱傳以為謝安携妓之所)
(按謝安本傳初安石居會稽與王羲之許詢支遁遊處被召不至遂棲遲東土唐裴滉與呂渭等鑑湖聯句有)
(云興衰還尋戴丨丨更問安此會稽之東山也本傳又云安石常住臨安山中坐石室臨峻谷悠然歎曰此與)
(伯夷何遠今餘杭縣有東山蘇子瞻有游餘杭東西巖詩註云即謝安丨丨所謂獨携縹緲人來上東西山是)
(也此臨安之丨丨也本傳又謂及登台輔于土山營墅棲館竹林甚盛每携中外子侄遊集今土山在建康上)
(元縣崇禮鄉建康事跡云安石于此擬會稽之東山亦號丨丨此金陵之東山也李白有憶丨丨二絶云不到)
(東山久薔薇幾度花白雲還自散明月落誰家又云我今携謝妓長嘯絶人羣欲報丨丨客開關歸白雲不知)
(何處之丨丨陳軒乃錄此詩於金陵集中將别有所據耶南史載宋劉勔經始鍾嶺以為棲息亦號丨丨金陵)
(遂有兩東山矣)城山(在蕭山西九里闔閭侵越勾踐保丨丨山冡有泉多嘉魚王意其乏水以鹽菜來餽)
(越取雙鯉報之吴兵夜遁華鎮詩兵家制勝舊多門贈答雍容亦解紛緩報一雙文錦鯉坐歸十萬水犀軍)
羅壁山(在餘姚縣南十八里晉人郄愔故居之地華鎮詩郄家池館雖蕪沒金谷形容宛自然)天
姥山(在新昌縣東四十五里接天台山謝靈運詩暝投剡中宿明登天姥岑高高入雲電安期還可尋)
(李白有夢遊丨丨歌見台州)苧羅山(在諸暨南五里吴越春秋越王使相者求美女于中國得之)
(丨丨丨鬻薪之女西施鄭旦家飾以羅縠教以容步三年學成而獻有西施家東施家蓋姓施而在西也)五
泄山(在諸暨山西南四十里㳂歴五級始下注溪壑故曰丨丨飛沫如雪淙激之聲雄於雷霆俗謂之小)
(雁蕩下有龍湫檮雨輒應刁約詩西源窮盡見東源直注層崖五磴泉)桐栢山(在嵊縣東七十二里)
(晏類要越有丨丨丨金庭養真之福地)浙江(在蕭山縣西詳見臨安有山居江中潮水衝山即回入海)
(故曰丨丨)漁浦(在蕭山縣西二十里對岸則為杭之龍山)西興渡(在蕭山縣西十二里本名西陵)
(吴越武肅王以非吉語改丨丨謝惠連西陵遇風詩云行行道轉遠去去情彌遲昨𤼵浦陽汭今宿浙江湄)
(臨津不得濟佇楫阻風波積憤成疢痗無萱將如何)鏡湖(在州南二里後漢馬臻順帝永和五年為太)
(守於會稽山隂二縣界築塘周廻三百一十里以畜水輿地志曰南湖在城南百許步東西二十里南北數)
(里縈帶郊郭連屬峯岫白水翠巖互相映𤼵若鑑若圖故王逸少云從山隂路上行如在鑑中遊湖水高平疇)
(丈許築塘以防之開以泄之水適中而止故山陰無荒廢之田李白詩鑑湖三百里菡蓞發荷花五月西施)
(採人看隘若耶杜甫詩越女天下白鑑湖五月凉剡溪藴秀異欲罷不能忘)若耶溪(在會稽縣東南)
(北流二十五里與照湖合越絶記薛燭對越王曰丨丨之丨涸而出銅唐徐浩遊之云曾子不居勝母之里)
(吾豈遊丨丨之丨因改五雲溪西施採蓮歐冶鑄劔所李紳詩嵐光花影繞山隂山轉花稀到碧潯傾國美)
(人妖豔遠鑿山良冶鑄罏深凌波莫惜登臨面瑩鍔當期出匣心應是蛟龍長不去若耶秋水尚沉沉)剡
溪(在嵊縣南一百五十步一名戴溪晉王子猷居山隂夜雪初霽月色清朗四望浩然獨酌酒詠左思退)
(隐詩忽憶戴逵時在剡便夜乘小船詣之經宿方至造門不前而返人問其故子猷曰本乘興而前興盡而返)
(何必見安道耶)陵寢&KR1148;宫(王明清揮麈錄紹興初昭慈聖憲皇后升遐曾䊸以江東漕兼攝二浙應)
(辦用元符末京西漕陳向故事也朝論欲建山陵䊸議以為帝后陵寢今存伊洛不日復中原即歸祔矣宜以)
(丨丨為名僉以為當後易&KR1148;為櫕實始于䊸之請也寕宗茂陵其地乃泰寕寺之舊址嘉定十七年冬命楊燁)
(為按行使燁歸奏云獨泰寕寺之山山岡偉特五峯在前直以上皇青山之雄翼以紫金白鹿之秀宜為先帝)
(弓劔之蔵遂遷寺定卜焉)堂舍鎮越堂(汪綱柱記由蓬萊而下凡三級始達廳事承平時皆有堂)
(宇廢圮已久後來者乃由中鑿磴道以便往來而享軍延見吏民之所遂為通行之路非獨失帥府之觀瞻其)
(於隂陽家尤為妨忌郡寖不如昔民亦多艱未必不由於此於是補苴罅漏芟夷草萊築一堂于其上以鎮越)
(名蓋東南之鎮其山曰會稽而鎮東又越之軍鎮也名實而核地高而爽堂奥而明秦望諸山皆欣然領會其)
(效竒獻秀之勢又創行廊四十間於兩翼聯屬蓬萊且併與閣一新之山川朝拱氣象環合而斯堂之勝遂將)
(獨擅於越中矣)觀風堂(紹興中曺詠建王龜齡詩薄俗澆風有萬端欲將眼力看應難但令心鏡無)
(塵垢端坐斯堂即可觀)清白堂(在州治范希文記會稽府治㩀卧龍之南足其西巖之下有地方)
(數丈密蔓深叢一日闢之得廢井呼工出其泥滓曰嘉泉也又云引嘉賓以建溪日注卧龍雲居之茗試之則)
(甘液華滋說人襟觀因署其堂曰丨丨丨)棣萼堂(洪邁領帥以其兄适乾道中嘗出守取綸告中語命)
(名)州宅(後枕龍卧面直秦望唐元微之云丨丨居山之陽嘗以誇于白居易云州城縈繞拂雲堆照)
(水稽山滿目來四面無時對屏障一家終日在樓臺星河影向簷前落鼓角聲從地底回我是玉皇香案吏謫)
(居猶得小蓬萊居易和荅云賀上人回得報書大誇丨丨似仙居知君暗數江南郡除却餘杭盡不如)樓
閣飛翼樓(汪綱柱記越之為都距今二千年遺宫故苑漫不可考獨丨丨丨范蠡所築雄據西山之)
(巔樓雖不存邦人猶有能指其處者中間易以為亭有曰望海曰五桂既而亭與桂俱廢復為望海寳慶丁亥)
(六月余帥越至是六年矣望日大風雨屋瓦飛堕亭幾壓焉遂撤而新之為樓三楹於其上復丨丨之舊而丨)
(之下則仍望海之名萬壑千巖四顧無際雲濤煙浪渺渺愁予使登斯樓者撫霸業之餘基思卧薪之雄槩感)
(憤激烈以毋忘昔人復仇之義庶幾乎鴟夷子之風尚有嗣餘響於千百世者余老矣無能為役姑識歲月云)
越王樓(唐子西登樓詩左綿城北長安道馬足翻翻人自老丨丨高丨蔵道邊道上行人迷不到樓前)
(西日堕江紅一見如逢鄰舍翁向來何處識面目應在杜陵詩句中)蓬萊閣(在設廳後卧龍山上吴越)
(錢鏐所建名以丨丨者舊志云蓬萊山正屬會稽元微之有詩見州宅注滕子京知湖州送范希文詩為問)
(玉皇香案吏丨丨何似水晶宮)臺榭越王臺(舊經在種山今在卧龍之西汪綱創氣象開豁極目)
(千里為一郡登臨勝處)月臺(舊有此臺不知其址汪綱創在鎮越堂之前王龜齡詩明珠遥吐卧龍)
(頭漸覺清光萬里浮人望使君如望月要湏如鏡莫如鈎)蘭亭(在山隂縣二十五里天章寺有曲水王)
(羲之丨丨敘永和九年歲在癸丑暮春之初會于會稽山隂之丨丨修禊事也羣賢畢至少長咸集此地有崇)
(山峻嶺茂林修竹又有清流激湍映帶左右引以為流觴曲水列坐其次雖無絲竹管弦之盛一觴一詠亦足)
(以暢敘幽情是日也天朗氣清惠風和暢仰觀宇宙之大俯察品彙之盛所以游目騁懷足以極視聽之娱信)
(可樂也夫人之相與俯仰一世或取諸懷抱晤言一室之内或因寄所托放浪形骸之外雖趣舍萬殊静躁不)
(同當其欣於所遇暫得於已快然自足不知老之將至及其所之既倦情隨事遷感慨係之矣向之所欣俯仰)
(之間已為陳迹猶不能不以之興懷况修短隨化終期有盡古人云死生亦大矣豈不痛哉每感昔人興廢之)
(由若合一契未嘗不臨文嗟悼不能喻之於懷固知一死生為虚誕齊彭殤為妄作後之視今亦猶今之視昔)
(悲夫故列敘時人錄其所述雖世殊事異所以興懷其揆一也後之覽昔亦將有感于斯文遯齊閒覽王右)
(軍丨丨敘天朗氣清自是秋景以此不入選然絲竹管弦語亦重復續齊諧記晉武帝問尚書摯虞曰三月)
(曲水其義何答曰漢章帝時平原徐肇以三月初生三女至三日而俱亡一村以為怪乃相携至水濱盥洗遂)
(因洗以泛觴曲水之義起于此帝曰若所談非好事尚書束晳曰仲治小生不足以知此臣請說其始昔周公)
(成洛邑因流水以泛酒故逸詩曰羽觴隨流波又秦昭王三日置酒河曲見有金人出奉水心劔曰今君制有)
(西夏乃因其處立為曲水二漢相㳂皆為盛事帝曰善賜金五十斤左遷仲治為陽城令)適南亭(陸農)
(師記會稽為越之絶而山川之秀甲於東南自晉以來高曠宏放之士多在于此至唐餘杭始盛而與越争勝)
(見于元白之稱然山川之勝殆有欝而未𤼵者也熙寕十年給事中程公出守是邦公吏師也下車未幾政成)
(訟清與賓客沿鑑湖上蕺山以尋右軍秘監之跡登望稍倦未愜公意於是有以梅山之勝告公者蓋指其地)
(昔子真之所居也今其少西有里曰梅市其事應史公聞往焉初届佛刹見湖山一面之秀以為未造佳境也)
(因至其上望之峯巒如列間見層出煙海杳冥風帆隐映有魁偉絶特之觀而高情爽氣適相值也已而山之)
(僧固高築宇名之曰適南蓋取莊周大鵬圖南之義暇日領賓從而賞焉於是闔州以為觀美而春時無貴賤)
(皆往又其風俗潔雅嬉遊皆乘畫舫平湖清淺晴天浮動及登是亭四眺無路風輕日永若上蓬萊之上可謂)
(竒矣雖然公之美志喜于發揚幽懿豈特賁一山而已凢此鄕人蔵道蓄德晦於耕隴釣瀨屠市卜肆魚鹽之)
(間者庶幾托公之翼摶風雲而上矣)秋風亭(汪綱柱記秋風亭辛幼安曾賦詞膾炙人口今廢矣予即)
(舊基面東為亭復創數椽于後以為賓客往來館寓之地當必有高人勝士如宋玉張翰者來遊其間游目騁)
(懷幸為我留其母遽起悲秋思歸之興云)冷香亭(在倅廳之東取曾子固憶越中梅詩冷香幽豔為誰)
(開之句)佛寺戒珠寺(本王義之故宅門外有二池曰墨池鵝池)雲門寺(在會稽南三十)
(一里今名雍熙為州之偉觀昔王子敬居此有五色祥雲詔建寺號雲門杜甫詩若耶溪雲門寺青鞋布韈)
(從此始宋之問遊寺詩維舟深静域作禮事尊經投跡一蕭散為心自杳冥龕交大禹穴樓倚少微星沓嶂)
(圍蘭若廻溪抱竹庭覺花塗砌白甘露洗山青雁塔鶱金地虹橋轉翠屏人天宵現影神鬼晝潜形理勝常虚)
(寂緣空自感靈入禅從鴿繞說法有龍聽劫累終期滅塵躬豈暫寕摇摇不安寐待月詠巖扄又宿寺詩雲)
(門若耶裏泛鷁路纔通寅緣綠篠岸遂得青蓮宮天香衆壑滿夜梵前山空漾漾潭際月飄飄杉上風茲焉多)
(嘉遯數子今莫同鳳歸慨處士鹿化問仙公樵路鄭州北學井阿巖東永夜豈云寐曙華忽葱蘢谷鳥囀尚澁)
(源桃驚未紅再來期春暮當造林端窮庶幾蹤謝客開山投剡中趙嘏浙東陪元相公遊詩松下山前一逕)
(通燭迎千騎滿山紅溪雲乍斂幽巖雨曉氣初高大旆風小檻宴花容客醉上方看竹與僧同歸來吹盡嚴城)
(角路轉高堂亂水東)天衣寺(在山隂南三十里于良史詩掬水月在手弄花香滿衣)寶相寺
(在新昌縣西南五里有齊僧護鑿百尺彌勒像)道觀龍瑞宮(在會稽東南二十里道家謂黃帝時)
(嘗建候神館于此有龍現壇憲汪綱以旱來祈有物蜿蜒于壇上人皆知為神龍變化也繼而雨如傾注葉)
(正則詩感格孰知汪仲舉步虚未了龍來語會稽秦望都洗清越人喚作提刑雨)千秋鴻禧觀
(初賀知章入道以其所居宅為觀始曰千秋尋改曰天長乾道四年郡守史浩奏移天長觀於會稽東南五里)
(嘉定十三年賜名丨丨丨丨仍為祠官典領之地前有亭曰鑑湖一曲又一亭曰懷賀皆史浩建觀之前郡守)
(汪綱築一園曰賜榮取李白憶賀監詩勅賜鑑湖水為君臺沼榮)祠墓禹廟(在會稽縣東南七里)
(今為告成觀獨丨丨為舊址紹興間祠之前一夕忽光㷔閃爍入即其處&KR1263;之得古珪璧珮環蔵于廟然今所)
(存者非其真矣李紳詩削平水土窮滄海畚插東南盡會稽山擁翠屏朝玉帛穴通金闕駕雲霓秘文&KR0866;石)
(蔵青壁寳檢封雲化紫泥清廟萬年長血食始知明德與天齊)曹娥墓(在會稽東七十二里典錄云娥)
(上虞人父盱迎江神泝濤為水溺娥年十二投江而死縣長度尚憐而葬之命邯郸子作碑蔡邕題其後云黃)
(絹幼婦外孫虀臼後人又為立廟錢惟岳詩曹娥廟貌樹豐碑千古行人誦色絲苦恨當年題八字不旌賢)
(孝只旌辭)嚴光墓(子陵本餘姚人)古跡禹穴(在龍瑞宮之側東萊云大石中斷成罅殊不古)
(殆非司馬子長所揬也楊萬里謁永裕陵歸途遊龍瑞宮觀丨丨我昔騎鳳遊九嶷今復遇風登會稽禹穴)
(下窺正深黑地老天荒知是非好峯高處偏薄霧秋熱苦時恰輕雨回頭却望昭陵松雲氣成龍或成虎)窆
石(在禹廟舊經云禹葬以此石為丨)石甕(在丨帆山下號秦皇酒丨)坐石(在州西會稽山上輿)
(地志秦始皇刻石前有方石廣數丈云是始皇座兩邊有方石入所云是丞相以下石)梅梁(在禹廟中)
(按四明圖經大梅山在鄞縣東七十里蓋漢梅子真舊隐也山頂有大梅木其上則伐為會稽禹廟之梁其下)
(則為它山堰之梁禹廟之梁張僧繇畫龍於其上夜或風雨飛入鏡湖與龍鬭後人見梁上水淋漓而萍藻滿)
(焉始駭異之乃以鐵索鎻于柱舊經云梁時修廟忽風雨飄一梁至乃丨丨也今梁在禹殿長不能尋丈乃他)
(木耳猶絆以鉄索抑亦好事者為之也)柯亭(在山隂縣昔蔡邕避難會稽之丨丨仰見椽竹知有竒音)
(取之作笛遂為寳器)龍井(在餘姚縣蘇子瞻詩餘姚古縣亦何有丨丨白泉甘勝乳王介甫詩山頭)
(石有千年潤石眼泉無一日乾天下蒼生望霖雨不知龍向此中蟠)浣紗石(在諸暨南五里苧羅山下)
(相傳云西施丨丨處)名宦朱買臣(吴人武帝時拜會稽太守懷其印綬邸吏見之曰會稽太守章)
(也)劉寵(拜會稽太守郡中大化召為將作大匠將去山隂縣有五六老叟自若耶山谷間出人賫百錢)
(以送寵攀車叩馬寵勞之為人選一大錢受之號一錢太守)王羲之(為會稽内史子凝之亦為内史)
元稹(為浙東觀察使所辟幕職皆妙選當時文士鑑湖秦望之遊月三四焉副使竇鞏有海内詩名與稹)
(唱酬號蘭亭絶唱)顧凱之(為山隂令理繁以約縣内無事書日垂簾門皆閑寂)嚴助(為會稽守)
(帝賜書曰君厭承明之廬勞侍從之事懷故土出為太守)丘仲孚(梁時為山隂令有聲百姓稱之曰二)
(傅沈劉不如一丘盖傅琰父子沈曼劉元明相繼宰山隂)裴子野(梁時為諸暨令不行鞠罰闔境無訟)
度尚(後漢時為上虞長時人稱其神明)皇朝范仲淹(為守諡文正)趙抃(曾子固作)
(趙公救菑記曰熙寕八年夏吴越大旱九月知越州趙公前民之未饑為書問属縣所被菑者二萬一千九百)
(餘人公歛富人所輸及僧道食之羡者得粟四萬八千餘石又為之出官粟得五萬二千餘石或給或糶又僦)
(民完城四千一百丈)趙鼎(以紹興元年知越州)曾公亮(為會稽令後相三朝)曾鞏(為郡倅)
楊時(號龜山先生知蕭山縣)汪綱(以郎官為憲兼帥在任九年除待制召為戶侍)人物勾
踐(其先禹之苗裔夏后少康之庶子封于會稽奉禹祭祀文身斷髮披草萊)孫綽(會稽人著天台賦)
丁固(會稽山隂人少夢松生腹上謂人曰松字十八公果為司徒)謝安(山隂人)王徽之
(詳見剡溪注)戴逵(字安道居剡溪)謝靈運(陳郡人移籍會稽)虞世南(餘姚人)賀
知章(乞為道士賜鑑湖一曲李白送賀知章詩鏡湖流水漾清波狂客歸舟逸興多山隂道士如相見)
(應寫黃庭換白鵝)張志和(會稽山隂人詳見湖州注)皇朝杜衍(會稽人封祁國公)陸
佃(字農師山隂人受經于王介甫而不以新法為是)李光(上虞人仕至恭政)陸游(山隂人左)
(丞佃之孫自號放翁有劔南詩集)莫子純(狀元)詹騤(狀元)王佐(狀元)題詠越郡
佳山水(權載之詩云云菁江接上虞)枕戈憶勾踐(杜甫詩云云渡浙想秦皇)無家
水不通(張籍送朱餘慶歸越東南歸路遠幾日到鄉中有寺山皆遍云云湖聲連夜雨野氣稲花風州)
(縣知名久争邀與客同)會稽遊宦鄉(王介甫送張宣義詩云云海物錯勾章土潤箭萌美水甘)
(茶串香君今試暫屈他日恐難忘惟有西興渡靈胥或怒張)西陵繞越臺(李白送人尋越中山)
(水聞道稽山去偏宜謝客才千巖泉灑落萬壑樹縈廽東海横秦望云云湖清霜鏡曉濤白雪山來八月枚乘)
(筆三吴張翰杯此中多逸興早晚向天台)梅市門何在(張籍送李評事詩未習風塵事初為吴越)
(遊露沾草湖晚日照海山秋云云蘭亭水尚流西陵待潮處知汝不勝愁)海天東下越王州
(張伯玉詩云碧城繚繞環山丘春晴紫翠堆綺屋日暮煙雨蔵朱楼禹祠花底巖穴峻賀老門前銀漢秋何當)
(獨把釣竿手笑撒一艘東去遊)越絶溪山第一州(陳希元詩云云)越山長青水
長白(王介甫詩云云越人長家山水國)蓬萊清淺水仙家(唐人詩綠楊隂轉畫橋斜)
(舟有笙歌岸有花盡日會稽山色裏云云)郡樓對望千山月(白居易聞元微之除浙東觀察)
(喜得相隣稽山鏡水歡遊地犀帶金章榮貴身官職比君雖較小封疆與我且為隣云云江界平分兩岸春杭)
(越風光詩酒主相看更合與何人)路隔西陵三兩水(秦少游詩林聲摵摵動秋風共躡丹)
(梯上卧龍云云門臨南鎮一千峯湖吞碧落詩争𤼵塔湧青冥畫幾重非是登高能賦客可怜猿鶴自相容)
外邑山深水急無艇子(王介甫復至曺娥堰寄剡縣于元珍詩溪水渾渾來自北千山)
(抱水清相射云云欲從故人安可得故人昔日此水上罇酒扁舟慰行役津亭把酒坐一笑我喜滿懷君動色)
(今年却坐相逢處惆悵難求别時迹可憐溪水自南流安得溪船問消息)靈胥引水清穿市
(王介甫送蕭山錢著作才高諸人故無嫌兄弟同時舉孝廉東觀外除方黑綬西州相見已蒼髯云云神禹分)
(山翠入簾好去絃歌聊自慰郡人誰敢慢陶潜)南巖氣爽横郛郭(趙嘏𤼵剡中正懷何謝俯)
(長流更覽餘封識嵊州樹色老依官舍晚溪聲凉傍客衣秋云云天姥雲晴拂寺樓日暮不堪還上馬蓼花風)
(起路悠悠)
四六(眷今於越視漢左馮)(雄稱東輔密爾行都)(䟽渥中宸保釐東土)(西掖出綸東郊作鎮)
(矧東越之奥區有會稽之巨鎮)(矧越上之名城號浙東之都會)(今為關輔之䧺更恃寝園之重)
(復勾踐之故棲想神禹之遺迹)(連七州之封域摠一道之兵師)(惟稽山之巨屏實行殿之陪都)
(風肅寝園朝百靈於禹會露零原廟祀列聖於漢陵)(野服黃冠羨季真於剡曲青鞋布韈相子美於雲間)
(在周則猶鎬京之視雒邑於漢則譬咸陽之有左馮)(卧聽鼓角之聲疑從天下行視山川之色覺在鏡中)
(嘗聞海岱報五月之政成豈俟會稽奉三年之訃最)(蓬萊閣已似為瀛洲之符錢塘江豈能作弱水之隔)
(千巖競秀已儲維石之瞻一葦可杭歸作濟川之用)(由禹得名至勾踐遂為強國自秦置郡逮紹興始號陪都)
(暮春天霽摩挲修楔之題半夜月明縦臾泛舟之興)(秦帝大書於丕績斷石空存曺娥嘗刻於豐碑色絲未冺)
(登會稽探禹穴足騁壯懷從山隂訪戴溪聊乘佳興)(家住樓臺元稹大誇於州宅身輕軒冕季真願賜於鑑湖)
(望芒碭之雲先兆已知於赤帝占南陽之氣中興果應於真人)
(會稽東粤之奥區覽萬壑千巖之秀嶽牧西周之重任擅五侯九伯之征)
方輿勝覽卷六
