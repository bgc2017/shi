方輿勝覧卷七十宋祝穆撰
西和州(長道祐川)(大潭)
建置㳂革(禹貢雍州之域右西羌地東井輿鬼之分野在秦為隴西郡之臨洮縣自秦末至兩)
(漢迄魏晉並為隴西郡地西魏文帝於此置岷州南有岷山故名仍領同和郡又改臨洮郡隋為岷州煬)
(帝又改臨洮郡恭帝又改岷州唐因之改政和郡復為岷州宣宗時為歸義軍節度後為吐蕃奴部渾末)
(所據神宗時下河州破木征而岷州木令征以城降復為岷州隸熙河路後隸秦鳳路紹興間叛將慕容)
(有等相繼降敵而洮岷之地復失宣撫吴玠復五路以李永琪守岷遂移治於白石及金人請和朝廷從)
(之改岷曰西和以郡為政和故也又淮西亦有和州故加西字以别之附於利州路今領縣三治長道)
事要郡名西岷崆峒風俗其俗悍勁(郡志云云)地瘠少
田(同上其丨丨丨可耕之丨)形勝内則屏翰蜀門(郡志張士佺乞築城奏云云外則控)
(制邊境)北並洮疊(圖經州境東直吐谷渾青海之塞南直白馬氐之地西連熙鞏云云在西河為)
(重地)秦城起於州界(通鑑秦始皇三十三年蒙恬斥逐匈奴收河南地築長城因地形用制險)
(塞築臨洮長城起今州城二十里崆峒山自山傍洮水而東)僑治白石鎮(丙午金人初犯中原)
(越五年陕西盡䧟是州北臨洮州與吐蕃接西直疊州去蜀遠徑絶無輔熙河偏將關師古率熙河兵戍于本)
(州之白石鎮外控強敵内為全蜀之保鄣州遂僑治於此)據南山建城(紹興間安撫李永琪始徙)
(鎮云云以禦突騎而帑藏刑獄咸在)山川岷山(元和志在縣南一里九域志丨丨土黑無樹木其西)
(有天女神洮水經其下禹於此見長人受黑玉書)祁山(在長道縣南十里上有城極巖固開山圖云漢)
(陽西南有丨丨乃九州之名阻天下之竒峻蜀志云諸葛亮率諸軍攻祁山南安天水安定郡叛魏應亮即此)
隴山(在漢陽縣按通典漢陽有大坂曰隴坁亦曰丨丨其坂九回上者七日乃越通鑑建武八年隗囂反)
(使王元拒壠坻即此地也元和志每山東西行役升此眺望莫不悲思隴上有水東西分流因號為分水嶺行)
(人歌曰隴頭流水鳴聲嗚咽遥見秦川肝腸斷絶)西頃山(即禹貢丨丨丨在縣西南都尉部是也)
朱圉山(在大潭縣漢地理志天水冀縣有丨丨丨)崆峒山(在古溢樂縣西二十步)通靈
山(去大潭縣七十里四山環合二水縈流有清泉巖飛落如玉䋲亦勝境也)屏風峽(在長道縣西四)
(十里大觀間郭思作祁山神廟記以此為正祁山)鐡堂峽(唐杜甫詩云山風吹遊子縹緲乘險絶硤)
(形藏堂隍壁色立積鐡徑摩穹蒼蟠石與厚地裂脩纖無垠竹嵌空太始雪威遲哀壑底徒旅慘不悅水寒長)
(冰横我馬骨正折生涯秪弧矢盗賊殊未滅飄蓬踰三年逥首肝肺熱)南北岈(在長道縣二岈有萬)
(餘家諸葛亮上表言祁山去沮五百里有人萬戶瞻其邱墟信為殷矣)十八盤路(在大潭縣百二)
(十里)白江(源出疊州歴巖昌入江油花石峽過武階下文龍抵昭化合嘉陵江)洮水(漢地理志出西)
(羌中經岷山之下北至抱罕東入于河)漢水(在長道縣南有諸葛亮故壘)清水(在大潭縣西南)
(從番界流來)古跡白石鎮古城(乃唐宣宗築按漢時星隕于地成白石狀如龜故名唐)
(郭思詩云落年一石幾千年門外何人扣漢川)仇池城(晉時楊難當竊據築城自山之上属長道下属)
(成州同谷)名宦辛公義(開皇間為岷州刺史州人大疫公義命兜置庭下為具醫藥身自省問)
皇朝种諤(國朝元祐間為岷州郡守)人物李翕(東漢為漢陽人實秦州也)姜維(本秦)
(州天水縣人世代居鐡堂峽今有子孫)王仁裕(天水郡漢陽人年二十五方有意於學忽夢西江神)
(剖其腸胃到西江以水澆之睹水中沙石皆有篆文因取而吞之自是文頓進五代漢高帝即位充翰林承旨)
(後充少保)題詠亂山深處一茅廬(郡人詩云云元是姜公舊隱居惟有鐡堂空峽在六)
(韜留於子孫無)
四六(出綸北闕作牧西岷)(北連青海之塞南直白馬之氐)(孔明師出於祁山子美詩成於鐡峽)
(源尋洮水古戎落之封疆地重岷山今蜀門之扞蔽)(千里金城秦蒙恬之遺跡一廬鐡峽蜀姜維之故居)
同慶府(同谷栗亭)
建置㳂革(禹貢梁州之域鶉首之次東井輿鬼之分野古西戎地戰國時羌戎居之為白馬氐)
(羌國有山曰仇池地方百頃白馬氐據焉秦逐西羌置隴西郡漢武置武都郡治下辨今州是界于隴西)
(武都二郡之間西晉末楊荗搜保據百頃關後為仇池王後楊定稱藩於晉為仇池郡治歴城魏於此置)
(仇池鎮理百頃岑上後又改為仇池郡梁改為南秦州西魏改為成州隋煬帝改曰漢陽郡治上禄唐復)
(為成州又改為同谷郡復為成州沒于吐蕃於同谷西泥功山權置行州收復之後復置成州朱梁改為)
(汝州皇朝属陕西尋以秦隴鳳階成州鳳翔府自為一路中興隸利州路陞同慶府今隸西路領縣二治)
(同谷)
事要郡名仇池(嘉祐石洵直郡守題名記郡曰丨丨州曰南秦東監)同谷(張行成裴公湖)
(記關外四川丨丨為最)風俗其民以耕織為生(李修已記云云居養自足)以射
獵為先(漢書天水隴西及安定此地上郡西河皆迫近戎狄脩習武備尚氣力云云)俗重冬
至(郡志里人重此節饋遺慶賀頗盛或謂地近西周故以周正為重)有崆峒之氣(石洵直其)
(民質扑勁勇云云)有古桃源風(張行成雙梧堂記川原平衍而褊隘生生之具足自給不能波)
(及於人上下以儉約自持若陋而甚樸云云)形勝南則棧道(晁以道發興閣記其丨丨丨丨)
(窈窕望西崖以極白沙)郡介秦隴間(同谷志成為云云古為用武之國高祖以曺參攻下辨今)
(同谷是也石洵直云襟帶秦隴其田沃壤雜以原隰)背山面池(石洵直記城郭之勝云云)羊
腸盤道(晏類要云云三十六間)俗鄰羌戎(仙巖亭記成之云云據山谷易於動難於安可)
(以恩惠臨不可以刑法制)山川寳井山(石洵直記長慶中始遷於寳井其傍曰紫金山即今郡治)
(所據)鳳凰山(在州東南十里下為鳳村溪中有二石如闕山腰有瀑布名迸璣泉天寳間哥舒翰有留)
(題刻半巖間相傳漢世有鳳凰棲其上號鳳凰臺杜甫詩亭亭鳳凰臺北對西康州西伯今寂寞鳳聲亦悠)
(悠山峻路絶蹤石林氣高浮安得萬丈梯為君上上頭恐有無母雛飢寒日啾啾我能割心血飲啄慰孤愁心)
(以當竹實炯然㤀外求血以當醴泉豈徒比清流所重王者瑞敢辭微命休坐看綵翮長舉意八極周自天䘖)
(瑞圖飛下十二樓圖以奉至尊鳳以垂鴻猷再光中興業一洗蒼生憂深衷止為此羣盗何淹留)仇池
山(在郡西百里寰宇記在今成州上綠縣其山萬峯萬向山勢自利東西二門盤道可七里史記所謂秦得)
(百二之固也元和志載宋書氐胡傳云仇池地方百頃四面斗絶高平地方二十餘里羊腸盤道三十六回山)
(上豊水泉煑土成鹽范曄後漢書河池方百頃左右皆白馬氐矣許靖過仇池樹下有碑靖一覧無遺故杜)
(詩云讀記憶仇池謂此也又萬古仇池穴潜通小有天神魚人不見福地語真傳近接西南境長懷十九泉何)
(時一茅屋送老白雲邊)鹿玉山(在郡東十里雲徑如線有獅子洞乃神仙之家)天井山(在郡)
(西二十里有白龍潭及漢耿勲磨崖碑)雞頭山(在郡城西南十五里史記黃帝東至海登岱宗至崆)
(峒登雞頭山人指為此山)泥功山(在郡西二十里唐正元五年權置行州今有舊城基泥功廟乃石像)
(天成古怪殊甚唐趙鴻泥功廟詩立石泥翁狀天然詭怪形未嘗私禍福終不費丹青杜甫詩朝行青泥上)
(暮行青泥中泥濘非一時版築勞人功不畏道路永反將汨沒同白馬為鐡驪小兒成老翁哀猿透却墜死鹿)
(力所窮寄語北來人後來莫怱怱)方山(在郡東西四十里晉書武都氐羌飛炎鐡等殺隴西太守姚回)
(略三十餘家據丨丨即此)醉僊巖(巖壁間有仙像如世間所畫醉仙状有詩見天水軍注)飛龍
峽(在仇池山下氏楊飛龍者據仇池因得名其東乃杜甫天寳避亂居此有龍灣虎穴杜甫詩停驂龍潭雲)
(回首虎崖石又寄贊上人詩徘徊虎穴上面勢龍泓頭)木皮嶺(在郡東二十里郡志黃巢之亂王鐸)
(置關於此以遮秦隴路極險杜甫詩首路栗亭西尚想鳳凰村季冬携童稚辛苦赴蜀門南登丨丨丨艱險)
(不可論汗流被我體祁寒為之暄遠岫争輔佐千巖自崩奔始知五嶽外别有他山尊仰干塞大明俯入裂厚)
(坤再聞虎豹闘屡跼風水昏高有廢閣道摧折如短轅下有冬青林石上走長根西崖特秀發煥若靈芝繁潤)
(聚金碧氣清無沙土痕憶觀崑崙圖目擊玄圃存對此欲何適默傷垂老魂)石龕(在成州近境杜甫)
(詩熊羆號我東虎豹號我西我後鬼長嘯我前狨又啼天寒昏無日山遠道路迷驅車丨丨下仲冬見虹霓伐)
(竹者誰思悲歌上雲梯為官采美箭五歲供梁齊苦云直幹盡無以充提携柰何漁陽騎颯颯驚蒸黎)裴
公湖(舊傳乃裴冀公牧蜀日所開上有湖山堂)天水(發源經栗亭縣東南流入河池界合嘉陵江)
萬丈潭(在同谷縣東南七里舊經昔冇黑龍自潭飛出杜甫詩青溪合冥漠神物有顯晦龍依積水)
(盤窟壓萬丈内跼步凌垠堮側身下煙靄前臨洪濤寬却立蒼石大山危一徑盡岸絶兩壁對削成根虚無倒)
(影垂澹濧黑知灣環底清見光炯碎孤峯倒來深飛鳥不在外高蘿成帷幄寒木疊旌旆遠川曲通流嵌竇潜)
(洩瀨造幽無人境發興自我軰告歸遺恨多將老斯游最閉藏修鱗蟄出入巨石礙何事炎天過快意風雨會)
龍泓(一在飛龍峽一在天井山)井泉玉䋲泉(在州南七里龍峽之下萬丈潭之傍有秦鳳憲)
(喻陟題詩萬丈潭邊方丈山山根一竇落飛泉玉䋲自我題巖石流作人間美事傳)軒榭清風軒
(在郡治晁說之記云守居之東隅有軒曰清風壘障前後為之屏几清風無時而不來也吾郡漢武都郡之所)
(領也有漢武都太守河陽李翕伯都竟陵四年之碑在魚竅峽其辭曰民歌德惠穆如清風昔人本諸此而名)
(斯軒歟)樓閣八景樓(取仇池子美祠鳳臺醉仙崖仙人龕鹿玉山泥功山裴公河八景)名
宦廉范(歴武威武都太守)孔奮(為武都太守)馬融(為守)李翕(靈帝時為守開西陕)
(及天井道)虞詡(為守初到羌衆萬餘攻圍赤亭詡奮擊大破之郡遂以安)皇朝种師道(權同)
(谷縣)晁說之(字以道自號景迂宣和領郡)人物趙壹(漢陽西縣人光和間往造河南羊陟)
(陟與語大竒之明日從車騎奉謁名動京師十辟公府不就)王澤(同谷農家六世同居)名賢杜
甫(乾元中寓居同谷縣作七歌末章云男兒生不成名身已老三年飢走荒山道長安卿相多少年富貴應)
(湏致身早山中儒生舊相識但話宿昔傷懷抱嗚呼七歌兮悄終曲仰視皇天白日速朱元晦嘗書七歌仍䟦)
(其後云杜陵此歌豪宕竒崛詩流少及之者顧其卒章嘆老嗟卑則志亦陋矣人可以不闐道哉)題詠
同谷為咽喉(杜甫送韋評事充同谷郡防禦判官詩鑾輿駐鳳翔云云西扼弱水道南鎮枹罕陬)
(府中韋使君道足示懷柔受詞太白脚走馬仇池頭)居人有萬家(杜甫秦州雜詩州圖領同谷驛)
(道出流沙降虜兼千帳云云)能官聖主聞(岑參送程使君赴成州詩程侯新出守好日發行軍)
(拜命時人羨云云江樓黑塞雨山郭冷秋雲竹馬諸童子朝朝待使君)江分白馬氐(魯百能詩)
(山占仇池地云云潭深龍自蟄亭迥鳳曾棲)按部由兹得柅車(杜正獻公按部過此留題)
(詩仇池行舘最清虚云云對竹只宜思宂鳳臨流不可見淵魚)嶺接青泥入劔天(史渝詩云)
(溪從沮水流嶓冡云云)下辨土風殊不惡(郭執中詩云云我生薄賦自多屯)外邑
邑有佳主人(杜甫同谷縣積草嶺詩云云情已如會面來書語絶妙遠客驚深眷食蔴不顧餘茅)
(茨眼中見)
四六(仇池勝境同谷名藩)(背山面河襟秦帶隴)(鳳山獅洞之標名虎穴龍泓之占勝)
(關外四州地望獨隆於同谷樓中八景詩篇當似於東陽)(杜少陵寓處之鄉江山增耀廉叔度承流之郡田里相安)
(龕邊虎豹雖云絶險之區臺上鳳凰行應中興之瑞)(車繞羊腸有閣道難攀之路戟森燕寢為仇池小有之天)
文州(曲水)
建置沿革(禹貢梁州之域周為雍州之境星土分野與階成同春秋戰國及秦為氐羌地漢武)
(帝開西南夷置陰平道属廣漢郡東漢安帝以為属國都尉别領三城曰陰平道曰甸氐道曰剛氐道晉)
(為陰平郡自李雄據有其地故諸志並不錄西魏平蜀後周因之始以葭蘆改文州理陰平郡隋廢州属)
(武都郡唐平隴蜀復為文州改陰平郡復為文州德宗以舊城在平地窄小難守遂移於故城東四里高)
(原上即今州理是也皇朝因之中興初帶㳂水邊管内安撫尋罷今隸利西路領縣一治曲)
事要郡名文臺(譙樓記故地在直西五里平地唐吐蕃之難徙兹高阜號曰丨丨)文南
隂平(閻伯才譙門記文南古丨丨郡為氐羌地)風俗俗同秦隴(楊甫學記云文南郡)
(本邊壘地雜羌夷其丨視吾蜀不類頗丨丨丨)無可耕之野(慈霈廟記亂山環合云云)形勝
東接漢中(華陽志云云南接梓泉潼西接隴右北接酒)東望劔嶺(張覺民清暉樓賦北顧秦)
(壤之廣莫兮南盼江油之水湄西窮鳥獸之穴處兮云云之参差)西北出入之地(重脩譙門)
(記鑿山通道攀木緣崖冒萬死而得之其西則征西將軍之所以入也國小民疲智窮力竭僥倖於萬一而失)
(之其北則輔漢將軍之所以出也)唐吐蕃域(圖經云云自昔用武之國)居萬山中(鮮于)
(子駿題文州詩序文臺云云郡宅高原)左山右河(宇文之邵申狀云云可耕之田無幾)蒼崖
絶壁(慈霈廟記自城闉四出云云屹為巨限)為蜀門戸(同谷志文州有平陰道云云古今)
(記今天下根本在蜀蜀屏翳在文州寰宇記先主都蜀此地為邊陲要阨其後鍾會伐蜀姜維請偹陰平道)
(先主不從故敗又鄧艾自陰平景谷道懸兵束馬經江油出綿竹以滅蜀即此路)山川南山(過橋)
(而左則為東墅右則為丨丨間蒼舒詩老夫睡熟青天帳只借南山作畫屏)龍頭山(在龍西七里從)
(故松州党藂山來至當州絶故以形名)龍女山(前如大屏相傳蜀廣政間有郡守夢一女子於南山)
(自號龍女遂立廟)素嶺山(在故扶州尚能縣冬夏積雪)太白山(在縣南五十里山高多雪)
滴水巖(在州北亂山矗立劃開兩峰如丫髻對峙有飛泉千尺置槽引之以給州人)麻關谷
(上有鄧艾姜維故城)飛卭洞(在州西其高接天)上清洞(在州北四十里深遠不可窮)隂
平道(同谷志秦蜀出入之道漢武開西南夷置隂平道蜀先主劉偹以為邊陲要阨諸葛亮定之因為西)
(蜀之防)玉枕石(山有石狀如玉枕色白在巉巖絶壁間人跡所不能到有驛曰玉女驛楊槱詩棧)
(道險復險客懷愁更愁萬山俱絶壁一水不通舟)雲下田(邑有耕天村其田之良者謂之云云)天
池(亦名天□湫尚書朱輅山叟記云予斥居階州進士杜防言自階接文州界山上合衆山凹為大壑環百)
(五十里積水其中防嘗登焉水平山之顙不見畔岸)黑水(出羌中)白水(出城外五十步發源於州)
(赤磨嶺下)堂亭安静堂(在州治吕澤父詩峽束秋空一線青萬山深處長官廳此堂虚曠無餘)
(物面面齊開碧玉屏)坐嘯亭(吕澤父詩使君坐嘯無餘事楊柳陰中放早衙)得要亭(吕澤父詩)
(人在江山窟裏居江山雖好不關渠使君獨具登臨眼亭上江山盡不如)祠廟文王廟(在郡治後)
(孫諤詩秋空獨見周王廟夜月猶懸蜀將營)名宦宇文之邵(廣漢綿竹人為曲水令歲飢轉)
(運使以絹高價抑配之邵言民貧不可重困忤運使意遂乞致仕司馬君實曰志不行顧禄仕如錙銖道不同)
(視富貴如土芥今於之邵見之後累召不起建亭於綿竹名曰止止)皇朝周嗣武(孝宗朝為䕫路)
(漕建言蜀號天險舍劍門無他道近歲文州輙開青雲嶺利州輙開馬道院皆不由劍閣别架剗道以引商販)
(冀收其筭宜杜邊境萌隙奏悉撤之)人物張覺民(郡人元祐間進士第七人與馬涓等六十人上)
(書言得失忤懽貴坐黨錮)題詠官路縈迂水石間(鮮于子駿普門寺詩江流屈曲林巒)
(際云云寺址劃開青靄破僧居長與白雲閑)邊人高入白雲耕(孫正臣詩煙籠合處日華)
(明龍女山横擁郡城番馬遠隨流水至云云)
四六(乃眷文臺實遮蜀境)(襟帶梓潼控扼秦隴)(互市守羈縻之術警廵兼弹壓之權)
(郡落萬山對玉屏之環立賦需一縣人依崖谷以耕耘溪流一水惜畫舸之難通廩給千兵歲偹羌蕃之侵擾)
龍州(江油清川)
建置㳂革(禹貢梁州之域秦地東井輿鬼之分野春秋及秦為氐羌之地西漢属廣漢郡為北)
(部都尉治所東漢為屬國都尉後置陰平郡會羌反其後巴郡板楯蠻救漢中大破羌始復郡治置助郡)
(都尉劉先主入漢中諸葛亮遣陳戒拔武都隂平郡屬益州魏亦遥置隂平郡屬雍州及鄧艾伐蜀自隂平)
(行無人之地七百里鑿山通道造作樓閣至江油即此地也晉於此置武平縣属陰平郡至梁有楊李二)
(姓分據其地各稱藩於梁後魏得其地置江油郡西魏立龍州後周仍改為江油郡隋復為縣煬帝廢為)
(武平郡唐改為龍州郡加西字又為龍州改江油郡復為龍州皇朝因之徽宗朝避龍字改政州尋復舊)
(今領縣二治江油)
事要郡名武平(唐志為平武郡隋志為丨丨郡)龍城風俗性多質直
(隋地理志人尤勁悍云云)務農工獵(同上)仰食於綿劔(治平間江油令許醇民謠序所)
(向皆山石少平陸鮮穀稻人悉云云鄰邑)巖居谷處(舊經云巖居谷處多學道教罕有儒術)關
譏出入(蒲規脩造記通階秦路禁出入與劍門關為比)形勝境帶靈山(唐升都督府詔)
(江油舊壤云云)緣以劔閣(蜀都賦云云阻以石門)山高水峻(寰宇記云云人多瘤癡聾)
(盖山水之氣使然也)峭壁雲棧(蒲翰十景記云云聯属百里)郡連氐羌(隋地理志武平)
(云云圖經西北與羌戎接壤)乃蜀捍蔽(圖經龍州云云不獨以偹氐羌也)山川鳳朝
山(在州城北高數十丈)龍門山(在江油縣東北二十里)馬盤山(在州北二百里高三千三)
(百丈重巒層障極為險阻)牛心山(在江油縣西一里)玉案山(在江油北一里)天柱山
(在江油縣東北五里鹿苑大師道場)弩牙山(在郡城東二百三十里高三千七百丈)水山
(在江油縣東南上有飛泉)太華山(在江油縣東一百四十里有三峯竒怪)崆峒山(在州西二)
(百五十里接蕃部山谷深險不通行人)朝陽洞(在州南八十里陰洞潜穴氣蒸成川有飛泉下流百)
(里入劍州)十二關(曰涪水距城一里曰秦隴南至清川縣十五里曰兜率在清川縣曰木蕊在楮株口)
(三店原去州八十餘里餘不盡載)六閣(在江油縣左擔路上涪水崖壁上曰青崖曰蟇頥曰石回曰七)
(里曰東閣曰石城凡六閣又縣有二閣曰猿臂曰黃林)左擔路(自文州略青塘嶺至州百五十里地)
(理志自北至南者右肩不得易所負故云左擔此則鄧艾伐蜀路)石門(在江油縣東百里有石門戍與)
(氐分界見蜀都賦)涪江(在江油縣北一里)金盤溪(南至綿州以此溪為界)醍醐水
(在清川縣北)堂舍吏隠堂(在倅廳簽判趙衆詩滿耳江聲滿目山此身疑不在人寰民含古)
(意村村静吏束刑書日日閑司馬君實和詩四望逶迤萬疊山微通雲棧訪雲鬟誰知吏道自可隱未必人)
(間有此閑范景仁花陰柳榻常欹枕月色侵門不下關因諷君詩想佳景夜凉依約夢魂閑)龍陽十
景(蒲翰記曰朝陽洞龍門峡瀑布明月潭濺珠泉太白臺月泉巢雲閣躡翠亭雲根亭郡守趙善齡有十詩)
亭臺太白臺(在江油縣太白與江油尉往來故有臺在尉廳蒲翰為之記)祠廟李龍
仙廟(按道教靈騐記李虎葬龍川之牛心山又牛心山靈異記梁武陵王紀理益州使龍遷築城於牛心)
(山龍遷既沒即葬於山側鄉里立祠號李古人廟武德中改為觀其後武氏革命鑿斷山脉明皇幸蜀有老人)
(蘇坦奏曰龍州牛心山國之祖壠今日蒙塵之禍乃則天握鑿所致明皇即命刺史蘇邈併工脩填如舊明年)
(誅禄山復宫闕至德二年乃升龍州為都督府號靈應郡僖宗幸蜀宗子李特請遣道士醮山祈福明年遂復)
(兩京以二記考之則李虎與龍仙即一人也又按唐書高祖紀七世祖曰暠為梁昭武王生歆歆生重耳重耳)
(生熙熙生天錫天錫生虎虎生昞昞生淵是為唐高祖當西魏時賜姓大野氏是虎祗仕西魏亦非仕梁也)
名宦辛昂(隴西狄道人魏尉遲迥平蜀表為龍州長史威惠洽著民畏而愛之)陸騰(代人魏孝)
(武時拜龍州刺史通江油路直出南秦)皇朝許醇(先是龍州官兵廪給就遷左綿租以足之嘉祐)
(丁酉有請運縑三千疋於江油清川兩邑博糴故米價增重嘉祐癸卯前部使者李穆乞移綿米四千斛輸龍)
(州權罷糴以俟豐年既而奉常史照將漕懼後復行乃移綿邑米五萬斛輸龍州仍奏罷博糴江油令許醇作)
(民謠以紀其事)題詠土産唯宜藥(許崇送龍州樊使君詩曾見卭人說龍州地未深碧溪飛)
(白鳥紅旆映青林云云王租只貢金政成閑宴日誰作使君吟)龍陽古昔惟荒野(江油令許)
(醇民謠云云石險山深甲天下始聞魏將征蜀時閣道通行有來者又緣崖傍澗縈居止風景寕將他郡比地)
(稀平陸少稻梁菽麥蕎&KR1048;而已矣此土瘠薄不出穀税廩不踰三百斛我朝設官屯戍兵供億常於左綿督)
亂山深處指龍州(邵稽仲詩峭壁陰森古木稠云云猿啼鴉噪溪雲暮不是愁人亦是愁)
四六(䟽榮鳳闕作鎮龍城)(惟武平之名郡控全蜀之奥區)(事簡頗宜於吏隱山深不似於州居)
(百蠻境接當嚴護於數關五馬山行試品題於十景)(野無耕地賦輸既嗇於田租境有屯兵供億每資於隣郡)
階州(福津將利)
建置㳂革(禹貢雍梁之域古西戎之地東井輿鬼之分野戰國時白馬氐居焉氐即西戎之别)
(種也漢武帝以其地為武都郡後漢為武都道魏武徙武都於美陽即今好畤縣界也西晉復為武都郡)
(永嘉南遷武都又為氐楊茂搜所據宋高祖封茂搜之孫元盛為武都王文帝又封楊難當為武都王西)
(魏宣武帝復置武階郡改置武州後周改武都郡隋廢唐置武州復為行州及收蕭開復立武州即今州)
(是也更名階州皇朝因之今領縣二治福津)
事要郡名武都風俗性多質直(同谷志人尤悍勁云云又曰其人半秦多勇戅)
地雜羌氐(漢志云云)文王理化(寰宇記文王為西伯理化西羌文王薨後羌人感其化婦)
(人為孝髽角至今未冺)務農習獵(同谷志云務農習獵)形勝東接梓潼(華陽志云)
(云西接天水北接始平)道通隴蜀(曾曲阜行鄭玠知階州制壤接羌戎云云)土地險阻
(華陽志云云)天地大澤(漢地理志武都郡云云在縣西以有大澤故謂之都)土産紫泥
封璽(晏類要隴右記武都紫水有泥其色紫而粘漢朝貢之用以封璽書故謂之泥詔)山川石
雞山(在福津縣)石鶴山(在福津縣)鹿玉山(在縣東南七十里郡縣志魏將鄧艾與蜀將姜)
(維相持於此置葭萌戍後於此置縣)楊家崕(郡縣志即階州家計寨控白江月掌山路建炎紹興間吴)
(玠兄弟繼為大將保蜀口時四州未有城命逐州各擇地為寨而家計寨最控扼險阻又素有積粟水泉之類)
(寇至常不能破)角弩谷(在沮水西即蜀將姜維勦五部氐羌之所)青閣(在福津縣又有牛圈閣及)
(赤閣鵝鼻閣)紫水(出紫泥可封璽又出上品雄黃色如雞冠)羌水(在將利縣)白水江(源出)
(西蕃界東流到州入文州合嘉陵江)名宦虞詡(以有將帥之略遷武都太守)王宏贄(後漢)
(人為階州刺史到任添主客戶三千餘戶請置將利福津二邑)皇朝李公璹(祥符中為城守東北)
(隅有河為害公命鑿山回河俾東南流導入於江郡人德之)人物(未詳)題詠(闕)
四六(輟班文石出守武都)(雜羌氐之俗通隴蜀之郊)
(為蜀之蔽已欣牧守之得人歴階而升行慶公卿之選表)
方輿勝覧卷七十
