方輿勝覽卷四十八宋祝穆撰
淮西路
廬州(合肥舒城)(梁縣)
建置沿革(禹貢揚州之域吳地斗分野春秋時屬舒戰國屬楚秦為合肥縣漢分立廬江國東漢為)
(合肥侯國仍隸九江郡又更為淮南國合肥隸焉魏晉為重鎮宋齊二代皆為廬江郡地梁改合肥為汝隂郡)
(尋改為合州隋改合州為廬州以廬江名舊經云古廬專國此盖惑于應劭之說非也又引左氏云自廬以往)
(振廩同食此乃中廬之地去合肥遠矣煬帝改為廬江郡唐為廬州後唐陞為昭順軍節度周世宗改為保信)
(軍節度皇朝因之紹興兼淮西安撫使馬步軍都總管後復兼制閫統州七軍二領縣三治合肥)
本路安撫制置轉運置司
事要郡名合肥(見下肥水注)風俗人性躁勁(隋地理志廬江云云風氣果決)
(包藏禍害視死如歸好戰而貴詐)俗尚淳質(同上自平陳之後其丨頗丨丨丨好儉約喪禮婚姻)
(率漸于禮廬江記云人物語音風土明茂皆勝淮左諸郡唐羅珦德政碑云不好學而信鬼神廣占田而不耕)
(人稀而病于吏衆藝桑鮮而布帛疎濫舊經云率性真直賤商貴農自更戎馬遺甿存者不什二而江浙轉徙)
(之民實居之故嚚訟喜争率不如古非其風土然也)酷信淫祠(唐刺史羅珦德政碑廬江之俗不好)
(學而云云)嚚訟好争(郡志自兵火之後江浙之民實居之流移多于土著于是乎淳厚之風不如古)
(而云云者紛然非其風土本然也)形勝南臨江湖(魏滿寵云丨丨丨丨北達夀春)龍眠
蟠其前(曹明之新城記云云紫金跨其北)淮海之郡廬為大(羅珦德政碑云云封)
(略闊而土田瘠人産寒薄井賦尤重)地大以要(葉祖洽撰三至堂記云廬于淮西為一道都會人物)
(之富甲兵之強四方商旅游士之多不比他郡云云故選守常重)廬為淮西根本(崔琳撰田)
(侯廟記云云)合肥號金斗(曹明之記入肥入斗度最多故號金斗)江北恃為唇
齒(曹明之新城記云云淮右襟喉之地)亦一都會(前漢志夀春合肥受南北湖皮革鮑木之須云)
(云)地有所必争(魏明帝曰先帝東置合肥南守襄陽西向祁山敵来輙破于三城之下云云)
腹巢湖控渦潁(韓無咎風鶴亭記云淮之南故秦九江郡也至漢孝文析其郡又為廬江實今)
(西路也自春秋季年吴嘗會于橐臯而漢封王皆在于六及孫曹紛争則以合肥属揚州之治築為新城晉人)
(扼肥水以敗秦師周世宗属兵正陽攻戰于紫金山下遺跡猶存故今廬州形勝云云膺濡湏枕潜皖隠然為)
(用武之郊)山川潜山(今州治所據言舒之丨丨其二支至而伏)大蜀山(在合肥縣西二十里)
(爾雅釋山蜀者獨也此山獨起無岡阜連属故名)小蜀山(在合肥縣西四十里)龍穴山(在合)
(肥縣西百三十里穴上有池張又新以此水為第十)四頂山(在合肥縣東南寰宇記作四濎郡國志魏)
(伯陽煉丹之所羅隠詩勝景天然别精神入畫圖一山分四頂三面瞰平湖過夏僧無熱凌冬草不枯遊人)
(来至此願剃髮和鬚)鷄鳴山(在合肥縣西北四十里)紫蓬山(在合肥縣西南七十里)龍
眠山(在舒城縣西南八十里如卧龍狀李公麟因取此山自號)春秋山(在舒城縣南三十里有李)
(公麟讀書堂)浮槎山(在梁縣東南三十五里按隋志云有浮闍山俗傳自海上来昔有梵僧過而指)
(曰此耆闍一峯也梁天監間帝女揔持大師于此建道林寺無諸釋用孫嘗題詩云山為浮来海莫沉蕭梁曾)
(此布黃金梵僧親指耆闍路帝女歸傳達磨心地控好峯排萬仞㵎餘流水落千尋靈蹤斷處人何在日夕雲)
(霞望轉深人謂可得山中大槩歐陽公水記云碑隂有元豐七年洛陽景謨遊山留刻云寺有榴花根榦偉茂)
(世傳昔梁武帝女尼所植也有井泉陸羽所謂乳泉漫流者也歐陽公水記丨丨丨與龍穴山皆在廬州界内)
(較其水味不及浮槎遠甚)北峡關(在舒城南四十五里官兵守把為入蘄黃之要地)肥水(在合)
(肥縣南應劭曰夏水出父城東南至此與淮合故曰合肥爾雅云歸異出同曰肥廬江四辨曰水出雞鳴)
(山北流二十里出夀春而投于淮二水皆曰肥郡志載梁韋叡為豫州刺史討魏至合肥乃堰丨丨通戰艦)
(高與合肥城等城遂潰)巢湖(港㲼大小三百六十周圍四百里與合肥舒城巢廬江四邑接境詳見無)
(為軍)藏舟浦(在金斗門外長八十丈闊十丈舊經云昔魏將張遼掘巨浦禦孫權藏戰艦于此唐貞元)
(間刺史杜公作斗門與肥水相接浦内島嶼花木頗為佳景)小史港(在城東門内按太平寰宇記廬)
(江府小史焦仲卿妻劉氏為姑所出自誓不嫁其家逼之乃投水死仲卿聞之自縊因以為名李太白廬江主)
(人婦詩云孔雀東飛何處栖廬江小史仲卿妻為客裁縫君自見城烏獨宿夜空歸)龍潭(在梁縣治不十)
(步有蜃母居焉)鵲岸(在舒城縣西北左傳昭公五年楚伐吴吴人敗諸丨丨杜預注云謂廬江舒縣鵲尾)
(渚)堂亭安邊堂(在州治)衣錦亭(在州治天禧中馬忠肅公歸守鄉郡創此亭因名)
三至堂(在州治陳文惠公三守是邦故名)祠廟張龍公祠(在合肥縣西百三十里龍)
(穴山按歐陽公集古錄載唐布衣趙耕撰張龍公碑云張公諱路斯潁上百社人仕隋為宣城令罷歸每夕出)
(自戌至丑歸常體濕且冷其夫人石氏異而詢之公曰吾龍也蓼人鄭祥遠亦龍也吾據池屢與龍戰明日取)
(决可令吾子持弓矢射之繫鬛以青綃者鄭也綘綃者吾也子遂射中青綃者鄭怒東北去投合肥西山死今)
(龍穴山是也其後蘇内翰軾作丨丨丨丨記亦載此事山之東南隅有池傍有一廟遇旱鄉人即請水以禱詳見)
(龍山山穴注)廣惠王廟(在合肥縣西二十里按廟碑有云唐貞觀間有僧慧滿結庵此山誦經忽)
(有布衣造門曰我東海龍王之少子属時苦旱僧令其䧏雨答曰盗布天澤罪當殛死湏臾膏澤随霈三日龍)
(死于山隅僧乃携以葬而民為之立祠其後水旱禱之必驗)古跡石牛(在土地堂前有二丨丨父)
(老相傳初濬治肥河得之土中形製甚精對峙為角觝狀後塑二牧童横笛跨其上)飛騎橋(即今西津)
(橋大觀間所立碑乃曰飛騎且謂吳孫權為魏將張遼所襲橋丈餘無板權乘駿馬越而獲去因此得名)教
弩臺(在懷德坊明教寺舊經云昔魏武帝築臺教強弩五百人以禦孫權棹船大歷間因得鉄佛高一丈)
(八尺刺史裴緝奏請為明教寺)明遠臺(在梁縣城内西南隅回環皆水中有一洲古老相傳鮑明遠讀)
(書于此)名宦劉馥(魏太祖表為揚州刺史暨受命單馬造合肥空城建立州治興治芍陂及茹陂)
(吴塘諸堰)朱敬則(唐朝為刺史代還無淮南一物所乘止一馬子曹步從以歸)鄭綮(為刺史黃)
(巢掠淮南綮移撽請無犯州境巢笑為斂兵)李翺(為廬州刺史)皇朝陳堯佐(知州以方)
(嚴肅下)馬亮(合肥人兩為本郡守)包拯(苕溪漁隠曰拯合肥人守本郡不肯少屈法以阿鄉曲之)
(好故流俗稍稍謗議公乃為詩見意曰直榦終為棟堅剛不作鈎其守正不回如此)孫覺(以司諫知州蘇)
(子瞻有詩送之)周美成(為教授)馮京(為守)人物周瑜(仕吴廬江舒人)陶侃(仕晉)
(廬江人)楊行密(合肥人墓在鐵索澗)皇朝李公麟(字伯時舒城人博學好古多識竒字)
(以丹青妙絶一世號為龍眠居士)題詠西江天柱遠(李白送裴大擇赴廬州長史詩云云)
(東越海門深去割辭親戀行憂報國心好風吹落日流水引長吟五月披裘者應知不取金)平湖阻
城南(張祁詩云云長淮帶城西壯哉金斗勢曹瞞築合肥)多幸逢時擁旆旌(唐鄭綮題)
(合肥郡齋詩九衢城裏一書生云云醉裏眼開金使字紫旌風動耀昆明)襟帶東南第一州
(郭功父澄惠寺詩云云揚鞭得從使君遊)蜀山迥出千螺秀(郭功父舒城眺望詩云云肥水)
(長縈乛帶廽猶有金城藏後浦不惟銅雀起高臺)郡城百里即龍舒(劉貢父詩云云留滯)
(頻驚歲月除)沃壤欲包淮甸盡(朱服詩昔年吴魏交兵地今日承平會府開云云堅城猶)
(抱蜀山廽柳塘春水藏舟浦蘭若秋風教弩臺獨有無情原上草青青還入燒痕来)
四六(申命宸廷總戎制閫)(開大幕府號小朝廷)(淮甸極邊合肥重鎮)
(惟合肥之重鎮接古夀之長淮)(邊城蹂躪之餘野馬也塵埃也制閫經營之始繭絲乎保障乎)
(陞文昌垣獻納之班重合肥水守禦之寄)(得李勣之才見謂城堅于金斗知裴度之績未嗟人老于玉關)
(胡人不敢縦南下之牧天子遂可寬西顧之憂)(分陕之西則合肥既為重鎮自閫以外則元戎實總中權)
(擁元戎之旌纛名震江淮建大將之鼓旗威行蠻貊)(開關延敵精兵發弩以飇馳射賊勤王敵騎棄圍而星遁)
(折衝禦侮寬南面之顧憂畫策運籌壯西淮之屛蔽)(宿重兵百萬之屯前鏖大敵總元戎十乘之寄進取中原)
無為軍(無為廬江)(巢縣)
建置㳂革(禹貢揚州之域吳地斗之分野商時為巢伯之國春秋戰國屬楚秦為九江郡漢高)
(帝更為淮南國以黥布為王景帝為廬江郡統縣十一而居巢臨湖襄安隸焉即今無為之地也曹操屯)
(軍居巢後屬吳周瑜為居巢長梁屬南豫州又屬合州隋屬廬州唐武德以居巢縣為巢州皇朝太平興)
(國間析舊廬州廬江縣為巢縣以無為鎮為無為軍乂耆舊相傳云無為軍本號城口鎮隸巢縣淳化中)
(鎮居土豪侯仁信等進狀乞創軍壘時僣偽悉平思與天下安于無事因取無為而治之意以名之熙寧)
(間又析巢縣廬江之六鄉置無為縣今領縣三治無為)
本路提刑提舉置司
事要郡名濡須(寰宇記魏築無為城臨丨丨水上源尋為無為監乃江淮之要津圖經所謂城)
(口鎮者因此丨丨城得名)風俗習於干戈(郡志其民云云勇于戰鬭)風氣果決(隋地)
(理志)頗務農桑(郡志承平以來云云)形勝古南譙郡(郡志晉咸康中置南譙郡即今)
(之南譙鄉在巢縣)滆江上游(錢惟岳雙峯院記無為潭之捷徑據丨之丨丨)北聯和
廬(無為郡志秀峯驛記云云南接舒蘄在淮甸實為要衝)江淮要津(寰宇記)吳魏相
持於此(無為志云云東關之北岸吳築城西關之南岸魏置柵)山川巢山(在巢縣西南百)
(里)姥山(在巢湖中湖䧟姥升此山有廟羅隠詩臨堂古廟一神仙綉幌花容色儼然為逐朝雲來此)
(地因隨暮雨不歸天眉分初月湖中鑑香散餘風竹上烟借問邑人沈水事已經秦漢幾千年)紫芝山
(在無為縣錦綉溪西皇祐間生紫芝)八公山(在巢縣西非苻堅時所望草木為晉兵之山水經注云)
(山無草木唯重阜耳上有淮南王安廟漢高帝之子折節下士好神仙祕法鴻寳之道忽有八公皆鬚眉皓素)
(詣門希見門者曰吾王好長生今先生無駐衰之術未敢聞八公咸變成童白日升天餘藥在器雞犬䑛之者)
(皆得上昇故山以八公為目王介甫詩淮山但有八公名鴻寳燒金竟不成身與仙人守都厠可能雞犬得)
(長生)銀瓶山(在軍城之西時有雲氣以形得名)亞父山(在巢縣東十二里昔范增居此山之)
(陽)七寳山(在巢縣濡須山謂之東關丨丨丨謂之西關)王喬山(在巢縣西南九十里昔有)
(王子喬于此山採藥遂得名)卧牛山(在巢縣城内)九華山(蘇子由過九華題詩云南遷私)
(自喜看盡江南山孤舟少僮僕此志還復難局促守破窗聯翩過重巒忽驚九華峰高拱立我前蕭然九仙人)
(縹緲凌雲烟碧霞為裳衣首冠青琅玕揮手謝世人可松望不可攀我行竟草草安能拍其肩但聞有高士卧聽)
(風眠松根得茯苓狀若千歲黿煮食一朝盡終身棄腥羶腹背生綠毛輕舉如翔鸞相逢欲借問已在長松端)
(何年脱罪罟出處良自便芒鞋拄藤杖逢山即盤桓斯人求可求岩室倘復安)西江(岷山導江至此號丨)
(丨)巢湖(在巢縣西周圍四百里由合肥舒城廬江巢縣四邑境郡志云昔有巫言居巢縣門有四石)
(龜口出血此地當䧟為湖未幾有人以猪血置龜口巫嫗見之南走其地遂䧟青瑣高議云今巢湖古巢縣)
(一日江漲港有巨魚漁者取以貨于市合郡食之有一姥獨不食遇老叟曰此吾子也汝獨不食吾厚報汝若東)
(門石龜目赤城當䧟姥日往視有稚子訝之姥以實告稚子欺之以朱傅目姥見急出城有青衣童子曰吾罷)
(之子乃引姥登山而免然東漢永平之時丨丨出黃金則城䧟之說妄矣杜荀鶴過巢湖詩世人貪利復貪)
(榮来向湖邊始至誠男子登舟與登陸把心何不一般行)濡須水(在軍北二十五里源出巢湖東流經)
(亞父山曺吴相拒于此月餘曹公牋曰春水方生公宜速去公曰權不敢欺孤遂還)錦繡溪(在城内天)
(慶觀前)堂舍仰高堂(在郡治米元章建并記後張孝祥題扁)寳晉齋(米元章建中藏)
(晉人法帖)羣山觀(在漕廳之東遥揖江南繁昌鍾阜諸山)樓閣南樓(楊次公詩云此樓此)
(景他州無山川形勢吞三吴)九華樓(在移風門上米元章建江南九華諸峯屹然相向)眀遠
樓(在楚澤門郡守米元章所建下臨百萬湖)聚山閣(在郡圃北羣山横列惟二山為勝銀瓶之深秀)
(則喬松所居寳峯之壯險則吴魏之所守也)園池西園(亭館為一郡之勝槩)墨池(在郡廳米)
(元章所鑿)寺觀太寧院(在軍東南六十里地名臨湖當濡湏潜水之交有湖山林泉之勝吕坦夫詩飄然)
(吟魄到鼇山好句空留水石間眼愛清虚心不息浮生能有幾人閑)紫微觀(去巢鄉北八里有紫微山)
(及洞道書所謂苐十八金庭福地此山乃王喬登仙之處有碑云乘鳬馭鶴吹笙脱履而歸舉手長别其碑皴)
(刻難讀今亦不存矣)玉虚觀(在廬江南一里又曰南臺東漢左慈真人之故隠也後有人自稱劉方)
(題詩于壁曰南臺舊觀再焚修鸞鳳徘徊無樹留芳草滿時迷白鹿落花深處卧青牛九天宛轉雲常在萬象)
(縱横月不收應是廬江人不識蟾宫遺下水晶樓人謂左真人復来也觀後有水簾洞)古跡巢縣
(堯世巢父即巢之者艾也書稱成湯放桀於南巢旅獒稱巢伯来朝左傳文公十三年羣舒叛楚遂圍巢襄公)
(二十六年吴伐巢昭公九年城巢即今丨丨也)亞父井(在巢縣廳之西廡云亞父宅基)拓臯(在巢)
(縣即春秋哀公十二年會吴于橐臯是也紹興十一年烏珠入寇劉錡敗之于丨丨)潛城(在廬江縣南六)
(里左昭二十七年吴公子燭庸帥師圍潜)濡須塢(亦名偃月城在巢縣東南四十里接巢湖西北至合)
(肥界湖東南有石渠鑿石通水是名關口相傳云夏禹所鑿其地高峻險狭實守扼之所故天下有事是為必)
(争之地矣吴魏相持于此初孫權欲作塢諸將皆曰上岸擊賊洗足上船何用塢為吕蒙曰兵有利鈍戰無百)
(勝如有邂逅賊步騎蹙人不暇及水其得八船乎權曰善遂築之曹公攻之不能破嘉平四年諸葛恪于東)
(關作大隄遏巢湖左右依山夹築兩城各留千餘人使全端留略守之魏遣諸葛誕胡遵圍東關將壊其隄諸)
(葛恪率衆四萬大破之遂退阮戶部東西關詩笻杖芒鞋上短蓬半篙春水飽帆風兩關三寺山無數藏在)
(濛濛烟雨中龔相詩南北安危限兩關迅流一去幾時還凄凉千古干戈地春水方生鷗自閒)名宦
周瑜(三國志本傳吴中呼為周郎以恩信著于廬江袁術欲以為將瑜觀術終無成求為居巢長遂還吴)
劉知幾(唐人封居巢子)皇朝米芾(字元章傳云善書畫初宣仁聖烈皇后在藩時母出入邸)
(中後以恩補校書郎嘗為太學博士擢禮部員外郎然元章性好石守無為日初到公廳適有一石甚竒元章)
(見大喜曰吾當以兄事之遂再拜未幾言路有論其怪不可治民者徽廟薄其罪)陳瓘(以論蔡京)
(謫揚州料院續知無為軍)李公麟(字伯時廬州舒城人自號龍眠居士有才名馳譽丹青元豐中為無)
(為司尸參軍夏商以来鐘鼎尊彝皆辨測欵識撰百刻漏箭合古法度今譙樓銅壺上刻吳道子所載者乃伯)
(時所製也)楚建中(為守與文潞公耆英會)吕夷簡(為倅)人物范增(鄛人年七十居)
(家好竒計王介甫詩云鄛人七十謾多竒為漢驅民了不知誰合軍中稱亞父直須推讓外黃兒)文
翁(廬江人嘗為蜀郡太守)朱邑(廬江人為大司農嘗為桐江嗇夫)皇朝焦蹈(無為縣人)
(四為舉首元豐八年魁多士六日而終)左慈(廬江人嘗在曹操以銅盤貯水以竹竿餌釣于盤中引鱸)
(魚鱠之詳見蘇州)題詠掩映軍城隔水鄊(林君復詩云云人煙物景共蒼蒼酒家樓)
(閤摇風旆茶客舟船簇雨檣殘笛遠砧聞野墅老苔寒檜看僧房狎鷗更有西湖興珍重江頭白一行)山
横大秀一峯高(楊次公詩云云水入平湖千里遠)
四六(疏榮禁掖分壘巢湖)(雖云小壘乃是次邊)(惟吳魏相持之地乃江淮至要之津)
(濡湏立塢素稱壁壘之雄淳化創軍實據江淮之險)(外連肥水之衝足為保障内護長江之險實固藩籬)
(州麾肅擁分千里以鎮臨地望雄誇建兩臺而對峙)(人煙物景曾歸和靖之新萹樓扁亭名尚洒元章之妙墨)
安豐軍(夀春霍丘)(安豐六安)
建置沿革(禹貢揚州之域吳地斗分野春秋時為六蓼國地後属楚椘考烈王自陳徙都夀春)
(命曰郢秦漢属九江郡東漢為揚州刺史治所魏即安豐縣陞為郡晉為淮南郡治夀春東晉為豫州刺)
(史治所梁以夀陽為豫州隋曰夀州唐玄宗改夀春郡後復為夀州後唐陞為順化軍節度南唐改為清)
(淮軍周平淮南徙夀州治下蔡以清淮軍為忠正軍自此州治始在淮北而舊州廢為夀春縣仍隸焉國)
(朝因之後陞為夀春府紹興問陞安豐縣為軍今領縣四治夀春)
事要郡名夀陽風俗人習戰争(伏滔正淮論其俗尚勇力而多勇悍其云)
(云而貴詐偽)文辭巧而少信(漢書地理志)形勝臯陶所封(晏類要臯陶子)
(孫封于英六皇覽云臯陶塜在六安縣春秋文公五年椘人滅六與蓼臧文仲聞六與蓼俱滅嘆曰臯陶庭堅)
(不祀忽諸)古夀州地(圖經宣撫使張浚剳子欲將夀春縣改為夀春府以淮北夀春府為下蔡縣仍)
(隸焉其安豐軍却合改作縣使隸夀春府又云古夀春在淮南自周世宗攻劉仁瞻扵此惡其險遂徙夀州治)
(于淮北下蔡是安豐即丨丨丨)南引荆汝之利(晉伏滔正淮論東連三吳之富云云北接梁宋)
(平塗幾七百里西援陳許水陸千里)外有江湖之阻(同上云云内保淮淝之固)有陂澤
之饒(宋地理志為淮南苐一都會地方千里云云)為要害之地(郡縣志自東晉至唐云云)
城郭如帛繞花(宋武帝嘗登八公山劉安故臺曰丨丨丨疋丨丨叢丨)山川霍山
(元和郡縣志漢武帝以丨丨為南嶽遂祭其神今其土俗呼南嶽隋以江南衡山為南嶽)八公山(在夀)
(春北四里苻堅伐晉望山上草木皆人形謝玄暉和王著作丨丨丨詩二别阻漢坻䨇崤望河澳兹嶺復㠝)
(岏分區奠淮服東限琅琊臺西距孟諸陸阡綿起雜樹檀欒蔭修竹日隠澗凝空雲聚岫如複出沒眺樓雉遠)
(近送春目戎州昔亂華素景淪伊穀阽危頼宗衮謝安微管寄明牧玄玄長蛇固能翦奔鯨自此曝道峻芳塵)
(流業遙年運倏平生仰令圖吁嗟命不淑浩蕩别親知連翩戒征軸再遠館娃宫兩去河陽谷風煙四時犯霜)
(雨朝夜沐春秀良已凋秋場庶能築)大别山(漢書云禹丨丨丨在霍山縣圖經在安豐縣西南)硖
石山(寰宇記云兩岸相對淮水經中過山上立二城以防津要故名為丨丨丨)紫金山(在夀春南)
(或云即八公山周顯德四年征淮太祖率殿前諸軍擊丨丨丨連珠砦拔之遂平夀州)青岡(去夀春縣)
(三十里晉書謝玄敗苻堅于丨丨死者如麻即此地也)淮水(經夀陽西北)淝水(東南自安豐縣)
(界流入夀春果經縣北二里入淮晉謝玄傳苻堅率兵次于項城衆號百萬詔以玄為前鋒都督諸軍衆凡)
(八萬進屯夀陽列陣臨淝玄玄軍不得玄玄使謂苻融曰君遠涉吾境而臨水為陣是不欲速戰諸君稍却令)
(將士得周旋僕與諸君緩轡而觀之不亦樂乎衆皆曰宜阻淝水莫令得上我衆彼寡勢必萬全堅曰但却軍)
(令得過而我以鉄騎數十萬向水逼而殺之融亦以為然麾使却陣衆因亂不能止于是玄與從弟琰中郎將)
(柏伊等以精銳八千涉渡丨丨决戰堅中流矢臨陣斬融堅衆奔潰自相蹈籍投水死者不可勝計丨丨為之)
(不流餘衆棄甲宵遁聞風聲鶴唳皆以為王師至獲堅乘輿軍資寳皆山積)逃蛟㵎(在六安縣舊傳)
(淠河有蛟為人害楚公子芉乙㩧弓矢射之蛟走邑人德之為立廟)芍陂(在豐安縣東崔寔月令曰孫叔)
(敖作期思陂即此郡縣志周廽三百二十里灌四萬頃與陽泉陂大葉陂並孫叔敖作鄧艾修之淮廣陵等十)
(鎮皆仰給于此疆場豐稔無復轉輸之勞)小吏堰(在安豐縣魏武帝遣小吏何友憲開因以為名後遣)
(大將宋玉劉昶攻夀春北齊豫州刺史桓崇祖乃扵城西北立堰塞淝水堰北起小城使數千人守之及魏軍)
(薄攻小城崇祖决丨丨丨水勢奔下魏軍溺死甚衆遂退走)井泉咄泉(在夀春縣東北十里人至)
(其傍大呌則大湧小呌則小湧)亭院慶豐亭(下瞰芍陂故有是名)名宦竇融(漢封安豐)
(侯)時苗(為夀春令牛生一犢留之而去今有飲犢池)鄧艾(魏邵陵厲公嘗屯于芍陂詳見前芍)
(陂)劉仁贍(南唐時李景稱臣割地而仁贍獨守夀春不下故治夀春世宗以其難尅遂徙下蔡而復)
(其軍曰忠正軍曰吾以旌仁贍之節也漁隠叢話曰曰王旐游金陵昇元寺見房壁上有繪金紫大夫上題詩)
(陣前金牌生無愧鼓下蠻奴死合羞三尺生綃暗塵土凛然霜鶻欲横秋不能觧卷畫歸示其父平甫曰此丨)
(丨丨像袁世弼詩也)皇朝陳舜俞(字令舉為判官)眀鎬(通判夀州薛基稱其有廊廟才)曾
致堯(嘗為兩浙漕諫議魏庠知蘇州介舊恩以進致堯奏劾其罪太宗曰是敢治魏庠可畏也知夀州)
人物英布(六人臯陶之後)梅福(夀春人)召信臣(九江夀春人)陸贄(授鄭縣尉)
(省母歸至夀春刺史張鎰有名當時大加賞識既别鎰以貨泉為贐且曰碩以此奉太夫人一日之膳丨丨悉)
(辭之領新茶一串而已)皇朝吕夷簡(字坦老河南人祖龜祥知夀州因家于此仁宗皇帝朝拜)
(平章事封申國公)題詠風獵紅旗入夀春(劉禹錫寄楊夀州詩云云滿城歌舞向朱)
(輪八公山下清淮水千騎塵中白面人)
四六(簡求人傑彈壓邊城)(塗芝禁掖兮竹夀陽)(昔為男國今號侯邦)
(眷夀陽之小壘當淮右之要衝)(南控荆湖之地北連梁宋之郊)(犢池慕時苗之介芍陂懷鄧艾之功)
(分斗大之一州初無地險禦風寒之萬里頼有人謀)(望公山草木之狀儼若旌旗聞淝水風鶴之聲凜如鼙鼓)
(方苻秦率衆以来俄而大敗自夀春移鎮之後罕此竒功)(以孤城而當一面始歎其難及百戰而觧重圍終知其勇)
(精兵八千而破敵重逢前代之謝玄強敵百萬而觧圍盖有當今之杜預)
濠州(鍾離定遠)
建置沿革(禹貢揚州之域吳地斗分野塗山氏之國春秋時為鍾離子之國嬴姓徐子之别封)
(戰國属楚秦併天下属九江郡漢置鍾離縣属九江莽曰蠶富縣東漢為鍾離侯國宋立徐州齊改西椘)
(州隋改濠州皇朝因之領縣二治鍾離)
事要郡名濠州(郡志濠水中有石梁故名)臨濠(唐地理志濠州作豪天寳改從濠)風
俗性率真直(寰宇志云云賤商務農其食粳稻其衣絁布地帶淮濠皆通舟楫)文詞並
興(錢文子修學記濠水之上江淮之間惠莊隠士昔所遊處淮南賓客集而著書流風所被云云非南北二)
(邊比)形勝長淮横其北(連南夫修城記濠之為城也丨丨桐栢之流丨丨丨石梁會衆水之)
(流環其西兩水中注介于城闉)背渦口之曲流(魏王粲浮山賦云云兮望馬丘之高澨遺錄云)
(五代時渦口為控扼之地)阻滯帶山(郡縣志)舊有二城(昔魏中山王英圍鍾離梁韋叡)
(救之曺景宗募軍士賫敕潜行水底得達東城則知州有東西城舊矣自建炎間連南夫作郡守謂濠水介于)
(兩城不合一始决濠水徑達于淮而不復介于城中城始為一矣)南北朝為重鎮(郡縣志)
山川塗山(在鍾離縣西九十五里左傳昭公四年禹有丨丨之會杜預注在夀春東北今有禹會村)
(紹興亦有丨丨未知孰是蘇子瞻濠州丨丨詩川鎖支祁水尚渾地埋汪罔骨猶存樵蘇已入黃羆廟烏鵲)
(猶朝禹會村左傳稱鯀化為黃羆蘇子由詩娶婦山中不肯留會朝山下萬諸侯古人辛苦今誰信只見清)
(淮入海流)荆山(在鍾離縣西八十三里梁魏争戰時又築堰以灌夀陽)杏山(在鍾離南六十里世)
(傳董奉居此山種杏為人治病)畫山(在鍾離西七十里崔確崔白李從升張藻皆郡人以畫名人謂此山)
(炳靈)韭山(在定遠縣東北四十里其山多韭繫年錄鍾離人王惟忠嘗據山上累石為城民之依者九萬)
(餘人金人以孫興知濠州惟忠不從偽命率衆歸節制劉位為左軍統領)臨淮山(一名浮山去鍾離九)
(十里山下有穴名浮山洞夏潦不能及而冬不加高故人疑其浮也蘇子瞻詩人言洞府是鼇宫升䧏随波)
(與海通共坐船中那得見乾坤浮水水浮空)雲母山(在鍾離南四十里出雲母彭祖取服其上有廟)
(蘇子瞻詩跨歷商周看盛衰欲將齒髮鬭蛇龜空餐丨丨連丨盡不見蟠桃著子時)横㵎山(在定)
(遠西北七十里兵火中為屯禦之地)濠水(州臨丨丨故名西丨丨出鏌鎁山東丨丨出濠塘山)淮水
(出桐柏山)洺水(出定遠縣下流入淮)井泉漢泉(在定遠縣世傳漢軍至此渴因大呼泉遂出)
楚泉(在定遠縣其流稍微吕坦夫有詩云地與分䨇派天方鬭二雄)堂亭威信堂(在郡)
(治淳熙間守王回陛辭上諭曰守邊之道無出威信二字)一品亭(在子城西南隅遺錄云王欽若父郁)
(為郡判官作亭後文穆天聖初知濠州亭尚在公之孫仲徽守濠增大之遂名今廢)翛然亭(在倅廳子)
(城上舊名觀瀾元祐中王雍為郡丞有言晉簡文遊華林園謂左右曰會心處不必在遠翛然臨水便有濠濮)
(間趣覺鳥獸禽魚自来親人當知濠自是佳處雍喜遂易亭名翛然)三槐亭(在倅廳通判王淮名既以)
(三槐在其側又以王欽若吕夷簡曾懷皆為倅故名)短李亭(即四望亭唐李紳分司東路過濠州為作)
(記紳矮小時號丨丨因名丨丨蘇子瞻詩頽垣破礎沒柴荆故老猶言丨丨丨敢請使君重起廢落霞孤鶩换)
(新銘)樓臺清雅樓(張頔詩觀魚惠子臺蕪沒夢蝶莊生冢木秋唯有清淮供四望年年依舊背城)
(流)觀魚臺(在鍾離縣西南七里莊子遊于濠梁上見鯈魚出游從容莊子曰是魚樂乎惠子曰子非)
(魚安知魚之樂耶莊子曰子非我安知我不知魚之樂耶蘇子瞻詩欲將同異較錙銖肝胆猶能楚越如若)
(信萬殊皆一理子今知我我知魚)逍遙臺(在開元寺後唐開元中刺史梁延嗣累石為臺刻莊子像)
(于其上蘇子瞻詩常怪劉伶死便埋豈伊忘死未忘骸烏鳶奪得與蝼蟻誰信先生無此懷)館驛水
館(張祜濠州丨丨詩高閣去煩燠客心遂安舒清流中浴鳥白石下游魚秋樹色凋翠夜橋聲裊虛南軒更)
(何待坐見玉蟾蜍)橋梁望仙橋(相傳藍采和登仙時人聚此橋以望石上有藍采和足跡)古
跡夢蝶坊(在開元寺之西莊子云周夢為蝴蝶栩栩然蝴蝶也俄然覺則蘧蘧然周也不知周之)
(夢為蝴蝶歟蝴蝶夢為周歟)觧帶石(在清流門外昔項羽敗垓下投薛公薛公不納觧帶飯石上而)
(去今清流門外有丨丨丨)隂陵(高適東征賦次靈壁之逆旅面垓下之遺墟嗟魯公之慷慨聞楚聲而悒)
(于歌拔山而涕洟切霸國以狼狽至丨丨以躊躇)虞姬冢(在定遠縣南今宿州亦有墓相傳靈壁葬)
(其身此葬其首蘇子瞻詩帳下佳人拭淚痕門前壯士氣如雲倉皇不負君王意只有虞姬與鄭君)奕
壇(在州西七里石臨河刻棋局又鑿窊可置棋子上刻唐人詩字甚古)渦口城(去鍾離九十里唐李)
(正已反張萬福馳至渦口悉發漕船相銜以進賊兵倚岸熟視不動郡縣志自貞元後西渦口置兩城刺史常)
(帶兩城使)垂花塢(在逍遥臺南十餘步上有樛藤垂花唐獨孤及甚愛之名曰丨丨丨又詩云紫蔓青)
(滌覆酒壺落花時與竹風俱歸来自負花前醉笑向游魚問樂無)乘龍洲(去州二十里在淮水中周)
(世宗征濠夜遣兵持炬乘橐駝絶淮濠兵驚以為鬼乘龍也因以名洲)斷梅谷(周世宗征淮以荆塗)
(二山乃濠州之朝岡有王者氣命名斷之有梅族居此因名斷梅山)宦張萬福(李己己反德宗)
(以丨丨丨為濠州刺史召謂曰先帝改爾名正者所以褒也朕謂江淮草木亦知爾威名若從所改恐賊不曉)
(卿復舊名萬福)獨孤及(為刺史歲飢賑貸隣郡流亡而此州獨安)皇朝梅詢(詢仕于朝嘗請)
(守濠王文正公訪問之曰欲温故耳文正曰當除一通判伴讀于是吕申公夷簡通判州事今州治倅廳之兩)
(間有梅吕讀書之所存焉)王旦(王文正公旦吕文靖公夷簡尹公洙皆為通守于此元祐四年通判王雍)
(刻石題名甚詳近世丞相曾懷亦嘗為倅議者謂倅廳多賢達)趙抃(清獻公)王欽若(文僖公)
游酢(定夫先生並為守)人物莊周(為漆園吏墓在開元寺後)魯肅(吳人字子敬臨濠東)
(城人也周瑜為居巢長將數百人往見肅并求資糧肅家有米兩囷各三千斛乃指一囷與之肅嘗仕吳為横)
(江將軍)皇朝郭延澤(知建州代還致仕居濠州城南傳寫書籍至萬卷號為書藏景德中遣使)
(詣其家取三館所闕書至三千卷以進)題詠傳語濠州賢刺史(黃魯直道中寄景珍)
(兼簡庾元鎮云云隔年詩債幾時還)塗山廣大納萬國(王韶詩云云帝禹于此分江河)
四六(乃眷濠梁實臨邊境)(昔為男國今乃侯邦)(惟其當要害之衝所以重蕃宣之任)
(得塞翁之馬初亦何心觀莊氏之魚大過初望)(古稱别駕率多公衮之曾遊今得名流可卜緹屛之必貴)
(地當邊徼敢論分虎之榮時急軍需何有觀魚之樂)(自澆烽灌燧之餘久陶眷澤遂鑿井耕田之樂殆若中州)
方輿勝覽卷四十八
