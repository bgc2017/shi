方輿勝覽卷三十九宋祝穆撰
鬱林州(南流博白)(興業)
建置沿革(古南越地前漢志為牛女分野唐志属翼軫秦置桂林郡漢改鬱林郡王莾改曰鬱)
(平郡梁置定州又改為南定州隋改為尹州煬帝改鬱州尋改鬱林郎唐初曰尹州太宗改貴州尋析貴)
(州置鬱州又改鬱林郡尋復為鬱林州皇朝因之今領縣三治南流)
事要郡名鬱林西甌(郡國志永嘉為丨東甌鬱林為丨)風俗俗反淳古
(蔡絛叢話嶺右僻且陋而博白又甚焉惟其僻陋之甚故云云且多長年博白城下有新柯吾曳杖其間至一)
(村舍有兩老人坐飲乃兄弟也大者年九十四謂客曰此吾幼弟纔七十八矣從旁環拱而侍之皆兩老人之)
(曾孫是殆可入畫圖也)力田務本(修學記鬱林古郡居嶺海之間其民不誘扵末知孝弟云云而)
(已)好學者多(倦游錄鬱林風土比諸郡為盛良才秀民云云)啜糟摶飯(寰宇記夷人居)
(山谷食用手摶酒名都林合糟共飲刻木契焉)椎髻散髮(古黨洞夷人女以烏色相間為裙用緋點)
(綴裳下男丨丨女丨丨徒跣吹笙巢居夜泊)形勝鬱林古郡(見後劉敞送楊侯序)居三
州之境(郡志鬱林為郡已併唐牢黨白三州之境)前引長江(政績堂記云云北背原阜形洩)
(勢坦無嵐露烟瘴)土産鱷魚(狀如龜齒如鋸食人)猩猩(封溪有丨丨似黃狗人面善言音如)
(女人)㯽榔木(樹如棕櫚高七八丈無枝柯籜堪為扇與蛤灰同食令人齒黑故有雕題黑齒之俗)椰
子木(樹似㯽榔實大如瓜堪為飲器文選曰㯽榔無枝椰葉無隂)桄榔木(似棕櫚心中出麵)
人面木(春花夏實秋熟兩邊似人面)山川寒山(九域志南越尉佗遣人入山採橘七日方)
(回問其故云山中大寒不得歸故名)大龍山(在南流縣以形得名)飛雲山(在博白縣石上有巨)
(人跡)宴石山(在博白縣西六十里其山皆盤石壁立峭絶北臨大江中有流泉)萬石山(在興)
(業縣西南)鬼門山(郡國志在牢州界語云若度鬼門關十去九不還言多瘴也)隱仙巖(在南)
(流縣西一里有石室幽邃)綠秀嶺(在博白縣林泉秀絶因名丨丨丨)大江(源出容州入縣界)
羅望江(在南流縣)定川水(在故牢州定川縣)井泉濯纓泉(即城南江邊石井)
堂亭尋山堂(在博白縣劉子羽謫白州時所作)賞心亭(郡守王過有詩)古跡越
王船(郡國志馬援造銅船濟海後令沉扵渚天晴水澄往往望見)綠珠井(太平廣記在白州雙)
(角山下昔梁氏之女有容貎石季倫為交趾採訪使以真珠三斛買之梁氏之居舊井存焉汲飲者必誕美女)
(里閭以美女無益遂以石填之黃魯直詩欲買娉婷供煮茗我無一斛明月珠用此事也)祠廟伏
波廟(在鬼門山之隈司馬君實詩漢令班南海蠻兵避鬱林天涯分柱界徼外貢輸金坐失姦臣意誰)
(名報國心一棺忠勇骨漂泊瘴烟深)名宦谷永(後漢南蠻傳永守鬱林以恩信招降烏滸人十餘萬)
(内附皆受冠帶)陸績(唐陸龜蒙傳其遠祖績仕吴守鬱林歸裝舟輕不可越海取石為重人稱其廉號鬱)
(林石)皇朝楊侯(劉□父送楊鬱林序鬱林古郡也太守尊官也其任不輕矣然而當拜者輙以炎瘴)
(霧露為解天子以謂此皆全軀保妻子之臣無憂國之風皆置不用而詔丞相擇刺史之賢者使舉竒偉倜儻)
(之士以充其選扵是大人部荆州詔書先至則以楊侯聞天子可焉遂自郡從事遷廷尉丞假五品服以行賜)
(錢十萬衆皆榮之然楊侯既受命退而治裝泛然不以為喜聞嶺海之說風土之異漠然不以為憂如它日焉)
(人皆曰楊侯矯亢人也嗚呼前世之所以能治也為官擇人後世之所以不治也為人擇官彼庸庸之臣志得)
(意滿生而養交以饕富貴真若長者一旦有境外之事憂畏首鼠堅以死辟若常庸之夫不可使往春秋貶焉)
(若無君子何以矯也吾以楊侯矯世之君子春秋之徒歟推此心也雖在嶺海之外而加千乘之國其有難治)
(哉于其行序以贈之)名賢劉子羽(紹興安置白州初子羽参宣幕吴玠統制軍馬頗相厚善後子)
(羽坐事安置玠憐其母老力觧扵朝至納節請贖上高其義釋子羽且降詔奬諭)題詠今到鬼
門關(沈佺期入鬼門關詩昔傳瘴江路云云土地無人老流落幾客還)訟訴榕庭空(王履)
(道和鬱林守詩宦遊梅嶺林云云)波濤初過鬱林州(張籍崑崙兒詩崑崙家住海中州蠻)
(客將來漢地遊言語觧通秦吉了云云)越裳濟海喜天晴(陶弼寄郡守姚道源詩云云五)
(葉戈船不渡兵堯舜遠夷皆樂國漢唐諸將半書生)桂門關在鬱林西(始呼為鬼門關近曺)
(載作文辯之云寄語往來荆楚客云云)
四六(桂林遐陬鬱林古郡)(地雖僻陋民乃樸淳)(境包三郡之封郡雜羣蠻之俗)
(漢賢守之分符是為古郡唐詩人之題句乃謂惡鄉)(序稽邍父豈辭炎嶺之鬱蒸詩誦初寮頗謂訟庭之清簡)
横州(寧浦永定)
建置沿革(古百越之地牽牛婺女之分野趙佗王越地亦屬之漢平南越置合浦郡合州即漢)
(合浦郡之高凉縣地今在高州界吴孫休分立合浦北部晉改立靜浦郡梁分立簡陽郡隋于寧浦置簡)
(州又改為緣州煬帝廢寧浦縣屬鬱林郡唐以鬱林郡之寧浦樂山縣置簡州改南簡州又改曰横州改)
(寧浦郡復為横州國朝因之今領縣二治寧浦)
事要郡名寧浦横槎(寰宇記横州號横槎)風俗地隘民瘠(圖經)俗
惟種田(同上)形勝南瀕海徼(同上云云西接徭洞)東聯懷澤(守章鎬貢院上)
(梁文云云西接欽江實二州車馬之衝)拒邕為鄰(易祓記云云實犬牙相制之地)三梁故
縣(寰宇記云云烏滸所巢)山川東山(在寧浦縣南三十里)寳華山(在寧浦縣南二十里)
(山頂嘗冇寳氣徐安國詩秀出城南號寳華翠微深處衲僧家百年臺殿歸煨燼一逕蒼苔落晚花)古
鉢山(在寧浦縣西十里下有廟徐安國詩羣嶺中推逶古鉢尊山川羅列掌中存亭臺突兀聖婆廟邱垤)
(迤山子村)秀林山(在寧浦縣十里山林秀鬱因名)鬱江(在寧浦縣)清江(在寧浦縣東十五里)
井泉古辣泉(在桂海虞衡志云古辣乃實横間墟名以墟中泉釀酒既熟不煮但埋之地中日足)
(取出色淺紅味甘可致遠雖行烈日中不至壞南州珍之)樓亭望雲樓(在郡治)横浦樓
(在城上)僊槎亭(在登高嶺)橋梁海棠橋(梁該撰懷古亭記橋附城郭抱林麓大江横騖)
(澗流屈折政爾幽趣故老云此橋之南北舊皆海棠有書生祝其姓者家焉少游嘗醉宿其家明日題一詞而)
(去所謂醉鄉廣大人間小是也)祠廟慈感廟(舊經唐貞觀中婦人陳氏居朝京門外有鬻魚者忽)
(見白衣人謂陳曰魚不可食既市可擲扵水急上山頂避之陳如其言比至山巔回望所居皆陷而為池矣陳)
(既殁即山頂立祠徐安國詩有時風雨連村暗夜半龍遊古鉢歸)名宦杜正倫(夲傳由中書令)
(出為横州刺史)名賢皇朝秦觀(字少游嘗居横州有寧浦書懷詩云揮汗讀書不已人皆怪我)
(何求我豈更求聞逹日長聊以消憂)題詠一灣江抱海槎浮(徐安國横浦詩萬疊山圍)
(城堞古云云)盡日江山對雙目(賈成之横浦樓詩横槎三月江如練風浪縈䊸接天綠郡)
(樓新剏插雲飛云云)
四六(疏綍掖垣分符寧浦)(維桂林之廣郡有寧浦之小邦)(昔為烏滸之故巢今乃虎符之重寄)
(榮分符竹實為杜中令之舊邦試訪海棠猶誦秦淮海之佳句)(地僻民貧郡雖居扵遐嶠山圍江抱景如在扵仙槎)
邕州(宣化武緣)
建置沿革(禹貢九州之外揚州之南境天文星紀牽牛之次古越地秦併南越為桂林縣地漢)
(平南越改為鬱林郡之領方郡也東漢因之晉分鬱林置晉興郡宋齊因之隋廢晉興為縣属簡州後又)
(属鬱林郡唐置南晉州太守改為邕州以州近邕溪故名後以廣桂容邕安南五府皆隷廣府謂之五府)
(節度名嶺南五管後改永寧郡復為邕州又置建武軍節度皇朝更晉興為樂昌今為邕州建武軍節度)
(管溪洞羈縻州十三仍兼安撫都監領縣二治宣化)
事要郡名邕管建武樂昌風俗椎髻箕踞(隋志人性輕悍)
(而云云乃其舊風)鼻飲之俗(王介甫諭交趾文略曰爾民頭飛我有車馬爾民丨丨我有酒食用)
(華爾丨丨也爾民斷髮我有衣冠爾民鳥語我有詩書用教爾之禮也煌煌炎洲烟蒸霧煮我飛堯雲洒爾甘)
(雨湯湯瘴海雲燒日鎔我張舜琴扇為薰風)形勝唐為西道(唐大詔令咸通三年分嶺南為)
(東西道廣州為東道邕州為西道又為都督府)三十六洞(郡志先是兩江州洞各執山獠古銅印至)
(治平四年凖朝廷給賜銅印左江十八面右江十八面今所謂三十六洞者此也繼此又降印識固不止此)
夢蛇示城址(皇祐築城隨築輙壞役者苦之夜夢有蛇環地而行若示其址遂即其地而築焉)
號為大府(雄州圖經皇祐丁寳臣新城記嶺南東西二部四十五州惟有桂邕丨丨丨丨)雲南
頭楚分尾(杜光復風土歌云)所莅最廣(李大異書横山買馬圖云度嶺而西為州二十)
(有五而道里延袤與蠻錯居有永平横山二寨永平通交趾暨于海外横山通自杞羅殿諸蠻控連巴蜀)土
産象(出交趾山谷惟雄者有兩牙以鼻為用一軀之力皆在鼻將行先以鼻柱地乃移足知其足力劣于)
(鼻也安南出象處曰象山歲一捕之縛欄道旁中為大穽以雌象前行為媒遺甘蔗扵地傳藥蔗上雄象來食)
(蔗漸引入欄閉其中就穽中教習馴擾之始甚咆哮穽深不可出收者以言語喻之久則漸觧人意不馴則告)
(之云當為爾引雌來即聽)山猪(即豪猪身有棘刺能振彂以禦人二三百為羣以害苗稼)蠻犬(如獵)
(狗警而猘諸丨率携一丨自防盗莫敢近)孔雀(生溪洞高山喬木之上而下溚沙上雄者尾長數尺生三)
(年尾成長金碧晃耀時時自奮盡張其尾圓如錦輪俗謂之朝其朝無時)秦吉了(似鸜鵒)鸚鵡
(能言)倒挂(綠毛常丨丨于樹枝)翡翠(人採其羽)錦雞(能吐錦久復收入)山川武號
山(在州南二十里高五十丈)馬退之(在州西詳見柳宗元茅亭記)羅秀山(在州西昔有羅)
(秀隱扵此後昇仙)崑崙山(在宣化縣東九十二里崑崙關在焉)鏌鎁山(在武緣縣南三十二)
(里山形盤薄地勢險隘鏌鎁關在焉)横山(其山横截江河置横山寨扵此為市馬之地中興小歷紹興)
(初五路既陷馬極難得韓肖胄建議宜即邕州置市馬場取馬嶺表以資國用朝野雜記廣馬者建炎末廣)
(西提舉峒丁李域始請市戰馬赴行在紹興初隸經略司三年春即邕州置司提舉市于羅殿自杞大理諸蠻)
(未幾廢市馬司以帥臣領其事七年待制胡舜陟為帥歲中市馬四千二百疋詔賞之其後馬益精歲費黃金)
(五鎰中金二百五十鎰錦四百端佗帛千疋廉州鹽二百萬斤而得馬千五百疋必四尺二寸以上乃市之其)
(直為銀四十兩每高一寸增銀十兩有至六七十兩者土人云其尤駔駿者在其出處或博黃金二百兩日行)
(四百里但官價有定數不能致此耳然自杞諸蕃本自無馬又市之南詔南詔大理國也去自杞國可二十程)
(而自杞至邕州横山寨二十二程横山寨至靜江府又二十餘程羅殿國又遠于自杞十程宜州溪洞廵檢常)
(恭者赴闕持南丹州莫延甚表來乞就宜州市馬比之横山可省三十餘程張說在樞筦以其表聞李夀翁時)
(為檢詳文字為說言邕遠宜近人孰不知前迃其塗亦豈無意况今黃氏方横乃欲為之除道而擅以互市之)
(饒誤矣小吏妄作將啟邊釁請論如法說不聽命從義郎李宗彦以提點綱馬驛程往宜州措置既而說罷政)
(密院乃奏宗彦所言邊防不便罷之時淳熙元年也又諸蕃多以馬易錦盖蠻人死即以一錦纏繞親友賻者)
(亦以錦貴人至纏十數疋故須錦為急)望仙坡(在州東與羅秀山相對故名丨丨丨皇祐間狄青余)
(靖孫沔平儂賊營扵上後郡守陶弼因而建堂)左江(出源州界至合江鎮與右江水合為一水流入横州)
(號鬱水卜丨道隷太平永平寨右江道隷横江寨各管羈縻州)右江(源出峩利州界虞衡志丨丨水與大)
(理大槃水通大槃在大理之威楚州而特磨道又與甚善闡府相應自邕道諸蠻至大理四五程北梗自杞南)
(梗特磨故久不得至陶弼右江詩云昔年觀地志此水出牂牁)邕溪(源出欽州)鬱水(輿地廣記)
(即夜郎溪水與温水合又與歡水合亦名駱越水郡縣志云在城西北兩江合處源出蠻地)堂亭清
風堂(在郡志)茅亭(在馬退山柳宗元作邕州柳中丞丨丨記冬十月作新亭于馬退山之陽因高)
(山之阻以面勢無欂櫨節梲之華不斵椽不剪茨不列墻以白雲為藩籬碧山為屏風昭其儉也是山崒然起)
(于莾蒼之中馳奔雲矗亘數十百里尾蟠荒陬首注大溪諸山來朝勢若星拱蒼翠詭狀綺綰繡錯盖天鍾秀)
(于是不限于遐裔也然以壤接荒服俗參夷徼周王之馬跡不至謝公之屐齒不及巖徑蕭條登探者以為嘆)
(歲在辛夘我仲兄以方牧之命試于是邦夫其德及故信孚信孚故人和人和故政多暇由是常徘徊此山以)
(寄勝槩廼塈廼塗作我攸宇不崇朝而木工告成每風止雨收烟霞澄鮮輙角巾鹿裘率昆弟友生冠者五六)
(人步山椒而登焉于是手揮絲桐目送還雲西山爽氣在我襟袖以極萬類攬不盈掌夫美不自美因人而彰)
(蘭亭也不遭右軍則清湍修竹蕪沒扵空山矣是亭也僻介閩嶺佳境罕到不書所作使盛跡鬱湮是貽林澗)
(之媿故志)三公亭(在望仙坡上陶弼詩異日誰相繼来書第四名謂狄青余靖孫沔三公也)古
跡銅鼓(此古蠻人所用左右溪峒時得之相傳為馬伏波所製其形如坐墪而空其下滿腹皆細花紋)
(極工緻四角有小蟾蜍兩人舁行拊之聲似鞞鼓)銅柱(漢伏波將軍馬援征蠻立柱界上又唐馬緫為)
(安南都護獠夷安之建二丨丨扵漢故處鑱著唐德以明伏波之裔故今左右江各有其一又其一在欽州蠻)
(界其刻云丨丨折交人滅至今交人来往累碎石于下不絶吕伯恭作銘曰溪獦洞䝤惕息奉詔約梏牛閑)
(馬不敢飲啖漢芻水)名宦馬援(字文淵交趾女子徵側反拜援伏波將軍南擊交趾軍至浪泊上虜)
(未滅之時下潦上霧毒氣薰蒸仰視飛鳶跕跕堕水中卧念少游平生時語何可得也今賴士大夫之力蒙被)
(大恩且喜且慙吏士皆伏)李翺(文集載正元中翺守邕大首領黃氏帥其屬納質供賦黃氏儂氏皆群盗)
(也韋氏不附率羣黃之兵以攻之而逐諸海黃氏既至羣盗皆伏于是十三部二十九州之蠻悉平)皇朝
狄青(東軒筆錄狄青之征儂智高也自過桂林即以辨色時先鋒行先鋒既行青乃出帳受衙罷命諸將)
(坐飲酒一巵小餐然後中軍行率以為常及頓軍崑崙關下翊日將度關辰起諸將張立甚久而青尚未坐殆)
(至日高親吏疑之遽入帳周視則不知青所在諸將方相頋驚怛俄有軍侯至曰宣徽傳語諸官請過關喫食)
(方知青已微服同先鋒度關矣言行錄青入邕州獲尸有衣金龍之衣者或言智高已死亂兵中當亟作奏)
(者公曰安知其非詐寧失智高不敢欺朝廷也郡志時智高再犯邕或以告襄公賊必送死何者膿處邕而)
(潰勢不可久也已而果然)余靖(為廣西經略同狄青經制廣西盗賊作平蠻碑曰蠢兹狂寇起乎徼外卒)
(陷邕郛乘流東邁天生狄公仗節臨戎英材鱗集猛將風從賊之敢鬭實惟天誘僭補偽署叢然授首厥惟邕)
(邊南國之紀九洞襟帶列城唇齒我公之來電掃雲開天聲遠揚繄公之材)陶弼(治平間以崇儀使知)
(邕州撫定儂賊有功)孔宗旦(為司戶逆料智高必反守陳珙不聽及城陷宗旦死扵賊)蘇緘(以右)
(騏驥使知邕州儂賊攻城以戰而死今賜廟焉)人物石鑑(邕州人舉進士儂智高攻廣州不下還據)
(邕州鑑與余靖言若使智高盡得邕州三十六洞之兵其為中國慮未可量鑑請說諭諸洞酋長使之不附智)
(高靖遣鑑說諸洞酋長皆聽命惟結洞酋長黃守陵強暴智高深與相結鑑說守陵智高父子貪詐不可不為)
(之備守陵由是稍疎智高智高怒遣兵襲之守陵先為之備逆戰破之遂不敢入結洞而奔逃于特磨)名
賢韓愈(有論黃家賊事宜狀以為宜招討)柳宗元(有代裴中丞論黃家賊事宜狀)題詠
山川禹貢外(唐子西詩云云城郭漢兵餘)分野窮禹畫(劉禹錫送張苕赴邕幕詩)
(云云人煙過虞循不言此行遠所樂相知新)恩浹黃儂族(陶弼横山詩云云師還左右溪)象
隈銅柱卧成痕(沈彬詩龍約海船行有氣云云)路指鬼門幽且夐(韓愈贈張)
(十一詩云念君又署南荒吏云云)五十溪州六萬丁(陶弼詩南極諸蠻傲典刑斗間時復)
(見飛星君王仁恕將軍老云云)
四六(地標銅柱郡固金城)(俗陋而荒民驕以悍)(眷駱川之地重距螭陛之天遥)
(地控龍編之遠歲通駿骨之竒)(維兹建武之封越在嶠南之外)(矧一疊際窮荒之遠乃羣蠻來互市之衝)
(自韓及柳備言討寇之宜惟狄與余尤壯平蠻之策)(朱旛皂盖來分竹使之左符碧山白雲尚訪茅亭之佳致)
(布揚威德遠踰銅柱之封寧輯疆陲並壯金城之勢)(虎符出守盖總五千衆之屯馬政攸關要謹十二閑之别)
(互市散集關馬政之重輕兵籍盈虚係蠻徭之畏侮)
廉州(合浦石康)
建置沿革(古越地牽牛婺女之分野秦属象郡漢置合浦郡即今州治也吴時改珠官郡復改合浦)
(郡宋置越州隋煬帝改為禄州又改為合州又廢為合浦郡唐又為越州又置珠池縣改為廉州皇朝移)
(州治于長沙場開寳廢廉州于海門鎮浦置太平州後又為廉州今領縣二治合)
事要郡名合浦風俗青草黃茅瘴(元和志自瘴江至此瘴癘尤甚中之)
(者多死舉體如墨春秋雨時彌甚春謂青草瘴秋謂黃茅瘴馬援所謂仰視烏鳶跕跕墮水中即此也土人諳)
(則不為病)土少耕稼(郡志)形勝因洞為名(元和志地冇大廉洞故元德五年置大廉)
(縣今縣雖廢而州名則以大廉洞故名耳)鑿山為城門(宋陳伯紹為刺史云云以威服蠻獠)距
海二百里(自州西南至廉江入海處約二百里海口有梁德鎮亦是往来安南水路)土産珠
(郡國志合浦縣海曲出珠號曰珠池唐貞觀五年置珠池縣嶺外代答云合浦産珠之地名曰斷望池去岸數)
(十里蜑人沒而得蚌剖珠蜑家自云海中珠池若城郭然其中光怪不可向邇常有怪物護持蔡絛叢談云合)
(浦珠池大抵皆居海中珠母者蚌也採珠必蜑丁皆居海艇中採珠以大舶環池以石懸大絙别以小䋲繫諸)
(蜑腰沒水取珠氣廹則撼䋲䋲動舶人覺廼絞取人緣大絙上紹興二十六年詔廉州歲貢珠取之或傷人命)
(自今可罷貢)龍眼(蘇子瞻丨丨詩云異哉南海濱珠樹羅玄圃纍纍似桃李一一流膏乳坐疑星隕空)
(又恐珠還浦圖經未嘗說玉食遠莫數獨喜皺皮生弄色映琱爼蠻荒非汝辱幸免妃子汚)山川畫
山(在古縣北五十里其山百卉明艷如然)狼頭山(在合浦縣)廉江(在州界又名合浦江)鴈
湖(在古廉州二百步鴈所罕至故名)明月溪(合浦北八十里)亭榭還珠亭(陶弼有詩)
(合浦還珠舊有亭使君方似古人清沙中蚌蛤胎常滿潭底蛟龍睡不驚)海角亭(見欽州天涯亭注)
名宦孟嘗(後漢循吏傳云嘗遷合浦太守郡不産穀實而海出珠寶與交趾比境常通商販貨糴糧)
(食先時宰守並多貪穢詭人採求不知紀極珠遂漸徙于交趾界嘗到官革易前弊求民利病曾未踰歲去珠)
(復還百姓皆反其業商貨流通稱為神明)名賢皇朝蘇軾(紹聖初御史論軾貶昌化軍徽廟移)
(廉州)陳瓘(論蔡卞又詆曾布貶袁移廉)曾布(坐薦趙諗及棄湟州地謫廉州)題詠荒凉
海南北(蘇子瞻宿興廉村淨行院詩云云佛舍如雞栖忽落榕林中跨空飛拱枅當門冽碧井洗我兩)
(足泥高堂磨新塼洞戸分角圭倒床便酣寢鼻息如虹霓僮僕不肯去我為半日稽)示我海濱石
(陶弼詠海石史君合浦來云云千巖秀掌上大者不盈尺)
四六(拜寵玉宸分符珠浦)(已著還珠之瑞即歸鳴玉之班)(地不宜于稼寶海特富于驪珠)
(孟太守之聲名與此邦而不朽蕭長公之氣節尚故老之能言)(廉操冰清與郡名而相稱寬恩春播至海物而亦豐)
方輿勝覽卷三十九
