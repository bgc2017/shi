方輿勝覽卷四宋祝穆撰
安吉州(烏程長興)(歸安德清)(安吉武康)
建置沿革(禹貢揚州之域古防風氏之國乃震澤具區之間分野於辰曰丑次曰星紀宿曰斗牛)
(楚為菰城即春申君之邑也秦以其地置烏程縣属會稽郡漢因之東漢光和末張角亂荆揚尤甚此鄉)
(守險助國漢朝嘉之立縣名安吉吳置吳興郡隋平陳廢吳興郡置湖州取太湖為名唐及皇朝因之錢)
(氏納土陞昭慶軍太平興國析歸安置烏程縣寶慶二年改湖州為安吉州領縣六治烏程歸安兩縣)
事要郡名吳興苕溪(在烏程縣南五十步兩岸多生蘆葦故曰丨丨)霅川(九域)
(志霅溪四水合為一溪自清源門入曰苕溪其溪濁自定安門入曰霅溪其流清餘不溪出天目山前溪出銅)
(峴山舊經謂霅者四水激射之聲其說誤矣)笠澤(在州東二十二里又名具區藪)風俗人性
敏柔而惠(三朝國史志云云尚浮屠之教)奢靡而亡積聚(同上云云急於圖利竒巧)
(之技出焉)寡求而不争(蘇子瞻墨妙亭記吳興自東晉為善地號為山水清遠其民足於魚稻蒲)
(蓮之利云云賓客非特有事於其地者不至焉故凢守郡者率以風流嘯咏投壺飲酒為事)形勝江
表大郡(顧况壁記云云吳興為一夏属揚州秦属會稽漢属吳郡吳為吳興郡其野星紀其藪具區其)
(貢橘抽纖縞茶紵其英靈所誕山澤所通舟車所會物土所産雄於楚越雖臨淄之富不若也其冠簮之盛漢)
(晉以來敵天下三分之一)山水清遠(見上注)土沃候清(李方直白蘋堂記吳江之南震)
(澤之隂曰湖州幅員千里棋布九邑弁山屈盤而為之鎮五溪叢流以導其氣其土沃其候清其人夀其風信)
(實)土産太湖石(白居易太湖石記古之逹人皆有所嗜玄晏先生嗜書嵇中散嗜琴靖節先生)
(嗜酒今丞相竒章公嗜石石無文無聲無臭無味與三物不同而公嗜之何也衆皆怪之走獨知之昔故友李)
(生名約有云苟適吾意其用則多誠哉是言適意而已公之所嗜可知之矣公以司徒保釐河雒治家無珍産)
(奉身無長物惟東城置一第南郭營一墅精葺宫宇慎擇賓客性不苟合居常寡徒游息之時與石為伍石有)
(族聚太湖為甲羅浮天竺之徒次焉今公之所嗜者甲也先是公之僚吏多鎮守江湖知公之心惟石是好乃)
(鈎深致遠獻瑰納竒四五年間纍纍而至公於此物獨不廉讓東第南墅列而置之富哉石乎厥狀非一有盤)
(坳秀出如靈邱鮮雲者有端儼挺立如真官神人者有如縝潤削成如珪瓉者有廉稜銳劌如劍戟者又有如虬)
(鳳若跧若動將翔將踴如鬼如獸若行若驟將竦將闘風烈雨晦之夕洞穴開皚若欱雲歕雷嶷嶷然有可望)
(而畏之者煙霽景麗之旦巖㟧霮䨴若拂嵐撲黛靄靄然有可狎而翫之者昏曉之交名狀不可撮要而言則)
(三山五岳百洞千壑覼縷簇縮盡在其中百仞一拳千里一瞬坐而得之此所以為公適意之用也與公廹觀)
(熟察相顧而言豈造物者有意於其間乎將胚腪凝結偶然成功乎然而自一成不變已來不知幾千萬年或)
(委海隅或淪湖底高者僅數仞重者殆千鈞一旦不鞭而來無脛而至争竒騁怪為公眼中之物公又待之如)
(賓友親之如賢哲重之如寳玉愛之如兒孫不知精意有所召耶將尤物有所歸耶孰不為而來耶必有以也)
(石有大小其數四等以甲乙丙丁品之每品有上中下各刻于石隂曰牛氏石甲之上丙之中乙之下噫是石)
(也百千載後散在天壤之内轉徙隱見誰復知之欲使將來與我同好者覩斯石覽斯文知公之嗜石之自)
紫笋茶(見顧渚注)金虀玉膾(蘇子瞻嘗云吳興庖人斫松江鱸鱠土人謂之丨丨丨丨司)
(馬君實送張伯鎮知湖州詩江外饒佳郡吳興天下稀蓴羹紫絲滑鱸鱠雪花肥)烏程美酒(吳興)
(新錄秦時程林烏巾二家以釀美酒因得其名)山川何山(在烏程縣亦曰金盖山蘇子美遊霅上)
(何山詩今古丨丨是勝遊亂峯縈轉繞滄洲烟含老樹明還滅石礙飛泉咽復流徧嶺煙霞迷俗客一溪風雨)
(送歸舟自嗟塵土先衰老底事孤僧亦白頭)卞山(亦曰弁山上有龍池蘇子瞻和章湖州霅水未渾)
(纓可濯弁峯初見眼應明)杼峯(在烏程南三十里昔夏后杼南遊之所顔真卿於此起三癸亭陸羽釋皎)
(然皆有詩)毗山(在烏程縣東北九里梁吳均和柳惲丨丨亭詩平湖曠復遠高樹峻而危)昇山
(王逸少為太守嘗昇此山顧謂賓客曰百年之後誰知王逸少與諸卿遊此乎)峴山(在州南五里唐李相)
(適之為别駕有石酒罇在焉葛立之詩話云羊叔子鎮襄陽嘗與從事鄒湛登丨丨慨然有泯沒無聞之嘆)
(丨丨亦因是以傳古今名賢賦詠多矣吳興丨丨去城三里有李適之窪樽在焉蘇子瞻守吳興日嘗登此山)
(有詩云苕水如漢水鱗鱗鴨頭青吳興勝襄陽萬瓦浮青冥我非羊叔子愧此丨丨亭悲傷意此同歲月如流)
(星湛輩何足道當以德自銘東陽峴山去東陽縣亦三里舊名三邱山宋殷仲文素有時望自謂必登台輔忽)
(除東陽太守意甚不樂嘗登此山悵然流涕郡人愛之如襄陽之於叔子因名丨丨二峯相峙有東峙西峴唐)
(寳歴中縣令于興宗結亭其下名曰涵碧劉禹錫有詩云新開潭洞疑仙府遠瀉丹青到雍州即其所也)三
山(在歸安縣西南八十三里吳興記在太湖中白波四合三點黛色陸士龍詩我家五湖隂君住三山陽)
天目山(在安吉南七十五里上有兩池故名遯齋閑覽云昔有登此山者遇暑雨見雲霧皆在山腰雷)
(似嬰兒聲)西塞山(即慈湖鎮道山磯詳見張志和注)茶山(在長興縣西産紫笋茶杜牧茶山)
(詩山實東吳秀茶稱瑞草魁剖符雖俗吏脩貢亦仙才溪盡停蛮棹旗張卓翠苔重遊難自尅俛首入塵埃)
五湖(在烏程縣詳見平江)太湖(在長興東占湖常宣蘇四州之境)白蘋洲(在霅溪東梁柳)
(惲詩汀州採白蘋日暮江南春)顧渚(在長興西北即水口鎮唐置貢茶院于此張元之銘云昔吳夫差顧)
(其渚次平衍可為都邑故名)箬水(在吳興縣南有上箬下箬惟下丨丨釀酒醇美劉禹錫詩駱駝橋)
(上春風起鸚鵡杯中丨丨香)前溪(在武康縣西唐于兢云即南朝習樂之所崔顥詩舞愛丨丨妙歌)
(憐子夜長)罨畫溪(在武康縣西八里花時游人常競集于此溪半有丨丨亭在焉唐鄭谷有詩見後)
霅溪(楊廷秀過霅川大溪詩菰蒲際天青無邊只堪蓮蕩不堪田中有一溪元不遠摺作三百六十灣政)
(如綠錦地衣上玉龍盤屈於其間前船未轉後船隔前灣望得到不得及至前灣到得時只與後灣纔咫尺朝)
(來已渡數百榮問知德清猶半程老夫乍喜櫂夫悶管有到時君莫問)井泉金沙泉(在長興縣)
(啄木嶺即每年造茶之所也湖常二郡接界于此上有境會亭每茶節二牧畢至祈泉處沙中居常無水將造)
(茶太守具犧牲祭泉久之發源清溢造御茶畢水則微减供堂者畢水已半矣太守造茶畢即涸矣)樓閣
消暑樓(在譙門東杜牧題吳興丨丨丨詩晴日登攀好危樓物色饒一溪通四境萬岫遶層霄鳥翼)
(舒華屋魚鱗棹短橈浪花機作織雲葉匠新雕臺榭羅嘉卉城池敞麗譙蟾蜍來作鑑螮蝀引成橋燕任隨秋)
(葉人空集早朝楚鴻行盡直沙鷺立偏翹暮角凄遊旅清歌慘泬寥景牽遊目困愁託酒腸消遠吹流松韻殘)
(陽渡柳橋時陪庾公賞還悟脫煩囂滕宗諒上范希文詩序曰觀名與天壤齊者有若豫章之滕閣九江之)
(庾樓吳興之消暑宣城之疊嶂此外不過更二三所而已)明月樓(在子城西苕溪詩話刺史楊傑次)
(公詩曰江南地暖少嚴風九月炎凉正得中溪上玉樓樓上月清光合作水晶宫吳興因此謂之水晶宫)亭榭
碧瀾堂(杜牧建陳希元詩苕溪清淺霅溪斜碧玉寒光照萬家誰向月明終夜聽洞庭漁笛隔蘆花)
五亭(白居易記湖州城東南二百步抵霅溪溪連汀洲洲一名白蘋梁吳興守柳惲於此賦詩云汀洲採)
(白蘋因以名為也前不知幾千萬年後又數百載有名無亭鞠為荒澤至大歷十一年顔魯公真卿為刺史始)
(剪榛導流作八角亭以遊息焉旋屬災潦荐至沼堙臺圮後又數十載委無隙地至開成三年弘農楊君為刺)
(史乃䟽四渠濬二池樹三圉構五亭卉木荷竹舟橋廊室洎遊宴息宿之具靡不備焉觀其架大溪跨長汀者)
(謂之白蘋亭介二園閱百卉者謂之集芳亭面廣池目列岫者謂之山光亭翫神曦者謂之朝霞亭狎清漣者)
(謂之碧波亭五亭間開萬象迭入嚮背俯仰勝無遁形每至汀風春溪月秋花繁鳥啼之旦蓮開水香之夕賓)
(友集歌吹作舟棹徐動觴詠半酣飄然怳然遊者相顧咸曰此不知方外也人間也又不知蓬瀛崑閬復如何)
(哉時予守官在洛陽楊君緘書賫圖請予為記予按圖握筆心存目想覼縷梗槩十不得其二三大凡地有勝)
(境得人而後發人有心匠得物而後開境心相遇固有時耶盖是境也實柳守濫觴之顔公推輪之楊君繢素)
(之三賢始終能事畢矣楊君前牧舒舒人治今牧湖湖人康康之曲革弊興利若改茶法變稅書之類是也利)
(興故府有羡財政成故居多暇日繇是以餘力濟高情成勝槩三者旋相為用豈偶然哉昔謝柳為郡樂山水)
(多高情不聞善政龔黃為郡憂黎庶有善政不聞勝槩兼而有者其吾友楊君乎君名漢公字用義恐年祀寖)
(久來者不知故名而字之時開成四年十月十五日記)西亭(在城西門外臨溪唐太守柳惲建有詩見)
(白蘋洲注張籍霅溪西亭晚望霅水碧悠悠西亭柳岸頭夕陽生遠岫斜照逐廻流此地動歸思逢人方倦)
(遊吳興耆舊盡空見白蘋洲)六客亭(在郡圃中元祐中守張復作後序曰昔李公擇為此郡張子)
(野劉孝叔在焉而楊元素蘇子瞻陳令舉過之會於碧瀾堂子野作六客詞傳於四方今僕守是邦子瞻與曹)
(子方劉景文蘇伯固張秉道來過與僕為六而向之六客獨子瞻在復繼前作子野為前六客詞而子瞻為後)
(六客詞)墨妙亭(孫覺建蘇子瞻記自莘老之至歲適大飢莘老振廩勸分及朝廷更化當日夜治文)
(書期會而莘老以其餘暇網羅前人賦詠數百篇為吳興新集其刻畫尚存而僵仆斷缺於荒陂野草之閒者)
(又皆集於此亭)水亭(在定安門外舊尉治元豐中守蘇子瞻嘗賦詩云兩尉欎相望東南百步場插旗)
(蒲柳市伐鼓水雲鄉巳作觀魚檻仍開射鴨堂全家依畫舫極目亂紅粧㶑㶑波頭細疎疎雨脚長我來閑濯)
(足溪漲欲浮床澤國山圍裏孤城水影旁欲知歸路處葦外聽風檣)霅溪館(杜牧得替後移居此館詩)
(萬家相慶喜秋成處處樓臺歌板聲千歲鶴歸猶有恨一年人住豈無情夜凉丨丨留僧語風定蘇潭看月生)
(景物登臨閒始見願為閒客此閒行)佛寺何山寺(汪彦章何氏書堂記云吳興環城皆水獨西南)
(崗嶺相属十餘里而得浮屠氏之居二焉東曰道場西曰何山何山立於宋元嘉中道場近出於唐末五季之)
(初然道場踵相躡得人法席雄盛鍾魚殷殷聲聞東南何山敗屋數椽殘僧數輩望之蕭然游者弗顧也紹興)
(初余守吳興得二禪老曰慧琳曰慧居使分居二山慧居何山數年剪薙榛蕪易其圯腐而一新之於是游道)
(場者如入王侯之家其隆棟傑閣足以納光景而吞江湖已而過何山則&KR1181;樹葱蘢軒窗窈窕經行之地皆雅)
(潔幽深如造高人隱士之廬至者忘歸不勝雄盛移而為清盛也)萬壽院(在道場山詳見上注蘇)
(子瞻遊二山詩道場山頂何山麓上徹雲峯下幽谷我從山水窟中來尚愛此山看不足陂湖行盡白漫漫青)
(山忽作龍蛇蟠山高無風松自響誤認石齒號驚湍山僧不放山泉出屋底清池照瑶席階前合抱香入雲月)
(裏仙人親手植出山回望翠雲鬟碧瓦朱欄縹緲間白水田頭問行路小溪深處是何山高人讀書夜逹旦至)
(今山鶴鳴夜半我今廢學不歸山山中對酒空三歎)東林寺(王會回仙碑熙寕間湖州歸安縣之東林)
(有隱君子沈思字持正隱於東林因以東老名焉能釀十八仙白酒一日有客自稱回道人長揖曰知君白酒)
(新熟願求一醉東老與之語無不通究知非塵埃中人也因坐與飲自日中至暮飲𢾗斗殊無酒色回曰久不)
(游浙中今為子有陰德留詩贈子乃擘席上石榴皮題詩于壁曰西鄰已富憂不足東老雖貧樂冇餘白酒釀)
(來因好客黃金散盡為收書既别莫知所往後蘇子瞻和其詩三首其一曰凄凉雨露三年後彷彿塵埃𢾗字)
(餘至用榴皮緣底事中書君豈不中書沈氏捨宅為寺即今之東林寺是也)古跡堯市(在長興縣)
(堯時洪水於此山作市唐僧皎然曰堯市人稀紫笋多皮日休詩閑尋堯市山)蘇公潭(唐蘇瓌為)
(烏程尉墮此潭聞人語云扶出後為相有記見存)相國池(烏程令李晤生相國紳於縣廨學弄之歲)
(誤墮此因名見李蟾修廨記)何氏書堂(在何山寺汪彦章記圖記相承以何氏為晉何楷嘗讀書)
(此山後為吳興太守以其居為寺而名其山顔魯公書杼山碑亦曰寺西南有何楷釣臺則楷嘗居此山無疑)
(然於晉史無所考見惟宋書及唐林寳姓纂云楷為晉侍中)名宦陸抗(唐顧况湖州太守廳壁記)
(鴻名大德在晉則丨丨陸納謝安謝萬王羲之坦之獻之在宋則謝莊禇彦回在齊則王僧虔在陳則吳明徹)
(在唐則顔真卿袁高于頔)謝安(為守在官無當時譽去後為人所思)柳惲(為守)顔真卿(在郡)
(與李萼陸羽等討論韻海鑑源烏程縣西南寳積院寺碑載之甚詳)杜牧(為刺史建碧波堂先是牧佐宣)
(城幕聞湖州多竒麗往遊焉刺史崔君張水嬉牧見一女妓期之曰吾不十年來守此郡不來從所適洎牧守)
(是州女巳從人三載矣牧因賦詩曰自是尋春去較遲不須惆悵怨芳時)于頔(為刺史修陂塘溉田)皇
朝胡宿(為守大興學校學者盛於東南自湖學始)胡翼之(寳元間守滕宗諒請建學延安定胡)
(翼之主學四方之士雲集受業有經義齋有治道齋是年京師建太學請下湖學取為太學法歐陽永叔詩)
(吳興先生富道德詵詵子弟皆賢才先收先生作棟梁以次收拾桷與榱)蘇軾(自徐徙湖言者指軾謝表)
(語以為怨謗坐貶黃州團練副使)陳瓘(為湖州掌書記召為太學博士)陳與義(為守有簡齋詩)
文同(字與可為守)人物吳均(注范曄後漢書)沈約(著晉宋梁書)沈傳師(德清)
(人)陸羽(隱于苕溪自稱桑苧翁著茶經)孟郊(字東野武康人有詩名)張志和(郡人自稱)
(煙波釣徒又號元真子有漁父詞云西塞山邊白鷺飛桃花流水鱖魚肥青篛笠綠蓑衣斜風細雨不須歸)
皇朝沈括(郡人)徐處仁(為相)張子野(詞語清麗號張三影)題詠霅溪殊
冷僻(白居易寄錢湖州李蘇州俱來滄海郡半作白頭翁謾道風煙接何曾笑語同云云茂宛太繁雄惟)
(此錢塘郡閑忙恰得中)全在水雲中(鄭谷寄湖州從叔員外顧渚山邊郡溪將罨畫通遠看城)
(郭裏云云西閣歸何晚東吳興未窮茶香紫笋露洲迥白蘋風歌緩眉低翠杯明蠟剪紅政成尋往事輟棹問)
(漁翁)夜柵集茶檣(杜牧出守吳興詩緣水棹雲月洞庭歸路長春橋垂酒幔云云箬影沉溪暖蘋)
(花遶郭香)吳興水晶宫(歐陽永叔送胡學士知湖州武平天下才四十滯鉛槧忽乘使君舟傍楫)
(不可䌫都門春漸動柳色綠將暗掛帆千里風水闊江灔灔云云樓閣在寒鑑橘柚秋苞繁烏程春甕釅淸談)
(越客醉屡舞吳娘艷寄詩毋憚煩以慰離居念)環城三十里(蘇子瞻荷花詩云云處處皆竒絶蒲)
(蓮浩如海時見舟一葉)綠水烏程地(王介甫詩云云青山顧渚瀕酒醪猶美好茶舞正芳新聚)
(泛尊前月分班焙上春仁風已及俗樂事始關身橘柚供南貢楓槐望北宸知君白羽扇歸日未生塵)鱸
鱠雪花肥(司馬君實送章伯鎮知湖州江外饒佳郡吳興天下稀蓴羹紫絲滑云云星斗寒相照煙)
(波碧四圍柳侯還作牧草樹轉清輝)詩好何妨戀白蘋(羅隱貴提金印出咸秦瀟洒江城兩)
(度春一𣲖水清疑見膽數重山翠欲留人望崇早合歸黃閣云云自是受恩心未足却垂雙翅羡吳均)萬
家笑語荷花裏(林子中詩遶郭芙蕖拍岸平花深蕩漿不聞聲云云知是人間極樂城)側
聞吳興更清絶(蘇子瞻將之湖州戲贈孫莘老詩餘杭自是山水窟云云湖中橘林新著霜溪)
(上苕花正浮雪顧渚茶牙白於齒梅溪木瓜紅勝頰吳兒膾縷薄欲飛未去先說饞涎垂亦知謝公到郡久應)
(怪杜牧尋春遲鬢絲只好對禪榻不用湖亭張水嬉)
四六(輟班楓陛出鎮苕溪)(眷是吳興為今馮翊)(廼顧霅川實雄浙右)(苕霅奥區晉唐名郡)
(銷暑楼高敷作民間之清蔭水晶宫爽恍如島上之仙居)(膏田沃野樂雞豚社稷之豐大澤荒陂足魚蟹蒲蓮之利)
(郡佳地近昔猶法從之肯來賦嗇訟嚚今復近親之難問)(建齋芹泮當稽安定之遺規擁旆苕溪尚訪文忠之陳迹)
(火雲尚熱諒少留水晶之宫玉露漸凉當即趍文石之地)(蓴羹鱸鱠備形迃叟之詩橘林茶芽更紀坡仙之詠)
(地非孔道罕來車去騎之將迎郡乃名麾有飲酒投壺之閒雅)
(孫亭無恙或尋斷碑於榛莽之間胡學未忘願訪遺規於藻芹之地)
常州(晉陵無錫)(武進宜興)
建置沿革(禹貢揚州之域於天文為須女之分星紀之次於辰在丑春秋時属吳延陵季子之)
(采邑也後属越又属楚秦置會稽郡延陵等四縣俱属焉漢改延陵為毗陵縣東漢属吳郡晉為毗陵郡)
(又諱毗改晉陵郡隋於蘇州常熟縣置常州李唐因之皇朝平江南歸版圖今領縣四治晉陵武進兩縣)
事要郡名毗陵(見沿革注)陽羨(輿地志云吳越間謂荆為楚秦以子楚改為丨丨)錫
山(圖經昔有䜟述其地云無錫寧天下平有錫兵天下争故縣名無錫)風俗人性吉直(寰宇)
(記云云黎庶淳遜)異材挺生(風俗記穎丨之丨丨丨此邦)學子知所嚮慕(朱元)
(晦宜興縣學記知縣事括蒼高君商老之來躬為講說開之以道德性命之指博之以詩書禮樂之文使其士)
(知所學盖有卓然科舉文字之外者於是縣人云云)大觀貢士(丨丨三年毗陵丨丨五十三人實最)
(諸郡天子下詔褒異守貳教官皆旌賞焉)一榜三魁(熙寧癸丑朝廷方以經術取士諫議邵林首登)
(天府朝奉邵剛後冠南宫學士余中遂居廷試襃然之選盡出兹邑)遠鶩之流棲伏于此
(毗陵志由唐以來云云李堪拂衣詞場陸希聲辭聘藩府又有杜牧之水榭李幼卿玉潭陸勲禪居顧况茶舍)
(皆見於紀詠)兼有水族陸産(同上水族之珍陸産之貴乃兼有之)形勝湖有洮
滆(常州有洮湖滆湖皆與具區通)林麓欎然(郡志毗陵雖號澤國而岡阜相属云云)山川
横山(在晉陵徐楷碑云晉右將軍曺横所葬)慧山(去無錫縣七里山東西有泉皆合於溪西南入)
(太湖)柯山(在慧山側吳仲雍五世孫柯相所治之處)頥山(在宜興縣陸相隱迹之所)南嶽(雲杪)
(謾錄宜興亦有丨丨)安陽山(在無錫縣山頗峻俗號文筆峯)夫椒山(左傳吳王敗越王於丨丨)
(杜預注太湖中椒山是也)太湖(在州東百里)荆溪(在宜興東北入太湖)百瀆(上丨丨至宜興)
(縣五十七里下丨丨至宜興縣五十里荆溪既居下流受𢾗郡之水古人以一溪不能當故於震澤之口䟽為)
(百𣲖乂開横塘一道綿亘𢾗十里以貫丨丨盖横塘直南北以經之丨丨列東西以緯之分流以下震澤)犇
牛閘(楊廷秀過丨丨丨詩春雨未多河未漲閘官惜水如金樣聚船久住下河灣等待船齊不教放忽然三)
(板兩板開驚雷一聲飛雪堆衆船遏水水不去船底怒濤跳出來下河半篙水欲滿上河兩平勢差緩一行一)
(十四艛舡相隨過閘如魚貫)井泉新泉(獨孤及慧山寺丨丨記此寺居吳西神山之足山小多泉)
(其高可憑而上山下有靈池異花載在方志山上有真儒隱客遺事故迹而披勝錄異者淺近不書無錫令敬)
(澄字深源以割雞之餘考古按圖葺之築之乃飾乃圬有客竟陵陸羽多識名山大川之名與此峯白雲相與)
(為賓主乃稽厥創始之所以而志之談者然後知此山之竒方掩他境其泉伏湧潜泄潗㵫舍下無沚無竇蓄)
(而勿注深源順地勢以順水性始發墾袤丈之沼䟽為懸流使瀑布下鍾甘溜湍激若醴濃乳噴及于禪床周)
(于僧房灌注于德池經營于法堂潺潺有聲聆之耳清濯其源飲其泉使貪者讓躁者靜惰者勤道道者堅固)
(境净故也夫物不自美因人美之泉出於山發於自然非夫人䟽之鑿之之工則水之時用不廣亦猶無錫之)
(政煩民貧深源道之則千室𥜗袴仁智之所及功用之所格動者響答其揆一也余飲其泉而悅之乃志美於)
(石)堂亭凝露堂(唐大歷中川内廳東階下二松甘露降刺史獨孤及上其事故名)漪瀾
堂(在慧山坡詩一步丨丨丨)五雲亭(陸希聲頥山錄曰頥山之前百餘步衆水合而東流岸多朱藤)
(花水相映俗呼為罨畫溪又云頥山有四亭曰綠陰曰西陽曰弄雲曰卧龍)曲水亭(在惠山泉上)
多稼亭(在郡城上楊廷秀望丨丨丨詩遥望城頭丨丨丨亭邊霜檜老更青當年老守携穉子芒鞋)
(葵扇遶城行臘前移梅春插柳踏雪衝泥不停手柳未成隂梅未花著帽又迎新太守後來新守復迎新到今)
(新舊知幾人向來手植今在否寄與此詩聊問春)净遠亭(楊廷秀晚登丨丨丨詩簿書纔了晚衙催且)
(上高亭眼暫開野鴨成群忽驚起定知城背有舡來)寺觀普利寺(在慧山有泉陸鴻漸煎茶驗其)
(味於諸水為第二唐張祐詩舊宅人何在空門客自過泉聲到池盡山色上樓多小洞穿斜竹重階夾瘦莎)
(慇懃望城市雲水暮鐘和黃魯直詩錫谷寒泉□石俱併得新詩蠆尾書急呼烹鼎供茗事澄江急雨看跳)
(珠是功與世滌膻腴今我一空常晏如安得左轓箕潁尾風爐煑茗卧西湖□音妥盖取井旁𢾗小石置瓶中)
(澄水令其不濁蘇子瞻集焦千之求慧山泉詩兹山定空中乳水滿其腹過隙則發見臭味實一族淺深各)
(有值方圓隨所蓄或為雲洶湧或作線斷續或鳴空洞中雜佩間琴筑或流蒼石縫宛轉龍鸞蹙缾罌走千里)
(真偽半相凟貴人高宴罷醉眼亂紅綠赤泥開方印紫餅絶圓玉傾甌共歎賞竊語笑童僕豈知泉上僧盥灑)
(自挹掬故人憐我病箬籠寄新馥欠伸北窗下晝睡美方熟精品厭凡泉願子致一斛)太平寺(費衮)
(云吾州丨丨丨畫水則郡人徐友作清濟貫河一筆䊸繞長𢾗十丈不斷却立而觀濤瀾洶湧目為之眩仰首)
(近之凜然若飛流之濺於面也楊廷秀為守賦畫水長句曰太平古寺劫灰餘夕陽惟照一塔孤得得來看)
(還不樂竹莖荒處破殿虛偶逄老僧聽僧話道是壁間留古畫徐生絶筆今百年祖師相傳妙天下壁如雪色)
(一丈許徐生畫水纔盈堵横看側看只麽是分明是畫不是水中有清濟一線波横貫萬里濁浪之黃河雷奔)
(電卷儘渠猛獨清元自不隨他波㾗盡處忽掀怒攪動一河秋色暮分明是水不是畫老眼向來元自誤佛爐)
(化作金拖樓銀山雪堆風打頭是月飄然在中流奪得太一蓮葉舟僧言此畫難再覓官歸江西却相憶并州)
(剪刀剪不得鵝溪匹絹官莫惜貎取秋濤懸坐側)天慶觀(費衮云吾州丨丨丨畫龍蓋姑蘇道士李)
(懷仁所畫懷仁者酒豪不羈嘗呼龍松江之上狎而觀之遂畫龍入神品過毗陵丨丨丨大醉索墨漿𢾗斗曳)
(苕帚裂巾袂濡墨號呼奮擲斯須龍成觀者辟易懷仁後不知所終郡人胡德輝賦古風曰道人龍中來醉與)
(神物會寫兹蜿蜒質日月為冥晦崩翻江海姿素碧起濤瀨呼吸見雌雄扶石疑可碎蕭森殿隂古衆真儼飛)
(旆注觀忽騰湧夜半失像繪飛光者明珠靈祕一何怪爛爛照甍棟那得久在外偷兒伺酣睡不怕嬰鱗害願)
(言慎所託未用期一快)祠墓五賢祠(盖獨孤及柳開李餘慶陳襄王安石也)延陵季
子墓(在晉陵縣北六十里申浦之西孔子嘗題其墓曰嗚呼丨丨丨丨之丨舊石堙滅唐元宗命仲容模)
(以傳)古跡獨孤檜(翁卷詩此檜何人種相傳是獨孤年深成古物名重入州圖老節堅難蠧皴皮)
(裂似枯託根列帝廟應不慮樵夫)劔井(陸士元記胡文恭公為副樞修簡公為右丞余中霍端友魁廷)
(試邵剛魁南省邵林魁鄕薦蔣公入西府皆先一歲瑞氣氤氲升騰數日為之祥證)名宦吳隱之
(為守在郡清儉)獨孤及(為刺史)孟簡(為刺史唐志無錫縣有太伯瀆孟伯所開或云武進嘗與)
(盧仝遊北湖盡買漁人所獲魚放之仝作放魚歌)皇朝王安石(以常博出為知州)陳襄
(初建郡學安石作記)人物周盤龍(齊人位至散騎常侍齊武戲之云卿着貂蝉何如兜鍪對曰此)
(貂蝉從兜鍪中生耳)顧凱之(無錫人號顧虎頭)皇朝胡宿(晉陵人為樞副)鄒浩(晉陵)
(人除右正言章子厚用事廢孟后立劉氏為后浩上疏謂陛下廢孟氏詔書有别選賢族之語故天下釋然不)
(疑今果立之則天下莫之信矣哲宗怒遂貶竄)名賢蘇軾(以諷時事貶黃徙汝上書自言有田在常)
(願得居之)題詠高城帶水閒(李嘉佑送陸士倫之義興詩陽羡蘭陵近云云淺流通野寺綠)
(茗滿春山)天子未嘗陽羡茶(盧仝謝孟諫議詩云云百草不敢先開花)一壑風煙
陽羡里(杜牧之有卜築陽羡之意詩云云解龜歸去路非賖)今朝自請左符來(劉禹)
(錫寄楊虞卿詩曾主虞書輕刺史云云青雲直上無多路却要斜飛取勢回)披襟罨畫溪頭
月(齊祖之宰送義興王尉詩)葦陂竹塢情無限(鄭谷献楊舍人詩云云閑語毗陵問杜陵)
豈知身得兩朱輪(王介甫酬邵提刑詩曾詠常州送主人云云田疇泛濫川方壅厨傳蕭條)
(市亦貧以我薄材思俯傴頼君餘教得因循詢求故有風謠在不鑱詩歌尚未冺)久聞陽羡溪山
好(王介甫寄闕下諸父兄詩云云頗與淵明性分宜)
四六(眷惟浙右有若毗陵)(雖號小邦密栱行闕)(地望若輕文風獨盛)(領此一麾介于三輔)
(眷毗陵之支郡亦浙水之輔藩)(三吳襟帶之邦百粤舟車之會)(由民生之孔匱致郡計之亦艱)
(列屋萬家當舟車之孔道環地千里亦輦轂之輔藩)(荆公得郡偏夸陽羡之溪山坡老卜居亦買宜興之田宅)
(𢾗大觀之儒科號稱多士讀宜興之學記知慕大賢)(望罨畫溪頭之月遥共清光酌惠山谷裏之泉尚同雅趣)
(酌惠山之石泉俗塵滌盡誦道鄉之諫藁氣節凜存)(俗陋市貧厨傳有蕭條之歎地卑川溢田疇多泛濫之虞)
(乏兵厨之美釀敢事苞苴分錫谷之寒泉或堪餽餉)(送别毗陵賦竹塢葦陂之句尋幽錫谷吟泉聲山色之詩)
方輿勝覽卷四
