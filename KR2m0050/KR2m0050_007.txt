歴代兵制卷七宋陳傅良撰
五代
梁祖以宛朐羣盜之黨而附黃巢為盜後歸命於王重
榮遂秉旄宣武(巢陷京師以朱温為東南面行營先鋒天子在蜀諸鎮會兵討賊賊勢日&KR1370;温)
(乃就王重榮以降天子賜名全忠拜宣武軍節度使)已而挟聽命之唐鞭笞天下
卒收神器其用兵嗜殺且言天怒我殺人少而殺降卒
三千(太祖攻朱瑾賀環馳救擊敗之降其卒三千是日大風揚沙蔽天太祖曰天怒我殺人少耶盡殺降)
(卒)李存孝出兵窺山東三州赤地數千里而不相救(孟方)
(立以邢洺磁三州自為昭義軍晉數遣李存孝出兵以窺山東三州之人俘掠殆盡赤地數千里無復耕桑者)
(累年方立以孤城自守求救於梁梁方東事兖鄆不能救也)然精於兵算遣將受略
五日而下山東三州(晉兵出山東攻相衞太祖遣從周略地山東五日而下三州洺州邢)
(州磁州)置銀槍效節軍(太祖與晉戰河北乃以楊師厚為招討使悉領梁之勁兵矜倨難制)
(復置銀槍效節軍)置落鴈都(梁攻兖鄆鄆州朱瑾募驍勇黔奴手號燕子都太祖勇士數百人號)
(落鴈都)又選富家子之材武者置帳前號廳子都干戈日
尋負大惡逆民心攜貳弱子與莊宗為敵此其所以亡
也
按梁起於盜賊值時之亂擾竊神器幸以有成當是
之時環境之外皆其至讎勍敵李克用居河東與之
鏖戰盖三十餘年李茂貞居鳳翔被圍經歲而不得
食朱瑾以勁騎奔淮南楊行密據強兵王吳王鎔王
趙羅紹威王魏劉仁恭王燕王師範節度青州使合
謀并力連山東之卒以擊其東率關隴之衆以攻其
西吳以江淮荆襄之兵挫其南趙以燕上之騎奪其
北四面并合為梁者盖束手就虜耳雖僅免於身而
失之於子矣
唐李克用以沙陀(唐德宗時有朱邪盡忠者居於北庭之金滿州其子執宜歸唐號沙陀軍)
(執宜子國昌國昌子克用)因黃巢之亂有功於王室(巢陷京師中和二年克用以步)
(兵萬七千來赴敗巢横尸三十里京師平克用功第一)至張濬之戰殺戮酷矣(大順)
(元年朱全忠及宰相張濬等請討克用戰於隂地濬軍三戰三敗克用掠至河中赤地千里)天復初
為梁所困鋒銳亦衰僅保一隅比莊宗嗣位當時之兵
楊行密號黑雲都(楊行密據廬州收兵數千以皂衣蒙身號黑雲都)劉仁恭號
定霸都(梁攻滄州劉仁恭調其境内凡年十五以上七十以下皆文其面曰定霸都)而麾下
諸將皆老於行陣與武皇齊駕並驅之人莊宗皆能養
之以恩折之以氣遂服其心從定山東取漁陽兼魏博
置帳前銀槍都(楊師厚卒梁以魏博兵強欲分為兩鎮魏兵不願縱火大掠效節軍校張彦逼)
(賀德倫求援於晉晉王軍於臨清張彦選效節銀槍軍五百人自衞謁晉王王以其陵脅主帥誅之即以其卒)
(為帳前銀槍都)然楊劉短兵之戰不其危乎(王彦章破德勝唐軍東保楊劉彦章)
(圍之莊宗引短兵出戰為彦章伏兵所射大敗)遣繼岌伐蜀凡七十五日蜀王
衍降兵不血刃誠用兵之最易也棄鄆之舉非郭崇韜
幾失之從鄆入汴八日而滅梁焉(唐自失德勝梁兵日掠澶相諸將皆曰不)
(若棄鄆與梁西取黎陽以河為界莊宗問崇韜曰臣自康延孝来盡得梁之虛實矣此天亡之時願陛下分兵)
(守魏固楊劉而自鄆長驅𢷬其巢穴不出半月天下定矣莊宗夜度楊劉從鄆入襲汴八日而滅梁)眀宗
以所將騎五百號横衝都(進擊葛從周由是李横衝名重四方)以肥戰馬
瘠吾人為愧(眀宗問范延光馬數幾何對曰三萬五千眀宗歎曰太祖在太原時不過七千莊宗)
(取河北與梁戰河上馬纔萬匹今有三萬五千馬多柰何延光曰一馬之費可養步卒五人三萬五千匹馬十)
(五萬人之食也眀宗曰肥戰馬而瘠吾人吾所愧也)而敗契丹殺戍軍之暴何其
甚耶(定州王都反晏球為招討使契丹遣托諾將萬騎救都晏球敗之横尸棄甲六十餘里眀宗遣烏震)
(往代房知温知温誘殺之軍亂温又以騎兵盡殺亂者眀宗詔悉誅其家屬魏州九指揮三千餘家數萬口驅)
(至漳水上殺之漳水為之變色)
按歐陽公史論云朱邪部族之號耳沙陀者大磧也
至盡忠孫始賜姓李氏後代遂以沙陀為貴然克用
以朱邪之裔奄踐汾晉莊宗襲位與梁對壘河上卒
之朱氏失國既登大位日與羣伶俳戲劉后喜聚斂
而饑其師郭崇韜以勲舊見戮曾未三年遽取顛覆
清泰間吕琦言石敬瑭必以契丹為援卒立晉者契
丹也使帝能從其言亦可以紓禍惜其莫之能用纔
十年而易四姓禍亂極矣
晉高祖初隸眀宗帳下號左射軍廢帝立徙鎮天平而
不受命求援契丹以竊帝位(天福元年徙鎮天平敬瑭不受命謂其属曰先帝授)
(吾太原使老焉今無故而易疑吾反也太原地險而粟多吾當内檄諸鎮外求援於契丹桑維翰劉智遠等以)
(為然乃上表論廢帝遣張敬達討之敬瑭求援於契丹約為父子契丹將兵至晉陽陳於汾北之虎北口與唐)
(兵戰大敗之十一月立敬瑭為晉皇帝)安重榮反為偃月陣以杜重威擊
破之(安重榮反杜重威逆戰於宗城重榮為偃月陣重威擊之不動欲少却以伺之王重胤曰兩軍方交)
(退者先敗乃分兵為三重威先以左右隊及其兩翼戰酣重胤以精兵擊中軍重榮大敗)出帝籍民
為武定軍與契丹絶盟雖連戰敗之及梁漢璋王清繼
以敗績而晉卒滅
按石敬瑭父臬捩鷄出於西夷自朱邪歸唐眀宗妻
之以女及地尊勢重猜貳既生乘隙而奮求援契丹
自非邪律德光之師不足以亡唐立晉然彼雖有德
於我其遂可無以弭其後患耶暨再傳而為其所滅
桑維翰輩可謂失謀矣
漢祖乘契丹蹂踐之餘神器未有所歸視天下無復英
雄乃建大號以應之天下亦帖然莫或與之争及幼小
嗣立強臣奪而取之勢使然也况五代之君臣乎
周祖之討李守貞也居軍中褒衣博帶至河中立三栅
以自持重(自柵其城西常思柵其城南白文珂柵其河西調五縣丁三萬築壘以護三柵守貞數出)
(兵擊壊輙補之守貞每出必有亡失兵食俱盡周祖四面攻之守貞與妻子自焚死)及守貞之死
趙思綰王景崇繼降挾不賞之功乘危而發雖履大位
而宗族先戮矣世宗高平之役首誅樊何以振軍法於
是南割江淮西克秦鳳北開關南乃興禮樂審法度修
政事收賢才於五代之君亦可謂賢矣遭聖人之興天
命有歸不能自立乾旋坤轉否極泰来亦自然之數歟
按歐陽公史論云世宗區區五六年間取秦隴(顯德二年)
(克秦成階鳳四州)平淮右(五年克淮南十四州)復三關(益津關瓦橋關游口關)震
懾夷夏英武之材可謂雄傑其北取三關兵不血刃
史家猶譏其輕社稷之重殊不知料強弱較彼我而
乘述律之殆得不可失之機此非眀於决勝者孰能
至哉然則世宗亦賢主也
歴代兵制卷七
