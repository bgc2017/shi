歴代兵制卷二宋陳傅良撰
西漢
漢大抵依秦制凡民二十三為正一歲以為衞士每立
秋斬牲於郊名曰貙兵官皆肄孫吳兵法六十四陣名
曰乘之季冬天子大會饗賜觀以角抵罷遣(王尊傳常以季冬或)
(正月行幸曲臺臨饗罷衞士)
按魏書曰漢承秦制三時不講惟十月車駕幸長安
水南門會五營士為八陣名曰乘之
二歲為材官騎士(材官自秦有之志云秦置材官於郡國高帝常命天下選能引關蹶張才)
(力武猛者以為輕車騎士材官)八月太守都尉令長丞尉會都試課殿
最水處為樓船邊郡太守各將萬騎行障塞年六十五
乃免就田又自十五以至五十六出賦人百二十為一
算為治庫兵車馬(秦孝公十四年始為賦漢興算賦)天下人皆直戍邊
三日不人人自行其行者不可往便還因便往一歲一
更諸不行者出錢三百入官以給戍者是為過更(更有三品)
(每一月一更謂之卒更貧者欲得僱更錢次直者出錢僱之月二千謂之踐更繇戍謂之過更也)有事
以羽檄發材官騎士以備軍旅(如高祖十一年發上郡北地隴西車騎巴蜀材)
(官吕后五年發河東上黨騎屯北地宣帝神爵元年發三河潁川沛郡淮陽汝南材官詣金城)文帝始
以銅虎符代檄當時各因其地以中都官號將軍將之
(時以盧卿為上郡將軍魏遫為北地將軍周竈為隴西將軍)事已則罷京師之兵止
南北軍及中尉緹騎郎中令諸郎城門校尉屯兵北軍
屬太尉南軍屬衞尉武帝更太尉為大司馬大將軍以
寵將帥而北軍分八校尉以中壘領之(中壘屯騎步兵越騎長水胡騎)
(射聲虎賁凡八)中尉為執金吾而置三輔都尉屬焉郎中令為
光禄勲而置建章營騎屬焉後更名羽林騎(選隴西天水安定北)
(地西河上郡良家子能騎射者期諸殿門故置期門羽林又取從軍死事者子孫養羽林教以五兵號羽林孤)
(兒)元狩間兵革數動士物故者動以萬數民多買復徵
發之士益少於是發謫吏次謫民次謫戍次七科謫(吏有)
(罪一亡命二贅壻三賈人四故有市籍五父母有市籍六大父母有市籍七)而又多赦罪人
亡命弛刑徒者從軍初高文世用兵中尉兵屬衞將軍
尚屯關中至元鼎六年中尉卒始發矣邊兵不贍至出
武庫昭帝始元間始募奔命(應劭曰常兵不足權選精勇聞命奔走故曰奔命)
及命惡少年吏有告劾亡者(師古曰被告劾而逃亡)宣帝神爵間
擊羌發三輔中都官徒弛刑及應募佽飛射士羽林孤
兒胡越騎以益邊兵盖北軍亦出矣
唐杜佑通典云兵制可採惟有漢氏重兵悉在京師
四邊但設亭障又移天下豪族輳居三輔陵邑以為
強榦弱枝之勢或有四夷侵軼則從中命將發五營
騎十六郡良家貳師樓船伏波下瀨咸因事立稱畢
事則削雖衞霍勲高績重身奉朝請兵皆散歸按漢
將軍置以征伐無員職佑言命將旋罷是矣又按漢
兵郎官無員數虎賁千五百人而多不過千人羽林
左八百人右九百人八校各七百人至東漢不過三
千五百三十六人執金吾緹騎五百二十人(或曰三百人)
至東漢不過六百人(魏王朗奏漢金吾騎從六百)衞尉所領諸宫
掖門都候劔戟衞士至東漢不過二千五百人十二
城兵雖不見數然亦不過門置一候以掖門司馬所
掌考之多至百八十人少或三十八人則城門領於
一校大略可見高祖晚征黥布用留侯計發關内兵
合中尉卒三萬人衞太子軍灞上惠帝末年陳平周勃為將
相始以吕氏故屯兵滎陽文帝備北以三軍景帝七
國之變太尉周亞夫乘六乘傳出擊吳楚而大將軍
竇嬰監軍滎陽皆因軍設屯事已即罷武帝雖置關
内都尉領如郡國亦無營壘而佑謂重兵&KR0662;在京師
非也
漢制雖曰因秦然多近古盖民有常兵而無常征之
勞國有常備而無聚食之費當是時故將之家亦為
給賦(見孝惠元年詔)宰相之子均調戍邊繇有復算有減逋有
更貸則得為君上之恩至於將相廢置惟時或中都公卿
或邊郡守尉御史大夫出為護軍(韓安國)不為左遷酒泉太
守即命破羌(辛武賢)不為異數而又御軍之法簡肅精
眀雲中戰士上功幕府差首虜六級賞典輙格屯田
上奏以六月戊申不越旬日璽書已報輪臺之詔敗
亡不掩衞霍行封得喪相除可以槩見其時無有壅
蔽誕謾之患若乃賞賚雖或無常廩餼&KR0662;皆有量京
師將校比二千石塞下戍卒月穀二石六斗有竒(東漢)
(亦人日廩米五升見李固傳注云升小故五升)是以終漢之世上無叛將下
無驕兵諸侯七國變生倉卒備禦素具南征北攘連
兵數年而邦本不搖誠有以也
南北軍記云南北軍漢制也古者天子之都必有重
兵焉所以壯根本而嚴衞翼也上天之象以羽林為
天軍黃帝之聖以兵師為營衞規天摹聖則爪牙之
衞詎可一日而缺諸漢高祖皇帝以神武之資躬持
三尺糾合義旅蝨鞮鍪而汗介胄其勤五載縛嬰斬
羽而後天下合為一任罷之兵佚諸農畝巴渝北貉
無勤遠人卧鼓包戈將與天下安於無事矣然方是
時獫狁北張蠻睢南粤竊壤植大強宗豪姓盤互關
東而材官騎士散在郡國虎符與檄召而後来帝室
皇居無武卒騎士以鎮之殆非所以防未然而窒不
軌也此高帝建軍之本意歟夫天下形勢惟地與兵
漢始都洛陽從婁敬及張良議即命車駕西都秦故
地左殽右蜀太華涇渭表裏而襟帶金城千里巋然
天府之固矣南北二軍負城環拱路佖營廵碁羅星
布平居無事虎視眈眈四征不庭如火發發而又衞
尉藩護金吾徼廵武庫司兵司馬禁掖章溝虎威晝
揮夜呵戎心姦膽戰栗駭落無敢弗率干我天威鎮
安四方鞏固萬世兵威地利兩兼得之信乎高祖貽
燕子孫規模宏遠也
王莽
莽奪民田為王田倣古井牧置五威將帥七十二人分
鎮天下而命十二將帥偏禆以下百八十人專事北伐
又以七公六卿兼號將軍填名都中郎將繡衣執法各
五十五人分填邊郡而内置司命軍正外設軍監十二
人又依周官之文分六鄉六尉六郊六隊(音遂)鄉一帥尉
一大夫郊一州長隊一大夫屬正又内置大將外置大
司馬五人將軍至吏士凡七十三萬八千九百人仍賜
州牧及縣宰皆兼將軍偏禆校尉之號又有豬突豨勇
銳卒虎牙五威兵竟(音境)尉九虎將軍捕盜都尉之屬置
輙不罷盖不可勝數
三代國容不入軍軍容不入國儀禮吉凶賓嘉達於天
下而軍禮獨載於大司馬法若國有師田之事則縣師
始受法於司馬以作民六官亦惟小司馬職掌不&KR0662;書
而軍司馬輿司馬行司馬皆不備官有事斯置其不欲
觀兵盖如是自秦以戰馬為爵卒以自斃而王莽又滋
彰焉凡公卿至於守宰皆兼將校之稱一切募兵號為
豬豨徵天下眀兵士六十三家數百人以備軍吏所以
示民無非逆德凶器顧方疑天下之軋已重弩鎧之禁
吝虎符之發求以為安而綠林新市羣盜已起海内豪
傑皆殺其牧守自稱將軍旬月之間遍於天下敗亾之
禍速於暴秦可不戒哉莽兵大抵因漢而紛更其制不
一統屬民不堪擾又務自攬權雖遣將不與兵符必請
而後動其伐邊乃欲同時俱出至久屯者數年常二十
餘萬人仰給縣官野有暴骨而京師衞卒亦三歲不得
更代由是民怨益作莽遂大敗
按莽昆陽之戰州郡各選精兵牧守自將定會者四
十二萬人餘在道者千里不絶其他擁衆累數十萬
者通天下盖漢自武帝征伐之後數世涵育不見煙
火之警迨及始元之間民戶一千三百二十三萬有
竒是以郡國甲士所在而足及尋邑大敗盡棄山東
之衆北軍精兵號九虎者尚數萬人亦可以見漢家
養民強國之制然自莽俶擾干戈競作至於光武還
定郡縣或空置守長中元末年方纔四百二十七萬
十餘一二無復曩時之盛矣
東漢
光武中興以幽冀并州兵克定天下始於黎陽立營領
騎常千人以謁者監之號黎陽兵而京師南北軍如故
北軍并胡騎虎賁二校為五營置北軍中候易中壘以
監之領於大將軍光祿勲省戶騎車三將及羽林令都
尉省旅賁衞士領於太尉建武六年始罷郡國都尉并
職太守無都試之法惟京師肄兵如故眀年罷天下輕
車騎士材官樓船及軍候吏盡還民伍惟更踐如故九
年省關中都尉十三年罷左右將軍二十三年罷諸邊
郡亭候吏卒
按光武久在兵間厭武事且知天下疲耗思欲息肩
文書調度一切務從簡寡由是内省營衞之士外罷
徼候之職又自西都之季都試或以為患韓延夀始
以試士僭擬不道誅而翟義之反王莽隗囂之劫更
始李通之勸光武皆以秋試因勒車騎誅守長號令
起事光武懲之遂罷不講自是漢兵法始大變壊善
乎應劭論之曰天生五材誰能去兵自郡國罷材官
騎士之後官無警備實啟宼心一方有難三面救之
發兵雷震一切猝辦黔首囂然不及講其射御用其
戒警一旦驅之以即強敵猶鳩雀捕鷹鸇豚魚曳豺
虎是以每戰常負王師不振張角蕩搖八州竝發牧
守梟列流血成川爾遠徵三邊殊俗之兵忿鷙縱横
多強梁喜事以為己功不教而戰是謂棄之迹其禍
敗豈虛乎哉
然終建武之世已不能遵守前法置尉省校輙復臨時
補置(七年罷長水射聲二校十五年復增屯騎校九年省關都尉十九年復置而邊郡亦往往復置尉)
眀帝之初以為野無風塵乃悉罷沿邊屯兵其後北方
有變則復置度遼營(明帝永平八年鄭衆言)南蠻或叛則置象林
兵(和帝永元十四年)羌犯三輔則置長安雍二尉(安帝永初四年)鮮卑
宼居庸則置漁陽營(安帝建光元年)其後盜作沿邊緣海稍稍
增兵(順帝永建元年令緣邊郡增置步兵列屯塞下)而令扶風漢陽築隴道三
百塢(順帝永和元年)魏郡趙國常山中山六百一十六塢(西羌傳)
置屯多矣始募死罪繋獄囚出戍聽從妻子自占邊縣
以為常自後往往五營緹騎虎牙之士迭出征戍
漢氏略循周畿之制訖於西京都兵無過一再出自中
興郡兵不練而南北二軍交驚於境安順以来竇憲(永元)
(元年)鄧鴻(永元六年)何熙(永初三年)三將以擊邊劉尚(永元九年)鄧隲(永初)
(元年)任尚朱寵(永初五年)馬賢(永和五年)張僑(永和六年)六七將以討羌
而鮮卑之宼(永和二年)南單于之變(永和八年)亦數移屯連年暴
露由是王旅無復鎮衞之職而奔命四方之不暇又方
募為陷陣(西羌傳)徵為積射召為義從大抵剏立名號皇
甫規所為列屯坐食之兵衆矣卒於中官之誅結援外
將故夫漢之禍光武之銷兵為之也
至安帝永初間募入錢穀得為虎賁羽林緹騎營士而
營衞之選亦衰當是時邊郡守禦之兵不精内郡五衞
之備不脩(見陳忠䟽)諸羌轉盛二千石守令並無守戰意皆
爭徙避宼於是徵兵會衆搖動數州增賦借奉費八十
餘億暴露師徒連年而無所勝至於順帝始令郡舉五
人教習戰射然而有憚遠役而郡兵始叛矣(永和二年)
古人調兵各從其方之便高宗伐楚盖裒荆旅武王克
商實用西土至於征徐以魯(書費誓)追貊以韓(詩奕)平淮以
江漢略見於經可攷也齊衞東討陳濤惟及江黃北入
山戎亦因燕衆盖猶有節制者自晉文城濮之役以秦
師從諸侯力征惟黨是與無復先王之舊矣漢氏獨得
古意役民以法大帥征師其備北則上郡隴西北地事
越則會稽豫章擊朝鮮則舉遼東開西南夷則巴蜀移
兵赴遠不過一再自東都兵不能繼然後盜起一方而
羽檄被於三邊(魏王朗曰一隅馳羽檄則三邊被荒擾此亦漢氏近世之失)民不堪
命至於背叛此興荆揚兖豫四州之卒擊象林萬里之
蠻李固所以憤惋也(通鑑順帝永和三年)雖改領以步騎五千費
用四十四萬億凡一年百八十戰羌宼略定黃巾遂作
(建寧二年羌平中平元年黃巾張角反)所在盜賊不可勝數朝廷不能討
於是置八關都尉(中平元年)十三州牧西園八校尉以小黃
門蹇碩統之雖大將軍亦屬焉帝亦自留心戎事乃大
發四方兵講武於平樂觀躬擐介胄稱無上將軍
三代而上兵權散主有扈之師六事咸在牧野之戰
三卿同出書稱太保命仲桓南宫毛俾爰齊侯吕伋
以二干戈虎賁百人逆子釗而常武詩亦曰王命卿
士南仲大祖大師皇父整我六師王謂尹氏命程伯
休父左右陳行戒我師旅夫太保相也非南宫毛之
使不能專令兵師齊侯將也非太保之命不敢擅興
禁旅且以二兵百士而二三大臣參互職掌至於皇
父整師尹氏播令程父出征則兵無專主將無重權
大略可攷是以兵滿天下居然無患迨及叔季司馬
世官爰以命氏馴至諸侯更霸大夫藏甲孔子作春
秋凡書帥師譏臣專也自後兵多常聚帥多世守文
武異途將相争長吳起與田文論功而廉頗之賢恥
居藺卿之下兵之所在權實歸之是以在外則外重
在内則内重漢氏兵制庶幾乎古南北二軍不能兼
屬而握兵之臣輙重於時太尉相國列為三公城門
領兵得如五府是故諸吕謀難必先監軍平勃交驩
勢不相下孝文入繼大統不俟移日奪絳侯之柄歸
代邸之臣盖忌之也武帝留意邊功增設營校卒置
大司馬官尊寵將帥以冠諸軍大臣之權尤偏重於
將矣託孤霍光丞相不與而霍光親戚分典兵衞往
往諸奴視相府無有也宣帝不堪至赤其族惜乎亦
出一切矯枉之計&KR0662;易諸屯付之所親子弟權臣稍
削而宦官外戚始用矣厥後董賢王鳳代為元戎以
基王莽簒奪之禍光武中興益創前事内省校士外
罷郡兵欲以銷患而良法蕩然當時滎陽不過千騎
公掾監領超遷牧守其任不輕自後令出房帷政歸
臺閣戚宦迭將更相傾奪然五營畏服中人公卿就
戮為之掃地何進袁紹不勝其忿於是内置園校陽
尊黃門外重州牧實召邊將閹䜿雖剪而董卓之禍
以成義軍四起羣牧争政漢遂三分由此觀之外内
輕重一係於兵三代之制為不可易矣
歴代兵制卷二
