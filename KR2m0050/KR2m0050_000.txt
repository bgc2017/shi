歴代兵制政書類四(軍政之屬)
提要
(臣)等謹案歴代兵制八卷宋陳傅良撰傅良
字君舉瑞安人乾道中進士官至寶謨閣待
制是書上溯成周鄉遂之法及春秋秦漢唐
以來歴代兵制之得失于宋代言之尤詳如
太祖躬定軍制親衛殿禁戍守更迭京師府
畿内外相維發兵轉餉捕盗之制皆能撮舉
其大旨其總論之中謂祖宗時兵雖少而至
精逮咸平後邊境之兵增至六十萬皇祐初
兵已一百四十一萬謂之兵而不知戰給漕
輓服工役繕河防供寢廟養國馬者皆兵也
疲老而坐食前世之兵未有猥多如今日者
總戶口歲入之數而以百萬之兵計之無慮
十戶而資一廂兵十萬而給一散卒其兵職
衛士之給又浮費數倍何得而不大蹙云云
其言至為深切蓋傅良當南宋之時目睹主
弱兵驕之害故著為是書追原致弊之本可
謂切于時務者矣乾隆四十六年九月恭校
上
總纂官(臣)紀昀(臣)陸錫熊(臣)孫士毅
總校官(臣)陸費墀
