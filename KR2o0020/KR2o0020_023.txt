欽定四庫全書
御批資治通鑑綱目卷十二下
(甲子)中平元年春二月黃巾賊張角等起
(初鉅鹿張角事黃老以妖術教授號太平道自稱大賢良師呪符水以療病令病者跪拜首過遣弟子遊)
(四方轉相誑誘十餘年間徒衆數十萬自青徐幽冀荆揚兖豫莫不畢應填塞道路郡縣反言角以善道)
(教化為民所歸楊賜上言宜敕州郡簡别流民護歸本郡以孤弱其黨然後誅其渠帥可不勞而定事留)
(中司徒掾劉陶復上疏申賜前議帝殊不為意方詔陶次第春秋條例角遂置三十六方方猶將軍也大)
(方萬餘人小方六七千各立渠帥訛言歲在甲子天下大吉以白土書京城寺門及州郡官府皆作甲子)
(字大方馬元義等先收荆揚數萬人以中常侍封諝徐奉等為内應約以三月五日内外俱起至是角弟)
(子唐周告之於是收元義車裂詔三公司隸案騐宫省直衛及百姓事角道者誅殺千餘人下冀州逐捕)
(角等知事已露馳敕諸方一時俱起皆著黃巾為識角自稱天公將軍弟寳稱地公將軍梁稱人公將軍)
(所在燔劫長吏逃亡旬月之間天下響應)集覽(鉅鹿故邢侯國今為順德路諝寫與反說文知也周)
(禮謂有才智之稱也)質實(鉅鹿郡名注見楚義帝元年襄國渠帥注見唐代宗廣德元年劉陶穎川)
(潁隂人)
三月以何進為大將軍屯都亭考異(此亦當書后兄何進與梁冀同)集
覽(都亭地名近畿内)赦黨人遣中郎將盧植討張角皇甫嵩
朱儁討潁川黃巾
(帝召群臣會議北地太守皇甫嵩以為宜解黨禁益出中藏錢西園廐馬以班軍士吕強曰黨錮久積人)
(情怨憤若不赦宥與角合謀為變滋大請先誅左右貪濁大赦黨人料簡收守能否則盗無不平矣帝懼)
(而從之發天下精兵遣中郎將盧植討張角皇甫嵩朱儁討潁川黃巾嵩規之兄子也)集覽(潁川)
(秦地漢獻帝徙都之改名許昌料簡料度簡選)質實(潁川郡名注見秦二世三年皇甫嵩安定朝那)
(人規兄之子)
殺中常侍吕強侍中向栩郎中張鈞
(時趙忠張讓等貴寵上常言張常侍是我父趙常侍是我母由是宦官無所憚第宅擬宫室上嘗欲登永)
(安候臺宦官恐望見其居處乃使人諫曰天子不當登高登高則百姓虛散上自是不敢復升臺榭及諝)
(奉事發上詰責諸常侍曰汝曹常言黨人欲為不軌皆令禁錮今黨人更為國用汝曹反與角通為可斬)
(未皆叩頭求退徵還宗親在州郡者已而更共譛吕強云與黨人共議朝廷數讀霍光傳帝使中黃門持)
(兵召強強怒曰丈夫欲盡忠國家豈能對獄吏乎遂自殺侍中向栩譏刺左右讓誣栩與角為内應殺之)
(郎中張鈞上書曰張角所以能興兵作亂萬民所以樂附之者其源皆由十常侍宗親賓客典據州郡辜)
(𣙜財利侵掠百姓百姓冤無所訴故聚為盗賊宜斬十常侍縣頭南郊以謝百姓遣使者布告天下可不)
(湏師旅而大宼自消帝以鈞章示諸常侍皆免冠徒跣頓首乞自致雒陽詔獄並出家財以助軍費有詔)
(皆冠履視事如故帝怒鈞曰此真狂子也十常侍固當有一人善者不御史遂誣奏鈞學黃巾道收掠死)
(獄中)集覽(霍光傳廢昌邑王事栩火許反說文杼也其實皂可染辜𣙜注見桓帝延熹三年不音浮)
(上聲疑辭也)質實(向栩朝歌人)
書法(三人皆宦者所疾者也故以無罪書殺然則中常侍而先朝士可乎以中常侍而能諫則)
(尤賢者也是故苟私也則朝士序宦官之上而為譏鄧康苟賢也則朝士序宦官之下而非辱強雖)
(自殺書殺綱目勸戒之意深矣)
發明(侯覽之死則書有罪王甫之死則書伏誅又皆揭宦者書之至吕強則書殺書中常侍豈)
(綱目獨私於強哉蓋涇渭並流而清濁自分此春秋褒善貶惡之意也若槩以宦者而不分善否則)
(失春秋之意矣)
夏四月太尉楊賜免
(帝問賜以黃巾事賜所對切直帝不悦坐寇賊免)
汝南太守趙謙討黃巾敗績質實(汝南郡名注見光武建武十九年)
(謙擊黃巾軍敗門下袁祕功曹封觀等七人以身扞刃皆死謙以得免)集覽(扞蔽也)
五月皇甫嵩朱㒞與騎都尉曹操合軍討三郡黃巾破
平之
(朱儁與賊波才戰敗賊遂圍皇甫嵩於長社依草結營會大風嵩敕軍士皆束苣乘城使銳士間出圍外)
(縱火大呼城上舉燎應之嵩從城中鼓譟而出犇擊賊陳賊驚亂犇走會騎都尉沛國曹操將兵適至合)
(軍與戰大破之斬首數萬遂討汝南陳國黃巾皆破之三郡悉平操父嵩為中常侍曹騰飬子不能審其)
(生出本末或云夏侯氏子也操少機警有權數而任俠放蕩不治行業時人未之竒也唯橋玄及南陽何)
(顯異焉玄謂操曰天下將亂非命世之才不能濟也能安之者其在君乎顒見操歎曰漢家將亡安天下)
(者必是人也時汝南許劭與從兄靖有高名好共覈論鄉黨人物每月輙更其題品故汝南俗有月旦評)
(焉嘗為郡功曹府中莫不改操餙行操往造劭而問之曰我何如人劭鄙之不答操劫之劭曰子治世之)
(能臣亂世之姦雄操喜而去後舉孝廉為郎至是平賊遷濟南相奏免長吏阿附贓汗者八人朱儁護)
(軍司馬傅爕上疏曰臣聞天下之禍不由於外皆興於内是故虞舜先除四凶然後用十六相明惡人不)
(去則善人無由進也今張角起趙魏黃巾亂六州此皆釁發蕭墻而禍延四海者也臣奉辭伐罪戰無不)
(克黃巾雖盛不足為廟堂憂也臣之所懼在於治水不自其源末流彌增其廣誠使張角梟夷黃巾變服)
(臣之所憂甫益深耳何者夫邪正不宜共國亦猶冰炭不可同器彼知正人之功顯而危亡之兆見皆將)
(巧辭飾說共長虛偽若不詳察忠臣將復有杜郵之戮矣陛下宜思四罪之舉速行䜛佞之誅則善人思)
(進姦凶自息趙忠惡之爕功當封忠譛之帝猶識爕言不之罪然亦竟不封也)集覽(長社地名在許)
(州苣音巨說文束葦燒也今文作炬機警有機關而警省權數權謀術數顒魚容反月旦評汝南許劭與)
(兄靖好共覈論鄉黨人物每月輙更其品題故汝南俗有月旦評稱焉儁音俊與俊通爕即節反四凶共)
(工驩兜鯀三苖十六相舜舉十六相禹稷契臯陶伯益伯夷羲仲羲叔和仲和叔䕫龍朱虎熊羆釁許刃)
(反說文血祭也又假借為罅隙也)質實(長社縣名注見光武建武八年沛國注見成帝河平二年)
(陳國注見周赧王三十六年陳曹騰沛國譙人傳爕靈州人杜郵之戮事見周赧王五十八年)
交阯吏民作亂以賈琮為刺史平之考異(平字上漏討字)
(交阯多珍貨前後刺史多無清行故吏民怨叛執刺史及合浦太守三府選賈琮為刺史琮到部遺書告)
(示各使安其資業招撫荒散蠲復徭役誅斬渠帥簡選良吏歲問蕩定百姓以安為之歌曰賈父來晚使)
(我先反今見清平吏不敢飯)質實(賈琮東郡聊城人)
盧植圍張角於廣宗檻車徵還遣中郎將董卓代之
(植連破張角斬獲萬餘角走廣宗植築圍鑿塹垂當拔之帝遣小黃門左豐視軍求賂不得還言於帝曰)
(廣宗賊易破耳盧中郎固壘息軍以待天誅帝怒檻車徵植還减死一等遣卓代之)質實(一統志云)
(廣宗東漢之縣名屬鉅鹿郡即漢之堂陽縣地晉屬安平國後魏屬清河郡隋改為宗城縣唐於此置宗)
(州州廢以縣屬貝州後復改為廣宗縣屬魏州宋屬大名府金復改宗城縣屬洺州元復為廣宗縣後省)
(入平鄉縣尋復置屬順德路國朝因之改屬順德府)
書法(圍書徵還病漢也書檻車甚病之)
秋七月巴郡張脩反質實(巴郡注見文帝後元二年)
(脩以妖術為人療病其法略與張角同令病家出五斗米號五斗米師聚衆寇郡縣時人謂之米賊)
八月遣皇甫嵩討張角角死冬十月與角弟梁寳戰皆
破斬之以嵩為車騎將軍領冀州牧考異(斬當作擊)
(董卓以無功抵罪乃詔遣嵩時角已死嵩與其弟梁戰梁衆精勇嵩不能克乃閉營休士伺賊小懈潜夜)
(勒兵雞鳴馳赴其陳戰至晡時破之斬梁獲首三萬溺死五萬人剖角棺傳首京師復攻梁弟寳於下曲)
(陽斬之斬獲十餘萬人嵩能温䘏士卒每軍行頓止湏營幔修立然後就舍軍士皆食爾乃嘗飯故所嚮)
(有功)集覽(温䘏温存憂䘏也)質實(下曲陽縣名注見帝玄更始二年)
先零羌及凉州羣盗北宫伯玉等反
(北地先零羌及枹罕河關羣盗反共立湟中義從胡北宫伯玉為將軍金城人邊章韓遂素著名西州羣)
(盗誘而劫之使專任軍政殺太守燒州郡初武威太守倚恃權貴恣行貪暴凉州從事蘇正和案致其罪)
(刺史梁鵠懼欲殺正和以自觧訪於漢陽長史蓋勲勲素與正和有仇或勸勲因此報之勲曰謀事殺良)
(非忠也乘人之危非仁也乃諫鵠曰夫紲食鷹隼欲其鷙也鷙而亨之將何用哉鵠乃止正和詣勲求謝)
(勲不見曰吾為使君謀非為正和也怨之如初後刺史左昌盗軍榖數十萬勲諫之昌怒使與從事别屯)
(阿陽以拒賊欲以軍事罪之而勲戰輙有功至是羣盗圍昌於冀昌召勲等自救從事疑不肯赴勲怒曰)
(昔莊賈後期穰苴奮劒今之從事豈重於古之監軍哉從事懼而從之勲至誚讓羣盗乃解圍去勲遂救)
(校尉夏育於畜官為羌所敗勲餘衆不及百人身被三創堅坐不動羌滇吾以身扞衆曰蓋長史賢人汝)
(曹殺之為負天勲仰罵之滇吾下馬與勲勲不肯上羣羌服其義勇送還漢陽)集覽(先零羌注見宣)
(帝元康四年枹罕河西地名今之河州有枹罕縣殺良殺害忠良之士紲食謂養鷹必羈紲而飼食之鷙)
(音至說文擊殺鳥也又訓擊也猛也亨音烹古字亨烹通用冀昌地名在冀州地莊賈後期穰苴奮劒史)
(記司馬穰苴者田完之苖裔也晏嬰薦於齊景公召為將軍使莊賈監軍約出師後期軍法後期者斬遂)
(斬莊賈以徇三軍軍士股栗乃進復故地創音瘡訓傷也滇吾羌酋名)正誤(冀昌今按冀字句絶)
(昌屬下文即刺史左昌也漢書地理志天水郡有冀縣明帝改天水為漢陽上文蓋勲即漢陽長史也)
考異(北地郡名注見秦王政三年一統志云枹罕漢之縣名屬金城郡隋始置枹罕郡於此唐因之)
(宋省入寧河塞故城在河州衛軍民指揮使司治西湟中西羌地名注見宣帝元康四年義從胡注見章)
(帝建初六年金城郡名注見光武建武十年武威郡名注同上年漢陽郡名注見建寧三年蓋勲燉煌廣)
(至人阿陽縣名注見唐昭宣帝天祐二年冀縣名注見光武建武八年)
朱儁擊南陽黃巾連破之考異(當書討不當書擊)
(南陽黃巾餘黨更以趙弘為帥衆十餘萬據宛城朱儁圍之不拔有司奏徵儁司空張温曰臨軍易將兵)
(家所忌宜假日月責其成功帝乃止儁擊弘斬之賊帥韓忠復據宛拒儁儁鳴鼓攻其西南賊悉衆赴之)
(儁自將精卒掩其東北乘城而入忠乃退保小城乞降諸將欲聽之儁曰兵固有形同而勢異者昔秦項)
(之際民無定主故賞附以勤来耳今海内一統唯黃巾造逆納降無以勸善而更開逆意使賊利則進戰)
(鈍則乞降縱敵長寇非良計也因急攻不克登土山望之顧謂司馬張超曰吾知之矣賊今外圍周固内)
(營逼急乞降不受欲出不得所以死戰也萬人一心猶不可當况十萬乎不如徹圍并兵入城忠見圍解)
(勢必自出自出則意散易破之道也既而解圍忠果出戰儁因擊大破斬之餘衆復奉孫夏為帥屯宛儁)
(急攻之司馬孫堅率衆先登拔城夏走儁追破之於是黃巾破散其餘州郡所誅一郡數千人)集覽
(南陽在河南今南陽府是宛城注見周赧王十七年秦項之際秦始皇項羽之時賞附勸来附者賞之来)
(者勸之徹圍徹去營塞)質實(南陽郡名注見秦二世三年張超鄚人孫堅富春人土山未詳出處)
(唯汝寧府信陽縣南六里有士雅山未知是否)
豫州刺史王允討黃巾破之徵下獄减死論
(允破黃巾得張讓賓客書與黃巾交通上之帝責怒讓竟不能罪也讓由是以事中允下獄會赦還故官)
(旬日間復以他罪捕楊賜不欲使更楚辱遣客謝之曰張讓凶慝難量幸為深計諸從事好氣决者共流)
(涕奉藥而進之允厲聲曰吾為人臣獲罪於君當伏大辟以謝天下豈有乳藥求死乎投杯而起出就檻)
(車既至廷尉大將軍進與楊賜袁隗共請之得减死論)集覽(楚辱箠楚耻辱也凶慝難量凶頑惡)
(慝不可測量好氣决者有豪氣而好果决者厲聲厲色高聲也大辟死罪乳藥乳上聲乳藥謂飲藥而死)
質實(豫州注見光武建武十九年汝南郡王允太原祁人)
書法(自建武十八年罷州牧置刺史至是百五十餘年書刺史者張喬李固尹耀朱穆夏方度)
(尚朱儁賈琮王允數人而已五年增置州牧而後牧與刺史不可勝書其以稱職書者鮮矣)
(乙丑)二年春正月大疫
書法(綱目書疫十有五其書大者十一詳秦戊午年靈帝凡五書焉民可知矣而未聞救災之)
(政靈之為靈宜哉)
二月南宫雲臺災
(張讓趙忠說帝歛天下田畝十錢以脩宫室鑄銅人樂安太守陸康上疏諫曰昔魯宣税畝而蝝災自生)
(哀公增賦而孔門非之豈有聚奪民物以營無用之銅人捐捨聖戒自蹈亡王之法哉内倖譛康援引亡)
(國以譬聖明大不敬檻車徵詣廷尉侍御史劉岱奏陳觧釋得免歸田里康續之孫也又詔發州郡材木)
(文石黃門常侍輙令譴呵不中者因強折賤買僅得本價十一復貨之中者亦不即受材木腐積宫室連)
(年不成刺史太守復增私調百姓呼嗟又令西園騶分道督趣恐動州郡多受賕賂牧守茂材孝廉遷除)
(皆責助軍脩宫錢當之官者皆先至西園諧價然後得去鉅鹿太守司馬直以有清名减責三百萬直悵)
(然曰為民父母而反割剝百姓以稱時求吾不忍也辭疾不聽行至孟津上書極言吞藥自殺書奏帝為)
(暫絶脩宫錢)集覽(災天火曰火人火曰災樂安郡名今棣州是陸康陸續之孫魯宣税畝而蝝災)
(自生春秋書魯宣公十五年初税畝至冬蝝生饑災異可見哀公增賦而孔門非之論語魯哀公問於有)
(若曰年饑用不足如之何有若對曰盍徹乎公曰二吾猶不足如之何其徹也對曰百姓足君孰與不足)
(百姓不足君孰與足本價十一十分之一分騶音鄒說文廐御也孟津郡名今孟州是注見帝玄更始二)
(年)質實(南宫雲臺注見明帝永平三年一統志云樂安漢之郡名治陽信縣三國魏分置樂陵郡)
(晉為樂安國隋置棣州唐徙治樂陵縣天寳初改為樂安郡乾元初復為樂安州五代梁及宋皆因之元)
(置濱棣路後改棣州至國朝改為武定州以厭次縣省入仍屬濟南府陸康吴郡人劉岱牟平人寵之弟)
黑山賊褚燕降
(自張角之亂所在盗賊並起博陵張牛角常山褚飛燕及黃龍左校于氐根張□騎劉石左髭丈八平漢)
(大計司隸緣城雷公浮雲白雀楊鳳于毒五鹿李大目白繞眭固苦蝤之徒不可勝數張牛角死令其衆)
(奉飛燕為帥部衆寖廣殆至百萬號黑山賊河北竝被其害朝廷不能討燕乃遣使乞降遂拜燕平難中)
(郎將使領河北諸山谷事)集覽(黑山在順德路内丘縣之山谷博陵地名元為中山國改定州常山)
(元名鎮州今改真定路是也)質實(一統志云黑山在順德府沙河縣西北四十里山石多黑故名)
(博陵地名注見周威烈王二十三年中山常山郡名注見光武建武九年)
三月以崔烈為司徒
(時三公往往因常侍阿保入錢西園而得之叚熲張温等雖有功勤名譽然亦先輸貨財烈本冀州名士)
(至是因傳毋入錢五百萬故得為司徒而聲譽頓衰)集覽(熲古迥反廣韻訓光也)質實(冀州)
(注見秦二世二年信都國)
北宫伯玉等宼三輔遣皇甫嵩討之
(時凉州兵亂不解徵發天下役賦無已崔烈以為宜棄凉州詔會公卿百官議之議郎傳爕厲言曰斬司)
(徒天下乃安尚書劾之帝召問狀爕對曰凉州天下要衝國家藩衛今牧御失和使一州叛逆烈為宰相)
(不思所以弭之之策乃欲割棄一方萬里之土若使左衽之虜得居此地士勁甲堅因以為亂此天下之)
(至慮社稷之深憂也帝從之)集覽(弭母婢反說文弓無緣曰弭又訓止亂左衽夷狄之俗也)
夏四月大雨雹六月封宦者張讓等十三人為列侯
(以討張角功也)
書法(史曰以討張角功也破黃巾殺張角者盧植王允皇甫嵩也或檻車或下獄或收印綬而)
(讓等乃以功封漢之亡决矣)
發明(盧植討破張角檻車召還王允討破黃巾下獄减死張讓不出國門其賓客又與賊交通)
(乃反以討張角受封然綱目於此止以封宦者書之者所以不没其實且無功之可書也夫有功者)
(獲罪而無功者錫爵漢之刑賞如此雖欲不亡得乎)
秋七月螟八月罷皇甫嵩遣車騎將軍張溫代之
(皇甫嵩之討張角也過鄴見趙忠舍宅踰制奏没入之又張讓私求錢不與二人奏嵩無功費多徵還收)
(印綬以司空張温為車騎將軍討北宫伯玉拜董卓為破虜將軍統於温)質實(鄴縣名注見晉懷帝)
(永嘉六年)
冬十月司空臨晉侯楊賜卒
(初賜既免帝閱故事得賜與劉陶所上張角奏乃封賜臨晉侯陶中陵鄉侯至是復以賜為司空薨諡曰)
(文烈)集覽(閱音越說文見數於門一一數之也又察也)質實(臨晉地名注見周赧王五年)
書法(書官書爵書姓自鄧禹以来未有也於是宦官益横諸賢得免如賜者鮮矣特書幸之也)
殺諫議大夫劉陶前司徒陳耽
(陶上疏陳八事大較言天下大亂皆由宦官宦官共䜛陶收下黃門北寺獄閉氣而死耽為人忠正宦官)
(怨之亦誣陷死獄中)集覽(大較訖岳反增韻大較猶言大略也)
書法(成帝之世書下諫大夫劉輔獄為鬼薪論然未殺也書殺諫議大夫劉陶而漢之亡决矣)
(自古以来殺諫臣者未有不亡者也綱目東漢書諫議大夫三王良周舉劉陶自是無書者矣終綱)
(目諫官書殺四劉陶侯昌業孟昭圖常濬)
發明(漢室滅亡之徵至是無可言者矣然劉陶之死且揭諫議大夫書之者所以甚漢靈不君)
(之惡而為後世殺諫臣者之鑒也)
張溫擊凉州賊邊章韓遂不利十一月將軍董卓破走
之考異(擊當作討)質實(凉州注見唐中宗景龍二年)
(張溫將兵十餘萬屯美陽與邊章韓遂戰輙不利十一月董卓等攻破之章遂走榆中温遣周慎追之參)
(軍事孫堅說慎曰賊城中無榖當外轉糧食堅願得萬人斷其運道將軍以大兵繼後賊必困乏走入羌)
(中并力追之則凉州可定也慎不從章遂反斷慎運道慎懼棄輜重而退溫又使董卓討羌卓糧絶乃於)
(所度水中偽立堰以捕魚而潜從堰下過軍比賊追之决水已深不得度遂還屯扶風溫以詔書召卓良)
(久乃至溫責讓之卓應對不順孫堅前耳謂溫曰卓不怖罪而䲭張大語宜以召不時至陳軍法斬之溫)
(曰卓素著威名於河隴之間今日殺之西行無依堅曰明公親率王師威震天下何頼於卓卓輕上無禮)
(一罪也沮軍疑衆二罪也受任無功應召稽留三罪也古之名將仗鉞臨衆未有不斷斬以成功者今明)
(公垂意於卓不即加誅虧損威刑於是在矣溫不忍發)集覽(美陽馮翊郡名在耀州美陽縣堰音)
(偃韻會注壅水謂之堰耳謂附耳而與之語怖恐懼也鴟張言語妄大如鴟梟惡鳥之張大河隴河内隴)
(西沮止也)質實(一統志云美陽漢之縣名屬右扶風三國魏省之故城在西安府武功縣西七里榆)
(中城名在臨洮府蘭縣西二百里東漢時羣羌居此扶風郡名注見周顯王八年岐縣)
造萬金堂
(帝造萬金堂於西園引司農金錢繒帛牣積堂中復藏寄小黃門常侍家錢各數千萬又買田起第於河)
(間)集覽(牣積韻會牣滿也積聚也)質實(一統志云西園在洛陽縣即漢桓靈賣官諧價之地)
(河間國名注見帝玄更始二年)
書法(譏也綱目書作堂三漢萬金秦教武武后天堂皆譏之也王路漢螽斯則百則以災變書)
(丙寅)三年春二月江夏兵趙慈反遣使就拜張温為太
尉
(三公在外始於温)
以宦者趙忠為車騎將軍
(帝使忠論討黃巾之功執金吾甄舉謂曰傅南容前在東軍有功不侯天下失望今將軍親當重任宜進)
(賢理屈以副衆心忠遣弟延致殷勤於傳爕曰南容少答我常侍萬戶侯不足得也爕正色拒之曰遇不)
(遇命也有功不論時也傅爕豈求私賞哉忠愈恨然憚其名不敢害出為漢陽太守)集覽(甄之真反)
(姓也進賢理屈進用賢人治理枉屈)質實(漢陽郡名注見建寧二年南容傅爕表字)
脩南宫鑄銅人
(帝使繕脩南宫玉堂鑄四銅人四鍾又鑄天祿蝦蟇轉水入宫又作翻車渴烏灑南北郊路以為可省百)
(姓灑道之費)集覽(翻車激水而上轉動之器渴烏受水之器如烏之渴飲也)
書法(秦鑄金人不書此何以書譏不知務也秦方富強奢侈之甚不足責也黃巾之禍殆遍天)
(下而踵秦所為以是為不知務故書譏之終綱目書鑄六而書銅人者三詳後主建興十五年魏皆)
(譏也)
夏五月晦日食六月荆州刺史討趙慈斬之考異(斬當)
(作誅)質實(荆州注見獻帝建安十二年)冬十月武陵蠻反郡兵討破
之考異(討當作擊)集覽(武陵今常德府有武陵縣也)質實(武陵郡名注見光武建武二十)
(四年)鮮卑宼幽并徵張溫還
(丁卯)四年春二月滎陽盜起河南尹何苖討破之以苖為
車騎將軍質實(滎陽縣名注見秦莊襄王元年何苖宛人)
(苗進之弟也)
韓遂圍隴西凉州殺刺史以應之遂圍漢陽太守傅爕
與戰死之
(韓遂殺邊章及北宫伯玉擁兵十餘萬進圍隴西凉州刺史耿鄙率兵討遂鄙任治中程球球通姦利士)
(民怨之傅爕謂鄙曰使君統政日淺民未知教賊聞大軍將至必萬人一心不苦息軍養德明賞必罰賊)
(謂我怯羣爭勢離然後率已教之民討成離之賊其功可坐而待也不從行至狄道别駕反應賊殺球及)
(鄙賊遂進圍漢陽城中兵少糧盡爕子幹年十三言於爕曰國家昏亂遂令大人不容於朝今兵不足以)
(自守宜還鄉里徐俟有道而輔之言未終爕慨然歎曰汝知吾必死邪聖達節次守節殷紂暴虐伯夷不)
(食周粟而死吾遭世亂不能養浩然之志食人之禄又欲避其難乎吾行何之必死於此汝有才智勉之)
(勉之主簿楊會吾之程嬰也狄道人王國使人說爕曰天下已非漢有府君寧有意為吾屬帥乎爕按劒)
(叱之遂麾左右進兵臨陳戰殁諡曰壯節侯耿鄙司馬馬騰亦擁兵反與韓遂合共推王國為主寇掠三)
(輔)集覽(漢陽郡名在蜀中今漢州聖達節次守節春秋曹宣公卒公子負芻殺其太子而自立是)
(為成公諸侯不義曹君將立子臧子臧曰前志有之曰聖逹節次守節下失節為君非吾節也雖不能聖)
(敢失守乎遂逃奔宋注節猶分也聖達節言聖人逹於天命無可不可如舜禹受禪湯武革命之類次守)
(節謂賢者自守己分而不妄取如子臧季札之類下失節謂愚者不安己分取非其理後世簒弑之徒皆)
(如此欲避其難乎春秋哀十五年衞孔悝遭蒯聵之難時子路為孔氏邑宰將入子羔曰弗及不踐其難)
(子路曰食焉不避其難服虔曰言食悝之祿必救悝之難程嬰春秋晉人景公時大夫屠岸賈誅滅世卿)
(趙氏趙朔有遺腹子屠岸賈索之朔客公孫杵臼取他人嬰兒匿山中朔友程嬰謬謂諸將殺杵臼與孤)
(兒其趙氏真孤乃反在程嬰卒與俱匿山中居十五年司馬韓厥言於景公復立趙後是為趙武即孤兒)
(也遂攻岸賈滅之嬰曰昔下宫之難我非不能死欲存趙後今宜下報宣孟乃自殺武齊衰三年奉祀不)
(絶)質實(隴西郡名注見秦王政三年凉州注見唐中宗景龍二年治中官名注見晉安帝隆安四)
(年狄道縣名注見高后六年别駕官名注見宋文帝元嘉二十八年漢陽郡名注見建寧二年主簿官名)
(注見宋文帝元嘉九年司馬官名注見武帝元封二年馬騰扶風人大人按霍光傳子稱父曰大人三輔)
(注見武帝征和元年)
書法(殤帝之篇書張顯戰没矣安帝之篇書鄭勤戰死蔡諷戰没矣未有書與戰死之者爕書)
(死之自劉快以来百七十九年未之有也自殤帝至是書太守二十非以能破羌書則以能平盗書)
(其盛者以死節書而世道益可悲矣)
漁陽張舉張純反
(故中山相張純與故泰山太守張舉及烏桓大人丘力居等連盟劫略薊中殺校尉太守衆至十餘萬屯)
(肥如舉稱天子純稱彌天將軍移書州郡告天子避位敕公卿奉迎)質實(漁陽郡名注見秦王政三)
(年中山國名注見周威烈王二十三年泰山郡名注見秦始皇二十八年薊縣名注見帝玄更始二年肥)
(如縣名注見武帝元朔三年)
冬十月長沙區星反以孫堅為太守討平之封堅烏程
侯集覽(區星姓名區如字或音烏侯反)質實(烏程縣名注見晉安帝隆安三年)前太
丘長陳寔卒質實(太丘縣名注見桓帝元嘉元年)
(寔在鄉閭平心率物其有爭訟輙求判正曉譬曲直退無怨者至乃歎曰寧為刑罰所加不為陳君所短)
(楊賜陳耽每拜公卿羣僚畢賀輙歎寔未登大位愧於先之及卒海内赴弔者三萬餘人)
書法(邑長不卒卒陳寔錄賢也終綱目令長書卒二王渙陳寔寔以前長書甚賢之也)
(戊辰)五年春二月有星孛于紫宫黃巾餘賊寇太原河
東屠各胡寇并州殺刺史張懿質實(屠各胡注見桓帝延熹元年)
以劉焉為益州牧劉虞為幽州牧質實(劉虞東海郯人)
(太常劉焉見王室多故建議以為四方兵宼由刺史威輕且用非其人所致宜改置牧伯選清名重臣以)
(居其任侍中董扶私謂焉曰京師將亂益州分野有天子氣會刺史郤儉賦歛煩擾謠言遠聞而耿鄙張)
(懿皆為盗所殺朝廷遂從焉議選列卿尚書為州牧各以本秩居任以焉為益州虞為幽州州任之重自)
(此始焉魯恭王之後虞東海恭王五世孫嘗為幽州刺史民夷懷其恩信故用之焉入蜀會賊殺卻儉從)
(事賈龍等破走之選吏迎焉徙治綿竹務行寬惠以收人心)質實(董扶綿竹人綿竹縣名注見光)
(武建武十二年)
南匈奴右部反殺其單于羌渠考異(殺當作弑據齊建武四年書高昌弑)
(其君馬儒隋開皇十七年書吐谷渾弑其可汗世伏十九年書突厥弑其都藍可汗皆書弑不書殺)
(詔發南匈奴兵配劉虞討張純單于羌渠遣左賢王將騎詣幽州國人恐發兵無已於是右部䤈落反與)
(屠各胡合凡十餘萬人攻殺羌渠)集覽(䤈落匈奴右部渠帥名呼韓邪之系冐頓之後也䤈音火)
(兮反)
大水冀州刺史王芬自殺
(陳蕃子逸與襄楷會於冀州刺史王芬坐楷曰天文不利宦者黃門常侍真族滅矣逸喜芬曰若然者芬)
(願驅除因上書言黑山賊攻劫郡縣欲以起兵會帝欲北巡河間舊宅芬等謀以兵誅諸常侍因廢帝而)
(立合肥侯以告曹操操曰夫廢立之事天下之至不祥也古人有權成敗計輕重而行之者伊霍是也然)
(皆懷至忠之誠據宰輔之勢因秉政之重同衆人之欲故能計從事立今諸君徒見曩者之易未覩當今)
(之難而造作非常欲望必克不亦危乎會北方夜半有赤氣東西竟天太史言北方有隂謀不宜北行帝)
(乃止敕芬罷兵俄而徵之芬懼自殺)集覽(驅除注見帝玄更始元年合肥秦合肥縣漢置廬江國東)
(漢為合肥侯國仍隸九江郡正義曰今廬州治合肥應劭曰夏水出父城東南至此與淮合故曰合肥字)
(或作淝)質實(冀州注見秦二世二年信都國一統志云合肥漢之縣名屬九江郡晉屬淮南郡劉)
(宋改為汝隂縣屬汝隂郡齊屬廬江郡隋復為合肥縣屬廬州唐宋元仍舊國朝亦因之又併梁縣地入)
(焉仍屬廬州府)
書法(芬謀誅宦官因廢立帝則曷為止以自殺書示戒也鄭衆專而周章之謀起趙張横而王)
(芬之計决綱目不書謀逆所以為尊信宦閹者之戒也然則芬無貶乎書自殺所以為貶也不量其)
(力造作非常祗足以殺其身而已矣)
發明(芬以下謀上宜得春秋無將之誅胡不書其謀反又胡不書其有罪伏誅是時靈帝罪浮)
(于桀乃獨夫耳况芬本謀特欲誅宦者為廢昏立明之舉是以綱目未减其罪蓋恕芬所以惡靈也)
(其旨微矣)
秋八月置西園八校尉
(以小黃門蹇碩為上軍校尉袁紹鮑鴻曹操趙融馮芳夏牟淳于瓊等七校尉皆統於碩帝自黃巾之起)
(留心戎事碩壯徤有武略帝親任之雖大將軍亦領屬焉)質實(袁紹汝南汝陽人)
冬十月青徐黃巾復起講武平樂觀
(望氣者以為京師當有大兵两宫流血帝欲厭之乃發四方兵講武於平樂觀起大壇建華蓋帝躬擐甲)
(介馬稱無上將軍行陳三匝而還問討虜校尉蓋勲曰吾講武如是何如對曰臣聞先王耀德不觀兵今)
(宼在遠而設近陳不足昭果毅秪黷武耳帝曰善恨見君晚羣臣初無是言也勲謂袁紹曰上甚聰明但)
(蔽於左右耳與紹謀共誅嬖倖蹇碩懼出勲為京兆尹)集覽(行陳行下孟反按行也陳通作陣下)
(近陳通觀兵左傳觀兵于南門杜預曰觀音貫觀示兵威也楚世家觀兵於周郊服虔曰觀兵謂陳兵脇)
(周也昭果毅左傳宣二年戎昭果毅以聽之之謂禮殺敵為果致果為毅注聽謂常存於耳著於心想聞)
(其政令黷武黷與瀆覿通慢也數也古人有言曰武不可覿覿武無烈)
書法(書講武何譏也寇在遠而講武於京師以為非禦備也故元年賊起繼書屯都亭五年復)
(起繼書講武平樂觀皆深譏之書講武始此終綱目書講武三是年晉安帝元興二年唐玄宗開元)
(元年書大閱二晉成帝咸康六年康帝建元二年)
十一月凉州賊王國圍陳倉以皇甫嵩為左將軍討之
質實(陳倉縣名注見安帝元初四年)遣騎都尉公孫瓚討漁陽賊走
之質實(公孫瓚遼西令支人漁陽郡名注見秦王政三年)
(己巳)六年春二月皇甫嵩擊王國大破之考異(擊當作討)
(董卓謂皇甫嵩曰陳倉危急請速救之嵩曰不然百戰百勝不如不戰而屈人兵是以先為不可勝以待)
(敵之可勝陳倉雖小城守固備未易可拔王國雖強攻陳倉不下其衆必疲疲而擊之全勝之道也國攻)
(陳倉八十餘日不拔疲敝解去嵩進兵擊之卓曰窮宼勿廹歸衆勿追嵩曰不然前吾不擊避其銳也今)
(而擊之待其衰也所擊疲師非歸衆也國衆且走莫有闘志以整擊亂非窮寇也遂獨進連戰大破之斬)
(首萬餘級卓大慙恨由是與嵩有隙)
三月劉虞討漁陽賊斬張純餘衆降散
(劉虞到部遣使至鮮卑中告以利害責使送張舉張純首厚加購賞丘力居等聞虞至喜各遣譯自歸虞)
(罷諸屯兵但留公孫瓚將萬人屯右北平三月純客殺純送首於虞瓚志欲掃滅烏桓而虞欲以恩信招)
(降由是有隙)集覽(丘力居烏桓大人名)質實(右北平郡名注見秦王政三年)
夏四月朔日食即拜劉虞為太尉遣大將軍進討
韓遂
(蹇碩忌大將軍進與諸常侍共說帝遣進西擊韓遂帝從之進知其謀奏遣袁紹收徐兖二州兵湏還而)
(西以稽行期)
帝崩皇子辯即位尊皇后曰皇太后太后臨朝封皇弟
恊為陳留王考異(皇字羡)考證(皆當去皇字)
(初帝數失皇子何后生辯養於道人史子眇家號曰史侯王美人生恊董太后自養之號曰董侯羣臣請)
(立太子帝以辯輕佻無威儀欲立恊猶豫未决會疾篤屬恊於蹇碩欲先誅何進而立恊使人迎進進往)
(碩司馬潘隠迎而白之進驚馳歸營引兵入屯百郡邸稱疾不入辯即位年十四太后臨朝封恊為陳留)
(王年九歲)集覽(輕佻佻與恌窕通爾雅曰佻偷也注苟且也離騷經余猶惡其佻巧注佻輕也左傳)
(襄二十六年楚師輕窕注言不能持重也窕徐氏音敕堯反又通弔反)
書法(賀善贊曰靈帝信宦豎殺忠賢當時變異有終綱目所無者四蛇見御座黑氣青虹墮殿)
(庭雌雞化雄而又五書大疫居綱目半帝亦可以知變矣方且作罼圭作列肆起四百尺觀造萬金)
(堂鑄銅人土木盛興不知社稷之將覆人有恒言曰桓靈靈又甚於桓也辯何以不書太子未嘗)
(立為太子也於是蹇碩潜謀立恊事有不能從容者矣兩漢書皇子即位者一而已)
以袁隗為太傅與大將軍進參錄尚書事進收宦者蹇
碩誅之
(進既秉政忿蹇碩圖已袁紹因勸進悉誅諸宦官進以袁氏累世貴寵而紹與從弟術皆為豪傑所歸因)
(信用之復博徵智謀之士何顒荀攸鄭泰等二十餘人與同腹心碩不自安與趙忠等謀誅進中常侍郭)
(勝進同郡人以告進進使黃門令收碩誅之因悉領其屯兵)質實(何顒南陽襄鄉人荀攸潁川潁)
(隂人彧之從子鄭泰開封人)
書法(蹇碩書誅矣其書進收何進專也)
發明(何進以私忿殺蹇碩故曰進收然碩亦不免書誅何哉此曹斵喪帝室罪盈惡積正天誅)
(所宜加王法所不赦者豈得以其死於私忿之故而遂末减其罪乎書法若此初非過也)
五月遷孝仁皇后於河間驃騎將軍董重自殺六月后
暴崩質實(河間國名注見帝玄更始二年)
(驃騎將軍董重與何進權勢相害中官挾重為助董太后每欲參預政事何太后輙禁塞之董后忿詈曰)
(汝今輈張怙汝兄耶吾敕驃騎斷何進頭如反手耳何太后告進進與三公共奏孝仁皇后交通州郡辜)
(較財利故事藩后不得留京師請遷宫本國舉兵圍驃騎府收重免官重自殺董后憂怖暴崩民間由是)
(不附何氏)集覽(驃騎注見武帝元狩二年輈張輈竹求反書無逸曰譸張為幻注譸本作輈謂欺誑)
(幻惑也爾雅及詩作侜同侜張誑也蔡氏傳曰譸誑張誕也按譸與輈侜通史炤通鑑釋文曰輈車轅也)
(張施弓弦二字皆有動意章懷云輈張猶彊梁也)
書法(書暴崩何咎遷之者也)
發明(孝仁本非國母然自何后言之猶為其姑云爾而遷之怖之使之至於殞滅可乎故夫后)
(以崩書者是予其為母后也予其為母后而遷之至於暴亡者其罪始有不可言者矣宜乎他日賊)
(臣得以藉口也)
葬文陵質實(一統志云文陵在河南府城東北)
(何進懲蹇碩之謀稱疾不入陪喪又不送山陵)
大水秋七月大將軍進召董卓將兵詣京師太后詔
罷諸宦官八月宦官張讓等入宫殺進劫太后帝出至
河上司隸校尉袁紹捕宦者悉誅之帝還宫以卓為司
空考異(一本無詣京師三字按提要劫太后下有及字)
(袁紹說何進曰前竇武欲誅内寵而反為所害者但坐言語漏泄五營兵士皆服畏中人而竇氏反用之)
(自取禍滅今將軍兄弟並領勁兵部曲將吏皆英俊名士樂盡力命事在掌握此天贊之時不可失也進)
(乃白太后請盡罷中常侍以下以三署郎補其處太后曰中官統領禁省漢家故事也且先帝新棄天下)
(我奈何楚楚與士人共對事乎進難違太后意且欲誅其放縱者而太后母舞陽君及弟苖受宦官賂遺)
(數白太后為其障蔽言大將軍專殺擅權以弱社稷太后以為然進又新貴素敬憚中官雖外慕大名而)
(内不能斷故事久不决紹等又為畫策多召四方猛將使並引兵向京城以脇太后進然之主簿陳琳諫)
(曰諺稱掩目捕雀夫微物尚不可欺以得志况國之大事其可以詐立乎今將軍總皇威握兵要龍驤虎)
(步高下在心此猶鼓洪爐燎毛髮耳但當速發雷霆行權立斷則天人順之而反委釋利器更徵外助大)
(兵聚會強者為雄所謂倒持干戈授人以柄功必不成祗為亂階耳進不聽曹操聞而笑曰宦者之官古)
(今宜有但世主不當假之權寵使至於此既治其罪當誅元惡一獄吏足矣何至紛紛召外兵乎欲盡誅)
(之事必宣露吾見其敗也初靈帝徵董卓為少府卓上書言所將湟中義從及秦胡兵皆詣臣言禀賜斷)
(絶妻子饑凍牽挽臣車使不得行及帝寝疾璽書拜卓并州牧令以兵屬皇甫嵩卓復上書言士卒戀臣)
(畜養之恩乞將之北州效力邊垂嵩從子酈說嵩曰大人與卓怨隙已結勢不俱存卓被詔委兵而上書)
(自請此逆命也彼度京師政亂故敢躊躇不進此懷姦也且凶戾無親將士不附大人今為元帥杖國威)
(以討之無不濟也嵩曰違命雖罪專誅亦有責也不如顯奏使朝廷裁之乃上書以聞帝以讓卓卓亦不)
(奉詔駐兵河東至是何進召之使將兵詣京師尚書鄭泰盧植皆諫進不從泰乃棄官去謂荀攸曰何公)
(未易輔也進使騎都尉鮑信募兵泰山并召東郡太守橋瑁屯成臯使武猛都尉丁原將數千人寇河内)
(燒孟津火照城中皆以誅宦官為言董卓聞召即時就道并上書曰張讓等竊倖承寵濁亂海内臣聞揚)
(湯止沸莫若去薪潰癰雖痛勝於内食今輙鳴鍾鼓如雒陽請收讓等以清姦穢太后猶不從何苖謂進)
(曰始以貧賤依省内以致富貴國家之事亦何容易宜深思之卓至澠池而進更狐疑遣使宣詔止之袁)
(紹懼進變計因脇之曰交搆已成形勢已露將軍復欲何待而不早决之乎事久變生復為竇氏矣進於)
(是以紹為司隸校尉王允為河南尹紹促董卓使馳驛上奏欲進兵平樂觀太后乃恐悉罷中常侍小黃)
(門使還里舍皆詣進謝罪唯所措置進謂曰天下匈匈正患諸君耳今董卓垂至諸君何不早各就國袁)
(紹勸進便於此决之再三不許謀頗泄張讓子婦太后之妹也讓叩頭謂曰老臣得罪當與新婦俱歸私)
(門願復一入直得暫奉望太后顔色然後退就溝壑死不恨矣太后乃詔皆復入直進入長樂宫白太后)
(請盡誅諸常侍張讓叚珪相謂曰大將軍稱疾不臨喪不送葬今歘入省此意何為使潜聽具聞其語乃)
(率其黨數十人持兵伏省戶下斬進即為詔以樊陵為司隸許相為河南尹尚書疑之曰請大將軍出共)
(議中黃門以進頭擲與曰何進謀反已伏誅矣進部曲將吴匡引兵燒南宫青𤨏門讓等將太后少帝及)
(陳留王劫省内官屬從複道走北宫尚書盧植執戈於閣道忩下仰數叚珪珪懼乃釋太后太后投閣得)
(免袁紹矯詔召樊陵許相斬之引兵屯闕下捕得趙忠等斬之吴匡等怨苗不與進同心乃令軍中曰殺)
(大將軍者即車騎也吏士能為報讎乎皆流涕曰願致死遂攻殺苖紹遂閉北宫門勒兵捕諸宦者無少)
(長皆殺之凡二千餘人或有無鬚而誤死者進攻省内讓珪等困廹遂將帝與陳留王數十人步出榖門)
(夜至小平津六璽不自随公卿無從者唯盧植及河南中部掾閔貢夜至河上貢厲聲責讓等因手劒斬)
(數人讓等惶怖叩頭向帝辭曰臣等死陛下自愛遂投河而死貢扶帝與陳留王夜逐螢光還至雒舍明)
(旦帝乘一馬陳留王與貢共乘一馬南行公卿稍有至者董卓亦到因與公卿奉迎於北芒阪下帝見卓)
(兵猝至恐怖流涕羣公謂卓曰有詔郤兵卓曰公諸人為國大臣不能匡正王室至使國家播蕩何郤兵)
(之有卓與帝語語不可了乃更與陳留王語問祸亂之由王答自初至終無所遺失卓大喜以為賢且自)
(以與董太后同族而王為后所養遂有廢立之意是日帝還宫失傳國璽鮑信募兵適至說紹曰董卓將)
(有異志今不早圖必為所制及其新至疲勞襲之可禽也紹不敢發信乃引兵還泰山卓步騎不過三千)
(率四五日輙夜潜出明旦乃大陳旌鼓而還以為西兵復至雒中無知者俄而進及弟苖部曲皆歸之卓)
(又隂使丁原部曲吕布殺原而并其衆於是諷朝廷以久雨策免司空劉弘而代之蔡邕亡命江海積十)
(二年卓聞其名而辟之稱疾不就卓怒詈曰我能族人邕懼而應命到署祭酒甚見敬重三日之間周歴)
(三臺遷為侍中)集覽(三署郎初秦置郎中令其屬官有三署五官中郎將左中郎將右中郎將凡三)
(署署中有郎中主執戟更直侍宫殿出則充車騎漢因之正義曰周之元士漢之光禄中散諫議此三署)
(郎中是今之尚書也楚楚詩國風蜉蝣之羽衣裳楚楚心之憂矣於我歸處注楚楚鮮明貎文公集傳曰)
(此詩言蜉蝣之羽翼猶衣裳之楚楚可愛也然蜉蝣朝生暮死故我心憂之而欲其於我歸處耳鼓洪爐)
(顔師古曰扇熾其火謂之鼓禀賜禀讀曰廪古者給人以食取之於倉廩故因稱稟賜禀食橋瑁姓名瑁)
(音蝐依省内依上聲恃也省内注見武帝征和二年歘入歘讀若忽暴起也韓文詩指畫變怳歘注茫昧)
(貎青𤨏南宫門名顔師古曰門刻為連𤨏文而青塗也孟康曰以青畫門邊鏤中天子門制也複道注見)
(秦始皇二十六年穀門洛陽城門名六璽蔡邕獨斷曰璽凡九各有文刻皆以玉為之螭虎紐一曰傳國)
(璽一曰神璽以鎮國中藏而不用一曰受命璽以封禪禮神其所謂六璽者皇帝行璽以報王公書皇帝)
(之璽以勞王公皇帝信璽以召王公天子行璽以報四夷書天子之璽以勞四夷天子信璽以召兵四夷)
(皆以武都紫泥封盛以青囊白素裹兩端無縫尺一板中約署又傳國璽注見光武建武三年北芒阪下)
(芒本作邙蘇林音忙遽之忙山名也在河南雒陽縣北七十里故曰北芒應劭曰邙屬沛國邙縣之山也)
(阪音返坡阪也一曰澤障一曰山脇周歴三臺漢以尚書為中臺御史為憲臺謁者為外臺謂之三臺蔡)
(邕初署祭酒補侍御史又轉侍書御史後遷尚書)正誤(楚楚今按似謂悽愴苦楚之意承上文先)
(帝新棄天下而言依省内今按依如字倚附也)質實(部曲注見陳文帝天嘉元年舞陽縣名注見齊)
(武帝永明五年陳琳廣陵人湟中西羌地名注見宣帝元康四年義從注見章帝建初六年成臯縣名注)
(見秦莊襄王二年澠池縣名注見光武建武三年狐疑注見秦二世三年一統志云北邙山在河南府城)
(北七十里山連偃師鞏孟津三縣綿亘四百餘里東漢諸陵及唐宋名臣墳多在焉)
書法(卓前書將軍矣此則曷為不書於是卓累徵拜不奉詔也直書董卓而冠之以進召罪進)
(也漢之禍進為之書詔罷宦官矣張讓等曷為復以宦官書譏不力也於是太后詔復入直不書)
(書入惡辭也於是紹勒兵捕宦者無少長皆殺之進攻省内讓等將帝步出此其先書帝出何不)
(以播蕩累紹也宦者書誅罪之也然則紹無貶歟書帝出河上紹捕宦者悉誅之則其專且濫之罪)
(著矣終綱目書誅宦官四其克者二漢書悉誅唐書大誅皆甚之之辭也詳建寧元年)
發眀(進之此舉乃飲烏喙而攻疾耳疾未去而藥殺人曾不如不飲之為愈也綱目書進召董)
(卓則進雖欲辭其責尚可得乎春秋書天王出居于鄭傳者曰天子無出出失天下也夫王者無)
(外家撫四海而特書曰出者著傾覆之禍示播遷之辱也漢自安順以来寵信宦者如護心腹至桓)
(靈則日益甚矣濁亂朝綱荼毒四海賢人君子進則不容於朝退則不容於野而彼方根據蟠結疽)
(食浸滛如癭之附於頸不至於大壞極亂而不止綱目書之一則曰宦官二則曰宦官詳著于冊所)
(以示亂亡之夲為萬世之戒也後之寵愛近習者盍亦以是為鑒乎)
九月袁紹出奔冀州卓廢帝為弘農王奉陳留王協即
位遂弑太后何氏考異(提要無出字)
(董卓謂袁紹曰天下之主宜得賢明每念靈帝令人憤毒董侯似可今欲立之能勝史侯否為當且爾劉)
(氏種不足復遺紹曰漢有天下四百許年恩澤深渥兆民戴之今上富於春秋未有不善宣於天下公欲)
(廢嫡立庶恐衆不從公議也卓按劒叱紹曰豎子敢然天下之事豈不在我爾謂董卓刀為不利乎紹勃)
(然曰天下徤者豈惟董公引佩刀横揖徑出縣節於上東門逃犇冀州卓大會百寮奮首而言曰皇帝闇)
(弱不可以奉宗廟為天下主今欲依伊尹霍光故事更立陳留王何如皆惶恐莫敢對卓又曰有敢沮大)
(議皆以軍法從事坐者震動盧植獨曰太甲不明昌邑多罪故有廢立之事今上行無失德非前事之比)
(也卓大怒免植官遂逃隠於上谷卓以議示袁隗隗報如議卓遂脇太后策廢少帝為弘農王立陳留王)
(協為帝隗解帝璽綬扶下殿北面稱臣太后鯁涕羣臣含悲莫敢言卓又議太后踧廹永樂宫至憂死逆)
(婦姑禮乃遷永安宫酖殺之公卿以下不布服)集覽(踧廹永樂宫史炤通鑑釋文曰踧子六反行平)
(易也迫逼也猶言行平易而逼之也先何太后遷董太后於永樂宫憂怖暴崩故謂何后踧迫而死)正
誤(踧廹永樂宫今按此於行平易之義無取當與蹙通謂促迫也)質實(上谷郡名注見秦王政三)
(年)
書法(書出奔何卓強也紹出奔而弘農遂廢矣綱目聯書之所以著紹奔之由也卓自是削不)
(書姓至伏誅始書之終綱目母后書弑九泰庶長改弑君母魏冉弑君之嫡母董卓弑何太后晉賈)
(氏弑楊太后趙石虎弑劉太后石遵弑劉太后燕主寳弑叚太后魏胡氏弑高太后朱全忠弑何太)
(后弑書殺一燕主熙弑丁太后)
發眀(踧迫永樂逆婦姑禮此豈非董賊藉口之詞乎然綱目於此且正其弑逆之名而何氏不)
(失為太后者亂臣賊子假問罪之說以行其私借使何后無可指之失亦必不能免此固綱目誅討)
(之意不以有詞可執而末减其罪為後世窒賊亂之門杜簒弑之漸拔本塞源之論也)
除公卿子弟為郎補宦官侍殿上考異(提要無弟字)即拜
劉虞為大司馬卓自為太尉領前將軍事
(加節傳斧鉞虎賁更封郿侯)集覽(郿音眉縣名屬右扶風詩王餞于郿今鳳翔府是顔師古曰郿)
(又音媚)質實(一統志云郿秦之縣名漢屬右扶風後魏改平陽縣西魏改郿城縣尋廢入周城縣)
(隋置郿城郡唐改郡為郇州尋廢州為郿縣屬稷州後改屬鳳翔府宋因之金初屬恒州後屬京兆府路)
(元初陞為郿州至元初復為縣屬安西路至國朝改屬鳳翔府)
書法(官未有書自為者書自為專也官書自為自卓始自是不勝書矣)
遣使弔祭陳蕃竇武及諸黨人復其爵位考異(提要無弔字)
(董卓與三公詣闕上書追理蕃武及諸黨人悉復爵位遣使弔祠擢用子孫)
書法(祭臣不書此何以書予思賢也是故樊豐誅而後祠楊震宦者敗而後祭陳竇遼水衂而)
(後祀魏徵祿山反而後祭九齡皆事後之思也終綱目書祭臣六詳明帝永平二年)
發眀(衰亂之世信用羣小殺戮忠良人情忿怒故姦雄借以為詞稱兵問罪既得所欲則必申)
(理冤枉擢用名流以快海内之心如董卓遣使弔祭陳竇及聘召處士申屠蟠之類是也人主觀之)
(綱目所書則必兢兢業業用賢去佞毋使姦雄得以為藉手之地可也)
自六月雨至于是月
書法(恒雨也昭帝之元嘗書七月至于十月矣於是復見終綱目連雨數月者二而已)
冬十月葬靈思皇后
(公卿會葬素衣而已)
十一月卓自為相國贊拜不名入朝不趨劒履上殿
書法(此殊禮也綱目備書者四蕭何董卓曹操劉裕惟蕭何書賜卓則書自操裕皆直書之而)
(已)
發眀(莾卓在漢均為逆賊然綱目於莾自得政以至即真皆以太皇太后冠於其上而不曰莾)
(自為者所以著母后之祸為萬世戒也至董卓則書卓自為太尉自為相國自為太師者所以窒簒)
(竊之源使後世亂臣賊子欲假朝廷之命以自進其爵位者無得為欺天下之具也嗚呼自是而後)
(竊命之臣皆用此例矣)
十二月徵處士申屠蟠不至以黃琬為太尉楊彪為
司徒荀爽為司空
(初尚書周毖城門校尉伍瓊說董卓矯桓靈之政擢用天下名士以收衆望卓從之於是徵荀爽申屠蟠)
(等就拜爽平原相行至宛陵遷光祿勲視事三日進拜司空自徵至是九十五日爽等皆畏卓之暴無敢)
(不至獨蟠得徵書人勸之行笑而不答竟以壽終卓又以韓馥為冀州牧劉岱孔伷為兖豫刺史張邈張)
(咨為陳留南陽太守)集覽(周毖東觀記曰周玭豫州刺史慎之子也續漢書及魏志玭並作毖章懷)
(注云毖音秘宛陵括地志云宛陵故城在鄭州新鄭縣東北三十八里本鄭舊縣也伷直又反)質實
(黃琬江夏安陸人瓊之孫楊彪華隂人秉之孫荀爽潁川潁隂人淑之子平原國名注見光武建武五年)
(宛陵縣名注見梁武帝太清三年陳留郡名注見秦二世三年南陽郡名注同上年)
發明(申屠蟠見幾而作獨免黨錮之禍至是又不為董卓所屈異乎荀爽諸人若蟠者真無愧)
(於處士之名矣特書不至蓋予之也)
以袁紹為勃海太守
(洛中貴戚室第相望卓放兵剽虜妻略婦女不避貴賤人情崩恐不保朝夕卓購求袁紹急周毖伍瓊曰)
(紹恐懼出犇非有他志今急購之勢必為變袁氏樹恩四世門生故吏徧天下若收豪傑以聚徒衆則山)
(東非公之有也不如赦之拜一郡守紹喜於免罪必無患矣卓乃即拜紹勃海太守又以紹從弟術為後)
(將軍曹操為驍騎校尉術犇南陽操變易姓名間行東歸至陳留散家財合兵得五千人是時豪傑多欲)
(起兵討卓者袁紹在勃海韓馥遣數部從事守之不得動搖東郡太守橋瑁詐作三公移書州郡陳卓罪)
(惡徵兵赴難馥得移請諸從事問曰今當助袁氏耶助董氏邪治中從事劉子惠曰興兵為國何謂袁董)
(馥有慙色乃作書與紹聽其起兵)集覽(移書官曹公府不相臨敬則為移箋表之類也)質實
(勃海郡名注見獻帝建安八年南皮東郡注見光武建武八年)
(庚午)孝獻皇帝初平元年春正月關東州郡起兵討卓推
袁紹為盟主
(紹自號車騎將軍與河内太守王匡屯河内韓馥留鄴給軍糧孔伷屯潁川劉岱張邈邈弟廣陵太守超)
(山陽太守袁遺濟北相鮑信與橋瑁曹操俱屯酸棗袁術屯魯陽衆各數萬豪傑多歸心袁紹者鮑信獨)
(謂操曰君略不世出殆天之所啓乎)集覽(魯陽南陽郡有魯陽縣案魏世家伐楚取魯陽正義曰今)
(汝州魯山縣是)質實(河内郡名注見桓帝延熹九年鄴縣名注見建安十五年潁川郡名注見秦二)
(世三年廣陵郡名注見武帝元朔五年山陽郡名注見成帝河平二年濟北國名注見楚義帝元年酸棗)
(縣名注見周慎靚王四年一統志云魯陽漢之縣名屬南陽郡三國魏為廣州晉復置縣屬南陽國後魏)
(置魯陽郡又置魯州隋初郡廢大業初廢州為魯縣屬襄城郡唐初復置魯州改縣曰魯山貞觀中州廢)
(以滍陽縣省入魯山屬汝州宋元仍舊名國朝因之改屬南陽府)
書法(特筆也書推為盟主將以深責紹也)
卓弑弘農王
書法(廢君書弑自董卓始終綱目廢君而弑之者二十弘農王宋零陵王營陽王齊汝隂王海)
(陵王涪陵王梁巴陵王魏王恭安定王東海王齊中山王梁主綱魏主欽周宋公陳江隂王齊濟南)
(王隋介公後梁濟隂王後唐鄂王漢湘隂公)
發眀(弘農既廢已不成乎君前史皆以殺為文至綱目始正名書弑者不以其微而廢君臣之)
(義則逆賊之罪益著矣)
卓奏免太尉琬司徒彪以王允為司徒殺城門校尉伍
瓊尚書周毖考異(提要卓上有圈子)
(卓議大發兵以討山東尚書鄭泰曰夫政在德不在衆也卓不悦曰如卿此言兵為無用邪泰曰非謂其)
(然也以為山東不足加大兵耳眀公出自西州少為將帥閑習軍事袁本初公卿子弟生長京師張孟卓)
(東平長者坐不闚堂孔公緒清談高論噓枯吹生並無軍旅之才臨鋒决敵非公之儔也况王爵不加尊)
(卑無序不肯同心共膽與齊進退且山東承平日久民不習戰天下所畏者無若并凉之人與羌胡義從)
(而明公擁之以為爪牙譬猶驅虎兕以赴犬羊鼓烈風以掃枯葉誰敢禦之無事徵兵以驚天下使患役)
(之民相聚為非棄德恃衆自虧威重也卓乃悦既而又以山東兵盛欲遷都以避之表河南尹朱儁為已)
(副使者召拜儁辭不受因曰國家西遷必孤天下之望以成山東之釁臣不知其可也卓大會公卿議之)
(楊彪曰關中殘破都雒已久今無故捐宗廟棄園陵恐百姓驚動必有糜沸之亂天下動之至易安之甚)
(難惟明公慮焉卓作色曰公欲沮國計邪黃琬曰此國之大事楊公之言得無可思卓不答以災異奏免)
(琬彪等以王允為司徒伍瓊周毖固諫遷都卓大怒曰卓初入朝二公勸用善士故卓相從而諸君到官)
(舉兵相圖此二君賣卓卓何用相負收斬之彪琬惶恐謝罪)集覽(本初袁紹字孟卓張邈字坐不)
(闚堂闚傾頭門中視也即坐不垂堂之義注見武帝建元三年公緒孔伷字義從注見章帝建初五年虎)
(兕虎山獸之君兕序姊反有力之獸如牛而一角青色重千斤糜沸糜說文糝也言如糝之沸)正誤
(坐不闚堂今按坐不闚堂言愛惜身命也堂高廉遠地闚視恐墜墮即坐不垂堂之義糜沸今按糜即粥)
(也李賢曰如糜粥之沸)質實(西州注見齊明帝建武四年高昌國并凉二州名并注見晉愍帝建)
(興四年凉注見唐中宗景龍二年)
書法(免未有書所自者書卓奏何專也是故王鳳專則以陳湯為從事中郎書鳳奏董卓專則)
(免太尉琬司徒彪則書卓奏殺伍周者卓也則以王允者亦卓也書以非譏允歟允為卓所以而卒)
(能誅卓書以所以予允也故灌嬰能與齊連和則書産使者乃所以予嬰王允能使布誅卓則書卓)
(以者乃所以予允也)
卓徵蓋勲為議郎皇甫嵩為城門校尉
(蓋勲為京兆尹左將軍皇甫嵩將兵三萬屯扶風勲蜜與嵩謀討卓卓素怨嵩徵為城門校尉欲因殺之)
(嵩將行長史梁衍說嵩曰卓寇掠京邑廢立從意今徵將軍大則危禍小則困辱今卓在雒陽天子来西)
(以將軍之衆迎接至尊奉令討逆袁氏逼其東將軍廹其西此成禽也嵩不從而就徵勲以衆弱不能獨)
(立亦還京師)質實(京兆尹官名注見武帝太初元年扶風郡名注見周顯王八年岐縣雒陽縣名)
(注見光武建武四年)
書法(二子忠賢也則曷為書卓徵書卓徵為二子惜也)
發眀(皇甫嵩功名素著身為上將手握強兵坐視帝室傾覆逆賊鴟張不能唱大義於天下乃)
(束手就召甘心事賊何哉善乎范曄之論謂其舍格天之大業就匹夫之小諒卒狼狽虎口為智士)
(笑者也况是時蓋勲進謀梁衍獻策嵩皆棄之不顧至他日乃以虛詞強辯與逆賊抗不亦晚乎綱)
(目書卓徵嵩為城門校尉則嵩屈身就賊之耻不可掩矣是以通鑑眀年五月書以嵩為車騎將軍)
(八月書以嵩為太尉十二月書太尉嵩免綱目皆棄而不錄蓋鄙之也鄙之則不足言矣然則志士)
(仁人其於去就之際盍亦知所處哉)
三月卓遷都長安燒洛陽宫廟發諸帝陵車駕西遷考
異(提要無帝字及車駕西遷五字)
(董卓收諸富室以罪惡誅之没入其財物死者不可勝計悉驅徙其餘民數百萬口於長安步騎驅蹙更)
(相蹈藉饑餓宼掠積屍盈路卓自留屯罼圭苑中悉燒宫廟官府居家二百里内無復雞犬又使吕布發)
(諸帝陵及公卿冢墓收其珍寳三月帝至長安董卓未至朝政大小皆委之王允允外相彌縫内謀王室)
(甚有大臣之度自天子及朝中皆倚允允屈意承卓卓亦雅信焉)集覽(罼圭注見靈帝光和三年)
(居家居民之家也)質實(長安縣名注見惠帝五年)
書法(李傕曹操皆書遷帝于某逼遷也此則曷為以自遷書其上書卓遷都燒宫廟發諸陵然)
(後書車駕西遷則其逼脇凄凉之状自見矣書卓遷都專辭也書車駕西遷不得不遷之辭也)
發眀(孟子曰民為貴社稷次之君為輕今董卓虜掠人民驅徙數百萬口死者不可勝計然綱)
(目止書官廟諸陵及車駕而不及民何哉春秋之法君將不言帥師君獲不言師敗績以君重於師)
(也禮稱有焚其先人之室則三日哭故廟災則必哭之以神主之所安也蓋孟子之言為時君牛羊)
(用人而莫之恤故以民為貴君社稷次之將以救一時糜爛之禍若夫春秋之書禮經之典正名定)
(分為萬世法故必以君宗廟為重而民次之此則經世之大常亘古今而不可易者也綱目於此深)
(得春秋禮經之旨故其書法如此惟此義不行然後有託以為民之故輕棄君親社稷而不顧以自)
(文其背畔之實如降虜降賊以全城為名者不有君子誰能正之噫)
卓殺太傳袁隗滅其家長沙太守孫堅舉兵討卓將
軍袁術據南陽表堅領豫州刺史
(孫堅起兵殺荆州刺史王叡前至南陽已數萬人殺太守張咨至魯陽與袁術合兵術由是得據南陽表)
(堅行破虜將軍領豫州刺史堅與官屬會飲於魯陽城東董卓步騎數萬卒至堅方行酒談笑整頓部曲)
(無得妄動後騎漸益堅徐罷坐導引入城乃曰向堅所以不即起者恐兵相蹈藉諸君不得入耳卓兵見)
(其整不敢攻而還)質實(長沙郡名注見興平元年荆州注見建安十二年南陽郡名注見秦二世)
(三年豫州注見光武建武十九年汝南郡部曲注見陳文帝天嘉元年)
書法(書據何罪專也)
以劉表為荆州刺史
(時寇賊縱横道路梗塞表單馬入宜城請南郡名士蒯良蒯越與之謀曰今江南宗賊甚盛各擁衆不附)
(若袁術因之禍必至矣吾欲徵兵恐不能集其策焉出越曰袁術驕而無謀宗賊帥多貪暴為下所患若)
(使人示之以利必以衆来使君誅其無道撫而用之一州之人有樂存之心聞君威德必襁負而至矣兵)
(集衆附南據江陵北守襄陽荆州八郡可傳檄而定公路雖至無能為也表曰善乃使越誘宗賊帥至者)
(十五人皆斬之而取其衆遂徙治襄陽鎮撫郡縣江南悉平)集覽(公路袁術字)質實(劉表)
(山陽高平人魯恭王之後也宜城縣名注見安帝建光元年南郡注見獻帝建安十二年江陵縣名注見)
(建安十三年襄陽縣名注見建安十二年)
書法(自卓弑以来徵拜皆書卓以此其不書卓以何卓在外也)
曹操與卓兵戰于滎陽不克還屯河内
(袁紹等諸軍畏董卓之彊莫敢先進曹操曰舉義兵以誅暴亂大衆已合諸君何疑向使董卓倚王室據)
(舊京東向以臨天下雖以無道行之猶足為患今焚燒宫室劫遷天子海内震動不知所歸此天亡之時)
(也一戰而天下定矣遂引兵西將據成臯至滎陽遇卓將徐榮與戰操兵敗為流矢所中馬亦被創從弟)
(洪以馬與操曰天下可無洪不可無君遂夜遁還酸棗諸軍十餘萬日置酒高會不圖進取操責讓之因)
(為謀曰諸君聽吾計使勃海引河内之衆臨孟津酸棗諸將守成臯據敖倉塞轘轅大谷全制其險使袁)
(將軍率南陽之軍軍丹析入武關以震三輔皆高壘深壁勿與戰益為疑兵示天下形勢以順誅逆可立)
(定矣今兵以義動持疑不進失天下望竊為諸君耻之邈等不能用操乃還屯河内頃之酸棗食盡衆散)
(劉岱殺橋瑁)集覽(滎陽注見秦莊襄王元年勃海引河内之衆勃海太守袁紹先與王匡屯兵於)
(河内酸棗諸將劉岱張邈張超袁遺鮑信橋瑁曹操等諸將俱屯於酸棗縣酸棗注見周慎靚王四年敖)
(倉注見漢王劉邦二年大谷音泰欲括地志云太原郡大谷縣有大谷山丹析二縣名地理志弘農郡丹)
(水縣索隠曰丹水屬南陽漢書音義曰丹水出上洛縣冢領山括地志云故丹城在鄧州内鄉縣西南百)
(三十里南去丹水二百步析注見帝玄更始元年)質實(成臯縣名注見秦莊襄王二年勃海郡名)
(注見建安八年南皮河内郡名注見桓帝延熹九年孟津地名注見帝玄更始二年一統志云大谷關名)
(在河南府閿鄉縣西南二十五里秦山谷丹水漢之縣名屬弘農郡晉屬順陽郡後魏改置丹川郡後周)
(廢之故城在南陽府内鄉縣西南一百二十里武關注見周赧王四年)
袁紹以臧洪領青州
(青州刺史焦和亦起兵務及諸將西行不為民人保障兵始濟河黃巾已入其境青州財富兵盛和每望)
(寇奔北好卜筮信鬼神入見其人清談干雲出觀其政賞罰淆亂州遂蕭條悉為丘墟頃之病卒袁紹使)
(廣陵功曹臧洪領青州以撫之)集覽(奔北注見周赧王三十一年逐北)質實(青州注見桓帝)
(永康元年廣陵郡名注見武帝元朔五年淮南臧洪廣陵射陽人)
書法(書紹以何專也)
夏四月以劉虞為太傅
(先是幽部應接荒外資費甚廣歲常割青冀賦調二億有餘以足之時處處斷絶委輸不至而虞敝衣繩)
(屨食無兼肉務存寬政勸督農桑開上谷胡市之利通漁陽鹽鐡之饒民悦年登榖石三十青徐士庶避)
(難歸虞者百餘萬口虞皆收視溫恤為安立生業流民皆忘其遷徙焉至是拜太傅而道路壅塞命不得)
(通)集覽(荒外注見安帝永寕元年委輸注見高帝五年)質實(上谷郡名注見秦王政三年漁)
(陽郡名注同上年)
書法(於是道路壅塞命不得通何以書予虞也是故苟可予也雖君命未達書之)
司空荀爽卒
(爽見卓忍暴滋甚必危社稷其所舉辟皆取才略之士將共圖之亦與王允及卓長史何顒等為内謀會)
(病薨)
卓壊五銖錢更鑄小錢
(悉取雒陽及長安銅人鍾虡飛廉銅馬之屬以鑄由是貨賤物貴榖石至數萬錢)質實(鍾虡注見)
(秦始皇二十六年飛廉注見武帝元封二年)
書法(自建武十五年書復行五銖至是一百五十三年未之有改也卓始壊之書曰卓壊五銖)
(錢罪卓也)
省孝和以下廟號
(初孝和廟號穆宗孝安號恭宗孝順號敬宗孝桓號威宗至是蔡邕議以為宜皆省去從之)
以公孫度為遼東太守
(度到官以法誅滅郡中名豪大姓百餘家郡中震慄乃東伐高句驪西擊烏桓分遼東為遼西中遼郡各)
(置太守越海收東萊諸縣置營州刺史自立為遼東侯平州牧立漢二祖廟承制郊祀天地籍田乘鸞輅)
(設旄頭羽騎)集覽(藉田注見文帝二年鸞輅注見成帝建始元年旄頭羽騎注見光武建武四年)
(旄騎)質實(公孫度遼東襄平人高句驪國名注見新莾始建國四年烏桓國名注見宣帝本始三年)
(遼東郡名注見秦王政三年遼西郡名注見建安十年東萊郡名注見成帝永始元年營州注見秦王政)
(三年右北平平州注同上)
(辛未)二年春正月關東諸將奉大司馬劉虞為帝虞不受
(關東諸將議以朝廷幼冲逼於董卓遠隔關塞不知存否幽州牧劉虞宗室賢儁欲共立為主曹操曰吾)
(等所以舉兵而遠近莫不響應者以義動故也今幼主微弱制於姦臣非有昌邑亡國之釁而一旦改易)
(天下其孰安之諸君北面我自西向韓馥袁紹以書告袁術術隂有不臣之心不利國家有長君乃外託)
(公議以拒之馥紹竟遣故樂浪太守張岐等齎議上虞尊號虞厲色叱之曰今天下崩亂主上蒙塵吾被)
(重恩未能清雪國耻諸君各據州郡宜共戮力王室而反造逆謀以相垢汙邪馥等又請虞領尚書事承)
(制封拜復不聽欲犇匈奴以自絶紹等乃止)集覽(昌邑亡國之釁昭帝崩立昌邑王賀王素滛戲)
(無度此乃亡國之釁隙也後廢之而立宣帝樂浪注見武帝元封三年蒙塵左傳天子蒙塵于外注云天)
(子出奔謂之蒙塵)
書法(秦立齊君為東帝書立此其書奉何衆所欲也故未卒事不書書不受嘉守節也再書虞)
(重予之與書已而去之者大異矣終綱目書奉為帝一而已)
發眀(既不受矣而猶書之者所以著虞知義守節之美也)
二月卓自為太師
(位居諸侯王上)
孫堅進兵擊卓卓敗西走堅入洛陽修塞諸陵而還考
異(按上下文並書討卓此書擊傳誤耳)
(孫堅進屯陽人卓遣步騎迎戰堅擊破之梟其都督或謂袁術曰堅若得洛不可復制此為除狼而得虎)
(也術疑之不運軍糧堅夜馳見術曰所以出身不顧者上為國家討賊下慰將軍家門之私讎而將軍受)
(浸潤之言還相嫌疑何也術踧踖即調發軍糧卓遣說堅欲與和親堅曰卓逆天無道今不夷汝三族縣)
(示四海則吾死不瞑目豈將與汝和親邪復進軍大谷距洛九十里卓自出與戰敗走却屯澠池堅進至)
(雒陽掃除宗廟祠以太牢得傳國璽於城南甄官井中分兵邀卓卓謂長史劉艾曰關東軍敗數矣皆畏)
(孤無能為也惟孫堅小戇頗能用人當語諸將使知忌之乃使董越屯澠池叚煨屯華隂牛輔屯安邑以)
(禦山東而自引兵還長安孫堅修塞諸陵引軍還魯陽)集覽(陽人注見秦莊襄王元年甄官甄稽)
(延反甄陶也官謂官舍也如學官鹽官之官賈誼傳學官注云學者所學之官也)質實(大谷關名)
(注見初平元年澠池縣名注見光武建武三年雒陽縣名注見光武建武四年華隂縣名注見興平二年)
(安邑縣名注見周威烈王二十三年長安縣名注見惠帝五年魯陽縣名注見初平元年)
書法(於是書討卓者三關東孫堅朱儁惟堅書進兵予義也故特詳之脩陵必書重山陵也終)
(綱目書脩陵五是年晉穆帝永和十二年再書安帝義熙十二年再書書鎮衞山陵一晉孝武帝太)
(元十一年書按視諸陵一後唐甲申年)
發明(自諸君唱義未聞有破賊之功惟堅此舉差強人意宜乎綱目書以予之也)
夏四月卓至長安
(卓至長安公卿迎拜車下卓因抵手謂皇甫嵩曰義真怖未乎嵩曰明公以德輔朝廷大慶方至何怖之)
(有若滛刑以逞將天下皆懼豈獨嵩乎)質實(義真皇甫嵩表字)
六月地震袁紹逐冀州牧韓馥自領州事
(初何進遣張楊募兵并州會進敗楊留上黨有衆數千人至是歸袁紹於河内與南單于屯漳水韓馥以)
(豪傑多歸心袁紹忌之隂節其糧欲使離散紹客逄紀謂紹曰將軍舉大事而仰人資給不據一州無以)
(自全韓馥庸才可密要公孫瓉使取冀州馥必駭懼因遣辯士為陳禍福馥迫於倉卒必有遜讓紹以書)
(與瓉瓉遂引兵至馥與戰不利會董卓入關紹還軍延津使馥所親辛評荀諶郭圖等說馥曰公孫瓉將)
(燕代之卒乘勝來南其鋒不可當袁車騎引軍東向其意亦未可量也竊為將軍危之馥懼曰然則為之)
(柰何諶曰君自料寬仁容衆孰與袁氏智勇過人孰與袁氏世布恩德孰與袁氏馥曰皆不如也諶曰袁)
(氏一時之傑將軍資三不如之勢久處其上彼不為將軍下也夫冀州天下之重資也彼若與公孫瓉并)
(力取之危亡可立而待也然袁氏將軍之舊且為同盟當今之計若舉冀州以讓袁氏彼必厚德將軍瓉)
(亦不能與之爭矣是將軍有讓賢之名而身安於泰山也馥性恇怯因然其計馥長史耿武别駕閔純治)
(中李歴聞而諫曰袁紹孤客窮軍仰我鼻息譬如嬰兒在股掌之上絶其哺乳立可餓殺柰何欲以州與)
(之馥曰吾袁氏故吏且才不如本初度德而讓古人所貴諸君獨何病焉馥乃避位讓紹從事皆棄馥去)
(獨武純仗刀拒紹紹皆殺之承制以馥為奮威將軍而無所將御以沮授為奮武將軍使監護諸將審配)
(田豐並以正直不得志於馥紹以豐為别駕配為治中及許攸逄紀荀諶皆為謀主紹又以朱漢為都官)
(從事漢嘗為馥所不禮於是發兵圍馥第收馥大兒折其兩足紹收漢殺之馥猶憂怖去依張邈後紹使)
(至與邈耳語馥謂圖已遂自殺)集覽(逢紀逄皮江反姓也案揚子逄蒙分其弓注逄莫江反仰我鼻)
(息仰五亮反待也鼻息謂鼻中之氣息言其易與也從事從軍職參謀議將軍屬官亦刺史屬官沮授姓)
(名沮側余反風俗通曰黃帝時史官沮誦之後)正誤(仰我鼻息今按仗我呼吸之力也)質實
(上黨郡名注見周赧王五十三年一統志云漳水在潞州城西南二十里即濁漳水也源出長子縣西發)
(鳩山東北流至州境經襄垣黎城與清漳水合延津注見建安五年)
書法(於是辛評等說馥讓紹則其直書逐何誅意也紹於是不得為義舉矣綱目終紹之身無)
(予辭然則推紹為盟主何以書若曰以為盟主而卒若是焉所以深責紹也)
發明(袁紹四世五公負海内重望首與何進唱誅宦官之謀挑發禍機遂至逆賊暴亂傾覆漢)
(祚流毒生民四海分崩禍亦烈矣紹既身為盟主固當奮不顧死戮力王室庶可少贖前日之失况)
(袁隗之死舉家屠戮尤當痛心疾首務殄讎賊夫何自舉義以来未聞遣一兵馳一騎進攻賊黨顧)
(乃更相吞噬務自封殖果何為者綱目書紹逐冀州牧自領州事文無貶詞而其緩於勤王急於僣)
(竊之意隠然自見於書法之間他時奔敗之餘嘔血而死蓋天誅之也何足道哉)
袁紹表曹操為東郡太守
(鮑信謂曹操曰袁紹為盟主因權專利將自生亂是復有一卓也抑之則力不能制且可規大河之南以)
(待其變操善之會黑山白繞等十餘萬衆略東郡操引兵擊破之袁紹因表操為東郡太守治東武陽)
集覽(可規規圖也黑山白繞黑山賊之號白繞其姓名)質實(黑山注見靈帝中平二年東郡)
(注見光武建武八年一統志云東武陽漢初縣名屬東郡東漢改為郡尋復為武陽縣魏晉俱屬陽平郡)
(北齊廢後周復置屬魏郡隋屬莘州後屬魏州唐改為武聖縣又改為朝城以縣東古廟城為名元和中)
(屬澶州後屬魏州五代晉屬大名府宋屬開德府金屬大名府元屬濮州本朝因之改屬東昌府)
卓以張楊為河内太守
(南單于劫楊以叛袁紹屯黎陽故卓因而用之)質實(黎陽縣名注見成帝綏和二年)
書法(復書卓以卓至長安也)
冬十月卓殺衞尉張溫
(太史望氣言當有大臣戮死者董卓使人誣告溫罪笞殺以應之)
黃巾寇勃海校尉公孫瓉擊破之考異(據中平元年書朱儁趙謙曹操)
(王允等討黃巾此誤書擊)公孫瓉攻袁紹以劉備為平原相
(劉虞子和為侍中帝使逃歸令虞以兵来迎袁術留和使以書與虞虞遣騎詣和公孫瓉亦遣其弟越以)
(騎詣術教術執和奪其兵虞瓉由是有隙是時關東州郡務相兼并以自彊大袁紹袁術亦自相離貳術)
(遣孫堅擊董卓未返紹遣周昂襲奪堅陽城堅歎曰同舉義兵將救社稷逆賊垂破而各若此吾當誰與)
(戮力乎引兵擊昂走之袁術遣公孫越助堅攻昂越為流矢所中死公孫瓉怒曰余弟死禍起於紹遂出)
(軍屯磐河數紹罪惡進兵攻之冀州諸城多畔從瓉初涿郡劉備中山靖王之後也少孤貧與母以販履)
(為業有大志少語言喜怒不形於色嘗與瓉同師盧植因往依瓉至是瓉使與其將田楷徇青州有功因)
(以為平原相備少與河東關羽涿郡張飛友善以羽飛為别部司馬分統部曲備與二人寢則同牀恩若)
(兄弟而稠人廣坐侍立終日随備周旋不避艱險常山趙雲為郡將兵詣瓉瓉曰聞貴州人皆願袁氏君)
(何獨迷而能反乎雲曰天下訩訩未知孰是民有倒懸之厄鄙州論議從仁政所在不為忽袁公私明將)
(軍也劉備見而竒之深加接納雲遂從備至平原為備主騎兵)集覽(陽城注見秦二世元年願袁氏)
(願念也歸也訩訩音凶衆語也史炤音詡拱反)正誤(皆願袁氏今按願欲也)質實(涿郡注見)
(帝玄更始二年平原國名注見光武建武五年河東郡名注見建安七年常山郡名注見光武建武九年)
袁術使孫堅擊劉表表軍射殺之
(初袁術得南陽戸口數百萬而術奢滛肆欲徵歛無度百姓苦之稍稍離散既與袁紹有隙各立黨援以)
(相圖術結公孫瓉而紹連劉表術使孫堅擊表表遣其將黃祖逆戰堅擊破之遂圍襄陽表夜遣黃祖潜)
(出發兵欲還堅逆與戰祖敗走堅乘勝夜追祖祖步兵射堅殺之堅所舉孝廉桓階詣表請堅喪表義而)
(許之術由是不能勝表)質實(襄陽縣名注見建安十二年桓階長沙臨湘人)
書法(堅初舉義綱目書討既而敗卓特書進兵皆予辭也於是而為術所使内自相攻則非死)
(於國矣書術使書射殺之惜之也)
發明(孫堅前有破賊之功綱目方書而予之今乃為袁術所使則非義矣不死於勤王而死於)
(助桀直書于冊可勝惜哉)
河南尹朱儁移書州郡徵兵討卓
(初董卓入關留儁守雒陽而儁潜與山東諸將通謀東屯中牟移書州郡徵兵討卓徐州刺史陶謙遣精)
(兵三千助之餘州郡亦皆有所給)質實(中牟縣名注見獻帝初平三年徐州注見秦始皇二十八)
(年彭城陶謙丹陽人)
書法(移書討卓何予儁也書移書始此終綱目書移書一移檄七是年晉惠帝永興二年東海)
(王越愍帝建興四年丞相睿元帝永昌元年譙王丞戊辰年梁湘東王繹唐僖宗中和元年鄭畋高)
(駢哀帝天祐四年淮南等惟丞相睿湘東王高駢為譏辭)
發明(按春秋魯莊公九年書及齊師戰于乾時我師敗績傳者謂内不言其敗此其言敗者為)
(與讎戰雖敗亦榮也夫莊公非能復父之讐特因他事舉兵春秋猶書而予之况真能復讐者乎朱)
(儁討卓未幾反為所敗略無尺寸之功然綱目書移書州郡召兵討卓若有深嘉樂予之意者急於)
(討賊故成敗利鈍有不暇顧耳使其果能因此殄賊書法又可知矣)
劉焉殺漢中太守斷斜谷閣考異(提要無閣字)
(焉在益州隂圖異計沛人張魯自祖父陵以来世為五斗米道客居于蜀焉以為督義司馬與合兵掩殺)
(漢中太守斷斜谷閣殺害漢使作乘輿車時焉子璋為奉車都尉在長安帝使璋喻焉焉留不遣)集
覽(五斗米道靈帝時漢中有張脩為人療病令病家出米五斗號五斗米師聚衆寇叛時謂之米賊斜)
(谷閣崔浩曰斜谷路險不容行架木為棚而度曰閣道漢中郡國志府西北入斜谷路至鳳州界百五十)
(里有棧閣二千九百八十九間板閣二千八百九十二間斜谷注見成帝元延三年褒斜)
發明(劉焉始因益州分野有天子氣遂求為牧今又所為若此則其貪圖非望為何如哉是時)
(逆賦暴亂焉為宗姓不能唱義誅討反肆桀逆書殺漢中太守斷斜谷閣其罪殆與卓等矣)
管寧邴原王烈適遼東
(公孫度威行海外中國人士避亂者多歸之北海管寧邴原王烈皆往依焉寧少時與華歆為友嘗共鋤)
(萊見地有金寧揮鋤不顧歆提而擲之人以是知其優劣邴原遊學八九年而歸師友以原不飲酒會米)
(肉送之原曰本能飲酒但以荒思廢業故斷之耳今當遠别可一飲於是共飲終日不醉寧原俱以操尚)
(稱度虛館以候之寧既見度乃廬於山谷避難者漸来從之旬月而成邑寧每見度語唯經典不及世事)
(還山專講詩書習爼豆非學者無見也由是度安其賢民化其德邴原性剛直清議以格物度已下心不)
(安之寧謂原曰潜龍以不見成德言非其時皆招禍之道也密遣原逃歸度亦不復追也烈器業過人善)
(教誘有盗牛者主得之盗請罪曰刑戮是甘乞不使王彦方知也烈聞而使人謝之遺布一端或問其故)
(烈曰盗懼吾聞其過是有耻惡之心既知耻惡則善心將生故與布以勸為善也後有老父遺劒於路行)
(道一人見而守之至暮老父還尋得劒怪之以事告烈烈使推求乃先盗牛者也諸有爭訟曲直將質之)
(於烈或至塗而反或望廬而還皆相推以直不敢使烈聞度欲以為長史烈辭之為商賈以自穢乃免)
集覽(荒思荒迷亂之謂思去聲念慮也爼豆皆宗廟中禮器詳見三禮圖格物史炤曰格古伯反廢)
(格之格謂以清議廢人又音閣案房玄齡不以已長格物注格胡客反謂捍格於物而無所容受彦方王)
(烈字)正誤(格物今按格謂標品之也)質實(北海郡名注見桓帝永康元年青州管寧朱虛人邴)
(原同上王烈太原人華歆高唐人)
書法(特筆也三賢去就綱目每謹書之)
(壬申)三年春正月卓遣校尉李傕郭汜張濟擊朱儁於中
牟破之遂掠潁川
(初荀淑有孫曰彧少有才名何顒見而異之曰王佐才也及天下亂彧謂父老曰潁川四戰之地宜亟避)
(之鄉人多懷土不能去彧獨率宗族去依韓馥會袁紹已奪馥位待以上賓之禮彧度紹終不能定大業)
(聞曹操有雄略乃去從操操與語大悦曰吾子房也以為奮武司馬至傕汜既破中牟遂掠潁川其鄉人)
(留者多為所殺)集覽(潁川注見秦二世三年四戰之地言四面受敵奮武司馬奮武將軍之號司馬)
(將軍屬官秩百石中牟地理志云河南中牟縣今屬汴州縣在州西北二十里正義曰此春秋鄭之邑也)
(趙地亦有中牟縣相州蕩隂西五十八里有牟山案中牟在牟山之側)質實(一統志云中牟漢之)
(縣名屬河南郡晉屬滎陽郡後魏省尋復置東魏增置廣武郡隋初廢郡改縣曰内牟屬鄭州唐復改中)
(牟縣并置牟州尋罷州以縣屬管州龍朔初屬鄭州五代梁屬開封府唐屬鄭州宋屬開封府金元俱仍)
(舊名國朝因之仍屬開封府)
書法(書掠賊之也)
袁紹繫公孫瓉於界橋大敗之
(袁紹自出拒公孫瓉戰於界橋南二十里瓉兵三萬甚銳紹令麴義領精兵八百先登彊弩千張夾承之)
(瓉輕其兵少縱騎衝之義兵伏楯下不動未至數十步一時同發讙呼動地大敗瓉軍斬其將嚴綱追至)
(瓉營拔其牙門餘衆皆走初兖州刺史劉岱與紹瓉連和紹令妻子居岱所瓉亦遣從事范方將騎助岱)
(及瓉破紹軍語岱令遣紹妻子敕方若岱不遣紹家將騎還岱問程昱昱曰棄近援而求遠助此假人於)
(越以救溺子之說也瓉非紹敵終為所禽岱從之方將其騎歸未至而瓉敗)集覽(牙門牙旗名也)
(古者軍行則建立牙於軍門尊者所在後人因以所治為牙真人水鏡經曰凡軍初出立牙竿必令完堅)
(若有折損將軍不利牙門旗竿軍之精也即周禮軍旅會同置旌門是已紹家句絶謂袁紹妻子)
夏四月王允使中郎將吕布誅董卓詔允錄尚書事以
布為奮威將軍共秉朝政
(董卓以其弟晏為左將軍兄子璜為中軍校尉皆典兵事宗族内外並列朝廷侍妾懷抱中子皆封侯弄)
(以金紫車服僣擬召呼三臺尚書以下詣府啓事築塢於郿高厚皆七丈積榖三十年儲自云事成雄據)
(天下不成守此足以畢老卓忍於誅殺諸將言語有蹉跌便戮於前人不聊生司徒王允與司隸校尉黃)
(琬僕射士孫瑞密謀誅卓中郎將吕布便弓馬膂力過人卓愛信之誓為父子然卓性剛褊嘗小失卓意)
(卓拔手戟擲布布拳捷避之卓意亦解允素善待布布見允言狀允因以誅卓之謀告之使為内應布曰)
(如父子何曰君自姓吕本非骨肉擲戟之時豈有父子情邪布遂許之四月帝有疾新愈大會未央殿卓)
(朝服乘車而入陳兵夾道屯衞周匝令吕布等捍衞前後王允使士孫瑞自書詔以授布布令勇士十餘)
(人偽著衞士服守北掖門卓入以戟刺之卓衷甲不入傷臂堕車顧大呼曰吕布何在布曰有詔討賊臣)
(應聲持矛刺卓趣兵斬之即出懷中詔版以令吏士曰詔討卓耳餘皆不問吏士皆稱萬歲百姓歌舞於)
(道士女賣衣裝市酒肉相慶宗族在郿皆為其羣下所殺暴卓屍於市卓素充肥守吏為大炷置臍中然)
(之光明達曙如是積日塢中有金二三萬斤銀八九萬斤錦綺竒玩積如丘山以王允錄尚書事吕布為)
(奮威將軍假節儀比三司封溫侯共秉朝政卓之死也蔡邕在王允坐聞之驚歎允勃然叱之曰董卓國)
(之大賊幾亡漢室君為王臣所宜同疾而懷其私遇反相傷痛豈不共為逆哉即收付廷尉邕謝曰身雖)
(不忠願黥首刖足繼成漢史太尉馬日磾謂允曰伯喈曠世逸才多識漢事當續成後史為一代大典而)
(所坐至徵誅之無乃失人望乎允曰昔武帝不殺司馬遷使作謗書流於後世方今國祚中衰戎馬在郊)
(不可令佞臣執筆在幼主左右既無益聖德復使吾黨蒙其訕議日磾退而告人曰王公其無後乎善人)
(國之紀也制作國之典也滅紀廢典其能久乎邕遂死獄中初黃門侍郎荀攸尚書鄭泰侍中种輯等謀)
(曰董卓驕忍無親雖資彊兵實一匹夫耳可直刺殺也事垂就而覺收繫獄會卓死得免)集覽(弄以)
(金紫弄戲金章紫綬也謂懷抱中小兒皆封侯故云弄士孫瑞姓士名孫瑞拳捷拳壮勇也捷便疾也詩)
(無拳無勇注拳力也衷甲衷懷也貫甲於衣之内也春秋傳曰子木衷甲以禍人詔版注見靈帝建寧元)
(年假節假去聲奮威將軍本無節今以節假之者欲以重其威也節注見靈帝熹平六年溫侯溫注見周)
(赧王二十九年)正誤(士孫瑞今按後漢書王允傳士孫瑞字君策下文凡兩見皆止書瑞然則士孫)
(蓋複姓也魏有樂陵太守士孫德祖)質實(築塢於郿說文塢壘壁也一曰庳城服虔曰營居曰塢亦)
(作隖郿縣名注見靈帝中平六年一統志云郿塢在鳳翔府郿縣東北一十里漢末董卓封郿侯據此築)
(塢積榖徙金銀雜物於其内吕布九原人)
書法(書使何歸功允也是故吕布之誅董卓書王允使田神功之敗朝義書光弼使皆歸功其)
(上者也誅例有二書伏誅者重辭也直書誅者快辭也綱目書廢君而弑之者二十賊討者四書弑)
(君者七十三弑書殺者八賊討者二十六盖什得其二三焉亂豈有極哉詳周赧王五年)
發眀(卓身負大逆蕩覆帝室罪不容誅然當時諸臣環視四顧無有能討之者惟王允潜布腹)
(心克殄元惡故綱目書允使吕布誅董卓其歸功於允彰彰明矣豈以其不終之故而遂泯其實乎)
黃巾寇兖州殺刺史劉岱曹操入據之自稱刺史
(青州黃巾寇兖州劉岱欲擊之濟北相鮑信諫曰今賊衆百萬百姓皆震恐士卒無闘志不可敵也然賊)
(軍無輜重唯以鈔略為資今不苦畜士衆之力先為固守彼欲戰不得攻又不能其勢必離散然後選精)
(銳據要害擊之可破也岱不從遂與戰果為所殺曹操部將陳宫謂操曰州今無主而王命斷絶宫請說)
(州中綱紀明府尋往牧之資之以收天下此霸王之業也宫因往說别駕治中迎操領兖州刺史賊衆精)
(悍操兵寡弱操撫循激勵明設賞罰乘閒設竒晝夜會戰戰輙禽獲賊遂退走鮑信戰死操追至濟北悉)
(降之得卒三十餘萬收其精銳號青州兵詔以金尚為兖州刺史將之部操逆擊之尚犇袁術)集覽
(綱紀注見宋文帝元嘉元年)質實(濟北國名注見楚義帝元年)
書法(於是詔以金尚為兖州刺史操逆擊之尚奔袁術書據書自稱綱目之於操可見矣)
李傕郭汜等舉兵犯闕殺司徒王允吕布走出關
(初吕布勸王允盡殺董卓部曲允曰此軰無罪不可布欲以卓財物班賜公卿將校允又不從允素以劒)
(客遇布布負其功勞多自誇伐既失意望漸不相平允性剛棱疾惡初懼董卓故折節下之卓既殱滅自)
(謂無復患難頗自驕傲以是羣下不甚附之允始與士孫瑞議特下詔赦卓部曲既而疑曰部曲從其主)
(耳今若名之惡逆而赦之恐適使深自疑非所以安之也乃止又議悉罷其軍或說允曰凉州人素憚袁)
(氏而畏關東今若一旦觧兵開關必人人自危可以皇甫義真為將軍就領其衆因使留陜以安撫之允)
(曰不然關東舉義兵者皆吾徒也今若距險屯陜雖安凉州而疑關東之心不可也時百姓訛言當悉誅)
(凉州人卓故將校遂轉相恐動皆擁兵自守李傕等還至陜遣使詣長安求赦不得傕等益懼欲各觧散)
(間行歸鄉里校尉賈詡曰諸君若棄軍單行則一亭長能束君矣不如相率而西以攻長安為董公報仇)
(事濟奉國家以正天下若其不合走未後也傕等然之乃相與結盟率軍數千晨夜西行隨道收兵比至)
(長安已十餘萬與卓故部曲樊稠李蒙等合圍長安城城峻不可攻守之八日吕布軍有叟兵内反引傕)
(衆入城放兵虜掠吕布與戰不勝將數百騎駐馬青𤨏門外招王允同去允曰若蒙社稷之靈上安國家)
(吾之願也如其不獲則奉身以死之朝廷幼少恃我而已臨難苟免吾不忍也努力謝關東諸公勤以國)
(家為念太常种拂戰死傕汜屯南宫掖門王允扶帝上宣平門避兵傕等於城門下伏地叩頭曰董卓忠)
(於陛下而無故為吕布所殺臣等為卓報讎非敢為逆也請事畢詣廷尉受罪圍門樓共表請王允出問)
(太師何罪允窮蹙乃下見之傕等收司隸黃琬殺之王允以宋翼為馮翊王宏為扶風傕等欲殺允乃先)
(徵翼宏宏遣使謂翼曰汜傕以我二人在外故未危王公今日就徵明日俱族計將安出翼曰雖禍福難)
(量然王命所不得避也宏曰關東義兵鼎沸欲誅董卓今若舉兵共討傕等與山東相應此轉禍為福之)
(計也翼不從宏不能獨立遂俱就徵傕收允及翼宏并殺之屍王允於市莫敢收者故吏趙戩棄官收葬)
(之吕布自武關犇南陽袁術待之甚厚布恣兵抄掠術患之布不自安去從張楊於河内傕等購求布急)
(又逃歸袁紹既而復歸張楊始允自專討卓之勞士孫瑞歸功不侯故得免於難司馬公曰易稱勞謙君)
(子有終吉士孫瑞有功不伐以保其身可不謂之智乎)集覽(剛棱棱盧登反威也字亦作稜前書)
(李廣傳威稜憺乎隣國注李竒曰神靈之威曰稜叟兵兩漢博聞曰叟兵即蜀兵也漢代謂蜀曰叟掖門)
(韋昭曰宫中小門在正門之旁者如左右之掖宣平門三輔黃圖云長安都城十二門東出北頭第一門)
(曰宣平民間所謂東都門)質實(陕縣名注見周顯王四十五年賈詡武威人种拂河南雒陽人暠之)
(子)
發明(以當時言之傕汜之變激於允之不能容使允能從或者之議以皇甫嵩就領其衆不然)
(因其求赦而赦之亦足少安反側之心未必召禍如是之烈然綱目於此略無咎允之意何哉允身)
(為大臣密謀討賊不動聲色使弑逆之虜一旦勦滅其有功於漢多矣天若祚漢必無反覆之理不)
(幸漢德告終逆黨復出故允身罹不測之禍而漢亦隨之此則天之所廢非特人謀不善之失也綱)
(目書傕汜舉兵犯闕則見逆賊反叛之罪書殺司徒王允則見允無罪見殺死於其位之節然則懲)
(惡勸善之義知有逆順而不知有成敗也豈不嚴哉)
秋七月遣太𫝊馬日磾太僕趙岐和解關東
書法(書和解關東何譏也天子者是非曲直之主也關東諸將舉兵相攻其是非曲直必有在)
(矣不能分辨而匡直之乃遣大臣持節和解甚矣其不振也直書譏之終綱目書遣使和解二是年)
(唐昭宗乾寧三年皆衰世也)
九月李傕郭汜樊稠張濟自為將軍
(傕汜稠筦朝政濟出屯弘農)
以馬騰為將軍屯郿
(董卓入關召韓遂馬騰以圖山東至會卓死傕等皆以為將遣遂還留騰屯郿)質實(郿縣名注見靈)
(帝中平六年)
冬十月以劉表為荆州牧曹操遣使上書
(曹操辟毛玠為治中從事玠言於操曰今天下分崩乘輿播蕩生民廢業饑饉流亡公家無經歲之儲百)
(姓無安固之志難以持久夫兵義者勝守位以財宜奉天子以令不臣修耕植以畜軍資如此則霸王之)
(業可成也操納其言遣使詣河内太守張楊欲假塗西至長安楊不聽董昭說楊曰袁曹雖睦勢不久羣)
(曹今雖弱然實天下之英雄也宜通其上事并表薦之若事有成永為深分楊從之昭乃為操作書與傕)
(汜等致殷勤傕汜議留操使黃門侍郎鍾繇說曰方今英雄並起各矯命專制唯曹兖州乃心王室而逆)
(其忠欵非所以副將來之望也傕汜從之繇皓之曾孫也)集覽(深分分扶問反交好也鍾繇姓名繇)
(古由字或音宙)質實(毛玠陳留平丘人董昭濟隂人鍾繇潁川長社人)
徵朱儁為太僕
(陶謙與諸守相共奏記推朱儁為太師因移檄牧伯欲以同討李傕奉迎天子會李傕用尚書賈詡策徵)
(儁入朝儁乃辭謙議而就徵復為太僕范瞱曰皇甫嵩朱儁並以上將之略當倉卒之時而舍格天之大)
(業蹈匹夫之小諒卒狼狽虎口為智士笑豈天之長斯亂也何智勇之不終乎)集覽(狼狽狼似犬頭)
(銳頰白高前廣後狽亦狼屬生子或欠一足二者相附而行離則躓也故人猝遽無措謂之狼狽神異經)
(曰狽無前足附狼而行故曰狼狽)
發明(儁前唱義討賊功雖不就志亦可嘉今傕汜暴亂劫制朝廷於是諸守相共推儁為主使)
(儁能因此糾率同盟力扶王室豈不甚美顧乃俛首以就李傕之召何耶且儁尚能移檄討卓又何)
(畏於傕汜哉綱目書召儁為太僕文無貶詞然是時朝命出於傕汜則儁之就召其屈身從可知矣)
(忠智俱失貽譏千古是果誰之咎歟)
(癸酉)四年春正月朔日食袁術進兵封丘曹操擊破之
術走夀春自領揚州事
(術為劉表所逼進兵北向為曹操所破走歸逐所置揚州刺史陳瑀據壽春領州事李傕欲術為援以為)
(左將軍)質實(封丘縣名注見唐僖宗中和四年揚州刺史東漢所置治夀春領廬江九江會稽丹)
(陽豫章六安六郡注見秦王政四年夀春)
袁紹以其子譚為青州刺史
(袁紹與田楷連戰二年士卒疲困糧食並盡互掠百姓野無青草紹以其子譚為青州刺史楷與戰不勝)
(會趙岐来和解瓉乃與紹和親各引兵去)
三月魏郡兵與黑山賊于毒等共覆鄴城質實(一統志云鄴城)
(在彰德府臨漳縣西二十里本戰國魏之鄴邑三國魏後趙前燕東魏皆都於此又注見建安十五年)
書法(書宼陷多矣未有書覆者書曰覆鄴城士民之塗炭甚矣綱目宼陷書覆一而已)
以陶謙為徐州牧考異(以上漏圈子)
(徐州治中王朗勸刺史陶謙遣使奉貢故有是命仍以朗為會稽太守)質實(王朗東海人會稽郡)
(名注見和帝永元元年)
夏六月大雨雹華山崩裂質實(一統志云華山在西安府華隂縣南一十)
(里即西嶽也白虎通云西方太隂用事萬物生華故曰華山)
書法(華山何西嶽也前書岱山裂矣桓帝延熹四年裂異也未若崩且裂之甚也是故書華山)
(崩而漢亡書恒山崩而晉亡安帝義照五年皆帝業所由起也終綱目嶽崩者二)
袁紹擊于毒左髭丈八等皆斬之秋曹操擊徐州
陶謙走保郯
(前太尉曹嵩避難在琅邪其子操迎之嵩輜重百餘兩陶謙别將守隂平掩襲嵩於華費間殺之秋操引)
(兵擊謙攻拔十餘城至彭城大戰謙敗走郯操坑殺男女數十萬口於泗水攻郯不克乃去攻破城邑皆)
(屠之雞犬亦盡墟邑無復人行)集覽(琅邪今益都路沂州本漢琅邪國括地志云今兖州東沂州密州皆)
(古琅邪地隂平城名在邳州蘭陵縣今隂平村是華費二縣俱屬東海郡華胡化反費音秘正義曰費或)
(音扶味反今沂州費縣是彭城注見秦始皇二十八年郯注見秦二世二年墟邑墟本作虛前書賈誼策)
(社稷為虛又詩定之方中篇升彼虛矣朱氏曰虛故城也)質實(曹嵩沛國譙人中常侍騰之養子一)
(統志云隂平漢之縣名屬東海郡晉廢之故城在淮安府沭陽縣西北六十里費漢之縣名屬東海郡東)
(漢屬泰山郡晉屬琅邪國後魏徙治縣北陽山口隋初徒治祊城屬沂州後廢唐復置宋金元仍舊名國)
(朝因之屬兖州府琅邪郡名注見新莾天鳳四年泗水注見秦始皇二十八年)
冬十月地震有星孛于天市大司馬劉虞討公孫
瓉不克見殺考異(按分注虞與瓉積不相能虞遣使奉章陳其暴掠之罪瓉亦上虞禀糧不)
(周二奏交馳互相非毁朝廷依違而已詳考事情瓉非叛賊之比難以討書又按興平二年書虞子和攻公孫)
(瓉不書討)
(虞與瓉積不相能虞遣使奉章陳其暴掠之罪瓉亦上虞禀糧不周二奏交馳互相非毁朝廷依違而已)
(瓉乃築小城於薊城東南以居虞恐其終為亂乃率兵十萬討之時瓉部曲放散在外倉卒掘城欲走虞)
(兵無部伍不習戰又愛民廬舍不聽焚燒戒軍士曰無傷餘人殺一伯珪而已攻圍不下瓉乃簡募銳士)
(數百人因風縱火直衝突之虞衆大潰瓉執虞會詔遣使者段訓增虞封邑瓉乃誣虞前與袁紹等謀稱)
(尊號脇訓斬虞及妻子於薊市傳首京師故吏尾敦於路劫歸葬之虞以恩厚得衆心北州流舊莫不痛)
(惜初虞欲遣使奉章詣長安而難其人衆咸曰右北平田疇年二十二年雖少然有竒才虞乃備禮請以)
(為掾而遣之疇選家客二十騎循間道至長安致命詔以為騎都尉不受得報馳還比至虞已死疇謁祭)
(虞墓陳發章表哭泣而去瓉怒購求獲疇謂曰汝不送章報我何也疇曰漢室衰頽人懷異心惟劉公不)
(失忠節章報所言於將軍未美恐非所樂聞故不進也且將軍既滅無罪之君又讎守義之臣疇恐燕趙)
(之士將皆蹈東海而死莫有從將軍者也瓉乃釋之疇北歸無終率宗族及他附從者數百人掃地而盟)
(曰君仇不報吾不可以立於世遂入徐無山中營深險平敞地而居躬耕以養父母百姓歸之數年間至)
(五千餘家疇謂其父老曰今衆成都邑而莫相統一又無法制以治之恐非久安之道疇有愚計願與諸)
(君共施之可乎皆曰可疇乃為約束相殺傷犯盗諍訟者随輕重抵罪重者至死凡三十餘條又制為婚)
(姻嫁娶之禮興學校講授之業班行於衆衆皆便之至道不拾遺北邊翕然服其威信烏桓鮮卑各遣使)
(致饋遺疇悉撫納令不為寇)集覽(積不相能積日久也素也不相能注見武帝元朔五年伯珪公)
(孫瓉表字尾敦姓名也劉虞故吏流舊流寓之故舊蹈束海而死此戰國趙策魯仲連語也注見齊高帝)
(建元元年無終注見漢王劉邦元年徐無山括地志云山在今平州盧龍縣之北白檀山之南閒至屬下)
(句間猶言近也謂近間来附從者至五千餘家也為約束案韻會約字下注以言語要結戒令檢束皆曰)
(約束)正誤(數年間至五千餘家今按間字當屬上句言百姓歸之數年之間多至五千餘家)質
實(薊城注見帝玄更始二年一統志云劉虞墓在順天府涿州治東三十里無終漢之縣名屬右北平)
(元魏屬漁陽郡後省唐復置屬幽州後改為玉田縣因漢陽雍伯種石得玉故名神龍初屬營州後還屬)
(幽州又改屬薊州五代至遼仍舊宋為經州金復為玉田縣元仍舊名國朝因之屬順天府徐無山在順)
(天府玉田縣東北二十里開山圖云山出不灰之木生火之石後漢田疇嘗避難於此)
書法(袁紹於瓉書擊此其書討何無上也唯劉虞得書之殺未有書見殺者書見殺不以下加)
(上之辭也綱目之修名分而已矣終綱目書見殺一)
發明(書大司馬則見不失其官書討公孫瓉則見有詞可執書不克見殺則見死不失節蓋瓉)
(本受虞節度而乃暴横抗拒虞興兵討之名義甚正故其書法如此)
十一月地震
御批資治通鑑綱目卷十二下
