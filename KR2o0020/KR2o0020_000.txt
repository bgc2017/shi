御題宋版朱子資治通鑑綱目
涑水創為開義例紫陽述訂益精微直𫝊一貫天人學
兼揭千秋興廢機敬勝治兮怠勝亂念兹是耳釋兹非
三編惟此遵綱紀(嘗命詞臣纂輯明史事為通鑑綱目三編體例一凖朱子朕親為裁定序)
(而行之)輯覽曾無越範圍(通鑑輯覽一書亦近年所纂上自唐虞下迄明末凡有關政治)
(得失者鉅細咸載其中書法大旨亦仿朱子綱目之例並摘要著論)鋟出新安留而目异
增天禄有光輝外王内聖斯誠備勿失服膺永勑幾
御製讀通鑑綱目
三五以前蹟杳茫三五以後滋益詳編年事例自涑水
正紀褒貶推紫陽列眉指掌示法戒四千餘年治亂彰
武帳幾餘一繙閱豈因巡狩懈就將但經觸目心輙警
不為博覽供詞章
御製讀資治通鑑綱目
低押湘簾綠影斑時披青簡度幾閒千秋不盡興亡故
一念惟争敬肆間功繼麟經誰復竝文如遷史尚須刪
獨予鑑古心恒惕俗慮塵緣未許攀
欽定四庫全書史部十五
御批資治通鑑綱目史評類
提要
(臣)等謹案
御批資治通鑑綱目五十九卷宋朱子撰因司馬光
資治通鑑胡安國通鑑舉要補遺而折衷之
大書為綱分注為目其義例詳於自序又有
凡例一卷以闡明褒貶進退之旨然分注之
目實屬天台趙師淵成之其間商㩁論定見
於手書不一而足詳慎精密可謂至矣自後
宋遂昌尹起莘有發明永新劉友益有書法
元祁門汪克寬有考異望江王幼學有集覽
上虞徐昭文有考證明武進陳濟糾幼學之
失有集覽正誤建安馮智舒有質實或以揆
筆削之旨或以詳援引之實皆為有功於朱
子之書者弘治中莆陽黃仲昭遍取諸家之
言附載本條之下以備稽考陳仁錫因之並
為評刻而未能有所論斷我
聖祖仁皇帝默契春秋謹嚴之旨於事之可法可戒
或傅會失實不衷於理者詳加
批論凡百有餘條所以考古鑒今析疑徵信用垂奕
禩者洵非往代儒生拘文牽義蠡測管窺之
流所能擬議矣乾隆四十六年十一月恭校
上
總纂官(臣)紀昀(臣)陸錫熊(臣)孫士毅
總校官(臣)陸費墀
