欽定四庫全書
御批資治通鑑綱目卷三十八
(起戊寅隋恭帝侗皇秦元年八月唐高祖武德元年八月盡甲申唐高祖武德七年)凡六年
有竒
八月秦主舉卒子仁杲立考異(按崩葬例曰無統之君稱帝者曰某主某殂此)
(當書殂誤作卒)
(郝瑗言於薛舉曰唐兵新破關中騷動宜乘勝直取長安舉然之會病卒仁杲立居折墌城)集覽
(折墌城名墌音隻)質實(關中注見唐元中開元十一年京兆長安縣名注見漢惠帝五年一統志)
(云折墌城在西安府宜祿廢縣北五里唐初秦王薛仁杲居折墌城太宗圍之即此)
書法(凡主書卒有正統也於是夷隋於列國矣則其卒秦主何將予唐以正統也故秦主書卒)
(楚主書卒)
唐立李軓為凉王
(唐主欲與李軓共圖秦隴遣使招撫之謂之從弟軓大喜遣弟入貢遂册拜軓為梁王)質實(秦隴)
(二州名秦注見漢光武建武元年天水隴注同上六年汧)
唐遣秦王世民伐秦隋人葬焬帝於江都
(隋江都太守陳稜求得煬帝之柩略備儀衞葬之)質實(江都郡名注見漢武帝元朔五年淮南)
魏公密與隋戰大敗遂以其衆降唐
(李密驕矜不恤士衆徐世勣嘗譏其短密不懌使出鎮黎陽以疎之洛口倉無防守文劵取者隨意委棄)
(衢路米厚數寸群盗來就食者近百萬口東都降者日以百數淘米洛水兩岸十里粲如白沙密喜謂賈)
(閏甫曰此可謂足食矣閏甫曰國以民為夲民以食為天今民襁負而至者以所天在此故也而有司不)
(吝屑越如此一日米盡民散孰與成大業哉時隋軍乏食密軍少衣王世充請交易密許之東都降者遂)
(少世充簡兵擊密密留王伯當守金墉邴元眞守洛口自引精兵出偃師北阻邙山以待之召諸將會議)
(裴仁基曰世充悉衆而至洛下必虛可簡精兵三萬傍河西出以逼東都世充還我且按甲如此則我有)
(餘力彼勞奔命破之必矣密曰公言大善既而諸將欲戰者什七八密又惑而從之仁基苦爭不得魏徵)
(亦言於長史鄭頲曰公雖驟勝而驍將銳卒多死戰士心怠難以應敵且世充乏食志在死戰未若深溝)
(高壘以拒之不過旬月世充必退追而擊之蔑不勝矣頲曰此老生之常談耳密輕世充不設壁壘世充)
(夜遣騎潜入北山伏谿谷中命軍士皆秣馬蓐食遲明薄密密兵未及成列世充縱擊之世充士卒皆江)
(淮剽勇出入如飛戰力酣伏兵乘高馳下密衆大潰馳回洛口元眞已遣人潜引世充矣單雄信亦降於)
(世充密自度不能支帥輕騎奔虎牢王伯當亦棄金墉保河陽密欲南阻河北守大行東連黎陽以圖進)
(取諸將曰兵新失利衆心危懼難以成功密曰孤所恃者衆也衆既不願孤道窮矣諸君幸不相棄當共)
(歸關中衆咸曰然從密入關者二萬人於是密之將帥州縣多降於隋元眞夲縣吏坐贓亡命從翟讓讓)
(以為書記及密開幕府薦以為長吏密不得已用之未嘗使預謀畫元眞貪鄙宇文温勸密殺之元眞知)
(之故叛雄信驍捷善馬槊軍中號飛將房彦藻以雄信輕於去就勸密除之密愛其材不忍也至是果叛)
集覽(屑越通鑑釋文曰屑通作薛案荀子貨財粟米者彼將日月棲遲薛越之中野言輕棄之也秣)
(馬辱食左傳文七年秣馬蓐食潜師夜起注秣音末說文作䬴云食馬榖也蓐音辱蓐食早食於寢蓐也)
(薄密薄音博廹也廹之欲與戰也)質實(黎陽郡名注見漢成帝綏和三年洛口倉注見煬帝大業)
(七年文劵注見梁武帝天監十六年東都注見秦莊襄王元年三川洛水注見漢高后三年襁負注見漢)
(殤帝延平元年金墉城名注見魏元帝咸熙二年偃師縣名注見唐蕭宗至德二年邙山注見漢靈帝中)
(平六年洛下謂洛州注見漢獻帝建安十三年許下虎牢關名注見晉帝奕太和四年河陽縣名注見漢)
(帝元更始二年孟津太行山名注見周安王十六年幕府注見秦王政三年)
秦圍涇州唐兵敗績守將劉感死之
(唐將軍劉感鎮涇州薛仁杲圍之唐長平王叔良將兵至仁杲偽遁又遣高墌人偽以墌降叔良命感帥)
(衆赴之大敗仁杲擒感復圍涇州令感語城中云援兵已敗不如早降感許之至城下大呼曰逆賊饑餒)
(亡在朝夕秦王帥數十萬衆四面俱集城中勉之仁杲怒埋感至膝馳騎射之至死聲色逾厲)質實
(涇州注見漢光武建武元年安定長平縣名注見梁武帝中大通六年)
發明(隋氏負不義之名故雖有致命效死之臣皆不得書今唐德方新是以劉感首以死節特)
(書于冊綱目之去取如此一以孤逆賊之黨一以褒忠義之士皆所以垂世勸戒也)
唐遣使如突厥突厥遣使報之
(唐遣鄭元璹以女妓賂始畢可汗始畢遣使報之唐主與之宴引升御坐以寵之)質實(突厥北狄)
(種名注見梁武帝大同十一年可汗夷狄君長之號注見後主景耀四年)
唐行戊寅歷
(白馬道士傅仁均所造也)質實(白馬縣名注見漢獻帝建安五年)
隋宇文化及弑秦王浩自稱許帝
(宇文化及兵勢日蹙兄弟酣宴醉尤智及曰今所向無成負弑君之名天下不容必將滅族豈不由汝智)
(及怒數相鬭鬩其衆多亡化及嘆曰人生固當死豈不一日為帝乎於是鴆殺秦王浩稱帝於魏縣國號)
(許)集覽(醉尤尤怨也因醉中怨其弟)質實(魏縣注見漢成帝綏和二年)
書法(秦王浩何不成之為帝也故立書秦王浩弑書秦王浩然則其書弑何化及前既立之不)
(書弑則亂臣得以逭其誅矣故化及嘗再三不書隋於是復書所以正其弑也)
冬十月朔日食質實(日食注見新莾天鳳元年)唐以李密為光祿
卿邢國公考異(邢上漏封字)
(密將至唐主遣使迎勞相望密喜曰我擁衆百萬觧甲歸唐比於竇融功亦不細豈不以台司見處乎至)
(長安乃拜光禄卿賜爵邢國公密大失望)集覽(比於竇融更始時竇融行河西大將軍事後歸漢光)
(武授以凉州牧又賜以外屬國後平隴蜀拜大司空恩寵在功臣之右台司台宿鼎司三公之位也蓋三)
(公者上應三台三司者司分鼎足)質實(邢州名注見楚義帝元年襄國)
唐以淮安王神通為山東安撫大使質實(淮安郡名注見齊武帝永)
(明五年山東道名注見宋文帝元嘉二十五年)朱粲自稱楚帝取唐鄧州刺
史呂子臧死之
(鄧州刺史呂子臧與撫慰使馬元規擊朱粲破之言於元規曰粲新敗危懼併力擊之一舉可滅若復遷)
(延其徒稍集則為患深矣元規不從既而粲收集餘衆兵復大振自稱楚帝進攻鄧州子臧撫膺謂元規)
(曰老夫今日坐公死矣會霖雨城壊所親勸子臧降子臧曰安有天子方伯降賊者乎帥麾下赴敵而死)
(俄而城䧟元規亦死)質實(鄧州注見周赧王十四年麾下注見漢獻帝建安十四年)
發明(鄧州之敗馬元規與呂子臧俱死而不得俱書者元規不從子臧之策以致於敗故也)
隋以王世充為太尉
(徐文遠復入東都見世充必先拜或問曰君倨見李密而敬王公何也文遠曰魏公君子也能容賢士王)
(公小人也能殺故人吾何敢不拜)
唐以李襲譽為太府少卿
(隋末羣盗起冠軍司兵李襲譽說西京留守隂世師遣兵據永豐倉發粟以賑窮乏出庫物賞戰士移檄)
(郡縣同心討賊世師不能用乃求募兵山南唐主克長安召為太府少卿附屬籍)質實(冠軍封號)
(言在諸軍之上注見漢武帝元朔六年李襲譽隴西狄道人襲志之弟移檄注見楚義帝元年)
唐納言竇抗罷質實(納言官名注見漢靈帝光和元年)十一月凉王
軓稱帝唐秦王世民破秦兵圍折墌秦主仁杲出降
(薛仁杲之為太子也與諸將多有隙及即位衆心猜懼郝瑗哭舉而死由是寖弱秦王世民至高墌仁杲)
(使宗羅㬋將兵拒之世民堅壁不出諸將請戰世民曰我軍新敗士氣沮喪賊恃勝而驕有輕我心宜閉)
(壘以待之彼驕我奮可一戰而克也乃令軍中曰敢言戰者斬相持六十餘日仁杲糧盡所部多降世民)
(乃命梁實營於淺水原以誘之羅㬋大喜盡銳攻之數日世民度其已疲謂諸將曰可以戰矣使龐玉陳)
(於原南羅㬋并兵擊之玉幾不能支世民乃引大軍自原北出其不意自帥驍騎䧟陳羅㬋軍潰世民帥)
(騎追之竇軌叩馬苦諫世民曰破竹之勢不可失也遂進圍之仁杲將士多叛計窮出降得其精兵萬餘)
(人諸將皆賀因問曰大王一戰而勝遽捨步兵又無攻具直造城下衆皆以為不克而卒取之何也世民)
(曰羅㬋所將皆隴外驍將悍卒吾特出其不意而破之斬獲不多若緩之則皆入城仁杲撫而用之未易)
(克也急之則散歸隴外折墌虛弱仁杲破膽不暇為謀此吾所以克也衆皆悅服世民所得降卒悉使仁)
(杲兄弟及羅㬋等將之與之射獵無所疑間賊畏威銜恩皆愿效死世民聞禇亮名求訪獲之引為文學)
(唐主使李密迎世民於豳州密自恃智略功名見唐主猶有傲色及見世民不覺驚服私謂殷開山曰真)
(英主也不如是何以定禍亂乎唐以姜謩為秦州刺史撫以恩信士民安之)質實(淺水原莫詳處)
(所唯西安府邠州城西九十里宜禄廢縣北五里有後魏淺水縣未知是否姑錄之以備攷焉禇亮錢塘)
(人豳州注見漢桓帝延熹五年姜謩上邽人)
徐世勣降唐賜姓李氏
(徐世勣據李密舊境未有所屬魏徵隨密至長安無所知名乃自請安集山東唐主以為秘書丞乘傳至)
(黎陽勸世勣早降世勣遂决計西向謂長史郭孝恪曰此民衆土地皆魏公有也吾若獻之是利主之敗)
(自為功以邀富貴也吾實耻之今宜籍郡縣戶口士馬之數以啓魏公使自獻之乃使孝恪詣長安唐主)
(初怪世勣無表既而聞之嘆曰世勣不背德不邀功眞純臣也賜姓李氏使孝恪與世勣經營虎牢以東)
(范氏曰古者天子建國賜姓命氏所以别其族類之所出子孫各夲於其祖不可改也漢祖賜婁敬姓為)
(劉鄙陋無稽甚矣而唐世遂以為法或加於盗賊夷虜遂以逆族異類為同宗然則古之賜姓者别之而)
(後之賜姓者亂之也夫天親不可以人為而彊欲同之豈理也哉上瀆其姓下忘其祖非先王之制不可)
(為後世法也)質實(乘傳注見漢景帝三年郭孝恪陽翟人)
唐斬薛仁杲於市
(秦王世民還至長安斬薛仁杲於市唐主享勞將士謂羣臣曰諸公共相翊戴以成帝業若天下承平可)
(共保富貴使王世充得志公軰豈有種乎如仁杲君臣豈可不以為鑑也)
書法(降書斬甚之也於市又甚焉)
發明(光武待劉盆子以不死蓋以既受其降則不可得而殺之也薛仁杲以盗賊竊據土宇罪)
(固當誅然上書仁杲出降下書斬仁杲於市則唐人未免為殺降而仁杲之罪否則有所未暇問也)
唐遣李密收撫山東
(李密遇大朝會職當進食深耻之退以告王伯當伯當曰天下事在公度内耳乃言於唐主曰臣蒙榮寵)
(曾無報效山東之衆皆臣故時麾下請往收之憑籍國威取世充如拾芥耳群臣皆以密狡猾好反不可)
(遣唐主不聽密請賈閏甫偕行唐主許之引升御榻飲勞甚厚又以王伯當為副而遣之)集覽(飲勞)
(並去聲飲以酒而慰勞之)
夏王建德取深冀易定等州
(有大鳥五集於樂壽羣鳥數萬從之又有得玄圭以獻者建德羣臣曰此天所以錫大禹也乃改國號夏)
(改元五鳳初王須拔掠幽州中流矢死其將魏刀兒伐領其衆據深澤掠冀定衆至十萬建德襲擊斬之)
(并其衆易定亦降唯冀州刺史麴稜不下攻拔之建德見稜曰忠臣也以為内史令)質實(一統志云)
(樂壽夲漢樂成縣地名屬河間國東漢改樂陵縣三國魏又改樂城縣隋改廣城縣又改樂壽縣屬瀛州)
(唐屬深州宋屬河間府以景城縣省入金改壽州尋改獻州元因之至夲朝改為獻縣屬河間府幽州注)
(見唐高祖武德四年深澤二州名深注見漢後主景耀三年澤注見梁武帝中大通六年冀定二州名冀)
(註見秦二世二年信都定注見周威烈王二十三年易州注見周世宗顯德六年玄圭書禹貢篇禹錫玄)
(圭告厥成功注禹以玄圭為贄而告成功于舜也水色黑故圭以玄云)
書法(前書長樂王建德此書夏王何隋立之也於是建德與世充結好奉表於隋隋以為夏王)
(然則曷為不書隋立不以臣隋累建德也綱目於建德多予辭)
唐以秦王世民為陜東大行臺
(蒲州及河北兵馬並受節度)質實(蒲州注見周赧王十二年蒲坂)
唐殺隋河東守將堯君素
(隋將堯君素守河東唐遣獨孤懷恩攻之不下招之不從遣其妻至城下謂之曰隋室已亡君何自苦君)
(素曰天下名義非婦人所知引弓射之應弦而倒君素志在守死每言及國家未嘗不歔欷謂將士曰吾)
(大義不得不死必若隋祚永終天命有屬自當斷頭以付諸君持取富貴今城池甚固倉儲豐備大事猶)
(未可知不可横生心也久之食盡又聞江都傾覆左右殺君素以降别將王行夲誅作亂者復乘城拒守)
(懷恩引兵圍之)質實(河東郡名注見漢獻帝建安七年歔欷注見漢光武建武元年)
書法(隋守將何是君素之終身隋臣也前書堯君素不下此書隋河東守將而君素之志節著)
(矣然則曷為不書死之廣為弑逆其臣雖守節如君素不得以死節書所以深惡廣也殺君素者君)
(素之左右耳書唐殺之何書唐殺之所以微著君素之節也是故其見殺也書隋其贈官也書隋唐)
(貞觀十三年)
發明(堯君素之死書河東守將則見其不失官守書隋則見其不失臣節書唐殺則見唐人非)
(理彊殺之是皆予之之意也然既予之而又不得為死節何哉煬負天下之誅以至累及臣子是以)
(書法如此不然將書曰唐攻河東隋守將堯君素死之矣)
唐以羅藝為幽州總管擊夏兵敗之
(初宇文化及遣使招羅藝藝曰我隋臣也斬其使為焬帝發喪臨三日竇建德高開道各遣使招之藝曰)
(二子皆劇賊耳唐公乃吾主也遂與漁陽上谷諸郡皆奉表降唐唐以為幽州總管其將薛萬徹萬均亦)
(皆授以官爵竇建德帥衆十萬宼幽州藝將逆戰萬均曰彼衆我寡出戰必敗不若使羸兵阻水為陳彼)
(必度水擊我萬均請以百騎伏於城旁俟其半渡而擊之蔑不勝矣藝從之大破建德相拒百餘日建德)
(引還藝司馬温彦博贊其歸唐之計唐徵為中書侍郎與兄黃門侍郎大雅對居近密時人榮之)質
實(劇賊注見漢光武建武五年劇虜渙陽郡名注見秦王政三年上谷郡名注同上年薛萬徹燉煌人)
(萬均之弟温彦𫝊并州祁人)
唐以西突厥曷娑那可汗為歸義王
(曷娑那獻大珠唐主曰珠誠至寳然朕寶王赤心珠無所用竟還之)
唐李密叛行軍總管盛彦師討斬之
(密之出關也長史張寶德上封事言其必叛唐主乃敕密還更受節度密謂賈閏甫曰無故召還恐無生)
(理不若破桃林縣收兵渡河苟得至黎陽大事必成公意如何閠甫曰明公既已委質復生異圖雖破桃)
(林兵豈暇集一稱叛逆誰復容人為明公計不若且應朝命以明元無異心密怒曰唐使吾與絳灌同列)
(吾何以堪之閠甫曰自翟讓受戮之後人皆謂明公棄恩忘夲今日誰肯復以兵委公者大福不再願熟)
(思之密大怒揮刃欲擊之閏甫奔熊州密遂斬使者入桃林縣驅掠徒衆直趣南山乘險而東使人馳告)
(故將伊州刺史張善相令以兵應接而聲言向洛行軍總管盛彦師聞之率衆踰熊耳山南據要道令其)
(衆夾路而伏令之曰俟賊半渡一時俱發或曰聞密欲向洛而公入山何也彦師曰密聲言向洛實欲出)
(人不意走襄城就張善相耳若賊入谷我自後追之山路險隘一夫殿後必不能制今吾得先入谷擒之)
(必矣密果南出半渡彦師擊斬之及伯當傳首長安李世勣在黎陽唐主遣使以密首示之世勣北面號)
(慟表請收葬詔歸其屍世勣舉軍縞素葬之密素得士心哭之者多嘔血善相亦降於唐)集覽(絳灌)
(絳謂絳侯周勃初以織薄曲為生吹簫給喪事灌謂昌文侯灌嬰初以販繒為生故李密皆賤之殿後注)
(見漢昭烈帝章武二年)質實(一統志云桃林縣夲秦函谷關地漢置弘農縣魏晉因之隋開皇中)
(析置桃林縣屬陜州後屬虢郡唐初屬陜州天寶初得符寶於古函谷關因改曰靈寶縣宋金元仍舊焉)
(夲朝因之改屬河南府委質注見周威烈王二十三年熊州注見周安王十一年宜陽南山注同上十五)
(年伊闕伊川注見漢帝元更始二年洛州名注見秦莊襄王元年三川盛彦師宋州虞城人熊耳山注見)
(宋文帝元嘉二十七年襄城郡名注見周赧王十五年)
書法(李密於隋書起兵矣此其書叛何嘗降唐也故書討斬之綱目之名分嚴矣)
高開道據漁陽自稱燕王唐以李素立為侍御史
(有犯法不至死者唐主特命殺之監察御史李素立諫曰三尺法王者所與天下共也法一動搖人無所)
(措手足陛下甫創鴻業柰何棄法臣不敢奉詔唐主從之命所司授以七品清要官擬雍州司戶唐主曰)
(要而不清又擬祕書郎唐主曰清而不要遂擢授侍御史)質實(三尺法孟康云三尺者以三尺竹簡)
(書法律是也雍州注見唐元宗開元十一年京兆)
唐以舞胡安叱奴為散騎侍郎
(唐以舞胡安叱奴為散騎侍郎禮部尚書李綱諫曰古者樂工不與士齒今天下新定建義功臣行賞未)
(遍高材碩學猶滯草萊而先擢舞胡為五品使鳴玉曳組趨翔廊廟非所以規模後世也唐主曰吾業已)
(授之不可追也陳嶽曰受命之主發號施令為子孫法一不中理則為厲階豈可謂業已授之而不可追)
(歟)集覧(不與士齒不得以年齒序列於士類也記王制曰出鄉不與士齒注賤也於其鄉中則齒)
(親親也鳴玉曳組玉佩也組綬也間次五采為之曳以制反引也記玉藻曰古之君子必佩玉進則揖之)
(退則揚之然後玉鏘鳴也故在車則聞鸞和之聲行則鳴佩玉案雜佩圖其制上有折衡下有雙璜中有)
(琚瑀下有衝牙貫之以組綬焉又佩玉之節注見漢順帝陽嘉二年)質實(厲階注見文帝仁壽四年)
書法(直書舞胡而貶義自見矣是故唐用安叱奴書舞胡後唐用陳俊等書伶人用嚴旭書樂)
(工皆深譏之也)
發明(為政之失莫大於流品之不分况乎創業之始將以貽謀詔後烏可使樂工雜類厠跡於)
(縉紳之列哉直書唐以舞胡安叱奴為散騎侍郎其失不可得而掩矣惜哉)
凉大饑
(李軓發民築臺勞費甚廣河右饑人相食軓傾家財賑之不足議發倉粟羣臣皆以為然謝統師等故隋)
(官心不服軌乃曰百姓饑者自是羸弱勇壯之士終不至此倉粟以備不虞豈可散之以飼羸弱軌以為)
(然由是士心離怨)
(已隋恭帝侗皇泰二年唐武德二年鄭王王世充開卯明元梁王沈法興延康元吳王李子通明政元年)
(是歲隋凉楚粲亡并楚夏定楊梁師都梁銑凡九國)春正月隋王世充殺總管劉
孝元獨孤武都
(王世充盡取隋朝顯官名士為官屬杜淹戴胄皆預焉世充專總朝政事無大小悉關太尉府臺省監閴)
(然上書陳事者日以百數世充悉引見殷勤慰諭人人自喜然終無所施行下至士卒厮養皆以甘言悅)
(之而實無恩施馬軍總管獨孤武都為世充所親任步兵總管劉孝元等謀召唐兵使崔孝仁說武都曰)
(王公徒為兒女之態以說下愚而鄙隘貪忍不顧新舊豈能成大業哉唐起晉陽奄有關内兵不留行英)
(雄景附且坦懷待物舉善責功不念舊惡據勝勢以爭天下誰能敵之今其兵近在新安若遣間使召之)
(吾曹為内應事無不集矣武都從之事泄世充皆殺之)集覧(間然易豐卦闚其戶閴其無人注閴)
(苦鵙反徐氏音苦鶂反馬鄭云無人貌廣韻注寂靜也禮韻閴作闃音苦臭反說下愚句絶說讀與悅同)
(兵不留行注是晉孝武帝太元元年)質實(杜淹京兆杜陵人戴胄相州安陽人晉陽縣名注見周威)
(烈王廿三年新安縣名注見楚帝義元年)
唐淮安王神通擊宇文化及於魏縣走之
書法(薛舉稱帝則以秦主舉書化及亦稱許帝矣曷為不書許主化及化及弑君賊也故削之)
(然則不書討書擊何唐有慊也惟竇建德得書誅)
淮安楊士林擊破朱粲唐以為顯州行臺
(朱粲有衆二十萬剽掠漢淮間每破州縣食其積粟將去悉焚其餘軍中乏食乃教士卒烹婦人嬰兒噉)
(之曰肉之美者無過於人但使他國有人何憂於餒初以隋著作佐郎陸從典通事舍人顔愍楚為賓客)
(其後闔家皆為所噉又稅諸城堡細弱以供軍食淮安土豪楊士林起兵攻粲諸州皆應之粲大敗奔菊)
(潭士林帥漢東四郡請降唐以為顯州道行臺)集覧(菊潭夲漢酈縣地漢地志南陽有酈縣今屬鄧)
(州荆州記菊水出穰縣南芳菊被岸水極甘香谷中人飲此水者多壽)質實(一統志云菊潭在南)
(陽府内鄕縣西北源出折谷東石澗山或云出石馬峰其水重於諸水傍生甘菊水極甘香有數十家惟)
(飲此水壽多至百歲之上其菊莖短花大其味甘美異於他菊人多收其種傳於四方顯州注見齊武帝)
(永明五年)
二月唐定租庸調法集覽(租庸調王崇曰有田則有租有身則有庸有戶則有調)
(每丁租二石絹二疋綿三兩自兹以外不得横歛)
唐置宗師
(詔諸宗姓居官者在同列之上未仕者免徭役每州置宗師一人以攝總别為團伍)
唐使吐谷渾伐凉
(初唐册使至凉州李軌欲去帝號受唐官爵曹珍曰隋失其鹿天下共逐之唐帝關中凉帝河右固不相)
(妨必欲以小事大請依蕭詧事魏故事軌從之遣其左丞鄧曉入見奉書稱皇從弟大凉皇帝臣軌唐主)
(怒使議討之初隋煬帝征吐谷渾可汗伏允奔黨項焬帝立其質子順為主不果入會中國喪亂伏允還)
(收其故地唐主即位遣使與伏允連和使擊李軓許以順還之伏允喜起兵擊軌數遣使入貢請順唐主)
(遣之)集覧(册使册王言也王言之制有七一曰册書立皇后皇太子封諸王納妃嬪臨軒册命則用)
(之中書令讀侍郎持授之使謂將命者簫詧魏立之是為後梁詧音察)質實(凉州注見唐中宗景)
(龍二年隋失其鹿注見漢光武建武六年吐谷渾西域種名注見晉元帝建武元年党項西戎别種注見)
(陳後主至德四年質子注見周顯王四十一年)
書法(引夷滑夏必書宼恒也據盧芳梁師都此吐谷渾也其書伐何罪凉也凉嘗受唐爵矣既)
(而自稱凉帝唐之伐之為有名矣故雖以吐谷渾兵得稱伐)
朱粲降唐以為楚王夏王建德破宇文化及於聊城
誅之
(宇文化及誘海曲諸賊帥共守聊城竇建德謂其下曰隋為吾君吾為隋民化及弑逆不可不討乃引兵)
(趣聊城時唐淮安王神通攻聊城化及糧盡請降神通不許建德軍且至神通引退建德與化及連戰大)
(破之生擒化及先謁隋蕭后稱臣素服哭焬帝盡哀收傳國璽執智及與其黨集隋官而斬之建德每克)
(城得資財悉以分將士常食蔬茹粟飯妻曹氏不衣紈綺婢妾纔十許人得隋宮人千數即時散遣以裴)
(矩為左僕射自餘隨才授職欲詣關中及東都者聽之又與王世充結好奉表於隋隋封建德為夏王裴)
(矩為定朝儀制律令建德甚悅胡氏曰商紂既亾子孫皆臣服於周惟妹土頑民乃有哀號呼天欲紀其)
(緒未聞殷之賢臣為紂斬衰擗踊敬事妲己者也隋焬之罪視紂為浮竇建德於是焉數宇文化及以世)
(受國恩不能匡諫親行弑逆輙自稱尊討而殺之可也而為昏焬發哀拜謁蕭后則施之不當何足以感)
(動人心其與漢祖為義帝之節異矣)集覽(妹土書酒誥明大命于妹邦注妹地名紂所都朝歌以北)
(是馬氏曰妹土即牧養之地蔡氏曰即詩所謂妹之鄕矣視紂為浮視上聲比也紂商王受也浮過也書)
(秦誓惟受罪浮于桀漢祖為義帝之節初漢王與項羽共立義帝後為羽所殺漢王乃為義帝發喪於是)
(南浮江漢以下願從諸侯王擊楚之殺義帝者)質實(一統志云海曲漢之縣名屬瑯琊郡舊設鹽官)
(名日照鎮魏晉以來俱屬莒縣金始置日照縣屬莒州元仍舊夲朝因之改屬青州府聊城縣名注見)
(秦孝文王元年傳國璽注見漢光武建武三年)
書法(書誅何弑君賊也不誅則亂臣賊子接跡於天下矣綱目於隋末諸國唯夏多予辭蓋建)
(德之與常近正故書稱長樂王不書自據他國皆有書自稱某王為夏王不書隋以破化及則書誅)
(據淮安書擊雖以唐攻之止書擊據唐於秦凉鄭梁書伐)
唐以宇文士及為上儀同封德彛為内史侍郎
(初唐主與宇文士及善化及既死手詔召之士及與封德彛來降時士及妹為昭儀由是授上儀同唐主)
(以德彛諂巧不忠罷遣就舍德彛以祕策干唐主唐主悦拜内史舍人俄遷侍郎范氏曰甚矣佞人之難)
(遠也自古君子易疎小人易親蓋君子難於進而果於退小人不耻於自售而戚於不見知其進也無所)
(不至人君一為所惑鮮有不至禍敗者也胡氏曰禍亂之臣於興國無怨惡也而不可不戮者天下之惡)
(一也既以謝塗炭之人又以訓吾之臣子也德彛士及身為大臣産禍召亂又與叛逆詬詈其君此而不)
(誅反寵秩之唐之官賞為不足貴矣)
書法(化及士及兄弟也化及弑逆之賊士及德彛其黨也夏誅之唐爵之綱目並書于策得失)
(見矣)
發明(士及德彛之擢書之初無貶詞然比事而觀德彛在隋以謟巧得為内史而化及弑逆在)
(士及為逆黨則二人之為小人無疑矣綱目據事直書而唐主用人之失固在其中宜乎先儒之交)
(貶也)
隋王世充侵唐榖州
(王世充以秦叔寶程知節為將軍待之皆厚然二人疾世充多詐知節謂叔寶曰王公器度淺狹多妄語)
(好呪誓乃老巫嫗耳豈撥亂之主乎至是世充與唐兵戰於九曲叔寶知節以數十騎西馳百許步下馬)
(拜世充曰僕荷公殊禮深思報效公猜忌信䜛非僕託身之所請從此辭遂降於唐秦王世民聞其名厚)
(禮之以叔寶為總管知節為統軍既而將軍李君羡田留安亦降于唐世民置君羡左右以留安為統軍)
(世充攻獲嘉唐陟州刺史李育德與弟三人皆戰死)集覧(九曲地名屬鄯州在隴右)質實(榖州)
(注見周安王十一年宜陽李君羡洛州人一統志云獲嘉縣名夲殷之寗邑地周為脩武地秦屬三川郡)
(漢武帝幸緱氏至級縣得南越相呂嘉首因置縣名獲嘉屬河南郡晉因之又增置殷州東魏置西脩武)
(高齊移獲嘉治共城隋聞皇中移治於此唐初置殷州貞觀中州廢以縣屬懷州宋元仍舊焉夲朝因之)
(改屬衛輝府陟州注見周威烈王六年懷縣)
唐并州總管齊王元吉免尋復夲任
(殿内監竇誕右衛將軍宇文歆助齊王元吉守晉陽元吉性驕侈好田獵載網罟三十餘車嘗言我寧三)
(日不食不能一日不獵嘗與誕獵蹂踐人禾稼縱左右掠奪民物當衢射人觀其避箭歆乃表言其狀元)
(吉坐免官尋諷父老留已詔復從之)質實(竇誕祁州人)
唐以楊恭仁為凉州總管
(恭仁素習邊事曉羌胡情偽民夷悅服自蔥嶺以東並入朝貢)集覧(蔥嶺注見漢和帝永元二年)
質實(楊恭仁華隂人隋觀王雄之子)
突厥始畢可汗死弟處羅可汗立隋東海北海東平
須昌淮南諸郡皆降于唐質實(東海郡名注見秦二世二年郯北海郡名注見)
(漢桓帝永康元年青州東平郡名注見漢獻帝興平元年須昌郡名注見宋文帝元嘉七年)隋王
世充自稱鄭王加九錫
(初王世充既殺元盧慮人情未附猶媚事隋主既而漸驕横嘗賜食宮中還家大吐疑為遇毒自是不復)
(朝謁其侵榖州也外示攻取實召文武議受禪李世英深以為不可曰四方所以歸附東都者以公能中)
(興隋室故也今九州之地未清其一而遽正位號恐遠人皆思叛去矣戴胄亦曰君臣猶父子也休戚同)
(之明公若能竭忠徇國則家國俱安矣世充詭辭稱善而遣之及議受九錫胄復固諫世充怒出為鄭州)
(長史乃使叚達等言於隋主隋主曰鄭公近平李密已拜太尉自是以來未有殊績俟天下稍平議之未)
(晚達曰太尉欲之隋主熟視曰任公達等隨稱詔進世充爵鄭王加九錫世充奉表三讓納言蘇威年老)
(不任朝謁世充以威隋氏重臣欲以眩耀士民每勸進必冠威名乂受殊禮之日扶威置百官之上然後)
(南面正坐受之)集覧(元盧元文都盧楚去年被殺任公句絶任從公之意)質實(九錫注見漢平)
(帝元始五年鄭州注見梁武帝普通六年納言官名注見漢靈帝光和元年)
唐以鄭善果為内史侍郎
(初宇文化及以隋大理卿鄭善果為民部尚書從至聊城為化及督戰中流矢及城破王琮獲之責之曰)
(公名臣之家隋室大臣奈何為弑君之賊效命至此乎善果大慙欲自殺奔長安唐主優禮之)質實
(長安縣名注見漢惠帝五年)
書法(前書士及德彛繼書元吉善果賞刑若此唐之治體所以不得為純粹也)
夏四月定楊可汗武周擊唐并州取榆次
(劉武周引突厥宼并州兵鋒甚盛齊王元吉遣將軍張達以步卒百人當之達以兵少辭彊遣之至則俱)
(沒達忿恨引武周襲榆次䧟之)集覧(榆次戰國趙地智伯敗於榆次即此次一音慈案地志太原有)
(梗陽鄉是也括地志云并州榆次縣古榆次也今太原府縣)質實(定楊可汗注見煬帝大業十三)
(年一統志云榆次古地名春秋時晉為塗水邑漢置榆次縣屬太原郡晉仍舊後魏太武時并入晉陽縣)
(後復置北齊省入中都隋初復置徙治漢榆次古城屬并州唐宋金元仍舊至夲朝因之改屬太原府)
楚王朱粲殺唐使者奔東都
(唐散騎常侍叚確奉詔慰勞朱粲乘醉侮粲曰聞卿好噉人人作何味粲曰噉醉人正如糟彘肉確怒罵)
(曰狂賊入朝為一頭奴耳復得噉人乎粲烹食之遂屠菊潭奔王世充)
書法(粲受唐爵矣殺唐使者則叛也不書叛何據李密高開道既降書叛罪使者也故止書奔)
鄭王世充稱帝
(世充令長史韋節等造禪代儀遣叚達等入奏隋主曰天命不常鄭王功德甚盛願陛下遵唐虞之迹隋)
(主怒曰天下者高祖之天下若隋祚未亡此言不應發必天命已改何煩禪讓公等或祖禰舊臣或台鼎)
(高位既有斯言朕復何望世充乃稱隋主命禪位於鄭幽隋主於含凉殿雖有三表陳讓及敕書敦勸隋)
(主皆不之知世充遂備法駕入宮即皇帝位立子玄應為太子玄恕為漢王奉隋主為潞國公以蘇威為)
(太師以陸德明為漢王師令玄恕就其家行束脩禮德明耻之故服巴豆散對之遺利竟不與語世充聽)
(朝語詞重複百司疲於聽受御史大夫蘇良諫曰陛下語太多而無領要計云爾即可何煩許辭世充不)
(能改)集覧(對之遺利故意服藥而對元恕遺矢泄痢也領要綱領樞要也要一音伊消反凡持衣必)
(執領與要故無所操持者以無領要為喻計云爾即可計度只如此說亦可矣)質實(祖禰注見漢章)
(帝元和二年台鼎注見唐高宗開耀元年法駕注見漢高后八年潞國注見周赧王五十三年上黨行束)
(修禮語自行束脩以上吾未嘗無誨焉注脩脯也十脡為束古者相見必執贄以為禮)
夏王建德立楊政道為鄖公
(建德聞王世充自立乃絶之始建天子旌旗出入警蹕立隋齊王暕遺腹子政道為鄖公然猶倚突厥以)
(壯兵勢隋義成公主遣使迎蕭后建德遣之又傳宇文化及首以獻公主)質實(警蹕注見漢文帝三)
(年鄖國名注見陳宣帝太建十二年)
定楊可汗武周圍唐并州齊王元吉拒却之鄭主世
充取唐伊州總管張善相死之唐遣安興貴襲執凉
主軓以歸殺之河西平
(李軓將安修仁兄興貴仕長安表請說軓唐主曰軓阻兵恃險豈口舌所能下興貴曰臣家在凉州奕世)
(豪望為民夷所附弟修仁為軌所信任子弟在機近者以十數軌聽臣固善若其不聽圖之易矣唐主乃)
(遣之興貴至乘間說軌曰凉地不過千里土薄民貧今唐起太原取函秦宰制中原戰勝攻取此殆天啓)
(非人力也若往歸之則竇融之功復見於今日矣軓曰吾據山河之固彼若我何汝自唐來為唐游說耳)
(興貴退與脩仁隂結諸胡起兵擊軌軌敗嬰城自守興貴徇曰大唐遣我來誅李軌敢助之者夷三族城)
(中人爭出軌計窮興貴執之以聞河西悉平鄧曉在長安舞蹈稱慶唐主曰汝為人使臣聞國亡而不戚)
(既不忠於李軌其肯為朕用乎遂廢之終身軌至長安伏誅以興貴脩仁為左右武侯大將軍)質實
(太原郡名注見齊明帝建武三年并州函秦注見晉安帝義熙十三年中原注見唐元宗天寶十五載竇)
(融之功事在漢光武建武十二年夷三族注見秦二世二年河西郡名注見漢安帝元初元年)
書法(書遣襲何譏也王者之師不若是矣)
五月鄭主世充弑隋主侗
(世充以尚書裴仁基裴行儼有威名忌之仁基父子知之亦不自安乃與尚書左丞宇文儒童等謀殺世)
(充復立隋主事泄皆夷三族齊王世惲言於世充曰儒童等謀反正為隋主尚在故也不如早除之世充)
(遣人酖之隋主請與太后訣不許乃布席禮佛曰願自今以往不復生帝王家飲藥不能絶以帛縊殺之)
(諡曰恭皇帝)
六月定楊將宋金剛擊唐并州唐以裴寂為總管拒之
(初易州賊宋金剛有衆萬餘為竇建德所敗西奔劉武周武周得之甚喜號曰宋王委以軍事金剛說武)
(周圖晉陽南向以爭天下武周從之使將兵寇并州武周進䧟介州唐主以為憂裴寂請自行聽以便宜)
(從事)質實(易州注見周世宗顯德六年介州注見周威烈王二十三年)
秋七月唐置十二軍
(置十二軍分統關内諸府皆取天星為名每軍將副各一人督以耕戰之務由是士馬精彊所向無敵)
集覧(置十二軍初析關中為十二道後又更置為十二軍萬年道為參旗軍長安道為鼓旗軍富平)
(道為元戎軍醴泉道為井鉞軍同州道為羽林軍華州道為騎官軍寧州道為折威軍岐州道為平道軍)
(幽州道為招搖軍西麟道為苑遊軍涇州道為天紀軍宜州道為天節軍)
唐以徐圖朗為兖州總管
(海岱賊帥徐圖朗以數州降唐唐以為總管)
鄭將羅士信降唐
(先是士信從李密擊世充兵敗為世充所得世充厚禮之與同寢食既而得邴元眞等待之如士信士信)
(耻之故降唐唐以為陜州道行軍總管)質實(陜州注見周顯王四十五年)
鄭人侵唐榖州刺史任瓌大破之西突厥高昌遣使
入貢于唐
(初西突厥曷娑那可汗入朝于隋隋人留之國人立其叔父號射匱可汗射匱者達頭可汗之孫也既立)
(拓地東至金山西至海遂與北突厥為敵建庭於龜兹北三彌山射匱卒弟統葉護可汗立統葉護勇而)
(有謀北并鐵勒控弦數十萬據烏孫故地又移庭於石國北干泉西域諸國皆臣之葉護各遣吐屯監之)
(督其征賦至是入貢于唐)集覧(統葉護突厥大臣曰葉護統其名也葉失涉反吐屯突厥大臣之官)
(稱)質實(一統志云金山在遼東指揮使司三萬衞西北三百五十里遼河北岸綿亘三百餘里龜)
(茲西域國名注見漢桓帝永壽元年鐵勒高車部號注見宋文帝元嘉七年控弦注見漢帝元更始二年)
(烏孫西域國名注見漢武帝元狩元年石國注見唐高宗顯慶二年)
八月唐酅公薨考異(提要薨作卒按凡例失尊曰卒注周赧漢獻之類當從提要)考
證(薨當作卒公謹按凡例曰失尊曰卒注云如周赧漢獻之類隋為酅公則亦曹奐之類矣故亦當書卒)
質實(酅縣名注見皇泰元年)
(諡曰隋恭帝)
書法(書薨何廢帝也自晉書陳留王曹奐卒是後代興之際廢主皆弑無有以卒書者於是復)
(見若唐者可謂近厚矣其永世也宜哉綱目前書選用其宗室此書唐酅公薨皆予之也終綱目自)
(分王外書薨十四詳晉武帝太安元年而廢帝書薨者二晉海西公唐酅公)
夏王建德取唐邢滄洺相州
(建德將兵十餘萬䧟邢滄趣洺相淮安王神通不能拒就李世勣於黎陽)質實(邢滄二州名邢注見)
(楚義帝元年滄注見晉穆帝永和六年洺相二州名洺注見漢武帝元狩四年廣平相注見漢元帝建昭)
(二年魏郡黎陽郡名注見漢成帝綏和三年)
梁王師都以突厥寇延州唐總管段德操擊破之考異
(王當作主寇當作侵)
(梁師都與突厥合數千騎寇延州唐總管叚德操初以兵少不敵閉壁不戰伺師都稍怠遣副總管梁禮)
(將兵擊之戰方酣德操以輕騎掩擊其後師都軍漬逐北二百餘里破其魏州虜男女二千餘口)質
實(延州注見梁武帝普通六年逐北注見周赧王三十一年魏州注見漢成帝綏和二年)
梁主銑遣兵侵唐峽州刺史許紹擊破之
(先是唐主遣開府李靖詣䕫州經略蕭銑靖至峽州阻銑兵久不得進唐主怒其遲留隂敕許紹斬之紹)
(惜其材為之奏請獲免)集覧(遲留注見漢和帝永元四年)質實(䕫州注見漢獻帝建安十)
(九年巴東峽州注見周赧王三十七年夷陵許紹安州安陸人)
唐殺其民部尚書劉文静
(文静自以才略功勲在裴寂之右而位居其下意甚不平家數有妖弟文起召巫厭勝文静有妾無寵使)
(其兄上變告之唐主以文静屬吏遣寂問狀文静曰建義之初沗為司馬計與長史位望略同今寂為僕)
(射據甲第臣官賞不異衆人東西征討老母留京師風雨無所庇實有觖望之心唐主曰觀此言反明白)
(矣李綱蕭瑀皆明其不反秦王世民為之固請曰昔在晉陽文静先建非常之策始告寂知及克京城任)
(遇懸隔今文靜觖望則有之非敢謀反寂曰文靜才略過人性復麤險天下未定留之必貽後患唐主素)
(親寂低徊久之卒用寂言殺文静籍沒其家胡氏曰文静首唱大謀賞不酬勲又以䜛死而太宗不能力)
(救何也曰非不能也不敢也文静晉陽引寂見世民之時有漢高魏武之比而未嘗歸心高祖寂則高祖)
(所厚而世民所薄也其不敢力諫為是也歟在世民則當然而李綱蕭瑀不能數批逆鱗使勲舊冤死其)
(責大矣為文静者功名已著退以全身何善如之而乃芥蔕自取積毒其材智雖高而識量淺矣)集
覧(上變告注見漢高帝九年觖望注同上六年低回注見隋文帝開皇十二年批逆鱗史記荆軻傳批)
(其逆鱗正義曰批白結反索隠曰批觸擊也司馬彪曰批反擊也又韓非傳曰龍之為蟲可擾狎而騎也)
(然其喉下有逆鱗徑尺人有嬰之則必殺人人主亦有逆鱗說之者能無嬰之則幾矣)質實(厭勝)
(注見漢章帝建初七年甲第注見漢桓帝元嘉元年京師注見周顯王二十五年)
發明(唐自開國以來政事施設見于綱目之所書者始亦頗有可觀如定律令置學校選用隋)
(氏宗室旌擢孫伏伽李素立之類皆足以興起人心無愧於興王之業然而大明方升薄蝕隨至於)
(是寘樂工於朝列擢亡國之佞臣今又殺其建義之士政事日益舛駁良由唐祖非有聖哲之姿特)
(以天命在唐又有太宗以為之子故能芟刈群雄削平四海耳不然未見其可也文静之死秦王為)
(之固請所言非不明白猶不能免然則唐主之濫殺為可知矣是以書法如此惜哉)
沈法興稱梁王於毘陵李子通稱吳帝於江都
(沈法興稱梁王都昆陵性殘忍專尚威刑其下離怨時杜伏威據歴陽陳陵據江都李子通據海陵俱有)
(窺江表之心子通攻江都克之稜奔伏威子通入江都即帝位國號吳)質實(毘陵郡名注見隋煬)
(大業十二年歴陽郡名注見漢冲帝永嘉元年江都縣名注見漢獻帝興平元年海陵縣名注見周世宗)
(顯德五年)
杜伏威降唐唐以為和州總管質實(和州注見漢冲帝永嘉元年)
唐裴寂軍潰定楊可汗武周取并州齊王元吉奔長安
(裴寂至介休金剛擊之寂軍潰自晉州以北城鎮俱沒寂表謝罪唐主慰諭之復使鎮撫河東劉武周進)
(逼并州元吉紿其參佐夜擕妻妾奔還長安唐主怒謂李綱曰元吉未習時事故遣竇誕宇文歆輔之晉)
(陽彊兵數萬食支十年興王之基一旦棄之聞歆首畫此策我當斬之綱曰王年少驕逸誕曾無規諫又)
(掩覆之今日之敗誕之罪也歆諫王不悛尋皆聞奏乃忠臣也豈可殺哉唐主悅引綱升御坐曰我得公)
(遂無濫刑元吉自為不善非二人所能禁也幷誕赦之武周據太原遣宋金剛攻晉州拔之進逼絳州䧟)
(龍門)質實(介休縣名注見周威烈王二十三年西河晉州注見漢獻帝建安七年絳州注見宋文帝)
(元嘉三十三年東雍州龍門縣名注見文帝仁壽三年)
發明(書裴寂軍潰而不聞抵裴寂軍潰之罪書武周取并州元吉奔長安而不聞正元吉失守)
(之誅蓋裴寂高祖之所昵而元吉則其鍾愛者也政刑若此何以為開基之主乎)
唐殺西突厥曷娑那
(曷娑那在長安北突厥遣使請殺之唐主不許羣臣皆曰保一人而失一國後必為患秦王曰人窮歸我)
(殺之不義久之引曷娑那入内殿既而送中書省縱北突厥使者殺之)質實(突厥北狄種名注見)
(梁武帝大同十一年)
書法(宇文泰收柔然付突厥使者綱目書突厥取而殺之此亦北突厥使者殺之也書唐殺之)
(何罪唐也西魏受制突厥書曰突厥取而殺之譏不立耳唐方盛時非西魏比而縱使殺之然則非)
(突厥殺之唐殺之矣)
發明(昔晉執戎蠻子赤以畀楚師春秋深惡其以中國而聽命夷狄故特書歸于楚若京師楚)
(然者所以深罪晉之不競也西魏時宇文泰收柔然付突厥使者綱目特書柔然可汗奔魏突厥取)
(而殺之亦以著宇丈氏之罪而深惡之也曷娑那在長安前已書唐封之為歸義王其名甚正今唐)
(主乃縱突厥殺之不義甚矣且夫群臣之言者利也秦王之言者義也捨義就利何以為國綱目特)
(以唐殺書之蓋惡中國之聽命夷狄故以特筆諱之若中國自殺然者既以歸罪於唐又以見尊中)
(國之義不使突厥得殺之於唐也然則西魏曷不書魏殺柔然乎曰拓䟦宇文皆夷狄耳固非有唐)
(之比書取而殺之則明其不能立國受制突厥之罪而已一輕一重之間而義利之分夷夏之辨昭)
(然在日夫豈薄於魏而厚於唐哉)
唐以李綱為太子少保
(初綱以尚書領太子詹事太子建成始甚禮之久之漸昵近小人以秦王世民功高忌之綱屢諫不聽乃)
(乞骸骨唐主罵曰卿為何潘仁長史乃耻為朕尚書邪綱曰潘仁賊也每欲妄殺人臣諫之則止為其長)
(史可以無愧陛下創業明主臣所言如水投石於太子亦然臣何敢久汚天臺辱東朝乎唐主曰知公直)
(士免留輔吾兒以為太子少保尚書詹事如故綱復諫太子飲酒無節及信䜛慝疎骨肉太子不懌綱固)
(稱老病辭職乃觧尚書仍為少保唐主嘗考第羣臣以綱及孫伏伽為第一謂裴寂曰隋以主驕臣謟亡)
(天下朕即位以來每虛心求諫唯綱盡忠款伏伽誠直餘人皆踵弊風俛眉而已豈朕所望哉朕視卿如)
(愛子卿當視朕如慈父有懷必盡勿自隐也)集覧(何潘仁西域商胡也初入司竹園為盗)質
實(詹事東宮官名注見唐高祖武德七年東朝注見漢武帝元光四年)
夏王建德取唐趙州
(建德䧟趙州執總管張志昂慰撫使張道源以其不早下欲殺之國子祭酒凌敬曰人臣各為其主用彼)
(堅守不下乃忠臣也大王殺之何以勵羣下乎建德怒不觧敬曰大王使高士興拒羅藝於易水藝纔至)
(興即降大王以為何如哉建德乃悟釋之)質實(趙州注見漢景帝三年趙國易水注見秦王政二十)
(年)
冬唐賜羅藝姓李氏藝破夏兵於衡水質實(一統志云衡水縣名)
(夲漢信都國桃縣地隋分信都武邑下博三縣地置衡水縣屬冀州大業初屬信都郡唐宋金皆屬冀州元割)
(屬深州至夲朝因之改屬眞定府)定楊將宋金剛取澮州唐遣秦王
世民擊之
(宋金剛攻澮州䧟之軍勢甚銳裴寂恇怯無將略唯趣民入堡焚其積聚民驚擾愁怨悉起為盗寂討之)
(為所敗詔永安王孝基等討之時王行夲據蒲坂猶未下亦與武周相應關中震駭唐主曰賊勢如此難)
(與爭鋒宜棄大河以東謹守關西而已秦王世民請曰太原王業所基國之根夲河東殷實京邑所資若)
(舉而棄之臣竊憤恨願假臣精兵三萬必平殄武周克復汾晉唐主於是發關中兵以益世民使擊武周)
集覧(澮州夲絳州翼城縣唐武德元年置澮州二年改昆薄州四年州廢屬絳州戰國魏敗韓趙之)
(師于澮即此澮古外反)質實(一統志云澮州夲春秋時晉絳邑後更曰翼漢為絳縣地後魏置北)
(絳郡及北絳縣隋初郡廢又改為翼城縣屬絳州義寧初於縣置翼城郡唐初郡廢置澮州後廢州復屬)
(絳州金改翼州元復為翼城縣屬絳州至夲朝因之改屬平陽府蒲阪縣名注見周赧王三十年中陽永)
(安縣名注見上十二年關中注見唐元宗開元十一年京兆汾晉二州名汾注見周威烈王二十三年晉)
(注見漢獻帝建安七年河東)
夏王建德克唐黎陽虜淮安王神通李世勣降遂定衞
滑齊兖等州
(竇建德進趣衞州過黎陽二十里自將千騎前行世勣遣騎將丘孝剛偵之與建德遇擊之建德敗走其)
(大軍救之斬孝剛建德怒還攻黎陽克之虜淮安王神通及世勣父蓋魏徵等世勣走免數日以父故還)
(詣建德降建德使守黎陽而以其父為質以魏徵為起居舍人滑州刺史王軌奴殺軌擕其首詣建德降)
(建德曰奴殺主大逆立命斬奴反軌首於滑州吏民感悦即日請降於是其旁州縣及徐圓朗等皆望風)
(歸附建德還洺州築宫徙都之)集覽(黎陽今濬州夲漢黎陽縣又黎陽津在縣束一里五步北魏置)
(黎州宋置通利軍陞濬州在滑州西北二十五里偵之偵通作遉丑正反覘也闚伺也博雅曰偵問也父)
(蓋世勣之父名蓋)質實(衛州注見秦王政六年朝歌一統志云滑州夲古豕韋氏之國春秋為衛)
(地秦漢皆為東郡地晉為濮陽國地劉宋於此置兖州及東郡後魏罷兖州以東郡屬司州後周改杞州)
(隋改滑州大業初改東郡唐復為滑州天寶初改靈昌郡乾元初復為滑州後置義成軍光啓初改宣義)
(軍宋改武成軍後改滑州金初隸開封府後隸大名府元仍舊至夲朝初改為縣以白馬縣省入改屬大)
(名府齊州注見漢景帝三年濟南兖州注見漢獻帝興平二年)
鄭主世充徇地至滑臺唐汴亳州降之質實(滑臺地名注見宋文)
(帝元嘉二十七年汴州注見周顯王二十九年亳州注見漢獻帝建安十四年)唐以夏侯端
為祕書監
(初唐主遣大理卿郎楚之安撫山東祕書監夏侯端安撫淮左端至黎陽李世勣發兵送之自澶淵濟河)
(傳檄州縣東至於海南至於淮二十餘州皆遣使來降行至譙州會汴亳降於王世充還路遂絶端素得)
(衆心所從二千人雖糧盡不忍委去端謂曰卿等鄉里皆已從賊可斬吾首歸賊必獲富貴衆皆曰公於)
(唐室非有親屬直以忠義志不圖存某等雖賤心亦人也寧有害公以求利乎乃復同進潜行五日餒死)
(及遇賊奔潰唯存五十二人時南河之地皆入世充唯杞州刺史李公逸為唐堅守遣兵迎端館給之世)
(充遣使召端觧衣遺之送除書以端為淮南郡公端對使者焚書毁衣曰夏侯端天子大使豈受王世充)
(官乎汝欲吾往唯取吾首耳因觧節旄懷之置刃於竿自山中西走冐踐荆棘晝夜兼行得逹宜陽從者)
(墜崖溺水為虎狼所食又喪其半端詣闕見唐主但謝無功初不自言艱苦唐主復以為祕書監楚之至)
(山東亦為竇建德所獲楚之不屈竟得還王世充攻雍丘李公逸遣使求救唐主以隔賊境不能救公逸)
(乃留其屬李善行守雍丘身率輕騎入朝至襄城為世充所獲世充謂曰卿越鄭臣唐其說安在公逸曰)
(我於天下唯知有唐不知有鄭世充怒斬之善行亦沒)集覧(澶淵左傳襄二十年盟于澶淵杜預)
(曰澶淵在頓邱縣南今名繁汙此衞地又近戚田澶市然反汙音紆五代周至宋皆名澶州取古澶淵為)
(名也今大名府開州是也州在府南百六十里)質實(一統志云澶淵古地名春秋時屬衞秦為東郡)
(地漢為頓邱縣地屬魏郡晉為頓邱郡及魏郡地隋為東郡及武陽郡地唐置澶州又分置澶水縣貞觀)
(中州廢以縣屬魏州後復置五代晉陞鎮寧軍宋陞開德府治濮陽縣金復為澶州後改為開州屬大名)
(府元仍舊至夲朝因之以濮陽東明縣省入仍屬大名府淮水名注見漢後主建興二年譙州注見漢獻)
(帝建安十五年杞州注見漢桓帝延熹四年雍邱淮南郡注見漢明帝永平十三年節旄注見唐德宗興)
(元元年宜陽縣名注見周安王十一年雍丘縣名注見漢桓帝延熹四年襄城縣名注見周赧王十五年)
十一月唐秦王世民擊宋金剛屯柏壁
(秦王世民引兵自龍門度河屯柏壁與金剛相持民聞世民來莫不歸附至者日多然後漸收其糧軍食)
(以充乃休兵秣馬唯令偏禆乘間抄掠大軍堅壁不戰由是賊勢日衰永安王孝基䓁攻賊黨呂崇茂崇)
(茂求救於金剛金剛遣其將尉遲敬德尋相將兵奄至夏縣虜孝基䓁敬德等將還世民遣兵部尚書殷)
(開山等邀之於美良川大破之頃之敬德相潜引精騎援王行夲於蒲阪世民自將步騎三千從間道邀)
(擊又大破之敬德僅以身免遂俘其衆復歸柏壁諸將咸請與金剛戰世民曰金剛懸軍深入兵精將猛)
(虜掠為資利在速戰我閉營養銳以挫其鋒分兵汾隰衝其心腹彼糧盡計窮自當遁走當待此機未宜)
(速戰孝基謀逃歸劉武周殺之)集覧(柏壁城名也在汾州介休縣抄掠抄去聲並略取也掠與略同)
(左傳襄二十一年樂盈出奔過於周周西鄙掠之注音亮奪也尋相姓名也夏縣屬觧州在平陽路括地)
(志云觧州安邑故城是美良用在蔚州廣靈縣南屬上都汾隰隰夲漢蒲子縣隋置隰州今屬平陽汾夲)
(西河郡後魏置汾州今屬太原)質實(一統志云柏壁城名在平陽府絳州西南二十里後魏東雍州)
(正平郡治此後周改絳州移於稷山縣之玉壁城尉遲敬德朔州鄯陽人夏縣夲禹所都之地漢為安邑)
(縣境後魏太和中别置南安邑縣改為夏縣以禹舊都故名隋初屬虞州後屬河東郡唐屬絳州乾元初)
(改屬陜州金元屬觧州入夲朝因之改屬平陽府汾隰二州名汾注見周赧王二十三年西河隰注見晉)
(懷帝永康二年蒲子)
夏人克鄭新鄕虜其將劉黑闥
(李世勣欲歸唐恐禍及其父謀於郭孝恪孝恪曰吾新事竇氏動則見疑宜先立效以取信然後可圖也)
(世勣從之襲王世充獲嘉多所俘獲以獻又擊新鄕虜其將劉黑闥竇建德由是親之黑闥漳南人少驍)
(勇與建德善後事王世充常竊笑其所為世充使守新鄉至是建德署為將軍使將竒兵東西掩襲往來)
(乘間奮擊克獲而還於是世勣說建德曰曹戴二州戶口完實孟海公竊有其地今以大軍取之而臨徐)
(兖則河南可不戰而定矣建德然之欲自將以徇河南先遣其行臺曹旦等將兵五萬濟河世勣引兵三)
(千會之)集覧(獲嘉徐廣曰城名在懷州武陟縣境内案輿地要覧今衛州獲嘉縣是)質實
(新鄉縣名注見梁均王龍德二年曹州注見漢光武建武八年一統志云戴州夲漢城武縣屬山陽郡東)
(漢屬濟隂郡晉屬濟陽郡北齊於此置永昌郡隋初罷郡置戴州大業初廢州以縣屬濟隂郡唐貞觀中)
(屬曹州五代唐屬單州宋金元因之至夲朝初改屬濟寧府後改屬兖州府徐兖二州名徐注見秦始皇)
(二十八年彭城兖注見漢獻帝興平二年漳南注見秦二世三年)
(庚唐武德三年是歲并楚夏定楊梁師都辰梁銑鄭梁法興吳凡九國定楊梁法興亡)春正月唐
克蒲反隋守將王行夲降集覧(蒲反反夲作阪注見周赧王十二年蒲阪)
(行夲糧盡援絶乃出降斬之)
李世勣復歸于唐
(李世勣謀俟建德至河南掩襲其營殺之冀得其父并建德土地歸唐建德久之不至曹旦在河南多侵)
(擾諸賊羈屬者皆怨之世勣以謀告中潬賊帥李商胡之母霍氏霍氏亦善騎射號霍總管令商胡召旦)
(偏禆飲皆殺之乃遣人告世勣世勣欲襲其營聞已有備遂與郭孝恪帥數十騎奔唐建德羣臣請誅李)
(蓋建德曰世勣唐臣為我所虜不忘夲朝乃忠臣其父何罪遂赦之旦取濟州)質實(中潬城名注見)
(陳宣帝太建七年濟州注見晉帝奕太和元年高平)
定楊取唐長子壼關質實(長子縣名注見周威烈王二十三年壼關縣名注見漢獻)
(帝建安七年)唐工部尚書獨孤懷恩謀反伏誅
(初獨孤懷恩攻蒲坂久不下唐主數誚讓之懷恩由是怨望唐主嘗戲謂之曰姑之子皆已為天子次應)
(至舅之子乎懷恩亦頗以此自負時扼腕曰我家豈女獨貴乎遂與麾下元君寶謀反會懷恩君寳與唐)
(儉劉世讓皆沒於尉遲敬德君寶謂儉曰獨孤尚書近謀大事若能早决豈有此辱哉及美良川之戰懷)
(恩逃歸唐主復使攻蒲坂儉恐懷恩遂成其謀說敬德使劉世讓還與唐連和遂以懷恩反狀聞時王行)
(夲已降懷恩入據其城唐主欲幸懷恩營已登舟矣世讓適至唐主大驚曰吾得免豈非天也乃使召懷)
(恩懷恩未知事露輕舟來至遂誅之)質實(扼腕注見漢武帝元朔元年劉世讓京兆人)
突厥立楊政道為隋主
(居定襄)質實(定㐮郡名注見晉懷帝永嘉六年)
二月唐改官名
(納言為侍中内史令為中書令)
唐以封德彛為中書令
書法(始正官名而百僚之長首用若人唐之官不足貴矣綱目比而書之深譏之也)
發明(唐改官名内史令為中書令是矣然始居是職者乃姦邪誤國從賊詬君之人耳唐不能)
(取而尸諸市反從而寵秩之况中書令師長百僚乃以斯人為之其為是職之累多矣直書于册其)
(失自見)
夏四月唐秦王世民擊宋金剛破之定楊可汗武周及
金剛皆走死
(宋金剛戰屢敗食盡北走秦王世民追及尋相於呂州大破之乘勝逐北一晝夜行二百餘里戰數十合)
(總管劉弘基諫曰大王逐北深入不已不愛身乎且士卒饑疲宜留壁於此俟兵糧畢集復進未晚也世)
(民曰金剛計窮而走衆心離沮功難成而易敗機難得而易失必乘此勢取之若更淹留使之立備成不)
(不可復攻矣吾竭忠徇國豈顧身乎遂策馬而進將士不敢復言饑追及金剛於雀鼠谷一日八戰皆破)
(之俘斬數萬人世民不食二日不觧甲三日矣軍中止有一羊與將士分食之引兵趣介休金剛以衆二)
(萬出西門背城布陳南北七里李世勣與戰小却世民帥精騎擊之出其陳後金剛大敗敬德尋相舉介)
(休及永安降世民得敬德甚喜使將其舊衆八千與諸營相參屈突通慮其為變驟以為言世民不聽劉)
(武周聞金剛敗大懼棄并州走突厥金剛欲復戰衆莫肯從亦走突厥世民入并州武周所得州縣皆入)
(于唐唐以唐儉為并州道安撫大使李仲文為總管未幾金剛謀走上谷突厥追獲腰斬之武周之南寇)
(也其黨苑君璋諫曰唐主舉一州之衆直取長安所向無敵此乃天授非人力也不如北連突厥南結唐)
(朝南面稱孤足為長策武德不聽及敗泣謂君璋曰不用公言以至於此久之謀亡歸馬邑事泄突厥殺)
(之而使君璋統其餘衆)質實(一統志云吕州隋初所置即後魏之永安郡後廢之故城在平陽府)
(霍州西三里又注見隋煬帝大業十三年霍邑雀鼠谷注同上十一年并州注見齊明帝建武三年上谷)
(郡名注見秦王政三年馬邑郡名注見漢高帝六年)
五月夏人侵唐幽州不克
(竇建德遣兵擊幽州李藝再擊破之建德大將王伏寶勇略冠軍中諸將疾之言其謀反建德殺之伏寶)
(曰大王奈何聽䜛自斬左右手乎)
唐立老子廟
(晉州人吉善行自言於羊角山見白衣老父曰為吾語唐天子吾為老君吾而祖也詔於其地立廟范氏)
(曰唐祖老子由妖人之言而謟諛者附會之高祖啓其原高宗明皇扇其風遂用方士之言而躋之於上)
(帝卑天誣祖悖道甚矣)質實(一統志云羊角山在平陽府浮山縣東南三十五里兩峰對峙東南)
(峰有華池今更名龍角山老子廟在龍角山上唐武德中神見此山遂立有御製碑存焉)
書法(書老子廟何譏誣也故通鑑不書綱目特書之)
發明(唐信妖人之言而祖老子綱目止以立老子廟書之者不予其祖之也)
六月顯州人殺唐行臺楊士林以降于鄭質實(顯州注見齊武)
(帝永明五年)秋七月唐遣秦王世民督諸軍伐鄭
(初王世充所部降唐者相繼世充令一人亡叛舉家就戮父子兄弟夫婦許相告而免之舉家亡者四鄰)
(皆坐誅而亡者益甚又以宮城為大獄意所忌者并繫其家屬繫者不下萬口餒死者日有數十至是唐)
(主議擊之世充聞之選諸州鎮驍勇皆集洛陽七月唐詔秦王世民督諸軍擊世充屈突通二子在洛陽)
(唐主謂通曰今欲使卿東征如卿二兒何通曰臣昔為俘囚分當就死陛下釋縳加以恩禮當是時臣心)
(口相誓期以更生餘年為陛下盡節但恐不獲死所耳今得備先驅二兒何足顧乎唐主嘆曰徇義之士)
(一至此乎秦王世民遣行軍總管史萬寶自宜陽南據龍門劉德威自太行東圍河南王君廓自洛口斷)
(其餉道黃君漢攻迴洛城大軍屯于北邙連營以逼之世充陳於青城宮世民亦置陳當之世充隔水謂)
(世民曰唐帝關中鄭帝河南世充未嘗西侵王忽舉兵東來何也世民使應之曰四海咸仰皇風唯公獨)
(阻聲教為此而來世充曰相與息兵講好不亦善乎又應之曰奉詔取東都不令講好也至暮各引兵還)
(胡氏曰唐帝長安鄭帝洛陽迹其所以取之未有大相過者故王世充有隔水之問而秦王所以荅之者)
(語雖大而理不暢也使唐初舉事若湯伐桀武伐紂沛公誅無道秦則其文告之辭豈止如是而已乎)
集覧(文告之辭謂以大義作為文辭以告曉其衆庶如湯伐桀作湯誓武王伐紂作秦誓之類也左)
(傳昭十三年告之以文辭董之以武師)質實(洛陽縣名注見周顯王三年太行山名注見周安王)
(十六年河内郡名注見宋順帝昇明元年洛口地名注見隋煬帝大業十三年北邙山名注見漢靈帝中)
(平六年一統志云青城宫在河南府洛陽縣治北隋大業初所建東都注見秦莊襄王元年三川)
九月鄭顯州總管田瓚以二十五州降唐
(自是襄陽聲問與世充絶)質實(㐮陽郡名注見漢獻帝建安十二年)
唐攻鄭轘轅拔之
(秦王世民遣王君廓攻轘轅拔之遂東徇地至管城而還先是世充將郭士衡等掠唐境君廓以策擊却)
(之詔勞之曰卿以十三人破賊一萬自古以少制衆未之有也於是河南州縣相繼降唐劉武周降將尋)
(相等多叛去諸將疑尉遲敬德囚之屈突通殷開山言於世民曰敬德驍勇絶倫留之恐為後患不如殺)
(之世民曰敬德若叛豈在尋相之後邪遽命釋之引入臥内賜之金曰丈夫意氣相期勿以小嫌介意吾)
(終不信䜛言以害忠良公宜體之必欲去者以此金相資表一時共事之情也世民以五百騎行戰地世)
(充帥步騎萬餘猝至圍之單雄信引槊直趣世民敬德躍馬大呼横刺雄信墜馬翼世民出圍更帥騎兵)
(還戰屈突通引大兵繼至世充大敗僅以身免世民謂敬德曰公何相報之速也自是寵遇日隆)集
覧(轘轅注見秦二世三年)質實(管城縣名注見梁武帝普通六年)
鄭濮州降唐
(初王世充以邴元眞為滑州行臺僕射李密故將杜才幹守濮州恨元眞叛密詐以其衆降之元眞自往)
(招慰才幹迎入就坐執而數之曰汝夲庸才魏公置汝元僚不建毫髮之功乃構滔天之禍今來送死是)
(汝之分遂斬之遣人齎其首至黎陽祭密墓以濮州降唐)質實(濮州注見周安王五年濮陽一統志)
(云李密墓在大名府濬縣東三里大伾山之西)
冬十月夏王建德圍幽州高開道遣使降唐
(竇建德之圍幽州也李藝告急于高開道開道帥二千騎救之建德引兵去開道因藝遣使降唐唐以為)
(蔚州總管賜姓李氏封北平郡王建德帥衆二十萬復攻幽州兵已攀堞薛萬均萬徹帥敢死百人從地)
(道出其背擊走之)質實(蔚州注見楚義帝元年代北平郡注見秦王政三年)
鄭管榮汴州降唐
(李密之敗也楊慶歸洛陽王世充以為管州總管秦王世民逼洛陽慶潜遣人請降世民遣總管李世勣)
(將兵往據其城時世充太子玄應鎮虎牢軍于滎汴之間聞之引兵趣管城李世勣擊却之滎州刺史魏)
(陸陽城令王雄汴州刺史王要漢皆來降玄應聞諸州皆叛大懼奔還洛陽)質實(管州注見梁武)
(帝普通六年虎牢關名注見晉帝奕太和四年滎汴二州名滎注見梁武帝普通六年鄭城汴注見周顯)
(王二十九年大梁陽城縣名注見隋煬帝大業十三年)
突厥處羅可汗死弟頡利可汗咄苾立
(初梁師都說突厥處羅可汗曰比者中原喪亂分為數國勢均力弱故皆北面歸附突厥今定楊既亡天)
(下將悉為唐有師都不辭灰滅亦恐次及可汗不若及其未定南取中原師都請為鄕導處羅從之謀大)
(舉入宼而卒立其弟莫賀咄設咄苾號頡利可汗)集覧(定楊突厥立劉武周為定楊可汗莫賀咄)
(設咄苾咄當沒反苾蒲結反突厥别部典兵者曰設莫賀咄其設之號咄苾其名也先為莫賀咄設今立)
(為可汗)質實(中原注見唐元宗天寶十五載)
鄭遣使如夏乞師
(初王世充侵黎陽竇建德襲破其殷州以報之自是二國交惡信使不通及唐兵逼洛陽世充遣使求救)
(於建德夏中書侍郎劉彬曰天下大亂唐得關西鄭得河南夏得河北共成鼎足之勢今鄭舉兵臨鄭鄭)
(地日蹙唐彊鄭弱勢必不支鄭亡則夏不能獨立矣不如觧仇除忿發兵救之夏擊其外鄭攻其内破唐)
(必矣唐師既退徐觀其變若鄭可取則取之併二國之兵乘唐師之老天下可取也建德從之)質實
(殷州注見隋恭帝皇泰二年)
十二月鄭許亳等十一州降唐質實(許州注見漢後主建興十年許昌亳)
(州注見漢獻帝建安十五年譙邑)唐峽州兵伐梁拔荆門鎮
(梁主蕭銑性褊狹多猜忌諸將恃功恣横好專誅殺銑患之乃宣言罷兵營農實欲奪諸將之權大司馬)
(董景珍弟為將軍怨望謀作亂事泄伏誅景珍時鎮長沙據郡降唐唐遣峽州刺史許紹出兵應之紹即)
(攻梁拔荆門鎮銑遣其將張繡攻長沙景珍謂曰前年醢彭越往年殺韓信卿不見之乎何為相攻繡不)
(應景珍欲走為麾下所殺銑以繡為尚書令繡恃功驕横銑又殺之由是功臣諸將皆有離心兵勢益弱)
(紹所部與梁鄭鄰接二境得紹士卒皆殺之紹得二境士卒皆資給遣之敵人愧感不復侵掠境内以安)
集覧(荆門鎮今荆門軍屬江陵府又南郡夷陵縣江南岸有荆門山其山上合下開有門象焉故曰)
(荆門與江北虎牙山相對前年醢彭越往年殺韓信意謂我軰皆不能免也漢高十一年黥布謀反上召)
(薛公問之對曰往年殺彭越前年殺韓信此二人者同功一體之人也自疑禍及身故反耳顔師古注往)
(年與前年同文相避耳)質實(長沙郡名注見漢獻帝興平元年峽州注見周赧王三十七年夷陵)
(荆門鎮注見晉武帝太康元年)
吳主子通敗梁兵取京口杜伏威擊之子通敗走襲梁
梁王法興走死
(李子通度江攻沈法興取京口法興敗走吳郡於是丹陽毘陵等郡皆降於子通杜伏威遣輔公祏攻之)
(子通大敗棄江都保京口江西之地盡入於伏威伏威徙居丹陽子通復東走太湖收合亡散得二萬人)
(襲沈法興於吳郡大破之法興赴江溺死子通軍勢復振帥其群臣徙都餘杭盡取法興之地北自太湖)
(南至嶺東包會稽西距宣城皆有之)質實(京口郡名注見晉成帝咸和三年丹陽注見漢獻帝建安)
(三年丹陽郡名注見漢獻帝興平二年毘陵郡名注見隋焬帝大業十二年江都縣名注見漢獻帝興平)
(元年一統志云太湖在蘇州府城西南五十里禹貢謂之震澤周公爾雅謂之具區史記國語謂之五湖)
(圖經以貢湖遊湖胥湖梅梁湖金鼎湖為五魏韋昭以胥湖蠡湖洮湖滆湖與太湖為五吳虞翻云水通)
(五道謂之五湖其地跨蘇常嘉湖四府界餘杭縣名注見隋焬帝大業六年會稽郡名注見漢和帝永元)
(元年宣城郡名注見漢明帝永平十二年)
(辛唐武德四年是歲夏鄭梁已銑吳亡并楚梁師都凡三國)春正月唐黔州兵攻梁
拔其五州四鎮質實(一統志云黔州夲漢武陵郡之酉陽縣地自孫吳至梁並為黔陽縣)
(地隋置彭水縣為黔州治所宋以杜洪洋水信寧都濡四縣省入紹定初陞州為紹慶府元為紹慶路縣仍舊)
(夲朝省路改屬重慶府)唐秦王世民擊鄭鄭主世充與戰敗走
(秦王世民選精銳千騎皆皂衣玄甲分為左右使秦叔寶程知節尉遅敬德翟長孫將之每戰自被玄甲)
(帥之以為前鋒所向摧破敵人畏之屈突通將兵行屯猝遇王世充戰不利世民帥玄甲赴之世充敗走)
集覧(行屯行下孟反廵視諸屯也)
二月唐以趙郡王孝恭為䕫州總管李靖為行軍總管
(李靖說孝恭攻取蕭銑十策孝恭上之以孝恭為䕫州總管使大造舟艦習水戰以靖為行軍總管委以)
(軍事靖說孝恭悉召巴蜀酋長子弟量才授任置之左右外示引擢實以為質)質實(䕫州注見漢獻)
(帝建安十九年巴東巴蜀二郡名注見楚義帝元年)
唐秦王世民敗鄭主世充於榖水進圍洛陽
(王玄應自虎牢運糧入洛陽世民遣李君羡邀擊大破之玄應僅以身免世民奏請進圍東都唐主曰今)
(取洛陽正欲息兵克城之日乘輿法物圖籍噐械可悉收之子女玉帛分賜將士世民移軍青城壁壘未)
(立王世充帥衆二萬臨榖水以拒之諸將皆懼世民曰賊勢窘矣悉衆而出徼幸一戰今日破之後不敢)
(復出矣命屈突通帥步卒五千度水擊之兵交世民引騎南下身先士卒與通合勢衆殊死戰散而復合)
(者數四自辰至午世充兵始退世民衆兵乘之直抵城下遂圍之城中守禦甚嚴世民四面攻之旬餘不)
(能克將士皆疲弊思歸總管劉弘基請班師世民曰東方諸州已望風欵服唯洛陽孤城勢不能久功在)
(垂成柰何棄之乃下令軍中曰敢言班師者斬衆乃不敢復言唐主亦密敕世民使還世民遣封德彜言)
(於唐主曰世充號令所行一城而已智盡力窮克在朝夕若旋師賊勢復振後必難圖唐主從之世民又)
(遣王君廓夜襲虎牢拔之)質實(乘輿注見漢安帝延光四年榖水注見太宗貞觀十一年班師注見)
(陳後主禎明元年)
夏王建德虜孟海公三月唐襲夏鄴城
(竇建德普樂令程名振降唐唐使將兵徇河北名振夜襲鄴俘其男女千餘人去鄴八十里閱婦人乳有)
(湩者九十餘人悉縱遣之鄴人感其仁)集覧(乳有湩說文湩乳汁也音都勇反列子乳湩有餘注)
(湩音凍)質實(一統志云普樂縣名唐初所置後䧟於竇建德遂廢之故城在廣平府鷄澤縣界程)
(名振洺州平恩人鄴縣名注見漢獻帝建安十五年)
突厥宼汾陰考異(寇當作侵)考證(寇當作侵)
(突厥頡利可汗士馬雄盛有憑陵中國之志王世充使人說之曰昔啟民奔隋頼文帝之力有此土宇子)
(孫享之今唐天子非文帝子孫宜奉楊政道代之以報文帝之德頡利然之唐主以中國未寧待突厥甚)
(厚而頡利求請無厭言辭驕慢至是寇汾隂)集覧(啓氏突厥可汗之號也楊政道隋焬帝之孫齊)
(王暕之子隋亡遂奔突厥)質實(汾隂縣名注見周顯王四十年)
夏王建德將兵救鄭夏五月唐秦王世民大破擒之鄭
主世充降
(唐主圍洛陽掘塹築壘而守之城中乏食民食草木泥餅死者相倚於道竇建德悉發孟海公徐圖朗之)
(衆西救洛陽䧟管州滎陽陽翟等縣水陸並進兵十餘萬軍於城臯之東原遣使與王世充相間先是建)
(德遺秦王世民書請退軍潼關返鄭侵地復修前好世民集將佐議之皆請避其鋒郭孝恪曰世充窮蹙)
(垂將面縳建德遠來助之此天意欲兩亡之也宜據武牢之險以拒之伺間而動破之必矣記室薛收曰)
(世充府庫充實所將皆江淮精銳但乏糧食故為我持建德自將遠來亦當極其精銳若縱之至此兩寇)
(合從轉河北之粟以饋洛陽則戰爭方始混一無期今宜分兵守洛陽深溝高壘勿與戰大王親帥驍銳)
(先據成臯以逸待勞决可克也建德既破世充自下不過二旬兩主就縳矣世民善之蕭瑀屈突通封德)
(彜皆欲退保新安以乘其弊世民曰建德新克海公將驕卒惰吾扼其咽喉取之甚易若其不戰旬月之)
(間世充潰矣若不速進賊入武牢諸城新附必不能守兩賊併力其勢必彊何弊乘之吾計决矣中分麾)
(下使通等副齊王守東都世民將驍勇三千五百人東趣武牢正晝出兵歴北邙抵河陽趍鞏而去世充)
(莫測竟不敢出世民入武牢將驍騎五百出覘建德營緣道分留使李世勣程知節秦叔寶將之伏於道)
(旁纔餘四騎偕進去建德營三里所建德遊兵遇之世民大呼曰我秦王也引弓射之斃其一將建德大)
(驚出五六千騎逐之世民按轡徐行追騎將至則射之止而復來如是再三世民逡廵稍却以誘之既入)
(伏世勣等奮擊大破之建德廹於武牢累月不得進戰數不利將士思歸世民又遣王君廓將輕騎千餘)
(掠其糧運凌敬言於建德曰大王宜悉兵濟河攻取懷州河陽使重將守之遂建旗鼓踰太行入上黨徇)
(汾晉趣蒲津蹈無人之境拓地收兵則關中震懼而鄭圍自觧矣建德將從之而世充遣使告急又隂以)
(金玉㗖建德諸將諸將皆曰凌敬書生安知戰事建德乃謝敬敬固爭之建德怒令扶出其妻曹氏曰祭)
(酒之言不可違也建德曰此非女子所知也諜告曰建德同唐牧馬於河北將襲武牢矣五月世民北濟)
(河南臨廣武而還故留馬千餘匹牧於河渚以疑之建德果悉衆出牛口置陳亘二十里鼔行而進諸將)
(皆懼世民升高而望之謂諸將曰賊起山東未嘗見大敵今度險而囂是無紀律逼城而陳有輕我心我)
(按兵不出彼勇氣自衰陳久卒饑勢將自退追而擊之無不克矣建德列陳自辰至午士卒饑倦皆坐列)
(又爭飲水逡廵欲退世民命宇文士及將三百騎經建德陳西馳而南上建德陳動世民曰可擊矣世民)
(帥輕騎先進大軍繼之直薄其陳建德方朝羣臣召騎兵使拒唐兵阻朝者不得過建德揮朝者令却進)
(退之間唐兵已至於是大戰世民帥史大柰程知節秦叔竇等卷旆而入出於陳後張唐旗幟建德將士)
(見之大潰建德中槊墜馬車騎將軍楊武威擒之世民讓之曰我討世充何預汝事建德曰今不自來恐)
(煩遠取建德將士皆潰去俘獲五萬人世民即日散遣使還鄉里封德彜入賀世民笑曰不用公言得有)
(今日遂囚建德至洛陽城下以示世充世充議突圍南走襄陽諸將曰吾所恃者夏王今已為擒雖出終)
(必無成世充乃素服帥其太子羣臣三千餘人詣軍門降於是部分諸軍先入洛陽分守市肆禁止侵掠)
(無敢犯者世民乃入宮城命房玄齡收隋圖籍制詔已為世充所毁命蕭瑀等封府庫收其金帛頒賜將)
(士收叚達單雄信朱粲等十餘人斬之初秦王府屬杜如晦叔父淹事王世充譛如晦兄殺之又囚其弟)
(楚客餓幾死至是淹當死楚客請如晦救之不從楚客曰曩者叔已殺兄今兄又殺叔一門之内相殘而)
(盡豈不痛哉欲自刎如晦乃為之請淹得免死秦王坐閶闔門蘇威請見稱老病不能拜世民遣人數之)
(曰公隋室宰相危不能扶使君弑國亡見李密王世充皆拜伏舞蹈今既老病何勞相見世民觀隋宮殿)
(歎曰逞侈心窮人欲無亾得乎命撤端門樓焚乾陽殿毁則天門關廢諸道場建德餘衆走至洺州欲立)
(建德養子為主徵兵以拒唐僕射齊善行曰夏王英武士馬精彊一朝為擒易如反掌豈非天命有所屬)
(邪今喪敗如此必無所成不若委心請命於唐乃與裴矩曹旦帥百官奉建德妻曹氏及傳國八璽請降)
(于唐王世充弟世辯亦以徐宋等三十八州請降淮安王神通又徇下山東三十餘州世充建德之地悉)
(平胡氏曰凌敬之策誠善策也然長安并州將帥自足以當建德而汾晉蒲津豈不戰所能下延引日月)
(適足以孤洛陽之心爾而秦王攻圍益急世充其能不破乎既破世充北取建德不過遲時月間耳又曰)
(蘇威罪固大矣比之封德彜裴矩宇文士及之徒不有間乎秦王能責蘇威而不能戮德彜等反寵任之)
(其失甚矣)集覧(武牢即虎牢也注見晉帝奕太和四年兩寇合從謂建德與世充講好也過秦論合)
(從締交注從與縱同將容反祭酒注見漢獻帝建安元年薄其陳薄蒲各反又音博廹之與戰也陳讀曰)
(陣又注見齊和帝中興元年薄之門闕闕注見周顯王十九年冀闕)質實(滎陽縣名注見秦莊襄王)
(元年陽翟縣名注見周安王二年成臯縣名注見秦莊襄王元年潼關注見漢獻帝建安十六年面縛注)
(見漢順帝漢安二年薛收汾隂人道衡之子新安縣名注見楚義帝元年河陽縣名注見漢帝元更始二)
(年孟津鞏縣名注見漢王邦三年懷州注見宋順帝昇明元年上黨郡名注見周赧王五十三年蒲津關)
(名注見秦始皇廿六年廣武城名注見漢王邦四年一統志云牛口峪名在眞定府臨城縣西二十五里)
(相傳昔有童謠曰竇入牛口勢不得久竇建德為唐兵所破走至此果被擒舊有竇王廟在焉史大奈西)
(突厥突勒也徐宋二州名徐注見秦始皇二十八年彭城宋注見漢後主延熙十八年)
秋七月唐以蘇世長為諫議大夫
(王世充僕射豆盧行褒蘇世長以襄州來降唐主與之皆有舊先是屢以書招之行褒輒殺使者既至長)
(安唐主誅行褒而以世長為諫議大夫嘗從校獵高陵大獲禽獸唐主曰今日樂乎世長曰不滿十旬未)
(足為樂唐主變色既而笑曰狂態復發耶對曰於臣則狂於陛下甚忠嘗侍宴披香殿酒酣謂唐主曰此)
(殿煬帝之所為邪唐主曰卿諫似直而實多詐豈不知此殿朕之所為乎對曰臣實不知但見其華侈如)
(傾宮鹿臺非興王之所為耳昔侍陛下於武宮見所居宅僅庇風雨當時亦以為足今因隋之宮室已極)
(侈矣而又增之將何以矯其失乎唐主深然之)集覧(豆盧虜複姓其先慕容氏支庶燕王廆之族其)
(後有自勝者降於後魏為樂郡守賜姓豆盧氏按北人以歸義為豆盧因氏焉見北史豆盧寧傳傾宫鹿)
(臺汲冢古文曰夏桀作傾宮殫百姓之財商紂作鹿臺其大三里高千尺七年乃成)質實(蘇世長京)
(兆武功人㐮州注見漢獻帝建安十二年襄陽高陵縣名注見周赧王四十九年一統志云鹿臺在衛輝)
(府淇縣南陽社商紂所築以聚天下之財周書武王散鹿臺之財即此大名府滑縣西五十里赤有之武)
(功縣名注見漢後主建興十二年)
書法(自晉元之篇書趙以喬豫和苞為諫議大夫至是垂三百年矣於是復書予唐也前書孫)
(伏伽為治書侍御史繼書李素立為侍御史此書蘇世長為諫義大夫皆予之也與用士及德彜善)
(果之時又異矣唐初之政駁而不醇類如此終唐之世書諫議大夫十蘇世長魏徵等孫伏伽盧鴻)
(陽城吳通元韋渠牟劉栖楚柳公權鄭朗皆美也唯吳通元韋渠牟為譏焉)
唐秦王世民至長安獻俘太廟赦王世充斬竇建德
(秦王世民至長安披黃金甲齊王元吉李世勣等二十五將從其後鐡騎萬匹甲士三萬人前後部鼓吹)
(俘王世充竇建德獻于太廟行飲至之禮以饗之詔赦世充為庶人徙蜀斬建德於市以天下略定大赦)
(百姓給復一年陜虢轉輸勞費幽州久隔寇戎皆復二年既而王竇餘黨尚有遠徙者孫伏伽上言兵食)
(可去信不可去陛下已赦而復徙之使臣民何所憑依且世充尚蒙寬宥况於餘黨所宜縱釋唐主從之)
(世充未行定州刺史獨孤修德矯敕殺之詔免修德官胡氏曰王竇皆非唐之叛臣也而世充事煬帝不)
(忠致隋失天下又弑恭帝而之立滛刑以逞虐及無罪其罪為重宜數其罪而戮而待建德以不死則)
(刑有章矣而唐不然其不戮世充也得非内省有疚與其誅建德也無乃畏惡其能與已而使人潜殺世)
(充豈所謂與衆棄之與)集覧(前後部鼓吹鼓吹音律管壎之樂也夲北狄馬上之聲漢以後以為)
(鼔吹亦軍中樂於馬上奏之唐制鼔吹有五部吹音尺偽反飲至之禮注見宋文帝元嘉二十八年飲至)
(告廟給復一年給與也復音福除也與免一年徭賦陜虢陜夲漢弘農陜縣古虢國之上陽也後魏改陜)
(州虢國周封虢仲之地唐置虢州今屬京兆内省有疚省察也疚病也自省有罪惡)質實(蜀郡名注)
(見晉武帝秦始八年益州陜虢二州名陜注見周顯王四十五年虢注見宋文帝元嘉十二年莘)
書法(陳之亡也書俘陳叔寶於是俘世充建德以獻太廟則曷為不以俘王世充竇建德書之)
(不使建德列於世充也故止書獻俘然則世充書赦何有罪也建德書斬不書誅何無罪也有罪者)
(赦無罪者斬唐之得失見矣)
發明(太宗英武蓋世漢高光之儔而王竇以盗賊之靡當之宜乎折北不支殆甚於摧枯拉朽)
(之易也或曰太宗比高光孰優曰太宗弱冠起義克長安平群盗如反諸掌兵鋒未嘗少衂所向無)
(前非其才之過人安能至此使之處光武之地固優為之若遇漢高之事殆恐未易言也何則漢祖)
(起於亭長首以誅無道秦為名初無挾詐詭秘之術固已高人一等然入關未幾即制於項氏之手)
(退據巴蜀乃能席卷三秦聲羽大逆之罪東向以爭天下百敗而氣不折卒能摧折慓悍之人而斃)
(之使太宗處此其少年英銳之氣恐未能如漢祖之隱忍况淮隂英彭軰皆不世之才尤未易以籠)
(絡駕御而高祖使之如嬰兒玩弄於股掌之上彼薛杲劉武周王世充竇建德等較其勇略曾不及)
(英彭之一二况望項籍之萬分哉此所以知其未易辦也然天生英主各適其時要未容以槩論惟)
(建德世充之死其是否則有可言者世充誠有罪然唐既受其降則不可殺之彼亦自謂罪固當誅)
(特秦王許臣不死其辭為甚直若建德則越境而來又於陳擒之戮之宜矣一赦一誅固非過也若)
(夫他時蕭銑既降而死則唐始為濫殺矣觀者又當以是攷之)
唐初行開元通寶錢
(隋末錢幣濫薄至裁皮糊紙為之民間不勝其弊至是初行開元通寶錢徑八分重二銖四絫積十錢重)
(一兩輕重大小最為折衷遠近便之置監於洛并幽益等州秦王世民齊王元吉賜三鑪裴寂賜一鑪聽)
(鑄錢餘盜鑄者身死家沒)集覧(二銖四絫銖音殊絫論追反十悉為絫十絫為銖八銖為錙二十四)
(銖為兩最為折衷言極停當也衷陟重反)質實(洛并幽益四州名洛注見秦莊襄王元年三川并注)
(見齊明帝建武三年一統志云幽禹貢冀州之域高陽氏謂之幽陵陶唐曰幽都虞為幽州夏殷省幽入)
(冀又為冀州地周復置幽州武王封堯後於薊封召公奭於燕即此秦為上谷漁陽二郡地漢初為燕國)
(又分置涿郡元狩中改燕國為幽州元鳳初改為廣陽郡夲始初更為廣陽國東漢省廣陽合上谷永元)
(初復立廣陽郡後罷郡立幽州治薊三國魏為燕國晉改范陽國後魏於薊立燕郡又於郡置幽州北齊)
(於幽州置東北道行臺後周改置燕及范陽二郡兼立總管於幽州隋開皇初郡廢州存後省州入涿郡)
(唐武德初改為幽州總管府開元間改州為范陽郡乾元初復為幽州遼陛幽州為南京幽都府後改幽)
(都為析津府宋宣和中改名燕山府尋復入金稱燕京改號中都以析津府為大興府元初為燕京路號)
(大興府至元初建中都後改為大都路至夲朝初改為北平府尋改為順天府直隸京師益注見晉武帝)
(泰始八年)
書法(唐自是錢幣凡七變是年高宗乾封元年鑄乾封泉寶二年罷肅宗乾元元年鑄大錢二)
(年更鑄大錢上元元年敕重輪一當三十寶應元年大小錢皆當一此後世錢丈用寶字始此)
竇建德故將劉黑闥起兵漳南
(竇建德諸將居閭里暴横為民患唐官吏以法䋲之皆驚懼不安會詔悉徵建德故將於是范願高雅賢)
(等相謂曰王世充以洛陽降唐其將相大臣皆夷滅吾屬至長安必不免矣且夏王得淮安王遇以客禮)
(唐得夏王即殺之吾屬皆為夏王所厚今不為之報仇無以見天下之士乃謀作亂卜之以劉氏為主吉)
(因相與之漳南見建德故將劉雅雅曰天下適安定吾將老於耕桑不願復起兵衆怒殺之故漢東公劉)
(黑闥屏居漳南諸將詣之告以其謀黑闥方種蔬即殺耕牛與之飲食定計聚衆襲縣據之是時諸道有)
(事則置行臺尚書省無事則罷之朝廷聞黑闥作亂乃置山東道行臺於洺州魏冀定滄並置總管府以)
(淮安王神通為行臺僕射)集覽(官吏以法繩之注見漢文帝十四年)質實(漳南地名注見秦二)
(世三年漢東郡名注見宋文帝元嘉二十二年隨郡洺州注見漢武帝元狩四年魏冀定滄四州名魏注)
(見漢成帝綏和二年魏郡冀注見秦二世二年信都定注見周威烈王二十三年中山滄注見晉穆帝永)
(和六年)
書法(書故將何予義也建德之死唐為已甚故黑闥得以起兵書而唐止書擊終綱目書故將)
(七利幾公師藩陳安麻秋張賀度劉黑闥鞏廷美惟利幾以故楚將書反公師藩以成都故將書宼)
(為譏辭)
發明(楊廣有罪故群盜皆以兵起書之今唐非隋比胡為所書如此黑闥未為唐臣既書竇建)
(德故將則無嫌於起兵凡已平之國其臣民有能舉事者皆書起兵如周平齊隋平陳之後往往有)
(此類此綱目忠厚待人許其臣民以不忘舊主之意也嗚呼仁哉)
八月朔日食質實(日食注見新莽天鳳元年)劉黑闥據鄃縣唐遣
兵擊之
(黑闥䧟鄃縣竇建德舊黨稍出歸之衆至二千人為壇於漳南祭建德告以舉兵之意自稱大將軍詔發)
(關中步騎三千使將軍秦武通李玄通等擊之又詔李藝引兵會擊)集覧(鄃縣索隠曰鄃音輸韋昭)
(曰清河郡邑正義曰貝州縣也案貝州今恩州是漢唐時清河郡也至肅宗改貝州)質實(鄃縣注見)
(隋煬帝大業七年李元通藍田人)
唐徐圓朗舉兵應劉黑闥
(初洛陽既平徐圓朗請降拜兖州總管黑闥作亂圓朗與通謀唐主使盛彦師安集河南行至任城圓朗)
(執之舉兵反兖鄆陳杞伊洛曹戴等八州皆應之圓朗自稱魯王厚禮彦師使作書與其弟令舉虞城降)
(彦師為書曰吾奉使無狀為賊所擒為臣不忠誓之以死汝善侍老母勿以吾為念圓朗初色動乃笑曰)
(盛將軍有壯節不可殺也待之如舊)質實(任城縣名注見漢明帝永平十四年兖鄆陳把伊洛曹戴)
(等八州兖注見漢獻帝興平二年鄆注同上元年陳注見周赧王三十六年杞注見漢桓帝延熹四年雍)
(邱伊注見漢帝元更始二年陸渾洛注見秦莊襄王元年三川曹注見漢光武建武八年濟隂戴注見隋)
(恭帝侗皇泰二年魯郡名注見漢獻帝興平二年兖州一統志云虞城縣名夲古虞國即禹封商均之地)
(漢置虞縣屬梁國後魏屬沛郡北齊省隋復置屬宋州唐置東虞州尋廢改縣曰虞城五代梁置輝州宋)
(廢以縣屬宋州後屬應天府金廢元復置屬東平路後屬濟寧路夲朝因之改屬開封府)
書法(圓朗書唐矣應黑闥則叛也曷為不以叛書黑闥之舉義也圓朗應之亦義也於是降而)
(復叛者皆書叛惟圓朗書舉兵所以予義也故世民之師止書擊)
唐括戶口唐蠲太常樂工為民
(詔以太常樂工皆前代因罪配沒子孫相承多歴年所並蠲為民且令執事若仕官入流勿更追集)集
覧(入流注見元宗開元十七年流外)
唐淮安王神通擊劉黑闥敗績
(淮安王神通至冀州與李藝合兵與黑闥戰於饒陽乘風擊之既而風反神通大敗藝歸幽州黑闥兵勢)
(大振)質實(饒陽縣名注見漢帝元更始二年)
冬十月唐以秦王世民為天策上將
(唐主以秦王世民功大前代官皆不足以稱之特置天策上將位在王公上以世民為之開府置屬世民)
(以海内寖平乃開館以延文學之士杜如晦房玄齡虞世南禇亮姚思廉李玄道蔡允恭薛元敬顔相時)
(蘇勖于志寧蘇世長薛收李守素陸德明孔穎逹蓋文逹許敬宗為文學館學士分為三番更日直宿世)
(民暇日輙至館中討論文籍或至夜分使庫直閻立夲圖像禇亮為贊號十八學士士大夫得預其選者)
(時人謂之登瀛洲時府僚多補外官如晦亦出為陜州長史房玄齡曰餘人不足惜杜如晦王佐之才大)
(王欲經營四方非如晦不可世民驚曰微公言幾失之即奏留之使參謀帷幄軍中多事如晦剖決如流)
(世民每克城諸將爭取寶貨玄齡獨收采人物致之幕府每令入奏事唐主曰玄齡為吾兒陳事雖隔千)
(里皆如面談)集覧(盖文逹蓋姓也漢高時膠西有蓋公索隠曰蓋音古闔反字書作&KR2375;登瀛州言)
(如昇仙也按瀛洲山名神仙居馬前書郊祀志蓬萊方丈瀛洲此山神仙傳在渤海中)質實(蔡允)
(恭江陵人大業之子薛元敬汾隂人收之從子李守素趙州人陸德明蘇州吳人孔穎逹冀州衡水人先)
(聖三十三世孫盖文逹冀州信都人許敬宗高陽北新城人善心之子閻立本京兆萬年人立德之弟幕)
(府注見秦王政三年)
唐遣趙郡王孝恭李靖伐梁梁主銑降
(唐發巴蜀兵以孝恭李靖統之自䕫州東擊蕭銑時峽江方漲諸將請俟水落李靖曰兵貴神速今吾乘)
(江漲掩其不備此必成擒不可失也孝恭乃帥戰艦三千餘艘東下銑果不為備孝恭等拔其荆門宜都)
(二鎮屢破其兵進至夷陵入北江銑以罷兵營農宿衞纔數千人聞唐兵至倉猝徵兵未集乃悉見兵出)
(拒戰孝恭將擊之靖曰彼救敗之師策非素立勢不能久不若且泊南岸緩之一日彼必分兵歸守兵分)
(勢弱乘其懈擊之蔑不勝矣若急之則併力死戰楚兵剽銳未易當也孝恭不從出戰果敗銑衆委舟收)
(掠軍資靖見其衆亂縱兵奮擊大破之乘勝直抵江陵入其外郭大獲舟艦靖使散之江中諸將皆曰破)
(敵所獲當籍其用柰何棄以資敵靖曰蕭銑之地南出嶺表東距洞庭吾懸軍深入若攻城未拔援兵四)
(集吾表裏受敵進退不獲雖有舟楫將安用之今棄舟艦使塞江而下援兵見之必謂江陵已破未敢輕)
(進往來覘伺動淹旬月吾取之必矣援兵見之果疑不進遂圍江陵銑内外阻絶問策於岑文夲文夲勸)
(銑降銑謂羣臣曰天不祚梁不可復支矣必待力屈則百姓蒙患柰何以我之故䧟百姓於塗炭乎以太)
(牢告廟下令出降守城者皆哭銑帥羣臣緦縗布幘詣軍門曰當死者唯銑耳百姓無罪願不殺掠孝恭)
(入城諸將欲大掠文夲曰江南之民遭隋虐政重以爭戰跂踵延頸以望眞主是以蕭氏君臣决計歸命)
(庶幾有所息肩今若縱兵俘掠士民失望恐自此以南無復向化之心矣孝恭稱善遽禁止之諸將又言)
(梁將帥拒闘死者請籍其家以賞將士靖曰王者之師宜使義聲先路彼為其主闘死乃忠臣也豈可同)
(之叛逆之科乎於是城中安堵秋毫無犯南方州縣聞之皆望風欵附孝恭送銑長安斬於都市以孝恭)
(為荆州總管靖為上柱國安撫嶺南先是銑遣劉洎略地嶺表得五十餘城未還而銑敗洎以所得城來)
(降靖既度嶺所至皆下銑桂州總管李襲志帥所部來降以靖代之引兵下九十六州得戶六十餘萬范)
(氏曰蕭銑故梁子孫因隋之亂保據荆楚欲復先業非唐之叛臣也唐師伐之銑又以百姓之故不忍固)
(守而降然則唐初割據之主銑最無罪高祖誅之滛刑甚矣胡氏曰蕭銑志復舊業非唐叛臣唐若以文)
(告之辭招而撫之再三不下然後用兵既服其人當矜其志胙以江南百里之國使奉梁祀則唐之德庶)
(幾乎武王下車之政矣而以盜賊待之必殺之而後慊不仁甚矣)集覧(緦縗注見漢孺子嬰初始)
(元年跂踵索隠曰跂與企同邱弭反舉也踵足跟也言舉踵而來正義曰跂音岐延頸正義曰延引也言)
(舒頸而顒望也義聲先路當以義聲為王師之前導也離騷經曰乘騏驥以馳騁兮來吾道夫先路)質
實(峽江未詳處所或謂峽州之江注見周赧王三十七年宜都縣名注見漢光武建武九年夷陵郡名)
(注見周赧王三十七年倉猝注見漢光武建武六年江陵縣名注見漢獻帝建安十三年洞庭湖名注見)
(周安王十五年太牢牲名注見太宗貞觀十八年荆州注見漢獻帝建安十三年嶺南道名注見隋恭帝)
(侑義寧二年劉洎江陵人桂州注見秦始王三十三年)
書法(於是斬銑都市則何以不書諱之也唐平諸國雖降鮮不殺者滛刑甚矣然仁杲貪暴黑)
(闥執降猶曰有以籍口故綱目悉書之惟王行夲蕭銑不書不忍書也其不忍何行夲各為其主蕭)
(銑自紀其叙皆既降矣而復斬之諱之者甚之也)
十一月唐杜伏威擊李子通執送長安
(伏威於是盡有淮南江東之地)
劉黑闥取唐定州總管李元通死之
(劉黑闥執玄通愛其才欲以為大將玄通不可故吏有以酒肉饋之者玄通飲醉謂守者曰吾能劔舞願)
(假吾刀守者與之玄通舞竟太息曰大丈夫受國厚恩鎮撫方面不能保全所守亦何面目視息世間哉)
(引刀自刺而死)
書法(唐起兵於是四年耳書死節者已四人焉劉感呂子誠張善相李元通其為人心如此唐)
(之成帝業也宜哉綱目千三百六十二年書死之者五十四詳漢孺子嬰居攝元年於是四書皆唐)
(也)
高開道叛唐自稱燕王
(幽州饑李藝告糴於高開道許之藝發三千人車數百乘驢馬千匹往受粟開道悉留之告絶於藝復稱)
(燕王北連突厥南與劉黑闥相結恒定幽易咸被其患)集覧(恒定幽易恒州即鎮州也夲漢恒山)
(國晉改恒州五代唐置眞定府定州戰國時中山國也今中山府是屬眞定路幽州古冀州地舜以冀州)
(廣遠分燕北地置幽州今大興府是易州木秦上谷郡地漢涿郡之固安縣也今屬保定府)質實
(恒定幽易四州名恒注見漢光武建武九年常山定注見周威烈王二十三年中山幽注見夲年易注見)
(周世宗顯德六年)
書法(書叛何嘗降也故入幽州則書宼綱目之名分嚴矣)
十二月唐命秦王世民齊王元吉擊劉黑闥
(初黑闥既破淮安王神通移書趙魏竇建德故將卒爭殺唐官吏以應之李世勣走保洺州黑闥追擊破)
(之拔相黎衞州半歲之間盡復建德舊境遣使北連突厥將軍秦武通程名振等皆自河北遁歸長安乃)
(命秦王世民齊王元吉討之)集覧(相黎衛相州夲秦邯鄲地後魏置相州唐為鄴郡今彰德府是)
(黎州古黎陽縣北魏置黎州今濬州是衞州殷所都也朝歌故城在焉晉置汲郡周武改衞州)質實
(趙魏二州名趙注見漢景帝三年魏注見漢成帝綏和二年相黎衛三州名相注見漢元帝建昭二年魏)
(郡黎注見漢成帝綏和二年衞注見秦王政七年朝歌)
(壬唐武德五年漢東王劉黑闥天午造元年是歲楚亡并梁凡三國)春正月劉黑闥自稱
漢東王
(黑闥稱王改元都洺州建德時文武悉復夲位其設法行政悉師建德而攻戰勇决過之)質實(洺州)
(注見漢武帝元狩四年廣平)
三月突厥遣使如唐
(先是處羅可汗與劉武周宼并州唐遣鄭元璹往諭以禍福處羅不從未幾處羅病死國人疑元璹毒之)
(留不遣唐又遣漢陽公瓌使頡利欲令瓌拜不從亦留之唐復遣使賂頡利且許結昏頡利乃遣使送元)
(璹等還)質實(鄭元璹鄭州滎澤人善果從兄一統志云漢陽縣名夲漢安陸縣地屬江夏郡東晉)
(於臨漳山置沌陽縣後廢隋開皇末置漢津縣屬復州大業初改曰漢陽屬沔陽郡唐初於此置沔州後)
(廢州以縣屬鄂州五代周為漢陽軍治宋廢軍紹興中復置元為漢陽府治至夲朝因之屬漢陽府)
唐秦王世民破劉黑闥於洺水黑闥奔突厥
(秦王世民軍至獲嘉黑闥棄相州世民取之進軍肥鄉列營洺水上以逼之李義以兵數萬來會黑闥自)
(將拒之程名振載鼔六十具於城西隄上急擊之城中地皆震動范願馳告黑闥黑闥遽還遣兵擊藝於)
(鼔城大敗洺水人據城來降世民遣王君廓守之黑闥引兵還攻甚急世民三引兵救之不得進恐君廓)
(不能守行軍總管羅士信請代君廓守之世民登城西南高冡以旗招君廓君廓帥其徒力戰潰圍而出)
(士信乘之入城黑闥晝夜急攻會大雪救兵不能往凡八日城䧟黑闥素聞其勇欲生之士信辭色不屈)
(乃殺之世民復拔洺水與藝營於洺水之南黑闥數挑戰世民堅壁不應李世勣逼其營高雅賢出戰敗)
(死黑闥運糧水陸俱進程名振邀之沉其舟焚其車相持六十餘日世民度黑闥糧盡必來决戰乃使人)
(堰洺水上流黑闥果帥步騎二萬南度洺水壓唐營而陳世民自將精騎擊破之黑闥帥衆殊死戰自午)
(至昏戰數合黑闥勢不能支遂先遁餘衆不知猶格戰守吏决堰水大至衆遂潰黑闥與范願等奔突厥)
(山東悉平)質實(獲嘉縣名注見隋恭帝侗皇泰二年肥鄉縣名注見晉孝武帝太元九年一統志云)
(洺水在廣平府城北三十里源出遼州太行山流經武安縣東北入永年縣北境至雞澤縣界與沙河合)
(鼓城縣名注見漢帝元更始二年下曲陽洺水縣名夲漢廣平國斥漳縣地隋置洺水縣唐省入曲周縣)
(宋復置尋廢金始置威州治井陘縣屬眞定府元徙威州治於洺水而縣屬焉至正間廢縣以州屬廣平)
(路至夲朝初降州為縣改屬東平府高冡未詳處所挑戰注見漢王邦四年山東道名注見宋文帝元嘉)
(二十五年)
夏六月劉黑闥引突厥寇山東又寇定州考異(寇並當作侵下)
(書突厥寇并州亦同之)考證(宼皆當作入)
書法(黑闥前書起兵此其書寇何引狄亂華不可以不書寇也至加兵黑闥則復書擊)
秋七月唐秦王世民擊徐圓朗杜伏威入朝于唐考
異(按圓朗唐之叛臣當書討此書擊傳誤)
(秦王世民擊徐圓朗下十餘城聲振淮泗杜伏威懼遂請入朝世民以淮濟略定使淮安王神通及任瓌)
(李世勣攻圓朗而還)質實(淮泗二水名淮注見漢景帝三年泗注見宋文帝元嘉三十年淮濟二水)
(名淮注見漢景帝三年濟注見梁武帝天監十五年)
李子通叛唐伏誅
(子通謂樂伯通曰伏威既來江東未定往收舊兵大功可立遂相與亡走至藍田為吏所獲伏誅)質
實(藍田縣名注見周赧王三年)
隋漢陽太守馮盎降唐
(盎承李靖檄以所部降唐以其地為高羅春白崖儋林振八州以盎為總管先是或說盎宜效趙佗稱王)
(盎曰吾家居此為牧伯者五世富貴極矣常懼不克負荷為先人羞敢效佗乎遂降唐嶺南悉平)質
實(漢陽郡名注見漢獻帝建安二十二年高羅春白崖儋林振八州高注見宋文帝元嘉八年高凉一)
(統志云羅夲漢高凉縣地宋分置羅縣屬高凉郡梁置羅州隋併入高凉郡唐置石城縣為羅州治天寶)
(初改廉江縣宋省入吳川縣乾道初復析置石城縣屬化州元屬化州路入夲朝仍屬化州隸高州府春)
(夲漢合浦郡高凉縣地吳屬高凉郡梁於此置陽春郡又陽春縣隋平陳廢郡以縣屬高州唐於縣置春)
(州天寶初改南陵郡乾元初復為春州宋廢州以縣屬南恩州元仍舊至夲朝初州廢縣改屬肇慶府白)
(夲秦象郡漢為合浦縣也唐初析置南州并置博白縣以山為名尋改南州為白州宋廢州以縣隸廉州)
(未幾州復置政和初又廢州以縣隸鬱林州尋復置紹興中復廢州以縣隸鬱林州元仍舊焉夲朝因之)
(改屬梧州府崖注見漢武帝元鼎六年珠崖儋注同上年儋耳林唐初所置尋改繡州宋初州廢以所領)
(常林阿林羅繡三縣俱省入普寧縣屬容州故址在梧州府陸川縣境振夲漢珠崖郡地隋置臨振郡唐)
(改為振州治寧遠縣天寶初改為延德郡又改寧遠郡乾元初復為振州宋改崖州熙寧中改朱崖軍紹)
(興中軍廢尋復置改吉陽軍元因之至夲朝初復為崖州尋以寧遠縣省入改屬瓊州府趙佗稱王事在)
(漢文帝元年)
八月突厥寇并州唐遣鄭元璹如師頡利引兵還
(突厥頡利可汗將十五萬騎入鴈門寇并州命太子建成秦王世民禦之唐主謂羣臣曰和戰孰利鄭元)
(璹曰戰則禍深不如和利封德彜曰突厥恃犬羊之衆有輕中國之意若不戰而和示之以弱明年將復)
(來臣愚以為擊之既勝而後與和則恩威兼著矣唐主從之襄邑王神符汾州刺史蕭顗連破突厥斬首)
(五千餘級乃遣鄭元璹詣頡利責以負約頡利頗慙元璹因說之曰唐與突厥風俗不同突厥雖得唐地)
(不能居也今虜掠所得皆中國人於可汗何有不如還師修好坐受金幣孰與棄昆弟積年之歡結子孫)
(無窮之怨乎頡利悦引兵還元璹自義寧以來五使突厥幾死者數馬)集覧(義寕隋恭帝侑年號)
質實(鴈門郡名注見秦王政三年襄邑縣名注見漢順帝陽嘉二年汾州注見周威烈王二十三年)
(西河突厥北狄種名注見梁武帝大同十一年可汗夷狄君長之號注見漢後主景耀四年)
冬十月唐遣齊王元吉擊劉黑闥淮陽王道玄與黑闥
戰敗沒
(時道玄將兵三萬與副將史萬寶不恊道玄帥輕騎先出犯陳萬寶擁兵不進由是敗沒時年十九秦王)
(世民深惜之曰道玄嘗從吾征伐見吾深入賊陳心慕效之以至於此為之流涕世民自起兵以來前後)
(數十戰常身先士卒輕騎深入雖屢危殆而未嘗為矢刃所傷)
發明(前書命秦齊二王擊黑闥繼書秦王破黑闥則成功者秦王也至此上書遣元吉而下書)
(道元敗沒則元吉受任為無功矣唐祖是時蓋默忌秦王功高而猶幸餘子有功足以敵之初不料)
(元吉之不能勝任也觀者以是察之則得書法之意矣)
楚王林士弘卒其衆遂散
(初蕭銑之敗也散卒多歸士弘士弘軍勢復振至是攻循州不克其將王戎以南昌州降唐士弘懼亦請)
(降復走保安成山洞洪州總管若干則擊破之會士弘死其衆遂散)集覽(若干則虜複姓則其名也)
(若人者反干居寒反)質實(循州注見晉高祖天福七年南昌州注見漢獻帝建安三年海昏一統志)
(云安成古地名漢為安平安成二縣地安平屬豫章郡安成屬長沙國東漢改安平曰平都屬廬陵郡吳)
(置安成郡治平都晉改安成為安復縣隋廢安成郡併安復入平都復改為安成縣屬吉州開皇中又改)
(曰安復唐初改為安福縣置穎州尋廢以縣屬吉州宋因之元陞為安福州至夲朝復為縣屬吉州府洪)
(州注見漢武帝元鼎五年豫章)
十一月唐遣太子建成擊劉黑闥
(淮陽王道玄之敗也山東震駭劉黑闥盡復故地進據洺州齊王元吉不敢進而太子建成請行故遣之)
(初唐主之起兵晉陽也皆秦王世民之謀唐主謂世民曰事成當以汝為太子將佐亦以為請世民固辭)
(而止太子喜酒色遊畋齊王多過失皆無寵世民功名日盛建成内不自安乃與元吉協謀共傾世民曲)
(意事諸妃嬪謟諛賂遺無所不至以求媚於上世民獨不事之由是諸妃嬪爭譽建成元吉而短世民時)
(世民元吉皆居别殿與上臺東宮晝夜通行無復禁限相遇如家人禮太子令秦齊王教與詔敕並行有)
(司莫知所從唯據得之先後為定世民以淮安王神通有功給田數十頃張婕妤求之手敕賜之神通以)
(教給在先不與婕妤訴於唐主唐主怒以責世民復謂裴寂曰此兒久興兵在外為書生所教非復昔日)
(子也胡氏曰太子令二王教與詔敕並行雖高祖隆愛諸子之失而世民獨不知其不可而辭之邪房杜)
(諸人亦無所警發何也高祖不思因事更制乃謂秦王為書生所教可謂易其言矣秦王每侍宴宮中)
(思太穆皇后早終不得見唐主有天下或歔欷流涕唐主不樂諸妃嬪曰陛下春秋高宜相娛樂而秦王)
(如此正是憎疾妾等陛下萬歲後妾子母必無孑遺矣皇太子仁孝陛下以妾子母屬之必能保全唐主)
(為之愴然由是無易太子意待世民寖疎而建成元吉日親矣太子中允王珪洗馬魏徵亦說太子曰秦)
(王功蓋天下中外歸心殿下但以年長居東宮無大功以鎮服海内今劉黑闥散亡之餘衆不滿萬以大)
(軍臨之勢如拉朽殿下宜自擊之以取功名因結納山東豪傑庶可自安於是太子請行范氏曰立子以)
(長不以功以德不以衆古之道也晉獻公使申生伐東山里克入而諫君出而勉太子以孝君子曰善處)
(父子之間矣王魏輔導東宮當勸建成以孝友則儲位安矣秦王有定天下之功高祖苟欲立之能為泰)
(伯不亦善乎乃使建成擊賊以立威結豪傑以自助是導之以爭也禍亂何從而息乎以王魏之賢猶如)
(此况庸人乎胡氏曰人之大倫有常有變若王魏能勸建成如東海王彊力請而去則父子君臣之間變)
(而不失其正矣)集覽(太子令秦齊王教太子之命謂之令秦王齊王之命則謂之教孑遺注見齊明)
(帝建武元年晉獻公使申生伐東山事在左傳閔二年里克春秋晉大夫能爲太伯注見漢後主延熙十)
(五年太伯順父之志東海王彊力請而去漢光武郭后所生子名彊先立為太子後以郭后被廢常不自)
(安敷陳懇誠願備藩國遂封東海王)質實(淮陽郡名注見周赧王三十六年陳婕妤女官名注見漢)
(武帝太始元年歔欷注見漢光武建武元年王珪太原祁人)
發明(昔晉獻公使太子申生伐東山里克諫曰太子冡嗣奉社稷之粢盛以朝夕視君膳者也)
(故君之適嗣不可以帥師獻公不從而申生亦卒不免今建成已正儲極胡為復使之擊賊是舉非)
(但王魏失謀蓋亦出於高祖之意將使建成立功以敵秦王耳殊不知太子夲以嫡長次序而立豈)
(論有功與否正使殄平黑闥其功亦豈能及秦王之一二此則胥失者也夫晉獻公欲疎其子故使)
(之將兵而唐祖欲私其子乃使之擊賊雖所見不同要皆私欲蔽之是固二君之過也是以綱目於)
(此不書太子請擊黑闥而以唐遣為文言遣則責有所歸而太子輕棄君親失其所職之意又自不)
(言可見矣)
唐封宗室道宗為任城王
(道宗為靈州總管梁師都引突厥數萬圍之道宗乘間出擊大破之突厥與師都連結遣郁射設入居故)
(五原道宗逐出之斥地千餘里唐主以道宗武幹立為任城郡王)質實(靈州注見元宗天寶十五)
(載靈武五原郡名注見漢宣帝甘露二年任城郡注見漢明帝永平十四年)
書法(於是唐宗室封王多矣不書書任城以功也)
十二月唐魏州總管田留安擊劉黑闥破之
(劉黑闥擁兵而南河北州縣皆附之唯魏州總管田留安不下黑闥攻之留安奮擊破之獲其將孟柱降)
(六千人是時山東豪傑多殺長吏以應黑闥上下相猜留安獨坦然無疑白事者皆令直入卧内謂吏民)
(曰吾與爾曹為國禦賊固宜同心協力必欲棄順從逆但斬吾首去吏民相戒曰田公推至誠以待人當)
(共竭死力報之卒收其用)質實(魏州注見漢成帝綏和二年)
唐太子建成兵至昌樂劉黑闥亡走
(太子建成齊王元吉軍至昌樂劉黑闥引兵拒之再陳皆不戰而罷魏徵言於太子曰前破黑闥其將帥)
(皆懸名處死故齊王之來雖有詔赦其黨與之罪皆莫之信今宜悉觧其囚俘慰諭遣之則可坐視其離)
(散矣太子從之黑闥食盡衆多亡降黑闥遂與數百騎遁去)質實(一統志云昌樂古地名漢為樂)
(昌縣屬東郡後漢省晉置昌樂縣後魏兼置昌樂郡隋開皇初廢郡析置繁水縣大業初以昌樂縣省入)
(繁水屬武陽郡唐復置昌樂縣省繁水入焉五代唐改為南樂縣晉以後隸太名府宋改隸開德府金復)
(隸大名府元仍舊至本朝因之改屬大名府)
(癸唐武德六年是歲未漢東亡并梁凡三國)春正月漢東將諸葛德威執其
君黑闥降唐唐斬之
(時太子遣騎將劉弘基追黑闥黑闥奔走不得休息至饒陽從者纔百餘人餒甚黑闥所置刺史諸葛德)
(威出迎饋之食未畢勒兵執之送詣太子斬於洺州黑闥臨刑嘆曰我幸在家鉏菜為高雅賢軰所誤至)
(此)質實(饒陽縣名注見漢帝元更始二年)
書法(書其君何成黑闥之為漢東王也綱目予義故黑闥之起兵書故將唐攻之書擊其被執)
(也書其君)
二月唐平陽公主薨考異(提要薨作卒按綱目唯太妃書薨貴妃公主並書卒此當)
(從提要為正)
(平陽昭公主薨詔加鼓吹班劔武賁甲卒以葬太常奏禮婦人無鼔吹唐主曰鼔吹軍樂也公主親執金)
(鼔興義兵以輔成大業豈與常婦人比乎)集覽(武賁即虎賁也注見漢平帝元始五年)質實
(平陽昭公主平陽郡名注見漢獻帝建安七年昭公主高祖之女柴紹之妻鼓吹注見晉武帝太康三年)
書法(公主卒未有書者此其書薨何特筆也其特筆何與於起義者也非他公主比矣故書薨)
(綱目自戰國分主外其書薨者非不成君廢帝廢后則諡為帝為后者也不然則帝母也有大功公)
(主也唐會昌以後方鎮大臣有書薨者誤也)
徐圓朗走死其地皆入于唐林邑遣使入貢于唐
(初隋破林邑分其地為三郡及中原喪亂林邑復國至是始入貢)質實(林邑南蠻國名注見漢後)
(主建興四年)
幽州總管李藝入朝于唐
(藝入朝唐以為左翊衞大將軍)
唐廢參旗等十二軍質實(十二軍注見隋恭帝侗皇泰二年)三月梁
將賀遂索同以十二州降唐唐前洪州總管張善安
反夏唐以裴寂蕭瑀爲僕射楊恭仁封德彝爲中書
令高開道寇唐幽州敗走考證(寇當作入)六月苑君璋
奔突厥高滿政以馬邑降唐
(先是前并州總管劉世讓除廣州總管將之官唐主問以備邊之策世讓對曰突厥比數為寇良以馬邑)
(為之中頓故也請以勇將戌崞城多貯金帛募有降者厚賞之數出騎兵蹂其禾稼敗其生業不出歲餘)
(彼無所食必降矣唐主然其計曰非公誰為勇將即命世讓戍崞城馬邑病之是時馬邑人多不願屬突)
(厥唐復遣人招諭苑君璋君璋不從高滿政因衆心所欲夜襲君璋君璋奔突厥滿政殺突厥戌兵而降)
(君璋復與突厥寇馬邑滿政與戰破之遂以滿政為朔州總管)集覧(馬邑為之中頓頓置也以馬邑)
(為中途頓舍之地也馬邑注見漢高帝六年崞城崞音郭夲漢鴈門郡崞縣屬并州按并州今太原府是)
(崞州隸焉輿地要覧曰崞州與代州元繫崞縣自代北至雲朔等州北臨絶塞之地)質實(廣州注見)
(秦始皇三十三年南海崞縣名注見晉懷帝永嘉四年朔州注見漢高帝六年馬邑)
唐岐州刺史柴紹擊吐谷渾敗之
(先是吐谷渾寇洮岷二州遣柴紹救之為其所圍虜乘高射之矢下如雨紹遣人彈胡琵琶二女子對舞)
(虜怪之相與聚觀紹察其無備潜遣精騎出虜陳後擊之虜衆大潰)集覽(洮岷洮音滔岷音旻洮夲)
(秦隴西臨洮縣唐置洮州今臨洮府是岷亦臨洮地隋置岷州宋紹興間洮岷之地復失吳玠復五路及)
(金國講和改岷曰西和州)質實(岐州注見周顯王八年吐谷渾西域國名注見晉元帝建武元年一)
(統志云洮州古雍州之域秦漢以來為諸戎之地後為吐谷渾所據至後周始置洮陽郡尋立洮州隋初)
(郡廢大業初州廢置臨洮郡唐復為洮州治美相貞觀中徙置臨潭開元中改臨州後復舊又改臨洮郡)
(唐末䧟於吐蕃號臨洮城宋收復仍置洮州金仍舊元隸吐蕃等處宣慰司至夲朝初置洮州衞軍民指)
(揮使司隸陜西都司岷州注見秦始皇三十三年臨洮琵琶樂器注見隋文帝開皇九年)
秋七月唐淮南道行臺僕射輔公祏反
(初杜伏威與公祏友善兄事之軍中謂之伯父畏敬與伏威等伏威寖忌之潜奪其兵權公祏知之陽為)
(學道辟榖以自晦及伏威入朝留公祏守丹陽令王雄誕典兵為之副公祏詐雄誕奪其兵諭以反計雄)
(誕曰今天下方平定吳王在京師奈何無故自求族滅乎公祏殺之詐稱伏威貽書令其起兵尋稱帝於)
(丹陽國號宋詔趙郡王孝恭李靖等討之孝恭將發與諸將宴集命取水忽變為血在坐皆失色孝恭舉)
(止自若曰此乃公祏授首之徵也飲而盡之衆皆悅服)質實(辟榖注見漢高帝五年丹陽郡名注)
(見漢獻帝興平二年吳王謂杜伏威趙郡注見漢景帝三年)
冬十月唐殺其崞城總管劉世讓
(突厥惡世讓為己患遣其臣曹般陀來言世讓與可汗通謀欲為亂唐主信之殺世讓籍沒其家)
唐朔州殺其總管高滿政降突厥
(初唐主遣將軍李高遷助高滿政守馬邑頡利大發兵攻之高遷懼宵遁滿政出兵禦之一日戰十餘合)
(會突厥求婚於唐唐主曰釋馬邑之圍乃可議也頡利欲觧兵義成公主固請攻之馬邑糧盡救兵未至)
(都虞侯杜士遠懼不免殺滿政以降突厥復請和親乃以馬邑歸唐)質實(李高遷岐州人虞候官名)
(事物紀原云春秋時晉有侯正主斥侯又有原侯原奄則唐侯之名蓋因此齊晏子云藪之薪蒸虞侯守)
(之夲山澤望侯之官李靖兵法有左右都虞侯名同而職異矣)
唐置屯田於并州
(突厥數為邊患并州長史竇静表請於太原置屯田以省餽運議者以為煩擾静切論不已徵静入朝與)
(裴寂等相問難於唐主前寂等不能屈乃從静議歲收榖數千斛秦王復請增置屯田於并州之境從之)
質實(竇静岐州人太原郡名注見齊明帝建武三年屯田注見高宗龍朔三年)
十二月唐安撫使李大亮討張善安執之
(初輔公祏之反與張善安連兵并州總管周法明將兵擊輔公祏善安遣刺客殺之至是李大亮擊善安)
(於洪州隔水而陳遥相與語諭以禍福善安曰善安初無反心為將士所誤欲降乂恐不免大亮曰張總)
(管有降心則與我一家耳因單騎入其陳執手共語善安大悅遂許降既而善安詣大亮營大亮執之善)
(安營中聞之將攻大亮大亮遣人諭之曰總管自言赤心歸國還營恐將士或有異同故留不去耳卿軰)
(何怒於我衆遂潰去送善安於長安赦其罪及公祏敗得所與往還書乃殺之)質實(李大亮京兆涇)
(陽人長安縣名注見漢惠帝五年)
(甲申)唐高祖神堯皇帝武德七年(是歲高開道輔公祏皆敗死唯梁師都至貞觀)
(二年乃亡)
春正月置大中正
(依周齊舊制州置中正一人掌知州内人物品量望第以門望高者領之無品秩)質實(中正宮名)
(注見梁武帝天監十八年)
二月封高麗王建武為遼東王
(上以隋末戰士多沒於高麗賜高麗王建武書使悉遣還亦索高麗人在中土者遣歸其國建武奉詔遣)
(還前後萬數至是又請頒歴乃遣使冊封之)質實(遼東郡名注見秦王政三年高麗東夷國名注)
(見漢武帝元封二年朝鮮)
置州縣鄉學
(詔州縣鄉皆置學有明一經以上者咸以名聞)
書法(自魏書立郡學宋丙午年至梁武始置州郡學己酉年隋文遂有廢州縣學之書仁壽元)
(年於是復置州縣學而并立鄉學焉鄉學立而後庠序滿天下及開元之盛令天下州縣里皆置學)
(則天下無無學之里矣元宗開元二十六年)
帝詣國子學釋奠于先聖先師考異(按廵行例曰學校曰臨曰視據漢延)
(熙十九年書魏主髦視學晉隆和元年書秦王堅臨太學皆不書詣此條詣當作臨或作視)質實(釋奠)
(注見梁武帝天監十七年)
(詔王公子弟各就學)
書法(學書臨書視恒也此其書詣何不以人主之位加先聖也故綱目下書孔子宅則上書詣)
(漢明帝永平十五年下書先聖先師則上書詣是年終綱目書詣學二是年太宗貞觀十四年書釋)
(奠二是年代宗大歴元年)
發明(漢史載肅宗至魯幸孔子宅綱目變文書詣以示尊崇先聖之意臣前已論之矣今國子)
(學乃諸生講肄之所前史皆書曰幸綱目何為亦以詣書之盖國子學雖有諸生而先聖先師皆在)
(其中此其爲禮固非其他臨幸之比是以綱目上書詣國子學而下書釋奠于先聖先師其義甚明)
(况幸學之說出於漢唐而不出於三代今唐之高祖當開創之初首能舉行是禮綱目書之亦足見)
(崇尚之意其視隋人廢黜學校者殆不可同年而語君子安得不喜談而樂道之哉後太宗貞觀十)
(四年書詣國子監其義亦同矣)
改大總管府為大都督府高開道為其下所殺詔以
其地為媯州
(開道見天下皆定欲降自以數反覆不敢其將卒咸有離心開道選勇敢數百人謂之假子常直閣内使)
(其將張金樹領之金樹遣人入與假子遊獻因潜斷其弓弦竊其刀槊以出乃帥其黨攻開道假子將禦)
(之弓弦皆絶刀槊已失爭出降開道知不免乃自殺金樹悉收假子斬之遣使來降以其地置媯州以金)
(樹為北燕州都督)質實(媯州注見晉懷帝永嘉五年廣寗北燕州注同見上)
吳王杜伏威卒考異(按武德二年書杜伏威降唐唐以為和州總管未嘗書封杜伏威為)
(吳王疑漏)
(輔公祏之反也詐稱伏威之命以令其衆公祏平詔追除伏威名沒其妻子太宗即位知其冤赦之復其)
(官爵)
三月初定官制
(以太尉司徒司空為三公次尚書門下中書秘書殿中内侍為六省次御史臺次太常至太府為九寺次)
(將作監次國子學次天策上將府次左右衞至左右領衞為十四衛東宮置三師三少詹事及兩坊三寺)
(十率府王公置府佐國官公主置邑司並為京職事官州縣鎮戍為外職事官自開府儀同三司至將仕)
(郎二十八階為文散官驃騎大將軍至陪戍副尉二十一階為武散官上柱國至武騎尉十二等為勲官)
(范氏曰三公論道經邦變理隂陽故不以一職名官太尉掌武大司馬之職也司徒主民司空主土皆六)
(鄕之任非三公也自漢以來失之而唐不能革也且既有三公而又有尚書省是政出於二也既有尚書)
(省又有九寺是政出於三也夫天地之有四時百官之有六職天下萬事備盡於此如綱之正網裘之挈)
(領雖百世不可易也如欲稽古以正名苟捨周官未見其可也胡氏曰國學之地重矣夫豈與他官府有)
(司比也而次于匠監之下非失之大乎若以尚書門下中書國子監秘書殿中為六省而降内侍于侍監)
(之下則尊儒重道之意明而奄尹與政之階替矣)集覧(九寺注見晉武帝咸寧五年乃漢九寺名)
(也按唐志一曰太常寺二曰光祿寺三曰衞尉寺四曰宗正寺五曰太僕寺六曰大理寺七曰鴻臚寺八)
(曰司農寺九曰太府寺詹事東宮官之尊者正三品上掌統三寺十率府之政十率府率與帥通音所類)
(反又朔律反唐東宮六率一日左右率府二曰親勲翊府三曰左右司禦率府四曰左右清道率府五曰)
(左右監門率府六曰左右内率府乂有前後左右四率太子出則前衞率道在前黃麾外左右二率從挾)
(導輿車後衛率從在烏皮外並帶刀執戟奄尹注見漢靈帝光和元年)質實(三寺謂家令寺率更)
(寺太僕寺)
趙郡王孝恭克丹陽斬輔公祏考異(據上書行臺僕射輔公祏反此當書)
(誅誤作斬)
(先是公祏遣其將馮慧亮等將舟師陳正通等將步騎以拒官軍趙郡王孝恭與李靖帥舟師次舒州李)
(世勣帥步卒一萬度淮次硤石慧亮等堅壁不戰皆曰慧亮擁彊兵據水陸之險攻之不可猝拔不如直)
(指丹陽掩其巢穴靖曰今此諸栅尚不能拔公祏保據石頭兵亦不少豈易取哉進攻丹陽旬月不下慧)
(亮等躡吾後腹背受敵此危道也慧亮正通皆百戰餘賊其心非不欲戰正以公祏立計使之持重以老)
(我師耳今攻其城以挑之一舉可破也孝恭然之使羸兵先攻賊壘而勒精兵結陳以待之攻壘者不勝)
(而走賊出兵追之遇大軍與戰大敗乘勝逐北兩戌皆潰公祏棄城走人執送丹陽梟首江南皆平)質
實(舒州注見梁簡文帝大寶元年晉熙淮水名注見漢後主建興二年硤石山名注見晉孝武帝太元)
(元年石頭城名注見漢獻帝建安十七年逐北注見周赧王三十一年)
夏四月頒新律令
(比開皇舊制增新格五十三條)
初定均田租庸調法
(丁中之民給田一頃篤疾減什之六寡妻妾減七皆以什之三為世業八為口分每丁歲入租粟二石調)
(隨土地所宜綾絹絁布歲役二旬不役則收其傭日三尺有事而加役者旬有五日免其調三旬租調俱)
(免水旱蟲霜為災什損四以上免租損六以上免調損七以上課役俱免凡民貲業分九等百戶為里五)
(里為鄉四家為鄰四鄰為保在城邑者為坊田野者為村食祿之家無得與民爭利工商雜類無預士伍)
(男女始生為黃四歲為小十六為中二十為丁六十為老歲造計帳三年造戶籍范氏曰自井田廢而貧)
(富不均後世未有能制民之産使之養生送死無憾者也唐之法蓋庶幾焉然為治者唯能省力役薄稅)
(歛務夲抑末尚儉去奢占田有限困窮有養使貧者足以自立富者不得兼之則均天下之夲也不然雖)
(有法令徒文具而已何益於治哉胡氏曰食祿之家無得與民爭利此以廉耻待士大夫之美政也然古)
(之仕者世祿故仕則不稼後世用人不愼陞黜無常則此制將有不可行者必也仕者視其品而給之田)
(進而任用則有祿以酬其勞置而不用則有田以資其生必有大罪然後取其田里如此則不得争利之)
(法可行而廉耻之風益勸矣)集覽(丁中之民詳見下文又全丁半丁注見晉孝武帝太元十四年)
(八爲口分分扶問反口分田人八十畆綾絹絁布風土不同故其宜亦異也皮綿之細曰綾繒如麥䅌曰)
(絹絲經枲緯曰絁經緯皆枲曰布絁音始移反不役則收其傭日三尺傭通作庸唐用人力歲二十日閏)
(加二日不役者則日收綾或絹或絁或布三尺是之謂庸始生爲黃三宗史編觧云黃謂穉幼髮黃也四)
(歲爲小小謂細弱也十六爲中中者謂上下通也二十爲丁丁者當也當彊壯之時六十爲老三宗史編)
(作六十而免觧云甲子一周血氣已衰故免放之必也屬下句)
六月慶州都督楊文幹反遣秦王世民討平之
(初齊王元吉勸太子建成除秦王世民曰當為兄手刃之世民從上幸元吉第元吉伏甲欲刺之建成止)
(之元吉愠日為兄計耳於我何有建成擅募驍勇二千餘人為東宮衞士發幽州突騎三百置諸坊又私)
(使慶州都督楊文幹募壯士至是上幸仁智宮建成居守世民元吉皆從建成使元吉就圖世民又使人)
(以甲遺文幹使之舉兵表裏相應上聞之怒召建成建成懼不敢赴詹事主簿趙宏智勸其貶損車服屏)
(從者詣上謝罪建成乃詣仁智宮見上叩頭謝罪奮身自擲上怒不觧置之幕下以兵守之文幹遂發兵)
(反上召秦王世民告之曰文幹事連建成恐應之者衆汝宜自行還立汝為太子吾不能效隋文帝自誅)
(其子當封建成為蜀王蜀兵脆弱他日苟能事汝汝宜全之不能事汝汝取之易耳世民既行元吉與妃)
(嬪更迭為建成請封德彝復為營觧於外上意遂變遣建成還守京師惟責以兄弟不睦歸罪於王珪韋)
(挺杜淹並流嶲州文幹䧟寧州世民軍至其黨殺之傳首京師范氏曰建成擅募兵甲以危君父其罪大)
(矣高祖不以公義廢之乃惑於奸臣之計牽於妃賓之請至使兄弟不相容於天下皆高祖不明之過也)
集覽(突騎顔師古曰言其驍銳可以衝突敵人嶲州嶲音髓古卬都國漢武帝始開置越嶲郡以國)
(有嶲水言逾越此水以章休盛也唐置嶲州)質實(慶州注見周顯王四十一年趙宏智洛州新安)
(人宏安之弟京師注見周顯王二十五年韋挺京兆萬年人嶲州注見漢武帝元鼎六年越嶲寕州注見)
(肅宗上元元年)
發明(文幹之反事連建成綱目書之分注載之高祖是時若能按其罪而黜之則無他日兄弟)
(相殘之禍矣惜哉)
秋閏七月突厥入寇遣秦王世民將兵禦之
(或說上曰突厥所以屢寇關中者以子女玉帛皆在長安故也若焚長安而不都則胡宼自息矣上欲從)
(之秦王世民諫曰戎狄為患自古有之陛下以聖武龍興所征無敵柰何為此以貽四海之羞為百世之)
(笑乎願假數年之期臣請繫頡利之頸致之闕下若其不效遷都未晚上曰善建成與妃嬪因共譛世民)
(曰突厥犯邊得賂則退秦王外託禦戎之名内欲總兵權成其簒奪之謀上大怒召世民責之會有司奏)
(突厥入寇上乃改容勞勉詔世民元吉將兵出豳州以禦之上每有寇盗輙命世民討之事平之後猜嫌)
(益甚)質實(豳州注見漢桓帝延熹五年)
命韋仁壽檢校南寧州都督
(仁壽性寬厚有識度初為蜀郡司法書佐所論囚至市猶西向為仁壽禮佛然後死時西南夷内附朝廷)
(遣使撫之類皆貪縱遠民患之上聞仁壽名命檢校南寧州都督仁壽既受命將兵五百人至西洱河周)
(歴數千里蠻夷望風歸附仁壽承制置七州十五縣各以其豪帥為刺史縣令法令清肅蠻夷說服各遣)
(子弟入貢)集覽(西洱河注見隋文帝開皇十七年)質實(韋仁壽京兆萬年人西南夷注見漢)
(武帝元狩元年滇國一統志云南寧州夲漢益州郡味縣地唐初於此置南寧州後沒於蠻元初置千戶)
(所隸磨彌部萬戶至元中陞南寧州後改為南寧縣至夲朝因之為曲靖軍民府治所仍屬焉)
八月突厥受盟而還
(頡利突利二可汗舉國入寇連營南上秦王世民引兵拒之會關中久雨糧運阻絶士卒饑疲噐械頓弊)
(朝廷以為憂世民與虜遇於豳州二可汗帥萬餘騎奄至城西元吉懼不敢出世民乃帥騎馳詣虜陳告)
(之曰國家與可汗和親何為負約深入我地我秦王也可汗能鬭獨出與我鬭若以衆來我直以此百騎)
(相當耳頡利不之測笑而不應世民又前遣騎告突利曰爾往與我盟有急相救今乃引兵相攻何無香)
(火之情也突利亦不應世民又前將渡溝水頡利見世民輕出又聞香火之言疑突利與世民有誅乃遣)
(止世民曰王不須渡我但欲與王申固盟約耳乃引兵稍却是後雨益甚世民謂諸將曰虜所恃者弓矢)
(耳今積雨彌時筋膠俱觧弓不可用吾屋居火食刀槊犀利以逸制勞此而不乘將何復待乃潜師夜出)
(冐雨而進突厥大驚世民又遣人說突利頡利欲戰突利不可乃請和親世民許之突利因自託於世民)
(請為兄弟世民亦以恩意撫之與盟而去)集覽(頓弊頓通作鈍不銛利也史記賈誼賦莫邪為鈍兮)
(鉛刀為銛又前漢書賈誼策芒刃不頓豳州豳通作邠悲巾反古西戎地周時公劉所居故詩為豳國漢)
(為右扶風西魏置豳州唐元宗以豳字類幽字故改為邠犀利犀堅也前漢書鼂錯傳噐不犀利顔師古)
(注云古以犀兕皮為鎧甲故謂堅曰犀)質實(關中注見元宗開元十一年京兆)
書法(書受盟何非請也何以知其非請史稱世民又遣人說突厥則不欲戰之意在我矣綱目)
(書曰受盟不以外加内也書外盟始此盟例四請盟卑辭也受盟順辭也與盟降辭也來盟伉辭也)
(終綱目書外盟五是年武德九年代宗永泰元年德宗貞元三年穆宗長慶元年書受盟者二是年)
(代宗永泰元年)
冬十一月以裴矩權侍中質實(侍中官名環濟要略曰古官也風后為黃帝侍)
(中周有常伯見尚書立政秦漢為侍中徐堅初學記曰秦取古官置夲丞相史也丞相使史五人來往殿中奏)
(事故謂之侍中後魏始為樞密之任梁又以為宰相職事唐侍中與中書尚書二令並為眞宰相矣)
御批資治通鑑綱目卷三十八
