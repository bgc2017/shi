欽定四庫全書
御批資治通鑑綱目卷三十三
(起戊辰梁武帝大清二年魏文帝大統十四年東魏孝静帝武定六年盡甲戌梁元帝承聖三年魏恭)
(帝元年齊文宣帝天保五年)凡七年
(戊梁太清二年魏大統十辰四年東魏武定六年)春正月東魏慕容紹宗擊侯
景景衆潰走襲據壽春梁以為南豫州牧
(慕容紹宗以鐵錡五千夾擊侯景景誑其衆曰汝家屬已為高澄所殺衆信之紹宗遙呼曰汝家屬並完)
(若歸官勲如舊景士卒不樂南渡遂大潰景與數騎濟淮稍收散卒得步騎八百人晝夜兼行追軍不敢)
(逼使謂紹宗曰景若就擒公復何用紹宗乃縱之胡氏曰紹宗之才誠足以制景高歡信知人矣而過不)
(貴之以遺其子則所以待紹宗者有未盡焉至唐太宗遂亦用此委李世勣於高宗後之論者以此兩君)
(為賢曰寧其身無受知人之名而使其子孫專享得賢之利是皆失之也平日儲飬賢才以遺子孫推誠)
(盡禮各得其道豈用私意小智軒輊屈之而使子孫以利禄誘之使其臣利禄之人也則可使其臣不以)
(三公易其介也又安得而用之彼紹宗與勣皆利祿之人耳故紹宗逐侯景不盡其力而李勣事高宗不)
(竭其忠君臣得失豈不明且驗邪景既敗不知所適梁馬頭戍主劉神茂素為監州事韋黯所不容聞)
(景至故往候之景問曰壽陽去此不遠欲往投之韋黯其納我乎神茂曰黯監州耳王若至彼必出迎因)
(而執之可以集事得城之後徐以啟聞朝廷喜王南歸必不責也景執其手曰天教也遂行夜至城下韋)
(黯以為賊也授甲登陴景遣其徒告曰河南王戰敗來投願速開門黯曰既不奉敕不敢聞命景謂神茂)
(曰事不諧矣神茂曰黯懦而寡智可說下也乃遣徐思玉入見黯曰河南王為朝廷所重君所知也今失)
(利來投何得不受黯曰吾受命守城河南自敗何預吾事思玉曰國家付君以閫外之略若魏追兵至河)
(南見殺君豈得獨存縱存亦何顔以見朝廷邪黯乃開門納景景遣其將分守四門梁朝聞景敗咸以為)
(憂詹事何敬容言於太子曰得景遂死深為朝廷之福太子失色問故敬容曰景翻覆叛臣終當亂國景)
(以敗乞自貶梁主不許以景為南豫州牧光祿大夫蕭介諫曰臣聞凶人之性不移天下之惡一也侯景)
(以凶狻之才荷高歡卵翼之遇歡墳未乾即還反噬之力不逮乃復逃死關西宇文不容故復投身於我)
(陛下前者所以受之正欲比屬國降胡冀獲一戰之效耳今既亡師失地直是境上之匹夫陛下愛匹夫)
(而棄與國臣竊不取若猶待其歲暮之效則彼棄鄉國如脱屣背君親如遺芥豈知遠慕聖德為江淮之)
(純臣乎梁主不能用介思話之孫也)集覽(軒輊後漢馬援傳居前不能令人輊居後不能令人軒臣)
(所耻也顔師古曰言為人無所輕重不以三公易其介此孟子文注介大也執弘大之志不以三公榮位)
(易其大量也易豫卦介于石伊川傳曰當豫之時獨能以中正自守可謂特立之操是其節介如石之堅)
(閫外之略注見普通六年與國注見周赧王五十二年脱屣履不躡跟曰屣脱之者言易棄也)質實
(淮水名注見漢後主延興二年馬頭戍未詳處所唯滁州來安縣北七十里有馬頭山未知是否壽陽郡)
(名注見齊主寶卷永元元年河南王按梁太清元年侯景以河南地來降封為河南王南豫州注見漢冲)
(帝永嘉元年歴陽蕭介南蘭陵人蒨之子)
書法(書據何病梁也景說黯得入即遣其將分守四門則非委身歸義明矣方且以為南豫州)
(牧甚矣哉梁主之蔽也故書據病之)
發明(景既委身歸梁謂宜恪守臣節聽命梁朝可也今乃不然故綱目上書景衆潰走下書襲)
(據壽春以見其逆節不臣已萌於此使蕭氏而有謀焉自當舉兵誅之否則亟命邊將嚴飾守備以)
(制其豕突之患縱使跳梁不過侵軼疆場其於宗社大計未遽失也天奪其魄梁主不悟又從而封)
(爵之借寇兵資盗糧傅虎以翼自取覆亡哀哉然則南豫州之命書之于冊豈不足見梁主之謬乎)
二月東魏求成于梁
(蕭淵明至鄴東魏主升閶闔門受俘讓而釋之送於晉陽高澄待之甚厚侯景既敗羊鴉仁亦還義陽東)
(魏遂得懸瓠項城悉復舊境高澄數遣書求好於梁梁未之許澄謂淵明曰若梁主不忘舊好諸人並即)
(遣還侯景家屬亦當同遣淵明遣人奉啓還梁梁主與朝臣議之朱异等皆以為便司農卿傅岐獨曰此)
(高澄設間欲令侯景自疑而作亂耳若許通好正墮其計中异等固執宜和梁主亦厭用兵乃許之使還)
(過壽陽侯景知之攝問具服乃啓梁主曰高澄忌賈在翟惡會居秦求盟請和冀除其患若臣死有益萬)
(殞無辭惟恐千載有穢良史又致書於异餉金三百兩异納金而不通其啓梁主遂遣使弔澄景又啓曰)
(臣與高氏釁隙已深今陛下復與連和使臣何地自處梁主報之曰朕與公大義已定豈有成而相納敗)
(而相棄乎景乃詐為鄴中書求以淵明易景梁主將許之𫝊岐曰侯景以窮歸義棄之不祥且百戰之餘)
(寧肯束手受縶謝舉朱异曰景奔敗之將一使之力耳梁主從之復書曰貞陽旦至侯景夕返景謂左右)
(曰我固知吳老公薄心腸王偉說景曰今坐聽亦死舉大事亦死唯王圖之於是始為反計屬城居民悉)
(召募為軍士輙停責市估及田租百姓之女悉以配將士)集覽(閶闔門閶闔本天門名天子之闕以)
(象天門故名閶闔也楚辭呌帝閽使開關兮倚閶闔而望予又司馬相如賦排閶闔而入帝宫義陽郡屬)
(荆州今信陽州是史記建元以來侯者表注義陽在南陽平氐縣項城縣名屬陳州忌賈在翟惡會居秦)
(忌畏也惡憎也翟秦春秋二國名賈謂賈季即狐射姑也會謂士會即隨會也又曰隨季二人皆晉中軍)
(將左傳文六年賈季奔翟七年先蔑奔秦士會從之十三年晉人患秦之用士會也趙宣子曰隨會在秦)
(賈季在翟難日至矣若之何)質實(鄴縣名注見漢獻帝建安十五年晉陽縣名注見周威烈王二)
(十三年一綂志云義陽古地名本周申伯所封之地秦置義陽縣屬南陽郡漢初因之後改為平氐縣地)
(三國魏復改為義陽縣及置義陽郡劉宋改為永安郡南齊置司州梁曰北司州後魏改郢州後周改申)
(州隋改義州尋復為義陽郡唐初為申州後仍曰義陽郡宋改義陽軍又改信陽軍屬鄧州元改信陽州)
(本朝因之改屬汝寧府懸瓠城名注見漢光武建武十九年項城古項子國漢置項縣屬河南郡晉屬陳)
(國復屬梁國東魏置北揚州及秣陵縣北齊信州後周陳州皆治此隋始改為項城縣屬陳州宋屬淮寧)
(府金仍屬陳州元初省入商水縣後復置本朝因之改屬開封府貞陽蕭淵明封貞陽侯故云)
書法(求成何卑辭也此高澄詭計侯景所以决反者也故謹書之)
發明(梁納其叛臣侵其境土彼方忿梁不義興師問罪之不暇何事反乃求成此不待智者而)
(後知其間矣梁臣傅岐輩非不發其奸謀而梁主曾不之悟遂墮其計中可謂至愚極謬之甚者書)
(曰東魏求成于梁無故而求書法之意可見矣)
三月梁交州司馬陳覇先討李賁平之
(屈獠洞斬李賁賁兄天寳收餘兵圍愛州交州司馬陳覇先帥衆討平之詔以覇先為西江督護高要太)
(守督七郡諸軍事)集覽(高要漢武時置蒼梧郡高要縣隸焉梁置郡隋置端州宋陞肇慶府治高)
(要)質實(愛州未詳沿革唯安南國有愛州屬清化府未知是否交州注見唐宣宗大中二年安南)
(陳覇先吳興長城人一統志云高要古地名春秋時為百粤地秦為南海郡地漢武帝平南粤為蒼梧合)
(浦二郡地三國吳及晉屬蒼梧郡劉宋置綏建郡治四會縣梁置高要郡治高要縣隋平陳廢綏建郡入)
(四會縣又廢高要郡置端州大業初改信安郡唐復改端州又於四會縣置南綏州屬嶺南道貞觀中改)
(為湞州尋廢天寳初改端州為高要郡乾元初復為端州宋置興慶軍節受重和初陞州為肇慶府仍改)
(軍曰肇慶隸廣南東路元至元中改置肇慶路隸廣西尋復隸廣東夲朝改路為府仍屬廣東道)
發明(一李賁而四書于冊首尾凡歷八載始克平殄梁之軍政如此他有大敵其何以禦之乎)
夏四月東魏遣兵圍魏潁川
(東魏遣高岳慕容紹宗劉豐生等將步騎十萬攻魏王思政於潁川思政命卧鼔偃旗若無人者岳恃其)
(衆四面陵城思政𨕖驍勇開門出戰岳兵敗走更築土山晝夜攻之思政隨方拒守奪其土山置樓堞以)
(助防守)質實(潁川郡名注見漢後主建興十年許昌)
五月魏以宇文泰為太師梁遣散騎常侍徐陵如魏
質實(徐陵東海郯人摛之子)
(復脩好也)
秋七月朔日食質實(日食注見新莽天鳳元年)東魏罷南郊道壇
(高澄以道士多為濫故罷之)
書法(嘗書立天師道場矣於是而有罷道壇之書道士多濫故也終綱目道教之黜四東魏罷)
(南郊道壇一也是年齊以道士為沙門二也丁亥年周廢佛道二教三也甲午年唐沙汰僧道四也)
(武德九年周廢二教纔七年而書復唐汰僧道不一二月而書復皆兼佛教故其復易也至魏罷道)
(壇齊以道士為沙門則遂無聞焉道佛皆異端也由是觀之佛之惑人又甚於道矣)
八月東魏遣兵略地江淮取二十三州考誤(取二十三州當作取)
(梁二十二三州)梁侯景反壽陽梁主遣邵陵王綸督諸軍討
之
(侯景自至壽陽徵求無已梁皆與之景請娶於王謝梁主曰王謝門高非偶可於朱張以下訪之景恚恨)
(表疏稍悖慢又聞徐陵等使魏反謀益甚元貞知景有異志累啓還朝景謂曰河北事雖不果江南何慮)
(失之貞懼逃歸建康具以事聞梁主不問景知臨賀王正德屢以貪暴得罪隂飬死士幸國家有變遣徐)
(思玉致牋曰天子年尊姦臣亂國大王屬當儲貳中被廢黜景雖不敏實思自效正德大喜報之曰僕為)
(其内公為其外何有不濟機事在速今在時矣台州刺史鄱陽王範密啓景謀朱异以為必無此理梁主)
(乃報範曰景孤危寄命安能反乎範復請自以合肥之衆討之梁主不許朱异謂其使曰王遂不許朝廷)
(有一客邪自是不復通範啓景邀羊鴉仁同反鴉仁執其使以聞异曰景何能為以使者付獄俄解遣之)
(景益無所憚啓梁主乞都督江西如不許即帥甲騎向閩越梁主遣使喻解之景遂反於壽陽以誅中領)
(軍朱异少府卿徐驎太子右衛率陸驗制局監周石珍為名异等皆以姦侫驕貪蔽主弄權為時人所疾)
(故景託以興兵初傅岐嘗以所聞責异异曰外間謗讟知之久矣心苟無愧何䘏人言岐謂人曰朱彦和)
(將死矣恃謟以求容肆辯以拒諫聞難而不懼知惡而不改天奪其鍳其能久乎景西攻馬頭遣其將宋)
(子仙東攻木柵執戍主曹璆等梁主聞之笑曰是何能為吾折箠笞之耳詔以鄱陽王範封山侯正表司)
(州刺史柳仲禮散騎常侍裴之高為四道都督邵陵王綸持節兼督衆軍以討景)集覽(曹璆璆渠)
(幽反)質實(王謝謂王導謝安朱張未詳其名也建康郡名注見漢獻帝興平二年臨賀郡名注見晉)
(穆帝永和三年台州注見晉孝武帝太元二年鄱陽郡名注見漢獻帝建安十三年合肥縣名注見漢靈)
(帝中平元年閩越國名注見漢武帝建元三年一綂志云封山本漢合浦縣地南齊置封山郡隋罷郡為)
(縣寰宇記云在舊廉州南一百二十里唐武德中以縣置姜州後州廢以縣屬廉州故址在廉州府合浦)
(縣境内司州注見太清二年義陽邵陵郡名注見晉武帝泰始十年節注見唐德宗興元元年徐驎吳郡)
(人陸驗吳郡人)
冬十月梁臨賀王正德叛引侯景兵渡江梁主命宣城
王大噐將軍羊侃督軍禦之
(侯景聞臺軍討已問策於王偉偉曰邵陵若至必為所困不如决志東向直掩建康臨賀反其内大王攻)
(其外天下不足定也兵貴神速今宜即進景乃詐稱出獵十月襲譙州執刺史蕭泰攻歷陽太守莊鐡以)
(城降因說景曰國家承平歲久人不習戰聞大王舉兵内外震駭宜乘此際速趨建康可兵不血刃而成)
(大功若使朝廷徐得為備遣羸兵千人直據采石雖有精甲百萬不得濟矣景以鐡為導引兵臨江梁主)
(問策於尚書羊侃侃請以二千人急據采石令邵陵王襲取壽陽使景進不得前退失巢穴烏合之衆自)
(然瓦解朱异曰景必無渡江之志遂寝其議侃曰今兹敗矣梁主以正德督諸軍屯丹陽正德遣大船數)
(十艘詐稱載荻密以濟景時梁主遣將軍王質將兵三千廵江臨川太守陳昕啓以采石急須重鎮而質)
(軍輕弱恐不能濟梁主召質還而以昕代之質去而昕未至景聞之喜曰吾事辦矣乃濟江有馬數百匹)
(兵八千人是夕梁朝始命戒嚴南津校尉江子一帥舟師欲邀景其徒皆潰子一亦還景至慈湖建康大)
(駭梁主悉以内外軍付太子以宣城王大噐都督城内諸軍事羊侃為軍師將軍副之遣舍人賀季勞景)
(於板橋季曰此舉何名景曰欲為帝耳百姓聞景至競入城公私混亂羊侃區分防擬皆以宗室間之軍)
(人爭入武庫侃命斬數人方止是時梁興四十七年境内無事賊至猝迫公私駭震軍旅指撝一决於侃)
(侃膽力俱壮太子深仗之)集覽(板橋在建康城内曾景建詩輪鞅千年路欲迷板橋名在市朝非區)
(分區處部分也分扶問反)質實(譙州注見漢獻帝建安十五年歷陽郡名注見漢冲帝永嘉元年采)
(石山名注見宋文帝元嘉二十七年丹陽郡名注見漢獻帝興平二年臨川郡名注見晉安帝隆安二年)
(一統志云南津橋名在應天府聚寶門外乃孫吳時所建即晉朱雀航也今名鎮淮橋慈湖水名在太平)
(府城北六十三里吳將笮融於此屯兵晉陶侃與蘇峻戰於慈湖又侯景之亂兵至慈湖梁人大恐皆此)
(宣城郡名注見漢明帝永平十三年武庫注見漢景帝三年)
發明(梁主每舉兵率用其子弟統之然而敗事誤國者先後相踵曾未有寸功可紀今侯景反)
(叛綱目書遣邵陵督軍討之而分注載以正德督諸軍屯丹陽未幾正德叛與賊合梁主復命宣城)
(都督卒亦不能抗賊大抵梁室之敗雖原於梁主之昏耄而子弟互相傾軋愈扇其禍是以不可救)
(藥又况兇狠頑悖有如正德梁主曾不少察他日為侯景所賣乃復泣見然梁主略不斥其反叛之)
(罪方且相與勞苦如初知子莫若父未有如梁主之謬者綱目一書再書亦足為後世私其所愛者)
(之鍳也)
蕭正德引侯景圍梁臺城十一月景以正德稱帝
(景至朱雀桁南太子猶未知正德之情使守宣陽門庾信守朱雀門欲開大桁以挫賊鋒正德止之俄而)
(景至信乃帥衆開桁見景軍皆著鐡面遂棄軍走正德之黨復閉桁度景正德帥衆迎之景軍乘勝至闕)
(下城中恟懼羊侃詐稱得射書云邵陵王西昌侯援兵已至近路衆乃少安石頭降景景遣于子悦守之)
(列兵繞臺城射啓於城中曰陛下若誅异等臣則歛轡北歸梁主將誅之太子曰賊以异等為名耳殺之)
(無救於急適足貽笑將來俟賊平誅之未晩梁主乃止景繞城既匝百道俱攻鳴鼔吹脣喧聲震地作木)
(驢數百攻城城上投石碎之景更為尖項石不能破侃使作雉尾炬灌以膏蠟叢擲焚之攻既不克士卒)
(死傷多乃築長圍以絶内外朱异張綰議出兵擊之羊侃曰出人若少不足破賊徒挫銳氣若多則一旦)
(失利門隘橋小必大致失亡异等不從使千餘人出戰鋒未及交退走争橋赴水死者大半侃子鷟為景)
(所獲執以示侃侃曰我傾宗報主猶恨不足豈計一子幸早殺之數日復持來侃引弓射之景以其忠義)
(亦不之殺十一月朔正德即帝位以景為丞相景攻東府三日克之聲言梁主已殂雖城中亦以為然太)
(子請梁主廵城衆心粗安江子一之敗還也梁主責之子一拜謝曰臣以身許國常恐不得其死今所部)
(皆棄臣去臣以一夫安能擊賊若賊遂能至此臣誓當碎身以贖前罪至是與弟左丞子四東宫主帥子)
(五帥所領百餘人開門出戰子一直抵賊營徑前刺賊從者不繼賊解其肩而死子四子五相謂曰與兄)
(俱出何面獨旋皆免胄赴賊死景初至建康謂朝夕可拔號令嚴整士卒不敢侵暴及屢攻不克人心離)
(沮景恐援兵四集一旦潰去又軍中乏食乃縱士卒掠奪民米及金帛子女是後米一升直七八萬錢人)
(相食餓死者什五六景驅士民於城東西起土山有疲羸者殺以填山號哭動地城中亦築土山以應之)
(太子宣城王以下皆親負土畚鍤於山上起樓四丈募敢死士二千人分配二山晝夜交戰會大雨城内)
(山崩賊乘之垂入羊侃令多擲火為城以斷其路徐於内築城賊不能進景募人奴降者悉免為良於是)
(群奴出就景者以千數景厚撫之人人感恩為之致死景土山稍逼城樓將軍柳津命作地道以取其土)
(山崩壓賊且盡又於城内作飛橋懸罩二土山上景衆皆走又擲炬焚其東山樓柵蕩盡賊死甚衆賊復)
(引玄武湖水以灌臺城闕前皆為洪流陳昕為景所擒欲用之昕不可景使其黨范桃棒囚之昕因說桃)
(棒使殺王偉宋子仙而降桃棒從之潛遣昕夜縋入城梁主大喜鐫銀劵賜桃棒許以封王即有景衆太)
(子恐其詐召公卿會議朱异傅岐曰桃棒降必非謬桃棒既降賊景必驚乘此擊之可大破也太子曰吾)
(守堅城以俟外援萬全策也今開門納桃棒萬一為變悔無所及朱异撫膺曰失此社稷事去矣俄而桃)
(棒事泄景拉殺之陳昕不知如期而出景逼使射書城中言桃棒今入因衷甲隨之昕不肯期以必死景)
(乃殺之)集覽(鷟仕角反羊侃子名畚鍤畚音本蒲噐也鍤鍫也玄武湖在建康上元縣北十里宋)
(元嘉中有黑龍見故名衷甲貫甲於衣之内也左傳子木衷甲以禍人)質實(朱雀桁注見晉明帝)
(太寧二年庾信南陽新野人肩吾之子西昌縣名注見天監四年石頭城名注見漢獻帝建安十七年東)
(府注見晉安帝元興元年東山注見宋主昱元徽二年一統志云玄武湖在應天府上元縣太平門外周)
(㢠四十里晉名北湖劉宋元嘉末有黑龍見故改名今稱后湖湖中有洲洲上為庫以貯圖籍臺城注見)
(宋文帝元嘉三十年江子一濟陽人統七世孫社稷注見新莽天鳳元年)
書法(書梁臺城何外正德也正德引盗圍國無君父矣故外之綱目書以稱帝五漢劉嬰劉盆)
(子梁蕭正德蕭莊僧卓巖明)
發明(不曰梁蕭正德引侯景圍臺城而曰蕭正德引侯景圍梁臺城者正德叛父侯景叛君君)
(臣父子之義俱絶已非梁之臣子故不繫之梁而曰圍梁臺城也前此侯景初反之時書曰梁侯景)
(正德初叛之時書曰梁臨賀王正德至此則始絶之書法之謹嚴如此雖然侯景翻覆叛臣雖曰降)
(梁實有謀梁之心今既反於壽陽已與其黨有直掩建康之謀然綱目一則曰正德引景兵渡江一)
(則曰正德引景圍臺城向微正德景其肯遂已乎曰侯景之反固無但已之理然使正德不内叛則)
(猶未至若是之烈綱目正色書之一以見梁主寵愛子弟之失一以見正德凶悖叛父之罪爾嗚呼)
(梁主好納叛臣好用子弟好宥反逆好事姑息卒之禍亂之作不出於是數者又况溺浮屠之學從)
(殄倫之教棄君臣絶父子遂使臣叛其君子叛其父是以命正德而正德叛命邵陵而邵陵叛命柳)
(仲禮而仲禮叛甚至蕭正表叛於鍾離袁君正叛於吳郡元景仲叛於廣州莊鐡叛於豫章雖有子)
(及孫如繹如紀如譽如詧莫不遷延顧望互相吞食略無拯救君父之意綱目悉書之于冊盖欲使)
(後人鍳之母至蹈其覆轍自取滅亡者也若夫正德素懷非望之心而綱目必書景以正德稱帝者)
(又以著亂臣賊子更相援引之惡爾無父無君於禽獸乎何殊)
梁荆州刺史湘東王繹移檄遣兵赴援
(荆州刺史湘東王繹移檄所督湘州刺史河東王譽雍州刺史岳陽王詧江州刺史當陽公大心郢州刺)
(史南平王恪等發兵入援遣司馬吳曅天門太守樊文皎將兵發江陵又遣世子方等將兵入援方等有)
(俊才善騎射每戰親當矢石以死節自任繹尋自將銳卒三萬發江陵景以書告城中士民曰梁自近歲)
(以來權倖用事割剝齊民以供嗜欲公等試觀今日國家池苑王公第宅僧尼寺塔及在位庶僚姬姜百)
(室僕從數千不耕不織錦衣玉食不奪百姓從何得之僕所以趨赴闕庭指誅權佞非傾社稷今城中指)
(望四方入援吾觀王侯諸將志在全身誰能竭力致死與吾争勝負哉)集覽(曅與曄同齊民注見)
(漢景帝後三年姬姜美女謂之姬姜黃帝姓姬炎帝姓姜其後子孫盛其家之女美者尤多遂以姬姜為)
(美稱今以稱人之美)正誤(姬姜今按顔師古漢書註姬本周姓貴於衆國之女所以婦人美號皆稱)
(姬左傳云雖有姬姜無棄蕉萃姜亦大國女也齊紀皆姜姓其女貴多為天子諸侯后妃故謂貴人妻妾)
(為姬姜)質實(荆州注見漢獻帝建安十二年湘東國名注見宋文帝元嘉十六年湘州注見漢獻)
(帝興平元年河東郡名注見漢獻帝建安七年雍州注同上建安十二年一統志云岳陽古邑名春秋時)
(為羅子國也秦置羅縣屬長沙郡漢因之三國吳為吳昌縣劉宋析置湘隂縣屬湘東郡梁以縣置岳陽)
(郡及羅州陳初罷州存郡隋初廢郡併湘隂入岳陽縣尋改岳陽曰湘隂屬巴陵郡唐以羅縣省入屬岳)
(州宋屬潭州元陞為州本朝改為縣屬長沙府江州注見晉明帝太寧二年當陽縣名注見漢獻帝建安)
(十三年郢州注見宋順帝昇平二年南平縣名注見晉惠帝永興二年天門郡名注見晉安帝義熙六年)
(江陵縣名注見漢獻帝建安十三年)
書法(書遣兵何罪繹也則曷為罪之君父在難為之子者宜身親奔命如救頭然而止遣兵其)
(罪大矣終綱目書入援十二詳晉愍帝建興四年赴難三詳晉成帝咸和四年入衛三詳晉懷帝永)
(嘉二年)
發明(使繹誠有救君父之意自當身將大衆晝夜星馳以解臺城之厄可也逡廵不進果何為)
(哉故綱目於此不書將兵入援而書遣兵赴援以罪之也)
梁邵陵王綸還軍赴援侯景擊之大潰
(邵陵王綸行至鍾離聞侯景已渡采石晝夜兼道旋軍入援遂帥步騎三萬自京口西上景遣軍拒之譙)
(州刺史趙伯超曰若從黃城大路必與賊遇不如徑指鍾山突據廣莫門出賊不意城圍必解矣綸從之)
(夜行失道迂二十餘里旦營于蔣山景見之大駭悉送所掠婦女珍貨於石頭具舟欲走分兵攻綸綸與)
(戰破之景陳兵於覆舟山北綸進軍玄武湖相持不戰至暮景更約明日會戰綸許之安南侯駿見景軍)
(退以為走即與壮士逐之景旋軍擊之駿敗走趣綸軍景乘勝追擊之諸軍皆潰綸奔朱方景擒西豐公)
(大春主帥霍俊等還至城下使言曰邵陵已為亂兵所殺俊獨曰王小失利已全軍還京口城中但堅守)
(援軍尋至賊以刀敺其背俊辭色彌厲正德殺之)集覽(鍾山即蒋山在建康上元縣東北十八里)
(漢末秣陵尉蔣子文逐賊至鍾山下傷額遂死至三國吳大帝為立廟山上因名蒋山)質實(鍾離)
(縣名注見天監五年京口鎮名注見晉成帝咸和三年一統志云黃城在常州府無錫縣西一十二里俗)
(呼為黃斗城即楚春申君黃歇封邑鍾山在應天府東北山周廻六十里漢秣陵尉蒋子文逐盗死於此)
(吳大帝為立廟子文祖諱鍾因改蒋山輿地志蔣山古曰金陵山一名北山齊周顒隠此其山磅礴奇秀)
(比諸山特高蒋山即鍾山注見上覆舟山注見晉安帝元興三年安南疑是縣名未詳沿革朱方邑名注)
(見漢景帝三年丹徒西豐古地名三國吳為西平縣晉改曰西豐梁陳因之隋省入臨川縣故城在撫州)
(府城西南五十里)
十二月梁鄱陽王範南康王會理將兵入援
(鄱陽王範遣其世子嗣與西豫州刺史裴之高建安太守趙鳳舉各將兵入援軍于蔡洲以待上流諸軍)
(封山侯正表鎮鍾離叛附侯景景以為郡王正表乃於歐陽立柵以斷援軍帥衆一萬欲襲廣陵廣陵令)
(劉詢以告南兗州刺史南康王會理十二月會理使詢帥兵夜襲破之收其兵糧歸就會理與之入援)
集覽(蔡洲在建康上元縣西二十五里)質實(西豫州注見漢平帝元興四年新息建安郡名)
(注見晉武帝泰始十年一統志云蔡州在應天府西二十五里江中劉宋高祖擒盧循於此歐陽疑是地)
(名未詳處所廣陵縣名劉宋所置屬廣陵郡隋唐因之宋廢入江都縣故址在揚州府北一十八里南兗)
(州注見漢武帝元朔五年淮南南康郡名注見簡文帝大寶元年)
梁將軍羊侃卒
(城中益懼)
梁散騎常侍韋粲及東西道都督裴之高柳仲禮等各
以兵入援推仲禮為大都督
(梁主徵衡州刺史韋粲為散騎常侍以歐陽頠監州事粲至廬陵聞亂簡閱部下得精兵五千倍道赴援)
(至豫章聞景已渡江以問内史劉孝儀孝儀曰必如此當有敕或恐不然孝儀置酒粲怒以杯抵地曰賊)
(已渡江便逼宫闕水陸俱斷何暇有報假令無敕豈得自安韋粲今日何情飲酒即馳馬出部分將發會)
(江州刺史當陽公大心遣使邀粲粲乃馳往見大心曰江州去京最近殿下情計誠宜在前但中流任重)
(當湏應接今宜移鎮湓城遣偏將賜見隨足矣大心然之遣中兵柳昕帥兵隨粲粲至南州外弟司州刺)
(史柳仲禮亦帥步騎至横江粲即送糧仗併散私財以賞其戰士裴之高自張公洲遣船渡江粲仲禮遂)
(與李孝欽羊鴉仁陳文徹合軍屯新林粲議推仲禮為大都督裴之高自以年位耻居其下粲抗言於衆)
(曰今者同赴國難義在除賊所以推柳司州者正以久捍邊疆先為侯景所憚且士馬精銳無出其前若)
(論年位皆在粲下直以社稷之計不得復論今日形勢貴在將和若人心不同大事去矣粲請為諸軍解)
(之乃單舸至之高營切讓之曰今二宫危逼猾寇淊天臣子當戮力同心豈可自相矛楯豫州必欲立異)
(鋒鏑便有所歸之高垂泣致謝遂推仲禮為大都督宣城内史楊白華遣其子將兵繼至援軍大集衆十)
(餘萬景囚之高弟姪子孫列於陳前以鼎鑊刀鋸隨其後謂曰裴公不降今即烹之之高召善射者使射)
(其子不中柳仲禮以晦夜入韋粲營部分衆軍旦日會戰諸將各有據守令粲頓青塘粲以青塘當石頭)
(中路賊必争頗憚之仲禮曰青塘要地非兄不可若疑兵少當更遣軍相助乃使直閣將軍劉叔胤助之)
集覽(頠魚毁反自相矛楯矛戈楯甲也顔師古曰言矛楯者謂不相入也正義曰矛所以傷敵楯所)
(以扞身其用相反故事之不恊者為矛楯莊子楚人有賣矛及楯者見人來買矛即謂之曰此矛無何不)
(徹見人來買楯則又謂之曰此楯無何能徹者買人曰還將爾矛刺爾楯若何然則矛楯各自言之則皆)
(善矣若相對言之則必有不善者)質實(衡州注見宋文帝元嘉十六年衡陽歐陽頠長沙臨湘人)
(廬陵郡名注見漢獻帝建安三年豫章郡名注見漢武帝元鼎五年湓城縣名注見敬帝太平元年南州)
(未詳處所横江注見漢獻帝興平元年張公州未詳處所新林浦名注見宋文帝元嘉三年青塘未詳處)
(所)
魏太師泰殺其國臣王茂
(魏太師泰殺安定國臣王茂而非其罪左丞柳慶諫泰怒曰卿黨罪人亦當坐執慶於前慶辭色不撓曰)
(慶聞君蔽於事為不明臣知而不争為不忠慶既竭忠不敢愛死但懼公為不明耳泰寤亟使赦茂不及)
(乃賜茂家錢帛曰以旌吾過)集覽(以旌吾過或曰旌當作志志記也左傳以志吾過且旌善人)
正誤(以旌吾過今按書云旌别淑慝旌猶表識也識音志)質實(安定郡名注見漢光武建武元)
(年柳慶河東解人蚪之弟)
(已梁太清三年魏大綂十已五年東魏武定七年)春正月侯景襲梁援軍韋粲
死之柳仲禮擊景敗之考異(擊當作討)
(正月朔柳仲禮徙營大桁會大霧韋粲軍迷失道比及青塘夜已過半立柵未合侯景亟帥銳卒攻之粲)
(使軍主鄭逸逆擊之命劉叔胤以舟師截其後叔胤不敢進逸遂敗景乘勝入粲營左右牽粲避賊粲不)
(動叱子弟力戰遂與子尼及弟助警構從弟昂皆戰死親戚死者數百人仲禮方食投箸被甲與其麾下)
(百騎馳往救之與景戰大破之斬首數百級溺死千餘人仲禮矟將及景而賊自後斫之中肩景得免自)
(是不敢復濟南岸仲禮亦氣衰不復言戰矣邵陵王綸復收散卒自東道至列營桁南亦推柳仲禮為大)
(都督)集覽(助警構三弟名)質實(大桁注見晉安帝元興元年麾下注見漢獻帝建安十四年桁)
(南注見晉明帝太寧二年)
梁中領軍朱异卒
(朝野以侯景之禍共尤朱异异慚憤發疾卒梁主痛惜特贈僕射胡氏曰侯景能濟江由正德舟楫之助)
(正德能反噬由朱异失職之薦景固亂臣正德固賊子异乃亂賊之媒也而梁武終不悟焉使异荷榮禄)
(之恩為久長之慮當正德外叛而歸正名其罪啓上黜之遠服則子有不孝之心者亦知戒矣當侯景叛)
(國而來照灼其情啓上拒之境外則臣有不忠之意者亦知懼矣二者皆失之然則非景與正德能亡梁)
(也乃朱异亡之耳)集覽(遠服禹貢要服荒服也)
書法(禍梁者异也書官書卒何譏失刑也)
梁北徐州刺史蕭正表以州叛降東魏質實(北徐州注見宋孝武)
(帝大明五年)梁援軍擊侯景天門太守樊文皎戰死考異
(按侯景叛臣擊字當作討)
(臺城與援軍信命久絶援軍募人能入城送啓者李朗請先受鞭詐為得罪叛投賊因得入城城中方知)
(援兵四集舉城鼔譟諸軍渡淮攻東府前柵焚之高州刺史李遷仕及樊文皎帥銳卒五千獨進深入所)
(向摧靡至菰首橋東景將宋子仙伏兵擊之文皎戰死遷仕遁還仲禮神情傲狠陵蔑諸將邵陵王綸每)
(日執鞭至門亦移時弗見由是與綸及諸將有隙互相猜阻莫有戰心援軍初至建康士民扶老擕幼以)
(候之纔過淮即縱兵剽掠由是士民失望賊中有謀應官軍者聞之亦止)集覽(東府注見晉安帝元)
(興元年菰首橋正義曰在淮地)質實(鼔譟注見宋文帝元嘉二十六年淮水名注見宋文帝元嘉三)
(十年高州注同上元嘉八年菰首橋在應天府治青溪上)
二月梁以侯景為大丞相與之盟敕止援軍湘東王繹
次于武城
(初臺城之閉也公卿以食為念男女貴賤並出負米取諸府藏錢帛聚德陽堂而不備薪芻魚鹽至是欀)
(尚書省為薪徹薦剉以飼馬軍士或煑鎧熏鼠捕雀而食之屠馬於省殿間雜以人肉食者必病侯景衆)
(亦饑抄掠無所獲東城有米可支一年援軍斷其路景甚患之王偉請偽求和以緩其勢運米入石頭然)
(後休士息馬繕脩器械伺有懈怠擊之景從之拜表求和太子白梁主請許之梁主怒曰和不如死太子)
(固請梁主遲回久之乃曰汝自圖之勿令取笑千載遂報許之景乞割江右四州之地并求宣城王大器)
(出送然後濟江中領軍傅岐固爭曰豈有賊舉兵圍宫闕而更與之和乎此特欲却援軍耳且宣城嫡嗣)
(之重國命所繫豈可為質梁主乃以大噐之弟石城公大欵質於景敕諸軍不得復進詔以景為大丞相)
(豫州牧設壇門外遣僕射王克與王偉等盟既盟而景圍不解專修鎧仗了無去志會南康王會理湘潭)
(侯退西昌世子彧衆合三萬至馬卭州景請敕還南岸太子從之景又啓曰永安侯確直閣趙威方頻隔)
(柵見詬云天子自與汝盟我終當破汝乞召確及威方入即當引路梁主召確確累辭不入邵陵王綸泣)
(謂確曰圍城既久聖上憂危臣子之情切於湯火故欲且盟而遣之更申後計成命已决何得拒違確曰)
(侯景雖云欲去而不解長圍其意可見入城何益綸大怒欲斬之確乃流涕入城梁主常蔬食至是蔬茹)
(皆絶乃食鷄子綸乃因使上鷄子數百枚胡氏曰古之時禽獸常逼人矣聖人教之網罟佃漁則為民除)
(患而因以制禮然其為教戒甚備則愛物之心亦可見矣故其效至於鳳凰儀鳥獸舞魚鱉咸若反不可)
(勝用焉自佛以不殺為教謂犬豕牛羊皆吾宿世之祖考眷屬也信而行之莫甚於梁武其心未必不非)
(笑堯舜周孔以為不慈不悲也果有報應福利者則梁之國祚靈長臣忠子孝叛亂不作壽考無期斯為)
(驗矣乃一切不然禍亂既興骨肉相圖太平之民十喪八九然則向者茹蔬不殺之功果何在邪梁武行)
(事殆天啓之使破敗昭著以警後來歟觀此尚不知佛學之非又從而為之說以自解焉則亦末如之何)
(矣湘東王繹軍於郢州之武城與河東王譽桂陽王慥皆淹留不進中記室參軍蕭賁骨鯁士也以繹)
(不早下心非之嘗與繹雙六食子未下賁曰殿下都無下意繹深銜之及得梁主敕繹欲旋師賁曰景以)
(人臣舉兵向闕今若放兵童子能斬之矣必不為也大王以十萬之衆未見賊而退奈何繹不悦未幾因)
(事殺之)集覽(設壇史記齊世家曹沬以七首劫桓公於壇上注何休曰土基三尺階三等曰壇會)
(必有壇者為升降揖讓稱先君以相接也蔬茹郭璞曰凡草菜可食者通名蔬顔師古曰所食之菜曰茹)
(茹人恕反慥七到反雙六慱局戲名以異木為方槃槃中彼此内外各有六梁故名雙六其打馬拽子視)
(明瓊為標的非圖諜則無以得髣髴雙六最近古號為雅戲始於西竺流於曹魏盛於梁陳魏齊隋唐間)
(宋太祖播之聲詩紀於奎文雙有光焉閱時已久中州泯泯罕見而殊方偏域類能為之三佛齊曰闍婆)
(占城曰質犂真臘曰莎其說詳見洪遵普雙序或曰曹魏陳思王所製非也食子未下食打取也子馬也)
(未下謂馬被打起而未得入槃也雙六槃中彼此各十二梁白黑各十五馬此馬單則彼馬得打兩馬相)
(比為梁成梁所以避打也有馬遭打則餘馬俱不得動必俟所打馬復下然後餘馬得行仍湏彼内六梁)
(中有空位而瓊色值之方可下也其布置那移之訣詳見江湖聞見錄)質實(抄掠注見隋恭帝侗)
(皇泰二年東城縣名注見漢獻帝建安三年遲回注見漢靈帝建寧元年石城縣名注見宋明帝泰始二)
(年豫州注見秦王政六年夀春湘潭縣名本秦之湘南縣漢屬長沙郡晉屬衡陽郡梁改湘南曰湘潭因)
(昭潭為名隋以建寧隂山攸水荼陵四縣省入屬衡州唐屬潭州宋因之元陞為州本朝復為縣改屬長)
(沙府馬卬州未詳處所永安縣名注見漢昭烈帝章武二年湘東郡名注見宋文帝元嘉十六年郢州注)
(見漢後主建興七年武昌武城未詳處所桂陽本春秋戰國時楚之地名屬長沙郡漢分置桂陽郡治彬)
(縣晉析郴縣置平陽縣陳復省入郴隋因之唐置平陽縣又置桂陽監屬郴州宋陞監為桂陽軍屬荆湖)
(南路元陞為桂陽路屬湖南宣慰司本朝初改為桂陽府後降府為州以平陽縣省入改屬衡州府西昌縣)
(名注見天監四年)
書法(於是景求和也曷為不書書與之盟病梁也賊舉兵犯闕而以為大丞相且與之盟挫威)
(甚矣援軍既止賊不背盟乎書次武城何罪繹也景反至今盖半年矣繹自遣文皎尋發江陵今既)
(四月始至武城而又頓兵不進其不急君父之難甚矣臺城既䧟遂各歸鎮果何安乎綱目前書遣)
(兵赴援此書次于武城後書歸江陵深罪之也)
發眀(昔春秋時宋以弱小之國被圍於強大之楚自九月至于次年五月經歷三時之久易子)
(而食析骸而㸑可謂危困之極矣然而城下之盟則曰有以國斃不能從也去三十里而與之平今)
(侯景以羈旅奔走之臣驅率烏合之衆乘梁人之無備奄至臺城攻圍數月梁人援軍四合縱未能)
(平賊猶未若宋人之危急也胡為賊景求和遽與之盟豈有人臣舉兵向闕人主可與之和者哉考)
(之分注王偉為景設謀請偽求和梁主怒而不許既而太子固請遂報許之盖是時梁之諸子互不)
(相下太子惟恐諸王有功是以徇賊所請墮其計中綱目於此不曰侯景乞和而曰梁與之盟敕止)
(援軍若梁人自與之盟自止援軍然者所以專罪梁人不知大義委身從賊聽其愚弄之謀其視宋)
(人不肯俯從城下之盟者真輿臺之不若也若夫蕭繹前此書遣兵赴援至是已七閱月方書次于)
(武城武城郢之地耳其去臺城凡幾里又可以見繹坐視君父不救之意矣梁主内有子如綱外有)
(子如繹雖欲不亡得乎)
東魏河内之民歸于魏
(東魏河内民四千餘家以魏北徐州刺史司馬裔其鄉里也相帥歸之宇文泰欲封裔裔固辭曰士大夫)
(遠歸皇化裔豈能帥之賣義士以求榮非所願也)質實(河内郡名注見漢桓帝延熹九年北徐州)
(注見宋孝武帝大明五年)
三月侯景䧟梁臺城自稱大都督錄尚書事邵陵王綸
奔會稽柳仲禮等叛降景景廢蕭正德以為大司馬
(侯景既運東府米入石頭王偉聞荆州軍退援軍不相統壹乃說景曰王以人臣舉兵圍守宫闕逼辱妃)
(主殘穢宗廟今日持此欲安所容身乎背盟而捷自古多矣願且觀其變景遂啟陳梁主十失曰陛下崇)
(飾虚誕惡聞實錄以妖怪為嘉禎以天譴為無咎敷演六藝排擯前儒王莽之法也以鐡為貨輕重無常)
(公孫之制也爛羊䥴印朝章鄙雜更始趙倫之化也豫章讎父邵陵冠布石虎之風也修建浮圖四民饑)
(餒□融姚興之代也又言建康宫室崇侈陛下唯與主書參斷萬機政以賄成諸閹豪盛衆僧殷實皇太)
(子珠玉是好酒色是耽邵陵所在殘破湘東群下貪縱南康定襄之屬皆如沐猴而冠耳伏願小懲大戒)
(放讒納忠使臣無再舉之憂陛下無嬰城之辱則萬姓幸甚梁主覽啟慙怒三月朔以景違盟舉鋒鼔譟)
(初閉城之日男女十餘萬擐甲者二萬餘人被圍既久人多身腫氣急死者什八九乘城不滿四千人率)
(皆羸喘横尸滿路而衆心猶望外援柳仲禮唯聚妓置酒作樂諸將日往請戰仲禮不許安南侯駿說邵)
(陵王綸曰城危如此而都督不救若萬一不虞殿下何顔自立於世今宜分軍為三道出賊不意攻之可)
(以得志綸不從仲禮父津登城謂仲禮曰汝君父在難不能竭力百世之後謂汝為何仲禮亦不以為意)
(梁主問策於津對曰陛下有邵陵臣有仲禮不忠不孝賊何由平南康王會理與羊鴉仁趙伯超等進營)
(於東府城北約夜度軍為景所敗景又求和梁主使御史中丞沈浚至景所見景無去志發憤責之景横)
(刀叱之浚曰負恩忘義違棄詛盟固天地所不容沈浚五十之年常恐不得死所何為以死相懼邪因徑)
(去不顧於是景復攻城晝夜不息邵陵世子堅屯太陽門終日蒱飲不恤吏士其書佐董勛熊曇朗夜引)
(景衆登城永安侯確力戰不能却乃排闥入啟梁主云城已䧟梁主安臥不動歎曰自我得之自我失之)
(亦復何恨因謂確曰速去語汝父勿以二宫為念景入見於太極東堂以甲士五百人自衛稽顙殿下典)
(儀引就三公榻梁主神色不變問曰卿在軍中日久無乃為勞景不敢仰視汗流被面復至永福省見太)
(子太子亦無懼容侍衛皆驚散惟徐摛殷不害侍側摛謂景曰當以禮見景乃拜退謂王僧貴曰吾常跨)
(鞍對陳矢刃交下而意氣安緩了無怖心今見蕭公使人自慴豈非天威難犯吾不可以再見之於是悉)
(撤兩宮侍衛縱兵掠乘輿服御宫人皆盡收朝士王侯送永福省矯詔大赦自加大都督中外諸軍錄尚)
(書事建康士民逃難四出景以詔命解外援軍柳仲禮召諸將議之邵陵王綸曰今日之命委之將軍仲)
(禮熟視不對裴之高王僧辯曰將軍擁衆百萬致宫闕淪沒正當悉力决戰何所多言仲禮竟無一言諸)
(軍乃散綸奔會稽仲禮及羊鴉仁王僧辯趙伯超並開營降賊軍士歎憤仲禮等入城先拜景而後見梁)
(主梁主不與言見津津慟哭曰汝非我子何勞相見景遣仲禮歸司州僧辯歸竟陵初臨賀王正德與景)
(約平城之日不得全二宫及城開正德帥衆揮刃欲入不得景更以正德為大司馬正德入見梁主拜且)
(泣梁主曰啜其泣矣何嗟及矣)集覽(公孫之制漢光武時公孫述據蜀自立為帝廢銅錢置鐡錢爛)
(羊鐫卬王莽末漢兵起共立光武族兄聖公為更始將軍後即帝位羣小膳夫皆濫受官爵長安為之語)
(曰爛羊胃騎都尉爛羊頭關内侯朝章鄙雜趙王倫晉宣帝第九子後簒位奴卒厮役亦加爵位每朝會)
(貂蟬盈坐諺曰貂不足狗尾續豫章讐父初梁武納齊東昏侯寵姬七月而生豫章王綜其母告以故綜)
(遂降魏邵陵冠布邵陵王綸攝南徐州刺史嘗逢喪車奪孝子服而著之匍匐號泣石虎之風晉末僭國)
(後趙王石勒即帝位立世子弘為太子子宏為大單于其從子虎怒曰大單于當以授我乃與黃吻婢皃)
(待主上晏駕不足復留種也後勒卒虎殺弘而自立笮融姚興之代笮融姓名丹陽人漢獻時為下邳相)
(大起浮屠祠以銅為人黃金塗身衣以錦綵垂銅槃九重下為樓閣道可容三千餘人悉誦佛經姚興姓)
(名晉末僭國後秦主也以鳩摩羅什為國師大營寺塔由是州郡化之事佛者十室而九史炤釋文笮音)
(側格反沐猴而冠注見漢主劉邦元年蒱飲蒱注見晉明帝太寧三年蒱博徐摛摛丑知反)正誤
(石虎之風今按石虎太子邃謂李顔等曰官家難稱吾欲行冐頓之事卿從我乎事覺虎殺邃更立子宣)
(為太子後宣弟韜有寵虎欲立之宣謂楊柸趙生曰汝能殺韜當以韜之國邑分封汝等韜死主上必臨)
(喪吾因行大事蔑不濟矣柸等殺韜事覺宣伏誅按冒頓匃奴單于頭曼之子弑父自立邃欲弑父故云)
(今梁主之子豫章王綜叛父降魏邵陵王綸奪孝子服而著之取貌類梁主者加以袞冕就坐剝禠捶之)
(於庭皆無父之人也故侯景謂如石虎之子邃宣皆欲弑父也集覽所引非也)質實(萬一不虞萬一)
(猶言倘或也不虞猶言不測也又注見唐代宗永泰元年沈浚武康人排闥注見漢高帝十一年徐摛東)
(海郯人殷不害陳郡長平人會稽郡名注見漢和帝永元元年司州注見秦莊襄王元年成臯竟陵郡名)
(注見新莽地皇二年乘輿注見漢後主延熙十七年)
書法(書叛降何非力屈也於是仲禮及羊鴉仁王僧辯趙伯超並開營降曷為首罪仲禮大都)
(督也自大都督且降矣餘何責焉故等之)
梁東徐北青州及淮陽郡皆叛降于東魏東魏遂取梁
青州及山陽郡考異(提要漏梁字)質實(東徐州名注見漢高帝六年下邳北青州)
(注見漢桓帝永康元年青州一統志云淮陽郡晉義熙中所置故城在鳳陽府泗州故徐城東北一百五十里)
(又注見周赧王三十六年陳山陽郡注見晉武帝大明三年)
發眀(有其有者昌貪人有者亡梁主招納叛臣意在利其土地然曾無尺寸之得而家國喪亡)
(境土反為敵有綱目書梁州郡叛降東魏及東魏取梁州郡詞繁而不殺後之貪人土地者可以觀)
(矣)
梁湘東王繹歸江陵殺桂陽王慥
(初梁主以河東王譽代張纉為湘州刺史徙纉代岳陽王詧為雍州刺史纉恃才輕譽迎候有闕譽至留)
(纉不遣纉輕舟夜遁將之雍部復慮詧拒之纉與湘東王繹有舊欲因之以殺譽兄弟乃如江陵及臺城)
(䧟諸王各還州鎮譽歸湘州信州刺史桂陽王慥留軍江陵欲待繹至拜謁乃還纉遺繹書曰河東欲襲)
(江陵岳陽共謀不逞江陵軍士朱榮亦遣使告繹云桂陽留此欲應譽詧繹懼自蠻中步道馳歸江陵囚)
(慥殺之樹柵掘塹以自守)集覽(不逞不檢謂之不逞)正誤(不逞今按不逞字出左傳然既云不)
(逞乃以為惡者盖欲逞而不得逞者韻書逞快也不逞謂不得恣肆快意者也)質實(江陵郡名注見)
(漢獻帝建安三年信州注見漢獻帝建安十九年巴東)
發眀(是時臺城既破梁主淪没賊手此正臣子痛心疾首誓不俱生之日蕭繹前此緩於赴援)
(罪已不可勝誅今既噬臍無及猶當竭力致死庶幾少雪前耻而乃從容還鎮略無惻怛君父之心)
(此何理哉綱目上書景䧟臺城此書繹歸江陵其惡不待貶絶而自見矣)
侯景䧟梁廣陵
(侯景以董紹先為江北行臺使齎敕召南康王會理紹先以羸兵二百至江陵會理士馬甚盛僚佐說會)
(理曰景已䧟京邑欲除諸藩然後簒位若四方拒絶立當潰敗奈何委全州之地以資寇乎不如殺紹先)
(發兵拒守與魏連和以待其變會理素懦即以城授之)質實(廣陵縣名注見太清二年)
東魏取梁淮隂質實(淮隂縣名注見漢獻帝建安元年)梁吳郡太守
袁君正以郡叛附侯景
(侯景遣于子悦等將羸兵數百東略吳郡新城戍主戴僧逷有精甲五千說太守袁君正曰賊今乏食臺)
(中所得不支一旬若閉關拒守立可餓死君正素怯郊迎之子悦執君正掠奪財物子女東人皆立堡拒)
(之)集覽(逷他歷反)質實(吳郡注見漢獻帝建安五年)
書法(先是景使齎敕召南康王會理會理性懦即以廣陵授之綱目書䧟而已於是景遣兵數)
(百略吳郡君正素怯遂郊迎之則獨書叛何會理聞敕而行君正出郊迎賊綱目之權衡審矣故不)
(書會理而斥君正)
梁宣城吳興起兵拒侯景
(侯景遣來亮入宛陵宣城太守楊白華誘而斬之景遣李賢明攻之不克御史中丞沈浚避難東歸與吳)
(興太守張嵊起兵討景景號令所行唯吳郡以西南陵以北而已)集覽(宛陵漢置丹陽郡治宛陵)
(東漢立宣城郡隋改宣州宋陞寧國府嵊石證反南陵漢丹陽郡邑今屬寧國府在宣城西)質實
(一統志云宛陵漢之縣名為丹陽郡治所東漢置宣城縣隋宣州治此唐初析置懷安縣尋省宋元仍舊)
(本朝因之為寧國府治所仍屬焉宣城郡名注見漢眀帝永平十三年丹陽吳興郡名注見宋眀帝泰始)
(二年南陵郡名本漢之丹陽郡春榖縣地晉屬宣城郡孝武時改為陽榖縣後併入蕪湖梁武帝始置南)
(陵縣及南陵郡陳又置北江州隋初州郡俱廢以縣屬宣州唐初屬池州尋還舊屬宋元仍舊本朝因之)
(改屬寧國府)
東魏攻魏潁川魏人擊之殺其將慕容紹宗劉豐生
(東魏高岳等攻魏潁川踰年不克劉豐生建策堰洧水以灌之城多崩頽王思政身當矢石與士卒同勞)
(苦城中泉涌懸釜而炊宇文泰遣趙貴督東南諸州兵救之阻水不得前東魏人使善射者乘大艦臨城)
(射之城垂䧟慕容紹宗與豐生臨堰視之暴風忽至飄船向城城上人以長鈎牽船弓弩亂發二人俱死)
集覽(洧水洧于軌反水出潁川陽城山左傳注水出滎陽密縣東南至潁川長平入潁)質實
(潁川郡名注見漢後主建興十年一統志云洧水源出開封府密縣東至新鄭縣會溱水為雙泊河至西)
(華縣入黃河)
夏東魏大將軍澄如鄴
(東魏進澄位相國封齊王加殊禮澄固辭不許澄召將佐密議之皆勸澄受之獨陳元康以為未可澄由)
(是嫌之)質實(鄴縣名注見漢獻帝建安十五年)
梁岳陽王詧執雍州刺史張纉
(湘東王繹之入援也令所督諸州皆發兵雍州刺史岳陽王詧遣司馬劉方貴將兵出漢口繹召詧使自)
(行詧不從方貴潛與繹謀襲襄陽未發會詧以他事召方貴方貴以為謀泄遂據樊城詧遣軍攻之繹厚)
(資遣張纉使赴鎮纉至大隄詧已拔樊城斬方貴聞臺城䧟遂執纉)質實(雍州注見漢獻帝建安十)
(二年襄陽漢口漢水之口注同上年漢沔襄陽縣名注見宋眀帝泰始元年樊城注見漢獻帝建安十三)
(年一統志云大隄城名在襄陽府城外唐李白大隄曲漢水横襄陽花開大隄暖劉禹錫詩酒旗相望大)
(隄頭隄下連檣隄上樓日暮行人爭渡急漿聲咿啞滿中流)
五月梁主衍殂太子綱立
(梁主雖外為侯景所制而内甚不平景欲以宋子仙為司空梁主曰調和隂陽安用此物景不能彊心甚)
(憚之太子泣諫梁主曰若社稷有靈猶當克復如其不然何事流涕是後梁主所求多不遂志飲膳亦為)
(所裁節憂憤成疾口苦索蜜不得再曰荷荷遂殂年八十六景秘不發喪太子嗚咽流涕不敢泄聲既而)
(發喪遂即位立宣城王大器為太子高祖之末建康士民争尚豪華糧無半年之儲常資四方委輸自景)
(亂道路斷絶人至相食不免餓死存者百無一二貴戚豪族皆自出採稆填委溝壑不可勝紀)質實
(荷荷憤怒聲夏煚曰荷負荷也盖荷荷即張步所謂負負無可言者之意但彼所負者罪也此所負者憂)
(憤也又按韻會云荷勞也言勞者盖是苦苦之意委輸注見漢高帝五年採稆注見漢獻帝建安元年)
書法(賀善贊曰武帝得國之初綱目首書立贖刑條救吉翂死盖天資近厚故也其善政亦多)
(有之徵士求言尊經興學禮樂制度相望于冊是以自漢永平以來大有年未有書者於是復書獨)
(其過於慈柔而廢國家之法溺於異教而薄宗廟之禮志取一城而輕數十萬人之命故再書有罪)
(免三書捨身再書作塔四書淮堰一書泗堰綱目每深病之迨夫末年輕納叛人遂不克終悲哉)
魏詔代人復其舊姓質實(代郡名注見秦王政三年)六月梁湘東
王繹殺太常卿劉之遴
(初侯景將使之遴授臨賀王正德璽綬之遴剃髮僧服而逃將歸江陵行至夏口繹素嫉其才密送藥殺)
(之而自為誌銘厚其賻贈)集覽(遴良刃反)質實(臨賀郡名注見晉穆帝永和三年夏口地名注)
(見漢獻帝建安十三年)
東魏大將軍澄克潁川以王思政歸魏師還
(東魏高岳既失慕容紹宗等志氣沮喪不敢復逼長社陳元康言於高澄曰王自輔政以來未有殊功今)
(潁川垂䧟願王自以為功澄從之自將攻長社親臨作堰堰三决澄怒推負土者及囊并塞之城中無鹽)
(攣腫死者什八九水入城壞澄令城中曰有能生致王大將軍者封侯若有損傷左右皆斬王思政帥衆)
(據土山告之曰吾力屈計窮唯當以死謝國因仰天大哭西向再拜欲自刎衆共執之不得引决澄遣趙)
(彥深執手申意延而禮之思政初入潁川將士八千人及城䧟纔三千人卒無叛者澄改潁川為鄭州遇)
(思政甚重祭酒盧潛曰思政不能死節亦何足重澄曰我有盧潛乃是更得一王思政潛度世之曾孫也)
(初思政屯襄城欲以長社為行臺治所啟陳於宇文泰淅州刺史崔猷曰襄城控帶京洛實為要地如有)
(動静易相應援潁川既鄰寇境又無山川之固賊若前來徑至城下莫若頓兵襄城以為行臺潁川置州)
(遣將鎮守則表裏膠固人心易安縱有不虞豈能為患泰令從猷策思政固請泰乃許之至是泰深悔之)
(以侯景所獻諸城道路阻絶令諸將拔軍還)集覽(淅州注見中大通六年淅陽)質實(長社)
(縣名注見漢光武建武八年引决注見宋明帝泰始七年鄭州注見漢光武建武八年長社祭酒官名注)
(見漢獻帝建安元年盧潛范陽人襄城縣名注見周赧王十五年一統志云淅陽後魏所置治内鄉縣唐)
(貞觀中省入内鄉縣故城在南陽府鄧州西北一百二十里崔猷博陵人)
書法(書以歸何譏也執以歸力辭也以歸緩辭也思政於是不得為節士矣惜哉)
梁湘東王繹自稱假黃鉞大都督中外諸軍承制質實
(假黃鉞注見漢後主建興六年)侯景殺蕭正德考異(提要殺作誅)
(正德怨侯景賣已密書召鄱陽王範使以兵入景遮得其書縊殺之)集覽(遮得遮截於路而得之)
質實(鄱陽郡名注見漢獻帝建安十三年)
書法(蕭正德與景同反者也怨景賣已景殺之而以誅書何正德為子則不孝為臣則不忠乃)
(天地間罪人也人人得而誅之幸而不正於典刑而為同惡者所殺殺之之人雖非而其所殺者則)
(有罪者也以誅書之垂戒萬世)
發眀(正德當誅而書殺者景不得而誅之也是時正德既已復為大司馬又嘗泣見梁武於城)
(䧟之日與相勞苦父子如初然而綱目亦不繫之梁者背父叛君之賊義不得復為臣子故絶之於)
(梁也)
梁永安侯確謀討侯景不克而死
(景愛永安侯確之勇常寘左右邵陵王綸潛遣人呼之確曰景輕佻一夫力耳我欲手刃之恨未得其便)
(卿還啟家王勿以確為念景與確遊鍾山確引弓射鳥因欲射景弦斷不發景覺而殺之)集覽(輕佻)
(注見漢靈帝中平六年)質實(鍾山注見太清二年)
書法(侯景之變武帝子孫臨難無愧者永安侯一人而已)
發眀(梁主子孫負國者多矣徇義而死僅有確爾故特予之)
梁湘東王繹使其世子方等攻湘州刺史河東王譽譽
擊之方等敗死繹殺其妃徐氏
(繹娶徐妃生世子方等妃多失行故方等無寵及自建康歸江陵繹見其御軍和整始歎其能入告徐妃)
(妃泣而退繹怒疏其穢行榜于大閤方等見之益懼湘州刺史河東王譽驍勇得士心繹將討侯景使督)
(其糧衆譽不與方等請討之繹乃以少子方矩代譽使方等將兵送之方等將行謂所親曰是行也吾必)
(死之死得其所吾復奚恨至麻溪譽擊之方等敗死繹無戚容寵妃王氏生子方諸而卒繹疑徐妃為之)
(逼令自殺妃赴井死)質實(江陵郡名注見漢獻帝建安十三年麻溪未詳處所)
秋七月梁廣州刺史元景仲謀反西江督護陳覇先討
誅之
(霸先欲起兵討侯景景使人誘景仲許奉以為主使圖霸先霸先馳檄討之景仲衆潰縊死霸先迎定州)
(刺史蕭勃鎮廣州勃以霸先監始興郡事)質實(西江注見中大通十一年定州注同上年廣州注見)
(秦始皇三十三年南海始興郡注見晉愍帝建興三年)
梁湘東王繹使信州刺史鮑泉攻湘州
(繹遣竟陵太守王僧辯信州刺史鮑泉擊湘州僧辯欲俟衆集而行繹疑其觀望斫之中髀悶絶久之泉)
(懼不敢言獨將兵伐湘州)質實(竟陵郡名注見晉孝武帝太元六年信州注見漢獻帝建安九年鮑)
(泉東海人湘州注見漢獻帝興平元年長沙)
梁合州刺史鄱陽王範以州附于東魏以乞師
(範聞臺城䧟戒嚴欲入僚佐咸說之曰今魏人已據壽陽大王移足則虜必窺合肥範乃止會高澄遣李)
(伯穆逼合肥範方謀討侯景藉東魏為援乃以合州輸伯穆送二子於鄴以乞師出屯濡湏以待上遊之)
(軍久之不至東魏亦不為出師範糧乏進退無計乃西軍樅陽)集覽(濡須注見漢獻帝建安十七年)
(樅陽漢置縣屬廬江梁改郡陳復為縣隋廢為鎮今屬安慶桐城縣古樅陽城南濱大江在今桐城東南)
(一百二十里樅七容反)質實(臺城注見宋文帝元嘉三十年壽陽郡名注見齊主寳卷永元二年)
(合肥縣名注見漢靈帝中平元年合州注見漢景帝五年廬江一統志云樅陽古地名本春秋時楚之附)
(庸桐國漢置樅陽縣屬廬江郡東漢省梁改置樅陽郡隋初改為縣後復改為同安縣唐至德初始改桐)
(城縣宋元仍舊本朝因之改屬安慶府)
書法(於是東魏師不果出書乞師何嘉其志也綱目予權故範不書降書附)
盗殺東魏大將軍渤海王高澄于鄴
(澄嘗謂濟隂王暉業曰比讀何書暉業曰數尋伊霍之傳不讀曹馬之書澄以其弟太原公洋次長忌之)
(洋深自晦匿每退朝輙閉閤静坐雖對妻子能竟日不言或時袒跣奔躍夫人問其故洋曰為爾漫戱其)
(實欲習勞也澄獲衡州刺史蘭欽子京以為膳奴京屢自訴澄杖之曰更訴當殺汝京與其黨六人謀作)
(亂澄嬖琅邪公主欲其往來無間侍衛者常遣出外一日與陳元康楊愔崔季舒屏左右謀受禅京進食)
(寘刀盤下殺之元康以身蔽澄亦被傷洋聞之神色不變入討羣賊斬而臠之秘不發喪元康手書辭母)
(口占使功曹祖珽作書陳便宜至夜而卒勲貴以重兵皆在并州勸洋早如晉陽洋從之夜召督護唐邕)
(使部分將士鎮遏四方須臾而畢東魏主聞之竊謂左右曰大將軍死似是天意威權當復歸帝室矣洋)
(留高岳高隆之司馬子如楊愔守鄴入謁東魏主從甲士八千人登階者二百餘人皆攘𬒮扣刃若對嚴)
(敵令主者傳奏曰臣有家事湏詣晉陽再拜而出東魏主失色目送之曰此人又似不相容朕不知死在)
(何日晉陽舊臣宿將素輕洋及至大會文武神彩英暢言辭敏洽衆皆大驚澄政令有不便者洋皆改之)
(隆之子如等惡度支尚書崔暹奏暹及季舒過惡鞭二百徙邊)集覽(伊霍之傳殷太甲不明伊尹放)
(諸桐後太甲悔過又立而相之漢昭帝崩霍光立昌邑王王行淫亂光廢之而立宣帝曹馬之書魏曹丕)
(受漢禪晉司馬炎受魏禪)正誤(數尋伊霍之傳不讀曹馬之書今按元暉業魏宗室非高澄黨其意)
(謂欲如伊尹輔大甲霍光輔昭宣不可如曹丕簒漢司馬炎簒魏)質實(渤海郡名注見晉穆帝永)
(和六年滄州濟隂郡名注見漢光武建武八年太原郡名注見齊明帝建武三年衡州注見宋文帝元嘉)
(十六年琅邪郡名注見漢光武建武五年并州注見齊明帝建武三年晉陽縣名注見周威烈王二十三)
(年唐邕晉陽人須臾注見漢順帝漢安元年)
九月侯景䧟吳興梁太守張嵊御史中丞沈浚死之
(景使侯子鑒寇吳興吳興兵力寡弱張嵊書生不閑軍旅或勸嵊效袁君正迎降嵊歎曰袁氏世濟忠貞)
(不意君正一旦隳之吾豈不知此難久全但以身許國有死無貳耳戰敗還府整服安坐子鍳執送建康)
(景欲活之嵊曰吾忝任專城朝廷傾危不能匡復速死為幸景猶欲存其一子嵊曰吾一門已在鬼錄不)
(就爾虜求恩景怒盡殺之并殺沈浚胡氏曰張嵊以書生守土而能以不能匡救朝廷為耻義不降賊執)
(節而死苟非實見義重於生則不能也嵊可謂無負乎書矣)
書法(侯景之變以死節書者韋粲張嵊沈浚三人)
發眀(拒賊者必死降賊者未必生然苟先以生死為念則為義已不篤矣張嵊明於處死遂使)
(一門為忠義之鬼其視袁君正之徒彼真拘彘之不若也綱目書君正叛附侯景於前書張嵊沈浚)
(死節於後名義之士必當知所擇矣)
梁岳陽王詧攻江陵湘東王繹遣兵襲襄陽詧遁還繹
使竟陵太守王僧辯攻湘州
(鮑泉攻湘州河東王譽逆戰而敗退保長沙泉圍之岳陽王詧留參軍蔡大寳守襄陽帥衆伐江陵以救)
(湘州湘東王繹大懼遣左右就獄中問計於王僧辯僧辯具陳方略繹乃赦之以為城中都督詧攻江陵)
(會大雨平地水深四尺詧軍氣沮繹與新興太守杜崱有舊密邀之崱帥所部降其兄岸請以五百騎襲)
(襄陽距城三十里城中始覺蔡大寳奉詧母登城距戰詧聞之遁還岸亦走繹遂以僧辯代泉攻長沙邵)
(陵王綸致書於繹曰今社稷危耻創巨痛深唯應剖心嘗膽泣血枕戈其餘小忿或宜容貰若外難未除)
(家禍仍搆料今訪古未或不亡夫征戰之理唯求克勝至於骨肉之戰愈勝愈酷勞兵損義虧失多矣弟)
(若䧟洞庭不戢兵刃雍州疑廹何以自安必引魏軍以求形援弟若不安國家去矣繹不從綸流涕曰天)
(下之事一至於斯湘州若敗吾亡無日矣)集覽(崱實側反剖心漢鄒陽傳蘇秦相燕燕人惡之燕王)
(王食秦以駃騠白圭顯於中由中山人惡之魏文侯文侯賜圭以夜光之璧何則兩主二臣剖心析肝相)
(信豈移於浮辭哉嘗膽春秋吳擊越越王勾踐棲於會稽後吳越和勾踐反國乃懸膽於坐坐卧即仰膽)
(飲食必嘗膽曰汝忘會稽之耻乎)正誤(剖心嘗膽今按此言悲痛切至中心如剖也)質實
(長沙郡名注見漢獻帝興平元年新興郡名注見晉孝武帝太元九年泣血申包胥傳倚庭泣血志在救)
(楚枕戈劉琨傳枕戈待旦志在滅胡洞庭湖名注見周安王十二年雍州注見漢獻帝建安十二年襄陽)
發眀(梁氏亂亡其子弟互相攻擊曾不顧宗社之傾覆君父之陷沒故詧攻江陵而繹襲襄陽)
(略無愧耻之心觀邵陵之書所以反覆開諭者詞旨亦甚明切然邵陵亦豈無諸已而後非諸人者)
(哉綱目詳書于冊其貶絶之意深矣安得取繹輩盡尸諸市以為不恭不友不孝不悌不忠不義者)
(之戒乎)
冬十月梁豫章内史莊鐡叛襲江州敗走
(初鐡既降侯景復叛之尋陽王大心以為豫章内史鐡至郡即叛推觀寧侯永為主引兵襲尋陽大心遣)
(其將徐嗣徽逆擊破之鐡單騎還南昌)質實(尋陽郡名注見晉明帝太寧二年豫章郡名注見漢)
(武帝元鼎五年觀寧疑是縣名未詳沿革南昌縣名注見漢成帝永始三年)
十一月梁湘東王繹遣兵攻襄陽岳陽王詧乞師于魏
魏遣開府楊忠率師救之
(詧遣使求援於魏請為附庸湘東王繹使柳仲禮鎮竟陵以圖詧詧懼遣其妃王氏及世子嶚為質於魏)
(宇文泰欲經略江漢以楊忠都督三荆諸軍鎮穰城仲禮帥衆趣襄陽泰遣忠及僕射長孫儉將兵擊仲)
(禮以救詧)集覽(寮力么反)質實(附庸注見漢桓帝元嘉元年江漢二水名江注見周赧王四年)
(漢注見漢獻帝建安十二年三荆即三楚按輿地志江陵是謂南楚彭城是謂西楚吳郡是謂東楚穰城)
(注見周赧王十四年)
十二月侯景陷錢塘會稽執梁刺史南郡王大連
(宋子仙陷錢塘乘勝渡浙江至會稽邵陵王綸奔鄱陽時會稽豐沃勝兵數萬糧仗山積東人懲侯景殘)
(虐咸樂為用而大連朝夕酣飲不恤軍士司馬留異凶狡殘暴為衆所患大連悉以軍委之子仙至大連)
(棄城走異以其衆降為子仙鄉導追及大連執送建康大連猶醉不之知梁主聞之掩袂而泣於是三吳)
(盡沒於景公侯在會稽者俱南度嶺景以留異為東陽太守收其妻子為質)質實(南郡注見漢和)
(帝永元元年錢塘縣名注見漢獻帝興平元年浙江注見秦始皇三十七年會稽郡名注見漢和帝永元)
(元年三吳注見晉安帝元興元年東陽郡名注見晉哀帝興寧三年)
梁始興太守陳霸先起兵討侯景
(霸先結郡中豪傑欲討侯景郡人侯安都張偲等各帥衆千餘人歸之霸先遣杜僧明將二千人頓於嶺)
(上廣州刺史蕭勃遣人止之霸先曰京都覆沒君辱臣死君侯體則皇枝任重方岳不能赴援遣僕一軍)
(猶賢乎已而更止之乎乃遣使間道詣湘東王繹受節度時南康土豪蔡路飬起兵據郡勃乃以譚世遠)
(為曲江令與路飬相結同遏霸先)質實(曲江縣名注見唐肅宗至德二年)
書法(侯景之變梁之臣子能盡討賊之義終始無愧者霸先一人而已矣)
東魏取梁司州
(於是東魏盡有淮南之地)
(庚梁太宗簡文帝綱大寳元年魏大統十六年東魏武午定八年齊顯祖文宣帝高洋天保元年是歲東魏)
(亡齊代)
春正月東魏高洋自為丞相都督中外諸軍錄尚書事
封齊王質實(齊郡名注見漢桓帝永康元年)梁以陳霸先為交州刺
史
(霸先發始興至大庾嶺蔡路養拒之其黨蕭摩訶年十三單騎出戰無敢當者霸先擊之路養敗走進軍)
(南康湘東王繹承制授霸先交州刺史)質實(大庾嶺注見漢武帝元鼎六年梅嶺交州注見唐宣)
(宗太中二年安南)
書法(於是湘東承制命刺交州耳書曰梁以豈予湘東以承制乎湘東承制綱目止書自稱未)
(嘗予也書曰梁以成霸先也)
梁邵陵王綸至江夏自稱都督中外諸軍承制
(綸自鄱陽進至九江尋陽王大心以江州讓之綸不受引兵西上至江夏南平王恪以郢州讓之亦不受)
(乃推綸為假黃鉞都督承制)質實(九江郡名注見晉明帝大寧二年江夏郡名注見唐僖宗乾符)
(四年南平郡名注見晉惠帝永興二年)
魏人圍安陸獲梁司州刺史柳仲禮遂取漢東
(魏楊忠圍安陸柳仲禮馳歸救之諸將恐仲禮至請急攻之忠曰攻守勢殊未可猝拔若引日勞師表裏)
(受敵非計也南人多習水軍不閑野戰仲禮師在近路吾出其不意以奇兵襲之彼怠我奮一舉可克克)
(仲禮則安陸不攻自拔諸城可傳檄定也乃𨕖騎二千銜枚夜進敗仲禮於漴頭獲之安陸竟陵皆降於)
(是漢東盡入于魏)集覽(漴頭地名也漴音崇又士降反)質實(安陸郡名注見周世宗顯德五)
(年傳檄注見楚義帝元年銜枚注見秦二世二年漢東漢水之東注見漢獻帝建安十二年)
書法(獲者何賤辭也仲禮為大都督僅日一戰尋復叛降為諸將先今繹叔姪相攻顧乃盡力)
(所使可賤甚矣故書獲)
梁祖皓起兵廣陵殺侯景將董紹先考異(殺當作誅)
(初廣陵人來嶷說前太守祖皓曰董紹先輕而無謀人情不附襲而殺之此壮士之任耳今欲糾帥義勇)
(奉戴府君若其克捷可立桓文之勲必天未悔禍猶足為梁室忠臣皓曰此僕所願也乃相與糾合勇士)
(百餘人襲廣陵斬董紹先馳檄遠近推蕭勔為刺史景遣郭元建攻之皓嬰城固守)集覽(天未悔禍)
(左傳隠十一年天其以禮悔禍于許解云天雖禍許國久後天必加禮於許而悔禍焉此云天未悔禍謂)
(天必未改悔梁室之禍)正誤(必天未悔禍今按此言假使果必天未改悔梁室之禍事或無成)
質實(桓文之勲注見晉康帝建元六年)
書法(百餘人耳書起兵何予義也綱目予義是故劉崇以百餘人書起兵討莽新莽居攝元年)
(祖皓以百餘人書起兵廣陵是年)
二月魏師進次石城梁湘東王繹請盟魏師還
(魏楊忠乘勝至石城欲進逼江陵梁湘東王繹遣舍人庾恪說忠曰詧來伐叔而魏助之何以使天下歸)
(心忠遂停湕北繹請送質求和魏人許之乃盟而還胡氏曰湘東責魏助姪伐叔是矣已父被圍餓死而)
(不救兄制于賊手而不救宗廟社稷日就亡滅而不救則詧何有於叔哉夫所惡於下者無以事上則理)
(順而人服矣蕭繹身負大罪人得而誅之而魏師不能聲罪致討亦可惜哉)集覽(石城今郢州之)
(理古石城也郡跨大江之東因山為固圖經子城三面墉基天造正西絶璧下臨漢江湕北湕水之北也)
(水出南郡湕音居偃反)質實(一統志云石城在安陸州城西北晉羊祐鎮荆州立石城以為固本)
(朝築城浚池以為城垣送質注見周顯王四十一年為質)
書法(書次何緩辭也書請盟何卑辭也蕭繹君父餓死而不之讐君兄在難而不之救日夜攻)
(湘州攻襄陽動干戈於同室及魏師少進未深入也則送質求和甘心焉綱目書次書請盟所以深)
(病繹也)
侯景陷廣陵殺梁祖皓屠其城三月梁主禊飲樂遊
苑
(侯景取梁主之女溧陽公主甚愛之請梁主褉飲樂遊苑梁主聞絲竹悽然泣下)質實(一統志云)
(溧陽秦之縣名屬鄣郡以在慄水之陽故名漢屬丹陽郡隋初屬蒋州復改屬潤州後併入溧水縣屬宣)
(州唐初復析溧水置溧陽縣上元初屬昇州南唐屬江寧府宋屬建康府元至元中陞為溧陽路後降為)
(縣元貞初又陞為州本朝初改屬應天府褉飲注見陳文帝天嘉四年樂游苑在應天府北七里覆舟山)
(南劉宋元嘉中褉飲賦詩於此顏延之為序)
書法(書悲之也父死身辱而褉飲焉可悲甚矣)
梁旱蝗
(時江南連年旱蝗江揚尤甚百姓流亡草木根葉食之皆盡富室或衣羅綺懷金玉而死白骨成邱侯景)
(性殘酷於石頭立大碓有犯法者擣殺之常戒諸將曰破柵平城當争殺之使天下知吾威名由是百姓)
(不附又禁人偶語犯者刑及外族)質實(江揚二州名江注見晉明帝大寧二年揚注見漢獻帝興)
(平二年偶語偶對也謂二人相對而言也應劭曰禁民偶語畏其謗已是也)
夏四月梁王僧辯克湘州殺河東王譽
(初湘東世子方等之死湘州將周鐡虎功最多譽委遇甚重至是僧辯得鐡虎命烹之呼曰侯景未滅奈)
(何殺壮士僧辯奇其言而釋之)
梁湘東王繹移檄討侯景
(繹聞高祖之喪以長沙未下匿之至是始發喪刻檀為高祖像事之甚謹動静必咨焉以天子制於賊臣)
(不肯從大寳之號猶稱太清四年下令大舉討侯景移檄遠近)
書法(繹前書移檄遣兵矣於是復書移檄何譏也臺城之陷餘一年矣高祖之喪且周期矣然)
(後發喪移檄遠近而終不聞出一兵殺一賊是誠何心哉綱目削其發喪再書移檄若曰徒能移檄)
(討之云爾是故睿無北伐之志則書曰移檄北征繹無急讐之義則書曰移檄討侯景高駢無討賊)
(之心則書曰移檄討賊綱目書移檄七詳漢獻帝初平二年惟睿繹駢為譏辭)
發明(繹之討景是矣自臺城之陷至是凡幾日又自梁祖之殂至是凡幾日繹不能枕戈泣血)
(致命效死今乃始移檄遠近果何及哉綱目書此非予之也正所以著其無父無君之惡耳)
五月梁鄱陽王範卒
(範自樅陽遣信告江州刺史尋陽王大心大心以湓城處之既至以晉熙為晉州遣其世子嗣為刺史大)
(心政令不出一郡遣兵擊莊鐡嗣與鐡善遣侯瑱將兵助之由是二鎮相猜無復討賊之志大心使徐嗣)
(徽築壘稽亭以備範市糴不通範數萬之衆無所得食多餓死憤恚而卒)集覽(晉熙案宋書志晉熙)
(郡古隂安城也宋文帝置太湖縣屬晉熙今安慶太湖縣是侯瑱瑱他甸反)質實(一統志云晉熙)
(東晉郡名本春秋時皖國亦為舒桐二國地戰國時屬楚秦屬九江郡漢屬廬江郡三國初屬魏後屬吳)
(為重鎮東晉始以廬江分置之宋齊因之梁置豫州後改晉州北齊改江州陳復為晉州隋初改熙州大)
(業初改同安郡治懷寧唐初為東安州尋改舒州屬淮南道天寳初復為同安郡至德初改盛唐郡乾元)
(初復為舒州五代時初屬於吳後屬南唐宋初仍為舒州政和間置德慶軍紹興中改安慶軍慶元初陞)
(為安慶府元改為安慶路屬河南行省本朝初改寧江府後復為安慶府直隸京師侯瑱西兖人)
齊王洋稱皇帝廢東魏主為中山王
(東魏徐之才宋景業善圖䜟因高德政勸齊王洋受魏禪洋以告婁太妃太妃曰汝父如龍汝兄如虎猶)
(以天位不可妄據終身北面汝獨何人欲行舜禹之事乎洋以告之才之才曰正為不及父兄故宜早升)
(尊位耳洋鑄像卜之而成以問肆州刺史斛律金金固言不可請殺景業等洋以人心不一使德政如鄴)
(察之未還洋擁兵而東至平都城召諸勲貴議之莫敢對長史杜弼曰關西國之勍敵今若受禪彼必挾)
(天子稱義兵而東王何以待之乎徐之才曰彼亦欲為王所為縱其屈彊不過隨我稱帝耳弼無以應德)
(政至鄴公卿莫有應者司馬子如逆洋於遼陽固言未可景業等復勸之洋乃發晉陽東魏進洋位相國)
(總百揆備九錫洋至鄴作圜丘備法物使侍中張亮等見東魏主逼以禪位魏主歛容曰推挹已久謹當)
(遜避乃下御坐步就東廊詠范曄漢獻帝贊求入與六宫别舉宫皆哭直長趙道德以故牘車一乘送出)
(雲龍門百僚拜辭遂遷于北城遣彭城王韶等奉璽綬禪位于齊齊王洋即皇帝位于南郊自魏敬宗以)
(來百官絶禄至是始復給之封東魏主為中山王待以不臣之禮追尊獻武王文襄王皆為皇帝獻武廟)
(號高祖文襄廟號世宗尊王太妃為皇太后降魏朝封爵有差)集覽(鑄像卜之注見晉安帝隆安四)
(年鑄金人范曄漢獻帝贊范曄宋文帝時人其贊曰獻生不辰身播國屯終我四百永作虞賓)質實
(圖䜟注見漢光武建武中元元年舜禹之事史記舜以子商均不肖乃薦禹於天使代已位舜崩禹即位)
(是為夏后氏肆州注見晉孝武帝太元九年新興平都城未詳處所一統志云遼陽古地名春秋時屬晉)
(戰國初屬韓後屬趙秦為上黨郡地漢為湼縣地屬上黨郡晉屬樂平郡後魏置遼陽縣北齊省隋改置)
(遼山縣屬遼州大業初州廢以縣屬并州唐初復置遼州治樂平縣尋移治遼山改為箕州則天初又改)
(儀州中和間復曰遼州天寳初為樂平郡乾元初復為儀州五代梁復改遼州宋熙寧中州廢入平定軍)
(元豐中復置遼州治遼山縣金仍舊元屬平陽路本朝以遼山縣併入直隸山西道晉陽縣名注見周威)
(烈王二十三年百揆注見晉安帝元興元年九錫注見漢平帝本始三年圜丘注見漢後主建興十五年)
(犢車注見晉惠帝永熙元年北城注見梁武帝大同四年彭城郡名注見秦始皇二十八年璽綬注見漢)
(光武建武三年魏敬宗按北史魏孝莊帝廟號敬宗中山國名注見周威烈王二十三年范曄順陽人泰)
(之子好學善文章隸書曉音律宋元嘉初為宣城太守累遷太子詹事所著有後漢書)
發明(前代簒立必有所廢置或先示威權以肆脇制之舉然後乘而取之未有若高洋之易者)
(何哉高氏久擅大權中外俱已歸服故不動聲色拱手而正位號固非有今昔難易之殊也勢使然)
(爾然則欲知高洋簒奪之易者當於高歡以來見諸綱目所書者觀之則得之矣)
梁武陵王紀遣其世子圓照將兵赴援次于白帝
(時梁境唯荆益所部尚完實益州刺史武陵王紀移告征鎮使世子圓照帥兵受湘東王節度繹授以信)
(州刺史令屯白帝未許東下)集覽(移告征鎮移箋表之類也官曹公府不相臨敬則為移文征鎮)
(注見宋文帝元嘉二十三年)質實(荆益二州名荆注見漢獻帝建安十二年益注見晉武帝泰始)
(八年武陵郡名注見漢光武建武二十四年白帝城名注見漢獻帝建安十七年)
書法(景叛三年紀乃遣兵赴援有餘罪矣故不許東下雖湘東之命綱目直書圓照次于白帝)
(所以誅紀心也於是書入援五自韋粲外餘皆可譏惟紀為甚焉終綱目書入援十五詳晉愍帝建)
(興四年書入衛三詳晉懷帝永嘉二年赴難三詳晉成帝咸和四年書次者一而已)
發明(自蜀至臺城相去雖若甚遠然其君父陷沒亦既久矣武陵至是方克赴援又不能親將)
(大衆星馳而下何哉書遣世子次于白帝罪自見矣)
梁侯瑱殺莊鐡據豫章質實(豫章郡名注見漢武帝元鼎五年)
(鄱陽王範既卒侯瑱往依莊鐡鐡忌之瑱不自安詐引鐡謀事因殺之自據豫章)
齊立子殷為太子
(齊王娶趙郡李希宗之女生子殷及紹德又納叚韶之妹及將建中宫高隆之高德政欲結勲貴之援乃)
(言漢婦人不可為天下母不從乃立李氏為后以其子殷為太子)質實(趙郡注見漢景帝四年)
魏立蕭詧為梁王
(魏人欲令岳陽王詧發哀嗣位詧辭乃遣使冊命詧為梁王建臺置百官)
梁高州刺史李遷仕反高凉太守馮寳妻洗氏討敗之
(初燕昭成帝奔高麗使其族人馮業以三百人浮海奔宋因留新會自業至孫融世為羅州刺史融子寳)
(為高凉太守高凉洗氏世為蠻酋部落十餘萬家有女多籌略善用兵諸洞皆服其信義融聘以為寳婦)
(融雖世為方伯非其土人號令不行洗氏約束本宗使從民禮參决辭訟雖親戚無所縱舍由是馮氏始)
(得行其政高州刺史李遷仕遣使召寳寶欲往洗氏止之曰刺史被召援臺乃稱有疾鑄兵聚衆而後召)
(君此必欲質君以發君之兵也願且無往以觀其變數日遷仕果反遣主帥杜平虜將兵逼南康陳霸先)
(使周文育擊之洗氏謂寳曰平虜今與官軍相拒勢不得還遷仕在州不能為也君若自往必有戰鬭宜)
(遣使卑辭厚禮告之曰身未敢出欲遣婦參彼必喜而無備我將十餘人步擔雜物唱言輸賧得至柵下)
(破之必矣寶從之遷仕果不設備洗氏襲擊大破之遷仕走保寧都文育亦擊走平虜據其城洗氏與霸)
(先會於灨石還謂寶曰陳都督非常人也甚得衆心必能平賊宜厚資之)集覽(羅州漢合浦郡地梁)
(置羅州今化州是在廣西高凉漢合浦郡高凉縣孫吳立郡梁置高州洗氏元和姓纂洗音蘇典反何氏)
(姓苑音先禮反南康郡名隋置虔州宋置灨州非今廬山之南康輸賧賧吐濫反夷人以貨財贖罪灨石)
(地名在灨州灨音紺又音感)質實(燕昭成帝北燕王馮弘也卒諡曰昭成帝高麗國名注見漢武)
(帝元封二年一統志云新會本漢南海郡地名東晉分置新會郡縣隋郡廢以縣隸岡州大業初州罷以)
(縣屬廣州唐初復以新會義寧二縣置岡州開元中州廢復以縣隸廣州宋元仍舊本朝因之屬廣州府)
(羅州本秦象郡地漢為合浦郡高凉縣地孫吳屬高凉郡梁置羅州及高興郡隋廢郡以州治石龍縣大)
(業初州廢以縣屬高凉郡唐初於石龍置南石州貞觀中改為辯州天寶初改陵水郡乾元初復為辯州)
(宋改為化州元置化州路本朝初改路為府後降為州以石龍縣省入尋降為縣復陞為州屬高州府高)
(凉郡名注見宋文帝元嘉八年寧都本漢贑縣地名三國吳始置新都縣晉改曰揭陽劉宋又析置虔化)
(縣尋改揭陽曰寧都省虔化入焉隋又改寧都曰虔化宋復改為寧都縣元陞為寧都州本朝復為縣屬)
(贑州府南康古地名春秋屬吳越戰國屬楚秦隸九江郡漢為贑雩都南壄三縣地隸豫章郡東漢屬廬)
(陵郡三國吳立南部都尉治雩都晉罷都尉立南康郡仍舊治屬江州東晉移郡城於章貢二水間即今)
(府治隋初罷郡置虔州大業初復為南康郡治贑縣唐為虔州天寶初改南康郡乾元初復為虔州南唐)
(置昭信軍節度宋初因之紹興間改為贑州元陞為贑州路本朝改為贑州府隸江西道)
書法(書洗氏何壮婦節也婦人討賊前書孫翊妻徐氏矣於是再見終綱目婦人書討二而已)
(漢獻帝建安九年是年)
發明(洗氏一婦人乃能奮義討賊故綱目特書于册彼以大丈夫自處若袁君正之徒乃甘於)
(附賊者可不愧死無地哉)
梁王詧入朝于魏秋七月侯景陷江州及豫章
(初東魏遣牒雲洛等迎鄱陽世子嗣使鎮皖城未行侯景遣任約將兵寇江州洛等引去嗣失援敗死約)
(遂略地至湓城尋陽王大心出兵戰敗帳下猶有戰士千餘人咸勸大心走保建州大心不能用遂以州)
(降景遣于慶略地至豫章侯瑱力屈亦降之景以瑱同姓待之甚厚質其妻子遣隨慶徇蠡南諸郡巴山)
(人黃法氍有勇力合徒衆保鄉里太守賀詡下江州命法氍監郡事屯新淦慶分兵襲之法氍敗之陳霸)
(先使周文育進軍擊慶法氍引兵會之)集覽(牒雲虜複姓雲或作云蠡南地名氍巨俱反新淦豫)
(章屬縣淦水所出西流入湖溝淦古暗反)質實(皖城注見漢獻帝建安四年建州注見武帝大同六)
(年蠡南地名未詳處所巴山郡名注見陳宣帝大建五年一統志云新淦秦之縣名屬九江郡因淦水為)
(名漢屬豫章郡為南部都尉治所吳分置巴邱縣屬廬陵郡隋省巴邱入新淦屬吉州唐為虔吉二州廵)
(撫使治所五代時楊吳為都制置使治所宋初屬吉州淳化中改屬臨江軍元陞縣為州本朝復為縣改)
(屬臨江府)
齊定律始立九等戸
(齊主初立勵精為治趙道德以事屬黎陽太守房超超不發書棓殺其使齊主善之命守宰各設梧以誅)
(屬請之使久之中郎宋軌奏曰若受使請賕猶致大戮身為枉法何以加罪乃罷之尋詔僕射薛琡等取)
(魏麟趾格討論損益以為齊律簡練六坊之人每一人必當百人任其臨陳必死然後取之謂之百保鮮)
(卑又簡華人勇力者謂之勇士以備邊要始立九等之戶富者稅其錢貧者役其力)集覽(棓殺棓與)
(棒同步項反繫上聲說文打也又木杖也案魏志云曹操為北部尉門左右懸五色棓各十杖麟趾格東)
(魏孝静帝集群臣於麟趾閣議定法制謂之麟趾格)質實(黎陽郡名注見漢成帝綏和三年鮮卑東)
(胡種名注見漢光武建武二十五年)
九月梁湘東王繹取郢州邵陵王綸奔齊昌侯景兵襲
之綸遂奔齊齊以為梁王
(邵陵王綸大修鎧仗將討侯景湘東王繹惡之遣王僧辯鮑泉等帥舟師襲之至鸚鵡洲綸遣其子礩將)
(兵擊之且以書責僧辯曰將軍前年殺人之姪今歲伐人之兄以此求榮恐天下不許僧辯送書于繹繹)
(命進軍綸乃集其麾下於西園涕泣言曰我本無他志在滅賊湘東常謂與之争帝遂爾見伐今日欲守)
(則交絶糧儲欲戰則取笑千載不容無事受縳當於下流避之麾下壮士争請出戰綸不從與礩登舟北)
(出僧辯入據郢州繹以其世子方諸為刺史綸與左右輕舟奔武昌長史韋質司馬姜律等聞綸尚存馳)
(往迎之說七柵流民以求糧仗綸出營巴水流民八九千人附之稍收散卒屯于齊昌遣使請降于齊齊)
(以綸為梁王任約進寇西陽武昌綸引齊兵未至移營馬栅距西陽八十里任約聞之遣叱羅通等襲之)
(綸不為備策馬亡走至汝南魏城主李素綸故吏也開城納之任約遂據西陽武昌)集覽(礩職日反)
(叱羅虜複姓)質實(邵陵郡名注見晉武帝泰始十年湘東郡名注見宋文帝元嘉十六年一統志)
(云鸚鵡洲在武昌府城南跨城西大江中尾直黃鵠磯此黃祖殺禰衡處衡嘗作鸚鵡賦故遇害之地得)
(名麾下注見漢獻帝建安十四年郢州注見漢後主建興七年武昌縣名注同上年巴水未詳處所齊昌)
(郡名注見陳宣帝大建五年西陽縣名注見晉懷帝永嘉元年汝南郡名注見漢光武建武十九年魏城)
(縣名注見漢後主炎興元年)
侯景自稱漢王
(景又自加宇宙大將軍都督六合諸軍事梁主驚曰將軍乃有宇宙之號乎)質實(宇宙釋名天地)
(四方曰宇往古來今曰宙六合說文天地四方曰六合)
冬十月魏太師泰伐齊不戰而還洛陽平陽皆降于齊
(泰以齊主稱帝伐之自弘農為橋濟河至建州齊主自將出頓東城泰聞其軍容嚴盛歎曰高歡不死矣)
(會久雨畜産皆死乃還於是河南自洛陽河北自平陽以東皆入於齊胡氏曰宇文泰為高洋簒國而伐)
(齊師不患於無名矣乃逡廵而退不敢遂武何也無諸已而後可以非諸人泰自弑君之人也參度彼此)
(尚何高洋之問哉使泰有迎帝之忠而無弑君之事當此機會舉師東伐則齊未可知矣古之人所以大)
(過人者無他焉不行不義不殺不辜不作苟見不治苟得而已矣)集覽(不敢遂武不能就遂此武)
(事也)正誤(不敢遂武今按此猶韓文平淮西碑言不敢究武謂不敢究竟而罷兵也)質實(弘農)
(郡名注見周顯王四十五年陜建州注見武帝大同六年東城未詳處所唯南陽府城北有濛縣城俗呼)
(東城未知是否洛陽縣名注見周威烈王三年平陽郡名注見漢獻帝建安七年河東)
書法(書伐何齊簒也不戰而還惜之也)
梁寧州刺史徐文盛敗侯景兵于貝磯
(初梁寧州刺史徐文盛募兵討侯景湘東王繹使將兵東下與任約遇軍貝磯任約逆戰文盛大破之進)
(軍大舉口侯景以約守西陽久不能進自出屯晉熙)質實(寧州注見漢武帝元狩元年滇貝磯未詳)
(處所大舉口未詳處所晉熙郡名注見本年)
侯景殺梁南康王會理武林侯諮
(南康王會理以侯景既出建康空虚與柳敬禮西鄉侯勸東鄉侯勔謀起兵誅王偉建安侯賁中宿世子)
(子邕以告偉偉收會理等殺之錢塘褚冕以會理故舊捶掠千計終無異言會理隔壁謂之曰卿雖忍死)
(明我我心實欲殺賊冕竟不服景乃宥之梁主既立景防衛甚嚴唯武林侯諮及僕射王克舍人殷不害)
(並以文弱得出入卧内講論而已及是克不害懼禍稍自疎諮獨不去景惡之使人殺之封賁為竟陵王)
(子邕為隋王賜姓侯氏)集覽(西鄉漢中郡成固縣地三國漢分成固立南鄉縣晉改為西鄉鄉去)
(聲東鄉注見晉安帝義熙七年)正誤(西鄉今按鄉如字)質實(一統志云西鄉古地名漢為城)
(固縣地蜀漢置南鄉縣晉改西鄉縣屬漢中郡後魏改豐寧縣尋又置洋州及洋川郡隋大業初州郡並)
(廢復縣名曰西鄉屬漢中郡唐復於此置洋州天寶中洋州移治興道縣而西鄉遂為外邑宋端平中縣)
(廢元復置本朝因之屬漢中府建安本漢會稽郡治縣地名東漢改治縣曰東侯官縣孫吳始置建安縣)
(以年號為名屬建安郡自晉至元俱仍舊本朝因之為建寧府治所仍屬焉武林古地名漢為猛陵縣地)
(屬蒼梧郡晉置武城縣劉宋改置武林縣屬永平郡隋初屬藤州唐貞觀中分置平南縣後自武林移龔)
(州治此領陽川武林隋建大同四縣宋省四縣入平南後又以思明州之武郎縣省入紹興中州廢以縣)
(隸潯州元仍舊本朝因之屬潯州府隨郡名注見宋文帝元嘉二十二年)
魏初作府兵
(初魏敬宗以爾朱榮為柱國大將軍位在丞相上榮敗官廢大統以來安定公宇文泰廣陵王欣趙郡公)
(李弼隴西公李虎河内公獨孤信南陽公趙貴常山公于謹彭城公侯莫陳崇八人為之謂八柱國泰始)
(籍民之才力者為府兵身租庸調一切蠲之以農隙講閱戰陳馬畜糧備六家供之合為百府每府一郎)
(將主之分屬二十四軍泰任總百揆督中外諸軍欣以宗室宿望從容禁闥而已餘六人各督二大將軍)
(凡十二大將軍每大將軍各統開府二人開府各領一軍是後功臣位至柱國大將軍開府儀同三司儀)
(同三司者甚衆率為散官無所統御雖有繼掌其事者聞望皆出諸公之下云)集覽(侯莫陳虜三字)
(姓按大宋重修廣韻注侯崇傳云其先魏之别部也身租庸調唐書租庸調王崇注有田則有租有身則)
(有庸有戸則有調)質實(安定郡名注見漢光武建武元年隴西郡名注見秦王政三年南陽郡名)
(注見秦二世三年常山郡名注見漢光武建武九年彭城郡名注見秦始皇二十八年府兵注見唐玄宗)
(開元十年禁闥注見宋太祖建隆元年)
書法(初者何志始也三代而下寓兵於農庶幾古制者府兵而已故謹書之)
齊行天保歷
(宋景業所造也)
(辛梁大寶二年魏大統未十七年齊天保二年)春二月魏攻齊汝南拔之殺其
梁王蕭綸
(邵陵王綸在汝南修城池集士卒將圖安陸魏宇文泰遣楊忠攻拔汝南執綸殺之投屍江岸)
書法(魏取東魏地不書東魏至齊始書齊始書齊易姓矣)
梁陳霸先討李遷仕殺之考異(殺當作誅)
(李遷仕擊南康陳霸先遣杜僧明等擒斬之湘東王繹使霸先進兵取江州以為江州刺史)
三月魏主寶炬殂太子欽立梁徐文盛克武昌齊
以梁湘東王繹為梁相國承制
書法(齊以何病繹也繹為梁宗藩不急父兄之難而甘心齊命是齊鄙也無耻甚矣故特書齊)
(以深病之)
閏月梁文盛伐侯景敗之考異(伐當作討)考證(提要文上有徐字)
(任約告急侯景自帥衆西上以太子大器為質留王偉居守至西陽與徐文盛夾江築壘文盛擊破之景)
(遁還營)質實(西陽縣名注見晉懷帝永嘉元年)
書法(文盛前書敗侯景兵矣繼書克武昌矣於是復親與景戰敗之特書伐予功也)
夏四月侯景陷梁郢州執刺史蕭方諸徐文盛奔江陵
(方諸年十五恃文盛在近不設備日以蒱酒為樂侯景使宋子仙任約襲之入其城方諸迎拜鮑泉匿牀)
(下擒以送景景因便風中江舉帆遂越文盛等軍直入江夏文盛衆懼而潰逃歸江陵巴州刺史王珣將)
(軍杜幼安降景)質實(蒱注見晉明帝太寧三年江夏郡名注見漢後主建興七年武昌江陵縣名注)
(見漢獻帝建安十三年巴州注見陳宣帝大建五年)
五月魏隴西公李虎卒梁湘東王繹遣大都督王僧
辯伐侯景次巴陵景攻之不克六月繹使胡僧祐擊景
敗之獲其將任約景遁還考異(伐擊二字皆當書討)
(湘東王繹以王僧辯為大都督帥諸將東擊景至巴陵聞郢州陷因留戍之繹遺僧辯書曰賊既乘勝必)
(將西下不勞遠擊但守巴邱以逸待勞無不克矣又謂僚佐曰景若水步兩道直指江陵此上策也據夏)
(首積兵糧中策也悉力攻巴陵下策也巴陵城小而固僧辯可任景攻不拔野無所掠暑疫時起食盡兵)
(疲破之必矣乃命徐嗣徽自岳陽杜崱自武陵引兵會僧辯景使丁和守夏首宋子仙為前驅趣巴陵分)
(遣任約直指江陵景帥大兵水步繼進於是緣江戍邏望風請服僧辯乘城固守偃旗卧鼔安若無人景)
(衆濟江執王珣等至城下使說其弟宜州刺史琳琳曰兄受命討賊不能死難曾不内慙翻欲陽誘取弓)
(射之珣慙而退景百道攻城城中鼔譟矢石雨下殺賊甚衆景乃退僧辯著綬乘輿奏鼓吹廵城景軍饑)
(疫死傷大半繹遣胡僧祐援巴陵戒之曰賊若水戰以大艦臨之必克若步戰鼔棹就巴邱不須交鋒也)
(僧祐至湘浦景遣任約帥銳卒據白塉待之僧祐由他路西上潜引兵至赤沙亭會信州刺史陸法和至)
(與之合軍法和有異術隠於百里洲豫言多中人莫能測至是以任約向江陵請行既至與僧祐縱兵擊)
(之約兵大潰殺溺甚衆擒約送江陵景焚營遁約至繹赦之徐文盛坐怨望下獄死)集覽(白塉地名)
(未詳處所)質實(巴陵郡名注見宋文帝元嘉三年巴邱縣名注見本年新淦一統志云夏首謂夏水)
(之首江之汜也在武昌府武昌縣荆江之中屈原云過夏首而西浮兮梁侯景據夏首積兵糧即此地也)
(武陵郡名注見漢光武建武二十四年宜州注見周赧王三十七年鼔譟注見宋文帝元嘉二十六年鼔)
(吹注見晉武帝太康三年胡僧祜冠軍人湘浦未詳處所赤沙亭在岳州府城西百里洲在荆州府枝江)
(縣東北周圍百餘里梁陸法和有異術隠於百里洲即此相傳縣有九十九洲洲不滿百故不出王者宋)
(文帝在藩忽生一洲未幾嗣位)
書法(再書移檄討於是又一年矣然後遣僧辯使僧祐幸而取勝尋復令止綱目不沒人之功)
(一一書之)
梁王僧辯克郢州獲侯景將宋子仙殺之考異(殺當作誅)
(湘東王繹復遣王僧辯引兵東下陸法和請還既至謂繹曰侯景平矣蜀賊將至請守險以待之乃引兵)
(屯峽口僧辯至漢口攻魯山擒賊將支化仁至郢州四面攻之豫州刺史荀朗自巢湖出濡須邀景破其)
(後軍太子船入樅陽浦腹心皆勸太子因此入北太子曰自國家喪敗志不圖生主上蒙塵寧忍違離左)
(右吾今去乃是叛父非避賊也因涕泗嗚咽即命前進宋子仙等困蹙乞輸城而還僧辯偽許之命給船)
(百艘以安其意子仙將發僧辯命杜龕帥精勇千人攀堞而上鼔譟奄進水軍主宋遥帥樓船暗江雲合)
(子仙走至白揚浦大破之周鐡虎生擒子仙送江陵殺之)質實(峽口注見漢獻帝建安二十四年漢)
(口注同上建安十二年一統志云魯山即大别山也在漢陽府城東北巢湖注見漢後主建興十二年濡)
(須塢名注是漢獻帝建安十七年樅陽縣名注見武帝太清三年白揚浦未詳處所)
梁湘東王繹誘江安侯圓正執之
(圓正武陵王紀之子也為西陽太守寬和好施歸附者衆有兵一萬湘東王繹欲圖之署為平南將軍及)
(至囚之分其部曲使人告其罪荆益之釁自此起矣)質實(江安縣名注見漢獻帝建安十九年部曲)
(注見陳文帝天嘉元年)
發明(蕭繹安忍無親不務討賊專以忌刻殺戮為事武陵入援雖曰失之賒緩然圓正則未見)
(其罪繹乃設詐而取之遂啟争國之禍他日失蜀而後江陵亦不克保皆其自取之也綱目書誘書)
(執其罪繹之意明矣誘他人且不可况猶子乎)
魏以公主嫁突厥
(鐡勒將伐柔然突厥酋長土門邀擊破之盡降其衆五萬餘落土門恃其彊盛求婚於柔然柔然頭兵可)
(汗大怒使人詈辱之曰爾我之鍜奴也何敢發是言土門亦怒殺其使者遂與之絶而求婚於魏魏宇文)
(泰以長樂公主妻之)集覽(爾我之鍜奴按突厥傳其先奔柔然世居金山之陽為柔然鐡工故曰爾)
(本我之鍜奴也)質實(柔然北狄種名注見晉孝武帝太元十二年突厥北狄國名注見武帝大同十)
(一年長樂郡名注見秦二世二年信都)
書法(魏初嘗以西海公主嫁柔然矣不書甲戌年略之也此其書何醜魏也突厥柔然之所不)
(屑也而以公主嫁之魏於是益衰矣故特書以公主)
秋七月豫章復為梁王僧辯克湓城江州刺史陳霸先
引兵會之
(侯景還至建康于慶自鄱陽還豫章侯瑱閉門拒之慶走江州景悉殺瑱子弟王僧辯乘勝下湓城陳霸)
(先引兵二萬人發南康進頓西昌會僧辯于湓城西軍乏食霸先有糧五十萬石分三十萬以資之于慶)
(等皆棄城走繹命僧辯且頓尋陽以待諸軍之集)質實(建康郡名注見漢獻帝興平二年金陵鄱)
(陽郡名注見漢獻帝建安十三年豫章郡名注見漢武帝元鼎五年湓城縣名注見梁敬帝太平元年西)
(昌縣名注見梁武帝天監四年)
書法(於是于慶欲還豫章侯瑱閉門拒之慶走江州則瑱功也不書侯瑱何初以豫章降賊者)
(瑱也故削之書曰豫章復為梁此綱目之變文也)
八月侯景廢梁主綱殺太子大噐而立豫章王棟
(初景既克建康常言吳兒怯易取須定中原然後為帝後納溧陽公主妨於政事王偉屢諫景以告主主)
(怒偉恐為所䜛因說景除梁主及景自巴陵敗歸猛將多死自恐不能久存偉因說以廢立景從之遣彭)
(儁等帥兵入殿廢梁主為晉安王幽于永福省殺哀太子大噐及王侯在建康者二十餘人太子神明端)
(嶷於景黨未嘗屈意所親竊問之太子曰賊若未見殺吾雖陵慢呵叱終不敢害若見殺時至雖一日百)
(拜亦無益也又曰殿下居困阨而神貌怡然何也太子曰若諸叔能滅賊賊必先見殺然後就死若其不)
(然賊亦殺我以取富貴安能以必死之命為無益之愁乎及難顔色不變徐曰久知此事嗟其晩矣景迎)
(豫章王棟立之棟歡之子也太尉郭元建謂景曰吾挾天子令諸侯猶懼不濟無故廢之自危必矣景欲)
(迎梁主復位以棟為太孫王偉曰廢立大事豈可數改邪乃止景使使殺南海王大臨等以太子妃賜元)
(建元建曰豈有王太子妃乃為人妾乎竟不與相見聽使入道)集覽(端嶷端正直也嶷魚力反小兒)
(有知也)質實(溧陽縣名注見天寳元年晉安郡名注見漢成帝建元三年)
冬十月侯景弑梁主綱
(王偉說侯景弑梁太宗以絶衆心景從之使偉與彭儁王修纂進酒太宗知將殺己盡醉而寝儁進土囊)
(脩纂坐其上而殂)
魏侵梁南鄭
(侯景之逼江陵也湘東王繹求援於魏命梁秦二州刺史宜豐侯循以南鄭與魏循不可魏宇文泰遣達)
(奚武取漢中循遣參軍劉璠求援於武陵王紀紀遣潼州刺史楊乾運救之)質實(一統志云宜豐)
(本漢建城縣地名吳析置宜豐縣隋省入建城縣唐復置尋省入高安南唐以宜豐舊地為鹽步鎮宋以)
(地廣勢險又於宜豐故城置新昌縣元陞為州本朝降為縣屬瑞州府劉璠沛人潼州注見漢後主炎興)
(元年涪)
書法(於是蕭繹求援命蕭循以南鄭與魏則魏承言取之也其書侵何善循也繹以地予人非)
(正也循之不可正也書魏以侵所以善循之守正也是故予蕭循之守正則書魏侵梁南鄭是年予)
(吳巒之守正則書契丹攻雲州五代丁酉年)
侯景將劉神茂以浙東附梁湘東王繹
(侯景東道行臺劉神茂聞景自巴邱敗還隂謀叛景吳中士大夫咸勸之乃據東陽以應江陵新安民程)
(靈洗起兵據郡以應神茂於是浙江以東皆附江陵)質實(巴邱縣名注見本年新淦吴中猶言吳會)
(注見晉懷帝永嘉元年東陽郡名注見晉安帝興寧三年新安郡名注見漢獻帝建安十三年新都浙江)
(注見秦始皇三十七年)
書法(神茂首迎賊者也景敗始謀叛景則其書何予反正也景將舍是無能自新者矣書神茂)
(所以勸也)
侯景廢梁主棟自稱漢帝
(景即位于南郊還登太極殿其黨數萬皆吹脣呼譟而上封梁主棟為淮隂王鎻於密室景居禁中非故)
(舊不得見由是諸將多怨望)質實(太極殿注見元帝承聖元年淮隂縣注見漢獻帝建安元年禁)
(中注見宋武帝大明六年)
十二月齊主洋弑中山王
(齊主每出入常以中山王自隨王妃太原公主恒為之嘗飲食護視之至是齊主飲公主酒使人鴆王弑)
(之并其三子諡曰魏孝静帝葬於鄴西後忽掘而投之漳水)質實(鄴西注見漢獻帝建安十五年)
(漳水注見晉孝武帝太元九年)
齊主殺美陽公元暉業質實(美陽縣名注見漢靈帝中平二年)
(彭城公元韶以高氏婿寵遇異於諸元美陽公元暉業以位望隆重又志氣不倫尤為齊主所忌嘗於宫)
(門外罵韶曰爾不及一老嫗負璽與人何不擊碎之我出此言知即死爾亦詎得幾時齊主聞而殺之)
集覽(爾不及一老嫗句絶漢成帝母元后王氏王莽之姑也平帝崩孺子嬰立年方二歲莽居攝踐)
(阼元后力不能制後莽即真請璽於后后不肯授恐莽脇之乃投璽於地涕泣罵曰我老且死知而兄弟)
(今族滅也今暉業罵元韶不及一老嫗盖高洋受東魏禪時韶奉璽綬於洋故謂不如王后也)
(壬梁世祖孝元帝繹承聖元年申魏主欽元年齊天保三年)春正月齊主伐庫莫奚
敗之
(齊主連年出塞給事中唐邕練習軍書自督將以降勞效本末及四方軍士彊弱多少番代往還噐械精)
(粗糧儲虚實靡不諳悉或時簡閱雖數千人不執文簿唱其姓名未嘗謬誤寵待賞賜羣臣莫及)集
覽(庫莫奚注見晉安帝隆安二年)
突厥土門襲柔然殺頭兵可汗自號伊利可汗
(突厥土門襲擊柔然大破之頭兵可汗自殺土門自號伊利可汗號其妻為可賀敦子弟謂之特勒别將)
(兵者皆謂之設)質實(可汗注見宋孝武帝太寧八年)
書法(突厥始稱可汗)
二月梁湘東王繹遣王僧辯陳霸先討侯景
(湘東王始命僧辯等東擊侯景二月諸軍發尋陽舳艫數百里陳霸先帥甲士三萬舟艦二千自南江出)
(湓口會僧辯於白茅灣築壇㰱血共讀盟文流涕慷慨使侯瑱襲南陵鵲頭二戍克之)集覽(㰱血)
(注見周赧王五十七年)質實(舳艫注見晉帝奕太和四年湓口注見晉安帝元興三年白茅灣未)
(詳處所南陵戍注見武帝太清二年鵲頭戍注見宋文帝元嘉三十年)
書法(前書遣王僧辯伐侯景矣此復書遣何病繹也繹有他志不從大寳之號遣僧辯等一再)
(有功復令且頓尋陽以待兵集綱弑棟廢始遣東下蕭繹之心可知矣綱目再書繹遣所以誅其心)
(也)
發明(亂臣賊子有為逆亂之惡而不顧者亦有假逆亂之惡因以為己利者晉趙王倫欲討賈)
(后必待其殺太子遹而後行之一以重賈氏之罪一以去太子之逼故未幾而肆其簒逆此則因之)
(以為利爾蕭梁禍敗宗社覆滅蕭繹舉兵名義甚正然自赴援至今未聞遣一兵馳一騎勇於討賊)
(必至父死兄弑始克進攻盖其包藏禍心欲借賊手以去其逼初不為父兄而討賊也繹之處心積)
(慮如此故未幾而有江陵之禍國祚尋亦殄絶彼固自為殄絶之計爾豈必天誅之哉綱目書繹討)
(景文無貶詞然於分注載湘東王始命僧辯等東擊侯景之事於下始之一辭可謂推見至隠者也)
(况梁主綱之弑已書於前則比事屬辭互文見意斷可識矣嗚呼繹之所為若彼君子尚可以人理)
(待之乎)
侯景陷東陽
(侯景使謝荅仁攻劉神茂於東陽程靈洗張彪皆勒兵將救之神茂欲專其功不許營於下淮或謂神茂)
(曰賊長於野戰下淮地平四面受敵不如據七里瀨不從偏禪多降賊者神茂亦請降送建康殺之)質
實(程靈洗休寧人張彪襄陽人七里瀨在嚴州府桐廬縣西一名嚴陵瀨即漢嚴光垂釣處諺云有風)
(七里無風七十里盖舟行難於挽縴惟視風以為遲速故爾)
三月梁王僧辯陳霸先擊敗侯景景亡走吳考異(擊當作討)
考證(當書討景敗之)
(王僧辯等至蕪湖景聞之懼侯子鍳據姑孰南洲以拒西師景遣人戒之曰西人善水戰勿與争鋒若得)
(步騎一交必當可破汝但結營岸上引船入浦以待之子鍳乃舍舟登岸閉營不出僧辯等停車蕪湖十)
(餘日景黨大喜告景曰西師將遁不擊且失之景乃復命子鑒為水戰之備僧辯至姑孰子鍳帥步騎挑)
(戰又以鵃䑠千艘載戰士僧辯麾細船皆退留大艦夾泊兩岸子鍳之衆謂水軍欲退徑出趨之大艦斷)
(其歸路鼔譟大呼合戰中江子鍳大敗僅以身免景大懼僧辯督諸軍乘潮入淮景塞淮口緣淮作城十)
(餘里中樓堞相接僧辯問計於陳霸先霸先曰前柳仲禮數十萬兵隔水而坐韋粲在青溪竟不度岸賊)
(登高望之表裏俱盡故能敗我今圍石頭須度北岸諸將若不能當鋒霸先請往乃進於石頭西落星山)
(築柵衆軍次連入城直出石頭西北景恐西州路絶自帥侯子鍳等亦於石頭東北築五城以遏大路僧)
(辯進軍招提寺北景帥衆萬餘人鐡騎八百餘匹陳於西州之西霸先命諸將分處置兵以分其勢景衝)
(官軍官軍小縮霸先遣將軍徐度將弩手二千横截其後景兵却霸先與王琳杜龕等以鐡騎乘之僧辯)
(以大軍繼進景兵敗入柵其將盧暉略以石頭降僧辯入據之景與霸先殊死戰景帥百餘騎棄稍執刀)
(左右衝陳不動衆遂大潰景至闕下不敢入臺與其黨數人東走欲就謝答仁於吳僧辯不戢軍士剽掠)
(居民號泣滿道是夜軍士遺火焚太極殿及東西堂寳噐羽儀輦輅無遺眀日乃命侯瑱等帥精甲追景)
(王克元羅等帥臺内舊臣迎僧辯於道僧辯問克璽綬何在克良久曰趙平原持去僧辯曰王氏百世卿)
(族一朝墜矣迎太宗梓宫升朝堂帥百官哭踊如禮上表勸進於湘東王且迎都建業不許景黨郭元建)
(等皆請降僧辯遣陳霸先將兵向廣陵受之會侯子鍳度江至廣陵謂元建等曰我曹梁之深讐何顔復)
(見其主遂皆降齊獲王偉送建康僧辯啓陳霸先鎮京口)集覽(鵃䑠小船名鵃止遥反䑠力鳥反)
質實(蕪湖縣名注見晉成帝咸和二年姑孰縣名注見晉明帝太寧元年挑戰注見漢王邦四年一)
(統志云中江在應天府溧陽縣西北即禹貢之三江也今名永陽江下流入宜興縣界乘潮入淮潮馳遥)
(反海濤嘘吸隨月消長早曰潮晚曰汐又應天府上元縣西四里有潮溝乃吳赤烏中所鑿以引江潮接)
(青溪抵秦淮西通運瀆北連後湖淮水名注見宋文帝元嘉三十年青溪注見宋明帝太始元年石頭城)
(名注見漢獻帝建安十七年落星山在應天府西北九里一名落星墩又曰石梁王僧辯連營立柵至落)
(星墩拒侯景及唐李白常於落星石以紫綺裘換酒為歡皆此地五城張九韶曰石頭城治城臺城苑城)
(新城是也吳縣名注見漢獻帝建安三年太極殿在應天府上元縣治東北五里臺城内晉孝武帝建乃)
(聽政之所殿有東西閣梁廢陳復建璽綬注見漢光武建武三年趙平原謂思賢盖思賢嘗為平原太守)
(故云梓宫注見漢安帝延光四年勸進注見晉元帝建武元年京口郡名注見晉孝武太元十五年)
梁湘東王繹殺豫章王棟
(王僧辯之發江陵也啓湘東王曰平賊之後嗣君何以為禮王曰六門之内自及兵威僧辯曰討賊之謀)
(臣為己任成濟之事請别舉人王乃密諭朱買臣使為之所及景敗豫章王棟及二弟橋樛相扶出於密)
(室逢杜崱於道為去其鎖二弟曰今日始免横死矣棟曰倚伏難知吾猶有懼買臣呼之就船並沈於水)
集覽(六門自晉以來建康外城唯設竹籬而有六門齊高始立都墻成濟之事注見武帝中太通三)
(年橋樛二弟名樛居秋反倚伏難知老子曰禍兮福之所倚福兮禍之所伏孰知其極注倚因伏藏也正)
(義曰倚於羲反依也索隠曰倚立也伏下身也以言禍福遞來猶如伏立也)正誤(六門今按建康)
(臺城有六門謂大司馬門萬春門東華門西華門太陽門承明門也)
書法(棟嘗立矣止書殺何景立之也廢為淮隂王矣書故爵何景廢之也然則棟可殺歟棟歡)
(子也歡統子也繹思自利而先殺之書殺所以罪繹也)
夏四月梁武陵王紀稱帝于成都
(紀頗有武略在蜀十七年南開寧州越嶲西通資陵吐谷渾内修耕桑鹽鐡之政外通商賈遠方之利故)
(能殖其財用噐甲殷積有馬八千匹聞侯景䧟臺城湘東王繹將討之謂僚佐曰七官文士豈能匡濟長)
(史劉孝勝等勸紀稱帝紀雖未許而大造乘輿車服會内寝殿柱繞節生花紀以為已瑞遂即帝位立子)
(圓照為太子司馬王僧略參軍徐怦固諫不從僧略僧辯之弟怦勉之從子也初臺城之圍怦勸紀速入)
(援紀意不欲行内銜之會人告怦反紀謂曰以卿舊情當使諸子無恙對曰生兒悉如殿下留之何益紀)
(乃盡誅之亦殺僧略永豐侯撝歎曰王事不成矣善人國之基也今先殺之不亡何待紀徵劉璠為中書)
(侍郎使者八反乃至又苦求還中記室韋登私謂璠曰殿下忍而畜憾足下不留將致大禍璠正色曰卿)
(欲緩頰於我邪我與府侯分義已定豈以夷險易其心乎殿下方布大義於天下終不逞志於一夫紀知)
(必不為己用乃厚禮遣之)集覽(越嶲注見漢武帝元鼎六年資陵西域國吐谷渾注見晉元帝建武)
(元年七官官猶稱官人湘東王繹於兄弟行第七故云平坡耕反撝吁為反)質實(寧州注見漢武)
(帝元狩元年永豐縣名注見宋文帝元嘉十二年)
書法(自景之反紀之事止再書一書次于白帝一書稱帝于成都屬辭比事紀之罪不可掩矣)
(武帝無義方之素當其在御諸子叛父兄弟心争及至臨難莫顧其君而競相吞噬其間可書者唯)
(永安侯一人其次則南康武林二王而已湘東初未有功而飬寇賊以覆邦殄宗族以專利其心有)
(大可誅者如紀如譽如詧如堅皆坐視社稷之亡而不救可勝歎哉)
發明(蕭紀稱帝綱目何以無貶詞繹固紀之徒也繹不能救父兄之難與紀無異紀帝于蜀繹)
(帝于江陵紀敗而繹立若有少異然均非正嫡均為不義綱目雖欲抑揚而去取之不可得矣宜乎)
(書法如此也歟)
侯景伏誅
(謝答仁聞侯景敗欲北出候之其黨趙伯超據錢塘拒之侯瑱追及景於松江進擊敗之擒彭㒞等斬之)
(景與腹心數十人單舸走將入海羊侃之子鵾為景都督殺之送尸建康傳首江陵截其手送于齊暴景)
(屍於市士民争取食之并骨皆盡溧陽公主亦預食焉景五子在北齊皆殺之趙伯超謝答仁皆降王僧)
(辯并王偉等送於江陵始葬簡文帝號其廟曰太宗)質實(一統志云松江在松江府城北七十里一)
(名吳淞江源出太湖口東注于海書曰三江既入震澤底定此其一也)
盜竊梁傳國璽歸之于齊
(侯景之敗也以傳國璽自隨使其侍中趙思賢掌之曰若我死宜沈於江思賢濟江遇盜從者棄之草間)
(至廣陵以告郭元建元建取之送鄴)質實(廣陵郡名注見漢武帝元朔五年)
書法(張實謝尚得璽獻之則書獻此其書歸何獻者自下奉上之辭也歸者自此納彼之辭也)
(一字之權衡審矣)
齊以楊愔為僕射尚太原公主質實(太原縣名注見齊明帝建武三年)
(公主即魏孝静帝之后也)
書法(大原公主何魏孝静后也綱目故后改號公主者三莽黃皇隋樂平皆以改號書此其不)
(書何太原失節矣故不書改號邱濬曰楊愔亦嘗仕于東魏一旦國亡君弑而妻其母后禽獸之)
(為也書之于冊遺穢萬年)
發明(按分注公主即魏孝静帝之后也然則何不以故魏后書之彼既失身於人安得復書故)
(后哉王莽之女為平帝后莽簒漢之後欲奪而嫁之誓而弗許洎漢兵誅莽綱目特以孝平皇后自)
(焚崩書之所以褒其全節雖莽彊易其號曰黃皇室主而綱目亦不之予也知乎此則太原公主之)
(義斷可識矣楊愔為人臣子乃妻故帝后書之于册豈得無罪宜乎他日亦不免也)
梁遣兵救南鄭魏人敗之質實(南鄭縣名注見周安王十五年)
(楊乾運至劍北魏逹奚武逆擊破之劉璠還至白馬西為武所獲送長安宇文泰素聞其名待之如舊交)
(時南鄭久不下武請屠之泰將許之璠請之不許泣請不已泰曰事人當如是乃從其請)集覽(劍北)
(劍閣之北也劍閣注見三國漢後主炎興元年白馬西南夷地在廣漢郡漢武置武都郡有白馬山在綿)
(州魏城縣西)
梁以王僧辯為司徒陳霸先為征虜將軍開府儀同三
司王偉等伏誅考異(王偉上誤以圈隔)
(湘東王誅王偉吕季略周石珍嚴亶於市趙伯超伏知命餓死於獄以謝答仁不失禮於太宗特宥之初)
(偉於獄中上詩王愛其才欲宥之有言於王者曰偉作檄文甚佳王求得之見其有湘東一目之語乃怒)
(誅之胡氏曰侯景叛亂為之畫謀贊决者皆王偉也春秋治亂臣賊子尤嚴於其黨若使人知亂賊之不)
(可與則不能自立而亂少弭矣若王偉者幸生獲之數其惡逆戮諸市朝猶未足以雪人神之憤洗滅亡)
(之耻乃以吟詠篇章欲脱其死及其誅也又以一言靳己之故是蕭繹喜怒生殺皆為己私而不念君父)
(也豈不悖哉)集覽(伏知命伏姓也本伏羲後靳己左傳注戲而相愧曰靳服虔曰耻而惡之)
梁以魯悉達為北江州刺史
(扶風民魯悉達糾合鄉人以保新蔡力田蓄榖時江東饑亂餓死者什八九遺民携老幼歸之悉達分給)
(糧廩全濟甚衆招集晉熙等五郡盡有其地使其弟廣達將兵從王僧辯討侯景故因而命之)質實
(北江州注見武帝太清二年扶風郡名注見周顯王八年新蔡縣名注見漢宣帝甘露二年晉熙郡名注)
(見簡文帝大寳元年)
齊人侵梁圍秦郡陳霸先擊敗之
(齊主使潘樂郭元建將兵圍秦郡行臺辛術諫曰朝廷與湘東王信使不絶陽平侯景之土取之可也今)
(王僧辯已遣嚴超達守秦郡何得争之且水潦方降不如班師弗從陳霸先命徐度引兵助守齊衆七萬)
(攻之甚急僧辯使杜崱救之霸先亦自歐陽來會與戰破之斬首萬餘級)質實(秦郡注見陳宣帝大)
(建五年陽平本漢平安縣地名屬廣陵郡東漢改為安宜縣梁置陽平郡隋初廢郡以縣屬江都郡唐初)
(於縣置倉州尋處州以縣屬楚州上元中以獲定國寳更為寳應縣宋初因之寳慶中陞為州後又陞為)
(軍元初為寳應軍路改安宜府後罷為寳應縣屬高郵府本朝因之改屬揚州府)
齊以辛術為吏部尚書
(自魏遷鄴以來大選之職知名者數人互有得失高澄少年高朗所蔽者疎袁淑德沈密謹厚所傷者細)
(楊愔風流辯給取士失於浮華唯術性尚貞明取士必以才噐循名責實新舊參舉管庫必擢門閥不遺)
(考之前後最為折衷)集覽(大選之職東魏静帝改停年格銓擢賢能又沙汰尚書郎妙選人地以充)
(之管庫必擢記檀弓所舉於晉國管庫之士七十有餘家注管庫之士府史以下官長所置也舉之於君)
(以為大夫士也管鍵也庫物所蔵左傳晉文子舉管庫士蓋以其賢不以其位之卑門閥不遺門家世也)
(閥積功也杜甫詩文人藉才地門閥冠雲霄注引漢朱傅傳齎伐閱詣府顔師古曰伐功勞也閱所經歴)
(也車千秋傳無閥閱功勞注閥積功也閱經歷也唐六典以上通用烏頭大門又曰表揭又曰閥閱云表)
(揭閥閱是也俗呼櫺星門最為折衷衷陟冲反折衷平也言辛術取士極得其當)
書法(書辛術何善其職也高齊之世書以為吏部尚書者辛術一人而已)
梁秦梁刺史蕭循以州降魏
(魏逹奚武遣左丞柳帶韋入南鄭說蕭循曰足下所固者險所恃者援所保者民今險不足固援不可恃)
(民不可保而宗國喪亂社稷無主欲誰為為忠乎循乃請降魏開府儀同三司賀蘭德願請攻之大都督)
(赫連達曰不戰而獲城策之上者豈可利其子女貪其貨財而不愛民命乎且觀其士馬猶彊城池尚固)
(攻之縱克必彼此俱傷如困獸猶鬭則成敗未可知也武曰公言是也乃受循降獲男女二萬口而還於)
(是劍北皆入于魏)質實(秦梁二州名秦注見漢光武建武元年天水梁注見周赧王四年漢中)
書法(以州降矣不書叛何薄循罪也曷為薄之先是湘東求援於魏命循與魏南鄭循不可魏)
(攻之及是援絶遂降然則循之降魏繹為之也故降不書叛而書其歸)
秋七月梁陳霸先圍廣陵不克引還
(齊政煩賦重江北之民不樂屬齊其豪傑數請兵於王僧辯僧辯以與齊通好不許七月廣陵僑人朱盛)
(等潛聚黨謀襲殺齊刺史温仲邕遣使求援謀泄霸先因進軍圍廣陵齊主使告王僧辯及霸先曰請釋)
(廣陵之圍必歸廣陵歴陽兩城霸先引兵還京口江北之民從霸先濟江者萬餘口)質實(歷陽郡名)
(注見漢冲帝永嘉元年)
梁蕭循自魏歸于江陵
(蕭循之降魏也宇文泰許其南還久而未遣從容問劉璠曰我於古誰比對曰璠常以公為湯武今日所)
(見曾桓文之不如泰曰何也對曰齊桓存三亡國晉文不失信於伐原語未竟泰撫掌曰我解爾意乃厚)
(禮循遣還江陵循以文武千家自隨湘東王疑之遣使覘察命劫竊其財循啓輸馬仗王乃安之)集
覽(齊桓存三亡國左傳僖十九年齊桓公存三亡國以屬諸侯注三亡國魯衛邢閔元年省魯難僖元)
(年城邢二年封衛晉文不失信於伐原左傳僖二十五年晉侯圍原命三日之糧原不降命去之諜出曰)
(原將降矣軍吏曰請待之公曰信國之寳也民之所庇也得原失信何以庇之退一舍而原降)
冬十月齊築長城
(自黃櫨嶺起長城北至社平戌四百餘里置三十六戌)質實(黃櫨嶺未詳處所)
梁湘州刺史王琳下獄其長史陸納入于湘州以叛
(琳本會稽兵家其姊妹皆入湘東王宫故琳少在王左右琳好勇傾身下士所得賞賜不以入家麾下萬)
(人多江淮群盜從王僧辯平侯景與杜龕功居第一在建康恃寵縱暴僧辯不能禁乃密啓王請誅琳王)
(以琳為湘州琳自疑及禍使長史陸納帥部曲赴州身詣江陵謂納等曰吾若不返子將安之咸曰請死)
(之相泣而别至江陵王下琳吏以子方略代琳以黃羅漢為長史使與太舟卿張載至巴陵據琳軍載有)
(寵於王御下峻刻荆人疾之如讐至軍陸納及士卒並哭不受命殺載以羅漢清謹而免之與諸將引兵)
(襲據湘州)質實(會稽郡名注見漢和帝永元元年麾下注見漢獻帝建安十四年巴陵郡名注見宋)
(文帝元嘉三年湘州注見漢獻帝興平元年長沙)
十一月梁主繹立
(梁公卿藩鎮數勸進於湘東王王遂即位於江陵是日不升正殿公卿陪列而已侯景之亂州郡大半入)
(魏自巴陵以下至建康以長江為限荆州界北盡武寧西拒硤石嶺南復為蕭勃所據詔令所行千里而)
(近民戸著籍不盈三萬)質實(武寧郡名注見漢光武建武九年荆門硤口注見漢獻帝建安二十)
(四年嶺南道名注見秦始皇三十三年)
梁以蕭循為湘州刺史陸納襲巴陵循擊敗之
(陸納襲擊衡州刺史丁道貴於渌口破之降其衆梁主聞之徵王僧辯等與蕭循共討納循軍巴陵以待)
(之頃之納請降求送妻子循曰此詐也必將襲我乃密為之備納果夜以輕兵繼至鼔譟軍中皆驚循坐)
(胡床於壘門望之略無懼色徐部分將士擊之獲其一艦納退保長沙)集覽(渌口地名渌水之口)
(也在湘東郡)質實(衡州注見宋文帝元嘉十六年湘東一統志云渌水在長沙府醴陵縣學前其)
(水湧自地脉如絲如霧用白噐入水酌而澄之其色深綠可以書字每出則其歲科舉中者必多)
(癸梁承聖二年魏主欽酉二年齊天保四年)春正月魏太師泰自加都督中
外諸軍事二月突厥伊利可汙死弟木杅可汙俟斤
立
(伊利死子科羅立號乙息記可汙尋卒捨其子攝圖而立其弟俟斤號木杅可汗木杅剛勇多智略善用)
(兵隣國畏之)集覽(木杅可汗號也杅於胡反或音古按反俟斤可汗名也俟渠之反)
三月梁武陵王紀伐江陵魏遣大將軍尉遲迥伐成都
以救之
(武陵王紀帥諸軍東下留蕭撝守成都梁主聞之使方士畫版為紀像親釘支體以厭之世子圓照時鎮)
(巴東啟云侯景未平荆鎮已為所破宜急進討紀信之趣兵東下梁主甚懼與魏書曰子糾親也請君討)
(之宇文泰曰取蜀制梁在兹一舉諸將咸難之大將軍尉遲迥泰之甥也獨以為可克泰問以方略迥曰)
(蜀與中國隔絶百有餘年恃其險遠不虞我至若以鐡騎兼行襲之無不克矣泰乃遣迥自散關伐蜀)
集覽(子糾親也請君討之子糾春秋齊僖公庶子也左傳莊八年齊鮑叔牙曰亂將作矣奉公子小)
(白出奔莒亂作公子糾來奔九年公伐齊納子糾小白自莒先入鮑叔帥師來言曰子糾親也請君討之)
(乃殺子糾于生竇)質實(巴東郡名注見漢獻帝建安十九年尉遲迥代人散關注見唐僖宗光啟)
(三年)
書法(紀嘗稱帝矣此其曰武陵王何不成紀之為帝也不成之為帝則曷為書伐於是紀世子)
(圓照啟云侯景未平荆鎮已為所破紀信其言趣兵東下綱目書曰伐江陵亮紀之初志也然紀罪)
(人也故魏兵亦稱伐)
夏四月梁遣王僧辯圍湘州
(僧辯軍于車輪陸納夾岸為城以拒之納士卒皆百戰之餘僧辯憚之不敢輕進稍作連城以逼之納以)
(僧辯為怯不設備僧辯命諸軍水陸齊進急攻之僧辯親執旗鼔蕭循身受矢石拔其二城納衆大敗走)
(保長沙僧辯進圍之僧辯坐壟上視築圍壘納遣吳蔵等帥銳卒千人開門突出蒙楯直進杜崱杜龕與)
(甲士百餘人力戰拒之僧辯據胡牀不動裴之横從旁擊之蔵等乃退)集覽(胡牀注見周世宗顯)
(德五年䋲牀)質實(車輪疑是地名未詳處所)
魏師圍成都梁武陵王紀還兵救之次子西陵
(武陵王紀至巴郡聞有魏兵遣譙淹還軍救蜀初潼州刺史楊乾運兄子略說乾運曰今侯景初平宜同)
(心戮力保國寧民而兄弟尋戈此自亡之道也不如送疑關中可以功名兩全乾運然之迥至涪水乾運)
(以州降迥進襲成都時成都見兵不滿萬人倉庫空竭蕭撝嬰城自守迥圍之譙淹遣兵赴援迥擊破之)
(紀至巴東知侯景已平乃悔召圓照責之對曰侯景雖平江陵未服紀亦已稱尊號不可復為人下欲遂)
(東進將卒日夜思歸皆以為宜還救根本更思後圖圓照及劉孝勝固言不可紀從之宣言於衆曰敢諫)
(者死遂至西陵軍勢甚盛陸法和築二城於峽口兩岸運石填江鐡鎻斷之梁主拔任約於獄使助法和)
(紀築連城攻絶鐡鎻梁主復拔謝荅仁於獄配兵使助法和)質實(巴郡注見周顯王八年潼州注)
(見漢後主炎興元年涪關中注見唐玄宗開元十一年京兆涪水注見漢光武建武十一年西陵縣名注)
(見周赧王三十七年)
六月梁復以王琳為湘州刺史陸納降
(梁主遣使送王琳令說諭陸納僧辯使送示之納衆悉拜且泣使謂僧辯曰朝廷若赦王郎乞聽入城梁)
(主從之納遂降梁主復琳官爵使將長沙兵西援峽口)
秋七月梁武陵王紀衆潰梁主殺之及其諸子
(武陵王紀遣將侯叡與陸法和相拒梁主遣使與紀書許其還蜀專制一方紀不從頓兵日久頻戰不利)
(又聞魏寇深入成都孤危憂懣不知所為乃遣樂奉業詣江陵求和奉業啟梁主曰蜀軍乏糧士卒多死)
(危亡可待梁主遂不許其和紀以黃金一斤為餅餅百為篋至有百篋銀五倍之錦綵稱是每戰懸示將)
(士而不以為賞有請事者辭疾不見巴東民斬峽口城主降於王琳謝荅仁任約進攻侯叡破之拔其三)
(壘於是兩岸十四城俱降紀不獲退順流東下將軍樊猛追擊之紀衆大潰赴水死者八千餘人猛圍而)
(守之梁主密敕猛曰生還不成功也猛遂斬紀及其幼子圓滿陸法和收圓照兄弟三人送江陵梁主絶)
(紀屬籍下圓照等於獄絶其食至囓臂啖之卜二日而死遠近聞而悲之)
發明(殺紀者樊猛何為以梁主書之梁主密敕樊猛必使殺之而後已猛固繹之鷹犬也前書)
(繹殺豫章王棟亦然繹戕害宗黨若此天道果容之乎)
八月成都降魏以尉遲迥為益州刺史
(魏尉遲迥圍成都五旬蕭撝屢戰皆敗乃請降諸將欲不許迥曰降之則將士全遠人悦攻之則將士傷)
(遠人懼遂受之吏民皆復其業唯收奴婢及儲積以賞將士軍無私焉魏以迥為益州刺史)質實
(益州注見晉武帝泰始八年)
九月梁遣王僧辯還建康陳霸先還京口
(梁主下詔將還建康將軍胡僧祐黃羅漢宗懍劉㲄諫曰建業王氣已盡與虜止隔一江若有不虞悔無)
(及也梁主令朝臣議之侍郎周弘正僕射王褒曰今百姓未見輿駕入建康謂是列國諸王願陛下從四)
(海之望時群臣多荆州人皆曰弘正等東人故欲東下然非計也弘正面折之曰東人勸東謂非良計西)
(人欲西豈長策乎又議於後堂會者五百人梁主曰勸吾去者左袒左袒者過半朱買臣言於梁主曰建)
(康舊都山陵所在荆鎮邊疆非王者之宅願陛下勿疑以致後悔臣家在荆州豈不願陛下居此但恐是)
(臣富貴非陛下富貴耳梁主使術士杜景豪卜之不吉對曰未吉退而言曰此兆為鬼賊所留也梁主以)
(建康彫殘江陵全盛意亦安之卒從僧祐等議乃詔王僧辯還鎮建康陳霸先復還京口胡氏曰荆州雖)
(非王者之宅然楚嘗王之矣古之英雄皆以為用武之國何不可都之有然於蕭繹則不可也宗廟社稷)
(皆在建康高祖憤崩簡文弑殞所當營奉陵寝伸至痛之情糞除祊祧脩乏享之祀若弗暇也正使内無)
(襄陽之難外無齊魏之虞江陵全盛猶不能宴安而處矣今也孝誠不昭義聲不播第欲保其故有偷為)
(尊顯率此為道雖使據百二之勢其為人圖取殆不旋踵又何江陵建康之擇乎)集覽(㲄古岳反)
(王氣王音于况反興也下王之同祊祧記禮器曰設祭于堂為祊乎外注云祊祭明日之繹祭也謂之祊)
(者於廟門之旁因名焉其祭之禮既設祭於室而事尸於堂孝子求神非一處也䟽云祊有二義一正祭)
(時既祭於廟又求神於廟門内二是明日繹祭時設饌於廟門外西室祧遷廟也顔師古曰遠祖之廟為)
(祧親盡則遷主而蔵焉又祭法曰遠祖為祧注祧之言超也超上去意也周禮先王先公之廟祧其遺衣)
(服蔵焉注遷主所蔵曰祧先公之遷主蔵于后稷之廟先王之遷主蔵于文武之廟遺衣服者大歛之餘)
(也祊百彭反祧他彫反百二之勢史記漢高本紀秦形勝之國也帶河阻山縣隔千里持戟百萬秦得百)
(二焉注蘇林曰得百中之二也謂地勢險固二萬人足當諸侯百萬人)質實(建業郡名注見漢獻)
(帝興平二年金陵不虞注見武帝太清三年王褒臨沂人京口郡名注見晉孝武太元十五年)
書法(内臣還未有書遣者此書梁遣何咎梁主也於是梁主安於江陵遣還二將卒以無援而)
(亡書曰遣還所以著梁主之失計也)
梁以陸法和為郢州刺史
(法和為政不用刑獄專以沙門法及西域幻術教化部曲數千人)質實(沙門僧名注見漢明帝永)
(平八年西域國名注見漢哀帝元壽二年部曲注見陳文帝天嘉元年)
齊納蕭退于梁不克
(齊主使郭元建治水軍於合肥將襲建康納梁湘潭侯退梁主使南豫州刺史侯瑱與戰于東關敗之溺)
(死萬人齊師退)質實(合肥縣名注見漢靈帝中平五年湘潭縣名注見武帝太清三年南豫州注見)
(漢冲帝永嘉元年歷陽東關注見漢後主建興六年)
書法(納者不宜納者也故退不書爵)
冬十月齊主伐契丹大破之
(契丹寇齊邊齊主伐之至昌黎城使安德王韓軌斷其走路遂倍道兼行以掩之露髻肉袒晝夜不息行)
(千餘里唯食肉飲水壮氣彌厲與契丹遇奮擊大破之)質實(契丹東胡種名注見晉安帝義熙二)
(年昌黎城注見晉武帝太康元年安德郡名注見陳宣帝大建八年)
十一月突厥攻柔然齊主擊之遷柔然于馬邑川突厥
請降
(突厥攻柔然柔然舉國奔齊齊主擊突厥迎納柔然廢其可汗庫提立阿那瓌子菴羅辰為可汗置之馬)
(邑川給其廪餼繒帛親追突厥突厥請降許之而還自是貢獻相繼)質實(馬邑川注見漢高帝六年)
(廪餼注見武帝天監四年)
魏太師泰殺尚書元烈
(烈謀殺泰事泄泰殺之)
十二月齊宿預叛降于梁
(齊宿預民東方白額以城降江西州郡皆起兵應之)集覽(宿預城名)質實(宿預縣名注見唐昭)
(宗景福二年泗州一統志云江西古揚州地漢領以揚州部刺史唐隸江南道開元中分為江南西道置)
(採訪處置使治洪州後改採訪為觀察治仍舊宋置江南西路安撫使以隆興守臣兼領又置江西提點)
(刑獄司治贑州元於隆興路置江西等處行中書省及江西湖東道肅政廉訪可本朝置江西等處承宣)
(布政使司領南昌饒州廣信南康九江建昌撫州瑞州袁州吉安臨江贑州南安十三府云)
(甲梁承聖三年魏恭帝戌廓元年齊天保五年)春正(月)齊主擊山胡敗之
(齊主討山胡大破之男子十三以上皆斬女子及幼弱皆賞軍遂平石樓石樓絶險自魏世所不能至於)
(是遠近山胡莫不懾服有都督戰傷其仆長不能救齊主命刳其五藏令九人食之肉及穢惡皆盡自是)
(始為威虐)質實(石樓疑是山名未詳處所)
梁陳霸先侵齊
(陳霸先自丹徒濟江圍齊廣陵嚴超達自齊郡進圍涇州侯瑱張彪皆出石梁為之聲援使杜僧明助東)
(方白額)質實(丹徒縣名注見漢景帝三年齊郡注見漢桓帝永康元年一統志云涇州梁初所置)
(本漢廣陵縣地後周置石梁郡及石梁縣隋初郡罷大業中改縣曰永福唐置千秋縣天寳中改天長縣)
(五代時南唐置建武軍周改為雄州宋初為天長軍至道初復為縣建炎初復為軍後復為縣元仍舊本)
(朝因之屬鳳陽府石梁岡名注見承聖元年落星山)
書法(於是霸先圍廣陵嚴超達圍涇州侯瑱張彪皆出石梁杜僧明助東方白額規勢大矣其)
(書侵何納其叛臣以規人之土地固不足以言伐矣)
魏作九命九秩之典
(宇文泰始作九命之典以敘内外官爵改流外品為九秩)質實(九命注見漢平帝元始五年)
書法(後世以九敘品始此)
魏宇文泰廢其主欽而立齊王廓復姓拓䟦氏
(魏主自元烈之死有怨言密謀誅宇文泰臨淮王育廣平王贊垂涕切諫不聽泰諸子皆幼以諸壻為心)
(膂清河公李基義城公李暉常山公于翼分掌禁兵由是魏主謀泄泰廢魏主置之雍州立其弟齊王廓)
(復姓拓䟦氏魏初統國三十六大姓九十九後多滅絶泰乃以諸將功高者為三十六國次者為九十九)
(姓所將士卒亦改從其姓)質實(臨淮郡名注見秦二世二年盱眙廣平郡名注見漢武帝元狩四年)
(清河郡名注見漢安帝建先二年一統志云義城本春秋穀國之地名漢為筑陽縣地屬南陽郡晉屬順)
(陽郡梁置義城縣及郡後周廢郡隋改縣曰榖城屬襄州唐初置酇州尋罷以縣屬襄州宋屬襄陽府元)
(仍舊本朝因之改屬襄陽府)
書法(屢書太師泰矣此其斥宇文泰何泰再逆也故廢書宇文泰弑書宇文泰再斥宇文所以)
(重罪泰也)
三月梁以王僧辯為太尉陸法和為司徒
(法和上啟自稱司徒梁主以為先知就拜之)
魏遣使如梁
(魏侍中宇文仁恕聘于梁會齊使者亦至梁主接仁恕不及齊使仁恕歸以告宇文泰梁主又請據舊圖)
(定疆境辭頗不遜泰由是有圖江陵之志梁主詧聞之益重其貢獻魏荆州刺史長孫儉屢陳攻取之策)
(泰徵儉入朝問以經略復命還鎮密為之備馬伯符密使告梁主梁主弗之信)質實(長孫儉代人嵩)
(五世孫)
齊主殺其尚書左丞盧斐李庶
(齊中書令魏收撰魏書頗用愛憎為褒貶每謂人曰何物小子敢與魏收作色舉之則使升天按之則使)
(入地既成中書舍人盧潛左丞盧斐李庶皆言其誣罔不直收啟齊主云臣既結怨彊宗將為刺客所殺)
(齊主怒於是斐庶皆坐謗史鞭二百配甲坊潛亦坐繫獄斐庶死獄中然時人終不服謂之穢史)質
實(魏收下曲陽人李景之族子甲坊注見陳文帝天嘉六年)
夏四月柔然寇齊齊主擊敗之考異(寇當作侵)
(柔然寇齊肆州齊主討之至恒州柔然散走齊主以千餘騎為殿宿黃瓜堆柔然别部數萬騎奄至齊主)
(安卧平明乃起神色自若指畫形勢縱兵奮擊柔然披靡因潰圍而出柔然走追擊敗之令都督高阿那)
(肱帥騎數千塞其走路阿那肱以兵少請益齊主更减其半阿那肱奮擊大破之)質實(肆州注見)
(晉孝武帝太元九年新興恒州注見漢光武建武九年黃瓜堆地名未詳處所披靡注見唐肅宗寳應元)
(年柔然北狄種名注見晉孝武帝太元十二年)
書法(柔然於魏恒書侵此書寇齊何齊所遷也故下書齊伐)
梁以陳霸先為司空魏宇文泰弑其故主欽
書法(書故主何恒也綱目之法廢主有爵書爵無爵書其故主終綱目書弑其故主二壬子年)
(魏主脩是年)
五月魏以李遷哲為信州刺史
(魏直州洋州亂宇文泰命將軍李遷哲討平之南出徇地巴濮之民皆附之泰以遷哲為信州刺史鎮白)
(帝信州先無儲蓄遷哲與軍士共采葛根為糧有異味輙分嘗之軍士感悦屢擊叛蠻破之群蠻攝服皆)
(送糧遣質)質實(直州未詳沿革洋州注見簡文帝大寳元年西鄉李遷哲安康人巴濮二州名巴注)
(見武帝天監四年濮注見周安王五年信州注見漢獻帝建安十九年巴東白帝城名注見漢獻帝建安)
(十七年)
梁以王琳為廣州刺史
(廣州刺史蕭勃自以非梁主所授内不自安啟求入朝梁主徙勃為晉州刺史以琳部衆彊盛又得衆心)
(故使代勃以遠之琳私謂主書李膺曰琳小人也蒙官拔擢至此今天下未定遷琳嶺南如有不虞安得)
(琳力竊揆官意不過疑琳琳分望有限豈與官争為帝乎何不以琳為雍州刺史鎮武寧琳自放兵作田)
(為國禦捍膺然其言而弗敢啟)集覽(蒙官官者猶稱天子也不敢斥言天子故稱曰官又有稱家者)
(又有兼稱官家者按蔣濟萬機論五帝官天下三王家天下以天子兼三五之德故稱焉)質實(廣州)
(注見秦始皇三十三年南海晉州注見漢獻帝建安十七年河東雍州注見漢獻帝建安十二年襄陽武)
(寧郡名注見漢光武建武九年荆門)
六月齊冀州刺史叚韶伐梁拔宿預
(齊步大汗薩將兵四萬趣涇州王僧辯使侯瑱張彪助嚴超達拒之瑱彪遲留不進齊冀州刺史叚韶討)
(宿預廣陵涇州皆告急諸將患之韶曰梁氏喪亂國無定主人懷去就彊者從之霸先等外托同德内有)
(離心吾揣之熟矣乃留兵圍宿預自引兵倍道趣涇州擊超達破之廻趣廣陵霸先解圍走杜僧明瑱彪)
(等皆還吴明徹圍海西鎮將郎基固守削木為箭剪紙為羽圍之十旬卒不能克而還韶還至宿預使人)
(說東方白額白額出迎執而斬之)質實(冀州注見秦二世二年郯縣廣陵郡名注見漢武帝元朔)
(五年淮南吳明徹秦郡人)
書法(韶討宿預耳書伐梁何梁納叛也故陳霸先等圍齊廣陵則書侵叚韶討宿預則書伐曲)
(直之辭也)
秋八月齊殺其太保高隆之
(齊主之未為魏相也高隆之常侮之及將受禪隆之復以為不可由是銜之隆之嘗與儀同元旭飲謂旭)
(曰與王交當生死不相負至是旭坐事賜死人白其語齊主怒令壮士築殺之并其子二十人)
書法(高洋即位以來殺斥齊主者凡九惡滛刑也此其止書齊何於是隆之亦不能無過耳綱)
(目於刑殺專斥書主者五君焉宋子業齊寳卷北齊高洋高緯陳叔寳洋其一也惟殺隆之不斥書)
齊築四城于洛陽
(齊主使人於洛陽西南築四城而親廵之欲以致魏師魏師不出)
梁主講老子於龍光殿
書法(漢桓帝祠老子則書親延熹八年魏主講佛書則書親己丑年異之也道佛一爾此其不)
(書親何非創也故略之梁主方崇道教未幾而有烏幔之辱然則異端亦何益於人之國哉綱目上)
(書梁主講老子下書執梁主繹雖間有事不書所以示崇信異端者之戒也)
發明(其父講佛書於同泰寺未幾而有侯景之亂其子復講老子於龍光殿未幾亦有江陵之)
(禍書之于册後之溺佛老者可以觀矣)
冬十月魏遣柱國于謹帥師伐梁十一月入江陵十
二月執梁主繹殺之
(初散騎郎庾季才言於梁主曰去年八月丙申月犯心中星今月丙戌赤氣干北斗心為天王丙主楚分)
(臣恐建子之月有大兵入江陵陛下宜整旆還都以避其患梁主亦曉天文歎曰禍福在天避之何益至)
(是魏遣柱國于謹中山公宇文護大將軍楊忠將兵五萬伐梁長孫儉問謹曰為繹計將如何謹曰耀兵)
(漢沔還據丹陽上策也退保子城以待援軍中策也難於移動據守羅郭下策也儉曰繹出何策謹曰下)
(策儉曰何故謹曰繹懦而無謀多疑少斷愚民難與慮始皆戀邑居所以知其用下策也武寧太守宗均)
(告魏兵且至領軍胡僧祐黃羅漢曰二國無隙必應不爾乃復使王琛使魏于謹至樊鄧梁王詧帥衆會)
(之梁主乃停講戒嚴琛至石梵馳報羅漢曰境上帖然前言皆兒戲耳梁主乃復講百官戎服以聽徵王)
(僧辯為大都督命陳霸先徙鎮揚州僧辯遣侯瑱帥程靈洗等為前軍杜僧明帥吳明徹等為後軍陸法)
(和聞魏師至將赴江陵梁主使逆止之曰此自能破賊法和還州堊其城門著衰經坐葦席終日乃脱之)
(十一月魏軍濟漢于謹令宇文護楊忠帥精騎先據江津斷東路梁主出城行柵插木為之周六十里以)
(將軍胡僧祐僕射王褒分督城東西軍事魏軍至柵下梁主乃徵王琳為湘州刺史使引兵入援于謹令)
(築長圍中外遂絶梁主廵城猶口占為詩群臣亦有和者梁主又裂帛為書趨王僧辯曰吾忍死待公可)
(以至矣胡僧祐等出戰皆敗朱買臣按劍進曰唯斬宗懍黃羅漢可以謝天下梁主曰曩實吾意宗黃何)
(罪王琳軍至長沙長史裴政請間道先報江陵至百里洲為魏人所護梁王詧謂政曰我武皇帝之孫也)
(不可為爾君乎若從我計貴及子孫不然腰領分矣政詭曰唯命詧鎻之至城下使言曰僧辯己自為帝)
(王琳不復能來政乃言曰援兵大至各思自勉詧怒命殺之參軍蔡大業諫曰此民望也殺之則荆州不)
(可下矣乃釋之魏人百道攻城胡僧祐親當矢石晝夜督戰奬勵將士明行賞罰衆咸致死所向摧殄魏)
(不得前俄而僧祐中流矢死内外大駭魏悉衆攻柵反者開西門納魏師梁主退保金城令汝南王大封)
(等質於于謹以請和魏軍之初至也衆以王僧辯子顗可為都督梁主不用更奪其兵及僧祐死乃用之)
(時城南雖破而城北諸將猶苦戰日暝聞城陷乃散梁主乃焚古今圖書十四萬卷以寳劍擊柱折之歎)
(曰文武之道今夜盡矣命御史中丞王孝祀作降文謝答仁諫曰城中兵衆猶彊乘闇突圍而出賊必驚)
(因而薄之可度江就任約梁主素不便走馬曰事必無成祗增辱耳答仁求自扶梁主王褒曰答仁侯景)
(之黨豈可信答仁又請守子城收兵梁主然之褒又以為不可答仁歐血而死于謹徵太子為質梁主使)
(王褒送之謹子以褒善書給之紙筆褒乃書曰柱國常山公家奴王褒梁主遂白馬素衣出門詧使鐡騎)
(擁之入營囚于烏幔之下梁主性殘忍且懲高祖寬縱之弊故為政尚嚴獄中死囚常數千人有司請釋)
(之以充戰士梁主不許悉令棓殺之事未成而城䧟中書郎殷不害失其母時冰雪交積死者滿溝不害)
(行哭於道見溝中死人輙投下捧視舉體凍濕水漿不入口號哭不輟聲如是七日乃得之或問梁主何)
(意焚書梁主曰讀書萬卷猶有今日故焚之十二月魏人殺梁主及愍懷太子元良等于謹收府庫珍寳)
(及宋渾天儀梁銅晷表及諸法物盡俘王公以下及選百姓男女數萬口為奴婢分賞三軍小弱者皆殺)
(之得免者三百餘家而人馬所踐及凍死者什二三宇文泰賞謹奴婢千口及梁之寳物并雅樂一部别)
(封新野公謹固辭不許自以久居重任乃上先所乘駿馬及所著鎧甲等泰識其意曰今巨猾未平公豈)
(得遽爾獨善遂不受)集覽(心中星注見漢成帝綏和二年守心堊遏各反以白土飾墻也衰絰衰與)
(縗通喪衣也杜預云衰在胷前衣長六寸博四寸直心衣裳皆用極麄生麻布記喪服小記注方氏曰當)
(心曰衰當背曰負版左右曰辟通謂之衰也經喪首戴也士喪禮䟽曰麻在首在腰皆曰經首絰以有子)
(麻為之圍九寸腰絰大七寸有餘兩股相交兩頭結之首絰象緇布冠腰絰象大帶兩頭長垂下絰之言)
(實衰之言摧明孝子中實摧痛也腰領分矣腰身中也領頸也腰領分矣猶言汝之身首將異處矣宋渾)
(天儀春秋文曜鉤云唐堯即伍羲和立渾儀書舜典曰璇璣玉衡以齊七政所謂璇璣者謂渾天儀也李)
(淳風謂璣衡為渾天儀鄭玄謂以玉為渾儀也王蕃云渾天儀羲和之舊噐積代相傳謂之璣衡其為用)
(也以察三先以分宿度者也虞喜云洛下閎為漢武帝於地中轉渾天定時節作太初歷或其所製也和)
(帝時詔賈逵造黃道銅儀順帝時張衡更以銅製於密室中具内外規南北極黃赤道列二十四炁二十)
(八宿中外星官及日月五緯以漏水轉之於殿下室内令司之者閉戸而唱也以告靈臺之觀天者璇璣)
(所加某星始見某星已中某星已沒皆如合符隋志曰梁華林重雲殿前所置銅儀檢其鐫題是偽劉曜)
(時孔挺所造則古渾儀之法也而宋何承天徐爰咸以為即張衡所造魏晉喪亂沉沒西戎義熙十四年)
(宋高祖定咸陽得之文帝元嘉十三年詔錢樂之采效儀象鑄銅為之到元嘉十七年又作小渾天二分)
(為一度徑二尺二寸周六尺六寸安二十八宿中外星官備足隋高祖平陳得宋氏渾儀之噐歸于長安)
(煬帝初移於東都觀象殿又渾天儀注見漢順帝陽嘉二年梁銅晷表隋志曰先儒皆云夏至立八尺之)
(表於潁川陽城景與圭等書緯考靈曜曰日永景尺五寸日短景尺三寸易緯通卦驗曰冬至之日植八)
(尺之表日中視其晷景長短以占和否梁天監中祖常造八尺銅表其下與土圭相連圭上為溝置水以)
(取平正揆測日景大同中太史令用九尺表格江左之景陳氏惟用梁法焉又土圭注見晉安帝義熙十)
(三年)質實(中山郡名注見周威烈王二十三年宇文護代郡武川人漢沔二水名注見漢獻帝建安)
(十二年羅郭城名注見唐太宗貞觀二十一年樊鄧樊城名注見漢獻帝建安十三年鄧州名注見周赧)
(王十四年石梵疑是地名未詳處所揚州注見漢獻帝興平二年金陵宗懍湼陽人宗黃謂宗懔黃羅漢)
(也金城未詳處所不敢臆說新野縣名注見漢平帝元始四年)
書法(於是魏兵已至南鄭而講老子猶不輟玩敵甚矣綱目書十月帥師十一月入江陵十二)
(月執梁主繹殺之易辭也自昔亡國之易未有若此者蕭繹之受報宜矣)
魏取襄陽徙梁王詧使稱帝于江陵屯兵守之
(魏立詧為皇帝取其雍州之地而資以荆州延袤三百里又置防主將兵居西城名曰助防實以制詧也)
(初魏師未還詧將尹德毅說詧曰江東之人塗炭至此咸謂殿下為之人盡讐也誰與為國今魏之精銳)
(盡萃於此若殿下為設享會預伏武士因而斃之分命諸將掩其營壘大殱群醜俾無遺類收江陵百姓)
(撫而安之文武群僚隨材銓授魏人懾息未敢送死王僧辯之徒折簡可致然後朝服濟江入踐皇極晷)
(刻之間大功可立古人云天與不取反受其咎願殿下恢弘遠略勿懷匹夫之行詧曰卿此策非不善也)
(然魏人待我厚若遽為此人將不食吾餘至是闔城繫虜又失襄陽乃恨不用德毅之言)集覽(延袤)
(延遠袤長也索隠曰南北曰袤東西曰廣袤音茂折簡可致古者以竹簡為書顔師古曰折簡猶言半紙)
(也折簡可致言其易也)質實(江陵縣名注見漢獻帝建安十三年)
書法(書以稱帝多矣未有書使者使者何敵國之辭也屯兵所以助梁也曷為不書戍之名為)
(助防實以制詧此魏人之私也綱目深探其情故特書守上書取襄陽下書守之存亡繼絶之義固)
(如是乎深譏之也)
發明(帝者有天下之號也自南北瓜分各帝一國已非一統之義今又欲以蕞爾之地而帝焉)
(何耶綱目書魏徙梁王詧使稱帝烏有以帝者之尊而可使人稱之者哉直書于冊兩皆罪也)
梁王僧辯陳霸先奉晉安王方智承制質實(晉安郡名注見漢成)
(帝建元三年)魏加益州刺史尉遲迥承制
(魏加尉遲迥督十八州自劍閣以南得承制封拜黜陟迥明賞罰布威恩綏輯新民經略未附華夷懷之)
質實(益州注見晉武帝太始八年劍閣注見漢後主炎興元年)
御批資治通鑑綱目卷三十三
