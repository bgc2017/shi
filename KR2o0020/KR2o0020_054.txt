欽定四庫全書
御批資治通鑑綱目卷三十九下
(庚寅)四年春二月李靖襲破突厥於隂山頡利可汗遁走
(李靖帥驍騎三千自馬邑進夜襲定襄破之頡利不意靖猝至大驚乃徙牙於磧口靖復遣諜離其心腹)
(頡利所親康蘇密以隋蕭后及楊政道來降李世勣出雲中戰於白道亦大破之頡利既敗竄于鐵山衆)
(尚十餘萬遣執失思力入見謝罪求朝上遣鴻臚卿唐儉等慰撫之又詔李靖將兵迎之頡利外爲卑辭)
(内實猶豫謀走磧北靖引兵與世勣會白道謀曰頡利雖敗其衆猶盛若走度磧北則難圖矣今詔使至)
(彼虜必自寬若選萬騎襲之不戰可擒矣張公瑾曰詔書許降使者在彼奈何擊之靖曰此韓信所以破)
(齊也唐儉輩何足惜遂勒兵夜發世勣繼之頡利見儉來大喜靖前鋒去牙帳七里頡利始知之乘千里)
(馬先走其衆遂潰唐儉脱身得歸靖殺義成公主斬首萬餘級俘男女十餘萬世勣軍磧口酋長皆帥衆)
(降世勣虜五萬餘口而還斥地自隂山北至大漠露布以聞)集覽(磧口匈奴南界磧口之地在賀)
(人山西去鸊鵜泉十里按賀人山即今朔州賀蘭山也在馬邑雲中郡名今大同府是也故城在今崞州)
(之西白道在古雲中郡今大同府有白道泉即飲馬長城窟處韓信所以破齊漢高遣酈食其說齊下之)
(蒯徹說韓信曰酈生掉三寸舌下齊七十餘城將軍以數萬衆乃下趙五十城信遂襲破齊齊乃烹酈生)
質實(諜注見陳後主禎明元年陳諜白道縣名注見梁武帝普通五年鐡山未詳處所雲中郡名注)
(見秦王政三年猶豫注見秦孝文王元年露布注見晉恭帝元熙二年隂山注見秦王政三年)
書法(前書討矣此書襲何譏失信也書討以正猾夏之罪書襲以示違詔之譏綱目正其義不)
(謀其利此類是矣)
以温彥博爲中書令戴胄參預朝政蕭瑀參議朝政質
實(中書官名注見梁武帝大同十一年)三月四夷君長詣闕請帝爲天可
汗許之
(四夷君長詣闕請上爲天可汗上曰我爲大唐天子又下行可汗事乎羣臣及四夷皆稱萬歲是後以璽)
(書賜西北君長皆稱天可汗范氏曰太宗以萬乘之主而兼爲夷狄之君不耻其名而受其佞事不師古)
(不足爲後世法也)
書法(書許之何譏也中國帝王其尊至矣而顧以可汗之號爲美乎許其稱己非也賜書夷狄)
(又以自稱益非也以此貽謀願當一設宜矣)
發明(名不正則言不順烏有爲帝王之尊而可從夷狄之稱者哉夫北狄在漢爲單于在唐爲)
(可汗彼固酋虜之稱也儻以中國之主而稱之則是舉四海之内皆狄耳辱莫大焉綱目上書四夷)
(請帝爲天可汗其責固不在我下書許之其責始有所歸此亦可爲好大而不師古者之戒)
蔡公杜如晦卒考證(當分註諡曰襄謹按凡例曰凡宰相悉書賢者曰某官某爵姓名)
(卒而註其諡又曰賢臣特書依賢相例唐諸臣如杜如晦張九齡之相業王珪魏徵之善諫李靖之用兵温彦)
(博虞世南李大亮高士廉皆賢臣也失註諡號今當補書)
(如晦疾篤上遣太子問疾又自臨祖之及卒上語及必流涕謂房玄齡曰公與如晦同佐朕今獨見公不)
(見如晦矣)質實(蔡縣名注見漢宣帝甘露三年)
夏四月行軍副總管張寶相擒突厥頡利可汗以獻
(頡利敗走往依沙鉢羅設蘇尼失部落任城王道宗引兵逼之使蘇尼失執頡利行軍副總管張寳相取)
(之以獻蘇尼失舉衆來降漠南遂空上御樓受俘舘之太僕上皇聞之歎曰漢高祖困白登不能報今我)
(子能滅突厥吾付託得人復何憂哉突厥既亡其部落或北附薛延陀或西奔西域其降唐者尚十萬口)
(詔羣臣議區處之宜朝士多言戎狄自古為中國患今幸破亡宜悉徙之河南兖豫之間分其種落散居)
(州縣教之耕織可以化爲農民顔師古請寘之河北分立酋長領其部落李百藥以爲突厥雖云一國然)
(種類區分各有酋帥宜因其離散各署君長使不相臣屬則國分勢敵不能抗衡中國矣仍於定襄置都)
(護府爲其節度此安邊之長策也温彦博請凖漢建武故事置於塞下順其土俗以實空虛之地使爲中)
(國扞蔽魏徵以爲戎狄人面獸心弱則請服彊則叛亂若留之中國數年之後蕃滋倍多必爲腹心之疾)
(西晉之禍前事之明鑒也宜縱之使還故土便彦博曰王者之於萬物天覆地載靡有所遺今突厥以窮)
(來歸奈何棄之若救其死亡授以生業數年後悉爲吾民選其酋長使入宿衛畏威懷德何後患之有上)
(卒用彦博之策處突厥降衆東自幽州西至靈州分突利故地爲四州又分頡利之地爲六州左置定襄)
(右置雲中二都督府以統其衆以突利爲順州都督初頡利族人思摩無寵於頡利頡利之亡親近者皆)
(離散獨思摩不去竟與俱擒上以頡利爲右衛大將軍蘇尼失思摩皆封郡王其餘拜官有差五品以上)
(百餘人因而入居長安者近萬家范氏曰先王之制戎狄荒服夷不亂華所以辨族類别内外也太宗苟)
(欲冠帶四夷以夸示天下而不知亂華亦甚矣是以唐室世有戎狄之亂豈非太宗之所啓乎胡氏曰顔)
(師古李百藥之謀雖無大失未若魏徵之盡善也而太宗不從顧用温彦博之策何也彦博之策太宗所)
(欲爲者也其先意承志不得爲忠矣天無不覆地無不載而中國夷狄之不可同處亦非人爲乃天地之)
(氣有淳正偏駁之殊也有教無類豈揉雜華夷之謂乎)集覽(沙鉢羅設蘇尼失沙鉢羅部設之號)
(也蘇尼失人名御樓受俘御者天子所止也樓謂順天樓俘軍中所獲館之太僕館去聲以館館客也太)
(僕寺掌廐牧輦輿之政)質實(任城郡名注見漢明帝永平十四年漢高祖困白登不能報事在漢)
(高帝七年西域國名注見漢哀帝元壽元年河南道名注見宋主昱元徽元年兖豫二州名兖注見漢獻)
(帝興平二年豫注見齊主寳卷永元二年壽陽靈州注見貞觀二十年一統志云順州唐初所置治龍化)
(縣宋廢州以其所領龍化温水龍豪南河四縣俱併入陸川縣故址在梧州府博白縣東北長安縣名注)
(見漢惠帝五年)
詔訟不決者聽於東宫上啓
(詔訟者經尚書省判不服聽於東宫上啓委太子裁決不服然後聞奏范氏曰太子之職在於視膳問安)
(古之教者必以禮樂而置師保以輔翼之苟學問明而德性成何患不能聽訟乎且太子纔年十二而使)
(之聽訟若其不能宫臣必教之以欺其君父非所以飬德也)集覽(視膳問安記文王之爲世子朝)
(於王季日三鷄初鳴至於寢門外問内䜿之御者曰今日安否内豎曰安文王乃喜日中及莫皆如之食)
(上必在視寒煖之節食下問所膳命膳宰曰末有原注末猶勿也原再也勿有所再進爲其失飪味臭惡)
(也)質實(東宫注見宋文帝元嘉二十七年)
加李靖光祿大夫
(御史大夫蕭瑀劾奏李靖御軍無法請付法司推之詔勿劾及靖入見頓首謝上讓之曰隋史萬歲破逹)
(頭可汗有功不賞以罪見誅朕則不然錄公之功赦公之罪乃加靖左光祿大夫賜絹千匹既而謂曰前)
(者人或讒公今朕已寤公勿以為懷復賜絹二千匹)
林邑遣使入貢
(林邑獻火珠有司以其表辭不順請討之上曰好戰者亡如煬帝頡利皆所親見也小國勝之不武况未)
(可必乎胡氏曰太宗不以夷狄一言之慢遽興兵革幾於能忍然林邑表辭敢為不順者以獻火珠嘗試)
(朝廷也還其獻則善矣今不聞還其獻則是太宗貪其寳而甘其慢也)集覽(林邑注見漢後主建)
(興四年)
六月修洛陽宫
(給事中張玄素上書曰洛陽未有廵幸之期而預脩宫室非今日之急務也且陛下初平洛陽凡隋氏宫)
(室之宏侈者皆令毁之曾未十年復加營繕何前日惡之而今日效之也且以今日財力何如隋世陛下)
(役瘡痍之人襲亡隋之弊恐又甚於煬帝矣上謂玄素曰然則何如桀紂對曰若此役不息亦同歸于亂)
(耳上歎曰吾思之不熟乃至于是顧謂房玄齡曰玄素所言有理可即罷之後以事至洛陽雖露居亦無)
(傷也)質實(陛下注見漢光武建武二十七年)
書法(漢明帝大起北宫以諫而止綱目書曰既而罷之美之也于是上謂玄齡曰玄素所言有)
(理可即罷之則曷為止以脩宫書不卒罷也故不書罷而明年再書脩)
發明(太宗初平洛陽毁隋宫殿今乃反更脩之然一聞張玄素之諫隨即罷役今綱目乃直書)
(于冊若眞已脩洛陽宫然者何哉考之唐史是年六月乙卯發卒治洛陽宫而不聞有罷役之命然)
(則已經營繕明矣况太宗奮辭以拒玄素則其志已有在書法如此初非過也)
秋七月朔日食質實(日食注見新莽天鳳元年)敇百司詔敕未便
者皆執奏
(上問房玄齡蕭瑀曰隋文帝何如主也對曰文帝勤于為治臨朝或至日昃五品以上引坐論事衛士傳)
(餐而食雖性非仁厚亦勵精之主也上曰公得其一未知其二文帝不明而喜察不明則照有不通喜察)
(則多疑于物事皆自決不任羣臣一日萬幾豈能一一中理羣臣既知主意則惟取決受成雖有愆違莫)
(敢諫諍此所以二世而亡也朕則不然擇天下賢才寘之百官使思天下之事關由宰相審熟便安然後)
(奏聞有功則賞有罪則刑誰敢不竭心力以脩職業何憂天下之不治乎因敕百司自今詔敇未便者皆)
(應執奏毋得阿從不盡己意范氏曰君以知人為明臣以任職為良君知人則賢者得行其所學臣任職)
(則不賢者不得苟容于朝此庶事所以康也若夫君行臣職則叢脞矣臣不任君之職則惰矣此萬事所)
(以隳也君人者如天運于上而四時寒暑各司其序則不勞而萬物生矣不明之君不能知人故務察而)
(多疑欲以一人之身代百官之所為故賢者不得行其志而持禄之士得以保其位此天下所以不治也)
(是以隋文勞而無功太宗逸而有成彼不得其道而此得其道故也)集覽(阿從阿曲順從也老子曰)
(唯之與阿相去幾何注言詭隨也任職謂能勝此職也任勝並去聲叢脞書臯陶曰元首叢脞哉注叢脞)
(細碎無大略馬云叢總脞小也脞倉果反徐音鎻隳也書臯陶曰萬事隳哉注萬事隳廢其功不成隳許)
(規反)質實(衞士傳餐注見憲宗元和元年)
發明(嗚呼天下之理惟其是而已自後世人君有吝于改過者則曰業已授之不可改也自後)
(世人臣有喜于為佞者則曰此詔旨也不可違也夫使理有不當則業雖已授改之何傷事有未是)
(則雖出于詔旨違之何害惟夫人君吝于改過人臣喜于為佞則天下之事明知其非而冐理行之)
(必至于蠧政害民而後已此則古今之通患也善哉太宗能有見于此是以惟理之從不拘己見凡)
(未便之事雖詔敕已行皆許執奏是豈不足以彰無我之德哉書之于冊此亦可為後王之法也)
以李綱爲太子少師蕭瑀爲太子少傅
(李綱有足疾上賜以步輿使之乘至閤下每至東宫太子親拜之先是上命蕭瑀與宰相參議朝政瑀氣)
(剛而辭辯房玄齡等皆不能抗玄齡等嘗有微過瑀劾奏之上皆不問瑀由此怏怏既爲少傅遂罷御史)
(大夫不復預聞朝政)質實(怏怏注見漢光武建武二年)
李大亮爲西北道安撫大使
(西突厥種落散在伊吾詔以李大亮為安撫大使貯糧磧口以賑之大亮言欲懷遠者必先安近中國如)
(本根四夷為枝葉疲中國以奉四夷猶拔本根以益枝葉也今招致西突厥但有勞費未見有益况河西)
(州縣蕭條不堪供億不如罷之其或自立君長求内屬者羈縻受之使居塞外為中國藩蔽此乃施虛惠)
(而受實利也上從之)集覽(伊吾注見漢明帝永平十五年供億左傳不能供億注供給億安也唐書)
(蒋沇傳注億度也料度其所湏而供之也)質實(磧口注見元宗開元三年河西郡名注見漢安帝元)
(初元年羈縻注見漢昭帝元鳳元年)
詔定常服差等
(三品以上服紫四品五品服緋六品七品服綠八品服青婦人從其夫色胡氏曰朝服當以正色緋近于)
(朱猶云可也惡紫奪朱而加于緋上可乎青者色之正也綠為間色而加于青上可乎必欲歸諸正必則)
(古昔師先王可也)
以李靖爲右僕射
(靖性沈厚每與時宰參議恂恂似不能言)質實(恂恂似不能言語孔子於鄉黨恂恂如也似不能言)
(者注恂恂信實之貎似不能言者謙卑遜順不以賢知先人也)
九月伊吾來降置伊西州質實(伊西州注見漢明帝永平十五年伊吾)
以張儉檢校代州都督
(思結部落饑貧張儉招集之其不来者仍居磧北親屬私相往還儉亦不禁及儉代去思結將叛詔儉往)
(察之儉單騎說諭徙之代州即以儉檢校代州都督儉因勸使營田歲大稔儉又恐其蓄積多有異志奏)
(請和糴以充邊儲部落喜營田轉力而邊備實焉)集覽(轉力轉相勤力也轉陟兖反)正誤
(營田轉力今按謂轉加盡刀也)
冬十一月以侯君集參議朝政除鞭背刑
(上讀明堂鍼灸書云人五藏之系咸附于背故有是命胡氏曰太宗誠有意于飬民者也故耳目所接其)
(心必在于民禁笞囚背亦可謂善推其所為者矣)
書法(美仁政也綱目恤刑之政書除十詳漢惠帝四年皆美之也)
高昌王麴文泰入朝
(文泰入朝西域諸國皆因文泰請朝上令文泰使人迎之魏徵諫曰昔光武不聽西域送侍子置都護以)
(為不以蠻夷勞中國前者文泰之來緣道供億甚苦若諸國皆來將不勝其弊姑聽其商賈往來與邊民)
(交市則可矣儻以賓客遇之非中國之利也時所使人已行上遽止之)質實(高昌西夷國名注見)
(齊明帝建武四年光武不聽西域送侍子置都護事在建武二十二年)
大有年
(上之初即位也嘗與羣臣語及教化上曰今承大亂之後恐斯民未易化也魏徵對曰不然久安之民驕)
(佚驕佚則難教經亂之民愁苦愁苦則易化譬猶饑者易為食渴者易為飲也上深然之封德彛曰三代)
(以還人漸澆訛故秦任法律漢雜覇道蓋欲化而不能豈能之而不欲邪魏徵書生不識時務信其虛論)
(必敗國家徵曰五帝三王不易民而化湯武皆承大亂之後身致太平若謂古人淳樸漸致澆訛則至於)
(今日當悉化為鬼魅矣人主安得而治之上卒從徵言元年關中饑米㪷直絹一匹二年天下蝗三年大)
(水上勤而撫之民雖東西就食未嘗嗟怨是歲天下大稔流散者咸歸鄉里米㪷不過三四錢終歲斷死)
(刑纔二十九人東至于海南及五嶺皆外戶不閉行旅不齎糧取給于道路焉帝謂長孫無忌曰貞觀之)
(初議者皆云人主當獨運威權不可委之臣下又云宜震耀威武征討四夷惟魏徵勸朕偃武脩文中國)
(既安四夷自服朕用其言今頡利成擒其酋長並帶刀宿衛皆襲衣冠徵之力也但恨不使封德彛見之)
(耳徵再拜謝曰此皆陛下威德臣何力之有焉帝曰朕能任公公能稱朕所任則其功豈獨在朕乎范氏)
(曰魏徵仁義之言欲順天下之理而治之封德彛刑罰之言欲咈天下之性而治之夫民莫不惡危而欲)
(安惡勞而欲息故治天下在順之而已咈之而能治者未之聞也太宗從魏徵而不從德彛行之四年遂)
(致太平仁義之效如此其速也及其成功復歸美于下此近世帝王之所不及也胡氏曰一治一亂天地)
(之大數也亂極人少則氣厚而人淳治極人夥則氣漓而人澆蓋或三二百歲或五六百歲淳漓一變而)
(天地之氣盈虛消息後世誠不及古遠矣若夫人之所以為人出于本心不可冺滅者則古猶今爾是故)
(可以懷之以仁理之以義先之以敬讓示之以好惡也魏徵有見于饑渴者易為飲食而無見于人心之)
(未亡者故其效止于㪷米數錢外戶不閉則無以進矣固不能使人人有士君子之噐也上謂侍臣曰)
(朕有二喜一懼比年豐稔斗粟三錢一喜也北虜久服邊鄙無虞二喜也治安則驕侈易生驕侈則危亡)
(立至此一懼也房玄齡奏閱府庫甲兵遠勝隋世上曰甲兵武備誠不可闕然煬帝甲兵豈不足邪卒亡)
(天下若公等盡力使百姓乂安此乃朕之甲兵也)集覽(大有年春秋桓三年冬有年宣十六年冬)
(大有年公羊傳有年何以書以喜書也大有年何以書亦以喜書也此其曰有年何僅有年也彼其曰大)
(有年何大豐年也榖梁傳釋云凡書有年者冬下榖畢入訃用豐足然後書之)質實(五嶺注見秦始)
(皇三十三年)
書法(書大有年何美恤民也帝自即位山東旱則以賑恤書關中饑則以赦天下書畿内蝗則)
(繼以出宫女書其恤民也至矣于是特書大有年嘉之也終綱目書大有年四書有年二詳漢明帝)
(永平九年)
發明(甚哉治世之難逢也入綱目以來上下一千三百六十二年其間有年之書凡六見于冊)
(蕭梁武帝之一書後唐明宗之兩書皆以分裂之世無足深取若夫海内為一人物阜康以大有年)
(書者獨永平開元與是年爾是豈非治世之難逢哉蓋嘗因是考之當太宗論冶之初一小人以秦)
(任法律漢雜覇道之說中之雖行帝行王之對言簡意足然非太宗能斷于中知所決擇其不為憸)
(人所移者幾希惟魏徵言之也明惟太宗行之也力是以帝王之治仁義之效不旋踵而見于四年)
(之間而太宗人能歸功于勸行仁義之臣遂使貞觀之治振古有光夫豈無自而然哉後之有志當)
(世者苟能以太宗之心行太宗之治則太宗之效將復見于當日而大有年之書亦將復見于方册)
(之間矣孰為帝王之治果難行哉噫)
(辛夘)五年春正月詔僧道致拜父母
書法(書譏之也其譏何二氏之教其為不忠不孝也大矣始行沙汰隨罷沙汰而獨拳拳於致)
(拜不能三年之喪而緦小功之察此之謂矣)
發明(僧道不拜父母乃師他人而拜之此正孔子所謂悖禮者詔令致拜宜矣然曷若不罷沙)
(汰於其初乎比而觀之義自見矣)
皇太子冠
(有司言皇太子冠用二月吉請造兵備儀仗上曰東作方興宜改用十月少傅蕭瑀奏據隂陽書不若二)
(月上曰吉凶在人若動依隂陽不顧禮義吉可得乎循正而行自與吉會農時急務不可失也)質實
(東作猶言春耕也)
書法(太子冠不書此其書何嘉恤農也於是請造兵備儀仗上以農時改用十月故書嘉之然)
(則曷爲不于十月書書於正月所以志有司之請而著太宗之仁也終綱目太子書冠二宋劭唐承)
(乾)
詔諸州剗削京觀加土爲墳考異(提要無剗削二字)集覽(剗削京觀)
(剗除削去也猶春秋楚莊王不立京觀之意左傳宣十二年楚敗晉師潘黨曰君盍收晉尸以為京觀臣聞克)
(敵必示子孫楚子曰非爾所知也古者明王伐不敬取其鯨鯢而封之以為大戮于是乎有京觀以懲滛慝今)
(罪無所而民皆盡忠以死君命又何以爲京觀乎又京觀注見漢後主延熙元年又注見晉愍帝建興元年鯨)
(鯢)
書法(二年書收瘞暴骸仁矣于是復剗削京觀加土為墳以禮于死者仁之至也再書美之)
發明(天地以好生爲德而自古戰争殺人者往往築爲京觀可謂不仁之甚矣剗而墳之不惟)
(澤及朽骨亦可少示戢武之意也書以美之宜矣)
以金帛賜突厥贖男女八萬口
(隋末中國人多没於突厥突厥降上遣使以金帛贖之凡得男女八萬口)質實(突厥北狄種名注見)
(梁武帝大同十一年)
書法(贖也書賜何尊中國也於是得男女八萬口綱目特書而備錄之深嘉之也)
夏六月新昌公李綱卒
(諡曰貞初周齊王憲女孀居無子綱瞻恤甚厚綱卒其女以父禮喪之)質實(新昌縣名注見漢武)
(帝元朔二年)
秋八月遣使詣高麗葬隋戰士考異(詣當作如)質實(高麗東夷國名)
(注見漢武帝元封二年朝鮮)
書法(二年收瘞隋末暴骸境内也於是念及高麗戰士而遣使葬之可謂仁也已矣可謂遠也)
(已矣故屢書美之)
發明(既贖䧟虜之人又葬戰亡之士迭書於冊亦可嘉矣使帝能堅守此心又豈有遼東之伐)
(乎)
殺大理丞張藴古
(河内人李好德有心疾爲妖言大理丞張藴古按之奏好德實被疾不當坐治書侍御史權萬紀劾奏藴)
(古相州人而好德兄厚德爲其刺史故藴古阿意縱之上怒斬之既而悔之因詔自今有死罪雖令即决)
(仍三復奏乃行刑萬紀與侍御史李仁發俱以告訐有寵大臣數被譴怒魏徵諫曰此等小人不識大體)
(以訐為直以讒為忠陛下非不知其無堪但取其無所避忌欲以警策羣臣耳而彼挾恩依勢逞其姦謀)
(凡所彈射皆非有罪陛下縱未能舉善以厲俗奈何昵姦以自損乎上默然既而萬紀等皆得罪)質
實(河内縣名注見周赧王五十三年野王相州注見漢昭帝建昭二年魏郡大理丞注見高祖武德九)
(年三復奏乃行刑注見中宗嗣聖九年)
發明(前書殺盧祖尚此書殺張藴古其為盛德之累不亦多乎然祖尚猶有辭難之罪若藴古)
(則當官執法守正不阿可賞而不可殺者其失尤為甚也惜哉)
九月修洛陽宫
(上欲修洛陽宫民部尚書戴胄表諫以亂離甫爾百姓彫弊營造不已勞費難堪上甚嘉之既而竟命將)
(作大匠實璡脩之璡鑿池築山彫飾華靡上怒遽命毁之免璡官)質實(洛陽宫注見隋煬帝大業)
(元年將作大匠官名注見隋煬帝大業九年)
書法(周武帝毁上善殿則書毁毁宫室之壯麗者則書毁美之也於是竇璡鑿池築山彫餙華)
(靡上怒毁之曷爲不書其毁書其脩譏也去年帝以元素之言罷脩矣卒復脩之是貳過也既罷之)
(復脩之既脩之復毁之則毁爲不足稱矣綱目責備賢者故罷不書罷毁不書毁)
帝獵於後苑
(上逐兔於後苑將軍執失思力諫曰天命陛下爲華夷父母奈何自輕上又將逐鹿思力脫巾解帶跪而)
(固諫上爲之止)
書法(太宗獵不悉書據貞觀四年獵不書書此何美從諫也)
冬十月詔議封建
(初上問公卿以享國久長之策蕭瑀對曰三代封建而長久秦孤立而速亡上以爲然令羣臣議之魏徵)
(以爲京畿稅少多資畿外若盡以封建經費頓闕又燕秦趙代俱帶外夷若有警急追兵内地難以奔赴)
(李百藥以爲勲戚子孫皆有民社易世之後將驕淫自恣攻戰相殘害民尤深不若守令之迭居也顔師)
(古以爲不若分王宗子勿令過大間以州縣雜錯而居互相維持足扶京室爲置官僚皆省司選用法令)
(之外不得擅作威刑朝貢禮儀具為條式一定此制萬代無虞於是詔宗室勲賢宜令作鎮藩部貽厥子)
(孫所司明為條例定等級以聞)集覽(京畿京謂京師天子之居也畿天子千里地鄭元曰夏曰縣殷)
(周曰畿畿外禮小司徒九畿䟽王畿外四面仍有九畿相去各五百里民社古者天子大社以五色土為)
(壇凡封諸侯受天子大社之土各割所封之方色土與之東方青土他如其方色授之使立社於其國有)
(土則有民故曰民社)質實(封建注見貞觀十三年)
十一月林邑新羅入貢
(林邑獻五色鸚鵡新羅獻美女各付使者歸之)質實(林邑南蠻國名注見漢後主建興四年新羅東)
(胡國名注見漢武帝元封二年朝鮮五色鸚鵡格物論鸚鵡能言鳥有慧性朱咮鈎吻翠項金眼玄項碧)
(羽頳足翠尾語音圓滑白者名秦吉了腦有黃肉冠又名時樂烏丹首紅臆朱冠綠翼鶯頷文背揉以五)
(色其心聰慧護主報恩鳴則天下太平皆産于嶺南)
十二月開党項之地爲十六州
(党項内屬者前後三十萬口)質實(党項西羌别種注見陳後主至德三年)
制自今決死刑者皆覆奏決日徹樂減膳
(上謂侍臣曰朕以死刑至重故令三覆蓋欲思之詳熟也而有司湏臾之間三覆已訖又斷獄者惟據律)
(文雖情在可矜而不敢違法其間豈能盡無冤乎古者刑人君為之徹樂減膳朕庭無常設之樂然常為)
(之不啖酒肉但未有著令耳于是制決死囚者二日中五覆奏下諸州者三覆奏行刑之日尚食勿進酒)
(肉内教坊及太常不舉樂皆令門下覆視有據法當死而情可矜者錄状以聞由是全活甚衆上嘗與)
(侍臣論獄魏徵曰煬帝時嘗有盗發捕得拷訊服罪者二千餘人悉令斬之大理丞張元濟尋其状惟五)
(人嘗為盗餘皆平民竟不敢執奏盡殺之上曰此豈惟煬帝無道其臣亦不盡忠君臣如此何得不亡公)
(等宜戒之上又嘗謂執政曰朕常恐因喜怒妄行賞罰故欲公等極諫公等亦宜受人諫不可以已之所)
(欲惡人違之苟自不能受諫安能諫人)集覽(著令漢書注著陟慮反著在法令中也)質實
(事物紀原云尚食官名掌天子之物曰尚秦置六尚乃有尚食則尚食秦官也内教坊唐開元初于蓬萊)
(宫側始立内教坊以隸散樂倡優曼衍之戲此其始矣太常官名注見漢明帝永平二年)
康國求内附
(康國求内附上曰前代帝王好招來絶域以求遠服之名無益于用而麋弊百姓今康國内附儻有急難)
(於義不得不救師行萬里豈不疲勞勞百姓以取虛名朕不為也遂不受上謂侍臣曰治國如治病病雖)
(愈尤宜將護儻遽自放縱病復作則不可救矣今中國幸安四夷俱服誠自古所稀然朕日愼一日惟懼)
(不終故欲數聞卿軰諫争也魏徵曰内外治安臣不以為喜惟喜陛下居安思危耳范氏曰太宗知招來)
(絶域之弊而不為然以兵克者則郡縣置之其疲勞百姓也亦多矣豈先行其言而後從之者與然其不)
(受康國則足以爲後世法使其行事每如此其盛德可少貶哉)集覽(康國一曰薩末鞬即元魏所謂)
(悉方斤者在那密水南為突厥所破稍南依蔥嶺其君長姓温名屈木支)
高州總管馮盎入朝
(盎有地方二千里爲治勤明所部愛之)質實(高州注見宋文帝元嘉八年高涼)
(壬辰)六年春正月朔日食質實(日食注見新莾天鳳元年)羣臣請封
禪不許
(初羣臣表請上曰卿輩皆以封禪為帝王盛事朕意不然若天下乂安家給人足雖不封禪庸何傷乎昔)
(秦始皇封禪而漢文帝不封禪後世豈以文帝不及始皇邪且事天掃也而祭何必登泰山之巔封數尺)
(之土然後可以展其誠敬乎羣臣請不已上亦欲從之魏徵獨以為不可上曰公不欲朕封禪者以功未)
(高邪德未厚邪中國未安四夷未服耶年榖未豐符瑞未至耶對曰今雖有此六者然戸口未復倉廪尚)
(虛車駕東廵供頓勞費又伊洛以東灌莽極目而遠夷君長皆當扈從此乃引戎狄入腹中而示之以虛)
(弱也况賞賚不貲未厭遠人之望給復連年不償百姓之勞崇虛名而受實害陛下將焉用之會河南北)
(數州大水事遂寢明年羣臣復以為請上喻以舊有氣疾恐登高增劇乃止范氏曰古者天子廵狩至於)
(方嶽必告祭柴望所以尊天而懷柔百神也後世學禮者失其傳而諸儒之謟諛者為說以希世主謂之)
(封禪實自秦始古無有也人主不法三代而法秦亦已謬矣太宗方明朝多賢臣而佞者猶倡其議獨魏)
(徵以為時未可而亦不以其事為非也後議其禮徵亦預焉高宗明皇遂踵行之終唐之世惟柳宗元以)
(封禪為非嗚呼禮之失也久矣世俗之惑可勝救哉胡氏曰自聖學不傳學者以天人為二致不能監觀)
(休咎之符往往推以天道難知置於冥漠而不省也以太宗之明房杜王魏並侍左右正旦日食天變為)
(大不聞胥訓告教誨以消隂沴復陽德而羣臣獻諛請祭泰山口雖不允實欲從之至稱功高德厚偃然)
(自足徵雖以空虛勞費為言若非河南北數州大水亦未必為止也夫大水者隂氣沴也日食者陽氣微)
(也較之二者日者君象尤當儆懼而不知戒焉豈非以天人為二致不學不知道之過邪及羣臣再請正)
(當披窮經訓辯是非以示子孫乃以氣疾為解誤矣)集覽(灌莽灌古玩反詩集于灌木注疏云木族)
(生曰灌莽又音姥宿草也楚辭夕攬洲之宿莽又草深平曰莽告祭柴望燔柴祭天告至也爾雅曰祭天)
(曰燔柴謂天高不可逹故燔柴以祭之庶高烟上通也馬融曰祭時積柴加牲其上而燔之先登于位告)
(于天也服虔曰謂所受王命祀其國中山川曰望書舜典望於山川注名山大川五嶽四瀆之屬不必至)
(其處皆一時遥望其方而祭之左傳曰望郊之細也注郊大禮也望祀禮之細微者也胥訓告教誨周書)
(無逸曰古之人猶胥訓告胥保惠胥教誨注云古之君臣雖曰明良猶相道告相安順相教誨以義方隂)
(沴注見陳宣帝大建六年邪沴)質實(封禪注見秦始皇二十八年秦山注同上年伊洛二水名注見)
(漢高后三年扈從注見昭宗乾寧四年)
書法(書不許何譏也何譏卒許而不果也光武羣臣請封禪不許不書以其卒封禪也故以不)
(書為譏太宗羣臣請封禪不許則書以其卒不得封禪也故以書為譏必若隋文帝然後書不許不)
(為譏矣)
發明(羣臣之請封禪不過䛕佞以悅其君而已觀太宗始焉拒之之辭可謂明白洞逹而請猶)
(不止獨魏徵以為不可然則房玄齡王珪諸人皆在致請之列矣直筆書之亦可愧哉)
三月如九成宫考異(按廵行例則如上漏帝字)
(上幸九成宫避暑監察御史馬周上疏曰大安宫在城西制度卑小而車駕獨為避暑之行是太上皇留)
(暑中而陛下居涼處也温凊之禮臣竊有所未安焉且太上皇春秋已高陛下宜朝夕視膳今九成宫去)
(京師三百餘里太上皇或時思念陛下陛下何以赴之然今行計已成不可復止願速示返期以解衆惑)
(仍亟增脩大安以稱中外之望又言比來樂工圉人超授官爵鳴玉曳履與士君子比肩臣竊耻之楊氏)
(曰馬周之論此行善矣然不止其行而速其返是所謂月攘一鷄者豈所以堯舜其君哉胡氏曰自古繼)
(世之君得飬其母者多矣鮮有及父之生而事之者也得飬其母未足以盡人子之心事父致孝然後為)
(慊周宜以此深啟帝心使力慕大舜事親之道則太宗必聞言感動而九成之車不柅自止矣)集覽
(大安宫太上皇徙居此宫温凊記曲禮為人子之禮冬温而夏凊注安定其牀衽温涼之節凊七性反字)
(從以冰冷也圉人掌馬者圉魚許反鳴玉佩玉上有蔥衡下有䨇璜衝牙蠙珠以納其間佩于韋帶之上)
(玉將鳴焉是為行步之節度曳履曳躡也履禮也飾足以為禮黃帝臣於則所作或赤履或烏皮履月攘)
(一鷄孟子曰今有人日攘其隣之鷄者或告之曰請損之月攘一鷄以待來年然後已如知其非義斯速)
(已矣何待來年不柅柅女履反止輪木也)質實(九成宫注見隋文帝開皇十三年仁夀宫大安宫注)
(見貞觀三年京師注見周顯王二十五年陛下注見漢光武建武二十七年)
書法(書譏遠也不惟温凊之多缺而厚親薄己之義亦顛倒矣)
以長樂公主嫁長孫沖
(長樂公主將出降敇有司資送倍于永嘉長公主魏徵諫曰昔漢明帝欲封皇子曰我子豈得與先帝子)
(比皆令半楚淮陽今奈何資送公主反倍于長主乎上入告皇后后歎曰妾數聞陛下稱重魏徵不知其)
(故今觀其引禮義以抑人主之私情乃知眞社稷之臣也因請遣中使厚賜徵且語之曰聞公正直乃今)
(見之願公常秉此心勿轉移也上嘗罷朝怒曰會須殺此田舍翁后問為誰上曰魏徵每廷辱我后退具)
(朝服曰妾聞主明臣直今魏徵直由陛下之明故也妾敢不賀上乃悅)集覽(半楚淮陽楚王英淮)
(陽王炳皆漢光武之子也明帝每封皇子皆殺其制度止令如楚淮陽之半)質實(長樂縣名注見)
(元宗天寶元年永嘉縣名注見晉安帝元興元年長主蔡邕曰漢帝女為公主姊妹為長公主職林曰漢)
(制皇女皆封縣公主儀服同列侯其尊崇者加號長公主儀服同藩王漢婁敬說高祖以長公主妻單于)
(武帝女亦稱衞長公主此為長公主之始矣中使注見元宗開元十五年)
書法(公主嫁不悉書此其書何美從諫也於是敕有司資送倍長公主以魏徵諫而止故書美)
(之終綱目書下嫁十四太宗長樂南平元宗永穆憲宗岐陽宣宗萬夀廣德皆美也漢武帝衞長唐)
(代宗永樂德宗義章憲宗普寧懿宗同昌皆譏在上也北齊太原唐太平安樂皆譏在主也)
置三師官夏四月鄒公張公謹卒
(公謹卒上出次發哀有司奏辰日忌哭上曰君臣猶父子也情發于哀安避辰日遂哭之)質實(一統)
(志云鄒古邑名周時為邾國魯穆公改為騶因山為名漢置騶縣屬魯國隋屬魯郡唐改為鄒縣屬兖州)
(宋屬襲慶府金屬滕州元因之本朝改屬兖州府)
秋閏七月宴近臣於丹霄殿
(上宴近臣於丹霄殿長孫無忌曰王珪魏徵昔日仇讐不謂今日得同此宴上曰徵珪盡心所事故我用)
(之然徵每諫我不從我與之言輙不應何也魏徵對曰臣以事為不可故諫若陛下不從而臣應之則事)
(遂施行故不敢應上曰應而復諫何傷對曰昔舜戒羣臣爾無面從退有後言臣心知其非而口應陛下)
(乃面從也豈稷契事舜之意邪上大笑曰人言魏徵舉止疎慢我視之更覺嫵媚正為此耳徵起拜謝曰)
(陛下開臣使言故臣得盡其愚若陛下拒而不受臣何敢數犯顔色乎上謂王珪曰玄齡以下卿宜悉)
(加品藻且自謂與數子何如曰孜孜為國知無不為臣不如玄齡才兼文武出將入相臣不如李靖敷奏)
(詳明出納唯允臣不如彦博處繁治劇衆務畢舉臣不如戴胄耻君不及堯舜以諫諍為己任臣不如魏)
(徵至于激濁揚清嫉惡好善臣於數子亦有微長上深以為然衆亦服其確論上指殿屋謂侍臣曰治)
(天下如建此屋營構既成勿數改移苟易一榱正一瓦踐履動摇必有所損若慕竒變法度不恒其德勞)
(擾實多上曰人主惟有一心而攻之者甚衆或以勇力或以辯口或以謟䛕或以奸詐或以嗜慾輻輳)
(攻之各求自售以取寵禄人主少懈而受其一則危亡隨之此其所以難也范氏曰人主不可以有偏好)
(偏好者姦邪之所趍而讒賊之所入也書曰惟精惟一允執厥中夫如是則衆莫得而攻之矣上嘗臨)
(朝謂侍臣曰朕為人主常兼將相之事給事中張行成退而上書以為禹不矜伐而天下莫與之争陛下)
(撥亂反正羣臣誠不足望清光然不必臨朝言之以萬乘之尊乃與羣臣校功争能臣竊為陛下不取上)
(甚善之)集覽(嫵媚嫵罔甫反字通作嫵亦媚也漢書相如上林賦嫵媚冉弱史記相如傳作嫵媚)
質實(丹霄殿未詳處所輻輳注見漢文帝六年書曰惟精惟一允執厥中虞書大禹謨篇文)
書法(丹霄殿何外殿也君臣講論無非治道與他宴樂者異矣故特書之終綱目書宴十六大)
(宴一詳漢高帝五年)
發明(盛治之世其施為舉措自與庸主不同雖宴遊之中亦有可觀如綱目所書太宗丹霄殿)
(之宴自他人視之不過樂飲而已然一時君臣談笑之間無非明良相與告戒之意則坐朝聽政之)
(際又可知矣觀者要當以是察之)
九月如慶善宫考異(按廵行例曰帝如某則此一條如字上亦漏帝字)
(慶善宫上生時故宅也因宴賦詩被之管絃命曰功成慶善樂使童子八佾為九功之舞大宴會與破陳)
(舞偕奏於庭同州刺史尉遲敬德與坐者争長毆任城王道宗目幾𦕈上不懌而罷謂敬德曰朕欲與卿)
(等共保富貴然卿居官數犯法乃知韓彭葅醢非高祖之罪也敬德由是始懼而自戢)集覽(功成)
(慶善舞以童兒六十四人冠進賢冠紫袴褶長袖漆髻屣履而舞進蹈安徐以象文德後更號九功舞取)
(尚書九功惟叙之義八佾行列曰佾一列八人天子八佾八八六十四人諸侯六佾大夫四佾士二佾有)
(命之舞也韓彭葅醢韓信彭越漢高帝誅之故云葅醢葅醢注見漢文帝六年)質實(一統志云慶善)
(宫在西安府武功縣南一十八里臨渭水唐武德初高祖以舊第置宫太宗生于此後嘗臨幸宴羣臣賦)
(詩任城郡名注見漢明帝永平十四年同州注見元宗開元十一年)
冬以陳叔逹爲禮部尚書
(帝謂叔逹曰卿武德中有讜言故相報對曰臣見隋室父子相殘以亡當日之言非為陛下乃社稷之計)
(耳胡氏曰陳叔逹天下之公論於秦王非私交也以叔逹端良自宜在親近之地苟欲遷序何患無名而)
(太宗乃舉武德中讜言是以危疑向背誘臣下為後日計豈君道哉)質實(社稷注見新莽天鳳元年)
(癸巳)七年春正月宴玄武門奏七德九功舞
(更名破陳樂曰七德舞太常卿蕭瑀以為形容未盡請并寫武周仁杲建德世充擒獲之狀上曰彼皆一)
(時英雄朝臣或嘗北面事之覩其故主屈辱之状能不傷乎瑀謝不及魏徵欲上偃武修文每侍宴見七)
(德舞輙俛首不視見九功舞則諦觀之)集覽(武周劉武周自稱定楊可汗唐攻破之走死仁杲薛)
(仁杲自稱秦帝降唐被殺建德竇建德自稱夏王被擒斬之于市世充王世充自稱鄭帝降唐被殺)
王珪罷以魏徵爲侍中
(上與侍臣論安危之本温彦博曰願陛下常如貞觀初則善矣帝曰朕比來怠于為政乎魏徵曰貞觀之)
(初陛下節儉求講不倦比來營繕微多諫者頗有忤旨此其所以異耳帝欣然納之上問魏徵曰羣臣)
(上書可采及召對多失次何也對曰臣觀百司奏事常數日思之及至上前三分不能道一況諫者拂意)
(觸忌非陛下借之辭色豈敢盡其情哉上由是接羣臣辭色愈温嘗曰煬帝多猜忌對羣臣多不語朕則)
(不然君臣相親如一體耳上謂侍臣曰朕比來決事或不能皆如律令公輩以為事小不復執奏夫事)
(無不由小以致大此乃危亡之端也昔龍逢忠諫而死朕每痛之煬帝驕暴而亡公輩所親見也公輩常)
(宜為朕思煬帝之亡朕常為公軰念龍逢之死何患君臣不相保乎上謂魏徵曰為官擇人不可造次)
(用一君子則君子皆至用一小人則小人競進對曰然天下未定則專取其才不考其行喪亂既平則非)
(才行兼備不可用也范氏曰太宗之言王者之言也魏徵所謂才行者不亦異乎夫才有君子之才有小)
(人之才古之所謂才者君子之才也兼德行而言之也後世之所謂才者小人之才也辯給以禦人詭詐)
(以用兵僻邪險陂趨利就事而已爾王者創業垂統敷求哲人以遺後嗣故能長世豈其以天下未定而)
(專用小人之才乎夫有才無行之小人無時而可用退之猶懼其或進也豈可先用而後廢乃取才行兼)
(備之人乎徵之學駁而不純故所以輔導其君者卒不至于三王之治也)質實(龍逢忠諫注見漢成)
(帝元延元年)
造渾天儀
(直太史李淳風以靈臺候儀制度疎略但有赤道更請造渾天黃道儀至是奏之)集覽(靈臺候儀)
(作儀以推候天地也浮屠一行曰靈臺鐵儀後魏斛蘭所作規制朴略度刻不均赤道不動乃如膠柱以)
(考月行遲速多差渾天黃道儀渾天儀注見漢順帝陽臺二年黃道游儀注見玄宗開元九年)質實
(李淳風岐州人)
書法(書造儀何重象噐也終綱目書渾儀四宋丙子年是年玄宗開元九年十二年書儀一中)
(宗嗣聖二年)
秋九月山東四十餘州水遣使賑之質實(山東道名注見宋文帝元)
(嘉二十五年)
書法(書美恤民也綱目書大水六十三詳漢文帝元年四十餘州則水無大于此矣曷為不書)
(大水不皆大也至德宗四十餘州大水則書大矣貞元八年終綱目書水四十餘州二)
赦死囚三百九十人
(先是上親錄繫囚見應死者憫之縱使歸家期以來秋來就死仍敇天下死囚皆縱遣使至期來詣京師)
(至是皆如期自詣朝堂上皆赦之胡氏曰罪既至死無可赦者此三百九十人者其間寧無殺人償死者)
(乎而赦之何被殺者之不幸而蒙赦者之幸也況既得一年之期必嘗相約以如期而集則可免死太宗)
(悅其信服而忘其刑赦之頗也然不敢違逸而皆至情則可矜矣要之始者縱之過也)集覽(刑赦)
(之頗左傳昭十六年子産曰發命之不衷出令之不信刑之頗類注緣事類以成偏頗頗普多反類如字)
質實(京師注見周顯王二十五年)
書法(書赦死囚何譏也親錄囚徒縱應死者期以來秋可也而敇天下死囚皆縱遣使之至期)
(來詣京師則帝欲赦之之意明矣安得不啓其如約徼幸之心哉綱目不書縱囚而直書其赦所以)
(深探太宗之本意也其旨微矣)
發明(虞書𤯝災肆赦初未嘗有赦死罪之文既書死囚則是罪已應死矣無故赦之毋乃不可)
(乎書法如此固綱目之所不予也)
冬十一月以長孫無忌爲司空
(無忌固辭上曰吾為官擇人惟才是與苟不才雖親不用如有才雖讐不棄今日之舉非私親也)
十二月帝奉太上皇置酒未央宫
(上從上皇宴故漢未央宫上皇命頡利可汗起舞馮智戴詠詩既而笑曰胡越一家古未有也帝捧觴上)
(壽曰此皆陛下教誨非臣智力所及昔漢高祖亦從太上皇宴此宫妄自矜大臣不取也上皇大悅)集
覽(智戴南蠻酋長馮盎之子名也先盎遣入侍故入侍宴)質實(未央宫注見漢高帝七年可汗)
(夷狄君長號注見漢後主景耀四年)
書法(于是始一書奉太上皇越二年而以太上皇喪書者矣夫人主以天下飬飬母多矣逮飬)
(父者蓋鮮焉上皇稱誥九年太宗躬飬之禮僅一見于綱目帝亦少歉于此哉終綱目書置酒凡四)
(詳秦初甲子年)
發明(事有不美而美在其中者如太宗宴丹霄殿之類是也亦有至美而不美在其中者如奉)
(太上皇置酒未央宫之類是也丹霄之宴前固已論之矣未央置酒之義可得聞乎夫人主一日萬)
(幾若責以昏定晨省之禮朝夕娛侍之樂誠有未易然者至于以時侍奉如五日一朝之類獨不可)
(舉而行之乎太宗自正位以来至于終上皇之身未聞有所謂奉親之樂孝飬之事獨此一書于冊)
(則夫武德九年之後貞觀九年之前首尾十載所謂為天子父以天下飬者僅有是耳中間徒聞欲)
(幸九成宫避暑而上皇留于暑中見諸馬周之䟽而亦不聞為之少柅其行後雖欲營大明宫為上)
(皇清暑之所然亦不果居之臣故因置酒未央之事而知太宗之簡於事親正所謂至美之中有不)
(美存者此也我朝孝宗皇帝恭奉上皇垂三十載孝飬之誠始終如一七日一朝有加無已是豈唐)
(之太宗所可同日語哉尊諡曰孝眞無愧矣然則君子觀綱目所書太宗置酒之事安得不于我孝)
(宗而三歎三詠)
賜太子庶子于志寧孔穎逹等金帛
(帝謂志寧曰朕年十八猶在民間民之疾苦情偽無不知之及區處世務猶有差失况太子生長深宫百)
(姓艱難耳目所未涉能無驕逸乎卿等不可不極諫太子好嬉戲頗虧禮法志寧與穎逹數直諫上聞而)
(嘉之各賜金一斤帛五百匹)
削工部尚書段綸階
(綸奏徵巧匠上令試之綸使造傀儡上曰求巧工以供國事今先造戲具豈百工相戒毋作淫巧之意邪)
(乃削綸階)質實(傀儡木偶人也世傳傀儡起于漢高祖平城之圍用陳平計刻木為美人立城上以)
(詐冐頓閼氏後人因此為傀儡應劭曰高帝七年陳平使畫工圖美女遣遺閼氏而無刻木事今按列子)
(記周穆王時巧人有偃師者為木人能歌舞王與盛姬觀之舞既終木人瞬目以手招王左右王怒欲殺)
(偃師偃師懼壊之皆丹墨膠漆之所為也此疑傀儡之始矣秦漢有魚龍曼衍之戲其事亦粗見唐李商)
(隠宫詞曰不湏看盡魚龍戲終遣君王怒偃師通典曰窟&KR1235;子亦曰魁&KR1235;作偶人以戲善歌舞審此知其)
(偃師之遺事也風俗通曰漢靈帝時京師賓客嘉會皆作魁&KR1235;梁散樂亦有之齊後主尤所好也顔氏家)
(訓云古有秃人姓郭好諧謔今傀儡郭郎子是也傀儡音匯磊階謂品級也)
書法(削官之例二某有罪削階有罪之辭也削某階無罪之辭也叚綸始作淫巧其以無罪書)
(何病帝也大匠誨人必以規矩而求巧匠且令試之則罪不在叚綸矣)
發明(書賜太子庶子金帛文無美詞然足知其輔導太子之實書削工部尚書階文無貶詞然)
(足知其作為淫巧之實此亦觀綱目之法也)
(甲午)八年春正月以李靖等爲黜陟大使分行天下
(上欲分遣大臣循行黜陟未得其人李靖薦魏徵上曰徵箴規朕失不可一日離左右乃命靖等十三人)
(分行天下察長吏賢不肖問民間疾苦禮高年賑窮乏褒善良起淹滯俾使者所至如朕親覩)質實
(黜陟注見貞觀二年)
夏五月朔日食秋七月山東河南大水冬十月營
大明宫
(營大明宫以為上皇清暑之所未成而上皇寢疾不果居)質實(一統志云大明宫在西安府治東北)
(五里唐東内也貞觀中所建初名永安後改曰蓬萊又改曰大明)
書法(大明宫何上皇清暑之地也營經始之辭也宫未及成而上皇寝疾矣綱目曷為書之譏)
(也自六年如九成宫馬周有䟽至是二年始為上皇清暑之計而上皇竟不及居太宗之慢亦無以)
(自贖矣故書譏之)
以李靖爲特進
(靖以疾遜位上曰朕嘉公意欲以公為一代楷模故不相違及拜特進俟疾小瘳間三二日至門下中書)
(平章政事)集覽(特進注見漢成帝鴻嘉元年)
書法(平章政事之名始此)
吐蕃遣使入貢
(吐蕃在吐谷渾西南未嘗通中國其王稱贊普俗不言姓王族皆曰論官俗皆曰尚近世寖彊勝兵數十)
(萬贊普棄宗弄讃有勇略四隣畏之詔遣使者往慰撫之)集覽(吐蕃本西羌屬姓勃窣野居析支水)
(西在吐谷渾西南贊普吐蕃俗謂彊雄曰贊謂丈夫曰普故號君長曰贊普其後有君長或曰論贊或曰)
(弄讃棄宗弄讃贊普之名也)
書法(此吐蕃通中國之始)
吐谷渾寇涼州以李靖爲大總管帥諸軍討之考異(據九)
(年書伐吐谷渾此誤作討)
(吐谷渾可汗伏允老耄其臣天柱王用事數入塞侵盜詔大舉討之上欲以李靖爲將爲其老重勞之靖)
(聞之請行上大悅以靖為西海道行軍大總管節度諸軍討之)集覽(重勞之重去聲難也言難于勞)
(使之)質實(吐谷渾西域國名注見晉元帝建武元年可汗夷狄君長號注見漢後主景耀四年涼州)
(注見中宗景龍二年西海郡名注見晉元帝建武元年)
發明(王者不勤遠略若無故舉兵則為黷武今此上書吐谷渾寇涼州而下書李靖帥軍討之)
(曰寇則罪在夷狄曰討則有詞可執用兵若此得其正矣宜乎綱目書以予之也)
聘鄭氏爲充華旣而罷之
(帝聘鄭仁基女為充華册使將發魏徵聞其嘗許嫁士人陸爽遽上表諫帝大驚自責命停册使房玄齡)
(等奏許嫁無顯状爽亦表言初無此議帝謂徵曰羣臣或容希合爽亦自陳何也對曰彼以陛下為外雖)
(捨之或隂加罪譴故爾帝笑曰朕之言不能使人必信如此邪)集覽(充華婦官也九嬪之一)質
實(陛下注見漢光武建武二十五年)
書法(特筆也太宗從諫至此可謂有大過人者矣特書美之綱目書命納妃妾十詳漢獻帝建)
(安十八年皆譏也惟此為美辭)
發明(自改過不吝見於仲氏之美成湯而後知人君以改過為大德自匡救其惡見于孔子之)
(述事君乃後知人臣以匡救為至忠太宗聘鄭氏爲充華不知其已受聘也魏徵上表論諫帝遽大)
(驚自責若太宗可謂能改過不吝若魏徵可謂能匡救其惡者矣以房玄齡之賢猶希意奏陳非徵)
(深探本情非太宗屈己從諫何以能免其失故綱目特書既而罷之與漢明帝永平三年書大起北)
(宫既而罷之同意皆美之也)
以皇甫德參爲監察御史
(中牟丞皇甫德參上言脩洛陽宫勞人收地租厚斂俗好高髻蓋宫中所化上怒謂房玄齡等曰德參欲)
(國家不役一人不收斗租宫人皆無髮乃可其意邪欲罪之魏徵曰言不激切不能動人主之心陛下擇)
(焉可也上曰朕罪此人則誰復敢言者乃賜絹二十匹他日徵奏言陛下近日不好直言雖勉強含容非)
(曩時之豁如上乃更加優賜拜監察御史中書舍人高季輔上言外官卑品猶未得禄饑寒切身難保)
(清白宜量加優給然後可責以不貪比見帝子拜諸叔叔皆答拜紊亂昭穆宜訓之以禮上善之)集
覽(好高髻漢章帝時馬廖上䟽曰長安語曰城中好高結四方高一尺注結與髻同)質實(中牟)
(縣名注見漢獻帝初平三年昭穆注見漢光武建武十九年)
西突厥咄陸可汗死考異(提要咄作吐死作卒)
(弟沙鉢羅咥利失可汗立)
(乙未)九年春正月分民貲爲九等夏五月太上皇崩
李靖伐吐谷渾破之
(李靖擊吐谷渾伏允悉燒野草輕兵走入磧諸將以為馬無草未可深入侯君集曰虜一敗之後鼠迯鳥)
(散取之易于拾芥此而不乘後必悔之李靖從之中分其軍為兩道靖與薛萬均李大亮由北道君集與)
(道宗由南道靖等敗吐谷渾于牛心堆又敗諸赤水原君集道宗引兵行無人之境二千餘里盛夏降霜)
(人齕冰馬噉雪追及伏允于烏海與戰大破之靖督諸軍經積石河源窮其西境襲破伏允牙帳斬首數)
(千級獲雜畜二十餘萬伏允子順斬天柱王來降伏允脫身走衆散稍盡為左右所殺國人立順為可汗)
(詔以為西平郡王順未能服其衆命李大亮將精兵數千為其聲援既而順竟為國人所殺上復使侯君)
(集將兵立其子諾曷鉢為可汗總管高甑生後軍期李靖按之甑生誣靖謀反按騐無状甑生坐減死徙)
(邊或言甑生秦府功臣宜寬其罪上曰國家功臣多矣若甑生獲免則人人犯法安可復禁乎靖自是闔)
(門杜絶賓客雖親戚不之見)集覽(積石河源地里志積石在金城河關縣西南羌中今鄯州龍支)
(縣界河所經也括地志云積石山今名小積石山在河州枹罕縣西七里河州在京兆西千四百七十里)
(禹發源河水小積石山浮河東北下歴靈勝二州北而南行至于龍門蔡氏書傳按漢西域傳張騫所窮)
(河源云河有兩源一出蔥嶺一出于闐于闐在南山下其河北流與蔥嶺河合東注蒲昌海蒲昌一名鹽)
(澤去玉門陽關三百餘里其水停居冬夏不增減潜行地中南出積石又唐長慶中薛元鼎使吐蕃自隴)
(西成紀縣西南出塞二千餘里得河源于莫賀延積尾曰悶磨黎山其山中高四下所謂崑崙也東北流)
(與積石河相連河源澄瑩冬春可涉下稍合流色赤益遠他水并注遂濁吐蕃亦自言崑崙在其國西南)
(按二說恐薛說為是)質實(磧柔然地名注見梁武帝普通二年一統志云積石山名在陜西河州衛)
(城西北七十二里禹貢導河積石至于龍門即此又西寧衞境廢龍支縣南有積石山亦為禹貢導河之)
(所西平郡注見漢宣帝元康四年湟中)
秋七月詔禮官議廟制
(諫議大夫朱子奢請立三昭三穆而虛太祖之位于是增脩太廟附弘農府君及高祖并舊神主四為六)
(室房玄齡等議以涼武昭王為始祖于志寧以為武昭王非王業所因不可為始祖上從之)質實
(三昭三穆注見宋明帝泰始七年宏農郡名注見周顯王四十五年陜朱子奢蘇州吳縣人涼武昭王西)
(涼王李暠廟號武昭王)
冬十月葬獻陵
(初詔山陵依漢長陵故事秘書監虞世南上䟽以為聖人薄葬其親非不孝也深思遠慮以厚葬適足為)
(親之累故不為耳陛下聖德度越唐虞而厚葬其親乃以秦漢為法臣竊為陛下不取願依白虎通為三)
(仞之墳節損制度刻石陵旁藏書宗廟用為子孫之法䟽奏不報世南又奏漢天子即位即營山陵遠者)
(五十餘年今以數月之間為數十年之功于人力有所不連上乃詔有司議之房元齡等以為漢長陵高)
(九丈原陵高六丈今九丈則太崇三仞則太卑請依原陵之制從之又詔太原立高祖廟秘書監顔師古)
(以為寝廟應在京師漢世郡國立廟非禮乃止)集覽(長陵漢高帝陵墓白虎通漢章帝詔諸儒會白)
(虎觀議五經異同作白虎議奏今白虎通是原陵漢光武陵墓)質實(一統志云獻陵在西安府三原)
(縣東南一十八里長陵漢高帝之墓注見十二年太原府名注見齊明帝建武三年并州京師注見周顯)
(王二十五年原陵漢光武之墓注見建武中元二年)
十一月以蕭瑀爲特進參預政事
(上曰武德季年高祖有廢立之心而未定我不為兄弟所容實有功高不賞之懼斯人也不可以利誘不)
(可以死脇眞社稷臣也因賜瑀詩曰疾風知勁草板蕩識誠臣范氏曰太宗以蕭瑀無二心于已而嘉之)
(可謂能知臣矣人君以此取人豈不得忠正之士乎)集覽(疾風知勁草疾急也勁徤也草雖被疾風)
(亦不隨之而靡板蕩識誠臣詩上帝板板上帝蕩蕩注上帝稱君王也板板反也王為政反先王與天之)
(道也蕩蕩法度廢壞貎言誠臣不以板蕩而易其介也)
(丙申)十年春正月突厥阿史那社爾來降
(社爾處羅可汗之子也年十一以智略聞處羅以為拓設建牙于磧北頡利既亡西突厥亦亂社爾詐往)
(降之襲取其地幾半有衆十餘萬乃曰破我國者薛延陁也我當為先可汗報讐擊滅之諸部皆諫社爾)
(不從擊之大敗遂帥衆來降以為左驍衞大將軍處其部落于靈州之北留社爾于長安尚公主典屯兵)
集覽(阿史那社爾阿史那突厥三字姓社爾其名也拓設設猶言部也拓其部設之號)質實
(靈州注見貞觀二十年長安縣名注見漢惠帝五年)
二月以荆王元景等爲諸州都督
(諸王之藩上與之别曰兄弟之情豈不欲常共處耶但以天下之重不得不爾諸子尚可復有兄弟不可)
(復得因流涕嗚咽不能止胡氏曰臨湖之變太宗不能以義命少忍然理義出于人心雖下愚蠢蠢猶不)
(可亡滅而况英傑之資乎事往時遷終必自悔然已不可如何矣此太宗所以悲也人倫之際易以失恩)
(可不愼哉魏王泰為相州都督不之官上以泰好文學特命于其府别置文學舘聽自引召學士泰有)
(寵于上或言諸大臣多輕之上怒召諸大臣讓之曰隋文帝時大臣皆為諸王所頓躓我若縱之豈不能)
(折辱公輩邪房玄齡等皆謝魏徵正色曰若綱紀大壞固所不論聖明在上魏王必無頓辱羣臣之理隋)
(文帝驕其諸子卒皆夷滅又足法乎上悅曰朕以私愛忘公義及聞公言方知理屈人主發言何得容易)
(乎王珪嘗奏三品以上道遇親王降乘非禮上曰卿輩輕我子邪魏徵曰諸王位次三公今三品皆九卿)
(八座為王降乘誠非所宜上曰人命難期萬一太子不幸安知諸王不為公輩之主乎對曰自周以來皆)
(子孫相繼不立兄弟所以絶庶孽之窺窬塞禍亂之源本此為國者所深戒也上乃從珪奏)集覽
(臨湖之變在高祖武德九年頓躓頓拙辱也躓音致礙不行也正義曰頓躓困厄之義也降乘猶言下車)
(也乘去聲九卿唐志太常光禄衞尉宗正太僕大理鴻臚司農太府凢九寺各卿一人八座隋制以五省)
(長官中書令侍中尚書令共議國政此宰相之職唐因之其後以太宗嘗為尚書令臣下避不敢居其職)
(由是僕射與尚書長官皆尚書省官故云尚書八座又漢魏八座注見晉武帝太康四年)正誤(八座)
(今按通典隋以六部尚書左右僕射及令為八座二僕共為一座唐與隋同其後代宗以郭子儀為尚書)
(令子儀以太宗嘗為此官不受自是不以授人則唐之八座又當為左右二僕及六尚書也集覽欠明)
質實(荆王元景荆州名注見漢獻帝建安十三年南郡元景唐高祖之子太宗之弟庶孽注見漢景)
(帝三年窺窬晉成伯陽市賦談智于尺寸之間窺窬於分毫之際注窺私視也窬門邊竇也綱紀注見宋)
(營陽王景平二年)
三月吐谷渾請頒歷遣子入侍夏六月以温彦博爲
右僕射楊師道爲侍中魏徵爲特進
(徵屢以目疾辭位上不得已以為特進知門下省事參議得失)
皇后長孫氏崩
(后性仁孝儉素好讀書常與上從容商略古事因而獻替禆益良多撫視庶孽逾於所生妃嬪以下無不)
(愛戴訓諸子常以謙儉為先太子乳母以東宫噐用少請奏益之后不許曰太子患德不立名不揚何患)
(無噐用邪后得疾太子請奏赦罪人度人入道后曰死生有命非智力所移赦者國之大事不可數下道)
(釋異端之教蠧國病民皆上素所不為奈何以吾一婦人使上為所不為乎及疾篤與上訣時房玄齡以)
(譴歸第后曰玄齡事陛下久小心謹慎苟無大故不可棄也妾之本宗因緣葭莩以致禄位既非德舉易)
(致顚危欲保全之愼勿處之權要妾生無益于人願勿以丘壟勞費天下但因山為墳噐用瓦木可也更)
(願陛下親君子遠小人納忠諫屏讒慝省作役止遊畋則妾死不恨矣后嘗采自古婦人得失事為女則)
(三十卷又嘗著論譏漢明德馬后不能抑退親戚之權而徒戒其車如流水馬如龍是開其禍敗之源而)
(禁其未流也至是宫司奏之上覽之悲慟以示近臣曰皇后此書足以垂範百世朕非不知天命而為無)
(益之悲但入宫不復聞規諫之言失一良佐故不能忘懷耳乃召玄齡使復其位)集覽(葭莩漢中)
(山王傳葭莩之親注葭蘆也莩其筩中白皮至薄者言其輕薄而附著也邱壟秦晉之間冢謂之壟漢書)
(光武曰使迭興之後與邱壟同體注邱小山也壟大坡也)質實(從容注見漢宣帝地節三年)
秋禁上書告訐者
(上謂羣臣曰朕開直言之路以利國也而比來上封事者多訐人細事自今復有為是者朕當以讒人罪)
(之范氏曰太宗欲聞直言而惡告訐可謂明且遠矣此為君為長之道也)
冬十一月葬文德皇后
(時將軍段志玄宇文士及分統士衆帝夜使宫官至二人所士及納之志玄不納曰軍門不可夜開使者)
(曰此有手敕志玄曰夜中不辨眞偽竟留使者至明帝聞而歎曰眞將軍也帝為文刻石稱皇后節儉遺)
(言薄葬不藏金玉當使子孫奉以為法帝念后不已于苑中作層觀以望昭陵嘗引魏徵同登使視之徵)
(熟視之曰臣昏眊不能見上指示之徵曰臣以為陛下望獻陵若昭陵則臣固見之矣上泣為毁觀)集
覽(層觀層重屋也觀去聲三輔黃圖云豋之則可遠觀故曰觀)質實(昭陵長孫皇后之墓注見)
(貞觀二十三年陛下注見漢光武建武二十七年)
十二月朱俱波丼棠遣使入貢
(朱俱波在蔥嶺之北去瓜州三千八百里丼棠在大海南上曰中國既安四夷自服然朕不能無懼昔秦)
(始皇威振胡越二世而亡惟諸公匡其不逮耳)集覽(朱俱波西域國一作朱俱槃一作朱駒半一作)
(朱駒波即漢時子合國也蔥嶺注見漢和帝永元二年甘棠西域國)質實(朱俱波西域國名未詳沿)
(革瓜州注見莊宗同光二年晉昌)
黜治書侍御史權萬紀
(萬紀上言宣饒銀大發采之歲可得數百萬緡上曰朕貴為天子所乏者非財也但恨無嘉言可以利民)
(耳與其得數百萬緡何如得一賢才卿未嘗進一賢才而專言銀利昔堯舜抵璧於山投珠於谷漢之桓)
(靈乃聚錢為私藏卿欲以桓靈俟我耶是日黜萬紀使還家)集覽(宣饒二州名在江東宣本漢丹)
(陽郡饒本漢鄱陽郡)質實(宣饒二州名宣注見漢明帝永平十三年丹陽饒注見梁武帝太清元年)
(鄱陽)
更命統軍别將爲折衝果毅都尉
(凡十道置府六百三十四而關内二百六十一皆隸諸衞及東宫六率凡上府兵千二百人中府千人下)
(府八百人三百人為團團有校尉五十人為隊隊有正十人為火火有長每人兵甲糧裝各有數輸之庫)
(征行給之二十為兵六十而免能騎射者為越騎其餘為步兵每歲季冬折衝都尉帥以教戰當給馬者)
(官與直當宿衞者番上兵部以遠近給番遠疎近數皆一月而更)集覽(更命統軍别將為折衝果)
(毅都尉改號統軍為折衝都尉别將為果毅都尉諸府則總號折衝府折衝者所以折兵衝也左傳曰殺)
(敵為果致果為毅)質實(東宫注見宋文帝元嘉二十七年)
(丁酉)十一年春正月以吳王恪等爲諸州都督質實(吳王恪注)
(見貞觀十七年)
(諸王將之官上賜書戒敇且曰吾欲遺汝珍玩恐益驕奢不如得此一言耳)
作飛山宫
(魏徵上䟽曰煬帝恃其富強不虞後患窮奢極欲使百姓困窮以致身死人手社稷為墟陛下撥亂反正)
(宜思隋之所以失我之所以得撤其峻宇安于卑宫若因基而增廣襲舊而加飾此則以亂易亂殃咎必)
(至難得易失可不念哉)
發明(飛山宫之制不可得聞然以其名觀之侈可知矣書之于册是亦日月之一蝕也)
定律令
(房玄齡等先受詔定律令以為舊法兄弟異居蔭不相及而謀反連坐皆死祖孫有蔭而止應配流據禮)
(論情深為未愜令定律祖孫與兄弟緣坐者俱配役從之凡定律五百條立刑名二十等比隋律減大辟)
(九十二條減流入徒者七十一條凡削煩去蠧變重為輕者不可勝紀又定令一千五百九十餘條舊制)
(釋奠于太學以周公為先聖孔子配饗元齡等以孔子為先聖顔回配饗又刪武德以來敇格定留七百)
(條至是行之又定枷杻鉗鎻杖笞皆有長短廣狹之制自張藴古之死法官以出罪為戒時有失入者又)
(不加罪上嘗問大理卿劉德威曰近日刑網稍密何也對曰此在主上不在羣臣律文失入減三等失出)
(減五等今乃失入無辜失出獲罪是以吏各自免競就深文陛下儻一斷以律則此風立變矣上悅從之)
(由是斷獄平允上又嘗曰法令不可數變數變則煩官長不能盡記吏得為姦自今變法宜詳愼之)集
覽(以出罪為戒先藴古以李好德法不當坐上怒其出人之罪斬之今皆以此為戒)質實(大辟)
(刑名注見漢宣帝地節三年釋奠注見梁武帝天監十七年劉德威彭城人)
二月豫爲山陵終制
(上以漢世豫作山陵免子孫倉猝勞費又志在儉葬恐子孫從俗奢靡自為終制因山為陵容棺而已范)
(氏曰厚葬之禍古今所明知然後之人主為之以賈禍跡相接而莫或戒也太宗雖自為終制而昭陵之)
(葬亦不為儉及唐之末不免暴露豈非太宗之過乎)
幸洛陽宫考異(幸上漏帝字)
(上至顯仁宫官吏以闕儲偫被譴魏徵諫曰陛下以儲偫譴官吏臣恐承風相扇異日民不聊生殆非行)
(幸之本意也昔煬帝諷郡縣獻食視其豊儉以為賞罰故海内叛之此陛下所親見奈何欲效之乎上驚)
(曰非公不聞此言因謂長孫無忌等曰朕昔過此買飯而食僦舍而宿今供頓如此豈得猶嫌不足乎至)
(洛陽宫西苑泛積翠池顧謂侍臣曰煬帝作此宫苑結怨于民今悉為我有正由宇文述虞世基之徒内)
(為謟諛外蔽聰明故也可不戒哉范氏曰富而不忘貧則能保其富矣貴而不忘賤則能保其貴矣夫以)
(萬乘之貴四海之富而猶以為不足何哉忘其始之貧賤而欲大無窮也是以周公作書以戒成王恐其)
(不知稼穡之艱難而驕逸也漢文有言曰朕能任衣冠念不至此是以恭儉愛民惟恐煩之嗚呼其可謂)
(有德者矣若太宗聞諫而能自省此其所由興也)集覽(能任衣冠任平聲堪也言我自堪任衣冠)
(以来)質實(顯仁宫注見隋煬帝大業元年一統志云西苑在河南府洛陽縣隋煬帝築周廻二百里)
(臺觀宫殿窮極華麗)
三月朔日食詔行新禮
(房玄齡魏徵所定凡百三十八篇)
以王珪爲魏王泰師
(上謂泰曰汝事珪當如事我泰見珪輙先拜珪亦以師道自居胡氏曰為人師者豈徒禮貌云乎哉必有)
(道以授人而道以人倫為至泰是時于兄弟間漸生異慮而王珪訓告之方教誨之道未之聞也卒以窺)
(伺廢斥而死珪與有責矣)
以南平公主嫁王敬直
(敬直珪之子也先是公主下嫁皆不以婦禮事舅姑珪曰主上欽明動循禮法吾受公主謁見豈為身榮)
(所以成國家之美耳乃與其妻就席坐令公主執笄行盥饋之禮是後公主始行婦禮)集覽(南平)
(公主嫁王敬直源流至論曰唐史例曰某人尚某公主今綱目不曰尚而曰某公主嫁某人此乃文公所)
(以明人倫也公主執笄行盥饋之禮笄字唐書王珪傳作笲注云按史照通鑑釋文笄堅奚反簮也又云)
(據唐書釋音正文作笲釋云皮變反笥屬也未知孰是又引左傳奉匜沃盥易家人在中饋以解盥饋之)
(禮愚謂笄字本刊之誤史照又失為正之唐書釋音為得也所引奉匜沃盥家人在中饋二者亦謬矣不)
(詳執笲之義本按記昏義篇夙興婦沐浴以俟見質明贊見婦於舅姑婦執笲棗栗叚脩以見注笲音煩)
(又皮彦反噐名以&KR1239;若竹為之其形如筥衣之以青繒以盛棗栗叚脩之屬叚丁亂反本又作腵脩脯也)
(加薑桂曰腵脩公羊傳何休學云禮婦見舅姑以棗栗為贄見女姑以腵脩為贄棗取其早自矜莊栗取)
(其敬栗腵脩取其斷斷自脩飾也其奉匜沃盥事乃晉公子重耳適秦秦伯使懷嬴奉匜沃盥懷嬴是重)
(耳之姪婦奉匜沃盥既而揮之此豈婦事舅姑之禮家人在中饋此言婦人居中而主饋耳非特饋舅姑)
(也當知盥饋之禮本按記郊特牲篇厥明婦盥饋舅姑卒食婦餕餘是也盥音管文公家禮說甚詳明婦)
(至于家明日夙興見于舅姑若冢婦則饋于舅姑是日食時婦家則盛饌酒壺婦從者設蔬果卓子于堂)
(上舅姑坐前設盥盆于阼階東南帨架在東舅姑就坐婦盥升自西階洗盞斟酒置舅卓子上降拜俟舅)
(飲畢又拜遂獻姑進酒姑受飲畢降拜遂執饌升薦于舅姑前侍立姑後以俟卒食撤飯侍者撤餘饌分)
(置别室婦就餕姑之餘婦從者餕舅之餘壻從者又餕婦之餘此盥饋禮也)質實(一統志云南平)
(縣名漢屬桂陽郡晉因之隋省入臨武縣唐復置屬郴州天寳初改曰藍山縣因山為名宋属桂陽軍元)
(屬桂陽路本朝初屬郴州後改屬衡州府)
書法(始執婦道也故書美之)
發明(貞觀六年嘗書以長樂公主嫁長孫冲矣然是時下嫁之禮猶未明也至是分注具載是)
(後公主始行婦禮之說則弊俗自此始革矣夫夫夫婦婦隂陽之大義乾坤之定制也雖則王姬亦)
(下嫁于諸侯豈以天子之女而決壞尊卑之防哉自漢以來制為尚主之法於是夫屈於婦隂陵於)
(陽其失甚矣有太宗以為之君于是乎能禮遣其女有王珪以為之舅于是乎能不屈于婦君臣相)
(遇自我作古此亦治世之美事也特書南平公主嫁王敬直而不曰王敬直尚南平公主書法之意)
(明矣夫豈過予之哉)
詔議封禪禮質實(封禪注見秦始皇二十八年)
(秘書監顔師古等議其禮房玄齡裁定之)
書法(漢文帝議封禪不書十六年此其書何譏也前書請封禪不許矣于是而詔議其禮帝之)
(不能自克如此故書譏之綱目書議封禪禮儀二是年高宗顯慶四年)
發明(封禪非古也自吕政行之于前漢武踵之于後人主遂以是為盛典人臣遂以是為美談)
(其有卓然不惑知其非禮者蓋亦鮮矣昔光武始拒羣臣之請詞旨甚嚴然未幾復為䜟緯所移今)
(太宗始亦堅却其說至是所守亦不能固雖他時終于不行要之非確有定力終始不回者也書詔)
(議封禪禮則大駕雖未東已知其志嚮之所在矣惜哉)
夏五月虞公温彦博卒質實(虞縣名注見周赧王二十一年解)六月
以荆王元景長孫無忌等爲諸州刺史子孫世襲質實
(荆州名注見漢獻帝建安十三年南郡)
書法(刺史世襲其為建國也大矣使卒行之治亂未可知也末世藩鎮不世襲之世襲矣)
秋七月榖洛溢詔百官極言過失質實(提要溢上有水字疑漏)
(大雨榖洛溢入洛陽宫壞官寺民居溺死者六千餘人詔水所毁宫少加修繕纔令可居廢明德宫元圃)
(院以其材給遭水者令百官上封事極言朕過其後上謂侍臣曰上封事者皆言朕遊獵太頻今天下無)
(事武備不可忘但與左右獵于後苑無一事煩民夫亦何陽魏徵曰先王惟恐不聞其過苟其言無取亦)
(無所損乃皆勞而遣之侍御史馬周上䟽以為三代及漢歴年多者八百少者不减四百良以恩結人心)
(人不能忘故也自是以降多者六十年少者纔二十餘年皆無恩於人本根不固故也今之戶口不及隋)
(之什一而給役者兄去弟還道路相繼營繕不休噐服華侈陛下少居民間知民疾苦尚復如此况皇太)
(子生長深宫不更外事萬歲之後固聖慮所當憂也臣觀自古百姓愁怨國未有不亡者人主當修之于)
(可修之時不可悔之于既失之後貞觀之初天下饑歉斗米直匹絹而百姓不怨者知陛下憂念不忘故)
(也今比年豐穰匹絹得粟十餘斛而百姓怨咨者知陛下不復念之多營不急之務故也自古以來國之)
(興亡不以蓄積多少在于百姓苦樂且以近事騐之隋貯洛口倉而李密因之東都積布帛而世充資之)
(西京府庫亦為國家之用至今未盡夫蓄積固不可無要當人有餘力然後收之不可彊歛以資寇敵也)
(夫儉以息人貞觀之初陛下所親行也豈今日而難之乎欲為長久之計但如貞觀之初則天下幸甚又)
(陛下寵遇諸王過厚亦不可不深思也魏武帝愛陳思王及文帝即位遂遭囚禁然則武帝愛之適所以)
(苦之也又百姓所以治安惟在刺史縣令今重内官而輕州縣刺史多用武臣或京官不稱職始補外任)
(邊遠之處用人更輕所以百姓未安殆由于此䟽奏上稱善久之謂侍臣曰刺史朕當自選縣令宜詔京)
(官五品以上各舉一人魏徵上䟽曰人主善始者多克終者寡豈取之易而守之艱乎蓋以殷憂則竭)
(誠以盡下安逸則驕恣而輕物盡下則胡越同心輕物則六親離德雖震之以威怒亦皆貎從而心不服)
(故也人主誠能見可欲則思知足將興繕則思知止處高危則思謙降臨滿盈則思抑損遇逸樂則思撙)
(節在宴安則思後患防壅蔽則思延納疾讒邪則思正已行爵賞則思因喜而僣施刑罰則思因怒而濫)
(兼是十思而選賢任能則可以無為而治矣又曰陛下欲善之志不及于昔時聞過必改少虧于曩日)
(譴罰積多威怒微厲乃知貴不期驕富不期侈非虚言也在昔隋之未亂也自謂必無亂其未亡也自謂)
(必無亡故賦役無窮征伐不息以致禍將及身而尚未之寤也夫鍳形莫如止水鑒敗莫如亡國伏願取)
(鑒于隋去奢從約親忠遠佞以今之無事行昔之恭儉則盡善盡美矣夫取之實難守之甚易陛下能得)
(其所難豈不能保其所易乎又曰今立政致治必委之君子事有得失或訪之小人其侍君子也敬而)
(䟽遇小人也輕而狎狎則言無不盡疎則情不上通夫中智之人豈無小慧然才非經國慮不及遠雖竭)
(力盡誠猶未免有敗况内懷姦宄其禍豈不深乎夫雖君子不能無小過苟不害于正道斯可略矣陛下)
(誠能慎選君子以禮信用之何憂不治不然危亡之期未可保也上賜手詔褒美曰得公之諫朕知過矣)
(當置之几案以比弦韋)集覽(榖洛榖水出榖城括地志云故榖城在今河南府河南縣西北苑中)
(洛水注見漢光武建武三年殷憂殷讀曰隠說文隠痛也楚辭哀時命篇夜炯炯而不寐懷隠憂而歴茲)
(文公集註隠一作殷撙節撙裁抑也記曲禮恭敬撙節退讓以明禮注撙猶趍也以比弦韋三國魏劉廙)
(曰韋弦非能言之物而聖賢引以自匡臣願自比於韋弦韓子曰西門豹性急故佩韋以自緩董安于性)
(緩故佩弦以自急文選曰夷雅之體無待韋弦言王公夷雅無待此成又注見宋文帝元嘉六年西門安)
(于)質實(榖洛二水名榖注見漢王邦四年洛注見漢高后三年魏武帝愛陳思王魏武帝謂曹操)
(陳思王謂操子植事在漢獻帝建安二十二年東都注見秦莊襄王元年三川)
書法(書美之也太宗之世書水災二而皆有恤民思咎之意可謂賢主矣貞觀七年是年終綱)
(目書大水六十三書雜水溢十有二書雨水十有五而書處恤者七求言者二詳漢武帝元狩元年)
(世主以災爲玩者何其多哉)
發明(國家將興必有禎祥將亡必有妖孽一武氏之禍其端甚微而變異之惨昭乎甚著是秋)
(洛水溢入洛陽宫壊官寺民居溺死者六千餘人越兩月而武氏入宫至高宗永徽五年三月武氏)
(再入宫越一月而水入寝殿漂溺者三千餘人又一月而恒州大水漂溺者五千餘家夫以一女子)
(之禍在太宗時水沴既作于方入宫之初在高宗時水沴復作於已入宫之後夫水為隂象證應若)
(此太宗既不能知於其始高宗又不克寤于其終唐室之亂所以遂至於不可救藥者誰實尸之然)
(則綱目書洛榖溢於武氏為才人之先書萬年宫大水恒州大水於武氏為昭儀之後其為世鑒豈)
(不深切著明也哉後之溺愛祍席者可以觀矣)
冬十月獵洛陽苑
(上獵洛陽苑有羣豕突出前及馬鐙民部尚書唐儉投馬搏之上拔劍斬豕顧笑曰天策長史不見上將)
(擊賊邪何懼之甚對曰陛下以神武定四方豈復逞雄心于一獸上悅為之罷獵)質實(洛陽苑即)
(西苑注見本年)
書法(美從諫也)
發明(太宗以英武之資削平海内如反諸掌才有餘而德不足故常有技癢之意不能自已由)
(是每每馳騁田獵以泄其殺伐之雄心此獵後苑獵洛陽苑所以屢見于綱目之所書也使其常經)
(挫衂如漢高積苦兵間如光武則無是失矣)
安州都督吳王恪免
(安州都督吳王恪數出畋獵頗損居人侍御史柳範彈奏恪坐免官上以長史權萬紀不能匡正欲罪之)
(範曰房玄齡猶不能止陛下畋獵豈得獨罪萬紀哉上大怒拂衣而入久之獨引範謂曰何面折我對曰)
(陛下仁明臣不敢不盡忠直上悅後禇遂良以為諸皇子典州者多幼稚未知從政不若留京師教以經)
(術俟其長而遣之上以為然)質實(安州注見貞觀元年)
以武氏爲才人
(故荆州都督武士彠女年十四上聞其美召入後宫)質實(才人婦官名注見高宗永徽五年)
書法(才人不書此其書何謹亂始也而高宗之慙德不可掩矣)
發明(綱目非大事不書武氏一女子才人一宫嬪初何足道而特筆書之者一以志唐室禍亂)
(之本一以證高宗聚麀之實而太宗溺意女色之失亦固在其中矣)
(戊戌)十二年春正月頒氏族志
(先是山東人士崔盧李鄭諸族自矜地望凡為婚姻必多責財幣或捨其鄉里而妄稱名族或兄弟齊列)
(而更以妻族相陵上惡之命吏部尚書高士廉等徧責天下譜諜質史籍以考其眞偽褒進忠賢貶退姦)
(逆分為九等士廉等以黃門侍郎崔民幹為第一上曰漢高祖與蕭曹樊灌皆起布衣至今推仰以為英)
(賢豈在世禄乎高氏偏據山東梁陳辟在江南雖有人物蓋何足言況其子孫衰替而猶卭然以門第自)
(負販鬻松檟無復廉耻不知世人何為貴之今三品以上皆以德行勲勞文學貴顯彼衰世舊門何足慕)
(哉今欲釐正訛謬捨名取實而卿曹猶以民幹為第一是輕我官爵而徇流俗之情也乃更命刊定專以)
(今朝品秩為高下於是以皇族為首外戚次之民幹為第三凡二百九十三姓千六百五十一家頒于天)
(下)質實(蕭曹樊灌蕭何曹參樊噲灌嬰四人乃漢高帝時功臣)
書法(書頒氏族志何譏也氏族相矜末俗之失也其是其非上之人何與焉而命官定其高下)
(又以皇族外戚為首是争名也故書譏之其後再變而流為勲格益非矣高宗顯慶四年)
二月帝發洛陽觀砥柱祠禹廟遂至蒲州質實(砥柱山名注見)
(漢成帝綏和二年一統志云禹廟在河南府永寕縣西南又澠池陜州俱有之蒲州注見周赧王十二年蒲坂)
(蒲州刺史趙元楷飾樓觀盛儲偫上怒曰此乃亡隋之弊俗也)
贈隋堯君素蒲州刺史
(詔曰君素雖桀犬吠堯有乖倒戈之志而疾風勁草實表歲寒之心可贈蒲州刺史)質實(桀犬吠堯)
(漢書蒯通傳跖之犬吠堯堯非不仁犬固吠非其主矣注跖春秋時柳盗跖天下之強盗也跖雖惡而犬)
(不吠犬以跖是其主也堯雖仁而犬吠之以堯非其主也跖與堯本不同時蓋設辨以喻非主矣倒戈注)
(見晉武帝泰始七年)
閏月朔日食帝還宫宴五品以上於東宫
(上曰貞觀之前從朕經營天下玄齡之功也貞觀以來繩愆紏繆魏徵之功也皆賜之佩刀上謂徵曰朕)
(政事何如往年對曰威德所加比往年則遠矣人心悅服則不逮也上曰何也對曰陛下往以未治為憂)
(故日新今以既治為安故不逮上曰今日所為亦何以異於往年耶對曰陛下初年恐人不諫常導之使)
(言中間悅而從之今則勉強從之而猶有難色也上曰其事可得聞歟對曰陛下昔欲殺元律師孫伏伽)
(以為法不當死陛下賜以蘭陵公主園直百萬或云太厚陛下云朕即位以來未有諫者故賞之此導之)
(使言也司戶柳雄妄訴隋資陛下欲誅之納戴胄之諫而止是悅而從之也近皇甫德參上書諫脩洛陽)
(宫陛下恚之雖以臣言而罷勉從之也上曰非公不能及此人苦不自知耳)集覽(妄訴隋資隋資)
(仕于隋朝之資級也時選者盛集有詭資蔭冐牒取調者詔許自首不首者罪死)質實(東宫注見)
(宋文帝元嘉二十七年蘭陵公主園未詳處所蘭陵縣名注見漢光武建武四年)
夏五月永興公虞世南卒考證(當分註諡文懿)
(世南外和柔而内忠直上嘗稱世南有五絶一德行二忠直三博學四文辭五書翰世南嘗獻聖德論上)
(賜詔曰卿論朕太高朕何敢當然卿適覩其始未睹其終若朕能慎終如始則此論可傳不然恐徒使後)
(世笑卿也胡氏曰孔子作春秋常事不書惟敗常反理乃書于策以訓後世使正其心術復常循理交適)
(于治而已矣聖學不明為上者有一善則矜夸自足為臣者于君之失德闕政則默不敢言而務為歸美)
(之習詠歌贊誦惟恐在後于是天變動于上而不知地變動于下而不聞民心違怨厥口詛咒而不悟求)
(不危亡不可得矣世南清尚文雅唐名士也亦為聖德論比太宗于堯舜其未深知孔子之教邪)質
實(一統志云永興孫吳縣名本漢會稽郡餘暨縣地晉宋因之隋省入會稽縣唐初復置永興縣天寶)
(初改爲蕭山縣宋元俱仍舊至本朝因之改屬紹興府)
秋七月以高士廉爲右僕射吐蕃寇松州
(初上遣使者馮德遐撫慰吐蕃吐蕃遣使隨德遐入朝奉表求婚上未之許使者還言初唐待我甚厚會)
(吐谷渾王入朝相離間唐禮遂衰亦不許婚弄讃遂發兵擊吐谷渾進破党項白蘭諸羌帥衆二十餘萬)
(屯松州西境遣使貢金帛迎公主尋進攻松州詔吏部尚書侯君集擊敗之弄讃懼引兵退遣使謝罪因)
(復請婚上許之)集覽(白蘭羌種名也吐蕃謂之丁令左屬党項右接多彌或曰亦吐谷渾之别種)
質實(松州注見漢後主炎興元年甘松)
以薛延陁眞珠可汗二子爲小可汗
(上以薛延陁彊盛恐後難制拜其二子皆為小可汗各賜鼓纛外示優崇實分其勢)質實(鼓纛注見)
(貞觀二年)
冬十一月置屯營飛騎
(初置左右屯營飛騎于玄武門以諸將軍領之又簡飛騎才力驍徤善騎射者號百騎以從遊幸)
十二月以馬周爲中書舍人
(周有機辯岑文本常稱馬君論事援引事類揚㩁古今舉要刪煩會文切理一字不可增減聽之靡靡令)
(人忘倦)質實(岑文本鄧州棘陽人)
以霍王元軓爲徐州刺史
(元軓好讀書恭謹自守舉措不妄與處士劉元平為布衣交人問元平王所長元平曰無長問者怪之元)
(平曰人有所短乃見所長至于霍王無所短何以稱其長哉)質實(霍王元軓霍州名注見漢景帝)
(四年衡山元軓太宗之弟徐州注見秦始皇二十八年彭城處士注見周赧王元年)
西突厥乙毘咄陸可汗立
(初西突厥分其國為十部每部酋長各賜一箭謂之十箭又分左右廂左廂號五咄陸置五大啜右廂號)
(五弩失畢置五大俟斤通謂之十姓至是咥利失失衆心為其臣所逐走焉耆尋復得其故地西部遂立)
(欲谷設為乙毘可汗中分其地)集覽(咥利失西突厥可汗之號也咥丁結反)質實(焉耆西域)
(國名注見宋文帝元嘉十二年)
(己亥)十三年春正月加房玄齡太子少師
(房玄齡為太子少師太子欲拜之玄齡不敢謁見而歸時人美其有讓玄齡以度支繫天下利害嘗有)
(闕求其人未得乃自領之上嘗問侍臣創業與守成孰難玄齡曰草昧之初與羣雄並起角力而後臣)
(之創業難矣魏徵曰自古帝王莫不得之于艱難失之于安逸守成難矣上曰玄齡與吾共取天下出百)
(死得一生故知創業之難徵與吾共安天下常恐驕奢生于富貴禍亂生于所忽故知守成之難然創業)
(之難既已往矣守成之難方當與諸公愼之齡等拜曰陛下之言及此四海之福也范氏曰自古創業)
(而失之者少守成而失之者多蓋禍亂未嘗不生于安逸也)集覽(度支戶部屬官掌天下租賦物)
(産歲計所出而支調之度徒各反草昧之初謂開創之始也易屯卦天造草昧注屯者天地造物之時也)
(造物之始始于冥昧故曰草昧伊川易傳曰天造謂時運也草草亂無倫叙昧冥昧不明角力而後臣之)
(角校也校其才力也前書賈誼傳非親角材而臣之)
永寧公王珪卒考証(當分註諡曰懿)
(珪性寬裕自奉飬甚薄三品以上當立家廟珪祭於寝為法司所劾上不問命有司為之立廟以愧之)
集覽(家廟廟者尊嚴之名崔豹古今注廟貎也所以彷彿先人容貎庶人則立影堂伊川曰某嘗修)
(六禮大約家必有廟廟必有主月朔必薦新時祭用仲月冬至祭始祖立春祭先祖季秋祭禰忌日遷主)
(祭于正寝晦菴曰君子將營宫室先立祠堂于正寝之東為四龕以奉先世神主旁親之無後者以其班)
(附祭于寢古者宗廟前制廟後制寝秦始出寝起于墓側故陵上稱寝殿有衣冠几杖象生之具以薦新)
(物)質實(永寧縣名注見梁武帝中大通六年)
二月以尉遲敬德爲鄜州都督
(上嘗謂敬德曰人或言卿反何也對曰臣從陛下征伐四方身經百戰今之存者皆鋒鏑之餘也天下已)
(定乃更疑臣反乎因解衣投地出其瘢痍上流涕而撫之上又嘗謂敬德曰朕欲以女妻卿何如敬德謝)
(曰臣妻雖陋相與共貧賤久矣臣雖不學聞古人富不易妻此非臣所願也乃止)質實(鄜州注見)
(漢獻帝建安十七年富不易妻宋宏之言注見漢光武建武二年)
詔内職有闕選良家有才行者充
(尚書奏近世掖庭之選或微賤之族禮訓蔑聞或刑戮之家憂怨所積請自今後宫及東宫内職有闕皆)
(選良家有才行者以禮聘其没官口賤人不得補用上從之)質實(掖庭注見漢光武建武二年)
書法(書選良家女多矣未有書詔者書詔何豫辭也末世采選以色至有選及民女者于是專)
(選良家必以才行故特書善之終綱目書選良家五詳晉癸亥年惟此爲豫辭)
詔停襲封刺史
(上既詔宗室功臣襲刺史于志寧以為古今事殊恐非久安之道上䟽争之馬周亦言堯舜之父猶有朱)
(均之子儻有孩童嗣職萬一驕愚兆庶被殃國家受敗則與其毒害于見存之百姓寧使割恩于己亡之)
(一臣矣是則向所謂愛之者乃所以傷之也臣謂宜賦以茅土嚋其戶邑必有材行隨噐授官使其人得)
(奉大恩而子孫終其福禄會長孫無忌等皆不願之國且言臣披荆棘事陛下今海内寧一奈何棄之外)
(州乎上曰割地以封功臣古今通義朕欲令公子孫世為有土之君而公薄之朕豈彊公以茅土邪乃詔)
(停之范氏曰柳宗元有言曰封建非聖人意也勢也蓋自上古以來有之聖人不得而廢也周室既衰併)
(為十二列為六七而封建之禮已亡秦滅六國以為郡縣三代之制不可復矣必欲法上古而封之弱則)
(不足以藩屏彊則必至于僣亂此後世封國之弊也況諸侯之後嗣或賢或不肖而必使之繼世是以一)
(人而害一國也然則如之何記曰禮時為大順次之三代封國後世郡縣時也因時制宜以便其民順也)
(古之法不可用于今猶今之法不可用于古也後世如有王者親親而尊賢務德而愛民愼擇守令以治)
(郡縣亦足以致太平而興禮樂矣何必如古封建乃為盛哉胡氏曰太宗嘗讀周官書辨方正位體國經)
(野設官分職以為民極之言慨然歎曰不井田不封建不足以法三代之治詔羣臣議封建其本于此乎)
(夫封建與天下共其利天下之公也郡縣以天下奉一人人欲之私也魏徵蓋未嘗詳考古制鹵莽甚矣)
(而近世范蘇二公亦謂封建不可行始皇李斯柳宗元之論聖人不能易也嗚呼豈其然乎宗元之言曰)
(封建非聖人意也勢也誠使上古諸侯已為民害聖人不得已而存之則唐虞之際洪水懷襄民無所定)
(武王周公誅紂伐奄滅國五十皆天下之大變也此數聖人不能因時之變更立制度以為郡縣乃畫壤)
(裂土脩明侯甸之法何哉宗元又曰德在人者死必奉其嗣故封建非聖人意也勢也夫為其德之不可)
(忘是以憫其絶此仁之至義之盡而出于人心之同然者固非聖人之私意而歸之勢可乎宗元又曰諸)
(侯國亂天子不得變其君夫孟子所言貶爵削地六師移之之法皆先王之制也烏在其不敢變乎漢不)
(能制侯王未萌之惡及大逆不道然後勒兵而夷之此非三代故事自漢之失袁盎固言之矣豈可舉此)
(以例禹湯文武所為哉方三代盛時諸侯或自其國入為三公王室有難諸侯或釋位以間王政至其衰)
(也五伯雖彊大猶且攘夷狄以尊戴天下之共主凡若此類宗元皆略而不稱乃摘取衰微禍亂之一二)
(欲舉封建而廢之是猶見刖者而欲廢天下之屨也宗元又曰湯資三千諸侯以黜夏武資八百諸侯以)
(剪商故不敢變易也是聖人于未舉兵之前要結衆力及成功之後姑息苟安此十六國五代庸主之所)
(行而謂湯武為之乎宗元又曰封建非公之大者公天下自秦始夫謂三代聖王無公心以封建自私是)
(伯夷而為盗跖之事也謂秦無私意以郡縣公天下是飛廉而有比干之忠也一何不類之甚與宗元又)
(曰諸侯繼世而立又有世大夫食禄采地以盡其封域雖聖賢生于其時無以立于天下天子聖明公卿)
(必得其人諸侯不敢越亂法度世固多賢也而又有鄉舉里選之法有明明側陋之揚何患乎材之不用)
(也若上無明君下無賢臣如周之衰如秦之季如漢魏隋唐之時在位者無非小人而興邦之良佐悉沈)
(於民伍不見庸也雖守宰徧宇内將何救于此故凡宗元封建論皆無稽而不可信也夫為君如堯舜禹)
(湯亦足矣帝王之治至于唐虞三代亦無以加矣井天下之田使民各有以飬其生經天下之國使賢才)
(皆得以施其用人主自治不過千里大小相維輕重相制外無彊暴侵陵微弱不立之患内無廣土衆民)
(奢泰恣肆之失是以義處利均天地之施故曰封建之法天道之公也若秦則妬民之兼并而自為兼并)
(筦天下之利以自奉故曰郡縣之制人欲之私也蘇子講之不詳乃以封建為争之端不知聖人所以息)
(争也果以為争者何三代封建之長而秦漢以來不封建之短也蘇子又曰漢唐以來卿大夫不世襲則)
(無簒弑之禍夫襲封之大者莫過于帝王矣劉劭楊廣皆襲封者也設欲救此其必如唐虞官天下而後)
(可則王莽董卓曹操劉裕之徒又將何以止之而三代之君一姓多者至三十餘君其諸侯簒弑亦不聞)
(出于文武成康之時安得以封建為争之端而亂之始歟或曰然則封建今可行乎曰何獨封建也二帝)
(三王之法孰不可行者在人而已矣然欲行封建先自井田始范子亦惑于宗元謂今之法不可用于古)
(猶古之法不可用于今夫後世之法私意妄為固不可行于古而為天下者不以二帝三王善政良法為)
(則則又何貴于稽古而建事哉)集覽(朱均之子漢律歷志封堯子朱於丹淵故號丹朱舜子均于商)
(故號商均括地志云定州唐縣堯後所封也商均封於虞在梁國今宋州虞城縣舜後所封也賦以茅土)
(注見新莽天鳳四年賦菁茅四色之土疇其戶邑注見漢宣帝地節二年疇其爵邑披荆棘披開也荆棘)
(榛梗之謂封建記王制公侯田方百里伯七十里子男五十里不能五十里者不逹于天子附于諸侯曰)
(附庸是也禮地官封人凡封國設其社稷之壝封其四疆注封國建諸侯立其國之封也封若今時之界)
(藩屏藩籬屏蔽也詩价人維藩大邦維屏藩通作蕃左傳以藩屏周注藩方元反屏必郢反辨方正位禮)
(天官注辨别也鄭司農云别四方正君臣之位君南面臣北面之屬元謂考工匠人建國水地以縣置𣙗)
(以縣眡以景為規識日出之景與日入之景晝參諸日中之景夜考之極星以正朝夕是别四方召誥曰)
(越三日戊申太保朝至於洛卜宅厥既得卜則經營越三日庚戌太保乃以庶殷攻位於洛汭越五日甲)
(寅位成正位謂此定宫廟體國經野體猶分也經謂為之里數鄭司農云營國方九里國中九經九緯左)
(祖右社前朝後市野則九夫為井四井為邑之屬是也設官分職鄭司農云置冢宰司徒宗伯司馬司寇)
(司空各有所職而百事舉以為民極鄭玄曰極中也令天下之人各得其中不失其所也羣書考索曰極)
(者至極之義標凖之名嘗在物之中央而四外望之以取正焉者也故皇極為在中之至則可而直謂極)
(為中則不可若北辰之為天極屋棟之為屋極其義皆然而周禮所謂以為民極者于皇極之義為尤近)
(井田孟子曰方里爲井井九百畆其中為公田八家皆私百畆同飬公田注方一里者九百畆之地也為)
(一井八家各私得百畆同共飬其公田之苖稼公田八十畆其餘二十畆以為廬宅園囿家二畆半也禮)
(小司徒經土地而井牧其田野其下注尤詳又注見新莽始建國元年井田良法鹵莽鹵音魯莽莫古反)
(又音牡莊子則陽篇君為政焉勿鹵莽注鹵莽不用心也洪水懷襄書堯典湯湯洪水方割蕩蕩懷山襄)
(陵蔡氏集傳曰割害也懷包其四面也襄駕出其上也言其水勢如此侯甸之法書禹貢五百里甸服畿)
(内之地謂之甸服為天子服治田五百里者王城之外四面各五百里也甸服外之五百里曰侯服侯候)
(也斥候而服事也侯服外之五百里曰綏服綏安也安服王者政教也綏服外之五百里曰要服謂要束)
(以文教也要服外之五百里曰荒服言其荒野又簡略也禮夏官職方氏乃辨九服之邦國方千里曰王)
(畿其外方五百里曰侯服又其外方五百里曰甸服又其外方五百里曰男服又其外方五百里曰采服)
(又其外方五百里曰衞服又其外方五百里曰蠻服又其外方五百里曰夷服又其外方五百里曰鎮服)
(又其外方五百里曰藩服諸侯或釋位以間王政左傳昭二十六年厲王戾虐萬民弗忍居王于彘諸侯)
(釋位以間王政注周人不忍害王乃流王于彘地間猶與也諸侯去其位與治王之政事間間厠之間一)
(音如字與音預天下之共主索隠曰周為天下共所宗主采地注見漢平帝元始五年家國采明明側陋)
(之楊注見漢順帝永建二年揚側陋筦天下之利筦與管通索隠曰猶筦㩁之筦謂專之也)質實
(伯夷注見漢明帝永平十年盗跖注見武宗會昌五年比干注見漢昭帝元鳳元年陛下注見漢光武建)
(武二十七年飛廉注見宋文帝元嘉二十八年)
發明(有堯舜之君必有臯益稷契之臣而後唐虞之治可興有湯武之君必有伊虺旦望之臣)
(而後商周之治可興世變不古君宰道暌天下無復善治其來久矣孟氏有使民不饑不寒之政而)
(齊梁之君不足與言王道文帝有愛民如赤子之心而綘灌諸臣無輔行仁政之德當餽興歎抱道)
(不遇其不相偶也如此太宗在唐間世特起眞可謂千載一遇之主矣撫周官而嘅想思王政之復)
(行臨御未久詔議封建在廷之臣譁而非之曾無一人敢當其責者是豈三代之治必三代之君而)
(後可行邪因陋就簡趣辦目前姑以苟偷一時之便不翅足矣何必復古經制乃為盛治此固唐初)
(諸臣之陋習也僅有一魏徵自以為耻君不及堯舜若可與有為者徐而考之亦惟左支右吾隨事)
(諫說而已固未有建萬世之長策舉明主于三代之心尚何望其贊行王政者哉夫封建井田先王)
(良法後世君臣苟欲舉而行之必經畫布置思始圖終取古人之制度參考便宜使不為新莽之王)
(田宇文之六官徒以取笑千載然後君臣相與畢力一德一心自今日至于後日自一郡至于百郡)
(卓然立為一代之規模必期于王制之盡復而後已烏有可行于先王而不可行于後世者哉若徒)
(鹵莽滅裂初無堅定之意嘗試望洋而為之則固不若己之之為愈今太宗雖有其志而諸臣方且)
(力沮其說有其君而無其臣是猶心腹獨運而手足不隨則雖有坦然之法猶將墮于悠緬況望其)
(取數千百年已墜之典講明而力行之哉固無怪其終于不行也綱目書詔議封建于前書世襲刺)
(史于後書詔停襲封于終筆削若此亦徒以重君子之歎而已必有卓然不惑之君輔以傑然王佐)
(之臣則太宗之治復明于千載之下矣吁)
夏四月如九成宫考異(如上漏帝字)質實(九成宫注見隋文帝開皇十三年仁)
(壽宫)突厥結社率作亂伏誅
(初突利可汗之弟結社率入朝為中郎將久不進秩隂結故部落四十餘人作亂夜襲御營折衝孫武開)
(等帥衆奮擊久之乃退馳入御廐盗馬北走追獲斬之)質實(可汗夷狄君長號注見漢後主景耀)
(四年中郎將官名注見漢帝元更始二年)
發明(莫嚴于禁衞而異類得以參錯乎其間此固作亂之本也綱目書如九成宫突厥結社率)
(作亂可以為不分族類者之戒矣)
五月旱詔五品以上言事
(魏徵上䟽言陛下志業比貞觀之初漸不克終者凡十條其一以為頃年輕用民力乃云百姓無事則驕)
(佚勞役則易使自古未有因百姓逸而敗勞而安者此恐非興邦之言也上深奬歎報云已列諸屏障朝)
(夕瞻仰仍錄付史官范氏曰有國者不憂百姓之貧而疑其財之有餘取之不已不恤百姓之勞而疑其)
(力之有餘使之不已此二者亡之道也人主曷不反諸巳巳欲富而惡貧欲逸而惡勞則富而逸者民之)
(所欲也與其所欲去其所惡而不王者未之有也)
秋七月立李思摩爲突厥可汗
(自結社率之反言事者多云突厥留河南不便上乃賜懷化郡王阿史那思摩姓李氏立以為泥孰俟利)
(苾可汗賜之鼓纛使帥其種落還舊部突厥咸憚薛延陁不肯出塞上賜薛延陁璽書言前破突厥止爲)
(頡利一人為百姓害實不貪其土地今使還其故國矣薛延陁受册在前突厥受册在後當以先後為大)
(小各守土疆毋或踰分其有故相抄掠我則發兵往問其罪薛延陁奉詔于是遣思摩帥所部建牙于河)
(北遣趙郡王孝恭等齎册書築壇于河上而立之上謂侍臣曰中國根幹也四夷枝葉也割根幹以奉枝)
(葉木安得滋榮朕不用魏徵言幾致狼狽)集覽(李思摩本姓阿史那頡利前可汗之號也名咄苾)
質實(懷化郡未詳沿革抄掠注見隋恭帝皇泰二年趙郡注見漢景帝三年趙國突厥北狄國名注)
(見梁武帝大同十一年狼狽注見漢獻帝初平三年)
八月朔日食冬十一月以楊師道爲中書令劉洎爲
黃門侍郎參知政事
書法(參知政事之名始此)
十二月以侯君集爲交河大總管將兵擊高昌
(初高昌王麴文泰多遏絶西域朝貢及拘留中國人詔令入朝又不至與西突厥共擊破焉耆焉書訴之)
(上遣使問状文泰曰鷹飛于天雉伏于蒿猫遊于堂鼠噍于穴各得其所豈不能自生耶上怒欲發兵擊)
(之薛延陁可汗遣使請為鄉導上猶冀文泰悔過復下璽書以示禍福徵之入朝文泰竟稱疾不至至是)
(乃遣君集及薛萬均將兵擊之)集覽(焉音烟)質實(交河城名注見齊明帝建武四年高昌高)
(昌西域國名注同上年璽書注見漢光武建武三年)
太史令傅奕卒
(傅奕精究術數之書而終不之信遇病不呼醫餌藥有僧自西域來能咒人使立死復咒即生上試之騐)
(以告奕奕曰此邪術也臣聞邪不干正請使咒臣必不能行上命僧咒奕奕初無所覺湏臾僧忽僵仆遂)
(不復蘇又有婆羅門僧言得佛齒所擊輙碎長安士女輻凑如市奕謂其子曰吾聞有金剛石者性至堅)
(物莫能傷惟羚羊角能破之汝往試焉其子如言扣之應手而碎觀者乃止奕年八十五卒臨終戒其子)
(無得學佛書又集魏晉以來駁佛教者為高識傳十卷行于世)集覽(婆羅門西域國在天竺西俗亦)
(尚浮屠沈括曰西夷全以氏族為貴賤始天竺以刹利婆羅門二姓為貴種如此則婆羅門又虜三字姓)
(也羚羊角羚與麢同爾雅麢大羊也注云麢似羊而大角圓銳本草羚羊有神夜宿以角掛木不著地以)
(防患也角有節如人手指握㾗性至堅勁)質實(長安縣名注見漢惠帝五年)
西突厥咥利失可汗死考異(提要死誤作卒)
(子乙毘沙鉢羅葉護可汗立號南庭咄陸為北庭)
(庚子)十四年春正月幸魏王泰第考異(幸上亦漏帝字)
(赦雍州長安繫囚免延康里今年租賦賜泰府僚屬有差)質實(雍州注見元宗開元十一年京兆延)
(康里未詳處所)
二月詣國子監考異(詣當作臨或作視)
(上幸國子監觀釋奠命祭酒孔穎逹講孝經賜諸生帛有差是時上大徵天下名儒為學官數幸國子監)
(使之講論學生能明一經以上皆得補官增築學舍千二百間增學生滿三千二百六十員自屯營飛騎)
(亦給博士使授以經有能通經者聽得貢舉于是四方學者雲集京師乃至高麗百濟新羅高昌吐蕃諸)
(酋長亦遣子弟請入國學升講筵者至八千餘人上以師說多門章句繁雜命穎逹與諸儒定五經䟽謂)
(之正義令學者習之范氏曰古之教者家有塾黨有庠遂有序國有學士修之于家而後升于鄉升于鄉)
(而後升于國升于國而後逹于天子其教之有素養之有漸升之有序故其賢才不可勝用後世鄉里之)
(學廢人君能教者不過聚天下之士而烏合于京師眩曜于一時而己非有教飬之實也唐之儒學惟貞)
(觀開元為盛其所成就者亦可覩矣孟子曰學所以明人倫也故有國者以為先然為學而不復三代之)
(制亦未知其可也)集覽(高麗注見新莽始建國四年百濟百濟之國馬韓之屬也本扶餘王東明)
(之後有仇台者篤于仁信始立國于帶方故地遂為東夷強國初以百家濟因號焉其國東極新羅高麗)
(西南俱限大海其都曰居拔城亦曰固麻城東夷傳曰三韓凡七十八國百濟其一也濟或音上聲家有)
(塾黨有庠遂有序國有學見禮記學記鄭元曰古者仕焉而已者歸教于閭里朝夕坐于門門側之堂謂)
(之塾周禮五百家為黨萬二千五百家為遂黨屬于鄉遂在遠郊之外塾音熟又音肓孟子曰設為庠序)
(學校以教之夏曰校殷曰序周曰庠學則三代共之皆所以明人倫也注學則三代同名皆謂之學也以)
(學習禮教化于國)質實(釋奠注見梁武帝天監十七年新羅東夷國名注見貞觀十七年)
書法(綱目下有先聖之文則上書詣高祖七年書詣國子監重釋奠也此不書釋奠則其書詣)
(何譏也于是釋奠先聖帝不親而觀禮焉綱目特書曰詣而無釋奠之文所以志其簡也筆削之意)
(微而顯矣)
三月流鬼國入貢
(流鬼去京師萬五千里濱于北海)
夏五月矦君集滅高昌以其地爲西州
(高昌王文泰聞唐兵起謂其國人曰唐去我七千里而沙磧居二千里地無水草寒風如刀熱風如燒安)
(能致大軍乎及聞唐兵臨磧口憂懼發疾卒子智盛立刻日將葬諸將請襲之矦君集曰天子以高昌無)
(禮故使吾討之今襲人于墟墓之間非問罪之師也于是鼓行而進詰朝攻之及午而克智盛出降君集)
(分兵略地下其二十二城戶八千四十六上欲以高昌為州縣魏徵諫曰文泰有罪故王誅加之今罪人)
(已死其子又服宜撫其百姓存其社稷復立其子則威德被于遐荒四夷皆悅服矣若以為州縣當復遣)
(兵鎮守勞費不貲死亡相繼而陛下終不得高昌撮粟尺帛以佐中國所謂散有用以事無用也上不從)
(以其地為西州置安西都護府去年計天下州府凡三百五十八縣千五百一十一至是又平高昌唐地)
(東極于海西至焉耆南盡林邑北抵大漠皆為州縣凡東西九千五百一十里南北一萬九百一十八里)
集覽(撮粟撮三指取之也說文六十四黍為圭四圭為撮)質實(西州注見齊明帝建武四年高)
(昌詰朝注見梁武帝大同二年安西都護府注見高宗永淳元年)
書法(唐滅國多矣雖夷狄未有書滅者此其書滅何病唐也高昌非有猾夏之罪而徒恃兵力)
(以擊滅之故綱目前書擊此書滅)
發明(以文觀之取一國而郡其地誠盛舉也以理觀之利人上地奪而有之義安在哉魏徵之)
(諫非不明白而太宗不從者好大之心蔽之也綱目于前書擊于後書滅則高昌無罪可討唐人彊)
(暴不義義皆見矣)
以劉仁軓爲櫟陽丞
(初陳倉折衝都尉魯寧坐事繫獄自恃高班慢罵陳倉尉劉仁軓仁軓杖殺之州司以聞上怒追至長安)
(將面詰而斬之仁軓曰魯寧對臣百姓辱臣如此臣實忿而殺之辭色自若魏徵侍側曰隋末百姓彊而)
(陵官吏多如魯寧之比隋是以亡上乃擢仁軓為櫟陽丞上將幸司州校獵仁軓上言大稔未獲使農民)
(供獵事治道葺橋動費一二萬工願少停旬日則公私俱濟矣上賜璽書嘉納遷新安令)集覽(櫟陽)
(注見周顯王八年)質實(陳倉縣名注見漢安帝元初四年劉仁軓尉氏人司州注見秦莊襄王元)
(年成臯新安縣名注見楚義帝元年)
書法(邑丞未有書者書仁軓何嘉能官也)
冬十一月詔李淳風考定戊寅歷
(時戊寅歷以癸亥為十一月朔李淳風表稱古歷分日起于子半今歲甲子朔冬至而傅仁均減餘稍多)
(子初為朔遂差三刻用乖天正請更加考定從之)
詔更定服制
(禮官奏請加高祖父母服齊衰五月嫡子婦服期嫂叔弟妻夫兄舅皆服小功從之范氏曰人莫不有本)
(自高祖以上推而至于無窮苟或知之何可忘其所從來也然既遠矣則服有時而絶而先王之意非以)
(服盡而親絶也後世不逹于禮者或益之或損之皆出于私意不足法也嫂叔之無服古之人豈獨于此)
(無恩乎傳曰其夫屬乎父道者妻皆母道也嫂不可以為母則無屬而又不可以屬乎妻道也故遠之以)
(明人倫也凡喪服從先王之禮則正矣)集覽(服盡而親絶注見漢元帝永光四年親盡宜毁)
以太常卿韋挺爲封禪使
(百官復請封禪詔許之也)
書法(前書議封禪禮譏也此書封禪使甚譏之綱目封禪者五君秦始皇漢武帝光武高宗元)
(宗一后周武氏書封禪使一而已)
貶司門員外郎韋元方爲華隂令
(司門員外郎韋元方給給使過所稽緩紿使奏之上怒出元方為令魏徵諫曰宦者輕為言語易生患害)
(獨行遠使深非事宜漸不可長上納其言)質實(華隂縣名注見周顯王三十七年隂晉)
十二月下矦君集等獄既而釋之
(君集之破高昌也私其珍寶將士競為盜竊君集不能禁為有司所劾詔下君集等獄岑文本上䟽曰命)
(將出師主于克敵苟能克敵雖貪可賞若其敗績雖廉可誅是以黃石公曰使智使勇使貪使愚故智者)
(樂立其功勇者好行其志貪者急趍其利愚者不計其死今君集等雖自詿綱羅願錄其微勞而宥之則)
(雖屈法而德彌顯矣上乃釋之又有告薛萬均私高昌婦女者付大理對辯魏徵諫曰臣聞君使臣以禮)
(臣事君以忠今遣大將軍與亡國婦女對辯實則所得者輕虚則所失者重上遽釋之高昌之平也諸將)
(皆即受賞行軍總管阿史那社爾以無敇旨獨不受及别敕既下乃受之所取惟老弱故弊而已)質
實(黃石公秦之隱君子也著素書六篇知秦之將亡漢之將興乃以是授張良為漢王師後不知其所)
(終今有廟在淮安府邳州黃石山上高昌西域國名注見齊明帝建武四年)
書法(君集貪不戢下則罪也其以無罪書下某獄何微也君集滅高昌其功大矣小過不錄可)
(也而下之獄書曰下某等獄其示議功之法婉而成章矣繼書釋之嘉改過也)
以張玄素爲銀青光禄大夫
(上聞玄素在東宫數諫爭擢銀青光禄大夫行左庶子元素嘗為刑部令史上嘗對朝臣問之玄素深以)
(為耻諫議大夫禇遂良上䟽以為君能禮其臣乃能盡其力玄素雖出寒微陛下重其才擢至三品翼贊)
(皇儲豈可復對羣臣窮其門戸乎孫伏伽亦嘗為令史及貴或于廣坐自陳往事一無所隱)集覽
(皇儲儲陳如反嗣也副貳也太子副君故謂之皇儲)
詔諸州有犯十惡罪者勿劾刺史
(戴州刺史賈崇以所部有犯十惡者御史劾之上曰昔唐虞大聖貴為天子不能化其子況崇為刺史獨)
(能使其民比屋為善乎若坐是貶黜則州縣互相掩蔽縱舍罪人矣自今勿劾但令明加糺察如法施罪)
集覽(十惡罪一曰謀反謂謀危社稷二曰謀大逆謂謀宗廟山陵及宫闕三曰謀叛謂謀背國從偽)
(四曰惡逆謂毆及謀殺祖父母父母伯叔父母姑兄姊外祖父母夫夫之祖父母父母五曰不道謂殺一)
(家非死罪三人及攴觧人造畜蠱毒厭魅六曰大不敬謂盗大祀神御之物鑾輿服御物及偽造御寳合)
(和御藥誤不如本方及封題誤若造御膳犯食禁御幸舟船常御之殿誤不牢固指斥鑾輿情理切害厭)
(呪求愛媚而淑鑾輿及對捍制使而無人臣之禮七曰不孝謂告言詛詈祖父母父母及祖父母在别籍)
(異財若奉養有闕居父母喪身自嫁娶若作樂釋服從吉聞祖父母父母喪匿不舉哀詐稱祖父母父母)
(死八曰不睦謂謀及賣緦麻已上親毆告夫及大功以上尊長小功尊屬九曰不義謂殺本屬府主刺史)
(縣令見受業師吏卒殺五品以上官長及聞夫喪匿不舉哀若作樂釋服從吉及改嫁十曰内亂謂奸小)
(功以上親父母妾及與和者糺察糺與紏通吉酉反彈治也察廉視也周禮大司寇紏萬民注紏謂割察)
(也)質實(一統志云戴州即古之緡國春秋時為宋邑漢置東緡縣屬山陽郡東漢析置金鄉縣以)
(山為名晉以東緡省入屬高平國後魏以昌邑縣省入唐于縣置金州尋改為戴州後州廢以縣屬兖州)
(五代周屬濟州宋金仍舊元屬濟寧路至本朝改屬兖州府比屋王莽傳堯舜之世比屋可封注比蒲麋)
(反並也連也)
御批資治通鑑綱目卷三十九下
