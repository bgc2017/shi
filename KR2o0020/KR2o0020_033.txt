欽定四庫全書
御批資治通鑑綱目卷二十二
(起乙酉晉孝武帝大元十年盡戊戌晉安帝隆安二年)凡十四年
(乙酉)十年(秦王苻丕大安元燕二後秦白雀二年西燕王慕容冲更始元年西秦王乞伏國仁建義)
(元年舊大國三新大國一小國一凡五僣國)考異(提要分註作秦哀平帝苻丕據此年書丕稱帝王當)
(作主)春正月燕慕容冲稱帝于阿房
(是為西燕冲稱帝改元頗有自得之志賞罰任情慕容盛年十三謂慕容柔曰十人之長亦須才過九)
(人然後得安今中山王才不逮人功未成而驕已甚殆難齊乎)質實(阿房城名注見秦始皇三十五)
(年中山國名注見周威烈王二十三年時慕容冲封中山王故云)
西燕主冲襲長安秦王堅與戰敗之
(秦王堅與西燕主冲戰于仇班渠及雀桑皆破之又戰于白渠秦兵敗冲遣尚書令高蓋夜襲長安入其)
(南城秦將軍竇衝等擊破之秦王堅與戰于城西又大破之追奔至阿城而還)集覽(仇班渠地名雀)
(桑地名載記云甲寅戰于仇班渠乙卯戰于雀桑皆在京兆東北白渠漢武時白公所穿在京兆)質
實(白渠注見漢武帝太始元年)
秦益州刺史王廣棄成都走質實(益州注見武帝泰始八年成都國名注同)
(上年)燕將軍平規攻薊拔之質實(薊縣名注見漢帝玄更始二年)西
燕馮翊太守韋謙來奔
(西燕主冲執秦尚書韋鍾以其子謙為馮翊太守使招集三輔壘主邵安民賁之曰君雍州望族今乃從)
(賊與之為不忠不義何面目以行於世乎謙以告鍾鍾自殺謙來奔)質實(馮翊郡名注見漢武帝太)
(初元年三輔注見漢武帝征和元年)
滎陽郡降質實(滎陽郡注見秦莊襄王元年)燕遣將軍慕容麟屯
信都温屯中山
(燕王垂攻鄴久不下將北詣冀州乃命趙王麟屯信都樂浪王温屯中山召遼西王農還鄴於是遠近以)
(燕為不振頗懷去就農至高邑遣從事眭邃近出違期不還長史張攀請討之農不應假邃高陽太守參)
(佐家在趙北者悉假署遣歸退謂攀曰君所見殊誤當今豈可自相魚肉俟吾北還邃等當迎於道左耳)
(温在中山兵力甚弱撫舊招新勸課農桑民歸附者相繼壁壘爭送軍糧倉庫充溢翟真夜襲中山温擊)
(破之乃遣兵運糧以餉垂且營中山宫室)集覽(眭邃姓名眭息為反邃音粹)質實(鄴縣名注)
(見漢獻帝建安十五年信都國名注見秦二世二年樂浪郡名注見漢武帝元封二年遼西郡名注見漢)
(獻帝建安十年高邑縣名注見漢光武建武元年鄗縣高陽郡名注見愍帝建興四年趙國名注見漢景)
(帝三年)
夏四月劉牢之進兵至鄴燕王垂逆戰敗走中山牢之
追擊大敗而還
(牢之至枋頭楊膺姜讓謀泄長樂公丕收殺之牢之聞之盤桓不進及是乃至鄴燕王垂逆戰而敗遂撤)
(圍北遁牢之引兵追之疾趨二百里至五橋澤爭燕輜重垂邀擊大破之牢之單馬走會秦救至得免鄴)
(中饑甚丕帥衆就晉榖於枋頭牢之入屯鄴城兵復少振尋坐軍敗徵還丕亦還鄴燕秦相持經年幽冀)
(人相食邑落蕭條垂以桑椹為軍糧北趣中山使農先驅眭邃等皆來迎上下如初)質實(枋頭地名)
(注見成帝咸和八年一統志云五橋澤在開封府陳州城西南一十五里澤有五橋因名一名五梁溝輜)
(重注見周顯王三十六年)
太保安出鎮廣陵
(會稽王道子專權復為姦諂所搆與安有隙會秦來求救安乃請自將救之出鎮廣陵築新城而居之)
質實(會稽國名注見漢和帝永元元年廣陵郡名注見漢武帝元朔五年新城在揚州府城北一十)
(八里)
書法(前書太傅越出鎮許昌罪專也於是秦來求救安請自將救之則請命矣書與越同何病)
(晉也安自淮淝之捷上忌其功道子專權讒諂交構安之求出蓋自危也書曰太保安出鎮則晉之)
(君臣有餘責矣是故書出鎮許昌所以著越之自專懷帝永嘉六年書出鎮廣陵所以著安之自危)
(是年美惡不嫌同辭)
蜀郡太守任權攻拔成都復取益州後秦攻秦新平
拔之
(秦新平太守苟輔堅守以拒後秦糧竭矢盡外救不至後秦王萇使人謂曰吾方以義取天下豈讐忠臣)
(邪卿但帥衆還長安吾止欲得城耳輔帥民出萇圍而阬之)質實(新平郡名注見太元九年長安)
(縣名注見漢惠帝五年)
五月西燕攻長安秦王堅出奔五將山
(西燕主冲攻長安秦王堅身自督戰飛矢滿體冲縱兵暴掠士民流散道路斷絶有堡壁三十餘結盟冒)
(難遣兵糧助堅多為西燕兵所殺三輔民為冲所略者密遣人告堅欲縱火為内應堅曰甚哀諸卿忠誠)
(吾以猛士利兵困於烏合之虜豈非天乎恐徒使諸卿夷滅吾不忍也其人固請果不克而死堅驍將楊)
(定戰復被禽堅大懼以䜟書云帝出五將久長得乃留太子宏守長安帥騎數百與張夫人中山公詵奔)
(五將山告州郡期以孟冬救長安)質實(一統志云五將山在鳳翔府岐山縣北三十里亦名武將)
(山連亘扶風長安縣界)
六月秦太子宏奔下辨西燕主冲入長安
(宏不能守出奔冲入長安縱兵大掠死者不可勝計)質實(下辨道名注見漢光武建武十一年)
秋七月旱饑井竭後秦圍五將山執秦王堅以歸
秦太子宏來奔處之江州質實(江州注見漢武帝元鼎五年豫章郡)八
月太保建昌公謝安卒
(安有疾求還至建昌而卒詔加殊禮以葬諡曰文靖)質實(建昌縣名注見漢獻帝建安三年海昏)
以琅琊王道子領揚州刺史錄尚書都督中外諸軍事
後秦王萇弑秦王堅
(後秦王萇幽秦王堅于别室使求𫝊國璽堅叱之曰五胡次序無汝羌名璽已送晉不可得也萇復遣右)
(司馬尹緯說堅堅問緯在朕朝何官緯曰尚書令史堅歎曰卿王景略之儔而朕不知宜其亡也堅自以)
(平生遇萇有恩尤忿之數罵萇求死萇遣人縊之張夫人中山公詵皆自殺後秦將士亦皆哀慟萇欲隠)
(其名諡堅曰壯烈天王司馬公曰論者皆以為堅之亡由不殺慕容垂姚萇臣獨以為不然使堅治國無)
(失其道則垂萇皆秦之能臣也烏能為亂哉李克有言數戰則民疲數勝則主驕以驕主御疲民未有不)
(亡者也堅似之矣)質實(尹緯天水人景略王猛表字)
書法(萇書起兵矣此以王書弑何萇堅臣也雖並稱王而君臣之分固在也故叛可不書弑不)
(可以不書萇不書弑則亂臣賊子接跡於天下矣是故荼廣皆王也茶嘗臣廣則書燕王荼弑遼東)
(王廣漢初乙未年萇堅皆王也萇嘗臣堅則書後秦王萇弑秦王堅故曰綱目之修君臣之分而已)
(矣)
發明(萇前日叛秦書起兵者迫於自救故原情而恕其罪也今日殺堅則書弑者已實臣之故)
(正名而定其罪也)
秦苻丕稱帝于晉陽
(秦長樂公丕將赴長安時幽州刺史王永自薊走壺關遣使招之丕乃帥鄴中男女六萬餘口西如潞川)
(將軍張蚝并州刺史王騰迎入晉陽永以騎來會丕始知堅死乃發喪即位)質實(長樂公丕長樂)
(縣名注見太元三年丕符堅之長庶子幽州注見唐高祖武德四年壺關縣名注見漢獻帝建安七年并)
(州注見愍帝建興四年晉陽縣名注見周威烈王二十三年)
燕遣南中郎將慕容和守鄴考異(提要無南中郎將四字)劉顯
弑其君頭眷而自立考異(按太元元年書秦分代為二部此書劉顯代南部劉庫仁)
(之子也據後書魏南部此劉顯上當有代南部三字)
(顯庫仁之子也既殺頭眷又將殺拓䟦珪珪遂奔賀蘭部依其舅賀訥訥兄染干忌珪得衆心舉兵圍之)
(珪母謂曰汝等欲於何置我而殺吾子乎染干慙而去)
九月秦吕光還自龜兹擊涼州殺其刺史梁熙而代之
(初吕光以龜兹饒樂欲留居之天竺沙門鳩摩羅什曰此不足留將軍但東歸自有福地可居光乃以駝)
(二萬餘頭載外國珍寳竒玩驅駿馬萬匹而還兵至宜禾凉州刺史梁熙謀閉境拒之高昌太守楊翰曰)
(尤新破西域兵彊氣銳聞中原喪亂必有異圖若出流沙其勢難敵高梧谷口險阻之要宜先守之而奪)
(其水彼既窮渴可以坐制如以為遠伊吾關亦可拒也度此二阨雖有子房之策無所施矣熙不聽美水)
(令張統曰行唐公洛上之從弟勇冠一時若奉為盟主以帥羣豪則光雖至不敢有異心資其精銳東合)
(四州掃兇逆寧帝室此桓文之舉也熙又不聽而殺洛於西海光聞翰謀懼不敢進杜進曰熙文雅有餘)
(機鑒不足終不能用宜及其上下離心速取之光至高昌翰以郡降至玉門熙移檄責光擅命還師遣其)
(子胤帥衆拒之光破擒之武威太守彭濟執熙以降光殺之入姑臧自領凉州刺史郡縣皆降獨酒泉西)
(郡宋皓索泮不下光攻而執之責泮不降泮曰將軍受詔平西域不受詔亂凉州梁公何罪而將軍殺之)
(泮力不足不能報讎主滅臣死固其宜也光皆殺之主簿尉祐姦佞傾險與濟同執熙光寵信之祐譛殺)
(名士十餘人凉州人由是不悦)質實(龜兹國名注見漢光武建武二十二年天竺國名注見漢武帝)
(元狩元年沙門僧名注見漢明帝永平八年宜禾縣名注見漢明帝永平十六年高昌郡名注見齊明帝)
(建武四年伊吾關注見漢明帝永平十六年伊吾屯美水縣名未詳處所西海郡名注見元帝建武元年)
(玉門關名注見漢武帝元鼎二年武威郡名注見漢光武建武十年姑臧縣名注見漢光武建武十二年)
(酒泉郡名注見漢武帝元封三年西郡注見漢宣帝元康四年湟中)
乞伏國仁自稱單于
(國仁稱單于置將相分其地置十二郡築勇士城而都之秦封以為苑川王是為西秦)質實(苑川)
(城名在臨洮府蘭縣西即乞伏國仁所都後為赫連定滅之今故城存焉)
河北州郡復降於秦
(苻定苻紹苻謨苻亮皆自河北遣使謝罪中山太守王兖固守博陵為秦拒燕丕以定等皆為河北牧守)
(楊定自西燕亡奔隴右收集舊衆竇衝據兹川有衆數萬與定及秦州刺史王統河州毛興益州王廣南)
(秦州楊璧皆自隴右遣使邀丕共擊後秦丕各進其位號定尋徙治歴城自稱仇池公遣使稱藩于晉後)
(又取天水略陽之地自稱隴西王)質實(博陵郡名注見周威烈王二十三年中山兹川地名未詳)
(處所秦州注見漢光武建武元年河州注見穆帝永和三年南秦州注見漢光武建武十一年下辨歴城)
(縣名注見漢光武建武五年歴下仇池縣名注見惠帝元康七年天水郡名注見漢光武建武元年略陽)
(郡名注見懷帝永嘉四年隴西郡名注見秦王政三年)
冬十一月燕以慕容農為幽州牧守龍城考異(提要無為幽州)
(牧四字今從之)
(燕將軍餘巖叛據令支而高句麗亦擊取其遼東二郡燕王垂遣農討巖斬之進擊高句麗復取二郡還)
(至龍城繕脩陵廟垂以農為幽州牧留鎮之農法制寬簡清刑獄省賦役勸農桑居民富贍四方流民至)
(者數萬)質實(令支縣名注見成帝咸康四年高句麗東夷國名注見新莽始建國五年遼東郡名)
(注見秦王政三年龍城注見成帝咸康六年)
十二月燕慕容麟攻秦博陵守將王衮死之
(麟攻博陵城中糧竭矢盡功曹張猗踰城出聚衆以應麟兖臨城數之曰卿是秦民吾是卿君卿起兵應)
(賊而號義兵何名實之相違也古人求忠臣必於孝子之門卿母在城棄而不顧吾何有焉今人取卿一)
(時之功則可矣寧能忘卿不忠不孝之罪乎不意中州禮義之邦乃有如卿者也麟拔博陵執衮殺之)
發明(秦雖夷狄非劉石比故其臣有能守節者得書于冊此則進于中國者也後書徐嵩及毛)
(后其義亦同)
燕定都中山
(燕王垂北如中山謂諸將曰樂浪王招流散實倉廩外給軍糧内脩宫室雖蕭何何以加之乃定都焉)
質實(樂浪郡名注見漢武帝元封二年)
(丙戌)十一年(秦王苻登太初元燕建興元後秦建初元西燕王慕容永中興元年魏太祖道武帝拓)
(䟦珪登國元年凉王吕光天安元年舊大國四西秦小國一新大國一小國一凡七僣國)考異(據此)
(年書苻登稱帝分注當作秦主苻登凉王吕光上當注前凉張大豫鳳凰元年凉王上當有後字)春正
月拓䟦珪復立為代王
(珪從曾祖紇羅與諸部大人共請賀訥推珪為主大會於牛川即代王位以長孫嵩叔孫普洛為南北部)
(大人分治其衆以張衮為左長史許謙為右司馬王建等為外朝大人奚牧為治民長皆掌宿衛及參謀)
(議長孫道生等出納教命)
燕王垂稱皇帝
(始置公卿百官繕治宗廟社稷)質實(社稷注見新莽天鳳元年)
丁零翟遼據黎陽
(翟斌之死也遼奔黎陽太守滕恬之甚愛信之恬之喜畋獵不愛士卒遼潜施姦惠以收衆心遂執恬之)
(而據其郡)集覽(丁零北狄種名注見漢武帝天漢元年黎陽縣名注見漢獻帝建安四年)
二月西燕弑其主冲立段隨為燕王
(冲樂在長安且畏燕主垂之彊課農築室為久安計鮮卑咸怨將軍韓延因衆心殺之立冲將段隨為燕)
(王)質實(鮮卑東夷種名注見漢光武建武二十五年)
張大豫起兵攻姑臧
(初張天錫之南奔也秦長水校尉王穆匿其世子大豫與俱奔河西至是魏安人焦松聚兵迎大豫為主)
(攻拔昌松進逼姑臧穆曰吕光糧豐城固甲兵精銳不如席卷嶺西礪兵積粟然後東向不及朞年光可)
(取也大豫不從自稱凉州牧使穆說諭嶺西諸郡皆起兵應之保據楊塢)質實(長冰校尉注見漢順)
(帝陽嘉二年河西郡名注見漢安帝元初元年魏安縣名未詳處所昌松地名未詳處所楊塢地名未詳)
(處所)
代徙都盛樂
(代王珪徙居定襄之盛樂務農息民國人悦之)集覽(盛樂注見漢後主景耀四年)質實(定襄)
(郡名注見懷帝永嘉六年)
三月泰山太守張願叛謝玄退屯淮陰
(初謝玄欲使朱序屯梁國而自屯彭城以北固河上西援洛陽朝議以征役既久欲令玄置戌而還至是)
(張願以郡叛降翟遼北方騷動玄謝罪乞解職詔慰諭令還淮陰)質實(梁國注見漢景帝三年彭)
(城郡名注見秦始皇二十八年淮陰縣名注見漢獻帝建安元年)
燕主垂追尊母蘭氏為文昭皇后
(燕主垂欲遷文明段后為别室而以蘭后配享太祖議者皆以為當然博士劉詳董謐以為堯母為帝嚳)
(妃位第三不以子貴陵姜嫄文昭后宜立别廟垂怒逼之詳謐曰上所欲為無問於臣臣按經奉禮不敢)
(有貳垂乃不復問而卒行之又以可足渾后傾覆社稷追廢之尊烈祖昭儀段氏為景德皇后配享崔鴻)
(曰齊桓公命諸侯無以妾為妻夫之於妻猶不可以妾代之况子而易其母乎春秋所稱母以子貴者君)
(母既没得以妾母為小君也至於享祀則不得為配矣君父之所為臣子必習而效之寳之殺母由垂為)
(之漸也可足渾氏雖有罪於前朝然小君之禮成矣垂以私憾廢之又立兄妾之無子者皆非禮也)質
實(堯母為帝嚳妃位第三通鑑外紀云帝嚳第三妃曰慶都乃陳鋒氏之女也有赤龍之祥孕十四月)
(而生堯於丹陵詳見史記及世編)
西燕人殺段隨而東至聞喜立慕容忠復稱帝
(燕慕容恒慕容永殺段隨立宜都王子顗帥鮮卑男女四十餘萬口去長安而東恒弟韜殺顗恒又立冲)
(之子瑤永又殺之乃立泓之子忠為帝忠以永為丞相永持法寬平鮮卑安之至聞喜聞燕主垂已稱帝)
(不敢進築燕熙城而居之永廆弟之孫也)集覽(聞喜本絳州曲沃縣漢武改聞喜今屬解州)質
實(一統志云宜都晉之郡名治夷陵縣唐為縣後廢之故城在荆州府夷陵州境又注見漢光武建武)
(九年夷道聞喜漢之縣名屬河東郡即秦之左邑也武帝經邑之桐鄉聞破南粤因置聞喜縣東漢罷左)
(邑移聞喜沿此後魏屬正平郡後周移治柏壁隋屬絳州又移治甘谷唐復徙縣於桐鄉故城宋屬解州)
(金元仍舊本朝因之改屬平陽府)
書法(段隨書立為王矣不書弑何外之也曷為外之不當立也故不成其君而以兩下相殺書)
(之)
夏四月代改稱魏後秦王萇取長安稱皇帝
(鮮卑既東長安空虚萇取之始稱皇帝置百官)
六月以楊亮為雍州刺史鎮衛山陵荆州刺史桓石民
取弘農初置湖陜二戍質實(弘農郡名注見周顯王四十五年湖陜二縣名湖注)
(見漢武帝征和二年陜注見周顯王四十五年)西燕弑其主忠立慕容永為
河東王
發明(西燕既弑冲而立段隨又殺隨而立忠未幾忠又見弑而永立矣半年之間四易其主醜)
(類相殘如此綱目皆正其罪者不以夷狄昏亂之故而廢上下之分也段隨書殺非慕容氏之族故)
(不成乎君)
秦河北州郡復降於燕關隴諸郡復起兵為秦
(秦主丕以王永為左丞相傳檄四方共討姚萇慕容垂於是天水馮翊河東京兆扶風咸起兵遣使詣秦)
質實(傳檄注見楚義帝元年河東郡名注見漢獻帝建安七年京兆郡名注見漢武帝太初元年扶)
(風郡名注同上年)
書法(前書河北州郡復降於秦不書燕河北於是復降於燕則書秦河北何不以河北予燕也)
(河北故燕土曷為不以予燕垂叛者也綱目書垂以叛固不得以河北予之矣然則西燕書起兵非)
(叛者也關隴諸郡西燕嘗得之何以不繫之西燕西燕而既東矣關隴則秦舊地或繫或不繫綱目)
(之權衡審矣)
秋八月秦以苻登為南安王考異(提要作秦苻登起兵南安)
(枹罕諸氏以河州刺史衛平衰老議欲廢之會七夕宴氐啖靑抽劔而前曰天下大亂非賢主不可濟衛)
(公老矣宜返初服狄道長苻登王室疎屬志略雄明請共立之有不同者即下異議乃奮劒攘袂將斬異)
(已者衆皆從之於是推登為雍河二州牧帥衆五萬下隴攻南安拔之馳使請命秦主丕即而命之仍封)
(南安王)集覽(枹罕注見漢靈帝中平元年氐啖青氐註見漢武帝元狩元年啖青姓名氐人也狄)
(道長隴西郡狄道縣之長也)質實(河州注見穆帝永和三年狄道縣名注見漢高后六年雍州注)
(見唐玄宗開元十一年隴山名注見漢光武建武八年隴坻南安郡名注見漢後主建興六年)
冬十月西燕擊秦敗之秦主丕奔東垣將軍馮該擊殺
之
(慕容永遣使詣秦主丕求假道東歸丕不許與戰于襄陵秦兵大敗丞相王永等皆死丕帥騎數千南奔)
(東垣謀襲洛陽馮該自陜邀擊殺之執其太子寧等送建康詔赦不誅)質實(襄陵縣名注見周顯)
(王十七年東垣城名注見漢高帝八年洛陽縣名注見周顯王三年建康郡名注見漢獻帝興平二年金)
(陵)
西燕慕容永稱帝於長子
(永進據長子即帝位將以秦后楊氏為上夫人楊氏引劒刺之為永所殺)質實(長子縣名注見周威)
(烈王二十三年)
海西公奕薨於吳考異(提要薨作卒按凡例正統失尊曰卒注曰周赧漢獻之類竊考)
(帝奕為權臣所廢而國未亡故從北鄉侯之例當從綱目刊本為是)質實(吳郡名注見漢獻帝建安三年)
書法(嘗書帝奕矣此其不書帝何避今帝也書薨何故晉主也所以别於諸臣也綱目自分王)
(外書薨十有四而廢主書薨者二晉海西公唐酅公)
發明(此何以書海西公避今帝也名之失國之君也書薨異乎臣也)
秦苻登及後秦主萇戰大破之
(登既克南安夷夏歸之者三萬餘戶遂進攻後秦主萇之弟碩德于秦州萇自往救之登與戰大破之啖)
(靑射萇中之萇走保上邽碩德代統其衆)質實(上邽縣名注見漢光武建武八年)
十一月秦苻登稱帝於南安考異(提要無於南安三字)
(秦尚書寇遺奉渤海王懿自杏城奔南安登發丕喪行服議立懿為主衆曰渤海年幼未堪多難非大王)
(不可登乃即帝位置百官)質實(渤海郡名注見漢獻帝建安八年南皮杏城鎮名注見漢獻帝建安)
(十七年鄜)
十二月吕光自稱酒泉公
(初光得秦主堅凶問舉軍縞素至是自稱凉州牧酒泉公)質實(酒泉郡名注見漢武帝元朔三年)
秦主登伐後秦
(秦主登立世祖神主於軍中載以輜軿衛以虎賁凡所欲為必唘而後行引兵五萬東擊後秦將士皆刻)
(鉾鎧為死休字每戰以劒矟為方圓大陣知有厚薄從中分配故人自為戰所向無前初長安之將敗也)
(將軍徐嵩胡空各聚衆結壘自固既而受後秦官爵後秦以王禮葬秦主堅於二壘之間及登至嵩空以)
(壘降登拜嵩雍州刺史空京兆尹改葬堅以天子之禮)集覽(輜軿輜厠也衣物雜厠載之故曰輜)
(車軿屏也四面屏蔽故曰軿車輿服志注軿車有衣蔽無後轅者謂之輜車)質實(虎賁注見漢平)
(帝元始五年)
書法(書伐何義登也於是登祀世祖於軍中所為必啓將士皆刻鉾鎧為死休字庶乎其有復)
(讐之志矣故特書伐既而兵各引還則非能義討者也故後復書擊)
(丁亥)十二年(秦太初二燕建興二後秦建初二魏登國二年)春正月以朱序為青
兖刺史鎮淮陰謝玄為會稽内史燕寇東阿䧟之
(濟北太守温詳屯東阿燕主垂觀兵河上分兵擊之詳奔彭城其衆皆降垂以太原王楷為衮州刺史鎮)
(之初垂在長安秦王堅嘗與之交手語冗從僕射光祚言於堅曰陛下頗疑慕容垂乎垂非久為人下者)
(及燕取鄴祚奔晉晉以為河北郡守至是詣燕軍降垂見之流涕曰秦主待我深吾事之亦盡但為公猜)
(忌懼死而負之每一念之中宵不寐祚亦悲慟垂賜祚金帛祚辭垂曰卿復疑耶祚曰臣昔者惟知忠於)
(所事不意陛下至今懷之臣敢逃死垂曰此卿之忠固吾之所求也前言戲之耳待之彌厚)集覽
(冗從僕射顔師古曰冗從散職之從王者也僕射秦官僕主也古者重武事每官有主射課督之特關中)
(語𫝊為夜音耳史炤曰冗從僕射主武賁中郎羽林郎將之屬)質實(濟北郡名注見漢王劉邦元年)
(東阿縣名注見周顯王六年)
秦封苻纂為魯王考異(提要作秦苻纂起兵杏城)
(初纂自長安奔晉陽襄陵之敗奔杏城至是秦主登遣使拜纂為大司馬封魯王纂怒曰渤海王先帝之)
(子南安王何以不立而自立乎長史王旅諫曰南安王已立理無中改今寇虜未滅不可宗室中自為仇)
(敵也纂乃受命於是盧水胡彭沛穀新平羌雷惡地等皆附於纂有衆十餘萬)質實(盧水縣名注見)
(安帝隆安元年)
燕擊張願破之以慕容紹為青州刺史守歴城
(青兖徐州郡縣壁壘多降於燕垂以陳留王紹為青州刺史鎮歴城)質實(陳留郡名注見周顯王二)
(十九年歴城縣名注見漢光武建武五年歴下)
夏四月尊帝母李氏為皇太妃考異(帝字羨按漢本初元年書尊母匽氏)
(為博園貴人及前後書嫡母庶母並不加帝字)燕慕容柔等自長子歸于燕
(燕主垂之子柔及孫盛會皆在長子盛謂柔會曰主上中興東西未壹吾屬居嫌疑之地為智為愚皆將)
(不免不若以時東歸無為坐待魚肉也遂相與亡歸垂問長子人情如何盛曰西軍擾擾人冇東歸之志)
(若大軍一臨必投戈而來若孝子之歸慈父也後歲餘西燕殺垂子孫無遺者)質實(長子縣名注見)
(周威烈王二十三年)
五月燕使其太原王楷擊翟遼降之考異(提要楷誤作紹)
(高平人翟暢執太守以郡降遼燕王垂曰遼以一城之衆反覆二國之間不可不討乃帥諸將南攻遼以)
(太原王楷為先鋒遼衆皆燕趙人聞楷至曰太原王子吾之父母也相帥歸之遼懼遣使請降)質實
(高平縣名注見漢光武建武六年)
徵處士戴逵不至
(詔徵會稽處士戴逵逵累辭不就郡縣敦逼不已逵逃匿于吳内史謝玄上疏曰逵自求其志今王命未)
(回將罹風霜之患陛下既已愛而器之宜使其身名並存請絶召命帝許之)質實(戴逵譙國人)
秋七月西秦擊鮮卑三部降之後秦主萇軍陰密以
太子興守長安質實(陰密縣名注見周赧王五十八年)魏王珪以燕
師擊劉顯大破之顯奔西燕考異(按前書劉顯弑君此擊字當作討)
(劉顯地廣兵彊雄於北方會其兄弟乖争魏張衮言於魏王珪曰顯志在并吞今不乘其内潰而取之必)
(為後患請與燕攻之珪乃遣使乞師於燕會柔然獻馬於燕而顯掠之燕主垂怒遣兵會魏擊顯大破之)
(顯奔西燕垂立其弟為烏桓王以撫其衆徙八萬餘落於中山)集覽(柔然北狄國名元魏神元帝末)
(掠騎得一奴髮始齊眉其主字之曰木骨閭蓋木骨閭虜語首秃也木骨閭與郁久閭音相近因以為氏)
(至其子車鹿會雄健始有部衆自號柔然魏太武帝以其無知狀類動蟲故改其號曰蠕蠕也蠕乳兖反)
吕光殺張大豫八月立子德宗為皇太子秦苻師
奴殺其兄纂後秦擊走之而降其衆
(秦馮翊太守蘭櫝帥衆二萬與魯王纂謀攻長安纂弟師奴勸纂稱尊號纂不從師奴殺而代之櫝遂與)
(師奴絶後秦攻之師奴敗走其衆悉降)
秦主登進據將軍胡空堡考異(提要無將軍二字)
(戎夏歸之者十餘萬)
冬十月翟遼復叛燕十二月後秦攻秦拔將軍徐嵩
壘嵩死之
(後秦姚方成拔嵩壘執而數之嵩罵曰汝姚萇罪當萬死先帝赦之授任内外榮寵極矣曾不如犬馬識)
(所養之恩親為大逆汝羌輩豈可以人理期也何不速殺我早見先帝取萇於地下治之方成怒三斬嵩)
(悉坑其士卒萇掘秦主堅屍鞭撻剥裸薦之以棘坎土而埋之)
凉州大饑人相食
書法(綱目書人相食十詳漢丙戌年舍是無書者矣)
(戊子)十三年(秦太初二燕建興三後秦建初三魏登國三年西秦王乞伏乾歸太初元年)春正
月康樂公謝玄卒質實(一統志云康樂晉之縣名屬豫章郡劉宋末省入建城縣故城)
(在瑞州府高安縣東北四里劉宋封謝靈運為康樂侯即此城外周迴山水靈運無不遊宴有繙經石登山路)
(書臺石硯猶存焉)
(諡獻武)
秦主登軍朝那後秦主萇軍武都質實(朝那縣名注見漢文帝十四年)
(武都郡名注見漢獻帝建安二十三年)翟遼自稱魏天王
(遼遣使謝罪於燕燕主垂以其反覆斬之遼乃自稱魏王徙屯滑臺)質實(滑臺注見太元九年)
吕光殺其武威太守杜進
(光之定凉州也進功居多貴寵用事羣僚莫及光甥石聡自關中來光問之曰中州人言我為政何如聡)
(曰但聞有杜進耳不聞有舅光由是忌進殺之他日與羣僚語及政事參軍段業曰明公用法太峻光曰)
(吳起無恩而楚彊商鞅嚴刑而秦興業曰起喪其身鞅亡其家皆殘酷之致也明公慕之豈此州士女所)
(望哉光改容謝之)質實(武威郡名注見唐中宗景龍二年凉州注同上年吳起無恩而楚彊事在)
(周安王十五年商鞅嚴刑而秦興事在周顯王十年)
夏四月以朱序都督司雍等州軍事戍洛陽譙王恬都
督兖冀等州軍事鎮淮陰六月西秦王乞伏國仁卒
弟乾歸立考異(立當作嗣又按十年書國仁自稱單于未嘗書稱王疑漏)考證(當去乞伏)
(二字)
(乾歸號河南王遷都金城秦封以為金城王秦凉鮮卑羌胡多附之)質實(金城郡名注見漢武帝元)
(狩二年鮮卑東胡種名注見漢光武建武二十五年)
秋七月兩秦兵各引還
(兩秦自春相持屢戰互有勝負至是各觧歸關西豪傑以後秦無成功多去而附秦)
八月魏遣使如燕
(魏主珪密有圖燕之志遣九原公儀奉使至中山還言於珪曰燕主衰老太子闇弱范陽王自負材氣非)
(少主臣燕王既没内難必作於時乃可圖也今則未可珪善之)質實(九原郡名注見秦始皇三十五)
(年范陽國名注見秦二世元年)
(己丑)十四年(秦太初四燕建興四後秦建初四魏登國四年凉麟嘉元年)春正月燕以
慕容隆為幽州牧守龍城考異(提要無為幽州牧四字)
(遼西王農在龍城五年庶務脩舉表請代還燕王垂乃召農還為侍中司隸校尉而以高陽王隆代之農)
(建留臺龍城使隆錄留臺尚書事隆因農舊規修而廣之遼碣遂安)質實(遼碣注見穆帝永和七年)
二月吕光自稱三河王秋八月秦主登擊安定後秦
主萇襲破其輜重秦后毛氏死之質實(安定郡名注見漢光武建武元)
(年)
(初後秦主萇以秦戰屢勝謂得秦主堅之助亦於軍中立堅像而禱之曰新平之禍臣為兄襄報讐耳且)
(陛下命臣以龍驤建業臣敢違之秦主登升樓遙謂之曰為臣弑君而立像求福庸有益乎因大呼曰弑)
(君賊姚萇何不自出吾與汝決之萇不應久之以軍未有利斬像首以送秦至是登留輜重於大界自將)
(輕騎攻安定諸將勸萇決戰萇曰與窮寇爭勝兵家之忌也吾將以計取之乃留兵守安定夜帥騎三萬)
(襲大界克之擒名將數十人掠男女五萬口登后毛氏美而勇善騎射兵入其營猶彎弓跨馬帥壯士力)
(戰殺七百餘人衆寡不敵為後秦所執萇將納之毛氏罵且哭曰姚萇汝已殺天子又欲辱皇后皇天后)
(土寧汝容乎萇殺之諸將欲因秦軍駭亂擊之萇曰登衆雖亂怒氣猶盛未可輕也遂止登收餘衆屯胡)
(空堡)
書法(書死之何予節也婦人死節終綱目一人而已秦世氐耳前書王兖繼書徐嵩此書毛氏)
(死節者凡三人世亂識忠臣信哉終綱目書烈婦二漢獻帝建安九年孫翊妻徐氏是年毛氏)
冬十一月以范甯為豫章太守
(初帝既親政事威權已出有人主之量已而溺於酒色委政於琅琊王道子道子亦嗜酒日夕與帝以酣)
(歌為事又崇尚浮屠窮奢極費所親眤者皆姏姆僧尼近習弄權交通請託賄賂公行官爵濫雜刑獄繆)
(亂尚書令陸納望宫闕歎曰好家居纖兒欲撞壊之邪左衛將軍許營上疏曰局吏衛官僕隸婢兒皆為)
(守令或帶内職僧尼乳母競進親黨又受貨賂輙使臨官政教不均暴濫無罪且佛者清遠玄虚之神今)
(僧尼於五誡麤法尚不能遵而流俗競加敬事以至侵漁百姓取財為惠亦未合布施之道也疏奏不省)
(道子勢傾中外帝漸不平侍中王圖寳以讒佞有寵於道子諷八座啓道子宜加殊禮護軍車胤曰此乃)
(成王所以尊周公者今主上當陽豈得為此乃稱疾不署疏奏帝大怒而嘉胤有守中書侍郎范甯徐邈)
(為帝所親信數進忠言補正闕失指斥姦黨國寳甯之甥也甯尤疾其阿䛕勸帝黜之國寳遂與道子譛)
(甯出為豫章太守甯臨發上疏曰今邊烽不舉而倉庫空匱古者使民歲不過三日今之勞擾殆無三)
(日之休至有生兒不復舉養鰥寡不敢嫁娶臣恐社稷之憂厝火積薪不足喻也又言中原士民流寓江)
(左歲久安業謂宜正其封疆戶口皆以土斷又人性無涯奢儉由勢今并兼之室亦多不贍由用之無節)
(爭以靡麗相高故也禮十九為長殤以其未成人也今以十六為全丁十三為半丁傷天理困百姓謂宜)
(二十為全丁十六為半丁則人無夭折生長滋矣帝多納用之甯在豫章遣十五議曹下屬城採求風)
(政并吏假還訊問官長得失徐邈與甯書曰足下聽斷明允庶事無滯則吏慎其負而人聽不惑矣豈須)
(邑至里詣飾其游聲哉非徒不足以致益乃實蠶漁之所資豈有善人君子而干非其事多所告白者乎)
(自古以來欲為左右耳目者無非小人皆先因小忠而成其大不忠先藉小信而成其大不信遂使讒諂)
(並進善惡倒置可不戒哉足下慎選綱紀必得國士以攝諸曹諸曹皆得良吏以掌文案又擇公方之人)
(以為監司則清濁能否與事而明足下但平心而處之何取於耳目哉昔明德馬后未嘗顧左右與言可)
(謂遠識况大丈夫而不能免此乎寗好儒學性質直常謂王弼何晏之罪深於桀紂或以為貶之太過)
(甯曰王何蔑棄典文幽沉仁義游辭浮說波蕩後生使縉紳之徒翻然改轍以至禮壊樂崩中原傾覆遺)
(風餘俗至今為患桀紂縱暴一時適足以喪身覆國為後世戒豈能回百姓之視聽哉故吾以為一世之)
(禍輕歴代之患重自喪之惡小迷衆之罪大也)集覽(姏姆姏武酣反老女稱也姆莫補反女師也纖)
(兒猶言小兒也五誡𫝊燈錄曰元珪禪師有異人峩冠而至曰我嶽神也稽首乞戒師曰付汝五戒能不)
(淫乎能不盜乎能不殺乎能不妄乎能不遭酒敗乎對曰能師曰如上是為佛誡主上當陽顔師吉曰天)
(子臨朝謂之當陽左傳文四年天子當陽諸侯用命也注湛露曰湛湛露斯匪陽不晞晞乾也言露見日)
(而乾猶諸侯禀天子命而行并兼之室謂大家并役小民之力富者兼有貧者之財長殤記檀弓上篇注)
(年十六至十九為長殤十二至十五為中殤八歲至十一為下殤七歲以下為無服之殤生未三月不為)
(殤宜二十為全丁十六為半丁晉武帝初有司奏男子年十六以上至六十為正丁十五以下至十三六)
(十以上至六十五為次丁十二以下六十六以上為老小不事也宋武帝時王敬弘言十五至十一宜為)
(半丁十七為全丁并吏假還吏休假歸家而未還職者并令採訪之慎選綱紀綱紀注見宋文帝元嘉元)
(年)正誤(并吏假還今按并猶及也此謂吏休假而還郡則問以所見屬城官長之得失非謂并令)
(議曹採訪吏假還家者也)質實(浮屠僧名注見宋明帝泰始七年陸納吳郡人玩之子八座官名注)
(見唐太宗貞觀十年車胤南平人育之子豫章郡名注見漢武帝元鼎五年明德馬后漢章帝之后)
秦將軍雷惡地降於後秦考異(提要無將軍二字)
(後秦主萇使人詐招秦主登許開門納之登將從之將軍雷惡地在外聞之馳騎見登曰萇多詐不可信)
(也萇聞之謂諸將曰此羌見登事不成矣登亦以惡地勇略過人憚之惡地乃降於後秦)
(庚寅)十五年(秦太初五燕建興五後秦建初五魏登國五年)春正月西燕主永寇
洛陽朱序擊走之還擊翟遼又走之
(西燕主永引兵向洛陽朱序自河陰北濟河擊敗之永走還上黨序追至白水會翟遼謀向洛陽序乃引)
(兵還擊走之留將軍朱黨守石門使其子略督護洛陽身還襄陽)質實(河陰縣名注見漢光武建)
(武十五年平陰上黨郡名注見周赧王五十三年白水縣名注見秦王政九年垣又澤州城南三里有白)
(水其源出湖泓水東南流合丹水石門注見周顯王五年)
書法(書又走之重嘉序也)
二月以王恭都督青兖等州軍事
(琅琊王道子恃寵驕恣帝浸不能平欲選時望為藩鎮以潜制之問於太子左衛率王雅曰吾欲用王恭)
(殷仲堪何如雅曰恭風神簡貴志氣方嚴仲堪謹於細行以文義著稱然皆峻狹自是幹略不長天下無)
(事足以守職若其有事必為亂階矣帝不從使恭鎮京口恭藴之子也)集覽(京口今鎮江府治東)
(五里有京峴山其城因山為壘謂之京鎮一曰京口隋置潤州宋陞鎮江府)質實(京口郡名注見)
(成帝咸和三年王雅東海郯人肅之曾孫王恭琅琊臨沂人定皇后之兄)
夏四月秦將軍魏揭飛攻後秦之杏城雷惡地應之後
秦主萇擊斬揭飛惡地降考異(提要亦無將軍二字杏城上之字羨據義熙七)
(年書夏攻秦杏城無之字)
(秦將軍魏揭飛帥氐胡攻後秦將姚當成於杏城將軍雷惡地應之攻李潤後秦主萇欲自擊之羣臣曰)
(陛下不憂六十里苻登乃憂六百里魏揭飛何也萇曰登非可猝滅吾城亦非登所能猝拔惡地智略非)
(常若南引揭飛東結董成得杏城李潤而據之長安東北非吾有也乃潜引精兵一千六百赴之揭飛惡)
(地有衆數萬氐胡赴之者首尾不絶見後秦兵少悉衆攻之萇固壘不戰示之以弱潜遣騎出其後揭飛)
(兵擾亂萇縱兵擊之斬揭飛及其將士萬餘級惡地請降萇待之如初命姚當成於所營之地每柵孔中)
(樹一木以旌戰功歲餘問之當成曰營地太小已廣之矣萇曰吾自結髮以來與人戰未嘗如此之快以)
(千餘兵破三萬之衆營地惟小為竒豈以為大貴哉)質實(杏城鎮名注見漢獻帝建安十七年鄜)
秋七月馮翊人郭質起兵應秦不克
(質起兵廣鄉移檄三輔曰姚萇凶虐毒被神人吾屬世蒙先帝之仁非常伯納言之子即卿校牧守之孫)
(也與其舍恥而存孰若蹈道而死於是三輔壁壘皆應之獨鄭縣人苟曜不從聚衆數千附於後秦擊質)
(質走洛陽)集覽(附於後秦附於二字之下脱一秦字當是附於秦也其後秦二字屬下句)正誤
(郭質起兵為秦獨苟曜附於後秦擊質今按郭質起兵應苻秦獨苟曜不從故附於後秦而擊質晉書載)
(記此下有云後秦以曜為豫州刺史及曜變計密許秦為内應與後秦未顯絶也後秦主萇知之故謂太)
(子曰苟曜來見汝執誅之若曜初即附秦安得密召秦主登詐為内應又何為見後秦太子也)質實
(一統志云廣鄉鎮名在鞏昌府秦州東八十里宋為兩當縣治所元廢之常伯官名注見漢桓帝光和元)
(年納言官名注同上年鄭縣秦初所置屬内史即鄭桓公之封邑漢屬弘農郡魏晉以後因之故城在西)
(安府華州城北後周移於州西南九里隋又移於州城内元省入州)
書法(人耳且不克何以書予義也苟義也雖人必書故漢書析人帝玄更始元年秦書馮翊人)
(是年唐書虢州人中宗嗣聖四年)
八月劉牢之擊翟遼敗之張願來降九月以王國寳
為中書令王珣為尚書僕射
(辛卯)十六年(秦太初六燕建興六後秦建初六魏登國六年)夏五月秦主登及後
秦主萇戰秦師敗績
(苟曜密召秦主登許為内應登自曲牢赴之軍于馬頭原後秦主萇率衆逆戰登擊破之斬其右將軍吳)
(忠萇收兵復戰姚碩德曰陛下慎於輕戰每欲以計取之今失利而更前何也萇曰登用兵遲緩不識虚)
(實今輕兵直進此必苟曜與之有謀也緩之則其謀得成故及其未合急擊之耳遂進戰大敗之登退屯)
(郿)質實(郿縣名注見漢靈帝中平六年)
發明(春秋書戰以及者為主然春秋惡兵之書凡戰專罪及者故傳者謂及猶汲汲也烏有為)
(子民之君而可汲汲與人戰者哉至於復讐討賊則汲汲為美是以莊公九年書及齊師戰於乾時)
(我師敗績蓋謂莊公能與讐戰故書以與之今姚萇有弑堅之罪苻登能與之戰意蓋在於復讐討)
(賊故綱目書此與乾時同義是亦與之之意爾不然則是以好攻戰樂殺人為事也豈春秋之法哉)
西燕寇河南太守楊佺期擊破之魏王珪遣其弟觚
如燕
(初燕遣趙王麟會魏兵伐賀訥破之歸言於燕主垂曰臣觀拓䟦珪舉動終為國患不若攝之還朝使其)
(弟監國事垂不從至是珪遣觚獻見於燕垂衰老子弟用事留觚以求良馬珪弗與遂與燕絶)
秋九月黜博士范弘之為餘杭令質實(餘杭縣名注見隋煬帝大業九)
(年)
(弘之論殷浩宜加贈諡因叙桓溫不臣之迹王珣溫故吏也以為溫廢昏立明有忠貞之節遂黜弘之)
書法(博士為令書黜何惡桓黨也)
發明(弘之之黜不書其罪以分注考之乃王珣黨於桓氏為桓温隠諱不臣之迹私意誣而黜)
(之爾故其書法如此)
冬十月魏王珪擊柔然大破之徙之雲中
(初柔然部人世服於代及秦滅代遂附於劉衛辰魏王珪即位高車諸部皆服獨柔然不下珪引兵擊之)
(柔然舉部遁走珪追奔六百里諸將曰賊遠糧盡不如早還珪曰殺副馬足以為三日食矣乃復倍道追)
(之及於大磧南牀山下大破之悉徙其部衆於雲中)集覽(高車古赤狄之餘種初號狄歴北方以為)
(高車語略與匈奴同而時有小異謂其先匈奴之甥也)質實(大磧注見梁武帝普通三年南牀山)
(未詳處所雲中郡名注見秦王政三年)
書法(柔然始見綱目)
翟遼死子釗代領其衆劉衛辰攻魏南部魏王珪大
破之衛辰走死諸部悉降
(劉衛辰遣子直力鞮率衆九萬攻魏南部魏王珪引兵五六千人大破之乘勝追奔部落駭亂珪遂直抵)
(其所居悦䟦城衛辰父子出走分遣輕騎追之獲直力鞮衛辰為其下所殺珪誅其宗黨五千人河南諸)
(部悉降獲馬三十餘萬匹牛羊四百餘萬頭國用由是遂饒衛辰少子勃勃亡奔薛干部薛干部送於没)
(奕干没奕干以女妻之)集覽(薛干本鮮卑别部之人名其後因以為號焉)
十二月秦主登攻安定後秦主萇擊敗之
(秦主登攻安定後秦主萇如陰密以拒之謂太子興曰苟曜聞吾北行必來見汝汝執誅之萇既行曜果)
(至長安興誅之萇敗登於安定城東登退據路承堡萇置酒高會諸將皆曰若值魏武王不令此賊至今)
(陛下將牢太過耳萇笑曰吾不如亡兄有四身長八尺五寸臂垂過膝人望而畏之一也將十萬之衆望)
(麾而進前無横陣二也溫古知今講論道藝收羅英儁三也董帥大衆人盡死力四也所以得建立功業)
(驅策諸賢者正望算略中有片長耳)集覽(魏武王姚萇兄襄也先襄攻秦為符堅所殺後萇僣位追)
(諡為魏武王將牢將養也詩云天不我將又將衛護也宋太祖曰朕於臣下務在將護牢猶牢籠也後漢)
(馬融傳臯牢陵山又孫子臯牢天下)正誤(將牢今按或本牢誤作勞後漢書袁紹𫝊紹欲攻許沮授)
(不可郭圖曰監軍之計在於將牢將牢一作持牢謂持守牢固猶言持重兩秦兵相持七年姚萇慎於輕)
(戰每欲以計取之故曰將牢太過)質實(安定郡名注見漢光武建武元年路承堡未詳處所)
(壬辰)十七年(秦太初七燕建興七後秦建初七魏登國七年)春三月後秦殺其將
軍王統徐成
(後秦主萇寢疾召興詣行營姚方成言於興曰今寇敵未滅王統等皆有部曲終為人患興遂殺統及王)
(廣苻胤徐成毛盛等萇怒曰統兄弟吾之州里成等前朝名將吾方用之柰何輒殺之)質實(部曲)
(注見陳文帝天嘉元年)
夏五月朔日食燕主垂擊翟釗釗奔西燕
(燕主垂擊翟釗釗求救於西燕西燕主永謀於羣臣尚書郎鮑遵曰使兩寇相弊吾乘其後此卞莊子之)
(策也侍郎張騰曰垂彊釗弱何弊之乘不如速救之以成鼎足之勢今我引兵趨中山畫多疑兵夜多火)
(炬垂必懼而自救我衝其前釗躡其後此天授之機不可失也永不從垂軍黎陽臨河欲濟釗列兵南岸)
(以拒之垂徙營就西津去黎陽西四十里為牛皮船百餘艘偽列兵仗泝流而上釗亟引兵趨之垂潜遣)
(桂林王鎮等自黎陽津夜濟營於河南比明營成釗亟還攻垂命堅壁勿戰釗兵往來疲暍攻營不拔將)
(引去鎮等出戰慕容農自西津濟夾擊大破之盡獲其衆及所統七郡三萬餘戶釗奔長子歲餘謀反永)
(殺之垂以章武王宙鎮滑臺崔蔭為司馬蔭明敏彊正善規諫宙嚴憚之簡刑法輕賦役流民歸之戶口)
(滋息)集覽(翟釗翟直格反釗音招卞莊子之策注見惠帝永興二年自效於卞莊黎陽津注見漢王)
(劉邦三年白馬津疲暍疲勞也暍音謁傷暑也)質實(黎陽縣名注見漢成帝綏和元年章武國名注)
(見穆帝升平四年)
秋七月秦主登引兵逼安定後秦主萇拒郤之
(秦主登聞後秦主萇病大喜秣馬厲兵進逼安定萇疾小瘳出兵拒之登懼而還萇夜引兵躡其後旦而)
(候騎告曰賊營已空不知所向登驚曰彼為何人去來不令我覺謂其將死忽然復至朕與此羌同世何)
(其厄哉登遂還雍萇亦還安定)集覽(秣馬厲兵秣本作䬴音末食馬穀也厲磨也磨厲兵器以須也)
(左傳僖三十三年束載厲兵秣馬矣)質實(雍縣名注是周顯王八年)
冬十一月以殷仲堪都督荆益寧州軍事
(仲堪雖有時譽資望猶淺到官好行小惠綱目不舉南郡公桓玄負其才比以雄豪自處朝廷疑而不用)
(年二十三始拜洗馬嘗詣琅琊王道子值其酣醉張目謂衆客曰桓溫晚塗欲作賊云何玄伏地流汗不)
(能起由是不自安而切齒於道子後出補義興太守鬱鬱不得志嘆曰父為九州伯兒為五湖長遂棄官)
(歸國上疏自訟不報桓氏累世臨荆州玄復豪橫士民畏之嘗於仲堪聽事前戲馬以矟擬仲堪參軍劉)
(邁曰馬矟有餘精理不足玄不悅既出仲堪謂邁曰卿狂人也玄夜遣殺卿我豈能相救邪使邁避之玄)
(果使人追之不及征虜參軍胡藩過江陵見仲堪曰玄志趣不常節下崇待太過非計也藩内弟羅企生)
(為仲堪功曹藩謂曰殷侯倒戈授人必及於禍君不早去悔無及矣)集覽(義興懷帝永嘉四年琅琊)
(王睿以陽羨人周玘糾合鄉里討斬錢璯故於玘鄉里置義興郡以旌之即此按陽羨今常州是)質
實(殷仲堪陳郡長平人浩之從子南郡注見漢獻帝建安十三年洗馬官名注見武帝太始三年義興)
(郡名注見漢後主建興六年劉邁東萊掖人羅企生豫章人荆益寧三州名荆注見漢獻帝建安十三年)
(益注見晉武帝泰始八年寧注見漢武帝元狩元年)
立子德文為琅琊王徙道子為會稽王李遼表請脩
孔子廟不報
(清河人李遼上表請敕兖州脩孔子廟給戶灑掃仍立庠序以教學者曰事有如賖而實急者此之謂也)
(疏奏不省)質實(清河郡名注見漢帝玄更始二年孔子廟注見周太祖廣順二年)
書法(李遼何清河人也所請兖州廟也何以書嘉遼也故特書而揭名之兖州夫子所生也廟)
(廢不脩他可知矣綱目前書罷遣太學生徒繼書立佛精舍於是書請脩孔子廟不報重傷晉也書)
(孔子廟始此綱目書孔子廟三是年壬午年宋脩孔子廟乙酉年梁立孔子廟)
發明(晉氏立國無遠猷前因軍興罷遣生徒由是學校遂廢今李遼請修孔子廟使其從之不)
(過一敕下兖州爾疏入不報果何為者是時人君崇尚浮屠而朝廷薦紳方好老莊故其所為如此)
(特筆貶之可媿甚矣)
(癸巳)十八年(秦太初八燕建興八後秦建初八魏登國八年)秋七月秦竇衝叛秦
主登討之後秦使太子興救衝遂襲平凉
(秦丞相竇衝叛稱秦王改元秦主登討之衝求救於後秦尹緯言於後秦主萇曰太子仁厚有聞而英略)
(未著請使擊登萇從之使興將兵攻胡空堡登解衝圍以赴之興因襲平凉大獲而歸復鎮長安)質
實(平凉郡名注見唐玄宗天寳十五載長安縣名注見漢惠帝五年)
冬十月燕主垂擊西燕
(燕主垂議伐西燕諸將曰永未有釁我連年征討士卒疲弊未可也范陽王德曰永國之枝葉僣舉位號)
(宜先除之以壹民心垂曰司徒意正與吾同吾雖老叩囊底智足以取之終不留此賊以遺子孫也遂發)
(中山次于鄴)集覽(叩囊㡳智叩音寇發也謂我當盡發囊底之智算以取西燕漢書鼂錯智囊顔)
(師古注言一身所有皆是智算若囊橐之盛物)正誤(叩囊底智今按漢鼂錯有智辯號曰智囊燕主)
(垂自言雖老然發囊底所存之餘智足以取西燕也)
十二月後秦主萇卒太子興帥兵擊秦
(萇疾甚還長安召太尉姚旻僕射尹緯等受遺輔政謂太子興曰有毁此諸公者慎勿受之汝撫骨肉以)
(恩接大臣以禮待物以信遇民以仁四者不失吾無憂矣萇卒興秘不發喪自稱大將軍帥衆伐秦)
(甲午)十九年(秦主苻崇延初元燕建興九後秦主姚興皇初元魏登國九年是歲秦及西燕亡大三)
(小二凡五僣國)春正月三河王光以秃髮烏孤為河西都統
(烏孤本鮮卑别種與拓䟦同柤後徙河西烏孤雄勇有大志與大將紛陁謀取凉州紛陁曰公必欲得凉)
(州宜先務農講武禮賢脩政然後可也烏孤從之吕光遣使拜烏孤鮮卑大都統羣下皆曰吾士馬衆多)
(何為屬人石真若留曰吾根本未固大小非敵不如受以驕之俟釁而動烏孤乃受之)集覽(秃髮)
(注見武帝泰始六年)質實(河西郡名注見漢宣帝元康四年)
夏四月秦主登及後秦戰敗績奔平凉
(秦主登聞後秦主萇死喜曰姚興小兒吾折校笞之耳乃留安成王廣守雍太子崇守胡空堡盡衆而東)
(後秦太子興使尹緯據廢橋以待之秦兵爭水不得渴死什二三緯與戰大敗之其衆夜潰登單騎奔雍)
(崇廣皆棄城走登奔平凉收遺衆入馬毛山)質實(安成郡名注見周赧王三十一年馬毛山未詳)
(處所)
五月西燕主永及燕戰敗績
(燕主垂以二月部分諸將出壺關滏口沙庭以擊西燕標榜所趣軍各就頓西燕主永聞之分道拒守聚)
(糧臺壁遣兵戍之既而垂頓軍鄴西南月餘不進永疑垂欲詭道由太行入乃悉斂諸軍杜太行口惟留)
(臺壁一軍四月垂引大軍出滏口入天井關五月至臺壁破之永召太行軍還自將拒之垂陳于臺壁南)
(遣千騎伏澗下及戰偽退永衆追之澗中㐲發斷其後諸軍四面俱進大破之永走歸長子)集覽
(滏口滏奉甫反水名在鄴按輿地記滏水在磁州滏陽縣南天井關在潞州上黨縣南)質實(一統)
(志云滏口滏水之口源出彰德府磁州西北神麕山湧沸如湯出釡東流至臨漳縣界入漳河太行山名)
(注見周安王十六年天井關在澤州城南太行山頂)
後秦主興立六月追尊會稽太妃鄭氏曰簡文宣太
后
(羣臣或謂宣太后應配食元帝太子前率徐邈曰太后平素不伉儷於先帝子孫豈可為祖考立配國學)
(助教臧燾曰尊號既正則罔極之情申别建寢廟則嚴禰之義顯繫子為稱兼明貴之所由一舉而合三)
(義不亦善乎乃立廟於太廟路西)集覽(太子前率注見惠帝元康九年四率嚴禰嚴敬也禰乃禮)
(反父廟曰禰)質實(臧燾東莞莒人熹之兄)
秋七月後秦主興擊秦主登殺之秦太子崇立奔湟中
質實(湟中注見漢宣帝元康元年)八月尊太妃李氏為皇太后
(居崇訓宫)
燕主垂圍長子拔之殺西燕主永
(永困急求救於晉魏兵皆未至將士開門納燕兵燕主垂執永斬之得所統八郡七萬餘戶)
冬秦主崇及隴西王楊定攻西秦兵敗皆死定弟盛遣
使來稱藩
(西秦主乾歸攻秦主崇崇奔隴西王楊定定帥衆三萬與崇共攻乾歸大敗見殺苻氏遂亡乾歸於是盡)
(有隴西之地自稱秦王定叔父之子盛先守仇池自稱秦州刺史仇池公乃遣使稱藩于晉分氐羌為二)
(十部護軍各為鎮戍不置郡縣)質實(隴西郡名注見秦王政三年)
秦遣使如燕
(是後姚氏止稱秦)
(乙未)二十年(燕建興十秦皇初二魏登國十年)春正月燕遣使如秦三
月朔日食以丹陽尹王雅領太子少傅
(時會稽王道子專權奢縱趙牙本倡優茹千秋本捕賊吏也皆以諂賂得進道子以牙為郡守千秋為參)
(軍牙為道子開東第築山穿池功用鉅萬帝嘗幸其第謂道子曰府内乃有山甚善然脩餙太過道子無)
(以對帝去道子謂牙曰上若知山是人力所為爾必死矣牙曰公在牙何敢死營作彌盛千秋賣官招權)
(聚貨累億博平令聞人奭上疏言之帝益惡道子而逼於太后不忍廢黜乃擢王恭殷仲堪王珣王雅等)
(居内外要任以防之道子亦引王國寳王緒為心腹由是朋黨競起無復鄉時友愛之驩矣太后每和解)
(之徐邈言於帝曰漢文明主猶悔淮南會稽王雖有酣媟之累宜加弘貸以慰太后之心帝納之委任道)
(子如故)集覽(聞人奭聞人複姓奭名也風俗通曰少正卯魯之聞人也其後因以為氏漢文明主)
(猶悔淮南淮南厲王名長漢文帝之弟不奉法度被廢處蜀而死後文帝悔之)質實(丹陽郡名注見)
(漢獻帝興平二年金陵一統志云博平漢之縣名屬東郡即戰國時齊之博陵邑晉屬平原國隋初屬毛)
(州改屬博州大業初屬清河郡唐屬博州貞觀初省入聊城天授間復置宋景祐間徙治寬河鎮即今治)
(金元仍舊本朝因之仍改屬東昌府)
夏五月燕遣其太子寳擊魏秋七月降其别部進軍臨
河
(魏王珪叛燕侵逼附塞諸郡燕主垂遣太子寳帥衆八萬自五原伐魏散騎常侍高湖諫曰魏與燕世為)
(婚姻結好久矣間以求馬不獲而留其弟曲在於我柰何遽擊之涉珪沈勇有謀幼歴艱難兵精馬彊未)
(易輕也太子年少氣壯必小魏而易之萬一不如所欲傷威損重願陛下圖之垂怒免湖官湖泰之子也)
(魏張衮言於珪曰燕狃於屢勝有輕我心宜羸形以驕之乃可克也珪從之悉徙部落畜産西渡河千餘)
(里以避之燕軍至五原降魏别部三萬餘家收穄田百餘萬斛進軍臨河造船為濟具)集覽(涉珪)
(即拓䟦珪也初其祖什翼犍命名曰涉圭後改圭作珪狃於屢勝本作狃於長子之捷爾雅狃復郭璞注)
(狃&KR1016;也慣&KR1016;復為之也&KR1016;音誓)質實(五原郡名注見漢武帝元封元年一統志云臨河秦之縣名屬)
(上郡漢屬朔方郡東漢省後魏復置尋改為文安縣隋改為延川縣取界内吐延川為名唐屬延州又析)
(置安民縣後改安民曰延水宋省延水縣入焉屬延安府金元仍舊本朝因之改屬延安府)
秃髮烏孤徙都廉川
(烏孤擊乙弗折掘部降之徙都廉川廣武趙振少好竒略棄家從烏孤烏孤喜曰吾得趙生大事濟矣拜)
(左司馬)集覽(乙弗代北複姓折掘代北複姓廉川興元府廉水縣是廉水出大巴山北密谷中)
正誤(廉川今按廉川在湟中河西界非興元也湟中見集覽第五卷)質實(廣武縣名注見漢王)
(劉邦四年)
長星見
(有長星見自須女至于哭星帝心惡之於華林園舉酒祝之曰長星勸汝一杯酒自古何有萬歲天子邪)
集覽(長星見漢文本紀長星出東方注文穎曰孛彗長三星其占略同孛星光芒短其光四出蓬蓬)
(勃勃彗星光芒長參參如掃彗然長星光芒有一直指或竟天或十丈或三丈二丈大抵孛彗多為除舊)
(布新火災長星多為兵革須女索隠曰爾雅須女謂之務女或作婺正義曰須女四星亦婺女天少府也)
(越之分野主布帛裁製嫁娶哭星天官書虚為哭泣之事索隠曰姚氏案荆州古以為其宿二星南星主)
(哭泣虚中六星不欲明明則有喪)質實(華林園注見漢後主建興四年)
書法(綱目書長星三矣漢文帝八年景帝三年武帝元狩四年未有不書所出者此其止書見)
(何特略之也於是長星見自須女至于哭星貴人張氏之弑若合符節矣綱目惡𫝊會故止書見)
發明(古人遇星變則恐懼後世遇星變則戲豫若秦主生謂太白為渴入井晉孝武勸長星杯)
(酒是已綱目書之初無異詞然當時不聞有修省之實曾未閱歲而見及則知天變之形其應甚速)
(尚可以玩忽待之乎書此亦所以為後世鑒也)
九月魏主珪將兵拒燕冬十月燕軍夜遁十一月追至
參合陂大敗之
(九月魏主珪進軍臨河燕太子寳列兵將濟風漂其船泊南岸魏獲其甲士三百餘人皆釋而遣之寳之)
(發中山也燕主垂已有疾既至五原珪使人邀中山之路伺其使者盡執之寳等數月不聞垂起居珪使)
(所執使者臨河告之曰若父已死何不早歸寳等憂恐士卒駭動珪使略陽公遵將七萬騎塞燕軍之南)
(十月燕軍燒船夜遁時河冰未結寳以魏軍必不能度不設斥候十一月暴風冰合珪引兵濟河選精銳)
(二萬餘騎急追之燕軍至參合陂有大風黑氣如堤自軍後來覆軍上沙門支曇猛曰魏軍將至之候宜)
(遣兵禦之寳不應司徒德勸寳從之寳乃遣趙王麟帥騎三萬居軍後以備非常麟亦以曇猛言為妄縱)
(騎遊獵不復設備魏軍晨夜兼行至參合陂西燕軍在彼東山南水上珪夜部分諸部令士卒銜枚束馬)
(口潜進旦日登山下臨燕營燕軍大驚擾亂珪縱兵擊之死者以萬數略陽公遵還兵擊其前復禽四五)
(萬人寳等單騎僅免珪擇燕臣之有才用者留之其餘悉給衣糧遣還以招懷中州之人中部大人王建)
(曰燕衆彊盛不如悉殺之則國空虚取之為易乃盡坑之而還燕司徒德言於垂曰虜以參合之捷有輕)
(太子心宜及陛下神略以服之不然將為後患垂乃會兵中山期以明年大舉擊魏)集覽(斥候注見)
(漢武帝元光元年參合陂注見惠帝元康五年)質實(中山國名注見周威烈王二十三年五原郡名)
(注見漢武帝元封元年銜枚注見秦二世二年略陽郡名注見懷帝永嘉四年)
(丙申)二十一年(燕主慕容寳永康元秦皇初三魏皇始元年凉龍飛元年)春閏三月
燕主垂襲魏平城克之夏四月還卒于上谷太子寳立
(燕主垂留范陽王德守中山引兵密發踰青嶺經天門鑿山通道出魏不意直指雲中魏陳留公虔鎮平)
(城垂襲之虔出戰敗死燕軍盡收其部落魏王珪震怖欲走諸部皆有貳心珪不知所適垂之過參合陂)
(也見積骸如山為之設祭軍士慟哭聲振山谷垂慙憤嘔血由是發疾至是轉篤乃築燕昌城而還卒于)
(上谷寳即位)質實(青嶺未詳處所一統志云天門關名在太原府城西北四十里路通舊嵐管州)
(其東北崖隋煬帝為晉王時所開名楊廣道平城縣名注見漢高帝七年燕昌城未詳處所上谷郡名注)
(見秦王政三年)
五月燕以慕容德為冀州牧守鄴慕容農為并州牧守
晉陽考異(提要無為冀州牧為并州牧八字)燕主寳弑其太后段氏
(初燕主垂先段后生子令寳後段后生子朗鑒愛諸姬子麟農隆柔熙寳初為太子有美稱已而荒怠中)
(外失望後段后嘗言於垂曰今國步多艱太子非濟世之才也遼西高陽陛下賢子宜擇一人付以大業)
(趙王姦詐彊愎必為國患宜早圖之寳善事垂左右多譽之者故垂以為賢謂段氏曰汝欲使我為晉獻)
(公乎段氏泣而退告其妺范陽王妃曰太子不才天下所知吾為社稷言之主上乃以吾為驪姬何其苦)
(哉太子必喪社稷范陽王有非常器度若燕祚未盡其在王乎寳麟聞而恨之至是寳使麟謂段氏曰宜)
(早自裁以全段宗段氏怒曰汝兄弟不難逼殺其母况能守先業乎吾豈愛死但念國亡不久耳遂自殺)
(寳議以段后謀廢適統無母后道不宜成喪中書令眭邃颺言於朝曰子無廢母之義漢安思閻后親廢)
(順帝猶得配饗太廟况先后曖昧之言乎乃成喪)集覽(國步詩大雅桑柔篇國步斯頻文公集傳)
(曰步猶運也頻急蹙也遼西高陽謂遼西王農高陽王隆為晉獻公獻公得驪姬生子奚齊遂欲廢太子)
(申生驪姬譛之申生自殺因譛二公子重耳懼而奔蒲夷吾奔屈適統適與嫡通正長曰嫡漢安思閻后)
(漢安帝后閻氏譛太子保而廢之安帝崩復迎而立之是為順帝)質實(曖昧日不明貌)
六月燕定士族舊籍
(燕主寳定士族舊籍分辯清濁校閱戶口罷軍營封蔭之戶悉屬郡縣由是士民嗟怨有離心)
三河王光自稱凉天王
(光即天王位國號大凉置百官遣使拜秃髮烏孤為益州牧烏孤謂使者曰吕王諸子貪淫三甥暴虐遠)
(近愁怨吾安可違百姓之心受不義之爵乎留其鼓吹羽儀謝遣之)質實(三河郡名末詳處所益州)
(注見武帝泰始八年鼔吹注同上太康三年)
秋八月魏王珪擊燕
(魏羣臣勸魏王珪稱尊號珪始建天子旌旗出入警蹕參軍張恂勸珪進取中原珪善之燕遼西王農鎮)
(晉陽部曲數萬并州素乏儲偫民不能供農又遣護軍分監諸胡民夷皆怨潜召魏軍八月珪大舉伐燕)
(步騎四十餘萬南出馬邑踰句注旌旗二千餘里鼔行而進遣别將從東道襲幽州)集覽(儲偫注見)
(漢章帝元和元年馬邑注見漢武帝元光二年句注注見漢高帝六年)質實(出入警蹕注見漢文)
(帝三年幽州注見唐高祖武德四年)
燕立子策為太子
(燕主寳之子清河公會母賤而年長雄俊有器藝燕主垂愛之及伐魏遣鎮龍城委以束北之任國官府)
(佐皆選一時才望遺言命寳以為嗣而寳愛少子策立之會聞之慍懟始有異志)質實(龍城注見)
(成帝咸康六年)
書法(僣國太子非有故不書立書立策何志會之亂也)
九月燕慕容農及魏師戰敗走魏遂取并州
(魏主珪軍至晉陽慕容農出戰大敗奔還司馬慕輿嵩閉門拒之農遂東走魏追獲其妻子燕軍盡没農)
(獨與三騎逃歸東山魏遂取并州初建臺省置刺史太守尚書郎以下官悉用儒生為之士大夫詣軍門)
(者皆引入存慰使人人盡言少有才用咸加擢敘以張恂等為諸郡守招撫離散勸課農桑燕主寳聞魏)
(軍將至議于東堂苻謨曰魏軍乘勝氣銳若縱之入平土不可敵也宜杜險以拒之眭邃曰魏多騎兵馬)
(上齎糧不過旬日宜令郡縣聚民千家為一堡清野以待之彼不過六旬食盡自退封懿曰魏軍數十萬)
(民雖築堡不能自固是聚兵及糧以資之也且動搖民心示之以弱不如阻關拒戰趙王麟曰魏鋒不可)
(當宜完守中山待其弊而乘之於是脩城積粟為持久之備悉以軍事委麟)質實(張恂上谷人衮)
(之弟封懿渤海蓨人孚之弟)
貴人張氏弑帝於清暑殿太子德宗即位會稽王道子
進位太傅冬十月葬隆平陵
(帝嗜酒流連内殿外人罕得進見張貴人寵冠後宫時年近三十帝戲之曰汝以年亦當廢矣吾意更屬)
(少者已而醉寢清暑殿貴人使婢以被蒙帝面而弑之重賂左右曰因魘暴崩時太子闇弱會稽王道子)
(昏荒遂不復推問王國寳夜叩禁門欲入為遺詔侍中王爽拒之曰大行晏駕皇太子未至敢入者斬國)
(寳乃止爽恭之弟也太子即位道子進位太傅揚州牧假黃鉞太子幼而不慧口不能言至於寒暑饑飽)
(亦不能辨飲食寢興皆非已出母弟琅琊王德文嘗侍左右為之節適初國寳黨附道子驕縱不法武帝)
(惡之國寳懼遂更媚於帝道子大怒以劒擲之及帝崩國寳復事道子與王緒共為邪諂道子又倚為腹)
(心遂參管朝權威振内外王恭入赴山陵每正色直言道子憚之深布腹心而恭每及時政輒厲聲色道)
(子遂欲圖之或勸恭誅國寳王珣曰彼罪逆未彰今先事而發必失朝野之望若其不改惡布天下然後)
(順衆心以除之亦無不濟也恭乃止既而謂珣曰比來視君一似胡廣珣曰王陵廷爭陳平慎默但問歲)
(晏何如耳山陵既畢恭將還鎮謂道子曰主上諒閣冡宰之任伊周所難惟大王親萬機納直言放鄭聲)
(遠佞人國寳等愈懼)集覽(大行注見漢昭帝元平元年一似胡廣胡廣東漢時人歴事安順冲質桓)
(靈雖無謇直之風屢有補闕之益故京師諺曰萬事不理問伯始天下中庸有胡公伯始廣之字也諒闇)
(注見漢昭帝元平元年鄭聲注見漢光武建武二年)正誤(比來視君一似胡廣今按漢書胡廣仕漢)
(周流四公三十餘年歴事六帝溫柔謹慤常遜言恭色以取媚於時無忠直之風或勸王恭誅王國寳而)
(王珣止之故恭以廣比珣珣以陳平慎默為對也大指集覽不原所言之本旨故引證多泛而不切)質
實(一統志云隆平陵在應天府上元縣境内清暑殿在應天府上元縣治東北五里臺城内乃晉孝武帝)
(所建爽塏竒麗夏月常有清風宋孝武帝改曰嘉禾殿晏駕注見漢高帝十二年假黃鉞注見漢後主建)
(興六年王珣琅琊臨沂人導之孫王陵廷爭陳平慎默事在漢高后元年冢宰注見陳宣帝太建九年伊)
(周謂伊尹周公伊注見元帝太興元年周注見秦昭襄王五十二年)
書法(弑書主名矣下書即位進位如常時則其君臣縱賊之罪不貶自見矣道子以自進為文)
(專也君弑賊不討而急於葬桓帝嘗見之漢建和元年於是再見直書其事當時君臣之罪著矣)
發明(是時君臣沈湎内外留連由是變起宫掖不復推問故綱目直書貴人張氏則見其秩品)
(卑微非有正位中宮之尊凶暴可畏之勢而當時自不克討也下書道子進位太傅則見大臣失職)
(徒能受爵位之尊而不能推究大行晏駕之由失於討賊也夫晉君以一言之戲身嬰大禍張氏亦)
(以一言之故躬行大逆女德無厭婦亂無極聖人所以正心脩身齊家者非但曰將以治國平天下)
(而已亦所以保衛其身而蘄免於迷亂之禍爾人主觀此則視衽席如寇壘視女德如蟊賊其亦庶)
(乎可也天子七月而葬禮也今晉孝武以九月庚申崩即以十月甲甲葬則是未及一月爾據事)
(直書其失自見)
魏王珪拔常山
(魏王珪使冠軍將軍于栗磾潜自晉陽開韓信故道自井陘趨中山進攻常山拔之郡縣皆降唯中山鄴)
(信都三城為燕守珪命東平公儀攻鄴冠軍王建攻信都珪進攻中山既而謂諸將曰中山城固急攻則)
(傷士久圍則費糧不如先取信都然後圖之乃引兵而南軍于魯口高陽太守崔宏奔海渚珪素聞其名)
(遣吏追獲以為黃門侍郎與張衮對掌機要創立法度博陵令屈遵降以為中書令出納號令兼總文誥)
集覽(井陘注見秦王政十八年)質實(于栗磾代人一統志云井陘地名在太原府平定州東九)
(十里昔韓信擊趙東下井陘即此今置關右巡檢司在焉東平郡名注見漢獻帝興平元年魯口地名未)
(詳處所崔宏東武城人浩之父海渚注見秦始皇三十七年高陽郡名注見晉愍帝建興四年張衮上谷)
(沮陽人恂之兄)
魏别將拓䟦儀攻鄴燕慕容德擊破之
(魏東平公儀攻鄴燕范陽王德使南安王青等夜擊破之魏軍退屯新城青等請追擊之别駕韓&KR1202;曰古)
(人先計而後戰魏軍不可擊者四懸軍遠客利在野戰一也深入近畿頓兵死地二也前鋒既敗後陳方)
(固三也彼衆我寡不敵四也我軍自戰其地動而不勝衆心難固城隍未脩敵來無偹不如深壘固軍以)
(老之德從之召青還)集覽(&KR1202;竹角反)質實(范陽國名注見秦二世元年南安國名注見漢後主)
(建興六年新城縣名注見漢宣帝地節三年)
封楊盛為仇池公秦䧟蒲阪
(初永嘉之亂汾陰薛氏聚族阻河自保不仕劉石苻氏至是後秦主興以禮聘薛彊以為鎮東將軍彊引)
(秦兵取蒲阪)質實(汾陰縣名注見周顯王四十年蒲阪地名注見周赧王十二年)
(丁酉)安皇帝隆安元年(燕永康二秦皇初四魏皇始二年南凉王秃髮烏孤太初元年)
(北凉王段業神璽元年舊大國三西秦凉小國二新小國二凡七僣國)春正月帝冠以
王珣為尚書令王國寳為左僕射魏拓䟦儀軍潰燕
慕容德追擊破之
(賀訥遣弟賴盧帥騎二萬會東平公儀攻鄴自以王舅不受儀節度儀司馬丁建陰與燕通從而間之會)
(賴盧營失火建曰賴盧燒營為變矣儀遂引退賴盧亦退建帥衆降燕且言儀師老可擊范陽王德遣兵)
(追擊大破之)質實(鄴縣名注見漢獻帝建安十五年)
魏王珪擊信都降之凉王光擊西秦西秦與戰殺其
弟延
(凉王光以西秦主乾歸數反覆舉兵伐之西秦羣臣請東奔成紀乾歸曰軍之勝敗在於巧拙不在衆寡)
(光兵衆而無法弟延勇而無謀不足憚也且其精兵盡在延所延死光自走矣光軍長最遣子太原公纂)
(攻金城天水公延攻臨洮武始河關皆克之乾歸使人紿延曰乾歸衆潰奔成紀矣延欲引輕騎追之司)
(馬耿稚諫曰乾歸勇略過人安肯望風自潰且告者視高色動殆必有姦宜整陳而前使步騎相屬俟諸)
(軍畢進然後擊之無不克矣延不從進與乾歸遇戰死光引兵還姑臧)集覽(長最地名在西河郡)
(武始地名在隴西郡)正誤(武始今按武始故狄道縣地前凉張駿分廣武郡置武始郡)質實
(成紀縣名注見漢文帝十五年太原郡名注見齊明帝建武三年臨洮縣名注見秦始皇三十三年武始)
(郡名注見秦王政三年隴西)
秃髮烏孤自稱西平王攻凉取金城質實(西平郡名注見漢宣帝元)
(康四年金城郡名注見漢光武建武十一年)
(是為南凉)
二月燕主寳襲擊魏軍大敗奔還
(燕主寳聞魏王珪攻信都悉出珍寳及宫人募羣盜以擊之營於滹沱水北魏軍至營水南寳潜師夜濟)
(襲魏營因風縱火魏軍大亂珪棄營走既而燕兵無故自相斫射珪望見之乃擊鼓收衆多布火炬於營)
(外縱兵衝之燕兵大敗引還魏兵隨而擊之燕兵屢敗寳懼棄軍以二萬騎奔還時大風雪凍死者相枕)
(朝臣將卒多降於魏先是張衮常為珪言燕祕書監崔逞之材珪得之甚喜以為尚書任以政事珪欲撫)
(慰新附甚悔參合之誅并州刺史素延坐討反者殺戮過多免官燕尚書郎慕輿皓謀弑寳立趙王麟不)
(克奔魏麟由是不安)質實(滹沱水注見漢帝玄更始二年崔逞東武城人琰五世孫參合之誅事在)
(孝武帝太元二十一年)
三月燕幽平牧慕容會引兵至薊慕容麟作亂出走魏
王珪進圍中山燕主寳奔會軍慕容詳城守拒魏考異
(提要作魏王珪遂進圍中山三月燕慕容麟作亂不克奔西山燕主寳出走)
(初燕清河王會表求赴難而無行意遣將軍庫傉官偉餘崇將兵五千為前鋒偉頓盧龍近百日會不發)
(燕主寳怒切責之會不得已以治行簡練為名復留月餘偉使輕軍前行通道且張聲勢諸將皆畏避不)
(欲行餘崇奮曰今巨寇滔天京都危逼匹夫猶思致命以救君父諸君荷國寵任而更惜生乎若社稷傾)
(覆臣節不立死有餘辱諸君安居於此崇請當之偉給步騎五百人崇至漁陽遇魏兵擊却之衆心稍振)
(會乃上道至是始逹薊城魏圍中山既久城中將士皆思出戰高陽王隆曰涉珪雖獲小利然頓兵經年)
(士馬死傷大半人心思歸諸部離解若因我之銳乘彼之衰往無不克如持重不决將卒氣喪事久變生)
(雖欲用之不可得也寳然之而趙王麟每沮其議隆成列而罷者數四衆大忿恨麟以兵劫北地王精使)
(帥禁兵弑寳精以義拒之麟怒殺精出奔西山依丁零餘衆於是城中震駭寳恐麟奪會軍據龍城乃召)
(隆及遼西王農謀走保龍城隆曰今欲北遷亦事之宜然龍川地狹民貧若以中國之意取足其中難望)
(有功若節用愛民務農訓兵數年之中公私充實而趙魏之間厭苦寇暴民思燕德庶幾返旆克復故業)
(如其未能則憑險自固猶足以優游養銳耳寳然之遂夜與太子策及隆農等萬餘騎出赴會軍城中無)
(主百姓惶惑魏王珪欲夜入城將軍王建志在虜掠乃言恐士卒盜府庫物請俟明旦珪乃止燕開封公)
(詳從寳不及城中立以為主閉門拒守珪盡衆攻之不拔使人臨城諭之皆曰羣小無知恐復如參合之)
(衆故苟延旬月之命耳珪顧王建而唾其面)集覽(庫傉官偉庫傉官虜三字姓偉名也傉奴篤反)
(且張知亮反杜預曰張自侈大也成列宋世家曰不鼓不成列何休曰軍法以鼔戰以金止不鼓不戰也)
(不成列未成陳也)正誤(且張今按張如字)質實(盧龍縣名注見漢獻帝建安十二年漁陽)
(郡名注見秦王政三年薊城注見漢帝玄更始二年北地郡名注見秦王政三年一統志云西山有二處)
(一在順天府西三十里一在河間府青縣西南五里未知孰是姑錄此以備參攷龍川地名未詳處所或)
(謂即龍城未知是否開封漢之縣名屬陳留郡魏晉以後皆因之唐省入汴州故址在開封府城内)
書法(至者何緩辭也燕自往歲受兵君親奔敗可謂急矣會表赴援久之乃至其不急君父為)
(何如故不書赴援書至譏之然則溫嶠書至尋陽則曷為非譏辭嶠至尋陽稽於陶侃書至所以罪)
(侃也晉成帝咸和三年故綱目書曰溫嶠以兵赴難至尋陽會無行意徐徐而至故綱目不書赴難)
(止書曰慕容會引兵至薊筆削之權衡審矣)
尊皇太后李氏為太皇太后立皇后王氏魏兵追燕
主寳慕容會擊却之夏四月寳至龍城會作亂不克奔
中山伏誅
(燕主寳出中山清河王會帥騎卒二萬迎于薊南寳怪會有恨色减其兵分給遼西王農及高陽王隆盡)
(徙薊中府庫北趣龍城魏石河頭引兵追之及寳於夏謙澤會整陳與戰農隆等將南來騎衝之魏軍大)
(敗追奔百餘里隆謂陽璆曰中山積兵數萬不得展吾意今日之捷令人遺恨因慷慨流涕會既敗魏兵)
(矜狠滋甚隆屢訓責之會益忿怒遂謀作亂寳謂農隆曰觀道通志趣必反無疑宜早除之農隆曰會遠)
(赴國難逆狀未彰而遽殺之豈徒傷父子之恩亦恐大損威望會聞之益懼夜遣其黨襲殺隆於帳下農)
(被重創寳欲討會乃陽為好言以安之明日召羣臣食會就坐寳目慕輿騰斬會傷首不死走赴其軍勒)
(兵攻寳寳帥數百騎馳至龍城會引兵頓城下城中將士皆憤怒出戰大破之侍御郎高雲復夜襲之會)
(衆潰奔中山慕容詳殺之寳以雲為將軍養以為子雲高句麗之支屬也)集覽(石河頭石姓也河頭)
(其名璆渠幽反道通會之字)
王恭舉兵反詔誅僕射王國寳將軍王緒恭罷兵還鎮
(王國寳王緒依附會稽王道子納賄窮奢不知紀極惡王恭殷仲堪勸道子裁損其兵權恭等繕甲勒兵)
(表請北伐道子疑之詔以盛夏妨農悉使解嚴恭遣使與仲堪謀討國寳等桓玄亦以仕不得志欲假仲)
(堪兵勢以作亂乃說仲堪曰國寳與君惟患相斃之不速耳今既執大權無不如志若發詔徵君何以處)
(之仲堪曰計將安出玄曰孝伯疾惡深至宜潜與之約興晉陽之甲以除君側之惡玄雖不肖願帥荆楚)
(豪傑荷戈先驅此桓文之勲也仲堪然之乃外結雍州刺史郗恢内與從兄南蠻校尉覬南郡相江績謀)
(之覬曰人臣當各守職分朝廷是非豈藩屏所制也晉陽之事不敢預聞績亦極言其不可覬恐績及楇)
(和解之績曰大丈夫何至以死相脇邪江仲元行年六十但未獲死所耳仲堪憚其堅正以楊佺期代之)
(朝廷聞之徵績為御史中丞覬遂以疾辭位仲堪往省之曰兄病殊可憂曰我疾不過身死汝病乃當滅)
(門宜深自愛勿以我為念郗恢亦不肯從仲堪疑未决會恭使至仲堪乃許之恭大喜上表罪狀國寳舉)
(兵討之表至内外戒嚴國寳懼不知所為遣數百人戌竹里夜遇風雨散歸緒說國寳殺王珣車胤以除)
(時望挾君相以討二藩國寳許之珣胤至不敢害更問計於珣珣曰王殷與卿素無深怨所競不過勢利)
(之間耳國寳曰將曹爽我乎珣曰是何言歟卿寧有爽之罪孝伯豈宣帝之儔邪又問計於車胤胤曰今)
(朝廷遣軍恭必城守若京口未拔上流奄至何以待之國寳遂上疏解職待罪道子闇懦欲求姑息乃賜)
(國寳死斬緒於市遣使謝恭恭乃罷兵還京口仲堪初猶豫不敢下聞國寳死始抗表舉兵道子以書止)
(之仲堪乃還)集覽(解嚴不治裝也顔師古曰謂解散兵嚴也孝伯王恭字興晉陽之甲公羊傳定)
(公十三年晉趙鞅取晉陽之甲以逐荀寅與士吉射荀寅與士吉射者曷為者也君側之惡人也注晉陽)
(之甲者趙簡子之邑以邑中甲逐之將曹爽我乎曹爽三國魏宗室僣儗專權時晉宣帝司馬懿為丞相)
(誅曹爽夷其三族今王國寳自謂將以曹爽待我也)質實(郗恢高平人南郡注見漢獻帝建安十二)
(年仲元江績表字楊佺期華陰人震之後一統志云竹里山名在應天府句容縣北六十里塗甚傾險號)
(為翻車峴劉宋武帝破桓玄將於竹里即此處桓文之舉注見晉穆帝永和六年)
書法(恭書反何正名也不書反則以趙鞅藉口者接跡矣仲堪何以不書恭首事也國寳緒曷)
(為書官譏晉之無政也恭一舉兵而為之殺一僕射一將軍以姑息之無政甚矣然則曷為不書殺)
(書殺則疑於漢鼂錯故國寳緒可誅不當以恭反遂誅之也書罷兵還鎮非善恭歟殺二大臣而後)
(還書所以著其要君之勢也)
發明(按春秋定十三年書晉趙鞅入于晉陽以叛晉荀寅士吉射入于朝歌以叛晉趙鞅歸于)
(晉公羊傳之以謂趙鞅取晉陽之甲以逐荀寅士吉射苟寅士吉射者君側之惡人也至我朝胡公)
(安國傳春秋參之左氏所載韓魏為趙氏請於晉侯之事乃知三子之叛其罪則一鞅以有援故得)
(復寅吉射以無助故終叛春秋書鞅歸于晉者非與之也叛逆人臣之大惡晉侯不能奉行天討乃)
(徇韓魏之請故春秋書以罪之若謂取晉陽之甲以逐君側之惡人則是人主可得而脇人臣擅興)
(無罪以兵諫者真愛其君使後世賊臣稱兵向闕以誅君側為名而實欲脇君取國者皆此說啟之)
(由是而觀則春秋初未嘗有逐惡人之說曉然甚明今王恭以王國寳王緒濁亂國政罪狀討之而)
(桓玄亦以晉陽之事為言况綱目書詔誅王國寳王緒恭罷兵還鎮則二人實有可誅之罪而恭之)
(還鎮亦以二人既誅之故其為君側之惡明矣然王恭則未免書舉兵反者何哉嗚呼使國寳與緒)
(果有罪耶則人主自誅之可也人臣烏得而與聞之彼王恭者素懷異志䟦扈不臣一旦無故稱兵)
(脇制朝廷雖假二人之罪以為口實而以逆犯順以臣脇君其事悖矣以反書之夫復何說然則後)
(世有假晉陽之事以為脇制之舉者皆春秋之所誅而綱目之所謂反者也此義行則賊亂之徒無)
(以藉口為舉兵之端而反叛之禍庶乎其可熄矣吁)
以會稽世子元顯為征虜將軍
(元顯年十六有儁材為侍中說會稽王道子以王殷終必為患請潜為之備道子乃拜元顯征虜將軍以)
(其衛府及徐州文武悉配之)質實(王殷謂王恭殷仲堪徐州注見秦始皇二十八年彭城)
書法(公侯繼世書世子除拜未有書世子者此其書會稽世子何譏世權也故為征虜將軍書)
(世子錄尚書事書世子都督十六州軍事書世子)
凉沮渠蒙遜叛拔臨松據金山
(初張掖盧水胡沮渠羅仇匈奴沮渠王之後也世為部帥凉王光以為尚書及吕延敗死羅仇弟三河太)
(守麴粥謂羅仇曰主上荒耄信讒今軍敗將死正其倩忌智勇之時也吾兄弟必不見容不若勒兵向西)
(平出苕藋奮臂一呼凉州不足定也羅仇曰吾家世以忠孝著於西土寧使人負我我不忍負人也已而)
(光果殺羅仇及麴粥羅仇弟子蒙遜雄傑有策略涉書史以其喪歸葬會者萬餘人蒙遜哭謂衆曰吕王)
(無道多殺不辜今欲與諸部雪二父之耻復上世之業何如衆稱萬歲遂結盟起兵攻凉臨松郡拔之屯)
(據金山)集覽(張掖盧水胡張掖郡名盧水縣名胡虜也沮渠虜複姓正義曰本匈奴王號沮子余)
(反顔師古曰本臨松盧水胡人其先為沮渠王後因氏焉西平郡名在河西屬凉州)質實(張掖郡名)
(注見漢後主建興十三年盧水胡注見漢光武建武十六年西平郡名注見漢宣帝元康四年湟中苕藋)
(地名未詳處所臨松郡未詳沿革一統志云金山在陜西都司永昌衛城北二里又在故昌松縣南麗水)
(出焉)
燕慕容詳稱帝于中山
(中山城無定主民恐魏兵乘之男女結盟人自為戰魏王珪罷圍就穀河間封東平公儀為衛王慕容詳)
(自謂能郤魏兵威德已振遂即帝位)質實(河間郡名注見漢帝玄更始二年衛郡名注見秦王政六)
(年朝歌)
凉段業叛自稱建康公沮渠蒙遜以衆歸之
(凉王光遣吕纂將兵擊沮渠蒙遜破之蒙遜從兄男成亦合衆攻建康遣使說太守段業曰吕氏政衰人)
(無容處瓦解之形昭然在目府君柰何以蓋世之才欲立忠於垂亡之國男成等既唱大義欲屈府君撫)
(臨鄙州何如業許之男成推業為凉州牧建康公以男成為輔國將軍委以軍國之任蒙遜帥衆歸之業)
(以為鎮西將軍光命吕纂討之不克是為北凉)質實(凉州注見唐中宗景龍二年)
秋七月燕慕容麟襲殺詳而自立魏襲中山入其郛而
還
(詳嗜酒奢淫刑殺無度羣下離心城中饑窘麟襲殺之自立以拒魏魏軍大疫人畜多死將士多思歸魏)
(王珪問疫於諸將對曰在者纔什四五珪曰此固天命將若之何四海之民皆可為國在吾所以御之耳)
(何患無民羣臣乃不敢言)
書法(詳稱帝矣何以書殺不予詳之為帝也其不予何寳在而詳又僣焉是二君也)
八月凉郭黁楊軌叛
(凉太常郭黁善天文國人信之會熒惑守東井黁謂僕射王詳曰凉分野有大兵吾欲與公同舉大事何)
(如詳從之事泄被誅黁遂舉東苑以叛凉王光召太原公纂討之纂將還諸將曰段業必躡軍後宜潜師)
(夜發纂曰業無雄才憑城自守若潜師夜去適足張其氣勢耳乃遣使告業曰郭黁作亂吾今還都卿能)
(決者可早出戰於是引還業不敢出纂司馬楊統欲殺纂而推其從兄桓為主桓怒曰吾為吕氏臣安饗)
(其禄危不能救豈可復增其難乎吕氏若亡吾為弘演矣統遂降黁纂擊黁大破之乃得入姑臧凉人張)
(捷等招集戎夏據休屠城與黁共推凉後將軍楊軌為盟主)集覽(郭黁黁奴昆反吾為弘演矣言)
(我將效弘演所為也弘演姓名春秋衛人也狄伐衛衛懿公欲發兵兵咸畔殺懿公盡食其肉獨舍其肝)
(弘演使而還哭盡哀而止曰臣請為儤自出其肝内懿公之肝焉儤音豹直吏官也猶今當儤使者)質
實(熒惑守東井熒惑注見懷帝永嘉三年東井注見陳文帝元嘉十六年東苑未詳處所一統志云休)
(屠城在陜西凉州衛城東北)
九月秦太后蛇氏卒
(秦太后卒秦主興哀毁過禮不親庶政羣臣請依漢魏故事既葬即吉尚書郎李嵩上疏曰孝治天下先)
(王之高事也宜遵聖性以光道訓既葬之後素服臨朝尹緯駮曰嵩矯常越禮請付有司論罪興曰嵩忠)
(臣孝子有何罪乎其如嵩議興勤於政事延納善言杜瑾等以論事得顯拔姜龕等以儒學見尊禮古成)
(詵等以文章參機密詵剛介雅正以風教為己任京兆韋高纂阮籍為人居母喪弹琴飲酒詵聞之而泣)
(持劒欲殺之高懼而逃匿)集覽(古成詵古成複姓詵名也音所臻反)質實(阮籍為人居母喪弹)
(琴飲酒晉書云阮籍陳留尉氏人瑀之子容貎瓌傑志氣宏放性嗜酒能嘯善弹琴圍棋嘗與嵇康等相)
(善號為竹林七賢初仕魏累官散騎常侍籍本有濟世志屬天下多故名士少有全者遂酣飲為常司馬)
(昭輔政引為大將軍從事中郎將及母卒方與人圍棋對者求止籍留與決賭既而飲酒二斗舉聲一號)
(吐血數升毁瘠骨立殆致滅性裴楷往弔之籍散髮箕踞醉而直視楷弔唁畢便去或問楷凡弔者主哭)
(客乃為禮籍既不哭君何為哭楷曰阮籍既方外之士故不崇禮典我俗中之士故以軌儀自居時人歎)
(為兩得)
書法(書蛇氏何嘉興孝也故僣國太后不悉書於是特書)
秦寇䧟湖陜質實(湖縣名注見漢武帝征和二年陜縣名注見周顯王四十五年)冬
十月魏王珪及燕慕容麟戰大破走之遂克中山
(中山饑甚魏王珪進攻之太史令鼂崇曰不吉紂以甲子亡謂之疾日珪曰紂以甲子亡周武不以甲子)
(興乎遂進與慕容麟戰於義臺大破之麟奔鄴魏克中山得燕璽綬圖書府庫珍寳以萬數班賞將士麟)
(至鄴復稱趙王說范陽王德曰魏將乘勝攻鄴鄴城大難固且人心恇懼不可守也不如南趣滑臺阻河)
(以待魏伺釁而動河北庶可復也時魯王和鎮滑臺亦遣使迎德德許之)質實(一統志云義臺在真)
(定府新樂縣西南後燕錄慕容麟與魏道武戰於義臺燕師敗績即此)
書法(麟殺詳自立矣何以斥書名不予麟之自帝也其不予何寳在而麟又僣焉是二君也)
(戊戌)二年(燕主慕容盛建平元秦皇初五魏天興元年南燕主慕容德元年舊大國三西秦凉南)
(凉北凉小國四新小國一凡八僣國)考異(提要分注作南燕世宗)春正月燕慕容德
徙居滑臺稱燕王麟謀反伏誅魏拓䟦儀入鄴考異(提要)
(王上無燕字)
(燕范陽王德自鄴帥戶四萬南徙滑臺魏衛王儀入鄴追德至河弗及慕容麟上尊號於德德用兄垂故)
(事稱燕王以統府行帝制置百官是為南燕麟復謀反德殺之)
書法(麟書反書誅其予德之自王乎非予德也罪麟也曷為罪之上尊號者麟也反之者亦麟)
(也書曰伏誅所以懲反覆也)
魏置行臺于鄴中山以和䟦拓䟦儀守之
(魏王珪自中山南巡至高邑得王永之子憲喜曰王景略之孫也以為本州中正領選曹事至鄴置行臺)
(以和䟦為尚書鎮之珪還中山將北歸發卒治直道自望都鑿恒嶺至代五百餘里復置行臺於中山命)
(衛王儀鎮之)集覽(高邑本鄗縣也在常山郡柏鄉故城漢光武設壇鄗南即帝位改曰高邑今趙)
(州縣也鄗火各反望都縣屬中山國在濼州東北四十里鑿恒嶺至代鑿穿治也恒嶺即恒山岋也恒通)
(作常地道記云常山在常山郡上曲陽縣西北百四十里北行四百五十里得常山岋號蜚狐口北則代)
(郡也)質實(高邑縣名注見漢光武建武元年一統志云望都漢之縣名屬中山國晉因之北齊省入)
(北平縣唐初復置屬定州宋屬武定軍金改為慶都縣屬中山府元初屬真定府尋改屬保定國朝因之)
(改屬保定府恒嶺即常山注見周安王十五年代郡名注見秦王政三年)
魏王珪北還徙山東民夷十餘萬口以實代二月燕
主寳將兵發龍城衛卒段速骨作亂衆潰而還
(初燕人有自中山至龍城者言拓䟦涉珪衰弱於是燕主寳欲復取中原調兵悉集至是聞中山已䧟乃)
(命罷兵遼西王農曰遷都尚新未可南征宜因成師襲庫莫奚取其牛馬以充軍資寳從之北行度澆洛)
(水會南燕王德遣使言涉珪西上中國空虚寳大喜即日引還詔諸軍就頓不聽罷散農及長樂王盛切)
(諫以為兵疲力弱魏新得志未可與敵寳將從之慕輿騰曰今師衆已集宜獨決聖心乘機進取乃留盛)
(統後事以騰為前軍農為中軍寳為後軍用去各一頓長上段速骨因衆心憚征役遂作亂逼立高陽王)
(隆之子崇為主寳將十餘騎奔農營農騰營兵亦厭役奔潰寶乃奔還龍城)集覽(庫莫奚北狄國)
(名也一名奚其先東胡宇丈部之别種後種類漸多分為五部一曰辱紇主二曰莫賀弗三曰契箇四曰)
(木昆五曰室得其俗隨逐水草頗同突厥一頓猶言一舍也一舍三十里長上史炤釋文曰長上人名也)
(愚按晉書段速骨為乙連城之長上則是燕之官名史釋誤矣)質實(長樂國名注見秦二世二年信)
(都)
以王愉都督江豫州軍事
(會稽王道子忌王殷之逼以譙王尚之及弟休之有才略引為腹心尚之曰今方鎮彊盛宰輔權輕宜樹)
(腹心於外以自衛道子乃以其司馬王愉為江州刺史都督江州及豫之四郡軍事日夜謀議以伺四方)
(之隙)質實(江豫二州名江注見漢武帝元鼎五年豫注見周赧王三十六年)
魏給新徙民田及牛魏封爾朱羽健於秀容川
(秀容川酋長爾朱明健從魏王珪攻晉陽中山有功環其所居割地三百里以封之)集覽(秀容川本)
(漢汾隂縣地元魏置肆州今太原忻州秀容縣案秀容故城在今嵐州西南三十里爾朱複姓其先契胡)
(部落大人代為酋帥居爾朱川因以為氏)質實(一統志云秀容川在山西遼州榆社縣治東南秀容)
(山下又按秀容後魏之縣名為肆州治所後周徙州治鴈門縣唐廢之故城在太原府忻州西北五十里)
三月燕段速骨攻䧟龍城燕主寳出奔尚書蘭汗誘而
弑之
(燕尚書蘭汗陰與段速骨等通謀引兵營龍城東遼西王農夜出赴之速骨將以循城農素有忠節威名)
(城中恃以為彊忽見在城下無不驚愕喪氣遂皆逃潰速骨入城縱兵殺掠燕主寳及長樂王盛等輕騎)
(南走速骨以高陽王崇幼弱欲更立農崇黨聞之遂殺農蘭汗襲擊速骨殺之廢崇奉太子策承制遣使)
(迎寳及於薊城盛等曰汗之忠詐未可知不如南就范陽王合衆以取冀州若其不捷徐歸龍城未晚也)
(寳從之行至黎陽遣中黃門令趙思告范陽王德奉迎德遣慕輿護帥壯士數百人隨思而北聲言迎衛)
(其實圖之寳既遣思而聞德已稱制亦懼而北走護至無所見執思以歸德以其練習典故欲留而用之)
(思曰犬馬猶知戀主思雖刑臣乞還就上德固留之思怒曰殿下親則叔父位為上公不能帥先羣后以)
(匡帝室而幸本根之傾為趙王倫之事思雖不能如申包胥之存楚猶慕龔君賓之不偷生於莽世也德)
(斬之寳遣長樂王盛收兵冀州行至鉅鹿說諸豪傑皆願起兵會蘭汗復遣使奉迎寳以汗燕主垂之舅)
(而盛妃之父謂必無他遂行盛流涕固諫不聽盛乃與將軍張真下道避匿寳去龍城四十里汗遣弟加)
(難帥五百騎迎入外邸而殺之殺太子策及王公卿士百餘人自稱昌黎王盛欲赴哀張真止之盛曰我)
(今以窮歸汗汗性愚淺必念婚姻不忍殺我旬月之間足以展吾志遂往見汗汗妻乙氏及盛妃皆涕泣)
(請盛汗惻然哀之乃舍盛於宫中以為侍中親待如舊汗兄提驕狠荒淫事汗無禮盛因而間之汗兄弟)
(浸相嫌忌)集覽(蘭汗姓名汗音寒刑臣宦官名注見漢桓帝延熹九年天刑之人趙王倫之事西晉)
(趙王倫逼惠帝而奪其璽綬入官即位遷帝于金墉城詳見惠帝永寧元年申包胥之存楚注見明帝太)
(寧二年申胥龔君賓之不偷生於莽世龔勝字君賓漢哀平時王莽秉政勝乞骸骨歸及莽簒國累徵不)
(應曰誼豈以一身事二姓哉語畢不食而死詳見新莽始建國三年)質實(冀州注見秦二世二年信)
(都黎陽縣名注見漢成帝綏和二年鉅鹿郡名注見楚義帝元年)
北凉攻凉取西郡晉昌燉煌張掖質實(西郡未詳沿革晉昌郡名注見)
(唐莊宗同光二年瓜州燉煌郡名注見漢武帝元朔三年張掖郡名注見漢後主建興十三年)夏六
月凉吕纂擊楊軌郭黁破之考異(按元年書軌黁叛則此擊字當作討)
秋七月燕長樂王盛討殺蘭汗攝行統制考異(按蘭汗弑逆之)
(臣也此當書討蘭汗誅之)
(燕太原王竒楷之子蘭汗外孫也汗以為將軍長樂王盛潜使逃出起兵汗遣仇尼慕將兵討之於是龍)
(城自夏不雨至于七月汗日詣燕諸廟禱請委罪加難加難聞之怒率所部襲敗慕軍汗遣太子穆討之)
(穆與汗謀殺盛不果李旱張真皆盛素所厚也而穆引為腹心旱等潜與盛結謀穆擊破加難還饗將士)
(汗穆皆醉盛因踰垣入東宮與旱等殺穆諸軍聞盛得出皆呼躍爭先攻汗斬之内外帖然士女相慶盛)
(告于太廟因下令曰賴五祖之休文武之力社稷幽而復顯不獨孤以𦕈𦕈之身免不同天之責凡在臣)
(民皆得明目當世遂大赦改元以長樂王攝行統制命竒罷兵竒不受命勒兵三萬進至横溝盛出擊破)
(之執竒賜死)集覽(免不同天之責先是蘭汗弑燕主寳今長樂王盛討汗而殺之故云然也記曲)
(禮君父之讐弗與共戴天注父者子之天殺己之天與共戴天非孝子也行求殺之乃止又檀弓上子夏)
(問於孔子曰居父母之仇如之何夫子曰寢苫枕干不仕弗與共天下也注不可以並生也禮地官調人)
(曰凡和難父之讐辟諸海外)質實(横溝未詳處所)
魏遷都平城
(魏遷都平城始營宫室建宗廟立社稷宗廟歲五祭用分至及臘)集覽(分至及臘春秋分夏至冬)
(至與臘日而五)
王恭殷仲堪及南郡公桓玄反玄陷江州
(桓玄求為廣州會稽王道子忌玄在荆州因從之玄受命而不行豫州刺史庾楷以道子割其四郡屬王)
(愉上疏言江州内地而西府北帶寇戎不應使愉分督朝廷不許楷怒遣其子鴻說王恭曰尚之兄弟復)
(秉機權欲削方鎮宜早圖之恭以為然以告殷仲堪及玄皆許之推恭為盟主刻期同趣京師司馬劉牢)
(之諫曰會稽王道子叔父也而又當國秉政曏為將軍戮其所愛其伏將軍已多矣頃所授任雖未允愜)
(亦無大失割庾楷四郡以配王愉於將軍何損晉陽之甲豈可數興乎恭不從上表請討王愉司馬尚之)
(兄弟朝廷憂懼内外戒嚴道子不知所為悉以事委世子元顯日飲醇酒而已元顯聰警頗涉文義志氣)
(果銳以安危為己任附之者謂其英武有明帝之風仲堪聞恭舉兵勒兵趣發悉以軍事委南郡相楊佺)
(期兄弟佺期帥舟師五千為前鋒桓玄次之仲堪帥精兵二萬繼下佺期自以其先漢太尉震至父亮九)
(世皆以材德著名矜其門地謂江左莫及而時流以其晚過江婚宦失類兄弟皆麤獷每排抑之佺期常)
(切齒欲因事際以逞其志故亦贊成仲堪之謀八月佺期及玄奄至湓口王愉無備惶遽奔臨川玄追獲)
(之)集覽(戮其所愛謂殺王國寳王緒事在去年麤獷麤通作粗心不精也說文狠也獷古猛反顔)
(師古曰粗惡貌言無親也說文若犬之獷獷不可附也)質實(廣州注見武帝太康元年交廣荆州)
(注見漢獻帝建安十二年豫州注見周赧王三十六年陳州劉牢之彭城人晉陽之甲注見上年湓口注)
(見元興三年一統志云臨川三國吳之郡名隸揚州晉隸江州齊臨川郡徙治南城梁復治臨汝隋罷郡)
(置撫州治臨川大業初改為臨川郡唐初復為撫州後改臨川郡乾元初復為撫州五代時楊吳置昭武)
(軍節度宋仍為撫州隸江南西路元置撫州路本朝改為撫州府屬江西道)
魏遣使循行郡國
(魏王珪命有司正封畿標道里平權衡審度量遣使循行郡國察守宰不法者親考察黜陟之)集覽
(平權衡平皮命反平其不平曰平權重衡平也權者銖兩斤鈞石也權與物鈞同而生衡所以知物之輕)
(重也審度量審詳察也明堂位周公制禮作樂頒度量而天下大服正義曰度者分寸尺丈引也所以度)
(長短也本起黃鍾之管長以子穀秬黍中者一黍為一分十分為一寸十寸為一尺十尺為一丈十丈為)
(一引而五度審矣量者龠合升斗斛也所以量多少也本起黃鍾之龠以子穀秬黍中者千有二百實為)
(一龠十龠為一合十合為一升十升為一斗十斗為一斛而五量審矣又黃鍾之說注見梁武帝天監元)
(年)
九月加會稽王道子黃鉞討王恭恭司馬劉牢之執恭
以降斬之以牢之都督青兖七州軍事桓玄為江州刺
史楊佺為雍州刺史敕殷仲堪使回軍考異(斬當作誅提要敕作)
(黜)
(九月加會稽王道子黃鉞以世子元顯為征討都督遣王珣將兵討王恭譙王尚之將兵討庾楷尚之大)
(破楷於牛渚楷奔桓玄玄大破官軍於白石進至横江尚之退走道子屯中堂元顯守石頭珣守北郊以)
(備之恭素以才地陵物既殺王國寳自謂威無不行仗劉牢之為爪牙而以部曲將遇之牢之負才懷恨)
(元顯知之遣人說牢之使叛恭事成授以恭位號牢之謂其子敬宣曰恭為帝舅不能翼戴帝室數舉兵)
(向京師吾欲討之何如敬宣曰朝廷雖無成康之美亦無幽厲之惡而恭恃其兵威暴蔑王室大人親非)
(骨肉義非君臣今日討之於情義何有參軍何澹之知其謀以告恭恭不信更置酒拜牢之為兄精兵堅)
(甲悉以付之使帥帳下督顔延為前鋒牢之至竹里斬延以降遣敬宣還襲恭恭兵潰亡走為人所獲送)
(京師斬之恭臨刑神色自若謂監刑者曰我闇於信人所以至此然其本心豈不欲忠於社稷耶但令百)
(世之下知有王恭耳詔以牢之代恭為都督刺史鎮京口俄而楊佺期桓玄至石頭殷仲堪至蕪湖上表)
(理王恭求誅牢之牢之帥北府之衆馳赴京師軍于新亭佺期玄見之皆失色回軍蔡洲朝廷未知西軍)
(虚實内外憂逼桓脩言於道子曰今若以重利㗖玄及佺期二人必内喜玄能制仲堪佺期可使倒戈取)
(仲堪矣道子納之以玄為江州刺史佺期為雍州刺史黜仲堪為廣州刺史遣使宣詔敕使回軍)質
實(黃鉞注見漢後主建興六年牛渚山名注見武帝太康元年白石壘名注見宋明帝泰始元年横江)
(注見漢獻帝興平元年石頭城名注見漢獻帝建安十七年竹里山名注見隆安元年蕪湖縣名注見成)
(帝咸和二年新亭注見元興元年蔡洲注見梁武帝太清二年倒戈注見武帝泰始七年成康謂周成王)
(康王幽厲謂周幽王厲王已上俱詳見通鑑外編)
書法(前書桓玄舉兵反䧟江州矣此書以桓玄為江州刺史此書敕般仲堪使回軍矣下書復)
(以殷仲堪督荆益軍晉之無政益甚矣綱目以桓楊與牢之同書所以見晉賞之無章也)
發明(恭仲堪元同反然獨討恭何也恭再舉兵向闕且身為盟主故朝廷獨致其討而牢之是)
(其部將執之以降亦不復為嫌也當是時典午衰微諸鎮開亂王恭雖死而羣凶尚爾逋誅甚至敕)
(使回軍猶復旅拒不從晉之無政抑可知矣綱目備而書之蓋傷之也)
南凉取嶺南五郡
(楊軌屯廉川收集夷夏衆至萬餘遣使降於南凉軌尋為羌酋梁饑所敗西奔&KR0008;海饑遂進攻西平南凉)
(王烏孤欲救之羣臣憚饑兵彊多以為疑左司馬趙振曰楊軌新敗吕氏方彊洪池以北未可冀也嶺南)
(五郡庶幾可取大王若無開拓遠志振不敢言必欲經營四方此機不可失也使羌得西平夷夏震動非)
(我之利也烏孤喜曰吾亦欲乘時立功安能坐守窮谷乎遂進擊饑大破之樂都湟河澆河太守皆以郡)
(降嶺南羌胡數萬落皆附於烏孤烏孤更稱武威王)集覽(&KR0008;海西胡國名也&KR0008;字未詳)質實
(嶺南五郡張九韶曰嶺南謂嶺嶠之南即河西之地五郡謂武威張掖酒泉燉煌金城等處樂都郡名注)
(見漢宣帝元康四年湟中湟河澆河二郡名未詳處所)
冬十月燕長樂王稱皇帝考異(提要王下有盛字)考證(長樂王當作長)
(樂王盛)復以殷仲堪督荆益軍仲堪等罷兵還鎮考異
(提要軍上漏州字)
(殷仲堪得詔書大怒趣桓玄楊佺期進軍玄等喜於朝命欲受之仲堪遽自蕪湖南歸告喻蔡洲軍士曰)
(汝輩不敢吾至江陵盡誅汝餘口佺期所部二千人先歸玄等大懼狼狽西還追仲堪至尋陽及之仲堪)
(既失職倚玄等為援玄等亦資仲堪兵雖内相疑阻勢不得不合乃以子弟交質而盟連名上疏申理王)
(恭求誅劉牢之及譙王尚之并訢仲堪無罪朝廷深憚之乃復以荆州還仲堪優詔慰諭仲堪等乃受詔)
(推玄為盟主玄愈自矜倨佺期甚恨密說仲堪襲之仲堪忌佺期兄弟勇健恐既殺玄不可復制苦禁之)
(於是各還所鎮玄知之亦有取佺期之志乃屯於夏口引卞範之為謀主時詔書獨不赦庾楷玄以楷為)
(武昌太守)質實(江陵縣名注見漢獻帝建安十三年狼狽注見漢獻帝初平三年夏口注見漢獻帝)
(建安十二年武昌郡名注見漢後主建興七年)
書法(書復以何譏不能令也復督荆益而後罷兵書仲堪可也曷為以等書之仲堪不復則二)
(鎮之兵猶未罷也然則晉之弱三鎮之悖益見矣復以之例有四有改過之辭有貳過之辭有不能)
(令之辭有因仍之辭殷仲堪督荆益軍唐時溥感化節度王建西川節度崔胤司空同平章事後唐)
(石敬塘河東節度使皆不能令之辭也詳漢文帝十四年)
十二月魏王珪稱皇帝
(魏王珪命吏部郎鄧淵立官制協音律儀曹郎董謐制禮儀三公郎王德定律令太史令鼂崇考天象尚)
(書崔宏總而裁之以為永式十二月珪即皇帝位命朝野皆束髮加帽追尊遠祖毛以下二十七人皆為)
(皇帝魏之舊俗孟夏祀天及東廟季夏帥兵却霜於隂山孟秋祀天於西郊至是始倣古制定郊廟祭饗)
(禮樂又用崔宏議自謂黃帝之後以土德王徙六州二十二郡守宰豪傑二千家于代都東至代郡西及)
(善無南極隂館北盡參合皆為畿内其外四方四維置八部帥以監之)集覽(善無地名在代郡之)
(西隂舘縣名屬鴈門郡案鴈門郡今代州是也屬太原府)正誤(善無今按善無漢縣名屬鴈門郡)
質實(隂山注見秦王政三年代都即平城注見漢高帝七年代都注見秦王政三年一統志云隂舘)
(秦之縣名屬鴈門郡漢因之東漢末廢故城在太原府城東北三百五十里)
妖人孫泰謀亂伏誅
(初泰學妖術於杜子恭士民多奉之王珣惡之流泰於廣州王雅薦於孝武帝云知養性之方召還累官)
(至新安太守泰知晉祚將終以討王恭為名收兵聚貨謀作亂以中領軍元顯與之善無敢言者會稽内)
(史謝輶發其謀會稽王道子誘而斬之并其六子兄子恩逃入海愚民猶以為泰蟬蜕不死就海中資給)
(之恩乃聚合亡命得百餘人以謀復讐)集覽(輶音猷)質實(蟬蛻解殼也莊子知北遊篇云)
(身非汝有是天地之委形也生非汝有是天地之委和也性命非汝有是天地之委順也孫子非汝有是)
(天地之委蛻也註言氣自委結如蟬蜕也)
御批資治通鑑綱目卷二十二
