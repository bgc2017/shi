欽定四庫全書
御批資治通鑑綱目卷十八
(起乙丑晉惠帝永興二年盡戊寅晉元帝大興元年)凡十四年
(乙丑)二年(漢元熙二年)夏四月張方復廢羊后
書法(羊氏於是三廢矣先是廢與復皆書皇后羊氏此其直書羊后何略之也曷為略之後有)
(書漢立妃羊氏為后者此其人也故略之終綱目書后為臣所廢者二魏張氏晉賈氏羊氏未有三)
(黜如羊氏者矣)
秋七月東海王越自領徐州都督傳檄討張方
(東海中尉劉洽以張方劫遷車駕勸東海王越討之越傳檄山東糾率義旅迎天子還舊都徐州長史王)
(脩說刺史東平王楙以州授之越乃以司空領徐州都督楙自為兖州刺史於是范陽王虓及王浚等共)
(推越為盟主越輒選置刺史以下朝士多赴之)質實(東海國名注見秦二世二年郯徐州注見秦始)
(皇二十八年彭城東平國名注見漢獻帝興平元年范陽國名注見漢帝玄更始二年涿郡)
成都故將公師藩寇掠趙魏
(成都王穎既廢河北人多憐之其故將公師藩等自稱將軍起兵趙魏衆至數萬初上黨武鄉羯人石勒)
(有膽力善騎射并州大饑東嬴公騰執諸胡於山東賣充軍實勒亦被掠賣為茌平人師懽奴懽奇其狀)
(貌而免之勒乃與牧帥汲桑結壯士為羣盜及藩起桑與勒帥數百騎赴之桑始命勒以石為姓勒為名)
(藩攻陷郡縣轉前攻鄴范陽王虓遣其將苟晞擊走之)集覽(公師複姓也羯人石勒漢書注羯本)
(匈奴别部散居上黨武鄉羯室因號焉案載記石勒字世龍初名閒軍實謂車徒器械芻糧之類茌平漢)
(地志泰山有茌縣茌通作茬仕疑反今博州茌平縣地案博州今東昌府是牧帥渭北馬牧之主帥)正
誤(牧帥今按通鑑本文石勒賣為茌平人師懽奴懽家隣於馬牧勒與牧帥汲桑為盜及公師藩起兵)
(趙魏桑等赴之茌平屬冀州在山東有牧苑何以為渭北之牧帥也)質實(上黨郡名注見周赧王五)
(十三年武鄉縣名注見元帝太興四年一統志云茌平秦之縣名屬東郡漢因之東漢屬濟北國三國魏)
(屬平原郡晉末始治聊城縣界興利鎮後齊廢入聊城唐武德間復置貞觀初省金時劉豫復置元仍舊)
(本朝因之改屬東昌府苟晞山陽人)
書法(凡書故將予義也此其書寇何成都將也寇藩所以寇穎也是故楚逆賊也利幾以楚故)
(將書反穎反寇也公師藩以穎故將書寇綱目之予奪嚴矣終綱目書故將七詳漢高帝五年惟利)
(幾公師藩非予辭)
八月東海王越范陽王虓發兵西豫州刺史劉喬拒之
太宰顒遣張方助喬冬十月襲虓破之
(東海王越留琅邪王睿以平東將軍監徐州軍事守下邳睿請王導為司馬委以軍事越帥甲卒三萬西)
(屯蕭縣范陽王虓自許屯于滎陽越承制以豫州刺史劉喬為冀州使虓領豫州喬以虓非天子命發兵)
(拒之虓以劉琨為司馬越以劉蕃為淮北護軍劉輿為穎川太守喬上尚書列輿兄弟罪惡因引兵攻虓)
(於許遣其子祐拒越於靈壁東平王楙在兖州徵求不已郡縣不堪命虓遣苟晞還兖州徙楙青州楙不)
(受命與劉喬合顒聞山東兵起甚懼表成都王穎都督河北諸軍事復鎮鄴詔越等各就國越等不從顒)
(得喬上事下詔稱劉輿脅虓造逆其令鎮南將軍劉弘征東將軍劉凖與喬并力以張方為都督共會許)
(昌誅輿兄弟使穎與石超等據河橋為喬繼援弘遺喬及越書使解怨釋兵同奬王室皆不聽弘又上表)
(曰自頃兵戈紛亂構於羣王翩其反而互為戎首載籍以來骨肉之禍未有如今者也萬一四夷乘虚為)
(變此亦猛虎交鬭自效於卞莊者也謂宜速詔越等令兩釋猜疑各保分局自今有擅興兵馬者天下共)
(伐之時顒方拒關東倚喬為助不納喬乘虚襲許破之琨輿及虓俱犇河北弘以張方殘暴知穎必敗乃)
(帥諸軍受越節度)集覽(蕭漢地志沛郡有蕭縣括地志云徐州蕭縣古蕭叔國春秋為宋附庸上)
(尚書劉喬封上劉輿兄弟罪惡於尚書省靈壁孟康曰故靈壁小城在彭城南括地志云故城在徐州符)
(離西北九十里今宿州靈壁縣是載籍竹簡也以之記載故曰載籍猛虎交鬭自效於卞莊卞莊春秋魯)
(卞邑大夫莊子也史記陳軫𫝊秦惠王曰今韓魏相攻救之便勿救便陳軫對曰卞莊刺虎聞於王者乎)
(莊子欲刺虎館豎子止之曰兩虎方且食牛食甘必鬭鬭則大者傷小者死從傷而刺之一舉必得雙虎)
(莊子然之有頃二虎果鬭大傷小死莊子從傷者刺之果有雙虎之功今韓魏相攻是必大國傷小國亡)
(從傷而伐之一舉必有兩實今劉弘謂羣王興兵猶猛虎交鬭也)質實(下邳縣名注見漢高帝六)
(年蕭縣注見漢帝玄更始二年許縣名注見漢獻帝建安元年許昌滎陽縣名注見秦莊襄王元年劉喬)
(南陽人劉琨中山魏昌人一統志云靈壁漢之縣名屬沛郡晉屬雕州隋陞為虹州唐初改虹縣後廢為)
(零壁鎮宋元祐初改鎮為縣政和中改零壁曰靈壁屬宿州元省入泗州後復置靈壁縣屬宿州本朝因)
(之改屬鳳陽府劉弘沛人許昌縣名注見漢獻帝建安元年豫州注見周赧王三十七年陳)
有星孛于北斗十一月將軍周權矯詔立羊后事覺
伏誅
(於是太宰顒矯詔敕留臺賜后死司隸校尉劉暾上奏固執得免顒欲收暾暾犇青州)質實(劉暾)
(掖人毅之子青州注見漢桓帝永康元年)
書法(羊后為臣所廢則立之正也書伏誅何矯詔也綱目書矯多矣然皆事成者也綱目僅得)
(以矯書之示民有君而己未有以見矯之當誅也於是周權矯詔而敗然後綱目正名其罪書曰伏)
(誅所以明矯詔之罰為後世戒使知凡書矯者皆當誅者也)
發明(羊后廢不以罪則復之者正也然周權事覺乃以伏誅書之何哉皇后天下之母也權以)
(偏校乃欲矯詔立之非其義矣不誅何待)
十二月成都王穎據洛陽范陽王虓自領冀州刺史
擊穎將石超斬之劉喬衆潰
(劉琨說冀州刺史温羨使讓位於范陽王虓虓遣琨乞師於王浚遂引兵濟河擊斬石超於滎陽東迎越)
(又擊劉祐於譙殺之喬衆潰而走)質實(温羨太原祁人恢之孫譙縣名注見漢獻帝建安十四年)
東海王越進屯陽武王浚遣將祁弘將兵助之質實(陽武)
(縣名注見秦始皇二十九年)陳敏據江東劉弘遣江夏太守陶侃
將兵討破之
(初敏既克石冰自謂勇略無敵遂據歴陽以叛吳王常侍甘卓棄官歸敏為子景娶卓女使卓假稱皇太)
(弟令拜敏揚州刺史又使錢端等南略江州弟斌東略諸郡遂據江東以顧榮為右將軍賀循為丹陽内)
(史周玘為安豐太守豪傑名士咸加收禮循佯狂得免玘亦稱疾敏疑諸名士不為已用欲盡誅之榮曰)
(將軍神武不世若能委信君子散蔕芥之嫌塞䜛諂之口則上方數州可傳檄而定不然終不濟也敏乃)
(止太宰顒以張光為順陽太守帥步騎討敏劉弘遣江夏太守陶侃屯夏口又遣南平太守應詹督水軍)
(以繼之侃與敏同郡又同歲舉吏或謂弘曰侃脫有異志則荆州無東門矣弘曰侃之忠能吾得之已久)
(必無是也侃聞之遣子洪詣弘以自固弘引為參軍資而遣之曰匹夫之交尚不負心况大丈夫乎敏遣)
(陳恢寇武昌侃禦之以運船為戰艦或以為不可侃曰用官船擊官賊何為不可侃與恢戰屢破之又與)
(皮初張光共破錢端於長岐或說弘曰張光太宰腹心公既與東海宜斬光以明向背弘曰宰輔得失豈)
(張光之罪危人自安君子弗為也乃表光勲乞加遷擢)集覽(蔕芥之嫌賈誼賦細故蔕芥何足以)
(疑又司馬相如賦胷中曾不蔕芥顔師古曰蔕芥刺鯁也郭璞云不蔕芥言不覺冇也蔕丑芥反)質
實(歴陽縣名注見漢沖帝永嘉元年一統志云顧榮吳郡人雍之孫賀循會稽山陽人周玘陽羡人處)
(之子順陽漢之縣名屬南陽郡晉置順陽郡治此隋廢之故城在南陽府内鄉縣順陽堡南平晉之郡名)
(本漢孱陵縣地屬武陵郡建武間置作唐縣晉置郡治此陳又析置安鄉縣為義陽郡治隋改作唐曰孱)
(陵與安鄉俱屬澧州唐以孱陵省入安鄉宋元仍舊本朝因之改屬岳州府應詹南頓人瑒之弟璩之曾)
(孫甘卓丹陽人安豐郡名注見漢光武建武七年)
漢離石大饑質實(一統志云離石戰國趙之邑名秦屬太原郡漢置離石縣屬西河郡東漢)
(郡徙治此晉改為西河國後趙改永石郡後魏廢為離石鎮北齊置昌化縣及懷政郡兼置西汾州後周改西)
(汾為石州又改郡及縣曰離石隋初郡廢大業初州廢復置離石郡唐復改石州天寶初為昌化郡乾元初復)
(為石州本朝以離石縣省入改屬太原府)
(丙寅)光熙元年(漢元熙三年成晏平元年)春正月朔日食太宰顒
殺張方成都王穎奔長安
(東海王越之起兵也使人說太宰顒令奉帝還洛約與分陜為伯顒欲從之張方自以罪重恐為誅首謂)
(顒曰今據形勝之地國富兵彊奉天子以號令誰敢不從奈何拱手受制於人顒乃止及劉喬敗顒懼欲)
(罷兵恐方不從乃誘方帳下督郅輔使殺方送首於越以請和越不許遣祁弘等帥鮮卑西迎車駕宋胄)
(等進逼洛陽穎奔長安)集覽(分陜為伯漢地志弘農有陜縣唐為陜州伯諸侯之長也分陜事注)
(見太安元年依周召之法)質實(陜縣名注見周顯王四十五年)
書法(方不書誅不予顒以討也方之罪顒為之)
發明(張方一死不足以盡其罪盍正王誅然在顒則不得而誅之也彼其以桀黠之資所以敢)
(行稱亂殘虐屠戮廢儲后劫天子者誰實使之然哉及事窮勢蹙乃誘其帳下使殺之是豈得為天)
(討耶夫亂臣賊子法所當誅若已使之已殺之則亦君子之所不予况顒實非能殺張方以正其罪)
(止欲借方首以求成於越耳故特書顒殺以表之所以見方固當誅而非顒之所得誅也若槩以書)
(殺論之則失其旨矣)
三月五苓夷寇寧州刺史李毅卒
(寧州頻歲饑疫五苓夷彊盛遂圍州城李毅病卒女秀明達有父風衆推領州事秀奬厲戰士嬰城固守)
(城中糧盡炙鼠拔草而食之伺夷稍怠輒出兵掩擊破之)質實(寧州注見漢武帝元狩元年李毅郪)
(人)
夏四月東海王越進屯温遣祁弘入長安奉帝東還
(太宰顒遣兵拒祁弘等於湖弘擊破之遂西入關又敗其兵於霸水顒單馬逃入太白山弘等入長安所)
(部鮮卑大掠殺三萬餘人百官犇散入山中拾橡實食之弘等奉帝乘牛車東還關中皆服於東海王越)
(顒保城而已)集覽(湖注見漢武帝征和二年太白山唐志鳳翔府郿縣有太白山去洋州真符縣)
(四百五十里山南隸鳳翔山北隸真符南去長安三百里橡實橡栩實也莊子狙公賦芧成玄英疏云芧)
(橡子也似栗而小)質實(一統志云太白山在鳳翔府郿縣東南四十二里霸水注見秦王政二十)
(二年)
六月至洛陽復羊后成都王雄稱成皇帝
(雄即帝位國號大成追尊父特曰景皇帝初范長生詣成都雄門迎執版拜為丞相尊之曰范賢至是以)
(為天地太師時諸將恃恩互爭班位尚書令閻式請考漢晉故事立百官制度從之)集覽(執版按漢)
(書注版詔書也)
秋七月朔日食八月以東海王越為太傅錄尚書事
范陽王虓為司空鎮鄴
(越以庾敳為軍諮祭酒胡母輔之為從事中郎郭象為主簿阮脩為行參軍謝鯤為掾敳等皆尚虚玄不)
(以世務嬰心縱酒放誕敳殖貨無厭象薄行好招權越皆以其名重辟之)集覽(庾敳姓名敳五來反)
質實(庾敳潁川人胡母輔之泰山人郭象河南人阮脩陳留尉氏人謝鯤陽夏人)
荆州都督新城公劉弘卒
(時天下大亂弘專督江漢威行南服事成則曰某人之功如敗則曰老子之罪每有興發手書守相丁寧)
(欵密人皆感悅争赴之咸曰得劉公一紙書賢於十部從事辛冉說弘以從横之事弘怒斬之至是卒諡)
(曰元)集覽(得劉公一紙書賢於十部從事賢猶言勝也部從事都督屬官秩百石先是每有興發必)
(敕部從事分行所屬催督唯劉弘則以手書徵之無擾而易集故云賢也王導常敕八部從事行揚州郡)
(國)質實(新城郡名注見漢獻帝建安二十四年房陵)
九月頓丘太守馮嵩執成都王穎送鄴兖州刺史苟晞
擊斬公師藩冬十月范陽王虓卒長史劉輿誅穎
(祁弘之入關也成都王穎自武關奔新野會劉弘卒司馬郭勱作亂欲奉穎為主不克而誅遂北濟河收)
(故將士欲赴公師藩頓邱太守馮嵩執送鄴范陽王虓幽之而苟晞亦擊斬藩十月虓卒長史劉輿以穎)
(素為鄴人所附偽稱詔賜死穎官屬皆先逃散惟盧志不去至是收而殯之太傅越召為軍諮祭酒越又)
(將召輿或曰輿猶膩也近則汚人及至越疎之輿密視天下兵簿及倉庫牛馬器械水陸之形皆默識之)
(每會議應機辨畫越傾膝酬接即以為左長史軍國之務悉以委之)質實(武關注見周赧王四年頓)
(邱郡名注見漢武帝元光三年)
書法(於是劉輿矯詔不書書誅重罪穎也反賊人得誅之)
十一月帝中毒崩太弟熾即位尊皇后曰惠皇后立妃
梁氏為皇后
(帝食䴵中毒而崩或曰太傅越之鴆也羊后自以於太弟熾為嫂恐不得為太后將立清河王覃侍中華)
(混露板馳告太傅越召太弟入宫即帝位尊后曰惠皇后居弘訓宫懷帝始遵舊制於東堂聽政每至宴)
(會輒與羣臣論衆務考經籍黃門侍郎傅宣歎曰今日復見武帝之世矣)集覽(露板注見齊武帝永)
(明六年)
發明(嗚呼人莫知其子之惡莫知其苗之碩故必有堯舜之聰明乃能知朱均之不肖舉天下)
(而授之舜禹此二帝所以為萬世之聖人也晉惠庸愚人皆知之晉武溺於所愛不能於子弟中擇)
(賢而立遂使禍亂交作四海分崩綱目於惠帝之事初無貶詞然今年書弑太后明年書殺太子又)
(明年書遷帝于金墉書廢皇后太子至於乂奉帝討張方也越奉帝征穎也張方遷帝長安也祁弘)
(奉帝東還也莫不悉書于册於此見晉惠之為君動輙制於他人之手如嬰兒玩弄於股掌之上欲)
(東而東欲西而西莫適為主特一木偶人而已是以始焉不保母后次焉不保妻子終焉不保其身)
(是皆庸愚之故也夫以漢質帝之幼沖食餅中毒尚能急召大臣了了言之故綱目得以正梁冀之)
(誅今晉惠歴年許久乃莫能一言故雖或者以為越之所鴆然綱目不明其故直以中毒書之蓋欲)
(使後人知其庸繆雖其身之大禍且莫能知所以戒有國者置嗣不可不謹賢愚不可不察此聖人)
(公天下之道也)
十二月朔日食
書法(於是一歲三食世道何如哉綱目書一歲再食二十有五詳漢初丁酉年一歲三食千三)
(百六十一年一書而已矣)
南陽王模誅河間王顒
(太傅越以詔徵顒為司徒顒就徵模自許昌遣將邀殺之)質實(許昌縣名注見漢獻帝建安元年)
書法(於是詔徵顒模要殺之不書書誅重罪顒也)
發明(顒穎煽禍天下傾覆故雖假手於人皆正其誅)
葬太陽陵質實(一統志云太陽陵在河南府洛陽縣境内)以劉琨為并州
刺史
(劉輿說太傅越遣琨鎮并州以為北面之重而徙東嬴公騰鎮鄴越從之琨至上黨騰即自井陘東下時)
(并州饑饉數為胡寇所掠吏民萬餘人悉隨騰就穀冀州號為乞活所餘戸不滿二萬寇賊縱横道路斷)
(塞琨募兵上黨得五百人轉鬭而前至晉陽府寺焚毁邑野蕭條琨撫循勞徠流民稍集)質實(幷州)
(注見愍帝建興四年井陘縣名注見秦王政十八年冀州注見秦二世二年信都國上黨郡名注見周赧)
(王五十三年晉陽郡名注見周威烈王二十三年)
(丁卯)孝懷皇帝永嘉元年(漢元熙四年)春二月羣盜王彌寇青
徐
(初&KR0008;令劉柏根反王浚討斬之其長史王彌遂為羣盜至是寇青徐殺東萊太守)集覽(&KR0008;縣名音)
(堅又音弦字或從心刊誤也漢地志東萊有&KR0008;縣古&KR0008;侯國)質實(一統志云&KR0008;古&KR0008;侯國之邑名)
(春秋戰國俱屬齊秦屬齊郡漢置&KR0008;縣屬東郡晉宋仍舊北齊省之故城在登州府黃縣南一百二十五)
(里)
三月陳敏將顧榮周玘殺敏以降
(陳敏刑政無章子弟凶暴顧榮周玘等憂之廬江内史華譚遺榮等書曰陳敏盜據吳會命危朝露今皇)
(輿東返俊彦盈朝將舉六師以清建業諸賢何顔復見中州之士邪榮等素有圖敏之心及見書甚慙密)
(遣使報征東將軍劉凖使發兵臨江已為内應剪髮為信凖遣揚州刺史劉機等討敏敏使其弟㫤將兵)
(屯烏江宏屯牛渚玘密使敏司馬錢廣殺㫤因勒兵朱雀橋東敏遣甘卓討廣榮慮敏疑之故往就敏敏)
(曰卿當四出鎮衛豈得就我邪榮乃出與玘共說卓曰敏既常才政令反覆其敗必矣而吾等安然受其)
(官禄事敗之日使江西諸軍函首送洛題曰逆賊顧榮甘卓之首此萬世之辱也卓遂詐稱疾迎女斷橋)
(收船南岸與玘榮及紀瞻共攻敏敏自帥萬餘人討卓軍人隔水語敏衆曰本所以戮力陳公者正以顧)
(丹陽周安豐耳今皆異矣汝等何為敏衆狐疑未決榮以白羽扇麾之衆皆潰去敏單騎走追斬之夷三)
(族傳首京師詔徵顧榮為侍中瞻為尚書郎太傅越辟玘為參軍榮等至徐州聞北方愈亂逃歸)集
覽(烏江注見漢高帝五年朱雀橋金陵覽古曰晉孝武建朱雀門上有兩銅雀故橋亦以此得名去烏)
(衣巷不遠)質實(廬江郡名注見漢景帝五年一統志云吳會郡名世稱吳門為吳會謂其地本吳會)
(稽二郡也又注見漢獻帝建安十二年牛渚注見武帝太康元年朱雀橋在應天府南烏衣巷口錢廣義)
(興人紀瞻丹陽秣陵人)
書法(敏嘗書討矣於是斬之則其不書誅何顧周不得而誅之也顧周則曷為不得而誅之顧)
(周失身從敏今而殺之僅足以自贖耳固不可予之以討也書曰陳敏將顧榮周玘其為失身者之)
(戒凜凜矣然則東越亦從反者既而誅濞則何以書誅越夷也綱目不治夷狄而責備賢者不治夷)
(狄故書越人誅濞以開自新之塗責備賢者故書敏將殺敏以示失身之戒)
西陽夷寇江夏
(西陽夷寇江夏太守楊珉請督將議之諸將争言方略騎督朱伺獨不言珉曰將軍何以不言伺曰諸人)
(以舌擊賊伺惟以力耳珉又問將軍前後擊賊何以常勝伺曰兩敵共對惟當忍之彼不能忍我能忍是)
(以勝耳珉善之)集覽(西陽今黃州是秦置南郡漢屬江夏晉為西陽國宋為西陽郡齊分西陽為齊)
(安郡隋改黃州)質實(一統志云西陽古地名春秋時屬黃國後屬楚楚徙邾君於此又名邾城秦屬)
(南郡漢為西陵縣及邾縣地屬江夏郡三國時魏為重鎮後屬吳晉屬弋陽郡又析置西陽國東晉以邾)
(城為豫州治所宋為西陽郡南齊分置齊安郡北齊兼置衡州陳罷州後周復置隋改為黃州大業初改)
(永安郡唐初復置黃州天寶初改永安郡乾元初復為黃州並治黃岡縣中和初徙治邾城宋遷州治江)
(濱今府治是也元為黃州路隸河南行省本朝改為黃州府屬湖廣道)
立清河王覃弟詮為皇太子太傅越出鎮許昌
(帝親覽大政留心庶事越不悅固求出藩)
書法(於是越固求出鎮帝從之不書詔越書越出鎮何越專也越之出入自已無君甚矣書罪)
(之也是故太𫝊越專則書太傅越出鎮許昌徐温專則書徐温出鎮潤州綱目之筆削嚴矣哉終綱)
(目書出鎮四是年武帝太元十年安帝義熙元年後梁乙亥年惟劉裕上書以無譏焉)
以南陽王模都督秦雍等州軍事考異(提要無等州二字)夏
五月羣盜汲桑石勒入鄴殺都督新蔡王騰復攻兖州
太傅越遣苟晞討之
(公師藩既死汲桑逃還苑中更聚衆聲言為成都王報仇以石勒為前驅所嚮輒克遂進攻鄴時鄴中空)
(竭而新蔡王騰資用甚饒性吝嗇無所振惠臨急乃賜將士米各數升帛各丈尺以是人不為用桑遂入)
(鄴殺騰燒宫大掠而去南擊兖州太傅越使苟晞等討之勒晞等相持數月大小三十餘戰互冇勝負)
質實(新蔡國名注見漢宣帝甘露三年)
書法(書入書殺易辭也無備甚矣然則何以書都督咎騰也書都督則曷為咎之若曰身為都)
(督盜得入而殺焉有愧斯名多矣)
秋七月以琅邪王睿為安東將軍都督揚州諸軍事鎮
建業
(睿至建業以王導為謀主推心親信每事咨焉睿名論素輕吳人不附居久之士大夫莫有至者會睿出)
(觀禊導使睿乘肩輿具威儀導與諸名勝皆騎從紀瞻顧榮等見之驚異相帥拜於道左導因說睿曰顧)
(榮賀循此土之望宜引之以結人心二子既至則無不來矣睿乃使導躬造之循榮皆應命以循為吳國)
(内史榮為軍司加散騎常侍凡軍府政事皆與之謀又以紀瞻為軍祭酒卞壼為從事中郎周玘劉超張)
(闓孔衍皆為掾屬導說睿謙以接士儉以足用以清靜為政撫綏新舊故江東歸心焉睿初至頗以酒廢)
(事導以為言睿命酌引觴覆之於此遂絶)集覽(名論名譽議論也禊注見漢高皇后八年祓闓與開)
(通)質實(卞壼濟陰人粹之子劉超琅邪人孔衍魯人孔子二十二世孫)
苟晞擊汲桑石勒大破之桑走死勒降漢
(苟晞追擊汲桑破其八壘死者萬餘人桑犇馬牧為人所殺石勒犇樂平太傅越加晞都督青兖諸軍事)
(晞屢破彊寇威名甚盛善治繁劇用法嚴峻其從母依之奉養甚厚其子求為將晞不許曰吾不以王法)
(貸人將無後悔邪固求之乃以為督護後犯法晞杖節斬之從母叩頭求之不聽既而素服哭之曰殺卿)
(者兖州刺史哭弟者苟道將也胡部大張胷督等擁衆壁于上黨石勒往從之因說胷督等與俱歸漢漢)
(王淵以勒為護漢將軍平晉王)集覽(馬牧地名在渭北樂平今太原平定州樂平縣是括地志云樂)
(平縣城漢治縣城也道將苟晞表字胡部大張胷督胡部胡虜之部落也姓大張名胷督胷音佩)正
誤(馬牧今按說見前胡部大張胷督今按大酋長上聲也胡人一部之長呼為部大姓張氏後第二十)
(卷有南羅大)質實(一統志云樂平漢之縣名屬東郡東漢省之故城在東昌府堂邑縣東南三十)
(里後趙汲桑石勒與晉苟晞戰於平原陽平間為晞所敗桑奔馬牧勒奔樂平即此)
冬十一月朔日食以王衍為司徒
(衍說太傅越曰朝廷危亂當賴方伯宜得文武兼資以任之乃以弟澄為荆州都督族弟敦為青州刺史)
(語之曰荆州有江漢之固青州有負海之險卿二人在外而吾居中足以為三窟矣澄至鎮日夜縦酒不)
(視庶務雖寇戎交急不以為懷)集覽(方伯注見漢哀帝建平四年)
太傅越自領兖州牧徙苟晞為青州刺史
(初越與晞親善引升堂結為兄弟司馬潘滔說越曰兖州衝要魏武以之創業晞有大志非純臣也若遷)
(之青州公自牧兖州經緯諸夏藩衛本朝此所謂為之於未亂者也越以為然自領兖州牧以晞為征東)
(大將軍青州刺史越晞由是有隙晞至青州以嚴刻立威日行斬戮州人謂之屠伯)質實(張九韶曰)
(晉時兖州治濮陽注見周安王五年青州治臨淄注見漢桓帝永康元年)
王彌及其黨劉靈降漢
(靈少貧賤力制犇牛走及犇馬時人雖異之莫能舉也靈撫膺歎曰天乎何當亂也及公師藩起靈自稱)
(將軍寇掠趙魏與王彌俱降漢)
慕容廆自稱鮮卑大單于拓跋禄官卒考異(按崩葬例曰凡)
(蠻夷君長曰死此誤作卒)
(弟猗盧摠攝三部與慕容廆通好)
書法(始去索頭書卒進之也曷為進之弟猗盧將以助晉封故進之)
(戊辰)二年(漢永鳳元年)春正月朔日食漢劉聦據太行石勒
下趙魏王浚擊勒破之質實(太行山名注見周安王十六年趙郡名注見漢景帝)
(三年趙國魏郡名注見漢成帝綏和二年)二月太傅越殺清河王覃
書法(清河王覃故太子也不書故太子何太子之立之廢非惠帝意也故從其恒稱)
夏五月漢王彌寇洛陽張軌遣督護北宫純入衛擊
破走之
(王彌收集亡散兵復大振分遣諸將攻陷郡縣遂入許昌張軌遣督護北宫純將兵衛京師彌入自轘轅)
(敗官軍於伊北遂至洛陽王衍督軍出戰北宫純募勇士百餘人突陳彌兵大敗燒建春門而東衍遣左)
(衛將軍王秉追之戰于七里澗又敗之彌走平陽漢王淵遣侍中郊迎令曰孤親行將軍之館拂席洗爵)
(敬待將軍及至拜司隸校尉詔封張軌西平郡公軌辭不受時州郡之使莫有至者軌獨貢獻不絶)集
覽(北宫複姓也親行行下孟反臨幸也)質實(張軌烏氐人轘轅關名注見秦二世三年伊北即伊)
(水之北注見漢高后三年一統志云七里澗在河南府陜州西南七里今名石橋溝北流入河漢獻帝東)
(遷李傕郭汜等追乘輿戰於東澗天子幸曹陽墟即此地西平郡名注見漢宣帝元康四年湟中)
書法(書入衛何予義也於是王衍督師純募勇士突陳王彌大敗衍復遣王秉追敗之不書書)
(純予義也書入衛始此終綱目書入衛三北宫純何倫謝尚惟北宫純以功書書兵入援十二詳愍)
(帝建興四年赴難三詳成帝咸和四年書詣某所三詳永嘉四年)
秋七月漢徙都蒲子質實(一統志云蒲子古地名春秋時屬晉戰國時屬魏為西河)
(地秦屬河東郡漢為河東郡蒲子縣晉時劉淵據此後魏改長壽縣後周於此置汾州及龍泉郡隋初廢郡改)
(西汾州尋改隰州及改縣曰隰川大業初復為龍泉郡唐初復為隰州後改太寧郡乾元初復為隰州宋金元)
(仍舊本朝以隰川縣省入改屬平陽府)冬十月漢王淵稱皇帝十二
月漢石勒劉靈寇魏汲頓邱
(勒靈帥衆三萬寇三郡百姓望風降附者五十餘壘皆假壘主將軍都尉印綬簡其彊壯五萬為軍士老)
(弱安堵如故)集覽(魏汲魏注見漢成帝綏和二年汲注見秦莊襄王三年頓邱注見漢武帝元光)
(三年安堵應劭曰喻人皆安然如牆堵之不遷動也)
成尚書令楊褒卒
(褒好直言成主雄初得蜀用度不足諸將有以獻金銀得官者褒諫曰陛下設官爵當網羅天下英豪何)
(冇以官買金邪雄謝之)
書法(僭國臣爾其卒之何錄賢也苟賢矣雖僭國必錄之終綱目卒僭國臣二十有二晉世居)
(九成楊褒范長生漢劉殷後趙張賓秦苻雄王猛燕李績慕容恪涼宋混五代居十三焉唐張承業)
(蜀王宗儔吳陳彦謙徐温漢杨洞潛趙光裔閩劉贊漢劉承訓唐李建勲周馮道鄭仁誨王朴唐柴)
(克宏)
(己巳)三年(漢河瑞元年)春正月朔熒惑犯紫微集覽(熒惑索隠曰按姚氏)
(引廣雅云熒惑執法之星春秋緯文燿鉤云赤帝熛怒之神為熒惑位在南方禮失則罰出正義曰天官占云)
(熒惑其行無常以其舍命國為殘賊為疾為喪為饑為兵環繞勾已芒角動搖乍前乍後其殃逾甚大鴻臚之)
(象主甲兵大司馬之義伺驕奢亂孽執法官也其精為風伯惑童兒歌謠嬉戲也紫微天官書中宫天極星其)
(一明者太一常居也云云皆曰紫宫索隠曰春秋合誠圖云北辰其星五在紫微中紫微大帝室太乙之精也)
(元命苞云紫之言此也宫之言中也言天神運動陰陽聞閉皆在此中)
書法(非日食不書晦朔此其書朔何記大異也熒惑犯紫微異矣而見於三朝甚大異也故詳)
(之間一歲而帝遷變不虚生信哉終綱目星變書正月朔者一而已)
發明(去年日食正旦今兹熒惑又犯紫微是時國柄在越而天變如此書之以見天心仁愛雖)
(亂世亦未嘗無告戒之意耳越等尚可樂禍而不知懼乎)
漢徙都平陽
(漢太史令宣于修之以星變言於其主淵曰不出三年必克洛陽蒲子崎嶇難以久安平陽氣象方昌請)
(徙都之淵從之)質實(平陽郡名注見周威烈王二十三年)
三月以山簡都督荆湘等州軍事
(簡濤之子也嗜酒不恤政事初荆州寇盜不禁詔起劉弘子璠為順陽内史江漢間翕然歸之簡表璠得)
(衆心恐百姓劫以為主詔徵璠為越騎校尉南州由是遂亂父老莫不追思劉弘)質實(山簡河内)
(人劉璠沛人順陽縣名注見惠帝永興二年)
太傅越入京師殺中書令繆播帝舅王延等十餘人
(越入京師中書監王敦謂所親曰太傅專執威權而選用表請尚書猶以舊制裁之今來必有所誅帝之)
(為太弟也與繆播善及即位委以心膂帝舅散騎常侍王延尚書何綏太史令高堂沖並參機密劉輿潘)
(滔勸越誅之越乃誣播等欲為亂遣甲士三千入宫執播等十餘人於帝側付廷尉殺之帝歎息流涕而)
(已綏曾之孫也初何曾侍武帝宴退謂諸子曰主上開創大業吾每宴見未嘗聞經國遠圖唯說平生)
(常事非貽厥孫謀之道也及身而已後嗣其殆乎汝輩猶可以免指諸孫曰此屬必死於難及綏死兄嵩)
(哭之曰我祖其殆聖乎曾日食萬錢猶云無下箸處子劭日食二萬綏及弟機羨汰侈尤甚與人書疏詞)
(禮簡傲王尼見綏書謂人曰伯蔚居亂世而矜豪乃爾其能免乎人曰伯蔚聞卿言必相危害尼曰伯蔚)
(比聞我言自已死矣及永嘉之末何氏無遺種司馬公曰何曾譏武帝偷惰取過目前不為遠慮知天下)
(將亂子孫必與其憂何其明也然身為僭侈使子孫承流卒以驕奢亡族其明安在哉且身為宰相知其)
(君之過不以告而私語於家非忠臣也)集覽(高堂複姓王尼史炤曰尼音夷)質實(何綏陽夏)
(人王尼城陽人伯蔚何綏表字)
書法(入惡辭也殺專辭也播以官書延以親書越之無君甚矣)
發明(是時海内大亂胡羯滔天上下相與協力扶持猶懼弗濟而越之所為乃爾何哉故書入)
(則見越之無君書殺則見播等之無罪書中書令書帝舅則見大臣貴戚之不克自保然則越之罪)
(為何如耶剖棺焚尸猶為幸也)
太尉劉寔罷就第
(寔連年請老朝廷不許劉坦言古之養老以不事為優不以吏之為重宜聽寔所守詔寔以侯就第)質
實(劉寔平原人)
以王衍為太尉太傅越使將軍何倫領國兵入宿衛
(越以頃來興事多由殿省乃奏宿衛有侯爵者皆罷之更使將軍何倫王秉領東海國兵數百人宿衛)
質實(東海國注見秦二世二年郯)
書法(北宫純書入衛矣不書所領此其書領國兵何誅心也於是帝所無非越黨者矣危哉終)
(綱目書入衛三漢高后二年武帝建元六年是年惟何倫非予辭)
漢寇黎陽陷之
(漢主淵遣劉景將兵攻黎陽克之又敗王堪於延冿沈男女三萬餘人於河淵聞之怒曰景何面復見朕)
(且天道豈能容之吾所欲除者司馬氏耳細民何罪黜之)質實(黎陽縣名注見漢獻帝建安四年延)
(津注見漢獻帝建安五年)
夏大旱
(江漢河洛可涉)
漢石勒寇鉅鹿常山
(勒衆至十餘萬集衣冠人物别為君子營以張賓為謀主刁膺張敬為股肱䕫安孔萇支雄桃豹逯明為)
(爪牙并州諸胡羯多從之初張賓好讀書闊達有大志常自比張子房及勒徇山東賓謂所親曰吾歴觀)
(諸將無如此胡將軍者可與共成大業乃提劍詣軍門大呼請見勒亦未之竒也賓數以策干勒已而皆)
(如所言由是奇之)集覽(逯力谷反姓也)質實(鉅鹿郡名注見楚義帝元年襄國常山郡名注)
(見漢光武建武九年張賓中丘人)
漢寇壺關陷之
(漢主淵使王彌與楚王聰共攻壺關以石勒為前鋒都督劉琨遣軍救之不克越遣河南内史王曠將軍)
(施融拒之曠濟河欲長驅而前融曰彼乘險間出且當阻水為固以量形勢曠怒曰君欲沮衆邪遂踰太)
(行與聰戰於長平大敗皆死壺關降漢)質實(壺關縣名注見漢獻帝建安七年太行山名注見周)
(安王十六年長平縣名注見周赧王五十五年)
秋八月漢寇洛陽弘農太守垣延襲敗之
(聰等攻洛陽將軍曹武等拒之皆為所敗長驅至宜陽自恃驟勝怠不設備垣延詐降夜襲敗之)質
實(弘農郡名注見周赧王四十五年郟宜陽縣名注見周安王十一年)
冬十月漢復寇洛陽北宫純擊敗之
(漢主淵復遣劉聰等寇洛陽屯西明門北宫純等夜帥勇士出攻漢壁斬其將軍呼延顥聰南屯洛水而)
(大司空呼延翼又為其下所殺衆遂潰歸宣于修之言于淵曰歲在辛未乃得洛陽今晉氣猶盛大軍不)
(歸必敗淵乃召聰等還聰曜歸平陽彌南出轘轅流民之在潁川襄城汝南南陽河南者數萬家素為居)
(民所苦皆殺長吏以應彌)質實(洛水注見漢光武建武三年轘轘關名注見秦二世三年潁川郡名)
(注見漢靈帝中平元年襄城郡名注見周赧王十五年汝南郡名注見漢光武建武十九年南陽郡名注)
(見秦二世三年河南郡名注見秦莊襄王元年)
(庚午)四年(漢烈宗劉聰光興元年)春正月漢寇徐豫兖冀諸郡琅
邪王睿以周玘為吳興太守考異(提要吳作義)
(錢璯寇陽羨玘糾合鄉里討斬之玘三定江南琅邪王睿以為吳興太守於其鄉里置義興郡以旌之)
集覽(璯黃外反)質實(陽羨縣名注見漢後主建興六年吳興郡名注見宋明帝泰始二年義興)
(郡注見孝武帝太元十七年)
漢曹嶷寇東平琅邪質實(東平郡名注見漢獻帝興平元年琅邪郡名注見漢光武)
(建武五年)夏四月王浚擊漢劉靈殺之
書法(劉靈書寇矣不書討殺何不予浚以討也浚則曷為不予以討浚名為晉臣擁兵觀望不)
(救國難雖嘗興兵討穎初皆迫不得已既復大掠而還非心乎帝室者矣故綱目以自相攻擊書之)
(外之甚矣)
蝗秋七月漢寇河内陷之質實(河内郡名注見漢桓帝延熹九年)
漢主淵卒太子和立其弟聰弑而代之
(漢主淵寢疾以陳留王歡樂為太宰楚王聰為大司馬大單于並錄尚書事安昌王盛安邑王欽西陽王)
(璿分典禁兵初盛少時不好讀書唯誦孝經論語曰誦此能行足矣安用多誦而不行乎李憙見之歎曰)
(望之如可易及至肅如嚴君可謂君子矣淵以其忠篤故臨終委以要任淵卒太子和即位和性猜忌無)
(恩宗正呼延攸侍中劉乘西昌王銳說和曰先帝不惟輕重之勢使大司馬擁十萬衆屯於近郊陛下便)
(為寄坐耳宜早為之計和信之夜召盛欽告之盛曰陛下勿信䜛以疑兄弟兄弟尚不可信他人誰足信)
(哉攸銳怒命左右刃之遂攻聰于單于臺不克銳等位以走入南宫聰前鋒隨之殺和及銳攸乘羣臣請聰即)
(北海王乂單后之子也以位讓之乂涕泣固請聰遂即位以乂為皇太弟領大單于子粲為河内王都督)
(中外諸軍事石勒為幷州刺史)集覽(單后單姓音上演反)質實(安昌縣名注見漢獻帝建安三)
(年安衆安邑郡名注見周威烈王二十三年西陽郡名注見永嘉元年一統志云西昌東漢之縣名屬豫)
(章郡晉因之後廢之民居故城在吉安府泰和縣西三十里)
書法(書卒書弑如内辭綱目之進漢有不得已焉耳據蠻夷書死弑書殺主書卒以晉也)
氐酋蒲洪自稱略陽公
(洪略陽臨渭氐酋也驍勇多權略羣氐畏服之漢拜洪平遠將軍不受自稱秦州刺史略陽公)集覽
(蒲洪晉載記曰其家池中蒲生長五丈五節如竹形時咸謂之蒲家因為氏焉又隴右大雨謠曰雨若不)
(止洪水必起因名曰洪後於晉穆帝永和間以讖文有草付應王又以孫堅背有草付字遂改姓苻略陽)
(漢略陽郡後改縣屬武興郡武興今沔州是有略陽縣臨渭正義曰縣屬略陽氐酋風俗通云氐本西南)
(夷種魚豢魏略云漢置武都郡排其種人分竄山谷或號青氐或號白氐也酋帥也音慈秋反又音囚)
質實(一統志云略陽漢之郡名治沮縣晉宋因之元魏僑立略陽縣隸武都郡尋廢之西魏别置興)
(州改略陽縣為順政縣隸焉隋廢州為順政郡唐復置興州宋改為沔州元移州治于鐸水仍以略陽為)
(屬縣本朝因之改屬漢中府臨渭漢之縣名屬略陽郡晉末廢之故城在漢中府城西北二百一十里)
流民王如寇南陽以附漢
(雍州流民多在南陽詔書遣還鄉里流民以關中荒殘皆不願歸山簡遣兵促發京兆王如潛結壯士夜)
(襲其軍破之攻城鎮殺令長衆至四五萬自號大將軍稱藩于漢)
冬十月漢寇洛陽以拓跋猗盧為大單于封代公
(初匈奴劉猛死劉虎代領其衆居新興號鐵弗氐與白部鮮卑皆附于漢劉琨將討之遣使卑辭厚禮說)
(拓跋猗盧以請兵猗盧使其弟弗之子鬱律帥騎二萬助之遂破劉虎白部琨與猗盧結為兄弟表為大)
(單于以代郡封之為代公時代郡屬幽州王浚不許遣兵擊猗盧猗盧拒破之浚由是與琨有隙猗盧以)
(封邑去國懸遠民不相接乃帥部落萬餘家自雲中入鴈門從琨求陘北之地琨不能制且欲倚之為援)
(乃徙樓煩馬邑陰館繁畤崞五縣民於陘南以其地與之由是猗盧益盛琨遣使言於太傅越請出兵共)
(討劉聰石勒越忌苟晞為後患不許琨乃謝猗盧之兵遣歸國)集覽(鐵弗劉虎漢時匈奴南單于苗)
(裔居於新興虒意之北胡人謂父為鮮卑母為鐵弗因以鐵弗為姓其後劉衛辰少子勃勃當後秦姚興)
(時鎮朔方襲殺没奕干而并其衆僭稱大夏天王恥姓鐵弗自謂帝王者系與天為子是為徽赫實與天)
(連今改姓曰赫連氏其非正統皆以鐵伐為氏庶朕宗族剛銳如鐵皆堪伐人也勃勃字屈子小字曰屈)
(丏丏彌殄反陘趙世家武靈王攻中山令趙希幷將胡代趙與之陘徐廣曰陘者山絶之名常山有井陘)
(中山有苦陘正義曰陘音刑陘陘山也在并州陘縣東西十八里樓煩注見周赧王八年繁畤漢鴈門郡)
(縣今太原路堅州古繁畤縣也畤音止崞漢鴈門郡縣在今太原路崞州是有崞山州東樓煩故城在焉)
(崞音郭)質實(新興郡名注見孝武帝太元九年代郡注見楚義帝元年雲中郡名注見秦王政三)
(年鴈門郡名注同上年馬邑縣名注見漢高帝六年陰館縣名注見安帝隆安二年一統志云陘漢之縣)
(名屬中山郡以陘山得名章帝改為漢昌縣晉末廢之故城在真定府無極縣東北二十八里繁畤漢之)
(縣名屬鴈門郡後魏置繁畤郡後周郡縣並廢東魏僑置武州于此北齊改為北靈州尋廢隋移縣於武)
(州城屬鴈門郡唐又移今治宋屬代州金改為堅州本朝初復為繁畤縣改屬太原府崞漢之縣名屬鴈)
(門郡漢末廢晉復置後魏改為石城縣東魏置廓州於此北齊改為北顯州後周州廢隋改為平寇縣大)
(業初改為崞縣唐屬代州五代梁析置白鹿縣宋省入崞縣元陞為崞州本朝改州為縣仍屬太原府)
遣使徵天下兵入援
(京師饑困日甚太傅越遣使以羽檄徵天下兵使入援京師帝謂使者曰為我語諸征鎮今日尚可救後)
(則無及矣既而卒無至者山簡遣督護將兵入援為王如所敗如遂大掠沔漢進逼襄陽朝議多欲遷都)
(以避難王衍以為不可賣車牛以安衆心)質實(羽檄注見楚義帝元年)
漢石勒擊并王如兵遂寇襄陽十一月太傅越率兵討
之次于項
(越以胡寇益盛内不自安乃戎服入見請討石勒帝曰今胡虜侵逼郊畿公豈可遠去以孤根本對曰臣)
(出幸而破賊則國威可振猶愈於坐待困窮也乃帥甲士四萬向許昌留何倫防察宫省以行臺自隨用)
(王衍為軍司朝賢素望悉為佐吏名將勁卒咸入其府於是宫省無復守衛荒饑日甚盜賊公行府寺營)
(署並掘塹自守越東屯項自領豫州牧)集覽(項注見漢後主延熙四年)質實(張九韶曰晉置)
(豫州治陳縣領潁川汝南沛郡梁國魯國五郡)
書法(討未有書率兵者書率兵何罪空國也空國討賊而久次于外越之無討志甚矣於是徵)
(兵入援未有至者越乃悉率見兵空國而行名為討勒實以自衛卒之倉卒寇至輿衛缺人至於步)
(行不前城陷被執越之誤國可勝誅哉綱目書率兵書次于項所以重罪越也凡討伐書次皆譏也)
(逗遛五月未有如越者焉)
寧州刺史王遜滅五苓夷
(初李毅死其子釗自洛往州人奉之以主州事遣使詣京師求刺史朝廷乃以遜為刺史既至表釗為朱)
(提太守時寧州外逼於成内有夷寇城邑丘墟遜惡衣菜食招集離散勞徠不倦數年之間州境復安誅)
(豪右不奉法者十餘家擊滅五苓夷内外震服)集覽(釗之姚反朱提郡名屬益州正義曰音殊匙即)
(漢犍為郡朱提縣也今叙州有朱提山地産銀韓退之贈崔立之詩我有雙飲醆其銀得朱提於成成謂)
(李雄僭即帝位國號大成)質實(一統志云王遜魏興人李釗郪人朱提郡名未詳處所唯叙州府城)
(西五十二里有朱提山未審是其故址否知者察之其山出銀漢諸葛亮書漢嘉金朱提銀採之不足以)
(自食唐韓愈贈崔立之詩我有雙飲醆其銀得朱提)
漢主聰殺其兄恭
(漢主聰自以越次而立忌其兄恭殺之)
漢太后單氏卒
(單后年少美色漢主聰烝焉太弟乂屢以為言單后慙恚而死又寵由是漸衰呼延后言於聰曰父死子)
(繼古今常道太弟何為者哉陛下百年後粲兄弟必無種矣聰心然之乂舅沖謂又曰疎不間親主上有)
(意於河内王矣殿下何不避之又曰天下者高祖之天下兄終弟及何為不可粲等既壯猶今日也且子)
(弟之間親疎距幾主上寧可有此意乎)集覽(烝焉春秋釋例下淫上曰烝)質實(河内王謂)
(劉粲也)
(辛未)五年(漢嘉平元年成玉衡元年)春正月漢曹嶷寇青州苟晞敗走
集覽(嶷魚力反)質實(青州注見漢桓帝永康元年)石勒寇江夏陷之考
異(石勒上漏漢字)質實(江夏郡名注見漢後主建興七年武昌)
(勒謀保據江漢張賓以為不可會軍中饑疫死者大半乃渡沔寇江夏)
成寇陷涪梓潼内史譙登死之
(初譙周之子居巴西為成太守馬脫所殺其子登詣劉弘請兵復讐弘表登為梓潼内史使自募巴蜀流)
(民得二千人西上攻宕渠斬脫食其肝遂據涪城成人攻之屢為所敗至是三年食盡援絶士民熏鼠食)
(之餓死甚衆無一人離叛者城陷見獲成主雄欲宥之登詞氣不屈乃殺之)集覽(宕渠今渠州是)
(即秦漢巴郡墊江縣宋置宕渠郡酈道元注水經云宕渠水名一名潛水一名渝水俗謂渠江在石照縣)
(北十里涪城注見漢獻帝建安十六年)質實(譙登巴西安漢人梓潼郡名注見漢獻帝建安十八)
(年一統志云宕渠漢之縣名屬巴西郡晉宋俱因之後魏改置為流江縣及流江郡梁改置渠州隋初郡)
(廢州存大業初改宕渠郡唐初復為渠州天寶初又改為隣山郡乾元初復為渠州宋元皆仍舊本朝初)
(改州為縣以流江縣省入仍屬順慶府)
書法(死讐也書死之何予義也初登父為成太守所害登遂請兵於晉殺守據涪及是城陷不)
(屈見殺綱目予義故特書死之)
湘州流民作亂推杜&KR0758;為刺史
(巴蜀流民布在荆湘間為土民所困苦湘州參軍馮素與蜀人汝班有隙言於刺史荀眺欲盡誅流民流)
(民大懼四五萬家一時俱反推醴陵令杜&KR0758;為湘州刺史)集覽(醴陵縣屬長沙今潭州路醴陵州杜)
(&KR0758;姓名&KR0758;他刀反)質實(一統志云醴陵古之地名漢屬臨湘縣東漢析置醴陵縣屬長沙郡晉宋)
(因之隋省入長沙縣唐復隸潭州宋仍舊元陞為州本朝復為縣改屬長沙府湘州注見漢獻帝興平元)
(年)
琅邪王睿逐揚州都督周馥以王敦為刺史都督征討
諸軍事
(馥以洛陽孤危表請遷都壽春太傅越以馥不先白已大怒召之馥不行睿遂攻之馥敗走死睿以敦為)
(揚州刺史督征討諸軍)質實(揚州注見齊主寶卷永元二年壽陽壽春縣名注見秦王政六年)
書法(馥帝命也故雖睿書逐綱目之修君臣之分而已矣)
三月太傅越卒于項以苟晞為大將軍督六州
(苟晞移檄諸州陳越罪狀帝亦惡越專權違命所留何倫等抄掠公卿逼辱公主密賜晞詔使討之越亦)
(下檄罪狀晞遣兵攻之晞遣騎收越黨尚書劉曾侍中程延斬之越憂憤成疾以後亊付王衍而卒衆共)
(推衍為元帥衍不敢當奉越喪還葬東海倫等以裴妃及世子毗自洛陽東走城中士民争隨之帝追貶)
(越為縣王以晞為大將軍都督青徐兖豫荆揚諸軍事)質實(項縣名注見漢後主延熙四年)
書法(於是越討石勒而卒不書卒于師何罪越也自往歲率兵討勒書次于項於是五閱月矣)
(未嘗進兵綱目復書卒于項見越之畏敵至死而不敢前也)
發明(晉室之亂原於惠帝之庸愚肇於孽后之唱禍成於諸王之交攻蓋至於太傅越之時亦)
(已極矣前書漢寇洛陽則是賊虜已逼京師繼書召天下兵入援則是國勢已甚危急又况竟無一)
(人至者越於是時曾無守衛根本之心乃率兵而出則是棄主與賊耳故書次于項則見其頓兵于)
(外之意不書卒于軍而書卒于項則見其不没於王事之意然則綱目之所以罪越者為如何哉社)
(稷為墟中原塗炭是固生靈之不幸耳於越乎何誅)
夏四月漢石勒追敗越軍於苦縣執王衍等殺之
(勒帥輕騎追太傅越之喪及於苦縣大敗晉兵縱騎圍而射之將士十餘萬人無一免者執太尉衍等問)
(以晉故衍具陳禍敗之由云計不在已且自言少無宦情不豫世事因勸勒稱尊號冀以自免勒曰君少)
(壯登朝名蓋四海身居重任何得言無宦情邪破壞天下非君而誰衆人畏死多自陳述獨襄陽王範神)
(色儼然顧呵之曰今日之事何復紛紜勒謂孔萇曰吾行天下多矣未嘗見此輩人當可存乎萇曰彼皆)
(晉之王公終不為吾用勒曰雖然要不可加以鋒刃夜使人排牆殺之剖越柩焚其尸曰亂天下者此人)
(也吾為天下報之世子毗及宗室四十八王皆没於勒裴妃為人所掠賣久之渡江初琅邪王睿之鎮建)
(業裴妃意也故睿德之厚加存撫以其子沖繼越後)集覽(苦縣注見漢桓帝延熹八年)質實
(襄陽郡名注見漢獻帝建安十二年)
書法(討勒晉兵也書越軍何追罪越也越無討志是軍也自衛而已衍為大臣黨越誤國及為)
(勒所執勸稱尊號冀以苟免可賤甚矣不書太尉罪之也)
發明(王衍風流相尚清名蓋世且首為三窟之計今乃為羯奴所殺如斃犬豕方且俯首乞憐)
(之不暇一代人物果安在哉然襄陽王範毅然正色何以不得書死節司馬越敗亂天下範等從而)
(和之斵喪帝室委棄乘輿大節若此他何足數按此行自衍範而下諸王及貴臣死者甚衆綱目皆)
(棄而不錄僅書執衍等殺之且削去其官則其賤之之意為可知矣略而不書初非過也)
五月杜&KR0758;陷長沙
(&KR0758;自是南破零桂東掠武昌殺長吏甚衆)質實(長沙郡名注見漢獻帝興平元年零桂即零陵桂陽)
(二郡零陵注見武帝太康元年桂陽注見漢武帝元鼎五年武昌郡名注見漢後主建興七年)
漢人入寇六月陷洛陽殺太子詮遷帝于平陽封平阿
公考證(封當作廢為)
(苟晞表請遷都倉垣帝將從之公卿猶豫不果行既而洛陽饑困久相食百官流亡者什八九帝將行而)
(衛從不備無車輿乃步出西掖門至銅駝街為盜所掠不得進度支魏浚帥流民數百家保河陰之硤石)
(時掠得穀麥獻之漢主聰使呼延晏將兵二萬七千寇洛陽比及河南晉兵前後十二敗劉曜王彌石勒)
(皆引兵會之晏先至攻平昌門克之遂焚府寺六月司空荀藩及弟光禄大夫組奔轘轅彌晏克宣陽門)
(入宫大掠帝欲奔長安漢兵追執之曜自西明門入殺太子詮等士民死者三萬餘人遂發掘諸陵焚宫)
(廟曜納羊后遷帝及六璽於平陽勒引兵出屯許昌漢以帝為左光禄大夫封平阿公以侍中庾珉王儁)
(為光禄大夫初曜以彌不待已至先入洛陽怨之彌說曜曰洛陽天下之中山河四塞城池宫室不假修)
(營宜白主上自平陽徙都之曜以天下未定洛陽四面受敵不可守不用彌策而焚之彌罵曰屠各子豈)
(有帝王之意邪遂與曜有隙引兵東屯項關劉暾說彌曰將軍建不世之功又與始安王相失將何以自)
(容不如東據本州徐觀天下之勢上可以混一四海下不失鼎峙之業彌心然之)集覽(屠各子注)
(見漢桓帝延熹元年)質實(河隂縣名注見漢光武建武十五年平陰一統志云硤石關名在河南府)
(陜州城東舊硤石縣即古崤陵關路東通澠池西通函谷今建巡檢司於此六璽注見漢靈帝中平六年)
(項關在開封府陳州城東南九十二里東漢所置劉宋省入項城縣魏浚東阿人始安王始安郡名注見)
(成帝咸和六年按載記漢主淵封族子曜為始安王)
司空苟晞奉豫章王端建行臺於蒙城荀藩奉秦王業
趣許昌
(荀藩在陽城汝陰太守李矩輸給之藩建行臺於密傳檄四方推琅邪王睿為盟主以矩為滎陽太守豫)
(章王端太子詮弟也東奔倉垣苟晞奉為皇太子置行臺徙屯蒙城秦王業吳孝王晏之子藩甥也年十)
(二南奔密藩等奉之以趣許昌天水閻鼎聚西州流民數千於密欲還鄉里藩以鼎有才而擁衆用為豫)
(州刺史以周顗等為參佐)集覽(陽城縣屬汝陰按汝陰今潁州是密注見漢光武建武元年)質
實(陽城縣名注見秦二世元年汝陰郡名注見齊主寶卷永元二年一統志云蒙城春秋古邑名漢置)
(山桑縣屬沛郡東漢屬汝南郡三國魏屬譙郡後魏置渦陽縣隋改曰淝水縣大業中復為山桑縣唐改)
(蒙城縣五代宋因之金屬壽州元屬安豐路本朝因之改屬鳳陽府天水郡名注見漢光武建武二年周)
(顗汝南安成人浚之子滎陽郡名注見秦年莊襄王元年吳郡名注見漢獻帝建興三)
琅邪王睿遣兵擊江州刺史華軼斬之
(時海内大亂獨江東差安中國士民避亂者多南渡江王導說睿收其賢俊辟掾屬刁協王承卞壼諸葛)
(恢陳頵庾亮等百餘人時人謂之百六掾及承荀藩檄承制署置江州刺史華軼及豫州刺史裴憲皆不)
(從命睿遣王敦甘卓周訪合兵擊軼斬之憲奔幽州睿以卓為湘州刺史訪為尋陽太守陶侃為武昌太)
(守)集覽(頵俱倫反百六掾掾官屬也言置掾屬一百六人)質實(王承晉陽人卞壼濟陰冤)
(句人玄之子諸葛恢琅邪人陣頵陳國人庾亮鄢陵人明穆元皇后之兄王敦琅邪臨沂人周訪汝南人)
秋七月大司馬王浚自領尚書令
(浚設壇告類立皇太子稱受中詔承制封拜備置百官列置征鎮)集覽(告類五帝本紀舜類于上)
(帝正義曰五經異義云非時祭天謂之類言以事類告也時舜告攝非常祭也蔡氏書𫝊曰按周禮肆師)
(類造于上帝注云郊祀者祭昊天之常祭非常祀而祭告于天其禮依郊祀為之故曰類如泰誓武王伐)
(商王制言天子將出皆云類于上帝是也)
漢劉曜寇長安南陽王模出降曜斬之遂據長安模世
子保保上邽
(南陽王模使牙門趙染戍蒲坂染帥衆降漢漢遣染與將軍劉雅攻模于長安劉曜劉粲繼之染敗模兵)
(於潼關長驅至下邽涼州將北宫純自長安帥衆降漢漢兵圍長安模倉庫虚竭士卒離散遂降于漢粲)
(殺之關西饑饉白骨蔽野士民存者百無一二漢主聰以曜為雍州牧封中山王守長安模都尉陳安帥)
(衆歸世子保於上邽保遂據有秦州尋稱大司馬承制署隴右氐羌皆從之)集覽(下邽縣名屬京)
(兆秦武公伐邽戎取其人來此置縣有上邽故加下字上邽注見漢光武建武八年)質實(蒲坂縣名)
(注見周赧王十二年)
漢石勒陷蒙城執苟晞及豫章王端
(晞驕奢苛暴前遼西太守閻亨數諫殺之從事明預有疾自轝入諫晞怒曰我殺閻亨何關人事而轝病)
(罵我預曰明公以禮待預故預以禮自盡今明公怒預其如遠近怒明公何桀為天子猶以驕暴而亡况)
(人臣乎願明公且置是怒思預之言晞不從由是衆心離怨加以疾疫饑饉勒襲蒙城執晞及豫章王鎖)
(晞頸以為左司馬)質實(遼西郡名注見漢獻帝建安十年)
冬十月漢石勒誘王彌殺之
(漢大將軍王彌與勒外相親而内相忌會其將徐邈叛去彌兵漸衰聞勒擒苟晞心惡之以書賀勒曰公)
(獲苟晞而用之何其神也使晞為公左彌為公右天下不足定也勒謂張賓曰王公位重而言卑其圖我)
(必矣賓因勸勒乘彌小衰誘而取之時彌與劉瑞相持甚急請救於勒勒未許之賓曰公常恨不得王公)
(之便今天以王公授我矣勒乃引兵擊瑞斬之彌大喜謂勒實親已不復疑也勒請彌燕酒酣而斬之并)
(其衆漢主聰大怒遣使讓勒專害公輔有無君之心然猶加勒鎮東大將軍以慰其心苟晞漸謀叛勒勒)
(殺之引兵掠豫州諸郡臨江而還屯于葛陂初勒之為人所掠賣也與其母王氏相失劉琨得之遣使并)
(其從子虎送於勒因遺書曰將軍用兵如神所以周流天下而無容足之地者蓋得主則為義兵附逆則)
(為賊衆故也成敗之數有似呼吸吹之則寒嘘之則温今相授侍中領護匈奴中郎將將軍其受之勒報)
(書曰事功殊途非腐儒所知君當逞節本朝吾自夷難為效遺琨名馬珍寳厚禮其使謝而絶之時虎年)
(十七殘忍無度勒白母除之母曰快牛為犢多能破車汝小忍之及長便弓馬勇冠當時每屠城邑鮮有)
(遺類然御衆嚴而不煩莫敢犯者指授攻討所向無前勒遂寵任之)集覽(葛陂在今蔡州上蔡縣腐)
(儒腐者爛敗貌言儒者但能守陳腐之見不達時宜夷難為效夷平難患也為效展其勤效也我當以平)
(難之事自效)質實(一統志云徐邈姑幕人葛陂在汝寧府城西南三十里即費長房投杖處東漢)
(於此置葛陂縣後廢今有葛僊廟在焉)
馮翊太守索綝等擊敗漢兵於長安十二月迎秦王業
入雍城
(初索綝為馮翊太守與安夷護軍麴允安定太守賈疋謀復晉室帥衆五萬向長安雍州刺史麴特等帥)
(衆十萬會之大敗劉曜於黃邱又破劉粲於新豐兵勢大振關西胡晉翕然響應閻鼎欲奉秦王業入關)
(據長安以號令四方荀藩周顗等皆山東人不欲西行中途逃散顗奔江東鼎與業至藍田遣人告疋疋)
(遣兵迎之入于雍城使梁綜以兵衛之)集覽(賈疋古文雅字)質實(索綝燉煌人靖之矛馮翊)
(郡名注見唐玄宗開元十一年同州一統志云安夷漢之縣名屬右扶風後廢之故址在鳳翔府隴州西)
(北七十里唐志汧源縣西有安夷關即此安定郡名注見漢光武建武元年賈疋武成人詡之孫黃邱地)
(名未詳處所新豐縣名注見漢成帝鴻嘉元年藍田縣名注見周赧王三年雍城注見唐玄宗開元十一)
(年渭南郡)
琅邪王睿以周顗為軍諮祭酒
(前騎都尉桓彛避亂過江見睿微弱謂顗曰我以中州多故來此求全而單弱如此將何以濟既而見王)
(導共論世事退謂顗曰向見管夷吾無復憂矣諸名士遊宴新亭顗中坐歎曰風景不殊舉目有山河之)
(異因相視流涕導愀然變色曰當共戮力王室克復神州何至作楚囚對泣邪衆皆收淚謝之陳頵遺導)
(書曰中華所以傾弊者正以取才失所先白望而後實事浮競驅馳互相貢薦加有莊老之俗傾惑朝廷)
(養望者為弘雅政事者為俗人夫欲制遠先由近始今宜改張明賞信罰扱卓茂於密縣顯朱邑於桐鄉)
(然後大業可舉中興可冀耳導不能從)集覽(管夷吾春秋齊管仲字夷吾相桓公霸諸侯今以王)
(導比之愀然愀匕小反色變也神州孟子傳曰中國名曰赤縣神州赤縣神州内自有九州禹之序九州)
(是也杜佑通典曰神州謂王者所卜居吉土五千里内地名也注崑崙東南地方五千里名曰神州故王)
(者所居地亦曰神州按地統書括地象著地中央曰崑崙其東南方曰神州賈氏禮疏曰崑崙在西北别)
(統九州其神州東南一州耳禹分為九又云神農時冇大九州曰柱州迎州神州之類今惟有神州分為)
(九白望猶言虚名)質實(桓彜譙國人新亭注見安帝元興元年拔卓茂於密縣事在漢光武建武)
(元年顯朱邑於桐鄉事在漢宣帝地節四年)
劉琨遣劉希合衆於中山王浚殺之
(劉琨長於招懷而短於撫御一日之中雖歸者數千而去者亦相繼琨遣劉希合衆於中山幽州所統代)
(郡上谷廣甯之民多歸之衆至三萬王浚怒遣胡矩與段疾陸眷共攻希殺之驅掠三郡士女而去)集
覽(段疾陸眷鮮卑人姓段名疾陸眷)質實(中山郡名注見周威烈王二十三年一統志云廣甯)
(漢之縣名屬上谷郡晉陞為郡後魏郡廢北齊置北燕郡隋廢郡以其地屬涿郡唐武德中置北燕州貞)
(觀中改為媯州唐末析置儒州遼為儒州縉陽軍治縉山縣金皇統初州廢以縣屬德興府元至元初省)
(縉山入懷來縣尋復置屬奉聖州後以仁宗生於此陞為龍慶州本朝初州縣俱廢永樂中詔復置州改)
(曰隆慶直隸京師上谷郡名注見秦王政三年)
慕容廆擊破鮮卑素喜木丸部
(遼東附塞鮮卑素喜連木丸津攻陷諸縣屢敗郡兵東夷校尉封釋不能討民失業歸慕容廆者甚衆廆)
(少子翰言於廆曰自古有為之君莫不尊天子以從民望成大業今連津寇暴不已不若數其罪而討之)
(上則興復遼東下則并吞二部忠義彰於本朝私利歸於我國此霸王之基也廆笑曰孺子乃能及此乎)
(遂擊連津以翰為前鋒破斬之盡併二部之衆封釋疾病屬其孫奕於廆釋卒廆召奕與語說之曰奇士)
(也補小都督釋子悛抽來奔喪廆見之曰此家抎抎千斤犍也以道不通皆留仕廆抽為長史悛為參軍)
集覽(此家抎抎千斤犍史炤通鑑釋文曰抎于粉反有所失也引左傳抎子辱矣犍居言反犗牛也)
(犍字一本作手旁必刊誤也戰國策齊宣王曰寡人愚陋守齊國唯恐失抎之注抎失也亦引左傳抎子)
(辱矣又引吕氏春秋抎與隕同史記不戰而抎注與隕同說文隕從高下也廣韻注墜也今言此家抎抎)
(者意謂封釋二子如千斤犍之無能為必致抎墜其家也晉桓温望中原歎曰神州陸沈王夷甫諸人不)
(得不任其責袁宏曰運有興廢豈必諸人之過温作色曰昔劉景升有千斤大牛噉芻豆十倍於常牛負)
(重致遠曾不若一羸牸今言千斤犍疑即此意)正誤(此家抎抎千斤犍今按封釋死於遼東二子悛)
(抽來奔喪慕容廆見之曰此家抎抎千斤犍也以道不通皆留仕廆抽為長史悛為參軍抽與游邃等為)
(股肱廆若以悛抽如千斤犍之無能為必致抎墜其家何故用之竊詳語勢抎抎者強犍有力之貌犍乃)
(犗牛犍強而馴此但言其重大耳千斤牛未必皆不能負重劉景升事廆亦未必知之胡三省註又引說)
(文抎從高而下也言千斤之犍人間不可多得若從天而下也姑備一說)
(壬申)六年(漢嘉平二年)
書法(於是帝遷平陽踰年矣書六年何存正統也帝未遇害秦王在雍則正統固在矣)
春正月漢主聰納劉殷二女為貴嬪
(漢主聰將納太保劉殷女太弟又固諫聰以問太宰延年太傅景皆曰太保自云劉康公之後與陛下殊)
(源納之何害聰悅拜殷二女英娥為左右貴嬪位在昭儀上又納殷女孫四人皆為貴人位次貴妃於是)
(六劉之寵傾後宫聰希復出外事皆中黃門奏決)質實(劉殷新興人劉康公左傳注劉姬姓子爵)
(康公字季子周定王母弟食采劉邑諡康公故曰劉康公)
書法(妃妾不書此何以書譏同姓也譏同姓則書以劉氏為貴嬪可矣曷為必書劉殷殷亦與)
(有責焉耳終綱目書命納妃妾十詳漢獻帝建安十八年其九譏也惟聘鄭氏為充華為美辭)
發明(娶妻不取同姓者為遠嫌也豈論同源與否哉聰納殷女均之姓劉則幾於吳孟子矣然)
(彼本夷狄尚不難於妻羣母又何有於同姓哉書之姑以著犬羊之雜糅耳)
胡亢起兵竟陵
(亢故新野王牙門將聚衆竟陵寇掠荆土以杜曾為竞陵守曾勇冠三軍能被甲游於水中)質實
(新野縣名注見漢平帝元始四年竟陵郡名注見新莽地皇二年)
二月朔日食琅邪王睿遣將軍紀瞻討石勒於葛陂
勒引兵退
(石勒築壘於葛陂課農造舟將攻建業睿大集江南之衆於壽春以紀瞻為揚威將軍討之會大雨三月)
(不止勒軍中饑疫死者大半集將佐議之刁膺請送欵於睿求掃平河朔以自贖俟其軍退徐圖之勒愀)
(然長嘯孔萇等請分道夜攻壽春據城食粟要以今年定江南勒笑曰是勇將之計也顧謂張賓曰於君)
(意何如賓曰將軍攻陷京師囚執天子殺害王公妻略妃主擢將軍之髮不足以數將軍之罪奈何復相)
(臣奉乎今天降霖雨於數百里中示將軍不應留此也鄴有三臺之固西接平陽山河四塞宜北據之以)
(營河北河北既定天下無處將軍之右者矣宜使輜重從北道先發將軍引大兵向壽春輜重既遠大兵)
(徐還何憂進退無地乎勒攘袂鼓髯曰張君計是也於是黜膺擢賓為右長史號曰右侯勒引兵發葛陂)
(遣石虎向壽春遇晉運船虎將士争取之為紀瞻所敗追奔百里前及勒軍勒結陳待之瞻不敢擊)集
覽(鄴有三臺鄴城中三臺南北聯屬各高四十餘尺在今彰德城東北四十里資暇集曰鄴中三臺石)
(崇游宴之地前臺名銅雀中臺名冰井後臺名金虎後臺北濱漳水今已崩頽半入漳矣銅爵臺又注見)
(漢獻帝建安十五年)質實(一統志云銅爵臺在彰德府臨漳縣治西魏曹操築并金虎冰井三臺相)
(去各六十步其上複道樓閣相通中央懸絶鑄大銅雀高一丈五尺置之樓頂臨終遺令施繐帳于上朝)
(晡使宫人歌吹帳中望吾西陵西陵操葬處也後樓臺俱毁土人掘地得瓦色頗青内平瑩印工人姓名)
(皆八分隸書硯譜云人得此瓦為硯貯水數日不滲金虎臺在彰德府臨漳縣治西南鄴鎮曹操於臺下)
(鑿渠引漳水入白溝遺址尚存冰井臺在彰德府臨漳縣治西南曹操建石虎於上藏冰三伏之月以賜)
(大臣)
漢封帝為會稽郡公考異(封上漏降字)
(漢主聰謂帝曰卿昔為豫章王朕與王武子造卿卿贈朕柘弓銀研卿頗記否帝曰臣安敢忘之但恨爾)
(日不早識龍顔聰曰卿家骨肉何相殘如此帝曰大漢將應天受命故為陛下自相驅除此殆天意非人)
(事也且臣家若能奉武皇帝之業九族敦睦陛下何由得之聰喜以小劉貴人妻帝曰此名公之孫也卿)
(善遇之)集覽(銀研研與硯同墨池也釋名云硯研也研墨使和濡也自相驅除驅除注見漢帝玄)
(更始元年)質實(武子王濟表字會稽郡注見漢和帝永元元年)
張軌遣兵詣長安
(涼州主簿馬魴說軌宜命將出師翼戴帝室軌從之馳檄關中共尊輔秦王且言今遣前鋒宋配帥步騎)
(二萬徑趨長安諸軍絡繹繼發)質實(涼州注見唐中宗景龍二年)
書法(書遣兵何予義也懷帝之世書遣北宫純入衛矣於是復書遣兵詣長安若軌者可謂知)
(為人臣矣故書予之終綱目書遣兵詣某所者五張軌遣兵詣長安是年殷孝祖帥兵赴建康宋丙)
(午年魏趙剛以東荆兵赴長安梁甲寅年河西安西皆遣兵詣行在唐玄宗天寶十五載李懷光帥)
(衆赴長安唐德宗建中四年皆予之也)
夏漢封王彰為定襄郡公
(漢主聰以魚蟹不供斬左都水使者作温明徽光二殿未成斬將作大匠觀魚於汾水昏夜不歸彰諫曰)
(今愚民歸漢之志未專思晉之心猶盛劉琨咫尺刺客縱横帝王輕出一夫敵耳聰大怒命斬之彰女為)
(夫人叩頭乞哀乃囚之太后張氏以聰刑罰過差三日不食太弟又單于粲輿櫬切諫聰怒曰吾豈桀紂)
(而汝輩生來哭人太保殷等百餘人皆免冠涕泣而諫聰慨然曰朕昨大醉非其本心微公等言之朕不)
(聞過各賜帛百匹使侍中持節赦彰進封定襄郡公)質實(汾水注見周威烈王二十三年一統志云)
(定襄郡漢初所置治定襄縣魏晉俱仍舊隋廢之故城在大同府城西北二十八里下有陰山青坡二道)
(皆出兵之路)
雍州刺史賈疋等進圍長安漢劉曜敗走秦王業入長
安漢太保劉殷卒
(殷不為犯顔忤旨然因事進規補益甚多漢主聰每與羣臣議政事殷無所是非羣臣出殷獨留敷暢條)
(理商確事宜聰未嘗不從之殷嘗戒子孫曰事君當務幾諫凡人尚不可面斥其過况萬乘乎夫幾諫之)
(功無異犯顔但不彰君之過所以為優耳殷在公卿間常恂恂有卑讓之色故能處驕暴之國保其富貴)
(不失令名以夀考終)
書法(卒僭國臣錄賢也)
石勒引兵據襄國考異(石上亦漏漢字)
(劉琨以兄子演鎮鄴石勒濟河演保三臺以自固勒諸將欲攻之張賓曰攻之未易卒拔捨之彼將自潰)
(方今王彭祖劉越石公之大敵也宜先取之演不足顧也且天下饑亂明公擁兵羇旅人無定志非所以)
(保萬全制四方也不若擇便地而據之廣聚糧儲西稟平陽以固幽并此霸王之業也勒遂進據襄國分)
(命諸將攻冀州郡縣運穀以輸襄國漢以勒為冀州牧)集覽(彭祖王浚表字越石劉琨表字)質
實(鄴縣名注見漢獻帝建安十五年襄國注見楚義帝元年冀州注見秦二世二年信都國幽并二州)
(名幽注見唐高祖武德四年并注見愍帝建興四年)
漢劉曜襲晉陽陷之劉琨奔常山
(劉琨移檄州郡期十月會平陽擊漢琨素奢豪喜聲色徐潤以音律得幸驕恣干預政事護軍令狐盛數)
(以為言琨收盛殺之琨母曰汝不能駕御豪傑以恢遠略而專除勝已禍必及我盛子泥奔漢具言虚實)
(漢主聰大喜遣粲曜將軍寇并州以泥為鄉導琨聞之東出收兵於常山且遣使求救於代粲曜乘虚襲)
(晉陽琨還救不及帥數十騎奔常山泥殺琨父母)質實(常山郡名注見漢光武建武九年)
秋九月賈疋等奉秦王業為皇太子建行臺
(疋等奉業為皇太子建行臺登壇告類建宗廟社稷)質實(告類注見懷帝永嘉五年)
冬十月代公猗盧攻晉陽劉曜敗走猗盧追擊大敗之
(猗盧遣其子六脩帥衆數萬為前鋒自帥二十萬繼之劉琨收散卒為鄉導六脩與劉曜戰於汾東曜兵)
(敗墜馬中七創夜踰蒙山而歸猗盧追之戰於藍谷漢兵大敗伏尸數百里猗盧因大獵夀陽山陳閱皮)
(肉山為之赤琨自營門步入拜謝固請進軍猗盧曰吾遠來士馬疲弊且待後舉劉聰未可滅也留其將)
(箕澹等戍晉陽琨徙居陽曲招集亡散)質實(汾東汾水之東注見周威烈王二十三年一統志云)
(蒙山在太原府平定州東北一十五里一峯孤秀高出衆山土人九日登高于此上有晉山神祠夀陽古)
(邑名春秋晉為馬首邑漢為榆次縣之東境晉始置夀陽縣屬樂平郡晉末省隋初復置屬并州唐於此)
(置受州貞觀中州廢縣仍屬并州金於此置晉州尋移治清源縣元仍舊本朝因之屬太原府晉陽郡名)
(注見周威烈王二十三年陽曲縣名注見秦王政十五年狼孟)
十二月盜殺賈疋麴允領雍州刺史
(初賈疋入關殺漢梁州刺史彭仲蕩至是其子天護帥羣胡攻疋殺之衆推麴允領雍州)質實(梁州)
(注見周赧王四年漢中雍州注見唐玄宗開元十一年汝南郡)
書法(盗者何彭天護也譙登復父讐綱目書死之義之也此亦復父讐也其書盜何天護臣漢)
(者也逆順異矣是故郭循魏臣也殺漢費禕則書盜天護漢臣也殺晉賈疋則書盗綱目示人所從)
(之意深切矣賈疋不書官以上文見也終綱目書盜殺十一詳周威烈王二十四年不書以何帝)
(在平陽也然則曷為不書自領帝在平陽也綱目一字之筆削審矣哉)
王浚攻石勒於襄國大敗而還
(王浚遣督護王昌帥諸軍及段疾陸眷與弟匹磾文鴦從弟末柸攻勒於襄國勒兵出戰皆敗勒召將佐)
(曰吾欲悉衆決戰何如諸將皆曰不如堅守俟其退而擊之張賓孔萇曰鮮卑段氏最為勇悍而末柸尤)
(甚其銳卒皆屬焉今刻日來攻北城必謂我孤弱不敢出戰意必懈惰宜且勿出示之以怯鑿北城為突)
(門二十餘道俟其來至列守未定出其不意直衝末柸帳彼必震駭不暇為計破之必矣末柸敗則其餘)
(不攻而潰矣勒從之密為突門既而疾陸眷攻北城勒登城望之見其將士或釋仗而寢乃命孔萇督銳)
(卒從突門出擊之不克而退末柸逐之入其軍門為勒衆所獲疾陸眷等軍皆退走萇乘勝追擊枕尸三)
(十餘里疾陸眷以鎧馬金銀賂勒且以末柸三弟為質而請末柸諸將皆勸勒殺之勒曰遼西鮮卑健國)
(也與我素無仇讐為王浚所使耳今殺一人而結一國之怨非計也歸之必深德我不復為浚用矣乃遣)
(石虎與疾陸眷盟于渚陽結為兄弟疾陸眷等引歸王昌亦還薊勒召末柸與之燕飲誓為父子遣還由)
(是段氏專心附勒浚勢遂衰)質實(渚陽地名未詳處所薊縣名注見漢帝玄更始二年)
書法(石勒嘗書寇矣曷為不書討據紀瞻書討浚非心晉者也故以自相攻擊書之)
大疫王敦殺其兄荆州都督澄
(澄少與兄衍名冠海内劉琨謂澄曰卿形雖散朗而内實動俠以此處世難得其死及在荆州屢為杜&KR0758;)
(所敗望實俱損猶傲然自得與内史王機日夜縱酒博奕上下離心故山簡參軍王沖擁衆自稱刺史澄)
(懼徙治沓中琅邪王聞之召為軍諮祭酒以周顗代之王敦方討杜&KR0758;進屯豫章澄過之自以名聲素出)
(敦右猶以舊意侮敦敦怒誣其與杜&KR0758;通信殺之機將奴客門生千餘人入廣州機父嘗刺廣州將士皆)
(其部曲刺史郭訥遣拒機皆迎降訥乃避位以州授之)集覽(沓中本河關之西南羌地)質實
(王機長沙人)
書法(書兄書官敦不弟不臣之罪具矣)
發明(人有常言皆曰父兄蓋嚴於事兄乃所以嚴於事父正所以謹其漸也王處仲不難於殺)
(其兄則亦不知有其父矣况澄身為方伯正使有罪合請于朝而處仲專輒行戮則其無君之心又)
(已見於此時矣故澄既書其兄又特以荆州都督書之而處仲則去其官)
王如詣王敦降前太子洗馬衛玠卒
(玠瓘之孫也美風神善清談常以為人有不及可以情恕非意相干可以理遣故終身不見喜慍之色)
質實(衛玠安邑人瓘之孫)
書法(卒前官錄賢也終綱目卒前官者六而已詳漢安帝元初二年)
羌酋姚弋仲自稱扶風公
(弋仲南安赤亭羌也東徙榆眉戎夏襁負隨之者數萬)質實(南安郡名注見漢後主建興六年赤)
(亭縣名注見漢安帝元初四年榆眉地名未詳處所扶風郡名注見周顯王八年岐襁負注見漢殤帝延)
(平元年)
(癸酉)孝愍皇帝建興元年(漢嘉平三年)考異(提要帝下注業字據歲年例正統即)
(位在今年内者當大書君名)春二月漢主劉聰弑帝於平陽庾珉王
雋死之
(正月朔漢主聰宴羣臣於光極殿使帝著青衣行酒庾珉王雋等不勝悲憤因號哭聽惡之冇告珉等謀)
(以平陽應劉琨等聰遂殺珉雋等帝亦遇害諡曰孝懷)
書法(戰國之篇魏人殺衛君書殺異國辭也己酉年聰書漢主則其書弑何首足之分也是故)
(帝書封會稽郡公矣此復書帝而漢主斥書劉聰不以足加首也珉雋始以悲憤見惡於聰繼有告)
(其應劉琨者於是殺之而帝亦遇害則二臣之死先於帝矣綱目曷為先書弑先書弑所以著二臣)
(之死為帝而死也大書死之其為死節之勸深矣)
發明(劉淵舉兵自立不書其反者晉氏不謹華戎之辨且又骨肉相殘有以致寇也劉聰平陽)
(之禍則書弑者聰固晉之臣子且不使外夷得以加中國也嗚呼夷狄之禍至此極矣天地為之晦)
(冥日月為之薄蝕斯固古今之大變而非可以常事論者庾珉王雋書其死節正以嚴夷夏之分存)
(君臣之意扶三綱立人極為萬世之戒也人君觀此其亦防微杜漸不見是圖謹於禮以處國勤於)
(政以御宇務明其德而天下歸無怠無荒而四夷王必使大明既升而爝火自熄中國既治而外患)
(自弭則亦庶乎其可也有天下者尚監兹哉)
三月漢立其貴嬪劉娥為后
(漢主聰為劉后起䳨儀殿廷尉陳元達切諫以為天生民而樹之君使司牧之非以兆民之命窮一人之)
(欲也是以先帝身衣大布居無重茵后妃不衣錦綺乘輿馬不食粟陛下踐祚以來已作殿觀四十餘所)
(加之軍旅數興餽運不息饑饉疾疫死亡相繼而益思營繕豈為民父母之意乎聰大怒曰朕為天子營)
(一殿何關汝鼠子乎命左右曳出斬之并其妻子梟首東市時聰在逍遙園李中堂元達先鎖腰而入即)
(以鎖鎖堂下樹呼曰臣所言者社稷之計而陛下殺臣朱雲有言臣得與龍逢比干遊足矣左右曳之不)
(能動大司徒任顗等叩頭出血曰元達為先帝所知盡忠竭慮知無不言臣等每見之未嘗不發愧今言)
(雖狂直願陛下容之聰默然劉后聞之密敕左右停刑手疏上言今宫室已備無煩更營四海未一宜愛)
(民力廷尉之言社稷之福也宜加封賞而更誅之四海謂陛下何如哉夫忠臣進諫者固不顧其身也而)
(人主拒諫者亦不顧其身也陛下為妾營殿而殺諫臣使忠良結舌者由妾遠近怨怒者由妾公私困弊)
(者由妾社稷阽危者由妾天下之罪皆萃於妾妾何以當之妾觀自古敗國喪家未始不由婦人心常疾)
(之不意今日身自為之使後世視妾由妾之視昔人也妾誠無面目復奉巾櫛願賜死此堂聰覽之變色)
(命顗等冠履就坐引元達上以表示之曰外輔如公内輔如后朕復何憂更命園曰納賢園堂曰愧賢堂)
(謂元達曰卿當畏朕而反使朕畏卿邪)集覽(䳨儀義取鳳皇來儀)
書法(娥者何字也立后書氏未有書字者此則曷為書字譏也何譏英娥同位譏屬少者也娥)
(漢同姓妾同姓非矣况立為后乎)
夏四月太子業即位於長安索綝領太尉
(懷帝凶問至長安皇太子舉哀因加元服即帝位以梁芬為司徒麴允索綝為僕射是時長安城中戸不)
(盈百蒿荆成林公私有車四乘百官無章服印綬唯桑版署號而已尋以綝為衛將軍領太尉軍國之事)
(悉以委之)集覽(索綝姓名索昔各反綝丑林反)
書法(太子即位矣綝不書以何太子尚幼沖非能以之也然與書自者有間矣此綱目之變例)
(也故皇太子未有書奉者業特書奉懷帝永嘉六年非上命未有不書自者允綝止書領綱目之權)
(衡審矣)
漢寇長安僕射麴允拒之考異(提要拒下有却字)石勒遣石
虎攻陷鄴而據之考異(石上漏漢字)
(初劉琨用焦求為兖州刺史荀藩又用李述為之琨召求還及鄴城失守琨復以劉演為兖州鎮廩邱前)
(中書侍郎郗鑒少以清節著名帥高平千餘家避亂保嶧山琅邪王就用為兖州鎮鄒山三人各屯一郡)
(兖州吏民莫知所從)集覽(郗鑒姓名晉書注郗丑之反)質實(廩邱縣名注見周顯王十六年)
(高平縣名注見漢光武建武六年嶧山注見秦始皇二十八年鄒山注同上年)
琅邪王睿以華譚為軍諮祭酒陳頵為譙郡太守
(譚嘗在壽春依周馥至是睿謂譚曰周祖宣何故反譚曰周馥雖死天下尚有直言之士馥見寇賊滋蔓)
(欲移都以紓國難執政不悅興兵討馥死未踰時而洛都淪没若謂之反不亦誣乎睿曰馥位為征鎮召)
(之不入危而不持亦天下之罪人也譚曰然危而不持當與天下共受其責非獨馥也睿參佐多避事自)
(逸參軍陳頵言於睿曰洛中承平之時朝士以小心恭恪為凡俗偃蹇倨肆為優雅流風相染以致敗國)
(今僚屬皆承西臺餘弊養望自高是前車已覆而後車又將隨之也請自今臨使稱疾者皆免官不從三)
(王之誅趙王倫也制己亥格以賞功自是循而用之頵曰昔趙王簒逆惠皇失位三王討之故厚賞以懷)
(嚮義之心今功無大小皆以格斷乃至金紫佩士卒之身符策委僕隸之門非所以重名器正紀綱也請)
(一切停之頵出於寒微數為正論府中多惡之出為譙郡太守)集覽(以格斷皆以己亥格例決斷之)
質實(祖宣周馥裘字譙郡注見漢獻帝建安五年譙)
吳興太守周玘卒
(玘宗族彊盛琅邪王睿頗疑憚之睿左右用事者多中州亡官失守之士駕御吳人吳人頗怨玘自以失)
(職又為刁協所輕陰與其黨謀誅執政以南士代之事泄憂憤而卒將死謂其子勰曰殺我者諸傖子也)
(能復之乃吾子也)集覽(勰檄頰反諸傖子傖仕行反顔師古曰吳人謂楚人為傖晉陽秋云吳人)
(謂中州人曰傖廣韻注傖楚人别種)
書法(太守不卒卒玘何錄功也太守書卒始此終綱目太守書卒四周玘郝超謝瞻馮寳)
慕容廆攻段氏取徒河
(初中國民避亂者多依王浚浚政法不立往往去之段氏兄弟專尚武勇不禮士大夫唯廆政事修明愛)
(重人物故多歸之廆以裴嶷陽耽為謀主游䆳逄羨封抽裴開為股肱宋該皇甫岌岌弟真及封奕封裕)
(典機要嶷清方有幹略兄武為玄莬太守卒嶷與武子開以其喪歸過廆廆敬禮之行及遼西道不通嶷)
(欲還開曰等為流寓段氏彊慕容氏弱何必去此而就彼也嶷曰欲求託足之地豈可不慎擇其人汝觀)
(諸段豈有遠略且能待國士乎慕容公修仁行義冇霸王之志加以國豐民安今往從之高可以立功名)
(下可以庇宗族汝何疑焉既至廆大喜邃嘗避地於薊後歸廆王浚屢以手書招其兄暢暢欲赴之邃曰)
(彭祖必不能久宜且磐桓以俟之暢曰彭祖忍而多疑今手書殷勤而稽留不往將累及卿且亂世宗族)
(宜分以冀遺種遂從之卒與浚俱没)集覽(諸段謂段疾陸眷段匹磾段丈鴦段末柸等)質實
(徒河縣名注見武帝太康十年玄莬郡名注見漢武帝元封二年彭祖王浚表字薊縣名注見漢帝玄更)
(始二年)
五月以琅邪王睿為左丞相南陽王保為右丞相分督
陜東西諸軍事
(詔曰今當掃除鯨鯢奉迎梓宫令幽并兩州勒卒三十萬直造平陽右丞相宜帥秦涼梁雍之師徑詣長)
(安左丞相帥所領精兵造洛陽同赴大期克成元勲又詔睿以時進軍與乘輿會除中原睿辭以方平定)
(江東未暇北伐以刁協為丞相左長史劉隗為司直隗雅習文史善伺候睿意故特親愛之主簿熊遠上)
(書以為軍興以來處事不用律令主者不敢任法每輒關諮非為政之體也愚謂凡為駁議者皆當引律)
(令經𫝊不得直以情言無所依準以虧舊典若開塞隨宜權道制物此人君之所得行非臣子所宜用也)
(睿不能從)集覽(掃除鯨鯢左傳宣十二年古者明王伐不敬取其鯨鯢而封之以為大戮注鯨鯢大)
(魚名吞食小魚以喻不羲之人吞併小國殺之而以土封其尸是之為京觀梓宫顔師古曰天子之喪以)
(梓木為之親身之棺也風俗通曰宫者存時所居緣生事死因以為名)質實(劉隗彭城人訥之姪)
(熊遠豫章南昌人陜縣名注見周顯王四十五年)
左丞相睿以祖逖為豫州刺史
(逖范陽人少有大志與劉琨俱為司州主簿同寢中夜聞鷄鳴蹴琨覺曰此非惡聲也因起舞及渡江左)
(丞相睿以為軍諮祭酒逖居京口糾合驍健言於睿曰晉室之亂非上無道而下怨叛也由宗室争權自)
(相魚肉遂使戎狄乘隙毒流中土今遺民思奮大王誠能命將出師使如逖者統之以復中原郡國豪傑)
(必有望風響應者矣睿素無北伐之志以逖為豫州刺史給千人廩布三千匹不給鎧仗使自召募逖將)
(其部曲百餘家渡江中流擊楫而誓曰祖逖不能清中原而復濟者有如大江遂屯淮陰起冶鑄兵募得)
(二千餘人而後進)質實(范陽郡名注見漢帝玄更始二年涿郡司州注見秦莊襄王元年三川郡)
(京口郡名注見成帝咸和三年豫州注見秦莊襄王元年三川郡淮陰縣名注見漢獻帝興平二年)
陶侃破走杜&KR0758;王敦表侃為荆州刺史
(周顗屯潯水城為杜&KR0758;所困陶侃使將軍朱伺救之&KR0758;退保泠口侃使伺逆擊大破之&KR0758;遁歸長沙敦乃)
(表侃刺荆州屯沔江左丞相睿召顗復為軍諮祭酒)集覽(潯水城潯本作尋江州圖經云古尋陽縣)
(治江北尋水之陽按即蘭城是晉置尋陽郡刺史温嶠徙治江南江北自置蘄州蘄春郡則尋已為蘄之)
(望水泠口在零陵郡冷水出九疑山北至冷道縣入江泠音聆)質實(一統志云潯水城在九江府城)
(西一十五里本漢尋陽縣其城晉孟懷玉所築隋因水患移入城為附郭今名故州曰彭蠡曰湓城即其)
(地也朱伺安陸人沔江注見漢獻帝建安十二年漢沔)
發明(王處仲表陶侃刺荆州書之初無貶詞然亦足見其專輒之漸可為履霜之戒)
冬十月氐楊難敵寇陷梁州刺史張光卒
(初氐王楊茂搜之子難敵遣養子販易於梁州刺史張光殺之及光與王如餘黨楊虎相攻求救於茂搜)
(茂搜遣難敵救光虎厚賂難敵與夾擊光大破之光嬰城自守憤激成疾僚屬勸光退據魏興光按劍曰)
(吾受國重任不能討賊今得死如登僊何謂退也聲絶而卒難敵竟攻拔之)質實(梁州注見周赧)
(王四年漢中魏興郡名注見漢後主建興八年)
書法(於是光卒而後城陷先書寇陷何以失守之罪罪光也曷為罪之光殺難敵之子而求援)
(於茂搜則難敵之來宜有以備之矣不備不虞不可以師城之陷光為之也不先書陷則光得以逃)
(其責矣)
陶侃復擊杜&KR0758;大破之漢劉曜寇長安十一月麴允
破走之
(曜使趙染帥精騎襲長安夜入外城帝奔射鴈樓染焚龍尾及諸營退屯逍遙園將軍麴鑒帥衆救長安)
(與曜遇於零武鑒兵大敗曜恃勝不設備麴允引兵襲之漢兵大敗殺其將軍喬智明曜引歸平陽)質
實(長安縣名注見漢惠帝五年一統志云龍尾坡名在鳳翔府岐山縣東二十里唐武德中移縣治於)
(龍尾城鄭畋嘗破黃巢兵于此零武地名未詳處所)
十二月石勒遣使奉表於王浚考異(據建武元年書漢石虎則此石勒上)
(疑漏漢字)
(浚謀稱尊號劉亮高柔切諫皆殺之燕國霍原志節清高屢辭徵辟浚以尊號事問之原不答浚誣以罪)
(殺而梟其首於是士民駭怨而浚矜豪日甚不親政事所任皆苛刻小人棗嵩朱碩貪横尤甚北州謠曰)
(府中赫赫朱丘伯十囊五囊入棗郎石勒欲襲之未知虚實將遣使覘之參佐請用羊祜陸抗故事致書)
(於浚勒以問張賓賓曰浚名為晉臣實欲廢晉自立但患四海英雄莫之從耳將軍威振天下今折節事)
(之猶懼不信况為羊陸之亢敵乎夫謀人而使人覺其情難以得志矣勒曰善遣舍人王子春奉表於浚)
(曰勒本小胡遭世饑亂流離屯厄竄命冀州竊相保聚以救性命今晉祚淪夷中原無主為帝王者非公)
(復誰願殿下應天順人早登皇祚勒奉戴殿下如天地父母殿下察勒微心亦當視之如子也浚甚喜謂)
(子春曰石公可信乎子春曰殿下中州貴望威行夷夏自古胡人為輔佐名臣則冇矣未有為帝王者也)
(石將軍非惡帝王不為而讓於殿下顧以帝王自有歷數非智力之所取故也又何怪乎浚大悅遣使報)
(聘游綸兄統為浚鎮范陽遣使私附於勒勒斬其使以送浚浚雖不罪統益信勒為忠誠無復疑矣)集
覽(羊祜陸抗故事祜晉將抗吳將二將對境務修德信皆不為掩襲之計事在晉武帝泰始七年)質
實(燕國注見唐高祖武德四年幽州霍原廣陽人范陽郡名注見漢帝玄更始二年涿郡丘伯謂朱碩)
(棗郎謂棗嵩)
左丞相睿遣世子紹鎮廣陵
(以丞相掾蔡謨為參軍)質實(蔡謨陳留人廣陵郡名注見漢後主建興二年)
代城盛樂及平城
(代公猗盧城盛樂以為北都治故平城為南都又作新平城於灅水之陽使右賢王六脩居之統領南部)
集覽(盛樂注見漢後主景曜四年灅水灅音力軌反水出鴈門郡淩□縣)質實(一統志云灅水)
(源出大同府馬邑縣西北一十里洪濤山下即桑乾水之源也漢書謂之治水水經謂之溹涫水)
(甲戌)二年(漢嘉平四年)春正月有如日隕于地又有三日相承
東行
書法(如日何非日也有三日何亦非日也非日也故曰有有也者世所無有者也漢成之篇書)
(有兩月相承晨見東方建始元年亦所無有之辭也愍帝之世變莫大於此者至太興元年又書日)
(夜出高三丈晉之中葉何其多變哉終綱目千三百六十二年三日相承夜出三丈各一書而已矣)
有流星隕于平陽北化為肉
(流星出牽牛入紫微光燭地隕平陽北化為肉長三十步廣二十七步漢主聰惡之以問公卿陳元達以)
(為女寵太盛亡國之徵聰曰此陰陽之理何關人事)集覽(牽牛天官書牽牛為犧牲其北河鼓也注)
(正義曰牽牛主關梁爾雅河鼓謂之牽牛郭璞注今荆楚人呼牽牛為擔鼓按擔荷也)質實(平陽)
(縣名注見秦王政十四年)
書法(書星隕多矣未有書所化者於是肉長三十步廣二十七步宇宙以來所未有之大異也)
(平陽漢地綱目不書漢為天下異之也)
發明(是時劉聰竊據中土淫虐不已故星隕於其所都之地以警之然聰則不知戒也書之于)
(册亦姑以見上天示變之意云爾)
漢石勒復遣使奉表於王浚
(浚使者至襄國勒匿其勁卒精甲羸師虚府以示之北面拜使者而受書浚遺勒麈尾勒陽不敢執懸之)
(於壁朝夕拜之曰我不得見王公見其所賜如見公也復遣董肇奉表于浚期以三月中旬親詣幽州奉)
(上尊號亦修牋于棗嵩求并州牧勒問浚於王子春子春曰幽州去歲大水人不粒食浚積粟百萬不能)
(賑贍刑政苛酷賦役殷煩忠賢内離夷狄外叛人皆知其將亡而浚意氣自若曾無懼心方更置立臺閣)
(布列百官自謂漢高魏武不足比也勒撫几笑曰王彭祖真可擒也浚使者還薊具言石勒形勢寡弱欵)
(誠無二浚益驕怠不復設備)集覽(麈尾注見齊武帝永明十一年)質實(襄國注見楚義帝元)
(年幽州注見唐高祖武德四年薊縣名注見漢帝玄更始二年)
發明(奉表乃人臣事上之禮也浚為臣子受之可乎綱目前已書勒奉表於浚今又復書于此)
(何哉一以見勒之詐一以見浚之愚也然勒羯賊耳詐乃其所素有浚身為晉臣乃坐視朝廷傾覆)
(而不救方且甘受其詐僥倖非望其罪有加於勒多矣故他日見殺於勒盡削其官也)
梁州人張咸逐楊難敵以州降成
(於是漢嘉涪陵漢中之地皆為成有成主雄虚已好賢隨才授任命太傅驤養民於内李鳳等招懷於外)
(刑政寬簡獄無滯囚興學校置史官其賦民男丁歲穀三斛女丁半之疾病又半之戸調絹不過數丈綿)
(數兩事少役希民多富實新附者給復除是時天下大亂而蜀獨無事年穀屢熟乃至閭門不閉路不拾)
(遺然朝無儀品爵位濫溢吏無禄秩取給於民軍無部伍號令不肅此其所短也)集覽(復除復芳)
(目反亦除也除免其繇賦也)質實(梁州注見周赧王四年漢中漢嘉縣名注見漢後主建興十三)
(年涪陵縣名注見惠帝太安二年漢中郡名注見周赧王四年)
二月以張軌為太尉涼州牧劉琨為大將軍質實(涼州注見)
(唐中宗景龍二年)三月漢石勒襲薊陷之殺王浚師還薊降
於段匹磾
(勒纂嚴將襲王浚而未發張賓曰豈非畏劉琨及鮮卑烏桓為吾後患乎勒曰然賓曰彼三方智勇無及)
(將軍者將軍雖遠出彼必不敢動且彼未謂將軍使能懸軍千里取幽州也輕軍往返不出二旬籍使彼)
(有心比其謀議出師吾已還矣劉琨王浚雖同名晉臣實為仇敵若修牋于琨送質請和琨必喜我之服)
(而快浚之亡終不救浚而襲我也用兵貴神速勿後時也勒曰吾所未了右侯已了之遂以火宵行遣使)
(奉牋于琨自陳罪惡請討浚自效琨大喜移檄州郡言勒已降當襲平陽除僭逆三日勒軍達易水浚督)
(護孫緯馳遣白浚將勒兵拒之游統禁之浚將佐皆曰胡貪而無信必有詭計請擊之浚怒曰石公來正)
(欲奉戴我耳敢言擊者斬設饗以待之勒晨至薊叱門者開門猶疑冇伏兵先驅牛羊數千頭聲言上禮)
(實欲寨諸街巷浚始懼勒升其聽事執浚於前浚罵曰胡奴調乃公何凶逆如此勒曰公位冠元台手握)
(彊兵坐視本朝傾覆曾不救援乃欲自尊為天子非凶逆乎即送襄國斬之浚將佐等詣軍門謝罪前尚)
(書裴憲從事中郎荀綽獨不至勒召而讓之對曰憲等世事晉朝荷其榮禄浚雖凶麤猶是晉之藩臣故)
(從之不敢有貳明公苟不脩德義專事威刑則憲等死自其分請就死不拜而出勒謝之待以客禮勒數)
(朱碩棗嵩等以納財亂政責游統以不忠所事皆斬之籍浚將佐親戚家貲皆巨萬惟憲綽止有書百餘)
(袠鹽米各十餘斛而已勒曰吾不喜得幽州喜得二子以憲為從事中郎綽為參軍分遣流民各還鄉里)
(勒停薊二日焚浚宫殿以故尚書劉翰行幽州刺史戍薊置守宰而還孫緯遮擊之勒僅而得免勒遣使)
(奉浚首獻捷于漢漢以勒為東單于劉琨請兵於拓跋猗盧以擊漢會猗盧所部雜胡謀應勒猗盧悉誅)
(之不果赴約琨知勒無降意大懼劉翰不欲從勒乃歸段匹磾匹磾遂據薊城)集覽(纂嚴索隠曰謂)
(纂集兵嚴也未了了曉也下同易水注見秦王政二十年聽事顔師古曰古者治官處謂之聽事後語省)
(直曰聽故加广禮記南面聽天下注聽體寧反調乃公調去聲戲弄也乃公猶言汝翁也)正誤(未了)
(今按了猶決也)
左丞相睿以邵續為平原太守
(王浚所署樂陵太守邵續附勒勒以其子又為督護渤海太守劉胤棄郡依續謂曰君晉之忠臣奈何從)
(賊以自汚乎會段匹磾以書邀續同歸江東續從之其人曰其如又何續泣曰我豈得顧子而為叛臣乎)
(殺異議者數人勒聞之殺又續遣胤使江東睿以胤為參軍續為平原太守石勒圍續匹磾救之勒引去)
質實(樂陵郡名注見宋明帝泰始三年渤海國名注見隋恭帝義寧二年景城郡劉胤掖縣人邵續)
(安陽人平原郡名注見漢光武建武五年)
襄國大饑質實(襄國注見楚義帝元年)
(時穀二升值銀一斤)
夏五月太尉涼州牧西平公張軌卒子寔嗣
(軌寢疾遺令文武將佐務安百姓上思報國下以寧家軌卒長史張璽等表世子寔攝父位詔寔為都督)
(刺史西平公諡軌曰武穆)質實(西平郡名注見懷帝永嘉二年)
書法(書卒何予忠也軌自書為涼州刺史惠帝永寧元年繼書遣北宫純入衛懷帝永嘉二年)
(又書遣兵詣長安懷帝永嘉六年又書以為太尉涼州牧至是具官爵姓書卒皆所以重予之也)
發明(綱目於晉世割據諸人皆書死獨於西涼張氏及前燕慕容氏父子獨書其爵及以卒書)
(者何予其有匡輔晉室之功也夫晉之南渡猶周之東遷也東遷之後諸侯不復宗周獨齊桓晉文)
(拳拳以尊王室為事故春秋予之當五胡亂華之時干戈紛紛世不復知有晉矣而張氏據涼慕容)
(氏據燕獨能不忘本朝此其所以予之也)
六月漢寇長安索綝大破之
(漢大司馬中山王曜趙染寇長安索綝出拒之染有輕綝之色長史魯徽曰晉之君臣自知彊弱不敵將)
(致死於我不可輕也染曰以司馬模之彊吾取之如拉朽索綝小豎豈能汚吾馬蹄刀刃邪晨帥輕騎數)
(百逆之曰要當獲綝而後食綝與戰于城西染兵敗而歸悔曰吾不用徽言至此何面目見之先命斬徽)
(徽曰將軍愚愎以取敗乃復忌前害勝猶有天地其得死於枕席乎染攻北地中弩而死)質實(長安)
(縣名注見漢惠帝五年北地郡名注見秦王政三年)
漢石勒命州郡閱實戶口
(戸出帛二匹穀二斛)
冬漢主聰以子粲為相國考異(子上漏其字)
(漢晉王粲少有儁才自為相驕奢專恣遠賢親佞嚴刻愎諫國人始惡之)
(乙亥)三年(漢建元元年)春正月左丞相睿以周札為吳興太守
(周勰以其父遺言因吳人之怨謀作亂使吳興功曹徐馥矯稱叔父札之命收合徒衆以討王導刁協豪)
(傑翕然附之是月馥殺吳興太守袁琇欲奉札為主札聞之大驚以告義興太守孔侃勰知札意不同不)
(敢發馥黨懼攻馥殺之札子續亦聚衆應馥左丞相睿議發兵討之王導曰今少發兵則不足以平寇多)
(發兵則根本空虚續族弟黃門侍郎筵忠果冇謀請獨使筵往足以誅續睿從之筵兼行至郡將入遇續)
(於門逼與俱詣侃坐定筵謂侃曰府君何以置賊在坐續即出衣中刀逼筵筵叱郡𫝊教格殺之因欲誅)
(勰札不聽委罪於從兄邵而誅之筵不歸家省母遂長驅而去睿以札為吳興太守筵為太子右衛率以)
(周氏吳之豪望故不窮治撫勰如舊)集覽(其父遺言前年玘將死曰殺我者諸傖子也能復之乃吾)
(子也𫝊教格殺之郡之傳教令者姓吳名曾格者相抱而殺之)質實(吳興郡名注見宋明帝泰始二)
(年刁協渤海饒安人義興郡名注見武帝太元十七年)
二月以左丞相睿為丞相都督中外諸軍事南陽王保
為相國劉琨為司空質實(南陽郡名注見秦二世三年)進代公猗
盧爵為王
(詔進猗盧爵為代王置官屬食代常山二郡猗盧請幷州從事莫含於劉琨含不欲行琨曰以并州單弱)
(吾之不材而能自存於胡羯之間者代王之力也吾傾身竭貲以長子為質而奉之者庶幾為朝廷雪大)
(恥也卿欲為忠臣奈何惜共事之小誠而忘徇國之大節乎往事代王為之腹心乃一州之所賴也含遂)
(行猗盧甚重之常與參大計猗盧用法嚴國人犯法者或舉部就誅老幼相攜而行人問何之曰往就死)
(無一人敢逃匿者)集覽(莫含姓名含與含同)
書法(書進某爵何命自上出也與書魏公操進爵為王者異矣漢獻帝建安二十一年終綱日)
(書進某爵為王七猗盧朱全忠再書李克用錢鏐王建羅紹威詔某進爵為王三周齊公憲李晟朱)
(全忠)
三月杜&KR0758;將張彦陷豫章尋陽太守周訪擊斬之
(王敦遣陶侃等討杜&KR0758;前後數十戰&KR0758;將士多死乃請降丞相睿以為巴東監軍&KR0758;既受命諸將猶攻之)
(不已&KR0758;不勝憤怒復反遣其將張彦陷豫章周訪擊斬之)質實(巴東郡名注見漢獻帝建安十九年)
(周訪汝南人尋陽郡名注見明帝太寧二年)
漢太子太傅崔瑋少保許遐伏誅
(雨血於漢東宫延明殿太弟乂惡之崔瑋許遐說又曰今相國威重踰於東宫殿下非徒不得立也朝夕)
(且有不測之危不如早為之計又弗從舍人告之漢主聰殺瑋遐使將軍卜抽將兵監守東宫又上表乞)
(為庶人且請以粲為嗣抽弗為通)集覽(相國劉聰之子名粲)
漢曹嶷據臨淄
(漢青州刺史曹嶷盡得齊魯問郡縣自鎮臨淄有衆十餘萬臨河置戍石勒表稱嶷有專據東方之志請)
(討之漢主聰恐勒滅嶷不可復制弗許)集覽(曹嶷姓名嶷吾已反)質實(青州注見漢桓帝永)
(康元年臨淄縣名注見周赧王三十一年)
漢立三后
(漢主聰納中護軍靳準二女月光月華立月光為上皇后劉貴妃與月華為左右皇后陳元達極諫以為)
(並立三后非禮也聰不悅元達又奏月光有穢行聰不得已廢之月光慙恚自殺聰以是恨元達)
書法(書譏也自漢立三后其後也周立四后立五后益無謂矣)
夏六月盜發漢霸杜二陵
(盜發二陵及薄太后陵得金帛甚多朝廷以用度不足詔收其餘以實内府)質實(霸陵注見漢文)
(帝二年杜陵注見漢元帝初元元年)
書法(綱目書盗發二陵分注載得金帛甚多此亦可為厚葬者之戒)
陶侃擊杜&KR0758;破之&KR0758;走死湘州平丞相睿加王敦都督
江揚等州軍事
(陶侃與杜&KR0758;相攻&KR0758;使王貢出挑戰侃遙謂之曰&KR0758;為益州小吏盜用庫錢父死不犇喪卿本佳人何為)
(隨之天下寧有白頭賊邪貢遂降&KR0758;衆潰遁走道死侃進克長沙湘州悉平丞相睿進王敦鎮東大將軍)
(都督江揚荆湘交廣六州諸軍事江州刺史敦始自選置刺史以下寖益驕横初王如之降也敦從弟稜)
(愛如驍勇請敦配已麾下甚加寵遇如數與敦諸將角射争鬭稜杖之如深以為恥及敦潛蓄異志稜每)
(諫之敦怒密使人激如殺稜敦聞之陽驚亦捕如誅之)集覽(配已麾下請以王如隸我指麾之下)
質實(長沙郡名注見漢獻帝興平元年湘州注同上年)
王敦徙陶侃為廣州刺史考異(提要王字上有荆州吏杜曾舉兵拒陶侃十字)
(徙下無陶字)
(初朝廷以第五猗為荆州刺史杜曾迎猗於襄陽聚兵萬人與猗分據漢沔侃既破杜&KR0758;乘勝進擊曾有)
(輕曾之志反為所敗死者數百人時荀崧都督荆州屯宛曾引兵圍之崧兵少食盡欲求援於故吏襄城)
(太守石覽崧小女灌年十三帥勇士數十人踰城突圍夜出且戰且前遂達覽所又為崧書求救於周訪)
(訪遣子撫帥兵與覽共救崧曾乃遁去曾復致牋於崧求自效崧許之侃遺崧書曰杜曾凶狡所謂䲭梟)
(食母之物此人不死州土未寧足下當識吾言崧以兵少藉為外援不從曾復帥流亡二千餘人圍襄陽)
(不克而還王敦嬖人錢鳳疾侃之功屢毁之侃詣敦自陳敦留不遣左轉廣州刺史以其從弟廙刺荆州)
(將吏鄭攀等詣敦留侃不許衆情憤惋遂迎杜曾第五猗以拒廙敦意攀等承侃風旨被甲持矛將殺侃)
(出而復還者數四侃正色曰使君雄斷當裁天下何此不決乎因起如厠參軍梅陶言於敦曰周訪與侃)
(親姻如左右手安有斷人左手而右手不應者乎敦意解乃設盛饌以餞之侃便夜發時王機盗據廣州)
(侃至始興州人皆言宜觀察形勢侃不聽直至廣州遣督護討機走之廣州遂平侃在州無事輒朝運百)
(甓於齋外暮運於齋内人問其故答曰吾方致力中原過爾優逸恐不堪事故習勞耳)集覽(第五)
(猗第五複姓猗其名也第五注見漢光武建武中元元年左轉猶言左遷也廙羊吏反風旨風讀曰諷微)
(加曉告也始興漢武定南粤置曲江縣隸桂陽郡後漢置始興都尉宋改廣興齊復置始興隋改曰韶州)
(百甓甓蒲歴反韻會瓴甋謂之甓詩中唐冇甓注鄭玄曰㼾甎也)正誤(風旨今按風如字)質
實(襄陽郡名注見齊和帝中興元年襄州漢沔二水名注見漢獻帝建安十二年宛縣名注見周赧王)
(十七年襄城郡名注見周赧王十五年廣州注見武帝太康元年交廣一統志云始興三國吳之郡名治)
(曲江縣劉宋改為廣興郡齊復改為始興郡隋卑陳郡廢以其地屬廣州唐置番州治曲江縣尋改為東)
(衡州貞觀初改為韶州屬嶺南道天寳初復改始興郡後又改為韶州五代時屬南漢宋仍置韶州屬廣)
(南東路元改置韶州路本朝初改為韶州府隸廣東道)
書法(直書敦徙惡專也據前為荆州書敦表)
冬十月漢寇馮翊陷之
(劉曜寇北地進拔馮翊麴允軍于靈武以兵弱不敢進帝屢徵兵於相國保保左右皆曰蝮蛇螫手壯士)
(斷腕今胡寇方盛且宜斷隴道以觀其變從事中郎裴詵曰今蛇已螫頭頭可斷乎保乃以胡崧行前鋒)
(都督須諸軍集乃發允欲奉帝往就保索綝曰保得天子必逞其私志乃止於是自長安以西不復貢奉)
(百官饑乏採稆以自食)集覽(北地注見漢哀帝建平元年靈武注見唐玄宗天寶十五載馮翊注)
(見漢武帝太初元年蝮蛇螫手蝮音福毒蛇也螫音釋行毒也蝮螫手則手斷楚辭招魂曰蝮蛇蓁蓁注)
(蝮大蛇也山海經曰蝮蛇色如綬文大者百餘斤一名反鼻蛇採稆稆本作櫓通作旅漢光武本紀嘉穀)
(旅生注旅寄也不因種而生)質實(長安縣名注見漢惠帝五年)
張寔得璽獻之考異(獻之當作來獻)
(涼州軍士得璽文曰皇帝行璽獻於張寔僚屬皆賀寔曰是非人臣所得留歸之長安)質實(涼州)
(注見唐中宗景龍二年)
(丙子)四年(漢麟嘉元年)春二月漢殺其少府陳休等七人
(漢中常侍王沈郭猗等寵幸用事漢主聰遊宴後宫或百日不出政事一委相國粲惟殺生除拜乃使沈)
(等入白沈等多自以其私意決之猗有怨於太弟乂謂粲曰聞太弟與大將軍謀因上已大宴作亂今禍)
(期甚迫宜早圖之殿下儻不信臣言可召大將軍從事王皮司馬劉惇許其歸首以問之必可知也粲許)
(之猗密謂皮惇曰三王逆狀主上及相國具知之矣卿同之乎二人驚曰無之猗曰茲事已決吾憐卿親)
(舊并見族耳因歔欷流涕二人大懼叩頭求哀猗曰相國問卿卿但云有之皮惇許諾粲問之二人至不)
(同時而其辭若一粲以為信然靳準復說粲曰人告太弟為變主上必不信宜緩東宫之禁使賓客得往)
(來太弟雅好待士必不以此為嫌輕薄小人不能無迎合為之謀者然後下官為殿下露表其罪收其賓)
(客考問之獄辭既具則主上無不信之理也粲乃命卜抽引兵去東宫少府陳休將軍卜崇為人凊直沈)
(等深疾之侍中卜幹謂休崇曰沈等勢力足以回天地卿輩自料親賢孰與竇武陳蕃休崇曰吾輩年踰)
(五十職位已崇唯欠一死耳死於忠義乃為得所安能俛首低眉以事閹豎乎至是聰命收休崇及特進)
(綦母逵等七人誅之皆宦官所惡也卜幹泣諫王沈叱之聰怒免幹為庶人河間王易及陳元達等諫曰)
(今遺晉未殄巴蜀不賓石勒謀據趙魏曹嶷欲王全齊陛下心腹四肢何處無患乃復以沈等助亂誅巫)
(咸戮扁鵲臣恐遂成膏肓之疾後雖救之不可及已請免沈等官付有司治罪聰以表示沈等笑曰羣兒)
(為元達所引遂成癡兒聰問沈等於粲粲盛稱其忠清聰悅封沈等為列侯易又上疏極諫聰大怒手壞)
(其疏易忿恚而卒易素忠直元達倚之為援得盡諫爭及卒元達哭之慟曰人之云亡邦國殄悴吾既不)
(復能言安用默默苟生乎歸而自殺既而聰宴羣臣引見太弟又見其憔悴涕泣陳謝聰亦慟哭待之如)
(初)集覽(歸首漢書&KR1007;錯入宫自歸正義曰自歸帝前首露引兵去東宫去年使卜抽將兵監守東)
(宫今命其離去竇武陳蕃竇武漢桓帝后父靈帝時與陳蕃謀誅宦官事泄被害特進綦母逵特進注見)
(漢成帝鴻嘉元年綦母音其無複姓也名逵巫咸商書序注巫咸臣名馬氏云殷之巫也名咸天官書太)
(史公曰昔之𫝊天數者殷商巫咸正義曰巫咸殷賢臣本吳人家在蘇州常熟西海隅山上子賢亦在焉)
(扁鵲春秋時人姓秦名越人渤海郡鄚縣人為醫或在齊或在趙在趙者名扁鵲正義曰黃帝八十一難)
(序云秦越人與軒轅時扁鵲相類故仍號為扁鵲又家於盧國因命曰盧醫按盧國今濟州縣膏肓之疾)
(左傳成十年晉侯疾病求醫于秦秦伯使醫緩為之緩至曰疾在肓之上膏之下攻之不可達之不及藥)
(不至焉不可為也注肓鬲也心下為膏說文心下鬲上也)質實(巴蜀二郡名巴注見周顯王五年蜀)
(注見漢後主建興三年竇武陳蕃事見漢靈帝建寧元年河間國名注見漢帝玄更始二年)
發明(陳休等皆以忠直事人自以為盡節而死然失身酋虜則非其地矣故綱目止書殺休等)
(七人而不列叙其名者略之也略之者賤之也是以君子謹於擇主)
代六脩弑其君猗盧普根討之而立尋卒鬱律立
(初代王猗盧愛其少子比延欲以為嗣使長子六脩出居新平城而黜其母六脩來朝猗盧使拜比延六)
(脩不從而去猗盧大怒帥衆討之兵敗遂為所弑猗㐌子普根攻六脩滅之代立國中大亂將軍衛雄箕)
(澹與劉琨質子遵帥晉人及烏桓三萬家馬牛羊十萬頭歸于琨琨兵由是復振普根尋卒國人立鬱律)
質實(烏桓東胡國名注見漢宣帝本始三年)
張寔遣兵入援
(張寔下令所部吏民有能舉其過者賞以布帛羊米賊曹佐隗瑾曰明公為政事無巨細皆自決之羣下)
(畏威受成而已如此雖賞之千金終不敢言也謂宜少損聰明延訪羣下使各盡所懷然後采而行之則)
(嘉言自至何必賞也寔悅從之增瑾位二等寔遣將軍王該帥步騎五千人援長安且送諸郡貢計詔拜)
(寔都督陜西諸軍事)集覽(賊曹佐職主盜賊事)
書法(前書張軌遣督護入衛矣又書張軌遣兵詣長安矣於是復書張寔遣兵入援張氏父子)
(可謂能事君矣備書予之書入援始此終綱目書入援十有五是年梁戊辰年湘東王繹邵陵王綸)
(鄱陽王範等韋粲等庚午年武陵王紀唐玄宗天寶十五載回紇于窴王肅宗寶應元年回紇德宗)
(建中四年靈武諸道李晟僖宗廣明元年王處存王重榮昭宗乾寧二年王建三年李克用)
發明(春秋之法凡書救未有不善者然於救之中又有不得而槩論焉救在王室則罪諸侯子)
(突救衛是也救在遠國則罪四隣晉陽處父救江是也救在夷狄則罪中國狄救齊吳救陳是也是)
(時虜寇滔天晉室危如累卵四方征鎮擁兵自固未聞有勤王之舉張寔遠在河西乃能遣兵入援)
(綱目據事書之近地諸鎮得無愧乎美在遠者則責在近者此固書法之深意也吁)
石勒寇廩邱陷之考異(石上漏漢字)
(劉演奔段氏)質實(廩邱縣名注見周顯王十六年)
夏六月朔日食秋七月漢劉曜陷北地進至涇陽
(曜圍北地麴允救之曜使反間紿允曰郡城已陷往無及也衆懼而潰曜追敗允遂取北地允性仁厚無)
(威斷喜以爵位悅人諸郡太守皆領征鎮村塢主帥小者猶假銀青將軍之號然恩不及下故諸將軍驕)
(恣而士卒離怨曜進至涇陽渭北諸城悉潰曜獲將軍魯充梁緯飲之酒曰吾得子天下不足定也充曰)
(身為晉將國家喪敗不敢求生若蒙公恩速死為幸曜曰義士也與之劒令自殺緯妻辛氏美色曜將妻)
(之辛氏大哭曰妾夫已死義不獨生且一婦人而事二夫明公又安用之曜曰貞女也亦聽自殺皆以禮)
(葬之)質實(北地郡名注見漢哀帝建平元年涇陽縣名注見周赧王四十九年)
漢主聰立婢樊氏為后
(樊氏故張后侍婢也聰立為上皇后三后之外佩皇后璽綬者復七人嬖寵用事刑賞紊亂大將軍敷數)
(涕泣切諫聰怒曰汝欲乃公速死邪何以朝夕生來哭人敷憂憤而卒)
書法(漢書立三后矣於是又以婢為后而位之上是何以母儀一國乎故綱目直書立婢而斥)
(名聰所以深惡之也立婢恥矣立其父婢又甚哉終綱目書立婢為后三漢主聰婢乙未年閩主璘)
(丙申年閩主㫤並父婢未有不斥其名者也)
發明(聰夷狄也本無足責然據有中土僭號稱尊故其所為亦不容盡略是以前書立三后此)
(書立婢樊氏皆以著其雜亂之醜也夫並后且為亂階况三后乎妾媵且不可為主况賤婢乎據事)
(直書惡自見矣)
漢大蝗
(河東平陽大蝗民流殍者什五六石勒遣將屯并州招納流民歸之者二十萬戶聰遣使讓之勒不受命)
質實(河東郡名注見漢獻帝建安七年平陽郡名注見周威烈王二十三年)
冬十一月漢劉曜陷長安帝出降御史中丞吉朗死之
漢封帝為懷安侯考證(封當作廢)
(曜逼長安安定太守焦嵩新平太守竺恢引兵來救皆畏漢兵彊不敢進相國保遣胡崧入援擊曜於靈)
(臺破之崧恐國威復振則麴索勢盛乃還槐里曜攻陷長安外城麴允索綝退守小城内外斷絶城中饑)
(甚亡逃不可制唯涼州義衆千人守死不移太倉有麴數十䴵允屑之為粥以進至是帝泣謂允曰今窮)
(厄如此外無救援當忍恥出降以活士民因歎曰誤我事者麴索二公也使侍中宗敞送降牋於曜綝潛)
(留敞使其子說曜曰若許綝以車騎儀同萬戸郡公者請以城降曜斬而送之曰帝王之師以義行也孤)
(將兵十五年未嘗以詭計敗人必窮兵極勢然後取之今綝所言如此天下之惡一也輒相為戮之帝乘)
(羊車肉袒出降羣臣號泣攀車帝亦悲不自勝御史中丞吉朗歎曰吾智不能謀勇不能死何忍君臣相)
(隨北面事賊虜乎乃自殺曜送帝於平陽漢主聰臨光極殿帝稽首於前允伏地慟哭聰怒囚之允自殺)
(聰以帝為光禄大夫封懷安侯以曜為太宰假黃鉞督陜西封秦王贈允車騎將軍諡節愍侯斬綝于市)
(于寶曰晉之亡也樹立失權託付非才四維不張而苟且之政多也夫基廣則難傾根深則難拔理節則)
(不亂膠結則不遷昔之有天下者所以能長久用此道也今晉之興也其基本固異於先代矣加以朝寡)
(純德之人鄉乏不貳之老風俗淫僻恥尚失所學者以莊老為宗而黜六經談者以虚蕩為辯而賤名檢)
(行身者以放濁為道而狹節信進仕者以苟得為貴而鄙居正當官者以望空為高而笑勤恪是以劉頌)
(屢言治道傅咸每糾邪正皆謂之俗吏而倚杖虚曠依阿無恥者名重海内由是毁譽亂於善惡之實情)
(慝犇於貨欲之途選者為人擇官官者為身擇利其婦女不知女王任情而動逆舅姑殺妾媵父兄弗之)
(罪也天下莫之非也禮法刑政於此大壞國之將亡本必先顛其此之謂乎故觀阮籍之行而覺禮教崩)
(弛之所由察庾純賈兖之爭而見師尹之多僻考平吳之功而知將帥之不讓思郭欽之謀而寤戎狄之)
(冇釁覽𫝊玄劉毅之言而得百官之邪核傅咸之奏錢神之論而覩寵賂之彰民風國勢既已如此雖以)
(中庸之才守文之主治之猶懼致亂况惠帝以放蕩之德臨之哉懷帝承亂得位羈以彊臣愍帝犇播之)
(後徒守虚名天下之勢既去非命世之雄才不能復取之矣)集覽(靈臺縣名屬安定今涇州縣莊)
(老注見成帝咸康三年老莊望空望名也猶言虚名)正誤(望空今按文選註引劉謙晉紀元康以來)
(望白署空顯以台衡之量蓋謂當官者不務實治事省審案牘但望空署白而已)質實(安定郡名)
(注見漢光武建武元年新平郡名注見漢桓帝延熹五年邠州一統志云靈臺古地名即古之密須國漢)
(為北地郡鶉觚縣地晉為鶉觚陰密二縣地屬安定郡隋析置靈臺縣取文王伐密作靈臺之義後省入)
(鶉觚唐復置宋金仍舊元初省入涇州後復置以良原縣省入本朝因之改屬平涼府麴索謂麴允索綝)
(也槐里縣名注見漢元帝永光元年懷安三國吳之縣名分宛陵地置之晉屬宣城郡隋省之故城在寧)
(國府寧國縣西南四十二里)
書法(書帝出降與遷異矣既至平陽帝稽首麴允慟哭聰怒囚之允自殺其視庾珉王雋等耳)
(則何以不書允之慟哭義也囚而自殺則安知其非有不得已者乎固不可與朗之自殺同矣珉雋)
(不書官朗何以書朗稱不忍北面事賊則固晉廷之臣也故特書官書死之)
發明(懷帝書遷愍帝書出降各書其實也春秋凡國滅君死則止書滅或執或遷或殺則皆滅)
(國者之罪或以歸或出奔或降于師則皆不能死於其位者之罪此固書法不同之意而亦綱目之)
(所本也晉氏失馭虜寇滔天四方無勤王之衆京邑無守禦之資愍帝勢窮力屈身為降虜雖有忍)
(恥以活士民之語然辱亦甚矣綱目據事直書雖欲曲為隠諱不可得也然則強暴横逆者獨無罪)
(乎夫滅人家國奪人土地毁人宗廟其罪固無待於貶黜而後見况夷狄亂華又非其他滅國者之)
(比書之于册亦以著非常之變哀中國之不幸而已吉中丞自殺則書死節麴允亦自殺何以不書)
(允任事大臣危不能持顛不能扶死自其分僅足以償誤朝之罪故耳劉曜直書陷長安如入無人)
(之境又以見晉之虚弱如此可勝歎哉吁)
石勒寇樂平劉琨救之大敗樂平遂陷考異(石上漏漢字)
(石勒圍樂平太守韓據請救於劉琨琨新得猗盧之衆欲因其銳氣以討勒箕澹諫曰此雖晉民久淪異)
(域未習明公恩信恐其難用不若閉關守險務農息兵琨不從命澹帥騎二萬為前驅琨屯廣牧為之聲)
(援勒據險要設疑兵於山上前設二伏出輕騎與澹戰陽為不勝而走澹縱兵追之入伏中勒前後夾擊)
(大破之澹犇代郡據棄城走并土震駭)集覽(并土并州境土也按幷州今太原府是正義曰漢置)
(太原郡分置并州)質實(一統志云樂平晉之郡名治樂平縣本漢之沾縣地屬上黨郡隋初郡廢)
(以縣屬遼州大業初改屬太原郡唐初置遼州於樂平後徙州治遼山宋陞為平晉軍尋廢復為樂平縣)
(屬平定軍金陞軍為臯州尋廢以縣屬平定州元仍舊本朝因之改屬太原府并州注見齊明帝建武三)
(年)
十二月朔日食劉琨長史以并州叛降石勒琨犇薊
(司空長史李弘以并州降勒琨進退失據段匹磾遣信邀之琨帥衆犇薊匹磾見琨甚相親重與結婚約)
(為兄弟)質實(薊縣名注見漢帝玄更始二年)
石勒以李回為高陽守考異(石上漏漢字)
(勒遣孔萇攻賊帥馮䐗久而不克流民數萬戶在遼西迭相招引民不安業勒問計於張賓賓曰馮䐗本)
(非公仇流民亦皆戀本今班師振旅選良牧守使招懷之則幽冀之寇可不日而清遼西流民將相帥而)
(至矣勒乃召萇歸以李回為高陽太守䐗帥其衆降流民歸者相繼於道)集覽(馮䐗姓名也䐗陟魚)
(反振旅公羊傳莊八年甲午祠兵祠兵者何出曰祠兵入曰振旅其禮一也皆習戰也注云禮兵不徒使)
(故將出兵必祠於近郊陳兵習戰殺生饗士卒其禮一者言將出不嫌不習故以祠兵言之將入嫌於廢)
(之故以振訊士衆言之祠兵壯者在前難在前也振旅壯者在後復長幼且衛後也又注見漢宣帝神爵)
(二年)質實(一統志云高陽古地名漢置高陽縣屬涿郡東漢屬河間國三國魏置高陽郡隋罷郡以)
(縣置蒲州尋罷唐初復置蒲州貞觀初州罷以縣屬瀛州宋熙寧中省為鎮尋復為縣金屬莫州後屬安)
(州元仍舊本朝因之改屬保定府遼西郡名注見漢獻帝建安十年)
丞相睿出師露次移檄北征
(睿聞長安不守出師露次躬擐甲胄移檄四方刻日北征以漕運稽期斬督運令史淳于伯刑者以刀拭)
(柱血流上至柱末二丈餘而下觀者咸以為冤司直劉隗上言伯罪不至死請免從事中郎周筵等官於)
(是王導等引咎請解職睿曰刑政失中皆吾闇塞所致一無所問隗性剛訐當時名士多被彈劾睿率皆)
(容貸由是衆怨歸之南中郎將王含敦之兄也以族彊位顯驕傲自恣隗奏含文致甚苦事雖被寢而王)
(氏深忌疾之)集覽(露次注見漢獻帝興平二年躬擐擐胡慣反貫也左傳擐甲執兵文致持法深)
(刻謂之文以文法致人於罪謂之文致)
書法(征伐不書出師書出師何遷延也若曰睿無北伐之志徒見出師露次移檄北征而已矣)
(是故睿無北伐之志則書曰出師露次移檄北征是年高駢無討賊之實則書曰移檄討賊出屯東)
(塘唐僖宗中和元年皆譏其非誠也終綱目書移書一漢獻帝初平二年移檄七詳初平二年唯睿)
(及高駢書出次)
發明(當長安危蹙之際琅邪初無救援之意及聞其不守始出師露次移檄北征大書于冊若)
(足示勤王之舉然亦卒不聞有征討之實是特張大虚聲而已綱目於此雖曰幸之蓋亦惜之也比)
(事觀之其義自見)
丞相睿以邵續為冀州刺史劉遐為平原内史質實(冀州)
(注見秦二世二年信都平原國名注見漢光武建武五年)
(遐續女婿也聚衆河濟之間)
(丁丑)中宗元皇帝建武元年(漢麟嘉二年涼元公張寔稱建興丑年舊大國一并)
(成小國一新小國一凡三僭國)考異(提要帝下注睿字按歲年例曰凡正統朱書國號諡號君名年號又)
(君名下注曰即位在今年内者用之則此當依提要而大書睿字於帝字之下然中宗元皇帝睿建武八字皆)
(當用白字)春正月張寔遣司馬韓璞將兵伐漢
(黃門郎史淑自長安犇涼州稱愍帝出降前一日使淑齎詔賜張寔拜涼州牧承制行事且曰朕已詔琅)
(邪王時攝大位君其協贊共濟多難淑至姑臧寔大臨三日辭官不受初寔叔父肅為西海太守聞長安)
(危逼請為先鋒入援寔以其老弗許及是肅悲憤而卒寔遣司馬韓璞等帥步騎一萬東擊漢遺相國保)
(書曰王室有事不忘投軀前遣賈騫瞻公舉動中被符命敕騫還軍會聞朝廷傾覆為忠不遂憤痛之深)
(死有餘責今遣璞等唯公命是從璞等卒不能進而還先是長安謠曰秦川中血没腕唯有涼州倚柱觀)
(及漢兵覆關中氐羌掠隴右雍秦之民死者什八九獨涼州安全)集覽(姑臧縣屬武威郡在河西)
(括地志云姑臧在羌胡中最為富饒按武威今西涼州是也倚柱觀觀去聲諦視也倚柱而觀閑雅貌猶)
(言袖手傍觀荀子性惡篇倚而觀天下注倚觀猶坐觀也)質實(一統志云姑臧漢之縣名為武威郡)
(治所晉隋俱因之唐涼州治焉後廢之故址在陜西行都司涼州衛城東二里西海晉之郡名治居延縣)
(隋唐以來或置或廢宋時夏立威福軍元立亦集乃路總管府領山丹西寧二州本朝初廢之故城在陜)
(西肅州東北五百一十里涼州注見唐中宗景龍二年)
書法(於是璞等竞不能進而還矣書伐漢何予義也張氏父子之事綱目悉書之所以勸義也)
發明(自胡羯交亂懷愍蒙塵未聞遠近有勤王之師獨張寔前曰遣兵入援至於長安不守諸)
(軍逃散惟涼州義衆守死不移今又遣將伐賊雖卒不能進然綱目書之若真能伐漢然者蓋予其)
(忠義之節所以遂其本志云爾書法若此其為斯世勸也多矣)
二月漢寇滎陽太守李矩擊敗之
(漢劉暢帥兵三萬攻滎陽矩未及為備乃遣使詐降暢不復設備矩欲夜襲之士卒皆疑懼乃遣其將郭)
(誦禱於子産祠使巫陽言曰子産有教當遣神兵相助衆皆踴躍爭進掩擊暢營暢僅以身免)質實
(滎陽郡名注見秦莊襄王元年一統志云子産祠在開封府新鄭縣西通鑑云子産鄭大夫國僑也)
三月丞相睿即晉王位考證(下當補書立宗廟社稷謹按凡例曰凡宗廟之禮)
(建置更革皆書東漢之興也建武二年立宗廟郊社于洛陽昭烈即位立宗廟祫祭高皇帝以下東晉開百年)
(之基立宗廟社稷但見于分註今故歴考事例當大書以備一代之禮也)
(弘農太守宋哲為漢所攻棄郡奔建康稱受愍帝詔令丞相睿統攝萬機睿素服出次舉哀三日官屬上)
(尊號不許固請不已睿慨然流涕曰孤罪人也君見逼不已當歸琅邪耳命駕將歸國請依魏晉故事稱)
(晉王乃許之遂即位改元置百官立宗廟建社稷有司請立太子王愛次子宣城公裒欲立之謂王導曰)
(立子當以德導曰世子宣城俱有朗儁之美而世子年長王從之立世子紹為王太子封裒為琅邪王奉)
(恭王後鎮廣陵以西陽王羕為太保封譙王遜之子承為譙王王敦為大將軍王導為揚州刺史領中書)
(監錄尚書事刁協為僕射周顗為吏部尚書賀循為太常時承喪亂之後江東草創協久宦中朝諳練舊)
(事循為世儒宗明習禮學凡有疑議皆取決焉)集覽(出次次喪次也禮孝子次中門之外賈氏曰凡)
(言次者倚廬堊室以下總名孝子次於中門外者哀親之在外也裒蒲侯反羕餘亮反)質實(弘農)
(郡名注見周顯王四十五年陜宣城郡名注見漢明帝永平十三年丹陽西陽國名注見懷帝永嘉元年)
(譙國名注見漢獻帝建安十五年廣陵郡名注見漢武帝元朔五年朗儁之美未詳其義按釋名云朗明)
(也儁偉也)
劉琨慕容廆皆遣使勸進
(劉琨段匹磾相與㰱血同盟翼戴晉室琨檄告華夷遣右司馬温嶠奉表詣建康勸進琨謂嶠曰晉祚雖)
(衰天命未改吾當立功河朔使卿延譽江南行矣勉之嶠至建康王導周顗庾亮等皆愛其才爭與之交)
(王以慕容廆為龍驤將軍大單于昌黎公廆不受處士高詡曰霸王之資非義不濟今晉室雖微人心猶)
(附之宜遣使江東示有所尊然後杖大義以征諸部不患無辭矣廆從之遣長史王濟浮海詣建康勸進)
集覽(勸進勸勉進上尊號也延譽延引也譽去聲延譽猶言𫝊名也行矣漢書注顔師古曰行矣猶)
(言好去也詡况羽反杖大義杖上聲持也漢書扶義而西注顔師古曰扶或作杖杖者倚任之意也)正
誤(勸進今按言勸之升即帝位也)質實(㰱血注見周赧王五十七年昌黎縣名注見武帝太康二)
(年温嶠太原祁人憺之子)
書法(書勸進何正統也故雖未即帝位特書元年終綱目書勸進者惟晉元帝漢主知遠而已)
發明(琨中國也廆夷狄也合而書之者嘉廆能尊主知義所謂夷而進於中國則中國之也)
夏四月漢主聰殺其太弟乂
(相國粲使其黨謂又曰適奉中詔云京師將有變宜衷甲以備又信之命宫臣皆衷甲粲遣告靳凖王沈)
(凖白漢主聰曰太弟將為亂已衷甲矣聰於是誅東宫官屬阬士卒萬五千餘人廢又為北部王粲尋使)
(凖殺之又形神秀爽寬仁有器度故士心多附之聰聞其死哭之慟曰吾兄弟止餘二人而不相容安得)
(使天下知吾心邪)集覽(王沈姓名沈音審)質實(衷甲注見梁武帝太清二年)
五月日食六月豫冀青寧等州皆上表勸進
(豫州牧荀組及冀州刺史邵續青州曹嶷寧州王遜等皆上表勸進王不許)質實(張九韶曰晉時)
(豫州治項城注見秦莊襄王元年三州冀州治趙郡注見秦二世二年信都青州治臨淄注見漢桓帝永)
(康元年寧州治雲南注見漢武帝元狩元年滇國)
祖逖取譙城漢石虎入寇逖擊走之
(初流民張平樊雅各聚衆在譙為塢主王之為丞相也遣行參軍桓宣說而下之及逖屯蘆洲使參軍殷)
(乂詣平雅又意輕平視其屋曰可作馬廏見大鑊曰可鑄鐵器平曰此乃帝王鑊天下清平方用之又曰)
(卿未能保其頭而愛鑊邪平大怒於坐斬又勒兵固守逖攻之歲餘不下乃誘其部將使殺之雅猶據譙)
(城逖攻之不克南中郎將王含遣桓宣將兵助逖逖謂宣曰卿信義已著於彼今復為我說雅宣乃單馬)
(從兩人詣雅曰祖豫州方欲蕩平劉石倚卿為援前殷又輕薄非豫州意也雅即詣降逖既入譙城石勒)
(遣石虎圍譙含復遣宣救之虎解去逖表宣為譙國内史晉王𫝊檄天下稱石虎敢帥犬羊渡河縱毒今)
(遣琅邪王裒等水陸四道徑造賊場受逖節度尋復召裒還建康數月而卒)質實(一統志云譙城)
(在開封府夏邑縣西北三十一里晉祖逖屯淮陰進據大丘城遂克譙城而居之謂此桓宣譙國銍人蘆)
(洲未詳處所)
秋七月大旱蝗河汾溢質實(河汾二水名河注見梁武帝天監十五年汾注見漢)
(獻帝建安七年)漢立子粲為太子
書法(晉世僭國立太子不悉書必有故而後書書立粲志凖弑也)
劉琨段匹磾討石勒未行而罷
(匹磾推琨為大都督檄其兄遼西公疾陸眷及叔父涉復辰弟末柸等共討石勒末柸說眷辰曰以父兄)
(而從子弟恥也各引兵還琨匹磾不能獨留亦還薊)質實(薊縣名注見漢帝玄更始二年)
書法(未卒事不書此其書何予義也)
杜曾攻陷楊口周訪討破之
(鄭攀等相與拒王廙衆心不一攀懼請降杜曾亦請擊第五猗以自贖廙將赴荆州留長史鎮楊口壘竟)
(陵内史朱伺謂廙曰曾猾賊也外示屈服宜大部分未可便西廙矜厲自用以伺為老怯遂行曾等果還)
(攻楊口陷之乘勝徑造沔口廙使豫章太守周訪擊之訪有衆八千進至沌陽使將軍李桓督左甄許朝)
(督右甄自領中軍曾先攻左右甄訪於陳後射雉以安衆心令其衆曰一甄敗鳴三鼔兩甄敗鳴六鼓自)
(旦至申兩甄皆敗訪選精銳八百人自行酒飲之敕不得妄動聞鼔音乃進曾兵未至三十步訪親鳴鼓)
(將士皆騰躍犇赴曾遂大潰訪夜追之諸將請待明日訪曰曾驍勇能戰向者彼勞我逸故克之宜及其)
(衰乘之可滅也乃鼓行而進遂定漢沔曾走保武當廙始得至荆州訪以功遷梁州刺史屯襄陽)集
覽(拒王廙事詳見前年竟陵内史竟陵郡名也内史官名沌陽江夏郡安陸縣有沌水其地曰沌陽屬)
(荆州沌柱兖反左甄軍號也甄居延反武當均州縣後魏改均州為武當郡荆州記云武當山在武當縣)
(南二百里武當記云山周迴五百里)質實(竟陵郡名注見孝武太元六年楊口壘未詳處所沔口注)
(見漢獻帝建安十三年一統志云沌陽晉之縣名為江夏郡治所唐廢之故縣址在漢陽府城西六十里)
(臨嶂山下武當漢之縣名屬南陽郡三國魏屬南鄉郡晉屬順陽郡後魏置武當郡尋廢南齊置始平郡)
(後改齊興郡梁兼置興州後周改曰豐州隋初廢郡改州曰均州大業初州廢以縣屬淅陽郡唐初復置)
(均州天寶初改武當郡乾元初復為均州宋置武當軍元復為均州皆治武當縣本朝省縣入州改屬襄)
(陽府)
冬十一月朔日食以劉琨為太尉立太學
(征南軍司戴邈上疏以為世道久喪禮俗日弊猶火消膏莫之覺也今王業肇建萬物權輿謂宜篤道崇)
(儒以勵風化王從之)
十二月漢主劉聰弑帝於平陽辛賓死之
(漢主聰出畋以愍帝行車騎將軍戎服執戟前導見者指之曰此故長安天子也故老有泣者太子粲言)
(於聰曰昔周武王豈樂殺紂乎正恐同惡相求為患故也不如早除之聰曰前殺庾珉輩而民心猶如是)
(吾未忍也且小觀之十二月聰饗羣臣使帝行酒洗爵已而又使執蓋晉臣涕泣有失聲者尚書郎辛賓)
(起抱帝大哭聰斬之洛陽守將趙固河内太守郭默侵漢河東揚言曰要當生縛劉粲以贖天子帝遂遇)
(害諡曰孝愍)集覽(庾珉先劉聰使懷帝行酒庾珉號泣被殺懷帝亦遇害)質實(平陽郡名)
(注見秦王政十四年洛陽縣名注見周顯王三年河内郡名注見楚義帝元年河東郡名注見漢獻帝建)
(安七年)
書法(於是漢暴使帝賓起抱帝大慟聰殺之趙固揚言欲贖天子帝遂遇害是先殺賓也先書)
(弑帝何先書弑帝所以見賓之死為帝而死也大書死之其為死節之勸深矣)
發明(凡偽國書某王某今懷愍之禍劉聰兩書姓書名者聰裔夷之醜臣服於晉乃乘時竊發)
(躬行大惡故揭姓名以誅其弑逆之罪耳豈得以偽國之例而比之哉一字之間蓋有深意矣)
王命課督農功
(王命課督農功二千石長吏以入穀多少為殿最諸軍各自佃作即以為稟)質實(殿最注見漢武)
(帝元鼎四年課殿)
河南王吐谷渾卒
(吐谷渾者慕容廆之庶兄也父涉歸分戶以隸之及廆嗣位二部馬鬭廆遣使讓之曰分建有别何不相)
(遠異渾怒曰馬鬭乃其常何至怒人欲遠别甚易恐後會為難耳遂帥其衆西徙廆遣長史追謝之渾遂)
(四傅陰山而居屬永嘉之亂因度隴據洮水之西極于白蘭地方數千里鮮卑謂兄為阿干廆追思之為)
(之作阿干之歌渾有子六十人長子吐延嗣吐延有勇力羌胡畏之)集覽(吐谷渾西域國其先本遼)
(東鮮卑徙河涉歸之庶長名吐谷渾即慕容廆庶兄也吐谷渾長子吐延吐延子葉延保于白蘭以為禮)
(公孫之子得以王父字為氐乃號其國曰吐谷渾姓慕容氏渾胡昆反四傅讀曰附白蘭羌種名吐蕃謂)
(之丁零左屬党項右接多彌或曰亦吐谷渾之别種也)正誤(吐谷渾今按吐當作他骨切)質
實(隂山注見秦王政三年洮水注見漢後主延熙十二年)
(戊寅)太興元年(漢主劉曜光初元年)春遼西公段疾陸眷卒
(疾陸眷子幼叔父涉復辰自立末怌乘虛襲殺之自稱單于)
書法(卒疾陸眷何予義也綱目於段氏每詳之義焉而已矣)
三月王即皇帝位
(愍帝凶問至建康王斬縗居廬百官請上尊號不許紀瞻曰晉氏統絶於今二年兩都燔蕩宗廟無主劉)
(聰竊號於西北而陛下高讓於東南此所謂揖讓而救火也王猶不許使殿中將軍韓績撤去御座瞻叱)
(績曰帝座上應列星敢動者斬王為之改容奉朝請周嵩上疏曰古之王者義全而後取讓成而後得是)
(以享世長久今梓宫未返舊京未清宜開延嘉謀訓卒厲兵先雪大恥副四海之心則神器將安適哉由)
(是忤旨出為新安太守嵩顗之弟也王遂即皇帝位百官皆陪列命王導升御牀共坐導固辭曰若太陽)
(下同萬物蒼生何由仰照乃止大赦文武增位一等帝欲賜諸吏投刺勸進者加位二等民投刺者皆除)
(吏凡二十餘萬人散騎常侍熊遠曰陛下應天繼統率土歸戴豈獨近者情重遠者情輕不若依漢法徧)
(賜天下爵於恩為普且可以息檢覈之煩塞巧偽之端也帝不從)集覽(居廬喪大記曰父母之喪)
(居倚廬不塗寢苫枕塊賈氏曰古者父母之喪倚木為廬在中門之外東方北戶東倚牆西至地以為廬)
(而居之無楣柱既虞之後楣柱翦屏乃西向開之今所謂朴陋之室殺古倚廬之制也神器注見漢光武)
(建武六年陪列猶言陪位爾雅釋言曰陪朝也注陪位為朝投刺投上刺書也刺七賜反)質實(韓績)
(吳郡嘉興人熊遠豫章南昌人新安郡名注見漢獻帝建安十三年新都)
書法(書即皇帝位何正統也終綱目書即皇帝位四漢書高祖光武昭烈晉則元帝舍是無書)
(即皇帝位者矣)
發明(繼統與創業不同臣前已論之矣今周嵩所言與費詩同旨固不為無見然特未知紹續)
(之意耳五代劉崇僭立謂其臣曰朕以周祖之業一朝墜地今日位號不得已而正之崇雖僭竊其)
(言蓋亦有理此綱目於光武昭烈元帝未混一之時所以皆書即皇帝位而無嫌者正以幸其繫人)
(心續正統副四海依歸之望慰祖宗在天之靈固不得與其他妄自尊大者比也)
立王太子紹為皇太子考證(立當作更謹按凡例曰更曰更某為某註云漢更)
(王太子為皇太子此當比漢例立當作更)
(紹仁孝喜文辭善武藝好賢禮士容受規諫與庾亮温嶠等為布衣之交亮風格峻整善談老莊帝器重)
(之聘其妹為紹妃使亮侍講東宫帝好刑名家以韓非書賜太子亮諫曰申韓刻薄傷化不足留聖心太)
(子納之)集覽(善談老莊注見成帝咸康三年習尚老莊好刑名家注見漢景帝元年申韓刻薄楊)
(子問道篇曰申韓之術不仁之至矣又注見漢武帝建元元年)
以慕容廆為龍驤將軍大單于
(廆以游䆳為龍驤長史劉翔為主簿命䆳創朝儀裴嶷曰晉室衰微介居江表中原之亂非明公不能拯)
(也今諸部雖各擁兵然皆頑愚相聚宜以漸并取為西討之資廆以為長史委以軍國之謀諸部弱小者)
(稍稍擊取之)質實(裴嶷姓名嶷牛已反)
以李矩都督河南軍事
(滎陽太守李矩使郭默郭誦救趙固誦潛遣其將耿稚等夜襲漢營漢軍驚潰死傷大半太子粲走保陽)
(鄕稚等據其營獲器械軍資不可勝數漢主聰使太尉范隆帥騎助之稚等殺其所獲牛馬焚其軍資突)
(圍犇虎牢詔以矩都督河南三郡諸軍事)質實(滎陽郡名注見秦莊襄王元年虎牢關名注見帝奕)
(太和四年河南郡名注見秦莊襄王元年三川李矩平陽人)
漢螽斯則百堂災質實(螽斯詩螽斯篇螽斯羽詵詵兮宜爾子孫振振兮注螽蝗屬長)
(而青長角長股能以股相切作聲一生九十九子)
(燒殺漢主聰子二十一人)
書法(火災非宫闕宗廟不書堂也何以書著聰滅也於是聰子死者二十一人)
張寔遣使上表
(都尉陳安叛相國保舉兵逼上邽保遣使告急於張寔寔遣步騎二萬赴之軍至新陽聞愍帝崩保謀稱)
(尊號破羌都尉張詵言於寔曰南陽忘大恥而亟欲自尊必不能成功晉王近親且有名德當帥天下以)
(奉之寔從之遣牙門蔡忠奉表詣建康比至帝已即位然寔竟不用江東年號猶稱建興)集覽(南陽)
(謂南陽王保)質實(上邽縣名注見漢光武建武八年一統志云新陽三國吳之縣名屬長沙郡晉)
(末改為新康縣屬衡陽郡隋省之故城在長沙府城西南一百二十六里)
書法(寔自嗣立一書得璽獻之愍帝建興三年一書遣兵入援𨼆帝建興四年一書遣韓璞將)
(兵伐漢建武元年於是書遣使上表皆予其忠也寔可謂世篤忠貞矣)
夏四月朔日食加王導驃騎大將軍開府儀同三司
(導遣從事行揚州郡國還見各言二千石官長得失獨顧和無言導問之和曰明公作輔寧使綱漏吞舟)
(何緣採聽風聞以察察為政邪導咨嗟稱善)集覽(從事行揚州郡國從事將軍之屬官也行音下)
(孟反循行也謂至揚州所隸郡國有所按察也察察為政謂用明太過也老子曰俗人察察我獨悶悶其)
(政悶悶其民醇醇其政察察其民缺缺林希逸口義云悶悶者不作聰明也察察者煩碎也)質實
(顧和吳郡人衆之族子揚州注見漢獻帝興平二年金陵)
成丞相范長生卒
(長生博學多藝能年近百歲蜀人奉之如神)
書法(成自立國以來至是十有五年綱目書成政事不一二而卒其臣者再錄賢也終綱目卒)
(僭國臣二十有二晉世居九成有二焉何地不生才信哉)
漢殺其尚書令王鑒中書監令崔懿之曹恂
(中常侍王沈養女有美色漢主聰立以為左皇后鑒及中書監崔懿之中書令曹恂諫曰借使沈之弟女)
(刑餘小醜猶不可以塵汚椒房况其家婢邪聰大怒收斬之鑒等臨刑沈以杖叩之曰庸奴復能為惡乎)
(鑒瞋目叱之曰豎子滅大漢者正坐汝鼠輩與靳凖耳懿之謂凖曰汝心如梟鏡必為國患汝既食人人)
(亦當食汝)集覽(刑餘小醜王沈乃宦官刑餘之人也說文曰醜可惡也此云小醜憎惡之稱也記曲)
(禮曰刑人不在君側註為怨恨為害也公羊傳曰君子不近刑人近刑人則輕死之道椒房注見漢昭帝)
(始元四年汝心如梟鏡前漢郊祀志古者天子常以春解祠祠黃帝用一梟破鏡注孟康曰梟鳥名食母)
(破鏡獸名食父黃帝欲絶其種類故使百吏祠皆用之或云直用破鏡也破鏡如貙而虎眼如淳曰漢使)
(東郡送梟五月五日為梟羹以賜百官以其惡鳥故食之梟堅堯反鏡本作獍音敬)
五月段匹磾殺太尉廣武侯劉琨
(初琨世子羣為段末柸所得末柸厚禮之許以琨為幽州刺史欲與之襲匹磾密遣使齎羣書請琨為内)
(應為匹磾邏騎所得時琨别屯征北小城不知也來見匹磾匹磾以書示琨曰意亦不疑公是以白公耳)
(琨曰與公同盟庶雪國家之恥若兒書密達亦終不以一子之故負公而忘義也匹磾雅重琨初無害琨)
(意將聽還屯其弟叔軍諫之遂留琨會代郡太守辟閭嵩潛謀襲匹磾事泄匹磾收琨縊殺之琨從事盧)
(諶等帥琨餘衆依末柸朝廷以匹磾尚彊冀其能平河朔乃不為琨舉哀温嶠表琨盡忠帝室家破身亡)
(宜在褒恤後數歲乃加贈太尉諡曰愍於是夷晉皆不附匹磾嶠之詣建康也其母崔氏固止之嶠絶裾)
(而去既至屢求返命朝廷不許會琨死除散騎侍郎嶠聞母亡阻亂不得犇喪固讓不拜苦請北歸詔曰)
(今桀逆未梟諸軍奉迎梓宫猶未得進嶠可以私難而不從王命邪嶠不得已受拜)集覽(辟閭嵩元)
(和姓纂云衛文公支孫以居楚邱辟閭里後因氏焉嵩其名也)質實(廣武縣名注見漢高帝七年)
書法(具官何予義也琨自書并州刺史綱目凡十一書遣劉希合衆則書王浚殺之劉曜襲晉)
(陽則書奔常山石勒攻樂平則書救之大敗樂平遂陷長史以并州叛則書奔薊與匹磾討石勒則)
(書未行而罷殆亦無一大快人意其餘書為大將軍書為司空書為太尉書上表勸進耳綱目於其)
(遇害具官書太尉廣武侯則亦唯其乃心帝室而已矣書匹磾殺罪匹磾也綱目於段氏有取焉功)
(罪不相掩可也)
發明(匹磾鮮卑之種乃心帝室亦甚可嘉然不思戮力共功之義遂至戕害督將則其餘不足)
(觀矣書殺太尉廣武侯劉琨予琨所以誅匹磾也其旨明矣)
青州刺史曹嶷叛降石勒
(初嶷既據青州乃叛漢來降又以建康懸遠復與石勒相結)質實(青州注見漢桓帝永康元年建)
(康郡名注見漢獻帝興平二年)
六月以刁協為尚書令
(協姓剛悍與物多忤與侍中劉隗俱為帝所寵任欲矯時弊每崇上抑下排沮豪強故為王氏所疾諸刻)
(碎之政皆云隗協所建協又使酒侵毁公卿見者側目)
秋七月代王鬱律擊劉虎破之
(劉虎侵拓跋西部鬱律擊之虎走出塞其部落降于鬱律於是鬱律西取烏孫故地東兼勿吉以西士馬)
(精彊雄於北方)集覽(拓跋注見武帝咸寧元年烏孫注見漢武帝元狩元年勿吉東胡種名)
漢主聰卒太子粲立八月靳凖弑而代之石勒引兵討
凖冬十月劉曜自立於赤壁封勒為趙公
(漢主聰寢疾徵劉曜石勒受遺詔輔政皆固辭乃以曜為丞相領雍州牧勒為大將軍領幽冀牧上洛王)
(景濟南王驥並錄尚書事靳準為大司空皆迭決奏事聰卒粲即位改元漢昌聰后四人皆年未二十粲)
(多行無禮靳凖陰有異志私謂粲曰如聞諸公欲行伊霍之事宜早圖之粲乃收景驥等殺之遊宴後宫)
(軍國之事一決於凖八月凖遂勒兵升殿執粲殺之劉氏男女無少長皆斬東市發淵聰二陵斬聰屍焚)
(其廟自號大將軍漢天王謂胡嵩曰自古無胡人為天子者今以𫝊國璽付汝還如晉家嵩不敢受凖殺)
(之遣使告司州刺史李矩曰劉淵屠各小醜矯稱天命使二帝幽没輒率衆扶侍梓宫請以上聞矩馳表)
(聞詔遣太常韓胤等奉迎梓宫凖欲以王延為左光禄大夫延罵曰屠各逆奴何不速殺我以吾左目置)
(西陽門觀相國之入也右日置建春門觀大將軍之入也凖殺之曜聞亂自長安赴之勒帥精騎五萬以)
(討凖據襄陵北原凖數挑戰勒堅壁以挫之十一月曜至赤壁即皇帝位以勒為大司馬加九錫進爵為)
(趙公勒進攻凖於平陽巴及羌羯降者十餘萬落勒皆徙於所部)集覽(行伊霍之事伊尹霍光廢)
(立之事也殷帝太甲既立不明伊尹放之桐宫三年後太甲悔過又從而立之漢霍光立昌邑王賀賀行)
(淫亂光遂廢賀而立病已是為宣帝東市刑人之所也劉淵屠各小醜劉淵劉聰之父也匈奴人故曰屠)
(各小醜屠各注見漢桓帝延熹元年小醜注見前年)質實(一統志云上洛漢之縣名屬弘農郡晉置)
(上洛郡後魏置洛州後周改洛州為商州取古商於地為名隋復為上洛郡唐初復為商州天寶初為上)
(洛郡乾元初復為商州屬關内道宋屬永興軍路元屬安西路本朝改州為縣仍屬西安府濟南國名注)
(見漢景帝三年襄陵縣名注見周顯王十八年赤壁水名源發平陽府趙城縣霍山西南流至岳陽縣西)
(漏崖入地過南三十里復出合澗水)
發明(五胡之禍始於淵成於聰生民屠戮不可勝紀然身死子弑如出一轍國亦尋滅綱目據)
(事直書雖不明言其應而應固已在中矣嗚呼中華之主天所立也其休戚存亡與天地相為流)
(通而劉聰以匈奴之孽乃敢執而困辱之非但得罪於中國得罪於世主而實得罪於天帝也天乃)
(假手於靳凖屠其族戮其屍禍及其父骨火延其宗廟嗚呼天所以報劉聰之辱二帝者亦略相當)
(矣天道之昭昭如此後之人可不畏哉)
十一月日夜出高三丈
書法(前書冇三日相承東行矣於是又書日夜出高三丈日之異莫甚於此者晉之中世何多)
(變哉)
以王敦為荆州刺史詔州郡秀孝復試經策
(時詔羣公卿士各陳得失御史中丞熊遠上疏以為胡賊猾夏梓宫未返而不能遣軍進討一失也羣官)
(不以讐賊未報為恥務在調戲酒色而已二失也選官用人不料實德惟在白衣選求才幹惟事請託當)
(官者以治事為俗吏奉法為苛刻盡禮為諂諛從容為高妙放蕩為達士驕蹇為簡雅三失也世所惡者)
(陸沈泥滓時所善者翺翔雲霄是以萬機未整風俗偽薄朝廷以從順為善相違見貶安得朝有辨爭之)
(臣士無禄仕之志乎古之取士敷奏以言今光禄不試甚違古義又舉賢不出世族用法不及權貴是以)
(才不濟務姦無所懲若此道不改求以救亂難矣先是帝欲慰悅人心州郡秀孝至者不試皆署吏尚書)
(陳頵亦上言宜循舊制試以經策從之仍詔不中科者刺史太守免官於是秀孝皆不敢行其有到者亦)
(託疾比三年無就試者帝欲特除孝廉已到者官尚書郎孔坦以為近郡懼累君父皆不敢行遠郡冀於)
(不試冒昩來赴若加除署是為謹身者失分僥倖者得官頽風傷教恐從此始不若一切罷之而為之延)
(期使得就學則法均而令信矣帝從之聽申至七年乃試)集覽(聽申聽從也申與伸同展也展其試)
(期)質實(梓宫注見漢安帝延光四年)
十二月漢將軍喬泰討靳凖斬之考異(按凡例冶其臣子之叛亂者討)
(而殺之曰誅據下靳明書誅此斬字亦當作誅)
(靳凖使侍中卜泰送乘輿服御請和於石勒勒囚泰送於漢主曜曜謂泰曰先帝末年實亂大倫司空行)
(伊霍之權使朕及此其功大矣若早迎大駕者當悉以政事相委况免死乎泰還言之凖未從將軍喬泰)
(等相與殺凖推靳明為主遣卜泰奉𫝊國六璽降漢石勒大怒進軍攻明明出戰大敗)質實(六璽)
(注見漢靈帝中平六年)
琅邪王煥卒
(煥鄭夫人之子時生二年矣帝愛之以其疾篤故王之及薨帝備吉凶儀服營起園陵功費甚廣右常侍)
(孫霄諫曰古者凶荒殺禮况今喪亂憲章舊制猶宜節省而禮典所無顧崇飾如是乎竭已罷之民營無)
(益之事殫已困之財脩無用之費此臣之所不安也不從)質實(琅邪國名注見宋文帝元嘉六年)
書法(琅邪王裒卒不書詳建武元年書煥卒何譏也二帝梓宫未返而越禮過情於無服之殤)
(是以譏之)
發明(于時梓宫未返國步多艱乃以成禮葬襁褓之物何哉特書其卒蓋譏之也)
彭城内史周撫叛降石勒詔下邳内史劉遐泰山太守
徐龕討之質實(彭城郡名注見秦始皇二十八年周撫潯陽人訪之子下邳國名注見漢高帝)
(六年泰山郡名注見秦始皇廿八年)石勒攻拔平陽靳明犇赤壁漢主
曜族誅之
(靳明屢敗遣使求救於漢漢主曜使人迎之明帥平陽士女萬五千人犇漢曜收靳氏男女皆斬之石勒)
(焚平陽宫室修二陵收粲已下百餘口葬之置戍而歸)質實(平陽郡名注見秦王政十四年)
御批資治通鑑綱目卷十八
