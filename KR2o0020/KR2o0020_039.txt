欽定四庫全書
御批資治通鑑綱目卷二十七
(起丙午宋明帝泰始二年魏獻文帝天安元年盡癸亥齊武帝永明元年魏孝文帝泰和七年)凡十
八年
(丙宋泰始二年魏顯祖午獻文帝弘天安元年)春正月宋遣建安王休仁討江
州晉安王子勛遂稱帝二徐司豫青冀湘廣梁益州皆
應之
(宋中外戒嚴以建安王休仁都督征討諸軍事江州刺史王玄謨副之以沈攸之為尋陽太守將兵屯虎)
(檻玄謨前鋒十軍繼至每夜各立姓號不相稟受攸之謂諸將曰今衆軍姓號不同苦有耕夫漁父夜相)
(呵叱便致駭亂取敗之道也請就一軍取號衆咸從之鄧琬詐稱受路太后璽書帥將佐上尊號扵子勛)
(子勛遂即位改元義嘉以琬及袁顗為僕射張悦為尚書徐州刺史薛安都冀州刺史崔道固青州刺史)
(沈文秀義陽内史龐孟虯吴郡太守顧琛吴興太守王曇生義興太守劉延熙晉陵太守袁標皆舉兵應)
(之宋主以庾業代延熙業至反與之合使孔璪慰勞會稽璪至反說使附尋陽益州刺史蕭惠聞亦謂將)
(佐曰湘東大祖之昭晉安世祖之穆其扵當璧並無不可但景和本世祖之嗣不任社稷其次猶多吾荷)
(世祖之眷當奉九江乃遣巴郡太守費欣夀將五千人東下扵是湘州行事何慧文廣州刺史袁曇遠梁)
(州刺史柳元怙山陽太守程天祚皆附扵子勛四方貢計皆歸尋陽朝廷所保唯丹陽淮南數郡而東兵)
(又已至永世宫省危懼宋主謀扵羣臣蔡興宗曰今普天同叛人有異志宜鎮之以静至信待人叛者親)
(戚布在宫省若繩之以法則土崩立至宜明罪不相及之義物情既定人有戰心六軍精勇器甲犀利以)
(待不習之兵其勢相萬矣願陛下勿憂建武司馬劉順說豫州刺史殷琰使應尋陽琰初以家在建康未)
(許後不得已而從之宋主復謂興宗曰諸處未平殷琰已復同逆為之奈何興宗曰逆之與順臣無以辨)
(然今商旅斷絶而米甚豐賤四方雲合而人情更安以此卜之清蕩可必但臣之所憂更在事後猶羊公)
(之言耳宋主知琰附尋陽非本意乃厚撫其家以招之使垣榮祖說薛安都安都曰我不欲負孝武榮祖)
(曰孝武之行足致餘殃今雖天下雷同正速死耳安都不從因留榮祖使為將)集覽(當璧左𫝊昭十)
(三年楚共王無冢適有寵子五人無適立焉乃大有事于羣望請神擇扵五人者乃徧以璧見扵羣望曰)
(當璧而拜者神所立也乃密埋璧扵大室之庭使五人齊而長入拜康王跨之靈王肘加焉子干子晳皆)
(遠之平王弱抱而入再拜皆厭紐景和宋主子業年號也以年號謂子業當奉九江晉安王子勛先為江)
(州刺史故稱九江猶羊公之言晉伐吴時羊祜寝疾晉武欲使祜卧護諸將祜曰取吴不必湏臣自行但)
(既平吴後當勞聖慮耳)質實(建安郡名注見晉武帝泰始五年江州注見漢武帝元鼎五年沈攸)
(之吴興武康人慶之從父兄子尋陽郡名注見晉明帝太寧二年一統志云虎檻洲名在太平府繁昌縣)
(東五十里宋沈攸之王休仁屯軍于此以破孫沖之扵赭圻又陳矦瑱進軍虎檻洲與齊王琳合戰亦此)
(地徐州注見秦始皇二十八年彭城冀州注見漢元帝建昭二年青州注見漢桓帝永康元年義陽郡名)
(注見梁武帝太清二年吴郡注見漢獻帝建安五年吴興地名古為防風氏之國春秋時屬吴後屬越戰)
(國時屬楚為菰城秦置烏程縣介扵會稽鄣兩郡之間漢初屬荆國景帝時屬江都國元狩初為會稽丹)
(陽二郡地東漢屬吴及丹陽郡三國吴始分置吴興郡治烏程縣梁兼置震州陳罷州仍為吴興郡隋初)
(郡廢以其地屬蘇杭二州仁夀初置湖州取太湖為名大業初州廢復分屬吴餘杭二郡唐初扵烏程置)
(湖州大寳初改吴興郡乾元初復為湖州屬江南道乾寧初陞忠國軍節度五代吴越奏改宣德軍宋改)
(昭慶軍又改州曰安吉屬浙西路元置湖州路至本朝改為湖州府隸浙江道王曇生琅邪臨沂人義興)
(郡名注見晉孝武帝太元十七年晉陵郡名注見隋煬帝大業十二年毘陵會稽郡名注見漢和帝永元)
(元年益州注見晉武帝泰始八年湘東郡名注見文帝元嘉十六年衡陽晉安郡名注見漢成帝建元三)
(年九江郡名注見晉明帝太寧二年尋陽巴郡注見周顯王六年湘州注見漢獻帝興平元年長沙廣州)
(注見秦始皇三十三年南海梁州注見周赧王四年漢中山陽郡名注見晉帝奕太和四年丹陽郡名注)
(見漢獻帝興平二年金陵淮南郡名注見漢武帝元朔五年豫州注見齊主寳卷永元二年夀陽垣榮祖)
(洛陽垣道人雷同事多曰雷同記曲禮上篇毋雷同)
書法(尋陽前書舉兵矣此其書討何子業昏虐既已除矣社稷有奉而復尋干戈是争也亂何)
(時而已乎故稱帝前乎此未有書遂者此特書遂若曰舉兵扵昏虐可也而遂稱帝不可也凡書遂)
(遽辭也是故子勛稱帝書遂陳霸先稱皇帝書遂唐武宗即位書遂)
發明(子勛前書舉兵者子業無道故子勛不以反書也至諸州舉兵應之亦不書反何耶子勛)
(既世祖之子諸州苟欲奉而君之是亦不忘本朝之意爾然既不書反又胡為以討江州書之乎夫)
(國君不可無一亦不可有二湘東既繼大統則是社稷已有奉人民已有主矣子勛前日舉兵固曰)
(廹扵狂暴今既得其所託便當返旆還州告諭諸郡以國已有君之意如是則宗廟重安境内無虞)
(豈不休哉不是之思遂乃正號稱尊則是志在争帝非復前此避禍之意也綱目原情定罪直書曰)
(討然後宋師可舉名義正矣故自此以下皆以臺軍别異而書之夫豈過哉)
宋兖州刺史殷孝祖帥兵赴建康
(宋主遣兖州刺史殷孝祖之甥葛僧韶說孝祖入朝孝祖委妻子扵瑕丘帥文武二千人即日還建康時)
(内外憂危咸欲犇散孝祖忽至所領皆傖楚壮士人情大安乃假孝祖節督前鋒遣向虎檻初宋主遣畢)
(衆敬詣兖州募人至是薛安都以衆敬行兖州事使殺孝祖諸子州境皆附之唯東平太守申纂據無鹽)
(不從)集覽(瑕丘漢地志山陽有瑕丘括地志云兖州瑕丘即任城樊縣無鹽注見秦二世三年)質
實(兖州注見漢獻帝興平二年一統志云瑕丘漢之縣名屬山陽郡東漢因之晉省入南平陽屬高平國)
(隋復置瑕丘縣為魯郡治唐為兖州治宋初改為瑕縣後改為嵫陽縣取山為名宋金元俱因之至本朝)
(為兖州府治所屬山東道東平郡名注見漢獻帝興平元年)
書法(書赴建康何予從正也)
宋分兵討豫州會稽
(宋主親總兵出頓中堂以山陽王休祜為豫州刺史督劉勔吕安國等軍討殷琰巴陵王休若督沈懷明)
(張永蕭道成等軍討孔顗時將士多東方人父兄子弟多已附顗宋主因送軍諭之曰朕方務德簡刑使)
(父子兄弟罪不相及卿等當深逹此懷勿以親戚為慮也衆扵是大悦凡叛人親黨在建康者居職如故)
質實(劉勔彭城人殷琰陳郡長平人孝祖之子巴陵郡名注見文帝元嘉三年沈懷明吴興武康人)
(張永吴郡人裕之子孔顗山隂人琳之從孫)
宋太后路氏殂
(太后延宋主置酒進毒宋主知之即以其巵上夀是日太后殂)質實(上夀注見漢武帝元封元年)
書法(扵是太后延宋主進毒酒中帝知之因以上夀遂殂宋主扵孝武為異母弟太后則孝武)
(之母也其不書弑何罪不在宋主也故從恒辭書殂)
二月宋臺軍克義興
(孔顗遣其將軍晉陵部陳甚盛沈懷明等不敢進咸勸巴陵王休若退保破岡休若宣令敢言退者斬衆)
(乃小定殿中御史吴喜請扵宋主願得精兵三百致死扵東宋主簡羽林勇士配之議者以喜刀筆主者)
(未嘗為將不可遣中書舍人巢尚之曰喜昔随沈慶之屢經軍旅勇决習戰若能任之必有成績乃遣之)
(喜性寬厚數使東吴人並懷之及聞其来皆望風降散至國山遇東軍擊破之斬其將進逼義興劉延熙)
(栅斷長橋保郡自守喜築圍與相持庾業扵長塘築城與延熙相應會宋主復遣督護任農夫至業城未)
(合攻破走之收其船仗向義興助喜攻郡克之諸壘皆潰延熙赴水死)集覽(軍晉陵軍謂屯守也)
(晉陵即延陵季子之采邑漢改毘陵縣晉置郡後諱毘又改晉陵隋置常州治晉陵武進二縣義興注見)
(晉孝武帝太元十七年長橋即垂虹橋也一名利注橋在蘇州吴江縣東西長千餘尺用木萬計前臨具)
(區横絶松陵湖光海氣蕩漾一色乃三吴之絶景)正誤(長橋今按吴喜進義興太守劉延熙柵斷)
(長橋此長橋正在義興即周處斬蛟處今宜興縣即古義興避宋太宗舊諱而改)質實(一統志云)
(破岡瀆名在應天府句容縣東二十五里吴赤烏中發兵三萬鑿句容中道至雲陽西城以通吴會船艦)
(上下十四埭羽林軍名注見漢昭帝元鳳元年軍旅注見梁武帝中大通二年東吴注見晉安帝元興元)
(年三吴國山注見梁武帝天監八年長橋在常州府宜興縣治南後漢袁府君所造晉周處嘗斬蛟扵此)
(元改名萬安橋長塘疑是地名未詳處所)
魏丞相太原王乙渾謀反伏誅太后稱制
(渾專權多殺侍中拓䟦丕告其謀反馮太后收渾誅之遂臨朝稱制引中書令高允侍郎高閭將軍賈秀)
(共參大政)質實(太原郡名注見齊明帝建武三年并州高閭漁陽雍奴人)
宋臺軍克晉陵吳興吳郡
(沈懷明等與東軍相持久不决會宋主遣將軍江方興御史王道隆至晉陵東軍五城相連城猶未固道)
(隆謂諸將曰此城未固可以藉手上副聖旨下成衆氣乃帥所領急攻拔之斬其將乘勝進擊東軍敗走)
(遂克晉陵孔璪時屯吴興南亭與王曇生顧琛皆棄郡犇會稽宋主以四郡既平乃留吴喜使統諸將擊)
(會稽召張永擊彭城江方興擊尋陽)集覽(吳興戰國楚為菰城秦置烏程縣屬會稽三國吴置吳興)
(郡隋改為湖州宋改為安吉州)質實(一統志云南亭在湖州府治西南下瞰苕溪孔璪山隂人顗從)
(弟彭城郡名注見秦始皇二十八年)
宋以蔡興宗為僕射褚淵為吏部尚書宋臺軍克會
稽
(吴喜任農夫等引兵向會稽破其兵取西陵斬庾業上虞令王晏起兵攻郡孔顗出走車騎從事中郎張)
(綏封府庫以待喜晏入城殺綏執尋陽王子房縱兵大掠獲孔璪及顗殺璪謂顗曰此事孔璪所為無預)
(卿事可作首辭當為申上顗曰江東處分莫不由身委罪求活便是君革行意耳乃並斬之顧琛等詣喜)
(歸罪喜皆宥之送子房建康貶松滋矦)質實(西陵渡名注見齊武帝永明六年上虞縣名注見晉)
(安帝隆安四年建康郡名注見漢獻帝興平二年金陵一統志云忪滋漢之縣名屬廬江郡後廢之晉太)
(元初以其流民避兵至南郡高成縣地乃僑置松滋縣屬河東郡隋初廢郡以縣屬荆州唐初屬江陵府)
(宋金元俱仍舊至本朝因之改屬荆州府)
三月宋臺軍敗于赭圻殷孝祖死沈攸之代將擊尋陽
軍大破之
(鄧琬鄙闇貪吝賣官鬻爵販賣飲博日夜不休羣小横恣競為威福扵是士民忿怨中外離心琬遣孫沖)
(之帥薛常寳等萬人為前鋒據赭圻沖之啟子勛曰舟楫已辦器械亦整便欲㳂流直取白下願速遣衆)
(軍兼行相接子勛乃以陶亮統五州兵合二萬人俱下亮不敢進屯軍鵲洲殷孝祖負其誠節陵轢諸將)
(臺軍有親屬在南者悉欲推治由是人情乖離沈攸之内撫將士外諧羣帥衆並頼之孝祖每戰常以鼔)
(盖自随軍中相謂殷統軍可謂死將矣與賊交鋒而自標若此若以十人射之欲不斃得乎及攻赭圻孝)
(祖果中流矢而死人情震駭並謂攸之當代為統督時休仁遣江方興等赴赭圻攸之以為孝祖阮死明)
(日不攻則示之以弱方興名位相亞必不為已下軍政不一致敗之由也乃帥諸軍主詣方興曰事之濟)
(否唯在明旦一戰不捷則大事去矣諸人或謂吾應為統自卜懦薄幹略不如卿今輙相推但當相與戮)
(力耳方興甚悅許諾諸軍主或尤攸之攸之曰吾本欲共濟艱難以安國活家豈計名位之升降而自惜)
(同異哉明日方興帥諸軍進戰大破南軍拔胡白二城詔以攸之督前鋒陶亮大懼召冲之還鵲尾留薛)
(常寳守赭圻時軍旅大起國用不足募民上錢榖補官有差軍中食少建安王休仁撫循將士均其豐儉)
(弔死問傷身親隐恤故十萬之衆莫有離心鄧琬遣劉胡帥衆十餘萬屯鵲尾胡宿將勇健多權略屢有)
(戰功將士畏之參軍蔡那子弟在襄陽胡每戰懸之城外那進戰不顧吴喜亦率所領五千人並運資實)
(至于赭圻)集覽(赭圻史炤釋文曰地名在姑孰自標標之言表也記也本作以羽儀自標顯隐恤隐)
(痛也恤愍也心哀痛而憐愍之)質實(赭圻城名注見晉哀帝興寧二年白下城名注見泰始元年鵲)
(洲未詳處所胡白二城未詳處所唯鳳陽府潁州城西北二里有胡城即春秋胡子國未知是否明者察)
(之一統志云鵲尾渚名在廬州府舒城縣治西北舊有鵲亭按左傳楚伐吴吴人敗諸鵲岸杜預注舒縣)
(鵲尾渚是也㐮陽縣名注見漢獻帝建安十二年)
書法(江左建國久矣未有書臺軍者書臺軍何别外兵也扵是子勛亦稱宋帝書宋則不知其)
(為誰也故曰臺軍敗臺軍者孫沖之也以自敗為文何不以外兵加臺軍也然則南兵之破方興力)
(也曷為止書攸之攸之讓不為統然後方興感激力戰則方興之功攸之之功也綱目歸功攸之其)
(為體國忘私之勸至矣)
宋斷新錢專用古錢夏四月宋臺軍拔赭圻
(沈攸之帥諸軍圍赭圻薛常寳等糧盡告劉胡求救胡以囊米繫流查及船腹而覆之順風流下以餉常)
(寳攸之疑有異遣人取之大得囊米胡又陸運餉之攸之邀擊胡被創走常寳惶懼走還攸之遂拔赭圻)
(建安王休仁進屯之胡等兵猶盛宋主遣褚淵至虎檻選用將士時以軍功除官者衆板不能供始用黃)
(紙)集覽(流查查與槎通水上浮木也)質實(薛常寳河東汾隂人)
五月宋臺軍圍夀陽
(殷琰使劉順督諸將據宛唐而以皇甫道烈土豪柳倫臺使不受節度劉勔始至塹壘未立順欲擊之道)
(烈與倫不可順不能獨進乃止勔營既立不可復攻因相持守順等糧盡琰將杜叔寳載米餉之吕安國)
(曰順精甲八千而我衆不能居半所頼者彼糧行竭我食有餘耳若使米至難可復圖今可閒道襲其米)
(車出彼不意若能制之將不戰而走矣勔以為然以疲弱守營簡精兵千人配安國使從間道抄之斬其)
(前行五百人叔寳棄米走五月順衆潰走扵是勔鼔行向夀陽與諸軍分營城外諸山宋主遣人齎詔宥)
(琰罪琰與叔寳欲降而衆心不一復嬰城固守)質實(宛唐疑是地名未詳處所夀陽郡名注見齊主)
(寳卷永元二年)
秋七月宋以楊僧嗣為武都王
(初武都王楊元和棄國犇魏其從弟僧嗣自立屯葭蘆費欣夀至巴東巴東人斬之阻守三峽蕭惠開復)
(遣兵出梁州僧嗣率羣氐斷其道間使以聞宋主乃以僧嗣為武都王)集覽(三峽盛弘之荆州記)
(三峽七百里中兩岸連山略無闕處重巖疊障隐天蔽日自非亭午及夜分不見日月少陵詩註王洙曰)
(三峽瞿塘巫山黃牛也杜修可曰峽程記云三峽謂明月峽巫山峽廣澤峽其瞿塘灔澦之類不繫三峽)
(數)質實(武都郡名注見漢武帝元鼎六年葭蘆城名注見文帝元嘉二十年巴東郡名注見漢獻)
(帝建安十九年三峽水名注見漢昭烈帝章武二年巫峽)
八月宋臺軍克江州殺子勛
(鄧琬以軍久不决乃以子勛之命徵袁顗于襄陽以為都督顗性恇橈在軍中不戎服談義賦詩不撫諸)
(將劉胡以南運未至就顗借米顗乂不許由此大失人心與臺軍相拒扵濃湖久之將軍張興世曰賊據)
(上流兵彊地勝我雖持之有餘而制之不足若以竒兵數千潜出其上因險而壁見利而動使其首尾周)
(遑糧運艱阻此制賊之竒也錢溪江岸最狹去大軍不遠下臨洄洑船必泊岸又有横浦可以蔵船千人)
(守險萬人不能過衝要之地莫出扵此沈攸之以為然乃選戰士七千輕舸二百配之興世沂流上而復)
(下如是累日劉胡笑曰我尚不敢越彼下取揚州興世何物人欲輕據我上不為之備一夕四更風便興)
(世舉帆直前過鵲尾胡乃遣兵追之興世潜遣其將黃道標帥七十舸徑趣錢溪立營寨明日引兵據之)
(胡自將水步二十六軍来攻將士欲迎擊之興世曰賊来尚遠氣盛而矢驟驟易盡盛易衰不如待之俄)
(而胡米轉近船入洄洑興世命任農夫等帥壯士擊之衆軍繼進胡敗走建安王休仁以錢溪城未固命)
(攸之等攻濃湖以分胡兵勢胡果欲更攻興世未至顗遽追之城乃得立胡遣人𫝊唱錢溪已平衆懼攸)
(之曰若然萬人中應有一人得還此必彼戰失利唱空聲以惑衆耳勒軍中不得妄動捷報尋至攸之以)
(所獲耳鼻示濃湖顗大駭懼八月濃湖軍乏食鄧琬大送資糧畏興世不敢進胡欲復攻錢溪既而曰吾)
(少習步戰未閑水鬭若步戰恒在數萬人中水戰在一舸之上舸舸各進不復相關正在三十人中此非)
(萬全之計吾不為也乃託疾不進遣百舸攻興世興世擊破走之顗怒胡不戰謂曰糧運鯁塞當如此何)
(胡乃遣兵步趣南陵載米三十萬斛錢布數十舫竪榜為城規欲突過至貴口不敢進興世遣兵擊而虜)
(之進逼胡營胡不能制遂遁去顗亦走休仁勒兵入其營納降卒十萬顗至鵲頭為人所殺鄧琬憂惶無)
(計張悅稱疾呼琬計事令左右伏甲帳後以索酒為約琬至悅問計琬曰正當斬晉安王封府庫以謝罪)
(耳悅曰今日寧可賣殿下以求活邪因呼酒伏發斬琬單舸齎首詣休仁降蔡那之子繫尋陽作部脫鎖)
(入城囚子勛攸之諸軍至斬之𫝊首建康時年十一子業之世衣冠懼禍咸欲遠出至是流離外難百不)
(一存衆乃服蔡興宗之先見休仁入尋陽遣吴喜等向荆郢雍湘豫章平餘寇劉胡逃至石城捕得斬之)
集覽(恇橈恇怯橈弱也橈女教反舸加我反南楚江湖謂船曰舸舫甫妄反方舟也竪榜竪立也榜)
(木片也蔡興宗之先見興宗嘗曰清蕩可必但臣所憂者更在事後)正誤(蔡興宗之先見今按宋主)
(子業景和元年袁顗求出為雍州刺史時以其舅蔡興宗為荆州長史辭不行顗曰朝廷形勢人所共見)
(在内大臣朝不保夕興宗曰宫省内外人不自保會應有變若内難得弭外釁未必可量汝欲在外求全)
(我欲居中免禍及子業被弑晉安王子勛舉兵尋陽明帝平之史云子業之世衣冠懼禍咸欲遠出至是)
(流離外難百不一存衆乃服蔡興宗之先見史文明白如此集覽不詳其意而草率引證故多類此)質
實(濃湖未詳處所張興世竞陵人錢溪未詳處所洄洑未詳處所横浦未詳處所揚州注見漢獻帝興)
(平二年金陵南陵縣名注見梁武帝太清三年貴口即貴山之口在池州府銅陵縣東六十里鵲頭山名)
(注見文帝元嘉三十年荆郢雍湘四州名荆注見漢獻帝建安十三年南郡郢注見漢後主建興七年武)
(昌雍注見漢獻帝建安十二年㐮陽湘注見漢獻帝興平二年長沙一統志云石城漢之縣名屬丹陽郡)
(晉屬宣城郡隋置秋浦縣屬宣州唐為池州治五代時楊吳改貴池宋元仍舊本朝因之為池州府治所)
(仍屬焉)
書法(江州書討矣其不書誅何子業子勛親也綱目於是有權衡矣故舉兵應子勛者其討之)
(也皆不名必若安都珍竒衆敬降魏而後名)
九月魏立郡學
(魏初立郡學置博士助教生員從高允之請也)
冬十月宋主殺其兄之子安陸王子綏等十三人
(宋主既誅子勛又殺安陸王子綏臨海王子頊邵陵王子元建安王休仁言於上曰松滋矦兄弟尚在非)
(社稷計宜早為之所於是子房等十人皆賜死世祖二十八子於此盡矣)集覽(松滋矦尋陽王先為)
(王晏所執貶為松滋矦)質實(安陸郡名注見周世宗顯德三年邵陵國名注見晉武帝泰始十年)
(臨海郡名注見晉安帝元興元年)
書法(於是鄭子綏荆子頊會稽子房皆應子勛者也皆以兄之子書殺而斥宋主綱目權衡之)
(意微矣吁)
發明(宋孝武不道淫亂縱欲無復人理故其諸子誅滅靡有孑遺盖天醜其行云爾然自孝明)
(言之則亦過矣且吾之所以盡殺兄之子者盖欲安吾之子孫也他日吾子孫效吾所為則所及者)
(必吾之子孫矣始欲安吾之子孫而反至於殺吾之子孫其為計不亦左乎世變日下天理絶滅祚)
(運之所以不長禍亂之所以迭出夫豈無自而然哉書殺其兄之子十三人其惡不待貶絶而自見)
(矣)
宋徐州刺史薛安都汝南太守常珍竒叛降于魏
(宋徐州刺史薛安都益州刺史蕭惠開梁州柳元怗兖州畢衆敬豫章太守殷孚汝南太守常珍竒並遣)
(使乞降于建康宋主以南方已平欲示威淮北命張永沈攸之將兵五萬迎安都蔡興宗曰安都歸順不)
(虚正湏單使今以重兵迎之勢必疑懼安都外據大鎮密邇邊陲地險兵彊尤宜馴養如其外叛招引北)
(寇將為朝廷旰食之憂宋主不從謂蕭道成曰吾今因此北討卿意以為何如對曰安都狡猾有餘以兵)
(逼之非國之利亦不聽安都果懼而叛常珍竒亦以懸瓠降魏皆請兵自救)集覽(懸瓠縣名也屬)
(汝南郡)質實(豫章郡名注見漢武帝元鼎五年梁州注見周赧王四年漢中汝南郡名注見漢光)
(武建武十九年懸瓠縣名注見文帝元嘉二十七年)
書法(徐州初應子勛綱目例不名之此其名之何叛降魏也應子勛可也挈土地以事讐則非)
(矣故皆書叛)
宋立子昱為太子
(宋主無子嘗以宫人陳氏賜嬖人李道兒已復迎還生昱又密取諸王姬有孕者内之宫中生男則殺其)
(母而使寵姬母之)
魏將軍尉元救彭城入懸瓠宋兗州刺史畢衆敬降魏
師
(魏遣將軍尉元孔伯恭等救彭城西河公石救懸瓠宋兖州刺史申纂守無鹽詐降於元元受而隂為之)
(備及師至纂果閉門拒之畢衆敬以子為建康所誅亦降於魏元遣將先據其城遂長驅而進西河公石)
(至上蔡常珍竒出迎石未即入城博士鄭羲曰珍竒意未可量不如直入其城據有府庫制其腹心石遂)
(策馬入城因置酒嬉戲羲曰觀珍竒色甚不平不可不備石乃嚴兵設備其夕珍竒使人燒府屋欲為變)
(以石有備而止淮西七郡民多不願屬魏連營南犇魏遣建安王陸馛宣慰民有䧟軍為奴婢者馛悉免)
(之郡民乃悦)集覽(陸馛姓名也馛蒲撥反)質實(尉元代人西河郡名注見周威烈王二十)
(三年無鹽縣名注見秦二世三年上蔡縣名注同上二年陸馛代人俟之子)
書法(安都珍竒書叛此則曷為不書宋速之也殺其子矣能無懼乎書曰降魏師魏師適至而)
(後降之也與請救於魏者異矣是故安都珍竒書叛而衆敬不書叛安都珍竒書降于魏而衆敬書)
(降魏師綱目有以亮其心矣)
宋豫州平
(劉勔圍夀陽戰無不捷以寬厚得衆心尋陽既平宋主使中書為詔諭殷琰蔡興宗曰叛亂既定是琰思)
(過之日宜賜手詔以慰引之今直中書為詔彼必疑之非所以速清方難也不從琰果疑勔之詐欲降於)
(魏主簿夏侯詳曰今日之舉本效忠節若社稷有靈便當歸身朝廷何可北面左祍乎且今魏軍近在淮)
(次官軍未測吾之去就若遣使歸欵必厚相慰納豈止免罪而已琰乃使詳出見勔曰城中士民畏將軍)
(之誅皆欲自歸於魏願將軍綏而赦之則莫不相帥而至矣勔許諾琰乃出降勔悉加撫慰不戮一人約)
(勒將士秋毫無犯夀陽人大悦楚軍將至聞琰已降乃掠義陽而去)集覽(淮次淮水之濱也)質
實(夀陽郡名注見齊主寳卷永元二年夏侯詳譙人社稷注見新莽天鳳元年左衽注見漢靈帝中平)
(二年淮水注見漢後主延興二年義陽郡名注見梁武帝太清二年)
宋益州平
(蕭惠開在益州多任刑誅諸郡叛之合兵圍成都聞尋陽已平争欲屠城宋主遣其弟惠基使成都赦惠)
(開惠開乃降城圍亦觧召還建康宋主問以舉兵狀對曰臣唯知逆順不識天命宋主釋之)質實
(成都縣名注見漢帝玄更始二年)
宋僑立兗徐青冀州
(兗州治淮隂徐州治鍾離青冀治鬱洲洲在海中周數百里累石為城高八九尺虚置郡縣荒民無幾)
質實(淮隂縣名注見漢獻帝建安元年鍾離縣名注見梁武帝天監六年青冀二州名注見秦二世)
(二年郯鬱洲山名注見晉安帝隆安五年郁州)
魏取彭城
(宋張永沈攸之進兵逼彭城魏尉元至薛安都出迎元遣李璨與安都先入城收管籥别遣孔伯恭以精)
(甲二千安撫内外然後入其夜張永攻之不克元不禮於安都安都悔降復謀叛尉元知之不果發乃重)
(賂元等元使燦與安都守彭城自將擊張永絶其糧道)質實(彭城郡名注見秦始皇二十八年管)
(籥注見晉明帝太寧三年孔伯恭鄴人)
(丁宋泰始三年未魏皇興元年)春正月魏取宋淮北四州及豫州淮西
地
(宋張永等棄城夜走會天大雪士卒凍死大半手足斷者什七八尉元邀其前薛安都乘其後大破永等)
(於吕梁之東死者以萬數枕屍六十餘里委棄資械不可勝計宋主召蔡興宗以敗書示之曰我愧卿甚)
(永及攸之皆坐貶還屯淮隂宋由是失淮北四州及豫州淮西之地裴子野曰太宗之初威令所被不滿)
(百里而能開誠布欵以致平定既乃賈其餘勇師出無名而長淮以北倏忽為戎矣若以向之虚懷不矜)
(不伐則二叛奚為而起哉)集覽(吕梁地名在徐州南十六里河水自州北東與清水合流南經吕梁)
(入淮水吕梁谼有亂石如虎牙激湍沸涌極為險惡莊子曰孔子觀於吕梁縣水三十仞流沬四十里龜)
(鼉魚鱉之所不能遊也即此)質實(一統志云吕梁山名在徐州城東南六十里下有二洪洪上有)
(雲夢梁王二城土人謂雲夢即韓信吕梁即彭越其洪有上下巨石齒列波流洶湧莊子所謂吕梁懸水)
(三十仞流沬四十里是也豫州注見漢光武建武十九年汝南淮隂縣名注見漢獻帝建安元年)
魏東平王道符反長安伏誅質實(東平郡名注見漢獻帝興平元年長安縣)
(名注見漢惠帝五年)宋青冀州平
(初尋陽既平宋主遣沈文秀弟文炳以詔書喻文秀又遣將軍劉懷珍將兵三千與之偕行進據朐城會)
(文秀攻青州刺史明僧暠走之衆心兇懼欲保郁州懷珍曰文秀欲以青州歸索虜計齊之士民安肯甘)
(心左衽耶今揚兵直前宣布威德諸城可飛書而下柰何守此不進自為沮撓乎遂進送文炳入城文秀)
(猶不降衆謂宜且堅壁伺隙懷珍曰今衆少糧竭懸軍深入正當以精兵速進掩其不備耳乃遣百騎襲)
(其城拔之文秀請降冀州刺史崔道固亦降宋主皆復其位)集覽(朐城即朐山縣城注見漢桓帝)
(永興二年明僧暠明姓也僧暠其名暠古老反索虜司馬公曰南北朝互相排黜南謂北為索虜盖拓䟦)
(氏號索頭也史炤曰虜以索辮髮故曰索虜計齊之士民計料也青州在齊故曰齊揚州謂沈文炳也)
正誤(揚兵直前今按綱目一本兵誤為州集覽遂以為文炳非也)
魏將軍慕容白曜侵宋青州取四城
(宋沈攸之自彭城還也留王玄載守下邳沈韶守宿豫睢陵淮陽皆留兵戍之時申纂守無鹽劉休賓守)
(梁鄒房崇吉守升城張讜守團城與肥城麋溝垣苗皆不附魏魏遣將軍長孫陵慕容白曜等將兵赴青)
(州白曜至無鹽欲攻之將佐皆以為攻具未備不宜遽進司馬&KR1073;範曰輕軍深入豈宜淹緩且申纂必謂)
(我軍来速不暇攻圍將不為備今出其不意可一鼓而克白曜從之引兵偽退夜進攻之拔無鹽殺申纂)
(欲盡以其人為軍賞範曰齊形勝之地宜遠為經略今人心未洽連城相望皆有拒守之志非以德信懷)
(之未易平也白曜曰善皆免之將攻肥城範曰肥城雖小攻之引日勝之不益軍勢不勝足挫軍威彼見)
(無鹽之破不敢不懼若飛書喻之不降則散矣白曜從之肥城果潰得粟三十萬斛白曜謂範曰此行得)
(卿三齊不足定也遂取垣苗糜溝二戍一旬中拔四城威震齊土)集覽(下邳注見漢高帝六年梁)
(鄒漢高祖封武儒於梁鄒索隐曰縣名屬濟南肥城今濟寧府屬縣故城在東平府平隂縣東南糜溝青)
(州戍城名垣苗青州戍城名形勝之地注見漢高帝六年三齊注見漢王邦元年)正誤(升城集覽)
(無註今按升城在齊州長青縣界)質實(一統志云宿豫古地名春秋時為鍾吾子國亦宿國所遷)
(地秦置下相縣漢又置&KR2316;猶縣晉省下相置宿豫縣及宿豫郡後魏屬南徐州東魏屬東楚州後周屬泗)
(州隋下邳郡治此唐始改為宿遷縣屬徐州宋屬邳州元省後復置本朝因之改屬淮安府睢陵古地名)
(漢屬臨淮郡東漢置睢陵縣晉屬下邳國東魏屬臨潼郡隋廢金復置改為睢寧縣屬泗州尋屬邳州後)
(廢元復置屬邳州本朝因之改屬淮安府淮陽縣名注見周赧王三十七年陳梁漢之縣名初屬碭郡後)
(為梁國晉末省之故城在徐州碭山縣東南鄒古鄒矦國名漢置鄒平縣屬濟南郡晉為鄒縣屬樂安國)
(後廢隋復置屬齊州後廢唐復置屬譚州貞觀初州廢屬淄州宋景德初徙治廢濟陽城金仍舊元屬濟)
(南路本朝因之改屬濟南府升城未詳處所團城未詳處所肥城古肥子國漢始置為縣屬泰山郡東漢)
(省入盧縣宋置碻磝城後屬濟北郡後周置肥城縣隋屬濟州唐屬東泰州貞觀初省入博城屬兗州宋)
(省入平隂縣金因之元復置屬濟寧路本朝改屬濟南府)
宋以蔡興宗為郢州刺史質實(郢州注見漢後主建興七年武昌)魏
取升城
(宋房崇吉守升城勝兵不過七百人魏慕容白曜築長圍攻之三月乃克忿其不降欲盡阬之参軍事韓)
(麒麟諫曰如此則自此以東諸城皆人自為守不可攻矣白曜乃止崇吉脱身走其母及申纂妻與魏濟)
(州刺史盧度世有中表親然已疎遠及為魏所虜度世奉事甚恭贍給優厚度世閨門之内和而有禮百)
(口怡怡豐儉同之宋崔道固閉門拒魏沈文秀遣使迎降請兵於魏白曜欲遣兵救之&KR1073;範曰文秀室)
(家墳墓皆在江南擁兵數萬城固甲堅彊則拒戰屈則遁去今無朝夕之急何據求援且其使者視下色)
(愧語煩志怯此必挾詐以誘我不可從也不若先取歴城克盤陽下梁鄒平樂陵然後案兵徐進不患其)
(不服也白曜乃止文秀果不降魏尉元表言彭城宋之要藩不有重兵積粟則不可固守若資儲既廣)
(則宋人不敢窺淮北矣且賊向彭城必由青泗過宿豫歴下邳趨青州亦由下邳沂水經東安此皆要地)
(今先平之則青冀諸州可不攻而克不然則青冀雖拔百姓狼顧猶懷僥倖之心臣愚以為宜釋青冀之)
(師先定東南斷劉彧北顧之意絶愚民南望之心則淮北自舉暫勞永逸矣若天雨既降彼或運糧益衆)
(規為進取則近淮之民翻然改圖青冀二州未可猝拔也宋沈攸之自送運米至下邳魏人遣間詐之)
(曰薛安都欲降求軍迎接吳喜請赴之攸之不許既而来者益多攸之謂曰諸人既有誠心若能與薛徐)
(州子弟俱来者即皆假以鄉縣唯意所欲如其不爾無為空往来也自是不復至攸之乃使軍主陳顯逹)
(將千人助戍下邳而還)集覽(歴城注見文帝元嘉八年盤陽古淄川郡隋置淄州今盤陽府是樂)
(陵平原郡邑漢置為郡今滄州縣在河間路樂音洛沂水縣名元屬沂州今隸莒州在益都路又沂水注)
(見漢獻帝建安三年)質實(韓麒麟昌黎人濟州注見漢景帝三年濟南一統志云盤陽漢之縣名屬)
(濟南郡東漢屬齊國晉省之宋置東清河郡及貝丘縣北齊罷郡以縣屬齊州隋置淄州改貝丘為淄川)
(縣後州廢唐初復置淄州宋金元俱仍舊本朝初改淄川州以縣省入尋改州為縣屬濟南府樂陵古地)
(名秦為齊郡地漢為平原渤海二郡地三國魏分置樂陵郡晉為樂安樂陵二國地隋置隶州治陽信縣)
(後罷唐復置治樂陵又移治厭次天寳初又改樂安郡乾元初復為州五代梁徙治城東南宋復徙於此)
(元置濱隶路後改為隶州屬濟南本朝初改為樂安州以厭次縣省入後改為武定州屬濟南府清泗二)
(水名清注見晉帝奕太和四年泗注見文帝元嘉三十年沂水在淮安府邳州城西自山東沂州西流至)
(下邳南入泗河逹于淮東安漢之縣名屬城陽國東漢屬琅邪郡晉宋因之北齊廢隋復置唐省入沂水)
(縣故城在青州府沂水縣南五十里薛徐州謂薛安都)
宋以袁粲為僕射秋八月宋遣中領軍沈攸之擊彭
城將軍蕭道成鎮淮隂
(宋主復遣沈攸之等擊彭城攸之以清泗方涸糧運不繼固執以為不可宋主怒彊遣之而使行徐州事)
(蕭道成鎮淮隂道成收養豪俊賓客始盛魏之入彭城也垣崇祖將部曲犇據朐山道成以為戍主朐山)
(濱海孤絶人情未安魏人得其叛將遣騎二萬襲之崇祖方出送客城中人懼皆下船欲去崇祖還謂腹)
(心曰虜非有宿謀承叛者之言而来耳易誑也今得百餘人還事必濟矣卿等可亟去此二里外大呼而)
(来云艾塘義人已破虜煩戍軍速往逐之舟中人果喜争上岸崇祖引入據城遣羸弱入島人持兩矩登)
(山鼓譟魏軍乃退崇祖亦自彭城犇朐山遂依道成扵淮隂劉僧嗣將部曲二千人居海島道成亦召而)
(撫之)集覽(朐山注見漢桓帝永興二年艾塘義人艾塘地名在東海郡朐山縣西北十二里義人義)
(從之人也)正誤(艾塘義人今按謂舉義之人)質實(垣崇祖洛陽垣道人護之姪子部曲注見)
(陳文帝天嘉元年鼓譟注見文帝元嘉二十六年海島注見晉成帝咸康四年)
魏作大像
(高四十三尺用銅十萬斤黃金六百斤)
書法(書大像何譏媚佛也書作大像始此終綱目書作大像者三是年唐武氏再書)
魏人拒擊宋師走之遂取下邳
(魏尉元遣兵拒沈攸之又以攸之前敗所喪士卒瘃墮膝行者還之以沮其氣宋主尋悔遣攸之等復召)
(使還不及攸之至濉清口魏兵擊之衆潰還走淮隂委資械以萬計尉元以書喻宋徐州刺史王玄載玄)
(載棄下邳走魏以辛紹先為太守紹先不尚苛察務舉大綱教民治生禦寇而已由是下邳安之宋宿豫)
(戍將淮陽太守皆棄城走慕容白曜進屯瑕丘宋將軍房法夀襲據盤陽以降白曜表韓麒麟與法夀對)
(為冀州刺史白曜引兵攻崔道周扵歴城不下攻沈文秀扵東陽文秀請降魏兵入城暴掠文秀悔怒拒)
(守擊魏兵破之)集覽(瘃墮瘃株玉反寒瘡也顔師古曰因寒瘃而墮指)質實(濉清口即濉清)
(二水之口也按一統志云濉水在淮安府睢寧縣西源自靈璧縣東流經縣界又東北至宿遷縣入泗水)
(清水注見晉安帝義熙十三年房法壽東武城人東陽城名注見文帝昇平元年)
魏主始親政事
(魏主李夫人生子宏馮太后自撫養之遂還政扵魏主魏主始親國事勤扵為治賞罰嚴明拔清節黜貪)
(汙扵是魏之牧守始有以廉潔著聞者)
書法(太后專也)
冬十月宋以金贖義陽王昶于魏
(宋主遣使以金千兩贖義陽王昶于魏魏人不許使昶與宋主書為兄弟之儀宋主責其不稱臣不答魏)
(主復使昶與宋主書昶曰臣本彧兄未經為臣若改前書是為二敬苟或不改彼所不納臣不敢奉詔乃)
(止魏人愛重昶凡三尚公主)集覽(二敬敬齋箴注主一之謂敬無適之謂一是也)正誤(是為)
(二敬今按劉昶先與宋主書為兄弟之儀而不答若又改而稱臣則是二其敬也集覽所引雖深而不切)
書法(扵是魏人不許則其書何予宋義也雖予之也亦惜之也以金贖昶可謂義矣而以不稱)
(臣故終以不答則為義不終矣)
十二月常珍竒叛魏歸宋考異(提要作復歸于宋)
(常珍竒雖降扵魏實懷二心劉勔復以書招之會魏西河公石攻汝隂珍竒乘虚燒劫懸瓠驅掠上蔡安)
(成平輿三縣民屯扵灌水魏人攻之珍竒犇壽陽)質實(汝隂縣名注見齊主寳卷永元二年一統)
(志云安成漢舊縣名屬汝南郡晉宋仍舊隋省之故城在汝寧府城東南汝水北平輿縣名注見秦王政)
(二十三年灌水在汝寧府固始縣西南四十二里俗音訛為澮水禇先生論神龜出扵江灌水間嘉林之)
(中謂此水也夀陽縣名注見齊主寳卷永元二年)
書法(歸宋反正也必書叛魏何惡反覆也綱目惡反覆扵其降魏也書叛其歸宋也亦書叛及)
(魏拔歴城也則書奔與書孟逹大異矣據漢後主建興五年盖逹不書叛書來歸是故珍竒歸宋書)
(叛魏是年陳伯之歸梁書叛魏丙戌年趙匡贊矦益還漢書叛蜀戊申年皆惡其反覆者也)
(戊宋泰始四年申魏皇興二年)春正月魏侵宋宋豫州刺史劉勔擊却
之斬其將閼于拔
(魏侵宋武津宋劉勔擊却之斬其將于都公閼于拔淮西民賈元友上書陳伐魏取陳蔡之策宋主以其)
(書示勔勔上言元友稱虜主幼弱内外多難夭亡有期臣以為虜自去冬蹈藉王土今春連城圍逼國家)
(未能復境何暇滅虜元友所陳率多夸誕狂謀言之甚易行之甚難元嘉以来傖荒遠人多勸討虜從来)
(信納皆貽後悔境上之人唯視彊弱王師至彼必壺漿候塗裁見軍退便抄截蠭起此前後所見明驗非)
(一也宋主乃止)質實(一統志云武津晉之縣名屬汝南郡宋末省之故址在汝寧府城北四十五里)
(上蔡縣境内于都疑是縣名未詳處所淮西道名注見唐憲宗元和十年陳蔡古二國名陳注見周赧王)
(三十七年蔡注見秦二世二年上蔡傖荒注見文帝元嘉二十三年壺漿候塗孟子云簞食壺漿以迎王)
(師元嘉文帝年號蠭起注見秦二世二年)
宋東徐兖州降魏魏以尉元為徐州刺史
(魏尉元遣使說宋東徐州刺史張讜讜以團城降魏魏以高閭與讜對為刺史元又說宋兖州刺史王整)
(蘭陵太守桓訢降之魏以元為開府儀同三司徐州刺史鎮彭城召薛安都畢衆敬入朝以客禮待之封)
(矦賜第資給甚厚)質實(東徐州注見唐昭宗景福二年泗州蘭陵縣名注見漢光武建武四年)
二月魏拔宋歴城
(崔道固出降)
常珍竒犇宋考異(提要無此句據三年分注此句當削)宋車騎大將軍
王玄謨卒夏四月宋减民田租之半宋劉勔敗魏
兵扵許昌質實(許昌縣名注見漢獻帝建安元年)魏以李惠為征南
大將軍馮熙為太𫝊考異(按凡例親戚書其屬此當書魏以馮太后兄熙為太𫝊李)
(夫人父惠為征南大將軍)
(惠李夫人之父熙馮太后之兄也)
秋七月宋以蕭道成為南兖州刺史質實(南兖州注見漢武帝元朔)
(五年淮南)
書法(是歲十月朔日食不書疑漏)
冬十二月宋改葬路太后
(義嘉之亂路太后暴殂既葬巫師復請發陵戮玄宫為厭勝至是改葬之)集覽(義嘉晉安王子勛稱)
(帝時改元義嘉厭勝厭益&KR0881;反廣雅云厭鎮也)
宋以阮佃夫為游擊將軍
(先是中書侍郎舍人皆用名流為之太祖始用寒士世祖猶雜用士庶而巢戴遂用事及宋主盡用左右)
(細人佃夫及中書舍人王道隆散騎侍郎楊運長並參預政事權亞人主巢戴所不及也佃夫尤恣横納)
(貨賂作威福朝士貴賤莫不自結僕隸皆不次除官捉車人至中郎將馬士至員外郎)集覽(巢戴)
(巢尚之戴法興事見孝武帝大明二年)質實(中郎將官名注見漢帝玄更始三年)
(巳宋泰始五年酉魏皇興三年)春正月魏拔宋青州執其刺史沈文秀
(沈文秀守東陽魏人圍之三年外無救援士卒晝夜拒戰甲胄生蟣蝨無離叛之志至是魏人拔東陽文)
(秀觧戎服正衣冠持節坐齋内魏人執之縛送慕容白曜使之拜文秀曰各兩國大臣何拜之有白曜還)
(其衣為設饌鎻送平城魏主宥之待為下客給惡衣疏食既而重其不屈拜外都下大夫扵是青冀之地)
(盡入扵魏矣)質實(東陽城名注見順帝昇平元年)
發明(宋自元嘉末年侵魏之後兩國各務自保無復兵争至薛安都等叛降于魏扵是魏人乘)
(釁侵宋取淮北淮西及下邳諸郡之地今又拔青州而執其刺史宋惟迫扵内難未遑外略亦下復)
(與之力争然魏氏納其叛臣奪其土地屠其城邑雖若得志一時夫豈仁義之舉綱目随事書之是)
(非曲直瞭然在目固自不可得而掩也)
二月魏以慕容白曜為青州刺史
(白曜撫御有方東人安之)
魏立三等輸租法除其雜調
(魏自天安以来比歲旱饑重以青州用兵山東之民疲扵賦役魏主命因民貧富分為三等輸租之法等)
(為三品上三品輸平城中輸他州下輸本州舊制常賦之外有雜調十五至是罷之民稍贍給)質實
(青州注見漢桓帝永康元年山東道名注見文帝元嘉二十五年)
宋以太尉廬江王禕為南豫州刺史
(宋河東柳欣慰等謀反欲立太尉廬江王禕禕帝兄而帝輕之以廢帝謂之驢王徙封廬江禕銜之遂與)
(欣慰通謀事覺詔降禕車騎將軍出鎮宣城遣腹心楊運長領兵防衛欣慰等伏誅)質實(南豫州注)
(見漢明帝永平十三年丹陽河東郡名注見漢獻帝建安七年廬江郡名注見漢景帝五年宣城郡名注)
(見漢明帝永平十三年丹陽)
書法(扵是柳欣慰謀反禕與之通事覺出之其不書謀反何罪宋主也禕其兄也而輕侮醜詆)
(以失其心綱目深探其本故禕之謀反不書而其殺也斥書宋主)
夏五月魏置僧祇佛圖戶
(魏徙青齊民扵平城桑乾立平齊郡以居之沙門統曇曜奏平齊戶及諸民有能歲輸榖六十斛入僧曹)
(者即為僧祇戸粟為僧祇粟遇凶歲賑給饑民又請民犯重罪及官奴以為佛圖戶以供諸寺掃灑並許)
(之扵是僧祇寺戶徧扵州鎮矣)集覽(平城注見漢高帝七年桑乾注見文帝元嘉二十八年僧祇佛)
(圖佛書有阿僧祇此祇字下無一畫音祈或音脂非也佛圖即浮屠梵語佛陀)質實(一統志云平齊)
(古地名秦為鴈門郡隂館縣地東漢末廢後魏置平齊郡隋為神武縣地屬馬邑郡唐廢遼置河隂縣屬)
(應州宋改山隂縣置忠州元併入金城縣後復置至本朝因之改屬大同府沙門僧名注見漢明帝永平)
(八年)
六月魏立子宏為太子宋主殺其兄廬江王禕
(宋主又令有司奏禕忿懟有怨言詔免官爵遣使持節逼令自殺)
冬十月朔日食質實(日食注見漢惠帝七年)十一月魏遣使如
宋脩好
(自是信使歲通)
發明(魏既得志扵宋今乃遣使脩好宋亦自守不暇不念舊惡綱目據事書之亦幸其兵禍之)
(息也)
十二月宋以桂陽王休範為揚州刺史
(宋司徒揚州刺史建安王休仁與宋主素相友愛景和之世宋主頼其力以脫禍及泰始初四方兵起休)
(仁親當矢石克成大功任總百揆親寄甚隆由是朝野輻凑宋主不悦休仁悟其旨表觧揚州宋主以休)
(範代之)集覽(景和宋主子業年號也脫禍事在元年)質實(桂陽郡名注見漢武帝元鼎五)
(年輻凑注見漢文帝六年)
宋置三巴校尉
(先是三峽蠻獠歲為抄暴故分荆益四郡立府扵白帝以鎮之又以孫謙為巴東建平太守敕募千人自)
(随謙曰蠻夷不賓盖待之失節耳何煩兵役以為國費遂不受至郡開布恩信蠻獠翕然懷之競餉金寳)
(謙皆慰諭不受)集覽(蠻獠記王制篇南方曰蠻韻書注獠魯皓反西南夷也)質實(三巴地名)
(注見漢獻帝建安二十年白帝地名注見漢獻帝建安十七年孫謙東莞人巴東郡名注見漢獻帝建安)
(十九年建平郡名注見晉武帝太康元年)
宋臨海賊起
(臨海田流自稱東海王剽掠海鹽殺鄞令東土大震)集覽(臨海漢屬東甌國三國吴為臨海郡即今)
(台州臨海縣鄞令鄞縣令長也鄞音銀秦時鄞屬會稽郡今慶元府屬縣也鄞縣故城在鄮縣東南)質
實(臨海郡名注見晉安帝元興元年東海郡名注見秦二世二年郯一統志云鄞古越東境之地名秦)
(置鄞縣屬會稽郡漢因之王莾改為謹縣東漢復舊名隋併入句章縣屬吴州唐初析句章置鄞州尋廢)
(州為鄮縣屬越州開元中復改為鄞縣屬明州宋元俱仍舊至本朝因之改為寧波府治所仍屬焉)
(庚宋泰始六年戍魏皇興四年)春正月宋定南郊明堂歲祀
(間二年一祭南郊間一年一祭明堂)
宋納太子妃江氏考異(提要作宋太子昱納妃江氏竊疑書宋納太子妃則似唐玄宗)
(納夀王妃而扵君臣父子之教所害尤大今考晉泰始八年書晉太子衷納妃賈氏陳大建五年書周太子贇)
(納妃楊氏則此當從提要)
(宋納太子妃令百官皆獻始興太守孫奉伯止獻琴書宋主大怒封藥賜死旣而原之)質實(始興)
(郡名注見晉愍帝建興三年)
書法(納太子妃不書此其書何志賄也扵是責百官皆獻故書譏之終綱目太子書納妃三晉)
(衷賈氏是年江氏周贇楊氏皆譏也)
魏擊吐谷渾敗之質實(吐谷渾西域國名注見晉元帝建武元年)夏六月
宋以王景文為僕射揚州刺史
(宋主宫中大宴裸婦人而觀之王后以扇障面上怒曰外舍寒乞今共為樂何獨不視后曰為樂之事其)
(方自多豈有姑姊妹集而以此為笑乎外舍之樂雅異扵此上大怒遣后起后兄景文聞之曰后在家劣)
(弱今叚遂能剛正如此)
宋以南兖州刺史蕭道成為黃門侍郎尋復本任考異
(一本漏州字)
(道成在軍中久民間或言其有異相宋主疑之徵為黃門侍郎道成懼不欲内遷而無計得留參軍荀伯)
(玉教其遣數十騎入魏境魏果遣遊騎行境上道成以聞宋主乃使道成復本任)質實(南兖州注)
(見漢武帝元朔五年淮南荀伯玉廣陵人)
書法(尋復本任矣何以書譏受欺也扵是道成不欲内遷遣騎略魏魏果遣遊騎行邊道成以)
(聞遂復本任受欺甚矣故書譏之)
發明(宋主以疑而召道成道成以計而寢召命君臣相詐如此果何益哉尋復本任直筆書之)
(交譏之爾)
宋立總明觀質實(總明觀未詳處所)
(置祭酒一人儒玄文史學士各十人)集覽(儒玄文史四學之名也文帝元嘉十五年立)
柔然侵魏魏主自將擊敗之
(柔然侵魏魏主引羣臣議之僕射南平公目辰曰車駕親征京師危懼不如持重固守虜懸軍深入糧運)
(不繼不久自退遣將追擊破之必矣給事中張白澤曰蠢爾荒愚輕犯主略若鑾輿親行必望麾崩散豈)
(可坐而縱敵以萬乘之尊嬰城自守非所以威服四夷也魏主從之柔然大敗乘勝逐北降斬數萬所獲)
(馬仗不可勝計旬有九日往返六千里時魏百官不給禄少能以廉白自立者魏主詔吏受所監臨羊一)
(口酒一斛者死與者從坐有能紏告尚書以下罪狀者以所紏官授之白澤諫曰昔周之下士尚有代耕)
(之禄今皇朝貴臣服勤無報若使受禮者刑身紏之者代職臣恐姦人闚望忠臣懈節求事簡而民安不)
(可得也請依律令舊法仍班禄以酬廉吏魏主乃止)集覽(鑾輿輿車也萬乘稱車輿鑾注見漢文帝)
(元年鸞旗逐北注見周赧王三十一年)質實(柔然北狄國名注見晉孝武帝太元十二年南平郡)
(名注見晉惠帝永興二年京師注見周顯王二十五年張白澤上谷沮陽人兖之孫周之下士尚有代耕)
(之禄孟子曰下士與庶人在官者同禄禄足以代其耕也)
書法(柔然扵魏書寇久矣此其止書侵何薄其罪也盖自壬年遣使如宋而魏襲之自是又四)
(伐焉今而脩怨情也故止書侵孝文既立二年三侵則不可以復恕矣故甲寅復書寇)
魏殺其青州刺史慕容白曜
(初魏乙渾專政白曜附之魏主追以為憾誅之)
宋討臨海賊平之
(辛宋泰始七年魏高祖孝亥文帝拓䟦宏延興元年)考異(按魏獻文帝以是年八月𫝊位扵太子宏此當)
(分注魏皇興五年高祖孝文帝宏延興元年據前分注文成帝濬獻文帝弘皆無拓䟦二字則此拓䟦二字當)
(削去)春二月宋主殺其弟晉平王休祐以巴陵王休若為
南徐州刺史
(初宋主為諸王寬和有令譽獨為世祖所親即位之初義嘉之黨多蒙寬宥随才引用有如舊臣及晚年)
(更猜虐好鬼神多忌諱文書有禍敗凶喪疑似之言應廽避者數千百品有犯必戮左右忤意往往刳斮)
(淮泗用兵府蔵空竭百官絶禄而奢費過度每造器用必為正御副御次副名三十枚至是寢疾以太子)
(幼弱深忌諸弟晉平王休祐剛狠數忤旨宋主積不能平因其從出射雉隂遣夀寂之等拉殺之陽言落)
(馬贈葬如禮既又忌寂之勇徤亦殺之建康民間訛言荆州當出天子刺史巴陵王休若有貴相宋主召)
(為南徐刺史休若憂懼將佐亦謂還朝必不免禍參軍王敬先曰荆州帶甲十萬地方數千里上可以匡)
(天子除姦臣下可以保境土全一身孰與賜劔邸第使臣妾飲泣而不敢葬乎休若以白宋主而誅之)
集覽(刳斮刳音枯破腹也斮昃略反斬脛也)質實(南徐州注見秦始皇二十八年彭城晉平)
(郡名注見漢武帝建元三年閩中巴陵郡名注見文帝元嘉三年刳注見梁武帝天監七年斮周書泰誓)
(中斮朝涉之脛注斮斫也孔氏曰紂冬月見朝涉水者謂其脛耐寒斫而視之)
魏西部敕勒叛討之不克質實(敕勒高車部名注見文帝元嘉七年)夏
五月宋主殺其弟建安王休仁
(晉平刺王既死休仁益不自安宋主亦病與楊運長等為身後之計運長等又慮宋主晏駕休仁秉政已)
(不得專權彌贊成之扵是召休仁入宿尚書下省遣人齎藥賜死休仁罵曰上得天下誰之力邪孝武以)
(誅鋤兄弟子孫滅絶今復為爾宋祚其得久乎宋主慮有變力疾乘輿出端門休仁死乃入下詔稱休仁)
(謀反懼罪引决降為始安縣王聽其子伯融襲封宋主與休仁素厚雖殺之每謂人曰我與建安年時相)
(鄰少更欵狎艱難之中勲誠實重事計交切不得不除痛念之至不能自已因流涕不自勝)集覽
(晉平刺王晉平所封邑名漢書音義曰刺来葛反戾也諡法暴戾無親曰刺力疾注見晉穆帝永和五年)
(引决引長也决通作訣别也長别之義或曰猶言自裁謂裁决生死也)質實(晏駕注見漢高帝十)
(二年乘輿注見漢安帝延安四年始安縣注見晉成帝咸和四年)
宋以袁粲為尚書令褚淵為僕射
(初宋主在藩與褚淵相善既即位深委仗之及寝疾淵守吴郡急召入見宋主流涕曰吾近危篤故召卿)
(著黃&KR1596;耳黃&KR1596;者乳母服也因與淵謀誅休仁淵以為不可宋主怒曰卿癡人不足與計事淵懼而從命)
集覽(黃&KR1596;&KR1596;音力賀反婦人所著之衣也宋主欲褚淵輔佐太子如乳母之哺養小皃也)質實
(吳郡注見漢獻帝建安五年)
秋七月宋主殺其弟巴陵王休若以桂陽王休範為江
州刺史
(休若至京口聞建安王死益懼宋主以休若和厚能得物情恐其將来傾奪幼主欲遣使殺之慮不奉詔)
(乃手書召之使赴七月七日宴及至賜死而以桂陽王休範刺江州時宋主諸弟俱盡唯休範以人村凡)
(劣不見忌故得全沈約曰太祖之扵義康以呵訓之微行成滅親之大禍開端樹隙垂之後人太宗因易)
(隙之情據已行之典翦落洪技不待顧慮既而幼主孤立神器傾移履霜堅冰其所由来遠矣裴子野曰)
(太宗保字螟蛉剿拉同氣既迷在原之天屬未識父子之自然宋德告終非天廢也夫危亡之君未嘗不)
(先棄本技嫗煦旁孽推誠嬖狎疾惡父兄前乘覆車後来併轡借使叔仲有國猶不失配天而他人入室)
(將七廟絶祀曾是莫懷甘心揃落晉武背文明之託而覆中州者賈后太祖棄初寧之誓而登合殿者元)
(凶禍福無門奚其豫擇友于兄弟不亦安乎)集覽(呵訓之微行行下孟反事在文帝元嘉十七年)
(太宗保字螟蛉保養字乳也太宗明皇帝先以宫人賜李道兒已復迎還而生昱是為後廢帝故云螟蛉)
(也詩小宛篇螟蛉有子蜾蠃負之文公𫝊曰螟蛉桑上青蟲也似步屈蜾蠃土蜂也取桑蟲負之入木空)
(中七日而化為其子揚子曰螟蛉之子殪而逄蜾蠃祝之曰類我類我久則肖矣迷在原之天屬謂迷失)
(兄弟之親也詩常棣篇脊令在原兄弟急難注脊令雝渠也飛則鳴行則搖不能自舍耳急難言兄弟之)
(相救扵急難箋云雝渠水鳥而今在原失其常處則飛則鳴求其類天性也猶兄弟之扵急難嫗煦旁孽)
(嫗煦注見晉康帝建元元年旁孽旁枝庶孽也庶孽注見漢景帝三年七廟記王制篇天子七廟謂三昭)
(三穆與太祖之廟而七鄭玄曰此周制也七者太祖及文王武王與親廟四公羊傳成六年注廟之言貌)
(也宗廟者先祖之尊貌也王立七廟一壇一墠曰考廟曰王考廟曰皇考廟曰顯考廟曰祖考廟皆月祭)
(之注王皇皆君也顯明也祖始也名先人以君明始者所以尊本之意也晉武背文明之託而覆中州者)
(賈后晉文帝臨終為武帝叙西漢淮南厲王及三國魏陳思王故事而泣又執齊王攸手以授武帝太后)
(臨終亦流涕謂武帝曰桃符性急而汝不慈恐不能相容以是屬汝勿忘我言桃符齊王攸小字也後中)
(書監荀勖等疾攸搆扵武帝之前攸知之憤怨嘔血而死賈后惠帝皇后也后性酷虐嘗手殺人弑皇太)
(后楊氏殺皇太子遹致趙王倫率兵入宫廢殺賈后而自穪皇帝遷惠帝于金墉太祖棄初寧之誓而登)
(合殿者元凶宋太祖文皇帝就其姊會稽公主宴主起再拜悲泣曰車子歲暮必不為陛下所容今特請)
(其命文帝指蒋山曰若違今誓便是負初寧陵初寧陵武帝陵墓也車子義康小字也後江夏王義恭奏)
(義康有怨言被殺元凶謂太子劭也劭引張超之等馳入齋閤弑文帝扵合殿友于兄弟善于兄弟為友)
質實(京口郡名注見晉孝武帝太元十五年)
發明(湘東始以寬和得譽身罹子業之禍得脫僅若毫芒既更子勛之變扵是盡殺其猶子亦)
(可已矣今乃復殺諸弟何也唐虞明德不曰親睦九族則曰厚叙九族周家内睦九族並建蕃屏卜)
(世三十年過其歴宋主彧欲為後嗣計反乃盡剪其枝葉然而忌道成而不能去他日移國固非失)
(扵友于之愛也綱目備而書之休祐休仁休若之死一則曰宋主殺其弟二則曰宋主殺其弟大書)
(特書不一而足其惡不可勝貶後嗣絶滅宜哉)
宋主殺其豫州都督吳喜
(初吴喜之討會稽也言扵宋主曰得諸賊帥皆即戮之既而生送子房釋顧琛等宋主以新立功不問而)
(心銜之至是以其多計數得人情恐其不能事幼主乃召入賜死又詔劉勔等曰喜輕狡萬端苟取物情)
(非忘其功勢不得已耳)
書法(明帝之篇非殺其親戚不斥書主據泰豫元年王景文止書宋殺此其斥宋主何誅心也)
(先是喜討會稽生送子房宋主銜之至是見殺殺吴喜之心即殺子房之心也綱目誅心故以殺親)
(戚例書之其旨深矣)
宋以蕭道成為散騎常侍
(道成被徵所親以朝廷方誅大臣多勸勿行道成曰諸卿殊不見事主上自以太子稚弱剪除諸弟何預)
(他人今唯應速發不且見疑且骨肉相殘自非靈長之祚禍難將興方與卿等戮力耳既至拜散騎常侍)
集覽(戮力左傳戮力一心注戮力併力也戮字本作勠)
八月魏主弘𫝊位扵太子宏自稱太上皇帝
(魏主聰睿夙成剛毅有斷而好黃老浮屠之學常有遺世之心以叔父京兆王子推沈雅仁厚欲禪以位)
(乃會公卿大議皆莫敢言子推兄任城王子雲對曰陛下方隆太平臨四海豈得上違宗廟下棄兆民必)
(欲遺棄塵務則皇太子宜承正統夫天下者祖宗之天下若更授旁支恐非先聖之意啟姦亂之心不可)
(不慎也太尉源賀尚書陸馛皆附子雲議魏主怒變色中書令高允曰臣不敢多言願陛下上思宗廟託)
(付之重追念周公抱成王之事魏主乃曰然則立太子羣公輔之又曰陸馛直臣必能保吾子以為太保)
(與源賀持節奉璽綬傳位扵太子宏時宏生五年矣有至性前年魏主病癰親吮之及是悲泣不自勝魏)
(主問其故對曰代親之感内切扵心宏即位羣臣奏曰漢高祖稱皇帝而尊其父為太上皇明不統天下)
(也今皇帝幼冲萬機大政陛下猶宜總之謹上尊號曰太上皇帝從之徙居北苑崇光宫采椽土階國大)
(事乃以聞又建鹿野浮圖扵苑中與禪僧居之)集覽(黃老浮圖之學黃老黃帝老子也浮屠釋氏也)
(史記黃帝者有熊國君少典之子也姓公孫名曰軒轅老子姓李名耳字伯陽諡曰聃周守藏室之史也)
(韓非𫝊歸本扵黃老索隐注黃老之法清簡無為君臣自正浮屠通作浮圖釋典云僧曰浮圖塔亦曰浮)
(圖魏志云浮屠正號曰佛陀佛陀與浮屠聲相近皆西方字其来轉為二音也又釋氏要覽曰梵語佛陀)
(或云浮屠或云部多或云毋䭾或云没陀皆是五天竺語楚夏並譯之為净覺今略稱佛也采椽土階史)
(記太史公自序曰堯舜堂高三尺土階三等茅茨不剪采椽不刮注索隐曰此是韓子之文韋昭曰采椽)
(櫟榱也正義曰采椽採取為椽不刮削也采通作採前書相如𫝊採椽不斲注採柞木也浮圖此謂塔也)
(梵語浮圖華言譯之曰聚相葛洪字苑曰佛龕也)質實(京兆郡名注見唐玄宗開元十一年任城)
(郡名注見漢明帝永平十四年周公抱成王之事史記周武王崩成王立周公居冢宰以王年幼恐天下)
(叛乃攝行政代王當國南面負扆以朝諸侯璽綬注見漢光武建武三年漢高祖稱皇帝而尊其父為太)
(上皇事在漢高帝六年)
書法(賀善贊曰前此有尊其父為太上皇者明不統天下也今魏𫝊位扵其子稱太上皇帝者)
(猶總乎萬幾也)
發明(大位大姦之招也古人兢兢業業一日萬幾豈固厭逸樂而好勤勞哉所居天位所治天)
(職祖宗基業之付託海宇民物之歸仰宵衣旰食猶懼弗勝烏有尊居人上而厭棄塵勞者哉必若)
(清虛恬淡毋亦擇賢而用委任責成總其大綱猶或庶幾况嗣子方穉乃欲委而去之何耶綱目書)
(魏主𫝊位太子自稱太上皇帝以見其斷出扵己固非他人使之異時鴆毒潜行其身不保亦以大)
(權去手莫能致詰故爾尚誰咎哉雖然魏主屏去聲色超然物外其與奢侈縱慾相去何止什百然)
(而不享喬松之夀反貽覆身之禍然則浮屠黃老之學果何益哉噫)
冬十月魏敕勒叛討破之
(魏沃野統萬二鎮敕勒叛遣太尉源賀討之皆降追擊餘黨俘獲甚衆詔賀督三道諸軍屯漠南先是每)
(歲秋冬發軍三道並出以備柔然春中乃罷賀以為往来疲勞不可支久請募諸州鎮武徤者三萬人築)
(三城以處之使三時務農冬則講武不從)質實(沃野鎮名未詳處所統萬鎮名注見晉安帝義熙九)
(年漠南注見漢獻帝建安二十五年沙漠)
宋人侵魏魏人擊却之
(宋主命琅邪蘭陵太守垣崇祖經略淮北崇祖自郁洲將數百人入魏境七百里據蒙山魏人擊却之)
質實(琅邪郡名注見文帝元嘉七年郁洲注見晉安帝隆安五年一統志云蒙山在兖州府費縣西)
(北七十里書蒙羽其藝詩奄有龜蒙即此處又以其居魯地之東一名東山孟子所謂孔子登東山而小)
(魯是也垣崇祖洛陽垣道人護之姪)
宋作湘宫寺
(宋主以故第為湘宫寺備極壯麗新安太守巢尚之罷還宋主謂曰卿至湘宫寺未此是我大功德散騎)
(侍郎虞愿侍側曰此皆百姓賣兒貼婦錢所為佛若有知當慈悲嗟愍罪高浮圖何功德之有侍坐者皆)
(失色宋主怒使人驅下殿愿徐去無異容宋主棋品甚拙而每與第一品王抗對奕抗紿曰皇帝飛棋臣)
(不能斷宋主終不悟好之愈篤愿又曰堯以此教丹朱非人主所宜好也宋主怒甚以其舊臣優容之)
質實(新安郡名注見漢獻帝建安十三年新都虞愿餘姚人浮圖塔名注見本年堯以此教丹朱博)
(物志堯造圍棋以教子丹朱或云舜子商均愚故作圍棋以教之其法非智者不能也)
書法(前書立佛精舍矣未有書作寺者書作寺始此自是魏書永明閑居梁己丑年書永寧梁)
(丙申年唐書章敬代宗大歴二年書入寺武宗會昌六年閩書白龍五代丁酉年不可勝書矣終綱)
(目書作寺六精舍不與焉)
發明(作善降之百祥作不善降之百殃積善之家必有餘慶積不善之家必有餘殃宋主彧剿)
(拉宗支淫刑濫殺猜忌忍虐人不自保内則淫汙肆慾外則極侈窮奢嬖倖縱横殘民蠧國其不善)
(之積如此方且大營梵宇自謂福由然不閱歲而告殞勦滅無餘向之所謂大功德者果安在哉君)
(子觀綱目書宋作湘宫寺然後驗其所享之報而是非得失瞭然矣)
(壬宋泰豫元年午魏延興二年)春正月宋蠻酋桓誕以沔北降魏
(大陽蠻酋桓誕擁沔北八萬餘落降魏自云桓玄之子魏以為東荆州刺史使起部郎韋珍與誕安集新)
(民區處諸事皆得其所)質實(大陽蠻末詳處所唯永州府城西二百四十里有大陽山未知是否)
(桓玄譙國人晉安帝隆安三年反元興元年入建康廢安帝為平固王遷于尋陽自稱皇帝國號楚改元)
(永始次年寧州都督馬遷擊誅之沔北注見漢獻帝建安十三年漢沔東荆州注見齊武帝永明五年沘)
(陽)
二月柔然侵魏魏擊走之宋殺其揚州刺史江安侯
王景文
(景文常以盛滿為憂屢辭位宋主不許詔報曰人居貴要但問心若為耳大明之世巢徐二戴位不過執)
(戟而權抗人主今袁粲為令僕領選而人往往不知有粲以此居貴要當有致憂兢否夫有心扵避禍不)
(若無心扵任運存亡之要巨細一揆耳至是慮晏駕後皇后臨朝景文或有異圖遣使齎手敕並藥賜死)
(景文正與客棋叩函看已復置局下神色不變局竟歛子納奩畢徐曰奉敕見賜以死方以敕示客中直)
(兵焦度怒曰大丈夫安能坐受死州中文武數百足以一奮景文曰知卿至心若見念者為我百口計乃)
(作墨啟致謝飲藥而卒諡曰㦤侯宋主又嘗夢有人告曰豫章太守劉愔反既寤遣人就郡殺之)集
覽(大明孝武帝年號巢徐二戴巢尚之徐爰戴法興戴明寳皆孝武時人)質實(江安縣名注見)
(漢獻帝建安十九年公安焦度南安郡氐文珪之孫豫章郡名注見漢武帝元鼎五年)
發明(考之分注景文處死不亂如此若畀以託孤之任豈不愈扵道成乃反疑而殺之何耶書)
(官書爵可哀也已)
夏四月宋主彧殂太子昱立
(宋主病篤以桂陽王休範為司空褚淵為護軍將軍劉勔為右僕射與尚書令袁粲荆州刺史蔡興宗郢)
(州刺史沈攸之並受顧命淵素與蕭道成善薦之詔以為右衞將軍共掌機事宋主遂殂太子昱即位生)
(十年矣粲等秉政承奢侈之後務弘節儉欲救其弊而阮佃夫等用事貨賂公行不能禁也)質實
(郢州注見漢後主建興七年武昌)
書法(明帝之初綱目書宋立予其立也即位以来書殺者八而子勛之外殺兄殺弟殺其兄之)
(子斥書宋主者並吴喜而六再𫝊而亡宜矣)
宋以安成王準為揚州刺史
(凖實桂陽王休範之子而太宗以為己子)質實(安成郡名注見泰始三年揚州注見漢獻帝興平二)
(年金陵桂陽郡名注見漢武帝元鼎五年)
秋七月宋以沈攸之都督荆襄八州軍事
(宋右將軍王道隆以蔡興宗彊直不欲使居上流以為中書監而以沈攸之代之興宗辭不拜道隆每詣)
(興宗躡履到前不敢就席良久去竟不呼坐攸之自以材略過人隂畜異志擇郢州士馬器仗精者以自)
(随到官以討蠻為名大發兵力部勒嚴整重賦斂以繕器甲舊應供臺者皆割留之羈留商旅蔽匿亡命)
(所部逃亡窮追必得而後止舉措專恣不復承用符敕朝廷疑而憚之為政刻暴或鞭撻士大夫然吏事)
(精明人不敢欺盗賊屏息外戸不閉)
八月宋中書監樂安公蔡興宗卒質實(樂安縣名注見漢靈帝中平二)
(年蔡興宗陳留考城人廓之子)
(謚曰宣穆)
書法(中書監未拜則何以書予賢也故官稱其才則興宗以未拜而卒書中書監罰不當罪則)
(楊惲以已廢而殺書故平通侯漢宣帝五鳳四年皆綱目之特筆也宋魏至陳諸臣卒具官爵者十)
(九人詳宋辛酉年)
冬十月柔然侵魏魏擊走之宋以劉秉為僕射
(秉和弱無幹能以宗室清令故袁褚引之)質實(劉秉彭城人宋宗室袁褚謂袁粲褚淵)
宋以阮佃夫為給事中
(佃夫權任轉重欲用其所親為部袁粲等不從佃夫稱敕施行衆不敢執)
書法(再書宋何不使佃夫同扵劉秉也綱目正邪之分嚴矣)
魏制小祀勿用牲
(魏有司奏諸祠祀一千七十五所歲用牲七萬五千五百上皇惡其多殺詔自今非天地宗廟社稷皆勿)
(用牲薦以酒酺)
(癸宋主昱元徽元丑年魏延興三年)春正月魏詔守令勸農事除盗賊
(魏詔守令勸課農事同部之内貧富相通家有兩牛通借無者縣令能静一縣劫盗者兼治二縣即食其)
(禄能静二縣者兼治三縣三年遷為郡守郡守自二郡至三郡亦如之三年遷為刺史)
二月宋以晉熙王燮為郢州刺史
(宋桂陽王休範素凡訥少知觧物情亦不向之故太宗之末得免扵禍及是自謂尊親莫二應入為宰輔)
(既不如志怨憤頗甚典籖許公輿為之謀主令休範折節下士遠近赴之收養勇力繕治器械朝廷知之)
(隂為之備會夏口闕鎮以其地居尋陽上流欲使腹心居之乃以晉熙王燮為刺史而以王奐為長史行)
(事燮始四歲宋主之弟也復恐其過尋陽為休範所留使自太洑徑去休範大怒密與公輿謀襲建康奐)
(景文之兄子也)集覽(少知觧句絶少不甚也知去聲心有所知也觧胡買反曉了也奐音煥)正
誤(少知觧今按知如字)質實(典籖官名注見營陽王景平二年折節注見周赧王二年尋陽郡名)
(注見晉明帝太寧三年夏口地名注見漢獻帝建安十三年晉熙郡名注見梁簡文帝大寳元年太洑疑)
(是地名未詳處所)
吐谷渾寇魏魏遣兵討降之考異(寇當作侵討當作擊)魏以孔
乘為崇聖大夫
(乘孔子二十八世孫也)質實(孔乘魯國人)
秋七月魏制河南六州賦法質實(一統志云河南古豫州地漢置豫州刺史)
(察舉潁州河南等郡而不常所治東漢置司隸校尉治洛陽而别置豫州扵譙郡唐扵此置河南道開元中置)
(都畿河南河北三道採訪處置使而都畿道治東都河南道治陳留河北道治魏郡宋都扵汴置京東東西二)
(路安撫使以開封河南守臣兼領元扵此置河南江北等處行中書省河南江北道肅政廉訪司至本朝置河)
(南等處承宣布政使司領開封彰德衞輝懷慶河南南陽汝寧七府云)
(戶收絹一疋綿十斤租三十石)
書法(譏重歛也扵是戶收絹一疋綿十斤租三十石)
冬十月武都王楊僧嗣卒弟文度立降魏考異(立當作嗣)
宋尚書令袁粲以母喪去職
(詔以衛軍將軍攝職粲辭)
書法(未有書母喪去職者此其書何嘉守禮也扵是詔粲以衞將軍攝職粲固辭當時如粲者)
(盖鮮矣故書嘉之然則劉湛嘗以母憂去則曷為不書湛競者也其去不得已焉耳終綱目書以母)
(喪去二是年袁粲唐憲宗元和二十一年王叔文)
發明(母喪去職前此未有書者是時主少國疑姦雄伺隙粲躬受託孤之任所繫甚重其可拘)
(常守禮者哉特筆書之非美之也正所以譏其暗扵機事爾)
十二月朔日食柔然侵魏魏州鎮十一水旱
(甲宋元徽二年寅魏延興四年)夏五月宋江州刺史桂陽王休範舉兵
反攻建康右衞將軍蕭道成擊斬之
(休範反帥衆二萬騎五百發尋陽以書與諸執政稱楊運長等蠱惑先帝使建安巴陵無罪被戮請誅之)
(朝廷惶駭蕭道成曰昔上流謀逆皆因淹緩至敗休範必懲前失輕兵急下乘我無備今宜頓兵新亭白)
(下堅守宫城東府石頭以待賊至千里孤軍復無委積求戰不得自然瓦觧我請頓新亭以當其鋒破賊)
(必矣袁粲聞難扶曳入殿内外戒嚴道成遂出屯新亭張永屯白下沈懷明戍石頭道成治壘未畢休範)
(前軍已至新林捨舟步上遣其將丁文豪别趣臺城而自以大衆攻新亭道成拒戰移時外勢愈盛衆皆)
(失色休範白服登城以數十人自衞校尉黃回張敬皃謀詐降以取之乃出城放仗大呼稱降休範信之)
(置扵左右回目敬兒奪休範防身刀斬之持首歸新亭道成遣送詣臺道逄南軍送者棄首扵水挺身得)
(逹唱云已平而無以為驗人莫之信休範將士亦不之知其將杜黑騾攻新亭甚急道成拒戰自晡逹旦)
(矢石不息會丁文豪破臺軍進至朱雀桁黑騾遂北趣之王道隆將羽林精兵在門内召劉勔扵石頭勔)
(至命撤桁以折南軍之勢道隆怒曰賊至但當急擊寧可開桁自弱邪勔不敢復言道隆趣勔進戰勔戰)
(敗死黑騾等乘勝度淮道隆走還黑騾追殺之黃門侍郎王藴重傷而踣或扶之以免扵是中外大震白)
(下石頭之衆皆潰先是月犯右執法太白犯上將或勸劉勔觧職勔曰吾執心行已無愧幽明災𤯝之来)
(避何可免勔晚年頗慕高尚立園宅名東山罷遣部曲蕭道成謂曰將軍受顧命輔幼主而深尚從容廢)
(省羽翼一朝事至悔可追乎勔不從而敗褚淵弟澄為撫軍長史開東府門納南軍擁安成王凖據東府)
(中書舍人孫千齡開門出降宫省恇擾衆莫有闘志俄而丁文豪之衆知休範已死稍欲退散許公輿詐)
(稱桂陽王在新亭士民惶惑詣壘投刺者以千數道成皆焚之登城謂曰劉休範已就戮屍在南崗下我)
(乃蕭平南也諸君諦視之刺皆已焚勿懼也即遣陳顯逹等將兵入衛袁粲慷慨謂諸將曰今寇賊已逼)
(而衆情離沮孤子受先帝付託不能綏靖國家請與諸君同死社稷被甲上馬將驅之扵是顯逹等引兵)
(出戰大破黑騾文豪皆斬之進克東府餘黨悉平)集覽(宫城即臺城也注見文帝元嘉三十年委)
(積禮天官宰夫掌牢禮委積注委積謂牢米薪芻委扵偽反積子賜反此二字相連皆同此音投刺書姓)
(名扵奏白曰刺音七賜反投刺所以通姓名而歸投也蘇氏鄉義曰凡見長者用名紙見敵者以下用刺)
(字其文止曰某郡姓名而已有爵者並爵書之)質實(新亭注見晉安帝元興元年白下城名注見明)
(帝泰始九年東府注見晉安帝元興元年石頭城名注見漢獻帝建安十七年新林浦名注見文帝元嘉)
(三年放仗注見晉安帝元興元年朱雀桁注見晉明帝太寧二年太白星名注見晉穆帝升平元年一統)
(志云東山在應天府城東南三十一里一名土山晉謝安舊隐會稽東山築此擬之常放情遊賞與從子)
(玄圍棋至夜始還即此從容注見秦二世三年災𤯝注見陳宣帝太建十一年江州注見晉明帝太寧二)
(年建康郡名注見漢獻帝興平二年金陵)
柔然遣使如宋六月宋以蕭道成為中領軍
(道成與袁粲褚淵劉秉更日入直决事號為四貴)
宋荆州刺史沈攸之等攻江州克之考異(據凡例當書蕭道成討誅)
(之沈攸之等攻江州平之)
(休範之反也沈攸之謂僚佐曰桂陽必聲言我與之同若不顛沛勤王必增朝野之惑乃與徐郢湘雍同)
(討尋陽殺休範二子而還)質實(勤王注見漢獻帝建安元年)
魏罷門房之誅
(魏詔曰下民兇戾不顧親戚一人為惡殃及闔門朕為民父母深所愍悼自今非謀反大逆外叛罪止其)
(身扵是始罷門房之誅魏太上勤扵為治賞罰嚴明慎擇牧守進廉退貪諸曹疑事舊多奏决又口𫝊詔)
(敕或致矯擅至是命事無大小皆據律正名不得為疑奏合則制可違則彈詰盡用墨詔由是事皆精審)
(尤重刑罰大刑多令覆鞫或囚繫積年羣臣頗以為言太上曰滯獄誠非善治不猶愈扵倉猝而濫乎夫)
(人幽苦則思善故智者以囹圄為福堂朕特苦之欲其改悔而矜恕爾由是囚繫雖滯而所刑多得其宜)
(又以赦令長姦故自延興以後不復有赦)集覽(墨詔非口𫝊之詔覆鞫覆審也鞫窮理罪人也以言)
(鞫之也)質實(倉猝急遽貌囹圄獄名注見唐代宗大歴十四年)
秋七月柔然寇魏敦煌考異(寇當作侵或作攻)
(柔然寇魏敦煌尉多疾擊破之尚書奏敦煌僻遠介居二寇之間恐不能自固請徙之凉州羣臣皆以為)
(然給事中韓秀曰敦煌雖逼強寇然人習戰闘足以自全而能隔閡二虜使不得通今徙就凉州不唯有)
(䠞國之名且姑臧去敦煌千餘里防邏甚難二虜交通騷動凉州則關中不得安枕又士民重遷或招外)
(寇為國深患不可不慮也乃止)集覽(尉多疾尉姓也音紆勿反隔閡隔障閡阻也)正誤(尉多)
(疾今按疾字刊誤當作侯)質實(敦煌郡名注見漢武帝元朔三年凉州注見唐中宗景龍二年韓秀)
(昌黎人姑臧縣名注見漢光武建武十年關中注見唐玄宗開元十一年京兆)
九月宋以袁粲為中書監領司徒褚淵為尚書令劉秉
為丹陽尹
(粲固辭求反居墓所不許淵以褚澄為吳郡司徒長史蕭惠明言扵朝曰禇澄開門納賊更為股肱大郡)
(王藴力戰幾死棄而不收賞罰如此何憂不亂淵甚慙乃以藴為湘州刺史)質實(禇澄陽翟人湘)
(州注見漢獻帝興平元年長沙)
書法(去年書粲以母喪去職矣扵是復用則其不書起復何予粲也粲以母喪去職以國難入)
(赴扵是又固求反墓不許而後受之可謂得進退之權矣故不書起復凡書起復譏也是故袁粲以)
(國難不書是年杜暹以金革不書唐玄宗開元十二年)
冬十一月宋主冠
(初宋主昱在東宫時喜怒乖節太宗屢敕陳太妃痛捶之及即位内畏太后太妃外憚諸大臣未敢縱逸)
(自加元服内外稍無以制自以李道兒之子故每微行自稱李將軍常着小袴衫營署巷陌無不貫穿或)
(夜宿客店或晝卧道傍排突厮養與之交易或遭慢辱悦而受之)集覽(李道兒之子明帝先以宫)
(人陳氏賜嬖人李道兒已復迎還而生昱)
書法(扵是宋主年十有二自加元服益無所憚矣綱目書帝冠十有三詳漢惠帝四年莫長扵)
(漢昭帝莫少扵宋主昱舍是無書帝冠者矣)
魏建安王陸馛卒
(諡曰貞)
(乙宋元徽三年卯魏延興五年)春三月宋以張敬兒都督雍梁二州軍
事
(敬皃請為雍州蕭道成以其人位俱輕不許敬兒曰沈攸之在荆州欲何所作不出敬兒以制之恐非公)
(之利也道成乃以敬兒鎮襄陽攸之恐其襲已隂為之備敬兒既至奉事攸之甚至攸之以為誠然敬兒)
(由是得其事迹皆密白道成)集覽(襲已春秋傳例輕曰襲杜預曰掩其不備也)質實(襄陽)
(郡名注見漢獻帝建安十二年張敬兒冠軍人醜之子)
夏六月魏初禁殺牛馬宋南徐州刺史建平王景素
有罪奪官
(景素孝友清令服用儉素好學禮士由是有美譽太宗特愛之時太祖諸子俱盡諸孫唯景素為長宋主)
(凶狂失德朝野皆屬心焉楊運長等欲專權勢不利立長君隂欲除之其腹心將佐多勸景素舉兵參軍)
(江淹獨諫之景素不悦人或告之運長等即欲發兵討之袁粲等以為不可景素亦遣世子詣闕自陳乃)
(奪景素征北將軍開府儀同三司)集覽(屬心屬之欲反傾繫也顔師古曰屬注也)質實(江淹)
(考城人康之子南徐州注見文帝元嘉三十年)
(丙宋元徽四年辰魏承明元年)夏六月魏太后馮氏弑其主弘復稱制
(初魏尚書李敷李訢少相親善後訢為相州刺史受賂為人所告敷掩蔽之魏太上聞之檻車徵訢案驗)
(當死時敷弟奕得幸扵馮太后太上意已疎之有司以中旨諷訢告敷兄弟隂事可以得免訢謂其壻裴)
(攸曰吾與敷族世雖遠恩踰同生情所不忍且吾安能知其隂事將若之何攸曰何為為人死也有馮闡)
(者先為敷所敗今詢其弟敷隂事可得也訢從之令范&KR0710;列敷事三十餘條有司以聞太上怒遂誅敷奕)
(訢得减死論未幾復為尚書馮太后由此怒太上至是密行鴆毒大赦改元復臨朝稱制以馮熙為太師)
(中書監熙以外戚固辭乃除洛州刺史顯祖祔廟執事之官故事皆賜爵秘書令程駿言建侯裂地帝王)
(所重或以親賢或因功伐皇家故事盖一時之恩豈可為長世之法乎太后從之謂羣臣曰凡議事當依)
(古典正言豈得但修故事而已太后性聰察知書計曉政事被服儉素膳羞减扵故事什七八而猜忍多)
(權數魏主宏性至孝能承顔順志事無大小皆仰成焉太后所幸宦者王琚符承祖等皆依勢用事官至)
(僕射爵為王公賞賜巨萬太卜令王叡得幸扵太后超遷尚書秘書令李冲雖以才進亦由私寵又外禮)
(人望東陽王丕游明根等每褒賞叡輩輙以丕等參之自以失行畏人議己羣下語言小涉疑忌輙殺之)
(寵臣小過笞捶或至百餘尋復待之如初)集覽(&KR0710;名也音匹渺反祔廟注見漢靈帝熹平元年配祔)
(膳羞庖人和味必嘉善為膳致滋味為羞禮天官膳夫掌王之食飲膳羞注食飯也飲酒漿也膳牲肉也)
(羞有滋味者凡養生之具大略有四)質實(李敷趙郡平棘人順之子洛州注見秦莊㐮王元年三川)
(程駿曲周人權數謂權謀術數也)
書法(太后也書弑何君一而已自非大無道雖太后不免書弑所以明無二上之義也終綱目)
(書婦人行弑者六晉皇后賈氏張貴人魏太后馮氏太后胡氏再弑唐皇后韋氏太后臨朝稱書復)
(者三是年魏馮氏梁乙巳年魏胡氏唐嗣聖三年武氏)
發明(馮后母也亦書弑可乎人君居九五之尊為社稷人神之主宗廟大統所繫太后雖母然)
(潜行鴆毒則是絶滅正統得罪扵祖宗社稷使魏國有人推求大行致疾之由告諸宗廟絶而廢之)
(然後正其弑逆之罪肆諸市朝夫如是則天地神人之憤始紆而宗廟社稷之靈始安扵其位矣昔)
(魯哀姜預弑二君聖人皆以弑例書之若其去而不返所以深加貶絶夫豈以母故末減其罪哉唐)
(武氏廢其所出之子君子猶欲數其罪扵太廟賜之死而滅其家况君非己子而又親行鴆毒者乎)
(以弑書之夫豈過哉)
宋加蕭道成左僕射劉秉中書令秋七月宋建平王
景素起兵京口不克而死
(楊運長阮佃夫等忌建平王景素益甚景素乃與參軍殷濔等謀為自全之計遣人往来建康要結才力)
(之士將軍黃回等皆與通謀至是羽林監垣祗祖帥數百人自建康犇京口云京師已亂勸令速入景素)
(信之即據京口起兵楊阮遣將軍任農夫及黃回等將水軍以討之蕭道成知回有異志又命將軍李安)
(民等與之偕回不得發遂拔京口擒景素斬之黨與皆伏誅)質實(羽林注見漢武帝元封二年京)
(口郡名注見晉孝武帝太元十五年京師注見周顯王二十五年)
書法(景素往年謀反書有罪矣此其書起兵何罪昱也扵是昱立踰三年矣昏狂益甚唯楊阮)
(是從景素心存社稷則其起兵亦不得已耳故一景素也前書有罪今書起兵則以昱之不能改决)
(矣綱目不輕絶人扵惡三年無改然後絶之忠厚之心也是故書有罪所以示為人臣者之義書起)
(兵所以示為人主者之戒)
(丁宋順帝凖昇明元巳年魏太和元年)考異(按宋蕭道成七月弑宋主昱立安成王凖此當分注宋元)
(徽五年順帝凖昇明元年)春正月魏略陽氐作亂二月討平之考異
(討當作擊)三月魏以東陽王丕為司徒質實(東陽縣名注見營陽王景)
(平元年)秋七月宋中領軍蕭道成弑其主昱而立安成
王凖自為司空錄尚書事
(宋主昱自京口既平驕恣尤甚無日不出從者並執鋋矛&KR1134;無免者民間擾懼行人殆絶鍼椎鑿鋸不離)
(左右一日不殺則惨然不樂殿省憂惶食息不保阮佃夫等謀因其出執而廢之事覺被殺太后數訓戎)
(昱昱欲酖之未果嘗直入領軍府道成晝卧裸袒昱令起立畫腹為的引滿將射之道成歛板曰老臣無)
(罪乃更以骲箭射中其臍投弓大笑道成憂懼密與袁粲褚淵謀廢立粲曰主上幼年微過易改伊霍之)
(事非季世所行縱使功成亦終無全地淵默然功曹紀僧真言扵道成曰今朝廷猖狂人不自保天下之)
(望不在袁禇明公豈得坐受夷滅道成然之或勸道成犇廣陵起兵青冀刺史劉善明曰宋氏將亡愚智)
(共知公神武高世唯當静以待之因機奮發功業自定不可遠去根本自貽猖蹶道成乃止越郡校尉王)
(敬則潜自結扵道成道成命敬則隂結昱左右楊玉夫楊萬年陳奉伯等使伺機便至是昱乘露車與左)
(右扵臺岡賭跳仍往青園尼寺晚至新安寺偷狗飲酒醉還玉夫萬年刎其首奉伯袖之稱敕開門出與)
(敬則敬則馳詣領軍府道成戎服乘馬而出敬則等從入宫殿中聞昱已死咸稱萬歲道成以太后令召)
(諸大臣入議道成謂劉秉曰此使君家事何以斷之秉未答道成鬚髯盡張目光如電秉曰尚書衆事可)
(以見付軍旅處分一委領軍道成讓袁粲粲不敢當王敬則拔刃跳躍曰天下事皆應關蕭公敢有開一)
(言者血染敬則刃仍手取白紗帽加道成首令即位曰事湏及熱道成正色呵之褚淵曰非蕭公無以了)
(此道成乃下議迎立安成王秉出逄從弟韞問曰事當歸兄邪曰已譲領軍矣韞拊膺曰兄肉中詎有血)
(邪今年族矣遂以太后令數昱罪惡追廢為蒼梧王儀衞至東府門安成王令門者勿開以待袁司徒粲)
(至乃入即位時年十一以道成為司空錄尚書事驃騎大將軍出鎮東府劉秉為尚書令袁粲鎮石頭秉)
(始謂尚書萬機本以宗室居之則天下無變既而道成兼總軍國布置心膂與奪自專褚淵素相憑附秉)
(粲閣手仰成矣粲性冲静每有朝命常固辭不得已乃就職至是知蕭道成有不臣之志隂欲圖之即日)
(受命)集覽(鋋矛鋋音蟬說文小矛也漢書注鐵把短矛也矛建扵兵車長二丈方言吳楚間謂矛曰)
(鋋骲箭骲平剥反骨鏃箭不能傷人伊霍伊尹霍光也殷太甲既立不明伊尹放之桐宫後太甲悔過又)
(從而立之漢霍光立昌邑王賀賀行淫亂遂廢之而立宣帝猖蹷失脚貌史炤曰猖狂顛蹶也露車車上)
(無覆盖者)質實(伊霍之事詳見梁武帝太清三年廣陵郡名注見漢武帝元朔五年淮南青冀二州)
(名注見秦二世二年郯越郡未詳處所疑即越州注見漢和帝永元元年會稽臺岡未詳處所或謂臺城)
(注見文帝元嘉三十年軍旅注見梁武帝中大通二年安成縣名注見明帝泰始三年蒼梧郡名注見漢)
(武帝元鼎五年驃騎將軍注見晉安帝元興元年)
發明(宋昱罪浮于桀羣小伺間因而斃之乃歸獄道成何耶大臣當國幼主昏狂竭股肱之力)
(效忠貞之節必不可輔則繼之以死爾若養成其惡從而殞之又因以為利則志在簒奪而已捨是)
(將誰咎哉或者謂宋昱之惡與子業等何為彼以國書殊不知子業凶狂權出諸己諸王久在幽縶)
(朝廷莫適為主非有用事大臣足任其責也于時湘東繼統亦得扵脫死之餘偶然之故非有異志)
(如道成之比是以無所歸獄况楊玉夫密奉道成指授又與賈充倡謀成濟抽刀者不同司馬昭猶)
(不能免道成何詞乎昔趙盾以亡不越境反不討賊之故躬受大惡之名今道成於玉夫□不惟不)
(能討又從而爵賞之罪益明矣若以骲箭之事謂道成亦迫扵畏死則鉏&KR0034;之賊嗾犬之難春秋何)
(不以是而恕盾乎此綱目扵宋昱子業之弑所以各異其書者固非厚扵湘東而薄扵道成亦各原)
(其實而已爾觀者試思之)
魏詔工商賤族有役者止本部丞九月魏更定律令
宋封楊玉夫等二十五人爵有差
書法(玉夫何行弑者也書封定策功若干人有之矣未有行弑而書封爵者也行弑者而顯封)
(之至二十五人天理滅矣書悲之也)
冬十月武都王楊文度襲魏仇池䧟之考異(䧟當作破按征)
(伐例非正統相攻先發者不曰寇䧟)質實(仇池縣名注見晉惠帝元康六年)魏殺其徐
州刺史李訢
(訢事顯祖為尚書信用范&KR0710;訢弟瑛諫曰&KR0710;能降人以色假人以財輕德義而重勢利聽其言也甘察其)
(行也賊不早絶之後悔無及不從訢與尚書趙黑有隙發其罪黑坐黜為門士黑恨之寢食為之衰少踰)
(年復入領選白馮太后稱訢專恣出為徐州&KR0710;知太后怨訢乃告訢謀外叛太后徵至問狀引&KR0710;證之訢)
(曰汝受我恩何忍誣我&KR0710;曰&KR0710;受公恩何如公扵李敷公忍之扵敷&KR0710;何為不忍扵公訢慨然歎曰吾不)
(用瑛言悔之何及黑復扵中構成其罪誅之然後寝食如故)集覽(何如公扵李敷李訢之扵李敷)
(事在去年)質實(徐州注見秦始皇二十八年彭城)
書法(訢證人以自免小人也其書殺何殺之不以其罪也李敷之死太后嘗以此弑其君矣扵)
(是又殺訢焉以為太后之惡也故特書殺)
十一月魏懷州亂討平之
(魏懷州民伊祁苟作亂馮熙討滅之太后欲屠其城張白澤諫曰凶渠逆黨盡已梟夷城中豈無忠良仁)
(信之士柰何不問白黑一切誅之乃止)質實(一統志云懷州古覃懷之地商為畿内地周初為三)
(監及弼鄘衞地後屬晉戰國時又為魏衞鄭三國地秦為三川河南二郡之北境漢初為殷國尋改河南)
(郡晉為河内汲二郡地後魏置懷州兼置河内郡隋初郡罷州存大業初廢州復置河内郡唐初置懷州)
(治野王城天寳初改為河内郡乾元初復為懷州屬河北道宋屬河北西路金改為南懷州又置沁南軍)
(元初復為懷州改懷孟路延祐中又改懷慶路至本朝改為懷慶府隸河南道)
宋荆襄都督沈攸之舉兵江陵討蕭道成
(初沈攸之與蕭道成同直殿省相善至是以道成名位素出已下一旦專制朝權心不平謂元琰曰吾寧)
(為王陵死不為賈充生然亦未暇舉兵張敬兒與攸之司馬劉攘兵善疑攸之將起事密問攘兵攘兵寄)
(敬兒馬鐙一隻敬兒乃為之備攸之有素書十數行常韜在襧襠角云是明帝與巳約誓將舉兵其妾崔)
(氏諫曰官年已老那不為百口計攸之指襧襠角示之扵是勒兵移檄遣使邀張敬兒及諸州鎮同舉兵)
(敬兒斬其使他鎮亦懷兩端攸之遺道成書以為少帝昏狂宜與諸公密議共白太后下令廢之柰何交)
(結左右親行弑逆移易朝舊布置親黨宫閤管籥悉關家人吾不知子孟孔明遺訓固如此乎足下既有)
(賊宋之心吾寧敢捐包胥之節朝廷凶懼初道成以世子賾行郢州事修治器械以備攸之及徵賾為左)
(衛將軍賾乃薦司馬柳世隆自代謂曰攸之一旦為變焚夏口舟艦沿流而東不可制也若得攸之留攻)
(郢城必未能猝拔君為其内我為其外破之必矣及攸之起兵賾行至尋陽衆欲倍道趨建康賾曰尋陽)
(地居中流密邇畿甸留屯湓口内藩朝廷外援夏口保據形勝控制西南今日會此天所置也或以城小)
(難固左中郎將周山圖曰今據中流為四方勢援不可以小事難之苟衆心齊一江山皆城隍也賾乃奉)
(晉熙王燮鎮湓口道成聞之喜曰真我子也)集覽(寧為王陵死漢高后欲立諸吕為王以問陵陵)
(曰高帝刑白馬而盟曰非劉氏而王者天下共擊之扵是高后奪之相權陵遂謝病十年而薨不為賈充)
(生三國魏司馬昭專權魏主高貴鄉公率宿衞誅之賈充入與魏主戰令成濟弑之馬鐙鐙丁鄧反馬鞍)
(具也十數行顔師古曰十行詔書也襧襠音兩當衣名也博雅云襧襠謂之袙腹史炤通鑑釋文曰其一)
(當背其一當胷故名襧襠子孟孔明霍光字子孟漢武帝病篤遺詔光輔少主是為昭帝後昭帝崩立昌)
(邑王既即位行淫亂遂廢之而立宣帝諸葛亮字孔明漢先主病篤召諸葛孔明屬以後事孔明曰臣竭)
(股肱之力效忠貞之節繼之以死後主襲位孔明輔之包胥之節注見晉明帝太寧二年申胥)質實
(寧為王陵死事在漢高后元年不為賈充生事在漢後主景耀三年檄注見楚義帝元年包胥之節按申)
(包胥楚人仕為大夫與伍員相友善平王殺員父奢兄尚員曰我必覆楚包胥曰我必存之及吳師伐楚)
(入郢包胥乃入秦乞師救楚依庭墻而哭日夜不絶勺水不入口七日秦伯哀之乃出師至楚遂敗吴師)
(楚王賞功逃之不受柳世隆㐮陽人湓口注見晉安帝元興三年夏口注見漢獻帝建安十三年又武昌)
(府城西黃鵠山下有夏口城乃吴主孫權所築對岸則入沔津故城以夏口為名至劉宋順帝時柳世隆)
(等守之沈攸之攻之不克梁末陳初周將史寧為上山長梯攻之不能破黃巢之亂止䧟其外郭盖其城)
(依山負險周廻不過二三里乃知古人築城欲堅不欲廣也郢城在武昌府黃鵠山劉宋郢州治此梁武)
(帝自㐮陽起兵逼郢城見數百毛人踰堞且泣投黃鵠磯明旦城降子孟孔明子孟事在漢武帝後元元)
(年及昭帝元平元年孔明事在漢昭烈帝章武二年)
宋中書監袁粲尚書令劉秉謀誅蕭道成不克而死
(湘州刺史王藴與沈攸之深相結與袁粲劉秉密謀誅道成將帥黃回卜伯興等皆與通謀道成初聞攸)
(之事起往詣粲粲辭不見通直郎袁逹謂粲不宜示異同粲曰彼若以主幼時艱與桂陽時不異劫我入)
(臺何辭拒之一朝同止欲異得乎道成乃召褚淵與之連席每事共之時劉韞為領軍將軍直入門下省)
(卜伯興為直閤黃回等諸將皆出屯新亭初褚淵遭憂去職朝廷敦迫不起粲往譬說淵乃從及粲遭憂)
(淵譬說懇至粲遂不起淵由是恨之至是淵謂道成曰西夏事必無成公當先備其内耳粲謀既定將以)
(告淵衆謂不可粲曰淵與彼雖善豈容大作同異乃以謀告淵淵即以告道成道成遣軍主蘇烈薛淵等)
(助粲守石頭淵曰不審公能保袁公共為一家否道成曰所以遣卿正為能盡臨事之宜使我無西顧之)
(憂耳但努力無多言又以王敬則為直閤與伯興共總禁兵粲謀矯太后令使韞伯興帥宿衞兵攻道成)
(扵朝堂回等帥所領為應劉秉等並赴石頭本期夜發秉恇擾不知所為晡後即束装盡室犇石頭粲驚)
(曰何事遽来今敗矣道成聞之使王敬則殺韞及伯興蘇烈等據倉城拒粲王韞聞秉走歎曰事不成矣)
(道成遣戴僧静助烈等攻粲秉踰城走粲下城謂其子最曰本知一木不能止大厦之崩但以名義至此)
(僧静踰城獨進最以身衞粲僧静直前斫之粲謂最曰我不失忠臣汝不失孝子遂父子俱死百姓哀之)
(為之謠曰可憐石頭城寧為袁粲死不作褚淵生秉父子亦為追者所殺黃回遂不敢發粲簡淡平素無)
(經世材好飲酒善吟諷身居劇任不肯當事主事每往諮决或高詠對之閑居高卧門無雜賓物情不接)
(故及扵敗裴子野曰袁景倩民望國華受付託之重智不足以除姦權不足以處變蕭條散落危而不扶)
(及九鼎既輕三才將換區區斗城之裏出萬死而不辭盖蹈匹夫之節而無棟梁之具矣)集覽(與桂)
(陽時不異宋主昱元徽二年江州刺史桂陽王休範舉兵攻建康一朝同句絶朝謂朝廷也敦迫敦勸迫)
(逼也)正誤(一朝同止欲異得乎今按一朝同當連下文止字為句朝如字同止猶言同處袁粲言一)
(旦與道成同處行事後雖欲為異其可得乎集覽非)質實(景倩袁粲表字九鼎注見周慎靚王五年)
(三才張九韶曰浮而在上者謂之天凝而在下者謂之地命扵其兩間者謂之人是謂之三才也)
發明(沈攸之衆潰無成袁粲謀泄不克是皆不足任討賊之責然綱目書舉兵書討書謀誅書)
(不克而死皆予之之詞者幸其僅能舉義不以成敗之故而略之也)
沈攸之攻郢城不克
(攸之至夏口自恃兵彊有驕色主簿宗儼之勸攸之攻郢城功曹臧寅以郢城地險非旬日可拔若不時)
(舉挫銳損威今順流長驅計日可捷既傾根本則郢城豈能自固攸之欲留偏師守郢城自將大衆東下)
(柳世隆遣人挑戰肆罵穢辱之攸之怒改計攻城世隆随宜拒應攸之不能克)質實(主簿官名注見)
(宋文帝元嘉九年挑戰注見漢王邦四年)
宋以楊運長為宣城太守
(楊運長出守宣城扵是太宗嬖臣無在禁省者矣沈約曰夫人君南面九重奥絶陪奉朝夕義隔卿士階)
(闥之任宜有司存既而恩以狎生信由恩固無可憚之姿有易親之色孝建泰始主威獨運而刑政紏雜)
(理難遍通耳目所寄事歸近習及覘歡愠候慘舒動中主情舉無謬旨人主謂其身卑位薄權不得重曾)
(不知鼠憑社貴狐藉虎威外無逼主之嫌内有專用之效勢傾天下未之或悟及太宗晚運慮經盛衰權)
(倖之徒慴憚宗戚欲使幼主孤立永竊國權構造同異興樹禍隙帝弟宗王相繼屠勦寳祚夙傾實由扵)
(此矣)集覽(孝建泰始孝建孝武帝年號泰始明帝年號鼠憑社貴西漢中山靖王𫝊臣聞社鼷不灌)
(屋鼠不燻何則所托者然也注鼷小鼠也以喻左右近習依憑天子之尊而人不敢攻也此亦投鼠忌器)
(之說狐藉虎威楚宣王問羣臣曰吾聞北方之民畏昭奚恤何如江乙對曰虎求百獸而食之得狐狐曰)
(子無噉我天帝令我長百獸子若食我是逆天命子以我為不信我為子先子随我後觀百獸見我能無)
(走乎虎以為然随狐而行百獸見皆走虎不知獸之畏已反以為畏狐也今王地方五千里帶甲百萬而)
(任之扵昭奚恤然北方非畏昭奚恤實畏王之甲兵也見春秋後語)質實(九重注見唐高祖武德九)
(年)
魏拔葭蘆斬楊文度以其弟文弘為武都王質實(葭蘆城名)
(注見文帝元嘉二十年)宋蕭道成假黃鉞出頓新亭
(道成謂參軍江淹曰天下紛紛君謂何如淹曰成敗在德不在衆寡公雄武有竒略寬容而仁恕賢能畢)
(力民望所歸奉天子以伐叛逆五勝也彼志銳而器小有威而無恩士卒觧體搢紳不懷懸兵數千里而)
(無同惡相濟五敗也雖豺狼十萬終為我獲必矣行南徐州事劉善明言扵道成曰攸之包蔵禍心扵今)
(十年性既險躁才非持重而起事累旬遲回不進一則暗扵兵機二則人情離怨三則有掣肘之患四則)
(天奪其魄本慮其剽勇輕速掩襲未備決扵一戰今六師齊奮諸侯同舉此籠中之鳥耳)集覽(觧體)
(注見漢桓帝延熹二年搢紳注見漢武帝元朔元年遅回注見漢靈帝建寧元年掣肘之患注見唐德宗)
(興元元年天奪其魄左傳宣十五年原叔必有大咎天奪之魄矣注云心之精爽是謂䰟魄言其不敬是)
(乃天奪其精爽也)質實(黃鉞注見漢後主建興六年)
(戊宋昇明二年午魏太和二年)春正月宋沈攸之軍潰走死蕭道成自
為太尉都督十六州諸軍事
(攸之盡銳攻郢城柳世隆乘間屢破之攸之素失人情但劫以威力及城久不拔逃者稍多攸之日夕乘)
(馬歴營撫慰而去者不息攸之大怒令軍中曰軍有叛者軍主任其罪於是咸有異計劉攘兵射書入城)
(請降世隆納之攘兵燒營而去攸之軍遂大散諸將皆走臧寅曰幸其成而棄其敗吾不忍為也乃投水)
(死散軍更相聚結可二萬人随攸之還江陵張敬兒既斬攸之使者即勒兵偵攸之下遂襲江陵誅其子)
(孫攸之將至聞敬兒已據城士卒皆散乃縊而死初荆州參軍邊榮為府錄事所辱攸之為榮鞭殺錄事)
(及敬兒將至榮為留府司馬或說之降榮曰受沈公厚恩如此一朝緩急便易本心吾不能也城潰軍士)
(執以見敬兒敬兒曰邊公何不早来榮曰沈公見留守城不忍委去本不祈生何湏見問敬兒曰死何難)
(得命斬之榮懽笑而去榮客程邕之抱榮曰與邊公周遊不忍見其死乞先見殺兵人以告敬兒曰求死)
(甚易何為不許乃先殺邕之而後及榮軍人莫不垂泣蕭道成還鎮東府以其子賾為江州刺史嶷為中)
(領軍加道成太尉都督南徐等十六州諸軍事褚淵為中書監司空吏部郎王儉神彩淵曠好學博聞少)
(有宰相之志道成以為長史待遇隆密事皆委之)質實(江陵縣名注見漢獻帝建安十三年王儉)
(臨沂人僧綽之子)
夏四月宋蕭道成殺南兖州刺史黃回
(回不樂在郢州固求南兖遂帥部曲趣還因改授之蕭道成以回終為禍亂召入東府殺之以蕭映行南)
(兖州事)質實(東府注見晉安帝元興元年)
五月魏禁宗戚士族與非類昏偶以違制論秋八月
宋禁公私奢侈
(蕭道成以大明以来公私奢侈奏罷御府省二尚方彫飾器玩又奏禁民間華偽雜物凡十七條)質
實(大明孝武帝年號)
宋以蕭賾為領軍將軍蕭嶷為江州刺史質實(江州注見漢武)
(帝元鼎五年)九月朔日食宋蕭道成自為太傅揚州牧
加殊禮
(蕭道成欲傾宋室夜召長史謝朏屏人與語久之朏無言道成慮朏難提燭小兒取燭遣出朏又無言道)
(成乃呼左右朏莊之子也王儉知其旨他日請間言扵道成曰功高不賞古今非一以公今日位地欲終)
(北面可乎道成正色裁之而神彩内和儉因曰儉蒙公殊眄所以吐所難吐何陽拒之深也宋氏失德非)
(公豈復寧濟但人情澆薄不能持久公若小復推遷則人望去矣豈惟大業永淪七尺亦不可得保道成)
(曰卿言不無理儉曰公今名位故是經常宰相宜絶禮羣后微示變革然當先令褚公知之少日道成造)
(褚淵欵言移晷乃曰我夢得官淵曰今授始爾恐一二年間未容便移道成還以告儉儉曰褚未逹耳即)
(倡議加道成太傅假黃鉞道成謂所親任遐曰禇公不從奈何遐曰彦回惜身保妻子非有竒才異節遐)
(能制之淵果無違異詔進道成假黃鉞大都督中外諸軍事太傅領揚州牧劍履上殿入朝不趨贊拜不)
(名)集覽(朏敷尾反難提燭小兒難防之意也時唯有一小兒秉燭侍傍道成慮朏難小兒之竊聽)
(故不肯言絶禮羣后羣后諸王公也謂比羣后議禮殊絶出乎其類也舜典班瑞于羣后注羣后即侯牧)
(也彦回褚淵表字)質實(揚州注見漢獻帝興平二年金陵謝朏陽夏人萬之玄孫)
冬十月宋以蕭映為南兖州刺史蕭晃為豫州刺史質
實(南兖州注見文帝元嘉三十年豫州注見齊主寳卷永元二年夀陽)十二月魏太后
殺其青州刺史南郡王李惠
(惠李夫人之父也馮太后忌之誣以南叛殺之太后以猜嫌所夷滅者十餘家而惠所歴皆有善政魏人)
(尤冤惜之)質實(南郡注見漢獻帝建安十三年)
書法(殺李訢止書魏此其斥書太后何太后私也訢實小人但殺之不以其罪耳惠之所歴皆)
(有善政則賢也而徒以李夫人之父忌而殺之其私甚矣故斥書之)
發明(前殺李訢亦馮氏也至是又殺李惠則其惡亦肆矣故特書太后以惡之)
宋定音樂
(尚書令王僧虔奏朝廷以宫縣合和鞞拂節數雖會慮乖雅體今之清商實由銅爵中庸和雅莫近扵斯)
(而情變聽移亡者將半民間競造新聲煩淫無極宜命有司悉加補綴從之)集覽(以宫縣合和鞞)
(拂縣與懸通縣樂器鐘磬之屬也天子宫縣謂四面皆縣如宫之有墻也合音閤和去聲聲相應也鞞駢)
(迷反釋名曰鞞裨也裨助鼓節也吕氏春秋曰鞞拂今人作鞞鼓之樂也)
魏以高允為中書監
(高允以老疾告歸鄉里尋復以安車徵至平城拜鎮軍大將軍中書監固辭不許詔乘車入殿朝賀不拜)
質實(安車注見漢武帝建元元年平城縣名注見漢高帝七年)
(已宋昇明三年齊太祖高帝蕭道成建元未元年魏太和三年是歲宋亡齊代)考異(提要分注無是)
(歲宋亡齊代六字)春正月宋以蕭嶷為荆州刺史蕭賾為僕射
宋以謝朏為侍中
(太傅道成以朏有重名欲引參佐命以為左長史嘗與論魏晉故事因曰石苞不早勸晉文死方慟哭方)
(之馮異非知機也朏曰晉文世事魏室必將身終北面借使魏行唐虞故事亦當三譲彌高道成不悦以)
(朏為侍中更以王儉為左長史)質實(石苞不早勸晉文死方慟哭方之馮異非知機也事在晉武帝)
(泰始八年及漢帝玄更始元年)
書法(非聞有事也再書宋以何殊之也殊朏扵嶷賾所以著其非黨也是故殊王龔扵梁冀則)
(再書以漢順帝永和元年殊孔融扵荀彧則再書以漢獻帝建安元年殊佃夫扵劉秉則再書宋壬)
(子年殊謝朏扵嶷賾則再書宋是年殊矦瑱扵覇先則再書梁丙子年殊仁贍扵廷構則再書唐五)
(代丁巳年綱目正邪之别嚴矣)
三月朔日食宋蕭道成自為相國封齊公加九錫質
實(九錫注見漢平帝元始五年)
(以十郡為齊國官爵禮儀並倣天朝)
齊公道成殺宋臨川王綽
(時楊運長為道成所殺綽義慶之子也以凌源令潘智與運長善遣人說之曰君先帝舊人身是宗室近)
(屬如此形勢豈得久全若招合内外計多有從者智以告道成道成殺之)質實(臨川郡名注見晉安)
(帝隆安二年凌源縣名未詳處所)
書法(書宋臨川王何齊伉已甚也隐若一敵國矣綱目不繫齊扵宋而書曰齊公某殺宋臨川)
(王某使若齊人殺宋人云者所以深著其不臣也自是齊事書齊不復繫之宋矣)
齊以王儉為僕射
(宋司空褚淵引何曾自魏司徒為晉丞相故事求為齊官道成不許以王儉為僕射時年二十八)質
實(何曾自魏司徒為晉丞相事在晉武帝泰始七年)
發明(是時道成猶為宋氏之臣而綱目不繫之宋者著其權勢之盛已非宋氏之所得臣也夫)
(以曹馬之簒猶遲之歴年之久至劉裕代晉亦必南征北伐有功而後取今道成代宋直以乘時攘)
(竊近在旦夕之間其視曹馬輩益不及矣觀綱目之所書驗世道之消長亦徒以發君子之嘆而已)
(扵道成何誅)
夏四月齊公道成進爵為王考證(進爵上當書自字)
(增封十郡)
齊王道成殺宋武陵王贊質實(武陵郡名注見漢光武建武二十四年)
齊王道成稱皇帝廢宋主為汝隂王徙之丹陽以褚淵
為司空
(宋主下詔禪位于齊而不肯臨軒王敬則勒兵入迎太后懼自帥閹人索得之敬則啟譬令出宋主收淚)
(謂曰欲見殺乎敬則曰出居别宫耳官先取司馬家亦如此宋主泣而彈指曰願後身世世勿復生天王)
(家宫中皆哭宋主又拍敬則手曰必無過慮當餉輔國十萬錢是日百僚陪位侍中謝朏在直當觧璽綬)
(陽為不知曰有何公事𫝊詔云觧璽綬授齊王朏曰齊自應有侍中乃引枕卧𫝊詔懼使朏稱疾朏曰我)
(無疾何所道遂朝服步出乃以王儉為侍中觧璽綬禮畢宋主出就東邸光禄大夫王琨在晉世已為郎)
(中至是攀車慟哭曰人以夀為懽老臣以夀為戚既不能先驅螻蟻乃復頻見此事嗚咽不自勝百官雨)
(泣司空褚淵等奉璽綬詣齊宫勸進淵從弟炤謂淵子賁曰不知汝家司空將一家物與一家亦復何謂)
(齊王即皇帝位奉宋主為汝隂王築宫丹陽置兵守衛以褚淵為司徒賀者滿座炤歎曰彦回少立名行)
(何意披猖至此門戶不幸乃復有今日之拜使彦回作中書郎而死不當為一名士邪名德不昌乃復有)
(期賾之夀淵固辭不拜奉朝請裴顗上表數齊主過惡掛冠徑去齊主殺之太子賾請殺謝朏齊主曰殺)
(之蓫成其名正應容之度外耳久之因事廢扵家齊主問為政扵參軍劉瓛對曰政在孝經凡宋氏所以)
(亡陛下所以得者皆是也陛下若戒前車之失加以寬厚雖危可安循其覆轍雖安必危矣齊主嘆曰儒)
(者之言可寳萬世)集覽(陪位陪侍也爾雅釋言曰陪朝也注陪位為朝在直句絶直謂當日侍直)
(也賁音肥褚淵子披猖即披靡猖狂之謂也離騷經何桀紂之昌被兮文公集註昌一作猖被一作披並)
(音匹皮反昌被衣不帶貌言桀紂之亂若披衣不帶者期頥之夀記曲禮百年曰期頥注期猶要也頥養)
(也不知衣服食味孝子要盡孝道而已瓛胡官反)正誤(褚淵子賁今按南史賁字蔚先當音祕易)
(曰賁飾也文飾之義又革卦其文蔚也或曰賁弟名蓁乃桃夭詩其葉蓁蓁之蓁則賁當與有蕡其實之)
(蕡通音墳唯地名人姓則有音肥者與蔚先無義)質實(璽綬注見漢光武建武三年勸進注見晉)
(元帝建武元年丹陽郡名注見漢獻帝興平二年金陵汝隂縣名注見齊主寳卷永元二年奉朝請注見)
(漢哀帝元夀元年劉瓛沛郡相人琰六世孫)
書法(淵自宋為司空矣扵是齊主以為司徒不拜不書書齊以為司空何淵宋臣也而心乎齊)
(既仍舊位則雖謂齊以之可也上書齊王道成稱皇帝下書以淵為司空則淵之為齊佐命可見矣)
(綱目不書不拜所以誅其求名之私書以為司空所以彰其欲盖之迹)
發明(上書齊王稱帝廢主下書以褚淵為司空則是淵為佐命之臣明矣考之綱目曹馬劉宋)
(更代之際非無翼贊之人然皆不書于冊而此獨書褚淵者彼皆其本國之黨平時相與為簒竊之)
(計但知助桀不顧吠堯者也至褚淵則以前朝顧命大臣躬受託孤之任乃反賣國扵人則其罪可)
(勝誅哉昔晉荀息受獻公之託輔奚齊卓子不克而死故春秋書及其大夫以予之今淵輔佐幼君)
(君弑不能死又挈國與人綱目不此之誅尚誰誅耶淵在宋朝固已久居大位盖自泰始二年書淵)
(為吏部尚書七年書淵為僕射是時宋主流涕付淵後事越明年而宋主殂淵與劉勔袁粲蔡興宗)
(沈攸之並受顧命既而道成弑逆攸之粲皆以討賊不克而死淵乃靦然無耻手持璽綬勸進齊宫)
(簒事既成躬荷上公之寵鳴玉曳履拜㐲扵簒君之前使淵稍有人心則宜扵此焉變矣綱目特筆)
(起義大書以淵為司空扵簒國之下亦不以淵固辭司徒而遂已所以誅亂臣討賊子深加貶絶為)
(千萬世失節事賊賣國求利者之戒也書法如此豈苟然哉故曰綱目修而亂臣賊子懼)
齊主以其子嶷為揚州刺史質實(揚州注見漢獻帝興平二年金陵)
齊主令羣臣言事
(齊主命羣臣各言得失淮南宣城太守劉善明請除宋氏大明泰始以来苛政以崇簡易交州險遠宋末)
(政苛遂至怨叛今宜懷以恩德且彼土所出唯有珠寳實非聖朝所湏之急討伐之事謂宜且停給事黃)
(門郎崔祖思言人不學則不知道此悖逆禍亂所由生也今無員之官空受禄力宜開文武二學令限外)
(官各從所樂依方習業廢惰者遣還故郡優殊者待以不次又今陛下雖躬履節儉而羣下猶習侈靡宜)
(褒進朝士之約素清脩者貶退其驕奢荒淫者則風俗可移矣宋元嘉之世事皆責成郡縣世祖徵求急)
(速始遣臺使督之自是使者旁午公私勞擾聞喜公子良極陳其弊以為臺有求湏但明下詔敕為之期)
(會則人思自竭若有稽違自依紏坐之科今雖臺使盈湊會取正屬所辦徒相疑憤反更淹懈宜悉停之)
(員外散騎劉思效言宋自大明以来徵賦有加而天府尤貧小民殆無生意而貴族富室以侈麗相高乃)
(至山澤之民不敢采食其水草今宜一新王度革正其失齊主皆加褒賞或付有司詳擇所宜奏行之尋)
(詔二宫諸王悉不得營立屯邸封略山湖)集覽(祿力猶言禄秩也記曲禮有宰食力注宰邑宰也食)
(力謂民之賦稅也聞喜子良之封邑注見晉孝武帝太元十年)正誤(禄力今按力猶陶潜為令送一)
(力給其子之力謂庶人以力役扵官如今之皂隸也集覽宋文帝元嘉元年臺官衆力下註力謂僕從也)
質實(宣城郡名注見漢明帝永平十三年丹陽大明泰始大明孝武帝年號泰始明帝年號交州注)
(見晉武帝太康元年交廣崔祖思東武城人琰七世孫元嘉文帝年號旁午注見晉穆帝昇平二年)
魏罷候官
(魏詔候官千數重罪受賕不列輕罪吹毛發舉宜悉罷之更置謹直者數百人使防邏街術執喧闘者而)
(已自是吏民始安其業)集覽(街術說文街四通道術邑中道)質實(吹毛發舉應劭云求索多)
(端曰吹毛求疵注深求隐僻吹開毛縫以求瑕疵)
齊褚淵王儉等進爵有差
(處士何點戲謂人曰我作齊書已竟其贊曰淵既世族儉亦國華不頼舅氏遑恤國家點尚之之孫也淵)
(儉母皆宋公主故點云然)質實(處士注見周赧王元年何點潜人)
發明(嗚呼春秋扵簒逆之臣必誅絶其黨與所以孤亂賊之黨而絶其依附之心以垂世戒也)
(褚淵王儉皆以公主子為宋大臣主弱國危不能扶持繼之以死可也顧以世臣之華冑王室之㦤)
(親受權奸一時嫗乳之恩忍將外王父之家國輸之崛起之人平日素所比肩者百拜稽首甘心以)
(為之臣僕曾無愧耻之心嗚呼斯人也曾狗彘之不若哉)
五月齊主道成弑汝隂王滅其族
(或走馬過汝隂王之門衞士恐有為亂者犇入殺王以疾聞齊主賞之遂殺宋宗室無少長皆死劉澄之)
(與褚淵善淵為之固請故遵考之族獨得免)集覽(遵考之族劉遵考琨之之父乃澄之之祖父宋)
(孝武帝時為豫章刺史)正誤(遵考之父今按遵考澄之之父也)
書法(宋主裕弑零陵斥書劉齊主道成弑汝隂則曷為不書蕭非創也故略之繼書滅其族何)
(重罪齊也廢興之際魏晉以来書之矣山陽陳留未書弑也至宋而零陵書弑焉未書滅其族也至)
(齊而書滅其族焉宋罪首也齊則又甚矣終綱目書滅先代之族六齊啟之也是年齊滅劉氏己卯)
(年齊滅元氏丁酉年周滅高氏辛丑年隋滅宇文氏丙戊年唐滅王衍族丙辰年南唐滅楊氏)
發明(宋明剪除枝葉以安其子自以為社稷至計然肉未及寒嗣子殞殕宗族夷滅不善之積)
(果可掩哉然則道成無貶乎奪人之國而殄其祀其惡尚何待扵貶絶而後見耶書弑汝隂王滅其)
(族方之晉宋則愈䠞矣簒弑相尋世變日薄可哀也哉嗚呼為帝為王者皆起自匹夫一旦而居)
(九重之尊享四海之富孰不欲𫝊之千萬世而無窮哉然而積德不宏貽謀不遠遂因而滅其先世)
(自受姓以来千萬世之宗祀者亦有之矣方漢之衰也魏得之魏之衰也晉得之晉衰而宋得宋衰)
(而齊得漢之山陽魏之陳留猶得終其天年宋扵零陵直殺之而已然猶有遺種焉至于齊乃掩汝)
(隂之族類而滅之嗚呼漢得天下以善而人亦報之以善故獻帝雖廢猶得善終晉則弑君矣故其)
(後也人亦弑之然彼猶善待其所禪之人也至扵宋則既受其禪又弑其人此其所以得族滅之報)
(也歟)
齊以垣崇祖為豫州刺史
(齊主謂崇祖曰吾新得天下索虜必以納劉昶為辭侵犯邊鄙夀陽當虜衝非卿無以制故有是命)質
實(夀陽縣名注見齊主寳卷永元二年)
魏葭蘆鎮主楊廣香降齊齊立世子賾為太子諸子
皆封王考異(提要作齊主立其世子)
發明(道成簒人之國而赤其族扵其諸子則皆封之胡不推己之心以及人乎然未幾西昌勦)
(絶道成之種亦無復孑遺者是豈果無天道耶綱目扵此若無貶詞然上書滅汝隂王之族下書諸)
(子皆封王則其殺人利己自可觀矣)
秋九月魏隴西王源賀卒質實(隴西郡名注見秦王政三年)
(謚曰宣)
冬十月齊以王玄邈為梁州刺史
(初晉夀民李烏奴與白水氐寇梁州刺史范柏年說降之及朝廷遣王玄邈代柏年詔與烏奴俱下烏奴)
(勸柏年不受代柏年計未决左衞帥胡諧之嘗就柏年求馬不得譛扵齊主曰柏年欲據梁州齊主使南)
(郡王長懋誘柏年殺之烏奴叛引氐兵為寇玄邈誘擊破之初玄邈為青州刺史齊主在淮隂為宋太宗)
(所疑欲北附魏遣書結玄邈玄邈長史房叔安曰將軍居方州之重無故舉忠孝而棄之三齊之士寧蹈)
(東海而死耳不敢随將軍也玄邈乃不答書及罷州還至淮隂嚴軍直過至建康啟太宗稱道成有異志)
(及齊主為驃騎引為司馬玄邈甚懼齊主待之如初賞叔安忠正欲用為梁州會病卒)集覽(寧蹈)
(東海而死戰國趙策齊人魯仲連遊扵趙聞魏使新垣衍勸趙尊秦為帝扵是連見衍曰彼秦者棄禮義)
(而上首功之國也彼卽肆然爲帝則連有赴東海而死耳)質實(晉夀縣名注見晉穆帝升平二年白)
(水氐注見文帝元嘉十九年胡諧之豫章人三齊之士張九韶曰東齊濟北膠東是謂之三齊一說臨菑)
(博陽即墨亦謂之三齊)
魏遣梁郡王嘉奉丹陽王劉昶以伐齊
(魏遣將奉昶伐齊許昶以克復舊業世胙江南稱藩于魏)質實(梁郡未詳處所唯大同府朔州二十)
(里有梁郡城乃後魏爾朱榮所築未知是否)
書法(魏師南向未有書伐者此其書伐何惡齊也齊滅劉氏而簒其位昶劉宗也綱目書曰奉)
(丹陽王劉昶其予魏以義舉矣)
魏使高允議定律令
(是歲魏詔中書監高允議定律令允雖篤老志識不衰詔以允家貧養薄令樂部十人五日一詣允以娱)
(其志朝晡給膳朔望致牛酒月給衣服綿絹入見備几杖問以政治)
契丹入附于魏集覽(契丹北狄種名注見晉安帝義熙二年)
(契丹莫賀弗勿干帥部落萬餘口入附于魏居白狼水東)質實(白狼水注見漢獻帝建安十二年)
書法(契丹始見綱目)
(庚齊建元二年申魏太和四年)春二月魏師攻齊夀陽不克而還
(魏梁郡王嘉與劉昶攻夀陽將戰昶四向拜將士流涕縱横曰願同戮力以雪讐耻魏步騎號二十萬豫)
(州刺史垣崇祖欲治外城堰肥水以自固文武皆曰昔佛貍入寇城中士卒數倍猶以郭大難守退保内)
(城且自有肥水未嘗堰也恐勞而無益崇祖曰若棄外城虜必據之外修樓櫓内築長圍則坐成擒矣守)
(郭築堰是吾不諫之策也乃扵城西北堰肥水堰北築小城周為深塹使數千人守之曰虜見城小以為)
(一舉可取必悉力攻之以謀破堰吾縱水衝之皆為流屍矣魏人果攻小城崇祖著白紗帽肩輿上城决)
(堰下水魏人馬溺死以千數魏師退走)集覽(佛貍魏太武帝小字)質實(肥水注見齊主寶卷)
(永元二年)
齊檢定民籍
(宋自孝建以来政綱弛紊簿籍訛謬至是詔黃門郎虞玩之等更加檢定玩之上表以為元嘉中故光禄)
(大夫傅隆年出七十猶手自書籍躬加隐校今欲求治取正必在勤明令長愚謂宜以元嘉二十七年籍)
(為正更立名科一聽首悔迷而不返依制必戮若有虚昩州縣同科從之)集覽(隐校隐扵靳反校居)
(效反說文隐審也校檢括也)
齊置巴州質實(巴州注見漢獻帝建安十九年巴東)
(齊以羣蠻數為叛亂分荆益置巴州以鎮之是時齊境有州二十三郡三百九十縣千四百八十五)
齊以蕭鸞為郢州刺史
(西昌侯鸞齊主兄道生之子也早孤齊主養之恩過諸子)質實(郢州注見漢後主建興七年武昌西)
(昌縣名注見梁武帝天監四年)
夏五月齊立建康都墻
(自晉以来建康外城唯設竹籬而有六門至是改立都墻齊主又以建康居民舛雜多姦盗欲立符伍以)
(相檢括王儉諫曰京師之地四方輻凑若必持符則事煩而理不曠謝安所謂不爾何以為京師也乃止)
集覽(符伍符信也出入國門及往来扵關以取信焉伍謂五五相保也)質實(建康郡名注見)
(漢獻帝興平二年金陵京師注見周顯王二十五年)
秋齊甬城汝南降魏質實(甬城未詳處所汝南郡名注見漢光武建武十九年)
書法(不書叛何齊簒魏道也是故甬城汝南不書叛南陽不書叛綱目之惡齊甚矣)
九月朔日食柔然遣使如齊質實(柔然北狄國名注見晉孝武帝)
(太元十二年)魏攻朐山齊人擊敗之
(魏梁郡王嘉圍朐山戌主玄元度嬰城固守大破魏師臺遣崔靈建等將萬餘人自准入海夜至各舉兩)
(炬魏師望見遁去)集覽(嬰城高誘曰嬰猶縈也謂還兵以堅守也)質實(朐山縣名注見秦二)
(世二年朐)
冬十月齊以何戢為吏部尚書
(齊主以戢資重欲加常侍禇淵曰聖旨每以蟬冕不宜過多臣與儉己左珥若復加戢則八座遂有三貂)
(帖以驍游足矣乃加戢驍騎將軍)集覽(蟬冕不宜過多臣與儉己左珥儉謂王儉也珥音餌插也)
(樹扵後曰珥胡廣曰趙武靈王改胡服以金璫飾冠前搖貂尾為貴職後代效之其冠文細如蟬翼名曰)
(惠文漢曰武弁一名大冠諸武官冠之侍中中常侍加黃金璫附蟬為文貂尾為飾侍中插左中常侍插)
(右其貂用赤黑色者驍游游猶流也謂流軰也游或作斿誤)正誤(驍游今按沈約云驍騎將軍游)
(擊將軍晉以領護左右驍游為六軍)質實(八座注見晉武帝太康四年三貂注見漢宣帝神爵元年)
魏徐兗州民作亂遣兵討之
(淮北四州民不樂屬魏常思歸江南齊主多遣間諜誘之扵是徐兖之民所在蠭起聚保五固推司馬朗)
(之為主魏遣尉元薛虎子等討之)集覽(五固地名)質實(間諜注見陳後主禎明元年陳諜徐)
(兖二州名徐注見秦始皇二十八年彭城兖注見漢獻帝興平二年薛虎子代人)
書法(扵是淮北四州不樂屬魏思歸江南則反正也以作亂書何惡齊也故魏得書討)
十一月齊制病囚診治之法
(丹陽尹王僧虔上言郡縣獄相承有上湯殺囚名為救疾實行冤暴愚謂囚病必先刺郡求職司與醫對)
(診遠縣家人省視然後處治從之)集覽(刺郡刺猶移文也關也)質實(丹陽郡名注見漢獻)
(帝興平二年金陵)
書法(漢宣之篇書詔上繫囚掠笞瘐死者矣地節四年扵是復書齊制病囚診治之法亦可謂)
(能慎獄矣綱目雖惡齊小善必錄焉)
齊以楊後起為武都王質實(武都郡名注見漢武帝元鼎六年)
(後起難當之孫也)
十二月齊以褚淵為司徒
(淵入朝以腰扇障日征虜功曹劉祥曰作如此舉止羞面見人扇障何益淵曰寒士不遜祥曰不能殺袁)
(劉安得免寒士祥好文章性剛疎撰宋書譏斥禪代王儉以聞徙廣州卒太子宴朝臣右衛率沈文季與)
(淵語相失文季怒曰淵自謂忠臣不知死之日何面目見宋明帝太子笑曰沈率醉矣)質實(袁劉)
(謂袁粲劉秉也廣州注見秦始皇三十三年南海沈文季武康人慶之之子)
魏封尚書令王叡為中山王考異(提要無尚書令三字三年書王叡卒同)
(叡既進爵置王官二十二人皆當時名士又拜叡妻為妃)質實(中山郡名注見周威烈王二十三年)
(辛齊建元三年酉魏太和五年)春正月魏人圍甬城齊擊敗之
(魏人侵齊淮陽圍軍主成買扵甬城齊遣將軍李安民周盤龍等救之買力戰而死盤龍子奉叔以二百)
(人䧟陳深入魏以萬餘騎張左右翼圍之盤龍馳馬奮矟直突魏陳所向披靡奉叔已出復入求盤龍父)
(子兩騎縈擾魏數萬之衆莫敢當者魏師敗退)質實(一統志云淮陽郡名晉義熙中所置後廢之故)
(城在鳳陽府泗州故徐城東北一百五十里李安民蘭陵人周盤龍同上郡人披靡注見唐肅宗寶應元)
(年)
二月齊敗魏師于淮陽魏沙門法秀作亂伏誅
(法秀以妖術惑衆謀作亂扵平城收掩擒之加以籠頭鐵鎻無故自觧魏人穿其頸骨祝之曰若果有神)
(當令穿肉不入遂穿以徇三日而死所連及百餘人皆以反法當族王叡請誅首惡有其餘黨太后從之)
(所免千餘人)質實(沙門僧名注見漢明帝永平八年)
書法(前書沙門曇標作亂矣扵是再見沙門之亂綱目每謹書之所以為好異端者之戒也終)
(綱目沙門書謀反作亂三詳宋戊戌年)
發明(是時南北俱尚浮屠而沙門謀反作亂者屢書扵冊有國有家者猶欲敬奉其法可乎)
齊罷南蠻校尉官
(晉宋之際荆州刺史多不領南蠻校尉别以重人居之豫章王嶷刺荆湘始領之嶷罷更以王奐為之奐)
(辭曰西土戎燼之後痍毁難復今又割撤大府制置偏校不足助實交能相弊且資力既分職司增廣衆)
(勞務倍文案滋煩國計非允遂罷之)質實(豫章郡名注見漢武帝元鼎五年荆湘二州名荆注見漢)
(獻帝建安十三年南郡湘注同上興平元年長沙)
夏五月鄧至羌入貢于魏
(鄧至者羌之别種國扵宕昌之南)質實(宕昌西羌種名注見宋文帝元嘉元年)
魏尚書令王叡卒
(叡疾病太后屢至其家及卒贈諡立廟文士作誄者百餘人及葬自稱姻舊縗絰哭送者千餘人魏主以)
(叡子襲代為尚書令)集覽(縗絰注見梁元帝承聖三年)
秋七月朔日食齊遣使如魏
(宋昇明中遣使者殷靈誕荀昭先如魏靈誕聞齊受禪謂魏典客曰宋魏通好憂患是同宋今滅亡魏不)
(相救何用和親及劉昶南伐靈誕請為司馬不許魏宴羣臣置齊使車僧朗扵靈誕下僧朗不肯就席靈)
(誕遂與忿詈劉昶賂宋降人刺殺僧朗魏人厚送其喪并靈誕等南歸昭先白其語靈誕下獄死)質
實(昇明宋順帝年號)
九月魏徐兖州平以薛虎子為徐州刺史
(魏尉元薛虎子克五固斬司馬朗之東南皆平以虎子為徐州刺史時州鎮戍兵資絹自随不入公庫虎)
(子表言國家欲取江東先湏積榖彭城今在鎮之兵不減數萬資糧之絹人十二疋用度無凖未及代下)
(不免饑寒公私損費今徐州良田十餘萬頃水陸肥沃清汴通流足以溉灌若以兵絹市牛可得萬頭興)
(置屯田一歲之中具給官食且耕且守不妨捍邊一年之收過扵十倍之絹暫時之耕足充數載之食扵)
(後兵資皆貯公庫五稔之後榖帛俱溢非直戍卒豐飽亦有吞敵之勢魏主從之虎子為政有惠愛兵民)
(懷之會沛郡下邳太守以贓汚為虎子所案告虎子與江南通魏主曰虎子必不然推案杲虚詔二人皆)
(賜死)質實(彭城郡名注見秦始皇二十八年沛郡注見漢成帝河平二年下邳郡名注見漢高帝六)
(年清汴二水名俱注見晉安帝義熙十二年)
吐谷渾王拾寅卒子度易侯立考異(卒當作死)考證(立當作嗣)
魏新律成
(凡八百三十二章門房之誅十有六大辟二百三十五雜刑三百七十七)質實(大辟注見漢宣帝地)
(節三年大辟之計)
(壬齊建元四年戍魏太和六年)春三月齊以張緒為國子祭酒
(置學生二百人)
齊主道成殂太子賾立
(齊主召褚淵王儉受遺詔輔太子而殂太子即位高帝沈深有大量博學能文性清儉主衣中有玉導)
(上曰留此正長病源即命擊碎仍檢按有何異物皆随此例每曰使我治天下十年當使黃金與土同價)
集覽(主衣中有玉導按漢武帝本紀帝起更衣衞子夫侍尚衣軒中得幸注尚主也主衣車中也此)
(云主衣中或即此處導笄屬以玉為之齊高本紀作玉介導按介與㠹通幘也謂之介導猶言冠簮也一)
(曰冠導晉時桓玄反兵敗馮遷抽刀前擊玄玄拔頭上玉導與馮遷求免正長病源本作以長侈奢之源)
書法(賀善贊曰齊主之初綱目大書拜官不聞有功也惟斬休範一事綱目以擊書之亦未嘗)
(予以義討也齊氏之初既非宋比矣弑立之後一書討蕭道成一書誅蕭道成四書自官書假黃鉞)
(書進爵亦皆自假自進而已其簒位也書歸書廢書徙書弑至書滅其族則又宋人之所未有者是)
(故魏加兵江左未嘗書伐扵齊而特書伐焉綱目之意可見矣)
齊以褚淵錄尚書事王儉為尚書令王奐為僕射豫章
王嶷為太尉魏罷虎圈
(魏主臨虎圈詔曰虎狼猛暴捕之傷人無益有損其勿捕貢)質實(虎圈注見漢文帝三年)
夏六月齊立子長懋為太子考異(提要作齊主立其子)秋齊南
康公褚淵卒質實(南康郡名注見梁簡文帝大寳元年)
(淵卒世子賁耻其父失節服除遂不仕以爵讓其弟蓁屏居墓下終身)
發明(按晁說之曰自開闢以来未有比肩近臣一旦北面稱翊贊佐命以本朝輸人者有之實)
(自淵始嗚呼迹淵之所以忍耻而就此者任遐謂其惜身保妻子淵知惜身保妻子而不知惜理保)
(名節此所以䧟為千古之罪人也歟考史淵死時年四十有八齊主受禪至是纔三年爾僅苟三年)
(之生乃遺萬年之臭較其所得失孰為多哉)
齊罷國子學
(以國喪故也)
書法(扵是設祭酒數月耳尋以國喪罷之書惜之也書國子學始此)
魏以李崇為荆州刺史
(魏以荆州巴氐擾亂以李崇為刺史發兵送之崇辭曰邊人失和本怨刺史今奉詔代之自然安靖但湏)
(一詔而已不煩發兵自防使之懷懼也遂輕將數十騎馳至上洛宣詔慰諭民夷帖然崇命邊戍掠得齊)
(人者悉還之由是齊人亦還其生口二境交和無復烽燧之警徙兗州刺史兗土舊多劫盗崇命村置一)
(樓樓皆懸鼓盗發之處亂擊之旁村始聞者以一擊為節次二次三俄頃之間聲布百里皆發人守險由)
(是盗無不獲其後諸州皆效之)質實(荆州注見秦二世二年南陽上洛縣名注見晉元帝太興元年)
(𤇺燧漢書注文穎曰邊方備寇作高土櫓櫓上作桔臯桔臯頭兜零以薪草置其中常低之有寇即火燃)
(舉之以相告曰𤇺又多積薪寇至即燃之以望其烟曰燧顔師古曰晝則燔燧夜則舉𤇺)
書法(宋齊以来刺史專方面本兵柄大率皆任其子弟而已未有以善政稱也惟魏之李崇是)
(年高祐丁卯年其庶幾焉)
冬十一月魏主始親祀七廟
(魏主將親祀七廟命有司具儀法依古制備牲牢器服及樂章自是四時常祀皆親之)質實(七廟)
(注見宋明帝泰始七年)
書法(書始何前乎此未有也)
(癸齊世祖武帝賾永明亥元年魏太和七年)春齊復郡縣官田秩遷代以小
滿為限考異(提要無遷代以為四字)
(詔以邊境寧晏治民之官普復田秩宋末以治民之官六年過久乃以三年為斷謂之小滿遷換去来又)
(不能依三年之制至是乃詔自今一以小滿為限)
夏四月齊殺其尚書垣崇祖散騎常侍荀伯玉
(齊主之為太子也自以年長興創大業朝事率皆專斷所信任左右張景真驕侈僣擬内外莫敢言司空)
(諮議荀伯玉素為太祖所親厚密以啟聞太祖怒命檢校東宫宣敕詰責使以太子令收景真殺之齊主)
(憂懼稱疾月餘太祖怒不觧王敬則叩頭啟曰官有天下日淺太子無事被責人情恐懼願官往東宫觧)
(之因宣旨装束太祖不得已至東宫召諸王宴盡醉乃還伯玉由是愈見親信而齊主深怨之豫州刺史)
(垣崇祖亦不親附太子太祖臨終指伯玉以屬齊主至是齊主誣崇祖招結江北荒人欲與伯玉作亂皆)
(收殺之)質實(東宫注見宋文帝元嘉二十七年)
閏月魏子恂生考異(提要作魏主之子恂生)
(魏主後宫林氏生子恂馮太后以恂當為太子賜林氏死自撫養之)
書法(子生不書此其書何太后忍也魏故事立為太子乃殺其母扵是林氏生恂太后以其當)
(為太子也即殺林氏自撫養之亦大忍矣終綱目書子生五孫生一詳漢武帝太始三年皆有故者)
(也恂又兼以叛父書)
五月齊殺其車騎將軍張敬兒
(敬兒好信夢初為南陽守妻尚氏夢一手熱為雍州夢一脾熱為開府夢半身熱敬兒意欲無限謂所親)
(曰吾妻復夢舉體熱矣齊主聞而惡之會有人告敬兒貨易蠻中疑有異志會齊主扵華林園設齋扵坐)
(收敬兒敬兒脫冠貂投地曰此物誤我遂殺之敬兒女為征北諮議謝超宗子婦超宗謂丹陽尹李安民)
(曰往年殺韓信今年殺彭越尹欲何計安民具啟之收付廷尉賜死)質實(南陽郡名注見秦二世二)
(年雍州注見漢獻帝建安十二年㐮陽華林園注見宋文帝元嘉元年謝超宗上虞人靈運之孫往年殺)
(韓信今年殺彭越事在漢高帝十一年)
書法(扵是賜超宗死則何以不書超宗言語扇動其罪大張敬兒貨易蠻中疑有異志則罪未)
(白也而遽殺之特書其官爵所以甚齊也)
秋七月齊以王僧虔為特進光禄大夫
(初齊主以侍中王僧虔為光禄大夫開府儀同三司僧虔固辭開府謂兄子儉曰汝行登三事我若受此)
(是一門二台司也吾實懼焉累年不拜至是許之加特進儉作長梁齋制度小過僧虔不悦竟不入戶儉)
(即日毁之初王弘與兄弟集會任子孫戲適僧逹跳下地作虎子僧綽正坐采蠟燭珠為鳳皇僧逹奪取)
(打壊亦復不惜僧虔累十二博棋既不墜落亦不重作弘歎曰僧逹俊爽當不减人然恐終危吾家僧綽)
(當以名義見美僧虔必為長者位至公台已而皆如其言)集覽(行登三事三公主天地人之事故曰)
(三事行登謂行將登此位也後漢志太尉公主天司徒公主人司空公主地杜佑通典曰或說司馬主天)
(司徒主人司空主土是為三公南齊時三公唯有太傅)質實(王僧虔琅邪臨沂人弘之從子)
冬十月熒惑逆行入太微
(齊有司請禳之齊主曰應天以實不以文我克己求治思隆惠政灾若在我禳之奚益)質實(熒惑)
(逆行入太微熒惑注見漢成帝綏和二年太微注見漢靈帝光和二年)
齊遣將軍劉纉如魏
(纉屢至魏馮太后遂私幸之)
十二月朔日食魏始禁同姓為昏
發明(夷狄扵夫婦一倫瀆亂尤甚在其域中無足怪者既入中國之地雜中國之人習中國之)
(俗猶不知所慕傚則是無秉彛之性羞惡之心不可以人理待之矣元魏入居華夏事事慕中國聖)
(人之教至是又有同姓為昏之禁其視蒙古之子承父妾兄收弟婦至扵國終而不知變也異矣此)
(綱目所以特書而予之)
魏秦州刺史于洛矦有罪伏誅
(洛矦性殘酷刑人或斷腕拔舌分懸四體州民皆反有司劾之魏主遣使至州宣告吏民然後斬之濟州)
(刺史韓麒麟為政尚寬從事劉普慶說曰公杖節方夏而無所誅斬何以示威麒麟曰刑罰所以止惡仁)
(者不得已而用之今民不犯法又何誅乎若必斷斬然後可以立威當以卿應之普慶慙懼而退)質
實(秦州注見周赧王十二年蒲坂濟州注見漢景帝三年濟南)
御批資治通鑑綱目卷二十七
