欽定四庫全書
南宋館閣錄卷二宋陳騤撰省舍
秘書省初復是時駐蹕紹興府寓於火珠山巷(紹興元年五月
秘書少監程俱請以火珠山巷孫氏及吕惟明沒官屋二所權置局從之見秘書省聖旨簿)
紹興二年移蹕臨安府始寓於宋氏宅再徙於油車巷
東法惠寺自寺殿之後為省中廳三間廳後主廊一間
堂五間廳堂兩傍省官分居之(廳前有松栢六株)其南有屋三
間秘閣三館書藏焉東廊前為倉史堂吏舍次之省官
位又次之西廊前為吏舍装界作次之厨次之厠又次
之省東為實錄院其外為儀門中門三間廳三間左為
承受位右為檢討位(廳前有井亭柳六株有角門通秘書省)後主廊一間
廊後屋三間兩傍為檢討位後堂五間兩傍為修撰位
(堂後有竹二十餘竿)廳東為吏舍及主管諸司位又東有土庫三
間(新省既成以舊省為懷遠驛驛廢為臺諫宅舊實錄院初為敕令所今為太常寺)
紹興十三年十二月詔兩浙轉運司建秘書省十四年
六月二十二日遷新省(從秘書丞嚴抑之請重建既成得旨以是日遷)省在清
河坊糯米倉巷西懷慶坊北通浙坊東地東西三十八
步南北二百步(是年四月二十九日本省劄子新省圍墻外見今各有空地竊慮官私亂有侵
占欲各量留空地五步充廵道以禦火灾從之)大門三間七架(門南向两傍築短墻設梐枑門
臺左右列綠叉子門外有冬青四株柳六株)門東廊六間五架(監門直舍守門執事官房
裝界作在焉)門西廊十間五架(點檢案知雜案經籍案祝版案太史案宿直房在焉)右
文殿門三間七架(有金書右文殿門牌門外有柳十四株冬青五株門左右两池四傍皆植
芙蓉)東西偏門各一間夾屋各四間皆五架(省官於東西偏門外上下
馬東夾屋二間為過廊二間為倉史土地堂西夾屋二間為過廊二間為工匠房東西偏門外設潜火大桶二
十小桶三十八栲栳杓百柄鐵搭鈎二麻索二藏於潜火司)右文殿五間(太上御書金字右文
之殿牌前設朱漆隔黃羅簾中設御座御案脚踏黃羅帕褥御屏畫出水龍後山墻周以壁風朱漆䈋繞以欄
楯殿两傍設牌曰殿閣御座不許呵唱殿前踏道磚路两傍栢十株舊有左右列朱漆大水桶十)殿後
秘閣五間高四丈(太上御書金字秘閣牌中設御座御案脚踏黃羅帕褥御屏畫出水龍閣
上木雕朱漆殿一座安奉聖政會要日歷御製札等閣上下周回設朱漆隔子黃羅簾并風䈋繞以欄楯两傍
設牌曰殿閣御座不許呵唱)閣前有拜閣臺接右文殿(臺左右有踏道磚路通東
西廊皆有欄楯臺東西各有冬青四株秘書監陳騤植栢八株舊有左右列水缸八)閣後道山堂
五間九架(堂牌將作監米友仁書堂两傍壁畫以紅藥蜀葵中設抹綠厨藏秘閣四庫書目前有綠
漆隔三十扇冬設夏除照壁山水絹圖一又軟背山水圖一有會集則設之紫羅緣細竹簾六鐘架一并鐘一
口黑光偏凳大小六方棹二十金漆椅十二板屏十六絹畫屏衣一鮫綃纈額一鶴膝棹十六壺瓶一箭十二
大青綾打扇二小綾草蟲扇十五夏設黑光穿藤道椅一十四副)堂前瓦涼棚五間(西有
日幄一冬設春收棚前有芍藥欄二秘書少監湯思退植木樨八株栢二株舊有梅七株金林檎六株柳六株
海棠六株紅蕉二株内紅梅一株著作佐郎李遠植餘皆秘書監陳騤植又有芙蓉蜀葵數叢)堂後軒
一間(前黑漆隔六扇東西北三面皆黑漆檻有窗十八扇冬設夏除檻外青絹緣竹簾九夏設金漆椅棹
脚踏各十四黑漆嵌面屛風十四冬設漆火櫃一屛風嵌畫古賢鉄火盆一紫綾褥三蒲座三紫絹墪十六紫
絹緣簾一舊黑長偏凳黑長棹各二)石渠在秘閣後道山堂前長五丈廣
一丈五尺跨渠石橋一(内植荷蓮橋乾道九年秘書少監陳騤立)堂東二間
九架監居之(中設偏凳一黑漆棹子一椅子二黑漆嵌面屛風二床一帳一薦四蓆一緋絹床裙
一八摺屛風一黑油火爐一油簾一面桶幷架子各一青絹緣竹簾一監少位窗外皆有竹二十餘竿秘書監
李燾植金林檎二株秘書監陳騤植位前設紫絹緣竹簾并吏板)堂西二間九架少監
居之(鋪設什物如監位)東廊凢四十二間(按下文所列止三十五間疑有脫漏)皆
七架大監位之東一間為光館庫(庫門設光館例牌兩傍設小牌曰應本庫
錢物不許與公庫兊移支使)庫北壁設牌十(曰謝時服曰宣麻曰拜表曰朝獻陪位曰上夀
習儀曰聖節滿散齋筵曰天申聖節開啟曰天申聖節滿散曰會慶聖節開啟曰會慶聖節滿散至期各於前
一日掛於道山堂之前)南一間為諸路解發次二間秘書丞居之
(内一間設金漆偏凳二棹一椅二床一黑漆嵌面屏風一蓆一薦四床裙一油簾一黑油火爐一東有瓦涼棚
三間棚前植竹位前設簾并季點牌吏板)又次三間館職分居之(中虚一間傍分两位
鋪設什物如秘丞位東有瓦凉棚三間位前設校讐式牌)次一間御書石刻(門設朱漆欄黃
絹額内藏太上御書石刻右文之殿文賦千文養生論登樓賦高唐賦神女賦舞賦琴賦古意史節)次三
間為古噐庫(内設綠厨三木架六以藏古噐庫後有土庫一間)庫前夾廊一間
(通秘閣)次三間館職分居之(中虚一間傍分两位鋪設什物如秘丞位東有瓦涼棚三
間位前設校讎式牌)次三間為拜閣待班之所(内設金漆椅棹四外設青布緣荻簾
後有便道通史院内藏紹興十六年十七年二十九年三十年暴書會乾道九年丞相齊國公羣玉題召石刻
在焉)次一間為圖畫庫(圖畫藏秘閣)次三間為秘閣書庫(内設綠厨
八藏秘閣書)庫前有夾廊一間(通右文殿)次五間為子庫(内設綠厨七藏
書)次五間為經庫(内設綠厨七藏書)次一間為潜火司(防火噐皆列於
偏門外)次一間國史院夾門(自夾門西折南接東偏門)西廊凢四十三
間皆七架少監位之西六間為公厨次二間為公使庫
(公使錢出納具於赤歴銀噐什物帳幕之屬其數載於砧基簿應本庫官不許擅便關出如違准盗論)庫
北壁設牌十(曰迎駕起居曰人使表見曰人使大宴監赴曰唱名侍立曰聞喜宴曰會要所過局
曰著庭過局曰國忌行香曰國史院過局曰省宿至期亦於先一日掛於道山堂之前)南一間為
補寫庫次三間秘書郎分居之(中虚一間傍分两位鋪設什物如秘丞位有瓦
凉棚三間棚前有方池一梔子三秘書郎沈洵植竹一叢秘書郎王公衮植)次三間館職分
居之(中虚一間傍分两位鋪設什物如秘丞位有瓦涼棚三間竹一叢位前設校讎式牌)次一間
御書石刻(門設朱漆欄黃絹額内藏太上御書秘閣今上御書春賦聖政序用人論是石刻)次
一間為瑞物庫庫前夾廊一間(通秘閣)次二間為秘閣書
庫(内設綠厨八藏秘閣書)次三間館職分居之(中虚一間傍分两位鋪設什物如秘
丞位有瓦凉棚三間)次三間為拜閣待班之所(内設金漆椅棹四外設青布緣荻簾
内藏進日歴題名紹興十四年十五年二十六年二十七年二十八年暴書會石刻在焉)次三間為
印板書庫(内設綠厨七藏諸州印板書)次一間為提舉廳夾門門東
有夾廊一間(通右文殿)次五間為集庫(内設綠厨七藏書)次五間為
史庫(内設綠厨七藏書)又二間為碑石庫(自碑石庫東折南接西偏門)編修
會要所在少監位之西北一間為擡盤司(内藏匕筯椀楪之屬)次
二間為守闕楷書案次二間為供檢案次一間為雜務
使臣案次二間為楷書案又北二間為印書作(太平廣記樂府
版共五千片新刻館閣錄版一百五十四片中興書目版一千五百八十片藏焉)又東北五間
七架為搜訪庫(舊提舉所書庫庫門前設進徽宗實錄觀書燕集題名幷著作之庭石刻在焉)
國史日歷所在道山堂之東北一間為澡圊過道(内設澡室并手
巾水盆後為圊儀鸞司掌洒掃厠板不得濊汚淨紙不得狼籍水盆不得停滓手巾不得積垢平地不得濕爛)
次一間為儀鸞司(貯陳設椅棹之屬)次一間為翰林司(内藏湯瓶茶盞
托之屬)次四間為修書案中有儀門又北二間為國史庫
(内藏日歴時政記起居注等文字庫兩傍設小牌曰非本所官吏如輙入准漏泄法)次三間著作
郎分居之(中虚一間傍分兩位鋪設什物如秘丞位位前設修書式牌一紫絹緣簾一)次著
作之庭三間七架(中設翡翠木錦屛風青鮫綃纈緣簾一金漆書厨一藏著庭書目畫絹山
水屛風一金漆椅十畫屛風十周回壁掛諸司題名紫絹緣簾五庭前瓦凉棚三間凉棚前木樨
三株舊有桃
三株梅一株蠟梅二叢内梅一株著作佐郎梁克家植餘皆著作郎楊恂植盆池六秘書監陳騤設)西三
間著作佐郎分居之(中虚一間傍分兩位鋪設什物如著作郎位)庭後一間
為汗青軒(牌校書郎石起宗書中設椅八屛風八紫絹緣簾二周回設窗隔軒兩傍有欄楯欄上設
木仙女二鶴二圓規牌一校讎官許職事暇時入會茶史官許非時帶文字入編撰長貳遇佳節依故事置公
酒三行聚會)蓬巒在汗青軒後(牌著作郎木待問書有過廊四間中設金漆畫屛黑光漆
凳四兩傍設金漆窗隔前施紫絹緣簾三)北有酴醿架又北有羣玉亭三間
(牌中書舍人范成大書初名芸香亭淳熙四年二月易今名中設金漆椅十四偏凳一黑漆偏凳二竹花瓶二
香罏一金漆火罏一凉床四紫絹緣竹簾一周以窗檻後有芍藥一壇著作郎木待問植列山石五秘書監陳
騤立蓬巒自羣玉亭芸香亭外其餘亭橋山澗之屬皆淳熙四年秘書監陳騤所立)亭東有鶴砌
(自亭前簷開逕穿竹並池至薔薇架下設石棋盤一瓦墩四竹林有木鶴四牌木待問書又有支徑通滌硯澗)
亭西有芸香亭一間(牌大理寺丞虞似良書内設黑漆偏凳一金漆几六紫絹緣簾一自
亭前開逕穿竹通羣玉亭此亭舊名羣玉乾道九年建淳熙四年二月以亭小不稱其名遂與芸香亭兩易亭
在修竹間于避暑為宜有支逕通羣玉亭後)東徑至羣玉亭西徑至松坡(皆夹
以竹落)穿鞠逕(牌木待問書有菊兩壇環以竹籬中為路)徑前臨池跨池有橋
亭(榜曰迎曦木待問書池及橋周回有欄楯中設金漆畫屛兩傍有檻并金漆窗隔)度橋有席
珍亭三間(設椅棹十四副屛風十四笻杖三周以窗檻後有木樨三株幷竹)亭東北有
橘洲(洲上植橘十二株周引水環之繞以竹籬)又東北有東岡(環山植杉五十本上列怪
石山茶為磴道升降)岡北有藥洞(兩傍設檻有木虎一)入有採良門(兩傍有檻植花
門内有木樨二株木猿猴一)門内有茹芝館(中設畫屛花藤墩十四紫絹緣簾五藥籃四青
定花瓶二香爐一簷前有木飛鶴一周回設窗隔館外環以短墻採良茹芝皆木待問書)洞北有過
廊(兩傍有檻)又北有滌硯澗(牌木待問書澗傍菖蒲叢蓼)跨澗有木橋又
北繚羣玉亭後又西北有泉曰濯纓(淳熙四年治園鑿池得泉跨泉有橋
上有竹亭泉東有竹屋一間周回設斑竹簾中設黑漆棹一竹花瓶一香爐一石墩十二屋北有井灌水于屋
脊廵簷而下如雨溜焉牌木待問書)泉西有亭三間曰錦隠(中設畫屛兩傍有檻有支
徑通菊坡繚含章亭之右)西徑有射圃(兩傍有欄楯)入有延門(門傍設牌題曰矍相
凡射儀司執弓矢出延射者)入門有亭曰繹志(中設畫屛射器牌二黑漆交椅十四弓二
矢二十四亭南北有欄楯植冬青十株遇射設獲旌二旌有牌曰射獲者執旌大夫士建物則旌以物節鼓一
有牌曰射與鼔相應大夫士以下五節射帖二飲位牌一設古銅尊勺爵盤各一竹篚一紫絹緣蓆一自亭至
射垜凡四十二步垜側柳樹懸飛木鶴一射圃延門繹志皆木待問手書)又西有亭一間曰
方壺(牌范端臣書中設金漆畫屛兩傍有檻度橋過含章亭)北有松坡(環坡植松十二本曲
折有趣遇坡有支徑通芸香亭)又西臨池跨池有木橋一(池及橋周回有欄楯)度
橋有亭三間曰含章(牌范端臣書中設椅棹十四副屛風十四竹杖三周回以窗檻四傍
有竹後有木樨三株)亭西北有蘭畦(繞以竹籬)又北有阪(環山植杉五十本上列怪
石山茶山後即濯纓泉自席珍亭木樨至山茶皆秘書監陳騤植)園内有竹二畝雜樹
一百五十六(内柳二十梅二十二杏五桃二十六林檎二海棠十一梔子十芭蕉二錦帶二紫薇
二八仙一香毬一迎春一散水二十李五芙蓉二十四石榴二并有蜀葵萱草百餘本内紫蔽著作郎楊恂植
梅四株梔子十株少監陳騤植餘皆舊有)
國史院在省門内之東大門西向一間七架正廳南向
三間七架廳後過廊二間堂三間七架(為提舉官過局之所)堂東
四間七架修國史同修國史分居之(中虚二間傍分二位)堂西四
間七架三間修國史同修國史分居之一間為供檢庫
廳東西四間皆七架編修官分居之廳堂前後皆有瓦
凉棚三間(棚前植冬青九水缸七環之)東廊十四間皆七架一間為
點檢房次三間為修書房次一間為倉史堂次二間為
雜務房次二間為装界作次一間為翰林司次一間為
什物庫次二間為厨次一間為厠廊外有土庫三間西
廊九間皆七架一間為守門親事官房次三間為編修
官位次一間為什物庫次一間為土地堂次一間為夾
門通秘書省次二間為舊書庫南廊十一間皆七架三
間為提舉諸司位次二間為承受諸司位次一間為主
管諸司位次三間為諸司什物庫次二間為抄寫文字
之所(有井一)
