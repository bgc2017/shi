欽定四庫全書
南宋館閣錄卷六宋陳騤撰
故實
紹興臨幸紹興十四年七月九日秘書少監游操等
上表請車駕幸秘書省詔學士院給降敇書所請宜允
二十七日車駕幸秘書省其日本省官吏并實錄院官
吏迎聖駕起居訖皇帝至道山堂御幄降輦後進食畢
催班右文殿下先知閤門官以下并内侍知省御帶修
注祗應官等面北立定報引宰臣使相樞密侍從正任
以上殿下相向立定并報引提舉秘書省官以下相向
立定皇帝坐先知閤門官以下并内侍知省御帶等宣
名奏萬福訖各歸侍立祗應位知閤門官殿上當頭奏
宣到太師魏國公秦檜以下次舍人分引太師以下宣
名奏萬福訖知閤門宣升殿再揖太師以下升省官以
下宣名奏萬福訖且立定候御藥降階以手詔授提舉
秘書省官詔曰蓋聞周建外史掌三皇五帝之書漢選
諸儒定九流七略之奏文德之盛後世推焉仰惟祖宗
肇開冊府凡累朝名世之士由是以興而一代致治之
原蓋出於此朕嘉與學士大夫共宏斯道廼一新史觀
親御榜題肆從望幸之誠以示右文之意嗚呼士習於
空言而不為有用之學久矣爾其勉修術業益勵猷為
一德一心以共赴亨嘉之會用丕承我祖宗之大訓顧
不善歟提舉秘書省官跪受訖提舉秘書省官以下兩
拜訖退皇帝起詣秘閣宣羣臣觀累朝御書御製書畫
古器等秘書少監以下官閣下侍立俟觀書訖先退赴
右文殿立班定皇帝復位坐右文殿上御藥傳旨宣坐
賜茶如儀分引太師以下并外赴坐官面殿揖躬兩拜
訖分陞席後立定次分引秘書少監以下揖躬拜訖分
陞兩廊席後立俟賜茶訖降階退班各兩拜退殿上御
藥傳旨推恩改賜章服報引當殿謝恩兩拜訖退殿門
外服所賜皇帝起歸幄更衣臣僚繫鞋從駕還内如來
儀是日詔秘書省實錄院官各轉一官秘書少監仍賜
緋章服并御書扇監修國史提舉實錄院太師尚書左
僕射秦檜依昨監學成書體例推恩令學士院檢舉降
制又詔秘書省實錄院人吏及諸廳供檢文字天文官
三省樞密院供檢至諸色祗應如有官人與减一年磨
勘内未有名目人依國子監例賜錢六百貫文皆以幸
省恩也(見中興會要)
拜閣紹興十四年五月七日秘書郎張闡言自來每
遇朝廷除授雜學士貼職官并館職官並合赴省參閣
(見秘書省聖旨簿)
正旦冬至拜先聖團拜是日設先聖顔子像於道山
堂中間省官序班堂上北向再拜長貳三上香在位者
復再拜禮畢團拜於堂上同年者各講私禮
詔館職言事隆興二年七月三十日有旨政事不修
災異數見江浙水澇有害秋成朕自八月一日避殿减
膳思所以應天之實可會侍從臺諫卿監郎官館職䟽
陳闕失及當今急務毋有所隱(見日歴)
看詳討論文字隆興元年九月十八日臣僚言乞法
李唐之制委宰相兼領三司使職事有旨令秘書省討
論典故十二月二十八日有旨國朝廂禁軍制及神宗
添置將兵分營諸路州軍人數劄付秘書省討論乾道
二年四月二日臣僚言應賢良方正能直言極諫之科
乞令權於經史諸子正文出題其僻書注疏不得以為
問目淳熙元年二月二十五日知襄陽府趙善俊奏有
無出身人銜位不帶左右字有旨三省參照依祖宗舊
制施行劄付國史院討論七月十七日臣僚言按劾臣
僚過犯事干刑名大則勘鞫小則具析參以詔條斟酌
輕重行遣有旨令國史院討論典故二十三日有旨舊
制宣徽使樞密院討論典故條具取旨劄付國史院討
論十月二十一日有旨魏王愷改判明州令國史院討
論典故二年閏九月十八日秘書省正字李垕奏畢舉
景德六科有旨令秘書省同國子監太學官集議討論
十月十二日有旨杭州童子王克勤令後省試令史院
檢點能文童子典故三年七月二十一日中書門下省
奏太史乃古羲和之職歴代沿革名秩不同國朝或以
他官兼判又有同判之名以朝官充掌所以重史官之
任今止置局令及五官正視古為輕有旨令秘書省討
論九月二十五日太府少卿韓元龍奏童子一科乞詔
有司立為中制下秘書省討論典故十月二十日有旨
皇后三代可依典故與封贈劄付國史院討論四年四
月十二日判明州魏王奏帶行江陵尹下國史院太常
寺斟酌事宜點照指定以憑遵守有旨令國史院太常
寺討論十三日魏王奏江陵尹所有印記未審合與不
合鑄造有旨令禮部國史院討論
賢良進士御試於殿門外祗候唱名日侍立館閣錄
舊制以每遇進士策賢良館閣官并赴殿門祗候給大
官食法酒十瓶唱名日登殿侍立熙寧後只令殿門祗
候元豐中判館閣官申請雖得入殿然只得立殿下紹
興五年八月九日著作佐郎李公懋等言進士唱名自
政和以來閤門寖廢舊制令秘書省官立殿下非故事
欲乞復祖宗之典有旨除省試官外許依舊制殿上侍
立乾道四年試賢良唱名亦如進士唱名之制
御試應奉書籍熙寧七年三月館閣言如遇殿試即
館閣供書入殿從之紹興二年權秘書少監王昂言御
試舉人其合用入殿供應書籍自來本省都監司排辦
本司行下國子監關借若不係監書依條不行取索(見館
閣錄并秘書省聖旨簿)
節賜日歴所會要所國史院歲旦冬節清明端午七
夕重九各賜大龍茶一斤州酒四瓶
賜新茶每歲五月宣賜大小鳳茶大龍茶各一斤
節物本省元宵每位蓮花燈五盞毬燈三盞重午洪
州扇二草蟲扇二歲除桃符門神各二副
赴宴館閣錄淳化元年二月詔自今游宴宣召直館
其集賢校理並令預會初李宗諤為集賢校理校理之
職自興國後罕有任者會賞花後苑有司第令直館赴
會宗諤不得預翌日獻詩陳情遂許陪宴祖宗時每時
序游幸皆賜宴飲或雨雪休應亦就崇文賜宴中興後
惟天申節宴聞喜宴正字以上皆赴
大宴學士院具食麟臺故事大宴未赴坐間學士院
嘗為館閣官具食蓋祖宗時内外制官無不自三館館
中之人往往前日僚友之舊道義之交不專以勢利高
下為心故每於是日小集從容談笑也近時具食雖如
故乃設於學士院門幕次内蓋未嘗見玉堂主人也今
天申節宴在貢院學士院設食猶如故
儤會每省官初除例作儤會
過局監修國史提舉實錄提舉編修國朝會要每月
過局省閱所修書諸司送本所官酒各二瓶凡有初除
官遇過局日本所帶送六瓶餘官四瓶
燕集乾道九年五月羣玉亭成丞相齊國公虞允文
燕館閣之士於新亭淳熙四年三月提舉實錄院參知
政事李彦穎監修國史龔茂良以進實錄前一日觀書
於道山堂會前修史官并館職置酒於著作之庭
暴書會紹興十三年七月詔秘書省依麟臺故事每
歲暴書會令臨安府排辦侍從臺諫正言以上及前館
職貼職皆赴每歲降錢三百貫付臨安府排辦從知府
王㬇之請也二十九年閏六月詔歲賜錢一千貫付本
省自行排辦三省堂厨送錢二百貫并品味生料前期
臨安府差客將承受應辦長貳具劄請預坐官是日秘
閣下設方桌列御書圖畫東壁第一行古器第二第三
行圖畫第四行名賢墨蹟西壁亦如之東南壁設祖宗
御書西南壁亦如之御屏後設古器琴硯道山堂并後
軒著庭皆設圖畫開經史子集庫續搜訪庫分吏人守
視早食五品午會茶菓晩食七品分送書籍太平廣記
春秋左氏傳各一部秘閣石渠碑二本不至者亦送兩
浙轉運司計置碑石刊預會者名銜三十年玉堂宸翰
石刻成翰林學士周麟之請即暴書會宣示仍分賜預
會官詔從之(見中興會要并秘書省聖旨簿)
餞會麟臺故事三館秘書陞遷外補者衆必醵會置
酒集於僧舍以餞之其外補者或賦詩以贈其行祖宗
盛時三館之士出局必相過從或集於名區僧舍飲酒
賦詩
不隸臺察紹興元年四月本省記舊制不隸臺察從
之
季點紹興元年四月十四日詔秘書省所轄太史局
等長貳丞郎輪季詣點内有係在禁中置局者前期報
皇城司(已上見秘書省聖旨簿)
門禁日歴所會要所國史院準敇輙入流三千里凡
所見聞因而漏泄並當軍令凡投下文字及納貼子整
會事節人並於所門外計會把門人轉入係整會文字
如呼呌聽入國史院申明輙入本院及漏泄雖有斷罪
未有告賞之法有旨立賞錢三百貫
火禁紹興十四年秘書郎張闡言本省自來火禁並
依皇城法遇有合用火燭去處守門親事官一名專掌
押火灑熄除官員直舍并厨司翰林司監門職級房存
留火燭遇官員上馬主管火燭親事官監視灑熄其餘
去處並不得存留有旨依
輪宿紹興元年十一月詔秘書省依舊制日輪官一
員止宿遇請假騐實即輪以次官止宿長貳五日一次
點宿(已上見秘書省聖旨簿)
齒序唐張說為集賢院大學士嘗宴集賢院故事官
重者先飲說曰吾聞儒以道相高不以官閥為先後大
帝時修史十九人長孫無忌以元舅每宴不肯先舉爵
長安中詔修珠英當時學士亦不以品秩為限於是引
觴同飲時服其有體至今館職序坐猶以年齒為差亦
燕公流風所及與(見麟臺故事)
光館錢乾道五年秘書少監周必大倣翰林舊規光
院錢參立監修提舉初至一百二十千遷轉一百千提
舉秘書省初至一百千遷轉七十千初入館十千他官
再兼史職同侍從修史初至二十千遷職轉官二十千
遷二府一百千本省遷職若轉官十千選人改官倍之
本省遷他職十五千遷侍從倍之本省别加兼職十千
遷官别加兼職同史館遷職若轉官十千修史侍從倍
之祖父母父母封叙二十千封至夫人者三十千以下
三館通用親族同官十五千異姓有服親十千知貢舉
五十千考試二十分之一奉使視職任輕重而定多寡
之數止於一百千錫賚二十分之一止於一百千生子
三十千蔭補十五千子弟登科二十千一月之内兩遇
以上者止從一多
鐘規省官入局已集會湯翰林司徐擊五聲會食擡
盤子徐擊五聲出局親事徐擊五聲不得非時叩擊庫
子輪次候出局收管入庫次早復設淳熙三年二月秘
書少監陳騤立
秘書省讀書淳熙二年十月杭州童子王克勤令後
省召試十一月賜童子出身授從事郎袐書省讀書本
省申奏請給廳從既而吏兵部勘當除本身合得請給
外僱募兵士比正字减半(見秘書省聖旨簿)
朱黃墨秘書省史院每上下半年三館各分送供讐
校
夏臘藥自提舉官以下等第分送秘書省日歴所國
史院皆依例夏大順五苓香薷三倍駐車桂苓香薷養
脾理中消暑水瓢冬蘇合鹿茸養脾理中嘉禾勻氣潤
補橘皮煎其品數改丸修合日禀議焉
