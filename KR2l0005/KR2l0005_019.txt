欽定四庫全書
館閣續錄卷十
職掌
吏額減正係名守闕係名各一人(舊額正係名守闕係名各六人淳熙十三
年十二月九日勅令所減定吏額將正係名守闕係名各減一名令各以五人為額)
專知官立界(紹熙四年七月秘書省狀照得本省專知官舊制當時未曾畫到交替指揮是致連
界掌管官物不明更無替移乞依紹興寺監通用令以二年立界如是界滿日從本省舊制再行踏逐抽差庶
使交替有期所管官物易得明白有旨依)
折資比換(開禧元年五月八品書直官左琦狀不願守理年滿出職乞依將作監胥長吳濟體例折
資比換都省送刑部指定補授進義副尉)
館吏遞遷給綾牒(自正名楷書以上至都孔目官每一年半遞遷一級皆給綾牒各有贊辭
其首云牒件某人贊辭云云其末云補充史館某職盖遵用熙寧以前定式也)
登極恩館吏減選(本省據會要所書庫官鄭必逹姜必先卓立謙等狀檢坐典例陳乞申省
照對本省昨承吏部牒備坐已降指揮今上皇帝登寳位所有内外百司照三省樞密院人並減一年出職牒
省遵照施行本省檢照見存聖旨簿内壹項紹興三十二年覃恩指揮將都孔目官沈璿孔目官張昇四庫書
直官顔光遠上叄名觧發出職又照嘉定十七年例將上捌名内受品告人減選以半年壹次觧發出職今本
省見行䟎補餘人未能指定已行具申都省行下吏部照得本省係三館之地吏額有陸名受品告者與諸曹
寺監不同其前項所申指揮並是本省舊制條例若不申明有礙成法所合具申朝省乞將前項指揮明行壹
項劄本省遵守施行伏候指揮咸淳元年二月十日準尚書省劄子付秘書省徑自照嘉定十七年體例施行
準此仍劄吏部照應)
館吏循轉指揮(準咸淳三年三月二十五日尚書省劄子為秘書省國史日歴會要所供檢文
字顧宗愷等狀右宗愷等服役省廷恪供職守專以詔令制書等事編為日歴又以日歴撮為會要分門纂類
供呈所官以待成書進呈御覽繼奉聖旨指揮官吏各特轉一官更減二年磨勘在吏職人候有名目收使礙
止法人許令回授寒賤小吏獲遇恩榮先於吏部出給轉官公據至補授日陳乞轉行伏自有省以來出職之
人該此循轉歴歴可考况前件恩數即係元降官吏轉官指揮却非泛賞攀附之比今來吏部當行人更不詳
照元降因依止將上件循轉恩賞抑作占射差遣竊念宗愷等每日坐局接續編類摉拾遺闕綴緝分門初草
方成隨供二草不無勞效粗切事功又兼局守清貧它無棲倚惟望聖恩循轉漸成名目既奉元降指揮反被
部吏阻滯委為未便竊照近日閤門臺吏應奉理宗升遐報班恩轉一官即蒙照指揮放行今來所陳恩賞委
非驀越即係登進國朝大典元降聖旨指揮與臺吏報班推恩事關輕重乞送吏部比臺吏轉官收使將所得
轉官恩數照元降聖旨指揮循轉施行仍下本省照應毋致虚霑恩霈伏候指揮已劄下吏部照自來條例及
參照元降推賞指揮與循轉施行其未有官人候有名目日收使外右劄付秘書省照應準此)
南宋館閣錄淳熙四年成書其後附錄者多訛舛
缺略嘉定三年十月重行編次是正訛舛其缺略
者增補之名曰館閣續錄逐卷之末不題卷數貴
在他日可以施繼今每於歲杪分委省官取歲中
合載事略加刪潤刊于卷末前錄凡例其目有九
今並仍其舊云(按此䟦語原本不載今據浙本增入)
