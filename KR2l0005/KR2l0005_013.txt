欽定四庫全書
館閣續錄卷四
修纂
淳熙五年六月秘書省上中興館閣書目七十卷序例
一卷(先是淳熙三年十月秘書少監陳騤等言中興以来館閣藏書前後搜訪部帙漸廣循習之久未曾
類次書目致有殘缺重複多所訛舛乞依崇文總目就令館職編撰更不置局五年三月秘書監陳騤等復言
謹按慶歴元年崇文總目書成係是参知政事王舉正上今来書目成書欲候繕寫畢於参知政事過局日一
就觀閱訖報本省承受官投進詔並從之至是書成修書官各减二年磨勘經修不經進官减一年磨勘該修
進人吏有官人减一年磨勘餘人犒設有差)
六年三月國史日歴所修孝宗皇帝日歴成一千一百
五十五卷(先是紹興三十二年七月詔國史日歴所自三十二年六月十一日起修既而淳熙五年
閏六月得旨令修至淳熙四年限以半年成書至是書成推恩如進高宗皇帝日歴之例)七月秘書
省上孝宗皇帝會要一百五十八卷(先是乾道九年九月詔自紹興三十
二年六月以後編修淳熙五年六月復詔修至乾道九年限以一年成書至是秘書少監施師點等言會要為
書載禮樂政令之大綱儀物事為之凡目以備討論與國史日歴不許進呈事體不同合依典故修寫進呈從
之詔以今上皇帝會要為名體例視中興聖統師點又言昨進太上皇帝會要曾恭進德夀宫今来合行恭進
又言進冊合繕寫三本其一本俟進呈畢合於秘閣安奉一本恭進德夀宫一本留中以備乙覽並從之其日
上御垂拱殿進呈畢出殿門導從如儀至德夀宫門外其赴秘閣藏本權安奉宫門外幄次迎奉德夀宫進本
至殿下承受官傳進訖次導迎秘閣本至秘書省俟時安奉留中别本是日委承受官傳進其官吏推恩如進
日歴之例)
七年十二月國史院上四朝正史志一百八十卷(先是淳熙
五年四月權禮部侍郎兼同修國史兼實錄院同修撰李燾言今修四朝正史開院已十七年乞降睿旨責以
近限庶幾大典早獲備具詔限一年至六年正月國史院言已降指揮四朝正史限至淳熙五年冬季今来見
行分修係涉熙寕至靖康五十餘年文字浩瀚乞寬展日限詔更展限半年七年十月吏部尚書兼修國史王
希吕等言今来編修四朝正史志成乞選日進呈從之其儀注推恩合行事件如進徽宗實錄之制)
十三年十一月國史院上四朝國史列傳一百三十五
卷(十二年七月九日敷文閣待制提舉佑神觀兼同修國史洪邁劄子奏恭惟神宗皇帝至于欽宗傳序相
授閱五十餘年方太寧極盛之時立綱陳紀流風善政皆謹載史策而舊聞放失採求維艱南渡以来周一甲
子相去益遠愈不可尋以故東觀大典至今未能蕆就臣以荒唐摧頽之學前者三備編摩旋升修纂曾無毫
分功緒以補石室之藏兹蒙誤恩復以畀付不責吏事顓令修書要當殫竭疲駑仰酬聖志自到局之日約略
稽考據院吏所具除紀志已進呈外當立傳者千三百人其間妃嬪親王公主宗室幾當其半然家世本末履
歴始終不可見者十而七八必俟究得其實然後為書誠恐日引月長無由可畢如臣愚見欲乞下本院許據
只今所有事状依倣前代諸史體例分類載述不必人為一傳其内外臣寮或有官雖貴顯而無事蹟可書正
如漢世劉舍薛澤許昌之徒位至丞相而司馬遷班固不為立傳於事亦無所闕今来亦乞倣此悉行刪去其
實未畢者乞詔提舉宰臣量立程限責本院官併力修纂俟將来玉牒會要奏書之日同時上進庶幾累朝信
史早有汗青之期臣得以庸賤竄名其間實為不世榮遇冐犯淵聽不勝震慄俟罪之至從之尋詔限一年内
修纂投進十三年十月九日翰林學士知制誥兼修國史洪邁劄子奏照對國史院昨於去年九月得旨限一
年内修成四朝國史列傳今来限滿所有列傳一百三十五卷並已成書欲望聖慈下太史局於十一月中擇
日投進二十日邁又劄子奏國史院已得旨進書緣所修列傳係慈聖光獻皇后宣仁聖烈皇后欽聖憲肅皇
后傳居首事體甚重合依自来體例提舉官禮儀使同修書官宿衛檢照乾道六年五月内進哲宗寳訓係與
玉牒同日一就於本所權行安奉宿衛今来亦是两處同日進呈乞依前項體例施行並從之其日進呈儀注
如進四朝志之制經修經進官特轉一官經修不經進在内官特减四年磨勘内礙止法人許回授經修不經
進在外官特减二年磨勘其内侍等轉官减磨勘有差)秘書省上續孝宗皇帝會
要一百三十卷(先是淳熙六年八月詔自淳熙元年正月接續編修十三年十月秘書監兼太
子左諭德兼國史院編修官沈揆等劄子照會本省昨恭奉聖旨指揮接續編修今上皇帝會要今自淳熙元
年正月至淳熙十年十二月修纂已成伏覩淳熙十二年七月十一日國史院奏請乞將本院所修列傳俟玉
牒會要奏書日同時上進奉聖旨依今来史院所修列傳已成書見乞擇日投進伏望朝廷特賜敷奏將本省
所修十年會要依已降指揮同時進呈從之體例視前進會要推恩如史院例)
紹熙元年八月十六日國史日歴所上孝宗皇帝日歴
二千卷(先是淳熙十六年六月著作郎黃唐等言見修至尊夀皇聖帝日歴自登寳位迄今二十七年
昨於淳熙六年三月内奏知篇帙修至淳熙四年十二月所有淳熙五年正月以後日歴見行接續編修乞依
例責限修纂成書庶幾聖朝典章早得進呈從之仍限半年至是書成進呈其申請事件儀注推恩並如進高
宗日歴之例)
三年十二月四日國史日歴所上孝宗皇帝聖政五十
卷(先是淳熙十六年二月二十九日御筆恭惟夀皇聖帝臨御歲久典章法度粲若日星可令日歴所依隆
興元年六月七日指揮編類成書朕當遵而行之仰稱付託之意其合行事件條具申尚書省既而條具申請
乞依昨修高宗聖政前後已得指揮施行從之至是書成其儀注推恩如進高宗聖政之例)同日秘
書省上孝宗皇帝會要八十卷(先是淳熙十三年十二月本省申自淳熙元年
正月修至十年十二月終已於今年十一月内進呈了畢所有以後年分乞接續修纂從之紹熙三年四月本
省申今上皇帝會要再自淳熙十一年正月修至十六年二月禪位成書乞行進呈詔見修書以至尊夀皇聖
帝會要為名仍與聖政同日進呈其儀注並依前進會要推恩比淳熙十三年之例减半)
慶元三年二月五日實錄院上高宗皇帝實錄二百八
十卷(起藩邸止紹興十六年先是慶元二年正月十八日翰林學士知制誥兼實錄院修撰傅伯夀等言
本院恭承聖旨修進高宗皇帝實錄續詔来春擇日進呈至是書成其申請事件儀注推恩並如進徽宗皇帝
實錄之例)
六年二月二十二日國史日歴所上光宗皇帝日歴三
百卷(先是慶元元年著作郎王奭等言見修太上皇帝日歴自淳熙十六年二月登極至紹熙五年七月
禪位見行編修乞責限修纂成書庶得聖父一朝典冊早遂進呈以副主上事親之意詔從之仍限一年至是
書成其申請事件儀注推恩並如進孝宗日歴之例)同日秘書省上光宗皇帝會
要一百卷(先是慶元二年八月本省申恭奉聖旨指揮編修太上皇帝會要起自淳熙十六年二月
登極至紹熙五年七月禪位修纂將欲就緒伏覩國史日歴所見修太上皇帝日歴已得旨令来春投進所有
見修太上皇帝會要乞與日歴同日進呈詔從之仍以聖安夀仁太上皇帝會要為名其申請事件儀注推恩
如前進孝宗會要之例内選人改合入官)同日國史日歴所上光宗皇帝聖
政三十卷(先是慶元五年十一月六日有旨聖安壽仁太上皇帝玉牒日歴會要已修成書所有聖
政令一就編類同日歴投進至是書成其申請事件儀注推恩並如進孝宗聖政之例)
嘉泰元年七月十一日奉安總修孝宗皇帝會要二百
卷于秘閣(先是慶元六年閏二月秘書丞邵文炳等言本省昨来進呈夀皇聖帝會要先于淳熙六
年七月進一百五十八卷起自嗣位至乾道九年淳熙十三年十一月進一百三十卷起自淳熙元年至十年
紹熙三年十二月進八十卷起自淳熙十一年至十六年三書計三百六十八卷事雖備載而首尾未曾貫穿
至遇檢尋典故前後紛錯殊失會要之義乞差省官一二員專一兼搃統為一書内有可併可刪者從長修潤
庶使一朝大典得以成書仍乞以孝宗皇帝會要為名詔從之差秘書郎楊濟鍾必萬限兩月了畢至是書成
乞依逐次已進累朝會要體例卷首書寫提舉官階銜及撰述序文下太史局擇日就用本省官安奉于秘閣
從之推恩修纂官减一年磨勘吏下戸部犒設一次)
二年正月二十一日實錄院上高宗皇帝實錄二百二
十卷(起紹興十七年止三十二年先是嘉泰元年十二月十四日吏部尚書兼實錄院修撰袁說友等言
本院恭承聖旨續修高宗皇帝實錄今已成書乞擇日進呈從之其儀注推恩如慶元三年之例)十一
月十六日國史日歴所上寧宗皇帝日歴五百一十卷
(先是嘉泰二年七月秘書監曾㬇等言見修今上皇帝日歴起自紹熙五年七月登極迄今九年至嘉泰元年
十二月見行編修乞責限修纂成書得旨限一季至是書成其申請事件儀注推恩並依淳熙六年體例)
三年四月十七日實錄院上孝宗皇帝實錄五百卷(起自
藩邸止淳熙十六年二月)光宗皇帝實錄一百卷(起藩邸止紹熙五年七月先是嘉泰
二年十一月七日寳文閣學士提舉佑神觀同修國史兼實錄院同修撰傅伯夀等言本院恭承聖旨修進两
朝實錄今已成書乞擇日進呈從之儀注推恩並如進呈高宗實錄之例其經修經進官比慶元三年更减二
年磨勘)八月二十一日秘書省上皇帝會要一百一十五
卷(起自紹熙五年七月登極至嘉泰元年十二月先是嘉泰二年九月秘書監曾㬇等言伏見淳熙六年三
月日歴成書奏聞篇帙秘書少監施師點等乞將會要依典故修寫相繼進呈有旨令進呈今来今上皇帝日
歴已凖指揮限一季成書所有會要亦合遵從典故接續進呈欲乞朝廷特賜敷奏依日歴所例日下立限修
纂成書詔從之仍限一季至是書成進呈其儀注推恩並如進呈光宗皇帝會要之例)
開禧元年七月二十四日實錄院上高宗皇帝御集一
百卷(先是淳熙十五年六月得旨令實錄院依典故編修高宗皇帝御製至是修纂成書續奉指揮擇日
進呈其申請事儀注推恩並如進徽宗皇帝御集之例)
嘉定三年六月十六日秘書省謄寫張從祖纂輯國朝
會要五百八十八卷目錄二卷投進(先是嘉定元年三月尚書省劄子備
張幼公劄子切念先父將作少監從祖嘗摭國朝會要纂輯成書上自國初至於孝廟凡五百八十八卷望朝
廷特賜敷奏付秘書省繕寫上進奉聖旨令秘書省取索謄寫進呈至是書寫装褫畢備得旨就令會要所承
受官傳進其副本藏于史庫)
六年閏九月二十七日國史實錄院上高宗皇帝寳訓
七十卷(先是嘉泰二年七月詔令本院依典故修纂至是書成進呈其儀注推恩並如嘉泰二年進高
宗實錄之例)同日秘書省上寧宗皇帝會要一百卷(先是秘書監陳
&KR1061;等言秘書省所修會要實為朝廷鉅典前此率數年一次進呈庶幾不至歲久遺逸今自嘉泰二年正月纂
修至嘉定四年十二月終首尾已經十年委是歲久恭聞玉牒實訓次第進呈本省欲將所修會要與二書同
時並進不惟可省禮文浮費而國家鉅典不至淹延遺逸所繫非小詔從之其進呈體例視嘉泰三年首進會
要推恩如慶元六年進呈光宗會要之制)
七年五月十六日詔會要二年一具草繳進(宗正少卿滕強恕劄
子奏竊惟玉牒之登載史局之纂修著庭之編次冊府之會稡皆所以崇成鉅典昭示無極有王者作必来取
法甚盛舉也然其書率十年一進盖以事重費煩不可頻數臣嘗再至冊府及待罪宗寺每見進書日期臨期
倉猝旋行緝比期會既廹類多苟簡及至平居暇日例以取索未至為辭習為故常悠悠歲月其間雖有勤于
職業莫可措手此臣所目擊也誠使記載坦然眀備遲以歲月亦復何害而所憑據者曰時政記也曰起居注
也曰百司指揮也曰奏邸月報也大抵不過拜罷之月日臣僚之申請與其間政事一二節目耳至于大更革
大廢置大黜陟多所遺軼覧者不知其由臣竊惑之盖時近則長老之見聞搢紳之誦說猶可参訂以補其闕
久則無證無證則不可據矣徒使一代大典欝而未昭何以詔方来而垂後代乎臣竊見元祐中王鞏言宗正
寺條例皇帝玉牒十年一進神宗玉牒至今未修僊源類譜近五十年並無成書請别立法玉牒官每二年一
具草繳進如會問未足不得過進期两季類譜亦然候及十年類聚進呈詔從其言以此推之史局冊府似亦
可行臣區區愚見欲倣元祐故事就加討論稍立程限進草之期略如元祐之舊庶幾人人究心又丙寅以後
兵端既開事變尤繁非平時比若不及時討論深恐失實無以示後此尤不可眡為汎常而不加意也尋下本
省看詳二年具草繳進委得允當詔從之)
十三年四月二十日秘書省上中興館閣續書目三十
卷(先是嘉定十二年閏十二月本省言淳熙四年秘書少監陳騤以館閣藏書部帙漸廣未曾類次書目乞
就令館職編撰五年書成復乞照慶歴元年崇文搃目書成例于過局日一就觀閱報本省承受官投進詔並
從之今来本省自淳熙五年以後續次搜訪書籍數目亦多見今編類漸成次第欲望敷奏許從本省檢照前
例施行得旨依至是書成乞于提舉編修會要丞相過局日同權監修國史参政一就觀閱訖承受官投進從
之官吏推恩並如前進書目之例)
十四年五月九日國史實錄院上孝宗皇帝寳訓七十
卷(先是臣僚言孝宗皇帝踐祚二十八年凡内修外攘之規御將撫兵之略歴歴可攷軌範百王正宜銓次
進讀乞專擇史館從臣一人主其事詔從其請至是書成上進儀注推恩並如進呈高宗寳訓之例)同日
秘書省上寧宗皇帝會要一百一十卷并上改正寧宗
皇帝紹熙甲寅登極以後七年會要一百一十五卷(先是
秘書丞張攀等言秘書省專修今上皇帝會要自紹熙甲寅龍飛編類至嘉定辛未一十有七年凡两經進呈
嘉定壬申至丁丑六年凡三次進藁目今見接續編類嘉定十一年十二年相次又當進藁及國史日歴所專
修今上皇帝日歴亦自紹熙甲寅龍飛修纂至嘉泰辛酉已奏七年篇帙伏見玉牒所向来欲進嘉泰辛酉至
開禧乙丑歲五年玉牒是時臣僚奏請乞將甲寅以来七年已進玉牒其間凡有詆欺之詞併行刪改俾得其
實仍乞詔史院取甲寅龍飛以来之史牒例行修改日後並同所當進之書繕寫来上淂旨依奏本省遂取甲
寅以後七年經進會要見行随事刪正及日歴所已奏篇帙亦一體修改外今来玉牒進書有日所有本省重
修七年會要及日歴合遵近降指揮進呈竊緣會要進藁已及六年而續修两年又當繳進欲乞依玉牒所例
將重修甲寅以後七年會要日歴并嘉定五年至十二年已修未進會要之藁各成一書繕寫進呈從之至是
書成上進其儀注推恩並如前進會要之例)同日國史日歴所上重修寧宗
皇帝日歴五百卷(已見改正會要之下)
