欽定四庫全書
南宋館閣錄卷十宋陳騤撰
職掌
秘書省知雜案掌行本省官到替通理遷改關陞批書
祠祭差官行事(每遇祠祭太常寺移文差獻官本省以官序輪差周而復始)及人吏
遷補應知雜等事
經籍案掌行秘閣御製御書圖畫經史子集書籍并朝
廷檢閱典故及御前取降圖畫書籍及修撰祠祭樂章
等事請官撰
祝版案掌行每歲祭天地社稷宗廟及應大中小祀祝
版并分撰祝辭以及軷祭文等事(太廟朔祭孟享臘享祫享郊祀大禮前一
日享别廟立春日祀十神東太乙靑帝帝太昊氏配東方岳鎮海瀆立春後丑日祀風師上辛日祈榖祀昊天
上帝太宗配上辛祀感生帝僖祖配立春後亥日享先農后稷氏配仲春上丁日釋奠至聖文宣王兖國公鄒
國公配上戊日釋奠昭烈武成王漢留侯配仲春祀九宫貴神社日祭太社土正勾龍氏配太稷后稷氏配春
分朝日春分祀高禖青帝帝伏羲氏帝高辛氏配簡狄氏姜嫄氏從季春吉已日享先蠶出火祀大辰商邱宣
明王配擇日祭彊濟公英略公啓佑公擇日祭大火商邱宣明王配立夏日祀十神南太乙赤帝帝神農氏配
南方岳鎮海瀆熒惑商邱宣明王配孟夏雩祀昊天上帝太宗配立夏後申日祀雨師雷神夏至日祭皇地祇
太祖配季夏土王日祀黃帝帝有熊氏配中岳中鎮立秋日祀十神西太乙白帝帝少昊氏配西方岳鎮海瀆
仲秋上丁日釋奠至聖文宣王兖國公鄒國公配仲秋祭九宫貴神上戊日釋奠昭烈武成王漢留侯配秋分
夕月夀星社日祭太社土正勾龍氏配太稷后稷氏配内火祀大辰商邱宣明王配擇日祭彊濟公英略公啓
佑公季秋祀上帝太宗配立冬日祀十神北太乙黑帝帝高陽氏配北方岳鎮海凟立冬後祭神州地祇太宗
配冬至日祀昊天上帝太祖配遇大禮則輟祭季冬臘前一日祭太社土正勾龍氏配太稷后稷氏配臘前一
日蜡祭百神凡祖宗配位皆前二日太廟奏告外路衢州周太祖周世宗周宣□皇后衡州帝神農氏祝融氏
配道州帝有虞氏虞相庭堅配紹興府夏王大禹夏相伯益配南方岳鎮海瀆立春祀明州東海每月書寫祝
版呈省官訖具奏目進請御名降出付省于祀前二日太常寺供官請領仍差皇城司親事官擡擎前去如有
非泛祠祭據太常寺報到請省官修撰祝文外路祝版預期太常寺供官請領前去付進奏院入遞)
太史案掌行太史局歴日文德殿鐘鼓院測驗渾儀刻
漏所應官生遷補事(太史局判局官闕申秘書省備申尚書省同知筭造官闕秘書省長
貳點定一員經差本局官考校具優劣申秘書省奏差判局同知筭造官測驗渾儀刻漏所主當官闕雖奉内
降或特旨差填并許本局申秘書省備申中書省執奏不行本局五官正以上見秘書省長貳並升廳局丞以
下並庭參若長貳闕見秘丞准此局生出職申秘書省差本局官二員試驗本局奏報御前文字每日具事跡
申秘書省中書門下後省不得申三省樞密院及諸官司見太史局敕令格)
經史子集四庫續搜訪經史子集四庫秘閣上下庫御
製御札名賢墨蹟圖畫庫古器庫印板書庫印板庫碑
石庫各以省吏分掌公使庫于本省有官職掌内選差
一名兼充監庫每日輪差庫子軍員各一人在庫宿直
(尚書省劄子淳熙三年五月少監陳騤等劄子本省見管逐月支使錢會及銀器什物數目稍多只權令書庫
子兼管竊慮私自移易關借因而作弊今來本省已别置公使一庫專一安頓封鎻欲選差監庫仍别置簿籍
掌管關防出入劄付秘書省依所乞事理施行)省舍諸案分掌點檢修葺
吏額都孔目官一人孔目官一人四庫書直官一人書
直官一人表奏官一人書庫官一人(以上八品)守當官二人
正名楷書五人(以上並給綾紙)守闕一人正係名六人守闕係
名六人(紹興元年四月十四日詔秘書省權置書庫官二人楷書十人三年五月十三日禮部言秘書
省吏額比附史舘置點檢文字孔目官四庫書直官表奏官書庫官各一名守當官二人正名楷書三人守闕
一人正係名五人守闕係名五人投名人不限人數其點檢文字依舊為都孔目官從之六月十九日詔秘書
省添置正名楷書二人共作五人六年八月四日詔四庫書直官依史舘第二名書庫官例八品二十六年十
二月二十九日詔秘書省吏額内正係名守闕係名共减罷六人各以七人為額其召募權楷書二人係名一
人並減罷隆興元年八月秘書省狀乞將見管人吏額内正係名七人守闕係名七人從下共減二人今後各
以六人為額詔依)專知官一人(紹興元年四月秘書省狀本省舊有專知官一名係主管在省
應干錢榖官物等每月除身分勘給十五貫從本省于副尉内指名踏逐抽差舊曾破差使臣理任請給依副
尉申尚書省差有旨依)國史日歴所點檢文字一人供檢文字一
人書庫官九人會要所供檢文字一人雜務二人總窠
二人補寫所雜務一人勘同書庫官二人並以省吏兼
充(書寫楷書係守闕係名正係名各置一十人為額課程每日書寫二千字遇入冬書寫一千五百字並各
置工課手歴每日抄傳書勘點檢月終結押以上見中興會要並秘書省聖旨簿)國史院點檢
文字共三人書庫官六人楷書五人秘書省都孔目官
孔目官四庫書直官書直官表奏官書庫官守當官正
名楷書守闕正係名闕竝遞遷餘試補(投名人許正名楷書以上保引
保二人引一人仍于狀内開說非游手工作在身無殘疾刺劄杖痕及不係陜西河北河東三路兇惡之人以
試中入役日注籍守闕係名闕試補選投名人試書詩孟子各三百字守闕係名闕投名人試書周易一卦或
孝經一篇守闕闕正係名試書周易一卦或孝經一篇考較書讀精熟而無脫錯即不及十字為合格投名委
丞郎試驗長貳覆試餘並長官試已上並紹興敕令格)秘書省人吏自入仕遷至
都孔目官滿一年半零半月通入仕及一十五年以上
依條解發出職補將仕郎(隆興元年正月少監胡銓等劄子本省人吏舊制係二頂
出職一項守當官補至都孔目官理一年半一項正名楷書頭名理四年並不理年限解發出職昨敕令所將
兩項條法併作一項修到條諸正名楷書自補授至遷補都孔目官年滿日通及二十年以上許出職又條都
孔目官滿一年半零半個月與將仕郎若依新法自正名楷書補授及二十年出職積壓下名遷補不行都省
送吏部指定如上詔從之)比換(紹興二十九年三月詔秘書省正係名以上依六曹正名貼司例七年比
換副尉三十二年四月臣僚論列遂罷)殿年半落籍(紹興重修秘書省敕人吏曾犯私罪杖經
斷者殿一年半出職守闕以下落籍不許收敘小杖真决者免)不許抽差(紹興三年三月二十九日
秘書省狀乞自今後將本省主行案分及掌管書籍之人並不許諸處抽差如坐一切違碍須得法遣並許奏
知不行如雖奉旨今後秘書省人吏不許諸處抽差)行遣紙(紹興十四年五月秘書省劄子補寫所合
用行遣紙札乞就本省大歴内每季批勘歙表紙小抄五百連紙三百應副本所行遣等使用以上見秘書省
聖旨簿)
簿書砧基簿(淳熙三年九月四日本省銀器什物逐一點檢抄傳細數結押如日後有更改添置
并破損名件即時具數呈禀上簿若點檢得合干人不即抄傳重行究治仍差職級交管侯年滿交以次人)
省官出身簿(省官初上並親書出身所治經事知雜案掌之)行事簿(省官輪差行事簽押
知雜案掌之)供校御前書簿(省官初上請校正御前書簽押經籍案掌之)諸庫關
書簿(省官取索書籍簽押庫子掌之)聖旨簿朝旨簿承受簿發放簿(日歴
所會要所國史院皆有四簿遇提舉官過局簽押雜務掌管)
通引官二人(掌取索投下文字之類)庫子四人(分掌諸庫)裝界作三人
(本省省記條制舊有書庫子八人裝界作十人竝召募送軍頭引見司刺面訖收今從本省召募)守門
親事官七人(紹興元年四月秘書省狀本省舊有把門親事官五人内節級一名長行四人内識
字一名充抄上搜檢二名諸案投送文字一名同節級抄上搜檢把門下皇城司差半年一替願再住者聽預
報本司今乞下皇城司止差二人從之十四年新省成遂差七人)儀鸞司三人(掌陳設帘幕係
儀鸞司臨安府差到)翰林司三人(供應湯茶係翰林司差到)擡盤子厨子五人
(本省省記舊制有御厨工匠每日供送省官喫食並係實占分上下番)潛火軍兵六十六
人軍員二人看管殿閣軍員六人(本省省記舊制有京清衞指揮兵士一百
人潛火兵士二百人節級一十人部轄軍員二人新省初建殿前步軍司臨安府差到前件人)
欽定四庫全書
館閣續錄目錄
卷一沿革
卷二省舍
卷三儲藏
卷四修纂
卷五撰述
卷六故實
卷七官聫(一)
卷八官聫(二)
卷九官聫(三)
卷十廩禄(闕)職掌
