欽定四庫全書
館閣續錄卷六
故實
淳熙臨幸淳熙五年九月一日詔十二日幸秘書省
進早膳應從駕臣僚逐幕次賜食俟進早膳畢宣臣僚
賜茶退從駕還内應合行排辦事件疾速施行如或值
雨應從駕臣僚并儀衞等並許張雨具仍不候覆奏四
日詔提舉國史院編修國朝會要所史浩提舉國史日
歴所趙雄令免赴後殿起居從駕先往本處押國史院
官等迎駕起居赴右文殿等處立班俟回從駕還内又
詔令文臣臺諫并在京及臨安府官見任直秘閣秘閣
修撰右文殿修撰及曾任前件職見寄職人并曾任館
職人武臣閤門舍人並令立班迎駕起居秘書監陳騤
等言車駕幸省秘閣鋪設祖宗御書古器等乞差本省
知次第人吏四人書庫子二人專一在秘閣前後往来
照管乞關禁衞牌號綴帶祗應有旨從之十一日宰執
依體例先詣省閱視十二日皇帝升輦鳴鞭降東階出
後殿門至御厨南駐輦樂人念致語口號作樂進行出
北宮門將至秘書省提舉國史院官并提舉國史日歴
所官秘書省國史院官臺官右文殿修撰等閤門舍人
並迎駕常起居訖皇帝入秘書省門至右文殿上降輦
鳴鞭歸幄俟右文殿入内官喝排立行門禁衛等排立
定(秘書省鋪設人右文殿隨禁衛等迎駕奏萬福訖於秘閣臺下東壁南立對御賜酒食不入殿依舊在秘
閣照管)閤門報引知閤門官并簿書官宣贊舍人以下并
修注樞密院逐房副承旨諸司祗應官(並靴笏)御帶環衛
官并幹辦皇城司官(並窄衣執骨朵)一班鬭班面殿立定閤門
引秘書省國史院官臺官右文殿修撰等閤門舍人(並靴
笏)殿下相向立次報引宰執使相侍從正任并管軍(並靴
笏)殿下相向立定次閤門提點報引皇太子(靴笏)赴殿下
東壁面西立定閤門奏班齊皇帝服靴袍出鳴鞭行門
禁衛等并入内省執骨朵使臣並迎駕自奏聖躬萬福
皇帝坐舍人揖知閤門官已下宣名奏萬福訖知閤門
官修注升殿侍立(當祗應宫各歸祗應位餘官並分出)知閤門官殿上當
頭躬奏宣到皇太子已下舍人提點分引皇太子已下
面殿鬭班立定宣名奏萬福訖直身立知閤門官殿上
當頭躬承旨訖臨階東壁面西宣曰升殿再揖躬身兩
拜訖直身立舍人提點分引升殿相向侍立次引秘書
省國史院官臺官右文殿修撰等閤門舍人一班宣名
奏萬福訖班退(以俟詣秘閣前立班)皇帝起鳴鞭詣秘閣(舍人提點等分
引皇太子宰臣使相執政侍從正任并管軍分由東西廊赴秘閣前階上稍南分東西相向立知閤門官修注
隨宜侍立秘書省國史院官臺官右文殿修撰等閤門舍人於秘閣階下分東西相向立御龍直繖扇於秘閣
門相近排設行門於秘閣前階下分東西排立禁衛等並右文殿下依舊排立)知閤門官二員
前導皇帝入秘閣東壁觀累朝御書等次前導西壁觀
看俟觀看訖前導皇帝赴御坐前少立(前導知閤門官歸位侍立)知
閤門官秘閣前宣曰羣臣觀累朝御書等(秘書省國史院官臺官右
文殿修撰等閤門舍人依舊侍立)皇帝手以太上皇帝所書琴賦宣示
羣臣仍宣諭曰此鍾王所不及羣臣觀訖再拜謝簿書
官二員并提點引皇太子宰臣使相報政侍從正任并
管軍入秘閣先東壁觀看訖引於御座後過西壁觀看
(内書冊許皇太子等略展揭看)俟觀看訖分引皇太子已下並退皇帝
歸幄進早膳畢賜宴於右文殿酒五行作樂是日詔秘
書省國史院官各轉一官選人與改合入官讀書王克
勤與循一資秘書監少監各賜紫章服有官供檢人吏
并三省供檢有官人各與减二年磨勘無官供檢承接
人吏等并三省禮房與支犒設一次右丞相提舉國史
史浩參知政事權監修國史趙雄各轉一官辭不拜幸
省禮成宰臣史浩率文武百僚拜表於文德殿
臨幸賜宴淳熙五年九月詔十二日車駕幸秘書省
遵依太宗皇帝典故置酒可依對御例賜酒五盞詔知
閤權管軍臺諫見任秘書省國史院官閤門舍人及在
京及臨安府見任直秘閣秘閣修撰右文殿修撰及曾
任前件職見寄職并曾任館職人並許赴坐其日諸司
排當備右文殿入内官喝排立行門禁衛等排立定簿
書官宣贊舍人以下樞密院諸房逐房副承旨諸司祗
應官(並公服繋鞋)御帶環衞官皇城司官(並窄衣)一班鬭班面
殿立定閤門報引宰執使相侍從管軍知閤并正任秘
書監起居舍人秘書省官國史院官臺官閤門舍人(並公
服繋鞋内管軍窄衣)殿下相向立次提點引皇太子(公服繋鞋)殿下東
壁面西立定閤門奏班齊皇帝出鳴鞭行門禁衛等并
入内省執骨朵使臣並迎駕自奏聖躬萬福皇帝坐先
簿書官宣贊舍人已下樞密院諸房逐房副承旨諸司
祗應官御帶環衛官皇城司官一班奏聖躬萬福(各歸侍立
祗應位)舍人提點等分引皇太子已下與坐官一班依坐
次横行宣名奏聖躬萬福贊名就坐贊拜兩拜訖贊就
坐皇太子已下殿上赴坐官分引升殿席後立秘書省
國史院官臺官閤門舍人赴兩廊席後立次樂人自奏
聖躬萬福次看盞人稍前謝上殿兩拜次進御茶床殿
侍酹酒訖贊就坐皇太子已下並兩廊並就坐進第一
盞酒簿書官宣贊舍人等並躬身揖贊進酒皇太子已
下並兩廊並起立席後看盞人喝送御酒皇帝聽樂飲
酒訖贊就坐皇太子已下並兩廊並就坐次行皇太子
宰執使相酒次行執政官已下並兩廊酒(逐次行酒並如上儀宣勸
賜赴坐官生果子各一盤)酒三盞畢内侍喝賜酒食簿書官宣贊舍
人已下御帶環衛官皇城司官樞密院諸房逐房副承
旨諸司祗應官内侍贊拜兩拜謝訖(各歸侍立祗應位)進第四
盞酒簿書官宣贊舍人等並躬身揖贊進酒皇太子已
下並兩廊並起立席後看盞人喝送御酒皇帝聽樂飲
酒以盞宣視先東壁次西壁各隨所向臣僚躬身應喏
訖直身立次贊就坐皇太子已下並兩廊並就坐次行
皇太子宰臣使相酒傳旨宣勸執盞起離位内侍簿書
官宣贊舍人等稱傳宣喫盡酒皇太子宰臣使相躬身
飲酒訖傳旨不拜宣贊舍人等承旨揖皇太子宰臣使
相躬身贊不拜贊就坐皇太子宰臣使相並就坐次行
執政官已下并兩廊酒亦傳旨宣勸並執盞起離位内
侍宣贊舍人等稱傳宣喫盡酒(兩廊内侍并閤門承受宣勸)執政已
下并兩廊並躬身飲酒訖宣贊舍人等贊拜兩拜訖就
坐(宣勸御帶環衛官酒果飲酒訖赴當殿兩拜謝訖各歸侍立位)次進第五盞酒不宣
視盞次行皇太子宰臣使相酒次行執政官已下并兩
廊酒宣勸並如上儀酒食畢作樂訖舉御茶牀皇太子
已下起降階并兩廊赴坐官拜謝兩拜訖分出次樂人
謝祗應兩拜訖皇帝起鳴鞭歸幄還内從駕臣僚依前
降指揮免奏萬福
賜御製幸秘書省近體詩淳熙五年九月十二日車
駕幸秘書省越翌日内出御製云比以秋日臨幸秘書
省因成近體詩一首賜丞相史浩以下玉軸牙籖焕寳
章簮紳列侍映秋光宴開芸閣儒風盛坐對蓬山逸興
長稽古右文慙菲德禮賢下士法前王欲臻至治觀熙
洽更罄嘉猷為贊襄宰執以下咸有賡載(詳見撰述門)
賜書淳熙五年九月十四日有旨秘書省見印到中
興館閣書目内將二十部進入餘給賜前日赴坐官每
員一部
拜閣淳熙五年九月二日右文殿修撰兩浙路計度
轉運副使陳峴九月五日直秘閣楊文昺楊文昌楊文
皥張鎡吴濬參閣置酒於道山堂
詔館職言事淳熙十年七月十三日尚書省劄子敕
門下朕涉道日寡秉事不明政化失中以干隂陽之和
廼季夏涉秋旱暵為虐大田失望民靡措躬夕惕以思
反已自咎意者聽斷弗燭厥理委任有非其人獄訟不
得其平賦斂所共者大阿諛成習雷同順旨者衆忠讜
切直之言鬱於上聞致此眚災下逮黎庶側躬祗畏憂
心惨切退次貶食虚己求言仰答天心庶迎善氣發朕
至誠之慮匪事虚文之行可自今月十三日避殿減膳
令侍從臺諫兩省卿監郎官館職各條具朝政闕失毋
有所隠朕當親覽考求其當以輔政理咨爾在位副朕
志焉故兹詔示想宜知悉右劄付秘書省
進士唱名日侍立淳熙八年閏三月六日尚書省劄
子秘書省狀凖見行令諸舉人唱名日秘書省正字以
上並赴起居侍立今来緣本省官多係曾差充省試官
所有唱名侍立伏望朝廷敷奏施行有旨並令侍立
讌集淳熙五年六月少保丞相衛國公史浩知樞密
院事王淮參知政事趙雄范成大以中興館閣書目成
被旨觀書置酒會修史官并館職於道山堂酒半中使
傳旨賜流香酒四壺果肴五盤且宣諭曰雨凉多飲丞
相既上章謝即與二府洎三館更相勸醻以侈上賜藏
聖語秘閣為無窮盛事云
再講暴書會淳熙五年六月十九日詔秘書省暴書
會久廢令今年舉此故事仍仰臨安府排辦以九月二
十三日會於道山堂侍從給舍臺諫正言以上及館職
前館職貼職寄職赴坐者四十八人鋪設圖畫古器琴
硯如紹興十三年之制分送紙籍香茶有差三省樞密
院兩厨各送思堂春酒三十瓶折食錢一百十六年九
月詔自来年以後暴書會並用七月七日淳熙九年七
月四日尚書省劄子秘書丞蔣維周等劄子契勘本省
暴書會在近未有長貳主席竊見同修國史鄭尚書見
係史院長官又曾作秘書監欲乞朝廷劄付鄭尚書是
日主席右劄下鄭尚書從劄子内所乞事理施行今劄
付秘書省照會六日尚書省劄子鄭丙狀契勘秘書省
暴書會年例係監少主席今来雖時暫闕官自有丞郎
著佐係秘書省官合以次主席難以剏行新例令史院
官主席所有前件指揮在丙實不皇安不敢遵守伏乞
特賜施行有旨令秘書丞主席十年七月三日尚書省
劄子秘書省申契勘本省暴書會依已降指揮委臨安
府排辦今来新除太府卿兼知臨安府韓彦質正係排
辦官前来又係帶秘閣修撰所有今歲暴書會合與不
合赴坐候指揮右勘會韓太卿合行赴坐劄付秘書省
照會六日尚書省劄子秘書省申契勘本省近凖尚書
省劄子依已降指揮今歲暴書會用七月七日竊見目
今闕雨方此祈求精虔恐非臣子燕會之時乞賜敷奏
將今歲暴書會權與免坐七月六日奉聖旨依十一年
六月二十八日尚書省劄子秘書省狀契勘本省暴書
會備奉聖旨用七月七日已蒙朝廷劄下臨安府排辦
是日侍從臺諫兩省官前館職官並合預坐今凖行在
太常寺牒孟秋朝獻用六日七日八日緣暴書會係在
朝獻日分内竊恐侍從兩省官從駕往回有妨會集乞
改移日分得旨令改日今據太史局尅擇官曲知言狀
宜用七月九日乙未吉奉聖旨依十三年七月五日尚
書省劄子秘書監沈揆劄子近為痔疾請朝参等假緣
七月七日暴書會在近趁赴不及所有主席官伏望朝
廷照淳熙九年七月已得指揮劄下本省以次官主席
奉聖旨令秘書丞主席十四年七月三日尚書省劄子
秘書省狀契勘本省近凖尚書省劄子今歲暴書會用
七月七日竊見目今闕雨方此祈求乞賜敷奏照淳熙
十年七月六日所降指揮權與免坐奉聖旨依慶元二
年七月五日秘書郎費士寅等申照會本省暴書會從
来監少主席淳熙九年闕監少得旨令秘書丞主席今
来秘書丞邵康見在朝假本省以次係著作郎顔棫所
有今次主席乞朝廷指揮施行承批送照紹熙四年例
以秘書郎主之
慶元置局造歴四年七月禮部申請改造統天歴詔
以禮部侍郎胡紘提領正字馮履參定置局於秘書省
提舉廳五年四月書成進呈五月一日得旨頒行
覺察太史局占候天象慶元四年八月臣僚言竊聞
太史局合用參照案籍文書類多散失乃徧加搜訪僅
得一二刻漏之器既已無有而測騐之具又復不備不
知何所參考而免至疎略哉漢元鳳間上林清臺課諸
歴䟽密凡十一家與張壽王異議不决及考之經籍騐
之帝王錄然後是非洞見不可得而隠元和間以太初
歴違天益遠晦朔失實使治歴者修之以無文証騐雜
議蠭起越三年而始定此無他不得當世儒者以搃提
其綱防閑不密故多散失而不備也成周之時馮相氏
保章氏志日月星辰之運動而冢宰實搃之漢初歴官
猶宰屬也熙寧間司馬光嘗提舉司天監甄别吏員以
示奬勸沈括亦嘗提舉司天監參校得失當時歴數明
審法度嚴密盖得當世儒者搃提其要而鎮服之也臣
愚欲望聖慈特降睿旨命醇正儒臣常兼提舉之職以
專其責庶幾太史局上下整肅學術精詳文籍不至散
失是非有所折衷實今日之急先務也秘書省供到紹
興元年四月内秘書省狀省記到舊来條制本省所轄
太史局測騐渾儀刻漏所文德殿鐘鼓院等處季一詣
諸處點檢内有係在禁中置放者前期報皇城司及經
由門戸聽入長貳丞郎輪當點檢紹興重修太史局令
諸本局占候事聽本局官聞奏餘申秘書省有旨依舊
来條制點檢外其占候一節今後須管秘書省官隨時
覺察毋令隠匿
開局宣賜日歴所會要所國史院凡遇提舉官開局
各賜本所官大龍茶一斤御酒三瓶州酒二瓶
秘書省讀書嘉定十六年正月詔陸九淵之子持之
沈煥之子省曾令赴秘書省讀書續有旨並特補廸功
郎有司討論請給人從如王克勤例十七年十一月並
特放令參部與堂除屬官差遣
秘閣校勘寳慶二年詔隆州井研縣人李心傳召赴
行在續於紹定元年正月有旨特補從政郎差充秘閣
校勘有司討論請給人從請給除合破本身料錢外凖
正字例支破其僱募兵士減半二年三月有旨李心傳
供職以来已踰兩考研覃典籍恬靜可嘉特與改合入
官仍令隨秘書省班趁赴朝參等序位在正字之下續
有旨告授承事郎依前秘閣校勘四年正月御筆李心
傳已經輪對議論詳明盡言無隠所當褒表可特賜同
進士出身與陞擢差遣是月為將作監丞兼國史院編
修官兼實錄院檢討官紹定六年十一月有旨王休杜
游差充秘閣校勘端平元年七月臣僚指揮與在外合
入差遣端平元年三月十九日有旨曾三異差充秘閣
校勘二年九月除太社令嘉熙二年五月十五日左丞
相喬行簡奏嚴州布衣錢時山居讀書理學淹貫欲望
聖慈且與錢時特補廸功郎畀以秘閣校勘又奏成忠
郎吳如愚墮身右列尋即隠居雖居都城杜門不出欲
望聖慈特與如愚換授從事郎併充秘閣校勘有旨從
之并充秘閣校勘
