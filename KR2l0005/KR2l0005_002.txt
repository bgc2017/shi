欽定四庫全書
南宋館閣錄卷三宋陳騤撰
儲藏
秘書省初復士庶始有以家藏國史實錄寳訓會要等
書來獻者國有大禮大事于兹有攷焉(見程俱麟臺故事後序按中興
會要紹興元年三月十八日進士何克忠上太祖皇帝實錄國朝寳訓名臣列傳六月十六日故金吾上將軍
張楙妻王氏以家藏六朝實錄會要國史志等書来上詔付秘書省)紹興元年四月十四
日詔秘閣書除供禁中外並不許本省官及諸處關借
雖奉特旨亦不許關借二年四月詔分經史子集四庫
仍分官日校(權秘書少監王昂言本省承節次降下御府書籍四百九十二種今又有曾旼家藏
書二千六百七十八卷未經校正欲依故例分庫撥充秘閣專人各行主管置進賬簿庫牌經日校二十一板
于卷尾親書臣某校訖字置課程每月結押旬申本省照會遇入伏傳宣住校内有損壊脱落大叚錯謬不堪
批鑿者許將别本𠫭攷重行補寫所有進賬簿紙并装背物料等及校書朱紅雌黃紙札故從本省遇合用報
戶部下左藏庫支供詔可)十三年七月九日詔求遺書(詔曰國家用武開基右文
致治自削平于僣偽悉收籍其圖書列聖相承明詔屢下廣行訪募法漢氏之前規精校遺亡按開元之舊目
大闢獻書之路明張立賞之科簡編用出于四方卷帙遂充于三館藏書之盛視古為多艱難以来散失無在
朕雖處干戈之際不忘典籍之求雖下令于再三十不得其四五今幸臻于休息宜益廣于搜尋夫監司總一
路之權郡守寄千里之重各諭所部悉上送官苟多獻于當優加于褒賞)十四年五月七
日秘書郎張闡言本省年例入夏暴曬書籍自五月一
日為始至七月一日止從之(見中興會要)五月二十八日詔
秘書省復置補寫所(館閣錄熙寧七年置補寫所抄寫求訪到書籍書寫訖送三館秘閣
至是秘書郎張闡以館閣成請復置書寫校勘黃本書籍也)十六年詔書籍尚未備
可立賞格行下(按此條原本誤列在前十四年之上今移正)二十七年十一
月二十九日詔秘書省書籍除本省官關請就省校勘
外依舊制並不許諸處借出長貳常切覺察(已上見中興會要)
乾道二年十月摹勒御製御書光堯夀聖太上皇帝聖
政序上石(是年閏九月二十九日進高宗皇帝聖政十月三日孝宗皇帝親製序文仍書賜提舉編
類聖政事蔣芾芾請以宸翰勒之秘府制曰可芾等恭䟦於後)
校讎式(紹興六年六月史館修撰范沖秘書少監吳表臣𠫭定)諸字有誤者以雌
黃塗訖别書或多字以雌黃圈之少者于字側添入或
字側不容注者即用朱圈仍於本行上下空紙上標寫
倒置於兩字間書一字諸點語斷處以側為正其有人
名地名物名等合細分者即扵中間細點諸點發字本
處註釋有音者即以朱抹出仍點發其無音而别經傳
子史音同有可參照者亦行點發或字有分眀如傳記
之傳(柱戀切)為郵傳之傳(林戀切)又為傳習之傳(重緣切)斷絶
之斷(徒玩切)為斷絶之斷(都管切)又為决斷之斷(都玩切)輕重
之重(直隴切)為再重之重(儲用切)又為重叠之重(傳容切)春夏
之夏(亥駕切)為華夏之夏(亥雅切)遠近之近(巨謹切)為附近之
近(巨靳切)之類雖本處無音亦便行點發點有差誤却行
改正即以雌黃蓋朱點應黃點處並不為點點校訖每
冊末各書臣某校正所校書每校一部了畢即旋申尚
書省
秘閣諸庫書目(在道山堂如遇省官親開檢閱即時書名封鎖著庭亦如之)秘閣御
札六百七軸三十五冊五道太上皇帝聖政六十一冊
日歴一千二冊(並藏閣上)經史子集四類一萬三千五百六
卷三千九百五十八冊(分四庫在東西廊舊制秘閣書用蘖黃紙欄界書寫用黃綾一
樣裝背碧綾面簽黃絹垂簽編排成帙及用黃羅夹複檀香字號牌子入櫃安頓黃紙幷装禠物料等並雜買
務收買)御前書經史子集四類二千五百二卷六百十四
冊(附秘閣東西庫)四庫書經史子集二萬三千五百八十三卷
六千五百十二冊續搜訪庫經史子集二萬三千一百
四十五卷七千四百五十六冊諸州印板書六千九十
八卷一千七百二十一冊
御容四百六十七軸
圖畫御畫十四軸一冊人物百七十三軸一冊鬼神
二百一軸畜獸百十八軸山水窠石百四十四軸花竹
翎毛二百五十軸屋木十一軸
名賢墨蹟一百二十六軸一冊
古器四百十八硯七十五琴七
碑刻太上皇帝御書右文之殿(一座)秘閣(一座按前省舍門秘閣
石刻載在西廊而此復列于東廂前後互異疑有錯誤)琴賦(六段)文賦(九段)千文(三段)神
女賦(四段)舞賦(三段)古意(三段)史節(二段)飬生論(二段)登樓賦(二段)高
唐賦(三段已上在秘閣東廂)史集帖(八段)樂毅論(一段)五色章(一段)跋四
生圖(一段)錦里詩(一段)今上皇帝御書光堯夀聖太上皇帝
聖政序(一座)用人論(一座)春賦(一座已上皆在秘閣西廂)宰輔三館題名
(一座)館閣續題名(二座)道山(唐李陽冰篆山南東道著作佐郎黃鈞掇二字刻之已上在道
山堂)石渠(吳說隸書二字在石渠之南)著作之庭(禮部侍郎胡銓隸書大理寺丞虞似良刻)
淳熙四年進實錄題名(校書郎胡晉臣書已上在搜訪庫)羣玉題名一
(中書舍人范成大隸在東廊拜閣待班所)進日歴題名一(校書郎石起宗書)米芾帖
(十八段在碑石庫)暴書會題名(紹興十六年七月十七年七月二十九年七月三十年八月已
上在東廊拜閣待班所紹興十四年八月十五年七月二十六年九月二十七年八月二十八年八月已上皆
在西廊拜閣待班所)
