金薤琳琅目錄類二(金石之屬)
提要
(臣)等謹案金薤琳琅二十卷明都穆撰穆有
壬午功臣爵賞錄已著錄是書仿隸釋之例
取金石文字蒐輯編次各為辨證凡周刻二
秦刻六漢刻二十三隋刻五唐刻二十七於
古碑皆錄原文其剥落不完者則取洪适隸
釋補之不盡據石本也潜硏堂金石文跋尾
論其載韓勅造廟禮噐碑不知隸釋所錄但
有碑隂而無兩側乃誤合兩側於碑隂更譏
洪适之闕漏又論其所釋兩側之文以河南
匽師為河浦退師任城亢父為俟成交父舛
謬殊甚今考其中若第七石鼔内斿字下一
字石鼔作&KR0008;薛尚功作憂此乃作夏會稽石
刻無辠之辠即罪字此作辜字書體頗誤又
泰山石刻既天下句秦篆譜既字下有平字
與史合而此碑於既字下不註闕文疎略尚
往往而有然所錄碑刻具載全文今或不能
悉見金石文跋尾謂所載貞元九年姜嫄公
劉廟碑今已損失三十餘字是可以備參核
矣穆别有南濠文略六卷其後二卷即此書
所載諸碑跋蓋用集古錄跋尾編入本集之
例然穆之文章在可傳可不傳之間不若以
此本孤行也乾隆四十二年三月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
