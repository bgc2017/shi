金薤琳琅卷十一
明都穆撰
唐西京千福寺多寳佛塔感應碑
南陽岑勛撰朝議郎判尚書武部員外郎琅邪
顔真卿書朝散大夫檢校尚書都官郎中東海
徐浩題額
粤妙法蓮華諸佛之祕藏也多寳佛塔證經之踴現也
發明資乎十力弘建在於四依有禪師法號楚金姓程
廣平人也祖父並信著釋門慶歸法胤母高氏久而無
姙夜夢諸佛覺而有娠是生龍象之徵無取熊羆之兆
誕彌厥月炳然殊相岐嶷絶於葷茹髫齔不為童遊道
樹萌芽聳豫章之楨幹禪池畎澮涵巨海之波濤年甫
七歲居然厭俗自誓出家禮藏探經法華在手宿命潜
悟如識金環總持不遺若注瓶水九歲落髮住西京龍
興寺從僧籙也進具之年昇座講法頓收珍藏異窮子
之疾走直詣寳山無化城而可息爾後因靜夜持誦至
多寳塔品身心泊然如入禪定忽見寳塔宛在目前釋
迦分身遍滿空界行勤聖現業淨感深悲生悟中淚下
如雨遂布衣一食不出戶庭期滿六年誓建兹塔既而
許王瓘及居士趙崇信女普意善来稽首咸捨珍財禪
師以為輯莊嚴之因資爽塏之地利見千福默議於心
時千福有懷忍禪師忽於中夜見有一水發源龍興流
注千福清澄泛灧中有方舟又見寳塔自空而下久之
乃滅即今建塔處也寺内淨人名法相先於其地復見
燈光遠望則明近尋即滅竊以水流開於法性舟泛表
於慈航塔現兆於有成燈明示於無盡非至德精感其
孰能與於此及禪師建言雜然歡惬負畚荷插于櫜于
囊登登憑憑是板是築灑以香水隱以金鎚我能竭誠
工乃用壯禪師每夜於築階所懇志誦經勵精行道衆
聞天樂咸嗅異香喜歎之音聖凡相半至天寳元載創
構材木肇安相輪禪師理會佛心感通帝夢七月十三
日勅内侍趙思偘求諸寳坊驗以所夢入寺見塔禮問
禪師聖夢有孚法名惟肖其日賜錢五十萬絹千匹助
建脩也則知精一之行雖先天而不違純如之心當後
佛之授記昔漢明永平之日大化初流我皇天寳之年
寳塔斯建同符千古昭有烈光於時道俗景附檀施山
積庀徒度財功百其倍矣至二載勅中使楊順景宣旨
令禪師於花萼樓下迎多寳塔額遂總僧事備法儀宸
睠俯臨額書下降又賜絹千疋聖札飛毫動雲龍之氣
象天文挂塔駐日月之光輝至四載塔事將就表請慶
齋歸功帝力時僧道四部會逾萬人有五色雲團輔塔
頂衆盡瞻覩莫不崩悦大哉觀佛之光利用賓于法王
禪師謂同學曰鵬運滄溟非雲羅之可頓心遊寂滅豈
愛網之能加精進法門菩薩以自強不息本期同行復
遂宿心鑿井見泥去水不遠鑚木未熱得火何階凡我
七僧聿懷一志晝夜塔下誦持法華香煙不斷經聲逓
續炯以為常没身不替自三載每春秋二時集同行大
德四十九人行法華三昧尋奉恩旨許為恒式前後道
場所感舍利凡三千七十粒至六載欲葬舍利預嚴道
場又降一百八粒畫普賢變於筆鋒上聮得一十九粒
莫不圓體自動浮光瑩然禪師無我觀身了空求法先
刾血寫法華經一部菩薩戒一卷觀普賢行經一卷乃
取舍利三千粒盛以石函兼造自身石影跪而戴之同
置塔下表至敬也使夫舟遷夜壑無變度門劫筭墨塵
永垂貞範又奉為主上及蒼生寫妙法蓮華經一千部
金字三十六部用鎮寳塔又寫一千部散施受持靈應
既多具如本傳其載勅内侍吳懷實賜金銅香爐高一
丈五尺奉表陳謝手詔批云師弘濟之願感達人天莊
嚴之心義成因果則法施財施信所宜先也主上握至
道之靈符受如来之法印非禪師大慧超悟無以感於
宸衷非主上至聖文明無以鑒於誠願倬彼寳塔為章
梵宫經始之功真僧是葺克成之業聖主斯崇爾其為
狀也則岳聳蓮披雲垂蓋偃下欻崛以踴地上亭盈而
媚空中晻晻其靜深旁赫赫以弘敞礝磩承陛琅玕綷
檻玉瑱居楹銀黃拂戶重簷疊於畫栱反宇環其璧璫
坤靈贔屭以負砌天祗儼雅而翊戶或復肩㧝鷙鳥肘
擐脩蛇冠盤巨龍帽抱猛獸勃如戰色有奭其容窮繪
事之筆精選朝英之偈贊若乃開扄鐍窺奥秘二尊分
座疑對鷲山千帙發題若觀龍藏金碧炅晃環珮葳蕤
至於列三乘分八部聖徒翕習佛事森羅方寸千名盈
尺萬象大身現小廣座能卑須彌之容欻入芥子寳蓋
之狀頓覆三千昔衡岳思大禪師以法華三昧傳悟天
台智者爾来寂寥罕契真要法不可以久廢生我禪師
克嗣其業繼明二祖相望百年夫其法華之教也開玄
關於一念照圓鏡於十方指隂界為妙門駈塵勞為法
侣聚沙能成佛道合掌已入聖流三乘教門總而歸一
八萬法藏我為最雄譬猶滿月麗天螢光列宿山王映
海蟻垤羣峯嗟乎三界之沉寐久矣佛以法華為木鐸
惟我禪師超然深悟其貌也岳瀆之秀冰雪之姿果脣
貝齒蓮目月面望之厲即之温覩相未言而降伏之心
已過半矣同行禪師抱玉飛錫襲衡台之祕躅傳止觀
之精義或名高帝選或行密衆師共弘開示之宗盡契
圓常之理門人苾芻如巖靈悟淨真真空法濟等以定
慧為文質以戒忍為剛柔含朴玉之光輝等旃檀之圍
繞夫發行者因因圓則福廣起因者相相遣則慧深求
無為於有為通觧脱於文字舉事徵理含毫強名偈曰
佛有妙法比象蓮華圓頓深入真淨無瑕慧通法界福
利恒沙直至寳所俱乘大車(其一)於戲上士發行正勤𬗟
想寳塔思弘勝因圓階已就層覆初陳乃昭帝夢福應
天人(其二)輪奐斯崇為章淨域真僧草創聖主增飾中座
耽耽飛簷翼翼荐臻靈感歸我帝力(其三)念彼後學心滯
迷封昏衢未曉中道難逄常驚夜杌還懼真龍不有禪
伯誰明大宗(其四)大海吞流崇山納壤教門稱頓慈力能
廣功起聚沙德成合掌開佛知見法為無上(其五)情塵雖
雜性海無漏定飬聖胎染生迷鷇斷常起縳空色同謬
薝蔔現前餘香何嗅(其六)彤彤法宇繄我四依事該理暢
玉粹金輝慧鏡無垢慈燈照微空王可託本願同歸(其七)
天寳十一載歲次壬辰四月乙丑朔廿二日戊戌建
勅檢校塔使正議大夫行内侍趙思偘判官内府丞
車沖檢校僧義方河南史華刻
右千福寺多寳塔碑唐岑勛撰顔真卿正書顔公之
書多矣惟此碑盛傳人間歐陽公作集古錄䟦尾而
此獨見遺惟趙氏金石錄有之謂多寳塔者僧楚金
所造楚金嘗寫法華經千餘部寘塔中趙氏復謂於
士大夫家數見之則楚金之書至宋猶有存者碑今
在陕西西安府學
唐顔魯公與郭僕射書
十一月(缺一字)日金紫光祿大夫檢校刑部尚書上柱國
魯郡開國公顔真卿謹奉書于右僕射定襄郡王郭公
閤下蓋太上有立德其次有立功是之謂不朽抑又聞
之端揆者百寮之師長諸侯王者人臣之極地今僕射
挺不朽之功業當人臣之極地豈不以才為世出功冠
一時挫思明䟦扈之師抗廻紇無厭之請故得身盡凌
烟之閣名藏太室之廷吁足畏也然美則美矣而終之
始難故曰滿而不溢所以長守富也高而不危所以長
守貴也可不警懼乎書曰爾惟弗矜天下莫與汝爭功
爾惟不伐天下莫與汝争能以齊桓公之盛業片言勤
王則九合諸侯一匡天下葵丘之會微有振矜而叛者
九國故曰行百里者半九十里言晚節末路之難也從
古至今臮我高祖太宗已来未有行此而不理廢此而
不亂者也前者菩提寺行香僕射指麾宰相與兩省臺
省已下常参官並為一行坐魚開府及僕射率諸軍將
為一行坐若一時從權猶未可何况積習更行之乎一
昨以郭令公父子之軍破犬羊兇逆之衆衆情欣喜恨
不頂而戴之是用有興道之會僕射又不悟前失徑率
意而指麾不顧班秩之高下不論文武之左右苟以取
悦軍容為心曾不顧百寮之側目亦何異清晝攫金之
士哉甚非謂也君子愛人以禮不聞姑息僕射得不深
念之乎真卿竊聞軍容之為人清脩梵行深入佛海况
乎收東京有殄賊之業守陕城有戴天之功朝野之人
所共貴仰豈獨有分於僕射哉加以利衰塗割恬然於
心固不以一毁加怒一敬加喜尚何半席之座咫尺之
地汨其志哉且鄉里上齒宗廟上爵朝廷上位皆有等
威以明長幼故得彛倫叙而天下和平也且上自宰相
御史大夫兩省五品以上供奉官自為一行十二衞大
將軍次之三師三公令僕少師保傅尚書左右丞侍郎
自為一行九卿三監對之從古以然未嘗參錯至如節
度軍將各有本班卿監有卿監之班將軍有將軍之位
縱是開府特進並是勲官用蔭即有高卑會讌合依倫
叙豈可裂冠毁冕反易彛倫貴者為卑所凌尊者為賤
所偪一至於此振古未聞如魚軍容階雖開府官即監
門將軍朝廷列位自有次叙但以功績既高恩澤莫二
出入王命衆人不敢為比不可令居本位湏别示有尊
崇只可於宰相師保座南横安一位如御史臺衆尊知
雜事御史别置一榻使百寮共得瞻仰不亦可乎聖皇
時開府高力士承恩宣傳亦只如此横座亦不聞别有
禮數亦何必令他失位如李輔國倚承恩澤徑居左右
僕射及三公之上令天下疑怪乎古人云益者三友損
者三友願僕射與軍容為直諒之友不願僕射為軍容
佞柔之友又一昨裴僕射誤欲令左右丞勾當尚書當
時輒有詶對僕射恃貴張目見尤介衆之中不欲顯過
今者興道之會還爾遂非再猲八座尚書欲令便向下
座州縣軍城之禮亦恐未然朝廷公讌之宜不應若此
今既若此僕射意只應以為尚書之與僕射若州佐之
與縣令乎若以尚書同於縣令則僕射見尚書令得如
上佐事刺史乎益不然矣今既三廳齊列足明不同刺
史且尚書令與僕射同是二品只校上下之階六曹尚
書並正三品又非隔品致敬之類尚書之事僕射禮數
未敢有失僕射之顧尚書何乃欲同卑吏又據宋書百
官志八座同是第三品隋及國家始别升作二品高自
標致誠則尊崇向下擠排(缺二字)傷甚况再於公堂猲咄
尚伯當為令公初到不欲紛披僶俛就命亦非理屈朝
廷紀綱須共存立過爾隳壊亦恐及身明天子忽震電
含怒責斁彛倫之人則僕射將何辭以對
右唐顔魯公與郭僕射英乂書世所謂争坐位帖此
其草也世人重公名節故併重其書重其書故草草
之筆亦摹刻之人其可以不立德邪
金薤琳琅卷十一
