金薤琳琅卷五
明都穆撰
漢執金吾丞武榮碑
君諱榮字含和治魯詩經韋君章句(闕)幘傳講孝經論語
漢書史記左氏國語廣學甄微靡不貫綜久遊太學藐然
高厲鮮於雙匹學優則仕為州書佐郡曹史主簿督郵五
官掾功曹守從事年世六汝南蔡府君察舉孝廉(闕二字)郎
中遷執金吾丞遭孝桓大憂屯守玄武慼哀悲慟加遇害
氣遭疾隕靈(闕四字)君即吴郡府卿之仲子燉煌長史之次
弟也廉孝相承亦世載德不忝(闕四字)命(闕)不竟台衡盖觀
德於始述行於終於是刊石勒銘垂示無窮其辭曰
天降雄彦資才卓茂仰高鑚堅允文允武内(闕一字)三署
外(闕)師旅(闕)勒屯守舊威(闕)武(闕)旗絳天雷震電舉&KR0008;
燿赫然陵惟哮虎當遂股肱(闕)之元輔天何不弔降此
(闕)咎&KR2774;平我君仁如不夀爵不副德位不稱功咸懷傷
愴遠近哀同身沒(闕二字)萬世諷誦
右漢執金吾丞武榮碑歐陽公謂其文字殘缺不見
卒葬年月及氏族所出予家本殘缺與歐公同而隸
釋所載者則又往往可讀如云君即吳郡府卿之子
燉煌長史之次弟此乃其氏族之所出也但碑文簡
短不書卒葬年月歐公特未之知耳
漢荆州刺史度尚碑
君諱尚字博平其先出自顓頊與楚同姓熊嚴之後(闕)
亦世掌位統國法度秦兼天(闕)和之純質秉黃中之正
性智含淵藪仁隆春煖義高秋雲行㓗冰霜慷慨壯厲
臨(闕)休譽固已著矣及其典牧必招振賢才抽拔幽逸
選召所任極當世之秀士養民有(闕)令聞彌崇暉光日
新可謂盛德者已初奉歲計拜郎中除上虞長玄化潛
洞百姓(闕)數縣恩信並宣令行禁止以從父憂去官更
舉孝廉為右校令是時南蠻蠢動擢拜(闕)醜殊俗賓服
遠人用綏封右鄉侯遷遼東太守旬月之間薉貉寧輯
會楊賊畔於(闕)拜中郎將料敵制勝威謀合神持重優於營
平深入則輕冠軍附士渥於李廣御衆(闕)同滋味必達井辨
幕然後飲舍惠以厚下說以犯難是故所征輙克師徒無
䪺(闕)寇殄殪干戈載戢走馬以糞朝貪厥重復拜荆州刺
史以故秩居册書慰薦因賜(闕)之荆域號慕雖周人之思
召伯弗此踰也於是故吏感清廟之頌歎斯父之詩乃(闕)曰
於惟我侯允懿允明文武是該克忠克貞粤初發藻在
彼上虞邁種厥德(闕)矣匪禄是榮無言不讎帝揚厥
聲俾作配(闕)往撫于荆撫荆惟何南夏是(闕)邦家截彼海
外績莫匪嘉天生我侯實為民望心乎其愛四方是卬如
何不永(闕)而不死芳烈遺兮
永康元年歲在鶉尾龍集丁未時維(闕)歲(闕)
右漢荆州刺史度尚碑尚後漢書有傳碑今在徐州
州治盖成化間吾鄉顧君崇善以工部郎中管理河
道見其淪於湖陵城閘出之遂置於此按酈道元水
經注云湖陵城東有度尚碑則自漢至晉自晉至今
而此碑未嘗徙也又隷釋云政和中廵檢王當世見
其在湖陵荒野遷之官廨後邑令滕君欲徙碑於沛
舟載而覆沉沒不出又其後劉宗義攝令乃立之於
使星亭然不知此碑何年復淪入水中今惟存其首
漢荆州刺史度侯之碑九字其餘文字悉皆漫滅特
頑然片石而已盖閘水撞激日久其字之不存宜也
漢桂陽太守周府君碑
桂陽太守周府君者徐州下邳人也諱憬字君光體性
敦仁天姿篤厚行興閨門名(闕)州里舉孝廉拜尚書侍
郎遷汝南固始相遂拜桂陽廼宣魯衛之政敷二南之
澤政以德綏化猶風騰撫集烝細(闕)綏有方進則貞直
退則錯枉崇舉濟濟吉士充朝招訓(闕)蒙開誘六蔽君
子道長小人道消信感神祗靈瑞符(闕)嘉榖生於野竒
草像(闕一字)莆異根之樹超然連理於此(闕)時邦域惟寧
郡又與南海接比商旅所臻自瀑亭至乎曲紅壹由此
水其水源也出于王禽之山山盖隆(闕三于字)天泉肇沸
踊發射其顛分流離散為十二川彌陵隮阻丘阜錯連
隅陬壅遏末由騁焉爾乃貫山鑚石經(闕四字)揚争怒浮
沈潜伏蛇龍蛣屈澧隆鬱浥千渠萬澮合聚谿澗下迄
安(闕一字)六瀧作難湍瀨(闕二字)泫沄潺湲雖詩稱百川沸
騰高岸為谷深谷為陵盖莫若斯天軌所經惡得已改
其下注也若奔車失□狂牛無縻(闕)勿荒忽臚&KR0008;不相
知及其上也則羣軰相隨檀柁提(闕)唱號慷慨沈深不
前其成敗也非徒喪寳玩隕珍竒替珠貝流象犀也往
古來今變甚終矣於是府君乃思夏后之遺訓(闕)應龍
之畫傷行旅之悲窮哀(闕一字)人困戹感蜀守冰殄絶犂
堆嘉夫昧淵永用夷易廼命良吏(闕一字)帥壯夫排穨(闕一)
(字)石投之寥(闕二字)高填下鑿截回曲弼水之邪性順導
其經脉斷硠&KR0008;之電波弱陽侯之汹涌由是小蹊乃平
直大道允通利抱布貿絲交易南至升涉周旋功萬於
前除昔(闕二字)樹基於兹雖非龍門之鴻績亦人君之德
宗故船人嘆於水渚行旅語於塗陸孔子曰禹不决江
疎河吾其魚矣於是熹平三年歲在攝提仲冬之月曲紅
長零陵重安區祉字景賢遵承典憲宣揚德訓帥禮不
越欽仰高山乃與邑子故吏龔臺郭蒼龔雒等命工擊
石建碑於瀧上勒銘公功傳之萬世垂示無窮其辭曰
乾坤剖兮建兩儀剛柔分兮有險夷咨中嶽兮穆崔
嵬嘆衡林兮獨傾虧增陵陗兮甚䧢陭鮌莫涉兮禹不
規仰王禽兮又崜峗俯瀧淵兮怛以悲岸參天兮無路
蹊石縱横兮流洄洄波隆隆兮聲若雷或抱貨兮以從
利或追恩兮有赴義汜舟楫兮有不避(闕)躬軀兮於玄
池委性命兮於芒纍&KR0579;寒慄兮不皇計忽隨流兮殆忘
歸懿賢后兮發聖莢閉不通兮治斯谿蹷巨石兮以湮
填開切(闕一字)兮導曲機摧六瀧兮弱(闕五字)兮散其波威
怒定兮混灡灡息聊啾兮(闕五字)逝兮蛟龍蔵&KR0008;老唱兮
臚人歌名冠世兮超踰倫今稱(闕)兮燿流沙功斐斐兮
鏡海裔君乎君夀不訾
右漢桂陽太守周府君碑歐公謂其名已殘闕但知
其字為君光而已趙氏引曾南豐之言謂周君名昕
以為歐公考之未詳而其後小字復謂歐公集别有
一䟦云周君名憬而又以為字頗近之予按隷釋云
君諱憬字君光與歐公後䟦正合則南豐所謂名昕
者固為失之而趙氏又何必置疑於其間哉
此碑元季廬陵陳謨䟦謂漢刻本在隴上唐重刻本
在曲江廟中不知何時徙置郡學韶州守錢旭既新
府治以韶在漢屬桂陽乃徙置之後楊文貞公䟦亦
云碑在韶州府治按府治今為王府碑由是仍徙
曲江廟中東廣漢碑絶少所有惟斯而已
周府君碑隂
故曲紅長零陵重安區祉字景賢故含洭長南郡(闕一字)
蒼陸字(闕)夏故湞陽守長南平丞長沙漢昌蹇祗字宣
節故行事耒陽華夏字漢威故荆州從事曲紅龔臺字
少謙故荆州從事曲紅郭蒼字伯起故荆州從事郴王
鼎字季尼故南部督郵曲紅龔雒字(闕)然故吏曲紅鄧
音字孝直故吏曲紅朱隲字義德故吏曲紅張涼字子
才故吏曲紅龔達字叔通故吏曲紅黃部字世尼故吏
曲紅周盖字伯嘗故吏曲紅黃晏字子齊故吏曲紅馬
珪字元序故吏曲紅潭承字曼升故吏曲紅劉鵠字季
産故吏曲紅黃祺字叔仁故吏曲紅周習字仲鸞故吏
曲紅劉越字子省故吏郴褚禧字(闕)讓故吏耒陽蔡(闕)
字已明故湞陽左尉零陵泉陵(闕三字)故吏湞陽劉萌字
仲(闕)故吏湞陽左勝字仲升故吏湞陽左龢字妙舉故
吏湞陽宋碩字子張故吏含洭堯禹字公制故吏含洭
張邵字曼威故吏含洭黃詳字伯節工師南陽宛王遷
字子彊
漢衛尉衡方碑
府君諱方字興祖肇先盖堯之苗本姓(闕二字)則有伊尹
在殷之世號稱阿衡因而氏焉(闕三字)土家于平陸君之
烈祖少以儒術安貧樂道履該顔原兼脩季由聞斯行
諸砥仁癘(闕四字)土階夷愍之貢經常伯之賓位左馮翊
先帝所尊垂名竹帛考廬江太守兄鴈門太守(闕三字)孝
長發其祥誕降於君天資純懿昭前之美少以文塞敦
庬允元長以欽明耽詩悅書(闕三字)秋仕郡辟州舉孝廉
除郎中即丘侯相膠東令遵尹鐸之導保鄣二城參國
起按班叙(闕三字)本肇末化速郵置州舉尤異遷會稽東
部都尉將繼南仲邵虎之軌飛翼軫之旌操參(闕三字)綏
來王之蠻會喪太夫人感倍人之凱風悼蓼莪之劬勞
寢闇苫(闕一字)仍(闕)上言倍榮向哀札服祥除徵拜議郎
右北平太守尋李廣之在邊恢魏絳之和戎戎戢土佚
費省巨億懷(闕四字)静有績遷潁川太守脩清滌俗招拔
隠逸光大茅茹國外浮(闕一字)淡界繆動氣泄狂(闕五字)歸
來洙泗用行舍蔵徵拜議郎遷太醫令京兆尹舊都餘
化詩人所詠並有亡新君(闕四字)隆寬慄鶉火光物隕霜
剿姦振滯起舊存亡繼絶恩降乾太威肅剥坤本朝錄
功入登衛(闕二字)翼紫宫夙夜惟寅委蛇在公有單襄穆
典謨之風詔選賢良招先逸民君務在(闕)失順其文舉
已從政者退就勑巾永康之末君衛孝桓建寧初政
朝用舊臣留拜步兵校尉處六師之帥維時假階將授衮
職受任浃旬奄離寢疾年六十有三建寧元年二月五
日癸丑卒詔遣使(闕二字)弔賻禮百賓臨會莫不失聲其
年九月十七日辛酉葬盖雅頌興而清廟肅中庸起而
祖宗(闕)故仲尼既歿諸子綴論斯干作歌用昭于宣(闕一)
(字)以旌德銘以勒勲於是海内門生故吏(闕三字)采嘉石
樹靈碑鐫茂伐袐將来其辭曰
峩峩我君懿烈孔純高朗神武歷世忠孝馮隆鴻軌不忝
前人寬猛不主德義是經韜綜頙(闕)温故前呈攬英接秀踵
迹晏平初據百里顯顯令聞濟康下民曜武南會邊民是
鎮惟(闕三字)憂及退身參議帝室剖符守藩北靖(闕二字)有(闕)
有聲旋守中嶽幽滯以榮邁種舊京(闕四字)含澤戴仁(闕二字)
攸寧克長克君不虞不陽維明維允燿(缺一字)聲香能惁能
惠尅亮天功入統(缺二字)赳赳光光法言稽古道而後行兢
兢業業素絲羔羊誾誾侃侃顒顒昂昂蹈規履榘金玉其
相謇謇王臣羣公憲章樂只君子(缺二字)無疆銘勒金石
(缺五字)問(缺二字)萬世是傳(門生平原樂陵朱登字仲)
右漢衛尉衡方碑其叙門閥云伊尹在殷號稱阿衡
因以為氏君考廬江太守兄雁門太守叙官秩云歷
郎中即丘侯相膠東令遷會稽東部都尉徵拜議郎
北平潁川兩太守太醫令京兆尹入登衛尉至步兵
校尉叙卒葬云年六十三建寧元年二月五日癸丑
卒其年九月十七日辛酉葬文字詳悉頗為完好漢
碑中之不易得者洪丞相謂碑云履該顔原即顔淵
原憲子觀其下繼之云兼修季由盖仲由一字季路
季由即季路也
金薤琳琅卷五
