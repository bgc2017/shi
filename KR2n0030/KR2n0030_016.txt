金薤琳琅卷十六
明都穆撰
唐開府儀同三司行尚書右丞相上柱國贈太尉
廣平文貞公宋公神道碑銘(并序)
金紫光祿大夫行撫州刺史上柱國魯郡開國
公顔真卿撰并書
於戲逆鱗劘上匡救之義深守死不回臣人之致極况
乎文缺風雅道濟生靈建一陽而天下倚平含九德而
三光式序超無友而獨立者其唯廣平公乎公諱璟字
缺邢州南和人其先出于殷王元子七代祖弁魏吏部
尚書襲列人子祖欽道北齊黃門侍郎並事跡崇高各
見本傳高祖元節定州田曹曾祖弘峻大理丞祖務本
皇櫟陽令父玄撫衞州司戶贈戶部尚書自田曹至于
尚書皆實浮於名而位不充量事見許公蘇頲所撰神
道碑公七歲能屬文一遍誦服鳥賦丁尚書府君憂水
漿絶口者五日八九歲時嘗夢大鳥啣書吐公口中而
咽之遂乘而直上倏忽驚寤猶若下在胸間自後藻思
日新襟靈益爽年十六(缺二字)讀易曠時不精公遲而覽
之自亥及寅精義必究明年進士高第補上黨尉轉王
屋主簿相國蘇味道為侍御史出使精擇判官奏公為
介公作長松篇以自興梅花賦以激時蘇深賞嘆之曰
真王佐才也轉合宫尉長壽三年從調判入高等有司
特聞天后親問所欲公以代為唐臣不求榮達詭奏云
家本山東願得魏之一吏遂手詔授錄事參軍拜舞趍
出異而召還又手詔拜監察御史裏行尋丁齊國太夫
人憂服闋築室反耕志圖不起俄而即真遷殿中侍御
史同列有博于臺中者將責名品而黜之博者惶恐自
匿翌日公獨正辭引過天后悦而釋之遷天官員外郎
鳳閣舍人御史中丞乃謂所親曰吾比欲優游鄉里不
圖要近驟至於斯其敢廢所軄乎乃悉心納忠無所回
避時張易之昌宗兄弟席寵脇權天下側目公危冠入
奏奮不顧身天后失色蒼黃欲起公扣頭流血誓以死
争拾遺李邕奏曰陛下坐則天下安起則天下危内史
令出公曰天顔咫尺親奉德音不勞宰臣擅宣王命詞
氣慷慨天后震悚遂俱攝詣臺廷立切責二豎股栗氣
索不敢仰視自朝至于日昃勅使馳赦之公不得已而
罷又令詣公謝罪公拒之後有惨恤二豎来弔公辭曰
貴近不宜與執政通問假滿朝士慰公二豎又欲序進
公舉板迎揖之不得成禮而去神龍之興復也公實佐
竒謀及當疇庸讓而不受曰清宫問罪事(缺)五皇祀憂
(缺二字)功歸明主非曰逃賞誰敢貪天俄拜朝散大夫吏
部侍郎兼諫議大夫遷黃門侍郎嘗遇梁王武三思於
朝三思方欲言事公正色謂之曰當今復子明辟王宜
以侯就第何得上干朝政三思慙懼而退請急累月俄
而兼攝尚書左丞中宗將幸西京深虞北鄙乃兼檢校
并州大都督府長史又改兼貝州刺史與數人同辭三
思獨揖公住公顧謂之曰諸人已出不可獨留遂揖之
而去屬年榖不登國租罷入三思食邑公悉蠲之既屢
挫其鋒亦處之自若俄而真拜轉杭州又遷相州又為
洛州長史唐隆初拜吏部尚書同中書門下三品粤五
日兼右庶子尋加銀青光祿大夫玄宗之在儲闈鎮國
太平長公主潜謀廢立嘗於光範門内坐步檐中諷宰
相以此旨諸相失色莫敢先言公盛色詰之曰春宫有
大功主安得異議遂奏婦人干政恐生禍階請不令朝
謁俄而男又縱横公奏之繇是貶楚州刺史主亦竟以
凶終無何復拜銀青歴魏兖冀三州兼河北按察使尋
遷幽州都督兼御史大夫復為魏州入為國子祭酒東
都留守開元二年拜御史大夫兼京兆尹貶睦州刺史
轉廣州都督充按察經略討擊使又兼御史大夫特許
便宜從事前是首領桀驁多據洞不賓公之下車無敢
不畏彼之風俗(缺一字)趍苟蕳茆茨竹櫋比屋鱗次火災
歲起煨燼無餘公教之度材變以陶旊千甍齊翼萬堵
皆興于今頼焉燕國公張說嘗為碑頌無何使中官楊
思勖召公公拜恩而就馬便行在路竟不交一言思勖
以缺軍貴達泣辭訴帝帝嗟嘆久之拜刑部尚書四年
遷吏部兼黃門監監脩國史五年復兼侍中明年駕達
東都至三崤馳道隘稽車騎不得前河南尹李朝隱知
頓使中丞王怡並坐當降黜公奏曰若致罪二臣將来
必受其弊遂命公捨之曰陛下責之以臣言免之是過
歸於上恩由於下臣請使且待罪然後俾其復軄遂嘉
而從之玄宗嘗命公名諸皇子及公主邑號既而又令
各定一美名公奏稱七子均飬鳲鳩之德錫以名號不
宜有殊若母寵子異恐非正家之道王化所宜玄宗悦
而從之八年拜開府儀同三司進爵廣平郡開國公策
勲上柱國狂豎權梁山構逆長安有司深探其獄公按
覆如京兆司錄李如璧等百餘家皆以借宅假器悉當
連坐公以婚姻假借天下大同至于京城其例尤衆知
情即是同反無罪不合論辜兇渠之外一切原免天下
欣服焉中書令河東公張公傑出將明之材獨運廟堂
之上鏡機朝澈見事風生求公規模悉閱堂案每至危
言讜議執正守中未嘗不廢卷失聲汗流洽背其為通
賢所服也如此十三年駕幸東都以公為西京留守公
極言得失無有所隱玄宗感悦制曰所奏之言置諸座
右出入觀省以誡終身因賜綵物二百疋明年又兼吏
部十七年拜尚書右丞相雅善戲謔不常矜莊與故(缺二)
(字)尚書王晙為莫逆之友晚而彌篤凡所詼諧人輒䟽
取端五日蒙賜鍾乳命醫歸鍊或以為上藥殊異不宜
委之公曰推誠求信猶懼弗應猜以待人信其可得聞
者慙退廿一年抗疏告老至于再三手詔優遂特給全
祿賜絹五百匹還東京公以為大臣歸休不宜關通人
事遂杜絶賓客其年駕幸洛陽公迎拜道左玄宗親駐
龍蹕使榮王婉勞問者數四自後中使往来賞賚不絶
方崇乞言之典以極師臣之敬廿五年仲冬月十有九
日寢疾薨于東都明教里第享年七十五天下失聲玄
宗震悼追贈太尉謚曰文貞公賻物米粟常數有加喪
葬官供仍詔河南少尹崔釋之充監護使夫人齊國夫
人博陵崔氏滄州長史藝之女淑慎嚴整高明柔克訓
諸子而慈且有威佐丞相而德無違者門内之理一以
見咨躡公而殁允終偕老嗚呼公有七子復同州司功
先公而卒昇尚書郎太僕少卿尚漢東太守渾職方郎
中諫議大夫御史中丞東京畿採訪使太子左諭德恕
都官郎中延太原少尹華判入高等登封尉尉氏令衡
右散騎常侍兼御史中丞河西節度行軍司馬或肅或
文或哲或乂克篤前烈以休令聞以戊寅五月廿九日
虔奉遺約歸葬公于沙河縣太尉鄉丞相原之先塋夫
人合而祔焉禮也惟公間氣降神應期傑出生知禮度
天縱才明玉立殿天子之邦介然秉大臣之節震電憑
怒讜言而不有厥躬鼎鑊沸前臨事而義形乎色蠢廸
檢柙難常情之所易志深直諒易古人之所難外其身
而富貴不離行其道而死生弗替非夫合一之德格于
皇天不二之心形于造次則何以有是乎允所謂振古
之元龜皇王之威寳者矣且夫公之德烈充塞寰㝢公
之謀猷著明日月大歴五年冬十二月孫儼懼遺盛美
不遠求蒙以真卿天祿校文叨太僕之下列憲臺執簡
承諭德之深知雖青史傳信實錄已編於方册而豐碑
勒銘表墓願備於論譔謹憑吏部員外郎盧僎所上行
狀略陳萬一多恨闕遺其辭曰
天命玄鳥降而生商湯孫之緒微子分疆詞招正則尉
翼文皇吏部黃門紛綸耿光忠賢世出信史相望篤生
丞相祚我有唐文明純嘏毅烈堅剛恒衞間氣星辰降
芒嶷然山立鏗爾金鏘忠孝之盛人倫紀綱垂髫能文
夢鳥發祥通昔究易冲齡擅場勝冠結綬歴政洋洋乃
尉合宫貳軺琅琅賦嗤梅豔篇美松長蘇公嗟稱才必
佐王滿歲從調試言高驤登聞黼扆驟列繡裳簉跡天
官如珪如璋司言鳳閣綸綍煌煌乃作中丞威稜莫當
志除兇狡廷劾二張天后愕眙百寮震惶公獨凛然出
身激昂義形顔色精貫穹蒼皇室中興嘉謀克彰功成
牢讓事軼屠羊貳軄選曹諫議是匡載清流品屢奏封
章乃侍𤨏闈時維夕郎悉心糺正庶績咸康三思睢盱
席寵干常惎之就第慙懼靡亢左曹攝轄大鹵于襄兼
刺貝丘朋辭鴈行三思揖語公獨循墻處之不怍轉旆
于杭既還鄴城遂尹洛陽乃作冡宰訏謨廟堂俄兼宫
相亟綰銀黃玄宗登儲鎮國是遑潜謀廢立謠諑相翔
厥男撓政累奏愆殃聿臨楚邦荐察冀方總督幽薊翻
飛國庠亞相烈烈尹京趪趪旋臨建德歘蒞南荒俚師
咸蔇茅&KR0008;是攘張公頌德雋永甘棠所忠来召拜命即
裝路無交言帝用式臧載司刑吏八座抑揚兼監黃樞
鈞軸是將匪躬謇謇終始洸洸乃拜儀同允釐保障河
東閱故汗洽如漿狂豎犯關兇渠既戕命公覆獄咸脱
死亡乃陟右揆右揆泱泱每謔王君豈常矜莊懸車告
老庶保康強方崇饋酳孤映縑緗天不憗遺萎哲壊梁
一人震悼九有凄凉市既罷賈舂仍絶糧乃贈太尉飾
終禮滂返葬沙河羽儀央央闔朝傾祖河尹護喪生榮
死哀行路感傷令人孺慕攀泣煌煌高墳崔嵬鉅鹿劇
旁森稍宰樹繚繞連岡于嗟廣平宅此不暘孝孫翼翼
論譔靡忘豐碑碣竪萬古訾相
大歴七年歲次壬子九月二十五日孫儼追建
唐故太尉文貞宋公神道碑側記
初公任監察御史持服于沙河縣屬突厥宼趙定州河
朔兇懼邢州刺史黃文軌投艱于公公以父母之邦金
革無避及賊至城下公為曉陳禍福其徒有素聞公威
名者乃相率而去之開元末安西都護趙含章冐于貨
賄多以金帛賂遺朝廷之士九品以上悉皆有名其後
節度范陽事方發覺有司具以上聞玄宗切責名品將
加黜削公一無所受乃進諫焉玄宗納之遂御花萼樓
一切釋放舉朝皆謝公衣冠儼然獨立不拜翌日入奏
玄宗謂公曰古人以清白遺子孫乃卿一人而已公曰
含章之賄偶不至臣門非不受也玄宗深加嘆之前碑
闕焉故略述于此公第三子渾之為中丞也方欲陳乞
御制碑頌未果而中受譴謫旋羯胡作亂事竟不成真
卿時忝監察殿中為中丞屬吏故公孫儼泣請真卿論
譔之昭義軍節度觀察使尚書左僕射兼御史大夫平
陽郡王薛公曰嵩以文武忠義之姿為國保障上慕公
之德業歎尚無窮次嘉儼之懇誠崇豎莫致廼命屯田
郎中權邢州刺史封演購他山之石曳以百牛僝刻字
之工成乎半歲磨礱既畢建立斯崇遠近嗟稱古今榮
觀雖大賢為德樹善庸限於存亡而小子何知附驥托
跡於階序真卿刺湖州之日因成文請儼刻其側而志
之未及雕鐫而第六子衡因謫居沙州參佐戎幕河隴
失守介于吐蕃以功累拜工部郎中兼御史河西節度
行軍司馬與節度周鼎保守燉煌僅十餘歲遂有中丞
常侍之拜恩命未達而吐蕃圍城兵盡矢窮為賊所陥
吐蕃素聞太尉名德曰唐天子我之舅也衡之父舅賢
相也落魄於此豈可留乎遂贈以駝馬送還于朝大歴
十二年十一月以二百騎盡室護歸士君子偉之乃古
来所無也上欲特加超奬且命待之于側門十三年春
三月吏部尚書顔真卿記
宋公神道碑獨完好惟碑側記缺八字碑去官道二
里餘世罕知者以故久不顯于世致君因謁墓下始
得之且歎舊史不載新書闕遺乃刻顔公體大書字
畫别刻于石庶久其傳邢惟襄國舊都丘塜纍然類
皆堙滅于無聞獨公之墓高不踰丈豐碑尚存豈特
忠義足以垂名于不朽世亦以顔魯公之賢而此碑
尢為可貴也墓之東有碑(缺二字)之祖贈邢州刺史為
居民斧而剥之所謂側門是也自衡之後子孫無顯
宦于唐今有隸編戶者猶收公誥官置墓田俾耕以
守誥為前政取去莫知所在大宋崇寧二年七月一
日編脩國朝會要所檢閱文字范致君記
右唐宋文貞公碑并碑側記皆顔魯公撰并書文貞
墓在(缺二字)之沙河縣碑久埋没土中近予友方思道
作縣出之重樹於墓以搨本見示金石錄謂碑與新
史不同者二事又謂碑側記載文貞逸事甚詳而新
舊史皆無之予家藏魯公文集中有此碑因得比較
以補石本之缺但其文時有小異如集本云建一言
而天下倚平碑一言作一陽集本云曾祖弘俊碑作
弘峻集本云嘗夢大鳥啣書吐公口中公吞之碑作
大鳥啣書吐公口中而咽之集本云欲優游自免碑
自免作鄉里集本云左右震竦碑左右作天后集本
云勅使馳救之碑救作赦集本云與執法通同碑作
與執政通問集本云玄宗將幸西蜀碑作中宗將幸
西京集本云公盛氣詰之碑氣作色集本云東宫有
大功宗廟社稷主也安得異議碑作春宫有大功主
安得異議集本云駕幸洛陽碑作駕達東都集本云
馳道險隘行不得前碑作馳道隘稽車騎不得前集
本云以臣免之碑臣字下有言字集本云母寵子愛
碑作母寵子異集本云勅公按覆碑無勅字集本云
置之座右碑之作諸集本云仲冬十九日碑作十有
九日集本云喪葬官供碑喪葬作器葬集本云戊寅
歲五月碑無歲字集本云叨太僕之下烈碑烈作列
集本云義形言色碑言作顔集本云既遷鄴城碑遷
作還集本云汗洽流漿碑流作如其不同者又如此
此則趙氏之所未及也
金薤琳琅卷十六
