金薤琳琅卷十五
明都穆撰
唐天台山桐栢觀頌
守大中大夫尚書祠部郎中上柱國清河崔尚
造
(缺四字)書翰林院學士慶王府屬韓擇木書
天台也桐栢也代謂之天台真謂之桐栢此兩者同體
而異名同契乎玄道無不在夫如(缺四字)則無是是(缺一字)
栢邪非桐栢邪因斯而談無非(缺一字)矣而稽古者言之
桐栢山高萬八千丈周旋八百里其山八重四面如一
中有洞天(缺三字)即右弼王王子晉之所處也是之謂不
死之(缺一字)鄉飬真之靈境故立觀有初強名桐栢焉耳
古觀荒廢則已久矣故老相傳云昔葛僊公始居此地
而後有道之士往往因之壇址五六厥迹猶在洎乎我
唐有司馬練師居焉景雲中天子布命于下新作桐栢
觀蓋以光昭我玄元之丕烈保綏我國家之永祚者也
夫其高居八重之一俯臨千仞之餘背隂嚮陽審曲面
勢東西數百(缺一字)南北亦如之連山峩峩四野皆碧茂
樹鬱鬱四時恒青大巖之前横嶺之上雙峯如闕中天
豁開長澗南寫諸泉合潄一道瀑布百丈懸流望之雪
飛聽之風起石梁翠屏可倚也琪樹珠條可攀也僊花
靈草春秋互發幽鳥清猨晨暮合響信足賞也始豐南
走雲嶂間起剡川北通煙岑相接東則亞入滄海不遠
蓬菜西則浩然長山無(缺二字)境總括奥祕鬱為秀絶苞
元氣以混成鎮厚地而安静非夫神與仙宅僊得神營
其孰能致斯哉故初搆天尊之堂晝日有雲五色浮靄
其(缺一字)三井(缺一字)龍之所時有異雲氣入堂後出者三
書之者記祥也然後為虚室以鑿戶起層臺而絫土經
之殖殖成之翼翼綴日月以為光籠雲霞以為色花散
金地香通玄極真佀好道是遊斯息微此練師孰能興
之練師名承禎一名子微號曰天台白雲河内温人晉
宣帝弟太常馗之後祖晟仕隋為親侍大都督父仁最
唐興為朝散大夫襄州長史名賢之家奕代清德慶靈
之地生此仙才以為服冕乘軒者寵患吾身也擊鐘陳
鼎者味爽人口也遂乃捐公侯之業學神仙之事科(缺一)
(字)教戒博綜無所遺窈冥夷希微妙詎可識無思無為
不飲不食仰之彌峻巍乎其若山挹之彌深湛乎其若
海(缺二字)通才練識贍學多聞翰(缺一字)之工文章之美皆
忘其所能也練師藴廣成之德睿宗繼黃軒之明齋心
虚求將倚國政侃侃然不可得而動也我皇孝思維則
以道理國叶帝堯之用心寵許由之高志故得放曠而
處逍遥而遊聞練師之名者足以激厲風俗睹練師之
容者足以脱落氛埃以慈為寳以善救物神以知来智
以藏往允所謂名豈仙格迹在人寰粤不可測(缺二字)道
生乎無名行乎有精分而作三才播而作萬物故為天
下母脩之者昌背之者亡故為天下貴况絶學無憂長
生久視也哉道之行也必有階也行道之階非山莫可
故有為焉有象焉瞻於斯仰於斯若舍是居教將奚依
損之又損之以至於無為玄門既崇不名厥功朝請大
夫使持節台州諸軍事守台州刺史上柱國賈公名長
源有道化人有德飬物嘗謂别駕蔡欽宗等曰且道以
含德德以致美美而不頌後代何觀乃相與立石紀頌
以奮至道之光其詞曰
邈彼天台嵳峩崔嵬下臨滄海遥望蓬莱漫若天合呀
如地開煙雲路通真仙時来顧我練師于彼瓊臺練師
練師道入玄微噏日安坐凌霄欲飛興廢靈觀練師攸
贊道無不(缺三字)輪奐窈窈茫茫通天降祥保我皇唐如
山是常
天寳元年太歲壬午三月二日丁未弟子毗陵道士
萬惠超等立
右唐天台山桐栢觀碑尚書祠部郎中崔尚撰翰林
學士韓擇木八分書明皇正書題額碑稱司馬鍊師
居此而曰鍊師名承禎一名子微唐書隱逸傳謂司
馬承禎字子微則子微非鍊師之名碑誤書耳予昔
遊王屋山至陽臺宫宫乃子微修仙之所中有碑上
刻睿宗與子微書及送還天台詩一首傳但云睿宗
嘗召子微問其術賜寳琴霞帔還之不云有書與詩
此則傳之疎脱也
唐朝議大夫行聞喜縣令上柱國臨淄縣開國男
于君請移置唐興寺碑(并序)
殿中侍御史判職方員外郎高陽許景先撰
觀道寺主僧師(缺)書
先萬物者始道德為宗窮言象者以乾坤為大豈若道
洽沙界盤古無以化其跡功包䥫圍(缺一字)首不能紀其
要前後際斷衆妙入於真乘色相皆空定慧生於正覺
言之不極其波若之藴乎聞喜唐興寺者我國家草昧
之所置也時櫜弓矢締搆龍宫懸(缺)鏡於方丈運寳圖
於羅衞將袪八難式護四禪乃於西山建斯精舍布金
幽徑樹福(缺)衡經始險蹊人跡罕到雖三空屢說給園
之衆不俱(缺一字)觧常流方廣之途尚阻甿俗常迷於(缺)
(缺)聚落不聞(缺四字)使十地空有四生無拯爰初搆趾數
十百年舊令因循不改其制長者居士既渴日於寳坊
清信比丘徒挈瓶於締議時縣令朝議大夫東海于公
名光庭即銀青光祿大夫瀛州刺史東海郡公士俊之
孫金紫光禄大夫中書侍郎同中書門下三品東海憲
公之第五子也承五鼎之葉胄禀三辰之粹精隂德未
沫亢宗有後在躬而禮義克舉餘力而文章見稱好學
多能以為入官之具清慎寡欲彌見在公之心由也四
科參為一貫理必合於投刃事無遺於下韝故能變蟋
蟀之風展蒲盧之化始鄉退而脩里我有昌言終里退
而脩家人無遺善此其操刀有裕彈琴自閑亦既底於
王程將又崇於佛事為蒲之所不及理鄴之所未行加
以識洞真扃智融覺鍵伏忍於三昧懸觧於六通身若
明珠淋無瑕也心猶平地能生衆善且循調御時見宰
官精三異之妙術敷六度之津要由是歴請天府將徙
梵宫雙樹移堅固之林八座改耆闍之岫金山赫赫與
紫殿而飛来紺宇眈眈化青樓而涌出城池故絳井邑
新田士女益於康莊象馬闐於里閈一一香蓋懸寳縷
之幢種種天花散金燈之地得未曾有聞所未聞方將
洗貪欲之腸腎開盲聾之耳目納湏彌於小芥詎是難
思置海水於虚空未為希有僉以法雲西蓄佛日有蔀
家之昧今智炬東摧迷途昭牽復之象豈非如来滅後
將有住持時夏縣威神寺法師俗姓張法名忽(缺一字)其
先衣冠出南陽精持律儀薰修戒行德超於四果理貫
於三伊大道未行同孔子之歴聘衆生有病等毉王之
授手遂乘杯涷(缺一字)振錫兆亭扶聾俗於愛河誘焚如
於火宅示方便品𨗳波若流亡羊於九部之津去馬於
三乘之際莫不争持寳蓋競觧(缺三字)耨池之棟宇為苦
海之舟航起予者商繄我明宰時縣丞清河張佑仁主
簿弘農楊浩尉太原王臨尉太原王銑等並瑚璉名器
鸞皇勁翮才無滯用政有異聲鄉三老進而言曰今敦
禮勸農嘉惠也樹法拯人深慈也我宰君善化前古罕
儔豈使浚儀豐碑空銘景行龍宫後偈獨閟徽言載勒
堅金永傳沙界銘曰
佛言能淨一刹土是謂世間良福田今我莊嚴招提宇
度脱功德海無邊猶如法雲覆羣品亦如佛日在中天
皆是宰官惠明德羣毗安樂離苦緣樹碑紀功永不朽
銖衣拂石億萬年
開元六年歲次戊午九月壬辰朔二日癸巳建
右唐唐興寺碑殿中侍御史許景先撰寺在山西聞
喜縣縣令于光庭為移置之景先之文由是而作光
庭之在聞喜不聞其有善政而乃汲汲為僧移寺非
賢令也
唐實際寺故寺主懷惲奉勅贈隆闡大法師碑銘
(并序)
昔我師因地求真衆魔紛嬈果到成佛龍天捧圍自作
鎮靈山法躬靡易告滅雙樹示跡倫凡微言不傳慧燭
潜照届夫歲邁千秋時淹五濁欲海騰沸邪山紛糺於
是釋防東逝爰稱兆應漢夢西通方崇像法或青眸接
軫競扇玄風或白足相趍争開佛日至欲繼前賢之令
軌為後進之康衢照燭重昏慈舟苦𣲖人能弘道斯之
謂歟法師諱懷惲俗張姓南陽人也遠祖因宦播遷京
兆廿一代祖安晉丞相襲爵鴻臚公高祖融守黃門郎
遷太子庶子祖英唐觧褐太常太祝襲爵天平公尋轉
吳王祭酒握蘭奏位清陪雅列法師聰敏為其性相慈
善資其風骨母常山夫人樂姓降胎之月不味羶腥載
誕之辰情欣禁戒暨年登丱歲特異諸童或焚葉為香
或聚沙為塔雖飛軒繡轂未嘗留步月宇香樓怡然忘
返高宗天皇大帝乘乾撫運出震披圖虚已求賢明敡
待士總章元載夢覩法師倏降綸言遠令虔辟於是臨
丹檻邇青蒲廣獻真誠特蒙褎讃帝乃親授朱紱令處
鳳池之榮師乃固請緇衣願託鸚林之地奉勅於西明
剃落善来忽唱惡業疑銷既挂三衣俄陪四衆翹勤遽
積思五分而非遥精苦逾深想三祗而未遠時有親證
三昧大德善𨗳闍梨慈樹森疎悲花照灼情祛(缺一字)漏
擁藤井於蓮臺叡化無涯駈䥫圍於寳國既聞盛烈雅
締師資祈觧脱規發菩提願一承妙旨十有餘齡秘偈
真乘親蒙付囑自惟薄祐師資早喪想遺烈而崩心顧
餘恩而雨面爰思宅兆式建墳塋遂於鳳城南神和原
崇靈塔也其地前終峯之南鎮後帝城之北里歌鐘沸
出移上界於隂門泉流激灑比連河於陽面仍於塔側
廣構伽藍莫不堂殿峥嶸遠模忉利樓臺岌嶪直寫祗
園神木靈草凌歲寒而獨秀葉暗花明逾嚴霜而靡萃
豈直風高氣爽聲聞進道之場故亦臨水面山菩薩全
真之地又於寺院造大窣堵波塔周廻二百步直上一
十三級或瞻星揆務或候日裁規得天帝之芳蹤有龍
王之秘跡重重佛事窮鷲嶺之分身種種莊嚴盡崑丘
之異寳但以至誠多感能事冥資故能遠降宸衷令賫
舍利計千餘粒加以七珍函笥隨此勝緣百寳幡花令
興供飬則天大聖皇后承九玄之眷命躡三聖之休期
猶尚志想金園情欣勝䠱或頻臨淨刹傾海國之名珍
或屢訪炎凉捨河宫之秘寳法師誡盈而散並入檀航
法師業行高(缺一字)利益繁多故得名振九重芳盈四部
奉永昌元年勅徵法師為寺主於是綱紀僧徒規模釋
族緇門濟濟戒德峻而彌堅紺宇詵詵常住豐而更實
猶是才稱物寳道為時尊知與不知仰醍醐於句偈識
與不識詢法乳於波瀾法師以慈誘内懷敷揚外積冀
傳聖旨囷酬来望每講觀經賢護彌陁等經各數十遍
夫我域者扇激風火嬰抱結漏系諸生止無常之短期
研乎事真攀不亟之虚朕若不乘佛願力託質淨方則
恐淪溺長往清昇永隔於是言論之際懇勸時衆四儀
之中一心專念阿彌陁佛願乘此勝因相生淨域又以
般若神呪能令速證菩提彌陁佛名亦望横超惡趣諸
餘妙典雖並積心臺於此勝緣頗偏遊智府嘗誦大般
若呪向盈世方又誦彌陁真偈十萬餘遍理復使精真
厥想念雖微而必就二三子行功唐捐而靡得豈直諸
佛現前神人捧錫而已矣師為諸重擔攝爾羣生舉洪
灼於耶山掉寳航於見海悲夫娑婆國中人多弊惡雖
復珍臺寳界因勝侣而歸心至欲逸翥遐征藉良緣而
克進敢憑此義爰發誠心於是廣勸有緣奉為九重萬
乘四生六趣造淨土堂一所莫不虬棟凌虚虹梁架迥
丹楹赩日青璅延風無春而反井舒花不瞑而重簷積
霧於是神螭戾止遠鎮瓊階寳鳳来儀還陪桂戶雕甍
盡拱之異窮造化之規模圓璫方鏡之竒極人天之巧
妙又於堂内造阿彌陁佛及觀音勢至又造織成像并
餘功德並相好竒特顔容湛粹山豪演妙若照三千海
目摛華如觀百億或因繒命采有慈氏之全身或散扎
馳芳得優填之逸思何獨如来自在疑降上界之魔故
亦菩薩熙怡似救下方之苦夫以宅生者心心勞則生
喪栖神者志志擾則神亡然菩薩以濟物捐軀上善以
遺形徇節法師情存拯救式奉殷繁汲引雖曰忘懷形
質焉能靡累於是忽嬰風瘵病與時侵靈藥弗痊肧器
俄逝豈夫八林齊白我佛稱於寂滅梁木其壊吾師等
於死生以大足元年十月廿二日神遷春秋六十有二
臨終之際正念無虧顔色怡悦似有瞻矚北首面西奄
然而化悲夫烈烈歲隂蒼蒼天色乾兮何負殱我惟良
業也何孤喪兹賢哲豈直悲盈四部嗟鹿苑之荒凉抑
亦哀悼兩宫痛蜂臺之閴寂猶俯廻天睠載紆仙豪遠
降恩波爰加制贈奉神龍元年勅實際寺主懷惲示居
三界遠離六塵等心境於虚空混榮枯於物我棟梁紺
宇領袖緇徒包杖錫之規模躡乘桮之懿躅雖已歸寂
滅無待於裦揚然寵洽友于無忘於縟禮可贈隆闡大
法師主者施行上人以至德聿修良因累著故得天降
成烈用讃芳規追遠慎終生榮死贈足可光輝淨刹歴
塵芥而長存旌賁玄門共河山而永久弟子大温國寺
主思莊等並攀號積慮哀慕居懷嗟覆護而無時仰音
顔而靡日猶恐居諸易遠淑善湮沉敬想清徽勒兹玄
琰詞曰
娑婆種覺賢劫能人三祗殄妄五分祈真即相離相非
身是身猶施慧栰廣濟迷津(其一)十方化備雙林滅度三
界空虚四生哀慕正教既隱微言遽斁式啟先哲用資
後悟(其二)芳猷廣被至烈彌殷青眸演聖白足呈真遠𨗳
芻芥遐宣墨塵玄門不絶代有其人(其三)猗歟令德遠嗣
前英聲高四部譽重三明慈周有識智契無生法雲葉
落道樹滋榮(其四)豈圖宿殃師資遽亡乾兮何負殱我惟
良徒嗟授几空念傳香非夫勝緣孰答恩光(其五)邈矣坰
野慈顔壙側敬發誠心爰憑淨域真容湛粹樓臺巋嶷
希此善根遠酬明德(其六)
天寳二年歲次癸未十二月丙寅朔十一日丙子建
右唐實際寺主懷惲碑無書撰人姓名觀碑中有弟
子思莊敬想清徽勒兹玄琰之語則碑乃惲之徒所
撰碑稱惲能誦般若神呪際遇高宗武后兩朝可謂
緇流之出色者而其老也乃患惡疾以死朝廷復贈
之曰隆闡法師然則其法果安在哉
金薤琳琅卷十五
