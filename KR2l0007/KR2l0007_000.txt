宋宰輔編年錄目錄職官類一(官制之屬)
第一卷
太祖皇帝
第二卷
太宗皇帝
第三卷
真宗皇帝
第四卷
仁宗皇帝上
第五卷
仁宗皇帝下
第六卷
英宗皇帝
第七卷
神宗皇帝上
第八卷
神宗皇帝下
第九卷
哲宗皇帝上
第十卷
哲宗皇帝下
第十一卷
徽宗皇帝上
第十二卷
徽宗皇帝下
第十三卷
欽宗皇帝
第十四卷
高宗皇帝上
第十五卷
高宗皇帝中
第十六卷
高宗皇帝下
第十七卷
孝宗皇帝上
第十八卷
孝宗皇帝下
第十九卷
光宗皇帝
第二十卷
寕宗皇帝
(臣)等謹案宋宰輔編年錄二十卷宋徐自明
撰自明字誠甫號慥堂永嘉人嘗官太常博
士終零陵郡守始神宗命陳繹為拜罷錄元
豐間司馬光復作百官公卿拜罷年表上之
其後曾鞏譚世勣蔡幼學李燾各有撰述而
缺略未備自明因作此書以宋世官制中書
樞密為二府俱宰輔之職故自平章事參知
政事樞密使知樞密院事及同知簽書樞密
院事皆著其名位而詳其除罷黜陟之由編
年系日起建隆戊午迄嘉定乙亥大都本之
通鑑長編繫年要錄乙未錄東都事略而又
旁採他書以附益之本末賅具最為簡晰又
據宋朝大詔令玉堂制草備錄其鎻院制詞
更有禆於文獻宋史宰輔年表其紀述皆以
此書為準而亦頗有錯互如建隆元年趙普
拜樞副此錄在八月甲申而年表在戊子太
平興國四年石熙載拜簽樞此錄在正月庚
寅而年表在癸巳太平興國八年宋琪拜參
政此錄在三月庚申而年表在癸亥雍熙三
年辛仲甫拜參政此錄在六月戊戍而年表
在甲辰此類極多足為讀史者考異之助至
宋世所降麻制例載某人所行之詞此錄間
存姓名亦可備掌故特其中如端拱元年吕
蒙正拜相制為李沆詞治平二年文彦博除
樞密使制熙寧二年陳升之拜相制為王珪
詞元符三年曾布拜相制為曾肇詞並見於
宋文鑑而此反闕註撰人其他似此者甚多
又熙寧四年陳升之起復入相以力辭不拜
而制命已行其詞出元絳手亦見宋文鑑中
乃并其文佚而不載俱不免有所挂漏然二
百五十年間宰執之賢否進退畢具是編於
以考國是而備官箴洵無愧淹通之目矣其
書在寳祐間自明子居誼宰永福嘗刻之縣
學後漸亡佚明嘉靖間大興吕邦燿始得抄
本於焦竑家而缺其兩卷後周藩宗室勤䓺
以所藏殘本補足因復梓而傳之焉乾隆四
十一年二月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
宋宰輔編年錄序
本朝大詔令登載相麻不及執政之制宰輔拜罷錄僅
紀歲月名氏而揚廷之命無述焉覽者病之故太常博
士徐君自明纂成宋朝宰輔編年錄二十卷首起建隆
庚申至于嘉定乙亥凡二百五十餘年本之以長編繋
年錄緯之以大詔令拜罷錄與夫玉堂制草諸書而一
時黜陟之由羣公評品之論奉常行實之攷旁引曲彙
靡有漏略其用心亦勤矣夫一代之盛則有一代之元
勲碩輔鉅德豐功銘于烝(闕)彝鼎書于旂常竹帛固不
待贊述其間賢佞進退正邪消長關于世道泰否者瞭
然一覽之頃辭令云乎哉彼齊魯大臣史失其名漢相
列傳獨書免冊是編也其亦足為信史羽翼歟君之子
居誼宰永陽有廉稱輟奉鋟梓于學可謂能成先志者
我宋億萬年無疆惟休臣亦有無窮之聞續而書之未
有艾云寳祐丁巳清明寳章閣學士通議大夫提舉
隆興府玉隆萬壽宫嘉興縣開國子食邑六百戶陸德
輿序
永嘉徐常博自眀作宋朝宰輔編年錄其子永陽邑大
夫居誼刊之于梓謁序于予予曰宰輔者安危治亂之
所寄也漢四百年稱蕭曹丙魏唐三百年稱房杜姚宋
豈不戞戞乎其難矣哉國朝自建隆以至嘉祐趙韓王
普李公昉宋公琪張公齊賢呂公蒙正呂公端李公沆
向公敏中畢公士安寇公凖李公廸王公旦王公曾晏
公殊杜公衍富公弼文潞公彦博韓忠獻王琦又何其
彬彬然盛也中間不幸而王安石相姦庸相繼庸則陳
升之吳充韓綘姦則王珪蔡確韓縝元祐更化幸而有
司馬文正公光呂正獻公公著范忠宣公純仁數人又
不幸而章子厚相姦兇復相繼蔡京過于章子厚王黼
過于蔡京若曾布趙挺之何執中劉正夫余深鄭居中
微不及子厚京黼造禍者姦成禍者庸禍極于吳敏何
㮚輩而不可制矣若二人者又姦庸相半者也嗟夫人
耶天耶天將開建隆以来之治故名臣相項背天將兆
靖康之禍故姦兇接武李公忠定綱言驗于䟽水功驗
于圍城高皇帝以其為命世之英而相之不越七十有
五日間之者黃潛善也忠定昭武人潛善亦昭武人並
生而並相豈非天乎潛善罷忠定亦竟不得志趙公鼎
張公浚忠定之亞也相皆不得久而久于其位者秦檜
也忠定張趙金所惡也檜金所喜也其久其近天意可
知矣自後相有可稱者陳公康伯陳公俊卿趙公汝愚
而已中興而後又何其太寥落耶侂胄之徒則世目以
為京檜者也賢者則不得久而侂胄之徒皆得久于其
位此豈人耶予嘗論三代而上伊傅周召皆以儒者相
大儒如孔子不過攝相而已孔子而後以儒得相者惟
司馬文正公豈非盛哉然亦不得久向若神宗以所以
待安石者早相司馬公及程公顥天下豈不被儒相之
福耶論皇宋宰輔者每為之三太息常博之為是錄也
于美惡皆不沒其實賢于世之類書多矣寳祐五年五
月(闕)日龍圖閣學士朝奉大夫新知西外宗正事趙(闕)
故太常博士徐公永嘉之經師宿儒容止靖嚴言悉中
節行不越矩論著滿室蠅頭手筆無一字不端楷皆有
益于世教其錄宰輔也昉時年十八九執冊應對其間
粗審顛末後三十餘載欲板于三山郡齋而未果會公
之子居誼来宰永福政成能以俸金刻之縣學為一代
之盛典可敬也公字誠甫號慥堂終零陵郡守云寳祐
五年五月五日朝散郎集英殿脩撰提舉建寕府武夷
山冲佑觀永嘉縣開國男食邑三百戶賜紫金魚袋陳
昉謹書
司馬温公既體春秋左氏傳為編年一書又欲倣班史
叙宋興以来百官㳂革公卿除拜作百官公卿表以便
省覽今觀徐公編年惟及宰輔而百官不及則于省覽
為尤便宋朝歴代名德布滿百職輝映史冊先後相望
温公猶思表而出之夫豈不足于夷攷而公之編年曰
姑舍是非略也嫓諸作室之工書于棟者惟都料匠與
副之而梓人不與焉公之編年意或以是夫大臣之進
退臧否國之否泰繫焉關涉至大故公之為此書也自
建隆庚申訖嘉定乙亥其間元臣碩輔誥命所褒建議
所否出處之顛末德業之汚隆長編繫年所不載拜罷
錄年表所不具而雜出于他書旁搜遠括靡有遺棄釐
為卷帙用工雖勤然操其樞要舉其宏綱賢于勞而寡
要者遠矣談者咸謂是書之成可觀世道吁豈惟是哉
觀慶歷之盛則杜富韓范之事業在所勉觀熙豐之事
則荆舒之學在所懲下不負所學則景行先哲區别邪
正以丕寅亮之規上不負吾君則追法前猷吹虀往轍
益謹乎若時登庸之道則是書有補于世所以續皇家
萬億年無疆之休自此編年始真作宋一經者也公諱
自眀嘗為太常博士子居誼宰永陽以廉名鳴琴之暇
取家藏之袐鋟于邑序使垂世懿範不至無傳厥功不
在編年下寳祐丁巳八月朔中奉大夫福建路轉運判
官章鑄序
