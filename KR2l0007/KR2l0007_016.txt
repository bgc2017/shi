宋宰輔編年錄卷十六宋徐自明著
高宗紹興十一年(辛酉)
四月己卯孫近罷參知政事(資政殿學士提舉洞霄宫)
近自紹興八年十一月除參知政事至是年四月
罷執政二年餘虜之寇淮西也除參知政事孫
近請召知福州張浚都督諸軍秦檜素忌浚聞近
言大惡之至是中丞何鑄言近之過近引疾乞罷
遂除職奉祠十二年正月秦檜令臣僚言孫近之
罪遂落資政殿學士職二月秦檜令臣僚誣告孫
近交結趙士㒟之罪責授左朝散官秘書少監分
司南京濠州居住十四年復左朝請大夫提舉江
州太平觀興化軍居住(遺史)二十三年三月孫近卒
方贑州之亂謫居人孫近走吉州避之至是賊平
復居贑州未幾卒二十六年正月甲子詔故宰執
趙鼎孫近並追復舊職近遂復資政殿學士
壬辰韓世忠張俊並樞密使(世忠自揚武翊運功臣太保横海武寕安化軍節度)
(使淮東路宣撫使除節俊自安民靖難功臣少師鎮洮崇信奉寕軍度使淮西路宣撫使除)
岳飛樞密副使(飛自湖北京西路宣撫使除)
世忠樞密使制曰合將相之權均任安危之寄兼文武
之用式恢長久之圖乃眷勳賢宜膺榮寵爰契華戎之
望俾親帷幄之咨載叶剛辰誕敭顯冊(具官世忠)韓才資剛
果智慮精深英規默合於孫吳義槩羞稱於賁育忠貫
日月靡渝金石之堅功若丘山具焕旂常之紀屬東廵
於吴會資外屛於淮堧雖固壘湥軍志必以全取勝而
枕戈待旦誓不與敵偕存蠢爾遐荒擾我近服幸偷生
於淝水復送死於濠梁露橈千艘寔贊征南之策夾道
萬弩旋致馬陵之師方摩牙搖毒而競前忽洞胷達腋
而俱靡拆姦挫銳寕論破敵之竒禁暴息民正頼興邦
之略朕惟膏粱不可以愈疾尸祝不可以代庖觀時適
變則事得其宜因能授職則才周於用故勾踐以二臣
治國蠡蓋總於甲兵漢高以三傑開基信寔顓於征伐
是用分命雋哲延登廟堂越升樞極之崇仍復公台之
貴益封多戸衍食眞租裒是徽章庸昭異數於戲貴謀
賤戰是謂王者之兵同寅恊恭乃大賢人之業欽承丕
訓益厲遠猷(朱震詞)
俊樞密使制曰虞舜命官咎繇以五刑弼教周卿分職
司馬以九伐正邦朕遠稽帝王之令猷仰奉祖宗之治
訓今朝廷多故屬方用武之時而智勇兼資宜總本兵
之務肆盼大號敷告庶工(具官張俊)識同沉幾氣函遠略厲
忠忱而挺節罄共恪以事君邊陲不寕弭患必咨於耿
秉國家有急論功孰擬於陳湯頃繇陪扈眷倚之親出
膺鎮禦綏懷之寄逮敵騎之南牧飭戎車而北征首率
銳師身先諸將深思熟慮諒計策之無遺䧟陣摧鋒會
梟禽之不暇趣邊人殄滅之勢啓中興紹述之圖濰水
亟奔初笑淮隂之怯先零旣破卒推充國之謀朕惟黜
陟明則人盡其材責任專則事無不理矧軍國之容異
尚而文武之用殊途多壘息烽顧未忘於治外巖廊側
席盍求助以處中是用晉擢元勳延登近弼位正樞廷
之峻班聯宰席之崇增衍新畬陪敦眞食於戲修政事
而安邊徼允資借筯之籌&KR1060;弓矢而戢干戈終輔垂衣
之治尚體朕意勉稱異恩
飛樞密副使制曰朕躬履多虞規恢大業惟文武並用
有嚴宥密之司必智勇兼全克任本兵之寄眷時人傑
久摠戎昭肆疇勲望之隆俾贊樞機之要誕揚渙號敷
告明廷(具官岳飛)果毅而明深沉以武竒謀祕計夙推韜略
之高英槩雄姿凛有威名之盛自服勤於邊圉寔修扞
於我家作鎮上流屹若金湯之勢宣威遐俗震於貔虎
之群功屢紀於旂常任寔同於柱石念提軍百戰已深
料敵制勝之方而授任一隅未䆒折衝銷難之略欝雄
圖而弗展慨平世之何時是用蔽自朕心付以國柄參
畀事樞之重仍班孤棘之崇近資發蹤指示之竒遠輯
摧䧟廓清之績庶極用人之效亟成戡難之圖於戲上
下交而志同朕方深於注意將相和則士附爾益務於
恊心其懋壯猷用服明訓(林待聘詞)
初給事中范同獻計於秦檜曰諸將久握重兵難
制當以三大帥皆除樞密使副罷其兵檜喜遂奏
其事上從之世忠俊皆除樞密使賜俊玉帶飛樞
密副使世忠旣&KR1381;乃製一字巾入都堂則褁之出
入以親兵自衛檜頗不喜飛披襟作雍容之状檜
亦忌之惟俊從其自然故檜不深致疑(遺史)初范同
力助和議至是又獻計於秦檜請皆除樞密而罷
其兵權檜用之乃密奏上以柘臯之捷太保淮東
安撫使韓世忠少師淮西宣撫使張俊少保湖北
宣撫使岳飛並詣行在論功行賞時世忠俊已至
而飛獨後秦檜與參知政事王次翁憂之謀以明
日率三大將置酒湖上欲出則語直省官曰姑待
岳少保來益令堂厨豐其燕具如此展期以待至
六七日及是飛至卽鎻院壬辰以世忠俊爲樞密
使飛爲樞密副使唯俊與檜意合故力贊和議且
覺朝廷欲罷其兵權首言臣旣備位樞府不當復
領宣撫司乞納所統兵不報然俊忌飛與劉錡每
以飛赴援遅而錡不力戰為言也初上詔湖北宣
撫使岳飛以兵援淮西飛念前此每勝復被詔還
乃以糧乏為辭至是濠州已破飛始以兵來援故
張俊與秦檜皆恨之癸巳上謂宰執曰昔三宣撫
之兵分為三軍故有此軍作過而往投彼軍者今
合為一則前日之弊革矣乙未上謂韓世忠張俊
岳飛曰朕昔付卿等以一路宣撫之權尚小今付
卿等以樞府本兵之權甚大卿等宜合爲一心勿
分彼此則兵力全而莫之能禦顧如烏珠者何足
掃除乎王次翁叙紀曰(王伯庠撰)紹興辛酉金人有飲
馬大江之謀大將張俊韓世忠皆欲先事深入惟
岳飛駐兵淮西不肯動上以親札促其行者凡十
有七飛偃蹇如故最後又降親札曰社稷存亡在
卿此舉飛奉詔移軍三十里而止上始有誅飛意
又世忠軍中親校溫濟者以世忠隂事來告朝廷
置濟於湖南世忠連上章乞遣濟至軍中語甚不
遜是時三大將皆握兵輕視朝廷其年柘臯之捷
有旨令大將入論功行賞俊世忠已到而飛獨未
來後飛旣到以明日鎻院皆除樞密使促令入院
供職罷其兵柄晡時有旨鎻院明日宣麻是夜將
半復以制命三大帥軍中列校使各統所部自為
一軍更其銜曰統制御前軍馬凡其所統陞黜賞
罰得專逹之諸校喜於自便莫不欣然受命明日
三大帥入授元樞之制旣出則其所部皆已散去
𨗳從盡以密院之人上之此謀惟先臣與秦檜預
之天下嘆服三帥旣罷兵柄先臣語伯庠曰吾與
秦相謀之久矣雖外示閒暇而終夕未嘗交睫脱
致紛紜滅族非所憂憂宗社而已事幸而成上之
英斷與天合也吾何力之有是月辛亥上遣樞
密使張俊與副使岳飛同往楚州總淮東全軍還
駐鎮江府壬子上謂宰執曰士大夫言恢復者皆
虛辭非實用也用兵自有次第朕比遣二樞使按
閱軍馬措置戰守蓋按閱於先則兵皆可戰兵既
可戰則能守矣待彼有釁然後可進討以圖恢復
此用兵之序也十一年八月岳飛罷樞密副使而
俊獨留鎮江爲備十月金四太子烏珠復犯泗州
詔樞密使張俊於鎮江府置司措置江淮戰守俊
不以兵渡江恐妨和議旣而敵騎久不至(小歴)五月
韓世忠以錢一百萬貫米九十萬石鎮江淮東諸
酒庫俱獻於朝廷是月張俊岳飛往淮東撫定韓
世忠之兵更軍制之初諸軍未悉朝廷之意將士
不安已命張俊岳飛拊循之俊與飛旣到楚州飛
點兵簿方知世忠止有三萬餘人乃在楚州十餘
年金人不敢犯猶有餘力以侵山東可謂竒特之
士也後命遷楚州軍馬錢糧於鎮江府初岳飛與
張俊同至楚州撫諭韓世忠軍飛與俊議事不恊
歸至行在飛請獨留不復掌兵其寮屬皆乞宫祠
而去俊獨再出㳂江視師七月己亥張俊加太傅
廣國公是時俊以樞密使視師在鎮江建康(通史)十
二年正月樞密張俊措置江淮戰守回參議官以
下分三等推恩行府結局俊乞罷樞務不許
六月己亥秦檜左僕射(自右僕射加特進仍兼樞密使封慶國公)
制曰臨政願治孰先考謹之圖當軸處中莫重弼諧之
長眷惟人傑寔秉國均具殫獨任之勞未正久虛之位
肆朌制綍孚告朝紳(具官秦檜)惇大而直方剛明而和達學
窮六藝之蘊行全九德之純氣節冠於古今聲名震乎
夷貊早膺柄用再踐鼎司忠惟社禝之安志切生靈之
念耻君不及堯舜有言可稽致治庶幾成康惟力是竭
屬履多虞之運方恢撥亂之基用兵行師則頼指蹤於
蕭何解紛維艱則寄安危於裴度國以身徇謀必予同
終始倚愛之親豈他人之可冀談笑規為之際皆前哲
之所難雖荐陟於台衡顧未專於魁席是用蔽自朕志
俯叶僉俞名躋左揆之崇望聳百僚之冠超秩賜位錫
壌大邦增陪多邑之封併衍真輸之賦兼資異寵庸厚
褒章於戲勤於求賢逸於得人旣獲仰成之效文能附
衆武能威敵尚觀綏定之勲茂對殊休益終遠業
七月戊戍左僕射秦檜上徽宗實錄尋加檜少保
封冀國公初有詔史館脩徽宗實錄右僕射秦檜
兼提舉實錄院其修撰檢討官令檜辟差於是以
禮部侍郎范同爲修撰禮部員外郎劉昉為檢討
至是書纔成六十卷左僕射秦檜等上之尋加檜
少保制詞有曰起傅巖而作霖雨雖伊吕之佐無
以加約魯史而修春秋彼遷固而下不足道議者
服其工(遺史)
七月庚子范同參知政事(自翰林學士除)
同以大將久握重兵難制宜並除樞密罷其兵獻
議於秦檜檜用之至是乃除同參知政事(遺史)
八月甲戌岳飛罷樞密副使(依前少保武勝定國軍節度使充萬夀觀使)
制曰聯樞筦而贊廟謨方重股肱之寄擁節旄而奉朝
請盖隆體貎之恩乃眷勲臣方居密席遽瀝退身之懇
盍推從欲之仁爰告大廷用孚爾衆(具官岳飛)禀資肅毅挺
質沉雄方略得古良將之風忠勇有烈丈夫之氣奮身
許國彯趙士之曼纓厲志圖功撫臧宫之鳴劒自總幹
方之任久顓制閫之權惟績用之殊方亦恩褒之備至
戎騂𨗳節旣疊組於大邦孤棘位朝遂晉班於亞保兹
圖茂閥俾翼鴻樞庶資籌幄之竒用輯平戎之略歘煩
言之荐至摘深釁以交攻有駭予聞良乖衆望朕方記
功揜過事將抑而不揚爾乃引咎自言章旣却而復上
諒忱誠之已確雖敦諭其莫回是用崇使秩於殊庭畀
齊壇於舊服留以自近示不遐遺以全終始之宜以盡
君臣之契於戲寵以寬科全禄光武所以保功臣之終
曾無貳色猜情鄧公所以得君子之致朕方監此以御
下爾尚念茲而事君往哉惟欽服我明訓(林待聘詞)
先是右諫議大夫万俟卨論樞密副使岳飛議棄
兩淮地專守大江以南且飛提重兵十餘萬無横
草之勞倡言棄兩淮以動朝廷此不臣之漸也七
月癸丑宰執奏事上曰山陽要地屏蔽淮東無山
陽則通泰不能固賊來徑趣蘇常豈不搖動其事
甚明比遣張俊岳飛往彼措置戰守二人登城行
視飛於衆中倡言楚不可守城安用脩盖將士戍
山陽厭久欲棄而之他飛意在附下以要譽故其
言如此朕何頼焉檜曰飛對人之言乃至是中外
未之知也時樞密使張俊副使岳飛皆在鎮江府
而右諫議大夫万俟卨等論飛罪以為今春敵騎
犯淮西張俊全師遇敵趣飛來援而飛故稽嚴詔
略至舒蘄而不進比與俊按兵淮上又執偏見欲
棄山陽不守致喧外議所幸俊止其言紛紜遂定
於是飛上章丐罷甲戍以為少保武勝定國軍節
度使充萬夀觀使飛旣罷而俊獨留鎮江為備
十二月癸巳少保武勝定國軍節度充萬夀觀使
岳飛賜死先是少保岳飛舊所部統制官節制鄂
州兵馬張憲隂謀冀朝廷還飛復掌兵而已為之
副未發間爲御前都統王貴所告時樞密使張俊
在鎮江府亦奏其事右丞相秦檜乘此治飛詔委
俊收憲大理寺命中丞何鑄大理卿周三畏鞫之
十一月以右諫議大夫万俟卨爲御史中丞時張
憲之獄未成何鑄以除執政奉使乃改命卨推勘
而少保岳飛與其子忠州防禦使雲皆繫獄矣十
二月中丞万俟卨大理卿周三畏同勘岳飛等獄
成飛坐金人侵淮南受親札凡十五逗遛不進及
指斥乘輿又罷兵權令右朝散郎孫革作書與張
憲令措置擘畫看畢焚之又令憲虛申探得四太
子兵犯上流雲為與憲咨目可與得心腹兵官商
議憲為收飛及雲書遂謀反僧澤一為向憲言而
先以兵兩隊守總領轉運司癸巳詔賜飛死斬憲
雲于市令殿前都指揮使楊沂中涖其刑家屬並
遷廣南且籍其家貲而配澤一(小歴)初獄成大理
丞李若樸何彦猷謂飛罪當徒二年白于大理卿
周三畏三畏是日白於中丞万俟卨不應三畏言
當依法三畏豈惜大理卿邪有輔者投書于秦檜
言飛反状已明檜以書付獄卨卽致飛于死旣而
卨弹若樸彦猷並罷(遺史)初秦檜之居永嘉也今袐
閣修撰主管玉隆觀薛弼嘗游其門又卨為湖北
提刑弼時經撫本路除劇盗伍俊歸功于卨至是
治獄弼嘗爲飛恭謀官無一辭累及先是獄之
成也太傅韓世忠嘗以問檜檜曰飛子雲與張憲
書不明其事體莫湏有世忠曰相公言莫湏有此
三字何以使人甘心固爭之檜不聽飛知書而禮
士且濟人之貧用兵秋毫無犯民皆安堵不知有
軍先計後戰屡勝強敵號爲良將其死也天下冤
之十二年正月言者論敷文閣待制朱芾祕閣脩
撰知宣州李若皆嘗為岳飛謀議主帥有異志而
不能諫望黜以示戒詔並落職孝宗卽位紹興三
十二年七月詔岳飛起自行伍不踰數年位至將
相而能事上以忠御衆有法累立功效不自矜誇
餘烈遺風至今不冺去冬出戍鄂渚之衆師行不
擾動有紀律道路之人歸功於飛飛雖坐事以歿
而太上皇帝念之不忘今可仰成聖意與追復元
官以禮改葬訪求其後特與錄用於是追復岳飛
依前為少保武勝定國軍節度使武昌郡開國公
淳熙五年九月賜追復少保武勝軍節度使萬夀
觀使岳飛諡武穆
十月癸巳韓世忠罷樞密使(自太保英國公授太傅横海武寕安化軍節度使充)
(醴泉觀使加揚武翊運功臣)
制曰進則顓密席之崇允頼威名之重退而處殊庭之
秩盖從偃息之休眷若勛賢勞於事任茲力祈於閒佚
其寵渙於恩褒爰造治朝誕敷明命(具官世忠)韓忠懷亢烈
風槩沉雄偉然一世之英凛有萬夫之望陳軍謨而訓
旅勇且知方持師律以臨戎多而益辦自歴艱虞之險
備殚攻守之勤勳在王家爛若旂常之紀威行蠻裔烈
如雷電之馳比繇外閫之嚴入斡鴻樞之柄予深注意
日觀前箸之籌敵亦聳聞固已側席而坐何忽陳於悃
愊願卽遂於燕申謂收身於百戰之餘難復縻以萬微
之務冀黃樞之得謝追赤松而與遊載嘉止足之風固
宜從欲獨念倚毗之久弗忍遐遺是用升帝傅之峻班
還將壇之疊組乃冠靈臺之號併增井食之封俾諧就
第之榮不廢造朝之禮有蕃命數式侈寵光於戲知臣
下勤勞朕尚廸寬洪之度以功名終始爾克遵明哲之
規雖出處之或殊寔安危之並倚勿云釋位不我告猷
世忠自是年四月除樞密使至十月罷在樞府半
年太保樞密使韓世忠乞罷以為太傅醴泉觀使
其兄世良主管步軍亦罷為醴泉觀仍加奉國軍
承宣使世忠自此杜門謝客絶口不論兵時跨驢
擕酒從一二童奴游西湖以自樂平時將佐罕得
見其面云臣僚累言韓世忠之罪上留章不出世
忠亦忌秦檜隂謀而請罷遂有是命(遺史)十二年十
月太母還世忠封潭國公十三年二月進封咸安
郡王十七年三月以郊祀恩改除鎮南武安寕國
軍節度使二十一年七月壬申世忠卒世忠疾上
勅太醫馳視問勞之使相屬於道平時將吏問疾
卧内世忠曰歴事三朝大小百餘戰冐白刅中流
矢未嘗退衂瘢疻尚存發衣視之舉體皆是且曰
頼天地之靈得全首領卧家簀而没諸君尚哀之
邪疾益侵冊拜太師致仕訃聞不視朝贈賻有加
遣中貴人護喪事贈通義郡王官其親屬九人乾
道四年四月陳俊卿奏紹興初如韓世忠有功亦
宜追封於是下禮部擬故揚武翊運功臣太師鎮
南武安寕國軍節度使充醴泉觀使致仕追封通
義郡王韓世忠追封蘄王從之蔣芾奏前日韓世
忠封王趙鼎賜諡一將一相皆合公論上然之淳
熙十五年二月高宗崩詔侍從議配饗伏見故太
師蘄王諡忠武韓世忠身更百戰義勇横秋建炎
勤王投袂奮發連營淮楚虎視無前名聞遐陬至
今落膽請配饗高宗廟庭詔從之
十一月己亥范同罷參知政事
同自是年七月除參知政事是月罷執政凡四月
參知政事范同或自奏事不禀秦檜而衆方以
建和議及罷諸帥皆同之謀檜與同共政纔四月
至是疑而忌之故言者論同以為朝廷以天下兵
柄歸之宥密同乃貪天之功以為已有望罷其機
務遂以同為提舉嵩山崇福宫旣而再論遂降分
司筠州居住十八年七月初左太中大夫范同
以前執政知太平州秩滿詔令再任而治郡無政
聲是月同卒始復資政殿學士
乙卯何鑄簽書樞密院事(自御史中丞遷端明殿學士除十二年七月兼權參知政)
(事)
時金國遣審議使來欲歸太母以鑄充金國報謝
使閤門曹勛副之
紹興十二年(壬戍)
八月何鑄罷簽書樞密院事(以本職提舉太平觀)
鑄自十一年十一月除端明殿學士簽書樞密院
事是年八月罷在樞府凡十月言者論鑄首董岳
飛之獄□日滋久初無一言叙陳旣而以樞臣使
虜乃謂以讞獄不合遂致遠行又言飛之獄本其
徒所告反狀甚明而鑄故遷延意在黨惡遂罷以
本職提舉太平觀尋詔落職責徽州居住旣又論
殿中侍御史胡汝明及察官施鉅皆鑄所薦詔悉
與外任十六年七月鑄復端明殿學士提舉萬
夀宫兼侍讀後除資政殿學士提舉太平興國宫
二十二年卒
甲戌万俟卨參知政事(自御史中丞除)
卨充大金報謝使保信軍承宣使李楊副之上顧
卨曰勉為朕行卨對曰陛下屬時多艱嗣承大統
日者獨斷屈已銷兵以交與國天人同符捷逾響
報送往事居悉如聖志臣將命絶域實與榮焉
初參知政事万俟卨奉使大金國行次汴京奴隸
軰有為人致書其子者彼之伴使以為言卨曰兩
朝以玉帛相見而後敢以私書入境然父子之情
不過問安否耳發書視之果然及次涿州又以南
宫毆擔夫告者且曰一行装齎悉以車載不復調
夫矣十月卨奉使大金國還詔卨提舉詳定一司
勅令孫覩誌卨之墓曰卨之復命也宰相秦檜
假金人譽已數千言屬卨以聞卨退而歎曰丞相
訹我面謾吾戴天履地忍為此乎卒不從他日與
檜議政檜怒無復同卨之意矣(小歴)
九月乙未孟忠厚樞密使(自少保護國軍節度使判紹興府信安郡王除)
先是迎護梓宫當差大臣而左僕射秦檜辭不行
乃召少保判紹興府孟忠厚為迎梓宫禮儀使以
參知政事王次翁為迎太母禮儀使並往楚州迎
接是月忠厚遂拜樞密使秦檜欲去張俊樞密之
任乃除孟忠厚樞密使且外示寵於戚里矣(遺史)
乙巳少保左僕射秦檜加太師(梓宫及太后還策勲加封)
制曰三公論道莫隆帝者之師一德格天乃大賢人之
業睠時眞宰為世宗臣事有至難收成功於指顧人無
遠慮獨克定於規模力輔眇躬通誠大國荷上天之從
欲成愛孝以事親悉出贊㐮宜崇褒陟爰正久虚之位
用告大昕之朝(具官秦檜)碩大而光明忠肅而恭懿心潜于
聖有孟軻命世之才道致其君負伊尹覺民之任早中
異科之目旋躋要路之津節義著於艱難正程嬰存趙
孤之比平生仗於忠信見子卿持漢節而還亟登次輔
之䏈再執元台之柄險夷一致首尾七年謀皆同予國
無異政歸兵權而營屯自肅定浮議而反側以安廟筭
無遺固衆人之所不識征車遠狩惟君子以為必歸盖
信既結而情通則恩必賜而欲得龍輴來返視西洛以
寓永固之靈騩馭惟迎肅東朝以極慈寕之養庶事備
矣厥功茂焉宜進大名之封寵拜維垣之貴併加圭食
增重鈞衡彌聳具瞻式昭深眷於戲吕望尚父西伯之
業所以成周公為師成王之勲所以集永惟耆德母愧
前人其祗邦休以副朕命(程克俊詞)
四月上以淮上用兵成不戰却敵之功丙子詔推
恩宰執於是秦檜等言此睿筭無遺諸將戮力臣
等何功之有上曰漢高祖善馭群臣每諸將奏功
必賞蕭何張良盖以指縱之功也卿等同寅輔朕
以底成績朕何敢忘檜等再拜而退是月乙巳少
保左僕射秦檜加太師檜面辭新命上曰梓宫歸
葬慈寕就養皆卿之功此未報百分之一不必辭
也十月太師左僕射秦檜進封秦魏國公檜乞以
兩國封爵追封其母王氏為秦魏國夫人從之十
五年先是詔賜秦檜第一區六月己酉成上幸其
第檜妻王氏封兩國夫人新婦曹氏封郡夫人孫
塤堪坦並除直秘閣學士秦熺加承旨九月上御
書一德格天之閣賜檜以金鍍銀沙鑼唾盂照匣
等賜之先是詔檜立家廟十六年三月又詔以禮
器賜之二十年正月丁亥左僕射秦檜趍朝忽有
殿前司後軍使臣施全者挾刃於道遮檜肩輿欲
害之詔磔全于市十八年七月前知郢州趙汝涔
言陛下卽位以來用人多矣而競持異議故投艱
弭亂略無寕歲自專任一相坐致太平望以今日
得人之效宣付史館上可其奏因顧左僕射秦檜
曰此卿之功也朕記卿初自金歸嘗為朕言如欲
天下無事須是南自南北自北遂首建和議朕心
固已判然而梗於衆論久而方决今南北罷兵六
年矣天下無事果如卿言檜頓首謝曰和議之諧
陛下斷自宸衷臣奉行之耳何功之有先是檜於
格天閣下書趙鼎李光胡銓三人姓名時銓猶在
新州知廣州王欽問新州守張棣曰胡銓何故未
過海棣卽奏銓在貶所吟討譏諷遂移吉陽軍旹
十二月也十九年四月初祕閣修撰張邵建炎中
使金遇秦檜於濰州至是上書言檜之忠節嘗為
徽宗撰長書抵尼堪引大義以曉之彼有慚色於
是簽書樞密院余堯弼奏曹勛家有錄本乞宣取
以進戊辰檜言昨日蒙御前降到曹勛所藏臣向
在金庭代徽宗作書藁書中開陳與今日事無一
不合固知講和本出徽宗聖意上曰自頃用兵朕
知其必至於講和而後止在元帥府時朕不知有
身但知有民每惟和好是念檜曰此所以延天命
也上乂曰用兵盖不得已豈可樂攻戰本朝真宗
與契丹和百餘年民不知兵神宗雖講武實未嘗
用朕自始至今惟以和好為念盖兼愛南北之民
以柔道御之也左僕射秦檜與故給事中胡安
國及其子徽猷閣直學士寅皆厚善寅嘗以書謝
秦檜略曰願公脩政任賢勿替初志遵王攘敵以
開後功檜謂其諷已始大怒之時前禮部侍郎張
九成與前步帥解潜並謫居南安軍一日潜病劇
九成往省之潜泣曰平生惟仗忠義誓與敵死以
雪國耻而不肯議和遂為秦所斥此心惟天知之
九成曰無愧此心足矣何必人知然人亦無不知
者但有遲速耳潜曰聞此言心中豁然矣遂逝旹
十二月也十一月庚午參知政事余堯弼簽書樞
密院巫伋乞今後朝退依典故權赴太師秦檜府
聚議從之十二月秦檜久患病在告甲子始朝參
二孫直寳文閣塤直顯謨閣堪扶掖以入詔免拜
上喜甚曰且得與卿相見檜頓首謝上曰瑞雪應
時可喜乂北使在途並無湏索足見省事二十年
五月祕書少監湯思退等言有旨以師臣秦檜忠
義大節付在史館尚有今來事迹及張邵所奏之
書尚闕望令檜錄奏宣付庶得廣記甲辰上謂檜
曰思退乞將卿靖康事記為别錄以示天下後世
可依其請秦檜謙退久之上曰不然後代無以知
卿忠義簽書樞密院巫伋曰檜之大節天下共知
要當令屡書不一使後世姦賊悚懼上然之六月
左朝請郎何大圭進聖德頌又福建機宜吳元美
嘗作夏二子傳為鄉人鄭煒所告又元美家有潜
光亭商隠堂煒上秦檜啓云亭號潜光盖有心於
黨李堂名商隠實無意於事秦盖捃拾其事皆類
此上謂宰執曰大圭意可嘉可與直祕閣元美至
引伊尹相湯伐桀事其悖逆不道甚矣特貸死送
容州編管七月上謂秦檜曰當北使張通古等在
館議歸疆之時曾開與李彌遜等不止異議察其
用心罪不容誅秦檜曰陛下兼愛南北斷以不疑
致徽宗卜永祐之安太后遂慈寕之養茲為天下
逹孝初開彌遜與王庶等為不臣之逆說訹胡銓
上書陛下獨語臣曰朕初無黃屋心今横議若此
據朕本心惟當飬母耳臣踧踖不知所措二十一
年十月御製秦檜畫像贊仍親&KR0904;宸翰賜之贊曰
維師益公識量淵冲盡闢異議决策和戎長樂温
凊寰宇阜豐其永相予凌煙元功自左僕射秦檜
用事士大夫平日小失其意輙禍不測集英殿脩
撰提舉太平興國宫魏矼當初講和時與議不合
檜嘗欲除近郡矼遜辭不就奉祠凡四任寓衢之
常山僧舍蕭然一室迄免於禍是年二月卒士論
傷之初故相趙鼎嘗謂其客刪定官方疇曰自鼎
再相除政府外所引從官如常同胡寅張致遠張
九成潘良貴吕本中魏矼皆有士望異日决可保
其無他疇曰願公徐觀之鼎曰此等人才如何變
得其後諸賢流落之久皆壁立萬仞雖死不變疇
始信鼎之能知人也秦檜之初相也徽猷閣待制
王居正時為左史嘗奏上以謂檜作相前所言皆
不讎檜憾之及檜再相專國居正慮為所害屏居
常州時事一不掛口書祠官之考十有二至是檜
權益張尤忌善類大誅譴以立威多竄之嶺外居
正闔門託疾猶奪其職是年十月卒癸卯賜秦檜
玉帶一十月檜封魏國公十五年六月賜檜甲第
一區丁丑幸檜第十七年以郊祀恩改封益國公
二十三年知鎮江府王循友乞加秦檜九錫降付
中書檜收之不行未幾移循友知建康府識者探
知檜心矣八月秦檜之長孫右文殿修撰塤應兩
浙轉運司解試考中第二時猶微示至公也二十
四年塤赴禮部貢院試而主司考中第一人遂加
敷文閣待制塤為檜之孫熺之子試第一人阿諛
之風大露矣是時檜久柄任權自已出而食君之
禄者皆知有秦檜而忘於先君後臣之義可謂寒
心哉(遺史)
十月乙亥程克俊簽書樞密院事(自翰林學士遷端明殿學士除尋兼權參)
(知政事)
十一月癸巳張俊罷樞密使(自太𫝊慶國公授鎮洮崇信軍節度醴泉觀使清河)
(郡王加安民靖難功臣)
制曰仗鉞秉旄出嘗顓於軍旅之事弁冕端委入或憚
於朝廷之儀矧邊陲戍兵已見於沉㷭則將帥大臣樂
居於散地眷惟我勛賢之舊閔勞以樞機之煩咨爾在
廷咸聽朕命(具官張俊)才資俊偉謀略雄深語多赤氣之浮
性得金行之正初拜大將無復一軍之驚屡奏膚功自
是萬人之敵志雅奮於忠義識暗合於韜鈐多修扞我
於艱勤勞靡懈師衆以順為武號令惟明自升宥密之
司尤切安危之寄適隣封之敦睦幸寰宇之小康而乃
數貢誠忱力祈閒退智同乃祖欲尋黃石之老人慮創
前賢不斷長城之地脉雖失倚毗之重良嘉止足之風
是用兼三鎮之節旄次上公之衮繡胙開茅社榮疏王
爵之封名列雲臺寵冠功臣之號俾就琳宫之佚仍趍
玉殿之朝增衍爰田申加幹食以𢡟爪牙之力以隆心
膂之私於戲李衛公之稱疾闔門最為明哲郭汾陽之
聞命引道豈俟嫌疑罔俾斯人專美唐室
俊自紹興十一年四月除樞密使至是年十一月
罷位樞府一年半初太師左僕射秦檜與太傅樞
密使張俊同主和議約盡罷諸將獨以兵權歸俊
故俊力助其謀及諸將已罷而侍御史江邈言俊
之過於是俊求去位癸巳罷為醴泉觀使復還三
鎮舊節清河郡王十二年正月張俊出視師回到
行在力辭本兵章凢四上上遣内侍數留益確俊
乃復視事俊為樞密使固其位而無請去意秦檜
欲去之乃令侍御史江邈言其罪上曰張俊有策
立復辟之功非有謀反之事皆不可言於是檜乃
以孟忠厚為樞密使俊素與忠厚不恊遂請罷去
(遺史)二十一年十月壬午太傅静江寕武静海軍節
度使醴泉觀使清河郡王張俊除太師甲戍上幸
張俊第二十四年七月癸丑太師醴泉觀使清河
郡王張俊卒贈循王謚忠烈甲寅上曰張通古之
來俊極宣力與韓世忠等不同己未上又曰武臣
中無如俊者比韓世忠相去萬萬宜檢祖宗故事
優其贈典旣而有司欲依世忠例上曰俊與國有
功明受間俊有兵八千屯吳江朱勝非降指揮與
秦州差遣俊不受進兵破賊當與小國一字王遂
贈循王(韓世忠數舉兵以敗和議故也)俊享年六十九以疾終于
牖下上聞其薨震悼輟視朝三日賜棺木襲以一
品禮服厚錄其孤俊状貎雄偉性禀嚴重征行戍
守師律整齊納亡撫降皆能得其死力如楊存中
田師中趙密軰皆出其門性貪吝喜置田産故江
浙兩淮間歲入租米僅百萬石及死諸子進黃金
九萬兩上幸俊第臨奠為慟哭勅葬于常州無錫
縣命内侍張去為護葬事淳熙十五年二月高宗
崩議配享侍從議太師循王諡忠烈張俊策翼覇
府披荆棘以立朝廷禦侮鄞川靖寇江左功名之
盛溢於旂常而秉心忠勤始終一節請與韓世忠
並配享高宗廟庭詔從之
是月孟忠厚罷樞密使(加少傅知建康府)
忠厚自是年九月拜樞密使是月罷位樞府僅兩
月少保樞密使孟忠厚求去位罷為少傅判福
州旣而與知建康府葉夢得兩易其任時閩中之
寇未平詔夢得挾御前將士便道之鎮(小歴)先是侍
御史江邈屢言樞密使張俊之罪盖秦檜之意也
事皆不行檜乃除孟忠厚為樞密使忠厚與俊素
不恊故知其不兩立也於是俊果乞罷去俊既罷
則忠厚可去矣遂加少傅除建康府兼江東安撫
制置大使忠厚為樞密使本在於去俊也(遺史)二十
五年十二月詔醴泉觀使孟忠厚令奉朝請乙酉
魏良臣奏曰忠厚戚里最號賢者上曰向來徽宗
梓宫湏宰相護送秦檜辭不肯行遂差忠厚以樞
密院護送深不欲任外戚萬一有過治之則傷恩
釋之則廢法如太后家子弟但加以爵禄奉祠而
已良臣奏陛下聖明深得所以待國戚之體二十
七年二月以少傅信安郡王孟忠厚提舉秘書省
四月忠厚卒
紹興十三年(癸亥)
閠四月乙卯王次翁罷參知政事(資政殿學士提舉洞霄宫)
次翁自紹興十年七月除參知政事至是年閠四
月以老求去位而罷執政凡二年餘十九年十二
月資政殿學士王次翁卒於明州
六月程克俊罷簽書樞密院事(依前職提舉洞霄宫)
克俊自紹興十二年十月除端明殿學士簽書樞
密院事是年六月以疾求去位遂罷在樞府(凡八月)
紹興十四年(甲子)
二月丙午万俟卨罷參知政事
卨自紹興十二年八月除參知政事至是年二月
罷執政一年半秦檜與參知政事万俟卨一日同
奏事退坐殿廬中批上旨除某官吏鈐紙尾進卨
曰偶不聞聖語檜怒於是御史中丞李文會右諫
議大夫詹大方皆論卨違詔除職與郡而給事中
楊愿駁奏乃以卨為提舉太平觀文會又論中書
舍人劉才邵祠部郎官王觀國皆附卨以進亦詔
與外任(小歴)卨為參知政事二年噤嘿奉秦檜而已
檜厭之令御史中丞李文會言其罪卨白檜乞上
殿留身略辨其事檜疑其背已遂以宫祠罷之(遺史)
卨以宫祠罷參政也卨之姪與王會有語言相爭
會後譛于秦檜檜再令李文會言其罪遂送歸州
居住(同上)
是月樓炤簽書樞密院事(自資政殿學士新知建康府除尋兼權參知政事)
五月甲子樓炤罷簽書樞密院事
御史中丞李文會等論端明殿學士簽書樞密院
事樓炤不可以居政塗甲子詔罷依舊職提舉江
州太平觀
乙丑李文會簽書樞密院事(自御史中丞遷端明殿學士除兼參知政事)
十二月李文會罷簽書樞密院事
中丞楊愿侍御史江勃右正言何若交論簽書樞
密院事李文會邪險害政不恊衆望乃與編管人
王文獻締結俾之游說又私飬臺吏伺臺中章疏
梟心虺志無所不為文會亦請罷詔文會落職又
論文會薦冐官人陳洵於奉使王師心濫轉四資
遂貶筠州二十八年九月端明殿學士知成都府
李文會卒
辛丑楊愿簽書樞密院事(自御史中丞遷端明殿學士除)
紹興十五年(乙丑)
十月丙子楊愿罷簽書樞密院事
端明殿學士簽書樞密院事楊愿自請罷詔仍舊
職提舉太平觀二十三年資政殿學士知建康府
楊愿卒
癸未李若谷簽書樞密院事(自敷文閣直學士樞密都承旨兼侍讀遷端明殿學)
(士除尋兼權參知政事)
若谷永平人
是月秦熺知樞密院事自士(翰林學承旨除)
熺力請依李淑故事避親而罷庚寅以為資政殿
學士提舉萬夀觀恩數視執政尋兼侍讀十七年
正月加大學士十八年三月壬午秦熺再知樞密
院事一日左僕射秦檜以問祠部郎官胡寕曰兒
子近除外議如何寕曰外議以為公相必不襲蔡
京之迹於是檜怒(寕崇安人安國子也)四月知樞密院秦熺
言父子共政理當避嫌庚子以熺為觀文殿學士
提舉祕書省立班左僕射之次二十年二月戊子
觀文殿學士提舉萬夀觀秦熺加特進觀文殿學
士為萬夀觀使
制曰上帝復高祖之德克靖我邦皇天付中國之民是
生王佐眷言碩輔久曠宰司宜參茂憲之規用示褒書
之寵涓以榖旦告於治朝(具官秦熺)道造聖宗量包國器承
乎忠義之美濟以文章之華得天民知覺之先密施惠
術本師友淵源之正大放德言自避寵於樞庭肆躋榮
於祕殿冠華光之講讀修麗正之圖書朝端聳見於儀
刑天下想聞其風采維觀文學士之稱大匪舊德相臣
而弗居矧晉位之崇階號優賢之特禮建使名於珍館
衍戸賦於腴田併集恩光庸昭眷遇於戲上宰特高百
辟旣有舊班眞儒並出一門豈非亨會茲合至公之論
匪惟妙簡之私益厲壯猷以永慶譽
紹興十七年(丁卯)
正月壬辰李若谷參知政事(自端明殿學士簽書樞密院事除)
何若簽書樞密院事(自御史中丞除)
秦檜凡薦用人莫不有說林大鼐言生節死節事
李若谷之弟若水盡死節於京師圍城之際而用
若谷為參政可謂厚於死節之家矣然則用生節
而位三公則秦檜不為叨沗可知矣(遺史)
二月辛酉李若谷罷參知政事
江勃論參知政事李若谷罷為資政殿學士提舉
江州太平觀再論遂奪職江州居住
三月乙亥何若罷簽書樞密院事
端明殿學士簽書樞密院事何若引疾乞罷詔依
舊職提舉太平觀二十年七月何若卒宰執奏聞
上令遺表恩澤依謝克家例秦檜因論克家從偽
楚之罪上曰朕卽位之初黃潜善汪伯彦言從邦
昌者多矣時且欲安反側彼乃不自知其罪檜曰
陛下灼知忠逆之迹如天徧覆神竒臭腐俱蒙帝
力而不自知也
己卯段拂參知政事(自翰林學士除)
四月己亥汪勃簽書樞密院事(自御史中丞遷端明殿學士除十八年二月)
(兼權參知政事)
紹興十八年(戊辰)
正月乙未段拂罷參知政事
殿中侍御史余堯弼右正言巫伋論參知政事段
拂天資隂邪何以躐居政府時趙鼎死於海外段
拂因而嘆息秦檜聞之怒令臣僚言其罪遂罷為
資政殿學士提舉江州太平興國宫(遺史)三月臣僚
希秦檜之意再言段拂之罪故落資政殿學士興
國軍居住二十六年六月左中大夫段拂卒
七月丙申汪勃罷簽書樞密院事
勃以親老乞歸飬詔依舊職提舉太平興國宫隆
興二年九月左朝奉郎汪勃復龍圖閣學士致仕
丁酉詹大方簽書樞密院事(兼權參知政事九月卒)
十月丙辰余堯弼簽書樞密院事(兼權參知政事)
紹興二十年(庚午)
二月癸未余堯弼參知政事(自簽書樞密院事除)
巫伋簽書樞密院事(自給事中遷端明殿學士除二十一年十一月兼權參知政事)
堯弼字致勳(闕)人
堯弼尋為賀大金登寳位使知閤門事鄭藻副之
紹興二十一年(辛未)
十一月庚戍余堯弼罷參知政事(資政殿學士提舉洞霄宫)
堯弼自紹興十八年除簽書樞密院事二十年二
月除參知政事是年十一月罷執政凡三年右諫
議大夫章复侍御史林大鼐論參知政事余堯弼
傾邪姦險朝廷有大議論則默而不言望貶之以
清政府堯弼亦奏乞祠詔除資政學士提舉外祠
复等再論落職時執政皆由秦檜進少忤檜意
則臺諫探檜意而彈擊之檜或諭意於臺諫使言
其罪旣已罷去則繼有章疏奪其職或猶未已又
有章疏然後責偏州安置或居住於是為執政者
皆惴惴然備去計不以為榮而遭罷斥者亦謂分
當如此耳名器於是輕矣(遺史)
紹興二十二年(壬申)
四月丙子巫伋罷簽書樞密院事
伋自紹興二十年二月除端明殿學士簽書樞密
院事是年四月罷在樞府二年餘初右諫議大夫
章复論簽書樞密院巫伋輔政無補而殿中侍御
史林大鼐亦論伋黷貨營私丙子詔伋以本職奉
外祠复等再論遂落職隆興二年五月詔巫伋召
赴行在臣僚言巫伋者才學識見政事操履略無
一長徒以謟事秦檜為之鷹犬故能躐取大官今
廢退十年議者不以為屈若伋收召則汪勃章复
之流皆復用矣未敢書行從之
辛巳章复簽書樞密院事(自御史中丞遷端明殿學士除兼權參知政事)
九月癸丑章复罷簽書樞密院事
侍御史宋樸右諫議大夫林大鼐同論簽書樞密
院章复背公營私附下罔上望加黜責詔以舊職
端明殿學士奉祠樸等再論遂落職初章复為右
正言檜因事喜之即除复諫議大夫欲引為執政
矣及為簽書樞密檜曰我眼底覷不得章复臺諫
聞而上言复遂罷為端明殿學士提舉洞霄宫侍
御史宋樸再言章复之罪遂落職隆興二年九月
左朝散郎提舉洞霄宫章复為龍圖閣學士本官
致仕
十月甲戍宋樸簽書樞密院事(自御史中丞遷端明殿學士兼權參知政事)
紹興二十三年(癸酉)
十月戊辰宋樸罷簽書樞密院事(端明殿學士提舉洞霄宫)
樸乞罷詔以舊職奉祠諫議大夫史才言樸為士
而不自愛乃(闕)道罔俗不當以祕殿隆名寵之遂
落職隆興二年六月左朝奉郎提舉太平興國宫
宋樸復龍圖閣學士致仕
壬申史才簽書樞密院事(自諫議大夫遷端明殿學士除兼權參知政事)
紹興二十四年(甲戍)
六月癸巳史才罷簽書樞密院事(端明殿學士提舉洞霄宫)
御史中丞魏師遜右正言鄭仲熊言簽書樞密院
史才天資隂賊嘗受李光薦不惮數千里貽書於
光謀為國害詔以端明殿學士舊職奉祠師遜等
再論遂落職
甲午魏師遜簽書樞密院事(自御史中丞遷端明殿學士除兼參知政事)
十一月乙丑魏師遜罷簽書樞密院事
殿中侍御史董德元論簽書樞密院事魏師遜懷
姦嗜利不恤國事詔以端明殿學士舊職提舉太
平興國宫德元再論落職
丁卯施鉅參知政事自侍(吏部郎除)
自秦檜專國士大夫之有名望者悉屏之遠方凡
齷齪委靡不振之徒一言契合率由庶寮一二年
卽登政府仍止除一廳謂之伴拜稍出一語斥而
去之不異奴隸皆禠其職名闕其恩數猶庶官云
故自万俟卨罷至此十年參預政事之臣才四人
而已
同日鄭仲熊簽書樞密院事(自吏部侍郎遷端明殿學士除尋兼權參知政事)
仲熊西安人時秦檜秉政久言路皆其所引初監
察御史鄭仲熊為右正言首論定國是久任用抑
奔競節浮費與推誠於有功之宿將等事然其間
不無阿附自秦檜專國前後執政無敢少違其意
者於是仲熊歎曰為官至此可以行志而不得行
遇主如此可以圖報而不得報負愧多矣
紹興二十五年(乙亥)
四月乙酉施鉅罷參知政事(資政殿學士提舉太平興國宫)
侍御史董德元右正言王珉論參知政事施鉅傾
邪詭祕嘗與李光交又為何鑄所引用鉅既被斥
心嘗怏怏遂罷除職領祠德元再論遂落職孝宗
卽位詔資政殿學士提舉太平興國宫施鉅為左
大中大夫依前資政殿學士致仕
六月己卯鄭仲熊罷簽書樞密院事
秦檜久專朝政而士大夫急於進者多附檜意掎
摭人之語以為謗訕通判常州沈長卿舊嘗與參
知政事李光啓曰縉紳守和親甘出婁敬之下策
敵人難信結孰慮吐蕃之劫盟檜時已惡之至是
與左從政郎芮&KR0974;同賦牡丹詩為隣舍人所告以
為譏議送大理寺獄具檜奏其事簽書樞密院兼
權參知政事鄭仲熊嘿無一言罷朝檜頗咎之時
有旨長卿&KR0974;皆除名編管於是侍御史董德元右
正言王珉論仲熊遂罷為提舉太平興國宫又有
前知衢州趙令衿居衢州因觀檜家廟記口誦君
子之澤五世而斬之句通判汪召鍚教授莫汲於
坐閒聞之因告令衿謗訕旣而詔謫令衿於汀州
且置獄乾道九年三月詔仲熊復端明殿學士致
仕
辛巳湯思退簽書樞密院事(自禮部侍郎遷端明殿學士除十月兼參知政事)
八月丙戌董德元參知政事(自吏部尚書除)
德元字體仁吉州人登第七年而執政初該免舉
特奏名赴廷試以文學除官還鄉里後赴轉運司
請解省殿試考中第一人盖前所未有也德元有
官及第作狀元用為參知政事則秦熺為觀文殿
學士不為過矣此秦檜之用心也(遺史)
十月丙申太師左僕射秦檜進封建康郡王致仕子熺
加少師致仕
檜建康郡王致仕制曰太平樂於與賢共享盈成之治
王公坐而論道難親幾務之煩眷予不召之臣光輔中
興之運茲覧辭榮之奏宜推從欲之仁揚于大廷詔爾
百辟(具官秦檜)閎深而肅括博厚而高明任天下之重而靡
辭其難舉聖人之言而必見於用早堅不奪之節力拯
無窮之基自登冠於宰司首定盟於隣好大策非凡所
見咸胥動以浮言元老克壯其猶獨秉持於素守上以
遂予一人之孝養下以成爾萬姓之安居不矜功業之
光明復立規摹之宏遠勸農桑而臻冨庶興禮樂以道
中和國制旣成天休來萃比連聞於假告已渴想於儀
刑廼命僕臣親臨甲第惟隂德之獲報宜勿藥以有瘳
何遽貢於嚢封祈上還於印綬誠請確至詔旨莫回其
寵拜於王封用歸榮於里社陪敦井賦併衍圭腴以隆
華夏之瞻以正國家之體於戲旣明且哲已得樊仲之
保身俾壽而臧宜繼魯僖之善頌其加保嗇永廸吉康
(宇文粹中詞)
熺加少師致仕制曰避寵辭榮君子禔身之高致尚賢
馭貴人主厲世之至權眷惟進讀之眞儒遂露丐閑之
誠請誕&KR0993;顯冊敷告治朝(具官秦熺)志剛而氣和才全而能
鉅適堯舜文王為正道惟燭理之既明為稷契咎繇之
良臣其自任為甚重早潜心於聖域旋奮迹於詞場黼
藻人文射策嘗膺於親擢羽儀禁路輸忠尤簡於深知
昨躋視草之榮力贊和戎之策經武樞庭則䆒治乎邊
𤨏䏈班揆路則增峻於民瞻升棘位之高華侍路門之
邃密有嘉謀而告於内彰后德之惟臣按往古而驗之
今嘉乃言之可績方需同德叶致丕平茲覧嚢封願還
官政雖當食而屡歎顧高情之莫回其峻陟於崇資姑
暫從於燕適陪之多賦衍以眞封以昭體貎之隆以厚
始終之遇於戲朕篤股肱之義不忘注意之勤爾毋金
玉其音尚勉辰猷之告服此休命永綏夀祺(自少傅觀文殿大學)
(士充萬夀觀使兼侍讀提舉祕書省加少師致仕)
檜自紹興八年三月拜右僕射十一年六月加左
僕射十二年九月加太師至是年十月卒獨相十
八年熺自十八年三月除知樞密院事至是年十
月以少師致仕執政八年丁酉上諭執政曰秦檜
力贊和議天下安寕自中興以來百度廢而復備
皆其輔相之力誠有功於國傷惻久之遂贈申王
諡曰忠獻初和議定時國書中有不得輒易大
臣之語盖秦檜恐前宰臣張浚之復用也至是檜
有患失之心而尤忌浚臺臣每有彈章語必及之
至論知洪州張宗元章則謂浚為國賊湖南提舉
汪召錫娶檜兄女嘗告訐趙令衿欲遣圖浚又江
西轉運判官張常先箋汪宗元所與浚詩亦興獄
株連及浚又捕故相趙鼎之子汾下大理獄令自
誣與浚及李光胡寅等有異謀凡一時賢士五十
三人獄上而檜病篤不能書矣乙未上幸檜第問
疾丙申進封檜建康郡王加其子少傅觀文殿大
學士熺為少師是夕檜卒熺亦致仕乃詔簽書樞
密院湯思退權參知政事方洪獄之興也逮百餘
家帥臣王師心隨事救之頼以免者為多檜薨事
乃熄二十年正月丁亥殿前司使臣施全刺秦
檜不中被執自是檜出入添兵五十持挺以衛且
禁人行步四方士大夫赴闕求見檜者皆不見之
以防刺客九月秦檜以病在告獨簽書樞密院巫
伋一人每日上殿及至都堂不敢開一言可否事
六部百官皆停筆以待檜疾愈不敢裁决唯行常
程文書而已十月兩府就秦檜第禀事十二月檜
疾愈出治事(遺史)二十五年九月秦檜病不出唯日
與曹泳議事秦檜以病危篤奏劄子乞同男熺致
仕二孫塤堪改差在外宫觀降詔不允曰丙吉有
疾夏侯勝預知必瘉謂有隂德者必饗其夀以及
子孫卿獨運廟堂再安宗社元勲偉績著在旂常
過吉遠矣茲微爽於節宣曾何傷於氣體矧今朝
廷恃以為輕重天下頼以為安危卿其專精神省
思慮勿藥之喜中外所期納禄有陳豈朕所望所
請宜不允再請許之秦熺為少師觀文殿學士充
萬夀觀使兼侍讀提舉祕書省加國公奏劄乞守
本官致仕庶幾父子俱退追迹漢二䟽御筆批劄
有曰朕方頼卿父子同心合謀共安天下豈可遽
欲捨朕而效從二䟽哉不允再請許之先是王
楊英為浙東安撫司恭議任滿赴闕嘗上書薦熺
為宰相遂得知秦州任滿又除直祕閣知眉州楊
英嘗對衆自言我嘗薦小秦為宰相聞者皆側目
及秦檜病篤董德元曹泳等謀欲使熺繼相位人
又切齒至是熺致仕朝野皆罔測其然上幸秦檜
第問病檜朝服拖紳無一語惟流涕淋浪上亦為
之墮淚就手解紅帕賜檜拭淚旣退其子熺奏請
代居宰相者為誰上曰此事卿不當與秦檜遺
表略曰伏念臣早緣未學奮自諸生當見危致命
之秋守策名委質之分畫疆之遣元樞飛掩執之
符存趙之陳具僚奉懲斷之指倉皇去國奔走從
君衣冠不變於中華覲會自安於常度雖歴九死
其無悔猶冀一言而可興草徽廟之尺書破偽齊
之三策身屈營窟心在周行洎浮海以言旋舉同
朝而趣異下石而擠者紛至奉身而退者累年荷
上聖之深知排群疑而復用延登右揆峻陟維垣
專秉任於鈞衡奉疇咨於帷幄入而告后玉音嘗
許其無心出則稱君輿論共推於得體上遵成筭
復建中興(云云)伏望皇帝陛下惟新盛德謹保清
躬萬夀無疆長奉東朝之飬五兵不試永居北極
之尊益堅隣國之歡盟深思宗社之大計謹國是
之搖動杜邪黨之窺覦以治亂為蓍龜以賢才為
羽翼事有未形而宜戒言或逆耳而可從緩刑乃
得衆之方訓本乃冨民之術凡此數端悉留聖念
檜病篤招董德元湯思退至卧内各贈黃金千兩
德元以為若不受它時病愈疑我二心矣乃受之
思退以為檜多疑心它時病愈必曰我以金試之
便待我以必死邪乃不敢受上聞之以思退為非
檜之黨檜薨年六十六檜兩居相位凡十九年每
薦執政必選世無名譽柔佞易制者不使干預政
事備員而已百官不敢謁政府州縣亦不敢書問
若孫近韓肖胄樓炤王次翁范同万俟卨程克俊
李文會楊愿李若谷何若段拂汪勃詹大方余堯
弼巫伋章复宋樸史才魏師遜施鉅鄭仲熊等皆
不及一年或半年誣以罪罷之尚疑復用多是居
千里外州軍且使人伺察之是時得兩府者不以
為榮檜内深阻如崖□不可測喜贜吏惡廉士通
饋遺四方大帥監司郡守饋獻者無虛日凡欲投
書啓者以臯䕫稷卨為不足比擬必曰元聖或曰
聖相檜初為宰相紹興二年罷御筆付綦崈禮
令作制力詆之及再為相加太師封益國公而崈
禮已死檜乃進劄乞於崈禮女夫謝伋之子家取
將御筆焚毁其文曰(云云)靖康之末邦昌僣號臣
獨不戴異姓乞於皇族不與背盟之議者選擇繼
統其後軍前取出欲行懲斷幸而不死驅敵遠去
臣終不變初議至於徽宗草書以為南朝有子不
當相待遽如石晉國相雖傲岸自用猶遣人厚送
錢絹至盈萬數後有傳錄至中朝者其本尚在可
考不誣愚臣君臣之契與立朝本末如此昨自初
還朝時首奏令劉光世通書請好其後呂頥浩都
督在外臣又奏遣北人招討都監門客通書求好
未幾邊報王倫來歸頥浩遂欲攘以歸已力援張
邦昌友壻朱勝非來朝旣而圍城中人綦崈禮與
頥浩勝非援受偽命人謝克家復來經筵當臣之
求去也陛下親諭再三恩意凝密臣獨以書生不
識事體以必退為真是頥浩乃與權邦彦同日留
身乘間建言以謂宰相之去乃無一事於是旋易
臺諫擬請御筆至崈禮草制之日請以為據崈禮
被逐常以所得御筆公廣示衆今崈禮已死無子
獨有女嫁謝克家之孫伋之子若不收拾所降御
筆復歸天府則萬世之後忠逆不分微臣得君立
朝無所考信實害國體伏望聖慈特降睿旨令台
州取索崈禮所受御筆繳進聖旨依奉三省行下
台州取元降御筆復歸天府所謂欲盖而彰者檜
之謂也秦檜柄任之久法寺禁繫公事並不遵
用法律唯視檜一時之私意死則死之生則生之
笞杖徒流一切希望風旨故檜權益重勢益盛天
下之人益畏而忌之上知其弊乃降詔卹刑先是
秦檜秉國政諸路承順風旨應奏聞者止申尚書
省取旨庚午三省樞密院同奏乞事無巨細皆湏
奏聞秦檜當國柄時聽受䜛間輒以風聞卽起
大獄故使告訐之風人不堪之上知其為害乃下
詔止告訐檜為相御史臺與封駁官皆備員不敢
彈事百寮有忤檜意檜欲去之則微示顔色而臺
官已探知之次日卽有言章略不敢少緩或有檜
遣人諭意與臺官令有言臺諫倉皇應語承順而
已故楊愿未為執政時士大夫號其為肉簡牌言
愿傳檜旨意為多也檜為左僕射不除右僕射應
執政陞遷皆檜一力成就之旣為執政亦不久必
斥去皆是臺官承檜指意方敢上章疏第一章帶
職宫祠數日間再一章落職例皆如此故得執政
者亦自以為不久必去莫不束装以待之固非一
日矣上知其然親擢湯鵬舉為侍御史又降詔戒
諭臺諫(云云)鵬舉首具白簡論列知太平州王珦
知宣州王鑄知廬州鄭僑年新知嚴州郭震廣東
經略方滋知邵州林機福建提舉常平王瀹通判
廣德軍鄭時中淮南運判龔鍳提舉浙東茶塩黃
兊並罷之皆檜之親戚門人也由是檜親戚門人
未遭論列者皆不安迹檜當國有進士上書獻
策或忤其意有置之死地輕者亦送外州軍學聽
讀雖為聽讀當職官亦掛意防守必送之廂司與
編管人無異為士者甚苦之七月丙午有旨進士
因事送諸州軍聽讀者遇赦放令自便淮東提
舉茶塩朱冠卿奏故相當權不遵祖宗故事科舉
雖存公道廢絶私于子孫皆置俊異之選私於族
裔親戚又私門下憸人鄙夫前舉一榜如曹冠秦
塤周寅鄭時中秦焞鄭鎮沈與傑秦焴凡八人其
間多是乳臭小兒至於素不知書全不識字者濫
竊儒教侵占省額欲乞特降聖旨於曹冠等階官
以左易右俾正流品却將向來侵取人數復還今
舉省額御史中丞湯鵬舉奏欲以有官人赴試者
令各帶右字如無官試者合行駮放然後方可以
前牓侵額之數於後牓收使八月得旨依奏九
月戒諭臣寮不得論列秦檜家族秦熺以湯鵬舉
言其宗族親戚門人不已甚不堪之乃檢尋鵬舉
平日上其父書併與已書皆感恩戴德佞媚之詞
遂密遣人進珍寳數十萬貫獻上及獻中宫與劉
貴妃且繳鵬舉書詞上為之惻然興念而鵬舉不
知也復上言檜之孫敷文閣學士塤敷文閣待制
堪檜孫婿敷文閣待制吳益乞追奪官職事上令
檜門人張掄代旨批云臣寮所論甚恊公議然朕
以秦檜輔佐之久又臨奠之日面諭檜妻許以保
全若遽奪諸孫與婿職名不惟使朕食言而於功
臣傷恩甚矣可令中外知朕此意今後不得更有
論列鵬舉以言不行乞出又詔諭止之(並遺史)十
四年九月時秦檜用事久職臺諫者皆其耳目每
薦進必先諭以已意檜嘗謂祕書郎張闡曰君久
次欲以臺中相處如何闡曰丞相苟見知老死祕
書幸矣檜默然殿中侍御史汪勃論之有詔罷闡
二十二年六月秦檜嘗謂禮部侍郎陳誠之曰
事有所聞可以片紙見諭盖方用告訐以擢人才
誠之不承其意以此頗忤檜是月誠之丁父憂以
去時前祕閣修撰張九成謫居南安軍或問九
成近日士大夫氣殊不振九成曰秦公方斥異已
起告訐此其勢欲殺賢者然未必不反激人之言
子姑俟之二十三年時秦檜當國凡謫官在嶺
外者雖其親舊不敢相聞盖傾險急進者或窺伺
中傷以為竒貨廣西帥臣陳璹頗能調護遷客通
判静江府汪應辰檜之所不樂者璹獨與之相善
未幾璹被召而去福建安撫司恭議官賀允中嘗
為閩漕平鹽貨見謂稱職秦檜以其不下已授祠
觀者五年復令入帥幕以抑之二十四年言者
論高郵守吴祖度乃流人幵之子幵賣國立偽楚
今祖度乃與幵壻曾慥分守淮郡詔並罷上顧秦
檜曰當時忠義無若卿者檜曰臣一時守職邅遇
陛下龍興遂依日月之光上曰此卿謙辭也先
是静江府有驛名秦城廣西帥臣直祕閣吕愿中
約賓寮共賦秦城王氣詩衆人皆賦其不賦者惟
寓居奉祠官劉芮等三人芮摯孫也時祕閣修撰
張九成謫居南安軍已十餘年南康士子春試回
有見九成者言秦氏子高第而嗟洪皓之被斥九
成曰洪以厄金廷十餘年艱險萬状死亦不畏義
氣凛凛照映古人秦公以私害之不久天必伸之
矣二十五年時秦檜除吏多親故間亦用同鄕
同榜之士然必其人自取且力禱然後得之肇慶
府守臣韋元振與檜同登第丼於遠宦未嘗以私
書干檜前知潮州監司薦其治績得籍記中書而
已三月始遷元振為廣東提舉常平官先是知
饒州洪興祖以經學得名龍圖閣直學士程瑀嘗
注論語興祖為之序摘取瑀發明聖人忠厚之言
所謂不使大臣怨乎不以者表而稱之興祖嘗忤
秦檜故因此誣譛得入檜疑興祖託經以議已遂
責昭州安置八月卒人謂興祖通經早以此席英
譽晩以此賈竒禍其後追贈直敷文閣初紹興
戊午歲吕本中為中書舍人張九成為禮部侍郎
同見秦檜檜曰大抵立朝湏優游委曲乃能有濟
九成荅曰未有枉已而能正人者也檜為之變色
及趙鼎罷相居會稽方疇見鼎道檜此語因曰秦
相亦今之賢者安得有此怪論鼎曰此南方之所
謂賢者北方之賢者必不爾也疇曰公旣知之安
得薦之于上乎鼎曰張德遠罷相之後鼎再相上
曰卿旣還朝見在政府去留惟卿意鼎曰秦檜不
可令去一日檜留身下殿有喜色謂鼎曰檜適求
去上云公自知檜令檜與公商量鼎握檜手曰吾
軰當以國事為心也檜由是安迹盖行止非人所
能為也至是疇默數檜再專國柄十有八年士大
夫死於其手者甚多則鼎言非人所能為信哉
戸部侍郎曹泳檜之姻黨藉勢妄作荆南府流民
積逋二十餘萬緡泳責逋甚急曰不且有譴時秦
檜晩年怒不可測而泳乃其黨兇燄赫然帥臣孫
汝翼欲賦於民以塞已責通判范如圭力勸止之
檜喜前禮部郎官朱端儒之才欲其為子孫模
楷時端儒已致仕彊令復出自建炎初鴻臚寺併
歸吏部十月始除端儒為鴻臚少卿端儒掛冠復
起士論少之殿中侍御史徐嚞右正言張扶論戸
部侍郎兼知臨安府曹泳以秦檜黨招權怙勢又
朱端儒者趙鼎之心友杜師旦者李光之上客泳
悉置之門下内則為少卿外則為監司若不亟去
必致生事詔停泳官送新州安置端儒復致仕師
旦罷其後泳又移吉陽軍而卒初秦檜之卒也其
子熺乞以敷文閣學士王會知建康府共辦父葬
事且云庶得相聚至是言者論之詔與會宫觀仍
共辦集檜之葬事其後會再被論遂貶瓊州
十一月癸丑魏良臣參知政事(自敷文閣直學士召除)
十二月乙未上謂宰執魏良臣等曰兩國和議中
間秦檜主之甚堅卿等與有力今日尤宜恊心確
守不變以為宗社無窮之休乙丑執政奏新知
平江府宋貺以祖諱平乞避欲與廣帥周三畏兩
易上曰三畏廉謹守法中間被黜無辜與復職知
平江於是魏良臣等言洪皓在貶所病與復職與
祠上可之且曰皓頃在金中屡有文字到朝廷甚
忠於國中間以語言得罪亦曖昧上又曰大理寺
多觀望廷尉天下之平如此朕何所賴趙令衿趙
汾被罪事起汪召錫莫汲如近日張祈坐獄皆曹
泳私憾誣致其罪卿等可即治之詔近歲士風澆
薄持告訐為進取之計深害風教或有不悛重寘
于法十二月壬午執政奏莫汲張常先陸升等八
人以告訐濫叨官爵上曰此大害風教悉送遠郡
編管又詔編管人李孟堅王之竒陳祖安等皆令
自便上曰如此行遣想見人情忻悦感召和氣十
一月庚午執政奏天下之事皆人主總攬人臣奉
行而已近來監司郡守以事逹朝廷止申尚書省
取指揮自今事無巨細皆湏奏聞上曰此乃大臣
任意所為不欲朕知天下事卽詔從之上曰三省
行省司賈雩罪甚多執政朕之股肱皆被譛於宰
臣而不容迹宜速與黜之先是新除校書郎趙
逵家尚留蜀秦檜欲以白金助逵以家來逵不荅
檜怒人頗為逵危之二十五年十一月以校書郎
趙逵為著作佐郎又令兼恩平普安二王府教授
引對上曰卿乃朕自擢秦檜日薦士曾無一言及
卿以此知卿不附權貴真天子門生也兩王方學
詩冀有以切磋之是月戊申執政擬前禮部侍
郎張九成復秘閣修撰知溫州上曰九成昨在經
筵講書及西漢災異事秦檜不樂以此遂去丙辰
以左朝請大夫趙令衿為明州觀察使安定郡王
令衿初為汪召錫告訐被罪今遂以是除二十六
年七月乙卯上謂宰執曰往時士子上書忤秦檜
意詔往諸處聽讀遂妨進取應可檢舉行之沈該
曰聖慮及此寒士之幸也
十二月乙酉董德元罷恭知政事(資政殿學士提舉太平興國宫)
德元自紹興二十五年八月除參知政事至是年
十二月罷執政凡四月殿中侍御史湯鵬舉論
參知政事董德元附會權臣德元檜之門人也遂
罷除職與祠鵬舉再論遂落職時已召直龍圖閣
湯鵬舉為殿中侍御史乃詔年來臺諫用人非據
與大臣為支黨而濟其喜怒朕今親除公正之士
以革前弊繼此者宜盡心乃職惟結主知毋更合
黨締交以亂成法鵬舉又言敷文閣直學士徐宗說
身為版曹而專為故相營田産詔宗說落職時人
目秦檜諸客以曹冠為館客(冠金華人)施全為刺客宗
說為莊客鵬舉首薦前婺州通判周方崇見權明
州通判凌哲先後召到悉除監察御史哲供職纔
七日遷右正言二十六年殿中侍御史湯鵬舉
言禮部侍郎王珉吏部侍郎徐嚞皆附會秦檜珉
嚞俱罷鵬舉又論兵部侍郎沈虛中嘗密報秦熺
已取塤為奏名之首亦罷之先是提舉淮東常平
朱冠卿言故相當權不遵祖宗故事科舉雖存公
議盡廢如前舉曹冠秦塤等八人多不知書濫竊
儒科乞於階官以右易左俾正流品下侍從臺諫
共詳以為甚當物議(冠卿勝非子)三十一年正月殿中
侍御史陳俊卿言自秦檜之死其黨皆逐獨韓通
嘗以獄事附檜今猶以敷文閣直學士帥建康詔
罷之隆興二年正月左中大夫提舉太平興國
宫董德元復端明殿學士致仕二月贈左正奉大
夫
甲午沈該參知政事(自敷文閣待制前知䕫州召除)
沈該陛見上曰秦檜何忌卿之深該曰臣誤蒙陛
下拔擢洎登從班聖知益深檜稍相猜上笑曰然
遂以該為參知政事該首奏曰朝廷機務至繁所
頼以同力恊濟者惟二三執政比歲大臣怙權參
樞皆取充位政事例不關决宜特詔三省務各盡
誠以贊國事初該知䕫州罷歸出峽至江州聞
有召命旣到行在卽有是除講和之初該嘗上書
附會其議上記之故有執政之除該初在潼川府
專以商販取利及知䕫州營利尤甚旣除參知政
事傳至䕫州人皆大驚(遺史)
紹興二十六年(丙子)
正月甲子故宰相趙鼎追復觀文殿大學士
故執政孫近復資政殿學士
詔故宰相趙鼎故執政孫近並追復舊職鼎觀文
殿大學士近資政殿學士乾道四年四月陳俊
卿奏紹興初如趙鼎為相正色立朝奉公體國有
古大臣之風為秦檜所忌貶死瘴鄕至今未曾贈
諡天下冤之於是下禮部擬故追復特進觀文殿
大學士趙鼎謚曰忠簡輔臣進呈上曰此諡甚稱
俊卿奏眞所謂正直無邪曰簡蔣芾奏前日韓世
忠封王趙鼎賜諡一將一相皆合公論上然之
乾道四年四月趙鼎初謚忠簡權起居舍人趙粹
中言鼎辨宣仁之誣謗罷安石之配饗行遣章惇
蔡卞使天下知有公是非薦拔人才必盡公道當
時禮官不知鼎之功諡曰忠簡望改諡曰忠獻以
旌忠直功業之臣上曰趙鼎氣槩非細豈易得哉
淳熙二年九月贈故追復特進觀文殿大學士諡
忠簡趙鼎為太傅給還元爵邑追封豐國公以其
家乞依呂頥浩張浚封國公故也閠九月審察故
相趙鼎孫韞上因問趙鼎比呂頥浩何如參政龔
茂良奏呂頥浩有膽略緩急之際能任大事趙鼎
有學問氣節皆名相也上曰太上南渡之初再造
國事正頼諸人如朱勝非亦有調護之功五月
戊申宰執奏前宰執及從官昨遭貶斥已死者十
五人量輕重分為五等復舊職及與致仕恩澤上
曰此甚當於是溥博之惠及存歿矣淳熙十五年
二月高宗崩議配饗侍從集議特進觀文殿大學
士諡忠簡趙鼎智慮湛明學識醇固北邊受敵力
贊親征國本未正建萬世之長策望實高邵斯民
具瞻請與呂頥浩並配饗高宗廟庭詔從之
二月辛卯魏良臣罷參知政事(資政殿學士知紹興府)
良臣自二十五年十一月除參知政事是年二月
罷執政凡三月侍御史湯鵬舉殿中侍御史周方
崇右正言凌哲論參知政事魏良臣有不公之迹
假以歲月殆有甚於秦檜良臣亦自言輔政無狀
乞罷遂有是命孝宗卽位賜資政殿學士左光禄
大夫魏良臣諡曰敏肅
三月己未万俟卨參知政事(自資政殿學士提舉萬夀觀除)
卨首奏五事大略以為樞臣執國命威福之柄下
移人不知有君上故相舊弼擯棄殆盡而讒佞欺
負之徒造為險語中傷善類人不自保道路側目
貪夫慕利掊取無藝公私掃地赤立而大臣姻族
之家粟窖金宂至不可較軍政隳壊士不知勞將
帥豢飬於冨貴之樂一旦有緩急皆不足恃士風
不競畏避䜛譏襲常蹈故隨波沉浮無致身許國
之忠卨所陳如此遂以為參知政事
五月壬寅沈該左僕射(自參知政事授左正議大夫守左僕射同平章事)
万俟卨右僕射(自參知政事授左宣奉大夫守右僕射同平章事)
該左相制曰朕恢張庶政圖任舊人股肱惟人尤重腹
心之寄左右厥辟允資輔弼之臣孰當熙載之求我得
經邦之俊肆頒大號明告治朝(具官沈該)肅括而閎深端厚
而果逹學窮道奥泝六藝之淵源識洞事幾中萬微之
要會頃繇從槖出馳使軺從容而定謀謨尚魏絳通和
之策始終而本仁義見鄭公納諫之忠惟為國以奉公
靡徇私而附勢進退之際本末不渝出裴度於山南初
非朕意對賈生於宣室灼見乃心延登丞弼之聯參决
鈞衡之務廣闢正道專任實才用能數月之間大革前
日之弊言皆可績僉曰汝諧其擢冠於宰司俾丕釐於
邦采文昌正位躐三等之崇階侯社䟽封衍多田之眞
賦以定國論益峻巖瞻於戲伊尹仲虺之佐商邦命有
九圍之式姬旦召公之輔周室德聞六服之承惟同心
故議論若出於一人惟叶力故建立罔愆於百度共收
來效用繼前修
卨右相制曰朕考謹賢佐共保丕圖當軸而秉國鈞方
頼同寅恊恭之助訏謨而穆天縡兼收善謀能斷之長
我得其人誕敷明制(具官万俟卨)秉忱恂之德藴經緯之才
識洞事幾得文武弛張之要學優聖域䆒古今治忽之
源明可並於蓍龜信不渝於金石早繇諫省旋揔臺綱
輸獻可替否之忠厲激濁揚清之志延登政路參贊鼎
司惟信道以直前不計身而曲徇終始一節夷險百為
砥柱之閱頽波罙堅素守遺珠之在滄海愈見光輝茲
急詔之召還賜便朝之陛對亟正舊服冀聞儻言力扶
公道之行務引實才之進宜遂輔朕佇觀康濟之謨無
以易卿爰陟弼諧之任峻文階之崇秩衍侯社之本封
於戲丙吉尚寬魏相得同心之助宋璟持正姚崇成應
變之功惟亮采以惠疇故聯事而合治往祗休命益懋
遠猷
該除左僕射制以尹虺周召期之卨除右僕射制
以丙魏姚宋稱之該謝表有曰蕭曹同心安海内
則共奮於事為尹虺一德享天心誓永堅於忠藎
卨謝表有曰謂臣素志之排姦頗能自信察臣白
首之固節僅有所長乃聞爰立之功以贊惟新之
治議者謂前後拜相未有如卨之披襟者自秦檜
死宰相虚位半年天下之人皆傾耳以待忽一日
拜二相人皆驚駭𫝊至四方亦無不驚者(遺史)三月
甲寅依祖宗故事宰臣不兼樞密使詔非緣軍興
令宰臣兼樞密使今邊事已定依祖宗故事不兼
五月以左僕射沈該監修國史自秦檜專政以
來所書聖語多(闕)以已意有非玉音者該恐不足
以垂大訓乃奏刪之而取國史所書聖語自上即
位至今通三十年纂為中興聖語六十卷上之
二十七年三月壬辰右僕射万俟卨卒諡曰忠靖
甲辰湯思退知樞密院事(自端明殿學士簽書樞密院事進知院事)
二十七年六月拜相
六月丁丑程克俊參知政事(自端明殿學士知明州除)
先是以克俊知明州令過闕奏事遂有此除八月
辛卯克俊以疾求去除資政殿學士提舉洞霄宫
執政纔兩月二十七年七月卒後諡曰忠靖
八月甲午張綱參知政事(自吏部侍郎除)
綱字彦正鎮江府丹陽人初除參政旣入謝奏乞
罷男堅國子監簿上從之大臣為子弟避嫌丐罷
者相繼遂以為例
九月乙巳陳誠之同知樞密院事
初敷文閣直學士陳誠之服除上欲召之為秦檜
所阻令以雜學士知泉州檜旣死十二月詔為翰
林學士是年九月自翰林學士除
紹興二十七年(丁丑)
二月戊午湯鵬舉參知政事(自御史中丞除)
六月戊申湯思退右僕射(自知樞密院事授右通奉大夫守右僕射同平章事)
制曰天之立君無輔佐何以為治古者置相有左右與
之共功况我累朝具存彛制天下安而注意尤勤考謹
之求海内幸其同心故取謀猷之恊誕揚顯冊敷告大
廷(具官湯思退)器度閎深性資忠厚卓爾不群之志沛然自
得之文早俛拾與異科卽徧儀于要路心一不二故縱
横曲折以皆宜人百且千則潤色討論而皆善處異同
而中存匪石行冨貴而視若浮雲屡陳造膝之忠密贊
厲精之政柔不茹而剛不吐大臣之體具焉言寡悔而
行寡尤君子之機審矣比廓開於公道方登用於大賢
擢冠樞廷俾顓廟筭知五兵之本不戢則焚居一紀之
間以誠故久是用峻巖瞻於右揆補衮闕於中臺益封
公社之崇晉陟文階之峻仍陪多邑併示優恩以調鼎
鼐之和以壯棟梁之重於戲謂之千載盖難矣獨推期
運則非襄我二人有合哉當以國家為念伸大義以尊
主施實德以惠民盡除朋黨之私永監祖宗之憲俾予
以治惟乃之休(王綸詞)
八月乙未湯鵬舉知樞密院事(自參知政事除)
九月癸酉張綱罷參知政事(除資政殿學士知婺州)
綱自二十六年八月除參知政事是年九月綱求
去位執政一年隆興二年十一月詔張綱一時
老成朕所渴見已令趣召乃以耋老為辭重違雅
志可從所請令所在州軍常切存問仍賜羊酒上
章告老上不許章四五上上乃曰卿筋力尚壯當
為朕卧理一郡綱又懇辭上曰比年執政無善罷
者卿之行可為勇退矣大臣去國自有體貎此不
可辭拊勞久之故有是命陛辭賜以通犀帶以資
政殿學士左通議大夫致仕乾道二年正月卒年
八十四詔贈左光禄大夫綱嘗書座右曰以直道
行已以正色立朝以静退高天下是三者人之大
節不可違也吾雖不才反身而誠其庶幾焉其自
許如此孫釜仕至簽書樞密院事初謚文定吏部
尚書汪應辰駮之後釜為諫議大夫復請諡特賜
曰章簡
戊寅陳康伯參知政事(自吏部尚書除)
康伯字長卿信州弋陽人執政二年二十九年九
月拜右相
十一月癸未湯鵬舉罷知樞密院事(資政殿學士提舉洞霄宫)
鵬舉自是年二月除參知政事八月除知樞密院
事是月罷執政凡九月殿中侍御史葉義問上
言曰臣聞人臣不忠之罪莫大於掠美以欺君結
黨以擅權臣謹按鵬舉挾豺狼之勇而忍於害物
挾穿窬之智而專以為姦望竄之遠方以為不忠
罔上之戒凡五章乃罷義問再上章曰臣伏見鵬
舉懷殘忍之心而肆其蠆毒縱暴猛之志而濟以
狼貪鵬舉乃秦檜黨中之姦在言路時多賣直罷
為資政殿學士提舉在外宫觀義問再論遂落職
殿中侍御史葉義問論禮部侍郎周方崇兵部
郎官李庚工部郎官褚籍等與湯鵬舉交結上曰
朕深不欲朝廷分朋植黨方崇等遂罷吏部侍郎
凌哲奏乞小郡上曰哲緣鵬舉所薦不自安故求
外此亦善人非方崇比朕嘗與臺諫論大臣出處
或以罪去但及其身足矣至所薦引當觀其人若
不問賢否一切斥逐是使之為朋黨非公正之道
也三十一年十月左太中大夫湯鵬舉復資政殿
學士知太平州
紹興二十八年(戊寅)
二月丙申陳誠之知樞密院事
先是同知樞密院陳誠之因奏事上謂之曰卿文
人讀書乃知兵事如此之熟遂陞為知院事
乙巳王綸同知樞密院事自直(工部侍郎兼學士院除)
紹興二十九年(己卯)
六月丁酉陳誠之罷知樞密院事
誠之自二十六年九月除同知樞密院事二十八
年二月陞知院事是年六月罷在樞府二年餘知
樞密院陳誠之罷除資政殿學士知泉州於是侍
御史朱倬殿中侍御史任古言誠之附會秦黨無
補國論其去已為僥倖望鐫職罷郡以恊公議詔
與宫觀而左司諫何溥再論遂落職乾道五年
八月端明殿學士左中大夫提舉太平興國宫陳
誠之致仕贈左正奉大夫
己酉沈該罷左相(觀文殿大學士提舉洞霄宫)
制曰輔相彌綸庶務寔關治忽之宜帝主體貎大臣當
極始終之遇睠時魁望久服冡司俄釋秉鈞之勞趣朌
上印之寵其敷予命以告在庭(具官沈該)早負通材浸膺劇
寄謂天將降是大任嘗拂亂其所為而古亦惟求舊人
可共圖於有正属予更化召自典藩首能副當饋思賢
之心亟使居奮庸熙載之地宅我百揆迨今三年試之
以股肱康庶事之能每克勤於小物責之以夙夜事一
人之道正當惜於分隂何懿績之未凝致煩言之可嘖
旣洊披於彈疏亦類覧於遜封内循補衮之疎力丐垂
車之佚平津謝病位高自以為無功石慶告歸年老不
能於與議姑遂便私之志特推鈞佚之恩錫祕殿之隆
名賜眞祠之吉禄盖循彛矩庸示眷懷於戲慮天下之
安危本欲任賢而注意全大臣之進退敢忘加禮以勸
忠往卽里居尚厪猷告(周麟之詞)
該自二十六年五月拜右僕射至是年六月罷入
相凡三年朱倬任古何溥與右正言都民望等
言左僕射沈該在政路數年無所建明而該亦上
疏請老遂罷為觀文殿大學士提舉洞霄宫再論
遂落職致仕三十年五月詔特進沈該落致仕復
觀文殿大學士知明州隆興元年五月詔特進觀
文殿大學士致仕沈該降觀文殿大學士依舊致
仕以諫議大夫王大寳言其過惡顯著乞正典刑
故有是命
七月丁亥賀允中參知政事(自吏部侍郎除)
九月甲午湯思退左僕射
陳康伯右僕射
思退左僕射制曰嗣先人宅丕后必思考謹之良位冡
宰正百工用謹登庸之典惟時亞輔夙茂元勲爰陞左
揆之班遂陟久虛之席厥有成命揚於治朝(具官湯思退)惇
大而直方純明而優裕作天民之先覺負王佐之宏才
泝淵源而獨尊文追正始更險夷而一節世仰忠規久
陪翰苑之論思超列樞廷之宥密屬更化善治之日乃
注想待賢之秋文武憲邦自得中朝之師表謀猷告后
莫非四海之經綸粤自政途擢居相府百度惟正三年
有成提綱信史以就久曠之書䋲&KR1135;明彛以遂奉先之
孝削浮費以佐國用修睦好以通鄰歡歲稔時豐獲天
人信順之助邇安遠至有内外寧謐之休揆厥所由繄
誰之力周道甚盛盖爕理寅亮之惟其人唐治聿興本
輔贊彌縫而藏諸用卽宅鼎司之任晉持魁柄之權公
社仍封爰田衍賦以昭體貎以荅賢勞於戲左右成王
在旦奭之並相規隨漢業賴蕭曹之同心其勉輔于洪
基以共恢於遠業想孚至意奚俟多言
康伯右僕射制曰天地交而萬物泰故君子長而小人
消明良合而庶事康故股肱喜而元首起時我賢輔夙
推本朝念久預于政機用峻登於相府誕揚休命敷告
明廷(具官陳康伯)才贍而氣和望高而實茂羽儀一世森玉
筍之清班出入十年佩紫荷之禁槖方剖符而作牧亟
賜環而造朝副予求舊之誠佐我圖新之治老而益壯
凛松栢之後凋知無不為判蓍龜之先見冠中臺之常
伯侍便坐之經帷處心近厚而有容遇事至剛而不撓
爰自論思之列徑躋丞轄之司文武兼資所臨底績安
危注意何適不宜朕以眇躬獲承大統久選于衆思得
其人式符巖石之瞻遂正台衡之拜榮開侯社光陟文
階侈次輔之登庸隆大君之體貎於戲上帝復高祖之
德永懷繼述之為難皇天付中國之民所念安全之不
易惟同寅恊恭可以洪至化惟任重致遠可以廸成功
茲厲謀猷往承眷瞩(並楊椿詞)
是月右僕射湯思退為左僕射參知政事陳康伯
為右僕射故事初除例賜銀絹至是思退與康伯
並拜左右相思退等辭共奏今國用匱乏自人主
及百司皆當節省庶幾有濟臣等若盡受何以風
百寮力請减半從之康伯又辭兼史院上曰自卿
除用朝野翕然無間言卿静重明敏一語不妄發
眞宰相也令與思退共政如有可否不憚商量康
伯言大臣論國事進退人才自當盡心若媕婀取
容植黨以自固臣不敢也高宗嘆其長者康伯旣
以至誠為高宗所信所奏常事或時上意難奪復
理前語未嘗不聽
十二月辛未王綸知樞密院事(自同知樞密院事除)
紹興三十年(庚辰)
正月葉義問同知樞密院事(自殿中侍御史除)
六月庚午王綸罷知樞密院事(資政殿大學士知福州)
綸自二十八年二月除同樞密院事二十九年十
二月進知院事是年六月罷在樞府二年餘知樞
密院王綸引疾丐罷詔除資政殿大學士知福州
尋改提舉洞霄宫
七月戊戍葉義問知樞密院事自密(同知樞院事除)
朱倬參知政事(自御史中丞除)
周麟之同知樞密院事(自翰林學士兼侍講除)
時有言金國將敗盟上命同知樞密院王綸等奉
使彼國驗之二十九年九月綸等回言隣國恭順
和好無他至是年二月庚申以同知樞密院事葉
義問為金國報謝使時皇太后上仙金國來弔祭
也義問入金境見金已聚兵有入寇意及回密奏
金人今欲遷汴京且造戰舡是月進知院事三十
一年十月戊午以知樞密院葉義問督視江淮荆
襄軍馬至鎮江權立行府中書舍人虞允文為參
議軍事孝宗初卽位義問加左通議大夫
八月癸丑賀允中罷參知政事(資政殿學士致仕)
允中自二十九年七月除參知政事是年八月罷
執政踰一年初參知政事賀允中使金而歸言金
勢必背盟宜為之備上疑未决允中因告老以為
資政殿學士致仕
十二月乙巳朔湯思退罷左相(觀文殿大學士提舉太平興國宫)
制曰輔贊而藏諸用大臣徇國之本心明哲以保其身
君子安時之高致眷惟元宰祈解近司誕敡綸綍之恩
庸肅紳緌之聽(具官湯思退)才全噐博行峻履方氣函三德
而守之以和學貫九流而持之以正早由廸簡亟上清
華智略縱横太叔儀能贊大事文章温厚司馬遷最其
善鳴迨予更化之初寔首本兵之寄寖隆物望越秉機
衡庶官無曠代天工亦云盡瘁十年之間至丞相亶謂
逄辰方道揆之仰成駭煩言之有嘖遽還印綬疊拜囊
封旣詔諭以莫回顧恩徽之可後躋榮書殿冠學士之
大稱均佚珍臺拜散人之佳號式昭體貎益厚股肱於
戲得賢則能立邦基予豈輕於注意乃心罔不在王室
爾勿廢於告猷茂對孚休益終令譽(洪邁詞)
思退自二十七年六月拜右僕射二十九年九月
進左僕射至是年十二月罷入相三年餘時侍
御史汪澈等欲論左僕射湯思退方捃摭其過殿
中侍御史陳俊卿曰為相無物望而天灾亟至此
固當罷何以他為乃言思退始由秦檜父子以致
身及掌文衡而取其孫緣此遂至政府自居相位
唯務招延親黨佐其羽翼前日無雲而有雷聲人
情駭異其變盖在大臣乙巳朔思退罷觀文殿大
學士提舉太平興國宫澈等欲鐫其職俊卿曰思
退未有大罪雖非相才比之沈該則有間今該猶
以大學士典州而思退顧不得則執法之地所以
議賞罰者偏矣不從澈等再論落職翰林學士洪
邁以草湯思退罷相制不明著其罪除徽猷閣學
士與宫觀三十一年上以金敗盟十月辛酉左光
禄大夫湯思退復觀文殿大學士充醴泉觀使兼
侍讀旣至除行宫留守
紹興三十一年(辛巳)
三月壬午楊椿參知政事(自兵部尚書兼權翰林學士兼侍讀除)
椿字元老眉州人乾道三年正月薨年七十三八
月詔端明殿學士太中大夫提舉洞霄宫楊椿贈
左正奉大夫椿引薦蜀士唐文恭張震馬騏後皆
知名五年八月贈故資政殿學士楊椿謚文安
庚寅陳康伯左僕射(自右僕射授左光禄大夫遷左僕射同平章事兼提舉編脩玉牒所)
(編修國史)
朱倬右僕射(自參知政事授左通奉大夫遷右僕射同平章事)
康伯左僕射制曰坤上乾下而重卦鬯二氣之交通君
明臣良而𢋫歌叶千載之相遇朕宵旰圖乂夢想得賢
永惟一德之休共濟萬微之會眷時次輔允廸茂勳宜
擢冠於鼎司肆誕&KR0993;於渙號(具官陳康伯)高明而簡重惇大
而裕和學承百聖之宗體備四時之氣澄不清撓不濁
若觀水於萬頃之陂鄙夫寬薄夫敦想聞風乎百世之
下粤從試用休有踐&KR0993;列法從則論思獻納之居多參
政機則贊襄彌縫之罔缺昨疇偉望晉服近司和而不
同深濟塩梅之用忠而能力允頼股肱之為心休休而
有容事井井而攸敘眞當今廊廟之器而近古社稷之
臣尊爼從容笑談可以鎮物弁冠端委精神自能折衝
是用詢于僉言蔽自朕志揆剛辰而幽贊奉顯冊以明
揚其陞元宰之崇以表具瞻之峻併加寵數庸示眷懷
於戲付託至重而為之難朕方資於弼亮體貎既尊則
責亦厚汝毋替於寅恭宏恢輔世之圖𢡟建格天之業
正是百辟毗予一人
倬右僕射制曰朕欽承聖緒翕受賢謨顧茲躬攬以厲
精惕若御圖之永有能奮庸而熙載亶茲宅揆之難乃
眷老成久參機務克懋經邦之略宜登相國之聫爰錫
明綸敷告列序(具官朱倬)氣和而神邃才大而聲宏潜心乎
六經之微游意乎百氏之博嘗求其學一本以誠行已
在乎不欺仰無屋漏之媿事君貴乎無隠皦如天日之
臨朕固已得之召見之初而果符於試用之後炳然蓍
龜之先見介若金石之不移密進忠規初不干於世譽
端居正色期自肅於官邪鬱為臺諫之宗綽有公輔之
望比繇經幄服在政塗若魏相觀故事而必行若房喬
持衆美而自效適仰台躔之齊色有嘉巖石之具瞻是
用端莢以贊神明㳙辰而得吉兆誕揚廷渙對秉國成
仍疊晉於官榮且肇開於戸賦以昭物采以示眷私於
戲蕭規曹隨所以股肱於漢室旦師奭保所以左右於
成王惟一德之享天心則同寅而安海内式孚于訓時
乃之休(並何溥詞)
是日右僕射陳康伯為左僕射參知政事朱倬為
右僕射時金主亮欲渝盟先是兵部尚書兼權
翰林學士揚椿言於陳康伯曰金人敗盟其兆已
見今不先事為備悔將何及因與康伯策所以防
敵之術有四令兩淮諸將分畫地界使自為守一
也措置民社密為寓兵之計二也淮東劉寳將驕
卒少不可專用三也㳂江諸郡增壁積糧以為歸
宿之地四也康伯條上其計上嘉納之北使高
景山來賀天中節肆嫚言求淮漢地及指取將相
大臣朝論汹汹高宗欲視師康伯奏願分三司禁
旅添㐮漢兵力待其先發然後徐動翌日入對薦
張浚聖意未允且有幸蜀之語康伯論奏遂復申
調發三司軍馬之議會有報敵犯黃牛堡為吴璘
所敗康伯復進攻討之計卽命侍衛馬軍司成閔
出戍以御史中丞汪澈等宣諭荆襄節制軍馬知
樞密院葉義問督視江淮軍馬而禦敵之計始决
矣是後邊騎大入遠近震駭有請徙禁從家出關
者康伯曰毋事張皇令臨安府諸門扄鑰率遅常
時朝士有遣家避寇者康伯獨具舟迎家屬入浙
人恃以安敵益逼江有勸車駕幸會稽因入閩日
將晡高宗命楊存中來議康伯延入解衣置酒上
遣中使來伺還奏上曰丞相旣飲必有所處矣翌
日奏曰聞有勸陛下幸越及閩者誠用其言大事
去矣曷若静以待之忽一日中使持御批來甚遽
康伯讀之及如更一日敵騎未退且令放散百官
康伯取焚之入奏曰審如聖訓百官旣退主勢孤
矣上問焚之何也康伯曰旣不可付外施行又不
可輒留私家故以焚之上深以為然時中外人情
洶洶康伯獨不為動雖軍務百出而意氣甚暇凢
邊鄙大議奏成口中金主為帳下所殺驛至康伯
入賀高宗目康伯曰皆卿輔佐之力勸車駕親出
勞師康伯扈行所至懽奮由是敵屯和州者悉遁
去高宗倦勤有與子之意康伯密贊其議遂尊立
皇太子詔以冊進及行内禪禮以康伯奉冊孝宗
初卽位六月丙辰陳康伯加金紫光禄大夫
六月庚申周麟之罷同知樞密院事
麟之自三十年七月除同知樞密院事是年六月
罷在樞府幾一年時金主亮欲渝盟犯塞上以金
敗盟命同知樞密院周麟之往聘麟之惮行左僕
射陳康伯以國事勉之麟之竟辭於是言者論之
上曰為大臣臨事辭難何以率百寮罷為在外宫
觀遂召前吏部侍郎徐嚞以為敷文閣待制樞密
都承旨時嚞願使金召至行在借資政殿學士充
起居稱賀使武臣張掄副之七月右司諫梁仲敏
言麟之懷姦辭難巧避出疆之命望行誅竄責授
祕書監均州居住隆興二年正月責授左朝奉大
夫祕書少監分司南京周麟之復左中大夫致仕
九月庚辰黃祖舜同知樞密院事(自給事中除)
孝宗初卽位加通議大夫制略曰學識醇明噐資
沉裕早荷聖神之眷亟躋華近之班頃以夕班遂
參樞柄屬是纂臨之際尤多翼贊之勞用躐進於
華資以增廣於圖任七月壬戍參知政事
十月前宰相張浚復觀文殿大學士判建康府
前特進張浚奉母喪歸葬於蜀行至荆南會星變
求直言浚以為金决於數年間求釁用兵當為之
備又沈該万俟卨為相無以厭天下望乃奏大略
曰嚮者講和之事陛下以太母為重耳幸而徽宗
梓宫亟還此和之權也不幸用事之臣貪天之功
乃欲剪除忠良以聽命於敵而隂蓄其邪心故身
死之日天下相慶盖惡之如此坐失事機二十餘
年有識痛心且夫賢才不用政事不修形勢不立
而專欲受命於敵適足啓輕侮之心而正墮其計
中也今未絶其和而遣一介之使與之分别曲直
逆順之理則事必有成上出浚奏付外宰執沈該
万俟卨湯思退見之大怒以為敵未有釁而浚所
奏乃若禍在年歲間者或笑以為狂於是中丞湯
鵬舉侍御史周方崇右正言凌哲言浚妄論邊事
且謂浚方歸蜀恐搖動遠方二十六年十月丁酉
詔復命永州居住候服闋日取旨自秦檜死金
國頗疑前盟不堅間有妄言召張浚者敵情益疑
於是參知政事沈該言嚮者講和息民悉出宸斷
遠方未必䆒知謂本大臣之議懼後用兵宜特降
詔書具宣此意遠人聞之當自安矣九月丙寅詔
曰講和之策斷自朕志故相秦檜但能贊朕而已
近者無知之軰鼓倡浮言以惑衆聽至有偽撰詔
命召用舊臣抗章公車妄議邊事如敢妄議當寘
典刑閠十月己亥朔知樞密湯思退奏昨日張
浚行遣極當上曰張浚用兵不獨朕知天下皆知
之如冨平之戰淮西之師其效可見今復論兵極
為生事太祖以神武定天下亦與契丹議和同知
樞密院陳誠之曰浚論事頗有不當浚不罪景延
廣而謂桑維翰不當與契丹和好甚無謂上曰耶
律甚塞衆議上曰不如此議論不能得定是年
十月甲子特進張浚復觀文殿大學士判潭州尋
改判建康府時舊相惟張浚在殿中侍御史陳俊
卿言浚忠義且兼資文武可付以閫外臣素不識
浚雖聞其曾失陜服散淮師許國之心白首不渝
今杜門念咎老而練事非前日浚也臣願聖慈勿
惑議謗雖未付以大柄且與一近郡以係人心庶
緩急可以相及五月俊卿再言舊相張浚可用上
曰卿欲用浚為何官俊卿曰此在陛下上曰浚才
疎使之帥一路或有可觀若再督諸軍必至敗事
俊卿曰人皆以浚為可用陛下何惜不一試之上
首肯時内侍張去為隂沮用兵之議且陳避狄之
策於是俊卿立言去為竊威權撓成筭乞斬之以
作士氣上曰卿可謂仁者之勇上以俊卿敢言乃
擢為兵部侍郎以賞之十二月時金人尚據鷄籠
山而淮西制置使李顯忠兵在沙上新除建康行
宫留守張浚往沙上勞軍以建康激賞犒之一軍
見浚以為從天而下浚謂顯忠曰聖駕將廵幸到
此而敵未退得無慮乎顯忠乃以大軍濟江與之
相持然賊亦未退乙卯李顯忠戰退金兵癸亥建
康留守張浚言金人已退兩淮皆定
紹興三十二年(壬午)
四月戊寅汪澈參知政事(自御史中丞除)
孝宗卽位加通議大夫制略曰才周當世之務學
造古人之微自置朝䏈早膺神契比宣威於憲府
遂參穆於政塗滋有令猷恊于初政俾華階之躐
進昭注倚之維新七月甲辰以參知政事汪澈為
湖北京西路督視軍馬
六月朱倬罷右僕射(觀文殿學士提舉太平興國宫)
倬自三十一年三月拜右僕射至是年六月罷入
相九閱月臺諫論其罪倬亦丐去遂罷制詞曰君
子邦家之基曾未聞於成效元良天下之本乃欲
覬於疇庸翰林學士洪遵之詞也隆興元年五
月觀文殿學士左通奉大夫提舉太平興國宫朱
倬降資政殿大學士依舊宫觀以諫議大夫王大
寳言沈該朱倬此二人過惡顯著乞正典刑故有
是命六月詔復觀文殿學士致仕是月倬卒贈特
進依條與致仕遺表恩澤
宋宰輔編年錄卷十六
