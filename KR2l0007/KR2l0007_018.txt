宋宰輔編年錄卷十八宋徐自明著
孝宗淳熙元年(甲午)
三月丙申鄭聞罷參知政事(除資政殿大學士四川宣撫使)
聞自乾道九年正月除簽書樞密院事十月除參
知政事是年三月罷執政一年餘
四月己夘姚憲參知政事(自端明殿學士簽書樞密院事遷中大夫除)
是年三月省文階左右字
葉衡端明殿學士簽書樞密院事(自朝散大夫戶部尚書除六月丁丑兼權)
(參知政事)
六月戊寅曾懷罷右丞相(觀文殿大學士提舉太平興國宫依前官宣奉大夫)
制曰全進退之義大臣式謹於廉隅存終始之恩明主
蓋優於體貌乃眷弼諧之老懇辭宰柄之勤爰錫明綸
敷告列位(具官曾懷)疏通而膚敏靖重而裕和挺挺祖風綽
有典刑之舊恢恢才刃了無盤錯之難自簡予衷言纉
之事十年主計源流本末之洞知一節匪躬獻納論思
之不替越躋政路擢寘鼎司庶幾穆天縡而廸民彛干
以持道揆而嚴法守曾閱時之未久乃移疾而有陳近
醫藥而專精神既屡頒於中詔乞骸骨而上印綬復薦
貢於忱詞既雅志之莫回裒寵章而加賁冠崇班於書
殿允為儒者之榮賦厚祿於祠庭仍就里門之逸兹誠
異數庸表眷懷於戲后德惟臣雖莫遂貪賢之美爾身
在外尚無㤀告后之猷益介壽祺永綏譽處(王淮詞)
懷自乾道九年十月拜右丞相是年六月罷入相
凢七月
癸未姚憲罷參知政事(除端明殿學士在外宫觀)
憲自乾道九年十二月除簽書樞密院事是年四
月除參知政事六月罷在政府半年言者論憲與
臺臣詹亢宗等通謀䧟曾懷以傾奪其相位故有
是命憲尋責居南康軍
同日葉衡參知政事(自端明殿學士簽書樞密院事兼權參知政事遷中大夫除十月)
(詔兼權知樞密院事)
七月丁亥鄭聞參知政事(自資政殿學士大中大夫四川宣撫使除)
聞再為參知政事十月丁邜卒輟朝
壬辰曾懷右丞相(自觀文殿大學士提舉太平興國宫遷光祿大夫除再入相)
制曰三台宣符色齊明而星度正二氣播物和咸感而
歲功成廼眷耆賢夙居揆路屬懇辭之洊至式遄其行
逮疑謗之洞開使復其位敷予有命告爾在庭(具官曾懷)端
重而無華寬容而有裕學探古今之藴氣㴠天地之全
才略濟繁更百為而彌劭智謀經遠周萬變以皆通蚤
簡深知歴&KR0993;要任有績咸乂靡勤弗宣迄登政地之庸
旋正宰司之位從容調娛而協時幾之會造次啟沃而
陳久大之圖心休休而善容猶翼翼以祗畏還觀忠實
益厚倚毗嘉宏業之方隆駭流言之不靖爰徇告歸之
請俾從均秩之私朕廣開至正之門茂建大中之極考
昔君臣之相遇允繋於同心維時上下之弗交亦先於
除間肆詳加於審覈已備見於昭明又缺我斨念稍違
於近輔疇若予采恐寝隳於前規是用誕錫恩章趣還
鼎席總領繁機之要夑諧大化之元具衮衣而迎周公
庶率循於往訓啟延英而待裴度已欽佇於嘉猷仍進
文階併增井賦是為殊寵亶穆輿情於戲無競維人有
孚在道日月照矣兹盡釋於嫌猜股肱良哉宜力圖於
報效尚堅素節永翊丕基(崔敦詩詞)
先是臺臣詹亢宗季棠論李杓王宗已因中懷懷
遂求退且乞辨明誣謗續棘寺根究無實乃貶責
亢宗及棠而復相懷
七月己未張說罷知樞密院事(太尉提舉隆興府玉隆觀依前安慶軍節度使)
制曰斡樞極以居中夙任本兵之寄視政塗而䟽寵峻
升掌武之階惟時左右之良積有勤勞之助兹遽祈於
均逸宜申錫於茂恩(具官張說)性禀裕和才資通敏深詩閱
禮嘗折節以好修趨事赴功思飭躬而自勵蚤被慈皇
之眷晉司上閤之嚴暨予纂紹於慶基俾爾𨗳承於密
旨謂踐&KR0993;之滋久當信謹而不渝分閫龍舒既陟建旄
之貴運籌虎幄復資借筯之謀朕方愛日以有為厲精
而更化念歲隂之屢改亦班序之浸高循名實以責成
冀勲庸之亟就何乃奏封之上願從散地之安佩金印
以名官有華其秩即琳宫而曳組式憩爾勞禮遇所加
始終無負於戲惟名與噐朕固戒假人之私既哲且明
爾尚廸保身之道既祗猷訓永稱寵榮
說自乾道八年二月除簽書樞密院事九年正月
除同知樞密院事十月除知樞密院事是年七月
罷在樞府凡二年餘其後臣僚論太尉安慶軍節
度使張說欺君之罪降充明州觀察使撫州居住
同日楊倓簽書樞密院事(自昭慶軍節度使提舉佑神觀除)
倓初授昭慶軍節度使依前提舉佑神觀制曰奉祠官
而均逸久參儒職之華開將閫以展容盍示恩章之異
眷惟禁路時有俊臣推予褒賞之能作爾功名之會誕
揚丕册孚告大廷(具官楊倓)渾厚而䧺深方嚴而肅括忠義
由扵世濟通明稟扵天資才略應繁刃發硎而有裕智謀
周變龜獻兆以無遺歴更事任之宜積著功勞之盛逮司
國用具觀運理之長旋即里居深見靖共之譽兹被張旜
之遣曾無引道之艱是用申錫恩綸優加茂典建齋壇而
授節撫瓊管以殿藩明庶以功實參圖於素效克紹乃辟
尚追繼於前規仍從仙館之遊復啟侯封之寵陪敦采邑
增衍真畬於戲治匪異途材難具美文武維憲爰得亮邦
之賢威儀則多是昭馭貴之體克祗厥訓益固乃猷(崔敦詩詞)
倓字子靖代州崞縣人紹興大將存中之子也中
進士第
十一月戊戌龔茂良參知政事(自禮部侍郎兼權吏部尚書除)
茂良字實之世為錢塘人六世祖避錢氏之亂遂
家於莆甲辰輔臣内殿奏事畢賜坐上顧葉衡龔
茂良曰兩參政皆公議所與衡等起謝
丙午曾懷罷右丞相(除觀文殿大學士提舉洞霄宫依前光祿大夫)
制曰經體贊元夙展弼諧之效辭榮避寵宜加禮遇之隆眷
時耆英司我宰柄屢控丏閑之請爰推均佚之仁申錫徽
章誕敷渙號(具官曾懷)端莊而有守和易而不流孝自家𫝊
承三朝之相業才周世用通萬貨之利源朕以其休休
有容物之心惓惓得愛君之誼付之以政庸究爾能調娱百度而
各適於中登進庶僚而不失其序譸張並作當風波可畏之
塗履尚素(闕)凛松柏後凋之節載還廊廟獨秉鈞衡方夙夜
之仰成俄晦明之爽節爰許小車之駕仍勤便殿之咨任蓋猶
於股肱禮豈求於筋力而(闕)興歸志洊貢忱辭雖神明所扶顧
何恙而不已起居惟適重以事而憫勞其聽解於繁機用
申褒於異數延恩通籍冠學士之穹班大滌領祠憩洞天
之真境式昭體貎俾遂燕頥以旌勇退之高以表服勤
之久於戲若時奮庸熙帝載既膺宅揆之圖㒺以寵利
居成功斯盡保身之哲往綏壽嘏允廸令猷(王淮詞)
懷自是年七月復拜右丞相是月罷再入相四月
懷以疾自請故有是命十二月懷以違制差過員
數最多降充觀文殿學士尋以觀文殿大學士光
禄大夫致仕贈少保十三年閏七月詔故宰相曾
懷落觀文殿大學士以變賣恩澤故也
同日葉衡右丞相(自兼樞密使參知政事遷通奉大夫除)
制曰聖人以道觀能職莫先於論相儒者在朝行政任
尤重於經邦朕憂勤日攬於萬機贊襄允頼於一德疇
若弼諧之命肆登參預之英揆以剛辰敷時渙號(具官葉衡)
才猷敏邵智略通眀素藴胷中有致主澤民之學若陳
掌上皆富國強兵之謀策高足而據要津遇盤根而知
利器出分制閫屢宣填拊之勞入履禁塗綽著論思之
益粤陞樞筦遂翊化元予欲旌廉汝則擇人而公薦予
欲久任汝能抗䟽以歴陳事每契於時宜志密毗於王
度言念奮庸之久愈深注意之誠若建厦待汝為棟梁
若濟川待汝為舟楫屬衮闕之當補惟岩瞻之具依是
用延登宰路之崇兼總籌帷之運超三階而進秩增煥
彛章冠五等以䟽封式昭異數仍衍圭腴之入以彰物
采之華於戲熙帝載而亮天功務罄彌綸之效領衆職
而稱朕意母㤀綜核之規其悉乃心同底于治
是月楊倓罷簽書樞密院事(以昭慶軍節度使知荆南府)
倓在樞府三月餘出知荆南府後再知江陵府右
正言葛邲論其罪提舉玉隆萬壽觀八年三月卒
遺表有旨贈太尉
十二月丁巳李彦穎端眀殿學士簽書樞密院事(自吏部尚)
(書兼太子詹事兼侍讀除)
彦穎字秀叔霅川人
淳熙二年(乙未)
五月沈复同知樞密院事(自資政殿大學士中大夫四川宣撫使除)
九月乙未葉衡罷右丞相(依前中奉大夫知建寧府)
衡自淳熙元年十一月拜右相是年九月罷入相
凢十月右司諫湯邦彦論右丞相葉衡惟務險
愎以為身謀變亂是非遂有此命言者不已遂併
建寧罷之三年二月責授散官郴州安置六年八
月詔責授安德軍節度副使葉衡久在謫籍洊經
恩霈特與叙復中大夫在外宫觀十年四月詔復
通議大夫依前提舉洞霄宫從吏部檢舉也五月
卒贈資政殿學士依條與致仕遺表恩澤
閏九月丁未沈复罷同知樞密院事(知鎮江府)
四年五月自資政殿大學士中大夫知鎮江府改
知福州以太中大夫致仕十三年六月賜諡曰簡
肅以其子承奉郎炳請也
丁巳李彦穎參知政事(自端明殿學士簽書樞密院事除)
王淮端明殿學士簽書樞密院事(自翰林學士知制誥除)
淮字季海金華人
淳熙三年(丙申)
七月王淮參知政事(自中大夫同知樞密院事除)
六月丁丑龔茂良罷參知政事(除資政殿學士知鎮江府)
茂良自淳熙元年十一月參知政事是年六月罷執
政二年餘曾覿與茂良争使相奏補法一日退朝
覿當道不避茂良翼日奏白上前曰臣固不足道所
惜者朝廷大體耳上遣中使諭覿詣政府謝茂良取
其直省官撻之御筆宣問施行太遽茂良抗章待罪
六月茂良求去益力内批除資政殿學士知鎮江府奏
乞謝辭詔令内殿奏事手疏六事論恢復之具曰天意
曰人事曰財賦曰將帥而所以用之者曰謀曰時既退
臣僚論茂良擅權植黨上親洒宸翰諭以體貎大臣之
意再上落職罷七月臣僚復論茂良四罪言茂良行
丞相事首尾三年屢對賓客廣座肆言茂良以智名
勇功為戒凡遇臣僚奏對有及邊備利害必遭譏罵
陛辭之日具疏方有所論凡數百言此可誅一也(云)
(云)尋責授寧遠軍節度副使英州安置明年卒於貶
所得旨歸葬十年追復通奉大夫十一月詔特與致
仕恩澤二名遺表一名十五年追復資政殿學士
十一月庚子趙雄同知樞密院事(自簽書樞密院除)
淳熙五年(戊戌)
三月李彦穎罷參知政事(自通議大夫除資政殿學士知紹興府)
彦穎自淳熙元年十二月除簽書樞密院事二年
閏九月除參知政事是年三月罷執政三年餘彦
穎以久贊機政奉身丐閑故有是除
壬子史浩右丞相(自觀文殿大學士充醴泉觀使兼侍讀永國公依前少保授右丞相進封)
(衛國公再入相)
制曰朕儀圖俊傑勱相邦家受命溥將協濟藝祖興王
之業治民祗懼共恢光堯復古之勲念弄印者累年嘗
命龜而載卜人惟求舊既朕志之素孚民具爾瞻亦物
情之衆允渙以大號揚于外朝(具官史浩)道廣而智周才宏
而德備經綸之藴蚤自許於功名寬裕之懷時莫窺其
器量東學翼天飛之運中階符帝賚之祥自弼亮於初
元即宣昭於美業敬王如孟子非仁義不陳於前告后
若君陳有謀猷乃順于外方參和於鼎飪旋力觧於機
衡比趣召環進陪經幄姬公遄返初無四國之言裴度
求歸尚使兩河之畏屬宵旰厲精之日適辨章虚席之
時宜續前功再膺大任易零陵之舊壤啟淇水之新封
增衍土田併隆體貌惟任之不輕則望之彌重惟始之
不易則終之實難予其仰成人且觀政於戱兆姓輯於
下然後可以調隂陽四維張於朝然後可以正法度堅
忠實之志則(闕)不革絶親黨之私則除授罔不公
使奠枕如淳化端拱之間而迓衡如至和皇祐之際庶
益光於舊學斯無負於殊知
公既再相孝宗曰自葉衡罷虚位以待丞相久矣
與執政入謝德壽宫高宗曰卿再入相天下之幸
也(行状)
四月丙寅范成大參知政事(自禮部尚書兼直學士院遷中大夫除)
成大字致能吳郡人
六月乙酉錢良臣端明殿學士簽書樞密院事(自給事中除)
良臣字友魏嘉興華亭人
甲戍范成大罷參知政事(除資政殿學士知婺州)
成大自是年四月除參知政事是月罷執政僅兩
月御史疏論成大請以本官奉祠詔從之七年二
月起知明州八年二月除端眀殿學士三月改帥
江東兼行宫留守十年八月乞宫觀輔臣進呈上
曰成大歴典大藩備著勞效可除資政殿學士提
舉洞霄宫光宗即位下求言之詔詔曰卿以文章
德行師表縉紳受知聖父致位丞弼均佚方面乃
心王室於天下事講之熟矣其悉意以陳以副朕
傾想之意紹熙三年加大學士四年九月薨官至
通議大夫贈銀青光禄大夫
己未王淮知樞密院事(自參知政事除)
趙雄參知政事(自同知樞密院事除)
十一月甲戍史浩罷右丞相(授少傅保寧軍節度充醴泉觀使兼侍讀依前衛國)
(公)
制曰一相勤勞處内既懷均佚之心三孤德義輔予斯
厚優賢之禮眷言宿望懇避繁機誕推從欲之仁顯布
告廷之命(具官史浩)恭寬敏惠眀允篤誠浹萬事之周材見
諸施設貫六經之要道發以詞章會風雲於潜躍之中
翊日月於照臨之始夑調元化經綸之譽孔昭寧輯黎
民屏翰之功亦著粤從再相浸閱三時邦彛循清淨之
規王度嚮粹夷之美方深注意共底迓衡廼薦控於衷
誠殊弗居於寵利嚢封莫遏陟典難稽希冕篆車進新
班於亞𫝊雕戈錫盾還舊節於東陽表儀虎觀之儒先
燕息祥源之使領拓其奉邑衍以真畬音昌朝敷皇祐
之經創班聯於祕殿而公亮釋熙寧之政兼將相於内
祠兹參兩朝優異之恩庸作一代耆英之寵於戱仲山
甫既明且哲夙高補衮之勲房玄齡善始以終寧復吝
權之意夫已遠一日萬幾之丕務則將聞二帝三王之
昌言謀焉就之遐不謂矣
浩自是年三月拜右丞相是月罷在相位八閱月
十月諸軍以多闕額又有逃亡請得自招捕許
之而並緣強取被略者或至斷指以求免都下洶
洶公飛奏盡釋所捕又擒為首者送棘寺宣華宰
輔等議罪欲取兵民各一人梟首以徇公謂未得
其平兵士可斬百姓陸慶童當坐流罪上怒不以
為然公曰陛下恐軍人有語而以百姓為可欺耶
争之益力上愈怒公議罪如初遂求去位除少傅
保寧軍節度使充醴泉觀使兼侍讀後有言慶童
之冤者孝宗曰史浩盖嘗力争坐此求去至今悔
之賜第城中出御制長春花酒詩酬和至再以示
眷留之意公屢求歸時陳俊卿已奉祠八年二月
除判建康府公奏俊卿年未七十而求去臣以七
十有六而往豈不愧見吏民邪依舊在京宫觀兼
侍讀孝宗嘗自擬館職策極言取士用人之弊大
要謂國朝過於忠厚以示公公讀畢奏曰太宗不
忍殺一不辜以得天下累朝仁德至仁宗而大備
夫忠厚豈有過耶孝宗曰非卿不能為此言五月
始許歸除少師進封魯國公
制曰出處人臣之大致世難名節之全爵齒天下之達
尊國繫典刑之重眷言元老留處内祠兹具諭於誠衷
願即歸於田里用錫爾祉式遄其行(具官史浩)才巨而識明
德全而行備履常無競恂恂忠厚之風樂善有容渾渾
沉深之度委釋經綸之任從容閒燕之談神明未衰於
前賜問相望於道方深厚遇遽起冲懷叩黼座以攄辭
疊嚢書而瀝請自陳歲月之邁必丐山林之安承晝接
之親每(闕)嘉猷而啟沃引夜行之戒乃思高蹈以全榮
念感會之有初閱老成之無幾朝批章而太息暮覽奏
以長思重違乃情圖畀厥寵是用渙揚茂命聽便故鄕
旜轂趍朝進亞師之服位龜蒙奠壤開廣魯之山川衍
以新畬仍其舊節惟名與器俾壽而昌於戱敷求前聞
優待耆德皇祐之詔三老設几以須熙寧之遇四臣賫
書而訪尚有斯禮勿遐爾心
十年少師史浩請老除太保致仕公嘗歴永衛魯
三國公於是進封於魏仍令如曾公亮例入謝眀
年先降旨候至國門百官郊迎見畢對御賜宴用
文彦博故事道中具辭再三奉俞音乃絶公晩治
第西湖之左裒兩朝所賜御書建閣以處之因奏
聞孝宗書眀良慶會之閣以賜公謝不敢當孝宗
曰古人願為良臣卿輔朕之久日聞忠言深悟朕
心尚何慊乎勅後苑造扁榜命中使馳賜之上嘗
以舊學二字即政事堂賜公同列咸曰自古際遇
莫盛於此請鑱諸石為省中榮觀公又謝不敢既
歸以名其堂歲遇誕日錫以金噐者十四年年八
十又加寳噐两宫使命相望高宗再舉慶典詔公
隨班上夀進太傅賜玉帶金魚踰月乃東公自五
年十一月罷相仍侍經筵八年告歸得請一再召
見恩賚深渥每以老先生呼之(行状)十年六月浩以
太保保寧軍節度使魏國公致仕
丁丑趙雄右丞相(自參知政事遷正議大夫除)
制曰朕紹天休運持國永圖内懷未究之規摹外愧難
成之功業長撫遠馭將恢不世之基深識通材庶獲非
常之輔有赫延登之命無逾歴試之賢具宣乃猶咸告
爾衆(具官趙雄)器全而用遠實大而聲閎臨事謀端(闕)若元
龜之信當機立發沛如流水之源密膺深知亟踐要路
考其才恢恢而有餘地驗其策斷斷而無空言灼知俊
心可倚大任遂付以政用宏乃庸周旋三時醇(闕)一節
以智略通明贊朕事以道德寬大廣朕心民言維嘉國
論以壹朕敷聞古昔注想英賢以言寤念則曷究於深
誠以象營求則固非於素望念此選舉疚於夙宵有能
奮庸協我昌眀之會曾是在位得兹碩大之臣是用誕
&KR0993;恩綸登授相柄廣宣厥道俾盡展於良規無棄爾成
尚乞終於顯績申加采邑超進文階並出眷懷是崇體
貌亶兹注意維以蒙休於戱邃古之治益遥真儒之效
浸寡維身克正卿士庶尹無不宜維心克誠隂陽四時
無不序勉攄素藴永底丕平
七年十二月以脩史書成自宣奉大夫授銀青光
祿大夫依前右丞相進封沂國公
同日王淮樞密院使(自知樞密院事遷中大夫除)
制曰象著三辰斗極上通於帝紀政分二柄機庭内總
於兵權朕振長策以御邦綜大綱而撫世永惟軍國之
任並繫安危之圖兹有良臣久司右府既協同於人望
亦灼見於朕心遂升班聯授乃重寄㳙以吉旦諗於羣
倫(具官王淮)剛正而守中高明而持重質諸天地言顧行以
無慙欲自朝廷實浮名而有裕曩踐政路歴宣賢勞調
娛萬幾綏靖四國逮進登於宥密益具罄於忠嘉尊爼
之畫消難於未形帷幄之言進規於不逮事必汝訪謀
無予欺邦其尊榮民以寧壹朕參稽古誼簡畀事權勃
輔漢家實倚本兵之重蠡謀越國亦專主外之長是用
誕頒恩書升正使號式序爾位亞端揆以同登克壯其
猶秉神樞而獨制仍陪戶邑併陟文階是由至懷庶表
優禮於戱賢人之業可大副予體貌之崇天下之務惟
幾藉爾精神之運勉堅一意汔底多盤
七年十二月以脩史書成自通奉大夫授正議大
夫依前樞密使進封信國公
乙亥錢良臣參知政事(自簽書樞密院事除)
淳熙七年(庚子)
五月戊辰周必大參知政事(自吏部尚書除)
謝廓然端明殿學士簽書樞密院事(自刑部尚書除)
必大字洪道吉州人廓然字(闕)人
淳熙八年(辛丑)
八月趙雄罷右丞相(自銀青光祿大夫沂國公除觀文成殿大學士四川安撫制置使兼知)
(都府)
制曰朕推誠宰路興治邦圖專任而倚成功方頼謀謨
之益勞謙而廸終吉迄難志願之違疇異數以寵行擇
巨藩而命鎮㳙以穀旦告於治朝(具官趙雄)材鉅而識高氣
全而量遠光明碩大皇皇人物之宗廣博靖深渾渾廟
堂之器登進端揆敷宣大猷薦才常采於公言立政悉
循於直道國論咸穆輿情具宜遽覽封章願辭機務方
仰成之無間豈引去之當言細札温詞已示曲留之意
高情亮節愈堅勇退之心簡於深懷厚以殊遇眷惟蜀
道實重益都綜張箕舒翼之營控歴井捫參之勢既資
君重壯方面之金湯仍使公歸耀故鄕之衮繡更超加
於儒職庸增重於民瞻茂著忠勞具昭眷禮於戲唐姚
崇之相適俱及於三年周申甫之賢亦于蕃於四國尚
膺休命益懋顯庸
雄自淳熙五年十一月拜右丞相是年八月罷入
相二年餘時有言雄多私里黨者於是命大臣進
擬皆於姓名下注本貫封入遂為故事十年自知
盧州知江陵府十四年十月除特進判江陵光宗
即位下求言之詔詔曰卿以碩德重望受知聖皇
輔政典藩綽有成績已頒召節俾簉闕庭入告嘉
猷行盡對&KR0993;之益星言夙駕勿辭䟦履之勞予欲
亟聞切直之規卿其深體傾渴之意凢軍國之利
害生民之休戚悉宜條陳先以驛奏自餘忠益尚
冀面求四月特進觀文殿大學士判江陵府荆湖
北路安撫使沂國公趙雄奏先准聖旨令赴行在
奏事尋具奏懇免仍乞外祠蒙降詔不允依已降
指揮疾速前来者乞追寝前命詔可特轉一官依
舊判江陵府閏五月特受寧武軍節度使開府儀
同三司判江陵府進封衛國公紹熙元年六月詔
判潼川府趙雄依所乞充醴泉觀使(始封沂後封衛)
王淮右丞相(自樞密使信國公除光祿大夫兼樞密使進封福國公)
制曰人主論一相紀綱舉則庶績熙上賢為三公儒術
行則大治起朕選建哲輔協圖康功夜夢想以營求朝
咨諏而博采帝賚予弼夙推成德之良民具爾瞻兹屬
已然之效渙此休命告於朝廷(具官王淮)亮直而渾深清明
而篤實以貫通三極之學發於宏毅之資以運理萬物
之才行以安和之度更踐政路勤施王家奮明略以憲
邦抱純誠而事上逮冠宥府益聞嘉猷辭氣從容幄中
之畫已定精神孚逹天下之患自消泯功用於不言贊
謀猷於獨運朕勵精求治望古興懷皇天付予以生民
念當躋於富厚太上授予以丕業思盡復於升平撫歲
月以浩然履基圖而惕若疇若予采遹求厥寧是用酌
於師虞畀以宰柄崇於體貌既超漢爵之階徹彼山川
仍奠閩邦之壤因念安危之寄固難文武之分俾兼元
樞遂合大政具昭眷倚茂輯勲庸於戲歴考帝王之盛
朝永懷臣主之亨會譬諸脩漢爾其為羽翼以遊喻彼
洪荒爾其為舟楫以濟尚膺懋典益究洪圖
甲寅謝廓然同知樞密院事(九月兼權參知政事)
九月庚寅錢良臣罷參知政事(除資政殿學士在外宫觀)
良臣自淳熙五年六月除簽書樞密事十一月除
參知政事是年九月罷執政凢三年餘十年三月
詔正奉大夫知鎮江府錢良臣治郡踰年職事脩
舉可除端明殿學士依舊知鎮江府十二年正月
知建康府兼行宫留守錢良臣除資政殿學士十
四年八月良臣在建康府已四年以方面難得人
除資政殿大學士依舊知建康十五年八月提舉
洞霄宮從其請也光宗即位下求言之詔詔曰卿
二府舊臣宣力滋多壽皇之所擢任而冲人之所
注想者也嘉謨嘉猷奚必咨問而後樂告哉實頼
箴規以毗初政十六年十一月卒積官宣奉大夫
贈金紫光祿大夫謚文惠孝宗嘗詢時事所陳合
上意孝宗褒之曰如卿真所謂通世務之儒遂書
通儒以賜之上在春宫又書雲漢昭回之閣以賜
之
淳熙九年(壬寅)
六月丁巳同知樞密院事謝廓然致仕
廓然自淳熙七年五月除簽書樞密院事八年八
月除同知樞密院事至是年六月以中大夫守本
官職致仕在樞府二年餘是月戊午卒贈光祿大
夫資政殿學士
七月壬辰李彦穎罷參知政事(自通議大夫依舊資政殿學士提舉洞霄宮)
彦穎以疾乞觧機政故有是命十年正月右諫議
大夫張大經論參政李彦穎不能治家體國乞罷
資政殿學士詔特降為中大夫光宗即位下求言
之詔詔曰卿精忠粹德士林之冠冕嘉謨碩畫今
代之蓍蔡膺聖父之圖任助冲人之緝熙養浩家
居心在王室軍國之務至熟悉也朕不忘卿卿其
肯忘朕乎其悉條上以副眷想七月詔資政殿大
學士左正奉大夫提舉洞霄宫李彦穎久在潜藩
老成静退可除觀文殿學士依舊宮觀是月臣僚
奏今自宰相執政侍從卿監正朝郎員郎分為五
等除致仕遺表已行集議裁减外今將逐郊蔭補
恩澤每等降殺以两酌中定為正數宰相一十人
開府已上同執政八人太尉同侍從六人詔從之
九月庚午王淮左丞相(自右丞相兼樞密使福國公加特進封冀國公)
梁克家右丞相(自觀文殿學士醴泉觀使兼侍讀遷金紫光祿大夫進封儀國公)
淮左丞相制曰朕遹廣燕謀紹開駿命内則振大綱而
總核外則揆長策而經營天毖我成功將盡復祖宗之
緒帝賚予良弼方并持文武之權疇首贊於廟謨肆丕
&KR0993;於廷號(具官王淮)擴先覺之藴挺大受之姿約六經而成
文才獨高於黼黻兼三王而施事學自富於經綸似不
能言而智足以决天下之疑如不勝衣而勇足以任天
下之重夙簡登庸之望洊疇開濟之圖時最久於輔庭
功尤多於宥密逮居百揆彌燮萬機揚協帝之重華輯
效君之衆美謙恭率下德乃大而有容諒直處中誠則
久而無息除吏靡私於親故振民請惠於困窮問邊備
則邊人棄犀甲而歸問師律則將帥厲虎臣之氣是用
繇右弼而陞左輔益聳於具瞻顓東府而觧西樞復循
於彛典盖建隆之初造與慶歴之既平除授具存規模
可考兹仍分於二柄肆稽合於两朝啟南國而冠崇階
疏多畬而衍真賦以章廉陛九級之遠以顯泰符三階
之平予欲格天和隂陽以爾為璣衡而齊七政予欲導
民厚風俗以爾為卜筮而孚四方予欲董正臣工爾其
總於衆職予欲敉寧方夏爾其斷於大謀尚光續於前
功庶永垂於令問
克家右丞相制曰朕躬覽皇綱力恢聖緒以䋲武則遠
邁藝祖一定之策以繼志則近守慈皇再造之模天祐
生賢早出扶於熙運人惟求舊復登庸於繁機朝無間
言國有成命㳙辰斯吉渙號其孚(具官梁克家)道公静而邃
深德寬博而閎大東南盛温厚之氣盖禀其全英俊陳
治平之原嘗居其首碩望徧儀於華要瑰才亟贊於機
微逮進秉於化鈞果深禆於治體百僚是式方疇董正
之功四國于蕃薦省阜成之化外則教條班于侯服内
則福潤蒙於帝都民言維嘉賢業以大緬懷故相參考
本朝在明道則有李廸之重來在景祐則有王曾之再
入皆褎然之舉首兼籍之盛名衮繡遄歸廟堂增重是
用召自長樂寘于邇英眷精神之益強肆體貌之加渥
祥應於上象復正於登三績著於前講尚存於畫一盛
揆天人之意具咨邦國之謀式副巖瞻亟存柄任俾緝
熙於帝載以對亮於天功如益稷之同謨如周召之並
相超文階之異等進名壤之新封載衍多畬陪疏真采
庶幾今日之治復似仁皇之時於戲不得臯陶為舜之
憂朕既圖於舊德罔俾阿衡專商之美爾尚廸於前彛
必使萬物皆已得宜以至四方㒺不咸頼庶前功之不
替則廣譽之無窮
同日周必大知樞密院事(自參知政事同提舉詳定一司敇令除)
十二月丁丑施師點端明殿學士簽書樞密院事(自朝請大)
(夫給事中兼太子詹事事年正月丙戊兼權參知政)
師點字聖與其先世霅川人五季時徙家上饒嘗
假翰林院學士充金國賀正旦使致命金庭立班
既定儀者以親王將至命師點退一位師點屹然
不動相儀者復(闕)師點正色曰班立已定尚
何為久之終不徙步班列相目駭愕知師點有守
也使還復命有聞於上上嘉歎不已後賀正旦金
使至闕問館伴以師點今居何官師點立班館伴
宇文价目示之金使曰一見正人令人眼明正月
除端明殿學士簽書樞密院事入奏控免上曰卿
靖重有守識慮深遠朕欲擢用久矣復詔兼知參
政
淳熙十年(癸卯)
八月戊申施師點參知政事兼同知樞密院事(自端明殿學士)
(簽書樞密院事兼權參知政事遷中大夫除)
師點嘗同宰臣奏事退復同知樞密周必大進呈
上曰適來一二事卿等各陳所見甚得朝廷大體
前此宰相奏事執政不措辭今卿等如此深副所
望必大深奏曰祖宗時宰執奏事自相可否或至
面相切責退亦不相銜自秦檜用事執政畏避不
敢言今陛下虚心兼聽若只宰相奏事何用執政
為師點復奏曰臣蒙陛下擢用自愧素餐疊蒙聖
訓敢不竭股肱之力時州郡上供嘗有立歲終比
較之法者及是主計之臣好為督趣以露已功乞
不待歲終先期行之晝命下師點曰此策若行諸
司州郡文移稠疊上下逼廹姦吏舞文病民民不
聊生力陳其故或謂令已出師點曰事有為天下
病惟恨更之不速即追寢其議請者聞師點言益
内媿周必大舉手賀師點曰使天下赤子不被其
毒者公之賜也閏月辭兼同知
黃洽參知政事(自御史中丞兼侍講遷中大夫除)
洽字德潤福州人
淳熙十一年(甲辰)
六月庚申周必大樞密使(自知樞密院事除)
必大辭樞密使劄子臣竊觀本朝故事機庭置長
或使或知盖因人才之優劣别資望之輕重元豐
肇新官制始刊使名雖有聖諭實惜之也自是四
十餘年莫之或改建炎紹興間二揆嘗司兵柄亦
不過曰兼知院事而已尋因舊相召還復令充使
以示優禮其後或勲舊官至公孤或終賢名重帷
幄間有除授而非積歲月之勞所能至也伏望姑
仍舊次亟免新綸批答曰卿名世瓌才經邦茂業
踐脩端直識詣高閎越自疑丞進司機要夙宵匪
懈中外以寧又曰國家建右府以總戎昭命儒臣
而崇使領盖自太平興國以來成憲具在迄在于
今兹必以閎才碩學見聞殫洽者任之豈非兼文
武之用明政事之體乎卿博通古今德茂先覺發
為謀謨足以斷國論措諸事業足以恢政經夙被
簡知延登樞近遠猷碩畫宏益居多乃疇已試之
庸申峻久虚之職盖將資精神之運懋勲烈之隆
使八荒咸賓萬邦底乂兹為美報安事固辭
淳熙十三年(丙午)
閠七月戊申留正端明殿學士簽書樞密院事(自敷文閣學士)
(除)
正字仲至泉州人
十一月丙寅梁克家罷右丞相(觀文殿大學士充醴泉觀使兼侍讀依前特進)
(鄭國公)
制曰具瞻而秉國鈞久頼經邦之輔移病而歸相印肆
宏就第之恩睠予廟社之英蘄觧機衡之重中朌明命
亶告昕廷(具官梁克家)敦厚而直温忱恂而簡亮褎為舉首
貴名早壓於紳緌灼見俊心瓌望允隆於耆老自載儀
於大柄益增耀於中台處躬如權石之平宰物驗蓍龜
之决隂陽燮理百穀用成良俊登崇九功惟叙覽觀事
業踰前後之數公典領策書究春秋之五傳方履浸昌
之會適罹無妄之災暫云偃息以在床未爽進為而撫
世遽陳懇欵規即退藏留行屢飭於訓辭勇去莫回於
雅志庸稽故實加賁宗工即學士之大稱仍文階之極
品珍臺間館獨冠臯伊之倫魁廣厦細旃上論唐虞之
盛際式昭朕意曲便爾私於戲有榮觀而燕處超然既
閔勞於官職俾純嘏而苐祿康矣更入告於謀猷佇聞
藥喜之亨尚廸棟隆之吉
克家自淳熙九年九月拜右丞相是年十一月罷
再入相四年餘詔史浩舊第令梁克家居止明年
夏卒謚文靖(初封儀後封鄭)
淳熙十四年
二月丁亥周必大右丞相(自樞密使遷光祿大夫除)
制曰分政柄於東西久重樞庭之任咨廟謨於左右並
崇宰路之瞻廼睠鴻儒寔嚴命宥越自本兵之長進登
次相之尊爰告昕朝式敷坦制(具官周必大)行醇而守正識
茂而慮周經綸包萬變之微綜彙洞群言之奥修身有
道審觀君子之樞機正色在朝稔著賢人之德業運帷
籌於密勿增國體於安彊天下之務惟幾深究英謀之
秘儒者之效已試寖更歲華之多兹疇弼直之良務簡
忠勞之最熙帝之載禮特厚於奮庸代天之工識敢輕
於理物匪資碩望孰懋宏猷儀圖爾能夾輔予治乾台
彪烈象益炳於六符廟鉉燮和勢更隆於九鼎峻陟文
階之秩申開采邑之封稽于僉諧萃此徽渥於戲唐虞
建官之制莫先百揆之司周召作輔之勲實出群賢之
表予欲上參於盛際汝其遠紹於前脩隂陽調則庶類
遂其宜刑政清則蒸民樂其業内俾紀綱之尤振外臻
疆宇之永寧咸思翊贊之方庸體倚毗之意尚恢績用
奚竢訓詞
十五年九月右丞相周必大進封濟國公以明堂
禮成加思也
戊子施師點知樞密院事(自參知政事除)
師點惓惓搜訪人才手書置鞶嚢中謂蜀去朝廷
遠人才難自見師點即蜀士之賢者俾各䟽所知
差次其才行學文得之每詳或有除授必列陳之
一日薦胡晉臣上曰已用為監司矣師點曰晉臣
宜置之内為(闕)上為召入及對上稱其才師點曰
以臣觀之廊廟器也後至大用
八月癸未留正參知政事兼同知樞密院事(自簽書樞密院事除)
明堂進封制曰(具官留正)蚤歴禁嚴之地屢更岳牧之司實
修於已而冺然忘名仁根所性而動則有勇入佐鈞樞
之務肇新軍國之容康濟率自中具孚人望謀猷告于
内摠合朕心
淳熙十五年(戊申)
正月庚申施師點罷知樞密院事(除資政殿大學士知泉州)
師點自淳熙九年十二月除簽書樞密院事十年
八月除參知政事十四年二月除知樞密院事是
年正月罷執政允五年繼除提舉洞霄宫光宗即
位下求言之詔詔曰卿乃壽星之元樞而冲人之
舊學也處心平而持論正更事多而慮患遠去國
未久豈能遂㤀朝廷乎凢事之有關於軍國而有
益於初政其啟告朕諒卿忠藎必體至懷紹熙二
年除知隆興府三年二月薨年六十九五月贈故
資政殿大學士正奉大夫致仕施師點金紫光禄
大夫
甲子黃洽知樞密院事(自參知政事除)
蕭燧參知政事(自吏部尚書除十六年正月兼權知樞密院事)
洽明堂進封制曰朕若昔大猷三舉宗祈之典相予肆
祀五分使範之聯(具官黃洽)器大而聲宏任重而道遠淵乎
見叔度之量忠矣識子文之心伏青蒲則木正於從繩
抗白簡則雪消於見睍進聞邦政有温良恭儉之風默
運帷籌無智名勇功之迹(云云)
燧明堂進封制曰(具官蕭燧)出藩於外則悃愊無華入侍於
内則温恭有恪六卿分職獨高禁近之班四輔惟人遂
正疑丞之位名實既加於上下老成亦重於典刑
燧字照隣臨江人既貳大政權監修國史日歷明
年兼權知樞密院事孝宗深知之初為諫議大夫
入謝上曰卿議論鯁切不求名譽糺正姦邪不恤
讐怨又每稱其全護善類誠實不欺他日大臣奏
事上語曰蕭燧其人質直無緣飾御書二十八將
傳論以賜最後去樞府辭日上復有勉從卿去之
語其為孝宗信遇如此
五月己亥王淮罷左僕射(除觀文殿大學士判衢州兼管内勸農使依前特進魯國)
(公)
制曰輔贊而藏諸用首殫經治之勤明哲以保其身特
厚殿邦之渥眷時元老久正上台首祈觧於機衡肆優
加於體貌誕申渙號敷告公朝(具官王淮)醇懿粹和洪深端
静包舉衆善而得其正調娛官度而歸於中自持魁柄
之崇深極巖瞻之峻祗承王命居啟沃以為忠表倡民
區雅阜成之是務載念歲時之積具知夙夜之勞惟肱
股分治於四方且垣翰間謀於三事等重輕而注意參
内外以考功廼擇郡符實連鄕社上丞相之綬姑徇沖
懷視太守之章勉綏雅俗躐殿廬之華貫侈學士之大
名是為儒者之榮允答政塗之瘁於戱御臣以禮尚留
近地之咨論相惟難深惜舊人之去往欽寵數益茂顯
猷
淮自八年八月拜右丞相九年九月拜左丞相是
年五月罷入相六年餘六月甲寅朔詔新判衢州
王淮提舉洞霄宫從其請也光宗即位下求言之
詔詔曰卿曩以經術羽翼朕躬以德業股肱聖父
周旋政地十有四年凢國家之利害生民之休戚
與夫政事因革損益之宜知之詳而見之熟矣有
可以禆朕者其悉以告朕將受而行之庶資忠規
以副虚佇八月詔王淮除少保依前觀文殿大學
士致仕九月贈少師
淳熙十六年(己酉)
正月丙申黃洽罷知樞密院事(資政殿大學士知隆興府)
洽自淳熙十年八月除參知政事十五年正月除
知樞密院事是年正月罷執政五年餘光宗即位
下求言之詔詔曰卿以學儒之彦被遇聖父圖任
共政績用章明均佚价藩去國未久以卿之素藴
有可為初政之助者其悉以聞此朕之所注想於
卿而卿之所輸誠而樂告者也紹熙元年十月以
通議大夫提舉洞霄宮
己亥周必大左丞相(自右丞相濟國公除特進進封許國公)
留正右丞相(自參知政事兼同知樞密院事遷通奉大夫除)
必大左丞相制曰帝咨百揆以亮功盖取衆賢之協王
命六官而分職莫如冢宰之尊朕稽述洪猷儀圖俊德
睠弼諧於政體俾登冠於台司誕布明綸格于公聽(具官)
(周必大)道推先覺行廸大儒秉直方之氣而濟以疏通之
才廓高遠之識而輔以醇正之學瞭若蓍龜之兆理灼
見於古今確然金石之姿節靡渝於夙夜踐更二府酬
酢萬機自進秉於國鈞廼備宣於賢韞謀謨乎上足以
康庶事表厲乎下足以正群工隂陽理而物遂其宜社
稷安而國蒙其利比繇顓任期以首公望罙峻於中朝
位宜崇於上相紫綬金印之寵即廊(闕)以不移黃耳金
鉉之虚與泰符而增煥褒&KR0993;斯至倚屬匪輕政已治則
尤務於調娛勢已安則當思於振飭肆華資之超進仍
名秩之序陞衍拓爰租申陪真食併從令典式備優恩
於戱仲虺為左相於湯寔懋日新之德高平觀故事於
漢益明時用之宜化惟久可以有成志惟堅可以有立
使茂業克家於萬世則令名無媿於前人勉廸訓言欽
承眷意
正右丞相制曰朝廷為政事之本必崇任於真賢王者
置輔弼之官實疇咨於同德朕厲精萬務表治庶工眷
言參預之勤久積具瞻之望擢陞揆路懋翼邦圖寵以
廷揚亶兹猷告(具官留正)才宏識敏學邃理明道君子之常
應百為而有守任天下之重采衆善以為公自綰帥權
趣膺召渥出藩入輔浸高密勿之聯武緯文經并建長
久之道内翊廟巖之穆外綏疆𤨏之安成績居多褒章
可後是用進從二府置位中台若元首之有股肱共恢
於邦體若巨川之作舟楫協濟於化源朝論正則廉節
具昭士論孚則勞能並萃惟幾康而弼直選掄敢輕載
清靜以民寧規恢益重爾期予治予匪爾私仍稽懿典
之常併陟文階之峻荒開采邑衍實豐租式備恩徽聿
崇宰柄於戱帝賚傅說以沃商宗之心天授留侯其興
漢世之業惟盡忠足以體眷毗之厚惟加勉足以究施
設之宜俾予永底於阜康繄汝與膺於休美尚祗茂命
彌集顯庸
光宗即位二月壬辰必大授少保依前左丞相進
封益國公正授正奉大夫依前右丞相清源郡開
國公
必大加少保制曰朕祗奉慈謀欽承丕緒任大守重豈
夙夜之敢康謨明弼諧繄股肱之攸頼眷予上宰為國
宗臣既久翊於熙朝兹首裨於初政宜疏異渥以答殊
勲爰輯廷紳誕揚詔綍(具官周必大)忱恂而博達端亮而精
夷經濟之才足以開物而成務淵源之學始於誠意而
正心頃自機庭晉登揆路脩明百度雖小物而克勤酬
酢萬幾遇大事而能斷民瞻益聳國勢愈強仰惟壽皇
將舉内禪厥既傳之以道又復遺之以賢乃升冠於冡
司俾輔成於聖計屬兹繼體方慶澤之廣覃其於褒公
詎徽章之可後肆陞華於亞保庸增重於元台併開大
國之封申衍爰田之食式昭睠遇深厚倚毗於戱聖賢
相逄治畢張夙已彰於成效后臣克艱政乃乂今方竚
於嘉猷益究乃心奚俟多訓
正加正奉大夫制曰春秋法五始之要莫嚴授受之功
君臣猶一體而成允頼贊襄之益眷時次相翊我两朝
既茂著於殊勲盍特加於顯渥誕敭丕號亶告羣工(具官)
(留正)學貫天人才全文武秉心剛毅如砥柱之屹中流應
物從容若洪鐘之在華簴徧揚中外備罄忠勤頃預政
機兼持樞筦謀猷辰告莫非經遠之基事業日新允有
濟時之略洪惟慈扆深念永圖將與子以親傳必求賢
而夾輔爰升揆路對秉國鈞神器有歸密贊睿謨之大
成規恪守實禆初政之新屬盛際之親逢宜褒章之首
及是用陟文階之兩秩陪采邑之多畬以昭委寄之隆
以示寵光之厚於戱因輔佐而繼統業雖無事於更張
當閒暇而明政刑尚益思於勵翼往祗厥命其永有辭
紹熙元年正月甲戍正以修製奉上壽聖皇太后
至尊聖皇帝壽成皇后尊號冊寳充禮儀使遷宣
奉大夫
同日王藺參知政事(自禮部尚書除)
葛邲同知樞密院事(自刑部尚書除)
藺參知政事制曰(具官王藺)自居班列即簡朕心聽其議論
見其可以有行觀其風采知其足以任重處之朝廷而
貪佞自遠試以方面則威名益聞涵養既充氣識深厚
比召前於宣室遂擢長於春官朕所眷懷用之猶為未
盡人之屬望歉然常若有餘不踰閱月之間俾贊中台
之重朕每憂一日萬機之繁未之攸濟爾當思千載一
時之遇惟既厥心遹觀爾成同歸于治
邲同知樞密院事制曰朕建東西二府以議大政(闕)
兩柄以恢遠圖宜得老成之儒贊吾夙夜之命爰疇碩
望增重公朝(具官葛邲)學洞古今文參造化議論通逹究經
術淵源之歸資稟粹和得東南温厚之氣小心一德事
朕歴年徧儀華近之班備罄論思之益父祖迭居於法
從時乃世臣聲名充滿於朝廷亶為先覺擢自秋官之
長進陪斗極之嚴(云云)
藺字(闕)無為人邲字楚輔安吉人
乙巳蕭燧罷參知政事(除資政殿學士提舉臨安府洞霄宮)
燧自淳熙十五年正月除參知政事是年正月罷
執政一年初詔燧為資政殿學士與郡旣而燧乞
奉祠從所請依舊職名提舉洞霄宫光宗即位下
求言之詔詔曰卿以純明亮直嘗位三事聖父之
所改容而體貌者也肆予冲人頃頼羽翼夫卿既
以清節雅行從朕於潜晦之時豈不能以忠言嘉
謨助朕於纂承之始竚聞猷告以副虚懷燧手疏
六事語甚剴切表乞休致優詔不允紹熙四年卒
年七十七積官宣奉大夫特贈金紫光祿大夫諡
正肅燧學問精博持身玉雪論事金石聲色貨利
無所徇接物雖和然不可干以私安恬不競人不
得而親疎
宋宰輔編年錄卷十八終
