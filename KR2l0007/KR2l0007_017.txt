宋宰輔編年錄卷十七宋徐自明著
孝宗紹興三十二年
八月己巳史浩參知政事(自翰林學士知制誥兼修玉牒兼侍讀遷左中大夫除)
浩字直翁慶元鄞縣人浩由太學博士改秩自此
六年以至相位近世未有也紹興三十年二月孝
宗自普安郡王立為皇子封建王以史浩為直講
王十朋為小學教授三十二年六月立為皇太子
以宗正少卿張闡為右諭德起居郎史浩為左庶
子六月丙子即帝位高宗稱太上皇帝應軍國事
並聽嗣君處分帝既即位以史浩為中書舍人兼
侍讀尋遷翰林學士知制誥是月遂除參知政事
九月戊辰兼權知樞密院事十一月辛酉免兼從
所請也十二月乙丑常朝史浩論樞密院合使宰
相兼使事因引富弼對仁宗皇帝故事上曰正合
朕所見陳康伯力辭上曰此不易之論毋多遜也
詔宰相今後依舊兼樞密使逆亮南牧邊廷用兵
建王抗疏請為先驅誓不與賊俱生公方以疾移
告聞之亟往問孰為大王計悞矣國步方艱父子
豈可須臾離使唐肅宗能隨明皇幸蜀安得有靈
武事建王大悔立俾公草奏請扈蹕以供子職辭
意懇到高宗聞議出於公歎曰真王府官也廟堂
方議以建王督師由是不果遂從視師之行而内
禪之意决矣公明年正月遂拜相(行状)
十月己巳葉義問罷知樞密院事(自左通議大夫為資政殿學士提舉太平)
(興國宫)
義問自紹興三十年正月除同知樞密院事七月
除知樞密院事三十二年七月兼權參知政事是
月罷執政踰二年上初即位除義問左通議大夫
至是殿中侍御史張震右正言周操交章彈義問
義問乞解機政故有是命張震再論義問以誤國
得罪貪黷見黜願禠職罷祠詔義問改端明殿學
士依舊提舉太平興國宫隆興元年三月右諫議
大夫劉度御史中丞辛次膺相繼論列義問落職
依前提舉興國宫饒州居住後復改資政殿學士
提舉洞霄宫六年八月卒贈銀青光祿大夫
戊子張燾同知樞密院事(自資政殿學士左太中大夫提舉太平興國宫除)
燾奏當今弊政宜有所更革上乃曰朕惟天下有
弊事無弊法今日之弊在乎因仍習俗若改而更
張宫商斯在張燾所奏犁然有契予衷詔集侍從
臺諫赴都堂條具方今時務以聞
十二月丁卯宰相陳康伯兼樞密使(宰相仍舊兼樞密使)
制曰熙帝載而使宅百揆時有頼於一賢佐天子而鎮
撫四方事難分於二柄爰稽古訓加賁宗臣睠維文武
之兼資並用安危之注意錫以渙命颺於廟朝(具官陳康伯)
渾厚而直剛温方而和裕學足以探天人之賾識足以
周事物之幾正論不回凛松栢後凋之操至誠自守抱
蘋蘩明信之衷蚤際遇於上皇遂登崇於碩輔望隆華
夏名著鼎彛代馬飲江首决親征之策時龍御漢獨高
顯相之功朕惟兵律之尚煩念邊防之未靖欲圖妙筭
協濟多虞考藝祖仁宗之宏規遵建炎紹興之聖政肆
令東府仍筦西樞興言屬任之專宜有疏榮之寵是用
申裒徽數特表殊庸方邑增腴并實新畬之入公圭胙
國進荒故里之封亶峻民瞻允符僉穆於戱宣王復文
武之境倚元老之壮猶齊人歸鄆讙之田資真儒之無
敵顧有為者亦若是矧時則勿有間之其追繼於前修
以益光於永世
隆興元年(癸未)
正月庚午史浩右僕射(自參知政事除左通奉大夫守右僕射同中書門下平章事兼)
(樞密使)
制曰朕欽奉聖謨惕臨初政人主之職論相念圖任之
惟艱大臣以道事君豈登庸之可後眷予賢佐久穆政
塗宜陞次輔之聯誕播明廷之號(具官史浩)高明而端亮寬
裕而直方學窮聖道之微損益可知於百世識周天下
之務文武為憲於萬邦蚤由籲俊之公夙有濟時之望
資爾耆德傅我潛藩王求多聞舊服盤庚之學帝賚予
弼有若傅說之賢兹嗣守於慶基亟入參於機務以心
膂之臣而任之勿貳竭股肱之力而知無不為一新萬
化之原寖格九功之叙肆稽民譽其遂相予仍兼樞筦
之司大啟封侯之宇崇階增峻多戶申陪惟眷倚之益
隆顧責成之彌重於戱予欲循堯道而致時雍之化爾
其廸百志之熙予欲廣文聲而卒外攘之功爾其贊五
兵之運同蕭何之心而安四海守宋璟之文而佐中興
時乃之休副朕所望
公既相首言前宰相趙鼎參政李光之無罪大將
岳飛之久冤宜復其官爵錄其子孫凡坐廢者次
第昭雪悉從之袁孚罷右正言公曰初政而遽去
諫官何耶孝宗曰妄言德夀宫有私酤公曰陛下
事親可謂曲盡然宫中左右皆閹宦有何知識若
非言路時以正論折其萌則將有甚此者上怒少
霽又奏諫官無故而罷天下必以為疑若暴其罪
惡恐啟兩宫之間願少湏之使其引去尋除直秘
閣知温州自是益無纖芥之隙
同日張浚樞密使(自少傅觀文殿大學士充江淮東西路宣撫使節制㳂江軍馬魏國公除)
初上自藩邸熟聞公德望臨朝之初顧問大臣咨
嗟歎息召公赴行在賜公手書曰朕初膺付託以
眇然一身當萬幾之煩夙夜祗懼未知攸濟公為
元老被上皇禮遇之久羣臣莫及宜有嘉謀至計
輔朕初政方今邊陲未靖備禦之道實難遥度思
一見公面議其當使了然如在目中繄公是望公
其疾驅副朕至意公奏曰臣敢不以前日恪事上
皇之心事陛下惟一其志有殞無貳遂就道未至
國門敦促再三即引見上見公改容體貌曰久聞
公名今朝廷所恃惟公命内侍賜公座降問再四
公奏人主以務學為先人主之學本於一心一心
合天何事不濟(云云)上悚然曰當不忘相公之言
公又奏今日便當如創業之初宜每事以藝祖為
法公見上天錫英武因力陳和議之非勸上堅志
以圖事制除公少傅江淮東西路宣撫使節制㳂
江軍馬進封魏國公浚辭少傅詔勉從所請
除少傅制曰周公三年而歸大慰國人之望吉甫萬邦
為憲是增盟府之勲眷予社稷之元臣方茂邊陲之重
寄誕&KR0993;制綍敷告廷紳(具官張浚)自明克誠允文且武事親
之孝實上通於神明許國之忠可兼貫於日月蚤登庸
於次輔克左右於中興一德格天四海奠枕殊方震慴
聞姓字以膽寒多士歸依想儀容而心悅即其效之若
此知夫中之所存乃因勤勞旋請閑退久徜徉於泉石
靡事浮沉兹表裏於江淮果煩經略太上皇深惟眷注
予一人敢後褒崇絺冕篆車峻陞亞傅綉裳黼衮改胙
大邦增使節以寵元戎總兵符而護諸將尚仍書殿之
貴以壯轅門之權進衍戶封增陪井賦以䆒經綸之藴
以終恢復之圖於戲誦宣王任賢使能之詩朕喜得將
明之助鑒光武略地屠城之戒公宜以安集為先勉期
戢於干戈佇歸安於槐鼎伊惟耆哲奚俟訓詞(此自特進觀文)
(殿大學士判建康府專一措置兩淮事務兼節制淮東西路建康鎮江府江淮軍馬除時紹興三十)
(二年六月甲子)
十一月有旨召宣撫判官陳俊卿及公子栻赴行
在公附奏曰今日之事非大駕親臨建康則决不
能盡革宿弊一新令圖鼓軍民之氣動中原之心
上見俊卿等問公動靜顔貌曰朕倚魏公如長城
不容浮言搖奪是年正月九日制除公權樞密使
都督江淮東西路屯駐兵馬依前少傅魏國公且
命即日開府視事應干恩數並依見任宰相條例
施行
除樞密使制曰矅神武以折遐衝莫重本兵之任儆師
徒而討亂略尤嚴督府之權自非文武之兼資曷稱安
危之劇寄疇咨舊德屬我宗臣其數廷綍之華亶告垂
紳之聽(具官張浚)器周而用遠實大而聲閎學造聖真適堯
舜文王之道行高世表會曾騫孝已之名蚤際遇於中
興䆮延登於次輔言言忠烈與日月以爭光表表功名
安社稷以為悅肆予紹服趣使来歸表裏江淮畀中權
而獨運汛掃宇宙抱素志以弗渝顧委任之雖專念規
拳之未䆒是用峻登樞筦肇正使名考葛亮總戎之稱
用謝安督軍之號載疇多賦併衍新畬益昭幕府之光
增重本朝之勢於戲吉甫為憲先元戎十乘以啟行裴
度視師宜兩河諸侯之聽命惟位崇者報益厚惟望峻
者志彌堅其茂對於孚休終有辭於永世
三月詔公赴行在既至上從公言乃命李顯忠出
濠州趍靈壁邵宏淵出泗州趍虹縣顯忠等大破
金將富察圖們及偽知泗州周仁與蕭琦等降之
中原震動歸附日至上手書曰近日邊報中外鼓
舞十年来無此克捷時金名酋猛將降執係道精
甲利兵破亡不啻三倍是後不能復為靈壁虹縣
之屯矣公恐盛夏人疲急召顯忠等還而金副元
帥赫舍哩志寧率兵大至既戰我師小不利軍心
頗搖顯忠遂夜引歸公獨與子栻留盱眙㑭將士
悉歸憩而後還維楊具奏待罪上手書拊勞公復
奏有旨降特進為江淮宣撫使時上對近臣未嘗
名公獨曰魏公每遣使来必令視公飲食多寡肥
瘠何如其眷禮如此五月癸酉以少傅樞密使都
督江淮東西路建康鎮江府江隂軍江池屯駐軍
馬兼都督荆襄軍馬張浚降授特進依前樞密使
都督以兵敗於宿州故也六月輔臣進呈降授特
進樞密使張浚見措置江淮軍馬理宜增重事權
詔可復都督江淮軍馬初浚以符离之役降特進
上曰罷樞密使宰臣陳康伯奏曰如此却是罷政
上曰可改都督府為宣撫司至是參贊軍事陳俊
卿奏降官示罸古法也亦其自請改都督府為宣
撫司恐使人情觀望號令不行上曰此未可也及
殿中侍御史周操論都督之名實國家用人之權
柄豈得亦行遞减上曰此論甚當可與復都督府
康伯奏已有指揮召浚之子栻候到日降指揮上
然之八月浚復都督
二月癸未黃祖舜罷同知樞密院事(資政殿學士知潭州)
祖舜自紹興三十一年九月除同知樞密院事是
年二月罷在樞府一年餘上初即位除左通議大
夫七月壬戍兼權參知政事是月祖舜累引疾乞
解機務故有是除乾道元年正月提舉太平興國
宫三月卒累左通奉大夫贈銀青光祿大夫
三月癸巳張燾參知政事(自同知樞密院事遷太中大夫除)
辛次膺同知樞密院事(自御史中丞遷左中大夫除)
燾再辭新除參知政事恩命詔燾為資政殿大學
士提舉萬夀觀兼侍讀燾奏乞還鄕治疾從之尋
以資政殿大學士致仕乾道三年九月卒贈宣奉
大夫諡曰忠定次膺字起李其先東萊人山東
亂舉其家南渡
五月史浩罷右僕射(除觀文殿大學士知紹興府)
制曰宅百揆以奮庸夙倚代天之業以八命而作牧有
嚴分陜之權睠次輔之能賢釋近司之重任其孚大號
用諗羣工(具官史浩)心術通明器資彊濟植學造聖賢之奥
摛文搴河漢之華由義居仁自許古人之事業垂聲邁
烈庶幾君子之風猷屬予纂序之初積以潜藩之舊甫
經半載躐寘中台位雖峻而愈謙事盖多而益辦方今
内政粗修而國論未一遠人不服而邊虞實深俾圖莫
適於攸居救弊方期於公道嘉謀嘉猷則入告繄左右
之是資朕心朕德惟乃知亦始終之弗替曾微纖芥遽
露封章薦形懇欵之辭蔑副挽留之意俾歸相印肆舉
邦彛畀邃職於殊恩疏榮既腆涖介藩於全越席寵維
新以昭體貌之公以篤股肱之眷申褒蕃數亶謂隆私
於戲三階平而風雨時相慶君臣之遇九里潤而京師
福勿云中外之殊往祗忱言永綏燕譽
浩自是年正月拜右僕射至五月罷入相四月以
不與出師之議力丐免御史王十朋亦有言也
初張浚屢奏欲取山東公力争其不可繼而大將
李顯忠邵宏淵乞進兵公又奏之浚繼請入覲乞
即日降詔幸建康孝宗以問公公陳三說孝宗感
悟浚言陛下當以馬上成功豈可懷安以失事機
公執不可退又以詰公公曰帝王之兵當出萬全
豈可嘗試而僥倖今不審思將貽後悔又上疏力
諫曰靖康之禍臣子孰不痛心疾首思欲蹀血金
廷以雪大耻恭想宸衷寝膳不忘然邇安則可以
服遠若大臣未附百姓不信而遽為此舉安保其
必勝浚老臣慮宜及此而溺於幕下新進之謀眩
於北人誑惑之語是以有請耳德夀豈無報敵之
心時張韓劉岳各擁大兵皆西北勇士燕薊良馬
猶不能進今欲以顯忠之輕率宏淵之寡謀而取
全勝可乎惟當練士卒偹器械固邊圉蓄財賦寬
民力十年而後用之浚又奏歸正人當優待之公
以為不可浚康伯俱曰彼以善心至安可拒乎公
又两入奏言甚切至公又與浚言平時願執鞭而
不可得幸同事任而數日議論不同不惟為社稷
生靈計亦為相公計相公老成名望一旦失利豈
不有損威重浚曰公言良是但浚老矣公曰相公
若先立規模使後人藉是有成亦相公之功也何
必身自為之浚因内引奏曰史浩意不可回恐失
機會乞出英斷即時省中忽得宏淵出兵知禀状
始知不由三省徑檄諸將公語康伯曰吾屬俱兼
右府而出兵不得與聞則焉用相哉由是求去不
已孝宗曰何苦如是公對曰道德元老無如陳康
伯忠義慷慨無如張浚臣與之議論俱不合諸將
出兵而臣不知近習積憾而臣不去尚何待乎公
又言康伯欲納歸正人臣恐他日必有為陛下子
孫之憂浚銳意用兵若一失之後恐陛下終不得
復望中原臣即日去國遂遠清光然惓惓之忠不
容緘默言訖拜辭而退遂以觀文殿大學士知紹
興府公力辭提舉臨安府洞霄宫以歸未及月而
宿水失利喪士馬甚衆軍資噐械不可計人心沮
喪上降詔罪已而浚亦自劾去位矣初浚措置萬
弩營及他所建請公應之如響或問之公曰事力
未偹故止其進兵若邊防捍禦安可不從公既去
其所奏請多不以時報浚亦悔之(行状)乾道四年
二月輔臣進呈陳天麟知成都府昨日得旨别擇
人上曰朕思之難得其人史浩却有才可以去陳
俊卿奏其人明了極可用但其親老恐未必樂遠
去上曰不得已湏教去盖難得人數年不相見亦
未衰否俊卿奏史浩未滿六十可惜久閑上曰可
令速来奏事陳天麟依舊知襄陽府史浩遂以觀
文殿大學士左通奉大夫提舉洞霄宫為四川安
撫制置使兼知成都府以親老辭月餘改知紹興
府六年三月戊寅授檢校少傅保寧軍節度使依
前差遣其恩數並依前宰相例施行會洪夫人屬
疾思歸力丐祠不允乃許謁告迎侍未幾罹内艱
乾道八年九月七日服闋除知福州避魏王同
鎮改崇信軍節度使十一月二十五日特授開府
儀同三司判福州至淳熙元年秋丐祠提舉洞霄
宫淳熙四年二月史浩除少保觀文殿大學士
充醴泉觀使兼侍讀進封永國公浩見于内殿奏
謝新除并陳衰老多病且乞任便居住上曰方始
相見未可言此於是詔史浩令於宰相東壁一片
歇空立班四參日參依次序别班起居
丁未辛次膺參知政事(自同知樞密院事除)
洪遵同知樞密院事(自翰林學士承旨知制誥兼侍讀遷左中大夫除)
癸亥汪澈罷參知政事(資政殿大學士提舉洞霄宫)
澈自紹興三十二年四月除參知政事是年五月
罷執政一年餘上初即位除左通議大夫七月以
參知政事汪澈為湖北京西路督視軍馬至是引
疾乞祠故有是命會右諫議大夫王大寳論澈詔
澈落職依舊提舉洞霄宫台州居住
六月戊辰周葵參知政事(自兵部侍郎兼侍講遷左大中大夫除二年七月己巳兼)
(權知樞密院事)
戊寅辛次膺罷參知政事(除資政殿學士提舉臨安府洞霄宫)
次膺自是年三月除同知樞密院事五月除參知
政事是月罷執政凡三月次膺以疾求罷章十數
上不允及入謝奏曰王十朋除侍御史雖自親擢
天下皆知臣等薦其方正湯思退趍召將至闕下
天下亦知臣嘗疏其姦邪臣不引避人其謂何臣
實苦筋力疲&KR0629;恐誤國事上為之惻然踰月求去
不已授資政殿學士提舉洞霄宫明年六月致仕
閒居者八年六年卒臨終親作遺表萬言力贊恢
復而不及私年七十九贈光祿大夫
七月庚寅湯思退拜右相(自觀文殿大學士左金紫光祿大夫充醴泉觀使兼侍讀)
(除特進右僕射同平章事兼樞密使進封榮國公)
制曰熙庶績而代天須弼疑之並置肩一心而事國乃
揆牧之迭居眷時宗工久去宰路方虚位之不補亶維
賢之是圖肆於来歸渙以大號(具官湯思退)宏寬而剛毅端
靖而疏通學深造於聖微識洞明於事變卓爾佐王之
略偉發謨而逄辰焕然經世之文嘉載道以行遠爰結
知於太上遂登冠於冡司辭色粹夷潜消中外之釁精
誠孚逹坐格隂陽之和顧委任而責成念勤勞而均逸
欲考功而試以馮翊尚施福而及於京師自朕纂臨尤
先求舊君陳分政固多入告之謀猷姬旦於征宜偹往
迎之衮綉是用賜環趣召前席咨詢少紆真館之游姑
進露門之讀然所為親賢之急盖倚以復相之懷是符
中台俾職亞輔仍付本兵之寄載崇馭貴之階建於上
公陪以多賦併昭眷渥庸侈徽章於戲如晦至卒從玄
齡將協衷而相濟陳平今願遜周勃適居次以何嫌往
殫厥心同底于治(錢周材詞)
十二月丁巳朔陳康伯罷相(除少保觀文殿大學士判信州進封福國公)
制曰輔相股肱於元首身久佩於安危帝王體貌於大
臣誼必隆於進退眷我冡司之老懇辭魁柄之榮既莫
遂於挽留宜有加於寵秩肆昐明命誕告治朝(具官陳康伯)
學貫天人才周經緯中和自禀言有物而行有常度量
難名澄不清而撓不濁爰登揆路五閱歲華當國家多
事之時專廟廊萬幾之寄雍容鎮俗談笑折衝道蕩蕩
以遵王無有作惡心休休而樂善其如有容邦政弗愆
物情交附惟予一人纂承之慶本太上皇付託之誠能
將順以輸忠實贊襄之有助心如金石勲在旂常朕方
委任而責成爾亦勤勞而匪懈久煩機務累抗封章丁
寧諭旨而莫回傴僂陳詞而愈固式揚典冊俾解鈞衡
亞保升華煥衮衣於左棘鴻儒列職冠書殿於西清進
公社於新邦分使符於故里載疇井邑併衍圭腴於戲
功名克保於始終古今所重出處暫均于勞逸中外何
殊其思注意之深勿替告猷之舊
康伯自紹興二十九年九月拜右僕射三十一年
三月拜左僕射三十二年十二月兼樞密使是年
十二月罷在相位四年至是出判信州上曰韓琦
亦曾判相州康伯極有德量有佐命之功右僕射
湯思退奏陳康伯德量能鎮壓事誠如聖諭上曰
朕不忘之他日復召用康伯尋自陳遂為醴泉觀
使隆興二年六月判紹興府九月詔陳康伯依舊
醴泉觀使任便居住先是召赴行在康伯以疾辭
故也
丁丑湯思退左僕射(自特進右僕射榮國公授左僕射兼樞密使進封慶國公)
張浚右僕射(自降授特進樞密使魏國公授右僕射同平章事兼樞密使依前都督江淮東西路)
(建康鎮江府江隂軍江池州屯駐軍馬)
思退左僕射制曰握符以臨四海論相故必惟其能當
軸而長百僚尊君則宜正其體眷予碩輔載秉化鈞顧
左揆之仍虚亶具瞻之攸屬矧登崇之典自昔且注倚
之懷愈隆用升元台寔允衆聽(具官湯思退)風猷峻茂噐範
深純鍾山岳之炳靈藴星辰之精粹力堪治劇斡旋之易
若轉圜識洞微幾裁决之明如指掌蚤出逄于休旦爰
歴踐於要塗久勤機務之煩遂冠冡司之重雖或均於
勞逸然常係於安危才任宰衡猶詳試其政事心存王
室乃入告於謀猷是膺前席之思俄被賜環之趣繄樊
侯之補袞若伊尹之格天庶周歎儀圖之難而商推專
美之間其進持於魁柄以觀獨運之能且改胙於名邦
以示有加之寵乘兹會遇寖格隆昌於戲奏位次而莫
先雅欲蕭何之處乎上咸成功而匪懈正湏姬旦之圖
其終往茂堅不息之誠庸光輔日新之治䆒爾丕烈佐
予宏規
二年正月上謂思退等曰卿等近日極留意政事
要當立紀綱正法度不可困於文書乃堂吏之事
二月思退改封岐國公以思退言國朝自天聖以
来無以慶國為封者故有是命二年九月癸夘除
都督江淮東西路建康鎮江府江隂軍江池州屯
駐軍馬思退言臣備位宰相被命督師敵人雖已
議和奉使尚未過界况屯邊之兵數十百萬霜寒
暴露臣欲擇日同屬官起發至淮上布宣德意撫
勞師徒從之卒辭不行
浚右僕射制曰總營屯而靖難既顓暢於國威輔衡軸
而代工將共調於王化朕纂承丕緒宏濟多虞眷夫夙
艾之良寔乃倚毗之舊蓋以一時之元老而久服厪於
疆場因四海之具瞻而使歸翊於岩廊庸錫徽章誕敷
渙號(具官張浚)德醇而履正道大而慮周身當中外之安危
識洞古今之治亂更委二柄備殫百為顧讒波之淊天
維忠氣之貫日吾適不用則鄰壤有輕秦之心我必能
興蓋所懷維強楚之略兹往嚴於師律遂遐憺於皇靈
挫貔虎之噬吞破蚍蠧之贅聚隂杜窺邊之釁寖堅款
塞之誠念功烈之未終猶稽素志觀規模之甚遠實肇
宏圖是用復延登於宰庭仍總督於軍壘若涉於川之
藉舟楫若固其室之資棟楹勢雖異宜意則兼注於戲
酌倅樽以獻政湏平仲之在齊借前箸而籌終頼子房
之謀漢未鞭笞於排難解紛之日而鎮撫乃安民和衆
之方尚思厥猷期協於道(錢周材詞)
金都元帥布薩忠義與赫舍哩志寧貽書三省密
院欲索四郡及歲幣等時湯思退為右相思退本
檜死黨尤急於求和遂大倡和議建議王之望龍
大淵為通問使副公在遠爭不能得即奏乞退上
賜手書召公既至入見上首諭公以欲專委之意
公復力陳和議之失上為止誓書留使人而令通
書官胡昉楊由義先往諭金使以四郡不可割之
意於是之望等待命境上十二月二十二日制
拜公尚書右僕射都督如故而思退亦轉左僕射
(云云)上諭當直學士錢周材以注意在公故思退
雖為左僕射而公恩遇獨隆每奏事上輒留公與
語又時召栻入對賜公御書聖主得賢臣頌思退
等素忌公至是益甚公既入輔首奏當旁招仁賢
共濟國事上令公條具奏公薦虞允文陳俊卿汪
應辰王十朋張闡可備執政劉珙王大寳杜莘老
宜即召還胡銓可備風憲張孝祥可付事任馮時
行任藎言馮方皆可備近臣朝士中林栗王秬莫
冲張宋卿議論據正可任臺諫皆一時選也公自
太上時即建議當駐蹕建康以圖恢復上初即位
公入對又首言之及撫師江淮每申前說至是復
力言於上胡昉等還不為金屈上令栻諭公曰和
議之不成天也自此事當歸一矣始議以四月進
幸建康公又奏當詔之望等還上批出曰王之望
龍大淵并一行禮物竝回先是公既决幸建康
之議思退等初不與聞後奏事語屢屈因請曰和
議不成敵至何以待之上曰朕已决幸建康思退
等失色遂隂與其黨謀為傾陷之計居數日俄有
旨命公按視江淮公知一日出外姦人必得肆意
然趣行之旨屢下而事之成敗有非人力所能為
者乃行
隆興二年(甲申)
四月丁丑張浚罷右僕射(授少師保信軍節度使判福州依前魏國公)
制曰宅百揆而督五兵正頼籌邊之效冠三孤而張六纛
曲隆制閫之權我有明緡颺於拱著(具官張浚)材尊王佐道
聳民瞻節操堅剛曾歲寒之不改規模遠大寧日仄而
遂休蚤逄陽九之交上應魁三之象叱王尊之馭亘井
絡以蜚聲下楊僕之舡空潢池而掃祲更險夷而一致
謂文武之兼資粤從綠野之遊殆為蒼生而起肆予嗣
服即俾来朝提江淮表裏之封盡顓總綂佩將相安危
之寄式重倚毗三年於兹庶績用乂蒐乘補卒亦既輸
勞增埤浚隍未嘗徹警孟明報彭衙之役獨負壯猷武
侯引街亭之愆靡形愠色朕念疆垂之久戍詔師衆以
代更分遣從臣往宣使指棘門如兒戲耳庸謹秋防袞
衣以公歸兮庶聞辰告疊覽指瑕之奏且披請老之章
欲畀舊官蓋無故事是用出楓宸之異渥超棘位之峞
班簜節有光擇合肥之名鎮甘棠弗翦臨長樂之价藩
衍以圭腴侈其真食於戲春秋責偹於賢者慨功業之
惟艱天子加禮於大臣固始終之不替其綏吉履母有
遐心
浚自隆興元年十二月拜右僕射兼樞密使是年
四月罷再入相纔五月初上命公按視江淮既
出國門思退遂與右正言尹穡通謀日夜汲汲益
求所以間公者及之望等還思退等因相與隂謀
謂不毁守備則公不可去和不可成乃令其黨盛
毁守偹一無可恃而穡專主其議百計毁公督府
參議官馮方徧行兩淮築治城壘最為勞勩思退
等以其效力尤多尤惡之使穡論方不當築城費
財方遂罷又論公所費國用不貲公奏計督府遣
間探給官吏等二年半之費不及三十萬緍其餘
皆為修城造舟除器招軍用上出公奏思退穡議
屈於是始謀更造他事機撼公殿前後軍統制官
張深等有勞軍士安之俄有旨放罷而以趙密之
子廓代之公至淮西訪問知狀奏留深而穡指公
為拒命䟦扈思退又相與謀上眷公厚必未肯遽
罷公但先罷公都督則公自當引去穡奏論如思
退計而公自聞馮方罷上奏乞罷督府詔從公請
而公亦封章力求還政矣穡連疏詆公愈力左司
諫陳良翰奏如公忠勤人望所屬不當使去國上
謂良翰本無此事且當今人材孰有踰魏公者卿
宜徧諭侍從臺諫使知朕此意侍御史周操疏同
良翰議至是爭論甚力然是時公留平江虎丘致
政之章已八上矣上察公懇誠欲全其去四月二
十二日制除公少師保信軍節度使判福州而思
退等遂决棄地求和之議公力辭恩命上不許至
五月除醴泉觀使前雖議四月幸建康至是而公
已去國矣公以連年疲勞比得退休已覺衰爾八
月二十八日疾病晡時命子栻等坐前問國家得
無棄四郡乎且命作奏乞致仕夜分而薨訃聞上
震悼輟視朝兩日有旨贈太傅公歿五年上追思
公忠烈慨然感動詔有司加贈太師賜諡忠獻(行状)
浚自幼即有濟時志在京城中親見二帝北狩
皇族係虜生民塗炭誓不與賊俱存故終身不主
和戎之議功雖不就人稱其忠論事上前必以人
君當正心務學修德畏天至誠無倦為先又以儲
副為天下本自在川陜即上疏乞選養宗室之賢
及為相復陳宗廟大計資善堂建皇子出就傅又
薦朱震范冲充訓道之選每以東南形勢莫重建
康人主居之北望中原常懷憤惕若居錢塘易以
安肆難以號召中原故自紹興至隆興屢以遷幸
為言禀性至公嘗劾李綱以私意殺從臣宋齊愈
罷其政及大赦綱貶海外獨不原浚為請得内徙
韓世忠軍士剽掠浚嘗奏奪其觀察使及視師淮
上獨稱世忠忠勇可倚以大事兄滉以才學為高
宗所知賜進士第後省繳駁浚言不可以臣故違
公議其輔政以人才為急與趙鼎當國多所引擢
從臣朝列皆一時之望人號為小元祐至隆興初
首薦論事切直折挫不撓者數十人及再相又薦
虞允文汪應辰王十朋劉珙等皆一時名士其後
多至執政侍從尤善於撫御將帥而知其才始在
關陜吳玠吳璘由行間識擢卒有大功於蜀劉錡
晩出浚一見竒之即付以事任歸薦於朝卒成順
昌之竒功高宗嘆息謂浚知人其他若楊政田晟
王宗尹王彦後皆為名將事毋至孝彗星之見浚
將論時事恐為母憂其母見浚瘠問故具以告母
誦其父對策之語曰臣寧言而死於斧鉞不忍不
言以負陛下浚意乃决母喪浚踰六十哀毁不自
勝事兄滉友弟尤至教養其子如已子置義莊以
贍宗族淳熙十五年二月高宗崩輔臣進呈文
字間上宣諭王淮等曰臣僚言張浚有復辟之功
卿等可檢照史冊并詢訪事實奏來淮等奏羣臣
有以張浚為當配饗高宗廟庭者上曰張浚首失
五路符离敗師疎脫不少又且昧於知人初到闕
時薦引蜀士及至召對專事謟諛殊無可采如吕
祉覆師亦皆不知人之過却是有志若論復辟韓
世忠之功顯然可知者後遂以吕頤浩趙鼎韓世
忠張俊竝配饗高宗廟庭
七月丁亥洪遵罷同知樞密院事(自左中大夫為端明殿學士提舉太平興)
(國宫)
遵自隆興元年五月除同知樞密院事是年七月
罷在樞府一年餘
八月己酉賀允中知樞密院事兼參知政事(自資政殿大學士左)
(通議大夫提舉萬壽觀兼侍讀除)
是年六月允中落致仕提舉萬壽觀兼侍讀慮其
以年老辭令學士院依故事降詔召赴闕是月遂
有此除九月允中以開啓會慶聖節拈香拜不能
起至於顛仆上章自劾詔曰朕方圖治政頼老成
豈以筋力責卿何必自劾十月丁卯除資政殿大
學士致仕在樞府兩月
九月辛丑王之望參知政事(自左諫議大夫淮西宣諭使遷左中大夫除)
之望字瞻叔襄陽谷城人紹興三年官于台因家
焉持節入蜀徧歴外臺以王官總軍賦孝宗即位
之望出使九年矣官至太府卿而難其代詔特增
置戶部侍郎陞宣諭使留之於蜀及還朝仍以戶
部侍郎參贊都督府初見上開陳時事上大喜有
大用意遂自左諫議大夫淮西宣諭使拜參知政
事中使李彦直至建康宣押賜之宸翰有謀皆朕
同規摹甚遠之語尋入朝上慰勞甚至之望曰執
政自外除國朝曠典慶歷中韓琦范仲淹立功西
鄙就除樞副亦未有自諫議大夫而為參預者上
曰稍定待與卿理會天下事俄兼同知樞密院事
尋差充督視又改除同都督江淮軍馬先是左相
湯思退為都督楊存中為同都督又以之望為之
之望奏用宰相為都督者本欲事權歸一也今思
退開府兩月忽一旦改命則思退固自難處存中
既已一面措置而又添一同都督則存中又不敢
專存中官為三師臣備員二府權勢相敵不能相
統議論之際誰敢相發相異則或至紛争相推則
有失事機使諸將何所禀承上乃可其奏時金人
在滁濠間淮東受敵之望乃自請行遂以參政行
府勞師江淮(行述)十月己巳兼同知樞密院事之
望辭免兼同知詔樞機之任藉卿同德以濟國事
毋復固辭之望乞往江上勞師從之
十一月辛卯湯思退罷左僕射(授觀文殿大學士提舉太平興國宫依前特進)
(岐國公任便居住)
制曰冢宰佐王治國意實注於安危大臣以道事君時
具瞻於進退睠惟雅望久翊繁機既殫上印之誠宜厚
秉鈞之禮誕敭坦制亶告羣工(具官湯思退)器宇清明材猷
超詣樂堯舜之道阿衡專美於有商品淵騫之篇揚雄
度越於諸子軒然俊域藉甚要津烜赫北門儗絲綸於
雅誥從容右府運帷幄之良籌結慈陛之深知應台階
之上象粤予纂紹復俾贊襄積熙載之忠規罄安邊之
潛慮循名責實所期公爾忘私應變守文當以今而視
昔方仰成之無間何引去之甚堅選衆舉臯陶任蓋遵
於一相事親若曾子養已洎於千鍾遂其嘗藥之懷失
我和羔之助兹惟渥典用賁歸途鼎祕殿之崇資食珍
臺之優祿式篤股肱之義以全體貌之恩於戲明哲以
保其身靡失青氈之舊喜愠不形於色可娛綠野之游
無起遐心斯能終譽
思退自隆興元年七月拜右僕射十二月拜左僕
射至是年十一月罷入相一年餘右諫議大夫
尹穡侍御史晁公武言比因敵人聚兵境上首除
湯思退都督而思退作計遷延屢行屢止及詔旨
促發度不能辭力於奏對之際佯為戰灼畏懼之
狀以幸終免陛下知其不能任事憐而從之許其
解職思退不得已即乞罷政陛下未忍誅竄且除
職奉祠(云云)又言思退急欲和好之成自壊邊備
罷築壽春城散萬弩營兵輟修海舡毁拆水櫃不
推軍功賞典及撤海泗唐鄧之戍又於制詞中明
言我守邊如皃戲使敵人知之既報敵兵渡淮思
退領都督之職專為全軀保妻子之計巧求自便
其姦狡大率效法秦檜既獨領三省又置機速兵
籍兩房盡奪樞密院事合四職為一與猾胥老吏
輩共為之内不使官屬參預外不使臺諫知聞是
致嘲謗溢於市廛笑侮流於軍伍詔思退落職鐫
爵永州居住是月處州奏特進湯思退歸至處州
界在靈山寺身故詔令歸葬(初封榮慶後封岐)
戊戍陳康伯左僕射(自少保觀文殿大學士充醴泉觀使福國公拜左僕射同平章事兼)
(樞密使依前少保進封魯國公再入相)
制曰咨四岳有能奮庸實係朝廷之輕重圖舊人越惟
共政尤藉老成之典刑允諧虚左之求蓋積處中之望
誕颺渙冊亶告昕庭(具官陳康伯)用博而適時量宏而容物
閫奥莫窺乎畛域奴隸皆知其清明學過况雄貫古今
之千載道侔伊呂踰前後之數公咸德慈闈有聲揆路
如蓍龜之决事以柱石而尊朝邊騎投鞭軫抱火寢薪
之慮周京奠枕賴濟川作楫之功輔我重華歴夫再歲
轉洪鈞之一氣坱圠無私陳泰階之六符規模可久方
焦心多壘之日豈袖手東山之年申戒使軺趣迎公袞
庶交修於内治能潛弭於外虞甽畆不忘其君庸見忠
臣之義彌縫而藏諸用益躋天下之安是用再冠魁衡
仍司樞筦侈多田之真賦荒大國之新封以昭物采之
儀以寵岩廊之寄於戲武丁得一傅說斯商道之復興
江左自有夷吾宜晉人之相慶爾惟敬明乃訓邦其永
孚于休(洪适詞)
康伯再召拜尚書左僕射時康伯已病康伯之未
至也太學生數百人伏闕下上書乞召用康伯聞
之不樂曰國家艱危主上英武當得非常之佐顧
老且病何用乎康伯既至而北師退先是臣僚
言相位久虚詔陳康伯疾速星夜兼程前來又詔
令不候辭免降詔批答指揮既至内殿起居畢上
殿賜坐賜茶詔權令乘肩輿出入皇城門至殿前
外又詔康伯餘疾未平可隔日一朝每日赴都堂
治事詔監修國史提舉編類聖政又詔陳康伯長
男偉節為直秘閣次男安節依慶歷宰相龐藉子
元英例特賜同進士出身乾道元年正月庚申康
伯抗章引疾且以北使到闕乞辭位詔曰朕方倚
卿為重遽復引疾丐去似未諭眷懷雖鄰使在廷
何傷體貌宜加嗇養勿復有陳
辛丑錢端禮端明殿學士簽書樞密院事(自兵部尚書賜同進士出)
(身提舉德壽宫尋權參知政事)
壬寅虞允文端明殿學士簽書樞密院事(自顯謨閣學士知平江府)
(召除尋兼權參知政事)
允文字彬甫蜀僊井人
閏十一月丙辰周葵罷參知政事(除資政殿學士提舉臨安府洞霄宫)
葵自隆興元年六月除參知政事是月罷執政踰
一年乾道六年三月以左中大夫資政殿學士致
仕
乙亥王之望罷參知政事(自左中大夫罷為端明殿學士提舉太平興國宫)
之望自是年九月除參知政事是月罷在政府甫
兩月之望既拜參貳兼行右府時和戰未决衆論
不齊遂除職奉祠而去乾道元年四月起知福州
為帥四年尋加資政殿大學士改知温州七年二
月乙卯致仕上為輟朝贈宣
十二月辛邜錢端禮參知政事兼權知樞密院事(自簽書樞)
(密院事除)
乾道元年正月自右通議大夫兼提舉德壽宫除
兼充德壽宫使
同日虞允文同知樞密院事兼權參知政事(自左朝請大夫簽書)
(樞密院事除)
王剛中端明殿學士簽書樞密院事(自禮部尚書除)
乾道元年(乙酉)
二月戊申陳康伯罷左僕射(授少師觀文殿大學士魯國公致仕)
制曰大臣國之股肱允係朝廷之輕重賢相民之師表
尤觀功業之始終睠時宗工實總魁柄方共熙於天縡
遽祈解於政機誕敷綸綍之公庸肅紳緌之聽(具官陳康伯)
直方而不撓敦大而有容學洞九流多見聞而守以約
卓德尊一代極高明而道乎中庸膺兩朝眷注之求積
四載經緯之業任重力踰於柱石决疑謀審於蓍龜澤
潤生民勲在王室自釋鈞衡之寄舉思袞綉之歸屬外
治於邊虞適内虚於相位強起弼諧之老庶臻嘉靖之
期魯用仲尼宜盡復汶陽之舊晉登王導顧何憂江左
之危肆上天儲悔禍之休俾中國有彌兵之慶方修自
治之策以啟非常之元朕兹垂拱以仰成公乃逡巡而
避寵雖君臣一體之相待惟疾之憂念神明異物之所
扶何恙不已矧方膺於晝接尚入告於辰猷觀應對進
退之間靡纖芥毫釐之失豈意乞身之請略無移晷之
淹諒難奪於忱辭爰曲從於雅志進位孤卿之冠既侈
殊恩通班書殿之崇更昭隆眷仍陪井賦之入以為里
居之榮於戲得賢立邦家之基固未㤀於注倚閔勞以
官職之事姑俾遂於燕申往服寵章永綏福履(蒋芾詞)
康伯自隆興二年十一月拜左僕射乾道元年二
月致仕再入相凡三月是月二十八日入對退(闕)
殿門喘劇輿至第薨詔陳康伯薨於位理宜優異
仍令入内内侍省押班賈竑主管敇葬薨時年六
十九上輟朝三日官其親屬十一人御書旌忠顯
德之碑表其墓康伯為表章疏議温厚典雅而理
致明白既薨鎖院降麻以少師觀文殿大學士致
仕上遣近侍諭當制學士曰陳康伯比奏對無一
語差當載之制中制所謂應對進退之間靡纖芥
毫釐之失者述上旨也慶元初以康伯配享孝宗
廟庭其孫將作監景參援文彦博例請改謚詔改
諡文正(初封信福後封魯先諡文恭)
三月庚申虞允文參知政事兼同知樞密院事(自同知樞密院)
(事除)
其在西府皆權參政遂為真猶兼樞密院
王剛中同知樞密院事(自簽書樞密院事遷左中大夫除)
六月癸未以左大中大夫致仕戊子王剛中薨
輟視朝贈左銀青光祿大夫資政殿大學士賜諡
恭簡
四月丙戍洪适端明殿學士簽書樞密院事(自翰林學士左中奉)
(大夫知制誥除)
适字景伯饒州鄱陽人忠宣公皓長子也與弟遵
同中博學宏詞科上諭參政錢端禮虞允文曰三
省事與洪适商量東西府始同班奏事
八月己丑虞允文罷參知政事(除端明殿學士提舉江州太平興國宫)
允文自隆興二年十一月除同簽書樞密院事十
二月除同知樞密院事是年三月除參知政事是
月罷執政凡九月
同日洪适參知政事(自簽書樞密院事除)
是月癸巳兼權知樞密院事九月甲戍兼同知樞
密院事
葉顒端明殿學士簽書樞密院事(自吏部侍郎權尚書除是月癸巳兼權參)
(知政事)
丙申錢端禮罷參知政事(除資政殿大學士提舉萬壽觀)
端禮自隆興二年十一月除簽書樞密院事十二
月除參知政事是年八月罷執政凡九月乾道四
年八月知寧國府後又知紹興府淳熙元年四月
加觀文殿學士尋落觀文改資政與祠四年二月
詔資政殿學士通奉大夫提舉洞霄宫錢端禮為
資政殿大學士以會赦也八月詔端禮復觀文殿
學士致仕十月贈銀青光祿大夫
九月甲戍汪澈知樞密院事(自端明殿學士除)
十月戊寅洪适右僕射(自參知政事除左通奉大夫守右僕射兼樞密使)
制曰得賢而立邦基尤重秉鈞之任奮庸而熙帝載宜
先注意之求朕稽古以建百官好要而論一相天其為
生良佐底乂我家予惟灼見俊心俾輔台德爰繹岩瞻
之素用符師錫之公有衆在廷無譁聽命(具官洪适)高明而
敦裕篤實而清通奥學測於聖幾英識周乎物表禀資
直諒未嘗吐剛而茹柔抗論崇竑無不會文而切理揚
於中外之久昭哉望實之孚視草禁林訓辭鼓天下之
動本兵樞筦籌策運幄中之良暨秉執於政幾彌參穆
於王度總衆職以稱朕意熙庶績以亮天功守彛憲而
公正之道開杜請託而僥倖之門塞天休昭格炳泰階
六符之輝國勢尊安增大吕九鼎之重是用升亞辯章
之貴仍顓宥密之權增峻文階申加多賦予欲修法度
於頽靡之後爾其力振於綱維予欲用賞罸於姑息之
時爾必大明於黜陟毋獨阿於親舊期公選於賢能毋
朋比而徇私毋依違而患失毋取充位必既厥心毋思
容身必任其責於戲成湯受命時則有伊尹格於皇天
周室中興王命仲山甫式是百辟予欲追蹤於治古爾
其儷美於昔人惟勵乃誠以若予訓(蒋芾詞)
同日汪澈樞密使(自左通議大夫知樞密院除)
制曰建輔臣以成天功共政必先於求舊有常德以立
武事本兵尤頼於得人乃睠儒英夙隆公望念久顓於
戎柄宜寵陟於使名敷告治朝誕敭顯冊(具官汪澈)器博而
用遠實茂而聲宏備九德之忱恂養一氣以剛大有馳
騁古今之學期於致主而澤民有經緯文武之才見之
附衆而威敵蚤受知於慈扆爰服采於從班執法中司
綱紀正一臺之治總戎外閫精神折千里之衝參筦國
成奮熙帝載夷險百為之備歴始終一節以不渝比念
秉鈞之良起司留鑰之重儀圖舊弼進長元樞櫜弓矢
而戢干戈雖篤鄰封之好繕甲兵而補卒乘不㤀邊備
之修紀律設張謀謨宏遠載嘉乃績實契朕心是用峻
升宥地之崇增重政塗之寄胙之侯爵衍以戶租於戲
進有德則朝廷尊朕既精於籲俊用真賢而天下治爾
尚勉於告猷思同寅而協恭期定功而保大欽予時命
惟乃之休(蔣芾詞)
庚寅葉顒參知政事兼同知樞密院事(自簽書樞密院事除)
乾道二年(丙戍)
三月辛未洪适罷右僕射(授觀文殿學士提舉江州太平興國宫)
制曰輔相任股肱之寄身常係於重輕帝王隆體貌之
恩義必全於終始睠惟端揆兹解繁機爰敷制綍之嚴
用亶廷紳之衆(具官洪适)性資雋敏心術通明智略湊前綽
有論思之美辭章華國形乎播告之修自密簡於朕知
幾立登於要路亟升樞筦旋秉國成方本朝循名責實
之秋蓋大臣同心輔政之日奮庸熙載獨膺亮采之求
當軸處中正倚調元之助何未凝於懿績遽有嘖於煩
言既簡劾之薦聞亦囊封之屢貢是用釋鈞衡之重任
仍休宥密之繁通書殿之崇班俾遂真祠之佚式遵彛
矩庸表殊私於戲后德惟臣不德惟臣朕敢輕於注意
進人以禮退人以禮爾宜體於眷懷思勉令猷往祗明
命(蔣芾詞)
适自乾道元年十二月拜右僕射二年三月罷入
相凡三月臣寮論其欺君撓法盗權蠧國之罪乞
罷其相位不行復又數其六罪有旨報行春霖适
引咎乞退諫議大夫林安宅抗疏論适既而臺臣
復合辭以奏三月除适觀文殿大學士提舉太平
興國宫數月起知紹興府閱歲有半再奉祠蓋家
居十有六年薨淳熙十一年二月贈觀文殿大學
士正議大夫致仕洪适為特進
癸酉魏把同知樞密院事兼權參知政事(自給事中權吏部尚書除)
四月乙未汪澈罷樞密院使(自左通議大夫除觀文殿學士提舉臨安府洞霄宫)
澈自乾道元年九月除知樞密院事十二月拜樞
密使是年四月罷在樞府凡七月澈之奉祠從所
請也乾道四年八月自知寧國府改知福州七年
十月除左通奉大夫致仕隆興二年閠十一月自
提舉洞霄宫除端明殿學士知建康府尋卒贈金
紫光祿大夫諡曰莊敏
五月庚戍葉顒罷參知政事(除資政殿學士提舉洞霄宫)
顒自乾道元年八月除簽書樞密院事十二月除
參知政事是年五月罷執政凡九月臣僚論列顒
亦自乞罷遂有此除八月侍御史王伯庠以論
葉顒章疏内指言顒姪元璘受周良臣請求贓事
獄上無跡事干大臣風聞失實罷侍御史詔葉顒
可召赴行在
同日魏把參知政事(自知樞密院事除院八月戊子兼同知樞密事)
林安宅同知樞密院事兼權參知政事(自右諫議大夫除)
辛亥蔣芾端明殿學士簽書樞密院事自(中書舍人除八月戊子兼)
(權參知政事)
芾字子禮常州人
八月丙戍林安宅罷同知樞密院事
安宅自是年五月除同知樞密院事兼權參知政
事是月罷執政凡三月淳熙七年正月加端明殿
學士中大夫致仕林安宅正奉大夫八年卒年八
十三
十二月戊寅葉顒知樞密院事(自資政殿學士左中大夫提舉洞霄宫除)
顒内殿對畢宣坐賜茶詔除知樞密院事
甲申葉顒左僕射(自新除知樞密院事除左通奉大夫左僕射同平章事兼樞密使)
魏把右僕射(自參知政事除左正議大夫右僕射同平章事兼樞密使)
顒左僕射制曰大臣以道事君夙茂同寅之效人主之
職論相莫先求舊之圖疇咨秉哲之英起冠調元之任
靈辰協吉孚號揚庭(具官葉顒)德博而智周器閎而用遠學
聖人之道探奥賾於幾先高天下以聲擅貴名於物表
自際明昌之運旋躋輔拂之聯秉心惟合於至公持論
不牽於流俗國厚得賢之盛士興樂職之風朞年於兹
百度咸理補袞而命山甫方切注懷投杼而疑曾參遽
聞勇退朕宣昭名實審克是非既從有北之投亟下東
歸之召有欲為王留者孰明去就之忠無以我公歸兮
大慰瞻儀之望再輸爾政未厭予衷是用稽廸師虞延
登上宰置使總樞機之重茂官兼史策之清侯社疏封
圭田衍食方今敵國雖和而邊備當戒吏員已衆而官
箴咸隳利用厚生力未臻於善政聚人守位義最急於
理財凡此數端頼吾三事宜思心腹之寄委以茂股肱
之始終於戲舜協帝以重華舉臯陶而不仁者遠湯享
天而一德臣伊尹故不勞而王尚惟老成無假訓告
把右僕射制曰明王立政惟人職莫先於籲俊宰相代
天理物任尤切於奮庸肆疇參預之英亟正久虚之位
我有渙號揚於治庭(具官魏把)博大而高明閎深而肅(闕)
且因循之
弊一心利國極彌縫輔贊之功政如衡石之平衷靡絲
毫之偽察其朴厚可付弼諧今敵國更成青海不聞於
傳箭黎民樂業潢池無復於弄兵汔可小康徂維求定
然以吏治尚煩於綜核邦財未覿於阜蕃官益冗而不
清兵雖多而可汰聿開公正之路屬在丞疑之臣是用
考協吉時延登次揆平章大政既資朝夕之輔台典領
中樞仍陪夙夜之基命秩峻文階之叙侯通卿社之封
衍以圭腴錫之真賦併厚股肱之寵以昭體貌之隆於
戲宣帝中興魏相號有聲之佐太宗致政鄭公多導諫
之言其勉紹於祖風以祗承於朕志(洪邁詞)
是月詔宰相兼制國用使參政同知國用事五年
二月罷
同日蔣芾參知政事(自端明殿學士簽書樞密院事兼參知政事遷左中大夫除)
陳俊卿同知樞密院事兼權參知政事(自左朝議大夫試吏部尚書除)
俊卿字應求興化人先是上猶未能屏鞠戲又將
游獵白石俊卿時為吏書上疏力諫至引漢威靈
唐敬穆及司馬相如之言以為戒後數日對上迎
謂曰前日之奏備見忠讜朕决意用卿矣俊卿再
拜謝上曰朕在藩邸已知卿為忠臣矣遂有是命
乾道三年(丁亥)
二月辛巳虞允文知樞密院事(自端明殿學士提舉太平興國宫遷左大中大)
(夫除)
允文見于内殿宣坐賜茶遂除知樞密院事會吳
璘卒上謂允文曰今命宣撫使無以易卿其為朕
一行六月除資政殿學士四川宣撫使上猶疑其
權輕仍以知樞密院遣行稱樞密行府仍除左太
中大夫
十一月癸酉葉顒罷左僕射(提舉太平興國宫)
魏把罷右僕射(提舉太平興國宫)
顒罷相制曰熙帝載而宅百揆柄莫重於鼎臣代天工
而曠庶官義難安於宰路乃眷弼諧之老比愆夑理之
宜爰即昕廷誕揚免策(具官葉顒)秉心夷易制行簡廉悃愊
無華風采夙高於政事剛明有守聲徽遂壓於搢紳藉
其惇德而有容謂可協恭而圖任亟繇外服擢冠中台
豈其歲律之移寖咈岩瞻之望雖勉奉公之一意式乖
經國之遠猷進英俊以強本朝罕聞引類發德音而下
明詔方佇責成馴干至日之和忽駭冬雷之咎覩祲符
之相盪顧遜牘以屢騰袞職已虧輿言弗置聽解鈞樞
之劇歸從祠館之游相亦用終我惟祗誥於戲理隂陽
而遂萬物所嘆論道之非因災異而劾三公實召應天
之媿尚虔威命毋怠省循(洪邁詞)
把罷相制曰朕勵精思乂克已用賢天既全付予有家
術莫先於更化我惟無斁其康事誼實頼於同寅豈伊
圖任之良浸爽具瞻之望粤其定令亶告在廷(具官魏把)經
德不回處心無競淵源所紹蔚為復貫之純才韞櫝而
藏見謂逸羣之美器自席珍而待聘能宿道以鄉方度
越彛章超登鼎輔既優游於廊廟兹荏苒於歲時陳治
平之原殆乏嘉謀嘉猷之告后開英俊之路或非常伯
常任之凖人繄職業之徒勞致𤯝災之謫見當雷在地
中之候駭令興離治之祥咎證不虚師虞未厭疊覽告
歸之請願從策免之科優以奉祠聽其釋位於戲持國
之柄為將相所期熙載之功勑天之命惟時幾敢逭動
威之懼尚全素履以稱明恩
二相之罷竝以郊祀雷變故也乾道八年正月
詔觀文殿學士左宣奉大夫提舉洞霄宫魏把落
觀文殿學士以信任贓吏前任平江府簽判管鈞
故也十年十一月詔端明殿學士魏把復資政殿
大學士致仕從其請也
同日陳俊卿參知政事(自同知樞密院事兼權參知政事除)
劉珙同知樞密院事(自翰林學士知制誥除事四年七月壬戍兼參知政)
珙字共父建寧人子羽之子也
乾道四年(戊子)
二月蔣芾右僕射(自參知政事除左正議大夫守右僕射兼樞密使)
制曰皇天眷求一德實右序於我家丞相助理萬機盍
登崇於王佐有若爽邦之哲時為命世之才肆顯拜於
中台用允釐於衆職咨爾在列服予成言(具官蒋芾)篤實而
疏通高明而警敏學足以傳聖人之道智足以決天下
之疑蚤以英聲儀於要路慮無遺策每加造膝之言誼
不顧私獨盡匪躬之節自贊襄於大政益奮發於壮猷
指前事之不然力圖改作建宏摹而特起自詭必成憂
邊思職而預備不虞選賢與能而漸開公道朕方相時
而變化愛日而即功謂柱石之臣當計安於社稷而廟
堂之任非徒守於簿書奉法循理者未足以有為善謀
能斷者乃堪於大用爰稽人望擢秉國鈞領樞廷宥密
之司兼史筆鋪張之寄徹土田於公社峻品秩於文階
疏寵甚優責成罙重於戲朕欲役使羣動爾則謹號令
之行朕欲照臨百官爾則當賞刑之用上夑調於元氣
下綏静於生民以能立太平之基其克有無窮之聞(莫濟)
(詞)
己巳王炎端明殿學士簽書樞密院事(自右朝奉大夫試兵部侍郎賜)
(同進士出身除)
七月蔣芾罷右僕射(以母喪去位)
十月庚子起復拜左僕射同平章事兼樞密使辭
免依舊持服淳熙二年臣寮論觀文殿大學士
蔣芾與王炎張說欺君之罪詔芾落觀文殿大學
士建昌軍居住七年正月以正議大夫提舉洞霄
宫九年六月詔以正奉大夫致仕從其請也贈資
政殿大學士
八月辛亥劉珙罷同知樞密院事(知隆興府)
珙自乾道三年十一月除同知樞密院事是年八
月罷除端明殿學士在外宫觀未受復改是命遂
自新除端明殿學士知隆興府乾道五年十月以
資政殿學士左中大夫知荆南府尋丁母憂七年
三月起復除同知樞密院事荆襄宣撫使辭免依
舊持服九年閏正月珙自資政殿學士知潭州除
資政殿大學士依舊知潭州淳熙元年除知建康
府四年三月詔劉珙居守建康績效顯著可除觀
文殿學士差遣如故五年七月以通議大夫致仕
後贈光祿大夫珙薨上為輟朝諡曰忠肅珙丁
外艱明年起復同知樞密院事荆襄宣撫使遣中
使奉璽書即喪次宣押奏事其書曰朕以荆襄上
流宿師尤重欲以軍民之寄付卿其任重矣奪情
臨民國有常典況吾大臣又當體國毋以家事辭
王事也公六上奏辭不肯起引經據禮辭甚切至
最後言曰孝之與忠豈有二致事君事親初無兩
心使親喪而可奪則他日所以事君者可知矣况
陛下方以天下奉兩宫之驩而以衰絰不祥之儀
造迹二三大臣之間殆非所以全孝治之美且使
仇敵聞之亦必以中國乏材乃至於此而敢肆其
輕侮此臣所以受恩感激反覆思慮而卒不敢起
也(朱元晦作公行状)珙知潭州安撫湖南會安南貢馴
象所過發夫除道毁屋數路騷動奏曰象之用於
郊祀不見於經驅而逐之則有若周公之典在且
使吾中國之疲民困於遠人之土貢豈仁聖之所
忍為也哉湖南李金叛珙既平之孝宗賜璽書
曰近世書生但務清談經綸實才蓋未之見朕以
是每有東晉之憂今卿既誅羣盜而功状詳實諸
將優劣破賊先後歴歴可觀甚副朕意卿其益勉
之哉賊地既定境内政清公乃喟然嘆曰吾豈樂
殺人哉向者軍興令不可以不肅而今而後庶有
以亮吾心矣自是一意於撫摩之政且為請於朝
乞擇守宰寬賦斂以安吾民益廣蒐募以補忠義
親兵之缺嚴紀律而時訓習焉於是湖南隠然為
重鎮方地數千里外戸不閉商旅野宿焉淳熙
中孝宗皇帝顧輔臣圖議恢復珙奏曰復讎雪恥
誠今日之先務然非内修政事有十年之功臣恐
未易可動也同列有進而言者曰機會之来間不
容髮奈何拘此曠日彌久之計公曰宣王中興見
於詩者始則側身修行以格天心中則任賢使能
以修政事而已其終至於外攘玁狁以復文武之
境土則其積累之功非一旦卒然僥倖之所為也
上以公言為然珙疾亟草遺奏千餘言首引恭
顯伾文以為近習用事之戒且言以腹心耳目寄
之此曹故士大夫倚之以媒其身將帥倚之以饑
其軍牧守倚之以賊其民朝綱以紊士氣以索民
心以離咎皆在是願亟加屏逐以幸天下若羣臣
之賢臣所知者則惟陳俊卿忠良確實可以任重
致遠張栻學問醇正可以拾遺補闕願陛下亟召
用之則衆賢彙進而羣小黜伏矣(竝行状)
十月庚子陳俊卿右僕射(自參知政事除左正議大夫右僕射同平章事兼樞密使)
制曰得賢而立邦基允謂保民之要宅揆而熙帝載莫
如選衆之公廼眷大儒時惟舊德肆延登於次輔用光
啟於丕圖誕敷顯冊之言播告路朝之士(具官陳俊卿)宏深
而簡遠敦厚而純明學通六藝之文識照萬微之會久
周旋於中外益奮發於材猷更治民以考功屢服蕃宣
之寄圖任人而共政其昭翼亮之忠特立宏模不趍小
利休休容善曾無&KR0945;忌之心蹇蹇匪躬克有堅剛之節
朕方講明王道建置相臣謂舉偏補弊者要在必為應
變守文者固當竝命是用升鼎席辨章之任兼樞庭宥
密之私總史籍以提綱胙公圭而啓宇裒加異數昭示
至恩於戲相須成體者君臣之情罔不同心者承弼之
義以蕭相之規隨而率大卞以房杜之謀斷而愜遠猷
能求配於古人乃有辭於永世
時起復蔣芾為左僕射以俊卿為右僕射芾辭乞
終喪從之時禁中密旨直下諸軍者朝廷多不
與聞有某官張方者以某事發覺俊卿方與同列
奏請自今百司承受御筆處分事宜竝湏申朝廷
奏審方得施行未報至是因殿前指揮使王琪被
旨按視兩淮城壁詐傳聖旨增築州城事復以為
言上乃悅而從之後兩日又有旨收還前命俊卿
語同列曰反汗如此必關牒至内諸司有不樂者
相與為之耳即具奏(云云)翌日面奏上色甚愠顧
謂俊卿曰朕豈以小人之言而疑卿等耶劉珙進
對語切忤上意既退御筆除珙端明殿學士在外
宫觀俊卿即藏去密具奏明日復申前請上色悔
久之又奏言珙正直有才願留之上曰業已行之
不欲改也俊卿曰珙無罪而去當與大藩以全進
退之禮上然之乃以珙為江西帥俊卿退又自劾
章奏抵突被命稽留之罪手札留之俊卿請益堅
上不許於是有意相俊卿矣不數日而有是命
乾道五年(己丑)
二月甲辰王炎參知政事兼同知樞密院事(自端明殿學士簽書)
(樞密院事兼權參知政事除兼同知國用事)
三月以左中大夫王炎為四川宣撫使依舊參知
政事七年七月參知政事王炎授樞密使左大中
大夫依前四川宣撫使
制曰周公碩膚而四國是皇亦既久臨於井絡吉甫文
武而萬邦為憲莫如就正於斗樞雖未賦三年之歸固
宜先多祉之受我有渙號人其樂聞(具官王炎)廸志高明賦
材英傑負博古通今之學濟康時經遠之謀臯陶之翼
舜朝選雖以衆張良之從漢祖授或自天粤貳政於中
臺即宣威於全蜀慮無遺策事不辭難和衆安民得懽
心於將帥補軍蒐乘勵武節于邊疆邦儲裕於廛甿國
馬蕃於互市以其圭覲固深簡於朕懷無使袞歸復重
違於人望何惜異數於昭壯猷二府分班左右斡鈞樞
之柄太微占象東西齊將相之光按四品以升階度諸
侯而賜爵載疇多邑併寵元戎匪時信臣孰對隆委於
戲樞機之重中外所同西顧未寬則藉精神而折千里
羣方庶定則還俊(闕)以強本朝往單厥心終濟予治(周必)
(大詞)
同日梁克家端明殿學士簽書樞密院事(自給事中除四月壬辰)
(兼參知政事)
克家字叔子(闕)軍人舉進士第一
六月己酉虞允文樞密使(自資政殿大學士知樞密院事四川宣撫使召除)
制曰朕惟昔人臣之美見于詩雅之𫝊或經營四方告
成於上或飲御諸友受祉於朝君臣俱榮中外作乂乃
眷樞輔克勤王家有能奮庸既追繼於前哲式序在位
宜特隆於寵章(具官虞允文)學貫道原謀經帝載眇綿在炳
識獨照於幾微酬酢佑神動自諧於節奏出濟艱危之
會亟收戡定之功薦職政塗茂昭賢業俾宣使指往撫
坤隅明師律於蠱敝之餘拔人才於隠約之際振威靈
於遠俗勿士行枚寬賦斂於疲氓以為保障豈特戎車
之飭實惟邦本之寧兹命遄歸協圖内治方倚毗於兵
柄肆就正於使名載衍爰田併加真食以示褒優之異
以明委任之專於戲宥密之嚴夙夜基命英雋之重精
神折衝其益勵於壯猷以弼成於丕業(汪應辰詞)
八月己丑陳俊卿左僕射(自右僕射除左僕射同平章事兼樞密院)
虞允文右僕射(自樞密使除右僕射同平章事兼樞密使)
俊卿左僕射制曰朕聞明主以論相為職大臣以格天
為功欲高明之弗違蓋俯仰之無媿眷言良弼克迪前
修率其忠忱持以悠久惟丕釐於景命在灼見於俊心
肆舉徽章式昭異數(具官俊卿)陳學探道奥躬踐聖謨和順
積中優造日新之盛發揚詡物悉皆時措之宜參秉政
機獨司宰職嚴恭有恪每進盡忠之規儆戒無虞力陳
經遠之計立身靡牽於毁譽取人罔間於舊新既蹇蹇
以匪躬復綽綽而有裕兹登庸於上相仍兼統於樞元
超進文階陪敦井賦以馭其貴豈徒極名器之崇遹觀
厥成將以究規模之遠於戲任大守重居安思危簡在
上帝之心予敢忘於顧諟可久賢人之德爾毋怠於欽
承其茂乃猷以輔予治
允文右僕射制曰朕洪惟國朝之制竝建宰輔之司應
變守文咸底於道獻可替否各單厥心矧予繼承惟日
兢惕茂乃后德交修繄頼於同寅揚于王廷孚號式新於
羣聽其登次相以叶舊章(具官虞允文)藴識精微受才閎博自
任以重心常在於生民匪夷所思智夐超於羣物獨發
竒策克成雋功薦膺圖任之嚴尤罄弼諧之益頃自右
府往臨西師原隰既平藜藿不採晝日三接備聞入告
之猷泰階六符益炳具瞻之望雖進膺於異數念未究
於宏規兹陟辨章之崇仍兼宥密之舊超加爵秩增衍
井封寵光既優委任罙重於戲惟安危之注意蓋文武
之兼資經營四方已昭著於成績總領衆職其茂恢於
遠圖庶無競之維人亦有辭於永世
乾道六年(庚寅)
五月陳俊卿罷左僕射(除觀文殿大學士知福州)
制曰宅百揆以奮庸允頼弼諧之長總十連而建屏更
資牧御之良廼睠元臣久煩幾務祈觧秉鈞之任爰分
制閫之權我有明緍告於列位(具官陳俊卿)性資端慤道術
通明𫝊羽翼於初潛早識經綸之器竭股肱於詳試備
輸啓沃之忠自登鼎司雅厭時望贊萬機而裁决克謹
其微佐百度以彌縫卒歸於正方倚同心之助迄成經
遠之圖而乃疊貢囊封願還印綬既屢形於優詔曾莫
奪於忱衷入備三公雖總方而議政出為二伯亦分職
以理民惟時委寄之隆豈有中外之間勉從雅志庸渙
茂恩冠祕殿以通班不改岩瞻之望開全閩而作牧何
殊晝錦之歸以昭體貌之私以厚始終之眷於戲山甫
之將王命既勤補衮之功申伯之式南邦宜被錫圭之
寵往茂幹方之略勿忘告后之猷(陳良佑詞)
俊卿自乾道四年十月拜右僕射五年八月拜左
僕射是年五月罷入相二年餘初允文之始相
也建議遣使金國以陵寝為請俊卿面陳以為未
可復手疏陳之上感其言事得少緩至是允文復
申前議一日上以手札諭俊卿曰朕痛念祖宗陵
寝荆榛弗翦者四十餘年今欲遣使往請卿意以
為何如俊卿奏曰陛下焦勞萬機日不暇給痛念
陵寝思復故疆臣雖疲駑豈不知激昂憤切仰贊
聖謨庶雪國恥然性質頑滯於國家大事每欲計
其萬全不敢輕為嘗試之舉是以前者留班面奏
欲俟一二年間彼之疑心稍息吾之事力稍充乃
可遣使往返之間又一二年彼必怒而以兵臨我
然後徐起而應之以逸待勞此古人所謂應兵其
勝十可六七茲又仰承聖問臣之所見不過如此
不敢改詞以迎合意指不敢依違以規免罪戾不
敢僥倖以上誤國事惟陛下察之繼即杜門上疏
以必去為請三上乃許出知福州陛辭猶勸上遠
佞親賢修政事以安邊境泛使未可輕遣允文遂
遣使竟不獲其要領俊卿在相位曾覿官滿當
代度其必將復入預請以浙東總管處之上曰覿
意似不欲為此官俊卿曰前此陛下出覿及大淵
中外無不歎仰盛德今外間竊議以謂覿必復來
願陛下捐私恩以伸公議上稱善久之俊卿既去
覿亦召還遂建節旄歴使相以躋保𫝊而士大夫
莫有敢言者七年三月遷左銀青光祿大夫八
年八月詔知福州陳俊卿提舉洞霄宫以引疾丐
祠從所請也淳熙元年十月再知福州四年五月
除特進提舉洞霄宫從所請也五年七月以判隆
興府陳俊卿判建康府七年四月加少保八年二
月除醴泉觀使在外任便居住進封申國公十年
五月詔除少傅依前觀文殿大學士致仕以疾從
其請也六月詔陳俊卿已除少傅致仕所有應干
恩數等竝依前宰相例施行十一月詔竝依史浩
昨除少傅已得指揮施行十三年正月詔曰屬兹
歲首奉我親歡制以少傅觀文殿大學士致仕福
國公陳俊卿授少師進封魏國公(初封申福國公後封魏謚正獻)
閠五月癸巳梁克家參知政事兼同知樞密院事明自(端殿)
(學士簽書樞密院事除兼同知國事七年三月癸未兼權知樞密院)
乾道七年(辛卯)
三月己卯張說簽書樞密院事(自明州觀察使知閤門事兼樞密副都承旨除)
戊子自簽書樞密院事改除安慶軍節度使提舉
萬壽觀八年二月癸丑自提舉萬壽觀復除簽書
樞密院事初張說自知閤門事除簽樞侍講張
栻夜草手疏極言其不可且詣宰相誚責之語甚
切宰相慚憤不堪而上獨不以為忤親札疏尾付
宰相使諭旨栻復奏曰文武誠不可偏然今欲右
武以均二柄而所用乃得如此之人非惟不足以
服文吏之心正恐反激武臣之怒上感悟命得中
寝然宰相實隂主說明年乃出栻知袁州而申說
前命說後竟謫死云張說者父故省吏也說以
父任為右職妻憲聖皇后女弟由是累遷知閤門
事
乾道八年(壬辰)
二月辛亥虞允文左丞相(自右僕射除特進兼樞密使進封華國公)
梁克家右丞相(自參知政事除兼樞密使)
允文左丞相制曰朕紹休聖緒注意元台仰惟前代而
廸厥官期咸寧於萬國爰立作相而置諸左肆命總於
百工肇新岩石之瞻丕聳朝紳之聽(具官虞允文)德全而才
鉅氣裕而志剛以襲經華國之文成應變安民之武有
力則陳而有猷則告恢恢致主之謀無利不興而無害
不除凛凛濟時之望徧儀中外久斡鈞樞以修明政教
為先以奬拔賢能為急鎮物如嵩岱之勢其孰敢搖決
事若蓍龜之明夫何能惑革乃因循之弊副予綜覈之
方勤勞弗懈於初終啓沃愈殫於朝夕朕參稽古誼考
協官稱運道揆於廟堂理無不綂繫司存於禁省體有
未專兹用新書首褒茂宰益展在前之略式符虚左之
求仍總鴻樞特超賜位啓名邦於西土衍奉邑於多田
以煥天文三階之光以增國勢九鼎之重於戲自周而
上弼諧之道可稽由漢以来宰輔之官屢易惟正其名
可以求其實惟舉其要可以治其詳朕欲比德唐虞汝
則監臯䕫之事業朕欲希功文武汝則觀旦奭之規摹
尚無媿於前聞斯有辭於永世(周必大詞)
克家右丞相制曰稷暨益以同謨舜帝謹幾康之戒召
與周而竝相成王資左右之功朕肇正宰司簡求人望
兹延登於次輔其具諗於廣庭(具官梁克家)行粹而才高道
醇而守正躬含章之素履茂格物之清規忠以事君告
嘉猷而無隠敏於應務斷大事而有餘自進位於疑丞
每協恭於廊廟恢四維而勵俗熙庶績以圖寧名實混
淆汝則力裨於總覈事為苟且汝則密贊於更張凛有
名臣之風浸隆賢弼之望朕方精求至理思茂永圖選
衆而舉臯陶雖予衷之素定夢帝而賚傅說亦天意之
使然會官制之遹新宜國成之對秉同心輔政觀二臣
調夑之能經體贊元革三府辨章之號既端其本亦奮
爾庸特超四等之階誕昭優渥參斡萬兵之柄滋厚倚
毗肇開公社之封併衍國租之入若時異數實越常彛
於戲祖宗閎遠之規朕方力紹今古弼諧之議汝則深
知當正名求治之時任熙載亮功之寄進一言必曰順
天之道立一事必曰因民之情惟百官各得其宜則萬
務悉歸於理勉思交飭允答具瞻
允文自五年八月拜右僕射兼樞密使獨相二年
餘是年二月進左丞相兼樞使而命梁克家為右
丞相淳熙十三年二月金紫光祿大夫右丞相
儀國公梁克家授特進封鄭國公是月乙巳詔
改左右僕射為左右丞相勑門下朕惟帝王之世
輔弼之臣其名雖殊而相之實一也在商湯時則
有若仲虺在成王時則有若周召或左或右皆見
於經厥後位號定於漢而稱謂汩於唐以僕臣而
長百僚朕所不取且丞相者道揆之任也三省者
法守所自出也今捨其大而舉其細豈責實之誼
虖肆朕稽古釐而正之蓋名正則言順言順則事成
為政之先務也其改尚書左右僕射同中書門下平
章事為左右丞相庶幾採前代之舊成本朝之制
焉(周必大作)三月戊子詔侍中與中書尚書二令官制
雖存皆設而不除可竝刪去以左右丞相充其位
丙申詳定一司勑令所言近承詔書改尚書左右
僕射同平章事為左右丞相并又承指揮刪去侍
中中書尚書令官制以左右丞相充其位本所已
依指揮將條法刪去侍中中書尚書令及將左右
僕射改以左右丞相立文外今照得紹熙舊法内
一項諸太師太傅太保尚書左右僕射為宰相竊
詳元豐元符舊令止以三省長官僕射為宰相所
有三公亦為宰相蓋自政和以後因人創立即與
舊制并見今所行不同今欲於元條三少字下刪
至為宰相字上却於太保為三公字下添入左右
丞相為宰相字在少師字上緣尚書左右僕射舊
非三省長官故為從一品今来左右丞相係充侍
中中書尚書令之位即合為正一品諸太師太傅
太保為三公左右丞相為宰相少師少傅少保為
三少從之
癸丑王之竒端明殿學士簽書樞密院事(自吏部侍郎權尚書賜同)
(進士出身除)
丙寅曾懷參知政事(自戶部尚書賜同進士出身除)
八年十一月權提舉編修玉牒監修國史
九月戊寅虞允文罷左丞相(授少師武安軍節度使充四川宣撫使進封雍國公)
制曰保王躬而式百辟爰推上宰之功紹大業而綏四
方正頼元臣之助眷言時傑久秉國鈞宣勞既積於我
家求去願還於相紱宜加隆委就錫優恩誕告大廷敷
為茂命(具官虞允文)高風鎮物奥學潛神謀謨具合扵蓍龜
誠信自期扵金石式疇瞻知寖陟顯途方為言語之官
已涖師干之事曩江干之開釁窺重險以馮陵煽祲象
以滔天締妖氛而貫日彼兇匪茹斷流正擬扵投鞭我
道有光制命殆同於折箠坐失羣䧺之匕筯居成萬里
之金湯泰階扵以告平鼎鉉為之增重永言忠壮厥有本
原遂持樞宥之權即奉岷梁之使噐與名竝位由德躋贊
法座之懿綱實相以濟翊巖廊之景化有功見知方觀績
用之優乃上封章之力重違其請實難輟扵弼諧庸聽其
歸盖雅資扵綏撫是用錫榮名於孤保寵鉅鎮之節旄以
昭左棘之華以大中軍之制胙之成國衍以爰田為六十
州晏粲之基啟八百國興隆之勢於戲陳平盡護漢家倚
以差強李靖一行唐室於焉大競勉廸徽數用恢遠圖
宣撫使王炎召還議代之者允文請行遂有是命
至興元未幾以疾革請致仕拜少傅卒淳熙元年
四月贈少師四年十二月上幸茅灘講武戈鎧光
明進退坐作精習衆十萬皆驍銳上顧輔臣太息
曰頃者虞相力行揀汰之法衆論皆以為不可今
諸軍無一老弱始見成效六年四月上思采石之
功詔特贈太傅諡忠肅(始封濟華後封雍)
乾道九年(癸巳)
正月辛未王之竒罷簽書樞密院事(資政殿學士知揚州淮南路安撫使)
之竒自乾道八年二月除簽書樞密院事是年正
月罷在樞府幾一年
乙亥張說同知樞密院事(自安慶軍節度使簽書樞密院事除)
沈复端明殿學士簽書樞密院事(自戸部侍郎兼侍講兼同修國史兼實錄)
(院同修撰除)
辛巳鄭聞端明殿學士簽書樞密院事(自權刑部尚書兼侍讀兼修玉)
(牒官除)
己丑王炎罷樞密使(觀文殿學士提舉臨安府洞霄宫)
炎自乾道四年二月除簽書樞密院事五年二月除
參知政事七年七月拜樞密使依前四川宣撫使是
年正月罷執政凡五月淳熙元年十二月以觀文
殿學士太中大夫知潭州二年五月臣僚論蒋芾王
炎張說欺君之罪竝詔落職居住炎落觀文殿學士
袁州居住三年七月上宣諭龔茂良等曰有一事累
日欲與卿言昨湯邦彦論蒋芾王炎張說三人者朕
思之王炎似無大過非二人之比茂良等奏仰見聖
明洞照邦彦所論王炎事多非其實人皆能言之宜
蒙聖恩寬貸上曰未欲便與差遣且令自便三年十
二月中大夫新知荆南府王炎復資政殿大學士以
赦恩檢舉也後以通議大夫致仕贈銀青光祿大夫
十月辛未梁克家罷右丞相(自左宣奉大夫罷為觀文殿大學士知建寧府)
制曰宅百揆以亮工夙重股肱之寄殿大邦而維屏允
資牧御之良進退雖列扵兩塗中外盖同扵一體眷惟
右輔求解近司肆頒詔綍之公用亶朝紳之聽(具官梁克家)
清名肅物雅量鎮浮蹈君子之中庸夷險不更其守備
賢人之德業語默必惟其時曩收晁董之科亟奉嚴徐
之對言謨罄忠嘉之藴文章舒邦國之華越自禁林晉
陪廟論參基命於宥密且宣夙夜之勞贊獨化於陶鈞
遂處弼諧之任再朞扵此百度向成以用人為立政之
先以劭農為富民之本方共熙扵庶績乃願釋扵繁機
累貢奏封力陳疾疢閉平津之閣弗為朕留圖申伯之
居勉從爾志學士冠延恩之寵富沙號節鎮之䧺併舉
徽章式昭異眷於戲入而論道既隆巖石之瞻出則剖
符增煥潛藩之望往祗茂渥尚告遠猷(王淮詞)
克家自乾道八年二月拜右丞相是年十月罷入相一
年及八月淳熙元年十二月詔宰相當守法度以正百官
梁克家違制差過員數最多候服闋日落觀文殿大學士
六年正月以資政殿大學士宣奉大夫提舉洞霄宫梁克家
知福州淳熙八年正月乞宫祠上曰與復觀文殿大學
士依舊知福州九年詔為醴泉觀使兼侍讀
甲戌曾懷右丞相(自參知政事遷左宣奉大夫除)
制曰朕丕承慈訓允廸大猷制治保邦克謹幾康之戒
圖事揆策是資弼亮之賢肆登進於舊人爰敷告於列
位(具官曾懷)器博而用遠實大而聲閎謙謙崇君子之風卑
以自牧蹇蹇勵王臣之操知無不為夙推心德之同起
赴事功之會清而容物善靡近名服在禁塗持橐罄論
思之效擢居計相理財通損益之宜惟道學之素優故
經綸之有裕比協輿人之望俾參大政之元閱歲于茲
厥功甚茂總諸儒而著錄寳牒用光贊百度以彌縫朝
綱式叙顧岩瞻之允屬適鼎席之方虚寵陞右輔之聯
玅斡洪鈞之重肇開公社增峻文階以昭物采之華以
侈圭腴之盛於戲魏相務行故事漢家果致於中興房
喬善建嘉謀唐室遂隆於貞觀矧惟廼祖實相昭陵其
克對於前聞以有辭於永世(王淮詞)
同日張說知樞密院事(自同知樞密院事除)
鄭聞參知政事(自端明殿學士簽書樞密院事遷左中大夫除)
沈复同知樞密院事(自端明殿學士簽書樞密院事遷左中大夫除)
十二月甲子沈复罷同知樞密院事(自左中大夫罷為資政殿學士知荆)
(南府)
复自是年正月除簽書樞密院事十月除同知樞
密院事是月罷在樞府幾一年初复除簽書樞
密院事時梁克家為右丞相朝有大政必與复熟
議而後行張說在樞筦實以恩進复守正不阿議
多不合十月除中大夫同知樞密院事克家去國
复亦丐退章屢上累詔不允最後還其奏复在告
待罪上遣使諭之至是遂有是命
己丑姚憲端明殿學士簽書樞密院事(自御史中丞兼侍讀除)
是歲定百官雜壓次序諸太師太傅太保左丞相
右丞相少師少傅少保樞密使開府儀同三司知
樞密院事參知政事同知樞密院事樞密副使簽
書樞密院事太子太師太傅太保特進觀文殿大
學士太尉太子少師少傅少保觀文殿學士資政
殿大學士(附見)
宋宰輔編年錄卷十七
