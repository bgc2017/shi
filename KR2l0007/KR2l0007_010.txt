宋宰輔編年錄卷十宋徐自明著
哲宗元祐五年(庚午)
二月庚戌文彦博罷太師平章軍國重事致仕(為守太師)
(開府儀同三司河中興元尹充護國軍山西南道節度使致仕)
制曰周公未嘗之魯老亦居豐留侯晩雖彊飱終不
任事盖委寄之重初無間然而止足之風所不敢廢
惟我耆舊歴事祖宗纉服之初復命以位雖師保之
地優佚不煩而丘樊之心朝夕以請布告在位俾聞
高風(具官文彦博)克孝而忠允文且武其在師旅有方召
之勲其在朝廷有崇璟之業士民視其去就邊裔震
其威名時更四朝躬蹈一節先皇愍勞以事既許其
歸越予訪落之年凛有涉淵之志起之既老待以仰
成出入五年始終全德進而論道日聞典訓之言倚
以折衝卒靖邊防之警委成功而不處指莫景以
求安勤請屢聞誠心莫奪顧瞻閭井近在洛師郭
氏有永巷之嚴裴公有綠野之勝豈以簮紱之累久
致形氣之勞貴極上公既無復如之爵特界二節宜
從近比之優仍廣舊封益衍真食殫盡人臣之寵歸
從父老之游於戲音聲不遐尚有就問之眷几杖以
俟復期親祀之陪勿以進退之殊而廢謀猷之告
式燕且譽俾壽而康
彦博自元祐元年正月自守太師致仕除中
書門下平章軍國重事至是年二月罷復致
仕在位五年彦博凡三入相再入樞府既老復以
重事居位至是懇辭觧政而有是命從優禮也又
詔學士院彦博麻制内特不用守字以嘗正任太
師也(拜罷錄)彦博自言自在嘉祐中封潞國公經今三
十餘年為是鄉國乞不改封從之彦博乞免册禮
詔從所請再乞免兩鎮節度使祗帶河東一鎮
致仕從之詔即玉津園宴餞太師彦博宰臣吕大
防三省樞密院暨從官皆赴
三月丙寅朔中大夫同知樞密院事趙瞻卒
瞻自元祐三年四月除簽書樞密院事是年三月
卒在樞府二年哲宗為輟朝臨奠贈右銀青光禄
大夫遺表常數外特官二人諡懿簡
壬申韓忠彦同知樞密院事(自中大夫守尚書左丞除)
忠彥弟純彦妻知樞密院孫固女也各以親嫌乞
罷不許
同日蘇頌尚書左丞(自翰林學士承旨知制誥兼侍讀遷右光禄大夫除)
頌字子容學士紳之子也神考時知制誥前秀州
判官李定改太子中允監察御史裏行宋敏求知
制誥封還詞頭翌日敏求罷詞復下頌當制奏定
本原御史薦未敢具草次至李大臨大臨亦封還
頌大臨執奏不已扵是並落知制誥天下謂之三
舍人御史中丞梁燾言伏見近除韓忠彦同知樞
密院蘇頌尚書左丞續有指揮令忠彦立班在頌
之下臣竊惑之以官制言則同知樞密院在左右
丞之下近例言之則同知樞密院先入者在左右
丞之上忠彦自合在左右丞上今既不依官制又
不循近例仰惟聖意必以頌為耆舊故特示此優
禮忠彦雖是晩輩然進之在前頌雖是舊人然用
之在後竊以朝廷尚爵宜正先後之次今既不以
先後次之則是陛下特形輕重之意乞依近例以
先後為序况聞頌已曾辭遜亦足以成頌之美(其從)
(違未詳)
四月甲辰右光禄大夫知樞密院事孫固卒
固自元祐三年四月除門下侍郎是年四月以知
樞密院事卒再執政凡二年車駕幸其第臨奠輟
視朝贈開府儀同三司賜神道碑額曰純亮遺表
恩澤例外更特與三人差遣大觀二年三月初申
孫固等四十五人欲與出黨籍奉聖旨除孫固安
燾賈易外餘陸佃等四十二人並出籍四月敇孫
固係神宗隨龍人特與出籍
十二月辛卯朔許將罷尚書右丞(為中大夫資政殿學士知定州)
將自元祐四年六月除尚書右丞至是年十二月
罷執政踰一年先是將累表乞外御史中丞蘇轍
累言將過失而將亦累表陳乞外任哲宗批可特
除資政殿學士轉一官知定州所命詞作自請均
勞逸之意(拜罷錄)將乞赴興龍節上壽仍乞綴寄禄
官班更不赴坐詔立班在六部尚書上餘依(長編)
元祐六年(辛未)
二月辛卯劉摯右僕射(自守門下侍郎太中大夫除右僕射兼中書侍郎)
制曰王者以得人輔政為功宰相以代天理物為任故
三階色齊則風雨莫不次序百姓内附則陰陽以之恊
和朕難其才久虚右揆登進賢輔孚告外廷(具官劉摯)受才
清明涉道純粹知足以經天下之務學足以䆒先王之
言勤勞百為論議一致被遇先帝徧儀臺閣之華陪輔
朕躬參預鈞衡之任而能彌縫以藏其用夑調不失其
中故諏訪於師言俾秉持於大政坐論西省進貳文昌
增衍爰田陪敦真賦於戲朕稽前載之迹考名臣之心
房杜以能斷善謀治效幾乎三代姚宋以應變持正功
業盛於一時勉舒爾猷允蹈前美
同日蘇轍尚書右丞(自龍圖閣學士御史中丞遷中大夫除)
王巖叟簽書樞密院事(自龍圖閣待制知開封府簽書樞密直學士除)
轍字子由眉州眉山人父洵轍與兄軾同舉進士
又同策制舉巖叟字彦霖大名清平人神宗立二
年轍以書言事會王安石初用以執政領三司神
宗以轍為屬安石欲行青苗法轍曰以錢貸民出
納之際吏緣為姦錢入民手雖良民不免妄用及
其納錢雖富民不免違限恐鞭箠必用州縣不勝
煩矣安石曰君言極有理自此不復言青苗會河
北轉運王廣廉言與安石合青苗法遂行哲宗立
為御史中丞自元祐革新庶政至是五年矣一時
人心已定惟元豐舊黨猶在近臣患之欲引用以
平宿怨謂之調停轍奏疏極論謂此人若返豈肯
但已哉必將戕害正人漸復舊事以快私憤惟陛
下斷自聖心不為流言所惑毋使小人一進後有
噬臍之悔宣仁后覧奏謂宰執曰蘇轍疑吾君臣
兼用邪正其言極中理是年二月除尚書右丞轍
尚書右丞命既下而右司諫兼權給事中楊康國
不書讀詔范祖禹書讀行下其後康國屢請罷轍
康國之奏曰轍之兄弟謂其無文學則非也蹈道
則未也其學乃學為儀秦者也其文率務馳騁好
作為縱横捭闔無安静理故亦類其為人也比安
石則不及當與章惇蔡確呂惠卿上下其所為文
華麗浮侈滛陛下若悅蘇轍文學而用之不疑是
又用一安石也轍以文學自負而剛狠好勝則與
安石無異矣不報(丁未錄)韓琦留守北京辟巖叟為
屬韓絳代琦復留巖叟巖叟謝曰巖叟魏公之客不
願出他門也士君子稱之是年二月拜簽書樞密
院事宣仁后諭曰知卿材故不次進用巖叟遜謝
而進曰臣聞有以君子小人參用之說告陛下者
此誤陛下也自古君子小人無參用之理小人既
進則君子必引類而去若君子與小人競進則危
亂之基也不可不察
十一月乙酉朔劉摯罷右僕射(為觀文殿學士知鄆州)
制曰用其言而顯其身所以崇君子之正直進以禮而
退以義所以敦大臣之始終在國體之宜然實朕心之
致慎惟吾宰弼薦貢嚢封根于至誠躬乃自厚肆孚明
命播告外廷(具官劉摯)淵源閎博而持之以易良廉隅靜方
而廸之以柔則術足以熙千載之統謀足以詔萬世之
微越予求助之初嘉乃盡規之節衆正是頼爾猷居多
謂樊侯無吐茹之嫌資之補衮而傅說有朝夕之誨倚
以濟川方垂拱以仰成亦幾康而相敇施德云茂歴年
未朞亟辭揆叙之繁深服謙光之益抗章弗已陳義甚
高易退之風勉從厥志是用疏秘殿之華職付東維之
巨藩式均賢勞兹示體貌於戲民人社稷無容中外之
殊元首股肱固匪明良之異若斧藻其德毋金玉爾音
乃心王家同底于治
摯自元祐六年二月拜相至是年十一月罷入相
不及一年言者論摯姦回險詐力引私黨為臣不
忠父死於衡委而不葬為子不孝摯於是抗章辭
位而有是命其後摯自作家廟記以辨當時之冤
而劉安世為其集序云(拜罷錄)劉摯罷相麻制以從
所乞為辭初麻制過門下給事中朱光庭封還言
摯忠義自奮力辨邪正有功朝廷擢之大位一旦
以疑而罷天下不見其過言者若指臣為朋黨願
被斥逐不辭御史中丞鄭雍言光庭朋黨乞正其
罪殿中侍御史楊畏又言摯多朋黨必相救援願
一切勿聽於是光庭與摯相繼俱罷光庭之封還
麻制也吕大防嘗召光庭諭旨光庭不至故但以
本官出知亳州八年三月光庭為集賢殿修撰知
潞州初劉摯罷相光庭充給事中封還詔書坐是
以本官出守至是復職(長編)先是御史中丞鄭雍言
摯之子即王鞏婿方鞏之不檢事體量未到堂遽
除密州體量得實不加衝替纔罷其密州而已左
正言虞策亦論摯操心不公屈撓大法陰結黨與
共圖其私乞付其章於外帝不肯會章惇諸子故
與摯善答書有自愛以俟休復之語鄭雍及御史
楊畏得之即釋其語上之曰休復出周易以俟休
復者俟他日太皇太后復辟也又摯預交章惇子
弟為嚢槖以冀後福疏奏上始有逐摯意矣是時
王鞏既得罪摯方卧家自劾右丞蘇轍以嘗薦鞏
亦待罪簽書王巖叟以為摯轍俱正人不可去上
書留之時臺諫論摯與邢恕别簡反接見章惇子
弟牢籠為後日之計於是上以邢恕章惇之事語
巖叟巖叟論其不然退又上奏摯亦上奏自辨上
終不悅摯又求外不已遂罷政云(丁未錄)
辛丑中大夫守中書侍郎傅堯俞卒
堯俞自元祐四年十一月除中書侍郎是年十一
月卒執政凡二年太皇太后謂執政曰堯俞清直
人又曰金玉人也可惜不至宰相對曰堯俞自仁
宗時至今始終一節有德望真可為朝廷惜上輟
朝臨奠贈右銀青光禄大夫諡獻簡司馬光嘗謂
邵雍曰清直勇三德人所難兼吾於欽之畏焉雍
曰欽之清而不耀直而不激勇而不猛尤為難矣
時以雍之言為然(長編)
元祐七年(壬申)
五月丙午王巖叟罷簽書樞密院事(樞密直學士除端明殿學士知鄭州)
巖叟自元祐六年二月簽書樞密院事是年五月
罷在樞府踰一年先是有御史楊畏言巖叟天資
至險彊愎徇情父子豫政貨賂公行監察御史黃
慶基言巖叟黷法徇私彊狠自用父荀龍子擴交
通貨賄竊弄威福而巖叟遂稱疾章再上故有是
命(拜罷錄)八年七月癸酉端明殿學士左朝奉郎知
河陽王巖叟卒贈左正議大夫紹聖四年五月上
曰巖叟用心極可罪當時貶蔡確意不在確盖有
傾搖之意布曰此必有人言蔡確定策有功逐確
則有廢立之意上又曰梁燾亦然十一月先是上
與輔臣語及元祐政事曰王巖叟朱光庭軰兇慝
日肆無所忌憚如光庭盡散河北斛斗先帝經營
儲蓄一日而更尤兇肆所言皆可怪至謂曾肇為
姦臣之弟輔臣因歴數元祐言者議論過當而上
怒程頥為甚遂有涪州編管之命
六月辛酉蘇頌右僕射(自守尚書左丞為左光禄大郎夫守尚書右僕射兼中書侍)
制曰朕荷天地之貺繼祖宗之成上承文毋之慈萬機
俾乂下頼輔臣之正一德交修眷俊老之精忠合外廷
之公議延登相位敷告治朝(具官蘇頌)粹資中和休譽英特
學冨經邦之道文高華國之章浹萬事之周材宿四朝
之偉望逮予初政歸爾近班進服天官抑人才之阿黨
優游翰苑還帝制之坦明暨擢寘於近司頗接聞於密
論雍容雅正多援古以開陳練逹精明亦宜今而裁制
維是深識居然遠猷是用躐陞右弼之崇兼㧾西臺之
重秩階增峻勲爵並隆申衍爰田陪敦真食并見允文之
慶尤為稽古之榮於戱惟聖賢相遇之難以君臣得時
為盛矧惟成德恊我至公如房喬之善建嘉謀遽啟唐
風之競如魏相之好觀故事終扶漢道之尊勉跂前修
用孚美業
同日蘇轍門下侍郎(自守尚書右丞遷中大夫除)
韓忠彦知樞密院事(自同知樞密院事遷中大夫除)
范百禄中書侍郎(自翰林學士太中大夫除)
梁燾尚書左丞(自翰林學士遷中大夫除)
鄭雍尚書右丞(自太中大夫御史中丞除)
劉奉世簽書樞密院事(自左朝議大夫寳文殿待制權戶部尚書遷樞密直學士除)
百禄字子功鎮之猶子也父鍇為衞尉寺丞中進
士第又中制科燾字况之鄆州人父蒨兵部員外
郎雍字公肅襄邑人舉進士甲科奉世字仲馮袁
州臨江人中書舍人攽之子燾辭尚書左丞願
於舊臣耆德疎遠之地圖任老成揀拔雋良庶使
輔佐得人朝廷增重章累入上遣中書趣拜燾内
謝日太皇太后曰盡出官家意燾再三稱謝太皇
太后曰官家聖德日成正要卿等輔佐燾對曰臣
不敢不盡忠如范純仁韓維軰在外賢德尚多願
陛下留意太皇太后曰比來朝廷有何闕政燾對
曰今聖政日新天下安靜如邊防河患内外議究
湏博詢通習其事者校利害為之如邊事須問西
人河事湏問河北人參酌又上疏言范祖禹劉安
世久在侍從宜置諸左右使斷國事又言安燾將
皆舊人可倚任者一日議兩制差除執政異同不
决呂大防顧燾問誰可燾曰相公久居朝廷收養
人材固多宜自有人惟是不以愛憎牽於偏聽以朝
廷得人為已任此所望於公也大防曰苦乏材燾
曰天下何嘗乏材但好人不肯自向前求進湏朝
廷識拔則有以來之立賢無方不患無人也大防
曰湏在識别分明燾曰公生明則識别自然明矣(長編)
元祐八年(癸酉)
三月癸未蘇頌罷右僕射(依前左光禄大夫觀文殿大學士集禧觀使)
制曰朕登賢輔弼所以圖幾康之功均逸燕閒所以盡
始終之遇誕揚成命敷告治庭(具官蘇頌)蹈德冲和博聞通
貫樂處厚以敦薄善援古以證今法從宗工儒林祭酒
踐更衆職夷險一心先朝訓官居獨當於清問邇英進
讀滋有益于多聞實應王人之求式觀賢業之效擢從
政路進執宰衡曾未期年屢求歸老嘉能遷而安退足
戒得以興廉禮雖及於𫝊家忠未輕於去國是用躋華
秘殿休養真宫腆厥茂恩適其高志於戱優游自裕即
解秉鈞之勞闕失有聞毋忘補衮之素勉修兹義允篤
于衷
頌自元祐七年八月拜相至是年二月罷為相不
及一年先是侍御史賈易坐言事出既復監司更
赦除知蘇州頌以謂非允論於簾前同列有曰賈
易姦邪頌曰易為御史不避權要號為敢言且嘗
論今執政之臣未見其姦邪之迹今自監司為州
則是更赦反下遷衆欲加貼職頌亦以為未可有
旨再議會左相吕大防在告議未决而御史楊畏
來之邵即言頌稽留詔命頌乃上章待罪固辭老
疾故有是命(拜罷錄)三月壬午詔右僕射蘇頌累上
表引年乞解機政可依所請特除觀文殿學士充
集禧觀使初進呈臺章論頌稽留制書尚書左丞
梁燾曰頌為宰相理會差除可謂稱任矣況論差
除執政皆得可否為相復不得論本省事乎臺章
又以頌子為太常博士同舍多有遷擢燾曰差除
皆宰執合議方敢將上取旨如一有不同又且罷
議非頌敢專也至如父子家庭間語外人豈得知
之若臆度猜疑即誣告巧飾何所不至此不可不
察頌既罷相以觀文殿大學士宫祠便居燾又爭
曰頌罷之非宜願兩宫察言者之妄留頌以遏傾
搖之風朝廷輒罷宰相事體極重太皇太后曰自
是頌不肯住燾曰若用自請即職名非故事不可
降職處外以示疎遠頌得以大學士留京師(長編)乙
未蘇頌稱感寒壅望許上封章俾還閭里詔不允
除大朝會外仍特免朝會七月觀文殿大學士集
禧觀使蘇頌再表乞致仕詔不允其後又力請老
乃以頌知揚州頌又乞致仕又不允紹聖四年九
月觀文殿大學士左光禄大夫中太一宫使蘇頌
上表乞致仕詔頌為太子少師依舊觀文殿大學
士致仕建中靖國元年太子太保致仕蘇頌卒鄒
浩状其行
辛卯范百禄罷中書侍郎(為太中大夫充資政殿學士知河中府)
百禄自元祐七年五月除中書侍郎是年三月罷
執政凡一年先是右僕射蘇頌以稽留詔書罷政
御史黃慶基三疏論百禄實位中書豈有同罪異
罰之理百禄援引親黨與蘇軾蘇轍結為朋比牢
不可破以吕陶為右史岑象求為諸王府說書皆
川人也以至久待闕而奪與他人方劾治而遽加
進用徇私害政望賜罷絀遂有是命(拜罷錄)先是蘇
頌既以爭論牽復賈易罷相而百禄以同省待罪
請外不許其時侍御史楊畏監察御史黃慶基來
之邵亦攻百禄時百禄已再請外又不許乃即露
章自言奏入遂罷初罷百禄不除職尚書左丞梁
燾爭之乃除資政殿學士知河中府紹聖元年閏
四月壬申資政殿學士太中大夫新知河南府范
百禄卒上為輟朝賻錢五十萬贈銀青光禄大夫
六月戊午梁燾罷尚書左丞(罷同醴泉觀使)
燾以元祐七年六月除尚書左丞是年六月罷執
政凡一年燾力求罷免而有是命故事宫觀使非
宰相不除遂置同使之名燾以特置使名恩禮優
重官制以來未有前比所不敢當願得便郡以就
安飬章四上改知穎昌府云(拜罷錄)先是燾以疾求
醫有詔與在京宫觀使以故事非宰相不除使遂
置同使之名以寵之燾初以議邊事不合即屬疾
求罷章屢上皆遣内侍封還仍問所以必去之理
并密訪人材燾曰信任不篤言不見聽而詢人才
之可用者非臣敢當也使者再至乃具奏曰陛下
必欲知可大用之人無且圖任舊人中堅正純厚
有人望者不牽左右好惡之言以移聖意天下幸
甚既授資政殿學士同醴泉觀使又四上章求補
外尋出知穎昌臨行遣内侍賜茶藥宣諭曰已用
卿言復相范純仁矣(長編)
七月丙子朔范純仁右僕射(自觀文殿學士除通議大夫尚書右僕射兼中書侍)
(郎)
制曰朕嗣宅丕后若昔大猷勞於求賢職在論相眷言
舊德還位宰司乃頒命書播告在位(具官范純仁)秉心直諒
履道坦夷寬閎出於天資忠義本於家學始終一節出
入四朝向解鈞衡久臨藩屏介圭修覲喜見儀刑公衮
言歸益隆禮貌是用延登右弼仰應中台寵正文階增
陪井賦於戱高宗恭默思道得傅說以代言康王垂拱
仰成有畢公之正色唯賢能俊傑盡其用則陰陽寒暑
得其和外鎮四邊内附百姓非至公不能成庶務非一德
無以底丕平其殫乃心無替朕命
純仁自元祐三年四月與吕大防並相四年六月
罷在相位不及一年至是再入相先是劉摯罷相
上復欲用純仁乃出御扎以問宰臣吕大防大防
對以進退大臣非臣所敢僣預如所宣示實允群
議遂遣御藥院李倬齎詔書賜茶藥召純仁赴闕
既至入對延和殿遂降是命純仁乞收還新命上
遣御藥張士良賜詔書不許純仁又辭又不許純
仁辭至六七遂就位(丁未錄)純仁既相遂入謝太皇
太后諭曰相公且與吕大防等同心恊力又曰人
言相公必先進王覿彭汝礪如何純仁曰臣方欲
薦此二人望陛下早用之他日又謂純仁曰公父
仲淹勸仁宗盡子道可謂忠臣公名望衆人所歸
必能繼紹前人純仁頓首謝曰臣不肖何足以當
陛下奬勸委任之意然不敢不勉(長編)初詔知穎昌
府范純仁令乘驛赴闕侍御史楊畏聞將以純仁
為右僕射言純仁去歲帥太原府守邊無状上下
失備西賊乘之犯麟州蹂踐千里死者數萬人方
罷帥降官名在謫籍而陛下遽命以為相是賞罰
不正而功罪未判也自是連疏不聽或曰畏與蘇
轍俱蜀人前擊劉摯後擊蘇頌皆隂為轍道地
太皇太后覺畏意故復自外召用純仁畏尋又言
轍不可大用云十二月純仁言臣多疾早衰自叨
宰執以來益為職所困竊位已將五月輔政迄無
寸長上辜揀求又况受命之始已招弹擊之言伏
望察其至誠退之以禮詔不允
紹聖元年(甲戌)(元祐九年四月癸丑改元)
二月丁未李清臣中書侍郎(自資政殿學士守戸部尚書遷正議大夫除)
鄧温伯尚書左丞(自端明殿學士守兵部尚書遷右光禄大夫除)
清臣中書侍郎制曰朕荷祖宗之休託士民之上夙夜
祗懼不遑康寧顧與共圖天下之治者大臣數人而已
自非明哲俊德望隆一時者孰膺此選哉(具官李清臣)有疏
通之才兼碩茂之質高文大册既已傑出於儒林崇議
閎言固嘗著聞于國論尚處丞轄屢辭政機朕難重違
其情既去思之益至而出臨方面入緫計權皆有顯庸
達于朕聽是用加位一等進秩西臺忠信嘉謨爾之素
有酬我知遇于兹發揚往惟欽哉毋替朕命
温伯尚書左丞制曰朕丕承先猷祗守鴻業永惟四輔
之職實參萬務之機宜得老成以資弼亮(具官鄧温伯)業履
純裕學術淵通久躋侍從之華夙掌翰林之任出更藩
牧入位夏卿渴聞猷為副於名實是用擢升左轄進貳
揆臣外正德於百官内恊謨于三事仍遷階秩彌示眷
恩為國以賢良佇贊襄之益事君盡道無忘密勿之誠
祗服訓言期底于治
清臣首倡紹述温伯和之吕大防時奉使永厚陵
下范純仁奏乞除執政上即用清臣及温伯二人
久在外不得志遂以元豐事激怒上意清臣尤力
(長編)時二人並為大行太皇太后山陵禮儀使自真
定召入未至清臣已除中書侍郎權知貢舉温伯
已除尚書左丞權同知貢舉上令入内内侍省差
使臣宣問三月乙酉廷策多士策題清臣所進也
門下侍郎蘇轍論之轍之奏曰臣伏見御試策題
歴詆近歲行事有欲復熙寧元豐故事之意臣竊
觀神宗皇帝以天縱之才行大有為之志其所設
施度越前古盖有百世而不變者先帝在位近二
十年而終身不受尊號裁損宗室恩止袒免减朝
廷無窮之費出賣坊場雇募衙前免民間破家之
患罷黜諸科誦數之學訓練諸將慵惰之兵置寄
禄之官復六曹之舊嚴重禄之法禁交謁之私行
淺攻之策以折西戎之狂收六色之錢以免雜役
之困其微至於設抵當賣熟藥凡如此類皆先帝
之聖謨睿筭有利無害而元祐以來上下奉行未
嘗失墜者也至如其他事有失當何世無之父作
之於前而子救之於後後先相濟此則聖人之孝
若輕變九年已行之事擢任累世不用之人人懷
私忿而以彰先帝之失為詞則大事去矣上以蘇
轍奏中引漢武以比先帝之聖失當李清臣因而
中之上怒甚轍竟出知汝州吕大防罷相清臣首
變元祐之政欲以取相位以門下侍郎蘇轍在上
未能遷一日對哲宗言蘇轍兄弟改變先帝法度
轍奏曰陛下即位宣仁后垂簾之初臣兄方起自
謫籍臣亦被召清臣時為左丞今日反謂臣兄弟
變先帝之法是欺也清臣辭屈乃曰蘇轍嘗以漢
武比先帝哲宗震怒而轍由此罷黜轍既去位外
召章惇拜左僕射惇未至相位尚虛清臣益有覬
覦之心獨當國亟變元豐法度除諸路常平使者
已而惇至清臣既不得作相遂與惇為敵(事略)鄧潤
甫字温伯建昌人嘗避高魯王諱以字為名字聖
求紹聖初復舊名王安石當國以潤甫為編修中
書條例檢正中書戶房事累遷翰林學士兼掌皇
子閤牋記凡一時大手筆獨倚潤甫焉哲宗時言
者論潤甫草蔡確制謂其有定策功以龍圖閣學
士知亳州後復以翰林學士承旨召除端明殿學
士紹聖元年潤甫首陳武王能廣文王之聲成王
嗣述文武之道遂拜尚書左丞
三月乙亥吕大防罷相(觀文殿大學士右光禄大夫知穎昌府改知永興軍)
制曰登賢入輔儼師長于天工均逸出藩密股肱于王
室視内外之用雖異要始終之遇無殊咨爾在廷聽予
施命(具官吕大防)凝方重之質冨將明之才修責難之恭以
致君恢包荒之度以安衆任可大乎賢人之業期永底
乎烝民之生夙夜百為憂勞一致改元而後與政歴九
年之間有國以來首相踵三人之久慎乃經德撫我嘉
師興言總覽之初實倚遠猷之助懇祈避寵難抑能遷
是宜躋秘殿隆儒之華兼開府陪京之寄崇階進秩衍
食增田膺乃茂恩欽其舊服於戱毋忘君憂不同畎畝
之人自亮臣忠益厲廟堂之日惟既乃義永臻厥休
大防自元祐三年四月拜相四年二月提舉修神
宗皇帝實錄七年兼修神宗皇帝正史至是年三
月罷在相位凡七年初元祐六年五月甲子延和
奏事罷吕大防留身乞退引李德裕論云姚崇宋
璟作相亦不過三年本朝呂夷簡雖三入然亦不
過三年遂出居報恩院後三日宣押供職如故非
雙日特為垂簾未嘗有此恩禮也七年十二月大
防以疾懇求罷政太皇太后宣諭曰主上富於春
秋相公未可去位更少俟歲月吾亦就東朝矣大
防乃不敢請復起視事八年七月丁卯太皇太后
有疾謂大防等曰公等亦宜早求退令官家别用
一番人乃呼左右問曾賜出社飯否因謂大防曰
公等各出喫一匙社飯明年社飯時思量老身也
是年三月乙亥大防罷相初制下知穎昌府後二
日改知永興軍宣仁上僊充山陵使回乃有是命
大防當宣仁聖烈皇后垂簾時位首相踰六年上
春秋既長大防但專意輔導未嘗建議親政雖宣
仁聖烈有復辟之志卒不得伸當國日久群怨交
歸焉及宣仁聖烈始袝廟殿中侍御史來之邵乞
先逐大防以破大臣朋黨因䟽神宗所簡拔之人
章惇安燾吕惠卿等以備進用大防亦自求去位
上亟從之(長編)左正言上官均言大防善操國柄不
畏公議以張耒秦觀浮薄之徒撰次國史掩没先
帝盛美以李之純為御史中丞楊畏虞策來之邵
皆任諫官御史所弹擊者皆受密諭或附會風旨
以濟其欲舍人主書誥命給事主行封駮范祖禹
喬執中吳安詩吕希純皆附會好惡隨意上下所
繳駮者皆大防所惡所掩蔽者皆大防所愛至隳
壞先帝役法官制學校科舉之制士民失業棄神
考經畫塞徼要害之地招西戎侵侮之患雖出守
藩郡典刑未正左司諫翟恩言近論呂大防等擅
作威福相與誣竄呂惠卿蔡確乞各正罪犯監察
御史周秩言以太母之謙恭盡下以陛下之天縱
生知既逾冠婚之年又已郊見天地大防怙權作
姦不能建議復辟而乃盛引王府官為執政謀為
附益力援黨與以為臺諫不避親嫌邀用事中人
與同書局令妻室入内希求恩寵未正典刑可特
落觀文殿大學士降授右正議大夫知隨州八月
詔應呂大防等永不得引用朞數及赦恩叙復先
是曾布獨對言大禮恩宥在近去歲貶謫人不知
何以處之上應聲曰莫不可牽復歲月未久亦不
可遷徙布曰誠如聖諭蔡確五年不移惠卿十年
止得移居住處吳安厚等十年不與知州軍此皆
元祐中所起例自可依此至元符元年八月權殿
中侍御史鄧棐言吕大防有子景山見任宣義郎
乞依范祖禹等諸子勒停例施行詔大防諸子並
勒停永不收叙紹聖四年四月乙亥責授舒州團
練副使循州安置呂大防卒先是大防以光禄卿
分司南京安州居住會涇原帥呂大忠被召問邊
事既對上語大忠曰久要見卿曾得大防信否對
曰近得之上曰安否又曰大臣要其過海朕獨處
之安州知之否對曰舉族荷陛下厚恩上曰有書
再三說與且將息忍耐大防樸實為人所賣候二
三年可再相見大忠再拜謝退而喜甚因章惇召
飰詰其對上語大忠盡告之潘适歎曰失言矣必
為深悔未幾章惇果建言大防與司馬光同罪異
罰遂有循州之行大防既南行至虔州瑞金語其
子曰吾不復南矣吾死爾歸呂氏尚有餘種苟在
瘴鄕無俱全之理後數日卒既卒上猶問執政曰
大防因何至虔州其家後請歸葬獨得旨歸上之
念大防深矣議者由是知痛貶元祐黨人皆非上
本意也
丁酉蘇轍罷門下侍郎(自太中大夫依前官知汝州)
制曰朕以𦕈躬上承烈考之緒夙夜祇飭懼無以丕
揚休功實頼左右輔弼之丞克承厥志其或身在此地
倡為姦言怫於衆聞朕不敢赦(具官蘇轍)頃被選擢與聞事
機義當恊恭以輔初政而乃忘體國之義徇習非之私
始則密奏以指陳終則宣言而眩聽至引漢武上方先
朝欲以窮奢黷武之姿加之經德秉哲之主言而及此
心其謂何其觧東臺之官出守列郡之寄尚為寬典姑
務省循
轍自元祐六年二月除尚書右丞七年五月守門
下侍郎是年三月罷執政凡三年先是轍言御試
策題歴詆近歲行事有欲復熙寧元豐故事之意
其必有人妄意陛下牽於父子之恩不復深䆒遠
慮故勸陛下復行此事小人取快一時(云云)昔漢
武帝外事四夷内興宫室財賦匱竭於是修鹽鐡
𣙜酤平準均輸之政民不堪命幾至大亂昭帝即
位委任霍光罷去煩苛漢室乃定願陛下勿輕改
奏入不報轍又復言轍既再具劄子上固不悅李
清臣鄧温伯又先媒蘖之及面論上益怒遂責轍
以漢武事上比先帝引喻甚失當轍復曰漢武帝
明主也上曰卿所言其意但謂武帝窮兵黷武末
年下哀痛之詔此豈明主乎轍恐趍下殿待罪上
聲甚厲范純仁獨進曰史稱武帝雄才大略為漢
七制之主轍果如此稱先帝非謗也陛下親政之
初進退大臣當以禮不宜如此急暴上怒稍霽轍
退舉笏謝純仁曰公佛地位人也歸家亟具奏乞
賜屏逐詔以轍為端明殿學士知汝州權中書舍
人吳安詩草制曰文學風節天下所聞擢任大臣
本出朕意事有可否固宜指陳而言或過中引義
非是朕雖曲為含忍在爾自亦難安原誠終是愛
君薄責尚期改過上批蘇轍引用漢武故事比擬
先帝事體失宜所進入詞語不着事實朕進退大
臣非率易也豈義不得已可止散官知汝州仍别
撰詞(長編)四月侍御史虞策等言蘇轍近以論事失
當責守汝州而吳安詩命制有風節天下所聞及
原誠本於愛君之語命詞乖剌如此質之公議難
逭典刑又監察御史郭知章言安詩行蘇轍語重
輕尚徇於私情褒貶不歸於公議不加黜責何以
懲戒詔安詩罷起居郎乙巳侍御史虞策言轍引
漢武帝比先朝今止守近郡請遠謫以懲其咎上
曰已謫矣可止也轍既至汝乃以表謝上(同上)
四月壬戌章惇左僕射(自資政殿學士降授通議大夫提舉洞霄宫除左正議大夫守)
(尚書左僕射兼門下侍郎)
制曰為政之道無競惟人思得骨鯁挺特之純臣遹修
彌綸康濟之緒業圖我舊德冠于宗工孚號大廷播告
多士(具官章惇)器博以大志剛而明才之所施則酬酢萬變
而無窮學之所造則貫通百家而不惑蚤席華問浸登
近班自結聖神之知荐躋丞弼之地佑我昭考格于丕
平肆予纉服之初身任受遺之託定策社稷底寧邦家
方政令出於簾帷權柄歸於廊廟善政良法多所紛更
正色危言不惮彊禦十年去國一德保躬雖風波並起
於畏途而金石不渝乎素履朕親攬機務緝熙事功悼
創業垂統之艱難念繼體守文之怵惕典刑具在績效
可稽䆒觀民情以知利害之實斟酌時變以適增損之
宜克昭前人之光實繄良弼之助矧封疆無以懲外侮
田里無以安常生四方之休戚壅於上聞羣臣之忠邪
愆於公議眷求真宰秉我國成是用起爾燕間之中位
諸公輔之上超進錄秩寵陪戸封南山巖巖久隆師尹
之望赤舄几几行俟衮衣之歸於戱賢能相推而庶官
和號令必臧而下民若如治梓材汝惟丹雘若作和羔
汝惟鹽梅朕方注意以佇壯猷爾其奮庸以叶朕志修
明百度率厲庶工期共恢於遠圖尚無替於先烈亟共
爾位終底厥成(曾布詞)
是歲四月癸丑改元壬戌章惇拜相先是吕大防
欲用侍御史楊畏為諫議大夫要純仁同書名進
擬純仁曰上新聽政諫官當求正人畏傾邪不可
用大防素稱畏敢言且先密約畏助已純仁遂固
求避位大防竟超遷畏為禮部侍郎畏尋上疏言
神宗更法立制以垂萬世乞賜講求以成繼述之
道上即召畏登對詢畏以先朝故臣孰可召用者
朕皆不能盡知可詳具姓名密以聞畏即疏章惇
安燾呂惠卿鄧温伯李清臣等行義各加品題且
密奏萬言具言神宗所以建立法度之意乞詔章
惇為宰相上皆嘉納之初吕大防既超遷畏禮部
侍郎畏知大防當去惇必復用時惇居蘇州畏先
託惇之妻姪張擴者致意云畏度事勢輕重因吕
大防蘇轍以逐劉摯梁燾輩又欲并逐大防及轍
而二人覺之罷畏言職畏迹在元祐心在熙寧元
豐首為相公開路者及惇趨召百官郊迎畏獨請
間猥自陳述語多斥大防有直省官聞之歎曰楊
侍郎前日諂事吕相公亦如今日見章相公也惇
信其言六月又遷畏吏部侍郎畏既叛呂大防附
章惇及李清臣安燾與惇異議勢相侵敵復陰附
安李而惇徐覺其險詐曾布蔡卞又盡以平生所
為告惇二年正月右正言張商英言畏反覆遂出
畏成德軍章惇拜相制詞翰林學士曾布所草
也上諭布惇有定策之功不比他人故特除左僕
射惇方降官布因言惇嘗為正大夫而此時未分
左右今轉一官即止遷右似未安上令遷左遂以
左正議大夫守尚書左僕射閏四月乙未章惇入
見遂就職丙申詔惇提舉修神宗皇帝實錄國史
(長編)紹聖初章惇以宰相召道過山陽與陳瓘適相
遇惇素聞瓘名獨請登舟共載而行訪以當世之
務曰計將安出瓘曰請以所乘舟為喻偏重其可
行乎或左或右其一偏也明此則可行矣惇默然
未荅瓘復曰上方虛心以待公公必有以副上意
者敢問將欲施行之序以何事為先何事當急誰
為君子誰為小人諒有素定之論願聞其略惇復
竚思良久曰司馬光姦邪所當先辨無急於此瓘
曰相公誤矣此猶欲平舟勢而移左以置右也果
然將失天下之望矣惇厲色視瓘曰光輔母后獨
掌政柄不務纂紹先烈肆意大改成緒誤國如此
非姦邪而何瓘曰不察其心而疑其迹則不為無
罪若指為奸邪又復改作則誤國益甚矣乃為之
極論熙豐元祐之事以為元豐之政多異熙寧則
先志固已變而行之温公不明先志而用母改子
之說行之太遽所以紛紛至於今日為今日計唯
當絶臣下之私情融祖宗之善意消朋黨持中道
庶乎可以救弊若又以熙豐元祐為說無以厭服
公論恐紛紛未艾辭辨淵源議論勁正惇雖迕意
亦頗驚異遂有兼取元祐之語留瓘共飯而别(此據)
(丁未錄陳瓘𫝊增入)自宣仁上賓改元紹聖三省首為上言
蔡確新州之冤累經恩赦遂追復右正議大夫尋
再追復觀文殿學士贈特進上以章惇定策有功
召除尚書左僕射范純仁遂自右僕射出知穎昌
府時呂惠卿亦自建州安置復資政殿學士於是
詔黃履為御史中丞蔡卞為翰林學士知制誥兼
侍讀林希為中書舍人履等交章論吕大防劉摯
蘇轍於是大防等皆降授而蘇軾亦責寧遠軍節
度副使惠州安置又責授瓊州别駕昌化軍安置
履等又論梁燾劉安世吳安詩韓川孫升等皆落
職降授七月詔司馬光呂公著追所贈并所賜諡
誥及神道碑額仍下逐處倒碑磨毁王巖叟所賜
官亦行追奪吕大防劉摯蘇轍各分司與梁燾劉
安世並居住而范純仁亦追一官以章惇指純仁
等為司馬光黨人故也十月又以中書舍人林希
兼侍讀十二月責范祖禹趙彦若黃庭堅並以散
官安置先是祖禹等於元祐中同修神宗實錄上
即位命蔡卞曾布林希同修正史於是蔡卞首謂
祖禹等所載多無據依請重加參訂章惇因言其
欺誕遂有此責二年正月又詔呂大防追還兩官
趙彦若范祖禹陸佃曾肇黃庭堅各降一官八月
詔呂大防等永不以恩數叙復九月皇后孟氏廢
后之廢實惇迎合于外而内侍郝隨擠(闕)於内以
故無敢異議者其後上頗有悔悟意嘗曰章惇壞
我名節故元符末皇太后復后位號者推上遺志
而行之也四年二月司馬光追貶清海軍節度副
使呂公著建武節度副使王巖叟雷州别駕趙瞻
傅堯俞奪所贈官并韓維盡追致仕遺表恩澤范
百禄胡宗愈止與二人餘亦追之又呂大防劉摯
等合三十三人各降斥有差河東節度使太師致
仕文彦博亦降為太子太保元符元年五月詔劉
摯梁燾諸子並勒停又詔范祖禹劉安世并王巖
叟朱光庭諸子勒停永不收叙二年十月吳安詩
而下凡三十人責降有差以回河罰也王回而下
二十一人追貶各有差俱坐以銀絹遺鄒浩時右
正言鄒浩送新州羈管回等且致簡叙别故也二
年九月監察御史常安民論章惇以大臣為紹述
之說實假此名以復私怨一時朋附之流從而和
之遂至已甚故凡勸陛下紹述者皆欲託先帝以
行姦謀謂他事難惑聖慮若聞先帝則易為感動
故欲快恩讎陷良善者湏假此以移陛下意至引
王鳳亂漢林甫亂唐以比惇擅作威福又併論蔡
京林希惇等積怒合力排陷遂責監滁州酒稅
同日范純仁罷相(為右正議大夫充觀文殿大學士知穎昌府京西北路安撫使)
制曰謨謀廟堂入則股肱於大政偃息藩翰出則師帥
於一方維時宗工引疾辭位均逸近輔敷告在廷(具官范純)
(仁)端良禀於世資樂易成於天性有砥名礪行之志有
面折廷争之風越自累朝寖更華選暨冲人之嗣服適
文母之仰成咨于臣鄰付以宥密一踐樞要再持國均
朕恭已紹庭嚮明圖治緝熙緒業追遹先猷方有望於
弼諧遽固辭於機務重違爾志姑即厥安增視秩之華
名進陪封之寵數式隆體貌何吝眷私於戲論道經邦
嘗在倚毗之地承流宣化勿忘勵翼之心祗服朕言往
恭爾位
純仁自元祐八年七月拜相至是年四月罷再相
不及一年先是純仁自穎昌召還復為右僕射於
事無所私隠同列或病之會左僕射吕大防引楊
畏為諫議大夫以自助純仁以畏不端不可用大
防曰豈以畏嘗言相公邪門下侍郎蘇轍從旁誦
其弹文純仁曰不知也純仁由是乞罷政上遣中
使諭純仁曰方用宿德大臣更不須入文字必不
從所乞又以詔書賜之奏又上上又遣内侍宣諭
又賜以詔純仁請益堅於是上面諭吕大防曰范
純仁求去甚堅卿湏為朕留不可使去又賜詔書
不許純仁復連章固請上不得已遂除純仁觀文
殿學士加右正議大夫知穎昌府事陛辭日命坐
賜茶慰勞甚渥上曰卿耆德碩望朝廷所倚頼然
堅不肯為朕少留卿雖在外兩為宰相凡有所見
於時政有可裨益者但入文字言來無事形迹純
仁頓首受命遂之任(丁未錄)上既親政言者爭論垂
簾時純仁數稱疾求罷最後出居慈孝寺錄詔以
進且言近聞狂人𫝊播擬策自云嘗經御覽又臺
官章疏或已取用其說甚非陛下尊奉先太后勤
勞公正保佑聖躬之意伏乞特降明詔以信萬方
今妄為詆訐者既多陛下容之則妨聖孝懲之
則恐不忍不若以詔禁約事得兩便訖不從純
仁固求罷而有是命(長編文狂人擬策趙天啟字或是)紹聖
元年七月三省言范純仁韓維朋附司馬光
長縱羣凶毁訕先帝變亂法度以快不逞之心内
范純仁仍首建棄地之議滋飬邊患詔純仁特降
一官為通議大夫差遣如故初章惇請責純仁上
曰純仁持議公平非黨也但不肯為朕留耳惇曰
不肯留即黨也詔勉從請徙知河南府又改陳州
二年九月知陳州范純仁落觀文殿大學士知隨
州先是范純仁當政時上嘗問貶竄之人殆難終
廢純仁前贊曰陛下及此堯舜用心也至是明堂
肆赦章惇蔡卞先疏呂大防以下數十人終身勿
徙純仁聞之憂憤上奏奏入大忤惇等意詔純仁
立異邀名沮抑朝廷已行之命故有是責上始亦
有意從純仁所奏章惇力主前議遂責之純仁晩
年益以天下自任尤留意人材或問其所儲蓄人
材可為今日用者荅曰陳瓘又問其次曰陳瓘自
好也言瓘可以獨當天下之重也後瓘為諫官於
蔡京姦状未著之前極論無一不效故京尤忌畏
之得禍最酷終以廢死(丁未錄)
閏四月甲申安燾門下侍郎(自觀文殿學士右正議大夫除)
五月辛亥劉奉世罷簽書樞密院事(為端明殿學士真定府路安撫使兼)
(知成德軍)
奉世自元祐七年五月除簽書樞密院事是年五
月罷執政凡二年奉世再乞罷政故有是命三年
九月曾布對上曰元祐中王巖叟凶焰最甚幸死
而漏網今存而漏網者莫如劉奉世元祐政事皆
以奉世為謀主此漏網之尤者上笑然之
乙丑尚書左丞鄧潤甫卒
潤甫自紹聖元年二月除尚書左丞是年五月薨
于位執政凡三月官至右光禄大夫車駕臨奠輟
視朝三日以在職日亡歿及曾掌藩邸牋表特贈
開府儀同三司
六月癸未曾布同知樞密院事(自翰林學士承旨知制誥兼侍讀遷中大夫除)
布字子宣南豐人幼孤學於其兄鞏熙寧初王安
石執政薦之因上書召見論事合意遂除崇政殿
說書遷檢正中書六房公事新法青苗助役皆布
與呂惠卿建議安石嘗曰法之初行異論紛紛始
終以為可行者呂惠卿曾布也始終以為不可行
者司馬光也餘人則一出焉一入焉爾熙寧五年
十二月知制誥曾布為翰林學士初呂惠卿既除
撿正欲布罷職王安石固請留布曰得兩人恊濟
則臣愚短庶幾寡過上許之及是又欲留布上曰
學士職任高不可為幕屬安石又請留布修中書
條例上曰惠卿吏才尤精密不湏留布也安石乃
已哲宗元祐九年布自高陽徙江寧詔許入覲布
言先帝政事當復施行且乞改元以順天意四月
拜翰林學士遂改元祐九年為紹聖元年哲宗新
政擢拜同知樞密院事七月布既正謝上面諭以
不可雷同布曰臣唯知以赤心不欺事上庶可塞
責
紹聖二年(乙亥)
十月甲子鄭雍罷尚書右丞(自太中大夫除資政殿學士知陳州)
雍以元祐七年五月除尚書右丞是年十月罷執
政凡三年先是御史中丞黃履御史周秩以雍嘗
為宫寮交章論劾内出其章付三省雍亦再疏稱
疾乞解機務詔不許會上怒秩言事迎合黜知廣
德軍雍復起視事踰年乃去位章惇之貶斥元祐
舊臣皆以白帖子行遣安燾李清臣與惇爭論不
已上亦疑惇惇甚恐雍私語惇曰用白帖子有王
安石故事惇大喜取其案牘白上惇遂安議者謂
雍欲以此結惇也然雍竟罷絀(長編)明年蹇序辰言
雍在元祐間與棄地之謀落資政殿學士元符二
年七月辛酉太中大夫提舉崇福宫鄭雍卒
甲戌許將尚書左丞(自守吏部尚書兼侍讀遷通議大夫除)
蔡卞尚書右丞(自翰林學士兼侍讀修國史遷太中大夫除)
卞字元度興化軍仙遊人與兄京同舉進士王安
石以子妻之卞有辭辨貌柔順而中險與章惇安
惇締交起史禍以中范祖禹趙彦若黃庭堅興同
文舘獄以陷劉摯梁燾劉安世等斥逐元祐之臣
禁錮其子孫時號二蔡二惇云
十一月乙未安燾罷門下侍郎(自右正議大夫除觀文殿學士知河南府)
燾以紹聖元年五月除守門下侍郎至是年十二
月罷再執政踰一年燾舊與章惇相好及同省執
政惇意燾必助已而燾浸多駮議惇憚且惡之所
以排陷燾者無所不至上祠明堂齋于太廟燾為
儀仗使後宫有絶馳道穿仗而過者燾即具弹奏
已而常安民諫劉美人侍祠語尤訐上大怒欲逐
之燾言安民以言為職雖過當願少寬假惇因是
白上曰燾與安民素相表裏今安民狂妄如此而
燾力為救解其意可見也安民既責燾不自安又
與惇爭陳厚獄厚亦坐責燾遂求去位上從之(長編)是年
十月燾以親年老乞罷政除宫觀差遣留京師時
王衆獄將决章惇益肆燾知不敵故求去也上謂
韓忠彦曾布曰安燾再三乞宫觀留京師舊無此
例布曰此不唯於朝廷事體未安於燾自處似無
廉耻既罷政事何顔尚安步列中京師士人大抵
不知義理少廉耻上曰燾乃京師人遂降詔諭燾
燾奏乞知鄭州以便飬親詔從所請(同上)明年蹇序
辰言燾元祐中嘗與棄地之謀落觀文殿學士中
書舍人葉濤再繳曾布曰陛下嘗言燾在元祐中
非丁憂不去位上曰何止此不然幾作相渠附會
元祐(闕)衆所知濤何以再繳布曰燾在樞密院所
更改先朝百餘事皆不當若以此諭之豈敢不奉
行
紹聖三年(丙子)
正月丙子韓忠彦罷知樞密院事(自太中大夫除觀文殿學士知真定府)
忠彦自元祐四年六月除守尚書左丞七年五月
除知樞密院事至是年正月罷執政凡七年初紹
聖元年七月庚戌知樞密院事韓忠彦乞罷不許
後六日復故上諭執政曰忠彦無他不湏爾布曰
其為人頗近厚在元祐中無過無可去之理又言
琦勲業後世罕有其比是年正月樞密院奏事畢
忠彦留身請外徑上馬仍面諭曾布以欲得河陽
又白章惇匄得一善地遂遷出時十二月癸未也
翌日布入對上遽問忠彦已遷出又曰忠彦别無
事亦不至姦險布曰然已而章惇言忠彦處置邊
事多可笑上甚駭之忠彦請不已乃有是命四年
二月觀文殿學士太中大夫韓忠彦降充資政殿
學士依舊知定州先是忠彦自定州改知成都府
中書舍人蹇序辰繳還詞頭言者又論忠彦在西
府時主棄地之議詔忠彦可特依前太中大夫降
充資政殿學士差遣如故(丁未錄)
正月庚戌李清臣罷中書侍郎(自正議大夫除資政殿大學士知河南府)
清臣自紹聖元年二月除守中書侍郎至是年正
月罷再執政凡三年先是婦人岳氏遮道呌呼誣
告清臣謀反岳氏乃澶州娼嘗為清臣姑之子田
嗣宗外婦三年十一月清臣言近為一婦人唐突
車駕輒及臣姓名事出非意獄將具言者論清臣
當罷清臣懼始求去或曰清臣數與章惇議不合
嗣宗獄所由起意本在清臣也初議罷清臣不除
職惇謂清臣受遺簾前紹聖初首復政事當加恩
禮上從之嗣宗既伏誅後六日而清臣有是命(長編)
八月先是蔡碩女婿文康世嘗與碩言劉唐老謂
文及甫曰時事中變上台當赤族其他執政奉行
者當梟首從官當竄嶺南又言蘇轍范祖禹劉安
世等當還為執政盖五月辛未詔榜有幸時事中
變之語故唐老云云碩既聞康世言遽令康世錄
之特示蔡京京具以白上或又告唐老與及甫共
謀為變欲誅章惇蔡卞等仍密結嶺南責降元祐
人事連河南府李清臣等上疑其事時淮南轉運
副使周秩嘗攻文彦博不入元祐黨三省因請委
體量得實即付獄十二月資政殿大學士知河南
府李清臣知成都府始朝廷命周秩密察河南變
事秩入對上謂曰彼欲盡誅大臣則將置朕何地
乎盖疑其不然也時復召呂升卿於河北令待命
國門俟體究果有實状即遣如嶺南族元祐責降
諸人秩尋至河南捕劉唐老等置别屋仍辟程公
孫專體訪于外公孫素名能刺人事者也於是更
徙清臣入蜀秩徐考驗唐老等實未嘗謀變而欲
誅大臣之語則有之乃具奏語初不及乘輿上亟
詔勿治唐老等皆釋去升卿亦還河北清臣知河
南如故元符元年七月先是紹聖初蔡確母明氏
嘗進状言劉摯有司馬昭之謀又有副封上三省
而中書寝不行至是同文獄作蔡京深探其獄以
為前受明氏告言隠而不治者悉當罪之遂詔清
臣落資政殿大學士依舊知河南然明氏状頃不
進呈章惇安燾鄭雍俱與黃履乃白上謂惇燾雍
俱為有罪之人於是上令放罪(丁未錄)
二月乙未故左僕射司馬光追貶清海軍節度副使(故正)
(議大夫贈太師温國公諡文正)
故司空平章軍國事呂公著追貶建武軍節度副使(故贈)
(太師申國公)
先是元豐末神宗嘗謂輔臣曰明年建儲當以司
馬光呂公著為師保及公著薨呂大防奉勅為公
著神道一碑乃首載神宗聖語上又親題其額曰
純誠厚德之碑其碑曰公著始與司馬光同輔政
於是推本先帝之意盖欲鞭策四荒以彊中國阜
蕃邦財以佐其費有司奉行失其本旨先帝固嘗
患之矣故欲更而未暇與已更而未定其詔墨記
言具在可考者如詰青苗之害則曰常平泉榖以
禦水旱而貪散以求利至十之七八國失拯救之
利而民之責償被笞箠者衆責興利之敝則曰太
傷鄙細有損國體他事類此者亦與指揮戒用兵
之失則曰安南西師兵夫死傷皆不下二十萬有
司失一死罪其責不輕今無故輒置四十萬人於
死地朝廷不得不任其咎救官制之敝則曰更新
官制以覈正吏治至今頒行無緒有以啓侮四方
貽譏後世可速裁議無致稽延令如舊日中書之
比於是二公與同志者建請以常平舊法改青苗
以嘉祐差役參改募役罷保馬以復監牧損保甲
教選以便農作除市易之令寬茶鹽之禁賜邊砦
贖亡民以和西戎於是民呼歡鼓舞以為便而沮
議者上則大臣下則用事之小吏盖不可勝數司
馬光既卧疾于家公與數人同拯其弊太皇太后
為去其異議者而後定自此先帝之善政施於無
窮其為下所誤以病民者刪革之而有緒矣公初
與王安石友善後安石秉政為中丞安石冀其助
已公極論其過失由此怨公至以險語中傷而公
不屈也至章惇欲起史禍先於日歴時政記刪去
以司馬光呂公著為師保聖語又欲發光公著墓
取碑銘毁之上曰何益於國議累日不决是時御
史中丞黃履右正言張商英監察御史周秩交章
論之十數且請重責大防摯轍等至是章惇乃以
履等章疏進呈且曰前後臣僚論列司馬光等罪
惡未正典刑及吕大防等罪大罰輕未厭公論事
可考據者凡十九疏遂詔司馬光呂公著各追所
贈官并諡告追所賜神道碑仍下陜府鄂州各差
官許會本縣於逐官墳所拆去碑樓及倒碑磨毁
奉敕所撰碑文訖奏時紹聖元年五月也且詔今
日以前已行遣責降斥外應其餘一切不問餘者
亦勿復言仍具錄前項臣僚章疏降下朝堂出榜
暁諭初章惇力請發光公著墓上不許惇退上顧
許將曰卿獨無言何也將對曰臣以為發人之墓
非盛德事上曰朕意正如此然至是猶毁碑樓磨
神道碑追賜額俱勉從惇也曾布密啟請罷毁碑
事疏入不報(丁未錄)四年二月三省言司馬光呂
公著倡為姦謀詆毁先帝變更法度肆造邪誣偶
緣已死未正典刑尚且優以恩數及其子孫親屬
使後世亂臣賊子何以懲艾光遂追貶清海軍節
度副使公著追貶建武軍節度副使光與公著制
詞皆葉濤所草也三月奉聖旨司馬光呂公著所
得恩例並行追奪監察御史周秩言公著除司空
平章軍國事竊緣朝廷先以太師文彦博為光所
引既召而來諫官言其姦邪不可輔政朝廷乃以
平章軍國重事處之止於重事稍奪其權公著之
所知也及公著之命乃去重字事無大小皆得平
章名雖亞於彦博權則過之實兼三省侍中中書
令尚書令之職自國朝以來雖有大功如趙普王
旦命以此職未有敢當之者而公著不避嫌疑而
居之及吕大防劉摯蘇轍皆公著所引為國大姦
遂詔司馬光呂公著各追官諡及所賜神道碑(長編)
始曾布在翰林章惇為布言將以司馬光呂公著
等付兩制議用盧多遜例又令史院檢多遜及丁
謂李廸故事既進呈而上不許乃已惇又請發冡
斵棺上堅不許及是竟從惇請追贈官諡告并所
賜神道碑額蓋黾勉從之時光與公著既追貶趙
瞻傅堯俞奪所贈官并韓維盡追致仕遺表恩澤
孫固范百禄胡宗愈止與二人餘亦追之初章惇
議追光等恩數曾布曰惡惡止其身不若更追削
之惇曰何益削其恩乃實事布曰雖快意苐恐例
不可開其後邢恕又謂章惇曰司馬光亦疑太后
有廢立事元豐八年三月五日神宗晏駕是月二
十日范租禹自西京赴召光送别謂祖禹曰方今
主少國疑宣訓事猶可慮宣訓北齊婁太后宫名
也婁太后廢孫少主立子常山王恕為此語覬以
實宣仁徐邸之謗先有是說使天下必信之方祖
禹赴召時神宗猶在御光安得有主少國疑之語
也然惇得恕語即為竒貨遂又追貶光朱崖司戸
參軍公著昌化軍司戸參軍惇謂退黜元豐大臣
改變熙寧法度光不解此公著素有家風教之也
(丁未錄)元符三年五月光追復太子少保徽宗崇寧
元年正月勑司馬光肆為詆誣妄議宗廟已行之
法度靡不變更所進之人才靡不斥逐追降右正
議大夫二年四月御史中丞言景靈西宫二殿繪
像臣僚有元祐之臣嘗得罪於二聖者欲望令有
司刪削詔呂大防范純仁劉摯范百禄梁燾鄭雍
趙瞻王巖叟並除去欽宗即位靖康元年正月追
贈光太師三月臣僚言光之後再絶乞奏其見有
曾孫使之世禄不絶有姪華州鄭縣丞司馬朴亦
乞改除以稱朝廷褒顯之意奉聖旨除同判西京
國子監五月請别差官刊修神宗實錄司馬光配
饗哲宗廟廷二年三月詔司馬光孤遺月賜錢米
紹興八年正月詔曾孫伋特授右承務郎徽宗皇
子生公著復太子太保蔡京擅朝復降左光禄大
夫指公著為姦黨首惡始置元祐黨籍刻石文德
殿及尚書省又頒其書天下立石於監司郡守廳
事其後徽宗因災異感悟毁石刻除黨禁復公著
銀青光禄大夫建炎四年追復司空同平章軍國
事贈太師晉國公諡正獻
同日故端明殿學士王巖叟追貶雷州别駕(初贈左正議大夫)
初紹聖元年五月三省言同司馬光奉勑王巖叟
所贈官亦行追奪是年二月勅左朝奉郎王巖叟
資險狡之智而濟以敢為挾凶邪之權而為之死
黨厚誣先烈愚弄朕躬變法度於已孚擠勲勞於
必死可追貶雷州别駕追遺表恩例元符元年七
月蔡京奏文及甫獄具劉摯王巖叟范祖禹劉安
世朱光庭子孫並勒停三年五月降寧遠軍節度
行軍司馬王巖叟追復朝奉郎崇寧元年正月繳
納元追復告紹興元年賜諡恭簡(褒貶錄)
癸未前宰相吕大防責授舒州團練副使循州安置(自降)
(授中大夫守光禄卿分司南京安州居住責授)
初紹聖元年十二月三省進呈前後實錄院取會
到詆誣漏落意欲掩覆先烈應提舉以下官各行
貶責故大防自降授左正議大夫行秘書監分司
南京郢州居住特降授中大夫守光禄卿分司南
京安州居住是年二月章惇言司馬光等已追貶
而呂大防劉摯梁燾等亦宜量罪示罰凡三十七
人皆貶大防遂責授舒州團練副使循州安置大
防等責詞皆葉濤所草也初呂大忠既以所得于
上大防可復相見之語告章惇因為通判潘适具
言适歎曰公失言矣必為深悔大忠尋辭加職請
納職名量移大防不許於是大防再責循州或曰
循州責上語實激之蓋章惇等疑上意復欲進用
元祐人故也四月虔州申大防卒元符三年五月
追復光禄大夫崇寧元年復降授太中大夫建炎
四年詔呂公著呂大防范純仁皆盛德元老同居
廟堂國勢奠安四方順服而遭罹貶斥未獲昭雪
可速行褒贈詔追復觀文殿大學士左正議大夫
贈太師追封宣國公呂大防特追復左光禄大夫
贈諡正愍(褒貶錄)
前宰相劉摯責授鼎州團練副使新州安置(自降授左朝議大夫)
(試光禄卿分司南京蘄州居住責授)
初紹聖元年五月臣僚言劉摯昨為言官引王巖
叟朱光庭劉安世等論變法於下司馬光呂公著
行之於上摯為罪首合正典刑摯遂自觀文殿學
士左太中大夫知青州落職降授左朝議大夫知
黃州未幾三省言臣寮前後論列劉摯姦惡罪大
責輕乞正典刑遂罷知黃州試光禄卿分司南京
蘄州居住是年二月責授鼎州團練副使新州安
置四年十二月劉摯卒于新州先是蔡京安惇共
置文及甫并尚洙所告事將大有所誅戮會星變
上怒稍怠然京惇極力煆煉不少置已而梁燾先
卒于化州後七日摯亦卒于新州衆皆疑兩人不
得其死明年二月朝廷乃聞摯死不許歸葬家属
令於英州居住其五月獄乃罷元符元年二月詔
差河北運副呂升卿河南提舉董必並為廣南西
路察訪蔡京等究治同文館獄卒不得其要領乃
更遣升卿及必使嶺外謀盡殺元祐黨人時劉摯
梁燾已前死朝廷猶未知也後因曾布奏事言升
卿必皆不可遣詔呂升卿差充察訪指揮更不施
行董必自東路改使西路(長編)元符元年七月蔡京
奏文及甫獄具勅劉摯王巖叟等子孫並勒停三
年五月追復中大夫十二月京東諸司奏伏見故
宰相劉摯自嶺外亡殁近得朝旨歸葬乞朝廷追
恤勑特依宰臣恩例崇寧元年正月復降朝請大
夫建炎三年正月追復觀文殿大學士贈通議大
夫紹興元年八月特贈少師十月賜諡忠肅六年
正月特贈太師兖國公(褒貶錄)
前門下侍郎蘇轍責授化州别駕雷州安置(自降授左朝議大夫)
(守少府監分司南京筠州居住責授)
初紹聖元年三月轍以引漢武上方先朝遂自門
下侍郎出知汝州四月勑知汝州蘇轍如汝父子
兄弟挾機權變詐之術託於文學驚愚惑衆轍昔
以賢良方正對策于廷專斥上躬有司言轍懷姦
不忠如漢谷永宜從罷斥我仁祖優容特命以官
在神考時獻書縱言時事召見諏訪更預討論與
軾大倡醜言未嘗加罪仰惟三聖厚恩宜何以報
垂簾之初老姦擅國置在言路使詆先朝反以君
父為仇無復臣子之義至於大防中分國柄罔上
則合謀取勝徇私則立黨相傾(云云)可降授左朝
議大夫知袁州五月以御史諫官列章交上再降
授左朝議大夫試少府監分司南京筠州居住是
年二月勑蘇轍操傾側孽臣之心挾縱横策士之
計始與兄軾共為詆欺晩同相光恊比險惡造無
根之詞以欺世聚不逞之黨以蔽朝謂邪說為讜
言指善政為苛法(云云)可責授化州别駕雷州安
置元符三年正月移永州安置四月收叙士大夫
失職者授濠州團練使岳州居住九月詔還故秩
復太中大夫提舉鳳翔府上清太平宮任便居住
崇寧元年正月勑蘇轍更不復職名大觀二年五
月降授朝請大夫罷宫觀政和二年九月復太中
大夫致仕十二月追復端明殿學士特贈宣奉大
夫淳熙元年七月禮部尚書趙雄請賜諡勑特諡
文定
前資政殿學士梁燾責授雷州别駕化州安置(自降左中散大)
(夫守少府監分司南京鄂州居住責授)
燾自紹聖元年六月自資政殿學士中大夫知鄆
州落職降中散大夫知鄂州三年八月三省同奉
聖旨燾等緣為執政官罷政所得恩例及舉官並
罷更不施行是年二月勑左中散大夫守少府少
監分司南京鄂州居住梁燾責授雷州别駕化州
安置四年十一月燾卒於化州諸子援呂大防例
乞歸葬不許家屬尋徙昭州元符三年五月追復
左中散大夫崇寧元年正月復降朝奉大夫紹興
二年七月追復資政殿學士太中大夫
前宰相范純仁責授武安軍節度副使永州安置(自降授通)
(議大夫知隨州責授)
純仁自紹聖元年三月罷相授右正議大夫充觀
文殿大學士知潁昌府六月以純仁首建棄地之議
特降授通議大夫差遣如故二年九月自知陳州
落職依前官知隨州是年二月勑純仁立異以邀
名匿情而趋利始議稱親則造誣於英祖晩言變
法則歸過於先朝欺君以助邪謀棄地以開邊隙
遂尸宰輔乃復朋姦忘未正之典刑沮已行之命
令(云云)可責授武安軍節度副使永州安置元符
三年正月收叙士大夫失職者復左中散大夫光
禄卿分司南京鄧州居住六月復右正議大夫提
舉西京嵩山崇福宫許歸潁昌府七月特授充觀
文殿大學士中太一宫使仍詔疾速赴闕崇寧元
年十二月三省同奉聖旨范純仁不應諡忠宣定
議覆議官罰銅十斤其范純仁神道碑令磨毁建
炎四年十二月詔褒贈呂公著范純仁呂大防故
觀文殿大學士右正議大夫范純仁特贈太師追
封許國公各給還元諡應合得恩例並各依元任
官職給還紹興二年七月廣東運判范正國言乞
給還父純仁御書世濟忠直之碑為神道碑額詔
依
前端明殿學士劉奉世落職分司南京柳州居住(自端明殿)
(學士知成都府落職前中大夫行光禄卿)
奉世自紹聖元年五月自簽書樞密院事除端明
殿學士知真定府是年二月自知成都府落職依
前中大夫行光禄卿分司南京柳州居住十一月
臣寮言奉世當元祐間先合劉摯陰為謀主傾害
策立顧命大臣有不利宗社之意摯既去即附呂
大防蘇轍内交陳衍相為表裏遂登政府宣仁寝
疾之際姦謀逆計皆奉世與大防蘇轍通同其惡
不在二人之下奉世遂責授隰州團練副使郴州
安置元符三年正月復左朝議大夫少府少監分
司南京光州居住四月收叙士大夫失職者復中
大夫提舉亳州明道宫許歸陳州五月復端明殿
學士依前官知定州尋知大名府崇寧元年正月
勑應元祐并元符末今來責降人蘇轍等五十四
人令三省籍記姓名内劉奉世永不與在京差遣
五月臣寮言今元祐得罪之大者惟奉世以前執
政恩禮自處甚失天下之望奉勑端明殿學士知
鄆州劉奉世落職依前中大夫知徐州十月臣寮
上言元祐之初共成黨與變壞法度等人朝廷近
已施行所有元符之末共成黨與變更法度復為
元祐之人伏望詳酌施行奉勑知徐州劉奉世提
舉西京崇福宫沂州居住其餘吕希純龔原等二
十七人各與宮觀隨州居住政和三年九月除端
明殿學士致仕
前資政殿學士致仕韓維落職特授左朝議大夫致仕
(前以太子少師致仕)
初紹聖元年六月三省言范純仁韓維朋附司馬
光變亂法度以快不逞之心内范純仁首建棄地
之議已特降授韓維致仕特置不問是年四月勑
資政殿大學士太子少師致仕韓維首贊邪謀厚
誣先烈落職降授左朝議大夫致仕四年五月勑
降授左朝議大夫致仕韓維以先帝東宫舊臣在
元豐末朝朋附司馬光最為盡力比觀舊奏益見
姦心密陳邪說則專逹簾帷曲致謝章則顯遺君
上遂責授崇信軍節度副使依舊致仕均州居住
其子韓宗儒等奏臣父維元祐之初雖蒙朝廷擢
用至論國事與司馬光數有異同及奏論梁維簡
遷授不當備位政府纔及一年兩月蒙賜罷絀自
後不復預朝廷議論以致仕歸老臣父維見年八
十一素多疾病各願納在身官爵乞不去田里許
之元符元年五月上幸睿成宫詔韓維特復左朝
議大夫致仕維尋卒年八十二三年五月追復資
政殿大學士太子太傅崇寧元年正月勑韓維係
神宗潜邸人所復職名及贈官免追奪
甲申前太師致仕文彦博降授太子少保致仕(落河東節度管)
(内觀察處置等使開府儀同三司太原尹特降授太子少保致仕依前潞國公)
初紹聖元年六月臣寮言彦博受國厚恩不思報
效詆毁政事怨疾先朝又言彦博背負國恩伏請
檢詳本末推考是非詔彦博年及耄期四朝舊相
先帝待遇恩禮至厚宜加闊略以優老臣特置不
問四年二月三省言司馬光呂公著倡為姦謀詆
毁先帝偶緣已死未正典刑至於告老之人亦宜
少示懲沮奉勑文彦博備公卿於三朝更將相者
四紀起於閭里退居之中付以軍國平章之重以
理財裕民之政為暴刻箕歛之科以經武斥地之
勲為寇攘草竊之計遂自太師致仕落河東節度
開府儀同三司大原尹特降授太子少保致仕其
子文當昨緣彦博致仕授五臺主簿可追奪閏二
月勑彦博諸子並令解官侍飬四年五月丁巳降
授太子少保潞國公致仕文彦博卒上特輟朝一
日後數日樞密院奏事上顧曾布曰彦博已死布
曰老而不死終被謫命乃即世上曰此人極不佳
布曰臣常以為背負先帝莫如此人元祐中年已
八十一此時但能不來足以保富貴既不免來又
附會如此上曰非止附會語斥先朝甚不遜布曰
如悔過還生之類殆非臣子之所宜言元符三年
五月勑嗣位五月三下恩書放流竄逐係踵生還
尚念故老元臣嘗位丞弼或奪爵身後或隕命貶
中霈澤之行豈限存歿時彦博已卒遂追復河東
節度管内觀察處置等使太師開府儀同三司太
原尹潞國公崇寧元年正月復追降太子太保餘
如故政和四年四月御筆比覽神考元豐中訓語
及得故臣之子韓粹彦文及甫所奏明其父功審
問至和嘉祐援立定策之勲彦博可除罪籍復舊
官與所得恩澤仍與付國史院記載其實以為盡
忠任職之勸可追贈太子太保五月又追復太師
五年七月彦博之子維申以彦博嘉祐中定策之
功與神宗褒詔來上特賜諡恭烈六年正月上以
文彦博被遇四朝定儲首議其子維申可除直祕
閣知陜州八年正月改諡忠烈
故左僕射王珪追貶萬安軍司戸(故金紫光禄大夫贈太師四月丁未附見)
初上之嗣位邢恕蔡確自謂有定策功既而確死
貶所恕亦斥不用心恨之其後恕帥中山會高遵
裕子士京為西京苐七副將士京庸暗恕一日置
酒從容誘士京以官爵謂王珪為相時欲立徐王
遣其兄士充𫝊道語言於禁中士充時已亡恕因
令王棫為士京作奏上之珪由是得罪士京遂轉
皇城副使而棫亦得供備庫使士京後亦恨章惇
不(闕)進用屢欲自陳其實元符末遵裕幼子高士
育始上書明其事之非(丁未錄)三省言元豐八年二
月二十九日御史中丞黃履奏訪聞兩府大臣嘗
議奏議皇子就𫝊建儲事王珪輒語李清臣云他
自家事外廷不當預蔡確章惇聞之對衆窮其所
立珪不得已方云上自有子珪惇乃宣言於衆其
事遂定臣又聞王珪陰交高遵裕嘗招其子士充
𫝊達語言陛下以槐位處珪凡十有六年今聖躬
偶感微疾而珪已懷二心是年二月給事中葉祖
洽論珪遲疑顧望乞正珪之罪詔珪遺表恩例並
行追奪其子孫次遠監當差遣仍永不住近京路
分所賜宅拘收入官曾布又嘗自叙云三省先論
司馬光等陰謀廢立故不逾兩旬再行追貶相繼
竄呂大防等於是又發揚王珪觀望以明定策之
功追貶王珪其意初不在蔡確特借此以感動上
耳林希亦語布曰貶竄者未足道但設此言以離
間宣仁使上於宣仁不能無疑致其骨肉間有芥
蔕此尤為可憤(長編)
閏二月壬寅曾布知樞密院事(自同知樞密院事遷太中大夫除)
林希同知樞密院事(自翰林學士知制誥遷太中大夫)
章惇之初拜相也曾布在翰林章惇制詞極其稱
美望惇用為同執政惇忌之止拜同知密院於是
又遷布知樞密院樞密故事日得獨對惇疑布更
引希同知樞密院使察之希尋為布所誘亦背惇
布與惇益不合卒傾惇奪其位(長編)時章惇為相斥
逐元祐臣寮士心不附布說請辟致名士如陳瓘
黃廷堅悉羅致之會哲宗升遐欽聖憲肅皇后召
宰執問誰可當立布奏惟太后令惇由是得罪布
遂繼惇為相(事略)紹聖三年正月先是上諭曾布三
省欲降旨行北郊禮布曰陛下繼志述事此乃所
以伸先帝之志厭天下之異議有識之士聞之必
相與慶翌日同進呈布因言臣累奏云前日衆說
不同臣嘗奏以為廢先王之典禮屈先帝之正論
徇流俗之常情伸元祐之邪說惇曰此四句可謂
盡矣四年十一月曾布言敕牓中有幸時事中變
之語邢恕亦以為緣此語引惹劉唐老等謗訕陛
下在上朝廷清明時事安得中變此非詔令之語
也希亦曰如紹聖之變元祐乃為變安得有此上
又曰只恐元祐人復用布曰陛下在上則元祐之
人安有復用之理元符二年十二月先是上諭曾
布曰環慶路經略安撫使知慶州高遵惠再檢見
元祐有疏論罷吏禄以為先帝法度不問是非一
切欲改此大臣有私意於其間不可不察又規切
太母曰不可致怨天下此極不可得布曰當時敢
出此語誠衆人所難陛下累欲召遵惠若爾尤不
可不召未幾遵惠卒希字子中福州人先是元祐
中除希中書舍人為孫升劉摯諸御史所論出知
蘇州至是章惇入相思甘心於元祐故臣命詞掖
當求以為元祐敵者乃進希寳文閣直學士自亳
社易知成都希既過闕惇首卜其所向果怨元祐
者即白留希為中書舍人遂就職十月中書舍人
林希兼侍讀初章惇請以林希除侍讀上不許惇
力請之以為希命詞宣力為多上雖黾勉從惇然
殊不樂(丁未錄)希又修神宗國史時方推明紹述盡
黜元祐群臣自呂大防劉摯蘇軾蘇轍等書命皆
希為之初章惇用事嘗曰元祐初司馬光作相用
蘇軾掌制所以能鼓動四方安得斯人而用之或
曰希可遂下遷中書舍人惇仍許以為同執政一
日希草制罷擲筆于地曰壞了名節矣遷吏部尚
書翰林學士拜同知樞密院事希怨惇不引為同
省執政遂背惇上又云林旦在元祐中有詆毁先
朝文字獨不曾行遣以希故也布曰近日程頥編
管恕以為謀出於希盖恕本頥門人忌其來因以
傾之上曰此是衆論非獨出於希然希亦曾云編
管却不妨布曰臣在史院見蔡卞云有文字擊鄧
綰云綰事王安石互薦其心病子雱舍居婿蔡卞
卞失色云乃以此見目此亦是及先朝事然其所
陳乃與先帝所批論事薦人不循分守之語無異
但語侵卞大惡卞亦不得不怒蔡氏兄弟與希相
失亦以此也(蔡遊王珪門下又與章惇相得)
同日許將中書侍郎(自守尚書左丞遷正議大夫除)
蔡卞尚書左丞(自守中大夫守尚書右丞除)
黃履尚書右丞(自試吏部尚書遷中大夫除)
將等既拜内見任執政官並依舊在職以待新命
上諭曾布及將卞曰此叙遷而已元祐以來須三
入劄子故事無此更不須再入布等皆奉詔(長編)紹
聖三年九月曾布因言蔡卞最陰巧而章惇輕率
以相媚悦故多為其所誤凡惇所主張人物多出
於卞至議論之際惇邈然如自已出而卞噤不啟
口此亦陛下所見也上笑曰多為其所使十二月
曾布又言章惇聦明臨事不敢固執易以理屈許
將心亦嚮正臣有見聞皆可與之論辨唯卞陰險
憸邪不易為善但知營私立黨而已四年四月初
太學博士林自用蔡卞之意倡言於太學曰神考
知王荆公不盡尚不及滕文公之知孟子也士大
夫皆駭其言於是校書郎陳瓘謁章惇求外任因
具以告惇惇大怒召自面罵之章蔡由是不咸陳
瓘為太學博士薛昂林自之徒為正錄皆蔡卞之
黨也競推尊安石而擠元祐禁戒士人不得習元
祐學術卞方議毁通鑑板瓘聞之因策士題特引
序文以明神考有訓於是林自駭異而謂瓘曰此
豈神考親製耶瓘曰誰言其非也又曰神考少年
之文爾瓘曰聖人之學得於天性有始有卒豈有
少長之異乎林自辭屈愧歉遽以告卞乃密令學
中置版高閣不敢復議毁矣瓘又嘗為别試主文
林自復謂蔡卞曰聞陳瓘欲盡取史學而黜通經
之士意欲沮壞國是而動搖吾荆公之學卞既積
怒謀將因此害瓘而遂禁絶史學計畫已定唯候
瓘所取士求疵立說而行之瓘固預料其如此乃
於前五名悉取談經及純用王氏之學者卞無以
發然五名之下往往皆博洽稽古之士也瓘嘗曰
當時若無矯譎則勢必相激史學往往遂廢矣故
隨時所以救時不必取快目前也(此據丁未錄陳瓘𫝊增入)九
月御札權吏部尚書兼侍讀邢恕為御史中丞章
惇實啟上也恕嘗謂惇有定策功惇每疑元祐人
復用謀誅絶之知恕肯任此事故不以序遷改蔡
卞乞用安惇上不許時惇與卞已不咸恕即上疏
論朋黨便欲威福與奪皆自已出(云云)元符元年
三月曾布言蔡京與章惇相失亦因京卞有兄弟
並進之釁而惇昌言於人云自三代以來無此故
事故京深怨之二年二月曾布言章惇蔡卞施行
元祐人衆論皆謂過當然此豈為詆訾先朝大抵
多報私怨耳惇卞初相得故惇於卞言無不聽及
與卞相失則卞多持其所短故惇畏之不敢不從
但陪笑而已衆莫不笑之今朝廷政事一出於卞
惇無敢違者上曰蔡京尤與惇不足布曰惇於蔡
氏兄弟無不畏者近頗欲屈意求和於京而京不
為之屈衆尤哂之宰相每以義理處事何畏之有
惇短處多故不能弹壓衆人人皆不畏之而未免
畏人也五月曾布言大約今日士人皆分隸惇卞
門下奔競好進之士不趍惇則趋卞然惇性疎率
多為卞所窺雖與卞相失然極畏卞臣嘗問惇諸
處闕官不除人惇曰纔除一人又云是元祐黨或
有何罪惡以此不能除得其意盖指卞也然惇卞
各有所偏故是非無以相勝八月曾布因言近歲
姦憸之立朝者多以元豐之法為不可改一有議
論及此則指以為異意欲以羅織善類又或挾此
以遂其私意近科詔下有司檢近例欲以國子監
解額許開封府舉人就試衆皆以為未便獨蔡卞
堅執元豐七年先朝已罷不可改同列自章惇而
下論議數四終莫能奪惇歎曰此豈先帝所為此
時正是卞及舒亶朱服軰力主此議耳聞者莫不
然之既而諫官鄒浩三章極論上亦以元豐已罷
拒之盖先入之言也卞自此專政意甚於前矣十
月上又曰蔡京與卞果不相得布曰此衆所共知
方天若與京甚密而卞不甚與之劉□與卞甚密
而京亦不喜□此可見大略大抵因娣姒不相能
又爭入政府先後以此彌不足上曰兄弟間乃如
此惇卞面相毁訾甚峻惇多以言語傷人布曰惇
性暴率多輕發卞則陰巧能窺伺其所短故卞多
勝惇多屈必無所逃聖鍳布曰卞與惇皆有黨而
卞之黨為多惇之黨衰卞之黨盛故衆皆畏卞而
惇亦畏之謂卞為不立黨尤不可也三年三月樞
密院奏事曾布獨留布因言陛下知章惇蔡卞近
來相失每更相猜貳議論之際互相觀望以至差
除不能僉諧往往列二三人取决聖斷上曰何為
若此相失布曰大約皆謀身而已昔相朋比今相
疑忌莫非為私計未嘗志於國事大抵積小事遂
成釁隙而惇尤疑蔡京以其在經筵時時造膝陰
有所中傷上曰惇深不樂京布曰京兄弟氣燄人
無不畏之者惇以引蔡肇安師文為京等所指目
深恐中其讒間蔡京在經筵卞在政府兩人窺伺
而交攻之惇不得不懼以此於議事但容默而已
上曰京與惇何以相失布因言其故上曰惇性輕
率布曰惇雖輕率議論亦多平直卞之巧難測願
陛下更加審詳上微笑而已上又問兩人曲直如
何布曰引常立鄭居中則曲在卞引劉正夫則曲
在惇然卞之黨與甚盛氣(闕)畏邢恕安惇軰皆
重足一迹惇以此尤畏之也初惇與卞相悅每事
聽信凡所引上殿人多卞門下士外議極以為不
平上曰湏是易卞於西府勿令預其事乃可布曰
惇以先朝定策受遺陛下初親政事即擢作相然
臣自初秉政即曾開陳以謂惇初相便逐彭汝礪
用朱服蹇序辰以此失天下人心然皆為卞所誤
又卞之薦常立立蹤跡敗露如此陛下若早賜移
易不唯有補政事亦可以保全章惇上深欣納布
因言常立事衆怒益深其後卞等果作訴理之事
仇布而罹訴理之禍者七百餘人訖於布之家流
離破散而卞等報復之意猶未快也(丁未錄)履字安
中邵武軍人元符二年五月以進築西安城除通
議大夫
元符元年(戊寅)(五年六月戊寅朔改元)
四月壬辰林希罷同知樞密院事(知亳州)
希自紹聖四年閏二月除同知樞密院事至是年
四月罷執政凡一年希與御史中丞邢恕同責希
坐私積怨憤密較口語回互輕重志在中傷而恕
陰懷怨憎揚言排擊妄意希進故並黜之或曰恕
為中丞惇實薦之布亦有力焉而布與惇異數毁
短惇每上殿移時不下惇固疑之矣始惇置希西
府盖疑布間已故使希察布而希卒為布所誘遂
叛惇惇乃因蘇駧事并逐希恕布雖數為希解然
訖不免御史蔡蹈凡四章論林希曰臣伏見希天
資傾邪詭躁褊急競利爭進無大臣體諂事王珪
最為親密珪前後薦論凡累數十先帝知其姦邪
終不信用先帝棄天下未久黨附韓縝浸有超擢
縝出復事呂大防蘇轍及交通梁燾燾亦傾心結
納嘗引希以自代知潤州日因籍河渠事獻書大
防尋除天章閣待制由此巧計得行遂積顯要以
至今日三年十一月右正言陳祐言竊聞資政殿
學士通議大夫知大名府林希以黨附權要託意
詞命陷害元祐臣寮呂大防等希天資險躁挾文
章小技以濟姦惡紹聖初除寳文閣直學士知成
都府過闕朝見留為中書舍人衆謂下遷非希本
意而希志在附會得之欣然所草呂大防責詞皆
務求合章惇之意肆言醜詆至有老姦擅國之語
蘇轍嘉祐中廷試賢良仁祖嘉納而希言轍對策
之時已有異志文及甫造為劉摯甘心快意之事
亦希有以啟之具載制詞可以考見小臣乘時射
利無復公心其後歲餘果躋樞要侍御史中丞豐
稷亦奏希助惇為惡布在王言掩宣仁德政之明
蔽永泰知人之鑑詔希降充端明殿學士以太中
大夫知揚州建中元年二月右司諫陳祐言知揚
州林希到任謝表猶復(云云)乞正其罪時三省言
希表文飾已過歸咎于君當與一小郡遂詔希知
舒州尋卒追贈資政殿大學士諡曰文節
元符二年(己夘)
閏九月辛巳黃履罷尚書右丞(自通議大夫授本官知亳州)
履坐議論迂闊朋俗懷姦動搖國政命令已出退
有後言而有是責鄒浩之竄新州履言浩以陛
下所自拔擢平昔優奬之故遂敢犯逆鱗而陛下
遽斥之死地人臣孰敢為陛下論得失乎上愕然
曰卿言甚有本末朕當徐思之履退遂降責命履
是日留身奏事有四劄子置御榻上曾布再對上
語笑如常晩歸西府聞履罷政然未知其詳履亦
未之知也履既貶上諭布曰履有四劄子救鄒浩
當時不言既已奉行乃如此必為人所使是年二
月甲戍朔尚書右丞黃履乞罷政上封還表章及
宣押翌日曾布曰履立朝不為無補同列初以不
曉事忽之既發明章惇放罪等事遂頗知敬畏上
曰履忠實可謂君子布曰陛下旌别人才如此乃
士大夫之福若履者真善人君子也再遣使宣押
履復位如故至是始罷是歲三月先是管勾剩員
所蕭世京在元祐中嘗上書言先朝青苖免役法
便民可以久行疏奏留中不報至是上出其疏乃
擢為吏部員外郎權提舉秦鳳路常平張行亦元
祐中奏疏乞復行免役凡四十餘章前已擢使一
路至是又遷為戶部員外郎初權禮部尚書蹇序
辰請將六曹諸司元豐八年以來應更改法度言
涉附會譏訕文書盡數檢閱隨事編類並著所任
官姓名具冊申納三省宣德郎李積中請選官應
先帝法度政事遭元祐變毁者取會其事因何人
申請乞廢因何人勘當而罷各開當職官姓名及
謗訕之語若情不可恕即重加貶責序辰及積中
先有是言三省不行踰半年矣蹇序辰既貶四年
七月又復檢舉降詔申明序辰之言如有盗匿棄
毁增減隠落及漏泄者罪賞並依編類章疏曾布
為三省意欲有所羅織故也(長編)
宋宰輔編年錄卷十
