金史卷四十二
元中書右丞相總裁托克托等修
志二十三
儀衛下(大駕鹵簿簿皇太子鹵)(皇太后皇后鹵簿親王傔從)
(諸妃嬪導從)(百官儀從)
大駕鹵簿世宗大定三年袷享用黃麾仗三千人分四
節第一節無縣令府牧即用黃麾前三部次前部鼓
吹次金吾牙門旗次駕頭次引駕龍墀隊次天王十二
辰等旗第二節黃麾第四第五部次君王萬歲日月
旗次御馬内增控馬司圉挾馬司圉各一十六人次日
月合璧五星連珠等旗次八寳内增執黑杖𫝊喝一十
八人在香案前次七寳輦第三節黃麾後第一第二
部次玉輅次栲栳隊次導駕門仗官第四節黃麾後
第三第四第五部次金輅次牙門旗次後部鼔吹大定
六年九月西京還都用黃麾仗二千五百四十二人(攝官)
(在内)騎七百六十二匹分四節第一節攝官五十四人
執擎三百二人樂工一百七十人第二節攝官三十
二人執擎三百七十六人第三節仗内攝官四十四
人導駕官四十二人門仗官一百人玉輅青馬八駕士
一百四十人護駕栲栳隊五百人執擎二百四十二人
第四節攝官五十人金輅赤馬八駕士九十四人控
鶴二十二人樂工八十四人執擎二百九十人是歲上
還自西京有司備儀仗皇太子乘金輅上疑其非禮以
問禮官無能知者上怒皆責降之明年將冊皇太子宰
臣奏當備儀仗告廟上曰前朕受尊號謁謝但令朕用
宋真宗故事朝服乘馬於禮甚輕今皇太子乃用備禮
何耶丞相良弼謝上徐曰此文臣因循不加意爾先是
凡行幸皆役民執仗是後詔以軍士易之大定十一年
將有事於南郊朝享太廟右丞石琚奏其禮上曰前朝
漢人祭天惟務整肅儀仗此自奉耳非敬天也朕謂祭
天在誠不在儀仗之盛也其減半用之於是遂增損黃
麾仗為大駕鹵簿凡用七千人(攝官在内)分八節第一節
第一引七十人縣令第二引二百六十四人府牧第三
引二百二十九人御史大夫名色與府牧同頗損其數
而增行止旗一第二節金吾皂纛旗一十二人朱雀
隊三十四人指南記里鼓車皆五十二人鸞旗車一十
八人前部鼓吹一百二十九人清游隊七十二人内白
澤旗二旗五人(綠具裝冠綠皮甲勒皮錦臂鞲横刀引夾加弓矢綠皮馬甲包尾全)折衝
都尉二人(黑平巾幘紫繡辟邪袍革帶銀褐大口袴錦騰蛇横刀弓矢)弩六弓矢二
十四矟三十(竝錦帽青繡實相花衫革帶銀褐大口袴)佽飛隊四十八人内
果毅都尉二(黑平巾幘紫繡飛麟袍革帶銀褐大口袴錦騰蛇佩横刀弓矢)虞候佽飛
三十人(鐡甲兜牟横刀弓矢黑馬甲全)鐡甲佽飛一十六人(服執如上)前部
馬隊第一隊六十四人第二第三隊皆六十人第四第
五隊皆五十八人殳义仗五十四人内帥兵官二人(黑平)
(巾績緋寶相花衫革帶銀褐大口執儀刀刀)殳二十六义二十六(五色寶相花衫抺額)
(抺帶行縢鞋韈)行止旗一(緋繡寳相花衫抺額銀褐抺帶大口袴)第三節前部
鼓吹第二三百六十九人前步甲隊第一至第五隊皆
四十二人衙門旗二十人黃麾前第一部一百五十人
第二部一百二十人殳义仗五十八人行止旗一第
四節黃麾幡三人六軍儀仗二百二十人人御馬三十
三人黃麾前第三至第五部皆一百二十人青龍白虎
隊五十二人殳义仗五十六人行止旗一第五節八
寳二百三十二人平頭輦三十人七寳輦四十二人班
劒儀刀隊二百人内將軍二人折衝都尉二人(平巾幘緋辟邪)
(袍革帶銀褐大口袴錦騰蛇執儀刀)班劔儀刀各九十八(竝平巾幘緋繡寶相花衫革帶)
(銀褐大口袴錦騰蛇執儀刀)驍衛翊衛隊六十人内供奉郎將二員
(黑平巾幘緋繡瑞馬袍革帶銀褐大口袴執儀刀)鳳旗二旗五人(服執如前)弩弓矢
矟皆一十六(服如班劒儀刀)夾轂隊第一隊九十二人内折衝
都尉二人(平巾幘緋繡飛麟袍革帶銀褐大口袴執儀刀)寳符旗二旗五人朱
鍪甲刀盾八十(朱甲錦臂鞲行縢鞋襪)第二隊八十二人内果毅
都尉二人(白澤袍)飛黃旗二旗五人銀褐鍪甲刀盾七十
第三隊八十二人内果毅都尉二人(赤豹袍)吉利旗二旗
五人早鍪甲刀盾七十殳又仗五十六人行止旗一
第六節馬步門旗隊一百人駕頭一十五十廣武官茶
酒班執從物者二十三人御龍直四十人(紅錦團襖鍍金束帶)内
人員二(卑帽三十八人真珠頭巾)玉輅一百五十一人栲栳隊五百
人内金槍隊一百二十六人分左右人員十八(竝鐡甲皂帽紅)
(錦背子執小旗馬甲紅錦包尾)長行一百八人(鐡甲兜牟紅錦背子錦臂鞲甲馬紅錦包尾執)
(金槍)銀槍隊一百二十六人人員十八長行一百八人(服竝)
(如上銀槍)弓箭直步隊一百二十四人人員四(鐡甲皂帽紅錦團花戰袍)
(弓矢執銀骨朵馬甲全)長行一百二十人(鐡笠紅錦團花戰袍鐡甲弓矢骨朵)骨朵
直步隊一百二十四人人員四長行一百二十人(服甲同上)
(無弓矢)金吾牙門旗二十人黃麾後第一部一百五十人
第二部一百二十人殳义五十二人行止旗一第七
節扇筤二十五人金輅九十四人大安輦一百八十一
人内尚輦奉御二人殿中少監二人奉職官二人(竝公服)
令使四人書令史四人(七人烏介幘緋四䙆素衫銀褐抺帶大口袴皂靴一人長脚幞)
(頭紫羅公服角帶皂靴)掌輦四人(武牟黃繡寳相花衫銀褐抺帶大口袴)人員十二
(皂帽紅錦團襖銅束帶内指揮使一人執銀骨朵)舁士一百五十一人(服同掌輦)御
馬三十三人持鈒隊三十九人後部鼓吹一百六十人
黃麾後第三至第五部皆一百二十人後步甲隊第一
至第二隊皆四十二人殳人仗五十六人行止旗一
第八節後部鼓吹第二一百四十人象輅革車木輅皆
五十人進賢車二十六人豹尾車一十八人屬車八十
人玄武隊六十一人後步甲隊第三至第五隊皆四十
二人金吾牙門旗二十人後部馬隊第一隊七十六人
第二隊六十四人第三隊六十人殳义仗六十人行止
旗一(後分行旗止旗為二)以上名數與黃麾同者不重述
章宗明昌五年六月尚書省奏大定六年世宗自西京
還都採宋省方還京之儀用黃麾仗二千人及金玉輅
栲栳隊甲騎五百人導駕官四十二員自後遂不復用
今車駕幸景明宫還都之曰宜依用之制可承安元年
省臣奏南郊大禮大駕鹵簿當用人二萬一千二百一
十八馬八千一百九十八世宗親行郊祀仗用七千人
今擬大定制外量添甲卒三百栲栳隊執撾人二百四
十八通七千五百四十八人仍分八節從之泰和六年
上欲親行祫享命有司計其役費尚書省奏當用仗三
千五百人錢一萬餘貫馬八百六十五匹舊例馬皆借
取於民親軍班祗皆自備從事今軍旅方興官馬以備
緩急不可借用民亦不可重擾宜令有司攝事上詔再
議之八年四月禘于太廟依元年例用黃麾仗三千人
屯門仗五百人
皇太后皇后鹵簿用唐宋制共二千八百四十人清游
隊三十人清游旗一執一人引二人夾二人(竝平巾幘緋裲襠大)
(口袴佩弓矢横刀執矟弩騎)次金吾衛折衝都尉一人(平巾幘紫裲襠大口袴錦)
(騰蛇弓矢横刀)犦矟二人(平巾幘緋衫大口袴夾折衝)領四十騎横刀二十
人執矟四人弩十六人(竝平巾幘緋裲襠大口袴横刀弓矢)次虞候佽飛
二十八人(竝平巾幘緋裲襠大口袴弓矢横刀騎夾道分右右均布至黃麾仗)次内僕令
一人丞一人(依本品服分左右)各書令史二人(平巾幘緋衫大口袴騎從)次
黃麾一執一人夾二人(武弁朱衣革帶正道騎)次左右廂黃麾仗
廂各三行行百人從内第一行短戟五色氅(執者竝黃地白花綦)
(襖帽行縢鞋襪)次外第二行戈五色氅(執人竝赤地黃花綦襖帽行縢鞋襪)次外
第三行儀鍠五色幡(竝青地赤花綦襖帽行縢鞋襪)次左右領軍衛左
右威衛左右武衛左右驍衛左右衛等衛各三行行二
十人(分前後)衛各主師六人唯左右領軍衛各三人(竝平巾幘)
(緋裲襠大口袴領軍衛前後獅子文袍帽餘衛豹文袍帽各執鍮石裝長刀騎領分前後)每衛各果
毅都尉一人檢校(被繡袍以上各一名步從)左右領軍衛有絳引幡
引前掩後各三(執者六人竝平巾幘緋衫大口袴)次内謁者監四人給
事二人内常侍二人内侍少監二人(竝騎分左右以上各有内給使一人)
(步從)次内給使百二十人(皆宫人竝平巾幘緋衫大口袴分左右在車後)次偏扇
團扇方扇各二十四(分左右以宫人執之皆服間綵大䄂裙𥜗綵衣革帶履)次香
蹬一執擎内給使四人(平巾幘緋裲襠大口袴在重翟車前)次重翟車馬
四駕士二十四人(平巾幘青衫大口袴鞋襪)次行障二坐障二(分左右夾)
(車宫人執之服同執扇)次内寺伯二人領寺人六(分左右平巾幘緋裲襠大口袴)
(執御刀竝騎夾重翟車)次腰輿一轝士八人團雉扇二(夾輿)次大傘
四次大雉扇八(分左右横行為二重)次錦華蓋二(單行一正道)次小雉
扇朱團扇各十二(竝横行分左右)次錦曲蓋二十四(横行為二重)次
錦六柱八扇(分左右自腰輿以竝竝内給使執之腰同前)次宫人車次絳麾
二(分左右執各一人武弁朱衣革帶鞋韈)次後黃麾一執一人夾一人(竝騎)
(武弁朱衣革帶正道)次供奉宫人(在黃麾後)次厭翟車馬四駕士二十
四人次翟車安車皆四馬駕士各二十四人次四望車
金根車皆駕牛三駕士各十二人(服同前)次左右廂牙門
各二每門執二人夾四人(竝赤綦襖黃袍帽第一門在前黃麾前第二門在後黃麾)
(後)次左右領軍衛每廂各一百五十人執殳(竝赤地黃花綦襖帽)
(行縢鞋韈前與黃麾仗齊後盡鹵簿)廂各主帥四人檢校(平巾幘緋衫大口袴被黃袍帽)
(執鍮石長刀騎其服豹文者二在内服獅文者二一引前一護後)次左右領軍衛折衝
都尉各一人檢校殳仗(以上各一人騎從)次後殳仗内正道置
牙門一每門監門校尉二人(皆平巾幘緋裲襠大口袴執銀裝長刀騎)每廂
各巡檢校尉一人往來檢校(服仗同前)前後部鼓吹金鉦掆
鼓大鼓長鳴中鳴鐃吹羽葆鼓吹横吹節鼓御馬竝減
大駕之半是歲重翟等六車改用圓方輅輦及行障坐
障錦六柱宫人等車其制度人數竝見輿服志天德二
年海陵立后皇后乘龍飾肩輿有司設二步障於殿之
西階設扇左右各十繖一此蓋殿庭導引之儀也又設
皇太后導從六十人傘子不在數内竝服簇四盤鵰團
花紅錦襖金花幞頭塗金銀束帶永夀永寧宫導駕各
三十人傘子各二人此亦常行之儀也
皇太子鹵簿受用寳謝廟凡大禮大朝會則用之有司
奏當用唐宋儀禮詔止用千人中道清游隊二十四人
折衝都尉一人白澤旗一五人弩四弓六矟八(竝騎)清道
直盪隊一十八人折衝都尉二人矟四弓矢十二(竝騎)誕
馬四八人正直旗隊三十三人果毅都尉一人重輪旗
一馴犀旗二野馬旗一訓象旗二旗各五人(竝騎)細引隊
一十四人果毅都尉二人弓矢六矟六(矟與弓矢相間竝騎)前部
鼓吹九十八人(竝騎)府史二人金鉦掆鼓各二大鼓十二
長鳴八鐃鼓二簫六笳六帥兵官二節鼓二小鼓十二
中鳴八桃皮篳篥四歌四拱辰管六篳篥六大横吹十
二羽葆鼓二帥兵官二繖扇八梅紅傘二大雉扇四中
雉扇二小輿一十八人導引官一十二人中允二人諭
德二人庶子二人詹事二人太師一人太傅一人太保
一人少師一人在金輅後(竝騎)親勲翊衛圍子隊七十四
人郎將二人儀刀七十二(竝騎)金輅七十人三衛隊一十
八人(執儀刀)厭角隊六十二人郎將一人祥雲旗一五人
弩三弓矢七矟十五(竝騎)又郎將一人祥雲旗一五人弩
三弓矢七矟十五(竝騎)朱團扇一十六人司禦率府校尉
四人(騎)朱團扇三紫曲蓋三大角一十八後部鼓吹五
十四人(竝騎)管轄指揮一人金鉦掆鼓各一鐃鼓二簫六
歌六蓽篥六節鼓一主帥二人笛六笳四拱辰管六小
横吹十主帥二人後拒隊四十六人果毅都尉一人(騎)
三角獸旗一五人弩四弓矢十六矟二十外仗左行二
百四人牙門十六人(竝騎)牙門旗一三人監門校尉三人
郎將一人班劒九前第一隊二十七人司禦率府一人
果毅都尉一人折衝都尉一人主帥一人(竝騎)絳引幡三
首九人麟頭竿二儀鍠斧二弓矢二麟頭竿二儀鍠斧
二朱刀盾二小戟二第二第三第四第五隊各一十四
人(與第一部麟頭竿已下同)後第一隊四十七人牙門旗一三人監
門校尉三人果毅都尉一人主帥一人絳引幡三九人
鶡雞旗一五人矟四弩三矟四弓矢三矟四弓矢三朱
刀盾二小戟二(竝騎)後第二隊二十九人果毅都尉一人
綱子旗一五人矟五弩三矟五弓矢三矟三弓矢四(竝騎)
後第三隊二十九人果毅都尉一人黃鹿旗一五人矟
五弩三矟五弓矢三矟三弓矢四(竝騎)右行二百四人排
列同太子常行儀衛導從六十二人傘子二人庭服
梅紅繡羅雙盤鳳襖金花幞頭塗金銀束帶凡從盤&KR3220;
鑼唾盂水罐等事竝用銀金飾傘用梅紅羅坐麒麟金
浮圖椅用金鍍銀圈雙戲麒麟椅背紅絨縧結殿庭與
宴&KR2643;用繡羅間金盤鳳卓衣則用繡羅獨角間金盤獸
東宫視事朱髹飾椅塗金銀獸㗸紅絨縧結明金團花
椅背案衣則用素羅色皆梅紅蒙帕踏脚同
親王傔從引接十人皂衫盤裹束帶乘馬撁攏官五十
人首領柴羅襖素幞頭執銀裹牙杖傘子紫團團荅繡
芙蓉襖間金花交脚幞頭餘人紫羅四䙆繡芙蓉襖兩
邊黃絹義襴竝用金鍍銀束帶幞頭同邀喝四人傘用
青表紫裏金鍍銀浮圖椅用銀裹圈背水罐鐁鑼唾盂
竝用銀郡王撁攏官三十人未出宫者二十人國公撁
攏官二十人未出宫者十四人郡王引接六人國公四
人未出宫者各減半人從儀物竝依一品職事官制
諸妃嬪導從四十人幞頭繡盤蕉紫衫塗金束帶妃用
偏扇方扇團扇各十六諸嬪各十四皆宫人執服雲脚
紗帽紫四䙆衫束帶綠鞾大傘各一傘子二人就用本
服錦襖幞帶大長公主導從一十二人皇妹皇女一十
人竝服紫羅繡胸背葵花夾襖盤裏幞頭大佩銀腰帶
牙杖各二其諸宗室女各以親疎差降之傘制皇太子
三位妃皆青羅表紫裏金浮圖親王公主王妃金鍍銀
浮圖郡主縣主夫人銀浮圖皆青表紫裏諸臣下母妻
各從其夫子勲封品級用傘
百官儀從王一品三師三公尚書令朱衣直省各十人
(三公穪直府)撁攏官各六十人竝服紫衫帽銀偏帶内執藤
棒三對骨朵三對牙杖三對簇馬六人傘子二人交椅
水鑵鐁鑼盂子唾盌等事以次執之服皂衫帽塗金銅
束帶(後凡執色人竝同)邀喝四人傘用青羅紫裏銀浮圖從一
品尚書左右丞相平章政事都元帥樞密使直省同(樞密)
(穪直院以班祗人充)撁攏官五十人邀喝四人判大宗正引接十
人撁攏官四十人大興尹面前兩對餘竝同以上交椅
竝用銀裏圈背紫絲絛結正二品東宫三師左右副
元帥尚書左右丞直省八人撁攏官四十人邀喝二人
傘用朱浮圖從二品參知事事樞密副使御史大夫直
省同(御史臺稱通引以儤使班祗人充)撁攏官三十六人邀喝數同
正三品東宫三少元帥左右監軍殿前都點檢六部尚
書諸京留守宣徽勸農使翰林學士承旨等官凡同品
者各引接六人撁攏官二十人以上交椅竝用直背銀
間粧青絲絛結諸京都轉運使招討使諸路提刑使諸
府尹兼本路兵馬都總管及留守撁攏官五十人外任
統軍使都運招討使副使諸府尹兼總管撁攏官四十
五人公使七十人從三品元帥左右都監勸農副使殿
前副都點檢及御史中丞等官凡同品者各引接六人
撁攏官一十八人内中丞引從則給緋衫外任運使節
度使撁攏官四十人諸節鎮諸部族節度同公使上鎮
七十人中鎮六十五人下鎮六十人以上外任官人從
服色除諸招討總管部族節度羣牧使自來無射糧軍
人力者竝仍舊外留守統軍總管都運招討府尹轉運
節度使人力亦仍舊其數雖多俱不得過四十人竝服
紫衫銀帶銀裹圈背交椅銀水罐鐁鑼盂盌牙杖内銀
裹骨朵大劒各兩對及邀喝唯運使無骨朵大劔裹正
四品左右諫議大夫國子祭酒六部侍郎等官凡同品
者各引接八人本布十二人外任留守同統軍都監提
刑副使各撁攏官三十人從四品殿前左右衛將軍諸
猛安千戸親王府尉諸京同知轉運等官凡同品者各
引接四人本布十二人外任撁攏官三十五人公使上
防禦六十人中防禦五十五人下防禦五十人正五
品尚書左右司郎中翰林待制太常少卿等官凡同品
者各本布八人外任撁攏官三十人公使上州五十人
中州四十五人下州四十人凡防禦刺史知軍并京府
統軍司節鎮佐貳官人從竝服紫衫角束帶直背銀交
椅鐁鑼盂子唾盌牙杖傘用青表碧裏青浮圖防禦刺
史知軍仍用銀裹骨朵大劒一對邀喝唯隨路副統軍
則不邀喝從五品六部郎中侍御史大理少卿等官凡
同品者本布七人侍御引從則給緋衫外任本布十人
以上職事官竝許張蓋正六品尚書左右司員外等
官凡同品者本布六人外任本布九人從六品尚書六
部員外等官凡同品者本布五人外任本布九人正
七品殿中侍御史等官凡同品者本布四人外任本布
七人縣令公使十人都軍公使六人從七品應奉翰林
文字等官凡同品者本布四人外任本布六人縣令公
使十人正八品大理評事等官凡同品者本布二人
外任本布六人從八品太常太祝等官凡同品者本布
二人外任本布五人正九品御藥都監等官凡同品
者本布一人外任本布三人從九品隨殿位承應同監
等官凡同品者本布三人從任本布一人尚書省樞
密院令譯史通事六部御史臺及統軍司通事誥院令
史國史院書寫等職各設本布一人以上職官人力從
物不得僭越其外任官人從服執以本處公用或贓罰
錢置
凡内外官自親王以下傔從各有名數差等而朱衣直
省不與其賤者一曰引接(亦曰引從)内官從四品以上設之
二曰撁攏官内外正五品以上設之三曰本布内外正
四品以下設之四曰公使外官正三品以下設之五曰
從已人力外官正三品京都留守大興府尹以下等官
設之本布如撁攏之職公使從公家之事從已執私家
之役者也五等皆以射糧軍充其軍非驗物力以事攻
討特招募民年十七以上三十以下魁偉壯健者收刺
以資糧給之故曰射糧其首領則有將節承局什將等
名而皆統於隨路都兵馬總管府焉金之所以禮臣下
足任使者其亦先代之遺法歟外任官從已人力諸
京留守大興府尹五十人統軍都轉運招討按察使諸
路兵馬都總管四十五人轉運節度使四十人提控諸
羣牧防禦使三十五人外任親王傅同知留守副統軍
按察副使諸州刺史知軍事三十人同知都轉運使事
副招討副留守同知府尹兼總管提舉漕運司諸五品
鹽使二十五人都轉運副使按察司簽事少尹副總管
同知轉運節度使事二十人京都兵馬都指指使一十
八人轉運節度副使十七人兵馬都鈐轄十五人親王
府尉諸京留守總判宫同知防禦使事十三人警巡使
兵馬副都指揮同提舉漕運司正六品鹽副使從六品
酒麴鹽税使同知州軍事一十人統軍都轉運司京府
總管散府等判官京推官九人親王府司馬招討判官
赤劇縣令提舉上京皇城兵馬鈐轄正七品酒麴鹽税
副使都轉運判官府推官節度觀察判官八人京縣次
劇縣令都巡檢使正將府軍都指揮使七人司屬令親
王府文學招討司勘事官諸縣令警巡副使知城堡寨
鎮從七品鹽判同提舉上京皇城節鎮軍都指揮使都
巡河同七品酒使防禦判官六人市令錄事赤劇縣丞
副都巡檢使副將都巡檢州軍判官五人統軍司知事
親王府記室參軍同屬丞正八品酒使副京縣次劇縣
丞諸司使四人大興府招討按察司知事京府運司節
鎮司獄管勾河橋關渡譏察官從八品鹽判官漕運司
勾當官警巡判官諸縣丞市丞司候主簿錄事司判官
縣尉副都巡檢諸巡檢巡河官正九品酒使諸司副使
三人鹽場管勾防刺以下司獄部隊將同管勾河橋副
譏察司候判官教授統軍按察司知法軍轄諸司都監
節鎮以上知法二人鹽場同管勾防刺以下知法諸司
同鹽統軍按察司書史統軍司譯書通事一人博索
公使從已人力於附近東京澄州招募漢人百姓投充
(謂非明安穆昆所管者)海蘭率賓呼爾哈扶餘路竝於各管明安
穆昆所管上中戸内輪差驅丁依射糧軍例支給錢糧
周年一易博勒和特哩衮扎薩克亦同其諸乣及羣牧
官員若明安穆昆應差本管戶民充人力者竝上中戶
輪當諸内外官有兼職各應得人從者從多給餘各
驗品類差諸親王引接引從在都兵馬司差公王隨
朝者從守部本布内差外路者并所在州府就差諸
王府引從相府撁攏官引接周年替代自餘十月滿代
竝以射糧軍充諸隨朝六品以下職官并諸局承應
者願令從已輸庸者聽仍具姓名申部本處官司周年
内不得占使諸職官之任以理去官者接送人力於
從已人内給半取接者皆于所在官司出給邙劵差取
送還者須到本所給劵發還如無驗者權閣支請候會
問别無逃亡將帶然後放支諸致仕官職俱至三品
者從已人力於願往處給半不得輸庸身故應送還者
又減半給之若年未六十而致仕及罷去者則不給
金史卷四十二
