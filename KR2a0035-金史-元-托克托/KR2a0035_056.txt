金史卷五十六
元中書右丞相總裁托克托等修
志第三十七
百官二(殿前都點檢司監宣徽院監祕書監監國子監太府少府軍噐)
(都水監院登聞鼓)(院聞大理寺記弘文院登檢院注院)
(集賢院衛尉司)(益政院刑武衛軍都指揮使司戸禮兵工部所轄諸司)
(三路檢察及外路倉庫牧圉等職)
殿前都點檢司(天眷元年置)掌親軍總領左右衛將軍符寳
郎宿直將軍左右振肅宫籍監近侍等諸局署鷹坊
頓舍官隸焉殿前都點檢正三品兼侍衛將軍都指
揮使掌行從宿衛關防門禁督攝隊仗總判司事殿
前左副都點檢從三品兼侍衛將軍副都指揮使殿
前右副都點檢從三品兼侍衛將軍副都指揮使掌
宮掖及行從殿前都點檢判官從六品(大定十二年設)知事
一員從七品
殿前左衛將軍殿前右衛將軍殿前左衛副將軍殿
前右衛副將軍掌宫禁及行從宿衛警嚴仍總領護
衛右衛同此
符寳郎四員掌御寳及金銀等牌(舊名牌印祗候大定二年改為符寶)
(祗候改牌印令史為符寶典書四人)
左右宿直將軍從五品掌總領親軍凡宫城諸門衛
禁并行從宿衛之事八員(大定二十九年行十員復作十一員)
左右振肅正七品掌妃嬪出入總領護衛導從(本妃嬪護)
(衛之長大定二年改今名)
宫籍監提點正五品監從五品副監從六品丞從七
品掌内外監戶及地土錢帛小大差𤼵直長二員正
八品掌同丞
近侍局提點正五品泰和八年剏設使從五品副使
從六品掌侍從承勅令轉進奏帖直長正八品(大定十八)
(年增二員奉御十六人舊名入寢殿實逹爾奉職三十人舊名不入寢殿實達爾又名外帳實達爾皆大)
(定十二年更)
器物局提點正五品使從五品副使從六品掌進御
器械鞍轡諸物直長正八品都監正九品(明昌三年省罷)同
監從九品(泰和四年設)
尚厩局提點正五品使從五品副使從六品掌御馬
調習牧養以奉其事(大定二十九年添副使一員管小馬羣)直長一員
司馬牛羣掌厩都轄正九品(不限員)副轄從九品(不限員數)
(資考)
尚輦局使五品副使從六品掌承奉輿輦等事直長
正八品(不限資考大定十九年除年六十以下人充)典輿都轄從九品
(不限資考)收支都監正九品大定二十年設掌給受之事
同監泰和四年設(大安二年省)巴哩巴四人
鷹坊提點正五品使從五品副使從六品掌調養鷹
鶻海東青之類直長正八品(不限員)管勾從九品(不限員數)
(資考)
武庫署令從六品掌收貯諸路常課甲仗(以曉軍器女直人充)
丞從七品直長二員正八品(大定二年省一員)
武器署提點從五品令從六品丞從七品掌祭祀朝
會廵幸及公卿婚葬鹵簿儀仗旗鼓笛角之事直長
正八品(或二員)頓舍官二員(泰和令總格作四員)正八員直長(見士)
(民湏知泰和令無)
右屬殿前都點檢司
宣徽院左宣徽使正三品右宣徽使正三品同知宣徽
院事正四品同簽宣徽院事正五品宣徽判官從六
品掌朝會燕享凡殿庭禮儀及監知御膳(所隸弩手傘子二百)
(三十九人控鶴二百人)
拱衛直使司威捷軍隸焉舊名龍翔軍正隆二年更
為神衛軍大定二年更名為拱衛司都指揮使從四
品(舊曰使)副都指揮使從五品(舊曰副使)掌總統本直謹嚴
儀衛大定五年詔以使為都指揮使副使為副都指
揮使什將長行威捷軍(承安二年簽弩手千人泰和四年以之備邊事)鈐轄
正六品都轄從九品(不奏)
客省使正五品副使從六品掌接伴人使見辭之事
引進使正五品副使從六品掌進外方人使貢獻禮
物事
閤門(明昌五年閤門官以次排轉除授)東上閤門使二員正五品(明昌)
(六年省一員作從五品西同)副使二員正六品(明昌六年省一員西同)簽事
一員從六品掌簽判閤門事(西同明昌六年以減副使置)西上閤
門使二員正五品副使二員正六品簽事一員從六
品掌贊導殿庭禮儀(西閤門餘副二門)閤門祗候二十五人
(正大間三十二人)閤門通事舍人二員從七品掌通班贊唱
承奏勞問之事承奉班都知正七品掌總率本班承
奉之事舊置判官後罷内承奉班押班正七品掌總
率本班承奉之事御院通進四員從七品掌諸進獻
禮物及薦享編次位序
尚衣局提點正五品使從五品副使從六品掌御用
衣服冠帶等事都監正五品(舊設後罷)直長正八品同監
從九品
儀鸞局(泰和四年或以少府監官兼或兼少府監官)提點正五品使從五
品副使從六品掌殿庭鋪設帳幕香燭等事直長四
員正八品(泰和令三員)收支都監正九品二員一員掌給
受鋪陳諸物一員掌萬寧宫收支庫(大定十年置明昌二年增一員)
同監二員從九品(司吏二人如内藏庫知書例)
尚食局(元光二年參用近侍奉御奉職)提點正五品使從五品副使
從六品掌總知御膳進食先嘗兼管從官食直長一
員正八品(不限資考)都監三員正九品(不限資考)生料庫都監
同監各一員掌給受生料物色收支庫都監同監各
一員掌給受金銀裹諸色器皿(以外路差除人内選充)
尚藥局提點正五品使從五品(出職官内選除)副使從六品
掌進湯藥茶果直長正八品都監正九品果子都監
同監各一員掌給受進御果子(本局巴哩巴四人)
太醫院提點正五品使從五品副使從六品判官從
八品掌諸醫藥總判院事管勾從九品隨科至十人
設一員以術精者充如不至十人併至十人置(不限資考)
正奉上太醫(一百二十月升除)副奉上太醫(不算月日)長行太醫
(不算月日)十科額五十人
御藥院提點從五品直長正八品掌進御湯藥(明昌五年)
(設以親信内侍人充)都監正九品(不限員泰和令四員)同監從九品(不常除泰)
(和令無)
教坊提點正五品使從五品副使從六品判官從八
品掌殿庭音樂總判院事諧音郎從九品(不限資考員數)
内藏庫(大定二年分為四庫)使從五品副使從六品掌内府珍
寳財物率隨庫都監等供奉其事直長一員(承安三年增)
頭面庫都監正九品同監從九品(巴哩巴十人大定二年定出身依不)
(入寢殿例寳逹爾)叚匹庫都監正九品同監從九品(巴哩巴十二人)金
銀庫都監正九品(巴哩巴八人)雜物庫都監正九品同監
從九品(巴哩巴八人每庫知書各二人)
宮闈局(舊名宮門司大定二年改為局舊設令丞改為使副)提點正五品使從
五品副使從六品掌宮中閤門之禁率隨位都監同
監及内直各給其事直長正八品内直一百七十人
(後作百七十九人)
内侍局令二員從八品(興定五年陞作從六品)丞二員從九品
(興定五年陞從七品)掌正位閤門之禁率殿位都監同監及御
直各給其事局長二員從九品興定五年陞正八品
(御直内直共六十四人明昌元年分宮闈局正位内直置初隷宮闈局)
東門都監同監諸隨殿位承應都監同監掌各位承
應及門禁管鑰
昭明殿都監同監(大定二十九年設各一員)承徽殿都監同監
(麗妃位)隆徽殿都監同監(木隆和殿係皇后位)鸞翔殿都監
同監崇儀殿都監同監迎腪殿都監同監(七妃充容)
(泰和三年罷)蘂珠殿都監同監瑞寧殿都監同監
回春殿都監同監芸香殿都監同監瑞像殿都
監同監(係佛殿以上殿字下無位字)凝福(改韶景)溫芳二位都監
同監瑶華柔則二位都監同監(以上無殿字及承應字)嘉
福等殿位都監同監(四位)廣仁殿都監同監睿思
殿都監同監(以上有承應字)滋福殿都監同監(本以隆慶改無位字)
咨正殿都監同監邇英殿都監同監長慶院
都監同監仙韶院都監同監貞和門都監同監
(應係錢帛經此門出入明昌四年添一員)右昇平門都監同監長樂
門都監同監瓊林苑都監同監(各二員)廣樂園都
監同監順儀位提控都監同監(舊寳林位)瑞華門(俗名)
(金骨朵門)都監一員同監三員太師位提控都監同監
寳昌門都監同監會昌門都監同監東京孝
寧宫都監同監崇妃位提控(世宗夫人興陵)惠妃位提
控都監同監(裕陵)溫妃位提控都監同監(裕陵二位明昌四年)
(添)報德寺提控都監同監(世宗御容光泰門街)報恩寺提
控都監同監(世宗御容清夷門街明昌三年設三)孝嚴寺都監同監
(在南京安宣宗御容改興國感城寺正大元年設三以下皆在南京)寧福殿都監同
監(三)純和殿都監同監(三)仁安殿都監同監(三)
真妃位都監同監(三)麗妃位都監同監宣儀
位都監同監莊獻妃位都監同監三廟都監同
監(貞祐二年設)西華門都監同監京後園都監同監
内侍寄禄官(泰和二年設初隷宮聞局尋直隷宣徽院)所以陞用内侍局
御直内直有年勞者
中常侍(正五品)給事中(從五品)内殿通直(正六品先名内殿給)
(使)黃門郎(從六品)内謁者(正七品)内侍殿頭(從七品)
内使高品(正八品不限員)内侍高班(從八品)
典衛司(大定二十九年世宗才人寶林位各設泰和五年閏八月以崇妃薨興定元年復設世宗)
(妃才人寶林位各設防衛軍導從人)令正七品丞從七品直長(見士民須知)
孝靖宮(章宗五妃位大安元年以有同監無總領者故設)令從八品丞正九
品端妃位同監(真妃圖克坦氏)慧妃位同監(麗妃圖克垣氏)
貞妃位同監(柔妃唐古氏)靚儀位同監(昭儀瓜爾佳氏)才媛
位同監(修儀烏庫哩氏)
懿安家(貞祐三年為莊獻太子設)令從八品丞正九品
宮苑司令從六品丞從七品掌宫庭修飭洒掃啓閉
門戶鋪設氈席之事直正八品一員(泰和令一員)都監同
監二員(泰和二年設泰和四年罷同監)
尚醞署令從六品丞從七品掌進御酒醴直長正八
品二員
典客置令從六品丞從七品直長後罷(書表十八人)
侍儀司(舊名擎執局大定元年改為侍儀局大定五年陞局為司)令從六品(舊曰局使)
(掌侍奉朝儀率捧案擎執奉輦各給其事)直長正七品(舊設局副品從七)
右屬宣徽院
袐書監著作局筆硯局書畫局司天臺隸焉監一員從
三品少監一員正五品丞一員正六品祕書郎二員
正七品(泰和元年定為二員)通掌經籍圖書校書郎一員從七
品(承安五年二員泰和五年以翰林院官兼大安二年省一員)專掌校勘在監文
籍
著作局著作郎一員從六品著作佐郎一員正七品
掌修日歷(皇統六年著作局設著作郎佐郎各二員編修日歷以學士院兼領之)
筆硯局直長二員正八品掌御用筆墨硯等事泰和
七年以女直應奉兼(舊名筆硯令史大定三年改為筆硯供奉以避諱改為承奉)
書畫局直長一員正八品掌御用書畫紙扎都監正
九品二員或一員
司天臺提點正五品監從五品掌天文歷數風雲氣
色密以奏聞少監從六品判官從八品教授舊設二
員正大初省一員(係籍學生七十六人漢人五十人女直二十六人試補長行)司
天管勾從九品(不限資考員數隨科十人設一員以藝業尤精者充)長行人五
十人(未授職事者試補管勾)天文科女直漢人各六人算歷科
八人三式科四人測驗科八人漏刻科二十五人(銅儀)
(法物舊在法物庫貞元二年始付本臺)
右屬祕書監
國子監國子學太學隸焉祭酒正四品司業正五品掌
學校丞二員從六品明昌二年增一員兼提控女直
學
國子學博士二員正七品分掌教授生員考藝業(大學)
(同明昌二年添女直一員泰和四年滅大安二年並罷)助教二員正八品(女直漢人)
(各一員)教授四員正八品分掌教誨諸生(明昌二年小學各添二員)
(承安五年一員不除)國子校勘從八品掌校勘文字國子書寫
官從八品掌書寫實錄
太學博士四員正七品(大安二年减二員)助教四員正八品
(明昌二年不除一員大安二年减一員)
右屬國子監
太府監左右藏支應所太倉酒坊典給署市買司隸焉
監正四品少監從五品丞二員從六品掌出納邦國
財用錢穀之事
左藏庫使從六品副使從七品(興定三年增一員)掌金銀珠
玉寳貨錢幣(巴哩巴四人)右藏庫使從六品副使從七品
(興定三年添一員)掌錦帛絲綿毛褐諸道常課諸色雜物(巴哩)
(巴四人)支應所(又作支承所)都監二員正九品掌宫中出入
御前支賜金銀幣帛(大安三年省)
太倉使從六品掌九穀廪藏出納之事(預除人)副使從
七品
酒坊(部除)使從八品副使正九品掌醖造御酒及支用
諸色酒醴
典給署本鈎盾署明昌三年更令從六品舊曰鈎盾
使丞從七品舊曰鈞盾副使掌宫中所用薪炭冰燭
并管官戸直長一員正八品
市買司天德二年更為市買局使從八品副使正九
品掌收買宫中所用果實生料諸物
右屬太府監
少府監尚方織染文思裁造文繡等署隸焉(泰和四年選能幹官)
(兼儀鸞局近上官)監正四品少監從五品丞二員從六品(大定)
(十一年省二十一年復置)掌邦國百工營造事
尚方署令從六品丞從七品掌造金銀噐物亭帳車
輿牀榻簾席鞍轡傘扇及裝釘之事(大定二十年令不專除人令人)
(兼)直長正八品
圖畫署(明昌七年省入祗應司)令從六品丞從七品掌圖畫縷
金匠直長正八品(明昌三年罷)
裁造署令從六品丞從七品掌造龍鳳車具亭帳鋪
陳諸物宫中隨位牀榻屏風簾額絛結等及陵廟諸
物并省臺部内所用物(泰和令有畫繪之事)直長從八品(明昌三年)
(省栽造匠六人針工婦人三十七人)
文繡署令從六品丞從七品掌繡造御用并妃嬪等
服飾及燭籠照道花卉(貞祐二年止設官一員)直長正八品(繡工)
(一人都繡頭一人副繡頭四人女四百九十六人内上等七十人次等凡四各二十六人)
織染署令從六品丞從七品直長正八品掌織絍色
染諸供御及宫中錦綺幣帛紗縠
文思署(明昌七年省入祗應司)令從六品丞從七品掌造内外
局分印合傘浮圖金銀等尚輦儀鸞局車具亭帳之
物并三國生日等禮物織染文繡兩署金線直長正
八品(明昌三年省去)
右屬少府監
軍噐監承安二年設泰和四年罷復并甲坊利器兩署
為軍噐署置令丞直長直隸兵部至寧元年復為軍
器監軍器庫利器署隸焉(舊轄甲坊利噐兩署)監從五品少監
從六品丞從七品掌修治邦國戎器之事直長正八
品(泰和令無總格有)
軍器庫至寧元年隸大興府貞祐三年來屬使正八
品副使正九品(省擬不奏)掌收支河南一路并在京所造
常課横添和買軍器(大定五年設)
甲坊署泰和四年廢舊置令丞直長
利器署本都作院興定二年更令名同隨朝來屬令
從六品丞從七品掌修弓弩刀槊之屬直長正八品
右屬軍器監
都水監街道司隸焉分治監專規措黃沁河衛州置司
監正四品掌川澤津梁舟楫河渠之事興定五年兼
管勾治河漕運事作從五品少監正六品以下皆同
兼漕事少監從五品(明昌二年增一員衛州分治)丞二員正七品
内一員外監分治貞元元年置掾正八品掌與丞同
外監分治(大定二十七年添一員明昌三年併罷之六年復置二員)勾當官四員
准備分治監差委(明昌五年以罷掾設二員興定五年設四員)
街道司管勾正九品掌洒掃街道修治溝渠(舊南京街道司)
(隸都水外監貞元二年罷歸京城所)
都廵河官從七品掌廵視河道修完堤堰裁植榆柳
凡河防之事分治監廵河官同此其瀘溝崇福上下
埽都廵河兼石橋使通濟河節廵官兼建春宫地分
河道諸都廵河官掌提控諸埽廵河官(明昌五年設以合得縣令)
(人年六十者選充大定二年設滹沲河廵河官二員)散廵河官(於都局及丞簿廉舉人并見勾)
(當人六十以下者充)
黃汴都廵河官下六處河隂雄武榮澤原武陽武延
津各設散廵河官一員
黃沁都廵河官下四處懷州孟津孟州城北各設黃
沁散廵河官各一員
衛南都廵河官下四處新鄉崇福上崇福下衛南淇
上散廵河官各一員
滑濬都廵河官下四處武城白馬書城教城散廵河
官各一員
曹甸都廵河官下四處東明西佳孟華陵城散廵河
官各一員
曹濟都廵河官下四處定陶濟北寒山金山散廵河
官各一員(凡二十五埽埽兵萬二千人)
諸埽物料場官掌受給本場物料分治監物料場官
同此惟崇福上下埽物料場官與當界官通管收支
南京延津渡河橋官兼譏察事管勾一員同管勾一
員掌橋船渡口譏察濟渡給受本橋諸物等事内譏
察事隸留守司餘浮橋官同此
右屬都水監皇統三年四月懷州置黃沁河
堤大管勾司未詳何年罷正大二年外監東
置歸德西置於河隂
諫院左諫議大夫右諫議大夫皆正四品左司諫右司
諫皆從四品左補闕右補闕正七品左拾遺右拾遺
正七品
大理寺天德二年置自少卿至評事漢人通設六員女
直契丹各四員卿正四品少卿從五品正正六品丞
從六品掌審斷天下奏案詳讞疑獄司直四員正七
品掌參議疑獄披詳法狀(舊有契丹司直一員明昌二年罷)評事三
員正八品掌同司直(明昌二年省契丹評事二員大安二年省漢人一員)知法
十一員從八品(女直司五員漢人司六員)掌檢斷刑名事明法二
員從八品興定二年置同流外四年罷之
弘文院知院從五品同知弘文院事從六品校理正八
品掌校譯經史
登聞鼓院知登聞鼓院從五品同知登聞鼓院事正六
品掌奏進告御史臺登聞檢院理斷不當事承安二
年以諫官兼知法二員從八品(女直漢人各一員)
登聞檢院知登聞檢院從五品同知登聞檢院正六品
掌奏御進告尚書省御史臺理斷不當事知法從八
品(女直漢人各一員)
記注院修起居注掌記言動明昌元年詔毋令諫官兼
或以左右衛將軍兼員祐三年以左右司首領官兼
為定制
集賢院貞祐五年設知集賢院從四品(正大元年授馬璘額外兼吏部)
(郎中)同知集賢院從五品司議官正八品(不限員)諮議官
正九品(不限員)
益政院正大三年置於内庭以學問該博議論宏遠者
數人兼之日以二人上直備顧問講尚書通鑑貞觀
政要名則經筵實内相也末帝出遂罷
武衛軍都指揮使司(隸尚書兵部)都指揮使從三品(大定二十九年)
(以武衛軍六十人兵馬一員副都二員其職低故設使品正四承安三年陞)副都指揮使
二員從四品副都一員從四品(初正五品承安三年陞)判官一
員(承安三年設)掌防衛都城警捕盗賊
鈐轄司鈐轄十員正六品(初設二員)都鈐轄四員從七品
(興定三年權設廵把兩宅)都將二十員從九品(大定十六年立名)掌管轄
軍人防衛警捕之事(承安元年設萬人内軍八千九百四十九人忠衛二百人隊正)
(四百人)
右屬武衛軍都指揮使司
衛尉司(大安元年擬隆慶宮人數定之)中衛尉從三品掌總中宫事務
副尉從四品左常侍從五品掌周護導從儀仗之事
右常侍從五品常侍官護衛三十人(同東宮)奉引八十
人(同控鶴)傘子四人(同控鶴)執旗二人(同儀鸞)
給事局使正七品副使正八品内謁者兼司寳二員
從六品(内直充)奉閤一人(同東宫入殿小底)閤直二十人(同宮闈局)
(内直)
掖庭局令正九品(内直充)掌皇后宮事務丞從九品(内直)
(充)宫令(宮苑司儀鴛局兼)食官(尚食局兼)飲官(尚醖署兼)醫官(尚藥局太醫院)
(兼)主藏(内藏典給署兼)主廪(太倉兼)
右屬衛尉司
𣙜貨務(在京諸税係中運司見錢皆權於本務收)使從六品副使從七品掌
發賣給隨路香茶鹽鈔引
交鈔庫使(舊正八品從陞從七品貞祐復)掌諸路交鈔及檢勘錢鈔換
易收支之事副使從八品掌書押印合同判官正九
品(貞祐二年作從九品)都監二員(見泰和令)
印造鈔引庫(大安二年兼抄紙坊)使從八品副正九品判正九品
掌監視印造勘覆諸路交鈔鹽引兼提控抄造鈔引
紙(承安四年罷四小庫并罷庫判四員至寧元年設二員貞祐二年作從九品)
抄紙坊(大安二年以印造鈔引庫兼貞祐二年復置仍設小都監二員)使從八品(貞祐二年)
(同隨朝)
交鈔庫物料場(至寧元年置)場官(舊正八品後作正九品)掌收支交鈔
物料隨處交抄庫鈔紙坊使從八品(貞祐二年設於上京西京北京)
(東平大名益都咸平真定河間平陽太原京兆平凉廣寧等府瑞蔚平清通順薊等州貞祐三年罷之)
平凖務(凡光二年五月設十月罷)使從六品副使從七品勾當官六
員
右自𣙜貨務以下皆屬尚書戶部
惠民司令從六品掌修合發賣湯藥(舊又設丞一員大定三年有司言惠)
(民歲入息錢不償官吏俸上曰設此本欲濟民官非人怠於監視藥物財費何足計哉可减員而已)直
長正八品都監正九品
右屬尚書禮部
四方館使正五品副使從六品掌提控諸路驛舍驛馬
并陳設器皿等事
法物庫(元兼管大樂貞元二年改付太常寺)使從六品副使從七品掌鹵
簿儀仗車輅法服等事直長正八品(泰和三年省)
承發司管勾從七品同管勾從八品掌受發省部及外
路文字
右屬尚書兵部
萬寧宫提舉司(舊大寧宫更名夀安宫又更今名)提舉從六品同提舉
從七品掌守護宫城殿位(巴哩巴五人)
慶寧宫提舉司提舉正七品兼龍門縣令同提舉正八
品兼儀鸞監
右屬尚書刑部
修内司(大定七年設)使從五品副使從六品掌宫中營造事
(兵匠一千六十五人兵夫二千人仍命少府監長官提控)直長二員正八品部役
官四員正八品掌監督工役受給官二員正八品掌
支納諸物
都城所提舉從六品同提舉從七品掌修完廟社及城
隍門鑰百司公廨係官舍屋并裁植樹木工役等事
左右廂官各二員正八品掌監督工役受給官二員
正八品掌支納諸物及埏埴等事
袛應司提點從五品令從六品丞從七品掌給宫中諸
色工作直長正八品收支庫都監同監(泰和元年置)
甄官署令從六品丞從七品直長正八品掌劖石及埏
埴之事
上林署提點從五品泰和八年剙大安二年省令從六
品掌諸苑園池沼種植花木果蔬及承奉行幸舟船
事丞從七品(大定七年增一員分司南京以勾判兼之大安三年復省一員)直長二
員正八品
花木局都監同監舊設接手官四人泰和元年罷復
以諸司人内置都監同監二員貞祐三年罷都同監
以同樂園管勾兼熙春園都監同監三員(泰和四年置貞祐三)
(年省)
同樂園管勾二員每年額辦課程隸南運司宣宗南
遷罷課改為隨朝職正八品
右皆屬尚書工部
京東西南三路檢察司(興定四年置)使從六品副使正七品
掌檢察支散軍糧驗軍戶實給均軍戶差役勸農種
毋犯私殺馬牛私鹽酒麴
南京豐衍東西庫(隸運司貞祐二年同隨朝)使正八品副使從八品
判二員正九品監支納各一員正八品
提舉南京𣙜貨司(貞祐四年置)提舉從五品同提舉從六品
勾當官三員正九品
提舉倉場司(貞祐五年置先吏部辟舉後省擬)使從五品副使從六品
掌出納公平及毋致虧敗監支納官八品十六員(以年)
(六十以下廉幹人充女直漢人各一廣盈倉豐盈倉永豐倉儲倉富國倉廣衍倉三登倉常盈倉西一場)
(西二場西三場東一場東二場南一場北一場北二場通濟倉與在京倉置監支納使副各一員豐)
(備倉豐贍倉廣濟倉潼關倉興定五年剙置潼關倉監支納一員兼樞密院彈壓陳州倉四員洧川)
(倉二員)
八作左右院設官同上掌收軍須軍器
金史卷五十六
