金史卷一百三十三
元中書右丞相總裁托克托等修
列傳第七十一
叛臣
張覺(子僅言)耶律伊都
伊喇斡罕
古書畔與叛通畔之為言界也左氏曰政猶農之有畔
是也君臣上下之定分猶此疆彼界之截然違此向彼
即為叛矣善惡判於跬步禍患極於懷襄吁可畏哉故
作叛臣傳
張覺亦書作瑴平州義豐人也在遼第進士仕至遼興
軍節度副使太祖定燕京時立愛以平州降當時宋人
以海上之盟求燕京及西京地太祖以燕京涿易檀順
景薊與之平州自入契丹别為一軍故弗與而以平州
為南京覺為留守既而聞覺有異志上遣使劉彦宗及
薩布諭之詔曰平山一郡今為南京節度使今為留守
恩亦厚矣或言汝等隂有異圖何為當此農時輒相扇
動非去危就安之計也其諭朕意太祖每收城邑往往
徙其民以實京師民心多不安故時立愛因降表曾言
及之及以燕京與宋而遷其人獨以空城與之遷者道
出平州故覺因之以作亂天輔七年五月左企弓虞仲
文曹勇義康公弼赴廣陵過平州覺使人殺之于栗林
下遂據南京叛入于宋宋人納之太祖下詔諭南京官
吏詔曰朕初駐蹕燕京嘉爾吏民率先附降故升府治
以為南京减徭役薄賦税恩亦至矣何可輒為叛逆今
欲進兵攻取時方農月不忍以一惡人而害及衆庶且
遼國舉為我有孤城自守終欲何為今止坐首惡餘並
釋之覺兵五萬屯潤州近郊欲脅遷來潤隰四州棟摩
自錦州往討之已敗覺兵欲乘勝攻南京時暑雨不可
進退屯于海壖無何棟摩再敗覺兵復與戰于兔耳山
棟摩大敗覺報捷于宋宋建平州為泰寕軍以覺為節
度使張敦固等皆加徽猷閤待制以銀絹數萬犒軍宗
望軍至南京城東覺兵大敗宵遯遂奔宋入于燕京宗
望以納叛責宋安撫司索張覺宣撫王安中匿之於甲
仗庫紿曰無之宗望索愈急安中乃斬貌類覺者一人
當之金人識之曰非覺也安中不得已引覺出數以罪
覺罵宋人不容口遂殺覺函其首以與金人燕京降將
及常勝軍皆泣下郭藥師自言曰若來索藥師當奈何
自是降將卒皆解體及金人伐宋竟以納平州之叛為
執言云子僅言
僅言幼名元努宗望攻下平山僅言在襁褓間里人劉
承宣得之養於家其隣韓夫人甚愛之年數歲因隨韓
夫人得見貞懿皇后留之藩邸稍長侍世宗讀書遂使
僅言主家事繩檢部曲一部惮之世宗留守東京海陵
用兵江淮將士往往亡歸詣東京願推戴世宗為天子
僅言勸進世宗即位除内藏庫副使權發遣宫籍監事
海陵死揚州僅言與禮部尚書烏居仁殿前左衞將軍
阿固岱御院通進劉珫發遣六宫百官圖書府藏在南
京者還以本職提控尚食局轉少府監丞仍主内藏僅
言能心計世宗倚任之凡宫室營造府庫出納行幸頓
舍皆委之世宗嘗曰一經僅言無不愜朕意者六年提
舉修内役事役丁掘地得白金匿之事覺法當死僅言
責取其物與官釋其罪尋兼祗應司遷少府監提控官
籍監祗應司如故護作太寧宫引宫左流泉溉田歲獲
稻萬斛十七年復提點内藏典領昭德皇后山陵遷勸
農使領諸職如故僅言雖舊臣出入左右然世宗終不
假以權任二十一年尚書省奏宫苑司直長黎倫在職
十六年請與遷敘上曰此朕之家臣質直人也今已老
矣如勸農使張僅言亦朕舊臣純實頗觧事凡朝廷議
論内外除授未嘗得干預朕觀自古人君為讒諂蒙蔽
者多矣朕雖不及古人然近習憸言未嘗入耳宰臣曰
誠如聖訓此國家之福也世宗欲以為横海軍節度使
而不可去左右遂止僅言始得疾猶扶杖視事疾亟詔
太醫診視近侍問訊相屬及卒上深惜之遣官致祭賻
銀五百兩重綵十端絹二百匹棺槨衣衾銀汞歛物葬
地皆官給贈輔國上將軍
耶律伊都遼宗室子也遼主近族父祖仕遼具載遼史
初太祖起兵遼人來拒伊都請自效以功累遷金吾衞
大將軍為東路都統天輔元年與都統耶律瑪格軍於
渾河尼楚赫希尹拒之伊都等不敢戰比尼楚赫等至
瑪格伊都已遯去尼楚赫希尹坐稽緩太祖皆罰之所
獲生口財畜入于官二年龍化州人張應古劉仲良來
降而伊都復取之遼以托卜嘉為節度使未幾應古等
逐托卜嘉自效太祖於國中以問遼主龍化州已經降
附何為問罪而殺其主者遼主託以大盜羣起使伊都
收之太祖已取臨潢府賜詔伊都曰汝將兵在東路前
後戰未嘗不敗今聞汝收合散亡以拒我師朕已於今
月十五日克上京今將往取遼主矣汝若治兵一決勝
負可指地期日相報若知不敵當率衆來降無貽後悔
及太祖班師棟摩等還至遼河方渡伊都來襲完顔布
達烏塔等殿力戰却之獲甲馬五百匹五年伊都等復
送欵于咸州路都統以所部來降乞援接于桑林渡都
統司以聞詔曰伊都到日使與其官屬偕來餘衆處之
便地無何伊都送上所受遼國宣誥及噐甲旗幟等與
將吏韓福努阿巴錫喇太師努蕭慶醜和尚高佛哩布
達謝嘉努烏格等來降伊都作書具言所以降之意大
槩以謂遼主沈湎荒于遊畋不恤政事好佞人遠忠直
淫刑吝賞政煩賦重民不聊生又言樞密使德勒岱本
無材能但阿䛕取容其子摩格任以軍事又言文妃長
子晉王素係人望宜為儲副德勒岱以元妃諸子已所
自出使晉王出繼文妃又言晉王與駙馬伊遜謀復其
樞密使來告伊都共定大計而所圖不成又言已粗更
軍事進策遼主德勒岱蔽之遼主亦不省察又曰大金
疆土日闢伊都灼知天命遂自去年春與耶律慎思等
定議約以今夏來降近聞德勒岱高實訥等欲發倉卒
之際不及收拾四遠但率傍近部族戸三千車五千兩
畜産數萬遼北軍都統以兵追襲遂棄輜重轉戰至此
所有官吏職位姓名人戸畜産之數遣韓福努具錄以
聞遂以其將吏來見上撫慰之遂賜坐班同宰相賜宴
盡醉而罷上命伊都以舊官領所部且諭之曰若能為
國立功别當奬用自伊都降益知遼人虚實矣伊都在
軍中屢乞侍妾及子太祖疑之詔咸州路都統司曰伊
都家屬善監護之復詔曰伊都降時其民多強率而來
者恐在邊生變宜徙之内地都統杲取中京伊都為鄉
導與希夷等招撫奚部奉聖州降其官吏皆遯去伊都
舉前監酒李師夔為節度使進士沈璋為副使州吏裴
賾為觀察判官沈璋招集居民還業者三十餘遷太常
少卿久之耶律瑪展告伊都烏舍道拉結黨謀叛及其
未發宜先收捕上召伊都從容謂之曰今聞汝謀叛誠
然邪其各無隠若果去必湏鞍馬甲胄噐械之屬當悉
付汝吾不食言若再被擒無祈免死欲留事我則無懷
異志吾不汝疑伊都等戰慄不能對乃杖道拉七十餘
皆不問天會三年大舉伐宋伊都為元帥右都監宋兵
四萬救太原伊都沃哩赫逆擊于汾河北擒其帥郝仲
連張關索統制馬忠殺萬餘人宗翰伐宋伊都留西京
十年伊都謀反雲内節度使耶律努格等告之伊都亡
去其黨燕京統軍蕭高六伏誅蔚州節度使蕭特默自
殺邊部斬伊都及其諸子函其首以獻耶律努格加守
太保兼侍中趙公鑑劉孺信劉君輔等竝授遥鎮節度
使以賞之
伊喇斡罕西北路契丹部族先從薩巴為亂受其偽署
後殺薩巴遂有其衆薩巴者初為招討司譯史正隆五
年海陵徵諸道兵伐宋使牌印素赫楊格盡徵西北路
契丹丁壯契丹人曰西北路接近鄰國世世征伐相為
讐怨若男丁盡從軍彼以兵來則老弱必盡係累矣幸
使者入朝言之素赫畏罪不敢言楊格慮後西北有事
得罪遂以憂死素赫復與牌印耶律諾爾尚書省令史
穆達里哈督起西北路兵契丹聞男子當盡起於是薩
巴博多布與部衆殺招討使完顔烏色及素赫執耶律
諾爾穆達里哈取招討司貯甲三千遂反議立豫王延
禧子孫衆推都監老和尚為招討使山後四羣牧山前
諸羣牧皆應之德斡羣牧使圖克坦色哩伊囉斡羣牧
使鶴夀等皆遇害語在鶴夀傳五院司部人老和尚納
延亦殺節度使珠嘉烏哲以應薩巴會寧八明安牧馬
山後至登穆魯賊盡奪其馬布沙河千戶實格等與前
招討使完顔滿丕殺烏爾古德哷勒招討使烏凌阿富
勒呼以所部趨西北路舒嚕部節度使阿爾薩哩追擊
之實格與數騎遯去合于薩巴咸平府穆昆瓜里與所
部自山後逃歸咸平少尹完顔額哩頁欲收捕瓜里家
屬瓜里與其黨招誘富家奴隸數日得衆二千攻陷韓
州及柳河縣遂趨咸平額哩頁發兵迎擊之兵敗賊遂
據咸平於是繕完噐甲出府庫財物以募兵賊勢益張
據曹家山明安綽竒集兵千餘扼于夜河賊不得東綽
奇兵敗瓜里遂犯濟州會宿直將軍富珠哩富卦喇徵
兵于率賓路遇瓜里于信州與明安烏雅扎拉兵二千
擊敗瓜里瓜里收餘衆趨京是時世宗為東京留守以
兵四百人拒之賊至長安縣聞空中擊鼓聲如數千鼔
者候見旌旗蔽野傳言留守以十萬兵至矣即引還亦
以其衆合于薩巴海陵使樞密使布薩呼圖西京留守
蕭懷忠將兵一萬與右衛將軍蕭圖喇討平之圖喇與
之相持數日連與戰皆無功而糧餉不繼圖喇退歸臨
潢圖喇雖不能克敵而薩巴自度大軍必相繼而至勢
不可支謀歸于達實乃率衆沿龍駒河西出及布薩呼
圖蕭懷忠等兵至與圖喇合兵追至河上不及而還呼
圖懷忠圖喇坐逗遛不及追賊皆誅死北京留守蕭賾
不能制其下殺降人而取其婦女亦坐誅於是白彦恭
為北面兵馬都統赫舍哩志寧副之完顔古雲為西北
面兵馬都統西北路招討使唐古布古岱副之以討薩
巴等薩巴既西行而舊居山前者皆不欲往偽署六院
節度使伊喇斡罕兵官辰嘉殺薩巴執老和尚博多布
等至是斡罕始自為都元帥辰嘉為都監擁衆東還至
臨潢府東南新羅寨世宗使移喇扎巴前押軍穆昆博
哈前牌印瑪哈利涉軍節度判官瑪納等招之扎巴等
見斡罕以上意諭之斡罕已約降已而復謂扎巴曰若
降爾能保我輩無事乎扎巴曰我知招降耳其他豈能
必哉扎巴見斡罕兵衆彊車帳滿野意其可以有成因
說之曰我之始來以汝軰不能有為今觀兵勢彊盛如
此汝等欲如羣羊為人所驅去乎將欲待天時乎若果
有大志吾亦不復還矣賊將有前布塔布部族節度使
綽哈者言昔古新丞相賢能人也嘗說他日西北部族
當有事今日正合此語恐不可降也於是斡罕遂决意
不復肯降矣扎巴亦留賊中惟瑪哈博哈還歸斡罕乃
引兵攻臨潢府總管伊蘇瑪勒出城戰兵少被執賊遂圍
臨潢衆至五萬正隆六年十二月己亥斡罕遂稱帝改
元天正是時北面都統白彦敬副統赫舍哩志寧在北
京聞世宗即位以兵來歸世宗使元帥左都監烏哲庫
同知北京留守事完顔果濟救臨潢晝夜兼行比至臨
潢賊已解圍去攻泰州烏哲庫追及于斡里兩軍已陣
將戰押軍明安契丹呼魯蘇以所部兵應賊烏哲庫軍
遂敗泰州節度使烏哩頁率千餘騎與斡罕遇烏里雅
兵復敗僅以數騎脱歸賊勢愈振城中震駭莫敢出戰
賊四面登城押軍明安烏克遜阿里布率軍士數人手
刃以身率先循城擊賊力戰斫刈甚衆賊乃退城賴以
完泰州司吏延扎芬徹奏捷除忠翊校尉賜銀五十兩
重綵十端大定二年正月右副元帥完顔默音率諸軍
北征斡罕二月壬戌詔曰應諸人若能於契丹賊中自
拔歸者更不問元初首從及被威脅之由奴婢良人罪
無輕重並行免放曾有官職及糾率人象來歸者仍與
官賞依本品量材敘使其同來人各從所願處收係有
才能者亦與錄用内外官員郎君羣牧直薩百姓人家
驅奴宫籍監人等並收放為良亦從所願處收係免三
年差役或能捕殺首領而歸者准上施行仍驗勞績約
量遷賞如捕獲斡罕者明安加三品官授節度使穆昆
加四品官授防禦使庶人加五品官授刺史詔曰尚書
省如節度防禦使捉獲斡罕者與世襲明安刺史捉獲
者與世襲穆昆驅奴宫籍監人亦與庶人同復詔宰臣
徧諭將士能捕殺斡罕者加特進授真定總管於是瓜
里將犯韓州聞元帥兵至不戰遯去將轉趨懿宜州默
音屯懿州慶雲縣及屯川州武平縣奏請糧運當遣人
護送兵仗乞選精良者付之詔以南征逃還軍士就往
屯戍如不足量于富家簽調就近地簽步軍給仗護送
糧運詔平章政事伊喇元宜往泰州規措邊事前安遠
大將軍鄂囉納明安齊錦庶人阿爾噶摩格等自斡罕
中來降鄂囉納齊錦加昭武大將軍阿爾噶武義將軍
摩格忠勇校尉斡罕遂自泰州往攻濟州欲邀糧運元
帥完顔默音與右監軍完顔福夀左都監烏哲庫合兵
甲士萬三千人海蘭路總管圖克坦克寧廣寧尹布薩
歡塔同知廣寧尹完顔頁頁肇州防禦使唐古烏延為
左翼臨海節度使赫舍哩志寧哈斯罕節度使實圖美
同知北京留守完顔果濟淄州刺史尼瑪哈楚呼為右
翼至珠格崖盡委輜重士卒齎數日糧輕騎襲之乣椀
羣牧人契丹吉勒扎與弟伯特蘇拉皆棄家自賊中來
降吉勒扎謂默音曰賊中馬健官軍馬弱此去賊八十
里比遇賊馬已&KR0629;賊輜重去此不遠我攻之賊必救其
巢穴賊至馬必疲我馬少得息所謂攻其所必救以逸
待勞者也默音從之乘夜亟發會大風路暗不能辨遲
明行三十里許與賊輜重相近整兵少憩斡罕趨濟州
知大軍取其輜重乃還救遇于長濼既陣默音别設伏
于左翼之側賊四百餘騎突出左翼伏兵之間圖克坦
克寧射却之是日别部諸將與賊勝負未分相去五里
許而立左翼萬戶襄别與賊戰賊陣動襄麾軍乘之突
出其後俱與大軍不相及襄以善射者二十騎率衆自
賊後擊之賊不能攴乘勢麾軍擊其一偏賊遂却襄與
大軍合而别部諸將皆至整陣力戰忽反風揚砂賊陣
亂官軍馳擊大破之追北十餘里斬獲甚衆詔以吉勒
扎為武義將軍伯特昭信校尉蘇拉忠翊校尉吉勒扎
除同知建州事未之官率伯特取家賊中被害上憫之
後以蘇拉為汝州都巡檢使斡罕率其衆西走默音追
及之于霿&KR2038;河賊已濟毁其津口赫舍哩志寧軍先至
不克渡乃對岸為疑兵以瓜爾佳清臣圖克坦和羅兩
萬戸於下流渡河值支港兩岸斗絶且淖命軍士束柳
填港而過追之數里得平地方食賊衆奄至志寧軍急
整陣賊自南岡馳下衝陣者三志寧力戰流矢中左臂
戰自若大軍畢至左翼騎兵先與賊接賊據上風縱火
乘煙擊官軍官軍步兵亦至併力合戰凡十餘合軍士
苦風煙皆植立如癡會天雨風止官軍奮擊大敗之圖
克坦克寧追奔十五里賊前阨溪澗不得亟渡多殺傷
賊既渡官軍亦渡少憩賊反旆來攻克寧以大軍不繼
令軍士皆下馬射賊賊引却而南克寧亦將引而北士
未及騎馬賊復來衝突官軍少却回渡澗北大軍至賊
遂引去四月詔元帥府曰應契丹賊人與大軍未戰已
前投降者不得殺傷仍加安撫敗走以後招誘來降者
除奴婢准已虜為定外親屬分付圓聚仍官為換贖斡
罕既敗默音不復追討駐軍白濼榦罕攻懿州不克遂
殘破川州將遯于山西而北京亦不邀擊之於是發驍
騎軍二千海蘭路留屯京師軍三千號稱二萬會寧濟
州軍六千亦號二萬元帥左都監高忠建總兵沃州刺
史烏庫哩芬徹為海蘭路押軍萬戶邳州刺史烏凌阿
薩喇為濟州押軍萬戶右驍騎副都指揮使為驍騎萬
戶祁州刺史宗寧為會寧路押軍萬戶右宣徽使亨為
北京路都統吏部郎中完顔德濟為副統會元帥府討
擊之詔使尚廐局副使富察富埓琿往懿州戒勅將帥
上曰朕委卿等討賊乃聞不就賊趨戰而駐兵閑緩經
涉累月雖曾追襲乃不由有水草之地以致馬疲弱不
能百里而還後雖破賊而縱諸軍劫掠數日後方追北
霿&KR2038;河亦不乘勝輒復引還賊遂入涉近地北京懿州
由此受兵朕欲重譴汝等以方任兵事且圖後功當盡
心一力毋得似前怠弛上謂富埒琿曰卿若聞賊在近
即當監督討伐用命力戰者疏記以聞朕將約量遷賞
無或承徇上官抑有功濫署無功者善戢士卒勿縱虜
掠以赫舍哩志寧為元帥右監軍右監軍完顔福夀召
還京師咸平路總管完顔烏達復舊職默音子色克在
軍中多暴横詔押歸本管斡罕使所親招節度使額爾
竒木奎伊奎伊執其使送官與斡罕連戰有功遷宣武將
軍賜銀五百兩衣二襲起運在中都弓萬五千箭一百
五十萬赴懿州平章政事伊喇元宜寧昌軍節度使宗
叙入見詔使自中道却還軍中宣諭元宜默音注意經
略邊事師久無功尚書右丞布薩忠義願效死力除邊
患世宗嘉歎六月忠義拜平章政事兼右副元帥宗叙
為兵部尚書各賜弓矢具鞍勒馬出内府金銀十萬兩
佐軍用詔曰軍中將士有犯除連職奏聞餘依軍法約
量决責有功者依格遷賞以大名尹宗尹為河南路統
軍使河南路統軍都監富察世傑為西北路副統賜弓
矢佩刀廐馬從忠義征行詔諭諸軍將士曰兵久駐邊
陲蠧費財用無成功百姓不得休息今命平章政事布
薩忠義兼右副元帥同心戮力以底戡定右副元帥默
音罷為同判大宗正事詔居庸關古北口譏察契丹姦
細捕獲者加官賞萬戸温特赫阿嚕岱以兵四千屯古
北口薊州石門關等處各以五百人守之海陵末年阿
嚕岱為明安伊喇諾爾為牌印祇候起契丹部族兵被執
至是挺身來降世宗以阿嚕岱為濟州押軍萬戸伊喇
諾爾為同知灤州事西南路招討使完顔思敬為都統
賜金牌一銀牌二西北路招討使唐古布古岱副之以
兵五千往會燕子城舊戍軍視地形衝要或屯駐狗濼
遠斥候賊至即戰不以晝夜為限詔思敬曰契丹賊敗
必走山後可選新馬三千加芻秣以備追襲布薩忠義
至軍中是時斡罕西走和托衆尚八萬忠義高忠建軍
與賊遇萬戸扎拉棻徹為左翼宗亨統之宗寧薩喇為
右翼宗叙統之世傑亦在左翼中與賊夾河為陣賊渡
河以兵四萬餘先犯左翼軍扎拉以六百騎奮擊敗之
以四萬衆與右翼軍戰宗亨世傑七穆昆指畫失宜陣
亂敗于賊世傑挺身投于扎拉軍中賊圍扎拉軍扎拉
力戰宗叙以右翼軍來救賊乃去詔曰自契丹作逆有
為賊詿誤者不問如何從賊但能復業與免本罪如能
率衆來附或能殺捕首領而降或執送賊所扇誘作亂
之人皆與量加官爵朕念正隆南征明安亡者招還被
戮已命其子孫襲其職爾等勿懲前事故懷遲疑賊軍
今既破散山後諸處皆命將士遏其逃路爾等雖欲不
降終將安往若猶疑貳俱就焚滅悔無及矣斡罕自和
扎西走布薩忠義赫舍哩志寧以大軍追及于裊嶺西
陷泉明日賊軍三萬騎涉水而東大軍先據南岡左翼
軍自岡為陣迤邐而北步軍繼之右翼軍繼步軍北引
而東作偃月陣步軍居中騎兵據其兩端使賊不見首
尾是日大霧晦冥既陣霧開少頃晴霽賊見左翼據南
岡不敢擊擊右翼軍烏雅扎拉力戰賊稍却志寧與瓜
爾佳清臣烏凌阿薩喇道拉合戰賊大敗將涉水去泥濘
不得亟渡大軍逐北人馬相蹂踐而死不可勝數陷泉
皆平餘衆蹈籍而過或奔潰竄匿林莽間大軍踵擊之
俘斬萬計生擒其弟偽六院司大王諾爾斡罕僅與數騎
脫去楚呼清臣追四十餘里不及斬千餘級獲車帳甚
衆其母蘇尼舉營自羅和岡西走志寧追之盡獲輜車
俘五萬餘人雜畜不可勝計偽節度使六及其部族皆
降詔北京副統完顔德濟括本部馬規辦芻糧仍使德
濟為監戰官錄有功者聞奏詔選中都西京兩路新舊
軍萬人備守禦以斡罕敗走恐或衝突也布薩忠義使
使奏捷詔略曰平章政事右副元帥忠義使使來奏大
捷或被軍俘獲或自能來服或無所歸而投拜或將全
屬歸附或分領家族來降或嘗受偽命及自來曾與官
軍鬭敵皆釋其罪其敗亡人内除斡罕一身不以大小
官員是何名色却來歸附者亦准釋放有能誅捕斡罕
或于不從招納亡去人内誅捕以來獻或能率衆于掌
軍官及随處官司投降者並給官賞各路撫納來者毋
得輒加侵損無資給者不以是何路分隨有糧處安置
仍官為養濟斡罕收合散卒萬餘人遂入奚部以諸奚
自益時時出兵寇蘇勒庫淀古北口興化之間温特赫
阿嚕岱守古北口與戰敗焉詔完顔默音富察烏哩頁
富察富埒琿以兵三千合舊屯兵五千擊之詔完顔思
敬以所部兵入奚地會大軍討斡罕賊黨霿&KR2038;河明安
富色克遣人至帥府約降詔令擒捕斡罕許以官賞賊
將降者甚衆其散走者聞詔書招降亦多降者其餘多
疾疫而死無復鬭志斡罕自度勢窮乃謀自羊城道西
京奔夏國大軍追之益急其衆復多亡去度不得西乃
北走沙陀間詔尚書省凡脅從之家被俘掠遂致離散
宜從改正將士往往藏匿其人有司檢括分付監軍志
寧獲賊朔和卓釋而弗殺縱還賊中使誘其親近捕斡
罕以自效許以官賞九月庚子朔和卓與錫勒塔干執
斡罕詣右都監完顔思敬并獲其母蘇尼及其妻子子
婦弟姪盡收偽金銀牌印唐古布古岱獲前呼爾哈節
度使順及其家屬西北路招討使李嘉努獲偽樞密使
綽哈等三十餘人復與明安尼敦巴噶追偽監軍納延
至天成縣納延乃降仍獲偽都元帥酬格及金牌一銀
牌五志寧與清臣宗寧蘇格等追餘黨至燕子城盡得
其黨前至茂巴勒達之地悉獲之逆黨遂平甲辰皇太
子率百官上表賀乙巳詔天下辛亥完顔思敬獻俘于
京師斡罕梟首于市磔其手足分懸諸京府其母蘇尼
及妻子皆戮之契丹降人皆拘其器仗貧不能自給者
官為養濟瓜里扎巴率衆南走詔左宣徽使宗亨追及
之扎巴詐稱降宗亨信其言遂不與戰扎巴紿之曰瓜
里驚走願追之宗亨縱扎巴去益都明安欲以所部追
瓜里扎巴宗亨恐分其功不聽而縱軍士取賊所棄資
囊人畜而自有之瓜里扎巴由是得亡去遂奔于宋宗
亨降寧州刺史其後宋李世輔用瓜里扎巴取宿州頗
為邊患錫勒塔干除同知安化軍節度使朔和卓除同
知震武軍節度使事大定六年點檢司奏親軍中有逆
黨子弟請一切罷去詔曰身預逆黨者罷之餘勿問
贊曰金人以燕山與宋遂啟張覺跳梁之心覺豈為宋
者哉不過乘時以徼利耳耶律伊都從宗望追天祚曾
不遺餘力功成驕溢自取誅滅咈哉正隆佳兵契丹作
難傳曰夫兵猶火也弗戢將自焚可不戒哉
金史卷一百三十三
