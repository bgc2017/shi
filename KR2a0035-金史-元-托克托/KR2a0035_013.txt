金史卷十三
元中書右丞相總裁托克托等脩
本紀第十三
衛紹王
衛紹王諱永濟小字興勝更諱永濟章宗時避顯宗諱
詔改允為永世宗第七子母曰元妃李氏衛王長身美
髯鬚天資儉約不好華飾大定十一年封薛王是歲進
封滕王十七年授世襲明安二十五年加開府儀同三
司二十六年為祕書監明年轉刑部尚書又明年改殿
前都點檢二十九年世宗崩章宗即位進封潞王起復
判安武軍節度使五月至冀州以到任表謝賜詔優答
明昌二年進封韓王四年改判興平軍五年改沁南軍
承安二年改封衛王三年改昭義軍泰和元年改判彰
德府事五年改判平陽府初章宗誅鄭王永蹈趙王永
中久頗悔之七年下詔追復舊封仍賜諡而永蹈無後
乃以衛王子阿禪為鄭王後賜衛王詔曰朕念鄭王自
棄天常以干國憲藁瘞曠野忽諸不祀歴歲既久深用
愴然親親之情有懷難置已詔追復舊爵改葬如儀稽
考古禮以卿之子阿禪為鄭王後謹其祭祀卿其悉之
已而改武定軍節度使八年十一月自武定軍入朝是
時章宗已感𠻳疾衛王且辭行而章宗意留之章宗初
年雅愛諸王置王傅府尉官以傅導德義及永中永蹈
之誅由是疏忌宗室遂以王傅府尉檢制王家苛問嚴
密門戶出入皆有籍而衛王乃永蹈母弟柔弱鮮智能
故章宗愛之既無繼嗣而諸叔兄弟多在章宗皆不肯
立帷欲立衛王故於辭行留之無何章宗大漸元妃李
氏黃門李新喜平章政事完顔匡定策章宗崩匡等𫝊
遺詔立衛王衛王固讓乃承詔舉哀即皇帝位于柩前
明日羣臣朝見于大安殿詔路府州縣為大行皇帝服
七日
大安元年正月辛丑飛星如火起天市垣有尾跡若赤
龍壬戌改元大赦立元妃圖克坦氏為皇后二月乙丑朔
太白晝見經天壬辰章宗内人范氏損其遺腹以詔内
外初章宗遺詔内人有娠者兩人生男則立為儲貳至
是平章政事布薩端等奏承御賈氏當以十一月免乳
今則已出三月范氏産期合在正月醫稱胎氣有損用
藥調治脈息雖和胎形已失范氏願削髮為尼封皇子
六人為王三月甲辰道陵禮成大赦詔曰自今於朕名
不連續及昶詠等字不須别改以平章政事布薩端為
右丞相四月庚辰殺章宗元妃李氏及承御賈氏以平
章政事完顔匡為尚書令五月高麗賀即位試宏詞科
七月幸海王莊臨奠魯國公主八月萬秋節宋遣使來
賀九月如大房山謁奠睿陵裕陵道陵百官表請建儲
不允十月歲星犯左執法己夘詔戒勵風俗十一月平
陽地震有聲如雷自西北來十二月詔平陽地震人戶
三人死者免租税一年二人及傷者免一年貧民死者
給葬錢五千傷者三千尚書令申王完顔匡薨右丞相
布薩端為左丞相進封兄越王永功為譙王御史大夫
張行簡為太保
二年正月庚戌朔日中有流星出大如盆其色碧向西
行漸如車輪尾長數丈沒于蜀中至地復起光散如火
二月客星入紫微垣光散為赤龍地大震有聲如雷以
禮部侍郎耿端義為參知政事四月校大金儀禮北方
有黑氣如大道東西亘天徐邳州河清五百餘里以告
宗廟社稷五月詔儒臣編續資治通鑑六月大旱下詔
罪已賑貧民闕食者曲赦西京太原兩路襍犯死罪減
一等徒以下免丙寅地震七月地震八月地震乙丑立
子胙王從恪為皇太子萬秋節宋遣使來賀獵于近郊
夏人侵葭州九月地大震乙未詔求直言招勇敢撫流
亡庚子遣使慰撫宣德行省軍士丙午京師戒嚴上日
出巡撫百官請視朝不允辛亥宣德行省罷癸丑詔撫
諭中都西京清滄被兵民戶十一月獵于近郊中都大
悲閣東渠内火自出逾旬乃滅閣南刹竿下石罅中火
自出人近之即滅俄復出如是者復旬日中都火焮民
居十二月辛酉朔日有食之是歲大饑禁百姓不得𫝊
說邊事
三年正月乙酉朔宋高麗夏遣使來賀熒惑入氐中二
月熒惑入房宿有大風從北來𤼵屋折木通玄門重關
折東華門重關折閏月熒惑犯鍵閉星三月大悲閣災
延及民居有黑氣起北方廣長若大堤内有三白氣貫
之如龍虎狀括民間馬令職官出馬有差四月大元太
祖法天起運聖武皇帝來征遣西北路招討使鈕祜祿
哈達乞和平章政事通吉遷嘉努參知政事和碩行省
事備邊西京留守赫舍哩呼沙呼行樞密院事參知政
事鄂屯忠孝為尚書右丞戶部尚書梁&KR1723;為參知政事
六月壬寅更定軍前賞罰格八月詔奬諭行省官慰撫
軍士遷嘉努和碩自撫州退軍駐宣平河南大名路軍
逃歸下詔招撫之九月遷嘉努和碩敗績于會河堡居
庸關失守禁男子不得輒出中都城門大元前軍至中
都中都戒嚴參知政事梁&KR1723;鎮撫京城十月每夜初更
東西北天明如月初出經月乃滅熒惑犯壘壁陣上京
留守圖克坦鎰遣同知烏克遜鄂屯將兵二萬衛中都
泰州刺史珠格高琪屯通玄門外上巡撫諸軍罷宣德
行省十一月殺河南陳言人郝贊以上京留守圖克坦
鎰為右丞相簽中都在城軍赫舍哩呼沙呼棄西京走
還京師即以為右副元帥權尚書左丞是時德興府弘
州昌平懷來縉山豐潤密雲撫寧集寧東過平灤南至
清滄由臨潢過遼河西南至忻代皆歸大元初圖克坦
鎰請徙桓昌撫百姓入内地上信梁&KR1723;議責鎰曰是自
蹙境土也及大元定三州上悔之至是鎰復請置行省
事于東京備不虞上不悦曰無故遣大臣動搖人心未
幾東京不守上乃大悔右副元帥呼沙呼請兵二萬屯
宣德詔與三千人屯媯川平章政事遷嘉努參知政事
和碩坐覆全軍遷嘉努除名和碩責授咸平路兵馬總
管萬戶奎騰屯古北口十二月簽陜西兩路漢軍五千
人赴中都太保張行簡左丞相布薩端宿禁中議軍事
左丞相布薩端罷
崇慶元年正月朔改元赦宋夏遣使來賀右副元帥呼
沙呼請退軍屯南口詔數其罪免之三月大旱遣使冊
李遵頊為夏國王以御史大夫福興為參知政事參知
政事孟鑄為御史大夫夏人犯葭州延安路兵馬總管
完顔諾爾布禦之五月簽陜西勇敢軍二萬人射糧軍
一萬人赴中都括陜西馬武安節度使致仕賈鉉起復
參知政事參知政事福興為尚書左丞詔賣空名勅牒
河東陜西大饑斗米錢數千流莩滿野以南京留守布
薩端為河南陜西安撫使提控軍馬七月有風自東來
吹帛一段高數十丈飛動如龍形墜於拱辰門八月萬
秋節以兵事不設宴十月曲赦西京遼東北京十一月
賑河東南路南京路陜西東路山東西路衛州旱災十
二月夏國王李遵頊謝封冊
至寧元年正月賑河東陜西饑二月詔撫諭遼東知大
名府事烏庫哩誼謀不軌伏誅三月太隂太白與日並
見相去尺餘五月改元詔諭咸平路契丹部人之嘯聚
者起呼沙呼復為右副元帥領武衛軍三千人屯通玄
門外陜西大旱六月夏人犯保安州殺刺史犯慶陽府
殺同知府事以戶部尚書胥鼎刑部尚書王維為參知
政事八月尚書左丞完顔元努將兵備邊詔賜賚軍官
軍士大霧晝晦治中福海别將兵屯城北辛夘呼沙呼
矯詔以誅反者招福海執而殺之奪其兵壬辰自通玄
門入殺知大興府圖克坦南平刑部侍郎圖克坦默哷
於廣陽門西福海男符寶珊延都統實古納率衆拒戰
死之呼沙呼叩東華門遣人呼守直親軍百戶棟爾五
十戶富察祿錦不應許以世襲明安三品官職亦不應
都點檢圖克坦威赫縋而出護衛色埒默掊鏁啓門呼
沙呼以兵入宫盡逐衛士代以其黨自稱監國都元帥
癸巳逼上出宫以素車載至故邸以武衛軍二百人錮
守之尚宫左夫人鄭氏為内職掌寳璽聞難端居璽所
呼沙呼遣黃門入收璽鄭曰璽天子所用呼沙呼人臣
取將何為黃門曰今天時大變主上猶不自保况璽乎
御侍當思自脱計鄭厲聲罵曰若輩宫中近侍恩遇尤
隆君難不以死報之反為逆豎奪璽耶我死可必璽必
不與遂暝目不語黃門出呼沙呼卒取宣命之寳偽除
其黨酬努為德州防禦使烏庫哩道拉順天軍節度使
提控宿直將軍圖克坦金夀永定軍節度使及其餘黨
凡數十人皆遷官遂使宦者李思中害上於邸誘奉御
和尚使作書急召其父左丞元努議事元努以軍來并
其子皆殺之九月甲辰宣宗即位丁未詣邸臨奠伏哭
盡哀勅以禮改葬呼沙呼請廢為庶人詔百官議于朝
堂議者二百餘人太子少傅鄂屯忠孝侍讀學士富察
思忠請從廢黜戸部尚書武都拾遺田庭芳等三十人
請降為王侯太子太保張行簡請用漢昌邑王晉海西
公故事侍御史完顔恩楚等十人請降復王封呼沙呼
固執前議宣宗不得已乃降封東海郡侯昭雪道陵元
妃李氏承御賈氏十月辛亥元帥右監軍珠格高琪殺
呼沙呼于其第呼沙呼者赫舍哩執中也宣宗乃下詔
削其官爵贈實古納順州刺史珊延順天軍節度使凡
從二人拒戰者千戶賞錢五百貫穆昆三百貫佛寧散
軍二百貫各遷官兩階戰沒者贈賞付其家棟爾加龍
虎衛上將軍再遷宿直將軍富察祿錦加定遠大將軍
武衛軍鈐轄實古納子尚幼給俸八貫石勅有司候其
年十五以聞貞祐四年詔追復衛王諡曰紹
贊曰衛紹王政亂於内兵敗於外其滅亡已有徵矣身
弑國蹙記注亡失南遷後不復紀載皇朝中統三年翰
林學士承旨王鶚有志著論求大安崇慶事不可得采
摭當時詔令故金部令史竇祥年八十九耳目聰明能
記憶舊事從之得二十餘條司天提點張正之寫灾異
十六條張承旨家于本載舊事五條金禮部尚書楊雲
翼日錄四十條陳老日錄三十條蔵在史館條件雖多
重複者三之二惟所載李妃完顔匡定策通吉遷嘉努
兵敗赫舍哩執中作難及日食星變地震氛祲不相背
盩今校其重出刪其繁雜章宗實錄詳其前事宣宗實
錄詳其後事又於金掌奏目女官大明居士王氏所紀
得資明夫人援璽事附著于篇亦可以存其梗槩云爾
金史卷十三
