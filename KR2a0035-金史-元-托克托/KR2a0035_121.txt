金史卷一百二十一
元中書右丞相總裁托克托等修
列傳第五十九
忠義一
華沙布(薩巴附)特庫布古德(綽哈附)
鈕祐禄罕努曹珪温特赫布敦(鶴壽附)
額哩頁(閏孫史大等附)納喇綽竒魏全
珊延(實古納附)瓜爾佳守中(本名阿多古)舒穆嚕元毅(本名舒蘇)
伯特梅和尚烏克遜温屯高守約
哈薩喇安禮(本名酌)王維翰伊喇古尼
宋扆烏庫哩榮祖(本名福興)烏庫哩仲温(本名呼喇)
玖珠(布格蘇附)李演劉德基
王毅王晦(牛斗附)齊鷹揚(楊敏中高乞驢附)
珠嘉佛新(伊扎爾濟色實芳努附)高錫
欒共子曰民生於三事之如一唯其所在則致死焉公
卿大夫居其位食其禄國家有難在朝者死其官守郡
邑者死城郭治軍旅者死行陣市井草野之臣發憤而
死皆其所也故死得其所則所欲有甚於生者焉金代
褒死節之臣既贈官爵仍錄用其子孫貞祐以來其禮
有加立祠樹碑歲時致祭可謂至矣聖元詔修遼金宋
史史臣議凡例凡前代之忠於所事者請書之無諱朝
廷從之嗚呼仁哉聖元之為政也司馬遷記豫讓對趙
襄子之言曰人主不掩人之美而忠臣有成名之義至
哉斯言聖元之為政足為萬世訓矣作忠義傳
華沙布完顔部人年三十五從軍頗見任用太袓使富
卦喇往遼國請阿蘇實觀其形勢富卦喇還言遼兵不
知其數太祖疑之使華沙布往還報曰遼方調兵尚未
大集及見統軍使其孫被甲立於傍統軍曰人謂汝輩
且反故為備耳及行道中遇渤海軍渤海軍向華沙布
且笑且言曰聞女直欲為亂汝輩是耶具以告太祖又
曰今舉大事不可後時若俟河凍則遼兵盛集來攻矣
乘其未集而蚤伐之可以得志太祖深然之及破寧江
州戰于逹噌噶城皆有功賜以旗鼓并御器械高永昌
請和華沙布往招之取呼圖克以歸高永昌詐降于斡
魯斡魯使華沙布撒巴往報會高禎降言永昌非真降
者斡魯乃進兵永昌怒遂殺華沙布薩巴皆支解之華
沙布就執神色自若罵永昌曰汝叛君逆天今日殺我
明日及汝矣罵不絶口至死年五十九天會中與薩巴
俱贈遥鎮節度使
特庫音德爾水人軀幹雄偉敢戰鬭逹嚕噶城之役和
尼䧟敵特庫救出之攻昭蘇城遼兵三千來拒特庫先
登敗之攻魯庫營瑪竒墮馬特庫獨殺遼兵數軰掖而
出之賞賚逾渥自臨潢班師至遼河伊都來襲羅索已
引去特庫獨殿馬憊乃步鬭羅索與數騎來救特庫止
之曰我以一死捍敵公勿來俱斃無益遂没于陣皇統
間贈明威將軍
布庫德宗室子初事國相薩哈伐蕭哈里有功與綽哈
俱招降矩威水部族綽哈為穆昆布古德領行軍千戶
從破黃龍府戰于逹嚕噶城皆有功寧江州渤海伊色
布叛布古德追復之天輔五年九月綽哈布古德往拜
格河籍軍馬矩威水部錫勒哈塔等七人殺綽哈布古
德投其尸水中俱年四十三太祖悼惜遣使弔賻加等
六年正月斡魯伐錫勒哈塔于希爾根河追及于哈逹
拉山殺四人撫定餘衆詔斡魯求綽哈布古德尸以葬
天眷中贈綽哈奉國上將軍布古德昭義大將軍綽哈
亦宗室子也年十五隸軍從太祖伐遼率屯路兵招
撫薩木丹鍚里肯巴噶三水拜格城邑皆降之敗室韋五
百于阿爾噶城獲其民衆至是死焉
鈕祜祿罕努以護衞從宗弼征伐賜鎧甲弓矢戰馬初太
祖入居庸關遼林牙耶律達實自古北口亡去以其衆
來襲奉聖州壁于龍門東二十五里羅索往取之獲達
實并降其衆宗望襲遼主輜重于青塜以達實為鄉導
詔曰遼趙王實訥埓林牙逹實北王喀勒扎節度使額
哩埒貝勒徹格爾招討達魯詳衮祿錦同知哈里及諸
官民並釋其罪復詔斡魯曰林牙達實雖非降附其為
鄉導有勞可明諭之時天輔六年也既而亡去不知所
往天會二年遼詳衮托卜嘉來降言達實稱王於北方
署置南北面官僚有戰馬百匹畜産甚衆詔曰追襲遼
主必酌事宜而行攻討達實須俟報下三年都統完顔
希尹言聞夏人與耶律達實約曰大金既獲遼主諸軍
皆將歸矣宜合兵以取山西諸部詔荅曰夏人或與達
實合謀為釁不可不察其嚴備之七年泰州路都統博
勒和奏達實已得北部二營恐後難制且近羣牧宜列
屯戍詔答曰以二營之故發兵諸部必擾當謹斥候而
已八年遣耶律伊都實嘉努巴爾斯追討達實徵兵諸
部諸部不從實嘉努至烏納水而還伊都報元帥府曰
聞耶律達實在和州之域恐與夏人合當遣使索之夏
國報曰小國與和州壤地不相接且不知達實所往也
皇統四年回紇遣使入貢言達實與其國相鄰達實已
死詔遣罕努與其使俱往因觀其國風俗加武義將軍
奉使達實罕努去後不復聞問大定中回紇伊鍚蘭三
人至西南招討司貿易自言本國回紇緅科番部所居
城名特古斯鄂爾多其俗業農無兵器所獲十分之一
輸官耆老相傳先時契丹至不能拒因臣之契丹所居
屯營乘馬行自旦至日中始周匝近歲契丹使其女婿
阿卜薩領兵五萬北攻頁布年等部族不克而還至今
相攻未巳詔曰此人非隸朝廷番部不須發遣可於咸
平府舊有回紇人中安置毋令失所而已是歲展盤君長
薩里罕托色率喀喇部長貝歡及戶三萬餘求内附
乞納前達實所降牌印受朝廷牌印詔西南招討司遣
人慰問且觀其意圖哩伊都通事阿嚕岱至其國見薩
里罕具言願歸朝廷乞降牌印無他意也因曰往年大
國嘗遣鈕祜禄罕努自和州往使達實既入其境達實方
適野與罕努相遇問罕努何人敢不下馬罕努曰我上
國使也奉天子之命來招汝降汝當下馬聽詔達實曰
汝單使來欲事口舌邪使人捽下使罕努跪罕努罵曰
反賊天子不忍於爾加兵遣招汝爾縱不能面縛請罪
闕下亦當盡敬天子之使乃敢反加辱乎達實怒乃殺
之此時達實林牙已死子孫相繼西方諸部仍以達實
呼之伊都阿嚕岱還奏并奏罕努事世宗嘉罕努忠節
贈昭毅大將軍召其子永和縣商酒都監尚和汝州廵
檢羅索諭之曰汝父奉使萬里不辱君命能盡死節朕
甚閔之以尚和為尚輦局直長遷武義將軍羅索為武
器署直長
曹珪徐州人大定四年州人江志作亂珪子弼在賊黨
中珪謀誅志并弼殺之尚書省議當補二官雜班叙詔
曰珪赤心為國大義滅親自古罕聞也法雖如是然未
足以當其功更進一官正班用之
温特赫布敦為烏哲羣牧使西北路契丹薩巴等反諸
羣牧皆應之布敦聞亂作選家奴材勇者數十人給以
兵仗隂為之備賊不得發乃紿諸奴曰官閱兵器願借
兵仗以應閱諸奴以為實然遂借與之明旦賊至布敦
無以禦之賊執布敦而問之曰今欲反未布敦曰吾家
世受國厚恩子姪皆仕宦不能從汝反而累吾族也賊
怒臠而殺之子與孫皆與害是時達斡羣牧使圖克坦
色副使特嘉和碩台伊囉斡羣牧使鶴壽額勒本羣牧使
完顔珠勒呼副使完顔希卜蘇布塔布部副使持嘉和
色里蘇穆坦乣詳衮瓜爾佳邁珠呼敦乣詳衮完顔蘇瑪
喀鍚默乣詳衮高彭祖等皆遇害鶴壽鄲王昂子本名
烏達布五院部人老和尚率衆來招鶴壽與俱反鶴壽
曰吾宗室子受國厚恩寧殺我不能與賊俱反遂與二
子皆被殺
額哩頁契丹人為尚廐局直長大定初招諭契丹斡罕
叱令額哩頁跪見額哩頁不從謂曰我朝廷使也豈可
屈節於汝汝等早降可全性命若大軍至汝軰悔將何
及斡罕怒曰汝本契丹人而不我從敢出是言遂害之
從行驍騎軍士閏孫史大習馬實逹爾博多皆被害三
年贈額爾頁宣武將軍錄其子阿卜薩為外帳實逹爾
閏孫史大皆贈修武校尉博多贈忠翊校尉
納喇綽竒咸平路雅哈河明安人契丹瓜里使人招之
綽竒不從瓜里兵且至綽竒遂團結旁近村寨為兵出
家馬百餘匹給之教以戰陣擊刺之法相與拒瓜里于
改渡口由是賊衆月餘不得進既而瓜里兵四萬人大
至綽竒拒戰賊兵十倍遂見執臠而殺之詔贈官兩階
二子皆得用廕
魏全壽州人泰和六年宋李爽圍壽州刺史圖克坦羲
籍城中兵民及部曲厮役得三千餘人隨機拒守堅甚
羲善撫御得衆情雖婦人皆樂為用同知布埒庫中流
矢卒羲益勵不衰募人往斫爽營全在選中為爽兵所
執爽謂全曰若為我罵金主免若死全至城下反罵宋
主爽乃殺之至死罵不絶口布薩揆遣河南統軍判官
竒珠及邁格等以騎二千人救壽州去壽州十餘里與
爽兵遇竒珠分兩翼夾擊爽兵大破之斬首萬餘級追
奔至城下拔其三栅焚其浮梁羲出兵應之爽兵大潰
赴淮死者甚衆爽與其副田林僅脱身去餘兵脱者十
之四詔遷羲防禦使竒珠同知昌武軍節度使事邁格
河南路統軍判官贈布埒庫昭勇大將軍官其子圖喇
贈全宣武將軍蒙城縣令封其妻為鄉君賜在州官舍
三間錢百萬俟其子年至十五歲收充八貫石正班局
分承應用所贈官蔭仍以全死節送史舘鏤板頒諭天
下
珊延宗室子為符寳袛侯完顔實古納為護衞十人長
至寧元年八月赫舍哩執中作亂入自通玄門是日變
起倉猝中外不知所為珊延實古納往天王寺召大漢
軍五百人赴難與執中戰於東華門外執中揚言曰大
漢軍反矣殺一人者賞銀一錠執中兵衆大漢軍少二
人不勝而死須臾執中兵殺五百人殆盡執中死詔削
官爵詔曰宣武將軍護衞十人長完顔實古納修武校
尉符實祗候珊延忠孝勇果没于王事實古納贈鎮國
上將軍順州刺史珊延贈宣武將軍順天軍節度副使
嘗從拒戰明安賞錢五百貫穆昆三百貫佛寧散軍二
百貫各遷兩階戰没者贈賞付其家實古納子尚幼以
八貫石俸給之俟年十五以聞
瓜爾佳守中咸平人本名阿多古大定二十二年進士歴
清池聞喜主簿補尚書省令史除刑部主事監察御史
修起居注轉禮部員外郎大名治中歴嵩涿北京臨洮
路按察副使以憂去官起復同知海蘭路兵馬都總管
府事坐事謫韓州刺史尋復同知平京府事大安二年
為秦州防禦使遷通遠軍節度使至寧末移彰德軍未
行夏兵數萬入鞏州守中乘城備守兵少不能支城䧟
官吏盡降守中獨不屈夏人壯之且誘且脅守中益堅
遂載而西至平凉要以招降府人守中佯許至城下即
大呼曰外兵矢盡且遁矣慎勿降夏人交刃殺之興定
元年監察御史郭著按行秦中得其事以聞詔贈資善
大夫東京留守仍收其子鄂摩為筆硯承奉
舒穆魯元毅本名舒蘇咸平府路珠徹埒明安沙琿噶
珊穆昆人以廕補吏部令史再調景州寧津令有劇盜
白晝恣劫為民害元毅以術防捍賊散去入為大理知
法除同知亳州防禦使事使省檄錄陜右五路刑獄無
冤人復委受宋歲幣故事有私遺物元毅一無所受明
昌初驛召為大名等路提刑判官以最遷汾陽軍節度
副使時石嵐間賊黨嘯聚肆行剽掠朝廷命元毅捕之
賊畏而遁元毅追襲盡殪之二境以安遷同知武勝軍
節度使事别郡有殺人者屢鞫不伏元毅訊不數語即
具服河東北路田多山坂磽瘠大比時定為上賦民力
久困朝廷命相地更賦元毅以三壤法平之民頼其利
改彰德府治中尋以邊警授撫州刺史會邊將失守芻
糧馬牛焚剽殆盡元毅率吏卒三十餘人出州經畫軍
餉卒與敵遇州倅暨從吏堅請還元毅曰我軰責任邊
守遇敵而奔其如百姓何縱得自安復何面目朝廷乎
遂執弓矢令衆衆感其忠爭為效死元毅力戰射無不
中敵去而復合元毅氣愈厲鏖戰久之衆寡不敵遂遇
害時年四十七事聞上深驚悼贈信武將軍召用其子
世勣侍儀司承應世勣後登進士第奏名之日上謂宰
臣曰此舒蘇子邪歎賞者久之元毅性沉厚武勇過人
每讀書見古人忠義事未嘗不嗟歎賞慕喜動顔色故
臨難能死所事云
伯特梅和尚泰州人也性鯁直尚氣節正隆五年收克
護衛授赫稜羣牧副使未幾復命召為護衞十人長改
尚廐局副使轉本局使轉右衞將軍拱衞使典尚廐者
十餘年積勞特遷官三階除復州刺史明昌初為西北
路副招討使泰州防禦使升武勝軍節度使六年移鎮
崇義軍時有事北邊左丞相瓜爾佳清臣行省于臨潢檄
為副統會敵入臨潢梅和尚暨護衞博克托等領軍逆
擊之敵積陣以待梅和尚直擣其陣殺傷甚衆敵知孤
軍無繼聚兵圍之度不能免乃下馬相背射復殺百餘
人矢盡猶以弓提擊為流矢所中死博克托等皆没上
聞之震悼詔贈龍虎衞上將軍躐遷十階特賜錢二十
萬命以禮葬之物皆官給以其子都努為軍前明安中
使護喪就差權同知臨潢府事李逹可為勅祭使同知
德昌軍節度使事舒穆嚕和尚為勅葬使承安五年上諭
尚書省曰梅和尚死王事其子都努從軍久有功其議
所以酬之乃命為典署丞
烏克遜温屯上京路人大定末襲明安明昌七年以本
兵充萬戶備邊有功除歸德軍節度明使改盤安軍察
廉遷同知率賓路節度使事以憂去官起復歸德府治
中遷唐州刺史泰和六年四月宋皇甫斌步騎萬人侵
唐州温屯兵甚少遣泌陽尉博碩布廵檢布希各以五
十人乘城拒守兀屯見宋兵在城東北者可破令軍事
判官薩克達以精兵百人自西門出繞出東北宋兵營
後掩擊之殺數千百人宋兵大亂迨夜乃遁去五月皇
甫斌復以兵數萬來攻行省遣泌陽副廵檢納哈塔軍勝
救唐州温屯出兵與軍勝合兵城東北設伏兵以待之
乃分騎兵為三一出一入以致宋兵宋兵䧟于淖伏兵
發中衝宋兵為二遂大潰追奔至湖陽斬首萬餘級獲
馬三百匹宋别將以兵三千來襲遇之竹林寺殪之納
哈塔軍勝手殺宋將取其金帶印章以獻詔遷温屯同知
河南府事軍勝遷梁縣令各進兩階温屯賞銀三百五
十兩重綵十端為右副元帥完顔匡右翼都統匡取棗
陽遣温屯襲神馬坡宋兵五萬人夾水陣以強弩拒岸
温屯分兵奪其三橋自辰至午連拔十三栅遂取神馬
坡從攻襄至漢江温屯亂流徑度復進一階號平南虎
威將軍宋人請和遷河南副統軍大安初遷昌武軍節
度使副統軍如故遷西南路招討使温屯御下嚴酷軍
士多亡杖六十除同知上京留守事大安三年將兵三
萬入衞中都遷元帥右都監轉左都監兼北京留守有
功賜金吐鶻重綵十端遷元帥左監軍留守如故貞祐
元年閏月以兵入衛中都詔以兵萬六千人守定興軍
敗温屯戰没
高守約字從簡遼陽人大定二十八年進士累官觀州
刺史大元兵徇地河朔郭邦獻已歸順從至城下呼守
約曰從簡當計全家室守約弗顧至再三守約厲聲曰
吾不汝識也城破被執使之跪守約不屈遂死詔贈崇
義軍節度使謚忠敬
哈薩喇安禮字子敬本名酌大名路人穎悟博學淹貫
經史大定二十八年進士至寧末為泰安州刺史貞祐
初山東被兵郡縣望風而遁或勸安禮去之安禮曰我
去城誰與守且避難負國家之恩乎乃團練繕完為禦
守計已而大元兵至戰旬日不能下謂之曰此孤城耳
内無糧儲外無兵援不降無遺類矣安禮不聽城破被
執初不識某為誰或妄以酒監對安禮曰我刺史也何
以諱為使之跪安禮不屈遂以戈撞其胷而殺之詔贈
泰定軍節度使謚堅貞
王維翰字之翰利州龍山人父庭遼季率縣人保縣東
山後以衆降維翰好學不倦中大定二十八年進士調
貴德州軍事判官察廉遷永覇令縣豪欲嘗試維翰設
事陳訴維翰窮竟之遂伏其詐杖殺之健訟衰息歴弘
政獲嘉令佐胥持國治河決有勞遷一階改北京轉運
戶籍判官補尚書省令史除同知保静軍節度使事檢
括戶籍一郡稱平屬縣有奴殺其主人者誣主人弟殺
之刑部疑之維翰審讞乃微行物色之得其狀奴遂引
服改中都轉運副使攝侍御史奏事殿中章宗曰佳御
史就除侍御史改左司員外郎轉右司郎中布薩揆伐
宋維翰行省左右司郎中泰和七年河南旱蝗詔維翰
體究田禾分數以聞七月雨復詔維翰曰雨雖霑足秋
種過時使多種蔬菜猶愈於荒莱也蝗蝻遺子如何可
絶舊有蝗處來歲宜菽麥諭百姓使知之八年宋人受
盟還為右司郎中進官一階上問宋人請和復能背盟
否維翰對曰宋主怠于政事南兵佻弱兩淮兵後千里
蕭條其臣懲韓侂胄蘇師旦無復敢執其咎者不足憂
也唯北方當勞聖慮耳久之遷大理卿兼潞王𫝊同知
審官院事新格教坊樂工階至四品換文武正資服金
紫維翰奏伶優賤工衣縉紳之服非所以尊朝廷也從
之大安初權右諫議大夫三司欲税間架維翰諫不聽
轉御史中丞無何遷工部尚書兼大理卿改刑部尚書
拜參知政事貞祐初罷為定海軍節度使是時道路不
通維翰舟行遇盗呼謂之曰爾軰本良民因亂至此財
物不惜勿恐吾家盗感其言而去至鎮無兵備鄰郡皆
望風奔潰維翰謂吏民曰孤城不可守此州阻山浮海
當有生地無俱為魚肉也乃縱百姓避難維翰率吏民
願從者奔東北山結營堡自守力窮被執不肯降妻姚
氏亦不肯屈與維翰俱死詔贈中奉大夫姚氏芮國夫
人謚貞潔
伊喇古尼安化軍節度使貞祐初大元兵取密州古
尼乃率兵力戰流矢連中其頸既拔去復中其頰死焉
貞祐三年詔贈安遠大將軍知益州府事
宋扆中都宛平人也正隆五年進士歴辰州寧化州軍
事判官曹王府記室參軍陜西西路轉運都勾判官補
尚書省令史除武定軍節度副使中都右警廵使時固
安縣丞劉昭與部民裴原爭買鄰田扆用昭屬抑原使
毋爭御史臺劾奏奪一官解職降廣寧府推官改遼東
路鹽使丁父憂起復吏部員外郎歴蘇曹景州刺史同
知中都路轉運使事遷北京臨潢等路按察使改安國
軍節度使河東南路轉運使御史劾其前任按察侵民
舍不稱職降沂州防禦使移濬州遷山東西路轉運使
改定海軍節度使貞祐二年改沁南軍正月大元兵至
懷州城破死焉扆天資刻酷所至不容物以是蹭蹬於
世云
烏庫哩榮祖本名福興河間人明昌二年進士歴官補
尚書省令史除都轉廵司都勾判官轉弘文校理升中
都總管府判官察廉除震武軍節度副使彰德府司馬
累遷戶部員外郎寧海州刺史貞祐二年城破榮祖猶
力戰死之贈安武軍節度使賜謚毅勇
烏庫哩仲温本名呼喇蓋州按春明安人大定二十五
年進士累官太學助教應奉翰林文字河東路提刑判
官改河北東路轉運副使御史薦前仕提刑稱職遷同
知順天軍節度使事簽上京東京等路按察使事改提
舉肇州漕運兼同知武興軍節度使事東勝州刺史坐
前在上京不稱職降鎮寧軍節度副使改滑州刺史河
東南路按察副使壽州防禦使貞祐初遷鎮西軍節度
使是時中都被圍遂至太原移書安撫使賈益謙約以
鄉兵救中都因馳驛如平陽將與益謙會于絳不能進
抵平陽而還仲温嘗治平陽吏民爭留之仲温曰平陽
巨鎮易為守禦於私計得矣如嵐州何遂還鎮已而大
元兵大至城破不屈而死贈資德大夫博索路兵馬都
總管謚忠毅歲時致祭
玖珠宗室子為武州刺史唐古布格蘇為軍事判官貞
祐二年十一月大元兵取玖珠子姪抵城下謂之曰山
東河北今皆降我汝之家屬我亦得已苟不速降且殺
之也玖珠曰當以死報國遑恤家為無何城破力戰而
死布格蘇亦不屈死焉詔贈玖珠臨海軍節度使加驃
騎衞上將軍布格蘇建州刺史加鎮國上將軍仍令樹
碑歲時致祭
李演字巨川任城人泰和六年進士第一除應奉翰林
文字再丁父母憂居鄉里貞祐初任城被兵演墨衰為
濟州刺史畫守禦策召集州人為兵搏戰三日衆皆市
人不能戰迯散演被執大將見其冠服非常且知其名
問之曰汝非李應奉乎演荅曰我是也使之跪不肯以
好語撫之亦不聽許之官禄演曰我書生也本朝何負
於我而利人之官禄哉大將怒擊折其脛遂曳出殺之
時年三十餘贈濟州刺史詔有司為立碑云
劉德基大興人貞祐元年特賜同進士出身守官邊邑
夏兵攻城德基坐廳事積薪其傍謂家人曰城破即焚
我及城破其家人不忍縱火遂被執脅使跪降德基不
屈同僚故人紿夏人曰此人素病狂故敢如此德基曰
為臣子當如此爾吾豈狂邪夏人壯其義乃繫諸獄冀
其改圖已而召問德基大罵終不能從曰吾豈苟生者
哉遂害之贈朝列大夫同知通遠軍節度使事
王毅大興人經義進士累官東明令貞祐二年東明圍
急毅率民兵願戰者數百人拒守城破毅猶率衆抗戰
力窮被執與縣人王八等四人同驅之郭外先殺二人
王八即前跪將降毅以足踣之厲聲曰忠臣不佐二主
汝乃降乎驅毅者以刃斫其脛毅不屈而死贈曹州刺
史
王晦字子明澤州高平人少負氣自憙常慕張詠之為
人友妻與人有私晦手刃殺之中明昌二年進士調長
葛主簿有能聲察廉除遼東路轉運司都勾判官提刑
司舉其能轉北京轉運戶籍判官遷安陽令累除簽陜
西西路按察司事改平凉治中召為少府少監遷戶部
郎中貞祐初中都戒嚴或舉晦有將帥才俾募人自將
得死士萬餘統之率所統衞送通州粟入中都有功遷
霍王傅以部兵守順州通州圍急晦攻牛欄山以解通
州之圍賜賚優渥遷翰林侍讀學士加勸農使九月順
州受兵晦有别部在滄景遣人突圍召之衆皆踴躍思
奮而主者不肯發王臻晦之故部曲也免胄出見且拜
曰事急矣自苦何為苟能相從可不失富貴晦曰朝廷
何負汝邪臻曰臻雖負國不忍負公因泣下晦叱曰吾
年六十致位三品死則吾分詎從汝邪將射之臻掩泣
而去無何將士縋城出降晦被執不肯降遂就死初晦
就執謂其愛將牛斗曰若能死乎曰斗蒙公見知安忍
獨生併見殺詔贈榮禄大夫樞密副使仍命有司立碑
歲時致祭錄其子汝霖為筆硯承奉
齊鷹揚淄州軍事判官楊敏中屯留縣尉致仕張乞驢
淄州民貞祐初大兵兵取淄州鷹揚等募兵備禦城破
率衆巷戰鷹揚等三人創甚被執欲降之鷹揚伺守者
稍怠即起奪槊殺數人敏中乞驢皆不屈以死詔贈鷹
揚嘉毅大夫淄州刺史仍立廟于州以時致祭敏中贈
昭勇大將軍同知横海軍節度使事乞驢特贈宣武將
軍同知淄州軍州事
珠嘉佛新薊州明安人官至北京副留守貞祐二年為
提控與同知順州軍州事温特赫伊扎爾俱守密雲縣
佛新家屬在薊州大元兵得之以示佛新曰若速降當
以付汝否則殺之佛新曰吾事本朝受厚恩戰則速戰
終不能降也豈以家人死生為計耶城破死于陣伊札
爾被執亦不屈而死盤安軍節度判官富察濟色與雞
澤縣令温特赫實芳努同守薊州衆潰而出濟色實芳
努死之詔贈佛新開府儀同三司樞密副使封宿國公
伊扎爾鎮國上將軍順州刺史濟色金紫光禄大夫薊
州刺史實芳發鎮國上將軍薊州刺史仍命樹碑以時
致祭
高錫字永之德基子以廕補官積勞調淄州酒使課最
遷萍鄉令察廉遷遼東路轉運度支判官太倉使法物
庫使兼尚林署直長提舉都城所歴北京遼東轉運副
使同知南京路轉運使事貞祐初累遷河北東路按察
轉運使城破遂自投城下而死
金史卷一百二十一
