金史卷七十九
元中書右丞相總裁托克托等修
列傳第十七
酈瓊李成孔彦舟徐文
施宜生張中孚張中彦宇文虚中
王倫
酈瓊字國寶相州臨漳人補州學生宋宣和間盜賊起
瓊乃更學擊刺挽強試弓馬隸宗澤軍駐於磁州未幾
告歸括集義軍七百人復從澤澤署瓊為七百人長澤
死調戍滑州時宗望伐宋將渡河戍軍亂殺其統制趙
世彦而推瓊為主瓊因誘衆號為勤王行且收兵比渡
淮有衆萬餘康王以為楚州安撫使淮南東路兵馬鈐
轄累遷武泰軍節宣使未幾率所領步騎十餘萬附於
齊授靜難軍節度使知拱州齊國廢以為博州防禦使
用廉遷驃騎上將軍宗弼復河南以瓊為山東路弩手
千戸知亳州事丁母憂去官宗弼再伐江南以瓊素知
南方山川險易召至軍與計事從容語同列曰瓊嘗從
大軍南伐每見元帥國王親臨陣督戰矢石交集而王
免胄指麾三軍意氣自若用兵制勝皆與孫吳合可謂
命世雄材矣至於親冐鋒鏑進不避難將士視之孰敢
愛死乎宜其所向無前日闢國千里也江南諸帥才能
不及中人每當出兵必身居數百里外謂之持重或督
召軍旅易置將校僅以一介之士持虛文諭之謂之調
發制敵決勝委之偏禆是以智者解體愚者喪師幸一
小捷則露布飛馳增加俘級以為已功歛怨將士縱或
親臨亦必先遁而又國政不綱纔有微功已加厚賞或
有大罪乃置而不誅不即覆亡已為天幸何能振起耶
衆以為確論元帥謂宗弼也及宗弼問瓊以江南成敗
誰敢相拒者瓊曰江南軍勢怯弱皆敗亡之餘又無良
帥何以禦我頗聞秦檜當國用事檜老儒所謂亡國之
大夫兢兢自守惟顛覆是懼吾以大軍臨之彼之君臣
方且心破膽裂將哀鳴不暇蓋傷弓之鳥可以虚弦下
也既而江南果稱臣宗弼喜瓊為知言初瓊去亳未幾
宋兵䧟之而不守復棄去乃以州人宋超守之及大軍
至超復以州事委其鈐轄衛經而遁去帥府使人招經
經不下及城潰百姓惶懼待命瓊請於元帥曰城所以
不下凶豎劫之也民何罪願慰安之元帥以瓊先嘗守
亳因止戮經而釋其州人復命瓊守亳凡六年亳人德
之遷武寧軍節度使八年為泰寧軍節度使九年遷歸
德尹貞元元年加金紫光禄大夫卒於官年五十
李成字伯友雄州歸信人勇力絶倫能挽弓三百斤宋
宣和初試弓手挽強異等累官淮南招提使成乃聚衆
為盜鈔掠江南宋遣兵破之成遂歸齊累除知開德府
從大軍伐宋齊廢再除安武軍節度使成在降附諸將
中最勇鷙號令甚嚴衆莫敢犯臨陣身先諸將士卒未
食不先食有病者親視之不持雨具雖沾濕自如也有
告成反者宗弼察其誣使成自治成杖而釋之其不校
如此以此士樂為用所至克捷宗弼再取河南宋李興
據河南府成引軍入孟津興率衆薄城鼓譟請戰成不
應日下昃興士卒倦且飢成開門急擊大破之興走漢
南成遂取洛陽嵩汝等河南平宗弼奏成為河南尹都
管押本路兵馬嘗取官羨粟充公費坐奪兩官解職正
隆間起為真定尹封郡王例封濟國公卒年六十九
孔彦舟字巨濟相州林慮人亾頼不事生産避罪之汴
占籍軍中坐事繫獄說守者解其縛乘夜踰城遯去已
而殺人亾命為盜宋靖康初應募累官京東西路兵馬
鈐轄聞大將軍至山東遂率所部劫殺居民燒爐舍掠
財物渡河南去宋人復招之以為沿江招捉使彦舟暴
横不奉約束宋人將以兵執之彦舟走之齊從劉麟伐
宋為行軍都統改行營左總管齊國廢累知淄州從宗
弼取河南克鄭州擒其守劉政破孟邦傑於登封授鄭
州防禦使討平太行車轅嶺賊從征江南渡淮破孫暉
兵萬餘人下安豐霍邱及攻濠州以彦舟為先鋒順流
薄城擒其水軍統制邵青遂克濠州師還累官工兵部
尚書河南尹封廣平郡王正隆例降金紫光祿大夫改
南京留守彦舟荒於色有禽獸行妾生女姿麗彦舟苦
虐其母使自陳非已女遂納為妾其官屬負官錢私其
妻與折券惟破濠州時諸軍凡係獲皆殺之彦舟號令
毋輒殺免者數千人人頗以此稱之然自幼至老常在
行伍習兵事知利鈍海陵欲以為征南將佐正隆五年
除南京留守彦舟有疾朝臣有傳彦舟死者而彦舟尚
無恙海陵盡杖妄傳彦舟死者以激勵之無何竟死於
汴年五十五遺表言伐宋當先取淮南云
徐文字彦武萊州掖縣人徙膠水少時販鹽為業往來
瀕海數州剛勇尚氣儕輩皆憚之宋季盜起募戰士為
密州板橋左十將勇力過人揮巨刀重五十斤所向無
前人呼為徐大刀後隸王龍圖麾下與夏人戰生擒一
將補進武校尉東還破羣賊楊進等轉承信郎宋康王
渡江召文為樞密院准備將擒苖傳及韓世績以功遷
淮東淅西沿海水軍都統制諸將忌其材勇是時李成
孔彦舟皆歸齊宋人亦疑文有北歸志大將閻臯與文
有隙因而譛之宋使統制朱師敏來襲文文乃率戰&KR0008;
數十艘泛海歸於齊齊以文為海密二州滄海都招捉
使兼水軍統制遷海道副都統兼海道總管賜金帶文
以策干劉豫欲自海道襲臨安豫不能用齊國廢元帥
府承制以文為南京步軍都虞候權馬步軍都指揮使
天眷元年破太行賊梁小哥以本職兼水軍統制朝廷
以河南與宋除文山東路兵馬鈐轄宗弼復取河南文
破宋將李寶於濮陽盂邦傑於登封宋蔣知軍據河陽
文遲明至其城下使别將攻城東北自將精銳潜師襲
南門城中悉衆救東北文乃自南門斬關入城宋軍潰
去追擊敗之破郭清郭遠於汝州鄭州叛復取之擊走
宋將戚方河南既平宗弼勞賞將士賞文銀幣鞍馬充
行軍萬戸從宗弼取廬濠等州超換武義將軍知濟州
在職七年移知泰安軍海陵即位錄舊功累遷中都兵
馬都指揮使賜金帶改濬州防禦使未幾海陵謀伐宋
改行都水監監造戰船於通州東海縣人徐元張旺作
亂縣人房真等三人走海州及走總管府上變州府皆
遣使效隨真等詣東海觀賊形勢皆為賊所害州府合
兵攻之累月不下海陵且欲伐宋惡聞其事詔文與步
軍指揮使張弘信同知大興尹李惟忠直宿將軍蕭阿
古率舟師九有浮海討之謂文等曰朕意不在一邑將
以試舟師耳文等至東海與賊戰敗之斬首五千餘級
獲徐元張旺餘衆請降是役也張弘信行至萊州稱疾
留止日與妓樂飲酒海陵聞之師還仗弘信二百文遷
定海軍節度使房真三人官賞有差死賊者皆贈官三
級以銀百兩絹百匹賜其家大定二年詣闕自陳年老
目昏懇求致仕許之以覃恩遷龍虎衛上將軍卒於家
施宜生字明望邵武人也博聞強記未冠由鄉貢入太
學宋政和四年擢上舍第試學官授穎州教授及王師
入汴宜生走江南復以罪北走齊上書陳取宋之策齊
以為大總管府議亊官失意於劉麟左遷彰信軍節度
判官齊國廢擢為太常博士遷殿中侍御史轉尚書吏
部員外郎為本部郎中尋改禮部出為隰州刺史天德
二年用參知政事張浩薦宜生可備顧問海陵召為翰
林直學士撰太師梁王宗弼墓銘進官兩階正隆元年
出知深州召為尚書禮部侍郎遷翰林侍講學士四年
冬為宋國正旦使宜生自以得罪北走恥見宋人力辭
不許宋命張燾館之都亭因間以首邱風之宜生顧其
介不在旁為廋語曰今日北風甚勁又取凡間筆扣之
日筆來筆來於是宋始警其副使耶律必埓哩使還以
聞坐是烹死初宜生困於場屋遇僧善風鑒謂之曰子
面有權骨可公可卿而視子身之毛皆逆上且覆腕必
有以合乎此而後可貴也宜生聞其大喜竟從言范汝
為於建劔已而汝為敗變服為傭泰之吳翁家三年翁
異之一日屛人詰其姓名宜生曰我服傭事惟謹主人
乃亦寘疑邪翁固詰之則請其故翁曰日者燕客執事
咸餕而汝獨遜諸儕且撤器有歎聲是以識汝非真傭
也宜生遂告之故翁贐之金夜濟淮以歸試一日獲熊
三十六賦擢第一其後竟如僧言
張中孚字信甫其先自安定徙居張義堡父達仕宋至
太師封慶國公中孚以父任𥙷承節郎宗翰圍太原其
父戰殁中孚泣涕請迹父屍乃獨率部曲十餘人入大
軍中竟得其屍以還累官至鎮戎軍兼安撫使屢從吳
玠張浚以兵拒大軍浚走巴蜀中孚權帥事天會八年
睿宗以左副元帥次涇州中孚率其將吏來降睿宗以
為鎮洮軍節度使知渭州兼涇原路經略安撫使齊國
建以什一法括民田籍丁壯為鄉軍中軍以為涇原地
瘠無良田且保甲之法行之已習今遽紛更人必逃徙
袛見其害未見其利也竟執不行時齊政甚急莫敢違
人為中孚懼而中孚不之顧未幾齊國廢一路獨免掊
克之患天眷初為陜西諸路節制使知京兆府朝廷賜
地江南中孚遂入宋宗弼再定河南陜西移文宋人使
歸中孚至汴就除行臺兵部尚書遷除參知行臺尚書
省事明年拜參知政事貞元元年遷尚書左丞封南陽
郡王三年以疾告老乃為濟南尹加開府儀同三司封
宿王移南京留守又進封崇王卒年五十九加贈鄧王
中孚天性孝友剛毅與弟中彦居未嘗有間言喜讀書
頗能書翰其御士卒嚴而有息西人尤畏愛之葬之日
老穉扶柩流涕蓋數萬人至為罷市其得西人之望如
此正隆例封崇進原國公
張中彦字才甫中孚弟少以父任仕宋為涇原副將知
德順軍事睿宗經略陜西中彦降除招撫使從下熙河
階成州授彰武軍承宣使為本路兵馬鈐轄遷都總管
宋將關師古圍鞏州與秦鳳李彦琦會兵攻之王師下
饒風關得金洋諸州以中彦領興元尹撫輯新附師還
代彦𤦺為秦鳳經略使秦州當要衝而城不可守中彦
徙治北山因險為壘今秦州是也築臘家諸城以扼蜀
道帥秦凡十年改涇原路經略使知平涼府朝廷以河
南陜西賜宋中孚以官守随例當留關中熙河經略使
慕洧謀入夏將闚關陜中彦與環慶趙彬會兩路兵討
之洧敗入于夏中彦與兄中孚俱至臨安被留以為龍
神衛四廂都指揮使清遠軍承宣使提舉佑神觀靖海
軍節度使皇統初恢復河南詔徵中彦兄弟北歸為靜
難軍節度使歴彰化軍鳳翔尹改尹慶陽兼慶原路兵
馬都總管寧州刺史宗室宗淵毆死僚佐梁郁郁遠人
家貧無能赴告者中彦力為正其罪竟寘于法改彰德
軍節度使均賦調法姦豪無所蔽匿人服其明正隆營
汴京新宫中彦採運關中材木青峰山巨木最多而高
深阻絶唐宋以來不能致中彦使構崖駕壑起長橋十
數里以車運木若行平地開六盤山水洛之路遂通汴
梁明年作河上浮梁復領其役舟之始製匠者未得其
法中彦手製小舟纔數寸許不假膠漆而首尾自相鉤
帶謂之鼓子夘諸匠無不駭服其智巧如此浮梁巨艦
畢功將𤼵旁郡民曳之就水中彦召役夫數十人治地
勢順下傾瀉于河取新秫稭密布於地復以大木限其
旁凌晨督衆乘霜滑曳之殊不勞力而致諸水俄遷平
陽海陵將伐宋驛召赴闕授西蜀道行營副都統制賜
細鎧使先取散關俟後命世宗即位赦書至鳳翔諸將
惶惑不能决去就中彦曉譬之諸將感悟受詔上召中
彦入朝以軍付統軍喀齊喀及見賜以所御通犀帶封
宗國公尋為吏部尚書上疏曰古者關市譏而不征今
使掌關市者征而不譏苛留行旅至披剔囊笥甚於剽
掠有傷國體乞禁止從之踰年除南京留守時淮楚用
兵士民與戍兵雜居訟牒紛紜所司皆依違不決中彦
得戍兵為盜者悉論如法帥府怒其專決劾奏之朝廷
置而不問秩滿轉真定尹兼河北西路兵馬都總管未
幾致仕西歸京兆明年起為臨洮尹兼熙秦路兵馬都
總管華州劉海構亂既敗籍民從亂者數千人中彦惟
論為首者戮之西羌吹濟雅密藏隆普彭布四族恃險
不服使侍御史沙醇之就中彦論方略中彦曰此羌服
叛不常若非中彦自行勢必不可即至積石逹南寺酋
長四人來與之約降事遂定賞而遣之還奏上大悦遣
張汝玉馳驛勞之賜以毬文金帶用郊恩加儀同三司
以疾卒官年七十五百姓哀號輟市立像祀之
贊曰自古健將武夫其不才者遭世變遷賣降恐後此
其常態君子之所不責也酈瓊徐文是已施宜生反覆
壬人李成盗賊之靡孔彦舟漁色親出自絶人類又何
責也張中孚中彦雖有小惠足稱然以宋大臣之子父
戰没於金若金若齊義皆不共戴天之讐金以地與齊
則甘心臣齊以地歸宋則忍恥臣宋金取其地則又比
肩臣金若趍市然惟利所在於斯時也豈復知所謂綱
常也哉吁
宇文虛中字叔通蜀人初仕宋累官資政殿大學士天
會四年宋少帝已結盟宗望班師至孟陽宋姚平仲乘
夜來襲明日復進兵圍汴少帝使虛中詣宗望軍告以
襲兵皆將帥自為之復請和議如初且視康王安否頃
之臺諫以和議歸罪虛中罷為青州復下遷祠職建炎
元年貶韶州二年康王求可為奉使者虛中自貶中應
詔復資政殿大學士為祈請使是時興兵伐宋已留王
倫朱弁不遣虛中亦被留實天會六年也朝廷方議禮
制度頗愛虛中有才藝加以官爵虛中即受之與韓昉
軰俱掌詞命明年洪皓至上京見虛中甚鄙之天會十
三年熙宗即位宗翰為太保領三省事封晉國王乞致
仕批荅不允其詞虛中作也天眷間累官翰林學士知
制誥兼太常卿封河内郡開國公書太祖睿德神功碑
進階金紫光禄大夫皇統二年宋人請和其誓表曰自
來流移在南之人經官陳說願自歸者更不禁止上國
之於敝邑亦乞並用此約於是詔尚書省移文宋國理
索張中孚張中彦鄭億年杜充張孝純宇文虛中王進
家屬發遣李正民畢良史還宋惟孟庚去留聽其所欲
時虚中子師瑗仕宋至轉運判官携家北來四年轉承
旨加特進遷禮部尚書承旨如故虛中恃才輕肆好譏
訕凡見女直人輙以礦野目之貴人逹官往往積不能
平虛中嘗撰宫殿牓署本皆嘉美之名惡虛中者擿其
字以為謗訕朝廷由是媒孽以成其罪矣六年二月唐
古綽哈家奴杜塔富拉告虛中謀反詔有司鞫治無狀
乃羅織虛中家圖書為反具虛中曰死是吾分至於圖
籍南來士大夫家家有之高士談圖書尤多於我家豈
亦反耶有司承順風旨并殺士談至今冤之士談字季
默高瓊之後宣和末為忻州戸曹參軍入朝官至翰林
直學士虛中士談俱有文集行于世
王倫字正道故宋宰相王旦弟王勉玄孫俠邪無頼年
四十餘尚與市井惡少羣遊汴中天會五年宋人以倫
為假刑部侍郎與閤門舍人朱弁充通問使是時方議
伐宋凡宋使者如倫及宇文虛中魏行可顧縱張邵等
皆留之不遣居數年倫久困乃倡為和議求歸元帥府
使人謂之曰此非江南情實特汝自為此言耳倫曰使
事有指不然何為來哉惟元帥察之天會十年劉豫連
歲出師皆無功逹蘭為元帥左監軍經略南邊密主和
議乃遣倫歸先此宋已遣使乞和朝廷未之許也倫見
康王言和議事康王大喜遷倫官并官其子弟宋方與
齊用兵未可和天會十五年康王聞天水郡王已薨以
倫假直學士來請其喪使倫請逹蘭曰河南之地上國
既不自有與其封劉豫曷若歸之趙氏是歲劉豫受封
已八年不能自立其國尚勤屯戍朝廷厭其無能為也
乃廢劉豫達蘭以左副元帥守汴京於是倫適至逹蘭
太祖從父兄弟於熙宗為祖行太宗長子宗盤以太師
領三省事位在宗幹上宗翰薨已久宗幹不能與宗磐
獨抗明年天眷元年逹蘭與東京留守宗雋俱入朝熙
宗以宗雋為左丞相宗雋太祖子也逹蘭宗磐宗雋三
人皆䟦扈嗜利隂有異圖遂合議以齊地與宋自宗幹
以下爭之不能得以侍郎張通古為詔諭江南使遣倫
先歸明年宋以倫為端明殿學士簽書樞密院事進金
器千兩銀器萬兩復來請天水郡王喪柩及請母韋氏
兄弟宗族等保信軍節度使藍公佐副之是歲宗磐宗
雋達蘭皆以謀反屬吏熙宗誅宗磐宗雋以達蘭屬尊
赦其死以為行臺尚書省事左丞相奪其兵權右副元
帥宗弼奏曰達蘭宗磐隂與宋人交通遂以河南陜西
地與宋人會達蘭復謀反捕而殺之於祁州倫至上京
有司詳讀康王表文不書年閱進奉狀稱禮物不言職
貢上使宰相責問倫曰汝但知有元帥豈知有上國耶
遂留不遣遣其副藍公佐歸三年五月宗弼復取河南
陜西地遂伐江南已渡淮皇統元年宋人請和二年二
月宋端明殿學士何鑄容州觀察使曹勛進誓表三月
遣左副點檢色哩山東西路都轉運使劉祹送天水郡
王喪柩及宋帝母韋氏還江南五月李正民畢良史南
歸七月朱弁張邵洪皓南歸四年以倫為平州路轉運
使倫已受命復辭遜上曰此反覆之人也遂殺之於上
京年六十一
贊云孔子曰行已有恥使於四方不辱君命可謂士矣
宇文虚中朝至上京夕受官爵王倫紈袴之于市井為
徒此豈行已有恥之士可以專使者耶二子之死雖冤
其自取亦多矣
金史卷七十九
