金史卷五十一
元中書右丞相總裁托克托等修
志第三十二
選舉一(進士諸科學律科官經童科醫制舉科武舉試士院司天學試)
自三代鄉舉里選之法廢秦漢以來各因一代之宜以
盡一時之才苟足於用即已故法度之不一其來遠矣
在漢之世雖有賢良方正諸科以取士而推擇為吏由
是以致公卿公卿子弟入備宿衛因被寵遇以位通顯
魏晉而下互有因革至於唐宋進士盛焉當時士君子
之進不由是塗則自以為歉此由時君之好尚故人心
之趣向然也遼起唐季頗用唐進士法取人然仕於其
國者攷其致身之所自進士纔十之二三耳金承遼後
凡事欲軼遼世故進士科目兼採唐宋之法而增損之
其及第出身視前代特重而法亦密焉若夫以策論進
士取其國人而用女直文字以為程文斯蓋就其所長
以收其用又欲行其國字使人通習而不廢耳終金之
代科目得人為盛諸宫護衛及省臺部譯史令史通事
仕進皆列於正班斯則唐宋以來之所無者豈非因時
制宜而以漢法為依据者乎金治純駁議者於是每有
别焉宣宗南渡吏習日盛苛刻成風殆亦多故之秋急
於事功不免爾歟自時厥後仕進之岐既廣僥倖之俗
益熾軍伍勞效雜置令錄門廕右職迭居朝著科舉取
士亦復汎濫而金治衰矣原其立經陳紀之初所為升
轉之格考察之方井井然有條而不紊百有餘年才具
不乏豈非其效乎奉詔作金史志其選舉因得而詳論
之司天太醫内侍等法歷代所有附著于斯鬻爵進納
金季之弊莫甚焉蓋由財用之不足而然也特載食貨
志
金設科皆因遼宋制有詞賦經義策試律科經童之制
海陵天德三年罷策試科世宗大定十一年剏設女直
進士科初但試策後增試論所謂策論進士也眀昌初
又設制舉宏詞科以待非常之士故金取士之目有七
焉其試詞賦經義策論中選者謂之進士律科經義中
選者曰舉人凡養士之地曰國子監始置于天德三年
後定制詞賦經義生百人小學生百人以宗室及外戚
皇后大功以上親諸功臣及三品以上官兄弟子孫年
十五以上者入學不及十五者入小學大定六年始置
太學初養士百六十人後定五品以上官兄弟子孫百
五十人曾得府薦及終場人二百五十人凡四百人府
學亦大定十六年置凡十七處共千人初以嘗與廷試
及宗室皇家袒免以上親并得解舉人為之後增州學
遂加以五品以上官曾任隨朝六品官之兄弟子孫餘
官之兄弟子孫經府薦者同境内舉人試補三之一闕
里廟宅子孫年十三以上不限數經府薦及終場免試
者不得過二十人凡試補學生太學則禮部主之州府
則以提舉學校學官主之曾得府薦及終場舉人皆免
試凡經易則用王弼韓康伯註書用孔安國註詩用毛
萇註鄭玄箋春秋左氏傳用杜預註禮記用孔穎達疏
周禮用鄭玄註賈公彥疏論語用何晏集註邢昺疏孟
子用趙岐註孫奭疏孝經用唐玄宗註史記用裴駰註
前漢書用顔師古註後漢書用李賢註三國志用裴松
之註及唐太宗晉書沈約宋書蕭子顯齊書姚思廉梁
書陳書魏收後魏書李百藥北齊書令狐德棻周書魏
徵隋書新舊唐書新舊五代史老子用唐玄宗註疏荀
子用楊倞註楊子用李軌宋咸柳宗元吳秘註皆自國
子監印之授諸學校凡學生會課三日作策論一道又
三日作賦及詩各一篇三月一私試以季月初先試賦
間一日試策論中選者以上五名申部遇旬休節辰皆
有假病則給假省親遠行則給程犯學規者罰不率教
者黜遭喪百日後求入學者不得與釋奠禮凡國子學
生三年不能充貢欲就諸局承應者學官試能粗通大
小各一經者聽章宗大定二十九年上封事者乞興學
校推行三舍法及鄉以八行貢春官以設制舉宏詞事
下尚書省集百官議戶部尚書鄧儼等謂三舍之法起
於宋熙寧間王安石罷詩賦專尚經術太學生初補外
舍無定員由外陞内舍限二百人由内陞上舍限百人
各治一經每月考試或特免解或保舉補官其法雖行
而多席勢力尚趨走之弊故蘇軾有三舍既興貨賂公
行之語是以元祐間罷之後雖復而宣和三年竟廢臣
等謂立法貴乎可久彼三舍之法委之學官選試啟僥
倖之門不可為法唐文皇養士至八千人亡宋兩學五
千人今策論詞賦經義三科取士而太學所養止百六
十人外京府或至十人天下今及千人今若每州設學
專除教授月加考試每舉所取數多者賞其學官月試
定為三等籍之一歲中頻在上等者優復之不率教行
惡者黜之庶幾得人之道也又成周鄉舉里選法卒不
可復設科取士各隨其時八行者乃亡宋取周禮之六
行孝友睦婣任恤加之中和為八也凡人之行莫大於
孝廉今已有舉孝廉之法及民有才能德行者令縣官
薦之今制犯十惡姦盜者不得應試亦六德六行之遺
意也夫制舉宏詞蓋天子待非常之士若設此科不限
進士并選人試之中選擢之臺閣則人自勉矣上從其
議遂計州府戶口增養士之數於大定舊制京府十七
處千人之外置節鎮防禦刺史州學六十處增養千人
各設教授一員選五舉終場或進士年五十以上者為
之府學二十有四學生九百五人(大興開封平陽真定東平府各六十人太)
(原益都府各五十人大定河間濟南大名京兆府各四十人遼陽彰德府各三十人河中慶陽臨洮河南府各)
(二十五人鳳翔平涼延安咸平廣寧興中府各二十人)節鎮學三十九共六百一
十五人(絳定衛懷滄州各三十人萊密潞汾冀邢兖州各二十五人代同邠州各二十人奉聖州十五)
(人餘二十三節鎮皆十人)防禦州學二十一共二百三十五人(博德洛棣)
(亳各十五人餘十六州各十人)凡千八百人女直學自大定四年以女
直大小字譯尚書頒行之後擇眀安穆昆内良家子弟
為學生諸路至三千人九年取其尤俊秀者百人至京
師以編修温特赫提克德教之十三年以策詩取士始
設女直國子學諸路設女直府學以新進士為教授國
子學策論生百人小學生百人府州學二十二中都上
京呼爾哈率賓海蘭扶餘博索咸平泰州臨潢北京冀
州開州豐州西京東京蓋州隆州東平益都河南陜西
置之凡取國子學生府學生之制皆與詞賦經義生同
又定制每穆昆取二人若宗室每二十戶内無願學者
則取有物力家子弟年十三以上二十以下者充凡會
課三日作策論一道季月私試如漢生制大定二十九
年勅凡京府鎮州諸學各以女直漢人進士長貳官提
控其事具入官銜(河南陜西女直學承安二年罷之餘如舊)
凡諸進士舉人由鄉至府由府至省及殿廷凡四試皆
中選則官之至廷試五被黜則賜之第謂之恩例又有
特命及第者謂之特恩恩例者但考文之高下為第而
不復黜落凡詞賦進士試賦詩策論各一道經義進士
試所治一經義論策各一道其設也始於太宗天會元
年十一月時以急欲得漢士以撫輯新附初無定數亦
無定期故二年二月八月凡再行焉五年以河北河東
初降職員多闕以遼宋之制不同詔南北各因其素所
習之業取士號為南北選熙宗天眷元年五月詔南北
選各以經義詞賦兩科取士海陵庶人天德二年始增
殿試之制而更定試期三年併南北選為一罷經義策
試兩科專以詞賦取士貞元元年定貢舉程試條理格
法正隆元年命以五經三史正文内出題始定為三年
一闢大定四年勅宰臣進士文優則取勿限人數十八
年謂宰臣文士有偶中魁選不問操履而輒授翰苑之
職如趙承元朕聞其無士行果敗露自今榜首先訪察
其鄉行可取則授以應奉否則從常調十九年謂宰臣
曰自來御試賦題皆士人嘗擬作者前朕自選一題出
人所不料故中選者多名士而庸才不及焉是知題難
則名儒亦擅場題易則庸流易僥倖也平章政事唐古
安禮奏曰臣前日言士人不以策論為意者正為此爾
宜各場通考選文理俱優者上曰并答時務策觀其議
論材自可見卿等其議之二十年謂宰臣曰朕嘗諭進
士不當限數則對以所取之外無合格文故中選者少
豈非題難致然耶若果多合格而有司妄黜之甚非理
也又曰古者鄉舉有行者授以官今其考滿察鄉曲實
行出倫者擢之又曰舊不選策今兼選矣然自今府會
兩試不須試策已中策後則試以制策試學士院官二
十二年謂宰臣曰漢進士魁例授應奉若行不副名不
習制誥之文者即與外除二十三年謂宰臣曰漢進士
皇統間人材殆不復見今應奉以授狀元蓋循資爾制
誥文字各以職事鋪敘皆有定式故易至撰赦詔則鮮
有能者參知政事鈕祜禄額特埒曰舊人已登第尚為
學不輟今人一及第輒廢而不學故爾上於聽政之隙
召參知政事張汝霖翰林直學士李晏讀新進士所對
策至縣令闕員取之何道上曰朕夙夜思此未知所出
晏對曰臣竊念久矣國朝設科始分南北兩選北選詞
賦進士擢第一百五十人經義五十人南選百五十人
計三百五十人嗣場北選詞賦進士七十人經義三十
人南選百五十人計二百五十人以入仕者多故員不
闕其後南北通選止設詞賦科不過取六七十人以入
仕者少故縣令員闕也上曰自今文理可採者取之毋
限以數二十八年復經義科章宗眀昌元年正月言事
者謂舉人四試而鄉試似為虚設固當罷去其府會試
乞十人取一人可以羣經出題而註示本傳上是其言
詔免鄉試府試以五人取一人仍令有司議外路添考
試院及羣經出題之制有司言會試所取之數舊止五
百人比以世宗勅中格者取乞依此制行之府試舊六
處中有地遠者命特添三處上京咸平府路則試於遼
陽河東南北路則試於平陽山東東路則試於益都以
六經十七史孝經論語孟子及荀揚老子内出題皆命
於題下註其本傳又諭有司曰舉人程文所用故事恐
考試官或遽不能憶誤失人材可自注出處注字之誤
不在塗注乙之數眀昌二年勒官或職至五品者直赴
御試平章政事守貞言國家官人之路惟女直漢人進
士得人居多諸司局承應舊無出身自大定後始敘使
至今鮮有可用者近來放進士第數稍多此舉更宜增
取若會試止以五百人為限則延試雖欲多取不可得
也上乃詔有司會試母限人數文合格則取六年言事
者謂學者率恃有司全注本傳以示之故不勉讀書乞
滅子史注本傳之制又經義中選之文多膚淺乞擇學
官及本科人充試官省臣謂若不與本傳恐碩學者有
偶忘之失可令但知題意而已遂命擇前經義進士為
衆所推者才識優長者為學官遇差考試官之際則驗
所治經參用詞賦進士題注本傳不得過五十字經義
進士御試第二場試論日添試策一道承安四年上諭
宰臣曰一場放二狀元非是後場廷試令詞賦經義通
試時務策止選一狀元餘雖有明經法律等科止同諸
科而已至宋王安石為相作新經始以經義取人且詞
賦經義人素所習之本業策論則兼習者也今捨本取
兼習恐不副陛下公選之意遂定御試同日各試本業
詞賦依舊分立甲次第一名為狀元經義魁次之恩例
與詞賦第二人同餘分為兩甲中下人竝在詞賦之下
五年詔考試詞賦官各作程文一道示為舉人之式試
後赴省藏之時宰臣奏自大定二十五年以前詞賦進
士不過五百人二十八年以不限人數取至五百八十
六人先承聖訓合格則取故承安二年取九百二十五
人兼今有四舉終場恩例若會試取人數過多則涉泛
濫遂定策論詞賦經義人數雖多不過六百人少則聽
其闕時太常丞郭人傑轉對言詞賦舉人不得作别名
兼試經義及入學生精加試選無至濫補上勅宰臣曰
近已奏定後場詞賦經義同日試之若府會試更不令
兼試恐試經義者少是虚設此科也别名之弊則當禁
之補試入學生員已有舊條恐行之滅裂爾宜嚴防閑
張行簡轉對言擬作程文本欲為考試之式今會試考
試官御試讀卷官皆居顯職擢第後離筆硯久不復常
習今臨試擬作之文稍有不工徒起謗議詔罷之泰和
初平章政事圖克坦鎰病時文之弊言諸生不窮經史
唯事末學以致志行浮薄可令進士試策日自時務策
外更以疑難經旨相參為問使發聖賢之微旨古今之
事變詔為永制先嘗勅樂人不得舉進士而奴免為良
者則許之尚書省奏舊稱工樂謂配隸之色及倡優之
家今少府監工匠太常大樂署樂工皆民也而不得與
試前代令諸選人身及祖父曾經免為良者雖在官不
得居清貫及臨民今反許試誠玷清論詔遂定制放良
人不得應諸科舉其子孫則許之上又謂德行才能非
進士科所能盡可通行保舉之制省臣奏在周禮大司
徒以鄉三物教萬民而賓興之所謂萬民農工商賈皆
是也前代立賢無方如版築之士鼓刀之叟垂光簡策
者不可勝舉今草澤隠逸才行兼備者令穆昆及司縣
舉按察司具聞以旌用之既有已降令文矣上命復宣
旨以申之宣宗貞祐二年御史臺言眀年省試以中都
遼東西北京等路道阻宜於中都南京兩處試之三年
諭宰臣曰國初設科素號嚴密今聞會試至於雜坐諠
譁何以防弊命治考官及監察罪興定二年御史中丞
巴古喇言國家數路收人惟進士之選最為崇重不求
備數惟務得賢今場會試策論進士不及二人取一人
詞賦經義二人取一前雖有聖訓當依大定之制中選
即收無問多寡然大定間赴試者或至三千取不過五
百泰和中策論進士三人取一詞賦經義四人取一向
者貞祐初詔免府試赴會試者幾九千人而取八百有
竒則是十之一而已時已有依大定之制亦何嘗二人
取一哉今考官泛濫如此非所以為求賢也宜於會試
之前奏請所取之數使恩出于上可也詔集文資官議
卒從泰和之例又謂宰臣曰從來廷試進士日晡後即
遣出宫恐文思遲者不得盡其才令待至暮時特賜經
義進士王彪等十三人及第上覽其程文愛其辭藻咨
歎久之因怪學者益少謂監試官左丞高汝礪曰養士
學糧歲稍豐熟即以本色給之不然此科且廢矣五年
省試經義進士考官於常格外多取十餘人上命以特
恩賜第又命河北舉人今府試中選而為兵所阻者免
後舉府試
策論進士選女直人之科也始大定四年世宗命頒行
女直大小字所譯經書每穆昆選二人習之尋欲興女
直字學校眀安穆昆内多擇良家子為生諸路至三千
人九年選異等者得百人薦於京師廩給之命溫特赫
提克德教以古書作詩策後試得圖克坦鎰以下三十
餘人十一年議行策選之制至十三年始定每場策一
道以五百字以上成免鄉試府試止赴會試御試且詔
京師設女直國子學諸路設女直府學擬以新進士充
教授以教士民子弟之願學者俟行之久學者衆則同
漢進士三年一試之制就憫忠寺試圖克坦鎰等其策
曰賢生於世世資於賢世未嘗不生賢賢未嘗不輔世
蓋世非無賢惟用與否若伊尹之佐成湯傅說之輔高
宗吕望之遇文王皆起耕築漁釣之間而其功業卓然
後世不能企及者蓋殷周之君能用其人盡其才也本
朝以神武定天下聖上以文德綏海内文武並用言小
善而必從事小便而不棄蓋取人之道盡矣而尚憂賢
能遺於草澤者今欲盡得天下之賢而用之又俾賢者
各盡其能以何道而臻此乎憫忠寺舊有雙塔進士入
院之夜半聞東塔上有聲如音樂西入宫考試官侍御
史完顔佛寧等曰文路始開而有此得賢之祥也中選
者得圖克坦鎰以下二十七人十六年命皇家兩從以
上親及宰相子直赴御試皇家袒免以上親及執政官
之子直赴會試二十年以圖克坦鎰等教授中外學大
振遂定制今後以策詩試三場策用女直大字詩用小
字程試之期皆依漢進士例省臣奏漢人進士來年三
月二十日鄉試八月二十日府試次年正月二十日會
試三月十二日御試勅以來年八月二十五日於中都
上京咸平東平府等路四處府試餘從前例上曰契丹
文字年遠觀其所撰詩義理深微當時何不立契丹進
士科舉今雖立女直字科慮女直字創製日近義理未
如漢字深奥恐為後人議論丞相守道曰漢文字恐初
亦未必能如此由歷代聖賢漸加修舉也聖主天姿眀
哲令譯經教天下行之久亦可同漢人文章矣上曰其
同漢人進士例譯作程文俾漢官覽之二十二年三月
策試女直進士至四月癸丑上謂宰臣曰女直進士試
已久矣何尚未考定參知政事額特埒對曰以其譯付
看故也上命速之二十三年上曰女直進士設科未久
若令積習精通則能否自見矣二十八年諭宰臣曰女
直進士惟試以策行之既久人能預備今若試以經義
可乎宰臣對曰五經中書易春秋已譯之矣俟譯詩禮
畢試之可也上曰大經義理深奥不加歲月不能貫通
今宜於經内姑試以論題後當徐試經義也章宗大定
二十九年詔許諸人試策論進士舉七月省奏如詩策
論俱作一日程試恐力有不逮詩策作一日論作一日
以詩策合格為中選而以論定其名次上曰論乃新添
至第三舉時當通定去留眀昌元年眀安穆昆願試進
士者擬依餘人例不可令直赴御試上曰是止許女直
進士毋令試漢進士也又定制餘官第五品散階令直
赴會試官職俱至五品令直赴御試承安二年勅策論
進士限丁習學遂定制内外官員諸局分承應人武衛
軍若眀安穆昆女直及諸色人戶止一丁者不許應試
兩丁者許一人四丁二人六丁以上止許三人三次終
場不在驗丁之限三年定制女直人以年四十五以下
試進士舉於府試十日前委佐貳官善射者試射其制
以六十步立垜去射者十五步對立兩竿相去二十步
去地二丈以繩横約之弓不限強弱不計中否以張弓
巧便發箭迅正者為熟閑射十箭中兩箭出繩下至垜
者為中選餘路委提刑司在都委監察體究如當赴會
試御試者大興府佐貳官試驗三舉終場者免之四年
禮部尚書賈銘言策論進士程試弓箭其兩舉終場及
年十六以下未成丁者若以弓箭退落有失賢路乞於
及第後試之中者别加任使或升遷否者降之省臣謂
舊制三舉終場免試今兩舉亦免之未可若以未成丁
免試必有妄匿年者如果幼使徐習未晩也至於及第
後試驗升降則已有定格矣詔從舊制在泰和格復有
以時務策參以故事及疑難經旨為問之制宣宗南遷
興定元年制中都西京等路策論進士及武舉人權於
南京東平博索上京四處府試五年上賜進士沃哷業
德等二十八人及第上覽程文怪其數少以問宰臣對
曰大定制隨處設學諸穆昆貢三人或二人為生員贍
以錢米至泰和中人例授地六十畝所給既優故學者
多今京師雖存府學而月給通寳五十貫而已若於諸
路總管府及有軍戶處置學養之庶可加益京師府學
已設六十人乞更增四十人中京亳州京兆府並置學
官於總府以穆昆内不隸軍籍者為學生人畀地四十
畝漢學生在京者亦乞同此餘州府仍舊制上從之
凡會試之數大定二十五年詞賦進士不得過五百人
二十八年以不限人數遂至五百八十六人章宗令合
格則取故承安二年至九百二十五人時以復加四舉
終場者數太濫遂命取不得過六百人泰和二年命定
會試諸科取人之數司空襄言試詞賦經義者多可五
取一策論絶少可四取一恩榜本以優老於場屋者四
舉受恩則太優限以年則礙異材可五舉則受恩平章
圖克坦鎰等言大定二十五年至眀昌初率三四人取
一平章張汝霖亦言五人取一府試百人中纔得五耳
遂定制策論三人取一詞賦經義五人取一五舉終場
年四十五以上四舉終場年五十以上者受恩
凡考試官大定間府試六處各差詞賦試官三員策論
試官二員眀昌初增為九處路各差九員大興府則十
一員承安四年又增太原為十處有司請省之遂定策
論進士女直經童千人以上差四員五百人以上三員
不及五百二員各以職官高者一人為考試官餘為同
考試官詞賦進士與律科舉人共及三千以上五員二
千四員不及二千三員經義進士及經童舉人千人四
員五百以上三員百人以上二員不及百人以詞賦考
官兼之後又定制策論試官上京咸平東平各三員北
京西京益都各二員律科監試官一員試律官二員隸
詞賦試院經童試官一員隸經義考試院與會試同其
彌封并謄錄官撿搜懷挾官自餘修治試院監押門官
並如會試之制大定二十年上以往歲多以遠地官考
試不便遂命差近者
凡會試知貢舉官同知貢舉官詞賦則舊十員承安五
年為七員經義則六員承安五年省為四員詮讀官二
員泰和三年上以彌封官渫語於舉人勅自今女直司
則用右選漢人封漢人司則以女直司封宣宗貞祐三
年以會試賦題已曾出而有犯格中選者復以考官多
取所親上怒其不公命究治之
凡御試讀卷官策論詞賦進士各七員經義五員餘職
事各官二員制舉宏詞共三員泰和七年禮部尚書張
行簡言舊例讀卷官不避親至有親人或有不敢定其
去留或力加營護而為同列所疑若讀卷官不用與進
士有親者則讀卷之際得平心商㩁上遂命臨期多擬
其有親者汰之
凡府試策論進士大定二十年定以中京上京咸平東
平四處至眀昌元年添北京西京益都為七處兼試女
直經童凡上京海蘭率賓呼爾哈扶餘東北招討司等
路者則赴會寧府試咸平隆州博索東京蓋州懿州者
則赴咸平府試中都河北東西路者則赴大興府試西
京并西南西北二招討司者則赴大同府試北京臨潢
宗州興州全州者則赴大定府試山東西大名南京者
則赴東平府試山東東路則試於益都凡詞賦經義進
士及律科經童府試之處大定間大興大定大同開封
東平京兆凡六處眀昌初增遼陽平陽益都為九處承
安四年復增太原為十中都河北則試於大興府上京
東京咸平府等路則試於遼陽府餘各試於其境
凡鄉試之期以三月二十日府試之期若策論進士則
以八月二十日試策間三日試詩詞賦進士則以二十
五日試賦及詩又間三日試策論經義進士又間詞賦
後三日試經義又三日試策次律科次經童每場皆間
三日試之會試則策論進士以正月二十日試策皆以
次間三日同前御試則以三月二十日策論進士試策
二十三日試詩論二十五日詞賦進士試賦詩論而經
義進士亦以是日試經義二十七日乃試策論若試日
遇雨雪則候晴日御試唱名後試策則稟奏宏詞則作
二日程試舊制試女直進士在再試漢進士後大定二
十九年以復設經義科更定是制
凡監檢之制大興府則差武衛軍餘府則於附近眀安
内差摘平陽府則差順德軍凡府會試每四舉人則差
一人復以官一人彈壓御試策進士則差弩手及隨局
承應人漢進士則差親軍人各一名皆用不識字者以
護衛十人親軍百人長五十人長各一人巡護泰和元
年省臣奏搜撿之際雖當嚴切然至於解髮袒衣索及
耳鼻則過甚矣豈待士之禮哉故大定二十九年依嘗
依前故事使就沐浴官置衣為之更之既可防濫且不
虧禮上從其說命行之
恩例眀昌元年定制省元直就御試不中者許綴榜末
解元但免府試四舉終場依五舉恩例所試文卷惟犯
御名廟諱不成文理者則黜之餘並以文之優劣為次
仍一日試三題其五舉者止試賦詩女直進士亦同此
例承安五年勅進士四舉該恩詞賦經義當以各科為
場數不得通數又恩榜人應授官者監試官於試時具
數以奏特恩者授之泰和三年以經義會元與策論詞
賦進士不同若御試被黜則附榜末為太優若同恩例
又與四舉者不同遂定制依曾經府試解元免府試之
例會試下第再舉直赴御試
律科進士又稱為諸科其法以律令内出題府試十五
題每五人取一人大定二十二年定制會試每場十五
題三場共通三十六條以上文理優擬斷當用字切者
為中選臨時約取之初無定數其制始見於海陵庶人
正隆元年至章宗大定二十九年有司言律科止知讀
律不知教化之源可使通治論語孟子以涵養其氣度
遂令自今舉後復於論語孟子内試小義一道府會試
别作一日引試命經義試官出題與本科通考定之
經童之制凡士庶子年十三以下能誦二大經三小經
又誦論語諸子及五千字以上府試十五題通十三以
上會試每場十五題三場共通四十一以上為中選所
貴在幼而誦多者若年同則以誦大經多者為最初天
會八年時太宗以東平童子劉天驥七歲能誦詩書易
禮春秋左氏傳及論語孟子上命教養之然未有選舉
之制也熙宗即位之二年詔闢貢舉始備其列取至百
二十二人天德間廢之章宗大定二十九年上謂宰臣
曰經童豈遽無人其議復置眀昌元年益都府申童子
劉住兒年十一歲能詩賦誦大小六經所書行草頗有
法孝行夙成乞依宋童子李淑賜出身且加以恩詔上
召至内殿試鳳凰來儀賦魚在藻詩又令賦旱詩上嘉
之賜本科出身給錢粟官舍令肄業太學眀昌三年平
章政事完顔守貞言經童之科非古也自唐諸道表薦
或取五人至十人近代宋仁宗以為無補罷之本朝皇
統間取及五十人因以為常天德時復廢聖主復置取
以百數恐久積多不勝銓擬乞諭旨約省取之上曰若
所誦皆及格何如守貞曰視最幼而誦不訛者精選之
則人數亦不至多也復問參知政事胥持國對曰所誦
通否易見豈容有濫上曰限以三十或四十人若百人
皆通亦可復取其精者持國曰是科蓋資教之術耳夫
幼習其文長玩其義使之莅政人材出焉如中選者加
之修習進士舉業則所記皆得為用臣謂可勿令遽登
仕途必習舉業而後官使之可也若能擢進士第自同
進士任用如中府薦或會試視其次數優其等級幾舉
不得薦者從本出身似可以激勸而得人矣詔議行之
制舉有賢良方正能直言極諫博學宏材達於從政等
科試無常期上意欲行即告天下聽内外文武六品以
下職官無公私過者從内外五品以上官薦於所屬詔
試之若草澤士德行為鄉里所服者則從府州薦之凡
試則先投所業策論三十道於學士院視其詞理優者
委官以羣經子史内出題一日試論三道如可則庭試
策一道不拘常務取其無不通貫者優等遷擢之宏詞
科試詔誥章表露布檄書則皆用四六誡諭頌箴銘序
記則或依古今體或參用四六於每舉賜第後進士及
在官六品以下無公私罪者在外官薦之令試策官出
題就考通試四題分二等遷擢之二科皆章宗眀昌元
年所剏者也
武舉嘗設於皇統時其制則見於泰和式有上中下三
等能挽一石力弓以重七錢竹箭百五十步立貼十箭
内府試欲中一箭省試中二箭程試中三箭又遠射二
百二十步垜三箭内一箭至者又百五十步内每五十
步設高五寸長八寸卧鹿二能以七斗弓二大鑿頭鐵
箭馳射府試則許射四反省試三反程試二反皆能中
二箭者又百五十步内每三十步左右錯置高三尺木
偶人戴五寸方板者四以槍馳刺府試則許馳三反省
試二反程試三反左右各刺落一板者又依廕例問律
一條又問孫吳書十條能說五者為上等凡程試若一
有不中者皆黜之若射貼弓八斗遠射二百一十步射
鹿弓六斗孫吳書十條通四為中等射貼弓七斗遠射
二百五步射鹿弓五斗孫吳書十條通三為下等解律
刺板皆欲同前凡不知書者雖上等為中中則為下凡
試中中下願再試者聽舊制就試上等不中不許再試
中下等泰和元年定制不分舊等但從所願試中則以
三等為次二年省奏武舉程式當與進士同時今年八
月府試欲隨路設考試所臨期差官恐以剏立未見應
試人數遂權令各處就考之宣宗貞祐三年同進士例
賜勅命章服時以隨處武舉入試者自非見居職任及
己用於軍前者令郡縣盡遣詣京師别為一軍以備緩
急其被薦而未授官者亦量材任之元光二年東京總
帥赫舍哩約赫德言武舉入仕皆授巡尉軍轄此曹雖
善騎射不歷行陣不知軍旅一旦臨敵恐致敗事乞盡
括付軍前為長校俟有功則升之宰臣奏國家設此科
與進士等而欲盡寘軍中非奬進人材之道遂籍丁憂
待闕去職者付之
試學士院官大定二十八年勅設科取士為學士院官
禮部下太常按唐典初入學士院例先試今若於進士
已仕者以隨朝六品外路五品職事官薦試制詔誥等
文字三道取文理優者充應奉由是翰苑之選為精眀
昌五年以學士院撰文字人少命尚書省訪有文采者
勾取權試之
凡司天臺學生女直二十六人漢人五十人聽官民家
年十五以上三十以下試補又三年一次選草澤人試
補其試之制以宣明歷試推步及婚書地理新書試合
婚安葬并易筮法六壬課三命五星之術凡醫學十科
大興府學生三十人餘京府二十人散府節鎮十六人
防禦州十人每月試疑難以所對優劣加懲勸三年一
次試諸太醫雖不係學生亦聽試補
金史卷五十一
