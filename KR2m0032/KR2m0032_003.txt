明宫史卷一
明吕毖撰
宫殿規制
皇城外層向南者曰大明門與正陽門永定門相對者
也稍北過公生左門而向東者曰長安左門再東過玉
河橋自十王府西夾道往北向東者曰東安門轉而過
天師菴草場轉西向北曰北安門即俗稱厚載門是也
轉而過太平倉迤南向西曰西安門再南過靈濟宫灰
厰向西曰長安右門紅栅之内門之北則登聞鼓院在
焉此外圍之六門牆外周圍紅舖七十二處
紫禁城外向南第一重曰承天之門每年霜䧏後吏部
等衙門朝審刑部重囚在門前中甬道之西東西甬道
之南五府等衙門坐東向西吏部等衙門坐西朝東吏
部主筆者第一座刑部正堂第二座都察院第三座餘
以次列之南二重曰端門三重曰午門魏闕西分曰左
掖門曰右掖門轉而向東曰東華門向西曰西華門向
北曰玄武門此内圍之八門也牆外周圍紅舖三十六
處每晚有勲臣一員在門左門内直宿每更官軍提銅
鈴巡之而護城之河遶焉
皇城内自北安門裏街東曰黃瓦東門門之東街南曰
尚衣監街北曰司設監再東曰酒醋麫局曰内織染局
曰皮房紙房曰針工局巾帽局曰火藥局即兵仗局之
軍器庫也再東稍南曰内府供用庫曰番經厰曰道經
厰曰司苑局曰鐘鼓司再南曰新房曰都知監曰司禮
監司禮監第一層門向西與新房之門一樣門之内稍
南有松樹十餘株者内書堂也先師位供安向南其楹
聯曰學未到孔聖門牆須努力儧行幾步了不盡家庭
事業且開懷丢在一邊聖人位之北一間則内書堂教
書詞林先生講憩之所也廚房設在後凡米肉食料俱
取辦于光禄寺内書堂稍北曰崇聖堂再北向南者則
二層門矣入此門再東朝南者斯本監公廳之大門也
門外有東西二井遞封汲之西井之西一小門東井之
東一小門其内皆提督監官典簿文書房掌司所居房
屋也古書籍名畫筆墨綾紗紙劄各有庫貯焉新房之
北司禮監也新房之南御馬監也所謂新房者東西一
街南北一連二連三連等連連之十字路口各有井御
馬監之南向西者曰杆子房曰北膳房曰暖閣厰之東
門可通河而西門最高大啟閉不便遂于大門扇上復
開一小門以便行走河之西岸榆柳成行花畦分列如
田家也曰南膳房再南曰冥器厰曰混堂司曰内東厰
曰尚膳監撥子斜對御馬監向東者曰北花房亦辦膳
之所也曰印綬監曰中書房曰蹴圓亭(武廟恒臨幸之)曰内承
運庫此庫掌印僉書掌司寫字諸人所住之署也此路
總名之曰東河邊尚有房八區則司禮監秉筆隨堂衆
住所謂河邊直房是也過東上北門東中門街北曰彈
子房曰學醫讀書處曰光禄寺街南曰篦頭房再東則
東安門裏俗所稱牆門者過橋則東安門也自東至南
門之東曰重華宫其前曰重華門曰廣愛門曰咸熙門
曰肅雍門曰和熙門猶乾清宫之制而後有兩井東西
有兩長街西長街則有興善門麗京門長春門清華門
寧福宫嘉福宫明德宫永春宫永寧宫延禧宫延春宫
宜春宫今為停喪之所凡妃嬪皇子皇女之喪皆于此
停靈至發引時出東上南門東上北門北中門北安門
詣西山等處墳園安厝東長街則有廣順門中和門景
華門宣明門景明門洪慶門洪慶殿供番佛之所也又
有膳房又有門曰景和門又東則内承運庫藏也自東
上南門迤南街東曰永泰門門之内街北則重華宫之
前門也其東有一小臺臺上有一小亭再東南則崇質
殿俗云黑瓦殿是也(景泰間英廟自北狩回所居永泰門)再南街東則皇
史宬珍藏太祖以來御筆實錄要緊典籍石室金
櫃之書此其處也皇史宬每年六月初六日奏知曬晾
司禮監第一員監官提督董其事而稽覈之其看守則
監工也左右小門曰&KR0008;(音龍)歷左門曰&KR0008;歷右門再東則
追先閣欽天閣透珨碑在焉世廟御製欽天頌勒于碑
碑石光潤近似卧碑制也再南則御前作也
皇史宬之西過觀心殿射箭處稍南有門曰蒼龍其南
則昭明門其西南則嘉樂館也其北曰丹鳳門門列金
獅二内有正殿曰龍德左殿曰崇仁右殿曰廣智正殿
殿後則飛虹橋也橋以白石為之鑿獅龍鼃鼈魚蝦海
獸水波洶湧活躍如生云是三寶太監鄭和自西域得
之非中國石工所能製者橋之前右邊一塊缺損云是
中國補造屢易屢泐亦古跡也橋之南北有坊二曰飛
虹曰戴鼇姜立綱筆也橋之東西有天光雲影二亭又
北疊石為山山下有洞額曰秀巖以磴道分而上之其
高高在上者乾運殿也左右各聳一亭曰凌虚曰御風
隔以山石藤蘿花卉若牆壁焉又後為永明殿最後為
圓殿引流水遶之曰環碧又再東曰玉芝宫後殿曰大
德殿外劵門曰寶慶門曰延祥門曰佳麗門其東牆外
則觀心殿也自皇史宬東南有門通河河上曰湧福閣
舊名澄輝閣俗所謂騎馬樓者是也迤東沿河轉北則
吕梁洪則東安橋再北有亭居橋上曰涵碧又北則回
龍觀在焉其殿曰崇德者是也觀多海棠每至春深盛
開之時聖駕多臨幸之是河也從北安門外文昌宫迤
東步糧橋入經皮房内織染局巾帽局御馬監之東東
安門橋下至長安左門外迤東之玉河橋出焉北安門
内街東曰安樂堂凡内官有疾者送此調理山陵及外
厰九門官則不送也再南黃瓦西門之裏則内官監也
過北中門迤西則白石橋萬洪殿等殿至大高玄殿則
習學道經内官之所居也其北則裏冰窨也北中門之
南曰壽星殿左曰毓秀館右曰育芳亭後曰萬福閣其
上曰臻福堂曰永禧閣其下曰聚仙室曰延寧閣曰北
果園殿之西門内有樹一株掛鐵鑄雲板因年久樹長
遂銜雲版于樹榦之内止露十之三誠古跡也殿之東
曰永壽殿曰觀花殿植牡丹芍藥甚多曰集芳亭曰會
景亭曰翫春樓其下曰壽安室曰觀德殿亦射箭處也
與御馬監西門相對乃壽皇殿之東房萬歷中年始開
者殿之南則萬歲山俗所謂煤山者此也(故老云土查堆築而成崇)
(禎己巳冬大京兆疏亦曾誤指為有煤)山下樹木葱鬱鶴鹿成羣呦呦之
鳴與在陰之和互相喚發可並聞于霄漢間上有一成
磴道每重陽日聖駕在山頂陞座可遙望靡涯矣山之
門曰萬歲門再南曰北上門左曰北上東門右曰北上
西門西可望乾明門東可望御馬監也再南過北上門
則紫禁城之玄武門也
此上西門之西大高玄殿也其前門曰始青道境左右
有牌坊二座曰先天明鏡曰太極仙林曰孔綏皇祚曰
弘祐天民又有閣二座左曰炅(呼如陽)明閣右曰相(呼如陰)
靈軒内曰福靜門曰康生門曰高玄門曰蒼精門曰黃
華門殿之東北曰無上閣其下曰龍章鳳篆曰始陽齋
曰象一宫所供象一帝君範金為之高尺許乃世廟玄
修之御容也稍西曰石作曰圓明閣又西曰乾明門門
裏迤南曰兵仗局曰西值房即尚衣監所屬之袍房也
曰舊監庫屬内官監地方曰尚膳外監曰甜食房曰西
上北門其東向北者則西下馬門矣
紫禁城護城河一帶其東有内承運庫衙門起至北花
房止西岸有矮河牆羅列石作物料其東北角西北角
有澡馬河礓䃰石栅
自西北上門過西上南門向東則御用監也又南向西
則銀作局也再南過橋向南者曰靈臺亦有觀象臺銅
鑄渾天儀以測星度觀雲氣焉沿河西岸而南者曰寶
鈔司自西中門之西則尚寶監也鷹房司也屬尚監再
西出西苑門迤南向東曰灰池曰水碓水磨河之西土
坡之上曰昭和殿曰擁翠宫曰趯臺坡曰澄淵亭又北
曰紫光閣再西曰萬壽宫曰壽源宫嘉靖四十四年春
更曰百禄宫曰五福殿曰承祐殿左祐祥殿右祐寧殿
曰龍吉齋曰鳳祥館曰昭祥閣曰朗瑞居曰耀曦門曰
耀朗門曰含祥門曰成瑞門曰永和門曰永順門曰永
綏門曰永祉門曰納康門曰長寧門曰凝一殿其東曰
萬春宫曰含春殿曰萬和宫曰萬華宫曰萬寧宫曰御
饌庖曰體仁門曰履康門曰啟泰門曰納福門曰泰安
門其西曰仙禧宫曰仙樂宫曰仙安宫曰仙明宫其朝
東南起有門廿一曰常寧曰常和曰常善曰常耀曰金
寧曰攸順曰攸利曰金靜曰金瑞曰宣惠曰靜安曰素
康即灌木曰金寧即授衣曰常靜曰壽安曰康成曰東
和其南曰陽德曰永光曰嘉安其東曰柏木殿曰旋坡
臺即兔兒山顯揚殿也曰迎仙亭牌坊二南曰福巒北
曰禄渚臺上七層牌額曰玉光曰光華曰華耀曰耀真
曰真境曰境仙曰仙臺曰朝元館曰景德殿曰大光明
殿曰登豐門曰廣福門曰太始殿曰太初殿曰宣恩亭
曰饗社亭曰一陽亭曰萬仙亭後曰永吉門曰左安門
曰右安門曰太極殿曰統宗殿曰總道殿曰天元閣下
曰闡玄保祚朝東外二門曰天平曰豐和曰無逸殿曰
豳風亭曰落成殿金海石橋之北河之西岸向南曰玉
熙宫曰承華殿即迎翠殿曰寶月亭曰芙蓉亭曰清馥
殿曰丹馨殿曰錦芳亭曰翠芬亭曰長春門曰昭馨門
曰端芬門曰馥景門曰仙芳門曰馥東門曰馥西門曰
澄碧亭曰騰波亭曰飛靄亭曰騰禧殿即黑老婆殿也
曰王媽媽井河之上游倒影入水如城闕龍宫者曰乾
德殿即俗所云北臺是也高八丈一尺廣十七丈磴道
三分三合而上之萬歷二十九年夏建乾清宫牌子朝
中内官監總理陳永壽董其役至天啟元年十一月十
四日奉旨折毁平之天啟四年夏就其處為嘉豫殿其
門曰迎涼門牌坊南曰福渚北曰壽岳河中有亭五中
曰龍澤左曰澄祥右曰湧瑞左曰滋香右曰浮翠總謂
之曰五龍亭也又洞三上曰龍壽中曰玉華下曰遊仙
已上俱萬歷三十年秋添其三洞至天啟元年冬拆再
西則内教場也曰振武殿曰恒裕倉曰省斂事稍南臨
河有坊曰引祥橋其東則北閘口曰洪應殿曰壇城曰
轟雷軒曰嘯風室曰嘘雪室曰雲雨室曰耀電室曰清
一齋曰寶淵門曰靈安堂曰精馨堂曰馭仙次曰輔國
堂曰演妙堂曰入聖居也自北閘口迤南東岸曰船屋
乃冬日藏龍舟之所有弘濟神祠橋之南亦有船屋焉
再南曰玄熙殿有馬頭左擁翠亭右飛香亭後更名曰
玄潤亭再南曰陟山門通裏冰窨者也又西馬頭曰龍
淵亭曰念善館又有玄雷居又有亭曰龍湫又有殿曰
壽源即太素殿曰正心齋曰博敬齋曰素左門曰素右
門曰隆治門曰騰瑞亭曰滋祥亭又再南巋然若山者
廣寒殿即俗云蕭后梳粧臺也(萬歷七年傾頽其中錢多至元年號神宗亦曾)
(分賜輔臣張居正數枚)曰太液橋其牌坊曰堆雲曰積翠(今止存山石基)
(址天啟年間魏忠賢擅政又將舊砌山石俱拆毁焉)又再南曰圓殿即承光殿也
磚砌如城牆亦有雉堞以磴道分上之上有樓閣古松
松乃數百年物霜榦虬枝式如偃蓋凡枝之垂者皆以
杉木撑拄之此乾明門之西也其石梁如虹直跨金海
通東西之往來者曰玉河橋有坊二曰金鼇玉蝀(萬歷年間)
(每遇七月十五日道經厰漢經厰做中元法事放河燈于此橋之中一空約丈餘以木杇代石亦用木欄杆橋)
(之東岸)再南曰五雷殿即椒園也亦名蕉園凡修實錄成
於此焚草左迎祥館右集瑞館曰太玄亭曰問法所曰
臨漪亭曰水雲榭再南則至西苑門矣由玉河橋玉熙
宫迤西曰櫺星門迤北曰羊房夾道牲口房虎城在焉
内安樂堂在焉櫺星門迤西曰西酒房曰西花房曰大
藏經厰即司禮監之經厰也又西曰洗帛厰曰果園厰
曰西安裏門曰甲字等十庫曰司鑰庫曰鴿子房街南
曰惜薪司正西則西安門也櫺星迤西街南贓罰别庫
之門也門之東迤南曰蠶池曰陽德門又西曰迎和門
則萬壽宫之門也自陽德門外皆可以至河是河也由
北安門外藥王廟西橋下入縈迴洸漾蓄洩惟謹蓮藕
魚鰕味最美其萑葦茂密水禽上下儼若江南景云冬
至河凍可拖牀以木作平板上加交牀或稿薦一人在
前引繩可拉三二人行冰如飛遇積雪殘雲景更如畫
(世廟晚年尚玄修多居西内嘉靖壬寅正月十六日皇太子自宫中往見即絶河冰而過時閤臣夏言詞云胡)
(床穩坐渡層冰即指拖床作也萬歷年間臨御既久禁網疎闊每于河凍之後近京貧民羣來趁食即于皇城)
(内外凡有冰處拉拖床以餬口遇雪後林臯間拖床者艷素相間交拉如織亦有興豪乘醉而頻往返者至春)
(冰將泮或間有沉溺捐生)其河自寶鈔司東與護城河之西脈合流
過長安右門之北經承天門前再東過長安左門之北
自湧福閣會歸于皇城之巽域而總出焉
護城河者自北閘口分流經内官監白橋大高玄殿之
東北上西門之外半邊石半邊磚橋入此橋半用石者
防車輪耳大高玄殿前竪石牌二曰宫眷人等至此俱
下車馬(世宗尊崇玄教敬恪如此)水由橋下至紫禁城牆下護城河
而東而西經太廟之東玉芝宫飛虹橋之西而西脈則
自太社太稷壇之西至靈臺寶鈔司之東總合流于湧
福閣之河焉
紫禁城内之河則自玄武門之西從地溝入至廊下家
由懷公門以南過長庚橋與馬房橋由仁智殿西御酒
房東武英殿前思善門外歸極門北皇極門前會極門
北文華殿西而北而東自慈慶宫前之徽音門外蜿蜒
而南過東華門裏古今通集庫南從紫禁城牆下地溝
亦自巽方出歸護城河或顯或隠總一脈也(神廟久不臨御河遂)
(壅塞不通幫石圮泐者多魏忠賢專政時勒令疏通)是河也非謂魚泳在藻以恣
遊賞又非故為轉折以耗物料蓋恐有意外回禄之變
則此水儘可賴焉(天啟四年六科廊灾六年武英殿西油漆作灾皆得此水之濟而鼎建皇)
(極等殿大工凡灰泥等項皆用此水回想祖宗設立良有深意)且宫後苑魚池之水慈
寧宫魚池之水各立有水車房用驢拽水車由地灌以
運輸咸賴此河云
大明門内曰承天門其門裏之東一門内則太廟也西
一門内則太社太稷也曰端門内則六科也東曰闕左
門再東則松林會堆處也西曰闕右門其居中巍然而
向明者午門也鐘鼓在焉旗纛在焉曰左掖門曰右掖
門門之内居中向南者皇極門即承天門也俗所謂羅
兒天銅壺滴漏在此其左曰弘政門即東角門也考選
通政司參議及鴻臚寺官在此焉右曰宣治門即西角
門也居西向東曰歸極門即右順門也居東向西曰會
極門即左順門也皇極門内居中向南者皇極殿即奉
天殿也金磚玉瓦在殿額兩傍左向西者曰文昭閣即
文樓也右向東者曰武成閣即武樓也南北連屬穿堂
上有滲金圓頂者曰中極即華蓋殿也殿之兩傍東曰
中左門西曰中右門再北曰建極殿即謹身殿也俱嘉
靖四十一年重修工完所更改今名者也殿居中向後
高踞三躔白玉石欄杆之上與乾清門相對者雲臺門
也兩傍向後者東曰後左門西曰後右門即雲臺左右
門亦名曰平臺也凡召對閣臣等官或于平臺即後左
門也又東則景運門也西則隆宗門也隆宗門西向南
者仁德門也乾清門外左右金獅各一入門丹陛直至
乾清宫大殿其殿内居中向南大匾曰敬天法祖四字
則崇禎元年八月初四日懸掛係司禮監掌印高太監
時明筆也殿左曰日精門右曰月華門左小門曰龍光
右小門曰鳳彩殿之東西有斜廊廊之後左曰昭仁殿
右曰弘德殿東西各有角門宫後披簷東曰思政軒西
曰養德齋再北則穿堂居中圓殿曰交泰殿其滲金圓
頂亦猶中極殿之制也再北曰坤寧宫則皇后所居也
曰永祥門增瑞門俱萬歷二十五年二月十一日添額
宫之東披簷曰清暇居北園廊曰游藝齋俱崇禎五年
十月二十三日懸安者也宫後左曰景和門右曰龍福
門再北右曰端則門左曰基化門便接瓊苑東西門矣
(坤寧宫有門原曰廣運門至嘉靖十四年七月初二日改曰坤寧門萬歷三十三年乾清宫坤寧宫俱鼎建告)
(成至四十年後始御居乾清宫西煖閣)
乾清宫大殿之左向西者曰端凝殿尚冠等近侍所司
御服衮冕玉圭冠帶等錢糧貯此左向東者曰懋勤殿
(天啟皇剏造地炕于此恒臨幸之)此微垣北辰深邃之處中一路之大
略也
過日精門之東曰崇仁門稍南曰内東裕庫曰弘孝殿
曰神霄殿即舊名崇先殿也日精門在北向南曰景明
門今曰順德左門則東一長街也再北向西與龍光門
斜相對者曰咸和左門向南者曰景仁宫其東則東二
長街也南首曰麟趾門北首曰千嬰門麟趾門之東曰
延祺宫曰怡神殿再東曰嘉德左門又東則蒼震門也
(此門恒閉遇埽雪修造則開)咸和左門之北向西與景和門相對者
曰廣和左門向南者曰承乾宫東宫娘娘所居也東二
長街之東曰永和宫廣和左門之北向西與基北門相
對者曰大成左門向南者曰鍾粹宫今曰興龍宫東二
長街之東曰景陽宫(孝靖皇后曾居此)千嬰門之北並列者則
乾東之房五所其東後小門每月初四十四二十四日
打掃凡有事則開也宫正司六尚局皆在乾清宫之東
已上皆東一路之大略也
過月華門之西曰膳廚門即遵義門向南者曰養心殿
前東配殿曰履仁齋前西配殿曰一德軒後殿曰涵春
堂東曰隆禧館西曰臻祥館殿門南則司禮監太監秉
筆之直房也其後層尚有大房一連緊靠隆道閣後祖
制宫中膳房也(魏忠賢移膳房于怡神殿將此房亦改為秉筆直房)養心殿之西
南曰祥寧宫宫前向北者曰無梁殿(係世廟烹煉丹藥之處)其制
一木不有皆磚石砌成者
月華門之西南巋然者隆道閣原名皇極閣後更道心
閣至隆慶四年春更此名也左曰仁蕩門右曰義平門
(此二門原名會極歸極世廟時改之)閣之下曰仁德堂(即舊名精一堂隆慶四年春更者)
前曰仁德門(萬歷二十四年兩宫灾後開此門出入至神廟晩年移居乾清宫始閉不恒開也)
閣之東曰忠義室閣之西南過義平門則慈寧宫矣(萬歷)
(年間慈聖李老娘娘所居泰昌元年八月神廟皇貴妃鄭老娘娘亦居此神廟東宫昭妃鄭老娘娘亦居此天)
(啟七年八月後熹廟皇貴妃范娘娘又居此宫)
月華門往北曰順德右門則西一長街也再北向東與
鳳彩門斜相對者曰咸和右門即廣安門向南者曰毓
德宫即長樂宫萬歷四十四年冬更曰永壽宫其西則
西二長街也南首曰螽斯門北首曰北百子門螽斯門
西曰啟祥宫(神廟自兩宫灾先移居于毓德宫後遂移居于此宫萬歷三十年春聖體不豫曾召)
(輔臣沈一貫至此宫)此宫乃獻皇帝發祥之所原名未央宫世廟
入繼大統至四十年夏特更名曰啟祥宫門内石坊向
北扁石青地金字四原曰貞源茂始後更之曰聖本肇
初向南字四原曰慶澤無終後更之曰玄德永衍再西
則嘉德右門即舊名景福門也其兩旛杆插雲向南而
建者隆德殿也舊名玄極寶殿隆慶元年夏更曰隆德
殿供安玄教三清上帝諸尊神(萬歷四十四年十一月初二日被燬天啟七年)
(三月初二日重修)崇禎五年九月内將諸像移送朝天等宫安
藏六年四月十五日更名曰中正殿東配殿曰春仁西
配殿曰秋義東順山曰有容軒西順山曰無逸齋再西
北曰英華殿舊名隆禧殿供安西番佛菩薩像殿前有
菩提樹二株婆娑可愛結子可作念珠又有古松翠柏
幽靜猶山林焉(三十年秋各殿復供安聖像如前)自嘉德右門之西向
南者曰二南門門之北則八角井也水不堪汲天啟六
年亦曾修改而味竟不堪其廢井也再北曰四德門再
西曰咸安宫(穆廟繼選皇后陳老娘娘曾居于此天啟年間客氏曾移居之)
咸和右門之北向東與隆福門相對者曰廣和右門向
南者曰翊坤宫(油宫娘娘所居)西二長街之西曰永寧宫天啟
改曰長春宫(成妃李娘娘曾居此)
廣和右門向東與端則門相對者曰大成右門向南者
曰儲秀宫西二長街之西曰咸福宫百子門之東並列
者則乾西之房五所其西後小門凡有事則開如東後
小門總乾清門官經管故閉也已上皆西一路之大略
也東西二小門之外皆有惜薪司貯柴炭之園備宫中
進用焉
坤寧宫之後則宫後苑也欽安殿在焉供安玄天上帝
之所也有門曰天一之門殿之東北有足跡二傳云世
廟時兩宫回禄之變玄帝曾立此默為救火其靈跡顯
佑有如此者崇禎五年秋隆德英華殿諸像俱送付朝
天等宫大隆善等寺安藏惟此殿聖像獨存未動也曰
承光門曰集福門曰延和門苑内曰萬春亭曰千秋亭
曰對育軒曰清望閣曰金香亭曰玉翠亭曰樂志齋曰
曲流館曰四神祠曰硯花殿萬歷十一年春拆去纍垜
石山子劵門石扁名曰堆秀山山上蓋亭一座名曰御
景亭東西兩邊魚池二處其東曰浮碧亭西曰澄瑞亭
凡竒花異樹禽聲上下春花秋月景色可人東南曰瓊
苑東門西南曰瓊苑西門即東一長街西一長街之北
首也其南首則東西夾牆也
欽安殿後坤寧門嘉靖十四年秋更名曰順貞門其宫
牆外則紫禁城之玄武門每夜之更鼓在焉玄武門裏
迤東有廊下家可十一門而更鼓房則儘東首為紫禁
城之艮隅也
乾清宫門圍牆之内左右廊房之朝南半間者曰東夾
牆曰西夾牆特制糞桶堅好仍于幇溝處以木板為牆
離地二三尺開圓孔安竹筒長六七尺者十餘根為内
臣便溺免沾汚衣靴也慈寧宫西第等處皆宫眷内官
便溺之所宫牆之外磚砌劵門安大石于上鑿懸孔垂
之各有淨車在下接盛于每月初四十四二十四日開
玄武門及各小門掃之
自嘉德右門之西曰太安門其外向西曰長庚門凡放
夫匠淘溝及修造或年老有勞宫人病故皆奏開此門
以便出入其外自玄武門迤西可久開自北而南過長
庚橋至御酒房後牆曰長連可三十一門再前層曰短
連可三門並玄武門東計之通共五十四門總曰廊下
家俱答應長隨所住各有佛堂以供香火三時鐘磬宛
如梵宫凡遇有風之日即輪挨一人大聲巡警曰謹慎
燈燭牢插線香禁地嚴慎火燭有如此各門所栽棗樹
森鬱其實甜脆異常衆長隨各以造麫做酒貨賣為生
都人所謂廊下内酒是也長庚橋南有柿樹一株高二
丈餘每至霜後柿懸樹杪丹色可愛凡文書房並司禮
監監官典簿各占過宿直房
自隆宗門外朝東者曰司禮監經厰直房日用紙劄筆
墨書籍皆貯于此候御前取討過慈寧宫外層向東小
門之南曰北司房即文書房也再南曰司禮監管賞處
即兩班四撥寫字所居也亦有第房木桶竹筩為衆便
溺之所再南曰外膳房再南曰南司房即監官典簿直
房也隆宗門外朝西者亦監官典簿直房也有井存焉
再南則寶寧門門外偏西大殿曰仁智殿即俗所謂白
虎殿者是也凡大行帝后梓宫靈位在此停供其西南
曰御酒房西北曰馬房監官典簿奉旨問刑拷打内犯
之所門外有二大樁俗云裏馬房者此也東南曰思善
門門外橋西曰武英殿命婦朝皇后于此再西曰太庖
廚曰尚膳監乃第一員總理及管理僉書掌司所居也
武英殿之西南曰御用裏監乃把總等官所居再東曰
南薰殿凡遇徽號册封大典閣臣率領中書官篆寫金
寶金册在此(例有司禮監太監奉欽遣臨視管待御用監裏監把總管置辦盛席伺候必殺鹿一)
(隻蒸炰作羹以明豐侈此舊典也)再東曰歸極門所謂逍遙城者在六
科廊背後(此門之西南礓䃰之下漢王高煦寘銅缸中曾炙死于此至天啟年間鼎建大工時官匠)
(亦計議及此魏忠賢曰這是國家甚麽吉祥好勾當存之何為遂冺其迹今亡之矣)從歸極門裏
向西南入曰六科廊東西兩房掌司所居精微科及章
疏在焉過皇極門再東曰會極門凡京官上本接本俱
于此處各項本奉旨發抄亦必由此處會極門裏向東
南入曰内閣輔臣票本清禁處也出會極門之東礓䃰
下曰佑國殿供安玄帝聖像籖最靈其像金鑄成者曾
經盜去鎔化惟像首屢消不化盜惟藏之兜肚内晝夜
隨身後事遂由此發露將盜置法至于寶善門思善門
乾清門仁德門平臺之西室及皇城各門皆供關聖之
像佑國殿之東則内承運庫銀兩表裏等錢糧貯藏之
所也兩庫之間有槐一株自徽音門南望枝榦扶疎茂
翠可愛有井甘洌可用再東過一小石橋曰香庫乃内
府供用庫答應錢糧之所又稍北有庫一連坐東向西
有石碑曰古今通集庫係印綬監職掌古今君臣畫像
符劵典籍貯此每年六月初六日曬晾如皇史宬例再
北曰東華門門内有石橋橋之北有樹三株曰馬纓樹
高不足丈其葉似槐而細長晝舒夜斂其花粉紅色無
瓣而皆若蕊結角如椿亦可種而生是以名之曰馬纓
也再北曰馬神廟御馬監該班官及良馬十餘匹在此
有飛龍二大字太監蕭敬筆也會極門東向南者曰文
華殿也後殿扁曰二帝三王平治天下大經大法者乃
慈聖老娘娘御書後人多以為神廟御書分六行每行
二字前殿扁曰繩愆糾繆者亦慈聖老娘娘特命小臣
杜詩寫也殿内圍屏中數扇畫輿地圖左數扇貼文官
職名右數扇貼武官職名遇陞遷則更易之(此係萬歷初年輔臣)
(張文忠公居正所創進者至二十四年之後神廟御居啟祥宫另換一小圍屏高二丈中左右亦貼文武職名)
(于啟祥宫前殿安設)文華殿前後柱上對聯曰念終始典于學期
邁殷宗於緝熙殫厥心若稽周后又曰披皇圖考帝文
九㝢化成于几席游禮闕翔藝圃六經道顯于羹牆又
曰四海昇平翠幄雍容探六籍萬幾清暇瑤編披覽惜
三餘又曰縱横圖史發天經地緯之藏俯仰古今期日
就月將之益又曰西崑峙九玉之峯寶氣高騰册府東
壁耿雙星之曜祥輝遙接書林殿之側有九五齋臨寶
室精一堂恭默室殿之後曰玉食館端敬殿理辦房過
小門西北曰省愆居其制度用木為通透之基高三尺
餘下不令牆壁至地其四圍亦不與别處接連凡遇天
變灾眚聖駕居此以示修省之意殿之東曰神廚内有
一井凡每祭司井之神即于此井具儀祭之殿之西曰
崇本門殿之後曰刻漏房銅壺滴漏在此凡八刻水交
一時直殿監官抱時辰牌赴乾清門裏換之牌長尺餘
闊數寸石青地金字某時凡道途遇之者必側立讓行
坐者必起立亦敬天時之義也殿之東北向後開門者
曰聖躋殿供三皇歷代明醫御服藥餌之處也徽音門
裏亦曰麟趾門其内則慈慶宫也(神廟時仁聖陳老娘娘居此)内有
宫四曰奉宸宫曰勖勤宫曰承華宫曰昭儉宫其園之
門曰韶圃門曰麗園門曰擷芳殿曰薦香亭麟趾門之
東曰關睢左門其内則掌印秉筆直房所謂梨園者此
也西關睢右門再西轉角向西者曰元輝殿再北曰御
馬監直房每日伺候御乘良馬十餘匹在此(神廟時有進到大黑)
(牛二隻無角亦餵養于此)再北曰御用等監庫再北朝南者曰寶善
門(門之西舊有核桃棗樹數株乃二百餘年所培植者魏忠賢因天啟二年夏風變除去以便跪馬)門
内迤東曰慈慶宫後門門之外神廟末年鑿一井味極
甘洌北曰奉先殿即内太廟也街東曰隆祀門其内則
外東裕庫也街西再北曰蒼震門又街東再北並列二
門向西者曰履順曰蹈和則號殿仁壽宫之外層小門
也内有&KR0938;鸞宫喈鳳宫凡先朝有名封之妃嬪無名封
之宫眷所居養老處也各有應得養贍膳銀喫穿至病
終之後該號殿看門官稟知司禮監監官典簿題知奉
旨著照某封某氏例發送此巷自寶善門亦可通玄武
門俗稱狗灣其居中之門曰蓮花門也
景運門南朝西者都知監之直房也隆宗門北朝東者
司禮監人數之直房也每夜五更攢點至曉報九刻水
者刻漏房官及答應長隨也隆宗門南朝東者曰協恭
堂
慈寧宫慈慶宫皆有花園有井皆有庫藏而乾清宫兩
傍之宫各有井無花園惟鍾粹宫有松數株耳
附記
京北沙河鞏華城有門四南曰扶京東曰鎮遼西曰威
漠北曰展恩内有駐鑾宫曰龍蹕門曰龍蹕殿曰廣載
宫東曰凝禧之殿曰華鸞宫曰集祥宫西曰景惠之殿
曰翠鳳宫曰會祖宫東曰麗春門曰布和門西曰延秋
門曰宣澤門北曰寧遠門
天壽山紅門裏曰時陟門曰時陟殿曰松露殿曰肅敬
殿曰修儀館曰飾容館曰聖蹟亭曰感思門曰感思殿
曰九龍池曰粹澤亭曰老君堂曰長生蹟曰長生亭
湖廣承天府即世廟發祥之所舊名安陸州今改曰承
天府即興都也曰重明門曰麗正門曰龍飛門曰龍飛
殿曰啟運殿曰卿雲門曰卿雲宫曰鳳祥宫曰弘載宫
曰春暉門曰秋朗門曰純一門曰純一殿曰世子府曰
泰禋門曰承配殿曰保和門曰太和門曰啟祚門曰受
命御極之殿曰青霄殿曰福寧殿門曰慶源殿曰光熙
門曰元佑宫門曰儲祉門曰元佑門曰元佑寶殿曰宣
真殿曰衍法殿曰隆祥殿曰三洞殿
明宫史卷一
