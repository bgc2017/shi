明宫史卷二
明吕毖撰
内府職掌
祖訓所載設立内府衙門職掌品級間有所未及載并
載而未詳者謹譜次梗概于左按内府十二監曰司禮
曰御用曰内官曰御馬曰司設曰尚寶曰神宫曰尚膳
曰尚衣曰印綬曰直殿曰都知又四司曰惜薪曰寶鈔
曰鐘鼓曰混堂又八局曰兵仗曰巾帽曰針工曰内織
染曰酒醋麵曰司苑曰浣衣曰銀作已上總謂之二十
四衙門也此外有内府供用庫内承運府庫等處亦臚
列于後以備考焉
司禮監
掌印太監一員秉筆隨堂太監八九員或四五員設有
象牙小牌一面長寸餘每日申時交接輪流該止凡每
日奏文書自御筆親批數本外皆衆太監分批遵照閣
中票來字樣用硃筆楷書批之間有偏傍偶誤者亦不
妨略為改正最有寵者一人以秉筆掌東厰掌印秩尊
視元輔掌東厰權重視總憲兼次輔其次秉筆隨堂如
衆輔焉皆穿貼裏先斗牛次陞坐蟒先内府騎馬次櫈
杌祿米每陞一級則歲加十二石各家私臣曰掌家職
掌一家之事曰管家辦理食物出納銀兩曰上房執掌
箱櫃鎖鑰曰掌班曰領班鈐束兩班答應官人曰司房
打發批文書謄寫印奏文書其下則管帽管衣靴茶廚
房打聽官看莊宅皆瑣屑事務也其餘大小衙門遇有
應題奏事情皆先關白司禮掌印秉筆隨堂而始行凡
御前親近大内臣如乾清宫管事打夘牌子其秩亦顯
榮猶外庭之勲爵戚臣然皆得掌各衙門之印視其寵
眷厚薄而欽傳畀之不拘資次
司禮監提督一員秩在監官之上于本衙門居住職掌
古今書籍册葉手卷筆硯墨綾紗絹布紙劄各有庫貯
之選監工之老成勤敏者掌其鎖鑰所屬掌司四員或
六七員佐理之并内堂亦屬之又經厰掌司四員或六
七員在經厰居住只管一應經書印板及印成書籍佛
藏道藏番藏皆佐理之自提督之下則監官典簿十餘
員第一員監官提督皇史宬并新房候轉提督俱輪流
該止在廊下家宿專理皇城内一應禮儀刑名鈐束長
隨當差聽事各役關防門禁其次六科廊掌司六員或
八員分東西兩房管精微科内外章疏及内官履歴脚
色職名月報逃亡事故數目其次又數十員或八員管
二十四衙門山陵等處内官級職姓名撰寫每日傳行
聖旨稽查門禁鈐束當差聽事題奏應行禮儀應頒賞
賜其次六科廊謄黃寫字一員其次管賞寫字則按節
令挨次題稟禮儀文書及賞例或百餘員或數十員分
兩班四撥各撥若干人其班按十二支輪之曰頭頂整
一日過夜曰守早從夘至申曰守晚從申至次日天明
曰末頂整一日過夜方得下班歇息四日也凡遇聖駕
朝講遊幸穿麟補紅&KR2177;&KR2956;或青&KR2177;&KR2956;執藤條攔擋者皆
掌司人數寫字者也或轉經厰司禮監掌司者則每撥
内另有一種衙門寫字共十餘員挨補而已自提督至
寫字皆穿&KR2177;&KR2956;凡出入皇城各門俱門軍接與擋道自
内書堂奉旨撥𣲖名曰正途其次或乞恩奏保改陞者
亞焉
文書房官八員或十員職掌通政司使每日封進本章
并會極門京官所上封本及在内各衙門本天下各藩
府本府有大小濃淡之不同文書房各以名銜前後分
管之其在外之閣票在内之答票一應旨意聖諭御札
俱由文書房落底簿發行(凡御前面考隨堂秉筆自崇禎元年冬欽出事君能致其)
(身題考鄭太監之惠曹太監化淳中式始至十二年夏李太監承芳署司禮監印時其名下顧三聘者亟欲陞)
(遷遂密托已之名下王建鼎代作選於衆時文一篇被巡綽發其狀李遂不得已奏知聖上立將三聘責斃降)
(建鼎淨軍發南海子看守牆舖其年秋季禠職逮獄)
内書堂讀書(宣德年間創始命大學士陳山教授之後以内臣任焉)凡奉旨收入
官人選年十歲上下者二三百人撥内書堂讀書本監
提督總其綱掌司分其勞學長司其細擇日拜聖人請
詞林衆老師初則從長安右門人北安門出後則由北
安門出入每學一名亦各具白蠟手帕龍掛香以為束
脩至書堂之日每給内令一册百家姓千字文孝經大
學中庸論語孟子千家詩神童詩之類次第給之又每
生給刷印倣影一大張其背書號書判倣然判倣止標
日子號書不點句也凡有志官人另有私書自讀其原
給官書故事而已派年長有勢力者六人或八人為學
長選稍能寫字者為司房凡背書不過寫倣不堪或損
汚書倣犯規有過者詞林老師批付提督責處之其餘
小字輕則學長用界方打手重則于聖人前罰跪再重
則扳著幾炷香扳著者向聖人前立彎腰用兩手扳著
兩脚不許體屈屈則界方亂打如雨或半炷香或一炷
香其人必眼脹頭眩昏暈僵仆甚而嘔吐成病者此最
酷不近理之法也(凡強凌弱衆暴寡長欺幼者每賄托學長借公法以報私怨)諸凡
讀書官人遇節令朔望亦放學一日其每日暮臨散則
排班題詩不過雲淡風輕之類按春夏秋冬隨景而以
腔韻題畢方擺列魚貫而行誤亂攙越者必羣打詬辱
之别衙門官遇學生擺列行走必拱手端立讓過即司
禮老公遇之亦然凡各衙門缺寫字者即具印信本奉
討奉旨撥給若干即挨名給散若已撥散將完無人讀
書該監題知于二十四衙門官占官下及監工改讀書
以補之
禮儀房(署在東安門外舊都府草場之東向南)提督太監一員掌印或秉
筆攝之掌司數員寫字管事數員本房長隨數員掌管
一應選昏吉禮每月春夏秋冬四仲月選乳婦生男十
口生女十口月給食料在妳子府居住凡宫中有喜鋪
月子房則生男生女各一二口在文華殿外西北臨河
之小房住及報生皇子則用生女妳口皇女則用生男
妳口彌月剪髮百日命名及請髮留髮入囊册立册封
選妃打扒角選駙馬一應禮儀皆經理之
中書房掌房官一員散官十餘員係司禮監監工年老
資深者挨轉專管文華殿中書所寫書籍對聯扇柄等
件承旨發寫完日奏進御前凡宫中糊飾如不放外匠
便只是監工并學手藝牌子糊飾挨轉此處并御前作
至貧老無依則發外經厰看守以待斃焉凡司禮監掌
印秉筆隨堂故後各有牌位送外經厰供安各有影像
送至西直關外大佛寺供安看厰監工守寺僧人侍香
火不絶也
御前作掌作官一員散官十餘員亦是監工年老資深
者挨轉專管營造龍牀龍桌箱櫃之類合用漆布桐油
銀硃等物料奉准于甲字等庫關支已上二處亦掌印
或秉筆提督之
司禮監外差南京正副守備太監二員關防一顆其文
曰南京守備内官關防護衛留都為三千里外親臣轄
南京内府二十四衙門孝陵神宫監等官奏進神帛鰣
魚苗薑等鮮各衙門印文比北京各多南京二字
孝陵神宫監掌印太監一員别衙門可陞不係司禮監
也轄本陵僉書掌司及謫南種菜淨軍人等
天壽山守備太監一員關防一顆轄十二陵掌印僉書
工部厰掌司等官凡每年清明親率各掌印來京奏添
土木每歲辦進松花黃連茶核桃榛栗等果各陵皆有
涼果厰在京
鳳陽守備太監一員關防一顆護衛皇陵轄僉書數十
員兼管高牆犯宗
湖廣承天府守備太監一員關防一顆轄僉書數十員
轄承德荆襄地方護衛顯陵徵收籽粒每年進茶扇葛
布手巾香茶
太嶽太和山即武當山也鎮守太監一員轄均州等處
經管本山香火羽流辦進榔梅鷹嘴筍騫山茶等件
正陽等九門永定等七門正副提督太監二員關防一
顆
已上六處秩在文書房監官之上并孝陵掌印各有勅
諭(又正陽等門掌司一員秩視六科廊然不隨内轉缺則補之近已裁革不補)
大壩等馬房正副提督太監二員勅諭關防秩在文書
房之次外衙門官亦間任之
蘇杭織造太監一員亦有勅諭關防秩視秉筆
東厰(成祖即位永樂十八年始置其外署在東安門外迤北)提督太監一員關防
一顆其勅諭最為隆重凡内官奉差關防皆曰某處内
官關防惟此處篆文曰欽差總督東厰官校辦事太監
關防至天啟四年因避御諱改鑄官旗本厰設有掌貼
刑千百戶二員掌班領班司房四十餘名圓帽皂靴穿
直身十二顆管事圓帽&KR2177;&KR2956;皂靴其攩頭辦事百餘名
分子丑寅夘十二顆圓帽&KR3665;褶白靴番役可千餘名外
署大廳之左小廳供岳武穆像一軸廳後磚影壁雕狻
猊等獸狄梁公斷虎故事大廳之西有祠堂内供從來
掌厰職名牌位前有坊曰百世流芳稍南有獄一處凡
重犯則繋獄輕犯干連則在署外之店也署西面有門
以通出入向南大門未嘗輕開也凡中府等處會審大
獄北鎮撫司拷訊重犯本厰皆有人聽記其口詞一本
拶打數一本于本日晩或次早奏進每日訪看兵部有
無進部有無塘報京城各門皇城各門關防出入俱有
事件奏聞或地方失火或雷擊何物亦奏聞之又每月
晦日奏報在京雜糧米豆油麵之價(此祖宗以來良法深意欲九重之上)
(覽物價之貴賤即可知農歲之豐歉以商賈之通塞便可知道路之夷塞也)凡皇城禁地人
命亦皆有事件其内署在東上北門之北街東混堂司
之南有匾曰朝廷腹心有至聖堂有井其掌厰公宫中
直房有欽給密封牙章一枚凡事件應封奏者以此鈐
封
内官監
掌印太監一員其所屬有總理管理僉書典簿掌司人
數寫字監工自典簿以下分三班宫中過夜每班掌司
第一人曰掌案所管十作曰木作石作瓦作搭材作土
作東行西行油漆作婚禮作火藥作并米鹽庫營造庫
皇壇庫裏冰窨金海等處凡國家營建之事董其役凡
御前所用銅錫木鐵之器日取給焉外厰甚多各有提
督等官真定府設有插印木植管理太監一員則内官
監之外差也四年一換只有本監公文無勅書關防又
寶坻縣收籽粒西湖河差大石窩白虎澗等處各有提
督俱外差也凡内外修建分封藩王府第外差須數萬
金營求方能到手領勅書關防前去工竣即回凡大行
帝后陵寢妃嬪皇子女薨逝修造坟塋及完婚修理府
第皆其職掌
御用監
掌印太監一員裏外監把總二員猶總理焉有典簿掌
司寫字監工凡御前所用圍屏擺設器具皆取辦焉有
佛作等作凡御前安設硬木庫桌櫃閣各象牙花梨白
檀紫檀烏木鸂鶒雙陸棋子骨牌梳櫳螺甸填漆雕漆
盤匣扇柄等件皆造辦之仁智殿有掌殿監工一員掌
管武英殿中書承旨所寫書籍畫扇奏進御前亦猶中
書房之于文華殿中書也
司設監
掌印太監一員有總理僉書等官如内官監而所職掌
者鹵簿儀仗圍幕褥墊各宫冬夏簾涼席帳幔雨袱子
雨頂子大傘之類事最煩苦遠不逮御用監内官如遇
御前打點庫藏擡箱則此三衙門之人皆任重擡運不
敢憚勞
御馬監
掌印太監一員有監督提督四衛勇士小厮有監官有
典簿掌司寫字拏馬等官有象房掌房等官有母象九
隻各居一房缺則奏于外象房改補金鞍作長隨房等
處有各灘監工本監象房之東有裏草攔草場皇城之
外有天師菴草場舊都府草場(天啟六年夏舊都府草場失火魏忠賢督率内)
(外官員軍士人等救撲三日始息)
神宫監
掌印太監一員司禮監監官或文書房無力者升之有
僉書掌司十餘員在端門之左九廟在焉四孟之朔聖
駕親享之正旦節及别朔或遇日食則改卜于初五日
其餘節令祀事惟謹即外太廟也其地不許畜犬(萬歷年間)
(掌印杜用養一獬&KR3851;小狗最為珍愛東厰李太監訪知之指為違禁不敬聲欲恭奏用費千餘方得免)
尚膳監
掌印太監一員光祿寺西門提督太監一員西華門内
裏監有總理一員管理僉書掌司數員寫字監工及外
牛房羊房等厰監工共百餘員而擡供養官撥子官長
隨各數十員光禄寺涼樓醬房逢七等項各有監工坐
家名色職掌造辦每日早午晚奉先殿供養膳品乾清
宫等宫一號殿仁壽宫等宫眷月分廚料各有差等凡
有御前掌印秉筆管事牌子暖閣近侍及外之内閣文
華武英殿中書畫士卓兒銀兩咸光祿寺職掌用典簿
關防緘封每月酒飯一桌折銀十兩有竒半桌者五兩
有奇到每月晦照欽賞數目坐名頒給之凡遇大典禮
聖駕升大座則司禮監催督光禄寺備辦茶飯鐘鼓司
承應九奏之樂有所謂炰鳳烹龍者鳳乃雄雉龍則宰
白馬代之耳至如南京等處進到各樣鮮品皆屬收納
(天啟以前凡聖駕每日三時所進之膳俱司禮監掌印秉筆掌東厰者二三人輪辦之近年改由此監亦節省)
(意至崇禎十三年復照舊例挨月輪辦遵祖制也)
尚寶監
掌印太監一員僉書等官可數十員職掌御用寶璽勑
符將軍印信其所司者尚寶司凡所領寶璽曰皇帝奉
天之寶郊天齋醮用之曰尊親之寶上尊號用之曰親
親之寶有大小二顆與藩府用之曰誥命之寶勅命之
寶廣運之寶則用之最多也曰御前之寶則宫中庫藏
箱鎖用之曰御藥謹封則牙刻者也御藥房用之凡勑
命遠出者仍用一黃紙封套上下悉用一牙刻方寶封
識之其文曰册符出騐四方其餘寶咸玉刻也凡寶皆
内尚寶女官掌之遇用寶則尚寶司以揭帖赴尚寶監
尚寶監請旨然後赴内司領取歲用寶三萬餘顆歲用
寶色銀六十餘兩工部虞衡司辦進其餘寶璽尚多不
恒用(天啟甲子冬河南巡撫樸紹遣副使張夢鯨進到寶璽玉質瑩潔欵制渾其文曰受命于天既壽)
(永昌似小篆不甚古角無刓缺的非秦璽想是宋元時偽造者)
印綬監
掌印太監一員僉書掌司數十員職掌古今通籍庫并
鐵劵誥勅貼黃印信圖書勘合符騐信符諸事及南京
觧到文武誥軸凡追奪誥命交納本監會同該科給事
中中書舍人於勘合底簿内附寫為事緣由類于本監
後小門之西傍河牆焚化
直殿監
掌印太監一員僉書等官數十員職掌皇極建極中極
武英文華殿廷樓閣廊廡洒掃之役最勞苦冷局無大
廳公署也
尚衣監
掌印太監一員管理僉書掌司監工數十員掌造御用
冠冕袍服履舄靴韈之事兵仗局之南舊監庫之北即
本監裁縫匠役成造御服之袍房也又名曰西直房
都知監
掌印太監一員不甚顯貴餘者皆本監寫字長隨各有
青紅執事衣服凡聖駕出朝謁廟等項在前警蹕清御
者即此監之官也手執骨朵身穿鸚&KR1765;等補子戴平巾
或官帽亦有穿圓領&KR2177;&KR2956;者其人極寒苦難以陞轉下
下衙門也
惜薪司
掌印太監一員總理數十員僉書掌道掌司寫字監工
數十員各外厰又數十員專管宫中所用柴炭及二十
四衙門山陵等處内官柴炭每月初四十四二十四日
開玄武等門放夫匠打掃淨車及擡運堆積糞壤每歲
春煖開長庚蒼震等門放夫役淘浚宫中溝渠正旦節
安彩粧凡遇冬寒宫中各銅缸木桶該内官監添水奏
安鐵篘其中每日添炭以防冰涷凡宫中所用紅籮炭
者皆易州一帶山中硬木燒成運至紅籮厰按尺寸鋸
截褊小員荆筐用紅土刷筐而盛之故名曰紅籮炭也
每根長尺許圍可徑二三寸不等氣煖而耐久灰白而
不爆如曾經伏雨久淋性未過盡而火氣大熾多能損
人倏令炫暈昏迷發嘔大人尚可皇子女嬰幼何堪又
宫中咸木做地平牆壁多缺土氣凡乳母畏寒皇子女
或中此毒不覺屢致薨夭不可不深為察也順天府歲
供糯米一十五石一斗永平府歲供紅棗一萬五千五
百七十斤于紅籮炭交納之厰中舊有香匠塑造香餅
獸炭又塑造將軍或福判仙童鍾馗各成對偶高二尺
許用金彩裝畫如門神黑面黑手以存炭制名曰彩粧
于十二月二十四日奏安于宫殿各門兩傍此亦歲暮
植將軍炭于門旁之遺意也至次年二月初二日仍擡
歸本厰修補裝新臨年節再安(魏忠賢擅政時各增而大之所費百倍于前傀)
(儡體做法高八九尺丈餘不等穿以真正綾絹紵紬佩以真正弓矢兵器鬚眉直竪猛惡如生又恐無知之人)
(戲弄損壊凡該地方近侍必明燈看守雖冰雪寒夜不敢遠離必交接明白人人敢怨而不敢言)凡隆
德等殿修建齋醮焚化之際用楊木長柴宫中膳房用
馬口柴内官關領則片柴也外有北厰南厰西厰新南
厰等處各有掌厰僉書監工貯收柴炭以聽關支
鐘鼓司
掌印太監一員僉書數十員司房學蓺官二百餘員掌
管出朝鐘鼓凡聖駕朝聖母回及萬壽聖節冬至年節
升殿回宫皆穿有補紅貼裏頭戴青攢頂綴五色羢在
聖駕前作樂迎導宫中升座承應凡每年九月登高聖
駕幸萬歲山端午鬭龍舟插柳歲暮宫中驅儺以及日
月蝕救護打鼓皆本司職掌西内秋收之時有打稻之
戲駕幸旋磨臺無逸殿等處本司扮農夫村婦及田畯
官吏徵租交納詞訟等事内官監等衙門伺候各用器
具(亦祖宗使知稼穡艱難之意)又過錦之戲約有百回每回十餘人
不拘濃淡相間雅俗並陳全在結局有趣如說笑話之
類又如雜劇故事之類各有引旗一對鑼鼓送上所粧
扮者備極世間騙局俗態并閨閫拙婦騃男及市井商
匠刁賴詞訟雜耍把戲等項皆其承應又御用監武英
殿畫士所畫錦盆堆則名花雜果或貨郎擔則百物畢
陳或將三月韶光富春山子陵居等詞曲選整套者分
編題目畫成圍屏按節令安設又上元之前或于乾清
宫丹陛上安七層牌坊燈或于壽皇殿安方員鰲山燈
有高至十三層者派近侍上燈鐘鼓司作樂内府供用
庫備蠟燭内官監備竒花火砲巧線盆子烟火火人火
馬之類又水傀儡戲其製用輕木雕成海外四夷及蠻
王仙聖將軍力士之像男女不一約高二尺餘止有臀
以上無下體油漆彩畫如生每人之下平底安一栒夘
用長三尺許竹板承之長丈餘闊數尺進深二尺餘深
方木池一箇錫箱不漏添水七分下用櫈支起又用紗
圍屏隔之經手動機之人皆在圍屏之内自屏下游移
動轉水内用活魚蝦蠏螺蛙鰍鱔萍藻之類浮水上聖
駕升座向南則鐘鼓司官在圍屏之内將人物各以竹
片托浮水上游鬭玩耍鐘鼓喧鬨另有一人執鑼在旁
宣白題目替傀儡登答讚導喝采或英國公三敗黎王
故事或孔明七擒七縱或三寶太監下西洋八仙過海
孫行者大閙龍宫之類惟是暑天白晝作之猶耍把戲
者耳(天啟六年以後凡御前撒科打院本有鐘鼓司僉書王進朝綽號王瘤子者抹臉詼諧公然稱讚惜)
(薪司怎樣軫恤商人内府庫怎樣米積天堆東厰怎樣釐奸剔弊寶和店怎樣裕國通商内修朝殿外鎮邊疆)
(或稱好個魏公公或誇好個魏太監聖顔每為喜悦)其人物器具御用監也水池
魚鰕内官監也圍屏帳幔司設監也大鑼大鼓兵仗局
也
寶鈔司
掌印太監一員管理僉書十餘員掌司監工數十員每
年工部商人辦納稻草石灰木柴若干萬斤又香油四
十五斤以為膏車軸之用抄造草紙竪不足二尺闊不
足三尺各用簾成一張即以獨輪小車運赴平地類總
入庫每歲進宫中備宫人使用至于皇上所用草紙則
係内官監紙房抄造淡黃色綿軟細厚裁方可三寸餘
進交官淨近侍收非此司造也(神廟至天啟惟市買杭州好革紙用之祖宗時)
(造鈔印板及紅印聞其在庫中貯埋其衙門左臨河後倚河有泡稻草池而每年池中濾出石灰草渣三百餘)
(年陸續堆積竟成一卧象之形名曰象山有作房七十二間各具一竈突朝天名曰七十二凶神凡空闊地土)
(最宜種蔬今畦圃綿亘桔橰相聞若田家清野之象云)
混堂司
掌印太監一員僉書監工數員職司沐浴堂子惜薪司
月給柴薪内官監撥有夫役今事皆廢弛凡内官皆于
皇城外有堂子之佛寺内沐浴有未選中的淨身男子
俗稱無名白即古之私白者為之擦澡討賞該寺僧擅
其利而無名白分其餘潤故内官全不來司沐浴也
銀作局
掌印太監一員管理僉書數員寫字監工數十員專管
造金銀銀鐸針及挑杖金銀錢金銀豆葉等豆者圓珠
重一錢或三五分不等豆葉則方片其重亦如豆不拘
其數以備欽賞之用又造花銀每錠十兩不等止可八
成許又祖宗舊制有票兒銀重十兩五兩三兩二兩一
兩至一錢之方塊其色止有六七成上有分兩印子(魏忠)
(賢時久廢不造止以細絲銀鑿賞之失祖宗節省之意矣)
浣衣局
掌印太監一員僉書等數十員惟此署不在皇城内在
德勝門之西俗所稱漿家房是也凡宫人年老及有罪
退廢者發此局居住内官監例有供給米鹽待其自斃
以防漏洩大内之事法至善也(天啟七年十一月客氏笞死於此)
兵仗局
掌印太監一員管理僉書十餘員軍器庫提督一員掌
關防掌司一員掌司寫字監工數十員職掌成造刀鎗
劒戟鞭斧盔甲弓矢各樣大小神器又火藥局一處屬
之宫中元山上鰲山頂之燈例點放神器三位則監工
事也凡每年七夕宫中乞巧小針并御前鎖鑰鎚錐針
剪之類及日月蝕救護鑼鼓響器宫中做法事鐘鼓鐃
鈸法器皆隸之是以亦稱為小御用監也
巾帽局
掌印太監一員管理僉書掌司監工數十員職掌内官
長隨内使小火者平巾官帽每年入夏據現在員數具
題移文工部至冬初即于節慎庫領銀十餘萬兩給散
内官内使人等靴料凡有羨餘繳進御前凡新陞秉筆
即送朝衣冠笏帶鞋一分凡選中駙馬中使之家正帽
閽者之猪觜帽插柳跑馬勇士之員帽藩王之國其旗
尉靴帽帶若干分皆本局造送之奏上於工部文領工
價(其署後臨河有梓潼帝君廟𫝊云神像是順流漂入至此不動遂建祠祀之籖最靈)
針工局
掌印太監一員餘與巾帽局同職長内官長隨内使小
火者冬夏衣每年遞散一次遇辰年戌年冬散鋪蓋銀
一次凡宫中做法事揚幡桌圍等件皆隸焉凡内官曾
賜蟒衣退出宫及病故者各具本交還本局收
内織染局
掌印太監一員總理僉書掌司寫字監工數十員掌染
造御用及宫内應用縀疋絹帛之類有外厰在朝陽門
外澣濯袍服之所又有藍靛厰在都城之西亦本局之
外署也(萬歷三十六年始建西頂娘娘廟于此其地素窪下時都中有狂人倡為進土之說凡男女不)
(論貴賤筐擔車運或囊盛馬䭾絡繹如織以徼福焉甚而處女美婦藉此機會以恣遊觀咸坐二人小轎懷中)
(抱一土袋香紙以往進之殊可笑也)
酒醋麵局
掌印太監一員管理等官與别局相若也職掌内官宫
人食用酒醋麫糖諸物浙江等處歲供糯米小麥黃豆
及穀草稻皮白麵有差以備御前宫眷及衙門内官之
用與御酒房不相統轄
司苑局
掌印太監一員管理等官同前職掌宫中諸處蔬果及
種蓺之事歲用黑豆穀草山東等處歲供之御前所用
瓜菜茶料俱此局與林衡等上林苑海子同辦之
已上總謂之二十四衙門惟浣衣局在皇城之外
也
内府供用庫
掌印太監一員總理管理僉書掌書寫字監工共百餘
員專司皇城内二十四衙門山陵等處内官食米每員
每月四斗有油庫蠟庫等處廳前懸木魚一尾長可三
尺許以示有餘糧之意也凡御用白蠟黃蠟沉香等香
皆取辦于此庫其印非九重倚毗最有寵眷者不得掌
也司禮監掌印掌東厰秉筆管事牌子等歲賜禄米各
於季冬給散之宫中各長街設有路燈以石為座銅為
樓銅絲為門壁每日晩内府庫監工添油點燈以便巡
視關防(魏忠賢擅政盡行廢弛以便冥行毋敢言者)
司鑰庫
掌印太監一員管理僉書寫字監工可數十員凡寶源
局等處鑄出制錢該部進交本庫備御前取討賞賜之
用庫中積有歷代古錢洪武以來大錢(魏忠賢時導帝濫賜左右幾無)
(孑遺)凡乾清等門及午門東華門等門鑰匙皆本庫監工
於五更三點時自宫中發出分啟各門其鑰即便繳回
其印文曰司[門@龠]庫印俗名曰天財庫
内承運庫
掌印太監一員近侍僉書太監十餘員掌司寫字監工
數十員其署在東下馬門其職掌庫藏在宫内者曰内
東裕庫曰寶藏庫皆謂之裏庫其會極門寶善門迤東
一帶及南域磁器等庫者皆謂之外庫也凡金銀紗羅
紵絲閃色織金錦羊羢玉帶内塊象牙瑪瑙寶石珍珠
珊瑚之類總隸之又浙江等處每歲夏秋麥米共折銀
一百一萬有竒即國初所謂折糧銀今所謂金花銀是
也候解到京于每季仲月由長安右門入經進本庫交
收此印及直殿監印鐘鼓司混堂司印靈臺印皆本衙
門第一員僉書挨掌不係貴近内臣掌至崇禎三年冬
便改以貴近内臣掌也凡内官陞玉帶即于本庫領取
及褫䧏病故仍具本交還南京供應機房太監一員則
本庫外差有勅諭關防所謂漢府織造是也其署漢庶
人高煦遺址
靈臺
掌印太監一員近侍僉書數員看時刻近侍三十餘員
學習數十員凡遇收選宫人則撥三四十名年幼者讀
步天歌陰陽雜法天官星歷等書習寫算觀星氣輪流
上臺以候測變畀呈稟掌印具呈司禮監掌印據實奏
聞其占候書曰觀象玩占曰流星撮要等書皆抄謄授
受不敢傳布于外世雖有抄本玩占多差訛不全未足
信也其教法極嚴比司禮監書堂之學較勝云每年歷
樣造歷係靈臺欽天監公同經管
御酒房
提督太監一員僉書數員專造竹葉清等各樣酒并糟
瓜茄惟乾豆豉最佳外庭不易得也
牲口房
提督太監一員僉書數員收養異獸珍禽有虎城羊房
彈子房
掌房一員僉書數員專備彈弓所用泥彈大小輕重各
有等第以黃布作袋盛之
刻漏房
官十數員不隸靈臺專管每日時刻晝則文華殿後每
一時至即令直殿監官入宫換牌每夜攢點後至天明
則隆宗門外報九刻水之第一聲而答應長隨接報第
二聲如某時初一至初四某時正一至正四之類為接
班起早之候也
更鼓房
凡有罪内臣謫司其事挨年久者一員予牌帽總之平
巾烏木牌者數人佐之餘者曰二牌曰定水牌子其餘
則淨軍每夜五名輪流上玄武門樓打更每夜自一更
三點起至五更三點止按數目用藤條擊鼓用檀木榔
頭擊點點者銅鑄之大雲板也例則一更一人上樓不
許攜燈晴夜尚可惟風雨晦冥苦不可言如有錯誤即
責處之
甜食房
賞房内官一員協同内官數十員經手習學造辦虎眼
等糖栽松減煠等樣一切甜食于内官監取討戧金盒
粧盛進安御前兼備進賜各宫及欽賜閣臣等項其造
法器具皆内官自行經手絶不令人見之是以絲窩虎
眼糖外廷最為珍味又七月十五日進獻波羅蜜亦所
造也
縧作(即洗白厰)
掌作内官一員協同内官數十員經手習學織造各色
兜羅羢各色五毒等縧花素勒甲板縧及内官長隨小
火者牌繐縧惟兜羅羢織法傳自西域外毋敢私織者
甜食房并此厰皆屬内御用監轄最寒苦可憫
裏草攔草場
在皇城内東北隅御馬監大門之南永樂初年建收料
豆至宣德年間將中府草場之草分授始立場有倉厫
也
中府草場(即舊都府草場)
在東安門外妳子府街永樂初創收御馬草傳云是勝
國時都督府故名
天師菴草場
在皇城外東北角正統年間以張天師舊處改建故名
牆外有井甘冽可用不減十王府街之井也
已上共謂之三場隸御馬監各有掌厰太監一員
貼場一十二員僉書數十員或百餘員
甲字庫
職掌銀硃烏梅靛花黃丹綠礬紫草明礬光粉黑鉛水
膠槐花藍靛五倍子闊白三梭布苧布棉木紅花水銀
硼砂藤黃茜草薑黃蜜陀僧磠砂白芨梔子百藥煎之
類皆浙江等省歲供納之以備上用等監奉准討取
乙字庫
職掌奏本紙欒榜紙中夾等紙各省解到胖襖以備各
項奏准取討
丙字庫
每歲浙江辦納本色絲綿合羅絲串五色荒絲以備各
項奏討而山東河南順天等府歲納棉花羢則内官之
冬衣軍士之布花咸取給于此
丁字庫
每歲浙江等處辦納生漆桐油紅黃熟銅白蔴蔴蔴黃
蠟錫牛筋黃牛皮麂皮鐵線魚膠白員藤生熟建鐵以
備御用監内官監等處奏准支給
戊字庫
職掌河南等處解到盔甲弓箭刀及廢鐵以備奏准支
給
承運庫
職掌浙江四川湖廣等省黃白生絹以備奏討欽掌夷
人并内官冬衣樂舞生淨衣等項用
廣盈庫
職掌黃紅等色平羅熟絹玄色等色杭紗及青紬綿布
以便奏討
廣惠庫
職掌綵織帕梳櫳刡刷錢鈔錠之類以備取討
廣積庫
職掌盆淨熖硝熟硫黃聽盔甲厰等處成造火藥凡京
營春秋操演咸取給于此
贓罰庫
職掌没官衣物等件或作價抵俸給官
已上總謂之曰十庫各有掌庫一員貼庫數員僉
書數十員不等然十庫自戊之後不全用十干者
已者已也止也是以不得不改用别名也
漢經厰
皇城内舊設有漢經厰内臣若干員每遇收選宫人則
撥給數十名習念釋氏諸品經懴其持戒與否則聽人
自便如遇萬壽聖節正旦中元等節于宫内啟建道場
遣内大臣瞻禮揚旛挂榜如外之應付僧人一般其僧
伽帽袈裟緇色衣亦與僧人同惟不剃髮耳事畢焚化
圓滿後仍各易内臣服色(神廟時曾選經典精熟心行老成持齋者數員宫女數十)
(人亦能于各宫佛前作法事行香念經若尼姑然)
番經厰
習念西方梵唄經呪宫中英華殿所供西番佛像皆陳
設近侍司其燈燭香火其隆德殿欽安殿香火亦各有
陳設近侍者凡做好事則懸設旛榜惟此番經厰仍立
監齋神于門傍本厰内官皆戴番僧帽穿紅袍黃領黃
護腰一永日或三晝夜圓滿掃砂萬歷時每遇八月中
旬神廟萬壽聖節番經厰雖在英華殿做好事然地方
狹隘須于隆德殿大門之内跳步叱而執經誦念梵唄
者十餘人粧韋䭾像合掌捧杵向北立者一人御馬監
等衙門牽活牛黑犬圍待者十餘人而習學番經跳步
叱者數十人各戴方頂笠穿五色大袖袍身披纓絡一
人在前吹大法螺一人在後執大鑼餘皆左持有柄圓
鼓右執彎搥齊擊之緩急疎密各有節奏披五色方位
魚貫而進視五方五色傘蓋下誦經者以進退若舞焉
跳三四个時辰方畢監齋神者傀儡體製法真盔甲器
械高與人等猶門神焉黑面豎鬚靈威可怖于本衙門
宫門安之凡做好事畢即收于本殿庫中凡食驢肉者
絶不敢入殿入則必有意外灾咎凡食牛犬肉者亦不
敢入隆德殿欽安殿亦頗著靈騐人不敢犯也英華殿
前菩提樹二株結子可作念珠詞臣張士範偈謹附載之
其序曰(大内西北之隅建有英華殿一處殿前菩提樹二株聞係九蓮菩薩慈聖皇祖母所植高二丈)
(枝榦婆娑下垂至地儼若佛菩薩慈悲接引衆生也者盛夏開花作黃金色鼻觀時時有異香葉如椒子不從)
(花得乃生于葉之背雙雙若綴明珠似借空花喻世幻起色香佛果别成非關生滅特現菩提身而為說法者)
(秋深葉墮時飄颺永巷拾作念珠較南産者惜不甚大然色黃潤而分瓣之線色微白名曰多寶珠如得未曾)
(有神廟以聖母上賓奉御容于樹之東北别殿值朔望令節親詣行禮每仰瞻雙樹若有桮棬之思焉因上尊)
(號九蓮菩薩云偶禪友特以此珠作施備述其詳如此臣士範故作小偈以代頌言曰英華殿前菩薩樹淨土)
(移來飽霜露借問當年種者誰植以九蓮菩提故托根不與凡卉同花作黃金欲迎風婆娑蔭覆人天界馥郁)
(香飄帝釋宫香飄蔭覆超塵劫培得本枝千萬葉明珠每葉實離離佛子繩繩相續接秋深貝葉滿階鋪會得)
(西來意旨無分明舍利人恣取綴作人間念佛珠念兹在兹指其掌拳拳弗失非關想常將法雨潤心田澆灌)
(菩提日日長果証三生不記春化作菩提萬億身萬億之身一身是九蓮菩薩寧異人是則名為慈聖母九品)
(蓮花為上首即心即母即菩提菩提不朽毋不朽菩提即母足承歡誰道衆生見母難寄語恒河諸佛子莫把)
(菩提作樹看翰林院侍講臣張士範恭識)
道經厰
習演玄教諸品經懴建醮做好事亦于隆德殿欽安殿
懸旛掛榜如外之羽流服色而雲璈清雅恍若仙音
已上共謂之曰三經厰每遇收選官人各撥數十
人隸之凡做好事一永日或三晝夜或五晝夜七
晝夜各有欽賞錢錠為襱一總事畢易服叩頭謝
恩凡三經厰將做好事之前預頒旨意傳各衙門
答應錢粮其所誦經卷所費紙劄司禮監也桌櫈
香爐等件内官監也鈴杵等件御用監也旛桌圍
針工局也拜單幃幕傘司設監也香燭油米内府
供用庫也炭餅柴火惜薪司也齋供飲食尚膳監
也鐘磬鐃鈸兵仗局也
南海子
總督太監一員關防一顆提督太監四員管理僉書掌
司監工數十員分東西南北四圍每面方四十里總二
十四舖各有看守牆鋪牌子淨軍若干人東安門外有
菜厰一處是其在京之外署也職掌壽鹿獐兔菜蔬西
瓜果子凡收選内官于禮部大堂同欽差司禮監監官
選中時由部之後門到厰過一宿次晨點入東安門赴
内官監又細選無違礙者方給烏木牌候收畢請萬壽
山前撥散
林衡署蕃毓署嘉蔬署良牧署
提督太監一員各有掌署官一員貼署僉書數員職掌
進宫川芎雜菜栽培樹株雞黃鴨蛋小菜等項
織染所
掌關防太監一員僉書十餘員職掌内承運所用色絹
其署向南德勝門内三座橋之北内有空地堪為園圃
其染成之絹赴内承運庫交納此所亦有監督有所大
使有供辦顔料諸項商人此所不隸内織染局
盔甲厰(即鞍轡局)
建署于都城之東南隅掌厰太監一員貼厰僉書數十
員轄匠頭九十名小匠若干名專管營造鐵盔甲銃礟
弓矢火藥之類(萬歷年間火藥忽燃者再其三十三年九月丙申申時忽響一聲起烟如靈芝)
(燒死京營藥把總等官九員軍人六十三名重傷者二十一名燬房屋若干間崇禎甲戌九月初七日天明時)
(忽響一聲損房屋人甚多將置火藥石碾遠抛于泡子河城牆下又一石碾自空中落一民家屋上打透至炕)
(而炕上所卧小孩不知何因在地無恙又一人擊挂于梁上頭與脚下垂止有皮無衣無肉骨比生時頗長許)
(多有一吳羊兒者素以食物入厰貨賣此日已擔入忽覺眼黑耳畔略聞有些微響聲移時始醒開眼視之則)
(身立泡子河橋上不知得何神佑而無恙也又有一賣肥皂者素在崇文門裏賣後改于門外賣是時偶入城)
(索債被響震死于姜百戶門首肥皂箱油粉狼籍見者無不悚懼奉旨將掌厰直日内臣賀堯年等監督主事)
(蔡宸恩逮獄薄懲之)
安民厰(舊名王恭厰)
建署于都城之西南隅掌厰太監一員貼厰僉書十餘
員轄匠頭六十名小匠若干名管營造錢粮與盔甲厰
同
墳陵
西山墳陵景皇陵皇太子墳王墳公主墳各有掌官一
員僉書十餘員不等以供修理洒掃看守香火凡有祭
祀即本處掌府庫行禮
京城内外寺廟
大護國隆善寺等寺朝天宫等宫東嶽廟等廟各有燒
香内官十餘員不等及東西捨飯寺亦各有内官十數
員咸因年老有病退居于此止存本身柴火冬衣靴料
以終天年此祖宗以來豢養之澤周詳備至者也
安樂堂
在北安門内掌房官一員掌司數十員凡在裏内官長
隨内使小火者有病送此處醫治痊可之日則重謝房
主銷假供職如不幸病故則各有送終内官啟銅符出
北安門内官監給棺木板惜薪司給焚化柴擡至淨樂
堂焚化
淨樂堂
在西直門關外亦有内官數人經管凡宫女内官無親
屬者死後于此焚化堂有東西二塔塔下有眢井皆盛
貯骨灰之所猶唐之宫人斜也(天啟七年客氏笞死于此焚屍)
内安樂堂
在金鰲玉蝀橋西櫺星門迤北羊房夾道有掌司總其
事者二三十人凡宫人有病及年老或有罪先發此處
待年久方再發外之浣衣局也(成化年間憲廟皇貴妃萬娘娘專寵孝穆皇后)
(紀娘娘覺有孕曾託病居此誕生孝廟為中興聖帝云)
内贊禮官(附巡街長隨)
凡宫中祭祀禮儀等事係掌禮官職掌如外之鴻臚寺
焉其官十餘員自答應長隨選其動轉便利聲音洪亮
儀表豐秀者為之得穿紅圓領束金鑲帶此外又有巡
街長隨亦自答應長隨内歴俸實挨戴平巾得穿青&KR2177;
&KR2956;牙牌各輪流巡歷地方有旗尉數人跟隨凡禁地有
異言異服及喧嚷犯禁者得詰而責之事大則開具連
七紙手本名曰事件呈稟司禮監奏處事小則責打逐
出而已
答應長隨
凡收入官人之始先選身軀偉壯有力者百餘人分派
大轎即㯶頂方轎也小轎即明轎也并傘扇等演習步
驟凡遇謁廟朝講以至聖駕出外擡弓箭賞賜等箱駕
回各交原處俱在玄武門之東西長庚門之外一帶廊
下家住分各門共爨屬司禮監轄平巾牙牌貼裏看守
六科廊報水巡街禮儀房等項皆從此中挨陞補選凡
夜間那方有光亮便從宫中門縫傳出急分差長隨遍
尋是何處失火登時回奏凡召對宣官及欽賜大臣銀兩
表裏羊酒瓜茄等項皆長隨齎送天下文武官員各藩府
進到表箋禮物皆長隨收接捧進其為首數員有官帽曰
答應牌子即司禮監奉御然不敢穿&KR2177;&KR2956;也
官下官占
分兩班四撥小火者烏木牌平巾遇升一級則内使烏
木牌雲宫中洒掃之時有力者勉之
當差聽事
兩班四撥内使小火者烏木牌平巾有總牌一名二牌
三牌四牌各一名每撥餘者各數十名專答應司禮監
監官典簿人數凡出票拏人馬房動刑裏外聽事房看
守墩鎖淨軍皆其職掌猶外廷之皂隸也夜則輪流呌
火巡風隔門縫聽傳驅使極勤苦忙迫可憐(此等内官間多騙詐)
(嫖賭貪忍無恥亦與外廷厮役相似)
京城内外十六門
正陽門掌門官一員管事官數十員帶管外羅城南面
居中之永定門凡冬至聖駕恭詣圜丘郊天并耕籍田
皆由于此
崇文門掌門官一員管事官數十員帶管外羅城之東
南左安門正東之廣渠門東北之東便門崇文門即俗
稱海岱門也左安門即俗稱礓䃰門也廣渠門即俗稱
沙窩門也
宣武門掌門官一員管事官百餘員帶管外羅城西南
之右安門正西之廣寧門西北之西便門宣武門即俗
稱順城門也廣寧門即俗稱彰義門也此京城之南一
面也東面則朝陽門即俗稱齊化門也聖駕春分躬詣
朝日壇及藩王之國則由此門出再北則東直門也西
面即阜城門即俗稱平則門也聖駕秋分躬詣夕月壇
則由此門出再北則西直門也北面居西者德勝門也
聖駕謁陵及大行帝發引則出此門北面居東者曰安
定門也凡遇夏至聖駕恭詣方澤壇祭地即經由此門
也各掌門官一員管事官十餘員或三四十員與前三
門亦同稽查出入交納課程
已上俱聽正副提督掌司節制而司禮監鈐轄之
凡在京大小喪柩得于安定西直東直阜城崇文
宣武門發引餘三門不許喪柩出也
在京府第
王府每承奉正副二員典寶等官數十員公主府每中
使一員閽者數十員聖駕御前凡每日親近内臣自司
禮監掌印秉筆隨堂之次而名位尊顯者曰乾清宫管
事其第一員或第二員則提督兩司房者也曰打夘牌
子則隨朝捧劒者也其次曰御前牌子曰煖殿則朝夕
在側者也其次曰管櫃子曰人數司房曰管賞司房曰
御藥房曰御茶房曰管庫又其次曰管弓箭曰駕馬曰
尚冠等四執事則并尚衣尚履管淨者也曰帶刀曰報
時刻曰大庖廚曰宫後苑曰班上曰吹響器曰欽安殿
曰隆德殿英華殿之陳設已上皆穿紅謂之曰近侍也
曰某宫近侍則答應皇后妃嬪皇子女等近侍也各數
十員不等總穿紅近侍也
御藥房
提督太監正副二員分兩班餘曰近侍二三十員未進
宫未穿紅者曰學醫官人三四十員職掌上用藥餌與
太醫院相表裏凡選一次官人進内必撥年少者三四
十人或五六十人選醫官教習讀藥性賦醫要集覽及
素問脈訣等書歴代以來無一人敢無事入藥房者防
至密也凡聖駕違和傳放御醫至日四人或六人吉服
入宫不論冬夏必于殿門之内設炭火一盆中焚蒼术
雜香人人從盆上入叩頭畢第一人膝行跪胗左手第
二員跪診右手胗畢仍互更再胗之各將聖恙大體面
奏數言出至聖躋殿計藥開方具本御藥用金罐煎進
之其罐口于御藥謹封緘焉
御茶房
秩視御藥房分兩班有牌子四員常行近侍三四十員
職司茶酒瓜果凡聖駕出朝經筵講筵御用茶及宫中
三時進膳聖駕匕箸中宫匕箸係其職掌尚膳監撥長
隨以供汲水擡扛歷代以來亦無一人敢擅入者
篦頭房
近侍十餘員專習為皇子皇女請髮留髮入囊整容之
事凡誕生皇子女彌月剪胎髮百日命名後按期請髮
者即如外之每次剃頭然一根不留如佛子焉皇子戴
玄青縐紗六瓣有頂圓帽名曰瓜拉冠至十餘齡留髮
約年餘又擇吉入囊總束于後冬用玄色紵夏用玄色
紗作囊闊二寸許長尺餘垂于後至選婚有妃始擇吉
行冠禮此皇子事也皇女戴寸許闊小頭箍至十餘齡
留髮約年餘又擇吉行扒角至選婚有駙馬始擇吉上
頭此皇女事也凡奏文書皆禮儀房職掌凡收生婦醫
婦進宫出宫或乳婦有疾更換皆禮儀房事也
猫兒房
近侍三四人專飼御前有名分之猫皇心所鍾愛者亦
加升管事職銜牡者曰某小厮騸者曰某老爹牝者曰
某丫頭候有名封則曰某管事或直曰猫管事亦隨中
官數内關賞(凡皇子女嬰孺時多有被猫呌得驚風薨夭有誰敢言)
宫内教書
選二十四衙門多讀書善楷書有德行無勢力者任之
三四員五六員不拘穿&KR2177;&KR2956;不妨原衙門原職銜而隨
御司房或管櫃子關賞以洊升玉帶騎馬仍命秉筆一
員提督之所教宫女讀百家姓千字文孝經女訓女字
經女誡内則大學中庸論語等書學規最嚴能通者升
女秀才升女史升女官正司六局掌印凡聖母及后妃
禮儀等事則女秀才為引禮贊禮官也凡宫人有罪者
發落責處墩鎖或罰提鈴等名色以苦之提鈴者每日
申時正一刻并天晩宫門下鎖時及每夜起更二更三
四更之交五點則自乾清門裏提至日精門回至月華
門仍還乾清宫門裏其聲方止提者隨行正步大風大
雨不敢避而鈴聲若四字一句如曰天下太平天下太
平云
寶和等店
經管各處客商販來雜貨一年所徵之銀約數萬兩除
正項進御前外餘者皆提督内臣公用不係額設内府
衙門之數也店有六曰寶和曰和遠曰順寧曰福德曰
福吉曰寶延而提督太監之廳廨則在寶和店也俱坐
落戎府街凡奉旨提督者亦無勅書傳云起自嘉靖年
間裕邸差官徵收神廟屬慈寧宫聖母李老娘娘宫中
徵用按每年販來貂皮約一萬餘張狐皮約六萬餘張
平機布約八十萬疋粗布約四十萬疋棉花約六千包
定油河油約四萬五千簍燒酒約四萬簍而都城内所
燒者不與也荆油約三萬五千簍芝麻約三萬石草油
約二千簍南絲約五百䭾榆皮約三千䭾各香舖分用
也北絲約三萬斤串布約十萬筒江米約三萬五千石
夏布約二十萬疋瓜子約一萬石醃肉約二百車紹興
茶約一萬箱松蘿茶約二千䭾雜皮約三萬餘張大麯
約五十萬塊中麯約三十萬塊麵麯約六十萬塊京城
自造細麯六十萬塊而内臣勲戚自製之麯不與也四
直河油五十簍四直大麯二十萬塊玉約五十斤猪約
五十萬口羊約三十萬隻俱各有税而馬牛騾驢不與
也如滇粤之寶石金珠鉛銅砂汞犀象藥材吳楚閩越
山陜之幣帛羢貨又不與也
明宫史卷二
