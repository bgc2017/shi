明宫史卷三
明吕毖撰
内臣服佩
貼裏
其製如外廷之披褶司禮監掌印秉筆隨堂乾清宫管
事牌子各執事近侍都許穿紅貼裏綴本等補以便侍
從御前凡二十四衙門山陵等處官長隨内使小火者
俱得穿青貼裏又有雙袖襴蟒衣凡左右袖上裏外有
蟒二條自正旦燈景以至冬至陽生萬壽聖節各有應
景蟒紵自清明鞦韆與九月重陽菊花俱有應景蟒羅
自端陽五毒至八月月仙玉兔俱有蟒紗又舊制自十
月初四日至次年三月初三日穿紵紗自三月初四日
至四月初三日穿羅自四月初四日至九月初三日穿
紗自九月初四日至十月初三日穿羅該司禮監預先
題奏傳行凡婚慶吉典則雖遇夏秋亦必穿紵紗供事
若羊羢衣服則每歲小雪之後立春之前隨紵絲穿之
凡大忌辰穿青素值廟者穿青綠花樣遇修省亦穿青
素
&KR2177;&KR2956;
其製後襟不斷而兩傍有襬前襟兩截而下有馬面褶
兩傍有耳自司禮監寫字以至提督正并各衙門總理
管事方敢服之紅者綴本等補青者否
圓領襯襬
與外廷同各按品級凡司禮監掌印秉筆及乾清宫管
事與有勞者其補皆得坐蟒次則斗牛及都知監有牙
牌者鸚哥雜禽補
官帽
以竹絲作胎真青縐紗蒙之自奉御至太監皆戴之俗
所謂剛义帽也
平巾
以竹絲作胎真青羅蒙之長隨内使小火者戴之制如
官帽而無後山然有羅一幅垂于後長尺餘俗所謂砂
鍋片是也
牙牌
内官監題本于内承運庫領討象牙製造每陞奉御或
長隨即給與一面將原帶烏木牌換收按御用監等衙
門各有號數一邊刻忠字若干號一邊刻某監某銜亦
間有私買者私造者從來不禁其製有雲尖下方微闊
而上圓可重六七兩不等
烏木牌
其製荷葉頭圓徑二寸許一面刻内使或小火者字樣
一面用長方火印于中其篆文四字曰關防出入而火
印兩傍分刻小字或内字若干號此係官物無敢私造
者凡遇失落必題知懲處另給
牌繐
其製用象牙或牛骨作管青綠綿結寶盖三層圓可徑
二寸下垂紅線長八寸許内懸牙牌或烏木牌上有牌
繫青縧凡穿圓領隨侍及有公差私假出外本等帶之
左即懸此牌繐如平居在宫穿&KR2177;&KR2956;者貼裏者俱不帶牌
繐有縧
帶
凡内使小火者烏木牌平巾者無穿圓領束帶之理惟
請轎長隨并都知監長隨各獅子等補束角帶其陞有
牙牌官帽便謂之奉御正六品得服麟補束金廂玳瑁
或犀帶自奉御而上左右監丞五品左右少監從四品
太監正四品自太監而上方敢穿斗牛補如再陞則膝
襴之飛魚也斗牛也蟒衣也再陞則受賞也特陞方賜
玉帶冬則光素夏則玲瓏三月九月則頂粧玉帶也再
陞内府騎馬再陞每歲禄米十二石如再陞但凡一級
止歲加禄米十二石耳
騎馬
凡内府有名騎馬者自東西下馬門起至北安西安門
柵欄東上北門止又東上南門起至南内西上南門止
至寶鈔司凡遇萬壽聖節正旦節凡内府騎馬者各進
馬一匹若遇大㛰禮誕生慶典亦然凡進馬有例司禮
監管賞寫字預先于思善等門曉示一帖曰某日進馬
各家將馬之毛色并已之官銜姓名開送司禮監總辦
黃本處各酬銀二錢或錢不等以為買筆墨之用此舊
規也臨期請旨如聖駕親覽所進之馬便都于乾清宫
門外伺候覽過交御馬監不堪者不收換補之凡賞過
禄米者遇萬壽聖節隨進馬之外仍各進鹿一隻交南
海子未賞禄米者則免之又冬至之前掌印秉筆隨堂
管事牌子各進子母羊四角六角羊交牲口房凡藩府
所進之羊亦交牲口房所進之馬亦交御馬監也
櫈杌
凡司禮監掌印秉筆之年高最有寵眷者方能得此其
製如靠背椅而加兩桿子傍用皮&KR0008;如轎前後各用一
横槓然擡者不在轅内只在桿外斜插摃擡而正行之
所以曰杌者禁地不敢乘轎之義也
板
其製如牀面高五寸許于偏後些安一椅圈前後以麄
羢繩拴用摃二條斜插擡走離地尺餘凡司禮監掌印
秉筆年老者方私置坐之不係欽賞亦不係正經品級
自乾清門外至西華門東華門裏止
朝服朝冠帶履
與外廷同冠七梁或五梁只許司禮監掌印于祭中霤
之神之夜服此祭之
笏
以象牙為之與外廷同
抹布
非布也是素紵絲或綾染柘黃長五尺闊三寸雙層方
角如大帶子之式而無繐凡乾清宫管事牌子暖殿御
藥房管櫃子御司房管庫管弓箭請小轎四執事牌子
欽安隆德英華三殿陳設近侍須蒙賜過者方敢佩于
貼裏之右而蟠結縧上雙垂之露半條于外垂與衣齊
刀兒
小牙筯一雙小尖刀一把長六七寸不等銀鑲鯊魚皮
等鞘以紅羢辮繫表于衣左牌繐之上以昭近臣殊寵
非外衙門之所敢望也惟司禮監是禮儀衙門斯不屑
抹布刀兒矣
鐸針
金銀珠翠珊瑚皆可製年節則大吉葫蘆萬年吉慶元
宵則燈籠端午則天師中秋則月兔頒歷則寶歷萬年
其製則八寶荔枝四字鮎魚也冬至則陽生綿羊太子
梅花重陽則菊花萬壽聖節則萬萬壽洪福齊天之類
洪福者于齊天字之兩傍各有紅色蝙蝠一枚以取意
耳凡遇誕生㛰禮及尊上徽號冊封大典皆萬萬喜所
謂鐸針者單一枝有&KR0008;居官帽中央者是也
枝箇
其製隨景如鐸針但咸小偏向成對耳
挑板
亦隨景如前而珍珠珊瑚自&KR0008;端下垂或間以寶石金
方勝字耳下垂脚(世廟時亦間將三種賜輔臣大臣神廟初年亦間賜宰相張居正云)
披肩
貂鼠製一圓圈高六七寸不等大如帽兩傍各製貂皮
二長方毛向裏至耳即用鈎帶斜掛于官帽之後山子
上
直身
製與道袍相同惟有襬在外綴本等補聖上有大紅直
身袍凡遇大事若過司房或秉筆私自下直房始穿此
凡見尊長則不穿其色止有天青黑綠玄青不敢做大
紅者或亦開襬加襯衣而束本等帶者
道袍
如外廷道袍之製惟加子領耳間有綴補
氅衣
有如道袍袖者舊製本不縫袖故名曰氅綵素不拘
大褶
前後或三十六或三十八褶不等間亦綴本等補
順褶
如貼裏之製向褶之上不穿細紋俗為馬牙褶即外廷
之&KR3665;褶也間亦綴本等補
束髮冠
其製如戲子所戴者用金累絲造上嵌晴碌珠石每一
座有直數百金或千餘金二千金者四瓜蟒龍在上蟠
繞下加額子一件亦如戲子所戴左右插長雉羽焉
唐朝帽
此古製如畫上綿羊太子所戴者也以貂鼠銀鼠皮製
之凡冬月隨駕出獵戴之而不寒
煙墩帽
亦古製也冬則天鵝羢或紵縐紗夏則馬尾所結成者
上綴金蟒珠石其式如大帽直簷而頂稍細
二色衣
近御之人所穿之衣自外第一層謂之盖面如&KR2177;&KR2956;貼
裏圓領之類第二層謂之襯道袍第三層謂之綴領道
袍其白領以漿布為之如玉環在頂而缺其前稍油垢
即換之非入過皇城者不敢綴也自此三層之内或褂
或襖俱不許露白色袖口凡脖領亦不許外露亦不得
綴鈕口只宫人脖領則綴鈕扣是以切避忌之凡外廷
講幄召對之臣不可不曉二色衣之妙處者如夏則以
葛布為上身以深藍或玉色紗作下褶并按兩袖各數
寸又緣子領寸許一則恐于君前露白色一則省費省
福以便拆澣
一把蓮
宫壼中凡掌印秉筆管事牌子俱在乾清宫内各直房
居住每夜除名該正管事牌子在殿内直宿其餘者候
聖駕已安寝磕過安置頭寢殿門已闔則始散歸各直
房或酒或茶自己用過便各安歇絶無敢私相會飲者
以杜朋比欺蒙之弊其各家經管衣帽宫人即將宫帽
一頂貼裏道袍大襖或掛共上一條領者一副總緻兩
道冠之將褆繫縧牌總亦掛得停當名曰一把蓮并硬
抹口羢襪靴護膝一雙俱緊安于所歇床傍伺候暗燈
及燭于卓上立銅篐頭攢竹五尺一根于卓司房宫人
伺候筆袋一件空紙數幅本色紙花一袋紙花者即白
紙裁成方葉如碗口大以備寫字唾痰擦手之用凡猝
然夜間御前有事忽有傳召或值火災意外之警便立
可衣冠手持五尺速赴聖駕之前以防衛之
長者巾
製如東坡巾而後垂兩方帶如程子巾式(神廟恒尚長者巾冠前縫)
(綴一大西洋珠兩傍金五瓜龍戲之而後垂兩葉之中亦各蟠蒼龍凡内臣高年之人亦有戴者或金線黑線)
(綠廂然只不敢綴雲龍也忠靖巾六合巾方巾九華巾晉唐等製皆如外廷熹廟恒尚九華巾)
圓帽
凡内臣皇城之内除宫帽平巾之外即帶圓帽冬則以
羅或紵為之夏則馬尾牛尾人髮為之有極細者一頂
可值五六兩或七八兩十餘兩者名曰瓜拉或瓜&KR0008;絶
不稱帽子想有所避忌也
椶靸
巾帽局製造每年冬雪第一次即送司禮監掌印掌東
厰秉筆每二雙管事牌子每一雙冰雪穿之以便趨走
不滑跌也
撒扇
其製用木柄長尺餘合竹作小骨二十餘根用藍絹糊
表兩面皆撒大塊金箔放則遮日收則入囊自司禮監
掌印至管事牌子皆于宫中夏間用之只可取陰不可
取風其式如外之竹涼扇而不曲長可二三尺上闊下
窄(宣廟有詠撒扇六言詩一首湘浦煙霞交翠剡溪花雨生香掃却人間炎暑招回天上清涼)
靴
皂皮為之似外廷之製而底軟襯薄其裏則布也與聖
上履式同而前縫少菱角各縫少金線耳頻加粉飾敝則
易之凡當差内使小火者不敢㮣穿但單臉青布鞋青
布襪而已或雨雪之日油靴則不禁也
扁辮
用不堪之羢紫色青綠色織如大帶子微鬆軟耳長可
丈餘不等闊可三四寸凡遇雨雪將衣搊束離地八九
寸以防泥汚晴天不用如冬雪之月亦得穿皮氅衣夏
暑之夜亦得用摺疊竹架各支紗絹帳以禦蚊蚋也
雨衣雨帽
玉色深藍官綠杭紬或好油絹為之亦有蠶繭紙為者
有斗體式有道袍式加掛者御前大内臣值穿紅之日
有紅雨衣彩畫蟒衣方補為貼裏式者雨帽則如方巾
周圍加簷三寸許耳亦有竹胎絹糊黑油漆如高麗帽
式者惟御前大内臣戴之
明宫史卷三
