明宫史卷四
明吕毖撰
飲食好尚
正月
初一日正旦節自年前臘月二十四日祭竈之後宫眷
内臣即穿葫蘆景補子及蟒衣各家皆蒸點心儲肉將
為一二十日之費三十日歲暮即互相拜祝名曰辭舊
歲大飲大嚼鼓樂喧闐為慶賀焉傍植桃符板將軍炭
貼門神室内懸掛福神鬼判鍾馗等畫床上懸掛金銀
八寶西番經輪或編結黃錢如龍簷楹插芝蔴稭院中
焚柏枝柴名曰㷒歲正月初一日五更起焚香放紙炮
將門&KR0034;或木槓于院地上抛擲三度名曰跌千金飲椒
柏酒喫水點心即扁食也或暗包銀錢一二于内得之
者以卜一歲之吉是日亦互相拜祝名曰賀新年所食
之物如曰百事大吉盒兒者柿餅荔枝圓眼栗子&KR0827;棗
共装盛之又驢頭肉亦以小盒盛之名曰嚼鬼以俗稱
驢為鬼也立春之前一日順天府于東直門外迎春凡
勲戚内臣達官武士赴春場跑馬以較優劣至次日立
春之時無貴賤皆嚼蘿蔔名曰咬春互相請讌喫春餅
和菜以綿塞耳取其聰也自歲暮正旦咸頭戴閙娥乃
烏金紙裁成畫顔色装成者亦有用真草蟲蝴蝶者咸
簪于首以應節景仍有真正小葫蘆如&KR0008;豆大者名曰
草裏金二枚可值二三十兩不等皆貴尚焉初七人日
喫春餅和菜自初九日後即有耍燈市買燈喫元宵其
製法用糯米細麵内用核桃仁白糖為果饀灑水滚成
如核桃大即江南所稱湯圓者十五日曰上元亦曰元
宵内臣宫眷皆穿燈景補子蟒衣燈市至十六日更盛
天下繁華咸萃于此勲戚内眷登樓玩看了不畏人斯
時所尚珍味則冬笋銀魚鴿蛋麻&KR0008;活鬼塞外之黃鼠
半翅鶡鷄江南之蛋柑鳳尾橘漳州橘橄欖小金橘風
菱脆藕西山之蘋果軟子石榴之屬冰下活蝦之類不
可勝計本地則燒鵝鷄鴨燒猪肉冷片羊尾爆炒羊肚
子灌腸大小套腸帶油腰子羊雙腸猪腎肉黃顙官耳
脆圓子燒笋鷄䤖醃鵝鷄煠魚柳蒸煎&KR3811;魚酒煑䳺鶉
鸛醢湯米爛湯八寶攢湯羊肉猪肉包棗泥&KR0008;糊油蒸
餅乳餅奶皮素蔬則滇南之鸛㙡五臺之天花羊䐗菜
鷄腿銀盤等麻菇東海之石花海白菜龍鬚海帶鹿角
紫菜江南之烏笋糟笋香蕈遼東之松子薊北之黃花
金針都中之山藥土豆南都之薹菜糟笋武當之鷹嘴
笋黃精黑精北山之榛栗梨棗核桃黃連茶木蘭芽蕨
菜蔓菁不可勝數茶則六安松蘿天池紹興岕茶徑山
茶虎邱茶也凡遇雪則煖室賞梅喫炙羊肉包渾酒牛
乳十九日名燕九是日也都城之西南有白雲觀者云
是勝國時邱真人成道處此日僧道輻輳凡聖溷雜勲
戚内臣凡好黃白之術者咸游此訪丹訣焉自十七日
或至十九日御前安設各樣燈盡撤之也二十五日曰
填倉亦醉酒飽肉之期
二月
初二日各宫門撤出所安彩粧各家用黍麵棗糕以油
煎之或以麵和稀攤為餅名曰薰虫是月也分菊花牡
丹凡花木之窖蔵者開隙放風清明之前收蔵貂鼠帽
套領狐狸等皮衣食河豚飲蘆芽湯以解熱各家煮過
夏之酒此時喫鮓名曰桃花鮓
三月
初四日宫眷内臣換穿羅衣清明則鞦韆節也戴柳枝
于鬢坤寧宫後及各宫皆安鞦韆一架凡各宫之溝渠
俱于此時疏濬之竹篾棑棚大木補天溝水管俱于此
時油捻之并銅缸俱刷換以新汲水也凡内臣院宇大
者即製蓆箔為涼棚以繩收放取陰也聖駕幸回龍觀
等處賞海棠窖中花樹盡出園圃亭榭棚欄等項咸此
月修飾富貴人家咸賞牡丹花修涼棚二十八日東嶽
廟進香喫燒笋鵝喫涼糕糯米麵蒸&KR0827;加糖碎芝麻即
糍巴也喫雄鴨腰子大者一對可值五六分傳云食之
補虚損也
四月
初四日宫眷内臣換穿紗衣欽賜京官扇柄牡丹盛後
即設席賞芍藥花也初八日進不落夾用葦葉方包糯
米長可三四寸闊一寸味與粽同也是月也嘗櫻桃以
為此歲諸果新味之始喫笋鷄喫白煑猪肉以為冬不
白煑夏不熝也又以各樣諸肥肉薑蔥蒜剉如豆大拌
飯以萵苣大葉裹食之名曰包兒飯造甜醬豆豉初旬
以至下旬耍西山香山碧雲等寺耍西直門外之高梁
橋涿州娘娘馬駒橋西頂娘娘進香二十八藥王廟進
香喫白酒冰水酪取新麥穗煑&KR0827;剥去芒殼磨成新條
食之名曰捻轉(去聲呼之)以嘗此歲五穀新味之始也司禮
監有一種扇以墨竹為骨色箋紙而兩面楷寫論語六
字一句成語極多脆裂倣此甚費工價也
五月
初一日起至三十日宫眷内臣穿五毒艾虎補子蟒衣
門兩傍安菖蒲艾盆門上懸掛弔屏上畫天師或仙子
仙女執劍降五毒故事如年節之門神焉初五日午時
飲硃砂雄黃菖蒲酒喫粽子喫加蒜過水麵賞榴花佩
帶艾葉合諸樂畫治病符聖駕幸西苑看龍舟划船或
幸萬歲山前插柳看御馬監勇士跑馬走解夏至伏日
戴草麻子葉長命菜即馬齒莧也
六月
初六日皇史宬古今通集庫晒晾喫過水麵外象赴宣
武門外洗初伏中伏末伏日亦喫過水麵喫銀苖菜即
藕之新嫩秧也初伏日造麯惟以白麵用菉豆黃加料
和成躧之立秋之日戴楸葉喫蓮蓬藕曬伏薑賞茉莉
梔子蘭芙蓉等花
七月
初七日宫眷穿鵲橋補子宫中設七巧子兵仗局伺候
乞巧針十五日中元甜食房進供佛波羅蜜西苑做法
事放河燈京都寺院咸做盂蘭盆追薦道場亦放河燈
于臨河去處也是月也喫鰣魚為盛會賞荷花鬭促織
而促織之善鬭者一枚可值十餘兩不等各有名色以
賭博求勝也
八月
宫中賞秋海棠玉簪花自初一日起即有賣月餅者加
以西瓜藕互相餽送西苑躧藕至十五日家家供月餅
瓜菓候月上焚香後即大肆飲㗖多竟夜始散席者如
有剰月餅仍整收于乾燥風涼之處至歲暮合家分用
之曰團圓餅也始造新酒蟹始肥凡宫眷内臣喫蟹活
洗淨蒸熟五六成羣攅坐共食嬉嬉笑笑自揭臍盖細
細用指甲挑剔蘸醋蒜以佐酒或剔蟹胷骨八路完整
如蝴蝶式者以示巧焉食畢飲蘇葉湯用蘇葉等件洗
手為盛會也凡内臣多好花木于院宇之中擺設多般
並養金魚于缸羅列小盆細草以示侈富有紅白軟子
大石榴是時各剪離枝甘甜大瑪瑙葡萄亦于此月剪
下缸内著少許水將葡萄枝懸封之可留至正月色尚
鮮
九月
御前進安菊花自初一日起喫花糕宫眷内臣自初四
日換穿羅重陽景菊花補子蟒衣初九日重陽節駕幸
萬歲山登高或兔兒山旋磨臺登高喫迎霜麻辣兔菊
花酒是也糟瓜茄糊房窗製諸菜蔬抖晒皮衣製衣禦
寒
十月
初一日頒歷初四日宫眷内臣換穿紵絲喫羊肉爆炒
羊肚麻辣兔虎眼等各樣細糖凡平時所擺玩石榴等
花樹俱連盆入窖喫牛乳乳餅奶皮蒸窩酥糕蚫螺直
至春二月方止也是月也始調鷹畋獵鬭雞内臣貪婪
成俗是以性好賭博既賴雞求勝則必費重價購好健
鬭之雞僱善養雞者晝則調馴夜則加食名曰貼雞須
燃燈親看以計所啄之數有三四百口者更妙也是時
夜已漸長内臣始燒地炕飽食逸居無所事事多寢寐
不甘又須三五成羣飲酒擲骰看紙牌耍骨牌下碁打
雙陸至二三更始散方睡得著又有獨自喫酒肉不下
者亦如前約聚輪流辦東幫凑飲啖所談笑者㮣鄙俚
不堪之事多有醉後爭忿小則罵打童奴以遷怒大則
變臉揮拳將祖宗父母互相換罵為求勝之資然易得
和解磕過幾個頭流上幾眼淚即照舊歡暢如初也凡
攅聚飲食之際其固獲揚飯放飯流歠共食求飽咤食
嚙骨或膝上以哺弄兒或棄肉與猫犬真可笑也如有
喫素之人修善念佛亦必羅列果品飲茶久坐或至求
精爭勝多不以簞食瓢飲為美亦可笑也間亦有一二
好看書習字者樂聖賢之道或杜門篝燈草衣糲食不
苟取不濫予差足愉快奈寥寥不多見耳内臣又最好
喫牛驢不典之物曰挽口者則牝具也曰挽手者則牡
具也又羊白腰者則外腎卵也至于白牡馬之卵尤為
珍奇貴重不易得之味曰龍卵焉
十一月
是月也百官傳戴煖耳冬至節宫眷内臣皆穿陽生補
子蟒衣室中多掛綿羊太子畫貼司馬監刷印九九消
寒詩圖每九詩四句自一九初寒纔是冬起至日月星
辰不住忙止皆鼓詞俚語之類非詞臣應制所作又非
御製不知如何相傳年久遵而不敢改此月糟醃猪蹄
尾鵝肫掌喫炙羊肉羊肉包匾食餛飩以為陽生之義
冬笋到即不惜重價買之每日清晨喫爉湯喫生炒肉
渾以禦寒
十二月
初一日起便家家買猪醃肉喫灌腸喫油渣滷煑猪頭
燴羊頭瀑炒羊肚煠鐵脚小雀加鷄子清蒸牛乳白酒
糟粗糟蟹煠銀魚等醋溜鮮鯽魚鯉魚欽賞臘八雜果
粥米是月也進煖洞薰開牡丹等花初八日喫臘八粥
先期數日將紅棗槌破泡湯至初八早加粳米白米核
桃仁菱米炙粥供佛聖前戶牖園樹井竈之上各分布
之本家皆喫或亦互相饋送誇精美也二十四日祭竈
蒸點心辦年競買時興錦段製新衣以示奢美富豪三
十日歲暮守歲乾清宫丹墀内自二十四日起次年正
月十七日止每旦晝間放炮遇風大暫止半日一日安
鼇山燈紥煙火凡聖駕陞座伺候花炮聖駕回宫亦放
大花前導皆内宫監職掌其前𨗳擺對之滚燈則御用
監燈作所備者也凡宫眷所用飲食皆本人所關賞賜
置買僱倩貧窮宫人在内炊爨烹餁其手段高者每月
工食可得數兩而零星賞賜不與焉凡煑飯之米必揀
簸整潔而香油甜醬豆豉醬油醋一應雜料俱不惜重
價自外置辦入也凡宫眷内臣所用皆炙&KR1020;煎炒厚味
遇有疾服藥多自己任意糊塗調治不肯忌口總之宫眷
所重者善烹調之内官而各衙門内官所最喜者又手
段高之廚役也
明宫史卷四
