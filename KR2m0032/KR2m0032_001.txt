乾隆四十七年四月十七日内閣奉
上諭昨於養心殿存貯各書内檢有明朝宫史一書其
中分類叙述宫殿樓臺及四時服食宴樂并内監職
掌宫闈瑣屑之事卷首稱蘆城赤隠吕毖較次其文
義猥鄙本無足觀蓋明季寺人所為原不堪採登冊
府特是有明一代粃政多端總因閹寺擅權交通執
政如王振劉瑾魏忠賢之流俱以司禮監秉筆生殺
予奪任所欲為遂致阿柄下移乾綱不振每閱明代
宦官流毒事蹟殊堪痛恨即如此書中所稱司禮監
掌印秉筆等竟有秩尊視元輔權重視總憲之語以
朝廷大政付之刑餘俾若軰得以妄竊國柄奔走天
下卒之流寇四起社稷為墟伊誰之咎乎著將此書
交該總裁等照依原本抄入四庫全書以見前明之
敗亡實由於宫監之肆横則其書不足錄而考鏡得
失未始不可藉此以為千百世殷鑒並將此旨錄冠
簡端欽此
