兩漢刊誤補遺卷一
宋吳仁傑撰
沛豐邑中
高紀沛豐邑中刊誤曰沛豐郡縣名史家用漢事紀錄
耳仁傑按史記世家列傳所載邑里大抵書某縣某鄉
或略之則曰某縣鮮有列郡縣名者如蕭何沛豐人陳
平陽武戶牖人項羽下相人陳涉陽城人此類是也至
漢書文景以來諸臣傳始兼列郡縣名如史記張釋之
但曰堵陽人衛青人但曰平陽人漢書則曰陽堵陽河
東平陽此類是也帝紀比世家列傳加詳故縣邑里名
皆具高紀所著縣邑乃史記本文則知所謂沛豐邑者
沛縣之豐邑非用漢事紀錄然也攷春秋傳都曰城邑曰
築則都大而邑小至秦商鞅集小都邑聚為縣縣故縣
有仍用邑名如栒邑左邑之類為多今地理志沛郡屬
縣有豐而不云豐邑此足以知紀所云豐邑非縣名也
又中陽者里名荀悅漢紀曰劉氏遷于沛之豐邑處中
陽里而高祖興焉刊誤以沛豐邑中為連文公是先生
兄弟不應爾傳錄者誤也
姓劉氏
姓劉氏史記索隠曰因生賜姓若舜生姚墟以為姚姓
封之有虞號有虞氏其後子孫即遂以虞為姓云姓虞
氏今此云姓劉氏亦其義也仁傑曰索隠之說非也姓
與氏相近而不同古者賜姓命名如賜姓曰董氏曰豢
龍析姓氏而二之則固有别矣劉氏本陶唐氏之後則
劉者氏也非姓也于此當云高祖劉氏出自祁姓可也
此誤自太史公啓之而莫之改惟歐陽公唐書世系表
言某氏必曰出某姓是為得之然于高祖紀書姓李氏
者豈仍史文之舊歟至宗室表云李氏嬴姓謂其胄出
于益也益固嬴姓所祖而唐又謂出于臯陶按臯陶自
是匽姓豈得合二姓為一哉蓋誤以益為臯陶之子故
爾魏志詔以舜妃伊氏配方丘按欒黶娶范氏實陶唐
之裔曰欒祁然則舜妃當曰祁氏
祭蚩尤
祀黃帝祭蚩尤于沛廷而釁鼓旗應劭曰蚩尤古天子
好五兵故祭蚩尤瓚曰蚩尤庶人之貪者仁傑曰邵瓚
之說皆非也所祭蓋天星蚩尤之旗按天文志蚩尤之
旗類彗而曲象旗見則王者征伐四方時方事征伐故
祠之耳封禪書祠八神曰天主地主隂主陽主日主月
主而時主而兵主居其一焉兵主所祠則蚩尤之星也
武王伐商上祭于畢畢星主兵故師出而祭之事頗類
此不然黃帝禽殺蚩尤者也既祠黃帝又祭蚩尤何哉
或謂皇覽載蚩尤冡在東平而兵主祠亦在焉則又可
疑是不然八神之祠本齊太公作之故皆在齊地兵主
之在東平正如天主之在臨淄地主之在梁父後人見
祠蚩尤于此遂以冢傅會不足據也況八神以類舉天
地隂陽日月四時之外祭星為宜彼貪虣之鬼烏得造
其間哉顔注以釁鼓句絶亦非是按封禪書祠蚩尤釁
鼓旗旗字當屬上句讀之
剛武侯
沛公引兵至栗遇剛武侯應劭曰楚懷王將棘蒲剛侯
陳武侯宜為剛侯武師古曰此史失其名不當改為剛
侯武以為懷王將無所據仁傑謂剛武侯自是一人固
不可改為陳武若曰陳武為懷王將無據則不然武封
棘蒲侯故太史公以蒲將軍目之按項籍傳蒲將軍以
兵屬項梁梁死楚懷王以宋義為上將軍諸别將兵皆
屬焉武在别將之數則固嘗為懷王將矣顔注不悟蒲
將軍為陳武故謂武為楚將無據
之字闕文衍文
宛必隨足下前則失咸陽之約刊誤曰按文足足下二
字仁傑按史記宛必隨足下後足下前則失咸陽之約
故刊誤云少二字然漢紀亦載此云宛必隨之語簡意
足疑漢書但脱一之字耳又素服以告之諸侯刊誤曰
此一之字衍文今按漢紀作以告諸侯資治通鑑取之
塞翟
元年八月塞王欣翟王翳皆降漢二年六月廢丘降置
河上渭南上郡與史記所書不同仁傑曰漢所為不即
以兩王地為郡者以三秦同功一體之人雍未下而翟
塞降故使之王故地以誘雍耳太史公乃于二年始書
翟塞降便書以其地置郡殊失當時廢置先後之意班
氏所書于義為長
五諸侯一
漢王以故得刦五諸侯之兵諸家釋五諸侯不同應劭
以為雍翟塞殷韓徐廣以為塞翟魏殷河南韋昭以為
塞翟韓殷魏顔師古則又以為河南常山殷韓魏刊誤
曰常山安得有兵五諸侯者陳餘其一也仁傑曰刊誤
去常山而取陳餘之兵固然他從顔氏則猶未之盡也
按元年塞翟降二年常山王耳河南王申陽韓王昌魏
王豹相繼皆降又虜殷王印(是書避避宋宣祖諱凡殷字皆作商此條所引應劭)
(諸家注與此殷王印今依漢書原文改正)諸侯之歸漢者凡七申陽之降即
以其國為河南郡鄭昌之降即以其國封韓王信而司
馬卭被虜其地自為河内郡此三人皆已國除不得與
諸侯並張耳與大臣歸漢不言與兵俱惟塞翟魏有國
如故而韓王信常將韓兵從并趙相陳餘所遺兵是為
五諸侯兵
五諸侯二
魏王豹傳漢王定三秦豹以國屬焉遂從擊楚于彭城
異姓王表韓王信以從伐楚功封陳餘傳漢擊楚使使
告趙求類張耳者持其頭遺餘乃遺兵而翟塞兩王固
各以其賦從此五諸侯兵可攷見于史者淮隂侯傳曰
漢之敗彭城塞王翟王亡降楚趙亦與楚和魏王至國
亦反至是五諸侯其不背漢者獨韓王一人故紀言諸
侯見漢敗皆叛去是也且史稱刦五諸侯兵則以兵為
主故趙以遣兵助漢王從五諸侯入彭城山王不預焉
然叔孫通傳言漢王從五諸侯入彭城不言兵者殆史
氏之省文也通鑑于此但云率諸侯兵恐有脱字至項
羽本紀贊將五諸侯兵滅秦此舉山東六國言之與高
帝刦五諸侯兵不同
東西秦
此東西秦也刊誤曰按文多西字仁傑曰漢紀曰此亦
東秦與刊誤之言脗合通鑑多採漢紀之文于此乃獨
用漢書本紀者按上文叙齊秦形勝相埒之意而結之
曰此果西秦也非親子弟莫可使王齊者矣熟復之語
意血脈法當如是去一西字則不相貫矣如刊誤之意
去西字則下文齊字亦所當去故通鑑仍作東西秦
尚右一
漢廷臣無能出其右者師古曰古者以右為尊故云不
出其右也刊誤曰古者居則貴左用兵則貴右貴右似
戰國時俗也仁傑按用兵貴右見老子書又云凶事尚
右禮載孔子拱而尚右二三子皆尚右孔子曰我則有
姊之喪故也二三子皆尚左此凶事尚右然也兵者凶
器尚右蓋以凶禮處之春秋傳言鄭曼伯為右拒在祭
仲足為左拒之先用兵尚右然也禮乘君之乘車不敢
曠左注謂車上貴左然乘車與兵車不同乘車則貴左
兵車則貴右乘車君在左御者在中央兵車君在中央
御者在左戰國已來無日不尋干戈天下之人習見兵
車之禮而已故其俗貴右然魏公子從車騎虚左自迎
侯生則戰國有時而尚左
尚右二
老氏曰上將軍處右偏將軍處左兵車固尚右矣然禮
少儀論乘兵車云軍尚左疏謂軍將尊尚左頗與前說
戾仁傑按老氏所云非指同車言之左傳韓厥代御居
中杜征南云自非元帥御者皆在中將在左乃知兵車
之禮惟君及元帥然後尚右其餘軍將亦尚左而已軍
謂將一軍之者凡事有三人將及御者車車右固無由
有上將軍與偏將軍共載者也孔疏謂尚左由軍將之
尊此則未然軍將之尚左正以其非元帥爾
尚右三
諸侯王表作左官律師古曰漢依古古法朝廷之列以
右為尊故謂仕諸侯為左官仁傑按士蒍曰今分土而
官之是左之也則左官之言在春秋已如此王叔與伯
輿爭政王右伯與范宣子曰天子所右寡君亦右之所
左寡君亦左之右之云者非以右為爭而然也以一人
之身言之左陽右隂固有定體然黃帝書謂地不滿東
南故左手足不如右強禮左朐右末注謂從右手取之
之便然則所謂左之右之者譬左之用事與否耳故杜
征南觧在公之右云用事也解不亦左乎云不便也實
用此意文紀右賢左戚注引韋昭曰右猶高左猶下也
似未得其要領
義年
詔曰有意稱明德者遣詣相國府書行義年蘇林曰行
状年紀也刊誤曰義讀曰儀謂儀容其年若曰團貌矣
仁傑按王融義作議曲水詩序興廉舉孝孝歲時于外
府書行議年日夕于中甸李善注文選引此詔文為釋
而五臣不本出處自出意見云攷吏行之殿最議年穀
之豐儉而奏于天子豈不甚可笑刊誤讀作儀與心儀
霍將軍女同意儀擬也詔文云年老癃病勿遣若年雖
老而非癃病不害其為可用故須擬議其年要之儀論
皆通融所出殆據别本之文如此懿稱據李善文選注
所用今本作意稱
灌嬰守滎陽
十二年灌嬰將十萬守滎陽陰紀七年發車騎材官詣
滎陽太尉灌嬰將高后紀八年産禄等遣潁隂侯灌嬰
將兵至滎陽仁傑按史記本傳嬰自擊黥布歸以列侯
事孝惠吕后其後吕禄聞齊王舉兵乃遣嬰為大將往
繫之嬰行至滎陽乃謀屯兵傳中所載止此一事乃知
嬰屯兵滎陽實以吕后八年史記漢書于高惠紀各書
之蓋重出也文紀詔曰前産禄擅遣將軍灌嬰擊齊則
嬰此時未為太尉太尉自是周勃孝文立勃為丞相乃
以嬰為勃代而惠紀乃書嬰為太尉又誤也通鑑于高
帝十二年及孝惠七年皆書嬰屯滎陽二事恐當刪
吕氏
高后紀高皇后吕氏仁傑按古者男子稱氏稱名婦人
稱姓舜之姓姚四岳稱有鰥在下曰虞舜至虞思之女
歸于夏傳則曰二姚齊之姓姜書稱俾爰齊侯吕伋至
太公之女歸于周傳則曰邑姜春秋所書無一不然于
卿大夫書爵書氏書名書字宰渠伯糾公民益師之類
是也于内女外女則必書姓或繫以字或繫以諡或系
以父國或系以夫氏如叔姬成風紀季姜蕩伯姬之類
是也陸淳曰古者一字不成文辭皆以氏字配之姜氏
子氏姒氏配姓也高后紀書氏而不書姓以春秋之法
繩之其失昭矣政和中嘗用議臣之請改公主郡縣主
為帝姬宗姬族姬蓋誤認王姬之稱不知春秋之書王
姬猶紀季姜繫以父國云爾徐氏郤掃編載議者之言
謂國家趙氏當曰帝趙不得曰帝姬是誤以氏為姓也
左傳有葛嬴懷嬴要當易姬為嬴乃與古今今命婦疏
封止稱父氏而不以姓繫氏亦沿襲之久莫悟其非
南北軍一
勃遂將北軍然尚有南軍刑法志京師有南北軍之屯
仁傑曰漢南北軍雖號為兩軍相表裏其實南軍非北
軍比也高帝發中尉卒三萬人王温舒為中尉請覆中
尉卒得數萬人北軍尺籍亦云盛矣至若蓋寬饒為衛
司馬衛卒之數不過數千人而已故漢之兵制常以北
軍為重周勃一入北軍而吕産吕更始輩束手就戮戾
太子不得北軍之助而卒敗于丞相之兵兩軍之勢大
略可覩矣吕氏初從大臣之請用吕台居北軍而南軍
則用劉澤如故澤妻后女弟吕嬃女也后意以兩軍惟
北軍為重既得其柄矣南軍又吕嬃子婿居之宜無足
患至七年乃復長慮欲顧使澤之國而以南軍付吕産
史記于后八年載后病困乃以吕禄居北軍非也吕台
卒于后之二年禄蓋代台者則其居北軍非始于后病
困之日
南北軍二
高帝十年戚鰓為中尉孝惠五年卒事見百官表然不
載繼鰓者為何人至孝文十四年始有中尉周舍中間
二十餘年闕而不書仁傑按吕氏常戒産禄據兵衛宫
毋為人所制其積慮如此自鰓之卒疑后已用其黨隂
總兵柄矣後因丞相言遂用吕台居北軍而中尉之兵
歸吕氏孝惠元年以劉澤為衛尉澤固吕黨至后之七
年以澤為瑯琊王太史公謂太后王諸吕恐後劉將軍
為害廼王澤以慰其心非也衛尉實主南軍后以為澤
雖娶嬃女要是劉氏宗疑終不為己用故外示尊寵裂
地而王之實實自欲用諸吕持衛尉兵職耳未幾果令
産居南軍蓋自戚鰓之卒劉澤之王衛尉中尉不復授
人雖長樂衛尉亦用吕更始為之而中外兵柄皆為吕
氏有矣
南北軍三
太后發喪哭而泣不下陳平如張辟疆計以吕台吕産
為將將兵居南北軍語在吕后傳仁按按惠之季年劉
澤為衛尉至吕后七年乃封瑯琊王若吕産當發喪之
日便居南軍則澤豈應尚仍故官耶史記于孝惠七年
書吕産居南軍恐應在后之七年劉澤既王之後然高
后紀又云八年七月后令吕王産居南軍蓋末命申飭
之辭云爾
南北軍四
丞相平令平陽侯告衛尉毋納相國産殿門産入未央
宫欲為亂殿門弗納仁傑按未央衛尉寺蓋在宫内産
既不能入殿門則宫内之兵無容號召矣遂為朱虚侯
所誅按百官表自劉澤既王之後不載衛尉姓名文帝
二年始有衛尉兄而不書姓史記高紀有酈兄疑衛尉
兄即酈寄也(案史記高紀無所謂酈兄惟吕后紀吕禄以為酈兄不欺己兄音况即酈寄字也高)
(紀當作吕后紀)當澤之既去兄之未授也衛尉缺不書不知平
陽侯所告衛尉為何人以功臣表攷之則閉殿門止産
者劉揭也揭時為典客意平勃使之兼行衛尉事以拒
吕産蓋勃將將北軍大勢既定故揭得以舉其職而南
軍惟揭之聽向使禄未解印産方主兵于中是烏能止
其入殿門也哉
南北軍五
南北軍以衛尉中尉分掌其事胡廣曰衛尉徼巡宫中
執金吾徼巡宫外相為表裏李揆亦曰南北軍本以相
制二者固不可總一之之也文帝即位拜宋昌為衛尉
軍領南北軍似未究當時置軍之意至二年乃以酈兄
為衛尉總南軍而中尉不除人豈昌以衛將軍仍統北
軍耶十四年紀書中尉周舍為衛將軍擊匈奴百官表
亦載舍是年為中尉然不載其自中尉為衛將軍事意
中尉衛將軍名雖殊而職統北軍則一故史略其事耳
兩漢刊誤補遺卷一
