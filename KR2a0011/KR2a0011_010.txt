兩漢刊誤補遺卷十
宋吳仁傑撰
符一
杜詩傳但以璽書發兵詩上疏曰如有詐僞無由知覺
可立虎符以絶姦端仁傑按銅虎竹使符始于文帝本
于周官所謂鎮圭以召守牙璋以起軍旅者至唐易其
制為銅魚大事則兼敕書謂都督刺史改替追喚及軍
發後更添兵馬之類至周顯德六年詔以特降制書何
假符契遂廢之張晏曰符以代古之圭璋從簡易也今
併廢其符無乃太簡易耶建隆初白重贊在鎮有偽造
制書欲誅之者乃知古以符契與璽書竝行其慮患遠
矣是時去顯德廢銅符纔一歲其弊立見惜無有以是
為言者其後宋景文公始請復其制曰今詔書單下恐
細人摹寫無以察知願復符節與詔書雙下合而後遣
康定初乃鑄造銅兵符云
符二
康定元年有司奏兵符之制漢為虎形今皇城司有木
魚契乞用木契形鑄造仁傑按符契用魚唐制也唐律
捕得鯉者放之賣者杖六十韋述記上陽宮得古銅器
為雙魚狀時以為李氏再興之符蓋以鯉李一音為國
氏也武德銅魚符實用隋京官佩魚之制豈亦以是為
李氏之祥歟舊唐史載上元中令五品以上佩等袋紛
帨為魚形結帛作之像鯉之意是也武后改國號周乃
改所佩魚竝作龜此與忌卯金而令勿佩剛卯事正相
類至中宗復位之歲内外官乃復佩魚然則唐制魚符
為李氏設耳後世何取焉
諷
仲長統傳諷于舞雩之下注引論語風乎舞雩包氏云
浴乎沂水之上風凉于舞雩之下仁傑按王充書浴乎
沂涉沂水也風乎舞雩風歌也說者以為風乾身時尚
寒安得風乾身乎充說與統合包氏諸家讀如本字誤
矣
從士
東海恭王傳詔曰東海王臻送終竭哀降儀從士注引
左傳晏嬰麄衰斬苴事仁傑按晏子答家老之言曰惟
卿為大夫杜預曰此士喪禮也時之所行士及大夫喪
服各有不同晏子大夫而行士禮其家臣譏之故遜辭
略合正義云王制諸侯之上大夫卿則卿亦大夫也故
注多以大夫言卿攷之春秋凡書大夫皆卿也非卿則
書人晏子所謂惟卿為大夫者言己非命卿不得為大
夫則行士禮宜矣其答家老蓋據禮而言非遜辭也當
是時諸侯僭天子大夫僭諸侯士僭大夫安于習見而
不自知其非晏子于此獨能以禮自持觀其與景公論
陳氏而言惟禮可以已之可謂知禮矣記禮者言澣衣
濯冠之隘與豚肩不揜豆之難為下皆漢儒傳聞之訛
晏子不爾也
黃老君
陳愍王祭黃老君求長生福刊誤曰按文黃老君不成
文當云黃帝老君仁傑按洛陽上清宮有漢所作石桮
窪柈以祠五君者其文惟大老君三字最大蓋尊老子
也漢人因以老子為大老君然眞誥云大洞之道至精
至妙是守素眞人之經昔中央黃老君祕此經世不知
也則道家又自有黃老君按國相奏王祭天神希幸非
冀正以黃老君非經祠耳若所祭為黃帝老子不應謂
之天神南史袁君正傳北斗君亦非天之北斗眞誥云
别有北斗君以司生煞
楊氏
楊震傳八世祖喜封赤泉侯刊誤曰楊氏有兩族赤泉
氏從木子雲從才而楊修稱曰修家子雲又似震族亦
是揚今書中華隂之族從木從才相半未知所從仁傑
按子雲自序其先食采于晉之楊號曰楊侯顔注引漢
名臣奏曰晉大夫食采于楊為楊氏食我有罪而滅按
晉有兩楊氏左傳霍楊韓魏皆姬姓也此楊侯之國出
自有周支庶為晉所滅者也晉語楊食我生此則所謂
晉大夫食采于楊至食我而滅者也食我滅而楊侯之
後獨存故子雲以為裔出若曰韓趙魏興而偪楊侯此
則不然楊之亡久矣歴春秋二百餘年豈復有故侯也
哉晉滅食我以其邑為縣傳云以僚安為楊氏大夫是
也杜征南注霍楊及楊氏皆云在平陽以晉志攷之平
楊郡楊縣故楊侯國然則食我之邑卽楊侯之國也楊
揚字畫易相亂耳今于千姓編有從木之楊而無從才
之揚集韻亦云楊木也又姓至揚則雲飛舉也又州名
陸法言字書從木之楊注云本自周宣王子幽王邑諸
楊號曰楊侯後并于晉因為氏與子雲自序同然則子
雲伯起皆氏木名之楊明矣楊次公序世譜甚詳然謂
食我為楊侯六世孫又謂赤泉為食我五世孫則非也
譜學乖剌多如此類
公輸班
張衡傳春秋元命包中有公輸班班與墨翟事見戰國
非春秋時仁傑曰讖書固無足取然禮記季康子之母
死公輸若尚幼般請以機封般與班同則公輸班正出
春秋時矣史記墨翟善守禦注引公輸之攻械盡墨子
之守固有餘說者因謂有兩公輸班賓戲班輸權巧于
斧斤師古曰魯班與公輸氏皆有巧藝故樂府云公輸
與魯般此說非是所謂班輸者言般若耳非有兩公輸
般一在春秋一在戰國也墨子之書恐非事實又七啓
班輸無所措其斧斤李善云公輸若匠師般若之族此
大勝顔氏注然般郤自有兩人山海經般作弓矢故此
稱魯般以别之云
偃伯
馬融傳偃伯于靈臺注曰司馬法古者武軍三年不興
則偃伯靈臺伯謂師節也仁傑按詩旣伯旣禱說文禡
字注以既伯為既禡周官甸祝表貉杜子春讀貉為百
爾所思之百云書或為禡兵祭也然則伯與貉與禡皆
同百音實一而已古者兵祭必立表為位兵不出則偃
之佰者表也章懷太子謂伯為師節特揣量云然其實
周之䍐旗漢之靈旗則古所謂伯也
咸恒
荀爽傳夫婦人倫之始故文王作易上經首乾坤下經
首咸恒(案是書避宋真宗諱凡恒字皆作常今依經文改正)仁傑按王昭素謂易
序卦云離者麗也諸本此下更有麗必有所感故受之
以咸咸者感也凡十四字晁以道舍人古易取此三句
增入正文謂後人妄有上下經之辨故例省云按荀卿
書曰易之咸見夫婦故卦序始言天地而不言乾坤此
言夫婦而不言咸蓋昭然義見不必申言之也仁傑編
次古易十二篇于序卦正文止從其舊
鳥獸之文
爽對策曰聖人作易仰則觀象于天俯則察法于地覩
鳥獸之文與天地之宜又曰鳥獸之文鳥則雄者鳴呼
雌能順服獸則牡為唱道牝乃相從今易本作與地之
宜王昭素謂印本地上脱天字仁傑曰非也上文云觀
象于天觀法于地則旣言天地矣又曰與天地之宜何
哉爽傳天字于文為衍昭素誤因之又鳥獸云文爽說
亦非是太玄曰察龍虎之文觀鳥龜之理鳥獸云者指
龍虎鳥龜言之郎所謂觀象于天者下句與地之宜即
所謂觀法于地者爽以雄雌牝牡為解淺矣哉
要子
趙岐傳岐多所述作著要子章句三輔泱錄傳于時刊
誤曰要當作孟古書無要子就令有之而岐所作孟子
章句傳至今本傳何得反不記也仁傑按古文要作
與黽相近疑孟與黽通岐傳作黽子章句而訛作耳
水經清漳水出大黽谷注云大要谷類此
菴
皇甫規傳親入菴廬廵視將士山谷云今俗書菴字既
于篆文無有又菴非屋不當從广皇甫規親入菴廬用
此菴字為有據依又翟伯夀籀史載獲古盦云盦音菴
仁傑按書大傳高宗梁闇三年鄭康成注闇讀如䳺䳺
謂廬也然則闇之名自有本字菴與盦非正也今人近
塋結屋正用此名亦古倚廬之意博古圖有卭仲盦自
是器名王充書有菴丘蔽野則與揞同揞掩也鳥紺切
庵字篆文無之漢人乃作奄字用見隸釋所載衛尉衡
方碑
畫諾
黨錮傳南陽宗資主畫諾讀者多以為唯諾之辭仁傑
曰非然也此王公守相批箋啓符腂之文如人主之制
可也宋書載皇太子箋儀符儀關事儀皆曰宜如是事
諾奉行潘遠紀聞云前代王府寮吏牋啓可行則批諾
晉元帝踐阼頗執謙遜凡諸侯牋奏批之曰諾若字有
尾婆娑故謂之鳳尾諾南史陳伯之不識書為江州刺
史得文牒詞訟惟作大諾而已至唐始用花押國史補
云宰相處分有司花押是也
于越
朱儁傳贊亦弭於越注于語辭猶云句吳之類刊誤曰
按傳注不同當從一作干仁傑按荀卿書干越夷貊之
子呂氏春秋荆有佽飛得寳劎于干越高誘曰吳邑也
按干越即越耳何名為吳邑哉春秋書吳伐越於越入
吳公羊傳曰於越者何未能以其名通也越者何能以
其名通也杜注於發聲也孔疏越是南夷言有此發聲
史官從其俗乃知于越之稱本于春秋所謂於越者左
傳正義云句吳句或為工句工聲相近然則於轉聲而
為于于又轉寫而為干耳字當從注作于
牙門一
袁紹傳拔其牙門注曰即司常職旌門是也仁傑按鄭
氏司常注云巡守兵車之會皆建太常孫權作大牙在
中軍胡綜賦之曰周制日月實曰太常傑然特立六軍
所望亦引用司常事然司常旌門本不言牙南部新書
謂祈父瓜牙掌武備故旌謂之牙旌王彥賓謂牙璋起
軍旅故後世有牙兵牙旗皆不然也按明堂位言商之
崇牙者二注謂湯以武受命故常以牙為餙簨虡則刻
版重疊為牙旌旗則刻繒為牙然則牙旗之設商家遺
制也後世牙門此其濫觴或謂商之崇牙乃送葬乘車
所建按周制王祀建太常銘旌亦建太常惟其所用耳
豈害其為軍旅之用哉
牙門二
孔經父云牙者旗也太守出則有門旗其遺法也後遂
以牙傑衙王彥賓云說文衙音語無他音篇韻始收牙
音仁傑按秦漢以前衙字見于春秋曰彭衙見于楚辭
曰道飛廉之衙衙漢有長平令衙卿集韻衙偶舉切說
文行貌一曰縣名在馮翊亦姓則衙衙及彭衙衙氏皆
當讀作語故漢碑多用衙為禦鄭康成注儀禮綏澤亦
云取其香且衙濕羣經音辨曰衙迎也音迓鄭康成說
禮逆衙還之以衙為迓始見于此詩百兩御之鄭亦音
迓蓋禦御與迓聲相近也然猶未為平聲至如淳于前
書衙縣遂音牙淳魏人也豈衙音自魏變迓而為牙耶
凡彭衙及衙氏按集韻鄧名世姓氏書存兩音切謂地
名及姓氏當從一作語不當又為牙音以漢無是音也
衙在漢無牙音而吾乃有牙音允吾騶吾之外疑執金
吾之吾亦當音牙近世乃如本字讀爾蓋字音與官稱
古今各異如車字古皆音尺奢切從漢以來乃有居音
尚書主文書之官與尚食尚衣同古音時亮切而後世
則音常殆類此也
牙門三
集韻衙字注云古者軍行有牙後人因以所治為衙資
暇錄云武職押衙非押衙府蓋押牙旗者前輩遂疑衙
集之衙皆當作牙通鑑頗用其說如載正牙奏事南牙
文臣之類是也仁傑按牙與衙混清久矣牙旗之牙獨
可施于軍行而衙集之衙上自天子下至州縣之官得
通言之蓋今之衙即漢制金吾木吾是也古今注曰車
輻棒也金吾亦棒以銅為之黃金塗兩頭御史大夫司
隷校尉郡守都尉縣長之屬皆以木為吾然則金吾木
吾乃中尉及官府伍伯所執以參于前者故字書以衙
為參天子朝羣臣謂之正衙百官箴謂金吾為吾臣邢
濟自謂我金吾天子押衙統禁旅者稱三衙凡此皆起
于所謂金吾者今三衙所執杖子銀飾端末猶漢金吾
之制至中外官所治曰衙府官吏庭見曰衙參早晩聲
彭曰衙牌門闌走卒曰衙官凡此又皆起于所謂木吾
者若牙門牙帳牙將牙校牙隊牙兵牙内則本于牙旗
之制非用牙字不可也南史侯景將率謀臣朝必集行
列門外以次引進謂之衙門按此正衙參之衙即今所
謂排衙者唐人以羣蜂早晩翔集謂之蜂衙天街兩畔
植槐成列謂之槐衙亦取此義不當以牙門為說吳虎
臣言牙門事始于侯景獨不記袁紹傳耶
胎息
方術傳王眞能行胎息注引抱朴子胎息者能不以鼻
口噓吸如在胎之中仁傑按老子書谷神不死是謂玄
牝玄牝之門是謂天地根緜緜若存河上公注天為玄
于人為鼻地為牝于人為口鼻口之門天地元氣所從
往來呼吸喘息當緜緜微妙又按許氏氣書人之受胎
于母其生也始于鼻以及于頭面隨母呼吸隂陽之氣
故鼻訓始而抱朴書謂鼻口之間為人中由此故也開
元中劉知幾欲黜河上公注議者謂其注以養神為宗
無為為體足以修身寧人乃得不廢要亦未易盡廢也
郎君
邛都夷傳以張翕有遺愛乃拜其子端為太守夷人歡
迎曰郎君儀貌類我府君仁傑曰古者諸侯不稱天而
稱君大夫而稱君而稱主春秋之世稱大夫為主君則
已僭矣由漢以來相則謂之相君尚書中書令則謂之
令君御史大夫則謂之大夫君使者曰使君太守曰府
君左右丞相曰左君右君郎官曰郎中君漢制吏二十
石以上得任同産若子為郎故謂人之子弟為郎君其
稱謂始于此後世家奴因謂主為郎其女若壻亦謂為
郎石崇奴劵曰市豪筆備郎寫書司馬越女銘曰東海
女郎謝安石言王郎逸少子是也又年少亦謂為郎孫
策年少雖有位號而士民皆呼為孫郎凡此其原皆出
漢任子之稱
使匈奴
南匈奴傳光武初平諸夏未遑外事至六年始令歸德
侯劉颯使匈奴仁傑按前書颯與陳遵往使在更始二
年冬是歲光武方為蕭王傳文誤也紀書建武六年匈
奴遺使來獻使中郎將報命傅言單于驕踞對使者悖
慢章懷太子引遵颯相䟫距事按此年使者自是韓統
不當引遵颯事為證注文亦誤
兩漢刊誤補遺卷十
