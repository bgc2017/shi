諡法卷三
宋蘇洵撰
英(一)
出類拔萃曰英
新改舊法曰德正應和曰英又曰道德應物曰英左
傳有德正應和曰莫英莫字相類盖誤耳道德應物
盖後人因誤所為之也詩曰彼其之子美如英毛彦
云萬人為英行英者有大過之詞也故取孟子論孔
子出乎其類拔乎其萃以充之
睿(一)
可以作聖曰睿
新改舊法曰家方蓋平曰睿衞有睿聖武公而見於
諡法者惟此諡法有衆方益平曰儆衆似家益似蓋
但不知儆何由為睿耳家方蓋平於睿義亦不通睿
者可以為聖而謂之聖則不可洪範有貌言視聽思
此五者人莫不有人莫不有者性也恭從明聰睿此
五者聖賢則有之聖賢而後有者才也肅乂哲謀聖
此五者各因其才而至焉德之大成也故曰可以作
聖曰睿
博(一)
多聞強識曰博
憲(三)
賞善罰惡曰憲
博聞多能曰憲
行善可記曰憲
記曰凡養老五帝憲三王有乞言憲者記其善言以
為法也
世(一)
承命不遷曰世
不遷則能久久行世
軍(一)
治典不殺曰軍
治其師旅之法使天下畏而不敢為亂以至於不殺
者是古者為軍之本意
堅(一)
磨而不磷曰堅
䟆(一)
意深慮遠曰䟆
䟆者取其警而後行深慎之稱也䟆或作畢
孝(六)
慈惠愛親曰孝
劉熙曰以已所慈所惠之心推以事親孝之至也
能養能恭曰孝
新補子夏問孝子曰色難有事弟子服其勞有酒食
先生饌曾是以為孝乎子游問孝子曰今之孝者是
謂能養至於犬馬皆能有養不敬何以别乎
繼志成事曰孝
孔子曰武王周公其達孝矣乎夫孝也者善繼人之
志善述人之事者也
協時肇享曰孝
幹蠱用譽曰孝
新補易曰幹父之蠱用譽象曰幹父用譽意承考也
以意承之而已其事有不可者亦不從也
秉德不回曰孝
人有孝於其親而秉德不回以陷於患難不終其養
者世以為不孝君子閔之曰是亦孝也故記以戰陣
無勇為非孝何者恐以不義辱親也晉周處與賊戰
而死有老母在賀循諡之曰孝君子韙之然而人必
先有孝德也而後秉德不回乃得為孝如徒曰秉德
不回者是為貞也非孝也
忠(四)
盛襄純固曰忠
臨患不忘國曰忠
推賢盡誠曰忠
廉公方正曰忠
惠(一)
愛民好與曰惠
孔子以子産為惠人而孟子亦譏其惠而不知為政
然則惠者結愛於人而不知禮者也
仁(六)
蓄義豐功曰仁
孔子重以仁與人然其取於人以為仁者甚廣商之
三仁去就死生不齊而皆得為仁則仁之為義廣矣
故其蓄義豐功於前而引其别於後盖亦不能徧舉
也
慈民愛物曰仁
新補
克已復禮曰仁
顔淵問仁子曰克已復禮為仁請問其目子曰非禮
勿視非禮勿聽非禮勿言非禮勿動
貴賢親親曰仁
殺身成人曰仁
能以國讓曰仁
智(六)
尊明勝患曰智
鄭大夫叔詹曰尊明勝患智也殺身贖國忠也言尊
有明德者以勝患也
默行言當曰智
摧芒折廉曰智
臨事不惑曰智
察言知人曰智
擇任而往曰智
慎(二)
敏以敬曰慎
沈静寡言曰慎
禮(二)
奉義順則曰禮
恭儉莊敬曰禮
義(五)
制事合宜曰義
見利能終曰義
新補易曰知至至之可與幾也知終終之可與存義
也王弼曰通物之始者義不若利成物之終者利不
若義然則所貴乎義者取其不役於利而有所重為
也
除去天地之害曰義
先君後已曰義
新補孟子曰未有仁而遺其親者也未有義而後其
君者也
取而不貪曰義
周(二)
行歸忠信曰周
詩曰行歸于周萬民所望周忠信也
事君不黨曰周
敏(一)
應事有功曰敏
信(二)
守命共時曰信
鄭太子華言於齊桓欲以鄭為内臣訪於管仲管仲
曰父子不奸之謂禮守命共時之謂信乃不許子華
由是得罪於鄭
出言可復曰信
有子曰信近於義言可復也
達(二)
質直而好義曰達
子張問如之何斯可謂之達者曰在家必聞在邦必
聞子曰是聞也非達也夫達也者質直而好義察言
而觀色慮以下人在邦必達在家必達夫聞也者色
取仁而行違居之不疑在邦必聞在家必聞
疏通中理曰達
寬(一)
含光得衆曰寬
理(一)
才理審諦曰理
凱(一)
中心樂易曰凱
清(一)
避遠不義曰清
新改伯夷與其鄉人立其冠不正望望然去之而孟
子以為清故云
直(二)
治亂守正曰直
新改孔子曰直哉史魚邦有道如矢邦無道如矢君
子哉蘧伯玉邦有道則仕邦無道則可卷而懷之盖
以史魚為過矣
不隠其親曰直
新改叔向議獄而尸其弟叔魚孔子曰叔向古之遺
直也治國制刑不隠於親曰義也夫盖亦以為過矣
欽(一)
敬事節用曰欽
益(二)
遷善改過曰益
易益之象曰君子以見善則遷有過則改
取於人以為善曰益
新改孟子之稱舜曰自耕稼陶漁以有天下莫非取
於人者取人以為善是與人為善也孔子曰益者三
友損者三友友直友諒友多聞益矣友便辟友善柔
友便佞損矣又曰益者三樂損者三樂樂節禮樂樂
道人之善樂多賢友益矣樂驕樂樂佚遊樂宴樂損
矣凡所謂益者皆取於人以為善之謂也
良(一)
小心敬事曰良
度(一)
心能制義曰度
左傳成鱄云見明注
類(一)
勤施無私曰類
基(一)
德性温恭曰基
詩曰温温恭人惟德之基
慈(一)
視民如子曰慈
鼎(一)
追改前過曰鼎
易曰革去故鼎取新
齊(二)
執正克莊曰齊
輕輶恭就曰齊
劉熙曰輶亦輕行輕恭以就事速疾使功齊等故曰
齊
深(一)
秉心塞淵曰深
温(一)
德性寬和曰温
讓(一)
推功尚善曰讓
密(一)
追補前過曰密
諡法卷三
諡法卷四
宋蘇洵撰
莫(一)
德正應和曰莫
莫然和靖之稱也左傳成鱄云見明註
介(一)
執一不遷曰介
新改
厚(一)
強毅敦樸曰厚
新改
純(一)
中正精粹曰純
新改
敵(一)
行見巾外曰敵
敵等也中外如一之謂也亦作穀穀善也
素(一)
達禮不達樂曰素
記曰達於禮而不達於樂謂之素達於樂而不逹於
禮謂之偏
勤(一)
能脩其官曰勤
謙(一)
卑而不可踰曰謙
友(一)
睦於兄弟曰友
新改舊法有孝而無友賀琛以友為朋友之友易之
云耳
震(一)
治典不殺曰震
治其典法雖不殺而人自震恐
祁(一)
治定不陂曰祁
祁大也
儆(一)
衆方益平曰儆
居安能戒此四方所以益平也
攝(一)
追補前過曰攝
攝者能自檢攝也
廣(二)
美化及遠曰廣
所聞能行曰廣
大戴禮曰行其所聞則廣也
淑(一)
言行不回曰淑
詩曰淑人君子其儀一兮
革(一)
獻敏成行曰革
平(一)
治而無眚曰平
眚災也罪也治而無大咎耳非甚治也此非平正之
平乃平常之平也周平王晉平公漢平帝以今觀之
皆非取其平正則古人以平諡為平常之平耳惟晏
平仲若取其平正者然人之情亦有不肯諡平正之
人為平矣故不取
懷(二)
慈行短折曰懷
失位而死曰懷
新改古有晉懷公圉欒懷子盈楚懷王槐皆以失國
而其民悲之故諡曰懷未有以能懷來而諡曰懷者
則主人以懷諡為懷之思懷也
悼(三)
未中身夭曰悼
肆行勞祀曰悼
肆行不顧而勤於祭祀以求福神不顧享以至夭隕
君子以其知欲避禍而不免為人所傷故曰悼恐懼徙
處義同
恐懼徙處曰悼
劉熙曰遇災不能脩德恐懼徙處以死故曰悼
愍(一)
在國逢難曰愍
或作閔史記魯閔公宋愍公之類皆作湣義同
哀(二)
恭仁短折曰哀
早孤短折曰哀
哀亦悼爾然悼者悼其不幸而已哀者有所懷思深
切之稱也故未中身夭曰悼恭仁短折曰哀早孤短
折所以為哀者以其重不幸也懷義亦同
隠(三)
違拂不成曰𨼆
劉熙曰若魯隠公讓志未究而為讒所拂違使不得
成其美故曰隠
不顯尸國曰隠
懷情不盡曰隠
易(一)
好更故舊曰易
懼(一)
思愆深遠曰懼
聲(一)
不主其國曰聲
強臣專國君權已去有君之名無君之實故曰聲
息(一)
謀慮不成曰息
意欲為之而謀不成以止故曰息
丁(一)
述義不克曰丁
丁當也述義而不克者適丁其時之不臧也
紹(一)
疎遠繼位曰紹
劉熙曰此無它德以世族當繼先祖之後者如漢立
蕭何後之類也
舒(一)
舉事而遲曰舒
冲(一)
幼少短折曰冲
野(二)
質勝其文曰野
孔子曰質勝文則野文勝質則史文質彬彬然後君
子
敬不中禮曰野
儉(一)
菲薄廢禮曰儉
新改賀琛舊以儉為善諡夫儉而中禮則不曰儉矣
惟儉而不中禮乃得為儉
夸(一)
華言無實曰夸
攜(一)
怠政外交曰攜
躁(二)
好變動民曰躁
未及而動曰躁
伐(一)
剛克好勝曰伐
靈(三)
亂而不損曰靈
好祭鬼神曰靈
死而志成曰靈
幽(二)
壅遏不達曰幽
君劣臣強壅遏上下不能自達故曰幽
動静亂常曰幽
厲(二)
暴慢無禮曰厲
愎狠遂過曰厲
荒(二)
縱樂無度曰荒
昏亂紀度曰荒
桀(一)
賊人多殺曰桀
紂(一)
殘義損善曰紂
煬(三)
逆天虐民曰煬
遠禮遠正曰煬
好内怠政曰煬
戾(一)
不悔前過曰戾
剌(二)
暴慢無親曰剌
妄愛曰剌
劉熙曰不思賢人妄愛奸佞也
愛(一)
嗇於恩予曰愛
虚(一)
凉德薄禮曰虚
榮(二)
寵禄光大曰榮
先利後義曰榮
蕩(三)
好内遠禮曰蕩
好智不好學曰蕩
孔子曰好智不好學其蔽也蕩
狂而無據曰蕩
孔子曰古之狂也肆今之狂也蕩
聞(一)
色取仁而行違曰聞
孔子云見達註
墨(一)
貪以敗官曰墨
晉大夫叔向曰已惡而掠美為昏貪以敗官為墨殺
人不忌曰賊
僭(二)
言行相違曰僭
僭不信也舊法有作替者梁晉陵太守止黃侯蕭曄
亦諡替其說亦曰言行相違盖僭之誤為替久矣言
行違其義非替故正之
自下陵上曰僭
頃(三)
墮覆社稷曰頃
震動過懼曰頃
劉熙曰頃惑之頃也若陳不占者也
隂靖多謀曰頃
舊法曰慈仁和敏曰頃其說曰民頃而就之也敏而
敬慎曰頃已以事人也古未有善人而諡頃者晉頃
公齊頃公皆不善人也則古以頃為惡諡耳
亢(二)
高而無民曰亢
知存而不知亡曰亢
易乾上九文言曰貴而无位高而无民賢人在下位
而无輔又曰亢之為言也知進而不知退知存而不
知亡知得而不知喪
干(一)
犯國之紀曰干
褊(一)
心隘不容曰褊
專(一)
違命自用曰專
比(一)
事君有黨曰比
新改孔子曰君子周而不比小人比而不周非善諡
也
輕(一)
薄德弱志曰輕
苛(一)
煩酷傷民曰苛
愿(一)
弱無立志曰愿
要(一)
以勢致君曰要
新改致讀曰善用兵者致人而不致於人之致
潔(一)
不汙不義曰潔
讀作孟子所謂不屑不潔之潔此謂不以不義為汙
者惡諡也沈潔法中惟有此而已後人誤以為清潔
之潔而妄增之非也
諡法卷四
