欽定四庫全書史部七
扈從西巡日錄傳記類四(雜錄之屬)
提要
(臣)等謹案扈從西巡日錄一卷
國朝高士竒撰士竒有春秋地名考略已著錄
聖祖仁皇帝巡幸山西
駐驆五臺山士竒時以侍講供奉
内廷扈從往來因記途中所聞見始於二月十
二日甲申迄於三月初七日戊申凡山川古
跡人物土風皆具考源流頗為詳核而
鑾輿時巡太平盛典亦一一具載伏而讀之猶仰見
聖化恬熙豫游和樂之象亦足以傳示來兹卷末載
詩二十四首則皆其途中所作彙附於後者
也士竒筆札本工又幸際
聖朝預參法從因得以筆之簡牘流布至今亦可謂
遭逢之至幸而文士之至榮矣乾隆四十六
年十一月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
欽定四庫全書
扈從西巡日錄
詹事府詹事高士竒撰
康熙二十二年二月十二日甲申
鑾輿由宣武門出廣寧門過盧溝橋河流沆漭桑乾河也
俗呼曰渾河亦曰小黃河橋建自金明昌初趙秉文
詩云河汾橋柱如瓜蔓路入都門似犬牙落日盧溝
溝上柳送人幾度出京華見滏水集經房山縣西南
望大房山巖谷幽邃古碑稱為幽燕奥室也元高克
恭字彥敬僑居於此得二米潑墨法趙文敏虞文靖
亟稱之世人目之為高房山
駐蹕琉璃河宋王曾奉使錄作劉李河金史亦同蓋因劉
李二姓居之河以是名今訛曰琉璃大房山孔水入
焉石橋跨之形勢巨麗亞於盧溝又有拒馬胡良二
橋皆以河水名拒馬水即水經注所稱聖水也出上
谷東徑石玉山過良鄉縣逕羊頭阜合涿水桃水至
河間入海一統志則云自房山龍泉峪流至覇州入
拒馬河會典所載琉璃河自磁家務發源潛流地中
至良鄉東入渾河以地形考之此當近是胡良河亦
出房山
乙酉
駐蹕淶水縣西北縣城舊在拒馬河西北二里俗名周城
灣後徙置北莊俱為河水所嚙乃移今所水經曰拒
馬河出代郡廣昌縣淶山酈道元註曰即淶水也
丙戌行圍易州山中荒岡巨阜多生荆株土人多壘
石覆草以居燒灰為業歲取給於此易水出涿郡固
安縣闐鄉城谷中東逕易州城入拒馬河燕太子丹
祖荆軻於易水上固此處矣
駐蹕丁家莊有餉易釀者較京師所市色味頗佳雖不能
飲為之薄醉
丁亥
駐蹕白澗村于莊溪舊志云州西南五十里有水從紫荆
關南流入白澗水有二源合注一川川石皓然望同
積雪故以物色受名
戊子
駐蹕大沙河是日所經之地梨棗茂密枝糾幹亞映帶平
臯似覩郭熙圖畫
己丑
上尚食於完縣城南百姓觀者無禁
賜以梁肉
召年老者使前各賚白金一定稚子亦賜制錢慰勞遣之
有蔡丹桂者在衆中自言係縣學生
上命講飛在天利見大人及德輶如毛毛猶有倫句講畢
丹桂奏言家貧不能為生
上賜白金五兩金盤蘋果六枚
諭之曰爾當努讀書開卷有益也(臣)遭逄珥筆仰見
皇上遊豫之時黃童白叟歡呼載道洵有堯民擊壤之風
焉
駐蹕唐縣堯初封唐國及為天子始都平陽縣東北十里
有堯山俗名唐嵓又五里有望都山相傳堯母慶都
所居張晏註漢書曰堯山在北慶都在南每登堯山
見慶都故亦名望都也元王惲秋澗集有曲陽道中
詩軟紅沙路柳條風雪擁陽坡見晛融細繞嘉山三
面過唐河東北望堯封嘉山在定州西曲陽與唐縣
接壤
庚寅過阜平縣廢址荒蓁滿目斑牛平陽鷂子小河
諸水俱南流入滹沱按阜平本漢行唐縣地宋置北
寨金明昌中設阜平縣我
朝省入行唐曲陽二縣居民遮道上言廢縣後輸税苦
遠願復舊治
上憫之下部議乃復設焉
駐蹕王槐鋪烟火千家三關孔道也志載成化十四年有
異鳥止於阜平王槐鋪林間其大如鶴五綵爛然聲
振巖壑人皆目之為鳳凰云今土人訛為王塊鋪
辛卯雨過鞍子嶺路漸曲崛水石瀠紆登頓上下百
二十里
駐蹕龍泉關關設于正統二年隸曲陽縣一統志云自是
而東北至金龍口凡二十一關自是而西南至白羊
口凡一十五關明御史裴紳奏疏云龍泉關在真定
之西與紫荆倒馬為聲援五臺繁峙必由之路也按
隋書唐書地理志曲陽關口有三八度倒馬委粟皆極
險要今惟倒馬仍存舊名或云八度關在唐縣西北
界水曲屈有八度也
壬辰度長城嶺又名十八盤嶺凡二十里關山險隘
石磴﨑嶇一松蒼翠臨崖碑題宋楊延昭挂甲樹宋
史載延昭於太平興國中補供奉官從其父業攻應
朔為先鋒後又為莫州團練使護塞鄙北二十餘年
往來於此理或有之過嶺入山西界蹊塗開廣大雪
彌望清凉諸峯森列可數時有二鹿遊戲巖岫呼之
即至(臣)士竒曰此豈山靈所獻耶
車駕小憩白雲山寺寺在南臺東北十餘里明嘉靖間有
行者生而皓首卓錫於此後不知所終故舊名曰白
頭庵望海寺在半岡萬松之表栖賢社在栖賢谷口
靈鷲峯乃中臺支山五峯類髻稱菩薩頂峯若有甘
露泉味最甘冽大文殊寺唐釋法雲所建相傳殿成
時文殊現像雲命塑土安生肖之名曰真容院王伯
厚困學紀聞内載宋太宗曾以御書賜五臺真容院
建閣曰寳章清凉山志但載宋真宗景德四年勅五
臺真容院建重閣綺煥殊麗映曜林谷賜額奉真金
蕭貢有真容院詩云魔宫佛界等空虚此理何曾屬
有無直向臺山始相見可中還有二文殊又元好問
詩云兜羅綿界寳光雲雲際同瞻化現身解脱文殊
俱有說是中知有木強人貢字真卿咸陽人官至戶
部尚書諡文簡二詩志俱未載寺為西域僧所居金
花寳蓋充滿其中佛火僧厨歲有常給
上入殿瞻禮既畢復歷廣宗永明圓照墖院羅㬋殊像諸
寺皆在靈鷲之麓土人名曰臺懷清凉最佳處也廣
宗寺明正德年為生民祈福建鑄銅為瓦因呼銅瓦
殿永明寺建自漢明帝永平中以山形似鷲嶺故名
大孚靈鷲寺元魏孝文帝置十二院環匝鷲峯前有
雜花園亦名花園寺元好問臺山雜詠所云山上離
宫魏故基黃金佛閣到今疑是也唐太宗時重加葺
治武后改稱大華嚴寺明成祖賜額大顯通寺萬歷
中又更永明寺中有無梁殿架石為之不設寸木崇
隆深廣疑有鬼工寺後銅殿一區銅墖五座工制俱
極精巧圓照寺在永明寺左古稱普寧寺太寳墖院
寺在永明寺南明萬歷戊寅孝定皇后重建内有阿
育王所置佛舍利塔文殊髮墖在其左側後殿轉輪
藏纓珞周垂絢以金碧朱輪潜運圜轉如飛羅㬋寺
在墖院東北隅蓮花藏規制甚異俗謂花開見佛也
去鷲峯三里許為梵仙山志以梵為飯按元好問雜
詠有一龕香火梵仙山之句山左有殊像寺塑文殊
駕狻猊像莊嚴獨絶傳為神人所造見者肅然時日
將暮遥望紫霞谷羣峯環抱林木隐翳
駕循山徑幸妙德庵講堂深䆳門庭虚肅即志所載無邊
禪師掘得銅盋處舊名大盋庵
駐蹕菩薩頂
癸巳由金燈寺登南臺山石磽确細路沿雲三十七
里頂若覆盂五六月間細草雜花布滿巖谷鋪若錦
繡故名錦繡峯元好問詩登臨夙有故鄉緣試手清
凉第一篇知被錢郎笑寒乞不將錦繡裏山川蓋指
此也其上有普濟寺寺後普賢墖古南臺相去五里
雲開日出雪光眴目騁望之際萬峯同縞清凉石在
清涼谷嶺西保安寺内崇六尺五寸圍四文七尺石
面如砥細理成文天然綺藻傳有頭陀趺坐說法梵
音琅琅近之即失後人目之為曼殊床金閣寺在臺
西北昔人見金閣浮空建寺擬之資治通鑑唐代宗
大歷二年造金閣寺於五臺山鑄銅塗金為瓦所費
鉅億時王縉為相給中書符牒令五臺僧數千人散
之四方求利以營之清凉山志則云唐代宗廣德元
年修五臺文殊殿鑄銅為瓦造文殊像高一丈六尺
鍍金為餙今寺有鎏金立佛高五丈許或後人更為
增餙然蟲魚篆旛蘚苔畫座寺不支矣左有天盆谷
如仰盆状山北為車溝兩崖深峭若車箱然又以曲
徑逶迤名曰蛇溝龍樹菴殿壁傾圮嘉靖間僧寳印
楚峯玉堂結菴同居巨釜尚存
甲午遊萬聖澡浴池在中北二臺間方廣三尺甃
菩薩座下池前有片石鎸文殊足跡殘鐘短垣蕭然四
壁相傳池本一潭樵夫臨之於天光日影中見天仙
沙門蓮花錫杖之状人或以為菩薩盥掌之所四方
人士盛暑時多持香花拭巾投之後人鑿方為池構
宇其上靈相遂隐自此望北臺岞崿横雲如在天際
蜿蜒一徑右逼崚嶒左臨峭削冰凝雪積石滑路危
下馬徐行足趻趻自戰將至臺上猛風觱發凜若隆
冬吹人如槁葉幾墮磵中雖衣重裘寒氣矢透
上解御服文貍裘及麋鹿裳命臣衣之䪺覺陽和被體真
異數也北臺高四十里頂平廣周三里名呌斗峯寺曰靈
應寺峯勢摩天搔首可問白雲英英吞吐萬状俯瞰
諸峯烟靄糅雜恍然窅然倏隂倏晴造化竒觀莫可
殫述臺側黑龍池一名金井上有龍祠禱雨輙應池
廣不盈丈大唐傳載乃云北臺下有青龍池約二畝
佛經言禁五百毒龍之所按志傳有降龍大師名誠
惠居李牛谷誦華嚴經山神為獻花果時有毒龍害
物惠携净瓶咒之龍入瓶七日革毒心惠乃釋之五
代史後唐家人傳云僧誠惠自言能降龍嘗過鎮州
王鎔不為之禮誠惠怒曰吾有毒龍五百當遣一龍
揭片石常山之人皆魚鼈也會明年滹沱大水環鎮
州關城人皆以為神孫光憲北夢瑣言載誠惠本末
則云同光初京師旱迎至洛陽祈雨數旬無徵應或
以焚燎為聞懼而潜去至寺慙恚而終傳稱之曰法
雨大師墖號慈雲近於夸矣取道入華嚴谷一名東
臺灣登東臺巉崖絶磵約高三十餘里頂若鼇脊名
望海峯寺曰望海寺蓋東望明霞若波若鏡即大海
也因以為名頂有漫天石志傳夏則流液夜則有光
下山行二十餘里歷碧山寺舊為北山寺象教精嚴
梵唄清越是息心淨行之地也
乙未登西臺法雷寺松杉交蔭叢柯隠景隔樹見從
騎折旋而上如閤棧然臺高三十五里頂平廣月墜
峯顛儼若懸鏡故名挂月峯時方清曉殘月半輪猶
在巖際法苑珠林謂上有小石浮圖其量千計即是
魏文帝宏所立石上人馬跡宛然如新即其地也八
功德水在臺北牛心石在臺東土人云可療心疾從
臣競請鑿取
御書歲月志之中臺與西北二臺相接高三十九里單椒
清曠翠靄稠叠名翠巖峯中有演教寺南眺晉陽北
俯沙塞元好問詩云巔風作力掃隂霾白日青天四
望開好箇臺山真面目爭教坡老不曾來登此讀之
足以豪矣東南麓有萬夀寺即玉華寺隋時五百應
真栖此有驘數十疋不用人馳能入市運糧過夏輙
隐是時白蓮生池堅瑩若玉七日乃爍代州亦甃為
池志曰玉華今有鐵羅漢五百軀各具山林瀟灑之
相潄玉華泉清泠獨異夀寧寺在南嶺古名王子焚
身寺志稱北齊帝子性厭塵勞自焚于此火光中現
菩薩身内侍劉謙之奏帝勅建兹寺攷北齊書惟洛
王思宗子元海累遷散騎常侍願處山林脩行釋典
文宣帝許之乃入林慮山絕棄人事經二年志不能
固自啟求歸其事絕不類蓋出僧徒傅會之說耳宋
景德初改建曰夀寧寺
上親題御書分賜諸寺
天章瑰麗炳燭名山隆古所未有也臣謹按柳宗元送浮
屠文暢登五臺序有曰雲代之間有靈山焉與竺乾
鷲嶺角立相應者也樂史太平寰宇記五臺山在代
州五臺縣東北一百四十里華嚴經大疏清涼山即
代州雁門郡五臺山也歲積堅冰夏仍飛雪曾無炎
暑故曰清涼五峯聳出頂無林木有如壘土之臺故
曰五臺法苑珠林山方三百里巉巖崇峻臺上不生
草木經言文殊將五百仙人往清凉山即斯地也太
平廣記山東峯有離岳火球西峯有麗農瑶室南峯
有洞光珠樹北峯有玉澗瓊枝中峯有自明之金環
光之璧資治通鑑唐武宗會昌五年毁天下寺五臺
僧多亡奔幽州胡三省注云山在長安東北一千六
百餘里代州之所管山頂至州城一百餘里其山左
鄰恒山右接天池南屬五臺縣北至繁畤縣環基所
至五百餘里靈記云五臺山有四埵去臺各一百二
十里據古經所載今北臺即是中臺中臺即是南臺
大黃尖即是北臺栲栳山即是西臺漫天石即是東
臺無恤臺恒山頂是也昔趙襄子名無恤曾登此山
觀代國下瞰東海西瞢□山有宫池古廟龍楼鳳閣
遍滿池邊號為西埵南繫舟山上有銅環船軸猶在
昔帝堯遭水繫舟於此世傳文殊見於南臺號為南
埵北有覆宿堆即夏屋山也後魏孝文皇帝避暑往
復宿此下見雲州謂之北埵中臺稍近西北有太華
泉有古寺二十餘處東臺去太華泉四十二里臺上
遥見滄瀛諸州日出時下視大海猶陂澤焉有古寺
十五處西臺去太華泉十里危嶝干雲喬林拂日有
古寺十二處南臺去太華泉八十里最為幽寂有古
寺九處北臺去太華泉十二里有古寺八處唐末所
添寺不在其數其見於載記者如此蓋山當西北荒
寒之地遊屐鮮至惟於盛夏僧徒法侣裹糧以從禮
佛而返流連題咏者不多見焉(臣)今扈從獲登是山
周覽名勝誠宇内之怪異詭觀也山有五峯脉絡倚
伏皆與中臺相屬梵刹百餘丹堊輝映昏鐘曉磬響
答雲外沙泉决决環流于長松細石間徑轉峯廻一
水屢渡林木葱鬱盡在巖阿有杉叢生下視若薺土
人目為落葉松又曰柴木雨餘産菌如斗其色乾黃
是謂天花其在隂崖叢薄落葉委積蒸濕怒生白莖
紫繖是謂地菜宋朱弁有謝崔致君餉天花詩云地
菜方為九夏珍天花忽從五臺至堆盤初見瑶草瘦
鳴齒稍覺瓊枝脆赤城菌子立萬釘今日因君不知
貴可稱工於状物矣又有銀盤猴頭皆菌屬味亦香
美名花有五曰日菊曰金芙蕖曰百枝曰鉢囊曰玉
仙異草有三曰瞢□曰雞足曰菩薩綫元好問詩云
一國春風帝子家綵雲晴雪間紅霞香綿穏藉僧溪
草蜀錦驚看佛鉢花沉沉龍穴貯雲烟百草千花雨
露偏佛土休將人境比誰家随步得金蓮蓋指菩薩
綫鉢囊金芙蕖也其禽有山烏寒號蟲山烏似烏而
小赤觜穴乳爾雅所謂鸀也陶宗儀輟耕錄五臺山
有鳥名寒號蟲四足有肉翅不能飛其糞即五靈脂
當暑文采絢爛乃自鳴曰鳳凰不如我比至深冬毛
羽脱落索然如鷇雛遂自鳴曰得過且過楊慎丹鉛
錄謂即曷旦然月令仲冬之月鶡旦不鳴似與寒號
之名未協五代史劉承鈞拜五臺山僧繼顒為鴻臚
卿繼顒故燕王劉守光之子為人多智善商財利自
旻世頗以頼之繼顒能講華嚴經四方供施多積蓄
以佐國用五臺當契丹界上繼顒常得其馬以獻號
添都馬歲率數百匹後累官至太師中書令追封定
王邵博聞見後錄五臺山佛光其傳舊矣唐穆宗實
錄元和十五年四月四日河南節度使裴度奏五臺
山佛光寺側慶雲現若金仙乘狻猊領其徒千萬自
已至申乃滅又峩眉普賢寺光景殊勝不下五臺在
唐無聞李太白峩眉山詩言仙而不言佛李長吉合
論言五臺山而不言峩眉山又山中諸佛祠俱無唐
刻石文字疑特盛於本朝也朱弁曲洧紀聞清涼山
清凉寺蓋文殊示現之地也去寺一里餘有泉號一
鉢泉一鉢許挹之不竭或久之不挹雖盈而不溢又
云長松產五臺治大風有殊效世人所不知也文殊
指以示癩僧僧如其所教其患即愈自此名著於清
涼傳而本草未載姚福青溪暇筆云上黨雁門出一
草藥名長松能治大風氣味芳烈亦可作湯常服東
坡送張天覺詩西登太行嶺北望清涼山晴空浮五
髻晻靄卿雲間餘光入巖石神草出茅菅何人相指
示稍稍落人間能令墮指兒虬髯茁冰顏祝君同此
草為民已痌瘝又次韻答天覺詩且要長松作土毛
注五臺山有草藥名長松亦名仙茒有患大風者逢
僧指示長松草而愈姑附錄之以補清涼山志之所
未及
丙申
車駕發自菩薩頂去臺懷二十餘里徑一山村崇岡灌木
微見㬢影禪栖數楹在山深處前有古樹高二丈許
枝幹盤虬相傳為娑羅樹也(廣韻作沙□)盛宏之荆州記
巴陵縣南有寺僧房牀下忽生一木隨伐隨生旬日
勢凌軒棟道人移房避之木長便遲但極婉秀有外
國沙門見之名為娑羅也彼僧所憩之蔭常著花細
如白雪元嘉十一年忽生一花状如芙蓉叚成式酉
陽雜爼天寳初安西道進娑羅枝状言臣所管四鎮
有拔汗郍最為密近木有娑羅樹特為竒絶不庇凡
草不止惡禽聳幹無慚於松栝成隂不愧於桃李近
差官拔汗郍使令採得前件樹枝二百莖如得託根
長樂擢穎建章布葉垂隂隣月中之丹桂連枝接影
對天上之白榆唐李邕楚州淮隂縣娑羅樹碑婆娑
十畝蔚映千人惡禽翔而不集好鳥止而不巢随所
方面頗證靈應東瘁則青郊苦而歲不稔西茂則白
藏泰而秋有成洪邁容齋随筆宣和中向子諲過淮
隂見此樹今有二本方廣丈餘蓋非故物矣吳興苪
國器有從沈文伯乞娑羅樹碑詩云楚州淮隂娑羅
樹霜露榮瘁今何如能令草木死不朽當時為有北
海書荒碑雨侵澁苔蘚尚想墨本傳東吳正賦此也
歐陽公有定力院七葉木詩云伊洛多佳木娑羅舊
得名常於佛家見宜在月宫生釦砌隂鋪静虚堂子
落聲亦此樹耳范成大三峩山記大峩山有娑羅平
娑羅者其木華如海桐又似楊梅花紅白色春夏間
開惟此山有之如登山半即見之至此滿山皆是觀
諸書所載娑羅樹不獨此山有之然其生特異凡木
樹數百枝枝十餘頭頭六七葉惜未見其花時也出
谷瀕大溪行水石與馬蹄聲相激一虎伏道旁灌莽
間逐之既登山椒復躍至平陸
上援弓射之立斃巡撫山西右副都御史穆爾賽按察使
司庫爾康奏言此虎盤踞道左傷人甚衆
皇上巡幸兹土為商旅除害當名其地為射虎川固請至
再
上乃可之虎皮留大文殊寺所經湧泉寺在舊路嶺迴龍
寺在掛甲樹側下長城嶺
駐蹕龍泉關
丁酉發龍泉關關側崇崖聳峙
上停駕而射連飛三矢直逾巖頂三百餘步居民遂呼其
地為三箭山
駐蹕長夀莊
戊戌微雨山桃已開過王槐鋪三里餘石壁矗立名
白鴿崖下有沉潭淵深莫測數百年來未有敢捕魚
者
上命舟施網得巨魚二尾
駐蹕西雹水按水經注唐水西流歷左人亭注&KR0740;水又東
左會一水水出中山城北郭中埠下亦謂之唐水又
名雹水西南流入&KR0740;&KR0740;水又東恒水西來注之禹貢
所謂恒衛既從也
己亥
駐蹕慶都縣堯母墓在縣城東有臺曰堯臺高二文廣十
丈丹朱墓在城東百步許地里志云堯子丹朱葬堯
母臺後有鳳凰架傳有鳳凰集此
庚子
駐蹕東閣村村有延慶寺漢永昌年建
辛丑晚過安州志云古堤在州城北易水濱東自邊
村而下接雄縣南自板橋而下接蠡縣以防九河之
水或曰始於秦至宋時更築有雲錦亭在堤上花卉
鮮麗望如雲錦故名
駐蹕新安縣相傳金章宗遊幸之地縣治西有蓮花池梳
洗樓在東城上雲楣月牖遺構宛然元梁至剛字浩
然新安人好著論研精至理從劉静脩游往返忘勌
或勸之仕曰堯舜之世尚有巢由吾何仕乎終身肥
遯號溪南老人
三月朔壬寅
駐蹕趙北口屬河間府任邱縣志稱高陽河自高陽縣來
經趙堡口漢獻帝時民謠云燕南垂趙北際中央不
合大如礪惟有此中可避世趙北之名殆昉於此龐
元英文昌雜錄雄州城南陂塘數十里芰荷極望以
小舫遊其間鷗鷺往來紅香泛於樽爼四時有蟹暑
月甚肥雖江鄉亦無此景元宋學士褧詩長溝如浙
右下壤似淮東語不虚也
癸夘舟行過保安城遥望鄚州城遺址城東北有藥
王莊為扁鵲故里史記扁鵲者渤海郡鄭人也徐廣
以為鄭當為鄚鄚縣名今屬河間蓋鄚本漢縣唐開
元中以鄚字類鄭因更為莫秀水沈德符野獲編鄚
州即公孫瓉所築易京東坡詩可考周世宗立覇雄
鄚三州覇仍為州雄降為縣鄚則廢勿治明永樂年
間撤其城土基猶完好竊謂此地為畿輔要害去州
縣稍遠大盜多盤踞其中不可詰問宜仍立縣設守
令彈壓之城外藥王廟專祀扁鵲香火最盛每年四
月河淮以北秦晉以東各方商賈輦運珍異菽粟之
屬入城為市妙技雜樂無不畢陳云賀藥王生日幕
帟遍野聲樂震天每日搭蓋蓬厰尺寸地非數千錢
不能得貿易遊覽閱兩旬方散明萬歷間慈聖太后
出内帑增建神農軒轅三皇之殿以古今名醫配享
自是藥王之會彌加輻輳康熙己未四月廟燬今已
重加脩葺矣明楊士竒詩雄縣城南水没路鄚州城
裏水如油客行相聚且一醉不見越人空古邱掘鯉
淀去此二十里見左思魏都賦水經注云鄚縣城東
南隅水有狐狸淀俗溷謂之掘鯉淀淀有蒲柳多菱
芡之屬居民利之潘自牧記纂淵海撅鯉淀在任邱
東南鄚州九十九淀此其一也元薩都拉天錫贈莫
州縣尹詩云民居星散無官訟里巷秋深盡水田禾
稼半生城郭裏槐花亂落縣門前今治雖廢風景尚
依然也
駐蹕苑家口志云夾河源自上谷涿鹿山合胡良河至覇
州界苑家口洪濤瀰漫一望無際所謂苑口秋濤也
甲辰行圍水淀中用三槳船百隻分左右翼沿岸棹
入合圍之際水鳥羣飛鳥鎗競發墮羽殱禽不可勝
數自趙北口至此厥壤卑下西北諸山水散行燕趙
間比其合皆滙於是有高橋掘鯉五官火燒等淀及
石溝柳河急河瓦河諸水夏秋之交芰荷如繡魚鳥
翔泳饒江湖之趣容齋隨筆瀛莫二州之境塘濼之
上有禽二種其一類鵠色正蒼而喙長凝立水際不
動魚過其下則取之終日無魚亦不易地名曰信天
緣其一類騖奔走水上不問腐草泥沙唼唼然必盡
索乃已無一息少休名曰漫畫信天緣若無能者乃
與漫畫均度一日無飢色而反加壯大二禽皆禀性
所賦其不同如此(臣)先世有菊磵處士感洪氏之說
牓其所居為信天巢處士名翥字九萬宋淳熙間人
不樂仕進隐居教授愛西湖山水與周文璞文酒酬
和不肯干謁時相卒葬葛嶺談家山(臣)家自餘姚遷
杭由處士始今以二禽詢諸土人已不能舉其名矣
舊築河堤起涿州東境接固安至霸州之趙村務臨
津水口經霸州南關有古城址相傳趙武靈王所築
堤長三百餘里廣尋二尺址倍之崇文有八尺傍植
榆柳以為固其間水口一百六十有七至文安縣之
蘇家橋大城縣之辛張口而止今亦多傾圮矣
駐蹕信安鎮南即宋之信安軍也
乙巳禊日泛舟水淀藉為祓除雖不得於蘭渚蓬池
同其觴詠方之王融曲水之詩庾信華林之賦虹旌
芝蓋扈從
宸遊誰謂古今人不相及也
駐蹕信安鎮南
丙午天氣暄和妍春容淡寫淺沙穉柳蕩漾晴烟
上發三十矢獲兔二十有九
駐蹕南柯驛
丁未
駐蹕南海子南紅門内海子元時為飛放泊至大元年築
呼鷹臺於漷州澤中(或作按鷹臺今曰晾鷹臺)初改鷹坊為仁虞
院劉祁歸潜志金章宗春水放海青時趙黃山在翰
苑扈從既得鵝索詩黃山立進之其詩云駕鵝得暖
下陂塘珠騎星馳入建章黃傘輕隂随鳳輦綠衣小
隊出鷹坊搏風玉爪凌霄漢瞥目風毛墮雪霜共喜
園陵得新薦侍臣齊捧萬年觴觀此則鷹坊不始於
元也王惲漷州隆禧觀碑云原隰平衍洄流芳淀映
帶左右建元以來羽獵歲嘗駐蹕民庶觀羽旄之光
臨樂游豫之有頼明永樂年增廣其地繚以周垣百
六十里育飬禽獸又設二十四園以供花果内有三
水故以海名祭酒吳偉業有海戸曲螞蟻墳在其東
南清明日蟻數萬聚此我
朝建新舊二宫東西對峙相去二十里又有德夀寺元
靈宫釋道居之仍設海戸一千八百人守視人給地
二十四畝自食其力春蒐冬狩
巡幸以時講武事也
戊申
聖駕回宫往返二十五日得詩二十四首
北臺山行蒙
恩賜
御服文貍裘麋鹿裳禦寒恭紀二首
玉樓凍合雪初晴喜傍雙龍尾後行慚愧此身非國
士
解衣䪺使一軍驚
絕巘非關地氣舒欣承璀璨曳華裾小蟲䪺變寒號
語誇道光輝鳳不如
扈從清涼山三首
霓旌衛仙蹕月駟揚鑾音井參乍捫歷巖竇逾深沉
尋山異臺向載筆慚沈任綿綿騎出谷淰淰雲栖林
我
后展遐矚乘時此西臨飛軨越幽坱駐䍐眺﨑&KR0706;春冰襍
古雪午風迴薄隂枝岐曲澗水木末寒號禽幸陪紫
府遊側聽清笳吟披圖稽往轍覽物諧素心
皇清一以眷名區傳自今(用謝靈運登池上樓韻)
象教從西來兹山名已顯佛樹根互盤天花露常泫
毒龍卧其湫紺墖浮於峴升高駭屴崱陟遐信紆緬
鐵鳳千尋翔金輪六時轉仰矚臺衣深近覺髻螺淺
霜鐘夜鏜鞳白雲晝舒卷髣髴赤華林對談人在眼
修蛇常山伏歸翼雁門展曠懷得所欣遠目詎能辨
宣遊自多豫䪺使物慮遣(用謝靈運從斤竹澗越嶺溪行韻)
山風吹不已山月忽已高飛鳴衆鳥散縹緲孤雲超
澄烟拂華旗吉日旋春鑣晨炊夾俞騎舊路循單椒
靜聽谷口松宛似江門潮潺湲歷澗壑出没經亭臯
七葉青娑羅一萼紅山桃泉因見龍發川以射虎昭
宿莽迷平岡選徒乃于苗回顧嶺上村林居等橧巢
諧此耕鑿民載路康衢謠(用謝靈運從遊京口北固應詔韻)
娑羅樹
傳是安西種空山百歲餘一花常燦爛七葉自扶疎
幹老虬龍出庭荒燕雀虚何人紀嘉樹重繼李邕書
扈從雜記十八首
仙蹕陪遊陟井參年來萬里越﨑&KR0706;東西行遍關山路三
度春風宿羽林(辛酉扈從出喜峯口巡歷喀爾沁壬戌扈從奉天府至大烏喇今歲扈從
清凉山皆於二月望前出都)
輕寒未放杏花枝樹底停鞭感歲時不止今春負花
事漫將遊跡比分司(元王惲完州道中詩有誰著分司王老子杏花香裏過今春之
句)
河東若下色太重竹葉蒲萄品未醇却愛易州方法
好傾來白薄最宜人
滱水濺濺出谷流沙原路僻草新抽荒雞亭午山村
外報道郵籖過定州
雞豚小市集朝暾風栅時聞水碓喧白首老農歡擊
壤含哺今見
帝堯尊
書壓牛腰趨紫禁芹浮鳳藻采春池此時應念氊廬
客好賦清凉扈從詩(時朱檢討彛尊移居禁垣勵編修杜訥遣子歸河間應試故念
及之)
廉纖小雨濕征衣馬踏遊塵净不飛山下垂楊破春
色淺枝黃嫩乍依依
雄關一綫倚天開峭壁攅厓入五臺極目雁門沙塞
遠雪中更得辨纖埃
絕頂分來五髻青浮空鳳刹
玉輿停茜衫黃帽摇金鐸宫錦齊開梵字經
紫府仙山實奥區長杉鬱鬱壑爭趨興來那得勾龍
爽重寫峯巒入畫圖(宣和畫譜載蜀人勾龍爽有紫府仙山圖)
新安城上有高楼金粉香銷幾百秋傳是章宗遊賞
地纖花細草滿春洲
苑口居人盡水鄉秋來門巷藕花香青菱紫芡論錢
賣不解量晴較雨忙
野淀瀰漫一望迷漁莊蟹舍接通堤遠天雲樹依微
裏只少樓臺似浙西
天畢連宵駐信陽萬家烟火近滄浪瓦橋渡口關梁
廢漁父依然話六郎(瓦橋關乃宋將楊延昭屯兵處)
鳥嘴金鎗内製稀輕丸散處落雙飛周廬夜久重炊
火
賜出圍中雙鴨飛(内製鳥鎗規式精絶)
(上每一發輙殱野禽三四)
蜺霓冒曉動晴烟已日欣逢稧水邊此際讌酣歌在
藻不湏蘭渚羨當年
曲江歸棹已經年又是鳴鳩落絮天曾約蒲帆挂南
浦春深仍奉屬車還(張學士英于去歲三月六日登舟時在奉天府寄詩遥送今經
一載矣)
光風淡宕轉東臯法從人歸敢告勞掃地未應輸芍
藥堆盤猶及薦櫻桃(蘇軾送春詩云芍藥櫻桃俱掃地自註以病中過此二物也兩
載扈從歸逢重午都下二物亦已過時今年還鑣獨早私喜猶得見之)
扈從西巡日錄
