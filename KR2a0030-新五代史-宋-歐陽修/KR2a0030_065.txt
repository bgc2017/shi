五代史卷六十五
宋歐陽修撰
南漢世家第五
劉隱其祖安仁上蔡人也後徙閩中商賈南海因家焉
父謙為廣州牙將唐乾符五年黃巢攻破廣州去略湖
湘間廣州表謙封州刺史賀江鎮遏使以禦梧桂以西
歲餘有兵萬人戰艦百餘艘謙三子曰隱台巖謙卒廣
州表隱代謙封州刺史乾寧中節度使劉崇龜死嗣薛
王知柔代為帥行至湖南廣州將盧琚單玘作亂知柔
不敢進隱以封州兵攻殺琚玘迎知柔知柔辟隱行軍
司馬其後徐彦若代知柔表隱節度副使委以軍政彦
若卒軍中推隱為留後天祐二年拜隱節度使梁開平
元年加檢校太尉兼侍中二年兼靜海軍節度安南都
護三年加檢校太師兼中書令封南平王隱父子起封
州遭世多故數有功於嶺南遂有南海隱復好賢士是
時天下已亂中朝人士以嶺外最遠可以辟地多游焉
唐世名臣謫死南方者往往有子孫或當時仕宦遭亂
不得還者皆客嶺表王定保倪曙劉濬李衡周傑楊洞
潛趙光胤之徒隱皆招禮之定保容管巡官曙唐太學
博士濬崇望之子以避亂往衡德裕之孫唐右補闕以
奉使往皆辟置幕府待以賓客傑善星歴唐司農少卿
因避亂往隱數問以災變傑恥以星術事人嘗稱疾不
起隱亦客之洞潛初為邕管巡官秩滿客南海隱嘗師
事之後以為節度副使及龑僭號為陳吉凶禮法為國
制度略有次序皆用此數人焉乾化元年進封隱南海
王是歲卒年三十八弟龑立
龑初名巖謙庶子也其母叚氏生龑於外舍謙妻韋氏
素妬聞之怒拔劒而出命持龑至將殺之及見而悸劒
輒墮地良久曰此非常兒也後三日卒殺叚氏養龑為
已子及長善騎射身長七尺垂手過膝隱為行軍司馬
龑亦辟薛王府諮議參軍隱鎮南海龑為副使隱卒龑
代立乾化二年除清海軍節度使檢校太保同平章事
三年加檢校太傅末帝即位悉以隱官爵授龑龑封南
海王唐末南海最後亂僖宗以後大臣出鎮者天下皆
亂無所之惟除南海而已自隱始亦自立是時交州曲
顥桂州劉士政邕州葉廣略容州龐巨昭分據諸管盧
光稠據虔州以攻嶺上其弟光睦據潮州子延昌據韶
州高州刺史劉昌魯新州刺史劉潛及江東七十餘寨
皆不能制隱攻韶州龑曰韶州所頼者光稠擊之虔人
必應應則首尾受敵此不宜直攻而可以計取隱不聽
果敗而歸因盡以兵事付龑悉平諸寨遂殺昌魯等更
置刺史卒出兵攻敗盧氏取潮韶又西與馬殷爭容桂
殷取桂管擄士政龑取容管逐巨昭又取邕管隱龑自
梁初受封爵稟正朔而已貞明三年龑即皇帝位國號
大越改元曰乾亨追尊安仁文皇帝謙聖武皇帝隱襄
皇帝立三廟置百官以楊洞潛為兵部侍郎李衡禮部
侍郎倪曙工部侍郎趙光胤兵部尚書皆平章事光胤
自以唐甲族恥事偽國常怏怏思歸龑乃習為光胤手
書遣使間道至洛陽召其二子損益并其家屬皆至光
胤驚喜為盡心焉龑性聰悟而竒酷為刀鋸支解刳剔
之刑每視殺人則不勝其喜不覺朵頤垂涎呀呷人以
為眞蛟蜃也又好奢侈悉聚南海珍寶以為玉堂珠殿
二年祀天南郊大赦境内改國號漢龑初欲僣號憚王
定保不從遣定保使荆南及還懼其非已使倪曙勞之
告以建國定保曰建國當有制度吾入南門清海軍額
猶在四方其不取笑乎龑笑曰吾備定保久矣而不思
此宜其譏也三年册夫人馬氏為皇后馬氏楚王
殷女也四年春置選部貢舉放進士明經十餘人如唐
故事歲以為常七年唐莊宗入汴龑懼遣宮苑使何詞
入詢中國虚實稱大漢國主致書大唐皇帝詞還言唐
必亂不足憂龑大喜又性好夸大嶺北商賈至南海者
多召之使升宮殿示以珠玉之富自言家本咸秦恥王
蠻夷呼唐天子為洛州刺史是歲雲南驃信鄭旻遣使
致朱鬃白馬以求婚使者自稱皇親母弟清容布燮兼
理賜金錦袍虎綾紋攀金裝刀封歸仁慶侯食邑一千
戸持節鄭昭淳昭淳好學有文辭龑與游燕賦詩龑及
羣臣皆不能逮遂以隱女增城縣主妻旻八年作南宮
王定保獻南宮七竒賦以美之龑初名巖又更曰陟九
年白龍見南宮三清殿改元白龍又更名龔以應龍見
之祥有番僧言䜟書滅劉氏者龔也龑乃採周易飛龍
在天之義為龑字音儼以名焉四年楚人以舟師攻封
州封州兵敗於賀江龑懼以周易筮之遇大有遂赦境
内改元曰大有遣將蘇章以神弩軍三千救封州章以
兩鐵索沉賀江中為巨輪於岸上築堤以隱之因輕舟
迎戰陽敗而奔楚人逐之章舉巨輪挽索鎻楚舟以彊
弩夾江射之盡殺楚人三年遣將李守鄘梁克貞攻交
趾擒曲承美承美至南海龑登儀鳳樓受俘謂承美曰
公常以我為偽廷今反面縛何也承美頓首伏罪乃赦
之承美顥子也克貞又攻占城掠其寶貨而歸四年愛
州楊廷藝叛攻交州刺史李進遯歸龑遣承旨程寶攻
廷藝寶戰死五年封子耀樞邕王龜圖康王洪度秦王
洪熙晉王洪昌越王洪弼齊王洪雅韶王洪澤鎮王洪
操萬王洪杲循王洪暐息王洪邈高王洪簡同王洪建
益王洪濟辨王洪道貴王洪照宜王洪政通王洪益定
王九年遣將軍孫德成攻蒙州不克十年交州牙將皎
公羡殺楊廷藝自立廷藝故將吳權攻交州公羡來乞
師龑封洪操交王出兵白藤以攻之龑以兵駐海門權
已殺公羡逆戰海口植鐵橛海中權兵乘潮而進洪操
逐之潮退舟還轢撅者皆覆洪操戰死龑收餘衆而還
十五年龑卒年五十四諡天皇大帝廟號高祖陵曰康
陵子玢立
玢初名洪度封秦王龑子耀樞龜圖皆早死玢次當立
龑病卧寢中召右僕射王翻與語呼洪度洪熙小字曰
壽雋雖長然皆不足任吾事惟洪昌類我吾欲立之柰
何吾子孫不肖後世如鼠入牛角勢當漸小爾因泣下
歔欷翻為龑謀出洪度以邕州洪熙容州然後立洪昌
為太子議已定崇文使蕭益入問疾龑以告之益諫曰
少者得立長者爭之禍始此矣由是洪度卒得立更名
玢改元曰光天尊母趙昭儀為皇太妃以晉王洪熙輔
政玢立果不能任事龑在殯召伶人作樂飲酒宮中裸
男女以為樂或衣墨縗與娼女夜行出入民家由是山
海間盜賊競起妖人張遇賢自稱中天八國王攻䧟循
州玢遣越王洪昌循王洪杲攻之遇賢圍洪昌等於錢
帛館裨將萬景忻陳道庠力戰挾二王潰圍而走玢莫
能省嶺東皆亂洪熙日益進聲妓誘玢為荒恣玢亦頗
疑諸弟圖已敕宦官守宮門入者皆露索洪熙洪杲洪
昌隂遣陳道庠養勇士劉思潮譚令禋林少彊少良何
昌延等習為角觝以獻玢玢宴長春宮以閱之玢醉起
道庠與思潮等随至寢門拉殺之盡殺其左右玢立二
年年二十四諡曰殤弟晟立
晟初名洪熙封晉王既弑玢遂自立改元曰應乾以洪
昌為兵馬元帥知政事洪杲副元帥劉思潮等封功臣
晟既弑兄立不順懼衆不服乃益峻刑法以威衆已而
洪杲屢請討賊隂勸晟誅思潮等以止外議晟大怒使
使者夜召洪杲洪杲知不免乃留使者入具沐浴詣佛
前祝曰洪杲誤念來生王宮今見殺矣後世當生民家
以免屠害因涕泣與家人訣别然後赴召至則殺之冬
晟祀天南郊改元曰乾和羣臣上尊號曰大聖文武大
明至道大光孝皇帝二年夏遣洪昌祠襄帝陵於海曲
至昌華宮晟使盜刺殺之晟自殺洪杲由是與諸弟有
隙而洪昌最賢龑素所欲立者晟尤忌之故先及害鎮
王洪澤居邕州有善政是歲鳳皇見邕州晟怒使人酖
殺之而諸弟相次皆見殺三年殺其弟洪雅又殺劉思
潮等五人思潮等死陳道庠懼不自安其友鄧伸以荀
悦漢紀遺之道庠莫能曉伸罵曰憝獠韓信誅而彭越
醢皆在此書矣道庠悟益懼晟聞之大怒以道庠伸下
獄皆斬於市夷其族以右僕射王翻為英州刺史使人
殺之於路五年晟弟洪弼洪道洪益洪濟洪簡洪建洪
暐洪照同日皆見殺六年遣工部郎中知制誥鍾允章
聘楚以求婚楚不許允章還晟曰馬公復能經略南土
乎是時馬希廣新立希萼起兵武陵湖南大亂允章具
言楚可攻之狀晟乃遣巨象指揮使吳珣内侍吳懷恩
攻賀州已克之楚人來救珣鑿大阱於城下覆箔於上
以土傅之楚兵逼城悉䧟阱中死者數千楚人皆走珣
等攻桂州及連宜嚴梧蒙五州皆克之掠全州而還九
年冬又遣内侍潘崇徹攻郴州李景兵亦在與崇徹等
遇戰大敗景兵於宜章遂取彬州晟益得志遣巨艦指
揮使暨彦贇以兵入海掠商人金帛作離宮游獵故時
劉氏有南宮大明昌華甘泉玩華秀華玉清太微諸宮
凡數百不可悉紀宦者林延遇宮人盧瓊仙内外專恣
為殺戮晟不復省嘗夜飲大醉以瓜置伶人尚玉樓項
拔劒斬之以試劒因并斬其首明日酒醒復召玉樓侍
飲左右白已殺之晟歎息而已十年湖南王進逵以兵
五萬率溪洞蠻攻郴州潘崇徹敗逵於蠔石斬首萬餘
級十一年晟病甚封其子繼興衞王旋興桂王慶興荆
王保興祥王崇興梅王十二年晟親耕藉田交州吳昌
濬遣使稱臣求節鉞昌濬者權子也權自龑時據交州
龑遣洪操攻之洪操戰死遂棄不復攻權死子昌岌立
昌岌卒弟昌濬立始稱臣於晟晟遣給事中李璵以旌
節招之璵至白州昌濬使人止璵曰海賊為亂道路不
通璵不果行晟殺其弟洪邈十三年又殺其弟洪政於
是龑之諸子盡矣顯德三年世宗平江北晟始惶恐遣
使修貢於京師為楚人所隔使者不得行晟憂形於色
又嘗自言知星末年月食牛女間出書占之歎曰吾當
之矣因為長夜之飲十六年卜葬域於城北運甓為壙
晟親臨視之是秋卒年三十九諡曰文武光聖明孝皇
帝廟號中宗陵曰昭陵子鋹立
鋹初名繼興封衞王晟卒以長子立改元曰大寶晟性
剛忌不能任臣下而獨任其嬖倖宦官宮婢延遇瓊仙
等至鋹尤愚以謂羣臣皆自有家室顧子孫不能盡忠
惟宦者親近可任遂委其政於宦者龔澄樞陳延壽等
至其羣臣有欲用者皆閹然後用澄樞等既專政鋹乃
與宮婢波斯女等淫戲後宮不復出省事延壽又引女
巫樊胡子自言玉皇降胡子身鋹於内殿設帳幄陳寶
貝胡子冠遠遊冠衣紫霞裾坐帳中宣禍福呼鋹為太
子皇帝國事皆決於胡子盧瓊仙龔澄樞等爭附之胡
子乃為鋹言澄樞等皆上天使來輔太子有罪不可問
尚書左丞鍾允章參政事深嫉之數請誅宦官宦官皆
仄目二年鋹祀天南郊前三日允章與禮官登壇四顧
指麾宦者許彦眞望見之曰此謀反耳乃拔劒升壇允
章迎叱之彦眞馳走告允章反鋹下允章獄遣禮部尚
書薛用丕治之允章與用丕有舊因泣下曰吾今無罪
自誣以死固無恨然吾二子皆幼不知父冤俟其長公
可告之彦眞聞之罵曰反賊欲使而子報讐邪復入白
鋹并捕二子繫獄遂族誅之陳延壽謂鋹曰先帝所以
得傳陛下者由盡殺羣弟也勸鋹稍誅諸王鋹以為然
殺其弟桂王旋興是歲建隆元年也鋹將邵廷琄言於
鋹曰漢乘唐亂居此五十年幸中國有故干戈不及而
漢益驕於無事今兵不識旗鼓而人主不知存亡夫天
下亂久矣亂久而治自然之勢也今聞眞主已出必將
盡有海内其勢非一天下不能已勸鋹修兵為備不然
悉珍寶奉中國遣使以通好鋹懵然莫以為慮惡廷琄
言直深恨之四年芝菌生宮中野獸觸寢門苑中羊吐
珠井旁石自立行百餘步而仆樊胡子皆以為符瑞諷
羣臣入賀五年鋹以宦者李托養女為貴妃專寵托為
内太師居中專政許彦眞既殺鍾允章惡龔澄樞等居
已上謀殺之澄樞使人告彦眞反族誅之七年王師南
伐克郴州晟所遣將暨彦贇與其刺史陸光圖皆戰死
餘衆退保韶州鋹始思廷琄言遣廷琄以舟兵出洸口
抗王師會王師退舍廷琄訓士卒修戰備嶺人倚以為
良將有譖者投無名書言廷琄反鋹遣使者賜死士卒
排軍門見使者訴廷琄無反狀不能救為立祠於洸口
八年交州吳昌文卒其佐呂處玶與峰州刺史喬知祐
爭立交趾大亂驩州丁璉舉兵擊破之鋹授璉交州節
度九年南海民妻生子兩首四臂是時太祖皇帝詔李
煜諭鋹使稱臣鋹怒囚煜使者龔愼儀十三年詔潭州
防禦使潘美出師師次白霞鋹遣龔澄樞守賀州郭崇
岳守桂州李托守韶州以備是歲秋潘美平賀州十月
平韶州又平桂州十一月平連州鋹喜曰韶桂連賀本
屬湖南今北師取之足矣其不復南也其愚如此十二
月平韶州開寶四年正月平英雄二州鋹將潘崇徹先
降師次瀧頭鋹遣使請和求緩師二月師度馬逕鋹遣
其右僕射蕭漼奉表降漼行鋹惶迫復令整兵拒命美
等進師鋹遣其弟祥王保興率文武詣美軍降不納龔
澄樞李托等謀曰北師之來利吾國寶貨爾焚為空城
師不能駐當自還也乃盡焚其府庫宮殿鋹以海舶十
餘悉載珍寶嬪御將入海宦官樂範竊其舟以逃歸師
次白田鋹素衣白馬以降獻俘京師赦鋹為左千牛衞
大將軍封恩赦侯其後事具國史(隱興滅年世諸書皆同蓋自唐天祐二年)
(隱為廣州節度使至宋開寶四年國滅凡六十七年舊五代史以梁貞明三年龑僣號為始故曰五十五年爾)
五代史卷六十五
五代史卷六十五考證
劉鋹傳十二月平韶州上文已書十月平韶州又平
桂州此復云平韶州當必有誤但各本俱同姑仍之
五代史卷六十五考證
