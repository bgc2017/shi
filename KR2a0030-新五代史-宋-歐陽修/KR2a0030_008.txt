五代史卷八
宋歐陽修撰
晉本紀第八
高祖聖文章武明德孝皇帝其父臬捩鷄本出於西夷
自朱邪歸唐從朱邪入居隂山其後晉王李克用起於
雲朔之間臬捩鷄以善騎射常從晉王征伐有功官至
洺州刺史臬捩鷄生敬瑭其姓石氏不知其得姓之始
也敬瑭為人沉厚寡言明宗愛之妻以女是為永寧公
主由是常隸明宗帳下號左射軍莊宗已得魏梁將劉
鄩急攻清平莊宗馳救之兵未及陣為鄩所掩敬瑭以
十餘騎横槊馳擊取之以旋莊宗拊其背而壯之手㗖
以酥㗖酥彼俗所重由是名動軍中十五年莊宗戰於
胡柳前鋒周德威戰死敬瑭以左射軍從明宗復擊敗
梁兵明宗戰胡盧套楊村為梁兵所敗敬瑭常脱明宗
於危趙在禮之亂明宗討之至魏而兵變明宗初欲自
歸于天子明巳所以不反者敬瑭獻計曰豈有軍變於
外上將獨無事者乎且猶豫者兵家大忌不如速行願
得騎兵三百先攻汴州夷門天下之要害也得之可以
成事明宗然之與之驍騎三百渡黎陽為前鋒明宗遂
入汴莊宗自洛後至不得入而兵皆潰去莊宗西還明
宗以敬瑭為前鋒趣氾水且收其散卒莊宗遇弑明宗
入立拜敬瑭保義軍節度使賜號竭忠建策興復功臣
兼六軍諸衞副使在陜為政以廉聞是時諸侯多不奉
法鄧州陶玘亳州李鄴皆以贓汚論死明宗下詔書褒
廉吏普州安崇阮洺州張萬進耀州孫岳等以諷天下
而以敬瑭為首天成二年十月從幸汴州為御營使拜
宣武軍節度使侍衞親軍馬步軍都指揮使六軍副使
如故改賜耀忠匡定保節功臣三年四月徙鎮天雄拜
同中書門下平章事興唐尹五月拜駙馬都尉董璋反
東川為行營都招討使不克而還復兼六軍諸衞副使
徙鎮河陽三城未行而契丹吐渾突厥皆入寇是時秦
王從榮綂六軍敬瑭疑其必及禍不欲為其副乃自請
行及制出不落副使輒復辭行明宗數責大臣問誰可
行者范延光趙延夀等卒以敬瑭為請乃拜河東節度
使大同彰國振武威塞等軍蕃漢馬步軍總管落六軍
副使乃行明年明宗崩愍帝即位加中書令三月徙鎮
成德清泰元年五月復鎮太原来朝京師潞王從珂反
於鳳翔愍帝出奔遇敬瑭于道敬瑭殺帝從者百餘人
幽帝于衞州而去廢帝即位疑敬瑭必反
天福元年五月徙鎮天平敬瑭果不受命謂其屬曰先
帝授吾太原使老焉今無故而遷是疑吾反也且太原
地險而粟多吾當内檄諸鎮外求援於契丹可乎桑維
翰劉知遠等共以為然乃上表論廢帝不當立請立許
王從益為明宗嗣廢帝下詔削奪敬瑭官爵命張敬達
等討之敬瑭求援於契丹九月契丹耶律德光入自鴈
門與唐兵戰敬達大敗敬瑭夜出北門見耶律德光約
為父子十一月丁酉皇帝即位(於廢帝本紀書契丹立晉據所見也於此書皇)
(帝即位以自立為文原其心也晉高祖之反無契丹之助亦必自立蓋其志在於為帝故使自任其惡也)國
號晉以幽涿薊檀順瀛漠蔚朔雲應新媯儒武寰州入
于契丹已亥大赦改元掌書記桑維翰為翰林學士尚
書禮部侍郎知樞密使事閏月丙寅翰林學士承旨尚
書戶部侍郎趙瑩為門下侍郎桑維翰為中書侍郎同
中書門下平章事兼樞密使甲戌趙德鈞及其子延夀
叛于唐来降契丹鏁之以歸已卯次河陽節度使萇從
簡叛于唐来降(是日廢帝猶在)辛巳至自太原盧文紀姚顗罷
甲申大赦殺張延朗劉延朗赦房暠十二月乙酉如河
陽追降王從珂為庶人(王從珂從晉人本語)丁亥司空馮道兼門
下侍郎同中書門下平章事已丑曹州指揮使石重立
殺其刺史鄭玩辛卯御札求直言癸已鎮州牙内都虞
候祕瓊逐其節度副使李彦珂同州禆將門鐸殺其將
楊漢賓庚子天平軍節度使王建立殺其副使李彦贇
旱
二年春正月癸亥安遠軍節度使盧文進叛降於吳丁
卯天雄軍節度使范延光殺齊州防禦使祕瓊戊寅兵
部侍郎李崧為中書侍郎同中書門下平章事樞密使
封唐宗室子為公及隋酅公為二王後以周介公備三
恪(唐宗室子史失其名書之以見二王後三恪猶存不必著其人也)二月丁酉契丹使
皇太子解里来三月庚辰如汴州夏四月丁亥赦囚蠲
民租賦趙瑩使于契丹辛卯宣武軍節度使楊光遠進
助國錢契丹使宫苑使李可興来五月壬戌御札求直
言丁丑追尊祖考為皇帝妣為皇后高祖璟諡曰孝安
廟號靖祖祖妣秦氏諡曰孝安元曾祖彬諡曰孝簡廟
號肅祖祖妣安氏諡曰孝簡恭祖昱諡曰孝平廟號睿
祖祖妣来氏諡曰孝平獻考紹雍諡曰孝元廟號獻祖
妣何氏諡曰孝元懿六月癸未契丹使伊勒希巴来天雄
軍節度使范延光反丁酉傳箭于義成軍節度使符彦
饒丁未楊光遠為魏州四面行營都部署東都巡檢張
從賓反留守判官李遐死之奉國都指揮使侯益護聖
都指揮使杜重威討之從賓寇河陽殺皇子重乂寇河
南殺皇子重信秋七月從賓陷氾水關殺巡檢使宋廷
浩壬子右衞大將軍尹暉叛奔于吳不克伏誅右監門
衞大將軍婁繼英叛降于張從賓義成軍亂殺戍將侍
衞馬步軍都指揮使白奉進甲寅戌將奉國指揮使馬
萬執符彦饒歸于京師命殺之于赤岡(彦饒雖有縦軍之罪被誣以反)
(而見殺故不書誅曰命殺嫌萬擅殺)乙卯楊光遠為魏州行營都招討使
辛酉杜重威克汜水關(張從賓投河死故不書伏誅)壬申楊光遠克
博州丙子安州屯防指揮使王暉殺其節度使周瓌右
衞上將軍李金全討之(金全未至而暉走見殺故不書暉反不書克安州不書暉誅)
八月丙申静難軍節度使安叔千進添都馬乙已赦非
死罪囚及張從賓符彦饒王暉餘黨九月楊光遠進粟
冬十月辛巳禁造甲兵
三年春二月戊戌諸鎮皆進物以助國(殘民以獻其上君臣同欲賄賂)
(公行至此而不勝其多矣故總言諸鎮此後不復書矣)三月壬戌回鶻可汗王仁
美使翟全福来丁丑禁私造銅噐秋七月辛酉以皇業
錢作受命寳(作寳不必書皇業錢者私錢也天子蓄私錢故書)八月戊寅馮道
及左僕射劉昫為契丹冊禮使壬午澶州刺史馮暉降
丙戌許御署官選已丑蠲水旱民税辛丑歸伶官于契
丹(高祖以父事契丹其有所求不曰與而曰歸者若輸之也)九月已酉赦范延光(初延)
(光請降高祖不許延光遂堅壁攻之久不克卒悔而赦之故不書降)已未歸静鞭官劉守
威金吾勘契官王殷司天鷄呌學生殷暉于契丹于闐
使馬繼榮来回鶻使李萬金来已已赦魏州蠲民税是
月宣徽南院使劉處讓為樞密使冬十月戊寅契丹使
中書令韓頻来奉冊曰英武明義皇帝庚辰升汴州為
東京以洛陽為西京雍州為晉昌軍戊子右金吾衞大
將軍馬從斌使于契丹已未契丹使美楞来戊戌大赦
庚子封李聖天為大寳于闐國王十一月辛亥升廣晉
府為鄴都壬戌除鑄錢令十二月丙子封子重貴為鄭
王
四年春正月盜發唐愍皇帝墓(愍帝祔于明宗徽陵域中無陵名故曰墓晉高)
(祖即位追諡為愍皇帝五代諸帝諡號不可為法皆不足道惟愍帝宜書者嫌嘗降為鄂王也而國亡禮闕舊)
(史實錄皆無奏諡上冊月日故雖當書而不得因事而見於此爾)辛亥澶州防禦使張
從恩為樞密副使旌表深州民李自倫門閭三月乙已
回鶻使其都督伊喇敦来丙辰頒調元歷靈州戍將王
彦忠以懷遠城反已未彦忠降供奉官齊延祚殺之夏
四月辛已封回鶻可汗王仁美為奉化可汗甲申廢樞
密使秋七月丙辰復禁鑄錢閏月壬申桑維翰罷八月
已亥朔河決博平西戎寇涇州彰義軍節度使張彦澤
敗之執其首領野離羅蝦獨九月丁丑契丹使訥默庫
来癸未封李從益為郇國公以奉唐後丙戌高麗王建
使其廣評侍郎邢順来冬十二月乙亥立唐高祖太宗
莊宗明宗愍帝廟于西京戊子契丹使楊珠来吐蕃罷
延族来附
五年春正月丁卯朔德音除民公私債已丑回鶻使石
海金来夏四月甲子契丹興化王来五月丙戌安遠軍
節度使李金全叛附于唐六月癸卯李昪遣其將李承
裕入于安州金全奔于唐安遠軍節度使馬全節及承
裕戰敗之丁巳克安州承裕奔于雲夢全節執而殺之
秋八月丁酉閱稼于西郊已未西京留守楊光遠殺太
子太師范延光九月丁卯翰林學士承旨戶部侍郎和
凝為中書侍郎同中書門下平章事辛已閱稼于沙臺
冬十月丁未契丹使錫里来十一月丙子冬至始用二
舞
六年春正月戊寅封唐叔虞為興安王臺駘為昌寧公
二月戊申停買宴錢三月除民二年至四年以前税(見税)
(斂重而民不堪)夏四月巳未契丹使碩格来五月吐渾首領白
承福来秋七月壬午突厥使薛同海来八月壬辰如鄴
都開封尹鄭王重貴留守東京宣徽南院使張從恩東
京内外兵馬都監壬寅大赦甲寅光祿卿張澄使于契
丹九月乙亥前安國軍節度使楊彦詢使于契丹丁丑
吐渾使白可久来河決中都入于沓河冬十月河決滑
濮鄆澶州山南東道節度使安從進反十一月丁丑西
京留守高行周為南面軍前都部署以討之十二月丙
戌朔鄭王重貴為廣晉尹徙封齊王先鋒都指揮使郭
海金及安從進戰于唐州敗之成德軍節度使安重榮
反天平軍節度使杜重威為鎮州行營招討使丙申契
丹遣使者来戊戌杜重威及安重榮戰于宗城敗之
七年春正月丁已克鎮州安重榮伏誅赦廣晉庚午契
丹使達喇来三月歸德軍節度使安彦威塞決河于滑
州閏月天興蝗食麥夏五月乙巳尊皇太妃劉氏為皇
太后(高祖所生母也)六月丙辰吐渾使念醜漢来乙丑皇帝崩
于保昌殿(年五十二)
五代史卷八
五代史卷八考證
晉高祖紀六年河決中都入于沓河冬十月河決滑濮
鄆澶州(臣文清)按朱子綱目書河決者十有六而
五代居其九皆朱梁决河為二以疏河漲之罪也然
梁本紀失載附記于此
五代史卷八考證
