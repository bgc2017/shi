五代史卷四十
宋歐陽修撰
雜傳第二十八
李茂貞深州博野人也本姓宋名文通為博野軍卒戍
鳳翔黃巢犯京師鄭畋以博野軍擊賊茂貞以功自隊
長遷軍校光啓元年朱玫反僖宗出居興元玫遣王行
瑜攻大散闋茂貞與保鑾都將李鋋等敗行瑜於大唐
峯明年玫遂敗死茂貞以功自扈蹕都頭拜武定軍節
度使賜以姓名扈蹕東歸至鳳翔鳳翔節度使李昌符
與天威都頭楊守立爭道以兵相攻昌符不勝走隴州
僖宗遣茂貞追擊殺昌符以功拜鳳翔隴右節度使大
順元年封隴西郡王二年樞密使楊復恭得罪奔於興
元興元節度使楊守亮復恭之養子也納之茂貞乃上
書言復恭父子罪皆當誅因自請為山南招討使昭宗
以宦者故難之未許茂貞擅發兵攻破興元復恭父子
見殺茂貞表其子繼密權知興元軍府事昭宗乃徙茂
貞為山南西道節度使以宰相徐彦若鎮鳳翔茂貞不
奉詔上表自論曰但慮軍情忽變戎馬難羈徒令甸服
生靈因兹受弊未審乘輿播越自此何之昭宗以茂貞
表辭不遜不能忍以問宰相杜讓能讓能以謂茂貞地
大兵彊而唐力未可以致討鳳翔又近京師易以自危
而難於後悔佗日雖欲誅晁錯以謝諸侯恐不能也昭
宗怒曰吾不能孱孱坐受凌弱乃責讓能治兵而以覃
王嗣周為京西招討使令下京師市人皆知不可相與
聚承天門遮宰相請無舉兵爭投瓦石擊宰相宰相下
輿而走亡其堂印人情大恐昭宗意益堅覃王率扈駕
軍五十四都戰于盩厔唐軍敗潰茂貞遂犯京師屯于
三橋昭宗御安福門殺兩樞密以謝茂貞使罷兵茂貞
與讓能素有隙因曰謀舉兵者非兩樞密乃讓能也陳
兵臨臯驛請殺讓能讓能曰臣固先言之矣惟殺臣可
以紓國難昭宗泣下沾襟貶讓能雷州司戶參軍賜死
茂貞乃罷兵明年河中節度使王重盈卒其諸子珂珙
爭立晉王李克用請立珂茂貞與韓建王行瑜請立珙
昭宗不許茂貞等怒率三鎮兵犯京師謀廢昭宗立吉
王保未果而晉王亦舉兵茂貞懼乃殺宰相韋昭度李
磎留其養子繼鵬以兵二千宿衞而去晉兵至河中繼
鵬與行瑜弟行實等爭劫昭宗出奔京師大亂昭宗出
居于石門茂貞以兵至鄠縣斬繼鵬自贖晉兵已破王
行瑜還軍渭北請擊茂貞昭宗以謂晉遠而茂貞近因
欲庇之以為德而冀緩急之可恃也且茂貞已殺其子
而自贖矣乃詔罷歸晉軍克用歎曰唐不誅茂貞憂未
巳也昭宗自石門還益募安聖捧宸等軍萬餘人以諸
王將之茂貞謂唐將討已亦治兵請覲京師大恐居人
亡入山谷茂貞遂犯京師昭宗遣覃王拒之覃王至三
橋軍潰昭宗出居于華州遣宰相孫偓以兵討茂貞韓
建為茂貞請乃已久之加拜茂貞尚書令封岐王其後
昭宗為宦者所廢既反正宰相崔胤欲借梁兵誅諸宦
者隂與梁太祖謀之中尉韓全誨等亦倚茂貞之彊以
為外援茂貞遣其子繼筠以兵數千宿衛京師宦者恃
岐兵益驕不可制天復元年胤召梁太祖以西梁軍至
同州全誨等懼與繼筠劫昭宗幸鳳翔梁軍圍之逾年
茂貞每戰輙敗閉壁不敢出城中薪食俱盡自冬涉春
雨雪不止民凍餓死者日以千數米斗直錢七千至燒
人屎煮尸而食父自食其子人有爭其肉者曰此吾子
也汝安得而食之人肉斤直錢百狗肉斤直錢五百父
甘食其子而人肉賤於狗天子於宫中設小磨遣宫人
自屑豆麥以供御自後宫諸王十六宅凍餒而死者日
三四城中人相與邀遮茂貞求路以為生茂貞窮廹謀
以天子與梁以為觧昭宗謂茂貞曰朕與六宫皆一日
食粥一日食不托安能不與梁和乎三年正月茂貞與
梁約和斬韓全誨等二十餘人傳首梁軍梁圍觧天子
雖得出然梁遂劫東遷而唐亡茂貞非惟亡唐亦自困
矣及梁太祖即位諸侯之彊者皆相次稱帝獨茂貞不
能但稱岐王開府置官屬以妻為皇后鳴梢羽扇視朝
出入擬天子而已茂貞居岐以寬仁愛物民頗安之嘗
以地狹賦薄下令榷油因禁城門無内松薪以其可為
炬也有優者誚之曰臣請并禁月明茂貞笑而不怒初
茂貞破楊守亮取興元而邠寧鄜坊皆附之有地二十
州其被梁圍也興元入于蜀開平巳後邠寧鄜坊入于
梁秦鳳階成又入于蜀當梁末年所有七州而巳(二十州者)
(岐隴涇原渭武秦成階鳳邠寧慶衍鄜坊丹延梁洋也)莊宗已破梁茂貞稱岐王
上牋以季父行自處及聞入洛乃上表稱臣遣其子從
曮來朝莊宗以其耆老甚尊禮之改封秦王詔書不名
同光二年以疾卒年六十九謚曰忠敬從曮為人柔而
善書畫茂貞承制拜從曮彰義軍節度使茂貞卒拜鳳
翔節度使魏王繼岌征蜀為供軍轉運應接使蜀平繼
岌遣從曮部送王衍行至鳳翔監軍使柴重厚拒而不
納從曮遂東至華州聞莊宗之難乃西歸明宗入立聞
重厚嘗拒從曮遣人誅之從曮上書言重厚守鳳翔軍
民無所擾願貸其過雖不許士人以此多之歷鎮宣武
天平從曮有田千頃竹干畮在鳳翔懼侵民利未嘗省
理鳳翔人愛之廢帝起鳳翔將行鳳翔人叩馬乞從曮
廢帝入立復以從曮為鳳翔節度使卒年四十九
韓建字佐時許州長社人也少為蔡州軍校隸忠武軍
將鹿晏弘從楊復光攻黃巢於長安巢已破復光亦死
晏弘與建等無所屬乃以麾下兵西迎僖宗於蜀所過
攻劫行至興元逐牛叢據山南已而不能守晏弘東走
許州建乃奔于蜀拜金吾衛將軍僖宗還長安建為潼
關防禦使華州刺史華州數經大兵戶口流散建少賤
習農事乃披荆棘督民耕植出入閭里問其疾苦建初
不知書乃使人題其所服器皿牀榻為其名目以視之
久乃漸通文字見玉篇喜曰吾以類求之何所不得也
因以通音韻聲偶暇則課學書史是時天下已亂諸鎮
皆武夫獨建撫緝兵民又好學荆南成汭時冐姓郭亦
善緝荆楚當時號為北韓南郭大順元年以兵屬張濬
伐晉濬敗建自含山遯歸河中王重盈死諸子珂珙爭
立晉人助珂建與王行瑜李茂貞助珙昭宗不許建等
大怒以三鎮兵犯京師昭宗見建等責之行瑜茂貞惶
恐戰汗不能語獨建前自陳述乃殺宰相韋昭度李磎
等謀廢昭宗會晉舉兵且至建等懼乃還晉兵問罪三
鎮兵傅華州建登城呼曰弊邑未嘗失禮於大國何為
見攻晉人曰君以兵犯天子殺大臣是以討也已而與
晉和乾寧三年李茂貞復犯京師昭宗將奔太原次渭
北建遣子允請幸華州昭宗又欲如鄜州建追及昭宗
於富平泣曰藩臣倔彊非止茂貞若捨近畿而廵極塞
乘輿渡河不可復矣昭宗亦泣遂幸華州是時天子孤
弱獨有殿後軍及定州三都將李筠等兵千餘人為衛
以諸王將之建已得昭宗幸其鎮遂欲制之因請罷諸
王將兵散去殿後諸軍累表不報昭宗登齊雲樓西北
顧望京師作菩薩蠻詞三章以思歸其卒章曰野煙生
碧樹陌上行人去安得有英雄迎歸大内中酒酣與從
臣悲歌泣下建與諸王皆屬和之建心尤不悦因遣人
告諸王謀殺建劫天子幸佗鎮昭宗召建將辨之建稱
疾不出乃遣諸王自詣建辨之建不見請送諸王十六
宅昭宗難之建乃率精兵數千圍行宫請誅李筠昭宗
大懼遽詔斬筠悉散殿後及三都衛兵幽諸王於十六
宅昭宗益悔幸華遣延王戒丕使于晉以謀興復戒丕
還建與中尉劉季述誣諸王謀反以兵圍十六宅諸王
皆登屋呌呼遂見殺昭宗無如之何為建立德政碑以
慰安之建已殺諸王乃營南莊起樓閣欲邀昭宗遊幸
因以廢之而立德王裕其父叔豐謂建曰汝陳許間一
田夫爾遭時之亂蒙天子厚恩至此欲以兩州百里之
地行大事覆族之禍吾不忍見不如先死因泣下歔欷
李茂貞梁太祖皆欲發兵迎天子建稍恐懼乃止光化
元年昭宗還長安自為建畫像封建潁川郡王賜以鐵
劵建辭王爵乃封建許國公梁太祖以兵嚮長安遣張
存敬攻同州建判官司馬鄴以城降太祖使鄴召建乃
出降太祖責建背己建曰判官李巨川之謀也太祖怒
即殺巨川以建從行昭宗東遷建從至洛陽昭宗舉酒
屬太祖與建曰遷都之後國步小康社稷安危繫卿兩
人次何皇后舉觴建躡太祖足太祖乃陽醉去建出謂
太祖曰天子與宫人眼語幕下有兵仗聲恐公不免也
太祖以故尤德之表建平盧軍節度使太祖即位拜司
徒同中書門下平章事太祖性剛暴臣下莫敢諫諍惟
建時有言太祖亦優容之太祖郊于洛建為大禮使罷
相出鎮許州太祖崩許州軍亂見殺年五十八
李仁福不知其世家當唐僖宗時有拓拔思敬者為夏
州偏將後以與破黃巢功賜姓李氏拜夏州節度使思
敬卒乾寧二年以其弟思諫為節度使自唐末天下大
亂史官實錄多闕諸鎮因時倔起自非有大善惡暴著
于世者不能紀其始終是時興元鳳翔邠寧鄜坊河中
同華諸鎮之兵四面並起而交爭獨靈夏未嘗為唐患
而亦無大功朱玫之亂思敬與鄜州李思孝皆以兵屯
渭橋其後黃巢䧟京師王重榮李克用等會諸鎮兵討
賊思敬與破黃巢復京師然皆未嘗有所可稱故思敬
之世次功過不顯而無傳梁開平二年思諫卒軍中立
其子彛昌為留後梁即拜彝昌節度使明年其將高宗
益作亂殺彝昌是時仁福為蕃部指揮使戍兵于外軍
中乃迎仁福立之不知其于思諫為親疎也是歲四月
拜仁福檢校司空定難軍節度使終梁之世奉正朔而
已是時岐王李茂貞晉王李克用數會兵攻仁福梁輙
出兵救之仁福累官至檢校太師兼中書令封朔方王
長興四年三月卒其子彜超自立為留後自仁福時邊
將多言仁福北通契丹恐為邊患明宗因其卒乃以彝
超為延州刺史彰武軍節度使而徙彰武安從進代之
恐彜超不受代遣邠州藥彦稠以兵五萬送從進之鎮
彝超果不受代從進與彦稠以兵圍之百餘日不克夏
州城璧素堅故老傳言赫連勃勃蒸土築之從進等六
地道至其城下堅如鐵石鑿不能入彝超外招党項抄
掠從進等糧道自陜以西民運斗粟束芻其費數千人
不堪命道路愁苦明宗遂釋不攻以彝超為定難軍節
度使清泰二年卒其弟彝興累官檢校太師兼侍中周
顯德中封西平王其後事具國史
韓遜不知其世家初為靈武軍校當唐末之亂據有靈
鹽唐即以為節度使而史失不錄不見其事梁開平三
年封朔方節度使韓遜為潁川王始見於史是時邠寧
楊崇本鄜延李周彝鳳翔李茂貞皆與梁爭戰獨遜與
夏州李思諫臣屬于梁未嘗以兵爭李茂貞嘗遣劉知
俊攻遜不能克遜亦善撫其部部人皆愛之為遜立生
祠貞明中遜卒軍中立其子洙為留俊梁即以為節度
使至莊宗時又以洙兼河西節度天成四年洙卒即以
洙子澄為朔方軍留後其將李賓作亂澄乃上書請帥
於朝明宗以康福為朔方河西節度使以代澄由是命
吏而相代矣韓氏自遜有靈武傳世皆無所稱述澄後
不知其所終
楊崇本幼事李茂貞養以為子冐姓李名曰繼徽茂貞
表崇本静難軍節度使後梁太祖攻岐未下乃移兵攻
邠州崇本迎降太祖使復其姓賜名崇本遷其家於河
中以為質崇本妻有美色太祖用兵往來河中嘗幸之
崇本妻頗媿恥間遣人誚崇本曰大丈夫不能庇其伉
儷我巳為朱公婦矣無面視君有刀䋲而已崇本涕泣
憤怒其後梁兵觧岐圍崇本妻得歸崇本乃復背梁歸
茂貞茂貞西連蜀兵會崇本攻雍華關西大震太祖以
兵西至河中遣郴王友裕擊之友裕至永壽而卒梁兵
乃旋崇本屯美原太祖復遣劉知俊康懷英等擊之崇
本大敗自此不復東乾化四年為其子彦魯所弑崇本
養子李保衡殺彦魯以降梁
高萬興河南人也唐末河西屬李茂貞茂貞將胡敬璋
為延州刺史萬興與其弟萬金俱事敬璋為騎將敬璋
死其將劉萬子代為刺史梁開平二年葬於州南萬子
在會其將許從實殺萬子自為延州刺史是時萬興兄
弟皆將兵戍境上聞萬子死以其部下數千人降梁梁
太祖兵屯河中遣同州劉知俊以兵應萬興攻丹州執
其刺史崔公實進攻延州執許從實鄜州李彥容坊州
李彥昱皆棄城走梁太祖乃以萬興為延州刺史忠義
軍節度使以牛存節為保大軍節度使巳而劉知俊叛
乃徙存節守同州以萬金為保大軍節度使萬興累遷
檢校太師兼中軍令封渤海郡王貞明四年萬金卒乃
以萬興為鄜延節度使進封延安郡王徙封北平王梁
亡莊宗入洛萬興嘗一來朝同光三年卒於鎮萬興兄
弟皆驍勇而未嘗立戰功然以戍兵降梁梁取鄜坊丹
延自萬興始故其兄弟世守其土萬興死子允韜代立
長興元年徙鎮安國又徙義成清泰中卒萬金子允權
開運中為膚施令罷居於家是時周密為彰信軍節度
使契丹滅晉延州軍亂逐密密守東城而西城之兵以
允權為留後聞漢高祖起太原遂歸漢即拜節度使廣
順三年卒
溫韜京兆華原人也少為盗後事李茂貞為華原鎮將
冐姓李名彥韜茂貞以華原縣為耀州以韜為刺史梁
太祖圍茂貞於鳳翔韜以耀州降梁已而復叛歸茂貞
茂貞又以美原縣為鼎州建義勝軍以韜為節度使末
帝時韜復叛茂貞降梁梁改耀州為崇州鼎州為裕州
義勝為静勝軍即以韜為節度使復其姓溫更其名曰
昭圖韜在鎮七年唐諸陵在其境内者悉發掘之取其
所藏金寳而昭陵最固韜從埏道下見宫室制度閎麗
不異人間中為正寢東西廂列石牀牀上石函中為鐵
匣悉藏前世圖書鍾王筆迹紙墨如新韜悉取之遂傳
人間惟乾陵風雨不可發其後朱友謙叛梁取同州晉
王以兵援友謙而趨華原韜懼求徙佗鎮遂徙忠武莊
宗滅梁韜自許來朝因伶人景進納賂劉皇后皇后爲
言之莊宗待韜甚厚賜姓名曰李紹冲郭崇韜曰此劫
陵賊耳罪不可赦莊宗曰巳宥之矣不可失信遽遣還
鎮明宗入洛與段凝俱收下獄已而赦之勒歸田里明
年流於德州賜死
嗚呼厚葬之弊自秦漢以來率多聪明英偉之主雖有
高談善說之士極陳其禍福有不能開其惑者矣豈非
富貴之欲溺其所自私者篤而未然之禍難述於無形
不足以動其心與然而聞溫韜之事者可以少戒也五
代之君往往不得其死何暇顧其後哉獨周太祖能鑒
韜之禍其將終也為書以遺世宗使以瓦棺紙衣而歛
將葬開棺示人既葬刻石以告後世毋作下宫毋置守
陵妾其意丁寧切至然實錄不書其葬之薄厚也又使
葬其平生所服衮冕通天冠絳紗袍各二其一於京師
其一於澶州又葬其劒甲各二其一於河中其一於大
名者莫能原其旨也
五代史卷四十
五代史卷四十考證
李茂貞傳茂貞與保鑾都將李鋋等敗行瑜于大唐峯
鋋閣本作鋌
楊崇本傳太祖以兵西至河中遣郴王友裕擊之郴
監本訛彬今改正
五代史卷四十考證
