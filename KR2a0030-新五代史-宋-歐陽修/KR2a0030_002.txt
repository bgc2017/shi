五代史卷二
宋歐陽修撰
梁本紀第二
開平元年春正月壬寅天子使御史大夫薛貽矩来勞
軍宰相張文蔚率百官来勸進夏四月壬戌更名晃甲
子皇帝即位(自即位以後大事則書變古則書非常則書意有所示則書後有所因則書非此五)
(者則否)戊辰大赦(赦文皆曰大赦天下此書大見其志之欲遠及也不曰天下實有所不及也)
改元國號梁封唐主為濟隂王(謂天子為唐主錄其本語如此)升汴州
為開封府建為東都以唐東都為西都廢京兆府為雍
州(州縣廢置見職方考惟京都則書之)賜東都酺一日契丹安巴堅使袍
笏美楞来(外地来不言朝不責其禮不言貢不貴其物故書日来五代亂世著其屢来以見外藩之)
(来不来不因治亂而亂世屢来不足貴也)五月丁丑朔以唐相張文蔚楊涉
為門下侍郎御史大夫薛貽矩為中書侍郎同中書門
下平章事戊寅渤海契丹遣使者来(外藩君臣姓名官爵或書或否不必)
(備或因其舊史之詳略但書其来以示意爾)乙酉封兄全昱為廣王子友文
博王(友文非子而書子語在家人傳)友珪郢王友璋福王友貞均王友
徽建王姪友諒衡王友能惠王友誨邵王甲午改樞密
院為崇政院太府卿敬翔為使是月潞州行營都指揮
使李思安及晉人戰敗績(我敗曰敗績彼敗曰敗之文理宜然已見行營故戰不言)
(地)六月甲寅平盧軍節度使韓建守司徒同中書門下
平章事秋七月已亥追尊祖考為皇帝妣為皇后皇高
祖黯諡曰宣元廟號肅祖祖妣范氏諡曰宣僖曾祖茂
琳諡曰光獻廟號敬祖祖妣楊氏諡曰光孝祖信諡曰
昭武廟號憲祖祖妣劉氏諡曰昭懿考誠諡曰文穆廟
號烈祖妣王氏諡曰文惠八月丁卯同州虸蚄蟲生隰
州黃河清(於此書見不為瑞也)九月括馬冬十月已未講武于繁
臺十一月壬寅赦亡命背軍髠黥刑徒(於好殺之世小赦必書見其亦)
(有愛人之意也)
二年春正月丁酉渤海遣使者来已亥卜郊於西都弑
濟隂王(弑臣子之大惡也書濟隂王從其實書弑正梁罪名)二月辛未契丹安巴
堅遣使者来三月壬申朔如西都(幸已至也如往而未至之辭書如則在道)
(有事可以書)丙子如懷州(五代亂世兵無虚日不可悉書故用兵無勝敗攻城無得失皆不書)
(其命大將與天子有所如自著大事爾此如懷澤者以兵方攻潞州也)丁丑如澤州戊寅
封鴻臚卿李崧介國公為二王後(梁嘗更戊曰武而舊史悉復為戊)壬
午匡國軍節度使劉知俊為潞州行營招討使癸巳卜
郊張文蔚薨夏四月癸卯楊涉罷吏部侍郎于兢為中
書侍郎翰林學士承旨禮部侍郎張策為刑部侍郎同
中書門下平章事壬子至澤州五月已丑潞州行營都
虞候康懷英及晉人戰于夾城敗績(築城圍潞戰于城中故書地)戊
戌立唐三廟契丹遣使者来六月壬寅忠武軍節度使
劉知俊為西路行營招討使以伐岐(用兵之名有相攻曰攻以大加)
(小曰伐有罪曰討天子自往曰征随事為文不得不異非有褒貶也)已酉殺金吾衛上將
軍王師範滅其族(當殺曰伏誅不當殺者以兩相殺為文)丙辰劉知俊及
岐人戰于漠谷敗之秋九月丁丑如陜州(以晉人攻晉絳故也)博
王友文留守東都冬十月丁未至自陜州十一月癸已
張策罷左僕射楊涉同中書門下平章事十二月已亥
以介國公為三恪酅國公莱國公為二王後
三年春正月甲戌如西都復燃燈以祈福(燃燈風俗相傳自天子主)
(於庶人舉天下同其奢樂而風俗敝之大者故錄其詔意則其失可知)庚寅享于太廟辛
卯有事于南郊(祀天于南郊書曰有事錄當時語)大赦丙申羣臣上尊
號曰睿文聖武廣孝皇帝二月壬戌講武于西杏園甲
子延州高萬興叛于岐来降(唐末之亂彊弱相并或去彼来此不可為常難於遽)
(責至此乃書曰叛始正其定分也)三月辛未渤海國王大諲譔遣使者
来甲戌如河中(以高萬興降劉知俊兵攻鄜延故也)山南東道節度使楊
師厚為潞州四面行營招討使劉知俊取丹州夏四月
丙午知俊克延鄜坊三州(易得曰取難得曰克文理宜然爾)五月已卯
至自河中殺佑國軍節度使王重師六月庚戌劉知俊
執佑國軍節度使劉捍叛附于岐(以身歸曰降以地歸曰附亦文理宜然知)
(俊為忠武軍節度使以同州附岐今直書知俊叛而不言地蓋忠武巳見上文)辛亥如陜州(以劉)
(知俊叛故也)乙卯冀王朱友謙為同州東面行營招討使劉
知俊奔于岐丹州軍亂逐其刺史宋知誨秋七月商州
軍亂逐其刺史李稠稠奔于岐乙丑克丹州執其首惡
王行思(初不知首惡之人故直曰軍亂既克而推得之也丹州無主將姓名行思無官爵又不見伏誅)
(之日皆舊史失之)乙亥至自陜州甲申襄州軍亂殺其留後王
班(智不足以衛身才不足以治衆而見殺者不書死之而以被殺為文見死得其死者士之大節不妄以予)
(人)房州刺史楊虔叛附于蜀八月辛亥降死罪囚辛酉
均州刺史張敬方克房州執楊虔閏月癸酉契丹遣使
者来已卯閱稼于西苑九月壬寅行營招討使左衞上
將軍陳暉克襄州執其首惡李洪(命暉討亂舊史失不書至此始見既克而)
(推得其首惡故初亦且書軍亂)丁未保義軍節度使王檀為潞州東面
行營招討使辛亥韓建楊涉罷太常卿趙光逢為中書
侍郎翰林學士承旨工部侍郎杜曉為戶部侍郎同中
書門下平章事辛酉李洪楊虔伏誅冬十一月甲午日
南至告謝于南郊(南至不必書因其以至日告謝而書告謝主用至日故書之不曰有事于)
(南郊亦從其本語蓋比南郊禮差簡)已酉搜訪賢良鎮國軍節度使康懷
英伐岐十二月懷英克寧慶衍三州及劉知俊戰于升
平敗績
四年春正月壬辰朔始用樂(自唐末之亂禮樂亡至此始用樂故書)丁未
講武于榆林二月已丑閱稼于穀水秋八月丙寅如陜
州(以岐人晉人攻夏州故也)河南尹張宗奭留守西都辛未護國軍
節度使楊師厚為西路行營招討使以伐岐九月已丑
至自陜州辛亥搜訪賢良冬十一月已丑寧國軍節度
使王景仁為北面行營招討使以伐趙趙王王鎔北平
王王處直叛附于晉晉人救趙十二月癸酉頒律令格
式
乾化元年春正月丁亥王景仁及晉人戰于栢鄉敗績
庚寅赦流罪以下因求危言正諫癸巳天雄軍節度使
楊師厚為北面行營招討使夏四月壬申契丹安巴堅
遣使者来五月甲申朔大赦改元癸已幸張宗奭第秋
八月戊辰閱稼于榆林渤海遣使者来戊寅大閱于興
安鞠場九月辛已朔御文明殿入閤(御殿而云入閤錄其本語書之以見)
(禮失事在李琪列傳此禮其後屢行皆不書一書以見其失足矣)庚子如魏州(以晉人攻魏故)
(也)張宗奭留守西都冬十月丙子大閱于魏東郊十一
月高萬興取鹽州壬辰至自魏州乙未回鶻吐蕃遣使
者来
二年春二月丁已光祿卿盧玭使于蜀甲子如魏州(亦以)
(晉人及鎮定攻相魏也)張宗奭留守西都次白馬殺左散騎常侍
孫隲右諫議大夫張衍兵部郎中張儁戊寅如貝州三
月丙戌屠棗彊(書屠著其酷之甚者)丁未復如魏州夏四月已巳
至自魏州(下書如西都則此至東都可知)戊寅如西都三月丁亥德音
降死罪已下囚(德音赦之小者從其本名以著其實)罷役徒禁屠及捕生
渤海遣使者来是月薛貽矩薨六月疾革郢王友珪反
(叛者背此而附彼猶臣於人也反自下謀上惡逆之大者也日月之書不書雖無義例而事亦有不得而日反)
(非一朝一夕不能得其日故反者皆不日)戊寅皇帝崩(年六十一不書崩處以異於得某終者乾)
(化二年十一月友珪葬之河南伊闕縣號宣陵以不得其死故不書葬)
嗚呼天下之惡梁久矣自後唐以来皆以為偽也至予
論次五代獨不偽梁而議者或譏予大失春秋之旨以
謂梁負大惡當加誅絶而反進之是奬簒也非春秋之
志也予應之曰是春秋之志爾魯桓公弑隐公而自立
者宣公弑子赤而自立者鄭厲公逐世子忽而自立者
衞公孫剽逐其君衎而自立者聖人於春秋皆不絶其
為君此予所以不偽梁者用春秋之法也然則春秋亦
奬簒乎曰惟不絶四者之為君於此見春秋之意也聖
人之於春秋用意深故能勸戒切為言信然後善惡明
夫欲著其罪於後世在乎不没其實其實嘗為君矣書
其為君其實簒也書其簒各傳其實而使後世信之則
四君之罪不可得而掩爾使為君者不得掩其惡然後
人知惡名不可逃則為惡者庶乎其息矣是謂用意深
而勸戒切為言信而善惡明也桀紂不待貶其王而萬
世所共惡者也春秋於大惡之君不誅絶之者不害其
褒善貶惡之旨也惟不没其實以著其罪而信乎後世
與其為君而不得掩其惡以息人之為惡能知春秋之
此意然後知予不偽梁之旨也
五代史卷二
五代史卷二考證
梁太祖紀忠武軍節度使劉知俊為西路行營招討使
以伐岐注以大加小曰伐(臣文清)按周禮大司馬
以九伐之法正邦國左傳聲罪致討曰伐孟子曰征
者上伐下也注謂以大加小曰伐恐非
五代史卷二考證
