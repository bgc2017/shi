五代史卷五
宋歐陽修撰
唐本紀第五
存勖克用長子也初克用破孟方立于邢州還軍上黨
置酒三垂崗伶人奏百年歌至于衰老之際聲辭甚悲
坐上皆悽愴時存勖在側方五歲克用慨然捋鬚指而
笑曰吾行老矣此奇兒也後二十年其能代我戰于此
乎存勖年十一從克用破王行瑜遣獻捷于京師昭宗
異其狀貌賜以鸂鶒巵翡翠盤而撫其背曰兒有竒表
後當富貴無忘予家及長善騎射膽勇過人稍習春秋
通大義尤喜音聲歌舞俳優之戲天祐五年正月即王
位于太原叔父克寧殺都虞候李存質倖臣史敬鎔告
克寧謀叛二月執而戕之且以先王之喪叔父之難告
周德威德威自亂柳還軍太原梁夾城兵聞晉有大喪
德威軍且去因頗懈王謂諸將曰梁人幸我大喪謂我
少而新立無能為也宜乘其怠擊之乃出兵趨上黨行
至三垂崗歎曰此先王置酒處也會天大霧晝暝兵行
霧中攻其夾城破之梁軍大敗凱旋告廟九月蜀王王
建岐王李茂貞及楊崇本攻梁大安晉亦遣周德威攻
其晉州敗梁軍于神山六年劉知俊叛梁来乞師王自
將至隂地關遣周德威攻晉州敗梁軍于蒙阬七年冬
梁遣王景仁攻趙趙王王鎔采乞師諸將皆疑鎔詐未
可出兵王不聽乃救趙八年正月敗梁軍于柏鄉斬首
二萬級獲其將校三百人馬三千匹進攻邢州不下留
兵圍之去攻魏别遣周德威徇梁夏津高唐攻博州破
東武朝城遂擊黎陽臨河淇門掠新鄉共城燕王劉守
光聞晉攻梁深入乃大治兵聲言助晉王患之乃旋師
七月會趙王王鎔于承天軍劉守光稱帝于燕九年正
月遣周德威會鎮定以攻燕守光求救於梁梁軍攻趙
屠棗彊李存審擊走之八月朱友謙以河中叛于梁来
降梁遣康懷英討友謙友謙復臣于梁而亦隂附于晉
十年十月劉守光請降王如幽州守光背約不降攻破
之十一年殺燕王劉守光于太原用其父仁恭于鴈門
(剖心以祭墓也)於是趙王王鎔北平王王處直奉冊推王為尚
書令始建行臺七月攻梁邢州戰于張公橋晉軍大敗
十二年魏州軍亂賀德倫以魏博二州叛于梁来附王
入魏州行至永濟誅其亂首張彦以其兵五百自衞號
帳前銀鎗軍六月王兼領魏博節度使取德州七月取
澶州劉鄩軍于洹水王率百騎覘其營遇鄩伏兵圍之
數重决圍而出亡七八騎八月梁復取澶州晉軍與鄩
對壘于莘晉軍數挑戰鄩閉壁不出十三年正月王留
李存審于莘聲言西歸鄩聞晉王且去即引兵擊魏攻
城東王行至貝州返擊鄩大敗之追至于故元城又敗
之鄩走黎陽三月攻梁衞州降其刺史米昭克磁州殺
其刺史靳昭四月克洺州八月圍邢州降其節度使閻
寳梁張筠棄相州戴思遠棄滄州而逃遂取二州而貝
州人殺梁守將張源德以城降契丹寇蔚州執振武節
度使李嗣本十四年契丹寇新州遂寇幽州李嗣源擊
走之冬梁謝彦章軍于楊劉十二月攻楊劉王自負芻
以堙壍遂破之十五年正月梁晉相拒于楊劉彦章决
河水以隔晉軍六月渡水擊彦章破其四寨八月大閱
于魏合盧龍横海昭義安國及鎮定之兵十萬馬萬匹
軍于麻家渡謝彦章軍于行臺十二月進軍臨濮梁軍
追之戰于胡柳晉軍大敗周德威死之梁軍暮休于土
山晉軍復擊大敗之遂軍德勝為夾寨十六年正月王
兼領盧龍軍節度使梁王瓚攻德勝南城不克十月廣
德勝北城十二月敗梁軍于河南十七年朱友謙襲同
州梁遣劉鄩擊友謙李存審敗梁軍于同州十八年正
月魏州僧傳真獻唐受命寳一趙將張文禮弑其君鎔
文禮来請命二月以文禮為鎮州兵馬留後三月河中
節度使朱友謙昭義軍節度使李嗣昭横海軍節度使
李存審義武軍節度使王處直安國軍節度使李嗣源
鎮州兵馬留後張文禮領天平軍節度使閻寳大同軍
節度使李存璋振武軍節度使李存進匡國軍節度使
朱令德請王即皇帝位王三辭友謙等三請王曰予當
思之八月遣趙王王鎔故將符習及閻寳史建瑭等攻
張文禮於鎮州建瑭取趙州張文禮卒其子處瑾閉城
拒守九月建瑭戰死十月梁戴思遠攻德勝北城李嗣
源敗之于戚城王處直叛附于契丹其子都幽處直以
来附十二月契丹寇涿州遂寇定州十九年正月敗契
丹于新城望都追奔至于幽州三月閻寳敗于鎮州以
李嗣昭代之四月嗣昭戰死以李存進代之八月梁取
衛州九月存進敗鎮人于東垣存進戰死十月李存審
克鎮州王兼領成德軍節度使
同光元年春三月李繼韜以潞州叛附于梁夏四月已
巳皇帝即位大赦改元國號唐行臺左丞相豆盧革為
門下侍郎右丞相盧程為中書侍郎同中書門下平章
事中門使郭崇韜昭義監軍張居翰為樞密使(樞密使唐故以)
(宦者為之其職甚微至此始參用士人而與宰相權任鈞矣故與宰相並書)以魏州為東京
太原為西京鎮州為北都閏月追尊祖考為皇帝妣為
皇后曾祖執宜祖妣崔氏皆諡曰昭烈廟號懿祖祖國
昌祖妣秦氏皆諡曰文景廟號獻祖考諡曰武廟號太
祖立廟于太原自唐高祖太宗懿宗昭宗為七廟(追尊祖考)
(則立廟可知故皆不書廟此書者以立高祖巳下四廟故也此大事也舊史失其日)壬寅李嗣源
取鄆州(後唐太祖置義兒軍如李嗣昭等甚衆初皆賜姓名而不全若子故書李嗣源者書其所賜姓)
(名爾不以子書也與友文從珂異)五月辛酉梁人取德勝南城六月及
王彦章戰于新壘敗之是月盧程罷秋八月梁人克澤
州(唐末澤潞皆屬晉梁初已得澤州至此又屬晉而梁克之中間不見晉得澤州年月蓋舊史闕不書五代)
(之亂戰争攻取彼此得失不常多類此也)守將裴約死之九月戊辰李嗣源
及王彦章戰于遞坊敗之冬十月壬申如鄆州以襲梁
(掩其不備疾馳而入之故曰襲文理宜然無褒貶也)甲戌取中都丁丑取曹州已
卯滅梁敬翔自殺(翔為梁臣梁所以亡唐翔之謀為多梁之亡也翔雖死之不書死而書自)
(殺死大節也見不輕予人)丙戌貶鄭珏為莱州司戸參軍蕭頃登州
司戸參軍殺李振趙巖張漢傑朱珪滅其族已丑德音
降死罪囚流已下原之十一月乙巳復北都為鎮州太
州及入洛南郊立仗軍士等功臣庚申工部郎中李塗
為檢視諸陵使(唐諸帝陵也)潞州將楊立反夏五月壬寅教
坊使陳俊為景州刺史内園栽接使儲德源為憲州刺
史(命官不書此書其甚也)丙辰渤海國王大諲譔遣使者来丙寅
李嗣源克潞州(不書命將舊史闕)六月丙子楊立伏誅已丑封
回紇王仁美為英義可汗秋七月已酉如雷山賽天神
(外地之事也)八月大雨霖河溢九月壬子置水于城門以禳
熒惑(本紀書災不書異熒惑為置水非禮書爾見其有懼禍之意而不知畏天以脩德水旱風蝗之類害)
(物者災也故書其變逆常理不知所以然者異也以其不可知故不書爾)甲寅幸郭崇韜第
丙辰黑水遣使者来冬十月癸未左熊威軍將趙暉妻
一産三男子(此亦變異而書者重人事故謹之後世以此為善祥故於亂世書以見不然)十
一月癸卯畋于伊闕丙午至自伊闕(書至見其留四日而荒甚)丁巳
回鶻使都督安千想来十二月庚午及皇后幸張全義
第
三年春正月庚子如東京毁即位壇為鞠場二月已巳
聚鞠于新場乙亥射鴈于王莽河辛巳突厥渾解樓渤
海國王大諲譔皆遣使者来射鴈于北郊乙酉射鴨于
郭泊庚寅射鴈于北郊三月乙未寒食望祭于西郊(俚俗)
(之祭也非禮故書)庚申至自東京辛酉改東京為鄴都以洛京
為東都夏四月乙亥及皇后幸郭崇韜朱漢賓第旱庚
寅趙光胤薨五月丁酉皇太妃薨廢朝五日(太祖正室於莊宗為)
(嫡母書太妃及輟朝見亂世禮壊而恩薄)已酉黑水女真皆遣使者来六月
辛未宗正卿李紓為昭宗少帝改卜園陵使(少帝濟隂王也梁嘗)
(諡曰哀皇帝唐人謂之少帝從其本語)括馬秋七月壬寅皇太后崩(不書冊皇)
(太后已見上注)八月癸未殺河南縣令羅貫九月庚子魏王繼
岌為西川四面行營都綂郭崇韜為招討使以伐蜀自
六月雨至于是月丁巳射鴈于尖山冬十月壬午奚吐
渾突厥皆遣使者来戊子葬貞簡太后于坤陵十一月
丁未高麗遣使者来已酉蜀王衍降(唐兵入蜀不攻不戰君臣迎降故直)
(書其實以見下書殺衍為殺降)郭崇韜殺王宗弼及其弟宗渥宗訓滅
其族十二月已卯畋于白沙癸未至自白沙閏月辛亥
封弟存美為邕王存霸永王存禮薛王存渥申王存乂
睦王存確通王存紀雅王
四年春正月壬戌降死罪以下囚甲子魏王繼岌殺郭
崇韜及其三子于蜀(實皇后劉氏作教與繼岌使殺崇韜而書繼岌殺者繼岌將兵在外)
(后教非天子命可止而不止)戊寅契丹使美楞嘉哩來庚辰殺其弟
睦王存乂及河中護國軍節度使李繼麟滅其族乙酉
沙州曹義金遣使者来丙戌回鶻阿咄欲遣使者来丁
亥殺李繼麟之將史武薛敬容周唐殷楊師太王景来
仁白奉國皆滅其族二月已丑宣徽南院使李紹宏為
樞密使癸已鄴都軍將趙在禮反于貝州(反者皆不日獨在禮書日)
(推迹其心可知爾其事具本傳蓋在禮初無亂心以是日見迫而反爾雖加以大惡之名猶原其本心而異於)
(佗反者於此見凡書人善惡不妄加之也如此)甲午畋于冷泉趙在禮䧟鄴都
武寧軍節度使李紹榮討之邢州軍將趙太反東北面
招討使李紹真討之甲辰成德軍節度使李嗣源討趙
在禮三月趙太伏誅李嗣源反博州守將翟建自稱刺
史甲子殺王衍滅其族(許其不死降而殺之又滅其族於殺非罪此為甚而書無異辭)
(者前書衍降義自見也)乙丑如汴州壬申次滎澤龍驤指揮使姚
彦温以前鋒軍叛降于李嗣源入于汴州甲戌至自萬
勝(帝至萬勝鎮聞嗣源已入汴州乃還)從馬直指揮使郭從謙反夏四月
丁亥朔皇帝崩(年四十三帝尸為伶人焚之明宗入洛得其骨燼天成元年七月葬之河南新)
(安縣號雍陵至晉避廟諱更曰伊陵其不書葬與梁太祖同)
五代史卷五
五代史卷五考證
唐莊宗紀中門使郭崇韜昭義監軍張居翰為樞密使
本注樞密使唐故以宦者為之其職甚微至此始參
用士人而與宰相權任鈞矣故與宰相並書(臣文)
(清)按司馬光通鑑胡三省注曰唐末兩樞密與兩神
策中尉號為四貴其職非甚微也特專用宦者為之
耳項安世曰唐于政事堂後列五房有樞密房以主
曹務則樞密之要宰相主之未始他付其後寵任宦
人始以樞密歸之内侍耳審此則注誤矣
五代史卷五考證
