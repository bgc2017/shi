五代史卷十八
宋歐陽修撰
漢家人傳第六
高祖皇后李氏晉陽人也其父為農高祖少為軍卒牧
馬晉陽夜入其家劫取之高祖已貴夫人生隱
皇帝開運四年高祖起兵太原賞軍士帑藏不足充欲
歛於民后諫曰方今起事號為義兵民未知惠而先奪
其財殆非新天子所以救民之意也今後宮所有請悉
出之雖其不足士亦不以為怨也高祖為改容謝之高
祖即位立為皇后高祖崩隱帝冊尊為皇太后帝年少
數與小人郭允明後贊李業等游戲宮中后數切責之
帝曰國家之事外有朝廷非太后所宜言也太常卿張
昭聞之上疏諫帝請親近師傅延問正人以開聰眀帝
益不省其後帝卒與允明等謀議遂至於亡初帝與允
明等謀誅楊邠史弘肇等議已定入白太后太后曰此
大事也當與宰相議之李業從旁對曰先皇帝平生言
朝廷大事勿問書生太后深以為不可帝拂衣而去曰
何必謀於閨門邠等死周高祖起兵嚮京師慕容彦超
敗於劉子陂帝欲出自臨兵太后止之曰郭威本吾家
人非其危疑何肯至此今若按兵無動以詔諭威威必
有說則君臣之際庶幾尚全帝不從以出遂及於難周
太祖入京師舉事皆稱太后誥已而議立湘隂公贇為
天子贇未至太祖乃請太后臨朝已而太祖出征契丹
軍士擁之以還太祖請事太后為母太后誥曰侍中功
烈崇高德聲昭著翦除禍亂安定邦家謳歌有歸歴數
攸屬所以軍民推戴億兆同歡老身未終殘年屬此多
難惟以衰朽託於始終載省來牋如母見待感認深意
涕泗横流於是遷后於太平宮上尊號曰昭聖皇太后
顯德元年春崩(隱帝舊史實錄皆無皇后帝立三年崩時年二十蓋未嘗立后也)
高祖二弟三子弟曰崇曰信子曰承訓承祐承勲崇子
曰贇高祖愛之以為已子乾祐元年拜贇徐州節度使
承訓早卒追封魏王承祐次立是謂隱帝承勲為開封
尹周太祖已敗漢兵於北郊隱帝遇弑太祖入京師以
謂漢大臣必相推戴及見宰相馮道等道殊無意太祖
不得已見道猶下拜道受太祖拜如平時徐勞之曰公
行良苦太祖意色皆沮以謂漢大臣未有推立已意又
難於自立因白漢太后擇立漢嗣而宗室河東節度使
崇等在者四人乃為太后誥曰河東節度使崇許州節
度使信皆高祖之弟徐州節度使贇開封尹承勲皆高
祖之子文武百辟其擇嗣君以承天統於是周太祖與
王峻入見太后言開封尹承勲高祖皇帝之子宜立太
后以承勲久病不任為嗣太祖與羣臣請見承勲視起
居太后命以臥榻舁承勲出見羣臣羣臣視之信然乃
共奏曰徐州節度使贇高祖愛之以為子宜立為嗣乃
遣太師馮道率羣臣迎贇道揣周太祖意不在贇謂太
祖曰公此舉由衷乎太祖指天為誓道既行謂人曰吾
平生不為繆語人今繆語矣道見贇傳太后意召之贇
行至宋州太祖自澶州為兵士擁還京師王浚慮贇左
右生變遣侍衞馬軍指揮使郭崇以兵七百騎衞贇崇
至宋州贇登樓問崇所以來之意崇曰澶州軍變懼未
察之遣崇護衞非惡意也贇召崇崇不敢進馮道出與
崇語崇乃登樓見贇已而奪贇部下兵太祖以書召道
先歸留其副趙上交王度奉贇入朝太后道乃先還贇
謂道曰寡人此來所恃者以公三十年舊相是以不疑
道默然贇客將賈正等數目道欲圖之贇曰勿草草事
豈出於公邪道已去郭崇幽贇於外館殺賈正及判官
董裔牙内都虞候劉福孔目官夏昭度等太祖已監國
太后乃下誥曰比者樞密使郭威志安宗社議立長君
以徐州節度使贇高祖近親立為漢嗣乃自藩鎮召赴
京師雖誥命已行而軍情不附天道在北人心靡東適
當改卜之初俾膺分土之命贇可降授開府儀同三司
檢校太師上柱國封湘隂公贇以幽死初贇自徐州入
也以都押衙鞏廷美教練使楊温守徐州廷美等聞贇
不得立乃閉城拒命太祖拜王彦超徐州節度使下詔
諭廷美等許以刺史并詔贇赦廷美等廣順元年三月
彦超克徐州廷美等皆見殺承勲廣順元年以疾卒追
封陳王
嗚呼予既悲湘隂公贇之事又嘉鞏廷美楊温之所為
贇於漢非嫡長特以周氏移國畏天下而難之故假贇
以伺間爾當是之時天下皆知贇之必不立也然廷美
溫區區為贇守孤城以死其始終之迹何媿於死節之
士哉然予考於實錄二人之死狀不眀夫二人之事固
知其無所成其所重者死爾然史氏不著不知其何以
死也當王彦超之攻徐州也周嘗遣人招廷美等予得
其詔書四皆言廷美等嘗已送欵於周後懼罪而復叛
然廷美等欵狀亦不見是皆不可知也夫史之闕文可
不慎哉其疑以傳疑則信者信矣予固嘉二人之忠而
悲其志然不得列於死節之士者惜哉
蔡王信高祖之從弟也高祖鎮太原以信為興捷軍都
指揮使領義成軍節度使徙領許州高祖寢疾隱帝當
立為嗣楊邠等受顧命不欲信在京師乃遣信就鎮信
涕泣而去信所至黷貨好行殺戮軍士有犯法者信召
其妻子對之刲剔支解使自食其肉血流盈前信命樂
飲酒自如也楊邠等死信大喜謂其僚佐曰吾嘗謂天
無眼而使我鬱鬱於此者三年矣主上孤立幾落賊手
諸公可以勸我一杯矣已而聞難作信憂不能食周太
祖軍變於澶州王峻遣前申州刺史馬鐸以兵巡檢許
州信乃自殺周太祖即位追封蔡王(傳先贇而後信亦便於述事爾)
五代史卷十八
五代史卷十八考證
漢高祖皇后李氏傳帝年少素與小人郭允明後贊李
業等游戲宮中後贊係人名自有傳併見史弘肇
傳中或以為官名者誤也
蔡王信傳周太祖即位追封蔡王注傳先贇而後信亦
便於述事耳述監本訛實今從南本改正
五代史卷十八考證
