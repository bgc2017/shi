五代史卷十三
宋歐陽修撰
嗚呼梁之惡極矣自其起盜賊至於亡唐其遺毒流於
天下天下豪傑四面並起孰不欲戡刃於其胷然卒不
能少挫其鋒以得志梁之無敵於天下可謂虎狼之彊
矣及其敗也困於一二女子之娛至於洞胷流腸刲若
羊豕禍生父子之間乃知女色之能敗人矣自古女禍
大者亡天下其次亡家其次亡身身苟免矣猶及其子
孫雖遲速不同未有無禍者也然原其本未始不起於
忽微易坤之初六曰履霜堅冰至家人之初九曰閑有
家悔亡其言至矣可不戒哉梁之家事詩所謂不可道
者也至於唐晉以後親疎適庶亂矣作家人傳
梁家人傳第一
梁太祖母曰文惠皇后王氏單州單父人也其生三子
長曰廣王全昱次曰朗王存其次太祖后少寡擕其三
子傭食蕭縣人劉崇家太祖壯而無頼縣中皆厭苦之
崇患太祖慵惰不作業數加笞責獨崇母憐之時時自
為櫛沐戒家人曰朱三非常人也宜善遇之黃巢起太
祖與存俱亡為盜從巢攻廣州存戰死居數歲太祖背
巢降唐反以破巢遂鎮宣武乃遣人以車馬之蕭縣迎
后於崇家使者至門后惶恐走避謂劉氏曰朱三落魄
無行作賊死矣何以至此邪使者具道太祖所以然后
乃驚喜泣下與崇母俱載以歸封晉夫人太祖置
酒太夫人前舉觴為壽歡甚太祖啓曰朱五經平生讀
書不登一第有子為節度使無忝於先人矣后惻然良
久曰汝能至此可謂英特然行義未必如先人也太祖
莫知其故后曰朱二與汝俱從黃巢獨死蠻嶺其孤皆
在午溝汝今富貴獨不念之乎太祖泣涕謝罪乃悉召
存諸子以歸太祖剛暴多殺戮后每誡之多頼以全活
大順二年秋后疾卜者曰宜還故鄉乃歸卒於午溝太
祖即位立四廟追尊皇考為文穆皇帝后曰文惠皇后
太祖元貞皇后張氏單州碭山縣渠亭里富家子也太
祖少以婦聘之生末帝太祖貴夫人后賢眀精
悍動有禮法雖太祖剛暴亦嘗畏之太祖每以外事訪
之后言多中太祖時時暴怒殺戮后嘗救護人頼以獲
全太祖嘗出兵行至中途后意以為不然馳一介召之
如期而至郴王友裕攻徐州破朱瑾於石佛山瑾走友
裕不追太祖大怒奪其兵友裕惶恐與數騎亡山中久
之自匿於廣王后隂使人教友裕脱身自歸友裕晨馳
入見太祖拜伏庭中泣涕請死太祖怒甚使左右捽出
將斬之后聞之不及履走庭中持友裕泣曰汝束身歸
罪豈不欲眀非反乎太祖意解乃免太祖已破朱瑾納
其妻以歸后迎太祖於封邱太祖告之后遽見瑾妻瑾
妻再拜后亦拜悽然泣下曰兖鄆與司空同姓之國昆
仲之間以小故興干戈而使吾姒至此若不幸汴州失
守妾亦如此矣言已又泣太祖為之感動乃送瑾妻為
尼后常給其衣食司空太祖時檢校官也天福元年后
以疾卒太祖即位追册為賢妃初葬開封縣潤色鄉末
帝立追諡曰元貞皇太后祔於宣陵后已死太祖始為
荒淫卒以及禍云
昭儀陳氏宋州人也少以色進太祖已貴嬪妾數百而
昭儀專寵太祖嘗疾昭儀與尼數十人晝夜為佛法未
嘗少懈太祖以為愛已尤寵之開平三年度為尼居宋
州佛寺
昭容李氏亦以色進尤謹愿未嘗去左右太祖病晝寢
方寐忽棟折獨李氏侍側遽牽太祖衣太祖驚走棟折
寢上太祖德之拜昭容皆不知其所終
末帝德妃張氏其父歸霸事太祖為梁功臣帝為王時
以婦聘之帝即位將冊妃為后妃請待帝郊天而帝卒
不得郊貞明五年妃病甚帝遽冊為德妃其夕薨年二
十四
次妃郭氏父歸厚事梁為登州刺史妃少以色進梁亡
莊宗入宫梁故妃妾皆號泣迎拜賀王友雍妃石氏有
色莊宗召之石氏慢罵莊宗殺之次以召妃妃懼而聽
命已而度為尼賜名誓正居於洛陽初莊宗之入汴也
末帝登建國樓謂控鶴指揮使皇甫麟曰晉吾世讐也
不可俟彼刀鋸卿可盡我命無使我落讐人之手麟與
帝相持慟哭是夕進刃於帝麟亦自剄莊宗入汴命河
南張全義葬其尸藏其首於太社晉天福三年詔太社
先藏罪人首級許親屬收葬乃出末帝首遣右衞將軍
安崇阮與妃同葬之妃卒洛陽
太祖二兄曰全昱曰存八子長曰友裕次曰友珪友璋
友貞友雍友徽友孜其一養子曰友文開平元年五月
乙酉封友文為博王友珪郢王友璋福王友貞均王友
雍賀王友徽建王友裕前即位卒追封郴王而康王友
孜末帝即位封友璋初為壽州團練使押左右番殿直
監豐德庫友珪時為鄆州留後末帝時為忠武軍節度
使徙鎮武寧及友雍友徽皆不知其所終
廣王全昱太祖即位封太祖與仲兄存俱亡為盜全昱
獨與其母猶寄食劉崇家太祖已貴乃與其母俱歸宣
武領嶺南西道節度使以太師致仕太祖將受禪有司
備禮前殿全昱視之顧太祖曰朱三爾作得否太祖燕
居宫中與諸王飲博全昱酒酣取骰子擊盆而迸之呼
太祖曰朱三爾碭山一百姓遭逢天子用汝為四鎮節
度使於汝何負而滅唐家三百年社稷吾將見汝赤其
族矣安用博為太祖不悦罷會全昱亦不樂在京師常
居碭山故里三子皆封王友諒衡王友能惠王友誨邵
王乾化元年升宋州為宣武軍以友諒為節度使友諒
進瑞麥一莖三穗太祖怒曰今年宋州大水何用此為
乃罷友諒居京師太祖卧病全昱來視疾與太祖相持
慟哭太祖為釋友諒使與東歸貞明二年全昱以疾薨
徙衡王友諒嗣封廣王友能為宋滑二州留後陳州刺
史所至為不法姦人多依倚之而陳俗好滛祠左道其
學佛者自立一法號曰上乘晝伏夜聚男女雜亂妖人
母乙董乙聚衆稱天子建置官屬友能初縱之乙等攻
劫州縣末帝發兵擊滅之自康王友孜謀反伏誅末帝
始疎斥宗室宗室皆反仄貞明四年友能以陳州兵反
犯京師至陳留兵敗還走陳州後數月降末帝赦之降
為房陵侯友誨為陜州節度使欲以州兵為亂末帝召
還京師與友諒友能皆被幽囚梁亡莊宗入汴皆見殺
朗王存初與太祖俱從黃巢攻廣州存戰死存子友寧
友倫友寧字安仁幼聦敏喜愠不形於色太祖以為軍
校善用弓劒遷衙内制勝都指揮使龔州刺史太祖圍
鳳翔遣友寧東備宣武王師範襲梁圍齊州友寧引兵
擊之奪馬千匹斬首數千級太祖奉昭宗還京師拜友
寧建武軍節度使賜號迎鑾毅勇功臣太祖復遣攻師
範圍博昌屠之清河為之不流戰於石樓兵敗友寧墜
馬見殺友倫幼亦眀敏通論語小學曉音律存已死太
祖以友倫為元從馬軍指揮使表右威武將軍燕人攻
魏内黃友倫以前鋒夜渡河奪馬千匹李罕之以潞州
降梁晉人攻潞友倫以兵入潞州取罕之以歸累遷檢
校司空領藤州刺史太祖圍鳳翔晉人襲梁友倫以兵
三萬至礬山晉人乃却友倫西會太祖於鳳翔昭宗還
長安拜友倫寧遠軍節度使太祖東歸留友倫宿衞伺
察昭宗所為友倫擊鞠墜馬死太祖大怒以兵七萬至
河中昭宗涕泣不知所為將奔太原不果宰相崔胤遣
人止太祖太祖以為友倫胤等殺之奏請誅胤等昭宗
未從乃遣友諒至京師以兵圍開化坊殺胤及京兆尹
鄭元規皇城使王建勲飛龍使陳班閤門使王建襲客
省使王建乂前左僕射張濬太祖即位已封宗室中書
上議故皇兄存皇姪建武軍節度使友寧寧遠軍節度
使友倫皆當封於是追封存朗王友寧安王友倫密王
郴王友裕字端夫幼善騎射從太祖征伐能以寬厚得
士卒心太祖與晉圍黃鄴於西華鄴卒荷矟登城罵敵
晉王使胡騎連射不能中太祖顧友裕一發中之軍中
皆大讙呼晉王喜遺友裕良弓百矢太祖鎮宣武以為
衙内都指揮使景福元年太祖攻鄆友裕以先鋒次斗
門鄆兵夜擊之友裕敗走太祖從後來不知友裕之敗
也前軍遇敵多死太祖至村落間始與友裕相得是時
朱宣在濮州太祖乃遣友裕先以二百騎前太祖後至
與友裕相失太祖卒與敵遇敗而走敵兵追之甚急前
至大溝幾不免頼溝中有積薪馬乃得過梁將李璠等
死者十餘人冬友裕取濮州遂圍時溥於徐州朱瑾以
兵二萬救溥友裕敗瑾於石佛山瑾走都虞候朱友恭
讒之太祖以為瑾可追而友裕不追太祖大怒奪其兵
屬龐師古以友裕屬吏使者誤致書於友裕友裕惶恐
不知所為頼張皇后教之得免權知許州許州近蔡苦
於大寇居民殘破友裕招撫流散增戶三萬餘遷諸軍
都指揮使與平兖鄆還領許州崔洪奔淮南友裕引兵
定蔡州市不易肆太祖兼鎮護國軍以友裕為留後遷
忠武軍節度使太祖攻鳳翔未下去攻邠州友裕破靈
臺良原下隴州楊崇本以邠州降後崇本復叛太祖遣
友裕攻之屯於永壽友裕以疾卒
博王友文字德眀本姓康名勤幼美風姿好學善談論
頗能為詩太祖養以為子太祖領四鎮以友文為度支
鹽鐵制置使太祖用兵四方友文征賦聚歛以供軍費
太祖即位以故所領宣武宣義天平護國四鎮征賦置
建昌宫總之以友文為使封博王太祖幸西都友文留
守東京庶人友珪者太祖初鎮宣武略地宋亳間與逆
旅婦人野合而生也長而辯黠多智博王友文多材藝
太祖愛之而年又長太祖即位嫡嗣未立心嘗屬友文
太祖自張皇后崩無繼室諸子在鎮皆邀其婦入侍友
文妻王氏有色尤寵之太祖病久王氏與友珪妻張氏
嘗專房侍疾太祖病少間謂王氏曰吾知終不起汝之
東都召友文來吾與之決蓋心欲以後事屬之乃謂敬
翔曰友珪可與一郡趣使之任乃以友珪為萊州刺史
太祖素剛暴既病而喜怒難測是時左降者必有後命
友珪大懼其妻張氏曰官家以傳國寳與王氏使如東
都召友君今受禍矣夫婦相對而泣左右勸友珪曰
事急計生何不早自為圖友珪乃易服微行入左龍虎
軍見統軍韓勍計事勍夜以牙兵五百隨友珪雜控鶴
衞士而入夜三鼓斬關入萬春門至寢中侍疾者皆走
太祖惶駭起呼曰我疑此賊久矣恨不早殺之逆賊忍
殺父乎友珪親吏馮廷諤以劒犯太祖太祖旋柱而走
劒擊柱者三太祖憊仆於牀廷諤以劒中之洞其腹腸
胃皆流友珪以裀褥褁之瘞之寢中祕喪四日乃出府
庫大賚羣臣及諸軍遣受旨丁昭浦矯詔馳至東都殺
友文又下詔曰朕艱難創業踰三十年託於人上忽焉
六載中外恊力期於小康豈意友文隂畜異圖將行大
逆昨二日夜甲士突入大内賴郢王友珪忠孝領兵勦
戮保全朕躬然而疾恙震驚彌所危殆友珪克平兇逆
厥功靡倫宜委權主軍國然後發喪乾化二年六月既
望友珪於柩前即皇帝位拜韓勍忠武軍節度使以末
帝為汴州留後河中朱友謙為中書令友謙不受命而
懷州龍驤軍三千劫其將劉重霸據懷州自言討賊三
年正月友珪祀天於洛陽南郊改元曰鳳歷太祖外孫
袁象先與駙馬都尉趙巖等謀與末帝討賊二月象先
以禁兵入宫友珪與妻張氏趨北垣樓下將踰城以走
不果使馮廷諤進刃其妻及已廷諤亦自殺末帝即位
復友文官爵廢友珪為庶人
康王友孜目重瞳子嘗竊自負以為當為天子貞明元
年末帝德妃薨將葬友孜使刺客夜入寢中末帝方寐
夢人害已既寤聞榻上寳劒鎗然有聲躍起抽劒曰將
有變邪乃索寢中得刺客手殺之遂誅友孜明日謂趙
巖張漢傑曰幾與卿軰不相見由此遂疎弱宗室而信
任趙張以至於敗云
嗚呼春秋之法是非與奪之際難矣哉或問梁太祖以
臣弑君友珪以子弑父一也與弑即位踰年改元春秋
之法皆以君書而友珪不得列於本紀何也且父子之
惡均而奪其子是與其父也豈春秋之旨哉子應之曰
梁事著矣其父之惡不待與奪其子而後彰然末帝之
志不可以不伸也春君弑而賊不討者國之臣
子任其責予於友珪之事所以伸討賊者之志也
五代史卷十三
