五代史卷七十四
宋歐陽修撰
四夷附錄第三
奚本匈奴之别種當唐之末居隂涼川在營府之西幽
州之西南皆數百里有人馬二萬騎分為五部一曰阿
薈部二曰啜米部三曰粤質部四曰奴皆部五曰黑訖
支部後徙居琵琶川在幽州東北數百里地多黑羊馬
&KR2439;前蹄堅善走其登山逐獸下上如飛契丹安巴堅彊
盛室韋奚霫皆服屬之奚人常為契丹守界上而苦其
苛虐奚王去諸怨叛以别部西徙媯州依北山射獵常
採北山麝香仁參賂劉守光以自托其族至數千帳始
分為東西奚去諸之族頗知耕種歲借邊民荒地種穄
秋熟則來穫窖之山下人莫知其處㸑以平底瓦鼎煑
穄為粥以寒水解之而飲去諸卒子索囉立莊宗破劉
守光賜索囉姓李更其名紹威紹威卒子伊喇立同光
以後紹威父子數遣使朝貢初紹威娶契丹女錫里春
博里之姊為妻後春博里叛亡入西奚紹威納之晉高
祖入立割幽州鴈門以北入于契丹是時紹威與春博
里皆巳死耶律德光已立晉北歸伊喇迎謁馬前德光
曰非爾罪也負我者索囉與春博里爾乃發其墓粉其
骨而颺之後德光滅晉伊喇常以兵從其後不復見於
中國自去諸徙媯州自别為西奚而東奚在琵琶川者
亦為契丹所并不復能自見云
吐渾本號吐谷渾或曰乞伏乾歸之苗裔自後魏以來
名見中國居於青海之上當唐至德中為吐蕃所攻部
族分散其内附者唐處之河西其大姓有慕容拓拔赫
連等族懿宗時首領赫連鐸為隂山府都督與討龐勛
以功拜大同軍節度使為晉王所破其部族益微散處
蔚州界中莊宗時有首領白承福者依中山北石門為
柵莊宗為置寧朔奉化兩府以承福為都督賜其姓名
為李紹魯終唐時常遣使朝貢中國晉高祖立割鴈門
以北入于契丹於是吐渾為契丹役屬而苦其苛暴是
時安重榮鎮成德有異志隂遣人招吐渾入塞承福等
乃自五臺山入處中國契丹耶律德光大怒遣使者責
誚高祖高祖恐懼遣供奉官張澄率兵搜索并鎮忻代
等州山谷中吐渾驅出之然晉亦苦契丹思得吐渾為
緩急之用隂遣劉知遠鎮太原慰撫之終高祖時承福
數遣使者朝貢後出帝與契丹絶盟召承福入朝拜大
同軍節度使待之甚厚契丹與晉相距于河承福以其
兵從出帝禦虜是歲大熱吐渾多疾死乃遣承福歸太
原居之嵐石之間劉知遠稍侵辱之承福謀復亡出塞
知遠以兵圍其族殺承福及其大姓赫連海龍白可久
白鐵匱等其羊馬貲財鉅萬計皆籍沒之其餘衆以其
别部王義宗主之吐渾遂微不復見初唐以承福之族
為熟吐渾長興中又有生吐渾杜每兒来朝貢每兒不
知其國地部族至漢乾祐二年又有吐渾何戞剌來朝
貢不知為生熟吐渾盖皆微不足考錄
達靼靺鞨之遺種本在奚契丹之東北後為契丹所攻
而部族分散或屬契丹或屬渤海别部散居隂山者自
號達靼當唐末以名見中國有美稜詳衮裕悅詳衮咸通
中從朱耶赤心討龐勛其後李國昌克用父子為赫連
鐸等所敗嘗亡入達靼後從克用入關破黃巢由是居
雲代之間其俗善騎射畜多駝君長部族名字不
可究見惟其嘗通於中國者可見云同光中都督折文
逋數自河西來貢駝馬明宗討王都於定州都誘契丹
入宼明宗詔達靼入契丹界以張軍勢遣宿州刺史薛
敬忠以所獲契丹團牌二百五十及弓箭數百賜雲州
生界達靼盖唐常役屬之長興三年首領頡哥率其族
四百餘人來附訖于顯德常來不絶
党項西羌之遺種其國在禹貢析支之地東至松州西
接葉護南界春桑北隣吐渾有地三千餘里無城邑而
有室屋以毛罽覆之其人喜盗竊而多壽往往至百五
六十歲其大姓有細封氏費聽氏折氏野利氏拓拔氏
為最彊唐德宗時党項諸部相率内附居慶州者號東
山部落居夏州者號平夏部落部有大姓而無君長不
相統一散處邠寧鄜延靈武河西東至麟府之間自同
光以後大姓之彊者各自來朝貢明宗時詔㳂邊置場
市馬諸夷皆入市中國而回鶻党項馬最多明宗招懷
遠人馬來無駑壮皆售而所售常過直往來館給道路
倍費其每至京師明宗為御殿見之勞以酒食既醉連
袂歌呼道其土風以為樂去又厚以賜賚歲耗百萬計
唐大臣皆患之數以為言乃詔吏就邊埸售馬給直止
其來朝而党項利其所得來不可止其在靈慶之間者
數犯邊為盗自河西回鶻朝貢中國道其部落輒邀劫
之執其使者賣之佗族以易牛馬明宗遣靈武康福邠
州藥彦稠等出兵討之福等擊破阿埋韋悉褒勒彊賴
埋厮骨尾及其大首領連香李八薩王都統悉那埋摩
侍御乞埋嵬悉逋等族殺數千人獲其牛羊鉅萬計及
其所劫外國寳玉等悉以賜軍士由是党項之患稍息
至周太祖時府州党項尼也六泥香王子拓拔山等皆
來朝貢廣順三年慶州刺史郭彦欽貪其羊馬侵擾諸
部獨野雞族彊不可近乃誣其族犯邊太祖遣使招慰
之野雞族苦彦欽不肯聽命太祖遣邠州折從阮寧州
刺史張建武等討之建武勇於立功不能通夷情馳軍
擊野雞族殺數百人而喜玉折思殺牛三族聞建武擊
破野雞族各以牛酒犒軍軍士利其物反劫掠之三族
共誘建武軍至包山度險三族共擊之軍投崖谷死傷
甚衆太祖怒罪建武等選良吏為慶州刺史以招撫之
其佗諸族散處㳂邊界上者甚衆然其無君長故
莫得而紀次云
突厥君世部族名號物俗見於唐著矣至唐之末
為諸夷所侵部族微散五代之際嘗來朝貢同光三年
渾解樓來天成二年首領張慕晉來長興二年首領杜
阿熟來天福六年遣使者薛同海等來凡四至其後不
復來然突厥於時最微又來不數故其君長史皆失不
能紀
吐蕃君世部族名號物俗見於唐著矣當唐之盛
時河西隴右三十三州涼州最大土沃物繁而人富樂
其地宜馬唐置八監牧馬三十萬匹以安西都護府羈
縻西域三十六國唐之軍鎮監務三百餘城常以中國
兵更戍而涼州置使節度之安禄山之亂肅宗起靈武
悉召河西兵赴難而吐蕃乘虚攻陷河西隴右華人百
萬皆陷于賊文宗時嘗遣使者至西域見甘涼瓜沙等
州城邑如故而陷賊之人見唐使者夾道迎呼涕泣曰
皇帝猶念陷蕃人民否其人皆天寳時陷賊者子孫其
語言稍變而衣服猶不改至五代時吐蕃已微弱回鶻
党項諸羌夷分侵其地而不有其人民值中國衰亂不
能撫有惟甘涼瓜沙四州常自通於中國甘州為回鶻
牙而涼瓜沙三州將吏猶稱唐官數來請命自梁太祖
時嘗以靈武節度使兼領河西節度而觀察甘肅威等
州然雖有其名而涼州自立守將唐長興四年涼州留
後孫超遣大將拓拔承謙及僧道士耆老楊通信等至
京師求旌節明宗問孫超等世家承謙曰吐蕃陷涼州
張掖人張義朝募兵擊走吐蕃唐因以義朝為節度使
發鄆州兵二千五百人戍之唐亡天下亂涼州以東為
突厥党項所隔鄆兵遂留不得返今涼州漢人皆其戍
人子孫也明宗乃拜孫超節度使清泰元年留後李文
謙來請命後數年涼州人逐出文謙靈武馮暉遣牙將
吳繼勲代文謙為留後是時天福七年明年晉高祖遣
涇州押牙陳延暉齎詔書安撫涼州涼州人共劫留延
暉立以為刺史至漢隠帝時涼州留後折逋嘉施來請
命漢即以為節度使嘉施土豪也周廣順二年嘉施遣
人市馬京師因来請命帥是時樞密使王峻用事峻故
人申師厚者少起盗賊為兖州牙將與峻相友善後峻
貴師厚敝衣蓬首日候峻出拜馬前訴以飢寒峻未有
以發而嘉施等來請帥峻即建言涼州深入外域中國
未嘗命吏請募率府率供奉官能往者月餘無應募者
乃奏起師厚為左衛將軍已而拜河西節度使師厚至
涼州奏薦押衙副使崔虎心陽妃谷首領沈念般等及
中國留人子孫王廷翰温崇樂劉少英為將吏又自安
國鎮至涼州立三州以控扼諸羌用其酋豪為刺史然
涼州夷夏雜處師厚小人不能撫有至世宗時師厚留
其子而逃歸涼州遂絶於中國獨瓜沙二州終五代常
來沙州梁開平中有節度使張奉自號金山白衣天子
至唐莊宗時回鶻來朝沙州留後曺義金亦遣使附回
鶻以來莊宗拜義金為歸義軍節度使瓜沙等州觀察
處置等使晉天福五年義金卒子元德立至七年沙州
曺元忠瓜州曺元深皆遣使來周世宗時又以元忠為
歸義軍節度使元恭為瓜州團練使其所貢碙砂羚羊
角波斯錦安西白氎金星礬胡桐律大鵬砂毦褐玉團
皆因其來者以名見而其卒立世次史皆失其紀而吐
蕃不見於梁世唐天成三年回鶻王仁喻來朝吐蕃亦
遣使附以來自此數至中國明宗嘗御端明殿見其使
者問其牙帳所居曰西去涇州二千里明宗賜以虎皮
人一張皆披以拜委身宛轉落其氊帽亂髮如蓬明宗
及左右皆大笑至漢隠帝時猶來朝後遂不復至史亦
失其君世云
回鶻為唐患尤甚其君世物俗見於唐著矣唐嘗
以女妻之故其世以中國為舅其國本在娑陵水上後
為黠戞斯所侵徙天德振武之間又為石雄張仲武所
破其餘衆西徙役屬吐蕃是時吐蕃巳陷河西隴右乃
以回鶻散處之當五代之際有居甘州西州者嘗見中
國而甘州回鶻數至猶呼中國為舅中國答以詔書亦
呼為甥梁乾化元年遣都督周易言等來而史不見其
君長名號梁拜易言等官爵遣左監門衛上將軍楊沼
押領還蕃至唐莊宗時王仁美遣使者來貢玉馬自稱
權知可汗莊宗遣司農卿鄭績持節冊仁美為英義可
汗是歲仁美卒其弟狄銀立遣都督安千想等來同光
四年狄銀卒阿咄欲立天成二年權知國事王仁裕遣
李阿山等來朝明宗遣使者冊仁裕為順化可汗晉高
祖時又冊為奉化可汗阿咄欲不知其為狄銀親疎亦
不知其立卒而仁裕訖五代常來朝貢史亦失其紀其
地出玉犛牛綠野馬獨峯駝白貂鼠羚羊角碙砂膃朒
臍金剛鑚紅鹽罽㲲騊駼之革其地宜白麥青麥黃
麻葱韭胡荽以槖駝耕而種其可汗常樓居妻號天公
主其國相號媚禄都督見可汗則去帽被髮而入以為
禮婦人總髮為髻高五六寸以紅絹囊之既嫁則加氊
帽又有别族號龍家其俗與回紇小異長興四年回鶻
來獻白鶻一聯明宗命解緤放之自明宗時常以馬市
中國其所齎寳玉皆鬻縣官而民犯禁為市者輒罪之
周太祖時除其禁民得與回鶻私市玉價由此倍賤顯
德中來獻玉世宗曰玉雖寶而無益却之
于闐君世物俗見於唐五代亂世中國多故不能
撫來四夷其嘗自通於中國者僅以名見其君世終始
皆不可知而于闐尤遠去京師萬里外其國西南近葱
嶺與婆羅門為隣國而相去猶三千餘里南接吐蕃西
北至疎勒二千餘里晉天福三年于闐國王李聖天遣
使者馬繼榮來貢紅鹽鬱金氂牛尾玉㲲等晉遣供奉
官張匡鄴假鴻臚卿彰武軍節度判官高居誨為判官
冊聖天為大寳于闐國王是歲冬十二月匡鄴等自靈
州行二歲至于闐至七年冬乃還而居誨頗記其往復
所見山川諸國而不能道聖天世次也居誨記曰自靈
州過黃河行三十里始涉沙入党項界曰細腰沙神樹
沙至三公沙宿月支都督帳自此沙行四百餘里至黑
堡沙沙尤廣遂登沙嶺沙嶺党項牙也其酋曰捻崖天
子渡白亭河至涼州自涼州西行五百里至甘州甘州
回鶻牙也其南山百餘里漢小月支之故地也有别族
號鹿角山沙陀云朱耶氏之遺族也自甘州西始涉磧
磧無水載水以行甘州人教晉使者作馬蹄木澁木澁
四竅馬蹄亦鑿四竅而綴之駝蹄則包以氂皮乃可行
西北五百里至肅州渡金河西百里出天門關又西百
里出玉門關經吐蕃界吐蕃男子冠中國帽婦人辮髮
戴瑟瑟珠云珠之好者一珠易一良馬西至瓜州沙州
二州俱中國人聞晉使者來其刺史曺元深等郊迎問
使者天子起居瓜州南十里鳴沙山云冬夏殷殷有聲
如雷云禹貢流沙也又東南十里三危山云三苗之所
竄也其西渡都鄉河曰陽關沙州西曰仲雲其牙帳居
胡盧磧云仲雲者小月支之遺種也其人勇而好戰瓜
沙之人皆憚之胡盧磧漢明帝時征匈奴屯田於吾盧
盖其地也地無水而嘗寒多雪每天暖雪銷乃得水匡
鄴等西行入仲雲界至大屯城仲雲遣宰相四人都督
三十七人候晉使者匡鄴等以詔書慰諭之皆東向拜
自仲雲界西始涉&KR1838;磧無水掘地得濕沙人置之胷以
止渴又西渡陷河伐檉置冰中乃渡不然則陷又西至
紺州紺州于闐所置也在沙州西南云去京師九千五
百里矣又行二日至安軍州遂至于闐聖天衣冠如中
國其殿皆東向曰金冊殿有樓曰七鳳樓以蒲桃為酒
又有紫酒青酒不知其所釀而味尤美其食粳沃以蜜
粟沃以酪其衣布帛有園圃花木俗喜鬼神而好佛聖
天居處嘗以紫衣僧五十人列侍其年號同慶二十九
年其國東南曰銀州盧州湄州其南千三百里曰玉州
云漢張騫所窮河源出于闐而山多玉者此山也其河
源所出至于闐分為三東曰白玉河西曰綠玉河又西
曰烏玉河三河皆有玉而色異每歲秋水涸國王澇玉
于河然後國人得澇玉自靈州渡黃河至于闐往往見
吐蕃族帳而于闐常與吐蕃相攻劫匡鄴等至于闐聖
天頗責誚之以邀誓約匡鄴等還聖天又遣都督劉再
昇獻玉千斤及玉印降魔杵等漢乾祐元年又遣使者
王知鐸來
高麗本扶餘人之别種也其君世見於唐比佗夷
狄有姓氏而其官號略可曉其義當唐之末其王姓高
氏同光元年遣使廣評侍郎韓申一副使春部少卿朴
巖來而其國王姓名史失不紀至長興三年權知國事
王建遣使者來明宗乃拜建玄菟州都督充大義軍使
封高麗國王建高麗大族也開運二年建卒子武立乾
祐四年武卒子昭立王氏三世終五代常來朝貢其立
也必請命中國中國常優荅之其地産銅銀周世宗時
遣尚書水部員外郎韓彦卿以帛數千匹市銅於高麗
以鑄錢六年昭遣使者貢黃銅五萬斤高麗俗知文字
喜讀書昭進别敘孝經一卷越王新義八卷皇靈孝經
一卷孝經雌圖一卷别敘敘孔子所生及弟子事迹越
王新義以越王為問目若今正義皇靈述延年辟榖雌
圖載日食星變皆不經之說
渤海本號靺鞨高麗之别種也唐高宗滅高麗徙其人
散處中國置安東都護府於平壤以統治之武后時契
丹攻北邊高麗别種大乞乞仲象與靺鞨酋長乞四比
羽走遼東分王高麗故地武后遣將擊殺乞四比羽而
乞乞仲象亦病死仲象子祚榮立因并有比羽之衆其
衆四十萬人據挹婁臣于唐至中宗時置怱汗州以祚
榮為都督封渤海郡王其後世遂號渤海其貴族姓大
氏開平元年國王大諲譔遣使者來訖顯德常來朝貢
其國土物産與高麗同諲譔世次立卒史失其紀
新羅弁韓之遺種也其君世物俗見於唐其大族
曰金氏朴氏自唐高祖時封金真為樂浪郡王其後世
君長同光元年新羅國王金朴英遣使者來朝貢
長興四年權知國事金溥遣使來朴英溥世次卒立史
皆失其紀自晉巳後不復至
黑水靺鞨本號勿吉當後魏時見中國其國東至海南
界高麗西接突厥北隣室韋盖肅慎氏之地也其衆分
為數十部而黑水靺鞨最處其北尤勁悍無文字之記
其兵角弓楛矢同光二年黑水兀兒遣使者來其後常
來朝貢自登州泛海出青州明年黑水胡獨鹿亦遣使
來兀兒胡獨鹿若其兩部酋長各以使來而其部族世
次立卒史皆失其紀至長興三年胡獨鹿卒子桃李花
立嘗請命中國後遂不復見云
南詔蠻見於唐其國在漢故永昌郡之東姚州之西僖
宗幸蜀募能使南詔者得宗室子李龜年及徐虎虎姪
藹乃以龜年為使虎為副藹為判官使南詔南詔所居
曰苴咩城龜年等不至苴咩至善闡得其要約與唐為
甥舅僖宗許以安化公主妻之南詔大喜遣人随龜年
等求公主巳而黃巢敗收復長安僖宗東還乃止同光
三年魏王繼岌及郭崇韜等破蜀得王衍時所俘南詔
蠻數十人又得徐藹自言嘗使南詔乃矯詔還其所俘
遣藹等持金帛招撫南詔諭以威德南詔不納至明宗
時巂州山後兩林百蠻都鬼主右武衛大將軍李卑晚
遣大鬼主傅能何華來朝貢明宗拜卑晚寧遠將軍又
以大渡河南山前印州六姓都鬼主懷安郡王勿定摽
莎為定遠將軍明年遣左金吾衛將軍馬昭遠為入蠻
國信使昭遠不能達而還
䍧牁蠻在辰州西千五百里以耕植為生而無城郭聚
落有所攻擊則相屯聚刻木為契其首領姓謝氏其名
見於唐至天成二年嘗一至其使者曰清州八郡刺史
宋朝化冠帶如中國貢草豆蔲二萬箇朱砂蠟
二百斤
昆明在黔州西南三千里外地産羊馬其人椎髻跣足
披氊其首領披虎皮天成二年嘗一至其首領號昆明
大鬼主羅殿王普露静王九部落各遣使者來使者號
若土附䍧牱以來
占城在西南海上其地方千里東至海西至雲南南鄰
真臘北抵驩州其人俗與大食同其乘象馬其食稻米
水兕山羊鳥獸之竒犀孔雀自前世未嘗通中國顯德
五年其國王因德漫遣使者莆訶散來貢猛火油八十
四瓶薔薇水十五瓶其表以貝多葉書之以香木為函
猛火油以灑物得水則出火薔薇水云得自西域以灑
衣雖敝而香不滅五代四夷見中國者遠不過于闐占
城史之所紀其西北頗詳而東南尤略盖其遠而罕至
且不為中國利害云
五代史卷七十四
五代史卷七十四考證
党項傳殺數千人獲其牛羊鉅萬計千南本作十誤
吐蕃傳常以中國兵更戍而凉州置使節度之戍監
本訛盛今改正
周世宗時又以元忠為歸義軍節度使元恭為瓜州團
練使(臣人龍)按上文沙州曺元忠瓜州曺元深皆
遣使來則恭應作深今各本俱同姑仍之
毦褐玉團毦各本訛眊今改正
高麗傳本扶餘人之别種也南本無人字
當唐之末其王姓高氏長興三年封權知國事王建為
高麗國王(臣文清)按通鑑云初唐滅高麗天祐初
高麗石窟寺眇僧躬乂聚衆據開州稱王號大封國
與此傳異
渤海傳至中宗時置忽汗州以祚榮為都督忽南本
作怱
五代史卷七十四考證
考證跋語
編修(臣人龍)謹言宋開寳中詔盧多遜扈蒙張澹
李昉劉兼李穆李九齡等同修梁唐晉漢周書宰
相薛居正監修謂之五代史迨歐陽修以薛史繁
猥失實重加修定藏于家修沒朝廷聞之取以付
國學刊行於是新五代史出而薛居正史遂廢不
傳(臣)等奉
命編校悉依監本條著舛訛不敢滲漏設居正之史尚
存其煩簡異同當必有所互證而發明之云(臣)謹
識
<TEI
