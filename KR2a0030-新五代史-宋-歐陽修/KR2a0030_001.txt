五代史卷一
宋歐陽修撰
梁本紀第一
(本紀因舊以為名本原其所始起而紀次其事與時也即位以前其事詳原本其所自来故曲而備)
(之見其起之有漸有暴也即位以後其事略居尊任重所責者大故所書者簡惟簡乃可立法)
太祖神武元聖孝皇帝姓朱氏宋州碭山午溝里人也
其父誠以五經教授鄉里生三子曰全昱存温(變諱某書名義)
(在稱王注中)誠卒三子貧不能為生與其母傭食蕭縣人劉
崇家全昱無他材能然為人頗長者存溫勇有力而溫
尤兇悍唐僖宗乾符四年黃巢起曹濮存溫亡入賊中
巢攻嶺南存戰死巢陷京師以溫為東南面行營先鋒
使攻陷同州以為同州防禦使是時天子在蜀諸鎮會
兵討賊(諸鎮記當時語也唐謂節度使所治軍州為藩鎮故有赴鎮移鎮之語)溫數為河
中王重榮所敗屢請益兵於巢巢中尉孟楷抑而不通
溫客謝瞳說溫曰黃家起於草莽幸唐衰亂直投其隙
而取之爾非有功德興王之業也此豈足與共成事哉
今天子在蜀諸鎮之兵日集以謀興復是唐德未厭於
人也且將軍力戰于外而庸人制之於内此章邯所以
背秦而歸楚也溫以為然乃殺其監軍嚴實自歸于河
中因王重榮以降都綂王鐸承制拜溫左金吾衛大將
軍河中行營招討副使天子賜溫名全忠中和三年三
月拜全忠汴州刺史宣武軍節度使四月諸鎮兵破巢
復京師巢走藍田七月丁卯全忠歸于宣武是歲黃巢
出藍田關陷蔡州節度使秦宗權叛附于巢遂圍陳州
徐州時溥(凡稱某州某人者皆其節度使)為東南面行營兵馬都綂會
東諸鎮兵以救陳陳州刺史趙犨亦乞兵于全忠溥雖
為都綂而不親兵四年全忠乃自將救犨率諸鎮兵擊
敗巢將黃鄴尚讓等犨以全忠為德始附屬焉是時河
東李克用下兵太行渡河出洛陽與東兵會擊巢巢巳
敗去全忠及克用追敗之于郾城巢走中牟又敗之于
王滿巢走封丘又大敗之巢挺身東走至泰山狼虎谷
為時溥追兵所殺九月天子以全忠為檢校司徒同中
書門下平章事封沛郡侯光啓二年三月進爵王義成
軍亂逐其節度使安師儒推牙將張驍為留後師儒来
奔殺之遣朱珍李唐賓陷滑州以胡真為留後十二月
封吳興郡王自黃巢死秦宗權稱帝陷陜洺懷孟唐許
汝鄭州遣其將秦賢盧瑭張晊攻汴賢軍板橋晊軍北
郊瑭軍萬勝環汴為三十六柵王顧兵少不敢出(始而稱名)
(既而稱爵既而稱帝漸也爵至王而後稱著其逼者)乃遣朱珍募兵於東方而求
救於兖鄆三年春珍得兵萬人馬數百匹以歸乃擊賢
板橋拔其四柵又擊瑭萬勝瑭敗投水死宗權聞瑭等
敗乃自將精兵數千柵北郊五月兖州朱瑾鄆州朱宣
来赴援(流俗本宣從王者非)王置酒軍中中席王陽起如厠以輕
兵出北門襲晊而樂聲不輟晊不意兵之至也兖鄆之
兵又從而合擊遂大敗之斬首二萬餘級宗權與晊夜
走過鄭屠其城而去宗權至蔡復遣張晊攻汴王聞晊
復来登封禪寺後岡望晊兵過遣朱珍躡之戒曰晊見
吾兵必止望其止當速返毋與之鬭也巳而晊見珍在
後果止珍即馳還王令珍引兵蔽大林而自率精騎出
其東伏大冢間晊止而食食畢拔旗幟馳擊珍珍兵小
却王引伏兵横出斷晊軍為三而擊之晊大敗脱身走
宗權怒斬晊而河陽陜洺之兵為宗權守者聞蔡精兵
皆已殱於汴因各潰去故諸葛爽將李罕之取河陽張
全義取洛陽以来附十月天子使来賜王紀功碑朱宣
朱瑾兵助汴已破宗權東歸王移檄兖鄆誣其誘汴亡
卒以東乃發兵攻之取其曹州濮州遂遣朱珍攻鄆州
大敗而還十二月天子使来賜王鐵劵及德政碑淮南
節度使高駢死楊行密入揚州天子以王兼淮南節度
使王乃表行密為副使以行軍司馬李璠為留後璠之
揚州行密不納文德元年正月王如淮南至宋州而還
是時秦宗權陷襄州以趙德諲為節度使德諲叛于宗
權以来附天子因以王為蔡州四面行營都綂以德諲
為副三月庚子僖宗崩天雄軍亂囚其節度使樂彦貞
其子相州刺史從訓攻魏来乞兵遣朱珍助從訓攻魏
而魏軍殺彦貞從訓戰死魏人立羅弘信珍乃還張全
義取河陽逐李罕之罕之奔于河東李克用遣兵圍河
陽全義来求救遣丁會牛存節救之擊敗河東兵于沇
河五月行營討蔡州圍之百餘日不克是時時溥已為
東南面都綂又以王綂行營而溥猶稱都綂王乃上書
論溥討蔡無功而不落都綂且欲激怒溥以起兵端初
高駢死淮南亂楚州刺史劉瓚来奔納之及王兵攻蔡
不克還欲攻徐乃遣朱珍將兵數千以東聲言送瓚還
楚州溥怒論已又聞珍以兵来果出兵拒之珍戰于吳
康大敗之取其豐蕭二縣遂攻宿州下之珍屯蕭縣别
遣龐師古攻徐州龍紀元年正月師古敗溥于吕梁淮
西牙將申叢執秦宗權折其足將檻送京師别將郭璠
殺業簒宗權以来獻王遣行軍司馬李璠獻俘于京師
表郭璠淮西留後三月天子封王為東平王七月朱珍
殺李唐賓王如蕭縣執珍殺之遂攻徐州冬大雨水不
能屯軍而旋初秦宗權遣其弟宗衡掠地淮南是歲宗
衡為其將孫儒所殺儒攻楊行密于揚州淮南大亂行
密走宣州儒入楊州大順元年春遣龐師古攻孫儒于
淮南大敗而還四月宿州將張筠以宿州復歸于時溥
王自將攻之不克初黃巢敗走李克用追之至于冤朐
不及而旋過汴駐軍于北郊王邀克用置酒上源驛夜
以兵攻之克用踰城而免訟其事于京師天子知曲在
汴而和解之至是張濬私與汴交王厚之以賂濬為汴
請伐河東唐諸大臣皆以為不可興師濬挾汴力請益
堅天子不得已而許之五月以濬為太原四面行營都
綂王為東南面招討使然王不親兵以兵三千屬濬而
已濬屯于隂地河東叛將馮霸殺潞州守將李克恭来
降遣葛從周入潞州李克用遣君立攻之從周走河
陽九月王如河陽十月天子以王兼宣義軍節度使遂
如滑州假道于魏以攻河東且責其軍湏亦所以怒魏
為兵端也魏人果以謂非兵所當出而辭以糧乏皆不
許於是攻魏十一月張濬之師大敗于隂地二年正月
王及魏人戰于内黃大敗之屠故元城羅弘信来送欵
十月克宿州十一月曹州將郭紹賓殺其刺史郭饒来
降十二月丁會敗朱瑾于金鄉景福元年二月攻鄆州
前軍朱友裕敗于斗門王軍後至又敗而還冬友裕取
濮州遂攻徐州二年四月龐師古克徐州殺時溥王如
徐州以師古為留後遂攻兗鄆乾寧元年二月王及朱
宣戰子漁山大敗之二年八月又敗宣于梁山十一月
又敗之于鉅野兖鄆求救于河東李克用發兵救之假
道于魏既而魏人擊之克用怒大舉攻魏羅弘信来求
救遣葛從周救魏是歲李克用封晉王三年五月戰于
洹水擒克用子落落送于魏殺之七月鳳翔李茂貞犯
京師天子出居于華州王請以兵赴難天子優詔止之
又請遷都洛陽不許四年正月龐師古克鄆州王如鄆
州以朱友裕為留後遂攻兖州朱瑾奔于淮南以葛從
周為兗州留後九月攻淮南龐師古出清口葛從周出
安豐王軍屯于宿州楊行密遣瑾先擊清口師古敗死
從周亟返兵至于渒河瑾又敗之王懼馳歸光化元年
三月天子以王兼天平軍節度使四月遣葛從周攻晉
之山東取邢洺磁三州襄州趙匡凝自其父德諲時来
附匡凝又與楊行密李克用通而其事泄七月遣氏叔
琮康懷英攻匡凝取其泌随鄧三州(曾三異校定日三異案唐書地理志)
(唐州天祐三年朱全忠徙治泌陽表更乞泌州則是天祐二年唐州舊名猶在至三年始更為泌光化之初未)
(嘗有泌州之名今書為泌則誤也)匡凝請和乃止十二月李罕之以潞
州来降二年幽州劉仁恭攻魏羅紹威来求救王救魏
敗仁恭于内黃四月遣氏叔琮攻晉太原不克七月李
克用取澤潞十一月保義軍亂殺其節度使王珙推其
牙將李璠為留後其將朱簡殺璠来降以簡為保義軍
節度使三年四月遣葛從周攻劉仁恭之滄州取其德
州及仁恭戰于老鵶堤大敗之八月晉取洺州王如洺
州復取之是時鎮定皆附于晉遂攻鎮州破臨城王鎔
来送欵進攻定州王郜奔于晉其將王處直以定州降
唐宦者劉季述作亂天子幽于東宫天復元年正月護
駕都頭孫德昭誅季述天子復立封王為梁王遣張存
敬攻王珂于河中出含山下晉絳二州王珂求救于晉
晉不能救乃来降三月大舉攻晉氏叔琮出太行取澤
潞葛從周張存敬侯言張歸厚及鎮定之兵皆會于太
原圍之不克遇雨而還五月天子以王兼河中尹護國
軍節度使六月晉取慈隰自劉季述等已誅宰相崔胤
外與梁交欲假梁兵盡誅宦者而鳳翔李茂貞邠寧王
行瑜等皆遣子弟以精兵宿衛天子宦者韓全誨等亦
因恃以為助天子與胤計事宦者屬耳頗聞之乃選美
女内之宫中隂令伺察其實久之果得胤奏謀所以誅
宦者之說全誨等大懼日夜相與涕泣思圖胤以求全
胤知謀泄事急即矯為制召梁兵入誅宦者十月王以
宣武宣義天平護國兵七萬至于河中取同州遂攻華
州韓建出降全誨等聞梁王兵且至即以岐邠宿衛兵
劫天子奔于鳳翔王乃上書言胤所以召之之意天子
怒罷胤相責授工部尚書詔梁兵還鎮王引兵去攻邠
州屯于三原邠州節度使楊崇本以邠寧慶衍四州降
崔胤奔于華州二年春王退軍于河中晉攻晉絳遣朱
友寧擊敗晉軍于蒲縣取汾慈隰遂圍太原不克而還
汾慈隰復入于晉四月友寧引兵西至興平及李茂貞
戰于武功大敗之王兵犯鳳翔茂貞數出戰輙敗遂圍
之十一月鄜坊李周彛以兵救鳳翔王遣孔勍襲鄜州
虜周彛之族徙于河中周彛乃降是時岐兵屢敗而圍
久城中食盡自天子至後宫皆凍餒三年正月茂貞殺
韓全誨等二十人囊其首示梁軍約出天子以為解甲
天子出幸梁軍遣使者馳召崔胤胤託疾不至王使人
戲胤曰吾未識天子懼其非是子来為我辨之天子還
至興平胤率百官奉迎王自為天子執轡且泣且行行
十餘里止之見者咸以為忠已巳天子至自鳳翔素服
哭于太廟而後入殺宦者七百餘人二月甲戌天子賜
王回天再造竭忠守正功臣以輝王祚為諸道兵馬元
帥王為副元帥王乃留子友倫為護駕指揮使(曾三異校定日)
(三異案家人傳友倫乃王兄存之子其後中書上議亦皆謂之皇姪)以為天子衛引兵東
歸天子餞于延喜樓賜楊柳枝五曲初梁兵已西青州
王師範遣其將劉鄩襲據梁兖州王已還梁四月如鄆
州遣朱友寧攻青州師範敗之于石樓友寧死九月楊
師厚敗青人于臨朐取其棣州師範以青州降而鄩亦
降友倫擊鞠墮馬死王怒以崔胤殺之遣朱友謙殺胤
于京師(曾三異校定曰三異案家人傳殺崔胤者朱友謀非友謙)其與友倫擊鞠者
皆殺之自天子奔華州王請遷都洛陽雖不許而王命
河南張全義修洛陽宫以待天祐元年正月王如河中
遣牙將寇彦卿如京師請遷都洛陽并徙長安居人以
東天子行至陜州王朝于行在先如東都是時六軍諸
衛兵已散亡其從以東者小黃門十數人打毬供奉内
園小兒等二百餘人行至穀水王教醫官許昭遠告其
謀亂悉殺而代之然後以聞由是天子左右皆梁人矣
四月甲辰天子至自西都是時晉王李克用岐王李茂
貞楚王趙匡凝蜀王王建吳王楊行密(曾三異校定曰三異案克用本)
(紀及茂貞傳建行密世家皆書其在唐所授獨匡凝不書其在唐此乃闕文)聞梁遷天子洛
陽皆欲舉兵討梁王大懼六月楊崇本復附于岐王乃
以兵如河中聲言攻崇本遣朱友恭氏叔琮蔣玄暉等
行弑昭宗崩十月王朝于京師殺朱友恭氏叔琮十一
月攻淮南取其光州攻夀州不克而旋二年二月遣蔣
玄暉殺德王裕等九王于九曲池六月殺司空裴贄等
百餘人七月天子復使来賜王迎鑾紀功碑王欲代唐
使人諭諸鎮襄州趙匡凝以為不可遣楊師厚攻之取
其唐鄧復郢随均房七州王如襄州軍于漢北九月師
厚破襄州匡凝奔于淮南師厚取荆南荆南留後趙匡
明奔于蜀遂出光州以攻夀州不克天子卜祀天于南
郊王怒以為蔣玄暉等欲祈天以延唐天子懼改卜郊
十一月辛已天子封王為魏王相國總百揆以宣武宣
義天平護國天雄武順祐國河陽義武昭義武寧保義
忠義武昭武定泰寧平盧匡國鎮國荆南忠武二十一
軍為魏國備九錫王怒不受十二月天子以王為天下
兵馬元帥王益怒遣人告樞密使蔣玄暉與何太后私
通殺玄暉而焚之遂弑太后于積善宫又殺宰相柳燦
太常卿張延範車裂以徇天子下詔以太后故停郊三
年春魏州羅紹威謀殺其牙軍来假兵以虞變王為發
兵北攻劉仁恭之滄州兵過魏而紹威已殺牙軍其兵
之在外者果皆叛據貝衛澶博州王以兵悉殺之遂攻
滄州軍于長蘆劉仁恭求救于晉晉人取潞州王乃旋
軍
五代史卷一
五代史卷一考證
梁太祖紀大順元年春遣龐師古攻孫儒于淮南師
監本訛思今改正
荆南留後趙匡明奔于蜀一本無匡字
五代史卷一考證
