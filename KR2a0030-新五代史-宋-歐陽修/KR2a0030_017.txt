五代史卷十七
宋歐陽修撰
晉家人傳第五
高祖皇后李氏唐明宗皇帝女也后初號永寧公主清
泰二年封魏國長公主自廢帝立常疑高祖必反三年
公主自太原入朝千春節辭歸留之不得廢帝醉語公
主曰爾歸何速欲與石郎反邪既醒左右告之廢帝大
悔公主歸以語高祖高祖由是益不自安高祖即位公
主當為皇后天福二年三月有司言皇太妃尊號已正
請上寳冊太妃高祖庶母劉氏也高祖以宗廟未立謙
抑未遑七年夏五月高祖已病乃詔尊太妃為皇太后
然卒不奉册而高祖崩故后訖高祖世亦無册命出帝
天福八年七月册尊皇后為皇太后太后為人彊敏高
祖常嚴憚之出帝馮皇后用事太后數訓誡之出帝不
從乃及於敗開運三年十二月耶律德光已降晉兵遣
張彦澤先犯京師以書遺太后具道已降晉軍且曰吾
有梳頭妮子竊一藥囊以奔於晉今皆在否吾戰陽城
時亡奚車一乘在否又問契丹先為晉獲者及景延廣
桑維翰等所在太后與帝聞彦澤至欲自焚嬖臣薛超
勸止之及得德光所與書乃滅火出上苑中帝召當直
學士范質謂曰杜郎一何相負昔先帝起太原時欲擇
一子留守謀之北朝皇帝皇帝以屬我我素以為其所
知卿為我草奏具言之庶幾活我子母質為帝草降表
曰孫男臣重貴言頃者唐運告終中原失馭數窮否極
天缺地傾先人有田一成有衆一旅兵連禍結力屈勢
孤翁皇帝救患摧剛興利除害躬擐甲胄深入寇場犯
露蒙霜度鴈門之險馳風擊電行中冀之誅黃鉞一麾
天下大定勢凌宇宙義感神明功成不居遂興晉祚則
翁皇帝有大造於石氏也旋屬天降君即世臣
遵承遺旨纂紹前基諒闇之初荒迷失次凡有軍國重
事皆委將相大臣至於擅繼宗祧既非禀命輕發文字
輙敢抗尊自啓釁端果貽赫怒禍至神惑運盡天亡十
萬師徒望風束手億兆黎庶延頸歸心臣負義包羞貪
生忍耻自貽顛覆上累祖宗偷度朝昏苟存視息翁皇
帝若惠顧疇昔稍霽雷霆未賜靈誅不絶先祀則百口
荷更生之德一門銜無報之恩雖所願焉非敢望也臣
與太后妻馮氏於郊野面縛俟罪次又為太后表曰晉
室皇太后新婦李氏妾言張彦澤傅住兒等至伏蒙皇
帝阿翁降書安撫者妾伏念先皇帝頃在并汾適逄屯
難危同累卵急若倒懸智勇俱窮朝夕不保皇帝阿翁
發自冀北親扺河東跋履山川踰越險阻立平巨孽遂
定中原救石氏之覆亡立晉朝之社稷不幸先皇厭代
嗣子承祧不能繼好息民而反虧恩辜義兵戈屢動駟
馬難追戚實自貽咎將誰執今穹旻震怒中外携離上
將牽羊六師解甲妾舉宗負釁視景偷生惶惑之中撫
問斯至眀宣恩旨曲示含容慰諭丁寧神爽飛越豈謂
已垂之命忽蒙更生之恩省罪責躬九死未報今遣孫
男延煦延寳奉表請罪陳謝以聞德光報曰可無憂管
取一喫飯處四年正月丁亥朔德光入京師帝與太后
肩輿至郊外德光不見館於封禪寺遣其將崔廷勲以
兵守之其時雨雪寒凍皆苦飢太后使人謂寺僧曰吾
嘗於此飯僧數萬今日豈不相憫邪僧辭以虜意難測
不敢獻食帝隂祈守者乃稍得食辛卯德光降帝為光
禄大夫檢校太尉封負義侯遷於黃龍府德光使人謂
太后曰吾聞重貴不從母教而至於此可求自便勿與
俱行太后答曰重貴事妾甚謹所失者違先君之志絶
兩國之歡然重貴此去幸蒙大惠全生保家母不随子
欲何所歸於是太后與馮皇后皇弟重睿皇子延煦延
寳等舉族從帝而北以宮女五十宦者三十東西班五
十醫官一控鶴官四御厨七茶酒司三儀鸞司三六軍
士二十人從衛以騎兵三百所經州縣皆故晉將吏有
所供饋不得通路旁父老爭持羊酒為獻衛兵擁隔不
使見帝皆涕泣而去自幽州行十餘日過平州出榆關
行砂磧中飢不得食遣宮女從官採木實野蔬而食又
行七八日至錦州北人迫帝與太后拜安巴堅畫象帝
不勝其辱泣而呼曰薛超誤我不令我死又行五六日
過海北州至東丹王墓遣延煦拜之又行十餘日渡遼
水至渤海國鐵州又行七八日過南海府遂至黃龍府
是歲六月契丹國母徙帝太后於懷密州州去黃龍府
西北一千五百里行過遼陽二百里而國母為永康王
所囚永康王遣帝太后還止遼陽稍供給之眀年四月
永康王至遼陽帝白衣紗帽與太后皇后詣帳中上謁
永康王止帝以常服見帝伏地雨泣自陳過咎永康王
使人扶起之與坐飲酒奏樂而永康王帳下伶人從官
望見故主皆泣下悲不自勝爭以衣服藥餌為遺五月
永康王上陘取帝所從行宦者十五人東西班十五人
及皇子延煦而去永康王妻兄禪奴愛帝小女求之帝
辭以尚幼永康王馳一騎取之以賜禪奴陘北地尤高
涼北人常以五月上陘避暑八月下陘至八月永康王
下陘太后自馳至霸州見永康王求於漢兒城側賜地
種牧以為生永康王以太后自從行十餘日遣與延煦
俱還遼陽明年乃漢乾祐二年其二月徙帝太后於建
州自遼陽東南行千二百里至建州節度使趙延暉避
正寢以館之去建州數十里外得地五十餘頃帝遣從
行者耕而食之明年三月太后寢疾無醫藥嘗仰天而
泣南望戟手罵杜重威李守貞等曰使死者無知則巳
若其有知不赦爾於地下八月疾亟謂帝曰我死焚其
骨送范陽佛寺無使我為邊地鬼也遂卒帝與皇后宮
人宦者東西班皆被髮徒跣扶舁其柩至賜地焚其骨
穿地而葬焉周顯德中有中國人自契丹亡歸者言見
帝與皇后諸子皆無恙後不知其所終
安太妃代北人也不知其世家為敬儒妻生出帝封秦
夫人出帝立尊為皇太妃妃老而失眀從出帝北遷
自遼陽徙建州卒於道中臨卒謂帝曰當焚我為灰南
向颺之庶幾遺魂得反中國也既卒砂磧中無草木乃
毁奚車而焚之載其燼骨至建州李太后亦卒遂并葬
之
出帝皇后馮氏定州人也父濛為州進奏吏居京師以
巧佞為安重誨所喜以為鄴都副留守高祖留守鄴都
得濛懽甚乃為重胤娶濛女後夫人重胤早卒
后寡居有色出帝悦之高祖崩梓宮在殯出帝居喪中
納之以為后是日以六宮仗衛太常鼓吹命后至西御
莊見於高祖影殿羣臣皆賀帝顧謂馮道等曰皇太后
之命與卿等不任大慶羣臣出帝與皇后酣飲歌舞過
梓宮前醊而告曰皇太后之命與先帝不任大慶左右
皆失笑帝亦自絶倒顧謂左右曰我今日作新女壻何
似皇后與左右皆大笑聲聞於外后既立專内寵封拜
宮官尚宮知客等皆為郡夫人又用男子李彦弼為皇
后宮都押衙其兄玉執政内外用事晉遂以亂契丹犯
京師暴帝之惡於天下曰納叔母於中宮亂人倫之大
典后隨帝北遷哀帝之辱數求毒藥欲與帝俱飲以死
而藥不可得後不知其所終
晉氏始出朱邪而微終為契丹所滅故其宗室次序本
末不能究見其可見者曰高祖二叔父一兄六弟七子
二孫而有略有詳非惟禍亂多故而失其事實抑亦無
足稱焉者然粗存其見者以備其闕云二叔父曰萬友
萬詮兄曰敬儒弟曰敬威敬德敬殷敬贇敬暉重胤子
曰重貴重信重義重英重進重睿重杲孫曰延煦延寳
孝平皇帝生孝元皇帝萬友萬詮孝元皇帝生高祖萬
友生敬威敬贇萬詮生敬暉而敬儒敬德敬殷重胤皆
不知其於高祖為親疎也高祖孝元皇帝第二子也而
敬儒為兄疑其長子也則於高祖屬長而親然贈官反
最後於諸弟而高祖世獨不得追封此又可疑也重胤
高祖弟也亦不知其為親疎然高祖愛之養以為子故
於名加重而下齒諸子高祖叔兄與弟敬殷子重進皆
前即位卒而敬威敬德重胤重英高祖反時死高祖少
子曰馮六未名而卒而舊說以重睿為幼子者非也石
氏世事軍中萬友萬詮職卑不見天福二年正月萬友
自故金紫光禄大夫檢校司徒兼御史大夫上柱國贈
太師萬詮亦自金紫光禄大夫檢校司空兼御史大夫
上柱國贈太傅出帝天福八年五月追封皇叔祖萬友
為秦王萬詮加贈太師追封趙王
敬威字奉信唐廢帝時為彰聖右第三都指揮使領常
州刺史聞高祖舉兵太原謂人曰生而有死人孰能免
吾兄方舉大事吾不可偷生取辱見笑一時遂自殺敬
德時為沂州馬步軍指揮使以高祖反誅天福三年正
月贈敬威敬德皆為太傅并贈敬殷以檢校太子賓客
亦贈太傅而不及敬儒七年正月追封敬威廣王敬德
福王敬殷通王皆贈太尉敬儒始以故金紫光禄大夫
檢校尚書左僕射兼御史大夫上柱國贈太傅而獨不
得封出帝天福八年五月加贈三皇叔皆為太師而皇
伯敬儒始追封宋王亦加贈太師
敬贇字德和少無頼竄身民間高祖使人求得之補太
原牙將即位以為飛龍皇城使累遷曹州防禦使天福
五年冬拜河陽三城節度使敬贇性貪暴高祖為擇賢
佐吏輔之而敬贇亦憚高祖嚴未嘗敢犯法歲餘徙鎮
保義出帝時加同中書門下平章事始漸驕恣帝常遣
使者至必問曰小姪安否陜人苦其暴虐召還京師以
其皇叔不能責也斥其元從都押衙蘇彦存鄭温遇以
警之契丹犯邊敬贇從出帝幸澶淵使以兵備汶陽守
麻家渡未嘗見敵皆無功開運元年七月復出為威勝
軍節度使歲餘出帝以曹州為威信軍授敬贇節度使
在曹貪暴尤甚久之召還張彦澤兵犯京師敬贇夜走
踰城東垣墮沙濠溺死時年四十九
韓王敬暉字德昭為人厚重剛直勇而多智高祖尤愛
之高祖時為曹州防禦使以廉儉見稱卒於官贈太傅
天福八年加贈太師追封韓王子曦嗣
高祖李皇后生楚王重信其諸子皆不知其母當高祖
起太原重英為右衛將軍重胤為皇城副使居京師聞
高祖舉事匿民家井中捕得誅之并族民家天福二年
正月高祖為二子發哀皆贈為太保并贈重進以故左
金吾衛將軍贈太保七年正月皆加贈太傅追封重英
虢王重胤鄭王重進䕫王出帝天福八年五月皆加贈
太師
楚王重信字守孚為人敏悟多智而好禮天福二年二
月以左驍衛上將軍拜河陽三城節度使有善政高祖
下詔褒之是歲范延光反詔前靈武節度使張從賓發
河陽兵討延光從賓亦反重信見殺時年二十高祖欲
贈重信太保大臣引漢故事皇子無為三公者高祖曰
此兒為善被禍吾哀之甚自我而已豈有例邪乃贈太
尉七年正月加贈太師追封沂王出帝天福八年五月
易封楚王
壽王重義字弘理為人好學頗知兵法高祖即位拜左
驍衛大將軍高祖幸汴州以為東都留守張從賓反攻
河南見殺時年十九贈太傅天福七年正月加贈太尉
追封壽王出帝天福八年五月加贈太師皆無子
重睿為人貎類高祖高祖臥疾宰相馮道入見臥内重
睿尚幼高祖呼出使拜道於前因以宦者抱持寘道懷
中高祖雖不言左右皆知其以重睿託道也高祖崩晉
大臣以國家多事議立長君而景延廣已隂許立出帝
重睿遂不得立出帝以重睿為檢校太保開封尹以左
散騎常侍邊蔚權知開封府事開運二年五月拜重睿
雄武軍節度使歲餘徙鎮忠武皆不之鎮契丹滅晉重
睿從出帝北遷後不知其所終
陳王重杲高祖幼子也小字馮六未名而卒贈太傅追
封陳王賜名重杲出帝天福八年五月加贈太師
延煦延寳高祖諸孫也出帝以為子開運二年秋以延
煦為鄭州刺史延煦少不能視事以一宦者從之又選
尚書郎路航參知州事宦者遂專政事每詬辱航出帝
召航還已而徙延煦齊州防禦使三年拜鎮寧軍節度
使是時河北用兵天下旱蝗民餓死者百萬計而諸鎮
爭為聚歛趙在禮所積鉅萬為諸侯王之最出帝利其
貲乃以延煦娶在禮女在禮獻絹三千疋前後所獻不
可勝數三年五月遣宗正卿石光贊以聘幣一百五十
床迎於其第出帝宴在禮萬歲殿所以賜予甚厚君臣
窮極奢侈時人以為榮在禮謂人曰吾此一婚其費千
萬十一月徙延煦鎮保義自延煦為齊州防禦使而延
寳代為鄭州刺史及契丹滅晉出帝與皇太后遣延煦
延寳齎降表玉璽金印以歸契丹而延寳時亦為威信
軍節度使矣契丹得璽以為製作非工與前史所傳者
異命延煦等還報求真璽出帝以狀答曰頃王從珂自
焚於洛陽玉璽不知所在疑已焚之先帝受命命玉工
製此璽在位羣臣皆知之乃已後延煦等從帝北遷不
知其所終
嗚呼古之不幸無子而以其同宗之子為後者聖人許
之著之禮經而不諱也而後世閭閻鄙俚之人則諱之
諱則不勝其欺與偽也故其苟偷竊取嬰孩襁褓諱其
父母而自欺以為我生之子曰不如此則不能得其一
志盡愛於我而其心必二也而為其子者亦自諱其所
生而絶其天性之親反視以為叔伯父以此欺其九族
而亂其人鬼親疎之序凡物生而有知未有不愛其父
母者使是子也能忍而真絶其天性歟曾禽獸之不若
也使其不忍而外陽絶之是大偽也夫閭閻鄙俚之人
之慮於事者亦已深矣然而苟竊欺偽不可以為法者
小人之事也惟聖人則不然以謂人道莫大於繼絶此
萬世之通制而天下之公行也何必諱哉所謂子者未
有不由父母而生者也故為人後者必有所生之父有
所後之父此理之自然也何必諱哉其簡易眀白不苟
不竊不欺不偽可以為通制而公行者聖人之法也又
以謂為人後者所承重故加其服以斬而不絶其所生
之親者天性之不可絶也然而恩有屈於義故降其服
以朞服外物也可以降而父母之名不可改故著於經
曰為人後者為其父母服自三代以來有天下國家者
莫不用之而晉氏不用也出帝之於敬儒絶其父道臣
而爵之非特以其義不當立不得已而絶之蓋亦習見
閭閻鄙俚之所為也五代干戈賊亂之世也禮樂崩壊
三綱五常之道絶而先王之制度文章掃地而盡於是
矣如寒食野祭而焚紙錢天子而為閭閻鄙俚之事者
多矣而晉氏起於朱邪以簒逆而得天下高祖以耶律
德光為父而出帝於德光則以為祖而稱孫於其所生
父則臣而名之是豈可以人理責哉
五代史卷十七
五代史卷十七考證
晉家人傳高祖二叔父一兄六弟七子二孫(臣宗萬)
按本傳高祖弟曰敬威敬德敬殷敬贇敬暉重允凡
六子曰重貴重信重義重英重允重睿重杲凡七傳
又云重允高祖弟也亦不知其為親疎然高祖愛之
養以為子故於名加重而下齒諸子若然則重允已
不在弟列而高祖止五弟矣如謂名稱亦未順便當
舍子從弟而高祖止六子今傳乃以一重允而兩列
其名誤矣
五代史卷十七考證
