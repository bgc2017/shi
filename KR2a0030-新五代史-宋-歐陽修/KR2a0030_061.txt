五代史卷六十一
宋歐陽修撰
嗚呼自唐失其政天下乘時黥髠盜販袞冕峩巍吳暨
南唐姦豪竊攘蜀險而富漢險而貧貧能自彊富者先
亡閩陋荆蹙楚開蠻服剝剽弗堪吳越其尤牢牲視人
嶺蜑遭劉百年之間並起爭雄山川亦絶風氣不通語
曰清風興羣隂伏日月出爝火息故眞人作而天下同
作十國世家
吳世家第一
楊行密字化源廬州合淝人也為人長大有力能手舉
百斤唐乾符中江淮羣盜起行密以為盜見獲刺史鄭
棨竒其狀貌釋縛縱之後應募為州兵戍朔方遷隊長
歲滿戍還而軍吏惡之復使出戍行密將行過軍吏舍
軍吏陽為好言問行密行何所欲行密奮然曰惟少公
頭爾即斬其首携之而出因起兵為亂自號八營都知
兵馬使刺史郎幼復棄城走行密遂據廬州中和三年
唐即拜行密廬州刺史淮南節度使高駢為畢師鐸所
攻駢表行密行軍司馬行密率兵數千赴之行至天長
師鐸已囚駢召宣州秦彦入揚州行密不得入屯于蜀
岡師鐸率衆數萬出擊行密行密陽敗棄營走師鐸兵
饑乘勝爭入營收軍實行密反兵擊之師鐸大敗單騎
走入城遂殺高駢行密聞駢死縞軍向城哭三日攻其
西門彦及師鐸奔于東塘行密遂入揚州是時城中倉
廩空虚饑民相殺而食其夫婦父子自相牽就屠賣之
屠者刲剔如羊豕行密不能守欲走而蔡州秦宗權遣
其弟宗衡掠地淮南彦及師鐸還自東塘與宗衡合行
密閉城不敢出已而宗衡為偏將孫儒所殺儒攻高郵
破之行密益懼其客袁襲曰吾以新集之衆守空城而
諸將多駢舊人非有厚恩素信力制而心服之也今儒
兵方盛所攻必克此諸將持兩端因彊弱擇嚮背之時
也海陵鎮使高霸駢之舊將必不為吾用行密乃以軍
令召霸霸率其兵入廣陵行密欲使霸守天長襲曰吾
以疑霸而召之其可復用乎且吾能勝儒無所用霸不
幸不勝天長豈吾有哉不如殺之以并其衆行密因犒
軍擒霸族之得其兵數千已而孫儒殺秦彦畢師鐸并
其兵以攻行密行密欲走海陵襲曰海陵難守而廬州
吾舊治也城廩完實可為後圖行密乃走廬州久之未
知所嚮問襲曰吾欲卷甲倍道西取洪州可乎襲曰鍾
傳新得江西勢未可圖而秦彦之入廣陵也召池州刺
史趙鍠委以宣州今彦且死鍠失所恃而守宣州非其
本志且其為人非公敵此可取也行密乃引兵攻鍠戰
于曷山大敗之進圍宣州鍠棄城走追及殺之行密遂
入宣州龍紀元年唐拜行密宣州觀察使行密遣田頵
安仁義李神福等攻浙西取蘇常潤州二年取滁和州
景福元年取楚州孫儒自逐行密入廣陵久之亦不能
守乃焚其城殺民老疾以餉軍驅其衆渡江號五十萬
以攻行密諸將田頵劉威等遇之輒敗行密欲走銅官
其客戴友規曰儒來氣銳而兵多蓋其鋒不可當而可
以挫其衆不可敵而可久以敝之若避而走是就擒也
劉威亦曰背城堅柵可以不戰疲之行密以為然久之
儒兵饑又大疫行密悉兵擊之儒敗被擒將死仰顧見
威曰聞公為此策以敗我使我有將如公者其可敗邪
行密收儒餘兵數千以皂衣蒙甲號黑雲都常以為親
軍是歲復入揚州唐拜行密淮南節度使乾寧二年加
檢校太傅同中書門下平章事行密以田頵守宣州安
仁義守潤州昇州刺史馮弘鐸來附分遣頵等攻掠自
淮以南江以東諸州皆下之進攻蘇州擒其刺史成及
四年兖州朱瑾奔于行密初瑾為梁所攻求救于晉晉
遣李承嗣將勁騎數千助瑾瑾敗因與俱奔行密行密
兵皆江淮人淮人輕弱得瑾勁騎而兵益振是歲梁太
祖遣葛從周龐師古攻行密壽州行密擊敗梁兵清口
殺師古而從周收兵走追至渒河又大敗之五年錢鏐
攻蘇州及周本戰于白方湖本敗蘇州復入于越天復
元年遣李神福攻越戰臨安大敗之擒其將顧全武以
歸二年馮弘鐸叛襲宣州及田頵戰于曷山弘鐸敗將
入于海行密自至東塘邀之使人謂弘鐸曰勝敗用兵
常事也一戰之衂何苦自棄于海島吾府雖小猶足容
君弘鐸感泣行密從十餘騎馳入其軍以弘鐸歸為節
度副使以李神福代弘鐸為昇州刺史是歲唐昭宗在
岐遣江淮宣諭使李儼拜行密東面諸道行營都統檢
校太師中書令封吳王三年以李神福為鄂岳招討使
以攻杜洪荆南成汭救洪神福敗之君山梁兵攻青
州王思範來求救遣王茂章救之大敗梁兵殺朱友寧
友寧梁太祖子也太祖大怒自將以擊茂章兵號二十
萬復為茂章所敗田頵叛襲昇州執李神福妻子歸于
宣州行密召神福以討頵頵遣其將王壇逆之又遺神
福書以其妻子招之神福曰吾以一卒從吳王起事今
為大將忍背德而顧妻子乎立斬其使以自絶軍士聞
之皆感奮行至吉陽磯頵執神福子承鼎以招之神福
叱左右射之遂敗壇兵于吉陽行密别遣臺濛擊頵頵
敗死初頵及安仁義朱延壽等皆從行密起微賤及江
淮甫定思漸休息而三人者皆猛悍難制頗欲除之未
有以發天復二年錢鏐為其將許再思等叛而圍之再
思召頵攻鏐杭州垂克而行密納鏐賂命頵解兵頵恨
之頵嘗計事廣陵行密諸將多就頵求賂而獄吏亦有
所求頵怒曰吏欲我下獄邪歸而遂謀反仁義聞之亦
反焚東塘以襲常州常州刺史李遇出戰望見仁義大
罵之仁義止其軍曰李遇乃敢辱我如此其必有伏兵
遂引軍却而伏兵果發追至夾岡仁義植幟解甲而食
遇兵不敢追仁義復入潤州行密遣王茂章李德誠米
志誠等圍之吳之軍中推朱瑾善槊志誠善射皆為第
一而仁義常以射自負曰志誠之弓十不當瑾槊之一
瑾槊之十不當仁義弓之一每與茂章等戰必命中而
後發以此吳軍畏之不敢近行密亦欲招降之仁義猶
豫未決茂章乘其怠穴地道而入執仁義斬于廣陵延
壽者行密夫人朱氏之弟也郡及仁義之將叛也行密
疑之乃陽為目疾每接延壽使者必錯亂其所見以示
之嘗行故觸柱而仆夫人扶之良久乃蘇泣曰吾業
成而喪其目是天廢我也吾兒子皆不足以任事得延
壽付之吾無恨矣夫人喜急召延壽延壽至行密迎之
寢門刺殺之出夫人以嫁之天祐二年遣劉存攻鄂
州焚其城城中兵突圍而出諸將請急擊之存曰擊之
復入則城愈固聽其去城可取也是日城破執杜洪斬
于廣陵九月梁兵攻破襄州趙匡凝奔于行密十一月
行密卒年五十四諡曰武忠子渥立溥僣號追尊行密
為太祖武皇帝陵曰興陵
渥字承天行密長子也行密病出渥為宣州觀察使右
衙指揮使徐温私謂渥曰今王有疾而出嫡嗣必有姦
臣之謀若他日召子非温使者愼無應命渥涕泣謝温
而去行密病甚命判官周隱作符召渥隱慮渥幼弱不
任事勸行密用舊將有威望者代主軍政乃薦大將劉
威行密未許温與嚴可求入問疾行密以隠議告之温
等大驚遽詣隱所計事隱未出而温見隱作召符猶在
案上急取遣之渥見温使者乃行行密卒渥嗣立召周
隱罵曰汝欲賣吾國者復何面目見楊氏乎遂殺之以
王茂章為宣州觀察使渥之入也多輦宣州庫物以歸
廣陵茂章惜而不與渥怒命李簡以兵五千圍之茂章
奔于錢塘天祐三年二月劉存取岳州四月江西鍾傳
卒其子匡時代立傳養子延規怨不得立以兵攻匡時
渥遣秦裴率兵攻之九月克洪州執匡時及其司馬陳
象以歸斬象於市赦匡時以秦裴為江西制置使梁太
祖代唐改元開平渥仍稱天祐鄂州劉存岳州陳知新
以舟師伐楚敗于劉陽楚人執存及知新以歸楚王馬
殷素聞其名皆欲活之存等大罵殷曰昔歲宣城脱吾
刃下今日之敗乃天亡我我肯事汝以求活耶我豈負
楊氏者殷知不可屈乃殺之岳州復入于楚初渥之入
廣陵也留帳下兵三千於宣州以其腹心陳璠范遇將
之既入立惡徐温典牙兵召璠等為東院馬軍以自衞
而温與左衙都指揮使張顥皆行密時舊將又以立渥
之功共惡璠等侵其權四年正月渥視事璠等侍側温
顥擁牙兵入拽璠等下斬之渥不能止由是失政而心
憤未能發温等益不自安五年五月温顥共遣盜入寢
中殺渥渥說羣盜能反殺温等者皆為刺史羣盜皆諾
惟紀祥不從執渥縊殺之時年二十三諡曰景弟隆演
立溥僣號追尊渥為烈宗景皇帝陵曰紹陵
隆演字鴻源行密第二子也初名瀛又名渭初温顥之
弑渥也約分其地以臣於梁及渥死顥欲背約自立温
患之問其客嚴可求可求曰顥雖剛愎而闇於成事此
易為也明日顥列劒戟府中召諸將議事自大將朱瑾
而下皆去衞從然後入顥問諸將誰當立者諸將莫敢
對顥三問可求前密啓曰方今四境多虞非公主之不
可然恐為之太速且今外有劉威陶雅李簡李遇皆先
王一等人也公雖自立未知此輩能降心以事公否不
若輔立幼主漸以歲時待其歸心然後可也顥不能對
可求因趨出書一教内袖中率諸將入賀諸將莫知所
為及出教宣之乃渥母史氏教言楊氏創業艱難而嗣
王不幸隆演以次當立告諸將以無負楊氏而善事之
辭旨激切聞者感動顥氣色皆沮卒無能為隆演乃得
立顥由此與温有隙諷隆演出温潤州可求謂温曰今
捨衙兵而出外郡禍行至矣温患之可求因說顥曰公
與徐温同受顧託議者謂公奪其衙兵是將殺之於外
信乎顥曰事已行矣安可止乎可求曰甚易也明日從
顥與諸將造温可求陽責温曰古人不忘一飯之恩況
公楊氏三世之將今幼嗣新立多事之時乃求居外以
苟安乎温亦陽謝曰公等見留不願去也由是不行行
軍副使李承嗣與張顥善覺可求有附温意諷顥使客
夜刺殺之客刺可求不能中明日可求詣温謀先殺顥
隂遣鍾章選壯士三十人就衙堂斬顥因以弑渥之罪
歸之温由是專政隆演備位而已六月撫州危全諷叛
攻洪州袁州彭彦章吉州彭玕信州危仔倡皆起兵叛
隆演召嚴可求問誰可用者可求薦周本時本方攻蘇
州敗歸慙不肯出可求彊起之本曰蘇州之敗非怯也
乃上將權輕而下多專命爾若必見任願無用偏裨乃
請兵七千戰于象牙潭敗之執全諷彦章而玕奔于楚
仔倡奔于錢塘全諷至廣陵諸將議曰昔先王攻趙鍠
全諷屢饟給吳軍乃釋不殺初全諷欲舉兵也錢鏐送
王茂章于梁道過全諷謂曰聞公欲大舉願見公兵以
知濟否全諷陣兵與茂章登城望之茂章曰我素事吳
吳兵三等如公此衆可當其下將爾非得益兵十萬不
可而全諷卒以此敗八年徐温領昇州刺史治舟師於
金陵宣州李遇自行密時為大將勲位已高憤温用事
嘗曰徐温何人吾猶未識而驟至於此温聞之怒遣柴
再用以兵送王壇代遇且召之遇疑不受命再用圍之
隆演使客將何蕘諭遇使自歸蕘因說曰公若欲反可
殺蕘以示衆若本無心何不隨蕘以出遇自以無反心
乃隨蕘出温諷再用伺其出殺之幷族其家九年温率
將吏進隆演位太師中書令吳王温為行軍司馬鎮海
軍節度使同中書門下平章事陳章攻楚取岳州執其
刺史苑玫十年越人攻常州徐温敗之于無錫梁遣王
茂章攻壽春温敗之于霍丘十二年封徐温齊國公兩
浙都招討使始鎮潤州留其子知訓為行軍副使秉政
而大事温遥決之冬濬楊林江水中出火可以燃十三
年宿衞將李球馬謙挾隆演登樓取庫兵以誅知訓陣
于門橋知訓與戰頻却朱瑾適自外來以一騎前視其
陳曰此不足為也因返顧一麾外兵爭進遂斬球謙而
亂兵皆潰十四年徐温徙治金陵十五年遣王祺會洪
袁信三州兵攻虔韶久之不克祺病以劉信代之夏四
月副都統朱瑾殺徐知訓瑾自殺潤州徐知誥聞亂率
兵入殺唐宣諭使李儼以止亂遂秉政徐氏之專政也
隆演幼懦不能自持而知訓尤凌侮之嘗飲酒樓上命
優人高貴卿侍酒知訓為參軍隆演鶉衣髽髻為蒼鶻
知訓嘗使酒罵坐語侵隆演隆演愧恥涕泣而知訓愈
辱之左右扶隆演起去知訓殺吏一人乃止吳人皆仄
目知訓又與朱瑾有隙瑾已殺知訓携其首馳府中示
隆演曰今日為吳除患矣隆演曰此事非吾敢知遽起
入内瑾忿然以首擊柱提劒而出府門已闔踰垣折其
足遂自刎死米志誠聞瑾殺知訓被甲率其家兵至天
興門問瑾所在聞瑾死乃還徐温疑志誠助瑾遣使殺
之嚴可求懼事不克使人偽從湖南境上來告軍捷召
諸將入賀擒志誠斬之劉信克虔州執譚全播以歸十
六年春二月温率將吏請隆演即天子位不許夏四月
温奉玉冊寶綬尊隆演即吳王位建宗廟社稷設百官
如天子之制改天祐十六年為武義元年大赦境内追
尊行密孝武王廟號太祖渥景王廟號烈祖拜温大丞
相都督中外諸軍事封東海郡王以徐知誥為左僕射
參知政事嚴可求為門下侍郎駱知祥為中書侍郎殷
文圭沈顔為翰林學士盧擇為吏部尚書李宗陳璋為
左右雄武統軍柴再用錢鏢為左右龍武統軍王令謀
為内樞密使江西劉信征南大將軍鄂州李簡鎮西大
將軍撫州李德誠平南大將軍廬州張崇安西大將軍
海州王綰鎮東大將軍文武以次進位封宗室皆郡公
温之徙鎮金陵也以其養子知誥守潤州嚴可求嘗謂
温曰二君非徐氏子而推賢下士人望頗歸若不去
之恐為後患温不能用其言及知誥秉政其語泄知誥
出可求於楚州可求懼詣金陵見温謀曰唐亡於今十
二年而吳猶不敢改天祐可謂不負唐矣然吳所以征
伐四方而建基業者常以興復為辭今聞河上之戰梁
兵屢絀若李氏復興其能屈節乎宜於此時先建國以
自立温深然之因留可求不遣方謀迫隆演僣號二年
五月隆演卒隆演少年嗣位權在徐氏及建國稱制非
其意常怏怏酣飲稀復進食遂至疾卒年二十四諡曰
宣弟溥立溥僣號追尊為高祖宣皇帝陵曰肅陵
溥行密第四子也隆演建國封丹陽郡公隆演卒弟廬
江公濛次當立而徐氏秉政不欲長君乃立溥七月改
昇州大都督府為金陵府拜徐温金陵尹明年二月改
元順義赦境内冬十一月祀天於南郊御天興樓大赦
拜徐温太師嚴可求右僕射三年唐莊宗滅梁遣司農
卿盧蘋使于唐嚴可求密條數事授之以行蘋見洛陽
莊宗問之蘋次第以對皆如所授四年溥至白沙閱舟
師徐温來見以白沙為迎鑾鎮五年唐遣諫議大夫薛
昭文使福州假道江西劉信出勞之謂曰亞次聞有信
否昭文曰天子新有河南未熟公名也信曰漢有韓信
吳有君還其語亞次當來較射於淮上也乃酌大
巵望牙旗鎞首百步謂昭文曰一發而中願以此巵為
壽否則亦以自罰言訖而箭已穿矣六年追爵大丞相
徐温四代祖考立廟於金陵左僕射徐知誥為侍中右
僕射嚴可求同平章事是歲莊宗崩五月丁卯詔為同
光主輟朝七日七年大丞相徐温率吳文武上表勸溥
即皇帝位溥未許而温病十月温卒十一月庚戌溥御
文明殿即皇帝位改元曰乾貞大赦境内追尊行密武
皇帝渥景皇帝隆演宣皇帝以徐知誥為太尉兼侍中
拜温子知詢輔國大將軍金陵尹治温舊鎮諸子皆封
王二年正月封東海為廣德王江瀆廣源王淮瀆長源
王馬當上水府寧江王采石中水府定江王金山下水
府鎮江王六月荆南高季興來附封季興秦王九月季
興敗楚師於白田獲其將吏三十四人來獻三年十一
月金陵尹徐知詢來朝知誥誣其有反狀留之不遣以
為左統軍斬其客將周廷望以徐知諤為金陵尹溥加
尊號聖睿文明孝皇帝大赦境内改元大和以徐知誥
為中書令二年冊其子江都王璉為太子三年以徐知
誥為金陵尹以其子景通為司徒及左僕射王令謀右
僕射宋齊丘皆平章事四年封知誥東海王五年建都
於金陵六年閏正月金陵火罷建都廢臨川王濛為歴
陽公知誥遣親信王宏以兵守之拜王令謀司徒宋齊
丘司空知誥召景通還金陵為鎮海軍節度副使以其
子景遷為太保平章事與令謀等執政七年九月溥加
尊號曰睿聖文明光孝應天弘道廣德皇帝大赦改元
天祚知誥進位太師天下兵馬大元帥封齊王二年景
遷病以次子景遂為門下侍郎參政事三年知誥建齊
國立宗廟社稷置左右丞相已下以金陵為西都廣陵
為東都冬十月溥遣江夏王璘奉冊禪位於齊王十二
月溥卒於丹陽年三十八諡曰睿昇元六年李昪遷其
子孫於海陵號永寧宮嚴兵守之絶不通人久而男女
自為匹偶吳人多哀憐之顯德三年世宗征淮南下詔
撫安楊氏子孫而李景聞之遣人盡殺其族周先鋒都
部署劉重進得其玉硯馬腦椀翡翠瓶以獻楊氏遂絶
徐温字敦美海州朐山人也少以販鹽為盜行密起合
淝以隷帳下行密所與起事劉威陶雅之徒號三十六
英雄獨温未嘗有戰功及行密欲殺朱延壽等温用其
客嚴可求謀教行密陽為目疾事成以功遷右衙指揮
使始預謀議及行密病平生舊將皆以戰守在外而温
居帳下遂預立渥之功及殺渥又與張顥有隙使鍾章
殺之章許諾選壯士三十人椎牛享之刺血為盟温猶
疑章不果夜半使人探其意陽謂曰温有老母懼事不
成不如且止章曰言已出口寧可已乎温乃安明日鍾
章殺顥温因盡殺紀祥等歸殺渥之罪於顥以其事入
白渥母史氏史氏悸而泣曰吾兒年幼禍亂若此得保
百口以歸合淝公之惠也隆演立温遂專政遷昇州刺
史治舟師於金陵大將李遇怒温用事出嫚言温使柴
再用族遇於宣州行密舊將人人皆自疑温因偽下之
恭謹如見行密諸將乃安八年温遷行軍司馬潤州刺
史鎮海軍節度使同平章事十年遣招討使李濤攻越
戰于臨安裨將曹筠奔于越濤敗被執温間遣人語筠
曰吾用汝為將汝軍有求吾不能給是吾過也赦筠妻
子不誅厚遇之秋越人攻毗陵温戰于無錫筠感温前
言臨陣奔歸遂敗越兵十二年封温齊國公兼兩浙招
討使始就鎮潤州以昇潤宣常池黃六州為齊國温城
昇州建大都督府十四年徙治之以其子知訓輔隆演
於廣陵而大事温遥決之知訓為朱瑾所殺温養子知
誥自潤州先入遂得政温雖姦詐多疑而善用將吏江
西劉信圍虔州久不克使人說譚全播出降遣使報温
温怒曰信以十倍之衆攻一城不下而反用說客降之
何以威敵國笞其使者而遣之曰吾以笞信也因命濟
師遂破全播人有誣信逗留隂縱全播言信將反者信
聞之因自獻捷至金陵見温温與信博信歛骰子厲聲
祝曰劉信欲背吳骰為惡彩苟無二心當成渾花温遽
止之一擲六子皆赤温慙自以巵酒飲信然終疑之及
唐師伐王衍温急召信至廣陵以為左統軍託以内備
遂奪其地温客尤見信者如駱知祥嚴可求可求善籌
畫知祥長於財利温嘗以軍事問可求國用問知祥吳
人謂之嚴駱温亦自喜為智詐以得吳人之心初隨行
密破趙鍠諸將皆爭取金帛温獨收餘囷作粥以食餓
者十六年温請隆演即皇帝位不許復請即吳王位乃
許遂建國改元拜温大丞相都督中外諸軍事封東海
郡王隆演卒温越次立其弟溥順義十年温又請溥即
皇帝位溥未許而温病卒年六十六追封齊王諡曰忠
武李昪僣號號温為義祖
嗚呼盜亦有道信哉行密之書稱行密為人寬仁雅信
能得士心其將蔡儔叛於盧州悉毁行密墳墓及儔敗
而諸將皆請毁其墓以報之行密嘆曰儔以此為惡吾
豈復為邪嘗使從者張洪負劒而侍洪拔劒擊行密不
中洪死復用洪所善陳紹負劒不疑又嘗罵其將劉信
信忿奔孫儒行密戒左右勿追曰信豈負我者邪其醉
而去醒必復來明日果來行密起於盜賊其下皆驍武
雄暴而樂為之用者以此也故二世四主垂五十年及
渥已下政在徐温於此之時天下大亂中國之禍簒弑
相尋而徐氏父子區區詐力裴回三主不敢輕取之何
也豈其恩威亦有在人者歟(據吳錄運歴圖九國志皆云行密以唐景福元年再)
(入揚州至晉天福二年為李昪所簒實四十六年而舊唐書舊五代史皆云大順二年入揚州至被簒四十七)
(年吳錄徐鉉等撰運歴圖龔穎撰二人皆江南故臣所記宜得實而唐末喪亂中朝文字多差失故今以鉉穎)
(所記為定)
五代史卷六十一
五代史卷六十一考證
楊行密傳攻其西門西一本作四
渥傳惟紀祥不從祥一本作詳
溥傳隆演卒弟盧江公濛次當立濛一本作濠觀下
文廢臨川王濛為歴陽公當以濛為是
徐知誥進位太師天下兵馬大元帥封齊王(臣文清)
按司馬光通鑑云進封齊王備殊禮以昇潤宣池歙
常江鐃信海十州為齊國注云所封十州中斷吳國
之要膂有包舉吳國之勢此知誥取國之規圖應繫
于此
五代史卷六十一考證
