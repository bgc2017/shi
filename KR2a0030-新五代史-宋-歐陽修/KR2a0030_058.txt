五代史卷五十八
宋歐陽修撰
嗚呼五代禮樂文章吾無取焉其後世有必欲知之者
不可以遺也作司天職方考
司天考第一
司天掌日月星辰之象周天一歲四時二十四氣七十
二候行十日十二辰以為歷而謹察其變者以為占占
者非常之兆也以驗吉凶以求天意以覺人事其術藏
於有司歷者有常之數也以推寒暑以先天道以勉人
事其法信於天下術有時而用法不可一日而差差之
毫釐則亂天人之序乖百事之時蓋有國之所重也然
自堯命羲和見於書中星閏餘略存其大法而三代中
間千有餘歲遺文曠廢六經無所述而孔子之徒亦未
嘗道也至於後世其學一出於隂陽之家其事則重其
學則末夫天人之際遠哉微矣而使一藝之士布算積
分上求數千萬歲之前必得甲子朔旦夜半冬至而日
月五星皆會于子謂之上元以為歷始蓋自漢而後其
說始詳見於世其源流所自止於如此是果堯舜三代
之法歟皆不可得而考矣然自是以来歷家之術雖世
多不同而未始不夲於此五代之初因唐之故用崇玄
歷至晉高祖時司天監馬重績始更造新歷不復推古
上元甲子冬至七曜之會而起唐天寳十四載乙未為
上元用正月雨水為氣首初唐建中時術者曹士蒍始
變古法以顯慶五年為上元雨水為歲首號符天歷然
世謂之小歷秪行於民間而重績乃用以為法遂施于
朝廷賜號調元歷然行之五年輙差不可用而復用崇
玄歷周廣順中博士王處訥私撰明玄歷于家民
間又有萬分歷而蜀有永昌歷正象歷南唐有齊政歷
五代之際歷家可考見者止於此而調元歷法既非古
明玄又止藏其家萬分止行於民間其法皆不足紀而
永昌正象齊政歴皆止用於其國今亦亡不復見世宗
即位外伐僣叛内修法度端明殿學士王朴通於歴數
乃詔朴撰定歲餘朴奏曰臣聞聖人之作也在乎知天
之變者也人情之動則可以言知之天道之動則當以
數知之數之為用也聖人以之觀天道焉歲月日時由
斯而成隂陽寒暑由斯而節四方之政由斯而行夫為
國家者履端立極必體其元布政考績必因其歲禮動
樂舉必正其朔三農百工必順其時五刑九伐必順其
氣庶務有為必從其日月是以聖人受命必治歴數故
五紀有常度庶徵有常應正朔行之於天下也自唐之
季凡歴數朝亂日失天垂將百載天之歴數汨陳而已
陛下順考古道寅畏上天咨詢庶官振舉墜典臣雖非
能者敢不奉詔乃包萬象以為法齊七政以立元測圭
箭以候氣審脁朒以定朔明九道以步月校遲疾以推
星考黃道之斜正辨天勢之昇降而交蝕詳焉夫立天
之道曰隂與陽隂陽各有數合則化成矣陽之策三十
六隂之策二十四竒偶相命兩陽三隂同得七十二何
則隂陽之數合七十二者化成之數也化成則謂之五
行之數五行之得朞數過之者謂之氣盈不及者謂之
朔虛至於應變分用無所不通故以七十二為經法經
者常用之法也百者數之節也隨法進退不失舊位故
謂之通法以通法進經法得七千二百謂之統法自元
入經先用此法統歴之諸法也以通法進統法得七十
二萬氣朔之下收分必盡謂之全率以通法進全率得
七千二百萬謂之大率而元紀生焉元者歲月日時皆
甲子日月五星合在子當盈縮先後之中所謂七政齊
矣古者植圭於陽城以其近洛也蓋尚慊其中乃在洛
之東偏開元十二年遣使天下候影南距林邑北距横
野中得浚儀之岳臺應南北弦居地之中大周建國定
都於汴樹圭置箭測岳臺晷漏以為中數晷漏正則日
之所至氣之所應得之矣日月皆有盈縮日盈月縮則
後中而朔月盈日縮則先中而朔自古脁朒之法率皆
平行之數入歴既有前次而又衰稍不倫皇極舊術則
迂廻而難用降及諸歴則疎遠而多失今以月離脁朒
随歴校定日躔朓朒臨用加减所得者入離定日也一
日之中分為九限每限損益衰稍有倫朓朒之法可謂
審矣赤道者天之紘帶也其勢圜而平紀宿度之常數
焉黃道者日軌也其半在赤道内半在赤道外去極二
十四度當與赤道近則其勢斜當與赤道遠則其勢直
當斜則日行宜遲當直則日行宜速故二分前後加其
度二至前後減其度九道者月軌也其半在黃道内半
在黃道外去極遠六度出黃道謂之正交入黃道謂之
中交若正交在秋分之宿中交在春分之宿則比黃道
益斜若正交在春分之宿中交在秋分之宿則比黃道
反直若正交中交在二至之宿則其勢差斜故校去二
至二分遠近以考斜正乃得加減之數自古雖有九道
之說蓋亦知而未詳徒有祖述之文而無推步之用今
以黃道一周分為八節一節之中分為九道盡七十二
道而使日月無所隠其斜正之勢焉九道之法可謂明
矣星之行也近日而疾遠日而遲去日極遠勢盡而留
自古諸歴分段失實隆降無凖今日行分尚多次日便
留自留而退惟用平行仍以入段行度為入歴之數皆
非本理遂至乖戾今校逐日行分積以為變段然後自
疾而漸遲勢盡而留自留而行亦積微而後多别立諸
段變歴以推變差俾諸段變差際會相合星之遲疾可
得而知之矣自古相傳皆謂去交十五度以下則日月
有蝕殊不知日月之相掩與闇虛之所射其理有異今
以日月徑度之大小校去交之遠近以黃道之斜正天
勢之昇降度仰視旁視之分數則交虧得其實矣臣考
前世無食神首尾之文近自司天卜祝小術不能舉其
大體遂為等接之法盖從假用以求徑捷於是乎交有
逆行之數後學者不能詳知因言歴有九曜以為注歴
之常式今並削而去之謹以步日步月步星步發斂為
四篇合為歴經一卷歴十一卷草三卷顯德三年七政
細行歴一卷以為欽天歴昔在帝堯欽若昊天陛下考
歴象日月星辰唐堯之道也天道玄遠非微臣之所盡
知世宗嘉之詔司天監用之以明年正月朔旦為始
顯德欽天歴
演紀上元甲子距今顯德三年丙辰積七千二百六十
九萬八千四百五十二算外
欽天統法七千二百
欽天經法七十二
欽天通法一百
欽天步日躔術
歲率二百六十二萬九千七百六十四十
軌率二百六十二萬九千八百四十四八十
朔率二十一萬二千六百二十二十八
歲策三百六十五一千七百六十四十
軌策三百六十五一千八百四十四八十
歲中一百八十二四千四百八十二十
軌中一百八十二四千五百二十二四十
朔策二十九三千八百二十二十八
氣策一十五一千五百七十三三十五
象策七一千七百五十五七
周紀六十歲差八十四四十
辰則六百八刻二十四分
赤道宿次
斗二十六度牛八度女十二度虛一十度少危十七度
室十六度壁九度
北方七宿九十八度少
奎十六度婁十二度胃十四度昴十一度畢十七度觜
一度參一十度
西方七宿八十一度
井三十三度鬼三度柳十五度星七度張十八度翼十
八度軫十七度
南方七宿一百一十一度
角十二度亢九度氐十五度房五度心五度尾十八度
箕十一度
東方七宿七十五度
中節
置歲率以演紀上元距所求積年乘之為氣積統法而
一為日盈周紀去之命甲子算外即天正中氣日辰及
分杪也以氣策累加之杪盈通法從分分盈統法從日
日盈周紀去之即各得次氣日辰及分杪也
朔弦望
置氣積以朔率去之不盡為閏餘用減氣積為朔積統
法而一為日盈周紀去之命甲子算外即天正常朔日
辰及分杪也以象策累加之即各得弦望及次朔也
日躔入歷
置歲率以閏餘減之統法而一為日歲中以下為盈以
上減去歲中為縮即天正常朔加時所入也累加象策
滿歲中去之盈縮互命即四象所入也
日躔朓朒
置加時入歷分杪以其日損益率乘之統法而一損益
其日脁朒數為日躔朓朒定數
赤道日度
置氣積以軌率去之餘統法而一為度命赤道虛八算
外即天正中氣加時日躔赤道宿度及分杪也加歲中
以次命之即夏至之宿也
黃道宿次
置二至日躔赤道宿度距前後每五度為限初率八每
限減一盡九限末率空乃一度少彊亦限率空其半當
四立之宿自後亦五度為限初率空每限增一盡九限
末率八殷二分之宿自二分至二至亦如之各以限率
乘所入限度為分經法而一為度二至前後各九限以
減二分前後各九限以加赤道宿為黃道宿及分就其
分為少大半之數
黃道日度
置天正中氣加時日躔赤道宿度各與所入限率相乘
皆以統法通之以所入限率乘其分以從之經法而一
為分盈統法為度用減赤道所躔即天正中氣加時日
躔黃道宿度及分也加歲中以黃道宿次命之即夏至
加時日度及分也
午中日躔
置二至分減去半法為午後分不足反减為午前分以
乘初日躔分經法而一午前以加午後以減加時黃道
日度為午中日度及分也各以次日躔分加之滿統法
從度依宿次命之即次日午中日躔也
午中日躔入歴
置天正中氣午前分便為午中入盈歴日分其在午後
者以午後分減歲中為午中入縮歴日分累加一日滿
歲中即去之盈縮互命為每日午中入歴也
岳臺中晷
置午中入歴分以其日損益率乘之加統法而一為分
分十為寸用損益其下中晷數為定數也
晨昏分
各置入歴分以其日損益率乘之加統法而一用損益
其下晨分即所求晨定分也用損加益減其下昏分即
所求昏定分也
日出入辰刻
置晨昏分以一百八十加晨減昏為日出入分各以辰
則除為辰數餘滿經法為刻命辰數子正算外則日出
入辰刻也
晝夜刻
置日入分以日出分減之為晝分用減統法為夜分各
滿經法為晝夜刻
五夜辰刻
置昏分以辰則除為辰數經法除為刻數命辰數子正
算外即甲夜辰刻也倍晨分五約之為更用分又五約
之為籌用分用累加甲夜滿辰則為辰滿經法為刻即
各得五夜辰刻也
昏曉中星
置昏分減去半統用乘軌率統法除之為距中分盈統
法為度加午中日躔為昏中星減之為曉中星
赤道内外數
置入歴分以其日損益率乘之加統法而一用損益其
下内外數如不足損則反損之内外互命即得所求赤
道内外定數也
九服距軌數
置距岳臺南北里數以三百六十通之為步一千七百
五十六除之用北加南減二千五百一十三為其地戴
中數以赤道内外定數内減外加之即九服距軌數也
九服中晷
置距軌數二十五乘之一百三十七除為天用分置之
以二十二乘六約之用減四千為晷法又以天用分自
相乘如晷法而一為地用分相從為晷分分十為寸即
得其地中晷也
九服刻漏
經法通軌中而半之用自相乘如其地戴中數而一以
乘二百六十三經法除之為漏法通軌中於上置赤道
内外數於下以下減上餘用乘之盈漏法為漏分赤道
内以減赤道外以加一千六百二十為其地晨分減統
法為昏分置晨昏分各如岳臺術入之即得其地日出
入辰刻五夜辰刻昏曉中星也
欽天步月離術
離率一十九萬八千三百九十三九
交率一十九萬五千九百三十七九十七五十六
離策二十七三千九百九十三九
交策二十七一千五百二十七九十七五十六
望策一十四五千五百一十一十四
交中一十三四千三百六十三九十八七十八
離朔一七千二十七一十九
交朔二二千二百九十二三十二四十四
中凖一千七百三十六
中限四千七百八十
平離九百六十三
程節八百
月離入歴
置朔積以離率去之餘滿統法為日即天正常朔加時
入歴也累加象策盈離策去之即弦望及次朔入歴也
月離脁朒
置入歴分以日躔脁朒定數脁減朒加之程節除之為
限數餘乘所入限損益率程節而一用損益其限朓朒
為定數
朔弦望定日
各以日躔月離朓朒定數脁減朒加朔弦望常分為定
日定朔加時日入後則進一日有交見初則不進弦望
加時日未出則退一日日雖出有交見初亦如之元日
有交則消息定之定朔與後朔干同者大不同者小無
中氣者為閏
朔望加時日度
各置日躔入歴以日躔月離脁朒定數朓減朒加之為
定朔加時入歴以歴分乘其日損益率統法而一損益
其下盈縮數為定數置定朔歴分通法約之以定數盈
加縮減之各命以冬夏至之宿算外即所求也
月離入交
置朔積以交率去之餘滿統法為日即天正常朔入交
泛日也以望策累加之盈交策去之即望及次朔所入
也各以日躔朓朒定數朓減朒加之為入交常日置月
離朓朒定數經法乘之平離而一脁減朒加常分即入
交定日也
黃道正交月度
統法通朔交定日以二百五十四乘之十九而一復以
統法除為入交度用減其朔加時日度即朔前月離正
交黃道宿度也
九道宿次
月離出入黃道六度變從八節斜正不同故月有九道
黃道八節各有九限若正交起八節後第一限之宿為
月行其節第一道起第二限之宿為月行其節第二道
即以所起限為正交後第一限初率八每限減一盡九
限末率空又九限初率空每限增一末率八殷半交之
宿自後亦九限初率八每限減一末率空又九限初率
空每限增一末率八復與黃道相會謂之中交自中交
至正交亦如之各置所入限度以限率乘之為泛差其
正交中交前後各九限以距二至之宿限數乘之半交
前後各九限以距二分之宿限數乘之皆如經法而一
為黃道産在冬至之宿後正交前後各九限為減中交
前後各九限為加在夏至之宿後正交前後各九限為
加中交前後各九限為減凡月正交後出黃道外中交
後入黃道内其半交前後各九限在春分之宿後出黃
道外秋分之宿後入黃道内皆以差為加在春分之宿
後入黃道内秋分之宿後出黃道外皆以差為減四約
泛差以黃道差減之為赤道差正交中交前後各九限
皆以差為加半交前後各九限皆以差為減以黃赤二
差加減黃道為九道宿次就其分為少太半之數八節
各九道七十二道周焉
九道正交月度
置月離正交黃道宿度各以所入限率乘之亦乘其分
經法約之為泛差用求黃赤二差以加減之即月離正
交九道宿度也
九道朔月度
置月離正交九道宿度以入交度加之命以九道宿次
即其朔加時月離九道宿度也
九道望月度
置朔望加時日相距之度以軌中加之為加時象積用
加其朔九道月度命以其道宿次即所求也自望推朔
亦如之
月離午中入歴
置朔望月離入歴加半統減去定分各以日躔月離脁
朒定數朓減朒加之即所求也
晨昏月度
置其日晨昏分以定分減之為前不足返減為後用乘
其日離程統法而一滿經法為度為晨昏前後度前加
後減加時月為晨昏月度
晨昏象積
置加時象積以前象前後度前減後加又以後象前後
度前加後減之即所求也
每日晨昏月度
累計距後象離度以減晨昏象積為加不足反減之為
減以距後象日數除之用加減每日離度為定度累加
晨昏月度命以九道宿次即所求也
月去黃道度
置入交定日交中以下月行陽道以上去之月行隂道
皆以經法通之用減九百八十餘以乘之五百五十六
而一為分滿經法為度行陽道在黃道外行隂道在黃
道内即所求月去黃道内外度也
日月食限
置定交行隂陽道日半交中以下為交後以上用減交
中為交前皆以統法通之為距交分朔視距交分陽道
四千三百一十九隂道一萬三百八十三以下日入食
限望視距交分隂陽道皆六千九百九十五以下月入
食限
日月食甚加時定分
置朔定分半統以上以半統減之半統以下用減半統
為距午分十一乘之經法而一半統以下減半統以上
加之朔定分為日食加時定分望以其日晨分與一千
六百二十相減餘以二百四十五乘之三百一十三而
一用減二百四十五餘以損益望定分為月食加時定
分
日食常凖
置中凖與其日赤道内外數相乘二千五百一十三除
為黃道出入食差以距午分減半晝分以乘之半晝分
而一赤道内以減赤道外以加中凖為日食常凖
日食定凖
置日躔入歴以經法通之三千二百八十七以下用減
三千二百八十七為二至後以上減去三千二百八十
七為二分前六千五百七十四以上用減九千八百六
十一為二分後以上減去九千八百六十一為二至前
各三約之二至前後用減二分前後用加二千七百七
十二為黃道斜正食差以距午分乘之半晝分而一以
加常凖為定凖
日食分
以定凖加中限為隂道定凖減中限為陽道定限不足
減者反減之為限外分視隂道距交分定凖以上定限
以下為隂道食即置定限以距交分減之為距食分定
凖以下雖曰隂道亦為陽道食即加陽道定限為距食
分其有限外分者即減去限外分為距食分不足減者
不食其隂道距交分定限以下為入定食限即用減陽
道定限為距食分各置距食分皆以四百七十八除為
日食之大分餘為小分命大分以十為限命小分以半
及彊弱
月食分
視距交分中凖以下皆既以上用減食限為距食分置
之以五百二十六除為月食之大分餘為小分命大分
以十為限命小分以半及彊弱
日食泛用分
置距食分一千九百一十二以上用減四千七百八十
餘自相乘六萬三千二百七十二除之以減六百四十
七為泛用分九百五十六以上用減一千九百一十二
餘以通法乘之七百三十五而一以減五百一十七為
泛用分九百五十六以上以距食分自相乘二千三百
六十二除之用減三百八十七為泛用分
月食泛用分
置距食分二千一百四以上用減五千二百六十餘自
相乘六萬九千一百六十九除之以減七百一十一為
泛用分一千五十二以上用減二千一百四十餘七除
之以減五百六十七為泛用分一千五十二以下以距
食分減之餘自相乘二千六百五十四而一用減四百
一十七為泛用分
日月初末加時定分
各置泛用分以平離乘之其日離程而一為定用分以
減朔望定分為虧初加之為復末加時常分如食甚術
推之得虧初復末定分置初甚末定分各以辰則除之
為辰經法除之為刻即初甚末之辰刻也
虧食所起
日食起虧自西月食起虧自東其食分少者月行陽道
則日食偏南月食偏北隂道則日食偏北月食偏南此
常數也立春後立夏前食分多則日食偏南月食偏北
立秋後立冬前食分多則日食偏北月食偏南此黃道
斜正也陽道交前隂道交後食分多則日食偏南月食
偏北陽道交後隂道交前食分多則日食偏北月食偏
南此九道斜正也黃道比常數所偏差少九道比黃道
所偏又四分之一皆據午而言之若午前午後一理偏
南一理偏北及消息所食分數多少以定初甚末之方
即各得所求也
帶食出入分
視其日出入分在虧初定分巳上復末定分已下即帶
食出入食甚在出入分已下者以出入分減復末定分
為帶食差食甚在出入分已上者以虧初定分減出入
分為帶食差各置帶食差以距食分乘之定用分而一
日以四百七十八月以五百二十六除為帶食之大分
餘為小分
食入更籌
各置初甚末定分晨分已下以晨分加之昏分已上以
昏分減之皆更用分而一為更數餘籌用分而一為籌
數
欽天步五星術
歲星
周率二百八十七萬一千九百七十六六
變率二百四萬二千二百一十五六十六
歴率二百六十二萬九千九百六十六七十八
周策三百九十八六千三百七十六六
歴中一百八十二四千四百八十八十九
變叚變日變度變歴
晨見一十七三(三十七)二(二十四)
順疾九十一十六(六十三)一十一(一十三)
順遲二十五二九一(二十九)
前留二十六(三十二)
退遲一十四一(一十二)空(二十八)
退疾二十七四(三十八)一(三十七)
退疾二十七四(三十八)一(三十七)
退遲一十四一(一十二)空(二十八)
後留二十六(三十二)
順遲二十五二九一(二十九)
順疾九十一十六(六十三)一十一(一十三)
夕伏一十七三(三十七)二(二十四)
熒惑
周率五百六十一萬五千四百二十二一十一
變率二百九十八萬五千六百六十一七十一
歴率二百六十二萬九千七百六十空
周策七百七十九六千六百二十二一十一
歴中一百八十二四千四百八十空
變叚變日變度變歴
晨見七十三五十三(六十八)五十(五十八)
順疾七十三五十一(一)四十八(三)
次疾七十一四十六(六十九)四十四(一十六)
次遲七十一四十五(三十三)四十二(五十八)
順遲六十二一十九(二十九)一十八(二十)
前留八(六十九)
退遲一十一(五十八)空(四十四)
退疾二十一七(四十六)二(四十)
退疾二十一七(四十六)二(四十)
退遲一十一(五十八)空(四十四)
後留八(六十九)
順遲六十二一十九(二十九)一十八(二十)
次遲七十一四十五(三十三)四十二(五十八)
次疾七十一四十六(六十九)四十四(一十七)
順疾七十三五十一(一)四十八(三)
夕伏七十三五十三(六十八)五十(五十八)
鎮星
周率二百七十二萬二千一百七十六九十
變率九萬二千四百一十六五十
歴率二百六十二萬九千七百五十九八十
周策二百七十八五百七十六九十
歴中一百八十二四千四百七十九九十
變叚變日變度變歴
晨見一十九二七一(一十四)
順疾六十五六(三十八)三(五十一)
順遲一十九空(六十三)空(三十五)
前留三十七(三)
退遲一十六空(四十三)空(一十四)
退疾三十三二(三十五)空(六十)
退疾三十三二(三十五)空(六十)
退遲一十六空(四十三)空(一十四)
後留三十七(三)
順遲一十九空(六十三)空(三十五)
順疾六十五六(三十八)三(五十一)
夕伏一十九二七一(一十四)
太白
周率四百二十萬四千一百四十三九十六
變率四百二十萬四千一百四十三九十六
歴率二百六十二萬九千七百五十五十六
周策五百八十三六千五百四十三九十六
歴中一百八十二四千四百七十五二十八
變叚變日變度變歴
夕見四十二五十三(四十)五十一(一十七)
順疾九十六一百二十一(五十七)一百一十六(三十九)
次疾七十三八十(三十七)七十七(二)
次遲三十三三十四三十二(四十)
順遲二十四一十一(六十一)一十一(二十四)
前留六(六十九)
退遲四一(二十二)空(三十一)
退疾六三(六十五)一(二十二)
夕伏七四(四十一)一(三十七)
晨見七四(四十)一(三十七)
退疾六三(六十五)一(二十二)
退遲四一(二十二)空(三十一)
後留六(六十九)
順遲二十四一十一(六十一)一十一(二十四)
次遲三十三三十四一三十二(四十)
次疾七十三八十(三十七)七十七(一)
順疾九十六一百二十一(五十七)一百一十六(三十九)
晨伏四十二五十三(四十)五十一(一十七)
辰星
周率八十三萬四千三百三十五五十二
變率八十三萬四千三百三十五五十二
歴率二百六十二萬九千七百六十四十四
周策一百一十五六千三百三十五五十二
歴中一百八十二四千四百八十二十二
變叚變日變度變歴
夕見一十七三十四(一)二十九(三十四)
順疾一十七一十八(二十四)一十六(四)
順遲一十六(四十三)一十一(四十三)一十(一十)
前留二(六十八)
夕伏一十一六二
晨見一十一六二
後留二(六十八)
順遲一十六(四十三)一十一(四十二)一十一(一十)
順疾一十一一十八(二十四)一十六(四)
晨伏一十七三十四(一)二十九(五十四)
中日中星
置氣積以其星周率除之為周數不盡為天正中氣積
前合用減歲率為前年天正中氣後合如不足減則加
歲率以減之為次前年天正中氣後合各以統法約之
為日為度即所求平合中日中星也置中日以逐段變
日累加之即逐段中日也置中星以逐段變度順加退
減之即得逐段中星金水夕伏晨見皆退變也
入歴
置變率以周數乘之以歴率去之餘滿統法為度歴中
以下為先以上減去歴中為後即所求平合入歴以逐
叚變歴累加之得逐段入歴也
先後定數
置入歴分以其度損益率乘之經法而一用損益其下
先後數即所求也
常日定星
置中日中星各以先後定數先加後減之留用前段先
後數太白順伏見及前順疾次疾後次遲次疾辰星順
伏見及前疾後遲並先減後加之即各為其段常日定
星置定星以其年天正中氣日躔黃道宿次加而命之
得逐段末日加時宿度也
盈縮定數
置常日如歲中以下為在盈以上減去歲中餘為在縮
即常日入盈縮歴也置歴分以其日損益率乘之經法
而一用損益其下盈縮數即得所求也
定日
置常日以盈縮定數盈減縮加之為定日以其年天正
中氣加而命之即逐段末日加時日辰也
入中節
置定日以氣策除之命起冬至即所入氣日數也
平行分
置定日以前段定日減之為日率定星與前段定星相
減為度率通度率以經法乘之通日率而一為平行分
初末行分
近伏段與伏段平行分合而半之為其段近伏行分以
平行分減之餘減平行分為其段遠伏行分近留段近
留行分空倍平行分為其段遠留行分其不近伏留段
皆以順行二段平行分合而半之為前段末日後段初
日行分各與其段平行分相減平行分多則加平行分
平行分少則減平行分即前段初日後段末日行分其
不近伏留段退行則以遲段近疾行分為疾段近遲行
分所得與平行分相減平行分多則加之少則減之皆
為遠遲行分也
初行夜半宿次
置經法以前段末日加時分減之餘乘前段末日行分
經法而一用順加退減前段末日加時宿度為其段初
行昏後夜半宿度也
每日行分
初末行分相減為差率累計其段初行昏後夜半距後
段初行昏後夜半日數除之為日差半日差以減多加
少為其段初末定行分置初定行分用日差末多則累
加末少則累減為每日行分以每日行分順加退減初
行昏後夜半宿度為每日昏後夜半星所至宿度也
先定日昏後夜半宿次
自初日累計距所求日數以乘其段日差末多用加末
少用減初日行分為其日行分合初日而半之以所累
計日乘之用順加退減其段初行昏後夜半宿次即所
求也
欽天步發斂術
候策五五百二十四四十五
卦策六六百二十九三十四
外策三三百一十四六十七
維策一十二一千二百五十八六十八
氣盈一千五百七十三三十五
朔虚三千三百九十九七十二
氣候圖
冬至十一月中蚯蚓結麋角解水泉動
小寒十二月節鴈北鄉鵲始巢雉始雊
大寒十二月中鷄始乳鷙鳥厲疾水澤腹堅
立春正月節東風解凍蟄蟲始振魚上冰
雨水正月中獺祭魚鴻鴈來草木萌動
驚蟄二月節桃始華倉庚鳴鷹化為鳩
春分二月中玄鳥至雷乃發聲始電
清明三月節桐始華田鼠化為鴽虹始見
穀雨三月中萍始生鳴鳩拂其羽戴勝降于桑
立夏四月節螻蟈鳴蚯蚓出王瓜生
小滿四月中苦菜秀靡草死小暑至
芒種五月節螗螂生鵙始鳴反舌無聲
夏至五月中鹿角解蜩始鳴半夏生
小暑六月節温風至蟋蟀居壁鷹乃學習
大暑六月中腐草為螢土潤溽暑大雨時行
立秋七月節涼風至白露降寒蟬鳴
處暑七月中鷹祭鳥天地始肅禾乃登
白露八月節鴻鴈来玄鳥歸羣鳥養羞
秋分八月中雷乃收聲蟄蟲坯戶水始涸
寒露九月節鴻鴈來賓雀入水為蛤菊有黃華
霜降九月中豺祭獸草木黃落蟄蟲咸俯
立冬十月節水始冰地始凍雉入水為蜃
小雪十月中虹藏不見天氣上騰地氣下降閉塞成冬
大雪十一月節鶡旦不鳴虎始交荔挺出
爻象圖
冬至坎初六公中孚辟復侯屯内
小寒坎九二侯屯外大夫謙卿暌
大寒坎六三公升辟臨侯小過内
立春坎六四侯小過外大夫蒙卿益
雨水坎九五公漸辟泰侯需内
驚蟄坎上六侯需外大夫随卿晉
春分震初九公解辟大壯侯豫内
清明震六二侯豫外大夫訟卿蠱
穀雨震六三公革辟夬侯旅内
立夏震九四侯旅外大夫師卿比
小滿震六五公小畜辟乾侯大有内
芒種震上六侯大有外大夫家人卿井
夏至離初九公咸辟姤侯鼎内
小暑離六二侯鼎外大夫豐卿渙
大暑離九三公履辟遯侯恒内
立秋離九四侯恒外大夫節卿同人
處暑離六五公損辟否侯巽内
白露離上九侯巽外大夫萃卿大畜
秋分兌初九公賁辟觀侯歸妺内
寒露兌九二侯歸妺外大夫无妄卿明夷
霜降兌六三公困辟剥侯艮内
立冬兌九四侯艮外大夫既濟卿噬嗑
小雪兌九五公大過辟坤侯未濟内
大雪兌上六侯未濟外大夫蹇卿頤
七十二侯
各置中節即初候也以候策累加之即次候也
六十四卦
置中氣即公卦也以卦策累加之即次卦也置侯卦以
外策加之即外卦也
五行用事
置四立之節而命之即春木夏火秋金冬水用事之初
也置四季之節各以維策加之即土用事也
沒日
中節分五千六百二十六杪六十五已上者用減統法
為有沒分通氣策以乘之氣盈而一滿統法為日用加
其氣而命之即所求沒日也
滅日
常朔分朔虚已下者為滅分以朔率乘之朔虚而一盈
統法為日用加其朔而命之即所求滅日也
右朴所撰欽天歴經四篇舊史亡其步發歛一篇而在
者三篇簡略不完不足為法朴歴世既罕傳予嘗問於
著作佐郎劉羲叟羲叟為予求得其本經然後朴之歴
大備羲叟好學知書史尤通於星歴嘗謂予曰前世造
歴者其法不同而多差至唐一行始以天地之中數作
大衍歴最為精密後世善治歴者皆用其法惟寫分擬
數而已至朴亦能自為一家朴之歴法總日躔差為盈
縮二歴分月離為遲疾二百四十八限以考衰殺之漸
以審朓朒而朔望正矣校赤道九限更其率數以步黃
道使日躔有常度分黃道八節辨其内外以揆九道使
月行如循環而二曜協矣觀天勢之升降察軌道之斜
正以制食差而交會密矣測岳臺之中晷以辨二至之
日夜而軌漏實矣推星行之逆順伏留使舒亟有漸而
五緯齊矣然不能宏深簡易而徑急是取至其所長雖
聖人出不能廢也羲叟之言盖如此覽者得以考焉
五代史卷五十八
五代史卷五十八考證
司天考第一黃道正交月度統法通朔交定日統字
上南夲有經字
五代史卷五十八考證
