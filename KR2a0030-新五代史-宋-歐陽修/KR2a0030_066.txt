五代史卷六十六
宋歐陽修撰
楚世家第六
馬殷字霸圖許州鄢陵人也唐中和三年蔡州秦宗權
遣孫儒劉建峯將兵萬人屬其弟宗衡略地淮南殷初
為儒禆將宗衡等攻楊行密於揚州未克梁兵方急攻
宗權宗權數召儒等儒不欲還宗衡屢趣之儒怒殺宗
衡自將其兵取高郵遂逐行密行密據宣州儒以兵圍
之久不克遣殷與建峯掠食旁縣儒戰敗死殷等無所
歸乃推建峯為帥殷為先鋒轉攻豫章略虔吉有衆數
萬乾寧元年入湖南次澧陵潭州刺史鄧處訥發邵州
兵戍龍回關建峯等至關降其戍將蒋勛建峯取勛鎧
甲被先鋒兵張其旗幟直趨潭州至東門東門守者以
為關兵戍還開門内之遂殺處訥建峯自稱留後僖宗
授建峯湖南節度使殷為馬步軍都指揮使蒋勛求為
邵州刺史建峯不與勛率兵攻湘鄉建峯遣殷擊勛於
邵州建峯庸人不能帥其下常與部曲飲酒讙呼軍卒
陳贍妻有色建峯私之贍怒以鐡檛擊殺建峯軍中推
行軍司馬張佶為帥佶將入府乘馬輙踶齧傷佶髀佶
卧病語諸將曰吾非汝主也馬公英勇可共立之諸將
乃共殺贍磔其尸遣姚彦章迎殷於邵州殷至佶乘肩
輿入府殷拜謁於庭中佶召殷上乃率將吏下北面再
拜以位與之時乾寧三年也唐拜殷潭州刺史殷遣其
將秦彦暉李瓊等攻連邵郴衡道永六州皆下之桂管
劉士政懼遣其將陳可璠王建武等率兵守全義嶺殷
遣使聘于士政使者至境上可璠等不納殷怒遣瓊等
以兵七千攻之擒可璠等及其兵二千餘人悉阬之遂
圍桂管擄士政盡取其屬州殷表瓊桂管觀察使四年
拜殷武安軍節度使初孫儒敗於宣州殷弟賨為楊行
密所執行密收儒餘兵為黑雲都以賨為指揮使賨從
行密攻戰數有功為人質重未嘗自矜行密愛之問賨
誰家子賨曰馬殷弟也行密大驚曰汝兄貴矣吾今歸
汝可乎賨不對他日又問之賨謝曰臣孫儒敗卒也幸
公待以不死非殺身不足報湖南隣境朝夕聞殷動静
足矣不願去也行密歎曰昔吾愛子之貎今吾得子之
心矣然勉為吾合二國之懽通商賈易有無以相資亦
所以報我也乃厚禮遣賨歸殷大喜表賨節度副使行
密遣其將劉存等攻杜洪圍鄂州殷遣秦彦暉許德勲
以舟兵救之已而杜洪敗死存等遂攻殷殷遣秦彦暉
拒於上流偏將黃璠以舟三百伏瀏陽口存等屢戰不
勝乃致書於殷以求和殷欲許之彦暉曰淮人多詐將
怠我師不可信急擊之存等退走黃璠以瀏陽舟截江
合擊大敗之劉存及陳知新戰死彦暉取岳州梁太祖
即位殷遣使修貢太祖拜殷侍中兼中書令封楚王荆
南高季昌以兵斷漢口邀殷貢使殷遣許德勲攻其沙
頭季昌求和乃止楊行密袁州刺史呂師周來奔師周
勇健豪俠頗通緯候兵書自言五世將家懼不能免常
與酒徒聚飲醉則起舞悲歌慷慨泣下行密聞之疑其
有異志使人察其動静師周益懼謂其禆將綦毋章曰
吾與楚人為敵境吾常望其營上雲氣甚佳未易敗也
吾聞馬公仁者待士有禮吾欲逃死於楚可乎章曰公
自圖之章舌可斷語不泄也師周以兵獵境上乃奔於
楚綦毋章縱其家屬隨之殷聞師周至大喜曰吾方南
圖嶺表而得此人足矣以為馬步軍都指揮使率兵攻
嶺南取昭賀梧蒙龔富等州殷表師周昭州刺史朗州
雷彦恭召吳人攻平江許德勲擊敗之殷遣秦彦暉攻
朗州彦恭奔於吳執其弟彦䧺等七人送於梁於是澧
州向瓌辰州宋鄴漵州昌師益等率溪洞諸蠻皆附於
殷殷請升朗州為永順軍表張佶節度使殷乃請依唐
太宗故事開天册府置官屬太祖拜殷天册上將軍殷
以其弟賨為左相存為右相廖光圖等十八人為學士
末帝時加殷武安武昌静江寧遠等軍節度使洪鄂四
面行營都統唐莊宗滅梁殷遣其子希範修貢京師上
梁所授都統印莊宗問洞庭廣狹希範對曰車駕南廵
纔堪飲馬爾莊宗嘉之莊宗平蜀殷大懼表求致仕莊
宗下璽書慰勞之眀宗即位遣使修貢並賀眀年正月
荆南高季昌執其貢使史光憲殷遣袁詮王環等攻之
至其城下季昌求和乃止殷初兵力尚寡與楊行密成
汭劉龑等為敵國殷患之問策於其將高郁郁曰成汭
地狹兵寡不足為吾患而劉龑志在五管而巳楊行密
孫儒之仇雖以萬金交之不能得其懽心然尊王仗順
霸者之業也今宜内奉朝廷以求封爵而外誇隣敵然
後退修兵農畜力而有待爾於是殷始修貢京師然歲
貢不過所産茶茗而已乃自京師至襄唐郢復等州置
邸務以賣茶其利十倍郁又諷殷鑄鉛鐡錢以十當銅
錢一又令民自造茶以通商旅而收其算歲入萬計由
是地大力完數邀封爵天成二年請建行臺眀宗封殷
楚國王有司言無封國王禮請如三公用竹册乃遣尚
書右丞李序持節以竹册封之殷以潭州為長沙府建
國承制自置官屬以其弟賨為静江軍節度使子希振
武順軍節度使次子希聲判内外諸軍事姚彦章為左
相許德勲為右相李鐸為司徒崔穎為司空拓拔常為
僕射馬珙為尚書文武皆進位謚其曾祖筠曰文肅祖
正曰莊穆父元豐曰景莊立三廟於長沙長興元年殷
卒年七十九詔曰馬殷官爵俱高無以為贈謚曰武穆
而已子希聲立
希聲字若訥殷次子也殷建國以希聲判内外諸軍事
荆南高季昌聞殷將高郁素教殷以計策而楚以彊患
之嘗使諜者行間於殷殷不聽希聲用事諜者語希聲
曰季昌聞楚用高郁大喜以為亡馬氏者必郁也希聲
素愚以為然遽奪郁兵職郁怒曰吾事君王久矣亟營
西山將老焉犬子漸大能咋人矣希聲聞之矯殷令殺
郁殷老不復省事莫知郁死是日大霧四塞殷怪之語
左右曰吾嘗從孫儒儒每殺不辜天必大霧豈馬步獄
有冤死乎眀日吏以状白殷拊膺大哭曰吾荒耄如此
而殺吾勲舊顧左右曰吾亦不久於此矣眀年殷薨希
聲立授武安静江等軍節度使希聲嘗聞梁太祖好食
雞慕之乃日烹五十雞以供膳葬殷上潢希聲不入泣
頓食雞肉數器而起其禮部侍郎潘起譏之曰昔阮藉
居喪而食蒸豚世豈乏賢邪長興三年希聲卒追封衡
陽王弟希範立
希範字寳規殷第四子也殷子十餘人嫡子希振長而
賢其次希聲與希範同日生而希聲母夫人有美色
希聲以母寵得立而希振棄官為道士居於家故希聲
卒而希範以次立襲殷官爵封楚王清泰二年賜以弓
矢冠劍天福四年加希範天册上將軍開封承制如殷
故事希範好學善詩文士廖光圖徐仲雅李臯拓拔常
等十八人皆故殷時學士希範性奢侈光圖等皆薄徒
飲博讙呼獨常沉厚長者上書切諫光圖等惡之襄州
安從進安州李金全叛晉高祖詔希範出兵希範遣張
少敵以舟兵趨漢陽漕米五萬斛以饋軍金全等敗少
敵乃旋溪州刺史彭士然率錦奬諸蠻攻澧州希範遣
劉勍劉全眀等以步卒五千擊之士然大敗勍等攻溪
州士然走奬州遣其子師暠率諸蠻酋降於勍溪州西
接䍧牁兩林南通桂林象郡希範乃立銅柱為表命學
士李臯銘之於是南寧州酋長莫彦殊率其夲部十八
州都雲酋長尹懷昌率其昆眀等十二部䍧牁張萬濬
率其夷播等七州皆附於希範希範作會春園嘉宴堂
其費鉅萬始加賦於國中拓拔常切諫以為不可希範
又作九龍殿以八龍繞柱自言身一龍也是時契丹滅
晉中國大亂希範牙將丁思覲廷諫希範曰先王起卒
伍以攻戰而得此州倚朝廷以制隣敵傳國三世有地
數千里飬兵十萬今天子囚辱中國無主真霸者立功
之時誠能悉國之兵出荆襄以趨京師倡義於天下此
桓文之業也奈何耗國用而窮土木為兒女子之樂乎
希範謝之思覲瞋目視希範曰孺子終不可教也乃扼
喉而死開運四年希範卒年四十九謚曰文昭希廣立
希廣字德丕希範同母弟也希範平生惡拓拔常諫諍
常入謁希範呼閽者指常曰吾不欲見此人勿復内也
乃謝絶之及卧病始思常言以為忠召之託以希廣希
範卒常數勸希廣以位奉其兄希萼希廣不從希萼為
朗州節度使希範之卒希萼自朗州來奔喪希廣將劉
彦瑫謀曰武陵之來其意不善宜出兵迎之以備非常
使其解甲釋兵而後入張少敵周廷誨曰王能與之則
已不然宜早除之希廣泣曰吾兄也焉忍殺之分國而
治可也乃以兵迎希萼於砆石止之於碧湘宫厚賂以
遣之希萼憤然而去乃遣使詣京師求封爵請置邸稱
藩漢隐帝不許降璽書慰勞講解之希萼怒送款於李
景舉兵攻長沙希廣遣劉彦瑫許可瓊等禦之彦瑫敗
希萼於僕射洲希萼去誘溪洞諸蠻宼益陽希廣遣崔
洪漣以步卒七千屯湘鄉玉潭以遏諸蠻劉彦瑫以舟
兵趨武陵攻希萼彦瑫敗於湄洲希廣大懼遣使請兵
於京師漢隐帝不能出師希萼率舟兵㳂江而上自號
順天將軍攻岳州刺史王贇堅城不戰希萼呼贇曰吾
昔約君同行今何異心乎贇曰君王兄弟不相容而責
將吏異心乎願君王入長沙不傷同氣臣其敢不盡節
希萼引兵去下湘鄊至長沙屯水西劉彦瑫許可瓊屯
水東彭師暠登城望水西軍入白希廣曰武陵兵驕雜
以蠻蜑其勢易破請令可瓊等陣山前臣以步兵三千
自巴溪渡江趨岳麓後夜擊之希廣以為可而可瓊巳
隂送欵於希萼遂沮其議眀日師暠詣可瓊計事瞋目
叱之曰視汝反文在面豈欲投賊乎拂衣而出急白希
廣請殺之希廣不聽希萼攻長樂門牙將吳宏楊滌戰
於門中希萼少䘐巳而許可瓊奔於希萼宏滌聞之皆
潰希廣率妻子匿於慈堂眀日擒之希萼見之惻然曰
此鈍夫也豈能為惡徒為左右惑之爾顧其下曰吾欲
活之如何其下皆不對遂縊殺之乾祐三年希萼自立
眀年漢隐帝崩京師大亂希萼遂臣於李景景册封希
萼楚王希萼悉以軍政任其弟希崇希崇與楚舊將徐
威陸孟俊魯綰等謀作亂希萼置酒端陽門希崇辭以
疾威等縱惡馬十餘匹以壯士執檛隨之突入其府劫
庫兵縛希萼迎希崇以立希崇遣彭師暠廖偃囚希萼
於衡山師暠奉希萼為衡山王臣於李景希崇懼亦請
命於景景遣邊鎬入楚盡遷馬氏之族於金陵時周廣
順元年也景封希萼楚王居洪州希崇領舒州節度使
居揚州顯德三年世宗征淮下揚州下詔撫安馬氏子
孫已而揚州復入於景希崇率其兄弟十七人歸京師
拜右羽林綂軍希能左屯衞大將軍希貫右千牛衞大
將軍希隐希濬希知希朗皆為節度行軍司馬
劉言吉州廬陵人也王進逵武陵人也言初事刺史彭
玕從玕奔楚言事希範為辰州刺史進逵少為静江軍
卒事希萼為指揮使希萼攻希廣以進逵為先鋒䧟長
沙長沙遭亂殘毁希萼使進逵以静江兵營緝之兵皆
愁怨進逵因擁之夜以長柯巨斧斫關奔歸武陵希萼
方醉不能省眀旦遣將唐翥追之及於武陵翥戰大敗
而還進逵乃逐出留後馬光惠迎言於辰州以為帥進
逵自為副已而希萼將徐威等作亂縛希萼而立希崇
湖南大亂李景遣邊鎬入楚遷馬氏於金陵因并召言
言不從遣進逵與行軍司馬何景真等攻鎬於長沙鎬
敗走周廣順三年言奉表京師以邀封爵又言長沙殘
破不可居請移治所於武陵周太祖皆從之乃升朗州
為武平軍在武安軍上以言為節度使因以武安授進
逵進逵自以言己所迎立不為之下言患之二人始有
隙欲相圖進逵謀曰言將可用者不過何景真朱全琇
爾召而殺之言可取也是時劉晟取楚梧桂宜蒙等州
進逵因白言召景真等會兵攻晟言信之遣景真全琇
往至皆見殺乃舉兵襲武陵執言殺之奉表京師周太
祖即以進逵為武平軍節度使世宗征淮南授進逵南
面行營都統進逵攻鄂州過岳州岳州刺史潘叔嗣進
逵故時同列待進逵甚謹進逵左右就叔嗣求賂叔嗣
不與左右䜛其短進逵面罵之叔嗣慙恨語其下曰進
逵戰勝而還吾無遺類矣進逵入鄂州方攻下長山叔
嗣以兵襲武陵進逵聞之輕舟而歸與叔嗣戰武陵城
外進逵敗見殺
周行逄武陵人也與王進逵俱為静江軍卒事希萼為
軍校進逵攻邊鎬行逄别破益陽殺李景兵二千餘人
擒其將李建期進逵為武安軍節度使拜行逄集州刺
史為進逵行軍司馬進逵與劉言有隙行逄為畫謀策
遂襲殺言進逵據武陵行逄據潭州顯德元年拜行逄
武清軍節度使權知潭州軍府事潘叔嗣殺進逵或勸
其入武陵叔嗣曰吾殺進逵救死而已武陵非吾利也
乃還岳州遣其客將李簡率武陵人迎行逄於潭州行
逄入武陵或請以潭州與叔嗣行逄曰叔嗣殺主帥罪
當死以其迎我未忍殺爾若與武安是吾使之殺王公
也召以為行軍司馬叔嗣怒稱疾不至行逄怒曰是又
欲殺我矣乃陽以武安與之召使至府受命至則殺之
行逄故武陵農家子少貧賤無行多慷慨大言及居武
陵能儉約自勉勵而性勇敢果於殺戮麾下將吏素恃
功驕慢者一以法繩之大將十餘人謀為亂行逄召宴
諸將酒半以壯士擒下斬之一境皆畏服民過無大小
皆死夫人嚴氏諫曰人情有善惡安得一槩殺之乎行
逢怒曰此外事婦人何知嚴氏不悦紿曰家田佃戶以
公貴頗不力農多恃勢以侵民請往視之至則營居以
老歲時衣青裙押佃戶送租入城行逄往就見之勞曰
吾貴矣夫人何自苦耶嚴氏曰公思作戶長時乎民租
後時常苦鞕朴今貴矣宜先期以率衆安得遂忘壠畝
間乎行逄彊邀之以羣妾擁升肩輿嚴氏卒無留意因
曰公用法太嚴而失人心所以不欲留者一旦禍起田
野間易為逃死爾行逄為少損建隆三年行逄病召其
將吏以其子保權屬之曰吾起壠畝為團兵同時十人
皆以誅死惟衡州刺史張文表獨存然常怏怏不得行
軍司馬吾死文表必叛當以楊師璠討之如其不能則
嬰城勿戰自歸於朝廷行逢卒子保權立文表聞之怒
曰行逄與我起微賤而立功名今日安能北面事小兒
乎遂舉兵叛攻下潭州保權乞師於朝廷亦命楊師璠
討文表告以先人之言感激涕泣師璠亦泣顧其軍曰
汝見君乎年未成人而賢若此軍士奮然皆思自效
師璠至平津亭文表出戰大敗之初保權之乞師也太
祖皇帝遣慕容延釗討文表未至而文表為師璠所執
延釗兵入朗州保權舉族朝於京師其後事具國史(殷自)
(唐乾寕二年入湖南至周廣順元年凡五十七年餘具年譜註)
五代史卷六十六
五代史卷六十六考證
劉言王進逵附傳進逵因白言召景真等會兵攻晟
監夲兵作攻攻作破俱訛也
周行逢傳夫人嚴氏(臣文清)按夫人鄧氏
未知孰是
五代史卷六十六考證
