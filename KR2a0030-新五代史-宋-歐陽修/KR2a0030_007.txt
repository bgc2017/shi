死之丁卯京城巡檢使安從進叛殺馮贇朱弘昭自殺
從進傳其二首于從珂戊辰如衞州(不書帝崩者當於廢帝紀書弑鄂王)
(也)
廢帝鎮州平山人也本姓王氏其世微賤母魏氏少寡
明宗為騎將過平山掠得之魏氏有子阿三已十餘歲
明宗飬以為子名曰從珂及長狀貌雄偉謹信寡言而
驍勇善戰明宗甚愛之自晉兵戰梁于河上從珂常立
戰功莊宗呼其小字曰阿三不徒與我同年其敢戰亦
類我同光二年為衞州刺史突騎指揮使戍于石門明
宗討趙在禮自魏反兵而南從珂率戍兵自曲陽盂縣
馳出常山以追明宗明宗之南也兵少得從珂兵在後
而軍聲大振明宗入立拜從珂河中節度使封潞王是
時明宗春秋已高王於諸子次最長樞密使安重誨患
之乃矯詔河中禆將楊彦溫使圖之王閱馬于黃龍莊
彦溫即閉門拒之王止于虞鄉以聞明宗召王還京師
居之清化里第重誨數請行軍法明宗不聽後重誨見
殺乃起王為左衞大將軍西京留守長興三年為鳳翔
節度使王子重吉自明宗時典禁兵為控鶴指揮使愍
帝即位朱弘昭馮贇用事乃罷重吉兵職出為亳州團
練使又徙王為北京留守不降制書而宣授又以李從
璋為代初安重誨得罪罷河中以從璋為代而重誨見
殺故王益自疑遂據城反愍帝遣王思同會諸鎮兵討
之思同戰敗走諸鎮兵皆潰
清泰元年三月丁巳王以兵東庚申次長安西京副留
守劉遂雍叛于唐来降甲子次華州執藥彦稠丙寅次
靈寳河中安彦威陜州康思立叛于唐来降已已次陜
州康義誠叛于唐来降殺宣徽使孟漢瓊愍帝出居于
衞州夏四月壬申入京師馮道率百官迎王于蔣橋王
辭不見入哭于西宫遂見羣臣道拜王答拜入居于至
德宫癸酉以太后令降天子為鄂王命王監國乙亥皇
帝即位丙子率河南民財以賞軍丁丑借民房課五月
以賞軍戊寅弑鄂王(義與弑濟隂王同)慈州刺史宋令詢死之
乙酉大赦改元戊子殺康義誠及藥彦儔(義誠叛于愍帝罪宜曰誅)
(而廢帝同惡相殺故書殺)五月丙午端明殿學士左諫議大夫韓昭
胤為樞密使莊宅使劉延朗為樞密副使庚戌馮道罷
天雄軍節度使范延光為樞密使甲寅賜勸進選人宗
子官六月庚辰幸范延光及索自通第秋七月辛亥太
常卿盧文紀為中書侍郎同中書門下平章事丁巳立
沛夫人劉氏為皇后八月辛未尚書左丞姚顗為中
書侍郎同中書門下平章事許御署官選(御署官疑是廢帝初舉兵)
(時所置之官以其非吏部正授故須有旨方得選此於事無勸戒不必書以舊史不詳故存所不知慎傳疑也)
九月契丹寇邊冬十月戊寅李愚劉昫罷十二月已亥
雄武軍節度使張延朗為中書侍郎同中書門下平章
事契丹寇雲州庚寅幸龍門旱
二年春二月甲戌范延光罷己丑追尊夫人魏
氏為皇太后(非嫡母故詳其爵氏)三月辛丑忠武軍節度使趙延
夀為樞密使夏五月辛卯宣徽南院使劉延皓為樞密
使契丹寇邊六月癸未羣臣獻添都馬(都者軍伍之名)秋七月
丁酉回鶻可汗王仁美使其都督陳福海来劉延皓罷
九月已酉刑部尚書房暠為樞密使乙卯渤海遣使者
来
三年春正月乙未百濟遣使者来丁未封子重美為雍
王三月丙午翰林學士禮部侍郎馬胤孫為中書侍郎
同中書門下平章事河東節度使石敬瑭反夏五月乙
卯建雄軍節度使張敬達為太原四面都招討使義武
軍節度使楊光遠為副戊申先鋒指揮使安審信叛降
于石敬瑭已酉振武戍將安重榮叛降于敬瑭壬子天
雄軍屯駐捧聖都虞候張令昭逐其節度使劉延皓六
月癸亥以令昭為右千牛衞將軍權知天雄軍事(佗命官不)
(書以此書以者明令昭猶可以)甲戌宣武軍節度使范延光為天雄軍
四面招討使秋七月戊申克魏州壬子張令昭伏誅癸
丑彰聖指揮使張萬廸叛降于石敬瑭八月戊午契丹
使美楞来九月甲辰張敬達及契丹戰于太原敗績契
丹圍敬達于晉安戊申如河陽冬十月壬戌括馬籍民
為兵十一月戊子盧龍軍節度使趙德鈞為行營都綂
丁酉契丹立晉閏月甲子楊光遠殺張敬達以其軍叛
降于契丹(敬達不書死之而書殺者敬達大將宜以義責光遠而誅之雖不果而見殺猶為得死乃)
(諷光遠殺已以叛故書之如其志)甲戌契丹及晉人至于潞州丁丑至
自河陽辛已皇帝崩(年五十一帝自焚死晉高祖命葬其燼骨於徽陵域中)
嗚呼君臣之際可謂難哉蓋明者慮於未萌而前知暗
者告以將及而不懼故先事而言則雖忠而不信事至
而悔其可及乎重誨區區獨見潞王之禍而謀之不臧
至於殞身赤族其隙自兹及愍帝之亡也穴於徽陵其
土一壠路人見者皆為之悲使明宗為有知其有媿於
重誨矣哀哉
五代史卷七
五代史卷七考證
唐愍帝紀静難軍節度使藥彦儔為副本書藥彦稠
傳潞王從珂反彦稠為招討副使今上文書從珂反
則此即係彦稠儔字誤也但各本俱同姑仍之
廢帝紀愍帝遣王思同會諸鎮兵討之思監本訛師
今從上下文改正
潞王紀戊子殺康義誠注義誠叛于愍帝罪宜曰誅而
廢帝同惡相殺故書殺(臣文清)按朱子綱目大書
唐康義誠伏誅夷其族劉友益書法云從珂書弑矣
康義誠曷為以伏誅書義誠自從榮之亂反覆觀望
今又叛主求容罪不容于誅矣其義較長
五代史卷七考證
