五代史卷五十一
宋歐陽修撰
雜傳第三十九
朱守殷少事唐莊宗爲奴名曰會兒莊宗讀書會兒常
侍左右莊宗即位以其厮養爲長直軍以守殷爲軍使
故未嘗經戰陣之用然好言人隂私長短以自結莊宗
以爲忠遷蕃漢馬步軍都虞候使守德勝王彦章攻德
勝守殷無備遂破南城莊宗罵曰駑才果誤予事明宗
請以守殷行軍法莊宗不聽同光二年領振武軍節度
使是時莊宗初入洛守殷巡檢京師恃恩驕恣凌侮勲
舊與伶人景進相爲表裏魏王繼岌已殺郭崇韜進誣
朱友謙與崇韜謀反莊宗遣守殷以兵圍其第而殺之
是時明宗自鎮州來朝居于私第莊宗方惑羣小疑忌
大臣遣守殷伺察明宗動静守殷隂使人告明宗曰位
高人臣者身危功蓋天下者不賞公可謂位高而功著
矣宜自圖歸藩無與禍會也明宗曰吾洛陽一匹夫爾
何能爲也既而明宗卒反子魏莊宗東討守殷將騎軍
陣宣仁門外以俟駕郭從謙作亂犯興教門以入莊宗
急召守殷等軍守殷按軍不動莊宗獨與諸王宦官百
餘人射賊守殷等終不至方移兵憩北邙山下聞莊宗
已崩即馳入宫中選載嬪御寶貨以歸縱軍士劫掠遣
人趣明宗入洛明宗即位拜守殷同中書門下平章事
河南尹判六軍諸衛事明年遷宣武軍節度使九月明
宗詔幸汴州議者喧然或以爲征吳或以爲東諸侯有
倔強者將置制之守殷尤不自安乃殺都指揮使馬彦
超閉城反明宗行至京水聞守殷反遣范延光馳兵傅
其城汴人開門納延光守殷自殺其族乃引頸命左右
斬之明宗至汴州命鞭其尸梟首于市七日傳徇洛陽
守殷之將反也召都指揮使馬彦超與計事彦超不從
守殷殺之明宗憐彦超之死以其子承祚爲洺州長史
董璋不知其世家何人也少與高季興孔循俱爲汴州
富人李讓家僮梁太祖鎮宣武養讓爲子是爲朱友讓
其僮奴以友讓故皆得事梁太祖璋以軍功爲指揮使
晉李繼韜以潞州叛降梁梁末帝遣璋攻下澤州即以
璋爲刺史梁亡璋事唐爲邠寧節度使與郭崇韜相善
崇韜伐蜀以璋爲行營右廂馬步軍都虞候軍事大小
皆與璋參決蜀平以爲劒南東川節度使孟知祥鎮西
川其後二人有異志安重誨居中用事議者多言知祥
必不爲唐用而能制知祥者璋也往往稱璋忠義重誨
以爲然頗優寵之以故璋益横天成四年明宗祀天南
郊詔两川貢助南郊物五十萬使李仁矩齎安重誨書
往諭璋璋訴不肯出祗出十萬而已又因事欲殺仁矩
仁矩涕泣而免歸言璋必反其後使者至東川璋益倨
慢使者還多言璋欲反狀重誨患之乃稍擇將吏爲两
川刺史以精兵爲其牙衛分布其諸州又分閬州置保
寧軍以仁矩爲節度使遣姚洪將兵千人從仁矩戍閬
州璋及知祥覺唐疑己且削其地遂連謀以反璋因爲
其子娶知祥女以相結又遣其將李彦釗扼劒門關爲
七砦於關北增置關號永定凡唐戍兵東歸者皆遮留
之獲其逃者覆以鐡籠火炙之或刲肉釘面割心而啖
長興元年九月知祥攻䧟遂州璋攻䧟閬州執李仁矩
姚洪皆殺之初璋等反唐獨誅璋家屬知祥妻子皆在
成都其疎屬留京師者皆不誅石敬瑭討璋等兵久無
功而自關以西饋運不給遠近勞弊明宗患之安重誨
自往督軍敬瑭不納重誨遂得罪死敬瑭亦還明宗乃
遣西川進奏官蘇愿東川將軍劉澄西歸諭璋等使改
過知祥遣人告璋欲與俱謝過自歸璋曰唐不殺孟公
家族於西川恩厚矣我子孫何在何謝之有璋由此疑
知祥賣巳三年四月以兵萬人攻知祥戰于彌牟璋大
敗還走梓州初唐陵州刺史王暉代還過璋璋邀留之
至是暉執璋殺之傳其首於知祥
范延光字子環相州臨漳人也唐明宗爲節度使置延
光麾下而未之竒也明宗破鄆州梁兵方扼揚劉其先
鋒將康延孝隂送欵於明宗明宗求可以通延孝欵於
莊宗者延光輒自請行乃懷延孝蠟丸書西見莊宗致
之且曰今延考雖有降意而梁兵扼楊劉者甚盛未可
圖也不如築壘馬家口以通汶陽莊宗以爲然壘成梁
遣王彦章急攻新壘明宗使延光間行求兵夜至河上
爲梁兵所得送京師下延光獄搒掠數百脅以白刃延
光終不肯言晉事繋之數月稍爲獄吏所護莊宗入汴
獄吏去其桎梏拜而出之莊宗見延光喜拜檢校工部
尚書明宗時爲宣徽南院使明宗行幸汴州至滎陽朱
守殷反延光曰守殷反迹始見若緩之使得爲計則城
堅而難近故乘人之未備者莫若急攻臣請騎兵五百
馳至城下以神速駭之乃以騎兵五百自暮疾馳至半
夜行二百里戰于城下遲明明宗亦馳至汴兵望見天
子乘輿乃開門而延光先入猶巷戰殺傷甚衆守殷死
汴州平明年遷樞密使出爲成德軍節度使安重誨死
復召延光與趙延壽並爲樞密使明宗問延光馬數幾
何對曰騎軍三萬五千明宗撫髀歎曰吾居兵間四十
年自太祖在太原時馬數不過七千莊宗取河北與梁
家戰河上馬纔萬匹今有馬三萬五千匹而不能一天
下吾老矣馬多柰何延光因曰臣嘗計一馬之費可養
步卒五人三萬匹馬十五萬兵之食也明宗曰肥戰馬
而瘠吾人此吾所媿也夏州李仁福卒其子彛超自立
而邀旄節明宗遣安從進代之彛超不受代以兵攻之
久不克隰州刺史劉遂凝馳驛入見獻策言綏銀二州
之人皆有内嚮之意請除二刺史以招降之延光曰王
師問罪本在彛超夏州巳破綏銀豈足顧哉若不破夏
州雖得綏銀不能守也遂凝又請自馳入說彛超使出
降延光曰一遂凝萬一失之不足惜所惜者朝廷大體
也是時王淑妃用事遂凝兄弟與淑妃有舊方倚以蒙
恩寵所言無不聽而大臣以妃故多不敢爭獨延光從
容沮止之明宗有疾不能視朝京師之人詾詾異議藏
竄山谷或寄匿於軍營有司不能禁或勸延光以嚴法
制之延光曰制動當以静宜少待之已而明宗疾少間
京師乃定是時秦王握兵驕甚宋王弱而且在外議者
多屬意於潞王延光懼禍之及也乃求罷去延夀隂察
延光有避禍意亦遽求罷明宗再三留之二人辭益懇
至繼之以泣明宗不得巳乃皆罷之延光復鎮成德而
用朱弘昭馮贇爲樞密使已而秦王舉兵見誅明宗崩
潞王反弑愍帝唐室大亂弘昭贇皆及禍以死末帝復
召延光爲樞密使拜宣武軍節度使天雄軍亂逐節度
使劉延皓遣延光討平之即以爲天雄軍節度使延光
嘗夢大蛇自臍入其腹半入而掣去之以問門下術士
張生張生贊曰蛇龍類也龍入腹中王者之兆也張生
自延光微時言其必貴延光素神之常置門下言多輒
中遂以其言爲然由是頗畜異志當晉高祖起太原末
帝遣延光以兵二萬屯遼州與趙延夀掎角既而延夀
先降延光獨不降高祖即位延光賀表又頗後諸侯至
又其女爲末帝子重美妃以此遂懷反側高祖封延光
臨清王以慰其心有平山人祕瓊者爲成德軍節度使
董温其衙内指揮使後温其爲契丹所掠瓊乃悉殺温
其家族瘞之一穴而取其家貲鉅萬計晉高祖入立以
瓊爲齊州防禦使橐其貲裝道出于魏延光隂遣人以
書招之瓊不納延光怒選精兵伏境上伺瓊過殺之于
夏津悉取其貲以戍邏者悞殺聞由是高祖疑其必爲
亂乃幸汴州天福二年六月延光遂反遣其牙將孫銳
澶州刺史馮暉以兵二萬距黎陽掠滑衛高祖以楊光
遠爲招討使引兵自滑州渡胡梁攻之銳輕脫無謀兵
行以娼女十餘自隨張蓋操扇酣歌飲食自若軍士苦
大熱皆不爲用光遠得其諜者詢得其謀誘銳等渡河
半濟而擊之兵多溺死銳暉退走入魏閉壁不復出初
延光反意未決而得暴疾不能興銳乃隂召暉入城迫
延光反延光惶惑遂從之高祖聞延光用銳等以反笑
曰吾雖不武然嘗從明宗取天下攻堅破強多矣如延
光已非我敵況銳等兒戲邪行取孺子爾乃決意討之
延光初無必反意及銳等敗延光遣牙將王知新齎表
自歸高祖不見以知新屬武德司延光又附楊光遠表
請降不報延光遂堅守晉以箭書二百射城中悉赦魏
人募能斬延光者然魏城堅難下攻之逾年不克師老
糧匱宗正丞石昂上書極諫請赦延光願以單車入說
而降之高祖亦悔悟三年九月使謁者入魏赦延光延
光乃降冊封東平郡王天平軍節度使賜鐵劵居數月
來朝因慙請老以太子太師致仕初高祖赦降延光語
使者謂之曰許卿不死矣若降而殺之何以享國延光
謀於副使李式式曰主上敦信明義許之不死則不死
矣乃降及致仕居京師歲時宴見高祖待之與羣臣無
間然心終不欲使在京師歲餘使宣徽使劉處讓載酒
夜過延光謂曰上遣處讓來時適有契丹使至北朝皇
帝問晉魏博叛臣何在恐晉不能制當鎻以來免爲中
國後患延光聞之泣下莫知所爲處讓曰當且之洛陽
以避契丹使者延光曰楊光遠留守河南吾之仇也吾
有田宅在河陽可以往乎處讓曰可也乃挈其帑歸河
陽其行輜重盈路光遠利其貲果圖之因奏曰延光反
覆姦臣若不圖之非北走燕則南走吳越請拘之洛陽
高祖猶豫未決光遠兼鎮河陽其子承勲知州事乃遣
承勲以兵脅之使自裁延光曰天子賜我鐡劵許之不
死何得及此乃以壯士驅之上馬行至浮橋推堕水溺
死以延光自投水死聞因盡取其貲高祖以適會其意
不問爲之輟朝贈太師水運軍使曹千獲其流尸于繆
家灘詔許歸葬相州已葬墓輒崩破其棺槨頭顱皆碎
初祕瓊殺董温其取其貲延光又殺瓊而取之而終以
貲爲光遠所殺而光遠亦不能免也當延光反時有李
彦珣者爲河陽行軍司馬張從賓反河陽彦珣附之從
賓敗彦珣奔于魏延光以爲步軍都監使之守城招討
使楊光遠知彦珣邢州人也其母尚在乃遣人之邢州
取其母至城下示彦珣以招之彦珣望見自射殺之及
延光出降晉高祖拜彦珣房州刺史大臣言彦珣殺母
當誅高祖以謂赦令巳行不可失信後以坐贓誅
嗚呼甚哉人性之慎於習也故聖人之於仁義深矣其
爲教也勤而不怠緩而不迫欲民漸習而自趣之至於
久而安以成俗也然民之無知習見善則安於爲善習
見惡則安於爲惡五代之亂其來遠矣自唐之衰干戈
饑饉父不得育其子子不得養其親其始也骨肉不能
相保蓋出于不幸因之禮義日以廢恩愛日以薄其習
久而遂以大壞至於父子之間自相賊害五代之際其
禍亂不可勝道也夫人情莫不共知愛其親莫不共知
惡於不孝然彦珣彎弓射其母高祖從而赦之非徒彦
珣不自知爲大惡而高祖亦安焉不以爲怪也豈非積
習之久而至於是歟語曰性相近習相遠至其極也使
人心不若禽獸可不哀哉若彦珣之惡而恬然不以爲
怪則晉出帝之絶其父宜其舉世不知爲非也
婁繼英不知何許人也歷梁唐爲絳冀二州刺史北面
水陸轉運使耀州團練使晉高祖時爲左監門衛上將
軍繼英子婦温延沼女也自明宗時誅其父韜延沼兄
弟廢居于許心常怨望及范延光反繼英有弟爲魏州
子城都虞候延光遣人以蠟丸書招繼英繼英乃遣延
沼入魏見延光延光大喜與之信箭使隂圖許延沼與
其弟延濬延袞募不逞之徒千人期以攻許而許州節
度使萇從簡以延光之反也疑有應者爲備甚嚴延沼
未及發延光蠟書事泄於京師繼英惶恐不自安乃出
奔許高祖下詔招慰之使復位繼英懼不敢出温氏兄
弟謀殺繼英以自歸延沼以其女故不忍張從賓反於
洛陽延沼兄弟乃與繼英俱投從賓於汜水繼英知温
氏之初欲殺己也反譖延沼兄弟於從賓從賓皆殺之
從賓敗繼英爲杜重威所殺
安重榮小字鐵胡朔州人也祖從義利州刺史父全勝
州刺史振武馬步軍都指揮使重榮有力善騎射爲振
武巡邊指揮使晉高祖起太原使張穎隂招重榮其母
與兄皆以爲不可而重榮業巳許穎母兄謀共殺穎以
止之重榮曰未可吾當爲母卜之乃立一箭百步而射
之曰石公爲天子則中一發輒中又立一箭而射之曰
吾爲節度使則中一發又中其母兄乃許重榮以巡邊
千騎叛入太原高祖即位拜重榮成德軍節度使重榮
雖武夫而曉吏事其下不能欺有夫婦訟其子不孝者
重榮拔劒授其父使自殺之其父泣曰不忍也其母從
傍詬罵奪其劒而逐之問之乃繼母也重榮叱其母出
從後射殺之重榮起於軍卒暴至富貴而見唐廢帝晉
高祖皆自藩侯得國嘗謂人曰天子寧有種邪兵強馬
壯者爲之爾雖懷異志而未有以發也是時高祖與契
丹約爲父子契丹驕甚高祖奉之愈謹重榮憤然以謂
詘中國以尊夷狄困已弊之民而充無厭之欲此晉萬
世恥也數以此非誚高祖契丹使者往來過鎮州重榮
箕踞慢罵不爲之禮或執殺之是時吐渾白氏役屬契
丹苦其暴虐重榮誘之入塞契丹數遣使責高祖并求
使者高祖對使者鞠躬俯首受責愈謹多爲好辭以自
解而姑息重榮不能詰乃遣供奉官張澄以兵二千搜
索并鎮忻代山谷中吐渾悉驅出塞吐渾去而復來重
榮卒納之因招集亡命課民種稗食馬萬匹所爲益驕
因怒殺指揮使賈章誣之以反章女尚幼欲捨之女曰
吾家三十口皆死於兵存者特吾與父爾今父死吾何
忍獨生願就死遂殺之鎮人於是高賈女之烈而知重
榮之必敗也重榮既僣侈以爲金魚袋不足貴刻玉爲
魚佩之娶二妻高祖因之並加封爵天福六年夏契丹
使者拽刺過鎮重榮侵辱之拽刺言不遜重榮怒執拽
刺以輕騎掠幽州南境之民處之博野乃上表曰臣昨
據熟吐渾白承福赫連功德等領本族三萬餘帳自應
州來奔又據生吐渾渾契苾兩突厥三部南北將沙陀
安慶九府等各領其族牛羊車帳甲馬七八路來奔具
言契丹殘虐掠取生口羊馬自今年二月已後號令諸
蕃點閱強壯辦具軍裝期以上秋南向諸蕃部誠恐上
天不祐敗滅家族願先自歸其諸部勝兵衆可十萬又
據㳂河党項山前後逸越利諸族首領皆遣人送契丹
所授告身職牒旗幟來歸欵皆號泣告勞願治兵甲以
報怨又據朔州節度副使趙崇殺節度使劉山以城來
降竊以諸蕃不招呼而自至朔州不攻伐而自歸雖繫
人情盡由天意又念陷蕃諸將等本自勲勞久居富貴
喪身邊塞酷虐不勝企足朝廷思歸可諒苟聞傳檄必
盡倒戈其表數千言又爲書以遺朝廷大臣四方藩鎮
皆以契丹可取爲言高祖患之爲之幸鄴報重榮曰前
世與敵和親皆所以爲天下計今吾以天下臣之爾以
一鎮抗之大小不等無自辱焉重榮謂晉無如我何反
意乃決重榮雖以契丹爲言反隂遣人與幽州節度使
劉晞相結契丹亦利晉多事幸重榮之亂期兩敝之欲
因以窺中國故不加怒於重榮重榮將反也其母又以
爲不可重榮曰請爲母卜之指其堂下旙竿龍口仰射
之曰吾有天下則中之一發而中其母乃許饒陽令劉
巖獻水鳥五色重榮曰此鳳也畜之後潭又使人爲大
鐵鞭以獻誑其民曰鞭有神指人人輒死號鐵鞕君
出則以爲前驅鎮之城門抱關鐵北人無故頭自落鐡
胡重榮小字雖甚惡之然不悟也其冬安從進反襄陽
重榮聞之乃亦舉兵是歲鎮州大旱蝗重榮聚飢民數
萬驅以嚮鄴聲言入覲行至宗城破家堤高祖遣杜重
威逆之兵已交其將趙彦之與重榮有隙臨陣卷旗以
奔晉軍其鎧甲鞍轡皆裝以銀晉軍不知其來降爭殺
而分之重榮聞彦之降晉大懼退入于輜重中其兵二
萬皆潰去是冬大寒潰兵飢凍及見殺無孑遺重榮獨
與十餘騎奔還以牛馬革爲甲驅州人守城以待重威
兵至城下重榮裨將自城東水碾門引官軍以入殺守
城二萬餘人重榮以吐渾數百騎守牙城重威使人擒
之斬首以獻高祖御樓受馘命漆其首送于契丹改成
德軍爲順德鎮州曰恒州常山曰恒山云
安從進振武索葛部人也祖父皆事唐爲騎將從進初
從莊宗於兵間爲護駕馬軍都指揮使領貴州刺史明
宗時爲保義彰武軍節度使未嘗將兵征伐李彛超自
立於夏州從進嘗一以兵往卒亦無功愍帝即位徙領
順化爲侍衛馬軍都指揮使潞王反鳳翔從進巡檢京
城殺樞密使馮贇送款于從珂愍帝出奔從珂將至京
師從進率百官班迎于郊清泰中徙鎮山南東道晉高
祖即位加同中書門下平章事高祖取天下不順常以
此慙藩鎮多務過爲姑息而藩鎮之臣或不自安或心
慕高祖所爲謂舉可成事故在位七年而反者六起從
進最後反然皆不免也自范延光反鄴從進畜異志恃
江爲險招集亡命益置軍兵南方貢輸道出襄陽者多
擅留之邀遮商旅皆黥以充軍與安重榮隂相結託期
爲表裏高祖患之謀徙從進使人謂曰東平王建立來
朝願還鄉里已徙上黨朕虛青州以待卿卿誠樂行朕
即降制從進報曰移青州在漢江南臣即赴任高祖亦
優容之其子弘超爲宫苑副使居京師從進請賜告歸
遂不遣王令謙潘知麟者皆從進牙將也常從從進最
久知其必敗切諫之從進遣子弘超與令謙遊南山酒
酣令人推墮崖死天福六年安重榮執殺契丹使者反
迹見高祖爲之幸鄴鄭王重貴留守京師宰相和凝曰
陛下且北從進必反何以制之高祖曰卿意奈何凝曰
臣聞兵法先人者奪人願爲空名宣勑十數通授鄭王
有急則命將以往從進聞高祖北遂殺知麟以反鄭王
以空名勑授李建崇郭金海等討之從進引兵攻鄧州
不克進至胡陽遇建崇等大駭以爲神速復爲野火所
燒遂大敗從進以數十騎奔還襄陽高祖遣高行周圍
之踰年糧盡從進自焚死執其子弘受及其將佐四十
三人送京師高祖御樓受俘徇于市而斬之降襄陽爲
防禦贈令謙忠州刺史知麟順州刺史
楊光遠字德明其父曰阿噔啜蓋沙陁部人也光遠初
名阿檀爲唐莊宗騎將從周德威戰契丹於新州折其
一臂遂廢不用久之以爲幽州馬步軍都指揮使戍瓦
橋關光遠爲人病秃折臂不通文字然有辯智長於吏
事明宗時爲嬀瀛冀易四州刺史以治稱初唐兵破王
都於中山得契丹大將策稜等十餘人已而契丹與中
國通和遣使者求策稜等明宗與大臣議皆欲歸之獨
光遠不可曰策稜等皆北人之善戰者彼失之如去手
足且居此久熟知中國事歸之豈吾利邪明宗曰蕃人
重盟誓巳與吾好豈相負也光遠曰臣恐後悔不及爾
明宗嘉其說卒不遣萴刺等光遠自易州刺史拜振武
軍節度使清泰二年徙鎮中山兼北面行營都虞候禦
契丹於雲應之間晉高祖起太原末帝以光遠佐張敬
逹爲太原四面招討副使爲契丹所敗退守晉安寨契
丹圍之數月人馬食盡殺馬而食馬盡乃殺敬逹出降
耶律德光見之靳曰爾軰大是惡漢兒光遠與諸將初
不知其誚己猶爲謙言以對德光曰不用鹽酪食一萬
匹戰馬豈非惡漢兒邪光遠等大慙伏德光問曰懼否
皆曰甚懼曰何懼曰懼皇帝將入蕃德光曰吾國無土
地官爵以居汝汝等勉事晉晉高祖以光遠爲宣武軍
節度使侍衛馬步軍都指揮使光遠進見佯爲悒悒之
色常如有所恨者高祖疑其有所不足使人問之對曰
臣於富貴無不足也惟不及張生鐵死得其所此常爲
媿爾由是高祖以爲忠頗親信之范延光反以爲魏府
都招討使久之不能下高祖卒用他計降延光而光遠
自以握重兵在外謂高祖畏已始爲恣横高祖每優容
之爲選其子承祚尚長安公主其次子承信等皆超拜
官爵恩寵無比樞密使桑維翰惡之數以爲言光遠自
魏來朝屢指維翰擅權難制高祖不得巳罷出維翰於
相州亦徙光遠西京留守兼鎮河陽奪其兵職光遠始
大怨望隂以寶貨奉契丹訴巳爲晉疎斥所養部曲千
人撓法犯禁河洛之間甚於寇盜天福五年徙鎮平盧
封東平王光遠請其子以行乃拜承祚單州刺史承勲
萊州防禦使父子俱東車騎連屬數十里出帝即位拜
太師封夀王是時晉馬少括天下馬以佐軍景延廣請
取光遠前所借官馬三百匹光遠怒曰此馬先帝賜我
安得復取是疑我反也遂謀爲亂而承祚自單州逃歸
出帝即以承祚爲淄州刺史遣使者賜以玉帶御馬以
慰安之光遠益驕乃反召契丹入寇陷貝州博州刺史
周儒亦叛降契丹是時出帝與耶律德光相距澶魏之
間鄆州觀察判官竇儀計事軍中謀曰今不以重兵大
將守博州渡使儒得引契丹東過河與光遠合則河南
危矣出帝乃遣李守貞皇甫遇以兵萬人㳂河而下儒
果引契丹自馬家渡濟河方築壘守貞等急擊之契丹
大敗遂與光遠隔絶德光聞河上兵大敗與晉決戰戚
城亦敗契丹巳北出帝復遣守貞符彦卿東討光遠嬰
城固守自夏至冬城中人相食幾盡光遠北望契丹稽
首以呼德光曰皇帝悞光遠邪其子承勲等勸光遠出
降光遠曰我在代北時嘗以紙錢祭天池投之輒沒人
言我當作天子宜且待時母輕議也承勲知不可乃殺
節度判官丘濤親將杜延夀楊瞻白延祚等劫光遠幽
之遣人奉表待罪承信承祚皆詣闕自歸而光遠亦上
章請死出帝以其二子爲侍衛將軍賜光遠詔書許以
不死羣臣皆以爲不可乃勑李守貞便宜處置守貞遣
客省副使何延祚殺之于其家延祚至其第光遠方閱
馬于廐延祚使一都將入謂之曰天使在門欲歸報天
子未有以藉手光遠曰何謂也曰須得大王頭爾光遠
罵曰我有何罪昔我以晉安寨降契丹使爾家世爲天
子我亦望以富貴終身而反負心若此遂見殺以病卒
聞承勲事晉爲鄭州防禦使德光滅晉使人召承勲至
京師責其劫父臠而食之乃以承信爲平盧節度使漢
高祖贈光遠尚書令封齊王命中書舍人張正撰光遠
碑銘文賜承信使刻石于青州碑石既立天大雷電擊
折之阿噔啜初非姓氏其後改名瑊而姓楊氏光遠初
名檀清泰二年有司言明宗廟諱犯偏傍者皆易之乃
賜名光遠云光遠既病秃而妻又跛其足也人爲之語
曰自古豈有秃瘡天子跛脚皇后邪相傳以爲笑然而
召契丹爲天下首禍卒滅晉氏瘡痍中國者三十餘年
皆光遠爲之也
五代史卷五十一
五代史卷五十一考證
范延光傳宗正丞石昂上書丞閣本訛承今改正
安從進傳潞王反鳳翔從進廵檢京城殺樞密使馮贇
(臣文清)按張昭閔帝實錄云帝令從進殺贇與此
小異
五代史卷五十一考證
