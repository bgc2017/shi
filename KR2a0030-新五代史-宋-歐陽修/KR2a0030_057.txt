五代史卷五十七
宋歐陽修撰
雜傳第四十五
李崧深州饒陽人也崧幼聰敏能文章為鎮州參軍唐
魏王繼岌為興聖宫使領鎮州節度使以推官李蕘掌
書記崧謂掌書吕柔曰魏王皇子天下之望書奏之職
非蕘所當柔私使崧代為之以示盧質馮道道等皆以
為善乃以崧為興聖宮巡官拜協律郎繼岌與郭崇韜
伐蜀以崧掌書記繼岌已破蜀劉皇后聽䜛者言隂遣
人之蜀教繼岌殺崇韜人情不安崧入見繼岌曰王何
為作此危事誠不能容崇韜至洛誅之何晚今遠軍五
千里不見咫尺之詔而殺大臣動搖人情是召亂也繼
岌曰吾亦悔之柰何崧乃召書吏三四人登樓去梯夜
以黃紙作詔書倒用都統印眀旦告諭諸軍人心乃定
師還繼岌死於道崧至京師任圜判三司用崧為鹽鐵
判官以内憂去職還鄊里服除范延光居鎮州辟崧掌
書記延光為樞密使崧拜拾遺直樞密院累遷戸部侍
郎端眀殿學士長興中明宗春秋高秦王從榮多不法
晉高祖為六軍副使懼禍及求出外藩是時契丹入鴈
門明宗選將以捍太原晉高祖欲之樞密使范延光趙
延夀等議將久不決眀宗怒甚責延夀等延夀等惶恐
欲以康義誠應選崧獨曰太原國之北門宜得重臣非
石敬瑭不可也由是從崧議晉高祖深德之隂遣人謝
崧曰為浮屠者必合其尖盖欲使崧終始成已事也其
後晉高祖以兵入京師崧竄匿伊闕民家晉高祖召為
戸部侍郎拜中書侍郎同中書門下平章事兼樞密使
丁内艱起復高祖崩出帝即位以崧兼判三司與馮玉
對掌樞密是時晉兵敗契丹於陽城趙延夀在幽州詐
言思歸以誘晉兵崧等信之初漢高祖在晉掌親軍為
侍衛都指揮使與杜重威同制加平章事漢高祖恥之
怒不肯謝晉高祖遣和凝諭之乃謝其後漢高祖出居
太原重威代為侍衛使崧亦數稱重威之材於是漢高
祖以崧為排已深恨之崧又信延夀之詐以為然卒以
重威將大兵其後敗于中渡晉遂以亡契丹耶律德光
犯京師德光素聞延夀等稱崧為人及入京師謂人曰
吾破南朝得崧一人而已乃拜崧太子太師契丹北還
命崧以族俱行留之鎮州其後滿荅棄鎮州崧與馮道
等得還高祖素不悦崧又為怨者譖之言崧為契丹所
厚故崧遇漢權臣常惕惕為謙謹莫敢有所忤初漢高
祖入京師以崧第賜蘇逢吉崧家遭亂多埋金寳逢吉
悉有之而崧弟嶼嶬與逢吉子弟同舍酒酣出怨言以
為奪我第崧又以宅劵獻逢吉逢吉尤不喜漢法素嚴
楊邠史弘肇多濫刑法嶼僕葛延遇為嶼商賈多乾沒
其貲嶼笞責之延遇夜宿逢吉部曲李澄家以情告澄
是時高祖將葬睿陵河中李守貞反澄乃教延遇告變
言崧與其甥王凝謀因山陵放火焚京師又以蠟丸書
通守貞逢吉遣人召崧至第從容告之崧知不免乃以
幼女托逢吉逢吉送崧侍衛獄崧出乘馬從者去無一
人崧恚曰自古豈有不死之人然亦豈有不亡之國乎
乃自誣伏族誅崧素與翰林學士徐台符相善後周太
祖立台符告宰相馮道請誅葛延遇道以延遇數經赦
宥難之樞密使王峻聞之多台符有義乃奏誅延遇
李鏻唐宗室子也其伯父陽事唐咸通間為給事中鏻
少舉進士累不中客河朔間自稱清海軍掌書記謁定
州王處直處直不為禮乃易其綠衣更為緋衣謁常山
李弘規弘規進之趙王王鎔鎔留為從事其後張文禮
弑鎔自立遣鏻聘唐莊宗於太原鏻為人利口敢言乃
隂為莊宗畫文禮可破之策後文禮敗莊宗以鏻為支
使莊宗即位拜鏻宗正卿以李瓊為少卿獻祖懿祖墓
在趙州昭慶縣唐國初建鏻瓊上言獻祖宣皇帝建初
陵懿祖光皇帝啓運陵請置臺令縣中無頼子自稱宗
子者百餘人宗正無譜諜莫能考按有民詣寺自言世
為丹陽竟陵臺令厚賂宗正吏鏻瓊不復詳考遂補為
令民即持絳幡招置部曲侵奪民田百餘頃以謂陵園
壖地民訴于官不能決以聞莊宗下博士問故唐
諸帝陵寢所在博士言丹陽在今潤州而竟陵非
唐事鏻不學無知不足以備九卿坐貶司農少卿出為
河中節度副使眀宗即位以鏻故人召還累遷戶部尚
書鏻意頗希大用嘗謂馮道趙鳳曰唐家故事宗室皆
為宰相今天祚中興宜按舊典鏻雖不才嘗事莊宗霸
府識今天子於藩邸論才較業何後衆人而久寘班行
於君安乎道等惡其言後楊溥牒者見鏻言事鏻謂
安重誨曰楊溥欲歸國久矣若朝廷遣使諭之可以召
也重誨信之以玉帶與牒者使為信久而無效由是貶
鏻兖州行軍司馬鏻與廢帝有舊愍帝時為兵部尚書
奉使湖南聞廢帝立喜以為必用己為相還過荆南謂
高從誨曰士固有否泰吾不為時用久矣今新天子即
位我將用矣乃就從誨求寳貨入獻以為賀從誨與馬
紅装拂二猓&KR1738;皮一因為鏻置酒問其副使馬承翰今
朝廷之臣孰有公輔之望承翰曰尚書崔居儉左丞姚
顗其次太常盧文紀也從誨笑顧左右取進奏官報狀
示鏻顗與文紀皆拜平章事矣鏻慙失色還遂獻其皮
拂廢帝終不用初李愚自太常卿作相而盧文紀代之
及文紀作相鏻乃求為太常卿及拜命中謝曰臣叨入
相之資朝士傳以為笑鏻事晉累遷太子太保漢高祖
即位拜鏻司徒居數月卒年八十八贈太傅
賈緯鎮州獲鹿人也少舉進士不中州辟參軍唐天成
中范延光鎮成德辟趙州軍事判官遷石邑令緯長於
史學唐自武宗已後無實錄史官之職廢緯采次傳聞
為唐年補錄六十五卷當唐之末王室微弱諸侯強盛
征伐擅出天下多事故緯所論次多所闕誤而喪亂之
際事迹粗存亦有補於史氏晉天福中為太博士非
其好也數求為史職改屯田員外郎起居郎史館修撰
與修唐書丁内艱服除知制誥累遷中書舍人諫議大
夫給事中復為修撰漢隠帝時詔與王伸竇儼等同修
晉高祖出帝漢高祖實錄初桑維翰為相常惡緯為人
待之甚薄緯為維翰傳言維翰死有銀八千鋌翰林學
士徐台符以為不可數以非緯緯不得已更為數千鋌
廣順元年實錄成緯求遷官不得由是怨望是時宰相
王峻監修國史緯書日歷多言當時大臣過失峻見之
怒曰賈給事子弟仕宦亦要門閥奈何歷詆當朝之士
使其子孫何以仕進言之高祖貶平盧軍行軍司馬眀
年卒于青州
叚希堯河内人也晉高祖為河東節度使以希堯為判
官高祖軍屯忻州軍中有擁高祖呼萬歲者高祖惶惑
不知所為希堯勸高祖斬其亂首乃止高祖將舉兵於
太原與其賓佐謀希堯以為不可高祖雖不聽然重其
為人不之責也高祖入立希堯比諸將吏恩澤最薄久
之稍遷諫議大夫使于吴越是時江淮不通凡使吳越
者皆泛海而多風波之患希堯過海遭大風左右皆恐
懼希堯曰吾平生不欺汝等恃吾可無恐也已而風亦
止歷萊懷棣三州刺史出帝時為吏部侍郎判東西銓
事累遷禮部尚書卒年七十九贈太子少保
張允鎮州人也少事鎮州為張文禮參軍唐莊宗討張
文禮允脱身降莊宗繫之獄文禮敗乃出之為魏州功
曹趙在禮辟節度推官歷滄兗二鎮掌書記入為監察
御史累遷水部員外郎知制誥廢帝皇子重美為河南
尹掌六軍以允剛介乃拜允給事中為六軍判官罷遷
左散騎常侍晉高祖即位屢赦天下允為駮赦論以獻
曰管子曰凡赦者小利而大害久而不勝其禍無赦者
小害而大利久而不勝其福又漢之吳漢疾篤帝問漢
所欲言漢曰惟願陛下無赦爾蓋行赦不以為恩不行
赦不以為無恩罰有罪故也自古皆以水旱則降德音
而宥過開狴牢而出囚冀感天心以救其災者非也假
有二人之訟者一有罪而一無罪若有罪者見捨則無
罪者㗸冤此乃致災之道非救災之術也至使小人遇
天災則皆喜而相勸以為惡曰國將赦矣必捨我以救
災如此則是教民為惡也夫天之為道福善而禍淫若
捨惡人而變災為福則是天又喜人為惡也凡天之降
災所以警戒人主節嗜慾務勤儉恤鰥寡正刑罰而巳
是時晉高祖方好臣下有言覽之大悦允事漢為吏部
侍郎隠帝誅戮大臣京師皆恐允常退朝不敢還家止
于相國寺周太祖以兵入京師允匿于佛殿承塵墜而
卒年六十五
王松父徽為唐僖宗宰相松舉進士後唐時歷刑部郎
中唐末從事方鎮晉高祖鎮太原辟松節度判官晉高
祖即位拜右諫議大夫累拜工部尚書出帝北遷蕭翰
立許王從益於京師以松為左丞相漢高祖入洛先遣
人馳詔東京百官嘗授偽命者皆焚之使勿自疑由是
御史臺悉歛百官偽勑焚之松以手指其胷引郭子儀
自誚以語人曰此乃二十四考中書令也聞者笑之後
松子仁寳為李守貞河中支使守貞反松以子故上書
自陳高祖憐之但使解職而已松有田城東歲時往來
京師以疾卒
裴皥字司東河東人也裴氏自晉魏以来世為名族居
燕者號東眷居涼者號西眷居河東者號中眷皥出於
名家而容止端秀性剛急直而無隠少好學唐光化中
舉進士拜校書郎拾遺補闕事梁為翰林學士中書舍
人事後唐為禮部侍郎皥喜論議每陳朝廷闕失多斥
權臣改太子賓客以老拜兵部尚書致仕晉高祖時起
為工部尚書復以老告拜右僕射致仕卒年八十五贈
太子太保皥以文學在朝廷久宰相馬胤孫桑維翰皆
皥禮部所放進士也後胤孫知舉放牓引新進士詣皥
皥喜作詩曰門生門下見門生世傳以為榮維翰已作
相嘗過皥皥不迎不送人或問之皥曰我見桑公於中
書庶寮也桑公見我於私第門生也何迎送之有人亦
以為當
王仁裕字德輦天水人也少不知書以狗馬弹射為樂
年二十五始就學而為人儁秀以文辭知名秦帥辟為
秦州節度判官秦州入于蜀仁裕因事蜀為中書舍人
翰林學士唐莊宗平蜀仁裕事唐復為秦州節度判官
王思同鎮興元辟為從事思同留守西京以為判官廢
帝舉兵鳳翔思同戰敗廢帝得仁裕聞其名不殺寘之
軍中自廢帝起事至其入立馳檄諸鎮詔書誥命皆仁
裕為之久之以都官郎中充翰林學士晉高祖入立罷
職為郎中歷司封左司郎中諫議大夫漢高祖時復為
翰林學士承旨累遷戶部尚書罷為兵部尚書太子少
保顯德三年卒年七十七贈太子少師仁裕性曉音律
晉高祖初定雅樂宴羣臣於永福殿奏黃鍾仁裕聞之
曰音不純肅而無和聲當有争者起於禁中已而兩軍
校鬭昇龍門外聲聞于内人以為神喜為詩其少也嘗
夢剖其腸胃以西江水滌之顧見江中沙石皆為篆籀
之文由是文思益進乃集其平生所作詩萬餘首為百
卷號西江集仁裕與和凝於五代時皆以文章知名又
嘗知貢舉仁裕門生王溥凝門生范質皆至宰相時稱
其得人
裴羽字用化其父贄相唐僖宗官至司空羽以一品子
為河南夀安尉事梁為御史臺主簿改監察御史唐明
宗時為吏部郎中與右散騎常侍陸崇使于閩為海風
所飃至錢塘是時吳越王錢鏐與安重誨有隙唐方絶
鏐朝貢羽等被留經歲而崇以疾卒後鏐遣羽還羽求
載崇尸與俱歸鏐初不許羽以語感動鏐乃惻然許之
因附羽表自歸明宗得鏐表大喜由是吳越復通於中
國羽護崇喪至京師及其橐装還其家士人皆多羽之
義羽周太祖時為左散騎常侍卒贈戶部尚書
王延字世美鄭州長豐人也少好學嘗以賦謁梁相李
琪琪為之稱譽薦為即墨縣令馮道作相與延故人召
拜左補闕遷水部員外郎知制誥拜中書舍人權知貢
舉吏部尚書盧文紀與故相崔恊有隙是時協子頎方
舉進士文紀謂延曰吾嘗譽子于朝貢舉選士當求實
效無以虛名取人昔有越人善泅生子方晬其母浮之
水上人怪而問之則曰其父善泅子必能之若是可乎
延退而笑曰盧公之言為崔協也恨其父遂及其子邪
眀年選頎甲科人皆稱其公累遷刑部尚書以太子少
保致仕卒年七十三延為人重然諾與其弟規相友愛
五代之際稱其家法焉
馬重績字洞微其先出於北狄而世事軍中重績少學
數術明太一五紀八象三綂大歷居于太原唐莊宗鎮
太原每用兵征伐必以問之重績所言無不中拜大理
司直明宗時廢不用晉高祖以太原拒命廢帝遣兵圍
之勢甚危急命重績筮之遇同人曰天火之象乾健而
離君之德也明者南面而嚮之所以治天下也
同人者人所同也必有同我者焉易曰戰乎乾乾西北
也又曰相見乎離離南方也其同我者自北而南乎乾
西北也戰而勝其九月十月之交乎是歲九月契丹助
晉擊敗唐軍晉遂有天下拜重績太子右贊善大夫遷
司天監明年張從賓及命重績筮之遇隨曰南瞻析木
木不自續虛而動之動隨其覆歲將秋矣無能為也七
月而從賓敗高祖大喜賜以良馬噐幣天福三年重績
上言歷象王者所以正一氣之元宣萬邦之命而古今
所紀考審多差宣明氣朔正而星度不驗崇玄五星得
而歲差一日以宣明之氣朔合崇玄之五星二歷相參
然後符合自前世諸歷皆起天正十一月為歲首用太
古甲子為上元積歲愈多差闊愈甚臣輒合二歷創為
新法以唐天寳十四載乙未為上元雨水正月中氣為
氣首詔下司天監趙仁琦張文皓等考覆得失仁琦等
言明年庚子正月朔用重績歷考之皆合無舛乃下詔
班行之號調元歷行之數歲輒差遂不用重績又言漏
刻之法以中星考晝夜為一百刻八刻六十分刻之二
十為一時時以四刻十分為正此自古所用也今失其
傳以午正為時始下侵未四刻十分而為午由是晝夜
昏曉皆失其正請依古改正從之重績卒年六十四
趙延義字子英秦州人也曾祖省躬通數術避亂于蜀
父温珪事蜀王建為司天監每為建占吉凶小不中輒
加詰責温珪臨卒戒其子孫曰數術吾世業然吾仕亂
國得罪而幾死者數矣子孫能以佗道仕進者不必為
也然延義少亦以此仕蜀為司天監蜀亡仕唐為星官
延義兼通三式頗善相人契丹滅晉延義隨虜至鎮州
李筠白再榮謀逐滿達歸漢猶豫未決延義假述數術
贊成之周太祖自魏以兵入京師太祖召延義問漢祚
短促者天數邪延義言王者撫天下當以仁恩德澤而
漢法深酷刑罰枉濫天下稱冤此其所以亡也是時太
祖方以兵圍蘇逄吉劉銖第欲誅其族聞延義言悚然
因貸其族二家獲全延義事周為太府卿判司天監以
疾卒
五代史卷五十七
