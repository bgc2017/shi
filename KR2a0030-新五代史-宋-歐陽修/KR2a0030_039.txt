五代史卷三十九
宋歐陽修撰
雜傳第二十七
王鎔其先回鶻阿布思之遺種曰沒諾干為鎮州王武
俊騎將武俊錄以為子遂冐姓王氏没諾干子曰末坦
活末坦活子曰昇昇子曰廷湊廷湊子曰元逵元逵子
曰紹鼎紹懿紹鼎子曰景崇自昇以上三世常為鎮州
騎將自景崇以上四世五人皆為成德軍節度使景崇
官至守太尉封常山郡王唐中和二年卒子鎔立年十
歲是時晉新有太原李匡威據幽州王處存據中山赫
連鐸據大同孟方立據邢臺四面豪傑並起而交爭鎔
介於其間而承祖父百年之業士馬彊而畜積富爲唐
累世藩臣故鎔年雖少藉其世家以取重自四方諸鎮
廢立承繼有請於唐者皆因鎔以聞自晉兵出山東巳
破孟遷取邢洺磁三州景福元年乃大舉擊趙下臨城
鎔求救於李匡威匡威來救晉軍解去明年晉會王處
存攻鎔堅固新市晉王與處存皆自將而鎔未嘗臨軍
遣追風都團練使段亮剪寇都團練使馬珂等以兵屬
匡威而巳匡威戰磁河晉軍大敗明年春晉攻天長軍
鎔出兵救之敗於叱日嶺晉軍遂出井陘鎔又求救於
匡威晉軍觧去初匡威悦其弟匡儔之婦美而淫之匡
儔怒及其救鎔也誘其軍亂而自立匡威内慙不敢還
乃以符印歸其弟而將奔于京師行至深州鎔德匡威
救巳使人邀之館于梅子園以父事之匡威客李正抱
者少游燕趙間每徘徊常山愛之不能去正抱匡威皆
失國無聊相與登城西高閣顧覽山川泫然而泣乃與
匡威謀劫鎔而代之因詐為忌日鎔去衞從晨詣館慰
坐定甲士自幕後出持鎔兩袖鎔曰吾國賴公而存誠
無以報厚德今日之事是所甘心因叩頭以位與匡威
匡威素少鎔以謂無能爲也因與鎔方轡詣府將代其
位行過親事營軍士閉門大譟天雨震電暴風拔木屋
瓦皆飛君和望見鎔識之從缺垣中躍出挾鎔
于馬負之而走亂軍擊殺匡威正抱燕人皆死匡儔雖
憾其兄而陽以大義責鎔甚急鎔既失燕援而晉軍急
攻平山劫鎔以盟鎔遂與晉和其後梁太祖下晉邢洺
磁三州乃爲書詔(古本作招)鎔使絶晉而歸梁鎔依違不決
(一作訣)晉將李嗣昭復取洺州梁太祖擊敗嗣昭嗣昭棄
洺州走梁獲其輜重得鎔與嗣昭書多道梁事太祖怒
因移兵常山顧謂葛從周曰得鎮州以與爾爾爲我先
鋒從周至臨城中流矢卧輿中梁軍大沮梁太祖自將
傅城下焚其南關鎔懼顧其屬曰事急矣奈何判官周
式辨士也對曰此難與力爭而可以理奪也式與梁太
祖有舊因請入梁軍太祖望見式駡曰吾常以書招鎔
不來今吾至此而爾為說客晚矣且晉吾仇也而鎔附
之吾知李嗣昭在城中可使先出乃以所得鎔與嗣昭
書示式式進曰梁欲取一鎮州而止乎而欲成覇業於
天下也且覇者責人以義而不私今天子在上諸侯守
封睦鄰所以息爭且休民也昔曹公破袁紹得魏將吏
與紹書悉焚之此英雄之事耳今梁知兵舉無名而假
嗣昭以為辭且王氏五世六公撫有此土豈無死士而
待嗣昭乎梁太祖大喜起牽式衣而撫之曰吾言戲耳
因延式於上坐議與鎔和鎔以子昭祚為質梁太祖以
女妻之太祖即位封鎔趙王鎔祖母喪諸鎮皆弔梁使
者見晉使在館還言趙王有二志是時魏博羅紹威卒
梁因欲盡取河北開平四年冬遣供奉官杜廷隐監魏
博將夏諲以兵三千襲深冀二州以王景仁為北面行
營招討使鎔懼乞兵于晉晉人擊敗景仁於栢鄉梁遂
失鎮定而莊宗由此益彊北破幽燕南并魏博鎔常以
兵從鎔德晉甚明年會莊宗於承天軍奉觴為壽莊宗
以鎔父友尊禮之酒酣為鎔歌拔佩刀斷衣而盟許以
女妻鎔子昭誨鎔為人仁而不武未嘗敢為兵先佗兵
攻趙常藉鄰兵為救當是時諸鎮俱弊於戰爭而趙獨
安樂王氏之無事都人士女褒衣博帶務夸侈為嬉遊
鎔尤驕於富貴又好左道鍊丹藥求長生與道士王若
訥留游西山登王母祠使婦人維錦繡牽持而上每出
逾月忘歸任其政於宦者宦者石希蒙與鎔同卧起天
祐十八年冬鎔自西山宿鶻營莊將還府希蒙止之宦
者李弘規諫曰今晉王身自暴露以親矢石而大王竭
軍國之用為游畋之資開城空宫逾月不還使一夫閉
門不納從者大王欲何歸乎鎔懼促駕希蒙固止之弘
規怒遣親事軍將蘇漢衡率兵擐甲露刃於帳前曰軍
士勞矣願從王歸國弘規繼而進曰惑王者希蒙也請
殺之以謝軍士鎔不答弘規呼甲士斬希蒙首擲於鎔
前鎔懼遽歸使其子昭祚與大將張文禮族弘規漢衡
收其偏將下獄窮究反狀親軍皆懼文禮誘以為亂夜
半親軍千餘人踰垣而入鎔方與道士焚香受籙軍士
斬鎔首袖之而出因縱火焚其宫室遂滅王氏之族鎔
少子昭誨年十歲其軍士有德鎔者藏之六中亂定髠
其髮被以僧衣遇湖南人李震與之震匿昭誨於茶籠
中載之湖南依南嶽為浮圖易名崇隠明宗時昭誨巳
長思歸而鎔故將符習為宣武軍節度使震以歸習習
表於朝昭誨自稱前成德軍中軍使以見拜考功郎中
司農少卿周顯德中猶為少府監云張文禮者狡獪人
也鎔惑愛之以為子號王德明鎔巳死文禮自為留後
莊宗初納之後知其通於梁也遣趙故將符習與閻寳
擊之文禮家鬼夜哭野河水變為血游魚皆死文禮懼
病疽卒子處瑾秘喪拒守擊敗習等以李嗣昭代之嗣
昭中流矢卒以李存進代之存進輙復戰殁乃以符存
審為招討使遂破之執文禮妻及子處瑾處球處琪等
折足歸于晉趙人請而醢之磔文禮尸于市
羅紹威字端已其先長沙人祖讓北遷為魏州貴鄉人
父弘信為牧馬監卒文德元年魏博牙軍亂遂(古本作逐)殺
其帥樂彥貞立其將趙文建為留後已而又殺之牙軍
未知所立乃聚呼曰孰能為我帥者弘信從衆中出應
曰我可為君等帥也弘信狀貌竒怪面色青黑軍中異
之共立為留後唐昭宗即位拜弘信節度使梁太祖將
攻晉乞糴于弘信弘信不與由是有隙梁兵攻魏取黎
陽臨河淇門衛縣戰于内黃魏兵五戰五敗弘信懼請
盟乃止是時梁方東攻兗鄆北敵晉晉遣李存信救朱
宣假道于魏太祖聞遣使語弘信曰晉人志在河朔兵
還滅魏矣弘信以為然乃發兵擊存信於莘縣太祖遣
葛從周助之梁兵擒晉王子落落送于魏弘信殺之乃
與晉絶太祖猶疑弘信有二心乃以兄事弘信常為卑
辭厚幣以聘魏魏使者至梁太祖北面拜而受幣謂使
者曰六兄於我有倍年之長吾何敢慢之弘信大喜以
為厚巳以故太祖往來燕趙之間卒有河北者魏不為
之患也弘信死紹威立紹威好學工書頗知屬文聚書
數萬卷開館以延四方之士弘信在唐以其先長沙人
故封長沙郡王紹威襲父爵長沙紹威新立幽州劉仁
恭以兵六十萬攻魏屠其城紹威求救於梁大敗燕軍
於内黃明年梁太祖遣葛從周會魏兵攻滄州取其德
州遂敗燕軍於老鵶隄紹威以故德梁助巳魏博自田
承嗣始有牙軍牙軍歲久益驕至紹威時巳二百年父
子世相婚姻以自固結前帥史憲誠君雄樂
彥貞等皆由牙軍所立怒輒遂(古本作逐)殺之紹威為人精
悍明敏通習吏事為政有威嚴然其家世由牙軍所立
天祐二年魏州城中地䧟紹威懼有變巳而牙校李公
佺作亂紹威誅之乃問遣使告梁乞兵欲盡誅牙軍梁
太祖許之為遣李思安等攻滄州召兵於魏紹威因悉
發魏兵以從獨牙軍在紹威子廷規娶梁女會梁女卒
太祖隂遣客將馬嗣勲選良兵實輿中以長直軍千人
雜輿夫入魏詐為助葬太祖以兵繼其後紹威夜以奴
兵數百會嗣勲兵擊牙軍并其家屬盡殺之太祖自内
黃馳至魏魏兵從攻滄州者行至歷亭聞之皆反分入
澶博諸州魏境大亂數月太祖為悉平之牙軍死魏兵
悉叛紹威勢益孤太祖乃欲奪其地紹威始大悔是歲
太祖復攻滄州宿兵長蘆紹威饋給梁兵自滄至魏五
百里起亭堠供帳什物自具梁兵數十萬皆取足紹威
以此重困昭宗東遷洛陽詔諸鎮繕理京師紹威營太
廟成加拜守侍中進封鄴王太祖圍滄州未下劉守光
會晉軍破梁潞州太祖自長蘆歸過魏疾作卧府中諸
將莫得見紹威懼太祖終襲巳乃乘間入見曰今四方
稱兵為梁患者以唐在故也唐家天命巳去不如早自
取之太祖大喜乃急歸太祖即位將都洛陽紹威取魏
良材為五鳳樓朝元前殿浮河而上立之京師太祖嘆
曰吾聞蕭何守關中為漢起未央宫豈若紹威越千里
而為此若神化然功過蕭何遠矣賜以寳帶名馬燕王
劉守光囚其父仁恭與其弟守文有隙紹威馳書勸守
光等降梁太祖聞之笑曰吾常攻燕不能下今紹威折
簡乃勝用兵十萬太祖每有大事多遣使者問之紹威
時亦馳簡入白使者相遇道中其事往往相合紹威自
以魏久不用兵願伐木安陽淇門為船自河入洛歲漕
榖百萬石以供京師太祖益以紹威為盡忠遣將程厚
盧凝督其役舟未成而紹威病乃表言魏故大鎮多外
兵願得梁一有功重臣臨之請以骸骨就第太祖亟命
其子周翰監府事語使者曰亟行語而主為我彊飯如
有不諱當世世貴爾子孫今使周翰監府事尚冀卿復
愈耳紹威仕梁累拜太師兼中書令卒年三十四贈尚
書令謚曰貞壯子三人廷規官至司農卿卒周翰襲父
位乾化二年八月為楊師厚所逐徙為宣義軍節度使
卒于官年十四周敬代為宣義軍節度使年十歲徙鎮
忠武明年為秘書監駙馬都尉光祿卿唐莊宗時為金
吾大將軍明宗以為匡國軍節度使罷為上將軍晉天
福二年卒年三十二廷規娶梁太祖二女一曰安陽公
主一曰金華公主周翰娶末帝女曰壽春公主周敬亦
娶末帝女曰普安公主
王處直字允明京兆萬年人也父宗善殖財貨富擬王
侯為唐神策軍吏官至金吾大將軍領興元節度使子
處存處直處存以父任為驍衛將軍定州已來制置内
閑廐宫苑等使乾符六年即拜義武軍節度使黃巢䧟
長安處存感憤流涕率鎮兵入關討賊巢敗第功而收
城擊賊李克用為第一勤王倡義處存為第一乾寧二
年處存卒于鎮三軍以河朔故事推處存子郜為留後
即拜節度使加檢校司空同中書門下平章事處直為
後院中軍都知兵馬使光化三年梁兵攻定州郜遣處
直率兵拒之戰于沙河為梁兵所敗敗兵返入城逐郜
郜出奔晉亂兵推處直為留後梁兵圍之處直遣人告
梁請絶晉而事梁出絹十萬匹犒軍乃與梁盟梁太祖
表處直義武軍節度使累封太原王太祖即位封處直
北平王其後梁兵攻王鎔鎔求救于晉處直亦遣人至
晉願絶梁以自效晉兵救鎔處直以兵五千從破梁軍
於栢鄕其後晉北破燕南取魏博與梁戰河上十餘年
處直未嘗不以兵從處直好巫而客有李應之者妖妄
人也處直有疾應之以左道治之而愈處直益以為神
使衣道士服以為行軍司馬軍政無大小咸取决焉初
應之於陘邑闌得小兒劉雲郎養以為子而處直未有
子乃以雲郎與處直而紿曰此子生而有異處直養以
為子更名曰都甚愛之應之由此益橫乃籍管内丁壯
别立新軍自將之治第博陵坊四面開門皆用左道處
直將吏知其必為患而莫能諫也是時幽州李匡儔假
道中山以如京師處直伏甲城外以備不虞匡儔已去
甲士入城圍應之第執而殺之因詣處直請殺都處直
不與明日第功行賞因隂疏甲士姓名自隊長以上藏
于别籍其後因事誅之凡二十年無一人免者而處直
終為都所殺都為人狡佞多謀處直以為節度副使張
文禮弑王鎔莊宗發兵討文禮處直與左右謀曰鎮定
之蔽也文禮雖有罪然鎮亡定不獨存乃遣人請莊宗
毋發兵莊宗取所獲文禮與梁蠟書示處直曰文禮負
我師不可止處直有孽子郁當郜之亡于晉也郁亦奔
焉晉王以女妻之為新州防禦使處直見莊宗必討文
禮益自疑乃隂與郁交通使郁北招契丹入塞以牽晉
兵且許召郁為嗣都聞之不悅而定人皆言契丹不可
召恐自貽患處直不聽郁自奔晉常恐處直不容因此
大喜以為乘其隙可取之乃以厚賂誘契丹安巴堅安
巴堅舉國入寇定人皆不欲契丹之舉小吏和昭訓勸
都舉事都因執處直囚之西宅自為留後凡王氏子孫
及處直將校殺戮殆盡明年正月朔旦都拜處直於西
宅處直奮起椹其胷而呼曰逆賊吾何負爾然左右無
兵遂欲囓其鼻都掣袖而走處直遂見殺初有黃蛇見
于牌樓處直以為龍藏而祠之又有野鵲數百巢麥田
中處直以為己德所致而定人皆知其不祥曰蛇六山
澤而處人室鵲巢鳥降而田居小人竊位而在上者失
其所居之象也已而處直果被廢死莊宗巳敗契丹于
沙河追奔過定州與都相得懽甚以其子繼岌娶都女
以都為義武軍節度使同光二年莊宗幸鄴都來朝賜
與鉅萬莊宗以繼岌故待都甚厚所請無不從及明宗
立頗惡都為人而安重誨每以法䋲之都始有異志是
時唐兵擊契丹數往來定州都供饋多闕益不自安和
昭訓為都謀曰天子新立四方未附其勢易離可為自
安之計已而朱守殷反於汴州都遂亦反遣人以蠟書
招青徐岐潞梓五鎮約皆舉兵而五鎮不應明宗遣王
晏球討之都復與王郁招契丹為援契丹遣托諾將萬
騎救都都遣指揮使鄭季璘龍泉鎮將杜弘壽以二千
人迎契丹為晏球所敗季璘弘壽被執晏球責曰吾常
使人招汝何故不降弘壽對曰受恩中山兩世矣不敢
有二心遂見殺弘壽臨刑神色自若晏球屯軍望都與
都及契丹戰大敗之曲陽都及托諾得數騎遯去閉城
不復出初莊宗軍中闌得一男子愛之使冐姓李名繼
陶養於宮中以為子明宗即位安重誨出以乞段徊徊
亦惡而逐之都使人求得之至是紿其衆曰此莊宗太
子也被以天子之服使廵城上以示晏球軍軍士識者
曰繼陶也共詬之都居城中兵少惟以契丹二千人守
城呼托諾為餒王屈身事之諸將有欲出降者都伺察
嚴密殺戮無虛日以故堅守經年天成四年二月城破
都與家屬皆自焚死王氏遂絶于中山而處存有子鄴
鄴子廷胤與莊宗連外姻為人驍勇自為軍校能與士
卒同辛苦明宗時歷貝忻密澶隰州刺史范延光反于
鄴晉高祖以廷胤為楊光遠行營中軍使破延光有功
拜彰德軍節度使初處直為都所囚幼子威北走契丹
契丹謂晉高祖曰吾欲使威襲其先人爵土如何高祖
對曰中國之法自將校為刺史升團練防禦而至節度
使請送威歸中國漸進之契丹怒曰爾自諸侯為天子
豈有漸乎高祖聞之遽徙廷胤鎮義武曰此亦王氏之
後也後徙鎮海而卒
劉守光深州樂壽人也其父仁恭事幽州李可舉能穴
地為道以攻城軍中號劉窟頭稍以功遷軍校仁恭為
人有勇好大言可舉死子匡威惡其為人不欲使居軍
中徙為瀛州景城縣令瀛州軍亂殺刺史仁恭募縣中
得千人討平之匡威喜復以為將使戍蔚州戍兵過期
不得代皆思歸出怨言匡威為弟匡儔所逐仁恭聞亂
乃擁戍兵攻幽州行至居庸關戰敗奔于晉晉以為壽
陽鎮將仁恭多智詐善事人事晉王愛將蓋寓尤謹每
對寓涕泣自言居燕無罪以䜛見逐因道燕虚實陳可
取之謀晉王益信而愛之乾寧元年晉擊破匡儔乃以
仁恭為幽州留後留其親信燕留得等十餘人監其軍
為之請命于唐拜檢校司空盧龍軍節度使其後晉攻
羅弘信求兵于仁恭仁恭不與晉王以書微責誚之仁
恭大怒執晉使者殺燕留得等以叛晉王自將討之戰
于安塞晉王大敗光化元年遣其子守文襲滄州逐節
度使盧彦威遂取滄景德三州為其子請命于唐昭宗
遲之未即從仁恭怒語唐使者曰為我語天子旌節吾
自有但要長安本色爾何屢求而不得也昭宗卒以守
文為横海軍節度使仁恭父子率兩鎮兵十萬號稱三
十萬以擊魏屠貝州羅紹威求救於梁梁遣李思安救
魏大敗守文於内黃斬首五萬仁恭走梁軍追擊之自
魏至長河橫尸數百里梁軍自是連歲攻之破其瀛漠
二州仁恭懼復附晉天祐三年梁攻滄州仁恭調其境
内凡男子年十五巳上七十巳下皆黥其面文曰定覇
都得二十萬人兵糧自具屯于瓦橋梁軍壁長蘆深溝
高壘仁恭不能近滄州被圍百餘日城中食盡人自相
食析骸而㸑或丸墐土而食死者十六七仁恭求救於
晉晉王為之攻潞州以牽梁圍晉破潞州梁軍乃觧去
然仁恭幸世多故而驕於富貴築宫大安山窮極奢侈
選燕美女充其中又與道士鍊丹藥冀可不死令燕人
用墐土為錢悉歛銅錢鑿山而藏之巳而殺其工以滅
口後人皆莫知其處仁恭有愛妾羅氏其子守光烝之
仁恭怒笞守光逐之梁開平元年遣李思安攻仁恭仁
恭在大安山守光自外將兵以入擊走思安乃自稱盧
龍節度使遣李小喜元行欽以兵攻大安山執仁恭而
幽之其兄守文聞父且囚即率兵討守光至于盧臺為
守光所敗進戰玉田又敗乃乞兵于契丹明年守文將
契丹吐渾兵四萬人戰于鷄蘇守光兵敗守文陽為不
忍出於陣而呼其衆曰毋殺吾弟守光將元行欽識守
文躍馬而擒之又囚之於别室既而殺之守文將吏孫
鶴吕兖等立守文子延祚以拒守光守光圍之百餘日
城中食盡米斛直錢三萬人相殺而食或食墐土馬相
食其騣尾兖等率城中飢民食以麴號宰殺務日殺以
餉軍久之延祚力窮遂降守光素庸愚由此益驕為鐵
籠鐵刷人有過者坐之籠中外燎以火或刷剔其皮膚
以死燕之士逃禍于佗境守光身衣赭黃謂其將吏曰
我衣此而南面可以帝天下乎孫鶴切諫以為不可梁
攻趙趙王王鎔求救於守光孫鶴曰今趙無罪而梁伐
之諸侯救趙之兵先至者霸臣恐燕軍未出而晉巳先
破梁矣此不可失之時也守光曰趙王與我盟而背之
今急乃來歸我且兩虎方鬭可待之吾當為卞莊子也
遂不出兵晉王果救趙大敗梁兵於栢鄉進掠邢洺至
于黎陽守光聞晉王空國深入梁乃治兵戒嚴遣人以
語動鎮定曰燕有精兵三十萬願率二鎮以從晉然誰
當主此盟者晉人患之謀曰昔夫差爭黃池之會而越
入吳項羽貪伐齊之利而漢敗楚今吾越千里以伐人
而彊燕在其後此腹心之患也乃為之班師守光益以
為諸鎮畏其強乃諷諸鎮共推尊己於是晉王率天德
宋瑶振武周德威昭義李嗣昭義武王處直成德王鎔
等以墨制册尊守光為尚書令尚父守光又遣人告于
梁請授已河北兵馬都統以討鎮定河東梁遣閤門使
王瞳拜守光河北採訪使有司白守光尚父受册用唐
册太尉禮儀守光問曰此儀注何不郊天改元有司曰
此天子之禮也尚父雖尊乃人臣耳守光怒曰我為尚
父誰當帝者乎且今天下四分五裂大者稱帝小者稱
王我以二千里之燕獨不能帝一方乎乃械梁晉使者
下獄置斧鑕于其庭令曰敢諫者死孫鶴進曰滄州之
敗臣蒙王不殺之恩今日之事不敢不諫守光怒推之
伏鑕令軍士割而啖之鶴呼曰不出百日大兵當至命
窒其口而醢之守光遂以梁乾化元年八月自號大燕
皇帝改元曰應天以王瞳齊涉為左右相晉遣太原少
尹李承勲賀册尚父至燕而守光巳僣號有司廹承勲
稱臣承勲不屈以列國交聘禮入見守光怒殺之明年
晉遣周德威將三萬人會鎮定之兵以攻燕自祁溝關
入其澶涿武順諸州皆迎降守光被圍經年累戰常敗
乃遣客將王遵化致書于德威曰予得罪于晉迷而不
復今其病矣公善為我辭焉德威謂遵化曰大燕皇帝
尚未郊天何至此耶予受命以討僣亂不知其佗也守
光益窘乃獻絹千匹銀千兩錦百段遣其將周遵業謂
德威曰吾王以情告公富貴成敗人之常理錄功赦過
霸者之事也守光去歲妄自尊崇本不能為朱温下耳
豈意大國暴師經年幸少寬之德威不許守光登城呼
德威曰公三晉賢士獨不急人之危乎遣人以所乘馬
易德威馬而去因告曰俟晉王至則降晉王乃自臨軍
守光登城見晉王晉王問將如何守光曰今日俎上肉
耳惟王所為也守光有嬖者李小喜勸其毋降守光因
請俟佗日是夕小喜叛降于晉軍明旦晉軍攻破其城
執仁恭及其家族三百口守光與其妻李氏祝氏子繼
珣繼方繼祚等南走滄州迷失道至燕樂界中數日不
得食遣其妻祝氏乞食于田家田家怪而詰之祝氏以
實告乃被擒送幽州晉王方大饗軍客將引守光見晉
王戲之曰主人何避客之遽邪守光叩頭請死命械守
光并其父仁恭以從軍軍還過趙趙王王鎔會晉王置
酒酒酣請曰願見仁恭父子晉王命破械出之引置下
坐飲食自若皆無慙色晉王至太原仁恭父子曳以組
練獻于太廟守光將死泣曰臣死無恨然教臣不降者
李小喜也罪人不死臣將訴于地下晉王使召小喜小
喜瞋目曰囚父弑兄烝其骨肉亦小喜教爾耶晉王怒
命先斬小喜守光知不免呼曰王將復唐室以成霸業
何不赦臣使自效其二婦從旁罵曰事已至此生復何
為願先死乃俱死晉王命李存霸執仁恭至鴈門刺其
心血以祭先王墓然後斬之
五代史卷三十九
五代史卷三十九考證
羅紹威傳行至歷亭亭監本訛序今從閣本改正
五代史卷三十九考證
