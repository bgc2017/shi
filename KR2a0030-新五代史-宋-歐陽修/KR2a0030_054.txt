五代史卷五十四
宋歐陽修撰
雜傳第四十二
傳曰禮義廉恥國之四維四維不張國乃滅亡善乎管
生之能言也禮義治人之大法廉恥立人之大節蓋不
廉則無所不取不恥則無所不為人而如此則禍亂敗
亡亦無所不至況為大臣而無所不取無所不為則天
下其有不亂國家其有不亡者乎予讀馮道長樂老叙
見其自述以為榮其可謂無廉恥者矣則天下國家可
從而知也予於五代得全節之士三死事之臣十有五
而怪士之被服儒者以學古自名而享人之禄任人之
國者多矣然使忠義之節獨出於武夫戰卒豈於儒者
果無其人哉豈非高節之士惡時之亂薄其世而不肯
出歟抑君天下者不足顧而莫能致之歟孔子以謂十
室之邑必有忠信豈虛言也哉予嘗得五代時小說一
篇載王凝妻李氏事以一婦人猶能如此則知世固常
有其人而不得見也凝家青齊之間為虢州司戶參軍
以疾卒于官凝家素貧一子尚幼李氏携其子負其遺
骸以歸東過開封止旅舍旅舍主人見其婦人獨携一
子而疑之不許其宿李氏顧天巳暮不肯去主人牽其
臂而出之李氏仰天長慟曰我為婦人不能守節而此
手為人執邪不可以一手并汚吾身即引斧自斷其臂
路人見者環聚而嗟之或為之彈指或為之泣下開封
尹聞之白其事於朝官為賜藥封瘡厚䘏李氏而笞其
主人者嗚呼士不自愛其身而忍恥以偷生者聞李氏
之風宜少知愧哉
馮道字可道瀛州景城人也事劉守光為參軍守光敗
去事宦者張承業承業監河東軍以為巡官以其文學
薦之晉王為河東節度掌書記莊宗即位拜戶部侍郎
充翰林學士道為人能自刻苦為儉約當晉與梁夾河
而軍道居軍中為一茅庵不設床席卧一束芻而巳所
得俸禄與僕厮同噐飲食意恬如也諸將有掠得人之
美女者以遺道道不能却寘之别室訪其主而還之其
解學士居父喪于景城遇歲饑悉出所有以賙鄊里而
退耕于野躬自負薪有荒其田不耕者與力不能耕者
道夜往潛為之耕其人後来媿謝道殊不以為德服除
復召為翰林學士行至汴州遇趙在禮作亂明宗自魏
擁兵還犯京師孔循勸道少留以待道曰吾奉詔赴闕
豈可自留乃疾趨至京師莊宗遇弑明宗即位雅知道
所為問安重誨曰先帝時馮道何在重誨曰為學士也
明宗曰吾素知之此眞吾宰相也拜道端眀殿學士遷
兵部侍郎歲餘拜中書侍郎同中書門下平章事天成
長興之間歲屡豐熟中國無事道常戒明宗曰臣為河
東掌書記時奉使中山過井陘之險懼馬蹷失不敢怠
於銜轡及至平地謂無足慮遽跌而傷凡蹈危者慮深
而獲全居安者患生於所忽此人情之常也明宗問曰
天下雖豐百姓濟否道曰榖貴餓農榖賤傷農因誦文
士聶夷中田家詩其言近而易曉明宗顧左右錄其詩
常以自誦水運軍將於臨河縣得一玉杯有文曰傳國
寳萬歲杯明宗甚愛之以示道道曰此前世有形之寳
爾王者固有無形之寳也明宗問之道曰仁義者帝王
之寳也故曰大寳曰位何以守位曰仁君不曉
其言道已去召侍臣講說其義嘉納之道相明宗十餘
年明宗崩相愍帝潞王反於鳳翔愍帝出奔衛州道率
百官迎潞王以入是為廢帝遂相之廢帝即位時愍帝
猶在衛州後三日愍帝始遇弑崩巳而廢帝出道為同
州節度使踰年拜司空晉滅唐道又事晉晉高祖拜道
守司空同中書門下平章事加司徒兼侍中封魯國公
高祖崩道相出帝加太尉封燕國公罷為匡國軍節度
使徙鎮威勝契丹滅晉道又事契丹朝耶律德光於京
師德光責道事晉無狀道不能對又問曰何以来朝對
曰無城無兵安敢不来德光誚之曰爾是何等老子對
曰無才無德癡頑老子德光喜以道為太傅德光北歸
從至常山漢高祖立乃歸漢以太師奉朝請周滅漢道
又事周周太祖拜道太師兼中書令道少能矯行以取
稱於世及為大臣尤務持重以鎮物事四姓十君益以
舊德自處然當世之士無賢愚皆仰道為元老而喜為
之稱譽耶律德光嘗問道曰天下百姓如何救得道為
俳語以對曰此時佛出救不得惟皇帝救得人皆以謂
契丹不夷滅中國之人者頼道一言之善也周兵反犯
京師隠帝巳崩太祖謂漢大臣必行推戴及見道道殊
無意太祖素不拜道因不得已拜之道受之如平時太
祖意少沮知漢未可代遂陽立湘隂公贇為漢嗣遣道
迎贇于徐州贇未至太祖將兵北至澶州擁兵而返遂
代漢議者謂道能沮太祖之謀而緩之終不以晉漢之
亡責道也然道視喪君亡國亦未嘗以屑意當是時天
下大亂外患交侵生民之命急於倒懸道方自號長樂
老著書數百言陳巳更事四姓及契丹所得階勲官爵
以為榮自謂孝於家忠於國為子為弟為人臣為司長
為夫為父有子有孫時開一卷時飲一杯食味别聲被
色老安於當代老而自樂何樂如之蓋其自述如此道
前事九君未嘗諫諍世宗初即位劉旻攻上黨世宗曰
劉旻少我謂我新立而國有大喪必不能出兵以戰且
善用兵者出其不意吾當自將擊之道乃切諫以為不
可世宗曰吾見唐太宗平定天下敵無大小皆親征道
曰陛下未可比唐太宗世宗曰劉旻烏合之衆若遇我
師如山壓卵道曰陛下作得山定否世宗怒起去卒自
將擊旻果敗旻于高平世宗攻淮南定三關威武之振
自高平始其擊旻也鄙道不以從行以為太祖山陵使
葬畢而道卒年七十三諡曰文懿追封瀛王道既卒時
人皆共稱歎以謂與孔子同夀其喜為之稱譽蓋如此
道有子吉
李琪字台秀河西燉煌人也其兄珽唐末舉進士及第
為監察御史丁内艱貧無以葬乞食而後葬珽飢卧廬
中聞者哀憐之服除還拜御史荆南成汭辟掌書記吳
兵圍杜洪梁太祖遣汭與馬殷等救洪汭以大舟載兵
數萬珽為汭謀曰今一舟容甲士千人糗糧倍之緩急
不可動若為敵人縻之則武陵武安必為公之後患不
若以勁兵屯巴陵壁不與戰吳兵糧盡則圍解矣汭不
聽果敗溺死趙匡凝鎮襄陽又辟掌書記太祖破匡凝
得珽喜曰此真書記也太祖即位除考功員外郎知制
誥珽度太祖不欲先用故吏固辭不拜出知曹州曹州
素劇難理前刺史十餘軰皆坐事廢珽至以治聞遷兵
部郎中崇政院直學士許州馮行襲病行襲有牙兵二
千皆故蔡卒太祖懼為變行襲為人嚴酷從事魏峻切
諫行襲怒誣以贓下獄欲誅之乃遣珽代行襲為留後
珽至許州止傳舍慰其將吏行襲病甚欲使人代受詔
珽曰東首加朝服禮也乃即卧内見行襲道太祖語行
襲感泣解印以授珽珽乃理峻冤立出之還報太祖太
祖喜曰珽果辦吾事會歲饑盗劫汴宋間曹州尤甚太
祖復遣珽治之珽至索賊得大校張彥珂珽甥李郊等
及牙兵百餘人悉誅之召拜左諫議大夫太祖幸河北
至内黃顧珽曰何謂内黃珽曰河南有外黃下黃故此
名内黃太祖曰外黃下黃何在珽曰秦有外黃都尉在
今雍邱下黃為北齊所廢在今陳留太祖平生不愛儒
者聞珽語大喜友珪立除右散騎常侍侍講袁象先討
賊珽為亂兵所殺琪少舉進士博學宏辭累遷殿中侍
御史與其兄珽皆以文章知名唐亡事梁太祖為翰林
學士梁兵征伐四方所下書詔皆琪所為下筆輙得太
祖意末帝時為御史中丞尚書左丞拜同中書門下平
章事與蕭頃同為宰相頃性畏慎周密琪倜儻負氣不
拘小節二人多所異同而琪内結趙巖張漢傑等為助
以故頃言多沮頃嘗掎摭其過琪所私吏當得試官琪
改試為守為頃所發末帝大怒欲竄逐之而巖等救解
乃得罷為太子少保唐莊宗滅梁得琪欲以為相而梁
之舊臣多嫉忌之乃以為太常卿遷吏部尚書同光三
年秋天下大水京師乏食尤甚莊宗以朱書御札詔百
寮上封事琪上書數千言其說漫然無足取而莊宗獨
稱重之遂以為國計使方欲以為相而莊宗崩明宗入
洛陽羣臣勸進有司具儀用柩前即位故事霍彦威孔
循等請改國號絶土德君不曉其說問曰何謂
改號對曰莊宗受唐錫姓為宗屬繼昭宗以立而號國
曰唐今唐天命巳絶宜改號以自新明宗疑之下其事
羣臣羣臣依違不決琪議曰殿下宗室之賢立功三世
今興兵向闕以赴難為名而欲更易統號使先帝便為
路人則煢然梓宫何所依往明宗以為然乃發喪成服
而後即位以琪為御史中丞自唐末喪亂朝廷之禮壊
天子未嘗視朝而入閤之制亦廢常參之官日至正衙
者傳聞不坐即退獨大臣奏事日一見便殿而侍從内
諸司日再朝而已明宗初即位乃詔羣臣五日一随宰
相入見内殿謂之起居琪以謂非唐故事請罷五日起
居而復朔望入閤明宗曰五日起居吾思所以數見羣
臣也不可罷而朔望入閤可復然唐故事天子日御殿
見羣臣曰常參朔望薦食諸陵寢有思慕之心不能臨
前殿則御便殿見羣臣曰入閤宣政前殿也謂之衙衙
有仗紫宸便殿也謂之閤其不御前殿而御紫宸也乃
自正衙喚仗由閤門而入百官俟朝于衙者因随以入
見故謂之入閤然衙朝也其禮尊閤宴見也其事殺自
乾符巳後因亂禮闕天子不能日見羣臣而見朔望故
正衙常日廢仗而朔望入閤有仗其後習見遂以入閤
為重至出御前殿猶謂之入閤其後亦廢至是而復然
有司不能講正其事凡羣臣五日一入見中興殿便殿
也此入閤之遺制而謂之起居朔望一出御文明殿前
殿也反謂之入閤琪皆不能正也琪又建言入閤有待
制次對官論事而内殿起居一見而退欲有言者無由
自陳非所以數見羣臣之意也明宗乃詔起居日有言
事者許出行自陳又詔百官以次轉對是時樞密使安
重誨專權用事重誨前騶過御史臺門殿直馬延議論
之重誨即臺門斬延而後奏琪為中丞畏重誨不敢彈
紏又懼諫官論列乃託宰相任圜先白重誨而後紏然
猶依違不敢正言其事豆盧革等罷相任圜議欲以琪
為相而孔循鄭珏沮之乃止遷尚書右僕射琪以狀申
中書言開元禮僕射上事日中書門下率百官送上中
書下太常禮院言無送上之文而琪巳落新授復舉上
儀皆不可明宗討王都巳破定州自汴還洛琪當率百
官至上東門而請至偃師奉迎其奏章言敗契丹之餘
黨破眞定之逆城坐誤以定州為眞定罸俸一月霍彥
威卒詔琪撰神道碑文彦威故梁將而琪故梁相也叙
彥威在梁事不曰偽為馮道所駮琪為人重然諾喜稱
人善少以文章知名亦以此自負既貴乃刻牙版為金
字曰前鄉貢進士李琪常置之坐側為人少持重不知
進退故數為當時所沮以太子少傅致仕卒年六十
鄭珏唐宰相綮之諸孫也其父徽為河南尹張全義判
官珏少依全義居河南舉進士數不中全義以珏屬有
司乃得及第昭宗時為監察御史梁太祖即位拜左補
闕梁諸大臣以全義故數薦之累拜中書舍人翰林學
士奉旨末帝時拜中書侍郎同中書門下平章事唐莊
宗自鄆州入汴末帝聞唐兵且至惶恐不知所為與李
振敬翔等相持慟哭因召珏問計安出珏曰臣有一策
不知陛下能行否末帝問其策如何珏曰願得陛下傳
國寳馳入唐軍以緩其行而待救兵之至末帝曰事急
矣寳固不足惜顧卿之行能了事否珏俛首徐思曰但
恐不易了於是左右皆大笑莊宗入汴珏率百官迎謁
道左貶萊州司戶參軍量移曹州司馬張全義為言於
郭崇韜復召為太子賓客明宗即位欲用任圜為相而
安重誨以圜新進不欲獨相之以問樞密使孔循循嘗
事梁與珏善因言珏故梁相性謹慎而長者乃拜珏平
章事明宗幸汴州六軍家屬自洛遷汴而明宗又欲幸
鄴都軍士愁怨大臣頗以為言明宗不省上下洶洶轉
相動搖獨珏稱贊以為當行趙鳳極言於安重誨重誨
驚懼入見明宗切諫乃詔罷其行而珏又稱贊以為宜
罷珏在相位既碌碌無所為又病聾孔循罷樞密使珏
不自安亟以疾求去職明宗數留之珏章四上乃拜左
僕射致仕賜鄭州莊一區卒贈司空
李愚字子晦渤海無棣人也愚為人謹重寡言好學為
古文滄州節度使盧彦威以愚為安陵主簿丁母憂解
去後遊關中劉季述幽昭宗於東内愚以書說韓建使
圖興復其言甚壮建不能用乃去之洛陽舉進士宏詞
為河南府參軍白馬之禍愚復去之山東與李延光相
善延光以經術事梁末帝為侍講數稱薦愚愚由此得
召久之拜左拾遺崇政院直學士衡王友諒末帝兄也
梁大臣李振等皆拜之獨愚長揖末帝以責愚曰衡王
朕拜之卿獨揖可乎愚曰陛下以家人禮見之則拜宜
也臣於王無所私豈宜妄有所屈坐言事忤旨罷為鄧
州觀察判官唐莊宗滅梁愚朝京師唐諸公卿素聞愚
學古重之拜主客郎中翰林學士魏王繼岌伐蜀辟愚
都統判官蜀道阻險議者以為宜緩師待變而進招討
使郭崇韜以决於愚愚曰王衍荒怠亂國之政其人厭
之乘其倉卒擊其無備其利在速不可緩也崇韜以為
然而所至迎降遂以滅蜀初軍行至寳雞招討判官陳
乂稱疾請留愚厲聲曰陳乂見利則進知難則止今大
軍涉險人心易搖正可斬之以徇由是軍中無敢言留
者明宗即位累遷兵部侍郎承旨明宗祀天南郊愚為
宰相馮道趙鳳草加恩制道鄙其辭罷為太常卿任圜
罷相乃拜愚中書侍郎同平章事愚為相不治第宅借
延賓館以居愚有疾明宗遣宦官視之見其敗氈弊席
四壁蕭然明宗嗟嘆命以供帳物賜之潞王反兵犯京
師愍帝夜出奔明日愚與馮道至端門聞帝巳出而朱
弘昭馮贇皆巳死愚欲至中書候太后進止道曰潞王
巳處處張榜招安今即至矣何暇俟太后旨邪乃相與
出迎廢帝入立罷道出鎮同州以劉昫為相昫性褊急
而愚素剛介動輒違戾昫與馮道姻家愚數以此誚昫
兩人遂相諠詬乃俱罷愚守左僕射是時兵革方興天
下多事而愚為相欲依古以創理乃請頒唐六典示百
司使各舉其職州縣貢士作鄊飲酒禮時以其迂闊不
用愍帝即位有意於治數召學士問以時事而以愚為
迂未嘗有所問廢帝亦謂愚等無所事嘗目宰相曰此
粥飯僧爾以謂飽食終日而無所用心也清泰二年以
疾卒
盧導字熙化范陽人也唐末舉進士為監察御史唐亡
事梁累遷左司郎中侍御史知雜事以病免唐明宗時
召拜右諫議大夫遷中書舍人潞王從珂自鳳翔以兵
犯京師愍帝出奔于衛州宰相馮道李愚集百官于天
宮寺將出迎潞王于郊京師大恐都人藏竄百官久而
不集惟導與舍人張昭先至馮道請導草牋勸進導曰
潞王入朝郊迎可也若勸進之事豈可輕議哉道曰勸
進其可巳乎導曰今天子蒙塵于外遽以大位勸人若
潞王守節不回以忠義見責其將何辭以對且上與潞
王皆太后子也不如率百官詣宮門取太后進止語未
及終有報曰潞王至矣京城巡檢使安從進催百官班
迎百官紛然而去潞王止於正陽門外道又促導草牋
導對如初李愚曰吾輩罪人盧舍人言是也導終不草
牋導後事晉為吏部侍郎天福六年卒年七十六
司空頲貝州清陽人也唐僖宗時舉進士不中後去為
羅紹威掌書記紹威卒入梁為太府少卿楊師厚鎮天
雄頲解官往依之師厚卒賀德倫代之張彦之亂命判
官王正言草奏詆斥君臣正言素不能文辭又為兵
刃所迫流汗浹背不能下筆彦怒推正言下榻詬曰鈍
漢辱我顧書吏問誰可草奏者吏即言頲羅王時書記
乃馳騎召之頲為亂兵劫其衣以弊服蔽形而至見彦
長揖神氣自若揮筆成文而言甚淺鄙彦以其易曉甚
喜即給以衣服僕馬遂以為德倫判官德倫以魏博降
晉晉王兼領天雄仍以頲為判官梁晉相距河上常以
頲權軍府事頲為郭崇韜所惡崇韜數言其受賂都虞
候張裕多過失頲屢以法繩之頲有姪在梁遣家奴召
之裕擒其家奴以謂通書于梁莊宗族殺之
五代史卷五十四
五代史卷五十四考證
李琪傳重誨前騶過御史臺門殿直馬延議論之議
論一夲作誤衝
五代史卷五十四考證
