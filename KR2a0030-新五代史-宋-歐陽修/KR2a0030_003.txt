五代史卷三
宋歐陽修撰
梁本紀第三
末帝太祖第三子友貞也(末非諡號從其本語)為人美容貌沉厚
寡言雅好儒士太祖即位封均王為左天興軍使東京
馬步軍都指揮使乾化二年六月太祖遇弑友珪自立
殺博王友文以弑帝之罪歸之以王為東京留守開封
尹敬翔為中書侍郎同中書門下平章事戶部尚書李
振為崇政院使明年友珪改元曰鳳歴二月駙馬都尉
趙巖至東都王私與之謀遣馬慎交之魏州見楊師厚
計事師厚遣小校王舜賢至洛陽告左龍虎綂軍袁象
先使討賊是時懷州龍驤屯兵叛方捕索之王乃偽為
友珪詔書發左右龍驤在東都者皆還洛陽因激怒之
曰天子以懷州屯兵叛追汝等欲盡坑之諸將皆泣莫
知所為王曰先皇帝經營王業三十餘年今日尚為友
珪所殺汝等安所逃死乎因出太祖畫像示諸將而泣
曰汝能趨洛陽擒逆賊則轉禍為福矣軍士皆呼萬歲
請王為主王乃遣人趣象先等庚寅象先等以禁兵討
賊友珪死杜曉見殺象先遣趙巖持傳國寳至東都請
王入洛陽王報曰夷門太祖所以興王業也北距并汾
東至淮海國家藩鎮多在東方命將出師利于便近是
月皇帝即位於東都(即位大事失其日而書是月見亂之甚於東都終上文也)復稱
乾化三年復博王友文官爵三月丁未更名鍠夏五月
楊師厚取滄州秋九月甲辰御史大夫姚洎為中書侍
郎同中書門下平章事冬十二月晉人取幽州
四年夏四月丁丑貶于兢為莱州司馬武寕軍節度使
蔣殷反天平軍節度使牛存節討之
貞明元年春正月存節克徐州(時蔣殷自燔死故不書伏誅)三月丁
卯趙光逢罷平盧軍節度使賀德倫為天雄軍節度使
(命官不書非常而有故則書此書為天雄軍亂張本)分其相澶衛州為昭德軍宣
徽使張筠為節度使已丑天雄軍亂賀德倫叛附于晉
(軍亂有首惡不書而書德倫叛責貴者深也德倫不可加以首惡而可責其不死以叛張彦實首惡而略不書)
(彦微者德倫可誅而不誅故以德倫獨任其責)邠州李保衡叛于岐来附夏六
月庚寅朔晉王李存勖入于魏州遂取德州冬十月辛
亥康王友孜反伏誅(反者不日誅反者有日故書)十一月乙丑改元
耀州溫昭圖叛于岐来附是歲更名瑱(舊史失其日月)
二年春二月丙申楊涉罷三月鎮南軍節度使劉鄩及
晉人戰于故元城敗績奔于滑州晉人取衛州惠州捉
生都將李霸反伏誅夏六月捉生都將張溫叛降于晉
秋七月晉人取相州張筠奔于京師安國軍節度使閻
寳叛附于晉八月丁酉太子太保致仕趙光逢為司空
兼門下侍郎同中書門下平章事九月晉人取滄州横
海軍節度使戴思遠奔于京師晉人克貝州守將張源
德死之(書死得其死也)冬十月丁酉中書侍郎鄭珏同中書門
下平章事
三年夏四月辛卯右千牛衛大將軍劉璩使于契丹冬
十二月宣義軍節度使賀瓌為北面行營招討使已已
如西都卜郊晉人取楊劉
四年正月不克郊已卯至自西都夏四月已酉尚書吏
部侍郎蕭頃為中書侍郎同中書門下平章事已巳趙
光逢罷冬十二月庚子朔賀瓌殺其將謝彦章孟審澄
侯溫裕癸亥瓌及晉人戰于胡柳敗績是歲泰寕軍節
度使張守進叛附于晉亳州團練使劉鄩為兖州安撫
制置以討之(舊史不書亡其月日故書于歲末為明年克兖州張本)
五年春正月晉軍于德勝(用兵無勝敗不書此梁晉得失所繫故書也)秋八
月乙未朔開封尹王瓚為北面行營招討使冬十月劉
鄩克兖州張守進伏誅十二月晉人取濮陽天平軍節
度使霍彦威為北面行營招討使
六年夏四月已亥降死罪以下囚乙巳尚書左丞李琪
為中書侍郎同中書門下平章事河中節度使朱友謙
襲同州殺其節度使程全暉叛附于晉泰寧軍節度使
劉鄩討之秋七月陳州妖賊母乙自稱天子九月庚寅
供奉官郎公遠為契丹歡好使冬十月母乙伏誅
龍德元年春趙將張文禮殺其君鎔来乞師不許(文禮初為)
(鎔養子號王德明此書張文禮者從舊史也)三月丁亥朔禁私度僧尼陳州
刺史惠王友能反夏五月丙戌朔德音改元降流罪已
下囚秋赦友能降封房陵侯天平軍節度使戴思遠為
北面行營招討使冬十月思遠及晉人戰于戚城敗績
二年春正月思遠襲魏州取成安秋八月滑州兵馬留
後叚凝攻衞州執其刺史李存儒戴思遠克淇門共城
新鄉
三年春三月潞州李繼韜叛于晉来附夏閏四月唐人
取鄆州(晉未即位巳自與梁為敵國至其建號於梁無所利害故不書唐建號而書唐人者因事而見)
(爾)五月庚申宣義軍節度使王彦章為北面行營招討
使取德勝南城秋八月叚凝為北面行營招討使先鋒
將康延孝叛降于唐冬十月甲戌宣義軍節度使王彦
章及唐人戰于中都敗績死之(凡官皆不重書此書者嫌彦章巳罷招討使而)
(與唐戰蓋罷使而别將兵以戰也)唐人取曹州盜竊傳國寳奔于唐戊
寅皇帝崩年三十六梁亡(書曰梁亡見唐莊宗之立速也四月莊宗立稱唐十月梁)
新五代史
(始亡見唐不待滅梁而立)
五代史卷三
五代史卷三考證
梁末帝紀宣義軍節度史王彦章及唐人戰于中都敗
績死之注凡官皆不重書此書者嫌彦章已罷招討
使而與唐戰蓋罷使而别將兵以戰也(臣人龍)按
歐陽修作王彦章畫像記首稱太師王公極道其善
戰而一本於忠節則此當以死事而重書其官恐非
别將兵之謂也
五代史卷三考證
