五代史卷十二
宋歐陽修撰
周本紀第十二
世宗睿武孝文皇帝夲姓柴氏邢州龍岡人也柴氏女
適太祖是為聖穆皇后后兄守禮子榮幼從姑長太祖
家以謹厚見愛太祖遂以為子太祖後稍貴榮亦壯而
器貌英竒善騎射略通書史黃老性沉重寡言太祖為
漢樞密使榮為左監門衞將軍太祖鎮天雄榮領貴州
刺史天雄軍牙内都指揮使乾祐三年冬周兵起魏犯
京師留榮守魏太祖入立拜澶州刺史鎮寧軍節度使
檢校太傅同中書門下平章事榮素為樞密使王峻所
忌廣順三年正月來朝不得留既而峻有罪誅三月拜
榮開封尹封晉王是冬卜以來年正月朔旦有事于南
郊而太祖遇疾不能視朝者久之
顯德元年正月丙子郊僅而成禮即以王判内外兵馬
事壬辰太祖崩秘不發喪丙申發喪皇帝即位於柩前
(於書封晉王正其非子矣其餘假竊嗣君之禮不待譏貶而可知故皆無異辭)右監門衞大將
軍魏仁浦為樞密副使二月庚戌回鶻遣使者來丁邜
馮道為大行皇帝山陵使太常卿田敏為禮儀使兵部
尚書張昭為鹵簿使御史中丞張煦為儀仗使開封少
尹權判府事王敏為橋道頓遞使漢人來討攻自潞州
三月辛已大赦癸未鄭仁誨留守東京乙酉如潞州以
攻漢(不曰伐曲在周不可以大小為言故用兩相攻為文)壬辰次澤州閱兵於北
郊癸已及劉旻戰於高原敗之(與其不屈於周不與其稱帝故書姓名)追
及於高平又敗之丁酉幸潞州已亥侍衞馬軍都指揮
使樊愛能步軍都指揮使何徽伏誅壬寅天雄軍節度
使符彦卿為河東行營都部署夏四月乙卯葬神聖文
武恭肅孝皇帝於嵩陵(在鄭州新鄭縣)汾州防禦使董希顔叛
於漢來附丙辰遼州刺史張漢超叛於漢來附辛酉取
嵐憲州壬戌立衞夫人符氏為皇后取石沁州乙丑
馮道薨庚午赦潞州流罪以下囚如太原忻州監軍李
勍殺其刺史趙臯叛於漢來附五月丙子代州守將鄭
處謙叛於漢來附契丹救漢丁酉回鶻使因難敵略來
符彦卿及契丹戰於忻口敗績先鋒都指揮使史彦超
死之六月乙已班師乙丑次新鄭遂拜嵩陵庚午至自
太原秋七月庚辰閱稼於南御莊癸已樞密院直學士
工部侍郎景範為中書侍郎同中書門下平章事魏仁
浦為樞密使冬十月甲辰殺左羽林大將軍孟漢瓊
二年(五代亂世以嗣君即位者五而改元不依古者四梁末帝晉出帝即位踰年宜改元而不改又明年)
(然後改漢隱帝周世宗皆仍稱先帝年號終其世不改而夲紀無譏者但書其實自見其失也)春二月
御札求直言夏五月辛未宣徽南院使向訓鳳翔節度
使王景伐蜀甲戌大毁佛寺禁民親無侍養而為僧尼
及私自度者秋九月丙寅朔頒銅禁閏月癸丑向訓克
秦州冬十月辛未取成州戊寅高麗使王子太相融來
取階州十一月乙未朔李穀為淮南道行營都部署以
伐唐戊申王景克鳳州十二月丙戌鄭仁誨薨
三年春正月增築京城庚子向訓留守東京壬寅南征
辛亥侍衞親軍都指揮使李重進及唐人戰於正陽敗
之甲寅重進為淮南道行營都招討使二月丙寅幸下
蔡浮橋壬申克滁州甲戌李景來求成不荅壬午景使
其臣鍾謨來奉表丙戌取揚州辛卯取泰州三月庚子
内外馬步軍都軍頭袁彦為竹龍都部署是月取光舒
常州(書是月見取三州不同日)夏四月常泰州復入於唐五月乙卯
至自淮南赦京師囚六月壬申德音赦淮南囚秋七月
皇后崩揚光舒滁州復入於唐八月乙丑課民種禾及
韮九月丙午端眀殿學士左散騎常侍王朴為尚書戶
部侍郎樞密副使冬十月辛酉葬宣懿皇后於懿陵十
一月庚寅廢諸祠不在祀典者乙已殺李景之臣孫晟
(書殺景臣而不書晟死蓋巳深罪周殺忠臣則晟之死節自著)
四年春正月已丑朔赦非死罪囚二月甲戌王朴留守
東京乙亥南征三月丁未克壽州(不書劉仁贍降事見死節傳蓋仁贍實不)
(降故書周自克之爾克者難取之名也壽難取則見仁贍之節著不書死之者仁贍自以病死以其守節至死)
(故列之死節傳)夏四月已巳至自壽州已卯放降卒八百歸於
蜀癸未追冊夫人劉氏為皇后五月丙申殺密
州防禦使侯希進秋八月乙亥李穀罷王朴為樞密使
癸未蜀人來歸我濮州刺史胡立冬十月已已王朴留
守東京三司使張美為大内都點檢壬申南征十二月
乙卯泗州守將范再遇叛於唐以其州來降庚申濠州
團練使郭廷謂以其州來降(身居其地而來降者書附再遇廷謂雖以地降既降)
(而不居其地故不書附而書降廷謂不書叛事見南唐世家)丁丑取泰州
五年春正月丁亥取海州壬辰取靜海軍丁未克楚州
守將張彦卿鄭昭業死之(自四年十二月辛酉攻之彦卿等堅守四十餘日乃克之)
(其不走不降可知故予其死本紀書死者十餘人宋令詢及李遐彦卿昭業皆以事跡不完不能立傳然所貴)
(者死爾本紀著其大節可矣)二月甲寅取雄州丁卯如揚州癸酉如
瓜州三月壬午朔如泰州丁亥復如揚州辛卯幸迎鑾
已亥克淮南十有四州以江為界(并前所得通十四州耳書之見其本志所)
(止)三月辛亥李景來買宴夏四月庚申祔五室神主於
新廟壬申至自淮南回鶻達靼遣使者來六月辛未放
降卒四千六百於唐秋七月乙酉水部員外郎韓彦卿
市銅於高麗丁亥頒均田圖九月占城國王釋利因德
縵使莆訶散來冬十月丁酉括民租十一月庚戌作通
禮正樂十二月丙戌罷州縣課戶俸戶
六年春正月高麗王昭遣使者來辛酉女眞使阿爾彬來
三月已酉甘州回鶻來獻玉却之庚申王朴薨丙寅宣
徽南院使吳延祚留守東京癸酉停給銅魚甲戌北征
是月吳延祚為左驍衞上將軍樞密使夏四月壬辰取
乾寧軍辛丑取益津關以為覇州癸卯取瓦橋關以為
雄州(州縣廢置不書此書重復中國故地世宗下三關瓦橋益津以建州及見淤口關上置寨故舊史實)
(錄皆闕不書遂不見其取得時日今信安軍是也)五月乙已朔取瀛州(復中國故地故)
(不書契丹)甲戌至自雄州六月癸未立皇后符氏(符氏無國爵不曰立)
(符氏為皇后嫌同於不正也蓋其位先定而後娶故書曰立皇后符氏文理宜然無襃貶也)封子宗
訓為梁王宗誼燕國公戊子占城使莆訶散來已丑范
質王溥參知樞密院事魏仁浦同中書門下平章事癸
已皇帝崩於滋德殿(年三十九)
恭皇帝世宗第四子宗訓也世宗即位大臣請封皇子
為王世宗謙抑久之及北取三關遇疾還京師始封宗
訓梁王時年七歲
顯德六年六月癸已世宗崩甲午皇帝即位於柩前癸
卯范質為大行皇帝山陵使翰林學士竇儼為禮儀使
兵部尚書張昭為鹵簿使御史中丞邊歸讜為儀仗使
宣徽南院使判開封府事昝居潤為橋道頓遞使秋七
月丁未戸部尚書李濤為山陵副使度支郎中盧億為
判官八月庚寅封弟熙讓為曹王熙謹紀王熙誨蘄王
壬寅高麗遣使者來九月丙寅左驍衞大將軍戴交使
於高麗冬十一月壬寅葬睿武孝文皇帝於慶陵(在鄭州管)
(城縣)高麗遣使者來
七年春正月甲辰遜於位
宋興(五代之亡所書不同隨事為文爾梁亡見唐之速漢亡見周之遲也唐欺天下以討賊周欺天下以)
(立贇故書梁亡見唐之立速則知其志不在於討賊也漢亡見周之立遲則知立贇者偽也唐亡無辭莊宗之)
(弑唐巳亡矣而明宗又稱唐愍帝之奔唐又亡矣而廢帝又稱唐其亡也不可以屢書故不書也晉亡曰契丹)
(滅晉明言以深戒周曰遜於位遜順也能順乎天命也)
嗚呼五代本紀備矣(備謂喪亂之事無所不有)君臣之際可勝道哉
梁之友珪反唐戕克寧而殺存乂從璨則父子骨肉之
恩幾何其不絶矣太妃薨而輟朝立劉氏馮氏為皇后
則夫婦之倫幾何其不乖而不至於禽獸矣寒食野祭
而焚紙錢居喪改元而用樂殺馬延及任圜則禮樂刑
政幾何其不壊矣至於賽雷山傳箭而撲馬則天下幾
何其不淪胥矣可為亂世也歟而世宗區區五六年間
取秦隴平淮右復三關威武之聲震懾中外而方内延
儒學文章之士考制度修通禮定正樂議刑統其制作
之法皆可施於後世其為人明達英果議論偉然即位
之明年廢天下佛寺三千三百三十六是時中國乏錢
乃詔悉毁天下銅佛像以鑄錢嘗曰吾聞佛說以身世
為妄而以利人為急使其真身尚在苟利於世猶欲割
截況此銅像豈有所惜哉由是羣臣皆不敢言嘗夜讀
書見唐元稹均田圖慨然歎曰此致治之本也王者之
政自此始乃詔頒其圖法使吏民先習知之期以一歲
大均天下之田其規為志意豈小哉其伐南唐問宰相
李穀以計策後克淮南出穀疏使學士陶穀為贊而盛
以錦囊嘗置之坐側其英武之材可謂雄傑及其虛心
聽納用人不疑豈非所謂賢主哉其北取三關兵不血
刃而史家猶譏其輕社稷之重而僥倖一勝於倉卒殊
不知其料彊弱較彼我而乘述律之殆得不可失之機
此非眀於决勝者孰能至哉誠非史氏之所及也
五代史卷十二
五代史卷十二考證
周世宗紀冬十月甲辰殺左羽林大將軍孟漢瓊監
本脱瓊字今增正
三年壬寅南征辛亥侍衞親軍都指揮使李重進及唐
人戰於正陽敗之(臣文清)按朱子綱目書周主自
將伐唐大敗唐兵斬其將劉彦貞又載世宗親征淮
南命李重進先赴正陽唐兵救之重進退保正陽世
宗亟遣重進引兵趣淮上彦貞至重進度淮逆戰大
敗彦貞斬之是敗唐人於淮上非正陽也且此與南
唐世家俱未言有斬將事與綱目異未知孰是
丁亥頒均田圖(臣宗萬)按紀頒均田圖示重民事也
但周廣順三年正月罷戶部營田務顯德六年二月
又减行苗使所奏羡田三萬八千頃此二事為朱子
綱目所予而本紀獨不載故以類從而綴於此
五代史卷十二考證
