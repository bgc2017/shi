五代史卷二十
宋歐陽修撰
周家人傳第八
周太祖聖穆皇后柴氏無子養后兄守禮之子以為子
是為世宗守禮字克讓以后族拜銀青光禄大夫檢校
吏部尚書兼御史大夫世宗即位加金紫光禄大夫檢
校司空光禄卿致仕居於洛陽終世宗之世未嘗至京
師而左右亦莫敢言第以元舅禮之而守禮亦頗恣横
嘗殺人於市有司以聞世宗不問是時王溥汪晏王彥
超韓令坤等同時將相皆有父在洛陽與守禮朝夕往
來惟意所為洛陽人多畏避之號十阿父守禮卒年七
十二官至太傅
嗚呼父子之恩至矣孟子言舜為天子而瞽叟殺人則
棄天下竊負之而逃以謂天下可無舜不可無至公舜
可棄天下不可刑其父此為世立言之說也然事固有
不得如其意者多矣蓋天子有宗廟社稷之重百官之
衛朝廷之嚴其不幸有不得竊而逃則如之何而可予
讀周史見守禮殺人世宗寢而不問蓋進任天下重矣
而子於其父亦至矣故寧受屈法之過以申父子之道
其所以合於義者蓋知君子之於事擇其輕重而
處之耳失刑輕不孝重也刑者所以禁人為非孝者所
以教人為善其意一也孰為重刑一人未必能使天下
無殺人而殺其父滅天性而絶人道孰為重權其所謂
輕重者則天下雖不可棄而父亦不可刑也然則為舜
與世宗者宜如何無使瞽叟守禮至於殺人則可謂孝
矣然而有不得如其意則擇其輕重而處之焉世宗之
知權眀矣夫
世宗三皇后貞惠皇后劉氏不知其世家蓋微時所娶
也世宗為左監門衞將軍得君世宗從太祖
於魏后留京師太祖舉兵漢誅太祖家屬后見殺太祖
即位追夫人世宗顯德四年夏四月始詔彭
城郡夫人劉氏追冊為皇后有司諡曰貞惠陵曰惠陵
宣懿皇后符氏其祖秦王存審父魏王彥卿后世王家
出於將相之貴為人眀果有大志初適李守貞子崇訓
守貞事漢為河中節度使已挾異志有術者善聽人聲
以知吉凶守貞出其家人使聽之術者聞后聲驚曰此
天下之母也守貞益自負曰吾婦猶為天下母吾取天
下復何疑哉於是決反而漢遣周太祖討之逾年攻破
其城崇訓知不免手自殺其家人次以及后后走匿以
帷幔自蔽崇訓惶遽求后不得遂自殺漢兵入其家后
儼然坐堂上顧軍士曰郭公與吾王父有舊汝輩無犯
我軍士見之不敢廹太祖聞之以謂一女子能使亂兵
不敢犯竒之為加慰勉以歸彦卿后感太祖不殺拜太
祖為父其母以后夫家滅亡而獨脱死兵刃之間以為
天幸欲使削髮為尼后不肯曰死生有命天也何必妄
毁形髮為太祖於后有恩而世宗性特英銳聞后如此
益竒之及夫人卒遂納以為繼室世宗即位冊為皇
后世宗辨急多暴怒而後常追悔每怒左右后必從容
伺顔色漸為解說世宗意亦隨解由是益重之世宗征
淮后以帝不宜親行切諫止之世宗不聽師久無功遭
大暑雨后以憂成疾而崩議者以方用兵請殺喪禮於
是百官朝臨於西宮三日而釋服帝亦七日而釋葬於
新鄭陵曰懿陵後立皇后符氏后妹也國初遷西宮號
周太后
世宗子七人長曰宜哥次三皆未名次曰恭皇帝次曰
熙讓次曰熙謹次曰熙誨皆不知其母為誰氏宜哥與
其二皆為漢誅太祖即位詔賜皇孫名誼贈左驍衛大
將軍誠左武衛大將軍諴左屯衛大將軍顯德三年羣
臣請封宗室世宗以謂為國日淺恩信未及於人而須
功德大成慶流於世而後議之可也明年夏四月癸未
先封太祖諸子又詔曰父子之道聖賢不忘再思夭閼
之端愈動悲傷之抱故皇子左驍衛大將軍誼左武衛
大將軍誠左屯衛大將軍諴等載惟往事有足傷懷宜
增一字之封仍贈三台之秩誼可贈太尉追封越王誠
太傅吳王諴太保韓王而皇子在者皆不封六年北復
三關遇疾還京師六月癸未皇子宗訓特進左衛上將
軍封梁王而宗讓亦拜左驍衛上將軍封燕國公後十
日而世宗崩梁王即位是為恭皇帝其年八月宗讓更
名熙讓封曹王熙謹熙誨皆前未封爵遂拜熙謹右武
衛大將軍封紀王熙誨左領軍衛大將軍封蘄王皇朝
乾德二年十月熙謹卒熙讓熙誨不知其所終
嗚呼至公天下之所共也其是非曲直之際雖父愛其
子亦或有所不得私焉當周太祖舉兵於魏漢遣劉銖
誅其家族於京師酷毒備至後太祖入立遣人責銖銖
辭不屈太祖雖深恨之然以銖辭直終不及其家也及
追封妻子之被殺者其言深自隱痛之而已不敢有非
漢之辭焉蓋知其曲在已也故略存其辭以見周之有
媿於其心者矣
五代史卷二十
