五代史卷二十九
宋歐陽修撰
晉臣傳第十七
桑維翰字國僑河南人也為人醜怪身短而面長常臨
鑑以自竒曰七尺之身不如一尺之面慨然有志於公
輔初舉進士主司惡其姓以為桑喪同音人有勸其不
必舉進士可以從佗求仕者維翰慨然乃著日出扶桑
賦以見志又鑄鐵硯以示人曰硯弊則改而佗仕卒以
進士及第晉高祖辟為河陽節度掌書記其後常以自
從高祖自太原徙天平不受命而有異謀以問將佐將
佐皆恐懼不敢言獨維翰與劉知遠贊成之因使維翰
為書求援於契丹耶律德光已許諾而趙德鈞亦以重
賂啖德光求助已以簒唐高祖懼事不果乃遣維翰往
見德光為陳利害甚辯德光意乃決卒以滅唐而興晉
維翰之力也高祖即位以維翰為翰林學士禮部侍郎
知樞密院事遷中書侍郎同中書門下平章事兼樞密
使天福四年出為相州節度使歲餘徙鎮泰寧吐渾白
承福為契丹所廹附鎮州安重榮以歸晉重榮因請與
契丹絶好用吐渾以攻之高祖重違重榮意未決維翰
上䟽言契丹未可與争者七高祖召維翰使者至卧内
謂曰北面之事方撓吾胷中得卿此疏計已決矣可無
憂也維翰又勸高祖幸鄴都七年高祖在鄴維翰來朝
徙鎮晉昌出帝即位召拜侍中而景延廣用事與契丹
絶盟維翰言不能入乃隂使人說帝曰制契丹而安天
下非用維翰不可乃出延廣於河南拜維翰中書令復
為樞密使封魏國公事無巨細一以委之數月之間百
度寖理初李瀚為翰林學士好飲而多酒過高祖以為
浮薄天福五年九月詔廢翰林學士按唐六典歸其職
於中書舍人而端明殿學士樞密院學士皆廢及維翰
為樞密使復奏置學士而悉用親舊為之維翰權勢既
盛四方賂遺歲積鉅萬内客省使李彦韜端明殿學士
馮玉用事共讒之帝欲驟黜維翰大臣劉昫李崧皆以
為不可卒以玉為樞密使既而以為相維翰日益見疎
帝飲酒過度得疾維翰遣人隂白太后請為皇弟重睿
置師傅帝疾愈知之怒乃罷維翰以為開封尹維翰遂
稱足疾稀復朝見契丹屯中渡破欒城杜重威等大軍
隔絶維翰曰事急矣乃見馮玉等計事而謀不合又求
見帝帝方調鷹於苑中不暇見維翰退而歎曰晉不血
食矣自契丹與晉盟始成於維翰而終敗於景延廣故
自兵興契丹凡所書檄未嘗不以此兩人為言耶律德
光犯京師遣張彦澤遺太后書問此兩人在否可使先
來而帝以維翰嘗議毋絶盟而已違之也不欲使維翰
見德光因諷彦澤圖之而彦澤亦利其貲産維翰狀貌
既異素以威嚴自持晉之老將大臣見者無不屈服彦
澤以驍捍自矜每往候之雖冬月未嘗不流汗初彦澤
入京師左右勸維翰避禍維翰曰吾為大臣國家至此
安所逃死邪安坐府中不動彦澤以兵入府問維翰何
在維翰厲聲曰吾晉大臣自當死國安得無禮邪彦澤
股栗不敢仰視退而謂人曰吾不知桑維翰何如人今
日見之猶使人恐懼如此其可再見乎乃以帝命召維
翰維翰行遇李崧立馬而語軍吏前白維翰請赴侍衛
司獄維翰知不免顧崧曰相公當國使維翰獨死崧慙
不能對是夜彦澤使人縊殺之以帛加頸告德光曰維
翰自縊德光曰我本無心殺維翰維翰何必自致德光
至京師使人檢其尸信為縊死乃以尸賜其家而貲財
悉為彦澤所掠
景延廣字航川陜州人也父建善射嘗教延廣曰射不
入鐵不如不發由是延廣以挽彊見稱事梁邵王友誨
友誨謀反被幽延廣亡去後從王彦章戰中都彦章敗
延廣身被數創僅以身免明宗時朱守殷以汴州反晉
高祖為六軍副使主誅從守殷反者延廣為汴州軍校
當誅高祖惜其才隂縱之使亡後錄以為客將高祖即
位以為侍衛步軍都指揮使領果州團練使徙領寧江
軍節度使天福四年出鎮義成又徙保義復召為侍衛
馬步軍都虞候徙鎮河陽三城遷馬步軍都指揮使領
天平高祖崩出帝立延廣有力頗伐其功初出帝立晉
大臣議告契丹致表稱臣延廣獨不肯但致書稱孫而
已大臣皆知其不可而不能奪契丹果怒數以責晉延
廣謂契丹使者喬瑩曰先皇帝北朝所立今天子中國
自册可以為孫而不可為臣且晉有横磨大劒十萬口
翁要戰則來佗日不禁孫子取笑天下瑩知其言必起
兩國之爭懼後無以取信也因請載于紙以備遺忘延
廣敕吏具載以授瑩瑩藏其書衣領中以歸具以延廣
語告契丹契丹益怒天福八年秋出帝幸大年莊還置
酒延廣第延廣所進噐服鞍馬茶牀椅榻皆褁金銀飾
以龍鳳又進帛五千匹綿馬二十二匹玉
鞍衣襲犀玉金帶等請賜從官自皇弟重睿下至伴食
刺史重睿從者各有差帝亦賜延廣及其母妻從事押
衙孔目官等稱是時天下旱蝗民餓死者歲十數萬而
君臣窮極奢侈以相誇尚如此明年春契丹入寇延廣
從出帝北征為御營使相拒澶魏之間先鋒石公霸遇
敵於戚城高行周符彦卿兵少不能救馳騎促延廣益
兵延廣按兵不動三將被圍數重帝自御軍救之三將
得出皆泣訴然延廣方握親兵恃功恣横諸將皆由其
節度帝亦不能制也契丹嘗呼晉人曰景延廣喚我來
何不速戰是時諸將皆力戰而延廣未嘗見敵契丹已
去延廣獨閉壁不敢出自延廣一言而契丹與晉交惡
凡號令征伐一出延廣晉大臣皆不得與故契丹凡所
書檄未嘗不以延廣為言契丹去出帝還京師乃出延
廣為河南尹留守西京明年出帝幸澶淵以延廣從皆
無功延廣居洛陽鬱鬱不得志見晉日削度必不能支
契丹乃為長夜之飲大治第宅園池妓樂惟意所為後
帝亦追悔遣供奉官張暉奉表稱臣以求和德光報曰
使桑維翰景延廣來而割鎮定與我乃可和晉知其不
可乃止契丹至中渡延廣屯河陽聞杜重威降乃還德
光犯京師行至相州遣騎兵數千雜晉軍渡河趨洛以
取延廣戒曰延廣南奔吳西走蜀必追而取之而延廣
顧慮其家未能引決敵騎奄至乃與從事閻丕馳騎見
德光於封邱并丕見鎻延廣曰丕臣從事也以職相隨
何罪而見鎻丕乃得釋德光責延廣曰南北失懽皆因
爾也召喬瑩質其前言延廣初不服瑩從衣領中出所
藏書延廣乃服因以十事責延廣每服一事授一牙籌
授至八籌延廣以面伏地不能仰視遂叱而鎻之將送
之北行至陳橋止民家夜分延廣伺守者怠引手扼吭
而死時年五十六漢高祖時贈侍中
嗚呼自古禍福成敗之理未有如晉氏之明驗也其始
以契丹而興終為契丹所滅然方其以逆抗順大事未
集孤城被圍外無救援而徒將一介之命持片舌之彊
能使契丹空國興師應若符契出危解難遂成晉氏當
是之時維翰之力為多及少主新立釁結兵連敗約起
爭發自延廣然則晉氏之事維翰成之延廣壞之二人
之用心者異而其受禍也同其故何哉蓋夫本末不順
而與外援共事者常見其禍未見其福也可不戒哉可
不戒哉
吳巒字寳川鄆州盧縣人也少舉明經不中清泰中為
大同沙彦珣節度判官晉高祖起太原召契丹為援契
丹過雲州彦珣出城迎謁為契丹所掠城中推巒主州
事巒即閉門拒守契丹以兵圍之高祖入立以雲州入
于契丹而巒猶守城不下契丹圍之凡七月高祖義巒
所為乃以書告契丹使解兵去高祖召巒以為武寧軍
節度副使諫議大夫復州防禦使出帝即位與契丹絶
盟河北諸州皆警以謂貝州水陸之衝緩急可以轉餉
乃積芻粟數十萬以王令温為永清軍節度使令温牙
將邵珂素驕狠難制令温奪其職珂閑居無憀乃隂使
人亡入契丹言貝州積粟多而無兵守可取令温以事
朝京師心頗疑珂乃質其子崇範以自隨晉大臣以巒
前守雲中七月契丹不能下乃遣巒馳驛代令温守貝
州巒善撫士卒會天大寒裂其帷幄以衣士卒士卒皆
愛之珂因求見巒願自效巒推心信之開運元年正月
契丹南寇圍貝州巒命珂守南門契丹圍三日四面急
攻之巒從城上投薪草焚其梯衝殆盡已而珂自南門
引契丹入巒守東門方戰而左右報珂反巒顧城中已
亂即投井死而令温家屬為契丹所掠出帝憫之以令
温為武勝軍節度使後累歷方鎮周顯德中卒令温瀛
州河間人也(王令温疑邵珂而質其子矣巒不能察其姦反委以兵及契丹入貝州又不拒戰遽)
(投井死其死不足貴故不列於死事)
五代史卷二十九
五代史卷二十九考證
桑維翰傳維翰之力也監本闕翰字今增入
五代史卷二十九考證
