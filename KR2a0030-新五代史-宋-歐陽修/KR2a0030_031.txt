五代史卷三十一
宋歐陽修撰
周臣傳第十九
王朴字文伯東平人也少舉進士為校書郎依漢樞密
使楊邠邠與王章史弘肇等有隙朴見漢興日淺隱帝
年少孱弱任用小人而邠為大臣與將相交惡知其必
亂乃去邠東歸後李業等教隱帝誅權臣邠與章弘肇
皆見殺三家之客多及而朴以故獨免周世宗鎮澶州
朴為節度掌書記世宗為開封尹拜朴右拾遺為推官
世宗即位遷比部郎中獻平邊策曰唐失道而失吳蜀
晉失道而失幽并觀所以失之之由知所以平之之術
當失之君暗政亂兵驕民困近者姦於内遠者叛於
外小不制而至于僣大不制而至于濫天下離心人不
用命吳蜀乘其亂而竊其號幽并乘其間而據其地平
之之術在乎反唐晉之失而已必先進賢退不肖以清
其時用能去不能以審其材恩信號令以結其心賞功
罰罪以盡其力恭儉節用以豐其財徭役以時以阜其
民俟其倉廪實噐用備人可用而舉之彼方之民知我
政化大行上下同心力彊財足人安將和有必取之勢
則知彼情狀者願為之間諜知彼山川者願為之先導
彼民與此民之心同是與天意同與天意同則無不成
之功攻取之道從易者始當今惟吳易圖東至海南至
江可撓之地二千里從少備處先撓之備東則撓西備
西則撓東彼必奔走以救其弊奔走之間可以知彼之
虛實衆之彊弱攻虛擊弱則所向無前矣勿大舉但以
輕兵撓之彼人怯弱知我師入其地必大發以來應數
大發則民困而國竭一不大發則我獲其利彼竭我利
則江北諸州乃國家之所有也既得江北則用彼之民
揚我之兵江之南亦不難平之也如此則用力少而收
功多得吳則桂廣皆為内臣岷蜀可飛書而召之如不
至則四面並進席卷而蜀平矣吳蜀平幽可望風而至
唯并必死之寇不可以恩信誘必湏以彊兵攻力已竭
氣已喪不足以為邊患可為後圖方今兵力精練噐用
具備羣下知法諸將用命一稔之後可以平邊臣書生
也不足以講大事至于不達大體不合機變惟陛下寬
之遷左諫議大夫知開封府事歲中遷左散騎常侍充
端明殿學士是時世宗新即位銳意征伐巳撓羣議親
敗劉旻於高平歸而益治兵慨然有平一天下之志數
顧大臣問治道選文學之士徐台符等二十人使作為
君難為臣不易論及平邊策朴在選中而當時文士皆
不欲上急於用武以謂平定僣亂在修文德以為先惟
翰林學士陶榖竇儀御史中丞楊昭儉與朴皆言用兵
之策朴謂江淮為可先取世宗雅已知朴及見其議論
偉然益以為竒引與計議天下事無不合遂決意用之
顯德三年征淮以朴為東京副留守還拜戶部侍郎樞
密副使遷樞密使四年再征淮以朴留守京師世宗之
時外事征伐而内修法度朴為人明敏多材智非獨當
世之務至於隂陽律歷之法莫不通焉顯德二年詔朴
校定大歷乃削去近世符天流俗不經之學設通經綂
三法以歲軌離交朔望周變率策之數步日月五星為
欽天歷六年又詔朴考正雅樂朴以謂十二律管互吹
難得其真乃依京房為律准以九尺之絃十三依管長
短寸分設柱用七聲為均樂成而和朴性剛果又見信
於世宗凡其所為當時無敢難者然人亦莫能加也世
宗征淮朴留京師廣新城通道路壯偉宏闊今京師之
制多其所規為其所作樂至今用之不可變其陳用兵
之略非特一時之策至言諸國興滅次第云淮南可最
先取并必死之寇最後亡其後宋興平定四方惟并獨
後服皆如朴言六年春世宗遣朴行視汴口作斗門還
過故相李榖第疾作仆于坐上舁歸而卒年五十四世
宗臨其喪以王鉞叩地大慟者數四贈侍中
鄭仁誨字日新太原晉陽人也初事唐將陳紹光紹光
為人驍勇而好使酒嘗因醉怒仁誨拔劒欲殺之左右
皆奔走仁誨植立不動無懼色紹光擲劒于地撫仁誨
曰汝有噐量必富貴非吾所及也仁誨後棄紹光去還
鄉里事母以孝聞漢高祖為河東節度使周太祖居帳
下時時往過仁誨與語甚懽每事有疑即從仁誨質問
仁誨所對不阿周太祖益竒之漢興周太祖為樞密使
乃召仁誨用之累官至内客省使太祖破李守貞於河
中軍中機畫仁誨多所參決太祖入立以仁誨為大内
都點檢恩州團練使樞密副使累遷宣徽北院使出為
鎮寧軍節度使顯德元年拜樞密使世宗攻河東仁誨
留守東都明年冬以疾卒世宗將臨其喪有司言歲不
利臨喪世宗不聽乃先以桃茢而臨之仁誨自其微時
常為太祖謀畫及居大位未嘗有所聞而太祖世宗皆
親重之然亦能謙謹好禮不自矜伐為士大夫所稱贈
中書令追封韓國公諡曰忠正
扈載字仲熙北燕人也少好學善屬文廣順初舉進士
高第拜校書郎直史館再遷監察御史其為文章以辭
多自喜常次歴代有國廢興治亂之迹為運源賦甚詳
又因遊相國寺見庭竹可愛作碧鮮賦題其壁世宗聞
之遣小黃門就壁錄之覽而稱善因拜水部員外郎知
制誥遷翰林學士賜緋而載已病不能朝謝居百餘日
乃力疾入直學士院世宗憐之賜告還第遣太醫視疾
初載以文知名一時樞密使王朴尤重其才薦於宰相
李榖久而不用朴以問榖曰扈載不為舍人何也榖曰
非不知其才然載命薄恐不能勝朴曰公為宰相以進
賢退不肖為職何言命邪已而召拜知制誥及為學士
居歲中病卒年三十六議者以榖能知人而朴能薦士
是時天子英武樂延天下竒才而尤禮文士載與張昭
竇儼陶榖徐台符等俱被進用榖居數人中文辭最劣
尤無行昭儼數與論議其文粲然而榖徒能先意所在
以進諛取合人主事無大小必稱美頌贊至於廣京城
為木偶耕人紫芝白兔之類皆為頌以獻其辭大抵類
俳優而載以不幸早卒論議雖不及昭儼而不為榖之
諛也
嗚呼作噐者無良材而有良匠治國者無能臣而有能
君蓋材待匠而君而用故曰治國譬之於弈知
其用而置得其處者勝不知其用而置非其處者敗敗
者臨棋注目終日而勞心使善弈者視焉為之易置其
處則勝矣勝者所用敗者之棋也興國所用亡國之臣
也王朴之材誠可謂能矣不遇世宗何所施哉世宗之
時外事征伐攻取戰勝内修制度議刑法定律歷講求
禮樂之遺文所用者五代之士也豈皆愚怯於晉漢而
材智於周哉惟知所用爾夫亂君常置愚不肖於
上而彊其不能以暴其短惡置賢智於下而泯沒其材
君子小人皆失其所而身蹈危亡治君能置
賢知於近而置愚不肖於遠使君子小人各適其分而
身享安樂治亂相去雖遠甚而其所以致之者不多也
反其所置而已嗚呼自君少而亂君多况於五代
士之遇不遇者可勝歎哉
五代史卷三十一
五代史卷三十一考證
王朴傳世宗即位遷比部郎中顧炎武云唐時刑部
有刑比都官司門四曹故稱刑曹為比部郎中後改
為司計大夫又改比部為司計今四曹改為十三司
而財計之不關刑部久矣
遷左諫議大夫知開封府事(臣文清)按劉友益綱目
書法云漢周開封多以子弟尹之世宗始用賢者而
朴以諫議大夫領焉參書法此條方見此舉之善
以王鉞叩地王一本作玉
五代史卷三十一考證
