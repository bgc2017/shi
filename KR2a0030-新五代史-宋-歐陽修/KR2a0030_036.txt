五代史卷三十六
宋歐陽修撰
義兒傳第二十四
嗚呼世道衰人倫壊而親疎之理反其常干戈起於骨
肉異類合為父子開平顯德五十年間天下五代而實
八姓其三出於丐養蓋其大者取天下其次立功名位
將相豈非因時之隙以利合而相資者耶唐自號沙陀
起代北其所與俱皆一時雄傑&KR1373;武之士往往養以爲
兒號義兒軍至其有天下多用以成功業及其亡也亦
由焉太祖養子多矣其可紀者九人其一是爲明宗其
次曰嗣昭嗣本嗣恩存信存孝存進存璋存賢作義兒
傳(李存審後復以符氏大顯故别自為傳)
李嗣昭本姓韓氏汾州大谷縣民家子也太祖出獵至
其家見其林中鬱鬱有氣甚異之召其父問焉父言家
適生兒太祖因遺以金帛而取之命其弟克柔養以爲
子初名進通後改名嗣昭嗣昭爲人短小而膽勇過人
初喜嗜酒太祖嘗微戒之遂終身不飲太祖愛其謹厚
常從用兵為内衙指揮使陜州王珙與其兄珂爭立於
河中遣嗣昭助珂敗珙於猗氏獲其將二人梁軍救珙
嗣昭又敗之于胡璧堡執其將一人光化元年澤州李
罕之襲潞州以降梁梁遣丁會應罕之嗣昭與會戰含
山執其將一人斬首三千級遂取澤州二年晉遣君
慶攻君慶爲梁所敗太君慶嗣昭攻克
之三年出山東取梁洺州梁太祖自將攻之遣葛從周
設伏於青山口嗣昭聞梁太祖自來棄城走前遇伏兵
因大敗天復元年梁破河中執王珂取晉絳慈隰因大
舉擊晉圍太原嗣昭日以精騎出擊梁兵會大雨梁軍
解去晉汾州刺史李瑭叛降梁軍梁軍已去嗣昭復取
汾州斬瑭遂出隂地取慈州降其刺史唐禮又取隰州
降其刺史張瓌是歲梁兵西犯京師圍鳳翔嗣昭乘間
攻梁晉絳戰平陽執梁將一人進攻蒲縣梁朱友寧氏
叔琮以兵十萬迎擊之嗣昭敗走友寧追之晉遣李存
信率兵迎嗣昭存信又敗梁軍遂圍太原而慈隰汾州
復入于梁太祖大恐謀走雲州李存信等勸太祖奔于
契丹嗣昭力爭以爲不可賴劉太妃亦言之乃止嗣昭
晝夜出竒兵擊梁軍梁軍觧去嗣昭復取汾慈隰是時
鎮定皆巳絶晉而附梁晉外失大國之援内亡諸州仍
歲之間孤城被圍者再於此時嗣昭力戰之功爲多天
祐三年與周德威攻梁潞州降丁會以嗣昭爲昭義軍
節度使梁遣李思安將兵十萬攻潞築夾城以圍之梁
太祖嘗遣人招降嗣昭嗣昭斬其使者閉城拒守踰年
莊宗始攻破夾城嗣昭完緝兵民撫養甚有恩意梁晉
戰胡柳晉軍敗周德威戰死莊宗懼欲收兵還臨濮嗣
昭曰梁軍已勝旦暮思歸吾若收軍使彼休息整而復
出何以當之宜以精騎撓之因其勞乏可以勝也莊宗
然之是時梁軍已登無石山莊宗遣嗣昭轉擊山北而
自以銀槍軍趨而呼曰今日之戰得山者勝晉軍皆爭
登山梁軍遽下陣於山西晉軍從上急擊大敗之於是
晉城德勝矣周德威死嗣昭權知幽州居數月以李紹
宏代之嗣昭將去幽州人皆號哭閉關遮留之嗣昭夜
遯乃得去十九年從莊宗擊契丹於望都莊宗爲契丹
圍之數十重嗣昭以三百騎決圍取莊宗以出是時晉
遣閻寳攻張文禮於鎮州寳為鎮人所敗乃以嗣昭代
之鎮兵出掠九門嗣昭以竒兵擊之鎮軍且盡餘三人
匿破垣中嗣昭馳馬射之反為賊射中腦嗣昭顧箙中
矢盡拔矢于腦射殺一人還營而卒嗣昭諸子繼儔長
而懦其弟繼韜囚之以自立莊宗方與梁兵相持河上
不暇究其事因即以爲昭義軍留後繼韜委其政於魏
琢申蒙琢等常教繼韜反繼韜未決莊宗在魏以事召
監軍張居翰節度判官任圜琢等以謂莊宗召居翰等
問繼韜事繼韜且見誅因以語趣之繼韜乃遣其弟繼
遠入梁梁末帝即拜繼韜同中書門下平章事居數月
莊宗滅梁繼韜將走契丹會赦至乃已因隨其母朝于
京師繼遠諫曰兄爲臣子以反爲名復何面以見天子
且潞城堅而倉廩實不如閉城坐食積粟以延歲月愈
於往而就戮也繼韜不聽繼韜母楊氏善畜財平生居
積行販至貲百萬當嗣昭爲梁圍以夾城彌年軍用乏
絶楊氏之積蓋有助焉至是乃齎銀數至京師
厚賂宦官伶人宦官伶人皆言繼韜初無惡意爲奸人
所悞耳夫人亦以賂謁劉皇后劉皇后爲言嗣昭功
臣宜蒙恩貸由是莊宗釋繼韜數召繼韜從獵寵倖無
間李存渥尤切齒數詆責之繼韜懷不自安復賂宦官
伶人求歸鎮莊宗不許繼韜隂使人告繼遠令起變於
軍中冀天子遣巳往安緝之事泄斬于天津橋其二子
嘗爲質于梁莊宗破梁得之撫其背曰爾幼猶能佐其
父反長復何爲乎至是因并誅之即遣人斬繼遠以繼
儔知潞州事已而召繼儔還京師繼儔悉取繼韜妓妾
珍翫而不時即路其弟繼逹怒曰吾兄父子誅死而大
兄不仁利其貲財淫其妻妾吾所不忍也乃服縗麻引
數百騎坐戟門使人入殺繼儔節度副使李繼珂募市
人千餘攻繼逹繼逹走城外自剄死嗣昭七子至明宗
時子繼能坐笞殺其母主蔵婢婢家告變言繼能反與
其弟繼襲皆見殺唯一子繼忠僅免繼忠家于晉陽楊
氏所積餘貲猶鉅萬晉高祖自太原起兵召契丹爲援
契丹求賂高祖貸于繼忠以取足高祖入立甚德之以
爲沂棣單三州刺史開運中卒楊氏平生積産嗣昭父
子三人賴之
嗣本本姓張氏鴈門人也世爲銅冶鎮將嗣本少事太
祖太祖愛之賜以姓名養爲子從擊居庸關以功遷義
兒軍使從破王行瑜遷威遠軍使從攻羅弘信以先鋒
兵破湯陰從莊宗破潞州夾城累以戰功遷代州刺史
雲州防禦使振武節度使號威信可汗天祐十三年從
莊宗擊劉鄩於故元城下洺磁諸州六月還軍振武契
丹入代北攻破蔚州嗣本戰殁
嗣恩本姓駱吐谷渾部人也少事太祖能騎射爲鐵林
軍將稍以戰功遷突陣指揮使賜姓名以爲子從敗康
懷英於河西遷左廂馬軍都指揮使從李嗣昭援朱友
謙於河中與梁兵力戰矟中其口戰不已遷遼州刺史
從莊宗入魏遷天雄軍馬步都指揮使劉鄩攻太原兵
趣樂平嗣恩從後追之自佗道先入太原以守鄩兵去
嗣恩亦以兵會莊宗于魏從戰于萃遷代州刺史石嶺
關以北都知兵馬使振武節度使天祐十五年卒于太
原追贈太尉
存信本姓張氏其父君政回鶻李思忠之部人也存信
少善騎射能四夷語通六蕃書從太祖起代北入關破
黃巢累以功爲馬步軍都指揮使遂賜姓名以爲子存
信與存孝俱爲養子材勇不及存孝而存信不爲之下
由是交惡存孝所爲存信每沮激之存孝卒得罪死而
存信數從征伐以功領郴州刺史太祖遣將兵救朱宣
存信屯于莘縣爲羅弘信所擊存信敗亡太祖子落落
後從太祖討劉仁恭大敗于安塞太祖大怒顧存信曰
昨日吾醉公獨不能爲我戰邪古人三敗公巳二矣將
殺之存信叩頭謝罪而免由是大懼常稱疾天復二年
卒年四十一
存孝代州飛狐人也本姓安名敬思太祖掠地代北得
之給事帳中賜姓名以爲子常從爲騎將文德元年河
南張言襲破河陽李罕之來歸晉晉處罕之于澤州遣
存孝與薛阿檀安休休等以兵七千助罕之還擊河陽
梁亦遣丁會牛存節等助言戰于溫縣梁軍先扼太行
存孝大敗安休休被執是時晉巳得澤潞歲出山東與
孟方立爭邢洺磁存孝未嘗不在兵間方立死晉取三
州存孝功爲多明年潞州軍亂殺李克恭以歸唐梁遣
李讜攻李罕之于澤州存孝以騎兵五千救之梁軍呼
罕之曰公常恃太原以爲命今上黨巳歸唐唐兵大集
圍太原沙陀將無穴以自處公復誰恃而不降乎存孝
以精騎五百繞梁柵而呼曰我沙陀之未穴者待爾肉
以食軍可令肥者出鬭梁驍將鄧季筠引軍出戰存孝
舞矟擒之李讜敗走追擊至馬牢關還攻潞州唐以孫
揆爲潞州節度使揆儒者以梁卒三千爲衛襃衣大蓋
擁節先驅存孝以三百騎伏長子西崖谷間伺揆軍過
橫擊斷之擒揆以歸初梁遣葛從周朱崇節守潞州以
待揆聞揆見執皆棄去晉遂復取潞州是時張濬韓建
伐晉擊陰地關晉以李存信薛阿檀等當濬别遣存孝
軍于趙城唐軍戰敗于隂地關濬退保晉州韓建走絳
州存孝攻晉州濬兵出戰輙復敗因閉璧不敢出存孝
去攻絳州濬建皆走存孝猨臂善射身被重鎧橐弓坐
矟手舞鐵撾出入陣中以兩騎自從戰酣易騎上下如
飛初存孝取潞州功爲多而太祖别以大將君立爲
潞州留後存孝爲汾州刺史存孝負其功不食者數日
及走張濬遷邠州刺史大順二年從邢州留後是時晉
軍連歲攻趙常山存孝常爲先鋒下趙臨城元氏趙王
求救於幽州李匡威匡威兵至晉軍輙引去存孝素與
存信有隙存信譛之曰存孝有二心常避趙不擊存孝
不自安乃附梁通趙自歸于唐因請會兵以伐晉唐命
趙王王鎔援之明年趙與幽州有隙懼而與晉和反以
兵三萬助晉擊存孝存孝嬰城自守太祖自將兵傅其
城掘塹以圍之存孝出兵衝擊塹不得成禆將袁奉韜
使人說存孝曰公所畏者晉王爾王俟塹成且留兵去
諸將非公敵也雖塹何爲存孝以爲然縱兵成塹塹成
深溝高壘不可近存孝遂窘城中食盡登城呼曰兒蒙
王恩位至將相豈欲捨父子而附仇讐乃存信構陷之
耳願生見王一言而死太祖哀之遣夫人入城慰諭
之夫人引與俱來存孝泥首請罪曰兒於晉有功而
無過所以至此由存信爲之耳太祖叱曰爾爲書檄罪
我百端亦存信爲之邪縛載後車至太原車裂之以徇
然太祖惜其材悵然恨諸將之不能容也為之不視事
者十餘日君立素與存信相善方二人之交惡也君
立每左右存信以傾之存孝已死太祖與諸將博語及
存孝流涕不巳君立以爲不然太祖怒酖殺君立君立
初爲雲州牙將唐僖宗時逐段文楚與太祖俱起雲中
蓋君立首事其後累立戰功表昭義節度使以存孝故
殺之
存進振武人也本姓孫名重進太祖攻破朔州得之賜
以姓名養爲子從太祖入關破黃巢以爲義兒軍使從
莊宗戰柏鄉遷行營馬步軍都虞候歴慈沁二州刺史
莊宗初得魏博以爲天雄軍都部署治梁亂軍一切以
法人有犯者輙梟首磔尸於市魏人屏息畏之從戰河
上以功遷振武軍節度使是時晉軍德勝爲南北寨每
以舟兵來往頗以爲勞而河北無竹石存進乃以葦笮
維大艦爲浮梁莊宗大喜解衣以賜之晉討張文禮於
鎮州久不克而史建瑭閻寶李嗣昭相次戰殁乃以存
進代嗣昭爲招討使軍于東垣渡東垣土惡築壘不能
就存進伐木為柵晉軍晨出芻牧文禮子處球以兵千
餘逼存進柵存進出戰橋上殺處球兵殆盡而存進亦
殁于陣追贈太尉子漢韶明宗時復本姓爲洋州節度
使潞王從珂以鳳翔反漢韶與張虔釗會唐軍討之唐
軍皆降于從珂獨漢韶與虔釗軍不降俱奔于蜀事蜀
歷永平興元武信節度使年七十餘卒于蜀
存璋字德璜初與君立薛志勤等從太祖入關破黃
巢累遷義兒軍使太祖病革存璋與張承業等受顧命
立莊宗爲晉王晉王以存璋爲河東馬步軍使晉自先
王時嘗優假軍士軍士多犯法踰禁莊宗新立尤患之
存璋一切繩之以法境内爲之清肅從攻夾城戰柏鄉
以功遷汾州刺史莊宗與劉鄩戰於魏博梁遣王檀來
乘虛襲太原存璋以汾州兵入太原距守以功遷大同
軍防禦使遂爲節度使天祐十九年以疾卒追贈太尉
存賢許州人也本姓王名賢少為軍卒善角觝太祖擊
黃巢于陳州得之賜以姓名養為子後為義兒軍副兵
馬使遷沁州刺史先時沁州當敵衝徙其南百餘里據
險立柵而寓居至存賢爲刺史曰徙城避敵豈勇者所
爲乃復城故州梁兵屢攻之存賢力自距守卒不能近
遷武州刺史山北團練使又遷慈州天祐十八年梁兵
攻朱友謙于河中莊宗遣存賢援友謙是時友謙新叛
梁歸晉而河中食少人心多貳諜者因謂存賢曰河中
人欲殺子以歸梁宜亟去存賢曰死王事吾志也復何
恨哉卒擊走梁兵莊宗即位拜右武衛上將軍莊宗亦
好角觝嘗與王都較而屢勝頗以自矜因顧存賢曰爾
能勝我與爾一鎮存賢搏而勝之同光二年春幽州符
存審病甚莊宗置酒宮中歎曰吾創業故人零落殆盡
其所存者惟存審耳今又病篤北方之事誰可代之因
顧存賢曰無以易卿角觝之勝吾不食言即日以爲盧
龍軍節度使是歲卒于幽州年六十五贈太傅
五代史卷三十六
