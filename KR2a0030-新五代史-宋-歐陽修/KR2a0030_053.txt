五代史卷五十三
宋歐陽修撰
雜傳第四十一
王景崇邢州人也為人明敏巧辯善事人唐明宗鎮邢
州以為牙將其後嘗從明宗隸麾下明宗即位拜通事
舍人歷引進閤門使馳詔方鎮監軍征伐必用景崇後
事晉累拜左金吾衛大將軍常怏怏人主不能用其材
晉亡蕭翰據京師景崇厚賂其將高牟翰以求用已而
翰北歸許王從益居京師用景崇為宣徽使監左藏庫
漢高祖起太原景崇取庫金奔迎高祖高祖至京師拜
景崇右衛大將軍未之竒也高祖攻鄴景崇不得從乃
求留守起居表詣行宫見高祖願留軍中效用為高祖
畫攻戰之策甚有辯高祖乃竒其材是時漢方新造鳳
翔侯益永興趙贊皆嘗受命契丹高祖立益等内顧自
疑乃隂召蜀人為助高祖患之及已破鄴益等懼皆請
入朝會回鶻入貢言為党項所隔不得通願得漢兵為
援高祖遣景崇以兵迎回鶻景崇將行高祖已疾召入
卧内戒之曰益等已来善矣若猶遲疑則以便宜圖之
景崇行至陜趙贊已東入朝而蜀兵方寇南山景崇擊
破蜀兵追至大散關而還高祖乃詔景崇兼鳳翔廵檢
使景崇至鳳翔侯益未有行意而高祖崩或勸景崇可
速誅益景崇念獨受命先帝而少主莫知猶豫未決益
從事程渥與景崇同鄉里有舊往說景崇曰吾與子為
故人吾位不過賓佐而子已貴矣柰何欲以隂狡害人
而取之乎侯公父子爪牙數百子毋妄發禍行及矣非
吾誰為子言之於是景崇頗不欲殺益益乃亡去景崇
大悔失不殺之益至京師隠帝新立史弘肇楊邠等用
事益乃厚賂邠等隂以事中景崇已而益拜開封尹景
崇心不自安諷鳳翔將吏求已領府事朝廷患之拜景
崇邠州留後以趙暉為鳳翔節度使景崇乃叛盡殺侯
益家屬與趙思綰共推李守貞為秦王隠帝即以趙暉
討之景崇西招蜀人為助蜀兵至寳雞為暉將藥元福
李彦從所敗暉攻鳳翔塹而圍之數以精兵挑戰景崇
不出暉乃令千人潛之城南一舍偽為蜀兵旗幟循南
山而下聲言蜀救兵至矣湏臾塵起景崇以為然乃令
數千人潰圍而出以為應暉設伏以待之景崇兵大敗
由是不敢復出明年守貞思綰相次皆敗景崇客周璨
謂景崇曰公能守此者以有河中京兆也今皆敗矣何
所恃乎不如降也景崇曰誠累君等然事急矣吾欲為
萬有一得之計可乎吾聞趙暉精兵皆在城北今使公
孫輦等燒城東門偽降吾以牙兵擊其城北兵脱使不
成而死猶勝於束手也璨等皆然之遲明輦燒東門將
降而府中火起景崇自焚矣輦乃降暉
趙思綰魏州人也為河中節度使趙贊牙將漢高祖即
位徙贊鎮永興贊入朝京師留思綰兵數百人於永興
高祖遣王景崇至永興與齊藏珍以兵迎回鶻隂以西
事屬之景崇至永興贊雖入朝而其所召蜀兵已據子
午谷景崇用思綰兵擊走之遂與思綰俱西然以非已
兵懼思綰等有二心意欲黥其面以自随而難言之乃
稍微風其旨思綰厲聲請先黥以率衆齊藏珍惡之竊
勸景崇殺思綰景崇不聽與俱西高祖遣使者召思綰
等是時侯益来朝思綰以兵從益東歸思綰謂其下常
彦卿曰趙公已入人手吾屬至并死矣奈何彦卿曰事
至而變勿預言也益行至永興永興副使安友規出迎
益飲于郊亭思綰前曰兵館城東然將士家屬皆居城
中願縱兵入城挈其家屬益信之以為然思綰與部下
入城有州校坐於城門思綰毆之奪其佩劒斬之并斬
門者十餘人遂閉門劫庫兵以叛高祖遣郭從義王峻
討之經年莫能下而王景崇亦叛與思綰俱送欵於李
守貞守貞以思綰為晉昌軍節度使隠帝遣郭威西督
諸將兵先圍守貞於河中居數月思綰城中食盡殺人
而食每犒宴殺人數百庖宰一如羊豕思綰取其膽以
酒吞之語其下曰食膽至千則勇無敵矣思綰計窮募
人為地道將走蜀其判官程讓能謂思綰曰公比於國
無嫌但懼死而為此爾今國家用兵三方勞弊不已誠
能翻然效順率先自歸以功補過庶幾有生若坐守窮
城待死而已思綰然之乃遣教練使劉珪詣從義乞降
而遣其將劉筠奉表朝廷拜思綰鎮國軍留後趣使就
鎮思綰遲留不行蜀隂遣人招思綰思綰將奔蜀而從
義亦疑之乃遣人白郭威威命從義圖之從義因入城
召思綰趣之上道至則擒之思綰問曰何以用刑告者
曰立釘也思綰厲聲曰為吾告郭公吾死未足塞責然
釘磔之醜壯夫所耻幸少假之從義許之父子俱斬於
市
慕容彦超吐谷渾部人漢高祖同産弟也嘗冐姓閻氏
彦超黑色胡髯號閻崑崙少事唐明宗為軍校累遷刺
史唐晉之間歷磁單濮棣四州坐濮州造麴受賕法當
死漢高祖自太原上章論救得減死流于房州契丹滅
晉漢高祖起太原彦超自流所逃歸漢拜鎮寧軍節度
使杜重威反于魏高祖以天平軍節度使高行周為都
部署以討之以彦超為副彦超與行周謀議多不協行
周用兵持重兵至城下久之不進彦超欲速戰而行周
不許行周有女嫁重威子彥超揚言行周以女故惜賊
城而不攻行周大怒高祖聞二人不相得懼有他變由
是遽親征彦超數以事凌辱行周行周不能忍見宰相
涕泣以屎塞口以自訴高祖知曲在彦超遣人慰勞行
周召彦超責之又遣詣行周謝過行周意稍解是時漢
兵頓魏城下已久重威守益堅諸將皆知未可圖方伺
其隙而彦超獨言可速攻高祖以為然因自督士卒急
攻死傷者萬餘人由是不敢復言攻後重威出降高祖
以行周為天雄軍節度使行周辭不肯受高祖遣蘇逢
吉諭之曰吾當為爾徙彦超行周乃受而彦超徙鎮泰
寧隠帝已殺史弘肇等又遣人之魏殺周太祖及王峻
等懼事不果召諸將入衛京師使者至兖彦超方食釋
匕箸而就道周兵犯京師開封尹侯益謂隠帝曰北兵
之來其家屬皆在京師宜閉門以挫其銳遣其妻子登
陴以招北兵可使解甲彦超誚益曰益老矣此懦夫之
計也隠帝乃遣彦超副益將兵于北郊周兵至益夜叛
降于周彦超力戰于七里隠帝出勞軍太后使人告彦
超善衛帝彦超大言報曰北兵何能為當於陣上喝坐
使歸營又謂隠帝曰官家宫中無事明日可出觀臣戰
明日隠帝復出勞軍彦超戰敗奔兖州隠帝遇弑于北
郊周太祖入立彦超不自安數有所獻太祖報以玉帶
又賜詔書安慰之呼彦超為弟而不名又遣翰林學士
魚崇諒往慰諭之彦超心益疑懼已而劉旻自立于太
原出兵攻晉絳太祖遣王峻用兵西方彦超乘間亦謀
反遣押衙鄭麟至京師求入朝太祖知其詐手詔許之
彦超復稱管内多盗而止又為高行周所與書以進其
辭皆斥指周過失若欲共反者太祖驗其印文偽以書
示行周彦超又遣人南結李昪昪出兵攻沭陽為周兵
所敗而劉旻攻晉絳不克解去太祖乃遣侍衛步軍指
揮使曹英客省使向訓討之彦超閉城自守初彦超之
反也判官崔周度諫曰魯詩書之國也自伯禽以来未
有能霸者然以禮義守之而長世者多矣今公英武一
代之豪傑也若量力相時而動可以保富貴而終身李
河中安襄陽鎮陽杜令公近歲之龜鑑也彦超大怒未
有以害之已而見圍因大括城中民貲以犒軍前陜州
司馬閻弘魯懼其鞭朴乃悉家貲以獻彦超以為未盡
又欲并罪周度乃令周度監括弘魯家周度謂弘魯曰
公命之死生繫財之多少願無隠也弘魯遣家僮與周
度劚掘搜索無所得彥超又遣鄭麟持刃廹之弘魯惶
恐拜其妻妾妻妾皆言無所隠周度入白彦超彦超不
信下弘魯及周度于獄弘魯乳母於泥中得金纏臂獻
彦超欲贖出弘魯彥超大怒遣軍校笞弘魯夫婦肉爛
而死遂斬周度于市是歲鎮星犯角亢占曰角亢鄭分
兖州當焉彦超即率軍府將吏步出西門三十里致祭
迎於開元寺塑像以事之日常一至使民家立黃幡以
禳之彦超為人多智詐而好聚歛在鎮嘗置庫質錢有
奸民為偽銀以質者主吏久之乃覺彦超隂教主吏夜
穴庫垣盡徙其金帛于佗所而以盗告彦超即牓于市
使民自占所質以償之民皆爭以所質物自言已而得
質偽銀者寘之深室使教十餘人日夜為之皆鐡為質
而包以銀號鐡胎銀其被圍也勉其城守者曰吾有銀
數千鋌當悉以賜汝軍士私相謂曰此鐡胎爾復何用
哉皆不為之用明年五月太祖親征城破彦超夫妻皆
投井死其子繼勲率其徒五百人出奔被擒遂滅其族
兖州平太祖詔贈閻弘魯左驍衛大將軍崔周度祕書
監
五代史卷五十三
