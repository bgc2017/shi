五代史卷四十三
宋歐陽修撰
雜傳第三十一
氏叔琮開封尉氏人也爲梁騎兵伍長梁兵擊黃巢陳
許間叔琮戰數有功太祖壯之使將後院馬軍從攻徐
兗表宿州刺史使攻㐮陽戰數敗降爲陽翟鎮遏使久
之遷曺州刺史太祖下河中取晉絳晉王遣使致書太
祖求成太祖以晉書詞嫚乃遣叔琮與賀德倫等攻之
叔琮自太行入取澤潞出石會營于洞渦久之糧盡乃
旋表晉州刺史晉人復取絳州攻臨汾叔琮選壯士二
人深目而胡鬚者牧馬襄陵道旁晉人以爲晉兵雜行
道中伺其怠擒晉二人而歸晉人大驚以爲有伏兵乃
退屯于蒲縣太祖遣友寧兵萬人會叔琮禦晉友寧欲
休兵以待叔琮曰敵聞救至必走走則何功邪乃夜擊
之晉人大敗逐之至于太原太祖大喜曰破太原非氏
老不可已而兵大疫叔琮班師令曰病不能行者焚之
病者懼皆言無恙乃以精卒爲殿而還至石會留數騎
以大將旗幟立于高岡晉兵疑其有伏乃不敢追久之
徙保大軍節度使昭宗遷洛拜右龍武統軍太祖遣叔
琮與李彦威等弑昭宗已而殺之
李彦威壽州人也少事梁太祖爲人穎悟善揣人意太
祖憐之養以爲子冐姓朱氏名友恭歴汝潁二州刺史
昭宗遷洛拜右龍武統軍劉季述廢昭宗立皇太子裕
爲天子昭宗反正以爲太子年幼爲賊所立赦之復其
始封爲德王昭宗自岐還太祖見裕眉目疎秀惡之謂
宰相崔胤曰德王嘗爲季述所立安得猶在乎公白天
子殺之胤奏之昭宗不許佗日以問大祖太祖曰臣安
敢及之胤欲賣臣爾昭宗遷洛謂蔣玄暉曰德王朕愛
子也全忠何爲欲殺之因泣下囓指流血玄暉具以白
太祖太祖益惡之是時昭宗改元天祐遷于東都爲梁
所廹而晉人蜀人以爲天祐之號非唐所建不復稱之
但稱天復王建亦傳檄天下舉兵誅梁太祖大懼恐昭
宗奔佗鎮以兵七萬如河中隂遣敬翔至洛告彦威與
氏叔琮等使行弑逆八月壬辰彦威叔琮以龍武兵宿
禁中夜二鼓以兵百人叩宫門奏事夫人裴正一開門
問曰奏事安得以兵入龍武牙官史太殺之趨椒蘭殿
問昭宗所在昭宗方醉起走太持劔逐之昭宗單衣旋
柱而走太劒及之昭宗崩訃至河中太祖陽爲驚駭投
地號哭罵曰奴輩負我俾我被惡名於後世邪太祖至
洛流彦威叔琮嶺南使張廷範殺之彦威臨刑大呼曰
賣我以滅口其如神理何顧廷範曰勉之公行自及遂
見殺已而還其姓名莊宗時得唐故内人景姹言當彦
威等弑昭宗時諸王宗屬數百人皆遇害而同爲一坑
瘞于龍興寺北請合爲一冢而改葬之詔以故濮王爲
首葬以一品禮云
李振字興緒其祖抱眞唐潞州節度使振爲唐金吾衛
將軍拜台州刺史盜起浙東不果行乃西歸過梁以策
干太祖太祖留之太祖兼領鄆州表振節度副使振奏
事長安舍梁邸宦官劉季述謀廢昭宗遣其姪希正因
梁邸吏程巖見振曰今主上嚴急誅殺不辜中尉懼及
禍將行廢立請與諸邸吏協力以定中外如何振駭然
曰百歲奴事三歲主而敢爾邪今梁王百萬之師方仗
大義尊天子君等無爲此不祥也振還季述卒與巖等
廢昭宗幽之東宫號太上皇立皇太子裕爲天子是時
太祖用兵在邢洺間季述詐爲太上皇誥告太祖太祖
猶豫未知所爲振曰夫豎刁伊戾之亂所以爲霸者資
也今閹宦作亂天子危辱此正仗義立功之時太祖大
悟乃囚季述使者遣振詣京師見崔胤謀出昭宗昭宗
返正太祖大喜執振手曰卿謀得之矣王師範以青州
降梁遣振往代師範師範疑懼不知所爲振曰獨不聞
漢張繡乎繡與曺公爲敵然不歸袁紹而歸曺公者知
其志大不以私讎殺人也今梁王方欲成大事豈以故
怨害忠臣乎師範洗然自釋乃西歸梁昭宗遷洛振往
來京師朝臣皆側目振視之若無人有所小怒必加譴
謫故振一至京師朝廷必有貶降時人目振爲鴟梟太
祖之弑昭宗也遣振至京師與朱友恭氏叔琮謀之昭
宗崩太祖問振所以待友恭等宜如何振曰昔晉司馬
氏殺君而誅成濟不然何以塞天下口太祖乃歸罪
友恭等而殺之振常舉進士咸通乾符中連不中尤憤
唐公卿及裴樞等七人賜死白馬驛振謂太祖曰此輩
嘗自言清流可投之河使爲濁流也太祖笑而從之太
祖即位累遷戸部尚書友珪時以振代敬翔爲崇政院
使莊宗滅梁入汴振謁見郭崇韜崇韜曰人言李振一
代竒才吾今見之乃常人爾已而伏誅
裴迪字昇之河東聞喜人也爲人明敏善治財賦精於
簿書唐司空裴璩判度支辟爲出使巡官都統王鐸鎮
滑州奏迪汴宋鄆等州供軍院使鐸爲租庸使辟租庸
招納使梁太祖鎮宣武辟節度判官太祖用兵四方常
留迪以調兵賦太祖乃牓院門以兵事自處而以貨財
獄訟一切任迪太祖西攻岐王師範謀襲汴遣健卒苖
公立持書至汴隂伺虛實迪召公立問東事公立色動
乃屏人密詰之具得其事迪不暇唘遣朱友寧以兵廵
兗鄆以故師範雖竊發而事卒不成太祖自岐還將吏
皆賜迎鑾叶贊功臣將吏入見太祖目迪曰叶贊之功
惟裴公有之佗人不足當也迪入唐累遷太常卿太祖
即位召拜右僕射居一歲告老以司空致仕卒于家
韋震字東卿雍州萬年人也初名肇爲人彊敏有口辨
事梁太祖爲都統判官申叢執秦宗權欲送于太祖又
欲自獻於京師又欲挾宗權奪其兵太祖遣震入蔡州
視之叢遣騎兵三百迎震欲殺之震以計得免還白太
祖曰叢不足慮爲其謀者牙將裴涉妄庸人也叢後果
爲郭璠所殺璠以宗權歸于太祖太祖欲大其事請獻
俘于唐唐以時溥破黃巢獻馘而已宗權不足俘左拾
遺徐彦樞亦疏請所在斬決太祖遣震奏事京師往復
論列卒俘宗權太祖德之表爲節度副使昭宗幸石門
太祖遣震由虢略間道奉表行在昭宗賜其名震太祖
已破兗鄆遂攻吳大敗于清口太祖懼諸鎮乘間圖已
乃諷杜洪鍾傳王師範錢鏐等薦已爲元帥且求兼領
鄆州昭宗初不許震彊辨敢大言語數不遜昭宗卒許
梁以鄆州太祖遂兼四鎮表震鄆州留後昭宗遷洛震
入爲河南尹六軍諸衛副使以病瘖守太子太保致仕
太祖受禪改太子太傅末帝即位加太師卒
孔循不知其家世何人也少孤流落於汴州汴州富人
李譲闌得之養以爲子梁太祖鎮宣武以李讓爲養子
循乃冒姓朱氏稍長給事太祖帳下太祖諸兒乳母有
愛之者養循爲子乳母之夫姓趙循又冒姓爲趙氏名
殷衡昭宗東遷洛陽太祖盡去天子左右悉以梁人代
之以王殷爲宣徽使循爲副使循與蔣玄暉張廷範等
共與弑昭宗之謀其後循與玄暉有隙哀帝即位將有
事于南郊循因與王殷讒于太祖曰玄暉私侍何太后
與廷範等奉天子郊天冀延唐祚太祖大怒是時梁兵
攻壽春大敗而歸哀帝遣裴迪勞軍太祖見迪怒甚迪
還哀帝不敢郊封太祖魏王備九鍚太祖拒而不受玄
暉與宰相柳璨相次馳至梁自解璨曰自古王者之興
必有封國而唐所以不即遜位者當先建國備九鍚然
後禪也太祖曰我不由九鍚作天子可乎璨懼馳去太
祖遣循與王殷弑何太后因殺璨及玄暉廷範等以循
爲樞密副使唐亡事梁爲汝州防禦使左衛大將軍租
庸使始改姓孔名循莊宗時權知汴州明宗自魏兵反
而南莊宗東出汜水循持两端遣迎明宗於北門迎莊
宗於西門供帳牲餼其禮如一而戒其人曰先至者入
之明宗先至遂納之明宗即位以爲樞密使明宗幸汴
州循留守東都民有犯麴者循族殺其家明宗知其冤
因詔天下除麴禁許民得造麴循爲人柔佞而險猾安
重誨尤親信之凡循所言無不聽用明宗嘗欲以皇子
娶重誨女重誨以問循循曰公爲機密之臣不宜與皇
子婚重誨信之乃止而循隂使人白明宗求以女妻皇
子明宗即以宋王從厚娶循女重誨始惡其爲人出循
爲忠武軍節度使徙鎮横海卒于鎮年四十八贈太尉
孫德昭鹽州五原人也其父惟最有材略黃巢䧟長安
惟最率其鄉里子弟得義兵千人南攻巢于咸陽興平
州將壯其所爲益以州兵二千與破賊功拜右金吾衛
大將軍朱玫亂京師僖宗幸興元惟最率兵擊賊累遷
鄜州節度使留京師宿衛鄜州將吏詣闕請惟最之鎮
京師民數萬與神策軍復遮留不得行改荆南節度使
在京制置分判神策軍號扈駕都是時京師數亂民皆
頼以爲保德昭以父任爲神策軍指揮使光化三年劉
季述廢昭宗幽之東宫宰相崔胤謀反正隂使人求義
士可共成事者德昭乃與孫承誨董從實應胤胤裂衣
襟爲書以盟天復元年正月朔未旦季述將朝德昭伏
甲士道旁邀其輿斬之承誨等分索餘黨皆盡昭宗聞
外諠譁大恐德昭馳至扣門曰季述誅矣皇帝當反正
何皇后呼曰汝可進逆首德昭擲其首入已而承誨等
悉取餘黨首以獻昭宗信之德昭破鎖出昭宗御丹鳳
樓反正以功拜静海軍節度使賜姓李號扶傾濟難忠
烈功臣與承誨等皆拜節度使同中書門下平章事圖
形凌煙閣俱留京師號三使相恩寵無比是時崔胤方
欲誅唐宦官外交梁以爲恃而宦官亦倚李茂貞爲扞
蔽梁岐交爭冬十月宦者韓全誨劫昭宗幸鳳翔承誨
從實皆從而德昭獨與梁乃率兵衛胤及百官保東街
趣梁兵以西梁太祖頗德其附己以龍鳳劒鬭鷄紗遺
之太祖至華州德昭以軍禮迎謁道旁太祖至京師表
同州留後將行京師民復請留遂留爲兩街制置使梁
兵圍鳳翔德昭以其兵八千屬太祖太祖益德之使先
之洛陽賜甲第一區昭宗東遷拜左威衛上將軍以疾
免太祖即位以烏銀帶袍笏名馬賜之疾少間以爲左
衛大將軍末帝立拜左金吾大將軍以卒承誨從實至
鳳翔與宦者俱見殺
王敬蕘潁州汝隂人也事州爲牙將唐末王仙芝等攻
劫汝潁間刺史不能拒敬蕘遂代之即拜刺史敬蕘爲
人狀貌魁傑而沉勇有力善用鐡槍重三十斤潁州與
淮西爲鄰境數爲秦宗權所攻力戰拒之宗權悉䧟河
南諸州獨敬蕘不可下由是潁旁諸州民皆依敬蕘避
賊是時所在殘破獨潁州戶二萬梁太祖攻淮南道過
潁州敬蕘供饋梁兵甚厚太祖大喜表敬蕘沿淮指揮
使其後梁兵攻吳龐師古死清口敗兵亡歸過潁大雪
士卒飢凍敬蕘乃沿淮積薪爲燎爲作糜粥餔之亡卒
多賴以全活太祖表敬蕘武寧軍留後遂拜節度使天
祐三年爲左衛上將軍太祖即位敬蕘以疾致仕後卒
于家
蔣殷幼爲王重盈養子冒姓王氏梁太祖取河中以王
氏舊恩禄其子孫表殷牙將太祖尤愛之唐遷洛陽殷
爲宣徽北院使太祖已下襄陽轉攻淮南還屯正陽哀
帝遣殷勞軍是時哀帝方卜郊殷與樞密使蔣玄暉等
有隙因譖之太祖言玄暉等教天子卜郊祈天且待諸
侯助祭者以謀興復太祖大怒哀帝爲改卜郊是時太
祖將有簒弑之謀何太后嘗泣涕叩頭爲玄暉等言梁
王禪位後願全唐家子母殷乃誣玄暉嘗私侍太后太
祖斬玄暉及張廷範柳璨等遣殷弑太后於積善宫哀
帝下詔慙愧自言以母后故無以奉天乃卒不郊庶人
友珪與殷善友珪弑太祖自立拜殷武寧軍節度使末
帝即位以福王友璋代殷殷不受代王瓚亦王氏子懼
爲殷所累乃言殷非王氏子其本姓蔣末帝詔削殷官
爵還其姓遣牛存節討之殷舉族自燔死
五代史卷四十三
五代史卷四十三考證
韋震傳太祖懼諸鎮乘間圖已監本闕圖字今增正
五代史卷四十三考證
