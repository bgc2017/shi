宋朝事實卷十
宋李攸撰
宰執拜罷
楚昭輔太平興國元年十一月自右驍衛大將軍判三
司副使除檢校太保左驍衛大將軍充樞密使(案李燾長編楚)
(昭輔為樞密使在是年十月庚申與宋史同此書作十一月與各書互異)
柴禹錫太平興國七年四月自如京使除宣徽北院使
副使(案宋史宰輔表柴禹錫兼樞密副使此書去樞密二字專稱副使蓋宋以樞密院為執政此書類紀)
(樞密拜罷諸人姓名年月故不復載如下文稱知樞密院為知院同知樞密院為同知簽書樞密院事為簽書)
(同簽樞密院為同簽書皆從此例也)雍熙二年罷為左驍衛將軍
真宗嘗幸澶淵(案真宗原本誤作太宗澶淵下原本脱宋湜為樞密副使扈從九字攷宋史湜)
(以真宗咸平元年拜樞密副使二年從幸澶淵三年正月以疾卒于道今從宋史改正)宋湜為樞
密副使扈從遇疾真宗許其先歸賜以衾褥且曰此朕
所常御者雖故敝亦足以禦道途之寒也又遣中使護
送之次澶州卒真宗再幸河朔追悼之加贈刑部尚書
諡忠定湜秀穎有器識又善引重後進云
咸平二年己亥六月戊午樞密使兼侍中曹彬卒彬自
至道三年八月復為樞密使是年六月卒居樞府三年
彬性仁恕清謹遜言恭色在朝廷未嘗抗辭忤旨亦未
嘗言人過失博覽強記善談論被服雅同儒者伐二國
秋毫無所取位兼將相不以等威自異彬歸休閉閤門
無雜賓保功名守法度近代良將稱為第一
七月己丑王顯樞密使(原註自横海軍節度使兼御史大夫依前檢校太尉充)顯
自太平興國八年六月拜樞密使淳化二年罷是年復
召拜樞密使
咸平三年庚子二月癸亥王顯罷樞密使(原註自檢校太尉罷為山)
(南東道節度使同中書門下平章事)顯再入樞府踰半年從真宗伐契丹
車駕還京乃以使相罷之四年五月顯以定州駐泊都
部署兼河北諸州水陸計度都轉運使
同日(案宋史宰輔表周瑩王繼英王旦同日拜除皆在咸平三年二月此云同日蓋承上王顯二月罷樞)
(密之文上四年五月句紀顯次年事也長編咸平四年載王旦同知院事與此互異)周瑩王繼英
並知樞密院事(原註瑩自宣徽北院使遷宣徽南院使除繼英自樞密都承旨客省使遷宣)
(徽北院使除)王旦同知樞密院事(原註自中書舍人翰林學士除)瑩瀛州人
繼英開封祥符人旦字子明大名人瑩少給事于晉邸
太宗即位擢簽書樞密院事宣徽院諸房公事諸房自
後不復置云繼英事真宗于藩邸至是並知樞密院事
旦少好學父祜器之嘗手植三槐于庭曰吾之後必有
為三公者真宗即位旦為翰林學士嘗奏事下殿真宗
目送之曰與朕致治天下必此人也是年遂有此除錢
若水名能知人嘗見旦曰真宰相器也若水為樞密副
使罷召對苑中問誰可大用者若水言旦可大用真宗
曰吾固已知之矣
韓崇訓馬知節並簽書樞密院事崇訓自樞密都承旨
四方館使遷檢校太傅除知節自樞密都承旨東上閤
門使遷檢校太保除崇訓長厚謙畏未嘗忤物知節折
節讀書至是並拜簽書樞密院事當是時契丹已盟中
國無為大臣方言符瑞知節每不然之言天下安不可
存去兵㤀戰之意景德四年丁未(原註五年改大中祥符)八月庚
子韓崇訓罷簽書樞密院事為齊州防禦使崇訓自景
德三年二月召除簽書樞密院事是年八月罷在樞府
踰年崇訓以目疾累表求罷從之
王欽若大中祥符五年九月自吏部尚書知樞密院監
修國史除檢校太傅中書門下平章事監修國史充使
十一月除檢校太尉七年六月罷權判都省
陳堯叟大中祥符五年九月自戶部尚書檢校太傅知
樞密院修國史除本官同中書門下平章事監修國史
充使七年六月罷
寇準大中祥符七年六月(案大中下原本脱祥符二字今增入)自兵部尚
書除檢校太尉同中書門下平章事充使八年四月罷
為武勝軍節度使同平章事
大中祥符八年乙夘四月壬戌王欽若陳堯叟並樞相
(原註欽若自判尚書都省知通進銀臺司兼中書門下封駁事依前吏部尚書同平章事充樞密使堯叟依前戶)
(部尚書檢校太尉同平章事充樞密使兼羣牧制置使)欽若與堯叟自祥符五年
九月並同平章事充樞密使後與堯叟同罷至是復與
堯叟並命
大中祥符八年四月壬戌寇準罷樞密使(原註自行兵部尚書依前)
(檢校太尉同平章事充武勝軍節度等使)準自大中祥符七年六月除中書
門下平章事充樞密使至是年四月罷再任樞密踰年
先是準惡三司使林特姦邪數與爭忿上謂王旦等曰
準年高屢更事朕意其必能改前非今觀所為似更甚
于疇昔旦等曰準好人懷惠又欲人畏威皆大臣所當
避而準乃以為己任此其所短也非至仁之主孰能全
之準之未為樞密也旦嘗得疾未愈上命肩輿入禁中
見于偏殿問曰卿今疾亟萬一有不諱使朕以天下付
之誰乎旦曰知臣莫若君惟明主擇之再三問不對上
曰張詠何如又問馬亮何如不對上曰試以意言之旦
強起舉笏曰以臣之愚見莫若寇準上憮然有間曰準
性剛褊更思其次旦曰他人臣所不知也遂辭退及準
為樞密使中書行事關送樞密院礙詔格準即以聞上
謂旦曰中書行事如此施之四方奚所則旦再拜謝曰
此實臣等過也中書吏既坐罰樞密院吏皇皇告準曰
中書樞密院日有相干舊例止令諸房改易不期奏白
而使宰相待罪既而樞密院有事送中書礙詔格吏得
之欣然以呈旦卻送與樞密院白準準大慙翌日謂旦
曰王同年大度如此耶旦不答旦每對上必稱準之才
而準數短之一日上謂旦曰卿雖談其美彼專道卿惡
旦曰理固然臣在相位久政事闕失必多準對陛下無
所隠益見其忠直此臣所以重準也上由是愈賢之及
準自知當罷使人私于旦求為使相旦大驚曰使相安
可求耶且吾不受私請準憾之既而上問旦準罷當何
官可為旦曰準年未三十蒙先帝擢置二府且有才望
若使相令處方面其丰采亦足為朝廷光也及制出準
入見流涕曰非陛下知臣何以至是上具道旦所以薦
準者準始愧嘆出語人曰王同年器識非準所可測也
七月(案七月即大中祥符八年七月以上文見故不復載某年攷宋史王嗣宗以是月罷副使與此書合)
戊午王嗣宗罷樞密副使(原註為天平軍節度使檢校太保)嗣宗自大
中祥符七年七月除樞密副使至是年七月罷在樞府
踰年嗣宗表求外郡故有是命後上章求退而猶欲領
郡寇準為相惡之即以為左屯衛上將軍致仕卒年七
十八歲贈侍中諡景莊
大中祥符九年正月丙辰張旻樞密副使(原註自侍衛馬軍副都指)
(揮使威塞軍節度使檢校太保遷宣徽北院使除)旻開封人事真宗于潛邸及
即位以殿前都虞候從祀東封是時盛興宫室人皆爭
奉符瑞丁謂王欽若主其事無敢議者旻毅然謂土木
之役不足以承天意是年正月遂有此除
八月甲申陳堯叟罷樞相(原註自樞密使行戶部尚書檢校太尉同平章事罷為尚)
(書右僕射)堯叟自大中祥符八年四月復為同平章事充樞
密使至是年罷再執政踰年久疾求領外任上遣閤門
使楊崇勲至第撫慰且詢其意堯叟辭意懇確乃從之
命其子齎告牒就第賜之尋命判河陽月給實俸歲賜
公使錢百萬堯叟力疾求入辭肩輿至便殿詔勿拜賜
坐又作詩餞其行卒贈侍中諡文忠堯叟偉姿貌強力
奏對明辯多任智數久典機密軍馬之籍悉能記之父
省華終左諫議大夫母馮氏性嚴毅弟堯佐景祐四年
拜同中書門下平章事堯咨舉進士第一後以儒臣易
武守仕至武信軍節度使
同日任中正樞密副使(原註自樞密直學士給事中權知開封府遷工部侍郎除)中
正字慶之曹州濟隂人
同日馬知節知樞密院事(原註自潁州防禦使知天雄軍召除檢校太尉兼宣徽南)
(院使除密案宋史宰輔表馬知節曹利用等四人同日除知樞院事在天禧元年九月此書以年月載明本)
(條下文直以同日二字起不載年月殊為闕略)曹利用任中正周起並同知樞
密院事(原註利用自檢校太傅樞密副使加檢校太尉宣徽北院使除兼羣牧制置使中正自樞密副)
(使兼刑部侍郎除起自樞密直學士右諫議大夫遷給事中除)起字萬卿淄州人
四月(案宋史宰輔表馬知節罷在天禧二年閏四月此書失載某年直書四月不言閏殊為闕略)癸
卯馬知節罷知樞密院事(原註自檢校太尉宣徽南院使罷為彰德軍節度觀察留)
(後)知節自天禧元年九月除知樞密院是年四月罷再
入樞府凡七月恩顧極厚素病足特許内朝别為一班
省其舞蹈未幾疾甚賜告上親臨其第謂之曰久不相
見思卿而來病既久乃罷為節度留京師卒贈侍中諡
正惠知節慷慨以武力智謀自喜又能好書賓友儒者
所與善必一時豪傑遇事謇謇未嘗有所顧憚天下至
今稱其直云
六月(案李燾長編曹利用知樞密院與丁謂並樞密使皆在天禧三年此六月上缺紀年)乙未曹
利用知樞密院事(原註自檢校太尉宣徽北院使同知樞密院事兼羣牧制置使除)十
二月辛卯曹利用丁謂並樞密使(原註利用自檢校太尉宣徽北院使知樞)
(密院事兼羣牧制置使除謂自吏部尚書參知政事除檢校太尉充)時輔臣以郊恩俱進
官故事嘗為宰相而除樞密使始得遷僕射乃以謂為
檢校太尉兼本官充使樞密使舊兼御史大夫自利用
始去之再入政府一年至四月拜相(原註樞密使不兼御史大夫自曹利)
(用始)
同日任中正周起並樞密院副使(原註中正自刑部侍郎同知樞密院事遷)
(兵部侍郎除起自給事中同知樞密院事遷禮部侍郎除)
天禧四年庚申正月乙丑曹瑋簽書樞密院事(原註自華州觀)
(察使鄜延路副都總管環慶秦鳳等州沿邊巡檢安撫使宣徽北院使鎮國節度觀察留後充)瑋字寳
臣樞密使彬之子李繼遷擾邊諸將數出無功太宗問
誰可任者是時彬在樞府對以瑋可任召知渭州時年
十九又知秦州秦州人立碑紀功有詔襃之至是遂有
此命
錢惟演樞密副使(原註自翰林學士刑部侍郎知制誥除案李燾長編天禧四年八月除)
(錢惟演樞副下九月周起曹瑋罷即是年九月也與宋史宰輔表合此書于錢惟演上闕載年月)
九月丙辰周起罷樞密副使(原註自禮部侍郎罷為戶部侍郎知青州)曹瑋
罷簽書樞密院事(原註自宣徽北院使鎮國軍節度使觀察留後除罷為宣徽南院使環慶)
(路馬步軍都部署)起自天禧元年九月除同知樞密院事三年
十二月遷樞密副使是年九月罷在樞府三年丁謂用
事逐寇準而以周起為黨罷知青州又降太常少卿知
光州謂得罪復禮部侍郎留守南京卒贈禮部尚書諡
安惠瑋自天禧四年正月除簽書樞密院事是年九月
罷在樞府一年寇準謫道州丁謂惡瑋不附己指為準
黨出之未幾復降為左衛大將軍容州觀察使知萊州
瑋自知宿將為謂所忌恐益為謂中即日上道從弱卒
十餘人不以弓韔矢箙自隨謂敗乃復節度使卒贈侍
中諡武穆治平中配享仁宗廟庭瑋好讀書通左氏春
秋為將幾四十年未嘗敗衄威震西鄙罝勒斯賚(案罝勒斯)
(賚原本誤作唃&KR2291;囉今改正)每聞其名以手加額而東嚮之鎮天雄
契丹使過必戒其下無敢疾驅者在渭州始置弓箭手
其所措置後皆為法云子琮之孫詩尚魯邠國大長公
主(案宋史魯國大長公主仁宗女治平四年封祁國熙寧九年改魯國此書作魯邠國攷公主未嘗封邠國)
(或即祁字之誤)琮累官至馬軍副都指揮使
張士遜天禧五年正月自樞密直學士右諫議大夫除
本官副使
任中正自大中祥符九年九月除樞密副使天禧元年
九月除同知樞密院事三年十二月除樞密副使四年
八月除參知政事是年(案宋史任中正乾興元年六月以救丁謂謫知鄆州自大中祥)
(符九年九月至是凡六年仁宗于是年二月戊午即位此書但云是年而不著乾興元年殊為闕略)六月
罷為執政凡六年事真宗五年事仁宗纔數月中正之
貶坐營救丁謂故也後復禮部尚書卒贈左僕射諡康
懿弟中師仁宗時為樞密副使
張知白乾興元年十一月自翰林學士尚書右丞除本
官副使(案宋史張知白乾興元年自尚書右丞除樞密副使此書云本官者即指樞密而言也)天
聖三年十二月拜相
李梲靖康元年正月自正奉大夫戶部尚書除本官同
知三月遷尚書右丞
唐恪靖康元年正月自正議大夫吏部尚書除本官同
知三月遷中書侍郎
种師道靖康元年正月自靖難軍節度使檢校少保河
東北路制置使除同知兼京畿河東路宣撫二月罷守
本官中太一宫使
李綱靖康元年正月自尚書右丞兼同知兼親征行營
使二月罷三月復故兼都提舉城壁守禦使四月遷知
院
許翰靖康元年三月自朝散郎御史中丞除大中大夫
同知八月罷
孟忠厚紹興十二年某月自少保鎮潼軍節度使判紹
興府除充使某月罷為福建路安撫使(案宋史宰輔表孟忠厚以紹興)
(十二年九月自護國軍節度除樞密使是年十一月罷為少傅知建康府與此互異)
石熙載太平興國四年正月自樞密直學士兵部員外
郎本官簽書院事四月遷副使(案自石熙載以下至湯思退止類紀簽書同簽)
(書發遣領院事諸職攷宋以簽書樞密院為執政其同簽書發遣領院事特以類附載)
王沔太平興國八年十一月自樞密直學士除右諫議
大夫簽書院事雍熙元年十二月除左諫議大夫三年
八月遷副使
張齊賢太平興國八年十一月樞密直學士除右諫議
大夫簽書院事雍熙元年十二月除左諫議大夫三年
七月罷為給事中
王守正端拱元年九月自内客省使除宣徽北院簽書
院事
張遜端拱二年七月自鹽鐵使除宣徽北院使簽書院
事淳化二年九月遷知院(案長編九月甲辰以樞密副使張遜知樞密院事温仲舒)
(寇準同知院事知院之名始此)
向敏中咸平三年正月以參知政事權發遣
馮拯景德元年八月自給事中同知院改工部侍郎簽
書二年四月遷參知政事
陳堯叟景德元年八月自給事中同知院改工部侍郎
二年十一月除刑部侍郎三年二月遷知院
韓崇訓景德三年二月自樞密都承旨除檢校太傅簽
書四年八月罷為齊州防禦使
馬知節景德三年二月自樞密都承旨除檢校太保簽
書大中祥符元年十一月除檢校太傅四年四月除宣
徽北院使五年九月遷副使(案長編景德三年二月王欽若為尚書左丞簽樞密)
(院事陳堯叟知院事韓崇訓馬知節並簽書院事四人同日視事此書前已載欽若大中祥符五年與陳堯叟)
(並知院事八年復與堯叟並樞相而此處自石熙載簽書院事以下並記簽書院事及同簽書發遣領院事諸)
(人姓名及除罷年月獨不載王欽若簽院事似有闕佚)
向敏中大中祥符七年以宰相權發遣
曹瑋天禧四年正月自華州觀察使鎮國軍節度觀察
留後除宣徽北院使簽書九月罷為宣徽南院使環慶
路馬步軍都部署
王德用明道二年四月自侍衛步軍副指揮使福州觀
察使除檢校太保同簽書十一月遷副使
郭逵治平三年四月自容州觀察使檢校太保除同簽
書九月安撫陕西四年正月加靖難軍節度使四月還
自陜西九月罷為宣徽南院使判鄆州
曾孝寬熙寧八年十二月自龍圖閣學士起居舍人樞
密都承旨除樞密直學士同簽書元豐元年丁父憂
趙瞻元祐三年四月自中散大夫戶部侍郎除樞密院
直學士本官簽書四年六月遷同知院
王嵓叟元祐六年二月自龍圖閣待制權開封府除樞
密學士簽書七年五月罷為端明殿學士知鄭州
劉奉世元祐七年五月自朝請郎寳文閣待制除樞密
直學士本官簽書紹聖元年五月罷為端明殿學士知
成德軍
童貫政和六年二月自少保護國軍節度使陜西河東
路宣撫使簽書五月除檢校少傅威武節度使權領院
事十二月除檢校少師寧江軍節度使領院事重和元
年八月除太保河中節度使宣和元年八月除太保山
南東道節度使二年十二月加劒南西川節度使三年
八月除太師封楚國公四年七月以太師改豫國公致
仕
鄭居中宣和二年十二月自少傅威武軍節度使中太
一宫使權領院事三年五月落權字六年六月除太保
威勝軍節度使燕國公致仕
童貫宣和四年五月落致仕前太師進封徐國公領院
事陜西河北路宣撫使七年封廣陽郡王靖康元年二
月責授左衛上將軍致仕
蔡攸宣和六年六月自少師安遠軍節度使寳籙宫使
侍讀河東北路宣撫使除前少師領院事七年除太保
燕國公靖康元年責大中大夫提舉亳州明道宫
耿南仲宣和七年二月自徽猷閣學士朝散郎太子詹
事除資政殿學士簽書靖康元年遷尚書左丞
路允迪靖康元年正月自朝散郎兵部尚書除資政殿
學士簽書二月使河東建炎元年罷為資政殿學士提
舉南京鴻慶宫
宇文虚中靖康元年二月自資政殿學士中大夫除本
官簽書其月改資政殿學士四月罷落職
李回靖康元年八月自朝議大夫御史中丞除延康殿
學士簽書十一月罷提舉萬壽觀
曹輔靖康元年十一月自承議郎御史中丞除延康殿
學士簽書建炎元年五月卒
張叔夜靖康元年閏十一月自延康殿學士南道都總
管除簽書建炎元年四月扈從北狩
路允迪建炎三年二月自資政殿學士提舉洞霄宫除
本官簽書四月罷為資政殿學士提舉醴泉觀兼侍讀
吕頤浩建炎三年自大中大夫吏部尚書除資政殿學
士同簽書江淮兩浙制置使四月拜相
王淵建炎三年自嚮德軍節度使御營都統制除本官
簽書四月遇害
李邴建炎三年三月自翰林學士承旨(案宋史建炎三年李邴自翰林)
(學士知制誥除簽書此書作承旨與宋史互異)朝奉郎除端明殿學士本官同
簽書四月遷尚書右丞
鄭㲄建炎三年二月自朝散郎御史中丞除端明殿學
士同簽書四月落同字七月卒
滕康建炎三年五月自翰林學士承旨朝散郎除端明
殿學士簽書七月除資政殿學士同權三省樞密院從
隆祐太后幸洪州
周望建炎三年七月自朝奉大夫兵部尚書除端明殿
學士同簽書九月宣撫荆湖江浙十二月遷同知
張守建炎三年七月自翰林學士承旨朝奉郎除端明
殿學士同簽書四年四月遷參知政事(案宋史張守自翰林學士知制)
(誥同簽書在九月參知政事在四年五月此書作承旨除同簽書在七月參政在四月與宋史互異)
趙鼎建炎四年五月自翰林學士承旨朝奉大夫除端
明殿學士簽書十一月罷提舉洞霄宫(案宋史趙鼎自翰林學士承旨)
(除端明殿學士簽書十一月罷提舉洞霄宫原本學士下脱簽書十一月罷六字今據宋史增入)
富直柔建炎四年十一月自奉議郎御史中丞除端明
殿學士朝奉郎簽書紹興元年遷同知
權邦彥紹興二年五月朝議大夫兵部尚書除端明殿
學士簽書八月兼權參知政事三年二月卒
徐俯紹興三年二月自翰林學士承旨中大夫除端明
殿學士簽書四年五月罷(案宋史徐俯以紹興四年四月罷簽事此作五月與宋史)
(互異)提舉洞霄宫
韓肖胄紹興三年七月自中大夫吏部侍郎除端明殿
學士同簽書充大金軍前通問使四年五月罷知温州
(案宋史韓肖胄同簽書在紹興三年五月此作七月罷在四年正月此作五月與宋史互異)
胡松年紹興四年七月自朝奉大夫吏部尚書除端明
殿學士簽書遷罷年月闕(案宋史胡松年罷簽書在紹興五年閏二月)
折彥質紹興六年二月自朝議大夫兵部尚書除端明
殿學士簽書兼權參知政事十二月罷提舉洞霄宫
韓肖胄紹興八年十二月自端明殿學士知常州除本
職簽書使大金十年使還罷知紹興府
王倫紹興八年十二月自龍圖閣學士除端明殿學士
同簽書其月罷以本官職留守東京
樓炤紹興九年三月自翰林學士承旨朝奉郎知制誥
除端明殿學士簽書十年六月丁母憂
何鑄紹興十年六月自御史中丞朝奉郎除端明殿學
士簽書尋出使(案宋史何鑄以紹興十一年十一月除簽書遂出使金此作十年六月與宋史)
(互異)十二年五月使還七月兼權參知政事八月罷提舉
江州太平觀
程克俊紹興十二年自翰林學士承旨朝奉郎除端明
殿學士簽書兼權參知政事十三年二月罷兼權七月
罷提舉江州太平觀
樓炤紹興十四年二月自資政殿學士知紹興府移知
建康府過闕以本官簽書兼權參知政事四月罷提舉
江州太平觀
李文會紹興十四年五月自奉議郎御史中丞除端明
殿學士本官簽書兼權參知政事十一月罷(案宋史李文會罷簽)
(書在十二月此作十一月與宋史互異)落職奉議郎提舉江州太平觀
楊愿紹興十四年十一月自通直郎御史中丞除端明
殿學士朝奉郎簽書兼權參知政事十五年罷(案宋史楊愿除)
(簽書在十二月此作十一月與宋史互異罷在十五年十月此失載某月)提舉江州太平觀
李若谷紹興十五年九月自敷文閣直學士朝議大夫
樞密都承旨除端明殿學士簽書(案宋史李若谷除簽書在紹興十五年十)
(月此作九月與宋史互異)十七年正月遷參知政事
何若紹興十七年正月自奉議郎御史中丞除端明殿
學士朝奉郎簽書三月罷提舉江州太平興國宫
詹大方紹興十八年八月自朝奉郎工部尚書除端明
殿學士本官簽書兼權參知政事十一月卒(案宋史詹大方以紹)
(興十八年九月卒以余堯弼代之即在是年十月此俱作十一月與宋史互異)
余堯弼紹興十八年十一月自朝散郎御史中丞除端
明殿學士本官簽書兼權參知政事二十年三月遷參
知政事
巫伋紹興二十年三月自朝奉郎給事中除端明殿學
士本官簽書兼權參知政事二十一年四月使大金為
祈請使是歲還仍兼權參知政事二十二年二月罷落
職(案巫伋除簽書在紹興二十年二月此作三月罷在二十二年四月此作二月與宋史互異)提舉
太平興國宫
章夏紹興二十二年四月自朝散郎諫議大夫除端明
殿學士本官簽書兼權參知政事十月罷落職提舉太
平興國宫
宋樸紹興二十二年十月自奉議郎御史中丞除端明
殿學士朝奉郎簽書兼權參知政事二十三年十月罷
落職提舉太平興國宫
史才紹興二十三年十月自朝奉郎諫議大夫除端明
殿學士本官簽書兼權參知政事二十四年六月罷落
職提舉太平興國宫
魏師遜紹興二十四年自奉議郎御史中丞除端明殿
學士朝奉郎簽書參知政事十一月罷提舉太平興國
宫
鄭仲熊紹興二十四年十二月自承議郎諫議大夫除
端明殿學士朝奉郎簽書二十五年四月兼權參知政
事五月罷落職提舉太平興國宫
湯思退紹興二十五年五月自承議郎禮部侍郎直學
士院除端明殿學士朝奉郎簽書兼權參知政事八月
罷
蔡懋宣和六年九月自朝議大夫開封尹除中大夫同
知靖康元年遷尚書左丞(案自蔡懋以下至張慤皆紀宣和以後尚書左右丞諸人)
(姓名及除罷年月而自宣和六年以前皆闕)
葉夢得字少藴蘇州吳縣人官至尚書左丞在鎮以其
子模將數千人守馬家渡金人果使叛將酈瓊將輕兵
來襲見有備乃去時以屯兵衆歲費米八十萬斛錢八
百萬緡𣙜貨務所入不足以贍且命夢得兼總四路漕
運時江淮多難甚賴之以勞進觀文殿學士
蔡仲熊濟陽人好學博聞執經議論往往與時宰不合
亦不改操求同歴年方至尚書右丞當時憾其不遇
王璠以尚書右丞為京兆尹自李諒後政條隳弛姦豪
寖不戢璠頗修舉政治有名進左丞
王安中字履道號初寮道人宣和中為翰林學士遷尚
書右丞安中文學稱于時靖康中坐累謫象州館于謝
氏之扶疎堂又建炎間貶道州司戶避寇寓臨賀有和
李師中布水寺詩及稽古閣墨蹟
李綱為尚書右丞上欲親征命綱為東京留守以李梲
副之時宇文粹中扈從東幸綱建議守城罷親征辛未
上登宣德門親勞問將士命李綱吳敏撰數十語示金
人犯順欲危宗社決策固守各令勉勵之意俾閤下官
宣讀一句將士聲喏須臾六軍皆感泣于是固守之議
始決乃以綱為親軍行營使二月罷後三日士庶伏闕
言綱不當罷復除尚書右丞都大提舉京城四壁守禦
使
張慤建炎元年六月自中大夫戶部尚書除本官同知
至十一月遷尚書右丞
忻州地震災異數見時陳堯佐與王隨同在相位諫官
論政事錯繆由宰相不得人堯佐亦先自援漢故事數
上章請行策免下制曰適因災異繼有奏陳慮煩宰制
之勤宜錫都俞之命從優禮云
曾布與韓忠彥同輔政忠彥既罷相而布亦力請去位
乃有是命未幾臣僚論列布與宦官閻守懃等相交結
使門人李士京通道密語暨陛下發揮睿斷斥逐守懃
是時布在公堂忽覺驚駭失色曰昨日見李士京來不
言及今日何遽如此又聞金山登雲門外下鼻唐地嘗
有讖記遂諷金山寺僧獻其地又以常住地不可買遂
面欺乞令潤州估價買之王防獻賄于其子紓納妾以
事之布亦薦用朱彥任府界提點日朝廷便錢往京西
紓與布之婿吳則禮攬客人便錢所得息錢甚多彥以
此速進陛下深察其奸終以必去而不疑可謂有人主
之英斷矣及其既去則譽以美詞寵以要職罪狀未著
天下惘然于是落職提舉亳州明道宫太平州居住又
責授賀州别駕衡州安置二年又責授廉州司戶參軍
(案前條不著年月此條首云乃有是命末云二年又責授則原本必有元年罷相之文而傳寫脱去且陳堯佐)
(王隨罷相在景祐五年三月韓忠彥曾布罷相在崇寧元年五月乃錯置建炎後皆由傳寫淆亂)
興化軍仙遊人陳瓘因朝會見蔡京視日久而不瞬嘗
以語人曰京之精神如此他日必貴然矜其稟賦敢敵
太陽吾恐此人得志必擅私逞欲無君自肆矣尋居諫
省遂攻其惡京聞瓘言因所親以自解且致情懇而以
甘言啖瓘瓘使答之曰杜詩所謂射人先射馬擒賊必
擒王不得自已也于是攻之愈力草四章將上會聞隔
對不得見乃悉繳而奏之(案宋史瓘以論皇太后預政因罷監揚州糧料院瓘出都)
(門繳四章上之與此互異)其奏曰紹聖之初哲宗之意本無適莫章
惇雖挾功自恣然其初猶有兼取元祐之意京自成都
而來與其弟卞共毁宣仁共欺哲宗京之得售其說自
役法始從大改役法以後事事無不大改兄弟同朝塤
篪相和無有一事不如其意當此之時不以所聞神考
聖訓告于哲宗至于今日然後引所自書實錄以為證
驗倡為不經之論而欲遷神考于西宫其為矯誣可謂
明矣京以矯誣之筆妄增實錄之事以矯誣之舌偽造
神考之訓朝廷用矯誣之言而輕改宗廟信矯誣之說
而力沮言者臣恐自此矯誣之人無復忌憚矣今朝廷
大政又皆委曲遷就而為一京之地公議洶洶人不敢
言京當紹聖之初與其弟卞俱在朝廷導贊章惇共作
威福卞則隂為謀畫惇則果斷力行且謀且行者京也
哲宗篤于繼述一于委任事無大小信惇不疑卞于此
時假繼述之說以主私史惇于此時因委任之篤自明
己功京則盛推安石之聖過于神考以合其弟又推定
策之功毁蔑宣仁以合章惇惇之矜伐京為有助卞之
乖悖京實贊之當此之時言官常安民屢攻其罪京與
惇卞共怒安民協力排陷斥為姦黨而孫諤董敦逸陳
次升亦因論京相繼黜逐哲宗晚得鄒浩不由進擬寘
之言路浩能㤀身徇國京又因其得罪從而擠毁是以
七年之間五害言者凡所施行得以自恣遂使當時之
所行皆為今日之所改卞之尊紹王氏知有安石豈知
有神考知有金陵豈知有京師絶滅史學一似王衍重
南輕北分裂有萌臣之痛心默憂非一日也陛下融會
南北去卞不疑然而京尚未去人實憂之兄弟一心皆
為國害一去一留失政刑矣熙寧之末王安石呂惠卿
紛爭以後天下之士分為兩黨神宗患之于是自安石
既退惠卿既出之後不復用此兩人而兩門之士則皆
兼取而竝用之也當時天下之士初有王黨吕黨而朋
黨之禍終不及于朝廷者用此術耳自京卞用事以來
牢籠薦引天下之士處要路得美官者不下數百千人
其間才智藝能之士可用之人誠不為少若京去朝廷
則私門之士數百千人者皆為朝廷之用矣京在朝廷
則皆蔡氏之黨也然則消黨之術惟在去京而己國家
内外無事一百四十年矣至于保養隂邪必成心腹之
患瓘又論哲宗實錄不當止以蔡京兼修疏奏上甚感
其言密賜瓘黃金百兩(案宋史瓘以上書明宣仁誣謗事賜黃金百兩后亦令勿遽去)
(畀十僧牒為行裝改無為軍與此所載詳略互異)上謂輔臣曰瓘言事極不可
得暫貶亦不久前日遣人以金百兩賜之瓘受賜泣下
布曰陛下待遇如此宜其感泣也元符三年十月京遂
以翰林學士承旨出知永興軍至是除尚書左丞京執
政凡二月而相
王黼上章乞骸骨曰陛下用臣不為不盡任臣不為不
專緣臣薄祜取戾隂陽内積憂虞外傷疲弊捫心自悼
弔影興嗟獲戾天人莫之可逭儻許盡還印綬退即里
居脱身于風波洶湧之中收功于桑榆衰蹇之域人非
鬼責少緩顛隮永言此恩是為終惠詔依所乞守本官
致仕應得恩禮朝謁人從等並依蔡京例仍給節度使
俸從優禮也黼當國之久專權稔惡中外畏之無敢言
者及是太上皇覺悟罷其政事天下稱快
宋朝事實卷十
