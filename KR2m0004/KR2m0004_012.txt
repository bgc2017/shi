宋朝事實卷十二
宋李攸撰
儀注二
國初因唐與五代之制文武官每日赴文明殿(原註即文德殿)
正衙常參宰相一人押班五日起居即崇德長春二殿
(原註崇德即紫宸長春即垂拱)中書門下為班首其長春殿常朝則内
侍省都知押班率内供奉官以下并寄班等先起居次
客省閤門使以下(原註呈進目者)次三班使臣(原註節度觀察防禦團練刺史)
(等子弟充供奉官侍禁殿直有旨令預内朝起居者)次内殿當直諸班(原註殿前指揮使左)
(右班都虞候内殿直散員散指揮散都頭金鎗班等)次長入祗候東西班殿侍次
御前忠佐次殿前都指揮使率軍校至副指揮次駙馬
都尉(原註任刺史以上者綴本班)次諸王府僚次殿前都軍使都頭
次皇親將軍以下至殿直次行門指揮使率行門起居
(原註以上並内侍贊喝)如傳宣前殿不坐即宰相樞密使文明殿
學士三司使翰林樞密直學士中書舍人三司副使知
起居注皇城内監庫藏朝宫諸司使副内殿崇班供奉
官侍禁殿直翰林醫官待詔等同班入次親王次侍衛
親軍馬步軍都指揮使率軍校至副都指揮使次使相
次節度使次統軍次兩使留後觀察使次防禦團練使
刺史次侍衛馬軍步軍使都頭起居畢見謝班入如御
崇德殿即樞密使以下先就班俟升坐(原註諸司使副以下至殿直分)
(東西對立餘皆北向)宰相參知政事最後入(原註以上並閤門贊喝)日止再
拜朔望及三日假即樞密使以下皆舞蹈
建隆三年三月重定合班儀升六曹侍郎在給事舍人
之上郎中在補闕之上員外郎在拾遺之上節使在六
曹侍郎之上中書侍郎之下故事京兆省官為侍從班
五品押南省四品六品押南省五品節使在諸司三品
之下至是改焉(案文獻通考載合班圖于朝儀後可與此互證)十月賜文武常
參官冬服累朝止賜將相翰林學士諸軍大使至是太
祖曰冬服不及百官甚無謂也故賜之
乾德元年閏十二月詔一品致仕官曾帶同平章事者
每遇朝會宜綴中書門下班是時太子太師致仕侯益
等來陪祀故有是詔
淳化二年十二月太宗御文德殿羣臣入閤禮畢賜百
官廊下飱唐制朔望天子御宣政殿受百官起居諸司
奏事仗衛如式敬宗始于紫宸為入閤之儀五代以來
禮容多闕至是始復舊
三年正月太宗御朝元殿受賀禮畢改服通天冠絳紗
袍升殿羣臣上壽國朝以來元正冬至朝賀御正殿即
以退御大明殿羣臣常服上夀奏教坊樂至是始約開
元禮皆以法服設宫懸萬舞酒三行而罷
大宴羣臣于廣德殿分設宰相使相三師三公參知政
事東宫三師僕射學士御史大夫中丞三少尚書常侍
賓客太常宗正卿丞郎給事諫舍節度兩使留後觀察
防禦團練刺史上將軍都指揮使坐于殿上文武四品
以上知雜御史郎中郎將禁軍都虞候坐于朵殿餘升
朝官諸軍頭都頭以上諸蕃進奉使諸道進奉軍將以
上分坐于兩廊宰相使相坐以繡墩(原註曲宴行幸用杌子)參知
政事以下用二蒲墩花毬(原註曲宴樞密使副使並同案花毬宋史禮志作罽毯)
軍都指揮使以上用一蒲墩自朵殿而下皆緋緣氈條
席殿上器用金餘以銀其日樞密使以下先起居訖當
侍立者升殿宰相率百官入宣徽閤門通唱致詞訖宰
相升殿進酒各就坐酒九行每上舉酒羣臣立侍次宰
相次百官舉酒或傳旨命釂即皆搢笏起飲再拜(原註曲宴)
(多令不拜)或上壽朝會止令滿酌不勸中飲更衣賜花有差
宴訖舞蹈拜謝而出太平興國後止設春宴雍熙三年
後常以暮春召近臣賞花釣魚于苑中三館之職皆預
淳化四年令京官兼館職者並預大宴咸平三年始備
設春秋大宴五年十二月詔凡内宴宗正卿令升殿坐
班次依合班儀又以翰林學士梁灝請春秋大宴小宴
賞花行幸次為四圖頒下閤門遵守(案宋史禮志春秋季仲及聖節郊祀)
(藉田禮畢廵幸還京凡國有大慶皆大宴天聖後大宴率于集英殿次宴紫宸殿小宴垂拱殿若特旨則不拘)
(常制)天禧四年從集賢院祖士衡言大宴將更衣羣臣下
殿然後更衣更衣後再坐則羣臣班于殿庭候上升坐
起居謝賜花再拜升殿(案文獻通考有大慶殿再坐上壽立班圖)
初入面西躬候通銜位姓名訖引當殿贊喝兩拜搢笏
舞蹈三拜不起奏聖躬萬福喏贊又再拜喝祗候出如
喝有敕賜酒食更兩拜搢笏舞蹈三拜訖祗候差遣見
引當殿立躬喝兩拜隨拜山呼奏聖躬萬福喏喝祗候
平身立俟喝謝恩兩拜隨拜山呼(案此條不著某年所定某處儀注與文獻)
(通考宋史禮志所載常朝起居入閤賜宴諸儀互有異同疑原本尚詳傳寫闕之)
唐王及善曰中書令可一日不見天子乎太祖開寶九
年以中外無事始詔旬假日不坐然其日輔臣猶對于
後殿問聖體而退至道三年三月二十九日旬假是日
太宗猶對輔臣至夕帝崩李南陽永熙挽詞曰朝憑玉
几言猶在夜啓金縢事已非時稱佳作至真宗朝旬假
輔臣始不入寳元中西事方興假日視事慶歷初乃如
舊
諸蕃入朝皇朝之制西北蕃部及契丹高麗東南蠻西
南夷及諸外蕃國来貢者並對于崇德殿契丹使捧書
函入殿庭北向鞠躬閤門使降受升殿以進内侍都知
受而啓之通事舍人導使者升殿代其主跪問聖躬上
令内侍都知報問之皆通事傳譯畢乃降階西向通名
起居舞蹈賜冠帶器幣鞌勒馬上親宴其使于内殿他
國使或止就長春殿皆于殿庭北向跪奉表函通事舍
人受以進南蠻東夷西南夷海外蕃國西北蕃部對訖
復引對于崇政殿(案宋史禮志凡外國使至及君長來朝皆宴于内殿開寳八年宴契丹使)
(于長春殿太平興國三年宴契丹使諸國蕃客于崇德殿以契丹使來賀故也景德澶淵會盟以來始定儀注)
(引對于崇德殿宴使于長春殿至政和五禮新儀則朝見賜宴朝辭皆于紫宸殿假日皆于崇政殿諸國不及)
(也此書所載蓋據宋初之制)有善本國歌舞者令奏之契丹高麗交
阯使歸赴内朝奉辭皆于崇德殿其契丹使召升殿授
書他國書皆有司付之其賜物有差真宗景德後契丹
請盟每使至遣官為接伴館伴使副使舍于都亭驛班
在上將軍之下宴賜加等餘蕃使分館諸驛高麗使至
遣閤門祗候接送直館一員館伴宴餞亦命近臣諸蕃
夷奉朝貢四十三國(原註契丹夏州歲遣使入貢已載本門)高麗國(原註漢玄)
(菟郡國境南北一千五百里東西三千里)定安(原註馬韓之種為契丹所攻餘衆保于西部稱定安國)
(案西部文獻通考作西鄙)女真(原註渤海之别種本駕姓)日本(原註倭奴國也以近日所出故改稱)
交阯(原註本南越之地交州總管也後改安南都護府)溪洞諸蠻(原註隋置辰州唐置錦州)
(巫州欽州皆唐末蠻酋分據其地自置偽刺史建隆以後溪洞諸蠻皆歸順乞内附朝廷悉命其酋長為刺史)
南丹州(原註溪洞别種與宜州接)撫水州(原註在宜州南有縣四曰撫水曰京水曰多逢曰古)
(勞唐隸黔南)西南蕃(原註漢牂牁郡地唐置費珍莊琰播郎牂夷等州)卭部州蠻(原註)
(漢越嶲郡由黎州十一程至部落)黎州山前山後蠻(原註西南夷之别種其酋長號都鬼)
(主黎州南行七日而至其地又一程至巂州又二程至建昌又千里至雲南)雅州蠻(原註西南夷别)
(種)風琶蠻(原註在建昌城之上)占城(原註在中國西南北至廣州便風半月程至兩浙一月程)
三佛齊(原註南蠻之别種與占城為鄰)闍婆(原註國在南海中)勃泥(原註在中國之西南)
(大海中)注輦(原註其國水行至廣州約四十一萬一千四百里)蒲端(原註國在海上與占城接)
丹流眉(原註國在海上水路東北至廣州一百三十五程)天竺(原註舊名身毒赤白摩伽陁又)
(曰婆羅門)大食(原註本波斯之别種)于闐(原註國在京師之西九千九百餘里西南帶葱嶺與婆羅)
(門接相去三千餘里東接吐蕃西北至疏勒二千餘里)龜兹(原註回鶻之别種)高昌(原註漢車)
(師前王之地其國有高昌城取其地勢高敞人民昌盛以為名)回鶻(原註匈奴之別裔國在西北婆羅陵)
(水上後魏號鐡勒唐初號特勒)吐蕃(原註本漢西戎之地或云南涼秃髮利鹿孤後以秃髮為國號語訛)
(吐蕃族帳分處各有首領内屬者為熟戶)党項(原註古析支之地漢西羌之别種部落分處各有首領内)
(屬者為熟戶)西涼府(原註西涼即涼州也唐末陷河西之地雖為吐蕃所隔然其地亦自置牧守東)
(至靈武千里西北去至甘州五百里)沙州(原註瓜沙二州本漢燉煌故地)達靼(原註東方靺羯之别)
(部音訛謂之達靼)罝勒斯賚(原註吐蕃餘種)董戩(原註罝勒斯賚之子為會州刺史)層
檀(原註國與占城大食相近)勿廵(原註南海上小國大中祥符中其國主蒲加心烏皇遣使來貢)伊
州(案原本闕註龐元英文昌雜錄謂即漢之伊吾郡)賓同隴(原註海南小國其王室利波庶税至)
(道中來朝貢今不具到)甘州(原註甘州回鶻可汗舊隸沙州歸義軍)西州(案自此以下五國原)
(本俱闕註文昌雜錄謂西州本高昌國漢車師前王之地貞觀中平其地為西州)大食陁羅離
慈(案文昌雜錄作陁羅離宋史大食國傳作陁婆離俱無慈字)大食俞和盧地(案文昌雜)
(錄誤以俞盧和地為南荒之國考宋史謂大食國人入貢路由沙州涉夏國抵秦州天聖元年恐為西人鈔略)
(乃詔自今取海路由廣州至京師其國部屬各異名故有勿廵有陁婆□有俞盧和地有麻囉䟦等國然皆冠)
(以大食則其為西方之國無疑)大理國(案范成大桂海虞衡志曰大理南詔國也本唐小夷自皮邏諾)
(併五詔為一受冊封雲南王至異牟尋封南詔王後自稱大禮國今其與中國接乃稱大理國與唐史禮理字)
(異未詳所始)西天大食國(案文獻通考宋史俱不著西天之稱惟于熙寧六年載都蕃首蒲陁)
(婆利慈表奉貢物事據此書後篇所記是年西天大食國來朝疑係一事附註備考)
日本淳化二年貢方物太平興國九年獻銅鈴磬景德
元年來朝大中祥符二年來朝熙寧五年來朝元豐元
年來朝
交阯開寳元年八月來貢方物太平興國二年五年七
年八年來貢方物雍熙二年貢方物三年貢金器牙犀
端拱元年貢方物淳化元年貢龍鳳椅子傘握子五年
貢方物至道三年貢七寳交椅方物咸平元年獻馴象
四年貢馴犀象景德元年遣其子明提來貢四年遣其
弟明昶來貢乞賜九經佛經大中祥符二年貢馴犀三
年五年七年貢方物天禧三年遣弟鶴來貢方物熙寧
二年六年貢方物元豐元年貢方物
溪洞諸蠻逐年同天節端午貢方物
南丹州開寳七年貢銀器馬九年求賜牌印太平興國
五年貢銀淳化元年遣其子來貢銀五年貢方物
撫水州咸平四年正月貢方物三年十一月十二月又
來朝天禧元年貢方物
西南蕃乾德四年五年六年貢方物開寳二年貢方物
八年貢馬太平興國三年貢方物五年貢馬雍熙二年
八年貢方物九年貢馬淳化元年遣其弟漢興來朝三
年貢方物馬至道元年貢方物咸平元年貢方物二年
五年貢馬景德元年貢方物大中祥符二年貢賀東封
馬六年八年九年貢方物天禧四年貢方物天聖四年
貢方物康定元年貢馬熙寧三年貢方物六年四次貢
方物十年貢方物
卭部州蠻開寳二年貢方物太平興國四年貢方物雍
熙二年貢馬端拱二年貢御馬淳化二年貢方物馬至
道三年遣其子來朝賀咸平二年五年貢方物景德二
年貢象牙大中祥符元年貢馬景祐四年貢方物
黎州山前山後兩林蠻開寳二年八年貢方物太平興
國二年四年貢馬雍熙二年貢方物端拱二年貢馬淳
化元年貢方物大中祥符元年貢方物天禧二年貢方
物
雅州蠻太平興國二年貢方物大中祥符二年貢馬犎
牛三年貢方物馬
風琶蠻咸平元年貢馬景德二年貢犀角犎牛青羊
占城建隆元年貢方物二年來朝三年貢方物乾德四
年三月九月貢方物五年貢方物開寶二年貢馴象牙
四年貢方物六年四月貢方物七年九月貢方物太平
興國二年三年四年七年貢方物八年貢馴象淳化元
年貢馴犀三年貢方物至道元年三年貢方物咸平二
年來朝景德元年二年四年貢方物大中祥符元年三
年四年七年八年二月五月貢方物天禧二年貢方物
天聖八年貢方物熙寧元年九月貢方物元豐元年貢
方物
三佛齊建隆元年二年三年三月十一月貢方物開寶
四年五年貢方物七年貢象牙八年貢方物太平興國
五年八年貢方物雍熙二年貢方物端拱二年貢方物
淳化元年貢方物咸平六年貢方物大中祥符元年貢
方物天禧元年貢方物天聖六年貢方物
闍婆淳化三年貢方物
勃泥太平興國二年貢方物
注輦大中祥符八年貢方物天禧四年貢方物明道二
年貢真珠等熙寧十年貢方物
蒲端咸平六年貢方物景德元年四年貢方物大中祥
符四年貢方物
丹流眉咸平四年貢方物
天竺乾德三年貢舍利開寶五年貢舍利八年貢方物
太平興國三年貢舍利五年貢香藥七年貢佛頂印八
年貢經犀角淳化二年貢舍利至道元年貢佛頂骨三
年貢梵夾咸平元年四月來朝二年貢梵夾四年四月
來朝七月貢梵夾舍利六年貢方物景德元年貢舍利
二年貢梵夾菩提葉大中祥符三年貢金剛坐四年正
月貢金剛坐六年貢梵夾經佛骨舍利七年貢梵經九
年二月貢佛骨舍利四月五月來朝天禧三年四年貢
梵經天聖二年貢梵經
大食開寳元年四年六年七年八年九年貢方物太平
興國二年四年貢方物雍熙元年貢花錦淳化五年貢
方物至道元年貢龍腦三年貢方物咸平二年閏三月
六月三年六年貢方物景德元年二年四年貢方物大
中祥符元年貢玉圭九年貢方物天禧三年貢方物熙
寧三年貢方物
于闐建隆二年貢玉圭乾德三年来朝四年遣其子德
從來朝貢方物大中祥符二年貢方物天聖二年貢玉
圭玉帶方物嘉祐八年貢方物熙寧四年六年十年貢
方物元豐元年貢方物
龜兹太平興國九年貢方物咸平四年貢玉馬六年六
月十一日貢方物景德元年五月六月貢方物大中祥
符三年貢乳香六年貢方物天禧元年貢玉馬香藥四
年貢大尾白羊天聖二年貢槖駞馬玉三年七年九年
貢方物景祐四年貢方物熙寧五年貢方物
高昌建隆三年貢方物乾德三年貢佛牙琉璃器太平
興國六年八年九年貢方物景德元年貢玉馬等
回鶻建隆二年三年貢方物乾德二年貢方物三年四
月貢馬駞十二月貢馬玉開寶三年貢駞馬太平興國
五年貢方物雍熙四年貢鍮石至道二年貢方物咸平
元年三年貢方物景德元年九月貢方物閠九月貢戰
馬四年貢方物大中祥符元年四月來朝三年四年貢
方物五年五月八月貢寳貨橐駞馬六年貢御馬八年
十一月貢方物九年十二月貢馬玉天禧三年四年三
月十二月貢方物天聖元年二年三年貢方物馬熙寧
七年貢方物
吐蕃建隆二年貢橐駞馬三年獻伏羌地太平興國八
年貢馬九年貢羊馬淳化二年獻山林田畝五年貢馬
咸平三年貢犛牛六年貢馬景德元年貢馬又三月來
朝三年貢方物大中祥符元年三年五年貢馬八年二
月貢馬十月貢方物九年三月貢馬四月來朝天聖二
年貢馬
党項建隆二年來朝淳化四年三月十二月來貢馬五
年遣其子朝貢至道三年貢馬咸平元年三月十月來
朝七月貢馬二年來朝貢四年貢馬五年四月十二月
來朝貢六年貢馬景德二年貢馬三年貢方物大中祥
符二年四月貢方物
西涼府淳化二年貢方物五年貢馬至道元年二年貢
馬咸平元年貢馬二千匹五年貢馬五千匹十二月貢
方物六年四月貢方物八月貢馬景德元年貢六谷馬
三千匹二年四月貢馬三年五月貢方物六月十二月
又貢馬四年五月來朝十二月貢方物大中祥符元年
貢馬二年二月貢方物十一月貢馬四年三月十月貢
方物五年其子來貢馬七年四月十一月貢方物八年
五月十月貢馬來朝天聖四年貢馬
沙州建隆二年貢玉鞍太平興國五年三月貢玉圭八
年貢方物淳化二年貢良玉舍利至道元年三月五月
貢方物咸平二年貢玉團五年貢方物景德元年貢玉
馬四年貢玉印天聖元年貢乳香皇祐三年貢方物
達靼乾德四年貢方物開寳二年貢方物太平興國六
年八年貢方物
罝勒斯賚大中祥符八年九年來貢馬天禧三年貢馬
景祐四年貢方物寳元二年貢方物慶歷四年六年七
年貢方物皇祐元年貢方物至和元年貢方物嘉祐三
年四年貢方物治平元年貢方物
董戩熙寧三年十年貢方物元豐二年貢方物
層檀熙寧四年貢方物
勿巡大中祥符四年貢方物熙寧五年貢方物
賓同隴至道二年貢方物
甘州天聖三年貢方物
西州皇祐二年來朝
大食陁婆離慈熙寧三年貢方物
大食俞盧和地熙寧六年貢方物
西天大食國熙寧六年來朝
大理國熙寧九年貢馬
宋朝事實卷十二
