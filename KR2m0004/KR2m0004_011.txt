宋朝事實卷十一
宋李攸撰
儀注一
太祖乾德元年將有事于南郊為壇于城南南薰門外
徑五丈高九尺四成(案四成原本誤作四出攷宋史禮志壇舊制四成一成二十丈再成)
(十五丈三成十丈四成五丈成高八尺一寸此書言徑五丈指一成而言徑為五丈則四圍為二十丈然不及)
(宋史之詳又高九尺與宋史言八尺一寸者不合附註備攷)帝致齋于便殿屏葷茹
前一日上服衮冕備大駕鹵簿宿齋于青城上御青城
門觀奏嚴夜設警場用鼓吹一千二百七十五人奏嚴
用金鉦大角大鼓樂用大小横吹觱篥笳笛角手歌六
州十二時每更三奏之
導引二首和調玉燭睿化著鴻明緹管一陽生郊禋
盛禮燔柴畢旋軫鳳皇城森羅儀衛振華纓載路溢歡
聲皇圖大業超前古垂象泰階平歲時豐衍九土樂
升平當寰海澄清道高堯舜垂衣治日月竝文明嘉禾
甘露登歌薦雲物煥祥經兢兢夕惕持謙德未許禪云
亭
六州嚴夜警銅史漏遲遲清禁肅森陛戟羽衛儼皇
闈角聲厲鉦鼓收宜金管成雅奏逐次逶迤薦蒼璧郊
祀神祇屬景運純熙京坻豐衍羣材樂育諸侯述職盛
德服蠻夷(原註和聲)殊祥萃九苞丹鳳來儀為膏露降和氣
洽三秀煥靈芝鴻猷播史冊相輝張四維卜世永固丕
基敷玄化蕩蕩無為合堯舜文思混并寰宇休牛歸馬
咸偃革蹈詠慶昌期
十二時承寳運馴致隆平鴻慶被寰瀛時清俗阜治
定功成遐邇詠由庚儼郊祀文物聲明天正星拱奉嚴
蹕布羽儀簪纓宸心虔潔明德播惟馨動蒼冥神降享
精誠(原註和聲)燔柴十萬乘移天仗肅鸞輅旋衡千官雲擁
羣后輸誠玉帛旅明庭韶濩薦金奏諧聲集休享皇澤
浹黎庶普率洽恩榮仰欽元后睿聖貫三靈萬邦寧景
貺愈駢臻
鹵簿使張昭又上言準舊儀鑾駕將出宫入朝赴南郊
宿齋之辰皆有夜警晨嚴之制奏嚴之設本緣警備事
理與作樂全殊況齋宿之夜千乘萬騎宿于儀仗之中
苟無鼓漏之徼巡何警衆多之耳目其宫門廟門南郊
夜警晨嚴之制望依舊制施行詔從之
太祖乾德元年八月六日太常禮院言南郊壇衆星位
版并刻漏時辰司天臺應奉豫申嚴辦從之太宗淳化
四年五月三日吏部侍郎陳恕言郊壇祭祀其神位席
褥望自今並委逐司長官封送祀所禮畢監祭使封還
從之
太祖乾德元年將有事于南郊司天監新定從祀星辰
圖上之中書門下詳定祀昊天上帝儀設皇地祇之位
從祀五方五帝日月五星中官外官總六百八十七位
(案原本五帝下脱日月二字五星下脱中官外官四字今據宋史禮志增入)有司議請以僖
祖升配昊天上帝太常少卿張昭請以宣祖崇配詔從
之(案宋史禮志張昭議曰隋唐以前雖追立四廟或六七廟而無偏加帝號之文梁陳南郊祀天皇配以皇)
(考北齊圜丘祀昊天以神武升配隋祀昊天于圜丘以皇考配唐貞觀初以高祖配圜丘梁太祖郊天以皇考)
(烈祖配恭惟宣祖皇帝積累勲伐肇基王業伏請奉以配享從之此書不載其議)
乾德元年將有事于南郊禮儀使陶穀建議取天文大
角攝提列星之象作攝提旗及北斗旗二十八宿旗十
二辰旗龍墀十三旗五方神旗五方鳳旗四瀆旗于時
有貢黃鸚鵡白兔及馴象又作金鸚鵡玉兔馴象旗帝
又詔别造大黃龍負圖旗一黃龍負圖旗一(案宋史禮志無黃龍)
(負圖旗一六字但以下二十一旗數之則大黃龍負圖旗外又有黃龍負圖旗觀下文云大黃龍負圖旗陳于)
(明德門前餘二十旗悉立于宿頓宫則此本二旗而宋史刪去可以證其闕)大神旗六日旗
一月旗一君王萬歲旗一天下太平旗一獅子旗二金
鑾旗一金鳳旗一五龍旗五二十一旗皆有架南郊用
之大黃龍負圖旗陳于明德門前餘二十旗悉立于宿
頓宫前遇朝會冊禮亦皆陳于殿庭牙門旗赤質錯采
為神人象中道前後各一門左右道五門門二旗金節
制黑漆竿上施圓盤周綴紅絲拂八層黃繡龍袋籠之
幢制如節而五層韜以袋繡四神隨方色朱漆柄取曲
禮行前朱鳥而後玄武左青龍而右白虎之義絳麾如
幢止三層紫羅囊蒙之黃麾古有黃朱纁三色所以指
麾也漢鹵簿有前黃麾護駕御史宋制絳帛為之如幡
錯采成黃麾字下繡交龍朱漆竿金龍首上垂朱絲小
蓋幡本幟也貌幡幡然有告止傳教信幡(案原本脱教字今據宋史)
(儀䘙志增入)皆絳帛錯采為字上有朱絲小蓋四角垂羅文
佩繋龍頭竿上有錯采字下告止為雙鳳傳教為雙白
虎信幡為雙龍又有絳引幡制頗同此作五色間暈無
字兩角垂佩氅為四角小蓋每角垂朱佩間以朱絲周
綴五色帶繡雲龍孔雀白鵝有三色之别繋龍頭竿竿
制如戟(案宋史儀衞志氅本緝鳥毛為之唐有六色孔雀大小鵝毛鷄毛之制後志云今制有青緋皂)
(白黃五色工有朱蓋下垂帶帶繡禽羽末綴金鈴青則繡以孔雀五角蓋緋則繡以鳳六角蓋皂則繡以鵝六)
(角蓋白亦以鵝四角蓋黃則以鷄四角蓋每角綴垂佩揭以朱竿上如戟加横木龍首以繋之與此書互冇詳)
(略)王公所給幢黑漆柄紫綾袋節韜以碧玉麾以紫綾
袋餘制同范質與禮官議(案宋史范質與禮官議郊祀輿服之制在建隆四年此書)
(失載年月)道駕官服袴褶之衣按袴褶衣其制度所起先儒
皆無其說惟開元雜禮五品以上通用細綾及羅六品
以下服小綾褶衣其色隨本品綬色(原註褶衣即複衣也)又按諸
王朱綬四采赤黃縹紺赤即朱也以純朱為地更次第
輕入黃白青汁内染之共為四采亦謂之朱褶一品綠
綟綬四采綠紫黃赤(原註綟即綠也是草之綠色)以綠為地亦謂之
綠綟綬褶二品三品紫綬三采紫黃赤謂之紫褶其衣
身領袖袂請依今制又按令文武弁金飾平巾幘簪導
紫褶白袴玉梁珠寳鈿帶鞾騎馬服之金飾即金附蟬
也附蟬之數一品九蟬二品八蟬三品七蟬四品六蟬
五品五蟬又令文武弁平巾幘侍中中書令散騎常侍
加貂蟬侍左者右珥侍右者左珥(案宋史輿服志侍左者左珥侍右者右珥)
(與此互異)又開元雜禮導駕官竝朱衣冠履依本品朱衣今
之朝服也然自一品至三品並用四入之朱為衣乃協
上下之文異絳繒之色又令文三品以上紫褶五品以
上緋褶七品以上綠褶九品以上碧褶並白大口袴起
梁帶烏皮鞾看詳籠巾籠冠平巾與武弁大冠其名雖
殊本是一物製同而飾别蓋以官品為差其幘戴在籠
冠下今請造袴褶如今制其起梁帶形制檢尋未獲欲
乞以革帶代之奏可又令博士檢緋紫裲襠制度按開
元禮武臣陪位大仗加□蛇裲襠如袖無身以覆其膞
胳(原註胳音各蓋掖下縫也)從肩領覆臂膊共一尺二寸又按釋文
玉篇云其一當胷其一當背謂之兩當今詳裲襠之制
其領連所覆膊胳其一當左膊其一當右膊故謂之起
膊今請兼存兩說擇而用之是歲造裲襠遂用當胷背
之制
乾德元年將有事于南郊于是范質上言三公祭服舊
皆畫升龍請令禮官檢尋故事按三禮三公毳冕無龍
章上公衮冕二品鷩冕又周禮言上公衮冕九旒以五
采繩貫五采珠旒長九寸每寸以珠玉瑱其衣玄色五
章山龍華蟲火宗彛畫于衣其裳朱色四章藻粉米黼
黻繡于裳又按令文旒並貫青色珠青纊其珠及充纊
今請依令文青色之制詔從之遂改製焉
淳化四年正月辛邜合祭天地圜丘以宣祖太祖皇帝
同配有司因請孟春祈穀孟冬神州地祇季秋大饗明
堂請以宣祖配冬至祀昊天夏至祀皇地祇孟夏雩祀
請以太祖配從之(案宋史淳化四年以宣祖太祖並配圜丘禮儀使蘇易簡請郊祀圜丘奉)
(宣祖太祖同配其常祀祈穀神州地祇明堂以宣祖配圜丘北郊雩祀以太祖配奏可此以下三條從事實類)
(苑採出而字句多訛缺復據宋史訂正)
太宗將南郊彗星見宰相趙普召檢討杜鎬問之鎬曰
當祭日食猶廢祭謫見如此罷祀不疑遂從其說至熙
寧五年將郊而河決神宗問輔臣曰議者以河決地震
不當郊王安石曰古者年不順成八蜡不通八蜡小祭
或可以變異廢上帝之祭乃祭之大者恐不宜如此上
亦以為然
建隆四年太常博士和峴奏唐以前寅日蜡百神卯日
祭社宫辰日臘饗宗廟開元定禮三祭皆于臘辰以應
土德聖朝火德合以戌日為臘而以前七日辛卯便行
蜡禮恐未為宜下太常議而請蜡百神祀社稷饗宗廟
同用戌臘日(案以上各條皆郊祀之儀此係蜡臘擇日故以類從不復以時代為先後)
仁宗慶歷四年十月壬辰太常禮院言新修禮儀並據
通禮而郊廟舊儀所設罇罍之數乃與通禮不同南郊
配帝位舊誤著罇二山罍二今宜如通禮犧罇之次益
以象罇二其下壇午階之東舊設象罇二壺罇二山罍
二今宜如通禮增山罍為四每太廟室舊設斝彝一黃
彝著尊二今宜如通禮用斝彝一黃彝一犠罇一象罇
二山罍二仍于堂下階間及設壺罇二山罍二從之仁
宗景祐二年十一月十一日詔訪聞祀天地社稷宗廟
簠簋籩豆祭器多是損壊收掌不得嚴潔令太常禮院
相度修整不堪者别引創造淨潔處置庫收盛
封禪帝每道經險峻必降輦徒步所司議增侍衛皆
郤之導從者或至疲頓而帝辭氣益壯侍臣莫不瞻悚
至回馬嶺以天門斗絶給從官横板選親從卒推引而
上(原註板之制長三尺許兩端施綵帛上則施于背下則施于臆)衛士皆給釘鞵上至
御幄命近臣觀玉女泉及古碑前一夕山上大風裂帟
幕遲明未巳及上之至天氣温和纖羅不動祥光瑞雲
交相輝映辛亥設昊天上帝位于山上圜臺太祖太宗
配帝位于東方西向北上側向以申祖宗恭事之意設
五方帝日月天皇大帝北極神座于山下封祀壇之第
一等青帝于卯陛之比赤帝于午陛之東黃帝于午陛
之西白帝于酉陛之南黑帝于子陛之西大明于卯陛
之南夜明于酉陛之北天皇大帝于戌陛之北北極于
丑陛之東席皆以藁秸上加席褥設五星十二辰河漢
及内官五十四座于第十有二陛之間各依方面几席
皆内向其内官北斗于未陛之東天一太一皆在北斗
之東五帝内座在亥陛之西帝座在卯陛之北又設二
十八宿及中宫一百五十八座于第三等其二十八宿
及大角攝提太微太子明堂軒轅三台五車諸王月星
織女建星天紀等一十六座並差在外位前又設外官
一百六座席位于内壝之内又設衆星三百六十座席
位于内壝之外各依方次十有二陛之間席皆以莞所
司陳寳及嘉瑞等于樂縣之北東西廂玉昊天上帝以
蒼璧青帝以青珪赤帝以赤璋白帝以白琥黑帝以玄
璜黃帝以黃琮日月以珪璧幣昊天上帝幣以蒼地祗
幣以黃配帝幣以白五天帝日月内官以下各從其方
之色各長一丈八尺又方丘玉幣皇地祇以黃琮其幣
以黃神州以兩圭有邸其幣以玄配帝之幣以白封祀
壇内官五十四座中官一百五十八座外官一百六座
社壇嶽鎮海瀆以下一十八座依南郊隨方色用幣正
位配位依南郊各位犢一羊一豕一五方帝每位羊一
豕一日月神州每位羊一豕二從祀七百三十七位羊
豕每位使肉二段計使一千四百七十四段上服衮冕
侍中奏中嚴少頃又奏殿中監進鎮圭皇帝出次盡屏
導衛減去拂翟燭籠前導亦徹去上至幄殿登歌樂作
用高安之曲禮儀使引皇帝就褥位西向樂止禮儀使
奏請皇帝再拜拜訖禮生贊拜在位羣臣皆再拜次禮
儀使引皇帝詣罍洗樂作侍中跪取匜盥沃水皇帝搢
圭盥手門下侍郎進帨巾皇帝帨手訖樂作解劔脱舄
如常儀禮儀使贊引皇帝升幄殿樂作降神用禮安之
曲皇帝自午陛升詣昊天上帝正座前禮儀使奏請皇
帝再拜上香進酒貢幣俯伏興再拜中書侍郎讀玉冊
維大中祥符元年歲次戊申十月戊子朔二十四日辛亥
嗣天子臣德昌敢昭告于昊天上帝臣嗣膺景命昭事
玄穹昔太祖揖讓興邦(案興邦宋史禮志作開基)太宗憂勤致治肅
清寰海(案肅清宋史作廓清)混一車書升中告成猥延積慶(案此二句)
(宋史作固抑升中以延積慶)元符錫祚衆寳效祥異域咸懷豐年屢
應虔修封祀祈福黎元謹以玉帛犧牲粢盛庶品備茲
禋燎式薦至誠皇伯考太祖皇帝啟運立極英武聖文
神德玄功大孝皇帝皇考太宗至仁應道神功聖德文
武大明廣孝皇帝配神作主尚饗次詣太祖皇帝配座
前行禮玉冊文(案太祖太宗玉冊文宋史禮志並失載此足補其闕)維大中祥符
元年歲次戊申十月戊子朔二十四日辛亥孝子嗣皇
帝臣德昌敢昭告于皇伯考太祖啟運立極英武聖文
神德玄功大孝皇帝恭以在昔昊穹顧懷聖神開統救
衰五代先德後刑平亂四方有征無戰荆湘請覲巴蜀
知歸海隅既同江左亦服臣猥以孱眇祗荷慶靈再炳
元符誕彰休應封祀喬嶽陟配上玄虔舉典章敢祈昭
格謹以制幣犧牲粢盛庶品式伸嚴配侑神作主尚饗
次詣太宗皇帝配座前行禮玉冊文維大中祥符元年
歲次戊申十月戊子朔二十四日辛亥孝子嗣皇帝臣
德昌敢昭告于皇考太宗至仁應道神功聖德文武大
明廣孝皇帝恭以欽明御宇玄德應天撫泉浙之強雄
除并汾之負固誕敷景化聿致太平儀抑升中功遵不
宰臣猥承積慶獲荷鴻休時臻太和屢惟稔歲大錫遐
祚再炳元符紀號名山永揚徽烈謹以制幣犧牲粢盛
庶品式伸嚴配侑神作主尚饗封祀玉牒文維大中祥
符元年歲次戊申十月戊子朔二十四日辛亥有宋嗣
天子臣德昌敢昭告于昊天上帝運啟大同惟宋受命
太祖開階(案開階宋史作肇基)功成治定太宗膺圖重熙累盛粵
惟沖人丕承列聖(案宋史此句下有寅恭奉天憂勤聽政二語)一紀于兹四
隩來暨玄貺殊尤元符章示(案宋史此句下有儲慶發祥清淨可致二語)時
和年豐羣生咸遂(案宋史此句下有仰荷顧懷敢忘繼志二語)僉議大封聿
伸昭事躬陟喬嶽對越上玄(案宋史此句下有率禮祗肅備物吉蠲以仁守位以)
(孝奉先等語)祈福下民侑神奉先天禄無疆靈休允迪萬葉
其昌永保純錫禮儀使贊引皇帝復褥位亞獻終獻行
事宰臣以下分祀羣神訖皇帝飲福酒攝中書令王旦
跪稱天賜皇帝太元神策周而復始永綏兆民送神上
詣昊天上帝座前封玉匱太祖太宗座前封金匱還立
石䃭南攝太尉王旦奉玉匱于䃭中有司徹饌燔燎將
作監率工人封石䃭畢禮儀使跪奏禮畢前導皇帝歸
幄殿佩劔納舄樂作殿中監跪受鎮圭皇帝至御幄樂
止司天跪奏慶雲繞壇月有黃輝氣宰臣率從官稱賀
即日還仗奉高宫壬子禪祭社首山如封祀之禮禪祭
皇地祇玉冊文維大中祥符元年歲次戊申十月戊子
朔二十五日壬子嗣天子臣德昌敢昭告于皇地祇無
私垂祐有宋肇基命惟天啟慶賴坤儀太祖神武威震
萬㝢太宗聖文德綏九土臣恭膺寳命纘承丕緒穹昊
降祥靈符下付景祚延鴻祕文昭著八表以寧五兵不
試九穀豐穰百姓親比方輿所資涼德是愧溥率同詞
縉紳叶議因以時巡亦既肆類躬陳典禮祗事厚載致
孝祖宗潔誠嚴配以伸大報聿修明祀本支百世黎元
受祉謹以玉帛犧牲粢盛庶品備茲禋祀式表至誠皇
伯考太祖啟運立極英武聖文神德玄功大孝皇帝皇
考太宗至仁應道神功聖德文武大明廣孝皇帝配神
作主尚饗上至山下服靴袍步出大次侍臣言山路險
滑請乘步輦上曰接神在邇敢不徒行前夕隂晦風勢
勁猛不能燃燭及行事風頓止天㝢澄霽燭燄凝然不
動封石䃭訖紫氣蒙壇法駕還奉高宫日重輪五色雲
見鼓吹振作觀者塞路萬歲之聲震動山谷配座金匱
迴日奉置太廟本室上作登泰山謝天地述二聖功德
銘初王欽若言唐高宗玄宗二碑之東石壁南丘平峭
欲即崖成碑以勒聖製上曰朕之功德故無所紀若須
撰述不過謝上天敷佑叙祖宗盛美是日幸仁聖天齊
王炳靈公廟岱嶽觀王母池宜福寺青帝君觀天貺殿
靈液亭改上泰山奉高宫曰會真宫增葺室宇選道士
住持焚修仍給供具物放國朝以來天下所獻珍禽奇
獸悉縱于山下
癸丑御朝覲壇肆赦(案此赦文東都事略及長編宋史俱失載)門下式觀邃
古眇覿前王功成治定之餘時和歲豐之際三靈孚佑
萬㝢宅心則攷登封降禪之文率建顯垂鴻之禮無懷
而下間封祀于崇巒開元以來曠講求于徽典時更五
代運應千年當聖祖之開基肇平郊壘暨神宗之制作
益固邦基升喬嶽以未遑謂沖人之克嗣肆予纂紹每
務精勤動經畫于永圖庶奉承于先志顧惟寡德素昧
王猷遵奕世之貽謀承慶靈之遠及屬以五兵銷偃四
海澄清良民合歸厚之風嘉榖茂重華之歲荷洪符之
昭錫示大歷以無疆允叶昌期實繁靈眷葳蕤絶瑞覺
倍輿情是用承列聖之垂休徇衆臣之勤請聿崇大報
躬造神區文物聲明具陳于法駕豆籩珪幣悉奉于彝
章紫壇伸嚴配之儀玉檢視封崇之制諒三神之降鑒
伊百福以潛臻輯瑞班朝率從肆覲省方問俗用慰來
蘇遵王度以無愆展國容而有耀既被紛綸之景貺宜
覃渙汗之洪恩冀與羣生共膺遐嘏可大赦天下云云
於戲升中展采曠古之盛儀尊祖配天哲王之洪範既
周旋而集事諒中外以咸歡載省眇躬獲成大禮猥當
殊慶愈勵深衷思廣聽于嘉謀貴同裨于闕政更賴朝
廷勲舊藩輔親賢逮諸文武之臣共立忠勤之效式扶
昌運永保丕休
是日上有黃氣如匹素五色雲如蓋紫氣翊仗是夕次
中牟縣辛丑過訾村設幄殿奉置三陵神主上鞾袍拜
哭奠獻是夕晴霽始就次蒼煙白露赴陵上俄覆神幄
禮畢乃散咸以為上哀慘所感(案此以下為真宗大中祥符四年二月幸西京)
(祀汾隂后土之儀原本不載年月今依宋史序訂)
是日帝召近臣登延慶亭南望仙掌北瞰龍門自宫至
脽上列植嘉樹六師環宿行闕旌旗帟幕照耀郊次帝
眺覽久之
先是脽上多風及行禮頓止黃氣遶壇月重輪衆星不
見惟大角光明
上登鄈丘亭視汾河望梁顧左右曰此漢武帝泛樓船
處也一時之樂垂于千古即日還奉祇宫鼓吹振作紫
氣四塞觀者溢路民有扶老攜幼不遠千里而至者咸
感泣言曰五代以來此地為戰場今乃獲覩天子巡祭
實千載一時之幸
赦文門下為人倫之紀律禮曰天經著王者之誠明祀
惟大事凡致恭于幬載求介福于黎元已建圜封是崇
方澤攷乾元之設象配乾健以同符厚德無疆柔祇定
位矧高脽之靈境有前古之嚴祠誕集祺祥薦從禋瘞
登隆祭典焜燿國容歴五運以下衰曠六飛之戾止顧
予菲德叨纂慶基欽燕翼之貽謀荷豐融之敷祐既無
文而咸秩顧墜典以交修多愧眇沖獲遵盛美率由勤
請勉徇輿情慰蒲津佇望之民奉鄈上親祠之事百神
幽贊九服駿奔嘉瑞必升靈休允答遂涓良日式展鴻
儀務極洗心以申精意薦豆籩而惟潔奠琮帛以斯嚴
禮樂相資神祇胥悦集顧懷之殊貺契茂育之玄功是
用周覽時風肆覲西后輯瑞圭而成列羅琛貢以充庭
和氣沖融頌聲洋溢肇迎嘉慶適鍾神賜之祥均被華
夷宜廣雲行之施可大赦天下云云於戲龐洪之慶既
浹于八區眷佑之靈普臻于兆庶更賴宗親勲舊文武
忠良罄同德之端誠贊卜年之景祚庶期寰宇永洽純
熙是行塗中屢有甘澤之應皆夕降晨霽從官衛兵無
沾霈之患又農事方興耕民懽抃相屬
三月駐蹕西京陳堯叟李宗諤來朝堯叟奏曰臣等供
使職日面奉宸旨今之祀事皆為蒸民如不擾人集事
即副朕意臣等自經度訖于禮成凡土木工三百九十
萬餘止役軍士至于輦送芻糧供億頓置亦未嘗科率
編民上稱善久之始雍熙初議封禪特命翰林學士扈
蒙宋白賈黃中右散騎常侍徐鉉兵部員外郎張洎太
常丞吕端殿中丞韓頊詳定儀注真宗東封命翰林學
士杜鎬待制陳彭年與禮官同撰儀注至是祀汾隂亦
如之
宋朝事實卷十一
