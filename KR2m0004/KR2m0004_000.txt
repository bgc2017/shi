宋朝事實政書類一(通制之屬)
提要
(臣)等謹案宋朝事實二十卷宋李攸撰文獻通
考作李伋考宋史藝文志亦作李攸通考傳
寫誤也攸字好德陳振孫書錄觧題稱其官
為承議郎而不詳其里貫原序稱政和初編
輯西山圖經九域志等書瀘帥孫義叟招之
書上轉一官張浚入朝約與俱以家事辭攷
西山屬成都府瀘州屬潼川路則攸當為屬
人其曰張浚入朝蓋紹興四年浚自川陜宣
撫使召還時也其書據原序蓋上起建隆下
迄宣和凡六十卷其三十卷先聞於時後以
餘三十卷上之因語觸秦檜寢其書不報故
晁陳二家書目俱作三十卷與序相合而趙
希弁讀書附志宋史藝文忠乃俱作三十五
卷今書中有高孝兩朝登極赦詔及紹興間
南郊赦詔而紀元亦迄於紹興殆又有所附
益兼及南宋之初歟攸熟於掌故經靖康兵
燹之後圖籍散佚獨汲汲搜輯舊聞使一代
典章粲然具備其用力頗為勤摯所載歷朝
登極南郊大赦詔令太宗親製趙普碑銘西
京崇福宫記景靈西宫記太晟樂記往往為
宋文鑑名臣碑傳琬琰集播芳大全諸書所
闕漏他如宗室換官之制不見於宋史職官
志郊祀勘箭之儀不詳於禮志太廟崇寧廟
圖紫宸殿集英殿上夀賜宴再坐立班起居
諸圖宫架鼔吹十二按圖尤為記宋代掌故
者所未備至其事蹟之異同年月之先後紀
載之詳略尤多可與東都事略續通鑑長編
及宋史互相參訂又如石晉賂契丹十六州
分代北山前山後足訂薛歐五代史稱山後
十六州之誤周世宗兵下三關並載淤口關
亦足補薛歐二史祗載瓦橋益津二關之闕
當時如江少虞事實類苑錦繡萬花谷多引
用之宋史亦多採用其文第原本久佚惟散
見於永樂大典各韻下者尚存梗概而割裂
𤨏碎莫由考見其體例惟趙希弁讀書附志
稱祖宗世次登極紀元詔書聖學御製郊廟
道釋玉牒公主官職爵邑勛臣配享宰執拜
罷科目儀注兵刑律歷籍田財用削平僣為
陞降州縣經略幽燕之類具載本末云云蓋
即當日之門目今據以分類編次釐為二十
卷雖未悉復原書之舊而綱舉目從咸歸條
貫亦得其十之七八矣攸别有通今集二十
卷宋史藝文志入故事類今佚不傳又嘗上
書秦檜戒以居寵思危尤為侃侃不阿則其
人亦足重不獨以博洽見長云乾隆四十六
年二月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
宋朝事實目錄政書類一(通制之屬)
卷一
祖宗世次
卷二
登極赦紀元
卷三
詔書聖學御製
卷四
郊赦一
卷五
郊赦二
卷六
廟制
卷七
道釋
卷八
玉牒公主
卷九
官職勲臣配享
卷十
宰執拜罷
卷十一
儀注一
卷十二
儀注二
卷十三
儀注三
卷十四
科目樂律歴象
卷十五
籍田財用
卷十六
兵制
卷十七
削平僭偽
卷十八
陞降州縣一
卷十九
陞降州縣二
卷二十
經略幽燕
