晏子春秋目錄
内篇諫上第一凢二十五章
内篇諫下第二凢二十五章
内篇問上第三凢三十章
内篇問下第四凢二十章
内篇襍上第五凢三十章
内篇襍下第六凢三十章
外篇重而異者第七凢二十七章
外篇不合經術者第八凢十八章
右晏子凢内外八篇緫二百十五章
護左都水使者光祿大夫(臣)向言所校中書晏
子十一篇(臣)向謹與長社尉(臣)參校讐太史書
五篇(臣)向書一篇參書十三篇凢中外書三十
篇爲八百三十八章除復重二十二篇六百三
十八章定著八篇二百一十五章外書無有三
十六章中書無有七十一章中外皆有㠯相定
中書㠯夭爲芳文爲僃先爲牛章爲長如此類
者多謹頗略椾皆巳定㠯殺青書可繕寫晏子
名嬰謚平仲萊人萊者今東萊地也晏子博聞
彊記通于古今事齊靈公莊公景公㠯節儉力
行盡忠極諫道齊國君得㠯正行百姓得㠯附
親不用則退耕于野用則必不詘義不可脅㠯
邪白刅雖交胸終不受崔杼之劫諫齊君懸而
至順而刻及使諸侯莫能詘其辭其博通如此
蓋次管仲内能親親外能厚賢居相國之位受
萬鍾之祿故親戚待其祿而衣食五百餘家處
士待而舉火者亦甚衆晏子衣苴布之衣麋鹿
之裘駕敝車疲馬盡㠯祿給親戚朋友齊人㠯
此重之晏子蓋短(疑缺)其書六篇皆忠諫其君文
章可觀義理可法皆合六經之義又有復重文
辭頗異不敢遺失復列㠯爲一篇又有頗不合
經術似非晏子言疑後世辯士所爲者故亦不
敢失復㠯爲一篇凢八篇其六篇可常置旁御
觀謹第錄(臣)向昧死上
