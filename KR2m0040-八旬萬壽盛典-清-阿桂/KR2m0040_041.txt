八旬萬夀盛典卷四十一
盛事(十七)(辟雍二)
乾隆五十年二月初七日上丁
皇上釋奠於
先師禮成
臨辟雍
講學
御論(乙巳)
為人君止於仁為人臣止於敬為人子止於孝為
人父止於慈與國人交止於信
此雖言文王之止於至善而實訓萬古五倫之要道也
夫文王固身歷為君臣父子與人交而各盡其善者矣
試思人孰不在五倫之中而各有當止於其善之道乎
是故為君者匪惟博施濟衆以為仁即癉惡弼教之義
亦必當本於仁而出之所謂止也人臣之敬詎其夙夜
匪懈恪恭承旨之謂即繩愆紏謬陳善閉邪亦必當本
於敬而出之所謂止也生事死葬祭之以禮人子之止
於孝盖終身之事非謂無父母即無子之止於善也若
夫父之曰嚴似殊乎母之慈而不知父之嚴正所以行
其慈也至於兄友弟恭夫唱婦随皆與人交之義而朋
友之信固該其中矣予故云此雖言文王之止於至善
而實訓萬古五倫之要道也
天行健君子以自強不息
天一日一周是行健也然天之運行終古不息不惟不
息盖並不息亦無意於其間斯乃健也此應與中庸至
誠無息之語並觀之所謂誠者天之道也若夫法天之
君子乃誠之者人之道然亦不外自強不息而已盖天
之不息無為而為人之不息則在自強自強者必本於
克己復禮人十已千成己成物胥在乎是聖人之言非
特為為君者言盖人人皆有法天之責此責不在於外
而在於心人各盡有心之誠所謂天君泰然百體從令
而為人君者益當法天行健夕惕朝乾孜孜亹亹不遑
暇逸以是為亟耳
御製仲春釋奠
先師孔子禮成有述(乙巳)
考古今春舉辟雍虔因釋奠致寅恭於焉敬對
神如在遑不深思道所從實願樸莪作舟楫詎徒觀禮
聳羔縫武公耄耋猶勤學予少于伊志敢慵
御製上丁
釋奠後臨新建辟雍講學得近體四首(乙巳)
國學由來教化先北京建五百餘年空𫝊中統廟修矣
(按元史稱太祖平燕京以金樞密院為宣聖廟又世祖紀中統三年修宣聖廟此皆言彼時南城國子學盖元)
(太祖初定燕京時所建也至選舉志稱至元二十四年遷都北城立國子學於國城之東又世祖紀二十四年)
(閏二月設國子監乃今城東國子監之權輿也是以己丑年曾製重修文廟碑記云國學始於元太祖置宣聖)
(廟於燕京乃指燕京初設國子學之始而言兹城東之文廟國子監則世祖至元二十四年遷都北城所立而)
(非中統所修矣向來紀載重沓每自相牴牾因為訂正明晰附識於此)獨惜辟雍典闕然
酌古準今圖以創穿池引井璧成圓崇儒重道心難亹
懼亦在兹記語宣(古制天子之學曰辟雍諸侯之學曰泮宮北京國學自元歷明以至本朝)
(五百餘年有國學而無辟雍名實不稱雖有建議請復以乏水而格部議昨癸夘春始命酌古準今穿池引井)
(新建圜水復親製碑文以復古而不可泥古諄切誥誡詳見辟雍碑文記)
放勲巍蕩未言學教胄命䕫始有虞夏序殷宗因逓述
文豐武鎬豈相殊橋圜莫作徒觀者廷獻應為有用儒
却憶永平稱億萬(後漢紀稱明帝永平二年上始率羣臣躬飬三老五更於辟雍饗射禮畢)
(帝正坐自講諸儒執經問難於前冠帶搢紳之人圜橋門而觀聽者盖億萬計云云所記未免失實臨雍盛典)
(觀聽雖多然搢紳冠帶何至億萬人之多且圜橋之間豈能容而人多擁擠亦必觀聽有所不及史傳之誤往)
(往類是)雖云善善却鄰誣
三老昔經著說詳謂他杜撰失荒唐(三老五更之說不見詩書惟禮記出)
(漢儒非孔子之言左傳始有三老凍餒之文註疏者紛紛不一而蔡邕獨斷遂有父事兄事之說白虎通直以)
(為老更各一人且曰父一而已不宜有三其謬更甚杜佑通典亦宗其說真成杜撰矣向嘗著說闢之詳見三)
(老五更說今命刻於辟雍碑隂)祇宜養老示恩渥難並臨雍贊禮煌韓
愈不甘弟子列蔡新或備伯兄行(韓愈答吕巫山人書謂世無孔子不當在)
(弟子之列其見甚高語亦正若今之羣臣孰可當老更之席者獨大學士蔡新長於予四歲或可居兄事之列)
(然恐其局趣弗敢當舉王導對晉元帝之語耳)慮其驚懼謝無當(去聲)王導稱曾
喻太陽(晉書王導𫝊帝登尊號百官陪列命導升御床導固辭曰若太陽下同萬物蒼生何由仰照帝)
(乃止)
祭毋欲數上丁逢
釋奠禮成臨辟雍舉事率因待時節(北京國子監自元迄今五百餘年而)
(辟雍圜水之制未備癸夘春始命興建甲辰冬工竣此誠舉大事者亦必有時節之待也)化民寧渠(去聲)
在儀容五倫知止須勤勖一己自彊切戒慵(是日講章題大學為)
(人君止於仁為人臣止於敬為人子止於孝為人父止於慈與國人交止於信易經天行健君子以自強不息)
文質彬彬衆和樂重熙茂對志滋恭
大學士伍彌泰協辦大學士管理國子監蔡新祭
酒吉善鄒奕孝講四書易經清漢文講章
為人君止於仁為人臣止於敬為人子止於孝為
人父止於慈與國人交止於信
此𫝊者述大學止至善因舉文王以立人倫之
極也聖人所止無非至善而必有尤大且著者
為天理人情所必盡為萬事庶物所由推然後
可以法天下而垂萬世盖天生烝民有物有則
所居之位不一則所止之善不同故為人君則
其所當止者在於仁為人臣則其所當止者在
於敬為人子則其所當止者在於孝為人父則
其所當止者在於慈與國人交則其所當止者
在於信惟文王緝熙敬止以五者為之綱而庶
務萬幾皆有以知其所止而無不歸於至善故
曰聖人人倫之至也其在詩曰儀刑文王萬邦
作孚此之謂歟學者於此誠能殫其知止之功
盡其得止之實則明倫飭紀悉復其本然之性
真而觸類旁通自具有當然之準則入德有基
而由此以幾於聖學不難矣仰惟
皇上
道契𫝊心
化隆主善
敬勤交密作之君兼作之師
誠信允孚以是學即以是教璧水煥鎬京之制橋
門展庠序之規多士幸際
昌辰欣逢
盛典其各思淑性敦倫擴充懋勉以上副
聖天子夀考作人之至意焉
天行健君子以自彊不息
此節乃言君子體乾之功以見盡人合天之學
也盖天以太極為之主宰而二氣五行相推相
盪於其間隂陽迭運一日一周循環不已天之
道然也若夫聖人則與天合其德故帝載所常
周之處即聖心所默運之處惟是天渾然莫測
善言天者必於行而觀之行者天之用也是故
春夏秋冬有其時日月星辰有其度晦明盈縮
有其候萬古此天即萬古此行健之至也法天
之君子莊敬日彊極之純亦不已其見之行也
禮樂刑政措置咸宜即春夏秋冬之各因乎時
也紀綱法度有條不紊即日月星辰之不爽其
度也立道綏動張弛悉協即晦明盈縮之常符
其候也本自彊不息之功以徵久道化成之盛
故能與天合德天人之際妙合無間非聖人而
能若是乎仰惟
皇上
道契乾元
功符廣運
帡幪罔外彌彰宵旰之勤
福祿來崇允建中和之極五十年總如一日億萬
紀同其運行多士幸際
昌期恭逢
曠典咸宜遏私存理敦行不怠以副
聖天子體天立極之至意焉
是日瑞雪應期
加恩四氏及聽講官生有差
御製雪(二月初七日)
敬以臨雍祀
上丁夜霏稷霰曉無停春雲愷澤凝春雪六出文華燦
六經自幸麥麰發苗穎敢云爼豆假香馨微憐人士濕
衣履歛
福恩應錫在廷
本日奉
上諭朕此次
釋奠禮成臨雍講學諸生觀禮環集橋門允宜廣錫恩
施以昭盛典著於乾隆五十一年丙午科順天鄉試
皿字號卷内廣額十五名用示嘉惠膠庠鼓勵人才
之至意
又奉
上諭朕此次
釋奠禮成臨雍講學圜橋觀聽文教覃敷實為矞皇盛
典且自冬春以來雨雪尚未霑足朕心焦切兹當爼
豆馨聞恰值春膏霑霈深為欣慶第念随從執事諸
臣及觀禮多士衣履霑濕允宜廣錫恩施所有執事
扈從之王公大臣衍聖公並文武官員俱著紀錄一
次其觀禮諸生及至聖各氏後裔並著查明分别加
恩賞賚
二月初八日國子監堂官率合屬官員及諸生衍
聖公率聖賢後裔進
表謝
恩
二月初十日
頒賜衍聖公國子監堂屬各官諸生等冠服銀幣仍
賜宴於禮部
是年朝鮮國謝
恩在京之正使(臣)錦城尉朴明源副使(臣)吏曹判書尹
成烈并随帶書状官李鼎運從官通官洪命福趙
逹東方泰運等俱欽奉
諭旨准令随班觀禮
禮部謹
奏為
奏聞事據衍聖公孔憲培咨稱恭遇
皇上臨雍盛典遵例帶陪祀觀禮人等相應造具清冊
送部等語(臣)等伏查陪祀人員至聖後裔應帶五
人四配十二哲應帶二人觀禮人員至聖裔應帶
二十人四配裔應帶八人十二哲裔應帶四人俱
擇通曉文義堪加培植者送國子監准其一體觀
禮如不得其人寧缺毋濫職官准其紀錄一次貢
監生准予應考職銜廪生准作貢生增附生准作
監生今衍聖公帶來陪祀觀禮各後裔均在定例
人數之内理合奏明俟
皇上臨雍禮成後(臣)部行文吏部國子監照例辦理奉
旨知道了
又
奏為請
旨事查定例恭遇
皇上臨雍講學禮成由(臣)部查明陪祀觀禮聖賢後裔
及國子監官員進士舉貢生監官學諸生人數請
旨分别頒賞上年十一月准軍機處交出奏准
恩賞清单内開
賜衍聖公貂冠朝服頒發刊刻
御論二篇徽墨二匣貂皮四張陪祀至聖後裔五經博
士各氏後裔八絲縀各一卷
御論各二篇徽墨各二匣貂皮各二張滿漢祭酒司業
八絲縀袍褂各二卷監丞助教筆帖式等官八絲
縀各一卷肄業諸生及在京觀禮進士舉人貢監
生廕生八旗官學教習官學生銀各一兩陪祀各
氏後裔送監讀書等因奉
旨此項八絲縀交内辦欽此經(臣)部行文各該衙門照
例預備本年衍聖公到京冊送觀禮各氏後裔先
經(臣)部奏明禮成後照例移交吏部職官准其紀
錄一次貢監生給予應考職銜廪生准作貢生增
附生准作監生等因奉
旨知道了欽此欽遵各在案今據國子監送到應行頒
賞之衍聖公滿漢祭酒司業並五經博士十三員
監丞助教筆帖式四十九員陪祀各氏後裔三十
七名聽講肄業諸生進士舉人貢監生廕生八旗
各項官學教習官學生三千九十三名應照上年
軍機處奏准
恩賞清单欽遵辦理其衍聖公等冊送觀禮各氏後裔
六十名應照本年(臣)部原奏行文吏部國子監分
别查辦恭候
命下(臣)部遵奉施行再查大學士伍彌泰蔡新奉
旨派出進講應否與祭酒等一體
賞給八絲縀袍褂各二卷之處理合請
旨奉
旨着賞給
又
奏查從前各氏後裔陪祀生員監生奉祀生一體准
作恩貢無所區别此次復有貢生武生俊秀等項
為向來所無臣等酌議所有生員監生照舊例准
作恩貢外其貢生武生俊秀并奉祀生四項謹酌
擬
恩例開列清单恭請
欽定至陪祀例由衍聖公及各氏五經博士帶領族人
向經定有額數其中亦有應行核定及節次增設
博士之處并繕单進
呈伏候
訓示所有孔毓琯等三十七名即照此例辦理并纂入
臣部則例永遠遵行謹
奏
酌擬陪祀
恩例
一貢生向來陪祀并無此項此次陪祀貢生應
請照乾隆三年吏部奏准觀禮貢生之例以本身
應考職銜掣簽註冊
一武生向來陪祀亦無此項若照文生員之例
准作恩貢將来由恩貢銓選教職難資考課應請准
作監生
一俊秀向來陪祀亦無此項伊等原無項帶但
既係聖賢後裔躬逢
盛典在陪祀之列應請酌量
加恩准作監生
一奉祀生向來陪祀雖有此項但該生等以嫻
熟儀節專司祀事與考試錄取者不同若照從前
一例准作恩貢銓選後亦於考課非宜應請將舊
例酌改准作監生
核定陪祀人數清单
一至聖裔向例陪祀五人皆曲阜籍由衍聖公
帶領此次衢州孔氏南宗五經博士帶領二人查
與各氏博士帶領人數亦符但不行區别恐致牽
混嗣後應請定為曲阜五人衢州二人
一元聖裔向例陪祀二人係山東之東野氏今
查陜西姬氏於乾隆四十四年蒙
恩添設五經博士應請將元聖裔照各氏博士每員帶
領二人之例定為東野氏二人姬氏二人
一有子裔向來陪祀二人此次係江蘇崇明有
氏由奉祀生有照熊帶領與各氏五經博士帶領
族人之例不符且随從奉祀生之人邀
恩轉過於奉祀生實未允協自應照例扣除現在有氏
五經博士經臣部議覆山東撫臣學臣奏請以山
東肥城有氏承襲俟查明准襲後令該博士遵例
帶領
一朱子裔向例陪祀二人查安徽婺源福建建
安各有額設五經博士此次二人俱係婺源籍未
免偏枯亦未便照衢州孔氏陜西姬氏之例嗣後
請將原定二人於安徽福建二處分派定為婺源
一人建安一人
衍聖公孔憲培
表言伏以
昌期熙洽萬年瞻有道之光
聖學淵涵九域仰同文之治播和風於禹甸式大禮於
虞庠羣黎昭徧
德之休髦士協彙征之吉欽惟
皇帝陛下
化孚九有
撰合兩儀
本主敬以綏猷治恢鎬洛
體執中以御宇功邁勲華爰昭
釋奠之儀載沛
臨雍之澤絢黌宫之黝堊圜殿流丹滙璧水之奫淪環
池漾碧鴻規
特建肇開輪奐之華
盛典聿新近擷藻芹之秀
鑾輅式臨羹墻最切仁敬孝慈信
聖德常昭乾元亨利貞
天行不息
教新日月示五止之精微
義闡苞符啟六爻之閫奥羣言受
範多士觀光咸就
日而瞻
雲務采華而擷實(臣)幸先鷺序獲覲
龍光世沐
國恩荷襲封之褒寵恭承祖澤覩創制之輝煌伏願
駿業日新協乾坤而同夀
鴻圖孔固昭卿景以長輝
雅化旁流極霞蔚雲蒸之望
慶符駢集備麟遊鳳舞之祥(臣)無任瞻
天仰
聖激切屏營之至謹奉
表恭
謝以
聞
大學士蔡新等
表言伏以
景運長新河洛啟苞符之秘
文光朗映圖書聫奎璧之輝際
元化之覃敷慶
鴻規之肇建欽惟
皇帝陛下
道該仁知
學備生安
治煥大猷四海備車書之統
化成久道萬邦惬瞻就之忱
特隆勸學之儀虔舉
尊
師之典溯辟雍之建置實太學之觀瞻百册年禮樂
振興三千載圖書詳考稽作人於周代統虞夏殷
而制度綦詳數首善於神京閱金元明而規模未
具惟
君師之兼備仰
德福之並隆乃昭
盛典於垓埏遂鞏
鴻圖於膠序千尋輪奐瞻飛跂於橋門一鑑淪漪挹芬
芳於芹藻翥鳳翔鸞之額
寳墨輝煌聲金振玉之音
宸章煜赫
龍旂夙至紳佩臚歡
雉扇初開鼔鐘叶奏五善歸於敬止
宣言昭文德之全六位本乎健行
析義闡羲經之藴(臣)等虎闈備職槐市依
光雍宫布
雲日之華誠傾葵藿璧水覩
綍綸之煥榮逮章縫伏願
帝祚洪延
宸禧懋集
章昭倬漢常瞻有道之光
澤溥菁莪永效無疆之祝(臣)等無任瞻
天仰
聖激切屏營之至謹奉
表恭
謝以
聞
朝鮮國王李祘表言乾隆五十年四月十四日(臣)
承准謝
恩陪(臣)錦城尉朴明源等回自
京師齎到禮部咨二月初七日
皇上行臨雍大典朝鮮國謝
恩使(臣)欽奉
諭旨一同觀禮本月初十日随同衍聖公等在部筵宴
一次十五日
恩賞正副使大縀各一疋書状官大通官八絲縀各一
疋相應知照朝鮮國王可也等因奉此(臣)竊伏念
我
皇上莅周王夀考之慶剏漢雍度越之典
尊先師而
躬行舍菜引章甫而
親臨論經禮成一日風動四方而不意柔遠之
化迥踰常格右文之
治覃及賤蹤至
令陪(臣)猥厠
天朝之崇班獲覩賢關之縟儀爰推在笥之
恩又侈
賜錦之榮
隆眷殊渥往牒罕覯
寵光所暨瞻聆咸聳(臣)與一國臣民歌詠
洪慈不勝感戴之忱謹奉
表稱
謝者(臣)祘誠惶誠恐稽首稽首伏以東藩效筐篚之
供誠切就
日西雝厠冠珮之列
恩逮使星同文之
治匝域皆聳伏念(臣)
化被偃草地僻扶桑侯度恪修春秋玉帛之匪懈
帝德廣運
雨露帡幪之至周豈料旅
庭之行人獲覩臨雍之
盛舉璧沼晝永欣瞻横經之儀
玉音春温得預環橋而聽至若頒文錦之
渥亦洪被内服之
仁兹蓋伏遇
皇帝陛下
六合車書
一視遐邇
功参覆載已見五十年升平
政先柔懷克致大小邦咸服遂推
殊眷亦及敝封(臣)敢不仰戴
皇仁俯安民庶鯷封跡遠縱阻於樂之筵
象闕心懸祇切無疆之祝(臣)瞻
天仰
聖無任激切屏營之至謹奉
表稱
謝以
聞
(臣)等謹按古者昭至德本人倫勸學修禮崇化
勵賢以風四方莫重於學而國學為尤重成均
始自五帝周謂之辟雍自漢以來西京元鼎東
京永平疏璧池而延冠帶啟橋門而引諸生說
者稱盛然圜橋觀聽侈言億萬語本近誣魏晉
空尚靡文元明缺修軼典豈所以恢至道闡茂
懿歟我
皇上崇文心亹舉事必待其時乾隆癸夘春
特命興建辟雍乙巳仲春
釋奠禮成
親臨講學其所為演迪醇化陶鈞庶類者實盡美盡
善而無遺非夫
亶聰首出曷能損益就中上契古皇制作之精微以
成
昭代文明之治有如此者伏讀
臨雍御論示萬古彝倫之凖著體天行健之誠
心法
治法一以貫之正懋學之本敦化之原也
御製辟雍記文中
誥誡周詳於凡衣冠典禮更惕以
祖制之當遵不可炫名而失實尤億萬年保世滋大之
謨也嘗考靈臺辟雍之詩序言民附德及鳥獸
昆蟲鎬京辟雍之詩序言廣聲教思服扵西東
南北我
皇上撰契清寧治徵悠遠矢
文德以懷邦告
武成而執訊
詒謀燕翼久道垂庥而斯舉也正當
熙洽之時仰流者鱗集逖聽者風聲觀
國之光於
帝其訓爰有百齡司鐸遠服陪臣鳬藻駿奔來預
盛禮揚
教澤而溥
恩施綱紀四方以烝髦士於是升香應候時玉告豐
所為克叶
天心允符盛事者矣
八旬萬夀盛典卷四十一
