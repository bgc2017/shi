八旬萬夀盛典卷六十六
恩賚(五)(本年蠲賦二)
大學士以下直省臣民以
萬夀覃恩普蠲天下錢糧具摺請題各陳謝
大學士(臣)嵇璜等跪
奏為恭謝
天恩事欽惟我
皇上
軒紀洪延
堯仁廣被
運符乾健萬年長鞏於璇圖
恩協春生四序均調於玉燭卜豐綏之告慶地寳咸登
瞻雲物以書華歲星恒朗
念雨暘而錫福正八徵
作記之年度量衡以
省方先二月
東巡之候
天倉秸銍曾再蠲惟正之供農部度支已三荷
如綸之霈被
聖澤於通寰洽宙無一夫不浹髄淪肌慶逢
八袠之元春復奉
十行之闓諭雞竿表闕甫聽宣
恩詔之條兕爵躋堂方共拜新正之宴
南郊祈榖七十二候之化日延長
左个宣綸三百六旬之泰辰伊始豳風可繪小民切籲
於稱觥禹甸偕畇
至德更周於賜粟樂民生之康乂幾忘舉祉為勞課吏
治之循良無慮催科或拙千萬禩中天慶集十七
省間歲膏流陋免半之前文準輪蠲之舊例築場
納稼洽隣惟聽村舂剥棗烹葵安枕無驚縣帖此
皆
聖慈燾冒
仁化㴠濡而且
親御丹毫丕宣
寳訓時已臻扵
郅治尚托小康
誠不息於健行恒深夕惕仰尊光之
謙德揭
宥密之全功
帝力不知耕鑿滿春臺之上
一人有慶謳歌遍月窟而遥觧愠阜財奉瑶觴於
舜日西成東作增寳算於
堯年
皇極之敷錫無涯庶彙之感銜曷既(臣)等欣依
魏闕仰誦
宸謨
惠心益驗有孚
曠典實昭逾格念枌榆之逢歲何地非春譬葵藿之傾
陽無言可述惟願
璇樞朗耀周天拱北以羅星
寳籙長生大衆和南而禮佛繼觀華之祝莫罄蟻忱和
擊壤之謠同遊
鴻造(臣)等謹合詞繕摺恭謝
天恩謹
奏奉
旨知道了
直隸總督(臣)梁肯堂謹
題為恭謝
天恩事據布政使馮光熊等詳具直省十一府六直隸
州属一百四十三州縣會詳據紳士耆民呈稱欽
惟我
皇上
乾元廣大
泰運洽熙
慶輯堯封闡貞符於歲琯
仁敷禹甸周大澤於輿圖惇善政而養民爰修水火金
木土榖備休徵而錫庶惟若雨暘燠寒風時際萬
邦之告屢綏樂承平于已久
寬四方之供惟正宏
大造以無私計財賦金錢之
特蠲迥非莢籌可算靡遠邇陬瀛之弗逮咸令囷廪常
盈况夫身依
化國化雨先濡地接
春臺春陽蚤被
九重之快晴佇雪近占協應于神京三時之
閱稼課耕首驗登豐於畿輔芸類之謳歌正切
椿齡之曼羨重逢
八袠肇開
十行申錫伊租庸原一定之舊章迺豁除有非常之
曠典謄黃首出萬衆焚香粲白優霑三農餘粟騰歡聲
於
輦轂羣欣日近長安荷
夀世之
絲綸同效山呼
萬歲莫名下悃冀達
上聞所有欣感微忱謹合詞呈請代
題等情由各府州縣詳司由司轉詳到(臣)欽惟我
皇上
德備福徵
治孚恒久
衍疇時叙襲慶於天苞地符
調幕日蘉勰序於皇春帝夏
一堂五代瓞詠增祥四海三登禾書紀瑞荷
天賜頻臻大有
為民謀不啻家人
誠求在宥以赤子之心為
心元吉有孚後天下之樂而
樂方正月歲華之始普錫
春祺欣
八旬夀牒之開先頒
恩詔
沛新膏而免賦全寬秸&KR1469;之輸分歲額而停徵益廣黍
稌之積澤下尺生上尺稱物平施畊九年餘三年
阜民足用此皆
聖慈仁育用昭
皇極福敷
萬年之景祚方長
一人之惠心勿問欽承
紫綍忭溢黃圖兹據詳請具
題前來(臣)謹會同管理順天府尹戶部左侍郎(臣)蒋
賜棨順天府尹(臣)吳省欽合詞繕疏恭謝
天恩伏乞
皇上睿鑒謹
題奉
旨該部知道
題為恭謝
皇上
德懋健行
化成純久
軒階調一元之運象闡貞符
姒圖膺五福之全算增神莢光華鏡宙際川&KR0697;澥瑩之
期熙藹登春徧日&KR1208;月竁之域廼者北綏南屢洽
比戶之盈寧總由隂量晴籌廑
深宫之宵旰
乾乾惕若
鼎鼎福來慶逢
八萬歲之蕃釐
特頒十七省之
恩詔方元春之肇祚協九如戩榖之歌普二富之蔵氓
申四免丁租之
諭固已醲沾匝地驩溢敷天者矣竊念身生
盛世更居江南財賦之鄉世業先疇復擅吳下膏腴
之壤河流沭
澤亘綠野千里而彌滋
天表承
顔迓
翠蹕六巡而有慶愜就日瞻雲之大願召和風甘雨之
上祥春及杏蒲最好水鄉之力作秋成秔稻屢占
江國之豐收在羣情之望
君望歲同欣樂利于倉箱而
聖懷之為下為民更切留餘于租税按三年而遞及毋
煩編戶之催科合八郡而全蠲並逮佃田之减息
荷
翔和之溥率卜
介祉之悠長從兹兆民允賴東阡西畮頻書大有之年
同稱
萬夀無彊北斗南山莫罄
長生之頌所有感激下忱仰冀申詳上達等情由司道
據此會詳到(臣)欽惟我
皇上
蘿圖席瑞
椿紀延禧
五福題五代之堂俾昌叶吉
八旬記八徵之寳嚮用叙時
言如絲而出如綸
恩逾綏夀
宵以衣而旰以食
政務養民箕畢之好攸從風和雨順斗牛之區增耀星
拱雲環頻年登豐稔之庥庶彙沐
㴠蒸之澤除徵發粟幾同恒例之循納糈輸鏐各效正
供之獻矧兹吳壤屢奉
軒遊
禹度維勤千里之河壖流潤
堯巡所莅六度之膏雨含滋維魚維旟豐年之室家誌
慶宜蠶宜稻太平之耕織成圖民知勤利用以厚
生
皇惟厪惠心之孚吉本年恭逢
聖夀叠沛
温綸遍九土以全蠲計三年而遞免胥主伯亞旅之衆
荷
敬授于平秩東西乃金錢榖粟之除邀
博施于大江南北聽田間之詠
澤情摯於豳風介眉瞻
闕下而臚歡頌溢乎康衢擊壤兹據詳請代
題恭謝
天恩理合繕䟽具
題伏乞
皇上睿鑒施行奉
旨該部知道
安徽巡撫(臣)朱珪謹
題為恭謝
天恩事據署布政使事按察使恩明等詳據安慶等八
府六安等五州會詳據懷寧等五十四州縣詳據
闔省紳士蕭應植蓍民祝無彊等呈稱欽惟我
皇上
至誠有物
盛德統天
錫福綏猷
厚澤久邀夫漸被
蠲租賜復
湛恩屢濊于東南恭逢
聖夀無彊
八旬臚慶共仰
皇仁載沛萬姓蒙庥免一歲之正供謳歌樂利分三年
以遞及調劑精詳况業佃之均霑更災區之先被
十三州郡悉扇祥風億萬人民共嬉燠日(應植)等
優游梓里寧敢期逾分之
殊恩忭祝
椿齡何幸逾非常之
敷錫莫名
至德每巷舞而衢歌乞達微忱倍瞻
天而仰
聖所有感激下情仰冀申詳上達不勝踴躍歡忭等情
由各州縣會詳到府州據安慶府知府孫藩等會
詳轉請
題謝等情到司道據此該署布政使恩明等會看得
欽惟我
皇上
福昭斂錫
德懋生成和風漸被
湛恩慰箕畢之心淑氣薰蒸
大澤沛斗牛之野屢荷
蠲租蠲賦共享
昇平依然餘九餘三同遊
熙皥廼者
一人有慶
萬夀無彊茂膺
八袠之
洪禧載溥
九重之
恩賚吳頭楚尾咸占樂和蒙庥皖水龍山首覩豐亨有
象按三年以輪及惠歉地而先霑紳耆概免於輸
將農庶亦邀乎减息望千邨之蒲杏雨露無邊瞻
萬井之桑麻謳歌莫罄從此催科不擾相期大法
小廉秉耒增歡常獲時和歲稔倍淪肌而浹髄咸
沐
大君
特沛之恩長祝華而呼嵩永戴
聖主延洪之福兹據安慶等庥州詳據紳士軍民感激
微忱理合據情會詳
題謝到(臣)據此該(臣)欽惟我
皇上
至治調元
深仁保泰
風清徼外梯航踰萬里而來
日麗寰中秸總免五方之賦慶豐亨於比戶家溢朱
提溥樂利于茅簷室餘白粲酌後先而遞及合遠
近以均霑幸逢
八旬萬夀之昌期正際
五世一堂之盛會
命蠲貢賦
諭减佃租有田者既裕倉箱秉耒者兼分擔石八埏普
遍六皖均霑從此暑雨祁寒耕鑿咸知
帝力小廉大法敉寧永答
天禧兹據請代
題恭謝
天恩前來(臣)不敢壅于
上聞(臣)謹會同兩江總督(臣)孫士毅漕運總督(臣)管幹
珍江南總河(臣)蘭第錫合詞具
題伏乞
皇上睿鑒施行為此具本謹
題奉
旨該部知道
江西巡撫(臣)何裕城謹
題為恭謝
天恩事據布政使姚棻等詳具南昌等十四府州會詳
據寧州南昌等七十八廳州縣詳據紳士鄒玉藻
百歲耆民趙登祐等呈稱欽惟我
皇上
治懋登咸
道隆攸久衍箕疇而
錫福
彤庭開五世之祥
握軒鏡以膺圖
黼座篤萬年之祜扇
仁風扵函夏陬澨咸熙覩
化日於中天垓埏普鬯億兆盈寧之象含龢聿召庥嘉
九重懷保之誠錫羨惟殷康阜粤以上章獻歲
八旬延
聖節之釐際兹太簇宣詔六合藹
天閶之瑞五五叶乾坤之數
皇如春而澤為春萬萬超圖牒所聞
仁者夀與世皆夀仰
新綸之寬大惠溢十行象寰宇之正供
恩覃四度惟西江之版籍繄南國之方隅提封接吳楚
而遥則壤視荆揚以錯指江湖為襟帶本魚羹稻
飯之鄉依田宅以幹年悉火耨水耕之俗頻歲沐
撫綏之渥既十雨而五風
昌辰臚介景之歡真千齡之一日
南弧朗耀光分翼軫之躔
北闕銜書慶洽豫章之域瑞徵蕊榜已占多士彙征喜
動茒簷何幸羣黎徧德比戶而同登袵席躋堂則
並頌臺萊溯
仁祖上夀躬膺特播普蠲之
詔我
聖主重熙化浹更邀叠沛之
恩計小民生長
太平以來皆
大造覆育郅和之宇扶杖而聆
恩詔提携更見曾元擊壤以頌康年酬唱還同亞旅室
有蓋蔵之富胥荷
天慈人忘佃作之勞難名
帝力
堯尊普酌勤撫字而勿事催科
禹甸同遊被
膏澤而惟聞歌詠(藻)等身棲櫟社心繋
楓宸捧日下之
德音聽田間之嘉諺梓桑在望惟殷下里之謳葵藿同
傾敢冀
太陽之照匡廬峰峙願偕五老以呼嵩彭蠡波㴠莫並
九天之湛露合十四郡輿情交慶銘肌叨
賜復之仁更
億萬齡
寳祚長新企踵效祝延之悃所有欣感下忱謹合詞呈
請具詳等情由各司道會詳到(臣)據此欽惟我
皇上
福並升恒
恩均幬載
瑶圖闡籙祥徵華祝之三
玉扆含元瑞獻泰符之六
勅幾康而省歲雨𤾉時切
諮諏
宣懷保以寧民金粟預
籌補助兩免漕儲之運野有餘糧三蠲地額之供室多
朽貫固已風淳宙合胥萬彙以咸熙
澤㴻蒸黎亮九功而時序矣兹者恭逢
萬夀八旬之慶欣集
一堂五世之釐珍符萃而
貺通晷緯昭而祥源溥月吉卜始和之
詔慶洽中天年豐占大有之書賦除寰宇
鴻施下逮期三載以咸周
渥愷旁流與十行而廣布
念蔵富必謀本富積京垓億秭而贏廼
敷仁悉視同仁合甸稍縣都以遍
聖夀與
湛恩無量
皇慈本
至德難名(臣)職守兹邦躬逢
盛際仰縣書于
象魏陽和布而
膏澤俱融採輿頌于衡茅
惠凱宣而條風偕鬯聽率土衢歌巷舞驩呼騰
萬歲之聲願頻年櫛比墉崇熙穰愜三農之望所有紳
耆等感激下忱理合繕䟽代
題恭謝
天恩伏乞
皇上睿鑒施行謹
題奉
旨該部知道
浙江巡撫(臣)覺羅琅玕謹
題為恭謝
天恩事欽惟我
皇上
極建無私
化成久道
宵衣旰食知稼穡以念民依巷舞衢歌安耕鑿而思
帝德在昔
温綸三錫久邀上則之全蠲届今
聖夀八旬更荷正供之輪免
隆施稠叠
湛闓彌綸紵看萬寳告成薄海拜康年之賜羣黎徧德普天飫
夀世之恩矧兩浙夙被
恩施而三亹久恬
聖澤湖光山色翠鑾奉
六度南巡稻蟹桑蠶
紫綍沛月正元日輿頌咸知
帝力山呼並祝
聖齡兹據杭州等十一府属並各衛所紳衿士庶屯運
各丁呈請恭謝
天恩前來擬合據呈詳請會
題等情到(臣)欽惟我
皇上
德協清寧
功參化育春耕秋斂頻施補助之
仁賜復蠲租叠見
雨膏之沛
一人之宵衣旰食與物皆春四方之鑿井耕田為民蔵
富兹於乾隆五十五年欣逢
皇上八旬萬夀
特頒
巽命覃布
鴻慈萬方之賦税全蠲九有之輸將輪免茅簷白叟含
哺而慶昇平蔀屋黔黎忭舞而遊熙皥叨
隆施于逾格共躋春臺邀
曠典于非常咸登
夀域從此五風十雨萬年歌有道之長耕九餘三兆姓
獻無彊之頌據浙江紳耆錢載等具呈由府司詳
請代
題恭謝
天恩等情前來(臣)謹會同福建浙江總督(臣)覺羅伍拉
納合詞具
題伏乞
皇上睿鑒謹
題奉
旨該部知道
又
題為欽奉
上諭事據布政使顧學潮等恭照地分三壤登廣斥于
海濱耕蓄九年賦銍總于天府欽惟我
皇上
道隆有慶
福錫大同
詔普免夫丁糧
曠典幾同常例
念額徵之銀榖
殊施特沛
温綸沙塗蠲二千八百之朱提海澨免二萬二千之玉
粒流
膏匝地欣逢
萬夀無彊拜
賜自天詎有一夫不獲東西兩淛相聞衢頌之聲山海
偏隅共效
嵩呼之頌兹據杭州府玉環同知等具詳紳士耆民呈
請恭謝
天恩前來理合據情轉詳察核會
題等情到(臣)欽惟我
皇上
盛德參三
懋功咸五
隆恩育物以愛養臻樂利之庥
善政厚生本節儉成生平之福恭逢
八秩之春普
錫萬方之祉正賦既蠲於全省餘糧復免於海濱惟兹
斥鹵之區
曠典有加靡已即至畸零之税
温綸一視同仁共祝
萬夀無彊咸頌
一人有慶兹據詳請具
題前來(臣)謹會同福建浙江總督(臣)覺羅伍拉納合
詞具
題伏乞
皇上睿鑒奉
旨該部知道
八旬萬夀盛典卷六十六
