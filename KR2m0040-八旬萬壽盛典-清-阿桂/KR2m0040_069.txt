八旬萬夀盛典卷六十九
恩賚(八)(本年蠲賦五)
署四川總督(臣)孫士毅謹
題為恭謝
天恩事據四川布政使和寧等詳據成都等十一府眉
州等九直隸州叙永等四直隸廳轉據所属州縣
土司詳稱紳士顧嵩楷百歲老民盧樸先孫丕權
等呈稱欽惟我
皇上
惠錫無疆
恩覃有慶
萬載衍長生之籙仁夀同登四瀛飲太極之泉醇醲咸
沃年屢豐于綏萬猶
蠲租給復之時行用各足於餘三更
布澤施仁之叠被方幸
帡幪庶類共樂春臺更欣
燾冒羣黎偕遊
夀宇惟五十五年之
恩膏屢沛逢
八旬萬夀而
巽命重申停各省之催科免下民之征税
天倉秸銍曾載蠲額賦之輸農部度支已三荷
温綸之錫既分年而輪免復計佃以减租雖在四川僻
處西南亦無一夫不邀
雨露奉十行之
寳墨咸欽
有道聖人逢
八秩之元春共祝
無量夀佛豳風介夀小民方籲切稱觥王制引年庶老
更優叨
錫福算絳人之歲月欲循舊例祝
釐溯燕禮于膠庠弗令長途趨
闕
恩流三峡蕩蕩難名
德峻䨇峩巍巍莫並(嵩楷)等簮紳預列畎畆安棲仰
天上之絲綸惟增鼓舞指平疇之稌黍共慶盈寧戶有
蓋蔵願進康衢而敬頌情殷叩祝謹偕蔀屋以臚
謳為此合詞呈請轉詳前来相應詳請查核具
題等情到(臣)據此該(臣)看得輸將是效歲有常供賦
稅普蠲古稱盛典欽惟我
皇上
軒紀洪延
堯仁廣被
運符行健萬年長衍夫箕疇
恩協廣生九賦咸充于禹貢閭閻樂歲皆欣有脚之陽
春雲日瞻
天共祝無疆之
聖夀恭逢
慶典特沛
恩綸寰瀛並沐
皇仁免正供而及業佃巴蜀亦叨
嘉惠由内地以迄新疆
帝力不知耕鑿效華封之祝
一人有慶謳歌周邊徼而遥(臣)職忝封圻材慚樗櫟聽
巴人之頌蔵富于民陳無逸之圖惟
仁者夀慶盈寧于一十八省非徒
西顧之眷優
篤庥祐於萬六千春長咏南山而忭舞兹據成都等府
廳州縣紳士耆民具呈感謝緣由經布政使和寧
詳請具
題前来察其情詞出自至誠感激理合具
題代謝
天恩伏祈
皇上睿鑒施行謹具題
聞奉
旨該部知道
廣東廵撫(臣)郭世勲謹
題為恭謝
天恩事據布政使許祖京等詳據廣州等十府三州轉
據南海等州縣詳稱據合省紳士里民陳其熀等
呈稱竊(其熀)等踐土食毛幸際
太平之盛治戴高履厚羣安
皇極之綏猷
深仁偏浃于閭閻歲歲頻書大有
渥澤普沾于海嶠家家共慶盈寧欽惟我
皇上
德建中和
仁徵康乂
化成久道垂拱而治八夤
福錫無疆勰序而調六幕固已民安物阜邊陬盡沐
皇恩抑且鼓腹含哺黎庶同遊
夀宇際累洽重熙之會恭逢
八秩元春推損上益下之
恩復奉
十行闓諭叠施惠澤四沛
恩綸蠲按年輸納之租豁直省地丁之額分三年以遞
及耆民扶杖而觀合萬姓以均沾士庶呼嵩而祝
似此敷天
慶典真為亘古奇逢
詔下
九重歡騰萬國從此
皇圖益固合衢歌巷舞以臚謳
聖夀無疆與日升月恒而效祝為此呈懇
題謝
天恩等情欽惟我
皇上
福備箕疇
恩覃禹甸
聖有作而萬物覩殊方咸仰光華
天不言而四時成薄海胥遊熙皥
化成久道千百國共躋春臺
惠溥無疆億兆人同沾
闓澤蓋蔵素裕曾頒
三錫之綸賑貸兼施頻下
九重之詔惟衣租而食稅原有常經繄沐膏而詠勤更
邀
曠典廼者祝
嘏臚歡始和布令
金枝衍慶宏開
五代之堂
寳籙徵祥慶演
八旬之筴登延洪之
夀㝢蒼黎方獻曝抒誠沛汪濊之醲膏
紫綍已先春施惠雨暘時叙念民依而益廣
仁心稼穡年豐蠲租賦而
特施
恩命為民蔵富與物皆春三載一週
十行四霈真曠古稀聞之
大澤休嘉布濩于兩間實敷天同慶之
昌辰謳頌騰聲於四海瞻依
舜日羣占北斗之祥忭舞
堯年共切南山之祝代申下悃敬逹輿情茲據廣州等
十府三州轉據所属紳士里民籲請恭謝前来相
應詳請
題謝等情到(臣)據此欽惟我
皇上
行健敷仁
體元錫福
保民若赤八埏蒙樂利之休
生物如春四海沐昇平之化固已共登康乂家家鼓腹
含哺胥慶盈寧處處衢歌巷舞兹者恭遇
八旬聖節
萬夀元春爰當獻歲之令辰特沛敷天之
闓澤豁三千萬之賦稅四沐
殊恩寬億兆姓之輸將屢邀
盛典大小郡均勻遞及體
嘉貺以流膏十八省遠近同沾厚生民而蔵富
恩既覃而益溥海隅融地寳之滋
惠已渥而更周嶺表慶
日升之頌(臣)等恭捧
綸音敬宣
德意茅簷蔀屋聽呼嶽以同聲食德飲和知戴
天之彌仰兹據詳請代
題前來(臣)等不敢壅於
上聞謹會同兩廣總督(臣)福康安合詞
題謝伏乞
皇上睿鑒施行奉
旨該部知道
護理廣西廵撫布政使(臣)英善謹
題為恭謝
天恩事據署布政使事左江道黃符綵等詳據桂林等
十一府州詳據各州縣轉據所属紳士耆民呈稱
欽惟我
皇上
帝德覃敷同
覆幬之無量
天恩廣被統寰宇而咸周
勤政重農民隐遥通乎
黼座輕徭薄賦
隆施叠沛乎閭檐耆年仰
撫字之仁衣帛食肉丁壮沐
涵濡之化鑿井耕田食舊德而服先疇罔報
鴻恩於萬一被祥風而沐甘雨重邀
曠典於冄三本年欣逢
皇上萬夀届期
八旬大慶
鴻庥廣布荷正供之全蠲
㴻澤頻施無一夫之不獲輪年分免閱三次而漢土均
沾一視同仁通直省而要荒胥徧
高天厚地雨露無私浹髄淪肌
尊親共戴民生
聖世躬沐
皇仁鼓腹含哺樂
重熙之日月給求養欲快迭被之
恩膏八千歲為春為秋長依
椿蔭億萬戶並生並育唯效葵傾敬抒忭舞之誠願上
升恒之頌謹聯名具呈伏祈轉詳代
題恭謝
天恩等情據此該府州等欽惟我
皇上
道融精一
德載行生敬
天勤民
宵旰厪農桑之念綏豐保泰遐邇蒙
化育之仁租稅頻蠲年有順成之慶帑金叠
賜人欣樂利之周固已薄海承
恩衆志咸傾乎
斗北寰區徧德
鴻庥普浃於天南矣兹值
萬夀昌期
八旬大慶足民蔵富已開億萬世無疆之休
布澤推仁更蠲十八省惟正之賦歡騰西粤漢土均沾
慶溢邊隅苗猺並戴
覃恩普被甫十載而
重頒按地輪蠲閱三秋而悉徧扣轅擊壤共登
仁夀之天拊籥吹豳競獻
洪延之祝欣逢
盛典實切歡忱相應轉請
題謝等情據此該司道等欽惟我
皇上
廣大敷仁
中和建極生成愛養合億兆而厪切
九重博濟勤施入宵旰而常如一日際兹籌添
聖籙夀无疆而惟至萬年乃復廣溥
天庥供維正而統蠲全賦分年遞免經三載而咸周按
戶全蠲無一夫之不被從兹杏花菖葉倍饒長畮
之資白叟黃童並效康衢之舞
洪恩沛宇偕潯江灕水以長流
景祚延禧共桂嶺堯山而比峻敬惟
特典允惬輿情體有加無已之
仁奉行必力際千載一時之
盛感戴非常如草從風兆庶仰
化工之溥有葵向日萬年祝
純嘏之長理合詳請代
題等情到(臣)欽惟我
皇上
恩隆懷保
澤被蒼黎八紘當熙皥之時愈培邦本六府際修和之
會彌厚民生觀薄海之安恬久臻
郅治計歴年之蠲賚叠溥
鴻施兹逢
八旬萬夀之昌期洵属千載一時之嘉會
特頒申命普免丁糧按地輪蠲
垂恩廣被俾夀而富式舞且歌
錫福蕃昌旉
九重之愛育
綏康稠叠慶比戶之盈寧花縣桑田處處含哺鼓腹三
江五嶺村村擊壤謳衢
一人之
景祐洪延敷天同祝六合之
恩膏遍逮率土騰歡食
德飲和共享昇平之福
重熙累洽咸沾樂利之休簡編實無此嘉徵蒼赤皆傳
為
異數頌無疆之
聖夀閱八十載而
巽命常申荷丕冒之
皇仁遍億兆人而豐亨共慶(臣)恭逢
盛典既
高厚之難名虔捧
丹書更歡欣而莫喻謹會同署兩廣總督廣東廵撫(臣)
郭世勲合詞具
題伏乞
皇上睿鑒施行謹
題奉
旨該部知道
雲南廵撫(臣)譚尙忠謹
題為恭謝
天恩事據布政使李承鄴等會詳據雲南等府廳州縣
紳士鄉耆等呈稱欽惟我
皇上
惠洽垓埏
恩覃雨露調四時之玉燭共上春臺席萬禩之蘿圖同
登
夀㝢官符罷納
推仁不止于再三戶帖停徵
錫福寧殊於遐邇繄坤維之僻壤實益部之舊疆荷
熙朝奕葉之庥豐年屢告蒙
聖主如天之福大有頻書際兹望杏瞻蒲將布一黎之
種早卜築埸納稼定饒三鬴之糧固已戶慶盈寧
人歌樂利矣属維大章奄茂之歲恭届
八旬萬夀之辰
軒紀洪開歲首下雞竿之
詔星軺遠莅天南來
鳳闕之書逢年而予以蠲租催科不擾則壤而許其
輪免調劑攸宜有田既被夫
洪施奚啻大酺之賜承佃亦沾夫餘潤豈徒滯穗之携
盖由
聖德高深嫓美乎堯天舜日是以
恩波浩蕩直溢乎洱海昆池感切
楓宸情殷梓里捧
九天之綸綍惠尤洽于含哺指萬井之篝車歡實深於
蔵富静聽風謠互答遍起耕田鑿井之歌行看瑞
應駢臻益徵甘雨和風之會傍弧南而致頌惟稱
萬夀無疆依北斗而傾心齊祝
一人有慶所有感激欣慶下忱理合呈請代
題恭謝
天恩等情轉詳到(臣)據此欽惟我
皇上
夀叶升恒
恩均幬載
錫福籌裕民之策
寬租厪蔵富之思調玉燭於寒燠雨𤾉兆金穰於禾麻
菽麥䨇岐呈瑞頻年早賦盈寧萬寳告成比戶猶
歌&KR1367;穗更仰
堯曦普照欣逢
軒紀洪延經四次以蠲庸酌三秋而貸賦
德音遠被即碧雞金馬皆煜爚而翔輝
温綍分頒惟白叟黃童共扶攜而聽
詔歡逾擊壤頌溢呼嵩
㴻澤覃敷遍行慶於一十八省
醲膏倍飫效祝
釐於萬億千年今據布政使等會詳據各紳士耆庶等
呈請代
題恭謝
天恩前來理合具
題伏乞
皇上睿鑒施行奉
旨該部知道
貴州廵撫(臣)額勒春謹
題為恭謝
天恩事據布政使汪新等詳據貴陽等一十三府據紳
士耆民等呈稱欽惟我
皇上
德奉三無
仁周六合
惠施不倦膏已渥而彌殷
巽命重申澤屢加而愈溥是以
繁禧茂集萬方叠慶綏和
郅治覃敷四海咸登康阜茲者恭逢
萬夀八旬之令節欣值
一堂五世之昌期再沛
絲綸復寬租賦厚民生於蔵富分先後而
異數全邀敷
天澤以流膏按府州而
殊施遞及此固普天率土逖邇均沾不獨貴水富山高
深莫喻所有感激微忱理合公籲
題謝等情由司道據情詳請
題謝到(臣)欽惟我
皇上
德協乾符
治隆泰運
仁風煦物普天共沐陽春
甘雨成膏匝地均沾渥澤茲者恭逢
萬夀八旬之令節欣值
一堂五世之昌期
特沛
殊恩頻頒
異數(臣)恭奉
恩綸謹宣
聖德分先後普免合三歲而俱周按州府蠲除無一夫
之不逮荒陬僻壤咸鼓腹而頌
皇仁白叟黃童盡泥首而申
嵩祝茲據布政使汪新等詳據合省紳士耆民呈請
題謝前來(臣)不敢壅於
上聞理合會同雲貴總督(臣)富綱恭疏具
題伏乞
皇上睿鑒施行為此謹
題奉
旨該部知道
右(臣)等編次蠲賦盛典附錄直省陳謝諸疏盖
以臣僚紳士忭戴積忱亦既獻頌颺言欽邀
御選載於歌頌一門至草茅黎庶惟知擊壤歡呼順
則於安和之宇廼復際登豐之咸樂慶
蕃祉之攸同奉
詔普蠲流膏既溢有非小民望澤之私所敢覬及者
顧若駢儷之文廼畺吏入告陳言之體而在田
間愚賤鼓舞謳歈則各本其忠愛之忱慇然而
欲逹雖一時竭誠報謝率由下里芻言而十八
省之風土攸殊億萬衆之聲情如一所為籲諸
大吏以上獻
宸聰者至真切而無片詞之飾是與臣僚紳士之歌
頌文質若有不同其為抒德逹情實無二致也
謹按省備登以彰感孚之盛以誌慶幸之深而
我
皇上之福祿申重延庥於萬億及秭尤有言語形容
所莫罄者爾
