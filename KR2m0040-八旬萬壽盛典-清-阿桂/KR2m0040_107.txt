欽定四庫全書
八旬萬夀盛典卷一百八
歌頌(二十八)
萬夀恭紀賦頌十二章(謹序)
翰林院編修(臣)謝墉
(臣)惟溯自䆳古之初天地人皇元始應世各八千
歲以迄循蜚䟽仡五帝之紀數往知來元會載周
有開必先欽惟
聖皇誕膺
寳祚粤在上章奄茂為乾隆五十有五年恭逢
八十萬夀合天地之數以衍乾坤之策推八會之文以
符十華之劵懿乎哉亘數千年而一覯若是其炳
耀六合景鑠萬古也仰惟我
皇上斟元陳樞秉籙司契得道之柄荷
天之龍由於
彌性純常協極
帝縡是以
夀考維褀介祉禔福三靈效順萬國咸寧自五三六經
所載勲華之盛未足以罄焉(臣)竊以為際兹
神化民宜大理物博無庸以子雲相如孟堅平子靡麗
之詞形容夫儀若祥淑之萬一也不揣愚陋操佔
畢之素以成下里之歌敬第為賦頌十二章其第
一章曰
德耀嘉謹記
叡性淵穆顯藏無間
心鏡萬機自然炳燭故能合四荒四極迥遐逷闊之宇
而運之
扆闥無不
照重離而耀之以
光明也其第二章曰
昊穹佑謹記
聖敬祗翼昭事欽寅肸蠁豐融達於
帝座凡作長歛蔵之司一叶之時若所以召通正而致綏
豐也其第三章曰
祖烈恢謹記
兩朝志竟昄章式廓
袛廸
前光以康遠服于自古未臣之民厥戶口之於自古未略
之地厥屯耕之蓋
勲兼乎黃農而蹟邁乎禹翳也其第四章曰
闓澤旉謹記
大惠之頒普蠲惟正
萬夀保艾多福錫慶是則
博施之富積算極乎經姟而周澤之渥歌舞騰乎
億兆
有孚惠心羣黎徧德也其第五章曰
聖文煥謹記
天章萬卷言成典訓
崇論谹議陶鑄淵㴠至于
羣玉之藏綜圖籍而薈萃焉
四庫所羅統朔南而嘉惠焉斯則
君師之隆軌邁七略而兼三不朽者也其第六章曰
神武昭謹記蔥嶺雪山
龍韜授鉞闢三萬里四衛普寧若夫笻筰以外冉駹以
西儧刺促浸
德威疉施並禀
神策運籌以决勝耆定易豫象所稱順動詩皇矣所云
篤祜者也其第七章曰河源顯謹記天苞地符應
時乃彰乾坤端倪待
聖而作既通道而底西王之國遂
端拱而致河圖之祥此靈協于懷柔而瑞呈于天一者
也其第八章曰石鼓新謹記岐陽大蒐史籕古文
遺跡纂排適昭
威武以是璧雍圜水觀聽為之日新而
文囿三驅命中共瞻
天授者也其第九章曰安南格謹記嶺隔桂林江流富良
文德誕服惕息享王此伏波之柱所未能撫而諸葛之
鉦所未能招乃納貢而輸忱入
覲而祝
嘏也其第十章曰花象徠謹記爨𤏡之鄉撣縹之地遠
逾木邦來自金齒率舞其儀咸若而至夫且上軼
乎成周之會而寧不遠超乎貞觀之圖則
德之休明無遠弗屆也其第十一章曰
五代堂謹記
皇祖詒謀
五福崇搆
聖
聖相承孫孫弗替
五福五代萬有千歲遠推之世系而不經見近考之帝
紀而未前聞也其第十二章曰
八徵寳謹記
天錫九疇庶徵
帝念俾
夀而昌克
勤不倦是惟
皇極之敷言而應之
康強逢吉
聖人之大寳而徵諸
悠久旡疆也臣于是欣忭蹈舞聫屬而繹之曰
德之馨香升聞於
天
德之作求繩其
祖武
天
祖並佑之者厥由
勤恤民隠而除其害
博愛之仁有嘉德而無違心也且夫
愛之覃於中外者
教之融於文武也于疆于理漸被暨訖或原或委軒豁
呈露
奎璧橋門慶協嘉會冠帶蠻服
拱受蕃釐也
昭德之致諸福之物輻輳並徵吉事有祥千載一時也
以是
介期頤
衍來晜
慶綽綰
錫珍符於
萬斯年不可紀極矣
德耀嘉第一章
(臣)惟
聖人之德上及太清下及太寧中及萬靈爰基命於宥
密聿不大於色聲盖
德者得也萬化之樞紐而百福之璣衡也
皇上乘乾始體泰元則巍巍禀安安粤自
徇齊敦敏聰明同符軒轅也
文思恭讓光被嫓美放勲也
御極以來
廣運在蜵蜎蠖濩之中而化馳若神極之五億之選之
寥廓而無垠夫其
維淵維默如雲如日以
熙載達
天德也
丕顯丕承以引以翼以
纘緒率
祖德也是訓是行
錫極保極以
仁心振民德也夫何亹亹穆穆而人綱人紀之畢飭也
兢兢憴憴而官聫官治之咸秩也以是行師大師
克以是柔遠遠人格盖將襲九窽重九&KR0034;廓四方
拆八極
剛徤中正天常也
含宏光大地則也人之窺
聖人者皆謂
皇上至公也而
至明皆謂
皇上至勤也而
至誠經曰誠則明矣明則誠矣竊嘗恭讀
御製
執中成憲序曰大學所謂明德即虞書所謂道心所謂物
格致知即所謂惟精所謂正心誠意即所謂惟一
所謂止至善即所謂允執厥中允矣
聖謨紹
聞自道所得而其指歸昭若發矇矣夫
聖人之德該乎動静而貫乎微顯者也
大德無我而育羣生
大化因時而宰萬善其於
保定孔固握乎氣數之先
正位凝命持乎運會之轉考之樂緯有曰稽耀嘉夫德
不自耀也維其嘉矣則有耀矣易曰一闔一闢之
謂變一隂一陽之謂道是以如天地之無不持載
無不覆幬如日月之無不臨照也謹頌曰
天行徤德正中
嘉樂顯顯受禄崇廣哉熙熙八極光華惟
德之嘉耀乎無涯
光被䀜爽爥幽遐
德惟一罔不吉
夀盈萬積無算
昊穹佑第二章
粤若惟
聖格
天惟
天佑
聖夐哉圜則九重之曠邈峻極而
至誠之感若響應矣我
皇上度對越凛執兢子萬民以承
天庥式九圍以祗
帝命欽若
圜丘
方澤之燔燎
祈年
大雩之祭禜詎徒潔其粢盛豐其犧牷陳其珪璧琮璜作
其鐘鏞管磬已哉蓋有
欽明而精一者焉以徹乎
穆清而假乎
聖敬(臣)嘗恭侍
禁近與驤駿奔矣當夫良耜初報蜡臘方勤景
齋明於
法駕凝蒸上而煙煴積
精禋以將享遂密釀夫同雲方禮成而
澤逮每盈尺而兆阜蕃爾乃蠶月麥秋戴勝桑隂越有小
旱靈雨未零
肅珍舘之亶格凝度鞏於
居歆佇飛甘而灑潤快觧愠于
薰琴爰乃統六宗而引提之合百神而䙃禷之師旅有
助順之祥
崇貺叠錫愷樂達數萬里而外矣河海有安瀾之慶
嘉應駢呈康阜遍十八州之大矣夫玉齍量幣祝史能飭
其物而不能宣其義也叔降獻酌禮官能贊其儀
而不能通其意也
聖皇以明敬孚之以精誠籲之一動念而召和一舉事
而
綏祜所由延
洪禧承
景祚遹惟感通在元渺幽默之至微而揚詡在呴嫗覆
育之廣布(臣)謹繹思之
聖人一
天也以
聖格
天不待
履壇墠薦豆籩陳禱福升柴而後卜其
申錫與其吉蠲也是故窺
聖而不參以五行五事之符協則不足以徵
上蒼純佑之捷言
天而第泥於五方五神之儀位則不足以探
至聖昭格之微故曰先天而天弗違後天而奉天時自
天佑之自
天申之不亦宜乎謹頌曰
泰元尊
德司契厥契維何陟降一氣
於穆不言孔時孔惠
奉三無私
萬年光被
祖烈恢第三章
(臣)嘗恭讀
御製創業守成難易說曰創業者未竟之難皆守成者
分内之難也夫惟
謨烈遠則
聲靈宣
教典浹則
威澤寬(臣)又嘗恭讀
御製普寧寺碑文曰
皇天有輔德之私
至聖有越世之度
君子有見機之作兆人有可格之誠夫乃恍然於
聖猷之運量至深而
聖教之融洽至精也夫自三代以還九州攸界道未溥
于大同化未臻于無外以是威信莫逮于四荒而
經緯總域以兩戒臣竊惟禹蹟所未邁者浮圖之
俗象教之國久矣事佛匪懈矣夫孔子聖也為震
旦師釋迦佛也為西土師禮曰修其教不易其俗
齊其政不易其宜五方之民皆有性也不可推移
皇上紹
聞衣德奮一怒而振旅揮城摲邑不可殫紀也考四萬餘
里於玉門稽三十六國於班史凡諸國土之佛道
神化古稱降靈聖挺賢懿者
如天之福覆幬而亭毒之為之分部落以旋定之建墖
廟以寧輯之
說法以覺悟之
振德以齊一之莊嚴七寳布金千億諒哉
融性道教作天人師以
聖王之德政兼法王之願力有若軒帝勤崆峒之問重
華致西王之謁
德教之大包涵一切誠不可以一法執也是惟
性體昭曠
教澤融會總
德威於一源旉
化育於四大
帝學之淵深浩博迴超漢唐宋諸儒而一洗其芥蔕儒
者則曰素王得位釋氏則曰調御再世二而一一
而二無量之
夀無量之福利也謹頌曰
仁皇昔西頋燕貽待
純熙
熙主垂仁慈耆定興西師出之五濁界為重轉法輪以
是
大神威降伏萬波旬有來衆花門頂禮敬黃教
人王即法王總十方部號供養普慈雲和南大歡喜凡
彼華蔵海咸承安隱旨法音鏗華鐘振動覺衆寐
曰西土震旦究竟無同異宏闡
古佛義寳雨曼陀羅長示
夀者相長瞻玉燭和
甄陶歸一笵無此疆爾界譬如日月光旦旦燭幽晦亦
如甘露味羣萌受滋液是謂
善繼述四方以無拂
闓澤旉第四章
(臣)惟
至聖之勤民本
元善為愷悌同
仁覆之無涯爰博施而衆濟則嘗逖稽前聞遠推古帝當
艱食而疇咨每阻飢之惕志是以禹有則惠之懷
文有如傷之視其在三代以還詔令除租僅一見
於漢文或與田租之半罕聞繼澤之勤彼唐室之
議䘏惟存惠乎從軍雖渙汗其大號將下究而猶
屯我
皇上軫黎元勤撫字非旱潦而沛
恩當豐登而
錫惠自
御宇於丙辰逮
受釐於庚戍
膏澤之降也已閱一再而三四乃分年而除之分地而
賜之每一
詔下而普天率土銀糓之蠲以千萬萬計其他偏隅之
免征賑恤之屢被綜大農之度支核寰區之賦稅
殆無從紀數於隸首而悉祘於周髀也夫其黍稌
五土原隰三農既得積儲倉廪比櫛崇墉即彼石
田之宇下隰之區尤
皇上之所軫念而矜䘏之所旁敷廼有服之&KR1469;秸藪之
薪蒸鎮服藩服之疇五觳五鳬之塍凡芻茭之所
入均鼓舞而承
優賚於三登乃
聖慈惻然猶不能已於若保也
憫五蠧之為奸或舞文而中飽
運心鏡以燭之俾蒙翳之悉掃夫而後莫不熙熙於慈
惠之師而安安於稼穡之寳然且宫中府中供御
撙節歲會計之倍蓗什伯蓋
克儉者在巖廊而既富者在井邑是又澄源於平治之
源而立極于清净之極者也臣恭讀
御製節儉論盖以制數度議德行實惟自上下下其道
大光之為益也謹頌曰
聖德同
天普汜覆濩仁風慶雲甘雨惠露非不足補非不給助自
天降康秉穗載路
惠此元元赫胥含哺始自
皇畿達于侯甸
賜金賜租分年分郡
宸衷載衡早俾普遍或舞于衢或謳於佃熙皥
堯天遊豫夏諺億兆人家積榖無萬請祝
聖人夀同此算
聖文煥第五章
(臣)聞載道之謂文而文教之隆非夫聖人在天子
之位而又久道化成曼夀多福則不能敷章設教
以極乎天蟠乎地自雨粟以降萃古皇王后辟而
莫與倫比也且夫聖如孔子而苟無其位則托諸
空言而不能見諸行事故分道於八儒而爭鳴於
百氏歴選列辟則既罕稱斯誼矣惟我
聖皇兼欽明濬哲之上質而加以緝熙敬止焉自
帷宫典學以至
景命誕膺閱今
聖夀八袠
御製諸集文成數萬卷溢數千
闡道德之奥指抉性命之真詮其於繼也
臨講筵攄
御論探理窟於圖疇接心傳于堯舜
正諸說岐趨而一衷于古聖之大訓搜載籍而擷其腴
超萬象而宣其藴原於得之
躬修而非徒炳烺於
學問其于史也别公私定正閏嚴紀實務傳信三長惟
識為最難而任好惡為予奪蓋不可以不慎所以
等百世王而作羣倫鑑者春秋
天子之事端賴
論定而不紊爰乃兼綜而條貫之䟽通而揚㩁之上考
天時之儀象下辨地紀之脈絡大者窮星河細者
析骼角按禮器而定彛章蕃黃鐘而定雅樂極格
致於萬殊究物理而賁若至若
翠華所蒞
咏吟山水每
念農艱動關民紀則又雨暘寒燠胥入
甄陶而月露風雲咸歸
性理者也若夫萃典文於太古集著述於羣儒魏汲冡
未獲竹簡漢謁者莫載使車遠窮羲畫下逮虞初
命詞(臣)使校理給筆札以徵書或待詔於金馬或染翰
于石渠與乎斯烈者皆得綰半通之綬以分榮於
太乙藜照之餘書成而
奏御者盖六萬六千册貯之
文淵之高閣爰四庫之攸分遂乃
御園
山莊
文源
文津
盛京
文溯四閣切雲極數天一名義攸存江浙之地
行館仙寰宿環七宿鼎峙三山
諄命疆吏嘉與儒冠俾遜志而汲古得握鉛而懷丹宏
作人之雅化以共遊學海之寬若夫
國書之譯六籍既參梵經貝夾字母華嚴西番衛蔵
象鞮再三益以蒙古
同文不刊是又
聖學之統四部洲以貫徹而包函之者也謹頌曰
天文炳兮雲漢章光耀墳典兮嫓羲皇
册府璘斌兮陳琳琅酉山之積兮宛委之蔵
萬年有道兮運會昌
神武昭苐六章
(臣)惟虞書言德之廣運曰乃武乃文魯頌言德之
敬明曰允文允武然而書則繼之曰為天下君頌
則繼之曰自求伊祜是以大文三曾而貴義與德
大武三曾而偃武與力易曰惟幾也故能成天下
之務惟深也故能通天下之志惟神也故不疾而
速不行而至其我
皇上神武之謂乎夫惟有
剛徤篤實不息之
精神而後有
聰明睿智無窮之
謀略有
智勇天錫非常之
靈承而後有
莊敬日強匪懈之
勲烈(臣)聞古者戰功之多皆言黃帝盖享其利服其教
畏其神夀其三百歲矣我
皇上之平伊犁也俘達瓦齊平回部也殱阿睦爾撒納
誅大小和卓木拓土者二萬餘里而傳箭及於天
方默克平兩金川也俘僧格桑擒索諾木夷地險
靖番族夫皆伐簒也戡亂也討叛也盖
履信思順天人交助易以知險簡以知阻故
睿算所運若龍興而雷震如轂轉而鈞旋其他弄兵潢
池之輩偶一竊發即聚而殱㫋惟夫海嶠之永靖
更見番酋之款關綜
武成之敷九皆
聖謨之秩秩而非徒恃勁旅之桓桓是故機有遲速而
神乎機者遲也而實速之權有難易而
妙其權者易也而先難之懿
神策之超乎人謀鬼謀而運乎九天九淵早徹乎雷動
風舉太壹天一之秘風后力牧鵊冶容區之篇(臣)
惟武有七德始之禁暴戢兵繼之保大定功夫然
故民遹安衆遹和財遹豐我
皇上綏靖邊徼於執訊獲醜也若拾芥於撥亂反正也
若轉蓬
神威之震也捷而
醇化之浹也醲此
聖人之赫聲濯靈無以異於戮蚩尤與應龍故武者所
以救民救民所以夀世也夀世則惟
多夀之主始克有其膚公遐稽史册惟我
皇神武乃遠嫓夫有熊是以荒䀜闇昧之宇咸得覩靈
臺偃伯而禮樂交通也謹頌曰
西極既屬兮西南夷平增其式廓兮應天而時行
四塞之外仰
德威兮莫不來庭銷金甲兮事屯耕邊籌鞏固兮
聖人有金城始之武者終之文大哉
耀德不觀兵
河源顯第七章
(臣)惟大順之世天不愛道地不愛寳而要必
聖喆之君為能握其紀溯其源以穿溟滓而窮天造(臣)
嘗考爾雅之文曰河出昆侖虛色白所渠并千七
百一川色黃千里一曲一直恭讀
御製河源各詩文
皇上因治河祭河廼
遣侍衞往青海窮源得黃金河有北極星石水源釃
為百道而河出昆侖之言益以昭晳夫昆侖在今
回部之地即漢西域也虞舜以治水命大禹而曰
昆侖析支渠搜西戎即叙古稱其地號西王母昔
者西王母貢白玉環於虞舜而益地圖附焉當是
時龍魚負文固必析其源流而非同漢張騫之未
覩者矣元代訪焉至鄂敦淖爾而即誌其所則河
之真源數千年未顯夫固有待於
體天合撰奄有西極之
共主也夫昆侖河源之說括地象所稱有八柱焉其高
入天有三千六百軸九城十二樓金臺玉闕上拂
星辰焉山海經謂為帝之下都玉山平圃實為之
鄰丹邱福庭羽氏夀民極靈異於前聞今而知昆
侖之源伏流行地恭讀
御製已示其真矣其旁若産玉産馬之區昔之所載枝
斯璿瑰&KR0008;瑶玲璅今則和闐之人采嘉玉以貢而
舂山之珤重&KR0008;氏之所守悉供
服御而登玉府矣昔之所載蒲梢汗血騕褭乘黃今則
大宛之人擇善馬以獻而天馬之子渥洼之良悉
入
駟閑而效騰驤矣夫乘吉良而多夀服瑾瑜而禦不
祥其說為
叡哲所弗道頋自舜禹至今往代之所弗賓者其土守
悉隸焉自漢唐至今往代之所未顯者其源流畢
詳焉自夫葱嶺鹽澤諸地皆
聖武為之奠定而疆理之者也乃於稽宋志河渠元志
地理辨其誣証其是譯其名義而阿勒垣郭勒噶
達素齋老之為黃金河北極星石可得而紀也(臣)
以是知河源之顯為
皇輿無外之驗
聖夀無疆之徵所謂如川之方至以莫不增者也然則
自漢迄元上下數千年發其端而未竟如九仞之
終虧洵
至德之淵涵無極而靈源之昭著有時彼馬遷班固所
云惡覩所謂昆侖者終將快覩之矣謹頌曰
黃圖式廓
聖夀曼天一之根探灝瀚地靈上接天池星北極璇樞
拂銀漢
帝遣侍臣溯洄之蒲昌遥注渺無岸渾渾泡泡泑澤中
沸沸湯湯峚山畔一川色作黃金英百道泉飛珍
珠涣乘槎博望昔未登山經水經空汗澷於
皇闢土三十載祭川萬里踰星海允猶翕河裒對同手
指青邱紀章亥
石鼓新第八章
(臣)惟
德之休明經文而緯武時之會合轢古而切今是故
綜作述而神之者
至明至聖也
融道藝而一之者
至精至深也粤成周之大狩紀獵碣於宣王繄史臣之
作歌有籕文之矞皇歴秦漢晉魏六代千有餘載
於陳倉之野苔封蘚剥始顯蹟於有唐虞禇觀之
歎其墨妙韋韓詠焉為之闡揚逮宋世而蘇梅繼
作艷稱夫蛟龍之欝律猶存四百六十之飛鳳凰
閱金元與勝國信神物之呵護當
盛世之
右文列戟門而争覩雖淋炙之無虞猶斷缺之莫補欣
逄
乙覽親披
宸衷濬發
念太武之九成嘉
册府之四徹
帝曰俞哉
寳翰飛丹首尾嚢括
詔之儒臣足成其八比事屬詞明本係末懿
妙義之維新乃竒文之由舊重摹繪夫珪璋爰載鐫夫
瑶玖蟠蟠龍魚蜿蜿科蚪遠揖軒倉上耀星斗(臣)
乃盥誦而稱曰斯為
大清之石鼓矣夫籀書特妙於三千年以前而大顯
于三千年以後信哉孔子西行不到秦天工毋乃
令鬼守不惟嗜古之大儒所莫能襄抑亦中興之
令辟所不能有若是者洵足慴六丁壓二酉傲宛
委笑岣嶁遂使驚?動蟄翔鸞翥鳳之文若早為
聖神文武而夀此貞珉
天子樂而玩焉乃
大書而顔之曰文成石夀復
摛藻而記之曰會萃時合也臣伏而思之曠代而一覩
者會也百年而後興者時也會之既萃時弗遥矣
時之既合會弗暌矣是故史籀周宣之臣也廼車
攻吉日錄於雅而石鼔未登於詩詎非有待於
德威交鬯中外一家之
聖而後洩其竒昔之賦六月戰千畝會東都平淮徐者
方斯蔑矣若然則精氣之存可徵於應物而羲娥
之遺曷慨於昌黎是鳳翔不得侈其八觀而歐陽
無庸獻其三疑也謹頌曰
周道微石鼓淪
聖瑞協石鼓新會之萃
德功言時之合
君臣民列甲癸誌丙申
辟雍樂簴業陳
灤京地爛橋門瞻
鳳藻絢虹紳包三古鬯九垠岐陽蒐何足云
安南格第九章
(臣)惟
聖人奉
天故以
上天之心為心
聖人子萬國故以萬國之心為心是以兼容而并包者
鈞陶之廣也因時而建德者
柔懷之深也安南交趾之國自漢唐以來叛服之不一
羈縻之相仍
皇上以乾坤之量幬載之以日月之光照臨之溯元明
之不靖經陳黎之遞侵彼蠻觸之時鬭殆干戈之
日尋昔人謂四夷之爭中國之利此覇略之談而
非
聖人悉主悉臣並生並育之意也天厭黎氏弗祚其國
皇上乃因阮氏之輸誠乞封號以内屬既畏
威而抒厥悃忱亦慕
義而願為臣僕
帝用俞焉遂梯山貢琛測水受吏奉表欵關至於再四
守臣達其忱
天子奬其志其王乃披瘴霧于鳶跕之鄉衝蠻烟於蛟
蜃之澨率其官僚將其子弟載馳載驅無虞無貳
廼以孟秋之辰登于中夏之地入覲
雲莊祝
釐彤陛如小草之傾陽若細流之來滙
天子乃
賚以嘉珍
錫之芳醼既醉既飽孔惠孔燕覩黼黻之光華瞻文物而
欣羡易冠帶而列親藩詠安吉而賡晏粲稽顙樹
頤振動舞旋維時四夷酋長及千百國入貢稱
祝之陪臣聫𬒮接祍蹈
德詠
仁莫不忭舞而言曰盛哉乎
大皇帝中土之
聖人也吾儕蕞爾國敢不來王來享億萬載永戴
尊親
皇上嘉重譯之義
人之服固邁乎越裳之入貢而花象之徠又何異
嘉禾之豐穰也哉謹頌曰
憬彼越裳馴象是
獻接武而來迢迢𬗟甸戞里蒲甘滌瑕回面秋爽
兩階曉晴
三殿詄蕩
天門繽紛彩扇花象巍峩竒文攸煥神靈滋液瑶光星
見百濮九菌犀翠曷玩圖之
王會職貢有爛非物之珍繄
德之薦南方曰象敬執壤奠萬國觀瞻億年舞抃
五代堂第十一章
(臣)惟易占餘慶書稱百祥福履之集於純德者誠
未易紀算而測量然若多福多夀多男見於華封
之祝陶唐而古簡所載二十五宗蕃于黃帝則百
斯男衍於文王為千古之盛歴代莫得而方夫詎
能如我
聖性之粹也以
春秋八千之權輿七年以前獲兹
嘉瑞非麟趾䘇斯之所可形容而瓞緜椒衍之所得擬
議也夫
德者福基而
福為德致
夀為福先而
福以夀備
聖謨洋洋瑶篇炳示
敬
天命以綏之祥
愛民生以施之惠
勤政事以懋之和
親賢能以襄之治夫且
載推好德之詞以申斂錫之義蓋萬善彙於
宸衷而百集福於
聖世夫固日升月恒長卜其芋寧松茂竹苞永存於塗
暨矣(臣)伏而推之
五福五代五五二十五相乘而符天度恭逢
紀元五十有五而合天地之數
萬夀八十以八乘之乾坤之策萬有一千二百五十具
仰
新宫之攸寧衍
洪算而始布欣占
六代之方來于指顧也謹頌曰
重熙景運
祖武䋲翬飛
燕翼輪奐承於
皇述事
天慶膺本支九族繞
膝登
萬年之觴拜舞稱
五福頌列錦屏徵
聖夀延洪兆雲仍
八徵寳第十二章
(臣)惟洪範九疇
上帝之寳也錫之神禹而彛倫叙文命敷
錫之
聖皇而
德旡疆
夀不老盖協應于敬事者徵曰庥而斂敷於建極者德
攸好萬古之經三才之道也
皇上七十萬夀鐫
古稀天子之寳而繼之曰猶日孜孜十年之間
身益以康強
思益以聖叡
德施之溥無間於
宵衣旰食而
元化之馳不隔於月竁日際然且
淵衷穆乎依然
凛時幾勤愓厲也洪惟
八十萬夀之辰鐫玉焉曰
八徵耄念之寳
御製文以紀之有曰念庶徵即所以念萬民三復
紬繹
盛治之淳也而猶以
八徵
聖人之勤也
皇躬之徤也而猶曰
耄念
聖人之仁也(臣)惟自昔傳國之以寳稱者大抵侈陳受
命與其夀昌珍藍田之玉炫鵠頭之章皆沿其文
而襲其器無其德而夸其祥已耳景
聖性之凝命煥
德業而焜煌惟夫九五福之斂時而敷錫本於八庶徵
之
敬念而弗㤀(臣)嘗恭讀
御製國朝傳寳記曰寳器非寳寳於有德德足重寳寳
以愈重大矣哉所由述
祖德而承
天寵故五福之集兆曰大同而五事之原基于敬用是以
庶民協風雨之從而萬國象星辰之拱夫然則寳
非和璧而苞符之秘粲乎其璱瑮也制不龍螭而
敦琢之章宛乎其陸離也篆不斯籀而雲漢之倬
煜乎其樞斗也諒哉
聖德之耄不倦勤而
至誠之徵則悠久是故啟靈準之聽統兆人而會歸炳
曜度之甄起百王而無偶矣謹頌曰
於鑠洛書明德承庥
聖皇纘績煥乎嘉猷
八徵耄念實惟智周
聖人大寳寳非琳球
天載之合民莫之求
眉夀時萬無斁於箕疇
八旬萬夀盛典卷一百八
