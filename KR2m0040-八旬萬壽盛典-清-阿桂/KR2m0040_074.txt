八旬萬夀盛典卷七十四
恩賚(十三)(賞賚一)
(臣)等欽惟我
皇上寵錫萬方慶賞懋德皆本
萬年純健之精神孚
恩禮於羣下是以歲時
賚予悉有恒經而逾格之施往往流於既溢所謂天子
所予天子命之者義至重也攷史策稱覲君之賜
諸侯王以下奉皮薦璧玉賀迺以金錢財物荅之
其外臣入朝客省齎賜酒食而已或間賜民爵一
級授耉老几杖舉無關誕慶令典毋亦陿歟方今
夀宇同春雖萌卉肖翹畢涵
雨露至於
天墀入賀晉祝
億齡不特翔舞班聯咸深愉快即化外之愚田間之陋
皆得曲獻其衷乃芹曝之悃方愧末由自將而
圜盖無私陽春徧及接萬里之遠如在堂階同一視之
仁胥霑膏澤一時物賚無算官秩並加工商技藝
之微兼施溥逮有餘惠焉因以思臣民衆庶無時
不被
聖人之恩則亦無事不蒙
聖人之賜(臣)等既綜輯
恩賚一門而
茂賞之敷復分次臚舉益以昭
帝王之福為天下之公有申錫於無疆者夫豈縟文之
是尚也哉
乾隆五十五年秋
皇上萬壽慶節中外王公諸臣咸預拜
賜自七月初九日至八月二十等日疊
頒金玉幣帛器物茶果有差
一
賜宗室親王郡王貝勒貝子鎮國公輔國公等二十九
人共玉如意二十五柄蟒粧等縀二百六疋帽緯
二十七匣大小荷包三十九對瓷漆牙盤瓶盌搬
指等一百四十七件及茶果諸品(詔欵本門恩賜分載)
(恩詔)
一
賜滿漢文武諸臣京職大學士尚書都統
御前侍衛散秩大臣侍郎副都統以下侍衛驍騎校以
上等官外任總督將軍提督巡撫總兵鹽漕織造
關督以下道府將備丞倅弁目等官以上一百九
十四人共玉如意八十四柄綢縀等七百十九疋
帽緯三百三十匣大小荷包三百三十八對瓷漆
牙盤瓶盌烟壺搬指等七百六十件及茶果諸品
一
賜蒙古内外扎薩克汗親王郡王貝勒貝子公額駙台
吉塔布嚢等一百六人共玉如意一百三柄朝珠
一百四十盤縀錦綢綾氊羢紗葛等一千七百九
十疋帽緯三百十二匣大小荷包三百五十對扇
一百四十匣瓷漆牙盤瓶盌烟壺搬指等一千零
三百十件及茶果諸品
一
賜回部哈薩克哈密汗王台吉子弟貝勒貝子公台吉
副使伯克等三十五人共玉如意六柄縀錦綢綾
氊羢等三百九疋帽緯一百八匣瓷漆盤盌烟壺
搬指等三百十五件及茶果諸品
一
賜安南國王
御筆詩一章詩扇一柄聯扁一副西湖圖一卷木蘭秋
獮詩一卷嘉符啓瑞圖一册
御製詩文集二十二函玉佛一尊玉如意四柄玉東方
朔一件玉盌二對玉盒一對玉玩二件珊瑚朝珠
一盤銀一萬兩馬一匹黃韁一副金冠五頂蟒袍
七件蟒粧等縀一百二十七疋帽緯五匣金帶一
條玉帶一條時辰表帶鈎一副自鳴鐘一座帶鐘
時辰表二個大小荷包十二對扇二柄銀絲匣九
個漆桌二張玻璃琺瑯瓷漆盤盌花瓶烟壺等器
五十二件硯二方筆墨各四匣絹箋四卷及茶果
珍饌諸品(馬等特賜冠帶袍物見謝摺)世子一人金冠一頂
陪臣員從行人護衛隨人管象人等一百五名共
大元寳十一個銀七百四十兩縀綢等六百九十
疋布六百九十五疋大小荷包二十二對扇六柄
筆墨三十六匣絹箋十九卷香四百五十枝玻璃
瓷漆盤盌等一百五十六件及茶果珍饌諸品
一
賜朝鮮國玉玉如意一柄蟒粧等縀四十四疋貂皮一
百張馬一匹鞍轡一副硯二方筆墨各二匣絹箋
二卷(交來使齎回)正副使書狀官大通官押物官從人
等六十四人共銀一千四百六十兩縀綢等一百
三十八疋大小荷包二十一對布四十六疋馬二
匹鞍一副香四百五十枝瓷漆盤盌烟壺等七十
八件及茶果珍饌諸品
一
賜緬甸國王
御書扇一柄又扇一柄玉佛一尊玉如意一柄金鑲玉
亭一座蟒粧等縀一百十八疋玉器六件琺瑯爐
瓶一具硯一方玻璃瓷器八十三件(交來使齎回)大小
頭目通事事從役三十人共平定金川戰圖平定回
部戰圖二分大元寳二十二個小元寳一百個銀
三百八十兩縀綢絹等二百二十四疋大小荷包
二十二對扇四柄布一百五十六疋香四百五十
枝瓷漆牙盤烟壺等器一百九十二件及茶果珍
饌諸品
一
賜南掌國王
御書扇一柄又扇一柄玉佛一尊玉如意一柄金鑲玉
亭一座蟒粧等縀八十六疋玻璃器十件五色絹
一百張五色箋一百張(交來使齎回)頭目先目通事後
生從役十九人共平定金川戰圖平定回部戰圖
二分大元寳六個銀一百五十五兩縀綢絹等一
百二十四疋大小荷包十二對扇二柄布一百二
疋香四百五十枝瓷漆牙盤烟壺等器一百十六
件及茶果珍饌諸品
一
賜金川番二品以下至六品土司土弁土舍頭人等四
十四人共如意二十八柄銀九百二十兩縀綢等
二百九十二疋帽緯八十四匣緯帽二十頂蟒袍
補服裏衣各二十件朝珠二十盤帶二十條大小
荷包二十對扇二十四柄靴襪各二十對墊褥二
十副瓷漆牙盤烟壺搬指等二百九十件及茶果
諸品
一
賜臺灣生番頭目帶領番子義民首通事社丁等二十
一人共縀綢二百十二疋大小荷包三十對布一
百九十二疋瓷漆盤盌烟壺火燧等器三百二十
一件及茶果諸品
八月初七等日西藏達賴喇嘛班禪額爾德呢及
哲布尊丹巴呼圖克圖噶爾丹錫勒圖呼圖克圖
等恭遞丹書慶讃
萬壽各
賜佛供珍器幣物有差
一
賜達賴喇嘛玉佛一尊玉如意一柄玉器一件銅鈴杵
一分雲産石朝珠一盤六十兩重銀茶桶一件銀
壺一件銀執盂一件琺瑯瓶一件盤一對玻璃瓶一對
爐瓶盒一件玳瑁盤一對大小哈達五十五個繡
黃縀袍一件蟒粧縀各二疋大縀三十疋大小荷
包四對靠背坐褥一分呼圖克圖公扎薩克台吉
堪布來使等三十三人共玉如意三柄銅鈴杵三
分雲産石朝珠一盤雕鞍一副三十兩重銀茶桶
二件銀執盂一件玻璃盤一對瓶十三對盌五對
琺瑯盤三對瓶一對盌一對大小哈達十四個蟒
粧等縀二十四疋大縀一百五十九疋虎皮三張
豹皮五張獺皮三張布六百七十疋大小荷包七
對
一
賜班禪額爾德呢玉佛一尊玉如意一柄玉器一件銅
鈴杵一分雲産石朝珠一盤三十兩重銀茶桶一
件銀壺一件銀執盂一件琺瑯瓶一對盤一對玻
璃瓶一對盤一對大小哈達二十個繡黃縀袍一
件蟒粧縀各二疋大縀二十疋大小荷包四對靠
背坐褥一分呼圖克圖歲本堪布來使等二十一
人共玉如意一柄銅鈴杵一分三十兩重銀茶桶
二件銀壺一件銀執盂一件琺瑯盤三對玻璃瓶
二對又一件盌一對大小哈達十四個蟒袍一件
蟒粧等縀八十四疋大縀八十六疋布三百五十
六疋大小荷包六對
一
賜哲布尊丹巴呼圖克圖噶爾丹錫勒圖呼圖克圖及
各呼圖克圖呼畢勒罕堪布喇嘛等一百五十二
人共
御書金搨金剛經塔一軸玉佛二尊西番七佛像一分
玉如意四柄銅鈴杵三十三分時辰表二個大小
哈達三十個瓷塔二座琺瑯瓶二對盤二件玻璃
盌十對玻璃瓷器三十七件粧錦等縀三百八十
疋大小荷包七十六對五色香餅四盒香一百五
十五束
是月十二日噶爾丹錫勒圖呼圖克圖等領喇嘛
九百人在福佑寺等處恭迎
聖駕共賞銀九百兩
(臣)等謹按桑扈之詩首言人君受天之祜次言
萬邦百辟之獲福攸同由乎寵錫之厚隨其等
而有加多出常禮之外者也我
皇上大慶之期萬國朝宗嵩呼輯瑞凡與拜舞
彤庭若戴穹蒼而親父母迺荷
天顔忭喜珍賜疊
頒自宗親臣屬以逮藩服遠人各予以錦綺瓊瑶之
品祗受咸懽即在黃衣慶讃徠獻遠誠亦莫不
普諸吉祥徧施多寳盖千古以來無如我
皇上之大福則亦無如我
皇上之大恩曲逮而彌廣預拜
賜之榮者允宜欽望外之
殊施而竊志親承之幸則雅詩所稱君子萬年福禄
宜之者有同慶也謹附錄安南朝鮮國王謝表
以紀欣感之如一云
安南國王阮光平奏言(臣)萬里趨
朝謝
恩祝
嘏行抵熱河
山莊幸得瞻拜
龍顔抱見請
安仰蒙
天語殷肫曲加慰勞賜以佛像如意珍貝駢羅藏鏹盈
萬旋
命觀太常之樂
授尚方之餐恍然如聽鈞天如飲沆瀣若乃引對
殿門仰
親裁夫銓擢封章
奏御誦
批答乎丹毫以(臣)愚陋何以當兹榮遇欽惟
大皇帝陛下撫御萬方至仁燾育此下土臣民所共欣
戴於無已者至於待(臣)
恩禮千載竒逢三生至幸誠夢想所不到(臣)初進
覲即奉
賞冠帶袍馬金玉器玩不可數紀是
聖心軫(臣)跋涉之勞而格外加
恩也迨(臣)進見于
澹泊敬誠殿欽奉
宴賞錦綵縀紬各色又蒙
加賞玉器朝珠錦疋文寳是
聖心鑒(臣)肫篤之忱而不以尋常藩封見待也至
御製詩文
御筆圖軸乃天地之大文人間之鴻寳而亦以
賜臣其他寳玉竒品膳饈珍味
恩賜絡繹不絶于道尤且曲徇微情
特加異典賜以親王冠服俾(臣)章采華躬示
寵於王會趨蹌之列而(臣)之陪(臣)隨從人等無一不霑
渥賜且(臣)弱息遠在南交遥蒙
恩勅俾正維城自臣至其子若臣莫不戴
天地生成之德古今外藩受知實未有如□之遇也今
仰奉
宸衷垂念(臣)國初創締造方殷勢難久留朝侍旋
諭回國(臣)感銜
恩不知所報惟顒俟
聖夀九旬重詣
闕廷頻祝
萬萬年悠久無疆之慶(臣)不勝感激依戀之至謹奉
表稱
謝以
聞
朝鮮國王(臣)李祘言乾隆五十五年十月十一日
(臣)承准進
賀兼謝
恩陪(臣)昌城尉黃仁點等回自
京師齎到禮部咨節該主客司案呈本年朝鮮國王
遣使具
表慶祝
皇上八旬萬夀仰蒙
聖恩在
圓明園
賞賜該王物件相應開单知照等因奉此竊伏念(臣)忝
守遐陬偏沐
晠化前後蒙被與
天無極乃兹進
賀陪(臣)朝
天之行
恩諭諄摯
賜賚便蕃嵩呼慶節猥蒙華衮之
奬琛獻菲品重益瓊玖之
錫縀貂鞍馬絹箋筆墨已是由心之
嘉貺而至如意紋硯之珍迺侈
宸詩
御銘之鐫雲漢昭回榮光輝燭此實往牒所未曾聞屬
國之未敢承者(臣)雙擎傳玩九頓莊誦謹與匝域
臣民感戴頌祝謹奉
表稱
謝者(臣祘)誠惶誠恐稽首稽首
伏以
楓宸北拱粗效抃蹈之忱
芝函東頒猥荷希異之渥感結千縷
恩踰百朋伏念(臣)久沭
皇慈叨守先緒春秋玉帛之靡懈常戴恤小之仁
天地雨露之若偏敢忽事大之禮不意星使之載返遽
蒙心貺之
特紆蜀錦與華貂而誕宣無非
御府之佳品宛駒並寳鞍而遥降更侈文房之希珍迺
若
奎藻兩篇特鐫寳玉二品
帝化致庶徵之應綏以屢豐
聖德膺九如之庥錫我多福
雲章遠垂於鰈域星文並輝於虹光盖
眷偏隆於弊邦而
賚迥出於常格兹盖伏遇
皇帝陛下
化洽五紀
祚衍萬齡遠近說懷長荷盈成之
福日月臨照咸頌喣濡之
恩遂令鯷封屢被
鴻渥(臣)敢不每思銘佩益勉圖酬地偏馬韓縱阻執玉
之列心懸
象魏徒&KR0704;朝海之誠(臣)瞻
天仰
聖無任激切屏營之至謹奉
表稱
謝以
聞
朝鮮國王(臣)李祘言乾隆五十五年十一月十一
日(臣)承准禮部咨本年朝鮮國王遣使來京慶祝
皇上八旬萬壽於七月内前赴
熱河瞻
覲仰蒙
聖恩
賞賜該使臣等相應知照等因竊念小邦久沐
洪化前後
聖眷曠絶今古迺者執賮之賤价粗效祝華之微忱猥
蒙
隆私薦被
優渥
熱河迎
蹕近瞻
日表之儀夀山陪
讌獲叨嵩呼之列趨登
御舟仙境聳瞩
親授玉杯法醖淪肌寵已極矣榮亦至矣况復近緞花
囊既頒
内府之珍藏駿馬雕鞍又侈
天廐之殊錫彩硯賁來華管隨降
恩光所暨匝域咸聳自顧偏邦何以得此於
聖朝也(臣)與一國臣民感激頌祝謹奉
表稱
謝者(臣祘)誠惶誠恐稽首稽首
伏以使車遄征慶
萬壽之令節
法筵近侍荷一視之
隆私鰈域均歡
龍光偏被伏念(臣)處東地僻拱
北誠深
熱河之羽葆遥瞻縱阻呼嵩之列左海之包匭靡懈
常切就日之忱不料陪(臣)賀
八旬之行遽蒙
上國饗一朝之渥節回繞電幸值萬國同抃之辰
恩降自
天至有三价與宴之寵盖以視内服之
聖眷特加貺中心之
殊恩兹盖伏遇
皇帝陛下
道冠古今
澤洽中外
得壽得禄迓日升月恒之庥受共受球符
天覆地燾之德遂推
異數亦及荒陬(臣)敢不祗慶
皇禔恪修侯度東流萬折恒思江漢之朝北望三時彌
切岡陵之祝(臣)瞻
天仰
聖無任激切屏營之至謹奉
表稱
謝以
聞
八旬萬壽盛典卷七十四
