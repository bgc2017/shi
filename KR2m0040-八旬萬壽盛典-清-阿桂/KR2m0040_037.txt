八旬萬壽盛典卷三十七
盛事(十三夀民夀婦三)
乾隆五十年
旌表壽民杜旺奉壽婦連氏等四十八人
禮部謹
題為題請
旌表事據直隸總督劉峩疏稱
時雍致治太和先被于郊圻
天保宜民多福並詒于黎庶兹有博野縣夀民杜旺奉
鉅鹿縣夀民喬連各現年一百歲東明縣夀民崔
靖一現年一百二歲服先疇之作息世樂黃羲際
國慶之延洪人同佺羨允稱上瑞宜沐
殊榮(臣)等查與定例相符應准其
旌表官給建坊銀三十兩並昇平人瑞字樣奉
旨依議崔靖一著加恩賞給上用緞一疋銀十兩
又
題為題請
旌表事據直隸總督劉峩疏稱
治隆仁夀躋斯世于夀而臧
化逮柔貞風比戸于貞而固兹有任邱縣夀婦劉連氏
現年一百一歲霸州夀婦孟劉氏河間縣夀婦李
張氏各現年一百歲任邱縣夀婦許王氏現年一
百七歲天津縣夀婦周張氏現年一百三歲性皆
淑慎算越期頤星見弧南多夀並徵于宣夜萱言
樹北大年遂閱於長春宜邀
旌奬之榮式表閨闈之瑞(臣)等核與定例相符應准其
旌表各給建坊銀三十兩並貞夀之門字樣奉
旨依議連氏王氏周張氏著加恩各賞給上用緞一疋
銀十兩
又
題為題請
旌表事據山東巡撫明興疏稱
德徧羣黎天保上九如之頌
仁覃薄海
壽祺徵四老之同兹有東平守禦所民薛士鉦現年一
百歲東昌衛民夏朝奉現年一百一歲清平縣民
劉來現年一百二歲寧陽縣民趙養公現年一百
三歲性本醇良人推孝友飲和食德為康衢鼓腹
之氓積善餘慶注岱嶽長生之籍允稱人瑞宜荷
皇仁(臣)等核與定例相符應准其
旌表各給建坊銀三十兩並昇平人瑞字樣奉
旨依議夏朝奉劉來趙養公著加恩各賞給上用緞一
疋銀十兩
又
題為題請
旌表事據山東巡撫明興疏稱樹之風聲至于海隅出
日釐爾女士時惟
皇極敷民兹有滕縣夀婦种裴氏現年一百二歲聊城
縣夀婦王姜氏齊河縣夀婦王朱氏俱現年一百
歲無有非儀克循禮法松貞柏勁沐雨露於
三朝桂馥蘭芳萃孫曾於一室允稱
上瑞宜荷
殊褒(臣)等核與定例相符應准其
旌表各給建坊銀三十兩並貞夀之門字樣奉
旨依議裴氏著加恩賞給上用緞一疋銀十兩
又
題為題請
旌表事據山西巡撫農起疏稱
夀愷覃敷錫遐齡于比閈
恩慈廣被光煒管于窮簷兹有陽曲縣夀婦郭氏現年
一百一歲婦職克修女箴無忝守儉勤之舊俗裳
葛咸宜安熙皥之淳風桑榆倍暖宜邀
茂渥以示褒榮(臣)等查與定例相符應准其
旌表官給建坊銀三十兩並貞夀之門字樣奉
旨依議郭氏著加恩賞給上用緞一疋銀十兩
又
題為題請
旌表事據河南巡撫畢沅疏稱
化美含貞表宅勵冰霜之操
典隆養老
褒恩晞日月之光兹有獲嘉縣夀婦杜李氏矢志靡他
守箴無忝持七十八年之苦節集蓼甘回歷一百
六歲之長齡樹蘐景駐宜荷
絲綸之寵以增巾幗之榮(臣)等核與定例相符應准其
旌表官給建坊銀三十兩並貞夀之門字樣奉
旨依議李氏著加恩賞給上用緞一疋銀十兩
又
題為題請
旌表事據江蘇巡撫閔鶚元疏稱
道協由庚熙皥會蕩平之極星明見丙
夀昌占黎庶之同兹有銅山縣夀民吳三禄現年一百
一歲畢經現年一百三歲贛榆縣夀民宗文舉現
年一百三歲性各和平人皆敦厚處家庭之内孝
友堪風安耕鑿之常儉勤足式並符
褒典宜荷
優旌(臣)等查與定例相符應准其
旌表各給建坊銀三十兩並昇平人瑞字樣奉
旨依議吳三禄畢經宗文舉著加恩各賞給上用緞一
疋銀十兩
又
題為題請
旌表事據江蘇巡撫閔鶚元疏稱
帝有恩言旅耆齡而引養民遊
熙宇綏多福以均霑兹有江寧縣夀婦李武氏現年
一百歲昭文縣夀婦唐曹氏現年一百三歲無錫
縣夀婦盧顧氏現年一百歲銅山縣夀婦朱郝氏
現年一百四歲沐
三朝雨露之恩祥符仁夀聚四代孫曾之樂慶溢門庭宜
荷
天慈用昭人瑞(臣)等查與定例相符應准其
旌表各給建坊銀三十兩並貞夀之門字樣奉
旨依議曹氏著加恩賞給上用緞一疋銀十兩
又
題為題請
旌表事據安徽巡撫書麟疏稱頌川增而
錫祉羣黎多黃髮之祥歌風始以
諴民上夀紀彤毫之瑞兹有霍山縣夀婦李朱氏現年
一百一歲身惟儉約性本柔貞黽勉同心既持家
而克謹優游
盛世遂閱歲以滋多敢籲
明綸用
褒蔀屋(臣)等查與定例相符應准其
旌表官給建坊銀三十兩並貞夀之門字樣奉
旨依議朱氏著加恩賞給上用緞一疋銀十兩
又
題為題請
旌表事據浙江巡撫福崧奏海寧州民顧均玉現年一
百一歲顧武恭現年一百四歲天台縣民林均治
現年一百二歲性質醇良精神矍鑠飲和食德安
作息于熙恬物愛心臧樂
昇平於悠久前以齒登耄耋已邀
錫賚之恩今兹夀越期頤宜荷
旌揚之典奉
上諭據福崧奏海寧州民顧均玉現年一百一歲顧武
恭現年一百四歲又天台縣民林均治現年一百二
歲請旨旌表等語顧均玉等年踰百齡精神矍鑠洵
為昇平人瑞其應行旌表及賞給緞疋銀兩之處著
該部照例具題摺併發欽此應遵
旨行令該撫轉飭該地方官各給銀三十兩聽本家自
行建坊並照例給與昇平人瑞字樣其
恩賞緞疋銀兩(臣)部行文内務府支領交該省提塘賫
送該撫轉給祇領可也奉
旨依議顧均玉顧武恭林均治俱著加恩賞給上用緞
一疋銀十兩
又
題為題請
旌表事據浙江巡撫福崧疏稱
澤洽咸和福履普綏于海㝢
道符恒久夀祺兼錫夫閨闈兹有嘉善縣夀婦薛顧氏
現年一百一歲性本柔貞儀惟淑慎逾百齡之遐
算永獲康寧裕四世之後昆彌增昌熾洵稱人瑞
宜荷
恩綸(臣)等查與定例相符應准其
旌表官給建坊銀三十兩並貞夀之門字樣奉
旨依議顧氏著加恩賞給上用緞一疋銀十兩
又
題為題請
旌表事據福建巡撫雅德疏稱蒼掖凝禔普
景祺於嶠外彤編紀瑞徵眉夀于瀛壖兹有同安縣夀
婦高洪氏現年一百一歲龍溪縣夀婦陳黃氏現
年一百三歲克全婦道無忝母儀鶴算長週閱百
年之甲子蘭陔就養延四世之箕裘宜荷
鴻慈以彰燕喜(臣)等查與定例相符應准其
旌表各給建坊銀三十兩並貞夀之門字樣奉
旨依議洪氏黃氏俱著加恩賞給上用緞一疋銀十兩
又
題為題請
旌表事據湖廣總督特成額奏稱芷江縣民周仲珍現
年一百二歲性惟淳樸夀越期頤際
郅運之延洪錫羨而彌形強健安康衢之作息飲和而
久樂
昇平宜籲
旌綸用光宅里奉
上諭特成額奏湖南芷江縣民周仲珍現年一百二歲
精力康健等語周仲珍年逾百齡精神矍鑠洵屬昇
平人瑞著准其照例旌表以示嘉惠耆齡之意該部
知道摺併發欽此應遵
旨行令該撫轉飭該地方官給銀三十兩聽本家自行
建坊並給與昇平人瑞字樣其
恩賞銀緞(臣)部行文内務府支領發交該省提塘賫送
該撫轉給祇領可也奉
旨依議周仲珍著加恩賞給上用緞一疋銀十兩
又
題為題請
旌表事據湖南巡撫李綬疏稱頌上
升恒
國衍龐鴻之慶和徵保合家多夀耉之祥兹有攸縣夀
婦李蕭氏現年一百一歲純厚宅心儉勤持已名
聞族黨洵為閨閫之完人夀越期頤允屬
聖朝之上瑞宜邀
旌典仰懇
殊恩(臣)等查與定例相符應准其
旌表官給建坊銀三十兩並貞夀之門字樣奉
旨依議蕭氏著加恩賞給上用緞一疋銀十兩
又
題為題請
旌表事據陜西巡撫何裕城奏稱長安縣民孟世強現
年一百一歲精神矍鑠性質淳良安耕鑿于邊陲
宴未預三千之列荷栽培于
盛世慶益覘億兆之同仰冀
綸恩用敷箕福奉
上諭何裕城奏陜西長安縣民孟世強現年一百一歲
世安耕鑿躬享遐齡應請旌表等語孟世強年逾百
齡精神矍鑠素行淳良洵屬昇平人瑞著准其照例
旌表以示嘉惠耆齡之意該部知道摺併發欽此應
遵
旨准其
旌表行令該撫轉飭地方官照例給銀三十兩聽本家
自行建坊並給與昇平人瑞字樣其
恩賞銀緞(臣)部行文内務府支領交該省提塘賫送該
撫轉給祇領可也奉
旨依議孟世強著加恩賞給上用緞一疋銀十兩
又
題為題請
旌表事據署陜甘總督慶桂奏稱
太和翔洽
一人隆休養之恩
至德覃敷四海沐生成之澤兹有秦州夀民張昂隆德
縣夀民王大寧俱現年一百二歲生逢
盛世躬荷
祥庥久安比戶之風性惟誠樸自食康衢之力年越期
頤昔頻叨粟帛之
榮今籲沛
旌揚之典奉
上諭據慶桂奏甘肅秦州民張昂隆德縣民王大寧現
年各一百二歲請照例旌表等語張昂王大寧年逾
大耋精神矍鑠洵屬昇平人瑞著照例旌表該部知
道摺併發欽此應行文該督轉飭該地方官給銀三
十兩聽本家自行建坊并給與昇平人瑞字樣其
恩賞銀緞(臣)部行文内務府支領交該省提塘賫送該
督轉給祇領可也奉
旨依議張昂王大寧俱著加恩賞給上用緞一疋銀十
兩
又
題為題請
旌表事據調任陜西巡撫畢沅疏稱
夀宇同躋暢
皇風于㝢縣
熙臺共上徵耆瑞于閨門兹有長安縣夀婦劉胡氏現
年一百一歲行叶箴規俗安耕饁萱枝駐景欣蔀
屋之生春榆歲晞陽覺長安之近日慶荷
熙朝之典用彰
夀世之庥(臣)等查與定例相符應准其
旌表官給建坊銀三十兩並貞夀之門字樣奉
旨依議胡氏著加恩賞給上用緞一疋銀十兩
又
題為題請
旌表事據四川總督李世傑疏稱
至治無私特重引年之典
太平有象疊開人紀之祥兹有瀘州民劉明燦現年一
百歲營山縣民文光蓬現年一百三歲清溪縣民
王天福現年一百歲涪州民唐可惠現年一百九
歲其妻羅氏現年一百歲三臺縣民陳文彩現年
一百歲或夫婦齊眉或孫曾繞膝倡隨偕老椿靈
還喜萱貞居邑相望松茂更覘柏悦數恰符乎五
老贏舉案之期頤澤並沐夫
三朝樂歌衢之作息均稱上瑞宜荷
殊褒(臣)等核與定例相符應准其
旌表各給建坊銀三十兩其夀民給與昇平人瑞字樣
夫婦同登百歲者給與期頤偕老字樣奉
旨依議文光蓬唐可惠著加恩各賞給上用緞一疋銀
十兩
又
題為題請
旌表事據廣東巡撫孫士毅疏稱
聖澤覃敷人瑞遠徵于外嶠
皇仁廣被庥嘉疊著于編氓兹有德慶州夀民董履豐
現年一百四歲新寧縣夀民李芳俊現年一百三
歲行遵古訓德協鄉評游
化日之舒長籌添海屋閱
昌期之悠久夀紀松齡洵為
盛世庥徵宜荷
熙朝茂典(臣)等查與定例相符應准其
旌表各給建坊銀三十兩並昇平人瑞字樣奉
旨依議董履豐李芳俊著加恩各賞給上用緞一疋銀
十兩
又
題為題請
旌表事據廣東巡撫孫士毅疏稱
治隆熙皥民欣夀宇之躋譽叶柔嘉福懋貞齡之錫兹
有順德縣夀婦温鄧氏現年一百一歲越百齡而
介景歲月頻增萃四代以承歡孫曾共繞允為人
瑞宜荷
天恩(臣)等查與定例相符應准其
旌表官給建坊銀三十兩並貞夀之門字樣奉
旨依議鄧氏著加恩賞給上用緞一疋銀十兩
又
題為題請
旌表事據雲南巡撫劉秉恬奏稱阿迷州夀民王國琰
現年一百三歲賦性淳良持躬端謹沐
聖朝之雨露椿樹長榮撫奕葉之孫曾蘭枝並茂前此
年登耄耋頻邀粟帛
殊恩今兹夀越期頤宜荷
旌揚鉅典奉
上諭據劉秉恬奏雲南阿迷州民王國琰現年一百三
歲請旨旌表一摺王國琰夀過期頤孫曾繞膝洵為
昇平人瑞宜加恩賚用示寵榮兹御書扁額以賜其
應賞給銀兩緞疋及建坊旌表著該部照例具題摺
併發欽此應行文該撫轉飭該地方官給銀三十兩
聽本家自行建坊並照例給與昇平人瑞字樣其
恩賞銀緞(臣)部行文内務府支領同
御書扁額一併敬謹封固交該省提塘賫送該撫轉給
祇領可也奉
旨依議王國琰著加恩賞給上用緞一疋銀十兩
御書扁額
南弧垂采
又
題為題請
旌表事據貴州巡撫永保疏稱時逢
郅治引年特重於虞庠運際
昇平上夀頻徵於禹甸惟
皇仁之怙冒無疆斯人瑞之嘉祥迭應兹有畢節縣夀
民劉淳福現年一百歲沐
聖朝之豢養已屆期頤樂
化日之舒長彌增矍鑠洵屬邊隅之盛事宜邀
鉅典之榮施(臣)等查與定例相符應准其
旌表官給建坊銀三十兩並昇平人瑞字樣奉
旨依議
乾隆五十一年
旌表夀民葛桂發夀婦尹氏等二十七人
禮部謹
題為題請
旌表事據直隸總督劉峩疏稱
庥徵備敘
一人稱萬古之稀
夀祉延洪
五世集同堂之慶惟
闓澤之涵濡既久斯編氓之卜算彌長兹有盧龍縣武
生葛桂發現年一百二歲新河縣民李琳現年一
百一歲資稟淳良行敦古樸際
昇平之景運久樂康衢綿耆耆之遐齡宜邀
恩綍(臣)等查與定例相符應准其
旌表各給建坊銀三十兩並昇平人瑞字樣奉
旨依議葛桂發李琳俱著加恩賞給上用緞一疋銀十
兩
又
題為題請
旌表事據直隸總督劉峩疏稱世際
昇平特重引年之典
治隆秩敘兼褒苦節之貞兹有開州夀婦梁尹氏現年
一百一歲青閨勵志晚歲流芳經八十載之冰霜
心同金石歴百餘年之歲月夀比松樁宜
錫恩榮以
旌貞夀(臣)等查與定例相符應准其
旌表官給建坊銀三十兩並貞夀之門字樣奉
旨依議尹氏著加恩賞給上用緞一疋銀十兩
又
題為題請
旌表事據山東巡撫明興疏稱東方者仁
愷澤遠漸於出日南極曰夀庶民亦應于惟星兹有夀
張縣民劉重義滋陽縣民王文見俱現年一百一
歲鉅野縣民許世英現年一百二歲莘縣民武珣
平度州民杜萬全俱現年一百三歲樸純秉質孝
友禔躬處堯壤而含和居連比屋敘箕疇而衍福
慶集期齡仰懇
優恩賁以
旌典(臣)等查與定例相符應准其
旌表各給建坊銀三十兩並昇平人瑞字樣奉
旨依議劉重義王文見許世英武珣杜萬全俱著加恩
賞給上用緞一疋銀十兩
又
題為題請
旌表事據山東巡撫明興疏稱如南山之
夀式卜無疆曰東方是常俾耆而艾兹有東昌衞夀婦
陳李氏現年一百一歲持家勤儉賦性幽貞繞膝
承歡既徵燕喜引年有典宜荷
鴻慈(臣)等查與定例相符應准其
旌表官給建坊銀三十兩並貞夀之門字樣奉
旨依議李氏著加恩賞給上用緞一疋銀十兩
又
題為題請
旌表事據護理山西巡撫鄭源璹疏稱
帝德覃敷協安貞于率土
皇恩丕冒鍾仁夀于閨門兹有交城縣夀婦閻田氏現
年一百六歲金石同堅冰霜勵操吉占甘節知萱
景之無憂慶展長筵喜榆年之克引宜承
渥澤以表嘉庥(臣)等查與定例相符應准其
旌表官給建坊銀三十兩並貞夀之門字樣奉
旨依議田氏著加恩賞給上用緞一疋銀十兩
又
題為題請
旌表事據河南巡撫畢沅疏稱
至治昌隆海宇之嘉祥疊應
太和保合閭閻之仁夀恒多兹有滑縣夀民關世福現
年一百三歲劉元禄現年一百二歲又襄城縣夀
婦謝宋氏紀崔氏俱現年一百二歲並生
夀宇共荷
鴻禧歌樂利於中區以恬以養沐舒長之
化日而夀而康宜
沛殊榮以彰上瑞(臣)等查與定例相符應准其
旌表各給建坊銀三十兩夀民給與昇平人瑞夀婦給
與貞夀之門字樣奉
旨依議關世福劉元禄謝宋氏紀崔氏俱著加恩賞給
上用緞一疋銀十兩
又
題為題請
旌表事據江蘇巡撫閔鶚元疏稱
帝世凝釐丹扆拱北辰之所
皇人夀榖朱方應南極之祥兹有丹徒縣夀民鄒秀升
現年一百一歲遊熙皥之長年世安耕鑿樂悠游
而彌性歲越期頤允徵人瑞之符宜荷
天慈之錫(臣)等查與定例相符應准其
旌表官給建坊銀三十兩並昇平人瑞字樣奉
旨依議鄒秀升著加恩賞給上用緞一疋銀十兩
又
題為題請
旌表事據江蘇巡撫閔鶚元疏稱
仁夀呈祥耄齒疊徵于㝢縣期頤表慶
褒綸靡間于閨闈兹有上元縣夀婦江唐氏現年一百
四歲如臯縣夀婦瞿章氏現年一百歲並叶幽貞
俱遵勤儉俾昌俾熾為孫子之詒謀無非無儀喜
家庭之聚順表閭有典下里增榮(臣)等查與定例
相符應准其
旌表官給建坊銀三十兩並貞夀之門字樣奉
旨依議唐氏著加恩賞給上用緞一疋銀十兩
又
題為題請
旌表事據江西巡撫何裕城奏萬安縣夀民羅元禧現
年一百歲生逢
熙宇躬慶期齡地號萬安協
萬夀康寧之頌年登百福占百昌訢鬯之符允屬庥徵
宜膺
茂典(臣)等查與定例相符應准其
旌表官給建坊銀三十兩並昇平人瑞字樣奉
旨依議羅元禧著加恩賞給上用緞一疋銀十兩
又
題為題請
旌表事據署江西巡撫舒常疏稱
和調玉燭疊彰人瑞之庥
化逮茆檐爰籲
國恩之錫兹有南豐縣夀婦劉謝氏現年一百歲沐
累朝之熙洽鶴算頻增樂晚歲之優游孫枝益茂允符
令典伏俟
恩俞(臣)等查與定例相符應准其
旌表官給建坊銀三十兩並貞夀之門字樣奉
旨依議謝氏著加恩賞給上用緞一疋銀十兩
又
題為題請
旌表事據浙江巡撫伊齡阿疏稱徧羣黎而
錫祉
普燾如天跧蔀屋以睎光克綏惟
聖兹有海寧州夀民李恒千現年一百一歲性惟愿慤
行實淳良爾宅爾田紆
睿畫而悉蒙樂利以恬以養導天和而遂越期頤敢祈
茂渥之頒益緝
純常之嘏(臣)等查與定例相符應准其
旌表官給建坊銀三十兩並昇平人瑞字樣奉
旨依議李恒千著加恩賞給上用緞一疋銀十兩
又
題為題請
旌表事據署閩浙總督常青奏稱安溪縣夀民白吉炳
現年一百一歲質秉淳龐生逢
熙皥地鄰海屋喜甲子之增籌嶺過霞城正丙丁之垂
曜慶昨
宴開千叟祝
景祚于億萬年欣兹
福錫庶民紀惇史于百一歲允稱
盛事宜荷
褒榮奉
上諭據常青奏福建安溪縣民白吉炳現年一百一歲
呈請旌表等語白吉炳夀過期頤洵為昇平人瑞所
有應賞銀兩建坊旌表之處著該部照例具題摺併
發欽此應行令該督轉飭該地方官給銀三十兩聽
本家自行建坊並給與昇平人瑞字樣奉
旨依議白吉炳著加恩賞給上用緞一疋銀十兩
又
題為題請
旌表事據閩浙總督兼署福建巡撫雅德疏稱羞耉有
經庶老沐養恬之澤引年惟
聖優恩逮閨閫之微兹有福清縣夀婦鄭黃氏同安縣
夀婦許江氏各現年一百一歲中饋無愆大年並
享含飴可樂無煩樹背之萱却杖能行不待駐顔
之藥瑞徵眉夀
恩籲綸言(臣)等查與定例相符應准其
旌表各給建坊銀三十兩並貞夀之門字樣奉
旨依議黃氏江氏俱著加恩賞給上用緞一疋銀十兩
又
題為題請
旌表事據湖廣總督特成額奏通城縣民吳添佑現年
一百一歲精神矍鑠杖履優游身越百齡子嗣亦
七旬以外緒傳四世孫曾得廿有餘人洵為上瑞
之徵宜荷
特恩之錫奉
上諭據特成額等奏湖北通城縣民吳添佑現年一百
一歲請旨旌表等語吳添佑夀享期頤孫曾繞膝洵
為昇平人瑞其應行建坊旌表及賞給緞疋銀兩之
處著該部照例具題摺併發欽此應行令該撫轉飭
該地方官給銀三十兩聽本家自行建坊並給與
昇平人瑞字樣其
恩賞緞疋銀兩(臣)部行文内務府支領交該省提塘賫
送該撫轉給祇領可也奉
旨依議吳添佑著加恩賞給上用緞一疋銀十兩
又
題為循例請
旌事據調任陜西巡撫何裕城疏稱
福履綏之下里有介眉之慶熾昌俾爾
熙朝隆尚齒之文兹有咸寧縣夀婦梁杜氏現年一百
一歲安貞協吉淑慎其儀守勤儉之家風彌增豫
順際龐鴻之
國慶宜
賜褒榮(臣)等查與定例相符應准其
旌表官給建坊銀三十兩並貞夀之門字樣奉
旨依議杜氏著加恩賞給上用緞一疋銀十兩
又
題為題請
旌表事據調任四川總督李世傑疏稱南弧曜采作人
徵
夀宇之符東井垂芒難老得誦黌之侣兹有涪州生員
甘克和年一百一歲入膠庠而論齒行輩都稀處
州里而為儀康強猶昔宜邀
顯綍以勵研經(臣)等查與定例相符應准其
旌表官給建坊銀三十兩並昇平人瑞字樣奉
旨依議甘克和著加恩賞給上用緞一疋銀十兩
又
題為題請
旌表事據兩廣總督兼署廣東巡撫富勒渾奏稱
天無私燾炎陬協耆艾之徵
聖不遺年惇史紀耉成之德兹有新寧縣夀民雷德珀
現年一百二歲生逢
盛世躬荷
鴻庥享百二之遐齡彌形矍鑠與三千之叟宴並樂熙
雍洵為上瑞之符宜荷
殊榮之錫奉
上諭據富勒渾奏廣東新寧縣民雷德珀現年一百二
歲請旨旌表等語雷德珀年逾百齡精神矍鑠洵為
昇平人瑞著照例旌表該部知道摺併發欽此應行
文該撫轉飭該地方官照例給銀三十兩聽本家
自行建坊並給與昇平人瑞字樣奉
旨依議雷德珀著加恩賞給上用縀一疋銀十兩
八旬萬夀盛典卷三十七
