八旬萬夀盛典卷十七
聖德(十三)(謙德二)
乾隆四十五年福建撫臣摺奏夀民夀婦
特諭不得藉陳符瑞
乾隆四十五年六月二十七日奉
上諭據富綱彙奏夀民鄭國璽夀婦鄭柯氏等俱年逾
百歲洵屬熙朝人瑞盛世嘉祥理合繕摺奏聞等語
夀民夀婦年過百齡為各省常有之事該撫既經分
案具題何必多此一奏其意不過以朕萬夀節近以
此吉祥之語入告不知督撫身任封疆全在辦理民
事而朕尤以勤政愛民庶事就理為念如果各省雨
水調勻年豐民樂祥瑞孰大於此豈必以景星慶雲
鳳凰麒麟侈陳符瑞耶將此傳諭該撫知之
(臣)等伏睹我
皇上普育民生胥霑
醲化是以太平夀考下逮編氓比戶皆是
皇上劭謙之度凡臣工陳奏讓而弗居且申
諭以勉勤政事共保昇平為要盖由
聖世庥徵百祥恒有本屬無竒而一涉侈言轉似史
家志貞符圖瑞應之為非所以仰體
鞏謙崇實之
聖心
睿訓至為明切矣至各省龐眉益算幸際
昌辰仰邀
恩例襃榮具循令典謹分載
盛事門
乾隆五十年正月初六日京城妙應寺塔輪吉
帛現
命勿宣付史館
御製妙應寺八韻(乙巳)
遵
綸增位祀
前朝禮畢更衣憩梵寮五百餘年𫝊妙應新正令日現
祥標法輪廿丈誰飛陟瑞帛一端自綴飄(日下舊聞載白塔寺遼夀)
(昌二年建元至元八年世祖發視石函銅瓶香水盈滿含利堅圓瓶&KR1284;獲一銅錢上鑄至元通寳帝后閱之因)
(加崇飾制度之巧古今罕有天順二年改名妙應寺云今歲新正初六日賜千叟宴是時塔頂輪下懸有哈逹)
(哈逹者蒙古語謂奉佛吉祥製帛也塔高二十餘丈瑞帛&KR0146;綴實非人力所能升陟盖是塔靈應夙著扵今益)
(騐矣)不後不前千叟宴祝禔祝夀曉春朝豔稱雖弗為宣
付頂禮亦非禁衆翹(都中遠近瞻禮咸謂吉祥善事佛力神通不可思議既弗豔稱宣付)
(史館而中外臣民瞻仰頂禮亦弗令禁止也)迎迓異㦲致韓疏荒唐久矣息
童謠(唐時迎佛骨張大其事致韓愈正言得罪甚無謂也又元初童謠有塔兒紅北人来作主人翁塔兒)
(白南人作主北人客之語見帝京景物略事涉荒唐乃紀載者幸災好竒之為耳)幻真真幻謂
何謂空色色空超又超七字偶然為紀實𫝊訛防彼遞
騰囂(此事為都人耳目所共見聞因賦此詩以紀實免致日後傳訛耳)
(臣)等伏睹是年
皇上賜宴千叟之期吉帛于塔輪飄綴都中近遠臣
民爭仰佛力神通現兹竒瑞奏入
諭勿宣付致涉禨祥閱月
法駕臨視梵宇爰復
製詩紀事盖以杜好竒之漸而其日祝
禔祝
夀慶有適逢益仰
聖人執德之謙隨事而具者矣
乾隆五十一年安徽省奏進瑞麥
命勿宣付史館
(臣)李世傑(臣)書麟跪
奏為恭報瑞麥呈祥仰祈
聖鑒事竊(臣)等據蒙城阜陽建平三縣及宿州禀呈該
州縣地方長有三岐雙岐瑞麥等情(臣)等隨加查
騐無異欽惟我
皇上
至治馨香
太和醖釀
厪田功扵
宵旰多稌黍而大有頻書裕粒食扵閭閻慶倉箱而豐
年屢告惟兹安省在去秋則偶被偏灾仰荷
聖慈軫民依而疊加撫䘏
鴻恩溥被
厚澤均濡潛孚仁愛扵
天心遂應休祥扵地利是以採山得米挖草見糧皆從来
災地所無實亘古民間罕遇兹者麥秋告至更看
嘉應洊臻千萬頃羣茂来牟兩三岐爭𫝊&KR1367;穗産
非一色慶徧江南斯皆
元化感通聿昭上瑞益見
仁風鼓盪動協休徵(臣)等幸際
昌期恭逄
盛事稽諸史冊覺漁陽豐水僅在一隅覩此休和卜
瑞榖嘉禾并開萬寳謹將瑞麥二種封呈
御鑒外理合恭摺具
奏伏乞
皇上睿鑒謹
奏奉
硃批覽
御製兩江總督李世傑安徽巡撫書麟奏呈瑞麥詩以
誌事(丙午)
歙徽昨歲被災深言念災黎時切心幸得恩膏霑翼翼
那全元氣復林林葍根米粒資饑命(昨歲安徽被災蠲賑不遺餘力幸今)
(歲春耒屡次得雨二麥有收然元氣豈能驟復先經書麟奏太湖縣鄉民穵蕨得有黑米千餘石貧民藉以充)
(饑又奏泗州河灘生有葍菜災黎穵根煑食以資接濟歉歲聞之每為之慽然皆有詩紀事兹李世傑書麟復)
(奏蒙城阜陽建平三縣及宿州地方均獲三岐雙岐麥穗甬封呈覽災區麥稔稍資接濟惟欽天貺)
三穗雙岐漫瑞吟宣付弗行滋忸怍(李世傑等遂以為瑞朕惟愧慙視之)
(弗宣付史館也)佑民
天貺謝惟欽
乾隆五十二年山西撫臣奏晉省河清
諭旨不得誇耀
署山西巡撫臣明興謹
奏為恭報晉省河清仰祈
聖鑒事乾隆五十二年十二月十四日據汾州府屬之
永寧州禀報該州地瀕黃河扵本月初八日河水
澄清當即親詣河工查看屬實等情續據太原府
屬之興縣汾州府屬之臨縣石樓寧鄉隰州屬之
永和大寧等縣陸續具報同日河水澄清(臣)隨飭
屬確查查得興縣至永濟共十三州縣計一千三
百餘里自乾隆五十二年十二月初七八等日漸
次清澈至二十八九日時屆二旬澈底澄清臣伏
查晉省志書康熙二十二年十一月河清一次雍
正四年十二月河清一次由雍正四年逮今六十
載正當花甲冄周我
國家重熙累洽屡召嘉祥至乾隆五十二年冬河清
獻瑞逾千里期及兼旬尤為罕逄盛事(臣)世霑
聖澤幸際昌期所有查看緣由謹繕摺奏
聞併繪具圖說恭呈
御覽奉
硃批此不足誇並有旨諭
乾隆五十三年正月初八日奉
上諭據明興奏山西境内河清獻瑞一摺内稱接據永
寧州等十三州縣禀報黃河自十二月初七八日漸次
澄清至二十八九日時屆二旬河水澈底澄清可鑑
共計一千三百餘里等語此不足為誇美已扵摺内
批示矣國家景運光昌太和翔洽惟在年榖順成豐
綏屡告五風十雨普被和甘乃為昇平瑞應至歷代
史策侈陳符瑞大率出扵傅會鋪張無關實政即如
麟遊鳳翥固為僅見嘉祥然亦必湏来遊棷澤翔集
殿廷得之目覩方足𫝊為盛事若不過騰章入告並
無指據亦祗屬粉飾虚詞不足為信至河水澄清雖
亦間有之事但似此侈陳祥瑞誇示休徵殊屬無
謂况上年黃河扵睢州十三堡地方隄工漫溢淹浸
田廬甫經堵築完竣若以河清為獻瑞之騐又何若
安流順軌竟無漫溢之更為嘉瑞耶且河水澄清如
以為地方大吏德政所致則明興歷任地方毫無整
頓試令伊自思前在山東何無嘉應今署晉撫又行
何德政而能致此祥瑞耶封疆大臣惟應實心任事
承流宣化使吏民治生共臻上理方為稱職倘因此
等事屬僅見臚陳祥應即宣布史館予以襃嘉而遇
有災祲即加之督責勢必至身任封圻者藉端粉飾
爭相效習以博虚名而扵地方水旱偏災或恐干讁
譴竟至諱匿不報扵政體民生大有關係現在晉省
既有河清之事則下游各省自必由漸澄清該地方
官不奏則已倘亦有似此具奏者冄將此意明降諭
旨以示朕敬
天勤政以實不以文至意將此先諭明興知之不必稱揚
其事也
御製山西巡撫明興奏報得雪並河清詩以示志(戊申)
明興今日忽騰章批覽餘因示志詳誠慰春初雪積白
(上年山西省入東以来各屬雨澤頻霑據明興今奏十二月二十八日省城得雪三寸餘並通省陸續報稱得)
(雪自二三寸至六七寸不等祥□普被實為豐稔瑞徵深為欣慰)並稱河裏水無黃(又據)
(奏各屬稟報自興縣至永濟共十三州縣計一千三百餘里于十二月初七八日等日至二十八九日黃河澄)
(清等語)了知宣付徒虚謂即騐猷為亦豈當(予自即位以來每以年歲)
(豐熟為上瑞其餘一切嘉祥槩所弗取且即年歲豐歉亦從不以此為督撫賢否之辨恐各該督撫藉此迎合)
(遇有災歉轉致諱飾不報明興自任巡撫以来識見拘迂辦事諸多竭蹷此時河清之瑞必非該撫德政所致)
(可知)夏決成災(上年夏間睢州十三堡黃河異漲隄決亳州寧陵商邱一帶民田被淹雖命重臣會)
(籌堵築並將被災貧民加意賑恤然予方引以為咎與其冬間澄清何如夏月安瀾耶)冬澄瑞愧
之不暇漫言祥
乾隆五十三年冬禮臣以太常寺仙蝶呈
覽
御製誌實詩分賜五十四年督撫諸臣奏謝得
旨訓誡
御製太常仙蝶詩(戊申)
昔曾問之尚書三泰以為誠有昨召見侍郎德明亦
偶言及翌日德明以錦匣呈覽並云冬月入蟄每不
見兹忽至其家似欲入禁中者然詩以誌實
蝡動蟄之時来賓果是竒異夫羣物體覩此一仙姿薌
久太常號(人皆謂之太常仙蝶合署人無不知而敬者)神超犬造司欣兹百
年遇用誌五言詩
乾隆五十四年八月十六日奉
上諭前將御題雞雛待飼圖韓幹試馬圖及太常仙蝶
詩等墨刻分賞内外大臣近據各督撫陸續奏謝閱
其奏摺俱用駢體未免意涉鋪張不知試馬圖之題
朕原因唐太宗以英武定天下不數𫝊而至天寳躭
扵逸樂罔念祖宗創業艱難文恬武嬉釀成漁陽之
變倉猝播遷國勢遂以不振朕撫圖增憎形諸篇什
以為考鏡得失之林非如雞雛待飼圖之覽切民依
凡有撫綏之責者各應顧名思義至扵仙蝶詩亦因
太常署實有其物朕曾目睹于幾餘吟咏藉紀事實
適該衙門大臣鐫搨呈進卷幅太多遂以分賞于民
生吏治均無關係各督撫祗領後扵奏事之便附陳謝
悃數語可畢何必紛紛駢體鋪張過尚詞華使𫝊之
日久將無識之徒誤疑朕為躭嗜縑素並好神仙幻
妄之說此則所關甚大盖玩物喪志帝王所戒是以
宣和鑒賞無捄扵國是廢弛而天書符瑞等事尤為
誕妄不經朕素所鄙笑豈肯以玩好禨祥唘𨗳臣工
流傳後世耶兹因批覽各督撫奏謝之摺特為明白
宣諭嗣後凡屬内外大臣務宜益矢殼誠勉襄政治
以副朕黜華崇實至意將此旨入于各督撫交代永
識朕志
(臣)等欽惟我
皇上誠著久徵中孚遠格惟兹躋羣倫扵
仁夀俾各適含生遂性之天初不必以氣化效靈藉
稱嘉瑞是以
太和煦嫗咸若凝庥欣邀
幾暇宣吟事實扵一時而至扵
愛民育物之肫懷則未繫乎此前者疆臣摺奏夀民
夀婦且
誡諭勿侈言祥矧在蝡翹之族偶應氣機顧可稍事
鋪張弗仰體
聖人崇實黜浮之本意也耶
乾隆五十五年江蘇撫臣奏途過直隸山東瑞麥
嘉禾重生復實得
旨訓誡
乾隆五十五年五月初三日奉
上諭據福崧奏經過直隸山東一帶均已甘霖普被二
麥俱己結實飽綻大田苖禾長發青葱晚禾現亦出
土又另片奏稱山東齊河長清等處巳萎麥苗復又
吐穗結實飽綻一律等語所奏殊不可信本年直隸
山東一帶得雨較遅麥苗未能及時長發朕蹕路所
經之處自東昌臨清迤西一帶至直省地方沿途望
澤惟&KR0907;總未得有透雨旋蹕後曾親自祈禱&KR0008;經得
雨尚欠優沾今福崧據稱甘霖普被未免過扵飾言
至麥苗已萎復生之事前據長麟奏聞朕即以春膏
未能霑足方深慚悚曾扵摺内批示并不以此為竒
福崧路過該省又復將此具奏矜為異事殊不知麥
苖被澤已遅收成不無歉薄即間有黃萎麥苗另生
新枝結實扵農田大槩收成未見禆益朕臨御五十
餘年勤求民瘼每遇各省地方偏隅被旱宵旰憂勤
無時或釋即麥禾有三穗雙岐之事從不侈言祥瑞
督撫等惟當仰體朕懷盡心民事感召天和俾閭閻
共慶盈寧方為無忝厥職今福崧意存粉飾附摺凟
陳封疆大吏豈可如此存心福崧係經過山東並非
本屬即以此等事件率行由驛馳奏將来前抵江蘇
新任自更緣飾虚文致有諱災匿報之事殊負朕棄
瑕錄用之意福崧着傳旨嚴行申飭若不知改悔存
心高興斷不能曲加寬貸也將此通諭知之各省督
撫務當引以為戒
(臣)等欽惟我
皇上德美治隆成功不宰
御極五十餘年以来惟務
勤求民莫凡夫
大政宣綸
天章煥藻篇溢萬千從未有一語侈及禨祥一事見
諸宣付矧今
耋夀禔和備膺
多福歲豐民樂嘉瑞洊臻而仰窺
睿念持盈保泰之維虔曾何事以一水之澄清三岐
雙岐之潁發等於景星卿雲鳳凰麒麟之云藉
徵實事扵末節耶夫書美放勲著之曰允恭克
讓由今凖古先後同符而
聖人尤有大扵此者以
德致夀而繁禧彌篤以
夀兼德而廣運無疆無非本此欿然不自足履焉而
弗勝之懷以荅
穹庥而昌
泰運夫以是
億齡絣盛揚
茂實恢
鴻名將有翠媯之籙下稷之書所未紀者焉豈非集
祥效祜之至者哉
八旬萬夀盛典卷十七
