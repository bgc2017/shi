八旬萬夀盛典卷三十四
盛事(十賜科第職銜二)
乾隆四十五年庚子科鄉試
賜高年應試諸生孟盼等舉人三十名
乾隆四十五年九月初九日奉
上諭本年順天鄉試諸生中三場完卷年届八十者孟
盼等九名榜發俱未中式念其踴躍觀光至老弗衰
宜沛渥恩以廣化澤著加恩將孟盼郭青塏李青繹
杜子甫鄭其德梁丙晉韓庚甲高本亮李允實等俱
賞給舉人准其一體會試俾皓首寒儒得償夙願用
昭嘉惠士林之至意
乾隆四十五年十一月十八日奉
上諭本年各直省鄉試據該督撫等奏應試士子内有
年八十九十以上者三場完竣榜發未經中式念其
踴躍觀光至老勿衰宜沛渥恩以廣化澤所有江南
省之吳球蔡綱杜琦劉行芳汪自強胡承球夏之璜
江西省之鄭忠亮皮金綬鄭定猷湖北省之沈聚奎
廣東省之張衍說潘峩饒鳴陽林成彬林懋烈并中
式副榜之楊最德雲南省之錢兆基周世德俱著加
恩賞給舉人一體會試俾皓首寒儒得償夙願用昭
嘉惠士林之至意
乾隆四十五年十一月二十九日奉
上諭據富綱奏本年閩省鄉試有侯官縣廪生林朝綱
現年八十六歲連江縣附生黃建洛現年八十二歲
三場完竣俱未中式等語林朝綱黃建洛俱著加恩
賞給舉人一體會試
乾隆四十八年癸夘科鄉試
賜高年應試諸生田集盛等舉人二十三名
乾隆四十八年九月十九日奉
上諭本年順天鄉試諸生中年届八十以上三場完竣
者田集盛等三名榜發俱未中式念其年已衰老猶
能踴躍觀光宜沛渥恩以廣作人雅化著加恩將田
集盛王賓段三連三名賞給舉人准其一體會試俾
皓首窮經者得償夙願用昭嘉惠士林至意
乾隆四十八年九月二十八日奉
上諭據何裕城奏本年河南鄉試有湯隂縣學生員許
錫桓年九十二歲榜發未經中式等語許錫桓年逾
九旬尚能志切觀光宜沛渥恩以彰作人雅化著加
恩賞給舉人准其一體會試用副朕嘉惠耆年至意
乾隆四十八年十一月十三日奉
上諭據閔鶚元奏本年江南鄉試諸生内有涇縣學鄭
應鳴池州府學曹文超東流縣學馮荃霍邱縣學邢
簠儀徵縣學陳謨等五名均年在八十以上三場完
竣等語鄭應鳴等年逾八旬猶能踴躍觀光宜沛渥
恩以廣作人雅化著加恩將鄭應鳴曹文超馮荃邢
簠陳謨五名賞給舉人准其一體會試用副朕嘉惠
耆儒至意
乾隆四十八年十一月十三日奉
上諭據畢沅奏陜西鄉試諸生内有渭南縣學附生劉
力一寳雞縣學附生吳光烈均年届八旬三場完竣
等語劉力一吳光烈年臻耄耋猶能踴躍觀光宜沛
渥恩以廣作人雅化著加恩賞給舉人准其一體會
試副朕嘉惠耆儒至意
乾隆四十九年正月初九日奉
上諭據福崧奏癸夘科浙闈鄉試有年届九十之張本
並年届八十以上之毛德成等六名三場完卷未經
中式等語張本毛德成朱紹璧翁體貴吳家仁董德
潤年俱耄耋踴躍觀光殊堪嘉尚著加恩賞給舉人
一體會試以示嘉惠耆年之至意
乾隆四十九年二月初三日奉
上諭據明興奏癸夘科山東鄉試有年届八十以上之
生員焦會塗等六名三場完卷未經中式該生等俱
年逾八旬踴躍觀光深堪嘉尚兹當鑾輅經由允宜
特沛恩施以示奬勵焦會塗張申趙象觀張自道徐
簡颺梁重華著加恩賞給舉人准其一體會試用昭
省方作人優惠耆齡之至意
乾隆五十一年丙午科鄉試
賜高年應試諸生侯鍈等舉人四十四名
乾隆五十一年九月十三日奉
上諭前據吳省欽奏本年順天鄉試諸生中年届八十
以上者侯鍈等五名三場俱已完卷等語現在榜發
俱未中式但念該生等年逾八袠猶能踴躍觀光宜
沛渥恩以廣作人雅化俱著加恩將侯鍈蘇彩飛王
泓梁元鉟劉子旭俱賞給舉人一體會試使皓首窮
經者得償夙志用昭嘉惠耆齡至意
乾隆五十一年九月二十八日奉
上諭據何裕城奏本年鄉試生員涂紅鵬年八十八歲
三場試畢文藝尚屬平順等語該生年逾八袠猶能
踴躍觀光宜沛渥恩以廣作人雅化著加恩將涂紅鵬
賞給舉人准其一體會試俾皓首窮經者得償夙志用
昭嘉惠耆齡至意
乾隆五十一年九月二十九日奉
上諭據保寧奏忠州梁山縣生員彭省非現年八十六
歲叙州府南溪縣生員譚諭美現年八十歲鄉試三
場完卷等語彭省非等俱年躋耄耋志切觀光宜沛
渥恩以彰作人雅化彭省非譚諭美俱著賞給舉人
准其一體會試俾皓首窮經者得償夙志用昭嘉惠
耆齡至意
乾隆五十一年十月初七日奉
上諭據畢沅奏河南本年鄉試諸生中年届九十者王
協恭一名年届八十以上者程鳴岐等四名年届八
十者王輝祖等二名俱已三場完卷並未中式該生
等年逾耄耋俱各踴躍觀光宜沛渥恩以廣作人雅
化著加恩將王協恭程鳴岐韋元勲閻遐齡毛景燧
王輝祖仝思義七名俱著賞給舉人准其一體會試
俾膠庠耆耉得償窮經夙願用昭嘉惠耆齡至意
乾隆五十一年十月初十日奉
上諭據圖薩布奏本年廣東鄉試年届九十以上者三
人内謝啟祚一名已經中式舉人彭一猷中式副榜謝璜
三場完卷未經中式等語除謝啟祚業經中式舉人
外彭一猷謝璜俱著加恩賞給舉人准其一體會試
俾膠庠耆耄得遂窮經素願以副朕嘉惠耆齡至意
乾隆五十一年十月十五日奉
上諭據徐嗣曾奏本年鄉試諸生中年届八十以上者
林復發曾錫嘏二名三場完卷並未中式該生等年
逾耄耋踴躍觀光殊堪嘉尚林復發曾錫嘏俱著賞給
舉人准其一體會試俾膠庠耆耉得償窮經夙願用
昭嘉惠耆齡雅化作人至意
乾隆五十一年十月二十日奉
上諭據永保奏陜西鄉試士子房彦貴喬壬俱年踰八
旬又浦霖奏貢生葉有聲年逾九十生員何紹怡王
澤週俱年逾八十以上俱各三場完竣未經中式該
生等年登耄耋尚能踴躍觀光殊堪嘉尚房彦貴喬
壬葉有聲何紹怡王澤週俱著加恩賞給舉人准其
一體會試俾膠庠耆耉得償窮經夙願用昭嘉惠耆
齡雅化作人至意
乾隆五十一年十月二十一日奉
上諭李慶棻奏本年鄉試諸生中年届八十以上者孫
彦葛維楠李良棟三名俱三場完卷未經中式該生
等年逾耄耋踴躍觀光殊堪嘉尚孫彦葛維楠李(良)
棟俱著加恩賞給舉人准其一體會試俾皓首窮經
者得償夙志用昭嘉惠耆齡至意
乾隆五十一年十月二十六日奉
上諭據明興奏本年山東省鄉試諸生年届九十以上
者李宏道一名年届八十以上者王渭揚等三名年
届八十者李晃等三名俱三場完卷並未中式該生
等年逾耄耋奮志觀光殊堪嘉尚李宏道王渭揚桑
振東軒轅圻李晃方永祥王家賓俱著加恩賞給舉
人准其一體會試俾膠庠耆耉得遂窮經夙願用昭
嘉惠耆齡雅化作人至意
乾隆五十一年十一月初五日奉
上諭據閔鶚元奏江南本年鄉試諸生中年届八十以
上者趙有為等六名俱已三場完卷未經中式該生
等年躋耄耋俱各踴躍觀光宜沛殊恩以廣作人雅
化著加恩將趙有為金有光許承恩趙宏誠張家賢
陳詩六名俱賞給舉人准其一體會試俾膠庠耉耉
得償窮經夙願用昭嘉惠耆齡至意
乾隆五十一年十二月十五日奉
上諭據琅玕奏本年鄉試諸生中有年逾八十之章宸
衛等四名俱三場完卷未經中式該生等年臻耄耋
踴躍觀光宜沛殊恩以廣作人雅化章宸衛張啟瀟
任際泰周岸登俱著加恩賞給舉人准其一體會試
俾膠庠耆耉得遂窮經夙志用昭嘉惠耆齡至意
乾隆五十三年戊申科鄉試
賜高年應試諸生康士雍等舉人三十九名
乾隆五十三年九月十七日奉
上諭據伊齡阿等奏本年順天鄉試諸生中年届八十
以上者康士雍張洪振二名三場俱已完卷榜發未
經中式但念該生等年臻耄耋猶能踴躍觀光精神
不懈允為藝林盛事康士雍張洪振俱著加恩賞給
舉人准其一體會試俾償讀書夙志用昭夀世作人
至意
乾隆五十三年九月二十三日奉
上諭據長麟奏本年山東鄉試諸生中年届耄耋奮志
觀光多至五十餘人俱三場完竣未經中式就中擇
其年届八十以上入學年分較早者李發枝李可士
李承宗王兆隆王克昌五名文理俱無疵謬等語該
生等或齒近期頤或遊庠年久猶能踴躍棘闈争先
恐後洵為熙朝瑞徵藝林盛事李發枝李可士李承
宗王兆隆王克昌俱著加恩賞給舉人准其一體會
試俾償皓首窮經夙願用昭夀世作人至意
乾隆五十三年九月二十九日奉
上諭據何裕城伍拉納浦霖奏此次應試年老各生江
西省年届八十以上者一人福建省年届八十以上
者三人湖南省年届九十以上者一人俱三場完竣
未經中式等語該生等年臻耄耋踴躍觀光精神矍
鑠允為藝林盛事所有江西生員鄧岳福建生員王
奕年陳友仁李紹灝湖南生員李洪福俱著加恩賞
給舉人准其一體會試
乾隆五十三年十月十五日奉
上諭據琅玕奏本年浙省鄉試諸生中年逾八十以上
之貢生徐愛蓮陳兆熜附生劉方振王震安鄔宗望
宋佳玉等六名俱三場完竣未經中式等語徐愛蓮
等年逾八旬精神矍鑠踴躍觀光洵為藝林嘉瑞徐愛
蓮陳兆熜劉方振王震安鄔宗望宋佳玉俱著加恩
賞給舉人一體會試俾皓首窮經得償夙願用昭夀
世作人至意
乾隆五十三年十月十五日奉
上諭據譚尚忠奏琅鹽井學歲貢生袁旻年八十四歲
三場完竣未經中式等語袁旻年逾八旬精神矍鑠
踴躍觀光實為儒林嘉瑞袁旻著加恩賞給舉人准
其一體會試以示朕夀世作人嘉惠耆齡至意
乾隆五十三年十月二十日奉
上諭據圖薩布奏本年廣東鄉試諸生中年躋九十之
羅舜臣吳相江鳳鳴陳鳳翔三場完竣未經中式又
據李慶棻奏本年貴州鄉試諸生内有游鑑乾朱錦
雯胡之寧年登八十三場完竣俱未中式該生等皓
首窮經精神矍鑠踴躍觀光洵為藝林嘉瑞羅舜臣
吳相江鳳鳴陳鳳翔游鑑乾朱錦雯胡之寧俱著加
恩賞給舉人一體會試用昭夀世作人至意
乾隆五十三年十一月初六日奉
上諭據閔鶚元奏本年應試諸生内江蘇省湯振王長
駕吳霖王日熭畢文琳等五名安徽省王聖際胡先
桂翟承春等三名均年在八十以上三場完竣未經
中式又據惠齡奏湖北應試諸生吳梅舒繼芬年皆
八十以上三場完竣榜發無名諸生等年逾八旬精
神矍鑠踴躍觀光實為儒林嘉瑞湯振王長駕吴霖
王日慧畢文琳王聖際胡先桂翟承春吳梅舒繼芬
均著加恩賞給舉人准其一體會試以示朕夀世作
人嘉惠耆齡至意
乾隆五十三年十一月初八日奉
上諭據孫永清奏廣西全州歲貢生唐熙現年八十三
歲三場完竣未經中式等語唐熙年逾八旬精神矍
鑠猶能踴躍觀光洵為士林嘉瑞著加恩賞給舉人
准其一體會試以示朕夀世作人嘉惠耆齡至意
乾隆五十三年十一月十三日奉
上諭據巴延三奏陜西省附生張夢熊蔣遇辛年逾八
十以上三場完竣未經中式等語張夢熊蒋遇辛年
逾耄耋踴躍觀光洵為昇平盛事著賞給舉人一體
會試以示嘉惠耆齡至意
乾隆五十四年己酉
恩科鄉試
賜高年應試諸生左昌宗等舉人九十四名高日新等
副榜八十六名
乾隆五十四年九月初十日奉
上諭前據伊齡阿等奏本年順天鄉試諸生中年届八
十以上者左昌宗等九名七十以上者高日新等三
十三名俱三場完竣現在榜發俱未中式俯念該生
等年臻耄耋猶踴躍觀光洵為藝林盛事其年在八
十以上之左昌宗武宅鎬鄭學洙李垠涂文魁章敬
修王朝臣胡自勉孫有誦九名並年在七十以上之
副榜單備俱著賞給舉人准其一體會試其年在七
十以上之高日新馬克惠倪克勤孫大興王錫桓王
家相安永宜馬元倬潘掄元安容瑛楊世法張應楫
郭斌劉夢桂畢汾劉懿廣阮錫嘉王琨張日新黎淳
張鑣宋炳炎賀雲程劉喆史彭年王文崔九州梁棟
劉素位謝立吉高瑛林見性俱著加恩賞給副榜以
彰夀世作人至意
乾隆五十四年十二月初五日奉
上諭本年鄉試諸生年届八十七十以上未經中式者
除順天業經降旨分别加恩外兹據各省陸續奏到
諸生中年躋耄耋踴躍觀光共百有餘人雖未經中
式而三場均能完竣洵為士林盛事所有江南省八
十以上之胡椿周宗勛許以恭劉鴻宣鵬徐日暄董
作礪翁炳魏文鴻劉湘翟臯王道烜汪飛熊劉繩凖
葉逢年張進履姜球等十七名江西省八十以上之
黃景亮胡道南蕭士芝董夢江等四名浙江省八十
以上之方宗華何大烈閔之琰馮全修魯學孟張諤
等六名福建省八十以上之吴維新朱光章陳卜仁
等三名湖北省八十以上之劉化鯤王奉元徐宗詔
米有榮等四名湖南省八十以上之劉丰年李光旵
李國霞李逢源歐陽謨吴家修文承發等七名河南
省八十以上之湯希賢程紹先喬元熙武伸席梧貴
吕樸季如璧等七名山東省八十以上之王有年王
宗遠郭偉勣趙泉趙瑞嵐等五名山西省八十以上
之李文眀孫公輔李如山孫元麟郭長源吴企晳等
六名陜西省八十以上之張大烈張守經閻輔輝張
振師尚友等五名四川省八十以上之潘履謙戴文
璧劉洪文王體亨王昇平李維岱等六名廣東省八
十以上之李賴予楊家樹馬登翰李光雲邱修己關
睿南何紹綱等七名雲南省八十以上之湯祚昌錢
大有等二名貴州省八十以上之楊宜科黃中理趙
錫爵徐苾王德洪等五名俱著加恩賞給舉人准其
一體會試其浙江省七十以上之沈志超胡以晉徐
由湘黃敏樓象春范鈺潘兆謙李鴻鄭拱秀張愛士
士周嘉祺沈慧業等十二名湖北省七十以上之劉
中陵蕭光泰張元瓏袁國桂邱雨濬李華盧薰楊大
謨劉先士方玉堂冉三桂邱文開關力魁周三鼎等
十四名湖南省七十以上之黃佑啟山西省七十以
上之宋守祀蕭鳴山薄文龍王夢熊劉煥王克惠杜
霘高曰敬郝兆珠周汝第郭延山萬之幹強屾王振
祚孫大發李時旺劉衣德薛掄魁趙學普李溥趙掄
逹李晚榮孫膺祜王憲武王儀烜陳丹書馮憲鄴等
二十七名俱著加恩賞給副榜以彰夀世作人至意
直隸總督(臣)劉峩謹
題為據情代
奏恭謝
天恩事據康士雍張洪振等呈稱竊惟
盛世崇儒萬國仰敷文之治
熙朝重士四門隆籲俊之恩慶
壽宇之鴻開億兆咸登夀域頌
春暉之廣被耄耆盡入春臺兹届乾隆五十五年恭逢
皇上八旬萬夀預于五十三年戊申舉行正科鄉試(士)
(雍)等畿内寒儒燕山下士八十載夏絃春誦羣霑
化日之舒長百餘年摩義漸仁共沭
薰風之披拂承筐鼔篋每嫌壯不如人矮屋低簷幾㤀
老之在我屢剪三條之華燭莫乘萬里之長風乃
景駐桑榆仰荷
離明之當午材慚樗櫟復邀
巽命之重申
鳳誥頒来許附賢書之末鹿鳴宴後仍趨都試之期洵
士林未有之竒逢實
夀世作人之盛典雖囊中穎脱問數還竒而格外
恩施所遭非偶青雲得路白屋增輝合嵩呼華祝以輸
誠總藝苑儒林而誌慶理合呈乞代
題恭謝
天恩據此(臣)等看得舉人康士雍張洪振等身依庠序
年届期頤久歷
昌辰未遂鹿鳴之願幸蒙
曠典方占鴻漸之庥永矢感夫
隆慈倍增光于晚歲雖曰詩書食報荷
天家雨露之施實惟
夀考作人仰
聖主菁莪之化理合恭疏具
題報
聞
(臣)等謹案易曰觀乎人文以化成天下又曰聖
人久于其道而天下化成一人夀考作人黨庠
州序中莫不是訓是行以近天子之光矧其皓
首窮經涵濡至久者歟我
國家三年貢士賢網廣張
皇上溥栽培之澤盡鼓舞之神自乾隆四十四年
特開
七旬萬夀恩科五十三年復
詔開
八旬萬夀恩科單寒績學之儒叠逢
盛際咸得自奮科名而龐眉秀髮八旬九旬以上
踴躍觀光者姓名上列
恩旨遄頒上年併七十以上亦蒙
加賜副榜樂育之
恩尤為至廣竊考古者興賢之書比其德行道藝而
獻之然而洽烝髦之詠者未聞兼引年之典漢
制賢士遣詣相國府年老者勿遣元朔之詔旅
耆老與選豪俊並舉夫計偕之典長吏會屬僚
設賓主陳俎豆備管絃牲用少牢行鄉飲酒禮
歌鹿鳴之章徵耆艾聚少長而觀焉今以耆艾
之士得與斯選斯亦榮矣本不獲與而
特頒茂渥俾償夙願作士林之嘉瑞稱
盛世之耆儒其為榮幸又何如矧夫耄耋成羣鮐背
相望十年來
賜科至三百六人之多計年合二萬餘千以上
崇文綏夀誠遠軼夫姚思姒命之盛也哉
八旬萬夀盛典卷三十四
