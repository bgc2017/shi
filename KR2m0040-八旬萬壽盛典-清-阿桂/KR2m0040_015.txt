欽定四庫全書
八旬萬夀盛典卷十五
聖德(十一)(儉德)
(臣)等謹案帝王飭德以儉蓋欲以身率先納軌物
於大同而非徒示謙讓以延譽也易曰天地節
而四時成節以制度又曰損上益下民說旡疆中
正之慶道備是焉耳我
國家承百餘年熙和之久重以我
皇上臨莅五十餘載之勤法守
祖徽敦勵純化從不輕勞一民力輕費一民財是皆由克
己無欲之念素切於
宸衷用能洽淳龐而登康阜乃猶
著文
申諭昭示再三謹度支之歲用而
明慎體驗於在躬
誌工作之偶興而
敬謹握持其大要以至因時裁省具有常經斥供頓增
華之費禁燈綵無益之觀惟恐稍涉鋪張易滋浮
靡習尚至矣哉
聖人之用心所以杜漸防微誠有見乎其大者若夫臣
民恭遇
萬夀獻悃介
釐固由不可遏之情而率
示以不容過之舉所謂禮從其節用戒其盈不事粉飾
太平之為而自臻
仁夀同風之盛夫孰非慎乃儉德惟懷永圖之
一心有以導揚
郅治於無窮也乎
皇上聖懷崇儉乾隆四十九年
勅内府備查節年度支實數
著文申訓
御製節儉論(甲辰)
嘗讀
皇祖實錄云明季宫中歲用七十萬漸次節省至康熙
五十年祇用七萬至臣民僭用妄費非不禁約徒致法
令滋繁究於無補大哉王言誠得治國平天下之要道
矣因令内務府查近年一歲度支則稱乾隆二十年以
七萬計三十年以三萬計四十年以二萬計予非以此
自鳴也蓋修己治人之道無過於節儉節儉則嗜欲不
行無聲色貨利之失德所以為善也然天子之節儉與
庶人不同矣世道人心日流日下逢君之欲者多引君
以道者寡為君者設自鳴其節儉則出納之吝者有之
矣量入為出者言之矣弊衣羸馬者形之矣甚而至於
興利虐民漢唐宋明之以此而失民心侵尋以至於亡
國者皆由是也且昇平日久戶口日滋物價騰踊勢所
必然是以内務府近有加價和買之議即如請行此亦
可以節儉而不與之乎嗟夫節儉豈易言哉至於返樸
還淳豈非善政然天地所生之物止有此數昔以十人
食之今以百千人食之(順治初年各省民數一千六十三萬餘口近年增至二萬八千)
(餘萬口是加至二十餘倍之多也)米安得不貴米既貴諸物安得不貴
遊手好閑僧道之流且藉此以餬口設盡敺之力田言
之易而行之難安得許多田與之乎均田井田之事設
行之今未得其利而先致其亂非至愚泥古者不為也
為今之計補偏救弊之不暇實無一勞永逸之法也即
近代之崇禎著布袍其時羣頌為美德何救於亡國乎
若晉武之焚雉頭裘唐明皇之銷銀器胥為暫博美名
其後更窮奢極欲而齊建武之欲毁酒鐺直令蕭穎胄
譏其曲宴之奢益為可笑可鄙故吾之所為節儉者亦
如吾君子小人論中所云不可不明不可不慎而又不
可顯其迹而已耳
(臣)等恭讀
御製論仰見我
皇上敬承
祖訓而得修己治人之要道以推為治國平天下之遠
模初未嘗以玉食萬方或稍疎其節制者也伏
惟
萬年垂鑑即木盂角椅皆欽
儉樸之貽是以省約
性成守不邇不殖之素兢兢於導民制用而恒不欲
以之自鳴至於天子之節儉與庶人不同已於
論中備著其義而
聖人之恩澤則又不因
情崇節儉或稍靳夫施予者故若每歲
特詔蠲除數絫千萬
孚惠勿問惟冀藏富在民以臻還淳返樸之盛風焉
(臣)等幸依
夀宇仰
德靡涯寔有不勝悦服者耳
乾隆四十五年
聖夀七旬
諭禁督撫等請輸經費及呈進貢品五十五年
八旬萬夀
詔停止如前
先是乾隆四十四年十二月二十日奉
上諭據國泰奏明年恭遇朕七旬萬夀請在熱河布逹
拉廟左近建蓋民房添設舖面於通省官員扣捐養
廉二十八萬兩以備經費一摺甚屬無謂已於摺内
批示矣前此國泰奏於沿途添建兩處行宫又於德
州建造喇嘛廟已屬繁費但因成事不說是以難於
禁止至朕明年七旬萬夀恐各省臣民欲行申祝早
經屢降諭旨飭禁甚明何以國泰復有此奏若各省
相率效尤尚復成何事體耶國泰著傳旨嚴行申飭
乾隆四十五年三月初四日奉
上諭前以庚子年為朕七旬萬夀恐内外臣工欲申祝
嘏屢經宣諭飭禁此次南巡回鑾後一俟
北郊禮成即啟程幸避暑山莊各督撫等斷不必前来稱
祝恐外省督撫不能仰體朕懷因七旬萬夀欲取九
九之義購備貢品誇多鬭靡甚至力有不逮而隨衆
效尤勉為充數尤屬不必各省督撫身任封疆惟當
大法小廉奉公勤職副朕委任本不當以進奉見長
著再𫝊諭各督撫今年八月慶辰一切仍照常例若
借七旬萬夀為名多事繁文以申媚茲之悃不但為
朕所不取且現經降旨令奏事處屆期遇有多進貢
物者一概不准接收諸臣其善體朕意毋得藉詞請
覲致增煩費翻滋擾凟將此通諭各督撫知之
乾隆五十三年九月二十日奉
上諭前據王公大臣及直省將軍督撫大吏等以乾隆
五十五年朕八旬萬夀籲請舉行慶典已俞所請其
應備儀文典禮恐不免踵事增華致滋繁費因專派
大臣董理其事現經阿桂等酌籌經費奏定章程王
公大臣及將軍督撫等分别銀數於廉俸内坐扣備
辦亦已准行以遂其效誠獻悃之心苐念各督撫等抒
忱祝嘏既將五十五年分養廉扣辦其餘剩廉俸尚
須留為辦公之用若是年該督撫等仍照每年之
例備進萬夀貢物未免稍形竭蹷况所進物件内如
寳座屏風各宫殿皆有陳設不便更換即佛像亦屬
過多無處供奉亦無另建廟宇之理其五十五年萬
夀貢品不但各督撫等俱不准其呈進即王公大臣
等亦無庸備進至各該省是年應進土貢内除橘子荔
子石花魚哈密瓜等物仍照舊呈進以備薦新之
用其餘土物槩行停止以示朕體䘏臣工至意
乾隆五十三年十一月二十二日奉
上諭前因五十五年值朕八旬萬夀經辦理慶典大臣
議令各督撫等分别扣養廉備充經費以遂其效誠
獻悃之心恐該督撫等既於養廉内酌為分扣若仍
備進萬夀貢物未免稍形竭蹷業明降諭旨是年各
督撫等俱不必呈進萬夀貢品以示體䘏此次辦理
慶典原因王公大臣等再三籲懇出於至誠不便固
却是以俯俞所請特派大臣經理其事勿任踵事增
華致滋糜費各督撫等既分扣養廉以充經費已定
抒誠祝嘏又何必另備貢品為此繁文縟節乎各督
撫等承受恩眷簡任封圻惟當體朕之心以為心其
恪遵諭不但是年即明年概毋庸備進萬夀貢品以
仰副朕諄諄訓諭至意若該督撫等自以養廉豐厚所
扣經費無幾又兩年不准備物將虔則其所省之養
廉不為不少於心有所不安則前此酌議經費内道
府以下俱得遞減分扣此等職分較小之員其所得
廉俸不及督撫藩臬之優雖所扣無多究恐不無拮
据督撫等如果情切祝釐莫若即將伊等兩年備物
之費及藩臬多餘養廉為該省官員酌量代扣大員
等多扣幾分則職分較小者即可節省幾分自無因
此苛派小民之累而有貪賍壞法亦可以䋲之以法該督
撫等誠能如此仰體遵辦更勝扵另備貢品朕必深
為嘉許也將此再行通諭知之
(臣)等謹案豳風所祝小民躋彼酒羔周誥所陳
父母慶其洗腆慶逢我
皇上萬年晉祝各以廉俸之豐贏願備經費亦臣子
區區之分所宜然迺蒙
聖慈曲體酌定分數俾弗絀於公事所需復
申諭諄嚴勿得侈呈進奉即土物之微亦僅令以瓜
果為獻略備薦新因伏思我
皇上膺萬國之貢珍本年如外藩列服備物祝
釐率
命留抵下次正貢内外臣藩仰邀
恩施逾格
仁愛撙節益不知所藉以上報矣
乾隆四十五年
御題知過堂
著論申訓
御製知過論(辛丑)
予去歲為古稀說歷數古來粃政之過曰強藩曰外患
曰權臣曰外戚曰女謁曰宦寺曰奸臣曰佞倖而幸今
都無其事非驕也蓋記其實且以自勵也然則予遂無
過乎曰有為何過曰為興工作蓋予承國家百年熙和
之會且當勝朝二百餘年廢弛之後不可無黻飾壯萬
國之觀瞻四十餘年之間次第興舉内若
壇廟宫殿京城皇城禁城溝渠河道以及部院衙署莫
不為之葺其壞新其舊外若海塘河工城郭堤堰莫不
為之修其廢舉其湮是皆有關國政則胥用正帑物給
價工給值而弗興徭役加賦税以病民他若内而西苑
南苑暢春園圓明園以及清漪静明静宜三園又因預
為莬裘之頤而重新寧夀宫别創長春園外而
盛京之屬城式築其頽
永陵
福陵
昭陵陪都宫殿胥肯構以輪奐又
景陵
泰陵往來之行宫以及熱河往來之行宫避署山莊盤
山之静寄山莊更因祝
釐而有普陀宗乘之廟延班禪而有須彌福夀之廟以
至溥寧普樂安遠諸寺無不因平定凖夷示興黃教以
次而建是皆弗用正帑惟以關税盈餘及内帑節省者
物給價工給值更弗興徭役加賦税以病民夫弗興徭
役加賦税則雖有工作閭閻本不知而物給價工給值
貧者且受其利是實我朝之善政
家法是以各省偶水旱率興工作有以工代賑之請而
内之司園囿工程者且或以其年無工作為若如是則
所為興工作者為無過矣而予引以為過者蓋心有所
縈繋必有所疎忽得毋縈繫於小而或有疎忽於大者
乎夫小者遊目賞心是也大者敬
天勤民是也予雖不敏實不敢因其小者廢其大是以
向偶遊萬夀山諸處率過而弗留尹繼善遂有馳驛觀山
之語予不惟不責且笑而肯之實獲我心也若夫時
巡所經各督撫每繕行宫以備駐憩雖云出自捐養廉
資商力然爭竒較勝予不為之喜且飭諭之究其致如
此者過應歸于予謂之無過實自欺也夫不知過其失
猶小過而弗改又從而為之辭是文過也其失大既知
過矣欲改矣如向所云者繼自今予惟視其不可已者
仍酌行之其介於可已不可已之間者率已之而已耳
巳過伯玉知非之年未逮武公作戒之歲細審實有此
過故著論書卷以當自訟乾隆辛丑八月中澣並識於
避暑山莊之抑齋
御製題知過堂(壬寅)
去年著論曾自訟匪逞虚文敬畏存誰謂庸臣貢漆飾
(去冬山東巡撫國泰呈進雕漆櫺檻屏扇等物以其費工無益甚不愜懷傳旨嚴行申飭苐念成器不毁又不)
(肯因此添建大屋不得已于慎修思永殿後舊有之雲香清勝室接楹装用並泐所著知過論於壁遂以名堂)
(云)仍因舊室構松軒知非早過伯玉歲作戒常思衛武
言摛藻染亳泐堂壁斯多愧那待他論
御製題知過堂(癸卯)
成事由來不說乎何當漆飾貢紗厨既憐棄置成廢物
聊與廓營因舊模(上年以國泰所進雕漆屏扇等件成器不毁棄置可惜因於舊有之雲香)
(清勝室接楹□用詳見前題知過堂詩並注)坐傍明忩欣律暖看餘曲砌識
韶蘇接楹堂以知過額試曰過曾知也無
御製題知過堂(乙巳)
人若不知過既知改為貴弗改已為非甚者文(去聲)與遂
繄我顔斯堂已閱兩三歲不吝成湯心未能伯玉志我
胥企之㦲摛辭誌深愧
御製題知過堂(丙午)
向陽處必得春早莩甲旋看綠到荄自是一元資以始
可欣萬寓與之皆梅心柳眼侵尋問江硯宣毫次第排
知過由來貴改過空言改亦有何佳
御製重題知過堂(丙午)
知過堂之名本因好工作顔堂用自箴以當銘右座然
予細思之渠(去聲)止一端那敬
天在於誠屋漏或失課寧民圖其易溝壑或多餓勤政
應無間(去聲)延攬或致惰察吏慎彰癉涇渭或淆些有一
之弗臻是皆予之過重題書壁間惕悉慎起卧
御製題知過堂(丁未)
搆築書堂成五載偶來清憩亦題詞星添鬚鬢依然我
曦閱隙駒豈改其未致閭閻衣食足敢言禮樂俗風移
過而能改則無過徒此云知實未知
(臣)等伏睹我
朝凡大工作皆承
重熙累洽之治會萃時合以待我
皇上之振新而修舉焉是以鼛鼓弗煩於民水衡厚
給其直不必襲堯舜茅茨周文栝柱之跡而自
無過舉乃若
豫遊之地無過仍舊飾陳而
聖念惟恐稍縈或渝敬勤之本用是
著論顔堂
摛唫誌省是所謂儉在我而不在物心居中虚而謹
節其所受者歟
乾隆四十五年
聖夀七旬
詔却原任人員請建經壇五十五年
八旬萬夀
申諭如前並却内府臣等成造佛像之請
乾隆四十五年六月十七日禮部奏據原任工部
右侍郎李友棠等呈請本年恭逢
皇上七旬萬夀聖節擬赴
熱河恭建經壇一疏奉
諭旨著照前旨毋庸伊等前赴熱河並令各回原籍
乾隆五十一年十二月二十六日奉
上諭據總管内務府大臣奏乾隆五十五年朕八旬萬
夀請循照前例諸王内外大臣虔造無量夀佛延禧
祝嘏等語因思朕六旬七旬萬夀該管大臣俱先期
奏請成造佛像以伸慶祝維時朕恭侍
聖母皇太后慈闈凝禧篤祜内外臣工共抒忱悃是以
允所請藉用承
歡錫慶兹因朕八旬之慶先期備辦非朕所喜且迴思益
增悵然朕仰邀
昊眷年逾古稀康彊勤政惟期日慎一日敬迓
鴻庥以俟八旬有五之歸政朕一人之福即億兆臣民之
福又何必循用具文徒滋繁費乎所有該管大臣等
奏請成造佛像之處著不必行
乾隆五十四年六月初一日奉
上諭保寧尚安奏據伊犁烏魯木齊兩處各廢員等二
百七十餘員名呈稱恭遇八旬萬夀歡躍難名謹於
今年預慶明年恭祝虔建經壇稍申蟻悃等語所奏
殊屬非是新疆各廢員俱係緣事較重之人是以發往
該處令其效力自贖非尋常廢員可比從前遇有慶
典各直省廢員赴京建立經壇曾加恩擇其情節
稍輕者量予錄用並分别賞給頂帶然亦出於特恩
非臣下所得陳請保寧等此奏必係為該廢員等設
法邀恩地步試思此等效力之人既不准其赴京祝
嘏且獲咎俱重豈在彼建立經壇遂可望施恩釋回
耶所奏斷不可行至明年朕八旬萬夀前經俯准王
公大臣等之請舉行慶典原因中外臣工籲請祝釐
效悃抒忱情詞懇切亦古來稀有之事朕若却而不
允轉似類於矯情是以准其各輸經費在京辦理襄
兹盛典仍諭令務從節省毋得踵事增華其各直省
距京既遠又何必紛紛仿辦萬夀亭經壇等項所有
明年萬夀各直省建立萬夀亭經壇之處著行停止
各省且然新疆地方更可不必也將此通諭知之
(臣)等謹案九如祝夀之篇先之以神詒多福後
世祠官祝釐延祥仁宇義率昉此欽惟我
皇上萬夀凝禧中外臣民莫不欲少抒悃忱效
億齡之祝故或假唄誦之宣揚以慶讚
無量證莊嚴之寳相以頂禮
長生歡喜實有同心陳請遂聯衆願迺蒙
皇上體念周至屏却繁文既不致有糜費之虞更不
使有濫邀之澤即一事而敦本抑末具見
崇情誠所謂
躬至德而不自德者乎
聖駕時巡
諭禁工作及諸綵飾乾隆五十五年
八旬萬夀慶節前預
命撤减宣示中外
乾隆四十五年三月初八日奉
上諭朕清蹕時巡臨莅江浙原因厪念河工海塘親臨
閱視兼以省方問俗順時行慶非為遊觀計也前屢
經降旨所有經過地方止須掃除蹕路一切供頓無
庸踵事增華今浙省仍有添建屋宇點綴燈彩之事
兼多華縟未免徒滋繁費朕心實所不取三寶等均
著傳旨申飭嗣後如再有似此過費者朕必加以嚴
譴不能寬貸也
乾隆四十五年三月十四日奉
上諭朕自三十年南巡以後迄今十有五年東南土俗
民風易趨華靡每勖督撫大吏諄諄化𨗳務期返樸
還淳以臻郅治而江南之陶莊清口浙江之海寧塘
工修舉尤關民瘼因允兩省督撫籲請于今春再舉
時巡之典乃自啓蹕以來所過直隸江南一切行營
供頓不過就舊有規模略加修葺辦理尚為妥協而從
事浮華山東已開其端至浙江為尤甚朕心深所不
取現在陶莊及海塘各工經朕親臨指示所有應行
修理工程特命頒發帑金交該撫等悉心妥辦將來
工程完竣後朕自當再行親莅閱視恐後任督撫見
此次所辦差務已多粉飾未免踵事增華從而加甚
勢將伊於何底且江浙士民情殷瞻覲者固多而窮
鄉僻壤或有名附讀書不能上進之徒本自憤懣不
平今因巡幸一切點綴過華朕視之實覺過當又
安能免若輩之議論乎朕臨御四十五年無日不厪
念民依乃以省方問俗之殷懷轉貽口實是誠督撫
大吏之不能善體朕心而朕亦以為愧矣著再通諭
各督撫以後務宜黜奢崇儉於地方諸大政實心經
理毋得徒事繁華致滋浮費以稱惠朕愛東南黎庶
之至意
乾隆五十四年二月二十日奉
上諭朕明年巡幸山束啟鑾約在春分之後彼時已過
燈節蹕路所經毋庸預備燈綵烟火以省糜費著傳
諭劉峩長麟一體遵照
恭查乾隆五十五年八月初九日
諭此次點綴不過塗飾一時聊以娛目更為無益繁文
幸荷
上天恩佑彌月晴明設或連遇風雨豈不徒耗物力今已
成事不說未便全行裁撤仍著該管大臣將一應綵
飾量為减省以示朕式靡崇儉至意將此通諭中外
知之(載卷上諭全文恭首謹節錄入)
(臣)等謹案采椽不斲斥題不枅從來述儉約者
以為美談然原其自處則然而出於臣下之營
作則未聞有示之以範者我
皇上節用愛人
在宫
時邁
厪念同之屢以東南民俗易趨浮靡
勖大吏多方化𨗳使之返樸而還淳爰于
鑾輅將臨先期
頒諭毋滋冗費而侈縟文偶有踵事增華即
諄諄訓誡務使咸知仰體至如點綴綵飾不過耳目
之娱取適一時而事屬無益不特
巡典示之裁撤即本年
八旬大慶臣工方以萬邦轃集遠服偕徠欲藉以壯
觀瞻而陳王會之盛而我
皇上感念
天時重惜物力仍
命所司量從减省煌煌
綸綍遵奉敬錄冠諸
盛典首編以是知
聖人之德無所不備而
聖人之夀將遠紹夫循蜚疏仡之年與太初同其沕穆
也矣
八旬萬夀盛典卷十五
