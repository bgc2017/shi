欽定四庫全書
八旬萬夀盛典卷十八
聖功(一)(安南歸降一)
(臣)等謹案周雅江漢之什盛陳武功然其一再曰
天子萬年天子萬夀云者蓋偶遇陳師伐遠經營
告成遂於四方既平王心載寧之時稱萬年萬夀
以致其祝願而非有捷勲之屢聞獻夀之實事足
垂奕紀者也洪惟我
皇上億齡介福九憗蒙庥一時鰈國偕来鴻臣親賀禕
儀嘉典照耀瀛寰(臣)等竊推原暨訖之由與夫功
績之著益仰
天禎厚集
聖武遠揚允轃
夀㝢同風之極軌焉遡惟
鴻勲九奏若平回定凖收兩金川事在乾隆四十五年
以前逮兹庚子後
方略之書既以昭垂冊府矣兹自
七旬以後膚功屢奏掃逆則原非黷武撫順則並不勞
師良由
健行智照決勝幾先故能應會赴機算無遺策視史稱
漢光武每一發兵頭鬚為白者誠卑卑不足道也
(臣)等恭輯
盛典增列
聖功一門如安南之乞降請
覲入侍祝
釐緬甸之震讋
威稜輸忱内属廓爾喀之頂經籲順叩
闕来王竝䀜昧陬澨之區遼逖要荒之外得備屏藩
並瞻
天日允宜震耀典冊創見特書至如平臺灣亂民平甘
肅逆回之舉恭見
御製文謂弗值薌其說然皆出於
神謨籌畫
聖略布昭先握四知爰徵四得亦宜附載備見
精神運量之先周焉(臣)等謹撮舉事之大綱敬錄
御製詩文以昭經緯之備蓋即此十載之中上勞
睿算克鞏洪禔大順大同為軒皇御世以來所未遘也
而豈鋪張景鑠之所可罄者哉
乾隆五十四年
恩准安南國王阮光平乞降
安南國小目(臣)阮光平謹
奏為冒瀝微誠仰干
天聽事欽惟
大皇帝陛下受
天景命為萬國君
御宇五十餘年
洪恩溥洽華夷内外同風共貫(臣)安南界居炎徼久沐
聖朝聲教草木昆蟲皆是
大皇帝生之植之乃自二百年來黎王失柄權臣鄭氏
專有其國順廣一帶又為土目阮潢所占阮者黎
臣也迨十世孫阮淳失政順廣之民不附(臣)阮光
平生長廣南之西山以一介布衣謬為廣民所推
遂先有廣南以南之地非與黎氏有君臣之分也
甲午秋鄭氏取順化之地侵軼(臣)之小邑民人罹
其毒害丙午夏(臣)公憤所激起兵取順化之地因
而直抵黎城誅滅鄭棟還政於黎黎王感(臣)之義
因以女歸其年前黎王維褍謝世國人請立其嗣
孫維祁襲位事定(臣)旋即南返詎意黎維祁誘(臣)
叛將阮整搆衅於(臣)之邊鄙丁未冬(臣)遣一小將
問阮整之罪黎維祁為其所挾棄國而逃戊申夏
(臣)至黎城敬謹遣价叩關備經以國情乞為
題奏日者邊臣反書却使不即逓達(臣)不得已旋歸
順化去年大兵出關征勦(臣)遠道聞信自念與黎
氏有功無釁且從來一片畏
天事
大真衷壅於
上聞再委行价賫具呈文三道叩禀轅門不料大兵直
抵黎城殺守兵甚衆(臣)自揣進退無據隨即奉具
表文三次敬謹遣价叩關請罪投降未示意指(臣)
更不勝傍徨悚懼今蒙
大皇帝命重臣駐節邊關(臣)一腔心緒委曲未明之處
即可暴白是以合境臣民合家男女無不懽忻感
激惟念(臣)本無抗拒之心而有抗拒之迹若(臣)心
不蒙
大皇帝鑒及則(臣)罪難求
大皇帝宥赦竊惟安南自丁氏以來代有遷革中國因
其請命而授之盖栽培傾覆付之無心亦惟體
天行化順其自然而已今(臣)負兹𤯝誤遭兹時會理宜匍
匐躬詣
闕廷陳情謝罪惟以國内新罹兵革之後人情惶惑尚
未安集(臣)子尚幼(臣)兄弟俱在廣南一帶無人可
使謹遣(臣)親姪阮光顯隨表入
覲伏惟
大皇帝欽崇
天道覆昏殖禮一本至公恕蠻貊無知之罪
鑒懇廹籲
奏之誠樹牧立屏用新
寵命俾(臣)得以保障一方恪共侯服則事有統攝民獲
乂安皆由
大皇帝幬載之仁(臣)謹當奉脩藩貢以表至誠(臣)拱北
馳神望
闕翹首不勝廹切&KR0907;懇戰栗屏營待
命之至謹奉表以
聞
乾隆五十四年五月初三日
勅諭安南阮光平曰據協辦大學士兩廣總督公福康
安等奏爾遣親姪阮光顯敬賫表貢抵關乞降并將
原表呈覽並據阮光顯禀稱爾俟國事稍定尚乞親
自到京瞻覲等語安南黎氏立國已久且臣事天朝
恪共職貢百有餘年素著恭順爾在廣南從前並未
修朝貢上年黎維祁母妻赴關控訴以爾佔據其國
籲請救援此事為天朝字小存亾體統攸係是以前
任督臣孫士毅自請帶兵出關其所辦甚正並無不
合爾雖曾遣叩關辨訴苐守邊之臣向來止知有黎
而不知有阬駁回原稟亦經奏聞所辦本正然督臣
孫士毅奏克復黎城之後朕即以黎氏近年以來國
内多故黎維祁又復怯懦無能優柔廢弛看來
天心竟有厭棄黎氏之意朕從來辦理庶務無不順
天而行隨經諭孫士毅黎城既復當即撤兵並不令其復
至廣南問爾前此興兵搆釁之罪也乃孫士毅於克
復黎城後未能遵旨速撤在彼躭延一月有餘兹爾
率衆至黎城欲向黎維祁詢問官兵在此豈有坐視
之理爾以安南頭目敢於抗拒官兵獲罪甚重是以
將福康安調任兩廣總督原令調集大兵整軍問罪
但念爾屢次遣人叩關請罪並於未出官兵不敢阻
擾善為收養敬謹送回是爾尚知畏懼悔罪隨令督
臣福康安等暫緩進討今爾所進表文以爾與黎氏
並無上下之分安南僻在海陬爾與黎氏有無名分
原無辨証爾既以負眚較重應躬詣闕廷請罪因國
内甫罹兵革人情惶惑先遣爾姪阮光顯隨表入覲
實為恭謹小心可以赦爾前罪不加進討已令左江
道湯雄業護送爾姪阮光顯來京瞻覲但爾雖自知悔
懼其抗拒官兵之處究難觧免若非親身詣闕請罪
乞恩遽思仰邀封號天朝無此體制爾既未列藩服
所有貢物亦未便收納著發交領回如爾必欲輸誠
納欵長享寵榮乾隆五十五年八月屆朕八旬萬夀
維時距今又越年餘爾國内亦當安集爾即可禀知
督臣親自赴京以遂瞻雲就日之私屆時朕鑒爾畏
感悃忱自必格外加恩或即封以王爵爾世世子孫
可以長守安南彼時再呈進貢物亦即可賞收仍當
加之厚賜以示優眷朕臨御五十餘年凡庶拜藩部
無不待以誠信即如從前平定凖噶爾時厄魯特台
吉舍楞曾將副都統唐喀祿戕害逃至俄羅斯地方
後于土爾扈特投順時舍楞即隨同投進朕念其悔
罪之心特加恩宥仍封王爵賞給游牧地方居住可
見朕撫綏方夏無不仁至義盡兹特賜爾珍珠手串
一掛爾當祇承恩命計程於明年六七月内至京親
詣闕廷懇請以冀永承眷渥勉之欽哉特諭
御製安南阮惠進表悔罪投誠歸順既允其請詩以誌
事(己酉)
除逆扶危師有名孱王仍自棄其城一臣振旅堪稱智
二將捐軀可惜貞(安南黎氏臣服本朝百數十年一旦為阮惠所侵逼除逆扶危在我之師)
(原為有名無如黎維祁不能自振既為之復其土疆襲其封號乃見阮惠復來仍即棄國内投予去冬所云)
(班天厭其德之說如&KR0757;左劵猶幸孫士毅始雖不即遵師之旨繼尚振旅而還無損國威尚為深識大體惟)
(提督許世亨總兵張朝龍等臨陣捐軀堪為軫惜然已優加爵賞亦足以償其忠貞之志矣)聲罪不
難致我討審幾原可鑒其誠(阮惠復至黎城自知罪過重大屢次欵關悔罪乞降)
(孫士毅俱不允為代奏及福康安調任兩粤阮惠懾其威名益加震讋再三籲懇並諭其國内如遇天朝人經)
(過加意照料伴送進關兹又遣其親姪阮光顯親至福康安處賫表納貢冀求降附據福康安奏稱察看阮光)
(顯輸服畏感情形溢於詞色之表至表内詳叙黎阮搆衅始末並無敢有抗拒官兵之心且其登覆縛送戕害)
(提鎮之人語意委婉尤為誠敬得體而表末復聲明此時先令阮光顯進京代躬瞻覲俟其國事稍定阬惠於)
(明年八旬萬夀之前即當親身入覲閱其情詞洵屬出于至誠等語因思國家德威遠播調兵聲討正復何難)
(但彼既悔罪抒忱出于忠悃審度事幾亦可曲為鍳宥正不必為其已甚因即開誠布公賜以勅諭恕其前愆)
(牖其新機在天朝光明正大之心中外所當共喻也)明年詣闕親輸服乃可加封
示寵榮(阮惠此次乞降可以舍其罪矣惟所稱願附藩封恪修職貢一節必待明年親身詣闕方可錫)
(以封號俾得長沐寵榮是以現在所進貢物概令給還亦必俟其明年親身呈進方可收受此又國家體制所)
(關不容輕易者耳)
旨俞阮光平來朝躬祝
萬夀之請
賜封光平為安南國王
安南國小目(臣)阮光平謹
奏為敬陳瞻
覲微忱仰干
天聽事(臣)欽奉
勅書宣諭不咎既往嘉與維新並以乾隆五十五年
聖夀八旬祝
釐大典
賜(臣)進京瞻
覲以遂瞻雲就日之私(臣)莊誦
綸音敬恭高捧
聖德如
天鑒(臣)微誠不以傖荒遐隔將列之明堂故
頒下朝覲之禮(臣)誠&KR0794;誠忭無任感激欽惟
大皇帝陛下
德邁羲炎
道隆軒昊五十餘年太平
天子治隆福備曠古所無(臣)生長廣南雖其地不與中
華通而閩廣海舶往來絡繹竊嘗稔聞中國文華
聲明之盛尤仰望
大皇帝仁義道德之隆(臣)誠願譜在寳書瞻就
雲日匪直以海不揚波為中國有
聖人之騐也前(臣)於親姪阮光顯欵關代躬行禮時實曾
面囑俟國事稍定入
覲京師盖(臣)一片真誠惟知敬
天命尊
天子循其職分之當然也伏惟
聖天子
天生至德祿位名夀兼而有之來年八月恭逢
八旬萬夀聖節吉祥盛事慶滿寰瀛(臣)獲依
日月之光同效華封之祝實為至願擬將國事早為處
分謹於明年春夏間禀明兩廣總督轉奏候
賜瞻覲以抒下悃仰惟
宸淵洞照欣感實深惟是(臣)明歲進京恭祝
萬夀時庶邦君長咸在朝賀之列(臣)荒遠土酋忝與
王會跼蹐無地惶懼交并且(臣)本國自黎祚告終干
戈旁午民墜塗炭旄倪皇皇日顒綏輯幸得早有
繫屬即國内日就和寧伏望
聖德洞燭微情
逾格加恩假(臣)封號俾得奉有名分憑藉
天寵鳩集小邦實蒙
聖天子覆載生成之德自(臣)及其子孫世守南服為
天朝之藩屏惟有一心恭順以期永荷
天恩於無替也(臣)遥瞻
絳闕仰望
恩慈不勝激切屏營之至謹奉表以
聞
六月二十二日
勅諭新封安南國王阮光平曰據協辦大學士兩廣總
督公福康安奏為爾具表謝恩展陳覲悃朕披閱表
内詞義肫懇並請於明年進京入覲祝釐祈籲&KR0907;切
具見恭謹所有賫到貢物已諭令賞收以遂爾芹曝
之獻至表内懇請格外加恩給以封號俾得奉有名
分鳩集小邦等語安南以黎維祁庸憒無能
天厭其德國祚告終爾現已悔罪投誠遣親姪阮光顯奉
表瞻覲祈求懇切不啻再三朕順
天而行有廢有興悉歸大公至正本擬俟爾明歲親行叩
覲時賞給王爵兹閱爾表内所稱造邦伊始必湏仰
賴天朝寵榮方足以資駕馭因念爾國甫經兵燹之
餘民人未獲安輯若不重以天朝封號恐一時呼應
不靈自係實在情形爾既據實陳明並不稍事虚飾
朕轉因爾所言屬實深為嘉與且王者有分土無分
民安南雖遠在炎荒皆吾赤子中外自當一體爾能
憑藉寵靈撫綏整頓使國内民庶悉就安寧實朕所
深願用是即降恩綸封爾為安南國王俾資鎮撫並
親書御製詩章賜為爾國世寳嗣後凡有表詞及本
國行文之處俱准其書寫國王名號至從前福康安
檄諭内或稱為爾或稱為土目亦已令其改為國王
之稱以示優異其應行發給印信勅書現交各衙門
撰文鑄篆俟爾姪阮光顯到京交與賫回爾其益當
小心敬畏恪守藩封永承恩眷特諭
御製降旨封阮光平為安南國王詩以誌事即書賜之
(己酉)
三番耆武匪佳兵(予自即位以來平伊犂定回部收金川俱荷天牖予衷三蕆大功實)
(以順機蒙利土佑而成非逞兵威地也)昨歲安南重(去聲)有征無奈復黎
黎厭德爰教封阮阮輸誠(光平本求於明歲入覲恭祝八旬萬夀因以乞封兹接閱)
(謝表有憑假封號鳩集小邦之語情詞真摯深為嘉予因即降勅封為安南國王俾得世守土疆永為藩服)
守封疆勿滋他族𫝊子孫恒奉大清幸沐
天恩欽久道不遑日監凛持盈
八月阮光平遣姪光顯入
覲於避暑山莊
行在是月二十二日
命留京王大臣
頒賜𠡠印於
太和門授光顯恭齎回國
奉
天承運
皇帝制曰朕惟王化遐覃伐罪因而舍服侯封恪守事
大所以畏
天鑒誠悃於荒陬貰其既往沛恩膏於屬國嘉與維新賁
兹寵命之頒勖以訓行之率維安南地居炎徼開十
三道之封疆而黎氏臣事天朝修百餘年之職貢每
趨王會舊附方輿自遭難以流離遂式微而控愬方
謂興師復國字小堪與圖存何期弃印委城積弱仍
歸失守殆
天心厭其薄德致世祚迄於終淪爾阮光平起自西山界
斯南服向非君臣之分浸成婚媾之仇釁啟交訌情
殊負固抗顔行於倉猝雖無心而難掩前愆悔罪疚
以湔除願華面而自深痛艾表箋籲切使先猶子以
抒忱琛獻憬來躬預明年之祝嘏自非仰邀封爵榮
藉寵光曷由下莅臣氓妥資鳩集凢此陳詞以實胥
徵效順彌虔况王者無分民詎在昄章其土宇而生
人有司牧是宜輯寧爾邦家爰布寵綏俾憑鎮撫今
封爾為安南國王錫之新印於戲有興有廢天子惟
順
天而行無貳無虞國人咸舉國以聽王其懋將丹欵肅矢
冰兢固圉以長其子孫勿使偪滋他族悉心以勤於
夙夜㒺令逸欲有邦益敬奉乎明威庶永承夫渥典
欽哉毋替朕命
宣封安南國王禮成阮光平遣使陳謝
御製新封安南國王阮光平遣陪臣進貢並稱明年三
月起程入覲詩以誌事適唐張謂戲贈杜侍御送
貢物詩在側即用其韻(己酉)
阮光平新膺封號恭進謝恩貢物並本年例貢一分
念該國王出于至誠若不賞收未免阻其誠悃因降
旨將本年例貢一分留抵下次正貢以示體恤並𫝊
諭沿途督撫於該國王經過時待以賓禮用昭優眷
孚意君臣事不難誠肫那藉設盟壇(阮光平聞福康安調任粤東因再四)
(籲懇輸誠宥罪並資送内地兵弁入關又為提督許世亨總兵張朝龍尚維昇等建立祠宇以贖前愆今歲萬)
(夀節前先遣親姪阮光顯來至山莊祝嘏乞恩並稱伊于明歲親來瞻覲慶祝八旬萬夀嘉其恭順肫誠因即)
(降勅書頒給新印封為安南國王兹據福康安等奏阮光平擇吉拜受封爵歡忭難名既具表陳謝復遣陪臣)
(賫進謝恩貢物並本年應進例貢是其恭事之心實属真摯異于藉設盟壇勉受朝命者矣)來朝北
闕親而近弗異南邦衣與冠(今歲阮光顯至山莊即令服其本國衣冠入覲明歲)
(阮光平來京亦不令改易衣冠國家撫馭外藩定制如此)班接諸王鄰雁列筵開八
月享雞寒(羊淹雞寒出鹽鉄論)賢藩貢悃殊侍御紀實聊憑信史
看
新封安南國王(臣)阮光平謹
奏為恭謝
聖恩敬陳下悃仰祈
睿鑒事(臣)安南五服之外屏也自前代丁氏啟宇内屬
受封從此世代相承迭膺封爵之命然而地僻桂
郊天遠
楓陛
天朝因以化外外之宋皇所賜黎王桓之書元朝所徵
陳王烜之詔千年信史事猶可徵大抵秋肅之意
多春温之意少祇以函封請命姑賜包容固未有
恩施稠叠珍珠偕
玉諭而寵頒
宸翰輝煌
御詩並
勅書而榮錫如今日
大皇帝之隆恩與(臣)光平之遭遇者也(臣)本廣南之田
舍子由於黎鄭二強搆兵滋亂淪胥以敗交南無
主(臣)幸為同志所推叩關請
命雖有恪恭一念之誠而未得展出入三覲之敬(臣)所
遣親姪阮光顯賫逓投順之表身未及
闕而
恩賜已施(臣)嗣遣家臣黃道秀獻上謝
恩表文方當候命而
寵綸旋降(臣)伏讀前後
勅書
聖天子諄諄以順天而行播諸
温諭
聖人之心即天也栽培傾覆大都順其自然加以手串
之珠
天子將賜履焉欲其合璧聯珠旋繞北辰而有綿延不
窮之象也
御賜之詩諄諄以守封疆𫝊子孫為訓而且勉之以欽
久道凛持盈尤欲其兢業持守祇承
天庥以長守南服之侯度也夫春秋之義大一統
聖人一視同仁併包徧覆恩澤所加聲教所暨即胥敖
蓬艾咸在盖容亭育之中頋(臣)實寡昧膺此
榮光由本國黎陳以上迄於貉龍建國之初創見而曠
聞何以荅
高厚始生之萬一(臣)自聞
封旨即由义安起程感激歡欣急願早承
恩命適勞頓冒寒舊疾復作伏念(臣)謬膺
封爵即為南服屏藩若不自愛其身病勢增劇是在(臣)
家國為小而孤負
大皇帝如天之恩負罪益重用敢禀明調治另改宣
封日期焦急呻吟中感念無量
天恩實為至優極渥淪肌浹髓夙恙頓除於十月十五
日敬謹領受
御詩
勅書從此司牧南交(臣)世世子孫恪遵
聖訓永奉
大清(臣)以西山布衣榮膺
封號自問無可報答惟於明年三月上旬起身赴京瞻
仰
天顔恭祝
大皇帝八旬萬夀並冀日聆
訓諭稍得政治之本遵奉施行俾舉國臣庶蒙
庥實(臣)之大願望也(臣)仰感
隆恩俯攄衷表謹遴選家臣阮宏匡宋名朗黎梁慎等
賫逓謝
恩表文並謝儀欵關
奏進再奉照向例今年正值(臣)國歲貢之期任土之
禮不敢稽曠謹接遣家臣陳登大阮止信阮偍等
將貢儀一併恭逓進關伏望
聖恩曲垂矜宥准
賜(臣)所遣行价等名恭詣
闕廷瞻
覲並將謝儀貢儀
上進庶得恪守舊章永覃
新澤無缺共球之職不墜屏翰之修(臣)下情無任瞻
天仰
聖激切願望之至謹奉表以
聞
八旬萬夀盛典卷十八
