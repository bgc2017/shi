八旬萬夀盛典卷五十三
典禮(四)(朝會)
(臣)等謹按大朝受賀制起漢初其曰尊卑以次上
夀曰上殿稱萬歲云者皆尋常頌美之詞而非實
遇誕辰率公卿庶僚百蠻朝貢之屬修稱祝之禮
也洪惟我
皇上八旬慶節
位正當陽被四表之榮光肇
億齡之亨會于時禮官詳稽令典請於
正夀之日
御殿受朝俾展嵩呼之悃猗歟盛哉(臣)等仰惟
聖天子健合乾元洪延
寳算以
精神之康豫
勤臨涖於九重凡預班聫莫不以得瞻
睟穆天顔交慶幸於拜手稽首之際茲者常朝諸臣肅
恭在列舊藩隸屬畢集
彤墀遠至炎陬之長欣奉冠裳域外之愚亦嫻拜跽
為從來朝會所未有盖元正冬至暨
萬夀三大節歲有常儀而若茲之
大耋膺釐敷天慶會表進
萬年之頌班臚九拜之懽濟濟翔翔同聲效祝其所以
奉
光華而稱
曼羡者又從來獻夀之典所未聞焉謹詳著於編以彰
洽愷垂鴻之茂軌云爾
乾隆五十五年七月十五日禮臣以
萬夀八旬正誕請於
聖誕日
御殿受朝賀
詔從之
禮部謹
題為
萬夀聖節舉行
慶典事(臣)等伏查定例
皇上萬夀大慶聖節前期一日遣官祇告
天
地
宗廟
社稷至日
御殿受賀等語欽惟我
皇上幬載同符升恒久照馨香上格久孚
眷顧之心保佑重申彌擴
延洪之祚兼全五福騐
五代之一堂
密念八徵躋
八旬之
萬夀六陽行徤長斡運乎天樞萬彙熙春咸會歸乎
皇極鵷班鷺序共申祝
嘏之忱壤叟衢童亦進延
年之頌况
軒䕫之奮武七德昭宣兼
舜羽之敷文四方和會南風入律新添驃國之音
北闕稱觥併有䳒封之長盖
康強逢吉寔自古所未聞即荒憬歸心亦於今為獨盛
人天悦豫既溥洽其歡心禮樂休明宜宏昭夫
慶典(臣)等詳稽舊制敬舉隆儀仿效祝於
堯封擬升歌於周雅同伸忱悃增
聖主之鴻禧待付編摩繪
熙朝之盛事度分三百六十願同天運以常週年逾一
萬八千冀比人皇而更益謹照例恭請於
萬夀聖節前一日遣官祗告
天
地
太廟後殿
社稷
奉先殿其奏請遣官由太常寺内務府具奏應辦事宜交
各衙門敬謹辦理至日恭請
皇上御禮服陞
太和殿受諸王内外臣工拜
表行慶
賀禮恭候
命下(臣)部行文各衙門遵行所有應進儀注(臣)部屆期
具奏(臣)等
未敢擅便謹
題奉
旨依議照例行禮
八月十三日
皇上御太和殿陞座王以下文武百官暨蒙古回部安
南國王朝鮮安南南掌緬甸等國使(臣)金川土司
臺灣生番等恭進
萬夀賀表行慶賀禮
是日早鑾儀衛預陳
皇上法駕鹵簿於
太和殿前陳步輦於
太和門外陳五輅於
午門外陳馴象於五輅之南陳仗馬於丹墀中道之
左右俱東西相向樂部和聲署設中和韶樂於
太和殿簷下兩旁設丹陛大樂於
太和門内兩旁俱北向禮部鴻臚寺官預設
表案一於
太和殿内東旁禮部司官捧王以下文武各官所進
慶賀
萬夀表文安置於
殿内東旁黃案上鴻臚寺官引和碩親王安南國王
以下入八分公以上在丹墀上文武各官在丹墀
内各照品級按翼排立朝鮮安南南掌緬甸使臣
等列於丹墀西班百官之末禮部堂官奏請
皇上具禮服乘輿出宫
午門鳴鐘鼔禮部堂官前引至
保和殿後降輿
皇上御中和殿陞座内大臣侍衛内閣翰林院詹事府
起居注衙門禮部樂部都察院理藩院鴻臚寺執事
大臣官員由鴻臚寺官引進排班不贊行三跪九
叩禮禮成禮部堂官前引
皇上御太和殿中和韶樂作奏乾平之章
皇上陞座樂止鑾儀衛官贊鳴鞭階下三鳴鞭鳴贊官
贊排班丹陛大樂作奏慶平之章鴻臚寺官引諸
王文武各官暨朝鮮安南南掌緬甸使臣等排立
鳴贊官贊進贊跪王以下衆官暨朝鮮安南南掌
緬甸使臣等皆進跪贊宣
表宣表官從黃案上捧
表至
殿簷下正中跪大學士二員左右跪展
表樂止宣表官宣
表畢捧
表興樂作宣表官捧
表仍安置黃案上退鳴贊官贊叩興王以下百官暨
朝鮮安南南掌緬甸使臣等行三跪九叩禮鳴贊
官贊退王以下百官暨朝鮮安南南掌緬甸使臣
等俱復原位立樂止王以下入八分公以上並滿
漢大學士進
殿列班行一跪一叩禮坐
皇上進茶王以下官員各於坐次跪行一叩禮茶畢仍
就坐侍衛進前分賜
殿内列坐之王公大臣官員等茶各就坐次行一叩
禮飲畢復行一叩禮鑾儀衛官贊鳴鞭王以下文
武百官暨朝鮮安南南掌緬甸使臣等俱起立階
下三鳴鞭中和韶樂作奏泰平之章
皇上還宫樂止王以下文武百官暨朝鮮安南南掌緬
甸使臣等俱出内監預設中和韶樂於
乾清宫檐下設丹陛大樂於
乾清門内俱北向俟
皇上還宫内監奏請
皇上御内殿中和韶樂作奏乾平之章
皇上陞座樂止内監奏請
妃
嬪於
皇上前行六肅三跪三拜禮丹陛大樂作奏雝平之章
禮成
妃
嬪俱退樂止内監奏禮成中和韶樂作奏泰平之章
皇上起座樂止内監奏請
妃
嬪還宫
皇子
皇孫
皇曾孫
皇元孫等詣
皇上前行三跪九叩禮禮成
和碩睿親王(臣)淳穎等諸王貝勒文武官員(臣)等
誠懽誠忭稽首頓首
上
賀伏以
皇統斟元運璿璣而協瑞
帝圖表正開閶闔以迎庥
聰明睿智足有臨體中庸至誠之道
康強逢吉錫之福備洪範嚮用之徵慶洽人天歡騰朝
宁欽惟
皇帝陛下
保合太和
緝熙純嘏積萬億年之甲子
算衍蓂階萃千百國之車書珍羅菉幣
北辰建極紫微高拱以居中
南面當陽丹扆端臨而在上
睿謨綜文經武緯軼唐虞夏商周之隆
泰運協時和歲豐順雨暘燠寒風之序仰承
天地
祖宗之篤眷保右命申
俯順子孫臣庶之臚歡尊親戴備開
八旬之寳籙檢龍編鳳籀所未書捧
萬歲之瑶觴聯鷺序鵷班而有喜雲凝
黼座欣列侍以鏘洋日映
珠庭共承
顔於睟穆凡皆本
健行之德符嘉會於乾元是用依
久照之光叶升恒於天保(臣)等躬趨
九陛慶溢三呼頌
福禄之來崇欽
儀璘之丕冒伏願
玉燭常調
金甌鞏固
太平有象合東西南朔而上春臺
景祚無疆衍億兆京垓而稱嵩祝(臣)等無任瞻
天仰
聖懽忭之至謹奉
表稱
賀以
聞
詔定慶節衣蟒袍補服日期
禮部謹
奏為奏
聞請
旨事(臣)等伏查每年恭遇
萬夀大慶聖節此一月内王公百官應衣蟒袍補服其
前後各三日内常朝處仍衣朝服均前期具
奏請
旨通行遵照本年八月十三日恭遇
皇上八旬萬夀聖節普天同慶率土騰歡凡中外大小
諸(臣)躬逢
盛典抃慶嵩呼應請照定例於八月初一日起衣蟒
袍補服一月其常朝仍衣朝服之處亦照例遵行
理合敬謹具
奏伏候
諭旨通行遵照為此
奏
聞請
旨奉
旨萬夀慶節所有王公百官應穿蟒袍補服著於八月
初一日起至二十一日
旨諭安南國王阮光平仍以該國衣冠行朝賀禮
御製安南國王阮光平乞遵天朝衣冠嘉允其請並詩
賜之(庚戌)
丹誠萬里近瞻依惇史全無寧渠(去聲)稀不肯有更頒鳳
詔却欣無意乞鶯衣(阮光平來山莊瞻覲最為恭謹予亦甚憐之彼且感恩籲請遵從天)
(朝衣冠益嘉其誠悃因賜紅寳石頂三眼翎黃褂以示優寵然予前此未肯有旨令其更易本國服飾也)清
涼取適嘉應允典禮如常慎莫違(今春加恩已賜阮光平黃鞓玉帶兹既懇)
(遵天朝衣冠于山莊筵宴之日並即令依皇子所用金黃色蟒袍四團龍褂賜之至進京朝賀之日典禮所闕)
(仍命用該國衣冠以昭體制且念該國王係一國之主彼國臣民所具瞻若欲薙髮竟更彼國服飾轉非予意)
(所嘉悦因令詳悉宣諭以示恩禮兼至)詎曰一家覃父子(各外藩蒙古王公貝勒等今皆)
(為予子孫輩君臣恩誼不啻家人父子前阮光平奏請表文有君為父為師之語伊具有天良肫誠所發予亦)
(不忍外之也)海邦奕葉永禎禨
(臣)和珅等謹
奏竊照安南國王阮光平欽奉
恩旨
賞給紅寳石帽頂三眼翎黃褂並
賞用金黃色蟒袍四團龍補服俱即遵
旨頒賞該國王伏地叩頭歡感祗領並將(臣)等面奉
諭旨今於進京朝賀之日仍用該國衣冠不必竟行更
易服飾詳悉宣示該國王向(臣)等跪稱屢蒙
皇上如天之恩事事俯察愚誠
特加優寵今既獲邀被服之榮復許于慶賀之期備列
朝班仍從本俗惟有恪遵
恩訓仰體
聖慈俟進京之日仍用下國衣冠隨同朝賀理合據情
轉
奏謹
奏
候補候選及原任人員
詔准於
午門外行禮
禮部謹
奏為奏
聞請
旨事伏查乾隆三十五年四十五年恭逢
皇上萬夀聖節據候補候選及原任人員等呈請隨班
慶祝俱經(臣)部
奏請在
午門外排班行禮奉
旨允行欽遵在案本年恭遇
皇上八旬萬夀聖節所有候補候選及原任人員皆情
殷叩祝可否照前兩次慶祝之例仍令在
午門外分班行禮理合奏
聞請
旨如蒙
俞允臣部轉行劄知鴻臚寺官員帶領以昭整肅為此
奏請奉
旨知道了
(臣)等伏覩是年自元旦
御太和殿
頒綸
賜宴萬方朝會咸祝
聖之維殷然猶曰賀首祚之恒儀未足以罄
廷陛臚句之盛洎乎
山莊舉典稱慶攸同
覲來朝之外吏榮畫接而兼洽對揚
諭賜服之新藩入朝班則仍昭體制隆禮所在
恩意彌周有交慶於靡已者敬惟我
皇上每歲介夀之期皆值
駐輦灤京諸臣未獲同時綴班共申蹈舞今恭遇
受賀臨朝星拱辰會萃衣冠於萬國列鵷鷺以成行
一時黼芾輝煌雍容晉祝而自
午門以外遥瞻叩拜者又復踵接肩摩歡愉成禮
斯成千古典章之極盛遭遇之至榮者哉
八旬萬壽盛典卷五十三
