八旬萬夀盛典卷七十一
恩賚(十)(本年)(恩科二)
直省督撫奏以
八旬萬夀開科士子籲請陳謝
直隸總督(臣)劉峩等謹
題為
聖主夀考作人多士欣逢曠典公籲代謝
天恩事據直隸闔省舉人貢監生員邱三祝裴聫璧王
有齡戴介眉李延庚等呈稱欽惟我
皇上
學紹唐虞
夀齊軒嚳
博厚高明悠久本中庸不息之誠
剛徤篤實輝光著大易日新之德南弧應象拱
御宿於三垣
北極徵祥位斗魁於七曲
崇儒重道文運正如日方中興賢育才
教澤逮普天之下首善蒙庥於畿輔習業則春誦夏絃
上庠詠化於興桓譽髦則菁峩芃樸躬逄
盛世預唘特科咸欣頌晉
萬年𫝊
玉音於
帝陛佇見輝騰五色題金牓於天門握槧肩摩快觀光
於棘院焚香頂祝亟奮志於芸窗仰祈
題謝代達下情到臣欽惟我
皇上
至治崇文
大德得夀
化敷時雨育詩書禮樂之英
道洽同風興庠序學校之教屢廣科名之定額蕊榜邀
榮
六開鄉會之特科
椿齡茂慶金臺選駿三千空冀野之羣北海搏鵬九萬
振滄溟之翮從此人文蔚起占際會於風雲徧聞
多士懽聲歌
升恒之日月今據士子感激真誠籲謝
天恩臣不敢壅於
上聞謹會同順天學政(臣)金士松恭䟽具
題伏乞
皇上睿鍳施行
兩江總督(臣)書麟等謹
題為
萬夀開科多士臚慶欣逄茂典代謝
天恩事據江蘇安慶兩省舉人貢監生員任鳴盛徐晉
福禇文昌顧椿年潘慶齡等呈稱欽惟我
皇上
嘏備純常
化成久道
大德必夀得位得祿得名
皇極之言是彝是行是訓河清海晏正苞符唘閟之期
璧合珠聫覩雲漢為章之景前此
六巡嘉惠
賜舉偕廣額以俱行今兹
八袠敷恩
特榜隨正科而迭試地處斗牛之野祥光煜爚以騰霄
天開奎壁之躔瑞彩熒煌而照宇
文宗文滙繙縹帙而鸞翔江北江南萃青袍而鵠跱
固已人淳
化育士樂
甄陶處膠序而各勉澤躬誦詩書而咸思勸學欣逢
耋齡介景更慶髦士攸宜
萬年特科六唘
宣綸雲陛歡切於夏絃春誦之儔握管風簷冀預于東
箭南金之選仰
作人於
夀世宏造士於制科忭溢儒林祝延
聖算懇請據情題
謝等情到(臣)欽惟我
皇上
乾元廣大
泰運光亨
郅治同文栽培切因材之篤
洪鈞鼓物陶鎔歸就範之模惟三吳六皖之生才夙稱
淵藪繼秋實春華而擷秀羣萃菁英兹際
福演箕疇協俊民用章之吉
恩開蕊榜著人文成化之庥鄉校集試於白門佇苹蒿
鹿呦之奏禮闈載登於黃甲起梧桐鳳翽之音益
仰
盛世文明莫罄下情鼓舞理合會同江蘇學政(臣)沈
初安徽學政(臣)秦潮具䟽代
題恭謝
天恩伏乞
皇上睿鍳施行
江西廵撫(臣)何裕城等謹
題為
慶榜㬪覃光昭
文治代輿悃恭謝
天恩事據江西闔省舉人貢監生員陳上理茅連茹周
榮恩謝天夀等呈稱欽惟我
皇上
恩煥絲綸
道光經緯
皇極五福衍姒疇敷訓之言
夀考萬年溥鎬京作人之化
聖勤念典
帝王學本異於儒生士快彙征吉人多惟媚於
天子伊牛斗分西江之野倬漢騰輝矧角亢依
南極之躔占星應瑞拜重申之
巽命六唘
特科欣
八袠之履祥載推
渥澤秋風槐苑偕來應舉之忙春日杏林共羡題名之
喜樂承
教育恪奉清真雅正之宗同慶舒長更仰
剛徤文明之德莫名葵悃敬頌
椿禧等情到(臣)欽惟我
皇上
德同天運
夀並日升
篤物因材萬彙沐栽培之澤
觀文成化四表蒙格被之庥富中秘之蔵書
汲古徧經史子集廣上庠而論秀
敷教暨南朔東西固已作
君作
師集大成於羣聖乃猶選士造士宏
樂育於多才兹者先五十二年而布
恩綸次二十四科而開
慶榜六逢增試位恰應夫戴匡
九如祝釐慶交騰於獻斝虞門籲俊聿揚
有道之庥
軒莢迎祥願上無疆之頌據呈士子感激真誠謹會同
學政(臣)翁方綱恭䟽具
題代謝
天恩伏乞
皇上睿鑒施行
浙江廵撫(臣)覺羅琅玕等謹
題為
聖夀敷恩多士稱慶公籲代
題以伸謝悃事據浙江闔省舉人貢監生員沈咸寧
戴福基許奎吳蘂甲等呈稱欽惟我
皇上
治洽純仁
德臻綏夀
乾元合撰法天徤以自彊
泰㝢均禧觀人文而成化夙夜基命
學緝熙於光明彝訓敷言
皇建極而斂鍚普羣倫之蒸被
教澤頻加廣庶類之
栽培人才尤厪矧
天施雨露渥中外之恩膏而地美湖山備東南之材産
文瀾建閣縹嚢分四庫之儲
翠輦省方青衿迓
六巡之慶兹以
洪延曼夀協升恒日月之符益惟
樂育英才闡際會風雲之盛聫科並試正學易學禮以
輪經
特榜重開增為春為秋而祝事品慙東箭希入彀以程
材祥企
南弧映戴匡而耀彩所有欣感下忱呈請
題謝等情到(臣)欽惟我
皇上
學筦道樞
仁敷夀㝢
奎文炳燿探軒圖堯鏡之微
聖教昭垂唘孔思周情之秘人材就範荷陶鑄於
洪鈞士類含英煦陽和於
大造歲舉興賢之典萃杏華桂粟以揚馨
恩加籲俊之科合華祝嵩呼而增慶兹
八旬之介祉日重光而月重輪俾兩試之掄才千人俊
而萬人傑輝騰珠牓佇蒐越産之竒珍喜聽
綸音益洽康衢之軒舞據呈輿悃代逹
宸聰謹會同學政(臣)朱珪恭䟽具
題伏乞
皇上睿鍳施行
福建廵撫(臣)徐嗣曾等謹
題為
聖主福敷建極
夀世恩重作人公籲代伸謝悃事據福建闔省舉人貢
監生員曺有年詹吉士應丹詔賀長庚等合詞呈
稱欽惟我
皇上
心法一中
躬膺萬福
文明久照光同日月之行
景命常新撰應天人之合
堂開五代兼得位得禄得名得夀之隆算衍
八旬致用成用明用章用康之治廼以
國家掄才之典烝髦士而攸宜預於寰瀛稱祝之年
藹吉人而有
慶映仙霞於五色欣聫
南斗珠躔接神嶠於三山争覩大羅蕊榜覬羣材之入
彀得路
天衢願
介景之添籌臚歡
雲陛為此聫名呈懇伏祈代謝
天恩等情到(臣)欽惟我
皇上
昊紀凝祥
軒齡協瑞
慶敷垓極正同文與同倫
教洽紘埏肆有德而有造介萬年於
八袠瑞牒重新增兩試於一科
温綸特沛春風時雨沾
化育之深仁景星慶雲耀文昌之佳氣從此茅茹叶吉
孚易象之彙征棫樸興賢誦雅詩之
夀考謹會同福建學政(臣)陸錫熊具䟽代
題恭謝
天恩伏乞
皇上睿鍳施行
湖北廵撫(臣)惠齡等謹
題為
聖夀敷天集慶
恩科多士臚歡據情恭謝
皇仁事據湖北闔省舉人貢監生員沈聫光龍門鯉陳
錦文喬登秩洪國榜等呈稱欽惟我
皇上
福茂升恒
勲崇巍煥
聖由天縱著博厚高明悠久之徵
學本日新闡剛徤篤實輝光之德
君師統備布寵綏於四方庠序
恩敷溥栽成於多士欣遇
萬年衍慶呈星廻雲縵之祥更增兩試程材沛江深漢
廣之澤
綸綍預宣於北闕昭籲俊以旁求章縫志喜於南邦卜
觀光而利用惟有敦禮樂詩書之選振奮漸逵算
京垓億秭之年祝延
鼎籙謹呈公籲乞謝
天恩等情到(臣)欽惟我
皇上
道洽時雍
夀徵初祜
泰階勰序覘玉燭以常調
奎藻騰輝映瑶樞而增朗千百國人才蔚起同文同倫
億萬年景祚延洪有章有慶兹以
椿齡之八袠
特開蕊榜於六科人樂由庚學覘探酉禹貢荆州之域朝
宗共滙夫
恩波堯封華祝之人獻頌同殷於抃舞據呈欣感輿情
謹會同學政(臣)吴省蘭具䟽恭謝
天恩伏乞
皇上睿鍳施行
湖南巡撫(臣)浦霖等謹
題為
聖夀延洪
恩科覃慶欣逢
作人雅化代陳欣感輿情事據湖南闔省舉人貢監生
員唐鴻禧李如璧賀景運陳夀圖等呈稱欽惟我
皇上
德寓鴻龐
夀祺引翼
元苞藴祉疇圖敶五福之祥
泰運叶期神筴衍萬年之紀仰範圍於
至化成天地自然之文抒黼藻於太平光書契以來之
治譽髦斯士周詩詠棫樸作人觀國用賓易象占
茅茹彙吉欣際
介齡衍慶瑞牒增新重邀鉅典興賢
恩綸先沛杏葩桂粟佇蕊榜以聫芳沅芷湘蘭愧楚材
之萃秀惟有
北辰星拱長瞻五緯之躔南嶽雲翔同效三呼之祝等
情到(臣)欽惟我
皇上
化浹乾樞
福凝鼎祚
億齡衍盛昭景運於天中寰宇登春鬯鴻熙於下土四
民首士育黨庠膠序之英三物興賢崇禮樂詩書
之澤廼者
夀籌晉祝欣展慶於萬八千年
恩牓作人快觀光於一十六省丙丁應位覘瑞彩以絪
緼甲乙增科叶文明之炳蔚佇雲蒸集於多士歡
呼騰嶽麓之間願川至備於
九如喜氣溢湖湘之表兹據士子公呈感忭真情理合
會同學政(臣)張姚成具䟽謹
題恭謝
天恩伏乞
皇上睿鍳施行
河南廵撫(臣)梁肯堂等謹
題為
夀宇延禧
恩綸增試懽臚多士懇達輿情事據河南闔省舉人貢
監生員戴錫綸陳嵩峻卜文蔚祝大同等呈稱欽
惟我
皇上
化洽調元
福基敬德
羲圖呈瑞衍五元十夀之貞符
姬籙延祥協辰武寅文之中數前遇
稀齡介景雖稱祝以未逾曾邀
特牓增科屢登材於極盛兹奉五十二年之
宣詔預申
八旬萬夀之
覃恩鄉會並掄春秋遞舉惟下士沐
甄陶之澤德行藝砥礪交加矧中州生文物之邦富庶
教漸摩已久欣聞
㢲命願依奎聚之光虔頌
恒釐益切嵩呼之祝謹臚衆悃冀達
宸聰等情到(臣)欽惟我
皇上
頤夀敦仁
崇儒廸教
澤敷寰海周澗瀍左右以同流
瑞靄中天先太少東西而告慶十次荷
恩綸之鍚
大賚攸行
八旬逢寳算之添
特科預唘霓裳集詠探秋風桂闕之馨雁塔題名馳春
日杏園之駿覩
熙朝之茂典髦士臚懽增
夀宇之洪庥臣鄰共忭據呈公籲理合代
題謹會同學政(臣)劉種之具䟽恭謝
天恩伏乞
皇上睿鍳施行
山東廵撫(臣)長麟等謹
題為欽奉
恩綸㬪開
慶榜據情陳謝仰祈
睿鍳事據山東闔省舉人貢監生員劉錫祉朱青選張
奎祥賀增夀等呈稱欽惟我
皇上
泰運洽熙
福徵保錫
本道統為治統允執厥中
觀天文及人文化成在下
省方至岱宗之麓同律度量衡
希聖登闕里之堂瞻車服禮器萃文物聲明之盛梯嶂
航瀛陳
夀富康寧之疇圖河拜雒海隅日出咸欽率俾之庥雲
倬天章共暏昭回之景爰以
八旬之慶寳籙增書欣兹
六度之恩珠宫開榜從此家絃戶誦勸學承鄹魯之遺
允惟論秀書升造士流豐鎬之澤所有忭感微衷
仰冀據情上達等因到(臣)欽惟我
皇上
治紹唐虞
道源洙泗
貞符唘運肇萬八千歲之皇春
德藴敷文貫五三六經之聖學
範圍天下金受礪而泥受鈞
照臨日中雲兮縵而旦兮復恭遇
春禧茂算晉軒籙以長生
特增蕊榜興賢軼周官之大比蓬萊有路山川呈海岱
之祥棫樸作人文章倬雲漢之盛今據士子呈請
代謝
天恩謹會同學政(臣)劉權之恭䟽具
題伏乞
皇上睿鍳施行
山西廵撫(臣)海寧等謹
題為恭謝
萬夀開科敬陳多士輿悃事㩀山西闔省舉人貢監生
員成宇寧王會圖呂青雲常錫嘏等呈稱欽惟我
皇上
文德光亨
貞符曼羡
宸居太乙巍巍共北之尊
夀曜後庚煜煜自西之彩五迓臺懷
廵輦羣稱無量以恒春
八徵箕範演疇備叶大同而逢吉兹遇
慶辰茂介臚敷天獻祝之誠預聞
恩命誕敷洽多士觀光之喜懷才就試虛車敢飾乎輪
轅命中決科省括期凖乎正鵠荷
綸音而鼓舞寒儒之上進彌殷祝
寳袠以洪延
温詔之重申有慶敬呈頌悃伏懇代
題等情到(臣)欽惟我
皇上
命敕時幾
德崇日進
文思稽古闡堯廷光被之勲
夀考作人廣周室譽髦之澤廿四科迭開貢舉重以
恩牓之頻敷十六省茂選儒英逢兹
介齡之增慶春鄉秋會徵人文蔚起之庥
日升月恒協天保戬榖之頌忭兩河之士子懷鉛勵志
於兩闈聽三晉之謳歌酌斝臚愉於
三祝據呈感謝前來謹會同學政(臣)鄭際唐具䟽代
題恭謝
天恩伏乞
皇上睿鍳施行
陜甘總督(臣)勒保等謹
題為欣逢
夀世恩科儒林慶溢公籲陳謝
天恩事據陜西甘肅兩省舉人貢監生員高聫甲紀先
登姚重光文拱夀等呈稱欽惟我
皇上
德備福基
道光文治
苞元唘運天經地緯之為昭
戩榖協宜日升月恒之有慶
孚惠心於垓極九有蒙庥
沛雅化於膠黌三升論秀惟學校廣儲才之地
聲教遠訖於玉門矧科名闢登俊之途
恩命覃敷於
金闕士崇經術集兩省之儒衿人奮亨衢荷
萬年之慶牓從此
南弧夀宿聫五緯於奎躔即今西嶽華山效三呼於
嵩祝莫名忻躍冀達謝悰等因到(臣)欽惟我
皇上
玉扆調元
瑶籌鍚羡
大德位禄名夀備保右申命之庥
至誠博厚高明著悠久成物之騐
勤求郅治厪所其無逸之箴
茂育英才興樂且有儀之頌固已
鴻暉匝宇澤普被於羣倫
藻黼依光歡徧騰于多士者矣兹届
八旬曼夀之昌辰爰敷六度
恩科之異數圖書輯瑞衍姒疇鍚福之徵鐘鼓振聲軼
鎬雍作人之化喜見科聯甲乙翔雲路以同登更
占輝映丙丁企
星階而獻祝㩀呈忭感下情謹會同陜甘學政(臣)邱庭
漋恭䟽代謝
天恩伏乞
皇上睿鍳施行
四川總督(臣)李世傑謹
題為恭逄
萬夀加科籲請
題謝
天恩事據四川闔省舉人貢監生員高承恩歐文選諶
昌緒陳慶年等呈稱欽惟我
皇上
蕃祉茂膺
洪慈廣被紀元五位探策而衍
億齡敷慶八夤舉典而
俞衆籲首宣
綸綍開特榜以興賢
加惠章縫繼正科而登俊際經術昌明之會循兩試以
輪年快士風振起之時搃羣材而博選地分東井
著有象之文明喜溢西川頌
作人之雅化謹申葵向虔祝
椿禧伏祈代達等情到(臣)欽惟我
皇上
德懋日蘉
嘏崇天鍚
珠嚢應瑞照臨延六幕之祥
紫綍敷恩湛濊布十行之詔萬民熙熙而樂共快登春
多士濟濟以寧頻邀籲俊兹
慶覃於
夀㝢如松柏無不爾或承先
寵賁於人文拔茅茹以其彙征吉萃蜀都之羣彦行瞻
雲路以翺翔聽錦里之臚歡共仰
天衢而軒鼚兹據各呈感頌環籲代
題到(臣)謹會同學政(臣)邵洪具䟽恭謝
天恩伏乞
皇上睿鍳施行
廣東廵撫(臣)郭世勲等謹
題為
耋齡增慶髦士臚歡恭謝
恩科代申輿悃事據廣東闔省舉人貢監生員庾泰鈞
蘇景眉馮觀育伍福疇等呈稱欽惟我
皇上
德懋徤行
福徵嚮用
緝熙典學勤宥密以重
仔肩引翼介祺備熾昌而綏
眉夀彼大同紹興至元之代莫比
景命之隆自攝提合雒禪通以來未遘
洪禔之盛至夫
恩光久照皆文章禮樂之輝煌
教澤深濡徧膠序黨庠之俊彦慶臚祝
袠先增試於鄉會兩闈喜溢通寰成稱頌於
春秋萬紀在銀瀛之下士願㪺海以為樽惟
寳籙之長生共添籌而益笇難名輿悃虔介
脩齡謹具公呈伏乞
題謝到(臣)欽惟我
皇上
保合太和
康彊逢吉
堂開五代
天家增福禄之長
閣應七星海内仰文章之富凡涵和於
郅宇羣欽
仁夀之延洪矧嘉惠於萟林屢俾科名之博選廼者
八旬睿算
允羾牘於羣工六唘
恩闈廣掄材於多士珠嚢獻瑞遥瞻
斗北之輝珊䋞蒐竒爰集海南之俊聽
鴻施而九拜亘古希逢祝
鳳紀於萬年與天無極謹會同學政(臣)關槐據情具䟽
代
題恭謝
天恩伏乞
皇上睿鍳施行
廣西廵撫(臣)孫永清等謹
題為
聖夀無彊人文有慶恭陳輿悃申謝
皇仁事據廣而闔省舉人貢監生員朱純奎蔣上遴萬
科烺龔介眉等呈稱欽惟我
皇上
治茂洽熙
德孚恭夀
右文稽古毖宥密之全功
重道崇儒廣甄陶之雅化惟昇平之日久樂漸仁摩義
以成風况作育之
恩深徧戶誦家絃而泳澤廼以五十二年之
申命聿沛新綸預開
八旬萬夀之特科重增慶榜春生桂管邊隅之嚮學彌
殷吉彙茅茹
曠典之臚驩尤切敬呈環籲冀達
宸聰等情到(臣)欽惟我
皇上
聖教覃敷
天恩溥被千百國之人才鼎盛合山陬海澨以同風
億萬年之文運光亨覩霞蔚雲蒸而焕彩漆齒雕題之
輩猶欣鼓舞於鶼林懷鉛抱槧之儔更企翺翔於
鵬路兹屆
八旬而開
恩榜
曼羡延庥願合九有而獻
夀觥歡呼匝㝢理合會同學政(臣)潘曾起恭䟽具
題代謝
天恩伏乞
皇上睿鍳施行
雲南巡撫(臣)譚尚忠等為恭謝
萬夀恩科事據雲南闔省舉人貢監生員李時昌徐揚
達文鍾運戴聖化等呈稱欽惟我
皇上
運唘乾符
策推昊歲
睿文炳煥括典謨雅頌之精
奎府儲珍蒐甲乙丙丁之秘太平淳化轃
萬年有道之祥多士彙征廣三物興賢之典固已
仁翔義洽聲教被於荒陬咸思經明行修砥礪勤於末
學兹介
脩齡之八袠
夀在作人特開
慶牓於六科
恩先造士仰
北樞之時柄斟元氣而闡洪禔騰南詔之
恩綸作人才而綏
夀愷幸觀光之有路同獻祝之惟誠為此呈懇
題謝等因到(臣)欽惟我
皇上
黼座調元
璿籌輯慶
帝圖欽翼
仁如天而智如神人文化成仰觀象而俯觀法布醇和
之
嘉澤四海同流登俊乂於
昌辰
萬年來賀廼者
新綸載沛慶引翼而彌長
特試增科廣譽髦而胥忭滇彊萬里景聲教以風翔華
祝
三多聽讙呼於嵩效採臚愉於下士冀仰達於
上聞謹會同學政(臣)汪如洋具䟽恭謝
天恩伏乞
皇上睿鍳施行
貴州巡撫(臣)陳步瀛等謹
題為
萬夀開科普天欣戴懇請恭謝
皇仁事據貴州闔省舉人貢監生員王廷瑞聞聖謨高
文光賀天夀等呈稱欽惟我
皇上
元化彌綸
夀祺引翼
太平緯理文運開於萬年寰宇爕諧
聲教訖於四海仰
敷言而敷福俊民用章兼
作君而作師
寵綏克相萃十六省人文之盛久崇學校以儲材屆
億萬年景運之長更廣科名而增試
耄齡覃慶同申華祝之忱邊徼騰懽豈限點彊之遠遥
瞻
楓陛晉頌
椿禧等情到(臣)欽惟我
皇上
乾徤自彊
離明久照
澤敷雨露霑湛濊於八荒
運際風雲布經綸於六合惟賓興之鉅典舉春鄉秋會
以聫科矧
誕聖之昌期徧海澨山陬而稱慶廼播
德音於綸綍兩闈博選羣才益深勵志於章縫六度頻
邀
嘉惠懽臚士子叶
夀胥與試之歌喜溢臣鄰切
恩大難名之戴兹據呈請具
前來謹會同學政(臣)吳夀昌繕䟽恭謝
天恩伏乞
皇上睿鍳施行
右(臣)等編次開科盛典附以士子陳謝諸䟽仰
見我
皇上文教日隆所以昭垂鴻軌浹洽人心者縦極感
頌微忱莫贊
高深於萬一顧竊惟
聖學淵深
御製詩文歲增月益而於經史之訂訛闡秘
睿鍳精詳刊布海内無非嘉惠萟林之至意近
命分年輪試五經俾多士務實屏浮咸勤研習又且
慎簡掄廣登選一時懷瑾握愉之輩胥得奮志
功名沐
裁成而被昭曠是以
正夀稱慶自三雍鼓箧以逮遠方縫掖諸生莫不雲
集亨衢跽獻
天子萬年之頌盖以漸摩
教澤者深斯愛戴之誠發於心之所不容已豈特聞
德音而誌忭歌
夀考之作人為足以竭媚兹之忱也乎是科
特恩賜舉重宴邀
榮諸典備載於
盛事門
八旬萬夀盛典卷七十一
