八旬萬夀盛典卷二
宸章(二)
乾隆四十八年
皇上聖夀七十三
御製詩文
重華宫記
宫殿之制乾清坤寧二宫為紫微正中左右各二永巷
每一永巷以次列三官斯為十二宫其後東西以次各
列五所重華宫則昔之西二所也雍正年間予蒙
賜居於此即位後應升為宫彼時大學士鄂爾泰張廷
玉擬以重華為額雖頌之意耶而規即在此是以俞而
稱之夫重華協帝豈易言哉必有所以勅幾興事知人
安民而其本則在於審危微之心執精一之中是以四
十餘年惟日孜孜宵衣旰食雖未致隕越而於熙世化
民究無所成是故紀
恩堂之記為於丙戌抑齋之記作於辛夘凡所以遲遲
慎重者恐有言行不符致負初心耳若夫重華宫之記
自不可闕而其應慎重又奚啻前二記之比哉少而居
之長而習之四十餘年之政皆由是而出之兹去歸政
之年亦祗一紀然予猶是予也政猶是政也寰區猶是
寰區也而戶口日以增穀帛日以昂養且不能那更言
教蒿目焦心難臻大當迴思居是宫勤聖學而談王道
不惟莫之有為而竟失於無策則是記也亦是訟自責
之章益增慚愧而已昔宋孝宗倦勤之後所居號重華
宫此係近年觀武林舊事而知者其名不約而同然既
為上皇奚取重華之義彼其之人實非予所羡也一紀
之後將退居寧夀宫亦不忍移此名於彼蓋宿學之所
安舊劍不能忘也是以四十八年以来元旦除夕無不
於此少坐新正與諸臣茶宴聯句率為例典異日歸政
或時一来臨更成佳話其能踐斯言與否則敬俟
昊蒼之眷佑今日之下亦不敢預為侈談也
(臣)等伏見我
皇上省成慎憲凝績亮工與濬哲文明之聖後先合
揆而是記作於擬定
宫名四十餘年之後於熙世化民猶若有歉然不
自足者且
謂戶口日增穀帛日昂蒿目焦心失於無策
聖人之憂民如此所由
位禄名夀申保無疆也歟
癸夘元旦
歲朝歲德重陳揆天紀欣逢茒茂覃踐阼而今四十八
得年忽爾七旬三未登耄耋慎如始虔祝雨暘利作甘
詰曉瓣香顒籲佑大河舊路復江南
元旦試筆
去歲元辰因值齋朝儀移後五朝排敬
天較向賀正異(乾隆己未丙寅戊寅丁酉皆元旦遇上辛應齊以慈寧賀正故于次辛)
(元祈穀詳去歲旦試筆詩注)恭已從兹擬例皆(自去歲依雍七年四月上辛元旦即齋之)
(之為例旨永以矣)禮偹太和萬邦會樂含泰簇八音諧垂衣
黼扆皇云久謙受滿招益惕懷
瑞葉仙蓂初茁辰根棋萬物樂生寅周書法古惟無逸
堯典放勲在睦親派衍千年四品秩支繁十世一家倫
(本朝宗室繁衍向来閒散者例無頂戴昨冬降旨將王貝勒貝子公之子嗣俱照蒙古王公台吉之例分别給)
(與頂戴其餘閒散一槩給四品頂戴兹于新正初十日錫宴頒賜凡二千人皆太祖以下本支雲礽蕃衍)
(正及十世)笙簧酒醴承筐繼大宴乾清待以旬
(臣)等謹案我
國家本支百世瓞衍椒繁
皇上惇叙推恩典明禮偹于壬寅冬
特詔王貝勒以下之子嗣俱分别給與頂戴其餘閒
散宗室一槩賜四品秩新正十日
大宴於
乾清宫加之
渥賜睦親之典自古所未有矣
癸夘春帖予
俶律入初歲(正月初三日)嘉占協重寅(寅正初刻五分立春)萬方一氣
遍慶莫不知春
臘雪符三白條風鬯八埏物和時共泰民以食為天
癸臨夘茂又過辛與物皆春共和春紀歲憲書列重格
忽為七十有三人
新正樂夀堂
一歲依然一歲新百年得幾(上聲)百年人古稀天子有(去聲)
三益勅命時幾以萬真住此尚當遲週紀臨斯怯復值
初春庭軒規制肖淳化(長眷園之淳化軒先已落成原為歸政後園庭憩息之所兹寧)
(夀宮之樂夀堂乃仿其規制為之)風俗惟慙未返淳
迴思一律
踐阼迴思廿五歲朝班較我歲都多怱怱&KR1852;八春秋閱
忽忽熙(康)雍(正)文武磨(余初踐阼時朝班文武大臣率皇祚皇考所簡用年)
(齒皆長於余閱今四十八年荏苒代謝康熙雍正年間舊臣消磨無一在朝者矣)幾個老臣用
由我其餘在列長(上聲)於他(現在廷臣中年逾七十以上者惟大學士英廉嵇璜協辦)
(大學士尚書永貴蔡新尚書曹秀先綽克托都統王進泰等數人率皆乾隆初年以後漸行擢用其餘如大學)
(士阿貴三寳及内外大臣等雖多六旬以上者皆較余年少云)驀然自問率興事蒿目
焦心愧若何
塞湖弗泛月疊去歲霞標弗待月詩韻
待月弗遊山辛丑壬寅兩歲然而猶塞湖事泛月沙棠
之舟無礙銀浦漾迴旋今歲仍試行婆娑於此興亦不
淺焉待月弗遊山塞湖弗泛月亦可依例而言止歷年
夏魄與秋輪未負吟望多綺語(叶)雖云遊藝亦一端意
有所牽必有偏於喜水風晩寒亦非養身道古稀天子
誠老矣夏魄秋輪湖山固恒在吾將擬之季札觀韶雖
云觀止無止耳
昨歲以年逾古稀不復待月霞標策馬遊山因彙書
歷年夜遊山月之作成卷然當塞湖秋望仍復命棹
即景成吟不殊往歲兹念水風亱寒亦非高年調攝
所宜並當依例言止爰疊前韻成塞湖弗泛月之詩
并取歷年泛月諸什彙錄一卷塞苑夜月遊山遊湖
伊古所無非中外一家奚得能此是予之所以汲汲
也而習勞戒逸於玩賞之際不為長夜之歡適可而
止二卷之中三致意焉并弃山莊予子孫覽此卷者
可以知予意矣
登四面雲山亭子
孟秋下澣數(上聲)庚全(昨日末伏恰數完)快霽金&KR1195;景颯鮮四柱
遙看千樹杪輕輿徐至萬峯巔物情人意高斯靜澗草
巖花秀弗妍試問山亭得歲幾古稀天子正同年(亭内)
(皇祖御詩題辛夘年)
書歷年塞湖遊月之作既畢倣高房山法寫意成
圖並成是什
山月將湖月年高兩弗遊横圖成自手歷咏寫從頭覺
尚興無盡慚非意不留錘峰傍玉魄弗共水東流
御崇政殿受賀
御殿視朝禮異常陪京受賀益徵祥
祖功
宗德承
天貺累洽重熙與物昌年越古稀心戒怠民資我養愛
毋忘語云百里半九十歸政以前敢不蘉
自盛京迴鑾至都之作
啓程夏仲返冬初里閱三千月四餘諸禮從容幸已蕆
老年康徤故猶如觀農大有他秋勝勑政原無片刻疎
殷意繩
前兼示後此行庶可告非虚
(臣)等謹案
盛京既建
開創規模遂以大定陟巘降原酌匏執豖舊家禮俗公
劉之詩所為垂咏也
皇上聿懷
前烈于是秋
四詣陪都恭謁
祖陵禮成
御崇政殿受賀大典以次舉行而皆一再
吟詠以示毋忘土風
迴鑾日
特命皇子分繕癸亥甲戌戊戌及癸夘四次
幸盛京詩詩曰匪棘其欲遹追來考所由
善繼善述以
守成而兼
創業之隆歟
乾隆四十九年
皇上聖夀七十四
御製詩文
三老記
予既為三老五更之說以闢諸家之謬然以三老之稱
數典于左氏其何以稱三老則求其解而終不得其辭
兹以三餘之暇書辟雍詩冊有三老之語臨池下恍然
悟曰三老之言實出孟子所謂老而無妻老而無夫老
而無子此非三老而何孟子雖出左氏後而此語自由
古以𫝊故即繼之曰文王發政施仁必先斯四者可知
文王時即有三老之稱左氏提其綱孟子晰其目耳且
晏子對叔向歎齊之時為陳氏所云公棄其民三老凍
餒乃指一國鰥寡獨窮之民之無恤者設以上夀中夀
下夀論之豈八十以下之老即可以弗恤乎其餘傅會
之論愈說愈遠然總於辟雍養老興賢有何涉乎自是
而三老之稱徧於鄉閭所謂三老董公壺關三老之類
不一而足蓋耆艾而長於鄉者即可稱三老而非定三
人也夫予三老五更之說成於戊戌逮今又六年求其
說而不得而筆下偶得之是不可以不記且此六年中
何嘗不讀孟子而未有會兹偶會之益見理不可不日
窮書不可不日讀寧渠呈已之是顯人之非以為博聞
廣識而已哉
(臣)等謹案三老五更議禮家各以臆度紛如聚
訟甚至執虚文而乖大義為斷不可行之論實
由不知三老當作何解是以衆說支離幾等扣
槃捫籥
皇上據左傳孟子以經解經千古之疑曠若發蒙諸
儒之所齗齗爭辨者真不值一噱矣
甲辰元旦
自新由昔欽先甲踐阼而今逮五辰莅臨久斯益滋懼
熙和值乃倍生寅穰穰茀禄崇三統濟濟衣冠受萬人
累葉蒙庥誠富庶所思風俗未還醇
元旦試筆
達曙聲聲爆竹喧皇都景物慶滋繁持盈保泰從頭起
課雨量晴切已論昔日謾教思老伴(齊孝賢皇后與予年若在亦當古)
(稀有四視元孫矣)開年且喜得元孫(曾孫奕純完婚已數年新歲可得元孫)如蒙
昊眷辰重值快覩吾兒初改元(乾隆元年為丙辰計六十年歸政支幹正周今)
(距歸政尚十一年余亦惟日孜孜以期燕翼繩承敬迓昊天佑命耳)
古稀天子承
天佑&KR1852;九年臨萬國朝肅肅予心惟主敬熙熙物意總
含韶孟春朔旦肇顓頊元載四千仰帝堯(帝堯元載亦甲辰故云)
歲甲朔辰後三日丁寧民事始今朝
得聞堂叠庚子詩韻
古稀有加四步履尚能強䆳造山房迥平臨烟野光柳
隂欲籠院梅馥不藏堂閱五春秋矣爾閒我祗忙
古希詞
古希天子古希詞幻以為欣幻以悲十七男惟剩斯五
好逑配早賦其離釋迦曾是說無法尼父則嘗云未知
歸政猶需浹旬歲即今敢懈日孜孜
信天主人自箴
開惑昔年著論曾信
天爰以主人稱(曩以西師功成曾著開惑論仿四子講德之意設為春秋碩儒臻成大夫二人)
(問答而以信天主人之語結之)謂危反用成安屢逮失還資為得仍(二語)
(&KR1357;括開惑論義)事定不堪迴首憶途長惟益勵心兢(逮歸政尚餘十一年)
(前途猶長也)信
天
天眷古稀有(余御極四十九年無日不以敬逾古天動民為念仰荷昊蒼眷佑年稀康)
(強逢吉實從古帝王所希有惟思日孜孜益深乾惕以冀永迓天庥耳)顧我何修遇此
能
啓蹕幸避暑山莊之作
微雨晨曦散薄隂撰良又值啓鑾吟行春甫自南邦返
避暑仍兹北塞臨昨歲乘輿今歲馬老年躬勵少年心
(向年每幸熱河率乘馬啓行昨歲因徵疴未獲親詣禮北郊啓蹕時亦遂乘輿今歲體氣安健方澤)
(成後諏吉啓鑾策騎出大東門從容控御不減少壯仰蒙純佑錫福康強惟益勵初心敬承家法俾)
(萬年恪守耳)兒孫試聽殷勤語莫忘
家風此意深
中秋日作
萬古中秋萬古天一番塞景一番鮮祀儀原自如昨歲
慶節乍思闕兩年(壬寅癸夘中秋皆遇掩魄雖祀儀如例而慶節禮樂率未舉)潦水
已澄銀鏡印錘峯初上玉輪圓老當益壯勵無逸遂以
詰朝啓獵旃
乙巳春帖子
一歲逢春兩四時運會重建元開五十負扆久滋恭
月尚居丑紐律光中(去聲)寅螾探支悉新朔七日肇元辰
(立春在嘉平廿四日明歲元旦辛亥)
乙巳年春乙巳日重重奮軋發生機身為之度心為律
旰以食而宵以衣
乾隆五十年
皇上聖夀七十五
御製詩文
題張廷玉三老五更議
戊戌年為三老五更說亦既闢其蹖駮而勒之新建辟
雍之碑矣今秋駐避暑山莊檢續書之四庫全書内文
潁集中有三老五更議之篇而掛漏其名因命檢文津
閣之書乃知為張廷玉所撰憬然憶之事在乾隆戊午
為廿七月既閱諸禮畢舉之時於視學之前曾向軍機
大臣等談及三老五更而咨其可行與否彼時卾爾泰
依違其間張廷玉則斷以為不可於是奏此議而遂寢
其說蓋卾爾泰固好虚譽而近於驕者張廷玉則善自
謹而近於懦者且二人彼時皆可望登此席者也以今
觀之則廷玉之議為當設爾時勉強行之必有如廷玉
所謂資後人之議者矣若朕戊戌之所謂三老五更說
戊戌去戊午歷四十年其事早已忘之蓋戊午朕方廿
八歲而戊戌則六十有八此亦足騐四十年間學問識
見之效而年少時未免好泥古之意至今則灑然矣兹
觀廷玉之議與朕之說不約而同樹之前旌焉因命並
勒辟雍碑以識已學之淺深及弗掩人之善也夫廷玉
既有此卓識何未見及朕之必不動於浮言遵
皇考遺旨令彼配享
太廟而臨休致歸里時乃有求入
廟之請此所謂老衰而戒之在得乎朕又以廷玉之戒
為戒且為廷玉惜之
(臣)等謹案
御製三老五更說及三老記闢諸儒之瞀說證經傳
之明文其義至為精確乃於舊臣奏議之篇事
隔數年年猶蒙
記憶而嘉許之益見
聖量高深不遺片善云
乙巳元旦
奮軋偏欣已盛連對時惟益勵乾乾一堂幸值五代慶
兩世繼開千叟筵獨覺蒙庥逾今古敢忘保泰凜冰淵
自惟猶日孜孜者此志持之待十年
元旦試筆
昒昕曙色晃辰光玉帛太和朝萬方
累洽重熙百年久思艱圖易一心長滿旬冀授吾嫡子
其繼應稱太上皇能否如斯豈敢必顒乎企矣籲
穹蒼
康熙元載在壬寅六十一年重值新不敢相同夙申願
(憶予踐阼之日叩位不天而祝若皇祖上蒼錫歲至乾隆六十年即當禪敢同六十一年也)
豈知可幾(讀作計)庶褆身(即位初年幼竟未計及若至六十年予當八十五歲後逾五旬)
(方始計及八十五歲豈易得者然兹竟過古稀去歸政之年亦祇餘十歲或可副所望惟敬俟天佑耳)
七旬登夀凡六帝(已見古稀說)五十紀年惟一人(六帝中在位五十年)
(者惟漢武帝一人)漢武却非所景仰宋家高孝更非論(漢武帝雖尚稱)
(有能為之主然失德頗多非吾所慕若宋之高宗孝宗國讐未復而遽圖逸身未老而稱太上皇遊宴西湖益)
(堪鄙薄吾豈為之哉)
新正幸御園即事有作
御園又閱隔年春(上年春自宫中啓蹕南巡未至御園)人自依然景倍新
雖是高齡非壯概却欣諸禮竟躬循(昨歲上辛遣皇子恭代行禮今歲仰)
(蒙承躬)(昊貺自元旦行禮朝正及千叟宴禮成後大祀康強倍昔得展積誠實深欣幸)輕黃
陌柳含韶染嫩綠塍麰待雪皴過午同雲濃四宇殷希
瑞玉霈膏均
啓蹕幸避暑山莊即事成詠
今歲京畿若雨暘時巡啓亻例依常天垂澄宇地無壒
&KR0927;蔚青雲麥有黃目攬近郊信徼倖心牽遠省益傍徨
(幸避暑山莊出大東門仍循向例乘馬蹕途所見麥隴雲黃黍禾芃蔚堪為欣幸惟河南山東等省被旱之區)
(尚未據報普霑渥澤實切傍徨耳)七旬有五仍乘馬行健體乾勵自強
至避暑山莊即景
避暑年年
北郊後登程六百一朝臨麥黃黍綠歷怡攬細雨輕隂
颯啓吟莅止宵衣旰食處敢忘孫沐
祖恩深古稀底是相應者未失由来赤子心
題鑑始齋
萬壑松風側三間别室居顔之曰鑑始意乃在箴予有
望皆如畫無閒可讀書紀年兹五十成者竟奚如
藴竒齋口號
開惑曾經著論辭闢疆二萬詠西師古稀天子元孫抱
視若多竒有底竒
中秋後一日啓蹕木蘭行圍之作
夏仲来臨(五月下浣至避暑山莊)秋仲行八旬安養(於山莊駐蹕兩月餘)二
旬程(木蘭行圍往返不過廿一日程)如斯遊日賞心處却每較晴量雨
怦(駐蹕山莊以河南山東及淮徐等處望雨又兼運河水淺清口沙淤日馳諭詢問而近畿及熱河等處又)
(因雨水略多恐致傷稼兹幸齊豫均得透雨雨而直隷及口外西成獲稔稍為慰藉)忘習勞勤
北幸略欣報稔閱西成據鞍數里易輿進(啓蹕木蘭首頓向常乘馬)
(兹據鞍數里即易肩輿以年逾古稀亦不欲勉強也)力不從心老則誠
八旬萬夀盛典卷二
