八旬萬夀盛典卷六十一
典禮(十二)(樂章六)
安南國王阮光平恭進
大萬夀祝
嘏詞十章七月十四日躬獻
夀於
澹泊敬誠殿携該國樂人演奏如儀
(臣)福康安謹
奏為
呈進安南國王祝
嘏樂詞仰祈
聖鑒事據安南國王阮光平咨稱現在諏吉起程進關
詣京躬祝
萬夀兹恭撰祝
嘏詞十章業令樂工演習按拍定譜先行咨送即請核
正以便進京演奏等情(臣)未嫻音律而按其詞義
頗合頌揚之體且其嵩呼華祝悃忱竟欲自附於
天保九如并帶同樂工到京演奏希圖列入太常
尤為恪恭慶忭理合將該國王所製樂詞先行進
呈
御覧謹
奏
安南國王阮光平恭進
大萬夀祝
嘏詞十章
山海鍾英隂陽合德彌綸乾始坤生綏猷維后豈
弟作儀型
八袠台黃得夀
乾乾不息體
天行真正是
聖人久道萬化妙裁成雞寒逢盛會光回慶滿寰瀛
荒陬歸闥戶葵藿傾誠
辰極煌煌絢彩四旁旋繞拱羣星銅柱外普覃
恩渥瞻
覲效山聲(一芳滿庭)
慶穰穰慶穰穰
夀無疆虹渚在辰添海屋螭頭有穆引天香
僊仗翕趨蹌風招邀風招邀響笙簫驛路九千通
玉帛
宸垣咫尺接鈞韶
衮冕見軒堯月團圓月團圓映管絃宫扇光回霓羽
宴
御爐暖出綺羅筵翰羽到鈞天(二引法駕)
秋光皎皎祥雲華黼藻桃始熟椿未老遒總膺
純嘏
訓彝敷久道希逢事中國
聖人兼夀考健行符大造柔附綏遐徼所照至時怙
冐
宸襟仰清穆明堂虔舞蹈將葵悃九祝賡天保(三歲千秋)
丹霞燦爛秋雲曉天門次第重開飄飄霓羽月中来
韶音和玉府歲酒馥金杯九采冠裳歌
聖夀山聲響徹蓂階新藩玉帛仰柔懷祥光瞻
彩仗和氣暢寒崖(四仙臨江)
中
天紫極燦秋光
帝祉保悠長
聖人多夀星雲恊慶嶺瀆呈祥
楓廷馥郁
御爐香班列奉瑶觴
天家盛會九階鼓吹萬國梯航(五媚秋波)
皇圖日月長
聖德乾坤大春盎瑶池醉碧桃
夀紀同山海燦爛
紫垣高渥優
洪澤沛鶯歌鳳吹繞僊洲喜溢明堂外(六子卜筭)
輝耀北辰在覩崒屼南山齊夀休嘉軼出羲軒古
艾臧膺景祚
道化成
恩澤溥舉紘埏同闥戶明堂玉帛遵侯度昌辰虔祝
嘏(七門謁金)
聖功巍蕩配乾坤瑞彩耀
宸垣春融萬宇祥徵雲色慶恊山言海渜地遠覃聲
教共球覲
帝閽
天威咫尺香風馥郁
恩渥便蕃(八朝賀聖)
春醉桃英香濃桂秀銀蟾當牖祥雲縹緲瓊樓玉
宇鈞韶九奏傳宣室萬國衣冠燦千行鵷鷺陽
光和煦承
恩貺
楓陛彤弓湛露厪媚祝億萬斯年
聖夀(九風樂春)
閶門開黃道
九重清穆
丹鳳樓前鸞鷺肅璀璨華簪麗服炊金浮玉咸韶響
徹齊聲祝檀香噴暖
宫扇五雲開處鈞天迭唱瑶池曲河漢曙僊籌引千
秋海屋長照耀
堯階玉燭(十閣鳳凰)
是年緬甸國王孟隕遣使祝
釐恭進
萬夀樂詞一闋
雲貴總督(臣)富綱謹
奏為
呈進𬗟甸國王祝
夀樂詞仰祈
聖鑒事據緬甸國王孟隕咨稱本年欣逢
大皇帝八旬萬萬夀現在恭備金葉表文竒異花象等
物遣頭目進京代躬叩祝
聖夀無疆兹另撰得祝
夀詞一闋敬頌
天朝純嘏之長藉誌下國欽服
皇恩之大伏祈代進
進等情理合譯出代為
呈進仰乞
聖鑒謹
奏
緬甸國王孟隕恭祝
萬夀樂詞一闋
聖治巍煥
化宇光昌
天錫純嘏
國祚綿長爰産靈竒禀精瑶光鳳凰麒麟自古稱揚
紅象白象曠世嘉祥稽首以獻率土來王階生蓂
莢人樂
堯封朱草呈瑞生于
殿庭維兹蒲葉向化鬱葱西陲弱植獻瑞從同既沾
甘雨亦被和風
聖世咸若芸類景從
臣等謹按周官鞮鞻所掌裔樂罕𫝊漢世筰都
向化槃木來賓始有樂德慕德懷德之歌頌長
夀而慶安樂然其所述祇在繒布賜賚之微所
見殊隘良由當日託言綏化僅示羈縻遠道呈
歌不足以稱盛事我
皇上德威所屆不戰歸誠丹徼炎荒共球踵集若兹
安南祝
嘏之曲緬甸獻
夀之詞欽
巍煥之洪勲介
洪長之景祚抒忱效祝預列太常真有詠歌之不足
而長言之長言之不足而舞蹈之者是以仰
天顔於咫尺企
鴻慶於駢蕃雖各操其土風彌自形其親切(臣)等謹
以附諸典禮徵
聖朝聲教之暨訖入人也深而
夀世之宣豫揚庥且弗遺於殊方之末奏也豈非同
節同和萬方顒抃之昌會也乎
八旬萬夀盛典卷六十一
