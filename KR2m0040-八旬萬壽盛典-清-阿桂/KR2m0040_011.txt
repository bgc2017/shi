欽定四庫全書
八旬萬夀盛典卷十一
聖德(七)(仁德)
(臣)等謹案仁者必夀理有不求而得者恭讀
御製經筵論謂夀非一己之私而有萬世之言大哉
聖言實萬世帝王立德之鴻規矣本年慶介
八旬正誕
仁夀凝禧固已嘏集福崇鬯浹於太和之宇竊維
皇上之夀如
穹圜之貞運四序未易以數周知而
皇上之仁亦如
昊澤之氾濩無私徧萬物而莫窮其紀斯五十餘午
郅德大政誠名言之而弗罄一端者伏繹
四得續論引易語發明有取於繫𫝊守位曰仁聚人曰
財理財正辭禁民為非曰義之旨因反覆究索藉
以窺我
皇上保樂洽夀之本原焉如
覃恩之詔凡十次矣而十載中頒其三
普蠲之詔凡六次矣而錢糧與漕糧十載中免其二又
如
大赦之詔減宥並行而随事渥施優恤於
慶典
巡典之外此即繫辭曰仁曰財曰義之功用也此即
皇上體仁之至
綏夀之所以無窮者也而若
加恩宗室以逮臣工士庶之叨被
洪慈者不一而足約舉之以備例事所無至於籌水利
重農功仁也而本於勤謹已著之本門
勤德其他
恩施溥博或以昭
萬年之曠典或以示
示四裔之殊榮則分載
恩賚門
皇上七旬萬夀
八旬萬夀及乾隆五十年恭遇
國慶
覃恩
頒詔凡三次
先是乾隆四十五年
皇上七旬萬夀臣民請舉
慶典未蒙
允行仍沛
特恩於是年正月初一日
頒詔天下五十年欣逢
國慶
覃恩頒詔一如前儀
乾隆四十五年詔
奉
天承運
皇帝詔曰朕統御寰區勤求郅治茂時育物畏懼滋深
仰賴
上蒼眷佑
列祖貽庥海宇敉寧輿圖式廓孜孜夙夜於今四十五年
春秋正屆七旬緬惟
皇祖聖祖仁皇帝法
天行健久道化成我
皇考世宗憲皇帝丕繼
鴻謨厚澤深仁淪肌浹髄朕祗遹寅虔不敢暇逸以承
前烈惟冀實心實政永底昇平至如臣工慶賀繁文概所
弗取第念中外臣民企慕瞻依彌形篤摯已於乾隆
四十三年普免天下漕糧並特開鄉會試恩科以宏
樂利之庥以廣作人之化今兹履端協慶率土咸熙
允宜俯愜輿情溥施大澤我
皇祖六旬萬夀曾特頒
恩詔遐邇均霑朕惟以
皇祖之心為心覃敷闓澤嘉與天下臣民共躋仁夀用稱
朕敬
天法
祖加惠黎元之至意所有應行事宜開列於後
一五嶽四凟等祀應遣官致祭著察例舉行
一
歴代帝王陵寢
先師孔子闕里應遣官致祭著察例舉行
一自王以下宗室覺羅十五歲以上者俱加恩賜
一滿漢大臣年六十以上者俱加恩賜
一内外滿漢文武各官俱加一級
一内外大小各官除各以現在品級已得封贈外凡
陞級改任者著照新銜封贈
一凡試職各員俱准實授
一國子監貢監生及各官學教習免坐監期一月
一各省儒學以正貢作恩貢以次貢作歲貢
一滿漢孝子順孫義夫節婦該管官細加諮訪確具
事實奏交禮部核實旌表
一滿洲兵丁原係兵甲效吏行間因病年老閒住者
著加恩賜
一八旗滿洲蒙古漢軍兵丁及内扎薩克喀爾喀等
蒙古年七十八十九十以上者分别賞賚至百歲者
題請旌表
一軍民年七十以上者許一丁侍養免其雜派差役
八十以上給與絹一疋綿一觔米一石肉十觔九十
以上者倍之至百歲者題明旌表
一凡嶽鎮海瀆廟宇有傾頽者該地方官估計工料
具奏修葺以昭誠敬
一各省道路橋梁間有損壊者地方官查明修理以
利行旅
一直省有坍沒田地其虚糧仍相沿追納者該地方
官查明咨部奏請豁免
一從前各省偏災地方所有借給貧民籽種口糧牛
具等項查明實係力不能完者著予豁免
一各處養濟院所有鰥寡狐獨及殘疾無告之人有
司留心以時養贍毋致失所
一内外官員有因公詿誤降革留任者該部查明奏
請開復
一各省軍流以下人犯俱著減等發落
於戱惠此萬方俾緝熙于純嘏斂時五福用敷錫厥
庶民布告天下咸使聞知
乾隆五十年詔
奉
天承運
皇帝詔曰朕膺圖建極熙績撫辰恭荷
上蒼篤祜
列聖貽謨遐邇乂安版圖式廓夙夜兢業弗敢康寧仰惟
皇祖聖祖仁皇帝化成久道仁義漸摩
皇考世宗憲皇帝累洽重熙涵濡休養朕祗承
世德敬迓
鴻釐於今五十年夀逾古稀康強勤政稽三代以上帝王
御宇紀登久祚者代不數覯洎漢而後史冊更尠聞
焉方今
昊穹申命繁禧茂集於朕躬五世元孫一堂衍慶緝熙純
嘏之休浹於海宇凡兹中外臣民咸登仁夀際斯熙
會洵千載一時爰循
祖典於上春六日懋舉耆筵龐眉鳩杖集於闕廷者三千
叟二月上丁恭行
釋奠迺臨新建辟雍引年講學用以導揚庥眀式兹觀
聽上儀具舉丕烈用光我國家億萬斯年之福申錫
無疆惟爾海内羣黎向化喁喁瞻依彌摯前者朕七
旬萬夀曾普頒恩詔闓澤覃敷今御極五十年嘉慶
疊臻尤為繄古稀有朕惟一人有慶兆民允賴是宜
特沛殊恩下符輿望用稱朕敬
天法
祖加惠黎元之至意所有應行事宜開列於後
一各直省有同堂五世者著各督撫查明咨送軍機
處彙奏給予賞賚
一五嶽四瀆等祀及風雨雷火雲神應遣官致祭著
察例舉行
一
歴代帝王陵寢
先師孔子闕里應遣官致祭著察例舉行
一王妃以下奉恩將軍之妻以上公主以下鄉君以
上年過六十者俱加恩賜
一外藩王妃以下公扎薩克台吉塔布囊妻以上年
過六十者俱加恩賜
一滿漢大臣命婦年過六十者俱加恩賜
一八旗滿洲蒙古漢軍兵丁及内扎薩克喀爾喀等
蒙古未經入宴之年七十八十九十以上者分别賞
賚至百歲者題明給與建坊銀兩並加賞大縀一疋
銀十兩
一滿洲兵丁係披甲效力行間年過六十因殘廢疾
病閒住不能入宴者著加恩賜
一軍民年七十以上者許一丁侍養免其雜派差役
八十以上者給與絹一疋綿一觔米一石肉十觔九
十以上者倍之百歲者題眀旌表並加賞大縀一疋
銀十兩
一各省儒學以正貢作恩貢次貢作歲貢
一國子監貢監生及各官學教習免其坐監期一月
一内外滿漢大臣文武官員俱加一級試職各員俱
准實授
一内外大小各官除各以現在品級已得封贈外凡
陞級及改任者著照新䘖封贈
一各省軍流以下人犯俱著減等發落
一各處養濟院所有鰥寡孤獨及殘疾無告之人有
司留心以時養贍毋致失所
一滿漢孝子順孫義夫節婦該管官細加諮訪確具
事實奏交禮部核實旌表
於戲斂五福錫厥庶民以洽百禮式九圍受兹多祜
曰至萬年布告天下咸使聞知
乾隆五十五年詔(分載本年)(恩賚門恩詔)
右(臣)等恭舉前後
恩詔而以本年頒布二十二條分系
恩賚門者盖以賚之義專屬於行慶而
詔則兼綜於行仁典以時而逓加令率先而廣布惠
此萬方以綏
多祜稱鴻矞焉若乃五位十成會萃時合南諧北燮
近悅遠来兹
大夀之詔於例賜朝鮮外復
頒及安南琉球暹羅諸國則又
夀錫寰區
仁敷化外合之
古稀
國慶兩次益足宣美揚庥者耳
乾隆四十五年
聖夀七旬
詔免各省漕糧五十五年
聖夀八旬復
詔普免天下錢糧(本年載)(恩恩蠲分賚門)節年
加恩蠲貸各款具有成數
(臣)嵇璜等謹
奏為恭查蠲免錢糧數目恭摺奏
聞事欽惟我
皇上承
列祖
列宗之緒恢至久至大之基惠愛黎元勤求民瘼
深仁厚澤浹髄淪肌自
御宇至今五十年蠲租
賜復未易枚舉(臣)等謹綜計五十年来戶部奉行普免
天下地丁錢糧者三次共銀七千六百六十八萬
五千四百餘兩糧五十三萬一千四百餘石普免
天下漕糧者二次共九百餘萬石又節年各省水
旱灾歉賑卹及蠲免民欠地丁鹽課共銀一萬三
千四百五十二萬三千餘兩米穀豆共一千一百
二十五萬六千餘石又
巡幸恩蠲地丁鹽課漕倉民欠等項共銀一千四百四
十六萬三千七百餘兩米麥豆共七十六萬八千
一百餘石總計節次普免蠲免共銀二萬萬二千
五百六十七萬餘兩共米麥豆二千一百五十一
萬一千餘石臣等恭查乾隆元年以来節次所奉
恩旨統核戶部蠲賑銀糧數逾二萬萬遐稽往牒從未
見有
闓澤覃敷
湛恩汪濊若此者也謹恭摺奏
聞伏祈
皇睿鑒謹
奏
(臣)和珅等謹
奏遵
旨將乾隆四十九年以後各省水旱灾荒蠲免錢糧及
豁免民欠未完并動項賑卹共用銀若干萬兩之
處交查戶部兹據覆稱自四十九年以後各省因
灾蠲免及豁免民欠未完共銀六百三萬二千四
百餘兩米穀一百五萬九千五百餘石各省被有
偏灾動項賑卹共用銀一千八百五十一萬八千
九百餘兩米穀一百一十四萬五千一百餘石統
計四年内蒙
恩蠲賑等銀共二千四百五十五萬二百餘兩米穀二
百二十萬四千五百餘石等語謹
奏
右(臣)等敬錄乾隆五十年五十三年覆
奏蠲免全數二摺其本年
恩旨普蠲酌蠲各款目並分載於
恩賚門竊伏見我
皇上愛育黎元與民蔵富遇
慶辰而覃
渥澤博施濟衆深契大易惠心元吉有孚勿問之占
至偶值偏隅水旱不惜多費帑金俾一夫不失
其所而且展賑常賑月限無拘積欠豁除動逾
數十百萬或
蹕路所經又必酌免地丁錢糧凡兹
溥錫深仁莫能枚舉良由
聖心誠求保赤以稱物之施致足民之用綏豐介祉
懋
鴻慶於方長箕範一篇雖未始言仁而攸好錫民已
裕其本所由九福備福以夀富開其先也歟
皇上七旬萬夀及
國慶
時巡屢頒
恩赦乾隆五十五年
八旬萬夀
詔命停免秋讞復
敇所司分别減釋如例(分載門恩賚)
先是乾隆四十五年
皇上七旬萬夀
特頒
恩詔内開各直省軍流以下人犯俱著減等發落五十
年
國慶頒詔一如前例是年舉行千叟宴
皇上矜恤年老監禁人犯俱予減免省釋凡事在
恩詔前者刑部欽遵辦理庚子
聖駕五巡江浙所有江蘇安徽浙江三省軍流以下事
在
恩詔後者並予減等癸卯
聖駕四詣
盛京所有奉天吉林黑龍江等處一應情實人犯俱
得減等軍流以下悉予寬免甲辰
六巡江浙欽奉
恩諭與庚子同是年直隸山東需雨甚殷一體
加恩減等有差自庚子以後清理庶獄凡三其緩决三
次分别減等者四十七年計五千二百二十餘名
四十九年計三千二百七十餘名五十二年計二
千九百九十餘名是年監禁官犯並予釋放外藩
蒙古情罪較重者如之又四十八年京師佇望雨
澤減軍流以下罪名五十三年亦以待雨減免徒
罪以下各犯均
諭刑部查明情節議奏悉予寬宥施行
乾隆五十五年七月二十九日奉
上諭本年屆朕八旬萬夀自當照例將秋朝審情實人
犯加恩停其勾决而刑部九卿科道等因係停勾之
年於各省秋審朝審招册案犯核議具題時想亦不
過虚應故典未必照每年詳慎辦理但其中有情罪
重大者如糾衆匪劫奪犯傷差妖言惑衆逞兇殘殺
並官員侵漁帑項勒斂民財之類非殘忍不法即有
關於民俗官方予以監候已屬法外之仁使更久稽
顯戮不特死者含冤莫釋而莠民奸吏日遠漸忘非
所以肅刑章而昭炯戒刑部以為應仍於秋審勾到
在案本不多朕矜慎庶獄不厭詳推所有此次刑部
另開情重各犯仍著會同九卿科道和衷研核倘有
核其情節尚可緩至明年者九卿科道不妨切實指
出簽商讞獄大典在常時尚宜詳慎况際此行慶施
惠之時乎至御史謝清問前次條陳各欵向有刑部
問擬罪名不宜加從重字樣一條顯係沽名邀譽已
眀降諭旨抉其隠微但既有此奏刑部九卿科道於
核議情重人犯時即著謝清問在旁察聽將此等人
犯是否實係情真罪當不能不從重辦理之處逐案
指示以服其心若謝清問另有所見亦不妨随同簽
出以示朕慎重刑章大公至正之意
(臣)等謹案天地之大德曰生帝王之大德曰好
生從来矜恤之仁所關於化理者綦重也我
皇上布愷宣恩久協咸中之慶近自
七旬覃詔以後屢
沛殊施用申曲赦欣逢
夀釐登八歡洽敷天彌用推廣
生成
德音廣布盖仰荅
天心俯全民命所以播祥和而流慶澤者至矣極矣(臣)
等謹以事例分系
恩賚爰綜叙節年
曠典之加而以本年
諭停秋讞仍令精核詳推以昭欽慎者特著於編
欽定八旬萬夀盛典卷十一
