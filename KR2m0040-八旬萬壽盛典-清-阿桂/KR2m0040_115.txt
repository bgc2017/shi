八旬萬夀盛典卷一百十六
歌頌(三十六)
萬夀恭編
御製詩八徵耄念記進表
原任翰林院編修(臣)周厚轅
(臣)謹
奏欣逢
皇上八旬大慶萬夀萬萬夀先春
命鐫八徵耄念之寳
御製記文
宣示寰宇(臣)伏讀萬遍心悦誠服復恭繹
御製詩初二三四五集中義相發明言咸徵實敬互證
分系編成
八徵耄念記實盥手繕錄隨
表恭
進者伏以
旱縡告貞符六氣調一元之運
軒齡衍神筴九疇備五福之全
皇極之建曰用敷叙倫圭錫
大寳之文曰既夀延喜玉鐫心永念之在兹煥成
堯戒言無徵而不信庸叶
舜歌美驗八徵義通一貫(臣)謹誠歡誠忭稽首頓首竊
惟天有顯道河以圖而洛以書帝隲下民箕所言
乃禹所受初五行以播氣次五事以言人政必揭
其綱維紀乃窮乎幽渺極居中而正直德判三以
剛柔七逢吉以大同九嚮福而先夀理昭乎民彛
物則故大其詞曰洪學粹乎内聖外王故納之器
曰範維庶徵之用念當八位以協時治媺乎用成
用明用章用康功密乎維星維歲維月維日是謂
天人之合亦如日月之行然而者是淆於漢書若
順疑於王氏傳編劉向說太近於禨祥文定吳澄
章遂移其前後雖武王之訪道尚曰不知即箕子
之陳詞苐聞在昔欲明大法端重立言兹盖伏遇
皇帝陛下
德念福基
誠徵純久
夀兼乎得位得名得禄
言敷而是彛是訓是行迺襲慶於天苞地符閱綿算於
皇春帝夏年登
八袠日凛
萬幾積大衍之策成五五有合遞旋宫之輪轉八八相
生豈三帝之能儕即一賢而未逮遂以歲華之開
始刻成鼂采以凝祥底貢從白玉河濱抑埴向紫
泥封裏義有取乎
省歲瑞大備於叙時燦六字以成文勒出天章雲篆抒一
篇而
作記抉露乾端坤倪且夫
至誠如神
久道成化
萬福備矣一言蔽之申開惑以
信
天述紀巡之
明理
家慶名堂以五代
古稀闡說於
七旬四閣臚章三希入篆兹欲徵於吉語特有得於範
言盖以揭
一哉心之全遂以彰五者備之應匪且有且
念兹在兹積
八十年閱二萬八千餘日之久羅數萬首在
初二三四五集之編
記維挈領而振綱
詩迺駢珠而積玉則有三春甫及即盼霖興一雨未優
頓虞風散冬寒暑雨厪一歲之民勞夏日秋陽辨
五方之物性或
抒情於晝漏輒
誌事於朝函寒
太液以嬉冰燠
山莊而觀稼永夕永朝之在
念隨時隨地之可徵言道則一本而萬殊立言則層見
而疊出如大海之運
詩配江河而
記則歸墟如渾天之圜
詩分宿躔而
記則全體攦為雨暘燠寒風之五部絫以億兆京垓秭
自
八旬合典謨雅頌為一經祝
夀福康寧而好德(臣)跡塵翰苑來自江鄉匪卿士師尹
之倫得聞
詩教效副墨雒誦之職庶代頌言愧業托乎編摩實情
深於舞蹈欽萬民之在
念西疇願教農歌際八表之來庭南國
新頒
御集伏願
蘿圖益茂
椿算無疆
皇之夀萬八千同天無極
詩之義承持志與歲俱增化國之日舒以長堯典授時皆
十雨五風之歲治世之音安以樂舜琴解阜即九
如三祝之辭謹將所編
御製八徵耄念記實五十四冊凡六函裝潢隨
表恭
進以
聞
萬夀恭紀七言排律一百韻(謹序)
翰林院檢討(臣)汪滋畹
上章奄茂之歲恭逢我
皇上八旬萬萬夀瑞雯翔宇慶溢京垓麗景臨霄歡同
覆載仰
天皇之玉篆虬龍盤八會之文聆
帝昊之元音鸑鷟叶八風之奏集衣裳而
儀萬國開閶闔而
覲諸侯歈頌滿於衢塗瞻呼羅於鮐幼是歲也南交輯
瑞阿瓦輸琛名王則父子俱來享幣則珍竒畢集
三江花象職貢希聞五竺丹書稱名無量生番顒
化越巨海於頻年伯克趨風踰流沙之萬里豈特
六盟部落鼇抃如雲九譯荷蘭狼歌就日余吾麗
水受號唐年西𤏡南夷恢疆漢代而已哉
天子方穆穆宸居乾乾元始羲圖符五五之數
五福斂敷軒律開九九之祥
九如保定璇霄朗曜燭照逾神玉斗珠衡樞中獨運壬
林百禮倍嚴對越之心僾愾三齋彌切
躬親之敬洪縻
耤畝四海綏豐
法駕
臨雍九州興學秋風崖口
天弧隨塞月俱懸春色蒙隂
帝輅與思膏同届先是黃封籲請
紫極臚呼
聖齡千古希逢
嘉會從來未有重以
光華賁宇
勲德同
天豐碑遠植於瀛東何止肇州十二正朔同承於域外寧
惟弼服五千溯自定準夷平回部收從漫輯臺壖
玉水接於昆侖星源探於北極耕屯廣漢建都護
之名城彈壓重溟有將軍之幕府四十九旗之族
鴈侣雍容二萬餘里而遥駝裝駱驛社人覲
聖見
泰壹於鴻濛蔵佛朝
天禮
文殊於忉利昨者威揚炎徼耆定黎城存舊服於王官
錫新封於下國貢金同於九牧碩切來庭抗表竭於千
言心殷詣
闕於是金沙誦
德獻
夀祈封雪嶺聞風塗香頂禮方輈結軫數州為會極之
途秅米牲牢列郡有迎賓之館殷人作頌莫不來
王禹會同期曾無後至盖
精誠毖治知難所以無難而
仁夀懷柔
戒得因之
必得者也夫以
七閣崇文之富
三雍訓學之隆五經舊萃於相臺十鼓新刊於槐肆
萬幾少暇
睿藻頻摛二月中秋
經筵聿舉仰
堯文之有煥家奉千函欽
舜作之惟幾人知七始麟經闡鑑四千年衮鉞彌嚴
鳳詔頒恩億萬廪京坻溥賜繄敬
天而法
祖惟惠庶而親民
宸衷每寄於篇章封事日勞於
批答雅歌行葦篤親之典彌隆笙譜南陔飬老之儀尤
茂所以千人共宴
聖朝眉夀如林
五代同堂慶緒雲仍綿瓞紀穰穰之上瑞
天錫嵩年合旦旦之歡歈人思華祝九畿康喜豈獨臣
鄰六合休和同趨
輦轂
皇上俯俞羣請大慰輿情先秋宏造士之科元日布
覃恩之詔正供普免四沐
深仁逋課俱蠲重叨
渥典爵級優於有位
鸞誥仍頒欽恤訖於無刑雞竿爰樹增青衿之學額益
袀服之名粮秩祀徧於山川蕃賚均於中外列邦
捧去戰圖兼二十二條八月方來
慶典維五十五載於是
詣岱宗而展敬
幸闕里以明虔行春而廣沛
恩施
巡守而大彰黜陟臚宣
正殿
親祝
方壇
駐九夏於方壺肄六鈞於上寨秋延萬樹鎬宴先逢
苑接三山鈞天迭奏夀星躔次廷臣畺吏同迎
禧節臨朝舊隸新藩咸在雲霞百里春臺恍入華胥璈
&KR0034;千家秋島無殊月宇第淵雲之頌詩書同奏百
篇煥
奎壁之文
論續再抒四得仰
天文之五集觀海難名繹
帝念之八徵膺圖共慶(小臣)十年
禁殿早窺中秘之書一載菁林已上瀛洲之直貢衢
謠之百韻遞衍
厖禠綜壤頌于七言益綽長律云爾
羲圖
嘉會垂亨禮箕範
繁釐錫吉康亹亹
純修踰頊嚳熙熙
郅治嫓姚唐貞符行地原無息健法
圜穹本自強
夀以仁基安則久
福緣德懋熾而昌旦明申儆宏光被夙夜寅恭篤就將
壇陟三成
郊珽搢社修五土邸圭囊巍峩
今烈基繩
祖翕赫
前猷緒纉
皇袚德齋宫明鳳炬薦馨
寢廟潔羔薌璽
傳日角昭勤敬額紀雲楣煥構堂
聖略神韜三館輯璘籖玉冊
五朝蔵事書薩滸虬螭護
訓述豐碑贔屭昂
實錄晨觀週復始
淵衷夕惕念無忘階平應瑞承
薇座文曲騰輝戴斗匡象譯六書諧點畫鴻都七閣耀
綈緗廱宫古制芹流碧膠廟新模瓦易黃育士灤
河懸堵肆興賢渥水植宫牆五經選俊醇儒顯八
韻掄才
雅化颺秘苑賡虞恭拜手
崇筵歌抑静垂裳
千篇謨範心源合
五集津梁學海航七二候詩分格物廿三史筆闡提綱
棃琱朵殿珍璆聚芸
錫儒林琬琰装壁冊輶編謨定命麟經虙畫典陳常儀
圖禮纂
朝綱肅佛藏經翻
國語琅鳥火授時增甲子鹿麋訂誤協隂陽重排鼓
碣
天文爍更定河源地脉彰為訪民風摹七月允傳書
聖衍三倉已欣
夀宇文明浹聿溯
神區武烈揚準噶爾平裳獻雉勒烏圍服袒牽羊紅旗
壘捷金方拓黑木巢傾烏什攘銘揭康居蚩霧淨
畝屯大食稷雲香虎門濤息摧樓蜃鹿港兵銷㨵
轍螳備豫共推
宸慮䆳整師夙仰
睿籌臧雄關
閱實容荼火勁旅填虚氣奮驤隊列諸藩威四部營添
五數法中央瀛臺
誨武冰嬉舉玉塞修戎獮禮劻殊賞
特優鳬藻士合圍
躬御虎神槍勾陳夙衛環
黃道&KR0707;矢新勲宴
紫光
謨烈敉寧欽作乂
旰宵圖理懋方剛硃飛
鳳札朝批牘翠爇蘭膏夜待章無逸幾番鐫
桂殿克勤到處篆松杗
綸宣竟日聯
堂陛
衮御侵晨闢闔閶孔惠孔時瞻
有喜求寧求莫視如傷上辛蒼玉田功禱吉亥青壇農
事蘉曠
澤全蠲南畝税駢
恩屢截北倉糧馳星春驛
咨晴雨挾日秋成報稻梁蔀屋偏災輸帑積銅街平價
發倉箱甘霖隨
輦昭神應快雪
書函兆歲穰雉聳金城逞逴躒鯨潛水國順隄防排樁
清口標新誌牐石洪瀧改舊磄淀滙東西綏柳口
河分南北引陶莊無邊樂利氓安堵不侈遊觀
帝省方少室三呼羣象屹
陪京四莅輅鸞瑲
八龍飍靸
臨青畤
六驥襂纚
謁素王海日樓觀山湧角陣雲艦肄水翻芒太平景騐
鶯花谷蕃阜風陳魚稻鄉
巡仿五年
仁澤遍樂超三代
德音張冬官考製鐘形古秋水搜材磬韻鏘一字一音
䕫拊石九成九奏鳳調簧由庚軼什葩經補半子
希聲黍琯量直轢英雲咸濩武駢排角徵羽宫商
侏&KR0867;任昧增番部雅頌風謠協律郎樂備禮明千
載會善彰惡瘅萬民望震雷離電
乾剛斷解雨需雲兑澤霶湯網宏開三面宥堯尊滿酌
九衢嘗渠渠夏屋
帡幪廣藹藹春臺品彙洋
御論祛疑更老辨鄉師導飲介僎良銀融雪彩牌鐫字
纊挾春温帛卷囊千叟延
洪環綺席百齡膺
寵矗巍坊緇袍皓首新銜襲黃耉青燈宿䭭償耆尹鹿
鳴重授几耋僚
鳳闕緩擕繮
榮褒式榖熙春藹老許台槐避曉霜
樂愷佳辰張曲讌
惇宗元夜衎天漿振振寳胄銀潢衍奕奕朝冠翠羽煌
爵秩追封釐玉版鴻功
特謚勒瑶礓
乾清幄敞雲流矞
惇叙筵開露滴瀼萼府逓蕃公族姓萱階紛集遠梯
檣班禪錫卓莊嚴土夀媪金
頒勃律疆玉配鰈鶼來月竁璧加駵駱驟星房綵花異
象通忱愫金葉同文欵悚惶過悔南交親
覲扆
德懷西域逖承筐年班自昔輪支弋
日就于今走甸荒拔達山徠軒鼓舞婆夷水濟遫趨蹌
戰圖練甲光屯社
封冊綸申重使航陪隸颺詩隨豹尾生番習禮附鵷行
烏孫有别全歸域赤子何分盡覆廊觚竹謾誇周
索廣樓蘭空侈漢輿詳圖成金碧輝璣組摹就丹
青陋鹿狼匝㝢庥風登皥皥
重華瑞日麗蒼蒼瓊林欝秀巢鸞鸑珠沼凝膏牣鯉魴
吉帛永綏無量
夀嘉禾長發有年祥雲鳩冉冉班笻簇仙蝶翩翩粉翅翔
念厪八徵時若
聖堂聯
五世篤其慶如山如阜如松栢曰燠曰寒曰雨暘集
嘏月欣逢酉正介
釐歲恰值庚長晶輪縹緲香霏桂金掌崔峩露盥薔
號涣頒絲迎鳳紀
知臨受賮輯狼㬻舞師陳器干麾列酒正排尊事昔芳
竺院說經宣貝葉
鑾坡奏賦鄙長楊典修中外升恒
祝歡徹人天
說豫觴願取葵傾芹獻意恭攄
黼座藻旒旁
萬夀太平頌(謹序)
翰林院庶吉士(臣)辛從益
(臣)聞䆳古之初儀象包渾有神聖焉開天畫地品
物宗生帝用圖河疇洛禔福于厥躬循蜚以前蕃
釐夀考甲子或萬八千歲夫豈罔徵而熒紀牒信
哉皇建有極天錫無疆凡厥庶民胥引飬恬宜致
升恒之劭慶乎洪惟我
朝
聖聖相承累洽重熙以肇我
聖皇出震乘乾益丕冐率育咸成
列祖功于不怠爰乃啓珠囊握金鏡順黃序接朱宣府修
事和風行化洽廣輪鰲極候尉日域
湛恩周濡古罕倫比竊嘗仰觀
聖人之福應厥有攸自古者神后膺籙受祚必憲天本
祖熙載寧人
皇上每歲
三大祀必
躬詣行禮
定常雩鐫信
天主人之寳敬
天也新製
五朝冊寳尊藏
太廟每晨恭讀
實錄週而復始
命編
開國方略卧碑述
太宗訓守冠服騎射法
祖也
御門聽政日
召見内外大臣官員時引
見文武員弁
行在秉燭待章
御書無逸篇揭各宫殿勤政也戶部歲奏民數榖數各省
歲報收成數驛詢雨水情形
普免錢糧四次漕糧二次
省方觀民蠲正供免積欠又隨時
恩加蠲賑詳决秋讞愛民也至于
敦宗室崇節儉廣庠序慎銓選修禮器協樂章謹成憲順
時措鴻典徽猷不可殫述若乃
稽古右文書契之修度越前代
欽定四庫全書集千古大成
御製文二集積千餘首
詩五集積數萬首
皇謨睿藻日炳雲昭其
武功駿烈則平準噶爾收回部蕩金川臺灣安南所向
風靡緬甸廓爾喀諸部歸誠效順疆索之廣古未
有焉朝鮮琉球暹羅南掌諸國梯航重譯入享贄
者不勝計也猗歟休哉甚盛德哉易曰自天祐之
書曰天聽于民夫功德輔相裁成彌綸天地至于
海隅出日罔不率俾天祐也衢歌華祝天所聽也
是以
天庥洊至諸福備應書徵五序雅祝萬年今歲幹在庚說
文庚者秋成萬物庚庚有實也笙詩萬物得由其
道亦曰由庚月在酉酉為夀星次而五十五季又
合大衍生成之數經卦皆八因而重之引而伸之
則萬有一千五百二十正符于
聖夀無疆(臣)竊嘗綜考伊古鴻濛肇分道化渾淳懷葛
尚矣人多夀愷而文明未備姚姒以降道極數隆
質亦靡焉我
皇握符闡珍苞河洛之文撰清寧之文故登民仁夀醇
美嚳然
天祚
聖人將永申錫之竒齡邁五龍攝提所紀奚有量也謹
拜稽首上四言太平頌百韻曰
皇祚延洪
列聖鼎授
蒼縡儲庥
黃示順祐石紐鏡符玉燭杓候嘉洊祥仍淵趨海奏
天誕
聖皇綏猷維后
序思纉
武德辰拱宿窽領隂陽嫥捖宇宙靈囊大包榮鏡廣袠日
昭月融風靡雲覆何政不淳何生不茂林無獝飛
山無狘走波長鯤鮞澤豐蒲䓮朝裳謹笥野服升
秀馬却于糞鴟革于囿董吏以深講武以狩農蘉
其鎡紅緊其簆工不竒技商不飾售煮海飫民鑄
山通貿竹落帶渠石楗捍潄風雨依旬漕艘逐溜
颿鼓應鼉檣竿射鱟千里瞬過重關朝敂交衢四通
廣陌環輳山虎澤龍匭菁包柚或珠獻川或玉輦
岫宛駒龍媒肅矢石鍭禹賦駢羅成壇奔奏蠢爾
西域蠆螫猘嗾天弧一指風馳霆驟土扈欵開金
川罷&KR0008;準夷回部震慴顛仆亭障閑邏烽尾息彀
蔥嶺河流玉關春逗空桐丹穴載日開雺
帝用敷文文德覃究建閣寫書充棟齊廇玉峯策府罅
苴逸收
睿裁天縱發蒙指謬開拓萬古一洗飣餖金河尋騫石
鼓編籀中聲按䕫還律考竇
頒庠聚珍流通坊購禮備樂章師濟左右髦士國生羽
儀天就雝雝鸞翔肅肅鵷簉抃舞
堯階
天子萬夀
天子曰都恭膺
昊佑五十五年闓澤霑透既阜既康余益敇懋荒垓紘&KR1256;
瀾安軌蹂
五代堂增
八旬躬遘匪
帝私余余其仰副維臣若民余翼哺彀皇則斂敷其錫以
富凡百守典章率由舊井飬占元勿幕乃甃乃命
賜租農嬉者槈乃命開科儒紆者綬乃禮高年庠
羅者豆乃表貞閭衢穹者獸增秩貤封榮前熠後
振滯復爵寬諐赦繆俾軍裕饟俾民飽餾蠲帑流
膏禮神薦酎典虔祀脩勾龍彛蜼穆穆迓衡諸福
來酭正月初吉律中大蔟交泰體元天風行姤
綸綍條頒弗枝弗漏艾齒扶觀棘顔歡覯胝手傳鈔悦
耳傾讀慶益圭蓬恩覃薪槱清秋
聖節天宇晴繡華渚流虹輕雲散飂四表觀
光五方集輻水陸叢臻邸館蜂僦街陳百戲角彩紛糅
水戴蓬鼇山飛靈鷲洞爥千門霞蒸雲皺人樂華
胥熙熙往復爰逮郡國家酺戶酘士摛其華文美
其搆摹繪陶唐鐘鑑鯨吼乃及絶域嗢吚傴僂菉
幣爻閭竒毛異鷇樂我
皇風徘徊宿留望
闕嵩呼齊心翹首
皇思淵蜎恭默中霤
珠旒䆳延潛孚聲臭
觀範禹圖推策文繇
鐫章製文螭蟠玉鏤以示無忘珍黃永守
申最屏藩
温諭使輶雛雞待哺
德音敬紬至哉
聖人羣生在
宥邁五登三茀禄多又猶日
孜孜安老懷幼(臣)慙弇鄙樵魯區瞀握管紀休難名
高厚敬祝我
皇萬齡億胄
