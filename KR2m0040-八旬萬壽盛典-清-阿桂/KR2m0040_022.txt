八旬萬夀盛典卷二十二
聖功(五附載平定臺彎)
(臣)等欽惟我
皇上惕乾慎事恒以圖度先幾展大勲而
耆神武竊仰窺
聖念所勤重審夫周易繫𫝊所云知微知彰知柔知剛
之義平日用之以
宅心莅政而更謹持於用兵之時蓋由羲畫軒韜理通
一貫而
皇上基以介石之誠應以不終日貞吉之速豫順以動
天地如之其於行師尤著也(臣)等恭誌
聖功以平定臺灣附載
盛典良以勒功之製炳燿
奎文紀事之編燦陳方略天下臣民已無不共仰
宸謨而惟是近
八旬之天子蕆八事之武成誠有如
御製記所謂勵敬勤以永年者鬯
國威而昭
帝祉其本端由於此夫以臺灣距海一隅受
國家百餘年愛育漸摩之澤允宜安兹樂土同我太
平乃以莠稂間雜致勞我
皇上垂念重瀛
籌幾午夜一舉而蕩平之其為生民寧謐之慶悉徵
上天助順之符蓋至
山莊凱席快睹捷勲島社番丁頻隨班舞
萬年之祝胥海隅日出而交忭焉從來書戰績者有如
是之煒煌懿茂者哉
乾隆五十二年六月
旨召陜甘總督(臣)福康安至熱河
行在
親授方略八月
命福康安為將軍領侍衛内大臣海蘭察為參贊
統兵勦捕臺灣逆匪五十三年正月擒賊首林
爽文觧京誅之
乾隆五十二年八月初二日奉
上諭茲特命福康安前來行在面授機宜令其攜帶欽
差關防馳赴臺灣更換常青督辦軍務即授福康安
為將軍並授海蘭察為參贊大臣普爾普舒亮為領
隊大臣並㨂派曾經戰陣之巴圖魯侍衛章京一百
餘人分起前往領兵征剿至臺灣初次調撥及續調
官兵已有數萬嗣又於廣東浙江添調綠營及駐防
兵萬餘名並於福建本省派撥兵六千現又添派四
川屯練降番并扵湖北湖南貴州等省挑備兵數萬陸
續遄程前往合計徵調各兵不下十餘萬福康安到臺
灣後察看情形如以兵力多多益善冄行添兵若干
即一面檄調一面奏聞所有應用軍需已扵浙江江
南江西湖廣四川等省撥運米百餘萬石軍餉火藥
等項亦已廣為儲備著李侍堯通盤核算妥為經理
御製勦滅臺灣逆賊生擒林爽文紀事語(戊申)
平伊犁定回部收金川是三事皆關大政各有專文勒
太學誅王倫翦蘇四十三洗田五是三事雖屬武功然
以内地懷慙弗薌其說至扵今之勦滅臺灣逆賊生擒
林爽文則有不得不詳紀顛末以示後人者向之三予
惟深感
天恩蒙厚貺次之三予實資衆臣之力得有所成若兹臺
灣逆賊之煽亂乃卒然而起兵出於不得已而又不料
其成功若是之易也蓋自康熙二十二年平定臺灣之
後歷雍正迨今乾隆戊申百餘年之間率鮮卅歲寧静
無事而其甚者惟朱一貴及兹林爽文朱一貴已據府
城僣年號林爽文雖未據府城然亦僣年號矣朱一貴
雖據府城藍廷珍率兵七日復之不一年遂平定全郡
林爽文雖未據府城亦將一年始獲首渠平定全郡則
以領兵之人有賢否之殊故曰事在人為不可不慎也
林爽文始事之際一總兵率千餘兵滅之而有餘及其
蔓延猖獗全郡騷動不得不發勁兵命重臣則予遅速
論所云未能速而失于遅予之過也然而果遅乎則何
以成功蓋遅在任事之外臣而速在籌策之予心故始
雖遅而終能成以速非誇言也蓋紀其實而已若黃仕
簡任承恩初遅矣而予于去年正月即命李侍堯速往
代常青為總督辦軍儲常青往代黃仕簡藍元枚往代
任承恩司𠞰賊之事而郡城與仕簡弗至失于賊手是
幸也是未遅也(黃仕簡任承恩既至臺灣南北互相觀望兩月餘遂至與賊以暇日以滋蔓幸)
(予于正月初旬值李侍堯入覲即命往代常青為總督而命常青代黃仕簡又隨命藍元枚代任承恩是以郝)
(北猷于三月初八日自鳳山棄城敗歸立即置之于法常青適扵初九日到郡屢挫賊鋒郡城得以無失使常)
(青不即到則郡城必失守仕簡或被賊獲皆未可知是始雖遅而實未為遅也)既而常青祗能
守郡城藍元枚忽以病亡是又遅矣而
天啟予衷于六月即自甘省召福康安來熱河授之方略
八月初即命福康安海蘭察率巴圖魯及各省精兵近
萬往救諸羅是又未遅也(常青雖固守郡城未能統大兵往救諸羅藍元枝正籌會)
(剿旋以病亡又幸予于六月内早令福康安来覲熱河即命于八月初二日同海蘭察率巴□魯侍衛章京百)
(餘人馳赴閩省並預調川湖黔粤精兵近萬人分路赴閩維時諸羅被圍日久糧餉火藥道梗不能運送若非)
(事是天啓予□早命重臣統勁旅前往幾至緩不濟常青等救諸羅雖遅而予所辦亦未為遅也)福
康安等至大擔門開舟阻風風略定而啟行又風遮至
崇武澳不能進是又遅矣然而候風之際後調之兵畢
至風平浪靜一日千里齊至鹿仔港是仍未遅也(福康安到)
(厦門于十月十一日自大擔門開船被風打回十四日得風駛行半日又以風轉遮至崇武澳停泊似覺遅滯)
(然當此候風之際四川屯練二千廣西兵三千俱至而風亦適利遂于二十八日申時放洋至二十九日兵船)
(齊抵鹿仔港千里洋面一帆直逹其餘之兵亦陸續配渡福康安率此生力之兵旬日内頓解諸羅之圍繼克)
(賊巢生擒逆首是未渡以前若遅而計其成功又未可謂遅也)夫遅之在人而
天地神明護佑每以遅而成速視若危而獲安有如昔年
開惑論所云者予何修而得此于
天地神明之錫祉哉如是而不益深敬畏勤政愛民明慎
用兵則予為無良心者矣予何敢抑又何忍乎夫用兵
豈易言哉必也凛天命屏已私見先幾懷永圖方寸之
間日日如在三軍前而又戒掣肘念衆勞且予老矣
而精神尚健不肻圖逸以遺難于子孫臣庶藉以展成
大勲此非
天地神明之佑乎亦豈非弗失良心得蒙
天鑒乎福康安等解圍殱賊以及生擒賊渠諸功績見聫
句之詩之序兹不贅言獨申予之不得不用武又深懼
用武之意如是以戒後世占騐家以正月朔旦值剝蝕
為兵戈之象遠者固莫考自漢至明屢逢其事然亦有
騐有弗騐(元旦日食自漢迄明有四十七其本係政治廢弛及僣竊偽朝無論矣如唐之太宗宣宗)
(元旦日食其年俱寧静無事至宋仁宗四十餘年之中元旦日食者四最後嘉祐四年亦無事此其弗騐者也惟)
(寳元元年元昊反康定元年元昊寇延州皇祐元年廣源州蠻儂智高寇邕州又元代世祖至元二十九年元)
(旦日食是年廣西上思州土官黃聖許結交趾為援寇䧟忠州江州及華陽諸縣此其有騐者也)若昨
丙午可謂有騐矣以予論之千歲日至可坐而致剝蝕
亦可笇而定也既定矣其適逢與不逢原在依稀戃怳
之間且亦乏計預使必無也若使之無是為詐也不惟
不能避災或且召灾故史載宋仁宗朝第二次康定元
年正月朔當日食司天楊惟德請移閏于庚辰歲則日
食在正月之晦帝曰閏所以正天時而授民事其可曲
避乎夫日食必當在朔可知古稱月晦日食者見移閏
曲避之說耳至于不得已而用兵惟在見幾而作先事
以圖遅不失于幾先速不失于不逹惟敬與明秉公無
私信賞必罰用兵之道其庶幾乎夫行此數端甚不易
矣知不易而慎用兵又其本乎凡軍旅事必當有方略
之書書成即以此語冠篇首亦不更為之序矣
御製福康安奏大勦諸賊開通諸羅並進攻斗六門賊
勢潰散信至詩以誌慰因改賜諸羅縣名為嘉義
合縣士民守城之忠實堪彰善也(丁未)
笨港雖攻取諸羅仍艱進(前據李侍堯奏據臺灣府知府楊廷理稟報蔡攀龍等于)
(八月中旬將諸羅道路打通之信不意竟屬傳訛嗣據普吉保奏九月十三日收復笨港與恒瑞訂期前進旋)
(以後路無繼不敢輕離為辭不知救兵如救火豈可少緩湏臾乃柴大紀忍餓待援而普吉保等懦怯無能仍)
(未能直抵諸羅殺賊解圍)幸早續發兵重臣威名震勇將選以百新
兵強夙振度海雖遅日以遅翻成迅(幸予燭于幾先于八月即令福康安)
(海蘭察等帶同巴圖魯等百餘人前往又調四川屯練及貴州廣西湖南等省精銳之兵趨行前進福康安于)
(十月十一日自大擔門開船被風打回十四日得風駛行半日風色又轉復在崇武澳停泊候風似覺稽滯然)
(當此候風之際四川屯練兵二千及廣西兵三千先後到彼風色轉順遂于二十八日申刻放洋至二十九日)
(申刻所有兵船齊抵鹿仔港千里洋面一帆即逹為從来渡海罕有之事此實仰頼上天賜惠海神靈)
(佑而福康安帶此新兵乘銳長驅即舊存兵丁及義民等亦有所倚恃踴躍爭先是渡海雖遅而事機轉為迅)
(速也)齊力遂翦瀛一日風資順進由鹿汓港三朝倏臨陣
大克倫仔頂一當百以奮蔗田及草寮蹂躪率稱盡(叶)
即解諸羅圍資賊糧胥運(兹據福康安奏十一月初六日凡遇賊莊即行勦冼初八)
(日黎明行抵崙仔頂賊匪多人潜伏竹園施放鎗砲一齊擁出官兵屹立不動衝入賊中所向披靡及崙仔尾)
(等各莊賊匪前来抗拒福康安預令扼其左右要路並焚所竹園蔗田及各處草寮繼至牛椆山地方賊匪阻)
(溪自固屯劄山梁待官兵將至四面圍裹不下萬餘海蘭察等直越溪河衝過賊陣剿殺無算官兵無不以一)
(當百於是賊匪紛紛迯竄福康安等即扵酉刻入城城中義民爭先出迎歡聲動地福康安入城慰諭並將賊)
(莊所存糧石令民人儘數搬運米價頓減數倍民情無不歡慶)勞軍及義民歡呼逭饑
饉全活數萬命旌功恩不吝彰善樹風聲嘉義名新晉
(諸羅被圍日久饑困情形深堪憫惻福康安海蘭察等不俟貴州湖廣之兵到齊即先彭勇罙入立解重圍城)
(中數萬生靈藉以全活因改賜諸羅縣名為嘉義以旌士民此皆由調度有方振作士氣用能克敵致勝自應厚)
(加寵錫福康安海蘭察俱即晉封公爵各賞紅寳石帽頂四團龍補褂以示優異其鄂輝舒亮普爾普等及巴圖魯)
(侍衛章京與在事出力之將弁等并令查明□部從優議叙至此次大功痛勦賊人膽落已成破竹之勢福康)
(安等隨即籌至斗六門一帶擒獲首逆林爽文等迅奏捷書慰予盻望不難指日以俟耳)籌攻斗六
門破竹應解刃佇勦大里&KR0891;賊首生擒訊指日以俟之
速逓大捷信
御製福康安奏報攻克斗六門詩以誌事(丁未)
斗六門攻克今朝至捷音遅聞因海上(兹據福康安奏十一月廿一日)
(與海蘭察等分據大埔林中林大埔尾三莊沿途殺賊六七百名鎗斃騎馬賊目十餘人將器械馬匹全行)
(奪獲直攻開斗六門即日已進捣賊巢惟其摺遅至月餘始到是此時擒獲賊匪佳音想亦在途總以海上風)
(信不常不能速至也)别信逼山隂(又據李侍堯奏探聞官兵已攻破大里&KR0891;賊匪迯入内山生番)
(等稟稱願將林爽文擒獲獻出等語)百戰雄皆勝諸臣嘉不禁(福康安海蘭察鄂輝)
(恒瑞普吉保袁國璜等此次奪據賊卡奮勇勦殺百戰皆勝甚屬可嘉已先行交部議叙至普爾普打通府城)
(道路及分外出力之侍衛章京並鎮將官弁等除賞給巴圖魯名號及陛等賞翎各員外凡在事出力之員弁)
(令一併查明咨部議叙所有打仗出力之兵丁亦令酌量分别賞給錢糧以示嘉奬)東南望翹企
實報首兇擒
御製福康安奏報攻克大里&KR0891;賊巢詩以誌事(丁未)
斗六門既取直前抵賊巢躍溪飛馬渡掃穴短兵交(福康)
(安等奏官兵于十一月廿一日攻克斗六門之後次日即檄調埔心二林舊存之兵移駐水沙連山口隨向大)
(里杙進發因大里杙東倚大山南繞溪河水勢甚深福康安等馳馬先渡賊匪乘官兵尚未到齊自城内擁出)
(萬餘人三面圍裹捨命前撲巴圖魯等鎗箭如雨四川屯練及廣東廣西兵丁亦即争先涉水攬殺一處斃賊)
(甚多天色昏暮于溪邊整齊行隊以待移時果有賊匪潜來攻擾官兵屹立不動鎗砲大震賊匪旋即敗走逾)
(刻又沿溪来撲如此往返五六次至丑刻攻擾愈力隨用短兵相接殺死賊目賊匪數百計自日暮至次日黎)
(明官兵力戰一夜痛殱賊衆無算實屬可嘉)背壘犯雄陣乘宵揮遁鞘(廿五日夘)
(刻福康安派兵一面與賊接陣一面率同巴圖魯侍衛等分路攻入賊巢殺賊目十餘名賊衆二百餘名生擒)
(賊目劉懷清林茂嚴訊林爽文下落據供林爽文見官兵壮盛不能抵敵遂于夜間帶同春屬遁入大山隨即)
(分派官兵入山搜捕並諭令番社一體擒拏是此時林爽文亦不過苟延殘喘斷不至詹誅漏網惟盻望擒獲)
(逆首日内信至甚為懸切耳)渠魁猶待獲盼切捷旌捎
御製福康安等奏攻勦小半天山賊匪並圍截賊首情
形詩以誌事(戊申)
曉接軍營報攻平小半天前稱獲眷屬(前據福康安等奏稱林爽文父)
(母家屬逃匿水裏番社俱已按名拿獲)今復走兇奸(今日奏至攻小半天山得勝又據生番頭)
(目等僉稱林爽文迯往埔裡社埔尾一帶現在恊力擒捕等語)與暇近旬日聚羣至二
千(福康安于十一月廿五日攻克大里杙後即應乘官兵銳氣迅即追捕使賊無駐足之暇無難速擒逆首)
(乃遅至旬日使賊匪得扵集集埔聚衆固守迨十二月初五日攻克集集埔後又遅至旬餘賊匪復得于小半)
(天山聚集據險固守尚有二千餘人何啻與賊以暇耶)層層涉持重屢屢戒遅延
將士真宣力領軍可謝愆(據奏林爽文餘匪在扵小半天山頂拏立末柵柵内壘)
(石作墻又將道旁大樹砍倒横塞道路官兵踴躍用命蟻附而上打死賊匪百餘人賊始竄回柵内投石放鎗)
(抵死抗拒普爾普率先領屯練兵丁攀倒木柵賊匪登時潰敗各兵盡力追殺鎗斃賊目十餘人生擒賊目五)
(人殺賊二百餘人將士官兵屢次奮勇攻堅實屬可嘉使福康安前次乘勝迅追餘黨豈能復聚為列柵固壘)
(之計而逆首當早就擒官兵又何用如此涉險力攻是直領兵者自取勞苦而其咎亦無可辭也)並行
賞與飭期速奏功全
御製福康安摺奏生擒逆首林爽文信至詩以誌事(戊申)
大里灰&KR0008;破巢穴頻繁馳諭戒逍遥(福康安于上年十一月二十五日攻)
(破大里杙賊巢後正云番社等恊力緝拏未曾奏及速即帶兵乘勝追捕誠恐事機少緩生番等不知畏懾未)
(必肯上緊恊拏是以頻降諭旨深以遅緩為戒)撫降輯衆日無暇執訊招番井
有條(兹得生擒林爽文捷音奏至據另摺稱該處民人投出者絡繹不絶皆安為撫輯又于所執賊目追究)
(逆首去路及招出各社生番嚴切曉諭令其協同堵截擒獻又令巴圖魯二十員屯練兵丁數百名改装易服)
(扮作民人同淡水義民及社丁通事等分投搜緝遂于正月初四日在老衢﨑地方將林爽文並賊目何有志)
(等一同擒獲現在搜查餘孽不遺所辦俱井井有條可謂弗孤簡用者矣)究得生擒盡美
善不教餘孽伏根苗移師南指如破竹(又據奏俟將北路搜查净盡令)
(各兵少為休息即統率大兵肅清南路擒拏賊目莊大田等語賊首就擒先聲奪氣自當勢如破竹想續奏捷)
(音亦只在早晚間耳)待捷音惟暮與朝
二月將軍(臣)福康安參贊大(臣)海蘭察等收復
鳳山縣城擒賊目莊大田誅之臺灣平
御製福康安奏報生擒莊大田紀事語(戊申)
昨生擒林爽文則勦滅逆賊事可稱蕆大端兹生擒莊
大田則肅清臺灣事方稱臻盡善二逆狼狽為奸得一
而不得二餘孽尚存慮其萌芽且彼既聞首禍被獲則
所以謀自全而倖迯生入山固易追赴海則難捕矣是
以先事周防累申飭諭(莊大田在南路距南海甚近不慮其入山而慮其入海則追捕)
(甚難因累次降旨令福康安等慎諭防其入海之路思慮所及隨時飭)兹福康安盡心畫
策凡港内可以入海者無不移舟設卡因聞莊大田率
同匪衆俱在柴城初二日欲往蚊率社經番衆極力抵
禦復行退回初五日黎明官軍由風港發兵越箐穿林
遂有賊匪突出拒敵我兵迎擊海蘭察率領巴圖魯侍衛
奮勇齊攻殺賊三百餘生擒一百餘追至柴城賊愈衆
多然恐攻撲過急莊大田或臨陣被殺或乘間竄逸轉
不能悉數成擒福康安分兵數隊以徐合攻自山梁布
陣抵海岸適烏什哈逹所率水師得順風連墻齊至沿
海進圍水陸合剿自辰直至午刻殺賊二千餘羣賊奔
潰投水屍浮海如㕍鶩而獨莊大田伏匿山溝以致生
擒是豈人力哉
天也二逆以么䯢小民敢興大亂殺害生靈無慮數萬使
獲一而迯一未為全美斯皆生致闕下正國法而快人
心反側潜消循良樂業福康安海蘭察等謀畫奮勇不
負任使固不待言然非
天佑我師俾獲萬全豈易致此耶更查康熙六十年四月
朱一貴于臺灣起事提督施世驃總兵藍廷珍于五月
由澎湖進兵至六月收復臺灣郡城計閱七日于閏六
月始擒獲朱一貴計閱一月餘至雍正元年四月而餘
黨悉勦盡自朱一貴起事至臺灣全郡平定始末閱兩
年兹林爽文于五十一年十一月起事其黃仕簡等前
後誤事經一年福康安等于上年十一月由鹿仔港始
進兵其間解諸羅縣之圍克斗六門攻破大里杙賊巢
由本年正月獲林爽文計閱四十二日繼獲莊大田計
閱三十二日自林爽文起事至臺灣全郡平定始末共
閱一年三月是較之藍廷珍等成功更為迅速矣夫逆
賊入内山生番非我臣僕情性不同言語不通其遵我
軍令與否未可知也福康安示之以兵威使知畏給之以
賞項使知懷其經畫周密賢于施世驃藍廷珍遠甚又
得海察蘭率百巴圖魯攻堅䧟銳遂得前後生獲二囚
且李侍堯悉心董理軍儲無誤行陣使不以李侍堯易
常青之總督則軍儲必誤不以福康安易常青之將軍
則成功必遅兹盡善盡美以成功于三月之間則
上天之所以唘佑藐躬俾以望八之年而獲三捷之速則
予所以深感
昊慈豈言語之所能形容也自斯以後所願洗兵韜甲與
民休息保泰持盈日慎一日以待歸政之年庶不遠矣
雖然仔肩未卸必不敢以娱老自怠所為猶日孜孜仍
初志耳
御製福康安奏報生擒莊大田信至詩以誌喜(戊申)
正殷捷信盼連朝忽接佳音至自遥鹿耳鯤身防海逸
(莊大田在鳳山一帶距海甚近初慮該匪情急遁入海内追捕更難得手轉不如林爽文竄至内山者尚覺人)
(力可施也)柴城瑯嶠獲山跳(此次福康安多方籌辦令巴圖魯等各帶官兵分隊自山梁挨)
(次排下而烏什哈逹所帶水師兵丁適值順風連檣齊至沿海密佈水陸並進四面合圍遂將莊大田及有名)
(頭目四十餘名全數擒獲又殺賊二千餘名其餘迯入生番者被柴城瑯嶠各番社縛獻三百餘人未及兩月)
(南北二兇悉行俘獲全郡俱已平定實深嘉悦)一之為甚竟致再䲭既成擒豈
赦鴞永靖瀛瓀揚國武益深兢業
昊恩昭
八旬萬夀盛典卷二十二
