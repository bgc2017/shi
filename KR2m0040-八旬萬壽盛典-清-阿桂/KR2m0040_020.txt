八旬萬夀盛典卷二十
聖功(三)(𬗟甸歸順)
(臣)等謹案弗加征而自臣屬謂之歸順其義恭見
扵
御製土爾扈特歸順記文盖謂降而来服者所畏在威
順而来歸者所懷在德若兹𬗟甸之敂關内附則
實由我
皇上威德交至有以格其嚮化之誠適逄
慶祉滂敷歸仁浃愷爰俾綏土宇而列藩封良厚幸也
竊惟我
國家天聲遠播恒惟是安輯邊徼使之共享敉寧自
乾隆三十四年
策師征𬗟所向克捷已計日可以奏功爾時𬗟酋畏懼
乞降即荷
恩命停止進勦此皆
大聖人以如
天好生之心擴如
天覆物之量審時度勢慮出萬全初非利其尺土抑非欲
悉主悉臣為我僕屬而後已也逮今
鴻勲昭布耆成屢宣荒徼殊區具有聞見乃以時隔廿
年心輸萬里函呈金表至謂一日不得臣服則此
身枉生天地之間是曩者新街江裔之捷固為聲
罪致罸所不可無而後此官屯罷兵以預操今日
不戰屈人之劵者(臣)等恭讀本年
賜奬𬗟甸國王詩有經事自惟老勝壮之句益仰
皇上登大耋之齡集咸寧之福内安順外彌凛
謙懷惟成功之不居迺以卜
延禔之攸厚者乎
乾隆五十三年
恩准𬗟甸國長孟隕投誠内附
乾隆五十三年六月初四日雲貴總督(臣)富綱謹
奏為𬗟甸遣目納欵投誠恭摺奏
聞事乾隆五十三年五月初二日據順寧府知府全保
署順雲營參將花連布會禀據耿馬土司罕朝璦
報稱耿馬所管之滚弄江大渡隔岸即係𬗟甸木
邦地方四月二十日有𬗟酋孟隕遣大頭目業渺
瑞洞細哈覺控委盧撒亞三名小頭目十二名跟
役一百餘人恭賫金葉表文金塔馴象寳石金箔
檀香大呢象牙漆盒等物又具咨文一件絨氊洋
布等物四種齊至江邊懇求進貢並稱老官屯一
路山高瘴大象隻難行故從木邦前来朝璦當即
查明屬實令来人暫住等候先將文書接收轉呈
等情(臣)當將孟隕咨呈𬗟文譯出據稱伊係甕藉
牙第四子自幼為僧因兄懵駁身後姪贅角牙襲
職相繼作孽自取滅亡國人迎我掌管國事我深知
從前懵駁父子行事錯謬蒙
大皇帝恩德如天自撤兵以後不加征𠞰感激實深屡
欲乞求進貢因暹羅國時相侵擾並移建城池未
得偹辦今荷
大皇帝洪福遠庇𬗟地得享安寧特差心腹大頭目業
渺瑞洞細哈覺控委盧撒亞等遵照古禮賫送表
文象隻貢物懇乞轉奏送京叩覲
天顔稍申下悃等語查孟隕係𬗟酋懵駁之弟贅角
牙之叔乾隆四十七年因孟魯致死贅角牙復被
國人將孟魯殺害公立孟隕經(臣)具摺奏明數年
以来毫無動靜(臣)惟恪遵前奉
諭旨督飭沿邊文武嚴密巡防不使稍有疎懈今孟隕
差遣頭目具表納欵雖情詞恭順誠懇但𬗟夷情
性猜疑孟隕自幼出家於懵駁滋擾抗拒之處並
未與聞自為國人迎立後即已深知悔懼惟因内
難甫平旋與暹羅打仗是以至今始行遣目進貢
(臣)詳察情形其納欵抒誠似屬真實可信自應據
情馳奏仰候
聖明訓示遵行查現在滚弄江一帶烟瘴盛發所有来
目人等以及象隻什物不便聽其住居外江難以
稽防致滋散失(臣)當經飛飭該副將定住會同順
寧文武點騐明白先帶至順寧地方暫行安頓嚴
密防守妥為照料(臣)現奉
諭旨查閱營伍即自省起程馳赴該處查看情形面向
來目詳詢一切親加料理恭候奉到
諭旨准其進貢(臣)即派妥幹大員伴送来目酌帶跟役
恭賫表文貢物先行起程象隻亦叧派員管解送
京其餘同来人衆均留郡城等候毋庸隨行致多
糜費所有譯出表文文書同貢物清單一併恭呈
御覽伏祈
皇上睿鍳
訓示遵行謹
奏奉
上諭緬甸僻在荒服我國家帑藏豐盈威棱遠播朕之
所以停止進剿者並非因兵力不足特以該處水土
惡劣地多瘴癘乂值該國畏懼懇求朕體
上天好生之德遂諭令撤兵自撤兵後十餘年来邊境相
安且懵駁與伊子贅角牙相繼作孽自外生成俱已
身遭夷滅孟隕本在𬗟甸為僧前此之事與伊無涉
今因該國無主衆頭目等推舉掌管國事差遣頭目
進表納欵閱其表文情詞甚為恭順誠懇此係好事
將来該頭目等到時朕方欲重加賞賚富綱接據禀
報自應一面具奏一面即選員護送来京乃始則疑
其狡詐派員前往察看虚實已屬過慮繼復以無關
緊要之揚重英向其跟究富綱何不曉事若此著傳
旨嚴行申飭並著傳諭該督接奉此旨即一面遴派
妥員護送該頭目等迅速前來行在呈進表物如能
於萬夀前到熱河固好若計算日期八月初旬前後
不能趕到即扵出哨時到熱河祗候維時蒙古諸王
公皆扈蹕山莊俾遠國貢使同入筵宴瞻覲尤為盛
事
御製雲貴總督富綱奏報𬗟甸稱臣進貢詩以誌事(戊申)
官屯謝罪求罷戰己即𫝊宣命止戈(昔年征𬗟甸之役事非得已迨己丑)
(冬經略大學士傅恒扵新街江裔連破賊壘遂進攻老官屯繼拔屯西一砦絶其糧援已可計日蕆事維時聞)
(其水土惡劣我將士多受病者深為憐憫若更待春至陽生則瘴癘益甚扵是有班師之諭而𫝊恒適亦奏𬗟)
(酋懵駁遣大頭目詣軍營籲求貸罪罷兵因檄諭解圍撤兵盖其始以聲罪之師不可以已既而審度事勢恤)
(我征人遂爾止戈原非利其土地必欲窮兵也嗣是二十年来亦且置之度外兹據雲貴總督富綱奏掌管國)
(事孟隕遣大頭目三名小頭人十二名賫金葉表文並馴象金塔等件欵關進貢情詞甚為恭順詎可阻其向)
(化之誠即諭令准其前耒行在並臨時酌加優賚以示柔遠至意)却逮廿年無信息何
稱一旦入漸摩遜辭並未馳文帝奉表翻看来趙駝羈
彼重英異蘇武督臣致訊似為過
按漢書趙佗當秦末自立為南粤武王高帝已定天
下為中國勞若釋而不誅佗既復僭稱帝號文帝立
遣陸賈使南粤賜書告諭佗恐頓首稱臣盖文帝初
鎮撫天下不欲興兵誅討惟貶損詞意冀其感服而
佗果稱臣奉貢書生選懦之見率以為是予則以為
大失中國駕馭外域之道盖外域惟知畏威不知懷
德此意向列論之若今之𬗟甸則大不然初以滋事
邊疆興師問罪既因其籲求貸不加討亦不適舍之
而已豈值以一紙之書婉諭臣服而兹孟隕欵關進
貢詞順禮恭且據督臣譯其来文謂其父甕藉牙承
管國事至其兄懵駁𫝊子贅角牙同時為惡獲罪天
朝繼蒙寬赦不加征勦感激實深伊與懵駁父子素
不和睦藏身𬗟寺為僧自贅角牙自取滅亡衆頭目
舉伊掌管國事屢欲乞求進貢因暹羅時相侵擾並
移建城池未遑將使兹特差心腹賫表並具貢物懇
祈轉奏乞恕已前之罪永作域外之臣謝罪入貢歸
誠出扵傾心向化其恭順過趙佗遠矣至總督富綱
詢以楊重英之事實過扵苛求楊重英不過一臬司
在木邦被緬甸之兵遮去留彼非若蘇武之奉使朝
廷也其縛送與否皆無所關係何必致問因嚴飭富
綱令罷之且蘇武在匃奴娶妻生子向已薄之聞重
英在𬗟甸求死數次而不得若復無娶妻生子之事
是較蘇武為優矣並戲及之
又奉
上諭𬗟甸僻在荒服今孟隕既悔罪抒誠欵關進貢自
應遂其向化之心已諭令富綱選派妥員護送該頭
目等恭賫表物迅速行走如萬夀前不能抵行在即
於出哨前趕到熱河祗候與蒙古諸王公同時筵宴
瞻覲其所帶象隻沿途累重不妨另派妥員照料在
後行走著沿途各督撫即行寬為預偹夫馬俟該頭
目等到境即行妥為照料護送俾得迅速遄行不致
稍有遅滯所有經過省會府城等處著該地方官預
偹筵席禮待以示柔遠之意
九月初四日孟隕遣使細哈覺控等奉表入
覲於避暑山莊
行在
恩賜宴賚回國
管轄緬甸地方(小臣)孟隕謹
奏
大皇帝寳殿(小臣)父甕藉牙因替舊𬗟酋奔噠喇平亂
承襲掌管地方𫝊至(小臣)兄懵駁違悖父命𫝊子
贅角牙同時為惡得罪
天朝蒙發
大兵問罪旋蒙
寬赦不加征勦(小臣)與兄弟叔侄素不和睦藏身緬寺
為僧至贅角牙自作罪孽家庭禍起身遭夷滅國
中無主衆頭目以(小臣)甕藉牙第四子公舉掌管
國事續因暹羅侵擾防患不暇復因改建城郭於
蠻得地方至今六年仰叨
天佑稍得安寧
大皇帝恩德如天四海臣服萬國歸心(小臣)𬗟甸遠處
極南不得臣服
天朝共受太平之福此身枉在天地之間此心時刻難
安今(小臣)追悔已久特遣心腹頭目業渺瑞洞細哈覺
控委盧撒亞等虔呈土貢金葉表文一件金塔座高三
尺頂嵌好寳石一顆馴象八雙藍寳石戒篐三個金箔
一百搭象牙二十隻紅白檀香五十斤紅黃綠大呢三疋
漆盒四個小盒子五十個申請雲貴總督代為
奏明求
大皇帝如天之量恕𬗟國已前之罪永得作外域之臣
世世子孫叨蒙
聖恩於億萬年矣謹具表以
聞
御製賜宴𬗟甸陪臣即席六韻(戊申)
滇南金葉𬗟文呈来者徕(去聲)之嘉至誠昔日歸降此歸
順(己丑命經略大學士𫝊恒征𬗟其冬連破賊壘于新街江裔業將乘勝攻取老官屯旋因其乞降班師然)
(亦不過姑貸其罪究未臣服其心也兹該國掌管國事孟隕遣大頭日三人及小頭日等賫金葉表文及金塔)
(馴象等物欵關進貢並稱其兄懵駁傳子贅角牙同時為惡獲罪天朝而伊與懵駁父子素不相睦今特遣心)
(腹入貢投誠乞恕已前之罪永作外域之臣等語是此日歸順之心出扵至誠深堪嘉悦)不惟無戰
並無征閉關未可學光武馳諭原非遣陸生方伯猶摉
遮去吏(富綱扵𬗟甸貢使不即令其前来瞻覲又復跟究楊重英下落甚為錯謬楊重英僅一臬司随)
(軍辦理糧務被其遮留並非奉使之臣可比乃令該頭日等復遣人回國告知該國長倘彼心懷疑畏寧不阻)
(其恭順之忱已傳旨嚴行申飭)外臣兼獻未回兵(嗣奏𬗟甸將楊重英送出已于七月初二)
(日抵内地耿馬地方並帶出從前失迷兵丁四名及廣東民數人益見該國長實屬傾心向化令該頭目等至)
(山莊拜進共國長之表因厚加宴賚以示殊恩)山莊宴賚逄佳節(是日重九)海國車
書遵大清惇史澷稱增此創皇圖惟慎奉其盈
敕諭𬗟甸國長孟隕并加
恩賜
奉
天承運
皇帝敕諭𬗟甸國長孟隕知悉朕惟輸誠納賮炎陬修
職貢之儀舍服招携王制重懷柔之典念荒徼克循
舊服則朝廷宜沛新綸爾𬗟甸國長孟隕本為支子
暫托釋門因兄姪梗化而戕殘為國人擇親而擁戴
前愆力改来享情&KR0907;既遣使以將虔復陳詞之維摰
具明忱悃良可襃嘉是用降敕奬諭賜國長並國長
之妻佛像文綺珍玩器皿等物國長尚其敬受益矢
恪恭朕復念爾國長當家庭搆亂之餘甫掌國事為
土宇敉寧之計移建城垣正宜永戢兵端修和隣好
俾爾人庶咸遂樂生副朕眷懷用承寵錫故兹敕諭
命傳諭𬗟甸與暹羅二國修好
九月初四日奉
上諭暹羅𬗟甸兩國向来搆兵不睦暹羅業經受封而
𬗟甸現在投誠内附俱係屬國嗣後該二國應彼此
修好同受天朝恩眷不得仍前搆兵除𬗟甸回國時
先行𫝊知外俟暹羅貢使到日一併𫝊知令其回國
告知該國王敬謹遵照
恩遣□夷則列等六人回國
十月二十五日奉
上諭本年𬗟甸敂關納欵遣使賫表進貢因思四十一
年曾將該處□夷老段等十一名發往吉林黑龍江
今該國既悔罪輸誠其前此發遣之人自應給回曾
降旨諭令將軍等查明&KR0008;夷等下落兹據查尚存有
則列波浦波些孟伍拉喀者朵六人伴送到京已敕
部交滇省引見人員之便帶送前往著𫝊諭富綱譚尚
忠俟&KR0008;夷等到滇時即派員轉送出關令其歸國以
示懷柔綏輯至意
乾隆五十五年𬗟甸國長並隕遣使謝
恩恭祝
皇上八旬萬夀(宴賞儀物分載恩賚門)並乞封號
敕襃允之並加
賜詩什珍物有差
管轄𬗟甸地方(小臣)孟隕謹
奏
大皇帝寳殿(小臣)前歲遣目投誠仰蒙
恩准上年貢使細哈覺控等轉回阿瓦復賫到
御賜各種珍物(小臣)隨出城三站叩頭跪領不勝感激
欽幸嗣又蒙
賞還𬗟人孟伍拉喀者朵波浦等六名(小臣)即差目赴
關接領回國
恩德如天舉國欣戴今年八月恭逢
大皇帝八旬萬夀(小臣)現已虔具表文并(小國)土物差
心腹頭目叩關求總督代奏外伏念(小臣)已蒙
恩淮内附自當永沐
生成仰求
大皇帝逾格恩施
敕賞(小臣)阿瓦封號并准十年進貢一次俾子子孫孫
得以世世稱藩仰承
聖澤冄自禁止通商以後邊夷生計甚是艱難伏祈照
舊開關使小國所産棉花等物藉以銷售不但(小)
(臣)身蒙
厚德即舉國臣民均沐
天恩於萬萬年矣謹具表以
聞
三月二十五日奉
上諭𬗟甸國長孟隕敂關内附效悃惟&KR0907;前已遣使恭
進方物備邀賞賚燕胥兹以朕八旬夀辰普天同慶
復敬備表貢遣使来京祝釐遠涉萬里實屬恭順可
嘉自應俯允所請給予封號以資綏輯俟其貢使到
時冄將鍚封敕書及國王印信交令賫回兹先降敕
襃諭並親書御製詩章以賜仍加賞珍珠手串荷包
等件以示優眷該督等接奉後即照安南之例遣
道府大員二人親賫恭捧前往宣封面交祗領該國
長偹沐寵榮自必倍加欣感
奉
天承運
皇帝敇諭𬗟甸國長孟隕知悉據雲督總督富綱奏爾
深感天朝厚恩敬偹表貢遣使叩祝萬夀並欲求請
封號已將表文呈覽朕披閱表内詞義肫懇祈籲情
&KR0907;誠悃實屬可嘉朕惟懷柔藩服德化所先效悃將
虔宜加襃鍚爾自嗣攝國事以來即遣陪臣具表敂
關輸誠納賮朕特鑒爾恭順降敕襃奬並賜爾佛像文
綺珍玩器皿等物用昭優貺兹復以朕八旬萬夀率土
臚歡遣使祝釐遠涉萬里尤見向化之忱已命雲貴
總督飭送来使前赴熱河行在與蒙古王公回部伯
克及安南國王庶邦君長等同預筵宴瞻仰朝儀並
當加以優賚共沐恩榮至爾以攝國有年欲懇請天
朝封號以資鎮撫因念爾國遠在炎&KR1101;恪共職貢兹
於遣使之前先期坐擺致潔告虔更徵謹恪朕甚嘉
焉已降旨交該部封爾王爵俟爾使臣到京再將錫
封印信勅書交與賫回兹先降敕襃諭親書御製詩
章以賜加賞珍珠手串一掛使爾益加欣忭並使爾
舉國臣民同深慶幸已令該督遣大員二人親賫恭
捧送至爾國面交祗領爾既受兹寵錫偹沐殊榮益
當倍矢敬共恪遵候度屏藩南服延及子孫仰
副朕撫遠綏来至意特諭
御製雲貴總督富綱奏𬗟甸國長孟隕遣使祝釐並乞
封號詩以賜奬(庚戌)
奉表前年施惠往請封今歲竭誠歸赤心那限萬里隔
黃詔從教舉國輝經事自惟老勝壮化民因識德贏威
内安外順胥
天佑益切屏榮凛&KR0008;幾
又奉
上諭𬗟甸自禁止通商以来需用中國物件無從購覓
而該國所産棉花等物亦不能進關銷售今納貢稱
藩列扵屬國應准其照舊開關通市以資遠夷生計
此事不值寫入敇諭著該督即一面照會孟隕一面飭
知沿邊官員定期開關市易以示嘉惠遠人之意
恩封孟隕為𬗟甸國王
賜之敕印
奉
天承運
皇帝制曰朕惟德孚柔遠王朝隆無外之模忱切向風
屬國被咸寧之福既敬將夫職貢懇偹遐藩宜襃錫
以恩綸允綏嗣服龍光斯賁爵命維新爾𬗟甸國長
孟隕地處炎&KR1101;系居支庶曩者家遭多難禍亂相尋
繼因國頼長君攀援共戴敂關納賮恪恭著攝立之
年降&KR0897;頒珍惠愷浃歸仁之感兹以今歲為朕八旬萬
夀敷天慶叶薄海歡騰籲大吏以抒情遣陪臣而祝
嘏先期齋潔葵傾矢在寸心重譯来同琛獻踰乎萬
里休徵所應肫欵堪嘉至爾國世裔載延邦基復整
干戈是戢期鎮撫夫民人鐘簴常新思奠安夫土宇
瀝攄虔悃跂藉榮施仰祈封號於天家文披金葉遠
賜詩章於下國寵荷珠光今封爾阿瓦𬗟甸國王錫
之敕印王其勉修政事慎簡官僚敦輯睦於鄰封垂
敉寧於邊境永受無疆之慶流及子孫一堅不貳之
誠保其宗社欽哉毋替朕命
新封𬗟甸國王孟隕奉表謝
恩
新封𬗟甸國王(小臣)孟隕謹
奏
大皇帝寶殿(小臣)從前投誠納貢業蒙
恩准歸附今年八月恭逄
大皇帝八旬萬夀萬國稱慶(小臣)虔偹表貢遣目慶祝
分所當然但冐昧求請封號通商實切惶恐前據
老官屯頭目稟奉雲貴總督&KR0702;諭得知使臣便居
未駝等尚未到京已奉
大皇帝勅諭准封王爵
御賜珍物
欽差大員降臨小國宣封(小臣)一聞此信喜出望外當
即諭知老官屯頭目孟幹修理道路住處並遣子
應也同阿渺大萬星赴官屯一路伺候(小臣)親出
四站至九鈕城跪迎
敕諭並集僧衆誦經拜佛於七月初十日受封王爵跪
領
敕諭
御製詩章珍珠手串荷包等物伏念(小臣)遐方陋質
毫無報效仰蒙
殊恩襃奬
賜封王爵俟便居未駝等到京即將印信
敇書交與賫回不但(小臣)身逄
盛世得邀
寵寓即世世子孫亦得長守邊隅永為臣僕荷蒙
恩賞珍物(小國)素所未見並奉
天使𫝊知通商一事已奉總督示諭奏蒙
大皇帝恩准開關舉國人民無不歡欣感戴共頌
皇恩浩蕩(小臣)感激下忱不能自已惟有虔誠㘴擺遥
祝
萬夀無疆恭具金葉表文並(小國)土産件物差心腹頭
目便居也控蘇令覺應荅覺等隨同
天使進關並咨求總督代為奏明叩謝
天恩(小臣)受封之日即諭知通國臣民共誓恪供藩服
十年進貢一次俾世代子孫永沐
皇恩扵弗替謹具表恭謝以
聞
(臣)等謹案𬗟甸古朱波地漢通西南夷謂之撣
唐謂之驃宋元至明謂之𬗟累代羈縻率未嘗
内附我
朝定鼎之初廓清寰宇挈其屬降乾隆十六年始
遣頭目奉表修貢三十一年厥酋懵駁滋擾獲
罪嗣荷
恩命釋弗加兵五十三年其支庶孟隕謝罪入貢盖
閱二十餘年未經通使而乃聞風感慕不事招
徕自然向化夫孰非
聲教之遠暨有以生其嚮往作其恭順乃以聫逖邇
於一體者乎
皇上
申訓俯鑒忱悃守臣毋重生其疑畏逮使至即蒙
恩禮渥施更
勅示以固圉睦鄰之道五十五年乃復遣使陳謝祝
夀乞
封花象之呈身坎扒窪經之頂禮虔祈
寳算跂藉
龍光其肫欵為已至也臣等仰惟
聖朝德洽綏來
功昭馭遠
錫王封於阿瓦陋臣服於粤陀洵希古之盛事以是
知
勲威所屆用能擴此無外之模而况
慶流亨會迴殊東謝西趙之僅登職貢已哉
八旬萬夀盛典卷二十
