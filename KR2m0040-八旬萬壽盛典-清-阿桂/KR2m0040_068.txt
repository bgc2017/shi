八旬萬夀盛典卷六十八
恩賚(七)(本年蠲賦四)
山西廵撫(臣)書麟謹
題為恭謝
天恩事據布政使鄭源璹呈據太原府知府海昌等會
詳據陽曲等州縣申據紳士裴謙耆民郭天隆等
呈稱欽惟我
皇上
仁周宇宙
澤普垓埏
宵旰時勤率土咸臻康阜
祥和徧洽敷天共慶盈寧涵濡深浹於髓肌瞻就共欽
夫
雲日(謙)等生逄
聖世居近
皇都鑿井耕田久享
昇平之福輕徭薄賦素蒙
燾育之恩茲逄
八旬萬夀之昌期更際
五世一堂之盛會
殊恩特沛正賦全蠲統萬國而靡遺無一夫之不獲窮
鄉僻壤頻邀
惠澤沾濡白叟黃童咸沭
湛恩汪濊家家額慶處處歡呼洵史册所稀聞實古今
所罕覩履南畆而瞻
北闕難名
浩蕩之仁酌汾水而仰恒山莫罄
高深之頌所有歡欣蟻悃感激葵忱合具公呈伏祈轉
達等情會詳到(臣)欽惟我
皇上
德邁唐虞
夀同顓俈
治臻上理八紘蒙樂利之庥
化洽重熙四海荷昇平之福固已慶同春而賡觧阜合
寰宇以詠盈寧矣茲際
八旬萬夀之昌期欣逢
五世一堂之上瑞
恩綸特沛
賜租賦以全蠲
闓澤鴻施按府州而輪免蒙非常之
曠典羣黎咸浹髓淪肌膺逾格之
深仁到處皆衢歌巷舞
籌添五福嵩呼遍汾涑東西算益
萬年華祝騰霍恒南北茲據呈請代謝
天恩前來(臣)不敢壅於
上聞理合恭疏具
題伏乞
皇上睿鑒奉
旨該部知道
陜西廵撫(臣)秦承恩謹
題為恭謝
天恩事據布政使福寧等詳據署西安府知府&KR0802;光詳
稱潼關等八十八廳州縣紳士耆庶祝萬年等呈
稱欽惟我
皇上
運符軒紀
化洽堯封
撫億載之璇圖恒昭乾健
調四時之玉燭共樂春熙茲逢
寳算初開
八旬增祜遂沐
鴻施普被兆姓騰歡
特蠲惟正之供寔荷非常之
賜含哺鼔腹村村不聽追呼比櫛崇墉戶戶益安耕鑿
萬年等欣逢
盛世幸遇
昌期
惠心益騐有孚莫罄升恒之頌
曠典羣稱逾格彌殷蹈舞之忱地本周邦願對南山而
介雅民仍豳俗擬依北斗以稱觴為此合詞恭謝
伏乞轉詳等情據此該廳州縣覆查輸將罔後兆
民安耕鑿之常
蠲貸爰施四海食
諴和之福欽惟我
皇上
治登熙皥
澤洽垓紘
正德厚生世際豐亨豫大
阜民足用時方累洽重熙茲逢
八秩初開長綿
景算共頌
一人有慶普洽
殊施綏豐既遍於寰陬屢登大有
惠愷彌殷於比戶
特賜正供百室方盈
念更切於求寧求莫萬方曲逮事已逾於至再至三既
按省以均沾無間廣輪之遠邇復分年而遞免兼
籌歲序之盈虚奉行勵以實心侵隠嚴夫弊竇戴
德則乾坤
高厚俾熾而昌祝
釐而日月升恒惟
仁者夀地近三峰之並峙願抒三祝輿情
恩偕八水以同流益懋
八旬
睿笇理合詳請代
題等情由各府州轉詳到司道據此該布政使福寧
等會看得
撫蒼黎而錫福
一人膺保佑之隆沐膏澤以輸忱四海際
延洪之盛欽惟我
皇上
仁涵動植
德協苞符
天健有恒治既登於熙皥
日新不已嘏自懋於純常知依而晹雨疇咨敷政而寰
瀛叠洽
八徵作記
鴻庥益集夫
八旬
萬福攸同
睿算彌增於
萬歲海㝢遍堯民之祝夙沛
恩膏
殿廷凝
軒渚之祥更敷
渥澤繄貢賦之供由惟正而
蠲除之令已逾三爰因
鴻慶以施仁更布
鳳綸而宣愷惟邠岐之舊域多耕鑿之淳風運際
昇平望
北闕而常抒頌禱歲多豐樂力東畬而願效輸將茲逢
恩命之巽申共慶
純禧之川至鼚乎鼔軒乎舞騰歡遍逮夫茅檐昌而大
夀而臧介祉益殷於
黼座茲據各府州縣會詳到(臣)據此欽惟我
皇上
福備箕疇
祥凝華祝
湛恩汪濊登六合於春臺
闓澤覃敷躋萬方於
夀㝢欣際
五世一堂之慶恭逄
八旬萬夀之辰載廣
天庥特頒
恩綍
篤祜方俾昌俾熾
萬年之寳算初開
殊施逾至再至三九有之歡呼叠起遞年輪免酌劑早
切於
宸衷按省分沾遠邇同叨夫
渥澤含哺鼓腹長瞻
日月升恒擊壤歌衢共慶倉箱千萬難名
帝德共切羣情(臣)不敢壅於
上聞謹會同陜甘總督(臣)勒保合詞恭疏具
題伏祈
皇上睿鑒施行為此具
題奉
旨該部知道
又
題為欽奉
上諭事據布政使福寧等詳稱三辰垂象升恒卜
睿籙之長六幕同春億兆慶
天禧之羨迓
鴻庥於南極
仁夀同躋頒
鳳詔於西陲謳歌遍溢欽惟我
皇上
易簡同符
升恒久照八埏在宥爰陳無逸於
辰居庶事維熙尚凛其咨於
午夜恭遇
八旬萬夀欣瞻
五代一堂曠古希聞於
斯為盛
殊恩特沛既普免夫正供
愷澤重邀復盡蠲夫餘欵輸將恐後久安耕鑿之常粟
秷停催益叶倉箱之慶蓄芻糧於兵馬氣奮軍門
寬輸納於序庠歡騰廣厦荷自
天之申
命愧無地以酬
恩一曲秦風喜氣遍騰於三輔千家板屋歡聲上徹乎
九霄地是華封争獻
三多之祝詩傳周雅長賡
百祿之純茲據各府州廳縣申請彙
題恭謝
天恩等情到(臣)欽惟我
皇上
惠我有孚
重民惟食
化神並至惟天地與同流
施濟頻加即唐虞猶莫逮恭遇
八旬
萬夀謄黃遍布於閭閻仰惟四海
一家
保赤彌縈夫
宵旰沛
覃恩於六㝢普免正供頒
曠典於三秦載蠲本色飽及於騏騮駟鐡露積芻糧澤
深於灞滻渭涇春回圭篳
温綸重賁
愷澤閎敷属當萬國豐年共拜自
天之賜從此三時樂歲長騰率土之懽總總林林難禁
輿情之欲逹巍巍蕩蕩實知
帝德之難名聽蔀屋之效衢歌喜氣溢河山百二望
楓宸而申
嵩祝
嘉祥徵
福禄京垓(臣)謹會同督(臣)勒保合詞具
題恭謝
天恩伏祈
皇上睿鑒施行為此具
題奉
旨該部知道
陜甘總督(臣)勒保謹
題為遵
旨議奏事欽惟我
皇上
大德諴民
至仁育物
蠲租賜復
深恩叠被於埏垓
錫福用敷
厚澤已淪於肌髄茲以
八旬萬夀之昌期洵為千載一時之
盛會布
恩綸而普蠲正賦俾閭閻益阜盖藏
允廷議而輪免分年使遠近齊沾
湛闓此誠曠古稀聞敷天同慶之
鴻施也茲准蘭州道王曾翼等呈據各府州廳縣詳據
紳耆合詞呈稱竊惟
帝德如
萬物同歸
帡覆
皇仁匝地八埏共沐
鴻施屢煩
宵旰之勞六府夙邀平凖
三錫蠲除之令萬邦久慶恬熙茲當
八旬萬夀之辰
重申四免正供之典
鳳詔頒於黼座中外咸煦春風鶴籌集於仙瀛遐邇同
遊
夀㝢惟甘省
隆恩叠被頻年特緩輸將積欠全蠲比戶咸叨
愷澤茲復再邀
曠典重沛
温綸審多寡為均平無偏無黨酌後先為調劑孔惠孔
時百室盈寧四時樂利幸逢
郅治渥被
醲膏食德飲和久享
生成之福横經負耒同依
仁夀之天欣逢
五福之徵疇陳箕範願效
三多之祝頌溢華封等情懇請轉詳恭謝
天恩准此該甘肅布政使蔣兆奎等欽惟我
皇上
軒紀延洪
堯曦久照
運符乾健升恒長衍於鴻圖
恩協春生敷錫徧周於寰㝢遡自
龍飛御宇已三蠲惟正之供今茲
鳳篆念徵復重荷無疆之錫甘省遠隣邊徼屢被
恩慈去歲全蠲積賦
和風偕萬彙以昭蘇三年分免正租
湛露自
九天而挹注適值青陽啟籥序叶韶華早聞
紫禁宣綸占符
渙汗追呼不擾慶盈寧於饁婦耕夫作息皆恬裕蓋藏
於茅簷蔀屋瞻蒲勸稼有年預兆於兩河擊壌興
謠美利均沾於兆姓快睹十行謄
詔偕黃童白叟而頌
皇仁共欣萬國綏豐統玉塞金城而徵
聖瑞茲據詳請到(臣)欽惟我
皇上
久道化成
惠心元吉
湛恩汪濊閭閻共慶盈寧
愷澤覃敷遐邇咸沾樂利溯自
膺圖御宇已三免惟正之供養欲給求更屢下
特蠲之令固已與民藏富
敷錫無疆矣茲復以
八旬萬夀之昌期為千載一時之嘉會
特頒巽命再布
恩綸酌多寡為均平凡三歲而周甸服準盈虛為先後
使萬家悉阜蓋藏惟甘省田本中中賦非上上前
者蒙
蠲積欠甫經渥被
醲膏今茲分免地丁復得仰邀
曠典歡聲雷動躋五十餘属之黎庶盡上春臺喜氣雲
蒸紓二十八萬之帑金都盈南畆此日衢歌巷舞
共欣逄
有道聖人從茲膜頂焚香願長依
無量夀佛(臣)不敢壅於
上聞謹恭疏具
題伏祈
皇上睿鑒為此謹
題奉
旨該部知道
陜甘總督(臣)勒保謹
題為欽奉
上諭事據甘肅蘭州道王曾翼等詳據甘肅各府廳州
縣轉據紳士耆庶等合詞呈稱竊惟
帝澤覃敷遍九州而錫福
皇恩普被育萬物以資生欽惟我
皇上
仁夀延洪
德猷溥遍茅簷蔀屋盡躋赤子於春臺
賜復蠲租久納蒼生於在宥固已人懷樂利戶盡恬熙
矣茲復於
八旬萬夀之
昌期下三載輪免之
恩詔既免腹地編氓之正賦復貸邊番黎庶之輸將甘
雨和風遍及於金城左右祥雲化日咸照於大河
東西白叟黃童俱有含哺之樂青疇綠野惟聞擊
壤之聲感戴難名瞻依倍切謹合詞恭謝伏乞轉
詳等情據此該府州等看得
鴻仁遠播溥美利於不言
厚澤旁流培豐亨於有象欽惟我
皇上
仁恩洋溢
聖德崇深甘省地丁既已按年輪免臨邊糧草復邀分
别除徵得免惟正之供悉出非常之
賜金城玉塞咸沾
浩蕩之恩青海黃河不盡
汪洋之澤感深黎庶頌切邊疆茲據合属紳士耆庶等
籲請轉詳代
題謝悃前來由府州呈道移司該布政使蒋兆奎等
會看得惟
錫年
帝乃同其丕冐惟
帝育物民悉荷夫帡幪欽惟我
皇上
仁育八方
德隆千古
深恩廣被普天共慶盈寧
愷澤頻施邊地尤沾優渥輪年普免既寬惟正之供積
欠全蠲屢貸編氓之賦固已胥登
夀㝢共躋春臺矣茲復推一視之
仁再下
九重之
詔番民糧草悉予蠲除屯地輸將區分徵免邊關内外
喜氣雲蒸大河東西歡聲雷動
澤有加而無已
恩屢及而愈深從此安作息於耕耘處處年豐物阜快
優游於里閈家家鑿井耕田茲據詳請
題謝等情到(臣)欽惟我
皇上
大德諴民
至仁煦物
湛恩汪濊閭閻共慶盈寧
愷澤覃敷遐邇咸沾樂利茲者恭逢
萬夀八旬之歲
特頒三年輪免之
恩既已貢額都除乃復芻糧悉免上勞
宸念更降
綸音謂邊陲税額地丁少而糧草較多稽節次蠲番
屯分而休養宜一人欣
曠典翻同舊例重沿時計卌年叠被
天恩三錫十行
詔下嵩呼遍洮水東西五色
綸宣華祝動蘭山南北從此崆峒麥熟羣歌
錫福無疆行看都尉禾豐總是與民藏富茲據籲請
題謝
天恩謹恭疏具
題伏祈
皇上睿鑒奉
旨該部知道
