八旬萬夀盛典卷二十三
聖功(六)(附載平定臺灣二)
六月
駕駐避暑山莊以平定臺灣大功告成
御製記文勒碑於承德府
文廟
御製平定臺灣告成熱河
文廟碑文(戊申)
昨記平定臺灣生擒二兇之事亦既舉平伊犂定回部
收金川為三大事專文勒太學其次三為誅王倫翦蘇
四十三洗田五以在内地懷慚弗薌其事而平定臺灣
介其間固弗稱勒太學然較之内地之次三則以孤懸
海外事經一年命重臣發勁兵三月之間擒二兇定全
郡斯事體大訖不可以不紀因思熱河
文廟雖承德府學耶而余每至山莊必先瞻拜廟貌秋
仲丁祭常遣大學士行禮則亦天子之庠序矣且予去
歲籌畫臺灣之事日於斯
天祐予衷命福康安海蘭察率百巴圖魯以行及簡精兵
近萬亦發於斯而諸臣涉重洋冒艱險屢戰屢勝不數
月而生擒二兇且無一人受傷者是非
上蒼默佑
海神助順曷克臻斯則予感謝之誠兢業之凛亦實有
不能已於言者籌於斯發於斯臻於斯
文廟咫尺我
先師所以鑒而呵護者亦必在於斯記所謂受成告成
正合於是地也則平定臺灣告成熱河
文廟所謂禮以義起非創實因且予更有深幸於衷而
滋懼於懷者予以古稀望八之歲五十三年之間舉武
功者凡六七胥善成其一惟征緬之事以其地卑濕瘴
癘我軍染病者多因其謝罪求罷兵遂以振旅是其事
究未成也近據雲南總督富綱奏報緬甸謝罪稱臣奉
貢之事命送其使至熱河將以賜宴施惠是則此事又
以善成於斯矣夫奉
天治民百王誰不為天子而予以涼薄仰賴
祖宗德施受
天地恩眷獨厚近八旬之天子蕆八事之武成於古誠稀
示後有述使一事尚留闕欠予之懷慚終不釋也自今
以後益惟虔鞏持盈與民休息敢更懷佳兵之念哉夫
天地天子之父母也子於父母之恩不可言報中心感激
弗知所云繫之辭曰
瀛壖外郡閩嶠南區厥名臺灣古不八圖神禹所略章
亥所無本非扼要棄之海隅朱明之世始聞中國紅毛
初據鄭氏旋得恃其險遠難窮兵力每為閩患訖無寧
息
皇祖一怒遂荒南東郡之縣之闢我提封一年三熟蔗薯
收豐漸興學校頗晉生童始之畏途今之樂土大吏忽
之恣其貪取(臺灣遠隔重洋風濤冒涉其始陞調之員原以為畏途既以該郡物產豐饒頗獲厚)
(利調任之員不以涉險為慮轉且視為樂土如近日福康安等參奏文職自道員以至廳縣武職自總兵以至)
(守備千總巡查口岸出入船隻於定例收取辦公飯食之外婪索陋規每年竟至盈千累萬而督撫大吏輒委)
(之耳目難周不能詳查於是益無忌憚兹據參奏不可以不分别嚴加懲治以儆官邪而申國憲)既嬉
其文復恬其武匪今伊昔叛亂屢覩向辛丑年昨丙午
歲一貴爽文其亂為最(地方文武既皆習於恬嬉則文員祇知傥慾壑豈復以撫字為)
(心武員甚至縱兵離營牟利自總兵以下各衙門設立四項聽差名目多者三百人少亦三十餘人存營之兵)
(幾無又豈復以操練為事以致奸民既得藉口更無畏心煽誘愚民屢形叛亂其甚者如康熙辛丑年之朱一)
(貴及昨丙午歲之林爽文糾衆戕官據城僣號更為罪大惡極)水陸提督發兵於外奈
相觀望賊勢張大(林爽文滋事之始水師提督黃仕簡陸路提督任承恩一同帶兵渡海謂)
(可即時撲滅不意南北互相觀望遂致賊勢日益披猖)
天啓予衷更遣重臣百巴圖魯勇皆絶倫川湖黔粤精兵
萬人水陸並進至海之濱(上年正月雖燭於幾先命李侍堯代常青為總督而以常)
(青為將軍專司征勦常青究未經行陣祇能保守府城不能奮加勦殺幸天牖予衷六月内即諭令福康)
(安入覲熱河繼而常青亦請旨令簡重臣来閩随於八月初命福康安為將軍海蘭察為參贊帶巴圖魯侍衛)
(章京等百人並預調四川屯練二千廣東兵三千湖南兵二千貴州兵二千水陸並進以待福康安至彼領勦)
至海之濱崇武略駐後兵到齊恬波徑渡一日千里以
遲為速(叶)百舟齊至
神佑之故(福康安等至厦門於十月十一日自大擔門開舟連次遇風阻回復在崇武澳守候逾旬)
(適四川屯練與廣西之兵踵至而風亦轉利遂於二十八日申刻放洋至二十九日申刻兵船共百餘隻齊抵)
(鹿仔港千里洋面一日而達其始似覺遲滯而既渡之後所向無前轉得迅蕆大功信非神靈佑助何以至)
(是)馳救諸羅郡賊蜂擁列陣以待不值賈勇如虎摶兔
案角隴種頃刻解圍義民歡動(維時賊匪久圍諸羅聞大兵既至亦蜂擁迎拒)
(福康安海蘭察及巴圖魯等即日統兵前進勦殺無算立即解圍義民等無不歡忻踴躍出城迎師)斗六
之門賊為鎖鑰大里之杙更無巢落長驅掃蕩如風捲
蘀夜攜眷屬内山逃託(斗六門為賊門戶最為險要官兵乘銳立拔随即搗其大里杙)
(巢穴林爽文膽落連夜攜其家屬逃至埔裏社一帶遂成釡底游魂矣)生番化外然亦人
類怵之以威賚之以惠彼知畏懷賊竄無地遂以成擒
爽文首繫(先聞林爽文計窮即欲逃入内山而生番狙獷未必能喻利害或將逆首藏匿則難速蕆)
(預命福康安既怵以威復賚以惠生番等果即傾心效命協同官兵社丁人等竟於正月初四日在老衢﨑地)
(方將林爽文生擒解京俾元惡不致漏網可知凡有血氣無不各知自為顧所以經理者得當否耳)狼狽
為奸留一弗可自北而南如上臨下(叶)海口遮羅山塗
關鎖遂縛大田略無遺者(叶擒林爽文逃入内山勢已成莊大田在鳳山一路窺)
(伺府城慮其事急遁海而逸乃福康安悉心籌畫預令烏什哈達帶水師兵丁絶其去路而分巴圖魯等為六)
(隊各自山梁挨次排下四面合圍適值順風烏什哈達水師兵丁連檣而至沿海密布莊大田逃竄無路立即)
(就擒並其頭目四十餘人無一脫者又殺賊衆二千餘名又有逃入柴城瑯嶠各番社者三百餘人被生番等)
(立即擒獻伏誅於是賊匪一時殱戮殆盡合郡頓稱平定)二人同心其利斷金曰福
康安智超謀深曰海蘭察勇敢獨任三月成功勲揚古
今既靖妖孽當安民庶善後事宜康安並付定十六條
諸弊袪故永奠海疆光我王度(此次臺灣用兵其始不能滅賊非盡由士卒怯)
(懦之故亦由領兵者不得其人遂至稽延時日若福康安之智謀算無遺策海蘭察之勇敢所向披靡可謂一)
(時無兩而又同心共濟以此士卒用命勢如破竹未及三月而大功告成洵能不負任使至於平定之後不可)
(不亟籌善後之方以為永靖之計嗣據福康安奏定袪除積弊十六條俱能悉心籌酌切中肯綮已令大學士)
(九卿議行以後地方文武實力遵守海疆庶可永慶安怙矣)凡八武成蒙佑自
天雖今耄耋敢弛惕乾如曰七德實無一焉惟是敬勤勵
以永年
命以紀事語及平定臺灣功臣像贊序告成熱河
文廟碑記勒石臺灣及厦門
乾隆五十三年三月十一日奉
上諭此次勦捕臺灣逆匪軍書籌筆宵旰焦勞一切緊
要機宜朕思慮所及随時指示福康安等禀承方略
擘畫周妥仰賴
上蒼眷佑於三月之間生擒二逆首全郡賊氛掃蕩無遺
現屆大功告蕆所有辦理此事顛末曾親製紀事語
二篇及平定臺灣功臣像贊序一篇備述用兵機要
及賞功罰罪諸大端而一本於敬
天勤民孜孜不怠之心宜勒之貞珉以昭彰癉著將御製
文三篇用清漢字書寫發交福康安李侍堯於臺灣
府城及厦門二處建碑碣三座照依尺丈慎選石工
妥為鐫刻俾巖疆海徼咸喻朕勤政愛民明慎用兵
之意
六月初三日奉
上諭從前平定伊犂回部大小金川皆於太學立碑以
示武功臺灣不過亂民聚衆海島一隅雖不值刊碑
太學而此次辦理迅速首夥生擒亦不可無紀實之
作朕現在駐蹕熱河欲將此次平定臺灣事蹟御製
記文於熱河
文廟大成門廡内嵌石刊刻俾振武敷文盛軌永昭上
塞俟記文製就後當一併發與福康安等在臺灣厦
門等處配建碑亭勒石所有前次發去之御製文三
篇著福康安等暫緩鐫刻俟此次記文發往後一同
敬謹摹勒庶規模丈尺咸歸畫一足以壯觀瞻而垂
久遠
命刻臺灣戰圖
製詩紀績
御製臺灣戰圖補詠四首(有序)(己酉)
丙戌年曾為西師戰圖補詠六首序而行之蓋其事
歷五歲地逾萬里部為兩類故久稽博訪而後圖成
兹臺灣之役雖越重洋至内山撫生番然成功未至
三月全師凱旋前席親詢歷歷明明故前已詠而後
兹補隔歲而蕆以全雖然余更有深懼於斯者焉二
逆偝理倡亂
天鑒昭然其取滅亡固不待數計而龜卜也然而林爽文
既入内山欲南赴莊大田忽自疑而北返是一竒也
(林爽文當大里杙既破之後向南逃至集集埔小半天山等處當欲直赴南路與莊大田合并因福康安)
(於南路阿裏山等處派兵預防竄逸並屢次拿獲林爽文莊大田通信之人賊人彼此既不知去嚮而林)
(爽文似又不甘投奔莊大田處且其始本欲以内山為遁跡之所以為官兵必不能窮追至此於是遲疑)
(向北復至生番獅頭屋鼇等社不知福康安先已厚賞諄諭各社協力同緝追奔數百里剿殺萬餘人遂)
(於老衢﨑地方將林爽文擒獲)莊大田實近海而弗逃海以入内山
又一竒也(莊大田聞福康安帶領巴圖魯及各省勁兵過海亦知畏懼惟不能得北路林爽文)
(信息是以尚復窺伺府城但當大兵南下之時莊大田在鳳山一帶距海甚近意其必即赴海逃遁以圖)
(倖免乃又被官兵追殺至極南瑯嶠山内而各社生番俱受福康安預飭非惟不敢容留並且一同堵截)
(於是官兵分隊四面合圍將莊大田及其大頭目四十餘人一并生獲即此足騐上蒼佑助也)幸
而福康安預諭内山生番厚與賞項故内山之番皆
為我用二逆皆為番所遮以就我兵之擒是豈人力
哉
天也
上天佑予並佑予所用之臣所發之兵不有圖形紀勣以
旌其勞亦非所以答
明賜而示後昆也且福康安者故大學士傅恒之子而孝
賢皇后之姪也使不能成此功朕必重罪之今幸成
此大功惬予之望不重賞以表忠則予為矯情其何
以勵衆臣哉故予之惬願在兹懼懷亦在兹觀斯文
者其庶幾有以諒予乎亦庶幾有以知予乎
大埔林之戰
諸羅圍解即進攻斗六門賊匪萬餘分據大埔林各
莊阻截道路福康安令普吉保等進攻大埔林鄂輝
等進攻大埔尾海蘭察等率兵馳射克其中林於是
大埔林大埔尾同時並潰追奔二十餘里殺賊六七
百名鎗斃賊目十餘人賊氣遂奪
諸羅圍解迤南通(福康安等於上年十一月初八日既解諸羅圍後自山麓以至瀕海村莊)
(為賊所佔據者即日奮勇剿殺全行收復而普爾普亦即將迤南至府城道路打通於是大兵得以專力直攻)
(斗六門奪賊要隘)斗六門當所必攻不與暇因操勝計破其堅
乃易成功路經三埔皆酣戰賊擁千羣尚肆訌大膊大
鞣消頃刻雄風何異捲飛蓬
集集埔之戰
賊巢既破林爽文同賊夥往来水沙連之水裏社等
處預為退守地步而集集埔為入山要路地形斜夹
南北兩山中横大溪名濁水溪沿溪數萬畆田藉此
灌溉賊匪壅遏溪水既為迫脅良民之計並壘石陡
墈上阻溪自固及官兵至溪賊約萬餘人蔽牆發火
器官兵排鎗前進兼用大礟斃賊甚衆海蘭察等乘
馬浮過福康安等督催官兵齊進人人泅水徑渡直
摧賊壘自入内山戰功此為第一
攻開大里逆潜逃領衆進蹤佈置牢齊率健兵涉溪險
别差精騎據峰高(賊匪固守集集埔並於北山草嶺設卡自防福康安派令普爾普許世亨)
(等由山路進攻及官兵過溪普爾普等亦攻克草嶺前来會合痛加勦洗)有奔無路賊投水
(官兵既克集集埔雖將溪水當時開放而一時不能盡瀉其老幼婦女不及奔避投水死者不可勝數)恩
并威行士飲醪此是内山第一戰首兇將待釡其膏
大武壠之戰
小半天山戰勝之後林爽文旋即就擒福康安遂移
師而南圖剿莊大田維時南路賊匪屯聚大武壠山
内於是有大武壠之戰
首逆已從内山獲次惟南路大田(莊)存(北路林爽文雖已就擒而莊大)
(田在鳳山一帶尚復窺伺府城設令事急遁海逃逸勢難捕獲迨後福康安令烏什哈達帶水師戰艦絶其去)
(路并即生擒大田真所謂自作孽不可逭也)當車尚作螳臂計武壠安𫝊蟻
陣屯(福康安訽知南路賊匪屯聚大武壠山内令鄂輝許世亨鳥什哈達六十七等於正月十九日帶兵)
(前進賊匪放鎗礟抵禦官兵撲上山梁壓下赶過大武壠河殺賊三百餘名生擒一百餘名適普爾普亦由内)
(山大埔等處搜勦至大武壠隘口帶領格綳額等分路迎賊斬首四百餘級生擒一百二十餘名餘黨旋即潰)
(竄)攫戾破堅千隊奮駾驚喙竄一時奔舟師更遣預防
海餘狽(林爽文為狼莊大田則狽也)真成釡底魂
枋寮之戰
餘匪自大武壠南下復在枋寮聚集福康安至牌頭
即令海蘭察鄂輝等進剿福康安沿途搜捕随後接
應殺獲無算莊大田勢已成擒矣
枋寮武壠比鄰接敗後賊人聚守岑頗解沿山截後路
那防勦隊出深林(正月二十六日賊匪二千餘人沿山抄截官兵後路海蘭察與賊遇即分)
(穆克登阿梁朝桂等備賊南來分許世亨六十七烏什哈達等回兵迎擊而自由蔗園内出其不意横衝賊陣)
(射死賊目十餘人殺賊三百餘名乘勝追至海岸復殺賊一千餘名其餘自行投海及擠入海淹斃者不計其)
(數奪獲馬匹鎗礟器械甚夥)蜂屯蟻襍都喪膽倡亂呈奸爾悔心投
海沙蟲不計數大田山竄待生擒(莊大田若使預逃入海當亦無計窮追惟)
(其奔竄内山於是福康安令巴圖魯等分隊合圍不啻待擒伏法可知覆載不容斷難漏網有若陰奪其魄者)
(然)
七月
賜凱旋將軍福康安參贊海蘭察等宴並
命於臺灣建功臣生祠
御製賜凱旋將軍福康安參贊海蘭察等宴即席成
什
去年此際未登程蕆績今朝凱宴迎来往算仍先一月
(福康安於上年八月初旬由山莊奉命前往督剿今以七月望後凱旋来此復命計期尚未及一年)驅馳
真是賴羣英國威海嶠揚惟烈
祖德山莊佑實明迴憶旰宵斯擘畫不徒勞耳慰猶誠
慰中豈不自懷慚何致愚民蹈法甘論武邊防乃就弛
曰文諸吏率為貪(臺灣設立總兵道府大員如果皆能實心整頓奸匪何由匿跡乃武職不)
(以操防為事文職專以肥槖居心於是牟利遂致吏治兵防日以廢弛而逆匪無所顧忌竟至釀成大案)僨
轅方悉誠吾過伏鑕奚辭信彼堪(逆首林爽文等滋事之始總兵柴大紀始)
(則以回郡調兵為辭繼則遷延不即前往勦賊方以困守諸羅邀予憐憫及福康安等至彼方悉其僨事之由)
(已令革職拿解治罪彼實不能巧言置辨也)善後雖云大端定猶餘厪念望
東南(福康安於平定臺灣後命留彼詳酌善後事宜大端已定惟是有治人無治法因思普吉保於臺灣)
(總兵名望未足以資彈壓而奎林獲咎尚輕其操守訓練乃所深信即令往代普吉保為總兵庶可望其整勵)
(戎行俾東南海隅永臻寕謐)
善後詳陳十六條用斯兩月駐成遥(臺灣善後事宜必得福康安之忠誠)
(明練方可籌畫及詳陳事宜十六條果皆悉中弊源命廷臣集議准行而福康安歸期以此遂遲兩月)抒
猷山海安萬姓錫宴君臣會一朝念汝父當惬懷永視
如子合受恩饒受恩饒處人知否不嗜殺邀
天惠昭(逆匪林爽文等固屬罪大惡極然亦有良民被其迫脅者悉予駢誅亦殊可憫瀕行時因即諄)
(戒以脅從罔治之義而福康安果能體予之心專意生擒渠魁惟抗拒者痛加剿洗凡歸降者概從寬貸即以)
(不嗜殺一念乃其克膺恩眷者也)
西域金川宴紫光臺灣凱席值山莊敢稱七德七功就
(予自即位以來弗敢輕言用兵然前次平伊犂定回部收金川誅王倫翦蘇四十三洗田五及兹俘林爽文而)
(七要皆不得已而用之故皆仰邀功則天鑒俱獲成功若唐太宗之侈陳七德以為己實自恧耳)又
報一歸一事償(往歲緬甸之役亦由事非得已彼時將計日蕆事予以水土惡劣憐我將士多)
(受病者適緬酋亦籲求貸罪遂令撤兵乃二十年来業已置之度外近據雲南督臣富綱奏新掌緬甸國事孟)
(隕進貢稱臣是此一事雖未就於當年而此日之歸誠亦可償予夙願矣)戒滿持盈增惕永
安民和衆繫懷長養年歸政應非遠益此孜孜勵自強
八月十九日奉
上諭前因臺灣賊匪剿捕完竣但該處民情剽悍雖經
此番懲創恐事過即忘不足令其怵目儆心常思安
分特令於臺灣建立福康安海蘭察等生祠俾民人
望而生惕昨據徐嗣曾奏臺灣應建生祠擬於御碑
亭後附連建蓋因思福康安海蘭察等帶兵渡臺勦
賊固屬有功而李侍堯在泉州厦門一帶辦理軍需
始終無悮徐嗣曾前赴臺灣帮辦善後一切亦為妥
協且督撫為守土大員若不得與帶兵之將軍參贊
等同沐褒功之典亦恐該處民人意存輕視李侍堯
徐嗣曾著准其一體列入俟生祠建竣後所有設立
木牌福康安自當居中其左則海蘭察右則李侍堯
左次普爾普右次鄂輝左再次徐嗣曾右再次舒亮
並將御製功臣生祠詩一首誌事詩一首繕寫清漢
字發往一併刊刻碑旁以示朕優奬勤勞至意
御製命於臺灣建福康安等功臣生祠詩以誌事(戊申)
三月成功速且竒紀勲合與建生祠垂斯琬琰忠明著
消彼萑苻志默移臺地期恒樂民業海灣不復動王師
曰為曰毁似殊致(近年以各省建立生祠最為欺世盜名惡習因令嚴行飭禁並將現有者)
(概令毁去若今特命臺灣建立福康安等生祠實因臺灣當逆匪肆逆以来茶毒生靈無慮數萬福康安等於)
(三月之内掃蕩無遺全郡之民咸登袵席此其勲績固實有可紀且令奸頑之徒觸目警心亦可以潜消狠戾)
(是此舉似與前此之禁毁跡雖相殊而崇實斥虚之意則原相同孰能横議且勵大小諸臣果能實心為國愛)
(民確有美政者原不禁其立生祠也)崇實斥虚政在兹
恩准臺灣生番入
覲其屋鼇社頭目華篤由東等聞
旨准令入京即自行薙髮以表畏懷
(臣)福康安等為恭摺具
奏事竊查臺灣南北各路民人仰沐
恩施普加賑恤復於出力剿禦之村莊番社
特賞匾額以昭奬勵民番等感激歡呼歸莊益衆至内
山生番等雖野性難馴而懾以兵威結以恩信未
嘗不深知感畏向来地方官視為異類阻其向化
之心奸民等又復越界滋擾致啓釁端前臣追勦
逆匪時親至内山宣揚
威德該生番等皆知效順協力堵截實為出力可嘉兹
復欽奉
恩旨令查明出力生番優加
賞給派員前赴隘口𫝊
旨加恩無不歡欣踴躍出於至誠伏思此等生番既知
慕義自應廣示招徠民番等得以共慶
昇平相安無事臣曾遣熟悉番情之貢生張維光至番
社曉諭酌令生番頭目數人照四川屯練土司之
例進京瞻仰
天顔使化外番黎優霑
恩澤而海疆荒僻之地咸得被服
聲教永慶敉寧兹據張維光禀報生番等極為欣悦情
願前往如蒙
俞允請俟天氣涼爽交與徐嗣曾妥協辦理派員帶領
於年前至京是否可行伏候
訓示奉
硃批覽
乾隆五十五年
恩准臺灣生番入京恭祝
皇上八旬萬夀(生番人名恭事詩覲日期暨宴賞儀物御製誌分載典禮及恩)
(賚門)
福建巡撫臣徐嗣曾跪
奏為恭報臺灣生番到省及臣帶領起程日期恭摺
奏
聞事竊(臣)前奉
上諭奎林奏稱獅仔等社生番頭目懷目懷等一十二
名籲懇祝釐洵屬好事徐嗣曾前已派令八月来京
祝嘏即著帶領行走照料一切更為妥善欽此兹據
護送委員泉州府知府徐夢麟禀報内渡生番頭
目一十二名及義民通事社丁等於四月初九日
自鹿耳門開船仰賴
聖主洪福一路海波恬静十六日由厦門登陸於二十
八日行抵省城(臣)當即𫝊見並著通事宣諭
聖恩優加賞待各番目歡欣舞蹈咸頌
皇仁随令知府徐夢麟並添委延平協副將特克什布
協同管帶該番目等於初三日自省起程按站行
走(臣)亦即起程馳赴前途妥為照料計至七月初
旬定可前抵熱河親率該番目共效
嵩呼恭預臚歡
慶典所有護送起程日期各緣由理合恭摺奏
聞伏祈
皇上睿鑒謹
奏奉
旨知道了
(臣)等謹案平定臺灣之役凡命將策兵籌餉蹙
賊諸事宜悉由我
皇上燭照公明指畫詳慎迅成克捷所謂遲在任事
之外臣而速在籌策之
予心者二語實櫽括其要蓋自小蠢初萌即勞
睿算馳軍書而熟計易董帥以遄臨三月之間
天聲遠懾遂使勇騰慣將氣奮義民組繫俘人渠魁
並獲全郡因而底定應機之順莫逾於是焉觀
夫
文廟告成
祖徽善述所以迓
天地神明之佑者胥本兢兢業業以承之而刊圖繪像
加爵建祠諸典
宣威
旌勇次第舉行從此民歡宅里之榮吏戒恬嬉之習
烽塵息警薯蔗慶豐賴兹
偉烈維揚允綏南嶠而屋鼇獅社之衆並得以優游
化宇效祝
添籌有共樂我
國家昇平悠遠之福於無疆者耳
八旬萬夀盛典卷二十三
