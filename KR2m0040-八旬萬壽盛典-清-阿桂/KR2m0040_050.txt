八旬萬夀盛典卷五十
典禮(一)(慶祝一)
(臣)等欽惟我
皇上以康彊備福之躬
臨御五十餘紀天下臣民沐
化澤之久長際
禔祉之純備無日不思以祝
袠之末誠藉伸感
恩之積悃非襲介眉頌嘏之具文也蓋
聖崇實德禮順人情前者
稀齡籲祝
特示謙沖今閱十年而
耋夀茂增輯諸蕃祉天人之訢合中外之懽愉允軒皇
甲子以來所未覯臣等仰惟
皇上鼎籙凝禧蘿圖集福時時
敬
天以迓庥祥事事
法
祖而惇彝典兹
鴻慶之舉篤
昊貺則億齡未艾遵
前軌而廿載有加禮時為大殆斯謂歟維時元正肇祝秋
覲偕來奉
慶輦之輝煌應箾韶之儀舞禮明樂備茂典光昭懿哉
萬年嘉會孰能罄鋪張於禕儀者耶
乾隆五十二年八月十二日
詔允諸王貝勒大學士九卿及直省將軍督撫提鎮(臣)
等之請
命於五十五年舉行
八旬萬夀慶典
乾隆五十二年八月十二日内閣奉
上諭朕寅紹鴻圖仰承
昊眷臨御五十餘年夀躋上耋五世一堂錫光篤慶介景
延禧允為史冊罕覯昇平盛瑞兹王公大臣及直省
將軍大吏等以乾隆五十五年朕八旬萬夀籲請舉
行慶典預祝蕃釐覽奏具見誠悃前此朕七旬慶節
内外大臣奏懇恭祝萬夀朕以徒增縻費未俞所請
今内而王公大臣外而將軍督撫大吏以朕夀屆八
旬臣工身際昌期久承渥澤感激懽忭出自積誠朕
若仍不允准無以申臣下臚懽祝嘏之願轉似近於
矯情且載稽前史三代以後帝王克享大年莅國最
久者不過六君其年逾八旬者僅梁武帝宋高宗元
世祖三君而其在位則不過三四十年若朕躬膺上
夀海宇乂寧親理萬幾孜孜不倦五十餘年如一日
者實古所未有此皆朕仰賴
上天嘉佑
列祖垂庥用能膺受純熙康彊逢吉允宜光昭盛軌以答
昊貺而洽輿情著照所請于五十五年舉行萬夀典禮所
有一切儀文俱恭照朕從前率天下臣民恭祝
聖母皇太后六旬七旬八旬
萬夀慶典之例備辦毋得稍有加增致滋縻費若内外臣
工等不能仰體朕意惟務踵事增華鋪張過甚轉非
至誠愛戴之心逮時朕亦必不受也至此次慶節率
土歡騰宜特沛殊恩以光鉅典所有應行加恩各事
宜著内閣及軍機大臣擬開條欵進呈候朕酌定另
降諭旨
和碩睿親王(臣)淳穎率領諸王貝勒大學士九卿
等謹
奏為
慶集
昌期歡臚率土敬陳積悃願睹
隆儀事欽惟我
皇上福備箕疇治光軒紀慎厥修而思永
寅紹丕基久于道以化成緝熙
純嘏建極保極會運世乃統于元大生廣生祿位名必
得其
夀粤若紀逢開甲萃一堂
五代之祥洎兹歲叶先庚肇
萬夀八旬之慶
功文極乎巍煥典禮觀其會通瑞軼古今歡騰中外溯
自
豐規則大苞符開乾健之爻
馨德升聞圖籙演泰元之筴業兼守創纉
洪緒而仔肩統合
君師徧芸生而在宥
神武則星源月竁隸漢唐宋元明莫隸之方輿
聖文則奎藻雲章開唐虞夏商周未開之郅運况復父
母羣物天地一家惠我有孚所其無逸東作西成
之補助問夜求衣先河後海之宣防乘春莅
蹕罷催科于廬井鏐租普免者三停轉漕于艅艎玉粒
全蠲者再千百萬帑金疊沛發
綸言而山積泉流廿四科慶榜聯開籲髦俊而雲蒸霞
蔚是以九流仰鏡翊鞏固于金甌六氣調鈞賚延
洪于玉劵蒼縡應房心之位
德乃福基紫垣明角亢之占
仁為夀體際淳龐之懿軌惟讓
善而弗居臻盛美之上儀洵推
恩其有自錫類廣施仁之量典勿奓于
五旬六旬單心裕基命之原
幾恒勅于一日二日迨夫
古稀躋袠
昊貺增庥千載一時萬方同慶瑶源毓祉曾元衍姬瓞之
庥翠瀣流甘耆耉普堯尊之惠珠囊錫羨未足摹
繪光華玉檢登封詎能鋪張英茂頋廼道沖為用
播
鴻名而莫能名澤兑旡疆施美利而不言利謹
德隅而念典黃屋凝旒凛
心矩以敷言丹書陳扆時幾交毖昭祐助于
穹儀茀祿允康席純常于
景祚太和所謂道惟久則徵嘉會得其亨於斯為盛洪
維
椿紀迓上章之歲覽揆延禧蘿圖應
曼夀之辰期頤兆瑞披廿二朝之甲子享國疇如三代
以前統八千歲為春秋
介年初度百分之一實鳳籀龍編所未覩洵電樞星渚
之莫京猶復
謙德彌尊
淵衷益懋際累洽重熙之治華祝三辭
厪持盈保泰之懷豳觥再讓典隆法
祖考鴻章而已展廿年祜篤承
天富
鼎籙而粤開萬禩雖元功不宰大鈞昭易簡之符而協
氣所蒸寰宇切
尊親之戴騐風受吏梯航無間于遐陬獻曝酬
恩舞蹈不遺于編戶沐陽春之煦育草木貢其蕃廡覩
復旦之文明星雲呈其糺縵揆厥感孚之理倍萬
驩訢凖諸協應之情大千讃誦(臣)等幸依
黼座常侍
彤廷仰晬穆之
天顔康彊逢吉祝升恒之
聖笇福祿來崇
夀宇偕遊頌禱罕徵諸史牒
恩輝久被就瞻彌篤于班行竊惟鞠&KR0957;稱觴共志循陔
之喜矧夫賡颺拜手羣伸聯陛之歡荷
燾載之深仁效抒誠于葵藿普垓埏之至樂擬祝
嘏于臺萊伏願
俯順輿情踵修
鉅典集千春之
慶祉量福海以添籌合九㝢之歡心測恒沙而益紀庶
幾郊遊棷集咸應
帝期巷舞衢謠交陳王會九萬里圓顱方趾褰裳來鶼
鰈之區三千叟皓首龐眉扶杖集龍鸞之隊(臣)等
寔深踴躍懽忭激切屏營之至謹合詞恭摺具
奏伏祈
皇上聖鑒施行謹
奏
將軍(臣)都爾嘉同直省將軍總督巡撫提督總兵
都統學政鹽關織造諸臣等謹
奏為
聖夀凝禧輿情積忭敬抒誠籲共懇
恩俞事欽惟我
皇上福基自德
夀本諸仁積籌
開七袠之初既超六帝而治功甚遠
握籙越五旬而外更後三代而往牒未聞仰
敬
天
法
祖愛民勤政之心予億兆人以共見臚
文德武功剏制顯庸之盛絫千萬牘而難窮莫贊一詞
維抒衆志達下情之忠孝彰上瑞之苞符必有
德乃其有心曰以頌實蘄以祝竊以天皇萬歲史臣喜
紀其春秋黃帝百年大撓慶編其甲子堯耄期而
勤著衢壤效歌舜大德而夀符星雲同慶雅賡戬
穀徵日長川至之祥豳晉無疆躋朋酒羔羊之獻
允合詩書之古義真由草野之至情惟我
聖主久道化成惠心元吉
撫綏黎庶則蠲紓賑備之不絶書
覆冒臣工則
教誨成全者亦多術
特科廣選
澤屢被于縫衣厚廪酬軍
恩悉周于袀服極天所覆偕一十八省而共樂舒長入
人也深閱五十二年而彌加淪浹凡平日之塗歌
巷舞咸欽
有道聖人際
昌辰而膜頂焚香同依
無量夀佛前值
古稀之鴻度竝&KR0907;祝
嘏之蟻忱
皇上謙德示冲
天懷崇儉念切於
君心民體知兆姓有願稱觥
樂惟在吏畏民懷
諭列服無庸詣闕莫展祝
釐之典仍邀
行慶之恩雖
天地為心如父母不言施報而歲月以冀即愚賤亦具
性情含意未申久懷欲吐事豫則立積七年當後
甲之辰誠感而通期
萬夀值先庚之歲虹流電繞
箕疇備五福之堂日升月恒
軒紀周八旬之筭蘭階就傅蕃椒衍瓞之益臻
楓扆勅幾食旰衣宵之逾劭
日又新而富有
天不息而貞恒八卦生八卦成八八紀大衍之策五數
天五數地五五居河圖之中運悠於乾清坤寧慶
洽乎上蟠下際皇春帝夏閱
夀㝢而偕遊卿月民星望春臺而共上虔思引領肅佈
齊心歲序逢春在蟲鳥亦鳴其豫曦光正午凡夭
翹莫閟其榮山當呼嵩嶽之三水解向朝宗之四
况乎三千人叟宴引
熙朝長養之年亦有二百戶元孫羅
盛世蕃滋之衆銅鳩竹馬各懷益
夀之心極北弧南併作稱觴之宇自
天子所莫不
尊親為
聖人氓偕來奔走軒乎舞鼚乎鼓音如大海潮音暢者
垓溯者埏數比恒河沙數願乘嘉會樂舉
上儀叶
萬夀之逢辰先三秋而卜吉相小民之年及歲尚邀束
帛之頒如赤子之夀其親猶效萊衣之舞芹雖微
而可獻曝亦寫忱葵以賤而知傾
日能迴照臣等情依愛景職在宣風仰
乘乾出震持謙保泰之衷
康彊逢吉萃東漸西被北燮南諧之悃聲教大同採自
輶軒民之情大可見酌言康爵
天之聽且弗違仰懇
俞音獲成
盛禮粤惟述
祖德期已展於廿年從此祝
聖人典更隆於萬度歛厥福錫厥數五
皇極而道乃會歸南有臺北有萊
萬夀祺惟民之父母兹據官紳兵民等合詞歡籲前來
(臣)等謹合同繕摺具奏伏乞
皇上聖鑒施行謹
奏
乾隆五十三年三月十四日
特派大臣總理五十五年
萬夀慶典事宜
乾隆五十三年三月十四日内閣奉
上諭上年八月王公大臣及直省將軍督撫大吏等以
乾隆五十五年朕八旬萬夀籲請舉行慶典朕因王
公内外大臣等身際昌期久承渥澤臚歡祝嘏出自
積誠且朕自臨御以來親理萬幾孜孜不倦五十餘
年如一日兹仰荷
上蒼眷佑
列祖垂庥膺受純熙錫光篤慶躬躋上夀五世一堂實古
所未有允宜光昭盛軌以答
景貺若却而不行轉覺矯情是以特俞所請並恐王公内
外大臣等過事鋪張業經諄切諭令祇照
聖母皇太后六旬七旬八旬
萬夀慶典之例備辦毋得稍有加增現在王公内外大臣
等因朕俯允所請踴躍歡忭亟欲抒誠其應備儀文
典禮甚鉅若不專派大臣董理其事恐承辦之員未
喻朕意仍不免踵事增華致滋繁費非所以體朕嘉
與諸臣效誠獻悃之心也所有五十五年萬夀慶典
各事宜著派阿桂和珅劉墉福長安胡季堂金簡李
綬伊齡阿總辦以期經理得當用光鉅典
(臣)阿桂等謹
奏為
天開
夀宇薄海臚歡敬伸祝
嘏微忱恭襄
盛典事乾隆五十二年八月十六日奉
上諭兹王公大臣及直省將軍大吏等以乾隆五十五
年朕八旬萬夀籲請舉行慶典預祝蕃釐覽奏具見
誠悃著照所請於五十五年舉行萬夀典禮等因欽
此又於本年三月十四日欽奉
上諭現在王公内外大臣等因朕俯允所請踴躍歡忭
亟欲抒誠其應備儀文典禮甚鉅若不專派大臣董
理其事恐承辦之員未喻朕意仍不免踵事增華致
滋繁費所有五十五年萬夀慶典各事宜著派阿桂
和珅劉墉福長安胡季堂金簡李綬伊齡阿總辦以
期經理得當用光鉅典欽此竊(臣)等身際昌期恭遇
皇上八旬萬夀普天同慶率土騰歡凡内外大小臣工
莫不欲各抒忱悃共效祝
釐(臣)等前經酌定章程並將内外大小臣工願抒經費
分别清单恭呈
御覽後面奉
諭旨朕八旬萬夀舉行慶典原因王公大臣等籲請祝
釐出自積誠俯俞所請止需令伊等少出經費以遂
其臚歡祝嘏之願不必踵事增華過於縻費前所降
諭旨甚明今所擬經費各數未免太多著將章程另
為酌議並將經費再行酌減具奏欽此仰見我
皇上體恤羣工黜華崇儉之至意(臣)等復將原定章程
及原議經費各數悉心酌議大為核減惟期儀文
隆備不敢過事鋪張恭查從前二十六年三十六
年節經總理大臣等奏准自
西華門至西直門分為三段令兩淮長蘆浙江商衆
來京辦理點景西直門外自長河一帶至
暢春園宫門舊有房座亭臺重加修理由總理大臣
等相地間段點設景物城内外兩旁舖面一律修
葺整齊油飾見新所需經費由王公大臣八旗各
部院衙門及各省督撫觧交應用工竣後據實核
銷等因在案今此次應請仍照從前辦定之例自
西華門至西直門仍分三段段令兩淮長蘆浙江商
衆來京自行辦理點景以遂其衢謌巷舞之忱臣
等仍董率稽查其西直門外石道兩旁至
圓明園宫門前臣等酌量地勢點綴亭臺房座山樹
景物使疎密相間不至過於繁費至城内城外兩
旁舖面房間亦一例修葺油飾見新俾觀瞻整肅
(臣)等派員詳細踏勘另行繪圖恭呈
御覽敬候
聖明指示再行核實辦理報銷所有王公大臣八旗各
部院官員應交經費行令戶部在各該員俸廉内
分别坐扣其各省督撫府尹將軍副都統鹽政織
造監督等應交經費容(臣)等寄信令其毋庸觧京
即令各於本省藩庫運庫織造關税等庫就近存
貯候撥臣等於戶部閑欵項下照數撥運廣儲司
另貯備用以省將軍督撫等運觧之繁至各省督
撫應交之項(臣)等現在按其通省養廉數目量其
多寡酌量令其扣繳十分之二五俾各督撫等既
得效悃抒誠而養廉仍有贏餘足敷辦公之用仍
令不得借端派累致滋弊竇是否有當伏祈
訓示為此恭摺具
奏伏乞
皇上睿鑒謹
奏
乾隆五十五年
旨諭直省將軍督撫副都統提鎮藩臬諸臣每省
特派二三員來京并酌帶道府丞倅將備等隨班慶祝
乾隆五十五年正月二十九日奉
上諭朕本年八旬萬夀寰㝢臚歡薄海内外臣民咸深
慶忭即在屬國藩封或親赴闕廷或遣使叩覲無不
競趨王會抒悃祝釐外省將軍督撫副都統提鎮藩
臬等官自必情切葵傾羣思瞻覲苐念各省文武大
吏職守綦重若同時並赴恐地方營伍事務管理乏
人或有貽悮轉非敬事效忱之意朕於各省將軍督
撫副都統提鎮藩臬内每省各酌派二三員均于八
月初五日以前到京並各酌帶道府丞倅將備等二
三人隨同班列其未經派定來京者毋庸紛紛籲請
庶各省文武官員既得遂其祝嘏之忱而於本任職
司要務又可不虞曠廢方為妥善將此通諭知之
遵
旨赴
京祝
嘏文武大員
兩廣總督協辦大學士公福康安直隸總督梁
肯堂
署江西巡撫姚棻福建巡撫徐嗣曾湖北巡
撫惠齡河南巡撫穆和藺雲南巡撫譚尚忠
江寧布政使陳大文江蘇布政使奇豐額山
東布政使繆其吉山西布政使鄭源璹甘肅
布政使蔣兆奎四川布政使和寧廣東布政
使許祖京廣西布政使英善貴州布政使汪
新
直隸按察使阿精阿江西按察使司馬騊湖
北按察使孫曰秉湖南按察使恩長陜西按
察使姚學瑛廣西按察使湯雄業
黑龍江將軍都爾嘉寧夏將軍旺沁班巴爾
福州將軍魁倫杭州將軍寳琳荆州將軍圖
桑阿江寧將軍永慶
察哈爾都統保泰錦州副都統薩克慎吉林
副都統索喜伯都訥副都統僧保齊齊哈爾
副都統巴里木達西安副都統阿克棟阿涼
州副都統竒臣乍浦副都統科靈阿福州副
都統色克圖青州副都統慶霖
直隸提督閻正祥江南提督陳大用固原提
督王彙浙江提督陳杰四川提督成德廣
東提督高瑹廣西提督梁朝桂
宣化鎮總兵愛星阿蘇松鎮總兵魏轍建寧
鎮總兵顔鳴漢黃巖鎮總兵劉文敏定海鎮
總兵伊里布登州鎮總兵朱泰德大同鎮總
兵巴揚阿河北鎮總兵王普重慶鎮總兵諸
神保永州鎮總兵劉君輔襄陽鎮總兵彭之
年宜昌鎮總兵馬定鼒碣石鎮總兵陳莊
臨元鎮總兵定柱騰越鎮總兵劉之仁安籠
鎮總兵范建豐
督撫(臣)等疏報直省耆民遵奉不必來京
恩旨(恭載門恩賚)俱於各本籍叩祝
萬夀
江蘇巡撫(臣)福崧謹
奏為耆民遵奉
恩旨在籍慶祝
萬夀事竊(臣)欽奉
諭旨前恐各省耆民等情&KR0907;葵向思欲遠來效悃祝釐
此等年老之人正湏頤養跋涉辛勤轉非朕安老引
年之意特明降諭旨令各督撫轉飭地方官出示曉
諭不必來京等因欽此(臣)跪讀之下仰見我
皇上體恤耆民
恩施優渥之至意伏思本年恭逢
聖主八旬萬夀普天洽慶薄海臚歡江省耆民情&KR0907;葵
向咸思赴京叩祝競效
嵩呼各府州縣官據情籲請者不一而足(臣)欽遵前奉
諭旨謹將
皇上體念高年恐致跋涉辛勤之
恩意明白宣布未經伴送起程除應行賞給粟布等項
先已照例分别給賞外並諭以爾等祝
嘏情&KR0907;不妨於本府縣
萬夀宫門外隨官叩祝臨時仍賞夀麵與食併給與銀
牌各耆民俱皆同聲抃頌感戴
皇仁兹當慶賀之辰各府州縣等詳稱該耆老人民或
隨地方文武官員在本城内
萬夀宫龍亭前歡呼拜舞或就各鄉村市鎮扶老挈童
捧香叩祝共稱
聖夀無疆實為非常慶幸所有(臣)遵
旨曉諭未令耆民赴京俱在籍慶祝緣由理合具摺奏
聞伏乞
皇上睿鑒謹
奏(以後各省奏報同)
(臣)等謹案周官嘉禮之職六曰賀慶蓋朝廷有
備致之福祥臣下之愉慶同之爰乃臚歡志喜
於非常而克成盛禮焉我
皇上八袠昌辰(臣)等獲奉
俞音敬修茂典屢繹
聖訓諄諄以毋侈繁文毋涉縻費為誡期協典則之
宜是以耑董事之責成裁經費之浮冗籌酌悉
歸盡善而又
親遴詣闕諸臣昭慎重於職守于時悃忱畢達當
大慶鴻龐之際荷
聖慈曲體之加莫不忭躍奮興願偕擊壤堯民長深
頂祝是則
熙朝禮度極情深而文明從兹
億紀延洪有益切無疆之慶者耳
八旬萬夀盛典卷五十
