作邑自箴卷第三
處事
耆鎮判狀事巳了畢限十日繳連赴縣先取知委
告示應在縣公人并耆鎮等凢判狀帖引之類有
朱印火急字者違限一日急字者違限兩日其餘
違五日並勘決仍出牓發放司前(二急字印子置書案上印訖旋)
(押花字於其下)
凢判索錢物狀量多寡寬與日限却湏逐限要還
及分數於狀上用印子(文在後)
告示寫狀鈔書鋪戸每名召土着人三名保識自
來有行止不曾犯徒刑即不是吏人勒停配軍㨂
放老疾不任科決及有蔭贖之人與本縣典史不
是親戚勘會得實置薄井保人姓名籍定各用木
牌書狀式并約束事件掛門首(狀式約束等在後)仍給小
木印印於所寫狀鈔諸般文字年月前(文曰某坊巷或鄕村)
(居住寫狀鈔人某人官押)如違縣司約束指揮斷訖毀劈木牌
印子更不得開張書鋪内有改業者仰賫木牌印
子赴官送納亦行毁棄他人不得冒名行使身死
者妻男限十日送納
應鎮耆莊宅牙人根括置籍各給手把曆遇有典
賣田産即時抄上立契月日錢數逐旬具典賣數
申縣乞催印契其曆半月一次赴縣過押
狡猾人戸多將田産寫立白契私約年限質當錢
物及至過限錢主將契投稅勘會之時業主却稱
係准折債負此等不用深治但責限三五日還錢
或過限還錢不足情願印契不爾無以杜絶情倖
凢闘訟乞勾所爭人父母妻女之類照證意在搔
擾切宜詳度不可一例追呼
公事已施行者不可却憑兩爭人情願不爭文狀
疎放
凢告人罪犯事狀未明各湏收禁雖得實情亦且
本家知在候斷訖逐便
買賣牛馬之類所在鄕儀過却定錢便付買主牛
畜口約試水草三兩日方立契劵若有疾病已過
所約日限賣主不伏却煩官方與奪人有巳交價
錢未立契劵巳立契劵未還價錢蓋不知律有正
條(條在雜律内)湏錄全條曉示牛馬牙人并諸鄕村知
委免興詞訟
一家田土典賣與數家爲主者初出帳目之時務
要速售大寫頃畒疆界買主爲見價賤更不較計
經隔年月互論侵占及至打量例各不足除契中
立定硬界自合止依硬界外其界至不明先依年
深契内頃畒摽撥各於契背分明批鑿印押給付
以絶後訟
和賃民間動用帳設之類應副過往分明置曆收
管候還日令供領狀并請賃錢(出帳設人戶亦湏均勻置曆輪當)
酒務沽賣不行久例動樂招邀若撲牌子之類便
有賭博之弊非所宜也
諸色公人各子細供家狀一本置簿抄上(狀式在後)貼
司召主戸三人保有行止立籍
錢榖簿曆十日一次差鄕書手磨筭朱書保明於
計頭後仍別供結罪狀入案逐司諸般錢物湏置
都曆一處拘轄以防散失
凢弓手銀楪子逐箇子細秤盤仍印押
帖引在外多不繳納村落所謂出燒帖錢者是無
拘係也
典賣田産不畫時推收稅租經隔年月猝難理會
鄕司重疊刷出拖欠人戸爲撓不細
以好紙作一簿子應係上州等處送納錢物畫時抄
上常置几案限日繳納朱鈔并呈回文親自勾銷
廳上置一櫃凢巳絶公事未暇封題入架閣庫者
鎻於其中以防去失
勘問罪人未可便行栲掠先安排下小杖子喝下
所栲數目欲行栲打却且權住更且子細閃問待
其欲說不說持疑之際乘勢栲問若未盡本情又
且略住杖子再三盤詰嘗留杖子數目未要打盡
自然畏懾不敢抵諱
罪人犯狀明白倚頼兇頑累經綳栲未肯招承者
但晝夜不得令睡立在廳前不過三兩日便通本
情然湏擇有心力獄子三五名專一看守不得稍
涉懈怠仍差節級不輟高聲提舉以防疎失
凢勘罪人切不可非理拗綳吊但吊起一足直
身令立巳自難受
收禁罪人湏逐牢差定獄子分明交與人數及緣
身有無疾病痕傷責狀入案押獄節級狀後繫書
公事伺候勾干照人罪輕不當收禁者不必責付
鎮耆知在但只出帖云押去勾某人限幾日同出
頭
手分各置逐日工課曆子分受公事了即勾銷日
下實不能了者批鑿行遣因依呈押
取責逐耆長所管鄕分圖子闊狹地里村分四至
開說某村有某寺觀廟宇古迹亭館酒坊河渡廵
鋪屋舍客店等若干及耆長壯丁居止各要至縣
的確地里委無漏落詣實結罪狀連申置簿抄上
内寺觀廟亭館倒塌酒坊客店開閉仰即時申舉
以憑於簿内批鑿寺廟等依舊興修坊店復有人
開賃亦仰申報
作邑自箴卷第三
