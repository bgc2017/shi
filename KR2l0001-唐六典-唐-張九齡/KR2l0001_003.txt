唐六典卷三唐張九齡等撰
尚書戶部
戶部尚書一人
侍郎二人
郎中二人
員外郎二人
主事四人
令史十七人
書令史三十四人
計史一人
亭長六人
掌固十人
度支郎中一人
員外郎一人
主事二人
令史十六人
書令史三十三人
計史一人
掌固四人
金部郎中一人
員外郎一人
主事三人
令史十人
書令史二十一人
計史一人
掌固四人
倉部郎中一人
員外郎一人
主事三人
令史十二人
書令史二十三人
計史一人
掌固四人
戶部尚書一人正三品(周之地官卿也漢成帝置尚書五人其三曰民曹主吏人上書)
(事後漢以民曹兼主繕修功作當工官之任魏置左民尚書晉初省之太康中又置惠帝時有右民尚書東晉)
(及宋齊並置左民尚書梁陳並置左戶尚書並掌戶籍兼知工官之事後魏北齊有度支尚書亦左民右戸之)
(任也後周依周官置地官府大司徒卿隋初曰度支尚書開皇三年改為民部皇朝因之貞觀二十三年改為)
(戶部顯慶元年改為度支龍朔二年改為司元太常伯咸亨元年復為戶部光宅二年改為地官尚書神龍元)
(年復故)
侍郎二人正四品下(周之地官小司徒中大夫也漢以來尚書侍郎今郎中之任後周依)
(周官隋煬帝置民部侍郎皇朝因之貞觀二十三年改為戶部顯慶元年改為度支龍朔二年改為司元少常)
(伯咸亨光宅神龍並隨曹改復)
戶部尚書侍郎之職掌天下戶口井田之政令凡徭賦
職貢之方經費賙給之算藏貨贏儲之准悉以咨之其
屬有四一曰戶部二曰度支三曰金部四曰倉部尚書
侍郎總其職務而奉行其制命凡中外百司之事由於
所屬皆質正焉
郎中二人從五品上(周官司徒属官有下大夫盖郎中之任也漢尚書郎一人主戶口墾)
(田魏有左民郎曹西晉兼置右民郎曹東晉及宋齊唯有民部曹梁陳為左戶郎後魏為左戶曹郎北齊有左)
(民郎曹隋初民部郎曹置侍郎二人煬帝除侍字皇朝為郎中貞觀二十三年改為戶郎顯慶為度支龍朔為)
(司元大夫咸改光宅神龍並隨曹復)
員外郎二人從六品上(周官司徒属官有上士後周依焉盖今員外之任也隋開皇六)
(年置民部員外郎煬帝改為民曹承務郎皇朝改為民部員外郎貞觀顯慶龍朔咸亨光宅神龍並隨曹改復)
主事四人從九品上(隋煬帝置)
郎中員外郎掌領天下州縣戶口之事凡天下十道任
土所出而爲貢賦之差(其物産經不盡載並注下注舊額貢獻多非土物或本處不産)
(而外處市供或當土所宜緣無額遂止開元二十五年敕令中書門下對朝集使随便條革以為定凖故備存)
(焉)分十道以總之一曰關内道古雍州之境今京兆華
同岐邠隴涇寧坊鄜丹延慶監原會靈夏豊勝綏銀凡
二十有二州焉(其原慶靈夏延又管諸蕃落降者為羈縻州)東拒河西抵隴
坂南據終南之山北邊沙漠(河歴銀綏延丹同華六州之界隴坂在隴州之西終)
(南山在京兆之南沙漢在豊勝二州之北)其名山有太白九嵕吳山岐山梁
山泰華之嶽在焉(太白在京兆武功縣九嵕在奉天縣吴山在隴州岐山在岐州梁山在同)
(州韓城縣華嶽在華州)其大川有涇渭㶚滻(涇水出涇州至京兆入渭渭水出渭州歴)
(秦隴岐京兆周華六州入于河㶚滻並出京兆入渭)厥賦絹綿布麻(京兆同華岐四州調綿絹)
(餘州布麻開元二十五年敕關輔既寡蚕桑每年庸調並宜折納粟造米支用其河南河北不通水運州宜折)
(租造絹以替關中)厥貢岱赭鹽山角弓龍鬚席蓯蓉野馬皮麝
香(京兆粲草席地骨白皮酸棗仁華州茯苓茯神細辛同州皱文吉莫皮岐隴涇寧鄜坊丹等州龍鬚蓆原)
(夏等州白氊夏州角弓塩州塩山會州駞褐靈州鹿角膠岱赭花蓯蓉鵰翎靈州豊州野馬皮勝寧等州女稽)
(布邠州火筯剪刀蓽豆澡豆丹延慶等州麝香)遠夷則控北蕃突厥之朝貢焉
二曰河南道古豫兖青徐四州之境今河南府陕汝鄭
汴蔡許豫潁陳亳宋曹滑濮鄆濟齊淄徐兖泗沂青萊
登密海凡二十有八州焉東盡於海西距凾谷南瀕於
淮北薄於河(海水在青萊登密海泗六州之境凾谷在虢州淮水出唐州歴豫穎亳泗四州之南)
(境黃河歴虢陕河南府鄭滑濮濟齊淄青十州之北境)名山則有三崤少室砥柱
蒙山嶧山嵩岱二嶽在焉(三崤在河南永寧縣界少室在登封縣砥柱在陕州河北)
(縣蒙山在沂州費縣嶧山在兖州鄒縣中岳嵩山在河南告成縣東岳泰山一名岱山在兖州乾封縣)大
川有伊洛汝潁沂泗之水淮濟之瀆(伊出河南伊陽縣北流入洛洛出商)
(州上洛縣經虢州河南入河汝水在汝州潁水在潁州沂泗二水並出兖州淮水源在唐州桐栢縣濟水源在)
(河南濟源縣)厥賦絹絁綿布(陳許汝潁州調以絁綿唐州麻布餘州並以絹及綿)厥貢
紬絁文綾絲葛水蔥藨心蓆瓷石之器(鄭汴許陳亳宋曹濮鄆徐等州)
(絹汝州細絁陕潁徐三州紬絁仙滑二州方紋綾豫州鷄鶒綾䨇絲綾蓍草碁子仁州綿兖州鏡花綾齊州絲)
(葛淄兖齊等州防風青州仙文綾鄭州麻黃許州藨心蓆登州水葱蓆陕州栝簍根栢子仁曹州蛇牀子濟州)
(阿膠泗水賨布沂兖等州紫石英萊登密等州牛黃登州文石器海砂密州布海州楚布萊州石器河南府瓷)
(器)遠夷則控海東新羅日本之貢獻焉三曰河東道古
冀州之境今太原潞澤晉絳蒲虢汾慈隰石沁儀嵐忻
代朔蔚雲(虢州或属河南)凡十有九州焉東距恒山西據河南
抵首陽太行北邊匈奴(恒山在太原之東河水經嵐石隰慈絳蒲六州之西境首陽在)
(蒲州南太行在澤州南)其名山則有雷首介山霍山嵉山(雷首在蒲州介)
(山在汾州霍山在晉州嵉山在代州一名五臺山)其大川有汾晉及丹沁之水
(汾水出忻州歴太原汾晉絳蒲五州入河晉水出太原晉陽入汾丹水出澤州沁水出沁州歴晉絳澤三州至)
(懷南入河)厥賦布禰(蒲州調以襧餘州並用麻布)厥貢□扇龍鬚蓆墨蠟
石英麝香漆人參(大原龍骨甘草礐石漆鉄潞州墨人參花蜜兔絲子澤州白石英黔鷄禹)
(餘粮晉州蠟燭絳州防風蒲州龍骨竹扇虢州硯瓦地骨白皮汾州石膏慈州蠟隰石二州胡女布晉汾二州)
(龍鬚蓆儀澤潞等州人參嵐虢忻等州麝香忻州豹尾代州熟青熟綠朔代二州白鵰翎蔚州松子雲州鵰翎)
四曰河北道古幽冀二州之境今懷衛相洺邢趙恒定
易幽莫瀛深冀貝魏博德滄棣嬀澶營平安東凡二十
有五州焉(其幽營安東各管羈縻州)東並于海南廹于河西距太行恒
山北通渝關薊門(海在棣滄幽平營五州之東河水經懷衛相魏博德棣七州之南境太行)
(在懷州北恒山在定州西渝關在平州東薊門在幽州北)其名山有林慮白鹿封龍
井陘碣石之山恒嶽在焉(林慮在相州西白鹿在衛州北封龍在趙州西井陘在恒)
(州西碣石在營州東恒山北岳在定州恒陽縣)其大川有漳淇呼沲之水(漳水出潞)
(州歴相洺邢冀滄入海淇水出衛州與青水合歴魏貝德滄四州與漳水合呼沲在定滄二州界亦與漳水合)
厥賦絹綿及絲(相州調兼以絲餘州皆以絹綿)厥貢羅綾平紬絲布絲
紬鳳翮葦蓆墨(恒州貢春羅孔雀等羅定州兩窠紬綾懷州子漆洺博魏等州平紬邢州瓷器)
(魏州綿紬衛趙莫冀等州綿瀛深冀德棣等州絹相州紗鳳翮席胡粉邢州絲布恒州羅定州紬綾幽州范陽)
(綾貝州白氊滄州葦蓆柳箱媯營歸順等州麝香檀州安東府人參平州蔓荆子薊州鹿角膠易州墨蔚州墨)
(豹尾安東單于野馬皮)遠夷則控契丹奚靺羯室韋之貢獻焉五
曰山南道古荆梁二州之境今荆襄鄧商復郢随唐峽
歸均房金䕫萬忠(已上十六州為山南道)梁洋集通開壁巴蓬渠
涪渝合鳳興利閬果(已上西道)凡三十有三州焉東接荆楚
西抵隴蜀南控大江北據商華之山(江水自蜀歴渝涪忠萬䕫歸峽荆八)
(州界)其名山有嶓冢熊耳巫峽銅梁荆山峴山(嶓冢在梁州金牛縣)
(熊耳在商州上洛縣巫峡在䕫州巫山縣銅梁在合州石鏡縣荆山在㐮州荆山縣峴山在㐮州㐮陽縣)大
川則有巴漢沮淯之水(巴水在合州界入江漢水源出梁州金牛縣初名漾水壹名沔)
(水歴洋金均㐮郢荆復七州至荆州入於江沮水源出房州永清縣至荆州界入江淯水出鄧州南入漢)厥
賦絹布綿紬(梁利随均荆㐮雜有綿絹合州調以綿紬餘州並調以麻布)厥貢金漆
密蠟蠟燭鋼鉄芒硝麝香布交梭白縠紬紵綾葛綵綸
蘭干(利州貢金鋼鉄荆州交梭縠子方穀紋綾㐮州漆隠起唐路貞鄧利果等州絲布㐮均房商等州麝)
(香復郢開等州白紵随州綾唐州絹峽州芒硝歸州紵麻布金州麩金萬州金忠州蘇薰席梁州支紅花洋州)
(白交梭壁巴蓬通忠渠等州綿紬渠通合等州白藥子通州絳香渠州買子木拜子涪州連頭獠布渝峽随等)
(州葛合州牡丹皮閬州重暈綾㐮州白縠鳳州蠟燭巴州蘭干布房州紵㐮州鳥漆碎石文漆器白綸巾興鳳)
(集䕫等州密蠟)六曰隴右道古雍梁二州之境今秦渭成武洮
岷疊宕河蘭鄯廓(已上隴右)凉甘肅瓜沙伊西北庭安西(已上)
(河西)凡二十有一州焉(其秦凉鄯洮北庭安西甘岷又管羈縻州)東接秦州西
逾流沙南連蜀及吐蕃北界朔漠(流沙在沙州已北連延數千里)其名
山有秦嶺隴坻西傾朱圉積石合黎崆峒三危鳥鼠同
穴(秦嶺在秦州上邽縣隴坻在清水縣西傾在洮州之西南朱圉在秦州伏羌縣積石在河州枹罕縣合黎)
(在甘州張掖縣崆峒在肅州福禄縣三危在沙州燉煌縣鳥鼠同穴在渭州渭源縣)其大川則有
洮水弱水羌水(洮水出西羌中歴岷蘭二州界入河弱水在甘州刪丹縣羌水歴宕武文三州)
(之界)河瀆及休屠之澤在焉(河水歴廓河鄯蘭等州界休屠澤在凉州界)厥賦
布麻厥貢麩金礪石碁石蜜蠟蠟燭毛毼麝香白㲲及
鳥獸之角羽毛皮革(廓宕二州貢麩金宕州散麝香沙州碁子肅州礪石成州武州蠟燭)
(洮州毛毼凉州毼布甘肅瓜凉等州野馬皮西州白氎瓜州吉莫皮伊州隂牙角胡桐律鄯州㹀羊角野馬皮)
(岷秦二州龍鬚席蜂牛尾鵰翎秦州芎藭肅州肉蓯蓉栢脉根瓜州草豉子北庭州速霍角隂牙角阿魏藏根)
(安西緋氈硵砂隂牙角氍□甘沙渭河蘭疊等州麝香)遠夷則控西域諸戎之貢
獻焉七曰淮南道古楊州之境今楊楚和滁濠夀廬舒
蘄黃沔安申光凡一十有四州焉東臨海西抵漢南據
江北距淮(海在楊楚二州東漢在沔州淮水經申光夀濠楚五州北境入海江水經沔黃蘄舒和楊)
(六州南境入海)其名山有八公灊大别霍山羅山塗山(八公山在夀州)
(夀陽縣大别山在夀州霍山縣霍山一名天柱在舒州懷寧縣自漢以來為南岳隋文帝開皇七年以南衡山)
(為南岳廢霍山為名山羅山在申州塗山在濠州鍾離縣)其大川有滁肥之水巢湖
在焉(滁水源出廬州合肥縣巢湖在合肥巢二縣界)厥賦絁絹綿布(淮南道庸調雜有紵)
(貲火麻等布夀州以絁布綿麻安光二州調以絁絹申州綿絹)厥貢交梭紵絺孔雀熟
絲布青銅鏡(揚州貢青銅鏡莞蓆細紵廬州交梭申光二州貢絺綄葛楚州貢孔雀布和州紵綀)
(滁沔二州麻貲布蘄舒二州白紵布黃州紵貲布鳥蛇安州青紵布夀廬光等州生石斛夀州葛布廬州貢熟)
(絲布)八曰江南道古揚州之南境今潤常蘇湖杭歙睦衢
越婺台温眀括建福泉汀(已上東道)宣饒撫處洪吉郴袁江
鄂岳潭衡永道邵澧朗辰叙錦施南溪思黔費業巫夷
播溱珍凡五十有一州焉(黔中又管羈縻州)東臨海西抵蜀南
極嶺北帶江(海水在蘇杭越台温括泉福八州之東江水經岳鄂江宣潤常蘇七州之北入海)
其名山有茅山蔣山天目會稽四眀天台括蒼縉雲金
華大庾武夷廬山而衡岳在焉(茅山在潤州延陵句容二縣界蒋山一名鍾山)
(在潤州江寕縣天目在杭州於潜縣會稽在越州山隂縣四眀在餘姚縣天台在台州始豊縣括蒼縉雲皆在)
(括州金華在婺州大庾在處州南康縣武夷在建州建安縣廬山在江州尋陽縣衡山在衡州湘潭縣)其
大川有浙江湘贑沅澧之水洞庭彭蠡太湖之澤(浙江水有)
(三源一出歙州一出衢州一出婺州歴睦杭越三州界入海湘水出桂州湘源縣北流歴永衡潭岳四州界入)
(洞庭贑水經處吉洪三州界入彭蠡沅水歴巫辰朗岳四州界入洞庭澧水源出澧州石門縣至岳州界入洞)
(庭洞庭湖在岳州巴陵縣界彭蠡湖一名宫亭湖在江州潯陽縣界太湖在蘇常湖宣四州界)厥賦麻
紵(潤州調火麻餘州並以紵布)厥貢紗編綾綸蕉葛練麩金犀角鮫
魚藤紙朱砂水銀零陵香(潤州方棋水波綾常州紫綸巾兔褐蘇州紅綸巾杭越二)
(州白編睦越二州交梭衢婺二州藤紙綿越州吳綾建州蕉練福州蕉海蛤泉括二州綿饒衡巫等州麩金犀)
(角洪撫潭永等州葛蘇州吳石脂吳蛇床子台州金漆乾薑甲香江州生石斛鄂江二州銀永州石燕道州零)
(陵香澧州龜子綾五入簟朗州紵練辰錦二州光明砂水銀溪錦二州朱砂常湖歙宣虔吉郴袁岳道等州白)
(紵布施宣二州黃連宣州綺南州班布思黔費業溱珍等州蠟夷州蠟燭温台二州鮫魚皮)遠夷則
控五溪之蠻九曰劍南道古梁州之境今益蜀彭漢綿
劔梓遂普資簡陵卭眉雅嘉榮瀘戎黎茂龍扶文當松
静柘翼悉維巂姚凡三十有三州焉(其黎戎瀘茂松巂姚又管羈縻州静)
(柘翼悉維五州並管羌夷)東連䍧牱西界吐蕃南接羣蠻北通劔閣
(劍閣在劍州普安縣界今謂之劍門)其名山有峨眉青城鶴鳴岷山(峨眉在嘉)
(州青城在蜀州鶴鳴在蜀州晉源縣岷山在岷州劔南道之西北界)其大川有涪雒及西
漢之水江瀆在焉(涪水歴松龍綿梓遂合六州界入江雒水出漢州什方縣經益簡闕)
(松州入江西漢水歴利閬果合江州界入江大江水自甘松嶺經翼茂彭蜀益陵眉嘉戎瀘十州之界入)
(山南道)厥賦絹綿葛紵(瀘州調以葛紵等布餘州皆用綿絹及紵布)厥貢麩金
羅綾綿紬交梭彌牟布絲葛麝香羚羊犛牛角尾(益蜀二州)
(單絲羅益州高杼衫叚彭州交梭簡州綿紬漢州紵布彌牟布綿州䨇紃梓州遂州樗蒲綾戎晉瀘等州葛卭)
(劍巂等州絲布龍稚眉嘉資等州麩金姚茂扶静文悉松維當柘翼等州麝香劔州蘇薰席普州天門冬煎榮)
(州斑布黎州蜀椒龍州羚羊角當靜柘等州當歸羌活松州狐尾悉州當歸犛牛尾維州犛牛尾姚州金)遠
夷則控西河及羣蠻之貢獻焉十曰嶺南道古揚州之
南境今廣循潮漳韶連端康岡恩高春封辯瀧新潘雷
羅儋崖瓊振(已上廣府管内)桂昭富梧賀龔象柳宜融古嚴(已上)
(桂府管内)容藤義竇禺白廉繡黨牢巖鬱林平琴(已上容府管内鬱林)
(平琴二州複名)邕賓貴横欽潯瀼籠田武環澄(已上邕府管内)安南驩
愛陸峯湯萇福禄龐(已上安南管内福祿州複名)凡七十州焉(其五府又管羈)
(縻州)東南際海西極羣蠻北據五嶺其名山有黃嶺及鬱
之水靈洲焉(黃嶺在廣州寳安縣靈洲在廣州南海縣鬱水之中)其大川有桂水
鬱水(桂水出桂州臨源縣歴昭富梧三州界入鬱水鬱水一名浪水歴藤梧封康端廣六州界入海)厥
賦蕉紵落麻(廣州等調以紵布端州調蕉布康封二州調以落麻布)厥貢金銀沉
香甲香水馬翡翠孔雀象牙犀角龜殼&KR1314;鼊絲藤竹布
(融象二州貢金桂邕昭柳等五十餘州貢銀桂州銅盤連州細布鍾乳崖欽二州高良薑廣州竺席生沉香水)
(馬甲香&KR1314;鼊皮藤簟廣州安南並貢龜殼循振二州五色藤盤振州斑布欽牢安南及潮州蕉安南梹榔鮫魚)
(皮翠毛愛龐等州孔雀尾驩州象牙藥犀角金箔黃屑沉香漳潮等州鮫釗皮甲香韶州竹子布岡州甲香詹)
(糖香廣潮高循峯邵等州及安南蚺蛇膽春詔瀧廣等州石斛雷州絲電富州班布石英蒙州麩金古州蠟容)
(州朱砂銀欽州翡翠毛陸州瑇瑁鼊皮翠毛甲香峯州豆䓻福禄邵二州白蠟福禄龐二州紫鉗木昆州桂心)
其遠夷則控百越及林邑扶南之貢獻焉凡天下之州
府三百一十有五而羈縻之州盖八百焉京兆河南太
原爲三都潞揚益荆幽爲大都督府軍于安西安北爲
大都護府安南安東北庭爲上都護府涼秦靈延代兖
梁安越洪潭桂廣戎福爲中都督府夏原慶豐勝營松
洮鄯西雅瀘茂巂姚䕫黔辰容邕爲下都督府同華岐
蒲爲四輔州(蒲新升入)陕懷鄭汴魏絳爲六雄州(絳新升入)虢汝
汾晉宋許滑衛相洺爲十望州(汾新升入)安東平營檀嬀蔚
朔忻安北單于代嵐雲勝豐鹽靈會凉肅甘瓜沙伊西
北庭安西河蘭鄯廓疊洮岷扶柘維静悉翼松當戎茂
巂姚播黔驩容爲邊州四萬戶已上爲上州(陕汝虢仙澤邠隴涇)
(寧鄜坊戶雖不足亦爲上州)三萬戶已上爲中州不滿爲下州凡三
都之縣在城内曰京縣(奉先同京城)城外曰畿縣又望縣有
八十五焉(同州馮用朝邑登成白水郃陽華州朗縣華隂下邽岐州雍縣扶風陳倉陕州陕縣桃林)
(硖石河北芮城虢州閿鄉湖城鄭州管城縣陽武新鄭滎澤汴州浚儀開封尉氏雍丘宋州宋城滑州酸棗兖)
(州金鄉許州扶溝汝州梁縣僊州㐮城蒲州河東桑泉安邑虞鄉汾隂猗氏解縣絳州正平龍門夏縣聞喜翼)
(城晉州臨汾隂洞汾州隰城平進介休潞州上黨懷州河内武德武陟獲嘉魏州貴鄉魏縣昌樂頓丘元城相)
(州塗陽洺州永年冀州信都南宫瀛州河間深州饒陽益州成都蜀縣郫縣新繁彭州九龍𨗳江蜀州晉原青)
(城漢州維縣潤州曲阿江寧常州晉陵蘇州吳縣杭州餘杭越州會稽婺州金華荆州江陵㐮州㐮陽揚州江)
(都揚子)其餘則六千戸已上爲上縣二千戶已上爲中縣
一千戶已上爲中下縣不滿一千戶皆爲下縣凡天下
之戶八百一萬八千七百一十口四千六百二十八萬
五千一百六十一(開元二十二年數)百戶爲里五里爲鄉两京
及州縣之廓内分爲坊郊外爲村里及村坊皆有正以
司督察(里正兼課植農桑催驅賦役)四家爲鄰五家爲保保有長以
相禁約凡男女始生爲黃四歲爲小十六爲中二十有
一爲丁六十爲老每一歲一造計帳三年一造戶籍縣
以籍成于州州成于省戶部總而領焉(諸造籍起正月畢三月所湏紙)
(筆装潢軸帙皆出當戶内口别一錢計帳所湏戶别一錢)凡天下之戶量其資産定
爲九等(每三年縣司注定州司覆之然後注籍而申之于省)每定戶以仲年(子卯午酉)
造籍以季年(丑辰未戍)州縣之籍恒留五比省籍留九比凡
戶之两貫者先從邊州爲定次從開内次從軍府州若
俱者各從其先貫焉樂住之制居狭鄉者聽其從寬居
遠者聽其從近居輕役之地者聽其從重(畿内諸州不得樂住畿外)
(闕住餘縣有軍府州餘州其京城縣不得不得住無軍府州)辨天下之四人
使各專其業凡習學文武者爲士肆力耕桑者爲農工
作貿易者爲工屠沽興販者爲商(工商皆爲家專其業以求科者其織紝組)
(紃之類非也)工商之家不得預於士食禄之人不得奪下人
之利凡天下之田五尺爲步二百有四十步爲畝百畝
爲頃度其肥瘠寬狹以居其人凡給田之制有差丁男
中男以一頃(中男年十八已上者亦依丁男給)老男篤疾廢疾以四十
畝寡妻妾以三十畝若爲戶者則減丁之半凡田分爲
二等一曰永業一曰口分丁之田二爲永業八爲口分
凡道士給田三十畝女冠二十畝僧尼亦如之凡官戶
受田減百姓口分之半凡天下百姓給園宅地者良口
三人已上給一畝三口加一畝賤口五人給一畝五口
加一畝其口分永業不與焉(若京城及州縣郭下園宅不在此例)凡給口
分田皆從便近居城之人本縣無田者則隔縣給受凡
應收授之田皆起十月畢十二月凡授田先課後不課
先貧後富先無後少凡州縣界内所部受田悉足者爲
寬鄉不足者爲狹鄉凡官人受永業田親王一百頃職
事官正一品六十頃郡王及職事官從一品五十頃國
公若職事官二品四十頃郡公若職事官從二品三十
五頃縣公若職事官正三品二十五頃職事官從三品
二十頃侯若職事官正四品十四頃伯若職事官從四
品十一頃子若職事官正五品八頃男若職事官從五
品五頃上柱國三十頃柱國二十五頃上護軍二十頃
護軍十五頃上輕車都尉一十頃輕車都尉七頃上騎
都尉六頃騎都尉四頃驍騎尉飛騎尉各八十畝雲騎
尉武騎尉各六十畝其散官五品已上同職事給(其地並於)
(寬鄉請授亦任隔越請射蒞帥皆許傳之子孫不在此授之限若未請受而身亡者子孫不合追請若襲爵者)
(祖父未請地其子孫減初受封者之半)凡天下諸州公廨田大都督府四
十頃中都督府三十五頃下都督都護上州各三十頃
中州二十頃宫總監下州各十五頃上縣十頃中縣八
頃中下縣六頃上牧監上鎮各五頃下縣及中牧下牧
司竹監中鎮諸軍折衝府各四頃諸冶監諸倉監下鎮
上關各三頃互市監諸屯監上戍中關及津各二頃(津隸)
(都水則不别給)下關一頃五十畝中戍下戍嶽瀆各一頃凡諸
州及都護府官人職分田二品一十二頃三品四品以
二頃爲差五品至八品以一頃爲差九品二頃五十畝
鎮戍關津嶽瀆及在外監官五品五頃六品三頃五十
畝七品三頃八品二頃九品一頃五十畝三衛中郎將
上府折衝都尉各六頃中府下府以五十畝爲差郎將
各五頃上府果毅都尉四頃中府下府以五十畝爲差
上府長史别將各三頃中府下府各二頃五十畝親王
府典軍五頃五十畝副典軍四頃千牛備身備身左右
太子千牛備身各三頃諸軍上折衝府兵曹各二頃中
府下府各一頃五十畝其外軍校尉一頃二十畝旅帥
一頃隊正副各八十畝(凡紿公廨田若陸田限三月三十日稲田限四月三十日以前)
(上者並入後人以後上者入前人其麥田以九月三十日爲限若應給職田無地可充者率畝給粟二斗)凡
賦役之制有四一曰租二曰調三曰役四曰雜徭(開元二十)
(二年敕以為天下無事百姓徭役務從減省遂減諸司色役一十二萬二百九十四)課戶每丁租
粟二石其調随鄉土所産綾絹絁各二丈布加五分之
一輸綾絹絁者綿三兩輸布者麻三斤皆書印焉(若當戸不)
(成四端屯綾者皆随近合成其調麻每年支科有餘折一斤納粟一斗)凡丁歲役二旬(有閏)
(之年加二日)無事則收其庸每日三尺(布加五分之一)有事而加役
者旬有五日免其調三旬則租調俱免(通正役並不得過五十日)凡
庸調之物仲秋而歛之季秋發於州租則准土收穫早
晩量事而歛之仲冬起輸孟春而納畢(江南諸州從水路運送之處若)
(冬月水淺上埭難者四月已後運送)本州納者季冬而畢凡諸國蕃胡内
附者亦定爲九等四等已上爲上戶七等已上爲次戶
八等已下爲下戶上戶丁税銀錢十文次戶五文下戶
免之附貫經二年已上者上戶丁輸羊二口次戶一口
下戶三戶共一口(無羊之處准白羊估折納輕貨若有征行令自備鞍馬過三十日已上者)
(免當年輸羊凡内附後所生子即同百姓不得爲蕃戶也)凡嶺南諸州税米者上戶
一石二斗次戶八斗下戶六斗若夷獠之戶皆從半輸
輕税諸州高麗百濟應差征鎮者並令免課役凡天下
諸州税錢各有凖常三年一大税其率一百五十萬貫
每年一小税其率四十萬貫以供軍國傳驛及郵逓之
用每年又别税八十萬貫以供外官之月料及公廨之
用凡水旱蟲霜爲災害則有分數十分損四已上免租
損六已上免租調損七已上課役俱免若桑麻損盡者
各免調若已役已輸者聽免其來年凡丁新附於籍帳
者春附則課役並徵夏附則免課從役秋附則課役俱
免(其詐冐隐避以免課役不限附之早晩皆徵之)凡丁戶皆有優復蠲免之制
(諸皇宗籍属宗正者及諸親五品已上父祖兄弟子孫及諸色雜有職掌人)若孝子順孫義
夫節婦志行聞於鄉閭者州縣申省奏聞表其門閭同
籍悉免課役有精誠致應者則加優賞焉凡京畿充奉
陵縣及諸陵墓及廟邑戶各有差降焉橋陵盡以奉先
獻陵以三元昭陵以豐泉乾陵以奉天定陵以富平各
三千戶若獻祖懿祖二陵各置洒掃三十人興寧永康
二陵各置一百人恭陵亦如之隱太子及章懷懿德節
愍惠莊惠文惠宣等七陵各置三十人諸親王墓各置
十人諸公主墓各置五人周文帝隋文帝陵各置二十
人周隋諸帝陵各置十人(皆取側近下戶充仍分作四番上下)凡内外職
事葬者一品給營墓夫一百人以三十人爲差至五品
二十人(人别役十日)凡太山天齊王置守廟三百戶亳州玄
元皇帝廟置二十戶(其亳州每戶營田十畝以充祠祭等用)凡京司文武
職事官皆有防閣一品九十六人二品七十二人三品
三十八人四品三十二人五品二十四人六品給庶僕
十二人七品八人八品三人九品二人公主邑士八十
人郡主六十人縣主四十人特封縣三十四人(京官任两職者)
(從多)凡州縣官僚皆有白直二品四十人三品三十二人
四品二十四人五品十六人六品十人七品七人(七品佐官)
(六人)八品五人九品四人凡州縣官及在外監官皆有執
衣以爲驅使二品十八人三品十五人四品十二人五
品九人六品七品各六人八品九品各三人(執衣並以中男充)
凡諸親王府屬並給士力其品數如白直(其防閣庶僕白直士力納)
(課者每年不過二千五百執衣不過一千文)凡州縣有公廨白直及雜職(其數)
(見州縣中)两番上下執衣三番上下邊州無白直執衣者取
比州充凡有功之臣賜實封者皆以課戶充凖戶數州
縣與國官邑官執帳共收其租調各凖配租調遠近州
縣官司收其腳直然後付國邑官司其丁亦凖此入國
邑者收其庸凡食封皆傳於子孫(食封人身沒以後所封物隨其男數爲分)
(承嫡者加與一分若子亾者即男承父分寡妻無男承夫分若非承嫡房至玄孫即不在分限其封物總入承)
(嫡房一依上法爲分其非承嫡房每至玄孫準前停其應得分房無男有女在室者準當房分得數與半女雖)
(多更不加雖有男其姑姊妹在室者亦三分减男之二若公主食實封則公主薨乃停)凡庶人年
八十及篤疾給侍丁一人九十給二人百歲三人(皆先儘子)
(孫次取近親次取輕色丁)凡親王入朝皆給車牛䭾馬(車牛六十乘䭾馬一百匹)
(若大妃同來加車牛十乘馬二十匹别敕追入給馬六十匹)内外百官家口應合逓
送者皆給人力車牛(一品手力三十人車七乘馬十匹驢十五頭二品手力二十四人車)
(五乘馬六匹驢十頭三品手力二十人車四乘馬四匹驢六頭四品五品手力十二人車二乘馬二匹驢四頭)
(六品七品手力八人車一乘馬二匹驢三頭八品九品手力五人車一乘馬一匹驢二頭若别敕給逓者三分)
(加一家口少者不要滿此數無車牛處以馬驢代)凡天下朝集使皆令都督刺
史及上佐更爲之若邊要州都督刺史及諸州水旱成
分則佗官代焉皆以十月二十五日至於京都十一月
一日戶部引見訖於尚書省與羣官禮見然後集於考
堂應考績之事元日陳其貢篚於殿庭凡京都諸縣令
每季一朝
度支郎中一人從五品(漢有度支侍郎即郎中之任也歴魏晉宋齊後魏北齊並有度)
(支郎中梁陳隋爲侍郎煬帝但曰郎自漢魏以來皆度支尚書領度支郎開皇三年改度支尚書爲民部尚書)
(始民部領之皇朝因焉武德三年加中字龍朔二年改爲司度大夫咸亨元年復故)
員外郎一人從六品(隋開皇六年置焬帝改曰承務郎皇朝爲員外郎龍朔咸亨隨曹改)
(復)
主事二人從九品上
度支郎中員外郎掌支度國用租賦少多之數物産豐
約之宜水陸道路之利每歲計其所出而支其所用(開元)
(二十二年敕諸司繁冗及年支色役費用既廣姦偽日滋宜令中書門下與諸司長官量事停减冗官及色役)
(年支雜物等總六十五萬八千一百九十八官吏稍簡而費用省矣)凡物之精者與地之
近者以供御(謂支納司農太府將作少府等物)物之固者與地之遠者
以供軍(謂支納邊軍及謂都督都護府)皆料其遠近時月衆寡好惡而
統其務焉凡陸行之程馬日七十里步及驢五十里車
三十里水行之程舟之重者泝河日三十里江四十里
餘水四十五里空舟泝河四十里江五十里餘水六十
里沿流之舟則輕重同制河日一百五十里江百里餘
水七十里(其三峽砥柱之類不拘此限若遇風水淺不得行者即於随近官司申牒上記聽以年功)
轉運徵歛送納皆凖程而節其遲速凡和市糴皆量其
貴賤均天下之貨以利於人凡金銀寳貨綾羅之屬皆
折庸調以造焉凡天下舟車水陸載運皆具爲腳直輕
重貴賤平易險澀而爲之制(河南河北河東關内等四道諸州運租庸雜物等腳)
(每䭾一百斤一百里一百文山阪處一百二十文車載一千斤九百文黃河及清水河并從幽州運至平州上)
(水十六文下水六文餘水上十五文下五文從澧荆等州至揚州四文其山陵險難驢少處不得過一百五十)
(文平易處不得下八十文其有人負處兩人分一䭾其用小&KR0657;處并運向播黔等州及涉海各任本州量定)
凡天下邊軍皆有支度之使以計軍實糧仗之用每歲
所費皆申度支而會計之以長行旨為凖(支度使及軍州每年終各)
(具破用見在數申金部度支倉部勘會開元二十四年數以每年租耗雜支輕重不類令戶部修長行旨條五)
(卷諸州刺史縣令改替日並令逓相交付者省司每年但據應支物數進畫頒行附驛逓送其支配處分並依)
(旨文為定金部皆逓覆而行之)
金部郎中一人從五品上(漢置尚書郎四人其一人主財帛委輸盖金部郎曹之任)
(也歴魏晉宋齊後魏北齊並有金部郎中梁陳隋為侍郎煬帝但曰郎皇朝因之武德三年加中字龍朔二年)
(改為司珍大夫咸亨元年復故)
員外郎一人從六品上(隋開皇六年置煬帝改曰承務郎皇朝為員外郎龍朔咸亨隨)
(曹改復)
主事三人從九品上
金部郎中員外郎掌庫藏出納之節金寳財貨之用權
衡度量之制皆總其文籍而頒其節制凡度以北方秬
黍中者一黍之廣爲分十分爲寸十寸爲尺一尺二寸
爲大尺十尺爲丈凡量以秬黍中者容一千二百爲龠
二龠爲合十合爲升十升爲斗三斗爲大一斗十斗爲
斛凡權衡以秬黍中者百黍之重爲銖二十四銖爲兩
三兩爲大兩十六兩爲斤凡積秬黍爲度量權衡者調
鍾律測晷景合湯藥及冠冕之制則用之内外官司悉
用大者凡庫藏出納皆行文傍季終而會之若承命出
給則於中書省覆而行之百司應請月俸則符牒到所
由皆逓覆而行之(舊制京官有防閣庶僕給食雜用等開元二十年敕以為名目雖多料數)
(先定既煩案牘因此生姦自今以後合為一色都以月俸為名其貯米亦合入禄數同申遂有恒式)乃置
木契與應出物之司相合以次行用隨符牒而合之以
眀出納之慎(金部置木契一百一十隻二十隻與太府寺合十隻與東都合十隻與九成宫合十)
(隻與行從太府寺合十隻行從金部與京金部合十隻東行從金部與東都合二十隻與東都太府寺合二十隻)
(都金部與京金部合)
凡有互市皆爲之節制(諸官私互市唯得用帛練蕃綵自外並不得交易其官市者兩)
(分練一分蕃綵若蕃人須糴粮食者監司斟酌湏數與州司相知聽百姓將物就互市所交易)凡縑帛
之類必定其長短廣狹之制端匹屯綟之差焉(羅錦綾叚紗縠)
(絁紬之属以四丈為匹布則五丈為端錦則六兩為屯絲則五兩為紵麻則三績爲綟)凡賜物十
叚則約率而給之絹三匹布三端綿三屯(貲布紵布罽布各端春夏)
(以絲代綿)若雜綵十叚則絲布二匹從三品三百六十石正
四品三百石從四品二百六十石正五品二百石從五
品一百六十石正六品一百石下以十石爲差至從七
品七十石正八品六十七石下以五石爲差至從九品
五十二石外官降一等(應降等者正從一等各以五十石為一等二品三品皆以三十)
(石爲一等四品五品皆以二十石為一等六品七品皆以五石為一等八品九品皆以二石五斗爲一等)春
夏二季則春給之秋冬二季則秋給之(有閏者不别給)乃置木
契一百枚以與出給之司相合以决行用隨符牒内而
給之(倉部置木契一百隻三十隻與司農寺合十隻與太原倉監合十隻與永豊倉監合二十隻與東都)
(司農寺合二十隻行從倉部與京倉部合十隻與行從司農寺合)凡在京諸司官人及
諸色人應給倉食者皆給貯米(本司)據見在供養九品以
上給白米流外長上者外别給兩口糧諸牧尉給五口
糧牧長四口糧(兩口凖丁餘凖中男給)諸牧監獸醫上番日給衛
士防人以上征行若在鎮及番還幷在外諸監關津番
官(上番日給)土人任者若尉史並給身糧諸官奴婢皆給公
糧其官戶上番充役者亦如之凡致仕之官五品已上
及觧官充侍者各給半禄即遷官者通計前禄以充後
數凡都之東租納於都之含嘉倉自含嘉倉轉運以實
京之太倉自洛至陜運於陸自陜至京運於水量其逓
運節制置使以監充之(陸路從洛至陜分别量計十五文付運使於從路分為之逓應)
(湏車牛任使司量運多少召雇情願者充以十月起運盡歲止)凡王公以下每年戶别
據已受田及借荒等具所種苗頃畝造青苗簿諸州以
七月已前申尚書省至徵收時畝别納粟二升以為義
倉(寬鄉據見營田狹鄉據籍徵若遭損四已上免半七已上全免其商賈戸無田及不足者上上戶税五石)
(上中已下逓減一石中中戸一石五斗中下戶一石下上七斗下中五斗下下戸及全戶逃并夷獠薄税並不)
(在取限半輸者凖下戸之半鄉士無粟聽納雜種充)凡義倉之粟唯荒年給糧不
得雜用(若有不熟之處随湏給貸及種子皆申尚書省奏聞)凡常平倉所以均貴
賤(今太府寺属官有常平署開元二十四年敕常平之法其來自久比者州縣雖存所利非廣京師輻輳浮)
(食者多今於京城内大置常平賤則加價收糴使遠近奔委貴則終年出糶而永無匱乏也)
唐六典卷三
