唐六典卷二十一唐張九齡等撰
國子監
國子監
祭酒一人
司業二人
丞一人
主簿一人
錄事一人
府七人
史十三人
亭長六人
掌固八人
國子博士二人
助教二人
學生三百人
典學四人
廟幹二人
掌固四人
太學博士三人
助教三人
學生五百人
典學四人
掌固六人
四門博士三人
助教三人
學生五百人
俊士八百人
典學四人
掌固六人
國子直講四人
大成十人
律學博士一人
助教一人
學生五十人
典學二人
書學博士二人
學生三十人
典學二人
筭學博士二人
學生三十人
典學二人
國子監祭酒一人從三品(周禮師氏以三德三行教國子一曰至德二曰敏德三曰)
(孝德一曰孝行二曰友行三曰順行凡國之貴遊子弟學焉又保氏飬國子以道教之六藝謂禮樂射御書數)
(漢官儀云漢置博士祭酒一人秩六百石後漢以博士聰眀有威重者一人為祭酒韋昭辨釋名曰祭酒者凡)
(讌饗必尊長老以酒祭先故曰祭酒徐廣曰古人具饌則賓中長者舉酒祭地示有先也魏因之晉武帝立國)
(子學置祭酒一人晉令曰祭酒博士當為訓範總統學中衆事傅暢諸公讃云裴頠為國子祭酒奏立國子太)
(學起講堂築門闕刻石寫五經百官志祭酒皂朝服介幘進賢兩梁冠佩水蒼玉官品第三東晉及宋齊並同)
(梁置國子祭酒一人班第十三比列曹尚書陳國子祭酒秩中二千石品第三後魏初第四品上太和二十二)
(年增為從第三品北齊改為國子寺祭酒一人從三品後周闕隋初國子學祭酒隸太常從三品開皇十三年)
(復置國子寺仁夀元年罷國子唯置太學大業三年改為國子監依舊置祭酒一人皇朝因之龍朔二年改為)
(大司成咸亨中復舊光宅元年改為成均監祭酒神龍元年復舊)
司業二人從四品下(禮記曰樂正司業父師司成秦漢已來無聞隋大業三年置司業一)
(人從四品皇朝因之龍朔改為少司成咸亨中復舊垂拱中增置二人)
國子祭酒司業之軄掌邦國儒學訓導之政令有六學
焉一曰國子二曰太學三曰四門四曰律學五曰書學
六曰筭學凡春秋二分之月上丁釋奠於先聖孔宣父
以先師顔回配七十二弟子及先儒二十二賢從祀焉
(舊令唯祀十哲及二十二賢開元八年勅列曾参於十哲之次并七十二子並許從祀其名歴已具扵祠部)
祭以太牢樂用登歌軒縣六佾之舞若與大祭祀相遇
則改用中丁祭酒為初獻司業為亞獻博士為終獻若皇
太子釋奠則贊相禮儀祭酒為之亞獻皇帝視學皇太
子齒冑則執經講義焉凡釋奠之日則集諸生執經論
議奏請京文武七品以上清官並與觀焉凡教授之經
以周易尚書周禮儀禮禮記毛詩春秋左氏傳公羊傳
榖梁傳各為一經孝經論語老子學者兼習之(諸教授正業周)
(易鄭玄王弼注尚書孔安國鄭玄注三禮毛詩鄭玄注左傳服虔杜預注公羊何休注榖梁范寗注論語鄭玄)
(何晏注孝經老子並開元御注舊令孝經孔安國鄭玄注老子河上公注其禮記左傳為大經毛詩周禮儀禮)
(為中經周易尚書公羊榖梁為小經)每歲終考其學官訓導功業之多少
而為之殿最
丞一人從六品下(隋大業三年置國子丞三人從六品皇朝省置一人)
主簿一人從七品下(北齊國子寺置主簿員隋置一人皇朝因之)
錄事一人從九品下(北齊國子寺有錄事一員隋置一人皇朝因之)
丞掌判監事凡六學生每歲有業成上于監者以其業
與司業祭酒試之眀經帖經口試策經義進士帖一中
經試雜文策時務徵事其眀法眀書筭亦各試所習業
登第者白祭酒上于尚書禮部(其試法皆依考功又加以口試明經帖限通八)
(已上明法明書皆通九已上)
主簿掌印勾檢監事凡六學生有不率師教者則舉而
免之其頻三年下第九年在學及律生六年無成者亦
如之(假違程限及作樂雜戲亦同唯彈琴習射不禁)
錄事掌受事發辰
國子博士二人正五品上(漢書百官表云博士秦官也掌通古今秩比六百石員多)
(至數十人武帝置五經博士宣帝稍增員十二人漢儀云文帝博士七十餘人為待詔博士朝服玄端章甫冠)
(司馬彪百官志博士十四人魏以太常統太學博士祭酒晉初置博士十九人咸寕四年立國子學置國子博)
(士一人晉官品第六介幘兩梁冠服佩同祭酒宋齊無所改作梁置國子博士二人為九班陳品第四秩千石)
(後魏初國子博士從五品上太和二十二年增為第五品北齊置國子寺有博士五人品第五隋初國子隸太)
(常置博士五人大業三年置國子監博士一人正五品皇朝增置二人)
助教二人從六品上(晉武帝初立國子學置助教十五人官品視南臺御史服同博士東)
(晉孝武損為十人宋齊並同梁班第二陳品第八秩六百石後魏第七品北齊置十人品同後魏隋初置國子)
(助教五人從七品下大業三年減置一人皇朝增置二人)
國子博士掌教文武官三品已上及國公子孫從二品
已上曾孫之為生者五分其經以為之業習周禮儀禮
禮記毛詩春秋左氏傳每經各六十人餘經亦兼習之
習孝經論語限一年業成尚書春秋公羊榖梁各一年
半周易毛詩周禮儀禮各二年禮記左氏春秋各三年
其生初入置束帛一篚酒一壺脩一案號為束修之禮
其習經有暇者命習隷書并國語說文字林三蒼爾雅
每旬前一日則試其所習業(試讀者每千言内試一帖試講者每二千言内問義)
(一條總試三條通一及全不通斟量决罰)每歲其生有能通兩經已上求出
仕者則上于監堪秀才進士者亦如之
助教掌佐博士分經以教授焉
典學掌抄錄課業
廟幹掌灑掃學廟
太學博士三人正六品上(東晉元帝增置國子博士十六人謂之太學博士品服同)
(國子博士梁置太學博士八人班第二陳品第八秩六百石後魏初第六品中太和二十二年從第七品北齊)
(國子寺有太學博士十人從第七品後周置太學博士下大夫六人班第四隋初置太學博士五人仁夀元年)
(罷國子唯立太學置博士五人從五品大業三年減置二人降為從六品皇朝增置三人)
助教三人從七品上(後魏置太學助教第八品中北齊國子寺有太學助教二十人從第)
(九品下後周置太學助教上士六人三命隋初太學助教五人正九品下大業三年減為二人皇朝增置三人)
太學博士掌教文武官五品已上及郡縣公子孫從三
品曾孫之為生者五分其經以為之業每經各百人其
束脩之禮督課試舉如國子博士之法
助教已下並掌同國子
四門博士三人正七品上(後魏書劉芳表云太和二十年立四門博士於四門置學)
(按禮記云天子設四學鄭玄注周四郊之虞庠也今以其遼遠故置於四門請移與太學同處從之後魏百官)
(志四門博士第九品北齊置二十人正九品上後周闕隋置五人從八品上皇朝减置三人加正七品上)
助教三人從八品上(北齊國子寺有四門助教二十人隋初置四門助教五人從九品下)
(皇朝因置三人)
四門博士掌教文武官七品已上及侯伯子男子之為
生者若庶人子為俊士生者(禮記王制曰命鄉論秀士升之司徒曰選士司徒論)
(選士之秀者升之學曰俊士隋書志曰舊國子學處士以貴賤梁武帝欲招來後進五舘生皆取寒門俊才不)
(拘員數是即今之俊士也)分經同太學其束脩之禮督課試舉同國
子博士之法
助教已下掌同國子
直講四人(皇朝初置無員數長安四年始定為四員俸祿賜會同直官例)直講掌佐博
士助教之軄專以經術講授而已
大成十人(皇朝置取貢舉及第人考功簡聰明者試書日誦得一千言并口試策試所習業等十條)
(通七然後補充仍授散官俸祿賜會同直官例給初置二十人開元二十年减十人)
大成通四經業成上扵尚書吏部試登第者加一階放
選其不第則習業如初每三年一試若九年無成則免
大成從常調
律學博士一人從八品下(晉百官志廷尉官属有律博士員晉刑法志曰衞覬奏請)
(置律學博士轉相教授東晉宋齊並同梁天監四年廷尉官属置胄子律博士位視員外郎第三班陳律博士)
(秩六百石品第八後魏初律博士第六品太和二十二年為第九品上北齊大理寺官屬有律博士四人第九)
(品上隋大理寺官属有律博士八人正九品上皇朝省置一人移属國學)
助教一人從九品上(皇朝置之)
律學博士掌教文武官八品已下及庶人子之為生者
以律令為專業格式法例亦兼習之其束脩之禮督課
試舉如三舘博士之法
助教掌佐博士之軄如三舘助教之法
書學博士二人從九品下(代本倉頡作書周禮保氏教以六藝其五曰六書鄭司農)
(云象形會意轉注指事假借諧聲也古謂之小學漢書食貨志曰八歲入小學學六甲五方書計之事晉衞恒)
(字勢曰昔黃帝有泪誦倉頡始作書契盖覩鳥跡以興思也秦漢古文有八體一曰大篆二曰小篆三曰刻苻)
(四曰蟲書五曰摹印六曰署書七曰殳書八曰隸書王莾時甄豊校文字復有六書一曰古文二曰竒字三曰)
(篆書四曰佐書五曰繆篆六曰鳥書自漢已來不見其軄隋置書學博士一人從九品下皇朝加置二人)
書學博士掌教文武官八品已下及庶人子之為生者
以石經說文字林為專業餘字書亦兼習之石經三體
書限三年業成說文二年字林一年其束脩之禮督課
試舉如三舘博士之法
筭學博士二人從九品下(代本隷首造數周禮保氏教以六藝其六曰九數即九章)
(也一曰方田二曰粟米三曰差分四曰少廣五曰商功六曰均輸七曰方程八曰贏不足九曰旁要漢書律歴)
(志曰數者一十百千萬所以筭數事物也小學是則軄在太史義和掌之魏晉已來多在史官不列於國學隋)
(置筭學博士一人從九品下皇朝增置二人)
筭學博士掌教文武官八品已下及庶人子之為生者
二分其經以為之業習九章海島孫子五曹張丘建夏
侯陽周髀十有五人習綴術緝古十有五人其記遺三
等數亦兼習之孫子五曹共限一年業成九章海島共
三年張丘建夏侯陽各一年周髀五經筭共一年綴術
四年緝古一年其束脩之禮督課試舉如三舘博士之
法
唐六典卷二十一
