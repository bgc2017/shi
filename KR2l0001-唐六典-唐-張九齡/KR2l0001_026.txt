唐六典卷二十六唐張九齡等撰
太子三師三少詹事府左右春坊内官
太子三師
太子太師一人
太子太傅一人
太子太保一人
太子三少
太子少師一人
太子少傅一人
太子少保一人
太子賓客四人
太子詹事府
詹事一人
少詹事一人
丞二人
主簿一人
錄事二人
令史九人
書令史十八人
太子司直二人
令史一人
書令史二人
亭長四人
掌固六人
太子左春坊
左庶子二人
中允一人
司議郎四人
錄事二人
主事二人
令史七人
書令史十四人
太子左諭德一人
左贊善大夫五人
傳令四人
掌儀二人
贊者四人
亭長四人
掌固十三人
崇文館
學士無員數
學生二十人
校書二人
令史二人
典書二人
搨書手二人
書手十人
熟紙匠三人
裝潢匠五人
筆匠三人
司經局
洗馬一人
文學三人
書令史二人
書史四人
校書四人
正字二人
典書四人
楷書二十五人
掌固六人
典膳局
典膳郎丞各二人
書令史二人
書史四人
主食六人
典食二百人
掌固四人
藥藏局
藥藏郎丞各二人
書令史一人
書史二人
侍醫四人
典藥九人
掌固六人
藥僮十八人
内直局
内直郎丞各一人
書令史二人
書史四人
典服三十人
典扇典翰各十五人
掌固六人
典設局
典設郎四人
書令史二人
書史四人
幕士六百人
掌固十二人
宫門局
宫門郎丞各二人
書令史二人
書史四人
門僕一百三十三人
掌固四人
太子右春坊
右庶子一人
中舍人二人
錄事一人
主事二人
令史九人
書令史十八人
太子右諭德一人
右贊善大夫五人
傳令四人
太子通事舍人八人
典謁二十一人
亭長六人
掌固十二人
太子内坊
典内二人
丞二人
錄事二人
令史三人
書令史五人
典直四人
導客舍人六人
閤帥六人
内閽八人
内給使無員數
内廐二人
典事二人
駕士三十人
亭長二人
掌固四人
太子内官
良娣二人
良媛六人
承徽十人
昭訓十六人
奉儀二十四人
司閨二人
掌正三人
女史三人
掌書三人
女史三人
掌筵二人
女史三人
司則二人
掌嚴三人
女史三人
掌縫三人
女史三人
掌藏三人
女史三人
司饌二人
女史四人
掌食三人
女史四人
掌醫三人
女史二人
掌園三人
女史二人
太子太師一人太傅一人太保一人並從一品下(禮記曰三)
(王之教太子入則有保出則有師史記秦孝公使商鞅設法而黥太子師傅則秦有其職也漢氏唯置太傅秩)
(二千石属官有太子門大夫庶子洗馬舍人至後漢太子太傅秩中二千石掌輔導太子禮如師不領官属至)
(魏太子太傅為第三品漢魏故事皇太子於二傅執弟子禮皆為書不曰令太傅於太子不稱臣晉初東宫不)
(置詹事事由二傅少傅立草太傅書真以為儲副體尊遂命諸公居之而本司位重或行或領也咸寕中備太)
(傅之職朗陵公何劭為太子太師避景帝諱改為帥安豊侯王戊為太傅武陵侯楊濟為太保其後或置或省)
(懷帝為太弟又備六傅東晉明帝在儲宫置保傅之位而無二師晉令太子太保品第三進賢兩梁冠絳朝服)
(佩水蒼玉銀章青綬宋齊梁並不置後魏北齊置之正第二品號東宫三太後周不置隋氏置之正第三品皇)
(朝因之而加其秩太子出則乘輅備儀)
太子三師以道德輔教太子者也至於動静起居言語
視聽皆有以師焉
太子少師一人少傅一人少保一人並正二品(禮記云三王教)
(太子立太傅以飬之太傅在前少傅在後秦漢因之百宫表太傅少傅秩二千石後漢秩中二千石總領東宮)
(官属魏故事太傅於太子不稱臣少傅稱臣晉咸寕中備六傅之職始置少師少保以臨海侯裴楷為少師以)
(上蔡伯和嶠為少保其後或置或省至晉懷帝為太弟又備六傅之職東晉明帝在儲宫置保傅之位而無師)
(歴宋齊梁陳並不置後魏北齊皆置之號東宫三少隋氏降太師一等皇朝因之太子出入則乘輅備儀以為)
(後從)
太子三少掌奉皇太子以觀三師之道德而教諭焉凡
三師三少官不必備唯其人無其人則闕之
太子賓客四人正三品(漢書高祖欲廢太子吕氏用張良計致商山四皓以為賓客又)
(孝武帝為太子立博望苑使通賓客則其義也若有宴賜諸司長官太子賓客則皆預焉)
太子賓客掌侍從規諫贊相禮儀而先後焉凡皇太子
有賓客宴會則為之上齒
太子詹事府詹事一人正三品(漢書百官表詹事秦官掌皇后皇太子家秩二)
(千石應劭云詹省也給也言給事太子漢東宫属官太子門大夫庶子洗馬舍人属三傅率更家令丞僕中盾)
(衛率厨廐長丞属詹事成帝省詹事後漢因之其太子官悉属少傅而太傅不領官属魏復置詹事品第三掌)
(東宫内外衆務晉初不置詹事東宫諸署悉隸三傅後以保傅位尊不宜親務武帝咸寧初用黃門侍郎楊珧)
(為詹事掌東宫之任珧遷為少傅復省惠帝元康中復置永康中齊王冏輔政復省太安中復置懷帝又省江)
(左復置晉令詹事品第三銀章青綬綘朝服兩梁冠局事擬尚書令位視領護將軍中書令長三率中庶子庶)
(子洗馬舍人其後用大漸重或以令僕射領之宋齊品秩儀服略同於晉梁秩中二千石品第三後定十八班)
(班第十四陳因之後魏太子詹事置左右二人其後唯置一人初第二品下太和末降為第三品北齊品同魏)
(氏總東宫内外衆事無大小皆統之領家令率更僕三寺左右衛二坊後周置太子宫正宫尹隋開皇元年更)
(置詹事二年罷之皇朝復置龍朔二年改為端尹咸亨元年復舊天授中改為宫尹神龍元年復為詹事)
少詹事一人正四品上(皇朝置龍朔二年改為少尹咸亨元年復舊天授中復為少尹)
(神龍元年復舊)
太子詹事之職統東宫三寺十率府之政令舉其綱紀
而修其職務少詹事為之貳凡天子六官之典制皆視
其事而承受焉
丞二人正六品上(漢因秦置詹事丞秩六百石東漢省至魏晉皆随詹事置省永康中省詹)
(事置丞一人文書關六傅晉令詹事丞一人品第七銅印墨綬進賢一梁冠皇朝服局擬尚書左右丞過江多)
(用員外郎及博士為之遷為尚書郎宋齊品服同晉氏梁陳品第八後魏初從五品中太和末第七品上北齊)
(第七品下皇朝加至二人龍朔一年改為端尹丞咸亨元年復故天授中又改為宫尹丞神龍元年復故)
主簿一人從七品上(晉始置主簿史闕其員品歴宋齊梁陳後魏北齊隋詹事府皆有五)
(官功曹主簿亦史闕其員品皇朝置一人龍朔咸亨天授神龍並随府改復)
錄事二人正九品下
丞掌判事凡勑令及尚書省二坊符牒下於東宫諸司
者皆發之若東宫諸司之申上者亦如之
主簿掌付所受諸司之移判及彈頭之事而勾會之凡
三寺十率府文符之隠漏程限稽失大事啟文小事下
率更以繩之及掌印勾檢稽失
錄事掌受事發辰
太子司直二人正七品上(皇朝龍朔三年置桂坊比御史臺置令一人比御史大夫)
(司直二人比侍御史職在彈劾以粛宫寮其後廢桂坊以司直隸詹事府)
司直掌彈劾宫寮糺舉職事凡皇太子朝宫臣則分知
東西班凡諸司文武應參官每月皆具在否以判正焉
凡諸率府配兵於諸職掌者亦如之皆受而檢察其過
犯者随以彈啟若皇太子監國詹事及左右庶子為三
司使則司直一人與司議舍人分日受啟狀詳其可否
以申理之若皇太子出則於鹵簿内分以糺察
太子左春坊左庶子二人正四品上(禮記曰古者周天子有庶子之官職)
(諸侯卿大夫之庶子掌其戒令與其教理别其等正其位國有大事則帥國子而致於太子唯所用之若有甲)
(兵之事則授之車甲合其卒伍置其有司以軍法理之司馬弗征至秦因之置中庶子員漢太子太傅属官有)
(庶子王莽改曰中尚翼子後漢太子少傅属官有太子中庶子員五人秩六百石職如侍中庶子無員秩四百)
(右庶子職如三署郎環濟要略曰庶子主宫中并諸吏之適子及支庶版籍魏因之晉太子詹事有中庶子庶)
(子各四人局擬散騎常侍品第五班同三令四率次中書侍郎下絳朝服武冠平巾幘高功中庶子與高功中)
(舍人共掌禁令糺正違闕侍從左右儐相威儀盡規獻納奏事文書皆典綜之釋奠中庶子扶左庶子扶右孝)
(文帝元嘉初詔中庶子随太子入直上宫十四年又詔直東宫梁中庶子庶子各四人庶子功高者一人為祭)
(職班則負璽前後部護駕與高功中舍一人共掌其坊之禁令班第十一從四品庶子班第九從五品陳因之)
(後魏有太子左庶子庶子員北齊有門下坊中庶子四人領之有典書坊庶子四人領之中庶子第四品上隋)
(門下坊置左庶子二人領之典書坊置右庶子二人領之至是始改為左右矣左庶子正四品上右庶子四品)
(下皇朝因之龍朔二年改門下坊為左春坊左庶子為太子左中護咸亨元年復故左庶子在東宫職擬侍中)
太子中允二人正五品下(後漢太子宫属有中允在中庶子下洗馬上此後無聞皇)
(朝貞觀初改太子中舍人為中允位右庶子下而中舍人復置龍朔二年改曰太子左贊善大夫咸亨元年復)
(為太子中允而左贊善大夫仍置太子中允職擬黃門侍郎)
左庶子之職掌侍從贊相禮儀駮正啟奏監省封題中
允為之貳凡皇太子從大祀及朝會出入則版奏外辦
中嚴入則觧嚴焉凡令書下於左春坊則與中允司議
郎等覆啟以畫諾及覆下以皇太子所畫者留為按更
寫令書印署注令諾送詹事府若皇太子監國事在尚
書者如令書之法
太子司議郎四人正六品上(貞觀十八年置龍朔二年改為太子左司議郎咸亨)
(元年復舊職擬給事中)
錄事二人從八品下
主事三人從九品下
司議郎掌侍從規諫駮正啟奏以佐庶子中允之闕凡
皇太子之出入朝謁從享及釋奠於先聖先師講學臨
胄撫軍監國之命可傳於史册者並錄為記注若官坊
之内祥瑞災眚及伶官之改變音律新曲調宫臣之宫
長除拜薨卒亦皆記焉每歲終則送之於史館
太子左諭德一人正四品下(龍朔三年置職擬左散騎常侍)
太子左贊善大夫五人正五品下(龍朔二年改太子中允為之咸亨元年復)
(置中允而贊善大夫不廢又加置五人職擬諫議大夫)
左諭德掌諭太子以道德也皇太子朝宫臣則列侍於
左階出入則騎從於正道之左其内外庶政有可為規
諷者随事而贊諭焉
左贊善掌翊贊太子以規諷也皇太子出入動静苟非
其德義則必陳古以箴焉
崇文館學士(魏文帝招文儒之士始置崇文館王粛以散騎常侍領崇文館祭酒自後無聞貞觀)
(中崇文館有學士直學士員不常置掌教授學生等業)
校書二人從九品下(本置讐校開元七年改為校書)
崇文館學士掌刊正經籍圖書以教授諸生其課試舉
送如弘文館
校書掌校理四庫書籍正其訛謬
司經局洗馬二人從五品下(國語云句踐為夫差洗馬漢太子少傅属官有太子)
(洗馬後漢員十六人秩比六百石職如謁者太子出則當直者一人在前導威儀盖洗馬之義也魏因之晉太)
(子詹事属官太子洗馬八人掌皇太子圖籍經書職如謁者局準秘書郎品第七班同舍人次中書舍人下綘)
(朝服進賢一梁冠黑介幘宋祖置八人齊太子洗馬一人梁典經局有太子洗馬八人統典經書舍人典事守)
(舍人員班第六正七品陳因之北齊典書坊有太子洗馬二人從五品上隋門下坊司經局置洗馬四人從五)
(品下至大業中減二人皇朝因之龍朔二年改為太子司經大夫咸亨元年復舊)
文學三人正六品(魏置太子文學魏武為丞相命司馬宣王為文學掾甚為世子所信與吳)
(質朱鑠陳羣號為太子四友自晉之後不置至後主至德三年置太子文學十人復廢皇朝顕慶中始置)
校書四人正九品下(宋孝建中太子洗馬有校書吏四人此後無聞至北齊有太子校書)
(郎從九品上隋司經局置校書六人從九品上皇朝減置四人)
正字二人從九品下(隋司經局置正字二人從九品下煬帝改為正書皇朝復為正字)
洗馬掌經史子集四庫圖書刊緝之事立正本副本貯
本以備供進凡天下之圖書上於東宫者皆受而藏之
文學掌分知經籍侍奉文章總緝經籍繕寫裝染之功
筆札給用之數皆料度之
校書正字掌校理刊正經史子集四庫之書
典膳局典膳郎二人正六品上(自漢以來並有太子倉官北齊門下坊始别置)
(典膳局有監丞各二人監六品下隋改為七品下皇朝因之龍朔二年改為太子典膳郎)
丞二人正八品上(北齊典膳局有丞二人正八品下隋正九品下皇朝復為八品上)
典膳郎掌進膳嘗食之事丞為之貳每夕局官執爵更
直
藥藏局藥藏郎二人正六品上(北齊門下坊領藥藏郎有監丞各二人正六品)
(下侍藥四人正七品下隋門下坊領藥藏局監丞二人侍藥四人監正七品下皇朝改監為太子藥藏郎)
丞二人正八品上(北齊藥藏局有丞一人正八品下隋正九品下皇朝因之)
藥藏郎掌和齊醫藥之事丞為之貳凡皇太子有疾命
侍醫入診候以議方藥應進藥命藥僮𢷬篩之侍醫和
成之將進宫臣監嘗如尚藥局之職
内直局内直郎二人從六品下(齊職儀太子有内直兵局内直兵史二人五品)
(勲位梁有齋内主璽主衣扶侍等局各置有司以承其事陳因之北齊門下坊領殿内局有内直監二人正六)
(品下隋門下坊領内置局置内直監二人品同北齊皇朝因之職擬尚輦奉御龍朔二年改同太子内直郎)
丞二人正八品下(北齊内直郎局有副監四人從六品下隋内直局有副監二人品同北齊)
(皇朝因改為丞)
内直郎掌符璽繖扇几案衣服之事丞為之貳凡皇太
子之服衮冕垂白珠九旈以組為纓色如其一青纊充
耳犀簮導玄衣纁裳九章每章一行重以為等每行九
(五章在衣山龍華蟲火宗彛四章在裳藻粉龍黻織成為之)白紗中單黻領青褾襈
裾革帶金鉤䚢大帶(素帶不朱裏亦純以朱綠級約用組韍随裳色火山二章)玉具
劒(金寳飾)玉鏢首瑜玉雙珮朱組雙大綬四綵赤白縹紺
䋙純朱質長一丈八尺三百二十首廣九寸(小雙綬長二尺六寸)
(色同大綬而首半之間施二玉鐶)朱韈赤舄(加金飾)侍從皇帝祭祀及祀
廟加元服納妃則服之俱服遠遊三梁冠加金附蟬九
首施珠翠黑介幘髮纓翠緌犀簮導絳紗袍白紗中單
皂領褾襈裾白裙𥜗白革帶方同心曲領絳紗蔽膝(其革)
(帶劒珮綬與上同)白韈黑舄未冠則雙童空頂黑介幘雙玉導
加寳飾謁廟還宫元日冬至朔日入朝釋奠則服之(其朔)
(望日入朝通服袴褶五日常朝亦准此)公服遠遊冠(簮導以上並同前)絳紗單衣
白裙襦(革帶)金鉤䚢假帶瑜玉隻佩方心紛鞶嚢(長六尺四寸廣)
(四寸四分色同大綬)白韈烏皮履五日常朝元日冬至受朝服之
弁服(弁以鹿皮為之)犀簮導組纓玉&KR0722;九絳紗衣素裳革帶鞶
嚢小綬隻佩白韈烏皮履朔日及視事則兼服之平巾
幘(金飾)犀簮導紫褶白袴玉梁珠寳鈿帶著鞾乘馬則服
之進德冠九&KR0722;加金飾其常服及白練裙襦通著之若
袴褶則與平巾幘通著
典設局典設郎四人從六品下(南齊有齋居局齋居庫丞一人梁有齋内局各)
(置有司以承其事陳因之北齊門下坊有齋司局有太子齋帥司閣帥各二人太子齋帥正八品下隋門下坊)
(領齋帥局有齋帥四人正七品下皇朝因之龍朔二年改太子齋帥為太子典設郎)
典設郎掌湯沐灑掃鋪陳之事凡大祭祀皇太子散齋
三日於别殿致齋二日於正殿前一日設幄坐於正殿
東序及室内俱西向又張帷於前楹下殿若無室則張
帷若大禮應供者亦如之
宫門局宫門郎二人從六品下(漢太子太傅属官有太子門大夫後漢置二人)
(秩六百石職比郎將魏因之晉太子門大夫局准公車令班同中舍人主通遠近牋表宫門禁防宋品第六秩)
(六百石從駕在詹事後齊梁陳因之皆置一人北齊門下坊置門大夫主簿各一人門大夫從六品上并統軍)
(官西梁清商二部隋曰宫門局置大夫二人從六品上煬帝復為宫門監皇朝復為宫門大夫龍朔二年改為)
(宫門郎職比城門郎)
丞二人正八品下(皇朝置)
宫門郎掌内外宫門管鑰之事凡宫殿門夜漏盡擊漏
鼓開夜漏上水一刻擊漏鼓閉每歲終行儺應經所由
門並先一刻早開若皇太子不在則閉東宫正門其宫
城門使宿衛人應入宫殿者各於左右廂便門出入
皇太子還仗乃開凡宫中漏刻晝夜惟唱時不復擊鼓
若開閉門及每夜一更盡依法擊鐘鼓
太子右春坊右庶子二人正四品下(其說已具於左庶子隋門下坊置左)
(庶子二人以領之典書坊以右庶子二人領之右庶子正四品下皇朝因之至龍朔二年始改典書坊為右春)
(坊右庶子為太子右中護咸亨元年復為右庶子在東宫職擬中書令)
太子中舍人二人正五品上(太子中舍人本漢魏太子舍人也晉惠帝在儲宫以)
(舍人四人有文學才美者與中庶子共理文書至咸寕二年齊王冏為太傅遂加名為中舍人位叙同尚書郎)
(其後資漸高擬黃門侍郎班同門大夫改尚書郎下高功中舍人與高功中庶子共掌禁令糺正違闕侍從左)
(右儐相威儀盡規獻納奏事文章皆典給之監合嘗藥大小會二宫舉案正直從大小駕一人前部護駕一人)
(後部護駕同中庶子日月檢奏直臣名更直五日典文疏如中書郎宋有四人齊有一人梁有四人高功一人)
(與中庶子祭酒共掌其坊之禁令班第八正六品陳因之後魏第五品上北齊門下坊有四人品同後魏隋改)
(為太子内舍人四人正五品上煬帝減二人皇朝復為中舍人職擬中書侍郎)
右庶子之職掌侍從左右獻納啟奏宣傳令言
太子左諭德一人正四品下(龍朔二年置職擬右散騎常侍)
太子左贊善大夫五人正五品上(龍朔二年改太子中允為右贊善大夫咸)
(亨元年復為中允而贊善大夫不廢又加置五人職比諫議大夫)
右諭德掌如其左皇太子朝宫臣則列侍於右階之下
出入則騎於正道之右
右贊善大夫掌如其左凡皇太子朝宫臣則列於右階
之下
太子通事舍人八人正七品下(齊職儀中庶子下有門下通事守舍人四人三)
(品勲錄叙武冠朱服又庶子下有内典書通事舍人二人品服同舍人擬中書通事舍人掌宣傳令書内外啟)
(奏梁中庶子有通事舍人又庶子下通事舍人二人視南臺御史並一班從九品陳因之北齊門下坊有通事)
(守舍人四人隋典書坊有通事舍人八人正七品下煬帝改太子通事舍人為宣令舍人皇朝復為通事舍人)
通事舍人掌導引東宫諸臣辭見之禮及承令勞問之
事凡大朝謁及正冬百官與諸方之使者參見東宫亦
如之若皇太子行先一日京文武官職事九品已上奉
辭及還宫之明日參見亦如之
太子内坊典内一人從五品下(晉有太子寺人監員又齊職儀太子三卿校各)
(有寺人二人隋文帝始置太子内坊有典内等員皇朝因之)
丞二人從七品下(隋文帝置内坊丞二人皇朝因之)
典直四人正九品下(隋内坊置丞四人皇朝改為典直)
典内掌東宫閤内之禁令及宫人粮廪賜與之出入丞
為之貳凡任典直以儀式導客主之儐序任閤帥以門
戸任内閽以出入任給使以繖扇任内廐以車轝任典
事以牛馬典内統而監主之凡皇太子妃之親内命婦
之母并郡主合乘車出入者亦監之凡宫人命婦亾葬
之制皆率其属而供其職
太子内官(漢書曰太子有妃有良娣有孺子妻妾凡三等歴代因之至宋明帝更為太子置内職二)
(等有寳林良娣齊建元中太子宫置三内職良娣比關内侯寳林比五等侯才人比駙馬都尉隋初始定制皇)
(朝因之)
司閨從六品掌導引妃及宫人名簿以總掌正掌書掌
筵知三司出納
掌正從八品掌文書出入錄目為記并閨閤管鑰得察
推罰
女史流外三品掌典文簿而執行焉(餘女史視此)
掌書從八品掌寳及符契經籍宣傳啟奏教學廩賜及
紙筆監印
掌筵從八品掌帷幄牀褥几案舉繖扇灑掃鋪設及賓
客
司則從六品掌禮儀參見以總掌嚴掌縫掌藏而領其
事
掌嚴從八品掌飾衣服巾櫛膏沐服玩仗衛
掌縫從八品掌裁縫衣服織績
掌藏從八品掌金玉珠寳財貨錦繒縑綵出入
司饌從六品掌膳羞進食先嘗以總掌食掌醫掌園而
領其事
掌食從八品掌膳羞酒醴燈燭柴炭及宫人食料器皿
掌醫從八品掌醫藥伎樂
掌園從八品掌園苑種植蔬菓
唐六典卷二十六
