唐六典卷二十四唐張九齡等撰
諸衛
左右衛
大將軍各一人
將軍二人
長史二人
錄事參軍事一人
錄事一人
史二人
倉曹參軍事二人
府二人
史四人
兵曹參軍事二人
府四人
史七人
騎曹參軍事一人
府二人
史四人
胄曹參軍事一人
府三人
史三人
亭長二人
掌固四人
司階二人
中候三人
司戈五人
執戟五人
奉車都尉五人
親府勲一府勲二府翊一府翊二府等五府
中郎將各一人
左郎將一人
右郎將一人
錄事一人
兵曹參軍事一人
府一人
史二人
校尉五人
旅帥十人
隊正二十人
副隊正二十人
左右驍衛
大將軍各一人
將軍二人
長史一人
錄事參軍事一人
錄事一人
史二人
倉曹參軍事二人
府二人
史四人
兵曹參軍事二人
府三人
史五人
騎曹參軍事一人
府二人
史四人
胄曹參軍事一人
府三人
史三人
亭長二人
掌固四人
司階二人
中候三人
司戈五人
執戟五人
左右翊中郎將府
中郎將各一人
左郎將一人
右郎將一人
錄事一人
兵曹參軍事一人
府一人
史二人
校尉五人
旅帥十人
隊正二十人
副隊正二十人
左右武衛
大將軍各一人
將軍二人
長史一人
錄事參軍事一人
錄事一人
史二人
倉曹參軍事二人
府二人
史四人
兵曹參軍事二人
府三人
史五人
騎曹參軍事一人
府二人
史四人
胄曹參軍事一人
府三人
史三人
亭長二人
掌固四人
司階二人
中候三人
司戈五人
執戟五人
稱長二人
左右翊中郎將府
中郎將各一人
左郎將一人
右郎將一人
錄事一人
兵曹參軍事一人
府一人
史二人
校尉五人
旅帥十人
隊正二十人
副隊正二十人
左右威衛
大將軍各一人
將軍二人
長史一人
錄事參軍事一人
錄事一人
史二人
倉曹參軍事二人
府二人
史四人
兵曹參軍事二人
府三人
史五人
騎曹參軍事一人
府三人
史四人
胄曹參軍事一人
府三人
史三人
亭長二人
掌固四人
司階二人
中候三人
司戈五人
執戟五人
左右翊中郎將府
中郎將各一人
左郎將一人
右郎將一人
錄事一人
兵曹參軍事一人
府一人
史二人
校尉五人
旅帥十人
隊正二十人
副隊正二十人
左右領軍衛
大將軍各一人
將軍二人
長史一人
錄事參軍一人
錄事一人
史二人
倉曹參軍事二人
府二人
史四人
兵曹參軍事二人
府三人
史五人
騎曹參軍事一人
府二人
史四人
胄曹參軍事一人
府三人
史三人
亭長二人
掌固四人
司階二人
中候三人
司戈五人
執戟五人
左右翊中郎將府
中郎將各一人
左郎將一人
右郎將一人
錄事一人
兵曹參軍事一人
府一人
史二人
校尉五人
旅帥十人
隊正二十人
副隊正二十人
左右衛大將軍各一人正三品(周禮制軍萬二千五百人為軍天子六軍大國)
(三軍次國二軍小國一軍軍將皆命卿六韜曰古之王者遣將授鉞曰從此上至天下至地將軍任也戰國亦)
(有其職秦漢始置衛將軍後漢及魏並因之然增其班秩晉文帝置臺又置中衛將軍武帝受命分為左右二)
(衛各大將軍一人品第四銀章青綬武冠絳朝服佩水蒼玉宋齊因之建元二年詔二衛將軍日暮常一人宿)
(永初元年詔二衛儀從可增為九十人又左衛領營五十司馬二十五人右衛領營四十司馬二十人梁左右)
(衛將軍班第十二陳秩二千石後魏從二品太和二十二年降為第三品北齊因之隋左右衛左右武衛左右)
(候左右武候左右領軍左右率府各有大將軍一人所謂十二衛大將軍也然自兩漢至北齊大將軍位視三)
(公至隋十二大將軍直為武職位左右省臺之下與右大將軍但名號同而統務别至開皇末年罷十二衛大)
(將軍員煬帝大業十三年復置左右衛為左右翊衛其領名為驍騎皇朝復左右衛府官属與隋令略同龍朔)
(二年除府字)
將軍各二人從三品(後魏永光元年始增置左右衛將軍各二人從三品上太和二十二)
(年降為第三品北齊左右衛府各將軍一人名武衛將軍二人皆有司馬功曹及主簿錄事等員隋左右衛將)
(軍各二人皇朝因之)
左右衛大將軍將軍之職掌統領宫庭警衛之法令以
督其屬之隊仗而總諸曹之職務凡親勲翊五中郎將
府及折衝府所隸者皆總制焉凡大朝會率其屬以黃
質鍪甲鎧黃弓箭黃刀黃楯黃䂎黃麾麒麟旗角端旗
赤熊旗之類為左右廂之儀仗每月親勲翊五府之三
衛及折衝府之驍騎應番上者各受其名簿以配所職
凡宿衛内廊閣門外分為五仗(一曰供奉二曰親仗三曰勲仗四曰翊仗五曰)
(散手仗)皆坐於東西廊下若御坐正殿則立於兩階之次
在正門之内則以挾門隊坐於東西廂承天嘉德二門
之内皆大將軍守之諸門及内廂宿衛之仗無將軍者
則以中郎將一人權代其職若大駕行幸則如鹵簿之
法以從
長史各一人從六品上(晉職官志云武帝置左右衛各有長史司馬員過江罷長史歴)
(宋齊梁陳後魏北齊唯有司馬無長史至隋左右衛各置長史一人皇朝因之)
錄事參軍事各一人正八品上(晉元帝初為鎮東大將軍置錄事參軍一人梁)
(皇弟皇子府有中錄事參軍及錄事參軍各一人後魏二大二公府及第二第三品將軍府及始蕃王二蕃王)
(三蕃王府各有錄事參軍員北齊因之隋左右衛府各有錄事參軍一人皇朝因之)
倉曹參軍事各二人正八品下(晉元帝為鎮東大將軍有倉曹參軍一人宋高)
(祖相府亦置後魏與錄事參軍同置北齊因之隋左右衛府各倉曹參軍一人皇朝因之置二人)
兵曹參軍事各二人正八品下(晉代與倉曹同置)
騎曹參軍事各一人正八品下(魏司馬景王為大將軍有騎兵曹一人宋高祖)
(有相府騎兵參軍一人隋左右衛府有騎兵曹參軍一人皇朝因之其後改為騎曹)
胄曹參軍事各一人正八品下(晉元帝為鎮東大將軍有鎧曹參軍宋高祖為)
(相亦有之齊職儀云左右鎧曹一人隋左右衛府有鎧曹行參軍一人皇朝因之長安中改為胄曹神龍初復)
(為鎧曹開元初復為胄曹)
司階各二人正六品上
中候各三人正七品下
司戈各五人正八品下
執戟各五人正九品下
奉車都尉各五人從五品下
長史掌判諸曹親勲翊五府及武安武成等五十府之
事以閱兵仗羽儀車馬凡文簿典職廩料請給卒伍軍
團之名數器械粮儲之主守大事則從其長小事則專
達季秋則以庶官之狀贊大將軍考課而昇降焉
錄事參軍掌印及受諸曹五府及外府百司所由之事
以發付勾檢稽失
倉曹掌五府外府之文官職員凡勲階考課假使祿俸
及公廨財物田園食料之事皆掌制之
兵曹掌五府外府武官之職員凡番第上下簿書名數
皆受而過大將軍以配焉
騎曹掌外府馬及雜畜之簿帳凡府馬之外直者以近
及遠分為七番月一替凡左右廂之使以奉勑出宫城
外追事者皆給馬遣之
胄曹掌其戎仗器械及公廨興造决罰之事凡大朝會
行從應諸黃質甲鎧弓箭之屬則受之於衛尉事畢本
而歸之若有不應歸者留貯於衛庫
親府勲一府勲二府翊一府翊二府等五府中郎將各
一人正四品下(秦漢有五官中郎將左右中郎將並皆二千石掌領三署郎侍衛也又有虎賁)
(中郎將漢平帝置比二千石後漢因之建安十六年魏公子丕為五官中郎將置官属以副相國位在諸侯王)
(上晉代不置宋齊梁陳並有左右中郎將後魏北齊亦有之各五人隋氏左右親衛左右勲衛左右翊衛各置)
(開府一人以統之有長史司馬倉兵法等參軍員皇朝因之武德七年改開府各置中郎將一人左右郎將各)
(一人謂之左右親勲翊衛中郎將府)
左右郎將各一人正五品上(自漢以來並止曰中郎將至隋備身府置左右郎將)
(以統之又置左右雄武府雄武郎將武勇郎將以統之皇朝左右親勲翊衛因其名置左右郎將之職也)
兵曹參軍事各一人正九品上
中郎將掌領其府校尉旅帥親衛勲衛翊衛之屬以宿
衛而總其府事左右郎將貳焉若大朝會及廵幸則如
鹵簿之法以領其儀仗凡五府之親勲翊衛應番上者
則以其名簿上大將軍配于所職
左右驍衛大將軍各一人正三品(漢武帝以李廣為驍騎將軍後省之光武)
(改屯騎為驍騎晉文帝置内臺以為宿衛之官歴宋齊梁陳後魏北齊並有驍騎將軍之職後周有左右驍騎)
(率上士一人至隋煬帝改左右備身為左右驍騎尋以左右驍衛所領名豹騎而又别置備身皇朝置左右騎)
(衛府龍朔二年除府字光宅元年改為左右武威衛神龍元年復為左右馳騎)
將軍各二人從三品(隋煬帝置皇朝因之)
左右驍衛大將軍之職掌如左右衛其異者大朝會建
黃麾鳳旗飛黃旗吉利旗兕旗太平旗親府之翊衛外
府之豹騎番上者則分配之在正殿之前則以胡禄隊
坐於東西廊下若御坐正殿則以隊仗次立于左右衛
下在正門之外則以挾門隊列於東西廂凡分兵以守
諸門則知左廂諸門之内事右廂諸門之外事若在皇
城四面宫城之内外則與左右衛分知助鋪之職
長史各一人從六品上
錄事參軍事各一人正八品上
倉曹參軍事各二人正八品下
兵曹參軍事各二人正八品下
騎曹參軍事各一人正八品下
胄曹參軍事各一人正八品下(隋煬帝改置驍衛府有長史從五品有錄事參)
(軍倉曹兵曹騎兵鎧曹行參軍員皇朝降長史為從六品改騎兵為騎曹鎧曹為胄曹而衛除府字)
司階各二人正六品上
中候各三人正七品下
司戈各五人正八品下
執戟各五人正九品下
長史掌判諸曹翊府及永固等四十九府之事以閱兵
仗車馬餘如左右衛錄事參軍倉曹兵曹騎曹胄曹所
掌亦如之
翊府中郎將各一人正四品下(本隋翊衛開府皇朝武德十年改置中郎將)
左右郎將各一人正五品上(本隋備身府左右郎將皇朝因之)
兵曹參軍事各一人正九品下
中郎將掌領其府校尉旅帥翊衛之屬以宿衛而揔其
府事餘如左右衛
左右武衛大將軍各一人正三品(魏武為丞相有武衛營晉宋齊梁陳又有)
(建武奮武等將軍又有武烈武毅等將軍至隋採諸武之名置左右武衛府有大將軍一人將軍二人皇朝因)
(舊光宅元年改為左右鷹揚衛神龍元年復故)
將軍各二人從三品
左右武衛大將軍將軍之職掌如左右衛其異者大朝
會率其屬被白質鍪甲鎧執白弓箭白楯白䂎建鶖麾
四色麾五牛旗飛麟旗駃騠旗鸞旗犀牛旗鵔鸃旗騼
䮷旗蹕稱長唱警持鈸隊應蹕為左右廂儀仗凡翊府
翊衛外府熊渠番上則分配之正殿前則以諸隊次立
於驍衛下在嘉德門内外以挾門隊坐於東西廊
長史各一人從八品上
錄事參軍事各一人正八品上
倉曹參軍事各二人正八品上
兵曹參軍事各二人正八品上
騎曹參軍事各一人正八品下
胄曹參軍事各一人正八品下(隋左右武衛有長史一人煬帝升為從五品又)
(有錄事參軍倉曹參軍煬帝改為司倉兵曹參軍煬帝改為司兵皇朝改司倉為倉曹司兵為兵曹騎曹為胄)
(曹)
司階各二人正六品上
中候各三人正七品下
司戈各五人正八品下
執戟各五人正九品下
長史掌判諸曹翊府及鳳亭等四十九府之貳餘皆如
左右衛
翊府中郎將各一人正四品下
左右郎將各一人正五品上(左右郎將故事已詳於上)
兵曹參軍事各一人正九品上
中郎將掌領其府校尉旅帥翊衛之屬以宿衛而總其
府事餘如左右衛
左右威衛大將軍各一人正三品(隋初置左右領軍府煬帝改為左右屯衛)
(皇朝因之至龍朔二年改為左右威衛别置左右屯衛亦有大將軍等官光宅元年改為左右豹韜衛神龍元)
(年復為左右威衛)
將軍各二人從二品(隋煬帝改領軍為屯衛府置將軍皇朝因之龍朔光宅神龍随衛改)
(復)
左右威衛大將軍將軍之職掌如左右衛其異者大朝
會則率其屬被黑質鍪鎧執黑弓箭黑刀黑䂎建青麾
黑麾黃龍負圖旗黃鹿旗騶牙旗蒼烏旗為左右廂之
儀仗次立武衛之下翊府翊衛外府羽林番上者則分
配之在正殿前則以諸隊立於階下在長樂永安門内
則以挾門隊列於兩廊凡分兵主守則知皇城東西面
之助鋪
長史各一人從六品上
錄事參軍各一人正八品下
倉事參軍事各二人正八品下
兵曹參軍事各二人正八品下
騎曹參軍事各一人正八品下
胄曹參軍事各一人正八品下(隋煬帝改領軍為左右屯衛有長史已下等員)
(皇朝改之已具前設)
司階各二人正六品上
中候各三人正七品下
司戈各五人正八品下
執戟各五人正九品下
長史掌判諸曹之事以閱兵仗羽儀車馬及宜陽五十
府餘如左右衛凡飛騎宿衛者將軍已下不得使其出
外若番上湏兵士則簡同華越騎充不足兼取諸州越
騎
翊府中郎將各一人正四品下
左右郎將各一人正五品上
中郎將掌領其府校尉旅帥翊衛之屬以宿衛而總其
府事餘如左右衛
左右領軍衛大將軍各一人正三品(漢建安十四年魏武為丞相相府始)
(置中領軍既拔漢中還長安以曹休為之主五校中壘武衛等營魏文帝為魏王又置領軍而領軍差勝中領)
(微劣晉因之領軍與中領三將軍並置領軍品第三金章紫綬中領軍將軍第四品銀章青綬武冠絳朝服佩)
(水蒼玉太始元年武帝省領軍北軍中候中領軍將軍羊祜統二衛前後左右驍騎等七軍營兵宋齊領軍中)
(領軍將軍掌内禁兵大駕出則御軍在前住則守舊制與駕出行則與護軍將軍更日直領隊扵上車門内梁)
(領軍護軍與左右衛驍騎游騎為六軍將軍班第十五陳領軍將軍秩二千石後魏領軍護軍第三品上太和)
(二十三年降為從第三品北齊領軍府將軍一人掌禁衛宫掖朱華閣外凡禁衛皆主之領軍亦同隋左右領)
(府各掌左右十二軍籍帳羽衛之事不置將軍唯有長史司馬煬帝大業三年改左右屯衛皇朝因隋屯衛名)
(置大將軍將軍後改為威衛又採前代領軍名别置領軍衛置大將軍將軍員龍朔二年改為左右戎衛咸亨)
(元年復舊光宅元年改為左右玉鈴衛神龍元年復故)
將軍各二人從三品(魏晉已來並有領軍之職然則領軍如今領軍大將軍也中領軍如)
(今領軍將軍也宋齊梁陳後魏北齊有之隋領軍府有將軍員皇朝因罷之也)
左右領軍衛大將軍將軍之職掌如左右衛其異者朝
會則率其屬被青質鍪甲鎧執青弓箭青刀青楯青䂎
建赤麾應龍旗玉馬旗三角獸旗白狼旗龍馬旗金牛
旗為左右廂之儀仗以次立威衛下凡翊府翊衛外府
射聲應番上者則分配之在正殿前則以諸隊立於階
下在長樂永安門外則以挾門隊列於兩廊凡分兵主
守則知皇城東西面之助鋪及京城苑城諸門之職
長史各一人從六品上
錄事參軍事各一人正八品上
倉曹參軍事各二人正八品下
兵曹參軍事各二人正八品下
騎曹參軍事各一人正八品下
胄曹參軍事各一人正八品下(齊職儀領軍將軍有長史品第六秩六百石梁)
(陳亦有之北齊領軍有長史司馬隋領軍府無將軍有長史一人煬帝改置將軍長史判衛事又有錄事倉曹)
(兵騎鎧曹等員皇朝因之)
司階各三人正六品上
中候各三人正七品下
司戈各五人正八品下
執戟各五人正九品下
長史掌判諸曹翊府及萬敵萬年等六十府之貳餘同
左右衛
翊府中郎將各一人正四品下
左右郎將各一人正五品上
中郎將掌領其府校尉旅帥翊衛之屬以宿衛而總其
府事餘如左右衛
唐六典卷二十四
