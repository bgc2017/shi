唐六典卷十唐張九齡等撰
秘書省
秘書省
監一人
少監一人
丞一人
秘書郎四人
校書郎八人
正字四人
主事一人
令史四人
書令史九人
典書八人
楷書手八十人
亭長六人
掌固八人
熟紙匠十人
装潢匠十人
筆匠六人
著作局
著作郎六人
著作佐郎四人
書令史一人
書史二人
校書郎二人
正字二人
楷書手五人
掌固四人
太史局
令二人
丞二人
令史二人
書令史四人
楷書手二人
亭長四人
掌固四人
司歷二人
保章正一人
歷生三十六人
装書歷生五人
監候五人
天文觀生九十人
靈臺郎二人
天文生六十人
挈壺正二人
司辰十九人
刻漏典事十六人
漏刻博士九人
漏刻生三百六十人
典鐘二百八十人
典鼓一百六十人
秘書省監一人從三品(周禮春官太史掌建邦之六典又小史掌邦國之志定繫世又)
(外史掌四方之志三皇五帝之書並秘書之任也秦則博士官所職禁人蔵書漢氏除挟書之律開獻書之路)
(置寫書之官又令謁者陳農求遺書於天下故文籍往往而出並蔵之書府在外則有太常太史博士掌之内)
(則有延閣廣内石渠之蔵又御史中丞在殿中掌蘭臺秘書圖籍又未央宫中有麒麟閣天禄閣亦尚書劉向)
(揚雄典校皆在禁中謂之中書猶今言内庫書也後漢則蔵之東觀亦禁中也至桓帝延熹二年始置秘書監)
(属太常掌禁中圖書秘記故曰秘書漢官云秘書監一人秩六百石魏武為魏王置秘書令典尚書奏事即中)
(書之任也兼掌圖籍秘記文帝黃初中分秘書立中書因置監令乃以散騎常侍王象領秘書監撰皇覽魏氏)
(蘭臺亦蔵書御史掌焉魏略薛夏云蘭臺為外臺秘書為内閣是也魏初秘書属少府及王肅為監以為秘書)
(之職即漢東觀之任安可復属少府自此之後不復属焉至晉武又以秘書并入中書惠帝永平元年詔秘書)
(典綜經籍考校古今中書自有職務遠相統攝於事不專宜令復别置秘書寺掌中外三閣圖書自是秘書寺)
(始外置焉晉令云品第五絳朝服銅印墨綬進賢兩梁冠佩水蒼玉宋齊同晉氏梁改為省與尚書中書門下)
(集書為五省秘書監增秩中二千石品第三後制十八班秘書監班第十一陳依梁後魏亦以秘書為五省之)
(數監初從第二品中太和末正第三品北齊依魏後周春官府置外史下大夫掌書籍此秘書監之任也隋秘)
(書與尚書門下内史殿中為五省秘書監正第三品煬帝三年降為從第三品其後又改秘書監為秘書令武)
(德初改為監龍朔二年改為蘭臺其監曰蘭臺太史咸亨元年復舊天授初改為麟臺監神龍元年復舊初漢)
(御史中丞掌蘭臺秘書圖籍故歴代置都邑建臺省以秘書與御史為鄰)
少監二人從四品上(隋煬帝三年置秘書少監一人從四品掌貳秘書監之職其後又改)
(為少令皇朝因隋為少監龍朔二年改為蘭臺侍郎咸亨元年復舊天授初改為麟臺少監神龍初復舊至太)
(極初又增二員)
丞一人從五品上(漢獻帝建安中魏武為魏王置秘書令及二丞典尚書奏事並中書之任)
(也魏志劉劭建安末自秘書郎轉秘書丞是也魏文黃初中分秘書立中書以秘書左丞劉放為中書監秘書)
(右丞孫資為中書令而秘書置丞一人秩四百石魏志云何禎文帝時上許都賦帝異之公車徵到為秘書郎)
(後月餘禎關事帝問外言本用禎為丞何故為郎案主者罪遂改為丞時秘書丞尚未轉遂以禎為右丞晉武)
(并秘書入中書謂之中書秘書丞惠帝又置秘書丞二人晉令秘書丞品第六銅印墨綬進賢一梁冠絳朝服)
(晉書稱桓石綏為秘書丞啓校四部圖書宋齊並一人品服同晉氏梁增品第五秩六百石銅印黃綬陳依梁)
(後魏秘書丞一人正第五品上北齊因之後周春官府有小外史上士之職盖此秘書丞之任也隋秘書丞一)
(人正五品)秘書監之職掌邦國經籍圖書之事有二局一曰
著作二曰太史皆率其属而修其職(凡四部之書必立三本曰正本副本)
(貯本以供進内及賜人凡敕賜人書秘書無本皆别寫給之)少監為之貳焉丞掌判
省事
秘書郎四人從六品上(魏武置秘書郎秩四百石魏起居注青龍中議秘書丞郎職近)
(日月宜居三臺上亞尚書丞郎魏志云王伯輿锺會何禎鄭默竝起家拜秘書郎中而默在秘書掌中外三閣)
(刪省繁文除其浮穢始制中經時虞松為中書令謂默曰而今而後朱紫别矣晉令秘書郎中品第六進賢一)
(梁冠絳朝服晉起居注云武帝遣秘書圖書分為甲乙景丁四部使秘書郎中四人各掌一焉晉書云左太冲)
(為三都賦自以所見不博求為秘書郎中宋氏除中字宋書稱王敬弘子恢之名為秘書郎敬弘求為奉朝請)
(與恢之書曰且秘書有限故有競朝請無限故無競吾欲使汝處無競之地文帝喜而許之齊書稱王僧虔王)
(慈竝早有令譽皆起家拜秘書郎梁秩六百石江左多任貴游年少而梁代尤甚當時諺言上車不落則著作)
(體中何如則秘書陳著令令僕射子起家為之後魏亦置四人正第七品上後魏書云高謐天安中以功臣子)
(召入禁中專掌秘閣拜秘書郎奏請廣訪羣書大家繕寫北京圖籍稍以審正北齊又增中字正第七品下隋)
(又除中字正七品上煬帝三年加為從五品皇朝為從第六品上龍朔天授神龍並随省改復)
校書郎八人正九品上(漢成帝命光禄大夫劉向於天禄閣校經傳諸子詩賦步兵校)
(尉任宏校兵書太史令尹咸校數術太醫監李柱國校方術其後揚雄以大夫亦典校於天祿閣斯皆有其任)
(而未至其官至後漢始於東觀置校書郎中續後漢書云馬融安帝時為大將軍鄧隲所召拜校書郎中在東)
(觀十年窮覽典籍上廣成頌又竇章居貧蔬食講讀不輟太僕鄧康重章學行是時學者稱東觀為老氏蔵室)
(道家蓬萊山康薦章入東觀為校書郎中漢御史中丞掌殿中蘭臺秘書圖籍因置蘭臺令史典校其書班固)
(傅毅初竝為蘭臺令史王充云通人官蘭臺令史比校書郎中東觀有校書郎置校書郎中典其事時通儒逹)
(學亦多以佗官領之自漢魏歴宋齊梁陳博學之士往往以佗官典校秘書至後魏秘書省始置校書郎正第)
(九品上北齊置十三人隋初亦置十二人煬帝三年減為十人其後又增為四十人皇朝減為八人)
正字四人正九品下(掌詳定典籍正其文字前代才學之士多以佗官兼其任者齊秘書)
(省有正書盖是正字之任北齊秘書省始置正字四人從第九品上隋因之皇朝為正第九品下)
主事一人從九品上(皇朝置掌印并句檢稽失)
令史四人書令史九人(魏甲辰儀秘書令史品第八晉品第九宋品第八齊秘書令史)
(品勲位第六梁陳品第九後魏秘書令史從第九品下北齊正第九品上隋開皇初始降為流外行置隋秘書)
(令史四人流外二品書令史九人流外三品皇朝因之)
典書八人(齊職儀云宋孝武大明年開府儀同及三公府皇子府皆有典書吏皇朝秘書省始置典)
(書其職同流外入考入流焉)
楷書手八十人(隋煬帝秘書省置楷書員二十人從第九品掌鈔寫御書皇朝所置職同流外)
(也)
亭長六人掌固八人熟紙匠装潢匠各十人筆匠六人
(皇朝所定)
秘書郎掌四部之圖籍分庫以蔵之以甲乙景丁為之
部目甲部為經其類有十一曰易以紀隂陽變化(經籍志歸)
(蔵等六十九部五百五十一卷)二曰書以紀帝王遺範(古文尚書等三十二部二百三)
(十七卷)三曰詩以紀興衰誦嘆(韓詩等三十九部四百三十三卷)四曰禮
以紀文物體制(周官等一百三十六部一千六百二十二卷)五曰樂以紀聲
容律度(樂大義等三十二部一百四十三卷)六曰春秋以紀行事褒貶(春秋)
(經等三傳九十七部九百八十三卷)七曰孝經以紀天經地義(古今孝經等十八部)
(六十三卷)八曰論語以紀先聖微言(論語等并三經異義七十二部七百八十一卷)
九曰圖緯以紀六經䜟候(河圖等十三部九十二卷)十曰小學以紀
字體聲韻(說文等三部四十六卷)乙部為史其類一十有三一曰
正史以紀紀傳表志(史記等六十七部三千八十三卷)二曰古史以紀
編年繫事(紀年等四十四部六百六十六卷)三曰雜史以紀異體雜記
(周書等七十部九百一十七卷)四曰覇史以紀偽朝國史(趙書等二十七部三百三)
(十五卷)五曰起居注以紀人君動止(穆天子傳等四十一部一千一百八十九)
(卷)六曰舊事以紀朝廷政令(漢武故事等二十部四百四卷)七曰職官
以紀班序品秩(漢官解誥等二十部三百三十六卷)八曰儀注以紀吉凶
行事(漢舊儀等五十九部二千二十九卷)九曰刑法以紀律令格式(律令等三)
(十五部七百一十二卷)十曰雜傳以紀先賢人物(三輔决錄等二百一十七部一)
(千二百八十六卷)十一曰地理以紀山川郡國(山海經等一百三十九部一千)
(四百三十三卷)十二曰譜系以紀氏族繼序(世本等四十一部三百六十卷)十
三曰略錄以紀史策條目(七略等三十部二百一十四卷)景部為子其
類一十有四一曰儒家以紀仁義教化(晏子等三十五部三百三十六)
(卷)二曰道家以紀清淨無為(鬻子等四十二部三百三十一卷)三曰法
家以紀刑法典制(申子等四部凡六十卷)四曰名家以紀循名責
實(管子等六部七十二卷)五曰墨家以紀強本節用(墨子等三部七十卷)六
曰從橫家以紀辨說譎詐(鬼谷子等二部七卷)七曰雜家以紀兼
敘衆說(尉繚子等九十七部二千七百二十卷)八曰農家以紀播植種藝
(汜勝之書等五部一十九卷)九曰小說家以紀芻辭輿誦(燕丹子等二十五部)
(一百二十二卷)十曰兵法以紀權謀制變(司馬兵法等一百四部四百四十六卷)
十一曰天文以紀星辰象緯(周髀等九十七部六百七十卷)十二曰&KR1318;
數以紀推步氣朔(四分歷等一百部二百六十三卷)十三曰五行以紀
卜筮占候(風角占等二百七十二部一千二十二卷)十四曰醫方以紀藥餌
鍼灸(黃帝素問等五十六部四百一十卷)丁部爲集其類有三一曰楚詞
以紀騷人怨刺(楚詞等十部二十九卷)二曰别集以紀詞賦雜論
(荀況集等四百三十七部四千三百八十一卷)三曰總集以紀類分文章(文章流别)
(集等一百七部二千二百一十三卷)校書郎正字掌讎校典籍刊正文字
(字體有五一曰古文廢而不用二曰大篆惟於石經載之三曰小篆謂印璽旐旛碑碣所用四曰八分謂石經)
(碑碣所用五曰隸書典籍表奏及公私文䟽所用)皆辨其紕繆以正四庫之圖
史焉
著作局著作郎二人從五品上(續漢書稱班固傅毅以蘭臺令史陳宗以洛陽)
(令尹敏以長陵令孟輦以司隸校尉並著作東觀然皆佗官兼著作之名而未正其官至魏明帝太和中置著)
(作郎隸中書省晉惠帝元康二年詔曰著作舊属中書而秘書既别典文籍今改中書著作為秘書著作後又)
(别自名省曰著作省而猶隸秘書晉魏著作郎一人俗謂之大著作專掌史註亦或為兼官晉令著作郎品第)
(六進賢一梁冠綘朝服而晉書稱陳夀作益都耆舊傳武帝善之以為著作郎張載作劍閣銘世祖以為能除)
(著作郎孫楚自著作佐郎轉著作郎此皆謂大著作也又荀勖以中書監于竇虞預徐廣以散騎常侍孫綽以)
(給事中伏滔以游擊將軍孫盛以秘書監並兼領著作又陳郡王隐待詔著作單衣介幘朝朔望於著作省亦)
(其任也宋齊並同晉氏宋書云何承天除著作郎撰國史承天巳老諸佐郎並名家年少荀伯子嘲之常呼為)
(奶母焉著作秩六百石品第六陳依梁後魏正第五品上後魏書崔浩學究精微宋欽好學不倦並為著作郎)
(北齊二人從五品後周春官府置著作上士二人即其職也隋秘書省領著作郎曹置著作郎二人從第五品)
(上煬帝三年增為正五品其後又降為從第五品皇朝秘書省領著作局置著作郎二人龍朔二年改為司文)
(郎中咸亨元年復故)
著作佐郎四人從六品上(著作佐郎修國史宋百官春秋云常道鄉公咸熙百官名)
(有著作佐郎三人晉定員八人哀帝興寧二年大司馬桓温表省四人孝武帝寧康元年復置八人晉令著作)
(佐郎品第六進賢一梁冠綘朝服孝武太元四年詔秘書監自選著作佐郎令並無監使吏部選有監復舊焉)
(宋齊並同晉制著作佐郎始到職必撰名臣傳一人宋氏之初國朝始建未有合撰者此制遂替矣梁秩四百)
(石品第七陳令僕射子起家為之品制同梁後魏正第七品上北齊正第七品下後周春官府署著作中士四)
(人即著作佐郎之任也隋置八人正第七品上煬帝三年著作二人增品從第六皇朝置四人龍朔二年改為)
(司文郎咸亨元年復故開元二十六年減置二人)
書令史一人(自晉以来秘書著作皆有令史史闕其員品)
校書郎二人正九品上(後魏著作省置校書郎史闕其員品北齊著作省置校書郎二)
(人正第九品上隋及皇朝因之開元二十六年減置一人)
正字二人正九品下(隋著作曹置正字二人從九品上皇朝因之)
著作郎掌修撰碑誌祝文祭文與佐郎分判局事
太史局令二人從五品下(左傳云昔少昊氏以鳥紀官鳳鳥氏歴正也顓頊命南正)
(重司天北正黎司地唐虞之際羲氏和氏紹重黎之後掌天地四時之官並太史之任也周官太史掌建邦之)
(六典正歲年以序事班告朔下邦國左傳曰天子有日官即太史也漢書百官表太史届太常茂陵書稱司馬)
(談為太史令後漢太史令一人秩六百石掌天時星律祥瑞妖災凡歲將終奏新年歷而已魏因之晉太史令)
(品第七秩六百石銅印墨綬進賢一梁冠綘朝服江左高瑩以侍中陳卓以義熙守吴道欣以殿中侍御史兼)
(領太史宋齊梁陳並同晉氏後魏北齊亦然後周春官府置太史中大夫一人掌歷家之法隋秘書省太史曹)
(置太史令二人從七品上煬帝三年改太史曹爲太史監進令階爲從五品皇朝因之改監為局龍朔二年改)
(為秘書閣局令改為秘閣郎中咸亨元年復舊貞觀元年為渾天監不隸麟臺其令監署一人加至正第五品)
(上因加副監及丞主簿府史等員其年又改為渾儀監長安二年復為太史局還隸麟臺緣監置官及府史等)
(並廢其監依舊為令置二人景龍二年又改太史局為太史監令名不改不隸秘書開元二年又改令為監三)
(年加從第四品下其一員改為少監十四年又改為局復為太史令二員隸秘書)
丞二人從七品下(司馬彪續漢志云太史丞一人秩二百石魏晉宋齊皆同漢氏梁氏太史)
(丞三品勲位後魏北齊史失其品第隋太史丞置二人正第九品上煬帝三年減一人皇朝不置丞貞觀元年)
(改為渾儀監始置丞二人從第七品上長安二年又省景龍二年復置)
令史二人書令史四人(太史不隸秘書即為府史開元十四年復為令史也)
太史令掌觀察天文稽定歷數凡日月星辰之變風雲
氣色之異率其属而占候焉其属有司歷靈臺郎挈壺
正凡玄象器物天文圖書苟非其任不得與焉(觀生不得讀占)
(書所見徵祥災異密封聞奏漏泄有刑)每季錄所見災祥送門下中書省
入起居注歲終總錄封送史館每年預造来歲歷頒于
天下
司歷二人從九品上(漢官儀太史全員有理歷六人至晉太史令使員有典歷四人宋齊)
(梁陳後魏北齊皆有典歷並史闕其員品至隋改典歷為司歷置二人從九品下取左傳司歷為名皇朝為從)
(九品上)
保章正一人從八品上(周禮春官太史属有保章氏掌天星以志星辰日月之變動辯)
(其吉凶自秦漢以来無其職至後周春官府置太史其属有保章上士中士之職即其任也至隋置歷博士一)
(人正九品上皇朝因之長安四年省歷博士置保章正以當之掌教歷生)
歷生三十六人(隋氏置掌習歷皇朝因之同流外八考入流)
装書歷生五人(皇朝置同歷生)
司歷掌國之歷法造歷以頒于四方有戊寅歷(武德初東那道)
(士傳仁均所造拜太史令)麟德歷(麟德中太史令李淳風所造)神龍歷(神龍中太史令南宫)
(說所造)大衍歷(開元十四年嵩山僧一行承制旨而考定最為詳密今見行焉)凡天下測
影之處分至表準其詳可載故参考星度稽驗晷影各
有典常(南至之影京兆長一丈二尺九寸二分蔚州長一丈五尺八寸九分春分中影洛城長五尺二)
(寸五分京兆長五尺三寸四分太原長六尺蔚州長六尺四寸四分半北至之影京兆表北長一尺四寸二分)
(安南則表南三寸開元十二年於京麗正院定表樣并雷尺寸差太史官馳驛分往測候)
監候五人從九品下(魏晉太史令吏員有望候郎二十人候部吏十五人掌侯天文並監)
(候之任也隋初置監候四人從九品下煬帝三年增監候為十人皇朝因隋置監候五人)
天文觀生九十人(隋氏置掌晝夜在靈臺伺候天文氣色皇朝所置從天文生轉補八考入)
(流也)
靈臺郎二人正八品下(掌習知天文周文王受命而作邑于豐立靈臺所以觀䘲象察)
(氣之妖祥也詩云經始靈臺鄭玄曰觀臺而曰靈者言文王化行似神之精明故以名也春秋傳曰公既視朔)
(遂登靈臺以望而書雲物亦其制也其在周官則馮相氏登高臺以掌其事漢則雜候上林清臺後漢又作靈)
(臺掌候日月氣而属太史太史有二丞其一在靈臺漢官云靈臺員使十三人靈臺待詔四十六人魏太史有)
(靈臺令丞主候望頒歷晉宋齊梁陳太史皆有靈臺丞隋太史置天文博士掌教習天文氣色皇朝因隋置天)
(文博士二人正八品下長安四年省天文博士之職置靈臺郎以當之)
天文生六十人(隋氏置皇朝因之年深者轉補天文觀生)
靈臺郎掌觀天文之變而占候之凡二十八宿分為十
二次寅為析木燕之分(自尾十度至斗十一度)卯為大火宋之分
(自氐五度至尾九度)辰為夀星鄭之分(自軫十二度至氐四度)已為鶉尾楚
之分(自張十五度至軫十一度)午為鶉火周之分(自柳九度至張十六度)未為
鶉首秦之分(自井十六度至柳八度)申為實沈魏之分(自畢十二度至井十)
(五度)酉為大梁晉之分(自胃七度至畢十一度)戍為降婁魯之分(自奎)
(五度至胃六度)亥為娵訾衞之分(自危十六度至奎四度)子為玄枵齊之
分(自女八度至危十五度)丑為星紀吴越之分(自斗十二度至女七度)所以
辯日月之纏次正星辰之分野凡占天文變異日月薄
蝕五星陵犯有石氏甘氏巫咸三家中外官占凡瑞星
祅星瑞氣祅氣有諸家雜占凡測候晷度則以游儀為
其凖
挈壷正二人從八品下(掌知漏刻周禮有夏官挈壷氏秋官司寤氏春官雞人氏凡三)
(職咸掌其事自漢以後太史掌之皇朝長安四年始置)
司辰十九人正九品下(掌漏刻事隋置司辰二人從第九品下煬帝改為司辰師本属)
(武侯府大業三年隸於太史局皇朝因之貞觀元年除師字)
漏刻典事十六人(皇朝置掌司漏刻之節)
漏刻博士六人(隋置有品秩掌教漏刻生皇朝降為流外也)
漏刻生三百六十人(隋置掌習漏刻之節以時唱漏皇朝因之皆中小男為之轉補為典)
(鐘典鼓)
典鐘二百八十人(皇朝置掌擊漏鐘)
典鼓一百六十人(皇朝置擊漏鼓)
挈壷正司辰掌知漏刻孔壷為漏浮箭為刻以考中星
昏明之候焉(箭有四十八晝夜共百刻冬夏之間有長短冬至日南為發去極一百一十五度晝)
(漏四十刻夜漏六十刻夏至日北為斂去極六十七度晝漏六十刻夜漏四十刻春秋二分發斂中去極九十)
(一度晝夜各五十刻秋分已後減晝益夜九日加一刻春分已後減夜益畫九日減一刻二至前後則加減遲)
(用日多二分之間則加減速用日少凡候夜漏以為更點之節每夜分為五更每更分為五點更以擊鼓為節)
(點以擊鐘為節)
唐六典卷十
