唐六典卷十七唐張九齡等撰
太僕寺
太僕寺
卿一人
少卿二人
丞四人
主簿二人
錄事二人
府十七人
史三十四人
獸醫六百人
獸醫博士一人
學生一百人
亭長四人
掌固六人
乘黃署
令一人
丞一人
府一人
史二人
典事八人
駕事一百四十人
羊車小史八人
掌固六人
典廐署
令二人
丞二人
府四人
史八人
主乘六人
典事八人
執馭一百人
駕士八百人
掌固六人
典牧署
令三人
丞四人
府四人
史八人
監事八人
典事十六人
主輅七十四人
駕士一百六十人
掌固四人
車府署
令一人
丞一人
史二人
典事四人
馭士一百七十五人
掌固六人
諸上牧監
監各一人
副監二人
丞二人
主簿一人
錄事一人
府三人
史六人
典事八人
掌固四人
中牧監副監丞府各減一人典事史減二人
下牧監典事掌固減二人
沙苑監
監一人
副監一人
丞一人
主簿一人
錄事一人
府三人
史六人
典事四人
掌固二人
太僕寺卿一人從三品(周禮有太僕下大夫二人穆王命伯冏為太僕正漢書百官表)
(云太僕秦官掌輿馬秩中二千石有兩丞属官有大廐未央廐家馬三令各五丞一尉又車府路軨騎馬駿馬)
(四令丞又龍馬閑駒橐泉騊駼承華五監長丞又邊郡六牧師苑令各三丞又有中太僕掌皇太后輿馬不常)
(置漢官儀云天子駕出太僕御属車八十一乘後漢有車府未央廐長樂廐令丞魏因之晉太僕銀章青綬五)
(時朝服進賢兩梁冠佩水蒼玉品第四丞一人部丞五人置功曹主簿五官等員統典農典虞都尉典虞丞牧)
(官都尉左右中典牧都尉典牧令諸羊牧丞乘黃驊騮龍馬三廏令過江省其後又置成帝咸和七年省併宗)
(正盖有事則權置無事則省宋因晉不置若如祀則權置太僕執轡事畢省齊亦如之梁天監七年置十二卿)
(太僕與太府少府為夏卿統南牧左右牧龍廐内外廐班第十陳因之後魏太僕卿第二品上又置少卿太和)
(二十二年九卿並第三品北齊太僕寺統驊騮左右龍左右牝駞牛司羊乘黃車府等署後周依周官隋太僕)
(寺統驊騮乘黃龍廐車府典牧牛羊等署煬帝降卿為從三品減驊騮署入殿内省尚乘局改龍廐曰典廐署)
(又有左右駮皂二廐加置主乘司庫司廪官罷牛羊署皇朝因之而省駮皂等諸官龍朔二年改為司馭寺正)
(卿咸亨中復舊光宅元年改為司僕寺神龍元年復故)
少卿二人從四品上(後魏太和十五年九卿各置少卿一人品第三上二十二年降為正)
(四品上北齊因之隋加至二員煬帝降為從四品上皇朝因之龍朔咸亨光宅神龍隨寺改復)
太僕卿之職掌邦國廐牧車輿之政令緫乘黃典廐典
牧車府四署及諸監牧之官屬少卿為之貳凡國有大
禮大駕行幸則供其五輅屬車之屬凡監牧所通羊馬
籍帳則受而會之以上扵尚書駕部以議其官吏之考
課凡四仲之月祭馬祖馬步先牧馬社
丞四人從六品上(秦漢太僕有兩丞秩千石後漢一人魏晉並因之東晉宋省或置宋齊省)
(梁天監七年置十二卿各有丞列卿丞通視朝請班第三陳因之後魏列卿丞從五品中太和未降為七品上)
(北齊丞一人從六品下隋太僕丞三人品同北齊大業五年加為從五品皇朝復為從七品上武德中減置二)
(人永徽中加一人開元初又加一人領獸醫博士學生等)
主簿二人從七品上(梁天監七年十二卿各置主簿二人位不登十八班者别置七班主)
(簿班第三陳因之北齊置一人隋置二人皇朝因之武德中品正第八貞觀中加至從七品上)
錄事二人從九品上
丞掌判寺事凡補獸醫生皆以庶人之子考試其業成
者補為獸醫業優長者進為博士
主簿掌印勾檢稽失省署抄目
錄事掌受事發辰
乘黃署令一人從七品下(乘黃古神馬名亦曰飛黃背有角日行萬里六韜云乘黃)
(震死淮南子云天下有道飛黃伏皂然車馬職仝後漢有未央廐今長樂廐丞至魏遂改為乘黃廐晉因之宋)
(太常属官有乘黃令一人掌乘輿金根車及安車追鋒諸馬車齊職儀云乘黃獸名也龍翼馬身黃帝乘之而)
(僊因以名廐乘黃令品第七秩四百石銅印墨綬進賢一梁冠絳朝服梁太常属官有乘黃令丞三品勲位陳)
(因之後魏有乘黃令丞北齊掌諸輦輅隋太僕寺統乘黃署令丞皇朝因之領駕士羊車小史等)
丞一人從八品下(魏有乘黃丞晉因之宋齊並有乘黃令無丞梁陳後魏北齊隋並有乘黃)
(丞皇朝因之)乘黃令掌天下車輅辨其名數與馴馭之法丞
為之貳凡乘輿五輅(周禮巾車式掌王五輅有王金象革木之制至秦唯乘金根車漢承)
(秦制以為承輿晉武帝始備五輅為天子法車宋齊梁陳相因不絶後魏五輅各依方色並駕五馬後周設六)
(官置司輅之職皇帝之輅十有二等一曰蒼輅二曰青輅三曰朱輅四曰黃輅五曰白輅六曰玄輅七曰玉輅)
(八曰碧輅九曰金輅十曰象輅十一曰革輅十二曰木輅後閱視武庫得魏舊物有乾象輦駕二十四馬又有)
(大樓輦車駕二十牛又有象輦初駕二象後以六駞代之皆魏天興中之所制也宣帝以来皆服御之兼以賜)
(皇后隋開皇元年以魏周輿輦非古之制皆廢毁改造五輅也)一曰玉輅祭祀納后則
乘之二曰金輅饗射郊征還飲至則乘之三曰象輅行
道則乘之四曰革輅廵狩臨兵事則乘之五曰木輅田
獵則乘之(凡玉輅青質以玉飾諸末駕六蒼龍金輅赤質以金飾諸末駕六赤駮象輅黃質以黃飾)
(諸末駕六黃騮革輅白質鞔之以革駕六白駱木輅黑質漆之駕六黑驪也)五輅皆重輿左
青龍右白獸金鳳趐畫苣文鳥獸黃屋左纛金鳳一在
軾前十二鑾在衡二鈴在軾龍輈前設障塵(青盖三層黃裏繡飾)
(上設博山方鏡下圓鏡)樹羽輪金根朱班重牙左建旂十有二旒
皆畫升龍其長曳地青繡綢杠右載闟戟長四尺廣三
尺黼文旂首金龍頭銜錦結綬及緌帶垂鈴金鑁方釳
插翟尾五焦鏤錫鞶纓十二就(闕)鞶纓皆從輅質
耕根車青質三重盖飾如玉輅安車金飾重輿曲壁八
鑾在衡紫油通&KR1707;紫油纁朱裏朱絲絡網朱鞶纓朱覆
髮具絡四望車制同安車金飾八鑾在衡青油通&KR1707;青
油纁朱裏朱絲絡網(大駕則太僕卿馭五輅駕士百三十二人並平巾幘青衫大口袴千)
(牛將軍一人陪乘)五輅皆有副車(按蔡邕獨斷云五輅之外復設五色安車立車各一乘皆)
(駕四馬是為五輅副車故張良擊始皇中副車魏志云天子命太僕駕金根六馬設五時副車江左乃闕至闕)
(始備隋開皇十四年始造五輅及貳皇朝因之)又有指南車(崔豹古今注云指南車舊說云周公)
(所作也周公理致太平越裳氏重譯来獻使者迷其歸路周公錫以軿車五乘皆為司南之制使越裳氏載之)
(周年而至其國故常為先導示服遠人而正四方也秦漢其制無聞後漢張衡始復創造漢末喪亂其法不存)
(沈約宋書云魏眀帝始令博士馬鈞造之晉亂又亡石虎使鮮飛姚興使令狐生又造宋武平關中得之其制)
(如鼓車設木人扵車上舉手指南車驟回轉所指微差至齊祖冲之又造之歷梁陳隋無所變改皇朝因之駕)
(四馬正道先啓而行匠一人駕五十四人)記里鼓車(崔豹古今注云車上為二層皆有木人執槌行)
(一里下一層擊鼓行十里上一層擊鐲亦名大章車所以識道里也)白鷺車(隋志名鼓吹車上施層樓)
(樓上有翔鷺棲焉)鸞旗車(晉志云鸞旗車先輅所載也鸞旗者謂析羽旄而編之十二旒列繋幢傍)
(也)辟惡車(崔豹古今注云秦制也桃弓葦矢所以禳祓不祥太卜令一人在車執弓箭平巾幘緋裲)
(襠大口袴)皮軒車(晉志以獸皮為軒左金吾衛隊正一人在車執弩服同太卜令自指南車皆駕四馬)
(正道匠一人駕士一十四人)耕根車(晉志云建赤旗十有二旒天子親耕所乘也一名芝車一名三)
(盖車置耒耜扵軾上駕六馬駕士三十二人)安車(晉輿服志云座乘謂之安車倚乘謂之立車各一乘)
(名五時車俗謂之五帝車駕四馬駕士二十四人)四望車(晉志云陽遂四望繐窗皂輪小形車駕牛)
(晉中朝大駕鹵簿曰御四望車駕牛中道皇朝駕四馬也)羊車(周遷輿服雜事曰羊車一名輦車其上如)
(軺伏兔箱漆畫輪軛小兒衣青布袴褶紫碧褠青耳屩五辨鬢數人引之今代名為羊車小史而漢代或以人)
(牽或以駕果下馬晉志曰武帝乘羊車扵後宫恣意所之宫女插竹葉楊條候帝之来)黃鉞車(崔豹)
(古今注云黃鉞三代通用以斷斬今以黃鉞為乘輿之飾武王以黃鉞斬紂故王者以為戒駕二馬左武衛隊)
(正一人在車執之武弁朱衣革帶駕士一十二人)豹尾車(崔豹古今注云豹尾車周制也所以象君)
(子豹變尾言謙也古車正建之今唯乘輿得建焉漢書曰成帝以幸姬趙飛燕置属車間豹尾中駕二馬右武)
(衛隊正一人在車執之武弁朱衣革帶駕士十二人也)屬車一十有二(屬車一曰副車一曰)
(貳車一曰佐車漢因秦制大駕屬車八十一乘行則中央左右分之法駕属車三十六乘最後車懸豹尾皆皂)
(盖朱裏蔡邕獨斷曰古者諸侯貳車九乘秦滅九國兼其車服故為八十一乘漢武祠太乙甘泉皆盡用之眀)
(帝上原陵又用之法駕三十六乘小駕一十二乘大業初備八十一乘三年帝嫌其多問閻毗毗曰此起扵秦)
(遂為後式宋孝建時議準旂旒之數設十二乘令憲章往古大駕依秦法駕依漢小駕依宋帝曰大駕宜三十)
(六法駕宜用十二小駕除之可也皇朝因之置十二乘駕牛駕士各八人自指南車駕士皆平巾幘緋衫大口)
(袴唯耕根車青衫羊車服則殊也)大駕則用之若法駕則減五副輅白
鷺辟惡安車四望車四分屬車之一餘同大駕若小駕
又減象輅革輅木輅指南車記里鼓車鸞旗皮軒耕根
羊車屬車黃鉞豹尾等車餘同法駕若有大禮則以所
御之輅進内既事則受而藏之凡將有事先期四十日
尚乘供馬馬如輅色率駕士預調習指南等車亦如之
典廐署令二人從七品下(周禮有校人圉師趣馬掌天子十有二閑之馬漢太僕属)
(官有大廐未央廐後漢太僕属官有未央廐主乘輿及宫中諸馬其後置左駿廐令别主乘輿御馬魏有驊騮)
(廐令晉太僕統乘黃驊騮龍馬等廐令過江之後或省或置哀帝時省驊騮為門下之職宋齊因之梁太僕統)
(龍廐内外廐陳因之後周有左右廐各上士一人北齊太僕寺統驊騮左右龍等署隋太僕寺統龍廐署皇朝)
(改為典廐署令領執馭駕士等)
丞二人從八品下(隋有龍廐丞皇朝改為典廐丞武德中四人今減二人)
主乘六人正九品下(隋置皇朝因之)
典廐令掌繋飼馬牛給養雜畜之事丞為之貳凡象一
給二十細馬一中馬二駑馬三駞牛騾各四驢及純犢
各六羊二十各給一丁(純謂色不雜者若飼黃禾及青草各準運處遠近臨時加給也)
乳駒乳犢十給一丁凡象日給槀六圍馬駞牛各一圍
羊十一共一圍(每圍以三尺為限也)蜀馬與騾各八分其圍騾四
分其圍乳駒乳犢五共一圍青芻倍之凡象日給稻菽
各三斗䀋一升馬粟一斗䀋六勺乳者倍之駞及牛之
乳者運者各以斗菽田牛羊之駞䀋三合牛䀋二合羊
粟菽各升有四合䀋六勺(象馬騾牛駞飼青草日粟豆各減半塩則恒給飼禾及青)
(荳者粟豆全斷若無青可飼粟豆依舊給其象至冬給羊皮及故氊作衣也)
典牧署令三人正八品上(周禮牧師下士四人掌牧馬而頒之秦漢太僕属官有牧)
(師苑令皆在邊郡歷魏晉已下皆牧監之職隋太僕寺統典牧署牛羊署等令丞皇朝因之武德中二人令加)
(置三人領上輅駕士等)
丞四人正九品上(隋置皇朝因之武德中三人今加至四人)
監事八人從九品下
典牧令掌諸牧雜畜給納之事丞為之貳凡羣牧所送
羊犢皆受之而供扵廪犧尚食之用諸司合供者亦如
之
車府署令一人正八品下(秦置車府令以趙高為之漢太僕属官有車府令丞後漢)
(主乘輿諸車魏晉因之宋齊梁陳並尚書駕部領後魏闕文北齊太僕寺領車府令丞遂與乘黃令分職隋因)
(之皇朝因隋)
丞一人正九品下(秦漢已東車府署並有丞一人隋車府丞二人皇朝省置一人)
車府令掌王公已下車輅辨其名數及馴馭之法丞為
之貳凡王公已下車輅一曰象輅二曰革輅三曰木輅
四曰軺車(象輅以象牙飾諸末畫輪八鑾在衡左建旂畫龍一升一降右載闟戟革輅以革飾諸末)
(左建通帛為旜餘同象輅木輅以漆&KR0918;之餘同革輅三輅皆朱質朱盖朱旈旜一品九旈二品八旈三品七旈)
(四品六旈其鞶纓就數亦如之軺車曲壁青通&KR1707;碧裏也)
凡春秋二時謁陵冊命王公及内外職事四品已上拜
官止冬朝會婚葬奉使皆視其品秩而給之親王以象
輅三品已上以革輅五品已上以木輅京縣令以軺車
道大駕及初上給之其婚葬則從京官三品已上給其
馭(給駕士親王十有八一品十有六二品十有四各駕令以馬駱四輅車一三品十有二四品五品十有闕縣)
(六也)凡輅車之馬率馭士預調習之然後入輅及車以牛
駕者亦如之
上牧監一人從五品下(漢舊儀太僕牧師諸苑三十六所分布北邊西邊以郎為苑監)
(官奴婢三萬人分養馬三十萬頭擇取教習給六廐牛羊無數以給犧牲中興省漢陽有牧馬苑令羽林郎監)
(領魏置牧官都尉晉因之宋齊闕文梁太㒒統南牧左右牧等丞陳因之後魏闕文北齊太㒒寺統左右牝駞)
(牛司羊等署令丞後周有典牡典牝上士一人中士一人又有典駞典羊各有中士一人隋太㒒寺統典牧署)
(牛羊署等令丞皇朝因分為牧監)
副監二人正六品下
丞二人正八品上
主簿一人正九品下(並皇朝置)
中牧監一人正六品下
副監一人從六品下
丞一人從八品上
主簿一人從九品上
下牧監一人從六品下
副監一人正七品下
丞一人正九品上
主簿一人從九品下
諸牧監掌羣牧孳課之事凡馬五千匹為上監三千匹
已上為中監已下為下監凡馬牛之羣以百二十駞騾
驢之羣以七十羊之羣以六百二十羣有牧長牧尉(補長)
(以六品已下子白丁雜色人等為之補尉以散官八品已下子為之品子八考白丁十考隨文武簡試與資也)
凡馬有左右監以别其麤良以數紀為名而著其簿籍
細馬之監稱左麤馬之監稱右(其雜畜牧皆同下監仍以土地為其監名)凡
馬各以年名籍之每歲季夏造至孟秋羣牧使以諸監
之籍合為一(諸羣牧别立南使北使西使東使以分統之)常以仲秋上扵寺
凡馬以季春游牝(月令季春乃合累牛騰馬游牝于牧)其駒犢在牧三歲
别羣(若與本羣同牧不别給牧人)馬牧牝馬四游五課駞四游六課
牛驢三游四課羊三游四課(四五者皆言其歲而游牝也羊則當年而課之其課)
(各有率謂牛馬騾之牝百而歲課駒犢各以六十馬二十歲則不課三歲游牝而生駒者仍别簿申騾駒半之)
(若馬從外蕃而至者初年課以四十二年五十二年者仝課牝駞百而三年之課七十羔羊之白者七十羖)
(八十)凡監牧孳生過分則賞(謂馬賸駒一則賞絹一匹駞騾之賸倍扵馬驢牛之賸三)
(白羊之賸七羖羊之賸十皆與馬同其賞物二分入長一分入牧子牧子謂長上專當者其監官及牧尉各通)
(計所管長尉賞之通計謂尉官十五長者賸駒十五匹賞絹一匹監官管尉五者賸駒七十五匹賞絹一匹之)
(類計加亦凖此應賞者凖印後定數先填死耗足外然後計酬之)其有死耗者每歲亦
以率除之(謂駞馬百頭以七頭為耗騾以六牛驢羖羊以十白羊以十五從外蕃而新至者馬牛驢)
(羖羊皆除二十二年除十五駒除十四二年除十騾除十二年除九白羊除二十五二年除二十三年皆同耗)
(也)若歲疫以私畜凖同者以疫除(準牧側近私畜疫死數同則聽以疫除馬)
(不在疫除之例即馬牛一十一歲以上不入耗除限若緣非時霜雪死多者錄奏)凡官畜在牧
而亡失者給程以訪過日不獲估而徵之(謂給訪限百日不獲凖失)
(處當時估價徵納牧子及長各知其半若戸奴無財者凖銅依加杖例如有闕及身死唯徵見在人分其在廐)
(失者主帥凖牧長飼丁凖牧子其非理死損凖本畜徵納也)凡在牧之馬皆印(印右膊以)
(小官字右髀以年辰尾側以監名皆依左右廂若形容端正擬送尚乘不用監名二歲始春則量其力又以飛)
(字印印其左髀膊細馬次馬以龍形印印其項左送尚乘者尾側依左右閑印以三花其餘雜馬送尚乘者以)
(風字印印左膊以飛字印印左髀騾牛驢則官名誌其左膊監名誌其右髀駞羊則官名誌其煩羊仍割耳若)
(經印之後簡入别所者各以新入處監名印其左頰官馬賜人者以賜字印配諸軍及充傳送驛者以出字印)
(並印左右頬也)凡每歲進馬麤良有差使司每歲簡細馬五十
匹敦馬一百疋進之若諸監之細馬生駒以其數申所
由司次入寺其四歲以下麤馬每年簡充諸衛官馬凡
馬牛皮脯及筋角之屬皆納于有司每年終監牧使廵
按孳課之數以功過相除為之考課焉
沙苑監監一人從六品下(沙苑在同州)
副監一人正七品下
丞一人正九品上
主簿一人從九品下
沙苑監掌牧養隴右諸牧牛羊以供其宴會祭祀及尚
食所用每歲與典牧分月以供之丞為之貳(凡屠宰國忌廢務日)
(立春前後一日每月一日八日十四日十五日十八日二十三日二十四日二十八日二十九日三十日每歲)
(正月五月九月皆罷之諸雜畜及牸羊有孕者雖非其日月亦免之)若百司應供者則以
時皆供之凡羊毛及雜畜皮角皆具數申送所由焉(一本)
(云太㒒属官有沙苑監開元二十三年省)
唐六典卷十七
