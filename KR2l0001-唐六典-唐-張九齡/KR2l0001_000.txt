唐六典職官類一(官制之屬)
提要
(臣)等謹案唐六典三十卷舊本題開元御撰
李林甫奉勑注其書以三師三公三省九寺
五監十二衛列其職司官佐敘其品秩以擬
周禮書錄解題引韋述集賢記注曰開元十
年起居舍人陸堅被旨修是書帝手寫白麻
紙六條曰理教禮政刑事令以類相從撰錄
以進張說以其事委徐堅思之經歲莫能定
又委毋焸余欽韋述始以令式入六司其沿
革並入注中後張九齡又委苑咸二十六年
奏草上迄今在書院亦不行用范祖禹唐鑑
亦曰既有太尉司徒司空又有尚書省是政
出於二也既有尚書省又有九寺是政出於
三也蓋自唐虞至周有六官而無寺監自秦
迄陳有寺監而無六官獨此書兼之故官多
重複今考是書如林甫注中以諸州祥瑞預
立條格以待奏報之類誠為可嗤然一代典
章釐然具備觀王溥會要所載請事者往往
援據韋述謂不施行未必實錄祖禹之論則
疑以元豐官制全用是書有激而言亦非定
論也又會要載開元二十三年九齡等撰是
書而唐書載九齡以開元二十四年罷知政
事則書成時九齡猶在位後至二十七年林
甫乃注成獨上之宋陳騤館閣錄載書局有
經修經進經修不經進經進不經修三格說
與九齡蓋所謂經修不經進者卷首獨著林
甫未為至公今仍改題九齡名以從其實舊
本如是今亦姑仍之耳乾隆四十三年六月
恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
