唐六典卷十二唐張九齡等撰
内官宫官内侍省
内官
惠妃一人
麗妃一人
華妃一人
淑儀一人
德儀一人
賢儀一人
順儀一人
婉儀一人
芳儀一人
美人四人
才人七人
宫官
尚宫二人
司記二人典記二人掌記二人女史六人
司言二人典言二人掌言二人女史四人
司簿二人典簿二人掌簿二人女史六人
司闈六人典闈六人掌闈六人女史四人
尚儀二人
司籍二人典籍二人掌籍二人女史十人
司樂四人典樂四人掌樂四人女史二人
司賓二人典賓二人掌賓二人女史二人
司贊二人典贊二人掌贊二人女史二人
彤史二人
尚服二人
司寳二人典寳二人掌寳二人女史四人
司衣二人典衣二人掌衣二人女史四人
司飾二人典飾二人掌飾二人女史二人
司仗二人典仗二人掌仗二人女史二人
尚食二人
司膳四人典膳四人掌膳四人女史四人
司醖二人典醖二人掌醖二人女史二人
司藥二人典藥二人掌藥二人女史四人
司饎二人典饎二人掌饎二人女史四人
尚寢二人
司設二人典設二人掌設二人女史四人
司輿二人典輿二人掌輿二人女史二人
司苑二人典苑二人掌苑二人女史二人
司燈二人典燈二人掌燈二人女史二人
尚功二人
司製二人典製二人掌製二人女史四人
司珍二人典珍二人掌珍二人女史六人
司綵二人典綵二人掌綵二人女史六人
司計二人典計二人掌計二人女史四人
宫正一人司正二人典正四人女史四人
内侍省
内侍四人
内常侍六人
内給事八人
主事二人
令史八人
書令史十六人
内謁者
監六人
内謁者十二人
内典引十八人
内寺伯二人
寺人六人
亭長六人
掌固八人
掖庭局
令二人
丞三人
書令史四人
書史八人
計史二人
宫教博士二人
監作四人
典事十人
掌固四人
宫闈局
令二人
丞二人
書令史三人
書史六人
内閽人二十人
内掌扇十六人
内給使無常員
掌固四人
奚官局
令二人
丞二人
書令史三人
書史六人
典事四人
掌固四人
内僕局
令二人
丞二人
書令史二人
書史四人
駕士一百四十人
典事八人
掌固八人
内府局
令二人
丞二人
書令史二人
書史四人
典事六人
掌固四人
内官(春秋左氏傳曰不腆先君之嫡以備内官又曰内官不及同姓杜預曰謂嬪御也周官有夫人嬪世)
(婦女御之位聽天下之内治漢晉以來雖有位號多不盡備隋氏法周官而悉置焉則列夫人嬪婕妤美人才)
(人寶林御女采女等充百二十位宫中復有六尚以備衆職謂之宫官皇朝因之今上天德溥施猶防女寵故)
(省内官將以垂範而六尚仍舊焉)
妃三人正一品(周官三夫人之位也古者帝嚳立四妃盖象后妃四星其一明者后也至舜不)
(立正妃盖但三妃而已謂之三夫人自夏殷已降復有立者視三公位雖云古制數頗繁焉其餘沿革事不經)
(見隋氏依周官立三夫人皇朝上法古制而立四妃其位貴妃也淑妃也德妃也賢妃也今上以為后妃四星)
(其一后也既有后位復立四妃則失其所法象之意焉因省嬪婦女御之數改定三妃六儀美人才人四等共)
(二十人以備内官其位惠妃也麗妃也華妃也婦德婦容婦言婦功可以坐而論禮者則進無則闕焉)
夫人佐后坐而論婦禮者也其於内則無所不統故不
以一務名焉
六儀六人正二品(周官九嬪之位也夏后氏三夫人增以三三而九列九嬪之位漢初無聞)
(至武帝始制婕妤娙娥容華充衣數不至九其位在嬪後魏孝文改定内官隋氏因周官盡立其名秩皇朝初)
(因之今上改制六儀之位以備其職焉)
六儀掌教九御四德率其屬以贊導后之禮儀(一淑儀二德儀)
(三賢儀四順儀五婉儀六芳儀)
美人四人正三品(周官二十七世婦之位也殷人因九嬪增以三九二十七列二十七世婦)
(之位其制增損累代不恒前漢十四等後漢貴人才人雖列位號不依世婦之職隋氏因周官制婕妤等二十)
(七人皇朝初因之今上改置美人之位以備其職焉)
美人掌率女官修祭祀賓客之事
才人七人正四品(周官八十一女御之位也周人因二十七世婦增以三二十七列八十一)
(女御之位舊制沿革略同於上注隋氏依周官制寶林御女采女等皇朝初因之今上改置才人之位以備其)
(職焉)
才人掌序燕寢理絲枲以獻歲功焉
宫官(周禮宗伯世婦每宫卿二人下大夫四人中士八人女府二人女史二人鄭玄云世婦后宫官也王)
(后六宫女府女史女奴之有才智者魏略魏明帝游宴在内選女子知書可付信者為女尚書省奏事晉令有)
(崇德殿太監尚衣尚食太監並銀章艾綬二千石崇華殿太監元華食監都監上監銅印墨綬千石女史賢人)
(蔡人中使大使碧綸綬宋明帝留心後房擬外百官備置其職兩齊梁陳不見後魏後周亦擬外官置内職隋)
(文帝置六尚六司六典以掌宫官之職六尚視從九品六司視勳品六典視流外二品煬帝改置六尚局職掌)
(略同皆加其品秩一尚言局管司言掌宣傳啓奏司簿主名錄計度司正主格式推罰司闈主門閣管鑰二尚)
(儀局管司籍主經史教學司樂掌音律司賓主賓客司贊主贊相導引三尚服局管司璽主琮璽符節司衣掌)
(衣服司飾主湯沐巾櫛玩弄等物司仗主仗衛戎器四尚食局管司膳主膳羞司醖主酒醴醯醢司藥主醫巫)
(藥劑司饎主廩餼柴炭五尚寢局管司設主牀席帷帳鋪設洒掃司輿主輿輦扇傘執持羽儀司苑主園囿種)
(植蔬菜瓜果司燈主燈火六尚工局管司製主營造裁縫司寳主金玉錢貨司綵掌繪帛司織掌織染六尚十)
(二人從五品司二十八人從六品典二十八人從七品掌二十八人從九品女史流外量事而置多者十人皇)
(朝内職多依隋制)
尚宮局
尚宮二人正五品
司記二人正六品典記二人正七品掌記二人正八品
司言二人正六品典言二人正七品掌言二人正八品
司簿二人正六品典簿二人正七品掌簿二人正八品
司闈二人正六品典闈二人正七品掌闈二人正八品
尚宫掌導引中宫總司記司言司簿司闈四司之事屬
凡六尚事物出納文籍皆印署之(六尚須物外物之司受敕連署牒仍取上)
(宫押印司記錄目為鈔出付内侍省受牒便移外司其五尚之印唯於當司宫内行用不得印出外文牒)
司記掌印凡宮内諸司簿書出入錄目審而付行焉典
記掌記佐之(餘司二佐並准此)
女史掌執文書(餘女史准此)
司言掌宣傳啓奏之事(凡言敕處分承敕人宣付司言連署案記别鈔一本付門司傳)
(出若外司附奏受事人奏聞承敕處分傳付外司仍錄事目旨意亦連為案)
司簿掌宫人名簿廩賜之事
司闈掌宫闈管鑰之事
尚儀局
尚儀二人正五品
司籍二人正六品典籍二人正七品掌籍二人正八品
司樂二人正六品典樂四人正七品掌樂四人正八品
司賓二人正六品典賓二人正七品掌賓二人正八品
司贊二人正六品典贊二人正七品掌贊二人正八品
彤史二人正六品(石氏星經女史一星婦人之微者周禮女史掌王后之禮職以詔后禮内)
(政統内官書内令后之事以禮從詩云靜女其孌貽我彤管毛傳曰古者后夫人必有女史彤管之法后妃羣)
(妾以禮御于君所女史書其日月授之環以進退之生子月辰以金環退之當御之者以銀環進之著于左手)
(既御著于右手事無大小記以成法彤管以赤心正人也)
尚儀掌禮儀起居總司籍司樂司賓司贊四司之官屬
司籍掌四部經籍教授筆札几案之事
司籍掌率樂人習樂陳縣拊擊進退之事
司賓掌賓客朝見宴會賞賜之事
司贊掌朝見宴會贊相之事(凡朝會司賓引客立于殿庭司言宣教賜坐司贊引)
(升就席酒至起再拜食至亦起)
尚服局
尚服二人正五品(周禮内司服掌王后六服褘衣揄翟闕翟鞠衣展衣緣衣素沙司馬彪續)
(漢志皇后謁廟服紺上皂下緣靑上縹下皆深衣制隐領袖緣以條結首飾步搖簪珥以黃金為山題貫白珠)
(為桂枝相摎八爵九華熊虎赤羆大鹿群邪南山豐大特六獸諸爵獸皆翡翠爲毛羽金題白珠璫繞以翡翠)
(為華綬佩同乘輿魏晉宋齊梁陳略同後魏北齊皇后璽綬佩同乘輿假髻步搖十二罇八爵丸華助祭朝會)
(以褘衣郊禖以揄翟小宴以闕翟親蠶以鞠衣見皇帝以展衣宴客以緣衣俱有蔽膝織成緄帶後周皇后衣)
(十二等翟衣六從把郊禖享先皇服翬衣祭隂社朝命婦服□衣獻繭服鷩衣採桑服鴇衣聽女教服鵫衣歸)
(寧服雉衣以翬雉為領褾臨婦學燕命婦瑲衣春齋祭還青衣桑還黃衣秋祭素衣冬玄衣取其縹領以相生)
(色華皆十二樹隋初皇后首飾花十二樹褘衣青沙内單黼領羅縠褾襈蔽膝大帶以青衣革帶青韈舄金飾)
(白玉佩玄組綬祭衣朝會則服鞠衣黃羅為之蔽膝大帶舄革帶随衣色餘同褘衣親蠶則青衣青羅為之制)
(同鞠衣去革大帶佩綬見帝則服朱衣緋羅為之制如緣衣宴賓則服煬帝令牛弘等制皇后服四等褘衣以)
(翬翟五綵重行十二等首飾花十三鈿小花眊十二樹兩博鬢素衣内單黼領羅縠褾襈皆以朱蔽膝隨裳色)
(以緅為緣用翟綬章大帶随衣飾以朱綠之錦青綠革帶青韈舄以金飾白玉佩玄組綬章綵尺寸同乘輿祭)
(及朝則服鞠衣小花十二樹青衣朱服皆參准宋太始及梁陳故事增損用之皇朝因之)
司寳二人正六品(凡太皇太后之寳皆以金為之並不行用其應封令書皇太后用宫官印)
(皇后用内侍省印焉)
典寳二人正七品掌寳二人正八品
司衣二人正六品典衣二人正七品掌衣二人正八品
司飾二人正六品典飾二人正七品掌飾二人正八品
司仗二人正六品典仗二人正七品掌仗二人正八品
尚服掌供内服用朱章之數(凡皇后之衣服一曰褘衣二曰鞠衣三曰禮衣首飾)
(花十二樹小花如大花之數并兩博鬢褘衣深靑織成為之文為翬雉之形素質不色十二等素沙中單黼領)
(羅縠襈褾皆用朱色蔽膝隨裳色以緅為領緣用翟為章三等大帶隨衣色朱裏紕其外上以朱錦下以綠錦)
(紐絇用青組以青衣革帶青韈舄又加金飾白玉雙佩玄組雙大綬章采尺寸與乘輿同受册助祭朝會則服)
(之鞠衣黃羅為之其蔽膝大帶及衣革帶韈舄隨衣色餘與褘衣同唯無翟親蠶則服之而鈿釵禮衣十二鈿)
(服通用雜色制與上同雙佩小綬去舄加履宴見賓客則服之内命婦之服花釵施兩博鬢寳鈿飾翟衣青質)
(羅為之綉為翟編次於衣及裳重為九等而下第一品花釵九樹寶鈿准花數下准此翟九等第二品花釵八)
(樹翟八等第三品花釵七樹翟七等第四品花釵六樹翟六等第五品花釵五樹翟五等並素沙中單黼領朱)
(褾襈亦通用羅縠蔽膝隨裳色以緅為領緣加以文綉重翟為章二等一品已下皆同大帶組其外上以朱錦)
(下以綠錦紐絇用青組以青衣革帶青韈舄佩綬内命婦受册從蚕朝會則服之鈿釵禮衣通用雜色制與上)
(同加雙佩小綬絇履第一品九鈿第二品八鈿第三品七鈿第四品六鈿第五品五鈿内命婦常參見則服之)
(凡六尚寶林御女采女及女官之服禮衣通用雜色制與上同唯無首飾綬七品已上有大事則服之尋常供)
(奉則公服去中單蔽膝大帶九品以上大事及尋常供奉並公服東宫准此女史則半袖裾襦)總司寳
司衣司飾司仗四司之官屬
司寳掌琮寳符契圖籍(凡神寶受命寳銅魚符及契四方傳符皆識其行用之别安置)
(具立文簿外司請用執仗奏聞同檢出付仍錄案記符還朱書記之)
司衣掌衣服首飾
司飾掌膏沐巾櫛玩弄器物之事
司仗掌羽儀仗衛之事
尚食局
尚食二人正五品
司膳四人正六品典膳四人正七品掌膳四人正八品
司醖二人正六品典醖二人正七品掌醖二人正八品
司藥二人正六品典藥二人正七品掌藥二人正八品
司饎二人正六品典饎二人正七品掌饎二人正八品
尚食掌供膳羞品齊之數總司膳司醖司藥司饎四司
之官屬凡進食先嘗之
司膳掌割烹煎和之事
司醖掌酒醴酏飲之事
司藥掌醫方藥物之事
司饎掌給宫人廩餼(閟)薪炭之事
尚寢局
尚寢二人正五品(周禮女御掌御叙王之燕寢)
司設二人正六品典設二人正七品掌設二人正八品
司輿二人正六品典輿二人正七品掌輿二人正八品
司苑二人正六品典苑二人正七品掌苑二人正八品
司燈二人正六品典燈二人正七品掌燈二人正八品
尚寢掌燕寢進御之次叙總司設司輿司苑司燈四司
之官屬
司設掌帷帳茵席灑掃張設之事
司輿掌輿輦繖扇羽儀之事
司苑掌園苑種植蔬果之事
司燈掌燈燭膏火之事
尚功局
尚功二人正五品
司製二人正六品典製二人正七品掌製二人正八品
司珍二人正六品典珍二人正七品掌珍二人正八品
司綵二人正六品典綵二人正七品掌綵二人正八品
司計二人正六品典計二人正七品掌計二人正八品
尚功掌女工之程課總司製司珍司綵司計四司之官
屬
司製掌衣服裁製縫線之事
司珍掌金玉寳貨之事
司綵掌綵物繒錦絲枲之事
司計掌支度衣服飲食薪炭之事
宫正一人正五品司正四人正六品典正四人正七品
宫正掌戒令糺禁謫罰之事(凡宫人已上有不供職事違犯法式司正已下起牒)
(取宫正裁事小局司決罰事大錄狀奏聞)
司正典正佐之
内侍四人從四品上(石氏星經宦者四星在帝座西周禮有内小臣閽人寺人鄭玄云今)
(謂之宦人詩有巷伯寺人孟子之作春秋時皆謂之寺人戰國趙有宦者令繆賢漢書百官表云少府秦官属)
(官有中書謁者等令丞諸僕射署官皆属焉又云詹事掌皇后太子家属官有中長秋私府諸宦官皆属焉成)
(帝省併属大長秋又曰將行秦官景帝更名大長秋或用中人或用士人秩二千石後漢常用宦者掌奉宣中)
(宫命凡給賜宗親及謁見關通之出則從属官有丞中宫僕謁者私府署令又少府属官有中常侍書室玉堂)
(等署長冗從僕射掖庭永巷御府祠祀鉤盾等令暴室永安丞皆宦者又太后所居官卿少府職如長秋位在)
(同九卿上魏改在九卿下晉大長秋卿有后則置無后則省宋齊因之梁大長秋主諸宦者以司宫闈之職統)
(中署奚官暴室華林等署陳氏亦同後魏有大長秋又置内侍長四人掌顧問拾遺應對北齊中侍中省有中)
(侍中二人中常侍四人掌出入門閣長秋寺掌諸宫閣卿中尹各一人領掖庭晉陽中山宫中宫僕奚官等令)
(後周六官有司内上士又小司内中士巷伯中士等官隋内侍省置内侍二人内常侍二人内侍則舊長秋内)
(常侍則舊中常侍也煬帝大業三年改内侍省為長秋監置令一人正四品少令一人從五品丞二人正七品)
(並用士人罷内親者員省内僕内謁者局所領惟掖庭宫闈奚官三署而已亦參用士人大業五年又置謁者)
(員皇朝依開皇復為内侍省置内侍二人今加至四人龍朔二年改為内侍監咸亨元年復舊光宅元年改為)
(司宫臺神龍元年復為内侍中官之責極于此矣若有殊勳懋績則有拜大將軍者仍兼内侍焉)
内常侍六人正五品下(秦有中常侍漢因之銀璫左貂給事殿省秩千石並用士人後)
(漢悉用宦官掌侍左右入内宫贊導内外事永平中始置員數中常侍四人和帝幼冲竇憲執政鉤盾令鄭衆)
(等專謀禁中遂收憲印綬超遷大長秋封鄛鄉侯由是宦官用事其員稍增中常侍至十人改為金璫左貂鄧)
(后臨朝委用漸大兼領卿署非復掖庭永巷之職順帝已下迭居端要獻帝末有董卓之難自是諸官署悉用)
(士人焉後魏有中謁者僕射等官員至太武帝時有宦人宗愛文明馮后時宦官用事而大者令僕小者卿守)
(趙默為選曹尚書張佑封異姓王北齊中侍中省有中常侍二人掌出入門禁隋内侍省内常侍二人煬帝改)
(為内承奉正五品皇朝復為内常侍)
内侍之職掌在内侍奉出入宫掖宣傳制令總掖庭宫
闈奚官内僕内府五局之官屬内常侍為之貳凡季春
吉日皇后親蠶於公桑享先蠶於北郊則升壇執儀(周禮)
(内宰云仲春詔王后帥内外命婦始蠶於北郊以為祭服續漢志三月皇后帥公卿列侯夫人親蠶祀先蚕于)
(東郊魏遵周禮蠶于北郊晉武楊皇后蠶于西郊依漢故事東晉闕宋孝武大明四年於臺城西白石里為西)
(蠶設兆域置殿七門及蠶觀歴齊梁陳並有其禮後魏無聞北齊置蠶功於城北後周皇后乘翠輅帥三妃等)
(至蠶所以少牢親祭進奠先蠶西陵氏隋於宫北三里為壇高四尺季春上已皇后服鞠衣乘重翟帥三夫人)
(九嬪内外命婦以太牢制幣祭先蠶於壇上用一獻祭訖親桑位於壇東面尚功進金鉤典製奉筐皇后採三)
(條反鉤命婦各依班採五條九條而止世婦於蠶毋受功桑灑訖皇后乃還皇朝因用其禮)凡中宫
大駕出入則為之夾引焉(大駕内謁者四人内給事二人内常侍二人内侍二人並)
(騎分左右内寺伯一人領寺人六人分夾重翟車)
内給事八人從五品下(周禮有内小臣之職掌王后之命后出入則前驅后有好事於)
(四方則使往有好令於公卿大夫則亦如之後漢少府有給事黃門六百石常侍左右止在内宫門通中外及)
(中宫已下衆事自魏晉至宋梁陳無其職後魏有中給事中太和二十二年改為中給事北齊中侍中省有中)
(給事中四人煬帝改為内承直從五品皇朝復為内給事)
主事二人從九品下(隋内侍省主事二人開皇十六年加置内侍主事二十員以承門閣)
(皇朝置二人掌付事勾稽省鈔也)
内給事掌判省事凡元正冬至羣官朝賀中宫則出入
宣傳凡宮人之衣服費用則具其品秩計其多少春秋
二時宣送中書(若有府蔵物所造者每月中門司以其出入歴為二簿聞奏一簿留内一簿出)
(付尚書比部勾之)
内謁者監六人正六品下
内謁者十二人從八品下(後漢大長秋属官有中宫謁者三人四百石主報中章後)
(魏北齊有中謁者僕射隋内侍省有内謁者監六人内謁者十二人煬帝三年罷内謁者五年又置皇朝因之)
内典引十八人(皇朝置流外)
内寺伯二人正七品下(周禮寺人掌王之内人及女官之戒令禁令隋内侍省有内寺)
(伯二人皇朝因之)
寺人六人(隋置皇朝因之流外掌中宫駕出入則執御刀)
内謁者監掌内宣傳凡諸親命婦朝會所司籍其人數
送内侍省(命婦下車則引入朝堂然後奏聞)
内謁者掌諸親命婦朝集班位
内典引掌命婦朝參出入監引之事
内寺伯掌糺察諸不法之事歲大儺則監其出入
掖庭局
令二人從七品下(詩之巷伯也至秦為永巷漢武帝更名掖庭有令丞後漢掖庭令一人六)
(百石左右丞從丞各一人掌後宫貴人衆采女事魏晉並有掖庭令黃門令而非宦者後魏有掖庭監北齊長)
(秋寺統掖庭署令丞隋内侍省統掖庭令丞各二人皇朝因之)
丞三人從八品下(漢掖庭有左右丞北齊有掖庭丞隋有掖庭丞三人皇朝因之)
計史二人(掌料功程事)
宮教博士二人從九品下(北齊掖庭中山晉陽署各有宫教博士二人隋掖庭有宫)
(教博士十三人皇朝置二人)
監作四人從九品下(皇朝置監宫中雜作之事)
典事十人(皇朝置流外)
掖庭局令掌宫禁女工之事凡宮人名籍司其除附功
桑養蠶會其課業
丞掌判局事
計史掌料功程
博士掌教習宫人書筭衆藝
監作掌監當雜作典事典諸工役
宮闈局
令二人從七品下(周禮有閽人王宫每門四人掌王宫中門之禁凡内外命婦出入則為之)
(辟隋置皇朝因之)
丞二人從八品下(隋置皇朝因之)
内閽人二十人(周禮有閽人之職皇朝因而置之)
内掌扇十六人(皇朝置之)
内給使無常員(齊職有散給使五十人皇朝因之)
宫闈令掌侍奉宫闈出入管鑰凡大享太廟帥其屬詣
于室出皇后神主置於輿而登座焉既事納之凡宦人
無官品者稱内給使(親王府名散使)若有官及經解免應叙選
者得令長上其小給使學生五十人(其博士取八品已上散官有藝業者)
(充)皆總其名籍以給其糧廩
丞掌判局事
内閽人掌承傳諸門管籥
内掌扇掌中宫繖扇
内給使掌諸門進物出物之歴
奚官局
令二人正八品下(周禮酒人漿人籩人醢人醯人鹽人幂人女祝内司服縫人守祧並奄官)
(所職也皆有女奴奚隸焉鄭玄云古者男女没入縣官皆曰奴少有才知以為奚今之侍史官婢或曰奚女官)
(也漢暴室丞主中婦人疾病者就此室其皇后貴人有罪亦如之梁陳大長秋寺統奚官署北齊大長秋寺統)
(奚官署令丞隋内侍省統奚官局令丞皇朝因之)
丞二人正九品下(隋置皇朝因之)
典事四人(皇朝因之)
奚官局令掌奚隸二役宫官品命丞為之貳凡宫人有
疾病則供其醫藥死亾則給其衣服各視其品命仍於
隨近寺觀為之修福雖無品亦如之凡内命婦五品已
上亾無親戚於墓側三年内取同姓中男一人以時主
祭無同姓則所司春秋以一少牢祭焉
内僕局
令二人正八品下(後漢大長秋属官有中宮僕一人千石主馭北齊長秋寺統中宫僕署令)
(丞隋内侍省統内僕局令丞煬帝大業三年廢内僕局皇朝復置)
丞二人正九品下(隋置三人皇朝置二人)
駕士一百四十人(皇朝置之)
典事八人(皇朝置之)
内僕令掌中宫車乘出入導引丞為之貳凡中宫有出
入則令居左丞居右而夾引之凡皇后之車有六一曰
重翟受册從祀享廟則供之(青質金飾諸末朱輪金根朱牙其箱飾以重翟羽青)
(油通幰青油燻朱裏朱絲絡網綉紫絡帶綉紫帷八鸞在衡鏤錫鞶纓十有二就金鑁方釳插翟尾朱總駕蒼)
(龍皆隋所制皇朝因之)二曰厭翟公桑則供之(赤質金飾諸末輪畫朱牙其箱飾以)
(次翟羽鞶油通幰紫油燻朱裏朱絲絡網紅錦絡帶紅錦帷餘如重翟駕赤騮内命婦一品以下以次乘之)
三曰翟車歸寧則供之(黃質金飾諸末輪畫朱牙其車幰以翟羽黃油通幰黃油燻黃)
(裏白紅錦絡帶白闕纓之帷朱絲絡網餘如重翟駕黃騮闕鞶色皆從車質也)四曰安車臨
幸則供之(赤質金飾紫油通幰紫油燻未裏錦帷錦絡帶朱絲絡網駕四馬)五曰四望
車拜陵臨弔則供之(朱質青油通幰青油燻朱裏織成帷錦絡帶朱絲絡網駕赤騮)六
曰金根車常行則供之(朱質青油通幰紫油燻朱裏織成帷錦絡帶朱絲絡網周禮王)
(后五輅一重翟二厭翟三安車四翟車五輦車司馬彪續漢志皇后法駕御重翟金根車交絡帷裳非法駕乘)
(紫罽軺車雲虡畫輈黃金塗駕三馬貴人油畫軿車魏因之晉輿服志皇后法駕乘重翟羽盖金根車駕青駱)
(青帷裳雲虞畫輈常乘畫輪車先蚕乘油盖畫雲母車駕六驪馬油畫兩轅安車為副金簿石山駢車紫絳罽)
(駢車為副晉令三貴人曲盖九嬪直盖皆信幡宋齊梁陳略同後魏皇后從祭御金根車親桑御雲母車駕四)
(馬歸寧御紫罽車游行御安車弔問御紺罽駢車駕三馬内命婦一品乘油色朱絡網車朱飾用金塗及純銀)
(二品三品乘卷通幰車四品乘備幰車北齊因之後周皇后車十二等重翟以從祀享厭翟以祭隂社翟輅以)
(採桑翠輅以從見賓客雕輅以歸寧篆輅以臨道法門皆錫面朱總金鉤蒼輅青輅朱輅黃輅白玄等輅五時)
(出入則供之制同皇帝三妃之輅九篆輅朱輅黃玄白等輅皆勒面繢總夏篆夏縵墨車棧車輅車皆雕面鷖)
(總三妃自朱輅而下六嬪自黃輅而下上媛自玄輅而下下媛自夏篆而下也)
典事掌檢校車乘
駕士掌調習馬兼知内御車輿雜畜
内府局
令二人正八品下(漢少府属官有内者令丞後漢長秋属官有中宫私府令主中蔵幣帛諸)
(總裁衣被補浣皆主之後魏有内者令北齊中侍中省有内者丞一人隋内侍省統内者局丞各二人皇朝改)
(置内府令丞)
丞二人正九品
内府令掌中宫蔵寳貨給納名數丞為之貳凡朝會五
品已上賜絹及雜綵金銀器於殿庭者並供之諸將有
功并蕃酋辭還賜亦如之
唐六典卷十二
