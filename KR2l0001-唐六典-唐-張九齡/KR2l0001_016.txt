唐六典卷十六唐張九齡等撰
衛尉宗正寺
衛尉寺
卿一人
少卿二人
丞二人
主簿二人
錄事二人
府六人
史十一人
亭長四人
掌固六人
兩京武庫
令各一人
丞一人
府一人
史六人
監事一人
典事二人
掌固四人
武器署
令一人
丞二人
府二人
史六人
監事一人
典事二人
掌固四人
守宫署
令一人
丞二人
府二人
史四人
監事二人
掌設六人
幕士一千六百人
掌固四人
宗正寺
卿一人
少卿二人
丞一人
主簿二人
錄事一人
府五人
史九人
亭長四人
掌固四人
崇玄署
令一人
丞一人
府二人
史三人
典事六人
掌固二人
衛尉寺卿一人從三品(漢書百官表云衛尉秦官也掌宫門衛屯兵漢因之景帝中六)
(年更名中大夫令後元年復為衛尉属官有公車司馬衛士旅賁三令丞又諸屯衛候司馬二十二官皆属焉)
(又有長樂建章甘泉衛尉各掌其宫之職不常置後漢衛尉又有南宫北宫衛士令丞餘同前漢苟綽百官表)
(衛尉品第三銀章青綬五時朝服武冠佩水蒼玉過江省宋孝建元年復置齊因之梁天監七年置十二卿衛)
(尉與廷尉大匠為秋卿班第十二位視侍中兼統武庫令陳因之後魏衛尉卿從第一品下太和二十二年降)
(為第三品北齊因之隋衛尉掌軍器儀仗帳幕以監門衛掌宫門屯兵煬帝降卿為從三品皇朝因之龍朔二)
(年改為司衛寺正卿咸亨中復舊光宅元年又改為司衛寺卿龍朔元年復故)
少卿二人從四品上(後魏太和十五年初置少卿官第三品上二十二年降為正四品上)
(北齊因之隋煬帝降為從四品皇朝因之貞觀中置二人龍朔咸亨光宅神龍並隨寺改復)
衛尉卿之職掌邦國器械文物之政令緫武庫武器守
宫三署之官屬少卿為之貳凡天下兵器入京師者皆
籍其名數而藏之凡大祭祀大朝會則供其羽儀節鉞
金鼓帷帟茵席之屬其應供宿衛者每歲二時閱之其
有損弊者則移于少府監及金吾修之
丞二人從六品上(秦漢衛尉丞一人比千石魏晉並同宋孝建元年增置一人梁陳各一人)
(梁選簿列卿丞班第三後魏列卿丞從五品中太和二十二年第七品上北齊衛尉丞一人從六品下隋衛尉)
(丞二人品同北齊大業五年復為從五品皇朝改為從六品上)
主簿二人從七品上(漢官儀鹵簿篇衛尉駕四馬主簿前車八乘有鈴下侍閤辟車騎吏)
(等員晉令衛尉主簿二人宋齊衛尉並有主簿員梁天監七年十二卿各置主簿位三班陳因之北齊衛尉寺)
(有主簿隋主簿二人皇朝武德中置二人正八品貞觀中減置一人從七品上後又置二人)
錄事一人從九品上
丞掌判寺事凡器械出納之數大事則承制勑小事則
由省司
主簿掌印句檢稽失
錄事掌受事發辰
武庫令兩京各一人從六品下(周禮有司甲下大夫司弓矢下大夫司兵中士)
(司戈盾下士並武庫之任也漢属執金吾後漢太僕属官有考工令丞主作兵器弓弩刀鎧之属成則付執金)
(吾入武庫又云武庫令六百石魏晉因之宋尚書庫部属官有武庫令掌軍器齊因之梁衛尉寺統武庫署令)
(丞掌甲兵及吉凶儀仗後周依周官隋衛尉寺統武庫署令二人皇朝因之後減置一人)
丞一人從八品下(漢魏晉時並有武庫丞北齊亦同隋有武庫丞二人皇朝因之後減一人)
監事一人正九品上
武庫令掌藏天下之兵仗器械辨其名數以備國用丞
為之貳凡軍鼓之制有三一曰銅鼓二曰戰鼓三曰鐃
鼓(世本曰巫咸作鼓周官云鼓人掌教六鼓四金之音聲以節聲樂以和軍旅以正田役以鼖鼓鼓軍事然)
(鼓名實繁享祀所用並具太樂鼓吹署令銅鼓盖南中所置軍旅之間即有戰鼓復有鐃鼓焉)金之制
有四一曰錞二曰鐲三曰鐃四曰鐸(周禮云以金錞和鼓以金鐲節鼓以)
(金鐃止鼓以金鐸通鼓鄭玄云鐲鉦也軍行鳴之以節鼓鐃如鈴無舌鳴之以止鼓鐸大鈴振以通鼓司馬職)
(曰卒長執鐃兩司馬執鐸公司馬執鐲司馬振鐸行軍鳴鐲鼓退鳴鐃且却兵戰擊鼓以進之擊金以止之)
弓之制有四一曰長弓二曰角弓三曰稍弓四曰格弓
(釋名曰弓穹也張之穹然其末曰彇言肅邪也以骨為之曰弭中央曰弣所撫持也今長弓以桑柘步兵用之)
(角弓以筋角騎兵用之稍弓短弓也利扵近射格弓綵飾之弓羽儀所執)弩之制有七一曰
擘張弩二曰角弓弩三曰木單弩四曰大木單弩五曰
竹竿弩六曰大竹竿弩七曰伏遠弩(釋名曰弩怒也有怒勢也其柄曰臂)
(似人臂也鈎弦者曰牙似牙齒也牙外曰郭為牙之規郭也合名之曰機言如機之巧也亦言如門戶樞機開)
(闔有節也蔡邕曰冀州強弩幽州突騎天下之精也漢書有遠望連弩射法十五篇華嶠後漢書云陳敬王寵)
(善弩射其秘法以天覆地載參連為竒入有三微三小三微為經三小為緯萬勝之方然要在機牙其射至十)
(發十中皆仝孔魏氏春秋曰諸葛亮損益連弩謂之元戎以鐡為矢矢長八寸一弩十矢俱發周禮司弓掌六)
(弓四弩今擘張弩小弩步兵所用角弓弩騎兵所用木單竹竿伏遠等弩其力益大所及漸遠)箭之制
有四一曰竹箭二曰木箭三曰兵箭四曰弩箭(周禮司弓矢掌)
(八矢之法枉矢絜矢利火射用諸守城車戰殺矢鍭矢用諸近射田獵矰矢茀矢用諸弋射恒矢庫矢用諸散)
(射方言曰自關而東謂之矢江淮之間謂之鏃關西謂之箭其本曰鏑體曰幹其旁曰羽其矢末曰括其括旁)
(曰义又通俗文曰骨鏃曰骲鐡鏃曰鏑鳴箭曰骹靃葉曰鈚皆古之制也竹箭以竹為笴諸箭亦通用木箭以)
(木為笴唯利射獵兵箭剛鏃而長用之射甲弩箭皮羽而短用之䧟堅也)刀之制有四一曰
儀刀二曰鄣刀三曰横刀四曰陌刀(釋名曰刀末曰鋒其本曰環今儀刀)
(盖古班劔之類宋晉已来謂之御刀後魏曰長刀皆施龍鳳環至隋謂之儀刀裝以金銀羽儀所執鄣刀盖用)
(鄣身以御敵横刀佩刀也兵士所佩名亦起於隋陌刀長刀也步兵所持盖古之斷馬劔)槍之制有
四一曰漆槍二曰木槍三曰白幹槍四曰撲頭槍(釋名曰矛)
(冐也刃下冐矜也丈八尺曰矟馬上所執盖今之漆槍短騎兵用之木槍長步兵用之白幹槍羽林所執撲頭)
(槍金吾所執也)甲之制十有三一曰眀光甲二曰光要甲三曰
細鱗甲四曰山文甲五曰烏鎚甲六曰白布甲七曰皂
絹甲八曰布背甲九曰步兵甲十曰皮甲十有一曰木
甲十有二曰鎻子甲十有三曰馬甲(甲似物之孚甲以自衛也史記曰椘)
(人鮫革以為甲漢書曰魏氏武卒衣三属之甲謂上身一髀禈一兜鍪一凡三属也今眀光光要細鱗山文鳥)
(鎚鎻子皆鐡甲也皮甲以犀兕為之其餘皆因所用物名焉)彭排之制有六一曰膝
排二曰團排三曰漆排四曰木排五曰聯木排六曰皮
排(釋名曰彭旁也在旁排敵禦寇也纂文曰鹵大楯也今謂之彭排故諸葛亮曰帳下持彭排百枚其膝團)
(漆木皮皆古制也盖亦因其所用物為名焉)旗之制三十有二一曰青龍旗
二曰白獸旗三曰朱雀旗四曰玄武旗五曰黃龍負圖
旗六曰應龍旗七曰龍馬旗八曰玉馬旗九曰鳳凰旗
十曰鸞旗十一曰鵕䴊旗十二曰太平旗十三曰麒麟
旗十四曰飛麟旗十五曰飛黃旗十六曰駃騠旗十七
曰白澤旗十八曰五牛旗十九曰犀牛旗二十曰金牛
旗二十一曰兕旗二十二曰三角獸旗二十三曰角端
旗二十四曰吉利旗二十五曰騼䮷旗二十六曰騶牙
旗二十七曰黃鹿旗二十八曰白狼旗二十九曰赤熊
旗三十曰辟邪旗三十一曰苣文旗三十二曰刃旗(周禮)
(司常掌九旗之名物日月為常交龍為旂通帛為旃雜帛為物熊虎為旗鳥隼為旟龜蛇為旐全羽為旞析羽)
(為旌列子曰黃帝與炎帝戰于阪泉之野以雕鶡鷹鳶為旗今白澤旗朱雀辟邪玄武等旗金吾隊所執青龍)
(白獸麒麟角端赤熊等旗左右衛隊所執鳳凰飛黃吉利兕旗太平等旗驍衛隊所執五牛飛麟駃騠鸞旗犀)
(牛鵕䴊騼䮷等旗武衛隊所執應龍三角玉馬白狼龍馬金牛等旗領軍隊所執黃龍負圖黃鹿騶牙蒼鳥等)
(旗威衛隊所執苣文旗脚為苣文刃旗火爛燔也)袍之制有五一曰青袍二曰
緋袍三曰黃袍四曰白袍五曰皂袍(說文曰袍襺也以絮曰襺以緼曰袍)
(今之袍皆繡畫以武豹鷹鸇之類以助兵威也)器用之制有八一曰大角(樂錄曰角)
(者說云蚩尤氏率䰣魎與黃帝戰于涿鹿帝乃始命吹角為龍鳴以禦之至魏武北征烏丸度沙漠而軍士思)
(歸扵是減為中鳴而尤更悲矣胡角者本以應胡笳之聲後漸用之故有長鳴中鳴故角凡三部今唯有大角)
(金吾主之也)二曰纛(後漢有纛頭每天子行幸及大軍征伐則建于旗上隋煬帝親征遼左每百人)
(置一纛皇朝因而用之)三曰鉞斧(石氏星經曰天鉞一星在井旁輿服志曰鉞黃帝所造塗以黃)
(金行則載以車可以斬戮傳云湯伐昆吾躬把大鉞武王入商國周公把大鉞畢公把小鉞以夹王以鉄為之)
(六韜云武王軍中有大柯斧刃廣八寸重八斤名為天鉞即今之大鉞也魏晉已来上公親征猶假其器)四
曰鐵蒺䔧(漢書晁錯上疏云磊石渠答注云渠答鐵蒺䔧也至隋煬帝征遼布鐵菱扵地亦其類也)
五曰棒(太公六韜曰方扇及鐵棓重十二斤柄長五尺千二百枚一名天棓星占云天棓五星天之枚)
(也)六曰鉤(越絶書云船軍之備必備長斧長鉤長鈎者所以鉤引敵船也)七曰鐵盂(古謂)
(之盂盖今之鉄鍋也為軍中食器也)八曰水斗(漢書云斗所以量多少今軍中用斗以汲水)凡
諸道行軍皆給鼓角三萬人已上給大角十四具大鼓
二十面二萬人已上大角八具大鼓十四面萬人已上
大角六具大鼓十面萬人已下臨事量給其鎮軍則給
三分之二凡大駕親征及大田廵狩以羝羊猳猪雄鷄
釁鼓若皇太子親征及大將軍出師則用猳肫凡有赦
則先建金鷄兼置鼓扵宫城門之右視大理及府縣囚
徒至則撾其鼓(關東風俗傳云宋孝王嘗問先逹司馬膺之曰後魏北齊赦日建金鷄事膺之)
(曰按海中星占天鷄星動必當有赦盖王者以鷄為赦候按其所設其制始扵後魏不知起自何帝也隋書刑)
(法志曰北齊赦曰皆武庫令設金鷄及鼓扵闕門右撾鼓千聲宣赦釋囚徒隋因之牛弘大興記曰赦日建金)
(鷄自後魏以来常然或云起扵吕后未之詳也)
武器署令一人正八品下(隋行臺尚書省有武器監令錄事皇朝永徽中始置其署)
(以主器仗)
丞二人從九品下(隋置皇朝因之)
監事一人從九品下
武器署令掌在外戎器辨其名物會其出入丞為之貳
凡大祭祀大朝會大駕廵幸則納扵武庫供其鹵簿若
王公百官拜命及㛰葬之禮應給鹵簿及三品已上官
合列棨戟者並給焉
守宫署令一人正八品下(漢少府属官有守宫令丞主御紙筆墨及財物諸用并封)
(泥之事晉光禄勲属官有守宫令梁陳大匠卿属官有守宫令員北齊光祿寺統守宫令丞掌凡張設之事隋)
(衛尉守統守宫署令二人皇朝減一人)
丞二人正九品下(隋守宫丞四人皇朝減置二人)
監事二人從九品下
守宫署令掌邦國供帳之屬辨其名物會其出入丞為
之貳凡大祭祀大朝會大駕廵幸則設王公百官位扵
正殿南門外若吏部禮部兵部考功試人則供帳幕之
屬若王公婚禮亦供其張具
宗正寺卿一人從三品(石氏星經云宗正二星在帝座東南周禮小宗伯掌三族之别)
(以辨親疎漢百官表云宗正秦官掌親属平帝元始四年更名宗伯王莾并其官扵秩宗光武復置續漢書百)
(官志宗正掌序錄王國嫡庶之次宗室親属遠近漢宗正之官不以他族椘元王子郢客劉辟強劉德等逓為)
(之魏亦以宗室居之晉桓温奏省属太常宋齊並不置梁天監七年乃置焉宗正春卿位視列曹尚書皆以宗)
(室為之班第十三陳因之後魏亦曰宗正卿第二品上北齊第三品隋開皇初宗正卿三品煬帝為從三品皇)
(朝因之光宅元年改為司属神龍初復為宗正)
少卿二人從四品上(後魏太和中初置少卿第三品二十三年為第四品隋初正四品煬)
(帝降為從四品皇朝因之)
丞一人從六品上(漢宗正有丞秩干石歷魏晉亦如之東晉省宋齊因之梁宗正丞為四班)
(陣六百石第八品後魏第七品北齊因之隋初丞二人並七品下煬帝大業五年增為從五品皇朝置一人從)
(六品上)
主簿二人從七品上(梁天監十年置為七班陳因之北齊同隋置二人皇朝置一人開元)
(二十五年加一人自卿以下並扵宗室中擇才行者補授也)
錄事一人從九品上
宗正卿之職掌皇九族六親之屬籍以别昭穆之序紀
親䟽之列并領崇玄署少卿為之貳九廟之子孫其族
五十有九光皇帝一族定州刺史乞豆景皇帝之族六
譙蔡畢雍郇鄭(譙王蔡王二族無後)元皇帝之族三梁蜀漢(梁王漢王)
(二族無後)高祖之族二十有一隠太子衛巢椘荆漢鄷周徐
韓彭鄭霍號道鄧舒魯江密滕(隠太子衛王巢王椘王荆王漢王鄷王周王八)
(族無後)太宗之族十有三恒山椘吳濮齊蜀蔣越紀代江
趙曹(椘王齊王蜀王越王江王代王趙王七族無後恒山王貞觀中降為庶人開元二十四年孫適之為)
(御史大夫朝政肅清多所綱紀上嘉其才能因追雪而復舊焉)高宗之族六梁許澤郇
孝敬章懷(梁王許王孝敬三族無後郇王追封許王)中宗之族四懿德庶人
節閔殤帝(懿德太子庶人重福殤帝並無後)睿宗之族五寧王惠莊惠
文惠宣隋王(隋王無後)凡太皇太后皇太后皇后之親分五
等皆先定扵司封宗正受而統焉凡皇周親皇后父母
為第一等準三品皇大功親皇小功尊屬太皇太后皇
太后皇后周親為第二等準四品皇小功親皇緦麻尊
屬太皇太后皇太后皇后周大功親為第三等準五品
皇緦麻親為第四等皇袒免親太皇太后小功卑屬皇
太后皇后緦麻親及舅母姨夫為第五等並準六品其
籍如州縣之法凡大祭祀及册命朝會之禮皇親諸親
應陪位豫會者則為之簿書以申司封若皇親為王公
子孫應襲封者亦如之
丞掌判寺事
主簿掌印及勾檢稽失
崇玄署令一人正八品下(北齊有昭玄寺掌釋道二教置大統一人都維那三人亦)
(有主簿功曹員以管諸州縣沙門又鴻臚寺統典寺署有丞一人後周有司寂上士中士掌法門之政又有司)
(玄中士下士掌道門之政隋置崇玄署令丞煬帝改佛寺為道場改道觀為玄壇各置監丞皇朝又為崇玄署)
(令又置諸寺觀監隸鴻臚寺每寺觀各監一人貞觀中省開元二十五年敕以為道本玄元皇帝之教不宜属)
(鴻臚自今已後道士女道士並宜属宗正以光我本根故署亦隨而隸焉其僧尼别隸尚書祠部也)
丞一人正九品下(北齊昭玄寺有僧祇部丞隋崇玄署丞一人皇朝因之)
崇玄令掌京都諸觀之名數道士之帳籍與其齋醮之
事丞為之貳
唐六典卷十六
