唐六典卷十五唐張九齡等撰
光禄寺
光禄寺
卿一人
少卿二人
丞二人
主簿二人
錄事二人
府十一人
史二十一人
亭長六人
掌固六人
太官署
令二人
丞四人
府四人
史八人
監膳十人
監膳史十五人
供膳二千四百人
掌固四人
珍羞署
令一人
丞二人
府三人
史六人
典事八人
餳匠五人
掌固四人
良醖署
令二人
丞二人
府三人
史六人
監事掌醖二十人
掌匠十三人
奉觶一百二十人
掌固四人
掌醢署
令一人
丞二人
府二人
史四人
主醢十人
醬匠二十三人
酢匠十二人
䜴匠十二人
葅醢匠八人
掌固四人
光祿寺卿一人從三品(漢書百官表云郎中令秦官武帝太初元年更名光禄勲掌宫)
(殿門戶秩中二千石今雖取其名職務則别後漢兼掌郊祀三献献帝末又改為郎中令魏文帝黃初元年復)
(為光祿勳晉光祿勳有署丞功曹主簿五官等員東晉哀帝興寧二年省并司徒孝武帝寧康元年復置魏晉)
(已来無三署郎光祿勳不復居禁中宫殿門戸猶属焉宋齊因之梁置十二卿除勳字光祿卿為冬卿班第十)
(一陳因梁後魏光祿卿從第一品下太和二十二年重次職令九卿並第三品北齊光禄寺置卿掌諸膳食帳)
(幕器物肴藏隋光祿寺置卿少卿丞主簿錄事等員統太官肴藏良醖等署令丞開皇三年廢光祿入司農十)
(二年復置煬帝即位降卿為從三品皇朝因之龍朔二年改為司宰寺正卿咸亨中復舊光宅元年改為司膳)
(寺卿神龍元年復舊)
少卿二人從四品上(後魏太和十五年初置少卿官第三品上至二十二年降為正四品)
(上北齊因之隋初依北齊煬帝即位加置一人降為從四品皇朝置一人貞觀中加置二人龍朔咸亨光宅神)
(龍並隨寺改復)
光祿卿之職掌邦國酒醴膳羞之事緫太官珍羞良醖
掌醢四署之官屬修其儲備謹其出納少卿為之貳凡
國有大祭祀則省牲鑊視濯溉若三公攝祭則為之終
獻朝會燕饗則節其等差量其豐約以供焉
丞一人從六品上(漢光祿勲丞一人秩比千石魏晉因之銅印黃綬宋齊列卿丞並視朝請梁天監七年改視員)
(外郎陳因之後魏列卿丞從五品中太和二十二年第七品上北齊光祿寺丞一人從六品隋因之加置三人)
(大業五年加為從五品皇朝改為六品)
主簿二人從七品上(漢官儀光禄有主簿晉令亦置主簿宋齊因之梁天監七年位不登)
(十八班者别置七班主簿位三班陳因之後魏闕文北齊光禄寺有功曹五官主簿隋光祿寺主簿一人皇朝)
(因之武德中正八品上貞觀之後遂改焉)
錄事二人從九品上(晉令光祿勳置錄事史北齊光祿寺置錄事等員隋光祿寺錄事三)
(人並流外為之皇朝置二員掌寺事)
主簿掌印勾檢稽失
錄事掌受事發辰
太官署令二人從七品下(周禮有庖人外饔中士盖其任也秦漢少府属官太官湯)
(官令丞太官主膳食湯官主餅餌漢官儀太官令秩二千石桓帝延熹元年使太官令得補二千石置四丞魏)
(氏因之晉光祿勳属官有太官令宋侍中属官有太官令一人齊因之梁門下省領太官陳因之後魏北齊分)
(太官令為尚食中尚食尚食門下省領之中尚食集書省領之太官光祿卿領之尚食中尚食掌知御膳太官)
(掌知百官之饌後周有典庖中士一人隋光祿寺統太官署令丞皇朝置令二人)
丞四人從八品下(周禮庖人外饔有下士秦有太官丞漢太官二丞後漢太官丞一人三百)
(石又有左丞甘丞湯官丞果丞桓帝時太官置四丞又有左右丞魏晉宋齊並有太官丞梁有四人又有市買)
(丞正厨丞後魏北齊有太官丞一人後周内膳有中士四人隋太官署有丞八人皇朝置四人)
監膳十人從九品下(晉太官令有厨史二十四人後周内膳有主食十二人隋太官有監)
(膳十一人武德中太官監膳八人貞觀中加置十二人開元二十三年减二人)
監膳史十五人(皇朝貞觀中置)
供膳二千四百人(隋太官供膳二千人皇朝武德中置一千五百人永徽中加置二千四百)
(人)太官令掌供膳之事丞為之貳凡祭之日則白卿詣
諸厨省牲鑊取眀水於隂鑑取眀火於陽燧(火以供㸑水以實尊)
帥宰人以鑾刀割牲取其毛血實之於豆遂烹牲焉又
帥進饌者實簠簋設於饌幕之内凡冬至圜丘之祀昊
天上帝籩豆各十二簠簋㽅爼各一配帝亦如之五帝
籩豆各去其二大眀夜眀又去其二内官中官籩豆各
二簠簋爼各一外官衆星籩豆各一簠簋爼各一孟春
祈榖之祀昊天上帝配帝五方帝如冬至之儀孟春雩
祀昊天上帝配帝五方帝如祈榖之儀五帝籩豆各八
簠簋㽅爼各一五官籩豆各二簠簋爼各一季秋享眀
堂如雩祀五郊迎氣正坐配坐籩豆各十二簠簋㽅爼
各一五星十二辰二十八宿五官籩豆各二簠簋爼各
一蜡祭大眀夜眀籩豆各十簠簋爼各一神農伊耆籩
豆各四簠簋爼各一五星已下凡九十八坐籩豆各二
簠簋爼各一丘陵以下凡八十五坐籩豆各一簠簋爼
各一朝日夕月籩豆各十簠簋㽅爼各一風師雨師靈星
司中司命司人司祿籩豆各八簠簋爼各一夏至方丘
祭皇地祇籩豆各十二簠簋㽅爼各一配帝亦如之神
州籩豆各四簠簋㽅爼各一嶽鎮已下籩豆各二簠簋
爼各一邱陵已下籩豆各一簠簋爼各一孟冬祭神州
籩豆各十二簠簋㽅爼各一配帝亦如之太社太稷籩
豆各十簠簋鈃爼各二配帝亦如之馬祖馬社先牧馬
步籩豆各八簠簋爼各一時享太廟每室籩豆各十八
簠二簋二㽅三鈃三爼三七祀及配帝功臣每坐籩豆
各二簠簋爼各一(舊制籩豆十二開元十四年加籩豆各六)二帝社先蠶籩
豆各十簠二簋二㽅三鈃三爼三配坐亦如之司寒籩
豆八簠簋俎各一五龍祠每坐籩豆各八簠簋㽅鈃爼
各一釋奠于孔宣父籩豆各十簠簋各二㽅鈃爼各三
配坐亦如之從祀八十六坐籩豆各二簠簋爼各一釋
奠于齊太公籩豆各十簠簋各二㽅鈃爼各三配坐亦
如之凡籩之實有石鹽魚脯棗栗菱芡白餅黑餅糗餌
粉餈豆之實有葅醢&KR1246;食糝食豚胉簠簋之實有黍稷
稻粱㽅實大羹鉶實肉羹(凡祭有牲者皆豚右胖體十一前節三肩臂臑後節二肫)
(胳正脊一脡脊一横脊一長脇脇短脇一代脇一背二骨以並脊從前為正傍中為正)凡朝會燕
饗九品已上並供其膳食凡供祭祀致齊之官則依其
品秩為之差降若國子監春秋二分釋奠百官之觀禮
亦如之(左右廂南衙文武職事五品已上及員外郎供饌百盤餘供中書門下供奉官及監察御史每)
(日常供具三羊六參之日加一羊焉行奉從官供六羊釋奠觀禮具五羊冬月則加造湯餅及黍&KR0796;夏月加冷)
(淘粉粥寒食加餳粥正月七日三月三日加煎餅正月十五日晦日加餻糜五月五日加粽䊦七月七日加研)
(餅九月九日加餻十月一日加黍䐈並於常食之外而加焉)凡行幸從官應供膳食
亦有名數(其南北衙從官弘文崇文舘史舘集賢殿書院學士及修譔校理官吏並供五品)
凡宿衛當上及命婦朝參燕會者亦如之
珍羞署令一人正八品下(周禮有籩人奄一人女籩十人奚二十人掌四籩之實則)
(朝事之籩饋食之籩加籩羞籩之實也後漢少府属官有甘丞主饍供果丞主果晉太官令有餳官史二人又)
(有果官二人北齊光禄寺肴藏令後周有肴藏中士一人下士一人隋光禄有肴藏令皇朝因之長安中改為)
(珍羞署神龍初復為肴藏署開元初又改焉領餳匠五人)
丞二人正九品下(後周有肴藏下士一人北齊有肴藏署丞隋肴藏署丞二人武德中置一)
(人貞觀中加至二人長安神龍開元並隨署改復)
典事八人(隋肴藏署有掌事十人武德中有典事十四人貞觀中減之)
餳匠五人(皇朝置)
珍羞令掌供庶羞之事丞為之貳以實籩豆陸産之品
曰榛栗脯修水物之類曰魚鹽菱芡辨其名數會其出
入以供祭祀朝會賓客之禮
良醖署令二人正八品下(周禮有酒正中士下士掌酒之政令以式法授酒材辨五)
(齊三酒之物又有酒人奄十人女酒三十人奚百人掌為五齊三酒以供祭祀賓客後漢少府有湯官丞主酒)
(晉太官有監釀吏四人酒丞一人四百石齊職儀食官局有酒吏一人梁有酒庫丞北齊光禄寺有清漳令丞)
(主造酒冬春万石夏秋半之後周有酒正中士二人下士四人隋有良醖署令二人皇朝武德中置一人貞觀)
(中加至二人領掌醖酒匠奉觶等)
丞二人正九品下(隋有良醖丞四人皇朝二人)
監事二人從九品下(皇朝置)
掌醖二十人(隋有五十人)
酒匠三十人(皇朝置)
奉觶一百二十人(隋置一百人)
良醖令之職掌供邦國祭祀五齊三酒之事丞為之貳
五齊一曰汎齊二曰醴齊三曰盎齊四曰醍齊五曰沈
齊三酒一曰事酒二曰昔酒三曰清酒凡郊祀之日帥
其屬以實尊罍太尊為上實以汎齊著尊次之實以醴
齊犧尊次之實以盎齊象尊次之實以醍齊壺尊次之
實以沈齊山罍為下實以三酒配帝著尊為上實以沈
齊犧尊次之實以醍齊象尊次之實以盎齊山罍為下
實以清酒五帝日月俱以太尊實以沈齊其内官之象
尊實以醴齊中官之壺尊實以沈齊外官之概尊實以
清酒衆星之散尊實以昔酒齊加眀水酒加玄酒各實
扵上尊若享太廟供其鬱鬯之酒以實六彛若應進者
則供春暴秋清酴醾桑落等酒(今内有郢州春酒本因其州出美酒初張去奢)
(為刺史進其法今則取郢州人為酒匠以供御及時燕賜)
掌醢署令一人從八品(周禮有醢人奄二人女醢二十人奚四十人掌四豆之實則朝)
(事之豆饋食之豆加豆羞豆之實也又有醢人奄二人女醢二十人奚四十人掌五虀七葅以供祭祀賓客之)
(事齊職儀諸公府有釀倉典軍二人後周有掌醢中士一人下士十二人隋掌醢署令一人皇朝因之領主醢)
(醬匠酢匠豉匠葅醢等匠)
丞二人從九品下(隋置皇朝因之)
主醢十人(隋有掌醢十人武德中為主醢加至十四人貞觀中減焉)
掌醢令掌供醯醢之屬而辨其名物丞為之貳一曰鹿
醢二曰兔醢三曰羊醢四曰魚醢和其麴蘖視其多少
而為之品齊凡祭神祇享宗廟用葅醢以實豆燕賓客
會百官用醢醬以和羹
唐六典卷十五
