救荒活民書卷下
宋董煟撰
救荒雜說
臣嘗謂救荒之政有人主所當行者有宰執所當
行者有監司太守縣令所當行者監司守令所當
行人主宰執之所不必行人主宰執之所行又非
監司太守縣令之所宜行今各條列於后
人主救荒所當行一曰恐懼修省二曰減膳徹樂三曰
降詔求直言四曰遣使𤼵廩五曰省奏章而從諫諍六
曰散積藏以厚黎元宰執救荒所當行一曰以爕調為
己責二曰以饑溺為己任三曰啟人主警畏之心四曰
慮社稷顛危之漸五曰陳緩征固本之言六曰建散財
𤼵粟之策七曰擇監司以察守令八曰開言路以通下
情監司救荒所當行一曰察鄰路豐熟上下以為告
糴之備二曰視部内旱傷大小而行賑救之策三曰通融
有無四曰紏察官吏五曰寬州縣之財賦六曰𤼵常平
之滯積七曰無崇遏糴八曰毋啟抑價九曰無厭奏請
十曰無拘文法太守救荒所當行一曰稽考常平以
賑糶二曰凖備儲蓄以賑濟三曰視州縣三等之饑而
為之計(小饑則勸分𤼵廩中饑則賑濟賑糴大饑則告朝廷截上供乞度牒乞鬻爵借内庫錢為糴本)
四曰視鄰郡三等之熟而為之備(纔覺旱澇先𤼵常平錢遣牙吏於鄰郡豐)
(熟處告糴以備賑糶米豆雜料皆可)五曰申明遏糴之禁六曰寬弛抑價
之令七曰計州用之虛盈(存下一歲官吏支遣餘皆以救荒不給則告糴他郡)八
曰察縣吏之能否(縣令不職劾罷則有迎送之費姑委佐官以輔之不然對移他邑之賢者)
九曰委諸縣各條賑濟之方十曰因民情各施賑救之
術十有一曰差官祈禱十有二曰存恤流民十有三曰
早檢放以安人情十有四曰預措備以寬州用十有五
曰因所積以濟民飢十有六曰散藥餌以救民疾縣
令救荒所當行一曰聞旱則誠心祈禱二曰已旱則一
面申州三曰告旱不可邀阻四曰檢旱不可後時五曰
申上司乞常平以賑糶六曰申上司覓義倉以賑濟七
曰勸巨室之𤼵廩八曰誘富民之興販九曰防滲漏之
姦十曰戢虛文之弊十有一曰聽客人之糶糴十有二
曰任米價之低昂十有三曰請提督十有四曰擇監視
十有五曰參考是非十有六曰激勸功勞十有七曰旌
賞孝弟以勵俗(饑荒之年有骨肉不相保者今婦有遜食於姑孫能養其祖父母者密物色之)
十有八曰散施藥餌以救民(饑荒之際必有疾病)十有九曰寬征
催二十曰除盜賊
田錫論救災
臣近見滄州奏全家飢死一十七口雖有指揮下轉運
司相度減價賑糶却未見别有指揮若有司只如此行
道實未稱陛下憂勞之心陛下為民父母使百姓飢死
乃是陛下辜負百姓也宰相調爕隂陽啟導聖德而惠
澤不下流王道未融明是宰相辜負陛下也今陛下何
不引咎如禹湯罪已降玉音下飢餓州府使民心知陛
下憂恤然後賑廩給貸人以救其死若倉廩虛而饋運
不足日即無可給貸則是執政素不用心所致昔伊尹
作相恥一夫不獲今餓死人如此所謂焉用彼相今陛
下可將此事略面責宰相觀其何辭以對待三日而後
無所建明不拜章求退疑忍人也忍人而猶相之是陛
下不以百姓為心矣若不别進用賢臣恐危亂之萌將
來滋蔓語曰十室之邑必有忠信况皇家富有萬國豈
無人焉可於常參官自來五日一轉對中觀其所上之
言有遠大謀略經綸才業者可以非次擢用不然臣恐
國家未能早致太平也
畢仲游救荒
耀州大旱野無青草仲游謂郡縣賑濟多後時力愈勞
而民不救故先民之未飢多揭榜示曰郡將賑濟且平
糴若干萬石實大張其數勸諭以無出境民皆歡然安
堵已而果漸艱食乃出粟以賑且平糴以給之鄰境流
散殆盡而耀民之當徙就食者乃十七萬九千口顧所
𤼵粟不及萬石以民粟繼之而家給人足無一人逃者
監司乃故搜於長安得二人焉曰此耀之流民也送還
郡仲游驗問皆中民之逐利者所賫持自厚即非流民
監司愧沮
滕達道賑濟
滕達道知鄆州歲方饑乞淮南米二十萬石為備後淮
南東京皆大饑達道獨有所乞米召城市富民與約曰
流民且至無以處之則疾疫起併及汝矣吾得城外廢
營田欲為席屋以待之民曰諾為屋二千五百間一夕
而成流民至以次授地井竈器用皆具以兵法部勒少
者炊壯者樵婦女汲民至如歸上遣工部侍郎王古按
視廬舍道巷引䋲碁布肅然如營陣古大驚圖上其事
有詔褒美所活者凡五萬人
吳遵路賑濟
民既俵米即令採薪芻出官錢收買却於常平倉市米
物歸贍老穉凡買柴二十二萬束比至嚴冬雨雪市無
束薪即依元價化鬻官不傷財民再獲利又以飛蝗遺
種勸種豌豆民卒免艱食之患其說已見捕蝗門
文彦博減價糶米
文彦博在成都米價騰貴因就諸城門相近寺院凡十
八處減價糶米仍不限其數張榜通衢翌日米價遂減
前此或限升㪷出糶或抑市井價值適足以增其氣熖
而價終不能平大抵臨事須當有術臣謂此非特能止
騰湧亦以陳易新之法也
韓琦平價濟村民
韓琦論自來常平倉遇年歲不稔物價稍高合減元價
出糶出糶之時令諸縣取逐鄉近下等第戶姓名印給
關子令收執赴倉每戶糶與三石或兩石惟是坊郭則
每日零細糶與浮居之人每日五升或一㪷故民受實
惠甚濟飢乏即未曾見坊郭有物業人戶乃來零糶常
平倉斛㪷者前賢處事精審如此臣謂穀可留而米不
可久留若過三年以上則不可食不於饑荒之時糶錢
他日易新則終化埃塵而已
彭思永賑救水災
彭思永通判睦州會海水夜敗台州城郭人多死詔監
司擇良吏往撫之思永選行將至吏民皆號訴於道思
永悉心救養不憚勞苦至忘寢食盡葬溺死者為文以
祭之問疾苦賑飢乏去盜賊撫羸弱其始至也城無全
舍思永周行相視為之規畫朝夕暴露未嘗憩息民貧
不能營葺者命工伐木以助之數日而公私舍畢完人復
安其居思永視故城頽壞僅有髣髴思為遠圖召僚屬
而謂之曰郡瀕海而無城此水所以為害也當與諸君
圖之程役勸功民忘其勞城遂為永利天子嘉之錫書
奬諭後去台還睦二州之民喜躍啼戀者交於道
吕公著賑濟
元祐三年冬頻雪民苦寒多有凍死者吕公著為相日
與同列議所以救禦之術乃𤼵官米炭遣官數十分置
場於京師賤鬻以惠貧民又出内庫錢十萬緡委開封
府官吏走遍閭閻周視而賑之又遣官按視四福田院
存撫丐者給以日廩須春暮而止農民貸種糧流移在
道者所過州縣存恤寓以官舍續其食流配罪人隨所
在寄禁亦委官吏安存之或為饘粥湯藥以救疾或為
氊笠綿衣以禦寒民有棄老稚於路者皆設法救養之
凡待賑而活者一路或數十萬口賴貸以濟者又倍焉
曾鞏勸諭賑糶
曾鞏知越州歲饑度常平不足以賑給而田居野處之
人不能皆至城郭至者羣聚有疾癘之虞前期諭屬縣
召富人使自實粟數總得十五萬石視常平價稍增以
予民民得從便受粟不出田里而食有餘粟價自平又
出粟五萬貸民為種糧使隨處賦入官農事賴以不乏
臣曰此策固善但視常平價稍增則視時價必稍損矣
恐成科抑非本朝詔旨不若前期勸諭商賈富民出錢
循環糶販之為愈亦須官司先有以表率之
范祖禹乞常平糴本
元祐三年范祖禹言今以常平所有之錢收糴亦未廣
陛下誠能出内庫金帛數十萬以為糴本專備水旱凶
荒𤼵歛以時則官本常存而民被惠澤無窮矣濟民之
惠無大於此况祖宗内藏庫本備軍旅非常之用仁宗
常出錢一百萬緡以供常平糴本此仁惠所以深結於
民心夫財出於民復以濟民但使民存不致流亡則今
年散之明年復有何患無財也
蘇軾乞糶官米
出糶官米雖是數目浩瀚然止於糶買不失官本亦易
應副但令浙西官場糶米不絶直至來年十月終則雖
天災流行不能盡害陛下赤子也如蒙施行即乞先降
手詔令監司出榜曉諭軍民令一路曉然知朝廷已有
指揮令𤼵運司將上供對樁斛㪷應副浙西諸郡糶米
直至明年七月終不惟安慰人心破姦雄之謀亦使蓄
積之家知不久官米豆至自然趁時出賣所濟不少惟
望聖明深愍一方危急早賜施行
程珦遇水種豆
程珦知徐州沛縣會久雨平原出水穀旣不登晚種不
入民無卒歲珦謂俟可耕而種時已過矣乃募富家得
豆數十石以貸民使布之水中水未盡涸而甲巳露矣
是時遂不艱食
王曾論水災宜寬賦
天聖五年八月河北大水上謂輔臣曰比令内侍往沿
邊視水灾如聞有龍堰於海口可遣致祭王曾對曰邊
郡數大水正洪範所謂不潤下之證海口恐非龍堰宜
寬民賦以應天灾於是下詔河北水災州軍免今年秋
稅
謝絳論救蝗
竊見比日蝗蟲亘野坌入郛郭而使者數出府縣監捕
驅逐蹂踐田舍民不聊生謹按春秋書螟為哀公賦歛
之虐又漢儒推蝗為兵象臣願令公卿以下舉州府守
臣而使自辟屬縣令長務求方略不限資格然後寬以
約束許便宜從事期年條上理状參考不誣奏之朝廷
旌賞錄用以示激勸
范鎮論救荒
范鎮知諫院言今歲荒歉朝廷為放税免役及開常平
倉軍食拯貸存恤不為不至然而人民流離父母妻子
不能相保者平居無事時不能寬其力役輕其租賦雖
大熟使民不得終歲之飽及小歉雖重施固已無及矣
此無他重歛之政在前故也臣竊以為水旱之作由民
生不足憂愁無聊之歎上薄天地之和耳
程頥論賑濟
不制民之産無儲蓄之備飢而後𤼵廩以食之廩有竭
而飢者不可勝濟也今不暇論其本且救月前之死亡
惟有節則所及者廣常見今時州縣濟飢之法或給之
米豆或食之粥飯來者與之不復有辨中雖欲辨之不
能也穀貴之時何人不願得倉廩旣竭則殍死者在前
無以救之矣鷄鳴而起親視俵散官吏後至者必責怒
之於是流民歌詠至者日衆未幾穀盡殍者滿道愚嘗
矜其用心而嗤其不善處事救飢者使之免死而已非
欲其豐肥也當擇寬廣之處宿戒使辰入至巳則闔門
不納午而後與之食申而出之(給來者午時出)日得一食則不
死矣其力自能營一食者皆不來矣比之不擇而與者
當活數倍之多也凡濟飢當分兩處擇羸弱者作稀粥
早晚兩給勿使至飽使氣稍平然後一給第一先營寬
廣居處切不得令狼籍如作粥飯須官員親嘗恐生及
入石灰或不給浮浪游手無此理也平日當禁游惰至
其飢餓哀矜則一也(此論固高但日與一食恐飢民易成疾痛未甚為稳)
李之純論糶不可廢
李之純為成都路運判時成都每歲官出米六萬斛減
其直出糶以濟貧民議者謂幸民而損上詔下其議之
純曰成都蜀部根本民恃此為生百年矣苟奪之將轉
徙無所不至願仍舊貫議遂格
王堯臣乞飢民減死
堯臣知光州歲大饑羣盜𤼵民倉廩吏以法當死堯臣
曰此飢民求食爾荒政之所恤也乃請以減死論其後
遂以著令至今用之真宗時陳從易知處州時歲饑有
持杖盜𤼵囷倉者請一切減死論於是全活千餘人
劉彛給米收棄子
劉彛所至多善政其知處州也會江西饑歉民多棄子
於道上彛揭榜通衢召人收養日給廣惠倉米二升每
月一次抱至官中看視又推行於縣鎮細民利二升之
給皆為字養故一境生子無夭閼者
晁補之活飢民葬遺體
晁補之知齊州歲饑河北流民道齊境不絶補之請粟
於朝得萬斛乃為流民者治舍次具器用人旣集居又
且日給麋粥藥物補之皆躬臨治之凡活數千人擇高
原以葬死者男女異墟使者頗&KR0945;其功欲有以撓之旣
至境按視乃更嘆服
劉安世救荒
劉安世請刪常平之法將一路所有錢衮同應副一路
之中不得偏聚一州一州之境不得偏聚一縣各隨戶
口之多寡以置糶此通融有無之法但今亦艱行然為
政者當識前輩規模廣大不局一隅之意
范純仁救荒法
范純仁為襄邑宰因歲大旱度來年必歉於是盡籍境
内客舟誘之運粟許為主糶明春客米大至而邑人遂
賴以無飢
折克柔保借米賑貸
熙寧七年知河東府折克柔奏今歲河外饑饉雖蒙賑
貸尚未周給人欲流散必求生路恐北人因而招誘遂
擄北邊民戶臣乞保借米三萬石粟二萬石賑貸俟熟
令償詔賜省倉粟二萬石賑濟米三萬石借貸
蘇杲賣田賑濟鄉里
蘇杲眉州蘇洵之父杲輕財好施急人之病孜孜若不
及凶歲賣田以賑濟其鄰里鄉黨逮熟人將償之君辭
不受以至數破其業危於飢寒然未嘗以為悔而好施
益甚
上官均賑恤五術
元祐初河北京東淮南災傷監察御史上官均言賑恤
五術一欲施予得實二移粟就民(此循環糶糴也)三隨厚薄散
施四選擇官吏五告諭免納夏秋二稅上嘉納
王孝先不限時月糶米
紹聖元年七月司農卿王孝先言置場糴米今後遇斛
㪷價高須正月半已後方許出糶至麥熟罷詔今後所
在置場糶米更不限時月如遇在京斛價高戶部取旨
出糶
黃寔乞減價出糶封樁米
元符元年六月河北轉運副使黃寔言乞將封樁斛㪷
今後於新陳未接間不虧元本量減市價出糶從之
張詠減價糶米
張詠守蜀季春糶廩米其價比時減三之一以濟貧民
凡土戶為保一家犯罪一保皆坐不得糴民以此少敢
犯法王文康知益州獻議者變詠之法窮民無所濟復
為寇文康奏復之蜀人大喜為之謠曰蜀守之良先張
後王惠我赤子俾無流亡何以報之俾壽而康
張詠賑糶法
宣和五年正月臣寮上言聞蜀父老謂本朝名臣治蜀
非一獨張詠德政居多如賑糶米事著在皇祐中令常
刻石遵守至今行且百年其法一㪷止約小鐵錢三百
五十文人日二升團甲給歷赴場請糶歲計米六萬石
始二月一日至七月終貧民缺食之際悉被朝廷實惠
向經以圭田租賑飢民
向經知河陽大旱蝗民乏食經度官廩歲支無餘乃先
以已圭田所入租賑救之已而富人皆争效慕出粟所
全活甚衆
扈稱出禄米賑濟
仁宗時扈稱為梓州路轉運使屬歲飢道殣相望稱先
出禄米賑民故富家大族皆願以米輸入官而全活者
數萬人降勅奬諭
蘇軾乞預救荒
救災恤患尤當在早若災傷之民救之於未飢則用物
約而所及廣不過寬減上供糶賣常平官無大失而人
人受賜今歲之事是也若救之於已飢則用物博而所
及微至於耗散省倉虧損課利官為一困而已飢之民
終於死亡熙寧之事是也熙寧之災傷本緣天旱米貴
而沈起張靚之流不先事奏聞但立賞閉糴富民皆争
藏穀小民無所得食流殍既作然後朝廷知之始勅運
江西及截本路上供米一百二十三萬石濟之沿門俵
米攔街散粥終不能救飢饉旣成繼之以疫疾本路死
者五十餘萬人城郭蕭條田野丘墟兩税課利皆失其
舊勘會熙寧八年本路放税米一百三十萬石酒稅虧
減六十七萬餘貫略計所失共計三百餘萬石其餘耗
散不可悉數至今轉運司貧乏不能舉手此無他不先
事處置之過也去年浙西數郡先水後旱災傷不減熙
寧二聖仁智聰明於去年十一月中首𤼵德音截撥本
路上供斛㪷二十萬石賑糶又於十二月時寬減轉運
司元祐四年上供㪷斛三分之二為米五千餘斛賑糶
盡用其錢買銀絹上供了無一毫虧損縣官而命下之
日在在歡呼官旣住糶米價自落又自正月開倉糶常
平米仍免數路税場所收五穀力勝錢且賜度牒三百
道以助賑濟本路帖然絶無一人餓殍者此無他先事
處置之力也由此觀之事豫則立不豫則廢其禍福相
絶如此
富弼青州賑濟行道
此河北流移之民逐熟青淄五州非如本界分災傷而
行賑濟也盖豐稔而出米濟流民則其勢易荒歉而出
米濟飢民則其勢難此凡為政者所當知也要識前輩
處事規模不苟如此
擘畫屋舍安泊流民事指揮
當司訪聞青淄登濰萊五州地分甚有河北災傷流移
人民逐熟過來其鄉村縣鎮人戶不那䟎房屋安泊多
是暴露並無居止目下漸向冬寒竊慮老少人口别致
飢凍死傷甚損和氣須議别行擘畫下項
一州縣坊郭等人戶雖有房屋人緣見是出賃與人
戶居住難得空閒屋室今逐等合那䟎房屋間數如后
第一等五間第二等三間
第三等兩間第四等五等一間
一鄉村人戶甚有空閑房屋易得小可屋合逐等合
那䟎間數如后
第一等七間第二等五間
第三等三間第四等五等兩間
右各請體認見今流民不少在州即請本州出榜在縣
鎮鄉村即指揮縣司曉示人戶依前項房屋間數各令
那䟎立定日限須官數足數内城郭勒廂界管當其鄉
村即指揮逐地分耆壮抄點逐等姓名䟎那到房屋間
數申官仍叮嚀約束管當人等不得因緣騷擾乞覓人
戶錢物如有違犯嚴行斷決仍指揮州縣城鎮門頭人
常切辨認才候見有上件災傷流民老小到門内其在
州則引於司理處出頭其在鄉即引於知縣處出頭其
在鎮内即引於監務處出頭各仰逐官相度人數指定
那䟎房屋主人姓名令幹當人盡將引押於抄點下房
屋内安泊如門頭不肯引領者許流民於隨處官員處
出頭速取勸決訖當使指揮安泊了當如有流民欲前
去未肯安泊者亦聽從便如有流民不奔州縣直往鄉
村内安泊者仰耆壯盡將引領於䟎那下房内安泊訖
申報本縣及當職官員躬親勸誘逐家量口數各與桑
土或貸種救濟種植度日内有見在房數少者亦令收
拾小可材料權與盖造應副若有下等人戶委的貧虚
别無房屋那應不得一例施行除此擘畫之外如更有
安泊不盡老少即指揮逐處僧尼等寺道士女冠宮觀
門樓廊廡及更别䟎那新居房屋安泊河北逐熟老小
如有指揮不及事件亦請當職官員相度利害一面指
揮施行務要流民安居不至暴露失所
曉示流民許令諸般採取營運事指揮
當司訪聞近者被灾流民多在山林泊野打刈柴薪衣
食不充已逼飢寒時棄溝壑坐見死亡之阨豈無賑恤
之方又緣倉廩所收簿書有數流民不絶濟贍難周欲
盡救災必須衆力庶幾凍餒稍可安存况乎今年田苗
旣大豐於累載而又諸郡物價復數倍於常時盖因流
民之來遂收踊貴之直豈可只思厚己不肯救人共覩
災傷諒皆痛憫兼日來累據諸處申報以斛㪷不住增
長價例乞當司指揮諸州縣城郭鄉村百姓不得私下
擅添物價所貴飢民易得粮食見今别路州縣城郭鄉
村並皆有此指揮惟當司不曾行蓋恐止定價例則傷
我土居之人須至期作擘畫可使兩無所失其上須五
州鄉村人戶分等第並令量出口食以濟急難施斗石
之微在我則無所損聚萬千之數於彼則甚有功凡在
部封共成利濟歛本路之物救鄰封之民實用通其有
無豈復分於彼此令其逐家均定所出斛米數目如后
第一等二石第二等一石五斗
第三等一石第四等七斗
第五等四斗客戶三斗
已上並米豆中半送納
右件事須降此告諭當云各令知悉隨有其餘約束事
件並從别牒處分慶歷八年十月日告諭
約束事件逐一指揮如后
一逐州據封去告諭米數約量縣分大小擘畫逐縣
仍令逐縣亦相度耆分大小散與耆分司令遍告
示鄉村等第大戶一依告諭上六等糶斛碩㪷出
辦救濟流民務在及時措置附近州城鎮縣耆分
内第一第二等人戶即於逐州縣送納其第三第
四第五等并客戶及不近州縣鎮城遠處第一等
以下應條合納斛㪷人戶並只於本耆送納仰縣
司據逐耆人戶合納都數均分與當耆内第一等
人戶令圓那房室盛貯如耆長係第一等即亦令
均分收附仍仰耆長同共專切提舉管幹在耆都
數不至散失及别致疎虞
右具如前各牒青淄濰登萊五州候到將降去本使告
諭若干本數收管限管日内一依上項逐件約束指揮
施行仍仰指揮逐縣官員分頭專切提舉管幹斷定不
得信縱交納幹當人等亂有邀難住滯人戶乞覓錢物
并指揮逐縣按此人戶收成之際限三五日内早令送
納了足專候催納了訖開坐逐縣納到石斗諸實事状
入馬遞供申當司定取日近俵散飢民不得信縱拖延
誤事若是内有係大段災傷人戶委的難為出辦郡不
得一例施行亦不得為有此指揮别生弊情透漏有力
人戶如稍有違罪無輕恕所有將來俵散救濟流民次
第别聽狀當司指揮(臣曰此係豐熟州軍令民間出米故行移稍峻)
支散流民斛㪷畫一指揮
當司昨為河北遭水失業流民擁併過河南於京東青
淄濰登萊五州豐熟處逐處散在城郭鄉村不少當司
雖已諸般擘畫採取事件指揮逐州官吏多方安泊存
恤救濟施行本使體量尚恐流民失所尋出給告諭文
字送逐州給散諸縣令逐耆長將告諭指揮鄉村等第
人戶并客戶依所定石斗出辦米豆數内近州縣鎮只
於城郭内送納其去州縣鎮城遠處只於逐耆令耆長
置歷受納於逐耆第一等人戶處圓那房屋盛貯收附
封鎻施行去訖日後據逐州申報已告諭到斛㪷數目
受納各有次第今體量得飢餓死損須至令上項五州
一例於正月一日委官分頭支散上件勘諭到斛㪷救
濟飢民者
一請本州才候牒到立便酌量逐縣耆分多少差官
每一官令專管十耆或五七耆據耆分合用員數
除逐縣正官外請於見任并前資寄居及文學助
教長史等官員内須是揀擇有行止清廉幹當得
事不作過犯官員仍勘會所差官員本貫將縣分
交互差委支散免致所居縣分親故顔情不肯盡
公及將封去帖牒書填定官員職位姓名所管耆
分去處給與逐官收執火急𤼵遣往差定縣分計
會縣司盡時將在縣收到城罰錢或頭子錢并檢
取遠年不用放紙賣錢收買小紙依封去式樣字
號空敬雕遍印板酌量流民多少寬剰出給印押
歷子頭各於歷子後粘連空紙三兩張便令差定
官員令本縣約度逐耆流民家數分擘歷子與所
差官員使令親自收執分頭下鄉勒耆壮引領排
門點檢抄劄流民每見流民逐家盡底喚出本家
骨肉親自當面審問的實人口填定姓名口數逐
家便各給歷子一道收執照證准備請領米豆即
不曾差委公人耆壮抄劄别致作弊虛偽重疊請
却歷子
一指揮差委官抄劄給歷子時仔細點檢逐處流民
如内有雖是流民見今已與人家作客鋤田養種
及有錢本機織販舂諸般買賣圖運過日不致失
所人更不得一例抄劄姓名給與歷子請領米豆
一應保流民雖有房舍權時居住只是旋打州柴草
日逐旋求口食人等並盡底抄劄給與歷子令請
領米豆
一應有流民老小羸瘦全然單寒及孤獨之人只是
尋村乞丐安泊居止不定等人委所差官員擘畫
歸著耆分或在廟寺院安泊亦使出給歷子請領
米豆又不得謂難為拘管輒敢違棄却致抛擲死
損請提舉官常切覺察
一應係土居貧窮年老殘患孤獨見求乞貧子等仰
抄劄流民官員躬親檢點如果不是虛偽亦各給
歷子令依此請領米豆
一指揮差委官員須是於十二月二十五日已前抄
劄集定流民家口數給散歷子了當須管自皇祐
元年正月一日起首一齊支給不得拖延有誤至
日支散亦不得日數前後不齊
一流民所支米豆十五歲以上每人日支一升十五
歲以下每人日給五合五歲以下男女不在支給
仍歷子頭上分别細筭定一家口數合請米豆都
數逐旋依都數支給所貴更不臨時旋討者
一緣已就門抄劄見流民逐家口數及歲數則支散
日更不令全家到來只每家一名親執歷子請領
一逐官如管十耆即每日支兩耆逐耆併支五日口
食候五日支遍十耆即却從頭支散所貴逐耆每
日有官員躬親支散如管五七耆者即將耆分大
者每日支散一耆其耆分小者每日支散兩耆亦
須每日一次支遍逐次併支五日口食仍預先於
村莊明出曉示及令本耆壮丁四散告報流民指
定支散日分去處分明開說甚字號耆分仍仰差
去官員須是及早親自先到關支斛斗去處等候
流民到來逐旋支散才候支絶一耆速往下次合
支耆分不得自作違慢拖延過時别至流民歸家
遲晚道塗凍露
一指揮差委官員相度逐處受納下米豆如内有在
耆分遙遠第一等戶人家收附恐流民所去請領
遙遠即勒耆壮量事圖那車乘般赴本耆地分中
心穏便人家房室内收附就彼便行支散貴要一
耆之内流民盡得就近請領
一指揮所差官員除抄劄籍定給散流民外如有逐
旋新到流民並須官員親到審問仔細點檢本家
的實口數安泊去處如委不是重疊虛偽立便給
與歷子據所到日分起請如有已得歷子流民起
移仰居停主人畫時令流民將元給歷子於監散
官員處毁抹若是不來申報及稱帶却歷子並仰
量行科决不得鹵莽重疊給印歷子亦不得阻滯
流民
一逐耆各均勻納下斛斗竊恐流民於逐耆分安泊
不均仰縣司勘會據流民多處耆分酌量人數𤼵
遣䟎併於少處耆分安泊令逐耆均勻支散救濟
若是流民安泊處穏便不願起移即䟎併别耆斛
斗就便支俵不得抑勒流民須令起移
一州縣鎮城郭内流民只差委本處見任官員亦先
且躬親排門抄劄逐戶家口數依此給與歷子每
一度併支五日米豆候食盡挨排日分接續支給
米豆一般施行
一逐州除逐處監散官員仍請與通判或選差清幹
職官一員往本州界内往來都大提舉諸縣支散
米豆官吏仍點檢逐耆元納并逐官支散文歴一
依逐件鈐束指揮施行仍親到所支散米豆處子
細體問流民所請米豆委得均濟别無漏落如有
官員弛慢不切用心信縱手下公人作弊減尅流
民合請米豆不得均濟即密具事由申報本州别
選差官員衝替訖申當司不得盖庇
一所支斛斗如州縣内支絶已納到告諭斛斗外有
未催到數目便且於省食斛斗内權時借支據見
欠斛斗立便催納依數撥填其鄉村所納斛斗如
未足處亦逐旋請緊切催促不得闕絶支散閃誤
流民
一每官一員在縣摘差手分㪷子各一名隨行幹官
仍給升㪷各一隻差本縣公人三兩人當直如在
縣公人數少即權差壮丁亦不得過三人
一所差官員除見任官外應係權差請官如手下幹
當人并耆壮等及流民内有作過者本官不得一
面區分具事由押送本縣勘斷施行
一權差官每月於前項贓罰頭子等錢内支給食直
錢五貫文見任官不得一例支給
一權差官已有當司封去帖牒若差見任官員即請
本州出給文字幹當其賞罰一依當司封去權差
官帖牒内事理施行
一才候起支當司必然别州差官遍詣逐州逐縣逐
耆點檢如有一事一件違慢本州承牒手分并縣
司官吏必然勘罪嚴斷的不虚行指揮
一逐州縣鎮候差定官員將印行指揮畫一抄劄一
本付逐官收執照會施行
一勘會二麥將熟諸處流民盡欲歸鄉尋指揮逐州
并監散官員將見今籍定流民據每人合請米豆
數目自五月初一日筭至五月終一併支與流民
充路糧令各任便歸鄉
一指揮出榜青淄等州河口曉示與免流民税渡錢
仍不得邀難住滯
一指揮青淄等州曉示道店不得要流民房宿錢事
右具如前事頒各牒青淄濰萊登五州候到各請遵依
前項逐件指揮施行就報所有當司封去帖牒如有剰
數却請封送當司不得有違
宣問救濟流民事劄子
臣伏奉聖旨取索擘畫救濟流民事件令節略編纂作
四策具状繳奏去訖臣部下九州軍其間近河五州頗
熟逐醵於民得粟十五萬斛(第二等兩石第五等三斗而已民甚樂輸)只令
人戶就本村耆隨處收納貴不勞我土民(多差官員領之見任不足)
(即指請前資寄任待闕閒官)又先時已於州縣城鎮鄉村抄下舍宇
十餘萬間流民來者隨其意散處民舍中逐家給一歷
歷各有號使不相侵欺仍於歷前計定逐家口數及合
給物數令官員詣逐鄉逐耆就流人所居近處每人日
給生豆米各半升流民至者安居而日享食物又以其
散在村野薪水之利甚不難致似此直養活至去年五
月終麥熟仍各給與一去路糧而遣歸而按籍緫三十
餘萬人此是於必死之中救得活者也與夫只於城中
煮粥使四遠飢羸老弱每日奔走屯聚城下終日等候
或得或不得閃誤死者大不侔也其餘未至羸病老弱
稍營運自給者不預此籍然亦遍曉示五州人民應是
山林河泊有利可取者其地主不得占却一任流民採
掇如此救活者甚多即不見數目山林河泊地主寧無
所損然損者無大害而流民獲利者便活性命其利害
較然也又減利物廣招兵徒一萬人尋常利物每一人
可招三人或四五口及四五萬人大約通計不下四五
十萬人傳云生全百萬者妄也謹具劄子奏聞
程迥代能仁院賑濟疏
伏以釋迦如來以無礙神通放大光明照見一切衆生
受諸苦惱乃𤼵大慈悲願力救度無量衆生凡有飢渴
皆得飽滿我釋氏子躬受佛教成就志願亦復如是恭
惟知縣某公知丞某公仙尉某公皆宿植善根與我士
民有大因緣故受天子命來為民主宰今歲在庚子水
旱飢饉委鄉官抄劄鰥寡孤獨跛眇廢疾不能自存之
人計一千五百九十九人雖屢申上司乞𤼵下義倉米
賑濟然使府所臨一郡八縣監司所統一路百城雖許
量撥至今未下度其米斛不足霑濟今用米一升可活
一人一日之命積之百五十日則麥熟可自活是用米
石五官斗可活一人之命今我大檀越諸公能傾囷倒
廩救活一人二人三人以至十人百人之命獲福無量
皆與佛等下至貧庶之家老節衣食以救飢困以至童
男女能輟餅果之資以為布施一錢已上皆獲善果今
敬對三寳前焚香禮拜𤼵此大願天地鬼神實臨之凡
我施主官員則願加秩進禄三錫九遷儒士則聰明穎
開早掇科第民庶公吏則家道昌盛子孫榮顯所求稱
意逢遇吉慶至於僧道童行皆於道法早得超度晉童
子聚沙以戲見佛施佛佛為受記為轉輪如來四之一
其後百年阿育王是也是以布施受福若影隨形如響
應聲不可誣也伏願仁慈見聞喜捨俟圓滿日具名宣
懴是時勸分賑糶無所不至復用此策令僧道勸諭之
可見其不敢科亦明矣
曾鞏救災議
河北地震水災隳城郭壞廬舍百姓暴露乏食主上憂
憫下緩刑之令遣拊循之使恩甚厚也然百姓患於暴
露非錢不可以立屋患於乏食非粟不可以飽二者不
易之理然非得此二者雖主上憂勞於上使者旁午於
下無以救其患塞其求也有司建言請𤼵倉廩與之粟
壮者人日二升幼者人日一升主上不旋日而許之賜
之可謂大矣然有司之言特常行之法非審計終始見
於衆人之所未見也今河北地震水災所毁敗者甚衆
可謂非常之變也遭非常之變者亦有非常之恩然後
可以振之今百姓暴露乏食已廢其業矣使之相率日
待二升之廩於上則其勢必不暇乎他為是農不復得
修其畎畝商不復得治其貨賄工不復得利其器用閒
民不復得轉移執事一切棄百事而專意於待升合之
食以偷為性命之計是直以餓殍養之而已非深思遠
慮為百姓長計也以中戶計之戶為十人壮者六人月
當受粟三石六斗幼者四人月當受粟一石二斗率一
戶月當受粟五石難可以久行也不行則百姓何以贍
其後久行之則被水之地旣無秋成之望非至來歲麥
熟賑之未可以罷自今至於麥熟凡十月一戶當受粟
五十石今被災者十餘州州以二十萬戶計之中戶以
上及非災害所被不仰食縣官者去其半則仰食縣官
者為十萬戶食之不遍則為施不均而民有無告者也
食之遍則當用粟五百萬石而足何以辦此又非深思
遠慮為公家長計也至於給授之際有淹速有均否有
真偽有會集之擾有辨察之煩措置一差皆足致弊又
羣而處之氣久蒸薄必生疾癘此皆必至之害也且此
不過能使之得旦暮之食耳其於屋廬修築之費將安
取哉屋廬修築之費旣無所取而就食於州縣必相率
而去其故居雖有頽牆壞屋之尚可全者故材舊瓦之
尚可因者什器衆物之尚可賴者必棄之而不暇顧甚
則殺牛馬而去之者有之伐桑棗而去之者有之其害
又可謂甚也今秋氣已半霜露方始而民露處不知所
蔽蓋流亡者亦已衆矣如不可止則將空近塞之地空
近塞之地失戰鬭之民此衆士大夫之所慮而不可謂
無患者也空近塞之地失耕桑之民此衆士大夫之所
未慮而患之尤甚者也何則失戰鬭之民異時有警邊
戍不可以不增爾失耕桑之民異時無事邊糴不可以
不貴矣二者皆可不深念歟萬一或出於無聊之計有
窺倉庫盜一囊之粟一束之帛者彼知己負有司之禁
則必鳥駭鼠竄竊弄鋤挺於草茅之中以扞游徼之吏
強者旣囂而動則弱者必隨而聚矣不幸或連一二城
之地有桴鼓之警國家胡能晏然而已乎况夫外有邊
陲之可慮内有郊祀之將行安得不防之於未然而銷
之於未萌也然則為今之策下方紙之詔賜之以錢五
十萬貫貸之以粟一百萬石而事定矣何則今被災之
州為十萬戶如一戶得粟十石得錢五千下戶常産之
貲平日未有及此者也彼得錢以全其居得粟以給其
食則農得修其畎畆商得治其貨賄工得利其器用閒
民得轉移執事一切得復其業而不失夫常生之計與
專意以待二升之廩於上而勢不暇乎他為豈不遠哉
此可謂深思遠慮為百姓長計者也由有司之說則用
十月之費為粟五百萬石由今之說則用兩月之費為
粟一百萬石况貸之於今而收之於後足以賑其艱乏
而終無損於儲蓄之實則所實費者錢五鉅萬貫而已
此可謂深思遠慮為公家長計者也又無給授之弊疾
癘之憂民不必去其故居苟有頽牆壞屋之尚可全者
故材舊瓦之尚可因者什器衆物之尚可賴者皆得而
不失况於全牛馬保桑棗其利又可謂甚也雖寒氣方
始而無暴露之患民安居足食則有樂生自重之心各
復其業則勢不暇乎他為雖驅之不去誘之不為盜矣
夫飢歲聚餓殍之民而與升合之食無益於救災補敗
之數此常行之弊法也今破去常行之弊法以錢與粟
一舉而賑之足以救其患復其業河北之民因詔令之
出必皆喜上之足賴而自安於畎畝之中負錢與粟而
歸與其父母妻子脫於流轉死亡之禍則戴上之施而
懷欲報之心豈有已哉天下之民聞國家措置如此恩
澤之厚其誰不震動感激悦主上之義於無窮乎如是
而人和不可致天意不可悦者未之有也人和洽於下
天意悦於上然後玉輅徐動就陽而郊荒裔殊陬奉幣
來享疆内安輯里無囂聲豈不遏變於可為之時消患
於無形之内乎此所謂審計終始見於衆人之所未見
也不早出此或至於一有枹鼓之警則雖欲為之將不
及矣或謂方今錢粟恐不足以辦此夫王者之富藏之
於民有餘則取不足則與此理之不易者也故曰百姓
足君孰與不足百姓不足君孰與足盖百姓富實而國
獨貧與百姓饑殍而上獨能保其富者自古及今未之
有也故又曰不患貧而患不安此古今之至戒者也是
故古者二十七年耕有九年之蓄足以備水旱之災然
後謂之王政之成堯水湯旱而民無捐瘠者以是故也
今國家倉庫之積固不獨為公家之費而已凡以為民
也雖倉無餘粟庫無餘財至於救災補敗尚不可已况
今倉庫之積尚可以用獨安可以過憂將來之不足而
立視夫民之死乎古人有言曰剪爪宜及膚割髮宜及
體先王之於救災髮膚尚無足愛况外物乎且今河北
軍州凡三十七災害所被十餘州軍而已他州之田秋
稼足望今有司於糴米常價斗增一二十錢非獨足以
利農其餘增糴一百萬石易矣斗增一二十錢吾權一
時之事有以為之耳以實錢給其常價以茶荈香藥之
類佐其虛估不過捐茶荈香藥之類為錢數萬貫其費
已足茶荈香藥之類與百姓之命孰為可惜不待議而
可知也夫費錢五鉅萬貫又捐茶荈香藥之類為錢數
鉅萬貫而足以救一時之患為天下之計利害輕重又
非難明也願吾之有司能越拘攣之見破常行之法與
否而已此時事之急也故述斯議焉
趙抃救菑記
熙寧八年吳越大旱抃以資政殿大學士知越州前民
之未飢為書問属縣菑所被者有幾鄉民能自食者有
幾當廩於官者幾人溝防興築可僦民使治之者幾所
庫錢倉粟可𤼵者幾何富人可募出粟者幾家僧道士
食之羡粟書於籍其幾具存使各書以對而謹其備州
縣吏錄民之孤老疾弱不能自食者二萬一千九百餘人
以告故事歲廪窮人當給粟三十石而止抃檢富人所輸
及僧道士食之羡者得粟四萬八千餘石佐其費使自
十月朔日人受粟日一升幼小者半之憂其衆相蹂也
使受粟者男女異日而人受二日之食憂其且流亡也
於城市郊野為給粟之所五十有七使各以便受之而
告以去其家者勿給計官為不足用也取吏之不在職
而寓於境者給其食而任以事告富人無得閉糴又為
之出官粟得五萬二千餘石平其價予民為糶粟之所
凡十有八使糴者自便如受粟又僦民修城四千一百
丈為工三萬五千下戶乏食者賑糶有田無力耕者與賑貸
闔境五邑以鄉村遠近均粟置場每場以一總首主出
納十場以一官吏專伺察越人至今稱之
馮檝勸諭賑濟詩
紹興辛未歲歉米貴瀘帥馮檝出俸錢買米減
價糶賣賑濟救民賦詩示幹事人
我昔未第日鄉間逢歲饑兩率閭里人相共行賑濟飢
民僅得食免困餓而斃及我登第後被罪歸田里尋復
拜召命迤邐治行計忽見道途間小兒有遺棄復自勸
鄉邦割已用施惠日飯八千人八旬乃休止于時已麥
熟糧食相接濟我始趨行朝蒙恩長宗寺初本不望報
人以為能事制司具切奏還官不容避今年又少歉我
適帥瀘水無戶備飯食所濟俱用米聊舍三百斛十中
活一二又以一千石減價平行市每石減十錢庶幾無
湧貴更有不熟處資簡潼川類計用減價糶所祈均獲
濟我非財有餘但愍民不易一時所施行樂為之識記
洪浩救荒法
宣和六年浩為秀州錄事秋大水田不没者十一流民
塞路倉庫空虚無賑救策公白於郡守以荒政自任悉
籍境内粟留一年食𤼵其餘糶於城之四隅不能自食
官為主之立屋於西南兩廢寺十人一室男女異處防
其殽偽湼黑子識其手東五之南三之負㸑樵汲有職
民羸不可杖有侵牟鬭囂者亂其手文逐之借用所掌
𤼵運名錢且盡會浙東綱常平米斛四萬過城下公遣
吏鎻津柵諭守便截留守禁不肯曰此御筆所起也罪
死不赦浩曰民仰哺當至麥熟今臘猶未盡中道而止
則如勿救寧以一身易十萬人命訖留之居無何廉訪
使者王孝竭至郡曰平江哀號訴飢者旁午此獨無何
也守具以對郡延公如兩寺騐視孝竭曰吾嘗行邊軍
法不過是也違制抵罪為君脱之又請得二萬石所活
九萬五千餘人後諸卒以城畔虜掠無一家免過門曰
此洪佛子家也汝毋得入
趙令良賑濟法
趙令良隆興二年帥紹興是時流民聚城郭待賑濟餓
而死者不可勝計通判王恬閻立寧孫建策云今盡常
平義倉之米賑給之至來年麥熟止恐無以為繼况旬
給斗升之米官不勝其勞民不勝其病莫若計其地里
之遠近日數之多寡人給兩月之糧令歸治本業不猶
愈於聚於城郭待斗升之給困餓而死乎趙行其言委
官抄劄給糧以遣之不旬日間城中無一死人歡呼盈
道全活者甚衆此用曾南豐之美意
徐寧孫建賑濟三策
一賑濟飢民今請自本州縣當職官多方措置從實
抄劄實係孤老殘疾并貧乏不能自存闕食飢民
大人小兒數目籍定姓名將義倉斛㪷各逐坊巷
逐村逐鎮分散賑濟不必聚落逐處勸請鄉官或
士人各三人鄉村無上戶士人處請税戶主管置
立收支給散關子每五日一次併給内大人日支
一升小兒減半州縣鎮市鄉村並令同日以巳時
支散用革重疊冐請之弊仍將本州縣見養濟乞
丐人亦同日别作一處支米不得衮合飢民賑給
臣謂其說固是但不言義倉之米如何得到村鎮
一糶賣米斛本謂接濟艱食之民今訪聞州縣却是
在市牙儈與有力強猾之徒借倩人力假為繿縷
之服與賣所合干人通同攙奪不及鄉村無食之
民今仰本州立賞錢一百貫約束密切委官譏察
不得容牙子停貯販有力強猾公吏軍兵之家假
作貧民請買務要實及鄉村民無致冐濫如有違
犯之人斷罪追償
一賑濟當支散日用五色旗分為五處每處分差指
使二員吏人二名抄劄飢民每一名給與牌子并
小色旗候支俵及數前來賑濟所報覆一處先了
先令赴請所貴分頭集事又且飢民不致併就一
處喧閙
趙雄乞樁積錢給散
契勘前件諸州多是不通水路若從外臺乞米搬運實
非良策欲望聖慈特降睿旨於緫所朝廷積錢内支降
錢引二十萬道撥赴帥司計臣同本路漕臣視諸州旱
傷人戶數隨宜給散令守臣多力措置於得熟去處趁
時收糴米不足則糴菽粟麥蕎之類苟可以救死亦何
所擇目今若不預為之備更俟十月刈穫見得十分飢
荒方行奏請則緩不及事矣
蘇次參賑濟法
蘇次參澧州賑濟患抄劄不公給印歷一本用紙半幅
上書某家口數若干大人若干小兒若干合請米若干
實貼於各人門首壁上内聲迹如有虚偽許人告首甘
伏斷罪以備委官檢點又患請米冗併今幾人為一隊
逐隊用旗引卯時一刻引第一隊二刻第二隊以至辰
巳皆用前法則自無冗雜且老幼疾病婦女皆得均糴
又任澧陽司戶日權安鄉縣正值大澇始至令典押將
縣圖逐鄉抹出全澇者用綠半澇者用青無水之鄉用
黃不以示人又令鄉司抹麥參合方請鄉耆逐鄉為圖
復以青綠黃色别其村分出圖參驗故不檢澇而可知
分數催科賑濟亦視此為先後其法甚簡要也
救荒報應
張詠鎮蜀時夢謁紫府真君接語未久吏忽報請到西
門黃兼濟黃幅巾道服真君降階迎接甚謹且揖詠坐
黃之下詢顧詳欵似有欽嘆之意詠翊日命吏請黃戒
令常服來比至一如夢中所見遂以夢告因問黃有何
隂德蒙真君禮遇如此黃曰無他長惟每歲禾麥熟時
以三萬緡收糴民或艱食即以元糴斛㪷不增價糶之
在兼濟初無損於小民頗有補詠曰此君所以居詠上
也命二吏掖持黃令坐索公裳拜之三四世之富民逸
居飽煖無所用心不為嗜欲所惑則必為慳慢貪嫉強
横姦詐所惱矣黃能如此宜為真君所重
饒州富民段二十八紹興丁卯歲大飢流民滿道段積
穀數倉閉不肯糶一日方與家人評論物斛低昂間忽
天雨晦冥火光滿屋段遂為震雷所擊家人𤼵倉求救
其所貯穀亦為天火所燒盡矣蓋飢者歲之不幸雖冥
數如此而上帝豈不念之安有不能賑濟而又利其價
之踴貴耶宜其自取誅戮也
慶歷八年大水歲饑流民滿道韓琦大𤼵倉廩并募人
入粟分命官吏設粥食之日往按視遠近歸之不可勝
數明年皆給路糧遣各還業所活甚多明詔嘉奬琦薨
後數年侍禁孫勉以殺黿為泰山所追至一公府見廳
上金紫而坐者乃韓琦勉以老幼無託告之琦已惻然
密諭勉云今到彼若告不下即報乞檢房簿勉出又至
一公府守衛者愈嚴惡見廳上有三金紫者坐在案頭
黿亦在側勉大怖屢告不允遂報乞檢房簿金紫者怒
曰汝安知有房簿耶誰泄此事命加凌窘勉不禁其苦
遂以實告三金紫者皆首肯嗟嘆曰韓侍中在陽間常
存心救濟天下往年水災所活七百萬人今在此尚欲
活人吾儕所不及也即命檢房簿少頃數鬼&KR1053;一大木
㭱至三吏由廳而下檢簿上呈西向坐者讀畢諭黿云
孫勉已伏償命然尚餘一十五年壽至期當令受罪黿
滅勉亦得還昨州府歲飢大疫郡守憐之勸諭士民出
粟拯濟委官專領其事此官煩於應對且不欲飢民在
市悉載過江置諸壩中但日以一粥飯食之而已然日
出雨至皆無所避無何水暴至飢民盡被漂溺不數日
此官亦病疫死回視韓琦相去遠甚一入冥路事知如
何
漢州長者李𤼵遇歲不登輒為食以食餓者自春徂冬
日以千數乾道戊子民飢甚官為𤼵廩勸分而就食李
家者日至三四萬人明年流逋未復而荒政已罷民愈
困敝數百里間扶老携幼挈釡采薪而以李為歸者其
衆又倍於前蓋李之為此自紹興之丙辰至此三十餘
年歲以為常所出捐不知其若干㪷所全活不知其幾
何人矣及是而惠益廣績愈茂故州郡及諸使者始上
其事孝宗皇帝嘉之授初品官其後孫寅仲登第唱名
第三世皆以為賑濟之報
救荒活民書卷下
