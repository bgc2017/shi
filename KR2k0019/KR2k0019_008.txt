海鹽澉水志卷八
宋常棠撰
詩詠門
題金粟寺菴通判軍府周壽
清池帶蒼巘結搆俯林麓扶疎竹外山相向
隔羅縠老禪謝人境歲晚收白足誰聆跫然
音息隱尚爭逐通場作十劫不愧桑下宿定
中觀潮汐絶事心已熟
和前韻
招提敞山岩新菴隱岩麓石沼引清流風漪
皺文縠晴暉滿虚室一水含自足(菴前有含暉亭)心
明身宴閑境寂誰尋逐寒林帶月行夜榻和
雲宿若欲問西來一齋飽秋熟
三里塘搯梅監鎮葉樾
扶疎不耐繁華意足自然清絶壁間幻出横
斜只欠紗窗明月
弦風亭監鎮趙潛夫
怪他蟹舍蠔房地不是吟情住亦難數尺短
牆圍晝寂半鈎疎箔障春寒水生草滿蛙鳴
合日薄花陰鶴夢安底處青衫病司馬浩歌
東望取琴彈
税亭即事監鎮曾焄
林居懶出二十年試吏強書中下考青山自
覺見人羞白髮真成被官惱葛山坐對日無
聊秦望閑看雲却好潮聲自為訴不平誰念
詩人愁欲老
題西湖水閣判曹常顓孫
倚湖松竹擁樓臺景物招人得得來誰識我
身非俗物洞門深鎖不容開
遊悟空寺(二首)梅隱沈叔虞
碧梧低地一聲鵲白鳥浮空三四鷗澉墅湖
邊松石底有人領略暮天秋
晨出北湖頭午炊南山下飯已撐葉艇來訪
阿蘭若老僧薦茶瓜徘徊簷日斜趺坐燒石
鼎水香浮荇花
游若山寺適軒常令孫
薝蔔花中燕子飛旌旗小隊到招提客車陸
續氊重席僧饌雍容藿間藜文奕已先元墅
奪詩壇漸壓魯山低歸來醉步誰扶杖月在
牛欄西復西一
秦皇廟竹窗常棠
古廟三間矮棘叢帝魂枉自氣凌空早知今
日容身窄前此阿房不作宫
花婆井前人
一灣秋月浸香痕滌盡山前萬古塵猶記當
時老梳洗淡粧明鏡照眉顰
海鹽澉水志卷八
紹定三年鎮尹羅儀甫屬余撰澉水志雖一時編集大
略而儀甫滿去竟弗暇間逾七八政粤歲既久訂正尤
詳因(闕)邊孫君來此聽訟優長遇事練熟雖鎮場廢壞
非疇曩比然能公謹廉敏明燭隱幽才幹有餘趁辦自
足爰割已俸售募鐫行水軍袁統制聞而喟然曰是書
不刊於鎮税全盛之前乃刊於鎮税彫弊之後甚可嘉
已銳捐梓料肅贊其成噫元和郡縣志丞相李吉甫所
制也後三百餘年待制張公始刻於襄陽今余所編澉
水志後二十七禩權鎮孫君即鏤於時阜則是書之遇
知音又不大可慶耶竹窗常棠書
