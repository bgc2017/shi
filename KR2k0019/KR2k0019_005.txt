海鹽澉水志卷五
宋常棠撰
學校門
鎮學昔時未有嘉定十一年鎮官徐之紀繪夫
子像就禪悦教院行舍菜禮自後歲節冬至
於此序拜鄉飲
寺廟門
禪悦教院在市中元祐二年僧惠林建施水院
建炎元年請到院額實本鎮祝聖行香處
悟空寺在鎮西南荆山建隆二年僧德升開山
為永安寺治平元年賜額
祐福禪菴在鎮市門東寳祐二年僧永固開
建觀音殿及塑菩薩像為焚脩所按延雲水
棲止安禪
廣慧禪院
在金粟山下國初錢武肅王賜號施茶院祥
符元年改今額
福教院在鎮市浦東乾道元年僧普澄建觀
音院為焚瘞所後為徑山接待院
法院在鎮西北五里若山周顯德六年僧寳
強立觀音院治平元年得額
東岳行祠在鎮市東北建炎間有白猿出入神
馬驅馳毛巡檢夢神曰何不創岳祠毛乃於
營側立祠每歲暮春諸鄉民社祈求豐稔感
應如響
張帝廟在鎮南市嘉泰三年立紹定三年重建
後泊戸以廟門為酒肆寳祐二年監鎮張焯
與茶院陶監酒折去酒店立李太尉小殿對
廟門以免穢雜
真武祠在澉市浦東淳祐五年鎮守澉浦鎮統
領水軍南京指揮尚景捨資塑真武像并龍
虎君
醫靈祠在鎮之東青山西南側王家㽘之西開
熙三年里人孟毅夢神呼曰吾閩中吳真君
當食此方福祐斯民晨見海中有一神主浮
海至岸遂居於側毅因捨基剏殿尊奉後閩
商繪像傳塑但祈療病者甚驗四方咸集遂
成叢林
顯應侯廟元在長墻山後石帆村因海廢此村
半陷為潮遷出山頭建炎二年僧若中開山
俗呼為黃道大王寳慶三年都運諸大卿請
到廟額黃道大王不知何所從始或謂楚黃
歇封於吳其子隱海邊修道石帆村既癈為
海歲久因循無所考究或謂古有姓黃入居
山後山以人而得名故就稱為黃道山神以
山而得名故就稱為黃道王嘗觀東坡載儋
耳山云里人呼為山胳膊偽稱其神為鎮海
王元豐五年七月始詔封山之神曰廣德靈
王初無姓名來歷今里人俗呼為黃道大王
至寳慶始勅封顯應侯陸龜蒙云甌粤山椒
水濱多廟貌信夫廟中有神曰楊太尉尤為
靈異凡客舟渡海祈禱感應如響意其亦是
石帆村聰明正直之人遵海而南無不尊敬
廣福廟在鎮東市廣福坊側舊傳建炎間潮入
東浦人於水際得木主題曰廣福明王時人
因祠為當界土地沈氏捨基為廟至今每歲
以得木主日為生慶誕
吳越王廟在鎮西南三里地名澉墅崇寧間立
為土地祠今考吳越國王傳錢俶字文明祖
鏐唐末據吳越地俶嗣位至我朝宋雍熙元
年改封吳越國王今澉墅吳越地也意錢俶
其神乎若以為吳王夫差越王勾踐考其本
傳吳王闔廬興師伐越越擊吳敗於檇李射
傷闔廬垂死告其子夫差曰必毋忘越及吳
圍越於會稽勾踐請為臣妾後越破吳吳退
棲姑蘇使公孫雍肉袒膝行請成於越越王
曰吾置王甬東吳王曰臣老矣不能事君王
遂自殺夫差以父闔廬之冤未報可謂不共
戴天之讐九泉下恨不食其肉又肻共廟血
食乎今俗訛而為吳越二大王兼塑二王像
非也嘗觀武林圖經論忠清廟事舊制以夫
差為首祀與申胥並列特所未喩疑其神未
必為夫差乃俗之傳訛也今吳越祠亦類此
古跡門
龍眼潭在鎮東海口舊傳白龍窟於此今客舟
艤泊以待潮
石帆在靈潭右聳若帆掛有神現其上潮生帆
不為減潮退帆不為增月霽則吐蚌珠隂晦
則曜神火舟觸必碎人莫能涉
白龍母塜在鎮東南長墻山後叢棘中每歲秋
間白龍來視母塜必然風雨大作
隱馬石在鎮西南舊傳有馬隱入山中今石有
人形馬形隊形等類
穿山洞在長墻山外下臨大海石岩如洞俗呼
為穿山洞有神曰陳都監
黃巢衖在六里堰左夾道陰翳古老云黃巢聚
兵處
金牛洞在黃巢衖南金牛山下據武原舊志云
民人臯伯通兄弟逐金牛入洞忽不見因名
據郡志與海昌圖經皆云臯蘇二將上有二
大王廟高宗南渡後祭文云義氣同禀剛毅
莫儔騎馬來此緣逐金牛牛沒尾掉空回可
羞拔劍自刎曾無怨尤人亡廟存英氣横秋
至今父老能道所由天子初郊典禮加優樽
酒既設清酌庶羞尚饗又據鹽官縣志云按
寰宇記昔吳楚間有金牛自毘陵奔此而沒
因名洞深不可測當建炎初黃灣居民多避
兵於此
望夫石在永安湖仰天塢之右山巔有石磐磐
側有立石昔日有海商失期不返其妻登磐
望夫泣殞化而為石因名
石碑在六里堰西地名根竹有二石碑夾道而
立高一丈五尺舊傳漢戚姬葬碑歲久磨滅
茶磨山在黃巢衖側周回山下有港港外周回
有城塹舊傳唐末黃巢伏兵處
秦王石橋柱在秦駐山背舊傳沿海有三十六
條沙岸九塗十八灘至黃盤山上岸去紹興
三十六里風清月白呌賣聲相聞始皇欲作
橋渡海後海變洗蕩沙岸僅存其一黃盤山
邈在海中橋柱猶存淳祐十年猶有於旁灘
潮裏得古井及小石橋大樹根之類驗井磚
上字則知東晉時屯兵處
王家㽘在長墻山下石帆村古田㽘也今田廢
為海尚存數家生聚於潮花鼓舞間
海鹽澉水志卷五
