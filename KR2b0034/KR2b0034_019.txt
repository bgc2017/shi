通鑑續編卷十六
元陳桱撰
(戊午)八年(金天眷元年)春正月戊子朔帝在建康府張守罷
(考功員外郎樓炤上䟽言今日之計當思古人量力之言察兵家知己之計力可以保淮南則以淮南為)
(屏蔽權都建康漸圖恢復力未可以保淮南則因長江為險阻權都吳會以養國力於是帝議還臨安張)
(守言建康自六朝為帝王都氣象雄偉且據都會以經理中原依其險阻以捍禦強敵陛下席未及暖今)
(又巡幸百司六軍有勤動之苦民力邦用有煩費之憂願少安於此以繫中原民心趙鼎不可守遂求去)
以胡世將為四川安撫制置使金班女直小字(金主)
(所製也遂謂古新所製為大字)二月帝如臨安府胡安國進春秋
傳詔加安國寳文閣直學士(自王安石廢春秋不列於學官安國謂先聖手)
(所筆削之書天下事物無不備於此乃傳心之要典也而人主不得聞講說學士不得相傳習亂倫滅理)
(用夏變夷殆由乎此因潜心二十餘年著春秋傳以成其志至是上之帝謂深得聖人之旨詔進一官命)
(未下而卒)帝至臨安府(自是定都矣一日内侍移竹栽入内趙鼎見之責曰艮嶽花石之擾)
(皆出汝曹今欲蹈前轍耶因奏其事帝改容謝之又有戶部官進錢入宫者鼎召至相府切責之翌日問)
(帝曰某人獻錢耶帝曰朕求之也鼎曰其人不當獻陛下不當求遂黜其人於遠郡)三月以仲
儡為嗣濮王以劉大中參知政事王庶為樞密副
使以秦檜為尚書右僕射兼樞密使(初張浚嘗與趙鼎論人才)
(浚極稱檜善鼎曰此人得志吾軰無所措足矣浚不以為然故引檜共政方知其闇不復再薦檜因憾之)
(及鼎再相檜在樞府一惟鼎言是從鼎由是深信之言檜可大任於帝而不知為檜所賣也檜既相制下)
(朝士相賀獨吏部侍郎晏敦復有憂色曰姦人相矣聞者皆以其言為過)陳與義罷(時朝廷議)
(與金和趙鼎言人多謂中原有可圖之勢宜便進兵恐他時咎今日之失機與義曰若和議成豈不賢於)
(用兵帝然之至是以疾出知湖州)金以韓昉為翰林學士夏四月
詔王庶視師江淮五月王倫及金烏凌阿思謀來
(倫至會寧見金主首謝廢劉豫次致使指會達蘭自河南還言於金主請以廢齊舊地與宋金主命羣臣)
(議鄂特本力言不可東京留守完顔宗雋曰我以地與宋宋必德我完顔宗憲折之曰我俘宋人父兄怨非)
(一日若復資以土地是助仇讐也何德之有勿與便時富勒呼位在鄂特本上達蘭宗儁附之由是富勒呼執)
(議以河南陜西地與宋遂遣倫及其太原少尹烏凌阿思謀太常少卿石慶來議事將至帝命吏部侍郎魏)
(矼館伴之矼以為御史時嘗言和議之非不可奉詔因備論敵情之不可信秦檜曰公以智料敵檜以誠)
(待敵矼曰第恐敵不以誠待相公爾檜乃改命吳表臣思謀等至臨安入見帝謂輔臣曰先帝梓宫果有)
(還期雖待三二年尚庶幾惟是太后春秋高朕旦夕思念欲早相見此所以不憚屈已冀和議之速成也)
(檜曰屈已議和此人主之孝也見主卑屈懷憤不平此人臣之忠也帝曰雖然有備無患使和議可成邊)
(備亦不可弛朝臣多言其不可者帝怒趙鼎曰陛下於金人有不共天之讐今屈已請和不憚為之者以)
(梓宫及母后耳羣臣憤懣之辭出於愛君不可以為罪陛下宜諭之曰講和非吾意以親故不得已為之)
(但得梓宫及母后還敵雖渝盟吾無憾焉帝從其言羣議遂息)金以經義詞賦兩科
取士六月賜衍聖公孔玠衢州田以奉先聖祠事
(凡五頃時玠僑寓於衢也)王庶自淮南還(庶素有威嚴及視師坐壇上自大將已下悉以)
(戎服步由轅門庭趨受命拜賜而出岳飛自鄂州與庶書曰今歲若不舉兵當納節請閒矣庶甚壯之)
以張宗顔知廬州徙劉錡屯鎮江秋七月以王倫
為奉迎梓宫使如金(秦檜請復遣倫如金定和議及申問諱日左正言辛次膺以國)
(耻未雪義難講好凡七上疏力諫不報乃以母疾求補外詔從之)八月金始頒行官
制金以所都會寧為上京改遼上京臨潢府為北
京(會寧即海古勒地金之舊土也安春水實源於此故名金源初稱為内地至是升為上京會寧府改)
(遼上京為北京而東京遼陽西京大同南京大興中京大定府則仍舊云)九月金改燕京
樞密院為行臺尚書省冬十月劉大中罷(大中與趙鼎不)
(主和議秦檜忌之薦蕭振為侍御史振入臺即劾大中罷之鼎曰振意不在大中也振亦謂人曰趙丞相)
(不待論當自為去就也)趙鼎罷(初中書舍人潘良貴以戶部侍郎向子諲奏事久叱之退帝欲)
(抵良貴罪中丞常同為之辨帝欲併遂同鼎奏子諲雖無罪而同與良貴不宜逐帝不從命下給事中張)
(致遠謂不應以一子諲出二佳士不書黃帝怒顧鼎曰固知致遠必繳駁鼎問何也帝曰與諸人善蓋已)
(有先入之言由是不樂於鼎秦檜繼留身奏事及出鼎問帝何言檜曰上無他恐丞相不樂耳既而御筆)
(除宗子璩節度使封國公鼎奏建國公雖未正名天下皆知陛下有子社稷大計也在今禮數不得不異)
(所以繫人心不使之二三而惑也帝曰姑徐之秦檜復留身不去不知所言會殿中侍御史張戒論給事)
(中勾濤濤言戒之擊臣乃趙鼎意因詆鼎結臺諫及諸將帝聞益疑鼎乃引疾求罷且言劉大中持正論)
(為章惇蔡京之黨所嫉臣議論出處與大中同大中去臣何可留乃出知紹興府入辭言於帝曰臣去後)
(必有以孝弟之說脅制陛下者將行檜率執政餞之鼎不為禮一揖而去檜益憾之鼎自再相無所施為)
(或以為言鼎曰今日之事如人患羸當静以養之若復攻砭必傷元氣矣後王庶入對帝曰趙鼎兩為相)
(於國有大功再贊親征皆能决勝又鎮撫建康回鑾無虞他人所不及也)以勾龍如淵為
御史中丞(先是宰執入見秦檜獨留身言臣僚畏首尾多持兩端此不足與斷大事若陛下决)
(欲講和乞專與臣議勿許羣臣預帝曰朕獨委卿檜曰臣恐未便望陛下更思三日容臣别奏又三日檜)
(復留身奏事帝意欲和甚堅檜猶以為未也復進前說又三日檜復留身奏事如初知帝意不移乃始出)
(文字乞决和議勿許羣臣預遂排趙鼎劉大中而一意議和然猶以羣臣為患中書舍人勾龍如淵為檜)
(謀曰相公為天下大計而邪說横起盍不擇人為臺諫使盡擊去則事定矣檜大喜即擢如淵為中丞劾)
(異議者卒成檜志)王倫及金使張通古來言歸河南陜西之
地(倫至金金主以其右司侍郎張通古僉書宣徽院事蕭哲為江南詔諭使許歸河南地與倫偕來通)
(古至泗州要所過州縣迎以臣禮至臨安要帝待以客禮秦檜未見國書疑為封冊欲帝屈已以受之帝)
(曰朕嗣守太祖太宗基業豈可受金人封冊於是朝論籍籍楊沂中解潜韓世良相率見檜曰軍民洶洶)
(若之何退又白之臺諫中丞勾龍如淵詣都堂與檜議召倫責之曰公為使通兩國好凡事當於彼中反)
(覆論定安有同使至而後議者倫泣曰倫涉萬死一生往來虎口者數四今日中丞乃責倫如此檜等共)
(解之曰中丞無他亦欲激公了此事耳倫曰此則不敢不勉如淵謂檜曰但取金書納之禁中則禮不行)
(而事定給事中樓炤亦舉諒隂三年事以告檜遂以檜攝冢宰詣館受書而倫亦以計說通古通古從之)
(檜至館見通古受其書通古欲百官備禮檜使省吏朝服導從以書納於禁中人情始安通古入見言先)
(歸河南地徐議餘事先是王倫使金從趙鼎受使指鼎言問禮數則答以君臣之分已定問地界則答以)
(大河為界二事使者之大指或不從則已倫受命而行至是倫還有詔諭江南之名帝歎息謂王庶曰使)
(五日前得此報趙鼎豈可去耶)知平江府向子諲致仕(金詔諭使至平江子諲不)
(肯拜金詔乃乞致仕且言和議之非秦檜許之)韓世忠乞奏事行在所不許
(初秦檜主和議命世忠移屯鎮江世忠言金人詭詐恐以計緩我師乞留此軍蔽遮江淮因力論和議之)
(非願效死節率先迎敵若不勝從之未晚章十數上皆慷慨激切且請單騎詣闕面奏帝不許及張通古)
(來以詔諭為名世忠四上䟽言不可從願舉兵决戰兵勢最重處臣請當之且言金人欲以劉豫相待舉)
(國士大夫盡為陪臣恐人心離散士氣凋沮不報及張通古還世忠伏兵洪澤鎮將邀殺之以壊和議不)
(克而罷)十一月以孫近參知政事詔侍從臺諫詳奏
和金得失樞密院編修官胡銓乞斬秦檜詔貶銓監
廣州都鹽倉(禮部侍郎兼直學士院曾開當草國書辨視體製非是論之不聽遂請罷改兼)
(侍講秦檜以温言慰之曰主上虚執政以待開曰儒者所爭在義苟為非義高爵厚禄弗顧也願聞所以)
(事敵之禮檜曰若高麗之於本朝耳開曰主上以盛德登大位臣民之所推戴列聖之所聽聞公當強兵)
(富國尊主芘民奈何自卑辱至此非開所聞也復引古誼以折之檜大怒曰侍郎知故事檜獨不知也開)
(又詣都堂問計果安出檜曰聖意已定尚何言公自取大名而去如檜但欲濟國事耳然猶慮羣言乃詔)
(金國遣使入境欲朕屈已受和在朝侍從臺諫其詳思條奏和好得失於是從官曾開張燾晏敦復魏矼)
(李彌遜尹焞梁汝嘉樓炤蘇符薛徽言御史方廷實館職胡珵朱松張擴凌景夏常明范如圭馮時可許)
(忻趙雍皆極言不可和提舉杭州洞霄宫李綱亦上䟽言朝廷使王倫使金國奉迎梓宫往返屢矣今倫)
(之歸與金使偕乃以詔諭江南為名不著國號而曰江南不云通問而曰詔諭此何禮也臣在遠方不知)
(其曲折然以愚意料之敵為此名以遣使其邀求有五必降詔書欲陛下屈體降禮以聽受一也必有赦)
(文欲朝廷宣布頒示郡縣二也必立約束欲陛下奉藩稱臣稟其號令三也必求我賂廣其數目使我坐)
(困四也必求割地以江南為界五也此五者朝廷從其一則大事去矣金人變詐不測貪惏無厭縱使聽)
(其詔令奉藩稱臣其志猶未巳必繼有號召或使親迎梓宫或使單車入覲或使移易將相或使改革政)
(事或竭取賦稅或朘削土宇從之則無有紀極一不從則前功盡廢反為兵端以謂權時之宜聽其邀求)
(可無後悔者非愚則誣也䟽入不省胡銓抗䟽言曰臣謹按王倫本一狎邪小人市井無頼頃緣宰臣無)
(識遂舉以使敵專務詐誕欺罔天聽驟得美官天下之人切齒唾罵今者無故誘致敵使以詔諭江南為)
(名是欲臣妾我也是欲劉豫我也夫天下者祖宗之天下也陛下所居之位祖宗之位也奈何以祖宗之)
(天下為金人之天下以祖宗之位為金人藩臣之位陛下一屈膝則祖宗廟社之靈不安其所祖宗數百)
(年之赤子盡為敵有朝廷宰執盡為陪臣天下士大夫皆當裂冠毁冕變易服色異時貪婪無厭之求安)
(知不加我以無禮如劉豫也哉今倫之議曰我一屈膝則梓宫可還太后可復淵聖可歸中原可得嗚呼)
(自變故以來主和議者誰不以此說㗖陛下哉然而卒無一騐則彼之情偽已可知矣而陛下尚不覺悟)
(竭民膏血而不恤忘國大讎而不報含垢忍耻舉天下而臣之甘心焉就令彼决可和盡如倫議天下後)
(世謂陛下何如主况其人變詐百出而倫又以姦邪濟之梓宫决不可還太后决不可復淵聖决不可歸)
(中原决不可得而此膝一屈不可復伸國勢凌夷不可復振可為痛哭流涕長太息矣今内而百官外而)
(軍民萬口一談皆欲食倫之肉謗議洶洶陛下不聞正恐一旦變作禍且不測臣竊謂不斬王倫國之存)
(亡未可知也雖然倫不足道也秦檜以腹心大臣而亦為之陛下有堯舜之資檜不能致君如唐虞而欲)
(導陛下如石晉孔子曰管仲相桓公一匡天下矣夫管仲覇者之佐耳尚能成九合之功而為衣裳之會)
(秦檜大國之相也反舍中興之美而為事仇之舉則檜也不惟陛下之罪人實管仲之罪人矣孫近傅會)
(檜議遂得參政天下望治有如饑渴而近伴食中書漫不敢可否事檜曰可和近亦曰可和檜曰天子當)
(拜近亦曰當拜臣嘗至政事堂三發問而近不答但曰已令臺諫侍從議矣嗚呼參贊大政徒取充位如)
(此有如敵騎長驅尚能折衝禦侮耶臣竊謂檜近亦可斬也臣備員樞屬義不與檜等共戴天區區之心)
(願斷三人頭竿之藁街然後羈留敵使責以無禮徐興問罪之師則三軍之士不戰而氣自倍不然臣有)
(赴東海而死寧能處小朝廷求活耶書上檜以銓狂妄凶悖鼓衆劫持詔除名編管昭州仍降詔播告中)
(外給舍臺諫及朝臣多救之者檜迫於公論翌日改銓監廣州都鹽倉宜興進士吳師古鋟其書於木金)
(人募其書千金朝士陳剛中以啓事賀銓之謫師古坐流袁州剛中謫知虔州安遠縣皆死焉晏敦復謂)
(人曰頃言檜姦諸君不以為然今方專國便敢爾他日何所不至耶)王庶罷(庶屢言和議非是不)
(聽因乞免僉書和議文字且累䟽求罷秦檜從之)十二月以李光參知政事
牓諭及金通和(秦檜既定和議將揭牓以吏部尚書李光有人望欲籍之同押牓以息浮)
(議乃請於帝而用之光既受命遂於尚書省牓諭金國使來盡割河南陜西故地通好於我許還梓宫及)
(母兄親族餘無需索)以韓肖胄僉書樞密院事充金國奉表報
謝使以施廷臣為侍御史莫將為起居郎不敢拜
(監察御史施廷臣司農丞莫將附秦檜抗章力贊和議檜擢用之朝論大駭吏部尚書張燾率侍郎晏敦)
(復上䟽切諫於是二人皆不敢受命檜患之使樓炤諭以美官燾終不易前論)作慈寧宫(以皇)
(太后韋氏將還命作宫以待之)
(己未)九年(金天眷二年)春正月大赦(以金國通和大赦河南新復州軍直學士院樓炤草)
(赦文略曰乃上穹悔禍之期而大金報許和之約割河南之境土歸我輿圖戢宇内之干戈用全民命張)
(浚在永州上䟽言燕雲之舉其鑒不遠敵自宣和以來挾詐反覆傾我國家蓋非可結以恩信事以仁義)
(者借令敵中有故上下紛雜天屬盡歸河南遂復我必德其厚賜謹守信誓數年之後人情益解士氣漸)
(消彼或内變既平指瑕造釁肆無厭之欲發難從之請其將何辭以對顧事理可憂又有甚於此者陛下)
(積意兵政將士漸孚一旦北面事讐聽其號令比肩遣使接武求盟小大將帥孰不解體陛下方經理河)
(南而有之臣知其無與赴功而共守者也蓋自堯舜以來人主奄有天下非兵無以立國未聞委質于人)
(可以削平禍難遠而石晉近而叛豫著人耳目歴歴可想戰國之時楚懷王入覲於秦一往不返逮今千)
(載之下為之痛心由辨之不早也漢高祖知項羽之寡恩少義其和不可恃故雖再敗固陵甘心不悔兹)
(二事者足為今之戒矣前後凡五上䟽皆不報岳飛在鄂州聞金將歸河南地上言金人不可信和好不)
(可恃相臣謀國不臧恐貽後世譏秦檜銜之及赦至鄂岳飛又上䟽力陳和議之非至有願定謀於全勝)
(期收地於兩河唾手燕雲終欲復讎而報國誓心天地尚令稽首以稱藩之語䟽入秦檜益怒遂成讎隙)
(吳璘在熙州其幕客擬為賀表璘愀然曰在朝廷休兵息民誠天下慶璘等叨竊不能宣國威靈亦可愧)
(矣但當待罪稱謝可也知廣州連南夫監明州比較務楊煒皆上書極言和議之失秦檜深怒之)以
王倫同僉書樞密院事充奉護梓宫迎請皇太后及割
地界使遣判大宗正事士㒟兵部侍郎張燾詣河
南修奉陵寢(初史館校勘范如圭以秦檜力建和議以書責檜曲學倍師忘讎辱國之罪且)
(曰公不喪心病狂奈何為此必遺臭萬年矣及金人歸河南地檜方自以為功如圭入對言兩京之版圖)
(既入則九廟八陵瞻望咫尺今朝陵之使未遣何以慰神靈萃民志乎帝泫然曰非卿不聞此言即日遣)
(士㒟等往檜以如圭不先白已益怒如圭遂謁告去)以尹焞提舉萬壽觀兼侍
講焞固辭不拜(先是資善堂翊善朱震疾亟薦焞自代帝慘然曰楊時物故胡安國與震)
(又亡朕痛惜之趙鼎曰尹焞問學淵源可以繼震乃除焞太常少卿兼崇政殿說書至是改命焞以和議)
(為非固辭不拜)加岳飛開府儀同三司飛固辭不許(和議成例加爵)
(賞飛力辭言今日之事可危而不可安可憂而不可賀可訓兵飭士謹備不虞而不可論功行賞取笑敵)
(人三詔不受帝温言奬諭之飛乃受命)以王倫為東京留守以吳玠
為四川宣撫使(玠與金人對壘且十年常苦遠餉勞民屢汰冗員節浮費益治屯田至是)
(議和帝以玠功高授開府儀同三司四川宣撫使陜西階成等州皆聽節制遣内侍奉手札以賜至則玠)
(病甚扶掖聽命)初賜内侍藍安石諡(宦者有諡自安石始也)二月以周
聿為陜西宣諭使方庭實為三京宣諭使(庭實至西京先朝陵)
(寢見永昌而下皆遇發掘而泰陵至暴露庭實解衣覆之歸以白帝秦檜怒之)以李綱為湖
南安撫大使張浚為福建安撫大使以郭浩為陜
西宣諭使三月封和州防禦使璩為崇國公聽讀
於資善堂王倫至汴金人以三京及陜西河南地
歸之(王倫至汴見烏珠交割地界得東西南三京壽春府宿亳曹單州及陜西京西諸州之地烏珠)
(遂自祁州渡河而還移行臺於大名府)以樓炤僉書樞密院事夏人
陷府州夏四月命樓炤宣諭陜西諸路以孟庾
為西京留守路允迪為南京留守五月鄜延副將
李世輔自夏來歸賜名顯忠(綏德青澗人李世輔自唐以來世襲蘇尾九族)
(巡撿世輔年十七隨父永竒出入行陣金人犯鄜延經略王庶募間者世輔應募與張琦俱往有敵人夜)
(宿陶穴顯忠縋陶穴中得十七人皆殺之取首二級馬二匹餘馬悉折其足庶大竒之補充隊將由是知)
(名遷副將金人䧟延安授永竒父子官永竒聚泣曰我宋臣也世襲國恩乃為彼用耶會劉豫令世輔帥)
(馬軍赴東京永竒密戒之曰汝若得乘機即歸本朝無以我故貳其志事成我亦不朽矣世輔至東京劉)
(麟喜之授南路鈴轄乃密遣其客雷燦以蠟書赴行在及豫廢鳥珠以萬騎馳獵淮上與世輔獨立馬圍)
(場間世輔戒吳俊往探淮水可渡馬處欲執烏珠歸宋俊還世輔馳問之為竹刺傷馬而止烏珠授世輔)
(知同州世輔至鄜省父永竒教世輔曰同州入南山乃金人往來驛路汝可於此擒其將渡洛渭由商虢)
(歸朝第報我知我當以兵取延安而歸世輔赴同州即遣黃士成等持書由蜀至吳報歸朝事金薩里罕)
(來同州世輔以計執之馳出城至洛河舟船後期不得渡與追騎屢戰皆捷世輔憩高原望追騎益多與)
(薩里罕折箭為誓不得殺同州人及害我骨肉薩里罕許之遂推之下山崖追兵争救得免世輔携老幼)
(長驅而北至鄜城縣急遣人告永竒永竒即挈家出城至馬翅谷口為金人所及家屬二百口皆遇害世)
(輔僅以二十六人奔夏國夏人問其故世輔泣具言父母妻子之亡切齒疾首恨不即死願得二十萬人)
(生擒薩里罕取陜西五路歸於夏世輔亦得報不共戴天之讎夏主曰爾能立功則不靳借兵時有酋豪)
(號青面夜义者久為夏國患乃令世輔圖之世輔以三千騎晝夜疾馳奄至其帳擒之而還夏主大悅即)
(出二十萬騎以文臣王樞武臣&KR1529;吪為陜西招撫使世輔為延安招撫使是年二月也世輔至延安總管)
(趙惟清大呼曰鄜延今復歸宋已有赦書世輔取赦文觀之因與官屬列拜大哭乃以舊部八百餘騎往)
(見王樞&KR1529;吪諭之曰世輔已得延安府見講和赦書招撫可以本部軍歸國&KR1529;吪不從曰初經略乞兵來)
(取陜西今既到此乃令我歸耶世輔知勢不可乃出刀斫&KR1529;吪不及擒王樞縳之夏人以鐵鷂子軍來世)
(輔以所部拒之馳揮䨇刀所向披靡夏兵大潰殺死蹂踐無慮萬人獲馬四萬匹世輔揭牓招兵每得一)
(人予馬一匹旬日間得驍勇少壯者萬人乃擒害其父母弟姪者斬於東市行至鄜州有馬步軍四萬餘)
(吳玠遣張振撫諭之曰兩國見議和好不可生事世輔遂見玠於河池玠遣詣樓炤於長安炤承制以為)
(護國軍承宣使樞密行府前軍都統制送之行在世輔乃率部下三千南來帝撫勞再三賜名顯忠)六
月皇后邢氏崩於金之五國城夏國主乾順卒子
仁孝立吳玠卒(玠善讀史凡往事可師者錄置座右積久墻牖皆格言也用兵本孫)
(吳務遠略不求近小利故能保必勝御下嚴而有恩虚心請受雖身為大將卒伍最下者得以情逹故士)
(樂為之死選用將佐視勞能為高下先後不以親故權貴撓之卒年四十七自富平之敗金人專意圖蜀)
(微玠身當其衝無蜀久矣故西人思之為作廟以奉焉)竄澧州推官韓紃於循
州(上書論講和非計也)以孟庾兼東京留守士㒟還自河南
貶兵部侍郎張燾知成都府(士㒟至鄂岳飛請以輕騎從洒掃實欲觀釁以)
(伐謀秦檜白止之士㒟出蔡潁河南百姓歡迎夾道以喜以泣曰久隔王化不圖今日復為宋民遂入柏)
(城披歴榛莾隨宜葺治禮畢而還詔封士㒟齊安郡王張燾奏䟽曰金人之禍上及山陵雖殄滅之未足)
(以雪此耻復此讎也因極言必不可恃和盟而忘復讎之大事帝問諸陵寢如何燾不對唯言萬世不可)
(忘此賊帝黯然秦檜患之出燾知成都府)樓炤承制以楊政為熙河經略
使吳璘為秦鳳經略使屯興元以保蜀郭浩為鄜延
經略使屯延安以守陜東京留守王倫如金金人
執之(烏珠言於金主曰達蘭富勒呼主割河南與宋必有陰謀今宋使在汴勿令踰境倫聞之即遣)
(介具言於朝會孟庾至汴倫即解留鑰將使指赴金國議事行至中山會達蘭等反金人執之)秋七
月以胡世將兼權主管四川宣撫司事於河池金
富勒呼等謀反伏誅(金宋國王富勒呼自以太宗長子䟦扈尤甚兖國王宗雋為左)
(丞相復附之達蘭方持兵柄遂相與謀反事覺富勒呼宗雋皆伏誅以達蘭屬尊釋不問出為行臺左丞)
(相居燕京)金以烏珠為都元帥金以杜充為行臺右丞
相樓炤還自鳳翔八月金達蘭等復謀反伏誅
(金魯國王達蘭至燕愈驕肆不法復與翼王呼蘭等謀反事覺金主且疑達蘭與宋隂結故主割地遂命)
(誅之達蘭南走追而殺之於祁州其黨皆死)蘇符如金(賀正旦也)冬十月金徙
王倫於河間遣副使藍公佐還(倫見金主於御子林致使指金主不答而)
(令其翰林待制耶律紹文為宣勘官問倫知達蘭罪否倫對不知又問無一言及歲幣反求割地汝但知)
(有元帥豈知有上國耶倫曰比蕭哲以國書許歸梓宫太母及河南地天下皆知上國尋海上之盟與民)
(休息使人奉使通好兩圍耳紹文復曰卿留雲中已無還期及貸之還曾無以報反間貳我君臣耶乃遣)
(副使藍公佐還議歲貢正朔誓命等事及索河東北士民之在南者而徙倫拘於河間以待報命之至)
嗣濮王仲儡卒十二月李光罷(光初謂可因和為自治之計故署榜)
(不辭及秦檜議撤淮南守備奪諸將兵權光始極言金人心多反覆和不可恃備不可撤秦檜惡之光復)
(折檜於帝前曰觀檜之意是欲壅蔽陛下耳目盗弄國權懷姦誤國不可不察檜大怒光遂求去)
(庚申)十年(金天眷三年夏仁宗仁孝大慶元年)春正月以莫將為迎護梓
宫奉迎兩宫使提舉臨安府洞霄宫李綱卒(綱薨於福)
(州年五十八綱負天下之望以一身用舍為社稷生民安危身雖在外知無不言雖不見用而心未嘗少)
(變為相僅七十日而其忠誠義氣凜然動乎遠邇每使者至金金人必問李綱趙鼎安否其為遠人所畏)
(服如此使得畢力殫慮於靖康建炎間莫或撓之二帝何至於北行而宋亦豈至為南渡之偏安耶惜哉)
二月以劉錡為東京副留守李顯忠為南京副留守
夏四月金蜀國公尼楚赫卒韓肖胄罷五月
作敷文閣(奉安徽宗御製也)金人分道南侵烏珠至東京留
守孟庾以城降之河南州縣皆復為金(烏珠以歸地於宋為非計)
(而張通古又以宋置戌河南言於鄂特本請及宋部置本未定當議收復鄂特本然之及達蘭誅烏珠遂與鄂特)
(定謀集國中兵於祁州金主乃如燕京命烏珠自黎陽趨汴薩里罕出河中趨陜西聶哷攻山東李成攻)
(河南於是烏珠與孔彦舟趙榮酈瓊等攻汴孟庾降烏珠入居龍德宫遣兵攻河南州縣皆降之)金
冊李仁孝為夏國王金烏禄侵南京留守路允迪
以城降之(葛王烏禄太祖之孫許王鄂爾多之子也)金李成侵西京留守
李利用棄城走金薩里罕取永興軍陜西州縣皆
降之金烏禄圍順昌府劉錡敗之六月烏珠來戰
錡復大敗之烏珠走還汴順昌圍解(劉錡赴東京率所部王彦八字)
(軍三萬七千人及殿司卒三千為四萬人自臨安泝江絶淮至渦口方食忽暴風拔坐帳錡曰此賊兆也)
(主暴兵即下令兼程而進聞金人敗盟南下錡與將佐捨舟陸行先趨三百里至順昌城中諜報東京已)
(降知府陳規見錡問計錡曰城中有糧則能與君共守規曰有米數萬斛錡曰可矣乃與規議歛兵入城)
(為守禦計時八字軍以將駐於汴皆携孥以行至是錡召諸將問計諸將以東京已䧟皆曰金兵不可敵)
(也請以精銳遮老穉順流還江南錡曰吾本赴官留司今東京為金所䧟幸吾全軍至此有城可守奈何)
(棄之吾意决矣敢言去者斬惟部將許清奮曰太尉奉命副守汴京軍士扶携老幼而來今避而走易耳)
(然欲棄父母妻子則不忍欲與偕行則敵翼而攻何所逃之不如相與努力一戰於死中求生也議與錡)
(合錡喜乃鑿舟沉之示無去意寘家寺中積薪於門戒守者曰脫有不利即焚吾家母辱敵手也分命諸)
(將守諸門明斥候募土人為間探於是軍士皆奮男子備戰守婦人礪刀劒争呼躍曰平時人欺我八字)
(軍今日當與國家破賊立功時守備一無可恃錡於城上躬自督厲取劉豫時所造癡車以輪轅埋城上)
(又撤民戶扉周匝蔽之城外有民居數千家悉焚之凡六日粗畢而金游兵已涉潁河至城下五月壬寅)
(金人圍城錡預於城下設伏擒敵將阿哈等二人詰之云韓將軍營白沙窩距城三十里錡夜遣千餘人)
(擊之連戰殺敵頗衆既而金三路都統葛王烏禄以兵三萬與龍虎大王合而薄城錡令開諸門金人疑)
(不敢近初錡傅城築羊馬垣穴垣為門至是與許清軰蔽垣為陣金人縱矢皆自垣端軼著於城或止中)
(垣上錡用破敵弓翼以神臂強弩自城上或垣門射敵無不中者敵稍却復以步兵邀擊溺河死者不可)
(勝計破其鐵騎數千時順昌圍已四日金兵益盛乃移砦於李村錡遣閻充募壯士五百夜斫其營是夕)
(天欲雨電光四起見辮髮者輙殱之金兵退十五里錡復募百人往或請䘖枚錡笑曰無以枚也命折竹)
(為噐如市井兒以為戱者人持一以為號直犯金營電所燭則皆奮擊電止則匿不動敵衆大亂百人者)
(聞吹噐聲即聚金人益不能測於是終夜自戰積屍盈野退軍老婆灣烏珠在汴聞之即索靴上馬與孔)
(彦舟酈瓊趙榮等帥十萬衆來援過淮寧留一宿治戰具備糗糧不七日至順冒錡會諸將問計或言今)
(已屢捷宜乘此勢具舟全軍而歸陳規曰朝廷養兵十五年正為緩急之用况已挫敵鋒軍聲稍振雖衆)
(寡不敵然有進無退錡曰府公文人猶誓死守况汝曹耶且敵營甚邇而烏珠又來吾軍一動彼躡其後)
(則前功俱廢使敵侵軼兩淮震驚江浙則平生報國之志反成誤國之罪衆皆感動思奮曰惟太尉命錡)
(募得曹成二人諭之曰遣汝作間事捷重賞第如我言敵必不殺汝今置汝綽路騎中汝遇敵則佯墜馬)
(為敵所得敵帥問我何如人則曰太平邊帥子喜聲伎朝廷以兩國講好使守東京圖逸樂耳已而二人)
(果遇敵被執烏珠問之對如前烏珠喜曰此城易破耳即置鵝車砲具不用而械成等還錡壬子烏珠至)
(城下責諸將喪師衆皆曰南朝用兵非昔之比元帥臨城自見錡遣耿訓以書約戰烏珠怒曰劉錡何敢)
(與我戰以吾力破汝城直用靴尖趯倒耳耿訓曰太尉非但請與太子戰且謂太子必不敢濟河願獻浮)
(橋五所濟而大戰烏珠曰諾乃下令明日府治會食遲明錡果為五浮橋於潁河上敵由之以濟錡遣人)
(毒潁上流及草中戒軍士雖渴死毋得飲於河飲者夷其族敵用長勝軍嚴陣以待諸將各居一部時大)
(暑敵遠來疲弊錡士氣閒暇敵晝夜不解甲錡軍皆番休敵人馬饑渴食水草者輙病往往困乏方晨氣)
(清凉錡按兵不動逮未申時敵力疲氣索忽遣數百人出西門接戰俄遣數千人出南門戒令勿喊但以)
(銳斧犯之統制官趙樽韓直身中數矢戰不肯已士殊死戰入其陣刃斧亂下敵大敗是夕大雨平地水)
(深尺餘乙卯烏珠拔營去錡遣追之死者數萬方大戰時烏珠被白袍乘甲馬以牙兵三千督戰兵皆重)
(鎧甲號鐡浮圖戴鐵兜牟周匝綴長簷三人為伍貫以韋索每進一步即用拒馬擁之進一步拒馬亦進)
(退不可却官軍以搶標去兜牟大斧斷其臂碎其首敵又以鐡騎分左右翼號柺子馬皆女直為之號長)
(勝軍專以攻堅戰酣然後用之自用兵以來所向無前至是亦為錡軍所殺自辰至申敵敗遽以拒馬木)
(障之少休城上鼓聲不絶乃出飯羹坐餉戰士如平時敵披靡不敢近食已撤拒馬木深入斫敵又大破)
(之棄屍斃馬血肉枕藉車旗噐甲積如山阜烏珠平日所恃以為強者十損七八至陳州數諸將之罪韓)
(常以下皆鞭之遂擁衆還汴是役也錡雖以寡禦衆而能以逸待勞故能成功既而洪皓自金密奏順昌)
(之捷金人震恐喪魄燕之重寳珍噐悉徙而北意欲捐燕以南棄之故議者謂是時諸將恊心分路追討)
(則烏珠可擒汴京可復而王師亟還自失機會良可惜也)吴璘使李師顔敗金人
於扶風拔之(薩里罕自長安趨鳳翔陜右諸軍隔在敵後遠近震恐時揚政在鞏郭浩在鄜)
(延惟吳璘隨胡世將在河池世將急召諸將議惟涇原帥田晟與楊政同至參謀官孫渥言河池不可守)
(欲退保仙人關璘厲聲折之曰懦語沮軍可斬也璘請以百口保破敵世將壯之指所居帳曰世將誓死)
(於此乃命田晟以三千人迎敵璘亦遣姚仲拒敵於石壁敗之金呼雅以三千騎衝璘軍璘使統制李師)
(顔以驍騎擊走之遂拔扶風獲三將及女直百十七人薩里罕怒甚自戰百通坊姚仲力戰破之)岳
飛將牛臯敗金人於京西郭浩使鄭建充敗金人
於醴州拔之樓炤以父喪去位王彦敗金薩里
罕於青谿嶺薩里罕走還鳳翔詔齊安郡王士㒟
主奉濮王祠事使李若虚諭岳飛班師(飛遣將分布經略而)
(自率軍長驅以闞中原將發密奏曰今欲恢復必先正國本以安人心然復不常厥居以示無忘復讎之)
(志因遣兵東援劉錡西援郭浩而秦檜力主和議奏遣司農少卿李若虚詣飛軍諭指班師飛奏金人銳)
(氣沮喪而我豪傑向風士卒用命時不再來機難輕失不可)韓世忠使王勝成閔
大敗金人於淮陽軍岳飛及金人戰於蔡州敗之
復其城閏月張俊使宋超敗金人於朱家村胡
世將使田晟大敗金人於涇州岳飛使張憲敗金
韓常於潁昌復潁昌及淮寧府岳飛使郝晸敗金
人於鄭州復其城知河南府李興復汝州遂敗金
人於河清復伊陽等八縣李成遁去韓世忠使王
勝復海州金人來救勝大敗之王德復宿州遂會
張俊於城父金烏禄及酈瓊棄亳州遁去俊入亳留
二日而還次於壽春(俊遣王德援潁昌兵還就檄德復宿州德倍道自壽春馳至蘄)
(縣與金遊騎遇遂入城偃旗卧鼓游騎引去德因潜師趨宿州夜半薄金營金人阻汴水邀戰德策馬先)
(濟步騎從之遥謂金人曰吾與爾大小百戰雖名王貴帥莫不靡碎爾何為者金將遂投兵降守將馬秦)
(猶閉門固守德叱其子順先登秦遂降宿州平德乘勝趨亳州與俊會於城父時酈瓊與葛王烏禄在亳)
(聞德至曰夜叉未易當也即引衆去德入亳州請於俊曰今兵威已振請乘勢進取俊不從而還初德以)
(十六騎徑入隆德府縳金守臣姚太師以獻於朝欽宗問狀姚對曰臣就縳時止見一夜叉耳由是人呼)
(為王夜叉)安置秘書少監趙鼎於潮州(秦檜機穽深險外和而中異惡鼎居)
(越偪已諷中丞王次翁司諫謝祖信等論鼎嘗受張邦昌偽命遂徙鼎泉州鼎自泉還復上書言時政檜)
(忌其復用又諷次翁等論其乾没都督府錢十七萬緡詔降官為秘書少監分司西京興化軍居住次翁)
(及右諫議大夫何鑄論之不已乃貶清遠軍節度副使潮州安置)秋七月岳飛使張
應會李興復永興軍以王次翁參知政事(秦檜薦次翁為)
(中丞故凡可以為檜地者無不力為之及金人敗盟帝下詔罪狀烏珠次翁懼檜得罪因奏曰前日國是)
(初無主議事有小變則更用他相後來者未必賢而排黜異黨紛紛累月不能定願陛下以為至戒帝深)
(然之檜由是益安據其位公論不能撼搖矣檜德其言遂引同列)岳飛大敗金烏珠
於郾城(飛留大軍於潁昌命諸將分道出戰自以輕騎駐郾城兵勢甚銳烏珠大懼會諸帥欲併)
(力一戰飛聞之曰金人伎窮矣乃日出挑戰且罵之烏珠怒合龍虎大王蓋天大王及韓常之兵逼郾城)
(飛遣子雲領騎兵直貫其陣戒之曰不勝先斬汝雲與金人戰凡數十合金屍布野烏珠以拐子馬萬五)
(千來飛戒步卒以麻札刀入陣勿仰視第斫馬足柺子馬相連一馬仆二馬不能行飛軍奮擊遂大破之)
(烏珠大慟曰自海上起兵皆以此勝今已矣因復益兵而前飛自以四十騎突戰敗之)以楊沂
中為淮北宣撫副使劉錡為判官金烏珠侵潁昌
岳飛使王貴敗之(烏珠既敗於郾城憤甚合師十二萬次於臨潁楊再興以三百騎遇)
(之於小商橋驟與之戰殺二千餘人及萬戶薩巴千戶百人再興死之獲其尸焚焉得箭鏃二升飛痛惜)
(之張憲繼至復戰烏珠夜遁追奔十五里中原大振飛謂子雲曰賊屢敗必還攻潁昌汝宜速援王貴既)
(而烏珠果至貴將游奕雲將背嵬戰於城西雲以騎兵八百挺前决戰步卒張左右翼繼之殺烏珠壻夏)
(金吾烏珠引兵還汴)岳飛使梁興渡河會太行忠義兩河豪傑
敗金人於垣曲又敗之於沁水遂復懷衛州太行道
絶(斷金人山東河北之道金人大恐)岳飛大敗金烏珠於朱仙鎮烏
珠走還汴飛遣使脩治諸陵(飛進軍朱仙距汴京四十五里與烏珠對壘而)
(陣遣背嵬騎五百奮擊大破之烏珠還汴飛檄陵臺令行視諸陵葺治之而還)岳飛奉詔班
師遂自郾城還鄂州金復取潁昌淮寧府蔡鄭州飛
固辭職不許(梁興會太行忠義社及兩河豪傑等帥衆歸岳飛由是金人動息山川險要飛)
(皆得其實中原盡磁相澤潞晉汾隰衛之境皆期日興兵與官軍會其所揭旗以岳為號父老百姓争挽)
(車牽牛載糗糧以饋義軍頂盆焚香迎候者充滿道路自燕以南金人號令不行烏珠欲僉軍以抗飛河)
(北無一人應者乃嘆曰自我起北方以來未有如今日之挫衂金烏凌阿思謀素驍勇桀黠亦不能制其)
(下但諭之曰毋輕動俟岳家軍來即降金將王鎮崔慶李覬崔虎華旺等皆率所部降飛金龍虎大王之)
(將竒徹等亦密受飛旗榜自其國來降金韓常亦欲以衆五萬内附飛大喜語其下曰直抵黃龍府與諸)
(君痛飲爾因上奏興等過河人心願歸朝廷金兵累敗烏珠等皆令老少北去正中興之機而秦檜方欲)
(畫淮以北與金為和諷臺臣請諸將班師且知飛志銳不可回上言飛孤軍不可久留乞速召還於是飛)
(一日奉十二金字牌飛憤惋泣下東面再拜曰十年之力廢於一旦乃自郾城引兵還民遮馬慟哭訴曰)
(我等戴香盆運糧草以迎官軍金人皆知之相公去我軰無噍類矣飛亦悲泣取詔示之曰吾不得擅留)
(哭聲震野飛留五日以待民徙從而南者如市飛亟奏以漢上六郡閒田處之初烏珠敗於朱仙欲棄汴)
(而去有書生叩馬曰太子毋走岳少保且退矣烏珠曰岳少保以五百騎破吾十萬京城日夜望其來何)
(謂可守生曰自古未有權臣在内而大將能立功於外者岳少保且不免况欲成功乎烏珠悟遂留不去)
(及飛還烏珠遣兵追之不及而河南新復府州皆復為金有飛至鄂力請解兵柄不許已而入覲帝問之)
(飛拜謝而已)八月以張九成喻樗陳剛中凌景夏樊光遠
毛叔度元盥七人謗訕和議貶官有差(秦檜之謀也九成從楊時)
(學紹興初舉進士對策直言無隠且曰禍亂之作天所以開聖人也願陛下以剛大為心無以驚憂自沮)
(前世中興之主大抵以剛德為尚去䜛節慾遠佞防姦皆中興之本也今閭巷之人皆知有父兄妻子之)
(樂陛下貴為天子冬不得温夏不得凊昏無所定晨無所省感時遇物悽惋於心可不思所以還二聖之)
(車乎擢寘首選及為刑部侍郎會金人議和九成言於趙鼎曰金實厭兵而張虚聲以撼中國耳因陳十)
(事云彼誠能從吾所言則與之和使權在朝廷鼎罷相檜誘之曰且成檜此事九成曰九成胡為異議特)
(不可輕易以苟安耳檜曰立朝湏優游委曲九成曰未有枉已而能直人者帝問以和議九成對曰敵情)
(多詐不可不察檜尤惡之)楊沂中之師潰於宿州遂自壽春渡淮
而還金人屠宿州九月使李易諭韓世忠罷兵還
鎮金人復入西京知府李興出走以郭浩知金
州節制陜西河東軍馬冬十月金薩里罕取慶陽
府河東經略使王忠植死之(忠植本河東步佛山忠義人以復石代等十一)
(州功授河東路經略安撫使及薩里罕犯慶陽知府宋萬年以城降胡世將檄忠植以所部赴陜西會合)
(行次延安叛將趙惟清執忠植送於薩里罕薩里罕使諭城降忠植至慶陽城下大呼曰我太行忠義也)
(為金人所執使來招降願將士勿負朝廷堅守城壁薩里罕怒詰之忠植披襟曰當速殺我遂遇害)十
一月金封孔子後璠為衍聖公(時金主方興禮樂立孔子廟於上京求孔)
(子後得四十九代孫承奉郎璠遂封之)十二月金以阿里布薩里罕為
左右副元帥金始置屯田軍於中原(金旣復取河南猶慮中原)
(士民懷貳始創屯田軍凡女直奚契丹之人皆自本部徙居中州與百姓雜處計其戶口授以官田使自)
(播種春秋量給其衣若遇出師始給錢米凡屯田之所自燕南至淮隴之北俱有之皆築壘於村落間)
(辛酉)十一年(金皇統元年)春正月金烏珠入壽春府遂渡淮入
廬州(烏珠自敗後留屯京亳出入許鄭之間簽兩河軍與舊部凡十餘萬以謀再舉及聞秦檜召諸)
(軍還乃攻䧟夀春遂渡淮入廬州而進)詔楊沂中帥師赴淮西岳飛進
師江州金主初服衮冕二月王德復和州金烏
珠退師昭關德又敗之遂復昭關(烏珠自合肥趨歴陽游騎至江張俊)
(議分軍守南岸王德曰淮者江之蔽也棄淮不守是謂唇亡齒寒也敵數千里遠來餉道决不繼及其未)
(濟急擊之可以奪氣若遲之使少安則淮非吾有矣固請而行即渡采石俊督軍繼之宿於江中德白明)
(旦當會食歴陽已而夜拔和州晨迎俊入烏珠退保昭關尋復來争和州俊擊敗之既而德又敗韓常於)
(含山縣東又敗烏珠於昭關復含山及昭關金人來爭德復敗之)詔韓世忠帥師援
淮西楊沂中劉錡及金烏珠戰於柘臯大敗之遂
復廬州(初烏珠攻廬州詔劉錡自太平州援之錡渡江與張俊楊沂中會而廬已䧟錡乃與關師)
(古據東關之險以遏敵衝引兵出青溪兩戰皆捷烏珠以柘臯地坦平利於用騎因駐師錡進兵與烏珠)
(夾石梁河而陣河通巢湖廣二丈錡命曳薪疊橋湏臾而成遣甲士數隊踰橋卧槍而坐會夜大雨錡遣)
(人會合張俊楊沂中之師翌日沂中王德田師中張子蓋之軍俱至惟俊後期錡與諸將分軍為三並進)
(渡河以擊之師中欲俟俊至德曰事當機會何待宣撫也即與錡上馬先迎敵沂中繼之烏珠以鐡騎十)
(萬分為兩隅夾道而陣德曰敵右陣堅我當先擊之揮軍渡河首犯其鋒一將被甲躍馬而出德引弓一)
(發而斃乘勝大呼馳擊諸軍鼓噪從之金人以拐子馬兩翼而進德率衆鏖戰沂中曰敵恃弓矢吾有以)
(屈之使萬人持長斧如墻而進敵遂大敗德與錡等追之又敗於東山敵望見驚曰此順昌旗幟也即退)
(走保於紫金山是役也失將士九百人金人死者以萬計既而烏珠復親帥兵逆戰於店步沂中等又敗)
(之乘勝逐北遂復廬州)金命致仕官至三品者給半俸金改
封道君皇帝為天水郡王淵聖皇帝為天水郡公故
遼主延禧為豫王金主親祀孔子(戊午金主親祭孔子廟北面再)
(拜退謂侍臣曰朕幼年游佚不知志學歲月逾邁深以為悔孔子雖無位其道可尊使萬世景仰大凡為)
(善不可不勉自是頗讀尚書論語及五代遼史諸書或以夜繼焉一日宴羣臣於瑶池殿適烏珠遣使奏)
(捷侍臣多進詩賀金主覽之曰太平之世當尚文物自古致治皆由是也又嘗謂侍臣曰朕觀貞觀政要)
(見其君臣議論大可規法韓昉對曰皆由太宗温顔訪問房杜軰竭忠盡誠其書雖簡足以為法金主又)
(曰周成王何如主昉對曰古之賢君金主曰成王雖賢亦周公輔佐之力後世疑周公殺其兄以朕觀之)
(為社稷大計亦不當非也)張俊楊沂中劉錡奉詔班師三月金人
取濠州俊使沂中救之敗績遂皆帥師還鎮(張俊楊沂中劉)
(錡奉詔班師乃棄淮西而歸會金人圍濠濠守王進告急俊乃復邀沂中錡會於黃連埠同往援之距濠)
(六十里而濠南城已䧟俊召諸將謀之錡謂沂中曰何以處此沂中曰戰爾錡曰本來救濠今濠已失進)
(無所依人懷歸心勝氣已索此危道也不若退師據險俟其去為後圖諸將皆曰善三帥鼎足而營或言)
(敵兵已去錡謂俊曰敵得城而遽退必有謀也宜嚴兵備之俊不聽且欲自以為功命錡無往而令沂中)
(與王德將神勇步騎六萬直趨濠州列陣未定烟起城中金人伏騎萬餘分兩翼出沂中顧德曰何如德)
(曰德小將安敢預事沂中以策麾軍曰那回諸軍以為令其走也遂潰而南無復紀律金人追之死者甚)
(衆韓世忠帥師至城下亦不利而退沂中遂入滁州俊軍自宣化渡江錡時軍藕塘方食俊遽至曰敵兵)
(已近柰何錡曰楊宣撫兵安在俊曰已失利還矣錡謂俊毋恐錡請以步卒禦之宣撫試觀焉錡麾下皆)
(曰兩大帥軍已渡我軍何苦獨戰錡曰順昌孤城旁無赤子之助吾提兵不滿二萬猶足取勝况今得地)
(利又有銳兵耶遂設三覆以待俄而俊至曰諜者妄也乃戚方殿後之軍耳乃還)岳飛帥師
救廬州不及遂還舒州(飛奏金人舉國南來巢穴必虚若長驅京洛以擣之彼必)
(奔命可坐而弊帝不從飛復恐帝怠於退敵乃奏臣如擣虚勢必得利若以敵方在邇未暇遠圖欲乞親)
(至蘄黃以議攻郤帝乃詔飛會師蘄黃飛至廬而城已䧟遂還兵舒州以俟命)金烏珠自渦
口渡淮北去張俊還師建康劉錡還師太平
楊沂中還師臨安夏四月孫近罷以韓世忠張
俊為樞密使岳飛為副使(秦檜力主和議恐諸將難制欲盡收其兵權給事中)
(范同獻計於檜請除韓世忠張俊岳飛樞府則兵柄自解檜喜乃密奏柘臯之捷召三將赴行在論功行)
(賞於是世忠俊皆入朝飛至獨後檜用王次翁計俟之七日既至遂拜世忠俊樞密使飛為副使並宣押)
(赴樞府治事而進范同為翰林學士世忠在楚州十餘年兵僅三萬金人不敢犯檜至是以其軍儲錢米)
(百萬緡石歸於國)罷三宣撫司以其兵隸御前(張俊知秦檜欲罷兵首請)
(以所部隸御前且力贊和議秦檜深喜之遂罷三宣撫司以其兵隸御前遇出師臨時取旨)五月
置兩淮江東西湖廣京西四道總領軍馬錢糧官(自張)
(俊以趙開總領四川財賦掌措置移運應辦諸軍錢糧至是收三大將兵權以其兵分屯諸處乃置三總)
(領所以朝臣為之仍𢃄專一報發御前軍馬文字遂預聞軍政其後鎮江諸軍錢糧淮東掌之鄂州荆南)
(江州諸軍錢糧湖廣掌之建康池州諸軍錢糧淮西掌之與四川總領凡四所而江東西京西二道則廢)
詔張俊岳飛如楚州巡視邊防(俊至楚州以海州城不可守毁之遷其民)
(統韓世忠軍還鎮江惟背嵬一軍赴行在)金太師領三省事鄂特本卒(鄂特本天)
(會初即當國事議禮制度興學選士治歷明時皆鄂特本啓之)六月以秦檜為尚書
左僕射兼樞密使罷劉光世兵以為萬壽觀使(光世)
(尋卒光世在諸將中最先進律身不嚴馭軍無法不肯為國任事嘗入對言願竭力以報國他日史官書)
(臣功第一帝曰卿不可徒為空言當見之行事方之韓世忠岳飛不逮遠矣)張俊岳飛還
自楚州秋七月以范同參知政事罷淮北宣撫
判官劉錡(錡自順昌之捷驟貴張俊楊沂中嫉之至是二人言於朝曰淮西之役岳飛不赴援)
(劉錡戰不力秦檜信之遂罷錡兵命知荆南府)張俊如鎮江措置軍務八
月立祚德廟於臨安(祀晉趙武及程嬰公孫杵臼韓厥也)罷知温州王
居正(居正立朝累與秦檜忤且力辨王安石父子學行之非自兵部侍郎出知温州居正知不為檜)
(所容以目疾請祠杜門言不及時事客至談論經史而已檜猶忌之諷中丞何鑄劾居正為趙鼎汲引欺)
(世盗名奪職奉祠居正之學根据六經楊時噐之出所著三經義解示居正曰吾舉其端子成吾志居正)
(感厲首尾十載為詩書周禮辨學三十九卷與時書同進二書行天下遂不復言王氏學)岳飛罷
(初飛在諸將中年最少以列校拔起累立顯功張俊不能平飛屈已下之幕中輕銳教飛勿苦降意飛不)
(聽及同如楚州俊以韓世忠屢抗論和議忤秦檜意欲與飛分背嵬軍飛義不肯俊弗悅俊又欲修楚州)
(城為備飛曰當戮力以圖恢復豈可為退保計俊變色會世忠軍吏景著與總領胡紡言二樞密若分世)
(忠軍恐至生事紡上之朝檜捕著下大理將以扇摇誣世忠飛馳書告以檜意世忠見帝自明俊於是大)
(憾飛遂倡言飛議棄山陽且密以飛報世忠事告檜檜大怒先是飛以恢復為己任不肯附和議嘗讀檜)
(奏至德無常師主善為師之語恚曰君臣大倫根於天性大臣而忍面欺其主耶烏珠遺檜書曰汝朝夕)
(以和請而岳飛方為河北圖必殺飛始可和檜亦以飛不死終梗和議已必及禍故力謀殺之遂諷中丞)
(何鑄侍御史羅汝楫諫議大夫万俟卨等交章論飛奉旨援淮西至舒蘄而不進及與張俊按兵淮上又)
(欲棄山陽而不守遂罷為萬壽觀使奉朝請)九月吳璘復秦州楊政復隴
州郭浩復華陜州詔班師遂皆還鎮(吳璘拔秦州聞金統軍罕扎與)
(蘇卜實合兵五萬屯劉家圈請於胡世將而擊之世將問策安出璘曰有新立疊陣法每戰以長鎗居前)
(坐不得起次最強弓次強弩跪膝以俟次神臂弓約賊相搏至百步内則神臂先發七十步強弓併發次)
(陣如之見陣以拒馬為限鐡鈎相連俟其傷則更代之遇更代則以鼓為節騎兩翼以蔽於前陣成而騎)
(退謂之疊陣諸將始猶竊議曰吾軍其殱於此乎璘曰此古束伍令也軍法有之諸君不識耳得車戰餘)
(意無出於此戰士心定則能持滿敵雖銳不能當也時罕扎蘇卜實據險自固前臨峻嶺後控臘家城謂)
(璘必不敢輕犯先一日璘會諸將問所以攻姚仲曰戰於山上則勝璘然之及請戰敵皆笑夜半璘遣姚)
(仲王彦銜枚截坡約二將上嶺而後發火二將至嶺寂無人聲軍已畢列萬炬齊發敵駭愕曰吾事敗矣)
(蘇卜實善謀罕扎善戰二將異議璘先以兵挑之罕扎果出鏖戰璘以疊陣法更休迭戰輕裘肥馬亟麾)
(之士殊死鬭金人大敗降者萬人罕扎走保臘家城璘圍而攻之城垂破朝廷方主和議以驛書詔班師)
(時璘拔秦州其勢方張陜西河東首領爭來附之而楊政拔隴州及破岐下諸屯郭浩復華州入陜州矣)
(詔至璘即自臘家城引兵還河池浩還延安政還鞏胡世將惟浩歎而已)莫將還自金詔
以劉光遠為金國通問使(烏珠欲議和縱莫將南還以道意秦檜請遣光遠往)
冬十月金人入楚泗州劉光遠還自金詔以魏良
臣為金國稟議使(烏珠遣光遠還要重使會議秦檜奏遣良臣往)下萬壽觀
使岳飛於大理獄(秦檜必欲殺飛乃與張俊謀密誘飛部曲能告飛事者優以重賞卒)
(無應者俊聞飛嘗欲斬統制王貴又嘗杖之乃誘貴告飛貴不肯曰為大將寧免以賞罰用人苟以為怨)
(將不勝其怨俊因劫以私事貴懼而從之檜又聞飛統制王俊善告訐號鵰兒以姦貪屢為張憲所抑使)
(人諭之王俊即許諾於是檜俊謀以張憲王貴王俊皆飛部將使其徒自相攻發因以及飛父子庶帝不)
(疑俊時在鎮江乃自為狀付王俊妄言副都統制張憲謀據襄陽還飛兵柄令告王貴使貴執憲赴鎮江)
(行樞密府鞫之憲未至俊預為獄以待之屬吏王應求白俊以為樞院無推勘法俊不聽親行鞫鍊使憲)
(自誣謂得飛子雲手書命憲營還兵計憲被掠無完膚竟不伏俊手自具獄成告檜械憲至行在下大理)
(寺獄檜奏召飛父子證憲事帝曰刑所以止亂勿妄追證動摇人心檜矯詔遣使召飛父子使者至飛第)
(飛笑曰皇天后土可表此心遂與雲就大理獄檜命中丞何鑄大理卿周三畏鞫之鑄引飛至庭詰其反)
(狀飛裂裳以背示鑄有舊湼盡忠報國四大字深入膚理既而閱實俱無驗鑄察其冤白之檜檜曰此上)
(意也鑄曰鑄豈區區為一岳飛者彊敵未滅無故戮一大將失士卒心非社稷之長計檜語塞乃改命諫)
(議大夫万俟卨卨素與飛有怨遂誣飛令于鵬孫革致書張憲王貴令虚申探報以動朝廷雲與憲書令)
(措置使飛還軍且云其書已焚飛坐繫兩月無可證者或教卨以臺章所指淮西逗遛事為言卨喜白檜)
(簿錄飛家取所賜御札與往來道塗日月皆可考乃收其御札送官藏之以滅迹卨又使于鵬孫革等證)
(飛受詔逗遛命評事元龜年取行軍時日雜定之傅會其獄大理卿薛仁輔寺丞李若樸何彦猷皆言飛)
(無辜判宗正寺士㒟請以百口保飛無它且曰中原未靖禍及忠義是忘二聖不欲復中原也皆不聽韓)
(世忠心不平詣檜詰其實檜曰飛子雲與張憲書雖不明其事體莫須有世忠曰莫須有三字何以服天)
(下)韓世忠罷(世忠深以和議為不然及魏良臣使金世忠諫曰中原士民淪於死亡其間豪)
(傑莫不延頸以俟弔民伐罪之師自此與和日月侵尋人情銷弱國勢委靡誰復振之北使之來乞與面)
(議復抗䟽言秦檜誤國之罪檜諷言官論之帝不聽而世忠連䟽乞罷遂罷為醴泉觀使封福國公尋進)
(封咸安郡王世忠自是杜門謝客絶口不言兵時跨驢擕酒從一二奚童縱游西湖以自樂澹然自如若)
(未嘗有權位者平時將佐罕得見其面十餘年而卒世忠性戇直勇敢忠義事關廟社必流涕極言與秦)
(檜同在政府一揖之外未嘗與談嗜義輕財持軍嚴整與士卒同甘苦器仗規畫莫不精絶)金人
取濠州邵隆復商虢陜州十一月范同罷(秦檜惡之)
(也)安置提舉洞霄宫李光於藤州(秦檜忌光諷中丞万俟卨論光隂懷)
(怨望與孫近朋比也)魏良臣及金蕭毅來(烏珠以蕭毅邢具瞻為審議使與良臣偕)
(來議以淮水為界求割唐鄧二州歲幣銀絹各二十五萬)及金平畫淮水中流為
疆以唐鄧二州畀之(蕭毅入見帝悉從其所請命宰執及議誓撰文官告祭天地宗)
(廟社稷立盟書約以淮水中流為疆割唐鄧二州畀之休兵息民各守境土詔川陜宣撫司毋出兵生事)
(招納叛亡)以何鑄僉書樞密院事充金國報謝進誓表使
(表略曰臣構言今來畫疆合以淮水中流為界西有唐鄧州割屬上國自鄧州西四十里并南四十里為)
(界屬鄧州其四十里外並西南盡屬光化軍為弊邑沿邊州城既蒙恩造許備藩方世世子孫謹守臣節)
(每年皇帝生辰并正旦遣使稱賀不絶歲貢銀絹二十五萬兩匹自壬戍年為首每春季差人般送至泗)
(州交納有渝此盟明神是殛墜命亡氏踣其國家臣今既進誓表伏望上國早降誓詔庶使弊邑永有憑)
(焉鑄至汴見烏珠遂如會寧)詔周聿莫將鄭剛中分畫京西唐鄧
陜西地界以畀金人(金既與宋畫界其壤地東極濟喇敏呼爾哈諸野人之境北自)
(扶餘路之北三千餘里和囉和屯穆昆地為邊右旋入秦州富勒呼所浚界壕而西經臨潢金山跨慶桓)
(撫昌净州之北出天山外包東勝接西夏踰黃河復西歴葭州及米脂寨出臨洮府會州積石之外與生)
(羌相錯復自積石諸山之南左折而東逾洮州越鹽州堡循渭至大散關北並山入京兆絡商州南以唐)
(鄧州西南四十里取淮之中流與宋為界凡十九路散府九節鎮三十六防禦郡二十二刺史郡七十三)
(軍十有六縣六百三十二建五京置十四總管府亦云盛矣宋既失中原陜右於金東畫長淮西割商秦)
(之半以大散關為界其所存者兩浙兩淮江東西湖南北四蜀福建廣東西十五路而京西南路止有襄)
(陽一府陜西路止有階成和鳳四州凡有府州軍監一百八十五縣七百三其羈縻之州不預焉)秦
檜殺萬壽觀使岳飛於大理寺獄(歲已暮而飛獄不成一日秦檜手書)
(小紙付獄即報飛死矣年三十九雲與張憲皆棄於市于鵬等從坐者六人籍飛家貲徙之嶺南於是薛)
(仁輔李若樸何彦猷皆被黜布衣劉元升上書訟飛冤下大理獄死凡傅成其獄者皆進秩洪皓在金以)
(蠟書奏言金人所畏服者惟飛至以父呼之及聞其死諸將酌酒相賀云飛事親孝家無姬侍吳玠素服)
(飛願與交驩乃飾名姝遺之飛曰主上宵旰豈大將安樂時耶却不受玠益敬服帝欲為飛營第飛辭曰)
(金人未滅何以家為或問天下何時太平飛曰文臣不愛錢武臣不惜死天下太平矣卒有取民麻一縷)
(以束芻者立斬以徇卒夜宿民開門願納無敢入者軍號凍死不折屋餓死不鹵掠卒有疾飛躬為調藥)
(諸將遠戍飛遣妻問勞其家死事者哭之而育其孤或以子婚其女凡有頒犒均給軍吏秋毫不私善以)
(少擊衆欲有所舉盡召諸統制與謀謀定而後戰故有勝無敗猝遇敵不動故敵為之語曰撼山易撼岳)
(家軍難張俊嘗問用兵之術飛曰仁信智勇嚴闕一不可飛好賢禮士覧經史雅歌投壺恂恂如書生每)
(辭官必曰將士效力飛何功之有然忠憤激烈議論持正不挫於人卒以此得禍蓋飛與檜勢不並存者)
(也)
(壬戍)十二年(金皇統二年西遼仁宗夷列紹興元年)春正月張俊還自鎮江
金衍聖公孔璠卒子拯嗣二月進封建國公瑗
為普安郡王何鑄還自金(初蕭毅至行在帝曰朕有天下而養不及親徽)
(宗無及矣今立信誓明言歸我太后朕不耻和不然朕不憚用兵及何鑄往使帝召至内殿諭之曰朕北)
(望庭闈無淚可揮卿見金主當曰慈親之在上國一老人耳在本國則所繫甚重以至誠說之庶彼有感)
(鑄至金首以太后為請金主曰先朝業已如此豈可輙改曹勛再三懇請金主乃許之遂遣鑄還許歸徽)
(宗之喪及帝母韋氏)金改封劉豫為曹王三月放判大宗正
寺齊安郡王士㒟於建州(以其救岳飛秦檜惡之也)四川宣撫副
使胡世將卒夏四月策進士於射殿賜陳誠之秦
熺等及第(秦檜無子取妻兄王煥孽子熺養之至是進士南省擢為第一檜以為嫌故以誠之)
(為首而熺次之誠之之策專主和議云)以孟忠厚為迎護梓宫禮儀使
王次翁為奉迎兩宫禮儀使金使劉筈來(金遣左宣徽使)
(劉筈以衮冕圭冊冊帝為大宋皇帝且許歸徽宗及鄭后邢后之喪與帝母韋氏)金主立其
子濟安為太子(金自太宗及金主皆自安班貝勒即帝位至是始正名位定制度焉)脩
臨安府學為太學五月以鄭剛中為川陜宣撫副
使(置司利州)沈昭遠如金(賀金主生辰也)初置𣙜場於盱眙(其後又置)
(於光州棗陽安豐軍金亦置場於沿邊州郡)金主燕羣臣於五雲樓(金主自去)
(年荒於酒諫者輙飲以酒曰知卿等意明日當戒然未嘗止也至是燕羣臣於五雲樓盡醉乃罷)六
月安置提舉臨安府洞霄宫王庶於道州(秦檜意也)以吳
璘為階成岷鳳四州經略使秋七月竄福州判官
胡銓於新州(秦檜諷司諫羅汝楫論銓飾非横議故竄同郡王廷珪以詩贈行坐流辰州以)
(死)八月何鑄罷(秦檜以鑄不傅會岳飛之獄怨之諷万俟卨論其過欲竄諸嶺表帝不許)
(遂出知徽州)以万俟卨參知政事充金國報謝使皇太
后韋氏至自金居於慈寧宫(后有智慮初聞金人許還三梓宫后恐其反覆)
(呼役者畢集然後起櫕時方暑金人憚行后慮有他變乃陽稱疾湏秋凉進發已而稱貸於金使得黃金)
(三千兩以犒其衆由是途中無虞)鄭剛中以商秦之半畀金人棄方
山和尚二原以大散關為界徽宗皇帝顯肅皇后
鄭氏及懿節皇后邢氏之喪至自金(帝易緦服奉安於龍德别宫)
九月以孟忠厚為樞密使充攅宫總護使大赦加
秦檜太師封魏國公(以和好成也)以王次翁充金國報謝
使以郭浩為金房開逹四州經略安撫使楊愿
如金(始賀正旦也)金置𣙜場於夀鄧州鳳翔府冬十月
葬徽宗及顯肅皇后於永固陵以懿節皇后祔之(尋改)
(曰永祐)以程克俊僉書樞密院事進封秦檜為秦魏
兩國公辭不拜(以太后回鑾推恩也檜以封兩國與蔡京同故辭)十一月貶
何鑄為祕書少監(以其援岳飛也)張俊有罪免(初俊贊秦檜成和議約盡)
(罷諸將獨以兵權歸俊及諸將已罷和議已定而俊居位無求去之意檜諷臺臣江邈論之俊乃求去遂)
(以靜江寧武靜海軍節度使充醴泉觀使進封清河郡王奉朝請十餘年而卒俊握兵最早屢立戰功帝)
(於諸將中眷注特厚然忌劉錡附秦檜殺岳飛為世所鄙薄)徽猷閣待制致仕尹
焞卒(焞質直弘毅實體力行程頤嘗以魯許之且曰我死而不失其正者尹氏子也)詔祕書
少監秦熺脩建炎以來日歷(秦檜自知不為士論所與乃乞以子熺領國史)
(自檜再相凡詔書章䟽稍及檜者率更易焚棄因以太后北還為己功自頌其事使著作郎王楊英周執)
(羔上之)孟忠厚罷(忠厚始以外戚貴顯然能避權勢不以私干朝廷秦檜忠厚之僚婿也未)
(嘗親附世以此重之至是山陵畢檜諷臺諫引故事外戚不預政罷之)十二月金太子
濟安卒西遼感天后蕭氏卒子伊立立(籍民十八歲以上者)
(得八萬四千五百)
(癸亥)十三年(金皇統三年)春二月作景靈宫於臨安(初東京奉先之制太)
(廟以奉神主歲五享之宗室諸王行事朔祭而月薦新則太常卿行事景靈宫以奉塑像歲四孟皇帝親)
(享帝后大忌則宰相率百官行香后妃繼之遇郊祀明堂大禮則先期二日帝親詣景靈宫行朝享禮至)
(是羣臣乞擇爽塏之地倣景靈宫舊規隨宜建置俟告成有日迎還晬容奉安新廟庶幾四孟躬行獻禮)
(用副罔極之思帝從之乃築三殿聖祖居前宣祖至諸帝居中元天大聖后與諸后居後殿凡上元寒食)
(七夕及帝后忌辰用道釋作法事)三月築太社太稷壇築圜丘
夏四月頒鄕飲酒儀於諸州閏月立貴妃吳氏為
皇后(后開封人年十四選入王邸帝既即位后嘗以戎服侍左右習書史善翰墨寵遇日隆累進貴)
(妃帝憐邢后在金虚中宫以待其還至是秦檜累表請立后皇太后亦以為言帝從之)王次翁
罷(時秦檜當國凡居政府者莫不以微忤斥始終不貳於檜者惟次翁一人而已)五月金初
立太廟社稷六月程克俊罷秋八月行人洪皓
張邵朱弁還自金(自建炎以來奉使如金被拘囚者三十餘人至是以和議成許使人)
(還餘皆物故惟三人得歸已而金人懼為已患遣人追之七騎及淮而皓等已在舟中矣皓居冷山距)
(會寧二百里地苦寒穴居百餘家陳王烏舍聚落也烏舍敬皓使教其子或二年不給食嘗大雪薪盡以)
(馬矢然火煨麵食之或獻取蜀策烏舍持以問皓皓力折之烏舍銳意南侵曰孰謂海大我力可乾但不)
(能使天地相拍耳皓復辯之烏舍怒曰汝作和事官而口硬如此謂我不能殺汝耶皓曰自分當死顧大)
(國無受殺行人之名願投之水以墜淵為辭可也烏舍義之而止和議將成烏舍問所議十事皓條析甚)
(至烏舍曰汝性直不誑我乃與如燕及烏珠殺烏舍黨與皆死獨皓與異議得免屢因諜者密奏敵情且)
(力言和議非計乞興師進擊每遇貴族名家子姓流落於北者盡力拯救之嘗求得韋太后書遣李微持)
(歸帝大喜曰朕不知太后寧否幾二十年雖遣使百軰不如此一書初宇文虚中薦皓於金主欲以為翰)
(林直學士皓力辭因欲逃歸請於韓昉乞就真定大名居止以自養昉知其情乃以為中京留守判官皓)
(迄不就職留金十五年而還入對内殿求郡飬母帝曰卿忠貫日月志不忘君雖蘇武不能過豈可捨朕)
(去耶皓退見秦檜語連日不止曰張和公金人所憚乃不得用錢塘暫居而景靈宫太廟皆極土木之華)
(豈非示無中原意乎檜不懌謂皓子适曰尊公信有忠節得上眷但官職如讀書速則易終而無味湏如)
(黃鍾大吕乃可遂除皓徽猷閣直學士提舉萬壽觀復以論事忤檜出知饒州邵被囚於柞山踰年達)
(蘭送於劉豫使用之邵見豫長揖而已又呼豫為殿院責以君臣大義詞氣俱厲豫怒械於獄久之復送)
(於金枸之燕山僧寺從者皆莫知所之邵又以書言於金曰劉豫挾大國之勢日夜南侵不勝則首鼠兩)
(端勝則如養鷹飽則颺去終非大國之利金人徙之會寧及還入見除祕閣修撰主管佑神觀司諫詹大)
(方論其使事無成改台州崇道觀弁副王倫使金既就館守之以兵紹興二年金遣宇文虚中至雲中)
(言和議可成當遣一人詣元帥府受書還虚中欲弁與倫探策决去留弁曰吾來固自分必死豈應今日)
(覬幸先歸願正使受書歸報天子成兩國之好蚤申四海之養於兩宫則吾雖暴骨外國猶生之年也倫)
(將歸弁謂曰古之使者有節以為信今無節有印印亦信也願留之使弁得抱以死死不腐矣倫觧以授)
(弁弁受而懷之卧起與俱金人迫弁仕劉豫且訹之曰此南歸之漸弁曰豫汝國賊吾嘗恨不食其肉又)
(忍北面臣之吾有死爾金人怒絶其餼遺以困之弁固拒驛門忍饑待盡誓不為屈金人感動致禮如初)
(久之復欲易其官弁曰自古兵交使在其間言可從從之不可從則囚之殺之何必易其官吾官受之本)
(朝有死而已誓不易以辱吾君也且移書於耶律紹文曰上國之威命朝以至則夕以死夕以至則朝以)
(死又以書訣洪皓曰殺行人非細事吾曹遭之命也要當舍生以全義耳乃具酒召被掠士夫飲半酣語)
(之曰已得近郊某寺地一旦畢命報國諸公幸瘞我其處題其上曰有宋通問副使朱公之墓於我幸矣)
(衆皆泣下莫能仰視弁談笑自若曰此臣子之常諸君何悲也及尼瑪哈死弁密䟽金國虚實曰此不可)
(失之時也遣李發間行歸報王倫還以弁奉送徽宗大行之文為獻其辭有曰歎馬角之未生䰟消雪窖)
(攀龍髯而莫逮淚灑冰天帝讀之感泣官其親屬五人謂丞相張浚曰弁歸日當以禁林處之及還入見)
(便殿弁謝且曰陛下與金人講和上返梓宫次迎太母又其次則憐赤子之無辜此皆知時知幾之明然)
(時運而往或難固執幾動有變宜鑑未兆盟可守而詭詐之心宜嘿以待之兵可息而銷弭之術宜詳以)
(講之金人以黷武為至德以苟安為太平虐民而不恤民廣地而不廣德此皆天助中興之勢若時與幾)
(陛下既知於始願圖厥終帝曰善弁以金國所得六朝御容及宣和御書畫為獻秦檜惡其言敵情奏以)
(初補官易宣教郎直祕閣而卒)遣江邈奉迎累朝神御於温州九
月宗室左朝奉大夫子偁卒詔普安郡王瑗解官持
服冬十月奉安累朝神御於景靈宫十一月有
事於圜丘赦十二月癸未朔日食不見金使完
顔曄來(賀正旦也)初營田於關外建祕書省求遺書
通鑑續編卷十六
