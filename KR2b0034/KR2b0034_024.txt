通鑑續編卷二十一
元陳桱撰
(乙酉)理宗皇帝寳慶元年(金正大二年十年太祖皇帝二)春正月詔舉
賢良之士湖州潘壬起兵立濟王竑為皇帝竑討
壬平之(湖州人潘壬與其從兄甫弟丙以史彌遠廢立心不平之乃聚衆隂遣人至淮東通意於)
(李全謀挾濟王渡江而立之全欲坐致成敗陽與之期日遣兵應接而實無意也壬等信之遂部分其衆)
(以待及期全兵不至壬等懼事泄乃以其黨雜販鹽盜千餘人結東如全軍状揚言自山東來夜入州城)
(求濟王王聞變匿水竇中壬尋得之擁至州治以黃袍加王身王號泣不從壬等強之王不得已乃與約)
(曰汝能勿傷太后官家乎衆許諾遂發軍資庫金帛會子犒軍知州謝周卿率官屬入賀壬等偽為李全)
(牓揭於門數史彌遠廢立之罪且云今領精兵二十萬水陸並進人皆聳動比眀視之則皆太湖漁人及)
(巡尉兵卒耳王知事不成乃遣王元春告於朝而帥州兵討壬壬變姓名走楚州甫丙皆死元春至行在)
(史彌遠懼甚急召殿司將彭任帥師赴之至則事平矣壬至楚將渡淮而北為小校眀亮所獲送臨安斬)
(之)史彌遠殺濟王竑於湖州詔追貶為巴陵郡公(彌遠)
(忌竑謀殺之乃詐言竑有疾令客秦天錫召醫如湖州視之天錫至諭旨逼竑縊於州治以疾薨聞於朝)
(贈少師保静鎮潼軍節度使給事中盛章權直舍人院王塈繳還詔命從之起居郎魏了翁金部員外郎)
(洪咨䕫相繼言竑之冤及禮部侍郎直學士院真德秀入對因曰陛下初膺大寳不幸處人倫之變有所)
(未盡流聞四方所損非淺霅川之變非濟邸本志前有避匿之迹後聞捕討之謀情状本末灼然可考願)
(詔有司討論雍熙追封秦邸舍罪䘏孤故事斟酌行之雖濟王未有子息興滅繼絶在陛下耳帝曰朝廷)
(待濟王可謂至矣德秀對曰陛下友愛之心可謂無所不至但謂此事處置盡善臣未敢仰承聖訓觀舜)
(所以處象則陛下不及舜眀甚大抵人主當以二帝三王為師秦漢以下人君舉動不皆合理難以為法)
(帝曰亦是一時倉卒德秀曰此已往之咎願陛下益進德修學以掩前失帝曰善)蒙古武仙
殺史天倪天倪弟天澤伐仙仙走西山天澤復入真
定(武仙聞宋彭義斌復取山東州縣乃叛蒙古殺都元帥史天倪天倪弟天澤時護母歸燕府僚王守)
(道追天澤於道告以天倪被殺之故且曰變起倉卒部曲散在近郊若能返旆當不招自至天澤曰不共)
(國之讎死亦當往况不死耶遂傾貲装易鏜仗南還行次滿城得士馬甚衆遣監軍李伯祐言状於燕京)
(行省乞兵進討行省即命天澤嗣兄河北西路都元帥遣笑乃反率銳卒三千援之合勢進攻盧奴虜仙)
(驍將葛鐵鎗乘勝至中山略無極拔趙州進駐野頭仙懼奔西山之抱犢砦天澤遂復入真定府)二
月賜鄂王岳飛諡忠穆以師彌嗣秀王李全作
亂焚楚州淮東制置副使許國走死以徐晞稷為制
置副使以撫之(許國至鎮李全妻楊氏郊迓國辭不見楊氏慙而歸國既視事痛抑北軍)
(有與南軍競者無曲直偏坐之犒賞十損八九全自青州致書于國國誇於衆曰全仰我養育我略示威)
(即奔走不暇矣李全故留青州國不能致乃數厚餽之欲以邀全還會劉慶福亦使人覘國意向國左右)
(知之語覘者曰制置無害汝等意慶福以報全全集將校曰我不參制閫則曲在我今不計生死必往遂)
(還楚州上謁賓佐戒全曰節使當庭參制使必免禮全從之及全庭趨國端坐納全拜不為止全退怒曰)
(庭參亦常禮全歸本朝拜人多矣但恨汝非文臣本與我等汝向以淮西都統謁賈制帥亦免汝拜汝有)
(何勲業一旦位我上便不相假借耶全赤心報朝廷不反也國繼設盛會宴全遺勞加厚全終不樂國之)
(客章夢先主幕議劉慶福謁之夢先以其客將令隔幕貌喏慶福亦怒既而全欲往青州恐國苛留自計)
(曰彼所爭者拜耳拜而得志吾何愛焉更折節為禮因會集間出劄白事國見其細故判從之全即席再)
(拜謝自是動息必請得請必拜國大喜語家人曰吾折伏此子矣全往青州會國集兩淮馬步軍十三萬)
(大閱楚城之外欲以挫北軍之心全妻楊氏及軍校留屯所者懼其謀已因内自為備會全自青州遣劉)
(慶福還楚為亂適有潘壬之事及壬敗全黨益不安或教楊氏畜一男子指謂人曰此宗室也且語僚佐)
(曰會令汝為朝士潛約盱眙四軍為應與之共反盱眙四將不從於是慶福謀終輟止欲快意於國矣訐)
(議官苟夢玉知之以告國國曰但使反反即殺我我豈文儒不知兵者耶夢玉懼禍及已求檄往盱眙復)
(告慶福曰制使欲圖汝兩為自結之計二月乙夘國晨起視事忽露刃充庭客駭走國厲聲曰不得無禮)
(矢已及顙流血蔽面而走亂兵悉害其家大縱火焚官寺兩司積蓄盡為賊有親兵數十人翼國登城樓)
(縋城走伏道堂中宿馬賊擁通判姚翀入城犒兩軍使歸營是日慶福首殺章夢先以報其辱丙辰國縊)
(於途事聞史彌遠懼激它變欲事涵忍以徐晞稷嘗倅楚守海得全歡心乃授晞稷制使令屈意撫全全)
(聞國死自青州還楚佯責慶福不能弹壓致忠義之鬨斬數人上表待罪朝廷不問知揚州趙范得制置)
(使印於潰卒中以授晞稷晞稷至楚全及門下馬拜庭下晞稷降等止之賊衆乃悅晞稷至以恩府稱全)
(恩堂稱楊氏而手足倒置矣)三月葬永茂陵夏四月皇太后以
多病免聽政五月以不熄嗣濮王李全襲彭義
斌於恩州義斌敗之(許國既死李全使人報彭義斌於山東曰許國謀反已伏誅矣)
(爾軍可聽我節制義斌大罵曰逆賊背國厚恩擅殺制使我必報此讎乃斬全使賫牒南向告天誓衆見)
(者憤激五月全自青州攻東平不克乃攻恩州義斌出兵與戰全敗走獲其馬二千劉慶福聞全敗引兵)
(往救又為義斌所敗全退保山崓抽山陽忠義以北全妻楊氏及劉全皆欲親赴難會全遣人求徐晞稷)
(書與義斌連和乃止義斌以書遺沿江制置使趙善湘曰不誅逆全恢復不成但能遣兵扼淮進據漣海)
(以蹙之斷其南路此賊必擒賊平之後收復一京三府然後義斌戰河北盱眙諸將襄陽騎士戰河南神)
(州可復也盱眙四總管亦各遣使致書乞助討賊知揚州趙范亦以為言史彌遠令諭范無出位專兵各)
(享安靖之福范復以書力論之彌遠不聽)六月加史彌遠太師封魏國公
彌遠辭太師許之秋七月彭義斌伐真定嚴實以
蒙古師來戰義斌死之實復盡取京東州縣(義斌既克山東)
(復納李全降兵兵勢甚張遂圍東平嚴實遣人求援於蒙古孛里海孛里海兵未至而城中食且盡實乃)
(與義斌連和義斌亦欲藉實以取河朔而後圖之遂以兄禮事實時實麾下兵尚數千義斌不之奪而留)
(實青崖之家屬不遣七月義斌攻真定道西山與孛里海等軍相望義斌分實以帳下兵陽助而隂伺之)
(實知勢已迫即連趣孛里海軍而與之合遂及義斌戰於内黃之五馬山義斌兵潰史天澤以銳卒略其)
(後遂擒義斌義斌不屈而死於是京東州縣復為實有)罷工部尚書陳德剛金
部員外郎洪咨䕫(論濟王之冤忤史彌遠也)竄大理評事胡夢昱
於象州(夢昱上書言濟王不當廢引晉太子申生漢戾太子及秦王廷美之事為證言甚切直史)
(彌遠諷御史李知孝劾之除名羈管而卒)贈張九成太師崇國公(帝以前禮部侍)
(郎張九成正色立朝有中興明道之功也九成研思經學多所訓觧然早與學佛者遊故議論多偏)以
程頥四世孫源為籍田令以梁成大為監察御史
(時論濟王事者衆史彌遠患之成大以知縣秩滿待選臨安諂事彌遠家幹者萬昕昕一日言真德秀當)
(逐成大曰某若入臺必能辦此事昕為達其語遂擢御史成大因與莫澤李知孝共為彌遠鷹犬凡忤彌)
(遠意者三人必相繼擊之由是名人賢士排斥殆盡人目為三凶)罷禮部侍郎直學
士院真德秀(德秀屢進讜言帝皆虛心開納史彌遠益嚴憚之於是莫澤等劾德秀所言濟)
(王贈典為舛論綱常簡節上語遂罷)冬十月金完顔王嘉努有罪金主
命論如律(王嘉努金内族也殺鮮于主簿權貴多救之者金主曰英王朕兄也敢妄撻一人乎)
(朕為人主敢以無罪害一人乎國家裒弱之際生靈有幾何而族子恃勢殺一主簿吾民無主矣其如法)
(誅之)蒙古太祖皇帝伐夏取肅甘州西涼府十一月取
靈州進次於鹽州川(以其不入質子而遣兵助西域也)以薛極參知
政事葛洪僉書樞密院事以李知孝為右正言(知孝)
(附史彌遠而忌真德秀魏了翁之鯁直乃上疏曰士大夫汲汲好名正救之力少而附和沽激之意多扶)
(持史意微而詆訾扇搖之意勝既慮君上之或不能用又恐朝廷之或不能容姑為激怒之辭退俟斥逐)
(之命始則慨慷而激烈終則懇切而求去將以樹竒節而立令名此則臣之所未曉也盖以隂詆德秀了)
(翁也踰月復言近年以來諸老凋零殆盡後學晩出不見前輩不聞義理不講綱常識見卑陋議論偏詖)
(更倡迭和蠱惑人心此風披扇為害實深乞下臣章風厲内外各務靖共以杜禍萌遂進拜右正言)貶
權工部侍郎魏了翁於靖州罷提舉玉隆萬夀宫真
德秀祠禄(起居郎魏了翁知不為史彌遠所容以疾求去彌遠猶畏公議外示優禮改權工部)
(侍郎了翁力請外乃出知常德府越二日諫議大夫朱端常劾了翁欺世盜名朋邪謗國德秀奏劄詆誣)
(詔了翁落職奪三秩靖州居住德秀落煥章閣待制罷祠李知孝上書乞追削流竄德秀以正典刑梁成)
(大亦奏了翁已從追竄人猶以為罪大罰輕德秀狂僭悖謬不减了翁相羊家食宜削秩貶竄一等施行)
(彌遠勸帝下其章帝曰仲尼不為已甚遂止鐫兩秩罷祠成大貽書所親曰真德秀乃真小人魏了翁乃)
(偽君子此舉大快公論識者笑之了翁至靖湖湘江浙之士不遠千里負書從學乃著九經要義百卷訂)
(定精密先儒所未有也德秀既歸浦城修讀書記語門人曰此人君為治之門如有用我者執此而往可)
(也)蒙古圖類取金彰德蒙古使濟古爾往高麗未至
盜殺之(自是高麗與蒙古不通)武仙復入真定蒙古史天澤奔
藁城(彭義斌既敗仙勢益蹙已而潛納諜者匿真定之大歷寺夜斬關為内應仙復入城天澤出奔)
(藁城)
(丙戌)二年(金正大三年夏主睍元年太祖皇帝二十有一年)春正月贈全州教
授陸九齡舒州通判沈煥官諡(九齡撫州金溪人父賀以學行為里人所)
(宗九齡幼穎悟端重稍長補郡學弟子員時秦檜當國程氏學廢九齡獨尊其說吏部員外郎許忻退居)
(臨川與九齡語大悅之盡告以當代文獻自是九齡益大肆力於學繙閱百家晝夜不倦悉通隂陽星歷)
(五行卜筮之說性周謹不肯苟簡涉獵舉進士調興國教授未上會湖南茶寇剽廬陵人心震懾或請九)
(齡主義社以備寇門人多不悅九齡曰文事武備一也古者有征討公卿即為將帥比閭之長則伍兩之)
(卒也士而恥此則豪俠武斷者專之矣遂領其事調度有法郡縣倚以為重暇則與鄉之子弟習射曰是)
(固男子之事也及至興國不以職閒自佚益嚴規矩肅衣冠如臨大衆勸綏引翼士類興起改全州教授)
(未上得疾與客對語猶以天下學校人材為念整襟正卧而卒九齡之家累世義居一人最長者為家長)
(一家之事聽命焉歲選子弟分任家事凡田疇租稅出内庖㸑賓客之事各有主者闔門百口男女各供)
(其職閨門之内肅若朝廷而忠敬樂易鄉人化之皆遜弟焉與弟九淵為師友和而不同學者號為二陸)
(有來問學者九齡從容啓告人人自得或未可與語則不發嘗曰人之惑有難以口舌爭者言之激適固)
(其意少需未必不自悟也張栻嘗與書講學期以任道之重吕祖謙嘗稱之曰所志者大所據者實有肯)
(綮之阻雖積九仞之功不敢遂有豪釐之偏雖立萬夫之表不敢安公聽並觀却立四顧弗造於至平至)
(粹之地弗措也至是贈朝奉郎直祕閣謚文逹煥慶元定海人從學於九齡乾道中為太學錄以所躬)
(行者淑諸人早暮延見學者孜孜誨誘同僚忌其立異或勸其姑營職道未可行也煥曰道與職有二乎)
(適私試發策引孟子立乎人之本朝而道不行恥也言路以為訕已請黜之遂為高郵軍教授後終於舒)
(州通判煥閒居雖病猶不廢書卷每以善類凋喪為憂周必大嘗曰某立朝時不能推揚賢善予愧叔晦)
(益者三友叔晦不子愧也煥人品高明不苟自恕晝觀諸妻子夜卜諸夢寐兩者無愧始可以言學至是)
(贈直華文閣諡端憲煥友奉化舒璘刻苦磨厲改過遷善從張栻陸九齡遊及聞朱熹吕祖謙講學於婺)
(徒步往謁之以書告其家曰敝牀疏席總是佳趣櫛風沐雨反為美境樂於教人嘗曰師道尊嚴璘不如)
(叔晦若啓迪後進則璘不敢多讓仕終宜州通判卒至是特諡文靖)錄張九成吕祖謙
張栻陸九淵子孫授官有差(九淵生而穎異年三四歲問其父賀曰天地何)
(所窮際父笑而不答遂深思至忘寝食及總角舉止異常兒見者敬之嘗謂人曰伊川之言奚為與孔孟)
(之言不類近見其間多有不是處他日讀書至四方上下曰宇往古来今曰宙忽大省悟曰宇宙内事乃)
(已分内事已分内事乃宇宙内事也又曰東海有聖人出焉此心同也此理同也至西南北海有聖人出)
(此心此理亦莫不然千百世之上至千百世之下有聖人出此心此理亦無不同也及登進士第至臨安)
(士爭從之遊言論感激聞而興起者甚衆教人不用學規有小過言中其情或至流汗有懷於中而不能)
(自曉者九淵為之條析其故悉如其心亦有相去千里聞其大概而得其為人嘗曰念慮之不正者頃刻)
(而知之即可以正念慮之正者頃刻而失之即為不正有可以形迹觀者有不可以形迹觀者必以形迹)
(觀人則不足以知人必以形迹繩人則不足以救之後以將作監丞奉祠還鄉學者輻輳每開講席戶外)
(屨滿耆舊扶杖觀聽學者稱為象山先生嘗謂學者曰汝耳自聰目自眀事父自能孝事兄自能弟本無)
(欠闕不必它求在乎自立而已又曰此道與溺於利欲之人言猶易與溺於意見之人言却難或勸其著)
(書九淵曰六經註我我註六經又曰學苟知道六經皆我註脚及知荆門軍政行令修民俗為變一日謂)
(家人曰吾將死矣乃沐浴更衣端坐而逝諡曰文安初九淵與朱熹會於鵝湖論辨所學多不合及熹守)
(南康九淵訪之熹與至白鹿洞九淵為講君子小人喻義利一章聽者至有泣下者熹以為切中學者隠)
(微深痼之病至於無極而太極之辨則貽書往來論辨不置焉其次兄曰九韶學問淵粹隠居山中畫之)
(所行夜必書之人稱為梭山先生九淵之門人其最著者曰袁燮楊簡舒璘沈煥燮慶元鄞人端粹專静)
(慨然以名節自許嘗為國子祭酒延見諸生必迪以反躬切己忠信篤實是為道本聞者竦然有得每言)
(人心與天地一本精思以得之兢業以守之則與天地相似學者稱為潔齋先生燮子甫少服父訓謂學)
(者曰吾觀草木之發生聽禽鳥之和鳴與我心契其樂無涯仕終吏部尚書卒)蒙古史天澤
以藁城董俊之師入真定武仙走西山(藁城守將董俊以全軍授)
(天澤天澤乃與薩納台擊仙敗之仙走西山薩納台怒真定民反覆驅萬人將斬之以示威天澤曰是皆)
(吾民我力不能及一旦委去不幸為賊脅制今殺之何罪乃全釋之)三月蒙古圍李全
於青州(全北剽山東南仰宋糧且挾宋以疑蒙古蒙古攻之全大小百戰終不利嬰城自守蒙古)
(築長圍夜布狗砦全糧援路絶與兄福謀福曰二人俱死無益也汝身係南北輕重我當死守孤城汝間)
(道南歸提兵赴援可尋生路全曰數十萬勍敵未易支也全朝出則城夕陷不如兄歸於是全留青福還)
(楚)夏六月以孔子後萬春襲封衍聖公秋七月夏
國主德旺以憂卒弟子南平王睍立(蒙古太祖入夏城邑多降德旺)
(憂悸而卒國人立睍)八月追降巴陵郡公竑為縣公(從李知孝之請也)
衛涇卒金以楊雲翼為益政殿說書(雲翼天性雅重博學能文)
(明於政事直言敢諫與翰林學士趙秉文同為時所重)以劉琸為淮東制置副
使兼知楚州(朝廷聞李全為蒙古所圍稍欲圖之以琸代徐晞稷而命彭&KR1496;代琸知盱眙)
冬十月作寳章閣(蔵寧宗御製也)改湖州為安吉州(以濟王也)十
一月盱眙忠義夏全作亂逐制置副使劉琸帥衆降
金(琸在楚州心知不能制馭盱眙四總管惟以鎮江兵三萬自随又素與時青有怨不召之夏全請從)
(琸素畏其狡亦不許彭&KR1496;自以資望淺而琸止夏全不召以為欲遺患盱眙且曰琸猶憚夏全我何能用)
(乃激夏全曰楚城賊黨不滿三千健將又在山東何不立功以取富貴夏全欣然帥兵徑入楚城時青亦)
(自淮隂入屯城内琸且駭且恐勢不容卻復就二人謀焉時傳李全已死李福欲分兵赴青州琸令夏全)
(盛陳兵楚城李全之黨震恐李全妻楊氏使人行成於夏全曰將軍非山東歸附耶狐死兔悲李氏滅夏)
(氏寧獨存願熟計之夏全以為然既而楊氏盛飾出迎夏全與按行營壘曰人傳三哥死吾一婦人安能)
(自立便當事太尉為夫子女玉帛干戈倉廩皆太尉有望願領此誠無多言也夏全心動乃置酒歡甚飲)
(酣就寢如歸轉仇為好反與李福謀逐劉琸遂圍楚州治焚官民舍殺守蔵吏取貨物時琸精兵尚萬人)
(窘東不能發一令太息而已夜半琸縋城僅以身免鎮江軍與賊戰死者大半將校多死器甲錢粟悉為)
(賊有琸步至揚州借兵自衛夏全既逐琸暮歸李全營楊氏拒之全恐楊氏圖已因大掠趨盱眙欲為亂)
(盱眙將張惠范成進閉城門夏全不得入狼狽降金朝廷聞之大恐)蒙古太祖皇帝取
夏中興府蒙古取金濮州東平府
(丁亥)三年(金正大四年是歲夏亡太祖皇帝二十有二年)春正月以姚翀為淮
東制置副使兼知楚州(朝廷以姚翀嘗與李全交驩故命之翀朝辭帝謂曰南北)
(皆吾赤子何分彼此卿其為朕撫定之翀至楚城東艤舟以治事間入城見李全妻楊氏用徐晞稷故事)
(而禮過之楊氏許翀入城翀乃入寄治僧寺中奉楊氏甚謹)贈朱熹太師信國公
(詔曰朕觀朱熹集註大學論語孟子中庸發揮聖賢藴奥有補治道朕勵治講學緬懷典刑可特贈熹太)
(師追封信國公踰月熹子工部侍郎在入對言人主學問之要帝曰先卿中庸序言之甚詳朕讀之不釋)
(手恨不與之同時也)三月蒙古取金德順府節度使完顔愛新
死之夏五月李全以青州降於蒙古蒙古以全為
山東行省(全被圍一年食牛馬及人且盡將自食其軍全欲降懼衆異議乃焚香南向再拜欲)
(自經而使其黨鄭衍德田四救己曰譬如為衣有身愁無袖耶今北歸未必非福全乃降之)蒙古
取金臨洮府總管圖們呼圖克們死之蒙古使唐慶
如金六月戊申朔日有食之楚州忠義李福作
亂逐制置副使姚翀詔即以忠義統制楊紹雲兼淮
東制置副使改楚州為淮安軍(劉慶福在山陽自知已為厲階懷不自安)
(欲圖李福以贖罪於朝福知之亦謀殺慶福於是二人互相猜忌不復相見一日福偽稱病不出旬餘慶)
(福以為誠然往候之及福寢所遙見福寢卧不解衣心疑之不得已至牀下見牀頭有鞘刀慶福口問疾)
(而手按鞘懼福先發福亦疑慶福就以刀見害乃躍起拔刀傷慶福慶福走左右殺之福以慶福首納於)
(姚翀翀大喜幕客杜耒曰慶福首禍一世姦雄今頭落措大手耶時楚州自夏全之亂儲積無餘綱運不)
(續賊黨藉藉謂皆由福所致福畏衆口數見翀促之翀謝以朝廷撥降未下福曰朝廷若不養忠義則不)
(必建閫開幕今建閫如故獨不支忠義錢糧是欲立制閫以困忠義也六月福乘衆怒與李全妻楊氏謀)
(召翀飲翀至而楊氏不出就坐賓客左右散去福以翀命召諸幕客以楊氏命召翀二妻諸幕客知有變)
(不得已而往杜耒至八字橋福兵腰斬之福兵欲害翀鄭衍德救之得免去鬚鬢縋城西夜走歸眀州死)
(朝廷以淮亂相仍遣帥必斃莫肯往來始欲輕淮而重江楚州不復建閫就以其帥楊紹雲兼制置改楚)
(州為淮安軍命通判張國眀權守視之若羈縻州然賊徒塞南門開北門支邑民田皆以少價抑買之自)
(收粟以贍衆朝廷不問)金以完顔哈周為議和使如蒙古蒙
古太祖皇帝滅夏以夏主睍歸(太祖皇帝盡克夏城邑其民穿鑿土石以)
(避鋒鏑免者百無一二白骨蔽野閏五月太祖皇帝避暑於六盤山夏主睍力屈出降太祖皇帝執之以)
(歸時諸將争掠子女財幣耶律楚材獨取書數部大黃两駝而已既而軍士病疫惟得大黃可愈楚材用)
(之所活萬人拓䟦自宕項入居銀夏兄弟子孫相襲至繼遷立國元昊始大乃北渡河城興州而居之盡)
(有夏綏銀宥靈鹽武威張掖酒泉燉煌等郡之地南界横山東距西河廣袤萬里乃分境内為三十二州)
(河南之州九曰靈洪宥銀夏石鹽南威會河西之州九曰興定懷永涼甘肅沙熙秦瓜河外州四曰西寧)
(樂廓積石其地饒五榖尤宜稻麥土堅腴水清洌風氣廣莫民俗強梗故能立國久長視宋遼金立國之)
(強弱為向背焉)秋七月蒙古自鳳翔侵京兆張林等誅李
福於楚州(李全之黨以贍軍錢糧不繼屢有怨言全將國安用閻通歎曰我曹米外日受銅錢)
(二百楚州物賤可以樂全而劉慶福為不善怨仇相尋使我曹無所衣食時張林邢德亦在楚自謂嘗受)
(宋恩中遭間貳今歸於此豈可不與朝廷立事王義深嘗為全所辱且謂我本賈帥帳前士與彭義斌舉)
(義不成而歸五人相與謀曰朝廷不降錢糧為有反者未除耳乃共議殺李福及全妻楊氏以獻遂師衆)
(趨楊氏家李福走出邢德手刃之相屠者數百人郭統制殺全次子通及全妾劉氏妄稱楊氏函其首并)
(福首獻於楊紹雲紹雲馳送臨安傾朝皆喜乃檄知盱眙彭&KR1496;及總管張惠范成進時青併兵往楚州使)
(便宜盡戮其餘黨&KR1496;輕儇不為四總管所服得檄不敢自決力讓張惠范成進二人即提兵入楚州與張)
(林等五人歡宴議分北兵為五使五人分掌之每軍毋過千人分屯四門及城凡在青州者老幼並絶糧)
(給出淮隂戰艦陳淮岸以斷全歸路請制府及朝廷處之朝議以時青望重檄青區畫青恐禍及密遣人)
(報全於青州遷延不決惠成進乃歸盱眙紹雲赴樞密院稟議事竟無成)八月盱眙忠義
張惠等執知軍事彭&KR1496;以城降金金使完顔額爾克戍
之(張惠范成進以朝檄專委時青而不及已既歸盱眙乃設燕以邀彭&KR1496;乘其醉縛之渡淮以盱眙降)
(於金金人俾惠專制河南以拒之蒙古而使總帥完顔額爾克戍)蒙古以李全為山東
淮南行省全自青州復入淮安殺張林(全得時青報慟哭力請於)
(蒙古以求南還蒙古不許全因斷一指以示之誓還南必叛蒙古乃授全山東淮南行省得專制山東歲)
(獻金幣全遂與蒙古張宣差及通事數人還楚州服蒙古衣冠文移紀甲子而無年號楊紹雲聞其至遂)
(留揚州不還王義深奔金國安用殺張林邢德以自贖全殺郭統制及時青而併其衆朝廷置不問)李
全敗金完顔額爾克於龜山冬十月以宜州觀察使
貴謙為沂靖惠王柄後金封李全為淮南王不受
十二月蒙古入關外諸隘四川制置使鄭損棄沔
州逃歸蒙古遂入三關(蒙古入京兆關中大震復以兵破關外諸隘至武階鄭損)
(棄沔州而遁於是三關不守時金人盡棄河北山東關陜惟併力守河南保潼關自洛陽三門析津東至)
(邳州之源雀鎮東西二千餘里立四行省帥精兵二十萬以守禦之議者乞命謹邊備以防南侵帝命樞)
(臣采其計)蒙古太祖皇帝崩於六盤四太子監國(太祖皇帝崩年)
(六十六凡六子大太子曰卓沁性卞急而善戰早薨二太子諱察罕台性慎密為衆所畏三太子諱諤格)
(德依是為太宗皇帝四太子諱圖類是為睿宗皇帝其庶子曰烏拉齊一日科爾戬)蒙古張柔
自滿城徙治保州(柔以滿城蹙隘不能容衆乃移鎮保州保當南北之衝亂後荒空者)
(十餘年柔剗荆榛立市井通商販招流亡不數年官府第舍煥然一新乃大興學校招徠儒士保井泉素)
(鹹鹵不可飲食柔引雞距一畆二泉鑿城門而入疏為長河以流穢濁樓櫓相望陂池暎帶若圖畫然遂)
(為燕南一大都會後升為順天府復改保定路)蒙古史天澤襲武仙於西山
仙敗走汲縣(天澤在真定繕城壁修武備為不可犯之計歲荒食艱捐甘攻苦與衆共之招)
(流散拊瘡痍披荆棘掇瓦礫官府民聚以次完治以高公抱犢諸砦武仙之巢穴不可以不攻乃帥兵破)
(之仙走入汲縣天澤復取相衞蟻尖砦)蒙古入西和知州陳寅死之(蒙古)
(兵薄西和時城兵寡弱援者不至知州陳寅竭智固守力不能支遂陷寅謂妻杜氏令避兵鋒杜氏厲聲)
(曰安有生同君禄死不共王事者即飲藥自殺寅亦伏劍而死子姓賓客同死者二十八人)
(戊子)紹定元年(金正大五年)春正月以桂如淵為四川制置使
翟朝宗知揚州權淮東制置司事金使完顔莽伊
蘇如蒙古弔喪三月蒙古入金大昌原完顔陳華
善大敗之(蒙古兵入大昌原金平章政事完顔哈逹以忠孝軍提控完顔陳華善為前鋒陳華)
(善擐甲上馬以四百騎大敗蒙古八千之衆士氣皆倍盖自有蒙古之難二十年間始有此捷由是陳華)
(善之名震國中)夏六月壬寅朔日有食之秋八月李全如
青州蒙古嚴實敗之全復還楚州冬十二月以薛
極知樞密院事袁韶同知院事鄭清之僉書院事葛
洪參知政事金以完顔納新為蒙古國信使蒙
古伐西域
(己丑)二年(金正大六年帝元年蒙古太宗皇)春二月金以丞相完顔薩
布行尚書省事於關中三月金以完顔陳華善為
穆琨(忠孝軍皆回紇奈曼羌渾及中原被俘避罪來歸者騺狠難制惟陳華善御之有方坐作進退)
(皆中程式所過州縣秋毫無犯居街曲間不聞喧雜每戰則先登陷陣疾若風雨諸軍倚以為重)秋
八月蒙古太宗皇帝即位於奎騰阿喇勒之地(耶律楚材以太)
(祖遺詔請立三太子乃召諸王畢會擇以八月二十四日即位時四太子監國諸王意猶豫未決二十二)
(日楚材言於監國曰此社稷之大計若不早定恐生他變監國與諸王奉三太子即位是為太宗皇帝時)
(庶事草創禮儀簡率楚材始定册立儀禮俾皇族諸王尊長皆就班列以拜尊長之有拜禮自此始諸國)
(之來朝者多以冒禁當誅楚材言於帝曰陛下新即位願無汚白道子帝從之盖國俗尚白以白為吉故)
(也又中原新定未有號令長吏皆得自專生殺少有忤意者刀鋸随之至有全家被禍者楚材以為言詔)
(禁絶之奎騰阿喇勒在和琳東)冬十月蒙古圍慶陽十二月金伊喇
布哈救之蒙古始定筭賦(中原以戶西域以丁蒙古以牛馬羊)蒙古
以史天澤劉哈瑪爾蕭扎拉為萬戶分守中原(太宗皇帝欲選)
(三大帥分統漢地兵一日會朝親以杖麾三人居右以為萬戶其居左者悉為千戶於是真定河間大名)
(東平濟南五路皆隸於史天澤)
(庚寅)三年(金正大七年年太宗皇帝二)春正月金伊喇布哈及蒙古呼
圖嚕呼戰於大原敗之慶陽圍解二月以趙范知
鎮江府趙葵知滁州並節制本州軍馬(范葵皆方之子)蒙古
立十路課稅所(初太祖皇帝征西域倉庫無斗粟尺帛之儲於是羣臣咸言雖得漢人亦)
(無所用不若盡殺之使草木暢茂以為牧地耶律楚材曰夫以天下之廣四海之富何求而不得但不為)
(耳何名無用哉因奏地稅商稅酒醋鹽鐵山澤之利周歲可得銀五十萬兩絹八萬匹粟四十萬石太祖)
(皇帝曰誠如卿言則國用有餘矣卿試為之至是楚材奏立十路課稅所設使副二員皆以儒者為之燕)
(京路陳時可宣德路劉中皆在選中楚材因間進說周孔之教且謂天下雖得之馬上不可以馬上治太)
(宗皇帝深然之由是文臣漸進用矣楚材又奏諸路州縣長吏專理民事萬戶府專總軍政課稅使所專)
(掌錢榖各不相統攝著為令權貴不得志燕京路長南朝官舒穆嚕軒達布激怒皇叔鄂齊爾使奏楚材專用)
(舊人恐有異志不宜重用因誣搆百端必欲寘楚材何於死地事連諸大臣鎮海鈕祜錄重山懼讓楚材曰)
(為強更張必有今日事楚材曰立朝廷以來每事皆我自為諸公何預焉若果獲罪我自當之太宗皇帝)
(察鄂齊爾之誣逐其使者已而軒達布為人所訴帝命楚材鞫治楚材奏曰軒達布倨傲無禮狎近羣小易)
(以招謗今方有事南方他日治之未為晚也遂止)夏五月以李全為彰化保
康軍節度使京東鎮撫使全不受乃罷知揚州翟朝
宗(全自還楚即厚募人為兵不限南北宋軍多亡應之天長民保聚為十六砦比歲失業官賑不繼壮)
(者亦皆就募射陽湖浮居者數萬家家有兵仗侵掠難制其豪周安民谷汝礪王十五長之亦蠭結水砦)
(以觀成敗全知東南利舟楫謀習水戰米商至悉併舟糴之留其柂工以一教十又遣人泛江湖市桐油)
(黏筏厚募南匠大治舭&KR2917;船自淮口及海相望時時試舟於射陽湖及海洋復以糧少為辭遣海舟自蘇)
(州洋入平江嘉興告糴實欲習海道以覘臨安然以山東經理未定而歲貢於蒙古者不可缺故外恭順)
(於宋以就錢糧因以貿易貨物以輸蒙古宋亦以全往來山東得以少寬北顧之憂遣饟不絶全因縦遊)
(說於朝復請建閫山陽又遣使如金約以盱眙與之以連好二月遣軍士穆椿入臨安皇城縱火焚御前)
(軍器庫欲以銷宋兵備於是先朝兵甲盡喪全欲先據揚州以渡江分兵徇通泰以趨海其下曰通泰鹽)
(場在焉莫若先取為家計且使朝廷失鹽利全欲朝廷不為備且使雖反而不敢遽絶其給乃挾蒙古李)
(宣差宋宣差以恫疑虚喝而蒙古實未嘗資全兵其李宣差則青州賣藥人也既而復遣張國眀至臨安)
(稟議全以金寳資其行賓從所過揚言李宣差英略絶倫騎射五百步朝廷莫若裂地王之與增錢糧使)
(當邊境徧餽要津求主其說國眀且以百口保全不叛朝廷雖知其姦而欲涵容以苟安故不之詰及全)
(糴麥舟過鹽城知揚州翟朝宗嗾尉兵奪之全怒以捕盗為名水陸數萬徑𢷬鹽城戍將陳益樓強知縣)
(陳遇皆遁全入城據之朝宗倉皇遣幹官王節懇全退師全不許留鄭祥董友守鹽城而自提兵還楚州)
(以状白於朝曰遣兵捕盗過鹽城縣令自棄城遁去慮軍民驚擾未免入城安衆朝廷乃授全節鉞令釋)
(兵命制置司幹辦官耶律均往諭之全曰朝廷待我如小兒啼則與果不受制命朝廷遂罷朝宗命通判)
(趙璥夫攝州事趙范趙葵深以全必反為慮累疏力言之史彌遠不納)秋八月蒙古史
天澤襲武仙於汲仙敗走金伊喇布哈敗蒙古齊
拉衮於潞州冬十月以趙善湘為江淮制置使知
建康府趙范知揚州(李全造舟益急至發冡取黏板煉鐵錢為釘熬囚脂以𢷬油列)
(炬繼晷招沿海亡命為水手又紿趙璥夫以蒙古為辭邀增五千人錢糧求誓書鐵劵朝廷猶遣饟不絶)
(全得米即自轉輸淮海入鹽城以贍其衆他軍士見者曰朝廷惟恐賊不飽我曹何力殺賊射陽湖人至)
(有養北賊戕淮民之語聞者太息全又遣人以金牌誘脅周安民等造浮橋於喻口以便鹽城往來時丞)
(相史彌遠多在告執政又不以為意獨鄭清之深憂之力勸帝討全帝乃以趙善湘制置江淮趙范知揚)
(州便宜從事以圖之然猶有内圖進討外用調停之說惟趙范趙葵兄弟力請進兵討之)蒙古太
宗皇帝次於陜西(初蒙古小使翁鄂羅至陜西議和金行省伊喇布哈赫舍哩約赫德)
(等懼其泄事機留之不遣及布哈既解慶陽之圍志意驕滿乃遣翁鄂羅還謂之曰我已凖備軍馬能戰)
(則來語甚不遜翁鄂羅見太宗皇帝於應州白之帝大怒即與太弟睿宗皇宗親帥大衆入陜西翺翔京)
(兆同華之間破南山砦栅六十餘所遂趨鳳翔)金以平章政事完顔哈逹參
知政事伊喇布哈行省事於閺鄉以備潼關以袁
韶為浙西制置使十二月李全反寇揚州趙范趙
葵會師敗之(十二月壬子李全突至揚州灣頭揚州副都統丁滕拒之全乃攻城南門趙璥)
(夫得史彌遠書許增萬五千名糧勸全歸楚即遣劉易就全壘示之全笑曰丞相勸我歸丁都統與我戰)
(非相紿耶擲書不受璥夫恐亟發牌印迓趙范於鎮江全引兵攻泰州知州宋濟迎降之全入坐郡治盡)
(收其子女貨幣將趨揚聞趙范已入揚城乃鞭鄭衍德曰我計先取揚州渡江爾曺勸我先取通泰今二)
(趙已入揚州矣江其可渡耶莫敢對既而曰今惟有徑𢷬揚州耳甲子全分兵守泰而悉衆攻揚州至灣)
(頭立砦據運河之衝使胡義將先鋒駐平山堂以伺三城機便趙范入城約葵自滁來會葵即帥雄滕寧)
(淮武定強勇四軍步騎萬四千赴揚丁夘全攻東門葵親摶戰全將張友呼城門請葵出葵出與全隔濠)
(立馬相勞苦左右欲射全葵止之問全來何為全曰朝廷動見猜疑今復絶我糧饟我非背叛索錢糧耳)
(葵曰朝廷資汝錢糧寵汝官職盖不貲矣待汝以忠臣孝子而乃反戈攻陷城邑朝廷安得不絶汝錢糧)
(汝云非叛欺人乎欺天乎切責之全無以對彎弓抽矢向葵而去自是屢戰全兵多敗全每云我不要淮)
(上州縣度江浮海徑至蘇杭孰能當我然志吞揚州三城而兵不得傅城下宗雄武獻策曰城中素無薪)
(且儲蓄為總領所支借殆盡若築長圍三城自困乙亥全悉衆及驅鄉農凡數十萬列砦圍三城制司總)
(所糧援俱絶趙范趙葵命三城諸門各出兵劫砦舉火為期夜半縱兵衝擊殲賊甚衆自是全一意長圍)
(以持久困官軍不復薄城戊寅全張盖奏樂於平山堂布置築圍范令諸門以輕兵牽制親帥將士出堡)
(砦西攻之全分兵諸門鏖戰自辰至未殺傷相當庚辰范出師大戰獲全糧數十艘甲申葵復戰敗之)
以鄭清之參知政事喬行簡同僉書樞密院事詔
右丞相史彌遠十日一赴都堂治事(彌遠以疾久在告至是稍愈詔)
(曰彌遠敷奏精敏氣體向安朕未欲勞以朝謁可十日一赴都堂治事以便之)立貴妃謝氏
為皇后(后天台人丞相深甫之孫也生而黧黑翳一目父渠伯早世産業破壊后親汲飪帝即位)
(議擇中宫楊太后以深甫有援己功命選謝氏女謝氏獨后在室兄弟欲納之諸父櫸伯不可曰即奉詔)
(納女當厚奉資装異時不過一老宫婢事奚益會元夕縣有鵲來巢燈山衆以為后妃之祥櫸伯不能止)
(乃共送后就道后旋病疹良已膚蛻瑩白如玉醫又藥去目翳遂與賈涉女同入宫賈女有殊色帝欲立)
(之太后曰謝女端重有福左右亦相竊語曰不立真皇后乃立假皇后耶帝不能奪賈妃專寵後宫后處)
(之裕如不以介懷太后益賢之帝禮遇日加矣)
(辛夘)四年(金正大八年年太宗皇帝三)春正月戊子朔帝行慶夀禮於
慈眀殿大赦(太后夀七十五也)趙范趙葵大敗李全於揚州
城下全走死新塘(辛夘李全浚圍城塹范葵遣諸將出揚州東門掩擊全走土城官軍)
(躡之蹂溺甚衆乙未諸將分門出擊全戰少却范陳於西門賊閉壘不出葵曰賊俟我收兵而出耳乃伏)
(騎破垣間收步卒誘之賊兵數千果趨濠側李虎力戰城上矢石雨注賊退有頃賊别隊自東北馳至范)
(葵揮步騎夾浮橋弔橋並出為三迭陣以待之自己至未與賊大戰别遣虎等以馬步五百出賊背而葵)
(帥輕兵横衝之三道夾擊賊敗走始全反謀已成然多顧忌且懼其黨不順而邊陲喜事者欲挾全為重)
(遂替成之以為跋扈激作愈甚則朝廷愈畏而錢糧愈增又有以身任調停之責者故全決計反及趙善)
(湘趙范趙葵用事聲罪致討全資糧遂絶攻城不得欲戰不利全始大悔忽忽不樂令左右抱其臂曰是)
(我手否人皆怪之朢夕城中放燈張樂姑示整暇全聞之亦往海陵載妓女張燈平山堂矯情自肆李宋)
(二宣差語全曰相公服飾器用多南方物乃心終在南耳全遂取宋誥勅朝服南向歷叙平生梗概再拜)
(褫服焚之歎曰張國眀誤我淚下如雨抆淚就坐強飲而寵范葵夜議詰朝所向葵曰東向利不如出東)
(門范曰西出嘗不利賊必見易因以所易而圖之必勝不如出堡塞西門壬寅全置酒高會於平山堂有)
(堡塞候卒識全槍雙拂為號以告范范喜謂葵曰此賊勇而輕若果出必成擒矣乃悉精銳數千而西取)
(官軍素為賊所易者張其旗幟以易之全望見喜謂二宣差曰看我掃南軍官軍見賊突鬭而前亦不知)
(其為全也范麾兵並進葵親摶戰諸軍争奮賊始疑非前曰軍欲走入土城李虎軍已塞其甕門全窘從)
(數十騎北走葵率諸將以制勇軍寧淮軍蹙之全趨新塘新塘自決水後淖深數尺會久晴浮戰塵如燥)
(壤全騎過之皆陷淖中不能自拔制勇軍追及奮長槍三十餘亂刺之全呼曰無殺我我乃頭目羣卒碎)
(其尸而分其鞍馬器甲并殺三十餘人皆其將校也全死餘黨欲潰國用安不從議推一人為首莫肯相)
(下欲還淮安奉全妻楊氏范葵追擊大破之乃散去范還揚州葵使人瘞新塘骸骨得左掌無一指盖全)
(支解也)蒙古圍金鳳翔府(蒙古圍鳳翔金行省哈逹布哈逗遛不進金主遣樞密判)
(官白華往諭之哈逹布哈言北兵勢盛不可輕進白華還金主復遣諭以鳳翔圍久恐守者不能支可領)
(軍出關略與渭北軍交手計北軍聞之必當奔赴少紓鳳翔之急哈逹布哈乃始出關行至華隂界與渭)
(北軍交戰比晚收軍入關不復顧鳳翔矣)二月以孟珙為京西路分棗陽
軍駐劄(初珙父宗政知棗陽招唐鄧蔡州壮士二萬人號忠順軍命江海統之衆不服制置司以)
(珙代海珙分其軍為三衆乃帖然珙又剏平堰於棗陽自城至軍西十八里由八壘河經漸水側水跨九)
(阜建通天槽八十有三文溉田十萬頃立十莊三轄使軍民分屯邊儲豐牣珙又命忠順軍家自畜馬官)
(給芻粟馬益蕃息)夏四月以喬行簡僉書樞密院事加趙
善湘江淮制置大使趙范淮東安撫副使趙葵淮東
提點刑獄(賞誅李全之功也善湘季子汝楳史彌遠婿也奏請無阻而善湘以范葵進取有方)
(慰藉甚至故能成功)金完顔陳華善敗蒙古蘇布特於倒回谷
蒙古取金鳳翔完顔哈逹伊喇布哈遷京兆民於
河南使完顔慶善努戌之五月趙范討李全餘黨
於淮安大敗之全妻楊妙真奔金淮安平(趙范趙葵復帥騎步)
(十萬攻鹽城屢敗賊衆遂薄淮安城殺賊萬計焚二千餘家城中哭聲振天五月淮安五城俱破斬首數)
(千燒砦柵萬餘家淮北賊歸赴援舟帥又勦擊焚其水柵夷五城賊始懼王旻趙必勝全子才等移砦西)
(門與賊大戰又破之全妻楊氏謂鄭衍德等曰二十年棃花槍天下無敵手今事勢已去撑拄不行汝等)
(未降者以我在故爾殺我而降汝必不忍若不圖我人誰納降今我欲歸老漣水汝等宜告朝廷本欲圖)
(我來降為我所覺已驅之過淮矣以此請降可乎衆曰諾翌日楊氏遂絶淮而去其黨即遣馮垍等納欵)
(軍門趙范許之淮安遂平楊氏歸山東又數年而病死)金使完顔哈達伊喇布哈
戌滶河口八里莊民叛逐守將而納之金以八里莊
為鎮淮府蒙古太宗皇帝使太弟侵金陜西綽布
干來假道淮東以趨河南(初金降人李昌國言於蒙古曰金遷汴將二十年其)
(所恃以安者潼關黃河耳若出寳雞以侵漢中不一月可逹唐鄧大事集矣太弟睿宗皇帝然之五月太)
(宗皇帝避暑於九十九泉諸王咸會太弟以昌國之言白於帝帝乃大會諸將期以明年正月合南北軍)
(以攻汴遣太弟先出師趨寳雞綽布干如宋乞假淮東以趨河南且請以兵會之)秋七月葛洪
罷沔州統制張宣誘殺蒙古行人綽布干於青野
原(蒙古太弟聞綽布干死曰宋自食言背盟棄好今日之事曲直有歸矣)八月蒙古太
弟入武休及興元府遂侵仙人關(太弟分騎兵三萬入大散關攻破鳳)
(州徑趨華陽屠洋州攻武休開生山截焦崖出武休東南遂圍興元軍民散走死於沙窩者數十萬分軍)
(而西西軍由别路入沔州取大安軍路開魚鼈山撤屋為筏渡嘉陵江入關堡並江趨葭萌略地至西水)
(縣破城寨百四十而還東軍屯於興元洋州之間以趨饒風關)蒙古以耶律楚材為
中書令(太宗皇帝至雲中諸路所貢課額銀幣及倉廩物斛文簿具陳於前悉符楚材元奏之數)
(帝笑曰卿不離朕左右何使錢幣流入如此不審南國復有比者否楚材對曰賢於臣者甚多以臣不材)
(故留於燕帝即日授以中書省印俾領其事事無巨細一以委之凡有奏稟先白中書楚材請令土居蒙)
(古回回河西及山後河南民一體應輸賦役從之)九月太廟火(丙戌夜臨安火延及太廟)
(三省六部御史臺秘書省玉牒所惟丞相史彌遠府獨存盖殿帥馮榯率衛卒力救之也帝素服减膳徹)
(樂宰執降官封一等太常少卿度正國史院編修官李心傳上䟽言宗廟之制未合於古兹緣災異宜舉)
(行之詔兩省侍從臺諫集議之遂求直言籍田令徐清叟上䟽乞為濟王置後以和異氣帝不省)蒙
古太宗皇帝侵金河中府完顔慶善努棄京兆而還
冬十月蒙古破蜀口諸郡四州制置使桂如淵逃
歸以李&KR0811;為四川制置使知成都府趙彦呐為副
使知興元府(初彦呐治西和五年甚得軍民之心安丙待之甚厚崔興之以彦呐大言無實)
(必誤國事不可付以邊閫朝廷不從)金右丞相完顔薩布致仕(薩布謂都事商)
(衡曰古來宰相必用文人以其知為相之道薩布何所知便居此位吾恐他日史官書之某時以某為相)
(而國亡遂上章致仕)蒙古薩里台伐高麗(以其殺也濟古爾)十一月蒙古
太弟入饒風關十二月金完顔哈逹伊喇布哈帥師
出屯順陽(太弟攻饒風關守將遁蒙古兵入之由金州而東將趨汴京金主召宰執臺諫入議)
(曰事已至此奈何皆曰北軍冒萬里之險歴二年之久方入武休其勞苦已極為吾計者以兵屯睢鄭昌)
(武歸德及京畿諸縣以大將守洛陽潼關懷孟等處嚴兵備之京師積糧數百萬斛令河南州郡堅壁清)
(野其不能入城者聚保山砦彼深入之師欲攻不能欲戰不得師老食盡不擊自歸矣金主太息曰南渡)
(二十年所在之民破田宅鬻妻子以養軍士今軍士無慮二十餘萬敵至不能迎戰徒以自保京城雖存)
(何以為國天下其謂我何朕思之孰矣存亡有天命惟不負吾民可也乃詔諸將屯襄鄧十二月哈逹布)
(哈帥諸軍入鄧州楊沃衍陳和尚武仙兵皆會遂出屯順陽)金完顔哈逹使劉天
山至襄陽乞師及粟制置使陳晐不許天山乃還
蒙古太宗皇帝取金河中府(太宗皇帝圍河中急金元守將僉樞草火額爾克)
(帥板子額爾克懼軍力不足截故城之半以守帝築松樓高二百尺下瞰城中土山地穴百道並進晝夜力)
(戰樓櫓俱盡白戰又半月力竭城陷草火額爾克猶親摶戰數十合始被擒就死板子額爾克以敗卒三千奪)
(船走閿鄉金主怒其不能死節杖殺之兩額爾克皆内族一人每得賊好以草火燒之一人嘗誤呼宫中牙)
(牌為板子故時人因以别之)蒙古太弟渡漢分師趨金汴京完顔
哈逹伊喇布哈帥師還鄧州蒙古追之獲其輜重(河南)
(聞蒙古入饒風關大恐皆入保城壁險阻以避之既而民復還鄉社蒙古兵突至人無所逃多被俘獲戊)
(辰蒙古兵渡漢江行省哈逹布哈召諸將議由光化截江與戰及放之渡而後戰孰是張惠諳逹穆爾曰)
(截江便縦之渡則我腹空虚必為所潰布哈曰使彼在沙磧且當往求况自來乎遂次於順陽丙子蒙古)
(兵畢渡哈逹布哈始進至禹山分據地勢刊步卒於山前騎士於山後蒙古兵觀之竟不前陣散如雁翅)
(轉山麓出金騎兵之後分三隊而來哈逹曰今日之勢未可戰也俄而蒙古騎兵突前金兵不得不戰短)
(兵接三交手蒙古兵少却其在西者望布哈親軍環繞甲騎後而突之金富察鼎珠力戰始退哈逹曰彼)
(衆號三萬而輜重居其一今相持二三日彼不得食若乘其卻而擁之必勝矣布哈曰江路已絶黃河不)
(冰彼入重地將安歸乎何以速為遂不逐明日蒙古兵忽不見哈逹布哈意其南渡而去己夘邏騎還始)
(知在光化對岸棗林中畫作食夜不下馬望林中往來不五六十步而四日不聞音響庚辰哈達布哈議)
(入鄧州就糧辰巳間到林後蒙古忽至哈達布哈迎戰交綏之際蒙古以百騎邀兩行省輜重盡獲而去)
(金兵幾不成列逮夜二鼓哈逹布哈乃入鄧州城懼軍士迷路鳴鐘招之樊澤屯城西高英屯城東哈逹)
(布哈𨼆其敗以大捷聞百官表賀諸相置酒省中左丞李蹊且喜且泣曰非今日之捷生靈之禍可勝言)
(哉盖以為實然也)新作太廟
(壬辰)五年(金開興元年四月天興元年太宗皇帝四年)春正月以史嵩之
為京湖安撫制置使知襄陽府蒙古太宗皇帝自
河清白坡渡河遂次於鄭州使蘇布特圍金汴京(金主)
(聞蒙古兵趨汴召羣臣議尚書令史楊居仁請乘其遠至擊之平章巴薩不從而遣莽伊蘇等部民丁萬)
(人開短堤決河水以自固京城命瓜爾佳薩哈將步騎三萬巡河渡起近京諸色軍家屬五十萬口入京城)
(戊子太宗皇帝用西夏人恤可計自河中由河清縣至白坡渡河遣人馳報太弟以師來會瓜爾佳薩哈行)
(封丘而還蒙古兵奄至莽伊蘇等皆死丁壮得免者三百人而已甲午太宗皇帝入鄭州次於海灘寺遣)
(蘇布特攻汴城金主召羣臣議所守朝臣有言珠格高琪所築裏城決不可守外城決不可棄若蒙古兵)
(得外城則糧盡援絶走一人不出裏城或不測可用於是決計守外城命修樓櫓器具時京城諸軍不滿)
(四萬而城周百二十里人守一乳口尚不能遍故議遷避之民充軍又召在京軍官於上清宫平日防城)
(得功者截長補短假借而用得百餘人又集京東西沿河舊屯兩都尉及衛州義軍凡四萬并丁壮二萬)
(分置四面每面選千名飛虎軍以專救應然亦不能軍矣金主命翰林學士趙秉文為赦文改元布宣悔)
(悟哀痛之意指事陳義辭情俱盡聞者莫不感勵洛陽人至於慟哭)金完顔哈逹伊喇
布哈帥師自鄧州還及蒙古太弟戰於三峰金師大
潰布哈棄師而逃哈逹走入鈞州蒙古獲之皆死忠
孝軍總領完顔陳華善死之(蒙古兵自禹山之戰散漫而北所過州縣無不)
(降破遂自唐州以趨汴京金二衍省自鄧州赴援步騎十五萬蒙古以騎三千尾之哈逹等謀曰敵兵止)
(三千而我不戰是弱也乃伏騎五千於鄧州道蒙古兵前後被擁遂南避金師至鈞州沙河蒙古兵不戰)
(而退金師方盤營蒙古兵復來襲金師不得休息食飲且行且戰至黃榆店望鈞州二十五里雨雪不能)
(進忽一近侍入軍中傳旨云兩省軍悉赴京師哈達等遂發蒙古兵自北渡者畢集前後以大樹塞道金)
(將楊沃衍奪路得之陳華善擁蒙古山上之師蒙古山少却金師遂進次於三峰山金將張惠諳達穆爾立)
(工望蒙古兵二三十萬陣於三峰之東厚二十餘里二將謀曰此地不戰欲何為耶乃率萬騎乘上而下)
(以擁蒙古之師蒙古師卻須臾白霧蔽空人不相覩又雪田泥淖深沒人脛軍士被甲胄僵立雪中槍槊)
(結凍如椽軍士有不食至三日者蒙古軍與河北軍合四面圍之熾薪燔肉更迭休息乘金困憊乃開鈞)
(州路縱之走而以生軍夾擊之金師遂潰聲如崩山忽天氣開霽日色皎然金師無一人逃者武仙率三)
(十騎入竹林中遂走密縣楊沃衍樊澤張惠步持大槍奮戰而死哈逹知大事已去欲下馬戰而布哈已)
(失所在哈逹乃與陳華善等以數百騎走入鈞州太宗皇帝在鄭州聞太弟與金相持遣扣肯巴哈齊拉)
(衮等赴之至則金師已潰於是乃合攻鈞州塹其城外哈逹欲走門不得出匿窟室中城破蒙古兵發而)
(殺之陳華善趨避隐處殺掠稍定乃出自言曰我金國大將欲見白事蒙古兵士以數騎夾之詣太弟帳)
(前問其姓名曰我忠孝軍總領陳華善也大昌原衛州倒回谷之勝皆我也我死亂軍中人將謂我負國)
(家今日明白死天下必有知我者蒙古兵欲其降斫足脛折之劃口吻至耳噀血而呼至死不屈蒙古將)
(有義之者以馬湩酹而祝曰好男子他日再生當令我得之布哈走蒙古兵追躡擒之械至官山太弟召)
(見欲降之往復譬喻萬端終不從惟曰我金國大臣惟當金國境内死耳遂殺之哈逹布哈既敗金之健)
(將銳卒俱盡不復可為矣蒙古因揚言曰汝家所恃惟黃河與哈逹耳今哈逹為我殺黃河為我有不降)
(何待)金許州軍校殺節度使瓜爾佳實倫以城降於蒙
古二月金閺鄉行省圖克坦烏登潼關總帥納哈塔和
碩秦藍總帥完顔重喜棄潼關帥師東還至鐵嶺蒙
古追及皆殺之金師大潰(初金聞蒙古入饒風乃遣竒烏登關陜總帥圖克坦伯)
(備潼關便宜行事伯竒馳入陜榜縣鎮遷入大城糧斛輜重聚之陜州近山者入山寨避兵會阿里哈傳)
(旨召烏登帥兵援汴烏登遂與和碩重喜等率軍十一萬騎五千盡撤秦藍諸關之備從虢入陜同華閺鄉一)
(帶軍糧數十萬斛備關船二百餘艘皆順流東下俄聞蒙古兵近糧皆不及載船悉空下復盡起州民運)
(靈寳硤石倉粟會蒙古遊騎至殺掠不可勝計金守將李平以潼關降於蒙古蒙古兵遂長驅至陜烏登)
(發閺鄉軍士各以老幼自随由西南徑入大山冰雪中部將多叛去蒙古聞之自盧氏以數百騎追及之)
(山路積雪畫日凍釋泥淖及脛随軍婦女棄擲老幼哀號盈路行至鐵嶺欲戰而饑憊於是重喜先降蒙)
(古斬之於馬前金兵遂大潰烏登和碩從數十騎走山谷間追騎擒之皆被殺)帝謁太廟(初成)
(也)蒙古取金睢州遂圍歸德府不克(蒙古圍歸德金行省特嘉紐勒)
(歡命經歷冀禹錫守禦禹錫竭其材智故得不陷)金復以完顔薩布為左丞
相(蒙古攻汴日急財匱援絶金主大懼平章政事博索以為勢必講和和議定則首相當往為質乃力)
(請金主起復薩布為相且括汴京民軍二十萬分隸諸帥)三月蒙古圍金洛陽中
京留守完顔薩哈連赴水死警巡使強伸代守蒙古
師退(蒙古立砲攻洛洛城中惟三峰潰卒三四千及忠孝軍百餘守禦而已留守薩哈連疽發於背)
(不能軍三月丙戍夜城東北角破薩哈連投壕水死已而蒙古兵退元帥任守貞復立府事既而守貞援)
(汴河南人推強伸為府僉事領所有軍二千五百人傷殘老弱者半之甫三日蒙古兵圍其三面伸括衣)
(帛為幟立之城上率士卒赤身而戰以戰士數百往來救應大呼以憨子軍為號其聲勢與萬衆無異兵)
(器已盡以錢為鏃得蒙古兵一箭截而為四以筒鞭發之又創遏砲用不過數人能發大石於百步外所)
(擊無不中伸奔走四應所至必捷蒙古益兵力攻凡三月餘不能拔乃退)蒙古太宗皇帝
及太弟自鄭州北還次於官山命蘇布特總師經略
中原金命尚書左丞李蹊奉曹王額爾克為質於蒙
古以請平夏四月蒙古蘇布特退師河洛金大赦改
元(蒙古太宗皇帝之將北還避暑也遣使自鄭州至汴諭金主降使者至立出國書以授譯史譯史以)
(授宰相宰相跪進金主起立受之以付有司其書索翰林學士趙秉文衍聖公孔元措等二十七家及歸)
(順人家屬伊喇布哈妻子并繡女鷹人等金主乃封荆王守純埒克以為曹王命李蹊送之於蒙古為質)
(以請平諫議大夫費摩阿古岱太府監國世榮為講和使未行蘇布特聞之曰我受命攻城不知其他也)
(三月癸卯蒙古立攻具沿濠列木柵以薪草填壕頃刻平十餘步平章博索以議和之故不敢與戰但於)
(城上坐視而已城中喧閧金主聞之從六七騎出端門至舟橋時新雨淖車駕忽出都人驚愕失措但跪)
(於道傍亦有望而拜者金主自麾之曰勿拜恐泥汚汝衣倉皇中市肆米豆狼籍於地上勅衛士令各歸)
(其家老幼遮擁至有誤觸金主衣者少頃宰相從官皆至進笠不受曰軍中暴露我何用此為所過慰勞)
(軍士皆踴躍稱萬歲臣等戰死無所恨至有感泣者西南軍士五六十輩進曰北兵芻土填壕功已過半)
(平章傳令勿放一鏃恐壊和事豈有此計耶金主曰朕以生靈之故稱臣進奉無不順從止有一子養未)
(成長今往作質子矣汝等略忍待曹王出逹旦不退汝等死戰未晚復有拜泣者曰事急矣聖主毋望和)
(事乃傳旨城上放箭西水門千戶劉夀控金主馬言曰聖主無信賊臣賊臣盡北兵退矣衛士欲擊之金)
(主止之曰醉矣勿問是日曹王行蒙古兵併力進攻甲辰金主復出撫東門將士太學生楊奐等前白事)
(金主問何所欲言曰臣等皆太學生今執砲夫之役恐非國家百年以來待士之意金主勅記姓名即免)
(其役過南薰門值被創者金主親為傅藥手酌巵酒以賜且出内府金帛以待有功者是日蒙古兵驅漢)
(俘及婦女老幼負薪草填壕塹城上箭鏃四下如雨頃刻壕平龍德宫造砲石取宋艮嶽太湖靈壁假山)
(為之小大各有斤重其圓如燈毬之状有不如度者杖其工人蒙古兵用砲則不然破大磑或碌碡為二)
(三皆用之攅竹砲有至十三稍者餘砲稱是每城一角置砲百餘枚更迭上下畫夜不息不數日石幾與)
(裏城平而城上樓櫓皆故宫及芳華玉溪所拆大木為之合抱之木随擊而碎以馬糞麥秸布其上網索)
(旃褥固護之其懸風板之外皆以牛皮為障遂謂不可近蒙古兵以火砲擊之随即延爇不可撲救父老)
(所傳周世宗築京城取虎牢土為之堅密如鐵受砲所擊惟凹而已蒙古兵壕外築城圍百五十里城有)
(乳口樓櫓壕深丈許闊亦如之約三四十步置一鋪鋪置百許人守之初博索命築門外短墻委曲陿隘)
(容三二人得過以防蒙古兵奪門及被攻諸將請乘夜斫營軍乃不能猝出比出已為蒙古所覺後又募)
(死士千人穴城由壕徑渡燒其砲坐城上懸紅紙燈為應約燈起渡壕又為蒙古所覺又放紙鳶置文書)
(其上至蒙古營則斷之以誘俘者識者謂宰相欲以紙鳶紙燈退敵難矣特有火砲名震天雷用鐵罐盛)
(藥以火點之砲起火發其聲如雷聞百里外所爇圍半畝已上火點著鐵甲皆透蒙古又為牛皮洞直至)
(城下掘城為龕間可容人則城上不可柰何矣人有獻策者以鐵繩懸震天雷順城而下至掘處火發人)
(與牛皮皆碎迸無迹又有飛火槍注藥以火發之輒前燒十餘步人亦不敢近蒙古惟畏此物蒙古攻城)
(十六晝夜内外死者以百萬計於是金主母明惠皇后陵被發蘇布特知不可取乃為好語曰兩國已講)
(和更相攻耶金人因就應之四月丁巳金主遣戶部侍郎楊居仁出宜秋門以酒炙犒蒙古兵且以金帛)
(珍異賂之蘇布特乃許退師散屯河洛之間參政持嘉哈沙以已守城有功欲率百官入賀參政内族色)
(埒曰城下之盟春秋以為恥况以罷攻為可賀耶哈沙怒曰社稷不亡帝后免難汝等不以為喜耶乃命)
(趙秉文為表秉文曰春秋新宫災三日哭今園陵如此酌之以禮當慰不當賀事乃已甲子金主御端門)
(肆赦改元天興詔内外官民能完復州郡者功賞有差出金帛酒炙犒飫軍士減御膳罷冗員放宫女上)
(書不得稱聖改聖旨為制旨釋衛紹王族禁錮丁夘汴京解嚴步兵始出封丘門外采蔬薪己巳建威都)
(尉完顔鳥楞同蒙古使者摩多入汴金主見之於隆德殿甲戌金主御承天門大享將士聞有聲屈者金)
(主乃還宫)金命平章政事完顔博索致仕(博索恇怯無能性復貪鄙軍士)
(怨憤其不敢戰博索不自安謂尚書令史元好問曰我妨賢路久矣得退為幸為我撰乞致仕表頃之金)
(主已遣使持詔至其第令致仕軍士猶欲殺之博索懼一夕數遷金主以親軍二百隂為之衛軍士無以)
(泄其憤遂相率毁其别墅而後已)五月金汴京大疫(疫凡五十日諸門出柩凡九十)
(餘萬貧不能葬者不在是數尋以疫後園戶僧道醫師粥棺者擅厚利命有司倍征之以助國用)六
月金徐州軍亂蒙古山東行省國安用入據之(李全之敗)
(也國安用從全妻楊妙真走山東遂降於蒙古蒙古以為都元帥行省山東會徐州埽兵總領王祐張興)
(都統封仙等夜燒草場作亂逐行省圖克坦益都安用率兵入徐執祐等斬之以封仙為元帥主徐州事)
金李蹊還自蒙古秋七月以陳貴誼同僉書樞密
院事金飛虎卒申福等殺蒙古行人唐慶等三十
餘人於館金主不問(和議遂絶)蒙古國安用降金金封為
兖王行京東尚書省事賜姓名完顔安用(安用既得徐州金宿)
(州東面總帥劉安國邳州杜政皆以州歸之用安遂據三州蒙古帥富珠哩聞之怒曰此三州我當攻取)
(安用何人輒受其降遣將張進率兵入徐欲圖安用奪其州安用懼乃與徐州總帥王德全劫殺張進及)
(海州元帥田福等數百人與楊妙真絶乃還邳州會山東諸州及徐邳宿三州主帥刑白馬結盟誓歸金)
(朝既盟諸將皆散去安用無所歸遂同王德全劉安國因宿州從宜衆僧努自通於金衆僧努以聞未報)
(而安用率兵萬人攻海州未至衆稍散去安用自知失計於是復金衣冠楊妙真怒安用叛已又懼為所)
(圖乃悉屠安用家屬走還青州安用遂選兵分將期必得楊妙真金主遣近侍直長因世英等持手詔至)
(邳封拜安用且以空頭河朔山東赦文使得便宜從事使者至安用猶豫未決遣迎使者監於州廨問所)
(以来使者對以封建事安用意頗順王德全杜政輩欲殺使者眀日安用出見使者跪揖如等夷坐定語)
(世英曰子向随逹旦兵攻汴嘗於開陽門下與侯摯議内外夾擊此時逹旦病死者衆十七頭項皆在京)
(城若從吾言出軍中興久矣朝廷無一人敢決者今日悔將何及言竟而起因使人取金所賜物徧觀之)
(喜見顔色乃設宴拜授如儀令主事常謹随世英奉表入謝金主復遣世英賜以鐵劵一虎符六龍文衣)
(一玉魚帶一弓矢二封贈其父母妻誥命及郡王宣世襲千戶宣大信牌玉兔鶻帶各十聽同盟可賜者)
(賜之世英過徐王德全劉安國說之曰朝廷恩命豈宜出自安用郡王宣吾二人最得當者乞就留之世)
(英乃留郡王宣世襲千戶宣玉帶各二於徐而去)金鄧州行省完顔色埒恒
山公武仙鞏昌總帥完顔呼沙哷會師自汝州救汴
金主命樞密使持嘉哈沙帥師應之次於中牟八月
色埒等遇蒙古於京水遂潰哈沙棄師走還高麗
盡殺蒙古所署逹嚕噶齊帥衆入於海島蒙古薩里
台伐之卒於師金括粟民間(金主以和議既絶懼兵再至乃復僉民兵)
(為守禦備遂括汴京粟及籍圖克坦烏登完顔重喜納哈塔和碩三家貲産以完顔珠顆張俊民伊喇克忠等)
(主之置局以推舉為名珠赫諭民曰汝等當從實推唱果如一旦糧盡令汝妻子作軍食復能吝否既而)
(罷括粟復以進奉取之且賣官及令民買進士第又召民賣放下年軍需錢及上戶田租已而前御史大)
(夫内族哈周復覬進用建言京城括粟尚可得百萬石金主乃命哈周為參知政事與左丞李蹊復括之)
(合周先令各家自實壮者存石有三斗幼者半之仍書其數門首敢有匿者以升斗論罪京城三十六坊)
(各選深刻者主之完顔玖珠尤酷暴有寡婦二口實豆六斗内有蓬子約三升玖珠笑曰吾得之矣執寡)
(婦以令衆婦泣愬曰妾夫死於兵姑老不能為養故雜蓬粃以自食耳非敢以為軍儲也且三升六斗之)
(餘也玖珠不聽竟死杖下聞者股栗盡棄其餘於糞溷中或白於李蹊蹊顰蹙曰白之參政哈周曰人云)
(花又不損蜜又得成余謂花不損何由成蜜且京城危急今欲存社稷耶存百姓耶衆莫敢言所括不能)
(三萬斛而滿城蕭然死者相枕貧富束手待斃而已遂至人相食金主聞之命出太倉米作粥以食餓者)
(翰林直學士錫默愛實難曰與其食之寧如勿奪為奉御巴努所告金主怒送愛實有司賴近侍李大節)
(救免)冬十月金納哈敏珠爾以盱眙來歸詔改為招信軍
蒙古皇太弟薨於師(睿宗皇帝娶伊竒哩王汗之弟阿法布女曰繅勒噶塔納)
(生六子長諱孟克是為憲宗皇帝次曰錫里庫三曰六呼爾都圖四曰諱呼必賚是為世祖皇帝五曰實埒)
(曰額哷布格)金以汪世顯為鞏昌便宜總帥(初世顯以戰功為征行從)
(宜分治陜西西路時調度窘迫世顯發家貲率豪右助邊鄰郡效之軍饟遂足金主以鞏昌衝要之地以)
(呼沙呼為總帥世顯同知府事二人盡忠固守出保石門以抗蒙古及呼沙呼勤王東下而潰金主以世)
(顯代之世顯勵志自奮糧械精贍)十一月金完顔安用襲王德全於
徐州不克(安用欲圖山東累徵兵於徐宿王德全劉安國不應安用怒會金主以密詔徵兵東)
(方安用因聲言入援駐師徐州城下以招德全德全不出殺封仙而遣杜政出城會劉安國與宿帥衆僧)
(努引兵入援至臨渙用安遣人殺安國因攻徐州三月不能下退歸漣水以軍食不給乞糧於宋宋陽許)
(之用安即改從宋衣冠而隂通於金資糧乏卒多亡)金河解元帥趙偉襲殺陜
州行省阿布哈努色爾以城降於蒙古十二月夀
明仁福慈睿皇太后楊氏崩(外朝以日易月宫中行三年喪)蒙古使
王檝來京湖議同伐金詔史嵩之遣使許之(蒙古再遣使來)
(議夾攻京湖制置使史嵩之以聞朝臣皆以為可遂復讎之舉獨趙范不喜曰宣和海上之盟厥初甚堅)
(迄以取禍不可不鍳帝不從命嵩之報使許之嵩之乃遣鄒伸之報謝復書略曰本朝與貴國素無讎隙)
(寧宗遣使臣苟夢玉通和自後山東為李全所據河南又被殘金所隔貴國今上順天心下順人心遣王)
(宣撫來通好不勝願幸謹遣伸之報謝且議夾攻汴京蒙古許俟成功以河南地歸宋)金主棄
汴如河北次於黃陵岡蒙古蘇布特復圍汴(汴京糧盡援絶)
(勢益危急召諸臣入議或言歸德四面皆水可以自保者或言宜沿西山入鄧者或言設欲入鄧蒙古蘇)
(布特今在汝州不如陳蔡路轉往鄧下金主未決遣近侍即右司郎中巴哈家問之華言歸德城雖堅久)
(而食盡坐以待斃決不可往欲往鄧下既汝州有蘇布特斷不可往以今日事勢計之當直赴汝州與之)
(一決有楚則無漢有漢則無楚汝州戰不如半途戰半途戰不如出城戰盖我軍食力猶在也若出京益)
(遠軍食益減馬食野草事益難矣若我軍便得戰存亡決此一舉外則可以激三軍之氣内則可以慰都)
(人之心或止為避遷之計人心顧戀家業未必毅然從行可詳審之金主不從而集軍士於大慶殿諭以)
(京城食盡今擬親出諸將佐合辭奏曰聖主不可親出止可命將三軍欣然願為國家效死金主欲以富)
(察官努為馬軍帥高顯為步軍帥劉益副之三人者家欲奉命參政内族額爾克曰汝輩把鋤不知高下國)
(大事敢易承耶衆默然惟官努曰若將相可了何至使我輩事亦中止遂以右丞相薩布平章博索右副)
(元帥額爾克左丞李蹊元帥左監丞圖克坦伯竒等帥諸軍扈從參政納新樞副兼知開封薩尼雅布裏城四)
(面都總領珠赫外城東面元帥博斯呼南面元帥珠留嘉約爾珠西面元帥崔立北面元帥富珠哩瑪嚕等)
(守丁亥金主御端門發府庫及兩府器皿宫人衣物賜將士民間閧傳車駕往歸德軍士家属留汴京目)
(今食盡坐視城中俱餓死矣縱能至歸德軍馬所費支吾復得幾許日金主使薩布宣言曰前日巡狩之)
(議為巴哈改今往汝州索戰矣庚子金主發汴京與太后皇后妃主别大慟而出辛丑金主出城父老百)
(官奉辭於開陽門詔諭留守兵士曰社稷宗廟在此汝等壮士也毋以不預進發之數便謂無功若保守)
(無虞將來功賞豈在戰士下聞者皆灑泣是日鞏昌元帥呼沙呼援兵至言於金主曰京西三百里之間)
(無井竈不可往不如幸秦鞏金主遂決意東行乙巳次黃陵岡博索擊蒙古降其兩寨得河朔降將金主)
(赦之授以印符羣臣因請以河朔諸將前導鼓行入開州取大名東平豪傑當有響應者破竹之勢成矣)
(温都察遜曰太后中宫皆在南京北行萬一不如意聖主孤身欲何所為若往歸德更五六月不能還京)
(不如先取衛州還京為便博索曰聖體不便鞍馬且不可令蒙古兵知帝所在今可駐歸德臣等率降將)
(往東平俟諸軍到可一鼓而下因而經略河朔且空河南之軍官努曰衛州有糧可取也博索曰京師且)
(不能守就得衛州欲何為耶金主惑之遂一意向河朔蒙古蘇布特聞金主棄汴復進圍之)以黃
伯固為四川制置使
(癸巳)六年(金天興二年年太宗皇帝五)春正月金主濟河次於蒲城使
完顔博索伐衛州還及蒙古戰於白公廟金師敗績
金主走歸德府諸軍大潰博索伏誅(金主遣使徵糧於歸德總帥特)
(嘉紐勒歡送糧千五百石正月丙午朔糧至蒲城東二十里六軍給糧盡因留船二百張布為幄即日金)
(主乘以濟河會大風後軍不克濟蒙古回古乃追擊於南岸金元帥賀德希力戰而死金兵溺者近千人)
(金主次於北岸望之震懼遂次於漚麻岡遣平章博索帥師攻衛州至城下以御旗招之城中不應蒙古)
(聞之自河南渡博索遂退師蒙古史天澤以騎兵踵其後丁巳戰於白公廟金師敗績博索棄軍東遁元)
(帥劉益上黨公張開皆為民家所殺戊午金主進次蒲城東三十里魏樓村猶欲俟蒙古兵至決戰少頃)
(博索至倉皇言於金主曰今軍已潰北兵近在隄外請聖主幸歸德己未夜金主遂與副元帥喀齊喀等)
(六七人登舟潛渡河走歸德侍衛皆不知巡警如故翌日諸軍聞金主棄師遂大潰辛酉金主入歸德遣)
(奉御珠嘉達實布往汴京奉迎太后及后妃諸軍怨憤金主乃暴博索罪殺之初瀕河居民聞金主北渡)
(築垣塞戶潛伏洞穴及見富察官努一軍號令嚴肅撫勞周悉所過無絲毫之犯老幼婦女坦然相視無)
(復畏避所在父老僧道獻食牛酒犒軍者相繼金主親為拊慰人人感泣及博索往衛州縦軍四掠哭聲)
(滿野所過丘墟一飯之費至數十金公私皇皇民始思畔故衛城堅守而蒙古之追無來援者以至於敗)
金汴京西面元帥崔立作亂殺其參知政事完顔納
新及知開封府完顔薩尼雅布以衛紹王子從恪為
梁王監國而幽之立自為都元帥鄭王以城降於蒙
古(初汴人以金主親出師日聽捷報及聞軍敗民始大懼時蘇布特攻城日急内外不通米升至銀二)
(兩殍死相望搢紳士女多行乞於市至有自食妻子者諸皮器物皆煮充饑貴家第宅市樓肆館皆撤以)
(爨及金主遣珠嘉逹實布至汴奉迎兩宫人情益不安西面元帥崔立性淫姣因民之恟恟遂謀作亂以)
(汴京降而完顔納新完顔薩尼雅布不知也正月丁卯左司都事元好問謂薩尼雅布曰自車駕出京今)
(二十日許又遣使迎兩宫民間洶洶皆謂國家欲棄京城相公何以處之薩尼雅布曰吾二人惟有一死)
(爾好問曰死不難誠能安社稷救生靈死可也如其不然徒欲以一身飽五十紅衲軍亦謂之死耶薩尼)
(雅布不答好問又曰聞民間欲立二王監國以全兩宫皇族奈何薩尼雅布曰我知之矣即命召京城官)
(民聚于省中諭以事勢危急當如之何有父老七人陳詞云云納新拱立無語薩尼雅布反覆申諭繼以)
(涕泣時兩宫已出至陳留見城外二三處火起疑有兵復馳還汴京戊辰崔立拔劍指納新及薩尼雅布)
(曰京城危困已極二公欲如何處之二相曰汝輩有事當好議之何遽如是崔立麾其黨先殺薩尼雅布)
(次殺納新及左司郎中納哈塔德輝等十餘人即諭百姓曰吾為二相閉門無謀今殺之為汝一城生靈請)
(命衆皆稱快崔立遂勒兵入宫集百官議所立崔立曰衛紹王太子承恪其妹公主在北兵中可立之乃)
(遣其黨韓鐸以太后命往召承恪承恪至以太后誥命為梁王監國百官拜舞崔立自為太師軍馬都元)
(帥尚書令鄭王弟倚為平章政事侃為殿前都點檢其黨皆拜官元好問亦為左右司員外郎遂送欵詣)
(蘇布特軍癸酉蘇布特至青城崔立服御衣儀衛往見之蘇布特喜飲之酒崔立以父事之還城悉燒樓)
(櫓蘇布特益喜始信其實降也崔立託以軍前索随駕官吏家屬軍民子女聚之省中親閱之日亂數人)
(猶以為不足乃禁民間嫁娶有以一女之故致數人死者未幾遷梁王及宗族近屬於宮中以腹心守之)
(限其出入以荆王府為己私第取内府珍玩充實之羣小附和請建功德碑翟奕以尚書省命翰林直學)
(士王若虚為文君虚私謂元好問曰今召我作碑不從則死作之則名節埽地不若死之為愈然我姑以)
(理諭之乃謂奕曰丞相功德碑當指何事為言奕日丞相以京城降活生靈百萬非功德乎若虚曰學士)
(代王言功德碑謂之代王言可乎且丞相既以城降則朝官皆出其門自古豈有門下人為主帥頌功德)
(而可取信於後世者乎奕雖殘慮聞之不能對而去事遂得已)蒙古托卜台圍金亳
州三月金富察官努作亂殺左丞李蹊參政持嘉
紐勒歡金主以官努權參知政事(金主在歸德随駕親軍及河北潰軍)
(漸集紐勒歡懼不能給白於金主乞遣出城及就糧於徐陳宿三州金主不得已從之止留元帥富察官)
(努忠孝馬軍四百五十人馬用軍七百人於城中諸軍既出城金主召官努謂曰紐勒歡盡散衛兵卿當)
(小心官努以馬用本歸德小校一旦拔起心常輕之又以金主時獨召用計事而不及已因謀圖用時蒙)
(古托卞台圍亳州且日遣兵薄歸德民心搖搖官努請北渡河再圖恢復紐勒歡沮之官努不悅乃私與)
(國用安謀邀金主幸海州金主不從官努積忿異志益定李蹊以聞金主深憂之乃諭馬軍總領赫舍哩)
(阿里哈内族錫馨隂察其動靜阿里哈反以金主意告官努金主復懼官努馬用相圖因以為亂命宰執)
(置酒和解之馬用即撤備官努乘其隙率衆攻用殺納之遂以卒五十人守行宮劫朝官聚於都水瑪哈雅)
(宅以兵監之驅紐勒歡至其家悉出所有金貝然後殺之乃遣都尉馬實被甲持刃劫直長把納申於金)
(主前金主擲所握劍於地謂實曰為我言於元帥我左右止有此人且留侍我實乃退官奴因大殺朝官)
(李蹊已下凡三百人軍士死者三千人薄暮官努提兵入見言紐勒歡等反臣殺之矣金主乃暴紐勒歡)
(罪而賞官努)夏四月葬恭聖仁烈皇后金崔立執其梁
王從恪荆王守純及后妃族戚歸之於蒙古蘇布特
殺從恪守純等以后妃北還(二月乙酉崔立以天子衮冕后服進於蘇布特)
(又括在城金銀搜索薰灌訊掠慘酷貴族富人不堪其毒竊相語曰攻城之後七八日之中諸門出葬者)
(凡百餘萬人恨不早預於其數而值此也崔立時與其妻入宫兩宫賜之不可滕計立因諷太后作書陳)
(天時人事遣金主乳母入歸德招降四月癸巳立遂車三以太后王氏皇后圖克坦氏荆王梁王及諸妃嬪凡)
(十七兩宗室男女五百餘人衍聖公孔元措名儒梁陟及三教醫流工匠繡女赴青城甲午蘇布特殺二)
(王及族屬而送后妃等於和林在道艱楚萬状尤甚於宋徽欽之時馬蘇布特入汴城崔立在城外兵先)
(入其家取婢妾寳玉以出立歸大慟而已初蒙古之制凡攻城不降矢石一發則屠之汴京既陷蘇布特)
(遣使言於太宗皇帝曰此城相抗日久士卒多傷請屠其城耶律楚材聞之馳見帝曰將士暴露數十年)
(所争者土地人民耳得地無民將焉用之帝未許楚材又曰凡弓矢甲仗金玉等匠及官民富貴之家皆)
(聚此城殺之則一無所得是徒勞也帝始許之乃詔除完顏氏一族外餘皆原免時避兵在汴者尚百四)
(十萬戶皆得保全遂為定制)孟珙敗金武仙於順陽仙走馬蹬山
伊喇瑗以鄧州降(金唐鄧行省恒山公武仙次於順陽與唐州守將武天錫鄧州守將)
(伊喇瑗相掎角謀迎金主入蜀遂犯光化其鋒甚銳珙逼天錫壘一鼔拔之衆皆潰去壮士張子良斬天)
(錫首以獻俘將士四百餘人又敗金人於吕堰俘獲不可勝計遂攻順陽武仙敗走馬蹬山縣令李英以)
(城降移刺瑗孤立而懼遣使請降珙納之為易衣冠以賓禮見於是降者相繼珙言於制置史嵩之曰歸)
(附之人宜因其鄉土而使之耕因其人民而立之長少長籍為軍俾自耕自守才能者分以土地任以職)
(事使各招其徒以殺其勢嵩之從其請)五月金富察官努襲敗蒙古托
卜台於王家寺亳州圍解(初衛州白公廟之潰官奴母為蒙古所獲金主命官)
(努因其母以計請和官努乃密與托卜台言欲劫金主以降托卜台信之還官努之母而定和議官努乃)
(日往來講議或乘舟中流會飲金主又密令官努以金銀牌與来使而拘之遂定斫營之策五月五日祭)
(天軍中隂備火槍戰具官努率忠孝軍四百五十人自南門登舟由東而北夜殺守隄邏卒徑至王家寺)
(托卜台之營金主御北門繫舟待之慮不勝則走徐州四更接戰忠孝軍卻而復進官努以小船分軍五)
(七十出柵外腹背攻之持火槍突入蒙古軍中托卜台不能支遂大潰溺死三千五百人官努盡焚其柵)
(而還遂真拜左副元帥參知政事命恩楚總軍以守亳州)金官努幽其主於照碧
堂六月官努伏誅(官努既敗托卜台勢益暴横居金主於照碧堂終日獨處禁近無一)
(人敢奏對者金主惟日悲泣語近侍云自古無不亡之國不死之君但恨我不知人為此奴所囚耳於是)
(内侍局令宋珪奉御鈕祜禄恩楚烏克遜愛實等密謀討官努且聞蔡州城堅池深兵衆糧廣咸勸幸之)
(以救飢窘會蔡息陳潁等州便宜總帥烏庫哩鎬運米四百斛至歸德且請臨幸金主意遂決及官努自)
(亳州還金主諭以幸蔡官努知蔡備禦不及歸德及聞金主言甚憤力陳不可至於扼腕頓足意趣叵測)
(因出號於衆曰敢言南遷者斬衆以官努為無君諷金主早為計金主遂與宋珪等謀己卯召宰相議事)
(而令完出伏於照碧堂門間官努進見金主呼參政官努既應完出從後刺其肋金主亦拔劍斫之官努)
(中創投城下以走恩楚愛實追殺之忠孝軍聞變皆擐甲恩楚請金主親撫慰之於是金主御雙門赦忠)
(孝軍以安反側遂詔鎬以兵來迎幸)蒙古取金洛陽中京留守強伸死
之(初參政内族色埒自南山領軍民十餘萬入洛行省事三月金主使内侍授留守強伸便宜從事伸)
(建一堂於洛川驛東名曰報恩刻詔文於石願以死自效已而蒙古自汴驅色埒之子於金昌府東門下)
(誘色埒降色埒命左右射之及聞崔立之變病不能事語而死總帥烏凌阿呼圖克代行省事伸行總帥府)
(月餘糧盡軍民稍散蒙古兵復至陣於洛南伸陳於水北蒙古韓元帥匹馬立水濱招降伸躍而射之韓)
(奔還陣率步卒數百奪橋伸旗手一卒獨出拒之殺數人伸即手解都統銀牌與之佩士卒氣復振初城)
(外四隅至五門内外皆有屏謂之迷魂墻蒙古以五圖百騎迫之伸率卒二百鼓譟而出蒙古退走六月呼)
(克以蒙古兵強即以輕騎挈妻子出奔蔡州於是鷹揚都尉獻西門以降伸知城不能守率死士數十突)
(東門出轉戰至偃師力盡就載以一馬擁迫而行伸里宛轉不肯進強掖之將見蒙古帥塔齊爾及中原七)
(河伸語不遜兵卒相謂曰此人乖角如此若見元帥其能降乎不若殺之因好語誘之曰汝能北面一屈)
(膝當貸汝命伸不從左右持使北面伸拗頸南向遂殺之)金主如蔡州(金主留元帥王壁守)
(歸德遂如蔡州時久雨朝士扈從者徒行泥水中掇青棗為糧足脛盡腫明日至亳州金主黃衣皂笠金)
(免鶻帶以青黃旗二導前黃繖攤後從者二三百人馬五十匹而已行次城中父老拜伏道左金主遣近)
(侍諭以國家涵養汝輩百有餘年今朕無德令汝塗炭朕亦無足言者汝輩無忘祖宗之德可也皆呼萬)
(歲泣下留一日進次亳南六十里避雨雙溝寺中蒿艾滿目無一人迹金主太息曰生靈盡矣為之一慟)
(及入蔡州蔡之父老千人羅拜於道見金主儀衛蕭條莫不感泣金主亦歔欷遂以完顔呼沙呼為尚書)
(右丞總領省院事烏庫哩鎬為御史大夫總帥如故張天綱權參知政事富珠哩小羅索簽樞密院事呼)
(沙呼有文武材忠亮誠慎事無巨細率親為之選士括馬繕治甲兵未嘗一日忘奉金主幸秦鞏之志近)
(侍久困睢陽幸即汝陽之安皆娶室營業不願遷徙日夕為金主言西幸不便金主信之呼沙呼惟深居)
(燕坐瞑目太息而已時蒙古兵去蔡差遠由是商販頗集金主安之命選室女備後宫及修見山亭為遊)
(息之所呼沙呼切諫乃止呼沙呼定進馬遷賞格得馬千餘疋又遣使分詣諸道選兵詣蔡得精銳萬餘)
(軍威稍振扈從諸人苟一時之安遂以蔡為可守矣忠孝軍提控李仲德率十餘人乘馬入省大呼以月)
(糧不優幾於罵詈忽斜虎縳仲德堂下杖之六十金主諭呼沙呼曰此軍得力方欲倚用卿何不容忍責)
(罸乃爾呼沙呼對曰時方多故錄功隠過自陛下之德至於將帥之職則不然小犯則決大犯則誅強兵)
(悍卒不可使一日不在紀律盖小人之情縦則驕驕則難制睢陽之禍豈獨官努之罪亦有司縦之太過)
(耳今欲易前轍不宜愛克厥威賞必由中罸則臣任其責軍士聞之自是無復敢犯法者是時從官近侍)
(率皆窮乏悉取給於烏庫哩鎬鎬不能人滿其欲日夕交潛於金主至以尚食闕供為言金主怒遂疎鎬)
(鎬以被譖憂憤成疾多不視事)秋七月孟珙大敗金武仙於馬蹬山
降其衆而還(武仙愛將劉儀詣珙降珙問仙虚實儀言仙所據九砦其大砦石穴山以馬蹬)
(沙&KR0810;岵山三砦蔽其前三砦不破石穴未可圖也若破離金砦則岵山沙&KR0810;孤立矣珙乃遣兵攻離金掩)
(殺幾盡是夕復令壮士𢷬王子山砦斬金將首而出遂圍馬蹬殺戮山積還至沙&KR0810;西與金人遇大捷板)
(橋石穴皆降丁順復破默里砦於是仙之九砦六日而破其七劉儀又請選婦人三百偽逃歸懷招安牓)
(以往珙料仙勢窮蹙必上岵山絶項窺伺乃令樊文彬詰旦奪岵山駐軍其下前當設伏後遮歸路已而)
(仙衆果登岵山及半文彬麾旗伏兵四起仙衆失措人枕籍崖谷山為之赭殺其將烏遜實勒擒七百三十)
(棄鎧甲如山薄暮珙進軍至小水河儀言仙謀往商州依險以守然老穉不願北去珙曰進兵不可緩夜)
(漏十刻召文彬等受方略明日攻石穴丙夜蓐食啓行晨至石穴時積雨未霽文彬患之珙曰此雪夜擒)
(吴元濟之時策馬直至石穴分兵進攻自寅至已遂破石穴仙走追及於鮎魚砦仙望見易服而遁復戰)
(於銀葫蘆山又敗之仙與五六騎奔追之隠不見降其衆七萬珙還襄陽)八月師會蒙古
伐金取唐州(蒙古帥布展使王檝至襄陽約攻蔡州史嵩之先以兵會伐唐州金將烏庫哩)
(黑漢戰死城遂降宋師入城取食人者盡戮之云)師次於息州南金以其參
知政事穆延烏登及僉樞密院富珠哩中羅索行省院
事於息州(宋師駐於息州之南降者日衆息州刺史哩鳥庫哩呼魯懼請益兵為備金主以富珠)
(中羅索帥忠孝軍五百往將行金主諭之曰北兵所以常取勝者恃北方之馬力就中國之技巧耳我實)
(難與之敵至於宋人何足道哉朕得甲士三千縦代横江淮間有餘力矣以呼魯畏縮以瓜爾佳玖珠)九
月壬寅朔日有食之金使完顔阿呼達來乞糧不
許(阿呼達將行金主諭之曰宋人負朕深矣朕自即位以来戒飭邊將無犯南界邊臣有自請征討者)
(未嘗不切責之向得宋一州随即付與近淮隂來歸彼多以金幣為贖朕若受財是貨之也付之全城秋)
(亳無犯清口臨陣生獲數千人悉以資糧遣之今乘我疲弊據我夀州誘我鄧州又攻我唐州彼為謀亦)
(淺矣蒙古滅國四十以及西夏夏亡及於我我亡必及於宋脣亡齒寒自然之理若與我連和所以為我)
(者亦為彼也卿其以此意曉之阿呼達至朝廷不許)豪古諾延布展圍金蔡州
冬十月史嵩之使江海孟珙帥師會之(九月庚戌金主拜天於節)
(度使廳羣臣陪從成禮金主諭之曰國家自開創涵養汝等百有餘年汝等或以先世立功或以勞效起)
(身被堅執銳積有年矣今當厄運與朕同患可謂忠矣比聞北兵將至正汝等立功報國之秋縱死王事)
(不失為忠孝之鬼往者汝等立功常慮不為朕所知今日臨敵朕親見之矣汝等勉之因賜巵酒酒未竟)
(邏騎馳奏敵兵數百突至城下將士踴躍咸請一戰金主許之是日分兵防守四面及子城衆既出接戰)
(蒙古兵奔潰幸亥蒙古諾延布展以數百騎復駐城東金主遣兵接戰又敗之自是蒙古不復薄城分築)
(長壘圍之城中饑人相食金主命縦饑民老穉羸弱者出城就食且給饑民船聽採城壕菱芡水草以食)
(之猶不能給蒙古日耀兵城下旗幟蔽天城中駭懼史嵩之又命孟珙江海率師二萬運米三十萬石赴)
(蒙古之約布展大喜與珙結為兄弟酌馬湩飲之蒙古既得宋助益修攻具斲木之聲聞於城中城中益)
(恐往往竊議投降金呼沙呼日以國家恩澤君臣分義撫循其民且營畫禦備未嘗入私室忠誠昭著軍)
(民感奮始有固志十一月蒙古及宋以攻具薄城金盡籍民丁防守民丁不足復括婦人壮健者假男子)
(衣冠使運木石金主親出撫軍丁寧勉諭之金人自東門出戰孟珙遮其歸路擒偏禆八十有七人得降)
(人言蔡城中饑珙曰已窘矣當盡死而守以防突圍珙與布展約南北軍毋相犯十二月乙亥布展遣張)
(柔帥精兵五千薄城金人鈎二卒以去柔中流矢如蝟珙麾先鋒救之挾柔以出丙子黎明珙殊死戰進)
(逼柴潭立栅潭上命諸將奪柴潭樓金又來争諸軍魚貫而上金人文飾美女以相蠱麾下張禧等殺之)
(遂拔柴潭樓俘其將士五百三十七人蔡州恃潭為固外即汝河潭高於河五六丈城上金字號樓伏巨)
(弩相傳下有龍人不敢近將士疑畏珙召麾下飲酒再行謂曰柴潭樓非天造地設伏弩能射遠而不可)
(射近彼所恃此水耳決而灌之涸可立待遂鑿隄潭果決入汝水珙命實以薪葦蒙古亦決練江於是兩)
(軍皆濟攻其外城己卯破之進逼土門金人驅其老穉熬為油號人油砲人不堪其楚珙遣道士以計說)
(止之辛巳金總帥富珠哩羅索帥精銳五百夜出西門人荷束藁沃油其上將燒兩軍寨及砲具蒙古兵)
(先覺之伏於隠處挽強弩百餘火發矢亦發金兵却走傷者甚衆羅索僅以身免己丑蒙古及宋合兵攻)
(西城克之因堕其城先是忽斜虎命築寨浚壕為備及西城堕蒙古宋兵皆未能入但於城上立柵自蔽)
(忽斜虎摘三面精銳日夕戰禦金主謂侍臣曰我為金紫十年太子十年人主十年自知無大過惡死無)
(所恨所恨者祖宗傳祚百年至我而絶與古荒淫暴亂之君等為亡國獨為此介介耳又曰古無不亡之)
(國亡國之君往往為人囚縶或為係獻或辱於階庭閉之空谷朕必不至于此卿等觀之朕志決矣庚寅)
(以御用器皿賞戰士甲午金主微服率兵夜出東城謀遁去及栅遇敵兵戰而還乙未殺廐馬五十疋及)
(民間馬百五十疋以犒將士然其勢不可為已)金更造天興寳會(時銀價日貴寳泉日)
(賤民但用銀市易而不用寳泉及珍寳乃更作寳會自一錢至四錢止行於蔡州而已)金徐州
降于蒙古丞相行省事完顔薩布死之以史彌遠
為太師左丞相兼樞密使(彌遠以疾乞觧機務故申前命授之)以鄭清
之為右丞相兼樞密使薛極為樞密使喬行簡陳貴
誼參知政事以史彌遠為保寧昭信軍節度使充
醴泉觀使封會稽郡王奉朝請彌遠尋卒(彌遠既奉朝請詔彌)
(遠有定策大功勤勞王室今以疾解政宜加殊禮於是二子一壻五孫皆加官秩越八日而卒彌遠獨相)
(凡二十六年用事專且久權傾内外初欲反韓侂胄之所為故收召賢才老成布于朝廷及濟王不得其)
(死論者羣起遂專任憸壬以居臺諫一時君子貶斥殆盡帝德其立已惟言是從故恩寵終其身焉)十
一月提舉千秋鴻禧觀梁成大有罪奪其秩(給事中莫澤論)
(成大暴狠貪婪苟賤無恥詔奪其祠禄成大天資暴險凡可以賊害忠良者率攘臂為之四方賂遺列寘)
(堂廡賓至則導之使觀欲其效尤也雖李知孝之貪狡與之共為史彌遠羽翼猶鄙其為人至謂曰所不)
(堪者他日與成大同傳耳)詔改眀年紀元為端平(史彌遠卒帝始親政勵精求治)
(鄭清之亦慨然以天下為己任收召賢才擢之朝廷下詔改元曰春秋正王道之端式嚴謹始聖德開太)
(平之路尤貴更新)曾從龍宣繒免刑部尚書莫澤工部尚
書李知孝有罪免(二人黨史彌遠以斥羣賢侵欲無厭言者論之故免)以趙葵
為淮東制置使兼知揚州(葵入對帝問以金事葵對曰今國家兵力未贍姑從)
(和議俟根本既壮雪二帝之恥以復中原帝曰卿父子兄弟宣力甚多卿在行陣又能率先士卒捐身報)
(國此尤儒臣之所難朕甚嘉之葵頓首謝)以陳德剛為福建制置使兼知
福州(德剛醇正眀決與史彌遠同鄉里每以濟王之事責彌遠貶奉祠者十年至是復用及入對帝)
(慰勞甚至因問夾攻蔡州以復仇如何德剛曰此在國家不可一日而忘此讐但恐此舉之後方煩聖慮)
(耳帝曰朕與廷臣深計之時不可失也德剛曰所謂時者人材資用無匱之謂陛下還有之乎帝默然)
以洪咨䕫王遂為監察御史(帝親政五日即召咨蘷為禮部員外郎入對帝)
(問以今日急務咨䕫言進君子退小人開誠心布公道因乞召用崔與之真德秀魏了翁帝納之翌日與)
(王遂並拜御史咨夔謂遂曰朝無臺諫久矣要當極夲原而先論之因上疏乞權歸人主政出中書以致)
(平治之道且劾資政殿學士袁韶仇視善類諂附史彌遠詔奪韶祠禄又論趙善湘鄭損陳晐納賂彌遠)
(怙勢肆姦失江淮荆湘蜀漢人心罪状顯著遂皆落職)十二月薛極免(極與胡榘聶子)
(述趙汝述附史彌遠最親用事時人謂之四木)
通鑑續編卷二十一
