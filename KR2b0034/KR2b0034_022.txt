通鑑續編卷十九
元陳桱撰
(乙卯)寧宗皇帝慶元元年(金明昌六年)春正月以李沐為右正
言二月趙汝愚罷(韓侂胄欲逐汝愚而難其名謀于京鏜鏜曰彼宗姓也誣以謀危社)
(稷則一網打盡矣侂胄然之以秘書監李沐嘗有怨于汝愚引為右正言使奏汝愚以同姓居相位將不)
(利于社稷乞罷其政以尊安天位杜塞姦源是日汝愚出浙江亭待罪詔宣押赴都堂治事沐又上䟽論)
(之乞罷宣押乃以觀文殿大學士出知福州汝愚既去朝廷大權悉歸于侂胄矣)貶知福州
趙汝愚提舉洞霄宫罷兵部侍郎章穎知臨安府徐
誼國子祭酒李祥博士楊簡(謝深甫等論汝愚冒居相位今既罷免不當以)
(書殿隆名帥藩閫重寄乞令奉祠省咎從之李祥言去歲國遭大戚中外洶洶留正棄相位而去官僚幾)
(欲解散軍民皆將為亂兩宫隔絶國喪無主汝愚以樞臣獨不避殞身滅族之禍奉太皇太后命翊陛下)
(以登九五勛勞著于社稷精忠貫于天地乃卒受黯黮而去天下後世其謂何章穎徐誼楊簡亦抗論留)
(汝愚李沐劾為黨皆斥之)三月丙戌朔日有食之夏四月安置
大府寺丞吕祖儉于韶州(祖儉上書訴趙汝愚之忠併論朱熹老儒彭龜年舊)
(學李祥老成不當罷斥韓侂胄怒有旨祖儉朋比罔上送韶州安置中書舍人鄧馹繳奏祖儉不當貶不)
(從樓鑰因進讀論及侂胄語人曰復有論救祖儉者當處以新州衆乃不敢言或謂侂胄曰自趙丞相去)
(天下已切齒今又投祖儉瘴鄉不幸或死則怨益重侂胄悟改送吉州祖儉嘗曰因世變有所摧折失其)
(素履者固不足言因世變而意氣有所加者亦私心也竟死吉州)以余端禮為右丞
相鄭僑參知政事京鏜知樞密院事謝深甫僉書院
事竄太學生楊宏中等六人于五百里外(宏中與周端朝)
(張衜林仲麟蒋傳徐範等六人伏闕上書言去歲人情驚疑變在朝夕當時假非汝愚出死力定大議雖)
(百李沐罔知攸濟當國家多難汝愚位樞府秉兵柄指揮操縱何向不可不以此時為利今上下安恬乃)
(獨有異志乎章穎李祥楊簡發於中激力辨其非即遭斥逐今李沐自知邪正不兩立思欲盡覆正人以)
(便其私必託朋黨以罔陛下之聽恐君子小人消長之機於此一判則靖康巳然之驗何可再見伏願陛)
(下念汝愚之忠勤察祥簡之非黨灼李沐之回邪竄李沐以謝天下還祥簡以收士心䟽上韓侂胄大怒)
(内批宏中等妄亂上書扇搖國是悉送五百里外編管天下號為六君子焉)以李沐為右
諫議大夫劉德秀為右正言五月金命左丞相瓜
爾佳清臣行省事于臨潢府以伐北鄙阻䪁等部
詔戒百官朋比六月劉德秀乞考核真偽以辨邪
正從之遂罷國子祭酒陳伸國子司業汪逵國子正
陳武博士孫元卿太學博士袁燮(自程顥程頥以先王之道淑諸後進)
(其徒楊時尹焞傳其緒言由是羅從彦李侗朱熹張栻力行致知以求深造其域流俗之人不便之遂有)
(道學之名隂以攻詆及韓侂胄怨趙汝愚朱熹以其從游者皆知名士欲盡去之而不可悉誣以罪或謂)
(之曰凡相與異者皆道學之人若以道學目之則有何罪當名曰偽學其言以貪黷放肆乃人真情廉潔)
(好脩皆偽情耳復隂䟽朱熹門下姓名授之由是有偽學之目善類皆不自安矣至是右正言劉德秀上)
(言邪正之辨無過於真與偽而已彼口道先王言而行如市人所不為在興王之所必斥也昔孝宗垂意)
(規恢首務核實凡真偽之徒言行相違者未嘗不深知其姦臣願陛下以孝宗為法考核真偽以辨邪正)
(詔下其章由是孫元卿袁燮陳武皆罷陳伸汪逵入劄子辨之德秀以伸逵為狂言亦被斥德秀嘗宦長)
(沙不為張栻之徒所禮及居朝覬内除而留正語著作佐郎范仲黼曰若留德秀班行朝廷無安靖之理)
(德秀故怨二人既而吏部郎官糜師旦復建言請考核真偽遷左司員外郎又有張貴模指論太極圖亦)
(被賞擢陳伸顯之孫醇德碩學為時所尊蒞政皆可師法與人未嘗有競及偽學之論起凡七上章辨之)
(竟以是去焉)加韓侂胄保寧軍節度使提舉萬夀觀何
澹乞風厲學者專師孔孟從之(中丞何澹素有怨于周必大及趙汝愚韓)
(侂胄引之以成偽學之禁澹遂上言專門之學流而為偽空虚短拙文詐沽名乞風厲學者專師孔孟不)
(得自相標榜詔以其章榜示朝堂澹尋又上䟽論在朝之臣大臣既熟知其邪正之迹然亦不敢白發以)
(招報復之禍望明詔大臣去其所當去者)冬十月以子恭為安定郡王
十一月安置提舉洞霄宫趙汝愚于永州汝愚行至
衡州暴卒(韓侂冑忌汝愚必欲寘之死以息人言由是何澹劾汝愚落其觀文殿大學士及宫)
(觀監察御史胡紘遂上言汝愚倡引偽徒謀為不軌乘龍授鼎假夢爲符因條奏其十不遜且及徐誼詔)
(責汝愚寧遠軍節度副使永州安置誼惠州團練副使南安軍安置葉適亦奉祠時汪義端當制遂用漢)
(誅劉屈氂唐戮李林甫事示欲殺之之意廸功郎趙師召亦上書乞斬汝愚帝不從汝愚怡然就道謂諸)
(子曰觀侂胄之意必欲殺我我死汝曹尚可免也明年正月行至衡州病作衡守錢鍪承侂胄密諭窘辱)
(百端汝愚遂暴薨天下聞而冤之訃聞有旨追復元官許歸葬中書舍人吳宗旦繳還復官之命汝愚學)
(務有用常以司馬光富弼韓琦范仲淹自期凡平昔所聞於師友如張栻朱熹吕祖謙汪應辰王十朋胡)
(銓李燾林光朝之言欲次第行之未果而罷政當孝宗崩光宗疾汝愚奮不顧身定大計于頃刻收召明)
(德之士以輔新政其功可謂盛矣卒為侂胄所搆斥死遐荒而宋之陵夷馴致于不可為惜哉初汝愚嘗)
(夢孝宗授以湯鼎背負白龍升天後翼嘉王以素服即位盖其驗也李沐胡紘遂用為罪云徐誼為汝愚)
(所器凡有政務多咨訪之誼随事禆助不避形迹怨者始衆又嘗勸汝愚早退及豫防侂胄之姦是以侂)
(胄怨之)金瓜爾佳清臣免以右丞相完顔襄行省事于臨
潢(清臣至臨潢令伊喇敏完顔安國為左右翼分領前隊自選精兵一萬以當後隊進至哈拉河前隊)
(攻栲栳濼諸營下其十四回迎清臣屬部薩察掩其所獲清臣遣人責其賧罰北凖布由是叛去大肆侵)
(掠金主遣使免清臣以襄代之襄至臨潢遣布薩揆等進兵大鹽濼攻其諸營伊喇都等為鴻吉哩部兵)
(所敗死之)十二月以朱熹為煥章閣待制熹辭從之金
平章政事完顔守貞罷(守貞剛直明亮通習典故凡論對必傅經義時金有國七)
(十年禮樂刑政因遼宋舊制金主欲更定修正為一代法其儀式條約多守貞裁訂故明昌之治號稱清)
(明又好接引善類以列朝廷為胥持國所忌罷去)
(丙辰)二年(金承安元年)春正月以余端禮為左丞相京鏜為右
丞相謝深甫參知政事鄭僑知樞密院事何澹同知
院事夏四月余端禮罷(時韓侂胄擅權屏斥正士端禮欝欝不愜志稱疾求)
(罷)以何澹參知政事葉翥僉書樞密院事罷禮部侍
郎倪思(初翥要思列疏論偽學思不從韓侂胄遂薦翥而罷思)金初行區種法
五月賜禮部進士鄒應龍以下四百九十九人及
第出身(是歲葉翥倪思知貢舉劉德秀奏言偽學之魁以匹夫竊人主之柄鼓動天下故文風未)
(能丕變乞將語錄之𩔖盡行除毁故是科取士稍涉義理者悉見黜落六經語孟中庸大學之書為世大)
(禁矣)以張釡為尚左郎官(淮西總領張釡上言邇者偽學盛行賴陛下聖明斥罷天)
(下皆洗心滌慮不敢復為前日之習願明詔在位之臣上下堅守勿變毋使偽言偽行乘間而入以壞既)
(定之規模乃除釡尚左郎官)作華文閣(蔵孝宗御集也)秋七月加韓侂胄
開府儀同三司萬壽觀使罷殿中侍御史黃黼(中書)
(舍人汪義端引唐李林甫故事以偽學之黨皆名士欲盡除之一時號為君子無不斥罷太皇太后聞之)
(以語帝乃詔臺諫給舍論奏毋及舊事務在平正以副朕建中之意詔下韓侂胄及其黨皆怒劉德秀遂)
(與御史張伯垓姚愈等上䟽言自今舊姦宿惡或滋長不悛臣等不言則誤陛下之進用言之則礙今日)
(之御札若俟其敗壞國事如前日而後進言則徒有噬臍之悔三者皆無一而可望下臣章播告中外令)
(舊姦知朝廷紀綱尚在不至放肆帝從之乃詔改不必更及舊事為不必專及舊事自是侂胄與其黨攻)
(治正士愈急矣黃黼上言治道在黜首惡而任其賢使才者不失其職而不才者無所憾故仁宗嘗曰朕)
(不欲留人過失於心此皇極之道也黼竟被罷而以姚愈代之)八月胡紘乞住進擬
偽學之黨從之(太常少卿胡紘上書言比年以来偽學猖獗圖為不軌動搖上皇詆誣聖)
(德幾至大亂賴二三大臣臺諫出死力而排之故元惡殞命羣邪屏迹自御筆有救偏建中之說或者誤)
(認天意急於奉承倡為調停之議取前日偽學之姦黨次第用之以冀幸其他日不相報復往者建中靖)
(國之事可以為戒陛下何未悟也宜令退伏田里循省愆咎遂詔偽學之黨宰執權住進擬自是學禁愈)
(急)九月嗣濮王士歆卒冬十月召陳賈為兵部侍
郎(以其嘗擊朱熹也)十二月罷祕閣脩撰致仕朱熹官竄處
士蔡元定于道州(臺諫皆韓侂冑所引無不迎合其意以攻偽學為言然憚清議未有)
(誦言攻熹者胡紘獨草䟽將論之會改太常少卿不果及沈繼祖上䟽追論程頥之罪侂胄薦為御史紘)
(即以䟽草授之繼祖遂誣論朱熹十罪且言熹剽竊張載程頥之餘論以喫菜事魔之妖術簧鼓後進張)
(浮駕誕私立品題收召四方無行義之徒以益其黨與飱麤食淡衣裒帶博或會徒於廣信鵝湖之寺或)
(呈身於長沙敬簡之堂潜形匿迹如鬼如魅乞禠熹職罷祠其徒蔡元定佐熹為妖乞送别州編管詔熹)
(落職罷祠竄元定于道州已而選人余嚞上書乞斬熹以絶偽學謝深甫抵其書于地語同列曰朱元晦)
(蔡元定不過自相講明耳果何罪乎事乃止元定生而穎異父發博覽羣書以程氏語錄邵氏經世張氏)
(正蒙授元定曰此孔孟正脉也元定深涵其義既長辨析益精登建陽西山絶頂腹飢啖薺以讀書聞熹)
(名往師之熹叩其學大驚曰此吾老友也不當在弟子列遂與對榻講論諸經奥義每至夜分四方來學)
(者熹必俾先從元定質正焉尤袤楊萬里交薦于朝召之不起築室西山將為終焉之計會偽學偽黨之)
(論起元定曰吾其不免乎及聞貶不辭家即就道熹與從游者數百人餞别蕭寺中坐客興歎有泣下者)
(熹微視元定不異平時因喟然曰友朋相愛之情李通不挫之志可謂兩得矣衆謂宜緩行元定曰獲罪)
(于天天可逃乎杖屨同其子沉行三千里脚為流血無幾微見言面至春陵遠近来學者日衆州士子莫)
(不趍席下以聽講說愛元定者謂宜謝生徒元定曰彼以學來何忍拒之若有禍患亦非閉門塞竇所能)
(避也貽書訓諸子曰獨行不媿影獨寢不媿衾勿以吾得罪故遂懈其志在道逾年忽一日謂沉曰可謝)
(客吾欲安靜以還造化舊物閱三日卒元定於書無所不讀於事無所不究義理洞見大原下至圖書禮)
(樂制度無不精妙熹䟽釋四書及傳易詩編通鑑綱目皆與元定往復參訂唘蒙一書則屬元定起藁熹)
(嘗曰造化微妙惟深於理者能識之吾與季通言而不厭也著洪範解大衍詳說律吕新書皆行于世學)
(者尊之曰西山先生)
(丁巳)三年(金承安二年)春正月鄭僑罷二月詔偽學之黨勿
除在内差遣(從邵褎然之言也尋復有論三十年來偽學顯行場屋之權盡歸其黨乞詔大)
(臣審察其所學而後除從之)夏四月以不祛爲嗣濮王閏六月
貶觀文殿大學士留正爲光禄卿居之邵州(韓侂胄憾正都)
(堂之辱諷右正言劉三傑論正四大罪其首云招引偽學以危社稷詔正落職罷祠論者不已張釡言之)
(尤力遂責之)秋八月金尚書右丞胥持國有罪致仕(持國為金)
(主信任與李妃筦擅朝政張復亨張嘉貞張光庭張巖叟張翰趙樞高元甫傅汝梅裴元郭郛十人皆趍)
(走其門俱為御史臺官人戲謂之胥門十哲至是為言者所論持國致仕十人皆外補)九月以
劉三傑為右正言遂詔監司帥守薦舉改官勿用偽
學之人(朝散大夫劉三傑免喪入對言前日偽黨今變而為逆黨防之不可不至韓侂胄大喜即)
(日除三傑右正言而詔監司帥守薦舉改官並於奏牘前甘結聲說非偽學之人會鄉試進士漕司前期)
(取家状必令書以不是偽學五字撫州推官柴中行獨申漕司云自幼習易讀程氏易傳未委是與不是)
(偽學如以為偽不願考校士論壮之)高麗王晧以其弟晫權國事金
復以胥持國為參知政事冬十一月太皇太后吳
氏崩十二月籍偽學罷吏部侍郎黃由(知緜州王沇上䟽乞)
(置偽學之籍仍自今曾受偽學舉薦關陞及刑法廉吏自代之人並令省部籍記姓名與閒慢差遣從之)
(於是偽學逆黨得罪著籍者趙汝愚留正周必大王藺四人為之首朱熹徐誼彭龜年陳傅良薛叔似章)
(穎鄭湜樓鑰林大中黃由黃黼何異孫逢吉劉光祖吕祖儉葉適楊萬里項安世沈有開曾三聘游仲鴻)
(吳獵李祥楊簡趙汝讜趙汝談陳峴范仲黼汪逵孫元卿袁爕陳武田澹黃度張體仁蔡幼學黃灝周南)
(吳柔勝李直王厚之孟浩趙鞏白炎震皇甫斌危仲壬張致遠楊宏中周端朝張衜林仲麟蒋傅徐範蔡)
(元定吕祖泰凡五十九人黃由上言人主不可待天下以黨與不必置籍以示不廣殿中侍御史張巖劾)
(由阿附罷之而擢沇爲利州路轉運判官)
(戊午)四年(金承安三年)春正月以葉翥同知樞密院事三月
葬憲聖慈烈皇后夏五月加韓侂胄少傅封豫國
公(賜玉帶許佩服)詔禁偽學(右諫議大夫姚愈復上言近世行險僥倖之徒倡為道學)
(之名權臣力主其說結為死黨願下明詔播告天下於是命直學士院高文虎草詔曰向者權臣擅朝偽)
(邪朋比協肆姦宄包藏禍心賴天之靈宗廟之福朕獲奉慈訓膺受内禪隂謀壞散國勢復安嘉與士大)
(夫厲精更始凡曰滛朋比德幾其自新而歴載臻兹弗迪厥化締交合盟窺伺間隙毁譽舛午流言間發)
(以傾國是而惑衆心甚至竊附於元祐之衆賢而不思實類乎紹聖之姦黨國家秉德康寧不汝瑕殄今)
(惟自作弗靖意者漸于流俗之失弗可復反歟將狃於國之深恩而罰有弗及歟何其未能洗濯以稱朕)
(意也朕既深詔二三大臣與夫侍從言議之官益維持正論以明示天下矣諭告所抵宜各改視回聽毋)
(復借疑似之說以惑亂世俗若其遂非不悔怙終不悛邦有常刑必罰毋赦布告天下毋忽詔既下韓侂)
(胄大喜即遷文虎愈於要職)以丁逢為軍器監(四川都大茶馬丁逢入對極論元祐)
(建中調停之害且引蘇轍任伯雨之言為證京鏜何澹時附韓侂胄專主偽學之事深悅逢言即薦為軍)
(器監)秋七月葉翥罷八月以謝深甫知樞密院事許及
之同知院事(及之為吏部尚書謟事韓侂胄無所不至居二年不遷見侂胄流涕叙其知遇)
(之意衰遲之狀不覺屈膝侂胄惻然憐之故有是命)育太祖十世孫與愿于宫
中(帝子兖沖惠王埈卒未有皇嗣京鏜等請擇宗室子育之詔育燕懿王德昭後與愿于宫中年六歲)
(矣)以趙師&KR0759;爲工部侍郎(師&KR0759;附韓侂胄得知臨安府甚有能聲侂胄生日百)
(官争貢珍異師&KR0759;最後至出小合曰願獻少果核侑觴唘之乃粟金蒲桃小架上綴大珠百餘顆衆慙沮)
(侂胄有愛妾張譚王陳四人皆封郡夫人其次有名位者又十人或獻北珠冠四枚於侂胄以遺四夫人)
(其十人亦欲之未有以應也師&KR0759;聞之亟市北珠製十冠以獻十人者喜為求遷官拜工部侍郎侂胄嘗)
(過南園山莊顧竹籬草舍謂師&KR0759;曰此真田舍間氣象但欠犬吠鷄鳴耳俄聞犬嘷叢薄視之乃師&KR0759;也)
(侂胄大笑聞者莫不鄙之)冬十月金造承安寳貨(時銀每錠以五十兩其直百貫)
(民間或有截鑿之者價随以低昂遂改鑄銀名承安寳貨一兩至十兩分五等每兩折錢二貫公私同見)
(錢用未幾寳貨多雜以銅錫寖不能行燕京閉肆迺罷之)金大賚北鄙將士(授官者至)
(萬一千人)
(己未)五年(金承安四年)春正月奪紹熙從臣彭龜年曾三聘官
(初趙汝愚定策時樞密院直省官蔡璉從旁竊聽因而漏言汝愚竄之既而逃還臨安韓侂胄聞之乃使)
(璉誣告汝愚定策時有異謀及具列賓僚所言凡七十餘紙詔下大理捕鞫彭龜年曾三聘沈有開葉適)
(項安世等以實其事中書舍人范仲藝謂侂胄曰章惇蔡確之權不為不盛然而至今得罪于清議者以)
(同文獄故耳相公胡為蹈之侂胄曰某初無此心京鏜劉德秀實主其議事得已張釡劉三傑張巖程松)
(等論之不己詔累經赦宥宜免然猶奪龜年三聘官而擢璉進義副尉)二月放前起居
舍人劉光祖于房州(光祖撰涪州學記謂學之大者明聖人之道以修其身而世方)
(以道為偽小者治文章以達其志而時方以文為病好惡出於一時是非定於萬世諫議大夫張釡劾光)
(祖佐逆不成蓄憤懷姦和附偽學欺世罔上詔落職房州居住)吏部尚書胡紘免
三月金立王晫為高麗國王夏五月行統天歷
秋七月吏部尚書劉德秀免八月帝始朝太上皇
帝于壽康宫(帝始率群臣詣壽康宫上壽初見太上皇成禮而還明日羣臣以過宫上壽禮)
(成奉表稱賀詔進宰執官)九月加韓侂胄少師封平原郡王冬
十二月嗣濮王不祛卒
(庚申)六年(金承安五年)春閏二月以京鏜謝深甫為左右丞相
何澹知樞密院事復留正少保觀文殿大學士致
仕三月前祕閣脩撰朱熹卒(熹登第五十年仕于外者僅九考立朝才)
(四十六日家故貧少依父友劉子羽寓建之崇安後徙建陽之考亭諸生自遠至者豆飯藜羹率與之共)
(往往稱貨於人以給用非其道義則一介不取也時攻偽學日急士之繩趍尺步稍以儒自名者無所容)
(其身從游之士特立不顧者屏伏丘壑依阿巽懦者更名它師過門不入甚至變易衣冠狎游市肆以自)
(别其非黨而熹日與諸生講學不休或勸其謝遣生徒者笑而不答疾且革正坐整衣冠就枕而卒年七)
(十一將葬右正言施康年言四方偽徒聚于信上欲送偽師之葬會聚之間非妄談時人短長則繆議時)
(政得失望令守臣約束從之熹所著有易本義唘蒙蓍卦考誤詩集傳大學中庸章句或問論語孟子集)
(註太極圖通書西銘解楚詞集註辨證韓文攷異所編次有論孟集議孟子指要中庸輯略孝經刊誤小)
(學書通鑑綱目宋名臣言行錄家禮近思錄河南程氏遺書伊洛淵源錄儀禮經傳通解其門人不可稱)
(計其最知名者曰黃榦李燔張洽陳淳李方子黃灝蔡沉輔廣榦之言曰道之正統待人而後傳自周以)
(來任傳道之責者不過數人而能使斯道章章較著者一二人而止耳由孔子而後曾子子思得其微至)
(孟子而始著由孟子而後周程張子繼其絶至熹而始著衆以為知言榦初見熹夜不設榻不解帶熹)
(語人曰直卿志堅思苦與之處甚有益因妻以女及熹病革以深衣及所著書授榦與之訣曰吾道之託)
(在此吾無憾矣熹歿榦弟子日盛編禮著書講論經理朝夕不倦仕終朝奉郎燔初見熹熹告以曾子)
(弘毅之語且曰致遠固以毅而任重貴乎弘也燔因以弘名其齋凡諸生未達者熹先令訪燔俟其所發)
(乃從熹折衷之諸生畏服熹語人曰燔進學可畏處事不苟它日任斯道者必燔也燔嘗曰凡人不必待)
(仕宦有位為職事方為功業但随力到處有以及物即功業也居家講道學者宗之仕終直華文閣洽)
(從熹學自六經傳注而下皆究其指歸至於諸子百家山經地志老子浮圖之說無所不讀熹嘉其篤志)
(謂黃榦曰所望以永斯道之傳者二三君也洽自少用力於敬平居不異常人至義所當為則勇不可奪)
(著春秋集註地理沿革表行于世仕終直寳章閣淳少習舉子業林宗臣見而竒之謂曰此非聖賢事)
(業也因授以近思錄淳讀之遂盡棄其業而學焉及熹至漳淳請受教為學益力熹語人曰吾南來喜得)
(陳淳由是所聞皆要切語及熹歿淳追思之痛自裁抑無書不讀無物不格日積月累義理貫通洞見條)
(緒恬退自守名播天下多所著述仕終安溪主簿方子端謹純篤初見熹熹謂曰觀公為人自是寡過)
(但寬大中要規矩和緩中要果決方子遂以果名其齋居家竟日危坐未嘗傾側對賓客一語不妄發嘗)
(曰吾於問學雖未能周盡然幸於大本有見處此心常覺泰然不為物欲所漬耳灝性行端飭以孝友)
(稱廣淳謹勤恪嘗著四書纂䟽詩傳童子問以發明師旨沉元定子也著書傳)安定郡王
子恭卒夏四月以不璺為嗣濮王六月乙酉朔
日有食之太上皇后李氏崩許及之以母喪去
位秋七月以陳自強僉書樞密院事(初自強嘗為韓侂胄童子)
(師及侂胄當國自強入都待銓欲見之無以自通僦居主人出入侂胄家為入言之一日侂胄召自強比)
(至則從官畢集侂冑設褥于堂延自強升坐再拜次召從官同坐從官踧踖莫敢居上者侂胄徐曰陳先)
(生老儒汨没可念明日從官交薦其才即除太學錄未踰歲三遷為祕書郎既入館即改右正言月餘拜)
(諫議大夫遂為中丞旬日登樞府自強以選人意圖諸州學官不自意遽至大用遂委身諂附侂胄焉)
八月太上皇帝崩(光宗幼有令聞嚮用儒雅及即位之初總權綱屏嬖倖薄賦緩刑有)
(可觀者及宫闈妬悍閹寺交搆驚憂致疾孝養遂怠孝宗之業衰焉)京鏜卒(鏜初與韓侂胄友善)
(因得大用遂一變素守奉行侂胄風旨唯謹時附益以成其姦又薦劉德秀居言路以排擊善類侂胄之)
(謀多自鏜發之)攅慈懿皇后于臨安府南山之脩吉寺九
月婺州處士吕祖泰上書乞斬韓侂胄詔配祖泰于
欽州牢城(祖泰夷簡五世孫也性䟽達尚誼論事無所忌諱時御史施康年林宷劾周必大首)
(倡偽徒私植黨與帝將降詔貶必大為少保祖泰聞之而憤乃擊登聞鼓上書論韓侂胄有無君之心請)
(誅之以防禍亂其略曰道學自古所恃以為國也丞相汝愚今之有大勲勞者也立偽學之禁逐汝愚之)
(黨是將空陛下之國而陛下不知悟耶陳自強侂胄童稺之師躐致宰輔陛下舊學之臣彭龜年等今安)
(在耶蘇師旦平江之吏胥周筠韓氏之厮役人人知之今師旦以潜邸随龍而得節鉞筠以皇后親屬而)
(得大官不知陛下在潜邸時果識師旦乎椒房之親果有筠乎侂胄之徒自尊大而卑陵朝廷一至於此)
(願亟誅侂胄師旦周筠而逐罷自強之徒故大臣在者獨周必大可用宜以代其任不然事將不測書出)
(中外大駭侂胄怒尋有旨吕祖泰挾私上書語言狂妄拘管連州右諫議大夫程松與祖泰狎友懼曰人)
(知我素與遊其謂我與聞乎乃獨奏言祖泰有當誅之罪且其上書必有教之者今縱不殺猶當杖黥竄)
(之遠方殿中侍御史陳讜亦以為言乃杖祖泰一百配欽州牢城收管祖泰上書自期必死冀以身悟朝)
(廷了無懼色既至府尹為好語誘之曰誰教汝共為章汝試言之吾且置汝祖泰笑曰公何問之愚也吾)
(固知必死而可受教於人且與人議之乎尹曰汝病風喪心耶祖泰曰以吾勸之若今之附韓氏得美官)
(者乃病風喪心耳)命謝深甫朝獻景靈宫嗣濮王不璺朝饗
太廟冬十月加韓侂胄太傅十一月以與愿為
福州觀察使更名曮皇后韓氏崩十二月葬永
崇陵攅恭淑皇后于臨安府之廣教僧寺加殿
前副都指揮使吳曦太尉
(辛酉)嘉泰元年(金泰和元年是歲西遼亡)春二月貶少傅致仕周必大
為少保(從施康年言也)三月臨安大火(四日乃滅)秋七月何澹罷
(時吳曦自以世守西蜀為國藩屏而身留行都不得如志乃以賄賂宰輔規求還蜀陳自強為之言于韓)
(侂冑侂胄許之曦賂偶不及澹澹持不可侂胄怒曰始以君肯相就黜偽學汲引至此今顧立異遂罷奉)
(祠澹急於榮進阿附侂胄斥逐善類賢士為空士論罪之)大旱以陳自強參知
政事張釡僉書樞密院事以吳曦為興州都統制
兼知興州(曦至興州因譛副都統制王大節罷之由是兵權悉歸于曦異志遂成矣)八月
張釡罷以張巖參知政事程松同知樞密院事(巖附)
(侂胄以嚴道學之禁自小官不四年至政府松諂侂胄尤甚自知錢塘縣不二年為諫議大夫滿歲未遷)
(意殊怏怏乃獻一妾於侂胄名之曰松壽侂胄曰奈何與大諫同名松曰欲使疵賤姓名常蒙記憶耳遂)
(同知樞府)奈曼襲西遼滅之(西遼主珠勒呼獵奈曼王庫楚類汗伏兵八千擒之而據)
(其位遂襲遼衣冠尊珠勒呼為太上皇朝夕問起居珠勒呼尋死遼祀始絶)
(壬戍)二年(金泰和二年)春正月以蘇師旦兼樞密都承旨(師旦平江)
(府書佐也韓侂胄為平江府兵馬鈐轄師旦以筆吏事之侂胄愛其辨慧竄名姓于嘉王邸吏士内遂以)
(潛邸随龍恩入官云)二月追復趙汝愚資政殿學士(偽學之禍雖本於韓)
(侂胄欲去異巳以快所私然實京鏜創謀而何澹劉德秀胡紘成之及鏜死三人亦罷侂胄厭前事之乖)
(戾欲稍更改以消中外之議會張孝伯謂侂胄曰不弛黨禁恐後不免報復之禍籍田令陳景思侂胄之)
(姻也亦謂侂胄勿為巳甚侂胄然之遂復汝愚官而偽黨之禁寖解貶斥者漸還故職矣)禁私史
夏五月甲辰朔日有食之秋七月以子覿為安
定郡王八月以袁說友同知樞密院事作寳謨
閣(蔵光宗御集也)九月太師嗣秀王伯圭卒(伯圭謙謹不以近屬自居每入)
(見帝行家人禮宴私隆洽伯圭執臣禮愈恭)冬十月追復朱熹煥章閣待
制十一月以陳自強知樞密院事許及之參知政
事十二月立貴妃楊氏為皇后(后不知何許人或云會稽少以姿容)
(選入宫忘其姓氏帝即位進封婕妤有會稽楊次山者后自言是其兄因姓楊氏韓后崩后時為貴妃與)
(曹美人俱有寵中宫未知所屬韓侂胄以后頗涉書史知古今性警敏任權術而曹美人柔順勸帝立曹)
(氏帝不從由是后與侂胄有怨次山自是貴顯矣)加韓侂胄太師(先是監惠民局夏允)
(中上書請依文彦博故事以侂胄平章軍國重事侂胄聞之陽辭乞致仕詔不許而罷允中至是進位太)
(師時侂胄既弛黨禁因以勢利蠱士大夫之心薛叔似辛棄疾陳謙等皆起廢進用於是名士久斥者往)
(往損晩節以規榮進矣政府樞密臺諫侍從皆出侂胄之門莫不傾心阿附而蘇師旦周筠預聞國政羣)
(小滿朝勢焰熏灼)閏月封福州觀察使曮爲衛國公
(癸亥)三年(金泰和三年)春正月謝深甫罷(深甫力求罷政帝曰卿能為朕守法度惜)
(名器不可以言去深甫固請乃許之)張巖罷帝臨太學以袁說友
參知政事傅伯壽僉書樞密院事伯壽辭不拜二月
以費士寅僉書樞密院事夏四月己亥朔日有食
之五月以陳自強為右丞相(時韓侂胄專權凡所欲爲宰執惕息不敢)
(為異自強至印空名勅劄授之惟所欲為宰執不預知也言路扼塞每月舉論二三常事而已謂之月課)
(或問之則愧謝曰聊以塞責藉手耳加以包苴盛行自強尤貪鄙四方致書餽必題其緘云某物若干并)
(獻凡書題無并字則不開縱子弟親戚關通貨賄仕進干請必諧價而後予都城嘗火自強所貯一夕煨)
(燼侂胄首遺之萬緡執政列郡聞之莫不有助不數月得六十萬緡遂倍所失之數嘗語人曰自強惟一)
(死以報師王每稱侂胄為恩主恩父蘇師旦為叔堂吏史達祖為兄侂胄姦宄專國自強表裏之功為多)
以許及之知樞密院事秋七月命殿前司造戰艦
八月增置襄陽騎軍九月袁說友罷冬十月
以費士寅參知政事張孝伯同知樞密院事金貶
奉御阿嚕岱為彰德府判官(金主自即位即為北鄙凖布等部所擾無歲不)
(興師討伐兵連禍結士卒塗炭府蔵空匱國勢日弱羣盗蜂起賦斂日繁民不堪命懼宋人乘其隙乃命)
(聚糧增戍於東南境上且禁襄陽𣙜場宋人聞之乃嚴設守禦韓侂胄遂有北伐之謀市馬厲兵習戰造)
(艦奉御阿嚕岱使還言於金主以為師期有日金主以其生事笞五十而貶之)十一月安定
郡王子覿卒
(甲子)四年(金泰和四年)春正月浙東安撫使辛棄疾入朝(時有勸韓)
(侂胄立盖世功名以自固者侂胄然之恢復之議遂起聚財募卒出封椿庫黃金萬兩以待賞功命吳曦)
(練兵西蜀既而安豐守臣厲仲方言淮北流民咸願歸附而浙東安撫使辛棄疾入見言金國必亂必亡)
(願属元老大臣預備兵為倉卒應變之計侂胄大喜鄭挺鄭友龍等又附和其說侂胄用師之意益銳矣)
高麗王晫卒子韺立二月金命州郡無學者並建
置之三月臨安大火詔百官陳時政闕失夏四
月許及之罷以張孝伯參知政事錢象祖同知樞
密院事五月追封岳飛為鄂王秋八月張孝伯
罷冬十月以張巖參知政事十一月以伯栩為
安定郡王十二月以陳自強兼國用使費士寅張
巖兼同知國用事(韓侂胄議恢復陳自強請遵孝宗典故剏國用司總覈内外財用掊)
(克民財州郡騷動焉)
(乙丑)開禧元年(金泰和五年)春三月費士寅罷(韓侂胄欲以士寅鎮興元以圖)
(恢復士寅固辭遂罷)師入鞏州(師入鞏州來遠鎮唐州得諜者言宋屯兵鄂岳將謀北伐金主)
(命樞密院移文于宋依誓約撤新兵毋縱入境)夏四月以錢象祖參知政事
劉德秀僉書樞密院事以李奕為鎮江都統皇甫
斌為江陵副都統兼知襄陽府武學生華岳上書
諫用兵唘釁竄岳于建寧府(韓侂胄銳意恢復岳上書諫朝廷未宜用兵恐)
(唘邊釁且乞斬侂胄蘇師旦周筠以謝天下侂胄大怒下岳大理編管建寧)五月詔以衛
國公曮為皇子進封榮王金以布薩揆為宣撫使
會兵于河南(金主聞宋將見伐召諸大臣問之皆曰宋敗衂之餘自救不暇恐不敢畔盟完)
(顔匡獨曰彼取先世開寳天禧紀元豈忘中國者哉金主然之乃命平章布薩揆宣撫會兵于汴以備宋)
戚拱復漣水縣六月金人復取之以程松為四川
制置使秋七月詔韓侂胄平章軍國重事班丞相
上三日一朝赴都堂治事(陳自強援文彦博故事乞令侂胄平章軍國重事侍)
(御史鄧友龍等繼以為請詔從之於是三省印並納其第侂胄遂置機速房於私第以圖恢復權勢日盛)
(至假作御筆升黜將帥事關機要未嘗奏禀人莫敢言)以蘇師旦為安遠軍節
度使領閤門事(韓侂胄恢復之議皆師旦發之)以韓侂胄兼國用使
八月金罷河南宣撫使司(布薩揆至汴移文責宋敗盟宋三省樞密院荅)
(言邊臣生事已行貶黜所置兵亦巳抽去揆信之會宋殿前副都指揮使郭倪濠州守將田俊邁誘虹縣)
(民蘇貴等為間言於揆曰宋之增戍本虞它盗及聞行臺之建益畏讋不敢去備且兵皆白丁自裹糧糒)
(窮蹙饑疫死者甚衆揆益弛備以其言白于金主時金羣臣皆勸先舉金主曰南北和好四十餘年民不)
(知兵不可及聞揆言遂命罷宣撫司及新置兵)以郭倪為鎮江都統兼知揚
州九月劉德秀罷陳景俊如金(韓侂胄欲審敵虚實故遣景俊)
(往賀正旦)以丘崈為江淮宣撫使崈辭不拜(韓侂胄聞金命布薩揆宣)
(撫河南乃以崈應之初侂冑以北伐之議示崈崈曰中原淪陷且百年在我固不可一日而忘然兵凶戰)
(危若首倡非常之舉兵交勝負未可知則首事之禍其誰任之必有夸誕貪進之人攘臂僥倖萬一宜亟)
(斥絶不然必誤國矣侂胄不納至是崈手書切諫曰金人未有意敗盟當示大體宜申警軍實使吾常有)
(勝勢若釁自彼作我有詞矣因力辭不拜侂胄不悅)大旱師襲比陽殺金阿
里哈索多師焚黃澗獲金高顥冬十二月金趙
之傑來(金使太常卿趙之傑来賀正旦入見韓侂胄以其禮倨請帝還内從之)
(丙寅)二年(金泰和六年天夏襄宗安全應天元年蒙古太祖法唘運聖武皇帝元年)春正月
師入薩滿谷獲金果囉三月以陳伸為京湖宣撫
使伸遂致仕(伸為吏部尚書以韓侂胄當國恒不樂欲去及北伐之議起上書切諫侂胄故)
(首以藩閫命伸遂致仕)以程松為四川宣撫使吳曦為副使(韓侂)
(胄期以四月分道進兵故有是命曦由是得總兵馬財賦之政松將東軍三萬駐興元曦將西軍六萬駐)
(河池松至益昌欲以執政禮見曦責其庭參曦聞之及境而還松用東西軍一千八百自衛曦抽摘以去)
(松殊不悟其變)陳景俊還自金(景俊還金主諭之曰大定初世宗許宋世為姪國朕遵守)
(至今豈意爾國屢犯我邊以此遣大臣宣撫河南及得爾國公移朕即罷司而爾國侵擾益甚羣臣以渝)
(盟為言朕惟和好歲久委曲涵容恐姪宋皇帝或未詳知卿歸國當具言之景俊還以告陳自強自強戒)
(勿言由是用兵益決)金更定比保法(以五家為鄰五鄰為保以相檢察城郭則置坊正村)
(社則置里正以按比戶口催督賦稅勸課農桑又設主首以佐里正)錢象祖罷(韓侂胄銳意用)
(兵象祖執不可遂以懷姦避事奪二官信州居住)夏四月以薛叔似為湖北
京西宣撫使鄧友龍為兩淮宣撫使郭倪兼山東京
東路招撫使趙淳兼京西北路招撫使皇甫斌兼副
使吳曦兼陜西河東路招撫使下納粟補官之令
遣衛卒戍淮東追貶秦檜贈諡(論檜主和誤國之罪奪王爵降)
(封衛國公改諡繆厲)復泗州及新息襃信潁上虹縣金命其
平章政事布薩揆領行省事會兵于汴(以宋渝盟也)吳曦
謀反獻階成和鳳四州于金以求封(曦久蓄異謀及得志與其從弟)
(晛及徐景望趙富米脩之董鎮共為反謀隂遣其客姚淮源獻關外階成和鳳四州于金求封蜀王)五
月王大節帥師復蔡州不克而潰以伐金詔四方
及告于天地廟社(韓侂胄請帝降内批云北敵世讎久稽報復爰遵先志決策討除宜)
(頒詔書明示海内翌日乃下北伐之詔略曰天道好還中國有必伸之理人心效順匹夫無不報之仇維)
(兹金國猶託要盟朘生靈之資奉溪壑之欲迹其不恭姑置含忍軍入塞而公肆創殘使來庭而敢為桀)
(驁洎行李之繼遣復慢詞之見加含垢納汚在人情而已極聲罪致討属有隙之可乘兵出有名師直為)
(壮言乎遠言乎近孰無忠義之心為人子為人臣當念祖宗之憤直學士院李壁之詞也初兵部侍郎葉)
(適輪對嘗言甘弱而幸安者衰改弱而就強者興侂胄聞而喜之以為直學士院欲藉其草詔以動中外)
(而適以疾辭職乃改命壁越六日以伐金告于天地廟社)金以布薩揆完顔匡為
左右副元帥(金以宋畔盟告于天地廟社以揆匡為副元帥遣兵分守要害而命彰德守臣)
(護韓琦墳凡宋宗族所居有司提控之)李爽帥師圍夀州郭倬李汝
翼田俊邁會師圍宿州敗績金人執俊邁皇甫斌
敗績于唐州秦世輔之師潰于城固縣詔以太
祖十世孫均為沂靖惠王柄嗣(柄孝宗孫而魏惠憲王愷之子也均之父)
(曰希瞿)六月李爽敗績于夀州鄧友龍免以丘崈為
兩淮宣撫使(韓侂胄以師出無功免友龍而以崈代之駐揚州崈至鎮部署諸將悉以三衙)
(江上軍分守江淮要害於是王大節郭倬李汝翼皇甫斌李爽等皆坐貶)田琳復壽春府
秋七月蘇師旦有罪韶州安置(韓侂胄聞師屢敗始覺為蘇師旦所)
(誤一夕招李壁飲酒酣語及師旦始謀事壁微摘其過以覘之因極言師旦怙勢招權使眀公負謗非竄)
(謫此人不足以謝天下侂胄然之翌日罷師旦官籍其家旬日除名韶州安置)以張巖知樞
密院事李壁參知政事夏李安全廢其主純佑而
自立(安全崇宗孫越王仁友子也純佑未幾死)戚春敗績于邳州九月
金富察貞取和尚原冬十月金人分道來侵赫舍
哩執中圍楚州(布薩揆分兵為九道南下揆以兵三萬出潁夀完顔匡以兵二萬五千出)
(唐鄧赫舍哩子仁以兵三萬出渦口赫舍哩執中以兵二萬出清河口完顔充以兵一萬出陳倉富察貞)
(以兵一萬出成紀完顔綱以兵一萬出臨潭舒穆嚕仲温以兵五千出鹽川完顔鱗以兵五千出來遠丙子)
(執中自清河口渡淮遂圍楚州朝廷始懼)十一月詔郭杲帥師次于真州
以援兩淮以丘崈僉書樞密院事督視江淮軍馬
(金人攻淮南日急或勸崈棄廬和州為守江計崈曰棄淮則與敵共長江之險吾當與淮南俱存亡乃益)
(增兵防守)金完顔匡入光化棗陽襄陽軍随州金布薩
揆渡淮入安豐軍遂圍和州(揆引兵至淮遣人密測淮水惟入疊灘可涉即)
(遣鄂屯驤揚兵下蔡聲言欲渡宋將何汝勵姚公佐以為誠然悉衆屯花靨以備之揆乃遣賽不等潛師)
(渡八疊駐于南岸揆麾大軍直壓宋陣宋師不虞其至遂皆潰走自相蹂踐死者不可勝計揆遂奪潁口)
(下安豐軍及霍丘縣進圍和州屯于瓦梁河以控真揚諸州之衝乃整軍列騎張旗幟於沿江上下於是)
(江表大震)以陳謙為湖北京西宣撫副使金赫舍哩子
仁入滁州金完顔匡圍德安府金富察貞入西
和州十二月入成州金赫舍哩子仁入真州(州之士民)
(大潰知鎮江府宇文紹節亟具舟濟逃者大有所全自是淮西縣鎮皆沒于金)吳曦焚河池
退保青野原(曦既遣姚淮源如金因持重按兵河池韓侂胄日夜望其進兵使者相繼曦恐)
(謀泄乃遣兵攻秦隴與金人力戰以堅侂胄之心金人許封之約以若按兵閉境不為異同使其師東下)
(無西顧之憂則全蜀之地卿所素有當加封冊一依康王故事更能順流東下助為犄角則旄麾所指盡)
(以相付因命完顔綱經略之綱進兵水洛訪得曦族人吳端署為水洛城廵檢使遣之報曦曦得報意動)
(以程松在興元未敢發詐稱杖殺端而隂遣使送欵于綱及富察貞破和尚原湫池堡西和州曦將王喜)
(等方力戰曦忽傳令退保黑谷軍遂潰貞入成州曦因焚河池退壁青野原金人無復顧慮關陜大震轉)
(運判官陳咸言曦反程松不之信也)金赫舍哩子仁侵六合郭倪遣師
救之戰于胥浦橋敗績倪棄揚州走金完顔充入
大散關吳曦還興州(時興州都統制毋思以重兵守關吳曦聞金兵至因撤驀關之)
(戍金人由版閘谷遶出關後思孤軍不能支關遂陷)丘崈遣使如金師議和金
布薩揆從之遂還師下蔡和州圍解(揆欲與宋通和罷兵購得韓琦)
(五世孫元靖遣之渡淮丘崈獲之詰所以來之故元靖言兩國交兵北朝皆謂韓太師意今相州宗族墳)
(墓皆不可保故来依太師耳崈使畢其說始露講解之意崈密使人獲送北歸俾扣其實既而元靖回得)
(金行省幅紙崈以聞于朝韓侂胄方以師出屢敗悔其前謀輸家財二十萬以助軍而諭崈募人持書幣)
(赴敵營議和崈乃遣劉祐持書於揆願講好息兵揆曰稱臣割地獻首禍之臣乃可崈以上聞帝諭崈使)
(歸罪邊將崈乃復遣王文采往言用兵乃蘇師旦鄧友龍皇甫斌等所為非朝廷意今三人皆已貶黜揆)
(曰侂胄若無意用兵師旦等豈敢專擅文采還崈復遣文采及林拱宋顯相繼以往因許還其准北流移)
(人及今年歲幣揆始許之崈聞于朝朝廷乃以報書令陳壁往焉壁至揆遂自和州還師次于下蔡於是)
(金人在淮南者皆去惟留一軍守濠州)金立吳曦為蜀國王(大散關既破曦乃退)
(壁興州之置口完顔綱遣張仔會曦于置口曦且言願附金之情仔請曦告身為報曦盡出以付仔仍獻)
(階州遂自置口還興州綱乃以金主命遣假太倉使馬良顯持詔書金印立曦為蜀國王曦密受之翌日)
(召幕屬諭意言東南失守車駕幸四明今宜從權濟事王翼楊騤之抗言曰如此則相公忠孝八十年門)
(戸一朝掃地盡矣曦曰吾意巳決即遣郭澄奉表獻蜀地圖及吳氏譜牒于金)薛叔似陳謙
免以吳獵為湖北京西路宣撫使知江陵府(叔似素以功業)
(自期及臨事絶無可稱屬郡多陷故坐免)程松自興元逃歸(金烏雅綽哈攻鳳州松求)
(援于吳曦曦始言當發三千騎往松信不疑及曦受金詔宣言金使者欲得階成和鳳四州以和馳書諷)
(松使去松尚未悟其變會報金兵至民大奔松亟趣米倉山而遁自閬州順流至重慶猶遺書乞贐禮于)
(曦稱為蜀王曦遣使以匣封致餽松望見匣疑為劍也大恐即急走使者追與之乃金寳也松受而兼程)
(出峽西向掩淚曰吾今始獲保頭顱矣)蒙古太祖皇帝即位于鄂諾
河(初天后阿倫果斡寡居屢有光明照其腹一乳三子長曰布古哈塔吉次曰博克多薩勒濟固季曰)
(勃端察爾其後子孫蕃衍不相統攝各自為部曰哈塔錦曰沙卜珠曰竒雅喇又謂之扎拉氏居于烏桓)
(之北與輝和爾奈曼九姓回鶻故城和林接壤世奉貢于遼金而總隸于逹旦烈祖諱伊蘇克依勃端察)
(爾之九世孫也攻塔塔爾部獲其部長特穆津還次于特哩衮盤陀山而生子烈祖因以特穆津名之是)
(為太祖皇帝烈祖卒太祖皇帝年幼其部衆多歸于族人泰楚特部泰楚特合七部人凡三萬攻之太祖)
(皇帝與其母諤楞太后率部人為十三翼大戰于都爾本兆蘇之野泰楚特等敗去太祖皇帝因得少安)
(時泰楚特部地廣民衆而無紀律其下謀曰特穆津衣人以己衣乘人以己馬真吾主也因悉歸太祖皇)
(帝泰楚特部遂微既而太祖皇帝為塔爾巴哈台所執其部人蘇勒庫實勒們釋太祖皇帝且命子齊拉)
(衮委質焉未幾塔塔爾部叛金太祖皇帝自鄂諾河帥衆會金師同滅之以功授太祖皇帝為綽克圖嚕)
(猶中國之招討使也太祖皇帝以克埒奈曼二部強盛事之甚謹奈曼反侵掠之太祖皇帝求援于伊爾)
(濟部伊爾濟殺其使太祖皇帝怒與戰于圖滿盤陀山伊爾濟大敗太祖皇帝還居于塔哩珠之野諸部)
(為克埒所敗者多歸焉已而克埒王汗暴戮其族王汗之弟額爾克哈喇不能堪叛歸奈曼部共立伊納)
(克齊為汗以兵敗王汗盡取其衆王汗出走太祖皇帝以其與烈祖有好自吉魯爾河迎之會于圖喇河)
(結為父子因攻默爾竒斯温都爾二部掠其貲財以給王汗王汗部衆亦稍有歸者太祖皇帝遂與共攻)
(奈曼部博囉汗戰于赫辰巴納盡取其衆王汗漸強因害太祖皇帝之得人欲圖太祖皇帝太祖皇帝辭)
(去次于薩里川而王汗移居于圖喇河王汗之子伊勒哈等率衆至為奈曼部所掠王汗復遣人告太祖)
(皇帝攻奈曼以報之太祖皇帝即遣博爾濟博爾歡穆呼哩齊拉衮四人將兵赴之遂盡奪其所掠歸于)
(王汗太祖皇帝復與母弟楚齊格爾攻奈曼大敗其衆而還奈曼部因是衰弱太祖皇帝乃會王汗于薩)
(里川布朗吉爾崖復率衆攻泰楚特部大戰于鄂諾河泰楚特部長杭呼敗走於是鴻吉哩等五部會盟)
(將攻太祖皇帝及王汗太祖皇帝迎戰于保喇川大敗之而王汗之弟扎實甘布等怨王汗殘忍逃降奈)
(曼王汗以衆居于哈巴爾哈雅山太祖皇帝居于察察爾山塔塔爾部與鴻吉哩等七部亦怨楚齊格爾)
(侵掠會于犍河共立扎木哈克部長為楚勒汗將攻太祖皇帝太祖皇帝率衆與諸部戰于哈里雅爾台)
(和囉噶之野敗之楚勒汗遁去鴻吉哩部遂降于太祖皇帝自王汗為下所逐太祖皇帝奉之五年而益)
(勤金泰和二年秋奈曼博囉汗率六部之衆攻太祖皇帝及王汗太祖皇帝與戰于滿□之野會大雪奈)
(曼軍潰而去冬太祖皇帝居于阿卜薩竒爾台實喇山王汗居于必里克沙陀中太祖皇帝求婚于王汗)
(王汗不許由是太祖皇帝疎之楚勒汗聞之往說王汗之子伊勒哈言太祖皇帝將行不利于王汗伊勒)
(哈信之遂以兵焚太祖皇帝牧地泰和三年王汗與伊勒哈謀遣使詐以定婚召太祖皇帝太祖皇帝以)
(為誠然而往王汗之牧馬人竒徹勒與弟巴圖知其謀以告太祖皇帝太祖皇帝乃止而帥衆與王)
(汗戰于哈喇沁之野王汗屢敗矢中伊勒哈之頰乃歛兵大祖皇帝次于阿爾古訥有騎四千六百)
(因循喀爾喀河而進至董阿澤遣阿里哈致言于王汗曰昔汝珠爾汗謂汝奪其兄呼爾察和斯必)
(瑠汗之位而肆殺戮于昆弟故逼汝于哈拉衮之隘汝窮迫無計以百騎來依我先人我先人偕汝)
(以雪耻備歷險阻以破其國珠爾汗僅以身免走死河西我先人盡以其土地人民歸汝結為諳達)
(故我事汝如父嗣爾汝有窮厄我盡心以救恤使汝得至于今我何負於汝而欲加害於我哉王汗)
(大慚欲止伊勒哈不肯曰彼能勝我聽取我國若我勝彼當亦取其國耳因進兵太祖皇帝與穆呼)
(哩博爾濟博爾歡齊拉衮飲水于班珠爾河誓必報其讐遂大會屬部于鄂諾河源而進擊王汗于)
(寮察爾温都山大敗之王汗與伊勒哈以數騎逸至納沁烏蘇河奈曼部人執王汗殺之伊勒哈奔)
(西夏亦為人所殺克埒遂亡太祖皇帝以竒徹勒巴圖有功命為千戶賜號達爾罕因大獵于特默)
(格川宣布號令而還奈曼迪延汗遣伊克鼐爾告于洪果部長阿嚕哈斯曰近聞東方有稱王者日)
(月在天了然可知世豈有二主哉君能益吾右翼奪其&KR1249;矢乎阿嚕哈斯遣人以其言告于太祖皇)
(帝具以所部附之泰和四年春太祖皇帝大會屬部于特默格川謀攻奈曼以呼必哩哲伯二人為)
(前鋒與奈曼迪延汗默爾竒斯部長托克托克埒部長阿林台實衛喇特部長呼圖克伯竒并扎木)
(哈克都爾本塔塔爾哈塔錦薩勒珠特部戰于阿勒台迪延汗敗死諸部悉潰太祖皇帝益以盛強)
(泰和五年遂攻西夏破拉伊哩寨及羅索城大掠而還至是大會諸部長于鄂諾河之源建九遊白)
(旗遂自號為青吉斯汗先是金主遣衛王允濟往靖州受太祖皇帝之貢允濟奇太祖皇帝狀貌歸言于)
(金主請以事除之金主不許太祖皇帝聞而憾之)蒙古滅奈曼執博囉汗以
歸
(丁夘)三年(金泰和七年年太祖皇帝二)春正月丘崈罷詔張巖督視江
淮軍馬(金布薩揆退師朝廷遂不復慮崈上䟽乞遺書金帥以成前議且言金人既指韓侂胄為)
(元謀若遺書宜暫免繋銜侂胄大怒罷崈奉祠)以陳自強兼樞密使吳曦
反稱蜀王于興州(曦即治所為行宫改元置百官僣用乘輿服飾遣董鎮至成都治宫)
(殿欲徙居之議行削髮左袵之令奉表稱謝于金分其所統兵十萬為統帥遣禄祁等戍萬州泛舟下嘉)
(陵江聲言約金人夾攻襄陽下黃榜於成都潼川利州䕫州四路以興州為興德府召随軍轉運使安丙)
(為丞相長史權行都省事丙度不得脫徒死無益乃陽與而隂圖之曦又召權大安軍楊震仲震仲不屈)
(飲藥而死其他名士如陳咸自髠其髮史次秦自瞽其目者甚衆)金布薩揆有疾命
左丞相完顔宗浩兼都元帥行省事于汴以代之
二月以楊輔為四川制置使吳曦以輔知遂寧府輔
遂棄成都如遂寧(知成都府楊輔嘗言吳曦必反及程松逃歸朝廷乃密詔授輔制置)
(使許以便宜從事詔至人皆勸以倡義輔自以不習兵事且内郡無兵可用於是遷延不發曦乃移輔知)
(遂寧府輔遂以印授通判韓植而去)以知建康府葉適為江淮制置使
(適上言三國孫氏嘗以江北守江自南唐以來始失之乞兼節制江北諸州詔從之時羽檄旁午而適治)
(事如平時軍湏皆從官給民以不擾其防守皆盡其法度焉)金平章政事布薩揆
卒于下蔡(揆為政多惠人樂為用號名將相)四川轉運安丙誅吳曦
傳首臨安(監四川總領所興州合江倉楊巨源謀討曦乃隂與曦將張林朱邦寧及忠義士朱)
(福等深相結眉州人程夢錫知之以告四川宣撫使司随軍轉運安丙丙時稱疾未視事乃属夢錫以書)
(致巨源且召之巨源至丙號哭曰目前兵將我所知不能奮起必得豪傑乃滅此賊巨源曰非先生不足)
(以主此事非巨源不足以了此事會興州中軍正將李好義亦結軍士李貴進士楊君玉李坤辰李彪等)
(數十人謀誅曦好義曰此事誓死報國救四蜀生靈但曦死後若無威望者鎮撫恐一變未息一變復生)
(欲奉安丙主事使坤辰來邀巨源與會巨源往與約還報丙丙大喜始出視事君玉與白子申共草密詔)
(略曰惟干戈省厥躬既昧聖賢之戒雖犬馬識其主爾乃甘仇敵之臣邦有常刑罪在不赦二月乙亥未)
(旦好義帥其徒七十四人入偽宫時偽宫門洞開好義大呼而入曰奉朝廷密詔于楊輔以安長史為宣)
(撫令我誅反賊敢抗者夷其族曦衛兵千餘聞有詔皆棄梃而走巨源持詔乘馬自稱奉使入内戸曦唘)
(戸欲逸李貴即前執之刃中曦頰曦反撲貴仆于地好義急呼王换斧其腰曦始縱貴貴遂斫其首馳告)
(丙宣詔軍民拜舞聲動天地持曦首撫定城中市不易肆盡收曦黨殺之衆推丙權四川宣撫使巨源權)
(參贊軍事丙陳曦所以反及矯制平賊便宜賞功狀上䟽自劾待罪函曦首級及違制法物與曦所受金)
(人詔印送朝廷曦僣立凡四十一日金遣术虎高琪奉册於曦未至曦已誅矣先是韓侂胄聞曦反大懼)
(與曦書云𫝊聞不一深以為疑或以權宜割地姑為保全蜀之計此亦棑難解紛之舉萬一虚傳果或有)
(之更望深慮若恩自上出增光前烈豈不美歟蓋將許其王封也且召知鎮江府宇文紹節問計紹節云)
(安丙非附賊者必能討逆侂胄乃密以帛書諭丙云若能殺曦當不次推賞書皆未達而誅曦露布已聞)
(朝廷大喜曦首至臨安獻于廟社梟之市三日詔誅曦妻子家屬徙嶺南奪曦父挺官爵遷曦祖璘子孫)
(出蜀存其廟祀焉)方信孺如金師(韓侂胄募可以報使于金帥府者近臣以蕭山縣丞)
(方信孺薦遂以信孺為奉使金國通謝國信所參議官侂胄召至都堂命以使事信孺曰開釁自我金人)
(設問首謀當何詞以荅之侂胄矍然信孺遂持張巖書以行)三月安丙使劉昌國
復階州李好義復西和州張林李簡復成州張翼復
鳳州孫忠銳復大散關(楊巨源李好義謂安丙曰曦死敵破膽矣關外四州為蜀)
(要害盍乘勢復取之不然必為後患好義又曰西和乃腹心之地西和下則三州可不戰而復願得馬步)
(千人死士二百齎十日糧可濟丙從之於是好義進兵次于獨頭嶺會忠義及民兵夾擊金人死者蔽路)
(七日至西和人人樂死前無留敵金將完顔欽遁去好義整衆而入軍民歡呼迎拜好義籍府庫以歸于)
(官欲乘勝徑取秦隴宣撫司不許士氣皆沮已而成階鳳州大散關皆復)以楊輔為四川
宣撫使知成都府安丙為副使知沔州許奕為四川
宣諭使(吳曦既誅安丙趣楊輔還成都沔州即興州以吳曦反故更名)治程松棄蜀
罪澧州安置金以完顔匡為左副元帥夏四月
以陳侗為湖北京西宣撫使知江陵府(侗伸弟也有吏材所至以)
(惠政聞)金以赫舍哩子仁為右副元帥召楊輔還以
吳獵為四川制置使以錢象祖參知政事金人
復入大散關太皇太后謝氏崩五月李好義襲
秦州圍皂角堡金珠格高琪來戰好義敗績(好義還為吳曦)
(將王喜所毒而卒)六月林拱辰如金(通謝也)安丙殺宣撫司參
議官楊巨源(初吳曦誅奬諭詔至興州巨源謂人曰詔命一字不及巨源疑有以蔽其功者)
(俄報王喜授節度使而巨源與通判心益不平乃愬功于朝或謂安丙曰巨源謀亂丙令喜鞫其黨皆抵)
(罪時巨源方與金人戰于鳳州之長橋而敗丙密使興元都統制彭輅收巨源械送閬州獄至大安龍尾)
(灘丙使將校樊世顯殺之忠義士聞者莫不扼腕流涕)大旱蝗(蝗飛蔽天食浙西豆粟皆盡)
秋七月以不儔為嗣濮王九月金左丞相兼都元
帥完顔宗浩卒于汴貶國信所參謀官方信孺于
臨江軍(信孺至濠州赫舍哩子仁要以五事曰稱臣割地還俘獲罪首謀增歲幣止信孺獄中露)
(刃環守之絶其薪水信孺曰反俘歸幣可也縳送首謀自古無之稱藩割地則非臣子所敢言子仁怒曰)
(若不望生還耶信孺曰吾將命出國門時已置生死度外矣子仁遣之至汴見完顔宗浩出就傳舍宗浩)
(使將命者來堅持五說信孺辯對不少屈宗浩授以報書曰和與戰俟再至決之信孺還詔侍從兩省臺)
(諫官議所以復命衆議還俘獲罪首謀增歲幣五萬朝廷從之復遣信孺往信孺至汴宗浩猶執初議信)
(孺曰五事已從其三而猶不我聽不過再交兵耳宗浩見其忠&KR0548;乃曰割地之議姑寝但稱藩不從當以)
(叔為伯歲幣外别犒師可也信孺固執不許宗浩乃密為定約遣信孺還信孺至臨安朝廷以林拱辰為)
(通謝使與信孺持國書誓草及許通謝百萬緡信孺至汴宗浩變前說怒信孺不曲折建白遽以誓書來)
(有誅戮禁錮之語信孺不為動將命者曰此事非犒軍可了别出事目以示之信孺曰歲幣不可再增故)
(代以通謝錢今得此求彼吾有隕首而已會興州遣師復大散關宗浩益疑之乃遣信孺還復書于張巖)
(曰若能稱臣即以江淮之間取中為界欲世為子國即盡割大江為界且斬元謀姦臣函首以獻及添歲)
(幣五萬兩疋犒軍銀一千萬兩方可議和好信孺還致其書韓侂胄問之信孺言敵所欲者五事一割兩)
(淮二增歲幣三索歸正人四犒軍銀五不敢言侂胄固問之信孺徐曰欲得太師頭耳侂胄大怒奪信孺)
(三官臨江軍居住信孺三使金師以口舌折強敵敵人計屈情見雖未即和然已有成說及貶人皆惜之)
葬成肅皇后以趙淳爲江淮制置使張巖免(韓侂胄以)
(和議未成欲復出師乃以淳鎮江淮而免張巖巖開督府凡九月費耗縣官錢三百七十萬緡而無成功)
王柟如金師(持書赴完顔匡師所在柟倫之孫也)蒙古取夏斡羅垓城
冬十一月史彌遠殺韓侂胄于玉津園詔暴侂胄
罪惡于中外(自兵興以來蜀口漢淮之民死於兵戈者不可勝計公私之力大屈而侂胄以)
(金人欲罪首謀乃復銳意出師中外憂懼然皆畏侂胄莫敢言者禮部侍郎兼資善堂翊善史彌遠入對)
(因力陳危迫之勢請誅侂胄以安邦皇后楊氏素怨侂胄因使皇子榮王曮具䟽言侂胄再唘兵端將不)
(利於社稷帝不荅后從旁力贊之帝猶未許后恐事泄諸命其兄楊次山擇羣臣可任者與共圖之帝始)
(允可次山遂語彌遠彌遠得密旨以錢象祖嘗諫用兵見忤侂胄乃先白象祖象祖許之象祖以告李壁)
(彌遠自懷中出御筆批云韓侂胄久任國柄輕唘兵端使南北生靈枉罹凶害可罷平章軍國事陳自強)
(阿附充位可罷右丞相日下出國門象植欲奏審壁謂事留恐泄乃巳彌遠令主管殿前司公事夏震以)
(兵三百防護翌日侂胄入朝至太廟前夏震呵止于途從者皆散震以兵擁侂胄至玉津園側殛殺之復)
(命于彌遠及象祖二人乃入宫以誅侂胄事上聞帝未之信三日猶以為未死後審其果然遂下詔暴侂)
(胄罪惡于中外盖其謀始于彌遠而成于皇后及楊次山帝初無意也論功進彌遠為禮部尚書加震福)
(州觀察使侂胄專政十四年宰執侍從臺諫藩閫皆其門廡之人天子孤立于上威行宫省權震宇内嘗)
(鑿山為沼下瞰太廟出入宫闈無有度限顔棫草制以為得聖之清易祓撰荅詔以元聖褒之四方投獻)
(者謂伊霍亘奭不足以擬其勲余嚞請加九錫趙師&KR0759;乞置平原郡王府官属侂胄當之不辭其嬖妾張)
(譚王陳皆封郡國夫人號四夫人每内宴則與妃嬪雜坐恃勢驕倨掖庭皆畏之及籍其家多乘輿服御)
(之飾其僭紊極矣)陳自強有罪免(韓侂胄既死錢象祖探懷中堂帖授自強曰有旨丞)
(相罷政自強即上馬顧曰望大參保全明日奪其三官永州居住)遣使誅蘇師旦于
韶州治韓侂胄黨與安置鄧友龍等于嶺南貶李
壁張巖許及之葉適薛叔似等官秩有差(鄧友龍循州郭倪梅)
(州郭僎連州並除名安置)以衛涇僉書樞密院事立榮王曮為
皇太子更名幬赦十二月以丘崈為江淮制置大
使知建康府罷山東京東京西路招撫司以錢
象祖為右丞相兼樞密使衛涇雷孝友參知政事史
彌遠同知樞密院事林大中僉書院事(初韓侂胄欲内交於大中)
(大中不許而上書極論其姦因辭官屏居時事不挂於口侂胄當國或勸其通書以免禍者大中曰福不)
(可求而得禍可懼而免耶不許凡十二年而復起)金翰林直學士陳大任進
所脩遼史金戸部籍今年境内民數(戶七百六十八萬四千四)
(百三十八口四千五百八十一萬六千七十九此金版籍之極盛也)
(戊辰)嘉定元年(金泰和八年年太祖皇帝三)春正月王柟還自汴(柟至汴請)
(依靖康正月請和故事世為伯姪之國增歲幣為三十萬犒軍錢三百萬貫蘇師旦等俟和議定後當函)
(首以獻完顔匡具以柟言奏于金主金主命匡移書索韓侂胄首以贖淮南地改犒軍錢為銀三百萬兩)
(會錢象祖移書金帥府喻以誅韓侂胄事柟未之知也一日匡問柟曰韓侂胄貴顯幾年矣柟曰十餘年)
(矣平章重事才二年耳匡曰今欲去此人可乎柟曰主上英斷去之何難匡顧之而笑和議始決遣柟持)
(書求函侂胄首以贖淮南)安定郡王伯栩卒以史彌遠知樞密
院事許奕如金師二月追復趙汝愚觀文殿大
學士(諡忠定)三月復秦檜爵諡以韓侂胄蘇師旦首
畀金人(先是右諫議大夫葉時殿中侍御史黃疇若御史章燮余崇龜等上書乞梟侂胄首于兩)
(淮以謝天下不報及王柟還以是為請詔百官議吏部尚書樓鑰曰和議重事待此而决姦宄已斃之首)
(又何足惜遂命臨安府令副將尹明斵棺取首詔梟之兩淮仍諭諸路以函首畀金之事遂以侂胄及師)
(旦二人之首付王柟送金師以易淮陜之地)臨安府大火(火凡四日焚官舍二十區民舍)
(五萬八千九十七家城内外亘十餘里死者甚衆城中盧舍什去其七官多僦舟以居民訛言相驚已賴)
(因而縱火為姦)夏四月安置陳自強于雷州六月金人來
歸大散關及濠州(王柟以韓侂胄蘇師旦首至金金主御應天門備黃麾立仗受之竿)
(二首并懸二人畫像于通衢俾百姓縱觀然後漆而蔵于軍器庫遂命完顔匡等罷兵更元帥府為樞密)
(院遣使歸大散關及濠州于宋)衛涇罷鄒應龍如金(賀生辰也)林大中
卒以史彌遠兼參知政事秋七月召丘崈同知
樞密院事未至而卒(崈儀狀魁傑機神英悟嘗慷慨曰生無以報國死願為猛將以)
(滅敵其忠義盖天性也)八月以婁機同知樞密院事樓鑰僉書
院事(鑰持論堅正忤韓侂胄意奉祠累年機初為太常少卿侂胄開邊機曰恢復之名非不美今人)
(才難得財力未裕萬一兵連禍結奈何鄧友龍曰不逐此人則異議無所回遂斥外及入樞府時干戈甫)
(定信使往來機禆贊之功為多尤惜名器守法度進退人物直言可否不市私恩不避嫌怨)許奕
及金完顔侃來(奕至金金主荅誓書遣侃為宋諭成使來報)九月及金平
(完顔侃既入見乃下詔以和議成諭天下)冬十月以錢象祖史彌遠為左
右丞相雷孝友知樞密院事樓鑰同知院事婁機參
知政事(彌遠既相召用正人故老釐正紹熙誣史褒贈偽學黨人朝廷賴之小康)以伯柷
為安定郡王十一月史彌遠以母喪去位金主
璟卒衛王永濟立(永濟小字興勝世宗第七子也金主感𠻳疾甚篤念已無子而諸叔)
(兄弟多在以永濟柔弱無智能欲傳位焉會永濟自武定入朝遂留不遣金主殂元妃李氏黃門李新喜)
(與平章政事完顔匡定策奉永濟即位章宗承世宗治平之後正禮樂備刑法定官制典章文物粲然可)
(觀然婢寵擅朝䟽忌宗室傳授非人金源自此衰矣)贈趙汝愚太師沂國公
十二月錢象祖罷蒙古滅默爾竒斯部阿爾拉部
降于蒙古
(己巳)二年(金衛紹王永濟大安元年太祖皇帝四年)春正月以樓鑰參知
政事章良能同知樞密院事宇文紹節僉書院事
輝和爾國降于蒙古(輝和爾王伊都呼聞蒙古盛強遣使至蒙古議和會蒙古遣阿)
(里雅爾鼐等至伊都呼大喜即使布格蘇等至蒙古謝請率其衆為臣子太祖皇帝大悅遣使謝之伊都呼)
(復奉珍寳方物以獻情好遂篤既而伊都呼朝太祖皇帝于結連河請尚公主太祖皇帝許之因列伊都)
(呼于諸子中為第王云輝和爾唐之高昌也)夏四月金主永濟殺章宗元
妃李氏(初章宗遺詔内人有娠者二人生男則立為儲貳平章政事布薩端承金主意奏先帝承)
(御賈氏當以十一月免乳今已逾期范氏産期合在正月今醫稱胎形已失范氏願削髮為尼金主乃以)
(章宗内人范氏損其遺腹詔中外而殺元妃李氏承御賈氏以布薩端為右丞相)五月起復
史彌遠為右丞相蒙古入夏靈州夏主安全降(太祖)
(皇帝入靈州夏主安全降獻女為好夏自是益衰)秋八月以安丙為四川制
置大使兼知興元府罷宣撫司詔皇太子更名詢
冬十二月賜煥章閣待制朱熹諡曰文(從考功郎官劉彌正)
(之議也)蒙古侵金
(庚午)三年(金大安二年年夏皇建元年太祖皇帝五)夏六月丁巳朔日
有食之金主立其子胙王從恪為太子秋八月
夏人寇金葭州(夏自天會初與金議和八十餘年未嘗交兵及為蒙古所攻求救于金金)
(主新立不能出師夏人怨之遂侵葭州金慶山奴擊敗之而去)冬十二月婁機罷(機立)
(朝能正言好稱奬人才不遺寸長訪問賢能䟽列姓名及其可用之實以備采取至是以老罷)金禁
傳說邊事(蒙古太祖皇帝怨金主之嘗欲害己也數以兵侵掠金西北之境其勢漸盛國人皇)
(皇遂禁百姓不得傳說邊事)蒙古侵金桓昌撫州
通鑑續編卷十九
