通鑑胡注舉正編年類
提要
(臣)等謹案通鑑胡注舉正一卷
國朝陳景雲撰景雲字少章常熟人寄籍為吳
江縣學生是書舉正胡三省通鑑音註之誤
凡六十三條而所正地理居多頗為精核然
如周赧王五十七年大梁夷門監者註以夷
門為大梁北門不知史記信陵君𫝊本作東
門又隋煬帝大業元年奇章公牛宏註但引
隋書新唐書作其章縣不知舊唐書本作奇
章謂以縣東八里奇章山得名又漢明帝永
平十四年隧鄉名見漢書地理志泰山郡蛇
邱縣條下唐高祖武德三年溱州見隋書煬
帝紀大業元年及地理志汝南郡條下後晉
高祖天福四年康化軍見陸游南唐書烈祖
本紀而註皆云無考凡斯之類尚未悉舉考
書後附載王峻所作景雲墓誌稱作通鑑胡
註舉正十卷而卷末其子黃中跋亦稱書本
十卷屋漏鼠齧之餘僅存什一然則是編乃
殘缺之稿其多所挂漏宜矣要此所存諸條
亦未始不足資考據也乾隆四十六年十一
月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
