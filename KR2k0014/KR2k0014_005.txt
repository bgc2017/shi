新安志卷五宋羅願撰
婺源沿革
婺源望縣本休寧西南之回玉鄉唐開元二十八年正
月九日置以為縣治今清化鎮(寰宇志及祥符經皆言有婺水繞城三面故以)
(為名今有古縣記言有開元二十八年庚辰置縣在清化凡百四十三歲中和二年壬寅汪武始於潰州之右)
(㴗灘蚺蛇港旁為營至天祐三年乙丑即營為縣號新縣而舊縣改為清化鎮然則縣雖以婺水為名至新縣)
(始繞三面耳)以縣旁婺水為名按東湯記云東湯上應婺女
舊與黟歙接境隋文帝嘗廢黟歙二縣併入海寧以屬
婺州海寧即今休寧是嘗與婺州通封壤因以水流入
其州者為名也(此縣直以婺水流入婺州故曰婺源耳而寰宇志云縣又為婺女星之津與婺)
(州同義恐未必然)元和六年九月升上縣咸通六年刺史盧肇
奏於縣界内置弦高五福二鎮中和二年弦高鎮將汪
武率百姓於㴗灘立營决遣鎮事天復元年就立婺源
都鎮天祐三年武死以朱環為新縣制置廵轄婺源浮
梁德興祁門四縣改舊縣為清化鎮吳南唐因之國朝
不領三縣而因新縣為治所既又升望縣
縣境
縣在州西南二百二十里東西廣長百六十里南北百
三十里東至衢州常山界八十五里西至饒州樂平界
百一十里南至饒州德興界百三十五里北至休寧界
百三十里東南到衢州開化界三十五里一西南到樂平
界百一十里東北到休寧界百三十里西北到浮梁界
百一十里
鄉里
其鄉六其里三十萬安鄉在東北其里松巖千秋靈屬
長城大鱅來蘇鄉在西北其里安豐長夀何暮苪平來
蘇浙源鄉在縣北其里□川臨城大安嘉福孝弟懷金
鄉在西舊曰懷玉其里懷金黃岡游汀三谿福臨丹陽
鄉在西南其里瑞亭雲亭環石還珠新定游汀鄉在西
其里杭谿延賓符溪婺安鳳亭
戸口
天禧中主戸萬三千五百二十三口二萬九千六百七
十七客戸千九十一口千六百六十四未經界前戸三
萬五千一百五經界二萬六千二百二十二乾道主戸
四萬一千九百五十五客戸九百有九
田畝
田園舊六十七萬九千七百七畝二角經界為七十九
萬有竒今為七十九萬五千七百八十七畝二角五十
五步陂百五十七處堨十有七處
租賦
夏稅錢萬八千四百七十二貫四百一十九文絹四匹
七寸布三匹二丈六尺綿九十七兩八錢租課百二十
七貫七百一文片茶錢六十九貫九百三十七文秋稅
糙米萬九千五百六十四石九斗七升七合鹽錢千一
百三十三貫九百五十五文租課糙米五百三十八石
一斗五合和買紬四千九百八十八匹絹萬四千八百
一十三匹
酒稅
酒以紹興九年所收為額萬七千五十五貫七百四文
商稅按會要熙寧十年縣務四干七百八十二貫七百
五十文清化鎮二百四十四貫五十九文今縣務以紹
興五年所收為額千八百七貫八百九文清化鎮不復
收稅
城社
縣城周九里三十步高一丈八尺自中和二年弦高鎮
將汪武為山營於此判鎮事天復初就立婺源都鎮建
鼓角樓并挾城樓自是不復還舊縣南唐昇元二年檢
校司空劉津為都制置使乃集所轄四縣增築新城津
作記云爰選三農之隙㸦(音互)招諸縣之衆同其力役全
此邊郵其西建衝山一營添新壘一里其北則築平蛟
穴接出蛇城周環十里以來斧鍤半年之内閭閻盡易
雉堞皆新啟昇元二門建東南兩市終聞悅辦略不告
勞蓋其規模略見於此蛟穴者上北湖是蛇城者舊名
蚺蛇港今埂城下是社在縣西北
廟學
廟學在縣東先是熙寧中秘書丞鄱陽劉定為縣從學
者率常百餘人以舊學之庳相與請於州即縣治西為
屋百二十楹乾道中知縣彭烜又請於部使者以迎恩
驛更為之而縣之先進王允恭李知已皆助以地至後
政洪邦直成之
官廨
縣廳在城正中丞廳在東主簿尉廳並在西倉在東酒
稅務在西(祥符經有鹽倉都茶倉今無)坊場七處河渡一處
鎮寨
唐有弦高五福二鎮皆咸通六年置五福鎮還珠里是
也弦高鎮後以為縣今縣治是也而唐開元中舊縣自
天祐至國朝為清化鎮在縣西北六十里其營寨之制
天祐中刺史陶雅遣朱環為縣制置時有衝山營左右
威武兩指揮見於古縣記按楊行密初起廬州以陶雅
為左衝山將今州烏聊山下亦有地名衝山營者是皆
因雅為名國家承平縣治不置兵今有中平廵檢寨在
縣東七十里
館驛
新安驛在縣東七里舊曰來安新定驛在西八十里舊
曰太白
道路
陸路東通常山西通樂平南通德興北通休寧水行自
縣東婺水通鄱陽江勝船二百石
山阜
浙源山在縣北七十里亦曰浙嶺高三百五十仞周二
十五里北連黟縣魚亭山舊有石英鍾乳
大廣山在西北五十八里舊名大尖山高四百一十仞
周三十里
斜山在東北七十里高二百仞周八里由浙嶺東北分
為此山
大鱅山在縣東百三十里高三百三十仞東南接衢州
界方輿記云堯時洪水谿谷皆滿有大鱅上至此及水
涸而斃鱗骨鰭鬛積如山阜
小歛山在東南七十里高九十八仞周十五里南接衢
州界有水西流入縣界
梅源山在縣西百二十里高三百二十仞西北連浮梁
界舊名梅山天寳中加源字山産楊梅梁任昉為太守
罷不復采
濬源山在西南百里高三百一十仞西南接浮梁樂平
界舊名游山天寳六年改西連梅源山有水南流入吳
溪
倚衡山在縣南百三十里高八十五仞西南連樂平縣
山西連回嶺有水流入樂平
張公山在縣西北七十里高四百餘仞周十五里昔有
張公隱此山采藥合丹數十年後忽不知所之
善山在縣南五十里高百五十仞周十里又有惡山隔
溪對聳祥符經云善山神為王惡山為夫人若兩處致
祭則為災居人迎惡山神就善山祭祀俗謂之妻壻山
三靈山在縣西九十里高二百八十仞周五十里晉時
有三人此山修鍊後不知所之
大連山在西北百二十里高四百仞周九十里昔因寇
亂鄉人相與保聚於此
甘子嶺在縣西七十八里四十二仞周二十五里舊云
縣無甘子唯此嶺有株
芙蓉嶺在縣東七十五里高二百仞周三十五里
對鏡嶺在東八十五里高三十仞周十里羊鬭嶺在東
九十五里高三十仞周二十里塌嶺在東北百五里高
二十八仞周九里自芙蓉以下皆中通驛路接休寧之
新嶺凡號五嶺縣走郡之道也舊由大坂趨郡數苦水
潦後更從此五嶺幾及百年或亦自浙嶺往來(山川之名歲久)
(不可強通而新經每山之下輙為臆說解之今皆不取)
龍尾山在縣東南百里高二百仞周三十里西連武溪
開元中獵人葉氏見石瑩㓗鐫麤成研子孫持以獻令
令訪匠琢之由是世始傳一名羅文山以石理所似為
名
靈巖三洞在西北百二十里中有洞靈觀觀之東北曰
慶雲洞巖竇皆五色兩崖瀑流之上有真人鸞鶴雲霞
之象泝流秉燭而入者行可四五十步則芝田靈草羅
列左右遇春雨暴漲有破帆爛槳流出西曰蓮華洞入
百步有大石室廣十丈有像高丈八尺旁有羽蓋幡節
獅子罇罍還丹芝草皆乳石所成遇拜章投龍往往有
僊樂慶雲或珍禽竒獸致花菓於像前又有天井深不
可測南昌含虚洞洞有二重外狹而内平有積雪臺沈
香峰及唐神僊所盡龍是為三洞皆襟帶浙嶺聯連率
山舊說者以為三天子都在率東豈謂是耶又有洞曰
靈磨集僊魚龍張公垂鍾會僊合前為九大歷初有武
姓者自黃山為旋風所吹入石龍洞因傍行入至此洞
聞空中語笑之聲開成中浮梁鄭全福好游獵深入窮
谷與其徒相失暮有老人導游諸洞及出有鹿引上山
之半坡自是結茅居之因修鍊為道士後徙居蓮華洞
之石室將游天井乃求麻為緶轆轤而下中極寬廣徐
步桃花谿上有老人乘鐡船其中全福揖之願借船還
老人曰已渡上須還耶曰欲傳之人間耳老人曰如是
速濟虎豹且至後三年當復來至岸循緶而上已七日
矣又三歲至開成九年年百餘歲語門人曰必葬我浮
梁自水鄉及卒弟子二百餘人與鹿俱送至夕陽嶺上
覺棺空發之唯履杖而已羣鶴翔引鹿亦失所在山有
研石紫色如肝産巖之左右無定處瑩者可擬端溪然
絶少大率燥慢而多瑕
石龍洞在縣西百十七里石龍山上東北高丈二尺廣
五尺中有石室容數十人西南復有門高四尺廣二尺
兩石對聳有如鑿成嘗有人入數里懼而復反下有池
水焉
青苓洞在縣西八十里南北門相通中有物象如靈巖
水源
婺水出大廣山南流五十八里還繞縣城又南流四十
里合斜水舟行通鄱陽江溉田二十二頃六十畝
武溪水出浙山南流五十里至縣西北合婺水溉田十
三頃四十三畝
益陽水今符溪源也出浙山西南流百八十三里至三
溪村合流入樂平界溉田三十五頃三十四畝
斜水出斜山南流九十里合婺水南入樂平界通舟行
溉田三十九頃十一畝
大鱅水出大鱅山西北流十七里合斜水溉田九頃二
畝
小斂水出小斂山西南流四十里入樂平界溉田十八
頃七十一畝
梅源水出梅源山東流三十七里合浙水溉田八十頃
七十六畝
濬源水出濬源山南流合吳溪水溉田三十二頃二十
二畝吳溪在樂平界
杭溪水出石龍山南流至杭口入樂平界溉田三十八
頃四十一畝
石牛潭在縣南十里岸旁有巨石如牛歲旱塗其背則
雨
石門灘在婺水中兩石夾溪踊起如闕中間通流昔人
以其險比灧澦
古跡
吳村在縣北七十里有吳太子墓方輿記云昔吳王為
越滅勾踐流其三子長子鴻逃於此死因葬焉遂名其
葬處為吳山里按三國吳時嘗徙太子和於新都郡尋
遣使賜死今歙縣有階村是其謫居處此亦當是太子
和音轉而為鴻既不可考因以勾踐附會之耳唐中和
年中改延賓里(寰宇志及新經皆言改為婺安里今從祥符經)
祠廟
東嶽廟城隍廟在縣東婺女廟在縣西北忠顯廟在縣
南五龍廟在縣東南靈順廟在縣西其神五人舊號五
通廟大觀三年三月賜廟額宣和五年正月封通貺通
佑通澤通惠通濟侯紹興二年五月並加封四字十五
年九月封六字乾道三年九月封八字淳熙元年進封
顯應顯濟顯祐顯靈顯寧公汪司空廟在縣東南唐汪
武始遷今縣者也斂溪廟在縣南(祥符經又有高溪中雲并勅封龐史君廟)
道觀
紫虚觀在東北五十步舊名棲真觀南唐保大五年置
政和四年勅改
通元觀在靈巖舊名洞靈觀
僧寺
報恩光孝禪院在游汀鄉舊名中峰寺唐中和二年置
崇寧四年閏二月改天寧萬夀禪院後改今額
大起禪院在萬安鄉唐乾寧二年置
智林禪院在縣城唐乾符二年置
保安禪院在縣城吳順義三年置
雲興禪院在丹陽鄉唐咸通元年置
普濟院在縣城舊名萬安崇福院唐中和三年置大中
祥符六年十月勅改
隆興院在萬安鄉舊名永泰院大中祥符元年勅改
如意院在浙源鄉舊名荷恩寺唐開元二十八年置大
中祥符元年十月勅改
靈隱禪院在浙源鄉唐天祐元年置
荷恩院在縣城唐光啟二年置
鳳林院在萬安鄉唐大中元年置
天王院在丹陽鄉唐乾符元年置天復二年賜額(州新經云)
(天福二年建非天福是後晉年號南唐不以為稱此自唐昭宗天復耳)
感恩院在萬安鄉唐中和五年置
資福院在游汀鄉建隆二年置
金剛般若院在浙源鄉唐天祐二年置
香嚴院在丹陽鄉舊名西千院慶歷二年七月勅改
&KR3092;崌院在丹陽鄉吳順義年中置
大田院在西南七十里唐大和元年置
龍泉院在游汀鄉吳順義七年置
湖田院在懷金鄉唐中和二年置
湖山院在丹陽鄉吳順義三年置
沙門院在游汀鄉開寳七年置
白塔院在縣西八十里吳乾正三年置
龍祥院在游汀鄉唐中和元年置
山房院在懷金鄉吳大和元年置
靈僊院在萬安鄉南唐天祚二年置王提刑總角時每
游戲寺中或指之曰君若登第者此井欄亦爛也及得
官歸作詩云鄉人笑我無官分爛却靈僊石井欄里人
至今誦之
松溪院在萬安鄉唐景福元年置
黃蓮院在萬安鄉唐咸通中置(院記咸通創基光化四年賜名)
靈河院在縣西七十里唐咸通四年置政和七年賜額
詰曲院在游汀鄉唐大和元年置
普利院在浙源鄉舊名養田院治平二年三月勅改
東廣福院在縣北百里
西廣福院在縣西九十里
國寧東尼院在縣東唐中和年中置(祥符經云刺史汪武置)
國寧西尼院在縣西唐光啟三年置
明節尼院在縣東吳乾正三年置
賢宰
汪武者唐乾符中仕州為游奕使先是州遣羅芟為弦
高鎮將追寇於銅步以溺死四年遣武繼之武乃於武
口剏鎮至中和二年又於㴗灘為營自武口徙判婺源
都鎮事戰守數有功至龍紀初楊行密錄其功有云昨
者趙乾芝殘黨經過遽能出軍戰敵擒節級六十餘輩
殺凶徒二百餘人獲樊津之素書收熊秦之朱記時行
密為寧國節度留後遂補為節度押衙光化三年遥領
汀滁二州刺史始武以私財買民地置縣城邑以其稅
入已戸左右戰守凡數歲遷縣入焉因以制置二十餘
年使其人不為外寇侵擾陶雅為歙州刺史暴增民賦
武不為屈以故迄武之世縣人頼之天祐三年二月武
死雅使衙内指揮朱環代之因制置廵轄四縣後劉津
為都制置使而縣人至今祠武號汪司空子衮天復三
年楊氏承制補左押衙長劍都副指揮使檢校工部尚
書(吳乾正中萬景中以左右建威都指揮使知政縣事官銀青光禄大卿檢校尚書上柱國左僕射兼御史)
(大憲見於汪台符所作如意院記則是乾正中不轄四縣也至南唐昇元中劉津乃復為都制置焉)
鮮于侁字子駿閬中人登景祐中第授江陵府左司理
參軍慶歷中天下大旱有詔中外臣僚實封言事侁上
書推災變所興言甚切直移黟縣令又常攝婺源其治
皆為諸邑最豪強畏之後多所更歷哲宗即位司馬公
為門下侍郎除侁為京東轉運使公曰子駿不當更外
顧東土承使者聚斂之後民不聊生煩子駿往救之耳
比行又謂所親曰福星往矣安得百子駿者布在天下
乎元祐初拜左諫議大夫侁為政以經術自輔所至有
迹其去民追思之
績溪沿革
績溪望縣唐志云永徽五年析歙置北野縣後改績溪
方輿志云本歙之華陽鎮梁大同元年置良安縣未詳
所屬(寰宇志作良安)唐武德中廢永泰二年宣州旌德縣王萬
敵入寇脇其居人賊平置縣以界内乳溪與徽溪相去
一里詰曲並流離而復合故以為名(方輿寰宇志皆言以華陽鎮為縣而)
(新舊唐書乃云北野縣改為績溪既無置績溪年月又北野舊城在今歙縣北三十五里其地與績溪殊不相)
(直若據績溪以永泰二年置則北野縣在當時尚未廢也昔先正蘇公來縣自號其詩為華陽雜詠則有取於)
(方輿寰宇志所載舊唐書作漬溪他皆作績溪)唐為中下本朝為望
縣境
縣在郡東北六十里東西廣長百三十三里南北六十
五里東至臨安府昌化界八十三里西至寧國府旌德
界五十三里南至歙縣界三十里北至寧國府寧國縣
界三十五里東南及西南到歙縣界各三十里東北到
寧國界三十五里西北到旌德界五十三里
鄉里
其鄉十其里二十有六仁慈鄉在縣城内外其里龍泉
龍宣良安鄉在縣南其里新合寧泰花干新安鄉在縣
東其里龍山新興永寧遵化鄉在東北其里石門新建
徣溪宣政鄉在縣北其里楊溪斜溪歸仁新華鄉在縣
西其里分流幽山隨溪楊山鄉在縣西其里徽陽修仁
高峰修仁鄉在縣西其里常溪守節歸善惟新上鄉在
縣東其里新安惟新下鄉在縣南其里感化麟福
戸口
天禧主戶七千七百八十七口萬五千四百七十九客
主四百四十八口五百二十五未經界戶萬一千一百
六十經界九千一百六十乾道主戸八千五十客戶三
百四十一
田畝
田園舊十萬四千五百三十八畝三十三步經界為二
十九萬六千畝有竒今為三十萬九千五百六十六畝
三角三十一步塘九十五處堨百一十七處
租賦
夏稅紬三百六十四匹三丈三尺六寸四分絹四千五
十三匹三丈二尺五寸七分布八百九十八匹一尺五
寸三分綿三萬二千六百五十七兩四錢雜錢千五百
七十一貫四百九十文軍衫布四百一十九匹三丈八
尺小麥八百三十三石一斗七升一合秋稅糙米萬六
千九百七十七石一升九合六龠鹽錢七百三貫二百
五十四文七分和買紬千六百一十三匹絹四千九百
一十三匹
酒稅
酒以紹興十三年所收為額計七千四百九十三貫六
百三十文商稅熙寧十年收一千四百三十六貫七百
二十九文今以紹興九年所收為額計二千六百五十
九貫二百八十文
城社
城周五里其坊七曰崇賢崇仁歸德連城敦里清寧臨
河社在縣西學在縣東紹興二十五年知縣滕㢗增建
學為一堂二位四齋合三十餘間白州試藝給官田五
頃放生池在縣北源通龍陂可數畝
官廨
縣廳在城東南隅舊有秋風堂後改為景蘇堂刻蘇公
像并三十六詩主簿廳在縣廳西尉廳在東常平倉在
東北酒稅務在城東南隅坊場六處河渡無
驛亭
良安驛在城東南隅翠眉亭在城西一里元豐中蘇公
為縣行平岡上見雙嶺如眉勢作亭對之名翠眉且以
志故鄉峨眉之思亭焚于宣和中紹興六年知縣賈詡
復新之
橋道
徽溪橋在縣西徽嶺下臨溪橋在縣南三十里路道東
通昌化西通旌德南通歙縣北通寧國界
山阜
大鄣山在縣東六十里高五百五十仞周百五十里祥
符經云即三天子鄣山按郭璞云三天子鄣山在新安
歙縣東今謂之王山浙江出其邊此幾是乎舊出銀鉛
唐天寳四年嘗采八年罷今無復有(三天子鄣山鄣或作都故顧野王以)
(為今永康縉雲山或又以為廬山而婺源靈巖三洞亦以為當之唯此山有鄣名而盧潘亦以為丹陽郡舊)
(名鄣郡者由此蓋自秦鄣漢丹陽郡都尉皆治歙今此山與吴地分界又去故鄣亦不遠然鄣郡有平去二聲)
(此山直作去聲)
石金山在東北三十里高六百仞周三十里出衆山之
上相𫝊為甘露大士道場每夕常顯光相大率如五臺
廬嶽所見然不知所始宣和二年旱僧元立披榛莽晝
夜勤苦禱雨於此所見多異由是寖聞元立乃作室於
山之左脇力田種藥奉香火焉
巃嵸山在東北二十九里周二十五里其山四合中有
官道趨寧國縣亦與寧國分界立柵於此今人謂之叢
山
大獒山在縣北六十里高四百仞周百里舊說以為上
排層漢前壓澄潭蹲形矯首如獒猛犬焉
郎山在東北十五里高二百三十仞周三里亦謂之郎
㟳山下有郎溪驛路在焉兩旁有石道長數百步直下
數百尺名翡翠巖不生草木有類石洞云
徣溪山在東北八十里高五百五十仞周百四十里西
連巃嵸山有水流入縣界
凛山在西北三十里高四百五十仞周十五里
古塘山在西北五十三里高三十五仞周十五里西至
黃石坑與旌德分界
蒿山在西北五十三里高四十五仞周十五里東至黃
石坑與旌德分界
植山在縣北四十里高五百五十仞周八十里有水西
北流十三里入黃石坑
石照山在縣東五里有石高二丈光可以鑑泉味尤甘
旁有石照院
徽嶺在西北十里高四百五十仞周三十里舊名大尖
山其上為官道走旌德道也凌曉常行雲氣中(王荆公為江東)
(提刑時有度麾嶺詩用此旌麾字又有詩云曉度藤溪霜落後夜過翬嶺月明中則又用此翬雉字然太平廣)
(記載績溪有大徽村又宣和中改州為徽說者以為取此嶺為名則徽字近是)
佛論嶺在西北四十里高四百五十仞周四十里祥符
經云昔嘗有高僧講論於此故名
水源
臨溪水源出縣北三十里又名乳溪西南流七十八里
合揚之水方輿記云臨溪石在縣北三里溪岸上其万
二丈其平如砥溪水甚宜浣紗數里婦人悉來浣紗去
家既遠遂績其旁以守之春時多麗服羣績於此雖不
浣紗者亦會績焉縣名亦兼取此義
徽溪水出徽嶺水分為二其東北流者入旌德界此水
入縣經修仁鄉詰曲四十里南入常溪合揚之水入歙
縣界
登水出徣溪山南流九十里合揚之水入歙縣界溉田
二頃
常水出黃蘖山南流五十里合揚之水入歙縣界溉田
一頃三十三畝
蒼龍洞在縣北十五里山峻拔回顧如立壁中有怪石
瀑水如簾其下為龍池遇旱禱之有應亦有石可鑑慈
雲院在其側
祠廟
忠顯廟有二一在縣側一在東七里越國公故城宅井
在焉梓山廟在東南一里方輿記云初於山下置良安
縣舊有方白石忽化為雙白烏飛向山遂於山下烏棲
處立廟邑人敬之行立種殖皆不敢背又有將軍廟吳
山太婆廟茆司徒廟歸善廟溪口廟郎㟳廟並在縣東
僧寺
太平興國禪院在良安鄉新合里舊名華嚴院太平興
國五年二月勅改
光相院在良安鄉寧泰里舊名寧泰院治平元年十月
勑改
清福禪院在惟新下鄉咸化里舊名清塘院治平元年
十二月勑改
普照院在仁慈鄉義興里治平元年十二月勑改
慈雲院在仁慈鄉龍泉里舊名慈恩院治平元年十二
月勅改
求安院在新安鄉龍興里舊名新恩院治平元年十二
月勅改
石門廣福院在遵化鄉石門里舊名石門院熙寧四年
三月勅改為夀聖院隆興中夀聖例改廣福有三廣福
故還以石門别之(按五朝隆平集治平三年詔一應無額寺院屋宇及三十間以上者並賜)
(夀聖為額以英宗誕聖日號夀聖節故也)
廣化院在宣政鄉斜溪里舊名宣化院治平元年十二
月勅改
覺乘院在宣政鄉斜溪里舊名釋迦院治平元年十二
月勅改
靈鷲院在新華鄉幽山里舊名幽山院治平元年十二
月勅改
清隱院在楊山鄉高峰村舊名高峰院治平元年十二
月勅改
盧山廣福院在楊山鄉修仁里舊名盧山院其改夀聖
及廣福與石門廣福院同時
兜率院在修仁鄉常溪里舊名彌勒院治平元年十二
月勅改
正覺院在修仁鄉常溪里舊名菩提院治平元年十二
月勅改
天王廣福院在仁慈鄉義興里舊名天王院改夀聖及
廣福如石門盧山同時
崇福院在修仁鄉常溪里唐光化二年建
興福院在修仁鄉守節里唐天寳二年建
新興院在惟新上鄉新安里唐乾符五年建
藥師院在新安鄉永寧里唐天祐二年建
前山院在宣政鄉歸化里唐咸通五年建
義林院在惟新下鄉麟福里天禧三年建
賢宰
蘇轍字子由眉山人自簽書南京判官謫監筠州鹽酒
稅元豐八年以奉議郎知縣事適有朝旨江東諸郡市
廣西戰馬江東素乏馬每縣不過十餘匹而諸縣括民
馬吏緣為姦有馬之家為之騷然公謂尉郭惇愿曰廣
西取馬使臣未至事忌太遽徐為之備可也吾邑孰為
有馬者尉曰邑有遞馬簿歲月遠矣然有無之實尚得
其半也即取簿封之又曰何從得馬牙人乎曰召諸牙
詰之則馬牙出矣果得曾為人賣馬者辭以不能曰吾
不責汝以馬但為我供文書耳曰諾州符日至縣督責
買馬乃以夏稅過期為名召諸鄉保正副問之曰汝保
誰為有及格馬者相顧辭不知曰保正副不知誰當知
者苐勿以有為無無為有則免罪矣汝等所具吾將使
衆人訴其不實而陳其脫略者不可不實也人知不免
皆以實告復喻之曰買馬事止此矣廣西取馬者至郡
則馬出若不至則已矣皆再拜曰邑人幸矣然取馬者
卒不至哲宗即位除秘書省校書郎終門下侍郎
崔鶠字德符雍丘人父毘有聞於時自雍丘徙陽翟鶠
能文工於詩貎瘁氣剛登進士第元符末以頻年四月
日蝕詔求直言鶠上書辨司馬温公力抵時相宰相蔡
京使以邪正二等差定上書者列鶠邪下坐廢三十年
政和中為績溪縣令後嘗召為殿中侍御史不果拜靖
康初擢右正言力疾就職凡三疏論列諫官馮澥及請
斬蔡京病甚乞解官除直龍圖閣管幹西京嵩山崇福
宫卒京師有婆娑集三十卷行於世中書舍人晁說之
以為前世黃叔度元魯山本朝王子野江鄰幾之流說
之頃與鶠同書邪籍者也
黟縣沿革
黟緊縣自秦以為縣屬鄣郡縣居黟山之陽故名或曰
黟與䃜同以縣南墨嶺出石墨故也(此據水經及舊唐書而寰宇志又言)
(置在黟川因名)漢改鄣為丹陽郡縣屬如故成帝鴻嘉二年以
黟為廣德王國立中山憲王弟孫雲客於此立三年而
絶平帝元始二年復以故國立廣川惠王曾孫倫為廣
德王傳至子赤王莽簒位明年廢而改縣曰愬鹵及漢
建安之亂縣人陳僕祖山以二萬戸屯林歴吳使賀齊
攻之僅免遂以歙分五縣與黟為六置新都郡晉太康
元年更郡為新安而割故廣德王國為廣德縣隸宣城
郡隋開皇十一年歙州治黟大業中州復為新安郡治
休寧唐永泰元年平方清因其壘析本縣地及饒州之
浮梁置祁門縣又析本縣及浮梁池州之秋浦置石埭
縣及國朝以宣州廣德縣置軍又自析出為建平縣大
抵今黟縣祁門池之石埭廣德之廣德建平凡五縣皆
秦漢黟縣之故境而今黟則狹矣元和六年九月與婺
源皆稱上縣國朝為緊縣
縣境
縣在州西百五十五里東西廣長五十三里南北百十
二里東至休寧界五十里西至祁門界二十五里南至
休寧界四十五里北至寧國府太平界五十里東南到
休寧界四十五里西南到祁門界五十里東北到太平
界百五里西北到石埭界八十里
鄉里
其鄉四其里二十會昌鄉在縣西北其里連城嘉祥歴
陽延福蜀里敦義順仁鄉在東北其里古城長寧懷仁
順化新政鄉在東南其里清德明德魚亭東亭雲巖懷
遠鄉在西南其里昇平靖節安寧新城豐樂
戸口
天禧中主戸六千二百一十六口萬七千九百七十四
客戸四百三十三口五百三十七未經界戸萬二千三
百六十五經界九千四十一乾道主戸五千九百有一
客戸一千八百六十八
田畝
田畝舊九萬二千一百三十五畝經界為三十三萬四
千四百三十畝二角五十八步今增十畝堨一百九十
處
租賦
夏稅紬二百二十七匹一丈七尺五寸七分絹二千八
百二十七匹二丈五尺八寸二分布六百一十匹六寸
一分綿二萬四千二百七十三兩二錢四分小麥五百
九十八石一斗一升九合錢二千二貫五百二十三文
軍衫布三百四匹二丈一尺秋稅糙米萬三千二百三
十五石三斗七升鹽錢五百四十二貫一百三十七文
和買紬一千八百七十五匹絹四千六百八十八匹
酒稅
酒以紹興二年所收為額計九千六百七十五貫三百
三十六文商稅熙寧十年收一千二百七十九貫五百
八十四文今以紹興十三年所收為額計二千一百貫
九百七十二文
城社
縣城周二里三百五十步社在西南學在南
官廨
縣廳在城正北主簿廳在其東尉廳在西南省倉常平
倉在縣門之内酒務稅務在廳東
鎮場
西武鎮在縣西二十里廂口鎮在西北二十里(縣今無西武只)
(有廂口鎮在縣内)坊場二處
驛道
臨黟驛在縣城内魚亭驛在縣東三十五里道路東南
各通休寧西通祁門北通太平界
山阜
牛泉山在縣北五十七里高九百五十仞東接太平界
輿地志云牛泉嶠自山下至頂九里一頓凡有九頓並
山為路狹處纔七八寸臨不測之深上嘗風木雖合抱
而長不至丈南向乃有之雖盛夏亦須衣襦頂有水方
廣丈許冬夏不增減名牛泉相傳舊無水牛以足跑土
成池山上往往有古人累石為路處蓋昔往丹陽郡之
道也
武亭山在西南十八里接祁門界高二百仞周五十里
有水東流入縣界
魚亭山在縣南三十五里高二百五十仞周三十里水
東流入休寧界方輿記云每歲西江魚船至祁門縣捨
舟登陸上此山東水次淹流待船故曰魚亭(按黟縣舊有四亭八)
(墅魚亭其一也方輿所說似以為停留之停未知果否)
復(扶又切)山在縣南三十六里高二百六十仞周二十九
里方輿記云山甚孤峻石壁四絶亦謂之五硠二礫兩
邊皆石壇中央有溝纔五六尺許水甚懸迅捫蘿挽葛
時有至者山翠激流為羣峰之秀東南水流入休寧界
(硠音痕礫音樂)
林歷山又名頂游山在縣西南十里高三百仞周三十
里漢末陳僕祖山所屯
戢兵山在縣北十五里高百仞周十里舊名石鼓山有
石鼓石人石驢俗傳石鼓鳴即驢鳴長官不利後鑿其
鼓破之遂不復鳴天寳六年改名戢兵三姑山一名吉
陽山在東北十五里高二百五十仞周三十里其山三
峰地輿志云三姑山多石二年一遇野火自然燒盡故
老相傳號三姑磨云若非磨年百姓放火輙有雨中峰
有瀑布新安記云天將雨此山先有鼓角之音
靄山在縣南十里孤峰如削
水源
吉陽水出吉陽山東流至白茆渡入縣界屈曲九十里
經黎陽口合南當水東流三十五里下黃墩村北流四
十五里出歙浦合揚之水通舟船溉田四十四頃
章水出縣北十八里章山東南流二十七里至縣界又
東南流五里合横江水溉田十一頃
横江水出武亭山東南流二十八里合章水入魚亭口
溉田八頃
魚亭水出魚亭山東流二十里至魚亭口合吉陽横江
水東流入休寧界
牛泉水出牛泉山東南流八十里至魚亭口合吉陽水
溉田三頃
釣灘在縣南十八里亦名潯陽臺相傳李太白游新安
嘗釣於此作詩云磨盡石嶺墨潯陽釣赤魚靄峰尖似
筆堪盡不堪書
古跡
石墨井在縣南十六里方輿記云墨嶺上出石墨土人
採之以書採處成井今為水所淙其井轉深寰宇記云
墨嶺上有石特起十餘丈峰若劒峙有靈鼓潛發令長
每以為候鳴則不利嶺旁竇出石墨可書又新安圖經
云歲貢柿心墨木黟之字縣職此之由(據寰宇記有石鼓則是前戢兵)
(山矣又云墨嶺山上有穴中有墨石軟膩土人取為墨色甚鮮明可以記文字按今石墨嶺墨極麋爛乃未聞)
(採以書者用以染皂色深而香不假他物也)
樵貴谷方輿地志云黟縣北緣嶺行得樵貴谷昔有人
山行七日至一斜穴入穴廓然周三十里土甚平沃中
有十餘家云是秦時離亂入此避地又按邑圖有潛氏
村事已見第一卷
僕城里在林歷山下以陳僕所屯為名俗說每社日僕
則遣人掠酒肉村人苦之遂以社之明日為社至今猶
然
獨母柴在縣南十五里昔有寡婦死無以葬村人為覆
以薪後人行經其處者皆以一枝草投之迄今不絶
祠廟
土地廟石將軍廟頂遊廟在縣西横江廟靄山廟復山
廟在縣南城隍廟戢岳廟五郎廟在縣北石盂廟在西
北祥符經所載今又有吉陽廟在縣東噎潭廟在東南
道觀
靈虚觀在西南一里舊名洞靈觀崇寧四年九月勅改
僧寺
廣安寺在會昌鄉嘉祥里舊名永寧寺梁大同元年建
大中祥符元年勅改
遵孝寺在會昌鄉延福里舊名石盂崇福院唐天復三
年後改
延慶院在新政鄉魚亭里舊名阜口院唐大中三年建
大中祥符四年勅改
子路院在順仁鄉懷仁里唐會昌三年建
霞山院在新政鄉明德里唐大中三年建
精林院在會昌鄉歷陽里唐乾寧五年建
石鼓院在順仁鄉順化里唐會昌五年建
閑居尼寺在縣城内梁大同元年建
縣令
吳茹公者宋黟縣令泰始二年輔國將軍行會稽郡事
孔凱與潯陽内史行江州事鄧琬等謀反琬先遣新安
太守陽伯子及軍主任獻子襲茹公茹公固守力不敵
棄城走伯子等屯據縣城茹公與臺軍主丘敬文李靈
賜蕭伯夀等攻圍彌時八月乃克斬伯子獻子二人首
何思澄字元靜東海郯人梁天監中遷治書侍御史時
始重此選車前依尚書二丞給三騶執盛印青囊舊事
糾官印綬在前故也久之遷秣陵令入兼東宫通事舍
人昭明太子薨出為黟縣令
庾仲容字仲容潁川鄢陵人除尚書左丞坐推糾不直
免仲容博學少有盛名頗任氣使酒好危言高論唯與
王籍謝幾卿情好相得二人時亦不調遂相追誕縱謀
飲不復持檢操久之復為諮議參軍出為黟縣令
薛稷蒲州汾隂人唐文學館學士收之從孫少擢進士
入官後坐法左遷稍轉黟令今有薛公祠廣德二年所
立其文可辨者贄賦平而邑里有革苦窳息而山谷知
謹云稷官至太子少保又有李子稱者汝陽王璡之孫
袁藹者東郡陽夏人皆唐世為令者
汪澥字仲容涇縣人汪氏系本黟歙而宣城相去為近
不知其先於黟歙何别也幼從安定先生質易中疑義
又從王荆公遊首傳其經說太學初成選為錄神宗書
其名屏間年四十餘始登第後知黟縣專用靜治教條
可法常摘偽劵及築長堤除水害至今為邑人所紀終
大司成顯謨閣待制
新安志卷五
