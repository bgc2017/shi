新安志地理類三(都會郡縣之屬)
提要
(臣)等謹案新安志十卷宋羅願撰源有爾雅
翼已著錄初梁蕭幾作新安山水記王篤又
作新安記唐亦有歙州圖經及宋大中祥符
中李宗諤撰次州郡圖經頒之天下于是舊
志皆佚洎經方臘之亂新圖經亦隨散失願
嘗雜採諸書創為稿本而未就淳熙二年趙
不悔為州守乃俾原續成之其書第一卷為
州郡第二卷為物産貢賦第三卷至五卷為
所屬之歙休寧祁門婺源績溪黟六縣第六
卷七卷為先達第八卷為進士題名凡賢良
明經獻策賜策特奏名武舉皆附之義名仙
釋亦併在是卷九卷為牧守十卷為雜錄叙
述簡括引據亦極典核于先達皆書其官别
於史𫝊較為有體其物産一門乃願專門之
學徵引尤為該備其所志貢物如乾蕷藥臘
芽茶細布之類皆史志所未載所列先達小
𫝊具有始末如汪藻曾為符寶郎之類亦多
史𫝊所遺趙不悔序稱其博物洽聞故論載
甚廣而其序事又自得立言之法願自序亦
自以為儒者之書具有微旨不同抄取記簿
皆不愧也程敏政新安文獻志記願所作胡
舜陟墓誌後曰鄂州新安志于王黼之害王
俞秦檜之殺舜陟皆略而不書苟非得虚谷
一白之則其蹟泯矣然則是書精博雖未
易及至其義類取舍之間疑有大可議者姑
記二事以諗觀者云云案劉克莊後村詩話
謂舜陟欲為秦檜父建祠高登不可因劾登
以媚檜會舜陟以他事忤檜下獄死登乃得
免則舜陟之死乃欲附檜而反見擠耳願之
不書殆非無意未可遽以為曲筆也乾隆四
十六年八月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
新安志目錄地理類三(都會郡縣之屬)
卷一
州郡
沿革分野
風俗封建
境土治所
城社道路
戸口姓氏
坊市官府
廟學貢院
放生池館驛
倉庫刑獄
營寨郵傳
祠廟
卷二
物産
榖粟蔬茹
藥物木果
水族羽族
獸類畜擾
貨賄
貢賦
稅則雜錢
夏稅物帛小麥
秋稅糙米折帛錢
進貢供物帛
上供紙酒課
稅課茶課
鹽課公用
卷三
歙縣
沿革縣境
鎮寨戸口
田畝租稅
酒稅城社
官廨鄉里
道路橋梁
津渡山阜
水源古跡
祠廟道觀
僧寺丘墓
碑碣賢宰
卷四
休寧(五縣事目略如歙縣)
祁門
卷五
婺源
績溪
黟縣
卷六
先達
程儀同程都督
吳御史王校正
汪處士舒狀元
吕侍郎大魏太尉
查祕監張度支
許司封許承旨
謝諫議張密學
小魏太尉查賢良
俞待制俞侍郎
洪比部聶内翰
許待制許長官
呂狀元孫工部
卷七
先達
王提刑汪宣德
洪尚書胡金部
胡司業黃侍御
汪丞相程顯學
凌待制汪内翰
胡待制汪少卿
胡殿院先君尚書
朱吏部汪樞密
金尚書
卷八
進士題名
賢良方正一人進士貢士二百三十四
人明經二人
發運使賜第二人樂成獻頌並銓試賜第
共四人貢士獻策一人
特奏名三十三人武舉四人
義民
黃芮章氏二女
汪廷美葉氏女
詹惠明
仙釋
方儲許宣平
聶師道聶紹元
丘寺丞鄭姑
程惟象張擴
智琚定莊
茂源謙禪師
瀾大德雪山子
寧道者宗白頭
卷九
牧守
吳五人晉三人
宋十二人齊五人
梁十二人陳五人
唐三十六人吳楊氏三人
南唐一人國朝宣和前二十九人
宣和後見壁者三十六人
卷十
雜錄
人事詩話
雜藝硯
紙墨
定數神異
記聞
新安志原序
新安在秦漢為黟歙二縣漢末别於丹陽以自為郡其
山川風土則已見於中古矣漸江之水出於鄣山則章
亥之所步禹之所錄也桐汭之地為黟故境則楚子西
子期之所爭丘明之所記也至於漢氏兩以疏封骨肉
為諸侯王國又丹陽都尉之所理會稽太守之所遁皆
班班著見至梁蕭幾為新安太守愛其山水始為之記
又有王篤新安記唐有歙州圖經國朝太平興國中詔
編廣記往往摭取之至大中祥符中頒李宗諤所修新
圖經於天下則由前諸書廢不顯而官府頃罹睦寇又
失祥符所頒特抄取計簿益之以里魁亭父之所隠實
者編以為冊餘五六十年矣私竊悼之間因閱前史及
國典并雜家稗說有及此者稍稍附著後得祥符圖經
於民間則綱目粗設益訪故老求遺事思輯為一書然
未果就會邦君趙侯聞之勉使卒業約敇諸曺遇咨輒
報且諭屬縣網羅金石之文使得輔成其說而書出矣
夫所為記山川道里者非以示廣遠也務知險易不忘
戒也其錄丁口頃畝非以覽富厚也務察息耗毋繇奪
也其書賦貢物産非以給嗜欲也務裁闊陿同民利也
至於州土沿革吏治得失風俗之媺惡與其人材之衆
寡是皆有微旨必使涉於學者纂之自上世九州之志
與三墳五典偕號為帝王遺書而禹貢職方氏孔子定
之以為經若直抄取計簿以為書則凡吏之善書者足
以次之矣其施於事也亦然若直據令甲以為治則凡
吏之毋害者足以聽之矣盖世常以此為無事乎儒而
儒亦卒不可廢於世也豈特此哉凡十卷名曰新安志
侯帝室之胄父子昆季皆以文學取第其為政廉靖不
擾人亦相與安之且去猶惓惓於吾土思欲表章之盖
有不可忘者矣淳熙二年三月癸未郡人羅願序
徽為郡自漢始至於今久矣圖經紀述其事宜詳也試
考之則遺闕而不備讀者恨焉此新安志所以作也不
悔昔將承乏此州而吏以圖經先至見其疎略即有意
於補次一日對衆客語之客言新章貢倅羅君盖志存
於此者訪拾編摩蒐取附益用心勤且舊矣僕為驚喜
因請之卒業成一家書以表見於時於是新安志出焉
上下千載間博采詳摭論正得失皆有據依釐為十卷
凡山川道里之險易丁口頃畝之息耗賦貢物産之闊
狹以至州土吏治風俗人材皆條理錯綜聚見此書曾
無遺者嗚呼可謂盛也羅君以儒學早馳雋聲惟其博
物洽聞故論載甚廣而其敘事又自得立言之法讀者
必能辨之趙不悔序
新安志原序
