新安志卷二宋羅願撰
叙物産
生人之道致物以為養物備則養豐養豐則生足樂生
足樂則喜為善喜為善則重犯法重犯法則服教訓服
教訓則上尊安故古公與其妻胥宇味其董荼則以知
周原之美而蹶父為其女相攸覽其有川澤魴鱮熊羆
猫虎則以為韓土之樂然則物産之所聚是良國也雖
然有道蓋所謂穀與魚鼈不可勝食而材木不可勝用
者亦繫於其政
穀粟
新安之穀大率宜秈而不甚宜秔土人謂秈為小米秔
為大米其秈有大白歸生小白歸生又有紅歸生米粒
紅成熟最早然不廣種少蒔以接糧耳有桃花紅者穀
粒微紅而米粒正白亦先熟古太守秩之任昉去郡唯
有桃花米二十石是也太平寰宇志云今休寧縣尤多
為飯香軟又有冷水白有筆頭白穟端少許不生穀如
筆之象有肥田跂大率秈不耐肥唯此種能於肥田中
自植立也有早十日有中歸生又有晚歸生近八月社
熟米色不甚鮮明占禾本出於占城國其種宜旱大中
祥符五年詔遣使福建取三萬斛并出種法而布之江
淮浙之間亦曰旱稻秔有大栗黃亦名硬稈栗黃有小
栗黃此二種有常不至瘁有蘆黃遇熟則顆粒多往往
倍收故一名富不覺然不熟亦連畎皆死珠子稻顆圓
如珠烏鬚稻芒正黑有婺州青其來自婺州有葉裏青
其長没人擌(色責切)皆藏葉中有斧腦白有赤芒稻並早
而易成偕號為六十日然不叢茂人不多種有九里香
亦名五里香有馬頭紅穀粒紅而米白亦有香然稃厚
米少有萬年陳其色如糯有沙田白有寒青寒青最遲
糯有青稈羊脂白矮之名白矮釀之多得酒有牛蝨穤
顆粒大難為地力價高於白糯有早歸生盡六月可熟
有交秋糯七月熟米亦好釀之可以及社節然無叢箭
其粒赤而長故又名金釵糯有秧田穤善耐肥蒔之早
者亦可及社大麥則有早麥中期麥青光麥又有高麗
麥亦呼高頭麥挼之則粒出然難為地力有糯麥宜為
飯小麥則有長穬麥麩厚而麵少白麥麵白亦少赤殼
麥麩薄而麵多蕎麥姿荏弱榦赤花白不類他麥秋種
而冬食火麻則有早晚中期三色又有梅麻梅雨後始
可拔其油麻則有白麻早成有赤殼麻或落地自生多
變為大炭麻又有六合麻圓而六稜凡菽苧菜草子皆
有膏油但可照灼至服食須麻膏豆有大白小白大紫
小紫大黑小黑褐豆大青而黑者為豉極良有油綠豆
視綠豆尤小宜為粉有紅斑沙豆大如綠豆羊角豆纖
而長藊豆者大莢實籬上豆也實或白或黑龍牙豆者
大如皂莢又有豌豆秋豆尾秋豆尾秋一名米豆可雜
秔為飯粟則有早粟寒粟寒者晚也有毛粟成亦晚有
薑葉赤者無芒又有赤稈白稈有望秔青有糯粟山中
人以為酒則味澁而不清令人善酲有罌子粟結房如
缾罌如髇箭華艷好而實細美非他粟之類其穄有三
黑穄者秈穄也赤穄者穤穄也秈穤本稻之名秈瘠而
穤腴故穄粟之類借此以别之二穄皆長大如蘆故俱
號蘆穄紅黃穄則低小格以古則秈秔稻也穤稌也大
麥小麥來麰也火麻蕡也油麻胡麻也豆菽也粟粱也
古者米帶稃皆謂之粟粱之粟尤小故後世直以為粱
之名也穄稷也音之變也
蔬茹
蔬亞於穀故后稷能殖百穀百蔬而蔬不熟之歲為饉
然則此不錄至五穀又只載其總名而獨錄草木之華
非為政之急蔬之美者有石上之芥焉細者益辛薑蓼
芹芥辛菜也葱䪥韭蒜葷菜也芹生竹中曰竹芹生水
中曰水芹蒜之大者曰胡蒜自西域來者也蓼蕎氣葷
如小蒜而長本草以為乳婦食之良蘭香羅勒也避石
勒名世稱蘭香胡荽亦諱言胡故稱圓荽又有芸薹此
皆蔬之同臭味者也苜蓿者漢離宫所殖其上常有兩
葉丹紅結穟如穄率實一斗者舂之為米五升亦有秈
有穤秈者唯以作飯須熟食之稍冷則堅凝穤者可摶
以為餌土人謂之灰粟軍達頗稜唐世自外國來者也
頗稜以所出之國為名胡蘆菔甘而不快於口蘆菔則
土人雜香葇以為葅百合似蒜而不葷鼠黏之根為牛
旁芋即蹲鴟預藥似藷蓋嘗以為貢唐世諱預至本朝
治平間復諱其上字今謂之山藥茭首者菰根是也菌
之為物美而類甚多或能殺人亦使人善笑其最下者
曰麥熟菌所謂軟濕青紅者也木耳者古燕豆之芝也
石耳生大山之崖山羊所不能緣也垂綆以取之地蠶
者澤蘭根也肥白而促節大如三眠蠶以冬掘取之亦
曰地筍也蒟蒻者黃獨是也以灰鬻之歙人所用為喪
食也葛則饑歲搗取其粉蒸之以接糧枸杞詩之芑也
芙味苦說文所謂江南食以降氣者也土人摶粉為餌
假以為色青綠而可喜菾菜其味甜也周花蔓生而穟
略如豆花香蒿所以點食為香也蘇所以煮飲為香也
決明明目至苣則損矣苦蕒苦苣也苦薏花如菊菊甘
而薏苦故諺曰苦如薏也蔓菲以芼雉羹及馬蘭繁縷
薺莧藜蕨皆物之旅生者貧者所資也藜赤莖而多枝
利以為帚亦曰獨掃藋似苜蓿而青白陸德明以為堇
所謂堇茶如飴者土人謂之灰藋(徒弔切)瓠甘瓠也瓜有
胡瓜越瓜有崑崙之瓜崑崙瓜者茄之别名其色有如
銀者
藥物
庶草之繁廡其施於藥餌者芝蘭芍藥兔絲昌羊昌羊
石生而細者為昌蒲大觀中繪本草术所出之州七歙
與一焉陳藏器以為麥門冬出江寧者小而潤出新安
者大而白陶隱居以黃連出西間者色淺而虚不及東
陽新安諸縣掌禹錫又以為香葇壽春及新安有之石
上生者莖葉細而尤辛香用之益佳彼人謂之石香薷
此見於前載者也火杴狶薟也香附子者莎根是也&KR1520;
珠者薏苡馬援所載者也萹竹射干也蝦蟆衣者車前
車前芣苡也蒼耳卷耳也陵霄緣高林絶壁而為華所
謂苕之華也羊蹄秃菜也言采其葍者也樟柳者當陸
所謂莧陸夬夬者也三白之草土人為之五葉白始生
而青入夏則葉轉而為白田家候之每三葉白時農事
亟矣五葉皆白則農者益閑至秋皆復青金罌結實如
缾罌味甘澀霜後取之以熬糖又取甜藤以代飴菝葜
之根赤用藏鳬子亦曰金剛藤旁其先歲七日採其枝
葉插門戸以禦厲土人謂之旁皮其根為烏藥巵藍與
茈所以染也今西安之染者用歙之茈菊種類尤多頃
歙人有王子發者為圖凡八十一種牡丹出於黟本自
洛移植其後歲盛中興無洛花好事者於此取之然無
益於俗不足廣載黃精者生山之隂視其華之白以别
鉤吻土人號為甜蕨亦曰胡孫薑僊靈脾者淫羊藿是
也天仙之藤其子為馬兜五倍子大者如桃其中皆蟲
一名敷檻桃桔梗之大而無心者為薺苨或用作假葠
賣之於他郡厚朴之薄者或刮其皮以物煮之為假桂
又有地黃茯苓五味茈胡白芨黃蘖旋覆菴䕡木賊穀
精五加細辛鶴蝨百部通草木通玄參狼毒栝樓地松
萍艾苦參謹火忍冬萱草卷柏萞麻草犀杜仲蒴藋(音朔)
(濯)茜草蜀葵金星地錦葎草夏枯蘹香薄荷覆盆草烏
瞿麥芫花白斂前胡及天門冬霹靂矢何首烏之屬
木果
木則松梓槻柏檮榆槐檀赤白之檆歲聮為桴以下淛
河大抵松檆為尤多而其外則紙漆茶茗以為貨桑之
類有花桑遇葉少時亦可以食蠶柘有青柘有柿柘柿
柘葉如柿結實如楮而絶紅然能病蠶黃柘最少而最
宜蠶䡤堅而不彫實小於橡或甘或苦檜則土人謂之
圓柏桖葉如柀而子赤材理麤謂之桖柏栟櫚葉大如
車輪樟豫章也橡則櫟也石柟聳而蒙密古之交讓也
楝之實甘故為鳳所食冬青歲晏不彫所謂萬年枝也
相思似之巖桂秋後作華四出而絶香山中人謂之小
相思山桂葉銳而可喜木堇以夏華桐首春而榮其别
有三桐材輕利頃歲有悞發貞觀中藏者其桐棺如故
問之鄉人云桐材既乾復以其膏漬之則終古不壊梧
碧梧也有乳者也柳與楊之類最多柜柳枝弱黃楊性
堅以閏為厄椿樗白楊紫荆狗骨皆散木也楓散木也
而有香梁任昉為太守調香二石始入三斗遽出教止
之烏臼可為燭而歙之人不取南燭叢生春晚苗葉紅
赤照耀山谷道家用作䭀飯其色青故又謂之青精飯
非人家庭館所植南天竹也□檻結穗霜後白如鹽而
酸醎椒欓茱萸所以去濕皂之為物莢經所謂宜皂物
者也夜夾蓂者夜合也可以治繭即合歡蠲忿者也總
小木之多刺而無枝者楖栗小木可用以為杖柞以為
櫛石膚之屬以為炭□以為艣枸以為鞍詹戒木高華
白而下垂花如百合棗或脆而多津或大而理疎丁香
棗者紫黑不類棗其蒂核皮肉正柿之絶小者耳一名
牛乳柿蓋古之㮕也山棗似橄欖而圓剥之正白如涕
栗則或毛或澤小者獨顆而圓狙公所賦芧也榛花長
而實細枳椇味在枝杪霜後絶甜一曲一直如枅之承
栱故一名曲枅一名木蜜一名堅枸木以其材為柱能
敗室中酒味古以椇為婦贄今不復貴木瓜實小不及
宛陵槙樝者苦木瓜而不臧者也香樝甚小所謂榅桲
也棠甘棠也棠有霜後黑而糜者曰青沙爛梨之類多
種大抵歙梨皆津而消其質易傷蜂犯之則為瘢故土
人率以柿油漬紙為囊就枝苞封之霜後始收今出丁
字橋者名天下近城多楊梅南朝時太守所採任昉以
冒險多物故而停絶銀杏葉如鴨蹠實外有皮山中人
貯之及柿之紅者以為酢椑似柿而青黑所謂烏椑之
柿也本草圖經椑柿出宣歙荆襄閩廣諸州柿美而益
人椑又制丹石毒柀之小而美者出於黟古稱柀出玉
山世以為上饒而漢志歙有玉山未知孰是其木為什
器几案則明潔而宜漆爾雅曰檆柀按二物葉甚相類
但檆聳而柀垂柀又有佳實此為不同耳其外則桃李
梅杏含桃來禽枇杷胡桃安石榴橙橘柚之屬大率山
寒不宜橘柚種者築池中為交午之道列植其上水氣
四面薄之則不畏霜雪婺源則有金橘竹有苦淡紫斑
䈽筀之名老竹長尺則曲桃枝四寸有節慈竹叢生不
離母又四時有筍一名四季竹對青竹枝簳皆金色唯
一邊起枝處青碧大率金碧相煇可愛休寧有拜竹苦
竹之極大者也婺源苦竹之筍大者為花菌筍又有冬
筍縝理而甘祁門時有猫頭竹
水族
歙居山間無大陂澤其谿流清淺春夏潦水注之則深
往往有魚而不常得疏池以養者多鯉鯇與鯖鯉黃鯇
黑而鯖青大率相類首春鬻魚苗者來自湖口界中買
纔數寸日取草飼之又蓄鰱其中使相從以長鰱鱮也
大頭而細鱗魚之不美者也是數魚者不過終歲盈尺
矣其隨水所在而有者為鯿為鯽為烏鱧為鮎為鱖鯿
古之魴也鯽鮒也烏鱧比他魚為鮏古之鱧也以其與
鯉音相近故以其色繫之也鮎古之鰋也其大而多鬚
者曰鱯鱖巨口而細鱗其牡文采尤鮮明繫之溪中可
以致羣牝或以鮮明者為鱸鱖亦曰蘆花鱖大率盛夏
藏石罅中徒手捫得之仙人甯封子所食石桂也重脣
乘桃花水而上味極腴陸機所謂吹沙小魚蓋古之鯊
也童魚亦以二月來小而為羣首如科斗古之童子魚
也白條白如銀即鯈魚也石斑青而揚赤夏月食其子
令人善嘔土步鱗黑而肉白即土父也鯶魚鬛赤一去
極遠絶有力者鱤州南大潭中截溪為網大率鯿鯉鯈
鱖色别為羣唯鱤為大將其羣以先欲觸網破則羣魚
隨之而出網不破往往悶絶此魚之豪横耿介者也鱒
赤目多獨行或二三相從見網輒遁鮰魚味美而不常
有□魚略似鯇多纖骨黃尾魚如□而尾黃婺源謂之
黃姑魚鰌伏泥中䱉黃質黑章黃䰲䱀䰲也色黃無鱗
搦之有聲亦名黃顙鰻長如蛇伏深泥中負黑抱白無
鱗而甚腴掌禹錫云鰻鱺五色者出歙州舊經又有檻
都不知何魚也谿中小魚凡五六十種鱖有三竹管鱖
體圓蘆花鱖長大板鱖似鯽乃石鱖也䱀䰲亦有三有
長而纖者有頭大而促者有極小如指者名各不同石
鯽長而尾紅旁皮魚似石鯽而尾青石活魚常在石中
鉤子魚黃公魚皆以春三月團聚而上梭子魚首尾銳
其大如指師官魚亦如指大有長鬚四五略如䱀䰲沙
鰌上脣如鷹咮長者尺有五寸古僂儸魚色黑斑有蟲
寄其腹中或一或二大者如負螌小者如鼠婦穴其髯
旁以食餘不可勝載其外骨則龜鼈螺蚌倮蟲則蛙蛇
之屬
羽族
羽物則翬雉五色黃鳥䵩而黃□公布穀也食麥即去
鵓鴣者䳕雄也斑鳩最拙古之頒鶞也青鳩色蒼綠人
多蓄之鶉小而善鬭鶻嘲能為聲秭歸候歲而先鳴鴞
逢春則聲圓美而可喜至夏不復鳴故詩曰懷我好音
夏鷄以五六月終夜號田中竹雞如鷓鴣天將雨則為
泥滑滑之聲蠧蝝聞之則化而為水白鷴大如雞白質
黑章其穉純黑南越尉佗所獻也耿介不可馴古稱黃
山之馴者伏以家雞山雞文采似白鷴而小綠雞色綠
皆雉之類鷹鷂善搏啄木善啄鵀戴勝也頭有華勝故
以降于桑為蠶事之候山鵲色蒼綠咮足皆赤特其首
尾輕翹而好為聲要為鵲之類水鵲甚似鵲而小好在
水旁人以其聲為喜也烏大而反哺慈烏小而多聲鵯
鵊鳴將旦體雖小鷹與烏不能敵也其尾如匕一名青
鵶一名鵶臼燕雀伏翼棲集人家者也胡燕大而越燕
紫其巢亦異百舌反舌也哵哵一名花鵒能為聲其在
瓦中色蒼者為鸜鵒婆餅焦者巧婦其巢如刺韈也摇
鶤者脊令行則自摇其鶤也喚姑大如鳩黑色長尾唯
兩翅赤而不鮮其音呱呱淘河者鵜淘去河水而取魚
也鸕鷀約頸以環使没水取魚為人用者也魚鷹翔水
上以兩爪搦魚挽就水次啄食之小鮮則銜以飛鸌兩
翼白其鳴自呼好在田中又有鳥大小如鸌黑而長喙
林宿而水食其聲澌而不揚令人惡聞者名曰賣瓦鳴
則當晴鷺之類而翼下紅者曰紅鶴翠碧鸂&KR2051;鵁鶄皆
水鳥也俗之言駕去鵝者鸛也白頭翁者頭白畫麋眉
似畫也在水曰水畫在籬塹中者曰塹畫小者石畫亦
取其聲以候隂晴白練小雀尾如曳練也山雀如家雀
稍大而微赤青菜言菜色也囷子似山雞而小無尾□
(徒河切)鳥一名楚雞尤愛其羽中矰弋則守死不動郡國
志曰翎下有青紅相應如垂綬其狀如蜀雞背若朱蛇
又有紅鵲鷓鴣山鸚鵡同力自囷以下凡六物祥符經
所書
獸類
吳赤烏中新都言白虎見宋元嘉中太守到元度又得
白熊以獻皆見於史土人以熊之高大而似馬者為馬
熊庳小似豬者為豬熊野豕有竒牙大者數百斤類能
傷人冬伏於深谷聚籜之下獵者矛簎之號槍鬆豕豪
如簪長五六寸能激以射人蝟似鼠而毛勁縮之如栗
房其皮可以治練山羊角細而騘色能越峻險大山乃
有之豺似黃狗而長數十為羣好竊羊以食狸有猫斑
者有豹文者牛尾貍的顙而大尾蟄則不食䑛掌而肥
别名曰白額亦曰玉面貍也竹狗似之而臊貛豚體促
可三四斤顙亦白獺之小者土人謂之㧓鰌鯪鯉四足
而巨鱗其光如鯉能陸能水可以已蟻螻山中時有鹿
麝而尤多&KR1393;兔狐沐猴之屬&KR1393;之騘色者麖其大如&KR1393;
而黑者俗謂之郭舊經有獐猨則未知二者之果有否
也鼠之豐尾者曰栗鼠亦曰松狗漢侍中所珥貂也鼯
者五技之鼠大而有翼飛且乳夜呼為怪祥者也鼠狼
似鼠而要脊長善捕鼠亦以媒鳥雀
畜擾
其畜擾有蜀馬亦頗有驢騾馲&KR2466;之屬馲&KR2466;者馬父驢
子也水牛色蒼而多力其角如環古所謂吳牛也黃牛
小而垂胡色雜駮不正黃土之所産亦有從江西來者
自績溪以往牛羊之牧不收歙之南境羊晝夜山谷中
不畏露草豚買於宛陵界中中家以上歲别飼大豕至
二三百斤歲終以祭享謂之年彘而方輿記以火肉石
芥為民之珍其餘則雞犬鵝鶩雞高而善鬭者所謂魯
雞也烏雞冠珥皆青肉色如墨時或有之號能已病
貨賄
舊稱歙有金與銀而今無有以國朝會要考之出金之
州十出銀之州四十有二歙無預焉良木之産則巳見
於右方而茶則有勝金嫩桑僊芝來泉先春運合華英
之品又有不及號者是為片茶八種其散茶號茗茶而
紙亦有麥光白滑冰翼凝霜之目今歙縣績溪界中有
地名龍鬚者紙出其間故世號龍鬚紙大抵新安之水
清徹見底利以漚楮故紙之成振之似玉雪者水色所
為也其歲晏敲冰為之者益堅靭而佳漆則諸邑皆有
之山民夜刺漆插竹筧其中凌曉涓滴取之用七刮筒
中磔磔有聲其勤至矣歲旱則益少天時雨汁則又不
佳研出於婺源之龍尾山肇於唐開元葉氏墨出於歙
之黃山肇於唐末李超廷珪父子自南唐以來貴之物
有盛衰工有良苦不能如其舊簟出於休寧所從來久
梁沈約彈歙令仲文秀横訂吏黃法先輸六尺笙四十
領笙即簟也又有楓香及蜜刺史任昉棄而不取土人
為楊行密諱謂蜜為蜂糖云蠟本出武都山谷蜜房木
石之間掌禹錫以為宣歙唐鄧伊洛間尤多又有白石
英陶隱居云今醫家用新安所出極細長白澈者壽陽
八公山多大者不止用之僊方大小並有用惟須精細
無瑕者
叙貢賦
新安為郡在萬山間其地險陿而不夷其土騂剛而不
化水湍悍少瀦蓄自其郡邑固巳踐山為城至於四郊
都鄙則又可知也大山之所落深谷之所窮民之田其
間者層累而上指十數級不能為一畝快步剡耜不得
旋其間刀耕而火種之十日不雨則卬天而呼一遇雨
澤山水暴出則糞壊與禾蕩然一空蓋地之勤民力者
如此宣饒之田彌望數百畝民相與秔稌之歲纔一芸
時雨既至禾稗相依以長而其人亦終歲飽食不待究
其力歙之人芸以三四方夏五六月田水如湯父子袒
跣膝行其中淈深泥抵隆日蚊蠅之所撲緣蟲蛭之所
攻毒雖數苦有不得避其生勤矣而租挈又重蓋特起
於唐末偽刺史陶雅之所增異時去京師遠有司未及
以為言今天子愍之數下恩詔收退絹省雜錢凡可以
惠其人者將無所愛要以盡去百年之積弊夫達民瘼
廣上恩不牽吏議良有司能之時之利害故備論其事
稅則
新安三壤之則歙休寧祁門績溪黟上田園每畝稅錢
二百為夏稅紬四寸絹一尺三寸布一尺綿三錢見錢
五十五鹽錢十二脚錢十二此三色雜錢者又折變為
絹四尺三寸綿四錢五分麥一升二合秋苗則米二斗
二升耗米四升四合鹽錢十二義倉二升二合中田園
每畝稅錢百五十為夏稅紬三寸絹一尺二寸五分布
五寸綿二錢見錢四十三文七分五釐鹽錢九文脚錢
八文三色雜錢又折變為絹三尺四寸綿三錢麥九合
秋苗則米一斗七升七合耗三升五合鹽錢九文義倉
一升九合下田園稅錢每畝百文為夏稅紬一寸二分
絹一尺五寸布二寸五分綿一錢見錢二十七文七分
五釐鹽錢六文脚錢六文三色雜錢又折變為絹二尺
二寸綿一錢五分麥六合秋苗則米一斗三升三合耗
二升七合鹽錢六文義倉一升三合大率上田産米二
石者田主之收什六七夏秋之稅度用錢二千八百自
餘中田下田以次率之此其大凡也先是唐行兩稅法
至昭宗景福中楊行密逐唐刺史裴樞而使其偽將陶
雅代之及田頵以宣州背行密行密破頵併收其家頵
母辭曰門外之事妾未嘗與知也但聞歙州陶四常有
私書往來今置不問而戮一老婦人何益頵與雅皆行
密里人以羣盗起合肥同功一體之人也行密召雅至
揚州久留不遣雅懼求歸郡斂羡餘以獻會左右亦為
之請且曰歙州地陿而人富前日裴樞一書生守之而
諸將不能下今南鄰錢鏐西備鍾傳又順義軍汪武介
於其間不為吾用二鄙窺伺而因循乏守非計之得者
也行密亦悟雅始得還且欲實前言以固寵因增稅以
取之於是此州之賦遂重天下矣此見於故老所傳與
崇寧中鄉貢進士俞師覺上宰相之書以唐五代諸書
考之雅以景福二年來守時錢鏐以杭睦扼其南鍾傳
以饒州當其西汪武割婺源為順義軍鯁其側雅楊氏
宿將獨以一州之力為之外蔽四封有警輒提其兵以
出蓋嘗西伐鍾傳執汪武南救睦州虜錢鎰攻婺州執
刺史沈夏又因陳詢不能守睦州取之巳而諸州皆復
為鏐所有既又襲饒信信州刺史危仔倡請降饒州刺
史唐寳棄城走在郡二十餘年兵革數動舊賦之入不
足以充軍此其勢必至於增賦不特為羡餘而巳今以
宣饒池諸縣壤土相接者較之太平之接於歙縣者其
田亦三等稅錢自十二至九文苗米自一斗三升九合
至一斗有半浮梁之接祁門者稅錢自二十四至十四
苗米自五升五合至三升三合旌德之接績溪者稅錢
自六十至四十米自一斗八升八合至一斗四升開化
之接休寧者稅錢自七文至四文八分米自四升四合
至三升石埭之接黟者稅錢自十二至八文米自一斗
一升七合至六升五合其與稅錢二百苗米二斗麥八
合八龠加以雜錢二十四文展轉折變之者為不侔矣
唯婺源稅則稍異或言婺源以汪武所據故陶雅不得
有所增然雅以天復三年縛武於軍則是婺源終屬於
雅矣雅在郡甚久勢不容獨有所略今以婺源稅則考
之上田稅錢每畝四十二苗米四升二合中田四十米
四升下田三十八米三升八合較之鄰境樂平鄱陽之
屬樂平建節鄉稅錢自十三至九文米自三升八合至
二升八合鄱陽稅錢自十文至七文米自四升至二升
其輕於婺源亦數倍是雅巳嘗有所增矣又此縣米價
尤賤故有田者亦不能多取贏焉凡六縣田産未經界
前為百五十一萬六千三百畝半經界為三百萬餘畝
今為二百九十一萬九千五百五十三畝有竒稅錢十
一萬一千七百八貫二百三十九文
雜錢
雜錢凡三色皆起於五代割據時稱鹽錢者官據口給
食鹽而斂其直稱麴錢者給民麴使得釀酒而歸其麴
之直於官稱脚錢者每貫出錢五十以備解發至廣陵
及南唐之末淮南産鹽之郡為周世宗所下無以給民
因以舊所得之數紐為正稅但輸之及國家削平僭亂
酒酤在官不復給麴而轉輸之費出於公上有司因循
失於申請每稅錢一貫者輒存此三色為錢三貫九百
五十總名曰雜錢别而言之則曰鹽錢麴錢脚錢亦曰
鹽錢脚錢見錢凡為錢五萬緡有竒其後有司不直令
輸錢從而折變之故於稅絹之外有折錢絹稅紬之外
有折錢紬稅綿之外有折錢綿苗米之外有折錢米苗
麥之外有折錢麥其多寡歲歲不同然舊制郡納紬絹
每匹不過數兩故絹折錢七百七十紬折錢七百三十
一布折錢三百五十綿每兩正耗折錢六十二文五分
猶為相近自頃物帛益好價直益高而所折之直猶如
其故大率數倍於五萬緡之數紹興中推行經界尚書
郎章侯為時相力言民病請因蠲減重賦不見聽至今
上乾道六年郟侯任滿賜對乞將雜錢所折之絹減半
而拘江東漕司歲所取本州寬剰絹六千匹折斛錢三
萬緡并額外科往建康府絹五千匹歸大農補還減半
之數天子以為然事下戶部戶部按律非法擅賦斂及
科買折納而反覆折紐或别納錢物者具其科條行下
約束而令江東諸司公共相度閱再期不報前江東安
撫司主管機宜文字章謙言於朝以為安撫司巳相度
乞減雜錢之半而拘漕司建康府絹各半折斛錢三之
一還戶部可以補還雜錢減半之數且牒諸司矣而至
今未申部者由比年吏強官弱帥守監司雖欲奉承而
吏不欲也願嚴立限趣令申上八年五月十一日朝旨
下諸司期以半月諸司即用此議上而戸部又請將折
斛錢亦減其半大約通計減錢二萬一千六百餘貫乞
紐充減落雜錢之數七月二十五日奏天子可之委漕
臣取見均減雜錢等名額實數督責守令不得依前科
擾務要恩惠及民是日又有旨將徽州減免不盡雜錢
盡數蠲免以寬民力其本州認發漕司絹三千匹折斛
錢萬五千貫建康府絹二千五百匹亦與放免却令戶
部於沙田蘆場錢内撥還而郡以郟侯初指為歙休寧
等五縣請故雜錢只三萬七千餘緡然合婺源計之實
五萬四千餘緡今一切蠲免則郡計所失多乃審於戶
部而漕司又以折斛錢三萬緡通雜錢五萬緡合為八
萬緡數目不同乃繼委部使者覈實於是以鹽脚錢一
萬二千一百八十餘緡為雜錢其見錢四萬緡非也詔
如其數免一萬二千一百八十餘緡而有司以為轉運
司折斛錢三萬緡建康府絹五千匹者皆秋苗科折非
雜錢之例下郡樁發如其故
夏稅物帛
夏稅紬二千九百九十六匹一尺八寸七分絹三萬四
百一十三匹五尺四寸七分綿二十萬八千八百三十
三兩四錢一分布五千六百八十五匹二丈四尺八寸
五分而雜錢所折紬絹綿不在此數又有軍衫布三千
一百五十匹亦楊氏時歲於民間以鹽博之每匹給鹽
七斤半其後亦以無鹽直令輸納今自稅錢五貫以上
科敷每貫納布三尺六寸有竒隨夏稅輸之此物帛之
大數也本朝翰林學士沈括稱國初蠲正五代方鎮割
據稅外多取之弊其有輕重未均處稍隨事均之福歙
稅額太重故福州纔令以錢二百五十折納絹一匹歙
州輸官之絹只重數兩後人往往疑浙絹太重蓋不見
當時之意此括之所載於其書可考者也至其後亦不
能盡如國初數兩之制然令甲江東一路稅絹俱重十
二兩獨歙州以咸平二年特旨只以十兩為定并下庫
務不得退剥每匹折錢七百三十一文元豐二年四月
二十一日勅將歙州預買絹錢每匹作九百五十文至
紹興十八年戶部符每匹估時價錢二貫足而江東轉
運司則每匹納一貫八百足蓋大率如此而婺源所納
紬絹歲差大戸自縣起發徑赴左帑乾道三年以疎怯
見卻時守臣乞以所退每匹折省錢三千於其中豁除
頭子朱墨等錢買輕齎解赴左帑天子愍之詔婺源絹
如未給散人戸却解赴左藏庫交納或巳給散即依所
乞權折錢一次而以守臣為擾鑴秩罷之故其謫詞曰
不念繭絲之闕靡思杼柚之空然則聖意拳拳於歙民
可知矣是月又奏以為近者戸部退剥徽絹又契勘袁
州建昌軍不中物帛然皆有繼恩詔仰見聖意止欲戒
其巳甚不務過求而諸處受納監官望風懼罪縱吏邀
阻如十二兩者至更求十三兩止産黃絲者求其白絲
年例屑絲者責其細絲如此非一遂使攬戸恣求常歲
匹四千者增為六千猶不能中或高價折錢分遣人於
産絹去處買納豈不重擾欲望降旨禁戢州縣不得矯
枉過正及於常數外邀取詔復從之
小麥
小麥有稅錢及百文者輸五穀凡六千三十三石一斗
五升六合或議以為紬絹者上三等所有而布與麥者
第四等以下小戸所産故鄰郡往往等第分納之而新
安不計等第每戸夏稅凡納十三色至乾道四五年以
後第五等戸又認納雜錢名為四色其實稅紬稅絹正
綿正麥錢紬錢絹錢綿錢麥而麥一斗者久有義麥凡
九色矣
秋稅糙米
秋稅糙米合六縣為十五萬九千四百八十一石六斗
一升七合租課糙米一千四十六石九斗八升九合五
龠熟米九石九斗七升郡大率土壤薄不宜於秔故梁
任昉為新安太守去郡唯有桃花米二十石今紅蝦秈
是也秔既不多有故下戸有折解錢自苗米一石以下
每斗折納見錢五十六文足貧民以為便自頃軍食日
多乃增就附近三縣取米則三縣下戸得納錢者益少
今自一斗九升以上皆輸米又有穤豆草錢紬米絹米
之屬
折帛錢
上供折帛錢凡紬一萬六千一百九匹三丈絹二萬四
千七百九十六匹每匹各折省錢六千綿萬七千二百
二十七兩每兩折省錢三百凡為錢二十五萬六百一
貫六百文先是州稅絹每匹為稅錢七百三十一而預
買以元豐二年勅每匹作九百五十文逮折帛初行以
兩浙上色紬絹為估每匹八千而徽則減二千為六千
至紹興十八年江東西路例作六千其後兩浙路亦然
而徽遂不復請乾道五年議臣奏曰折帛之起以浙絹
定價故每匹估價錢六千而銀則每兩為價三千三百
徽州係五季重稅去處咸平著令他州絹以十二兩為
則而歙州但責十兩而已從來名為下色紬絹所以補
除重稅也折帛之行以兩浙上色所估而責徽州下色
亦同其直失先朝補恤之意然議者方主言郡吏折銀
虧直聖上令部使者約束而折帛之價未有申論者
進貢
唐六典州貢白苧布太府卿以布之方土精麤為九等
而歙之苧在第七通典貢苧十五端竹簟一合新唐書
又有紙及黃連國朝貢表紙麥光白滑冰翼紙乾預藥
臘牙茶細布景德四年閏五月詔特減放諸郡六十六
處貢物而歙所貢七物在其數中且飭官吏後不得以
土貢為名妄有配率熙寧中貢白滑紙千張大龍鳳墨
十斤元豐中貢白苧十匹紙如熙寧而無墨今貢白苧
十匹其天申節進奉有銀絹五百匹兩
上供物帛
上供紬歲四千五百九十八匹一丈六尺八寸絹八萬
三千三百七十七匹九尺九寸綿十萬二千二百二十
六兩七錢絲二百兩分四綱起發又有淮衣綱紬四十
八匹八尺四寸絹萬三千一十匹一丈二尺六寸舊至
揚州中興併送行在所其非上供應副本路及他路者
建康府絹五千匹即前所奏免今復起發者也又有兩
浙轉運司紬千四百匹絹萬六千四十九匹有奇綿六
萬五千兩又别應副衢州嚴州紬各一百五十七匹半
絹各千三百三十匹綿各二千二百七十五兩處州紬
百七十五匹絹九百八十匹綿三千五百兩婺州紬七
十匹絹千九百六十匹綿千五百兩四州歲各遣吏來
請蓋自紹興十四年四月江東轉運司始報兩浙運司
以應副四州之數不知始於何年
上供紙
上供七色紙歲百四十四萬八千六百三十二張七色
者常樣降樣大抄京運三抄京運小抄自三抄以下
買奏紙是為七外有年額折錢紙用以折買大抄皆以
上下限起發赴左藏庫又有學士院紙右漕紙鹽鈔茶
引紙之屬不在其數中始大中祥符四年六月上以歙
州歲供大紙數多頗勞民思有以寬之知樞密院王欽
若奏本院諸房所請歙州表紙自元年後置歷拘管今
支使外剰十一萬八千三百張望下三司住支一年及
於本州減造從之又遣中使就院宣諭副都承旨張質
巳下於太平興國寺賜御宴今供數不知何年所定
酒課
酒課按國朝會要舊在城及休寧祁門婺源績溪黟六
務酒麴歲二萬九千八百七貫熙寧十年祖額二萬一
千六百十四貫五百五十四文買撲一千八百六十三
貫二百八十三文而不别每務所入之數今在城一務
酒課用紹興二十年所收為額計三萬八百二十八貫
一百八十七文巖寺鎮酒課并六縣坊場五十三所其
三年各課官錢淨利錢三萬六千七百六十九貫二百
七文增添三分錢七千二百三十九貫五百五十一文
課利錢五千一百八十七貫二百三十文隨界二分錢
一百七十貫七十二文
稅課
稅課按會要舊在城及休寧祁門婺源績溪黟六縣歲
萬三千五百三十七貫熙寧十年在城一萬三千二百
五十八貫一百二十文今以紹興二十二年所收為額
計六千一百一十貫八十七文河渡合歙縣婺源凡三
處每界三年計淨利錢二百四貫二百九十一文
茶課
州舊買茶以熙寧十年為額歲買六萬一千二百六十
四斤其片茶有華英先春來泉而散茶有茗茶並以折
稅國家異時六𣙜貨務其在真州者受洪宣歙撫十五
州之茶為額五十一萬有奇在無為軍者受洪宣歙饒
十三州之茶為額四十三萬有奇用以給商人今於在
京及𣙜務入納見錢筭請真州務賣歙茶勝金為錢五
百四十三嫩桑五百八十八華英五百二十運合五百
三十八來泉四百六十二先春四百八十八僊芝五百
三十不及號四百四十六無為軍務賣先春四百七十
一來泉嫩桑並四百六十二而州自賣折稅茗茶每斤
二十七逮宣和改茶法招誘商販而不復科買人以為
便歲額二百萬有奇茶租錢者起於嘉祐中宣州以此
錢千八百七十四貫文均在本州今民戸自稅錢二貫
省以上者每貫敷錢五十
鹽課
舊鹽額熙寧十年在城二萬七百九十貫二百五十七
文休寧九千七百五十七貫六百二十文績溪二千七
百九十四貫一百一十文黟縣五千九百五十四貫七
百二十文祁門八千八百九十九貫三百八十五文婺
源萬三千七百七十七貫七百三十五文自太平興國
中三司建議以歙接近兩浙界令就般請兩浙鹽每斤
為錢五十自宣和末變法歲遣衙校往請之今郡學廊
廡乃故鹽場地或言歙所以輸兩浙運司絹者以鹽故
也鹽法既變不復般請今招誘亦歲二百萬有奇
公用
國朝典故三京及諸道州府軍監公用錢舊皆有常數
其官高及曾任中書樞密院者臨時取旨加給並凖宣
定支計月均給知州通判或職官上歷支歲終支不盡
者納州庫若大兩省横行使以上充此差遣有添賜錢
數皆係特旨熙寧中特增近其額而分四季支内歙州
八百貫其公用酒太平興國六年九月定制河南應天
以下六府曹鄆以下六十六州月各給一石歙州在其
數中
新安志卷二
