晉書卷四
唐太宗文皇帝御撰
帝紀第四
惠帝
孝惠皇帝諱衷字正度武帝第二子也泰始三年立為
皇太子時年九歲太熙元年四月己酉武帝崩是日皇
太子即皇帝位大赦改元為永熙尊皇后楊氏曰皇太
后立妃賈氏為皇后夏五月辛未葬武皇帝於峻陽陵
景子增天下位一等預喪事者二等復租調一年二千
石已上皆封關中侯以太尉楊駿為太傅輔政秋八月
壬午立廣陵王遹為皇太子以中書監何劭為太子太
師吏部尚書王戎為太子太傅衛將軍楊濟為太子太
保遣南中郎將石崇射聲校尉胡奕長水校尉趙俊揚
烈將軍趙歡將屯兵四出冬十月辛酉以司空石鑒為
太尉前鎮西將軍隴西王泰為司空
永平元年春正月乙酉朔臨朝不設樂詔曰朕夙遭不
造淹恤在疚頼祖宗遺靈宰輔忠賢得以眇身託于羣
后之上昧於大道不明于訓戰戰兢兢夕惕若厲乃者
哀迷之際三事股肱惟社稷之重率遵翼室之典猶欲
長奉先皇之制是以有永熙之號然日月踰邁已涉新
年開元易紀禮之舊章其改永熙二年為永平元年又
詔子弟及郡官並不得謁陵景午皇太子冠丁未見于
太廟二月甲寅賜王公已下帛各有差癸酉鎮南將軍
楚王瑋鎮東將軍淮南王允来朝戊寅復置秘書監官
三月辛卯誅太傅楊駿駿弟衛將軍珧太子太保濟中
護軍張劭散騎常侍叚廣楊邈左將軍劉預河南尹李
斌中書令蔣俊東夷校尉文淑尚書武茂皆夷三族壬
辰大赦改元賈后矯詔廢皇太后為庶人徙于金墉城
告于天地宗廟誅太后母龐氏壬寅徵大司馬汝南王
亮為太宰與太保衛瓘輔政以秦王柬為大將軍東平
王楙為撫軍大將軍鎮南將軍楚王瑋為衛將軍領北
軍中候下邳王晃為尚書令東安公繇為尚書左僕射
進封東安王督將侯者千八十一人庚戍免東安王繇
及東平王楙繇徙帶方夏四月癸亥以征東將軍梁王
肜為征西大將軍都督關西諸軍事太子少傅阮垣為
平東將軍監青徐二州諸軍事己巳以太子太傅王戎
為尚書右僕射五月甲戍毗陵王軌薨壬午除天下戶
調緜絹賜孝悌高年鰥寡力田者帛人三匹六月賈后
矯詔使楚王瑋殺太宰汝南王亮太保菑陽公衛瓘乙
丑以瑋擅害亮瓘殺之曲赦洛陽以廣陵王師劉寔為
太子太保司空隴西王泰錄尚書事秋七月分揚州荆
州十郡為江州八月庚申以趙王倫為征東將軍都督
徐兗二州諸軍事河間王顒為北中郎將鎮鄴太子太
師何劭為都督豫州諸軍事鎮許昌徙長沙王乂為常
山王己巳進西陽公羕爵為王辛未立隴西世子越為
東海王九月甲午大將軍秦王柬薨辛丑徵征西大將
軍梁王肜為衛將軍錄尚書事以趙王倫為征西大將
軍都督雍梁二州諸軍事冬十二月辛酉京師地震是
歲東夷十七國南夷二十四部並詣校尉内附
二年春二月己酉賈后弑皇太后于金墉城秋八月壬
子大赦九月乙酉中山王耽薨冬十一月大疫是歲沛
國雨雹傷麥
三年夏四月滎陽雨雹六月弘農郡雨雹深三尺冬十
月太原王泓薨
四年春正月丁酉朔侍中太尉安昌公石鑒薨夏五月
蜀郡山移淮南夀春洪水出山崩地陷壊城府及百姓
廬舍匈奴郝散反攻上黨殺長吏六月夀春地大震死
者二十餘家上庸郡山崩殺二十餘人秋八月郝散帥
衆降馮翊都尉殺之上谷居庸上庸並地陷裂水泉涌
出人有死者大饑九月景辰赦諸州之遭地災者甲午
枉矢東北竟天是歲京師及郡國八地震
五年夏四月彗星見于西方孛于奎至軒轅六月金城
地震東海雨雹深五寸秋七月下邳暴風壊廬舍九月
鴈門新興太原上黨大風傷禾稼冬十月武庫火焚累
代之寳十二月景戍新作武庫大調兵器丹陽雨雹有
石生于京師宜年里是歲荆揚兗豫青徐等六州大水
詔遣御史巡行振貸
六年春正月大赦司空下邳王晃薨以中書監張華為
司空太尉隴西王泰為尚書令衛將軍梁王肜為太子
太保丁丑地震三月東海隕霜傷桑麥彭城吕縣有流
血東西百餘步夏四月大風五月荆揚二州大水匈奴
郝散弟度元帥馮翊北地馬蘭羌盧水胡反攻北地太
守張損死之馮翊太守歐陽建與度元戰建敗績徵征
西大將軍趙王倫為車騎將軍以太子太保梁王肜為
征西大將軍都督雍梁二州諸軍事鎮關中秋八月雍
州刺史解系又為度元所破秦雍氐羌悉叛推氐帥齊
萬年僭號稱帝圍涇陽冬十月乙未曲赦雍梁二州十
一月景子遣安西將軍夏侯俊建威將軍周處等討萬
年梁王肜屯好畤關中饑大疫
七年春正月癸丑周處及齊萬年戰於六陌王師敗績
處死之夏五月魯國雨雹秋七月雍梁州疫大旱隕霜
殺秋稼關中饑米斛萬錢詔骨肉相賣者不禁丁丑司
徒京陵公王渾薨九月以尚書右僕射王戎為司徒太
子太師何劭為尚書左僕射
八年春正月景辰地震詔發倉廪振雍州饑人三月壬
戍大赦夏五月郊禖石破為二秋九月荆豫揚徐冀等
五州大水雍州有年
九年春正月左積弩將軍孟觀伐氐戰于中亭大破之
獲齊萬年徵征西大將軍梁王肜錄尚書事以北中郎
將河間王顒為鎮西將軍鎮關中成都王穎為鎮北大
將軍鎮鄴夏四月鄴人張承基等妖言署置聚黨數千
郡縣逮捕皆伏誅六月戊戍太尉隴西王泰薨秋八月
以尚書裴頠為尚書僕射冬十一月甲子朔日有蝕之
京師大風發屋折木十二月壬戍廢皇太子遹為庶人
及其三子幽于金墉城殺太子母謝氏
永康元年春正月癸亥朔大赦改元己卯日有蝕之景
子皇孫霖卒二月丁酉大風飛沙拔木三月尉氏雨血
妖星見于南方癸未賈后矯詔害庶人遹于許昌夏四
月辛卯日有蝕之癸巳梁王肜趙王倫矯詔廢賈后為
庶人司空張華尚書僕射裴頠皆遇害侍中賈謐及黨
與數十人皆伏誅甲午倫矯詔大赦自為相國都督中
外諸軍如宣文輔魏故事追復故皇太子位丁酉以梁
王肜為太宰左光祿大夫何劭為司徒右光祿大夫劉
寔為司空淮南王允為驃騎將軍己亥趙王倫矯詔害
賈庶人于金墉城五月己巳立皇孫臧為皇太孫尚為
襄陽王六月壬寅葬愍懷太子于顯平陵撫軍將軍清
河王遐薨癸卯震崇陽陵標秋八月淮南王允舉兵討
趙王倫不剋允及其二子秦王郁漢王廸皆遇害曲赦
洛陽平東將軍彭城王植薨改封吴王晏為賓徒王以
齊王冏為平東將軍鎮許昌光祿大夫陳凖為太尉錄
尚書事九月改司徒為丞相以梁王肜為之冬十月黃
霧四塞十一月戊午大風飛砂石六日乃止甲子立皇
后羊氏大赦大酺三日十二月彗星見于東方益州刺
史趙廞與洛陽流人李庠害成都内史耿勝犍為太守
李密汶山太守霍固西夷校尉陳總據成都反
永寧元年春正月乙丑趙王倫簒帝位景寅遷帝於金
墉城號曰太上皇改金墉曰永昌宫廢皇太孫臧為濮
陽王五星經天縱横無常癸酉倫害濮陽王臧洛陽流
人李特殺趙廞傳首京師三月平東將軍齊王冏起兵
以討倫傳檄州郡屯于陽翟征北大將軍成都王穎征
西大將軍河間王顒常山王乂豫州刺史李毅兗州刺
史王彦南中郎將新野公歆皆舉兵應之衆數十萬倫
遣其將閭和出伊闕張泓孫輔出堮坂以距冏孫會士
猗許超出黃橋以距穎及穎將趙驤石超戰於溴水會
等大敗棄軍走閏月景戍朔日有蝕之夏四月歲星晝
見冏將何勖等擊張泓於陽翟大破之斬孫輔等辛酉
左衛將軍王輿與尚書淮陵王漼勒兵入宫禽倫黨孫
秀孫會許超士猗駱休等皆斬之逐倫歸第即日乘輿
反正羣臣頓首謝罪帝曰非諸卿之過也癸亥詔曰朕
以不德纂承皇統遠不能光濟大業靖綏四方近不能
開明刑威式遏奸宄致使逆臣孫秀敢肆凶虐窺間王
室遂奉趙王倫饕據天位鎮東大將軍齊王冏征北大
將軍成都王穎征西大將軍河間王顒並以明德茂親
忠規允著首建大策匡救國難尚書漼共立大謀左衛
將軍王輿與羣公卿士協同謀略親勒夲營斬秀及其
二子前趙王倫為秀所誤與其子等已詣金墉迎朕幽
宫旋軫閶闔豈在予一人獨饗其慶宗廟社稷實有頼
焉於是大赦改元孤寡賜榖五斛大酺五日誅趙王倫
義陽王威九門侯質等及倫之黨與五月立襄陽王尚
為皇太孫六月戊辰大赦增吏位二等復封賓徒王晏
為吴王庚午東莱王蕤左衛將軍王輿謀廢齊王冏事
泄蕤廢為庶人輿伏誅夷三族甲戍以齊王冏為大司
馬都督中外諸軍事成都王穎為大將軍錄尚書事河
間王顒為太尉罷丞相復置司徒官己卯以梁王肜為
太宰領司徒封齊王冏功臣葛旟牟平公路季小黃公
衛毅平隂公劉真安鄉公韓泰封丘公秋七月甲午立
吴王晏子國為漢王復封常山王乂為長沙王八月大
赦戊辰原徙邊者益州刺史羅尚討羌破之己巳徙南
平王祥為宜都王下邳王韡薨以東平王懋為平東將
軍都督徐州諸軍事九月追東安王繇復其爵丁丑封
楚王瑋子範為襄陽王冬十月流人李特反於蜀十二
月司空何劭薨封齊王冏子冰為樂安王英為濟陽王
超為淮南王是歲郡國十二旱六蝗
太安元年春正月庚子安東將軍譙王随薨三月癸卯
赦司冀兗豫四州皇太孫尚薨夏四月彗星晝見五月
乙酉侍中太宰領司徒梁王肜薨以右光祿大夫劉寔
為太傅太尉河間王顒遣將衙搏擊李特於蜀為特所
敗遂陷梓潼巴西害廣漢太守張微自號大將軍癸卯
以清河王遐子覃為皇太子賜孤寡帛大酺五日以齊
王冏為太師東海王越為司空秋七月兗豫徐冀等四
州大水冬十月地震十二月丁卯河間王顒表齊王冏
窺伺神器有無君之心與成都王穎新野王歆范陽王
虓同會洛陽請廢冏還第長沙王乂奉乘輿屯南止車
門攻冏殺之幽其諸子于金墉城廢冏弟北海王寔大
赦改元以長沙王乂為太尉都督中外諸軍事封東莱
侯蕤子炤為齊王
二年春正月甲子朔赦五歲刑三月李特攻陷益州荆
州刺史宋岱擊特斬之傳首京師夏四月特子雄復據
益州五月義陽蠻張昌舉兵反以山都人丘沉為主改
姓劉氏偽號漢建元神鳳攻破郡縣南陽太守劉彬平
南將軍羊尹鎮南大將軍新野王歆並遇害六月遣荆
州刺史劉弘等討張昌于方城王師敗績秋七月中書
令卞粹侍中馮蓀河南尹李含等貳於長沙王乂乂疑
而害之張昌陷江南諸郡武陵太守賈隆零陵太守孔
紘豫章太守閻濟武昌太守劉根皆遇害昌别帥石冰
寇揚州刺史陳徽與戰大敗諸郡盡没臨淮人封雲舉
兵應之自阜陵寇徐州八月河間王顒成都王穎舉兵
討長沙王乂帝以乂為大都督帥軍禦之庚申劉弘及
張昌戰於清水斬之顒遣其將張方穎遣其將陸機牽
秀石超等来逼京師乙丑帝幸十三里橋遣將軍皇甫
商距方於宜陽己巳帝旋軍于宣武庚午舍于石樓天
中裂無雲而雷九月丁丑帝次于河橋壬午皇甫商為
張方所敗甲申帝軍于芒山丁亥幸偃師辛卯舍于豆
田癸巳尚書右僕射興晉侯羊玄之卒帝旋于城東景
申進軍緱氏擊牽秀走之大赦張方入京城燒清明開
陽二門死者萬計石超逼乘輿于緱氏冬十月壬寅帝
旋于宫石超焚緱氏服御無遺丁未破牽秀范陽王虓
于東陽門外戊申破陸機于建春門石超走斬其大將
賈崇等十六人懸首銅駝街張方退屯十三里橋十一
月辛巳星晝隕聲如雷王師攻方壘不利方决千金堨
水碓皆涸乃發王公奴婢手舂給兵廪一品已下不從
征者男子十三以上皆從役又發奴助兵號為四部司
馬公私窮踧米石萬錢詔命所至一城而已壬寅夜赤
氣竟天隠隠有聲景辰地震癸亥東海王越執長沙王
乂幽於金墉城尋為張方所害甲子大赦景寅揚州秀
才周玘前南平内史王矩前吴興内史顧秘起義軍以
討石冰冰退自臨淮趣夀陽征東將軍劉準遣廣陵度
支陳敏擊冰李雄自郫城攻益州刺史羅尚尚委城而
退雄盡有城都之地封鮮卑叚勿塵為遼西公
永興元年春正月景午尚書令樂廣卒成都王穎自鄴
諷于帝乃大赦改元為永安帝逼於河間王顒密詔雍
州刺史劉沉秦州刺史皇甫重以討之沉舉兵攻長安
為顒所敗張方大掠洛中還長安於是軍中大餒人相
食以成都王穎為丞相穎遣從事中郎盛䕫等以兵五
萬屯十二城門殿中宿所忌者穎皆殺之以三部兵代
宿衛二月乙酉廢皇后羊氏幽于金墉城黜皇太子覃
復為清河王三月陳敏攻石冰斬之揚徐二州平河間
王顒表請立成都王穎為太弟戊申詔曰朕以不德纂
承鴻緒于兹十有五載禍亂滔天奸逆仍起至乃幽廢
重宫宗廟圯絶成都王穎温仁惠和剋平暴亂其以穎
為皇太弟都督中外諸軍事丞相如故大赦賜鰥寡高
年帛三匹大酺五日景辰盗竊太廟服器以太尉顒為
太宰太傅劉寔為太尉六月新作三城門秋七月景申
朔右衛將軍陳眕以詔召百寮入殿中因勒兵討成都
王穎戊戍大赦復皇后羊氏及皇太子覃己亥司徒王
戎東海王越高密王簡平昌公模吴王晏豫章王熾襄
陽王範右僕射荀藩等奉帝北征至安陽衆十餘萬穎
遣其將石超距戰己未六軍敗績于蕩隂矢及乘輿百
官分散侍中嵇紹死之帝傷頬中三矢亡六璽帝遂幸
超軍餒甚超進水左右奉秋桃超遣弟熙奉帝之鄴穎
帥羣官迎謁道左帝下輿涕泣其夕幸于穎軍穎府有
九錫之儀陳留王送貂蟬文衣鶡尾明日乃備法駕幸
于鄴惟豫章王熾司徒王戎僕射荀藩從庚申大赦改
元為建武八月戊辰穎殺東安王繇張方復入洛陽廢
皇后羊氏及皇太子覃匈奴左賢王劉元海反於離石
自號大單于安北將軍王浚遣烏丸騎攻成都王穎于
鄴大敗之穎與帝單車走洛陽服御分散倉卒上下無
齎侍中黃門被囊中齎私錢三千詔貸用所在買飯以
供宫人止食于道中客舍宫人有持升餘粇米飯及燥
蒜鹽豉以進帝帝噉之御中黃門布被次獲嘉市麄米
飯盛以瓦盆帝噉两盂有老父獻蒸鷄帝受之至温將
謁陵帝喪履納從者之履下拜流涕左右皆歔欷及濟
河張方帥騎三千以陽燧青蓋車奉迎方拜謁帝躬止
之辛巳大赦賞從者各有差冬十一月乙未方請帝謁
廟因劫帝幸長安方以所乘車入殿中帝馳避後園竹
中方逼帝升車左右中黃門鼓吹十二人步從惟中書
監盧志侍側方以帝幸其壘帝令方具車載宫人寳物
軍人因妻略後宫分争府藏魏晉已来之積掃地無遺
矣行次新安寒甚帝墮馬傷足尚書高光進面衣帝嘉
之河間王顒帥官屬步騎三萬迎于覇上顒前拜謁帝
下車止之以征西府為宫唯僕射荀藩司隷劉暾太常
鄭球河南尹周馥與其遺官在洛陽為留臺承制行事
號為東西臺焉景午留臺大赦改元復為永安辛丑復
皇后羊氏李雄僭號成都王劉元海僭號漢王十二月
丁亥詔曰天禍晉邦冡嗣莫繼成都王穎自在儲貳政
績虧損四海失望不可承重其以王還第豫章王熾先
帝愛子令聞日新四海注意今以為皇太弟以隆我晉
邦以司空越為太傅與太宰顒夹輔朕躬司徒王戎參
錄朝政光祿大夫王衍為尚書左僕射安南將軍虓安
北將軍濬平北將軍騰各守夲鎮高密王簡為鎮南將
軍領司隷校尉權鎮洛陽東中郎將模為寧北將軍都
督冀州鎮于鄴鎮南大將軍劉弘領荆州以鎮南土周
馥繆胤各還夲部百官皆復職齊王冏前應還第長沙
王乂輕陷重刑封其子紹為樂平縣王以奉其嗣自頃
戎車屢征勞費人力供御之物皆減三分之二戶調田
租三分減一蠲除苛政愛人務夲清通之後當還東京
大赦改元以河間王顒都督中外諸軍事
一年春正月甲午朔帝在長安夏四月詔封樂平王紹
為齊王景子張方廢皇后羊氏六月甲子侍中司徒安
豐侯王戎薨隴西太守韓稚攻秦州刺史張輔殺之李
雄僭即帝位國號蜀秋七月甲午尚書諸曺火燒崇禮
闥東海王越嚴兵徐方將西迎大駕成都王穎部將公
師藩等聚衆攻陷郡縣害陽平太守李志汲郡太守張
延等轉攻鄴平昌公模遣將軍趙驤擊破之八月辛丑
大赦驃騎將軍范陽王虓逐冀州刺史李義揚州刺史
曺武殺丹陽太守朱建李雄遣其將李驤寇漢安車騎
大將軍劉弘逐平南將軍彭城王釋于宛九月庚寅朔
公師藩又害平原太守王景清河太守馮熊庚子豫州
刺史劉喬攻范陽王虓於許昌敗之壬子以成都王穎
為鎮軍大將軍都督河北諸軍事鎮鄴河間王顒遣將
軍吕朗屯洛陽冬十月景子詔曰得豫州刺史劉喬檄
稱穎川太守劉輿迫脅驃騎將軍虓距逆詔令造搆凶
逆擅劫郡縣合聚兵衆擅用苟晞為兗州斷截王命鎮
南大將軍荆州刺史劉弘平南將軍彭城王釋等其各
勒所綂逕會許昌與喬并力今遣右將軍張方為大都
督綂精卒十萬建武將軍吕朗廣武將軍騫貙建威將
軍刁默等為軍前鋒共會許昌除輿兄弟丁丑使前車
騎將軍石超北中郎將王闡討輿等赤氣見于北方東
西竟天有星孛于北斗平昌公模遣將軍宋胄等屯河
橋十一月立節將軍周權詐被檄自稱平西將軍復皇
后羊氏洛陽令何喬攻權殺之復廢皇后十二月吕朗
等東屯滎陽成都王穎進據洛陽張方劉弘等並按兵
不能禦范陽王虓濟自官渡拔滎陽斬石超襲許昌破
劉喬於蕭喬奔南陽右將軍陳敏舉兵反自號楚公矯
稱被中詔從沔漢奉迎天子逐揚州刺史劉機丹陽太
守王曠遣弟恢南略江州刺史應邈奔弋陽
光熙元年春正月戊子朔日有蝕之帝在長安河間王
顒聞劉喬破大懼遂殺張方請和於東海王越越不聽
宋胄等破穎將樓裒進逼洛陽穎奔長安甲子越遣其
將祁弘宋胄司馬纂等迎帝三月東萊惤令劉柏根反
自稱惤公襲臨淄高密王簡奔聊城王浚遣將討柏根
斬之夏四月己巳東海王越屯于温顒遣弘農太守彭
随北地太守刁默距祁弘等於湖五月枉矢西南流范
陽國地燃可以㸑壬辰祁弘等與刁默戰默大敗顒穎
走南山奔于宛弘等所部鮮卑大掠長安殺二萬餘人
是日日光四散赤如血甲午又如之己亥弘等奉帝還
洛陽帝乘牛車行宫藉草公卿䟦涉戊申驃騎范陽王
虓殺司隷校尉邢喬己酉盗取太廟金匱及策文各四
六月景辰朔至自長安升舊殿哀感流涕謁于太廟復
皇后羊氏辛未大赦改元秋七月乙酉朔日有蝕之太
廟吏賈苞盗太廟靈衣及劒伏誅八月以太傅東海王
越錄尚書驃騎將軍范陽王虓為司空九月穎丘太守
馮嵩執成都王穎送之于鄴進東嬴公騰爵為東燕王
平昌公模為南陽王冬十月司空范陽王虓薨虓長史
劉輿害成都王穎十一月庚午帝崩于顯陽殿時年四
十八葬太陽陵帝之為太子也朝廷咸知不堪政事武
帝亦疑焉嘗悉召東宫官屬使以尚書事令太子決之
帝不能對賈妃遣左右代對多引古義給事張泓曰太
子不學陛下所知今宜以事斷不可引書妃從之泓乃
具草令帝書之武帝覽而大悦太子遂安及居大位政
出羣下綱紀大壊貨賂公行勢位之家以貴陵物忠賢
路絶䜛邪得志更相薦舉天下謂之互市焉高平王沉
作釋時論南陽魯褒作錢神論廬江杜嵩作任子春秋
皆疾時之作也帝又嘗在華林園聞蝦蟆聲謂左右曰
此鳴者為官乎私乎或對曰在官地為官在私地為私
及天下荒亂百姓餓死帝曰何不食肉糜其蒙蔽皆此
類也後因食䴵中毒而崩或云司馬越之鴆
史臣曰不才之子則天稱大權非帝出政邇宵人褒姒
共叔帶並興襄后與犬戎俱運昔者丹朱不肖赧王逃
責相彼凶德事關休咎方乎土梗以墜其情溽暑之氣
將闌滛䵷之音罕記乃彰嗤笑用符顛隕豈通才俊彦
猶形於前代增滛助虐獨擅於當今者歟物號忠良於
兹拔夲人稱妖孽自此疏源長樂不祥承華非命生靈
版蕩社稷丘墟古者敗國亡身分鑣共軫不有亂常則
多庸暗豈明神喪其精魄武皇不知其子也
贊曰惠皇居尊臨朝聽言厥體斯昧其情則昏高臺望
子長夜奚冤金墉毁冕蕩隂釋胄及爾皆亡滔天来遘
晉書卷四
