晉書卷十九
唐太宗文皇帝御撰
志第九
禮上
夫人含天地陰陽之靈有哀樂喜怒之情廼聖垂範以
為民極節其驕淫以防其暴亂崇高天地虔敬鬼神列
尊卑之序成夫婦之義然後為國為家可得而治也傳
曰一日克已復禮天下歸仁若廼太一初分燧人鑽火
志有暢於恭儉情不由乎玉帛而酌玄流於春澗之右
焚封豕於秋林之外亦無得而闕焉軒頊依神唐虞稽
古逮乎隆周其文大備或垂百官之範置不刊之法或
禮經三百威儀三千皆所以弘宣天意雕刻人理叔代
澆訛王風陵謝事睽光國禮亦愆家趙簡子問太叔以
揖讓周旋之禮對曰蓋所謂儀而非禮也天經地義之
道自兹尤缺哀公十一年孔子自衞反魯述三代之典
垂百王之訓時無明后道曀不行若夫情尚分流隄防
之仁是棄澆訛異術洙泗之風斯泯是以漢文罷再朞
之喪中興為一郊之祭隨時之義不其然歟而西京元
鼎之辰中興永平之日疏璧流而延冠帶啓儒門而引
諸生兩京之盛於斯為美及山魚登爼澤豕睽經禮樂
恒委浮華相尚而郊禋之制綱紀或存魏氏光宅憲章
斯美王肅高堂隆之徒博通前載三千條之禮十七篇
之學各以舊文增損當世豈所謂致君於堯舜之道焉
世屬雕墻時逢粃政周因之典務多違俗而遺編殘冊
猶有可觀者也景初元年營洛陽南委粟山以為圓丘
祀之日以始祖帝舜配房爼生魚陶樽玄酒非搢紳為
之綱紀其孰能與於此者哉宣景戎旅未遑伊制太康
平吳九州共一禮經咸至樂器同歸於是齊魯諸生各
擕緗素武皇帝亦初平宼亂意先儀範其吉禮也則三
茅不翦日觀停瑄其凶禮也則深衣布冠降席徹膳明
乎一謙三益之義而教化行焉元皇中興事多權道遺
文舊典不斷如髮是以常侍戴邈詣闕上疏云方今天
地更始萬物權輿蕩近世之流弊創千齡之英範是故
雙劒之節崇而飛白之俗成挾琴之容飾而赴曲之和
作其所以興起禮文勸帝身先之也穆哀之後王猷漸
替桓溫居揆政由己出而有司或曜斯文增暉執事主
威長謝臣道專行記曰苟無其位不可以作禮樂豈斯
之謂歟晉始則有荀顗鄭冲裁成國典江左則有荀崧
刁協損益朝儀周官五禮吉凶軍賓嘉而吉禮之大莫
過祭祀故洪範八政三曰祀祀者所以昭孝事祖通于
神明者也漢興承秦滅學之後制度多未能復古歴東
西京四百餘年故往往改變魏氏承漢末大亂舊章殄
滅命侍中王粲尚書衞覬草創朝儀及晉國建文帝又
命荀顗因魏代前事撰為新禮參考今古更其節文羊
祜任愷庾峻應貞並共刊定成百六十五篇奏之太康
初尚書僕射朱整奏付尚書郎摰虞討論之虞表所宜
損增曰臣典校故太尉顗所撰五禮臣以為夫革命以
垂統帝王之美事也隆禮以率教邦國之大務也是以
臣前表禮事稽留求速訖施行又以喪服最多疑闕宜
見補定又以今禮篇卷煩重宜隨類通合事久不出懼
見寢嘿蓋冠婚祭會諸吉禮其制少變至於喪服世之
要用而特易失旨故子張疑高宗諒陰三年子思不聽
其子服出母子游謂異父昆弟大功而子夏謂之齊衰
及孔子沒而門人疑於所服此等皆明達習禮仰讀周
典俯師仲尼漸漬聖訓講肄積年及遇喪事猶尚若此
明喪禮易惑不可不詳也况自此已來篇章焚散去聖
彌遠喪制詭謬固其宜矣是以喪服一卷卷不盈握而
爭說紛然三年之喪鄭云二十七月王云二十五月改
葬之服鄭云服緦三月王云葬訖而除繼母出嫁鄭云
皆服王云從乎繼寄育乃為之服無服之殤鄭云子生
一月哭之一日王云以哭之日易服之月如此者甚衆
喪服本文省略必待注解事義廼彰其傳說差詳世稱
子夏所作鄭王祖經宗傳而各有異同天下並疑莫知
所定而顗直書古經文而已盡除子夏傳及先儒注說
其事不可得行及其行事故當還頒異說一彼一此非
所以定制也臣以為今宜參采禮記略取傳說補其未
備一其殊義可依凖王景侯所撰喪服變除使類統明
正以斷疑爭然後制無二門咸同所由又有此禮當班
於天下不宜繁多顗為百六十五篇篇為一卷合十五
餘萬言臣猶謂卷多文煩類皆重出案尚書堯典祀山
川之禮惟於東嶽備稱牲幣之數陳所用之儀其餘則
但曰如初周禮祀天地五帝享先王其事同者皆曰亦
如之文約而義舉今禮儀事同而名異者輒别為篇卷
煩而不典皆宜省文通事隨類合之事有不同乃列其
異如此所減三分之一虞討論新禮訖以元康元年上
之所陳惟明堂五帝二社六宗及吉凶王公制度凡十
五篇有詔可其議後虞與傅咸纘續其事竟未成功中
原覆沒虞之決疑注是其遺事也逮于江左僕射刁協
太常荀崧補緝舊文光祿大夫蔡謨又踵修其事云
魏明帝太和元年正月丁未郊祀武帝以配天宗祀文
帝於明堂以配上帝於是時二漢郊禋之制具存魏所
損益可知
四年八月天子東廵過繁昌使執金吾臧霸行大尉事
以特牛祠受禪壇
景初元年十月乙卯始營洛陽南委粟山為圓丘詔曰
昔漢氏之初承秦滅學之後採摭殘缺以備郊祀自甘
泉后土雍宮五畤神祗兆位多不經見並以興廢無常
一彼一此四百餘年廢無禘禮古代之所更立者遂有
闕焉曹氏世係出自有虞氏今祀圜丘以始祖帝舜配
號圜丘曰皇皇帝天方丘所祭曰皇皇后地以舜妃伊
氏配天郊所祭曰皇天之神以太祖武皇帝配地郊所
祭曰皇地之祇以武宣皇后配宗祀皇考高祖文皇帝
於明堂以配上帝十二月壬子冬至始祀皇皇帝天于
圜丘以始祖有虞帝舜配自正始以後終魏世不復郊
祀
魏元帝咸熙二年十二月甲子持節侍中太保鄭沖兼
太尉司隷校尉李憙奉皇帝璽綬策書禪位于晉景寅
武皇帝設壇場于南郊柴燎告類于上帝是時尚未有
祖配泰始二年正月詔曰有司前奏郊祀權用魏禮朕
不慮改作之難令便為永制衆議紛互遂不時定不得
以時供饗神祇配以祖考日夕難企貶食忘安其便郊
祀時羣臣又議五帝即天地王氣時異故殊其號雖名
有五其實一神明堂南郊宜除五帝之坐五郊改五精
之號皆同稱昊天上帝各設一坐而已地郊又除先后
配祀帝悉從之二月丁丑郊祀宣皇帝以配天宗祀文
皇帝於明堂以配上帝是年十一月有司又議奏古者
丘郊不異宜并圓丘方丘於南北郊更修立壇兆其二
至之祀合於二郊帝又從之一如宣帝所用王肅議也
是月庚寅冬至帝親祀圓丘於南郊自是後圓丘方澤
不别立
太康三年正月帝親郊祀皇太子皇子悉侍祠十年十
月又詔曰孝經郊祀后稷以配天宗祀文王於明堂以
配上帝而周官云祀天旅上帝又曰祀地旅四望望非
地則明堂上帝不得為天地往者衆議除明堂五帝位
考之禮文不正且詩序曰文武之功起於后稷故推以
配天焉宣帝以神武創業旣已配天復以先帝配天於
義亦所不安其復明堂及南郊五帝位愍帝都長安未
及立郊廟而敗元帝渡江太興二年始議立郊祀儀尚
書令刁協國子祭酒杜夷議宜須旋都洛邑乃修之司
徒荀組據漢獻帝都許即便立郊自宜於此修奉驃騎
王導僕射荀崧太常華恒中書侍郎庾亮皆同組議事
遂施行立南郊於已地其制度皆太常賀循所定多依
漢及晉初之儀三月辛卯帝親郊祀饗配之禮一依武
帝始郊故事是時尚未立北壇地祗衆神共在天郊
明帝太寧三年七月始詔立北郊未及建而帝崩及成
帝咸和八年正月追述前旨於覆舟山南立之天郊則
五帝之佐日月五星二十八宿文昌北斗三台司命軒
轅后土太一天一太微勾陳北極雨師雷電司空風伯
老人凡六十二神也地郊則五嶽四望四海四瀆五湖
五帝之佐沂山嶽山白山霍山醫無閭山蔣山松江會
稽山錢唐江先農凡四十四神也江南諸小山蓋江左
所立猶如漢西京關中小水皆有祭秩也是月辛未祀
北郊始以宣穆張皇后配地魏氏故事非晉舊也
康帝建元元年正月將北郊有疑議太常顧和表泰始
中合二至之禮於二郊北郊之月古無明文或以夏至
或同用陽月漢光武正月辛未始建北郊此則與南郊
同月及中興草創百度從簡合七郊於一丘憲章未備
權用斯禮蓋時宜也至咸和中議别立北郊同用正月
魏承漢後正月祭天以地配時高堂隆等以為禮祭天
不以地配而稱周禮三王之郊一用夏正於是從和議
是月辛未南郊辛巳北郊帝皆親奉
安帝元興三年劉裕討桓玄走之己卯告義功于南郊
是年帝蒙塵江陵未反其明年應郊朝議以為宜依周
禮宗伯攝職三公行事尚書左丞王納之獨曰既殯郊
祀自是天子當陽有君存焉禀命而行何所辯也郊之
與否豈如今日之比乎議者又云今宜郊故是承制所
得令三公行事又郊天極尊惟一而已故非天子不祀
也庶人以上莫不蒸嘗嫡子居外介子執事未有不親
受命而可祭天者納之又曰武皇受禪用二月郊元帝
中興以三月郊今郊時未過日月望輿駕無為欲速而
使皇輿旋反更不得親奉也於是從納之
郊廟牲幣璧玉之色雖有成文秦世多以駵駒漢則但
云犢未辯其色江左南北郊同用玄牲明堂廟社同以
赤牲禮有事告祖禰宜社之文未有告郊之典也漢儀
天子之喪使太尉告諡于南郊他無聞焉
魏文帝黃初四年七月帝將東廵以大軍當出使太常
以一特牛告祠南郊及文帝崩太尉鍾繇告諡南郊皆
是有事於郊也江左則廢
禮春分祀朝日於東秋分祀夕月於西漢武帝郊泰畤
平旦出竹宮東向揖日其夕西向揖月既郊日月又不
在東西郊也後遂旦夕常拜故魏文帝詔曰漢氏不拜
日於東郊而旦夕常於殿下東西拜日月煩褻似家人
之事非事天神之道也
黃初二年正月乙亥祀朝日于東郊之外又違禮二分
之義
魏明帝太和元年二月丁亥祀朝日于東郊八月己丑
祀夕月于西郊始得古禮及武帝太康二年有司奏春
分依舊請車駕祀朝日寒溫未適可不親出詔曰禮儀
宜有常若如所奏與故太尉所撰不同復為無定制也
間者方難未平故每從所奏今戎事弭息惟此為大按
此詔帝復為親祀朝日也此後廢
禮郊祀后稷以祀天宗祀文王於明堂以配上帝魏文
帝即位用漢明堂而未有配
明帝太和元年始宗祀文帝於明堂齊王亦行其禮晉
初以文帝配後復以宣帝尋復還以文帝配其餘無所
變革是則郊與明堂同配異配參差不同矣摰虞議以
為漢魏故事明堂祀五帝之神新禮五帝即上帝即天
帝也明堂除五帝之位惟祭上帝按仲尼稱郊祀后稷
以配天宗祀文王於明堂以配上帝周禮祀天旅上帝
祀地旅四望望非地則上帝非天斷可識矣郊丘之祀
掃地而祭牲用繭栗器用陶匏事反其始故配以遠祖
明堂之祭備物以薦三牲並陳籩豆成列禮同人理故
配以近考郊堂兆位居然異體牲牢品物質文殊趣且
祖考同配非謂尊嚴之美三日再祀非謂不黷之義其
非一神亦足明矣昔在上古生為明王没則配五行故
太昊配木神農配火少昊配金顓頊配水黃帝配土此
五帝者配天之神同兆之於四郊報之於明堂祀天大
裘而冕五帝亦如之或以為五精之帝佐天育物者也
前代相因莫之或廢晉初始從異議庚午詔書明堂及
南郊除五帝之位惟祀天神新禮奉而用之前太醫令
韓楊上書宜如舊祀五帝太康十年詔已施用宜定新
禮明堂及郊祀五帝如舊議詔從之江左以後未遑修
建漢儀太史每歲上其年歴先立春立夏大暑立秋立
冬常讀五時令皇帝所服各隨五時之色帝升御坐尚
書令以下就席位尚書三公郎以令置案上奉以入就
席伏讀訖賜酒一巵魏氏常行其禮魏明帝景初元年
通事白曰前後但見讀春夏秋冬四時令至於服黃之
時獨闕不讀今不解其故散騎常侍領太史令高堂隆
以為黃於五行中央土也王四季各十八日土生於火
故用事之末服黃三季則否其令則隨四時不以五行
為令也是以服黃無令斯則魏氏不讀大暑令也及晉
受命亦有其制傅咸云立秋一日白路光於紫庭白旂
陳於玉階然則其日旂路皆白也
成帝咸和五年六月丁未有司奏讀秋令兼侍中散騎
常侍荀弈兼黃門侍郎散騎侍郎曹宇駮曰尚書三公
曹奏讀秋令儀注舊典未備臣等參議光祿大夫臣華
恒議武皇帝以秋夏盛暑常闕不讀令在春冬不廢也
夫先王所以順時讀令者蓋後天而奉天時正服尊嚴
之所重今服章多闕加比熱隆赫臣等謂可如恒議依
故事闕而不讀詔可六年三月有司奏今月十六日立
夏今正服漸備四時讀令是祗述天和隆殺之道謂今
故宜讀夏令奏可
禮孟春之月乃擇元辰天子親載耒耜措之于參保介
之御間帥三公九卿諸侯大夫躬耕帝耤至秦滅學其
禮久廢漢文帝之後始行斯典魏之三祖亦皆親耕耤
田及武帝泰始四年有司奏耕祠先農可令有司行事
詔曰夫國之大事在祀與農是以古之聖王躬耕帝耤
以供郊廟之粢盛且以訓化天下近世以來耕耤止於
數步之中空有慕古之名曾無供祀訓農之實而有百
官車徒之費今修千畝之制當與羣公卿士躬稼穯之
艱難以率先天下主者詳具其制下河南處田地於東
郊之南洛水之北若無官田隨宜便換而不得侵人也
於是乘輿御木輅以耕以太牢祀先農自惠帝之後其
事便廢
江左元帝將修耕耤尚書符問耤田至尊應躬祠先農
不賀循答漢儀無止有至尊應自祭之文然則周禮王
者祭四望則毳冕祭社稷五祀則絺冕以此不為無親
祭之義也宜立兩儀注賀循等所上儀注又未詳允事
竟不行後哀帝復欲行其典亦不能遂漢儀縣邑常以
乙日祠先農乃耕於乙地以景戌日祠風伯於戌地以
己丑日祠雨師於丑地牲用羊豕立春之日皆青幡幘
迎春于東郊外野中迎春至自野中出則迎拜之而還
弗祭三時不迎
魏氏惟天子耕耤藩鎮闕諸侯百畝之禮及武帝末有
司奏古諸侯耕耤田百畝躬執耒以奉社稷宗廟以勸
率農功今諸王臨國宜依修耕耤之義然竟未施行
周禮王后帥内外命婦享先蠶於北郊漢儀皇后親桑
東郊苑中蠶室祭蠶神曰苑窊婦人寓氏公主祠用少
牢
魏文帝黃初七年正月命中宮蠶于北郊依周典也及
武帝太康六年散騎常侍華嶠奏先王之制天子諸侯
親耕耤田千畝后夫人躬蠶桑宮今陛下以聖明至仁
修先王之緒皇后體資生之德合配乾之義而坤道未
光蠶禮尚缺以為宜依古式備斯盛典詔曰昔天子親
耤以供粢盛后夫人躬蠶以備祭服所以聿遵孝敬明
教示訓也今耤田有制而蠶禮不修由中間務多未暇
崇備今天下無事宜修禮以示四海其詳依古典及近
代故事以參今宜明年施行於是蠶於西郊蓋與耤田
對其方也乃使侍中成粲草定其儀先蠶壇高一丈方
二丈為四出陛陛廣五尺在皇后採桑壇東南帷宮外
門之外而東南去帷宮十丈在蠶室西南桑林在其東
取列侯妻六人為蠶母蠶將生擇吉日皇后著十二笄
步搖依漢魏故事衣青衣乘油畫雲母安車駕六騩馬
女尚書著貂蟬佩璽陪乘載筐鉤公主三夫人九嬪世
婦諸太妃太夫人及縣鄉君郡公侯特進夫人外世婦
命婦皆步搖衣青各載筐鉤從蠶先桑二日蠶室生蠶
著薄上桑日皇后未到太祝令質明以一太牢告祠謁
者一人監祠祠畢徹饌班餘胙於從桑及奉祠者皇后
至西郊升壇公主以下陪列壇東皇后東面躬桑採三
條諸妃公主各採五條縣鄉君以下各採九條悉以桑
授蠶母還蠶室事訖皇后還便坐公主以下乃就位設
饗宴賜絹各有差
前漢但置官社而無官稷王莽置官稷後復省故漢至
魏但太社有稷而官社無稷故常二社一稷也
晉初仍魏無所損益至太康九年改建宗廟而社稷祠
壇與廟俱徙乃詔曰社實一神其并二社之祀於是車
騎司馬傅咸表曰祭法王社大社各有其義天子尊亊
宗廟故冕而躬耕躬耕也者所以重孝享之粢盛親耕
故自報自為立社者為耤田而報者也國以人為本人
以榖為命故又為百姓立社而祈報焉事異報殊此社
之所以有二也王景侯之論王社亦謂春祈耤田秋而
報之也其論大社則曰王者布下圻内為百姓立之謂
之大社不自立之於京都也景侯此論據祭法祭法大
夫以下成羣立社曰置社景侯解曰今之里社是也景
侯解祭法則以置社為人間之社矣而别論復以大社
為人間之社未曉此旨也大社天子為百姓而祀故稱
天子社郊特牲曰天子大社必受霜露風雨以羣姓之
衆王者通為立社故稱大社也若夫置社其數不一蓋
以里所為名左氏傳盟于清丘之社是衆庶之社既已
不稱大矣若復不立之京師當安所立乎祭法又曰王
為羣姓立七祀王自為立七祀言自為者自為而祀也
為羣姓者為羣姓而祀也大社與七祀其文正等說者
窮此因云墳籍但有五祀無七祀也按祭五祀國之大
祀七者小祀周禮所云祭凡小祀則墨冕之屬也景侯
解大厲曰如周社鬼有所歸乃不為厲今云無二社者
稱景侯祭法不謂無二則曰口傳無其文也夫以景侯
之明擬議而後為解而欲以口論除明文如此非但二
社當見思惟景侯之解亦未易除也前被勑尚書召誥
乃社于新邑惟一太牢不二社之明義也按郊特牲曰
社稷太牢必援一牢之文以明社之無二明稷無牲矣
說者曰舉社則稷可知苟可舉社以明稷何獨不舉一
以明二國之大事在祀與戎若有二而除之不若過而
存之况存之有義而除之無據乎周禮封人掌設社壝
無稷字今帝社無稷蓋出於此然國主社稷故經傳動
稱社稷周禮王祭社稷則絺冕此王社有稷之文也封
人所掌壝之無稷字說者以為略文從可知也謂宜仍
舊立二社而加立帝社之稷時成粲議據景侯論大社
不立京都欲破鄭氏學咸重表以為如祭法之論景侯
之解交以此壞大雅云乃立冡土毛公解曰冢土大社
也景侯解詩即用此說禹貢惟土五色景侯解曰王者
取五色土為大社封四方諸侯各割其方色王者覆四
方也如此大社復為立京都也不知此論何從而出而
與解乖上違經記明文下壞景侯之解臣雖頑蔽少長
學門不能默已謹復續上劉寔與咸議同詔曰社稷一
神而相襲二位衆議不同何必改作其便仍舊一如魏
制其後摯虞奏以為臣按祭法王為羣姓立社曰太社
王自為立社曰王社周禮大司徒設其社稷之壝又曰
以血祭社稷則大社也又曰封人掌設王之社壝又有
軍旅宜乎社則王社也太社為羣姓祈報祈報有時主
不可廢故凡被社釁鼔主奉以從是也此皆二社之明
文前代之所尊以尚書召誥社于新邑三牲各文詩稱
乃立冢土無兩社之文故廢帝社惟立大社詩書所稱
各指一事又皆在公旦制作之前未可以易周禮之明
典祭法之正義前改建廟社營一社之處朝議斐然執
古匡今世祖武皇帝躬發明詔定二社之義以為永制
宜定新禮從二社詔從之至元帝建武元年又依洛京
立二社一稷其大社之祝曰地德普施惠存無疆乃建
大社保祐萬邦悠悠四海咸賴嘉祥其帝社之祝曰坤
德厚載邦畿是保乃建帝社以神地道明祀惟辰景福
來造
漢儀每月旦太史上其月歴有司侍郎尚書見讀其令
奉行其正朔前後二日牽牛酒至社下故以祭日日有
變割羊以祠社用救日變執事者長冠衣絳領䄂緣中
衣絳緣以行禮如故事自晉受命日月將交會太史乃
上合朔尚書先事三日宣攝内外戒嚴摯虞决疑曰凡
救日蝕者著赤幘以助陽也日將蝕天子素服避正殿
内外嚴警太史登靈臺伺候日變便伐鼓於門聞鼓音
侍臣皆著赤幘帶劒入侍三臺令史以上皆各持劒立
其戶前衞尉卿驅馳繞宮伺察守備周而復始亦伐鼓
於社用周禮也又以赤絲為繩以繫社祝史陳辭以責
之勾龍之神天子之上公故陳辭以責之日復常乃罷
漢建安中將正會而太史上言正旦當日蝕朝士疑會
否共諮尚書令荀彧時廣平計吏劉邵在坐曰梓慎禆
竈古之良史猶占水火錯失天時諸侯旅見天子入門
不得終禮者四日蝕在一然則聖人垂制不為變異豫
廢朝禮者或災消異伏或推術謬誤也彧及衆人咸善
而從之遂朝會如舊日亦不蝕邵由此顯名至武帝咸
寧三年四年並以正旦合朔却元會改魏故事也
元帝太興元年四月合朔中書侍郎孔愉奏曰春秋日
有蝕之天子伐鼔于社攻諸陰也諸侯伐鼓于朝臣自
攻也按尚書符若日之有變便擊鼓於諸門有違舊典
詔曰所陳有正義輒勑外改之至康帝建元元年太史
上元日合朔後復疑應却會與否庾冰輔政寫劉邵議
以示八坐于時有謂邵為不得禮意荀彧從之是勝人
之一失故蔡謨遂著議非之曰邵論災消異伏又以梓
慎禆竈猶有錯失太史上言亦不必審其理誠然也而
云聖人垂制不為變異豫廢朝禮此則謬矣災祥之發
所以譴告人君王者之所重誡故素服廢樂退避正寢
百官降物用幣伐鼔躬親而救之夫敬誡之事與其疑
而廢之寧慎而行之故孔子老聃助葬於巷黨以表不
見星而行故日蝕而止柩曰安知其不見星也而邵廢
之是棄聖賢之成規也魯桓公壬中有災而以乙亥嘗
祭春秋譏之災事旣過猶追懼未巳故廢宗廟之祭況
聞天眚將至行慶樂之會於禮乖矣禮記所云諸侯入
門不得終禮者謂日官不豫言諸侯入見蝕乃知耳非
先聞當蝕而朝會不廢也引此可謂失其義旨劉邵所
執者禮記也夫子老聃巷黨之事亦禮記所言復違而
反之進退無據然荀令所言漢朝所從遂使此言至今
見稱莫知其誤矣後君子將擬以為式故正之云爾於
是冰從衆議遂以却會至永和中殷浩輔政又欲從劉
邵議不却會王彪之據咸寧建元故事又曰禮云諸侯
旅見天子不得終禮而廢者四自謂卒暴有之非為先
存其事而僥倖史官推術繆錯故不豫廢朝禮也於是
又從彪之議
尚書禋于六宗諸儒互說往往不同王莽以易六子遂
立六宗祠魏明帝時疑其事以問王肅亦以為易六子
故不廢及晉受命司馬彪等表六宗之祀不應特立新
禮於是遂罷其祀其後摯虞奏之又以為按舜受終類
于上帝禋于六宗望于山川則六宗非上帝之神又非
山川之靈也周禮四師職曰用牲于社宗黨正職曰春
秋祭禜亦如之肆師之宗與社並列則班與社同也黨
正之宗文不繫社則神與社異也周之命祀莫重郊社
宗同於社則貴神明矣又月令孟冬祈于天宗則周禮
祭禜月令天宗六宗之神也漢光武卽位高邑依虞書
禋于六宗安帝元初中立祀乾位禮同大社魏氏因之
至景初二年大議其神朝士紛紜各有所執惟散騎常
侍劉邵以為萬物負陰而抱陽沖氣以為和六宗者太
極沖和之氣為六氣之宗者也虞書謂之六宗周書謂
之天宗是時考論異同而從其議漢魏相仍著為貴祀
凡崇祀百神放而不致有其興之則莫敢廢之宜定新
禮祀六宗如舊詔從之
禮王為羣姓立七祀曰司命中霤國門國行太厲戶竈
仲春玄鳥至之日以太牢祀高禖毛詩絲衣篇高子曰
靈星之戶漢興高帝亦立靈星祠及武帝以李少君故
始祠竈及生戾太子始立高禖漢儀云國家亦有五祀
有司行事其禮頗輕於社稷則亦存其典矣又云常以
仲春之月立高禖祠于城南祀以特牲又是月也祠老
人星于國都南遂郊老人星廟立夏祭竈季秋祠心星
于城南壇心星廟元康時洛陽猶有高禖壇百姓祠其
旁或謂之落星是後諸祀無聞江左以來不立七祠靈
星則配饗南郊不復特置焉左氏傳龍見而雩經典尚
矣漢儀自立春至立夏盡立秋郡國尚旱郡縣各掃除
社稷其旱也公卿官長以次行雩禮求雨閉諸陽衣皂
興土龍立土人舞僮二佾七日一變如故事
武帝咸寧二年春分久旱四月丁巳詔曰諸旱處廣加
祈請五月庚午始祈雨于社稷山川六月戊子獲澍雨
此雩之舊典也
太康三年四月十年二月又如之其雨多則禜祭赤幘
朱衣閉諸陰朱索縈社伐朱鼓焉
周禮王者祭昊天上帝日月星辰司中司命風伯雨師
社稷五土五嶽山林川澤四方百物兆四類四望亦如
之
魏文帝黃初二年六月庚子初禮五嶽四瀆咸秩羣祀
瘞沈珪璧六年七月帝以舟軍入淮九月壬戌遣使者
沈璧于淮
魏明帝太和四年八月帝東廵遣使者以特牛祠中嶽
魏元帝咸熙元年行幸長安使使者以璧幣禮祠華山
及穆帝升平中何琦論備五嶽祠曰唐虞之制天子五
載一廵狩順時之方柴燎五嶽望于山川徧于羣神故
曰因名山升中于天所以昭告神祇饗報功德是以災
厲不作而風雨寒暑以時降及三代年數雖殊而其禮
不易五嶽視三公四瀆視諸侯著在經記所謂有其舉
之莫敢廢也及秦漢都西京涇渭長水雖不在祀典以
近咸陽故盡得比大川之祠而正立之祀可以闕哉自
永嘉之亂神州傾覆兹事替矣惟灊之天柱在王略之
内也舊臺選百戶吏卒以奉其職中興之際未有官守
廬江郡常遣太史兼假四時禱賽春釋寒而冬請冰咸
和迄今又復隳替計今非典之祠可謂非一考其正名
則淫昏之鬼推其糜費則百姓之蠧而山川大神更為
簡缺禮俗頽紊人神雜擾公私奔惑漸以繁滋良由頃
國家多難日不暇給草建廢滯事有未遑今元憝已殲
宜修舊典嶽瀆之域風教所被來蘇之衆咸蒙德澤而
神明禋祀未之或甄廵狩柴燎其廢尚矣崇明前典將
俟皇輿北旋稽古憲章大釐制度爼豆牲牢祝嘏大辭
舊章靡記可令禮官作式歸諸誠簡以達明德馨香如
斯而已其諸祅孽可粗依法令先去其甚俾邪正不黷
時不見省
昔武王入殷未及下車而封先代之後蓋追思其德也
孔子以大聖而終於陪臣未有封爵至漢元帝孔覇以
帝師賜爵號褒成君奉孔子後
魏文帝黃初二年正月詔以議郎孔羡為宗聖侯邑百
戶奉孔子祀令魯郡修舊廟置百戶吏卒以守衞之及
武帝泰始三年十一月改宗聖侯孔震為奉聖亭侯又
詔太學及魯國四時備三牲以祀孔子
明帝太寧三年詔給奉聖亭侯孔亭四時祠孔子祭宜
如泰始故事
禮始立學必先釋奠于先聖先師及行事必用幣漢世
雖立學斯禮無聞魏齊王正始二年二月帝講論語通
五年正月講尚書通七年十二月講禮記通並使太常
釋奠以太牢祠孔子於辟雍以顔回配
武帝泰始七年皇太子講孝經通咸寧三年講詩通太
康三年講禮記通惠帝元康三年皇太子講論語通元
帝太興二年皇太子講論語通太子並親釋奠以太牢
祠孔子以顔回配成帝咸康元年帝講詩通穆帝升平
元年三月帝講孝經通孝武寧康三年七月帝講孝經
通並釋奠如故事穆帝孝武並權以中堂為太學
故事祀臯陶於廷尉寺新禮移祀於律署以同祭先聖
戶奉孔子祀令魯郡修舊廟置百戶吏卒以守衞之及
武帝泰始三年十一月改宗聖侯孔震為奉聖亭侯又
詔太學及魯國四時備三牲以祀孔子
明帝太寧三年詔給奉聖亭侯孔亭四時祠孔子祭宜
如泰始故事
禮始立學必先釋奠于先聖先師及行事必用幣漢世
雖立學斯禮無聞魏齊王正始二年二月帝講論語通
五年正月講尚書通七年十二月講禮記通並使太常
釋奠以太牢祠孔子於辟雍以顔回配
武帝泰始七年皇太子講孝經通咸寧三年講詩通太
康三年講禮記通惠帝元康三年皇太子講論語通元
帝太興二年皇太子講論語通太子並親釋奠以太牢
祠孔子以顔回配成帝咸康元年帝講詩通穆帝升平
元年三月帝講孝經通孝武寧康三年七月帝講孝經
通並釋奠如故事穆帝孝武並權以中堂為太學
故事祀臯陶於廷尉寺新禮移祀於律署以同祭先聖
天下者其鬼不神其神不傷人故祝史薦而無媿辭是
以其人敬慎幽冥而淫祀不作末世信道不篤僭禮瀆
神縱欲祈請曾不敬而遠之徒偷以求幸祅妄相煽舍
正為邪故魏朝疾之其按舊禮具為之制使功著於人
者必有其報而祅淫之鬼不亂其間二年正月有司奏
春分祠厲殃及禳祠詔曰不在祀典除之
王制天子七廟諸侯以下各有等差禮文詳矣漢獻帝
建安十八年五月以河北十二郡封魏武帝為魏公是
年七月始建宗廟于鄴自以諸侯禮立五廟也後雖進
爵為王無所改易
延康元年文帝繼王位七月追尊皇祖為大王夫人曰
大王后黃初元年十一月受禪又追尊大王曰大皇帝
皇考武王曰武皇帝二年六月以洛京宗廟未成乃祠
武帝於建始殿親執饋奠如家人禮按禮將營宮室宗
廟為先庶人無廟故祭於寢帝者行之非禮甚矣
明帝太和三年六月又追尊高祖大長秋曰高皇夫人
吳氏曰高皇后並在鄴廟之所祠則文帝之高祖處士
曾祖高皇大帝共一廟考太祖武皇帝特一廟百世不
毁然則所祠止於親廟四室也其年十一月洛京廟成
則以親盡遷處士主置園邑使行太傅太常韓曁行太
常宗正曹恪持節迎高祖以下神主共一廟猶為四室
而已至景初元年六月羣公有司始更奏定七廟之制
曰大魏三聖相承以成帝業武皇帝肇建洪基撥亂夷
險為魏太祖文皇帝繼天革命應期受禪為魏高祖上
集成大命清定華夏興制禮樂宜為魏烈祖於太祖廟
北為二祧其左為文帝廟號曰高祖昭祧其右擬明帝
號曰烈祖穆祧三祖之廟萬世不毁其餘四廟親盡迭
遷一如周后稷文武廟祧之禮文帝甄后賜死故不列
廟明帝卽位有司奏請追諡曰文昭皇后使司空王朗
持節奉策告祠于陵三公又奏曰自古周人禘祖后稷
又特立廟以祀姜嫄今文昭皇后於後嗣聖德至化豈
有量哉夫以皇家世妃之尊神靈遷化而無寢廟以承
享祀非以報顯德昭孝敬也稽之古制宜依周禮别立
寢廟奏可
太和元年二月立廟于鄴四月洛邑初營宗廟掘地得
玉璽方一寸九分其文曰天子羡思慈親明帝為之改
容以太牢告廟至景初元年十二月己未有司又奏文
昭皇后立廟京師永傳享祀樂舞與祖同廢在鄴廟
魏元帝咸熙元年進文帝爵為王追命舞陽宣文侯為
宣王忠武侯為景王是年八月文帝崩諡曰文王武帝
泰始元年十二月景寅受禪丁卯追尊皇祖宣王為宣
皇帝伯考景王為景皇帝考文王為文皇帝宣王妃張
氏為宣穆皇后景王夫人羊氏為景皇后二年正月有
司奏置七廟帝重其役詔宜權立一廟於是羣臣議奏
上古清廟一宮尊遠神祇逮至周室制為七廟以辯宗
祧聖旨深弘遠跡上世敦崇唐虞舍七廟之繁華遵一
宮之遠旨昔舜承堯禪受終于文祖遂陟帝位蓋三十
載月正元日又格于祖遂陟帝位此則虞氏不改唐廟
因仍舊宮可依有虞氏故事即用魏廟奏可於是追祭
征西將軍豫章府君潁川府君京兆府君與宣皇帝景
皇帝文皇帝為三昭三穆是時宣皇未升太祖虛位所
以祠六世與景帝為七廟其禮則據王肅說也七月又
詔曰主者前奏就魏舊廟誠亦有凖然於祗奉明主情
猶未安宜更營造於是改創宗廟十一月追尊景帝夫
人夏侯氏為景懷皇后任茂議以為夏侯初嬪之時未
有王業帝不從太康元年靈壽公主脩麗祔于太廟周
漢未有其凖魏明帝則别立平原主廟晉又異魏也六
年因廟陷當改修創羣臣又議奏曰古者七廟所建自
宜如禮詔曰古雖七廟自近代以來皆廟七室於禮無
廢於情為敘亦隨時之宜也其便仍舊至十年乃更改
築於宣陽門内窮極壯麗然坎位之制猶如初耳廟成
帝用摯虞議率百官遷神主于新廟自征西以下車服
導從皆如帝者之儀及武帝崩則遷征西及惠帝崩又
遷豫章而惠帝世愍懷太子二子哀太孫臧冲太孫尚
並祔廟元帝世懷帝殤太子又祔廟號為陰室四殤懷
帝初又策諡武後楊后曰武悼皇后改葬峻陽陵側别
祠弘訓宮不列於廟元帝旣卽尊位上繼武於元為禰
如漢光武上繼元帝故事也是時西京神主湮滅虜庭
江左建廟皆更新造尋以登懷帝之主又遷潁川位雖
七室其實五世蓋從刁協以兄弟為世數故也于時百
度草創舊禮未備毁主權居側室至太興三年正月乙
卯詔曰吾雖上繼世祖然於懷愍皇帝皆北面稱臣今
祠太廟不親執觴酌而令有司行事於情禮不安可依
禮更處太常恒言今聖上繼武皇帝宜凖漢世祖故事
不親執觴爵又曰今上承繼武帝而廟之昭穆四世而
已前太常賀循博士傅純並以為惠懷及愍宜别立廟
然臣愚謂廟室當以客主為限無拘常數殷世有二祖
三宗若拘七室則當祭禰而已推此論之宜還復豫章
潁川全成七廟之禮驃騎長史溫嶠議凡言兄弟不相
入廟旣非禮文且光武奮劒振起不策名於孝平務神
其事以應九世之讖又古不共廟故别立焉今上以策
名而言殊於光武之亊躬奉烝嘗於繼旣正於情又安
矣太常恒欲還二府君以全七世嶠謂是宜驃騎將軍
王導從嶠議嶠又曰其非子者可直言皇帝敢告某皇
帝又若以一帝為一世則不祭禰反不及庶人帝從嶠
議悉施用之於是乃更定制還復豫章潁川于昭穆之
位以同惠帝嗣武故事而惠懷愍三帝自從春秋尊卑
之義在廟不替也及元帝崩則豫章復遷然元帝神位
猶在愍帝之下故有坎室者十也至明帝崩而潁川又
遷猶十室也于時續廣太廟故三遷主並還西儲名之
曰祧以凖遠廟成帝咸康五年始作武悼皇后神主祔
于廟配饗世祖成帝崩而康帝承統以兄弟一世故不
遷京兆始十一室也至康帝崩穆帝立永和二年七月
有司奏十月殷祭京兆府君當遷祧室昔征西豫章潁
川三府君毁主中興之初權居天府在廟門之西咸康
中太常馮懷表續太廟奉還於西儲夾室謂之為祧疑
亦非禮今京兆還入是為四世遠祖長在太祖之上昔
周室太祖世遠故遷有所歸今晉廟宣皇為主而四祖
居之是屈祖就孫也殷祫在上是代太祖也領司徒蔡
謨議四府君宜改築别室若未展者當入就太廟之室
人莫敢卑其祖文武不先不窋殷祭之日征西東面處
宣皇之上其後遷廟之主藏於征西之祧祭薦不絶護
軍將軍馮懷議禮無廟者為壇以祭可立别室藏之至
殷禘則祭于壇也輔國將軍譙王司馬無忌等議禘諸
儒謂太王王季遷主藏於文武之祧如此府君遷主宜
在宣帝廟中然今無寢室宜變通而改築又殷祫太廟
征西東面尚書郎孫綽與無忌議同曰太祖雖位始九
五而道以從暢替人爵之尊篤天倫之道所以成教本
而光百代也尚書郎徐禪議禮去祧為壇去壇為墠歲
祫則祭之今四祖遷主可藏之石室有禱則祭於壇墠
又遣禪至會稽訪處士虞喜喜答曰漢世韋玄成等以
毁主瘞於園魏朝議者云應理兩階之間且神主本在
太廟若今側室而祭則不如永藏又四君無追號之禮
益明應毁而無祭是時簡文為撫軍與尚書郎劉邵等
奏四祖同居西祧藏主石室禘祫乃祭如先朝舊儀時
陳留范宣凡子問此禮宣答曰舜廟所以祭皆是庶人
其後世遠而毁不居舜廟上不序昭穆今四君號猶依
本非以功德致祀也若依虞主之瘞則猶藏子孫之所
若依夏主之理則又非本廟之階宜思其變别築一室
親未盡則禘祫處宣帝之上親盡則無緣下就子孫之
列其後太常劉遐等同蔡謨議博士或疑陳於太祖者
皆其後之毁主憑按古義無别前後之文也禹不先鮌
則遷主居太祖之上亦何疑也於是京兆遷入西儲同
謂之祧如前三祖遷主之禮故正室猶十一也穆帝崩
而哀帝海西並為兄弟無所登除咸安之初簡文皇帝
上繼元皇世秩登進於是潁川京兆二主復還昭穆之
位至簡文崩潁川又遷孝武帝太元十二年五月壬戍
詔曰昔建太廟每事從儉太祖虛位明堂未建郊祀國
之大事而稽古之制闕然便可詳議祠部郎中徐邈議
圓丘郊祀繼典無二宣皇帝嘗辯斯義而檢以聖典爰
及中興備加研極以定南北二郊誠非異學所可輕改
也謂仍舊為安武皇帝建廟六世祖三昭三穆宣皇帝
創基之主寔惟太祖而親則王考四廟在上未及遷也
權虛東向之位也兄弟相及義非二世故當今廟祀世
數未足而欲太祖正位則違事亡之義矣又禮曰庶子
王亦禘祖立廟蓋謂支胤授立則親近必復京兆府君
於今六世宜復立此室則宣皇未在六世之上須前世
既遷乃太祖位定耳京兆遷毁宜藏主於石室雖帝祫
猶弗及何者傳稱毁主升合乎太祖升者自下之名不
謂可降尊就卑也太子太孫陰室四主儲嗣之重升祔
皇祖所託之廟世遠應遷然後從食之孫與之俱毁明
堂方圓之制綱領已舉不闕配帝之祀且王者以天下
為家未必一邦故周平光武無廢於二京也明堂所祀
之神積疑莫辯按易殷薦上帝以配祖考祖考同配則
上帝亦為天而嚴父之義顯周禮旅上帝者有故告天
與郊祀常祀同周四主故並言之若上帝是五帝經文
何不言祀天旅五帝祀地旅四望乎侍中車允議同又
曰明堂之制既其難詳且樂主於和禮主於敬故質文
不同音器亦殊既茅茨廣夏不一其度何必守其形範
而不弘本從俗乎九服咸寧河朔無塵然後明堂辟雍
可崇而修之時朝議多同於是奏行所改十六年始改
作太廟殿正室十四間東西儲各一間合十六間棟高
八丈四尺備法駕遷神主于行廟征西至京兆四主及
太孫各用其位之儀服四主不從帝者儀是與太康異
也諸主旣入廟設脯醢之奠及新廟成神主還室又設
脯醢之奠十九年二月追尊簡文母會稽太妃鄭氏為
簡文皇帝宣太后立廟太廟道西及孝武崩京兆又遷
如穆帝之世四祧故事義熙元年四月將殷祠詔博士
議遷毁之禮大司馬琅邪王德文議泰始之初虛太祖
之位而緣情流遠上及征西故世盡則宜毁而宣帝正
太祖之位又漢光武移十一帝主於洛邑則毁主不設
理可推矣宜築室以居四府君之主永藏而弗祀也大
司農徐廣議四府君當處廟堂之首歆率土之祭若埋
之幽壤於情理未必咸盡謂可遷藏西儲以為遠祧而
禘饗永絶也太尉諮議參軍袁豹議仍舊無革殷祠猶
及四府君情理為允時劉裕作輔意與大司馬議同須
後殷祠行事改制會安帝崩未及禘而天禄終焉
武帝咸寧五年十一月己酉弘訓羊太后崩宗廟廢一
時之祀天地明堂去樂且不上胙
穆帝升平五年十月己卯殷祀以帝崩後不作樂
孝武太元十一年九月皇女亡及應烝祠中書侍郎范
寗奏按喪服傳有死宮中者三月不舉祭不别長幼之
與貴賤也皇女雖在嬰孩臣竊以為疑於是尚書奏使
三公行事
武帝泰始七年四月帝將親祠車駕夕牲而儀注還不
拜詔問其故博士奏歴代相承如此帝曰非致敬宗廟
之禮也於是實拜而還遂以為制夕牲必躬臨拜而江
左以來復止
魏故事天子為次殿於廟殿之北東天子入自北門新
禮設次殿於南門中門外之右天子入自南門摯虞以
為次殿所以為解息之處凡適尊以不顯為恭以由隱
為順而設之於上位入自南門非謙厭之義宜定新禮
皆如舊說從之
禮大事則告祖禰小事則特告禰秦漢久廢
魏文帝黃初四年七月將東廵以大軍當出使太常以
特牛告南郊及文帝崩又使太尉告諡策於南郊自是
迄晉相承告郊之後仍以告廟至江左其禮廢至成帝
咸和三年蘇峻覆亂京都溫嶠等立行廟於白石復行
其典告先帝及后曰逆臣蘇峻傾覆社稷毁棄三正汙
辱海内臣侃臣嶠臣亮等手刃戎首龔行天罰惟中宗
元皇帝肅祖明皇帝明穆皇后之靈降鑒有罪勦絶其
命翦此羣凶以安宗廟臣等雖隕首摧軀猶生之年
魏明帝太和三年詔曰禮王后無嗣擇建支子以繼大
宗則當纂正統而奉公義何得復顧私親哉漢宣繼昭
帝後加悼考以皇號哀帝以外藩援立而董宏等稱引
亡秦惑誤朝議遂尊恭皇立廟京師又寵藩妾使比長
信僭差無禮人神弗佑非罪師丹忠正之諫用致丁傅
焚如之禍自是之後相踵行之其令公卿有司深以前
世為戒後嗣萬一有由諸侯入奉大統則當明為人後
之義敢為佞邪導諛君上妄建非正之號謂考為皇稱
妣為后則股肱大臣誅之無赦其書之金策藏之宗廟
是後高貴常道援立皆不外尊及愍帝建興四年司徒
梁芬議追尊之禮帝既不從而右僕射索琳等亦稱引
魏制以為不可故追贈吳王為太保而已
元帝太興三年有詔琅邪恭王宜稱皇考賀循議云禮
典之義子不敢以已爵加其父號帝又從之
晉書卷十九
晉書卷十九考證
禮志上北郊之月古無明文或以夏至或同用陽月
陽字下監本脫月字今從宋本增正
郊之與否豈如今日之比乎郊監本誤作齊
又月令孟冬祈於天宗則周禮祭禜月令天宗六宗之
神也監本脫禜字今增正
宜思其變别築一室别監本作則今從宋本
晉書卷十九考證
