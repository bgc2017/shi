晉書卷十三
唐太宗文皇帝御撰
志第三
天文下月五星犯列舍經星變附見
妖星客星星流隕雲氣
月五星犯列舍(經星變附見)
魏文黃初四年三月癸夘月犯心大星占曰心為天王
位王者惡之六月甲申太白晝見案劉向五紀論曰太
白少隂弱不得專行故以己未為界不得經天而行經
天則晝見其占為兵喪為不臣為更王彊國弱小國彊
是時孫權受魏爵號而稱兵距守其十二月景子月犯
心大星占同上
五年十月乙夘太白晝見占同上又歲星入太微逆行
積百四十九日乃出占曰五星入太微從右入三十日
以上人主有大憂一曰有赦至七年五月帝崩明帝即
位大赦天下
六年五月壬戌營惑入太微至壬申與歲星相及俱犯
右執法至癸酉乃出占曰從右入三十日以上人主有
大憂又日月五星犯左右執法大臣有憂一曰執法者
誅金火尤甚十一月皇子東武陽王鑒薨七年正月驃
騎將軍曺洪免為庶人四月征南大將軍夏侯尚薨五
月帝崩蜀記稱明帝問黃權曰天下鼎立何地為正對
曰當騐天文往者熒惑守心而文帝崩吴蜀無事此其
徵也案三國史並無熒惑守心之文疑是入太微八月
吴遂圍江夏寇襄陽大將軍宣帝救襄陽斬吴將張霸
等兵喪更王之應也
明帝太和五年五月熒惑犯房占曰房四星股肱臣將
相位也月五星犯守之將相有憂其七月車騎將軍張
郃追諸葛亮為亮所害十二月太尉華歆薨其十一月
乙酉月犯軒轅大星占曰女主憂
六年三月乙亥月又犯軒轅大星十一月景寅太白晝
見南斗遂歷八十餘日恒見占曰吴有兵明年孫權遣
張彌等將兵萬人錫授公孫文懿為燕王文懿斬彌等
虜其衆青龍二年正月太后郭氏崩
青龍三年三月辛夘月犯輿鬼輿鬼主斬殺占曰人多
病國有憂又曰大臣憂是年夏及冬大疫四年五月司
徒董昭薨其五月丁亥太白晝見積三十餘日以晷度
推之非秦魏則楚也是時諸葛亮據渭南宣帝與相持
孫權寇合肥又遣陸議孫昭等入淮沔天子親東征蜀
本秦地則為秦魏及楚兵悉起矣其七月己巳月犯楗
閉占曰有火災三年七月崇華殿災三年六月丁未填
星犯井鉞戊戌太白又犯之占曰凡月五星犯井鉞悉
為兵災一曰斧鉞用大臣誅七月己丑填星犯東井距
星占曰填星入井大人憂行近距為行隂其占曰大水
五榖不成景初元年夏大水傷五榖其年十月壬申太
白晝見在尾歷二百餘日恒晝見占曰尾為燕有兵十
二月戊辰月犯鉤鈐占曰王者憂
四年閏正月己巳填星犯井鉞三月癸夘填星犯東井
己巳太白與月加景晝見五月壬寅太白犯畢左股第
一星占曰畢為邊兵又主刑罸九月涼州塞外胡阿畢
師使侵犯諸國西域校尉張就討之斬首捕虜萬計其
年七月甲寅太白犯軒轅大星占曰女主憂景初元年
皇后毛氏崩
景初元年二月乙酉月犯房第二星占曰將軍有憂其
七月司徒陳矯薨二年四月司徒韓暨薨其七月辛夘
太白晝見積二百八十餘日時公孫文懿自立為燕王
署置百官發兵拒守宣帝討滅之
二年二月己丑月犯心距星又犯中央大星五月乙亥
月又犯心距星及中央大星案占曰王者惡之犯前星
太子有憂三年正月帝崩太子立卒見廢其年十月甲
午月犯箕占曰將軍死正始元年四月車騎將軍黃權
薨其閏十一月癸丑月犯心中央大星
少帝正始元年四月戊午月犯昴東頭第一星十月庚
寅月又犯昴北第四星占曰月犯昴胡不安二年六月
鮮卑阿妙兒等寇西方燉煌太守王延破之斬二萬餘
級三年又斬鮮卑大帥及千餘級
二年九月癸酉月犯輿鬼西北星三年二月丁未又犯
西南星占曰有錢令一曰大臣憂三年二月太尉滿寵
薨四年正月帝加元服賜羣臣錢各有差
四年十月十一月月再犯井鉞是月宣帝討諸葛恪恪
棄城走五年二月曺爽征蜀
五年十一月癸巳填星犯亢距星占曰諸侯有失國者
七年七月丁丑月犯左角占曰天下有兵左將軍死七
月乙亥熒惑犯畢距星占曰有邊兵一曰刑罰用
九年正月辛亥月犯亢南星占曰兵起一曰軍將死七
月癸丑填犯楗閉占曰王者不宜出宫下殿嘉平元年
天子謁陵宣帝奏誅曺爽等天子野宿於是失勢
嘉平元年六月壬戌太白犯東井距星占曰國失政大
臣為亂四月辛巳太白犯輿鬼占曰人臣誅一曰兵起
二年三月己未太白又犯井距星三年七月王凌與楚
王彪有謀皆伏誅人主遂卑
吳孫權赤烏十三年夏五月日北至熒惑逆行入南斗
秋七月犯魁第三星而東漢晉春秋云逆行案占熒惑
入南斗三月吳王死一曰熒惑逆行其地有死君太和
二年權薨是其應也故國志書於吳是時王凌謀立楚
王彪謂斗中有星當有暴貴者以問知星人浩詳詳疑
有故欲悦其意不言吳有死喪而言淮南楚分吳楚同
占當有王者興故凌計遂定
嘉平二年十二月景申月犯輿鬼
三年四月戊寅月犯東井五月甲寅月犯亢距星占曰
軍將死一曰為兵是月王凌楚王彪等誅七月皇后甄
氏崩四年三月吳將為寇鎮東將軍諸葛誕破走之其
年七月己巳月犯輿鬼九月乙巳又犯之十月癸未熒
惑犯亢南星占曰臣有亂四年十一月丁未月又犯鬼
積尸五年六月戊午太白犯角占曰羣臣有謀不成庚
辰月犯箕星占曰將軍死七月月犯井鉞景午月又犯
鬼西北星占曰國有憂十一月癸酉月犯東井距星占
曰將軍死正元元年正月鎮東將軍毌邱儉揚州刺史
文欽反兵俱敗誅死二月李豐及弟翼后父張緝等謀
亂事泄悉誅皇后張氏廢九月帝廢為齊王蜀將姜維
攻隴西車騎將軍郭淮討破之
高貴鄉公正元二年二月戊午熒惑犯東井北轅西頭
第一星甘露元年七月乙夘熒惑犯東井鉞星壬戌月
又犯鉞星八月辛亥月犯箕吳廢孫亮
太平元年九月壬辰太白犯南斗吳志所書也占曰太
白犯斗國有兵大臣有反者其眀年諸葛誕反又眀年
孫綝廢亮吳魏竝有兵事也
甘露元年九月丁巳月犯東井二年六月己酉月犯心
中央大星八月壬子歲星犯井鉞九月庚寅歲星逆行
乘井鉞十月景寅太白犯亢距星占曰逆臣為亂人君
憂景元元年五月有成濟之變及諸葛誕誅皆其應也
二年三月庚子太白犯東井占曰國失政大臣為亂是
夜歲星又犯東井占曰兵起至景元元年高貴鄉公敗
三年八月壬辰歲星犯輿鬼鑕星占曰斧鑕用大臣誅
四年四月甲申歲星又犯輿鬼東南星占曰鬼東南星
主兵木入鬼大臣誅景元元年殺尚書王經
元帝景元元年二月月犯建星案占月五星犯建星大
臣相譛是後鍾會鄧艾破蜀會譛艾
二年四月熒惑入太微犯右執法占曰人主有大憂一
云大臣憂
四年十月歲星守房占曰將相憂一云有大赦眀年鄧
艾鍾會皆夷滅赦蜀土五年帝遜位
武帝咸寧四年九月太白當見不見占曰是謂失舍不
有破軍必有亡國是時羊祜表求伐吳上許之五年十
一月兵出太白始夕見西方太康元年三月大破吳軍
孫晧面縛請罪吳國遂亡
太康八年三月熒惑守心占曰王者惡之太熙元年四
月乙酉帝崩
惠帝元康三年四月熒惑守太微六十日占曰諸侯三
公謀其上必有斬臣一曰天子亡國是春太白守畢至
是百餘日占曰有急令之憂一曰相死又為邊境不安
後賈后䧟殺太子
六年十月乙未太白晝見九年六月熒惑守心占曰王
者惡之八月熒惑入羽林占曰禁兵大起其後帝見廢
為太上皇俄而三王起兵討趙王倫倫悉遣中軍兵相
距累月
永康元年三月中台星拆太白晝見占曰台星失常三
公憂太白晝見為不臣是月賈后殺太子趙王倫尋廢
殺后斬司空張華其五月熒惑入南斗占曰宰相死兵
大起斗又吳分野是時趙王倫為相眀年簒位三公興
師誅之太安二年石冰破揚州其八月熒惑入箕占曰
人主失位兵起明年趙王倫簒位改元二年二月太白
出西方逆行入東井占曰國失政大臣為亂是時齊王
冏起兵討趙王倫倫滅冏擁兵不朝專權淫奢明年誅
死
永寧元年自正月至于閏月五星互經天縦横無常星
傳曰日陽君道也星隂臣道也日出則星亡臣不得專
也晝而星見于上者為經天其占為不臣為更王今五
星悉經天天變所未有也石氏說曰辰星晝見其國不
亡則大亂是後台鼎方伯互執大權二帝流亡遂至六
夷更王迭據華夏亦載籍所未有也其四月歲星晝見
五月太白晝見占同前七月歲星守虚危占曰木守虚
危有兵憂虚危齊分一曰守虚饑守危徭役煩多下屈
竭辰星入太微占曰為内亂一曰羣臣相殺太白守右
掖門占曰為兵為亂為賊八月戊午填星犯左執法又
犯上相占曰上相憂熒惑守昴占曰趙魏有災辰星守
輿鬼占曰秦有災九月丁未月犯左角占曰人主憂一
曰左衞將軍死天下有兵
二年四月癸酉歲星晝見占曰為臣彊初齊王冏定京
都因留輔政遂專慠無君是月成都河間檄長沙王乂
討之冏乂交戰攻焚宫闕冏兵敗夷滅乂殺其兄上軍
將軍寔以下二十餘人太安二年成都攻長沙於是公
私饑困百姓力屈
太安二年二月太白入昴占曰天下擾兵大起七月熒
惑入東井占曰兵起國亂是秋太白守太微上將占曰
上將以兵亡是年冬成都河間攻洛陽八年長沙王奉
帝出距二王二年正月東海王越執長沙王乂張方又
殺之
三年正月熒惑入南斗占同永康七月左衞將軍陳眕
率衆奉帝伐成都六軍敗績兵偪乘輿是時天下盗賊
羣起張昌尤盛
永興元年七月庚申太白犯角亢經房心歷尾箕九月
入南斗占曰犯角天下大戰犯亢有大兵人君憂入房
心為兵喪犯尾箕女主憂一曰天下大亂入南斗有兵
喪一曰將軍為亂其所犯守又兗豫幽冀揚州之分野
是年七月有蕩隂之役九月王浚殺幽州刺史和演攻
鄴鄴潰於是兗豫為天下兵衝陳敏又亂揚土劉元海
石勒李雄等竝起微賤跨有州郡皇后羊氏數被幽廢
皆其應也
二年四月景子太白犯狼星占曰大兵起九月歲星守
東井占曰有兵井又秦分野是年苟晞破公師藩張方
破范陽王虓關西諸將攻河間王顒奔走東海王迎殺
之
光熙元年四月太白失行自翼入尾箕占曰太白失行
而北是謂反生不有破軍必有屠城五月汲桑攻鄴魏
郡太守馮嵩出戰大敗桑遂害東燕王騰殺萬餘人焚
燒魏時宫室皆盡其九月丁未熒惑守心占曰王者惡
之己亥填星守房心占曰填守房多祸喪守心國内亂
天下赦是時司馬越專權終以無禮破滅内亂之應也
十一月帝崩懷帝即位大赦天下
懷帝永嘉元年十二月丁亥星流震散按劉向說天官
列宿在位之象其衆小星無名者衆庶之類此百官衆
庶將流散之象也是後天下大亂百官萬姓流移轉死
矣
二年正月庚午太白伏不見二月庚子始晨見東方是
謂當見不見占同上條其後破軍殺將不可勝數帝崩
虜庭中夏淪覆
三年正月庚子熒惑犯紫微占曰當有野死之王又為
火燒宫是時太史令高堂冲奏乘輿宜遷幸不然必無
洛陽五年六月劉曜王彌入京都焚燒宫廟執帝歸平
陽
三年填星久守南斗占曰填星所居久者其國有福是
時安東將軍琅邪王始有揚土其年十一月地動陳卓
以為是地動應也
五年十月熒惑守心六年六月丁夘太白犯太微占曰
兵入天子庭王者惡之七月帝崩于寇庭天下行服大
臨
元帝太興元年七月太白犯南斗占曰吳越有兵大人
憂
二年二月甲申熒惑犯東井占曰兵起貴臣相戮八月
己夘太白犯軒轅大星占曰後宫憂
三年五月戊子太白入太微又犯上將星占曰天子自
將上將誅九月太白犯南斗十月己亥熒惑在東井居
五諸侯南踟蹰留積三十日占曰熒惑守井二十日以
上大人憂守五諸侯諸侯有誅者永昌元年三月王敦
率江荆之衆來攻京都六軍距戰敗績人主謝過而已
於是殺護軍將軍周顗尚書令刁協車騎將軍戴若思
又鎮北將軍劉隗出奔四月又殺湘州刺史譙王司馬
承鎮南將軍甘卓閏十二月帝崩
眀帝太寧三年正月熒惑逆行入太微占曰為兵喪王
者惡之閏八月帝崩後二年蘇峻反攻焚宫室太后以
憂偪崩天子幽劫于石頭城遠近兵亂至四年乃息
成帝咸和六年正月景辰月入南斗占曰有兵是月石
勒殺略婁武進二縣人眀年石勒衆又抄略南涉海虞
其十一月熒惑守胃昴占曰趙魏有兵八年七月石勒
死石季龍自立是時雖二石僣號而其彊弱常占於昴
不關太微紫宫也
八年三月己巳月入南斗與六年占同其年七月石勒
死彭彪以譙石生以長安郭權以秦州竝歸順於是遣
督護喬球率衆救彪彪敗球退又石季龍石斌攻滅生
權其七月熒惑入昴占曰胡王死一曰趙地有兵是月
石勒死石季龍多所攻沒八月月又犯昴占曰胡不安
九年三月己亥熒惑入輿鬼犯積尸占曰兵在西北有
沒軍死將六月八月月又犯昴是時石弘雖襲勒位而
石季龍擅威横暴十一月廢弘自立遂幽殺之
咸康元年二月己亥太白犯昴占曰兵起歲中旱四月
石季龍略騎至歴陽加司徒王導大司馬治兵列戍衝
要是時石季龍又圍襄陽六月旱其年二月景戍月入
昴占曰胡王死八月戊戌熒惑入東井占曰無兵兵起
有兵兵止十一月月犯昴
二年正月辛亥月犯房南第二星八月月又犯昴九月
庚寅太白犯南斗因晝見占曰斗為宰相又揚州分金
犯之死喪之象晝見為不臣又為兵喪其後石季龍僣
稱天王發衆七萬四年二月自隴西攻段遼于薊又襲
慕容皝於棘城不克皝擊破其將麻秋并虜段遼殺之
三年七月己酉月犯房上星八月熒惑入輿鬼犯積尸
甲戌月犯東井距星九月戊子月犯建星
四年四月己巳太白晝見在柳占曰為兵為不臣明年
石季龍大寇沔南於是内外戒嚴其五月戊戌熒惑犯
右執法占曰大臣死執政者憂九月太白又犯右執法
案占五星災同金水尤甚十一月戊子太白犯房上星
占曰上相憂
五年四月乙未月犯畢距星占曰兵起七月己酉月犯
房上星占曰將相憂是月庚申丞相王導薨庾冰代輔
政八月太尉郄鑒薨又有沔南邾城之敗百姓流亡萬
餘家六年正月征西大將軍庾亮薨
六年三月甲辰熒惑犯太微上將星占曰上將憂四月
丁丑熒惑犯右執法占曰執政者憂六月乙亥月犯牽
牛中央星占曰大將憂是時尚書令何充為執法有譴
欲避其咎明年求為中書令其四月景午太白犯畢距
星占曰兵革起一曰女主憂六月乙夘太白犯軒轅大
星占曰女主憂七年三月皇后杜氏崩
七年三月壬午月犯房四月己丑太白入輿鬼五月太
白晝見八月辛丑月犯輿鬼
八年六月熒惑犯房上第二星占曰次相憂八月壬寅
月犯畢占曰下犯上兵革起十月月又掩畢大星占同
上其建元元年車騎將軍庾冰薨庾翼大發兵謀伐石
季龍專制上流朝廷憚之
康帝建元二年正月壬午太白入昴占曰趙地有兵又
曰天下兵起四月乙酉太白晝見是年石季龍殺其子
䆳又遣將寇沒狄道及屯薊東謀慕容晃三年歲星犯
天關安西將軍庾翼與兄冰書曰歲星犯天關占云關
梁當分比來江東無他故江道亦不艱難而石季龍頻
年再閉關不通信使此復是天公憒憒無皂白之徵也
其閏月乙酉太白犯斗占曰為喪天下受爵禄九月帝
崩太子立大赦賜爵
穆帝永和元年正月丁丑月入畢占曰兵大起戊寅月
犯天關占曰有亂臣更天子之法五月辛巳太白晝見
在東井占曰為臣彊秦有兵六月辛丑月入太微犯屏
西南星占曰輔臣有免罷者七月八月月皆犯畢占同
上己未月犯輿鬼占曰大臣有誅九月庚戍月犯畢是
年初庾翼在襄陽七月翼疾將終輒以子爰之為荆州
刺史代己任爰之尋被廢明年桓温又輒率衆伐蜀執
李勢送至亰都蜀本秦地也
二年二月壬子月犯房上星四月景戍月又犯房上星
八月壬申太白犯左執法
三年正月壬午月犯南斗第五星占曰將軍死近臣去
五月壬申月犯南斗第四星因入魁占曰有兵一曰有
大赦六月月犯東井距星占曰將軍死國有憂戊戌月
犯五諸侯占曰諸侯有誅九月庚寅太白犯南斗第五
星占曰為喪為兵
四年七月景申太白犯左執法甲寅月犯房丁巳月入
南斗犯第二星乙丑太白犯左執法占悉同上十月甲
辰月犯亢占曰兵起將軍死十一月戊戌月犯上將星
三年六月大赦是月陳逵征夀春敗而還七月氐蜀餘
寇反亂益土九月石季龍伐涼州五年征北大將軍褚
裒卒
四年四月太白入昴是時戎晉相侵趙地連兵尤甚七
月太白犯軒轅占曰在趙及為兵喪甲寅月犯房十月
甲戌月犯亢占曰兵起將軍死八月石季龍太子宣殺
弟韜宣亦死其十一月戊戌月犯上將星五年正月石
季龍僣號稱皇帝尋死
五年四月丁未太白犯東井占曰秦有兵九月戊戌太
白犯左角占曰為兵十月月犯昴占曰胡有憂將軍死
是年八月禇裒北征兵敗十月關中二十餘壁舉兵内
附石遵攻沒南陽十一月冉閔殺石遵又盡殺胡十餘
萬人於是趙魏大亂十二月禇裒薨八年劉顯苻健慕
容雋竝僣號殷浩北伐敗績見廢
六年二月辛酉月犯心大星占曰大人憂又豫州分野
也丁丑月犯房占曰將相憂六月己丑月犯昴占同上
乙未月犯五諸侯占同上七月壬寅月始出西方犯左
角占曰大將軍死一曰天下有兵丁未月犯箕占曰將
軍死景寅熒惑犯鉞星占曰大臣有誅八月辛夘月犯
左角太白晝見在南斗月犯右執法占竝同上是歲司
徒蔡謨免為庶人
七年二月太白犯昴占同上三月乙夘熒惑入輿鬼犯
積尸占曰貴人有憂五月乙未熒惑犯軒轅大星占曰
女主憂太白入畢口犯左股占曰將相當之六月乙亥
月犯箕占曰國有兵景子月犯斗丁丑熒惑入太微犯
右執法八月庚午太白犯軒轅戊子太白犯右執法占
悉同上七年劉顯殺石祗及諸將帥山東大亂疾疫死
亡
八年三月戊戌月犯軒轅大星癸丑月入南斗犯第二
星五月月犯心星六月癸酉月犯房七月壬子歲星犯
東井距星占曰内亂兵起八月戊戌熒惑入輿鬼占曰
忠臣戮死景辰太白入南斗犯第四星占曰將為亂一
曰丞相免
九年二月乙巳月入南斗犯第三星三月戊辰月犯房
八月歲星犯輿鬼東南星占曰兵起是時帝幼冲母后
稱制將相有隙兵革連起慕容雋僣號稱燕王攻伐不
休
十年正月己夘月蝕昴星占曰趙魏有兵癸酉填星奄
鉞星占曰斧鉞用三月甲申月犯心大星占曰王者惡
之七月庚午太白晝見晷度推之災在秦鄭九月辛酉
太白犯左執法是時桓温擅命朝臣多見廹脅四月温
伐苻健破其嶢柳軍十二月慕容恪攻齊
十一年三月辛亥月奄軒轅占同上四月庚寅月犯牛
宿南星占曰國有憂八月己未太白犯天江占曰河津
不通
十二年六月庚子太白晝見在東井占如上己未月犯
鉞星八月癸酉月奄建星九月戊寅熒惑入太微犯西
蕃上將星十一月丁丑熒惑犯太微東蕃上將星十二
年十一月齊城䧟執段龕殺三千餘人永和三年鮮卑
侵略河冀升平元年慕容雋遂據臨漳盡有幽并青冀
之地緣河諸將奔散河津隔絶時權在方伯九服交兵
升平元年四月壬子太白入輿鬼丁亥月奄井南轅西
頭第二星占曰秦地有兵一曰將死六月戊戌太白晝
見在軫占同上軫是楚分野壬子月犯畢占曰為邊兵
七月辛巳熒惑犯天江占曰河津不通十一月歲星犯
房占曰豫州有災其年五月苻堅殺苻生而立十二月
慕容雋入屯鄴二年八月豫州刺史謝奕薨
二年十二月辛夘填星犯軒轅大星占曰人主惡之甲
午月犯東井六月辛酉月犯房十月己未太白犯哭星
占曰有大哭泣
三年正月壬辰熒惑犯楗閉星案占曰人主憂三月乙
酉熒惑逆行犯鉤鈐案占王者惡之六月太白犯東井
七月乙酉熒惑犯天江景戌太白犯輿鬼占悉同上戊
子月犯牽牛中央大星占曰牽牛天將也犯中央大星
將軍死八月丁未太白犯軒轅大星甲子月犯畢大星
占曰為邊兵一曰下犯上三年十月諸葛攸舟軍入河
敗績豫州刺史謝萬入朝衆潰而歸萬除名十一月司
徒會稽王以郄曇謝萬二鎮敗求自貶三等四年正月
慕容雋死子暐代立慕容恪殺其尚書令陽騖等
四年正月乙亥月犯牽牛中央大星六月辛亥辰星犯
軒轅占曰女主憂己未太白入太微右掖門從端門出
占曰貴奪勢一曰有兵又曰出端門臣不臣八月戊申
太白犯氐占曰國有憂景辰熒惑犯太微西蕃上將星
九月壬午太白入南斗口犯第四星占曰為喪有赦天
下受爵禄十二月甲寅熒惑犯房景寅太白晝見庚寅
月犯楗閉占曰人君惡之
五年正月乙巳填星逆行犯太微五月壬寅月犯太微
庚戌月犯建星占曰大臣相謀是時殷浩敗績卒致遷
徙其月辛亥月犯牽牛宿占曰國有憂六月癸亥月犯
氐東北星占曰大將當之五年正月北中郎將郄曇薨
五月帝崩哀帝立大赦賜爵禇后失勢七月慕容恪攻
冀州刺史吕護於野王護奔滎陽是時温桓以大衆次
宛聞護敗乃退
五年六月癸酉月奄氐東北星占曰大將軍當之九月
乙酉月奄畢占曰有邊兵十月丁未月犯畢大星占曰
下犯上又曰有邊兵八月范汪廢隆和元年慕容暐遣
將宼河隂
哀帝興寧三年七月庚戌月犯南斗占曰女主憂歲星
犯輿鬼占曰人君憂十月太白晝見在亢占曰亢為朝
廷有兵喪為臣彊明年五月皇后庾氏崩
海西太和二年正月太白入昴五年慕容暐為苻堅所
滅又據司冀幽并四州
六年閏月熒惑守太微端門占曰天子亡國又曰諸侯
三公謀其上一曰有斬臣&KR0605;夘月犯心大星占曰王者
惡之十一月桓温廢帝并奏誅武陵王簡文不許温乃
徙之新安皆臣彊之應也
簡文咸安元年十二月辛夘熒惑逆行入太微二年三
月猶不退占曰國不安有憂是時帝有桓温之逼
二年五月丁未太白犯天關占曰兵起歲星形色如太
白占曰進退如度姦邪息變色亂行主無福歲星於仲
夏當細小而不明此其失常也又為臣彊六月太白晝
見在七星乙酉太白犯輿鬼占曰國有憂七月帝崩桓
温以兵威擅權將誅王坦之等内外廹脅又庾希入京
城盧悚入宫竝誅滅之
孝武寧康元年正月戊申月奄心大星案占曰災不在
王者則在豫州一曰王命惡之三月景午月奄南斗第
五星占曰大臣有憂死亡一曰將軍死七月桓温薨九
月癸巳熒惑入太微是時女主臨朝政事多缺
二年閏月己未月奄牽牛南星占曰左將軍死十二月
甲申太白晝見在氐氐兗州分野三年五月景午北中
郎將王坦之薨
三年六月辛夘太白犯東井占曰秦地有兵九月戊申
熒惑奄左執法占曰執法者死太元元年苻堅破涼州
二年十月尚書令王彪之卒
太元元年四月景戍熒惑犯南斗第三星景申又奄第
四星占曰兵大起中國饑一曰有赦八月癸酉太白晝
見在氐氐兗州分野九月熒惑犯哭泣星遂入羽林占
曰天子有哭泣事中軍兵起十一月己未月奄氐角占
曰天下有兵一曰國有憂
二年二月熒惑守羽林占曰禁兵大起九月壬午太白
晝見在角角兗州分野升平元年五月大赦三年八月
秦人宼樊鄧襄陽彭城四年二月襄陽䧟朱序沒四月
魏興䧟賊聚廣陵三河衆五六萬於是諸軍外次衝要
丹陽尹屯衞京都六月兗州刺史謝玄討賊大破之是
時中外連兵比年荒儉
四年十一月丁巳太白犯哭星占曰天子有哭泣事
五年七月景子辰星犯軒轅占曰女主當之九月癸未
皇后王氏崩
六年九月景子太白晝見
七年十一月太白又晝見在斗占曰吳有兵喪
八年四月甲子太白又晝見在參占曰魏有兵喪是月
桓沖征沔漢楊亮伐蜀竝拔城略地八月苻堅自將號
百萬九月攻沒夀陽十月劉牢之破苻堅將梁成斬之
殺獲萬餘人謝玄等又破苻堅於淝水斬其弟融堅大
衆奔潰九年六月皇太后禇氏崩八月謝玄出屯彭城
經略中州矣
九年七月景戌太白晝見十一月丁巳又晝見
十年四月乙亥又晝見于畢昴占曰魏國有兵喪是時
苻堅大衆奔潰趙魏兵連相攻堅為姚萇所殺
十一年三月戊申太白晝見在東井占曰秦有兵臣彊
六月甲申又晝見于輿鬼占曰秦有兵時魏姚萇苻登
連兵相征不息甲午歲星晝見在胃占曰魯有兵臣彊
十二年慕容垂宼東阿翟遼寇河上姚萇假號安定苻
登自立隴上吕光竊據凉土
十二年六月癸酉太白晝見在柳十月庚午太白晝見
在斗
十三年正月景戌又晝見十二月熒惑在角亢形色猛
盛占曰熒惑失其常吏且棄其法諸侯亂其政自是後
慕容垂翟遼姚萇苻登慕容永竝阻兵爭彊十四年正
月彭城妖賊又稱號於皇丘劉牢之破滅之三月張道
破合鄉圍泰山向欽之擊走之是年翟遼又攻沒滎陽
侵略陳項于時政事多弊君道陵遲矣
十四年四月己巳太白晝見于柳六月辛夘又晝見于
翼九月景寅又晝見于軫十二月熒惑入羽林占竝同
上十五年翟遼掠司兗衆軍累討不剋慕容垂又跨略
并冀等州七月旱八月諸郡大水兗州又蝗
十五年九月癸未熒惑入太微十月太白入羽林
十六年四月癸夘朔太白晝見十一月癸巳月奄心前
星占曰太子憂是時太子常有篤疾
十七年七月丁丑太白晝見十月丁酉又晝見
十八年六月又晝見
十九年五月又晝見于柳六月辛酉又晝見于輿鬼九
月又見于軫
二十年六月熒惑入天囷占曰大饑七月丁亥太白晝
見在太微占曰太白入太微國有憂晝見為兵喪十二
月己巳月犯楗閉及東西咸占曰楗閉司心腹喉舌東
西咸主隂謀
二十一年二月壬申太白晝見三月癸夘太白連晝見
在羽林占曰有彊臣有兵喪中軍兵起三月太白晝見
于胃占曰中軍兵起四月壬午太白入天囷占曰為饑
六月歲星犯哭泣星占曰有哭泣事是年九月帝崩隆
安元年王恭等舉兵脅朝廷於是内外戒嚴殺王國寶
以謝之及連歲水旱三方動衆人飢
安帝隆安元年正月癸亥熒惑犯哭泣星占曰有哭泣
事四月丁丑太白晝見在東井占曰秦有兵喪六月姚
興攻洛陽郄恢遣兵救之冬姚萇死子略代立魏王圭
即位於中山其八月熒惑守井鉞占曰大臣有誅
二年六月戊辰攝提移度失常歲星晝見在胃兗州分
野是年六月郄恢遣鄧啟方等以萬人伐慕容寶於滑
臺敗而還閏月太白晝見在羽林十一月犯東上相
三年五月辛酉月又奄東上相辛未辰星犯軒轅大星
占悉同上二年九月庾楷等舉兵表誅王愉等於是内
外戒嚴三年六月洛陽沒于寇桓玄破荆雍州殺殷仲
堪等孫恩聚衆攻沒會稽殺内史
四年六月辛酉月犯哭泣星
五年正月太白晝見自去年十二月在斗晝見至于是
月乙夘案占災在吳越七月癸亥大角星散搖五色占
曰王者流散丁夘月犯天關占曰王者憂九月庚子熒
惑犯少微又守之占曰處士誅十月甲子月犯東次相
其年七月太皇太后李氏崩十月妖賊大破高雅之於
餘姚死者十七八五年孫恩攻侵郡縣殺内史至京口
進軍蒲州於是内外戒嚴恩遣别將攻廣陵殺三千餘
人退據郁洲是時劉𥙿又追破之九月桓玄表至逆旨
陵上十月司馬元顯大治水軍將以伐玄元興元年正
月盧循自稱征虜將軍領孫恩餘衆略有永嘉晉安之
地二月帝戎服遣西軍三月桓玄剋京都殺司馬元顯
放太傅會稽王道子
元興元年三月戊子太白犯五諸侯因晝見占曰諸侯
有誅七月戊寅熒惑在東井熒惑犯輿鬼積尸占竝同
上八月景寅太白奄右執法九月癸未太白犯進賢占
曰進賢者誅
三年二月歲星犯西上將六月甲辰月奄斗第四星占
曰大臣誅不出三年八月癸丑太白犯房北第二星九
月己丑歲星犯進賢熒惑犯西上將十月甲戌太白犯
泣星十一月丁酉熒惑犯東上相十二月乙巳月奄軒
轅第二星占悉同上升平元年冬魏破姚興軍二年十
二月桓玄簒位放遷帝后於尋陽以永安何皇后為零
陵君三年二月劉𥙿盡誅桓氏
三年正月戊戌熒惑逆行犯太微西上相占曰天子戰
於野上相死二月景辰熒惑逆行在左執法西北占曰
執法者誅四月甲午月奄軒轅第二星五月壬申月奄
斗第二星填星入羽林占竝同上是年二月景辰劉𥙿
殺桓脩等三月己未破走桓玄遣軍西討辛未誅左僕
射王愉桓玄劫天子如江陵五月玄下至崢嶸洲義軍
破滅之桓振又攻沒江陵幽劫天子七月永安何皇后
崩義熙元年三月壬辰月奄左執法占同上丁酉月奄
心前星占曰豫州有災太白犯東井占曰秦有兵七月
庚辰太白晝見在翼軫占曰為臣彊荆州有兵喪八月
丁巳犯斗第一星占曰天下有兵一曰大臣憂九月甲
子熒惑犯少微占曰處士誅庚寅熒惑犯右執法癸夘
熒惑犯左執法占竝同上十一月景戌太白犯鉤鈐占
曰喉舌憂十二月己夘歲星犯天關占曰有兵亂河津
不通十一月荆州刺史魏詠之薨二年二月司馬國璠
等攻沒弋陽四月姚興伐仇池公楊盛擊走之九月益
州刺史司馬榮期為其參軍楊承祖所害三年十二月
司徒揚州刺史王謐薨四年正月太保武陵王遵薨三
月左僕射孔安國卒自後政在劉𥙿人主端拱而已
二年二月太白犯南斗占曰兵起己丑月犯心後星占
曰豫州有災四月癸丑月犯太微西上將己未月犯房
南第二星乙丑歲星犯天江占曰有兵亂河津不通五
月癸未月犯左角占曰左將軍死天下有兵壬寅熒惑
犯氐占曰氐為宿宫人主憂六月庚午熒惑犯房北第
二星八月癸亥熒惑犯南斗第五星丁巳犯建星占曰
為兵九月壬午熒惑犯哭星又犯泣星是年二月甲戌
司馬國璠等攻沒弋陽又慕容超侵略徐兗三年正月
又寇北徐州至下邳十二月司徒王謐薨四年正月武
陵王遵薨五年慕容超復寇淮北四月劉𥙿大軍討之
拔臨胊又圍廣固拔之
三年正月景子太白晝見在奎二月庚申月奄心後星
占同上五月癸未月犯左角己丑太白晝見在參占曰
益州有兵喪臣彊八月己夘太白犯左執法辛夘熒惑
犯左執法九月壬子熒惑犯進賢星是年八月劉敬宣
伐蜀不剋而旋四年三月左僕射孔安國卒七月司馬
叔璠等攻沒鄒山魯郡太守徐邕破走之姚略遣衆征
赫連勃勃大為所破五年劉𥙿討慕容超滅之
四年正月庚子熒惑犯天關五月丁未月奄斗第二星
壬子填星犯天廩占曰天下饑倉粟少六月己丑太白
犯太微西上將乙夘又犯左執法十月戊子熒惑入羽
林占悉同上五年劉𥙿討慕容超後南北軍旅運轉不
息
五年二月甲子月犯昴占曰胡不安天子破匈奴五月
戊戌歲星入羽林九月壬寅月犯昴十月熒惑犯氐閏
月丁酉月犯昴辛亥熒惑犯鉤鈐己巳月奄心大星占
曰王者惡之是年四月劉𥙿討慕容超十月魏王圭遇
弑殂六年五月盧循逼郊甸宫衞被甲
六年三月丁夘月奄房南第二星災在次相己巳又奄
斗第五星占曰斗主吳吳地兵起太白犯五諸侯占曰
諸侯有誅五月甲子月奄斗第五星己亥月奄昴第三
星占曰國有憂一曰有白衣之會六月己丑月犯房南
第二星甲午太白晝見七月己亥月犯輿鬼占曰國有
憂一曰秦有兵八月壬午太白犯軒轅大星甲申月犯
心前星災在豫州景戍月犯斗第五星占同上丁亥月
奄牛宿南星占曰天下有大誅乙未太白犯少微景午
太白在少微而晝見九月甲寅太白犯左執法丁丑填
星犯畢占曰有邊兵是年三月始興太守徐道覆反四
月盧循寇湘中沒巴陵率衆逼京畿是月左僕射孟昶
懼王威不振仰藥自殺七年十二月劉蕃梟徐道覆首
杜慧度斬盧循竝傳首京都八年六月劉道規卒時為
豫州刺史八月皇后王氏崩九月兗州刺史劉蕃尚書
左僕射謝混伏誅劉𥙿西討劉毅斬首徇之十二月遣
益州刺史朱齡石伐蜀
七年四月辛丑熒惑入輿鬼占曰秦有兵一曰雍州有
災六月太白晝見在翼己亥填星犯天關占曰臣謀主
八月太白犯房南第二星十一月景子太白犯哭星其
七月朱齡石剋蜀蜀又反討滅之
八年七月癸亥月奄房北第二星己未月犯井鉞八月
戊申月犯泣星十月辛亥月奄天關占曰有兵十一月
丁丑填星犯東井占曰大人憂十二月癸夘填星犯井
鉞是年八月皇后王氏崩九月誅劉蕃謝混討滅劉毅
十二月朱齡石滅蜀
九年二月熒惑入輿鬼占曰有兵喪太白犯南河占曰
兵起五月壬辰太白犯右執法晝見七月庚午月奄鉤
鈐占曰喉舌臣憂九月庚午歲星犯軒轅大星己丑月
犯左角時劉𥙿擅命兵革不休十年𥙿討司馬休之王
師不利休之等奔長安
十年正月丁夘月犯畢占曰將相有以家坐罪者二月
己酉月犯房北星五月壬寅月犯牽牛南星乙丑歲星
犯軒轅大星占悉同上六月景申月奄氐占曰將死之
國有誅者七月庚辰月犯天關占曰兵起熒惑犯井鉞
填星犯輿鬼遂守之占曰大人憂宗廟改八月丁酉月
奄牽牛南星占同上九月填星犯輿鬼占曰人主憂丁
巳太白入羽林十二月己酉月犯西咸占曰有隂謀十
一年林邑寇交州距敗之
十一年三月丁巳月入畢占曰天下兵起一曰有邊兵
己夘熒惑入輿鬼閏月景午填星又入輿鬼占曰為旱
大疫為亂臣五月癸夘熒惑入太微甲辰犯右執法六
月己未太白犯東井占曰秦有兵戊寅犯輿鬼占曰國
有憂七月辛丑月犯畢占同上八月壬子月犯氐占同
上庚申太白順行從右掖門入太微丁夘奄左執法十
一月癸亥月入畢占同上乙未月入輿鬼而暈
十二年五月甲申歲星留房心之間宋之分野始封劉
裕為宋公六月壬子太白順行入太微右掖門己巳月
犯畢占同上七月月犯牛宿十月景戍月入畢
十三年五月景子月犯軒轅丁亥犯牽牛癸巳熒惑犯
右執法八月己酉月犯牽牛丁夘月犯太微占曰人君
憂九月壬辰熒惑犯軒轅十月戊申月犯畢占悉同上
月犯箕占曰國有憂甲寅月犯畢占同上乙夘填星犯
太微留積七十餘日占曰亡君之戒壬戌月犯太微
十四年三月癸巳太白犯五諸侯五月庚子月犯太微
七月甲辰熒惑犯輿鬼占曰秦有兵又為旱為兵喪亦
曰大人憂宗廟改亦為亂臣時劉裕擅命軍旅數興饑
旱相屬其後卒移晉室丁巳月犯東井占曰軍將死八
月甲子太白犯軒轅癸酉填星入太微犯右執法因留
太微中積二百餘日乃去占曰填星守太微亡君之戒
有徙王九月乙未太白入太微犯左執法丁巳入太微
占曰大人憂十月甲申月入太微癸巳熒惑入太微犯
西蕃上將仍順行至左掖門内留二十日乃逆行義熙
十二年七月劉𥙿伐姚泓十三年八月擒姚泓司兗秦
雍悉平十四年劉𥙿還彭城受宋公十一月左僕射前
將軍劉穆之卒明年西虜寇長安雍州刺史朱齡石諸
軍䧟沒官軍捨而東十二月帝崩
恭帝元熙元年正月景午三月壬寅五月景申月皆犯
太微占悉同上乙夘辰星犯軒轅六月庚辰太白犯太
微七月己夘月犯太微太白晝見自義熙元年至是太
白經天者九月蝕者四皆從上始革代更王臣失君之
象也是夜太白犯哭星十二月丁巳月入太白俱入羽
林
二年三月庚午填星犯太微占悉同上元年七月劉𥙿
受宋王是年六月帝遜位于宋
妖星客星
魏文帝黃初三年九月甲辰客星見太微左掖門内占
曰客星出太微國有兵喪十月帝南征孫權是後累有
征役
六年十月乙未有星孛于少微歷軒轅占為兵喪除舊
布新之象時帝軍廣陵辛丑親御甲胄觀兵眀年五月
帝崩
明帝太和六年十一月景寅有星孛于翼近太微上將
星占曰為兵喪甘氏曰孛彗所當之國是受其殃翼又
楚分野孫權封略也明年權有遼東之敗又明年諸葛
亮入秦川孫權發兵緣江淮屯要衝權自圍新城以應
亮天子東征權
青龍四年十月甲申有星孛于大辰長三尺乙酉又孛
于東方十一月己亥彗星見犯宦者天紀星占曰大辰
為天王天下有喪劉向五紀論曰春秋星孛于東方不
言宿者不加宿也宦者在天市為中外有兵天紀為地
震孛彗主兵喪景初元年六月地震九月吳將朱然圍
江夏皇后毛氏崩二年正月討公孫文懿三年正月明
帝崩
景初二年八月彗星見張長三尺逆西行四十一日滅
占同上張周分野十月癸巳客星見危逆行在離宫北
騰蛇南甲辰犯宗星己酉滅占曰客星所出有兵喪虚
危為宗廟又為墳墓客星近離宫則宫中將有大喪就
先君於宗廟之象也三年正月帝崩
少帝正始元年十月乙酉彗星見西方在尾長二丈拂
牽牛犯太白十一月甲子進犯羽林占曰尾為燕又為
吳牛亦吳越之分太白為上將羽林中軍兵為吳越有
喪中軍兵動二年五月吳遣三將寇邊吳太子登卒六
月宣帝討諸葛恪於皖太尉滿寵薨
六年八月戊午彗星見七星長二尺色白進至張積二
十三日滅七年十一月癸亥又見軫長一尺積百五十
六日滅九年三月又見昴長六尺色青白芒西南指七
月又見翼長二尺進至軫積四十二日滅案占曰七星
張為周分野翼軫為楚昴為趙魏彗所以除舊布新主
兵喪也嘉平元年宣帝誅曺爽兄弟及其黨與皆夷三
族京師嚴兵三年誅楚王彪又襲王凌於淮南淮南東
楚也魏諸王幽於鄴
嘉平三年十一月癸亥有星孛于營室西行積九十日
滅占曰有兵喪室為後宫後宫且有亂
四年二月丁酉彗星見西方在胃長五六丈色白芒南
指貫參積二十日滅五年十一月彗星又見軫長五丈
在太微左執法西東南指積百九十日滅案占胃兗州
之分野參主兵太微天子庭執法為執政孛彗為兵喪
除舊布新之象正元元年二月李豐豐弟翼后父張緝
等謀亂皆誅皇后亦廢九月廢帝為齊王
高貴鄉公正元元年十一月白氣出南斗側廣數丈長
竟天王肅曰蚩尤之旗也東南其有亂乎二年正月有
彗星見于吳楚分西北竟天鎮東大將軍毌邱儉等據
淮南叛景帝討平之案占蚩尤旗見王者征伐四方自
後又征淮南西平巴蜀是歲吳主孫亮五鳳元年也斗
牛吳越分案占吴有兵喪除舊布新之象也太平三年
孫綝盛兵圍宫廢亮為會稽王故國志又書於吳也淮
南江東同揚州地故于時變見吴楚楚之分則魏之淮
南多與吴同災是以毌邱儉以孛為己應遂起兵而敗
後三年即魏甘露二年諸葛誕又反淮南吴遣將救之
及城䧟誕衆與吴兵死沒各數萬人猶前長星之應也
甘露二年十一月彗星見角色白占曰彗星見兩角間
色白者軍起不戰邦有大喪景元元年高貴鄉公為成
濟所害
四年十月丁丑客星見太微中轉東南行歷軫宿積七
日滅占曰客星出太微有兵喪景元元年高貴鄉公被
害
元帝景元三年十一月壬寅彗星見亢色白長五寸轉
北行積四十五日滅占曰為兵喪一曰彗星見亢天子
失德四年鍾會鄧艾伐蜀剋之二將反亂皆誅
咸熙二年五月彗星見王良長丈餘色白東南指積十
二日滅占曰王良天子御駟彗星埽之禅代之表除舊
布新之象也色白為喪王良在東壁宿又并州之分野
八月文帝崩十二月武帝受魏禪
武帝泰始四年正月景戍彗星見軫靑白色西北行又
轉東行占曰為兵喪軫又楚分野三月皇太后王氏崩
十月吴寇江夏襄陽
五年九月星孛于紫宫占如上紫宫天子内宫十年武
元楊皇后崩
十年十二月有星孛于軫占曰天下兵起軫又楚分野
咸寧二年六月甲戌星孛于氐占曰天子失德易政氐
又兗州分七月星孛大角大角為帝坐八月星孛太微
至翼北斗三台占曰太微天子庭大人惡之一曰有改
王翼又楚分野北斗主殺罸三台為三公
三年正月星孛于西方三月星孛于胃胃徐州分四月
星孛女御女御為後宫五月又孛于東方七月星孛紫
宫占曰天下易王
四年四月蚩尤旗見于東井後年傾三方伐吴是其應
也
五年三月星孛于柳四月又孛于女御七月孛于紫宫
占曰外臣陵主柳又三河分野大角太微紫宫女御竝
為王者明年吴亡是其應也孛主兵喪征吴之役三河
徐兗之兵悉出交戰於吴楚之地吴丞相都督以下梟
戮十數偏禆行陣之徒馘斬萬計皆其徵也
太康二年八月有星孛于張占曰為兵喪十一月星孛
于軒轅占曰後宫當之
四年三月戊申星孛于西南是年齊王攸任城王陵琅
邪王伷新都王詠薨
八年九月星孛于南斗長數十丈十餘日滅占曰斗主
爵禄國有大憂一曰孛于斗王者疾病天下易政大亂
兵起
太熙元年四月客星在紫宫占曰為兵喪太康末武帝
耽宴遊多疾病是月己酉帝崩永平元年賈后誅楊駿
及其黨與皆夷三族楊太后亦見弑又誅汝南王亮太
保衞瓘楚王瑋王室兵喪之應也
惠帝元康五年四月有星孛于奎至軒轅太微經三台
大陵占曰奎為魯又為庫兵軒轅為後宫太微天子庭
三台為三司大陵有積尸死喪之事其後武庫火西羌
反後五年司空張華遇禍賈后廢死魯公賈謐誅又明
年趙王倫簒位於是三王興兵討倫兵士戰死十餘萬
人
永康元年三月妖星見南方占曰妖星出天下大兵將
起是月賈后殺太子趙王倫尋廢殺后斬司空張華又
廢帝自立於是三王竝起迭總大權其十二月彗星出
牽牛之西指天市占曰牛者七政始彗出之改元易號
之象也天市一名天府一名天子旗帝坐在其中明年
趙王倫簒位改元尋為大兵所滅
二年四月彗星見齊分占曰齊有兵喪是時齊王冏起
兵討趙王倫倫滅冏擁兵不朝專權淫奢明年誅死
太安元年四月彗星晝見
二年三月彗星見東方指三台占曰兵喪之象三台為
三公三年正月東海王越執太尉長沙王乂張方又殺
之
永興元年五月客星守畢占曰天子絶嗣一曰大臣有
誅時諸王擁兵其後惠帝失統終無繼嗣
二年八月有星孛于昴畢占曰為兵喪昴畢又趙魏分
野十月丁丑有星孛于北斗占曰璇璣更授天子出走
又曰彊國發兵諸侯争權是後諸王交兵皆有應明年
惠帝崩
成帝咸和四年七月有星孛于西北犯斗二十三日滅
占曰為兵亂十二月郭默殺江州刺史劉胤荆州刺史
陶侃討默斬之時石勒又始僣號
咸康二年正月辛巳彗星夕見西方在奎占曰為兵喪
奎又為邊兵三年正月石季龍僣天王位四年石季龍
伐慕容皝不剋既退皝追擊之又破麻秋時皝稱藩邊
兵之應也
六年二月庚辰有星孛于太微七年三月杜皇后崩
康帝建元元年十一月六日彗星見亢長七尺白色占
曰亢為朝廷主兵喪二年康帝崩
穆帝永和五年十一月乙夘彗星見于亢芒西向色白
長一丈六年正月丁丑彗星又見于亢占曰為兵喪疾
疫其五年八月禇裒北征兵敗十一月冉閔殺石遵又
盡殺胡十餘萬人於是中土大亂十二月禇裒薨是年
大疫
升平二年五月丁亥彗星出天船在胃占曰為兵喪除
舊布新出天船外夷侵一曰為大水四年五月天下大
水五年穆帝崩
哀帝興寧元年八月有星孛于角亢入天市案占曰為
兵喪三年正月皇后王氏崩二月帝崩三月慕容恪攻
沒洛陽沈勁等戰死
海西太和四年二月客星見紫宫西垣至七月乃滅占
曰客星守紫宫臣弑主六年桓温廢帝為海西公
孝武寧康二年正月丁巳有星孛于女虚經氐亢角軫
翼張至三月景戍彗星見於氐九月丁丑有星孛于天
市占曰為兵喪太元元年七月苻堅破涼州虜張天錫
太元十一年三月客星在南斗至六月乃沒占曰有兵
有赦是後司雍兗冀常有兵役十二年正月大赦八月
又大赦
十五年七月壬申有星孛于北河或經太微三台文昌
入北斗色白長十餘丈八月戊戌入紫宫乃滅占曰北
河或一名胡門胡門有兵喪埽太微入紫微王者當之
三台為三公文昌為將相將相三公有災入北斗諸侯
戮一曰埽北斗彊國發兵諸侯争權大人憂二十一年
帝崩隆安元年王恭殷仲堪桓玄等竝發兵表以誅王
國寶為名朝廷順而殺之并斬其從弟緒司馬道子由
是失勢禍亂成矣
十八年二月客星在尾中至九月乃滅占曰燕有兵喪
二十年慕容垂息寶伐魏為所破死者數萬人二十一
年垂死國遂衰亡
二十年九月有蓬星如粉絮東南行歷女虚至哭星占
曰蓬星見不出三年必有亂臣戮死於市是時王國寶
交構朝廷二十一年九月帝崩隆安元年王恭等興兵
而朝廷殺王國寶王緒
安帝隆安四年二月己丑有星孛奎長三丈上至閣道
紫宫西蕃入北斗魁至三台三月遂經于太微帝坐端
門占曰彗星埽天子庭閣道易主之象經三台入北斗
占同上條十二月戊寅有星孛于貫索天市天津占曰
貴臣獄死内外有兵喪天津為賊斷王道天下不通案
占災在吳越五年二月有孫恩兵亂攻侵郡國於是内
外戒嚴營陣屯守柵斷淮口九月桓玄表至逆旨陵上
其後玄遂簒位亂京都大饑人相食百姓流亡皆其應
也
元興元年十月有客星色白如粉絮在太微西至十二
月入太微占曰兵入天子庭二年十二月桓玄簒位放
遷帝后於尋陽以永安何皇后為零陵君三年二月劉
𥙿盡誅桓氏
義熙十一年五月甲申彗星二出天市埽帝坐在房心
北房心宋之分野案占得彗柄者興除舊布新宋興之
象
十四年五月庚子有星孛于北斗魁中七月癸亥彗星
出太微西柄起上相星下芒漸長至十餘丈進埽北斗
紫微中台占曰彗出太微社稷亡天下易王入北斗紫
微帝宫空十四年劉𥙿還彭城受宋公十二月帝崩
恭帝元年正月戊戌有星孛于太微西蕃占曰革命之
徵其年宋有天下
星流隕
蜀後主建興十三年諸葛亮帥大衆伐魏屯于渭南有
長星赤而芒角自東北西南流投亮營三投再還往大
還小占曰兩軍相當有大流星來走軍上及墜軍中者
皆破敗之徵也九月亮卒于軍焚營而退羣帥交怨多
相誅殘
魏明帝景初二年宣帝圍公孫文懿於襄平八月景寅
夜有大流星長數十丈白色有芒鬛從首山東北流墜
襄平城東南占曰圍城而有流星來走城上及墜城中
者破又曰星墜當其下有戰場又曰凡星所墜國易姓
九月文懿突圍走至星墜所被斬屠城坑其衆
元帝景元四年六月有大流星二竝如斗見西方分流
南北光照地隆隆有聲案占流星為貴使星大者使大
是年鍾鄧剋蜀二星蓋二帥之象二帥相背又分流南
北之應鍾會既叛三軍憤怒隆隆有聲兵將怒之徵也
武帝泰始四年七月星隕如雨皆西流占曰星隕為百
姓叛西流吴人歸晉之象也二年吴夏口督孫秀率部
曲二千餘人來降
太康九年八月壬子星隕如雨劉向傳云下去其上之
象後三年帝崩而惠帝立天下自此亂矣
惠帝元康四年九月甲午枉矢東北行竟天
六年六月景午夜有枉矢自斗魁東南行案占曰以亂
伐亂北斗主執殺出斗魁居中執殺者不直之象也是
後趙王殺張裴廢賈后以理太子之冤因自簒盗以至
屠滅以亂伐亂之應也一曰氐帥齊萬年反之應也
太安二年十一月&KR0605;巳有星晝隕中天北下光變白有
聲如雷案占名曰營首營首所在下有大兵流血明年
劉元海石勒攻略并州多所殘滅王浚起燕代引鮮卑
攻掠鄴中百姓塗地有聲如雷怒之象也
永興元年七月乙丑星隕有聲
二年十月星又隕有聲占同上是後遂亡中夏
光熙元年五月枉矢西南流是時司馬越西破河間兵
奉迎大駕尋收繆胤何綏等肆無君之心天下惡之及
死而石勒焚其屍柩是其應也
懷帝永嘉元年九月辛夘有星大如日自西南流于東
北小者如斗相隨天盡赤聲如雷占曰流星為貴使星
大者使大是年五月汲桑殺東燕王騰遂據河北十一
月始遣和郁為征北將軍鎮鄴西田甄等大破汲桑斬
于樂陵於是以甄為汲郡太守弟蘭鉅鹿太守小星相
隨者小將别帥之象也司馬越忿魏郡以東平原以南
皆黨於桑以賞甄等於是侵掠桑地有聲如雷忿怒之
象也
四年十月庚子大星西北墜有聲尋而帝蒙塵于平陽
元帝太興三年四月壬辰枉矢出虚危沒翼軫占曰枉
矢所觸天下之所伐翼軫荆州之分野太寧二年王敦
殺譙王承及甘卓而敦又梟夷枉矢觸翼之應也
永昌元年七月甲午有流星大如瓮長百餘丈青赤色
從西方来尾分為百餘岐或散時王敦之亂百姓流亡
之應也
成帝咸康三年六月辛未流星大如二斗魁色青赤光
耀地出奎中沒婁北案占為饑五榖不藏是月大旱饑
六年二月庚午朔有流星大如斗光耀地出天市西行
入太微占曰大人當之八年六月成帝崩
穆帝永和八年六月辛巳日未入有流星大如三斗魁
從辰巳上東南行晷度推之在箕斗之間蓋燕分也案
占為營首營首之下流血滂沲是時慕容雋僣稱大燕
攻伐無已
十年四月癸未流星大如斗色赤黃出織女沒造父有
聲如雷占曰燕齊有兵百姓流亡其年十二月慕容雋
遂據臨漳盡有幽并青冀之地緣河諸將奔散河津隔
絶慕容恪攻齊
升平二年十二月枉矢自東南流于西北其長半天四
年十月庚戌天狗見西南占曰有大兵流血
海西太和四年十月壬申有大流星西下有聲如雷明
年遣使免袁真為庶人桓温征壽春真病死息瑾代立
求救於苻堅温破苻堅軍六月夀春城䧟
孝武太元六年十月乙夘有奔星東南經翼軫聲如雷
占曰楚地有兵軍破百姓流亡十二月苻堅荆州刺史
梁成襄陽太守閻震率衆伐竟陵桓石虔擊大破之生
擒震斬首七千獲生口萬人聲如雷將帥怒之象也
十三年閏月戊辰天狗東北下有聲占曰有大戰流血
自是後慕容垂翟遼姚萇苻登慕容永竝阻兵争彊十
四年正月彭城妖賊又稱偽號於皇丘劉牢之破滅之
三月張道破合鄉太山向欽之擊走之
安帝隆安五年三月甲寅流星赤色衆多西行經牽牛
虚危天津閣道貫太微紫宫占曰星庶人類衆多西行
衆將西流之象經天子庭主弱臣彊諸侯兵不制其年
五月孫恩侵吴郡殺内史六月至京口於是内外戒嚴
營陣屯守劉𥙿追破之元興元年七月大饑人相食浙
江以東流亡十六七吴郡吴興戶口減半又流奔而西
者萬計十月桓玄遣將擊劉軌破走之軌奔青州
雲氣
惠帝永興元年十二月壬寅夜有赤氣亘天砰隠有聲
二年十月丁丑赤氣見北方東西竟天占曰竝為大兵
砰隠有聲怒之象也是後四海雲擾九服交兵
光熙元年十二月甲申有白氣若虹中天北下至地夜
見五日乃滅占曰大兵起明年王彌起青徐汲桑亂河
北毒流天下
懷帝永嘉三年十一月乙亥有白氣如帶出南北方各
二起地至天貫參伐中占曰天下大兵起四年三月司
馬越收繆胤等又三方雲擾攻戰不休五年三月司馬
越死於寗平城石勒攻破其衆死者十餘萬人六月京
都焚滅帝如虜庭
愍帝建興元年十月己巳夜有赤氣曜於西北荆州刺
史陶侃討杜弢之黨於石城戰敗
晉書卷十三
