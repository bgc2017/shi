晉書卷十四
唐太宗文皇帝御撰
志第四
地理上總叙司州兗州豫州(冀州幽州)平州开州雍州涼州
秦州梁州益州(寧州)
昔者元胎無象太素流形對越在天以為元首則記所
謂冬居營窟夏居檜巢飲血茹毛未有麻絲者也及燧
人鑽火庖犧出震風宗下武炎胤昌基畫野無聞其歸
一揆黃帝則東海南江登空躡岱至於崑峯振轡崆山
訪道存諸汗竹不可厚誣高陽任地依神帝嚳順天行
義東踰蟠木西濟流沙北至幽陵南撫交趾日月所經
舟車所至莫匪王臣不踰兹域帝堯時禹平水土以為
九州虞舜登庸厥功彌劭表提類而分區宇判山河而
考疆域冀北創并部之名燕齊起幽營之號則書所謂
肇十有二州封十有二山者也夏功則于唐堯殷因無
所損益周武克商自豐徂鎬至成王時改作禹貢徐梁
入於青雍冀野析於幽并職方掌天下之土以周厥利
保章辨九州之野皆有分星東南曰揚州正南曰荆州
河南曰豫州正東曰青州河東曰兗州正西曰雍州東
北曰幽州河内曰冀州正北曰并州始皇初并天下懲
㣻戰國削罷列侯分天下為三十六郡(三川河東南陽南郡九江鄣郡)
(會稽穎川碭郡泗水薛郡東郡琅邪齊郡上谷漁陽右北平遼西遼東代郡鉅鹿邯鄲上黨太原雲中九原鴈)
(門上郡隴西北地漢中巴郡蜀郡黔中長沙凡三十五郡與内史為三十六郡也)於是興師踰
江平取百越又置閩中南海桂林象郡凡四十郡郡一
守焉其地則西臨洮而北沙漠東縈西帶皆臨大海漢
祖龍興革秦之弊分内史為三部更置郡國二十有三
(桂陽江夏豫章河内魏郡東海楚國平原梁國定襄泰山汝南淮陽千乘東萊燕國清河信都常山中山渤海)
(廣漢涿郡合二十三也三内史者河上渭南中地也地理志曰高祖增二十六武帝改河上渭南中地以為京)
(兆馮翊扶風是為三輔也)文增厥九(廣平城陽淄川濟南膠西膠東河間廬江衡山武帝改衡山曰)
(六安)景加其四(濟北濟南山陽北海也宣改濟北曰東平)武帝開越攘胡初置
十七(南海蒼梧鬱林合浦交趾九真日南珠崖儋耳九郡平西南夷置牂牁越嶲沉黎汶山犍為益州六)
(郡西置武都郡又分立零陵郡合十七郡)拓土分疆又增十四(弘農臨淮西河朔方酒泉)
(陳留安定天水玄莬樂浪廣陵敦煌武威張掖)昭帝少事又增其一(金城也)至平
帝元始二年凡新置郡國七十有一與秦四十合一百
一十有一改雍曰涼改梁曰益又置徐州復夏舊號南
置交趾北有朔方凡為十三部(涼益荆揚青豫兗徐幽并冀十一州交趾朔方)
(二刺史合十三部)光武投戈之歲在彫耗之辰郡國蕭條并省
者八(城陽淄川高密膠東六安真定泗水廣陽)建武十一年省州牧復為刺
史員十三人各掌一州明帝置一(永昌也)章帝置二(任城吳郡)
和順改作其名有九(和置濟北廣陽順改淮陽為陳改楚為彭城濟東為東平臨准為下)
(邳千乘為樂安信都為安平天水為漢陽)省朔方刺史合之於司隷凡十三
部(其與西漢不同者司隷校尉部郡治河南朔方隷於并部)而郡國百有八焉(省前漢八)
(分置五改舊名七因舊九十六少前漢三也)桓靈頗增於前復置六郡(桓高陽高)
(涼博陵靈南安鄱陽廬陵)魏武定霸三方鼎立生靈版蕩關洛荒蕪
所置者十二(新興樂平西平新平略陽隂平帶方譙樂陵章武南鄉襄陽)所省者七
(上郡朔方五原雲中定襄漁陽廬江)而文帝置七(朝歌陽平弋陽魏興新城義陽安豐)明及
少帝增二(明上庸也少平陽也)得漢郡者五十四焉蜀先主於漢
建安之間初置郡九(巴東巴西梓潼江陽汶山漢嘉朱提宕渠涪陵)後主增二
(雲南興古)得漢郡者十有一焉吳主大皇帝初置郡五(臨賀武昌)
(珠崖新安廬陵南部)少帝景帝各四(少臨川臨海衡陽湘東景天門建安建平合浦北部)歸
命侯亦置十有二郡(始安始興邵陵安成新昌武平九德吳興東陽桂林滎陽宜都)得
漢郡者十有八焉晉武帝太康元年既平孫氏凡增置
郡國二十有三崇陽上洛頓(臨淮東莞襄城汝隂長廣廣寗昌黎新野隨郡隂平義陽毘陵)
(宣城南康晉安寧浦始平略陽樂平南平)省司隷置司州别立梁秦寧平四
州仍吳之廣州凡十九州(司冀兗豫荆徐揚青幽平并雍涼秦梁益寧交廣州)郡
國一百七十三(仍吳所置二十五仍蜀新置十一仍魏所置二十一仍漢舊九十三置二十三)
以為冠帶之國盡有殷周之土若乃敦龐於天地之始
昭晰於犧農之世用長黎元未爭疆場而玉環楛矢夷
裘風駕南翬表眖東風入律光乎上德奚遠弗臻然則
星象麗天山河紀地端掖裁其弘敞崤函判其都邑仰
觀俯察萬物攸歸是以洛沚咸陽宛然秦漢晉濱河西
同知堯禹于兹新邑宅是鎬京五尺童子皆能口誦者
史官弗之書也昔庖犧氏生于成紀而為天子都於陳
神農氏都陳而别營于曲阜黃帝生於壽丘而都於涿
鹿少昊始自窮桑而遷都曲阜顓頊始自窮桑而徙邑
商丘高辛即號建都于亳孫卿子曰不登高山不知天
之高不臨深谿不知地之厚也大哉坤象萬物資生載
崑華而不墜傾河海而寕泄考卜惟王乘飛駐軫睨[山弇]
山而鐫勒覽曾城以為翫時逢稽浸道接陵夷平王東
遷星離豆剖當塗馭㝢瓜分鼎立世祖武皇帝接千祀
之餘當八堯之禪先王桑梓罄宇來歸斯固可得而言
者矣惠皇不虞中州盡棄永嘉南度綸行建鄴九分天
下而有二焉
昔大禹觀於濁河而受綠字寰瀛之内可得而言也天
有七星地有七表天有四維地有四瀆八紘之外名為
八極地不足東南天不足西北八極之廣東西二億三
萬一千三百里南北二億三萬一千三百里自地至天
半八極之數自下亦如之昔黃帝令豎亥步自東極至
于西極五億十萬九千八百八步史臣按凡周天積百
七萬九百一十三里徑三十五萬六千九百七十里所
謂南北為經東西為緯天有十二次日月之所躔地有
十二辰王侯之所國也或因生得姓因功命土祁酉燕
齊在乎兹域昔黃帝旁行天下方制萬里得百里之國
萬區則周易所謂首出庶物萬國咸寧者也昔在帝堯
叶和萬邦制八家為鄰三鄰為朋三朋為里五里為邑
十邑為都十都為師州十有二師焉夏后氏東漸于海
西被于流沙南浮于江而朔南暨聲教窮豎亥所步莫
不率俾會羣臣於塗山執玉帛者萬國於是九州之内
作為五服天子之國内五百里甸服百里賦納總二百
里納銍三百里納秸服四百里粟五百里米甸服外五
百里侯服百里采二百里任三百里候侯服外五百里
綏服三百里揆文教二百里奮武衞綏服外五百里要
服三百里夷二百里蔡要服外五百里荒服三百里蠻
二百里流訖于四海弼成五服五服至于五千里夏德
中微遇有窮之亂少康中興不失舊物自孔甲之後以
至於桀諸侯相兼其能存者三千餘國方於塗山十損
其七矣成湯敗桀於焦遷鼎于亳伊摯仲虺之徒大明
憲典王者之制爵禄公侯伯子男凡五等天子之田方
千里公侯田方百里伯七十里子男五十里不能五十
里者不達於天子附於諸侯曰附庸凡四海之内九州
州方千里州建百里之國三十七十里之國六十五十
里之國百有二十凡二百一十國名山大澤不以封其
餘以為附庸閒田八州州二百一十國天子之縣内百
里之國九七十里之國二十有一五十里之國六十有
三凡九十三國名山大澤不以班其餘以禄士以為閒
田凡九州千七百七十三國天子之元士諸侯之附庸
不與天子百里之内以供官千里之内以為御千里之
外設方伯五國以為屬屬有長十國以為連連有帥三
十國以為卒卒有正二百一十國以為州州有伯八州
八伯五十六正百六十八帥三百三十六長八伯各以
其屬屬於天子之老二人分天下為左右曰二伯千里
之内曰甸千里之外曰采曰流天子使其大夫為三監
監於方伯之國國三人天子之縣内諸侯禄也外諸侯
嗣也
武王歸豐監於二代設爵惟五分土惟三封同姓五十
餘國周公康叔建于魯衞各數百里太公封於齊表東
海者也凡一千八百國布列於五千里内而太昊黃帝
之後唐虞侯伯猶存大司徒以諸公之地封疆方五百
里其食者半諸侯之地方四百里其食者三之一諸伯
之地方三百里其食者三之一諸子之地方二百里其
食者四之一諸男之地方百里其食者四之一不易之
地家百畝一易之地家二百畝再易之地家三百畝五
家為比使之相保五比為閭使之相受四閭為族使之
相葬五族為黨使之相救五黨為州使之相賙五州為
鄉使之相賓小司徒以五人為伍五伍為兩四兩為卒
五卒為旅五旅為師五師為軍以起軍旅以作田役以
比追胥以令貢賦乃經土地而井牧其田野九夫為井
四井為邑四邑為丘四丘為甸四甸為縣四縣為都遺
人則十里有廬廬有飲食三十里有宿宿有路室路室
有委五十里有市市有候候有館館有積遂人則五家
為鄰五鄰為里四里為酇五酇為鄙五鄙為縣五縣為
遂大司馬以九畿之籍施邦國之政方千里曰國畿其
外方五百里曰侯畿又其外方五百里曰甸畿又其外
方五百里曰男畿又其外方五百里曰采畿又其外方
五百里曰衞畿又其外方五百里曰蠻畿又其外方五
百里曰夷畿又其外方五百里曰鎮畿又其外方五百
里曰藩畿(畿田限也自王城以外面五千里為界有分限者九也)于時治致太平
政稱刑措民口千三百七十一萬四千九百三十三蓋
周之盛者也其衰也則禮樂征伐出自諸侯彊吞弱而
衆暴寡春秋之初尚有千二百國迄獲麟之末二百四
十二年弑君三十六亡國五十二諸侯奔走不得保其
社稷者不可勝數而見於春秋經傳者百有七十國焉
三百十九知其所居(魯邾鄭宋紀衞西虢莒齊陳杞蔡邢郕晉薛許鄧秦曹楚隨黃梁虞)
(鄖小邾徐燕鄀䴢舒庸郯萊吳越有窮三苖瓜州有虞東虢共宿申夷向南燕滕凡戴息郜芮魏淳于穀巴州)
(蓼羅頼牟葛譚蕭遂滑權鄣霍耿江冀弦道柏微鄫厲項密任湏句顓臾頓管雍畢豐邗應蔣茅胙䕫介焦沈)
(六巢根牟唐黎郇瑕寒有鬲斟灌斟尋過有過戈偪陽邿鐍豕韋唐杜楊豳鄶觀扈邳胡黎大庭駘岐弼錘吾)
(蒲姑昆吾房密湏甲父鄅桐亳韓趙)三十一國盡亡其處(祭極荀賈貳軫絞於餘丘陽箕)
(英氏毛羽莘偪封父仍有仍崇鄟庸姺奄商奄襃姒蓐有緡闕鞏飂鬷窮桑鞏)蠻夷戎狄不在
其間五伯迭興總其盟會陵夷至于戰國遂有七王(韓魏)
(趙燕齊秦楚)又有宋衞中山不斷如綫如三晉簒奪亦稱孤
也司馬法廣陳三代曰古者六尺為步步百為畝畝百
為夫夫三為屋屋三為井井方一里是為九夫八家共
之一夫一婦受私田百畝公田十畝是為八百八十畝
餘二十畝為廬舍出入相友守望相助疾病相救民受
田上田夫百畝中田夫二百畝下田夫三百畝歲受耕
之爰自其處其家衆男為餘夫亦以口受田如此士工
商家受田五口乃當農夫一口有賦有稅稅謂公田什
一及工商衡虞之入也賦供車馬甲兵士從之役民年
二十受田六十歸田種穀必雜五種以備災旱田中不
得有樹以妨五穀環廬種桑柘菜茹有畦瓜瓠果蓏植
於疆場雞㹠狗豕無失其時閭有序鄉有庠序以眀教
庠以行禮司馬之法官設六軍之衆因井田而制軍令
地方一里為井井十為通通十為成成方十里成十為
終終十為同同方百里同十為封封十為畿畿方千里
故井四為邑邑四為丘丘十六井有戎馬一匹牛三頭
四丘為甸甸六十四井也有戎馬四匹兵車一乘牛十
二頭甲士三人卒七十二人是謂乘車之制一同百里
提封萬井除山川坑岸城池邑居園囿街路三千六百
井定出賦六千四百井戎馬四百匹兵車百乘此卿大
夫采地之大者也是謂百乘之家一封三百六十六里
提封十萬井定出賦六萬四千井戎馬四千匹兵車千
乘此謂諸侯之大者也謂之千乘之國天子畿内方千
里提封百萬井定出賦六十四萬井戎馬四萬匹兵車
萬乘戎卒七十二萬人故天子稱萬乘之主焉
秦始皇既得志於天下訪周之敗以為處士横議諸侯
尋戈四夷交侵以弱見奪於是削去五等焉
漢興創艾亡秦孤立而敗於是割裂封疆立爵二等功
臣侯者百有餘邑于時民罹秦項戶口彫弊大侯不過
萬家小者五六百戶而尊王子弟大啓九國古者有分
土而無分民若乃大者跨州連郡小則十有餘城以戶
口為差降略封疆之遠近所謂分民自漢始也起鴈門
以東盡遼陽為燕代常山以南太行左轉渡河濟漸于
海為齊趙穀泗以注奄有龜蒙為梁楚東帶江湖薄會
稽為荆吳北界淮瀕略廬衡為淮南波漢之陽亘九疑
為長沙諸侯比境周匝三垂外接胡越天子自有三河
東郡潁川南陽自江陵以西至巴蜀北至雲中西至隴
西與京師内史凡十五郡文帝采賈生之議分齊趙景
帝用鼂錯之計削吳楚武帝施主父之冊下推恩之令
使諸侯王得分戸邑以封子弟不行黜陟而藩國自析
自此以來齊分為七趙分為六梁分為五淮南分為三
皇子始立者大國不過十餘城長沙燕代雖有舊名皆
亡南北邊矣自文景與民休息至平帝元始二年民戶
千二百二十三萬三千六十二口五千九百五十九萬
四千九百七十八其地東西九千三百二里南北萬三
千三百六十八里大率十里一亭亭有長十亭一鄉鄉
有三老有秩嗇夫游徼各一人縣大率方百里民稠則
減稀則曠鄉亭亦如之皆秦制也
光武中興不踰前制東海王疆以去就有禮故優以大
封兼食魯郡二十九縣其餘稱為寵錫者兼一郡而已
至桓帝永壽三年戶千六十七萬七千九百六十口五
千六百四十八萬六千八百五十六斯亦戶口之滋殖
者也
獻帝建安元年拜曹操為鎮東將軍封費亭侯
魏文帝黃初三年初制封王之庶子為鄉公嗣王之庶
子為亭侯公侯之庶子為亭伯
劉備章武元年亦以郡國封建諸王或遥採嘉名不由
撿土地所出其戶二十萬男女口九十萬
孫權赤烏五年亦取中州嘉號封建諸王其戶五十二
萬三千男女口二百四十萬
晉文帝為晉王命裴秀等建立五等之制惟安平郡公
孚邑萬戶制度如魏諸王其餘縣公邑千八百戶地方
七十五里大國侯邑千六百戶地方七十里次國侯邑
千四百戶地方六十五里大國伯邑千二百戶地方六
十里次國伯邑千戶地方五十五里大國子邑八百戶
地方五十里次國子邑六百戶地方四十五里男邑四
百戶地方四十里
武帝泰始元年封諸王以郡為國邑二萬戶為大國置
上中下三軍兵五千人邑萬戶為次國置上軍下軍兵
三千人五千戶為小國置一軍兵千五百人王不之國
官於京師罷五等之制公侯邑萬戶以上為大國五千
戶以上為次國不滿五千戶為小國太康元年平吳大
凡戶二百四十五萬九千八百四十口一千六百一十
六萬三千八百六十三而江左諸國竝三分食一元帝
渡江太興元年始制九分食一
司州按禹貢豫州之地及漢武帝初置司隷校尉所部
三輔三河諸郡其界西得雍州之京兆馮翊扶風三郡
北得冀州之河東河内二郡東得豫州之弘農河南二
郡郡凡七位望降于牧伯銀印青綬及光武都洛陽司
隷所部與前漢不異魏氏受禪即都漢宫司隷所部河
南河東河内弘農并冀州之平陽合五郡置司州晉仍
居魏都乃以三輔還屬雍州分河南立滎陽分雍州之
京兆立上洛廢東郡立頓丘遂定名司州以司隷校尉
統之州統郡一十二縣一百戶四十七萬五千七百
河南郡(漢置統縣十二戶一十一萬四千四百置尹)
洛陽(置尉五部三市東西七里南北九里東有建春東陽清明三門南有開陽平昌宣陽建陽四門西有)
(廣陽西明閶闔三門北有大夏廣莫二門司隷校尉河南尹及百官列城内也)河南(周東都王城郟鄏也)
鞏(周孝王封周桓公孫惠公於鞏號東周故戰國時有東西周號芒山首陽其界也)河隂新
安(函谷關所居)成臯(冇關鄭之武牢)緱氏(有劉聚周大夫劉子邑有延夀城仙人祠)陽城
(有鄂阪關此邑是為地中夏至景尺五寸有陽城山箕山許由墓在焉)新城(有延夀關故戎蠻子之國)
陸渾(故蠻子國楚莊王伐陸渾是也)梁(戰國時謂為南梁别少梁也)陽翟
滎陽郡(秦始二年置統縣八戶三萬四千)
滎陽(地名敖秦置故倉者)京(鄭太叔叚所居)密(故周畿内)卷(有博浪長沙張良擊秦始皇處)陽
武苑陵中牟(六國時趙獻侯郡)開封(宋蓬池在東北或曰蓬澤)
弘農郡(漢置統縣六戶一萬四千)
弘農(夲函谷關漢武帝遷於新安縣)湖(故曰胡漢武更名湖)陜(故虢國周分陜東西二相主之)宜
陽黽池華隂(華山在縣南)
上洛郡(泰始二年分京兆南郡置統縣三戶萬七千)
上洛(嶢關在縣西北)商(秦相衞商鞅邑)盧氏(熊耳山在東伊水所出)
平陽郡(故屬河東魏分立統縣十二戶四萬二千)
平陽(舊堯都侯國)楊(故楊侯國)端氏(韓魏趙既為諸侯以端氏封晉君也)永安(故霍伯國)
(霍山在東)蒲子狐讘襄陵(公國相)絳邑(晉武公自曲沃徙此)濩澤(析城)
(山在西南)臨汾(公國相)北屈(壺口山在東南有南屈故稱北)皮氏(故耿國)
河東郡(秦置統縣九戶四萬二千五百)
安邑(舊舜都)聞喜(故曲沃晉武公自晉陽徙此)垣(王屋山在東北沇水所出)汾陽(公相)
(國)大陽(吳山在西周武王封西周太伯後於此)猗氏(古猗頓城)解(有鹽池)蒲坂(有歴)
(山舜所耕也有雷首山夷齊居其陽所謂首陽山)河北
汲郡(泰始二年置統縣六戶三萬七千)
汲(有銅關)朝歌(紂所都)共(故國北山淇水所出)林慮獲嘉(故汲新中鄉漢武帝)
(行過時獲吕嘉首因改名)脩武(晉所啓南陽秦改名脩武)
河内郡(漢置統縣九戸五萬二千)
野王(太行山在西北)州(故晉邑)懷平臯(邢侯自襄國徙此)河陽沁水
軹(故周原邑)山陽温(故國也蘇忿生封)
廣平郡(魏置統縣十五戶三萬五千二百)
廣平邯鄲(秦置為郡)易陽武安涉襄國(故邢侯國都)南
和任曲梁列人肥鄉臨水廣年(侯相)斥漳
平恩
陽平郡(魏置統縣七戶五萬一千)
元城(漢元后生邑)館陶清泉發干東武陽陽平
樂平
魏郡(漢置統縣八戶四萬七百)
鄴(魏武受封居此)長樂魏斥丘安陽蕩隂内黃(黃池)
(在西)黎陽(故黎侯國)
頓丘郡(泰始二年置統縣四戶六千三百)
頓丘繁陽隂安衞
永嘉之後司州淪没劉聰聰以洛陽為荆州及石勒復
以為司州石季龍又分司州之河南河東弘農滎陽兗
州之陳留東燕為洛州元帝渡江亦僑置司州於徐非
夲所也後以弘農人流寓尋陽者僑立為弘農郡又以
河東人南寓者於漢武陵郡孱陵縣界上明地僑立河
東郡統安邑聞喜永安臨汾弘農譙松滋大戚八縣竝
寄居焉永和五年桓溫入洛復置河南郡屬司州
兗州按禹貢濟河之地舜置十二牧則其一也周禮
河東曰兗州春秋元命包云五星流為兗州兗瑞也信
也又云蓋取兗水以名焉漢武帝置十三州以舊名為
兗州自此不改州統郡國八縣五十六戶八萬三千三
百
陳留國(漢置統縣十戶三萬魏武帝封)
小黃浚儀(有洪溝漢高祖項羽欲分處)封丘酸棗(烏巢地在東南)濟陽
長垣(故匡城孔子所厄也)雍丘(故杞國)尉氏襄邑外黃
濮陽國(故屬東郡晉初分東郡置統縣四戶二萬一千)
濮陽(古昆吾國師延為紂作靡靡之樂既而投此水公國相)廩丘(公國相有羊角城)白馬
(有瓠子堤)鄄城(公國相)
濟陽郡(漢置統縣九戶七千六百)
定陶(漢高帝封彭越為梁王都此)乘氏(故侯國)句陽離狐宛句
己氏成武(有楚丘亭)單父(故侯國)城陽(舜所漁堯冡在西)
高平國(故屬梁國晉初分山陽置統縣七戶三千八百)
昌邑(侯相有甲父亭)鉅野(魯獲麟所)方與金鄉陸湖高平(侯國)
南平陽(侯國有漆亭)
任城國(漢置統縣三戸一千七百)
任城(古任國)亢父樊
東平國(漢置統縣七戶六千四百)
須昌夀張(有蚩尤祠)范無鹽富城東平陸剛平
濟北國(漢置統縣五戸三千五百)
盧(扁鵲所生縣西有石門)臨邑東阿榖城(有烏下聚)蛇丘(有下灌亭)
泰山郡(漢置統縣十一戸九千三百)
奉高(西南有明堂)博(有龜山)嬴南武城梁父(侯國有莵裘聚)山茌(茌山在東)
(北)新泰(故曰平陽)南武陽(有顓臾城)萊蕪(有原山)東年(故年國)鉅平(有陽關亭)
惠帝之末兖州闔境淪没石勒後石季龍改陳留郡為
建昌郡屬洛州是時遺黎南渡元帝僑置兖州寄居京
口明帝以郄鑒為刺史寄居廣陵置濮陽濟隂高平泰
山等郡後改為南兖州或還江南或居盱眙或居山陽
後始割地為境常居廣陵南與京口對岸咸康四年於
北譙界立陳留郡安帝分廣陵郡之建陵臨江如臯寧
海蒲濤五縣置山陽郡屬南兖州
豫州按禹貢為荆河之地周禮河南曰豫州豫者舒
也言禀中和之氣性理安舒也春秋元命包云鉤鈐星
别為豫州地界西自華山東至于淮北自濟南界荆山
秦兼天下以為三川河東南陽潁川碭泗水薛七郡漢
改三川為河南郡武帝置十三州豫州舊名不改以河
南河東二郡屬司隷又以南陽屬荆州先是改泗水曰
沛郡改碭郡曰梁改薛曰魯分梁沛立汝南郡分潁川
立淮陽郡後漢章帝改淮陽曰陳郡魏武分沛立譙郡
魏文分汝南立弋陽郡及武帝受命又分潁川立襄城
郡分汝南立汝隂郡合陳郡於梁國州統郡國十縣八
十五戶十一萬六千七百九十六
潁川郡(秦置統縣九戶一萬八千三百)
許昌(漢獻帝都許魏禪徙都洛陽許宫室武庫存焉改為許昌)長社潁隂臨潁
(公國相)郾邵陵(公國相)鄢陵(公國相)新汲長平
汝南郡(漢置統縣十五戶一萬一千五百)
新息南安陽安成(侯相)慎陽北宜春朗陵陽
安(故江國有江亭)上蔡平輿(故沈子國有沈亭)定潁灈陽南頓
汝陽吴房(故房子國)西平(故栢國有龍泉水可用淬刀劍)
襄城郡(泰始二年置統縣七戶一萬八千)
襄城(侯相有西不羹城)繁昌(魏文受禪於此)郟定陵(侯相)父城(侯相)昆陽
(公國相)舞陽(宣帝始封此邑)
汝隂郡(魏置郡後廢泰始二年復置統縣八戶八千五百)
汝隂(故胡子國)慎(故楚邑)原鹿固始鮦陽新蔡宋(侯相)
襃信
梁國(漢置統縣十二戶一萬三千)
雎陽(春秋時宋都)蒙虞下邑(有碭山山有文石)寧陵(故葛伯國)穀熟
陳項長平陽夏武平苦(東有頼鄉祠老子所生地)
沛國(漢置統縣九戶五千九十六)
相沛(漢高祖所起處)豐竺邑符離杼秋洨虹
蕭
譙郡(魏置統縣七戶一千)
譙城父酇山桑龍亢蘄銍
魯郡(漢置統縣七戶二千五百)
魯(曲阜之地魯侯伯禽所居)汶陽卞鄒(有繹山)番(故小邾之國)薛(奚仲所封)
公丘
弋陽郡(魏置統縣七戶一萬六千七百)
西陽(故弦子國)[車犬]蘄春邾西陵期思弋陽
安豐郡(魏置統縣五戶一千一百)
安風雩婁安豐(侯相)蓼松滋(侯相)
惠帝分汝隂立新蔡分梁國立陳郡分汝南立南頓永
嘉之亂豫州淪没石氏元帝渡江以春穀縣僑立襄城
郡及繁昌縣成帝乃僑立豫州於江淮之間居蕪湖時
淮南入北乃分丹陽僑立淮南郡居于湖又以舊當塗
縣流人渡江僑立為縣并淮南廬江安豐竝屬豫州寧
康元年移鎮姑孰孝武改蘄春縣為蘄陽縣因新蔡縣
人於漢九江王黔布舊城置南新蔡郡屬南豫州又於
漢廬江郡之南部置晉熙郡
冀州按禹貢周禮竝為河内之地舜置十二牧則其
一也春秋元命包云昴畢散為冀州分為趙國其地有
險有易帝王所都亂則冀安弱則冀彊荒則冀豐舜以
冀州南北闊大分衛以西為并州燕以北為幽州周人
因焉及漢武置十三州以其地依舊名為冀州歴後漢
至晉不改州統郡國十三縣八十三戶三十二萬六千
趙國(漢置統縣九戶四萬二千)
房子元氏平棘高邑(公國相)中丘柏人平鄉
下曲陽(故鼓子國)鄡
鉅鹿國(秦置統縣二戶一萬四千)
廮陶鉅鹿
安平國(漢置統縣八戶二萬一千)
信都下博武邑武遂觀津(侯相)扶柳廣宗(侯相)
經
平原國(漢置統縣九戶三萬一千)
平原高唐茌平博平聊城安德西平昌
般鬲
樂陵國(漢置統縣五戶三萬三千)
厭次陽信漯沃新樂樂陵(有都尉居)
渤海郡(漢置統縣十戶四萬)
南皮東光浮陽饒安高城重合東安陵
脩廣川(侯相)阜城
章武國(泰始元年置統縣四戶一萬三千)
東平舒文安章武束州
河間國(漢置統縣六戶二萬七千)
樂城(侯相)武垣鄭(侯相)易城中水成平
高陽國(泰始元年置統縣四戶七千)
博陸高陽北新城(侯相)蠡吾
博陵國(漢置統縣四戶一萬)
安平饒陽南深澤安國
清河國(漢置統縣六戶二萬二千)
清河東武城繹幕(侯相)貝丘靈鄃
中山國(漢置統縣八戶三萬二千)
盧奴魏昌新市安喜蒲隂望都唐北
平
常山郡(漢置統縣八戶二萬四千)
真定石邑井陘上曲陽(恒山在縣西北有坂號飛狐口)蒲吾
南行唐靈夀九門(侯相)
惠帝之後冀州淪沒於石勒勒以太興二年僭號於襄
國稱趙後為慕容儁所滅慕容氏又為苻堅所滅孝武
太元八年堅敗其地入慕容垂垂僭號於中山是為後
燕後燕卒滅於魏
幽州按禹貢冀州之域舜置十二牧則其一也周禮
東北曰幽州春秋元命包云箕星散為幽州分為燕國
言北方太隂故以幽冥為號武王定殷封召公於燕其
後與六國俱稱王及秦滅燕以為漁陽上谷右北平遼
西遼東五郡漢高帝分上谷置涿郡武帝置十三州幽
州依舊名不改其後開東邊置玄莵樂浪等郡亦皆屬
焉元鳳元年改燕曰廣陽郡幽州所部凡九郡至晉不
改幽州統郡國七縣三十四戶五萬九千二百
范陽國(漢置涿郡魏文更名范陽郡武帝置國封宣帝弟子綏為王統縣八戶一萬一千)
涿良鄉方城長鄉遒故安范陽容城
(侯相)
燕國(漢置孝昭改為廣陽郡統縣十戶二萬九千)
薊安次(侯相)昌平軍都(有關)廣陽潞安國(國相蜀主劉禪)
(封此縣公)泉州(侯相)雍奴狐奴
北平郡(秦置統縣四戶五千)
徐無土垠俊靡無終
上谷郡(秦置郡在谷之上頭故因名焉統縣二戶四千七十)
沮陽居庸
廣寗郡(故屬上谷太康中置郡都尉居統縣三戶三千九百三十)
下洛潘涿鹿
代郡(秦置統縣三戶三千四百)
代廣昌平舒富城
遼西郡(秦置統縣三戶二千八百)
陽樂肥如海陽
惠帝之後幽州沒於石勒及穆帝永和五年慕容儁僭
號於薊是為前燕七年儁移都於鄴儁死子暐為苻堅
所滅堅敗地復入慕容垂是為後燕垂死寳遷於和龍
平州按禹貢冀州之域於周為幽州界漢屬右北平
郡後漢末公孫度自號平州牧及其子康康子文懿竝
擅㩀遼東東夷九種皆服事焉魏置東夷校尉居襄平
而分遼東昌黎玄莵帶方樂浪五郡為平州後還合為
幽州及文懿滅後有護東夷校尉居襄平咸寧二年十
月分昌黎遼東玄莵帶方樂浪等郡國五置平州統縣
二十六戶一萬八千一百
昌黎郡(漢屬遼東屬國都尉魏置郡統縣二戶九百)
昌黎賓徒
遼東國(秦立為郡漢光武以遼東等屬青州後還幽州統縣八戶五千四百)
襄平(東夷校尉所居)汶居就樂就安市西安平新
昌力城
樂浪郡(漢置統縣六戶三千七百)
朝鮮(周封箕子地)屯有渾彌遂城(秦築長城之所起)鏤方駟
望
玄菟郡(漢置統縣三戶三千二百)
高句麗望平高顯
帶方郡(公孫度置統縣七戶四千九百)
帶方列口南新長岑提奚含資海冥
平州初置以慕容廆為刺史遂屬永嘉之亂廆為衆所
推及其孫儁移都於薊其後慕容垂子寳又遷于和龍
自幽州至於廬溥鎮以南地入於魏慕容熙以幽州刺
史鎮令支青州刺史鎮新城并州刺史鎮凡城營州刺
史鎮宿軍冀州刺史鎮肥如高雲以幽冀二州牧鎮肥
如并州刺史鎮白狼後為馮䟦所簒䟦僭號於和龍是
為後燕卒滅於魏
并州按禹貢蓋冀州之域舜置十二牧則其一也周
禮正北曰并州其鎮曰恒山春秋元命包云營室流為
并州分為衛國州不以衛水為號又不以恒山為稱而
云并者蓋以其在兩谷之間也漢武帝置十三州并州
依舊名不改統上黨太原雲中上郡鴈門代郡定襄五
原西河朔方十郡又别置朔方刺史後漢建武十一年
省朔方入并州靈帝末羌胡大擾定襄雲中五原朔方
上郡等五郡竝流徙分散建安十八年省入冀州二十
年始集塞下荒地立新興郡後又分上黨立樂平郡魏
黃初元年復置并州自陘嶺以北并棄之至晉因而不
改并州統郡國六縣四十五戶五萬九千三百
太原國(秦置統縣十三戶一萬四千)
晉陽(侯相)陽曲榆次于離盂狼孟陽邑大
陵祁平陶京陵中都鄔
上黨郡(秦置統縣十戶一萬三千)
潞屯留壺關長子泫氏高都銅鞮湼
襄垣武鄉
西河國(漢置統縣四戶六千三百)
離石隰城中陽介休
樂平郡(泰始中置統縣五戶四千三百)
沾上艾夀陽轑陽樂平
鴈門郡(秦置統縣八戶一萬二千七百)
廣武崞㳹陶平城葰人繁畤原平馬
邑
新興郡(魏置統縣五戶九千)
九原定襄雲中廣牧晉昌
惠帝改新興為晉昌郡及永興元年劉元海僭號於平
陽稱漢於是并州之地皆為元海所有元海乃以雍州
刺史鎮平陽幽州刺史鎮離石及劉聰攻陷洛陽置左
右司隷各領戶二十餘萬萬戶置一内史凡内史四十
三人單于左右輔各主六夷又置殷衛東梁西河陽北
兗五州以懷安新附劉曜徙都長安其平陽以東地入
石勒勒平朔方又置朔州自惠懷之間離石縣荒廢勒
於其處置永石郡又别置武鄉郡及苻堅姚興赫連勃
勃并州竝徙置河東又姚興以河東為并冀二州云
雍州按禹貢黑水西河之地舜置十二牧則其一也
以其四山之地故以雍名焉亦謂西北之位陽所不及
隂陽氣雍閼也周禮西曰雍州蓋并禹梁州之地周自
武王尅殷都於酆鎬雍州為王畿及平王東遷洛邑以
岐酆之地賜秦襄公則為秦地累世都之至始皇遂平
六國秦滅漢又都之及武帝置十三州其地以西偏為
涼州其餘竝屬司隷不統於州後漢光武都洛陽關中
復置雍州後罷復置司隷校尉統三輔如舊獻帝時又
置雍州自三輔距西域皆屬焉魏文帝即位分河西為
涼州分隴右為秦州改京兆尹為太守馮翊扶風各除
左右仍以三輔屬司隷晉初於長安置雍州統郡國七
縣三十九戶九萬九千五百
京兆郡(漢置統縣九戶四萬)
長安杜陵霸成藍田高陸萬年(故櫟陽縣)新豐
隂般鄭(周宣王弟鄭桓公邑)
馮翊郡(漢置名左馮翊統縣八戶七千七百)
臨晉(故大荔秦獲之更名有河水祠祠臨晉水故名)下邽(秦武公伐邽戎置有上邽故加下)
重泉頻陽(秦厲公置在頻水之陽)粟邑蓮芍郃陽夏陽
(故少梁秦惠文王更名梁山在西北)
扶風郡(漢武帝以為主爵都尉太初中更名右扶風統縣六戶二萬三千)
池陽(漢惠帝置有嶻嶭山)郿(成國渠首受渭)雍(侯相有五畤太昊黃帝以下祠三百三所)
汧(吳山在西古文以為汧山)陳倉美陽(岐山在西北周太王所邑)
安定郡(漢置統縣七戶五千五百)
臨涇朝那烏氏都盧鶉觚隂密(殷時密國)西川
北地郡(秦置統縣二戶二千六百)
泥陽富平
始平郡(泰始三年置統縣五戶一萬八千)
槐里(秦曰廢丘漢高帝更名有黃山宫)始平武功(太一山在東古文以為終南)鄠
(古國夏啓所伐)蒯城
新平郡(漢置統縣二戶二千七百)
漆(漆水在西)汾邑
惠帝即位改扶風國為秦國徙都建興之後雍州沒於
劉聰及劉曜徙都長安改號曰趙以秦涼二州牧鎮上
邽朔州牧鎮高平幽州刺史鎮北地并州牧鎮蒲坂石
勒尅長安復置雍州石氏既敗苻健僭據關中又都長
安是為前秦於是乃於雍州置司隷校尉以豫州刺史
鎮許昌秦州刺史鎮上邽荆州刺史鎮豐陽洛州刺史
鎮宜陽并州刺史鎮蒲坂苻堅時分司隷為雍州分京
兆為咸陽郡洛州刺史鎮陜城滅燕之後分幽州置平
州鎮龍城幽州刺史鎮薊城河州刺史鎮枹罕并州刺
史鎮晉陽豫州刺史鎮洛陽兗州刺史鎮倉垣雍州刺
史鎮蒲坂於是移洛州居豐陽以許昌置東豫州以荆
州刺史鎮襄陽徐州刺史鎮彭城既而姚萇滅苻氏是
為後秦及萇子興尅洛陽以并冀二州牧鎮蒲坂豫州
牧鎮洛陽兗州刺史鎮倉垣分司隷領北五郡置雍州
刺史鎮安定及姚泓為劉裕所滅其地尋入赫連勃勃
勃勃僭號於統萬是為夏置幽州牧於大城又平劉義
真於長安遣子瑰鎮焉號曰南臺以朔州牧鎮三城秦
州刺史鎮杏城雍州刺史鎮隂密并州刺史鎮蒲坂梁
州牧鎮安定北秦州刺史鎮武功豫州牧鎮李閏荆州
刺史鎮陜其州郡之名竝不可知也然自元帝渡江所
置州亦皆遥領初以魏該為雍州刺史鎮酇城尋省僑
立始平郡寄居武當城有秦國流人至江南改堂邑為
秦郡僑立尉氏縣屬焉康帝時庾翼為荆州刺史遷鎮
襄陽其後秦雍流人多南出樊沔孝武始於襄陽僑立
雍州仍立京兆始平扶風河南廣平義成北河南七郡
竝屬襄陽襄陽故屬荆州
涼州按禹貢雍州之西界周衰其地為狄秦興美陽
甘泉宫夲匈奴鑄金人祭天之處匈奴既失甘泉又使
休屠渾邪王等居涼州之地二王後以地降漢漢置張
掖酒泉敦煌武威郡其後又置金城郡謂之河西五郡
漢改周之雍州為涼州蓋以地處西方常寒涼也地勢
西北邪出在南山之間南隔西羌西通西域于時號為
斷匈奴右臂獻帝時涼州數有亂河西五郡去州隔遠
於是乃别以為雍州末又依古典定九州乃合關右以
為雍州魏時復分以為涼州刺史領戊巳校尉護西域
如漢故事至晉不改統郡八縣四十六戶三萬七百
金城郡(漢置統縣五戶二千)
榆中允街金城白土浩亹
西平郡(漢置統縣四戶四千)
西都臨羌長寕安夷
武威郡(漢置統縣七戶五千九百)
姑臧宣威揖次昌松顯美驪靬番禾
張掖郡(漢置統縣三戶三千七百)
永平臨澤(漢昭武縣避景帝諱改也)屋蘭(漢因屋蘭名焉)
西郡(漢置統縣五戶一千九百)
日勒刪丹仙提萬歲蘭池(一云蘭絶池)
酒泉郡(漢置統縣九戶四千四百)
福祿會水安彌騂馬樂涫表氏延夀
玉門沙頭
敦煌郡(漢置統縣十二戶六千三百)
昌蒲敦煌龍勒陽關效穀廣至宜禾
宜安深泉伊吾新鄉乾齊
西海郡(故屬張掖漢獻帝興平二年武威太守張雅請置統縣一戶二千五百)
居延(澤在東南尚書所謂流沙也)
元康五年惠帝分敦煌郡之宜禾伊吾宜安深泉廣至
等五縣分酒泉之沙頭縣又别立會稽新鄉凡八縣為
晉昌郡永寕中張軌為涼州刺史鎮武威上表請合秦
雍流移人於姑臧西北置武興郡統武興大城烏支襄
武晏然新鄣平狄司監等縣又分西平界置晉興郡統
晉興枹罕永固臨津臨鄣廣昌大夏遂興罕唐左南等
縣是時中原淪沒元帝徙居江左軌乃控據河西稱晉
正朔是為前涼及張寔分金城之令居枝楊二縣又立
永登縣合三縣立廣武郡張茂分武興金城西平安故
為定州張駿分武威武興西平張掖酒泉建康西郡湟
河晉興湏武合十一郡為涼州興晉金城武始南安永
晉大夏武成漢中為河州敦煌晉昌西域都護張茂以
校尉玉門大護軍三郡三營為沙州張駿假涼州都督
攝三州張祚又以敦煌郡為商州永興中置漢陽縣以
守牧地張玄靚改為祁連郡張天錫又别置臨松郡天
錫降於苻氏其地尋為呂光所據呂光都於姑臧後以
郭黁言䜟改昌松為東張掖郡及呂隆降於姚興其地
三分武照王為西涼建號於敦煌禿髮烏孤為南涼建
號於樂都沮渠蒙遜為北涼建號於張掖而分據河西
五郡
秦州按禹貢夲雍州之域魏始分隴右置焉刺史領
護羌校尉中間暫廢及泰始五年又以雍州隴西五郡
及涼州之金城梁州之隂平合七郡置秦州鎮冀城太
康三年罷秦州并雍州七年復立鎮上邽統郡六縣二
十四戶三萬二千一百
隴西郡(秦置統縣四戶三千)
襄武首陽(烏鼠山在東)臨洮狄道
南安郡(漢置統縣三戶四千三百)
獂道新興中陶
天水郡(漢武置孝明改為漢陽晉復為天水統縣六戶八千五百)
上邽冀(秦州故居)始昌新陽顯新(漢顯親縣)成紀
略陽郡(夲名廣魏泰始中更名焉統縣四戶九千三百二十)
臨渭平襄略陽清水
武都郡(漢置統縣五戶三千)
下辯河池沮武都故道
隂平郡(泰始中置統縣二戶三千)
隂平平廣
惠帝分隴西之狄道臨洮河關又立洮陽遂平武街始
興第五真仇六縣合九縣置狄道郡屬泰州張駿分屬
涼州又以狄道縣立武始郡江左分梁為秦寄居梁州
又立氐池為北秦州
梁州按禹貢華陽黑水之地舜置十二牧則其一也
梁者言西方金剛之氣彊梁故因名焉周禮職方氏以
梁并雍漢不立州名以其地為益州及獻帝初平六年
以臨江縣屬永寕郡建安六年劉璋改永寕為巴東郡
分巴郡墊江置巴西郡劉備據蜀又分廣漢之葭萌涪
城梓潼白水四縣改葭萌曰漢夀又立漢德縣以為梓
潼郡割巴郡之宕渠安漢漢昌三縣置宕渠郡尋省以
縣竝屬巴西郡泰始三年分益州立梁州於漢中改漢
夀為晉夀又分廣漢置新都郡梁州統郡八縣四十四
戶七萬六千三百
漢中郡(秦置統縣八戶一萬五千)
南鄭蒲池襃中沔陽成固西鄉黃金
興道
梓潼郡(蜀置統縣八戶一萬二百)
梓潼涪城武連黃安漢德晉夀劔閣
白水
廣漢郡(漢置統縣三戶五千一百)
廣漢德陽五城
新都郡(泰始二年置統縣四戶二萬四千五百)
雒什方緜竹新都
涪陵郡(蜀置統縣五戶四千二百)
漢復涪陵漢平漢葭萬寧
巴郡(秦置統縣四戶三千三百)
江州墊江臨江枳
巴西郡(蜀置統縣九戶一萬二千)
閬中西充國蒼溪岐惬南充國漢昌宕
渠安漢平州
巴東郡(漢置統縣三戶六千五百)
魚腹朐䏰南浦
太康六年九月罷新都郡并廣漢郡惠帝復分巴西置
宕渠郡統宕渠漢昌安漢三縣并以新城魏興上庸合
四郡以屬梁州尋而梁州郡縣沒于李特永嘉中又分
屬楊茂搜其晉人流寓於梁益者仍於二州立南北二
隂平郡及桓溫平蜀之後以巴漢流人立晉昌郡領長
樂安晉延夀安樂安漢寧都新興吉陽東關永安十縣
又置益昌晉興二縣屬巴西郡於德陽界東南置遂寧
郡又於晉夀置劒閣縣屬梁州後孝武分梓潼北界立
晉夀郡統晉夀白水邵歡興安四縣梓潼郡徙居梓潼
罷劒閣縣又别置南漢中郡分巴西梓潼為金山郡及
安帝時又立新巴汶陽二郡又有北新巴華陽南隂平
北隂平四郡其後又立巴渠懷安宋熙白水上洛北上
洛南宕渠懷漢新興安康等十郡
益州按禹貢及舜十二牧俱為梁州之域周合梁於
雍則又為雍州之地春秋元命包云參伐流為益州益
之為言阨也言其所在之地險阨也亦曰疆壤益大故
以名焉始秦惠王滅蜀置郡以張若為蜀守及始皇置
三十六郡蜀郡之名不改漢初有漢中巴蜀高祖六年
分蜀置廣漢凡為四郡武帝開西南夷更置犍為牂牁
越嶲益州四郡凡八郡遂置益州統焉益州蓋始此也
及後漢明帝以新附置永昌郡安帝又以諸道置蜀廣
漢犍為三郡屬國都尉及靈帝又以汶江蠶陵廣柔三
縣立汶山郡獻帝初平元年劉璋分巴郡立永寧郡建
安六年改永寧為巴東以巴郡為巴西又立涪陵郡二
十一年劉備分巴郡立固陵郡蜀章武元年又改固陵
為巴東郡巴西郡為巴郡又分廣漢立梓潼郡分犍為
立江陽郡以蜀郡屬國為漢嘉郡以犍為屬國為朱提
郡劉禪建興三年改益州郡為建寕郡廣漢屬國為隂
平郡分建寕永昌立雲南郡分建寕牂牁立興古郡分
廣漢立東廣漢郡魏景元中蜀平省東廣漢郡及武帝
泰始二年分益州置梁州以漢中屬焉七年又分益州
置寕州益州統郡八縣四十四戶十四萬九千三百
蜀郡(秦置統縣六戶五萬)
成都廣都繁江原臨卭郫
犍為郡(漢置統縣五戶一萬)
武陽南安僰道資中牛鞞
汶山郡(漢置統縣八戶一萬六千)
汶山升遷都安廣陽興樂平康蠶陵
廣柔
漢嘉郡(蜀置統縣四戶一萬三千)
漢嘉徙陽嚴道旄牛
江陽郡(蜀置統縣三戶三千一百)
江陽符漢安
朱提郡(蜀置統縣五戶二千六百)
朱提南廣漢陽南秦堂狼
越嶲郡(漢置統縣五戶五萬三千四百)
會無卭都卑水定苲臺登
牂牁郡(漢置統縣八戶一千二百)
萬夀且蘭指談夜郎母劒并渠鄨平
夷
惠帝之後李特僭號於蜀稱漢益州郡縣皆沒于特李
雄又分漢嘉蜀二郡立沉黎漢原二郡是時益州郡縣
雖沒李氏江左竝遥置之桓温滅蜀其地復為晉有省
漢原沉黎而立南隂平晉原寕蜀始寕四郡焉咸安二
年益州復沒於苻氏太和八年復為晉有隆安二年又
立晉熙遂寕晉寕三郡云
寕州於漢魏為益州之域泰始七年武帝以益州地
廣分益州之建寕興古雲南交州之永昌合四郡為寕
州統縣四十五戶八萬二千四百
雲南郡(蜀置統縣九戶九千二百)
雲平雲南梇棟青蛉姑復邪龍楪榆
遂久永寕
興古郡(蜀置統縣十一戶六千二百)
律高句町宛温漏卧毋掇賁古滕休
鐔封漢興進乘都篖
建寕郡(蜀置統縣十七戶二萬九千)
味昆澤存䣖新定談稾毋單同瀨漏
江牧麻穀昌連然秦臧雙栢俞元修
雲冷丘滇池
永昌郡(漢置統縣八戶三萬八千)
不韋永夀比蘇雍鄉南涪嶲唐哀牢
博南
太康三年武帝又廢寕州入益州立南夷校尉以護之
太安二年惠帝復置寕州又分建寕以西七縣别立為
益州郡永嘉二年改益州郡曰晉寕分牂牁立平夷夜
郎二郡然是時其地再為李特所有其後李夀分寕州
興古永昌雲南朱提越嶲河陽六郡為漢州咸康四年
分牂牁夜郎朱提越嶲四郡置安州八年又罷并寕州
以越嶲還屬益州省永昌郡焉
晉書卷十四
晉書卷十四考證
地理志上郡國一百七十三(臣龍官)按注總數雖符
細計之止得一百七十一未見漢景所置北海郡又
考宋書則此書濟南所領之縣皆彼北海所領而彼
濟南所領者皆此書之所無再檢文獻通考却與此
書同當是夲書有脫誤耳
秦兼天下以為三川河東南陽潁川碭泗水薛七郡漢
改三川為河南郡武帝置十三州豫州舊名不改以
河南河東二郡屬司隷又以南陽屬荆州先是改泗
水曰沛郡改碭郡曰梁改薛曰魯監夲自薛七郡
三字起至先是二字止共四十二字俱誤作小注今
改正
平原國西平昌般此下監夲有放字按宋書有平昌
有般有鬲從汲古閣夲刪放字
燕國安國注國相蜀主劉禪封此縣公魏志蜀志俱
云封安樂公似宜改國為樂
晉書卷十四考證
