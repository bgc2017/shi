晉書卷十
唐太宗文皇帝御撰
帝紀第十
安帝
安皇帝諱德宗字德宗孝武帝長子也太元十二年八
月辛巳立為皇太子二十一年九月庚申孝武帝崩辛
酉太子即皇帝位大赦癸亥以司徒會稽王道子為太
傅攝政冬十月甲申葬孝武皇帝于隆平陵大雪
隆安元年春正月己亥朔帝加元服改元增文武位一等太
傅會稽王道子稽首歸政以尚書左僕射王珣為尚書
令領軍將軍王國寶為尚書左僕射二月吕光將秃髮
烏孤自稱大都督大單于國號南凉擊光將竇荀于金
昌大破之甲寅尊皇太后李氏為太皇太后戊午立皇
后王氏三月吕光子纂為乞伏乾歸所敗光建康太守
段業自號凉州牧慕容寶敗魏師于薊夏四月甲戌兖
州刺史王恭豫州刺史庾楷舉兵以討尚書左僕射王
國寶建威將軍王緒為名甲申殺國寶及緒以說于恭
恭乃罷兵戊子大赦五月前司徒長史王廞以吳郡反
王恭討平之慕容寶將慕容詳僣即皇帝位于中山寶
奔黃龍秋八月吕光為其僕射楊軌散騎常侍郭黁所
攻光子纂擊走之九月慕容寶將慕容麟斬慕容詳于
中山因僣即皇帝位冬十月慕容麟為魏師所殺
二年春三月龍舟二災夏五月蘭汗弑慕容寶而自稱
大將軍昌黎王秋七月慕容寶子盛斬蘭汗僣稱長樂
王攝天子位兖州刺史王恭豫州刺史庾楷荆州刺史
殷仲堪廣州刺史桓玄南蠻校尉楊佺期等舉兵反八
月江州刺史王渝奔于臨川景子寧朔將軍鄧啟及慕
容德將慕容法戰于管城王師敗績景戌慕容盛僣即
皇帝位於黃龍桓玄大敗王師于白石九月辛卯加太
傅會稽王道子黃鉞遣征虜將軍會稽王世子元顯前
將軍王珣右將軍謝琰討桓玄等己亥破庾楷于牛渚
景午會稽王道子屯中堂元顯守石頭已酉前將軍王
珣守北郊右將軍謝琰備宣陽門輔國將軍劉牢之次
新亭使子敬宣擊敗恭恭奔曲阿長塘湖湖尉收送京
師斬之於是遣太常殷茂喻仲堪及玄玄等走于尋陽
冬十月新野言騶虞見景子大赦壬午仲堪等盟于尋
陽推桓玄為盟主十一月以琅邪王德文為衞將軍開
府儀同三司領軍將軍王雅為尚書左僕射十二月己
丑魏王珪即尊位年號天興京兆人韋禮帥襄陽流人
叛降于姚興己酉前新安太守杜烱反于京口會稽王
世子元顯討斬之秃髮烏孤自稱武威王
三年春正月辛酉封宗室藴為淮陵王二月甲辰河間
王國鎮薨林邑范達陷日南九真遂寇交阯太守杜瑗
討破之叚業自稱凉王仇池公楊盛遣使稱藩獻方物
三月己卯追尊所生陳夫人為德皇太后夏四月乙未
加尚書令王珣衞將軍以會稽王世子元顯為揚州刺
史六月戊子以琅邪王德文為司徒慕容德陷青州害
龍驤將軍辟閭渾遂僣即皇帝位于廣固秋八月秃髮
烏孤死其弟利鹿孤嗣偽位冬十月姚興䧟洛陽執河
南太守辛恭靜十一月甲寅妖賊孫恩陷會稽内史王
凝之死之吳國内史桓謙臨海太守新蔡王崇義興太
守魏隠並委官而遁吳興太守謝邈永嘉太守司馬逸
皆遇害遣衞將軍謝琰輔國將軍劉牢之逆擊走之十
二月桓玄襲江陵荆州刺史殷仲堪南蠻校尉楊佺期
並遇害吕光立其太子紹為天王自號太上皇是日光
死吕纂弑紹而自立是歲荆州大水平地三丈
四年春正月乙亥大赦二月己丑有星孛于奎婁進至
紫微三月彗星見於太微夏四月地震孫恩寇浹口五
月景寅散騎常侍衞將軍東亭侯王珣卒己卯會稽内
史謝琰為孫恩所敗死之恩轉寇臨海六月庚辰朔日
有蝕之旱輔國司馬劉𥙿破恩於南山恩將盧循陷廣
陵死者三千餘人以琅邪王師何澄為尚書左僕射秋
七月壬子太皇太后李氏崩丁卯大赦是月姚興伐乞
伏乾歸降之八月丁亥尚書右僕射王雅卒壬寅葬文
太后于修平陵九月癸丑地震冬十一月寧朔將軍高
雅之及孫恩戰于餘姚王師敗績以揚州刺史元顯為
後將軍開府儀同三司都督揚豫徐兖青幽冀并荆江
司雍梁益交廣十六州諸軍事前將軍劉牢之為鎮北
將軍封元顯子彦璋為東海王十二月戊寅有星孛于
天市是歲河右諸郡奉凉武昭王李玄盛為秦凉二州
牧凉公年號庚子
五年春二月景子孫恩復寇浹口呂超弑呂纂以其兄
隆僣即偽位三月甲寅衆星西流歷太微夏五月孫恩
寇吳國内史袁山松死之沮渠蒙遜殺叚業自號大都
督北凉州牧六月甲戌孫恩至丹徒乙亥内外戒嚴百
官入居于省冠軍將軍高素右衞將軍張崇之守石頭
輔國將軍劉襲柵斷淮口丹陽尹司馬恢之戍南岸冠
軍將軍桓謙輔國將軍司馬允之游擊將軍毛邃備白
石左衞將軍王嘏領軍將軍孔安國屯中堂皇徵豫州
刺史譙王尚之衞京師寧朔將軍高雅之擊孫恩於廣
陵之郁洲為賊所執秋七月叚璣弑慕容盛盛叔父熙
盡誅叚氏因僣稱尊號九月吕隆降于姚興冬十月姚
興帥師侵魏大敗而旋是歲饑禁酒
元興元年春正月庚午朔大赦改元以後將軍元顯為
驃騎大將軍征討大都督鎮北將軍劉牢之為元顯前
鋒前將軍譙王尚之為後部以討桓玄二月景午帝戎
服餞元顯于西池丁巳遣兼侍中齊王柔之以騶虞幡
宣告荆江二州丁卯桓玄敗王師于姑孰譙王尚之齊
王柔之並死之以右將軍吳隱之為都督交廣二州諸
軍事廣州刺史三月己巳劉牢之叛降于桓玄辛未王
師敗績于新亭驃騎大將軍會稽王世子元顯東海王
彦璋冠軍將軍毛泰游擊將軍毛邃並遇害壬申桓玄
自為侍中丞相錄尚書事以桓謙為尚書僕射遷太傅
會稽王道子于安成玄俄又自稱太尉揚州牧總百揆
以琅邪王德文為太宰臨海太守辛景擊孫恩斬之是
月秃髮利鹿孤死弟傉檀嗣偽位秋七月乙亥新蔡王
崇為其奴所害八月庚子尚書下舍災冬十月冀州刺
史劉軌叛奔于慕容德十二月庚申會稽王道子為桓
玄所害曲赦廣陵彭城大逆以下
二年春二月辛丑建武將軍劉𥙿破徐道覆于東陽乙
卯桓玄自稱大將軍丁巳冀州刺史孫無終為桓玄所
害夏四月癸巳朔日有蝕之秋八月玄又自號相國楚
王九月南陽太守庾仄起義兵為玄所敗冬十一月壬
午玄遷帝于永安宫癸未移太廟神主于琅邪國十二
月壬辰玄簒位以帝為平固王辛亥帝蒙塵于尋陽
三年春二月帝在尋陽庚寅夜濤水入石頭漂殺人戶
乙卯建武將軍劉𥙿帥沛國劉毅東海何無忌等舉義
兵景辰斬桓玄所署徐州刺史桓修于京口青州刺史
桓弘于廣陵丁巳義師濟江三月戊午劉𥙿斬玄將吳
甫之于江乘斬皇甫敷于羅落己未玄衆潰而逃庚申
劉裕置留臺具百官壬戌桓玄司徒王謐推劉𥙿行鎮
軍將軍徐州刺史都督揚徐兖豫青冀幽并八州諸軍
事假節劉裕以謐領揚州刺史錄尚書事辛酉劉裕誅
尚書左僕射王愉愉子荆州刺史綏司州刺史温詳辛
未桓玄逼帝西上景戌密詔以幽逼於玄萬幾虚曠令
武陵王遵依舊典承制總百官行事加侍中餘如故并
大赦謀反大逆已下惟桓玄一祖之後不宥夏四月己
丑大將軍武陵王遵稱制總萬幾庚寅帝至江陵庚戌
輔國將軍何無忌振武將軍劉道規及桓玄將庾稚何
澹之戰于湓口大破之玄復逼帝東下五月癸酉冠軍
將軍劉毅及桓玄戰于峥嶸洲又破之己卯帝復幸江
陵辛巳荆州别駕王康産南郡太守王騰之奉帝居于
南郡壬午督護馮遷斬桓玄於貊盤洲乘輿反正于江
陵甲申詔曰姦兇簒逆自古有之朕不能式遏杜漸以
致播越頼鎮軍將軍𥙿英略奮發忠勇絶世冠軍將軍
毅等誠心宿著協同嘉謀義聲既振士庶效節社稷載
安四海齊慶其大赦凡諸畏逼事屈逆命者一無所問
戊寅奉神主入于太廟閏月己丑桓玄故將揚武將軍
桓振陷江陵劉毅何無忌退守尋陽帝復蒙塵于賊營
六月益州刺史毛璩討偽梁州刺史桓希斬之秋七月
戊申永安皇后何氏崩八月癸酉祔葬穆帝章皇后于
永平陵九月前給事中刁騁秘書丞王邁之謀反伏誅
冬十月盧循寇廣州刺史吳隠之為循所敗執始興相
阮腆之而還慕容德死兄子超嗣偽位
義熙元年春正月帝在江陵南陽太守魯宗之起義兵
襲破襄陽己丑劉毅㳄于馬頭桓振以帝屯于江津辛
卯宗之破振將温楷于柞溪進次紀南為振所敗振武
將軍劉道規擊桓謙走之乘輿反正帝與琅邪王幸道
規舟戊戌詔曰朕以寡德夙纂洪緒不能緝熙遐邇式
遏姦宄逆臣桓玄乘釁肆亂乃誣罔天人簒據極位朕
躬播越淪胥荒裔宣皇之基眇焉以墜賴鎮軍將軍𥙿
忠武英斷誠冠終古運謀機始貞賢協其契抆淚誓衆
義士感其心故霜戈一揮巨猾奔迸三率稜威大憝授
首而孽振猖狂嗣凶荆郢幸天祚社稷義旗載捷狡徒
沮潰朕獲反正斯實宗廟之靈勤王之勲豈朕一人獨
享伊祜思與億兆幸兹更始其大赦改元惟玄振一祖
及同黨不在原例賜百官爵二級鰥寡孤獨穀人五斛
大酺五日二月丁巳留臺備乘輿法駕迎帝於江陵弘
農太守戴寧之建威主簿徐惠子等謀反伏誅平西參
軍譙縱害平西將軍益州刺史毛璩以蜀叛三月桓振
復襲江陵荆州刺史司馬休之奔于襄陽建威將軍劉
懷肅討振斬之帝至自江陵乙未百官詣闕請罪詔曰
此非諸卿之過其還率職戊戌舉章皇后哀三日臨于
西堂劉𥙿及何無忌等抗表遜位不許庚子以琅邪王
德文為大司馬武陵王遵為太保加鎮軍將軍劉𥙿為
侍中車騎將軍都督中外諸軍事甲辰詔曰自頃國難
之後人物彫殘常所供奉猶不改舊豈所以視人如傷
禹湯歸過之誠哉可籌量減省夏四月劉𥙿旋鎮京口
戊辰餞于東堂五月癸未禁絹扇及摴蒲游擊將軍章
武王秀益州刺史司馬軌之謀反伏誅桓玄故將桓亮
苻宏刁預寇湘州守將擊走之秋八月甲子封臨川王
子修之為會稽王冬十一月乞伏乾歸伐仇池仇池公
楊盛大破之是歲凉武昭王玄盛遣使奉表稱藩
二年春正月益州刺史司馬榮期擊譙縱將譙子眀于
白帝破之夏五月封高密王子法蓮為高陽王秋七月
梁州刺史楊孜敬有罪伏誅冬十月論匡復之功封車
騎將軍劉𥙿為豫章郡公撫軍將軍劉毅南平郡公右
將軍何無忌安成郡公自餘封賞各有差乙亥以左將
軍孔安國為尚書左僕射十二月盗殺零陵太守阮野
三年春二月己酉車騎將軍劉𥙿来朝誅東陽太守殷
仲文南蠻校尉殷叔文晉陵太守殷道叔永嘉太守駱
球己丑大赦除酒禁夏五月大水六月姚興將赫連勃
勃僣稱天王于朔方國號夏秋七月戊戌朔日有蝕之
汝南王遵之有罪伏誅八月遣冠軍將軍劉敬宣持節
監征蜀諸軍事冬十一月赫連勃勃大敗秃髮傉檀傉
檀奔于南山是歲高雲馮跋殺慕容熙雲僣即帝位
四年春正月甲辰以琅邪王德文領司徒車騎將軍劉
𥙿為揚州刺史錄尚書事庚申侍中太保武陵王遵薨
夏四月散騎常侍尚書左僕射孔安國卒甲午加吏部
尚書孟昶尚書左僕射冬十一月辛卯雷梁州刺史楊
思平有罪棄市癸丑大風拔樹是月禿髮傉檀僣即凉
王位十二月陳留王曹靈誕薨
五年春正月辛卯大赦戊戌以撫軍將軍劉毅為衞將
軍開府儀同三司加輔國將軍何無忌鎮南將軍庚戌
尋陽地震二月慕容超將慕容興宗寇宿豫陽平太守
劉千載南陽太守趙元並為賊所執三月乙亥大雪平
地數尺車騎將軍劉𥙿帥師伐慕容超夏六月景寅震
于太廟劉𥙿大破慕容超于臨朐秋七月姚興將乞伏
乾歸僣稱西秦王於苑川九月戊辰離班弑高雲雲將
馮跋攻班殺之跋僣即王位仍號燕冬十月魏清河王
紹弑其主珪
六年春二月丁亥劉𥙿破慕容超尅之齊地悉平是月
廣州刺史盧循反寇江州三月禿髮傉檀及沮渠蒙遜
戰于窮泉傉檀敗績壬申鎮南將軍江州刺史何無忌
及循戰于豫章王師敗績無忌死之夏四月青州刺史
諸葛長民兖州刺史劉藩并州刺史劉道憐乃入衞京
師五月景子大風拔木戊子衞將軍劉毅及盧循戰于
桑落洲王師敗績尚書左僕射孟昶懼自殺己未大赦
乙丑循至淮口内外戒嚴大司馬琅邪王德文都督宫
城諸軍事次中堂皇太尉劉𥙿次石頭梁王珍之屯南
掖門冠軍將軍劉敬宣屯北郊輔國將軍孟懷玉屯南
岸建武將軍王仲德屯越城廣武將軍劉懷默屯建陽
門淮口築柤浦藥園廷尉三壘以距之景寅震太廟鴟
尾秋七月庚申盧循遁走甲子使輔國將軍王仲德廣
川太守劉鍾河間内史蒯恩等帥衆追之是月盧循寇
荆州刺史劉道規雍州刺史魯宗之等敗之又破徐道
覆于華容賊復走尋陽八月姚興將桓謙寇江陵劉道
規敗之冬十一月蜀賊譙縱陷巴東守將温祚時延祖
死之十二月壬辰劉𥙿破盧循于豫章
七年春二月壬午右將軍劉藩斬徐道覆于始興傳首
京師夏四月盧循走交州刺史杜慧度斬之秋七月丁
卯以荆州刺史劉道規為征西大將軍開府儀同三司
冬十月沮渠蒙遜伐涼涼武昭王玄盛與戰敗之
八年春二月景子以吳興太守孔靖為尚書右僕射三
月甲寅山陰地陷四尺有聲如雷夏五月乞伏公府弑
乞伏乾歸乾歸子熾盤誅公府僣即偽位六月以平北
將軍魯宗之為鎮北將軍秋七月甲午武陵王季度薨
庚子征西大將軍劉道規卒八月皇后王氏崩辛亥高
密王純之薨九月癸酉葬僖皇后于休平陵己卯太尉
劉𥙿害右將軍兖州刺史劉藩尚書左僕射謝混庚辰
𥙿矯詔曰劉毅苞藏禍心構逆南夏藩混助亂志肆姦
宄賴寧輔玄鑒撫機挫銳凶黨即戮社稷乂安夫好生
之德所因者本肆眚覃仁實資玄澤况事興大憝禍自
元凶其大赦天下唯劉毅不在其例普增文武位一等
孝順忠義隠滯遺逸必令聞逹己丑劉𥙿帥師討毅𥙿
參軍王鎮惡陷江陵城毅自殺冬十一月沮渠蒙遜僣
號河西王十二月以西陵太守朱齡石為建威將軍益
州刺史帥師伐蜀分荆州十郡置湘州是歲廬陵南康
地四震
九年春三月景寅劉𥙿害前將軍諸葛長民及其弟輔
國大將軍黎民從弟寧朔將軍秀之三月戊寅加劉𥙿
鎮西將軍豫州刺史林邑范湖逹寇九真交州刺史杜
慧度斬之夏四月壬戌罷臨沂湖熟皇后脂澤田四十
頃以賜貧人弛湖池之禁封鎮北將軍魯宗之為南陽
郡公秋七月朱齡石克成都斬譙縱益州平九月封劉
𥙿次子義真為桂楊公冬十二月安平王球之薨是歲
高句麗倭國及西南夷銅頭大師並獻方物
十年春三月戊寅地震夏六月乞伏熾盤帥師伐禿髮
傉檀滅之秋七月淮北大風壞廬舍九月丁巳朔日有
蝕之林邑遣使來獻方物是歲城東府
十一年春正月荆州刺史司馬休之雍州刺史魯宗之
並舉兵貳於劉𥙿𥙿帥師討之庚午大赦丁丑以吏部
尚書謝𥙿為尚書左僕射二月丁未姚興死子泓嗣偽
位三月辛巳淮陵王藴薨壬午劉𥙿及休之戰于江津
休之敗奔襄陽夏四月乙卯青冀二州刺史劉敬宣為
其參軍司馬道賜所害五月甲申彗星二見甲午休之
宗之出奔于姚泓論平蜀功封劉𥙿子義隆彭城公朱
齡石豐城公己酉霍山崩出銅鍾六枚秋七月景戌京
師大水壞太廟辛亥晦日有蝕之八月丁未尚書左僕
射謝𥙿卒以尚書右僕射劉穆之為尚書左僕射九月
己亥大赦
十二年春正月姚泓使其將魯軌寇襄陽雍州刺史趙
倫之擊走之二月加劉𥙿中外大都督夏六月赫連勃
勃攻姚泓秦州陷之己酉新除尚書令都鄉亭侯劉柳
卒秋八月劉𥙿及琅邪王德文帥衆伐姚泓景午大赦
冬十月景寅姚泓將姚光以洛陽降己丑遣兼司空高
密王恢之脩謁五陵
十三年春正月甲戌朔日有蝕之二月涼武昭王李玄
盛薨世子士業嗣位為涼州牧涼公三月龍驤將軍王
鎮惡大破姚泓將姚紹于潼關夏劉𥙿敗魏將鵝青于
河曲斬青禆將阿薄于是月涼公李士業大敗沮渠蒙
遜于鮮支澗夏五月劉𥙿克潼關丁亥會稽王脩之薨
六月癸亥林邑獻馴象白鸚鵡秋七月劉𥙿克長安執
姚泓收其彝器歸諸京師南海賊徐道期陷廣州始興
相劉謙之討平之冬十一月辛未左僕射前將軍劉穆
之卒
十四年春正月辛巳大赦青州刺史沈田子害龍驤將
軍王鎮惡于長安夏六月劉𥙿為相國進封宋公冬十
月以涼公士業為鎮西將軍封酒泉公十一月赫連勃
勃大敗王師于青泥北雍州刺史朱齡石焚長安宫殿
奔于潼關尋又大潰齡石死之十二月戊寅帝崩于東
堂時年三十七葬休平陵帝不惠自少及長口不能言
雖寒暑之變無以辨也凡所動止皆非已出故桓玄之
簒因此獲全初䜟云昌眀之後有二帝劉𥙿將為禪代
故密使王韶之縊帝而立恭帝以應二帝云
恭帝
恭帝諱德文字德文安帝母弟也初封琅邪王歷中軍
將軍散騎常侍衞將軍開府儀同三司加侍中領司徒
錄尚書六條事元興初遷車騎大將軍桓玄執政進位
太宰加衮冕之服綠綟綬玄簒位以帝為石陽縣公與
安帝俱居尋陽及玄敗隨至江陵玄死桓振奄至躍馬
奮戈直至階下瞋目謂安帝曰臣門戶何負國家而屠
滅若是帝乃下牀謂振曰此豈我兄弟意邪振乃下馬
致拜振平復為琅邪王又領徐州刺史尋拜大司馬領
司徒加殊禮義熙二年置左右長史司馬從事中郎四
人加羽葆鼓吹十二年詔曰大司馬眀德懋親太尉道
勲光大並徽序彝倫燮和二氣髦俊引領思佐鼎飪而
雅尚沖挹四門弗闢誠合大雅謙虚之道實違急賢贊
世之務昔蒲輪載徵異人並出東平開府奇士嚮臻濟
濟之盛朕有欽焉可勑二府依舊辟召必將眀敭俊乂
嗣軌前賢矣於是始辟召掾屬時太尉𥙿都督中外諸
軍詔曰大司馬地隆任重親賢莫貳雖府受節度可身
無致敬劉𥙿之北征也帝上疏請帥所莅啓行戎路修
敬山陵朝廷從之乃與𥙿俱發及有司以即戎不得奉
辭陵廟帝復上疏曰臣推轂閫外將革寒暑不獲展情
埏𡑞私心罔極伏願天慈特垂聽許使臣微誠粗申即
路無恨許之及姚泓滅歸于京都十四年十二月戊寅
安帝崩劉𥙿矯稱詔曰唯我有晉誕膺眀命業隆九有
光宅四海朕以不德屬當多難幸賴宰輔拯厥顛覆仍
恃保祐克黜禍亂遂冕旒辰極混一六合方憑阿衡維
新洪業而遘疾大漸將遂弗興仰惟祖宗靈命親賢是
荷咨爾大司馬琅邪王體自先皇眀德光懋屬惟儲貳
衆望攸集其君臨晉邦奉系宗祀允執其中燮和天下
闡揚末誥無廢我高祖之景命是日即帝位大赦
元熙元年春正月壬辰朔改元以山陵未厝不朝會立
皇后禇氏甲午徵劉𥙿還朝戊戌有星孛于太微西藩
庚申葬安皇帝于休平陵帝受朝懸而不樂以驃騎將
軍劉道憐為司空秋八月劉𥙿移鎮夀陽以劉懷慎為
前將軍北徐州刺史鎮彭城九月劉𥙿自觧揚州冬十
月乙酉𥙿以其子桂陽公義真為揚州刺史十一月丁
亥朔日有蝕之十二月辛卯𥙿加殊禮己卯太史奏黑
龍四見于東方
二年夏六月壬戌劉𥙿至于京師傅亮承𥙿密旨諷帝
禪位草詔請帝書之帝欣然謂左右曰晉氏久已失之
今復何恨乃書赤紙為詔甲子遂遜于琅邪第劉𥙿以
帝為零陵王居于秣陵行晉正朔車旗服色一如其舊
有其文而不備其禮帝自是之後深慮禍機禇后常在
帝側飲食所資皆出禇后故宋人莫得伺其隙宋永初
二年九月丁丑𥙿使后兄叔度請后有間兵人踰垣而
入弑帝于内房時年三十六諡恭皇帝葬沖平陵帝幼
時性頗忍急及在藩國曾令善射者射馬為戲既而有
人云馬者國姓而自殺之不祥之甚帝亦悟甚悔之其
後復深信浮屠道鑄貨千萬造丈六金像親於瓦官寺
迎之步從十許里安帝既不惠帝每侍左右消息温涼
寢食之節以恭謹聞時人稱焉
始元帝以丁丑歲稱晉王置宗廟使郭璞筮之云享二
百年自丁丑至禪代之歲年在庚申為一百四歲然丁
丑始係西晉庚申終入宋年所餘惟一百有二歲耳璞
盖以百二之期促故婉而倒之為二百也
史臣曰安帝即位之辰鍾無妄之日道子元顯並傾朝
政主昏臣亂未有如斯不亡者也雖有手握戎麾心存
舊國廻首無良忽焉蕭散于是桓玄乘釁勢踰颷指六
師咸泯隻馬徂遷是以宋高非典午之臣孫恩豈金行
之寇若乃世遇顛覆則恭皇斯甚於越之民詎燻丹穴
會稽之侣寧歎入臣去皇屋而歸来灑丹書而不恨夫
五運攸革三微數盡猶高秋彫候理之自然觀其搖落
人有為之流連者也
贊曰安承流湎大盗斯張恭乃寓命他人是綱猶存周
赧始立懷王虚尊假號異術同亡
晉書卷十
晉書卷十考證
安帝紀慕容麟為魏師所殺綱目魏王珪及慕容麟
戰大破走之及次年麟上尊號於慕容德復謀反德
殺之則此云為魏師所殺誤也
晉書卷十考證
