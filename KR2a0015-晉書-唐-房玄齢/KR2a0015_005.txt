晉書卷五
唐太宗文皇帝御撰
帝紀第五
孝懷帝
孝懷皇帝諱熾字豐度武帝第二十五子也太熙元年
封豫章郡王屬孝惠之時宗室搆禍帝冲素自守門絶
賓游不交世事專玩史籍有譽於時初拜散騎常侍及
趙王倫簒見收倫敗為射聲校尉累遷車騎大將軍都
督青州諸軍事未之鎮永興元年改授鎮北大將軍都
督鄴城守諸軍事十二月丁亥立為皇太弟以清河王
覃夲太子也懼不敢當典書令廬陵脩肅曰二相經營
王室志寧社稷儲貳之重宜歸時望親賢之舉非大王
而誰清河幼弱未允衆心是以既升東宫復贊藩國今
乘輿播越二宫久曠常恐氐羌飲馬於涇川螘衆控弦
於霸水宜及吉辰時登儲副上翼大駕早寧東京下允
黔首喁喁之望帝曰卿吾之宋昌也乃從之
光熙元年十一月庚午孝惠帝崩羊皇后以於太弟為
嫂不得為太后催清河王覃入已至尚書閣侍中華混
等急召太弟癸酉即皇帝位大赦尊皇后羊氏為惠皇
后居弘訓宫追尊所生太妃王氏為皇太后立妃梁氏
為皇后十二月壬午朔日有食之己亥封彭城王植子
融為樂城縣王南陽王模殺河間王顒於雍谷辛丑以
中書監溫羡為司徒尚書左僕射王衍為司空己酉葬
孝惠皇帝于太陽陵李雄别帥李離寇梁州
永嘉元年春正月癸丑朔大赦改元除三族刑以太傅
東海王越輔政殺御史中丞諸葛玫二月辛巳東莱人
王彌起兵反寇青徐二州長廣太守宋羆東牟太守龐
伉並遇害三月己未朔平東將軍周馥斬送陳敏首丁
卯改葬武悼楊皇后庚午立豫章王詮為皇太子辛未
大赦庚辰東海王越出鎮許昌以征東將軍高密王簡
為征南大將軍都督荆州諸軍事鎮襄陽改封安北將
軍東燕王騰為新蔡王都督司冀二州諸軍事鎮鄴以
征南將軍南陽王模為征西大將軍都督秦雍梁益四
州諸軍事鎮長安并州諸郡為劉元海所陥刺史劉琨
獨保晉陽夏五月馬牧帥汲桑聚衆反敗魏郡太守馮
嵩遂陥鄴城害新蔡王騰燒鄴宫火旬日不滅又殺前
幽州刺史石尠於樂陵入掠平原山陽公劉秋遇害洛
陽步廣里地陥有二鵝出色蒼者冲天白者不能飛建
寧郡夷攻陥寧州死者三千餘人秋七月己酉朔東海
王越進屯官渡以討汲桑己未以平東將軍瑯琊王睿
為安東將軍都督揚州江南諸軍事假節鎮建鄴八月
己卯朔撫軍將軍苟晞敗汲桑於鄴甲辰曲赦幽并司
冀兖豫等六州分荆州江州八郡為湘州九月戊申苟
晞又破汲桑陥其九壘辛亥有大星如日小者如斗自
西方流於東北天盡赤俄有聲如雷始脩千金堨於許
昌以通運冬十一月戊申朔日有蝕之甲寅以尚書右
僕射和郁為征北將軍鎮鄴十二月戊寅并州人田蘭
薄盛等斬汲桑於樂陵甲午以前太傅劉寔為太尉庚
子以光祿大夫延陵公高光為尚書令東海王越矯詔
囚清河王覃于金墉城癸卯越自為丞相以撫軍將軍
苟晞為征東大將軍
二年春正月景子朔日有蝕之丁未大赦二月辛卯清
河王覃為東海王越所害庚子石勒寇常山安北將軍
王浚討破之三月東海王越鎮鄄城劉元海侵汲郡略
有頓丘河内之地王彌寇青徐兖豫四州夏四月丁亥
入許昌諸郡守將皆奔走五月甲子彌遂寇洛陽司徒
王衍帥衆禦之彌退走秋七月甲辰劉元海寇平陽太
守宋抽奔京師河東太守力戰死之八月丁亥東海王
越自鄄城遷屯于濮陽九月石勒寇趙郡征北將軍和
郁自鄴奔于衛國冬十月甲戌劉元海僣帝號于平陽
仍稱漢十一月乙巳尚書令高光卒丁卯以太子少傅
荀藩為尚書令己酉石勒寇鄴魏郡太守王粹戰敗死
之十二月辛未朔大赦立長沙王乂子碩為長沙王尠
為臨淮王
三年春正月甲午彭城王釋薨三月戊申征南大將軍
高密王簡薨以尚書左僕射山簡為征南將軍都督荆
湘交廣等四州諸軍事司隷校尉劉暾為尚書左僕射
丁巳東海王越歸京師乙丑勒兵入宫於帝側收近臣
中書令繆播帝舅王延等十餘人並害之景寅曲赦河
南郡丁卯太尉劉寔請老以司徒王衍為太尉東海王
越領司徒劉元海寇黎陽遣車騎將軍王堪擊之王師
敗績于延津死者三萬餘人大旱江漢河洛皆竭可涉
夏四月左積弩將軍朱誕叛奔于劉元海石勒攻陥冀
州郡縣百餘壁秋七月戊辰當陽地裂三所各廣三丈
長三百餘步辛未平陽人劉芒蕩自稱漢後誑誘羌戎
僣帝號於馬蘭山支胡五斗叟郝索聚衆數千為亂屯
新豐與芒蕩合黨劉元海遣子聰及王彌寇上黨圍壺
關并州刺史劉琨使兵救之為聰所敗淮南内史王曠
將軍施融曹超及聰戰又敗超融死之上黨太守龐淳
以郡䧏賊九月景寅劉聰圍浚儀遣平北將軍曹武討
之丁丑王師敗績東海王越入保京城聰至西明門越
禦之戰于宣陽門外大破之石勒寇常山安北將軍王
浚使鮮卑騎救之大破勒於飛龍山征西大將軍南陽
王模使其將淳于定破劉芒蕩五斗叟並斬之使車騎
將軍王堪平北將軍曹武討劉聰王師敗績堪奔還京
師李雄别帥羅羡以梓潼歸順劉聰攻洛陽西明門不
尅宜都夷道山崩荆湘二州地震冬十一月石勒陥長
樂安北將軍王斌遇害因屠黎陽乞活帥李惲薄盛等
帥衆救京師聰退走惲等又破王彌于新汲十二月乙
亥夜有白氣如帶自地升天南北各二丈
四年春正月乙丑朔大赦二月石勒襲鄄城兖州刺史
袁孚戰敗為其部下所害勒又襲白馬車騎將軍王堪
死之李雄將文碩殺雄大將軍李國以巴西歸順戊午
吳興人錢璯反自稱平西將軍三月丞相倉曹屬周玘
帥鄉人討璯斬之夏四月大水將軍祁弘破劉元海將
劉靈曜于廣宗李雄陥梓潼兖州地震五月石勒寇汲
郡執太守胡寵遂南濟河滎陽太守裴純奔建鄴大風
折木地震幽并司冀秦雍等六州大蝗食草木牛馬毛
皆盡六月劉元海死其子和嗣偽位和弟聰弑和而自
立秋七月劉聰從弟曜及其將石勒圍懷詔征虜將軍
宋抽救之為曜所敗抽死之九月河内人樂仰執太守
裴慗叛降于石勒徐州監軍王隆自下邳棄軍奔于周
馥雍州人王如舉兵反于宛殺害令長自號大將軍司
雍二州牧大掠漢沔新平人龐寔馮翊人嚴嶷京兆人
侯脱等各起兵應之征南將軍山簡荆州刺史王澄南
中郎將杜蕤並遣兵援京師及如戰于宛諸軍皆大敗
王澄獨以衆進至沶口衆潰而歸冬十月辛卯晝昏至
于庚子大星西南墜有聲壬寅石勒圍倉垣陳留内史
王讃擊敗之勒走河北壬子以驃騎將軍王浚為司空
平北將軍劉琨為平北大將軍京師饑東海王越羽檄
徵天下兵帝謂使者曰為我語諸征鎮若今日尚可救
後則無逮矣時莫有至者石勒陥㐮城太守崔曠遇害
遂至宛王浚遣鮮卑文鴦帥騎救之勒退浚又遣别將
王申始討勒于汶石津大破之十一月甲戌東海王越
帥衆出許昌以行臺自隨宫省無復守衛荒饉日甚殿
内死人交横府寺營署並掘塹自守盗賊公行枹鼔之
音不絶越軍次項自領豫州牧以太尉王衍為軍司丁
丑流氐隗伯符等襲宜都太守嵇晞奔建鄴王申始攻
劉曜王彌於瓶壘破之鎮東將軍周馥表迎大駕遷都
夀陽越使裴頠討馥為馥所敗走保東城請救於琅琊
王睿襄陽大疫死者三千餘人加涼州刺史張軌安西
將軍十二月征東大將軍苟晞攻王彌别帥曹嶷破之
乙酉平陽人李洪帥流人入定陵作亂
五年春正月帝密詔苟晞討東海王越壬申晞為曹嶷
所破乙未越遣從事中郎將楊瑁徐州刺史裴盾共擊
晞癸酉石勒入江夏太守楊珉奔于武昌乙亥李雄攻
陥涪城梓潼太守譙登遇害湘州流人杜弢據長沙反
戊寅安東將軍瑯琊王睿使將軍甘卓攻鎮東將軍周
馥於夀春馥衆潰庚辰太保平原王幹薨二月石勒寇
汝南汝南王祐奔逮鄴三月戊午詔下東海王越罪状
告方鎮討之以征東大將軍苟晞為大將軍景子東海
王越薨四月戊子石勒追東海王越喪及於東郡將軍
錢端戰死軍潰太尉王衍吏部尚書劉望廷尉諸葛銓
尚書鄭豫武陵王澹等皆遇害王公已下死者十餘萬
人東海世子毗及宗室四十八王尋又没于石勒賊王
桑冷道陥徐州刺史裴盾遇害桑遂濟淮至于歴陽五
月益州流人汝班梁州流人蹇撫作亂於湘州虜刺史
苟眺南破零桂諸郡東掠武昌安城太守郭察邵陵太
守鄭融衡陽内史滕育並遇害進司空王浚為大司馬
征西大將軍南陽王模為太尉太子太傅傅祗為司徒
尚書令荀藩為司空安東將軍琅琊王睿為鎮東大將
軍東海王越之出也使河南尹潘滔居守大將軍苟晞
表遷都倉垣帝將從之諸大臣畏㴞不敢奉詔且宫中
及黃門戀資財不欲出至是饑甚人相食百官流亡者
十八九帝召羣臣會議將行而警衛不備帝撫手歎曰
如何會無車輿乃使司徒傅祗出詣河隂脩理舟楫為
水行之備朝士數十人導從帝步出西掖門至銅駞街
為盗所掠不得進而還六月癸未劉曜王彌石勒同寇
洛川王師頻為賊所敗死者甚衆庚寅司空荀藩光禄
大夫荀組奔轘轅太子左率溫畿夜開廣莫門奔小平
津丁酉劉曜王彌入京師帝開華林園門出河隂藕池
欲幸長安為曜等所追及曜等遂焚燒宫廟逼辱妃后
吳王晏竟陵王楙尚書左僕射和郁右僕射曹馥尚書
閭丘沖袁粲王緄河南尹劉默等皆遇害百官士庶死
者三萬餘人帝蒙塵於平陽劉聰以帝為會稽公荀藩
移檄州鎮以琅琊王為盟主豫章王端東奔苟晞晞立
為皇太子自領尚書令具置官屬保梁國之蒙縣百姓
饑儉米斛萬餘價秋七月大司馬王浚承制假立太子
置百官署征鎮石勒寇穀陽沛王滋戰敗遇害八月劉
聰使子粲攻陥長安太尉征西將軍南陽王模遇害長
安遺人四千餘家奔漢中九月癸亥石勒襲陽夏至于
蒙縣大將軍苟晞豫章王端並没于賊冬十月勒寇豫
州諸軍至江而還十一月猗盧寇太原平北將軍劉琨
不能制徙五縣百姓於新興以其地居之
六年春正月帝在平陽劉聰寇太原故鎮南府牙門將
胡亢聚衆寇荆土自號楚公二月壬子日有食之癸丑
鎮東大將軍琅琊王睿上尚書檄四方以討石勒大司
馬王浚移檄天下稱被中詔承制以荀藩為太尉汝隂
王熙為石勒所害夏四月景寅征南將軍山簡卒秋七
月歲星熒惑太白聚于牛斗石勒寇冀州劉粲寇晉陽
平北將軍劉琨遣部將郝詵帥衆禦粲詵敗績死之太
原太守高喬以晉陽降粲八月庚戌劉琨奔於常山辛
亥隂平都尉董沖逐太守王鑒以郡叛降于李雄乙亥
劉琨乞師于猗盧表盧為代公九月己卯猗盧使子利
孫赴琨不得進辛巳前雍州刺史賈疋討劉粲於三輔
走之關中小定乃與衛將軍梁芬京兆太守梁綜共奉
秦王鄴為皇太子於長安冬十月猗盧自將六萬騎次
于盆城十一月甲午劉粲遁走劉琨收其遺衆保于陽
曲是歲大疫
七年春正月劉聰大會使帝著青衣行酒侍中庾珉號
哭聰惡之丁未帝遇弑崩于平陽時年三十帝初誕有
嘉禾生于豫章之南昌先是望氣者云豫章有天子氣
其後竟以豫章為皇太弟在東宫恂恂謙損接引朝士
講論書籍及即位始遵舊制臨太極殿使尚書郎讀時
令又於東堂聽政至於宴會輒與羣官論衆務考經籍
黃門侍郎傅宣歎曰今日復見武帝之世矣秘書監荀
崧又常謂人曰懷帝天姿清劭少著英猷若遭承平足
為守文佳主而繼惠帝擾亂之後東海專政無幽厲之
釁而有流亡之禍
孝愍帝
孝愍皇帝諱鄴字彦旗武帝孫吳孝王晏之子也出繼
後伯父秦獻王柬襲封秦王永嘉二年拜散騎常侍撫
軍將軍及洛陽傾覆避難于滎陽密縣與舅荀藩荀組
相遇自密南趨許潁豫州刺史閻鼎與前撫軍長史王
毗司徒長史劉疇中書郎李昕及藩組等同謀奉帝歸
于長安而疇等中塗復叛鼎追殺之藩組僅而獲免鼎
遂挟帝乘牛車自宛趣武關頻遇山賊士卒亡散次于
藍田鼎告雍州刺史賈疋疋遽遣州兵迎衛達于長安
又使輔國將軍梁綜助守之時有玉龜出霸水神馬鳴
城南焉六年九月辛巳奉秦王為皇太子登壇告類建
宗廟社稷大赦加疋征西大將軍以秦州刺史南陽王
保為大司馬賈疋討賊張連遇害衆推始平太守麴允
領雍州刺史為盟主承制選置建興元年夏四月景午
奉懷帝崩問舉哀成禮壬申即皇帝位大赦改元以衛
將軍梁芬為司徒雍州刺史麴允為使持節領軍將軍
錄尚書事京兆太守索綝為尚書右僕射石勒攻龍驤
將軍李惲於上白惲敗死之五月壬辰以鎮東大將軍
琅琊王睿為侍中左丞相大都督陕東諸軍事大司馬
南陽王保為右丞相大都督陜西諸軍事又詔二王曰
夫陽九百六之灾雖在盛世猶或遘之朕以幼沖纂承
洪緒庶憑祖宗之靈羣公義士之力蕩滅凶寇極拔幽
宫瞻望未達肝心分裂昔周邵分陜姬氏以隆平王東
遷晉鄭為輔今左右丞相茂德齊聖國之眤屬當恃二
公埽除鯨鯢奉迎梓宫克復中興令幽并兩州勒卒三
十萬直造平陽右丞相宜帥秦涼梁雍武旅三十萬徑
詣長安左丞相帥所領精兵二十萬徑造洛陽分遣前
鋒為幽并後駐赴同大限克成元勲又詔琅琊王曰朕
以沖昧纂承洪緒未能梟夷凶逆奉迎梓宫枕戈煩冤
肝心抽裂前得魏浚表知公帥先三軍已據夀春傳檄
諸侯恊齊威勢想今漸進已達洛陽涼州刺史張軌乃
心王室連旗萬里已到汧隴梁州刺史張光亦遣巴漢
之卒屯在駱谷秦川驍勇其會如林間遣使適還具知
平陽定問云幽并隆盛餘胡衰破然猶恃險當湏大舉
未知公今所到是以息兵秣馬未便進軍今為已至何
許當湏来旨便乘輿自出會除中原也公宜思弘謀猷
勖濟遠略使山陵旋反四海有頼故遣殿中都尉劉蜀
蘇馬等具宣朕意公茂德眤屬宣隆東夏恢融六合非
公而誰但洛都陵廟不可空曠公宜鎮撫以綏山東右
丞相當入輔弼追蹤周邵以隆中興也六月石勒害兖
州刺史田徽是時山東郡邑相繼陥于勒秋八月癸亥
劉蜀等達于揚州改建鄴為建康改鄴為臨漳杜弢寇
武昌焚燒城邑弢别將王真襲沔陽荆州刺史周顗奔
于建康九月司空荀藩薨于滎陽劉聰寇河南河南尹
張髦死之冬十月荆州刺史陶侃討杜弢黨杜曾於石
城為曾所敗己巳大雨雹庚午大雪十一月流人楊武
攻陥梁州十二月河東地震雨肉
二年春正月己巳朔黑霧著人如墨連夜五日乃止辛
未辰時日隕于地又有三日相承出于西方而東行丁
丑大赦楊武大略漢中遂奔李雄二月壬寅以司空王
浚為大司馬衛將軍荀組為司空涼州刺史張軌為太
尉封西平郡公并州刺史劉琨為大將軍三月癸酉石
勒陥幽州殺侍中大司馬幽州牧博陵公王浚焚燒城
邑害萬餘人杜弢别帥王真襲荆州刺史陶侃於林鄣
侃奔灄中夏四月甲辰地震五月壬辰太尉領護羌校
尉涼州刺史西平公張軌薨六月劉曜趙冉寇新豐諸
縣安東將軍索綝討破之秋七月曜冉等又逼京都領
軍將軍麴允討破之冉中流矢而死九月北中郎將劉
演剋頓丘斬石勒所署太守邵攀景戌麟見㐮平單于
代公猗盧遣使獻馬蒲子馬生人
三年春正月盗殺晉昌太守趙珮吳興人徐馥害太守
袁琇以侍中宋哲為平東將軍屯華隂二月景子進左
丞相琅琊王睿為大都督督中外諸軍事右丞相南陽
王保為相國司空荀組為太尉大將軍劉琨為司空進
封代公猗廬為代王荆州刺史陶侃破王真於巴陵杜
弢别將杜弘張彦與臨川内史謝摛戰于海昏摛敗績
死之三月豫章内史周訪擊杜弘走之斬張彦於陳夏
四月大赦五月劉聰寇并州六月盗發漢霸杜二陵及
薄太后陵太后面如生得金玉綵帛不可勝紀時以朝
廷草創服章多闕勑收其餘以實内府丁卯地震辛巳
大赦敕雍州掩骼埋胔脩復陵墓有犯者誅及三族秋
七月石勒陥濮陽害太守韓弘劉聰寇上黨劉琨遣將
救之八月癸亥戰于襄垣王師敗績荆州刺史陶侃攻
杜弢弢敗走道死湘州平九月劉曜寇北地命領軍將
軍麴允討之冬十月允進攻青白城以豫州牧征東將
軍索綝為尚書僕射都督宫城諸軍事劉聰陥馮翊太
守梁肅奔萬年十二月涼州刺史張寔送皇帝行璽一
紐盗殺安定太守趙班
四年春三月代王猗盧薨其衆歸于劉琨夏四月丁丑
劉曜寇上郡太守藉韋率其衆奔于南鄭涼州刺史張
寔遣步騎五千来赴京都石勒陥廪丘北中郎將劉演
出奔五月平夷太守雷炤害南廣太守孟桓帥二郡三
千餘家叛降于李雄六月丁巳朔日有食之大蝗秋七
月劉曜攻北地麴允帥步騎三萬救之王師不戰而潰
北地太守麴昌奔于京師曜進至涇陽渭北諸城悉潰
建威將軍魯充散騎常侍梁緯少府皇甫陽等皆死之
八月劉曜逼京師内外斷絶鎮西將軍焦嵩平東將軍
宋哲始平太守竺恢等同赴國難麴允與公卿守長安
小城以自固散騎常侍華輯監京兆馮翊弘農上洛四
郡兵東屯霸上鎮軍將軍胡崧帥城西諸郡兵屯遮馬
橋並不敢進冬十月京師饑甚米斗金二兩人相食死
者大半太倉有麴數十䴵麴允屑為粥以供帝至是復
盡帝泣謂允曰今窘厄如此外無救援死於社稷是朕
事也朕念將士暴離斯酷今欲因城未陥為羞死之事
庶令黎元免屠爛之苦行矣遣書朕意决矣十一月乙
未使侍中宋敞送牋於曜帝乘羊車肉袒銜璧輿櫬出
降羣臣號泣攀車執帝之手帝亦悲不自勝御史中丞
吉朗自殺曜焚櫬受璧使宋敞奉帝還宫初有童謠曰
天子何在豆田中時王浚在幽州以豆有藿殺隐士霍
原以應之及帝如曜營營實在城東豆田壁辛丑帝蒙
塵於平陽麴允及羣官並從劉聰假帝光禄大夫懷安
侯壬寅聰臨殿帝稽首于前麴允伏地慟哭因自殺尚
書辛賓梁允侍中梁濬散騎常侍嚴敦左丞相臧振黃
門侍郎任播張偉杜曼及諸郡守並為曜所害華輯奔
南山石勒圍樂平司空劉琨遣兵援之為勒所敗樂平
太守韓璩出奔司空長史李弘以并州叛降于勒十二
月甲申朔日有食之己未劉琨奔薊依段匹磾
五年春正月帝在平陽庚子虹霓彌天三日並照平東
將軍宋哲奔江左李雄使其將李恭羅寅寇巴東二月
劉聰使其將劉暢攻滎陽太守李距擊破之三月瑯琊
王睿承制改元稱晉王於建康夏五月景子日有食之
秋七月大暑司冀青雍等四州螽蝗石勒亦競取百姓
禾時人謂之胡蝗八月劉聰使趙固襲衛將軍華薈於
定潁遂害之冬十月景子日有食之劉聰出獵令帝行
車騎將軍戎服執戟為導百姓聚而觀之故老或歔欷
流涕聰聞而惡之聰後因大會使帝行酒洗爵反而更
衣又使帝執蓋晉臣在坐者多失聲而泣尚書郎辛賓
抱帝慟哭為聰所害十二月戊戌帝遇弑崩于平陽時
年十八帝之繼皇統也屬永嘉之亂天下崩離長安城
中戶不盈百牆宇頽毁蒿棘成林朝廷無車馬章服唯
桑版署號而已衆唯一旅公私有車四乘器械多闕運
饋不繼巨猾㴞天帝京危急諸侯無釋位之志征鎮闕
勤王之舉故君臣窘迫以至殺辱云
史臣曰昔炎暉杪暮英雄多假於宗室金德韜華顛沛
共推於懷愍樊陽寂寥兵車靡會豈力不足而情有餘
乎喋喋遺萌苟存其主譬彼詩人愛其棠樹夫有非常
之事而無非常之功詳觀發迹用非天啟是以輿棺齒
劍可得而言焉于時五嶽三塗並皆淪寇龍州牛首故
以立君股肱非挑戰之秋劉石有㴞天之勢療饑中斷
嬰戈外絶兩京淪狄再駕徂戎周王隕首於驪峯衛公
亡肝於淇上思為一郡其可得乎干寳有言曰昔高祖
宣皇帝以雄才碩量應時而仕值魏太祖創基之初籌
畫軍國嘉謀屢中遂服輿軫驅馳三世性深阻若城府
而能寬綽以容納行任數以御物而知人善采拔故賢
愚咸懷大小畢力爾乃取鄧艾於農隙引州泰於行役
委以文武各善其事故能西禽孟達東舉公孫内夷曹
爽外襲王淩神略獨斷征伐四克維御羣后大權在已
於是百姓與能大象始構世宗承基太祖繼業玄豐亂
内欽誕寇外潜謀雖密而在機必兆淮浦再擾而許洛
不震咸黜異圖用融前烈然後推轂鍾鄧長驅庸蜀三
關電埽而劉禪入臣天符人事於是信矣始當非常之
禮終受備物之錫至于世祖遂享皇極仁以厚下儉以
足用和而不弛寬而能斷故民詠維新四海悦勸矣聿
修祖宗之志思輯戰國之苦腹心不同公卿異議而獨
納羊祜之策杖王杜之决役不二時江湘来同掩唐虞
之舊域班正朔於八荒天下書同文車同軌牛馬被野
餘糧委畝故于時有天下無窮人之諺雖太平未洽亦
足以明吏奉其法民樂其生矣武皇既崩山陵未乾而
楊駿被誅母后廢黜尋以二公楚王之變宗子無維城
之助師尹無具瞻之貴至乃易天子以太上之號而有
免官之謠民不見德惟亂是聞朝為伊周夕成桀蹠善
惡陥於成敗毁譽脅於世利内外混淆庶官失才名實
反錯天綱觧紐國政迭移於亂人禁兵外散於四方方
岳無鈞石之鎮關門無結草之固李辰石冰傾之於荆
揚元海王彌撓之於青冀戎羯稱制二帝失尊何哉樹
立失權託付非才四維不張而苟且之政多也夫作法
於治其弊猶亂作法於亂誰能救之彼元海者離石之
將兵都尉王彌者青州之散吏也蓋皆弓馬之士驅走
之人非有吳先主諸葛孔明之能也新起之寇烏合之
衆非吳蜀之敵也脱耒為兵裂裳為旗非戰國之器也
自下逆上非鄰國之勢也然而擾天下如驅羣羊舉二
都如拾遺芥將相王侯連頸以受戮后嬪妃主虜辱於
戎卒豈不哀哉天下大器也羣生重畜也愛惡相攻利
害相奪其勢常也若積水於防燎火于原未嘗暫静也
器大者不可以小道治勢重者不可以争競擾古先哲
王知其然也是以扞其大患禦其大灾百姓皆知上德
之生已而不謂浚已以生也是以感而應之悦而歸之
如晨風之鬱北林龍魚之趣藪澤也然後設禮文以理
之斷刑罰以威之謹好惡以示之審禍福以喻之求明
察以官之尊慈愛以固之故衆知向方皆樂其生而哀
其死悦其教而安其俗君子勤禮小人盡力廉耻篤於
家閭邪僻消於胸懷故其民有見危以授命而不求生
以害義又况可奮臂大呼聚之以干紀作亂乎基廣則
難傾根深則難拔理節則不亂膠結則不遷是以昔之
有天下者之所以長久也夫豈無僻主頼道德典刑以
維持之也昔周之興也后稷生於姜嫄而天命昭顯文
武之功起於后稷至於公劉遭夏人之亂去邰之豳身
服厥勞至於大王為戎翟所逼而不忍百姓之命杖策
而去之故從之如歸市一年成邑二年成都三年五倍
其初至于王季能貊其德音至于文王而維新其命由
此觀之周家世積忠厚仁及草木内隆九族外尊事黃
耇以成其福禄者也而其妃后躬行四教尊敬師傅服
澣濯之衣修煩辱之事化天下以成婦道是以漢濱之
女守潔白之志中林之士有純一之德始於憂勤終於
逸樂以三聖之知伐獨夫之紂猶正其名教曰逆取順
守及周公遭變陳后稷先公風化之所由致王業之艱
難者則皆農夫女工衣食之事也故自后稷之始基靖
民十五王而文始平之十六王而武始居之十八王而
康克安之故其積基樹夲經緯禮俗節理人情恤隐民
事如此之纏緜也今晉之興也功烈於百王事捷於三
代宣景遭多難之時誅庶孽以便事不及修公劉大王
之仁也受遺輔政屢遇廢置故齊王不明不獲思庸於
亳高貴冲人不得復子明辟也二祖逼禪代之期不暇
待三分八百之會也是其創基立夲異於先代者也加
以朝寡純德之人鄉乏不貳之老風俗滛僻耻尚失所
學者以老莊為宗而黜六經談者以虚蕩為辨而賤名
檢行身者以放濁為通而狹節信進仕者以苟得為貴
而鄙居正當官者以望空為高而笑勤恪是以劉頌屢
言治道傅咸每糾邪正皆謂之俗吏其倚杖虚曠依阿
無心者皆名重海内若夫文王日旰不暇食仲山甫夙
夜匪懈者蓋共嗤黜以為灰塵矣由是毁譽亂於善惡
之實情慝奔於貨欲之塗選者為人擇官官者為身擇
利而執鈞當軸之士身兼官以十數大極其尊小錄其
要而世族貴戚之子弟陵邁超越不拘資次悠悠風塵
皆奔競之士列官千百無譲賢之舉子真著崇譲而莫
之省子雅制九班而不得用其婦女莊櫛織絍皆取成
於婢僕未嘗知女工絲枲之業中饋酒食之事也先時
而婚任情而動故皆不耻淫泆之過不拘妬忌之惡父
兄不之罪也天下莫之非也又况責之聞四教於古修
貞順於今以輔佐君子者哉禮法刑政於此大壊如水
斯積而决其隄防如火斯畜而離其薪燎也國之將亡
夲必先顛其此之謂乎故觀阮籍之行而覺禮教崩弛
之所由也察庾純賈充之争而見師尹之多僻考平吳
之功而知將帥之不讓思郭欽之謀而悟戎狄之有釁
覽傅玄劉毅之言而得百官之邪核傅咸之奏錢神之
論而覩寵賂之彰民風國勢如此雖以中庸之主治之
辛有必見之於祭祀季札必得之於聲樂范燮必為之
請死賈誼必為之痛哭又况我惠帝以放蕩之德臨之
哉懷帝承亂得位羈於強臣愍帝奔播之後徒厠其虛
名天下之政既去非命世之雄才不能取之矣淳耀之
烈未渝故大命重集于中宗皇帝
贊曰懷佩玉璽愍居黃屋鼇墜三山鯨吞九服獯入金
商穹居未央圜顱盡仆方趾咸僵大夫反首徙我平陽
主憂臣哭于何不臧
晉書卷五
晉書卷五考證
孝愍帝紀前得魏浚表上文大司馬王浚移檄天下
此魏字當是王字之訛
晉書卷五考證
