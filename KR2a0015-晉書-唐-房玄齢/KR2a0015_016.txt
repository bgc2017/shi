晉書卷十六
唐太宗文皇帝御撰
志第六
律歷上
易曰形而上者謂之道形而下者謂之器夫神道廣大
妙夲於隂陽形器精微義先於律呂聖人觀四時之變
刻玉紀其盈虚察五行之聲鑄金均其清濁所以遂八
風而宣九德和大樂而成政道然金質從革侈弇無方
竹體圓虚修短利制是以神瞽作律用寫鍾聲乃紀之
以三平之以六成於十二天之道也又叶時日於晷度
效地氣於灰管故隂陽和則景至律氣應則灰飛灰飛
律通吹而命之則天地之中聲也故可以範圍百度化
成萬品則虞書所謂叶時月正日同律度量衡者也中
聲節以成文德音章而和備則可以動天地感鬼神導
性情移風俗叶言志於詠歌鑒盛衰於治亂故君子審
聲以知音審音以知樂審樂以知政蓋由茲道太史公
律書云王者制事立法物度軌則一禀於六律六律為
萬事之夲其於兵械尤所重焉故云望敵知吉凶聞聲
效勝負百王不易之道也及秦氏滅學其道浸微漢室
初興丞相張蒼首言音律未能審備孝武帝創置協律
之官司馬遷言律呂相生之次詳矣及王莾之際考論
音律劉歆條奏大率有五一曰備數一十百千萬也二
曰和聲宮商角徵羽也三曰審度分寸尺丈引也四曰
嘉量龠合升斗斛也五曰權衡銖兩斤鈞石也班固因
而志之蔡邕又記建武已後言律呂者至司馬紹統採
而續之漢末天下大亂樂工散亡器法堙滅魏武始獲
杜䕫使定樂器聲調䕫依當時尺度權備典章及武帝
受命遵而不革至泰始十年光禄大夫荀勖奏造新度
更鑄律呂元康中勖子藩嗣其事未及成功屬永嘉之
亂中朝典章咸沒於石勒及元帝南遷皇度草昧禮容
樂器掃地皆盡雖稍加採掇而多所淪胥終于恭安竟
不能備今考古律相生之次及魏武已後言音律度量
者以志于篇云傳云十二律黃帝之所作也使伶倫自
大夏之西乃之崑崙之隂取竹之嶰谷生其竅厚均者
斷两節間長三寸九分而吹之以為黃鍾之宮曰含少
次制十二竹筩寫鳳之鳴雄鳴為六雌鳴亦六以比黃
鍾之宮皆可以生之以定律呂則律之始造以竹為管
取其自然圓虚也又云黃帝作律以玉為管長尺六孔
為十二月音至舜時西王母獻昭華之琯以玉為之及
漢章帝時零陵文學奚景於泠道舜祠下得白玉琯又
武帝太康元年汲郡盜發六國時魏襄王冡亦得玉律
則古者又以玉為管矣以玉者取其體含廉潤也而漢
平帝時王莾又以銅為之銅者自名也所以同天下齊
風俗也為物至精不為燥濕寒暑改節介然有常似士
君子之行故用焉
周禮太師掌六律六呂以合隂陽之聲六律陽聲黃鍾
太蔟姑洗蕤賓夷則無射也六呂隂聲大呂應鍾南呂
林鍾中呂夾鍾也又有太師則執同律以聽軍聲而詔
以吉凶其典同掌六律六呂之和以辯天地四方隂陽
之聲以為樂器皆以十有二律而為之數度以十有二
聲而為之齊量焉及周景王將鑄無射問律於泠州鳩
對曰夫六中之色故名之一曰黃鍾所以宣養六氣九
德也由是第之二曰太蔟所以金奏贊陽出滯也三曰
姑洗所以羞絜百物考神納賓也四曰蕤賓所以安静
神人獻酬交酢也五曰夷則所以詠歌九德平人無貳
也六曰無射所以宣布哲人之令德示人軌儀也為之
六間以揚沉伏而黜散越也元間大呂助宣物也二間
夾鍾出四隙之細也三間中呂宣中氣也四間林鍾和
展百事俾莫不任肅純恪中也五間南呂贊陽秀也六
間應鍾均利器用俾應復也此皆所以律述時氣效節
物也及秦始皇焚書蕩覆典策缺亡諸子璅言時有遺
記呂不韋春秋言黃鍾之宮律之夲也下生林鍾林鍾
上生太蔟太蔟下生南呂南呂上生姑洗姑洗下生應
鍾應鍾上生蕤賓蕤賓下生大呂大呂下生夷則夷則
上生夾鍾夾鍾下生無射無射上生中呂三分其所生
益其一分以上生三分所生去其一分以下生後代之
言音律者多宗此說及漢興承秦之弊張蒼首治律歷
頗未能詳故孝武帝正樂乃置協律之官雖律呂清濁
之體粗正金石高下之音有凖然徒共捃採遺存以成
一時之制而數猶用五時淮南王安延致儒博亦為律
呂云黃鍾之律九寸而宮音調因而九之九九八十一
故黃鍾之數立焉位在子林鍾位在未其數五十四太
蔟其數七十二南吕之數四十八姑洗之數六十四應
鍾之數四十二蕤賓之數五十七大呂之數七十六夷
則之數五十一夾鍾之數六十八無射之數四十五中
呂之數六十極不生以黃鍾為宮太蔟為商姑洗為角
林鍾為徵南呂為羽宮生徵徵生商商生羽羽生角角
生應鍾不比正音故為和應鐘生蕤賓不比正音故為
繆日冬至音比林鍾浸以濁日夏至音比黃鍾浸以清
十二律應二十四時之變甲子中呂之徵也景子夾鍾
之羽也戊子黃鍾之宮也庚子無射之商也壬子夷則
之角也其為音也一律而生五音十二律而為六十音
因而六之六六三十六故三百六十音以當一歲之日
故律歷之數天地之道也司馬遷八書言律呂粗舉大
經著於前史則以太極元氣函三為一而始動於子十
二律之生必所起焉於是參一於丑得三因而九三之
與夲位合十辰得一萬九千六百八十三謂之成數以
為黃鍾之法又參之律於十二辰得十七萬七千一百
四十七謂之該數以為黃鍾之實實如法而一得黃鍾
之律長九寸十二月冬至之氣應焉蓋隂陽合德氣鍾
於子而化生萬物則物之生莫不函三故十二律空徑
三分而上下相生皆損益以三其術則因黃鍾之長九
寸以下生者倍其實三其法以上生者四其實三其法
所以明陽下生隂隂上生陽
起子為黃鍾九寸一
丑三分之二
寅九分之八
夘二十七分之十六
辰八十一分之六十四
巳二百四十三分之一百二十八
午七百二十九分之五百一十二
未二千一百八十七分之一千二十四
申六千五百六十一分之四千九十六
酉一萬九千六百八十三分之八千一百九十二
戍五萬九千四十九分之三萬二千七百六十八
亥十七萬七千一百四十七分之六萬五千五百三十
六
如是周十二辰在六律為陽則當位自得而下生隂在
六呂為隂則得其所衡而上生於陽推算之術無重上
生之法也所謂律取妻呂生子隂陽升降律呂之大經
也而遷又言十二律之長今依淮南九九之數則蕤賓
為重上又言五音相生而以宮生角角生商商生徵徵
生羽羽生宮求其理用㒺見通途及元始中王莾輔政
博徵通知鍾律者考其音義使羲和劉歆典領調奏班
固漢書採而志之其序論雖博而言十二律損益次第
自黃鍾長九寸三分損一下生林鍾長六寸三分益一
上生太蔟而左旋八八為位一上一下終於無射下生
中呂校其相生所得與司馬遷正同班固採以為志元
帝時郎中京房知五音六十律之數上使太子太傅玄
成諫議大夫章雜試問房於樂府房對受學於故小黃
令焦延夀六十律相生之法以上生下皆三生二以下
生上皆三生四陽下生隂隂上生陽終於中呂而十二
律畢矣中呂上生執始執始下生去滅上下相生終於
南呂六十律畢矣夫十二律之變至於六十猶八卦之
變至於六十四也宓犧作易紀陽氣之初以為律法建
日冬至之聲以為黃鍾為宮太蔟為商姑洗為角林鍾
為徵南呂為羽應鍾為變宮蕤賓為變徵此聲氣之元
五音之正也故統一日其餘以次運行當日者各自為
宮而商徵以類從焉禮運曰五聲六律十二管還相為
宮此之謂也以六十律分朞之日黃鍾自冬至始及冬
至而復隂陽寒燠風雨之占生焉於以撿攝羣音考其
高下苟非草木之聲則無不有所合虞書曰律和聲此
之謂也京房又曰竹聲不可以度調故作凖以定數凖
之狀如瑟而長丈十三絃隠間九尺以應黃鍾之律九
寸中央一絃下有畫分寸以為六十律清濁之節房言
律詳於歆所奏其術施行於史官候部用之文多不悉
載截管為律吹以考聲列以效氣道之夲也術家以其
聲微而體難知其分數不眀故作凖以代之凖之聲眀
暢易逹分寸又粗然絃以緩急清濁非管無以正也均
其中絃令與黃鍾相得按畫以求諸律則無不如數而
應者矣續漢志具載其六十律凖度數其相生之次與
呂覽淮南同
漢章帝元和元年待詔候鍾律殷肜上言官無曉六十
律以凖調音故待詔嚴崇具以凖法教子男宣願召宣
補學官主調樂器詔曰崇子學審曉律别其族協其聲
者審試不得依託父學以聾為聰聲微妙獨非莫知獨
是莫曉以律錯吹能知命十二律其二中不失一乃為
能傳崇學耳試宣十二律其二中其四不中其六不知
何律宣遂罷自此律家莫能為凖
靈帝熹平六年東觀召典律者太子舍人張光等問凖
竟光等不知歸閱舊藏乃得其器形制如房書猶不能
定其絃緩急音不可書以曉人知之者欲教而無從心
逹者體知而無師故史官能辯清濁者遂絶其可以相
傳者唯候氣而已漢末紛亂亡失雅樂
魏武時河南杜䕫精識音韻為雅樂郎中令鑄銅工柴
玉鑄鍾其聲均清濁多不如法數毁改作玉甚厭之謂
䕫清濁任意更相訴白於魏武王魏武王取玉所鑄鍾
雜錯更試然後知䕫為精於是罪玉
泰始十年中書監荀勖中書令張華出御府銅竹律二
十五具部太樂郎劉秀等校試其三具與杜䕫及左延
年律法同其二十二具視其銘題尺寸是笛律也
問協律中郎將列和辭昔魏眀帝時令和承受一笛聲
以作此律欲使學者别居一坊歌詠講習依此律調至
於都合樂時但識其尺寸之名則絲竹歌詠皆得均合
歌聲濁者用長笛長律歌聲清者用短笛短律歌凡絃
歌調張清濁之制不依笛尺寸名之則不可知也勖等
奏昔先王之作樂也以振風蕩俗饗神佑賢必協律呂
之和以節八音之中是故郊祀朝宴用之有制歌奏分
叙清濁有宜故曰五聲十二律還相為宫此經傳記籍
可得而知者也如和對辭笛之長短無所象則率意而
作不由曲度考以正律皆不相應吹其聲均多不諧合
又辭先師傳笛别其清濁直以長短工人裁制舊不依
律是為作笛無法而和寫笛造律又令琴瑟歌詠從之
為正非所以稽古先哲垂憲于後者也謹條牒諸律問
和意狀如左及依典制用十二律造笛象十二牧聲均
調和器用便利講肄彈擊必合律呂況乎宴饗萬國奏
之廟堂者哉雖伶䕫曠遠至音難精猶宜儀形古者以
求厥衷合乎經禮於制為詳若可施用請更部笛工選
竹造作下太樂樂府施行平議諸杜䕫左延年律可皆
留其御府笛正聲下徵各一具皆銘題作者姓名其餘
無所施用還付御府毁奏可
勖又問和作笛為可依十二律作十二笛令一孔依一
律然後乃以為樂不和辭太樂東箱長笛正聲已長四
尺二寸今當復取其下徵之聲於法聲濁者笛當長計
其尺寸乃五尺有餘知昔日作之不可吹也又笛諸孔
雖不校試意謂不能得一孔輒應一律也按太樂四尺
二寸笛正聲均應蕤賓以十二律還相為宫推法下徵
之孔當應律大呂大呂笛長二尺六寸有竒不得長五
尺餘輒令大樂郎劉秀鄧昊等依作大呂笛以示和又
吹七律一孔一校聲皆相應然後令郝生鼔筝宋同吹
笛以為雜引相和諸曲和乃辭曰自和父祖漢世以來
笛家相傳不知此法而令調均與律相應實非所及也
郝生魯基种整朱夏皆與和同
又問和笛有六孔及其體中之空為七和為能盡名其
宫商角徵孔調與不調以何檢知和辭先師相傳吹笛
但以作曲相語為某曲當舉某指初不知七孔盡應何
聲也若當作笛其仰尚方笛工依按舊像訖但吹取鳴
者初不復校其諸孔調與不調也
按周禮調樂金石有一定之聲是故造鍾磬者先依律
調之然後施於廂懸作樂之時諸音皆受鍾磬之均即
為悉應律也至於饗宴殿堂之上無廂懸鍾磬以笛有
一定調故諸絃歌皆從笛為正是為笛猶鍾磬宜必合
於律呂如和所對直以意造率短一寸七孔聲均不知
其皆應何律調無以檢正唯取竹之鳴者為無法制趣
部郎劉秀鄧昊王豔魏邵等與笛工參共作笛工人造
其形律者定其聲然後器象有制音均和協
又問和若不知律呂之義作樂音均高下清濁之調當
以何名之和辭每合樂時隨歌者聲之清濁用笛有長
短假令聲濁者用三尺二笛因名曰此三尺二調也聲
清者用二尺九笛因名曰此二尺九調漢魏相傳施行
皆然按周禮奏六樂乃奏黃鍾歌大呂乃奏太蔟歌應
鍾皆以律呂之義紀歌奏清濁而和所稱以二尺三尺
為名雖漢魏用之俗而不典部郎劉秀鄧昊等以律作
三尺二寸者應無射之律若宜用長笛執樂者曰請奏
無射作二尺八寸四分四氂者應黃鍾之律若宜用短
笛執樂者曰請奏黃鍾則歌奏之義若合經禮考之古
典於制為雅
書曰予欲聞六律五聲八音在治忽周禮國語載六律
同禮記又曰五聲十二律還相為宫劉歆班固撰律歷
志亦紀十二律惟京房始創六十律至章帝時其法已
絶蔡邕雖追紀其言亦曰今無能為者依按古典及今
音家所用六十律者無施於樂謹依典記以五聲十二
律還相為宮之法制十二笛象記注圖側如别省圖不
如視笛之孔故復重作蕤賓伏孔笛其制云
黃鍾之笛正聲應黃鍾下徵應林鍾長二尺八寸四分
四氂有奇(正聲調法以黃鍾為宫則姑洗為角翕笛之聲應姑洗故以四角之長為黃鍾之笛也其)
(宫聲正而不倍故曰正聲)正聲調法黃鍾為宫(第一孔也)應鍾為變宫(第二)
(孔也)南呂為羽(第三孔也)林鍾為徵(第四孔也)蕤賓為變徵(第五附孔也)
姑洗為角(笛體中聲)太蔟為商(笛後出孔也商聲濁以商當在角下而角聲以在體中故)
(上其商孔令在宫上清於宫也然則宫商正也餘聲皆倍也是故從宫以下孔轉濁也此章記笛孔上下次第)
(之名也下章說律呂相生笛之制也)正聲調法黃鍾為宫(作黃鍾之笛將求宫孔以姑洗)
(及黃鍾律從笛首下度之盡二律之長而為孔則得之宫聲者也)宫生徵黃鍾生林鍾
(以林鍾之律從宫孔下度之盡律作孔則得徵聲也)徵生商林鍾生太蔟(以太蔟律從徵)
(孔上度之盡律以為孔則得商之聲也)商生羽太蔟生南呂也(以南呂律從商孔下)
(度之盡律為孔則得羽聲也)羽生角南呂生姑洗也(以姑洗律從羽孔上行度之盡)
(律而為孔則得角聲也然則於商孔之上吹笛者左手前不及也從羽孔下行度之盡律而為孔亦得角聲出)
(於商附孔之下則吹者右手所不逮也故不作角孔推而下之復倍其均是以角聲在笛體中古之制也音家)
(舊法雖一倍再倍但令均同適足為唱和之聲無害於曲均故也國語曰瓠竹利器議宜謂便於事用從宜者)
(也)角生變宫姑洗生應鍾也(上句所謂當為角孔而出於商下者墨點識之以應)
(律也從此點下行度之應律為孔則得變宫之聲也)變宫生變徵應鍾生蕤賓也
(以蕤賓律從變宫下度之盡律為孔則得變徵之聲十二笛之制各以其宫為主相生之法或倍或半其便事)
(用例皆一者也)下徵調法林鍾為宫(第四孔也夲正聲黃鍾之徵徵清當在宫上用笛之)
(宜倍令濁下故曰下徵下徵更為宫者記所謂五聲十二律還相為宫也然則正聲清下徵為濁也)南呂
為商(第三孔也夲正聲黃鍾之羽今為下徵之商也)應鍾為角(第二孔也夲正聲黃鍾之變宫)
(今為下徵之角也)黃鍾為變徵(下徵之調林鍾為宫大吕當為變徵而黃鍾笛夲無大吕之聲)
(故假用黃鍾以為變徵也假用之法當為變徵之聲則俱發黃鍾及太蔟應鍾三孔黃鍾應濁而太蔟清大吕)
(律在二律之間俱發三孔而徵體獲之則得大吕變徵之聲矣謂笛下徵調求變徵之法皆如此也)太蔟
為徵(笛後出孔夲正聲之商今為下徵之徵也)姑洗為羽(笛體中翕聲夲正聲之角今為下徵)
(之羽)蕤賓為變宫(附孔是也夲正聲之變徵也今為下徵之變宫也然則正聲之調孔轉下轉濁)
(下徵之調孔轉上轉清也)清角之調以姑洗為宫(即是笛體中翕聲於正聲為角於下)
(徵為羽清角之調乃以為宫而哨吹令清故曰清角惟得為宛轉謠俗之曲不合雅樂也)蕤賓為商
(正也)林鍾為角(非正也)南呂為變徵(非正也)應鍾為徵(正也)黃鍾
為羽(非正也)太蔟為變宫(非正也清角之調凖宫商及徵與律相應餘四聲非正者皆濁)
(一律哨吹令清假而用之其例一也)
凡笛體用角律其長者八之(蕤賓林鍾也)短者四之(其餘十笛皆四)
(角也)宫中實容長者十六(短笛竹宜受八律之黍也若長短大小不合於此或器用不便)
(聲均法度之齊等也然笛竹率上大下小不能均法度齊必不得也取其聲均合)三宫(一曰正聲二曰)
(下徵三曰清角也)二十一變也(宫有七聲錯綜用之故二十一變也諸笛例皆一者也)伏
孔四所以便用事也(一曰正角出於商上者也二曰倍角近笛下者也三曰變宫近於宫)
(孔倍令下者也四曰變徵遠於徵孔倍令高者也或倍或半或四分一取則於琴徵也四者皆不作其孔而取)
(其度以近進退上下之法所以協聲均便事用也其夲孔隱而不見故曰伏孔也)
大呂之笛正聲應大呂下徵應夷則長二尺六寸六分
三氂有奇
太蔟之笛正聲應太蔟下徵應南呂長二尺五寸三分
一氂有奇
夾鍾之笛正聲應夾鍾下徵應無射長二尺四寸
姑洗之笛正聲應姑洗下徵應應鍾長二尺二寸三分
三氂有奇
蕤賓之笛正聲應蕤賓下徵應大呂長三尺九寸九分
五氂有奇(變宫近宫孔故倍半令下便於用也林鍾亦如之)
林鍾之笛正聲應林鍾下徵應太蔟長三尺七寸九分
七氂有奇
夷則之笛正聲應夷則下徵應夾鍾長三尺六寸(變宫之法)
(亦如蕤賓體用四角故四分益一也)
南呂之笛正聲應南呂下徵應姑洗長三尺三寸七分
有奇
無射之笛正聲應無射下徵應中呂長三尺二寸
應鍾之笛正聲應應鍾下徵應蕤賓長二尺九寸九分
六氂有奇
五音十二律
土音宫數八十一為聲之始屬土者以其最濁君之象
也季夏之氣和則宫聲調宮亂則荒其君驕黃鍾之宫
律最長也
火音徵三分宫去一以生其數五十四屬火者以其次
清事之象也夏氣和則徵聲調徵亂則哀其事勤也
金音商三分徵益一以生其數七十二屬金者以其濁
次宫臣之象也秋氣和則商聲調商亂則詖其官壊也
水音羽三分商去一以生其數四十八屬水者以為最
清物之象也冬氣和則羽聲調羽亂則危其財匱也
木音角三分羽益一以生其數六十四屬木者以其清
濁中人之象也春氣和則角聲調角亂則憂其人怨也
凡聲尊卑取象五行數多者濁數少者清大不過宫細
不過羽
十一月律中黃鍾律之始也長九寸仲冬氣至則其律
應所以宣揚六氣九德也班固三分損一下生林鍾
十二月律中大呂司馬遷未下生之律長四寸二百四
十三分寸之五十二倍之為八寸分寸之一百四季冬
氣至則其律應所以助宣物也三分益一上生夷則京
房三分損一下生夷則
正月律中太蔟未上生之律長八寸孟春氣至則其律
應所以贊陽出滯也三分損一下生南呂
二月律中夾鍾酉下生之律長三寸二千一百八十七
分寸之一千六百三十一倍之為七寸分寸之一千七
十五仲春氣至則其律應所以出四隙之細也三分益
一上生無射京房三分損一下生無射
三月律中姑洗酉上生之律長七寸九分寸之一季春
氣至則其律應所以修潔百物考神納賓也三分損一
下生應鍾
四月律中中呂亥下生之律長三寸萬九千六百八十
三分寸之六千四百八十七倍之為六寸分寸之萬二
千九百七十四孟夏氣至則其律應所以宣中氣也
五月律中蕤賓亥上生之律長六寸八十一分寸之二
十六仲夏氣至則其律應所以安静人神獻醻交酢也
三分損一下生大呂京房三分益一上生大呂
六月律中林鍾丑下生之律長六寸季夏氣至則其律
應所以和展百物俾莫不任肅純恪也三分益一上生
太蔟
七月律中夷則丑上生之律長五寸七百二十九分寸
之四百五十一孟秋氣至則其律應所以詠歌九則平
百姓而無貳也三分損一下生夾鍾京房三分益一上
生夾鍾
八月律中南呂夘下生之律長五寸三分寸之一仲秋
氣至則其律應所以贊陽秀也三分益一上生姑洗
九月律中無射夘上生之律長四寸六分千五百六十
一分寸之六千五百二十四季秋氣至則其律應所以
宣布哲人之令德示人軌儀也三分損一下生中呂京
房三分益一上生中呂
十月律中應鍾已下生之律長四寸二十七分寸之二
十孟冬氣至則其律應所以均利器用俾應復也三分
益一上生蕤賓
淮南京房鄭元諸儒言律歷皆上下相生至蕤賓又重
上生大呂長八寸二百四十三分寸之百四夷則上生
夾鍾長七寸千一百八十七分寸之千七十五無射上
生中呂長六寸萬九千六百八十三分寸之萬二千九
百七十四此三品於司馬遷班固所生之寸數及分皆
倍焉餘則竝同斯則泠州鳩所謂六間之道揚沉伏黜
散越假之為用者也變通相半隨事之宜贊助之法也
凡音聲之體務在和韻益則加倍損則減半其於夲音
恒為無爽然則言一上一下者相生之道言重上生者
吹候之用也於蕤賓重上生者適會為用之數故言律
者因焉非相生之正也
揚子雲曰聲生於日(謂甲巳為角乙庚為商丙辛為徵丁壬為羽戊癸為宫也)律生
於辰(謂子為黃鍾丑為大呂之屬也)聲以情質(質情也各以其行夲情為正也)律以和
聲(當以律管錘均和其清濁之聲)聲律相協而八音生(協和也)宫商角徵
羽謂之五聲金石匏革絲竹土木謂之八音聲和音諧
是謂五樂夫隂陽和則景至律氣應則灰除是故天子
常以冬夏至日御前殿合八能之士陳八音聽樂均度
晷景候鍾律權土灰效隂陽冬至陽氣應則灰除是故
樂均清景長極黃鍾通土灰輕而衡仰夏至隂氣應則
樂均濁景短極蕤賓通土灰重而衡低進退於先後五
日之中八能各以候狀聞太史令封上效則和否則占
候氣之法為室三重戶閉塗釁周密布緹幔室中以木
為案每律各一内房中外高從其方位加律其上以葭
莩灰抑其内端案歷而候之氣至者灰去其為氣所動
者其灰散人及風所動者其灰聚殿中候用玉律十二
惟二至乃候靈臺用竹律楊泉記云取弘農宜陽縣金
門山竹為管河内葭莩為灰或云以律著室中隨十二
辰埋之上與地平以竹莩灰實律中以羅縠覆律吕氣
至吹灰動縠小動為和大動君弱臣強不動君嚴暴之
應也
審度
起度之正漢志言之詳矣武帝泰始九年中書監荀勖
校大樂八音不和始知後漢至魏尺長於古四分有餘
勖乃部著作郎劉恭依周禮制尺所謂古尺也依古尺
更鑄銅律呂以調聲韻以尺量古器與夲銘尺寸無差
又汲郡盜發六國時魏襄王冡得古周時玉律及鍾磬
與新律聲韻闇同于時郡國或得漢時故鍾吹律命之
皆應勖銘其尺曰晉泰始十年中書考古器揆校今尺
長四分半所校古法有七品一曰姑洗玉律二曰小呂
玉律三曰西京銅望臬四曰金錯望臬五曰銅斛六曰
古錢七曰建武銅尺姑洗微彊西京望臬微弱其與此
尺同銘八十二字此尺者勖新尺也今尺者杜䕫尺也
荀勖造新鍾律與古器諧韻時人稱其精密惟散騎侍
郎陳留阮咸譏其聲高聲高則悲非興國之音亡國之
音亡國之音哀以思其人困今聲不合雅懼非德正至
和之音必古今尺有長短所致也會咸病卒武帝以勖
律與周漢器合故施用之後始平掘地得古銅尺歲久
欲腐不知所出何代果長勖尺四分時人服咸之妙而
莫能厝意焉
史臣按勖於千載之外推百代之法度數既冥聲韻又
契可謂切密信而有徵也而時人寡識據無聞之一尺
忽周漢之兩器雷同臧否何其謬哉世說稱有田父於
野地中得周時玉尺便是天下正尺荀勖試以校已所
治金石絲竹皆短校一米又漢章帝時零陵文學史奚
景於泠道舜祠下得玉律度以為尺相傳謂之漢官尺
以校荀勖尺勖尺短四分漢官始平兩尺長短度同又
杜䕫所用調律尺比勖新尺得一尺四分七氂魏景元
四年劉徽注九章云王莾時劉歆斛尺弱於今尺四分
五氂比魏尺其斛深九寸五分五氂即荀勖所謂今尺
長四分半是也元帝後江東所用尺比荀勖尺一尺六
分二氂趙劉曜光初四年鑄渾儀八年鑄土圭其尺比
荀勖尺一尺五分荀勖新尺惟以調音律至於人間未
甚流布故江左及劉曜儀表並與魏尺略相依凖
嘉量
周禮栗氏為量鬴深尺内方尺而圓其外其實一鬴其
臋一寸其實一豆其耳三寸其實一升重一鈞其聲中
黃鍾槩而不稅其銘曰時文思索允臻其極嘉量既成
以觀四國永啟厥後兹器維則春秋左氏傳曰齊舊四
量豆區鬴鍾四升曰豆各自其四以登於鬴四豆為區
區斗六升也四區為鬴六斗四升也鬴十則鍾六十四
斗也鄭玄以為鬴方尺積千寸比九章粟米法少二斗
八十一分升之二十二以算術考之古斛之積凡一千
五百六十二寸半方尺而圓其外減傍一氂八毫其徑
一尺四寸一分四毫七秒二忽有奇而深尺即古斛之
制也
九章商功法程粟一斛積二千七百寸米一斛積一千
六百二十七寸菽合麻麥一斛積二千四百三十寸此
據精麤為率使價齊而不等其器之積寸也以米斛為
正則同于漢志
魏陳留王景元四年劉徽注九章商功曰當今大司農
斛圓徑一尺三寸五分五氂深一尺積一千四百四十
一寸十分寸之三王莾銅斛於今尺為深九寸五分五
氂徑一尺三寸六分八氂七毫以徽術計之於今斛為
容九斗七升四合有奇魏斛大而尺長王莾斛小而尺
短也
衡權
衡權者衡平也權重也衡所以任權而均物平輕重也
古有黍絫錘錙鐶鈞鏘溢之因歷代參差漢志言衡權
名理甚備自後變更其詳未聞元康中裴頠以為醫方
人命之急而稱兩不與古同為害特重宜因此改治權
衡不見省趙石勒十八年七月造建德殿得圓石狀如
水碓銘曰律權石重四鈞同律度量衡有辛氏造續咸
議是王莾時物
晉書卷十六
晉書卷十六考證
律歷志上其典同掌六律六呂之和同監夲誤司今
從周禮春官改正
其聲均清濁多不如法後漢律歷志注均長七尺讀
為韻古無韻字均即韻也
猶宜儀形古者(臣龍官)按形當作型者當作昔
晉書卷十六考證
