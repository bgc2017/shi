晉書卷十一
唐太宗文皇帝御撰
志第一
天文上天體儀象天文經星
二十八舍二十八宿外星
天漢起没十二次度數州郡躔次
昔在庖犧觀象察法以通神明之德以類天地之情可
以藏往知來開物成務故易曰天垂象見吉凶聖人象之
此則觀乎天文以示變者也尚書曰天聰明自我民聰明
此則觀乎人文以成化者也是故政教兆於人理祥變應
乎天文得失雖微罔不昭著然則三皇邁德七曜順軌日
月無薄蝕之變星辰靡錯亂之妖黃帝創受河圖始明休
咎故其星傳尚有存焉降在高陽乃命南正重司天北正
黎司地爰洎帝嚳亦式序三辰唐虞則羲和繼軌有夏則
昆吾紹德年代緜邈文籍靡傳至于殷之巫咸周之史佚
格言遺記于今不朽其諸侯之史則魯有梓慎晉有卜偃
鄭有禆竈宋有子韋齊有甘德楚有唐昧趙有尹臯魏有
石申夫皆掌著天文各論圖驗其巫咸甘石之說後代所
宗暴秦燔書六經殘滅天官星占存而不毁及漢景武之
際司馬談父子繼為史官著天官書以明天人之道其後
中壘校尉劉向廣洪範災條作皇極論以參往之行事及
班固敘漢史馬遷續述天文而蔡邕譙周各有撰錄司馬
彪採之以繼前志今詳衆說以著于篇
天體
古言天者有三家一曰蓋天二曰宣夜三曰渾天漢靈
帝時蔡邕於朔方上書言宣夜之學絶無師法周髀術
數具存考驗天狀多所違失惟渾天近得其情今史官
候臺所用銅儀則其法也立八尺圓體而具天地之形
以正黃道占察發斂以行日月以步五緯精微深妙百
代不易之道也官有其器而無本書前志亦闕蔡邕所
謂周髀者即蓋天之說也其本庖犧氏立周天歴度其
所傳則周公受於殷商周人志之故曰周髀髀股也股
者表也其言天似蓋笠地法覆槃天地各中高外下北
極之下爲天地之中其地最高而滂沲四隤三光隠映
以爲晝夜天中高於外衡冬至日之所在六萬里北極
下地高於外衡下地亦六萬里外衡高於北極下地二
萬里天地隆高相從日去地恒八萬里日麗天而平轉
分冬夏之間日前行道爲七衡六間每衡周經里數各
依算術用句股重差推晷影極游以爲遠近之數皆得
於表股者也故曰周髀又周髀家云天圓如張蓋地方
如棋局天旁轉如推磨而左行日月右行随天左轉故
日月實東行而天牽之以西沒譬之於蟻行磨石之上
磨左旋而蟻右去磨疾而蟻遲故不得不随磨以左廻
焉天形南高而北下日出高故見日入下故不見天之
居如倚蓋故極在人北是其證也極在天之中而今在
人北所以知天之形如倚蓋也日朝出陽中暮入隂中
隂氣暗冥故沒不見也夏時陽氣多隂氣少陽氣光明
與日同輝故日出即見無蔽之者故夏日長也冬天隂
氣多陽氣少隂氣暗冥掩日之光雖出猶隠不見故冬
日短也宣夜之書云惟漢祕書郎郗萌記先師相傳云
天了無質仰而瞻之高遠無極眼瞀精絶故蒼蒼然也
譬之旁望遠道之黃山而皆青俯察千仞之深谷而窈
黑夫青非真色而黑非有體也日月衆星自然浮生虚
空之中其行其止皆湏氣焉是以七曜或逝或住或順
或逆伏見無常進退不同由乎無所根繫故各異也故
辰極常居其所而北斗不與衆星同沒也攝提填星皆
東行日行一度月行十三度遲疾任情其無所繋著可
知矣若綴附天體不得爾也成帝咸康中會稽虞喜因
宣夜之說作安天論以爲天高窮於無窮地深測於不
測天確乎在上有常安之形地塊焉在下有居靜之體
當相覆冒方則俱方圓則俱圓無方圓不同之義也其
光曜布列各自運行猶江海之有潮汐萬品之有行藏
也葛洪聞而譏之曰苟辰宿不麗於天天爲無用便可
言無何必復云有之而不動乎由此而談稚川可謂知
言之選也虞喜族祖河間相聳又立穹天論云天形穹
隆如雞子幕其際周接四海之表浮於元氣之上譬如
覆奩以抑水而不沒者氣充其中故也日繞辰極沒西
而還東不出入地中天之有極猶蓋之有斗也天北下
於地三十度極之傾在地夘酉之北亦三十度人在夘
酉之南十餘萬里故斗極之下不爲地中當對天地夘
酉之位耳日行黃道繞極極北去黃道百一十五度南
去黃道六十七度二至之所舍以爲長短也吳太常姚
信造昕天論云人爲靈蟲形最似天今人頤前多臨胷
而項不能覆背近取諸身故知天之體南低入地北則
偏高又冬至極低而天運近南故日去人遠而斗去人
近北天氣至故冰寒也夏至極起而天運近北而斗去
人遠日去人近南天氣至故蒸熱也極之立時日行地
中淺故夜短天去地高故晝長也極之低時日行地中
深故夜長天去地下淺故晝短也自虞喜虞聳姚信皆
好竒徇異之說非極數談天者也至於渾天理妙學者
多疑漢王仲任據蓋天之說以駮渾儀云舊說天轉從
地下過今掘地一丈輒有水天何得從水中行乎甚不
然也日随天而轉非入地夫人目所望不過十里天地
合矣實非合也遠使然耳今視日入非入也亦遠耳當
日入西方之時其下之人亦將謂之爲中也四方之人
各以其近者爲出遠者爲入矣何以明之今試使一人
把大炬火夜半行於平地去人十里火光滅矣非滅也
遠使然耳今日西轉不復見是火滅之類也日月不員
也望視之所以員者去人遠也夫日火之精也月水之
精也水火在地不員在天何故員故丹楊葛洪釋之曰
渾天儀注云天如雞子地如雞中黃孤居於天内天大
而地小天表裏有水天地各乘氣而立載水而行周天
三百六十五度四分度之一又中分之則半覆地上半
繞地下故二十八宿半見半隠天轉如車轂之運也諸
論天者雖多然精於隂陽者張平子陸公紀之徒咸以
爲推步七曜之道度歴象昏明之證候校以四八之氣
考以漏刻之分占晷景之往來求形驗於事情莫密於
渾象者也張平子既作銅渾天儀於密室中以漏水轉
之令伺之者閉戶而唱之其伺之者以告靈臺之觀天
者曰璇璣所加某星始見某星已中某星今沒皆如合
符也崔子玉爲其碑銘曰數術窮天地制作侔造化高
才偉藝與神合契蓋由於平子渾儀及地動儀之有驗
故也若天果如渾者則天之出入行於水中爲的然矣
故黃帝書曰天在地外水在天外水浮天而載地者也
又易曰時乘六龍夫陽爻稱龍龍者居水之物以喻天
天陽物也又出入水中與龍相似故以比龍也聖人仰
觀俯察審其如此故晉卦坤下離上以證日出於地也
又明夷之卦離下坤上以證日入於地也需卦乾下坎
上此亦天入水中之象也天爲金金水相生之物也天
出入水中當有何損而謂爲不可乎故桓君山曰春分
日出夘入酉此乃人之夘酉天之夘酉常值斗極爲天
中今視之乃在北不正在人上而春秋分時日出入乃
在斗極之南若如磨右轉則北方道遠而南方道近晝
夜漏刻之數不應等也後奏事待報坐西廊廡下以寒
故暴背有頃日光出去不復暴背君山乃告信蓋天者
曰天若如推磨右轉而日西行者其光景當照此廊下
稍而東耳不當拔出去拔出去是應渾天法也渾爲天
之真形於是可知矣然則天出入水中無復疑矣又今
視諸星出於東者初但去地小許耳漸而西行先經人
上後遂西轉而下焉不旁旋也其先在西之星亦稍下
而沒無北轉者日之出入亦然若謂天磨左轉者日之
出入亦然衆星日月宜随天而廻初在於東次經於南
次到於西次及於北而復還於東不應横過去也今日
出於東冉冉轉上及其入西亦復漸漸稍下都不繞邊
北去了了如此王生必固謂爲不然者疏矣今日徑千
里圍周三千里中足以當小星之數十也若日以轉遠
之故但當光曜不能復來照及人耳宜猶望見其體不
應都失其所在也日光既盛其體又大於星多矣今見
極北之小星而不見日之在北者明其不北行也若日
以轉遠之故不復可見其北入之間應當稍小而日方
入之時乃更大此非轉遠之徵也王生以火炬喻日吾
亦將借子之矛以刺子之楯焉把火之去人轉遠其光
轉微而日月自出至入不漸小也王生以火喻之謬矣
又日之入西方視之稍稍去初尚有半如横破鏡之状
湏臾淪沒矣若如王生之言日轉北去有半者其北都
沒之頃宜先如竪破鏡之状不應如横破鏡也如此言
之日入西方不亦孤孑乎又月之光微不及日遠矣月
盛之時雖有重雲蔽之不見月體而夕猶朗然是光猶
從雲中而照外也日若繞西及北者其光故應如月在
雲中之状不得夜便大暗也又日入則星月出焉明知
天以日月分主晝夜相代而照也若日常出者不應日
亦入而星月亦出也又按河洛之文皆云水火者隂陽
之餘氣也夫言餘氣也則不能生日月可知也顧當言
日陽精生火者可耳若水火是日月所生則亦何得盡
如日月之員乎今火出於陽燧陽燧員而火不員也水
出於方諸方諸方而水不方也又陽燧可以取火於日
而無取日於火之理此則日精之生火明矣方諸可以
取水於月而無取月於水之道此則月精之生水了矣
王生又云遠故視之員若審然者月初生之時及既虧
之後何以視之不員乎而日食或上或下從側而起或
如鉤至盡若遠視見員不宜見其殘缺左右所起也此
則渾天之理信而有徵矣
儀象
虞書曰在璇璣玉衡以齊七政考靈曜云分寸之晷代
天氣生以制方員方員以成參以規矩昏明主時乃命
中星觀玉儀之游鄭玄謂以玉爲渾儀也春秋文曜鉤
云唐堯即位羲和立渾儀此則儀象之設其來遠矣緜
代相傳史官禁密學者不覩故宣蓋沸騰暨漢太初落
下閎鮮于妄人耿壽昌等造員儀以考歴度後至和帝
時賈逵繫作又加黃道至順帝時張衡又制渾象具内
外規南北極黃赤道列二十四氣二十八宿中外星官
及日月五緯以漏水轉之於殿上室内星中出沒與天
相應因其關捩又轉瑞輪蓂莢於階下随月虚盈依歷
開落其後陸績亦造渾象至吳時中常侍廬江王蕃善
數術傳劉洪乾象歴依其法而制渾儀立論考度曰前
儒舊說天地之體状如鳥卵天包地外猶殼之裹黃也
周旋無端其形渾渾然故曰渾天也周天三百六十五
度五百八十九分度之百四十五半覆地上半在地下
其二端謂之南極北極北極出地三十六度南極入地
三十六度兩極相去一百八十二度半彊繞北極徑七
十二度常見不隠謂之上規繞南極七十二度常隠不
見謂之下規赤道帶天之紘去兩極各九十一度少彊
黃道日之所行也半在赤道外半在赤道内與赤道東
交於角五少弱西交於奎十四少彊其赤道外極遠者
去赤道二十四度斗二十一度是也其入赤道内極遠
者亦二十四度井二十五度是也日南至在斗二十一
度去極百一十五度少彊是也日最南去極最遠故景
最長黃道斗二十一度出辰入申故日亦出辰入申日
晝行地上百四十六度彊故日短夜行地下二百一十
九度少弱故夜長自南至之後日去極稍近故景稍短
日晝行地上度稍多故日稍長夜行地下度稍少故夜
稍短日所在度稍北故日稍北以至於夏至日在井二
十五度去極六十七度少彊是日最北去極最近景最
短黃道井二十五度出寅入戌故日亦出寅入戌日晝
行地上二百一十九度少弱故日長夜行地下百四十
六度彊故夜短自夏至之後日去極稍遠故景稍長日
晝行地上度稍少故日稍短夜行地下度稍多故夜稍
長日所在度稍南故日出入稍南以至於南至而復初
焉斗二十一井二十五南北相應四十八度春分日在
奎十四少彊秋分日在角五少弱此黃赤二道之交中
也去極俱九十一度少彊南北處斗二十一井二十五
之中故景居二至長短之中奎十四角五出邜入酉故
日亦出夘入酉日晝行地上夜行地下俱百八十二度
半彊故日見之漏五十刻不見之漏五十刻謂之晝夜
同夫天之晝夜以日出沒爲分人之晝夜以昏明爲限
日未出二刻半而明日入二刻半而昏故損夜五刻以
益晝是以春秋分漏晝五十五刻三光之行不必有常
術術家以算求之各有同異故諸家歴法參差不齊洛
書甄曜度春秋考異郵皆云周天一百七萬一千里一
度爲二千九百三十二里七十一步二尺七寸四分四
百八十七分分之三百六十二陸績云天東西南北徑
三十五萬七千里此言周三徑一也考之徑一不啻周
三率周百四十二而徑四十五則天徑三十二萬九千
四百一里一百二十二步二尺二寸一分七十一分分
之十周禮日至之景尺有五寸謂之地中鄭衆說土圭
之長尺有五寸以夏至之日立八尺之表其景與土圭
等謂之地中今潁川陽城地也鄭玄云凡日景於地千
里而差一寸景尺有五寸者南戴日下萬五千里也以
此推之日當去其下地八萬里矣日邪射陽城則天徑
之半也體員如弹丸地處天之半而陽城爲中則日春
秋冬夏昏明晝夜去陽城皆等無盈縮矣故知從日邪
射陽城爲天徑之半也以句股法言之旁萬五千里句
也立八極萬里股也從日邪射陽城弦也以句股求弦
法入之得八萬一千三百九十四里三十步五尺三寸
六分天徑之半而地上去天之數也倍之得十六萬二
千七百八十八里六十一步四尺七寸二分天徑之數
也以周率乘之徑率約之得五十一萬三千六百八十
七里六十八步一尺八寸二分周天之數也減甄曜度
考異郵五十五萬七千三百一十二里有竒一度凡千
四百六里二十四步六寸四分十萬七千五百六十五
分分之萬九千四十九減舊度千五百二十五里二百
五十六步三尺三寸二十一萬五千一百三十分分之
十六萬七百三十分赤黃二道相與交錯其間相去二
十四度以南儀推之二道俱三百六十五度有竒是以
知天體員如弹丸也而陸績造渾象其形如鳥卵然則
黃道應長於赤道矣績云天東西南北徑三十五萬七
千里然則績亦以天形正員也而渾象爲鳥卵則爲自
相違背古舊渾象以二分爲一度凡周七尺三寸半分
張衡更制以四分爲一度凡周一丈四尺六寸蕃以古
制局小星辰稠穊衡器傷大難可轉移更制渾象以三
分為一度凡周天一丈九寸五分分之三也
天文經星
洪範傳曰清而明者天之體也天忽變色是謂易常天
裂陽不足是謂臣彊天裂見人兵起國亡天鳴有聲至
尊憂且驚皆亂國之所生也馬績云天文在圖籍昭昭
可知者經星常宿中外官凡一百一十八名積數七百
八十三皆有州國官宫物類之象張衡云文曜麗乎天
其動者有七日月五星是也日者陽精之宗月者隂精
之宗五星五行之精衆星列布體生於地精成於列列
居錯峙各有攸屬在野象物在朝象官在人象神其以
神差有五列焉是為三十五名一居中央謂之北斗四
布於方各七爲二十八舍日月運行歴示吉凶五緯躔
次用告禍福中外之官常明者百有二十四可名者三
百二十爲星二千五百微星之數蓋萬有一千五百二
十庶物蠢蠢咸得繫命不然何得總而理諸後武帝時
太史令陳卓總甘石巫咸三家所著星圖大凡二百八
十三官一千四百六十四星以爲定紀今略其昭昭者
以備天官云
中宫
北極五星鉤陳六星皆在紫宫中北極北辰最尊者也
其紐星天之樞也天運無窮三光迭耀而極星不移故
曰居其所而衆星拱之第一星主月太子也第二星主
日帝王也亦太乙之坐謂最赤明者也第三星主五星
庶子也中星不明主不用事右星不明太子憂鉤陳後
宫也大帝之正妃也大帝之帝居也北四星曰女御宫
八十一御妻之象也鉤陳口中一星曰天皇大帝其神
曰耀魄寳主御羣靈執萬神圖抱北極四星曰四輔所
以輔佐北極而出度授政也大帝上九星曰華蓋所以
覆蔽大帝之坐也蓋下九星曰杠蓋之柄也華蓋下五
星曰五帝内坐設叙順帝所居也客星犯紫宫中坐大
臣犯主華蓋杠旁六星曰六甲可以分隂陽而配節候
故在帝旁所以布政教而授農時也極東一星曰柱下
史主記過左右史此之象也柱史北一星曰女史婦人
之微者主傳漏故漢有侍史傳舍九星在華蓋上近河
賓客之舘主胡人入中國客星守之備姦使亦曰胡兵
起傳舍南河中五星曰造父御官也一曰司馬或曰伯
樂星亡馬大貴其西河中九星如鉤状曰鉤星直則地
動天一星在紫宫門右星南天帝之神也主戰鬭知人
吉凶者也太一星在天一南相近亦天帝神也主使十
六神知風雨水旱兵革飢饉疾疫災害所在之國也紫
宫垣十五星其西蕃七東蕃八在北斗北一曰紫微大
帝之坐也天子之常居也主命主度也一曰長垣一曰
天營一曰旗星爲蕃衛備蕃臣也宫闕兵起旌旗星直
天子出自將宫中兵東垣下五星曰天柱建政教懸圖
法門内東南維五星曰尚書主納言夙夜諮謀龍作納
言此之象也尚書西二星曰隂德陽德主周急振撫宫
門左星内二星曰大理主平刑斷獄也門外六星曰天
牀主寢舍解息燕休西南角外二星曰内厨六宫之内
飲食主后妃夫人與太子宴飲東北維外六星曰天厨
主盛饌北斗七星在太微北七政之樞機隂陽之元夲
也故運乎天中而臨制四方以建四時而均五行也魁
四星爲璇璣杓三星爲玉衡又曰斗爲人君之象號令
之主也又爲帝車取乎運動之義也又魁第一星曰天
樞二曰璇三曰璣四曰權五曰玉衡六曰開陽七曰搖
光一至四爲魁五至七爲杓樞爲天璇爲地璣爲人權
爲時玉衡爲音開陽爲律搖光爲星石氏云第一曰正
星主陽德天子之象也二曰法星主隂刑女主之位也
三曰令星主中禍四曰伐星主天理伐無道五曰殺星
主中央助四旁殺有罪六曰危星主天倉五穀七曰部
星亦曰應星主兵又一主天二主地三主火四主水五
主土六主木七主金又曰一主秦二主楚三主梁四主
吳五主燕六主趙七主齊魁中四星爲貴人之牢曰天
理也輔星傅乎開陽所以佐斗成功丞相之象也七政
星明其國昌輔星明則臣彊杓南三星及魁第一星西
三星皆曰三公主宣德化調七政和隂陽之官也
文昌六星在北斗魁前天之六府也主集計天道一曰
上將大將軍建威武二曰次將尚書正左右三曰貴相
太常理文緒四曰司禄司中司隷賞功進五曰司命司
怪太史主滅咎六曰司寇大理佐理寳所謂一者起北
斗魁前近内階者也明潤大小齊天瑞臻文昌北六星
曰内階天皇之階也相一星在北斗南相者總領百司
而掌邦教以佐帝王安邦國集衆事也其星明吉太陽
守在相西大將大臣之象也主戒不虞設武備西北四
星曰勢勢腐刑人也天牢六星在北斗魁下貴人之牢
也太微天子庭也五帝之座也十二諸侯府也其外蕃
九卿也一曰太微爲衡衡主平也又爲天庭理法平辭
監升授德列宿受符諸神考節舒情稽疑也南蕃中二
星間曰端門東曰左執法廷尉之象也西曰右執法御
史大夫之象也執法所以舉刺凶姦者也左執法之東
左掖門也右執法之西右掖門也東蕃四星南第一曰
上相其北東太陽門也第二星曰次相其北中華東門
也第三星曰次將其北東太隂門也第四星曰上將所
謂四輔也西蕃四星南第一星曰上將其北西太陽門
也第二星曰次將其北中華西門也第三星曰次相其
北西太隂門也第四星曰上相次亦曰四輔也東西蕃
有芒及動搖者諸侯謀執法移刑罰尤急月五星入太
微軌道吉其所犯中坐成刑其西南角外三星曰明堂
天子布政之宫明堂西三星曰靈臺觀臺也主觀雲物
察符瑞候災變也左執法東北一星曰謁者主贊賓客
也謁者東北三星曰三公内坐朝會之所居也三公北
三星曰九卿内坐治萬事九卿西五星曰内五諸侯内
侍天子不之國也辟雍之禮得則太微諸侯明
黃帝坐在太微中含樞紐之神也天子動得天度止得
地意從容中道則太微五帝坐明以光黃帝坐不明人
主求賢士以輔法不然則奪勢四帝星夹黃帝坐東方
蒼帝靈威仰之神也南方赤帝赤熛怒之神也西方白
帝白招矩之神也北方黑帝叶光紀之神也五帝坐北
一星曰太子帝儲也太子北一星曰從官侍臣也帝坐
東北一星曰幸臣屏四星在端門之内近右執法屏所
以壅蔽帝庭也執法主刺舉臣尊敬君上則星光明潤
澤郎位十五星在帝坐東北一曰依烏郎府也周官之
元士漢官之光禄中散諫議議郎三署郎中是其職也
郎主守衛也其星不具后妃死幸臣誅星明大及客星
入之大臣爲亂郎將在郎位北主閱具所以爲武備也
武賁一星在太微西蕃北下名南静室旄頭之騎官也
常陳七星如畢状在帝坐北天子宿衛武賁之士以設
彊禦也星搖動天子自出明則武兵用微則兵弱三台
六星兩兩而居起文昌列抵太微一曰天柱三公之位
也在人曰三公在天曰三台主開德宣符也西近文昌
二星曰上台爲司命主夀次二星曰中台爲司中主宗
室東二星曰下台爲司禄主兵所以昭德塞違也又曰
三台爲天階太一躡以上下一曰泰階上階上星爲天
子下星爲女主中階上星爲諸侯三公下星爲卿大夫
下階上星爲士下星爲庶人所以和隂陽而理萬物也
君臣和集如其常度有變則占其人南四星曰内平近
職執法平罪之官也中台之北一星曰太尊貴戚也
攝提六星直斗杓之南主建時節伺禨祥攝提爲楯以
夾擁帝座也主九卿明大三公恣客星入之聖人受制
西三星曰周鼎主流亡大角在攝提間大角者天王座
也又爲天棟正經紀也北三星曰帝席主宴獻酬酢北
三星曰梗河天矛也一曰天鋒主胡兵又爲喪故其變
動應以兵喪也星亡其國有兵謀其北一星曰招搖一
曰矛楯其北一星曰玄戈皆主胡兵占與梗河略相類
也招搖與北斗杓間曰天庫星去其所則有庫開之祥
也招搖欲與棟星梗河北斗相應則胡兵當來受命於
中國玄戈又主北夷客星守之胡大敗天槍三星在北
斗杓東一曰天鉞天之武備也故在紫宫之左右所以
禦難也女牀三星在紀星北後宫御也主女事天棓五
星在女牀北天子先驅也主分爭與刑罰藏兵亦所以
禦兵亦所以禦難也槍棓皆所以備非常也一星不具
其國兵起東七星曰扶筐盛桑之器主勸蠶也七公七
星在招搖東天之相也三公之象也主七政貫索九星
在其前賤人之牢也一曰連索一曰連營一曰天牢主
法律禁暴彊也牢口一星爲門欲其開也九星皆明天
下獄煩七星見小赦六星五星大赦動則斧鑕用中空
則更元漢志云十五星天紀九星在貫索東九卿也主
萬事之紀理怨訟也明則天下多辭訟亡則政理壊國
紀亂散絶則地震山崩織女三星在天紀東端天女也
主果蓏絲帛珍寳也王者至孝神祗咸喜則織女星俱
明天下和平大星怒角布帛貴東足四星曰漸臺臨水
之臺也主晷漏律吕之事西足五星曰輦道王者嬉游
之道也漢輦道通南北宫其象也左右角間二星曰平
道之官平道西一星曰進賢主卿相舉逸才亢東咸西
咸各四星在房心北日月五星之道也房之戸所以防
佚淫也星明則信吉月五星犯守之有隂謀鍵閉一星
在房東北鉤鈐主關籥天市垣二十二星在房心東北
主權衡主聚衆一曰天旗庭主斬戮之事也市中星衆
潤澤則歲實熒惑守之戮不忠之臣彗星除之爲徙市
易都客星入之兵大起出之有貴喪帝坐一星在天市
中星西天庭也光而潤則天子吉威令行候一星在帝
坐東北主伺隂陽也明大輔臣彊四夷開候細微則國
安亡則主失位移則不安宦者四星在帝坐西南侍主
刑餘之人也星微吉非其常宦者有憂宗正二星在帝
坐東南宗大夫也彗星守之若失色宗正有事客星守
之更號令也宗人四星在宗正東主錄親疎享祀族人
有序則如綺文而明正動則天子親屬有變客星守之
貴人死宗星二在候星東宗室之象帝輔血脉之臣也
客星守之宗支不和天江四星在尾北主太隂江星不
具天下津河關道不通明若動搖大水出大兵起參差
則馬貴熒惑守之有立主客星入之河津絶天籥八星
在南斗柄西主關閉建星六星在南斗北亦曰天旗天
之都關也爲謀事爲天鼓爲天馬南二星天庫也中央
二星市也鈇鑕也上二星旗跗也斗建之間三光道也
星動則衆勞月暈之蛟龍見牛馬疫月五星犯之大臣
相譖有謀亦爲關梁不通有大水東南四星曰狗國主
鮮卑烏丸沃且熒惑守之外夷爲變狗國北二星曰天
雞主候時天辯九星在建星北市官之長也以知市珍
也星欲明吉彗星犯守之糴貴囚徒起兵河鼓三星旗
九星在牽牛北天鼓也主軍鼓主鈇鉞一曰三武主天
子三將軍中央大星爲大將軍左星爲左將軍右星爲
右將軍左星南星也所以僃關梁而距難也設守阻險
知謀徵也旗即天鼓之旗所以爲旌表也左旗九星在
鼓左旁鼓欲正直而明色黃光澤將吉不正爲兵憂也
星怒馬貴動則兵起曲則將失計奪勢旗星差戾亂相
陵旗端四星南北列曰天桴鼓桴也星不明漏刻失時
前近河鼓若桴鼓相直皆爲桴鼓用離珠五星在湏女
北湏女之藏府女子之星也天津九星横河中一曰天
漢一曰天江主四瀆津梁所以度神通四方也一星不
僃津關道不通騰蛇二十二星在營室北天蛇也主水
蟲王良五星在奎北居河中天子奉車御官也其四星
曰天駟旁一星曰王良亦曰天馬其星動爲策馬策車
騎滿野亦曰梁爲天橋主禦風雨水道故或占車騎或
占津梁客星守之橋不通道前一星曰策星王良之御
策也主天子之僕在王良旁若移在王良前居馬後是
謂策馬則車騎滿野閣道六星在王良前飛道也從紫
宫至河神所乘也一曰閣道星天子游别宫之道也傳
路一星在閣道南旁别道也東壁北十星曰天廐主馬
之官若今驛亭也主傳令置驛逐漏馳騖謂其行急疾
與晷漏競馳也天將軍十二星在婁北主武兵中央大
星天之大將也南一星曰軍南門主誰何出入太陵八
星在胃北亦曰積京主大喪也積京中星衆則諸侯有
喪民多疾兵起太陵中一星曰積尸明則死人如山北
九星曰天船一曰舟星所以濟不通也中一星曰積水
候水災昴西二星曰天街三光之道主伺候關梁中外
之境卷舌六星在昴北主口語以知佞䜛也曲吉直而
動天下有口舌之害中一曰天䜛主巫醫五車五星三
柱九星在畢北五車者五帝車舍也五帝坐也主天子
五兵一曰主五榖豊耗西北大星曰天庫主太白主秦
次東北星曰獄主辰星主燕趙次東星曰天倉主歲星
主魯衛次東南星曰司空主填星主楚次西南星曰卿
星主熒惑主魏五星有變皆以其所主占之三柱一曰
三泉天子得靈臺之禮則五車三柱均明有常其中五
星曰天潢天潢南三星曰咸池魚囿也月五星入天潢
兵起道不通天下亂五車南六星曰諸王察諸侯存亡
其西八星曰八榖主候歲八榖一星亡一榖不登天關
一星在五車南亦曰天門日月之所行也主邊事主關
閉芒角有兵五星守之貴人多死東井鉞前四星曰司
怪主候天地日月星辰變異及鳥獸草木之妖明主聞
災修德保福也司怪西北九星曰坐旗君臣設位之表
也坐旗西四星曰天高臺榭之高主遠望氣象天高西
一星曰天河主察山林妖變南河北河各三星夾東井
一曰天高之關門也主關梁南河曰南戍一曰南宫一
曰陽門一曰越門一曰權星主火北河曰北戌一曰北
宫一曰隂門一曰胡門一曰衡星主水兩河戌閒日月
五星之常道也河戍動搖中國兵起南河南三星曰闕
丘主宫門外象魏也五諸侯五星在東井北主刺舉戒
不虞又曰理隂陽察得失亦曰主帝心一曰帝師二曰
帝友三曰三公四曰博士五曰太史此五者常爲帝定
疑議星明大潤澤則天下大治芒角則禍在中五諸侯
南三星曰天樽主盛饘粥以給貧餒積水一星在北河
西北水河也所以供酒食之正也積薪一星在積水東
北供庖廚之正也水位四星在積薪東主水衡客星若
水火守犯之百川流溢軒轅十七星在七星北軒轅黃
帝之神黃龍之體也后妃之主士職也一曰東陵一曰
權星主雷雨之神南大星女主也次北一星夫人也屏
也上將也次北一星妃也次將也其次諸星皆次妃之
屬也女主南小星女御也左一星少民后宗也右一星
大民太后宗也欲其色黃小而明也軒轅右角南三星
曰酒旗酒官之旗也主饗宴飲食五星守酒旗天下大
酺有酒肉財物賜若爵宗室酒旗南三星曰天相丞相
之象也軒轅西四星曰爟爟者烽火之爟也邊亭之警
候爟北四星曰内平平罪之官明刑罰少微四星在太
微西士大夫之位也一名處士亦天子副主或曰博士
官一曰主衛掖門南第一星處士第二星議士第三星
博士第四星大夫明大而黃則賢士舉也月五星犯之
處士女主憂宰相易南四星曰長垣主界域及胡夷熒
惑入之胡入中國太白入之九卿謀
二十八舍
東方角二星爲天關其間天門也其内天庭也故黃道
經其中七曜之所行也左角爲天田爲理主刑其南爲
太陽道右角爲將主兵其北爲太隂道蓋天之三門猶
房之四表其星明大王道太平賢者在朝動搖移徙王
者行亢四星天子之内朝也總攝天下奏事聽訟理獄
錄功者也一曰疏廟主疾疫星明大輔納忠天下寧氐
四星王者之宿宫后妃之府休解之房前二星適也後
二星妾也後二星大則臣奉度房四星爲明堂天子布
政之宫也亦四輔也下第一星上將也次次將也次次
相也上星上相也南二星君位北二星夫人位又爲四
表中間爲天衢爲天關黃道之所經也南間曰陽環其
南曰太陽北間曰隂間其北曰太隂七曜由乎天衢則
天下平和由陽道則旱喪由隂道則水兵亦曰天駟爲
天馬主車駕南星曰左驂次左服次右服次右驂亦曰
天廐又主開閉爲蓄藏之所由也房星明則王者明驂
星大則兵起星離民流又北二小星曰鉤鈐房之鈐鍵
天之管籥主閉鍵天心也明而近房天下同心鉤鈐間
有星及疎坼則地動河清心三星天王正位也中星曰
明堂天子位爲大辰主天下之賞罰天下變動心星見
祥星明大天下同前星爲太子後星爲庶子心星直則
王失勢尾九星後宫之場妃后之府上第一星后也次
三星夫人次星后嬪妾第三星傍一星名曰神宫解衣
之内室尾亦爲九子星色欲均明大小相承則後宫有
叙多子孫箕四星亦後宫妃后之府亦曰天津一曰天
雞主八風凡日月宿在箕東壁翼軫者風起又主口舌
主客蠻夷胡貊故蠻胡將動先表箕焉
北方南斗六星天廟也丞相太宰之位主褒賢進士稟授
爵禄又主兵一曰天機南二星魁天梁也中央二星天相也北
二星天府庭也亦為夀命之期也將有天子之事占於斗斗
星盛明王道平和爵禄行牽牛六星天之關梁主犧牲
事其北二星一曰即路一曰聚火又曰上一星主道路
次二星主關梁次三星主南越搖動變色則占之星明
大王道昌關梁通湏女四星天少府也湏賤妾之稱婦
職之卑者也主布帛裁製嫁娶虚二星冡宰之官也主
北方邑居廟堂祭祀祝禱事又主死喪哭泣危三星主
天府天市架屋餘同虚占墳墓四星屬危之下主死喪
哭泣為墳墓也營室二星天子之宫也一曰玄宫一曰
清廟又為軍糧之府及土功事星明國昌小不明祠祀
鬼神不享離宫六星天子之别宫主隠藏休息之所東
壁二星主文章天下圖書之秘府也星明王者興道術
行國多君子星失色大小不同王者好武經士不用圖
書隠星動則有土功
西方奎十六星天之武庫也一曰天豕亦曰封豕主以
兵禁暴又主溝瀆西南大星所謂天豕目亦曰大將欲
其明婁三星爲天獄主苑牧犧牲供給郊祀胃二星天
之廚藏主倉廪五穀府也明則和平昴七星天之耳也
主西方主獄事又爲旄頭胡星也昴畢間爲天街天子
出旄頭罕畢以前驅此其義也黃道之所經也昴明則
天下牢獄平昴六星皆明與大星等大水七星皆黃兵
大起一星亡為兵喪搖動有大臣下獄及有白衣之會
大而數盡動若跳躍者胡兵大起畢八星主邊兵主弋
獵其大星曰天高一曰邊將主四夷之尉也星眀大則
遠夷來貢天下安失色則邊兵亂附耳一星在畢下主
聽得失伺愆邪察不祥星盛則中國微有盗賊邊候驚
外國反移動佞䜛行月入畢多雨觜觽三星爲三軍之
候行軍之藏府葆旅收歛萬物明則軍儲盈將得勢參
十星一曰參伐一曰大辰一曰天市一曰鈇鉞主斬刈
又爲天獄主殺伐又主權衡所以平理也又主邊城為
九譯故不欲其動也參白獸之體其中三星横列三將
也東北曰左肩主左將西北曰右肩主右將東南曰左
足主後將軍西南曰右足主偏將軍故黃帝占參應七
將中央三小星曰伐天之都尉也主胡鮮卑戎狄之國
故不欲明七將皆明大天下兵精也王道缺則芒角張
伐星明與參等大臣皆謀兵起參星失色軍散敗參芒
角動搖邊候有急兵起有斬伐之事參星移客伐主參
左足入玉井中兵大起秦大水若有喪山石爲怪參星
差戾王臣貳
南方東井八星天之南門黃道所經天之亭候主水衡
事法令所取平也王者用法平則井星明而端列鉞一
星附井之前主伺淫奢而斬之故不欲其明明與井齊
則用鉞於大臣月宿井有風雨輿鬼五星天目也主視
明察姦謀東北星主積馬東南星主積兵西南星主積
布帛西北星主積金玉随變占之中央星爲積尸主死
喪祠祀一曰鈇鑕主誅斬鬼星明大榖成不明百姓散
鑕欲其忽忽然不明明則兵起大臣誅柳八星天之廚
宰也主尚食和滋味又主雷雨七星七星一名天都主
衣裳文繡又主急兵盗賊故星明王道昌闇則賢良不
處天下空張六星主珍寳宗廟所用及衣服又主天廚
飲食賞賚之事星眀則王者行五禮得天之中翼二十
二星天之樂府俳倡又主夷狄遠客負海之賓星明大
禮樂興四夷賓動則蠻夷使來離徙則天子舉兵軫四
星主冡宰輔臣也主車騎主載任有軍出入皆占於軫
又主風主死喪軫星明則車駕備動則車駕用轄星傅
軫兩傍主王侯左轄爲王者同姓右轄爲異姓星明兵
大起遠軫凶轄舉南蠻侵長沙一星在軫之中主壽命
明則主壽長子孫昌又曰車無轄國有憂轄就聚兵大
起
星官在二十八宿之外者
庫樓十星六大星爲庫南四星爲樓在角南一曰天庫
兵甲之府也旁十五星三三而聚者柱也中央四小星
衡也主陳兵東北二星曰陽門主守隘塞也南門二星
在庫樓南天之外門也主守兵平星二星在庫樓北平
天下之法獄事廷尉之象也天門二星在平星北亢南
七星曰折威主斬殺頓頑二星在折威東南主考囚情
状察詐偽也騎官二十七星在氐南若天子武賁主宿
衛東端一星騎陣將軍騎將也南三星車騎之將也
陣車三星在騎官東北革車也積&KR0816;十二星在房心南
主為衛也他星守之近臣誅從官二星在積&KR0816;西北龜
五星在尾南主占以吉凶傅說一星在尾後傅說主章
祝巫官也魚一星在尾後河中主隂事知雲雨之期也
杵三星在箕南杵給庖舂客星入杵曰天下有急糠星
在箕舌前杵西北鼈十四星在南斗南鼈為水蟲歸太
隂有星守之白衣會主有水令農丈人一星在南斗西
南老農主穡也狗二星在南斗魁前主吠守天田九星
在牛南羅堰九星在牽牛東岠馬也以壅蓄水潦灌溉
渠也九坎九星在牽牛南坎溝渠也所以導達泉源疏
盈瀉溢通溝洫也九坎間十星曰天池一曰三池一曰
天海主灌溉田疇事虚南二星曰哭哭東二星曰泣泣
哭皆近墳墓泣南十三星曰天壘城如貫索状主北夷
丁零匈奴南二星曰蓋屋治宫室之官也其南四星曰
虚梁園陵寢廟之所也羽林四十五星在營室南一曰
天軍主軍騎又主翼王也壘壁陣十二星在羽林北羽
林之垣壘也主軍衛為營壅也五星有在天軍中者皆
爲兵起熒惑太白辰星尤甚北落師門一星在羽林西
南北者宿在北方也落天之藩落也師衆也師門猶軍
門也長安城北門曰北落門以象此也主非常以候兵
有星守之虜入塞中兵起其西北有十星曰天錢北落
西南一星曰天綱主武帳北落東南九星曰八魁主張
禽獸天倉六星在婁南倉穀所藏也南四星曰天庾積
廚粟之所也天囷十三星在胃南囷倉廪之屬也主給
御糧也天廪四星在昴南一曰天廥主蓄黍稷以供饗
祀春秋所謂御廪此之謂也天苑十六星昴畢南天子
之苑囿養獸之所也苑南十三星曰天園植果菜之所
也畢附耳南八星曰天節主使臣之所持者也天節下
九星曰九州殊口曉方俗之官通重譯者也參旗九星
在參西一曰天旗一曰天弓主司弓弩之張候變禦難
玉井四星在參左足下主水漿以給廚西南九星曰九
斿天子之旗也玉井東南四星曰軍井行軍之井也軍
井未達將不言渴名取此也軍市十三星在參東南天
軍貿易之市使有無通也野雞一星主變怪在軍市中
軍市西南二星曰丈人丈人東二星曰子子東二星曰
孫東井西南四星曰水府主水之官也東井南垣之東
四星四瀆江河淮濟之精也狼一星在東井東南狼爲
野將主侵掠色有常不欲動也北七星曰天狗主守財
弧九星在狼東南天弓也主備盗賊常向於狼弧矢動
移不如常者多盗賊胡兵大起狼弧張害及胡天下乖
亂又曰天弓張天下盡兵弧南六星爲天社昔共工氏
之子句龍能平水土故祀以配社其精爲星老人一星
在弧南一曰南極常以秋分之旦見于景春分之夕而
沒于丁見則治平主壽昌常以秋分候之南郊柳南六
星曰外廚廚南一星曰天紀主禽獸之齒稷五星在七
星南稷農正也取平百榖之長以爲號也張南十四星
曰天廟天子之祖廟也客星守之祠官有憂翼南五星
曰東甌蠻夷星也軫南三十二星曰器府樂器之府也
青丘七星在軫東南蠻夷之國號也青丘西四星曰土
司空主界域亦曰司徒土司空北二星曰軍門主營候
彪尾威旗
天漢起沒
天漢起東方經尾箕之間謂之漢津乃分爲二道其南
經傅說魚天籥天弁河鼓其北經龜貫箕下次絡南斗
魁左旗至天津下而合南道乃西南行又分夾瓠瓜絡
人星杵造父騰蛇王良傳路閣道北端太陵天船卷舌
而南行絡五車經北河之南入東井水位而東南行絡
南河闕丘天狗天紀天稷在七星南而没
十二次度數
十二次班固取三統歴十二次配十二野其言最詳又
有費直說周易蔡邕月令章句所言頗有先後魏太史
令陳卓更言郡國所入宿度今附而次之
自軫十二度至氐四度為壽星於辰在辰鄭之分野屬
兖州(費直周易分野夀星起軫七度蔡邕月令章句壽星起軫六度)
自氐五度至尾九度為大火於辰在夘宋之分野屬豫
州(費直起氐十一度蔡邕起亢八度)
自尾十度至南斗十一度為析木於辰在寅燕之分野
屬幽州(費直起尾九度蔡邕起尾四度)
自南斗十二度至湏女七度爲星紀於辰在丑吳越之
分野屬揚州(費直起斗十度蔡邕起斗六度)
自湏女八度至危十五度爲玄枵於辰在子齊之分野
屬青州(費直起女六度蔡邕起女二度)
自危十六度至奎四度為詠訾於辰在亥衞之分野屬
并州(費直起危十四度蔡邕起危十度)
自奎五度至胃六度爲降婁於辰在戌魯之分野屬徐
州(費直起奎二度蔡邕起奎八度)
自胃七度至畢十一度爲大梁於辰在酉趙之分野屬
冀州(費直起婁十度蔡邕起胃一度)
自畢十二度至東井十五度爲實沉於辰在申魏之分
野屬益州(費直起畢九度蔡邕起畢六度)
自東井十六度至柳八度爲鶉首於辰在未秦之分野
屬雍州(費直起井十二度蔡邕起井十度)
自柳九度至張十六度爲鶉火於辰在午周之分野屬
三河(費直起柳五度蔡邕起柳三度)
自張十七度至軫十一度為鶉尾於辰在已楚之分野
屬荆州(費直起張十三度蔡邕起張十二度)
州郡躔次
陳卓范蠡鬼谷先生張良諸葛亮譙周京房張衡竝云
角亢氐鄭兖州
東郡入角一度東平任城山隂入角六度
泰山入角十二度濟北陳留入亢五度
濟隂入氐一度東平入氐七度
房心宋豫州
潁川入房一度汝南入房二度
沛郡入房四度梁國入房五度
淮陽入心一度魯國入心三度
楚國入房四度
尾箕燕幽州
涼州入箕中十度上谷入尾一度
漁陽入尾三度右北平入尾七度
西河上郡北地遼西東入尾十度
涿郡入尾十六度渤海入箕一度
樂浪入箕三度玄菟入箕六度
廣陽入箕九度
斗牽牛湏女吳越揚州
九江入斗一度廬江入斗六度
豫章入斗十度丹陽入斗十六度
會稽入牛一度臨淮入牛四度
廣陵入牛八度泗水入女一度
六安入女六度
虚危齊青州
齊國入虚六度北海入虚九度
濟南入危一度樂安入危四度
東萊入危九度平原入危十一度
菑川入危十四度
營室東壁衞并州
安定入營室一度天水入營室八度
隴西入營室四度酒泉入營室十一度
張掖入營室十二度武都入東壁一度
金城入東壁四度武威入東壁六度
敦煌入東壁八度
奎婁胃魯徐州
東海入奎一度琅邪入奎六度
高密入婁一度城陽入婁九度
膠東入胃一度
昴畢趙冀州
魏郡入昴一度鉅鹿入昴三度
常山入昴五度廣平入昴七度
中山入昴一度清河入昴九度
信都入畢三度趙郡入畢八度
安平入畢四度河間入畢十度
真定入畢十三度
觜參魏益州
廣漢入觜一度越嶲入觜三度
蜀郡入參一度犍爲入參三度
牂牱入參五度巴郡入參八度
漢中入參九度益州入參七度
東井輿鬼秦雍州
雲中入東井一度定襄入東井八度
鴈門入東井十六度代郡入東井二十八度
太原入東井二十九度上黨入輿鬼二度
柳七星張周三輔
弘農入柳一度河南入七星三度
河東入張一度河南入張九度
翼軫楚荆州
南陽入翼六度南郡入翼十度
江夏入翼十二度零陵入軫十一度
桂陽入軫十度武陵入軫十度
長沙入軫十六度
晉書卷十一
晉書卷十一考證
天文志上至和帝時賈逵繫作繫當作繼
凡日景於地千里而差一寸(臣永祚)按謂日景千里
差一寸日景不能如是之齊不若依各省北極出地
度數查緯北内減緯南外加得距天頂度查切線即
表景也立表如股切線如句其表顛至切線顛如弦
據下文在漢時亦用句股法測景但所測不同耳
衆星列布體生於地精成於列列疑天字之誤
一曰依烏郎府也(臣人龍)按史記天官書聚一十五
星蔚然曰郎位索隠曰蔚然漢書作哀烏星之状貌
故星經轉作依烏後人謂郎官署為依烏府者此也
左旗九星在鼓左旁(臣永祚)按句下似脱右旗九星
在牽牛北八字
旁一星曰王良亦曰天馬其星動為策馬策車騎滿野
(臣龍官)按星書云王良策馬車騎滿野則下策字
當作主
南河曰南戍(臣龍官)按天官星書戍當作戊即斧錢
之義下北河曰北戌及兩河戌間河戍動搖俱放此
王者用法平則井星明而端列監本脫明字今增入
星明大榖成大似當作六
羅堰九星在牽牛東岠馬也(臣龍官)按羅堰無九星
誤也
晉書卷十一考證
