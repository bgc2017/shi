晉書卷二十九
唐太宗文皇帝御撰
志第十九
五行下
傳曰聽之不聰是謂不謀厥咎急厥罰恒寒厥極貧時
則有鼓妖時則有魚孽時則有豕旤時則有耳痾時則
有黑眚黑祥惟火沴水聽之不聰是謂不謀言上偏聽
不聰下情隔塞則謀慮利害失在嚴急故其咎急也盛
冬日短寒以殺物政促迫故其罰常寒也寒則不生百
穀上下俱貧故其極貧也君嚴猛而閉下臣戰慄而塞
耳則妄聞之氣發於音聲故有鼓妖寒氣動故有魚孽
而龜能為孽龜能陸處非極隂也魚去水而死極隂之
孽也於易坎為水為豕豕大耳而不聰察聽氣毁故有
豕旤也一曰寒歲豕多死及為怪亦是也及人則多病
耳者故有耳痾水色黑故有黑眚黑祥凡聽傷者病水
氣水氣病則火沴之其極貧者順之其福曰富劉歆聽
傳曰有介蟲之孽也庶徵之恒寒劉歆以為大雨雪及
未當雨雪而雨雪及大雨雹隕霜殺菽草皆恒寒之罰
也京房易傳曰有德遭險兹謂逆命厥異寒誅罰過深
當燠而寒盡六日亦為雹害正不誅兹謂養賊寒七十
二日殺飛禽道人始去兹謂傷其寒物無霜而死涌水
而出戰不量敵兹謂辱命其寒雖雨物不茂聞善不予
厥咎聾
吳孫權嘉禾三年九月朔隕霜傷榖按劉向說誅罰不
由君出在臣下之象也是時校事吕壹專作威福與漢
元帝時石顯用事隕霜同應班固書九月二日陳夀言
朔皆明未可以傷榖也壹後亦伏誅京房易傳曰興兵
妄誅兹謂亡法厥災霜夏殺五榖冬殺麥誅不原情兹
謂不仁其霜夏先大雷風冬先雨乃隕霜有芒角賢聖
遭害其霜附木不下地佞人依刑兹謂私賊其霜在草根
土隟間不教而誅兹謂虐其霜反在草下
四年七月雨雹又隕霜按劉向說雹者隂脅陽也是時
呂壹作威用事詆毁重臣排陷無辜自太子登以下咸
患毒之而壹反獲封侯寵異與春秋時公子遂專任雨
雹同應也漢安帝信䜛多殺無辜亦雨雹董仲舒曰凡
雹皆為有所脅行專壹之政故也
赤烏四年正月大雪平地深三尺鳥獸死者大半是年
夏全琮等四將軍攻略淮南襄陽戰死者千餘人其後
權以䜛邪數責讓陸議議憤恚致卒與漢景武大雪同
事
十一年四月雨雹是時權聽䜛將危太子其後朱據屈
晃以迕意黜辱陳正陳象以忠諫族誅而太子終廢此
有德遭險誅罰過深之應也
武帝太始六年冬大雪七年十二月又大雪明年有步
闡楊肇之敗死傷甚衆不聰之罰也
九年四月辛未隕霜是時賈充親黨比周用事與魯定
公漢元帝時隕霜同應也
咸寧三年八月平原安平上黨泰山四郡霜害三豆是
月河間暴風寒冰郡國五隕霜傷榖是後大舉征吳馬
隆又帥精勇討涼州
五年五月丁亥鉅鹿魏郡雨雹傷禾麥辛卯鴈門雨雹
傷秋稼六月庚戌汲郡廣平陳留滎陽雨雹景辰又雨
雹隕霜傷秋麥千三百餘頃壊屋百二十餘間癸亥安
定雨雹七月景申魏郡又雨雹閏月壬子新興又雨雹
八月庚子河南河東弘農又雨雹兼傷秋稼三豆
太康元年三月河東高平霜雹傷桑麥四月河南河内
河東魏郡弘農雨雹傷麥豆是月庚午畿内縣二及東
平范陽雨雹癸酉畿内縣五又雨雹五月東平平陽上
黨鴈門濟南雨雹傷禾麥三豆是時王濬有大功而權
戚互加陷抑帝從容不斷隂脅陽之應也
二年二月辛酉隕霜于濟南琅邪傷麥壬申琅邪雨雹
傷麥三月甲午河東隕霜害桑五月景戌城陽章武琅
邪傷麥庚寅河東樂安東平濟隂弘農濮陽齊國頓丘
魏郡河内汲郡上黨雨雹傷禾稼六月郡國十七雨雹
七月上黨雨雹
三年十二月大雪
五年七月乙卯中山東平雨雹傷秋稼甲辰中山雨雹
九月南安大雪折木
六年二月東海隕霜傷桑麥三月戊辰齊郡臨淄長廣
不其等四縣樂安梁鄒等八縣琅邪臨沂等八縣河間
易城等六縣高陽北陽新城等四縣隕霜傷桑麥六月
滎陽汲郡鴈門雨雹
八年四月齊國天水二郡隕霜十二月大雪
九年正月京都大風雨雹發屋拔木四月隴西隕霜
十年四月郡國八隕霜
惠帝元康二年八月沛及蕩隂雨雹
三年四月滎陽雨雹六月弘農湖城華隂又雨雹深三
尺是年賈后凶淫專恣與春秋魯桓夫人同事隂氣盛
也
五年六月東海雨雹深五寸二月丹陽建鄴雨雹是月
丹陽建鄴大雪
六年三月東海隕雪殺桑麥
七年五月魯國雨雹七月秦雍三州隕霜殺稼也
九年三月旬有八日河南滎陽潁川隕霜傷禾五月雨
雹是時賈后凶躁滋甚及冬遂廢愍懷
永寧元年七月襄城河南雨雹十月襄城河南高平平
陽又風雹折木傷稼
光熙元年閏八月甲申朔霰雪劉向曰盛陽雨水湯熱
隂氣脅之則轉而為雹盛隂雨雪凝滯陽氣薄之則散
而為霰今雪非其時此聽不聰之應是年帝崩
孝懷帝永嘉元年十二月冬雪平地三尺
七年十月庚午大雪
元帝太興二年三月丁未成都風雹殺人
三年三月海鹽雨雹是時王敦陵上
永昌二年十二月幽冀并三州大雨
明帝太寧元年十二月幽冀并三州大雪
二年四月庚子京都大雨雹鷰雀死
三年三月丁丑雨雪癸巳隕霜四月大雨雹是年帝崩
尋有蘇峻之亂
成帝咸和六年三月癸未雨雹是時帝幼弱政在大臣
九年八月成都大雪是歲李雄死
咸康二年正月丁巳皇后見于太廟其夕雨雹
康帝建元元年八月大雪是時政在將相隂氣盛也劉
向曰凡雨隂也雪又雨之隂也出非其時迫近象也
穆帝永和三年八月冀方大雪人馬多凍死
五年六月臨漳暴風震電雨雹大如升
十年五月涼州雪明年八月張祚枹罕護軍張瓘帥宋
混等攻滅祚更立張曜靈弟玄靚京房易傳曰夏雪戒
臣為亂此其亂之應也
十一年四月壬申朔霜十二月戊午雷己未雪是時帝
幼母后稱制政在大臣隂盛故也
升平二年正月大雪
海西太和三年四月雨雹折木
孝武太元二年四月己酉雨雹十二月大雪是時帝幼
政在將相隂之盛也
十二年四月己丑雨雹
二十年五月癸卯上虞雨雹
二十一年四月丁亥雨雹是時張夫人專幸及帝暴崩
兆庶尤之十二月連雪二十三日是時嗣主幼沖冢宰
專政
安帝隆安二年三月乙卯雨雹是秋王恭殷仲堪稱兵
内侮終皆誅之也
元興二年十二月酷寒過甚是時桓玄簒位政事煩苛
識者以為朝政失在舒緩玄則反之以酷按劉向曰周
衰無寒歲秦滅無燠年此之謂也
三年正月甲申霰雪又雷雷霰同時皆失節之應也四
月景午江陵雨雹是時安帝蒙塵
義熙元年四月壬申雨雹是時四方未一鉦鼔日戒
五年三月己亥雪深數尺五月癸已溧陽雨雹九月己
丑廣陵雨雹明年盧循至蔡州
六年正月景寅雪又雷五月壬申雨雹
八年四月辛未朔雨雹六月癸亥雨雹大風發屋是秋
誅劉蕃等
十年四月辛卯雨雹
雷震
魏明帝景初中洛陽城東橋城西洛水浮橋桓楹同日
三處俱時震尋又震西城上候風木飛鳥時勞役大起
帝尋晏駕
吳孫權赤烏八年夏震宫門柱又擊南津大橋桓楹
孫亮建興元年十二月朔大風震電是月又雷雨義同
前說亮終廢
武帝太康六年十二月甲申朔淮南郡震電
七年十二月己亥毗陵雷電南沙司鹽都尉戴亮以聞
十年十二月癸卯廬江建安雷電大雨
惠帝永康元年六月癸卯震崇陽陵標西南五百步標
破為七十片是時賈后陷害鼎輔寵樹私戚與漢桓帝
時震憲陵寢同事也后終誅滅
永興二年十月丁丑雷震
懷帝永嘉四年十月震電
愍帝建興元年十一月戊午會稽大雨震電己巳夜赤
氣曜於西北是夕大雨震雷庚午大雪按劉向說雷以
二月出八月入今此月震電者陽不閉藏也既發泄而
明日便大雪皆失節之異也是時劉聰僭號平陽李雄
稱制於蜀九州幅裂西京孤微為君失時之象也赤氣
赤祥也
元帝太興元年十一月乙卯暴雨雷電
永昌二年七月庚子朔雷震太極殿柱十二月會稽吳
郡雷震電
成帝咸和元年十月己巳會稽郡大雨震電
十年十二月癸卯廬江建安雷電大雨
惠帝永康元年六月癸卯震崇陽陵標西南五百步標
破為七十片是時賈后陷害鼎輔寵樹私戚與漢桓帝
時震憲陵寢同事也后終誅滅
永興二年十月丁丑雷震
懷帝永嘉四年十月震電
愍帝建興元年十一月戊午會稽大雨震電己巳夜赤
氣曜於西北是夕大雨震雷庚午大雪按劉向說雷以
二月出八月入今此月震電者陽不閉藏也既發泄而
明日便大雪皆失節之異也是時劉聰僭號平陽李雄
稱制於蜀九州幅裂西京孤微為君失時之象也赤氣
赤祥也
元帝太興元年十一月乙卯暴雨雷電
永昌二年七月庚子朔雷震太極殿柱十二月會稽吳
郡雷震電
成帝咸和元年十月己巳會稽郡大雨震電
太子時所造次故號太子池及安帝多病患無嗣故天
震之明無後也
六年正月景寅雷又雪十二月壬辰大雷
九年十一月甲戌雷乙亥又雷
鼓妖
惠帝元康九年三月有聲若牛出許昌城十二月廢愍
懷太子幽于許宫明年賈后遣黃門孫慮殺太子擊以
藥杵聲聞于外是其應也
蘇峻在歴陽外營將軍鼓自鳴如人弄鼓者峻手自破
之曰我鄉土時有此則城空矣俄而作亂夷滅此聽不
聰之罰也
石季龍末洛陽城西北九里石牛在青石趺上忽鳴聲
聞四十里季龍遣人打落兩耳及尾鐵釘釘四脚尋而
季龍死
孝武太元十五年三月己酉朔東北方有聲如雷按劉
向說以為雷當託於雲猶君託於臣無雲而雷此君不
恤於下下人將叛之象也及帝崩而天下漸亂孫恩桓
玄交陵京邑
吳興長城夏架山有石鼓長丈餘面逕三尺許下有盤
石為足鳴則聲如金鼓三吳有兵至安帝隆安中大鳴
後有孫恩之亂
魚孽
魏齊王嘉平四年五月有二魚集于武庫屋上此魚孽
也王肅曰魚生於水而亢於屋介鱗之物失其所也邊
將其殆有弃甲之變乎後果有東關之敗干寳又以為
高貴鄉公兵禍之應二說皆與班固旨同
武帝太康中有鯉魚二見武庫屋上干寳以為武庫兵
府魚有鱗甲亦兵類也魚既極隂屋上太陽魚見屋上
象至隂以兵革之禍干太陽也至惠帝初誅楊駿廢太
后矢交館閣元康末賈后謗殺太子尋亦誅廢十年之
間母后之難再興是其應也自是禍亂搆矣京房易妖
曰魚去水飛入道路兵且作
蝗蟲
春秋螽劉歆從介蟲之孽與魚同占
魏文帝黃初三年七月冀州大蝗人飢按蔡邕說蝗者
在上貪苛之所致也是時孫權歸順帝因其有西陵之
役舉大衆襲之權遂背叛也
武帝泰始十年六月蝗是時荀賈任政疾害公直
惠帝永寧元年郡國六蝗
懷帝永嘉四年五月大蝗自幽并司冀至于秦雍草木
牛馬毛鬛皆盡是時天下兵亂漁獵黔黎存亡所繼惟
司馬越苟晞而已競為暴刻經略無章故有此孽
愍帝建興四年六月大蝗去歲劉曜頻攻北地馮翊麴
允等悉衆御之卒為劉曜所破西京遂潰
五年帝在平陽司冀青雍螽
元帝太興元年六月蘭陵合鄉蝗害禾稼乙未東莞蝗
蟲縱廣三百里害苗稼七月東海彭城下邳臨淮四郡
蝗蟲害禾豆八月冀青徐三州蝗食生草盡至于二年
是時中州淪喪暴亂滋甚也
二年五月淮陵臨淮淮南安豐廬江等五郡蝗蟲食秋
麥是月癸丑徐州及揚州江西諸郡蝗吳郡百姓多餓
死是年王敦并領荆州苛暴之釁自此興矣
孝武帝太元十五年八月兖州蝗是時慕容氏逼河南
征戍不已故有斯孽
十六年五月飛蝗從南来集堂邑縣界害禾稼是年春
發江州兵營甲士二千人家口六七千配護軍及東宫
後尋散亡殆盡又邊將連有征役故有斯孽
豕旤
吳孫晧寳鼎元年野豕入右大司馬丁奉營此豕禍也
後奉見遣攻榖陽無功而反晧怒斬其導軍及舉大衆
北出奉及萬彧等相謂曰若至華里不得不各自還也
此謀泄奉時雖已死晧追討榖陽事殺其子溫家屬皆
遠徙豕禍之應也龔遂曰山野之獸来入宫室宮室將
空又其象也
懷帝永嘉中夀春城内有豕生兩頭而不活周馥取而
觀之時識者云豕北方畜胡狄象兩頭者無上也生而
死不遂也天戒若曰勿生專利之謀將自致傾覆也周
馥不寤遂欲迎天子令諸侯俄為元帝所敗是其應也
石勒亦尋渡淮百姓死者十有其九
元帝建武元年有豕生八足此聽不聰之罰又所任邪
也是後有劉隗之變
成帝咸和六年六月錢唐人家豭豕産兩子而皆人面
如胡人狀其身猶豕京房易妖曰豕生人頭豕身者危
且亂今此豭豕而産異之甚者也
孝武帝太元十年四月京都有豚一頭二脊八足
十三年京都人家豕産子一頭二身八足並與建武同
妖也是後宰相沉酗不恤朝政近習用事漸亂國綱至
於大壊也
黑眚黑祥
孝懷帝永嘉五年十二月黑氣四塞近黑祥也帝尋淪
陷王室丘墟是其應也
愍帝建興二年正月己巳朔黑霧着人如墨連夜五日
乃止此近黑祥也其四年帝降劉曜
元帝永昌元年十月京師大霧黑氣蔽天日月無光十
一月帝崩
火沴水
武帝太康五年六月任城魯國池水皆赤如血按劉向
說近火沴水聽之不聰之罰也京房易傳曰君淫於色
賢人潛國家危厥異水流赤
穆帝升平三年二月涼州城東池中有火
四年四月姑臧澤水中又有火此火沴水之妖也明年
張天錫殺中護軍張邕邕執政之人也
安帝元興二年十月錢唐臨平湖水赤桓玄諷吳郡使
言開除以為已瑞俄而桓玄敗
傳曰思心之不容是謂不聖厥咎霿厥罰恒風厥極凶
短折時則有脂夜之妖時則有華孽時則有牛旤時則
有心腹之痾時則有黃眚黃祥時則有金木水火沴土
思心不容是謂不聖思心者心思慮也容寬也孔子曰
居上不寬吾何以觀之哉言上不寬大包容臣下則不
能居聖位貌言視聽以心為主四者皆失則區霿無識
故其咎霿也雨旱寒燠亦以風為本四氣皆亂故其罰
恒風也恒風傷物故其極凶短折也傷人曰凶禽獸曰
短草木曰折一曰凶夭也兄喪弟曰短父喪子曰折在
人腹中肥而包裹心者脂也心區霿則冥晦故有脂夜
之妖一曰有脂物而夜為妖若脂夜汙人衣淫之象也
一曰夜妖者雲風並起而杳冥故與常風同象也温而
風則生螟螣有裸蟲之孽劉向以為於易巽為風為木
卦在三月四月繼陽而治主木之華實風氣盛至秋冬
木復華故有華孽一曰地氣盛則秋冬復華一曰華者
色也土為内事謂女孽也於易坤為土為牛牛大心而
不能思慮心氣毁故有牛旤一曰牛多死及為怪亦是
也及人則多病心腹者故有心腹之痾土色黃故有黃
眚黃祥凡思心傷者病土氣土氣病則金木水火沴之
故曰時則有金木水火沴土不言惟而獨曰時則有者
非一衝氣所沴明其異大也其極凶短折者順之其福
曰考終命劉歆思心傳曰時有蠃蟲之孽謂螟螣之屬
也
庶徵恒風
魏齊王正始九年十一月大風數十日發屋折樹十二
月戊午晦尤甚動太極東閣
嘉平元年正月壬辰朔西北大風發屋折樹木昏塵蔽
天按管輅說此為時刑大臣執政之憂也是時曹爽區
霿自專驕僭過度天戒數見終不改革此思心不睿恒
風之罰也後踰旬而爽等誅滅京房易傳曰衆逆同志
至德乃潛厥異風其風也行不解物不長雨小而傷政
悖德隐兹謂亂厥風先風不雨大風暴起發屋折木守
義不進兹謂眊厥風與雲俱起折五榖莖臣易上政兹
謂不順厥風大焱發屋賦歛不理兹謂禍厥風絶經紀
止即温温即蟲侯專封利兹謂不統厥風疾而樹不搖
榖不成辟不思道兹謂無澤厥風不搖木旱無雲傷禾
公常於利兹謂亂厥風微而温生蟲蝗害五榖棄政作
滛兹謂惑厥風温螟蟲起害有益人之物諸侯不朝兹
謂畔厥風無恒地變赤雨殺人
吳孫權太元元年八月朔大風江海涌溢平地水深八
尺拔高陵樹二千株石碑蹉動吳城兩門飛落按華覈
對役繁賦重區霿不容之罰也明年權薨
孫亮建興元年十二月景申大風震電是歲魏遣大衆
三道来攻諸葛恪破其東興軍二軍亦退明年恪又攻
新城喪衆大半還伏誅
孫休永安元年十一月甲午風四轉五復蒙霧連日是
時孫綝一門五侯權傾吳主風霧之災與漢五侯丁傅
同應也十二月丁卯夜有大風發木揚沙明日綝誅
武帝泰始五年五月辛卯朔廣平大風折木
咸寧元年五月下邳廣陵大風壊千餘家折樹木其月
甲申廣陵司吾下邳大風折木
三年八月河間大風折木
太康二年五月濟南暴風折木傷麥六月高平大風折
木發壊邸閣四十餘區七月上黨又大風傷秋稼
八年六月郡國八大風
九年正月京都風雹發屋拔樹後二年宮車宴駕
惠帝元康四年六月大風雨拔木
五年四月庚寅夜暴風城東渠波浪殺人七月下邳大
風壊廬舍九月鴈門新興太原上黨災風傷稼明年氐
羌反叛大兵西討
九年六月飈風吹賈謐朝服飛數百丈明年謐誅十一
月甲子朔京都連大風發屋折木十二月愍懷太子廢
幽于許昌
永康元年二月大風拔木三月愍懷被害己卯喪柩發
許昌還洛是日又大風雷電幃蓋飛裂四月張華第舍
飈風起折木飛繒折軸六七是月華遇害十一月戊午
朔大風從西北来折木飛沙石六日止明年正月趙王
倫簒位
永寧元年八月郡國三大風
永興元年正月乙丑西北大風
趙王倫建始元年正月癸酉趙王倫祠太廟災風暴起
塵四合其年四月倫伏辜
元帝永昌元年七月景寅大風拔木屋瓦皆飛八月暴
風壊屋拔御道柳樹百餘株其風縱横無常若風自八
方来者是時王敦專權害尚書令刁協僕射周顗等故
風縱横若非一處也此臣易上政諸侯不朝之罰也十
一月宫車晏駕
成帝咸康四年三月壬辰成都大風發屋折木四月李
夀襲殺李期自立
康帝建元元年七月庚寅晉陵吳郡災風
穆帝升平元年八月丁未策立皇后何氏是日疾風後
桓玄簒位乃降后為零陵縣君不睿之罰也
五年正月戊午朔疾風
海西公太和六年二月大風迅急是年被廢
孝武帝寧康元年三月京都大風火大起是時桓温入
朝志在陵上帝又幼少人懷憂恐斯不睿之徵也
三年三月戊申朔暴風迅起從丑上来須臾逆轉從子
上来飛砂揚礫
太元二年二月乙丑朔暴風折木閏三月甲子朔暴風
疾雨俱至發屋折木
三年六月長安大風拔苻堅宫中樹其後堅再南伐遂
有淝水之敗身戮國亡
四年八月乙未暴風揚沙石
十二年正月壬午夜暴風七月甲辰大風折木
十三年十二月己未大風晝晦其後帝崩而諸侯違命
權奪於元顯禍成於桓玄是其應也
十七年六月乙未大風折木
安帝元興二年二月夜大風雨大航門屋瓦飛落明年
桓玄簒位由此門入
三年正月桓玄出遊大航南飄風飛其䡟輗蓋經三月
而玄敗歸江陵五月江陵又大風折木是月桓玄敗於
崢嶸洲身以屠裂十二月丁酉大風江陵多死者
義熙四年十一月辛卯朔西北疾風起
五年閏十一月丁亥大風發屋明年盧循至蔡州
六年五月壬申大風拔北郊樹樹幾百年也并吹琅邪
揚州二射堂倒壊是日盧循大艦漂没甲戌又風發屋
折木是冬王師南討
九年正月大風白馬寺浮圖刹柱折壊
十年四月己丑朔大風拔木六月辛亥大風拔木七月
淮北大風壊廬舍明年西討司馬休之應
夜妖
魏高貴鄉公正元二年正月戊戌景帝討毌丘儉大風
晦暝行者皆頓伏近夜妖也劉向曰正晝而暝隂為陽
臣制君也
元帝景元三年十月京都大震晝晦此夜妖也班固曰
夜妖者雲風並起而杳冥故與常風同象也劉向春秋
說云天戒若曰勿使大夫世官將令專事暝晦公室卑
矣魏見此妖晉有天下之應也
懷帝永嘉四年十一月辛卯晝昏至于庚子此夜妖也
後年劉曜寇洛川王師頻為賊所敗帝蒙塵于平陽
孝武帝太元十三年十二月乙未大風晦暝其後帝崩
而諸侯違命干戈内侮權奪於元顯禍成於桓玄
臝蟲之孽
京房易傳曰臣安禄位兹謂貪厥災蟲食根德無常兹
謂煩蟲食葉不絀無德蟲食本與東作争兹謂不時蟲
食莖蔽惡生孽蟲食心
武帝咸寧元年七月郡國螟九月青州又螟是月郡國
有青蟲食其禾稼
四年司冀兖豫荆揚郡國二十螟
太康四年會稽彭蜞及蟹皆化為鼠甚衆復大食稻為
災
九年八月郡國二十四螟九月蟲又傷秋稼是時帝聽
讒諛寵任賈充楊駿故有蟲蝗之災不絀無德之罰
惠帝元康三年九月帶方等六縣螟食禾葉盡
永寧元年七月梁益涼三州螟是時齊王冏執政貪苛
之應也
永寧元年十月南安巴西江陽太原新興北海青蟲食
禾葉甚者十傷五六十二月郡國六螟
牛旤
武帝太康九年幽州塞北有死牛頭語近牛旤也是時
帝多疾病深以後事為念而託付不以至公思瞀亂之
應也按師曠曰怨讟動於人則有非言之物而言又其
義也京房易傳曰殺無罪牛生妖
惠帝太安中江夏張騁所乘牛言曰天下亂乘我何之
騁懼而還犬又言曰歸何早也尋後牛又人立而行騁
使善卜者卦之謂曰天下將有兵亂為禍非止一家其
年張昌反先略江夏騁為將帥於是五州殘亂騁亦族
滅京房易數曰牛能言如其言占吉凶易萌氣樞曰人
君不好士走馬被文繡犬狼食人食則有六畜談言時
天子諸侯不以惠下為務又其應也
元帝建武元年七月晉陵陳門才牛生犢一體兩頭按
京房易傳言牛生子二首一身天下將分之象也是時
愍帝蒙塵於平陽尋為逆胡所殺元帝即位江東天下
分為二是其應也
太興元年武昌太守王諒牛生子兩頭八足兩尾共一
腹三年後死又有牛一足三尾皆生而死按司馬彪說
兩頭者政在私門上下無别之象也京房易傳曰足多
者所任邪也足少者不勝任也其後王敦等亂政此其
祥也
四年十二月郊牛死按劉向說春秋郊牛死曰宣公區
霿昏亂故天不饗其祀今元帝中興之業實王導之謀
也劉隗探會上意以得親幸導見疎外此區霿不睿之
禍
成帝咸和二年五月護軍牛生犢兩頭六足是冬蘇峻
作亂
七年九德人袁榮家牛産犢兩頭八足二尾共身
桓玄之國在荆州詣刺史殷仲堪行至鶴穴逢一老公
驅青牛形色瓌異桓玄即以所乘牛易取乘至零陵涇
溪駿駛非常息駕飲牛牛逕入江水不出玄遣人覘守
經日無所見於後玄敗被誅
黃眚黃祥
蜀劉備章武二年東伐二月自秭歸進屯夷道六月秭
歸有黃氣見長十餘里廣數十丈後踰旬備為陸遜所
破近黃祥也
魏齊王正始中中山王周南為襄邑長有鼠從穴出語
曰王周南爾以某日死周南不應鼠還穴後至期更冠
幘皂衣出語曰周南汝日中死又不應鼠復入穴斯須
更出語如向日適欲中鼠入須臾復出出復入轉更數
語如前日適中鼠曰周南汝不應我復何道言絶顛蹶
而死即失衣冠取視俱如常鼠按班固說此黃祥也是
時曹爽專政競為比周故鼠作變也
惠帝元康四年十二月大霧帝時昏眊政非已出故有
區霿之妖
元帝太興四年八月黃霧四塞埃氛蔽天
永昌元年十月京師大霧黑氣貫天日無光
明帝太寧元年正月癸巳黃霧四塞二月又黃霧四塞
是時王敦擅權謀逆愈甚
穆帝永和七年三月涼州大風拔木黃霧下塵是時張
重華納譖出謝艾為酒泉太守而所任非其人至九年
死嗣子見殺是其應也京房易傳曰聞善不予兹謂不
知厥異黃厥咎聾厥災不嗣黃者有黃濁氣四塞天下
蔽賢絶道災至絶世也
孝武太元八年二月癸未黃霧四塞是時道子專政親
近佞人朝綱方替
安帝元興元年十月景申朔黃霧昏濁不雨是時桓玄
謀逆之應
義熙五年十一月大霧
十年十一月又大霧是時帝室衰微臣下權盛兵及土
地略非君有此其應也
地震
劉向曰地震金木水火沴土者也伯陽甫曰天地之氣
不過其序若過其序人之亂也陽伏而不能出隂迫而
不能升於是有地震
吳孫權黃武四年江東地連震是時權受魏爵命為大
將軍吳王改元專制不修臣跡京房易傳曰臣事雖正
專必震其震於水則波於木則摇於屋則瓦落大經在
辟而易臣兹謂隂動厥震摇政宫大經摇政兹謂不隂
厥震摇山出涌水嗣子無德專禄兹謂不順厥震動丘
陵涌水出劉向並云臣下強盛將動而為害之應也
魏明帝青龍二年十一月京都地震從東来隐隐有聲
搖屋瓦
景初元年六月戊申京都地震是秋吳將朱然圍江夏
荆州刺史胡質擊退之又公孫文懿叛自立為燕王改
年置百官明年討平之
吳孫權嘉禾六年五月江東地震
赤烏二年正月地再震是時呂壹專事步隲上疏曰伏
聞校事吹毛求瑕趣欲䧟人成其威福無罪無辜横受
重刑雖有大臣不見信任如此天地焉得無變故地連
震動臣下專政之應也冀所以警悟人主可不深思其
意哉壹後卒敗
魏齊王正始二年十一月南安郡地震
三年七月甲申南安郡地震十二月魏郡地震
六年二月丁卯南安郡地震是時曹爽專政遷太后于
永寧宫太后與帝相泣而别連年地震是其應也
吳孫權赤烏十一年二月江東地仍震是時權聽讒尋
黜朱據廢太子
蜀劉禪炎興元年蜀地震是時宦人黃皓專權按司馬
彪說閹官無陽施猶婦人也皓見任之應與漢和帝時
同事也是冬蜀亡
武帝泰始五年四月辛酉地震是年冬新平氐羌叛明
年孫晧遣大衆入渦口
七年六月景申地震
咸寧二年八月庚辰河南河東平陽地震
四年六月丁未隂平廣武地震甲子又震
太康二年二月庚申淮南丹陽地震
五年正月朔壬辰京師地震
六年七月己丑地震
七年七月南安犍為地震八月京兆地震
八年五月壬子建安地震七月隂平地震九月丹陽地
震
九年正月會稽丹陽吳興地震四月辛酉長沙南海等
郡國八地震七月至于八月地又四震其三有聲如雷
九月臨賀地震十二月又震
十年十二月己亥丹陽地震
太熙元年正月地又震武帝世始於賈充終於楊駿阿
黨昧利苟竊朝權至于末年所任轉弊故頻年地震過
其序也終喪天下
惠帝元康元年十二月辛酉京都地震此夏賈后使楚
王瑋殺汝南王亮及太保衛瓘此隂道盛陽道微故也
四年二月上谷上庸遼東地震五月蜀郡山移淮南夀
春洪水出山崩地䧟壊城府八月上谷地震水出殺百
餘人十月京都地震十一月滎陽襄城汝隂梁國南陽
地皆震十二月京都又震是時賈后亂朝終至禍敗之
應也漢鄧太后攝政時郡國地震李固以為地隂也法
當安静今乃越隂之職專陽之政故應以震此同事也
京房易傳曰小人剥廬厥妖山崩兹謂隂乘陽弱勝彊
又曰隂背陽則地裂父子分離夷羌叛去
元康五年五月丁丑地震六月金城地震
六年正月丁丑地震
八年正月景辰地震
太安元年十二月地震時齊王冏專政之應
二年十二月景辰地震是時長沙王乂專政之應也
孝懷帝永嘉三年十月荆襄二州地震時司馬越專政
四年四月兖州地震五月石勒宼汲郡執太守胡寵遂
南濟沔是其應也
愍帝建興二年四月甲辰地震
三年六月丁卯長安又地震是時主幼權傾於下四方
雲擾兵亂不息之應也
元帝太興元年四月西平地震湧水出十二月廬陵豫
章武昌西陵地震湧水出山崩干寳以為王敦陵上之
應也
二年五月己丑祁山地震山崩殺人是時相國南陽王
保在祁山稱晉王不終之象也
三年四月庚寅丹陽吳郡晉陵又地震
成帝咸和二年二月江陵地震三月益州地震四月己
未豫州地震是年蘇峻作亂
九年三月丁酉會稽地震
穆帝永和元年六月癸亥地震是時嗣主幼沖母后稱
制政在臣下所以連年地震
二年十二月地震
三年正月景辰地震九月地又震
四年十月己未地震
五年正月庚寅地震是時石季龍僭即皇帝位亦過其
序也
九年八月丁酉京都地震有聲如雷
十年正月丁卯地震聲如雷雞雉皆鳴呴
十一年四月乙酉地震五月丁未地震
升平二年十一月辛酉地震
五年八月凉州地震
哀帝隆和元年四月甲戌地震是時政在將相人主南
面而已
興寧元年四月甲戌揚州地震湖瀆溢
二年三月庚寅江陵地震是時桓温專政
海西公太和元年二月凉州地震水涌是海西將廢之
應也
簡文帝咸安二年十月辛未安成地震是年帝崩
孝武帝寧康元年十月辛未地震
二年二月丁巳地震七月甲午凉州地又震山崩是時
嗣主幼沖權在將相隂盛之應
太元二年閏三月壬午地震五月丁丑地震
十一年六月己卯地震是後緣河諸將連歲兵役人勞
之應也
十五年二月己酉朔夜地震八月京都地震十二月己
未地震
十七年六月癸卯地震十二月己未地又震是時羣小
弄權天下側目
十八年正月癸亥朔地震二月乙未夜地震
安帝隆安四年四月乙未地震九月癸丑地震是時幼
主沖昧政在臣下
義熙四年正月壬子夜地震有聲十月癸亥地震
五年正月戊戌夜尋陽地震有聲如雷明年盧循下
八年自正月至四月南康廬陵地四震明年王旅西討
荆益
十三年月戊寅地震
山崩地䧟裂
吴孫權赤烏十三年八月丹陽句容及故鄣寧國諸山
崩鴻水溢按劉向說山陽君也水隂百姓也天戒若曰
君道崩壊百姓將失其所與春秋梁山崩漢齊楚衆山
發水同事也夫三代命祀祭不越望吉凶禍福不是過
也吴雖稱帝其實列國災發丹陽其天意矣劉歆以為
國主山川山崩川竭亡之徵也後二年而權薨又二十
六年而吴亡
魏元帝咸熙二年二月太行山崩此魏亡之徵也其冬
晉有天下
武帝泰始三年三月戊午大石山崩
四年七月泰山崩墜三里京房易傳曰自上下者為崩
厥應泰山之石顛而下聖王受命人君虜及帝晏駕而
禄去王室惠皇愞弱懷愍二帝俱辱虜庭淪胥於北元
帝中興於南此其應也
太康五年景午宣帝廟地䧟
六年十月南安新興山崩湧水出
七年二月朱提之大瀘山崩震壊郡舍隂平之仇池崖
隕
八年七月大雨殿前地䧟方五尺深數丈中有破船
惠帝元康四年蜀郡山崩殺人五月壬子夀春山崩洪
水出城壊地䧟方三十丈殺人六月夀春大雷山崩地
坼人家䧟死上庸郡亦如之八月居庸地裂廣三十六
丈長八十四丈水出大飢上庸四處山崩地墜廣三十
丈長百三十丈水出殺人皆賈后亂朝之應也
太安元年四月西墉崩
懷帝永嘉元年三月洛陽東北步廣里地䧟
二年八月乙亥鄄城城無故自壊七十餘丈司馬越惡
之遷于濮陽此見沴之異也越卒以陵上受禍
三年七月戊辰當陽地裂三所廣三丈長三百餘步京
房易傳曰地坼裂者臣下分離不肯相從也其後司馬
越苟晞交惡四方牧伯莫不離散王室遂亡
三年十月宜都夷道山崩
四年四月湘東酃黑石山崩
元帝太興元年二月廬陵豫章武昌西陽地震山崩
二年五月祁山地震山崩殺人
三年南平郡山崩出雄黃數千斤時王敦陵傲帝優容
之示含養禍萌也
四年八月常山崩水出滹沱盈溢大木傾拔
成帝咸和四年十月柴桑廬山西北崖崩十二月劉玄
為郭默所殺
穆帝永和七年九月峻平崇陽二陵崩
十二年十一月遣散騎常侍車灌修峻平陵開埏道崩
壓殺數十人
升平五年二月南掖門馬足䧟地得鍾一有文四字
哀帝隆和元年四月丁丑浩亹山崩張天錫亡徵也
安帝義熙八年三月壬寅山隂地䧟方四丈有聲如雷
十年五月戊寅西明門地穿湧水出毁門扇及限此水
沴土也
十一年五月霍山崩出銅鍾六枚
十三年七月漢中城固縣水涯有聲若雷既而岸崩出
銅鍾十有二枚
惠帝元康九年六月夜暴雷雨賈謐齋屋柱䧟入地壓
謐牀帳此木沴土土失其性不能載也明年謐誅焉
光熙元年五月范陽國地燃可以爨此火沴土也是時
禮樂征伐自諸侯出
傳曰皇之不極是謂不建厥咎眊厥罰恒隂厥極弱時
則有射妖時則有龍蛇之孽時則有馬旤時則有下人
伐上之痾時則有日月亂行星辰逆行皇之不極是謂
不建皇君極中建立也人君貌言視聽思五事皆失不
得其中不能立萬事失在眊悖故其咎眊也王者自下
承天理物雲起於山而彌於天天氣亂故其罰恒隂一
曰上失中則下彊盛而蔽君明也易曰亢龍有悔貴而
亡位高而亡民賢人在下位而亡輔如此則君有南面
之尊而亡一人之助故其極弱也盛陽動進輕疾禮春
而大射以順陽氣上微弱則下奮驚動故有射妖易曰
雲從龍又曰龍蛇之蟄以存身也隂陽氣動故有龍蛇
之孽於易乾為君為馬任用而強力君氣毁故有馬旤
一曰馬多死及為怪亦是也君亂且弱人之所叛天之
所去不有明王之誅則有簒殺之禍故有下人伐上之
痾凡君道傷者病天氣不言五行沴天而曰日月亂行
星辰逆行者為若下不敢沴天猶春秋曰王師敗績于
貿戎不言敗之者以自敗為文尊尊之意也劉歆皇極
傳曰有下體生於上之痾說以為下人伐上天誅已成
不得復為痾云
恒隂
吳孫亮太平三年自八月沉隂不雨四十餘日是時將
誅孫綝謀泄九月戊午綝以兵圍宫廢亮為會稽王此
恒隂之罰也
吳孫晧寳鼎元年十二月太史奏久隂不雨將有隂謀
孫晧驚懼時陸凱等謀因其謁廟廢之及出留平領兵
前驅凱先語平平不許是以不果晧既肆虐羣下多懷
異圖終至降亡
射妖
蜀車騎將軍鄧芝征涪陵見玄猨緣山手射中之猿拔
其箭卷木葉塞其創芝曰嘻吾違物之性其將死矣俄
而卒此射妖也一曰猿母抱子芝射中之子為拔箭取
木葉塞創芝歎息投弩水中自知當死
恭帝為琅邪王好竒戲嘗閑一馬於門内令人射之欲
觀幾箭死左右有諫者曰馬國姓也今射之不祥於是
乃止而馬已被十許箭矣此蓋射妖也俄而禪位於宋
焉
龍蛇之孽
魏明帝青龍元年正月甲申青龍見郟之摩陂井中凡
瑞興非時則為妖孽况困于井非嘉祥矣魏以改年非
也干寳曰自明帝終魏世青龍黃龍見者皆其主廢興
之應也魏土運青木色而不勝于金黃得位青失位之
象也青龍多見者君德國運内相剋伐也故高貴鄉公
卒敗于兵按劉向說龍貴象而困井中諸侯將有幽執
之禍也魏世龍莫不在井此居上者逼制之應高貴鄉
公著潛龍詩即此旨也
高貴鄉公正元元年戊戌黃龍見于鄴井中
甘露元年正月辛丑青龍見軹縣井中六月乙丑青龍
見元城縣界井中
二年二月青龍見温縣井中
三年黃龍青龍俱見頓丘冠軍陽夏縣界井中
四年正月黃龍二見寧陵縣界井中
元帝景元元年十二月甲申黃龍見華容縣井中
三年二月龍見軹縣井中
吳孫晧天冊中龍乳於長沙人家啖雞雛京房易妖曰
龍乳人家王者為庶人其後晧降晉
武帝咸寧二年六月景午白龍二見于九原井中
太康五年正月癸卯二龍見武庫井中帝觀之有喜色
百寮將賀劉毅獨表曰昔龍漦夏庭禍發周室龍見鄭
門子産不賀帝答曰朕德政未修未有以應受嘉祥遂
不賀也孫盛曰龍水物也何與於人子産言之當矣但
非其所處實為妖灾夫龍以飛翔顯見為瑞今則潛伏
幽處非休祥也漢惠帝二年兩龍見蘭陵井中夲志以
為其後趙王幽死之象武庫者帝王威御之器所寳藏
也屋宇邃密非龍所處是後七年藩王相害二十八年
果有二胡僭竊神器二逆皆字曰龍此之表異為有證
矣
愍帝建興二年十一月枹䍐羌妓産一龍子色似錦文
常就母乳遙見神光少得就視此亦皇之不建於是帝
竟淪没
呂纂末龍出東廂井中到其殿前蟠卧比旦失之俄又
有黑龍升其宫門纂咸以為美瑞或曰龍者隂類出入
有時今而屢見必有下人謀上之變後纂果為吕超所
殺
武帝咸寧中司徒府有二大蛇長十許丈居聽事平橑
上而人不知但數年怪府中數失小兒及豬犬之屬後
有一蛇夜出被刃傷不能去乃覺之發徒攻擊移時乃
死夫司徒五教之府此皇極不建故蛇孽見之漢靈帝
時蛇見御座楊賜云為帝溺於色之應也魏代宫人猥
多晉又過之燕遊是湎此其孽也詩云惟虺惟蛇女子
之祥也
惠帝元康五年三月癸巳臨淄有大蛇長十餘丈負二
小蛇入城北門逕從市入漢城陽景王祠中不見天戒
若曰昔漢景王有定傾之功而不厲節忠慎以至失職
奪功之辱今齊王冏不寤雖建興復之功而驕陵取禍
此其徵也
明帝太寧初武昌有大蛇常居故神祠空樹中每出頭
從人受食京房易妖曰蛇見於邑不出三年有大兵國
有大憂尋有王敦之逆
馬旤
武帝太熙元年遼東有馬生角在兩耳下長三寸按劉
向說曰此兵象也及帝晏駕之後王室毒於兵禍是其
應也京房易傳曰臣易上政不順厥妖馬生角兹謂賢
士不足又曰天子親伐馬生角吕氏春秋曰人君失道
馬有生角及惠帝踐阼昏愚失道又親征伐成都是其
應也
惠帝元康八年十二月皇太子將釋奠太傅趙王倫驂
乘至南城門馬止力士推之不能動倫入軺車乃進此
馬旤也天戒若曰倫不知義方終為亂逆非傅導行禮
之人也
九年十一月戊寅忽有牡騮馬驚奔至廷尉訊堂悲鳴
而死天戒若曰愍懷冤死之象也見廷尉訊堂其天意
乎
懷帝永嘉六年二月神馬鳴南城門
愍帝建興二年九月蒲子縣馬生人京房易傳曰上亡
天子諸侯相伐厥妖馬生人是時帝室衰微不絶如線
胡狄交侵兵戈日逼尋而帝亦淪䧟故此妖見也
元帝太興二年丹陽郡吏濮陽演馬生駒兩頭自項前
别生而死司馬彪說曰此政在私門二頭之象也其後
王敦陵上
成帝咸康八年五月甲戌有馬色赤如血自宣陽門直
走入于殿前盤旋走出尋逐莫知所在己卯帝不豫六
月崩此馬旤又赤祥也是年張重華在涼州將誅其西
河相張祚廐馬數十匹同時悉無後尾也
安帝隆安四年十月梁州有馬生角刺史郭銓送示桓
玄按劉向說曰馬不當生角猶玄不當舉兵向上也玄
不寤以至夷滅
石季龍在鄴有一馬尾有燒狀入其中陽門出顯陽門
東宫皆不得入走向東北俄爾不見術者佛圖澄歎曰
災其及矣逾年季龍死其國遂滅
人痾
魏文帝黃初初清河宋士宗母化為鼈入水
明帝太和三年曹休部曲丘奚農女死復生時又有開
周世冢得殉葬女子數日而有氣數月而能言郭太后
愛養之又太原人發冢破棺棺中有一生婦人問其本
事不知也視其墓木可三十歲按京房易傳曰至隂為
陽下人為上宣帝起之象也漢平帝獻帝並有此異占
以為王莾曹操之徵
孫休永安四年安吳民陳焦死七日復生穿冢出干寳
曰此與漢宣帝同事烏程侯晧承廢故之家得位之祥
也
孫晧寳鼎元年丹陽宣騫母年八十因浴化為黿兄弟
閉戶衛之掘堂上作大坎實水其中黿入坎遊戱一二
日恒延頸外望伺戶小開便輪轉自躍入于遠潭遂不
復還與漢靈帝時黃氏母同事吳亡之象也
魏元帝咸熙二年八月襄武縣言有大人見長三丈餘
跡長三尺二寸髮白著黃巾黃單衣柱杖呼王始語曰
今當太平晉尋代魏
武帝泰始五年元城人年七十生角殆趙王倫篡亂之
象也
咸寧二年十二月琅邪人顔畿病死棺歛已久家人咸
夢畿謂已曰我當復生可急開棺遂出之漸能飲食屈
伸視瞻不能行語二年復死京房易傳曰至隂為陽下
人為上厥妖人死復生其後劉元海石勒僭逆遂亡晉
室下為上之應也(顔含傳作十有三年不起)
惠帝元康中安豐有女子周世寧年八歲漸化為男至
十七八而氣性成京房易傳曰女子化為丈夫兹謂隂
昌賤人為王此亦劉元海石勒蕩覆天下之妖也
永寧初齊王冏唱義兵誅除亂逆乘輿反正忽有婦人
詣大司馬門求寄産門者詰之婦曰我截臍便去耳是
時齊王冏匡復王室天下歸功識者為其惡之後果斬
戮
永寧元年十二月甲子有白頭公入齊王冏大司馬府
大呼曰有大兵起不出甲子旬冏殺之明年十二月戊
辰冏敗即甲子旬也
太安元年四月癸酉有人自雲龍門入殿前北面再拜
曰我當作中書監即收斬之干寳以為禁庭尊祕之處
今賤人徑入而門衞不覺者宫室將虛而下人踰上之
妖也是後帝北遷鄴又遷長安宫闕遂空焉
元康中梁國女子許嫁已受禮聘尋而其夫戍長安經
年不歸女家更以適人女不樂行其父母逼彊不得已
而去尋得病亡後其夫還問其女所在其家具說之其
夫徑至女墓不勝哀情便發冢開棺女遂活因與俱歸
後壻聞知詣官爭之所在不能決祕書郎王導議曰此
是非常事不得以常理斷之宜還前夫朝廷從其議
惠帝世杜錫家葬而婢誤不得出後十年開冢祔葬而
婢尚生始如瞑有頃漸覺問之自謂再宿耳初婢之埋
年十五六及開冢更生猶十五六也嫁之有子
光熙元年會稽謝真生子頭大而有髮兩蹠反向上有
男女兩體生便作丈夫聲經一日死此皇之不極下人
伐上之痾於是諸王有僭亂之象也
惠帝之世京洛有人兼男女體亦能兩用人道而性尤
淫此亂氣所生自咸寧太康之後男寵大興甚於女色
士大夫莫不尚之天下相倣效或至夫婦離絶多生怨
曠故男女氣亂而妖形之作也
懷帝永嘉元年吳郡吳縣萬詳婢生子鳥頭兩足馬蹄
一手無毛尾黃色大如枕此亦人妖亂之象也
五年五月枹罕令嚴根妓産一龍一女一鵝京房易傳
曰人生他物非人所見者皆為天下大兵是時帝承惠
皇之後四海沸騰尋而䧟於平陽為逆胡所害此其徵
也
愍帝建興四年新蔡縣吏任僑妻産二女腹與心相合
自胸以上臍以下各分此蓋天下未一之妖也時内史
吕會上言按瑞應圖異根同體謂之連理異畝同穎謂
之嘉禾草木之異猶以為瑞今二人同心易稱二人同
心其利斷金蓋四海同心之瑞也時皆哂之俄而四海
分崩帝亦淪沒
元帝太興初有女子其隂在腹當臍下自中國来至江
東其性淫而不産又有女子隂在首渡在揚州性亦淫
京房易妖曰人生子隂在首天下大亂在腹天下有事
在背天下無後于時王敦據上流將欲為亂是其徵
三年十二月尚書騶謝平妻生女墮地濞濞有聲須臾
便死鼻目皆在項上面處如項有口齒都連為一胸如
鼈手足爪如鳥爪皆下勾此亦人生他物非人所見者
後二年有石頭之敗
明帝太寧二年七月丹陽江寧侯紀妻死經三日復生
成帝咸康五年四月下邳民王和僑居暨陽息女可年
二十自云上天来還得徵瑞印綬當母天下晉陵太守
以為妖收付獄至十一月有人持柘杖絳衣詣止車門
口列為聖人使求見天子門侯受辭辭稱姓吕名賜其
言王和女可右足下有七星星皆有毛長七寸天今命
可為天下母奏聞即伏誅并下晉陵誅可
康帝建元二年十月衞將軍營督過望所領兵陳瀆女
臺有文在其足曰天下之母炙之愈明京都諠譁有司
收繫以聞俄自建康縣獄亡去明年帝崩獻后臨朝此
其祥也
孝武帝寧康初南郡州陵女唐氏漸化為丈夫
安帝義熙十年無錫人趙未年八歲一旦暴長八尺髭
鬚蔚然三日而死
義熙中東陽人莫氏生女不養埋之數日於土中啼取
養遂活
義熙末吳豫章吴平人有二陽道重累生
恭帝元熙元年建安人陽道無頭正平本下作女人形
體
晉書卷二十九
晉書卷二十九考證
五行志下六月庚戌汲郡廣平陳留滎陽雨雹監本
郡誤縣滎誤榮
是年王敦并領荆州是宋本作去
京房易傳曰聞善不予兹謂不知(臣龍官)按易傳作
不知諸本俱訛作有知今從原文改正
晉書卷二十九考證
