晉書卷八
唐太宗文皇帝御撰
帝紀第八
穆帝
穆皇帝諱聃字彭子康帝子也建元二年九月景申立
為皇太子戊戌康帝崩己亥太子即皇帝位時年二歲
大赦尊皇后為皇太后壬寅皇太后臨朝攝政冬十月
乙丑葬康皇帝於崇平陵十一月庚辰車騎將軍庾冰
卒
永和元年春正月甲戌朔皇太后設白紗帷於太極殿
抱帝臨軒改元甲申進鎮軍將軍武陵王晞為鎮軍大
將軍開府儀同三司以鎮軍將軍顧衆為尚書右僕射
夏四月壬戌詔會稽王昱錄尚書六條事五月戊寅大
雩尚書令金紫光祿大夫建安伯諸葛恢卒六月癸亥
地震秋七月庚午持節都督江荆司梁雍益寧七州諸
軍事江州刺史征西將軍都亭侯庾翼卒翼部將于瓚
戴羲等殺冠軍將軍曺據舉兵反安西司馬朱燾討平
之八月豫州刺史路永叛奔于石季龍庚辰以輔國將
軍徐州刺史桓温為安西將軍持節都督荆司雍益梁
寧六州諸軍事領護南蠻校尉荆州刺史石季龍將路
永屯于夀春九月景申皇太后詔曰今百姓勞弊其共
思詳所以振䘏之宜及歲常調非軍國要急者並宜停
之冬十一月李勢將㸑頠来奔涼州牧張駿伐焉耆降
之
二年春正月景寅大赦己卯使持節侍中都督揚州諸
軍事揚州刺史驃騎將軍錄尚書事都鄉侯何充卒二
月癸丑以左光祿大夫蔡謨領司徒錄尚書六條事撫
軍大將軍會稽王昱及謨並輔政三月景子以前司徒
左長史殷浩為建武將軍揚州刺史夏四月己酉朔日
有蝕之五月景戍涼州牧張駿卒子重華嗣六月石季
龍將王擢襲武街執張重華護軍胡宣又使麻秋孫伏
都伐金城太守張冲降之重華將謝艾擊秋敗之秋七
月以兗州刺史褚裒為征北大將軍開府儀同三司冬
十月地震十一月辛未安西將軍桓温帥征虜將軍周
撫輔國將軍譙王無忌建武將軍袁喬伐蜀拜表輙行
十二月枉矢自東南流于西北其長竟天
三年春正月乙卯桓温攻成都尅之丁亥李勢降益州
平林邑范文攻陷日南害太守夏侯覽以尸祭天夏四
月地震蜀人鄧定隗文舉兵反桓温又擊破之使益州
刺史周撫鎮彭模丁巳鄧定隗文復入據成都征虜將
軍楊謙棄涪城退保德陽五月戊申進慕容皝為安北
將軍石季龍又使其將石寧麻秋等伐涼州次于曲柳
張重華使將軍牛旋禦之退守枹罕六月辛酉大赦秋
七月范文復陷日南害督護劉雄隗文立范賁為帝八
月戊午張重華將謝艾進擊麻秋大敗之九月地震冬
十月乙丑假涼州刺史張重華大都督隴右關中諸軍
事護羌校尉犬將軍武都氐王楊初為征南將軍雍州
刺史平羌校尉仇池公並假節十二月振威護軍蕭敬
文害征虜將軍楊謙攻涪城陷之遂取巴西通于漢中
四年夏四月范文寇九德多所殺害五月大水秋八月
進安西將軍桓温為征西大將軍開府儀同三司封臨
賀郡公西中郎將謝尚為安西將軍九月景申慕容皝
死子雋嗣偽位冬十月己未地震石季龍使其將苻健
寇竟陵十二月豫章人黃韜自號孝神皇帝聚衆數千
寇臨川太守庾條討平之
五年春正月辛巳朔大赦庚寅地震石季龍僭即皇帝
位於鄴二月征北大將軍褚裒使部將王龕北伐獲石
季龍將支重夏四月益州刺史周撫龍驤將軍朱燾擊
范賁獲之益州平封周撫為建城公假慕容雋大將軍
幽平二州牧大單于燕王征西大將軍桓温遣督軍滕
畯討范文為文所敗石季龍死子世嗣偽位五月石遵
廢世而自立六月桓温屯安陸遣諸將討河北石遵揚
州刺史王浹以夀陽来降秋七月褚裒進次彭城遣部
將王龕李邁及石遵將李農戰于代陂王師敗績王龕
為農所執李邁死之八月褚裒退屯廣陵西中郎將陳
逵焚夀春而遁梁州刺史司馬勲攻石遵長城戍仇池
公楊初襲西城皆破之冬十月石遵將石遇攻宛陷之
執南陽太守郭啓司馬勲進次懸鉤石季龍故將麻秋
距之勲退還梁州十一月景辰石鑒弑石遵而自立十
二月己酉使持節都督徐兗二州諸軍事徐州刺史征
北大將軍開府儀同三司都鄉侯褚裒卒以建武將軍
吴國内史荀羡為使持節監徐兗二州諸軍事北中郎
將徐州刺史
六年春正月帝臨朝以褚裒喪故懸而不樂閏月冉閔
弑石鑒僭稱天王國號魏鑒弟祗僭帝號于襄國丁丑
彗星見于亢己丑加中軍將軍殷浩督揚豫徐兗青五
州諸軍事假節氐帥苻洪遣使来降以為氐王封廣川
郡公假洪子健節監河北諸軍事右將軍封襄國縣公
三月石季龍故將麻秋鴆殺苻洪于枋頭夏五月大水
廬江太守袁真攻合肥尅之六月石祗遣其弟琨攻冉
閔將王泰於邯鄲琨師敗績秋八月輔國將軍譙王無
忌薨苻健帥衆入關冬十一月冉閔圍襄國十二月免
司徒蔡謨為庶人是歲大疫
七年春正月丁酉日有蝕之辛丑鮮卑叚龕以青州来
降苻健僭稱王國號秦二月戊寅以叚龕為鎮北將軍
封齊公石祗大敗冉閔於襄國夏四月梁州刺史司馬
勲出步騎三萬自漢中入秦川與苻健戰于五丈原王
師敗績加尚書令顧和開府儀同三司劉顯殺石祗五
月祗兗州刺史劉啓自鄄城来奔秋七月尚書令左光
祿大夫開府儀同三司顧和卒甲辰濤水入石頭溺死
者數百人八月冉閔豫州牧張遇以許昌来降拜鎮西
將軍九月峻陽太陽二陵崩甲辰帝素服臨於太極殿
三日遣兼太常趙拔脩復山陵冬十月雷雨震電十一
月石祗將姚弋仲冉閔將魏脱各遣使来降以弋仲為
車騎將軍大單于封高陵郡公弋仲子襄為平北將軍
都督并州諸軍事并州刺史平鄉縣公脱為安北將軍
監冀州諸軍事冀州刺史十二月辛未征西大將軍桓
温帥衆北伐次于武昌而止時石季龍故將周成屯廩
丘高昌屯野王樂立屯許昌李歷屯衛國皆相次来降
八年春正月辛卯日有蝕之劉顯僭帝號於襄國冉閔
擊破殺之苻健僭帝號於長安二月峻平崇陽二陵崩
戊辰帝臨三日遣殿中都尉王惠如洛陽以衛五陵鎮
西將軍張遇反於許昌使其黨上官恩據洛陽樂弘攻
督護戴施於倉垣三月使北中郎將荀羡鎮淮隂苻健
别帥侵順陽太守薛珍擊破之夏四月冉閔為慕容雋
所滅雋僭帝號於中山稱燕安西將軍謝尚帥姚襄與
張遇戰於許昌之誡橋王師敗績苻健使其弟雄襲遇
虜之秋七月大雩石季龍故將王擢遣使請降拜征西
將軍秦州刺史丁酉以鎮軍大將軍武陵王晞為太宰
撫軍大將軍會稽王昱為司徒征西大將軍桓温為太
尉八月平西將軍周撫討蕭敬文於涪城斬之冉閔子
智以鄴降督護戴施獲其傳國璽送之文曰受天之命
皇帝夀昌百僚畢賀九月冉智為其將馬願所執降于
慕容恪中軍將軍殷浩帥衆北伐次泗口遣河南太守
戴施據石門滎陽太守劉&KR0735;戍倉垣冬十月秦州刺史
王擢為苻健所逼奔于涼州
九年春正月乙卯朔大赦張重華使王擢與苻健將苻
雄戰擢師敗績景寅皇太后與帝同拜建平陵三月旱
交州刺史阮敷討林邑范佛於日南破其五十餘壘夏
四月以安西將軍謝尚為尚書僕射五月大疫張重華
復使王擢襲秦州取之仇池公楊初為苻雄所敗秋七
月丁酉地震有聲如雷八月遣兼太尉河間王欽脩復
五陵冬十月中軍將軍殷浩進次山桑使平北將軍姚
襄為前鋒襄叛反擊浩浩棄輜重退保譙城丁未涼州
牧張重華卒子耀靈嗣是月張祚弑耀靈而自稱涼州
牧十一月殷浩使部將劉啓王彬之討姚襄復為襄所
敗襄遂進據芍陂十二月加尚書僕射謝尚為都督豫
揚江西諸軍事領豫州刺史鎮歷陽
十年春正月己酉朔帝臨朝以五陵未復懸而不樂涼
州牧張祚僭帝位冉閔降將周成舉兵反自宛陵襲洛
陽辛酉河南太守戴施奔鮪渚丁卯地震有聲如雷二
月己丑太尉征西將軍桓温帥師伐關中廢揚州刺史
殷浩為庶人以前會稽内史王述為揚州刺史夏四月
己亥温及苻健子萇戰于藍田大敗之五月江西乞活
郭敞等執陳留内史劉仕而叛京師震駭以吏部尚書
周閔為中軍將軍屯于中堂豫州刺史謝尚自歷陽還
衛京師六月苻健將苻雄悉衆及桓温戰於白鹿原王
師敗績秋九月辛酉桓温糧盡引還
十一年春正月甲辰侍中汝南王統薨平羌校尉仇池
公楊初為其部將梁式所害初子國嗣位因拜鎮北將
軍秦州刺史齊公叚龕襲慕容雋將榮國於郎山敗之
夏四月壬申隕霜乙酉地震姚襄帥衆寇外黃冠軍將
軍高季大破之五月丁未地又震六月苻健死其子生
嗣偽位秋七月宋混張瓘弑張祚而立耀靈弟玄靚為
大將軍涼州牧遣使来降以吏部尚書周閔為尚書左
僕射領軍將軍王彪之為尚書右僕射冬十月進豫州
刺史謝尚督并冀幽三州諸軍事鎮西將軍鎮馬頭十
二月慕容恪帥衆寇廣固壬戌上黨人馮鴦自稱太守
背苻生遣使来降
十二年春正月丁卯帝臨軒以皇太后母喪懸而不樂
鎮北將軍叚龕及慕容恪戰於廣固大敗之恪退據安
平二月辛丑帝講孝經三月姚襄入于許昌以太尉桓
温為征討大都督以討之秋八月己亥桓温及姚襄戰
於伊水大敗之襄走平陽徙其餘衆三千餘家於江漢
之間執周成而歸使揚武將軍毛穆之督護陳午輔國
將軍河南太守戴施鎮洛陽冬十月癸巳朔日有蝕之
慕容恪攻叚龕於廣固使北中郎將荀羡帥師次于琅
邪以救之十一月遣兼司空散騎常侍車灌龍驤將軍
袁真等持節如洛陽脩五陵十二月庚戌以有事於五
陵告於太廟帝及郡臣皆服緦於太極殿臨三日是歲
仇池公楊國為其從父俊所殺俊自立
升平元年春正月壬戌朔帝加元服告于太廟始親萬
幾大赦改元增文武位一等皇太后居崇德宫丁丑隕
石于槐里一是月鎮北將軍齊公叚龕為慕容恪所陷
遇害扶南天竺旃檀獻馴象詔曰昔先帝以殊方異獸
或為人患禁之今及其未至可令還夲土三月帝講孝
經壬申親釋奠于中堂夏五月庚午鎮西將軍謝尚卒
苻生將苻眉苻堅擊姚襄戰于三原斬之六月苻堅殺
苻生而自立以軍司謝奕為使持節都督安西將軍豫
州刺史秋七月苻堅將張平以并州降遂以為并州刺
史八月丁未立皇后何氏大赦賜孝弟鰥寡米人五斛
逋租宿債皆勿收大酺三日冬十月皇后見于太廟十
一月雷十二月以太常王彪之為尚書左僕射
二年春正月司徒會稽王昱稽首歸政帝不許三月慕
容雋陷冀州諸郡詔安西將軍謝奕北中郎將荀羡北
伐三月佽飛督王饒獻鴆鳥帝怒鞭之二百使殿中御
史焚其鳥於四逹之衢夏五月大水有星孛于天船六
月并州刺史張平為苻堅所逼帥衆三千奔于平陽堅
追敗之慕容恪進據上黨冠軍將軍馮鴦以衆叛歸慕
容雋雋盡陷河北之地秋八月安西將軍謝奕卒壬申
以吴興太守謝萬為西中郎將持節監司豫冀并四州
諸軍事豫州刺史以散騎常侍郄曇為北中郎將持節
都督徐兗青冀幽五州諸軍事徐兗二州刺史鎮下邳
冬十月乙丑陳留王曺勱薨十一月庚子雷辛酉地震
十二月北中郎將荀羡及慕容雋戰于山茌王師敗績
三年春三月甲辰詔以比年出軍糧運不繼王公已下
十三戸借一人一年助運秋七月平北將軍高昌為慕
容雋所逼自白馬奔于滎陽冬十月慕容雋寇東阿遣
西中郎將謝萬次下蔡北中郎將郗曇次高平以擊之
王師敗績十一月戊子進揚州刺史王述為衛將軍十
二月又以中軍將軍琅邪王丕為驃騎將軍東海王奕
為車騎將軍封武陵王晞子㻱為梁王交州刺史温放
之帥兵討林邑參黎耽潦並降之
四年春正月仇池公楊俊卒子世嗣景戍慕容雋死子
暐嗣偽位二月鳳皇將九雛見于豐城秋七月以軍役
繁興省用徹膳八月辛丑朔日有蝕之既冬十月天狗
流于西南十一月封太尉桓温為南郡公温弟冲為豐
城縣公子濟為臨賀郡公鳳皇復見豐城衆鳥随之
五年春正月戊戍大赦賜鰥寡孤獨不能自存者人米
五斛北中郎將都督徐兗青冀幽五州諸軍事徐兗二
州刺史郗曇卒二月以鎮軍將軍范汪為都督青兗徐
冀幽五州諸軍事安北將軍徐兗二州刺史平南將軍
廣州刺史陽夏侯滕含卒夏四月大水太尉桓温鎮宛
使其弟豁將兵取許昌鳳皇見于沔北五月丁巳帝崩
于顯陽殿時年十九葬永平陵廟號孝宗
哀帝
哀皇帝諱丕字千齡成帝長子也咸康八年封為琅邪
王永和元年拜散騎常侍十二年加中軍將軍升平三
年除驃騎將軍五年五月丁巳穆帝崩皇太后令曰帝
奄不救疾胤嗣未建琅邪王丕中興正統明德懋親昔
在咸康屬當儲貳以年在幼沖未堪國難故顯宗高讓
今義望情地莫與為比其以王奉大統於是百官備法
駕迎于琅邪第庚申即皇帝位大赦壬戍詔曰朕獲承
明命入纂大統顧惟先王宗廟蒸嘗無主太妃喪庭廓
然靡寄悲痛感摧五内抽割宗國之尊情禮兼隆胤嗣
之重義無與二東海王奕戚屬親近宜奉夲統其以奕
為琅邪王秋七月戊午葬穆皇帝于永平陵慕容恪攻
陷野王守將吕護退保滎陽八月己卯夜天裂廣數丈
有聲如雷九月戊申立皇后王氏穆帝皇后何氏稱永
安宫吕護叛奔于慕容暐冬十月安北將軍范汪有罪
廢為庶人十一月景辰詔曰顯宗成皇帝顧命以時事
多艱弘高世之風樹德博重以隆社稷而國故不已康
穆早世胤祚不融朕以寡德復承先緒感惟永慕悲痛
兼摧夫昭穆之義固宜夲之天屬繼體承基古今常道
宜上嗣顯宗以脩夲綂十二月加涼州刺史張玄靚為
大都督隴右諸軍事護羌校尉西平公
隆和元年春正月壬子大赦改元甲寅減田税畝收二
升二月慕容暐將吕護傅末波攻陷小壘以逼洛陽二
月辛未以輔國將軍吴國内史庾希為北中郎將徐兗
二州刺史鎮下邳前鋒監軍龍驤將軍袁真為西中郎
將監護豫司并冀四州諸軍事豫州刺史鎮汝南並假
節景子尊所生周氏為皇太妃三月甲寅朔日有蝕之
夏四月旱詔出輕繫振困乏丁丑梁州地震浩舋山崩
吕護復寇洛陽乙酉輔國將軍河南太守戴施奔于宛
五月丁巳遣北中郎將庾希竟陵太守鄧遐以舟師救
洛陽秋七月吕護等退守小平津進琅邪王奕為侍中
驃騎大將軍開府鄧遐進屯新城庾希部將何謙及慕
容暐將劉則戰于檀丘破之八月西中郎將袁真進次
汝南運米五萬斛以饋洛陽冬十月賜貧乏者米人五
斛章武王珍薨十二月戊午朔日有蝕之詔曰戎旅路
次未得輕簡賦役玄象失度亢旱為患豈政事未洽將
有版築渭濱之士邪其搜揚隠滯蠲除苛碎詳議法令
咸從損要庾希自下邳退鎮山陽袁真自汝南退鎮夀
陽
興寧元年春二月己亥大赦改元三月壬寅皇太妃薨
于琅邪第癸卯帝奔喪詔司徒會稽王昱總内外衆務
夏四月慕容暐寇滎陽太守劉遠奔魯陽甲戌揚州地
震湖瀆溢五月加征西大將軍桓温侍中大司馬都督
中外諸軍事錄尚書事假黃鉞復以西中郎將袁真都
督司冀并三州諸軍事北中郎將庾希都督青州諸軍
事癸卯慕容暐陷密城滎陽太守劉遠奔于江陵秋七
月張天錫弑涼州刺史西平公張玄靚自稱大將軍護
羌校尉涼州牧西平公丁酉葬章皇太妃八月有星孛
于角亢入天市九月壬戌大司馬桓温帥衆北伐癸亥
以皇子生大赦冬十月甲申立陳留王世子恢為王十
一月姚襄故將張駿殺江州督護趙毗焚武昌略府蔵
以叛江州刺史桓沖討斬之是歲慕容暐將慕容塵攻
陳留太守袁披于長平汝南太守朱斌承虚襲許昌尅
之
二年春二月庚寅江陵地震慕容暐將慕容評襲許昌
潁川太守李福死之評遂侵汝南太守朱斌遁于壽陽
又進圍陳郡太守朱輔嬰城固守桓温遣江夏相劉岵
擊退之改左軍將軍為遊擊將軍罷右軍前軍後軍將
軍五校三將官癸卯帝親耕耤田三月庚戌朔大閱戶
人嚴法禁稱為庚戌制辛未帝不豫帝雅好黃老斷榖
餌長生藥服食過多遂中毒不識萬幾崇德太后復臨
朝攝政夏四月甲申慕容暐遣其將李洪侵許昌王師
敗績于懸瓠朱斌奔于淮南朱輔退保彭城桓温遣西
中郎將袁真江夏相劉岵等鑿陽儀道以通運温帥舟
師次于合肥慕容塵復屯許昌五月遷陳人于陸以避
之戊辰以揚州刺史王述為尚書令衛將軍以桓温為
揚州牧錄尚書事壬申遣使喻温入相温不從秋七月
丁卯復徵温入朝八月温至赭圻遂城而居之苻堅别
帥侵河南慕容暐寇洛陽九月冠軍將軍陳祐留長史
沈勁守洛陽帥衆奔新城
三年春正月庚申皇后王氏崩二月乙未以右將軍桓
豁監荆州揚州之義城雍州之京兆諸軍事領南蠻校
尉荆州刺史桓沖監江州荆州之江夏随郡豫州之汝
南西陽新蔡潁川六郡諸軍事南中郎將江州刺史領
南蠻校尉並假節景申帝崩於西堂時年二十五葬安
平陵
海西公
廢帝諱奕字延齡哀帝之母弟也咸康八年封為東海
王永和八年拜散騎常侍尋加鎮軍將軍升平四年拜
車騎將軍五年改封琅邪王隆和初轉侍中驃騎大將
軍開府儀同三司興寧三年二月景申哀帝崩無嗣丁
酉皇太后詔曰帝遂不救厥疾艱禍仍臻遺緒泯然哀
慟切心琅邪王奕明德茂親屬當儲嗣宜奉祖宗纂承
大統便速正大禮以寧人神於是百官奉迎于琅邪第
是日即皇帝位大赦三月壬申葬哀皇帝于安平陵癸
酉散騎常侍河間王欽薨景子慕容暐將慕容恪陷洛
陽寧朔將軍竺瑶奔于襄陽冠軍長史揚武將軍沈勁
死之夏六月戊子使持節都督益寧二州諸軍事鎮西
將軍益州刺史建城公周撫卒秋七月匈奴左賢王衛
辰右賢王曺榖帥衆二萬侵苻堅杏城己酉改封會稽
王昱為琅邪王壬子立皇后庾氏封琅邪王昱子昌明
為會稽王冬十月梁州刺史司馬勲反自稱成都王十
一月帥衆入劒閣攻涪西夷校尉毌丘暐棄城而遁乙
卯圍益州刺史周楚于成都桓温遣江夏相朱序救之
十二月戊戍以會稽内史王彪之為尚書僕射
太和元年春二月己丑以涼州刺史張天錫為大將軍
都督隴右關中諸軍事西平郡公景申以宣城内史桓
秘為持節監梁益二州征討諸軍事三月辛亥新蔡王
邈薨荆州刺史桓豁遣督護桓羆攻南鄭魏興人畢欽
舉兵以應羆夏四月旱五月戊寅皇后庾氏崩朱序攻
司馬勲於成都衆潰執勲斬之秋七月癸酉葬孝皇后
于敬平陵九月甲午曲赦梁益二州冬十月辛丑苻堅
將王猛楊安攻南鄉荆州刺史桓豁救之師次新野而
猛安退以會稽王昱為丞相十二月南陽人趙弘趙憶
等據宛城反太守桓澹走保新野慕容暐將慕容厲陷
魯郡高平
二年春正月北中郎將庾希有罪走入于海夏四月慕
容暐將慕容塵寇竟陵太守羅崇擊破之苻堅將王猛
寇涼州張天錫距之猛師敗績五月右將軍桓豁擊趙
憶走之進獲慕容暐將趙槃送于京師秋九月以會稽
内史郄愔為都督徐兗青幽四州諸軍事平北將軍徐
州刺史冬十月乙巳彭城王玄薨
三年春三月丁巳朔日有蝕之癸亥大赦夏四月癸巳
雨雹大風折木秋八月壬寅尚書令衛將軍藍田侯王
述卒
四年夏四月庚戌大司馬桓温帥衆伐慕容暐秋七月
辛卯暐將慕容垂帥衆距温温擊敗之九月戊寅桓温
裨將鄧遐朱序遇暐將傅末波於林渚又大破之戊子
温至枋頭景申以糧運不繼焚舟而歸辛丑慕容垂追
敗温後軍於襄邑冬十月大星西流有聲如雷己已温
收散卒屯于山陽豫州刺史袁真以夀陽叛十一月辛
丑桓温自山陽及會稽王昱會于涂中將謀後舉十二
月遂城廣陵而居之
五年春正月己亥袁真子雙之愛之害梁國内史朱憲
汝南内史朱斌二月癸酉袁真死陳郡太守朱輔立真
子瑾嗣事求救於慕容暐夏四月辛未桓温部將竺瑶
破瑾于武丘秋七月癸酉朔日有蝕之八月癸丑桓温
擊袁瑾於夀陽敗之九月苻堅將王猛伐慕容暐陷其
上黨廣漢妖賊李弘與益州妖賊李金根聚衆反弘自
稱聖王衆萬餘人梓潼太守周虓討平之冬十月王猛
大破慕容暐將慕容評於潞川十一月猛剋鄴獲慕容
暐盡有其地
六年春正月苻堅遣將王鑒来援袁瑾將軍桓伊逆擊
大破之丁亥桓温剋夀陽斬袁瑾三月壬辰監益寧二
州諸軍事冠軍將軍益州刺史建城公周楚卒夏四月
戊午大赦賜窮獨米人五斛苻堅將苻雅伐仇池仇池
公楊纂降之六月京都及丹陽晉陵吴郡吴興臨海並
大水秋八月以前寧州刺史周仕孫為假節監益梁二
州諸軍事益州刺史冬十月壬子高密王俊薨十一月
癸卯桓温自廣陵屯于白石丁未詣闕因圖廢立誣帝
在藩夙有痿疾嬖人相龍計好朱靈寳等參侍内寢而
二美人田氏孟氏生三男長欲封樹時人惑之温因諷
太后以伊霍之舉己酉集百官於朝堂宣崇德太后令
曰王室艱難穆哀短祚國嗣不育儲宫靡立琅邪王奕
親則母弟故以入纂大位不圖德之不建乃至於斯昏
濁潰亂動違禮度有此三孽莫知誰子人倫道喪醜聲
遐布既不可以奉守社稷敬承宗廟且昏孽並大便欲
建樹儲藩誣罔祖宗傾移皇基是而可忍孰不可懷今
廢奕為東海王以王還第供衛之儀皆如漢朝昌邑故
事但未亡人不幸罹此百憂感念存没心焉如割社稷
大計義不獲已臨紙悲塞如何可言於是百官入太極
前殿即日桓温使散騎侍郎劉享收帝璽綬帝著白帢
單衣步下西堂乘犢車出神獸門羣臣拜辭莫不歔欷
侍御史殿中監將兵百人衛送東海第初桓温有不臣
之志欲先立功河朔以收時望及枋頭之敗威名頓挫
遂潛謀廢立以長威權然憚帝守道恐招時議以宫闈
重閟牀笫易誣乃言帝為閹遂行廢辱初帝平生每以
為慮嘗召術人扈謙筮之卦成答曰晉室有盤石之固
陛下有出宫之象竟如其言咸安二年正月降封帝為
海西縣公四月徙居吴縣敕吴國内史刁彝防衛又遣
御史顧允監察之十一月妖賊盧悚遣弟子殿中監許
龍晨到其門稱太后密詔奉迎興復帝初欲從之納保
母諫而止龍曰大事將捷焉用兒女子言乎帝曰我得
罪於此幸蒙寬宥豈敢妄動哉且太后有詔便應官屬
来何獨使汝也汝必為亂因叱左右縛之龍懼而走帝
知天命不可再深慮横禍乃杜塞聰明無思無慮終日
酣暢耽于内寵有子不育庶保天年時人憐之為作歌
焉朝廷以帝安于屈辱不復為虞太元十一年十月甲
申薨于吴時年四十五
史臣曰孝宗因繦抱之姿用母氏之化中外無事十有
餘年以武帝之才啟之疆埸以文王之風被乎江漢則
孔子所謂吾無間然矣哀皇寬惠可以為君而鴻祀禳
天用塵其德東海違許龍之駕屈放命之臣所謂柔弱
勝剛疆得盡於天年者也
贊曰委裘稱化大孝為宗遵彼聖善成兹允恭西旌玉
壘北旆金墉遷殷舊僰莫不来從哀后寬仁惟靈既集
海西多故時災見及彼異阿衡我非昌邑
晉書卷八
