海塘錄卷十
内閣中書翟均廉撰
古蹟二
石湖咸淳臨安志在仁和縣定山南鄉
臨平湖咸淳臨安志輿地廣記云臨平湖在仁
和縣祥符志云在縣東長樂鄉周迴十里湖中有
白龍潭吳志赤烏二年寳鼎見因呼為鼎湖水經
注浙江又東合臨平湖是湖開天下平孫皓天璽
元年吳郡上言臨平湖自漢末穢塞今更開通又
于湖邊得石函函中有小石青白色長四寸廣二
寸刻作皇帝字于是改天册為天璽元年孫盛以
為元皇中興之符徵五湖之石瑞也湖水上通浦
陽下注浙江名曰東江行旅所從以出浙江也隋
書地理志餘杭郡錢唐縣有臨平湖晉書五行志
安帝元興二年臨平湖水赤仁和縣志臨平湖一
名鼎湖又名石函湖以在郡城東北與西湖對亦
名東湖又名東江介于仁和海寧之間湖廣三十
畝唐白居易嘗議蓄洩以溉田蓋唐宋以來湖水
直至山下南宋遂為運道今久塞人家多占為桑
田魚池而湖亦不通運道矣海寧縣志在縣西五
十里去臨平鎮西南八里湖東西計八里一百步
南北九里二百步深七尺遠映臯亭黃鶴諸峰與
大海相界一名東湖梁龍德二年錢氏析錢塘鹽
官置錢江宋太平興國四年改錢江為仁和此湖
半屬仁和矣後因潮決巗門汪埠浮沙壅塞小旱
輒涸神州古史考鹽官海渡由臨平湖上通錢塘
浙江直指同浦趨永興西陵秦漢以來江水故通
自臨平湖塞遂不可考宋書孔覬傳云吳喜使劉
亮由鹽官海渡直指同浦趨永興西陵諸軍潰散
斬庾業等(詳見柳浦)按吳喜諸軍悉皆舟師漁浦黃山
浦柳浦同浦並在錢唐此鹽官海渡直指同浦趨
永興西陵即水經注臨平湖水上通浦陽是也
詩
權德輿臨平湖夜泛素彩皓通津孤舟入清
曠已愛隔簾看還宜捲簾望隔簾當此時惆悵
思君君不知
張祐過臨平湖三月平湖草欲齊綠楊分映
入長隄田家起處烏狵吠酒客醒時謝豹啼山
檻正當蓮葉渚水堘新築稻秧畦人間謾說多
岐路咫尺神仙路欲迷
皇甫冉臨平道贈同舟人遠山誰辨江南北
長路空隨樹淺深流蕩飄颻此何極唯應行客
共知心
顧况臨平湖采藕平湖上藕泥封藕節船影
入荷香莫嫌蓮柄折
楊萬里泊舟臨平前窗向市下却簾後窗臨
水開却門岸頭楊柳報春動溪底雲天隨浪翻
隔溪數間黃草屋繞屋千竿翠瓊竹三老鳴鉦
艤拖樓今宵又向臨平宿
楊萬里過臨平蓮蕩四首蓮蕩層層鏡樣方
春來嫩玉斬新黃角頭一一張蘆箔不遣魚蝦
過别塘蓮蕩中央劣露沙上頭更着野人家
籬邊隨處插垂柳簷下小船縈釣車朝來採
蓮夕來漁水種菱荷岸種蘆寒浪落時分作蕩
新流漲後合成湖人家星散水中央十里芹
羹菰飯香想得薰風端午後荷花世界柳絲鄉
蘇軾雪後至臨平與柳子玉同至僧舍見陳尉
列落帆古戍下積雪高如丘強邀詩老出疎
髯散颼飀僧房有宿火手足漸和柔靜士素寡
言相對自忘憂銅爐擢烟穟石鼎浮霜漚我行
雖有程坐穏且復留大哉天地間此生得浮遊
蘇軾舟過臨平次韻餘杭門外葉飛秋尚記
居人挽去舟一别臨平山下路五年雲夢澤南
州凄凉楚地緣吾發邂逅秦淮為子留寄謝西
湖舊風月故應詩許夢中遊
釋道潛經臨平作風蒲獵獵弄輕柔欲立蜻
蜓不自由五月臨平山下路藕花無數滿汀洲
薩都拉過臨平昔人五月臨平路汀洲藕花
滿無數比來三月過臨平雪白楊花捲波去楊
花捲盡藕花開今人古人俱到來欲向山隂尋
賀老酒船到處且徘徊
高翥過臨平征帆一似白鷗輕起揭船篷看
曉晴梅子著花雪壓岸自披風帽過臨平
張昱臨平湖船過臨平欲住難藕花紅白水
雲間只應一霎溟濛雨不得分明看好山
龍溪在橋司東土備塘北俗名天開河即古臨
平湖也
月湖成化杭州府志在海寧縣西南四十五里
赭山西側周一百八十丈深五丈海寧縣志其形
如月故名今為海沙壅塞
宋長安堰咸淳臨安志在鹽官縣西北二十五
里即舊義亭埭海寧縣志一名長安見陸放翁入
蜀記今在長安鎮
詩
葉紹翁發長安堰秋老蟲聲切晨興草氣香
買&KR1000;依綠樹出水淂青秧船聚知村近牛閒覺
晝長雙鳬蓮葉蕩無雨故生凉
長安新堰(即長安壩)成化杭州府志在長安鎮乃南
北要衝之地舊有堰車上下船官使不便而商舟
多留者元至正七年松江韓日升李克復捐己財
買地置堰而於舊堰之西為壩車船州判官吕呼
都喇爾董役有成堰旁居民周姓者亦以附近田
三畝拓之由是堰益增廣至今兩為民便陳善海
塘考寧邑地形最高俗因指吳江塔巔與長安壩
址相並有如海寧一决注之列郡如建瓴然
詩
謝肅過長安壩海寧縣西來往頻長安壩上
獨尋春東風桃李非無主歸燕樓臺不見人天
末去帆隨望遠雨餘芳草喚愁新故鄉門巷雲
山外越客相逢話是真
長安三閘海寧縣志在長安鎮自杭而東水勢
走下稍旱則涸故置閘以節宣焉宋紹聖間提刑
鮑累桫攞木築之重設陡門二後毁于兵運使吳
請易以石紹熙二年提舉張重修自下閘九十步
至中閘又八十步至上閘舊有兩澳環築以隄上
澳九十三畝下澳一百三十二畝水多則蓄于兩
澳旱則瀉注于閘元閘廢兩澳為民所侵至正十
年知州張光祖修三閘以柏木為之上置銳環旱
則閉潦則開
朱橋咸淳臨安志在范村萬歷錢塘縣志上諸
橋一曰大朱橋萬歷二十四年釋袾宏修造江月
松風集在定山北江船抵暮或避風俱泊橋下
詩
錢惟善朱梁夜泊長虹下飲逆流渾雪色沙
寒石鬭喧晚飯鐘催隣驛寺宵漁燈映並山邨
月明欲解江雲語風急難招賈客魂忽憶楓橋
曾繫䌫一篷烟雨夢吳門
高橋海寧縣志在黃灣市
詩
楊璿高橋突兀横前浦排風野墅舠夕陽虹
影動蹢落海門潮
望海樓杭州圖經東樓一名望海樓在舊治中
和堂北太平寰宇記樓高十八丈唐武德七年置
乾道臨安志今廢咸淳臨安志東樓一名望潮樓
詩
白居易重題别東樓東樓勝事我偏知氣象
多隨昏旦移湖卷衣裳白重叠山張屏障綠參
差海仙樓塔晴方出江女笙簫夜始吹春雨星
攢尋蟹火秋風霞颭弄濤旗(餘杭每歲八月迎濤弄水者悉樹旗)
(幟焉)宴宜雲髻新梳後曲愛霓裳未拍時太守三
年嘲不盡郡齋空作百篇詩
元稹和樂天重題别東樓山容水態使君知
樓上從容萬状移日映文章霞細麗風吹鱗甲
浪參差鼓催潮戶凌晨擊笛賽婆官徹夜吹喚
客潛揮遠紅袖賣爐高挂小青旗賸鋪牀席春
眠處乍捲簾幃月上時光景無因將得去為郎
抄在和郎詩
蘇軾望海樓五絶海上濤頭一線來樓前指
顧雪成堆從今潮上君湏上更看銀山二十回
横風吹雨入樓斜壮觀應湏好句誇雨過潮
平江海碧電光時掣紫金蛇青山斷處塔層
層隔岸人家喚欲譍江上秋風晚來急為傳鐘
鼓到西興樓下誰家燒夜香玉笙哀怨弄初
涼臨風有客吟秋扇拜月無人見晚妝沙河
燈火照山紅歌鼓喧呼笑語中為問少年心在
否角巾欹側髩如蓬
蘇軾八月十七復登望海樓自和前篇是日牓
出與試官兩(一作五)人復留五首樓上烟雲怪
不來樓前飛紙落成堆非關文字湏重看卻被
江山未放回眼昏燭暗細行斜考閱精強外
已誇明日失杯君莫笑早知安足不成蛇亂
山遮曉擁千層睡美初涼撼不譍昨夜酒行君
屢歎定知歸夢到吳興天台桂子為誰香倦
聽空階夜點涼賴有明朝看潮在萬人空巷鬭
新妝秋花不見眼花紅身在孤舟兀兀中細
雨作寒知有意未教金菊出蒿蓬
蘇轍次韻子瞻登望海樓五絶山色潮聲四
面來城中金碧盡成堆不嫌門外嚴扃鎖終日
憑欄未擬回湖色蒼蒼日向斜烟波萬状不
容誇畫船人去浮紅葉石徑僧歸躡白蛇樓
觀爭高不計層嗈嗈過鴈自相譍錢王舊業依
稀在歲久無人話廢興荷葉初乾稻穗香驚
雷急雨送微涼晚晴稍放秋山色洗却濃妝作
淡妝白酒傾漿膾斫紅晝遊未厭月明中樓
高只辨聽歌吹不見遊人轉似蓬
楊維楨與客登望海樓作錄寄玉山主人蜑
子雨開江上臺江頭野老不勝哀蜃將樓閣空
中落鰌引旌旗月下來保障許誰為尹鐸事諧
無復問天開可憐歌舞舊城闕又是昆明幾劫
灰嫋嫋秋風起洞庭銀州宫闕渺空青客星
石落江龍動神馬潮來海雨腥弱水無時通漢
使赭峯何事受秦刑遠人新到三韓國中土文
明聚五星
疊雪樓成化杭州府志武肅王於疊雪樓架強
弩數百以射潮蘇詩自註吳越王嘗以弓弩射潮
頭與海神戰自爾水不近城
映江樓西湖遊覧志宋時有亭扁曰烟雲魚鳥
元至正庚寅重建扁曰瞰江正德元年改建層樓
扁曰映江尚書屠滽為記
詩
趙與滂登浙江樓兩岸共明月闌干霄漢間
風波浙江水砥柱海門山晝夜潮消長利名人
往還不知沙上鷺玉立一身閒
李贊登映江樓形勝東南屬此樓薇垣公暇
喜重遊座中山色浮江表午後潮聲自海頭滕
閣雅宜王勃記岳陽誰並仲淹憂清時未許躭
行樂兩浙蒼生望澤流
吳國倫八月十八日映江樓望潮映江樓望
浙江潮八月長風海若驕萬馬蹴蹄驚地軸千
鯨噴沫撼星杓天連巨浸疑相盪雷捲重山忽
自消却怪賈帆空際落翩如六翮下扶摇
吳一鵬映江樓大江相映有層樓秋爽登樓
是勝遊烟水直應通海口雪山那復見潮頭六
橋自覓蘇公迹兩地誰忘范老憂留得玉堂揮
翰手品題聊藉舊風流
百尺樓咸淳臨安志越王起百尺樓以望海因
名其浦曰百尺浦今廢
詩
趙抃次韻即事見懷鑑水寬閒稱越國河塘
繁劇是杭州蓬山君繼元丞相竹馬予慚郭細
侯郡邑豐穰真可喜人家飽煖更何憂西陵隔
岸無多遠數上臨江百尺樓
葛惠保過百尺樓遺址百尺浦遥樓百尺當
年霸業何赫赫海色空濛望不窮晴輝一片烟
濤白吳山越水自春秋無限風光日夜浮高樓
遺跡空荒草惟有沙禽送急流
沈廣焞百尺樓懷古二首縹緲層樓湧碧空
欄杆小倚暮烟中霸圖曾記千秋永藩鎮空傳
一代雄海近銀濤衝繡戶山低璧月上雕櫳即
今雨露春來好濃艷林花分外紅朱闌碧檻
昔登遊萬頃鯨波一望收鮫室霧昏吞嶼没海
門潮激蹴天浮孤軍誰枕金戈卧古戍猶吹畫
角愁回首雄圖成往事夕陽鴉陣下危樓
范驤百尺樓江籬半綠越王浦夜月初生伍
相潮借得鄰翁半畝地好驅黃犢種春苗
海山一覧樓硤川志在審山觀海峯絶頂海寧
縣志宋安化郡王王沆建今廢沆號慕京邑人呼
其樓曰慕京嘗延辛次膺劉光祖訓子于此
詩
朱尚海山一覧樓風翻巨浪千尋碧雨沐羣
峯萬仞秋凍氣逼人來枕簟晴雲飛影傍簷鈎
看山樓海寧縣志在黃灣徐一䕫看山樓記黃
灣地瀕海外障波濤而内固聚落者皆山也馬氏
日絅者以績學為事有樓曰看山日藏修其中
望海亭西湖遊覧志中峯畔有望海亭今廢
詩
元稹酬鄭從事四年九月宴望海亭次用舊韻
海亭樹木何蘢蔥寒光透坼秋玲瓏湖山四
面爭氣色曠望不與人間同一拳墺伏東武小
兩山鬭構秦望雄嵌空古墓失文種突兀怪石
疑防風舟船駢比有伴侣水雲滃泱無始終雪
花布遍稻隴白日脚插入秋波紅興餘望劇酒
四坐歌聲舞艷烟霞中酒酣從事歌送我歌云
此樂難再逢良時年少猶健羨使君况是頭白
翁我聞此曲深歎息喞喞不異秋草蟲憶年十
五學構厦有意蓋覆天下窮安知四十虚富貴
朱紫束縛心志空梳妆伎女上樓榭止欲歡樂
微茫躬雖無趣尚慕賢聖幸有心目知西東欲
將滑甘柔藏府已被鬱噎衝喉嚨君今勸我酒
太醉醉語不復能冲融勸君莫學虚富貴不是
賢人難變通
元稹酬周從事望海亭見寄年老無流輩行
稀足薜蘿熱時憐水近高處見山多衣袖長堪
舞喉嚨轉解歌不辭狂復醉人世有風波
王炎二月中休日黃帥領客登望海亭次韻
翬飛棟宇壓危峰面面風光入座中潮汐近迎
天闕下蓬瀛疑在海門東巡行誰說秦皇事疏
鑿今餘夏后功空闊無邊惟此地君侯心與境
相同
安濟亭乾道臨安志祥符舊經云在錢塘舊治
南到縣二十里烏臺詩話軾任杭通判因八月十
五日觀潮作詩五首寫在安濟亭上第四首言弄
潮之人貪官中利物致其間有溺而死者故朝旨
禁斷
詩
蘇舜欽宿錢唐安濟亭觀濤支肘聽潮聲喧
豗久未停隨風過漁浦伴月出滄溟鰌穴復時
滿胥神果有靈連天卷雲霧徹曉下雷霆拾楫
游心倦凴欄醉魄醒語窮造化意擬訪酈元經
秀江亭武林梵志在月輪峯傍咸淳臨安志開
化寺有秀江亭
詩
樓鑰次韻六和塔秀江亭間壁留題江外參
差列萬山我家深在萬山間好山正不用錢買
但要未老身先閒長江比愁終似少江水能回
愁不了扁舟何日過西陵鄮山佳處吾歸老
李宗勉題秀江亭經行塔下幾清秋每歎無
緣到上頭今日登臨方覺險不如歸去卧林邱
毛萬齡登秀江亭望海層樓落日海門開千
里濤聲一瞬來我欲憑欄看起處晴江白雪滿
瑶臺
御香亭宋在龍山下田瑜築龍山隄自御香亭
下創為二百丈見丁寳臣石隄記
聽潮軒海寧縣志不詳其處
詩
張寧聽潮軒海門蕩蕩天風來狂瀾倒海如
山摧空雷隐地雨將作萬鼓齊伐車喧豗初疑
羣蠅爭振翼忽著洪爐沃湯液風廻籟轉覺漸
遠兵馬蕭蕭走勍敵年去年來自有期春秋長
落幾人思天涯共道初來懼夢裏空驚夜語時
海瀕老禪得幽趣禪居正近潮來處山荒落木
境無人地迥天高歲月暮諸塵斷絶雙耳清天
機自動非人聲上方鐘梵隨風散下界樓臺孤
月明
納雲軒海寧縣志在西郭接待寺後成化杭州
府志接待朱何庵在縣西一里元延祐間中峯和
尚開山内有納雲軒大理丞朱逢吉監修海塘有
題納雲軒詩
詩
朱逢吉題納雲軒怕著纖塵點翠坳獨留雲
住結神交飛騰不逐蒼龍化伴宿清于老鶴巢
曉和篆烟生象藏夜籠窗月掛梅梢年年藏得
春如海還望為霖澤四郊
樟亭驛乾道臨安志樟亭驛晏殊輿地志云在
錢塘縣舊治之南五里浙江亭祥符舊經云在錢
塘舊治南到縣一十五里咸淳臨安志樟亭驛今
為浙江亭夢粱錄樟亭驛即浙江亭也在跨浦橋
南江岸凡宰執辭免名出居此驛待報神州古史
考古樟林桁也唐曰樟亭驛異苑曰晉時錢塘
浙江有樟林桁大船每有來者輒漂盪摇揚而不
可禁嘗鳴鼓錢塘江頭凌浪如故惟船吏章粤能
相制伏及粤死遂廢去按樟林桁者若江南朱雀
航古時未嘗築塘所謂錢塘者别在西竟龍山而
下江名柳浦舶航以渡航桁通稱以樟木得名矣
晉稱樟林之桁造舟為梁唐號樟亭之驛長隄築
土自隋郡建于柳浦唐城築自江塘郊海門而池
浙江下鐵幢以射潮水美子烈之旨迹嘆彭城之
神功乃知豫章比郡豈曰常材松陽之門並傳千
載故至今以樟亭名驛
詩
孟浩然與錢塘令登樟亭驛百里鳴雷震聞
絃暫輟彈府中聯騎出江上待潮觀照日秋空
迥浮天渤海寬驚濤來似雪一座凛生寒
孟浩然與杭州薛司戶登樟亭作水樓一登
眺半出青林高帟幕英僚散芳筵下客叨山藏
伯禹穴城壓伍胥濤今日觀溟漲垂綸欲釣鼇
白居易樟亭雙櫻樹南館西軒兩樹櫻春條
長足夏成隂素花朱實今雖盡碧業風來别有
情
白居易宿樟亭驛夜半樟亭驛愁人起望鄉
月明何處見潮水自茫茫
張祐題樟亭驛曉霽憑虚檻雲山四望通地
盤江岸絶天映海門空樹色連秋靄潮聲入夜
風年年此光景催盡白頭翁
李郢秦處士移家富春發樟亭驛寄懷潮落
空江洲渚生知君巳上富春亭嘗聞郭邑山多
秀更說官僚眼盡青離别幾宵魂耿耿相思一
夜髮星星仙翁白石高歌調無復松齋半夜聽
鄭谷題樟亭驛樓故國江山外登臨返照間
潮來無别浦木落見他山沙鳥晴飛遠漁人夜
唱閒歲窮歸未得心逐片帆還
許渾九日登樟亭驛樓鱸鱠與蒓羹西風片
席輕潮回孤島晚雲斂衆山晴丹羽下高閣黃
花垂古城因秋倍多感鄉樹接咸京
項斯杭州江亭留題處處日馳銷憑軒夕似
朝漁翁閒鼓櫂沙鳥戲迎潮樹間津亭密城連
塢寺遥因誰報隱者向此得耕樵
章孝標題杭州樟亭驛樟亭驛上題詩客一
半尋為山下塵世事日隨流水去紅花還似白
頭人
喻坦之題樟亭驛樓危檻倚山城風帆檻外行
日生滄海赤潮落浙江清秋晚遥峯出沙乾細
草平西陵烟樹色長見伍員情
曹既明夜宿浙江亭夜半潮聲撼客艭卧聽
柔櫓閙空江驚回倦枕鄉關夢海日烘山上曉
窗
汪元量浙江亭别客諸公來此欲憑欄秃樹
沾雲濕不乾小燕正嫌三月雨老鶯又受一春
寒樓頭呼酒盡情飲江上遇花隨意看莫怨人
生有離别人生到此别離難
樊時中觀潮題樟亭烟波閃閃海門開平地
潛生萬壑雷大信不虧天不老浙江亭上看潮
來
邵思文題浙江亭極目錢塘上千山列畫屏
雨晴紅樹碧潮落海門青對景悲王導移家憶
管寧臨風一惆悵沽酒慰飄零
馬三才同林對山宿浙江亭江亭細雨夜窗
幽一榻青燈話未休撫枕不勝千里思感懷又
遇萬山秋乾坤異地憐青眼湖海同心愧白頭
莫惜相逢今日醉他年吾輩是南樓
范村市成化杭州府志濱浙江多停木植近年
客商物貨往西溪者多于此居停漸成巨鎮神州
古史考在府城西南三十里范村市濱江往西溪
者由此唐時稱為范浦崔國輔宿范浦詩路轉定
山繞塘横范浦連是也地近泉亭總會稽之西部
塘横范浦歷漁潭之東津徘徊定已諸山咫尺柳
同二浦猶之錢唐轅絡古漢史述其封侯又如錢
唐杜子恭齊書稱其拜墓全琮之族著績東安禇
淵之門徙居陽翟此則御龍之家世禄于范氏者
也按錢唐郡三姓全范褚晉書范平子安南史范
叔孫又范之琰字伯珪梁書范述曾字子云皆錢
唐人
詩
樓鑰訪留服文於范村山間不得見黃扉處
士掩松關小立松風去住難可歎山中真宰相
未容神武掛衣冠
張丹由范村出江口嶺窮緣谷轉厓斷傍江
開亂石都成陣歸潮不作雷履沙聲似雨見鳥
色如梅巳訝無人境還看有路隈
湯村鎮乾道臨安志本仁和鎮端拱元年改隸
仁和縣杭州圖經仁和縣湯村鎮市在安仁東鄉
去縣四十一里而都鹽倉在天宗門裏咸淳臨安
志有湯鎮庫
詩
陳起適安招遊湯鎮不果赴湯鎮古祠宫招
邀及倦翁輕裘乘曉月駿馬逐東風野色觀無
分春光病見攻行將迎誕日一瓣總遥通
臣謹按宋仁和縣界水路東南沿湯村塘至
赭中石橋抵鹽官縣七十里據此可知宋湯
村係沿海塘者
隋唐城基神州古史考自龍山閘至柳浦之東
脩廣七八里所稱江塘者皆隋唐時城基也蓋此
地沿江而城昔時臨江登陴故李華云雲濤歕激
于城下是其實錄城東南隅為南亭子即杜牧之
所記自錢氏立鐵幢之浦築捍海之塘乃達候潮
通江二門而杭州之城日以斥大于是沿江而東
皆為江塘其上金城萬堞今墻已壞堞雉僅存雖
圮為民居而龍鳳為城江河為池山川城郭瞭若
指掌矣
宋修江司咸淳臨安志護聖步軍七寨一在修
江司側乾道臨安志捍江五指揮每額營四百人
修江指揮管一百二十人横江水軍指揮額管二
十四人錢唐遺事錢王射潮作亭路上鑄鐵箭埋
之以示鎮壓之意然潮汐之來常失故道臨安府
置一司名修江司馬
宋將臺江月松風集在定山北每歲春秋萬夫
分兩翼帥士卒習水戰于此
詩
錢惟善浙江耀武年年江上習舟師故事相
傳劫火池春日樓船觀晉將秋風弓弩學吳兒
素車白馬迎旟隼紫鳳天吳畏虎貔日暮元戎
歸細柳散花洲畔凱歌時
海神壇咸淳臨安志在東青門外太平橋之東
淳祐十二年有旨中興以來依海建都宜以海神
為大祀下太常議禮詔守臣馬光祖建祭殿望祭
自寳祐之元歲以春秋二仲遣官行事
月塘寺成化杭州府志舊在月塘之北宋淳熙
五年建賜真如院額嘉熙三年潮壊淳祐五年重
建於何□店元至正初潮水復壊遷建高原元末
燬明洪武間復建
水陸寺咸淳臨安志在太平橋北前沙河前淳
熙九年重建東坡督開湯鎮運河宿此有詩寄北
山清順成化杭州府志舊在城東湯鎮路上宋建
隆二年建元祐間賜今額紹興十二年燬乾道二
年重建嘉熙三年潮壊遷建鹽官縣昌亭鄉許村
陸蓮菴基寳祐二年又移于華家池北元末燬明
洪武年間復建
詩
蘇軾是日宿水陸寺寄北山清順僧二首草没
河隄雨暗村寺藏脩竹不知門拾薪煑藥憐僧
病掃地焚香淨客魂農事未休侵小雪佛燈初
上報黃昏年來漸識幽居味思與高人對榻論
長嫌鐘鼓聒湖山此境蕭條却自然乞食遶
村真為飽無言對客本非禪披榛覓路衝泥入
洗足關門聽雨眠遥想後身窮賈島夜寒應聳
作詩肩
蘇轍次韻子瞻雨中督役夜宿水陸寺二首
雲氣連山雨瀉盆暮投僧舍欲關門暫時灑掃
寬行役終夕﨑嶇入夢魂煩熱暗消秋簟冷烝
濡未解夜燈昏二年遊宦多勞苦何日相從得
細論野寺蕭條厭客喧兩坡脩竹亂紛然已
因無食聊從仕深悟勞生不問禪未至莫憂明
日事偷閒且就此宵眠天明歸去芒鞋滑雖有
藤輿懶上肩
雪峯廣福院成化杭州府志在縣東北七里唐
大中間雪峯存禪師來參鹽官齊安禪師因結廬
於東南五里人見夜光亘天居民爭施建光明禪
院宋熙寧元年賜名壽聖紹興三十三年改賜東
庵廣福禪院雪峯手鑿一井大旱不竭井中時聞
風濤之聲泰定二年潮壊今處改名雪峯廣福院
元末兵燬重建併真相寺元張光弼撰記海寧縣
志郡太守邑令延慶善惟尚禪師主席殿宇堂廡
一新泰定間潮冲徙今處改額雪峯廣福院後併
真相寺明末安國寺僧會紹宗重葺
詩
施德操廣福禪院何處登臨眼最明雪峰佳
處一川平潮從海月生時上峯在雲天盡處横
幢蓋神扶喬木影風雷井閉古泉聲雲蹤鑿盡
翻惆悵何日名山報道成
許應龍游雪峯十年不到雪峯山寂寂春風
晝掩關千載祖師無盡意門前流水綠回環
慶善寺咸淳臨安志在縣西南二百步天監七
年士人宏靈度因井中有光三日不止舍宅為寺
地濱海遂以觀海為名會昌五年廢成化杭州府
志宏靈度井中淘獲銅僧伽像唐大中間門外建
石經幢塔以鎮海濤宋大中祥符元年賜今額外
有潮神廣福廟元末回禄今併延恩寺
詩
王兢題圓照堂佛心開晦暝覺性極融明實
相自然見客塵何處生銅瓶秋水淨草坐月華
清不必曹溪去穿雲振錫行
海塘錄卷十
