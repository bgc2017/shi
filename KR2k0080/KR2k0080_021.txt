海塘錄卷二十一
内閣中書翟均廉撰
藝文四
考
三江考(宋)潛說友
諸儒釋三江者自漢孔氏而下言人人殊至坡公為說
始曉然不畔於經其說曰自豫章江入彭蠡而東至海
為南江自岷山至彭蠡江入海為中江自嶓冢至大别
入江會彭蠡江入海為北江考古之士往往是之或者
乃據韋昭所言以錢塘松江浦陽為三而不知浦陽乃
今富陽即錢塘江也一江而二之是尚足據乎錢塘江
自古曰淛河見於莊子其為東南巨浸昭昭也或又以
為支流小水故禹貢不載殆亦未然當禹舍杭登陸之
時固嘗經行非遺之也蓋淛江地勢窪下距海猶近既
無事濬治故不復書程泰之侍講謂嘗經疏導則有甚
小而見錄漆沮瀍澗是也無所致力則雖甚大而不書
浙江洞庭是也其論當矣故今不敢強同韋氏而著其
說俟覧者擇焉
三江考(明)張元汴
嘉泰志曰禹貢三江既入震澤底定韋昭云三江者松
江錢塘江浦陽江蓋江之名尚矣越絶云浦陽越王勾
踐兵敗衆懣於此故曰浦陽去山隂五十里今土人以
錢清為古浦陽也酈道元水經注浦陽江導源烏傷縣
東逕諸暨與泄溪合東迴北轉逕剡溪縣縣開東門向
江江廣一百餘步又云柯水東北逕永興與浙江合謂
之浦陽江漢書潘江即浦陽江别名自外無水以應之
又云浦陽江東北經始寧縣嶀山其北即嶀浦又云東
逕上虞縣南至王莽之會稽地名虞賓又云餘暨之南
餘姚西北浙江與浦陽江同歸海又引闞駰十三州志
江水至會稽與浙江合自臨浦南通浦陽江其水不一
自相抵捂謝惠連西陵遇風詩昨發浦陽汭今宿浙江
湄韻譜云水之相入為汭又云水北口汭自浦陽江北
流入浙江二水參錯其名曰汭宜矣始寧今上虞縣嶀
浦嶀山皆屬嵊縣虞賓屬上虞又接餘姚臨江平湖在
浙江以西其源殊别餘暨即諸暨距餘姚二百餘里謂
餘姚西北浙江入海非也蓋此江東北流自山隂會稽
泝曹娥江始至上虞餘姚嵊縣謂東回北轉入上虞嵊
縣斯可矣道元未嘗身履浙東故其誤如此後人遂認
此江為上虞江其失寖邈以地理考之自浦陽江至曹
娥百餘里豈當時曹娥之名未著亦名浦陽耶或陵谷
遷變舊流不循其故道耶十道志浦陽江有琵琶沂岸
有曹娥碑信此則曹娥江即浦陽爾文選注浦陽汭經
上虞謝康樂山居賦浦陽江自嶀山東北逕太康湖其
說皆誤今山隂三十里有柯橋其下為柯水然則浦陽
江與柯水一源由蕭山達於浙江古今不易也今按上
虞縣志曹娥江始實名浦陽其源自東小江亦由浦江
來十道志婺州浦江江之導源出此是知浦江一源而
分二𣲖一則由諸暨直下至山隂蕭山間為錢清江酈
所謂逕諸暨與泄溪合餘暨之南與浙江同歸海至會
稽與浙江合自臨浦南通者皆是也一則紆而東至嵊
縣出始寧門乃折而北至上虞會稽間為曹娥江酈所謂
東回北轉逕剡縣始寧虞賓餘姚西北者皆是也謝康
樂山居目擊為賦义自為注不應有誤惠連謂昨發今
宿若錢清似不須隔宿餘暨乃蕭山舊名非諸暨曹娥
之前江固當有名且今曹娥廟當運河渡口故其名特
著若稍南稍北又自不以曹娥名謂當時曹娥名未著
亦名浦江似與酈說亦未甚抵捂但身則實未至浙東
祗據籍櫽括不免稍有淆錯耳
捍江塘考(明)陳善
杭地枕江負海茫茫水國而龕赭兩山夾峙於江海之
交潮水自兹而入由廣入隘奔騰衝激雷擊霆碎有吞
江沃日之勢晝夜再至山摧地坼塘易崩潰乃築石隄
以障洪流沿江隸錢塘瀕海則仁和海寧之地海寧縣
治去海甚近前者海失故道衝決隄岸為患滋廣甚則
百餘里少亦不下數十里興役修築工費浩穰延引歲
時始克就緒間值颶風陡作洪濤西激旋復沒於巨浸
甚為浙西民患一勞永逸上下數千年間不聞有長策
焉即東南之患未已也按前史江挾海潮為杭人患其
來巳久唐大歴八年秋七月大風海水翻潮溺民居五
千家船千艘白樂天刺杭日江塘壞嘗為文禱於江神
然板鍤未興無禆民患至梁開平四年八月錢武肅始
築捍海塘在候潮通江門之外潮水晝夜衝激版築不
就因命強弩數千以射潮頭又致禱於胥山祠仍為詩
一章函鑰置海門山既而潮水避錢塘擊西陵遂造竹
絡積巨石植以大木隄岸既成久之乃為城邑聚落凢
今之平陸皆當時江也此吳越舊史所傳予聞錢塘名
縣自有取義由漢迄今皆仍其舊或以為州人華信以
私錢築塘捍海故名錢塘初以為妄頃閱杜氏通典引
錢塘記云防海大塘在縣一里郡功曹華信議立此塘
以防海水始開募有能致土石一斛予錢一千人貪厚
值皆擔土而至來者雲集比至江上詭云巳不復用皆
棄土石江濱而去塘以之遂成杜君卿素稱博雅且自
唐距漢時未甚遠雖說近荒僻當有所傳信而筆之於
書也今臨安志乃謂自武肅始且引強弩射潮之說以
為信而神其事豈舊嘗有塘至錢氏時乃大壊而更築
之耶唐書地理志曰鹽官海塘長一百二十里開元時
重築則前此有塘可知按海寧四境東至嘉興府海鹽
縣金牛山界八十三里西至仁和縣上舍涇界四十七
里不應錢塘江塘獨無矧錢塘江潮漰湃洶涌震撼衝
突比之鹽官勢猶危峻又都會重地防護更切苟無塘
岸以為隄防浸淫所至杭城悉為洪流兹豈武肅時所
築哉又按錢塘傾決不常在宋時特為吾杭之患錢氏
所築之塘至大中祥符間遂決五年轉運使陳堯佐築
之七年詔江淮發運使李溥復依錢氏制專其事九年
郡守馬亮禱於子胥祠下築之明日潮為之却景祐四
年轉運使張夏築隄十二里因置捍江兵士杭人德之
作廟隄上慶歴初再決郡守楊偕築之丁寶成為記政
和六年前守杭州張閣奏言錢塘若失捍禦恐他日數
十里膏腴平陸皆潰於江詔命劉既濟更築之淳熙元
年四月間大決一歲再決嘉熙戊戍之變命知臨安趙
與懽修治乃就近江處所先築土塘然後於内更築石
塘越三月畢工水復其故嘉定十年江潮大溢不聞有
築者豈塘岸固無恙乎抑舊志所遺也入國朝來洪武
十年江水大溢特命大臣來杭修築自後永樂元年一
修五年九年再修至十八年大修塘始有成及成化七
年沿江隄岸傾圮特甚乃命工部侍郎李顒來杭祭告
江神修築隄岸迄今百有餘年不聞有修治之者夫江
濤之患雖亞於海然錢塘之潮直當海門者湍激漰湃
山摧地摇兹幸江塘之外尚有淺沙數百丈可以捍截
江流故兹塘稍不為患一旦沙徙而直薄塘下濱江桑
田廬舍豈不岌岌乎危哉今按六和塔之南潮勢稍緩
塘可無虞惟望江樓以北數十里直當潮衝此宜急事
修築而當事者幸其無患苟安目前失今不治後將有
百倍工力而無濟者矣夫今築塘之患有二曰估價太
廉也責成太急也往者萬歴乙亥塘決六和塔之下數
百丈命人修築予嘗一至其地詢諸工匠每石一塊止
銀八分每人一工止銀二分夫官以廉直而覓工人以
刻期而供役故事圖苟完不為久計所築之塘惟用爛
石草草疊成不實以土潮水一至尋築尋圯其何以善
厥後哉必也於近地淺沙之上立為浪木樁數百千以
捍之而其疊砌之法不恤工力務為遠圖多委廉捍之
吏分役察視或編立字號各任其責所任已完更番代
換毋令其久役思歸怠於將事至於樁木必須易杉以
松庶可永久而又倣宋人捍江兵士之意每歲編置廵
江夫數十名令其往來察視江塘少有傾頽即加修治
庶乎修理及時而工力可省顯患既弭而隠憂可消百
世可久之策也
捍海塘考(明)陳善
海寧縣治南瀕海海之上即塘塘之距城百武而近東
抵海鹽西抵浙江相距延袤百里塘南數十里有赭山
其南有龕山相對峙夾為海門潮自海趨江從兹入焉
始由廣延進入隘口横流至此束不得肆輙怒而東返
東五十里有山名石礅與赭相望而峙若兩拳然潮東
返為此山所障復鼓怒而西東西蕩擊數十里間日再
往來狂瀾駕風若萬馬馳驟即金石為塘不能保其終
古不敝矧木石蘆灰安所恃以能久耶舊志塘外有沙
場二十餘里沙場内有陸地草蕩桑柘棗園一百六十
七頃有竒夫塘外有護則海潮不至衝齧石隄内固可
以經久今沙場草蕩悉淪入海直以數尺之塘力拒巨
浸之彌天脱更内蝕寧無危哉宋元以前海塘廢興遼
莫能紀逮洪武以至萬歴海凢五變塘五修永樂九年
海決民流移田湮沒朝廷遣保定侯孟瑛等盡役蘇湖
九郡之夫貲累巨萬積十三年隄成其患始息嗣後成
化甲午宏治壬子嘉靖戊子迄今萬歴乙亥海或溢或
決塘隨築隨圯雖勞費不至如永樂之甚然公私困於
兹役亦屢矣夫海決海昌患在一邑耳往時顧役及外
郡者何哉亦以地脈相因其利害之所關大也蓋寧邑
於吳為陲於越為首地形最高故塘内麻涇洛塘長水
塘諸水皆北流一從東北由淞泖趨滬瀆入海一從正
北過吳江趨白茅入江俗因指吳江塔巔與長安壩址
相並則海寧之地高於他郡邑明甚故海寧之海決注
彼諸處如建瓴然然則障海昌者亦所以障列郡也塘
之修廢其有關於東南利害甚切而當事者往往失於
後時及工役既興則又計工惜財苟且完事是以此塘
未成而彼隄又決萬歴五年春廵撫徐公拭顧瞻海塘
傾圯廢決大駭曰失今不修他日盡壞將聽民之為魚
乎因與廵視水利陳公詔翕謀修築而以其役委縣尹
薛胡五閱月而塘成波濤汨没之區今已起昏墊登袵
席矣顧余觀海寧之塘與海鹽異鹽塘有大患亦有大
利寧塘似無顯患而實有隠憂蓋鹽塘陂池相属有内
河可開故潮勢至此既為分殺而引其流更能使草蕩
悉為膏腴是大患弭而大利興也若寧塘逼近城郭無
内河可開幸潮水緩於鹽耳設一旦海嘯直蕩邑治其
為隠憂可勝道乎聞寧邑額設捍海塘夫二百名每歲
編𣲖役銀四百兩為令長者誠能加意海防每遇潮汐
之月遣官就塘察視一有傾圯審取良民佐以能吏即
日領銀修治毋令後時此亦未雨徹桑之計也萬一天
佑寧民塘十年無患則銀之積益富即興大役亦不必
𣲖及平民矣至於築塘之法余竊有取於海鹽乙亥之
決海鹽為甚其修築也慮湍激為患有盪浪木樁以砥
之慮直蕩隄岸有斜階以順之其累石下則五縱五横
上則一縱二横石齒鈞連若絙貫然即百計撼之不摇
也修寧塘者誠一凖海鹽新塘之式則是一勞永逸之
計耳安得實心任事之人而與之計海塘哉
國朝
海寧縣築塘考陳之暹
凢海之臨大洋者潮汐皆以漸長鮮為民害惟海
寧之海南有上虞餘姚逼處於前東有大尖鳳凰
諸山角張於左海身既溢海口復窄乃潮由海鹽
大洋騰涌而入無異於帶水而納彌天之浸此怒
濤横奔高逾數十丈所由來也乃西去不五十里
又有鱉子門為錢塘江流入海之口廣僅七八里
夫數百里之海面復納於七八里之口中而江流
又逆遏於上則受阻之廻&KR1543;其湍激更雄於潮矣
故陽侯稍不戒洪潮即薄塘下塘之土石朝夕供
其盪潄未有不傾覆相繼者爰考唐宋元明海患
相循不已其鳩庀之費動盈萬億計其籌畫堵塞
之方皆當事為之傍徨而籌度載在史策班班可
考也請得而臚陳之一曰海塘潰決之烈宋史嘉
定十一年海失故道潮衝平野二十餘里侵入鹵
地鹽課不登蘆洲港瀆蕩為巨壑十二年遂侵縣
治上下管黃灣岡等鹽場皆圯蜀山淪入海中聚
落田疇失其半而禾稼之壞者凢四郡焉十五年
縣南四十餘里盡淪於海其捍海古塘東西纍石
並就淪毁海水侵入縣之兩旁各三四里止存中
面古塘十餘里當時議者以為水勢衝激不已不
惟本縣不可復存而向北地勢卑下且慮鹹流入
蘇秀湖三州田畆不可復種又縣西有二十五里
塘上徹臨平若海水入塘兩岸田畆必致決壞并
裏河隄岸亦有横裂之憂矣十七年海潮復壞縣
地數十里計六年而始平元史大德三年塘岸潰
決虚沙復漲不可修築延祐六年七年海汛失度
屢壊居邑陷地三十餘里泰定元年二月海水大
溢壞隄塹侵城郭三年八月大風海溢捍海隄決
廣三十餘里袤二十里至徙居民千二百五十家
以避之四年正月潮水大溢捍海塘決二千餘步
二月風潮復大作衝捍海小塘壞郭外地四里四
月捍海塘復決十九里又縣志載縣西南舊有鹹
塘元泰定間海坍不存先是嘗築備塘以防衝激
塘之外有沙場二十餘里塘内陸地草蕩及桑棗
園一百六十餘頃至泰定四年悉潰於是建天妃
大廟命僧用秘法鑄深沙鐡神以厭勝之致和元
年三月海隄復決元主遣使禱祀更命西僧造浮
圖二百一十有六實以七寶珠玉半置海畔半置
水中以鎮海災終不能止又志載寓公貢師泰詩
序稱當時潮決南岸州治將盡入於海城隍漫無
存者迨至正十九年而始克築城則知元時吾邑
之海患更酷於宋矣故明洪武初海潮衝毁赭山
廵司及宋置漏澤園至二十三年衝毁石墩廵司
永樂九年海潮復決有司不時治民流移者六千
七百餘戶淪田一千九百餘頃毁許村鹽場成化
十年海決至城下十三年二月潮水横濫衝圮隄
塘逼蕩城邑轉盼曳趾一決數仞祠廟廬舍淪陷
略盡復治新隄至弘治五年新隄漸坍嘉靖七年
新隄大坍復至城下九年海復決逼城自是以來
屢有海患崇正元年七月其禍更甚天下瀕海之
地晏然安堵者不乏未有如吾寧之獨當險阨者
五代以前無所考據故斷自宋以來海塘潰決之
烈如此一曰歴代工費之繁唐書開元元年重築
捍海塘一百二十四里夫曰重築則修築有前乎
此者矣其後先工役雖逸而不傳但延袤如許則
勤民畚鍤浩費當不下數十萬當時司國計者亦
孔瘁矣考之於宋潮水横決終宋世凢四罹其災
不特縣治遍地傷殘至併四郡之田並遭淹毁而
山淪於海抑更異矣當時下浙西諸司條具築捺
之策亦逸而不傳懸計拮据鉅費何可量哉元河
渠志泰定四年風潮為患都水庸田司奏請速差
丁夫當水衝堵閉其不敷工役差倩於附近州縣
當時朝議擬比浙江立石塘為久遠計興役者數
月發丁夫二萬餘人用鈔七十九萬四千餘錠粮
四萬六千三百餘石致和元年省臣奏修築海塘
合用軍夫除戍守州縣關津外酌量差撥從便添
支口粮又誌載貢師泰所為序云潮決南岸民吏
驚懼捍以數郡之力而決猶不止觀此則元季之
頻舉大役其費更不訾矣明禮垣張寧著障海塘
記云永樂中海決供力役者蘇湖等九郡貲累鉅
萬積十有三載始弭其患成化中以舊塘衝圮分
廵錢公修築障海塘其役徒以三府萬二千人七
越月而告成又載嘉靖中邑令嚴寬撰水利圖志
序云考石塘之築自唐宋以來皆舉數郡財力始
克有濟蓋以地據蘇常之上流為嘉湖之鎖鑰各
與有責故均任其勞若驅一方之民以治之則東
興西廢精竭力疲矣其自嘉靖以後修築頻仍工
費無筭兹以邑乘闕如未敢傳疑而前此之九郡
力役三府工徒十三載之奏功七閱月之報竣其
所糜公帑並彰彰可據也合唐宋元明而計之金
錢等河沙矣歴代工費之繁如此一曰命官經理
之重宋嘉定十二年臣僚言鹽官潮勢深入萬一
春水驟漲海風佐之則百里之民俱葬魚腹遂下
浙西諸司條具捍隄堅壯之策十五年都省以海
塘衝決上聞命浙西提舉劉垕專任其事垕言縣
治境連平江嘉興湖州大為利害議修縣東六十
里鹹塘縣西淡塘及袁花塘以防大潮盤越流注
北向之患從之元大德三年塘岸決都省委禮部
郎中游中順泊本省官相視焉泰定四年二月風
潮大作衝塘壊郭外地杭州路言與都水庸田司
議於北境築塘莫若先修鹽塘江浙省準下本路
修治工部議海岸衝決重事也宜移文江浙行省
督催庸田使司鹽運司及有司發丁夫治之五月
平章圖們岱爾等奏江浙省四月内潮水衝破鹽
官州海岸令庸田司徵夫修堵遂命都水少監張
仲仁往治其役本省左丞相托歡等議置石囤以
抵禦之致和元年三月省臣奏江浙省并庸田司
官修築海塘倘得堅久之策移文具報臣等集議
本年差戸部尚書李嘉努工部尚書李嘉賓樞密
院属衛指揮青山副使洪灝宣政僉院納木喀巴勒與
行省左丞相托歡及行臺行宣政院庸田使司諸
臣會議修治之方合行事務提調官移文禀奏施
行縣志故明永樂九年海決事聞遣保定侯孟瑛
往治十六年十一月明主親製祭文遣禮部侍郎
易英同保定侯孟瑛致祭海神力役十三載始告
成事成化十年大潮衝決隄岸用崇德(即今石門)縣沈
丞(惜逸其名)築法隄始成十三年十二月潮勢益横縣
上其事於府府守陳讓上其事於廵按御史隨檄
布政使杜謙按察使楊瑄參政李嗣副使端宏參
議盧雍僉事梁昉咸集寧邑周視協謀區畫會計
悉以託分廵僉事錢山耑董其役乃命杭嘉湖三
府官轉輓木石物用舟楫蔽河而至分命指揮李
昭通判何某兼總其工自是以後每遇興築必上
勤府憲下萃群司祗以載籍無聞未容臆贅而自
南宋迄於明初炳著汗冊者或以牧伯蒞事或以
公輔宣猷或聚藩臬而僉謀或簡通侯而底績慰
其咨而安昏墊即下吏在所必甄凢以重民命也
命官經理之重如此一曰採辦修築之宜宋志嘉
定十五年浙西提舉劉垕專任修築海塘首以鹹
潮泛溢有盤越流注之患建議袁花塘及淡塘基
趾近裏未至與潮為敵施功較易宜先就二塘修
築以禦縣東鹹潮其縣東近南六十里鹹塘亦應
取次修築萬一又為海潮衝損則當用樁木修築
袁花塘以捍之其縣南去海一里餘幸存古塘縣
治民居盡在其中未可棄之度外合將見管樁石
就古塘加工疊砌里許為防護縣治之計報曰可
元志鹽官州去海岸三十里舊有捍海塘二後又
添築鹹塘仁宗延祐間潮壞民居陷地三十里其
時省憲官共議宜於州後北門添築土塘然後築
石塘東西長四十三里後以沙漲而止泰定元年
二月海水大溢有司以石囤木櫃捍之不止四年
二月風潮衝捍海小塘壊州郭四里杭州路言與
都水庸田司議欲於北地築塘四十餘里而工費
浩大莫若先修鹹塘增其高闊填塞溝港濬深近
北備塘濠塹用樁密釘庶可護禦至八月水勢愈
大本省左丞相托歡等議安置石囤四千九百
六十抵禦鎪齧以救其急於是簡用都水少監張
仲仁總理工役於沿海三十餘里復下石囤四十
四萬三千三百有竒木櫃四百七十餘致和元年
三月省臣奏江浙省并庸田司官修築海塘作竹
籧篨内實以石鱗次纍疊以禦潮勢淪陷入海四
月奏委戶部尚書李嘉努等洎行省臺院及庸田
司等官議大德延祐間欲建石塘未就泰定四年
春潮水異常增築土塘不能抵禦議置板塘以水
涌難以施工遂作竹籧篨木櫃間有漂沉欲踵前
議置石塘以圖久遠為地脈虚浮比定海浙江海
鹽地形水勢不同由是造石囤於其壞處疊之以
救目前之急所置石囤二十九里餘不曾坍陷略
見成效庸田司與各路官同議東西更壘石囤十
里其六十里塘下舊河就之取土築塘鑿東山之
石以備潰損至明年為文宗天歴元年水勢漸平
二年海患息於是改鹽官州為海寧州縣志故明
成化十二年二月僉事錢山重築障海塘公策騎
行邑斂不及民量材度宜因時立法採石於臨平
安吉諸山備物用於浙西三府舟楫輸輓銜尾相
属乃斷為大櫃編竹為長絡引而下之中實以石
此小石為大石法也汎濫稍定時盛暑公念邑民
蕩析未寧農稼方急饑勞野聚必有疾疫由是作
治雖嚴間輙拊循勞來失次者徙寓空舍惠以薪
米大集醫藥以療病者復作副堤十里以防泄鹵
之害至八月塘成此後修築都無所考得於父老
傳聞及覩坍出樁櫃宛然石囤舊制古良法不可
更矣抑區畫猶有未盡也至宋元治塘雖有效有
不效而其法屢變亦既殫厥心而弭厥患矣採辦
修築之宜如此
三江考毛竒齡
三江之為名久矣其在經傳則雜見之禹貢周禮
職方氏爾雅國語水經注史記吳都賦吳越春秋
諸書而特其所為註言人人殊卒莫得而指定之
夫讀書通大義自昔已然况古今山川陵谷遷變
耳目蹤跡未必悉合泥古者無所於通而揣摩臆
度之見又未可為據然而大概可覩也考禹貢有
曰三江既入而孔氏為傳則曰自彭蠡江分為三
江而入震澤夫彭蠡未嘗分為三也且彭蠡未嘗
入震澤也周禮有曰其川三江而賈公彦為疏則
曰大江至尋陽而合為一至揚州入彭蠡而復分
為三而後入於海夫公彦雖不以三江之入為入
震澤然而彭蠡在尋陽之南幾見江漢之分至尋
陽始合而大江之合至彭蠡又分且聞彭蠡入江
矣未聞彭蠡能入海也至若禹貢導水則復有東
為中江東為北江之文而漢地理志附會其說遂
以吳縣南一水東入海者為南江蕪湖西一水東
至陽羨入海者為中江毗陵北一水東入海者為
北江夫毗陵北一水即大江也夫仍以大江為三
江之一既已不倫而又其所謂南江者則經無明
文徒以北江中江而推𩔖言之且經之所謂中江
北江無非大江今但以北江為大江而中江不然
則又何也乃若郭璞註爾雅則以岷江浙江松江
當之夫浙江松江固矣岷江即大江按周禮職方
氏其在荆州則曰其川江漢而於揚州則曰其川
三江夫猶之岷江江漢一江而既以表荆復以之
表揚不其紊乎乃若吳都賦註則以為松江婁江
東江而宋儒註禹貢因之夫松江似矣而東江則
自昔迄今必無其地且史記正義但云婁江入海
已耳又未聞入海之江有三也不善讀書者泥於
禹貢之文曰三江既入震澤底定則必震澤之定
有藉于三江之入而後可夫文無定形或對舉而
分標或連稱而轉見彼我參合亦各有義如必以
既入為泥則禹貢兖州有曰雷夏既澤㴩沮會同
青州有曰嵎夷既略濰淄其道將必雷夏澤而後
灉沮同嵎夷略而後濰淄道乎抑非乎夫事不証
今仍當考古夫三江之說於今已不合矣請即以古
較之夫揚州之域其地甚廣其為州為浸為澤為
藪亦甚不少如必拘既入之文而限於一地則職
方氏云其澤藪曰具區其川三江其浸五湖假使
具區為五湖之始而三江即五湖之終則猶之五
湖也五湖太湖也揚州何地職方氏何掌周禮何
書而問其澤曰太湖也問其藪曰太湖也問其川
曰太湖也問其浸曰太湖也不幾小揚州而笑職
方陋哉然則如何曰韋昭曰松江浙江浦陽江也
夫揚州之水亦有大江其言彭蠡則已該大江之
勝矣而於是南及松江則震澤之下流也而於是
又南及浙江浙江即錢塘也即水經注所為漸江
者也而於是又東及浙東之水曰浦陽江浦陽江
者與錢塘異源而殊流者也其後雖同流然其殊
者自在也蓋浙之入海力大身雄其為水長亘千
餘里湯湯下渫歸於尾閭此易曉也松之入海則
吳淞支流分而為婁雖其入海處蹤跡未明渺不
及浙江之萬之一然猶易曉也惟浦陽入海則酈
元水經注南國頗略遂訛為入江不知浦陽者發
源於烏傷而東逕諸暨又東逕山隂然後返永興
之東而北入於海其在入海之上流即今之錢清
江也其接錢清之下流即今之三江口也故明世
紹興知府戴君湯君導郡水利則上遏浦陽之入
山隂者而使之注江下濬浦陽之入海者而使之
注海其在錢清相接之口名三江口其在海口之
城名三江城置衛名三江衛建閘於其上以司啓
閉名三江閘其尚名三江則自古相仍幾微不斷
餼羊名存夫亦可以為據矣至若水經注記臨平
湖則又曰湖水上通浦陽江下注浙江名曰東江
則疑庾仲初作吳都賦註所稱松江婁江東江者
未必不即指松婁與浦陽而後人誤釋之而求之
吳松之左右毋怪乎求之千餘年而終不得其地
也要之浦陽本獨入海而逕諸暨而山隂而蕭山
其中經流雖多沿革而入海之道依然如故此可
騐耳若非浦陽則岷江松江婁江皆吳地也國語
曰夫吳之與越仇讎戰伐之國也三江環之夫松
婁則焉能環越哉且國語又曰與我爭三江之利
者非吳耶若非浦陽則盡属吳地而反曰吳將與
我爭吳地之利是妄語也且不聞范蠡之去越乎
吳越春秋曰范蠡去越出三江之口入五湖之中
夫惟浦陽三江之口則蠡之去越將必出浦陽而
入海由海而入松由松而入湖國語所謂遂乘輕
舟而入五湖者是也如以為松江婁江則松婁者
五湖之下流也豈有出松婁而反入湖者古文具
在而學者貿貿究至堅持其說必欲執三吳水利
以註古經夫水利焉能註古經矣
文
禱江神文(唐)白居易
滔滔夫江南國之紀安波則為利洚流則為害故我上
帝命神司之今屢潮濤失道奔激西北水無知也如有
憑焉浸淫郊鄽壞敗廬舍人墜墊溺籲天無辜居易祗
奉璽書興利除害守土守水職與神同是用備物致誠
躬事虔禱庶俾水反歸壑谷遷為陵土不騫摧人無蕩
析敢以醴幣羊豕沉奠於江惟神裁之無忝祀典
戒弄潮文(宋)蔡襄
斗牛之分吳越之中惟江濤為最雄乘秋風而益怒乃
其俗習於此觀游厥有善泅之徒競作弄潮之獻以父
母所生之遺體投魚龍不測之深淵自為矜誇時或沈
溺精魄永淪於泉下妻孥望哭於水濱生也有涯盍終
於天命死而不弔重棄於人倫推予不忍之心伸爾無
窮之戒所有今年觀潮並依常例其軍人百姓輙敢弄
潮必行科罸
祭東海神文(元)闕名
兩儀判位幽明有秩各執厥司以效天職潮失故道逼
於鹽官有司(缺)防民力既(缺)神職或(缺)孽邪為害浙郡
多水恐就淪敗民實何辜不德在予相臣亦言交修用
孚(缺)敕中外悉智展力相爾有神聿底寧一我土既同
民生奠安六府修治報祀萬年
遣孟瑛祭東海神文(永樂十六年)(明)成祖
皇帝遣保定侯孟瑛禮部侍郎易英諭祭於東海之神
曰比者浙江屢奏潮水瀰漫衝突隄岸決裂土田蕩毁
廬舍彼民父母妻子惶惶無棲仰止歲築隄防辛勤勞
瘁不獲休息朕軫念民艱夙夜匪寧維神受上帝命職
司東海浙之民皆上帝所育上帝好生而惡死福善而
禍淫神宜體上帝好生之心隂垂休庇俾水患消弭民
得以安生樂業歲獲豐稔永享太平之福斯朕不負上
帝所託而神亦不失彼民父母妻子之望惟神其勉之
國朝
祀海文許三禮
東南之區有大海焉厥名歸墟實維神靈奠安是
職而百川于焉效順萬灶藉以寧居有杭之郡邑
著海寧義取鰲極永恬鯨波不興也而捍患禦灾
歴世有人或則先勞以為崇障或則呼號以竭精
誠某躬不敏忝宰是邑當兹夏應林鍾洪濤入潬
沙衝土坼皇皇四境卧不貼蓆咨爾陽侯民亦勞
止曷震怒之是息耶豈爾民之辜民則何知抑司
牧者之責耶靜言思之曷勝踧踖或曰潮大逼塘
文運之亨然而得時則駕以惠我人伊文瀾之呈
祥曷既和而且平爰潔牲醪敢告尊神捍沙無頽
司潮不驚俾我民兮爰居爰處惠無疆兮乃安乃
貞
告潮神文章藻功
惟神一則志存覆楚一則術在謀吳幸爾成功同
焉賜死有若忠誠所激視以如歸宜其讐怨相哀
持之而去前麾浪湧後逐潮奔怒號則山嶽俱摧
聲震則風雲立變抒兩間之積忿洩萬古之沈冤
誰云千里驚濤我見一腔熱血獨是天河之所激
湧地機之所翕張至夘酉之月而隂陽交過朔望
之日而隂陽變往來自有定期出入可無至信今
則春秋冬夏不辨四時滿損盛衰不分一月而車
還是素濤却如銀矗海水於半空倒江波於三折
傾頽塘岸居民厪魚鱉之憂漂落田廬農父乞蜉
蝣之命問鐡幢之已廢訝木石之難堪仰惟神所
憑依豈必天之降罸也或者謂百川之血脈使然
非二公之精靈是主何以曹娥揚子曾無屹立千
尋而浙水錢塘偏是横飛十丈或者謂左龕右赭
夾以成潮非前伍後文怒而作勢何以兩山具在
平時之出沒有常而一載以來此處之沸騰不歇
嗚呼威靈丕振即教地仄天廻憤恨難平漫說水
乾海老偶而呼吸儼若懷襄但長不消自朝又夕
人以神兮攸賴神於人也何尤伊昔錢鏐挽強有
力比來寶逹密呪多慈如藻功者請申四六之文
辭不比尋常之祈禱衡雲開處端為韓公海市見
時厥由蘇子恃高深之陵谷水可能飛得光燄之
文章川何難障伏惟明察少靖餘威知世機原等
於逝波而民事相安於樂土俾由公而遂及爰有
我私假使天之可貪敢為已力非然者後潮重水
實自傳聞怒雪狂雷何關主宰則聰明正直既經
享祀千秋水旱災荒那不痌瘝百姓或達之於天
事或訢之於海神嗚呼諒不至犯大王以逆心聽
䛕臣而抉眼者也
海塘錄卷二十一
