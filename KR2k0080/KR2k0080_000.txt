海塘錄地理𩔖四(河渠之屬)
提要
(臣)等謹案海塘錄二十六卷
國朝翟均廉撰均廉有周易章句証異已著錄
浙江海塘在海寧縣南漢唐以來遞有修築
至
國朝軫念民依講求尤備
聖祖仁皇帝暨我
皇上均
親臨相度用建萬年保障之基是編綜括形勢統
叙源流恭錄
詔諭聖製冠於卷首次為圖說一卷疆域一卷建築
四卷名勝三卷古蹟二卷祠祀二卷奏議五
卷藝文八卷雜志一卷徵引各史紀志及玉
海乾道咸淳臨安志四朝聞見錄明各朝實
錄諸書考訂徵引頗為該洽如訂正鹽官海
塘長百二十四里唐開元時所築舊志作二
百二十四里者誤引泊宅編載宋制有鐵符
鎮海皆史傳所未載他如海寧之隄築於沈
讓諸又志乘所未備考浙江通志雖有海塘
事宜一門然僅止雍正十一年而止是編詳
叙至乾隆二十九年凡
聖謨指示
睿慮周詳以及臣工奏議皆謹為詮叙尤足以昭
示後來其中如建築門叙述宋制而不及引
咸淳臨安志所載林大鼐之議明安然之築
石隄明實錄載於洪武十年而書中誤作十
一年間有脱略然不足累其全書也乾隆四
十六年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
欽定四庫全書
海塘錄卷首一
詔諭
聖祖仁皇帝
康熙四十六年十二月十四日工部奉
上諭朕宵旰勤民視如赤子無一時一事不思為閭閻圖
經久之計江南浙江生齒殷繁地不加增而仰食者日
衆其風土陰時燥濕及種植所宜迥與西北有異朕屢
經巡省察之甚悉大抵民恃田畝為生田資灌溉為急
雖東南名稱水鄉而水溢易泄旱熯難支夏秋之間經
旬不雨則土坼而苗傷矣濱河低田猶可戽水濟用高
仰之地力無所施往往三農坐困朕兹為民生再三籌
畫非修治水利建立閘座使蓄水以灌輸田疇無以為
農事緩急之備江南省蘇州松江常州鎮江浙江省杭
州嘉興湖州各府屬州縣或近太湖或通潮汐宜於所
有河渠水口度地建閘隨時啟閉水有餘則宣洩之水
不足則瀦蓄以備用其有支河港蕩淤淺者宜并加疏
濬使引水四達仍行建閘多蓄一二尺之水即田高一
二尺者資以灌溉矣多蓄四五尺之水即田高四五尺
者資以灌溉矣行之永久可俾高下田畝無憂旱潦此
于運河無涉而于民生實大有裨益今漕運總督與江
浙督撫方料理截漕散賑爾部速移文該督撫等令將
各州縣河渠應建閘蓄水之處並應建若干座通行確
察明晰具奏爾部即遵諭行特諭
世宗憲皇帝
雍正元年九月十七日王大臣等欽奉
上諭錢鏐時所築塘隄中間雖被沖壞至今尚有存者數
年來督撫等所修塘隄俱虛冒錢糧於不當修築處修
築以致隨修隨瓌又聞得赭山有三處海口今一處淤
沙壅塞水不通流若濬治疏通使潮汐不致留沙壅塞
則海寧一帶塘工方可保固有言之者雖未必稔知不
可不留意抑或地方大臣恐糜費錢糧將此等處雖明
知而不顧也爾等傳諭該督撫知之欽此
雍正二年八月十四日欽奉
上諭朕思天地之間惟此五行之理人得之以生全物得
之以長養而主宰五行者不外夫陰陽陰陽者即鬼神
之謂也孔子言鬼神之德體物而不可遺豈神道設教
哉蓋以鬼神之事即天地之理故不可以偶忽也凡小
而邱陵大而川嶽莫不有神焉主之故皆當敬信而尊
事況海為四瀆之歸宿乎使以為不足敬則堯舜之君
何以柴望秩于山川文武之君何以懷柔百神及河喬
嶽今愚民昧於此理往往信淫祀而不信神明傲慢䙝
瀆致干天譴夫善人多而不善人少則天降之福即稍
有不善者亦蒙其庇不善人多而善人少則天降之罰
雖善者亦被其殃近者江南報上海崇明諸處海水泛
溢浙江又報海寧海鹽平湖會稽等處海水沖決隄防
致傷田禾朕痛切民隱憂心孔殷水患雖關乎天數或
亦由近海居民平日享安瀾之福絶不念神明庇護之
力傲慢䙝瀆者有之夫敬神固理所當然而趨福避禍
之道即在乎此能敬則謂之順天不敬則謂之褻天䙝
天之人顧可望綏寧之福乎詩曰敬天之怒無敢戲豫
又曰畏天之威于時保之朕固當朝乾夕惕不遑寧處
以敬承天意亦願爾百姓共凜此言内盡其心外盡其
禮敬神如神在實以至誠昭事而不徒尚乎虛文人意
即神意一念之感格自足以致休祥豈獨一鄉一家之
被其澤哉爾百姓果能人人心存敬畏必獲永慶安瀾
著該督撫將此諭旨令地方官家諭戸曉俾沿海居民
一體知悉特諭
雍正二年八月二十四日戶部欽奉
上諭前因江浙督撫等摺奏七月十八十九等日驟雨大
風海潮泛溢衝決隄岸沿海州縣近海村莊居民田廬
多被漂沒朕即密諭速行具本奏聞賑恤但思被災小
民望賑孔迫若待奏請方行賑恤恐時日耽延災民不
能即沾實惠朕心深為憫惻著該督撫委遣大員踏勘
被災小民即動倉庫錢糧速行賑濟務使災黎不致失
所其應免錢糧田畝即詳細察明請蠲凡海潮未至之
村莊不得混行濫冒至於緊要隄岸衝決之處務須速
行修築無使鹹水流入田畝朕念切痌瘝務令早沾實
惠該地方官各宜實心奉行加意撫綏俾凋瘵得蘇生
全速遂以副朕勤恤民隱至意爾部即行文各該督撫
遵奉速行特諭
雍正二年九月二十一日欽奉
上諭今歲七月中颶風海潮泛溢江南浙江沿海州縣衛
所隄岸多被衝塌居民田廬漂沒朕軫念深切已降諭
旨令江浙地方官亟行賑濟撫綏毋使災黎失所今被
衝海塘若不及時修築恐鹹水灌入内河有礙耕種爾
督撫等著即查明各處損壞塘工料估價值動正項錢
糧作速興工至沿海失業居民度日艱難藉此傭役俾
日得工價以資餬口是拯救窮民之法即寓其中矣將
此再行飭諭務期實心遵旨速行以副朕憂恤元元至
意倘有不肖地方官扣尅工銀及怠緩不力者該督撫
嚴查即行題參從重治罪特諭
雍正二年九月二十二日
諭湖廣總督楊宗仁江西巡撫裴&KR0973;度今歲各省秋成大
有惟浙江江南沿海地方七月十八九等日海潮泛溢
近海田禾不無損壞朕軫念災黎惟恐失所業經嚴飭
各省督撫發倉賑濟多方撫恤但蘇松杭嘉等府人稠
地狹向來出米無多雖豐年亦仰給於湖廣江西等省
今沿海被災恐將來米價騰貴小民艱食湖廣江西地居
上流今歲豐收爾可速動司庫銀兩湖廣買米十萬石
江西買米六萬石運交浙江巡撫平糶所糶之銀仍移
還補庫其米應於何處交卸爾即咨會浙江巡撫酌議
速行務於浙民有益毋得怠緩遲悞特諭
雍正二年十月二十五日欽奉
上諭江浙兩省沿海地方於七月十八十九兩日皆被潮
水漂沒居民廬舍雖經頒旨加意賑恤然朕憫惻之念
至今尚未能釋惟有朝夕警惕以答
天意但海為衆水所歸無不容納今乃狂潮泛溢水不循
軌或者海洋潛藏匪𩔖亦未可定稽諸前事往往有之
沿海各省督撫提鎮務須實心愛養小民整理營伍俾
閭閻各安其業汛防有備無虞毋令海洋别生事端庶
不負朕委任之意特諭
雍正二年十二月初四日吏部尚書朱軾面奉
上諭浙江沿海塘工最為緊要署巡撫石文焯前奏必須
通用石塊修築後又奏稱不必用石全無定見誠恐貽
悞塘工朕已諭令法海佟吉圖作速詳議具奏矣但恐
法海等初任不諳練地方情形爾曾為浙江巡撫必知
海塘緣由著馳驛前往浙江將作何修築之處會同法
海佟吉圖詳查定議交與法海等修築爾即回京朕思
海塘關係民生必須一勞永逸務要工程堅固不得吝
惜錢糧江南海塘亦為緊要爾浙江事竣即至蘇州會
同何天培鄂爾泰將查勘蘇松塘工如何修築之處亦
定議具奏欽此
雍正三年五月十六日内閣奉
上諭江南浙江海塘已差尚書朱軾會同江浙巡撫查勘
估議具奏但沿海黎庶全賴堅築海塘捍禦潮汐得以
保全生聚事關民瘼朕時刻在念若塘工遲悞則海濱
之人未能安居樂業所派效力人員雖經赴工惟恐遷
延時日驟難告竣亦未可定著巡撫張楷法海等星速
遴委幹員動支司庫錢糧立限堅築尅期報完務使永
保安瀾毋得因循延緩亦不得草率塞責貽悞民生欽
此
雍正三年十一月署浙江巡撫傅敏因紹興府知
府特晉德於條石塘内填用亂石飭令改築據實
題奏奉
旨據奏紹興府海塘工程原議皆用條石後以條石不易
購致限期已迫遂用條石托外亂石填中今恐日後坍
塌仍改用條石請寬限期等語海塘工程關係民生最
為緊要必須一勞永逸若因條石一時難以購致從前
便當聲明緣由奏請展限何得草率從事和順係隆科
多結納私人特晉德曾經隆科多在朕前薦舉此必特
晉德受隆科多之囑託照看和順是以聽其苟且塞責
傅敏不早行查奏亦屬徇情著交與新任巡撫李衛悉
心查勘指示更改修理務期永遠堅固張楷在江南修
理塘工用木樁密釘似為有益可否倣行並令李衛酌
量該部知道欽此
雍正七年八月二十四日欽奉
上諭朕惟古聖人之制祭祀也凡山川嶽瀆之神有功德
於生民能為之禦災捍患者皆載在祀典蓋所以薦歆
昭格崇德報功而并以動斯人敬畏祗肅之心使之毋
敢慢易而為非也雍正二年浙江海塘潮水沖決朕特
發帑金命大臣察勘修築并念居民平日不知敬畏
明神多有褻慢切諭以虔誠修省之道令地方官家喻
戸曉警覺衆庶比年以來塘工完整災沴不作居民安
業蓋巳默叨
神祐矣今年潮汛盛長幾至泛溢官民震恐幸而水勢
漸退隄防無恙此皆
神明默垂護佑惠我烝民者也兹特發内帑十萬兩於
海寧縣地方勅建
海神之廟以崇報享著該督遴委賢員度地鳩工敬謹
修建務期制度恢宏規模壯麗崇奉祀事用答
明神庇民禦患之休烈且令遠近人民奔走瞻仰興起
感動庶莫不盡消其慢易之私而益振其恪恭之志相
與服教畏神遷善改過永荷休祥則於國家事
神治人之道均有賴焉其應行事宜著該督等詳悉定
議具奏特諭
雍正十一年正月大學士鄂爾泰等遵
旨議奏請
欽簡大臣前往詳細查勘再行定議奉
旨依議著内大臣海望總督李衛馳驛前往浙江會同總督
程元章將海塘工程通盤相度形勢籌畫事宜應作何
修築以垂久遠之處詳細查勘悉心定議具奏其修築
工程著大理寺卿汪漋原任内閣學士張坦麟前往承
辦仍照舊令程元章總統料理張坦麟即於本籍前往
直隸總督印務著署刑部尚書唐執玉暫行署理營田
觀察使顧琮協辦欽此
雍正十一年正月内大臣海望總督李衛等
陛辭赴浙查勘海塘面奉
諭旨爾等到浙詳細踏勘如果工程永固可保民生即帑
金千萬不必惜費欽此
雍正十一年三月内大臣海望等奏請於尖塔兩
山之間建立石壩以堵水勢又請漸次改建大石
塘等因四月初一日欽奉
旨此所議俱屬妥協著交部照所奏行朕思尖塔兩山之
間建立石壩以堵水勢似𩔖挑水壩之意所見固是若
再於中小亹開挖引河一道分江流入海以減水勢似
更有益從前雖經開挖旋復壅塞者皆因惜費省工之
故今若倍加工力開挖兩工並舉更覺妥備石壩建後
即有漲沙而石塘亦當漸次改建以為永久之利其開
挖引河之處著程元章會同汪漋張坦麟等相度地勢
酌量辦理該部知道欽此
雍正十一年十二月二十三日欽奉
上諭朕因浙省海塘關係緊要是以特命大臣前往會同
該督等相度形勢定議興修又恐在工人員或怠緩稽
遲不能即時建築特令將軍阿里衮副都統隆昇會同
該督等督催辦理近聞堵塞尖山開挖引河己經該督
等查勘數次尚欲再勘再商但以行文閩省調取善水
之人試探為辭議論紛紜終無定議全不思海水潮汐
有時若遲至潮水長盛之時如何施工且採辦石料又
互相推諉舍近求遠致稽時日該督等既不努力辦工而
阿里衮隆昇亦俱袖手旁觀不上緊催辦若各工内實
有難以施工應奏聞請旨之事亦應及早奏明何得半
年以來尚無頭緒著傳諭程元章阿里衮隆昇張坦麟
汪漋穆克登額等速將各項工程及時修築毋得仍前
怠忽欽此
雍正十二年二月浙江總督程元章奏稱尖塔兩
山之間難以築壩中小亹難以開挖奉
旨大學士鄂爾泰會同海望閱看欽此隨經大學士鄂等
議駁覆奏奉
旨依議浙省海塘關係重大固須詳慎尤戒遲疑若總理
者不肯擔承將分任者愈多瞻顧則因循草率迄無遠
圖其何以謀奠安而垂永久看程元章毫無確見今將
海塘一應工程著隆昇總理令偏武前往協辦所需文
武官員俱聽揀調其運辦物料預備人夫及給發錢糧
等項仍著程元章料理應付毋得推諉毋得稽遲欽此
雍正十二年五月總理海塘副都統隆昇恭報兩
河工竣奉
旨覽奏深為嘉悦但觀圖畫情形惟恐復淤向後可將暢
流疏刷深廣情形不時訪問隨便奏聞欽此
雍正十二年十二月二十九日欽奉
上諭朕聞浙江海塘工程現在修理尖山巳堵築三分之
一人心甚是踊躍但尖山夫役每日給工銀三分六釐
稍覺不足今當初春之月水淺潮平正趲築工程之候
著照引河挑夫之例每日加銀一分四釐六毫今運送
多資人力每方增銀六分俾夫役等工食寬裕努力修
築早告成功以慰朕念欽此
雍正十三年七月初八日欽奉
上諭朕聞浙省海塘於本年六月初二日風潮偶作沖決
之處甚多朕心深為軫念巳降旨詢問緣由並令速行
搶修以防秋汛至於僱幕人夫採辦物料務須公平給
價聽從民便俾閭閻踊躍從事不得涉於勉強或繩以
官法刑驅勢迫擾累地方致辜朕愛養民生至意欽此
雍正十三年七月十一日欽奉
上諭前聞浙省海塘於本年六月初二日風潮偶作衝決
之處甚多朕心甚為軫念已降旨詢問情由並令速行
搶修以防秋汛今朕訪聞得今歲風潮不過風大水涌
並非昔年海嘯可比且為時不久未有連日震撼衝汕
情形若平日隨時補苴防護謹密自不致潰決如此之
多總因數年來經理官員將舊日工程視同膜外並不
隨時修補且將原題准其在於歲修案内報銷之工不
許修築以致根脚空虛處處危險不能捍禦風浪又海
防兵備道乃特設專司之員責任綦重從前隆昇程元
章等請將同知成貴題補朕因其平日不曾經歷河工
誠恐未必勝任且陞用太驟是以姑令署理試看今聞
伊於工程並未諳練兼之患瘧經年不能辦事東塘同
知張偉為人軟弱安坐海寧西塘同知李飛鯤存心狡
猾日在省城奔競俱非實心任事之員而隆昇與程元
章等意見又不相同汪漋張坦麟但知隨聲附和不顧
國家公事前因虐使民夫尅減工料經朕降旨申飭略
知收斂然每石萬觔尚折減六七折不等欲符原估六
萬兩之數一任宕匠包賠逃亡悞工平時人事廢弛若
此何以抵禦狂瀾況朕不惜數百萬帑金冀以保全一
方民生而各官懷挾私意不知為國為民宜乎
上天垂象以示儆也兵備道係緊要之員今成貴患病溺
職如此隆昇程元章汪漋張坦麟總理協辦所司何事
郝玉麟既在浙江豈無見聞何以俱不題參著伊明白
回奏兵備道員缺即著伊等在於知府中揀選題委目
今秋汛正大搶修保護最為急務一切事宜俱交與隆
昇程元章汪漋張坦麟等悉心料理倘仍蹈前轍再有
疏虞致傷田廬民命必將伊等從重治罪不稍寬貸郝
玉麟既不據實奏聞亦不能置身事外至於僱募人夫
採辦物料務須公平給值聽從民便俾閭閻踴躍從事
不得涉於勉強或繩以官法刑驅勢迫擾累地方致辜
朕愛養民生之至意特諭
雍正十三年七月十五日欽奉
上諭浙江海塘工程原在平日隨時補苴防護謹密始可
禦猝然之風浪乃近年以來經理官員將舊日工程以
為非巳身經手者視同膜外不加修補以致今年六月
初二日風大水湧遂潰決塘工如此之多此朕訪聞最
確者朕為浙省海塘宵旰焦勞無時或釋且不惜多費
帑金登斯民於袵席年來所降諭旨不下數十百次矣
隆昇程元章汪漋張坦麟皆朕特簡之大員委以防川
之重任且訓諭諄諄望其實力奉行勉以和衷共濟豈
料伊等私心蔽錮意見參差但分彼此之形全無公忠
之念安有身在地方目覩隄岸空虛而不督率屬員先
事預防急為修補者隆昇程元章汪漋張坦麟俱著交
部嚴察議奏目今江南塘工告竣王柔著補授浙江海
防兵備道速赴新任欽此
雍正十三年七月十九日内閣欽奉
上諭浙江海塘工程關係民生最為緊要朕宵旰焦勞不
惜多費帑金為億萬生靈謀久遠乂安之計所以告誡
在事臣工者已至再至三矣不料經理諸臣各懷私意
彼此參差以致乖戾之氣上干
天和有今年六月風浪潰隄之事今雖勉力搶修尚不知
能捍禦秋潮否至於建築石塘工程浩大若諸臣陋習
不改仍似從前則大工何所倚賴朕再四思維大學士
朱軾廉慎持躬昔曾巡撫浙江諳練塘工今雖年逾七
旬精神不逮而董率指示似尚能為朕以此詢問之伊
自稱情願效力著由水路乘船前往令該部給與水程
勘合並令沿途撥兵護送伊子朱必楷著隨伊父去朱
軾到浙之日稽查指授總理大綱至一切工程事務仍
著隆昇程元章汪漋張坦麟等照前辦理俱聽朱軾節
制若大臣中有懷私齟齬者著朱軾據實參奏朕必嚴
加處分若文武官員有營私作弊或怠玩因循者朱軾
即行糾參從重治罪朱軾未到之先所有應辦工程物
料著隆昇程元章等上緊辦理毋得藉口等候欽差徘
徊觀望以致稽遲欽此
雍正十三年八月初八日大學士朱軾面奉
上諭浙江海塘關係民生最為緊要因隆昇與程元章意
見不合以致遲悞工程特差爾前往督率之隆昇等聽
爾節制如何修築之處爾做過浙江巡撫自必諳練但
工程浩大需用錢糧斷斷不可吝惜舊塘先須修築完
固以資捍禦切不可因塘身臨水那動尺寸那移一步
即衝塌一步何時是巳至修建魚鱗大石塘乃一勞永
逸之計不可因塘外沙漲停止修築縱使沙漲數十百
里民人居處耕種亦不可恃必須大工完竣方可垂之
久遠於地方有益其石料夫工價值照時給發若扣尅
留難則利民之事反以病民如有此等情弊務嚴參重
處毋得姑容欽此
今上皇帝
雍正十三年十二月初八日大學士總理海塘事
務嵇曾筠敬籌海塘章程事宜奉
旨以上數條可謂措置咸宜朕實慶海疆得人從此永
永寧謐安瀾底績卿功可垂諸竹帛矣欽此
雍正十三年十二月二十一日總理事務王大臣
欽奉
上諭隆昇剛愎自用怙過不悛若仍留浙江於塘工無
益著解任來京其副都統織造二缺候朕另降諭旨程
元章身為巡撫不能和衷共濟乃懷挾私心貽悞公事
亦不應留於浙省著解任來京其巡撫印務即著大學
士嵇曾筠兼管俾地方管轄與海塘工程併歸一手自
無掣肘牽制之患張坦麟汪漋俱照司道例聽嵇曾筠
節制委用隆昇所管關税事務著嵇曾筠委員暫行管
理嵇曾筠摺内所參驍騎校常祿巡檢黃國標蔣文暹
通判葉齊俱著革職黃國標蔣文暹葉齊仍著留工效
力倘怠忽貼悮著嵇曾筠即行嚴參治罪江南總督趙
弘恩駐劄江寧難以兼管河務江南總河員缺著高斌
補授其管理兩淮鹽政候朕另降諭旨欽此
乾隆元年三月初五日工部欽奉
上諭朕聞浙江紹興府屬山陰會稽蕭山餘姚上虞五
縣有沿江沿海堤岸工程向係附近里民按照田畝派
費修築而地棍衙役於中包攬分肥用少報多甚為民
累嗣經督臣李衛檄行府縣定議每畝捐錢二文至五
文不等合計五縣共捐錢二千九百六十餘千值銀三
千餘兩民累較前減輕而胥吏等仍不免有借端苛索
之事朕以愛養百姓為心欲使閭閻毫無科擾著將按
畝派錢之例即行停止其堤岸工程遇有應修段落著
地方大員委員確估於存公項内動支銀兩興修報部
核銷永著為例特諭
乾隆元年六月二十一日欽奉
上諭朕聞濱海之鄉土地坍漲不常田無定址於是豪
強得恣侵占而爭端日興其責在地方有司熟悉土宜
按制定法弭釁於未然而平其爭於初發則可謂良吏
矣夫州縣有司非盡不知愛民者特以田土情形未能
稔悉不得不寄耳目於吏胥而猾吏奸胥又往往與土
豪交通變亂成法予奪任意弱肉強食為厲無窮獄訟
繁興端由於此至若沿海新漲之沙鄰邑互爭有司又
各袒所屬益滋紛攘此皆徇私而未識大體者朕以天
下為一家而州縣官各膺子民之責亦當體朕之心以
為心又焉忍伸此屈彼長其奸而導之攘奪哉前此海
濱要地增設大員彈壓果其秉公查看經理得宜應即
令界址劃然各歸其産不當遷延歲月仍假奸民之便
而使窮黎久致失業也夫奸豪不懲則無以安良善經
界不正則無以杜爭端該督撫應飭所屬親民之員毋
以姑息怠緩從事庶令民業各正而爭訟亦自是少息
矣特諭
乾隆元年九月初九日欽奉
上諭今年伏秋交會之際南方雨多水勢甚大朕深為
黃運海塘等處工程繫念昨據江南河道總督高斌摺
奏時過白露黃運湖河各處工程在在保護平穏且毛
城鋪北岸於六月間有天開引河一道不費人力自然
化險為平人民莫不歡忭等語又據大學士嵇曾筠摺
奏今年伏秋海塘水勢雖大因先期修整坦水建築土
戧得以保護平安且江海形勢潮向南趨海寧東西兩
塘日夕漲沙將來易於施工比較上年情形巳不啻逕
庭之别等語又據河東總河白鍾山摺奏秋汛已過河
東兩省南北兩岸一切堤壩工程均屬穏固等語南北
河工與浙江海塘關係國計民生最為緊要且當朕即
位元年仰荷
神明默佑數處重大工程俱各循流順軌共慶安瀾朕
心不勝感慶理宜虔修祀典以答
神貺所有應行禮儀該部察例具奏此三處總理之大
臣督率有方在事各員殫心防護俱屬可嘉著分别議
敘具奏欽此
乾隆五年閠六月二十三日欽奉
上諭據浙江巡撫盧焯奏稱海寧尖山壩工實係全塘
鎖鑰臣率同兵備道相度指示自開工以來未及五閱
月而全工已竣此係跨海填築不比内地工程所有承
辦各員弁俱能實心實力克著勤勞謹分别等次繕摺
進呈可否仰懇天恩勅部議敘至悉心贊勷稽覈錢糧
工料之布政使張若震往來督工之按察使完顔偉與
督催運石之鹽驛道趙侗斆係大員未敢列入等次相
應聲明等語尖山壩工辦事人員俱著照盧焯所請交
部議敘至盧焯董率有方張若震完顔偉趙侗斆協辦
盡力著一併議敘具奏欽此
乾隆十五年十月二十二日奉
上諭浙閩總督喀爾吉善署理浙江巡撫永貴奏請臨
幸浙江閱視海塘一摺前因江南督撫等奏請南巡特
命大學士九卿會議詢謀僉同業經降旨俞允江浙隣
封接壤均係
聖祖屢經臨幸之地且海塘亦重務也今既據該省士民
感恩望幸羣情踴躍督撫合詞代奏宜允所請於辛未
春南巡便道前至浙省臨視海塘工慰黎庶瞻依之意
所至不煩供億勿興尚華靡已詳具前旨其共喻焉欽
此
乾隆十五年十二月初八日奉
上諭浙江海塘為捍衛民生要務朕明春巡幸浙省意
欲親臨閱視著尚書舒赫德于江南審訊事畢之日即
赴浙江會同該督撫等查看預備奏聞欽此
乾隆二十五年八月初九日軍機處抄出奉
上諭獻歲恭逢
皇太后七旬萬夀擬于新春敬奉
安輿時巡南服俯慰士民顒祝之忱並順道閱視徐州石
隄及海寧塘工因降旨令該省地方官修整道路橋梁
照例預備今歲大江以南在在豐收惟夏間雨水稍多
河湖盛漲高寶興泉一帶低窪處所頗有漫溢前因河
臣等先後摺奏特傳諭尹繼善查明下游被水之區預
籌撫綏復恐地方有司承辦南巡差務轉于賑恤事宜
不能盡心經理是以諭令該督將實在情形確查具奏
候朕降旨酌改巡幸今據奏到高寶等處被水較重該
處既現巳成災亟宜以賑務為切要南巡一事不妨酌
量改期該督身任封疆自當權其緩急早為奏請何必
待朕詢及始行入告耶所有南巡應辦差務暫行停撤
改于壬午春恭奉
慈輦以慰輿情仍可攬民風而昭盛典大差既經停止自
可專心辦理賑務該督等務宜仰體朕懷董率僚屬確
按災地情形實力妥辦勿使窮黎稍有失所以副朕痌
瘝在抱至意該部即遵諭行欽此
乾隆二十七年三月初三日内閣奉
上諭尖山塔山之間舊有石壩朕今親臨閱視見其横
截海中直逼大溜猶河工之挑水大壩實海塘扼要關
鍵波濤衝激保護匪易但就目下形勢而論或多用竹
簍加鑲或改用木櫃排砌固宜隨時經理加意防
修如將來漲沙漸遠宜即改築條石壩工俾屹然
成砥柱之形勢庶於北岸海塘永資保障該督撫等其
善體朕意於可興工時一面奏請一面動帑儹辦併勒
石塔山以誌永久欽此
乾隆二十七年三月初三日内閣奉
上諭朕稽典時巡念海塘為越中第一保障比歲潮勢
漸趨北大亹實關海寧錢塘諸邑利害計於老鹽倉一
帶柴塘改建石工即多費帑金為民間永遠禦災捍患
良所弗惜而議者率以施工難易彼此所見紛岐昨于
行在先命大學士劉統勲河道總督高晉巡撫莊有恭
前往工所簽試樁木朕抵浙次日簡從臨勘則柴塘沙性
澁汕一樁甫下始多扞格卒復動搖石工斷難措手若
舊塘迤内數十丈許土即宜樁而地皆田廬聚落將移
換石工毁拆必多思衛民而先殃民其病甚於醫瘡剜
肉矣朕心不忍且併外塘棄之乎抑兩存而贅疣可乎
以兹蒿目熟籌所可為吾民善後者惟有力繕柴塘得
補偏救弊之策耳地方大吏其明體朕意悉心經理定
歲修以固塘根增坦水石簍以資擁護庶幾盡人事而
荷神庥是朕所宵旰廑懷不能刻置者至繕工欲固購
料不得不周現在採辦柴薪非河工秫葦之比向為額
定官價所限未免拮据應酌量議加俾民樂運售而官
易集事其令行在戸部會同該督撫詳加定議以聞朕
為浙省往後咨度之苦心其詳具見誌事一詩督撫等
並將此旨于工次勒石一通永志遵守毋忽欽此
乾隆二十七年三月十九日奉
上諭朕奉
皇太后安輿莅兹南服所以省方觀民勤求治理其各處
舊有行宫清蹕所駐為期不過數日但須埽除潔淨以
供憩宿足矣固無取乎靡麗飾觀也而名山勝蹟尤以
存其舊規為各得自然之趣從前屢降諭旨至為明晰
乃今自渡淮而南凡所經過悉多重加修建意存競勝
即如浙江之龍井山水自佳何必更興土木雖成事不
說而似此踵事增華伊於何底轉非朕稽古時巡本意
且河工海塘為東南民生攸繫朕廑懷宵旰時切紆籌
地方大吏果加意修防永資捍禦則兹之親臨閱視其
欣慰當何如者而田疇豐潤井里熙恬即所以博朕愜
覽不在彼而在此也嗣後每届巡幸之年江浙等處行
宫及名勝處所均無庸再事增葺徒滋縻費即圬墁裱
飾不致年久剝落亦可悉仍其舊此實不僅為愛惜物
力起見也該督撫等其各善體朕諭敬相遵守欽此
乾隆二十七年十月初三日奉
上諭浙江海寧一帶塘工最為緊要今春巡幸抵杭之
次日即赴老鹽倉尖山等處相度情形飭令修築柴塘
並建設竹簍坦水各工以資保護今據莊有恭奏查勘
工程俱巳陸續完竣諸工並皆穏固等語該督撫率各
員儧辦蕆工甚屬盡心深可嘉予莊有恭著交部議敘
所有在工勷事各員並著查明分别咨部議敘以示奬
勵欽此
乾隆二十八年十二月十七日奉
上諭兩江總督尹繼善等合詞具奏請于乾隆乙酉再
舉南巡之典以慰臣民顒望一摺朕惟江浙地廣民殷
一切吏治農功均關要計且襟江帶河濱湖邊海
之區籌護澤國田廬無一不重縈宵旰前以壬午
歲恭奉
安輿時巡周覽凡淮河水誌節空插壩啟閉以及杭屬塘
工勘建柴石料段諸事宜曾與封疆大吏目擊手畫以
期利濟羣生年來叠經督撫等疏報下河郡邑汛水恬
流並無漫溢惟是浙中海潮漲沙雖有起機大溜尚未
趨赴中亹是深所厪念而新修柴石諸塘亦當親閱其
工以便隨時指示又近日特遣大臣督修水利如睢河
荆山橋等處亦為數省灌輸吃緊關鍵所以騐前功承
成效正惟其時矧東南歲頻告豐登恭惟
聖母皇太后福履康寧彌臻純嘏于是承歡行慶答士民
望幸之忱稽典實為允協著照請准於乙酉之春諏吉
南巡其河工海塘應親歷省視者即行先期預備至前
次燈綵繁文暨扈從人員僱覓巨舟籖佔公館諸禁已
屢頒諭旨即朕所過行宫道路距上届為日匪遙祇須
洒掃潔蠲足供頓憩不得稍事增華勞費副朕仰承
慈諭俯順輿情之至意將此通諭各衙門知之摺併發欽
此
謹案均廉原書恭載
諭旨至乾隆二十八年而止伏念我
皇工眷念海壖屢
勤清蹕不惜帑工
特命增築石坦加鞏鱗塘並范公塘亦予一律甃
石
訓諭周詳尤為海塘經法謹續載乾隆三十年四
十五年四十九年節奉
諭旨於左庶於海塘大備之模有所考云
乾隆三十年閏二月初五日奉
上諭海寧石塘工程民生攸繫深厪朕懷連年潮汛安
瀾各工俱屬穏固兹入疆伊始即日就近親臨相度先
行閱視遶城石塘五百三十餘丈實為全城保障而塘
下坦水尤所以捍衛石塘但向來止建兩層今潮勢似
覺頂衝外沙漸有汕刷二層之外應須預籌保護該撫
等上年所奏加建三層坦水六十餘丈止就尤險要處
而言於全城形勢尚未通盤籌畫若一例普築三層石
坦則於護城保塘尤資裨益著將應建之四百六十餘
丈均即一例添建其二層舊坦内有樁殘石缺者亦著
查明補換該督撫等其董率所屬悉心籌辦動帑興修
務期工堅料足無濫無浮以收實濟副朕為民先事預
籌之至意欽此
乾隆四十五年三月初三日内閣奉
上諭海寧州石塘工程所以保衛沿海城郭田廬民生
攸繫從前四次親臨指授機宜築塘保護連年潮汛安
瀾各工俱為穏固今朕廵幸浙江入疆伊始即親往閱
視石塘工程尚多完好惟遶海寧城之魚鱗石塘内有
工二十餘丈外係條石作牆内填塊石歷年久遠為潮
汐沖刷底樁霉朽兼有裂縫蹲矬之處又城東八里之
將字號至陳文港密字號止有石塘工七段約共長一
百五六十丈地當險要塘身單薄亦微有裂縫此塘為
全城保障塘下坦水所以捍護塘工皆不可不預為籌
辦著將兩處塘工均改建魚鱗石工一律堅穏并添建
坦水以垂永久該督撫即派妥員確勘估計具奏又石
塘迤上前經築有柴塘四千二百餘丈現尚完整究不
如石塘之鞏固雖老鹽倉有不可下樁為石塘之處經朕
親見然不可下樁處未必四千餘丈皆然朕於民瘼所
繫從不惜帑省工俾資保護著該督撫即將該工内柴
塘可以改建石塘之處一并派委誠妥大員據實逐段
勘估奏聞辦理如計今歲秋間可以辦竣即撥帑趕緊
興修若秋間不能完竣則竟俟秋後辦理該督撫其董
率所屬悉心經畫以期工堅料實無濫無浮務期濱海
羣黎永享安恬之福以副朕先事預籌至意欽此
乾隆四十五年四月初七日奉
上諭朕廵幸浙江由海寧閱視塘工至杭州老鹽倉一
帶有柴塘四千二百餘丈雖因其處不可下樁為石塘
然柴塘究不如石塘之堅固業經降旨將可以建築石
塘之處一律改建石塘以資永久保障兹忽憶及該地
方官及沿塘居民見該處欲建石塘或視柴塘為可廢
之工不但不加防護甚或任聽居民拆毁竊用致有損
壊則石塘未蕆工之前於該處城郭田廬甚有關係且
改建石塘原為保衛地方之計若留此柴塘以為重關
保障俾石塘愈資鞏固豈不更為有益况當石工未竣
以前設使潮水大至而柴塘損壊無可抵禦不幾為開
門揖盗乎著該督撫即嚴飭地方文武官將現有柴塘
仍照前加意保固勿任居民拆損竊用將來石工告竣
遲之數年或親臨閱視爾時柴工倘有損壊惟該督撫
是問欽此
乾隆四十九年三月十六日奉
上諭浙江建築石塘所以保障民生關係甚重前庚子
南廵時朕親臨閱視指示機宜於老鹽倉舊有柴塘後
一律添建石塘四千二百餘丈次第興修於上年七月
間告竣因其砌築堅整如期蕆工原欲將該督撫及承
辦文武官員交部分别議叙今抵浙後親臨閱看乃所
辦工程不惟不應邀叙並多未協之處盖朕於老鹽倉
添建石塘固以衛護民生亦因浙省柴薪日益昂貴歲
修柴塘採辦薪芻致小民日用維艱是以建築石工為
一勞永逸之計庶於閭閻生計有益然石塘既建自應
砌築坦水保護塘根乃陳輝祖王亶望並未籌畫及此
而後之督撫亦皆置之不論惟云柴塘必不可廢此乃
受工員慫恿為日後歲修冒銷地步况朕添建石塘原
留柴塘為重門保障並未令拆去柴塘前降諭旨甚明
也若如該督撫所言復加歲修又安用費此數百萬帑
金添築石塘為耶又石塘之前柴塘之後見有溝槽一
道現有積水並無去路將來日積日甚石塘根脚勢必
淹浸滲漏該督撫亦並未慮及又石塘上有堆積土牛
甚屬無謂不過為適觀起見無當實際設果遇異漲又
豈幾尺浮土所能抵禦耶所有塘上土牛即著填入積
水溝漕之内仍將柴塘後之土順坡斜做祗需露石塘
三四層為度並於其上栽種柳樹俾根株蟠結塘工益
資鞏固如此則石柴連為一勢即以柴塘為石塘之坦
水且今柴塘亦時見有坦水也總之現在柴塘不加歲
修二三十年可保安然無事即如范公塘尚歷多年况
此歷年添建工程更為堅實耶至范公塘一帶亦必需
一律接建石工方於省城足資永遠鞏護著自新築石
塘工止處之現做柴塘及挑水段落起接築至硃筆圈
記處止再接築至烏龍廟止亦照老鹽倉一帶做法於
舊有柴塘土塘後一體添築石塘將溝漕填實種柳並
著撥給部庫銀五百萬兩連從前發交各項帑銀交該
督撫據實核算分限分年董率承辦工員實力堅築仍
予限五年分段從東而西陸續修築俟工程全竣後朕
另行簡派親信大臣閱看收工以期海疆永慶安恬民
生益資樂利該部即遵諭行欽此
欽定四庫全書
海塘錄卷首二
聖製
聖祖仁皇帝
詩
渡錢塘江(康熙二十八年)
雪後春烟漠漠浮揚舲擊楫向中流江通潮汐分吳地
路入溪山隱越州振武戈矛皆駐馬(憶用武時大兵屯駐江干)省方
斿葆此乘舟風帆沙鳥看何限遠近雲霞望裏收
望錢塘江(康熙三十八年)
江流幾折勢灣環指點遙岑是越山南朔東西無一事
春風浩蕩奉
慈顔
錢塘江潮(康熙四十二年)
相傳冰岸雪崖勢滚滚掀翻湧怒濤風靜不聞千里浪
三臨越地識江臯
復由江上幸雲栖舟中(康熙四十六年)
鳥道沿江問信潮石尤恬靜有歸橈轉移至險看洄洑
盡得人防莫失調
世宗憲皇帝
文
海神廟碑文(雍正十年)
國家虔修祀典以承上下神祗嶽瀆海鎮之神秩祀惟
謹視前代為加隆朕臨御以來夙夜以敬
天勤民為念明神之受職于
天而功德被于生民者昭格薦歆敬禮尤至其為民禦大
災捍大患合于祭法所載則尊崇廟貌以昭德報功蓋
所以遂斯民瞻仰之願而動其敬畏祇肅之心使無敢
慢易為非以得永荷
明神之嘉貺意至遠也皇輿東南際大海而浙江海寧
居瀕海之衝龕山赭山列峙其南颶風怒濤潮汐震蕩
縣治去海不數百步資石塘以為捍蔽雍正二年潮湧
隄潰有司以聞朕立遣大臣察視修築且念小民居恒
罔知敬畏慢神褻天召灾有自爰切諭以修省感應之
道令所司家喻戶曉警覺衆庶比年以來徼
明神庥佑塘工完固長瀾不驚民樂其生閭井蕃息越
七年七月秋汛盛長幾至泛溢吏民震恐己而風息波
恬隄防無恙遠近懽呼相慶謂惟
大海之神昭靈默佑惠我烝黎以克濟此朕惟滄海含
納百川際天無極功用盛大
神實司之海寧為海壖劇邑障衛吳越諸大郡海潮内
溢則昏墊斥鹵咸有可虞
神之禦患捍災莫此為大特發内帑白金十萬兩勅督
臣李衛度地鳩工建立
海神之廟以崇報享經始于雍正八年春三月洎雍正
九年冬十有一月告成門廡整秩殿宇深嚴丹雘輝煌
宏壯鉅麗時展明禋典禮斯稱爰允督臣之請勒文穹
碑垂示久遠俾斯民忻悚瞻誦共喻朕欽崇
天道祇迓
神庥懷保兆民之至意相與嚮道遷善服教畏神則
神明之日監在兹顧荅歆饗其炳靈協順保護羣生奠
安疆宇與造物相為終始有永勿替朕實嘉賴焉雍正
十年六月初一日
祭海神廟文(雍正十年)
維雍正十一年歲次癸丑二月朔越日
皇帝遣内大臣海望直隸總督李衛等致祭于
寧民顯佑浙海之神曰
明神受職于
天恩覃澤國禦災捍患利賴宏深凡兹東南黎庶所得保
室家而安耕鑿者
神之賜也朕恭膺
天命撫馭寰區夙夜敬共以承上下神祗之祀所期海宇
蒼生永蒙庇佑惟兹浙西郡邑實為瀕海要衝比年以
來仰荷
神靈嘉貺頻昭安瀾共慶迺者風潮鼓盪衝潰隄防近
逼居民吏人震恐朕痌瘝在念軫惻維殷遄遣重臣周
行相度涓日鳩工為海疆圖久遠奠安之計用是潔誠
致禱虔命在工大臣敬展祀事昭告悃忱惟
明神俯念海壖億萬生靈城郭田廬於兹託命隄工木
石皆出脂膏力役所需民衆勞苦伏冀
洪昭福佑默相大工綏靜百靈風恬波息俾功作得施
長隄孔固克底厥績護衛烝民保聚生全安享樂利則
東南列郡溥被庥祥朕實拜
明神之功德於無疆矣謹告
今上皇帝
文
尖山觀音殿碑文(乾隆二年)
我
皇考世宗憲皇帝廑念浙江海塘為瀕海諸郡保障先後
遣大臣相度形勢鳩工庀材動發帑金二百餘萬繕舊
葺新俾居民有所依恃尖山者海隅之一山也以石為
址矗立滄濤朝潮夕汐必經其麓因即其上建大士廟
用以棲神靈來景貺經始於雍正十二年冬十月越乾
隆元年八月告成所司以勒石記事上請朕惟海天地
間為物最鉅非有神靈默相人力將無所施工而佛法
不可思議恒能贊助造化庇佑蒼黎有感必通捷于影
響釋氏所稱觀音大士者以慈悲為心救度為緣普濟
衆生隨聲應規其功用大矣我
皇考為民祈福之心無乎不致神之能為民禦大災捍大
患者敬而禮之浙中名山若普陀若天竺皆大士道場
靈應夙著尖山之名雖未顯于古而與靈鷲落伽遠近
相望層巖嶻嶫近接潮音實為神明之宅寶坊既建將
見風檣琛舶出入于烟波浩渺之中雲旗翠旓往來擁
護而馮夷息警颶風不興並海之民安居樂業熙熙然
耕田鑿井以詠歌
皇考之聖澤于無疆者神之庥也爰鐫之貞珉以誌
塔山壩工告竣碑文(乾隆五年)
浙之海寧縣東南濱海之境有尖塔二山相去百有餘
丈臨流聳峙根基毗連為江海門戶海潮之自三亹入
者為最大二山其首沖也舊有石壩捍禦洪潮積久漸
毁我
皇考世宗憲皇帝廑念瀕海生靈特命重加修築厥後以
湍激暫停朕仰承先世勤恤民依諄諭封疆大吏盡心
籌畫邇年以來沙之坍者日以漲潮之北者日以南度
可興工爰命撫臣及時完整兹乾隆五年夏撫臣奏自
二月間庀徒興役子來雲集踴躍爭先兼以風日晴和
程功倍速届今閠月之初工巳告竣一望崇墉屹如磐
石向之惴惴恐懼慮為波臣者安耕作而符平成恭請
勒石紀載垂諸無窮夫禦灾捍患貴先事而為之防海
波浩瀚際天潮汐出入高如連山疾如風霆瞬息數百
千里非人倉卒所可禦居民恃石塘以為安石塘恃二
山以為障而聯絡二山之勢延袤横亘若戶之有閾關
之有鍵繄壩工是繫今者隄岸堅完沙塗高阜藩籬既
固石塘可保無虞廬舍桑麻綺分繡錯東南七郡咸登
袵席之安非特寧邑偏隅而巳是役也施力于烟濤不
測之區奏功速而民力不勞良用嘉慰繼自今守土之
臣其益恪勤奉職共體此事事有備之意以保吾烝黎
海疆其永有賴諸
登開化寺六和塔記(乾隆十六年)
杭州月輪峯六和塔宋開寶中創建以鎮江潮開化寺
其塔院也自宋以來屢燬屢復燬則有驚浪之虞復則
有安瀾之慶是以雍正十三年我
皇考世宗憲皇帝特發帑金命有司鳩工庀材是輪是奐
越二年而告成又十有四年而朕以南巡之便親涉其
頂且為之記焉盖浙之潮人所共知為雄鉅浙之塘人
所共知為要害然非目擊終為耳食且沿江以來亦不
辨其曲折之形也造塔顛而後審其所以稱浙江者溯
流東晞又悉其亹龕赭逕溟渤頓挫渟蓄迭蕩掀激斯
所以為廣陵之潮者我
皇考居九重之穆清運萬㝢于几席留意海塘福被蒼赤
葺斯穹塔資厥佑相予小子景仰
前烈深惟愛民之心既誠故為民之慮無所不至而必中
其綮夫必待身患而後圖之斯不已遲乎是
皇考之聖神而予小子瞠乎其後者也故勒貞珉以識之
乾隆十有六年歲在辛未三月之吉御製并書
浙海神廟碑文(乾隆二十三年)
浙西地瀕海扼其衝者先海寧次錢塘錢塘距海門尚
一舍而遠然天下言觀潮之竒者獨惟廣陵之骨母盖
徽歙衆山之水自新安江下至富陽而金衢嚴處數郡
千巖萬壑復滙入錢塘出海必得海潮逆之坌涌拗怒
軋盤盪矞然後流益急而軌益順故江之歸壑非濤不
為功然其北擊南蕩生民農桑之命繫焉斯時塘堰為
保障漢書注始紀郡議曹華信作塘捍潮唐書捍海隄
凡二百二十四里宋元二史並誌袁花諸塘之修築及
石囤木櫃之防禦如世所傳斛土千錢之諺其勤且囏
如此雍正八年我
皇考世宗憲皇帝以海塘告成維
神效靈助順
特勅建廟海寧褒封秩祀用申昭報近海州縣不知有水
患者二十餘年於兹然其時潮尚循北亹也乾隆辛未
丁丑朕兩巡浙水登觀潮樓乃悉所為趨北亹而有軼
則仁錢迤西害不可言趨南亹則蕭會諸邑之戴山者
藩㰚略具猶間有陊囓之虞比年來大溜直趨中亹兩
岸沙潬鱗起如左右引從民居其間川原膏沃可耕可
桑曾不知白馬胥濤足以動心而駴目夫人之情久則
忘而逸則淫今之居樂土安作息者非昔之日夜怵惕
懼為魚之民也耶則我
皇考之深宫宵旰謀建塘以衛生靈與
明神之肸蠁垂釐嘉佑是邦其何可以弗紀觀潮樓當
錢塘都會之地東瞻中亹為尤悉爰視海寧祠宇之例
命守臣鳩工庀材崇像設而展時事夫元氣灌輸端委
相成無感弗假又何一二之可區分哉因為迎神送神
歌俾肄之工祝以揭虔妥靈其辭曰
赭龕閉兮翼戸睋紫瀾兮滄嶼冰夷導兮江婓扈兩旍
毿㲚兮金支中樹
神之來兮按部迴水犀兮萬弩虹隄一綫兮安堵福我
民兮於昭揚詡傳芭兮鼚鼓紛配藜兮神靈雨
右迎神
擥若木兮留暉櫩雲解駮兮赬霞罨幃罇蠲滌兮爼腯
肥聆繁會兮叶呼豨
神之去兮載祈波恬羅刹兮石平磯潤千里兮涵郊圻
引晦濁兮歸墟是歸式歆饗兮庶幾朝潮夕汐兮長無
違
右送神
乾隆二十三年歲在戊寅季春御製并書
祭海神廟文(乾隆二十三年)
維乾隆二十三年歲次月朔越日
皇帝遣致祭于
浙江海神曰滄海為百川之長淛河受三折之趨潤注
惟功基防是力當
皇考懷柔之治妥以馨香惟
明神感格之心恬兹潮汐既
勅祀鹽官之邑遂鞏成玉帶之堤沃壤敷滋豐年賴慶
朕再臨吳越兩報牲牢爰規勢于錢塘雄開離位特庀
材于將作敬妥坎靈永冀嘉庥載崇新構陽侯率職森
羅衛從之儀水伯承風申布指揮之義門外東瞻萬里
朗雲靄于赭龕樓前西轉一江肅濤瀾于子午翠旗初
展全收鯷壑清光蘭橑高騫靜擁鳳山正色從此惠我
稼穡康予人民地近鐵幢簫鼓奏送迎之曲天臨貝闕
春秋虔香火之司兹以落成選辰專告
神其昭貺實用鑒歆
閱海塘記(乾隆二十七年)
隆古以來治水者必應以神禹為準神禹乘四載隨山
濬川其大者導河導江胥入于海禹之蹟至于會稽會
稽者即今浙海之區所謂南北互為坍漲遷徙靡常地
神禹親歷其間何以未治豈古今異勢爾時可以不治
治之乎抑海之為物最巨不可與江河同人力有所難
施乎河之患既以隄防海之患亦以塘壩然既有之莫
能已之己之而其患更烈仁人君子所弗忍為也故每
補偏救弊亦云盡人事而已施隄防于河已難而況措
塘壩于海乎海之有塘壩李唐以前不可考可考者蓋
自太宗貞觀間始歷宋元明屢修而屢壞南岸紹興有
山為之禦故其患常輕北岸海寧無山為之禦故其患
常重乾隆乙丑以後丁丑以前海趨中亹浙人所謂最
吉而最難獲者辛未丁丑兩度臨觀為之慶幸而不敢
必其久如是也無何而戊寅之秋雷山北首有漲沙痕
巳卯之春遂全趨北大亹而北岸護沙以漸次被刷是
柴塘石塘之保護于斯時為刻不可緩者易柴以石費
雖巨而經久去害為民者所弗惜也然有云柴塘之下
皆活沙不能易石者有云移内數十丈則可施工者督
撫以斯事體大不敢定議夫朕之巡方問俗非為展義
制宜措斯民于袵席之安乎數郡民生休戚之關孰有
大于此者可以沮洳海濱地險辭而不為之悉心相度
以期乂安吾赤子乎故于至杭之翌日即減從䟎程策
馬隄上一一履視測度然後深悉夫柴塘之下不可施
工以其實係活沙樁橛弗牢訖不可以擎石也柴塘之
内可施工而倉卒不可為以其拆人廬墓桑麻填坑塹
未受害而先驚吾民也即云成大利者不顧小害然使
石塘成而廢柴塘是棄石塘以外之人矣如仍保柴塘
則徒費帑項為此無益而有害之舉滋弗當也于是定
議修柴塘增坦水加柴價一經指示而海塘大端己具
守土之臣有所遵循即隨時入告亦巳成竹素具便于
進止也議者或曰所損者少而全者衆柴固不如石堅
何為是姑息之論然吾聞古人云井田善政行于亂之
後是求治行于治之時是求亂吾將以是為折中而不
肯冒昧以舉者此也踏勘尖山之日守塘者以漲沙聞
後數日沙漲又增命御前大臣誌石簍以騐之果然(自初)
(三日親臨閱塘後即命都統努三額駙福隆安立標于石簍之上以騐增長今復遣往視回奏云十日以來沙)
(漲至三尺餘土人以為神佑)斯誠
海神之佑耶但丁丑以前己趨中亹者尚不可保而況
今數尺之漲沙乎然此誠轉旋之機是吾所以默識靈
貺益勵敬
天勤民之心也是吾所以望神禹而怵然以懼慚無奠定
之良策也至海寧日即虔謁
海神廟
皇考御製文在焉因書此記于碑陰以識吾閱塘咨度者
如是固不敢以巳見為必當也
詩
開化寺(乾隆十六年)
高嶺度南屏澗谷遵曲折出峽倏開豁川雲景復别蘭
若枕石磯葱蒨扶屼&KR1885;佛宇既莊嚴精廬亦清潔結習
未能忘隨喜試禪悦憑軒俯江濤以演廣長舌
開化寺再作(乾隆十六年)
春事日以佳春遊興無斁蘇隄桃柳芳所玩近几席度
嶺尋梵宫略取幽趣適穹塔鎮吳江隔岸越山碧顧步
挹清芳騁懷寄寥寂境亦安能窮樂亦胡可極明當整
歸轡留詩勒蒼壁
登六和塔作歌(乾隆十六年)
我遊西湖率三日樂矣慮非凜無逸會稽南望舉精禋
宣命明當發清蹕穹塔鎮江久所聞到此不登孤良因
振衣拾級陟其頂耳飫天籟衣濕雲海眼龍宫寂寥鎖
江邊雁堵香花妥之字長流寫向東月峯朝靄攬于左
壯觀至是真空前那更息心安四禪杜甫添憂我添喜
境移所遇理則然
錢塘江潮歌(乾隆十六年)
向聞錢塘潮最竒江樓憑几今觀之更聞秋壯春弗壯
弗壯巳匪夷所思兩山夾江龕與赭亹束長流逼東瀉
海潮應月向西來恰與江波風牛馬江波畢竟讓海波
迴瀾退舍如求和洪濤拗怒猶未巳却數百里時無何
于今信識海無敵苞乾括坤浴淵魄何處無潮此處雄
雄在奔騰旋盪激蓂茁三葉及落三昏最勝日期無淹
我來正值上巳節晴明遙見尖山尖須臾黯黮雲容作
似是豐隆助海若天水遙連色暗昏倏見空際横練索
旁人道是潮應來一彈指頃堆銀堆疾于風檣白于雪
寒勝冰山響勝雷砰硡礌硠礴磅&KR1024;紞紞啍啍吼噦噦
流離頓挫無不兼迴斡旁噴極滂沛地維天軸震撼掀
天吳陽侯挾飛廉蛟龍鼓勢魚蠏遯長鯨昂首噓其髯
榜人弄潮偏得意金支翠旂簫鼓沸忽出忽入安其危
但過潮頭寂無事因悟萬理在人為持志不定顛患隨
遲疑避禍反遭禍多應見笑于舟師
渡錢塘江(乾隆十六年)
斛土千錢詭就塘風恬日暖綵舟方一江吳越分疆界
三月烟花正艷陽航葦誰曾見神異射潮未免話荒唐
漲沙南徙民居奠(海潮向逼北岸海寧仁和二邑塘工頗以為患近年來北岸漲沙潮汐南)
(徙遂慶安瀾)永賴神庥敬倍常
自紹興一日渡江至聖因行宫(乾隆十六年)
朝辭餘暨暮錢塘片刻長江穏渡航未免情殷戀西子
不殊風便送滕王快晴乍覺烘山翠弦月遙疑釣水光
十畝行宫遊不足憩閒命筆玉蘭堂
開化寺(乾隆二十二年)
蕭寺倚江干江天暢遠觀慧燈傳浩劫寶塔鎮洪瀾庭
籟涼生竹山春香噴蘭坐欣諸品淨何處覓心安
登六和塔作(乾隆二十二年)
初地詣堅固信心登窣堵二諦此俱融空色本無所三
明真淨域可以泯今古四天垂寶網落落聞鈴語五雲
糺扶蓋擁護龍象旅六鼇永負戴萬劫奠江漵七寶勝
莊嚴如是瓣香炷層層標實銓(七層皆辛未年所題扁額)歷歷頻證
取江山識重巡歡喜生八部颺以細細風霏以纖纖雨
造極朱欄扶曠覽供仰俯于巳可忘憂于民那忘苦迴
首禮釋迦徒羨曾何補
閱海塘作(乾隆二十二年)
騎度錢塘閱海塘閭閻本計
聖謨長(雍正年間海潮直逼北岸大為杭嘉湖郡縣之患皇考特命大臣鳩工築塘以捍之潮頭遂漸)
(徙南岸海寧一帶沙漲數十里迄今二十餘年錢塘永固民安其業)長江已輯風兮浪萬
戸都安耕與桑南北由中賴
神佑生靈永奠為民慶漲沙百里誠無事莫頌惟增敬
不遑
觀江潮作歌(乾隆二十二年)
樓名望潮江岸傍既到弗登有底忙登矣不俟潮一望
殺風景事誠何當哉生魄為潮盛候因緣恰值聊相徉
是日未刻潮應至歷申那見濤乘江駕山張蓋徒想像
詩消醮退真荒唐江山小船迎潮慣(船名出江山縣地方吏備迎潮者用)
(之)解嘲略仿羯鼓腔金支翠旂光錯落摐金擊革聲鏗
鏜俄頃江面潮亦至恬風輯浪非礌硠惟覺兩岸隱增
溜賈舶好趁輕颿揚陽侯靜斂滄波細一霎依舊天水
蒼昔聞庢沓戰藉藉欺人慣是文人長或云乘輿百靈
護伍胥文種心早降(王人謂潮頭奮振者為伍胥潮其後如綿絮而少弱者為文種潮云)
或云江走中亹後潮汐非比曩時強其然豈然付一笑
漲沙惟喜資耕桑
壬午三月朔恭依
皇祖巡幸杭州詩三疊韻(乾隆二十七年)
三度南巡侍
大安江山介祉奉
徽觀風輕日麗臨雄郡踵接肩摩迓御鑾蹕館暫居幾有
勅海塘言念志難寬修防要欲籌全善那覺西湖景助
歡
題開化寺(乾隆二十七年)
六和寶塔矗岧嶤古寺咸傳開寶朝隔岸越山拖畫坐
列屏吳嶺入雲標已教息慮栖禪悦但未忘言答景撩
頗訝考功悞靈隱試看門對浙江潮
壬午暮春瞻禮六和塔作(乾隆二十七年)
寶塔岧嶤聳七層恐妨泥汚不須登鎮江歷劫安瀾慶
凌漢單提向上乘立久波光如欲徹望來烟意亦將澄
漫言造極今孤約興已軒飛絶頂憑
觀潮樓紀事(乾隆二十七年)
跋馬萬松嶺言尋觀潮樓樓祀
江潮神繄吾禋典修前兩度臨兹江從樓下流今番乃
漲沙郡咸頌
神庥然吾别有思無非為民謀迤東利沙漲庶望桑麻
稠迤西本弗藉石塘鞏金甌從古樓臨江濤觀八月秋
觀濤固非要況昨暢吟眸利者乃致敗柴石捍禦籌弗
藉者反然泥塗艱行舟試看西來薪轉運以車牛合郡
供爨薪弗屬寧免愁謂此為
昭假實益吾懷羞
題土備塘(乾隆二十七年)
土備塘云海望修意存未雨早綢繆石柴誠賴斯重障
是謂忘脣守齒謀
觀海潮作歌(乾隆二十七年)
辛未觀潮潮巳竒杭人猶稱其力微丁丑觀潮潮未至
作歌高樓聊記事似神而非者曰三逮兹三度潮真酣
卻非江樓觀約略剏得乃在柴塘尖我閱柴塘籌禦海
詎圖快覽驚濤駭因緣大汛三月三洪瀾有若將予待
跋馬指東向鹽官一條銀線天際看捲江倒海須臾至
迎來底藉江山船(江山船迎潮見前詩)色猶未覩先聞聲礌硠磅
&KR1024;輷匉訇徐行按轡攬其狀大哉觀矣誰與京胥母弭
節倏奔瀉並驅素車而白馬淋淋汨汨浩湯湯踰跇配
藜白鷺下一空前此初遇竒既欣漸復生愁思長茭厚
石弗預固秋來轉瞬奚當之
觀海塘誌事示總督楊廷璋巡撫莊有恭(乾隆二十七年)
明發出慶春駕言指海寧海寧往何為要欲觀塘形浙
海沙無常南北屢變更北坍危海寧南坍危紹興惟趨
中小亹南北兩獲平然苦中亹窄其勢難必恒紹興故
有山為害猶差輕海寧陸且低所恃塘為屏先是常趨
南漲沙率可耕兩度曾未臨額首謝神靈庚辰忽轉北海
近石塘行接石為柴塘易石自久經費帑所弗惜無非
為民生或云下活沙石隄艱致擎或云量移内接築庶
可能切忌道旁論不如目擊憑活沙說信然尺寸不可
爭(塘邊試下木樁始苦沙澀用二百餘觔之硪一築率不及寸許待樁下既深又苦沙散不能齧木樁搖搖)
(無著也)移内似可為閭閻櫛比并(柴塘向内數十丈其土似宜樁可以即工然所)
(在皆田廬此處為塘必致毁棄田廬患未至而先殃民心復有所不忍)其無室廬處又復
多池阬固云舉大事弗顧小害應然以衛民心忍先使
民驚且如内石建寧聽外柴傾是將兩隄間生靈蠲滄
瀛如仍護外當(去聲)奚必勞内營以此吾意決致力柴塘
成坦水簍石置可固隄根撐柴艱酌加價毋俾司農程
(命行在戶部及該督撫詳議加柴價)補苴示大端推行宜殫誠
塘上四首(乾隆二十七年)
西塘尚有沙塗護既至東塘沙總無石不能為柴欲朽
防秋要計可徐圖
鹽官從不曉迎鑾古朴民風致可觀卻勝杭嘉多飾禮
綵棚鼓樂滿河干
葦廬灶戶日煎鹽辛苦蠅頭覓潤霑噓&KR2440;腁胝耐燥濕
厚資原是富商兼
隄柳青青畦菜黃村梅遮塢遠聞香徐行咨度周防計
懶惰無心問景光
閱海塘疊舊作韻(乾隆二十七年)
今日海塘殊昔塘(丁丑南巡時海塘大溜尚走中亹已夘以來潮勢復趨北亹現飭大吏相)
(度修繕以為民衛)補偏而巳策無良北坍南漲嗟燒草水占田
區竟變桑父老常談寧可諉(土人以三亹海潮之行不南即北此因任之論與河)
(徙天數語同非治水者所宜出也)
明神顯佑詎孤慶(雍正七年崇飾勅建海神廟近復命錢塘祠宇以昭靈貺)尖山
跋馬非探勝萬井安全慮不遑
登尖山觀海作(乾隆二十七年)
輿圖早巳識尖山地設天開障海關東北岡巒捍猶易
西南柴石禦為艱虔心所祝資坍漲蒿目無方計剔鬟
大吏載咨補偏策盡吾誠耳敢云閒
視塔山誌事(乾隆二十七年)
尖山實捍海塔山舒右翼翟邨當兜灣賴此雄潮逼條
石未可築塊石先救急其下有石簍射溜圖根立策馬
視簍痕云沙漲數尺(浙撫臣言竹簍貯石下護琪基數日來沙漲掩簍四尺許遂命立標)
(以驗增漲尺寸)是為轉旋機其然談何易(叶)詎當恃天佑而弗
盡予責丁寧示方伯吾意知應悉斯時工難施沙遠當
易石魚鱗一例接方為經久策
海神廟瞻禮有作(乾隆二十七年)
鹽官駐馬先虔謁
廟貌枚枚
皇考修捍患禦災宜
祀典恬風靜浪賴
神庥即今南漲方坍北尚此春逢況值秋黍稷非馨在
明德是吾所愧敢忘愁
尖山禮大士(乾隆二十七年)
秋水精神滿月相峯巔妙演海潮音普陀天竺何遙近
無礙隨緣應感心
駐陳氏安瀾園即為雜咏六首
名園陳氏業題額曰安瀾至此緣觀海居停暫解鞍金
隄築籌固沙渚漲希寬總厪萬民戚非尋一巳歡
兩世鳳池邊高樓
睿藻懸(樓中恭懸原大皇考林泉耆碩邦直之久學士陳元龍)(于御書是編修陳告時所賜)
渥恩賚耆碩適性愜林泉是日亭臺景春遊角徵絃觀瀾
遂反駕供帳漫求妍
隅園舊有名(以是園為暫憩之所因賜今額隅園其舊名也)巖壑窈而清城市
山林趣春風花鳥情溪堂擅東海古樹識前明世守猶
陳氏休因擬奉誠
别業千年古喬松徑路尋梅香聞不厭竹靜望偏深瑞
鶴舞清影時禽歌好音最嘉泉石處撫帖玩懸針
元臣娛老地内翰肯堂年賭墅棋聲罷木天甎影捐竹
堂致瀟洒月閣挹清娟(竹堂月閣皆園内名勝)信宿當迴蹕池邊
坐少延
天朗惠風柔臨溪褉可修(是日上已)趣真如谷口姓不讓
岡頭意以延清永步因覓句留安瀾祝同郡寧為暢
巡遊
謹案均廉原書所載
聖製至乾隆二十七年而止今依前卷續載
諭旨之例恭錄三十年四十五年四十九年
御製詩章續載於左
自石門縣跋馬度城易輕舟至陳氏安瀾園即景雜
詠(乾隆三十年)
艤舟跋馬度由拳心喜觀民緩著鞭更有閱塘予正務
遂循溪路易輕船
夾溪萬姓喜迎鑾桑柘盈郊入畫看廿四槳過風帆(去聲)
片時新壩到長安(即壩名)
壩隔高低換綵舟綵舟致重櫓聲柔仍圖迅利策予馬
蓄眼韶光面面酬
鹽官三載重經臨兩字安瀾實厪心駐輦春風棄清暇
果然城市有山林
駐陳氏安瀾園疊舊作即事雜詠六首韻(乾隆三十年)
如杭第一要籌奠海塘瀾水路便方舸(前廵抵杭城由陸路赴海寧閱)
(塘今年舟次石門即從别港水道前進先駐是園取便程急先務也)江城此稅鞍汐潮仍
似舊宵旰那能寬增我因心懼慙其載道歡
隅園城角邊新額與重懸意在安江海心非耽石泉喬
柯皆入畫好鳥自調絃有暇詩言志雕蟲不尚妍
鹽官誰最名陳氏世傳清詎以簮纓嚇惟敦孝友情春
朝尋勝重(去聲)
聖藻賜褒明(原任大學士陳元龍請老時奉園皇考書腸林泉耆碩額以寵其行今恭樓正中)
来日尖山詣祈
庥盡我誠
書堂橋那畔熟路宛知尋既曲越延趣惟幽不礙深風
翻花動影泉出峽留音古栝無榮謝森森青玉針
園以梅稱絶盤根數百年古風度迥别時世態都捐春
入香惟净月來影亦娟閒吟將對寫消得意為延
溪泛櫓聲柔溪涯有竹脩獺時看伏翼(是園水中有獺)魚並育
槎頭似此真佳處無過信宿留觀塘吾本意詎可恣遨
遊
謁
海神廟瞻禮疊舊作韻(乾隆三十年)
庚辰之歲潮趨北柴石塘工重(去聲)事脩亟籲施仁斯益
切不更(平聲)為患仰
貽庥漲沙雖縱聞增渚汛水無過幸晏秋
廟貌欽崇緬
皇考中亹未復祗懷愁
命添建海寧縣城石塘前坦水石詩以誌事(乾隆三十年)
柴石兩塘工前巡大端定(前廵閱視海塘時有以老鹽倉一帶柴塘恐難經久請易)
(柴為石者及親臨度試刖塘内沙活不可下樁再移内數十丈雖工作可施勢必毁棄田廬未弭患而先殃民)
(又豈保衛之道因决意修築柴塘勅部議增薪值俾採購裕足並命添置坦水簍石捍護隄根)兹來重
相視事無不用敬念兹古縣城萬民所託命城南即石
塘魚鱗固綿亘但潮今北趨己近塘根迎坦水縱兩層
潮來惟一賸設使久盪激塘根將致病去歲雖添建六
十丈而竟尚欠久安策俾增一律稱(去歲撫臣請建坦水六十餘丈止就)
(險要而言於全塘形勢尚未籌及因命增建四百六十餘丈並視二層舊坦之樁殘石缺者令補益繕完使護)
(塘根永資鞏固)殺(去聲)勢護石工費帑吾寧聽何當復中亹額手
斯誠慶
塘上三首(乾隆三十年)
尖山將往閱潮淤塘上清晨發步輿一帶隄根皆囓水
撫斯安得暫心紓
魚鱗誠頼此重隄隄裏人家屋脊齊土備却稱守重障
(土備塘海望所修欲以為重關保陣夫石塘外如果可為重障尚可今為之塘内且置人家于外豈有土更堅)
(于石之理譬之防盗者舍牆門而扄屋扉甚無足取也)一行遥見柳烟底
竈戶資生釡海存刮沙煎滷事牢盆茒棚蓽竇何妨覽
欲悉吾民衣食源
登尖山觀海(乾隆三十年)
岧嶤净土普門憑觀海因之棧道登愧我敢云希績底
奠兹惟是頼仁能臺臨上下空無際舟織往来波不興
俯視塔山資射浪漫言沙漲有明徵
視塔山誌事疊舊作韻並示地方督撫及司事者(乾隆)
(三十年)
壬午視塘後沙漲仲如翼不久復致坍溜仍塘根逼自
兹月據報(壩基下有護根石簍前廵臨閱時沙漲掩簍痕四尺許因命標誌其處驗增漲尺寸浙撫)
(每月奏報)時緩亦時急即今石簍下又見漲沙立較之昔立
標乃更增五尺(沙漲時有嬴縮兹親臨看騐較舊誌復增五尺大吏皆謂江海效靈然坍漲靡)
(常實不敢即以為慰也)效靈謾致頌安保無更易夫惟君與臣均
有安民責為民籌保障可弗此心悉何時沙坂堅魚鱗
易條石惟俟
天默佑斯實乏良策
閱海塘再疊舊作韻(乾隆三十年)
依舊潮頭近逼塘
貽謨昔日計深良(自乾隆戊寅後潮勢復漸趨北亹恃魚鱗大石塘及坦水竹絡壩為鞏護益仰)
(實為皇考定制萬世永頼)
成規敬守脩柴石(先是建議者擬易柴塘為石工壬午親臨相度塘下活沙既汕澁不受椿而内)
(徙又妨田廬因命專修柴塘且增料值其條石各工隨宜加甃俾資捍禦)古語誠符變海桑
(南坍北漲北坍南漲惟浙省為然盖無百年不易之事)思復中亹亦過(平聲)望便由
故道敢私慶盡人事俟
神庥耳蒿目一勞念未遑
觀潮四首(乾隆三十年)
鎮海塔傍白石臺觀潮那可負斯来塔山濤信須臾至
羅刹江流為(去聲)倒迴
槖籥堪輿呼吸隨混茫太古合如斯伍胥文種誠司是
之二人前更屬誰
候來底藉鳴雞伺朔望六時定不差斫陣萬軍馳快馬
飛空無轍轉雷車
當前也覺有竒訝閙後本来無事仍我甫廣陵辨方域
(枚乘七發觀濤廣陵之曲江注未詳其所在後世乃指浙江為曲江以浙江濤廣陵濤溷而為一盖未深考漢)
(書地理志餘杭屬會稽而不屬廣陵相習𫝊譌耳且如篇内伍子之山胥母之埸並在吳境于楊于杭皆風馬)
(牛不相及尤難強為比附因作廣陵濤疆域辨以正之)漫重七發述枚乘
觀潮樓(乾隆三十年)
前度沙平漲樓原陸地陵(壬午登眺時樓前漲沙頗遠江船不能近岸多以牛車挽)
(運今來刖江水近在隄下舟可泊塘盖遠刖衝齧無虞而艱于估舶近則帆檣稱便而潮溜或侵塘根似兹遷)
(漲靡常益為全塘厪念)今來江又近舟可跨欄乘變幻有如此晏
清竟底憑水師呈技藝(總督蘇昌攜閩省水師於樓前呈演水操諸技頗為嫻熟因行)
(賞以奬之)行賞命旌能
謁
海神廟瞻禮再疊舊作韻(乾隆四十五年)
閱十六年重巡狩虔瞻
廟貌潔禋脩况逢坍北方南漲益切竭誠仰籲
庥遍地耕桑艱讓水禦潮堤堰願安秋
御碑拱讀增欽慕一例勤民不解愁
駐蹕安瀾園再疊前韻六首(乾隆四十五年)
觀海較前異石塘貼近瀾州臨因繫舫城入更乘鞍熟
路原相識名園頗覺寬就曕任民便雷動夾塗歡
沙坍逮北邊數歲為心懸(塘外漲沙南北坍漲靡常北漲刖塘工鞏固壬午閱視簍)
(誌情形命撫臣每月勘驗具圖奏報自壬辰春以來沙痕漸覺北坍實為厪念不置)到此蒿增目
慙其言湧泉急籌塘與堰懶聽管和絃對景惟惕息摛
辭那復妍
安瀾易舊名(舊名隅園)重駐蹕之清御苑近傳蹟(圓明園曾仿此為之)
(即以安瀾名之并有記)海疆遥繫情来觀自親切指示慙(去聲)分明
行水緬神禹惟云盡我誠
石逕雖詰曲步来那用尋無花不具野有竹與之深磵
戶開生面泉紳振舊音
御書樓好在
垂露護韋鍼
溪上三間閣棲遲似昔年非圖燕寝適頗覺犀塵捐老
栝詩中畫古梅静裏娟别來十六載可不意為延
拂岸柳絲柔出簷竹个脩重来亦儻耳昔事憶從頭南
北漲坍屢(自乾隆戊寅後潮勢漸趨北亹恃魚鱗大石塘及坦水竹絡壩為之鞏護丁丑南廵時值)
(南坍北漲大溜巳向南已夘以後潮復趨北壬午乙酉兩經親閱溜勢或南或北遷改不常隨時指示大吏添)
(用坦水竹簍防護並有詩紀事)愁欣詩句留(北漲則為之欣南坍則為之愁亦經屢矣)即今
值愁際那得惬情遊
觀潮四首疊乙酉韻(乾隆四十五年)
穹塔依然峙迴臺十餘年别此重来海潮欲問似神者
幾度東西兹往迴
雷鼓雲車聲應隨自宜神物式憑斯設非之二人司是
(乙酉詩云伍胥文種誠司是之二人前更屬誰見雖高而語似慢其後北坍南漲至今潮勢乃逼近石塘意甚)
(悔之故反前句意)如是雄威更合誰
石塘上略肩輿駐報道未時潮不差(是日潮以未時至)枚客賦
成擬閣筆周郎宿寄唤推車
流光瞥眼誠云速潮信兹来試攬仍審至竒中至静在
一時得句興堪乘
登尖山觀海(乾隆四十五年)
尖山更在塔山北潮所弗到勢猶遠以之觀海斯則近
鐵板沙護東成堰(尖山北至乍浦一帶向無塘堰因其地係鐵板沙不畏潮勢冲齧無庸防)
(護)山頂舊有大士宫竭誠瞻禮登雲棧所祝安瀾佑萬
民寧圖玩景供遊眼亭臺點綴夫何為&KR0832;然為之意不
滿
觀塔山誌事再疊舊韻(乾隆四十五年)
塔山塘入江竹簍以為翼壬午視之次沙漲略弗逼乙
酉詩誌幸其後勢漸急兹閱三層簍一層已露立(壬午閱視)
(塔山壩工有竹簍貯石下護壩基其時沙漲掩簍四尺許遂命立標以驗增漲尺寸諭撫臣按月繪圖奏報乙)
(酉臨閱沙漲增至五尺衆皆欣頌但坍漲靡常實不敢即以為慰並有詩紀事兹復親臨相視不但所增之五)
(尺漲沙盡坍且三層竹簍之上層已經顯露因竹蔑年久朽敝撫藩諸臣另籌換砌于保護雖屬有益然切望)
(漲沙之漸增長耳)其何禦三秋不啻減五尺前廵所慶幸兹番
頓變易扼腕民之艱撫膺吾之責於無可如何敢不籌
詳悉欲圖安墊居遑吝增鞏石補偏救弊耳愧無永逸
策
閱海塘三疊舊作韻(乾隆四十五年)
乙酉潮頭纔逼塘退潮沙尚護塘良(乙酉臨閱時潮頭雖漸有趨北之勢)
(而潮退後塘外沙漲較壬午所閱標誌頗覺增長然亦未敢以為慰也)即今坍盡一江水
切巳愁厪萬井桑何日中亹復故道爾時合郡祝同慶
神祠咫尺申瞻拜祈
佑不遑慙不遑
命老鹽倉上下相地仍建石塘詩以誌事(乾隆四十五年)
壬午視海塘長言曾誌事爾時雖北坍塘外尚沙地未
若此時甚水竟塘根至老鹽倉一帶惟頼柴塘峙向亦
經親臨下樁目所視沙散弗齧樁條石艱鱗砌(海寧恃塘工為)
(屏蔽因潮近石塘復接石為柴塘然柴不如石之完固壬午親臨老鹽倉一帶擬易以石試下木樁苦沙活不)
(能齧木樁難于砌石其柴塘向内數十丈似可下樁又皆民田弗忍毁棄因罷石塘之議)移内又弗
可遂罷石塘議兹來細周閱未可前言必(叶)柴塘四千
丈豈盡活沙寄不無受樁處石塘終可恃(石塘迤上柴塘四千二百)
(餘丈未必概係活沙難以受樁因復飭該督撫派委誠妥大員據實逐段勘估凡柴塘可以改建石塘之處悉)
(令易石毋惜工費俾濱海羣黎永享安恬之福)申命重相(去聲)勘莫慮國帑費庶
幾永安瀾為民籲
天庇
觀潮樓疊乙酉詩韻(乾隆四十五年)
南坍與北漲幻若谷和陵江尚岸之近樓如舫以乘暢
懷忘景問厪念在欄憑遥指中亹陸通流何日能
謁
海神廟瞻禮三疊舊作韻(乾隆四十九年)
庚子重来厪宴奠石工一律命堅修(庚子南廵親臨閱視海塘飭該督撫)
(于老鹽倉一帶將舊有柴塘一律改建魚鱗石塘毋惜工費仍留舊有柴塘為重門保障嗣據該督撫等于辛)
(丑壬寅等年陸續採辦石料派委誠妥大員勘估建築至癸夘年八月内㩀富勒渾福崧奏將原辦續辦魚鱗)
(石塘共三千九百四十大督率司道實力稽查于七月二十四日面石均已砌竣通工一律全完該督撫前往)
(詳勘均屬如法砌築整齊堅實可以水慶安瀾矣)勤劬雖曰不遺力護佑仍惟
頼
賜庥
神廟載瞻申九叩
御碑欽仰示千秋敢云塘固民安枕未翕中亹未解愁
駐蹕安瀾園三疊前韻六首(乾隆四十九年)
北坍今次永塘尚近洪瀾(海塘沙北漲南坍則塘工鞏固今自壬辰春以來沙痕漸)
(覺北坍至庚子前巡親閱則北岸漲沙盡坍海潮直逼塘根今尚如此實為厪念)春月来觀海
古稀仍據鞍(每于城邑或乘馬便民曕就也)魚鱗期越固(庚子命改柴塘為石工飭)
(該督撫等于老鹽倉一帶建築魚鱗石塘凡三千九百四十丈仍留柴塘為重門保障于癸夘七月全功告竣)
(矣)蠶市較蘇寬(蘇州街市頗窄兹海寧衢市較寬)鄉語分疆異民心一
例歡
塔山近海邊踏勘慰心懸竹簍喜增漲(塔山壩工當潮汐頂冲向藉竹)
(簍貯碎石三層擁護壩根昨秋據富勒渾等奏護壩竹簍上中兩層現俱露出今自二月後漲沙增長全掩三)
(層竹簍為之稍慰)蟻坯惕漏泉隅園且停憩比戶有歌絃自是
文章邑然當戒藻妍
舊家原有述熟路不須尋世業傳來久國恩受巳深翰
林兹挂籍書囿勉繩音(海寧陳氏向多為翰林者今乃寥寥庚子臨此陳善慶以家藏)
(蔡襄茶錄真蹟呈進念為陳氏家傳墨寳因還之并為題句俾得世守勉紹前聲也)重展蔡襄蹟
依然懸古鍼(蔡襄茶錄筆意秀勁有晉唐懸鍼遺法其自記云草木之微處之得地則能盡其材)
(頗能即小見大故庚子題詩有頌不忘規應著眼處之得地盡其材之句即襄自叙意也)
安瀾詎祗名永祝宴而清明日觀形勢一宵厪慮情前
吟廵壁舊
聖藻額檐明載語世臣者承家在敬誠
是園有紫竹不計歲和年畫格應為創吟情詎可捐松
非自稱直梅亦捨其娟三益于斯盍都因静以延
一溪春水柔溪閣向曾修月鏡懸簷角古芸披案頭去
来三日駐新舊五言留六度南廵止他年夢寐遊
登尖山觀海(乾隆四十九年)
尖山迤北弗資塘鐵板沙比石猶固尖山迤西乃頼塘
閭閻必藉石為護天時地利自古然人事弗和斯致誤
所謂和亦匪云同盡心籌民保障故我登兹山亦己屢
不為觀瀾暢神遇漲沙靡定不可恃每因蒿目乏良慮
視塔山誌事三疊舊作韻(乾隆四十九年)
兩山(尖山塔山)接石壩恃竹簍外翼條石未可築潮汐日夜
逼乙酉沙護簍(尖山塔山之間向有壩工正當潮汐頂沖條石難施惟藉竹簍貯碎石三層護)
(根壬午閱視時沙漲掩簍四尺因命該督撫標記尺寸案月奏報至乙酉歲親莅勘驗護簍沙漲較舊誌增至)
(五尺時咸為壩工稱幸然坍漲無定未可恃也)庚子坍漸急今幸護以全並無
簍露立(庚子前廵閱視塔山塘工不惟乙酉所見掩簍之漲沙五尺盡坍並三層竹簍己露上一層至)
(癸夘八月上中兩層俱露今甲辰二月以來漲沙增長上中下竹簍三層復全行掩護)北漲期難
望遑此論寸尺乙酉即有言安保無更易(乙酉塔山沙漲增長尺寸)
(大吏皆謂江海效靈然海沙變易無常豈可深恃是以乙酉視塔山詩即有效靈漫致頌安保無更易之句)
籲佑未蒙庥誠弗假予責(每閱海塘必詣漸祠虔籲而神佑今沙漲已見增長)
(向稱難以施工老鹽倉之活沙兩年間接築魚鱗石塘籌辦江蘇及紹興等處所運石料均能及時應用亦頼)
(惟有天佑誠神助益勉敬耳)接築魚鱗塘工料籌詳悉兹更有後
議(欲擬將范公隄一帶土塘接至省城者都易以石庶乎可恃費帑非所惜也)欲接築堅石
(此次南廵閱視議自搶塘柴工尾料向西南接至范公塘而于柴塘後添築石塘即留柴塘為重門保障更添)
(建挑水壩兩道以資保護)帑項非所靳然斯亦下策
觀潮四首再疊乙酉韻(乾隆四十九年)
鎮海寺傍臨海臺行春觀處正潮來逮今三度詩十二
不擬石塘重(去聲)往迴
詠事酉年信筆隨悔愆子歲亦于斯(乙酉觀潮詩有子胥文種誠司是之)
(二人前更屬誰之句其後北坍南漲潮勢漸逼石塘因悔前詩之見雖高而語似慢故庚子詩反其意云設非)
(之二人司是如是雄威更屬誰)誰當鑒我漲沙矣仍看北坍更籲誰
李嵩妙蹟攜行笈相證雄觀信弗差詩讀張(仁近)楊(基)刺
南宋風霜二帝忘行車(石渠寳笈藏李嵩錢塘觀潮圖真蹟有張仁近題云雕欄玉檻)
(照東海貪看秋潮忘黍離又楊基題句潮水信可定日夕来朝宗人心獨不如而不思兩宫兩宫未雪恥屢下)
(班師旨云云盖深譏宋高宗之耽宴安而忘國恥也)
一帶石塘工巳就(庚子閱海塘命于老鹽倉一帶柴塘為石塘昨歲癸夘八月據富勒渾等)
(奏報石塘三千九百四十丈大工已全行告竣)魚鱗擬築向西仍(老鹽倉一帶石塘雖己全)
(竣而章家庵以西惟藉范公土塘衛護形勢單薄恐不足資捍禦兹與該督等悉心籌勘欲一律堅築石塘使)
(闔郡黔黎永資樂利費帑所不惜也)亦惟此日盡人力敢冀他年幾可乘
(海沙南北坍漲原無常自已夘以後潮勢近塘沙痕漸覺北坍今己二十餘年循環往復理之自然當有北漲)
(南坍之幾然朕惟盡人事以待之其時幾可乘固不可必耳)
老鹽倉一帶魚鱗石塘成命修
海神廟謝貺并成是什誌慰用壬午觀海塘誌事詩韻
(乾隆四十九年)
壬午觀海塘無非求民寧並攜督撫臣(時總督楊廷璋廵撫莊有恭)
疇咨閱情形憶自庚辰年沙勢己漸更然尚去塘遠未
致大工興壬午至庚子北坍水鋪平略無漲沙意日夕
縈念恒長此其奚窮民生關非輕戴家橋迤東猶有魚
鱗屛迤西惟柴塘安足護桑耕庚子我重来
崇祠籲佑靈憑輿歷歷觀既觀慮且行其間老鹽倉下
樁我所經活沙旋吐樁(海塘自戴家橋迤西皆柴塘不足資保衛因擬改築石塘司事)
(者輒稱老鹽倉一帶活沙難于下樁若移内接築又有碍田廬壬午親臨試下木樁始苦沙澁用二百餘斤之)
(硪一築率不及寸許樁下既深又苦沙散不能齧木樁摇摇無著是活沙之說信然彼時既未能即築石塘因)
(藉坦水石簍為固迨庚子南廵沙坍簍露始决計接建魚鱗石塘云)蒿目乏計生申命築
魚鱗切念樁難擎然事在人為未可謝不能(老鹽倉一帶活沙難)
(以訂樁然事在人為未可遽謝不能庚子南廵復申命改建魚鱗塘初開工時仍有己訂復起之患旋有老翁)
(指點云用大竹探試俟扞定沙窝再下木樁加以夯築入土甚易因依法扞築又梅花樁以五木攅作一處同)
(時齊下方能堅緊不致己釘復起試之果有成效迨後跟尋老翁己無蹤跡現據富勒渾福崧等奏詢之盛住)
(及在工員弁兵役等皆稱老人指點傳為並神助請勅修該處潮神廟以荅靈貺因俞所請賦詩以紀)
(其事)月月具圖報心懸如目憑大小吏胥勤民夫盡力争
老鹽倉一帶石塘竟築并外仍護柴塘内無害溪阬却
聞夯樁時老翁言信應竹扞試沙窩成效免變驚因下
梅花樁堅緊無欹傾魚鱗屹如峙潮汐通江瀛功成翁
不見詎非神所縈贊
天福萬民竟得鉅功成臨塘新
祠宇榱棟煥支撑肅拜致虔謝五言得行程迤西更易
為仍欲殫吾誠(老鹽倉石塘三千九百四十丈鉅工已竣而章家庵迤西僅有范公土隄一道)
(難資衛護因令該督等悉心籌勘一律改築石塘較之老鹽倉一帶更易施工亦惟殚吾愛民之誠不惜再費)
(數百萬帑金俾闔郡黔黎永慶安枕耳)
閱海塘四疊舊作韻(乾隆四十九年)
已夘以来潮近塘廿餘年未漲沙良(丁丑歲南廵閱視海塘其時海潮大)
(溜尚趨中亹自已夘以後潮漸趨北亹至庚子南廵親臨相度則北岸漲沙盡坍海潮直至塘根矣)雖然
救弊柴易石(先是建議者請易柴塘為石工又有謂老鹽倉一帶為活沙不可下樁而内徙更恐)
(有妨田廬壬午親視之果然彼時惟命增添料值專修柴塘其舊有條石各工仍令隨宜加甃以備捍衛亦一)
(時補偏救敝不得已之策耳)尚未獲安海變桑縱看魚鱗一律鞏慙
聽額手萬民慶(庚子親臨閱視以柴塘究不若石塘之鞏固因不惜工費飭該督撫等于老鹽)
(倉一帶一律改建魚鱗石塘凡三千九百四十丈其舊有柴塘留為重門保障昨癸夘秋八月據該督撫奏報)
(石塘工已全竣浙省永慶安瀾等語今來廵視該處士民歡抃拜舞出于至誠然予宵旰憂勤有加無已之意)
(尚欿然未足也)范公塘更應籌固(老鹽倉一帶改築石塘業經告竣惟章家庵以西僅藉范)
(公土塘護衛形勢單薄曾諭富勒渾等悉心籌勘一體改建石塘以資捍衛據富勒渾等奏該處淤沙土性浮)
(鬆即添築柴塘一遇潮汛頂沖亦不足抵禦等語因思柴塘自不及石工之堅固事在人為不可惜費即多費)
(帑金數百萬使闔郡黔黎永慶安枕何樂如之遂命降諭旨一律堅築石塘矣)暇食民艱厪弗
遑
命於新建石塘尾柴塘内接築石塘越范公塘直抵
烏龍廟即以范公塘為外護之土塘詩以紀事(乾隆四十)
(九年)
江南范公堤久傳仲淹義浙省范公塘乃自承謨置(范公)
(土塘乃本朝閩浙總督范承謨所建承謨即仲淹後裔也)一家兩大工先後勤民事
在浙斯言浙石堅土易潰邇年沙北坍廻瀾噭齧恣范
塘東北尾内奰己有事(昨歲癸夘四月據福崧奏范公塘原築埽工自二月己來因迴)
(溜汕刷致有間段矬蟄現用船沈石以護塘根尚屬稳固等語朕以該處既是潮水頂冲且迴溜汕刷即用石)
(沈船亦係暫時防護非一勞永逸之計因傳諭富勒渾福崧通盤熟籌是否應照老鹽倉之例一例添築石塘)
(詳悉繪圖貼說具奏並諭令于所呈圖内硃筆圈處添築挑水石壩以期挑溜南趨仍俟今歲南廵時親臨閱)
(視指示機宜再行定奪)沈舟下石簍幸保目前計鹽倉石塘建繼
此誠當議柴塘補范公率以允大吏(該督撫等請于新築石塘工止處之)
(現做埽工柴塘之尾接築柴塘八百餘丈直抵范公塘以為外護即允所請)兹來細斟酌建
石難再遲發帑五百萬分年物料備(兹親臨閱視所建柴塘及范公塘一)
(帶亦必須一律接建石工方于省城足資永遠鞏護因諭令自新建石塘尾起越范公塘直抵烏龍廟止范公)
(塘盡處一體添築石塘撥給部庫銀五百萬兩并予限五年自東而西分段陸續修築並諭先行備辦工料擇)
(日興工)一如章庵東外柴内石暨柴即代坦水(庚子南廵論今將章)
(家庵以東柴塘内普建築石工兹来親閱見石塘之前柴塘之後有溝漕一道現存積水並無去路恐致淹滲)
(塘根又石塘堆積土牛無俾實際令將土牛填入積水溝漕之内仍將柴塘後之土順坡斜做並于其上栽種)
(柳樹俾根株蟠結益資鞏固且令外柴内石連為一勢即以柴塘為石塘之坦水且令柴塘亦時見本有坦水)
(也)柴接土塘比(即范公塘)土内石相倚烏龍廟齊至(柴塘石塘中間)
(將土牛填實種柳互相倚恃聫絡鞏護最為得力兹范公土塘後接築石塘直扺烏龍廟范公塘盡處均令照)
(式修築堅固俾海疆永慶安恬民生亦資樂利)永矣保杭城千年安晏遂六廵
塘事畢五字始終誌
恭依
皇祖廵幸杭州詩六疊韻(乾隆四十九年)
石塘接築俾民安為報工成此歷觀(庚子廵視海塘命于老鹽倉上下接)
(築魚鱗石塘為永遠安瀾之計其舊有柴塘仍命留為重門保障昨歲癸夘八月内據該督撫奏報魚鱗石塘)
(三千九百四十丈一律工竣今来躬親歷視所砌石工整齊堅實洵可永資保障云)窮尾溯源暫
紆蹕(尖山在塔山之北自此北至乍浦一帶向無塘堰以其地係鐵板沙不畏潮勢冲齧而西自海寧沿)
(塘觀海窮尾溯源一切塘工形勢可以一覽而得故自壬午乙酉庚子及今甲辰皆紆蹕登尖山頂觀海觀塘)
(而返杭州)衢歌巷舞此迎鑾欲尋南宋宫庭冺究是偏都街
道寬(杭州街道較蘇州甚寬知為南宋偏安之都會也)敬仰
奎章六依韻悵然思昔侍
遊歡
賦得南坍北漲(得心字八韻)(乾隆四十九年)
紹(興)海(寧)對相峙江潮自古今中亹城最美兩界幻難
諶坍漲事無定北南勢有斟興猶山作禦寧祇岸虞侵
(紹興在浙省迤南諸山聫絡海潮南注可資抵禦若海寧一帶地本平衍正當北岸之衝潮水每虞侵齧必沙)
(勢南坍北漲始保萬全也)壬午溜遷後甲辰水尚深(丁丑南廵時見海潮大溜尚趨)
(中亹已夘以後漸遷北亹壬午親臨閱視漲沙猶擁護隄根竹簍因命督撫標記尺寸按月奏報至庚子南廵)
(往視塔山塘工漲沙盡坍至癸夘八月三層竹簍俱露今甲辰閱視幸沙漲復將三層竹簍工下全行掩護漸)
(有南坍北漲之機然水勢尚未改趨中亹石塘經久之計不容緩耳)築塘圖久計(庚子南廵閱視)
(塘工飭督撫等于老鹽倉舊有柴塘後一律添建石塘四千二百餘丈上年七月間告竣兹親臨閱視范公塘)
(一帶亦必需接建石工方于省城足兹鞏護因再降旨自新築石塘工尾起于范公塘内至烏龍廟止一體添)
(建石塘仍留柴塘為重門保障于柴塘後石塘前溝漕内填土種柳俾柴石連為一勢即以柴塘為坦水撥給)
(部庫銀五百萬兩予限五年陸續修築以期海疆永慶安恬)射弩罷雄心無往思不
復斯升(謂北漲)祝彼沈(謂南坍)
神祠躬致拜籲
佑愧為欽
