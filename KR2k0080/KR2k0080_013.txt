海塘錄卷十三
内閣中書翟均廉撰
奏議一
撫臣朱軾請修海寧石塘開濬備塘河疏(康熙五十七年)
寧邑海塘自康熙五十四年前撫臣徐元夢題請
修築委塩驛道裴&KR0973;度督修該道於五十六年正
月内赴工至六月間連日風潮洶涌新工未竣舊
工復坍經臣咨明工部督率搶修迄今未完工程
二百餘丈現在上緊催修尅期報竣查沿塘俱屬
浮沙潮水往來盪激日侵月削塘脚空虛雖有長
樁巨石終難一勞永逸歴考誌乘自元明以來屢
經修築或一二年或五六年以至十餘年俱係隨
坍隨築直待塘外沙漲然後停工臣屢至工所相
度情形博採輿論再四商確惟有用前人木櫃之
法以松杉宜水之木為櫃長丈餘高寬四尺横貼
塘底實以碎石以固塘根乃用大石高築塘身附
塘另築坦水高及塘身之半斜豎四丈亦用木櫃
貯碎石為幹外砌巨石二三層縱横合縫以護塘
脚如此雖不能永遠保固亦不遽至坍塌再查塘
内向有河道名備塘河潮汐往來稍稍漫過塘面
猶恃河可稍容不致驟溢自明季居民貪利節節
築壩遂淤為陸今河形尚存應去壩疏河即以挑
河之土培岸則濬河以備塘培岸以防河是亦有
備無患之一法也日前巳成之工無容改築但添
修坦水以護塘根未完之工應如法修築嗣後隨
坍隨修直至沙漲乃巳但查原題塩驛道裴&KR0973;度
承修塘上止二千餘丈今石塘三十餘里均須防
守不時修築又有東西土塘現在坍塌更宜及時
堵禦工程浩大非可計日告竣裴&KR0973;度一人實難
料理應令布政司叚志熙督率杭州府知府張為
政等協同修築互相查察其採買木石交發錢糧
令糧儲道劉廷琛承辦
工部覆督臣覺羅滿保撫臣朱軾題請建築海寧
石塘開濬中小亹淤沙議(康熙五十九年)
浙江海塘先經福浙總督覺羅滿保巡撫朱軾以
海寧上虞二縣修築工程上請行令勘議確估今
稱會勘得上虞縣夏蓋山起西至雀子村止一帶
沿海土塘多被海潮沖坍無存地與海平且沖開
缺口數處其南大亹久巳淤成平陸江海不循故
道直沖北大亹而東并海寧之老塩倉亦皆坍没
入海所有海寧上虞二縣建築開濬需用錢糧數
目調委監工修築官員各事宜臚列備陳一議築
海寧縣老塩倉北岸石塘以防海水内灌查老塩
倉一帶正當江海交會今土塘隨浪坍頽現在沖
開徐家壩一口與内河支港相通巳築石壩堵塞
且老塩倉北岸皆係民田廬舍支河汊港甚多俱
與上河通聯東即長安鎮與下河官塘僅隔一壩
若不扵此急築石塘堵禦萬一土岸坍盡決入上
下運河則塩潮直注嘉湖蘇松列郡關係甚鉅今
擬於老塩倉北岸東自浦兒兜起西至姚家堰止
共一千三百四十丈砌築石塘方可保護杭嘉湖
三府民田水利除現在採買蘆葦乾柯等料於患
口先築草壩又就近開採武康縣大石購買巨木
乘此春夏運至工所急築石塘以防潮水泛溢查
該督撫既經勘明關係甚鉅應如所題購買木石
乘時建築務期堅固一議築石塘之式以防潮水
連根搜刷查海寧沿海地方俱係沙土且潮汐往
來變遷無定今沿海一帶漲有微沙乘此新漲時
急將石塘砌築將來沙能漸聚便可擁護塘根臣
與撫臣再四相度商確因地制宜就於塘岸用長
五尺闊二尺厚一尺之大石每塘一丈砌作二十
層共高二十尺於石之縱鋪側立两相交接處上
下鑿成槽筍嵌合聯貫使其互相牽制難於動摇
又於每石合縫處用油灰抿灌鐵鑻嵌口以免渗
漏散裂塘身之内培築土塘計高一丈寬二丈使
潮汐大時不致泛溢塘基根脚密排梅花樁三路
用三和土堅築使之穏固總期一木一石皆得實
用不敢浮費錢糧亦不敢草率修築致貽後患應
如所題如式建砌以垂永久一議開中小亹淤沙
以復江海故道查赭山以北河莊山以南乃江海
故道近因淤塞以致江水海潮盡歸北岸今雖砌
築石塘然中小亹淤沙不開則回潮沖刷一日两
次土石塘工終難穏固今多僱民夫將中小亹一
帶淤沙上緊挑濬計挑過一千九十丈大汛時潮
水亦可出入現在將巳挑者開濬深闊未挑者兼
工開浚使江海盡歸故道則土塘石塘可免潮勢
北沖之患查中小亹挑濬既有成效應行該督撫
將巳挑者再加深寬未挑者速行開濬一議築上
虞縣夏蓋山石塘以防南岸潮患查上虞縣原有
土塘五千四百一十七丈以障蔽民田夏蓋山之
南有夏蓋湖周圍一百五里蓄水注蔭上虞餘姚
二縣之田並藉土塘捍禦近年夏蓋山對海中流
漲有圓沙數十里潮逼南岸今先將患口填塞其
潮水稍緩之處上虞之民願捐築土塘惟夏蓋山
西邊實為冣險要衝非建石塘斷難遮護隨親勘
丈量共長一千七百九十丈今用長五尺寬二尺
厚一尺大石於羊山及夏蓋山開採運用隨地勢
高下每丈十三層以至三十四層不等縱横疊砌
庶南岸之潮患可禦查夏蓋山潮勢稍緩之處土
民既願捐築土塘應令其速行建築其西邊冣險
之處既經勘明應建石塘應如所題如式建砌一
議實需銀數以濟巨工查沿海塘堤實為各郡保
障若不及時修築貽患無窮即或苟簡因循亦恐
隨成隨毁今海寧縣老塩倉北岸新築石塘一千
三百四十丈所需工料等項約共銀九萬二千两
可以預為估計惟樁木人工難以預定應俟工完
之日查驗另銷上虞縣夏蓋山新築石塘一千七
百九十丈共估需用銀五萬八百两两處石塘工
料共估銀一十四萬二千八百兩除將五十七年
海塘捐納案内餘剰銀六萬三千二百九十九两
現在撥用外其不敷銀两一時難於措處請將浙
省各府屬現行常平倉捐監之例暫停統於海塘
案内收捐補用俟工竣足額即行停止仍歸常平
倉收捐其現在不敷工料銀两請於藩庫先行動
支俟收捐補項可也一議調委經理各官以專責
成查藩司為錢糧總滙两處塘工凡收貯銀兩支
領出入之數俱令布政司傅澤淵總理稽核其海
寧縣老塩倉北岸石塘遴委温處道蔣敷錫親身
督修統司稽察再委處州府知府蘇稷督修沿塘
草壩船政同知陳良策紹協都司孟飛熊等挑濬
中小亹淤沙其上虞縣夏蓋山石塘專委紹興府
同知閻紹等各員分任督修其雇募夫匠儧運石
料等項仍令海寧上虞二縣知縣專管策應查調
委官員應如所題怠玩侵冒自行嚴參至修築工
程係地方官專責無容議叙一議專員歲修以保
永固查沿海潮汐惟浙江為冣非有專員經管未
見實效請將南岸紹興府之上餘山會蕭五縣石
塘土塘專交紹興府同知閻紹管理北岸杭州府
之海寧仁和錢塘三縣之石土塘專交原任金華
府同知劉汝梅管理嘉興府之海塩平湖二縣石
土塘專交嘉興府同知王沛聞管理各員銜内添
入海防字樣專任責成小有損壊即時修砌其屬
轄之巡檢場員聽其調委分任惟杭郡别無閒員
可以經理塘務查金華原非劇郡向設同知一缺
請裁去添設杭州府海防同知一員專司其事即
將開復候補同知劉汝梅補授任滿之後此三缺
即於通省同知通判知縣㨂選調補庶人地相宜
於塘工有益至歲修錢糧現在無項可動查寧邑
海塘捐監餘剰銀兩原留藩庫為歲修之用今動
支修築石塘應仍於新工案内照從前餘剰之數
捐足還項留貯藩庫為逐年歲修之用亦如所題
可也
工部覆督臣滿保撫臣朱軾築草塘議(康熙六十一年)
浙江海塘先經督臣滿保與前撫臣朱軾題稱東
自浦兒兜起西至姚家堰止建築石塘今據該撫
以海潮遷徙無定修築堤岸必須隨時制宜題請
於土浮不能釘樁砌石之處趕築草塘臣部恐草
塘不能永久仍令砌築石塘今該撫疏稱海寧縣
海塘因潮頭沖激將上年勘定實土處所縱横實
砌石塘其土鬆之處樁石難施者趕築草塘五百
四十丈今春因潮勢洶湧急宜搶築隨即築草塘
三百丈仍於實土處又築石塘連前共五百丈并
將姚家堰西續坍處所亦築草塘二百一十五丈
次第完工查老塩倉等處修築草塘原議石工今
於寔土處所砌石塘其土浮樁木難施之處改築
草塘工程雖經報竣但草塘究非石塘可比其中
恐係督率承修各官希圖草率完結亦未可定應
令督修各官保固三年限内如有沖塌責令賠修
吏部尚書朱軾請修杭嘉紹等府塘工疏(雍正三年)
臣馳驛至浙會同巡撫法海布政使佟吉圖至餘
姚東自滸山鎮西至臨山衞六十里舊等土塘三
道冣内一道為老塘即昔年海岸也今離海三四
十里或十餘里不等緣歴年沙塗淤漲百姓陸續
開墾報陞自築土塘二道是為外塘詢據土人俱
云潮水從不到塘若加高三四尺加厚五六尺即
遇風潮亦不致衝決漫溢查歴年内塘係民戸修
築外塘係竈戸修築今被災之後民竈無力應令
地方官動用公費興修又自臨山衞起至上虞縣
交界烏盆村十五里自烏盆村至會稽瀝海所四
十五里内石塘二千二百餘丈係康熙五十八年
題建至今穏固其石塘東西兩頭共土塘七千丈
坍塌甚多沿塘雖有沙塗數里但海潮往來無定
不得不預為防護擬於塘底開深二尺填築亂石
上鋪大石寬六尺高六尺以固塘基貼石築土寬
二丈高一丈三四尺塘内令居民栽種榆柳近塘
窪下坑陷一槩築平庶可永固又歴勘杭嘉二府
西自仁和縣翁家埠起東至海寧縣城東陳文港
七十餘里歴年洪濤衝陷屢經修建石塘題報在
案今頼
聖主洪福塘外淤沙三四十里不等高處平塘低處露出
塘身三四尺不等毋容議修自陳文港起至尖山
二十餘里草塘七十四丈亂石砌邊土塘三千七
百二十六丈塘外淤積沙塗尚薄潮水猶注塘下
應將土塘加寬一丈五尺高三尺頂鋪條石厚一
尺以防泛溢其草塘七十四丈並照式改修冄塘
外原有亂石子塘寬三四尺不等外加排樁因年
久欹斜子塘大半零落應修砌完固堤前原無子
塘之處亦照式興修如此則海寧塘工可無衝決
之患矣又海塩縣東自秦駐山三澗寨起西至演
武場止石塘二千八百丈係明時修建塘身高闊
琢石見方縱横合縫通塘合為一塊最為堅固因
年久水沁塘根樁木朽壊南頭陸續坍塌八十餘
丈今應移就寔地修築又去秋風潮衝潰八處共
七十丈其附石土塘通身洗刷成坑應照式重修
補築自演武場至平湖縣雅山砲臺一帶土塘現
在地方官加修月内可以完工以上杭嘉紹等府
海塘臣等逐一勘議查估餘姚上虞會稽三縣應
修塘工共七千丈每丈用長六尺寬二尺厚一尺
五寸條石二十四塊并亂石價銀夫匠土方雜費
共用銀十四两通塘共用銀九萬八千两海寧加
修亂石塘每丈盖頂小條石連價用銀一两共用
銀三千七百二十六两加寬加高土方并補修子
塘約用銀四千两共用銀七千七百二十六两冄
海塩縣坍塘據地方官估計用銀七千六百餘兩
但應否增添石料難於懸度將來或可節省亦未
可定統俟工完核實造冊題銷
撫臣李衛兩浙海塘緣由疏(雍正四年)
臣查勘現在興工之塘堤酌量修理紹興府屬之
會稽餘姚上虞等縣一路塘工從前陞任吏部尚
書朱軾會同前撫臣法海勘議題明修築石塘共
七十丈原議塘底開深二尺填築亂石每丈上鋪
條石高六尺寬六尺貼石築土寬二丈高一丈三
四尺庶可永固部覆允准後經紹興府知府特晉
德因會稽縣瀝海所西滙嘴應築塘二千七百丈
地勢卑下恐亂石起底難以抵禦請改用條石起
底將原議之墊底亂石填肚方能堅固當經布政
使佟吉圖轉詳前撫法海批准於署撫臣傅敏未
到任之先巳築完工石塘一百五十二丈九尺又
起底并鋪砌層數不等共一千五百七十七丈八
尺雖係變通似亦有理然未經題咨而管工各官
因購取條石路遠難運且並無一尺五寸厚者又
兼原估錢糧稍有未敷定限過急即於就近之臨
山衞夏蓋湖等處本地所産亂石採買撘砌其工
已完五六分頗屬草率後經署撫傅敏親往查勘
恐不堅固是以一面具奏一面勒令拆毁仍令遵
照原題改正用亂石填底二尺上面俱用條石到
頂催促完工及臣到時復又改做過半其餘尚有
巳完未拆并未曾修齊者然比從前草率完工果
屬整齊不同但思江海工程皆當以根脚堅固為
主歴來多用木樁釘底可保永遠若止圖上面整
齊恐遇風大潮急根脚不穏臣細加查勘幸此處
一帶工程底下俱係生成鐵板沙土性堅固毫無
軟硬不同之處即亂石在下不用木樁亦屬穏固
况塘外漲出沙灘離海邊二三十里以至十餘里
不等若非秋汛大潮海水不致到塘即從前土功
尚能抵當今用石包砌在外自必更堅臣愚昧之
見將署撫傅敏巳拆改正之工並前撫法海任内
報完石塘擇其堅固者似母庸冄動其巳估未修
並攙撘亂石巳修未拆之工揭去浮面盖板將碎
小爛石檢出下存墊底石板每層用大條石釘鈐
以原議墊底亂石檢有稜角成塊者牽配撘砌隔
一層再用整條石鈐制務須横豎勾撘壓縫連成
一片可保永久其檢出之碎石雖微然棄之可惜
應令特晉德等賠修未估在内工程倘不洗心改
正修成一勞永逸即遽實題參治罪但限期不便
過急務令於秋汛之前趕築告竣此紹興府屬會
稽餘姚上虞三縣浙東海塘之情形也臣又隨往
杭嘉二府屬之海塩等縣海塘查勘原題現在修
築塘工其水勢與東路迥異而海寧海塩兩縣城
郭皆逼海邊塘下亦無漲沙為之遮護緣數十年
來海潮不由中小亹涌入但從北大亹往來故此
兩縣最稱潮大工險其縣治之外離數里許皆有
漲沙不等查舊日所修石塘久經告成雖石塊碎
雜根脚俱有木樁尚屬堅固獨縣西有老塩倉一
處塘工五百丈石大而堅可保永久緣原修價值
比各工不同之故其近今題明加幫陳文港至尖
山一帶土塘并補修子塘俱經築完而海塩之秦
駐山至演武場石工亦巳告竣下用木樁釘底石
塊亦屬整大臣查驗似可無虞惟近城有老工三
四叚各長十餘丈不等目今稍覺歪斜因年久根
底樁木朽爛現令拆換修整餘工無恙此浙西海
塘一路之情形也總之每年秋汛甚大必須時加
防範年年歲修自然無害若將石土各工冄加築
高更為有益但錢糧過多無項可支容臣續加調
劑因時奏請不敢稍懈以祈仰副
皇上軫念海塘有關民生至意
撫臣李衛請築浦兒兜草壩老塩倉草塘疏(雍正五年)
海寧縣海塘上年自夏及秋雨水過多有康熙五
十九年所建之浦兒兜草壩一座老塩倉姚家堰
草塘一千五十五丈年久草爛塘矬亟宜加鑲填
補以禦春潮又姚家堰西至草庵止計長七里從
前原係土塘近緣沙洗日削僅存土埂一條必須
一律改築草塘方資捍禦浦兒兜草壩四十丈及
老塩倉草塘一千五十五丈需費銀六千五百八
十三兩三錢又姚家堰至草菴一帶改建草塘八
百二十六丈四尺需費銀九千三百五兩三錢六
分四釐通共銀一萬五千八百八十七兩六錢六
分零查海寧歲修塘工例應捐監項下動支但此
番工程需費既繁且土堤改築草塘事同剏建
應先題明又海塩縣閏字號石塘一十三丈計一十
六層底石欹仄拆底全修現先給銀三百兩辦料
興修臣查海塘捐監項下自康熙五十八九等年
大工告竣經前陞任撫臣朱軾等會題請將餘剰
銀兩隨捐隨修但浙省各縣襟江濱海自北而南
則有平湖海塩海寧會稽上虞餘姚等縣沿海一
帶塘堤又海潮由尖山入江自東迤西則有仁和
錢塘并紹屬之蕭山山隂等縣沿江近海一帶塘
堤其間潮汐沖徙不常若每年隨坍隨補則用費
少而保固可久倘因循不修則圮壊漸多工費即
鉅臣上年到任後屡次親往各塘查勘如海塩縣
拆築收冬藏餘歲五字號石塘共二十八丈五尺
需用工費銀七百兩又木字號石塘以南除先經
接築一百丈外又接築矮塘一百八十丈俱用石
砌築方正大石結面估工費銀二千五百六十餘
兩又蕭山縣西江塘内堰陡孫槐樹下安义塘孔
家埠談家浦等處土塘加樁加土增高添闊并鎮
潮菴王家池聞家堰一帶石塘應拆造添築數處
共估工費銀一千五百二十四兩零又錢塘縣午
山一帶葛家墳六和㙮等處坍塘二十五丈四尺
估工費銀一百一十九兩零善利院左側三郎廟
老塘沖坍五丈估工費銀八十九兩零轉塘上首
汪家池等處坍塘一十四丈柵外二圖小橋地方
坍塘六丈估工費銀一百二兩零又仁和縣總管
廟前矬坍江塘七丈又應拆卸補築四丈估工費
銀六十五兩零以上海塩等各縣塘工拆卸補等
共應需銀五千一百餘兩皆係緊要工程必須及
時搶修又錢塘縣轉至横江埠應築坍塘三百三
十三丈零横江埠至曹家埠等處應築坍塘七十
五丈以上共估銀六千三百餘兩自康熙五十七
年即據地方勘詳請築因各處塘工浩繁此地秋
汛巳過尚可緩圖是以尚未修築然貼近省城民
田廬舍所關將來亦不能冄緩似此江海各塘延
袤千有餘里此修彼圮歴年皆有接續之工查捐
監銀兩從前諸臣因係海寧築塘所餘故止題為
寧邑歲修之用未將通省塘工聲說在内此外各
縣之塘每年若有坍損又另扵俸工公項等内動
支遇有缺乏即多因循苟且之弊今俸工巳經停
捐公項亦俱歸出而江海各塘俱關緊要且海塩
石塘更係對面頂衝尤屬危險此時若不陳明將
來各縣之塘無項歲修必致日漸圮損釀成鉅工
請嗣後凡有江海塘工應行歲修者照例一體於
此項内動給
撫臣李衞請修錢家坂塘工疏(雍正五年)
海寧縣沿海塘堤東西綿長潮汐晝夜侵齧前因
浦兒兜姚家堰老塩倉等處塘工歲修告竣之時
臣親往勘騐查有東塘之錢家坂迤西一帶樁板
老塘護沙洗去直射塘脚板片年久朽爛欹斜亂
石沖卸頽廢應行改砌加築及西塘之馬牧港亂
石土塘直至大石塘一帶外沙漸高於塘身大汛
漫溢過塘泥土矬陷應加土石培築庶免泛溢之
虞今勘得錢家坂最險工二十四丈又亂石塘内
亦有險工六丈應改築堅厚又錢家坂東西各叚
共樁板塘身一千六十五丈亦應改築亂石塘以
固根底又亂石塘西七十五丈應面加條石一層
共計應行改築東塘一千一百七十丈再於堤身
之下外加坦水一層其西首大石塘五百丈應加
培築馬牧港地方有五百丈應上加條石一層并
增添亂石培土高闊有五百丈應止加條石培土
闊厚其餘四百八十八丈止須加土足可捍禦共
計應修西塘一千九百八十八丈通計東西二塘
應築應修塘身三千一百五十八丈共需工料銀
二萬九千九百五十五兩九錢三分現在行司將
應修各塘動項辦料督工趁此冬季水小潮落之
際催儧修築完工再海塘歲修每年於歲終報部
察核此番改築工程非尋常歲修整補可比理合
題明
督臣李衛請修海寧老塩倉海塘疏(雍正六年)
浙省江海塘堤歴來北岸俱極險要惟海寧縣東
西各塘為尤甚今年正月間春汛潮勢甚猛將老
塩倉迤西三官堂地方草塘沖坍五丈裂縫二三
十丈臣隨飭各員晝夜搶修堵禦巳將坍者培築
加高裂縫者鑲釘牢固彼時塘外護沙尚有留至
二三丈及十餘丈者塘身猶可藉以捍蔽不意二
月十四日至二十二日連朝大汛又兼東南巨颶
震撼蕩刷護沙卸陷無存塘身根脚搜空不能存
站先後坍裂歪斜共計六百六十餘丈臣以塘工
關係重大再三籌畫擬先築迎水壩以分潮勢或
於貼塘加築石工為一勞永逸之計隨於三月初
四日往海寧地方履勘見該縣塘工從前惟南門
外最為險要自築亂石大塘之後俱有護沙包裹
雖不甚老而漸次堅寔可以捍禦潮汐惟老塩倉
西首一帶塘外沙脚刷盡潮頭之來直射堤身隨
後即有軟浪蕩滌及退潮時又因回溜將底沙齧
洗一日之間早晚兩次非如黃河水性徑直可以
建壩分勢又此地數里俱係活土浮沙若承載鉅
石即致底陷雖用木樁加釘而俄頃之間仍復抛
起不能施工所以從前督撫諸臣幾經籌酌不得
不扵緊要患口築草壩草塘以為堵禦之計今臣
相度形勢猶幸裏塘民田地土尚屬高阜不致即
有内灌之虞現在動支海塘歲修銀八千兩委員
將現坍之六百六十餘丈搶築塘身上下鋪砌堅
實以保坍陷一面多備物料以預防梅雨伏秋二
汛搶修工程之用惟是沿塘數里沙脚日見衝洗
此外冄有坍裂難以預定止有上緊保護隨坍隨
修或於塘内冄築一層以固民田或於小汛時將
裏塘挖深數尺幫砌護塘之處容臣因其地勢潮
汛情形悉心籌畫另行具題
督臣李衛請修海寧海塘及錢塘等縣江塘疏(雍正)
(六年)
海寧縣海塘緣歴年潮汐沖決護沙坍徙靡常必
須每歲續漸補修方能保護臣屡經履勘見南門
一帶向有漲沙盡行坍卸潮水照舊直逼塘脚民
字阜字二號石塘根脚年久外樁坦水沖洗歪斜
塘身傾矬并有倒卸之處又華岳廟前及平橋西
小石塘亦有塘身矬陷坦水外卸巳飭員搶修此
叚工程除現修外若冬月護沙不能復漲則來歲
俱成險工應即隨坍隨修俟秋汛過後潮落之時
再看有無沙起另行酌議又楊家莊一帶亂石塘
前經議令加土培闊但塘身原属低窪本年雖則
保固無恙將來再遇夏秋大汛必致漫溢關係非
輕應加築高更有馬牧港一帶樁板亂石土塘一
千丈前止加條石一層今潮水平塘大汛皆有漫
過之處幸而搶救未滋大害亦應酌量再加築高
又翁家埠一帶原無官塘其臨海月牙灣不能保
固亦應酌量地勢接建草塘與舊有之草塘相續
當即行司確估去後據布政司高斌詳稱寧邑南
門外河安民阜等字號及華岳廟平橋西楊家莊
馬牧港等處各叚工程計勘應修築塘共四百五
十三丈坦水四千四百六十四丈三尺估需銀二
萬三十一百三十八兩此外又有搶修海寧平橋
西等處坍壞殘缺塘身一百二十三丈坦水一百
六十三丈用銀八十六兩七錢七分五釐零又海
塩縣請修白馬廟等處加高土塘一千七百三十
餘丈估需銀四百九兩九錢零又南岸會稽縣請
修十三都一四兩圖矬坍石塘四十八丈六尺又
拆修三十八丈估需銀二百七十六兩二錢五分
零又接築錢塘縣斷塘尾江塘一百六十五丈估
需銀三千六百五兩五錢零又諸橋一帶江塘加
築塘石一層計長四百一丈拆砌江塘一百六十
九丈估需銀一千一百八十三兩一錢二分零查
江海塘工原以保護民生而潮汐沖决月異歲遷
若不逐年預為搶修培築瞬息即成大險之工費
多勞倍臣以有關緊要隨於捐修海塘銀内動支
八十兩給發辦料乘此冬令潮小之候興工儹築
委杭嘉湖道王溯維稽察錢糧工料總理其事臣
與布政使高斌不時親督稽察務期堅固以保安
瀾所有工料銀兩完竣之日確查報銷
督臣李衛請另築石塘并築盤頭草壩疏(雍正七年)
本年九月臣由嘉興府前往海寧查勘海塘情形
緣今歲潮汐夏秋之間較往年更大故先於閏七
月初旬預發銀一萬兩着杭嘉湖道等加意搶修
設法堵禦臣回籍之後復經性桂蔡仙舢親往查
勘又續發銀三萬兩趕辦物料備築凡有沖缺矬
裂之處多用柴草樁木隨時搶護晝夜隄防其潮
溜頂沖地面竭力購備土石幫闊培高以禦漫溢
自閏七月以及八月猶可支持惟九月初二日潮
勢更大幾至過塘甚屬危險幸遵循
聖訓先事預防舊塘土石雖大半沖削而新經幫培之所
猶能抵禦狂瀾不致潰決今各處工程有巳經題
報搶修甫完而續被沖卸者有原估應須拆砌而
題後即值秋潮洶涌不敢開底砌築暫用柴草搶
堵者有扵秋汛續坍未經題報而現巳修竣者逐
叚間雜参錯不齊臣隨與性桂蔡仙舢等傳集工
員公同確議寧邑沿塘東自尖山西至翁家埠綿
亘百里皆臨大海非同從前工叚僅止數百餘丈
險塘可比若欲盡建鉅石大搪為費實属不貲是
以向來督撫諸臣俱扵不用石工之次險處所議
築草塘抵禦彼時塘外尚有護沙攔擋潮水略有
到岸不致侵齧根底每年歲修加鑲猶可恃以保
護今則南岸中間突有漲沙阻阨潮頭直射北岸
護沙無存岸邊深至二三十丈不等朝沖暮擊一
線草塘豈能捍禦全海潮勢若非裏面添砌石工
難以保固惟是合式鉅石採辦需時且現在扵江
塘料半向浙山開採出産一時不敷又兼海河閘
壩轉運艱難勢必曠日持久豈有聽其沖卸坐待
辦料齊全而後動工之理况此時正當冬汎若不
急扵設法整備轉瞬春潮坍卸堪虞臣等再四籌
畫西塘除老塩倉東原有大石塘五百丈外自此
至翁家埠一帶俱係險工内荆煦廟起至草菴止
向有先後修築草塘一千九百餘丈此時俱係土
塘今就草塘之内收進二三丈開深根脚用大樁
排釘深入沙底儧辦巨料砌築石工一面多備柴
草樁木將舊日草塘根脚虚浮加樁簽釘鑲砌高
厚其原無草塘者酌量增添仗此舊有草塘以護
其外使内之石工人力可施保至三年之期即草
塘或有損壊而石工亦巳告成沿海民生永保安
瀾之慶矣至東塘潮頭自尖山直趨而來勢猛溜
急在在危險今於陳文港小墳前薛家壩及念里
亭等處分築挑水盤頭大草壩五座周圍簽釘排
樁中填塊石竹簍深入軟泥之下作為底脚上加
埽料壓蓋堵禦頂衝使水勢稍緩可引漲沙漸聚
一面將東西兩塘夏秋坍損等處竭力修補其遠
年塊石各塘有不能抵禦者酌量改砌加高培厚
其一切號叚工程現在勘估確寔造冊另報
督臣李衛請添築盤頭大壩增設兵弁疏(雍正八年)
臣於雍正六年查勘海寧城外東西一帶漲沙盡
卸潮汐改流誠恐次年更加危險隨將應修石土
谷塘共估銀二萬三千餘兩題請修築彼時不過
先事預防豈意果於七年春間南首海中漸亘巨
沙潮逼北岸夏月沖擊更甚坦水坍卸塘身震撼
日有矬陷及臣聞訃丁憂在浙候
旨之時正值秋潮更大塘工危於呼吸署撫臣蔡仙舢雖
經發銀備料搶修而東西两塘道里遼闊寔有不
敷臣尚在地方何敢坐視將塩務公項銀一萬兩
發貯縣庫交杭嘉湖道王斂福等支領辦料先將
各處塘身積土加培高厚暫禦漫溢一面施工隨
時搶修以為急則治標之計迨臣回任先經順途
親往查勘於九月初旬潮勢猛急前題之外又多
續坍當飭各工員隨坍隨築上緊搶修會同司道
商酌先將草塘加厚增築以護其外再於草塘之
内砌築石工以備後患又相形勢潮流湍急扵近
塘往來汕刷潮退露出低窪之處儼若河形非築
排水大草壩以分其勢則晝夜搜根塘脚空虚難
以存立不敢膠執前見因於陳文港等處議建草
盤頭五座堵禦頂衝一面將塊石各塘酌量改砌
條石塘坦以期堅固亦於十一月十五日彙疏具
題本年四月初一等日臣親往寧邑沿塘履勘查
東塘盤頭五座内除白牆門念里亭巳先建大者
二座并錢家坂添一小座外其餘三座今春築完
并於小墳前之頂大一座盤頭兩旁增築雁翅使
潮水得以兩面順勢埽出不致壅遏沖激前之近
塘低窪河形亦得漸平現在頗見成效而西塘一
帶塘身太直以致溜水往來搜刷如故春汛又多
坍損亦應照東塘之例於老盐倉戴家石橋楊家
莊三處添築草盤頭大壩三座抵禦霉夏秋汛所
有前題草塘内請建大工石塘之處目今貼岸雖
有漸漲微沙聚散無定皆係必不可巳之工但一
時難以並興不得不暫為寬期陸續帶辦其東塘
自普濟菴至尖山塘身共二千二百餘丈原係遠
年碎石疊砌塘外坦水僅止一層從前尚有漲沙
擁護得以無恙今歲春初潮汛所至直埽塘身報
坍數段目今東南二處會合倒捲潮頭雖息中沙
漸徙惟有東潮往來誠恐將來伏秋大汛又有衝
激頓成險工通塘逼近海邊一時難以搶救現在
裏塘酌量簽釘樁木幫闊塘面五六尺窄處幫闊
一丈塘外坦水逐段修砌完備其塘身石塊有鬆
浮殘缺并現在坍卸者亦加拆築堅固以防秋汛
此外有本年春汛東西兩塘陸續坍卸矬裂各塘
身及潑動坦水樁石刻不容緩現在一面飭修一
面催造估冊及西塘添築盤頭大草壩普濟菴以
東修築塘身西新倉加築土堤草壩并上年秋汛
續坍議改條石塘坦又前題草塘内石工各項工
程確切估冊另咨送部其去歲秋汛搶修并東塘
先後建築大盤頭草壩又上年秋汛本年春汛兩
次趕築續坍無脚草塘及西草塘等工俱巳完竣
當同本年正月内咨送原估續估以及秋汛增添
各工料另於題修歲修搶護各案内分别報銷又
海塘所設專官止海防同知一員即使往來奔走
而百里之遥東坍西卸晝夜靡寧難以兼顧且做
工之際人夫俱從鄉民僱覓來則一時烏合去則
四散歸農或值民間蠶農兩忙或值昏暮風潮猝
至僱募不前耽延時日均足貽誤緊工若多設别
員勢必另籌經費即外屬遥制亦恐呼應不靈請
將杭州捕盜同知管糧通判二員𣲖令分管東西
兩塘平時輪流赴工稽查夏秋之時親駐工所督
率仍帶辦本等事務再設千把總二員兵二百名
分扵東西兩塘常川做工則寒暑晝夜可以不致
暫離於海塘寔有裨益或亦善後之一策也
督臣李衛續修海寧等四縣塘工疏(雍正九年)
浙省濱海各邑海寧潮水横過患在搜刷沙土根
脚空虚海塩潮來對衝患在因風助勢撼擊難禦
所以兩縣塘堤時有東修西塌之虞而錢塘大江
直接海寧潮頭阻遏江水逆回衝突堤岸亦與别
處不同若非逐年隨時相度修補保護稍有因循
即成鉅工今詳細履勘見海寧縣鎮海㙮前等處
塘身低狹俱應幫闊增高又念里亭等處潮勢甚
猛往迴汕刷塘脚必須加築坦水以護塘身又普
濟菴等處有應修塘坦其海塩縣南首三澗寨一
帶為石塘盡頭當海中韭黃門潮汐對衝最稱險
汛雍正四年捐築矮石塘一百丈稍為抵禦今大
塘脚下沙土被潮洗刷一空樁木露出竟成&KR0785;瓏
之象危險異常惟有仍照原基接建四十丈方可
保此一方民田廬舍又捐築之矯石塘及附石土
塘底而窄狹必須因地加闊其北首天字號塘盡
頭處海潮直逼土塘每遇東北風高波浪洶涌土
塘潰決可慮急應酌量頂次衝險加築石工此外
閏餘二號夏汛裂縫石塘井劉王廟起朱公寨止
及珠稱等號低狹坍壊土塘俱應搶修培護又平
湖縣獨山東西石土各塘上年毛竹寨等處巳經
衝坍三百五千餘丈隨飭搶修幸不蔓延今各塘
低陷窄狹之處若不早為培修必致又費大工勘
明情形不敢因循貽悮隨查寧邑海塘寧西草塘
盤頭矬坍塘身一千三十一丈八尺備料儧修外
其餘鎮海塔前等處幫闊培高塘身共一千四十
三丈又念里亭草盤頭等處一百五十五丈應加
築大條石坦水一層并舊塊石坦水三十五丈應
築大條石坦水二層東塘七里廟等處五百餘丈
議將中條石築塘身大條石築坦水内有頂險之
處塘身亦用大條石砌築又普濟菴迤東梁家地
等處塘身二百二十餘丈并西塘唐子千門前五
丈仍用塊石修築海塩縣南首三澗寨改築舊石
塘八十丈矮石塘一百丈接建新石塘四十丈北
首天字號塘盡頭一帶建築石塘共一千三百六
十五丈并小陡門一座搶修閏餘二號舊石塘一
十一丈又三澗寨塘盡頭各附石土塘共四百五
十丈搶修珠稱珍李等號附石土塘四百一十八
丈加高幫闊劉王廟等處老塘一千三十丈平湖
縣獨山東西折修石塘九十丈一尺加高幫闊培
厚土塘共一千二百九十一丈八尺并乍浦城西
石街等處加高土塘一千一百四十丈及錢塘縣
徐村梵村等處修築坍裂江塘三百五十三丈六
尺均屬勘明確核應修應築工程除飭取工料細
冊送部一面動項給發工員速行辦料乘此冬令
潮小之候預為興工儧辦統於完竣日同上年歲
修巳完塩邑之洪荒等字號報坍附石土塘九百
一十五丈平邑之茅竹寨黃姑坊沖坍土塘三百
五十餘丈等各工一併分别造冊請銷
海塘錄卷十三
