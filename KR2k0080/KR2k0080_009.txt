海塘錄卷九
内閣中書翟均廉撰
古蹟一
羅刹石咸淳臨安志晏公輿地志云近秦望山
有羅刹石大石崔嵬横截江濤商船海舶往此多
為風浪所傾因呼為羅刹每歲仲秋既望迎潮設
祭樂工鼓舞其上李建勲詩曰何年遺禹鑿半里
大江中白居易詩曰嵌空石面標羅刹壓捺潮頭
敵子胥後改名鎮江石五代開平中為潮沙漲没
成化杭州府志羅隐詩羅刹江邊地欲浮正此石
也北夢𤨏言杭州連歲潮頭直打羅刹石吳越錢
尚父俾張弓弩候潮至逆而射之由是漸退羅刹
石化而為陸地遂列廪庾焉神州古史考羅刹石
似岑石之類錢唐之沙磧也若云江沙沒漲沙既
或坍或漲石亦時見時隐今自唐以後不復再出
疑錢王築塘羅刹之地遂經湮塞今者不復知其
所在矣
詩
白居易微之重誇州居其落句有西州羅刹之
謔因嘲兹石聊以寄懷君問西州城下事醉
中叠紙為君書嵌空石面標羅刹壓捺潮頭敵
子胥神鬼曾鞭猶不動波濤雖打欲何如誰知
太守心相似底滯堅頑兩有餘
岑石咸淳臨安志元在浙江長一丈四尺南北
六尺東西廣六寸越絶書始皇以正月甲戌到大
越留舍都亭取錢唐浙江岑石刻文於越東山上
又天漢五年四月浙江岑石不見到七年岑石復
見
靈石南齊書祥瑞志永明七年主書朱靈遜于
浙江得靈石十人舉乃起在水深三尺而浮世祖
親投于天淵池試之刻為佛像
浮石成化杭州府志葉杲卿名曙錢塘人生而
穎拔師事林逋天禧末錢塘有巨石浮于江太守
問逋逋以問杲卿杲卿乃按樵子五行志以應於
是人服杲卿多聞而始知樵子為竒書
八仙石西湖志纂在太平門外二里舊傳宋時
石上有仙人聚飲故名
望夫石海寧縣志在廟山海鹽縣圖經望夫石
在永安湖仰天塢之右山巔有石盤其傍有石立
如人形相傳有海商失期不返其妻登石盤泣望
因化為石云
詩
鄭允端望夫石良人有行役遠在天一方自
期三年歸一去凡幾霜登山凌絶巘引領望歸
航歸航望不及躑躅空傍徨化作山頭石兀立
倚穹蒼至今心不轉日夜遥相望石堅有時爛
海枯成田桑石爛與海枯行人歸故鄉
漁浦吳郡志富春東三十里有漁浦咸淳臨安
志漁浦潭晏公輿地志云在郡西南江月松風集
漁浦與定山相對太平廣記海門山潮頭洶高數
百尺越錢唐漁浦方漸低小神州古史考錢唐有
漁浦黃山浦柳浦同浦說文浦水瀕也凡浙江至
錢唐有一山沿江而出則有一浦循山而入錢唐
縣志定山浦江濱有浮嶼為漁浦又稱鮎魚口
詩
丘遲旦發漁浦潭漁潭霧未開赤亭風巳颺
櫂歌發中流鳴鞞響沓障村童忽相聚野老時
一望詭怪石異象嶄絶峯殊状森森荒樹齊析
析寒沙漲藤垂島易陟岸傾嶼難傍信是永幽
棲豈徒暫清曠坐嘯昔有委卧治今可尚
常建漁浦春至百草綠陂澤聞鶬鶊别家投
釣翁今世滄浪情漚紵為縕袍折麻為長纓榮
譽失本真怪人浮此生碧水月自闊安流淨而
平扁舟與天際獨往誰能名
錢起漁潭值雨日入林島異鶴鳴風草間孤
帆泊枉渚飛雨來前山客意念留滯川途忽阻
艱赤亭仍數里夜待安流還
孟浩然早發漁浦潭東旭早光芒渚禽已驚
聒卧聞漁浦口橈聲暗相撥日出氣象分始知
江潮闊美人常晏起照影弄流沫飲水畏驚猿
祭魚時見獺舟行自無悶况值晴景豁
林希逸泊舟漁浦望吳山作客子孤舟傍曉
沙隔江人說是京華緣山一帶烟籠樹中有王
侯百萬家
王逢復如乾封晚經漁浦窮曛經漁浦寒水
白于練總總星東出獵獵風北轉眼中獸突過
笛裏魚狀變稍聞刁斗應漸喜烟火見誰家長
林根繫艇沙渚面天含瀟湘思山錯吳越甸承
平謝憂患少壮忘羈賤瓜橋往未遑雲源訪殊
便明涉子陵灘桂酒同一奠
柳貫旦發漁浦夕宿大浪灘上張帆得順風
飛鴻與爭疾後浪蹙亦舒前山過如失桐江轉
數灣上瀨未入日篙工享安便坐穏頭屢櫛人
生倚造物理微難究詰處順安可常離憂詎能
必白鷗知此情故向波間没
金涓舟次漁浦雙溪東入浙終日坐危舟流
水遠眀目小篷低壓頭烟村鴉入莫江國鴈賓
秋一片淒凉景安排獨客愁
錢惟善漁浦春潮江漲夜來高幾尋輕濤拍
岸失蹄涔遲明帆發星灘遠盡日舟横雨渡深
杜若風回頳鯉上桃花浪起白鷗沉越人艇子
來何許欸乃時聞空外音
柳浦咸淳臨安志在鳳凰山下隋置郡處晉吳
喜嘗進軍此地今無可考宋書吳喜等至錢唐進
軍柳浦遣鎮北將軍沈思仁強弩將軍任農夫南
臺御史陸佃等率軍向黃山浦東軍據岸結砦農
夫等攻破之乘風舉帆去趣定山破其大帥孫會
之于陳斬首自定山進向漁浦戍主孔叡率千人
據壘拒戰佃夫思仁進兵攻之吳喜使劉亮由鹽
官海渡直指同浦壽寂之濟自漁浦邪趨永嘉喜
自柳浦渡趨西陵南齊書唐㝢之陷富陽至錢唐
進柳浦登岸焚郭邑神州古史考柳浦乃昔臨江
登岸之地今龍鳳二山之根古時悉皆柳浦南連
大江宋齊以為舟楫可通至隋唐時築塘加以都
城百雉唐建為州治及吳越後築宫湮塞多不可
考今者溝塍原隰或稱當日之耤田禾黍高低即
是前朝之宫闕其近龍山者水勢汪濊雖復民戶
薦居葑茭雜集其中素氣雲浮波襄轉泛猶想見
晉宋時柳浦登岸之陳跡焉余少居江塘慈雲嶺
南有水如幅練俗稱長池大人謂璠曰此古御河
也時有别業在龍山河下小艇往來余戲為蕩槳
北度小溝間不容檝有石梁一道俗稱楊婆橋傴
僂而進過此而北勢盡汪洋若今裏湖風景東行
二三里許盡于長池蓋龍山之水所出達于龍山
河者也今以史傳考之即昔時柳浦之上游矣
鐵幢浦咸淳臨安志在便門側土人相傳云吳
越王射潮箭所止處嘗立鐵幢因以名浦又聞諸
錢氏子孫云錢王築塘時高下置鐵幢凡三以為
水則此其一也淳祐戊申趙安撫與&KR0696;買民地置
亭其上錢唐遺事五代錢王射潮箭在臨安府候
潮門左手數百步昔江潮每衝激城下錢氏以壮
士數百人候潮之至以強弩射之由此潮頭退避
後遂以鐵鑄成箭樣其大如杵作亭泥路之上埋
箭亭中出土外猶七尺許以示鎮壓之義麗則遺
音今在杭城外南星橋北大若杵然鏃首出土面
人撼之可動而不可拔也父老云掘土深則箭隨
土陷培以土則隨土以高此言神異也
文
徐一夔錢塘鐵箭辨舊臨安志云郡人相傳吳
越王鏐用強弩射潮箭止處立鐵幢識之又云
錢氏子孫言築時高下置鐵幢三以為水則在
今利津橋北者其一也舊名其地為鐵幢浦幢
制首圓如杵徑七八寸許出土約三尺餘其址
入土不知幾許故老又云初制幢時塘猶未成
慮潮盪幢用鐵輪護幢趾而以鐵絙貫幢幹且
引絙維于塘上下之石鍵然後實土築塘故幢
首出土云此說是也宋淳祐間趙安撫與籌買
民地作亭覆幢今亭廢為民居獨存窪地而鐵
幢之首嶄然出窪地可騐幢本有三故老云一
在舊便門街東南小巷今其巷尚名鐵箭一在
舊薦橋門外皆湮塞于民居僅存其在利津橋
者又為民居所蔽若不表識久亦湮塞此實幢
鏃首不思方射潮時箭巳逐潮去矣箭惡能存
且鏐雖英雄其發箭亦不過致一時之精誠未
必異于常箭不知妄作如此又謂其首出土面
可撼而不可拔以為神異此尤不察其下有鍵
故也至感于邪說謂此箭拔則龜目紅其言尤
謬今恐滋訛故力辨之
詩
王安石鐵幢浦憶昨初為海上行日斜來往
看潮生如今身是西歸客回首山川覺有情
楊維楨鐵箭歌絶折水之横江兮睇天目之
游龍挾訪古之碩生兮憩予以龍陽之新宫忽
臨睨夫夷塹兮鉅鏃磸乎其若舂故老招以告
予兮錢王之銕箭也若鼎水之號弓兮羌至今
猶睠睠也方開平之四&KR1124;兮新沙築以成隄陽
侯不受吾職兮將沼國而鯨鯢王馮之以赫怒
兮閱羣彀于水犀憤一矢以加遺兮敵海若使
不西奠西民于袵席兮實神姒之功齊觀周棠
以存召兮過漢渠而想白矧兹矢之未亡兮留
全吳之遺澤吾想矢之經弓兮實取乎赤堇之
銅奮神鎚乎豐隆兮鼓神鞲于祝融聿是矢之
躍冶兮豁月星之矇資要離以釁血兮誓干莫
其爭鋒于是服以百寳之室兮發以千鈞之弩
乘風雲以奮旅兮摇白月之大羽射長矢于天
狼兮誅宏昌若鼷鼠裹山林以錦綈兮迎父老
以毬馬霸吳越而奄有兮見一時之雄武也吾
嘗觀勁濤于江上兮愁鬼憤之依憑譟旗鼓以
北下兮陳昆陽之千兵波躍櫓如慶忌兮浪擘
山如巨靈紛望景而辟易兮羌孰得而與京茲
持滿而一激兮心金石以貫之海若為予退舍
兮豈人力之能回(叶為字)乃知卓山而泉湧援戈
而轉日一沉勇之激兮羌不速而疾也彼漢皇
之武略兮决瓠子以興歌楗淇園之竹落兮終
慮殚而為河彼秦王之雄發兮傳虜箭以肆夷
脱突厥之虎穴兮危長矢其幾何故知吳越之
鐵箭兮可與貫隼之肅楛東房之垂竹歷百世
不磨也客有貰酒江上而和之以歌曰三箭兮
天山壮士歸兮漢關一箭兮海帖左江右湖兮
按以萬堞占斗氣兮江之干泣鬼毋兮雷霆拔
山逐飛劍兮劍上天夢故國兮三千年
劉基錢王箭頭歌鴟夷遺魄拗餘怒欲取吳
山入江去雷霆劈地水羣飛海門扶胥沒氛霧
英雄一怒天可回肯使赤子隨鮫鮐指揮五丁
發神弩鬼物辟易腥風開三百年來人事改濤
落沙平箭空在石梁飲羽未足誇蜀國三犀謾
欺紿近聞黃河水亂流青徐一半悲魚頭安得
壮士斡地軸為拯斯民塗炭憂
同浦神州古史考黃山浦東北為柳浦又東北
為同浦鹽官海渡直指者也宋書孔覬傳吳喜使
劉亮由鹽官海渡直指同浦是也
黃山浦神州古史考自富春而下則為漁浦又
東北近錢唐古縣則為黃山浦當在黃山下亦名
范浦宋書孔顗傳沈思仁等率軍向黃山浦即此
也
詩
崔國輔宿范浦日暗潮又落西陵渡暫停村
煙和海霧舟火亂江星路轉寒山遠塘連范浦
横鴟夷近何去空山臨滄溟
靈隠浦咸淳臨安志顧夷吾山川記云靈隐山
自南徂東臨浙江一派謂之靈隠浦今資國院前
是也亦曰靈隠步頭
詩
郭祥正靈隠浦云何有靈隠深浦老蒹葮漁
父一舟泊却疑秋漢槎
進龍浦神州古史考黃山浦又東北俗稱進龍
浦今沿江依龍山而入者也
明珠浦寰宇記錢塘有明珠浦通浙江生明珠
白石浦咸淳臨安志在仁和縣臨江鄉宋史禮
志乾道二年十一月幸候潮門外教場次幸白石
教場二十四日幸候潮門外大教場進早膳次幸
白石教場閱兵三衙導駕詣白石皇帝登臺諸軍
皆三呼萬歲
(臣)謹案南宋教場之在城東者曰選鋒步軍
教場在東青門外曰右軍馬步軍教場在茶
槽巡檢司北以上二教場皆與臨江鄉相近
所謂白石教場者未知孰是
鮮船渡浦湯村浦咸淳臨安志並在仁和縣
臨江鄉成化杭州府志今陷于海沙漲而浦無蹟
矣
百尺浦咸淳臨安志在鹽官縣西四十里輿地
志云越王起百尺樓于浦上望海因以為名今廢
神州古史考吳越舊有百尺凟越絶書柴辟亭到
語兒就李吳侵以為戰地百尺凟奏江吳以達糧
即越王百尺樓是也
黃灣浦成化杭州府志海寧縣東六十里海寧
縣志圖經有黃灣閘
詩
楊濬寓黃灣望望人烟市行商日滿塗四邊
山勢合渾似蜀川圖
楊璿題浦上舊日寒潮浦如今但有名人煙
一帶盡古岸酒旗横市浦樓船滿南商上落頻
晨昏二潮水衣食一方人
石浦南齊書祥瑞志永明九年鹽官縣石浦有
海魚乘潮來水退不得去長三十餘丈黑色無鱗
有聲如牛人呼為海燕取肉食之
(臣)謹案神州古史考云今硤石疑即舊石浦
此言未有確據
浣沙潭咸淳臨安志在仁和縣臨江鄉成化杭
州府志在慶春門外
洋缺潭咸淳臨安志在仁和縣艮山門外臨江
鄉成化杭州府志在城外十里
浙江渡杭州圖經在候潮門外對西興
龍山渡咸淳臨安志在六和塔對漁浦
渡船頭咸淳臨安志在通江橋北
魚山渡咸淳臨安志在大朱橋鹽場兩岸相望
不遠潮勢至此巳殺浙東士夫憚于渡漁浦者多
由此
宋外海塘界咸淳臨安志在仁和縣東去縣一
十四里
菜市塘成化杭州府志在菜市門外三里咸淳
臨安志菜市塘有省倉中界
謝家塘咸淳臨安志在菜市門外去城三里成
化杭州府志菜市門外一里
月塘咸淳臨安志在艮山門外嘉定間潮水衝
决不存今復漲沙就築為塘地宜瓜有周姓者擅
其利土人呼為月塘周家算筒瓜仁和縣志其塘
圓旋如月故名
沙河塘咸淳臨安志唐書地理志在錢塘縣舊
治之南五里潮水衝擊錢塘江岸奔逸入城勢莫
能禦咸通三年刺史崔彦曾開三沙河以决之曰
外沙中沙裏沙政和元年郡守張閣標識其處近
南有壩頭成化杭州府志今遺跡俱無存者蘇詩
自注錢唐吉祥寺牡丹花為第一壬子清明賞會
最盛夜歸沙河塘上觀者如山
徽州塘神州古史考今江干居民甚衆臨江有
蜿蜒大道謂之江塘其地多歙州大姓所居俗稱
徽州塘高可一二丈袤十餘丈前為錢塘江後為
龍山河中間石砌昂起南北深坎自前達後登樓
設板平步而入
走馬塘咸淳臨安志在艮山門外地平坦可走
馬故名舊多栽花柳號城東新路
觀音井咸淳臨安志在菜市門外湯鎮路上有
亭成化杭州府志在城東慶春門外
禪師井成化杭州府志在海寧縣西南四十五
里禪機山
雪峯泉咸淳臨安志在鹽官縣東南五里壽聖
院海寧縣志唐雪峯義存祥禪師參鹽官結廬於
此手鑿一井大旱不竭井中時聞風濤之聲元延
祐間盪入海
詩
張至龍送鏡山僧遊雪峯海風迎杖錫半是水
為程故國往來熟空門宿食清舊房雲借住早
路月同行象骨最高處師今履似平
鐵井欄咸淳臨安志砂井在六和塔寺之南上
有鐵井欄明一統志昔有蛟龍自井而出攻損江
岸錢氏鑄鐵井欄以鎮之刻八卦於上以象八方
宋運河(一名貼沙河)咸淳臨安志南自跨浦橋北自
渾水閘蕭公橋清水閘衆惠橋欏木橋朱家橋轉
西由保安水門入城土人呼城外河曰貼沙河一
名裏沙河成化杭州府志一名裏河自候潮水門
至跨浦閘舊有河道計七里長七百三十一丈由
候潮門之南過欏木橋普濟嘉會等橋置清水閘
又南過蕭公橋置渾水閘又南至跨浦橋下置閘
頗狹元延祐三年丞相托克托嘗浚治之明洪武五
年行省參政徐本李質同都指揮使徐司馬以軍
艦難于達江始議開河增閘河横闊一丈閘亦高
廣於舊不詳何時閘改為壩今惟壩無官止小船
經行大船不由矣父老云候潮門内諸家橋轉西
又有保安閘至保安水門入城保安水門舊通候
潮水門此閘久廢
文
顧璘復修貼沙河記惟杭古有貼沙河久堙淤
不治嘉靖庚寅工部新安汪君來蒞𣙜事政若
水流人心孚洽請興河之役汪君曰河利商且
以利民固便道也然政在水利憲伯蔡君我不
敢專民乃請之蔡君議相協合乃命仁和錢唐
二縣丞薄岳溥曹官董其役刻日鳩工疏其湮
淤歸其侵軼水由故道隄岸梁壩悉復舊跡不
三月告成筏行無留人乃大悅乃礱石記工請
記於東橋子東橋子曰予沗司民事於茲土弗
獲興利而愛成二君又敢泯其嘉績不以告諸
後按咸淳志杭有二河一名裏沙一名外沙裏
沙即貼沙河也故都會孔道方二河並通行者
猶以阻患自貼沙河塞舟筏集於一河櫛比鱗
次至壅閡莫進跬步千里浹旬弗達商民交病
獻議者或欲中分水道以限舟筏使不相阻竟
干礙莫行竊稽周官凡川梁陂池咸有命吏因
時程功莫有廢圮故適國者見道路弗治覘其
政亂其所由重遠矣乃後世急簿書征斂而民
務是緩抑獨何哉今二君于是役也虚己以順
民因奮以成績同公以濟事揆物以協情且工
費取之商民不知擾經區總之吏商不告勞一
舉而衆美集焉廣之人人垂之世世斯政之良
也烏可以不紀君名大受婺源縣人蔡君名時
新昌縣人皆以進士起家在浙多善政因系之
石後俾來者知其世焉
汪大受重開貼沙河記惟杭之關南有河焉為
城諸河咽喉延十餘里而隘甚舟筏鱗櫛以集
惟筏行最遲為舟礙舟奮勇爭先毒手相摶持
愬𣙜司無寧日時或商筏競逐時利塞河而進
隻舟弗容咫尺在望若踰千里竟浹旬弗達民
苦之商亦病焉歲庚寅之四月既望予銜命蒞
杭𣙜事至旬餘日悉其弊思以疏之弗得計一
日間道濱江之地見有黯黯汙渠若可遡而尋
者問諸故老曰茲古貼沙河也孰闢而堙世遠
弗聞民且為業梵宇侵之其終迷失予曰嘻弗
容啟爭若不足也棄而荒渠若有餘也孰若通
其餘以補不足使商民異趨以永無爭哉明日
集商于庭告之曰爾儕挾筏以趨利舟人亦惟
利之趨筏顧阨舟為患固弗利于人致搆訟擾
于官滯于𣙜又奚有利於己惟茲貼河故也吾
欲濬之以通爾筏使舟人以寧茲兩利計也顧
財力無從出民困弗欲有所干惟集商鳩金為
資我為之主擇人以司之與共成此功將何如
僉應曰諾余遂與水利憲伯南石蔡公時議之
既克協復謀諸總鎮憲巡暨藩臬諸公皆樂贊
成乃復令商曰濬河之役興不踰時而商所出
金數其各視木數多寡傭值是資宜備于預越
旬日二百餘金以具就命商程本詳王恭曺文
修胡文祐籍掌之又募徒告之曰若受直以上
丈尺計勤怠吾弗稽也其各度為力分土以授
皆如約迺諏吉舉工命錢塘縣丞岳溥仁和縣
簿曹官董之予則間日以視相度其宜闢土為
渠疏淺為深引曲為直削廉角壮隄岸平流趾
慮罔有遺舊跡為傍民侵軼予相地量畫淺深
偶與相值人咸訝謂神啟之自九月八日始事
至十二月望日訖工暘雨時若人免塗泥事不
廢弛天實與助焉首江陽寺終絡家跳計七百
八十有四丈而遥兩岸相去計三丈至五丈有
竒而廣為工人以日計者凡一萬五千有竒為
費金以兩計者凡四百有竒為橋四以利民涉
易𣙜關移公若以便從事規制以備筏可大行
視前河益利商盡悅之舟人樂其無壅予乃卜
日報成事焉引睇河上見其流之吞地中接天
末蜿蜒而北以西與大江並遊遂輾然曰美哉
百年湮塞倏開一旦茲商民幸哉𣙜司之設迨
今六十餘年先予而蒞司事者與歲俱易其目
擊心疚夙懷茲議而竟莫行無他阻于忌懷于
私故也今予一舉而南石議協諸公贊成丞簿
樂趨無他其利我商民之心猶一人也實萬世
所當共知也倡議之初商人曹文修葉叔霖吳
正之贊之尤力而杭民以館商聽役于𣙜若徐
良徐江王鼇何璽輩咸來見事而璽之度置有
方為勞實多皆不可以遂冺因併及之且列商
姓名與所出之金於碑隂以告之世世俾咸知
所自云
宋湯村運鹽河蘇軾嘗于雨中督役開湯村運
鹽河咸淳臨安志雨中督役詩因是時盧秉提舉
鹽事擘劃開運河差夫千餘人軾於大雨中部役
其河只為般鹽既非農事而役農民秋田未了有
妨農事又其河中間有涌沙數里意言開得不便
自嘆泥雨勞苦羡司馬長卿居官而不任事又愧
陶淵明不早棄官歸去也農事未休而役千餘人
故云鹽事星火急誰能恤農耕又言百姓巳勞苦
不意天雨又助官政勞民轉致百姓疲弊役人
在泥水中辛苦無異鴨與猪又言某亦在泥中與
牛羊爭路而行若歸田豈至于此哉故云寄語故山
友斷不可厭藜羹而思仕宦以譏開運鹽河不當
又妨農事也
詩
蘇軾湯村開運鹽河雨中督役居官不任事
蕭散羡長卿胡不歸去來滯留愧淵明鹽事星
火急誰能恤農耕鼕鼕曉鼓動萬指羅溝坑天
雨助官政泫然淋衣纓人如鴨與猪投泥相濺
驚下馬荒隄上四顧但湖泓線路不容足又與
牛羊爭歸田雖賤辱豈失泥中行寄語故山友
慎毋厭藜羹
蘇軾鹽官部役戲呈同事兼寄述古新月照
水水欲冰夜霜穿屋衣生稜野廬半與牛羊共
曉鼓却隨鴉鵲興夜來履破裘穿縫紅頰曲眉
應入夢千夫在野口如林豈不懷歸畏嘲弄我
州賢將知人勞已釀白酒買豚羔耐寒努力歸
不遠兩脚凍硬公須軟
蘇轍和子瞻開湯村運鹽河雨中督役興事
常苦易成事常苦難不督雨中役安知民力殫
年來上功勲智者爭雕鑽山河不自保疏鑿非
一端譏訶西門豹仁智未得完方以勇自許未
䘏衆口歎天心憫劬勞雨涕為汍瀾不知泥滓
中更益手足寒誰謂邑中黔鞭箠亦不寬王事
未可回后土何由乾
宋石門河蘇詩施注浙江潮自海門東來勢如
雷霆而浮山峙于江中與漁浦諸山犬牙相錯洄
洑激射歲敗公私船不可勝計前知信州侯臨葬
親杭之南蕩往來相視地形反復講求建議自浙
江上流地名石門並山而東鑿為運河引浙江及
谿谷諸水二十二里以達于江又並江為岸凡八
里以達于龍山之大慈浦自浦北折抵小嶺鑿嶺
六十五丈以達于古河浚古河四里以達于龍山
運河以避浮山之嶮人皆以為便時公與前轉運
使葉溫叟轉運判官張璹同往按視如臨言遂奏
疏以聞乞令三省看詳支賜錢物委臨監督而公
以是月召還役竟不成
詩
蘇軾與葉淳老侯敦夫張秉道同相視新河秉
道有詩次韻二首君不見元帥府前羅萬戟
濤頭未順千弩射至今鳳凰山下路長借一箭
開兩翼我鑿西湖還舊觀一眼已盡西南碧又
將回奪浮山險千艘夜下無南北坐陳三策本
人謀惟留一諾待我畫老病思歸真暫寓功名
如幻終何得從來自笑畫蛇足此事何殊食雞
助憐君嗜好更迂闊得我新詩喜折屐江湖麤
了我竟歸餘事後來當潤色一菴閒卧洞霄宫
井有丹沙水長赤荆溪父老愁三害下斬長
蛟本無賴平生倔強韓退之文字猶為鱷魚戒
石門之役萬金耳首鼠不為吾已隘江湖開塞
古有數兩鵠飛來告成壞勸農使者非常人一
言已破黎民駭上饒使君更超軼坐聣浮山如
累塊髯張乃我結襪生詩酒淋漓出狂怪我作
水衡君作丞他日歸朝同此拜
外沙河咸淳臨安志南自竹車門北去繞城東
過紅亭稅務前螺螄橋與殿前司前軍寨内河相
合轉西至游奕寨前軍寨橋至無星橋與壩子橋
河相合入艮山河沿城泛洋湖水轉北至德勝橋
與運河相合舊志作外河城外既有裏沙河則此
河為外沙河明矣今有外沙巡檢司成化杭州府
志南自永昌門北遶城東過永昌壩螺螄橋東至
菜湖橋北達慶春門外河相合沿城轉西至無星
橋會安壩下艮山河西入泛洋湖轉北至德勝壩
橋東與上塘運河水合
詩
厲鶚十二月十七日雪後沙河寫望野橋俯
川光微曛隠疎木餘雪連半隂遥山自相屬逶
迤入城隅寒色翳空玉離離被沙草歷歷明村
屋應有林棲子殘編時映竹烟水抱一灣皓然
行徑獨(明初馬仲正卜築於此名一灣烟水止菴祥公詩占得沙河水一灣此身能與)
(狎鷗閒)罛閒魚不上槽鳴酒初熟毋憂世士知清
境非所逐
厲鶚二月二十九日同耕民閒步東郊晚眺沙
河二首雨多常禁足及此出郊看風力暄猶
勁天容霽始寬波神青櫟廟田祖白茅壇詎學
懷甎俗班春話好官村舍留人眼魚梁枕水
低林長共澄映雲細得端倪山影鳴榔遠蘆根
下栫齊閒心分物色坐待日平西
前沙河咸淳臨安志在菜市門外太平橋外沙
河河北水陸寺前入港可通湯鎮赭山仁和鹽場
東南接外沙北達後沙河蘇文忠公嘗于此開湯
村運鹽河有雨中督役詩
(臣)謹案郡邑志乘皆以前沙河為即東坡所
開之運鹽河不知舊志既曰東南接外沙河
北達後沙河矣又曰嘗于此開運鹽河則新
開運鹽河當在湯村非即前沙河明甚或者
即通湯鎮赭山之港更為疏濬耳
後沙河咸淳臨安志在艮山門外壩子橋北成
化杭州府志其南接城内運河北達蔡官人塘河
龍山河成化杭州府志自鳳山水門直至龍山
閘舊有河計十二里長一千一百五十一丈置閘
以限潮水宋以逼内雖有河道不通歲久湮塞元
至大元年江浙令史棐堅言其修改之便延祐三
年行省丞相托克托命民浚河長九里三百六十二
步造石橋八立上下二閘僅四十日畢工至正六
年其子達識帖睦邇來為平章復疏之舟楫雖通
而未達江也明洪武七年參政徐本李質都指揮
使徐司馬以河道窄隘軍艦高大難于出江拓廣
一十丈浚深二尺仍置閘以限潮水至是舟楫出
江始便今以河高江低改閘為壩
范蠡塘河成化杭州府志在縣西二十五里(邑志)
(作三十五里)海寧縣志故老云昔越王進西施于吳嘗
取道于此見舊圖經後海坍不存
棗林河海寧縣志城西南七十里赭蜀二山之
傍河曰棗林產鹽官棗處也商舫輻輳貨財坌集
故市名象光有湯鎮稅課局今俱沒于海
赭山港成化杭州府志海寧縣西四十五里天
門港禇家壩港馬牧港渾水港赭山港皆上塘運
河之支水南抵海塘岸
淡塘河海寧縣志在縣西北二百步東抵縣城
壕北通運塘河咸淳臨安志嘉定間邑南海沙坍
築隄以障潮水自市西至秧田廟約長六七里其
河尚存由秧田廟而南轉西泥沙湮塞舟楫不通
惟舊橋故通略可識章瑋童兒塔記直縣之西有
水曰淡塘其派自錢源來惜乎來脉雖遠而源流
不深往魏伯恂宰邑邑人張少良謀浚不果若果
浚之與市河相通為合縣無疆之福
六十里塘河成化杭州府志在海寧縣東至黃
灣長六十里海寧縣志地勢東高西下其支港則
北流自薛家壩而東積漸淤塞邑令秦嘉系疏導
之楊副使奏議云西湖之水直抵縣治達黃灣下
減水門是通鹽艘資灌溉開通加濬百世利之
(臣)謹案六十里塘河今現存自鎮海塔之東
北至福寧宫之西北土石塘之間有河一道
土人呼為六十里塘河
海塘錄卷九
