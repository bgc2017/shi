海塘錄卷七
内閣中書翟均廉撰
名勝一
廟山咸淳臨安志在錢塘縣去城五十里突出
江心潮勢至此方殺
詩
主同祖廟山道中蕭蕭疎雨點孤篷舟子招
呼語順風小麥青青春怯半一犁江上看田翁
楊萬里曉泊舟廟山平水長先曉無風也自
濤烟昏山易遠岸闊樹難高去雁鳴相報游魚
冷摠逃輕寒客可忍清眺得辭勞
大湖山萬歷錢塘縣志茱萸尖之支東南行為
大湖山山頂平廣五十六畆可耕有洞曰錢王洞
洞門二皆丈許中廣二三畆不見日泉乳所結有
長一二丈者紆回二十餘洞底有小窟窟下大潭
深不可測取石投之聲如洪鐘山下有風洞立夏
風生立秋風止有水洞水極清澈咸淳臨安志楊
村慈嚴院舊名恩德有洞極大流水不竭頂上又
一洞名風洞中多石子紅點如丹持出即隐置於
内如故江月松風集洞在定山南葛洪常煉丹於
此東坡與李節推唱和見集中方里英許郢州林
和靖皆有詩
詩
白居易余以長慶二年冬十月到杭州明年秋
九月始與范陽盧賈汝南周元範蘭陵蕭悅清
河崔求東萊劉方興同遊恩德寺泉洞竹石藉
甚久矣兹目擊果愜心期因自嗟云到郡周歲
方來入寺半日復去俯視朱綬仰睇白雲有愧
於心遂留絶句雲水埋藏恩德洞簮裾束縛
使君身暫來不宿歸州去應被山呼作俗人
林逋風水洞平昔嘗聞風水洞重山複水去
無窮因緣偶入雲泉路林下先聞接客鐘
趙抃風水洞風穴有聲連水洞聽風觀水暫
閒身杭州未入從容甚且與南山作主人
蘇軾往富陽新城李節推先行三日留風水洞
見待春山磔磔鳴春禽此間不可無我吟路
長漫漫傍江浦此間不可無君語金鯽池邊不
見君追君直過定山村路人皆言君未遠騎馬
少年清且婉風巖水穴舊聞名只隔山溪夜不
行溪橋曉溜浮梅萼知君繫馬巖花落出城三
日尚逶遲妻孥怪罵歸何時世上小兒誇疾走
如君相待今安有
蘇軾和李節推二首山前乳水洗塵凡山下
清風舞檜杉細細龍鱗鋪亂石團團羊角轉空
岩馮夷窟宅非樑棟禦寇車輿謝轡銜世事漸
艱吾欲去永隨二子脱譏讒風轉鳴空穴泉
幽瀉石門虛心聞地籟妄意覓桃源過客詩難
好居僧語不繁歸瓶得冰雪清冷慰文園
蘇轍和子瞻風水洞風送江湖滿洞天洞
門可聽入無緣土囊鬱怒聲初散石齒聱牙勢
未前樂奏洞庭真跌宕歌傳帝所亦清便何人
隱几觀遺韻重使顔成問嗒然
張無盡風水洞巔頭松竹自生寒雨穴茫茫
徹鬼關風竊虎威時弄草泉欺龍睡故離山不
嫌淅瀝驚塵耳聊挹清泠洗病顔窗外月高湘
簟冷更無閒夢到人間
司馬才仲風水洞藤梢幕荒寒蘚花蔭空清
窈窕石竇中兩耳風雨并初聞聲蕭騷活火急
銅瓶再聽逗餘響習習起寒汀我疑此山空石
脚連滄溟中有蛟龍蟄鼻息隱雷霆又疑仙翁
却丹竈留岩扄至今爐鼎中水火不曾停山前老比
邱霜眉眼如螢能傳古者語濯我耳聽醒便欲謝
塵凡脱鞿隨爽靈
元居中風水洞二洞標竒古連岩葺宇新涼
生清桂曉暖漲碧桃春閒擁東方騎來尋北隴
人破雲拖蠟屐琢句掃霜㕙譚劇頻飛屑歌長
自落塵為探瓊巘勝不記玉觴廵下客慚毛穎
高筵飲德醇追峯到峯頂疑化九霄身
元居中風水洞上祖無擇洞蔽深雲遠俗塵
山中曾未識朱輪自從白傅來遊後五百年間
又二人
張先和韻水色風光近使君浥塵輕雨逐車
輪暫來不宿宜無恨多少行春不到人
許遵風水洞水洞連風洞精藍兩洞前山高
易蔵日樹老不知年板有華宗刻名留少傅篇
烟波門外境寂寞變桑田
范仲淹風水洞神仙一去幾千年自遣秦人
不得還春盡桃花無處覓空餘流水到人間
許元祐風水洞野寺依山立松橋避石斜壊
梁飛白蟻枯木掛元蛇道路悲蓬轉功名惜鬢
華聊將洞中水試洗眼前花
錢惟善風水二洞空穴風來自吸噓垂岩出
水广渠渠天門此際通閶闔海眼何年泄尾閭
隱者難招應化鶴飛仙可挾更乘魚留題太守
懷蘇白好事今無五馬車
壜山咸淳臨安志在錢塘縣去城五十里近廟
山在楊村有慈嚴院萬歷錢塘縣志石龍之支東
南行為壜山四圍皆石玲瓏秀巧有仙人洞洞門
石闕一石從空駕其上洞内空明有石鼓傍有小
窟竒石空洞
浮山神州古史考在府城西南四十里高二十
丈峙於江中與漁浦諸山相望潮水廻伏激射若
神馮焉咸淳臨安志在錢塘縣東坡守杭日開河
奏云潮水自海門來勢若雷霆而浮山峙於江中
與漁浦諸山相望犬牙錯入以亂潮水洄洑激射
其怒百倍沙磧轉移状若神鬼雖舟師漁人不能
前知其淺深坐視舟船覆溺無如之何今號浮山
最險處江月松風集浮嶼山在定山側浮江磐石
有潭聚魚玲瓏可觀潮出海門中分為兩𣲖東𣲖
沿城岸向富春西𣲖直抵慈山而回諺謂之回頭
浪
詩
錢惟善浮峙藏魚潭色空澄島影孤潜鱗時
出迓天吳浪吞泗磬秋浮玉月照驪龍夜吐珠
萬騎西來疑灔澦扁舟東去想陶朱没淵每笑
窮魚者何處烟波覓釣徒
定山咸淳臨安志在錢塘江上高七十五丈周
迴七里一百二步太平寰宇記定山突出浙江數
百丈西湖遊覽志一名獅子山文選注吳郡緣海
四縣記錢塘西南五十里有定山去冨春又七十
里横出江中波濤迅邁以避山難水經注錢塘縣
東有定巳(疑作包)諸山皆西臨浙江水流於兩山之
間江水急迅兼濤水晝夜再來至二月八月最高
峨峨二丈餘吳越春秋以為子胥文種之神也上
有可避濤處行者賴之云是海神婦家郡國志江
濤至是輒抑聲過此則雷吼霆怒江月松風集謝
靈運富春渚詩有曰定山杳雲霧即此也神州古
史考在府城西南四十里江廻漁浦之潭山枕赤
亭之野謝康樂之所曾賦沈隠侯之所嘗遊盖波
濤衝激之地行旅棲遲之所也
詩
沈休文早發定山夙齡愛遠壑晚涖見竒山
標峯綵虹外置嶺白雲間傾壁忽斜豎絶頂復
孤圓歸海流漫漫出浦水濺濺野棠開未落山
櫻發欲然忘歸屬蘭杜懷禄寄芳荃眷言採三
秀徘徊望九仙
錢惟善定山曉行前峯月吐五更初空翠沾
衣積雨餘溪火夜明經略彴澗雲秋重負籧篨
篠林虎與人爭鬭茅屋鷄催客趁虛不似關山
行役者勞勞服賈遠牽車
(臣)謹案錢惟善有定山十咏曰定山曉行曰朱
梁夜泊曰六和觀月曰五雲賞雪曰龍門曉
雨曰漁浦春潮曰風水二洞曰鳳凰雙髻曰
浮峙藏魚曰浙江耀武
殷雲霄夜登定山朝泛桐江水夜躡定山石
延蘿踞虎豹噓波動潮汐俯闞馮夷宮疑入羽
人宅林靜江有聲雲昏岸無迹懷哉坐哀聽戚
矣闕遠覿風勢依峰峻月色連江白飛鴻鳴遠
浦潜蛟舞深澤飄飄千里身脈脈獨遊客乘桴
嗟有志棲岩悲失策薄宦竟何有幽期誰與適
覺迷道有獲含欲情無逆眷言咏白駒聊以慰
今夕
排山咸淳臨安志排山在錢塘縣定山之北鄉
排山嶺在定山南而鄉屬仁和縣
徐村嶺夢粱錄俗名薑擦子嶺在錢塘定山北鄊
龍門山咸淳臨安志在錢塘縣西溪之欽賢
鄉地高峻上有龍池寺江月松風集龍門在定山
西兩峰壁立有龍潭能興雲雨旱禱之輒應
詩
錢惟善龍門曉雨神劖峭壁聳雙扉雨挾腥
風下翠微黑入太隂迷爽氣白翻叢薄散朝霏
螺横雜樹應藏景蛟吐癡雲未霽威回首他山
新似沐登樓時攬女蘿衣
五雲山咸淳臨安志在錢塘縣約高百丈周迴
二十五里(陳善志作高千丈周四十五里)神州古史考在府治西
南二十里宏祩雲棲寺記山有五色雲故名巳而
五雲飛集山塢中因號雲棲塢西湖遊覽志五峰
森列盤曲而上凡七十二灣俯視南北峰若雙髻
萬歷錢塘縣志江上之山為天門山支南行者曰
五雲高百丈俯瞰大江之三浙當其前其西北遡
上為雲棲塢溪水經朱橋入江干萬歷杭州府志
山半有伏虎亭梯以石墄以便往來江月松風集
五雲山在定山北梁普覺禪師道場宋故事每歲
臘前土僧必奉雪表進黎明城中霰猶未集盖其
地特高寒云
詩
錢惟善五雲賞雪獻瑞名山自昔聞化人臺
殿雜金銀樹靈尚吐三花秀雲凍全消五色文
鳥絶空江知棹泊鹿迷深逕待樵分興來更上
高寒處此境應無蕭使君
錢惟善登五雲山善覺遺衣久不傳五雲故
色尚蒼然斷崖蘿薜三千丈喬木風霜四百年
龍井雨深泉獨響漁村潮上月初圓寶坊金碧
紅塵聚何似兹山更絶緣
余知閣五雲山三首幾年魂繞浙城西十里
荷花漾錦陂踏遍兩峰三竺路又隨青嶂入雲
棲千里旗旗擁六飛投簪欲上釣魚磯無端
忽被閒雲引迴耀峰前掩竹扉洛邑名園歌
舞沈亂鴉啼破幾黃昏何人學得香山老千載
精廬有梵音
林景初金日新會宿五雲山山氣清如沐
林扉夜不扄月明苔徑白林暗水螢青幽蕙
臨風辨孤泉過石聽何當凌絶頂萬里極滄
溟
許穀登五雲山名山高擁五雲層危磴重重
躡屐登西望諸天應咫尺東來疊嶂總邱陵海
門遥指三山樹梵殿常懸七寶燈便掃蒼苔題
短句乾坤高覽記吾曾
沈嘉則五雲山偶凌吳岫恍蓬壺直駕長風
上帝都石割鴻濛秋色重路盤霄漢鳥飛無白
雲東盡天連海青嶂西來日滿湖信有胡麻堪
飯客荷鋤於此作潜夫
秦望山咸淳臨安志兩朝國史志錢塘有秦望
山舊志云在錢塘縣舊志之南一十二里一百步
高一百六十丈周迴一百步晏元獻公輿地志秦
始皇東遊登此山欲渡會稽(史記始皇至錢塘臨浙江見水波之惡不)
(能渡乃西北從狹中渡)後唐同光中錢氏於秦望山建上清
宮有巨石二十餘株自然成行名曰金洞門近東
南有羅刹石吳越史唐咸亨中望氣者言錢塘有
王氣命侍御史許渾等賫壁瘞此
詩
薛據登秦望山南登秦望山目極大海空朝
陽半蕩漾晃朗天水紅溪壑争噴薄江湖逓交
通而多漁商客不悟歲月窮振緡迎早潮弭櫂
候遠風余本萍泛者乘流任西東茫茫天際帆
棲泊何時同將尋會稽迹從此訪任公
馬湘登杭州秦望山太乙初分何處尋空留
歷數變人心九天日月移朝暮萬里山川換古
今風動水光吞遠嶠雨添嵐氣泣高林秦皇誤
作驅山計滄海茫茫轉更深
月輪山咸淳臨安志在龍山左右形圓如月故
名萬歷錢塘縣志山峙江右江月松風集在定山
北其山名月輪有寺臨江遇月尤佳舊傳張君房
曾宿寺中月中桂子下塔上咀之無味中有金魚
池
詩
余弼月輪山慧悟禪師上方孤峯牢落幾何
年臺殿於今半插天巳是精藍誇絶徼更將寶
塔在危巔烟霞色任隂晴變鐘磬聲隨上下傳
珍重老僧無别境一生幽趣只山川
白塔嶺萬歷錢塘縣志嶺峙江上仲秋十八日
邑令酹江於此
詩
范仲淹白塔駐軒亭登臨江上寺遷客特依
依遠水欲無際孤舟曾未歸前峰藏好處幽鷺
得閒飛多少天真趣遥心結翠微
錢惟善晚雨過白塔宋宮傳是唐朝寺白塔
崔嵬寢殿前夏雨染成千樹綠暮嵐散作一江
烟蒼苔門外金鋪暗細柳營中畫角傳寂寞葫
蘆宮井畔野人拾得舊金鈿
龍山咸淳臨安志在嘉會門外去城十里一名
卧龍山萬歷錢塘縣志育王山俗稱鍋子山去城
十里而近壁立尖聳特異諸山有臺曰登雲(錢王建郊)
(天地之所也又名拜郊臺)有洞曰靈化(在臺側武肅王勒壁存焉洞深百步闊十餘丈)
曰陽明有池曰洗馬曰鴻鴈有天龍寺(唐天龍和尚開山)
有勲賢祠(舊名天真精舍薛侃等建以祀王守仁)玉津園(宋建講宴射禮之所)
梅花巖(宋時易安齋有梅巖)前有龜疇田宋郊壇也(明邑令聶心湯)
(建太極亭即其處)錢塘縣志育王山即龍山舊志作龍華
山誤神州古史考龍山一名卧龍山又名龍華山
與上下石龍相接天目分支沿江而東結撰於此
蜿蜒若遊龍然郭璞所謂龍飛鳳舞者即此山腰
為天真寺亦稱天真山山巔有玉皇廟俗稱玉皇
山亦云育王山盖龍山者錢氏郊天處釋老之談
或云阿育王或云玉皇皆祀天帝遺意也
詩
蘇軾曾元恕遊龍山吕穆仲不至青春不覺
老朱顔彊半消磨簿領間愁客倦吟花似酒佳
人休唱日銜山共知寒食明朝過且赴僧窗半
日閒命駕呂安邀不至浴沂曾點暮方還
王銍九月二十七日與客遊龍山野服芒鞵
步步同天寒酒薄客情濃身如萍水同千里
路入烟蘿更幾重滄海清江共今古黃花紅
葉雜秋冬瞑雲自與千峰合送我歸鞍寺寺
鐘
余士吉題天龍寺龍飛鳳舞兩峰回旺氣纔
銷梵宇開卓錫地侵迎輦地雨花臺近拜郊臺
草分綠色緣城去風送江聲入寺來三百年來
如昨日老禪猶說舊蓬萊
朱德潤拜郊臺晚渡風颺松花落澗濱荻芽
洲渚水鱗鱗莫教行到崇臺上忘却山前唤渡
人
周密郊丘紀事二首黃道官羅瑞腦香衮龍
升降佩鏘鏘大安輦奏乾安曲萬點明星簇紫
皇高騎雲從簇錦圍内官排立馬如飛九重
閶闔開清曉太母登樓望駕歸
徐清叟梅巖二首千年奎畫照蒼霞酬唱官
梅竹外斜恭想皇靈天闕上歸時猶惜洛陽花
偶因紀事訪丹霞寺古山深石徑斜衝冷細
尋梅信息枝頭喜見狀元花
洪邁車駕幸玉津園命下大雨已而天宇豁然
進詩歌咏其實五雲猶自雨如麻無限都人
仰翠華翻手作雲方悵望舉頭見日共驚嗟天
公的有施生妙帝力堪同造物誇上苑春光無
盡藏可須羯鼓更催花
曹勛從駕玉津園二首天子行春御六龍五
雲回煖泛晴風和鸞寶苑梅花路賸有香傳玉
座中花梢糁糁動朱欄萱草侵苔雪已乾行
闕風光隨處樂春臺人物不知寒
王守仁西安雨中寄德洪汝中并示書院諸生
幾度西安道江聲暮雨時機關鷗鳥破蹤跡水
雲疑仗鉞非吾事傳經愧爾師天真泉石秀新
有鹿門期
王世貞謁勲賢祠杖策尋幽巘叩祠薦清蘋
木落羣姿盡爛然見天真輕風飄鬚眉蕭蕭若
有神三字抉靈機萬古意忽新六籍遂糟粕千
聖歸經綸媚川在懷中舍楫問鮫人咲彼愚公
山老昧襄成津重恐魚目多冥然驕自珍所以
老氏嘆聖作大道湮下學而上達吾意書諸紳
許應亨别業在江干鴻雁池西湖山庒在林逋
宅畔浮玉潭寶蓮山又鳳凰山分派三處皆杭
勝地暇日漫賦名山處處有微緣暫向明時
一避喧鴻雁引江流别圃鳳凰分麓到家園越
王臺畔寒潮急和靖祠前古木繁桑柘在田書
在篋聊同擊壤答皇恩
包家山咸淳臨安志在城南近郊壇冷水峪多
桃花為春日遊覽之勝名桃花關關上舊有蒸霞
二字成化杭州府志今上置山川風雲雷雨壇據
江山之勝
詩
樓鑰包山訪客包家山相與登層巔嶙峋巨
石中屈曲扶闌干夜來雨初過石潭時涓涓輕
輿列岡頭大江横吾前亭午潮方盛千艘散平
川道人第三間花木羅後先朅來舊京塵曠望
為洗煎山斷塔層層西陵渺蒼烟此道走邯鄲
歸心更翩翩
董嗣杲包家山綺霞蒸日透林梢一簇南山
尚姓包冷水峪邊苔色老冲雲樓下樹隂高園
鄰古道傳耕籍臺倚青城想拜郊欲趁桃花尋
隱者關門無鑰不須&KR1201;
胡仲參包山觀桃花因訪桃花到嶺根御林
春色此平分千株未數栽唐觀一幅猶堪畫晉
源仙在雲間無處覓人行風外有香聞笙簫隱
隱宮城隔立盡黃昏更斷魂
張翥清明遊包家山二首遠近紅千樹緐開
奪豔霞月明寒食雨春老上陽花輦路迷游躅
宮詞入夢華東風葵麥浪回首野人家太液
曾來鵠高臺舊影娥美人黃土盡故國白雲多
野草荒神籍宮蓮怨櫂歌羌兒洗馬處斜日滿
寒波
錢惟善六日遊包山福泉平生鹿門趣有意
此誅茅地控江分越山因人姓包海鷗飛落日
野馬牧荒郊流水花千樹重期載酒肴
鳳凰山咸淳臨安志祥符圖經云錢塘舊治正
南一十里下瞰大江直望海門山下有鳳凰門有
雁池山巔石筍林立最為怪竒舊傳錢武肅王鑿
山見怪石排列兩行如從衛拱立趣向因名排衙
石及刻詩石上第二峰有白塔塔西有小徑青石
崔嵬夾道皆峭壁中穿一洞人可往來名曰石衕
好事者多題名其間熙寧中郡守祖無擇對排衙
石作介亭天風泠然有縹緲憑虛之意山上有聖
果院側有梵天院江月松風集山頂有兩峰儼如
䯻形目曰鳳凰雙䯻西湖遊覽志左薄湖滸右掠
江濱形若飛鳳山下為吳越國治内附後為州治
天峰在左月巖在右中有石衕南宋建都兹山東
麓環入禁苑張閎華麗委比蓬崐佳氣扶輿萃於
一脈萬歷錢塘縣志山有嶺曰萬松越城三里而
遙雙峰圓秀如鳳翼軒翥十許小崒貫珠下回西
南向而成尊形西為御教場四顧坪排衙石竒石
十許箇林立相對以名
文
陳隨應行宫記杭州治舊錢王宮也紹興因
以為行宮皇城九里入和寧門左進奏院玉堂
右中堂外庫至北宮門循廊左序巨璫幕次列
如魚貫祥曦殿朵殿接脩廊為後殿對以御酒
庫御藥院慈元殿外庫内侍省内東門司大内
都廵檢司御厨天章等閣廊回路轉衆班排列
又轉内蔵庫對軍器庫又轉便門垂拱殿五門
十二架脩六丈廣八丈四尺簷屋三間脩廣各
丈五朵殿四兩廊各二十間殿門三間内龍墀
折楹殿後擁舍七間為延和殿右便門通後殿
左一殿隨時易名明堂郊祀曰端誠策士唱名
曰集英宴對奉使曰崇德武舉及軍班授官曰
講武東宮在麗正門内南宮門外本宮會議所
之側入門垂楊夾道間以芙蓉環朱欄二里至
外宮門節堂後為財帛生料二庫環以宮屬直
舍轉外窰子入内宮門廊右為贊道春坊直舍
左講堂七楹扁新益外為講官直舍正殿向明
左聖堂右祠堂後凝華殿瞻篆堂環以竹左寢
室右齊安位内人直舍百二十楹左彛齋太子
賜號也接綉香堂便門通繹巳堂重簷複屋昔
楊太后垂簾於此曰慈明殿前射圃竟百步環
脩廊右博雅樓十二門左轉數十步雕闌花甃
萬卉中出鞦韆對陽春亭清霽亭前芙蓉後木
樨玉質亭梅繞之由繹已堂過錦臙廊百八十
楹直通御前廊外即後苑梅花千樹曰梅岡亭
曰冰花亭枕小西湖曰水月境界曰澄碧牡丹
曰伊洛傳芳芍藥曰冠芳山茶曰鶴丹桂曰天
闕清香堂曰本支百世佑聖祠曰慶和泗州曰
慈濟鍾呂曰得真橘曰洞庭佳味茅齋曰昭儉
木香曰架雪竹曰賞静松亭曰天陵偃盖以日
本國松木為翠寒堂不施丹雘白如象齒環以
古松碧琳堂近之一山崔嵬作觀堂為上焚香
祝天之所理宗時吳知古掌焚修每三茅觀鐘
鳴觀堂之鐘應之則駕興山背芙蓉閣風帆沙
鳥出履舄下山下一溪縈帶通小西湖亭曰清
漣怪石夾列獻瑰逞秀三山五湖洞穴深杳豁
然平朗翬飛翼拱凌虛樓對瑞慶殿損齋緝熙
宗政殿之東為欽先孝思復古紫宸等殿木圍
即福寧殿射殿曰選德坤寧殿貴妃昭儀婕妤
等位宮人直舍螘聚焉又東過閤子庫睿思殿
儀鸞修内八作翰林諸司是謂東華門
徐一䕫吳越國治考吳越國在杭州鳳凰山
下其子城南為通越門北曰雙門錢氏納土後
二門猶存臨安志載吳越錢氏造而不言在鳳
凰山下宋政和二年孫沔守杭蔡襄為沔撰雙
門記内云吳越王依山阜以為治而雙門置木
石錮金鐵用為敵備沔以為非禮制改作之則
錢氏宮室在鳳凰山下無疑高宗駐驆杭州徙
州治於清波門内今州治是也但宋南渡即其
地為行都故後人但知有宋故都而不知有錢
氏耳初錢氏以強弩射潮築隄捍國而以鐵幢
識其射處以今騐之去鳳凰山僅二百許步此
足為證錢氏當五季據有兩浙八十餘年亦頗
有功德於民詢之故老巳不知建國之處弔古
者無從質焉吳越舊有備史今亦不存因修志
補其闕略云爾
詩
姚合杭州官舍即事臨江府署清閒卧復閒
行苔蘚疎塵色梧桐出雨聲漸除身外事暗作
道家名更喜仙山近庭前葯自生
白居易郡亭平旦起視事亭午卧掩關除親
簿領外多在琴書前况有虚白堂坐見海門山
潮來一憑檻賓至一開筵終朝對雲水有時聽
管弦持此聊過日非忙亦非閒山林太寂寞朝
闕空喧煩惟兹郡閣内囂静得中閒
虞舜卿吳越國治懷古巾子山前大士來虚
疑強弩射潮回素車忍犯鴟夷怒錦樹還依仙
姥栽寶刹滿城懸日月大江截地走風雷由來
霸氣憑天險漫倚金幢鎮劫灰
孫覺介亭真人昔未起奔應駭四方連延天
目山兩乳百里長有地跨江海無種生侯王中
宵燎穹旻列石表壇場朱旗大梁野英氣通八
荒寥寥百年後故物亦已亡所餘彼巉巗峰巒
屹相望主人承明老星斗主文章築亭紫霄上
坐客蒼林旁攀雲弄明月曉星出扶桑禹山隔
波濤簡書永埋蔵願逢希夷使水土還故鄉
沈遘排衙石盤崕絶巘與天通汗漫烟霞謝
世籠聳起浮圖山突兀自然衙石玉青葱古人
興廢千年上遊客登臨一嘯中誰為燕然愧班
竇孤城霸據亦銘功
趙抃中和堂老來重守鳳凰城千里人心豈
易平樂職古賢形嘆頌中和終不為虚名
趙抃介亭介亭羣石似飛來深插雲根兩兩
排占得羣峰最高地翠姿何處有塵霾
蘇軾予前後守倅杭凡五年夏秋之間蒸熱不
可過獨中和堂東南頬下瞰海門洞視萬里三
伏常蕭然也紹聖五年六月舟行赴嶺外熱甚
忽憶此處而作是詩忠孝王家千柱宫東坡
作吏五年中中和堂上東南頬獨有人間萬里
風
蘇軾登介亭次劉景文韻澤國梅雨餘衰年
困蒸溽高堂磨新塼頗覺利腰足松根百尺井
兩綆飛净渌流觴聚兒童一咲為捧腹清風信
可馭剛氣在巖麓始知共此世物外無三伏長
歌入雲去不待弦管逐西湖真西子烟樹點眉
目濤江少醖藉高浪翻飛屋俯仰拊四海百世
飛鳥速遠追錢氏餘近弔祖侯躅吾生如寄耳
寸晷輕尺玉誰似劉將軍逸韻謝邊幅千言一
揮手五車不再讀春巖彩鷄舞月峽哀猿哭朝
先鶗鴂起暮與寒螿續我老廢吟哦頼君時擊
觸從今事遠覽發軔此幽谷清游得三昧至樂
謝五欲莫作狂道士氣壓劉師服
蘇軾登介亭餞楊傑次公藍輿西出登山門
嘉與我友尋仙村丹青明滅風篁嶺環珮空響
桃花源前朝欲上已蠟屐黑雲白雨如傾盆今
晨積霧卷千里豈畏觸熱生病根在家頭陀無
為子久與青山作弟昆孤峯盡處亦何有西湖
鏡天江抹坤臨高揮手謝好住清風萬壑傳其
言風回響荅君聽取我亦到處隨君軒
錢惟善鳳凰雙髻鳳來天目憩東南瓊樹巢
空百鳥慚千仞翱翔秋綰䯻兩髦&KR2052;鬢暮棲嵐
誰嘲風落烏紗帽自惜山為碧玉篸仙女洗頭
休望嶽相期岸幘對虚談
王逢鳳凰山登宋故宫遺址金爵觚稜月向
低泠泠清磬萬松西五門曙色閒龍尾十日春
寒徤馬蹄紅霧不收花氣合渌波初漲柳條齊
遺民暗憶名都會尚繞湖漘唱大堤
貫雲石休暑鳳凰山路隔蒼苔卒未通泉花
如髮玉濛濛蛟浮海近雲窗濕蛟怯山寒葛帳
空高枕不知秋水上開門忽見暮帆東物華萬
態俱忘我北望惟心一寸紅
王守仁御教場絶頂秋深荒草平昔人曾此
駐傾城干戈消盡名空在日夜無窮潮自生谷
口巖雲揚殺氣路邊疎樹列殘兵山僧似與人
同興相趁攀蘿認舊營
鍾淵映過宋御教場址是累朝觀潮處作尚
憶宸游處嚴城列會同觀濤臨曲水馳道擬回
中翠盖朝承露芝旗晚引風言驅七萃士齊試
六軍雄將帥咸思奮君王自即戎馮夷朝幕府
羅刹蔽艨艟松下秦王輦雲間夏后宮瑞烟浮
五色仙樂聽三終白馬來何疾吳兒技最工拔
河傳往事超距倏乘空噴薄凌春雪氤氲接彩
虹蜃樓從地湧鮫市與天通雜奏魚龍戲仍論
校獵功湖山方晏會襄漢巳交攻苑走胥臺鹿
人悲朔塞鴻驚沙屯鐵騎高柳掛雕弓潮汐還
從北江流不向東御隄塵颯颯蹕路草芃芃漁
父留金鏃征人走玉驄平生懷古意悽惻感飄
蓬
毛先舒南宋宫詞二首花接凝華路逶迤東
宮官屬美丰儀春遊博望行聫騎月出西園坐
賦詩石筍排衙御教營山頭北眺汴梁城君
王無日忘神武月朔登操女子兵
月巖咸淳臨安志鳳凰山之上為月巖有亭曰
延桂武林梵志聖果寺有通明洞放光石飛龍石
飛雲洞上天梯觀溦石許僧泉卧醉石歸雲洞躍
雲石竹塢檀欒齋乘鷖閣諸勝循級而上為月巖
七修類藁江干鳳凰山有石如片雲拔地數丈有
一竅尺餘名曰月巖惟中秋之月穿竅而出餘月
則斜聖果寺志羣玉瓣瓣攅立宛然如削壁䥴題
咏漶滅過半如高大光明光影中天本來面目皆
蔡襄題石門月巖無影相楊孔思題夕照通明方
九思題
詩
趙師恕月巖睠此巖壑勝領客共登臨危棧
臨石側巘途歴崎嶔俯仰極高低上下窮幽深
來登空明山千崖正沉沉下瞰青羅江古木鬱
蕭森清風萬里來層雲盪孤襟有客可共賦有
酒可自斟此景豈易得此樂豈易尋吾生今老
矣遁迹歸窮岑一櫂下瀟湘此别意難任别後
無相忘詩成寄郵音
陳天瑞題月巖怪石堆雲矗太空女娲煉出
廣寒宮一輪常滿隂晴見萬古無虧晝夜同搗
藥聲繁驅白兔漏天孔正透清風光明自照如
來境肯學嫦娥西復東
沈捷月岩月巖有月竇疑是鬼神鐫高擎石
之秒空洞徑尺圓日月出沒時光彩皆斜穿獨
是中秋夜竒景不可箋以月嵌月竇分毫不爽
焉老僧指示予予初疑浪傳襆被約友人候月
勝果巔童僕性狂躁數往驚否然直至夜將半
明月當中天月循竇中入地下玉鏡旋人繇竇
中視天上合璧懸攜月就心印快覩舊物還太
息山下宿勿復疑山川
吳農祥月岩月色雲巖好遲回每夜闌光從
牛斗發影落兔輪寒萬里清輝滿三秋早露溥
更依危逕立遙入亂峯看蟋蟀吟逾苦蒹葭色
未乾空汀浮島嶼宿火照江干古殿摧金谷殘
碑陷石壇吾生從夙願同爾問漁竿
(臣)謹案聶心湯邑志載江上之山以上數山
而外支𣲖甚多粟山西為焦山觀山白巖山
石龍山茱萸尖石灰嶺黃山之支為栢子尖
山牛方嶺百丈山焦山之支為馬鞍山黃山
阪白巖之支為九里暗山眠牛山青山石龍
之支為解頭山鯉魚山旋井山長山茱萸尖
之支為瓜藤山神仙石和尚山羅帶山皆屬
沿江今俱不錄略存梗概於此
吳山咸淳臨安志在城中吳人祠子胥江上因
名曰胥山名勝志春秋時為吳南界以别於越故
名吳山西湖遊覽志天目山翔舞而東結局於鳳
凰山其支山左折遂為吳山竒崿危峰澄湖靚壑
江介海門回環拱固扶輿淑麗之氣鍾焉萬歷錢
塘縣志南山嶐峙女墻亘其上入城蜿蜒二里許
曰吳山拾級上百武亭亭闤闠中前俯大江回望
浩淼麓有寒泉諸山東南面江蔓衍相屬欲峙欲
伏若續若斷屆城而上總曰吳山演繁露潘同浙
江論云胥山西北舊皆鑿石以為棧道唐景龍四
年沙岸北漲地漸平坦桑麻植焉州司馬李珣始
開沙河胥山者今吳山也而俗訛為青山其圖經
云沙河塘在城南五里此時河流去胥山未甚遠
故李紳詩曰猶瞻伍相青山廟又曰伍相廟前多
白浪景龍沙漲之後至於錢氏隨沙移岸漸至鐵
幢今新岸去胥山巳逾三里皆為通衢居民甚衆
此皆圖經之言至宋紹興間紅亭沙漲其沙又遠
在胥山西南矣神州古史考吳山古臨江至今俗
稱浪網山山下有瀁沙坑洋壩頭今則去江十里
西湖志吳山大觀臺每當秋濤初壯東望海門汪
洋澎湃直趋冨春然後潮平岸闊風正帆懸一舉
目間江山如畫西湖志纂大觀臺為吳山最高處
康熙二十八年
聖祖仁皇帝南廵
御製登吳山絶頂詩
左控長江右控湖萬家烟火接康衢偶來絶頂憑虚望
似向雲霄展畫圖
三十八年
聖祖再幸
御製登吳山詩
重經層巘暫停鑾天日晴和覽眺寬城市萬家烟火近
念茲莫遣有饑寒
並恭摹勒石建亭於大觀臺上乾隆十六年三月
初二日
皇上省方至浙
臨幸吳山
御製恭依
皇祖吳山詩韻詩
崇巘襟江復帶湖俯臨萬井樂亨衢百年休養
三朝澤繼述予懷凛永圖
又
御製吳山大觀歌
我遊名山亦巳多吳山大觀今作歌興安大嶺及長白
嵩泰臺麓田盤窩諸山未兼江海勝此間曠覽俱遮羅
南北高峯走龍脈蜿蜒入郡成嵯峨琳宮梵宇許居下
不許墻宇盤尖螺平列坎石鎮火患風從其俗無煩訶
第一峯頭縱遐矚壯哉所見真無加左江右湖互環抱
海氣蓊匌含羲娥維水有四三已具故富魚族蛟黿鼉
天吳陽侯時出沒列缺豐隆相盪摩吳顛越躓閱興廢
宋遷元代紛誵訛只賸吳山青不磨吳山大觀今作歌
二十二年
翠華重幸
御製乾隆丁丑仲春南廵再依
皇祖吳山詩韻詩
䍐罼重臨明聖湖吳山先此陟雲衢萬家烟火滋繁
庶足食足衣慎後圖
二十七年
皇上三幸江浙
御製壬午暮春之初三依
皇祖吳山詩韻詩
南眺長江西盻湖城中陟巘歴香衢寧因玩景賡
前韻曰在觀民有本圖
又
御製三月朔日登吳山作歌詩
一峯婉娫走郡城衆峭攅簇羅大屏若有若無尋棧
升造極廣厦原平陵何須勒馬誇豪情惟願衆庶恒
安寧西湖下視如急待吾方未暇將觀海
詩
陳允平登吳山登山一展眺宮樹鬱嵯峨樓
閣春風滿東南王氣多青天行日月大地布山
河柳色沙堤路時聞響玉珂
施樞至日謁廟吳山見日初出曦龍浴海出
扶桑雲表輝芒燭萬方史館繽紛書瑞色禁城
奕燿鎻祥光從知繡線添紅影獨喜丹心向太
陽節裏官閒無一事諦觀易道静焚香
方岳修胥山路兩山壁立束微行石齒参差
半已傾莫等危時扶使穩但逢險處放教平一
毫以上諸人力半月之間樂事成安得坦夷三
萬里家家門外是鵬程
方回次韻夾谷子栝吳山晚眺三首詩眼書
胸碧宙寬暮天摇落縱遐觀霜明楓葉紅於染
春點梅梢玉不寒北望遥迎書雁至南烹屢饜
膾魚殘一規明月懸江海幾許人家夜枕安
鶻飛欲没海天寬萬動盈虚静處觀一畫微陽
迎日至九疇休範騐時寒世間劫火灰何恨物
外仙碁局未殘好與蒼生司性命五風十雨報
平安落木蕭蕭澤國寬偶舒巖嘯縱川觀六
鰲海闊征帆遠萬象天低步屧寒旅泊餘生箄
食菲宦遊舊味甕虀殘達人不墮牛山淚何待
將心與汝安
趙孟頫吳山城上高樓接太霞令嚴鐘鼓寂
無譁提疆内向三千里比屋同封百萬家心在
江湖存魏闕身隨牛斗泛仙槎舉頭便覺長安
近時倚闌干望日華
薩都拉錢塘驛樓望吴山仙居時復與僧鄰
簾幕人家紫翠分後嶺樓臺前嶺接上方鐘鼓
下方聞市聲到海迷紅霧花氣漲天成綵雲一
代繁華如昨日御街燈火月紛紛
貢性之咏吳山景鸞翔鳳翥枕江流秀奪江
南第一州螺䯻巧盤雲外影娥眉深鎖雨中愁
舞衣春賜鴛鴦錦歌扇晴翻翡翠樓寶馬香車
遊冶子賞心誰不為遲留
楊載吳山晚眺山椒翬搆四垂寬上相旌旗
曾覽觀傍近江湖天廣大上連星斗地清寒龍
宮永鎖函書閟鳳嶺重嗟苑樹殘此際獨無雲
蔽日正宜翹首望長安
張輿晚遊吳山次韻羅綺連雲幾萬家黃昏
樓店尚紛譁珠簾十里卷明月銀燭萬條生紫
霞塵帶花香隨去馬街連樹色引歸鴉閉門不
作華胥夢卧聽江聲走白沙
沈謙吳山曉望歌吳山突兀氣旁礴下瞰錢
塘水波惡第一峯頭鷄始號羣星未落金盤高
須臾赤熖射江水南北千山忽青紫海門堆雪
蛟龍吼小兒看潮今白首嗚呼雪浪空崔嵬吳
越興亡誰是非
嚴我斯登吴山絶頂放歌鳳凰嶺畔吳山高
鳳凰嶺下飛江濤江雲片片白如練江風八月
聲怒號有客攀蘿踞峰頂手弄青霞白石冷嵯
峨崇觀連天高俯瞰鱗鱗千萬井中有道士華
陽巾琉璃之盞松花醇拂拭南忩青玉簟殷勤
邀我傾千廵回首西湖西子面翠黛明粧光灔
灔木蘭雙槳嬌晴波桃花玉勒如飛電須臾黑
雲起雷峰吹笙雨脚掛晴空疑是秦王渡海時
驅山鞭石形離竒又如萬弩射江潮轟車蹴浪
黿鼉驕當筵四顧駭心目淋漓急酒杯中綠尊
前狂客呼李謩横吹玉笛撼山木笛聲遥遥動
江濱吹入江天萬里雲忽然雲端起好月銀樓
玉闕何氤氲不見蘇公巳往風流歇處士亭邊
芳草没湖山變幻須臾間何必滄桑人代别我
今不飲胡為乎城頭落月空啼烏
(臣)謹案吳山隆峙城中去江稍遠然子胥没
為濤神胥山之名實由此肇且其山自鳳凰
左折前臨大江江介海門回環拱固實一郡
勝概也故錄之
艮山西湖勝蹟記自龍山沿江而東環沙河而
包括露骨於茅山艮山皆其護沙也
詩
厲鶚五月二十五日艮山門外晚眺吳天入
時凉似水裌衣出城三四里城角遠山青半環
分得濃嵐落漁市荒陂繚繞行何求雲影水中
凝不收蓬科誰與作都祭隂森大樹堪蔽牛幾
家叢薄徑微窄稚髦闖籬窺過客椶櫚散葉覆
深井薜荔牽絲護欹壁喜聞田水夜初滿不道
瓠花朝更坼半虹忽墮横一橋恰當高處風刁
騷四天萬綠染未銷峯尖黃鶴如可招畫本髣
髴臨山樵深林絶磵蔵過雨山中茅屋愁漂摇
道旁日暮紛惆悵白荷欲語嬌相向斜倚珠盤
踏寒浪菰蒲低處見船行弭櫂無人能一訪我
時小極因廢書消憂起病兩有餘但思臨平考
古蹟安得湯鎮謀村居
朝廷蠲租
詔寬大官府勸農意樂胥攜孥亦可號蠶室息影頗
愛開蝸廬試歌元豊歲連稔姓氏何必聞鄉閭
海塘錄卷七
