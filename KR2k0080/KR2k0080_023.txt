海塘錄卷二十三
内閣中書翟均廉撰
藝文六
五言古詩
賦得觀濤(梁)任昉
雲容襍浪起楚水漫吳流朝看遥樹沒稍見遠天浮漁
人迷舊浦海鳥失前洲不測滄溟曠輕鱗幸自游
濟浙江(梁)任昉
昧旦乘輕風江潮忽來往或與歸波送乍逐翻流上近
岸無暇目遠岸更興想綠樹懸宿根丹崖頽久壤
還渡浙江(梁)劉孝綽
季秋弦望後輕寒朝夕殊商人泣紈扇客子夢羅𥜗憂
方自難遣况復阻川隅日暮愁雲合繞樹噪寒烏濛漠
江烟上蒼茫沙嶼蕪解䌫遲東越接舳騖西徂懸帆似
馳驥飛棹若驚鳬言歸遊俠窟方從冠蓋衢
乘潮至漁浦作(唐)陶翰
艤舟乘早潮潮來如風雨樟亭忽已隠界峯莫及覩喧
騰心為失浩蕩目無主豗㦎浪始聞漾漾入漁浦雲景
共澄霽江山相吞吐偉哉造化工此事已終古流沫誠
足誡高歌調易苦頗因忠信全客心猶栩栩
西陵口觀海(唐)薛據
長江漫湯湯近海勢彌廣在昔胚渾凝融為百川泱地
形失端倪天色潛滉漾東南際萬里極目遠無象山影
乍浮沈潮波忽來往孤帆或不見櫂歌猶想像日暮長
風起客心空振蕩浦口霞未收潭心月初上林嶼幾邅
迴亭皋時偃仰歲晏訪蓬瀛真游非外奬
月夜江行(唐)權德輿
扣船不得寐浩露清衣襟彌傷孤舟夜遠結萬里心幽
興惜瑶草素懷寄鳴琹三奏月初上寂寞寒江深
題海圖屏風(唐)白居易
海水無風時波濤安悠悠鱗介無小大遂性各沈浮突
兀海底鼇首冠三神邱釣䋞不能制其來非一秋或者
不量力謂兹鼇可求贔屭牽不動綸絶沈其鈎一鼇既
頓頷諸鼇齊掉頭白濤與黑浪呼吸繞咽喉噴風激飛
廉鼓波怒陽侯鯨鯢得其便張口欲吞舟萬里無活鱗
百川多倒流遂使江漢水朝宗意亦休蒼然屏風上此
畫良有由
郡亭(唐)白居易
平旦起視事亭午卧掩關除親簿領外多在琹書前况
有虚白亭坐見海門山潮來一凭檻賓至一開顔終朝
對雲水有時聽管絃持此聊過日非忙亦非閒山林太
寂寞朝闕空喧煩惟兹郡閣内囂靜得中間
泛海(唐)戴良
仲夏發會稽乍秋别勾章擬抗黑水海首渡青龍洋南
條山已斷北界水何長遠近浪何國周圍天作疆川后
偶安恬天吳亦屏藏蕩槳乘月疾掛席逐風揚零露拂
幡木旭日耀扶桑我行無休隙此去何渺茫東海踏仲
連西溟遁伯陽輕名冀道勝重已企時康孰謂情可陳
旅念坐自傷
望海(宋)祖珽
登高臨巨壑不知千萬里雲島相接連風潮無極巳時
看遠鴻度乍見驚鷗起無待送將歸自然蕩客子
歲暮自桐廬歸錢唐(宋)潘閬
久客見華髮孤櫂桐廬歸新月無朗照落日有餘輝漁
浦風水急龍山烟火微時聞沙上雁一一皆南飛
子集弟寄江蟹(宋)張九成
吾鄉十月間海錯賤如土尤思鹽白蟹滿殼紅初吐薦
酒歘空尊侑飯饞如虎别來九年矣食物那可睹蠻烟
瘴雨中滋味更荼苦池魚腥徹骨江魚骨無數每食輙
嘔噦無辭知罪罟新年庚運通此物登盤俎先以供祖
先次以宴賓侣其餘及妻孥咀嚼話江浦骨滓不敢擲
念帶烟江雨手足義可量封寄無辭屢
觀海(宋)陸游
我不如列子神游御天風尚應似安石悠然雲海中卧
看十幅蒲灣灣若長弓潮來涌銀山忽復磨青銅飢鶻
掠船舷大魚舞虚空流落何作道豪氣蕩肺胸歌罷海
動色詩成天改容行矣跨鵬背弭節蓬萊宫
觀潮(宋)周紫芝
人生如微塵同一霄壤間可笑蠛蠓眼但窺甕中天錢
塘附滄海八月壯潮瀾始疑一練白倏作萬馬翻海門
屹中開方喜忽當前不知何巨鼇為我戴三山銀光射
傑閣玉筍垂朱闌須叟擊飛雷噴薄上簾顔相看如驚
顧日暮殊未還那知在空蠓但怪毛髮寒平生雲夢窅
始信宇宙寬安得凌雲手大筆如脩椽盡挽沃天浪參
差入毫端
海雲(宋)胡帛
氣蒸一片雲影浮萬里海從來海與雲鴻濛元不改忘
言坐兩間細閱心自在蕩蕩無停機虛虚無掛碍識破
消息真海雲不竒怪
觀海(宋)易履
晨登江上臺海色揚潮時茫茫坤軸中天水何淋漓東
踰扶桑國西接王母池朝宗此萬國百粤來珍竒峨峨
蓬萊山飛仙渺難期我欲往從之蛟鼉浩紛披寥寥乘
槎意日暮徒興悲大化不可期崇卑分濁清滄溟會東
南有滯亦有盈周流始一氣蕩蕩漪難名秦嬴獨何愚
駕石希仙靈豈不念兹水而與天齊傾彼哉精衛銜何
如白鷗鳴鯨波期弗沸中國有聖明
初三日水長二丈早行(宋)方回
夜聞舟人呼江水溢二丈岸薪隨波流救者何擾攘亥
子十月交地氣不當上十日柱礎汗蠅蛟鬨帷幌此時
肻為雪豈不兆豐穰積熱化滂沱傾空瀉盆盎前夕適
醉卧不省船背響濤聲撼醒枕于兹發孤想炎方節候
乖病叟體膚癢遑遑欲何之曷日中園仰星斗猶粲然
曉征發雙槳起視所泊處餘燈煜莽蒼
秋江(宋)朱德潤
堤邊古木風江上飛鴻影秋江待潮人立到前山暝
春江晚渡圖(元)盧琦
風微杜若香潮滿江聲寂扁舟古渡前推起篷窗白山
外日未高波底雲先赤隠見杏花村依稀烟雨隔人間
行路難羨此丹青跡焉得并州刀剪取澄江碧
觀錢塘江潮時平章大讌江上(元)王逢
蒼蒼吳越山對峙束江腹江開白銀甕一浪天四蹴金
晶王高秋風露氣轉肅當年駭壯觀委巷雷擊轂今年
官增威旌麾被山陸羅衣綉龍鳳玉帶緣蠶粟牙床錦
屏帷蠻毯隨步蹙温温香卷陣婉婉眉鬭綠微聞伊梁
音渌酒光動縠鮮醲片晌盡萬姓空側目懼成庾郎哀
竊效杜陵哭冥頑鱗魚彙屢覆舟萬斛梟雄扈將軍竟
作机上肉大浸交烽火血胔腥草木地媪為之愁兼恐
河源縮熟聞靈胥廟歲祭莫敢黷三呌三酹觴願與水
赤族錢王射強弩至今有遺鏃何當起英魂少助八州
督中原日無事海宇蒙景福尚虞多戕殘洒淚逃亡屋
夜泊六和塔下(元)陳孚
碧天如幕垂露濕星磊磊漁燈射寒沙萬點亂光彩壯
哉大江水浩浩東北滙西風卷潮來鐡馬擁萬鎧木落
烟嶂横鴟夷魂安在卧聞黃帽郎一曲歌欸乃扣舷起
和之逸興渺雲海
夜抵江上候船至曉始行(明)高啓
夜辭西陵館霜谷呌猨歇津卒未具舟天險不可越漁
商雜候渡寒立沙上月蒼烟隠遠汀益覺潮漲闊開橈
散驚鳬海色曙初發朧朧前山來稍稍後嶺没中流聞
櫂歌隔岸見城闕客路得竒觀臨風悶俱豁
宿湯氏江樓夜起觀潮(明)高啓
舟師夜驚呼隔浦亂燈集潮聲若萬騎怒奪海門入初
來聽猶遠忽過睇無及震摇高山動噴洒明月濕霜風
助翻江蛟龍苦難蟄應知隂陽氣來往此呼吸登樓覺
神壯憑險方迥立何處望靈旗烟中去波急
登海昌城樓望海(明)高啓
百川浩皆東元氣流不息混茫自太古於此見容德積
隂漲玄濤萬里失空色鴻鵠去不窮魚龍變莫測朝登
兹樓望動蕩豁胸臆始知滄溟大外絡九州域日出水
底宫烟生島中國寬疑浸天爛怒欲吹地仄常時烈風
興海若不受職長堤此宵潰頻勞負薪塞况今艱危際
民苦在墊溺有地不可居澒洞風塵黑安得擊水游圖
南附鵬翼
登盤塘(明)李敏
朝發盤塘㘭夕望平陽郭江空雨冥冥無風客帆落
同張元洲胡圖洲王曉山張元洲項芳溪江樓觀
潮分韻(明)高應冕
江聲秋益壯江草秋還歇夫差自亡吳子胥何怒越盤
盤江上山盈盈江頭月此景亘千古不逐浮雲没
國朝
育皇山望江上諸峯張丹
侵曉索幽異育山聊登躡拭目一展眺羣峰邈以
接早見古渡口行人爭利涉汨汨江水駛藐藐雲
樹疊連崖既左紆飛沙亦右挾古翠相映媚新烟
恣吐納方峪徑委迤卦田草踐踏眷念宫闕頽擥
涕蘿蔓匝漫漫抱空意寂寞何所愜
暮秋同汪魏美王仲昭諸子汎錢塘江
張丹
夕景汎澄江波光蕩寥廓寥廓無端倪放舟任飄
泊岸危灘互轉浦委陘參錯寒洲蘆己乾煖崖楓
未落綺樹既炫村絳林亦燦壑五雲還竦峻横洋
此浩豁遠想富春瀨近指蕭山郭擊汰動輕瀾轉
帆隠長薄左傾聞單雁右屬聆雙鶴異音感緬邈
殊響答寂寞明霞隂澗生碎雲回沙作千尺瀉苕
嶺百丈倒菌閣徜徉偕數子溯洄俱言樂願以終
垂綸芳醑且酧酢
登鳳山頂望錢塘江繆沅
江濤如雷硠舂擊寒天西老黿作長吟束縮如兒
啼絶頂凌蒼旻象外凄以迷俯視浮海蜃滅沒如
白霓盤躃據飛崖百丈窮鈎梯元精羅心胸蕩譎
雲霧齊風力吼□虦鴻濛歡相攜一髮杳莫窺弱
水通合黎
渡錢塘江劉正誼
揚舲渡錢江江流何浩渺旭日浴秋濤輕雲逐飛
鳥水闊碧天低岸遠青山小隠隠遠樹林羃羃寒
煙繞嗟我何來斯豈為恣吟眺泠然凌秋風孤帆
飛縹緲諒哉行役人難免離憂擾
江行曉望厲鶚
膠角遠村雞江行俄已旦推篷貪清景凉露半天
散遠洲信逶迤盡處如決斷連山聳蒼翠緣流競
秀粲水際烟輕明忽抹山之半徐引青楓端漫靡
不知岸阿那幾幅帆日華相凌亂漁商互通語來
去乘汎瀾微微逓遥鐘隠隠見樾館悟此趨向岐
層波媚獨翫
七言古詩
夜宿浙江(唐)孫逖
扁舟夜入江潭泊露白風高氣蕭索富春渚上潮未還
天姥岑邊月初落煙水茫茫多苦辛更聞江上越人吟
洛陽城闕何時見西北浮雲朝暝深
去杭州送王師範(唐)元稹
房杜王魏之子孫雖及百代為清門駿骨鳳毛真可貴
岡頭澤底何足論去年江上識君面愛君風貌情已敦
與君言語見君性靈府坦蕩消塵煩自兹心洽跡亦洽
居常並榻遊並軒柳隂覆岸鄭監水李花壓樹韋公園
每出新詩共聯綴閒因醉舞相牽援時尋沙尾楓林夕
夜摘蘭叢衣露繁今君别我欲何去自言遠結迢迢婚
簡書五府已再至波濤萬里酬一言為君再拜贈君語
願君靜聽君勿喧君名師範欲何範君之烈祖遺範存
永寧昔在掄鍳表沙汰沈濁澄浚源君今取友由取士
得不别白清與渾昔公事主盡忠讜雖及死諫誓不諼
今君佐藩如佐主得不陳露酬所恩昔公為善日不足
假寐待旦朝至昏今君三十朝未與得不寸晷倍璵璠
昔公令子尚貴主公執舅禮婦執笲返拜之儀自此絶
關雎之化皎不婚君今遠娉奉明祀得不齊勵親蘋蘩
斯言皆為書佩帶然後别袂乃可捫别袂可捫不可解
解袂開帆悽别魂魂摇江樹鳥飛没帆掛檣竿鳥尾翻
翻風駕浪泊何處直指杭州由上元上元蕭寺基址在
杭州潮水霜雪屯潮戸迎潮擊潮鼓潮平潮退有潮痕
得得為題羅刹石古來非獨伍員冤
錢塘曲(唐)温庭筠
錢塘岸上春如織淼淼寒潮帶晴色淮南遊客馬連嘶
碧草迷人歸不得風飄客意如吹煙纖指殷勤傷雁弦
一曲堂堂紅燭筵長鯨瀉酒如飛泉
錢塘對酒曲(唐)陳陶
風天雁悲西陵愁使君紅旗弄濤頭東海神魚騎未得
江天大笑閒悠悠嵯峨吳山莫誇碧河陽經年一宵白
南州彩鳳為君生古獄愁蛇待恩澤三清羽童來何遲
十二玉樓蝴蝶飛炎荒翡翠九門去遼東白鶴無歸期
鴟夷公子休悲悄六鼇如鏡天始老尊前事去月團圓
琥珀無情憶蘇小
觀李瓊處士畫海濤(唐)釋齊已
巨鼇轉側長鰌翻狂濤顛浪高漫漫李瓊奪得造化本
都盧縮在秋毫端一揮一畫皆筋骨滉漾奔騰大鯨臬
葉樸仙槎擺欲沈下頭應是驪龍窟昔年曾要涉蓬瀛
唯聞撼動珊瑚聲今年正嘆陸沈久見君此畫思前程
千尋萬𣲖功難測海門山小濤頭白令人錯認錢塘城
羅刹石底奔雷霆
秋夜舟中(宋)孔平仲
昨夜強風萬弩過舟中側聽披衣坐秋來已覺隂氣繁
晨興更見波濤大衰梧弱柳不足數脩篁摧折幾百箇
飛廉鬱然方用事一威能令萬物挫人言風怒未渠央
我觀暴怒勢不長會見平川淨如鏡刀魚鳴艣過錢塘
過錢江迎潮(宋)楊時
銀潢翻空際天白鯤怒鵬騫海波擊涌雲噫氣聲怒號
萬里馳車隨霹靂低昂上下如桔橰頃刻性命輕鴻毛
齎囊負笈有夷路一日何事常千艘因思羊腸盤九坂
攀援蜀道愁狖猱人生觸處有萬險豈必此地多風濤
願言夷險不須問莫負對酒持霜螯
錢塘賦水母(宋)沈遘
疾風吹雨回江城艣牙嘔呀潮欲平客居喜無人事攖
相與環坐臨前楹眼中水怪状莫名出沒沙嘴如浮罌
復如緇笠絶兩纓渾沌七竅俱未形塊然背負羣蝦行
嗟其巧以怪自呈凝目注視相將迎老漁旁睨笑發聲
曰此水母官何驚江流如奔絶滄瀛潮汐往來月為程
藏納衆汚無滿盈浮涘沈滓溷九清結成此物宜昏盲
使蝦導迷作雙睛乃能接迹蚌與蟶亦猶巨蛩二體并
離則無目為光精江天八月霜葉鳴罟師得蝦供水征
水母弃擲羅縱横試令收拾輸庖丁絳礬收涎體紆縈
飛刀鏤切武火烹花甆飣餖粲白英不殊冰盤堆水晶
稻醯齏寒芼香橙入齒巳復能解酲遣漁止矣勿復評
嗟哉此性愚不更定矜故態招三彭且摩枵腹甘藜羹
海岸沙行(宋)楊萬里
海濱半程沙上路海風吹起成煙霧行人合眼不敢覷
一行一步愁一步步步沙痕沒芒屨不是不行行不去
若為行到無沙處將逢石頭齧足拇寧踏黃泥濺袍袴
海濱沙路莫再度
題趙千里夜潮圖(宋)周假庵
烟蒼蒼江茫茫明月夜挂天中央奔潮不盡當日恨金
波怒捲虯龍長浦口秋飛揚鷗雁不眠聲周章風高沙
漲望難到羽翰但逐潮低昂窗間簾炷香開卷有素商
何須八月上錢塘對此秋濤生錦囊
浙江(宋)毛珝
白鷴舊事隨波去太極隂陽自吞吐長虹夜貫黑頭船
四紀沙迎相公路馮夷作劇真等閒五都有客雄其間
上林三官浪憂國千年海底生銅山
秋晚看潮(宋)徐集孫
八月西風嘘沆瀣長江協候勢澎湃錢塘旺氣天所鍾
非為子胥逞靈怪海門三山縹緲青雙練夾岸震雷霆
蛟龍黿鼉匿影形銀濤雪浪翻滄溟踏浪羣兒慣行險
出沒波心旗閃閃須臾瀲灔潮信平蕩漾漁舟千萬點
天低暮靄襲人衣游子興盡各云歸獨有騷翁看不足
吟到夜月揚清輝
題趙千里夜潮圖(宋)適安散人
寂寞江頭夜風急怒濤捲起千堆雪一輪兔魄騰巨光
激使金虯高萬尺沙頭宿雁理羽衣忽聞潮聲不知歸
縱横亂影向天末一一點破秋光飛誰人輕用造化筆
寫出此景不遺一眼明絹素見天巧長江大海來小室
靜對真成聽潮聲我亦詩腸如雷鳴捲卷不知身所在
猶覺眼底風濤生
題趙千里夜潮圖(宋)名山樵子
八月錢塘江上水風靜波平清澈底夜半潮聲帶月來
沙頭眠雁還驚起何人一幅鵝溪絹畫出長江千萬里
莫道波聲靜不聞請君默坐聊傾耳
浙江待潮(元)葛長庚
秋空無塵雁可數蘆花蓼花滿江渚夕陽影至高掀篷
落葉聲中交鳴艣六角扇起解熱風三杯酒為澆詩雨
船頭拔劍呌飛廉浪花捲雪魚龍舞
浙江亭觀潮(金)任詢
海門東嚮滄溟闊潮來怒捲千尋雪浙江亭下擊飛霆
蛟蜃爭馳奮髯鬛鉅鹿之戰百萬集呼聲響震坤軸立
昆陽夜出雨懸河劍戟犇衝潰尋邑吳儂稚時學弄潮
形色沮濡心膽豪青旗出沒波濤裡一擲性命輕鴻毛
須臾風送潮頭息亂山稠叠傷心碧西興浦口又斜暉
相望會稽雲半赤詩家誰有坡仙筆稱與江山作勁敵
援毫三呌句不成但覺雲濤滿胸臆
浙江觀潮圖(元)劉因
山人懶絶夢亦然鼎如萬牛不可遷誰信畫工筆頭有
神力扁舟一夜江聲寒覺來千里雪漫漫中有數點青
螺閒人間天門壯觀已如此豈知大塊喘息四海如鼻
端海中仙人冰雪顔吸風御氣非人寰試問濤頭何當
還為我寄聲三神仙我欲乘興遊其間
秋江釣月圖歌(元)袁桷
南山舞空趨翔鸞北山人立如啼猿長流東來貫其腹
謂是浙水屈曲萬丈之上源大魚奔騰鰭鬛焦小魚委
靡隨江潮中有白玉蟾落落五采凝不消人言此蟾在
天主隂魄淪沒何為水中宅籊籊千尺綸蟾永不受吞
廣寒高居凌紫清日逐烏御不得停愛此江水碧倒空
浴影潛金精感君纏緜如有素瞬息還須上天去君不
聞任公子東海投竿非小智又不聞嚴先生羊裘古瀨
成高名君家慈母占畢逋百尺樓觀端可居黃金之鈎
不復理明月年年在秋水
杭州送兒姪歸里(元)黃溍
空江月滿潮聲怒二兒勇踏潮頭去故園天末渺予懷
夢中識汝歸時路起向江樓遥望汝江上青楓正霜露
凉風颯颯吹汝急櫓摇背指龍山渡翩然一葉舞中流
嗟汝童心得無懼自我西遊歴三紀舉目交朋半新故
下車相揖何紛紛白頭朝士猶徒步元都觀裏舊桃花
見我重來能幾度緬思疇昔仍念汝徙倚闌干日將暮
前潮將斷後潮續層波複浪無重數魚龍出沒相後先
疾雷槌山雨如注隔岸峯巒空復多沙際冥茫但煙霧
計程知汝已登陸息肩弛擔今何處明朝過我三釡山
能勿徘徊起哀慕近聞旱魃肆為虐殺吾手植千株樹
且須為我語比鄰莫遣牛羊上邱墓
舟行阻潮(元)周權
江流浩浩吞長天打篷巨浪翻銀山篙師維舟不敢發
東海微茫盡溟海荒村古渡生客愁丹楓落葉秋颼颼
夜半西風卷江雨咿軋數聲聞過櫓風收雨霽晨氣清
金波蕩漾波間明舟人歡呼指歸路十幅蒲帆順風去
浙江觀潮
錢塘江上風颼颼誰驅逆水回西流海門山色暗蛾綠
翕忽澒洞驚吳艘飛廉賈勇咄神變倒掀滄溟躍天半
闐闐霹靂駕羣龍高擊瓊崖卷冰岸初疑大鯨嘘浪來
瀛洲銀山雪屋爛不收又疑當時捍築射強弩至今水
戰酣貔貅溪盈壑滿留不住怒無洩處潛回去乘除消
長無停機斷送人間幾朝暮吳儂何事觀不休落日滄
波萬古愁汀蘋沙雁年年秋海雲一抹天盡頭
春雨晚潮圖(元)吳師道
昔年曾看錢塘潮龍山山下乘春濤中流回首洲渚變
孤塔不動青崖高雲昏水暗雨陣黑雪噴雷轉潮頭白
浙江亭遠亂帆飛西興渡暝千花濕空江茫茫魂欲斷
歸來十年驚復見浩蕩春風滿畫圖淋漓海氣入人面
春深故國芳草生鴟夷遺恨何年平重遊弔古惜未得
掩卷歌罷空含情
海潮吟(元)周霆震
嚴風激天送高梢西江浪起如海潮千艘平城箭飛雨
城潰曾不煩兵交馮夷啓扉衆爭赴萬棟煙氛畢方怒
司徒籌盡換州營國公匹馬杉關去溯流西上旌旗紅
列城樓櫓轉盼空倥偬七載編宇内朝野狼顧無英雄
悲哉心計工牟利國維弛頓為蒙蔽夏來却憶賈長沙
痛哭當年繼流涕豫章逝水通錢塘漢川北度趨洛陽
洗日咸池佳氣王鬭雞矯首向扶桑
浙江潮(元)葉顒
浙江潮從海門起濺沫飛流幾千里老龍奮拔滄海波
六丁怒抉天河水萬馬奔馳人盡驚千夫賈勇衆莫禦
滔天濁浪排空來翻江倒海山為摧固知人物善幻善
變化不然胡為若此之壯哉狂風澒洞響天籟長空隠
約轟春雷冲堤激岸勢雄偉舂崖嚙石聲喧豗更秦歴
漢逓唐宋潮生潮落往來幾時回上浮銀漢蕩瑶浦漂
泊危瀾鋪練組江神河伯盡出游素車白馬尤雄武海
若載鸞旌馮夷擊鼉鼓龜蛟跳躍長鯨舞人言子胥怒
未消怒氣突兀干青霄吁烟吐霜如山高咆哮呼叱聲
愈囂震驚渤澥鳴泬㵳直添吳楚志氣驕吁嗟三綱五
常自古有至今禮法千載之下明如日月之昭昭君實
有臣而殺奚怨號員兮忠義非兒曹豈不知此無君之
罪焉能逃少焉風定洪濤靜似聞予言發深省水天上
下玉無瑕月白江空銀萬頃
江聲(得五字)(元)錢惟善
小海歌闌渺平楚中流日暮猶鳴櫓怪疑鐡笛和龍唫
清應冰弦出魚舞響入蘆花暗長潮寒吞樹影晴飛雨
遡源欲聽巫峽秋夢繞蛾眉月三五
題春江送别圖(元)鄭洪
西陵渡口山日出蘆芽青青柳枝碧龕山赭山潮東來
黃郎刺船水如席勸君勸君遲渡江柳條貫魚赬尾雙
治魚沽酒待明月人生莫作輕離别
題夜潮圖(元)謝應芳
昔予夜醉錢塘酒看潮八月中秋後銀山涌出海門來
潮聲殷若雷霆吼此圖之作知幾年當時景物皆依然
雲山兩岸淡籠月雪岸一江高拍天一觀頓覺毛髮立
再觀祗恐人衣濕扁舟漁子任掀舞别渚鷗鳬自翔集
奔騰澎湃無足驚人間平地風波生乘桴尼父果浮海
從遊我欲跨長鯨
六和塔前放舟歌(元)王逄
六和塔前江水流天清無雲江始秋夕陽半路風萬頃
着我一浦發扁舟行行綠水鶯花供吳山越水作騶從
百壺美酒鱸十頭只少桓伊笛三弄
題趙千里夜潮圖(元)王冕
去年夜渡西陵關待渡兀立江上灘灘頭潮來倒雪屋
海曲月出行金盤冰花着人如散霰過耳斜風快如箭
呌霜鴻雁零亂飛正似今年畫中見寒烟漠漠天冥冥
展卷陡覺心神清便欲吹簫騎大鯨去看海上三山青
為詹同文題浙江月夜觀潮圖(明)劉基
君不見四時平分成歲功以秋繼夏獨不同炎官挾長
握天炳七月赤日熾元穹蓐收抱鉞蹲白水野氣赫赫
攄頳虹陽侯喘汗河伯暍少昊上訴愁天公會須萬物
長養遂期以仲月虚宵中此夜姮娥魄正滿命駕四蟾
驂兩駥指揮禺強出元渚蕩滌歊熇清霾蒙河漢發源
牛斗下曲江上與天津通初看一髮起溟徼如曳組練
來于東漸聞殷轔鼉鼓發倏忽萬雷聲撼風天吳掉尾
出溟涬馬銜揚鬐招海童霓旌縞帳鷺羽幬瑶臺十二
浮空濛蘂珠仙人乘玉輅騰駕鶴鵠飛氋氃長庚欻霍
掞光耀電母扶龍嗥戛銅宓妃起舞素女從瓊珮綷䌨
雲帡幪冰銷霧縠紛颯纚霜旂雪旛高翳空鯨魚呀呷
鮫鰐遁蒲牢咆哮馮夷宫瞿塘巫峽起平地灔澦若象
鏖回潨先驅已過赤亭嶂後從始發龕山谼商聲爽淅
合羣籟澤國凛慄寒欲凍先生玩月在樓上夜氣澄寂
神和冲凴欄快覩煩暑退呼兒命酒澆咽嚨自舞自歌
歌自作月照白髮三千總歌聲迤颺林壑應竹樹戛擊
絲與桐淵魚躍波棲鳥作紫桂繞屋清香融君歌曲終
響未終我欲激烈留征鴻瞠眸相視俱老矣况有聚病
來交攻聖明天子御宇宙威惠與天相比隆首邱倘許
謝鞿絆猶有古月光朣朧行當唱和三百首永與潮汐
流無窮
錢塘江潮圖為喬少卿希大作(明)李東陽
錢塘江頭江倒流中有潮聲號萬牛堆銀如山雪如屋
遠影滅沒當沈浮千峯將頽樹欲秃海若股栗天吳愁
來船歡欣勢自下瞬息千里無淹留去船乘危貴得正
力盡一過且復休躋攀分寸偶失手頃刻下飽黿與鰌
由來咫尺不自覺遠望不敢凝雙眸客來未到膽已落
借問同行還見不何人嬉笑欲起舞越老東翁搔白頭
羣兒招呼或助呌倏忽過耳風颼飀逹士遐觀得竒賞
七澤五湖同一漚天道虚疑月盈缺世情妄假人恩讎
復將險巧作戲劇鄉里少年誇善泅潮來潮去亦何意
人間萬事良悠悠我時渡江不相值空對燕客談杭州
壯懷高興兩莫遂三十五年秋復秋誰將妙思入畫本
似與造化爭雕鎪酒酣月落不知處夢醒尚作江南遊
觀潮歌(明)屠隆
羅刹江深萬波集兩峯横束海門急八月銀山雪屋來
陽侯辟易天吳泣高城欲捲大地浮餘沫直濺青冥濕
鴟夷白馬夜濤中鼇身倒翻列巨虹却如疾雷砰轟破
山嶽五丁六甲雲旗獵獵火滿空又如水犀強弩大戰
乎江上萬回叠鼓聲逄逢吳兒弄潮凌不測出没往來
若梭織豈是神人鞭石足踏黿鼉梁天地浮生輕一擲
萬家丹竈帶西陵白骨寒沙勾踐營昔日雄圖悵何在
隔江斜月斷霞横無恙布帆白如雪行人送盡暮潮聲
淘洗千古英雄氣濁酒漁歌一葦輕
海上夜泊(明)李宗渭
朝發蘆花灘海山面面青螺盤暮泊滄海上萬頃烟波
恣飄蕩客行一葉孤舟横扣舷發聲歌不成星光萬點
霜花明浩然長嘯龍夜驚千樹萬樹松風聲茫茫回顧
呌欲絶我欲乘風凌紫京山頭雲樹忽已暝指顧新月
東南生琉璃碾破光精瑩臨流濯足滄浪清雲帆萬里
儻可掛直上三山頂上行
南城樓望海(明)許相卿
坐瞰重溟八千尺恨望蓬邱桃己核飄飄直欲淩紫烟
何物虚名論赫奕指揮如意按悲歌徙倚女牆扶瘦腋
咄哉時事覆更翻老矣夕郎元尚白習池峴首今蒿萊
轉眼兹遊雪鴻迹林缺長虹浙水瞑鳥外殘陽越山夕
童冠薰風笑咏歸三年病懷聊一適掀髯清嘯動海壖
豪宕從來會此客
國朝
觀潮吳廷楨
閶闔長風吹海立馮夷怒挾天吳入層層駕浪薄
秋旻涼波如沸魚龍泣海門匹練遥飛來龕山赭
山青崔巍罔象横冲兩崖束巨靈直擘中流開劃
然分奔吼餘怒霆擊雷轟碎天鼓日車傾昃羲和
愁疾掩陽烏避吞吐倏忽奔騰萬馬獰鴟夷蹴踏
來窈冥雪山推翻鼇脊瘦冰柱迸裂蛟涎腥俄聞
舂岸喧雲灘旋見跳波散珠珮驚濤蕩潏天低昂
亂石匉訇山破碎潮頭一落百尺強追潮之子凌
蒼茫干挽乍隠鷗起沒一葉忽浮鳬拍張目睛眩
轉毛洒淅我生江鄉情未識吁嗟一晌適然驚倒
瀉長江盪胸臆水犀強弩千百翎欲尋斷鏃揚遺
靈釣臺西峙灘漲急海天澒洞孤烟青
浙江觀潮歌沈堡
錢塘八月江潮生渾茫一氣彌太清消息隂陽與
出入蕩摩日月為虚盈冰地既涵焦釡洩川后欲
發天吳行或盛或衰各有極乾坤之氣常代更初
生峽口白一綫霧鬱雲蒸隠還見沙蹟颯颯鳴颶
風蛟門燿燿掣雷電㗦嘈遠聽鯨鰐呼熌爍方疑
鬼神戰飛落龕赭勢莫當沛然一瀉遂千變洪濤
矗起逆浪催薄漢沸天聲喧豗乍合乍離玉穴錯
忽斷忽連銀巒開斜搏古岸沒遥樹直捲野塘鳴
震雷胥靈憑怒逞雄武白馬素車如鬭虎為使馮
夷舞翠旍更驅象罔擊鼉鼓又如龍宫突出錢塘
君金鎖頓裂馳玉鱗一戰洞庭食魚鱉飛高洒血
何紛綸或如巨鼇戴山徙南土萬族偕征百靈聚
奔騰潛鵠揚迅波磅礴老蛟泣神雨不愁大鵾初
運滄溟中擊水蕩雲凌太空煦沫已聞地軸震揚
響更覺天輪冲我臨江閣縱遐睇目眩神遥心膽
悸况見陽侯羽葆馳祗虞海若恣吞噬吳兒解水
真善泅奮臂掇身投奔流横蹴飛湍且踊躍潛探
深窟還沈浮榜人漁子亦自警羣駕艅艎理舴艋
掇棹高從潮内掀岸橈忽向潮頭騁弄潮更唱迎
潮歌觀者如堵肩相摩壁上烟嵐正慘淡江中帷
蓋紛徑過俄而一瞬走百里波涾浪湤去益駛雪
嶠遄移青嶂間水崖倏下芳洲裏聲廻浦溆猶湯
湯流合澗溪河瀰瀰潮退江空昏靄消蕩滌山川
浩無滓九埏之竒此大觀光怪離竒雄兩間經乾
麗震自嘘噏隨時應候來淼漫紛紛衆論各竒詭
探隠索幽緲誰記抱樸未能撥厥端蒙莊何足審
此理我將御景乘流颷桂楫疾馳雲旂飄滄嶼從
登紫貝闕碧津更渡黃金橋為招混沌播元氣即
遺諄芒清沃焦四海安瀾萬國定瑤光燦燦横丹
霄
錢塘曲傚温飛卿劉正誼
春風吹花如剪綺淺碧深紅低照水草香蛺蝶去
還來沙暖鴛鴦眠不起落日滿江潮正平畫樓倚
岸調銀箏餘杭酒好莫辭醉燭豔樽濃無限情
秋夜聽潮歌寄吳尺鳬厲鶚
城東夜月懸羣木洶洶濤聲欲摧屋披衣起坐心
茫然秋來此聲年復年壮心一和小海唱二毛不
覺盈吾顛胸中雲夢吞八九要挽天河㪺北斗倏
忽晴空風雨來杳冥水府神靈走時哉會見滄溟
兀自是乾坤有呼吸軒轅張樂萬耳聾洞庭天遠
魚龍泣須臾聲從靜裏消一蛬獨語星蕭蕭天明
作歌寄吳子想子中宵亦聽潮
吳江望雨從隔江來章撫功
吳山越山幾山别一山雲暗一山白隔江雨脚來
空虚波浪接天翻江黑雷聲隠隠光如射雨在高
峯不得下窟宅蛟龍起怒號挾水迴身向天瀉登
臨未極高山巔斜風吹雨過眼前拂衣大笑下山
去白鷺背人飛遠天
海塘錄卷二十三
