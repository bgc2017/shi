海塘錄卷三
内閣中書翟均廉撰
建築一
漢
郡議曹華信立防海塘
後漢書朱雋傳注錢塘記云昔郡議曹華信議立
此塘後防水始開募有能致土石一斛者與錢一
千旬日之間來者雲集塘未成而譎不復取皆遂
棄土石而去塘以之成
(臣)謹案水經注及太平寰宇記元和郡縣志
皆云錢塘因華信築塘得名通典引郡縣志
其說亦同考史記秦始皇二十五年置會稽
郡為縣二十六斯時已有錢塘豈待華信而
後名哉又潜說友謂唐字本不從土舊志引
詩中唐有甓釋云唐途也至唐時始加土字
則錢塘以華信得名之說未可信特舊志皆
載存以備考
唐
開元元年重築鹽官捍海塘
唐書地理志長百二十四里咸淳臨安志在縣南
三里闊二丈高一丈
臣謹案唐書地理志鹽官之下注云武德七
年省入錢塘貞觀四年復置有鹽官有捍海
塘隄長百二十四里開元元年重築竊謂四
年復置云者言鹽官縣自省入錢塘後至此
復置也有鹽官云者鹽官如鐡官銅官之𩔖正
與漢書地理志武原鄉有鹽官之文相似有
捍海塘云云者始言及塘也浙江通志引唐
書云長二百二十四里詳閱新舊唐書並無
此文實悞百二十四里為二百二十四里也
海塘通志兩引唐書以二百二十四里為開
元重築以一百二十四里為貞觀復置而又
指舊志以築塘始開元者為非繹其致悮之
由乃以貞觀四年復置鹽官縣為復置捍海
塘其實貞觀未嘗築塘止開元元年一役耳
至潜說友臨安志載開元九年築塘而不載
元年成化以後郡縣志皆從之此又訛元年
為九年之謬也今據唐書只載開元元年重
築一役而貞觀四年開元九年刪置不錄頋
唐書既言重築知不始扵開元第其始建無
考耳
梁
開平四年秋八月吳越王錢鏐築捍海塘
咸淳臨安志江挾海潮為杭人患其來巳久白樂
天剌郡日嘗為文禱扵江神然人力未及施也至
梁開平四年八月錢武肅王始築捍江塘在候潮
通江門之外隄岸既成久之乃為城邑聚落凡今
之平陸皆昔時江也吴越備史王將築捍海塘因
江濤衝激命強弩以射濤頭遂定復建候潮通江
等城門又親祝胥山祠為詩一章函鑰扵海門既
而濤頭遂趨西陵王乃命運巨石盛以竹籠植巨
材捍之塘基始定其重濠壘塹通衢廣陌亦由是
而成焉江塘志略錢氏時為石隄外又植大材十
餘行名曰滉柱盖以折水之勢不與水争力故隄
得無患也寳元康定間有人獻議取滉柱者謂可
得良材數十萬杭帥然之木出皆不可用而隄為
濤激寖就摧决矣
宋
大中祥符五年轉運副使陳堯佐議修錢塘江隄
宋史河渠志五年杭州上言浙江潮激西北岸益
壞稍逼州城民居危之即遣使者同知杭州戚綸
轉運使陳堯佐畫防捍之策綸等因率兵力藉梢
楗以護其衝乾道臨安志正月甲戍綸與轉運使
陳堯佐言浙江岸壞漸逼州城望遣使自京師部
埽匠壕寨赴州工役詔從之令馳驛而往命轉運
使更互檢校遂以掃岸易柱石之制雖免水患而
衆頗非其變法咸淳臨安志初錢塘江隄以竹籠
石而潮囓之不數歲輙壊轉運使陳堯佐曰隄以
捍患而反病民乃與知杭州戚綸議易以薪土有
害其政者言扵朝以為不便參知政事丁謂主言
者絀堯佐争不已謂既徙綸揚州癸已又徙堯佐
京西路發運使李溥請復籠石為隄數歲功不就
民力大困卒用堯佐議隄乃成
七年發運使李溥修築江塘用竹籠樁木以捍潮勢
宋史河渠志綸等既罷去發運使李溥内供奉官
盧守懃經度以為非便請復用錢氏舊法實石扵
竹籠倚疊為岸固以樁木環亘可七里斬材役工
凡數萬踰年乃成而鈎末壁立以捍潮勢雖湍激
數丈不能為害
九年知杭州馬亮修江岸成
乾道臨安志九月丁夘詔杭州葺江岸卒執役水
中苦足疾宜令知州馬亮拯療之十月已夘加集
賢院學士先是江濤大溢調兵築隄而工未就詔
問亮所以捍江之策亮至禱於伍員祠下明日潮
為之却又出横沙數里隄遂以成
(臣)謹案宋史天禧四年六月浙江潮溢壊隄
千餘丈事聞扵朝使祭告江神而獨不及修
築之事故自九年後至天聖四年始載
天聖四年侍御史方謹請修錢塘江岸
玉海四年二月辛未方謹言請修江岸二斗門
景祐三年四月知杭州俞獻卿築隄數十里奉詔褒
諭
宋史俞獻卿傳獻卿以諫議大夫集賢殿學士知
杭州一日暴風江潮溢決隄大發卒鑿西山作隄
數十里民以為便(玉海作長十里)
工部侍郎張夏作石隄一十二里自六和塔至東青
門衆頼以安
宋史河渠志景祐中以淛江石塘積久不治人患
墊溺工部侍郎張夏出使因置捍江兵士五指揮
專採石修塘隨損隨治衆頼以安邦人為之立祠
朝廷嘉功封寧江侯四朝聞見錄杭州江岸率多
薪土潮水衝激不過三歲輙壊張夏令作石隄一
十二里以防江潮既成杭人德之慶歴中立廟隄
上
(臣)謹案宋史五行志景祐四年六月乙亥杭
州大風雨江潮溢岸高六尺壊隄千餘丈而
修築隄防未見史志
慶歷四年夏六月郡守楊偕轉運使田瑜築隄二千
二百丈
咸淳臨安志潮侵江岸土石囓去殆半偕與運使
田瑜急督人徒負土以置斷防卒免墊溺遂相與
議全築條上方略約工四十萬計及籍吏之可使
者以驛聞詔以隄事付之兼命通判等分董其役
發江淮南二浙福建之兵調十縣丁壯合五千人
輦石畚土持鍤執杵之役相屬扵數十里之外方
苦盛寒無告勞者十二月新隄成宋史田瑜傳瑜
徙兩浙轉運按察使杭州龍山隄歲决水冐民居
輙賦芻塞之瑜與民約每芻十束更輸石一尺率
五歲得石百萬為石隄隄固而歲不調民
六年漕臣杜杞築錢塘隄(見玉海)
政和二年兵部尚書張閣請修江塘從之
宋史河渠志政和二年七月兵部尚書張閣言臣
昨守杭州聞錢塘江自元豐六年泛溢之後潮汛
往來卒無寧歲而比年水勢稍改自海門過赭山
即回薄巖門白石一帶北岸壞民田及鹽亭監地
東西三十餘里南北二十餘里江東距仁和監止
及三里北趨赤岸&KR1877;口二十里運河正出臨平下
塘西入蘇秀若失障禦恐他日數十里膏腴平陸
皆潰扵江下塘田廬莫能自保運河中絶有害漕
運詔亟修築之
五年知杭州李偃請築湯村等岸詔命劉既濟修治
宋史河渠志六年閏正月李偃言湯村巖門白石
等處並錢塘江通大海日受兩潮漸至侵囓乞依
六和寺岸用石砌叠乃命劉既濟修治
(臣)謹案乾道臨安志李偃扵政和五年八月
甲辰以徽猷閣待制知杭州十二月癸亥徙
為河南尹奏請築隄當在五年史志云六年
者殆至是始命既濟耳
宣和四年十月以鐡符十道鎮鹽官縣海塘
泊宅編政和丙申歲杭州湯村海溢壊居民田廬
凡數十里朝廷降鐡符十道以鎮之壬寅歲鹽官
縣亦溢縣南至海四十里而水之所囓去邑聚纔
數里邑人甚恐十一月鐡符又至其數如湯村每
一符重百觔正面鐡神符及御書咒貯以青木匣
府遣曹官同都道正管押下縣縣建道場設醮投
之海中
紹興十年招填捍江軍額
咸淳臨安志十年以兩浙轉運副使張滙之請招
填捍江軍額
十四年臨安府修錢塘江岸
二十年修石隄(見玉海)
二十二年置修江司遂修六和塔
玉海二十二年十一月二十五日吏部尚書林大
鼐建言潮為吳患其來已久捍禦之策見扵浙江
亭碑自江流失道潮與洲鬭怒號激烈千霆萬鼓
民以不寧宜耑置一司究利病而後興工咸淳臨
安志大鼐且言羅刹江濱舊傳有三浮圖唐末神
僧創以鎮潮脈名六和塔積年不修又吳山英烈
王廟燼扵回禄乞靈無地乞付有司營葺從之自
是百餘年間屢修屢壊
紹興末轉運使及臨安府修錢塘石岸
宋史河渠志紹興末以錢塘石岸毁裂潮水漂漲
民不安居令轉運使同臨安府修築
乾道七年帥臣沈夏復增修石隄
玉海十一月十八日沈夏修石隄成增石塘九十
四丈
九年詔臨安府增築江塘
宋史河渠志乾道九年錢塘廟子灣一帶石岸復
毁扵怒潮詔令臨安府築填江岸增砌石塘
淳熙元年命有司治江岸
宋史五行志淳熙元年七月壬寅癸夘錢塘大風
濤决臨安府江隄一千六百六十餘丈漂居民六
百三十餘家仁和縣瀕江二鄕壊田圃宋史河渠
志淳熙改元復令有司自江岸衝損以乾道修治
為法
四年築鹽官海塘
宋史五行志五月已亥夜錢塘江潮大溢敗臨安
府隄八十餘丈庚子又敗隄百餘丈九月丁酉戊戍
大風雨駕海濤敗錢塘縣隄三百餘丈海寧縣志
先是海潮壞隄至是命築之
嘉定十二年鹽官海漲浙西諸司條具築捺之策
宋史五行志嘉定十二年鹽官縣海失故道潮衝
平野二十餘里至是侵縣治蘆洲港瀆及上下管
黃灣黃岡等鹽場皆圮蜀山淪入海中聚落田疇
失其半壊四郡田後六年始平宋史河渠志臣僚
言鹽官去海三十餘里舊無海患縣以鹽竈頗盛
課利易登去歲海水泛漲湍激横衝沙岸每一潰
裂常數十丈日復一日浸入滷地蘆洲港瀆蕩為
一壑今聞潮勢深入逼近居民萬一春水驟漲怒
濤奔湧海風佐之則呼吸蕩出百里之民寧不俱
葬魚腹况京畿赤縣密邇都城内有二十五里塘
直逼長安牐上澈臨平下接崇德漕運往來客船
絡繹兩岸田畝無非決壞若海水徑入扵塘不惟
民田有鹹水渰浸之患而裏河堤岸亦將有潰裂
之憂乞下浙西諸司條具築捺之策務使捍堤堅
壮土脈充實不為怒潮所衝從之
十五年命浙西提舉劉垕築鹽官土塘
宋史河渠志都省言鹽官縣海塘衝決命浙西提
舉劉垕專任其事既而垕上言鹽官東接海鹽西
距仁和北抵崇德德清境連平江嘉興湖州南瀕
大海原與縣治相去四十餘里數年以來水失故
道早晚兩潮奔衝向北遂至縣南四十餘里盡淪
為海近縣之南原有捍海古塘亘二十里今東西
兩段並已衝毁侵入縣之兩旁又各三四里止存
中間古塘十餘里萬一水勢衝激不已不惟鹽
官一縣不可復存而向北地勢卑下所慮鹹流入
蘇秀湖三州等處田畝皆不可種其為害非獨一
邑也詳今日之患大概有二一曰平地陸沉一曰
鹹潮泛溢陸沉者固無力可施其泛溢者乃因捍
海塘衝損每遇大潮必盤越流注北向今亟宜築
土塘以捍鹹潮其所築塘基南北各有兩處在縣
東近南則為六十里鹹塘近北則為袁花塘在縣
西近南亦曰鹹塘近北則為淡塘嘗驗兩處土色
虚實則袁花塘淡塘差勝鹹塘且各近裏未至與
海潮為敵勢當東就袁花塘西就淡塘修築庶可
以禦縣東鹹潮泛溢之患其縣西一帶淡塘連縣
治左右共五十餘里合先修築兼縣南去海一里
餘幸而古塘尚存縣治民居盡在其中未可棄之
度外今將見管樁石就古塘加工築叠一里許為
防護縣治之計其縣東民戶日築六十里鹹塘萬
一又為海潮衝損則盡棄前工當計用木石修築
袁花塘以捍之上以為然
慶元中浙江塘壞捍江指揮使任班率兵修築
嘉熙二年知臨安府趙與懽築江港口壩一道近江
築捺水塘六百丈
咸淳臨安志嘉熙戊戍秋潮由海門𢷬月塘頭日
侵月削民廬僧舍坍四十里已亥六月詔趙與懽
除端明殿學士知臨安府任責修築與懽奏先扵
傍近築土塘為救急之術然後扵内築石塘又奏
日役殿步司官兵五千五百餘人并募夫工及修
江司軍三千餘人已貼立石倉夾樁笆板木晝夜
運土填築自水陸寺之下江家橋之上近江港口
築壩一南北長一百五十丈自團圍頭石塘近江築
捺水塘一長六百丈自六和塔以東一帶石隄添
新補廢四百餘丈閱三月畢工水復其故
寶祐二年十二月監察御史陳大方請修築江塘
宋史河渠志監察御史兼崇政殿說書陳大方言
江潮侵囓隄岸乞戒飭殿步兩司帥臣同本府守
臣措置修築留心任責或有潰決咎有攸歸
三年十一月監察御史李衢請稽捍江兵額令隨時
修補江塘
宋史河渠志監察御史兼崇政殿說書李衢言國
家駐蹕錢塘今踰十紀惟是淛江東接海門胥濤
澎湃稍越故道則衝囓隄岸蕩析民居前後不知
其幾慶歷中置捍江五指揮兵士每指揮以四百
人為額今所管纔三百人乞下臨安府枸收不許
占破及從本府收買樁石沿江置場樁管不得移
易他用仍選武臣一人習扵修江者隨其資格或
以副將或以路分鈐轄繋銜專一鈐束修江軍兵
值有摧損隨即修補或不勝任以致江潮衝損隄
岸即與責罰
景定二年浙江隄成
元
大德三年禮部郎中游中順來視虛沙
元史河渠志鹽官州去海岸三十里舊有捍海塘
二後又添築鹹塘在宋時亦常傾陷大德三年塘
岸壞都省委禮部郎中游中順洎本省官相視虛
沙復漲難扵施力
延祐七年議築鹽官北門土塘
元史河渠志延祐已未庚申間海汛失度累壊民
居陷地三十餘里時省憲官共議宜扵州後北門
添築土塘然後築石塘東西長四十三里後以潮
汐沙漲而止
泰定元年十二月鹽官州海水溢有司請築石塘不
許
元史泰定紀十二月癸亥鹽官州海水溢屢壊隄
障侵城郭遣使祀海神仍與有司視形勢所便還
請疊石為塘詔曰築塘是重勞吾民也其增石囤
捍禦庶天其相之又五行志有司以石囤木櫃捍
之不能止
三年八月海溢鹽官隄徙居民避之
元史泰定紀鹽官州大風海溢壞隄防三十餘里
遣使祭海神不止徙居民千二百五十家
四年二月杭州路請修鹽官鹹塘
元史五行志正月海潮大溢捍海塘壞二千餘步
又河渠志二月間風潮大作衝捍海小塘壞州郭
四里杭州路言與都水庸田司議欲扵北地築塘四
十餘里而工費浩大莫若先修鹹塘增其高闊填
塞溝港且濬深近北備塘濠塹用樁密釘庶可護
禦江浙省凖下本路修治都水庸田司又言宜速
差丁夫當水入衝堵閉其不敷工役扵仁和錢塘
及嘉興附近州縣諸邑人戶内斟酌差倩工部議
海岸摧壞宜發文江浙行省督催庸田使司鹽運
司及有司發丁夫修治毋致侵犯城郭貽害民居
四月海溢鹽官州命都水少監張仲仁塞之
元史泰定紀四月癸未海水溢侵地十九里命都
水少監張仲仁及行省官發工匠二萬餘人以竹
落木栅實石塞之不止又地理志仲仁往治沿海
三十餘里下石囤四十四萬三千三百有竒又木
櫃四百七十有竒工役萬人
五月海益溢命張嗣成禳之
元史河渠志五月五日平章圖們岱爾與察納史
參政等奏江浙省四月内潮水衝破鹽官州海岸
令庸田司官徵夫修堵又臣等集議世祖時海岸
嘗壞遣使命天師祈祀潮即退今可令直省舍人
巴延奉御香令天師依前例祈祀制曰可又泰定
紀癸卯命天師張嗣成修醮禳之
六月發義倉粟賑鹽官州民(見泰定紀)
十月江浙行省左丞托歡達喇罕平章政事高昉議
築石塘
元史泰定紀是月癸丑江浙行省左丞托歡達
喇罕平章政事高昉以海溢病民請解職不允
又河渠志既而杭州路又言八月以來秋潮洶
湧水勢愈大見築沙地塘岸東西八十餘步造
木櫃石囤以塞其要處本省左丞相托歡等議
安置石囤四千九百六十抵禦鎪囓以救其急
擬比浙江立石塘可為久遠計工物用鈔七十
九萬四千餘錠糧四萬六千三百餘石接續興
修
致和元年三月命戶部尚書李嘉努議修鹽官
海岸
元史泰定紀甲申遣戶部尚書李嘉努往鹽官祀
海神仍集議修海岸又河渠志三月省臣奏江浙
省并庸田司官修築海塘作竹籧篨内實以石鱗
次壘壘以禦潮勢今又淪陷入海見圖修治今差戶
部尚書李嘉努工部尚書李家賓樞密院屬指揮青
山副使洪灝宣政僉院納木喀巴勒與行省左丞相托歡
及行臺行宣政院庸田使司諸臣會議修治之方合
用軍夫除戍守州縣關津外酌量差撥從便添支口
糧合役丁力附近有田之民及僧道伊囉勒昆與達
實密等戶内點倩凡工役之時諸人毋或阻壞違
者罪之合行事務提調官移文禀奏施行有旨從
之
復命僧厭海溢
元史泰定紀丙戌記帝師命僧修佛事扵鹽官州
仍造浮屠二百一十六以厭海溢又五行志三月
鹽官隄溢遣使禱祀造浮圖用西僧法壓之四月
海益溢發軍民塞之
四月戶部尚書李嘉努作石囤以捍海
元史泰定記壬寅李嘉努以作囤捍海議聞又河
渠志二十八日朝廷所委官洎行省臺院及庸田
司等官議大德延祐欲建石塘未就泰定四年春
潮水異常增築土塘不能抵禦議置板塘以水湧
難施工遂作籧篨木櫃間有漂沉欲踵前議疊石
塘以圖久遠為地脉虚浮比定海江浙海鹽地形
水勢不同由是造石囤扵其壞處疊之以救目前
之急已置石囤二十九里餘不曾傾陷略見成效
庸田司與各路官同議東西接疊石囤十里其六
十里塘下舊河就取土築塘鑿東山之石以備損
壞
天歷元年海潮平詔改鹽官州為海寧州
元史河渠志天歷元年十一月都水庸田司言八
月十日至十九日正當大汛潮勢不高風平水穏
十四日祈請天妃入廟自本州嶽廟東海北護岸
鱗鱗相接十五日至十九日海岸沙漲東西長七
里餘南北廣或三十步或數十百步潮見南北相
接西至石囤已及五都修築捍海塘與鹹塘相連
直抵巖門障禦石囤東至十一都六十里塘東至
東大尖山嘉興平湖三路所修處海口自八月一
日至二日探海二丈五尺至十九日二十日探之
先二丈者今一丈五尺先一丈五尺者今一丈西
自六都仁和縣界赭山雷山為首添漲沙塗已過
五都四都鹽官州廊東西二都沙土流行水勢俱
淺二十日復巡視自東至西岸脚漲沙比之八月
十七日漸增高闊二十七日至九月四日大汛本
州嶽廟東西水勢俱淺漲沙東過錢家橋海岸原
下石囤木櫃並無頽圯水息民安扵是改鹽官州
曰海寧州
明
洪武十一年秋七月左布政使安然築石隄
成化杭州府志洪武十一年秋海潮囓江岸安然
躬率民夫伐石砌築隄成民獲安業
(臣)謹案海塘通志訛十一年為十年今從成
化志作十一年
二十五年左布政使王鈍修築江岸
成化杭州府志時江岸潮汐為害鈍率民伐石捍
江民免墊溺
永樂元年冬十月修築江岸
明實錄八月癸亥浙江風潮決江塘萬四百餘步
壞田四十餘頃湯鎮方家塘江隄為風浪衝決淪
扵江者四百餘步溺民居及田四千頃冬十月修
築江岸
是歲戶部尚書夏原吉奉命來治水
五年令右通政趙居任築江岸
明實錄五年夏六月浙江布政司言杭州府沿江
隄岸復圯扵江遣官督民修築
六年發軍民修築仁和海寧江海塘
海寧縣志海寧海決陷沒赭山巡檢司請發軍民
修築從之仍命戶部遣官巡恤被災之家
九年秋九月修仁和海寧塘岸十月塘岸成
明實錄九年工部言浙江潮水衝決仁和縣黃濠
塘三百餘丈孫家圍塘岸二十餘里請發軍民修
築從之冬十一月修浙江仁和海寧及海鹽縣土
石塘岸萬一千一百八十五丈
十一年夏五月遣使監築江塘
萬歴杭州府志永樂十一年五月江潮平地水高
尋丈仁和十九都二十都居民陷溺田廬漂沒殆
盡守臣申奏朝命工部侍郎張某監築隄岸役及
杭嘉湖嚴諸府軍民十餘萬採竹木為籠櫃伐臯
亭山磈石納其中疊砌隄岸以禦江潮修築三年
費財十萬
十六年遣保定侯孟瑛等祭海神
明實錄朝廷以浙江瀕海諸縣風潮衝激隄岸墊
溺居民連年修治迄無成功乃齋戒遣保定侯孟
瑛等以太牢祭東海之神既祭水患頓弭
十八年春三月命有司修塘岸
明實錄浙江海寧等縣言潮水淪沒邊海塘岸二
千六百六十餘丈延及吳家等壩命有司量起軍
民修築之
秋九月修築海塘
明實錄通政司左通政岳福言浙江仁和海寧二
縣今年夏秋霖雨風潮壞長安等壩淪扵海者千
五百餘丈東岸赭山巖門山蜀山故有海道近皆淤
塞故西岸潮勢愈猛為患滋大乞以軍民修築從
之
宣德五年巡撫成均築捍海隄
明從信錄宣德五年浙江巡撫侍郎成均築捍海
隄
成化七年秋九月命工部侍郎李顒築江隄
明實錄成化七年九月二日風潮決錢塘江岸十
餘丈近江居民房室田産皆為渰沒守臣以聞工
部尚書王復等奏乞如永樂事例遣大臣往祭海
神修江岸上命李顒時潮水衝塌江岸計四百九
十餘丈顒議修築工料合用銀七萬三千二百餘
兩今官庫收貯十不及五如俟續收贓罰解補恐
潮復作前工盡棄欲取布政司存留糧銀支給充
用量起杭州府衛人夫修築從之
十年築海寧縣隄
陳之暹築塘議大潮衝決隄岸用崇德沈丞築法
隄始成
(臣)謹按是役止見陳之暹築塘議舊志失載
沈丞向逸其名而成化十六年有維揚沈讓
涖丞任前此無有也築法不傳
十二年修防海塘
明實錄浙江鎮守巡按及都布按三司奏言杭嘉
紹三府所屬海寧海鹽山隂蕭山上虞等縣海塘
衝塌數多修築財用不足乞照上年例以杭州城
南抽分竹木存留七分賣銀解部者以備築塞工
料庶寬民力工部謂内府造供應器皿并清江衛
河造運船皆取給抽分所係亦重宜令各府先以
在官物料支用不足則扵附近無災府分借倩協
濟從之
十三年僉事錢山築海寧障海塘
成化杭州府志成化十三年二月海寧海決隄偪
盪城邑鎮巡因命採石臨平安吉諸山初用漢楗
絙法不就乃斵木為大櫃編竹為長絡引石下之
泛溢乃定仍作副隄十里以防泄鹵凡七越月而
役竣
嘉靖十二年海寧令嚴寬議籌歲儲備修築
海寧縣志十二年海寧縣知縣嚴寬建議準海鹽
例歲儲均徭役銀以備海塘修築之用自後寧邑
設海塘夫一百五十名歲儲役銀三百兩著為令
自寬始也
臣謹案弘治五年海寧縣海溢新隄漸圯嘉
靖二年七月三日大風拔木天開河等處海
水湧溢衝决塘壩潮水倒流城中水為之鹽
八月三日大風海溢衝沒太平門外沙場廬
舍百餘所七年海寧縣新隄大圯復至城下
九年七月海決逼城皆未見修築之役至是
有司始議修治之
隆慶六年五月海決有司議築江塘
杭州府志颶風大作海嘯塘圯鹹水湧入内沙壞
田地八萬餘畝時縣官估計應修塘凡二千三百
七十八丈計修築工料銀應五千二百二十有八
兩
萬歷五年海寧縣令蘇湖修海塘
海寧縣志萬歴三年夏五月颶風大作海嘯漂溺
民居塘圮鹽水湧入内河壞田地八萬餘畝時縣
官估計應修塘凡二千三百七十八丈計修築工
料銀應五千二百二十八兩四年九月會知縣蘇
湖莅任巡撫徐栻察其才可任事遂以塘付之湖
定議以五年二月十三日興工至四月而役竣計
費纔一千九百七十六兩時通判張繼芳定議採
石一塊長五尺二寸高闊一尺八寸者給銀四錢
七分以三錢給工價一錢給船價七分充扛擡又
議以船價六千兩造船三百隻行仁錢二縣五區
綱手每十人領銀二十兩造船一隻運石完日即
以船給之當其值又萬歴四年邑令蘇湖有廉幹
巡撫徐公栻檄令分築海鹽塘塘成郡縣官遷賚
有差載董公份碑記其法倣宋王荆公鄞縣塘又
參酌副使楊公瑄坡陀塘式堅石料砌磊碎石扵
内支之以殺潮勢後傚僉事黃光昇一縱一横之
法
(臣)謹案先是二年萬歷乙亥六月朔夜大風
震濤衝激錢塘江岸圯數十餘丈而郡邑志
乘修築莫考
三十三年錢塘縣令聶心湯築錢塘寶船厰塘隄
萬歷錢塘縣志錢塘寶船厰一帶舊無隄塘田土
傾坍邑令聶心湯鳩工覈實樁石堅鉅為久遠計
費六千餘金
崇禎三年春二月同知劉元瀚修海寧捍海塘
寧邑備考崇禎元年七月二十三日午前風日清
朗纔過午狂颶卒發雷雨如注申酉間忽報海嘯
登城望之見潮頭直架樹杪廬舍蕩拆夜半風濤
稍殺厥明縣官出勘城東西被災者凡四千餘戶
事聞扵朝議修築海塘時縣令謝紹芳屬衙官張
瑞傑董其役張第以修河塘法從事未幾潮囓之
旋築旋圯扵是三臺畢臨相議工費撫按會題預
徵糧銀每畝一分合計之得九千餘金道府捐助
各有差命郡丞劉元潮董其役仍用石囤木樁之
法工稍就緒
海塘錄卷三
