海塘錄卷二十五
内閣中書翟均廉撰
藝文八
五言排律
樟亭觀潮(唐)宋昱
濤來勢轉雄獵獵駕長風雷震雲霓裏山飛霜雪中激
流高失岸吹澇上侵空翕闢乾坤異盈虚日月同艅艎
從陸起洲浦隔阡通跳沫噴巖翠翻波帶景紅怒湍初
抵北却浪復歸東寂聽堪增勇晴看自發蒙伍生傳或
謬枚叟說難工來信應無已申威亦匪窮衝騰如决勝
廻合似相攻委質任平視誰能測始終
越江秋曙(唐)蕭穎士
扁舟東路遠曉月下江濆瀲灔信潮上蒼茫孤嶼分林
聲寒動葉水氣曙連雲暾日浪中出榜歌天際聞伯鸞
常去國安道惜離羣延首剡谿近詠言懷數君
東樓南望八韻(唐)白居易
不厭東南望江樓對海門風濤生有信天水合無痕鷁
帶雲帆動鷗和雪浪翻魚鹽聚為市煙火起成村日脚
金波碎峯頭鈿點繁送秋千里雁報暝一聲猿已豁煩
襟悶仍開病眼昏郡中登眺處無勝此東軒
渡西陵十六韻(并序)(唐)李紳
七年冬十有三日早渡浙江寒雨方霖軍吏悉在江
次越人年穀未成霪雨不止田畆浸溢水不及穗者數
寸余至驛命押衙裴行宗先齎祝辭東望拜大禹廟
且以百姓請命雨收雲息日朗者三旬有五日刈穫
皆畢有以見神之不欺也
雨送奔濤遠風收駭浪平截流張旆影分岸走鼙聲獸
逐銜波湧龜艨噴棹輕海門凝霧暗江渚濕雲横雁翼
看舟子魚鱗辨水營騎交遮戍合戈簇擁沙明謬履千
夫長將詢百吏情下車占黍稷冬雨害粢盛望禱依前
聖垂休冀厚生半江猶慘澹全野已澄清愛景三辰朗
祥農萬庾盈浦程通曲嶼海色媚重城弓日鞬櫜動旗
風虎豹爭及郊揮白羽入里卷紅旌愷悌思陳力端莊
冀表誠臨人與安俗非止奉師貞
杭州觀潮(唐)姚合
樓有樟亭號濤來自古今勢連滄海闊色比白雲深怒
雪驅寒氣狂雷散大音浪高風更起波急石難沈鳥懼
多遙過龍驚不敢吟㘭如開玉穴危似走瓊岑但禠千
人魄那知伍相心岸摧連古道洲漲踣叢林跳沬山皆
濕當江日半隂天然與禹鑿此理遣誰尋
和運使舍人觀潮次韻(宋)范仲淹
何處潮偏盛錢塘無與儔誰能問天意獨此見濤頭海
浦吞來盡江城打欲浮勢雄驅島嶼聲怒戰貔貅萬叠
雲纔起千尋練不收長風方破浪一氣自横秋高岸驚
先裂羣源怯倒流騰凌大鵾化浩蕩六鰲游北客觀猶
愳吳皃弄弗憂子胥忠義者無覆巨川舟
把酒問東溟潮從何代生寧非天吐納長逐月虧盈暴
怒中秋勢雄豪半夜聲堂堂雲陣合屹屹雪中行海面
雷霆聚江心瀑布横巨防連地震羣檝望風迎踊若蛟
龍鬭奔如雨雹驚来知千古信回見百川平破浪功難
敵驅山力可并伍胥神不冺憑此發威名
國朝
錢塘晚渡王錫
兩岸芙蓉醉秋江入畫圖風多歸鳥亂日落片帆
孤漁子波心釣舟人渡口呼荻花飛雪盡楊柳着
霜枯雲物方辭越關津忽到吳水寒烟不起山遠
樹全無綠綺琹猶在紅亭酒用沽名心輕早歲世
味識窮途異國疎狂客鄉鄰笑䜿儒還家莫惆悵
蘿月弄西湖
五言截句
初下浙江舟中口號(唐)孟浩然
八月觀潮罷三江越海潯回瞻魏闕路空復子牟心
杭州祝濤頭二首(唐)徐凝
不道沙隄盡猶欺石棧頑寄言能白雪休厺打青山
送薛二十三郎中赴婺州(唐)姚合
我住浙江西君厺浙江東日日心來往不畏浙江風
别杭州(唐)姚合
醉與江濤别江濤惜我遊他年婚嫁了終老此江頭
晚望(宋)度宗
鷗鷺歸烟渚秋江挾晚晴老漁閒檥艇坐待月華生
宴玉津園江樓(宋)任希夷
風靜潮痕減江空夕照多星星波上艇隠隠岸邊莎
風光連北闕景物傍西湖禁籞濤江上兹樓天下無
虛齋留御榻小逕近層崖再拜觀奎畫渾疑侍玉階
參天宫栢翠布地禁花紅臺沼如文囿規摹有汴風
江上(宋)釋永頤
江頭雲閣雨柳色與春深船發春風阻誰知客子心
秋江曉渡圖(元)楊維禎
船泊大江口行人與馬爭不如漁艇子高卧待潮平
東歸次錢塘先寄弟(元)范欽
月落天將曙風高浪欲層夜來春艸夢先已度西陵
春夜錢塘江行(元)吳宗儒
小艇發江干入夜東風起帶雨掛輕帆西行三百里
潮(元)孫承宗
休嫁弄潮兒潮今已失信乘我油璧車厺向錢塘問
江邨法聚
殘陽在木末遠鳥沒孤嶼漁舟歸未歸吹笛芙蓉渚
國朝
浙江秋濤張丹
萬里西風吹洪濤撼江閣掛帆白塔下瞥眼富春
郭
閒亭候潮張丹
極目秋江闊空亭獨倚攔早潮猶未上落月如金
盤
浙江秋濤諸壬發
倏忽大風發羣龍若昂首青天無片雲夾岸雷霆
走
閒亭候潮諸壬發
近水白平野遠山紅入天早潮倏已至江路亂流
煙
偕李孝廉入閩初發江干朱彛尊
清江自西來海水逆流合我帆掛東風遥指富春
塔
初發江干查慎行
江路羊腸迴江風羊角合漸近漁浦潭忽失六和
塔
錢塘江行雜詩曹溶
春水浴文石諸花夾相送行窮兩岸山未覺輕舟
動
采綠人何在霜林數十家屋前看越嶺終日漾清
沙
月愛迴谿暖叢篁十月新臨流時濯足驚起踏歌
人
六言截句
浙江(元)吳師道
兩山噴雪眩轉三道奔波淼漫白塔故宫高殿行人來
倚闌干
江邊(元)李孝光
江邊孤樹猶碧天際白雲自流七十二灘浩蕩夕陽照
見歸舟
國朝
江行雜詩查慎行
人家泥浦漁浦驛路樟亭赤亭黃犢鳴邊艸綠畫
眉啼處峯青
船頭載餘杭酒枕上看富旾圖老伴不離鵝鴨浮
蹤又落江湖
雨中江上厲鶚
樹外雨隨風至塘邊水入田流帆底廟子沙口人
語龍山渡頭
橘蠧化雙飛蝶桑芽飼再熟蠶隔岸雲屯黑白近
城岫洗青藍
村娃向井提瓮田父衝烟曳柴老我三家竹墅宜
人一緉㯶鞵
梅候不便北客波官多賽南朝江平觀漲小艇雨
歇迎神洞簫
七言截句
渡浙江問舟中人(唐)孟浩然
潮落江平未有風扁舟共濟與君同時時引領望天末
何處青山是越中
送陶十赴杭州攝掾(唐)劉長卿
莫嗟江城一掾卑滄州未是阻心期浙中山色千萬状
門外潮聲朝暮時
渡浙江(唐)盧綸
前船後船未相及五兩頭平北風急飛沙卷地日色昏
一半征帆浪花濕
答微之泊西陵驛見寄(唐)白居易
烟波靜處一點白應是西陵古驛臺知在臺邊望不見
暮潮空送渡江迴
潮(唐)白居易
早潮纔落晚潮來一月周流十六回不獨光隂朝復暮
杭州老去被潮催
浪淘沙詞(唐)白居易
一泊沙來一泊去一重浪滅一重生相攪相淘無歇日
會教山海一時平
白浪茫茫與海連平沙浩浩四無邊朝來暮去淘不住
遂令東海變桑田
青艸湖中萬里程黃梅雨裏一人行愁見灘頭夜泊處
風翻暗浪打船聲
借問江潮與海水何似君情與妾心相恨不如潮有信
相思始覺海非深
海底飛塵終有日山頭化石豈無時誰道小郎抛少婦
船頭一去沒回期
隨波逐浪到天涯遷客生還有幾家却到帝鄉重富貴
請君莫忘浪淘沙
應舉題錢塘公館(唐)陳去疾
萬里茫茫天塹遥秦皇底事不安橋錢塘江口無錢過
又阻西陵兩信潮
觀潮(唐)劉禹錫
八月濤聲吼地來頭高數丈觸山回須臾却入海門去
卷起沙堆似雪堆
觀浙江濤(唐)徐凝
浙江悠悠海西綠驚濤日夜兩翻覆錢塘郭裏看潮人
直至白頭看不足
觀海(宋)趙抃
巨海澄瀾勢自平停車冉冉看潮生豈同八月吳江會
共駭潮頭萬鼓鳴
海船(宋)朱名世
輕裝方解盡無遺風挾雙篷水面飛却被沙頭漁父笑
滿船空載月明歸
海味(宋)朱名世
海味新來數得餐梢人收拾日登盤錢塘江上親曾見
賣得風流别一般
海鷗(宋)朱名世
羣飛獨宿水中央逐浪隨波羽半傷莫去西湖花裏睡
芰荷翻雨打鴛鴦
海魚(宋)朱名世
劍鬛如山海面浮巨腮嘘浪勢吞舟丁寧大客尋竿餌
稚子敲針作釣鈎
憶錢塘江(宋)李覯
當年乘醉舉歸帆隠隠前山日半銜好是滿天涵返照
水仙齊著淡紅衫
十七日觀潮(宋)陳師道
潮頭初出海門山千里平沙轉面間猶有江神憐北客
欲將竒觀破衰顔
江水悠悠自在流向人無恨(一作限)不應愁相逢不覺渾
相似誰使清波早白頭
十八日觀潮(宋)陳師道
一年壯潮盡今朝水伯何知故晚潮海浪肯隨山俯仰
風帆常共客飄飄
八月十五日看潮(宋)蘇軾
定知玉兔十分圓已作霜風九月寒寄語重門休上鑰
夜潮留向月中看
萬人鼓噪懾吳儂猶似浮江老阿童欲識潮頭高幾許
越山渾在浪花中
江邊身世兩悠悠久與滄波共白頭造物亦知人易老
故教江水向西流
吳兒生長狎濤淵冐利輕生不自憐東海若知明主意
應教斥鹵變桑田
江神河伯兩醯雞海若東來氣吐蜺安得夫差水犀手
三午強弩射潮低(自注王嘗以弓弩射潮頭與神戰自爾水不近城)
題潮出海門圖(宋)陳造
絶島平岡捲欲空兩崖相對□穹崇即今畫手兼詩筆
更與江山角長雄
卷裏波濤快一披蒼山擁起雪山馳浮天沃日無窮意
到我春窗病酒時
錢塘江(宋)陳淵
潮頭駕月衝殘夢水色浮空送峭寒十幅輕蒲連夜發
不知身到海門山
六曹長貳觀潮予以入直不預晡時大雷雨走筆
戱蔡子平(宋)周必大
雷轟萬鼓勒潮回無復庭前雪作堆應為尚書慳且澁
盲風怪雨一時來
浙江小磯春日(宋)范成大
客裏無人共一杯故園桃李為誰開春潮不管天涯恨
更捲西興暮雨來
晚潮(宋)范成大
東風吹雨晚潮生叠鼓催船鏡裏行底事今年春漲小
去年曾與畫橋平
次韻寶應叔觀海(宋)王十朋
戴地浮天浩莫窮氣營樓閣聳虚空道人妙得觀瀾術
萬里滄溟碧眼中
題童夀卿潮出海門圖(宋)王炎
潮來濺雪欲浮天潮去奔雷又寂然海上兩山原不動
更添此意畫圖傳
題俞槿畫浙江觀潮册(宋)曹勛
吳越山高紫翠重浙江東下竦雙峯峯前忽湧東西白
飛舞潮頭萬玉龍
渡浙江(宋)葉適
晚霞鋪畫月明鈎萬里無風一水浮長怕舟師深擊楫
自今洄洑起中流
大雪趙振文寄詩言乘月泛舟清甚次韻
(宋)樓鑰
舊聞老具擅詩聲夜泛錢塘向鳳城今日清遊更豪逸
雪花和月帶潮生(法具字圓復紹興初詩僧也有月夜遊錢塘江詩云小舟為我載明月白)
(沙翠竹光相射自從李白下金陵四百年無此豪逸)
還自錢塘道中(宋)潘檉
江上青山落照邊江頭歸客木蘭船春鷗自共潮回去
一點飛來是柳綿
錢塘晚望(宋)謝翺
錢塘江上夜潮過秋靜寒烟白露多吳越青山明月裏
舟人齊唱異鄉歌
錢塘渡(宋)蘇泂
百年鬢髮春風晚十二欄干落照微多事錢塘江水上
送人離别送人歸
夜宿浙江亭(宋)曹既明
夜半潮聲撼客牀卧聽柔櫓閙空江驚廻倦枕鄉關夢
海日烘山上曉窗
重到錢塘(宋)鮑輗
惟有寒潮不世情朝朝暮暮過空城百年車馬閶門外
獨見春風草又生
泛浙江(宋)方回
海門山到富春山礙石衝沙水幾灣不是此江故盤屈
雪濤何得記吳巒
觀潮(宋)王琮中
旂綵斜飛一命輕舟人却立萬舟迎不應當日將軍事
猶到如今氣未平
江頭(宋)俞桂
漁浦山邊白鷺飛西興渡口夕陽微等閒更上層樓望
貪看江潮不肯歸
江上(宋)俞桂
小雨纔收日漸斜酒旂插處兩三家江頭粧點秋來景
半是蘆花半蓼花
秋江(宋)釋道潛
赤葉楓林落酒旗白沙洲渚夕陽微數聲柔櫓蒼茫外
何處江村人夜歸
江上秋夜(宋)釋道潛
雨暗蒼江晚未晴井梧翻葉動秋聲樓頭夜半風吹斷
月在浮雲淺處明
月夜游錢塘江(宋)釋德興
小舟為我載月色白沙翠竹光相射自從李白下金陵
四百年無此豪逸
弄潮詩(宋)錢塘軍人
弄罷江潮曉入城紅旗颭颭白旗輕不因會喫翻頭浪
爭得天街鼓樂迎
觀浙江沙漲十里有感(元)張志道
重到錢塘異昔時潮頭東擊遠洲移人間莫住三千歲
滄海桑田幾許悲
江邨(元)黃庚
極目江天一望賖寒烟漠漠日西斜十分秋色無人管
半屬蘆花半蓼花
江邨即事(元)黃庚
江邨暝色漸凄迷數點殘鴉雜雁飛雁宿蘆花鴉宿樹
各分一半夕陽歸
題江干初雪圖(元)戴表元
斷樹寒雲古岸隈漁翁初撥小船開看渠風雪忙如許
還有魚兒上釣來
夏夜江上(元)吳師道
繞屋青江竹萬竿水風蕭瑟竹光寒夜深月上門不掩
卧聽釣歸船過灘
錢塘懷友(元)黃清老
舟泊楓林一雁聲白蘋紅蓼共思君月明江水多於海
雨後秋山碧似雲
題春江小景圖(元)黃清老
小艇無人載綠隂白鷗門外笋成林不知多少山中雨
染得一江春水深
題趙千里夜潮圖(元)偰哲篤
風濤洶湧千堆雪拍岸翻空倒銀闕雁聲驚起一江秋
萬里無雲掛明月
懷馬教授
水生白石渡頭灣念子攜書共往還今日相思不相見
越南殘照海門山
泛海(元)張可大
到處啼鶯倚棹歌客懷偏向布帆多黃雲飛盡天如洗
鰲背山前萬頃波
杭州歌(明)張以寧
西陵渡口潮水平十十五五放舟行樓中燕子慣見客
不怕渡頭津鼓聲
越水圖(明)沈周
記别錢塘二十年夕陽山色曉潮邊隔江千里美人遠
夢落西興舊渡船
自新安江至錢塘舟行(明)李流芳
富春天豁一江明江上青山縱復横早晚隨潮下三折
六橋寒樹遠含情
徐邨遇潮(明)李流芳
千帆影裏練光開白玉城摧動地雷故傍淺沙鞭馬去
却驚飛沫濺衣回
晚發錢塘(明)顧文淵
潮平小櫂發錢塘俄頃帆飛過富陽兩岸好山看不盡
數聲漁笛起滄浪
江上夜泊(明)朱國祚
江上扁舟一葉輕夜深燈火滅還明枕函未作寒山夢
卧聽潮聲帶雨生
江潮十首(錄四)(明)趙應元
横空白浪駕邱山颷逐嚴灘未肯還共說鴟夷千古憤
至今遺怒滿人間(風潮)
殘星的歴曙光微水長平沙失釣磯瀑布横舟冲霧起
浪花迎檝帶霞飛(早潮)
滄茫萬里此停舟潮到山城勢欲浮如許風波且休息
雨微烟暝正宜秋(晚潮)
平平沙闊未潮生理檝楊帆共欲迎自是往來存大信
莫疑翻覆似人情(候潮)
浙江詞(明)田藝衡
秋風捲入海門關白浪高于龕赭山直向富春祠下過
寒流常帶月明還
海上天吳駕六鰲祖龍鞭石不成橋沙中鐡箭三千尺
聞說錢王曾射潮
素車白馬送潮來伍子山前起怒雷幾度停樽歌七發
千年枚叔總竒才
國朝
江樓送别張遂辰
片帆才掛海門秋落木寒山黯對愁莫惜殘樽人
遽别夕陽猶喜半江樓
渡錢塘朱彜尊
渡口乘潮漾北風輕舟如馬溯江東明朝又是山
隂道身在千巖萬壑中
江行朱彛尊
潮落江平宿富陽船頭新月下微霜曉看烏臼紅
千樹樹杪半山鴨脚黃
絶壁苔紋鼠尾□灘光晝靜白鎔銀分明江上孤
篷客黃鶴山樵畫裏人
環溪亭下水流東野碓飛輪到面風返景松巖紅
未斂隔江人語漆林中
歸舟雜咏查慎行
青山漸遠漸糢糊散入雲烟澹欲無畫手稀逢黃
子久詩家别寫富春圖
滚滚秋濤浩浩風烟茫茫處雨濛濛不知誰割東
西界半幅江山展越中
贈戴山人毛竒齡
錢塘高士剡中才日暮銜杯江上臺萬叠寒濤通
夜白依然雪後見君來
送季偉歸錢塘尤侗
楚尾吳頭路幾遙蟬鳴堤柳影蕭蕭君歸湖上西
泠口已過錢塘八月潮
歸去南屏自結廬不須長盼楚江書青莎碧荇蓴
絲菜紫蠏紅蝦篛葉魚
弄潮詞王錫
狂瀾乍湧海門高嵂崒銀山駕六鼇七發應嗤枚
叔陋詭觀但說廣陵濤
吳兒重利每輕生踏浪爭持採幟行技勇若能驅
敵愾應教萬里破龍城
綿亘錦幕照江潯那管神洲已陸沉眼底水嬉雖
百變憎兒可抱濟川心
朱旗畫傘閙江干騰跳迎潮萬姓歡童子善泅多
似織懸知百倍吕梁觀
傾城士女集如雲羅刹江邊演水軍家給民原知
自愛不煩作戒弄潮文
繡胸文脛競沿洄金鼓連天震似雷海若縱横誰
砥柱直須萬弩射潮回
錢塘觀濤劉廷璣
滚滚長江去復回蛟龍飛處響如雷萬千人盡回
頭望一片銀山駕海來
越游雜詩金志章
潮落樟亭漾淺沙晴江渺渺片帆斜臨流欲喚西
陵渡一笑先登觳&KR1100;車
一艇横江信午風青山兩岸列西東井西圖畫何
人會暖翠浮嵐在眼中
江漲口號金志章
皎皎雨晴明月光一夜水添三尺強朝來大艑忽
鱗集不是魚船是米艎
勘中小亹高斌
葛嶴山前江溜行中亹直下候潮迎南崖賴有文
堂峙喜慶錢塘奏績成(江溜由葛嶴山前中小亹直下通潮入海北亹舊江)
(潮退流停更可喜者南崖偏西大堂山桃溜入中亹其南亹安穩無虞全塘永慶成功矣)
龕山北望赭山紅徧地桑麻樂永豐舊日南亹三
十里幸今無碍海潮攻(赭山以南三十里乃舊時南大亹今已成樂土幸無)
(妨碍)
次錢塘詩沈仕
千里江流十日行凄風急雨鬭江聲到來掛席紅
雲上笑指扶桑海日生
笑指扶桑海日生望中佳氣擁春城鶯花萬戶珊
瑚色烟水六橋歌吹聲
海上戴敏
萬頃鯨波朝日赤滄洲四望無窮極海山何處是
蓬萊遍問漁翁都不識
詞
憶江南(杭州)(唐)白居易
江南憶最憶是杭州山寺月中尋桂子郡亭枕上看潮
頭何日更重遊
漁父歌(唐)李珣
棹警鷗飛水濺袍影侵潭面柳垂條終日醉絶塵勞曾
見錢塘八月潮
望海潮(宋)柳永
東南形勝三吳都會錢塘自古繁華烟柳畫橋風簾翠
幕參差十萬人家雲樹繞隄沙怒濤捲霜雪天塹無涯
市列珠璣戶盈羅綺競豪奢重湖叠巘清佳有三秋
桂子十里荷花羌笛弄晴菱歌泛夜嬉嬉釣叟蓮娃
千騎擁高牙乘醉聽歌鼓吟賞烟霞異日圖將好景
歸去鳳池誇
河滿子(陪杭守泛潮夜歸)(宋)張先
溪女送花隨處沙鷗避樂分行遊舸已如圖障裏小屏
猶畫瀟湘人面新生酒豔日痕更欲春長衣上交枝
鬭色釵頭比翼相雙片段落霞明水底風紋時動粧光
賓從夜歸無月千燈萬丈湖塘
瑞鷓鴣(觀濤)(宋)蘇軾
碧紗影裏小紅旗儂是江南踏雪兒拍手欲嘲山簡醉
齊聲爭唱浪婆詞西興渡口帆初落漁浦山頭日未
移儂欲送潮歌㡳曲樽前還唱使君詩
江神子(錢塘江上)(宋)蘇軾
鳳凰山下雨初晴水風清晚霞明一朵芙蓉開遍尚盈
盈何處飛來雙白鷺如有意慕娉婷忽聞江上弄哀箏
苦含情遣誰聽烟斂雲收依約是湘靈欲待曲終尋問
取人不見數峯青
南歌子(錢塘晚眺)(宋)蘇軾
山雨蕭蕭過溪橋瀏瀏清小園幽榭枕蘋汀門外月華
如水綵舟横苕岸霜花盡江潮雪陣平兩山遙指海
門青回首水雲何處覓孤城
摸漁兒(觀潮上葉丞相)(宋)辛棄疾
望飛來半空鷗鷺須臾動地鼙鼓截江組練駈山去鏖
戰未收貔虎朝又暮悄慣得吳兒不怕蛟龍怒風波平
步看紅旆驚飛跳魚直上蹙踏浪花舞憑誰問萬里
長鯨吞吐人間兒戲千弩滔天力倦知何事白馬素車
東去堪恨處人道是属鏤怨憤足千古功名自誤謾教
得陶朱五湖西子一舸弄烟雨
念奴嬌(觀潮)(宋)陸凝之
遠山一帶遡晴空極目天涯浮白楓落鴉翻談笑處不
覺雲濤横席酒病方蘇睡魔猶殢一掃無留迹吳帆越調
恍然飛上空碧長記草賦梁園凌雲筆勢倒三江秋
色對此驚心空悵望老作紅塵閒客别浦烟平小樓人
散回首烟波寂西風掃露為君重噴霜笛
酹江月(浙江亭觀濤應制)(宋)吳琚
玉虹遥掛望青山隠隠細如一抹忽覺天風吹海立好
似春霆始發白馬凌空瓊鼇駕水日夜朝天闕飛龍舞
鳳鬱葱環拱吳越此景天下應無東南形勝偉觀真
竒絶好是吳兒飛綵幟蹵起一江秋雪黃屋天臨水崖
雲擁看擊中流楫晚來波靜海門飛上明月
水龍吟(錢塘作)(宋)陳以莊
晚來江闊潮平越舷吳榜催人去稽山滴翠胥濤濺恨
一襟離緒訪柳章臺問桃仙浦物華如故向秋娘渡口
泰娘橋畔依稀是相逢處窈窕青門紫陌蒨羅新衣
翻金縷舊音恍記輕擺慢撚哀絃老柱金屋難成阿嬌
已遠不堪春暮聽一聲杜宇紅殷綠老雨花風絮
謁金門(吳山觀濤)(宋)周密
天水碧染就一江秋色鼇戴雪山龍起蟄快風吹海立
數點烟鬟青滴一幅霞綃紅濕白鳥明邊帆影直隔
江聞夜笛
虞美人(浙江舟中作)(元)趙孟頫
潮生潮落何時了斷送行人老消沈萬古意無窮盡在長
空澹澹鳥飛中海門幾點青山小望極烟波渺何當
駕我以長風便欲乘槎浮到日華東
國朝
滿江紅(錢塘觀潮)曹溶
浪湧蓬萊高飛撼宋家宫闕誰盪激靈胥一怒惹
冠衝髮點點征帆都卸了海門急鼓聲初發似萬
羣風馬驟銀鞍爭超越江妃哭堆成雪鮫人舞
圓如月正危樓湍轉晚來愁絶城上吳山遮不住
亂濤穿到嚴灘歇是英雄未死報讎心秋時節
滿江紅(錢塘觀潮和曹侍郎韻)朱彛尊
曹侍郎錢塘觀潮一闋最為崛竒今見雕本改
竄可惜康熙丙子秋涉江追和其韻并附原詞
於後不作三舍退避者欲存其真也
羅刹江空設險有海門雙闕日未午樟亭一望樹
多於髮乍見雲濤銀屋湧俄驚地軸轟雷發算隂
陽呼吸本天然分吳越遺廟古餘霜雪殘碑在
無年月訝揚波重水後先竒絶齊向屬鏤鋒下死
英魂毅魄難消歇趁高秋白馬素車來同弭節
蝶戀花(錢塘觀潮)朱彛尊
楓浦客來煙未散(許渾)如許如言(羅隠)漸落分行雁(李嶼)
解道澄江淨如練(李白)風翻白浪花千片(白居易)細雨
濕衣看不見(劉長卿)浩汗連緜(張希浚)地闊平沙岸(杜甫)
信宿漁人還汎汎(杜甫)富陽山底樟亭畔(白居易)
一半兒(浙江)朱彛尊
鯉魚風起鳳山根白鷺潮來鱉子門黃雀雨晴魚
浦村亂帆分一半兒夭斜一半兒稳
海塘錄卷二十五
