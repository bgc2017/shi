海塘錄卷十六
内閣中書翟均廉撰
奏議四
工部覆撫臣盧焯請將緩修工改建石塘議(乾隆)
(五年)
廵撫盧焯疏稱海寧縣一帶海塘殘缺卑矮難資
捍禦者通行改建魚鱗大石塘先後委員承築今
查東塘緩修工内有潘介山屋前舊塘三十九丈
五尺又洪文舍西舊塘三十丈現在樁朽石卸塘
身矬墊亟須一律建築魚鱗石塘以垂永久照例
砌石一十八層計高一丈八尺共估需工料銀一
萬三千九十一兩八錢三分零查浙省海寧縣東
西一帶塘工先據前任總督稽曾筠分别緩急先
後興工其塘身殘缺卑矮者題請改建魚鱗大石
塘五千九百餘丈委員陸續派築經(臣)部於乾隆
二年八月内覆令次第興舉今東塘緩修案内有
潘介山屋前并洪文舍西舊塘等共六十九丈五
尺該撫既稱現在樁朽石卸塘身矬墊亟需建築
魚鱗石塘應如所題准其動支工料銀兩建築魚
鱗石塘以資捍禦可也
工部覆督臣德沛請將柴塘改建石工議(乾隆)
(五年)
閩浙總督鎮國將軍宗室德沛疏稱仁寧二縣東
西兩塘既巳改建魚鱗大石塘而寧邑之老鹽倉
以西至仁邑之章家菴止一帶仍係柴塘未經議
改蓋柴塘之設因康熙五十六七年間潮水沖刷
外沙坍塌報險頻仍欲建石工迫不及待經原任
撫(臣)朱軾用柴搶築一千餘丈暫為保護原止堵
禦一時並非一勞永逸之計是以雍正十年十三
年及乾隆元年風潮大汎易於坍墊分頭搶堵始
獲平安今雖外沙復漲竊恐海潮南北不常浮沙
去來無定伏讀
世宗憲皇帝諭旨海塘雖漲沙數百里亦不足恃惟堅築
大石塘始可經久
聖明論定誠為不易之良規也從前東西兩塘改建石工
而柴塘仍舊者彼時潮勢洶涌塘外水深難以釘
樁建石是以未經議改今則沿塘沙漲人力易施
此誠時不可失千載修築之良會也臣等悉心相
度必得一律改建石塘方可永久又恐土性虚浮
難於釘樁甃石未敢冒昧舉行先於海龍洋等處
最為險要之地遴員試築樣工二十丈以覘地勢
完工數月堅固特立是柴塘之可改石已有明驗
(臣)等細矚情形公同集議應自寧邑老鹽倉石塘
至仁邑章家菴止照依現在試塘式樣改築石塘
計長四千二百餘丈約需工料銀九十餘萬兩此
項工程自應趕竣但各山所採石料除浙江各工
需用外所餘無幾應請分限五年内庶得從容辦
理至應動庫項查浙江鹽課正課之外有公費一
項每年徵解銀二十餘萬兩請以此項銀兩撥充
改築石塘之用如蒙
俞允容(臣)等督率司道將一切物料價値如有不敷酌
核加增確估題報其餘因時審勢以及經修管人
員分隸兼轄調遣委用之處(臣)等另行奏
聞查浙省海塘工程先於雍正十一年正月内荷蒙
世宗憲皇帝欽命内大臣海望等前往浙江會同總督程
元章將海塘工程通盤相度形勢籌畫事宜應作
何修築之處詳細查勘悉心定議具奏隨經内大
臣海望等欽遵確勘將應修應築石土塘閘等工
共約估銀一百九十餘萬兩經工部覆准酌量工
程緩急先後興修續於乾隆四年正月該撫盧焯
奏稱仁和海寧二縣交界地方草塘一帶通計四
千二百一十八丈今水勢日南漲沙綿亘數十里
刮滷煎鹽巳成原野每年猶事歲修殊屬糜費况
塘在平陸不用搶修應將草塘歲修暫行停止今
該督德沛等勘得仁寧二縣百里塘隄修防盡善
惟老鹽倉以西至章家菴止一帶仍係柴塘一遇
風潮易於坍墊勢難保固久遠必得改建石塘四
千二百餘丈約需工料銀九十餘萬兩以垂永久
臣等伏思水勢之遷徙原係隨時更易而工程之
緩急亦宜隨時之變通今仁寧二縣一帶柴塘該
督等奏請改建石工固屬圖維經久之計但查先
經該撫盧焯以現在水勢日南前頂塘工漲沙綿
亘數十里歲加修補殊屬糜費業經奏請停止是
柴塘之歲修猶且可停而石工之改建尤非急務
且查内大臣海望勘估之石塘一萬餘丈現在陸
續興修未據完工所需各山石料江浙兩省塘工
贖買出産不能充裕未獲尅期完竣(臣)等再四酌
議沿塘沙漲巳成平陸又有柴塘捍禦工似可緩
應將該督所奏老鹽倉以西一帶改建石塘之處
俟現今巳估應建石塘各工修築完竣後該督等
再行詳勘形勢相度機宜應否改建具奏到日再
議可也
工部覆督臣德沛請建石工不必俟魚鱗石塘完
工後舉行議(乾隆五年)
閩浙總督宗室德沛奏稱寧邑之老鹽倉迤西仁
邑之章家菴一帶塘隄前因被潮沖刷異常危險
斯時欲建石工緩不可待隨經陞任撫(臣)朱軾用
柴搶築原為保護一時並非一勞永逸之計年來
仰荷
皇上敬誠昭格海不揚波通塘漲沙綿亘數千里石草
各塘悉屬平穩是以撫(臣)盧焯奏請暫停歲修草
塘蓋就目前情形而論也但海潮南北不常浮沙
坍漲無定(臣)悉心相度必得一律改建石塘方可
垂諸永久又慮土性虚浮難於釘樁甃石先將險
要之地遴員試築樣塘二十丈完工數月堅固特
立隨公同集議應自老鹽倉起至章家菴止改建
石塘四千二百餘丈約估工料銀九十餘萬兩動
支鹽務公費銀兩分限五年從容辦理會摺具奏
廷議以應俟現今估建石塘各工修築完竣再行
勘議伏思浙省海塘攸關七郡生民東西兩塘俱
經改建石工不因漲沙停止獨草塘仍循其舊萬
一風潮不測衝去護沙水勢由此直趨浸灌内地
不但臨時搶堵不及為患匪淺即使費盡周章恐
所費更無算矣前此撫(臣)盧焯但請暫停歲修乃
一時之節省(臣)請改建石工實萬世之利賴(臣)因
目擊柴塘之歲修固應暫停石土之改建斷不宜
緩今不支正項而動鹽務公費於
國帑無損現在東西兩塘魚鱗大工漸次興築陸續
報竣石料日見充裕况原議分年辦理巳分别緩
急並行無礙乘此沙漲則人力易施蚤為經營則
事半功倍查海塘綿亘百有餘里原以抵禦潮汐
捍衛城社田廬倘一處潮水灌入則全塘工程俱
屬虚設應如所請准其自老鹽倉以西一帶草塘
改建石工四千二百餘丈分限五年完竣其所需
工料銀九十餘萬兩亦准其在於鹽務公費銀内
動支給發辦理可也
工部覆左都御史劉統勲會勘海塘情形議(乾隆)
(七年)
左都御史劉統勲奏稱搶修柴工需柴正殷柴價
時値九分部定則例止准六分前大學士稽曾筠
行令據實造報每百觔給價九分緣較部價不符
屢奉駁減今次購辦柴薪商民觀望不前若不照
時價給發誠恐貽悞要工請准照實價九分報銷
庶緊要工需辦運不致遲悞於修防實有裨益應
如所請浙省塘工所需柴薪准照每百觔給銀九
分但柴薪價値時有低昂今因價昂貴每百觔加
至九分原不得著為成例嗣後如遇柴薪充裕之
年即行嚴飭承辦之員减價購買據實估銷毋得
以少報多任意加增致滋浮冒
大學士高斌請於柴石塘後加築土堰疏(乾隆十三)
(年)
錢塘江中小亹引河沖刷深通(臣)等查勘海塘南
岸情形俱屬完整實可不費修築其北岸塘工仁
和海寧二縣自章家菴至尖山脚止新舊大石磈
石柴草土塘共長一萬九千數百餘丈並皆鞏固
整齊塘外向日洪濤巨浪之區今則遍成場竈遙
望新漲淤灘綿亘四五十里而中小亹引河導引
江溜暢流直下全塘得保無虞(臣)等睹江海之安
瀾遡成功之匪易善後之策誠宜審愼恐偶遇大
潮上灘或値颶風湧起潮頭濺水上塘不可不慮
但得塘後土堰攩護周匝則坡土不傷即無妨碍
除八仙石起至章家菴老土塘四千七百餘丈另
有外護土堰現議加高原塘無須加築土堰今應
自章家菴起至尖山脚下凡石柴草塘頂上後邊
一律加築土堰底寬一丈二尺頂寬八尺高四尺
共長一萬四千數百餘丈將舊有存塘土牛抵用
外約估為銀六千六百餘兩係善後緩工限以二
年為期於農隙之時陸續築成以資保衛再自仁
和縣江塘迤東至章家菴民築土堰量長六千二
百餘丈原為八仙石迤東老土塘之外護惟是堰
身原有高下厚薄不齊不足禦異常潮患必須統
體加培高厚與東西兩頭塘身平接包裏老塘在
内庶為有恃無恐但若派民工作力有難齊約估
需土方銀一萬二千八百餘兩亦限二年完竣連
前項通塘加堰約共估需銀一萬九千四百餘兩
毋庸動銷正帑並請在於節省引費留備海塘工
用項下動支其間或有盈縮工完核實另題
撫臣顧琮奏明江潮直趨大溜疏(乾隆十三年)
中小亹引河故道於十一月初一日以後江流直
趨大溜今歸沖刷河身甚為深寬沙地居民有拆
屋移徙者經(臣)等酌照災賑坍房給修之例按戶
給發銀兩以資遷費并飭加意撫恤寬裕俾各得
所伏念中小亹暢流則南北兩岸水遠沙長塘隄
鞏固實可慶幸惟是沙地居住之民田驟被衝坍
雖巳給與遷徙之費而時届歲暮不無因拆屋搬
移致有拮据臣等仰體
皇上子惠元元至意擬查無力之戸給與口糧以資卒
歲現查明無力者六百五十戸每戸酌給米五斗
如動穀碾米未免羈遲今以銀兩按照時價折給
約需銀五百兩動支公頂散給除已飭行查實給
發俾無失所外所有辦理緣由(臣)謹會同閩浙總
督喀爾吉善恭摺奏明
大學士訥親海塘善後事宜疏(乾隆十三年)
(臣)同廵撫顧琮於本月初一日渡江由白鶴浦登
陸前至新開引河又迴舟往紹興應宿閘至姚家
埠宋家漊一帶看閱海塘南岸復由杭城起查看
北岸一應土石至海寧尖山等處臣看得現在江
水大溜悉歸中小亹暢流直下北大亹漲沙巳成
平陸(臣)等從翁家埠下隄前往相對葛嶴山北沿
水之處約計二十餘里皆係老嫩沙灘老鹽倉隄
外老嫩淤沙約二十里直接蜀山北面自葛嶴山
至蜀山約長二十餘里其山北一帶西通江水東
接海潮雖非大溜經由其水面尚寬八九里許大
汛水深五六尺小汛水深二三尺不等附近載滷
運柴小船可以乘汛往來其海寧南門石塘外亦
漲有老嫩沙灘約寬一十五里大小尖山脚老沙
約寬一十三里至十五六里不等以上老沙多有
生草者較之乾隆九年(臣)閱視北塘溜經蜀山之
北沙護塘根之勢迥不相同又勘得南大亹老沙
綿亘自塘至水近者六七里遠者至二十餘里現
在亦無險慮至中小亹引河自上年十一月内沖
開以來初寬二十餘丈今巳至四百五十餘丈是
年至四五月内巳沖刷三里之寬合之江海形勢
若至大汛北岸仍不能無臨塘之水南岸文堂山
脚現巳落水其勢巳向南趨文堂禪機山以南應
相機利導使兩山全落水中則中亹寬展經臨大
汛庶可分北岸之潮水至於錢江大溜難行葛嶴
山以南而逼近山脚之水仍復從山後一帶漫流
現在刷有堰溝長五六里深五六尺不等江溜初
向南行當防其仍復故道此處應設一竹簍碎石
滾壩以禦沖刷使江水仍由壩漫流不致奪流且
可殺江海汎漲之水其蜀山至尖山一帶中有堰
溝數道尚有乘潮汛行舟往海寧者亦不便任潮
水沖刷深長應酌看形勢或於水口或於中段溝
尾稍加堵禦預防直抵塘根以期潮退沙淤漸成
灘地又南岸會稽縣屬宋家漊地方東有曹娥江
西有三江閘水俱滙歸北流入海而海潮汛發阻
遏江流從前錢塘江走北亹相去尚遠今江水改
由中亹較前已近遇潮水長發遏仰曹娥江水二
水並長難免隄岸不致漫溢亦應加意防護臣與
顧琮俱詳悉指示海防道鄂敏令其相機辦理再
查南岸一帶海塘因安瀾已久並未設有專司塘
汛之員弁兵丁今江水雖離塘遠近不等然既向
南趨當派官兵駐宿不時查勘全岸塘工應移駐
官弁相度沙之坍漲有無裨益並潮水長落情形
一一熟知隨時調劑可免興修大工兩岸數部居
民共受安瀾之益應請
勅交該撫於海防兩營内派撥官兵於南岸塘工及附
近臨河一帶駐宿隨時查看再分派兵弁於中亹
北之河莊山居住就近在葛嶴山蜀山一帶上下
廵視江海水勢以便先事預防俟今年六七八月
大汛過後水勢全局巳定於南塘工所酌量分建
營房以為官兵駐宿之所查前經大學士高斌奏
准將仁和縣江塘迤東至章家菴民築土堰動支
舊存塘工銀兩加培高厚此原係防禦異常潮患
所以分作二年修理今奏請營造官兵房屋應需
工料即移此項先為動用其修築民堰銀兩再展
年限陸續修理
撫臣方觀承海塘善後事宜疏(乾隆十三年)
(臣)恪遵
聖訓覆查原奏悉心辦理謹將善後事宜各條詳加籌
酌並有應𩔖及者逐一開陳恭呈
聖鑒一北塘大小潮溝宜分别堵禦以防沖刷也查北
塘外漲出老嫩沙塗直接河莊巖峯蜀山乃江海
經由之北大亹舊道今自五月以來日漸淤墊河
莊山後有沙南北横亘如脊細看此處因潮以為
長落其江身正溜由引河直下巳深五尺有餘似
不至虞其改溜但江海之沖刷靡定若設竹簍碎
石滾壩以殺汛勢俾水退沙留易於淤積更屬有
益緣在秋汛水勢方盛且新漲子沙未實時有潮
水淹浸工力難施應請俟冬月後酌勘水勢及沙
漲情形再行相機辦理又查北塘八仙石汛起至
尖山一帶共有堰溝六道其在馬界塘將軍殿二
處潮溝均隔扶基圩民堰不能到塘似可無庸築
堵其在曹將軍殿小墳前等處潮溝祗係小水漫
流未至沖刷深長亦可暫緩堵禦惟三里橋塘外
潮溝一道長二千二百丈口門寬一百八十丈迎
引潮汐應於口門進内阨要處所設立竹簍碎石
滾壩一道長四十丈以禦汛水沖刷約估需銀五
百五十一兩零又掇轉廟塘外潮溝一道長二千
一百丈口門寬衍遠出大尖山外順迎潮汐溝尾
仍寬十五六丈深二三尺不等今於口門進内七
百丈之小尖山潮神廟前就其地勢坌起處所建
築竹簍碎石滾壩一道以截内灌之水並可為尖
山石壩之外護壩外寬闊平衍潮勢迴轉甚順壩
長二百三十丈内一百三十丈應築土壩兩面用
柴鑲墊上加頂土迎水簽樁其横截溝身之一百
丈應先用柴墊高再排築竹簍碎石滾壩共約估
需銀一千一百四十餘兩又小尖山至大尖山大
尖山至石宕山二處逼近海濱各有民築土隄一
道保護田廬共長一千一百五十六丈每於秋潮
大汛輙多漫溢乾隆九年曾經動帑修築又復兩
被潮災屢蒙賑恤民力未敷難以修竣(臣)詳加看
閱非建石塘不足以資捍禦而垂永久且現議於
潮神廟前截築竹簍滾壩其不過壩之潮水回溜
趨東則大小山圩正當其衝應請於二處各建碎
石塘一道與滾壩工程同時並舉約估需工料銀
二千八百二十餘兩但此處原屬民工應照民隄
民埝如民力實有不敷應照給發半價之例就近
交尖山汛弁員稽查管理如有殘缺即令民竈各
戶隨時修補以資保障一南塘石土各工宜分别
緩急預籌防護也查南塘地勢較高於北數十年
來水行北亹是以均無險患今江海全溜政由中
亹東南掠近雷山過三江口會曹娥江誠恐潮遏
江流致虞漫溢其石土各工之在山隂會稽境内
者自應一律加高培厚以資防護仍令相度平險
分别辦理查山邑各土自李玉如屋後起至四十
五都交界牌止石塘五十六丈眉土淋卸又自趙
爾達滷地起至石塘頭止土塘五十八丈邊坡殘
缺又自夾竈起至夾棚止石塘五百四十八丈塘
頂面石歪斜均應加工修整又宋家漊亞出土塘
圍長三十五丈適當潮汐之衝將低缺處酌加培
築再於塘内取直添築堅厚土塘一道計長十六
丈新舊二層以為重門保障又會邑各工自大團
交接外圍竈塘起至宣港樓底止土塘六百九丈
四尺塘身高下不平邊坡殘缺又接前工至七都
舊石塘止計四段共長三百九十七丈塘身俱甚
單薄應行加幫又自章神殿起至沈則民田止石
塘四十五丈塘身矬䧟應加石二層俾成一律並
培尾土又接前工三十八丈塘身臌裂歪斜應行
折修又接前工三十八丈塘身低矮應加石二層
並加面土又接前工至塘灣止二百三十四丈塘
身單薄應幫又自徐家堰起至青山止土塘五百
一十丈内二百丈塘身單薄應幫以上山會二邑
各工通共約估需銀六千四百八十七兩零内急
工銀三千三百一十八兩零緩工銀三千一百六
十八兩零應請分年辦理一南塘應派駐防員弁
兵丁分汛廵防隨時經理也查南塘各工因安瀾
日久並未設有專員今議分派員弁兵丁駐宿其
地專司廵防實為因時制宜之要務應請即於北
塘各緩工内量行調撥查海防兵備道管轄守備
二員千總四員把總八員外委十六名兵丁一千
名列為左右二營分防十二汛除左營之海鹽澉
浦平湖尖山鎮海五汛右營之老鹽倉翁家埠二
汛或係要工或當衝道未便抽撥外其餘左營之
念里亭右營之八仙石章家菴觀音堂靖海五汛
現在塘外沙塗遠漲工程穩固應即將此五汛弁
兵全行撤撥南塘按汛分防計撥八仙石汛把總
一員外委一名兵丁五十名章家菴汛千總一員
外委一名兵丁八十一名觀音堂汛把總一員外
委一名兵丁七十八名靖海汛把總一員外委二
名兵丁六十八名念里亭汛千總一員外委一名
兵丁六十七名令右營守備一員移駐管轄設立
專汛五處分防五處自蕭山縣西興關起至航塢
山西瓜壢為第一汛派把總一員外委一名自航
塢山西瓜壢至山隂縣夾棚為第二汛派千總一
員外委一名自夾棚至會稽縣宋家漊宣港為第
三汛派把總一員外委二名自宣港至小金為第
四汛派千總一員外委一名自小金至曹娥江文
昌閣為第五汛派把總一員外委一名通共實在
兵丁三百名其守備一員應於會稽縣之三江城
駐劄東西兩路塘工廵查俱便其餘弁兵各按本
界廵防又北塘各汛除調撥外念里亭汛尚餘外
委把總一名並養廉守餉一名應請歸入尖山汛
協防差操又餘各汛馬兵五名應歸入鎮海汛内
管轄又餘戰兵五名守兵一十名共兵十五名公
糧守餉一名查平湖汛工長四十四里在在險要
原設兵五十一名不敷應用請俱撥入該汛操防
力作又議於河莊山分駐弁兵廵視中小亹水勢
情形應即於對岸之翁家埠汛内分派外委一名
帶兵一十五名前往駐劄將河莊葛嶴蜀山一帶
上下水勢按日摺報如當夏秋大汛水勢盛漲仍
即隨時摺報海防道不時稽查廵閱至撤撥弁兵
之北塘五汛就近分歸各汛管理之處查八仙石
章家菴二汛工程應歸於翁家埠汛經管觀音堂
汛工程應歸於老鹽倉汛經管靖海汛工程應歸
於鎮海汛經管念里亭汛工程應歸於尖山汛經
管均令汛弁按工廵防其右營守備既已調撥南
塘所有原管之北塘柴工程均應統歸左營守備
管轄以專責成一調撥南塘官兵應請建給衙署
營房以便棲止也查北塘弁兵既議抽撥南塘分
汛防駐自應就地建造衙署營堡各房分給棲止
守備衙署二十二間千把外委住房共五十二間
合共估需銀九百九十二兩零又馬步戰守實兵
三百名共需營房五百一十六間沿海堡房四十
座每座三間共一百二十間二共營堡房六百三
十六間共估需銀五千七十五兩二錢八分其營
堡各房應令地方官查明建造如無就近官基即
買民地建造至守備衙署應需之項查有北塘所
遺衙署營房應飭令據實估變充用毋庸另請動
項或需移用舊料核實開除一移駐右營守備請
鑄給關防以昭信守也右營守備向駐北塘一應
支給錢糧俱用左營關防今既移駐南塘專司防
護蕭會山等縣工程以及兵馬錢糧俱為該備專
責應請飭部鑄給浙江海防道標右營守備關防
以重職守一南塘應照北塘之制并歸廳員管轄
以昭畫一也南岸紹屬江海塘工因海防道駐劄
海寧懸隔大江歴係各該縣經管經收由布政司
衙門查核請銷今既議撥海防道標營弁防守不
可無專管之廳員互相稽查查有紹興府水利通
判會稽山隂蕭山三縣皆其所屬應即將紹屬南
岸海塘江塘各工專令該通判管理遇有一切應
修工程地方官報明該倅會同營備確勘報明海
防道轉詳請修工竣造册由道核銷所有紹興府
水利通判關防并請添海防字樣勅部鑄給以昭
信守以上堵塞潮溝二處建築竹簍碎石滾壩又
南塘修築石土各工又調撥備弁兵丁添建衙署
營堡各房又改建大小山圩磈石塘工通共需銀
一萬六千六百五十餘兩内除守備千總外委衙
署住房銀九百九十二兩零即以北塘所遺衙署
營房估變抵項外實需銀一萬五千六百六十兩
零内竹簍滾壩兵丁營堡各房大小山圩塊石塘
工共估需銀九千一百七十餘兩均須同時並舉
其南塘修築石土各工共估需銀六千四百八十
餘兩應請按其平險分作二年次第興修又部覆
大學士高斌條奏仁和縣江塘迤東至章家菴民
築土隄加培高厚並自章家菴起至尖山脚下石
柴草塘頂上加築子堰等工共實需銀一萬三千
餘兩(臣)查藩庫舊存塘工引費銀八千一百八十
餘兩又現據鹽驛道詳解司庫共實存引費銀一
萬八千六百五十餘兩堪以動用今將現在應辦
兩案工程揆度情形酌分緩急現在引費已敷動
支其以後分年各工應需錢糧均於每年節省引
費銀兩動支所有兩案應修分年各工統行造具
估册送部查核仍按巳竣之工分年題銷如分二
年三年之工届期水勢隄工情形或有改異應行
增修之處容按年勘估確實奏請至各工除竹簍
碎石滾壩係於海内水沙之上施工例無保固外
其石土塘工並營堡房間仍按照工竣分别年限
照例保固再移駐官弁兵丁分管事宜俟覆准後
另行造册送部查核
海塘錄卷十六
