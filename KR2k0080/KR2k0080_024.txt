海塘錄卷二十四
内閣中書翟均廉撰
藝文七
五言律詩
與顔錢塘登樟樓(一作樟亭)望潮作(唐)孟浩然
百里聞雷震鳴弦暫輟彈府中連騎出江上待潮觀照
日秋雲迥浮天渤澥寬驚濤來似雪一望凜生寒
與白明府遊江(唐)孟浩然
故人來自遠邑宰復初臨執手恨為别同舟無異心沿
洄洲渚趣演漾弦歌音誰識躬耕者年年梁甫吟
秋登張明府海亭(唐)孟浩然
海亭秋日望委曲見江山染翰聊題壁傾壺一解顔歌
逢彭澤令歸賞故園間予亦將琹史棲遲共取閒
送金昌宗歸錢塘(唐)劉長卿
新家浙江上獨泛落潮歸秋水照華髮凉風生褐衣柴
門嘶馬少藜杖拜人稀惟有陶潛柳蕭條對掩扉
酬張夏别後道中見寄(唐)劉長卿
離羣方歲晏謫宦在天涯暮雪同行少寒潮欲上遲海
鷗知更傲沙鶴見人衰只畏生秋草西歸亦未期
賦得海邊樹(唐)皇甫冉
歴歴緣荒岸溟溟入遠天每同沙草發長共水雲連摇
落潮風早離披海雨偏故傷遊子意多在客舟前
酬王侍御西陵渡見寄(唐)嚴維
前年萬里别昨日一封書郢曲西陵渡秦官使者車柳
塘薰晝日花水溢春渠若不嫌雞黍先令掃敝廬
富陽南樓望浙江風起(唐)張南史
南樓渚風起樹杪見滄波稍覺征帆上蕭蕭暮雨多沙
洲殊未極雲水更相和欲問任公子垂綸意若何
江城夜泊寄所思(唐)權德輿
客程殊未極艤櫂泊廻塘水宿知寒早愁眠覺夜長遠
鐘和暗杵曙月照晴霜此夕相思意摇摇不暫忘
經杭州(唐)顧非熊
郡郭遶江濆人家近白雲晚濤臨檻看夜艣隔城聞浦
轉山初盡虹斜雨未分有誰知我意心緒逐鷗羣
送杭州姚員外(唐)顧非熊
浙江江上郡楊柳到時春塹起背城雁帆分向海人嶠
雲侵寺吐汀月隔樓新靜裏更何事還應詠白蘋
晚秋江上作(唐)張祐
萬里窮秋客蕭條對落暉煙霞山鳥散風雨廟神歸地
遠蛩聲切天長雁影稀那堪正枮杵幽思想寒衣
江城晚眺(唐)張祜
重檻構雲端江城四鬱盤河流出郭靜山色對樓寒浪
草侵天白霜林映日丹悠然此江思樹杪幾檣竿
看潮(唐)朱慶餘
不知來遠近但見白峩峩風雨驅寒玉魚龍迸上波聲
長勢未盡曉去夕還過要路横天塹其如造化何
送姚合郎中任杭州(唐)許渾
水陸中分程看花一月行會稽山隔浪天竺樹連城候
吏齎魚印迎船載旆旌渡江春始半列嶼草初生
送姚杭州(唐)賈島
白雲峰下城日夕白雲生人老江波釣田侵海樹耕吳
山鐘入越蓮葉吹摇旌詩異石門思濤來向越迎
送顧陶校書歸錢塘(唐)儲嗣宗
清苦月偏知南歸瘦馬遲槖輕緣換酒髮白為唫詩水
色西陵渡松聲伍相祠聖朝思直諫不是掛冠時
發浙江(唐)喻坦之
島嶼遍含烟烟中濟大川山城猶轉漏沙浦已摇船海
曙霞浮日江遥水合天此時空闊思翻想涉窮邊
渡浙江(唐)陳□
適越一輕艘凌兢截鷺濤曙光金海近晴雪玉峰高靜
寇思投筆傷時欲釣鼇壯心殊未展登涉漫勞勞
秋過錢塘江(唐)僧貫休
巨浸東隅極山吞大野平因知吳相恨不盡海濤聲黑
氣騰蛟窟秋雲入戰城遊人千萬里過此白髭生
秋日錢塘作(唐)僧齊已
秋光臨水國遊子倚長亭海浸全吳白山澄百越青英
雄貴黎庶封土絶精靈勾踐魂如在應懸戰血腥
浙江晚渡(唐)僧齊己
去年曾到此久立滯前程岐路時難處風濤晚未平汀
蟬含老韻岸荻簇枯聲莫泥關河險多遊自遠行
酬皇甫冉西陵渡見寄(唐)釋靈一
西陵潮信滿島嶼入中流越客依風水相思南渡頭寒
光生極浦暮雨映滄洲何事揚帆去空驚江上鷗
江樓晴望(宋)魯交
江干一雨收霽色染新愁遠水碧千里夕陽紅半樓笛
寒漁浦晚山翠海門秋更待牛津月袁宏欲泛舟
錢塘江上(宋)楊蟠
一氣連江色寥寥萬古清客心兼浪湧時事與潮生路
轉青山出沙空白鳥行幾年滄海夢唫罷獨含情
三月晦城門晚景(宋)張九成
雨漲春江浪沄沄日夜奔羣山落雲裏萬壑吼巖根沙
際人呼渡烟中牧入村蕭然何處士終日揜柴門
三月二十四日出城(宋)張九成
數日雨不止今晨晴已還江頭看濁浪窗外見青山白
鷺投前浦輕舟漾遠灘罇中有餘酒一酌注頽顔
浙江十六夜對月(宋)鄭克已
急槳寒天闊長江得月遲最憐新缺後全勝未圓時夜
雪潮千丈秋風桂一枝潛蛟易翻動怨笛莫驚吹
江上(宋)王庭珪
倚杖江風起呼船水面開人從洲觜渡帆破浪頭來月
色共千里天恩徧九垓當年送客處待看客車回
登浙江樓(宋)趙輿滂
兩岸共明月闌干霄漢間風波浙江水砥柱海門山晝
夜潮消長利名人往還不如沙上鷺玉立一身閒
錢塘江(宋)朱繼芳
極浦無高樹滄茫只遠空潮來江水黑日出海門紅兩
岸東西浙千帆來去風中原山色外殘夢逐歸鴻
渡錢塘(宋)高九萬
山立晴江上潮生落照邊晚花低映水春草暗迷烟燕
子飛官驛鷗羣引客船關情南浦别相對獨依然
秋日錢塘紀事(元)方瀾
吳越南去遠萬峰青照杭江流拍岸闊海氣入城涼落
日菰蒲暗行人禾黍香天開地闢後知歴幾興亡
觀潮(元)張志道
山從天目下潮到富陽回此地扁舟去吾生幾度來林
紅晚日落江白曉雲開明日須停棹呼兒看釣臺
鎮海亭(元)仇遠
海塘三十里此屋獨巍然有浪方知水無雲總是天苔
痕封戶柱帆影下樓船閒憶童男女悠悠去幾年
浙江曉渡(元)金涓
片帆風力飽涼氣碧颼颼江闊欲沉雁天空惟見秋漁
歌聞四起人影在中流隔望秦峰出東南第一洲
早發錢塘(元)趙志皋
曉霧兼天白秋風一葦輕湖吞漁浦闊沙湧固陵平隔
座吳山送揚帆越嶠迎蒼茫思無限天外忽鐘聲
還浙夜泊江口(明)陳束
越嶂宜春望江舠入夜乘潮移諸島出雲卷數峰層近
郭翻多戀還家獨未能北堂今夕夢先已渡西陵
錢塘雨泊(明)郭第
一片迎潮雨錢塘拍岸逢煙明六和塔雲暗兩高峰茶
熟篷窗火香殘野寺鐘湖頭舊遊路濕翠想高松
江村晚眺(明)高應冕
荒村沈夕照煙樹幾人家野渡迎潮急寒山帶月斜漁
歸無遠市雁下有平沙寂寂秋江晚芙蓉自落花
江上别黎惟敬(明)卓明卿
執手河橋上遥天起片雲仙帆千里發客路一江分桂
嶺先秋色樟亭半夕曛家山到何日兩地惜離羣
晚霽與客登浩然樓眺錢塘江(明)戎玠
晴色開村樹危樓俯大江潮聲翻絶岸帆影落虚窗水
與遥天合人同夕鳥雙茫茫百端集形影若為降
同朱文寧庶常觀海(明)潘大復
烟波杳無極縱目喜同君雲外千峯出潮平各浦分競
探蝴蝶窟驚起鷺鴛羣浮白宜兹地蕭蕭日就曛
十五夜至江上作(明)胡介
夜是中秋夜船隨估客船塔凌青漢迥月湧大江圓節
序消行旅關山入暮年故園猶在望獨立轉茫然
初過錢塘(明)張宇
越上曾遊地年深感寂寥山光隨浦盡海色共天遥古
刹藏秋樹寒江送暮潮故人渾不見愁緒酒難消
題鎮海樓(明)釋德祥
斯樓屢易名一上一傷情白屋多為戍青山半作城雨
中春樹出風裏晚潮生亦有歸鴉早閒啼四五聲
錢塘江遇雨(明)劉理順
微雨來江上濛濛曉未收故園千里隔客夢一身浮烏
桕家家樹魚榔岸岸舟觀濤無不可須上幾重樓
江潮(明)張瀚
江盡遙連海東來白浪生雪移天際色雷撼地中聲射
弩功非偶浮鴟恨未平風波一過眼徒有濟川情
鹽官望海(明)黃巖
出自東門望茫茫渤澥空三山盡縹緲一氣總鴻濛潮
影連雲白波光射日紅獨憐浮海客吾道豈終窮
錢塘樓宴坐觀濤(明)鄭善夫
錢王此開濟旋入宋山河潮汐秋來壯雷霆水上多尚
傳江有怒翻恨海無波颯颯攢陵樹悲風日夜過
國朝
西陵夜渡何維楨
日落潮聲遠微明兩岸燈隂雲迷北極風雨渡西
陵綠水漁舟泛青山蠟屐登惠連詩句好今日更
誰能
江雨沈寧
一望知何處茫茫咫尺愁烟深迷遠樹波細浴輕
鷗孤嶼連雲濕長天接水浮明朝風日好酬酒别
江頭
錢塘江行雜詩周茂源
塵夢空江淨天風不厭喧櫓柔輕白浪山妙領黃
昏多難扁舟得當心畫角屯倦飛真一笑歸鳥遍
遥村霸業消烟水潮荒萬弩風片颿殘照下孤月
亂流中歸馬方嘶北征鴻日向東喜聞金革定丹
壑縱衰翁客路逢霜䧏離愁入夜紛人還吳苑雪
夢駐越溪雲燈火衣香見江山戍柝聞何時操作
罷同釣五湖濆
江上詠李炳
錢塘風色好迢逓縱登臨潮怒蛟龍起峰高烏雀
深青山隨客路碧水照人心莫為悲行役詩懷自
不禁
題宋人江泊圖李肇亨
愛見江邊樹蕭疎落照前遠峰分霽色小塢共寒
烟雁跡留沙渚猿聲到客船十年湖海夢今日倍
依然
江行龔翰
江上舟偏小山隨左右看樹根棲怒石帆影壓危
灘水勢天逾闊風聲人未寒可知篙櫓外今古一
波瀾
舟發錢塘看嚴陵一帶山水楊思聖
泛泛嚴陵棹無山不水源行人聽石瀨舟子報潮
痕岸斷深藏路峯廻遠認村挂檣風正利漁唱不
聞喧
雨發江干查慎行
皛皛江光去昏昏海氣連雲沈離岸樹風漲落潮
天熟路便孤客輕裝稱小船十年遊跡在重檢舊
詩篇
錢江晚望王錫
我愛錢塘晚遊行興未闌雲帆歸浦外海月吐林
端木落蟬聲苦江空雁陣寒采菱何處女唱出荻
花灘
觀潮王錫
風激滄溟立驚濤拍翠巒朝昏存大信天地豁竒
觀皦日雷頻作秋江雪早寒賈帆收欲盡千里水
瀰漫
錢塘觀潮王錫
江皋雨初霽遥見海門開乍喜羣鷗泛俄驚萬馬
來秋聲連遠樹雪片灑層臺願遣狂瀾息長懷砥
柱才
渡錢塘劉正誼
遊子辭鄉邑晴江穏放舟布帆雙櫓健落日大江
浮雲樹牽新恨波濤壯古愁回頭莫漫看吳越判
中流
登吳山望錢塘江宋至
不淺登臨興春烟喜乍收山川總佳麗竹樹亦清
幽紅寺隨風轉青尊盡日留只今吳越恨同作一
江流
海門望海劉廷璣
極目浩無際風潮頻往回乾坤何處盡日月此中
來美玉文魮孕明珠老蚌胎太平傳盛事重譯到
天台
晚發江干厲鶚
落日挂帆去背人飛鸛鵝風烟秋半淨江水晚來
波漁浦山爭出樟亭樹忽過尋源意飄蕩一聽越
鄉歌
江皋夜宿張芳
夜宿江皋寺天寒尚有霜林空生海日高枕夢羲
皇有恨花重發無人草獨芳不如漁父好終老在
滄浪
登吳山伍公臺望江張芳
空翠渺無際潮聲下百川樓臺分井邑鐘磬出諸
天雉堞層巒迥江雲斷岸連丁仙遺跡在相與說
桑田
七言律詩
九日宴浙江西亭(唐)錢起
詩人九日憐芳菊延客高齋宴浙江漁浦浪花摇素壁
西陵樹色入秋窗木奴向熟懸金實桑落新開瀉玉缸
四子醉時爭講習笑論黃霸舊為邦
送章孝標校書歸杭州因寄白舍人
(唐)楊巨源
曾過靈隠江邊寺獨宿東樓看海門潮色銀河鋪碧落
日光金柱出紅盆不妨公事資高卧無限詩情要細論
若訪郡人徐孺子應須騎馬到沙邨
重夸州宅旦暮景色兼酬前篇末句
(唐)元稹
仙都難畫亦難書暫合登臨不合居繞郭烟嵐新雨後
滿山樓閣上燈初人聲曉動山門闢湖色宵涵萬象虚
為問西州羅刹岸濤頭衝突近何如
微之重夸州居其落句有西州羅刹之謔因嘲兹
石聊以寄懷(唐)白居易
君問西州城下事醉中叠紙為君書嵌空石面標羅刹
壓捺潮頭敵子胥神鬼曾鞭猶不動波濤雖打欲何如
誰知太守心相似抵滯堅頑兩有餘
杭州春望(唐)白居易
望海樓明照曙霞(城東名樓望海樓)護江堤白蹋晴沙濤聲夜
入伍員廟柳色春藏蘇小家紅袖織綾誇柿蔕青旗沽
酒趁梨花誰開湖市西南路草綠帬腰一道斜
江樓夕望招客(唐)白居易
海天東望夕茫茫山勢川形闊復長燈火萬家城四畔
星河一道水中央風吹古木晴天雨月照平沙夏夜霜
能就江樓銷暑否比君茒舍較清涼
江樓晚眺景物鮮竒吟翫成篇寄水部張員外
(唐)白居易
澹烟疎雨間斜陽江色澄鮮海氣涼蜃散雲收破樓閣
虹殘水照斷橋梁風翻白浪花千片雁點青天字一行
好著丹青圖畫取題詩寄與水曹郎
元微之除浙東觀察使喜得杭越鄰州先贈長句
(唐)白居易
稽山鏡水歡遊地犀帶金章榮貴身官職比君雖校小
封疆與我且為鄰郡樓對翫千峯月江界平分兩岸春
杭越風光詩酒主相看更合與何人
欲到西陵寄王行周(唐)李紳
西陵沙岸回流急(西陵渡在蕭山縣西二十里錢王以陵非吉語改曰西興)船底黏
沙去岸遥驛史逓呼催下䌫掉郎閒立道齊橈猶瞻伍
相青山廟(盧大輔伍子胥祠名曰漢史胥山今名青山謬也)未見雙童白鶴橋
欲責舟人無次第自知貪酒過春潮
觀潮(唐)朱慶餘
木落霜飛天地清空江百里見潮生鮮颷出海魚龍氣
晴雪噴山雷鼓聲雲日半隂川漸滿客帆皆過浪難平
高樓曉望無窮意丹葉黃花繞郡城
贈杭州嚴使君(唐)章孝標
州青縣白浙河濆飽向蒼龍闕下聞鼓角自嚴寒海月
旌旗不動濕江雲風騷處處文章主井邑家家父母君
長恐抱轅留不住九天鴛鷺待成羣
送劉郎中牧杭州(唐)薛逢
一州横制浙江灣臺榭參差積翠間樓下潮回滄海浪
枕邊雲起剡溪山吳江水色連堤闊越俗舂聲隔岸還
聖代牧人無遠近好將能事濟清閒
贈所知(唐)許渾
因釣鱸魚住浙河挂帆千里亦相過茒檐夜醉平階月
蘭棹春歸拍岸波湖日似隂鼉鼓響海雲纔起蜃樓多
明時又作閒居賦誰薦東門策四科
浙江晚渡懷古(唐)劉滄
蟬噪秋風滿古隄荻花寒渡思萋萋潮聲歸海鳥初下
草色連江人自迷碧落晴分平楚外青山晚出穆陵西
此來一見垂綸者郤憶舊居明月溪
錢塘江潮(唐)羅隠
怒聲洶洶勢悠悠羅刹江邊地欲浮漫道往來存大信
也知反覆向平流狂抛巨浸疑傾底猛過西陵只有頭
畢竟朝昏誰主掌好騎頳鯉問陽侯
武林即事寄程給事(宋)趙抃
七十隨緣豈有由樂天曾不厭杭州青山未隠如千里
白首重來又九秋月窟仙人遺桂子海門神物助潮頭
自慚老守無心力坐鎮吾民靜即休
送人遊杭(宋)石延年
激激霜風吹黑貂男兒醉别氣飃飃五湖載酒期吳客
六代詩成倍楚橋水樹漸青含晚意江雲初白向旾嬌
前秋亦擬錢塘去共看龍山八月潮
錢塘江潮(宋)徐積
獨𣲖豈從天漢墜千濤爭趁海波還齊聲怒過轟雷鼓
亂沫噴來碎玉山塵土拓開心目外冰霜留在骨毛間
君看江上潮平候恰似魚龍戰鬭閒
滄溟幾道入江淮此獨竒哉復怪哉風雨初隨霜練起
雷霆俄送雪山來豈無海物齊驅過亦似神兵合陣迴
君向西湖亭上看杭州不信有塵埃
和浙江觀潮(宋)蔡襄
地卷天回出海東人間何事可爭雄千年浪說鴟夷怒
一信全疑渤海空寂靜最宜聞夜枕崢嶸須待駕秋風
尋思物理真難測隨月虧圓亦未通
紹聖二年八月十八日觀潮浙江亭
(宋)米芾
怒勢豪聲迸海門州人傳是子胥魂天排雲陣千雷震
地卷銀山萬馬奔高與月輪參朔望信如壺漏報朝昏
吳爭越戰成何事一曲漁歌過遠村
觀潮(宋)齊唐
何意滔天苦作威狂驅海若走馮夷因看平地波翻起
知是滄浪鼎沸時初似長平萬瓦震怒如員嶠六鼇移
直應待得澄如練會有安流往濟時
浙江有感(宋)王回
候潮門外浙江西曾憶浮舟自此歸萬古波濤今日是
一身蹤跡昔人非愁侵壯齒頭先白淚入秋風眼易眵
日暮徬徨不能去連堤疎柳更依依
次韻天官韓尚書七月十八日風雨中觀潮予内
直不赴(宋)周必大
禁直惟聞漏鼓催潮聲遥聽訝蚊雷忽傳傑句天邊得
如對洪濤海上來大筆直能扶急雨小才何敢助涓埃
古今竒觀須秋半好句重銜伯雅杯
海潮圖(宋)樓鑰
錢塘佳月照青霄壯觀仍看半夜潮每恨形容無健筆
誰知收拾在生綃蕩摇直恐三山沒咫尺真成萬里遙
金闕岧嶤天尺五海王自合日來朝
錢塘懷古(宋)汪斗建
江上城低烟樹紅江潮西去幾時東吳宫花草隨春暮
禹會樓臺入夢空萬里孤雲留夕照千年遺恨訴秋風
鳳凰飛去無消息漠漠遙岑烟雨中
海潮(宋)賀方回
高岸如陵累石頑一枝横海亘中間九軍雷鼓震玉壘
萬里黑雲驅雪山秦政維舟羞膽怯史遷䑛筆恨才慳
錢郎幾許英雄氣強弩三千擬射還
過六和塔前江亭小憩(宋)陸游
斷岸孤亭日暮時欄邊聊試葛巾欹偶觀挂席乘潮快
便覺懸車納禄遲痛飲相如無奈渴清言叔寶不能羸
年來親友凋零盡惟有江山是舊知
浙江晚眺(元)馬臻
昔年吳越事并吞留得青山只斷魂落日正明漁浦渡
歸鴉遥點范家村雲分雨脚回沙溆帆趁潮頭出海門
欲問凄凉千古意鴟夷何處有兒孫
次韻孟天暐郎中看潮四首(元)陳基
千古英雄恨未銷海風吹上浙江潮怒驅貔虎誰能敵
雄壓鯤鯢不敢驕踏浪掀旂空遠迓臨流投袂若為招
扁舟浩蕩身先進輸與陶漁共採樵
雪湧潮頭萬叠多秋風屭贔吼靈鼉真疑碧海金鼇擲
復恐隂山鉄騎過勾踐功名今寂寞麻姑消息近如何
憑君更闡神明力翻却蓬萊弱水波
千古東南說海潮摩挲強弩未全消氣乘日月分盈縮
聲振山河欲動摇擊楫中流歌慷慨倚闌斜日鬢飃蕭
錢塘官酒秋仍綠更與靈胥酹一瓢
風起城南思慘悽獨攜長劍倚長堤未談秋水驚河伯
先跨江濤掣海鯢力障狂瀾扶砥柱手揮妖祲豁坤倪
東流不盡憑欄倚長笑歸來日已西
次韻魯參政觀潮(元)柳貫
怒濤捲雪過樟亭人立秋風酒旆青日轂行天淪左界
地機激水出東溟倒排山嶽窮千變闔闢雷雲竦百靈
望海梅頭追勝賞坐中賓客弁如星
風陣先驅入坐間雪濤千叠湧如山太隂成魄清秋正
元氣流行大信還絳額青綃方戰罷素車白馬自神闌
歸墟咫尺蓬萊島斜日將西認髻鬟
杭州風雨中簡子昂(元)戴表元
五月錢塘風雨秋懷人頻倚面山樓雲收樹色遥成海
水學江聲暗入溝一斗盡輸無事飲千金不買解寒裘
自憐寂寞無元學車馬門前過似流
觀潮(元)楊載
潮頭初起壯何如如阜如岡乍有無高浪驚天龍出沒
疾風吹樹鳥讙呼隂陽莫測機先軋朝夕初生信不渝
海若向來誇水德已應傾倒盡歸墟
望海(元)楊載
海門東望浩漫漫風颶無時縱惡湍黑霧漲天隂氣盛
滄波銜日曉光寒豈無方士求靈藥亦有幽人把釣竿
摇蕩星槎如可馭别離塵土亦何難
送戴尊師入越(元)楊載
躍馬年年塞北道春風此日送歸舟山中樹老飛玄鶴
江上莎長卧白鷗欲與謝公同隠逸肯容賀老獨風流
山隂道士如相見沽取邨醪醉未休
次韻方子踐觀潮(元)黃溍
潮生潮落有時休朝莫吳兒幾白頭被髮祗誇迎駭浪
側身寧解障奔流江吹碧瓦人聲曉雲閃朱旗海氣秋
後夜月明天在水有誰能此試登樓
題觀海圖(元)黃溍
昔年解䌫岑江上初日團團水底紅鼉吼忽摇千尺浪
鷁飛仍挾半帆風遥看島嶼如星散祗謂神仙有路通
及此棲身萬人海舊遊却在畫圖中
和顧仁甫觀潮(元)朱德潤
候潮翻雪響瀧瀧砥柱中流勢激撞豈有明璫遺洛浦
欲投圓璧誓長江雲濤雜沓蜃樓起海嶠微茫雁字雙
莫訝伍胥遺恨在越山南去未成降
客杭九日别柳道傳黃晉卿出飲江頭陳氏樓客
雜甚(元)吳師道
黃菊開時酒價廉晚聲沙市簇青帘不堪衣袂猶為客
偶上樓頭試卷簾良友相逢還易别老兵對飲且無嫌
西風放棹龍山去何必䟱狂脱帽簷
錢塘懷古率堵無傲同賦(元)楊維楨
天山乳鳳飛來小南渡衣冠又六朝劫火自焚楊璉塔
箭鋒猶抵伍胥潮燐光夜附山精出龍氣秋隨海霧消
惟有宫人斜畔月多情還自照吹簫
發舟錢塘(元)李孝光
五年羈客留荆楚今日江頭把繡衣鴻雁夜飛天氣白
蛟龍畫蟄水妖微彈冠終坐王陽起敝褐何年季子歸
一舸南遊真勝事幽期未與故人違
次韻段推官觀潮(元)張雨
雲濤捲入白螺杯雲夢吞將灔澦堆陳馬直從天漢落
颶風先自海門來青山一向開銀壁黃繖中央立露臺
好在畫圖留壯觀江頭白首不堪回
錢塘潮(元)馬祖常
石橋西畔竹棚斜閒日浮舟閱歲華金鑿懸崖開佛國
玉分飛瀑過人家風枝鸛下春鳴垤雨樹猿啼暝蹋花
欲賃茭田來此住東南更望赤城霞
渡錢塘江(元)周棐
日出長江煙霧開越山吳樹抱江迴霸圖縱跡空今古
天塹東南有劫灰山郭雨昏雲似墨海門潮急浪如雷
舟師省柁須看客不數瞿塘灔澦堆
錢塘觀潮(元)仇遠
一痕初見海門生頃刻長驅作怒聲萬馬突圍天鼓碎
六鼇翻背雪山傾遠朝魏闕心猶在直上嚴灘勢始平
寄語吳兒休踏浪天吴象罔正縱横
已夘冬書江頭段家樓(元)何景福
問酒江頭解黑貂朔風吹面冷蕭蕭雲黏海樹天浮雨
土屑鹽花水不潮錢氏箭埋金鏃壯張侯祠鎮石塘遥
吟邊多少興亡事猛拍闌干恨未消
登子胥廟因觀錢塘江潮(元)方行
吳越中分兩岸開怒濤千古響奔雷子胥不作忠臣死
勾踐終非霸主才歲月消磨人自老江山壯麗我重來
鴟夷鉄箭俱安在目斷洪波萬里回
東海朝暾(元)凌雲翰
紺霧彤霞爛不收海門東望浪花浮超騰渤澥三千里
照耀閻浮四百州𤾉谷飛烏看翕赩高岡鳴鳳自優游
近來誰作賓王句試與重吟鷲嶺樓
八月望日登樓觀潮(元)錢惟善
白馬濤頭駕素車至今猶是詫靈胥千年元氣淋漓後
八月長風震盪初顧兔盈虚端不爽神龍變化竟如何
須臾落日明江練東逝滔滔泄尾閭
錢塘懷古次高則誠韻(元)張天英
錢塘潮上海門深千古靈胥恨未平北斗文星常黯黯
内園宫樹尚隂隂承華殿冷西人語太乙壇空上帝臨
月黑鄂王祠下路風吹青火出山林
吳山觀濤次劉本中韻(元)釋守仁
誰扶砥柱障狂瀾謾向江亭酹酒看風力拔山鼉鼓振
雨聲摇海蜃樓寒尋常鷗鳥知何在多少龍魚不自安
獨愛劉义詞賦好伍王祠下更凭欄
觀潮次貝廷琚韻(元)張昱
世代銷沈在此聲幾回東下復西傾翻騰日月迷朝夕
簸蕩魚龍定死生銜石每憐精衛小投膠未見濁河清
眼前波浪猶如此莫說蓬萊頂上行
晚泊海寧州(明)劉基
春霧今朝氣稍清空江一舸客心驚東流濁浪衝山動
西望長庚似月明不有龔黃為郡縣空教耒耜化戈兵
普天何處非王土無地安身懷此生
送李使君鎮海寧(明)高啓
海風千里卷雙旌按轡初聞属部清民雜島夷爭午市
潮隨山雨入秋城鳴狐不近睢陽廟突騎猶屯廣利營
肯掃帳中容我醉夜深燃燭卧談兵
舟過錢塘有感(明)陳汝言
錢塘江上水悠悠落日扁舟送客愁雲氣欲含千嶂雨
潮聲遠帶大江流征帆且復停洲渚晚飯應須上柁樓
見說西湖載歌舞春風不似舊時遊
送王景方歸杭州(明)顧潤
闔閭城外送歸航流水何如客思長已遣停杯傾别酒
還教攜手上河梁白蘋漁浦迷秋色紅樹官亭帶夕陽
最是不堪凝望處青山無數隔錢塘
浙江亭觀潮(明)貝瓊
山推岸坼晝暝暝勍地西風帶蜃腥滄海倒流吞日月
青天中立走雷霆欲招白馬今無跡莫信神魚尚有靈
一氣虚空自升降乾坤與我亦浮萍
望海(明)俞安期
積氣茫茫九水都望來空闊盡東隅雲霞午夜浮光動
雷雨中流片影孤日有靈烏棲析木時無游馬繫秦蒲
島夷向識滄波道烽燧防春亦遠圖
同汪魯二將軍登寶山看海(明)錢允治
地軸東虧接混茫空明何處是扶桑青山一點孤城黑
碧月半輪殘照黃橫海樓船天漠漠隔沙烟樹水蒼蒼
野夫却喜狼烽息醉飲將軍寶纛旁
錢塘懷古(明)徐繼思
胥邱西郭水連天慶忌孤墳落照偏夜夜海潮飛白馬
年年江月度烏鳶越王臺榭愁荒草吳苑笙歌泣斷烟
七十二峯零亂後只今依舊采蓮船
晚渡錢塘(明)陳子龍
吳山越岫隔中流簫鼓平明青翰舟萬里晴江開曉郭
千帆春草送芳洲桃花欲落潮先至鶯語初聞露未收
何事西陵常問渡不堪獨上望京樓
錢塘東望有感(明)陳子龍
清溪東下大江迴立馬層厓極望哀曉日四明霞氣重
春潮三浙浪花開禹陵風雨思王會越國山川出霸才
依舊謝公攜屐處紅泉碧樹待人來
觀潮(明)李宗表
江上秋風八月潮浪花吹雪過山椒雄吞越儌聲喧襍
高蹴吳天影動摇鉄箭事聞今尚在鴟夷魂遠有誰招
滔滔無限朝宗意夜久魚龍漫寂寥
浙江秋濤(明)高得𤾉
秋滿湖天八月中潮頭萬丈駕西風雲驅蛟蜃雷霆鬭
水激鵾鵬渤澥空自古江山誇壯麗至今父老說英雄
諸溪近海徒相應氣勢安能與此同
浙江秋濤(明)無名氏
怒挾西風勢未休滔滔何處覓安流青山隔岸分吳越
白浪排空過斗牛鐡箭有靈來昨日素車遺恨已千秋
晚來試倚樟亭立楓葉蘆花一望愁
錢塘(明)柳雲霄
天隨望落低低鳥海欲潮生細細風裘戀客邊春夜冷
夢依天末翠微空雲深碧樹渾經濕日落清江半染紅
愁倚西樓芳草合吳山越水暮烟中
望潮(明)孫一元
獨倚危岑岸接䍦晚潮初上練痕齊亂撾鼉鼓妖蛟舞
倒捲銀山海日低弓弩千年人去後帆檣萬里望中迷
憑誰喚起眉山老為誦錢王廟裏題
錢塘夜泊(明)王穉登
孤舟三日雨淙淙夜泊錢家舊建邦桑過石門青拂枕
水經檇李黛含窗六橋花盡休攜酒五月潮平好渡江
此去報恩慚烈士匣中龍劍氣難降
國朝
錢塘觀潮沈謙
開襟遙睇大江皋八月秋風正怒號蜃氣南生漁
浦暗潮聲西上釣臺高猶憐古塹沈飛弩誰向寒
沙洒濁膠浪泊迢迢銅柱起烟塵此日愧吾曹
夜泊錢塘周茂源
津亭極望海門遙水國輕寒夜泬㵳隔岸青山神
禹廟中流白浪伍胥潮春星萬點連漁火宿雨兼
旬變柳條咫只桐江圖畫裏牽舟無奈石尤驕
江潮丁文煥
羅刹江頭八月潮吞山挾海勢雄豪六鼇倒捲銀
河闊萬里横奔雪嶂高自是乾坤通氣脈無非神
物作波濤吳兒弄險須臾事坐看平流濟萬艘
吳山望浙江朱彛尊
一峯高出萬松寒磴道虚疑十八盤近海魚龍吹
宿霧中天日月轉浮瀾風帆岸壓明珠舶仙樹花
濃白石壇舊是錦衣行樂地江山真作霸圖看
自漁浦挂席至富陽同初白聯句朱彛尊
艑郎唱櫓雨初消(查慎行)突起東風送客舠百里晴
山低似屋(彛尊)一江新水健於潮得攜老伴無拘束
(慎行)縱是貪游未寂寥况有月波春罋在(彜尊)隔船不
乏酒人招(慎行)
江山小舡急浪衝(彜尊)疾若鷙鳥凌霜寒(慎行)灣環忽
轉赤亭岸(彛尊)俄頃不見南高峯(慎行)鰣魚出網白尾
尾(彛尊)烏栖夾路青茸茸(慎行)井西道人畫不得(彛尊)暖
翠浮嵐如此濃(慎行)
雪後從西興晚渡錢塘江查慎行
牛車沒轂水何渾暗長春潮二尺痕萬竈鋪煙沈
海戌兩山銜雪束江亹船開渡口愁將晚月到圓
時過上元莫負承平好風景河塘燈火閙黃昏(宋時)
(沙河塘燈火最盛東坡詩繁星閙河塘)
海塘告成次中丞屠艾山原韻查嗣瑮
重將斥鹵作陂田敷土神工豈偶然黑水無波疑
縮地黃星不騁竟回天明經特借經臣力砥柱應
資柱石賢可但海隅歌袵席百年四郡慶安全
傳將佳句叶州閭涸轍何須顧鮒魚賦就馬銜先
避地圖成海若巳潛驅迴潮不用三千弩灑浚虚
傳十二渠永與東南紀成績朝宗絡繹走舟車
日月浮天互吐吞紛紛鮫鰐起游魂心慚負石功
難補目駭囊沙蹟尚存永為坤輿窮沃汜重教元
化返胚渾夕雲宿霧俱收斂龕赭依然舊海亹
手障狂瀾直欲東嵬然碕岸與天通憑將當代濟
川楫幻作虚空駕海虹澤國千年成息土晴天萬
里見仙篷漉沙增灶人無恙笑指平成百世功
春江毛竒齡
湛湛春江覆綠波夕陽江上奈愁何人家菰菜新
晴少浦口楊花薄暮多野霧行舟迷遠渡晚寒歸
鳥聚高柯到來三載隨漁父不道還為澤畔歌
登吳山蘭若同張孝廉毛竒齡
岧嶤紺闕快同登直上吳山第一層柑杪寒濤翻
北郭帆來古渡是西陵中天化雨迷香象落日秋
風對季鷹我欲遠尋蓬島去何年東望海雲蒸
西陵渡即事毛竒齡
望京門外舊樟亭驛路臨江蔽遠坰風轉一帆沙
嶼白天低兩岸海潮青通關賈舳摇旌旆下瀨軍
書綴羽翎叢笛幾行相望隔有人垂釣在滄溟
錢塘西路固陵舠十里平沙官渡遙鎮海舊樓飛
紫□教兵新堞散紅椒(希軻曰越絶書有敕兵城今又名教兵有新壘)平
原兔暖看馳獵曲港鰍高欲上潮白馬素車長在
望哀魂千載竟誰招
登江上樓王錫
書劍頻年事遠遊聊扶殘醉上危樓飄零季子裘
空敝慷慨班生筆未收日色遙含千樹晚濤聲近
薄一江秋此身去就渾無定每向登臨動旅愁
西陵返棹劉正誼
高低市火映寒流入夜西陵獨放舟復見芳烟迷
客路曾聽疎雨卧僧樓水連樹碧砧聲寂霜染林
紅鳥夢幽明月河梁回望處隔江雲物尚勾留
輕風簇浪細如花百里清江夜色賖心惜峰巒偏
易别身躭鷗鷺喜還家山鐘野寺參差吼譙鼓嚴
城歴亂撾認得村西賣酒店紅闌杆曲小旗义
秋渡錢塘陸舜
越絶山川半似吳錢塘東渡片帆孤滿空雲物弄
秋色兩岸江城入畫圖水落萬峯看樹小風高九
月聽潮無追思吳越當年事故壘西邊呌□鴣
八月十八日觀潮厲鶚
西風吹客出重城乘興聊為江上行買酒旗亭望
山遠焚香野廟拜潮生喧呼兒女秋誇雪浩蕩龜
魚晚弄晴欲學盧郎無賦筆老夫胷次尚崢嶸
海塘錄卷二十四
