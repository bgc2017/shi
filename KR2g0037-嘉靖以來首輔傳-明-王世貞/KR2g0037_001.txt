嘉靖以來首輔傳卷一明王世貞撰
余所稱述閣臣沿起輕重始末已具年表中既而歎曰
高帝之罷設丞相著為甲令重其典危其辭豈不諄諄
偲偲哉然卒避名而隂操其實以至於極重不可反者
萬幾不獨斷睿智不恒操耳目之用必有憑而積漸之
勢成也仁宣之代與卿並太宰位第一華蓋㳄之大宗
伯位第三謹身㳄之正統景泰之際大宗伯太宰位皆
第一華蓋㳄之然在正統則中貴秉綸綍而專於内在
景泰則司馬預帷幄而分於外雖理亂之勢殊而閣臣
之不得言相猶故也自天順之隆寄於武功氏然左珥
横冑更得而抗持之且未幾輒敗其後委寄於南陽雖
亦參之以太宰大司馬而相端萌矣若首㳄之低昂亦
以時露矣成化末太宰文帥與首臣權相敵也㳄之與
首勢相逼也蓋皆有所挾而皆不勝於是相形顯而首
㳄益低昂矣弘治間首㳄以官序而不異權太宰大司
馬以孤卿重而不相角其治世之象乎哉正德不親政
其始端委而聽閣臣之贊襄既而使大閹奪之閹敗它
閹復寄之又復使介胄參之於是閣臣孱不復能振其
默無恥者甘為之隸役而竊以自私何論相哉是故芳
為之㳄而不得言首矣宰綵為之外而不得言内矣寧
彬進而絲綸移於介胄矣嘉靖入紹盡掃其蠧而新之
歸政内閣新都嶷然三輔鼎承百辟風偃雖不久而有
所扼以去然相形成而首㳄遂大分永嘉之為卿佐則
擊内閣而破相之體居内閣則排六卿而成相之尊其
為㳄則出尊之上為首則惡㳄之近然而直者猶能奮
而與之抗健者猶能挾而刺其肘若乃屏苞苴折姦倖
明主威蕩國蠧斯亦功之首也已信州之所結托不能
如永嘉而汰過焉上舞其上下逞其下寵盡而辱乘之
身首異處為天下笑袁州以柔用竊人主之喜怒而為
威福荆州以剛用操人主之威福而成喜怒六卿伺色
操旨若六曹吏稱㳄者亦惕息屏氣而不敢有所異同
於是乎相之形張矣其首㳄則霄壤矣夫刑憲之報近
而及身小遠而及子孫大家籍名滅播之丹書夫豈不
幸哉然談者猶以為荆州微有功罪稍不蔽云大約新
鄭狠於信州而汰小未甚二李肩㳄無咎無譽新都華
亭用亦有剛柔而業相埒其最優者也余既卒卒不獲
終三管之事故及耳目之確者著之曰嘉靖以來首輔
傳蓋至嘉靖而始有相與首也曷言輔避相也諸為次
者及與連者附志其中
楊廷和字介夫蜀之新都人十二舉於鄉十九成進士
改翰林庶吉士始告歸娶廷和為人美風姿性沈静詳
審為文亦簡暢有法而不好為聲律華藻之學惟以考
究掌故民瘼邊事及一切法家言蓋鬱然負公輔望云
授檢討滿九載進修撰憲宗實錄成以預纂修進侍讀
改左春坊左中允日侍皇太子講讀主順天試復且滿
考而修會典成優拜左春坊大學士兼翰林院侍讀學
士復主會試皇太子即位推恩進詹事府少詹事兼讀
學如故充經筵講官為孝廟實錄副總裁尋進詹事專
領内閣誥勅當進講而所稱遠佞幸戒遊逸失中貴人
瑾指傳改南京吏部左侍郎既行而有為廷和解者去
詹事之五月而遷南京戶部尚書又三月上問楊學士
何在瑾以南京戶部對乃召入進兼文淵閣大學士參
預機務明年加少保兼太子太保時重修會典與孝廟
實錄先後成諸纂修官屢當時遷而瑾意有所修怒屬
廷和皆預總裁於是先擿會典誤廷和與大學士李東
陽等奪俸二級而以實錄功還之明年加光禄大夫柱
國再遷改吏部尚書武英殿大學士時瑾橫益甚而大
學士芳吏部尚書綵為中外媾廷和與東陽委曲其間
小有所救劑而已尋安化王自夏州反以誅瑾為名廷
和等乃稍自舒吐草赦詔且請擢邊將仇鉞以離賊黨
而鉞果乘間執安化王會瑾繇中貴人張永𤼵伏誅廷
和等乃復論功進少傅兼太子太傅謹身殿大學士予
一子中書舍人流賊劉六劉七齊彦明反左都御史馬
中錫當帥師往討之廷和言中錫文士也寧能當此寄
時業已行果不能平賊廷和請逮中錫下獄以侍郎陸
完代之而斬故受賕縱賊者參將桑玉已又薦都御史
彭澤將諸邊兵討河南賊趙鐩等時輔臣東陽病多委
計廷和以是賊漸平論功錄廷和一子錦衣衞千戶辭
特加少師太子太師華蓋殿大學士中貴人張永挾竒
僇瑾而驕詗得男子有龍文於臂者以為功援故中貴
人劉永誠例身欲得侯廷和謂封永誠之從子聚伯耳
且自以戰功封非永誠身受之也永意乃塞亦不能為
廷和怨彭澤將西討流賊鄢本恕等入問計廷和廷和
曰以君才賊何憂不平所戒者班師早耳澤後破誅本
恕等奏班師而餘黨復蝟起不可制澤既𤼵而復留乃
歎曰楊公之先見吾所不及也乾清宫災廷和請上避
殿下詔罪已求直言因與其僚疏勸上早朝晏罷深居
簡出躬九廟祭崇兩宫孝養勤日講復面奏開言路達
下情還邊兵革禁市罷皇店出西僧省工作減織造凡
十餘條皆切至而上不省尋以父春喪乞歸持服不許
三請乃許奔喪使中貴人護而行起之復三疏辭始許
閣臣之得終父母服自廷和始也服甫闋即召入時上
出行邊使使賜廷和羊酒楮幣廷和疏謝因請迴鑾不
報復與大學士蔣冕馳至居庸願得以身出塞請上乃
遣中涓阻之歸廷和之初奔喪寔首揆而梁儲代之儲
故同舉進士先貴而長於廷和十歲累遷至少師首殿
矣至是讓居下時頗稱儲誼當廷和之在事上往往不
視朝尋周穆王之轍廷和等數上疏諫止不聽而它如
復寧王護衞貴諸義子乃至自稱威武大將軍鎮國公
與諸失政之大者廷和亦強諫俱不聽以是邑邑不自
得數移疾乞骸骨上不聽當是時上寬大好佚遊於章
疏不甚省而中貴人谷大用魏彬張雄義子錢寧江彬
輩横甚廷和雖不為之下然不能有所裁禁以是得稍
自安寧王宸濠反江西事聞上欲帥師親征廷和等力
阻之上乃自詭總督軍務威武大將軍總兵官後軍都
督府太師鎮國公朱壽統各京邊將士南討而安邊伯
許泰為威武副將軍左都督劉暉為平賊將軍前驅鎮
守撫按悉聽節制命廷和與大學士毛紀居守以乾清
坤寧二宫鼎建推恩錄一子錦衣衞副千戶辭時廷和
當草大將軍南征勑諭謝弗肯草上已心恚而會推南
京吏部尚書劉龍理東閣誥勑以廷和私其鄉人切責
之廷和謝罪乞罷不許少師梁儲等請與俱罷復不許
是時廷和方闔門以病請而勑諭行矣上既南兩更歲
朔而廷和頗以鎮靜持重為中外所推服凡請上迴轅
者數十疏皆不復省上歸而駐蹕通州廷和等舉故事
請上還大内御殿受俘而後正宸濠等誅上令趣召廷
和等至通受事即行在執宸濠等僇之廷和不能爭也
前是兵部尚書王瓊材而險與中貴人及錢寧江彬等
狎相表裏為章奏誅賞遷斥捷取中旨不復關内閣而
瓊躐進亦至少師與廷和儲埒其同居守又不自抑損
自侈益甚廷和甚恨莫能制也至是與吏部尚書陸完
皆𤼵自張永云與宸濠通私外議洶洶以家且籍矣瓊
先驅至通輸欵上左右得免而顧奪陸完位而居之廷
和以是益恨瓊明年正月上郊祀伏而嘔血輿疾歸尋
益甚亡皇子而司禮中貴人魏彬等至閣言國醫力竭
矣捐萬金而購之草澤或有人應廷和心知所謂乃出
榜諭購而微以倫序之說風之彬等唯唯又十日而谷
大用張永至閣來言上晏駕於豹房矣以皇太后命移
殯大内且議所當立廷和業袖皇明祖訓出而示之曰
兄終弟及誰能凟焉以親以長母如興世子遂合策迎
興世子而王瓊率九卿突入左掖門厲聲曰九卿之在
廷我為長今日誰當立者而不使聞廷和左右目遂皆
不對乃薨然散去而故事内閣當一人與中貴勲戚大
宗伯偕往次為梁儲次蔣冕而冕有志力廷和欲倚以
自輔而是時正適當江彬擁重兵在肘腋間知天下之
惡之勢必反廷和欲以太后旨捕誅彬恐梁儲老不任
迎而故與彬善或泄之冕去則益孤乃佯惜儲憊阻其
行儲奮曰事孰有大於迎天子者乎而敢以憊辭儲奉
金符往而冕留矣魏彬故與江彬有連而柄司禮廷和
知其稍文弱乃為詳言江彬反狀以危語脅之彬心動
因俾其入白皇太后而後具啓請太監張永武定侯郭
勛伯許泰尚書王憲選各營兵分布皇城四門京城九
門及南北要害厰衞御史以其屬嚴干陬傳遺命罷威
武營團練諸軍各邊兵入衞者俱重賚散歸鎮其皇店
官校及軍門名色辦事悉勒還衞哈密土魯番佛郎機
諸貢使皆給賞而遣之還國豹房所供番僧及少林僧
諸技擊射生櫂船黃頭郎散樂工伎一切罷遣時江彬
之黨都督僉事李琮尤狠黠勸彬乘間以其家衆反不
勝則北走邊彬猶豫未决而與廷和合謀者獨蔣冕毛
紀司禮中貴温祥凡四人而魏亦不敢泄之張永伺知
其意亦密為備乃誘江彬入安坤寧宫獸吻行禮入西
華門過永所永飯之俾小緩以待彬且行禮而逮旨下
彬返走西華門門閉轉走北安門内監羣追而縛之因
併縛都督神周及李琮下詔獄籍其家中外懽呼相慶
興世子至都門禮部具儀如皇太子即位禮由東安門
入居文華殿受箋不許遂從行殿受箋由大明門直入
告大行皇帝几筵御前殿即位廷和具詔草上之報可
始草上而司禮諸中貴以其關内政者數條屬廷和削
去廷和曰往者吾儕之不得職公等謂出上意今者亦
出新天子意耶不然吾儕賀登極後惟有一去且叩之
上以誰削詔草必有當之者於是蔣冕及毛紀相繼𤼵
危言諸中貴語塞已而詔下正德中蠧政釐革且盡中
外加額稱新天子聖人而所革錦衣等諸衞内監局旗
校工役為數十四萬八千七百減漕糧百五十三萬二
千餘石其中貴義子傳陞乞陞一切恩倖得官者殆盡
失職之徒銜廷和切骨入朝有挾白刃恫喝於輿傍者
事聞詔以營卒百人為廷和出入衞上御經筵廷和知
經筵事修武廟實錄充總裁前是廷和已加特進一品
滿九載兼支大學士俸賜勅旌諭至是加左柱國而給
事御史交章論王瓊罪狀下詔獄瓊廹則疏訐廷和以
自解法司乃當瓊奸黨律論死瓊力自辯得減邊戍而
有以為承望者會石珤自禮部尚書掌詹事府改吏部
廷和復奏改之掌府使司誥勅於是人或謂廷和太專
然廷和以上雖幼沖然英睿不世出益自信以可致天
下太平事事有所持諍錢寧江彬雖伏誅而張銳張忠
于經等獄久不决賂於内亦減從戍廷和等疏謂不誅
此曹則國法不正公道不明九廟之靈不安萬姓之心
不服禍亂之機未息太平之治未臻上乃籍沒其貲産
廷和復疏請敬天戒法祖訓隆孝道保聖躬務民義勤
學問慎命令明賞罰專委任納諫諍親善人節財用語
多剴切皆優詔報可而大禮之議起時興獻王與母妃
名號猶未定上欲有所加隆召廷和等從容賜茶慰論
而廷和持以為上當後孝宗稱孝宗曰皇考而獻王為
皇叔考爵曰興國太王母妃曰興國太妃而別立益王
之次子崇仁王為興王奉獻王祀禮部因之以請上弗
悦而進士張璁有所窺見遂上疏言上宜考獻王母蔣
妃皆崇以帝后號且持繼統不繼嗣之說甚晰語見璁
傳自是廷和每召對上必温旨諭之而持不可者三封
還御批者四前後執奏幾三十疏上益忽忽有所恨而
左右得乘間言廷和恣無人臣禮言官史道曹嘉等亦
遂論劾廷和上雖為之薄謫以安之而意内移矣尋修
定冊功封廷和及蔣冕毛紀各伯爵歲禄千石固辭改
廕錦衣衞指揮使復辭上以賞太輕加廕四品京職各
世襲復辭而會廷和滿四考超拜太傅復四辭而止特
賜勅旌異錫宴於禮部九卿皆與焉時上頗留意齋醮
廷和力言其不可引梁武宋徽為喻優旨報納時江左
比歲不登而中貴人以御衣請遣官之蘇杭二府督織
造工部及給事御史言之皆不聽而趣内閣撰勅廷和
等不奉命因極言民困財竭請毋遣官上仍趣撰勅且
戒以不得凟擾執拗廷和因力辯其非凟擾執拗且謂
臣等與舉朝大臣言官言之不聽而獨二三邪佞之言
是聽陛下獨能與二三邪佞共治祖宗天下哉且陛下
以織造為累朝舊例不知洪武以來何嘗有之其創自
成化弘治始耳憲孝二聖恤民節財美政非一陛下不
之法而獨法其不美者何也即位一詔中官之倖路絀
塞殆盡天下方傳誦聖德而今忽有此何以取信因請
究擬旨者上為謝不審俾戒所遣官毋縱肆而己不能
止也廷和故已累疏乞休其後請益力而又以持稱考
獻帝議不合疏辭露不平上責以因辭歸咎非大臣道
然猶賜之璽書續輿廩郵護如例申前蔭子錦衣衞指
揮使之命給事御史請留廷和皆不報而蔣冕代
蔣冕字升之廣西之全州人十四應鄉薦又十年而成
進士改翰林院庶吉士授編修遷侍讀改右中允進左
春坊左諭德兼侍讀以母憂歸還為侍讀學士進詹事
府少詹事仍兼侍讀學士遷吏部右侍郎轉左侍郎為
禮部尚書改掌詹事府入東閣理誥勑進兼文淵閣大
學士加太子太傅武英殿大學士滿三載授光禄大夫
柱國尋進加少傅太子太傅戶部尚書謹身殿大學士
冕在翰林久最名有學行清修自好而無所見其入内
閣值上多出巡幸留連塞外不肯還京師冕與楊廷和
梁儲毛紀疏請前後以十數皆不聽冕乃自為疏上之
其言尤危切上不之省亦弗罪也既南征冕與梁儲扈
從以時請迴鑾上所縱倡樂遊讌雖不能諫止亦不肯
依阿而是時中貴人永忠與都督彬泰挾上寵勢張甚
然不能親疎冕以是望實頗歸重而上屬疾崩冕與廷
和合謀捕江彬與商略詔草有社稷功世宗自興來論
封伯爵與廷和埒力辭至五乃改廕錦衣指揮同知及
五品京職皆世襲復辭冕故推重廷和既相得懽甚而
冕尤耿介抗顔執諍侃侃大臣體而兵部右侍郎吳廷
舉者其鄉里同年至厚也有所建白而冕迂之遽上章
謂冕在先朝不能格君心不稱輔導冕恚甚因盡暴白
其所上疏而謂廷舉挾睚眦詆訶故舊斥之南人兩病
其隘然廷舉更累進秩冕弗問也其所持追崇興王禮
既雅與廷和合而朝議因之廷和罷而前遣中官織造
尚未具草冕卒不肯具草上責之引咎而已因移病不
出上優詔強起之再三廼出時上欲崇獻王及母妃得
張璁桂萼等疏益决雖勉稱本生父母欲立廟於奉先
殿側禮部議不合則罷其尚書汪俊以怖冕冕既與同
官力諍復獨疏言其不可因乞休優詔不允乃降詔本
生皇考曰恭穆獻皇帝本生母曰章聖皇太后冕益不
自得復上疏乞不與議立廟而以骸骨歸上責之然猶
備大臣禮略如廷和而錄一子錦衣衞指揮同知給事
御史請留冕皆不報而毛紀代冕之去距其代廷和兩
閱月耳
毛紀字維之萊州掖人也少惇敏好學二十四舉山東
鄉試第一明年成進士改翰林院庶吉士授檢討滿九
載進修撰充經筵講官俄侍東宫講讀修大明會典成
遷侍讀皇太子即位進左春坊左諭德丁父憂歸服除
中貴人瑾恨之奪左諭德復為侍讀孝廟實錄成進侍
講學士尋為學士權戶部右侍郎遷禮部左侍郎母憂
歸服除改吏部左侍郎進禮部尚書遣中貴人使西域
齎番僧供紀力爭之不報亡何兼翰林院學士掌詹事
府入東閣理誥勅賜玉帶蟒衣尋兼東閣大學士直文
淵閣預機務無何加太子太保兼文淵閣大學士上以
宸濠反欲親征紀與楊廷和等泣請留不得遂同廷和
居守滿三載進少保戶部尚書武英殿大學士階光禄
大夫勲柱國上晏駕紀與廷和等合筴迎興世子及捕
誅江彬等興世子即位與蔣冕俱同知經筵事充武廟
實錄總裁論功與廷和冕俱賜封伯爵力辭改文武蔭
襲如冕復辭會冕歸而紀以一品六載滿改吏部尚書
謹身殿大學士時追崇興獻帝勅諭甫下而上復入桂
萼張璁等言驟遷其官而下禮部議稱孝宗為皇伯考
獻帝為皇考與聖母俱去本生字禮部執奏不聽令具
儀聞於是詹事府翰林院給事御史部屬百餘人各上
疏爭之上怒甚逮為首者下詔獄紀乃與大學士石珤
復伸其說報聞於是紀移疾乞休優詔留之而當上聖
母冊時大臣多不至者上益怒會紀扶病入朝而有旨
捕繫言事諸臣他待罪闕門者尚衆人情洶洶紀乃上
疏請乞少霽天威急收人心上使司禮監諭數紀朋奸
背君紀自辯且乞休益力上乃責而許之其恩禮猶視
蔣冕紀之代蔣冕亦僅三月而廷和子翰林修撰慎以
倡其僚寀伏闕慟哭杖之數十幾死謫戍雲南之永昌
又三載璁萼益貴用事所撰述明倫大典成下詔罪狀
廷和謂自詭門生天子定策國老法當僇市姑削職為
民蔣冕毛紀俱冠帶閒住明年廷和卒又三年冕卒皆
年七十修撰慎數更赦不得歸而其家亦無敢以恤典
請者獨毛紀老無恙援恩詔得復官上亦且忘之年八
十命撫按官即家以幣彩牢醴慰勞又三年而卒贈太
保諡文簡廷和紀有子多貴顯而冕無子皆廉靜不苟
取久之家悉貧隆慶初褒隆持正大臣特贈廷和太保
諡文忠冕少師諡文定而慎竟老死荒徼亦得贈光禄
少卿
費宏字子充廣信之鉛山人少温茂有才識能文章二
十舉進士第一授翰林院修撰預修憲宗實錄垂成而
以疾請告其長謂宏不小需俟恩命耶宏謝曰疾安能
需也遂歸而史成僅有金帛賚病已守故官選侍皇太
子改左春坊左贊善連丁父母憂歸服除以裁纂通鑑
召滿九載拜左諭德兼翰林侍講皇太子即位推恩進
太常少卿兼侍讀預修孝廟實錄仍充經筵日講遷禮
部右侍郎轉左侍郎久之進尚書日講如故賜玉帶蟒
衣時逆瑾專於諸部事多所更創既誅而矯之宏於禮
部功為多尋兼文淵閣大學士預機務中原羣盜平錄
一子錦衣衛千戶辭乃進加太子太保武英殿大學士
尋改兼戶部尚書時瑾死而錦衣帥錢寧暴貴用事幾
如瑾會得贈三代夜使其私人以白金重綵餽宏宏卻
之再修它珍餽又卻之以是慚恚而寧王宸濠欲復其
所削護衛行萬金錢寧而謂宏其鄰壤人也時宏從弟
寀為翰林編修乃托寀行千金宏寀却之而以語宏宏
入内閣颺言曰徧京師皆寧王金矣且彼王者虎也而
授之翼可乎予護衛不便已而王疏下兵部時兵部尚
書陸完故善王又以錢寧屬之故朝與宏遇宏曰護衞
再削矣不可復也尚書曰如祖訓何宏正色曰公自為
之吾不與知也尋詔子寧王護衛於是錢寧與王合而
怨宏居兩月餘忽中旨詰宏以浮漫事宏乃引咎乞休
遂并編修寀皆罷寧使騎尾宏至臨清焚其副舟頃刻
燼宏歸而里居不入城府其族子與鄉之豪姓爭地相
讐豪至南昌訴之臺使者不行寧王乃要而授以指俾
入京上章誣宏它罪下臺臺之長彭澤詰豪而斥之寧
王益愧憤使其私人佐豪相率掘宏墳墓毁其家宏走
之郡自繫獄僅得免臺為捕豪寘理而亡何寧王竟以
反滅錢寧亦坐交通誅於是中外爭薦宏亡慮十餘上
世宗之初即位使使馳傳徵宏入輔陛見慰喻再三賜
玉帶蟒衣進少保時論翊戴功廷和冕紀皆擬封伯爵
而宏世官錦衣衛指揮僉事固辭改廕正千戶及七品
文職復辭宏始以忠節著及再召用天下想望風采而
會大禮議起宏頗測知上意所嚮凡廷和等三臣所持
議雖預名其間不復為特疏石珤最晚入然亦有特疏
而上遂心德宏議禮之臣桂萼張璁輩亡所修怨矣毛
紀歸宏遂代之尋進吏部尚書謹身殿大學士孝宗實
錄成宏以總裁進少師兼太子太師時故輔臣楊一清
由邊大帥召還前已久為少傅宏故超二等為少師遂
居一清上又以獻皇帝實錄成進華蓋殿大學士支正
一品俸萼璁雖以當上心驟貴而翰林諸臣皆賤之不
欲與共功名宏亦不能異也以故萼璁為詹事兼學士
而兩修實錄經筵日講主鄉試教習庶吉士皆抑弗得
與具員而已萼璁以是復恨宏甚於恨楊廷和而是時
上頗好賦詩往往假宏潤色賞賜隆渥至為御平臺召
對手歌一章賜之復命輯倡和詩集署其官曰内閣掌
參機政輔導首臣一時以為榮而萼璁聞之不善也萼
至上言詩文小技非聖學所急宏不當以此希恩寵報
聞於是萼璁前後數上疏攻宏大有所誹詆宏亦自辯
因乞歸上温旨慰留而已不以咎萼等於是萼等益橫
其所以攻宏甚口宏亦不能抗而是時諸閣臣獨石珤
諤諤數以持議忤旨錦衣衞革職百戶王邦竒窺其端
乃追論故輔臣楊廷和等誤甘肅邊事而宏與石珤為
之黨既事白乞休上乃許之俾馳驛歸而大臣致仕恩
澤皆弗予石珤疏辭小戇上不悦遂不得馳驛歸而卒
宏性寬和與物無競又以引進僚屬而抑萼璁等諸後
進皆悦之時時念宏不忘家居者凡八年而張璁已更
名孚敬居首揆矣久而移病乞骸骨上許之乃使行人
奉璽書即家起宏宏遂星馳入止朝房上即遣中使勞
以上尊御饌詢及時政既入對賜金幣且諭之曰別卿
久矣喜再見卿卿猶康健宜盡心輔導以稱塞朕意自
是顧問益周切上在位久明天下事嘗與宏論羣臣才
行皆當宏輔政之二月所而以勞瘁疾驟𤼵一夕而卒
年六十有八上為咨嗟久之予祭及葬賻賜加等贈太
保諡文憲寀後亦至少保禮部尚書為上所寵信當宏
之再相也寀為春坊贊善從子懋中進士及第授編修
而子懋賢改庶吉士一時罕與之比
楊一清字應寧其先世為雲南之安寧州人父景以化
州同知致仕㩦之居巴陵少而穎敏能屬文有司以竒
童薦為翰林秀才憲廟俾内閣擇師教之與李東陽前
後登庶子黎淳門十四鄉試高等即以經術為人師十
八成進士明年父喪解官卜葬於京口遂家焉定為丹
徒人服除授中書舍人職務清簡弟子日益進諸經一
清指授者皆去取高第為大官顯名朝廷久之遷山西
按察僉事調學校乃力祛宿弊杜請托一切以嚴繩之
士大夫始有譁者久而服其明丁母憂歸服除改提調
陜西學校尋進副使一清乃益自振勵創正學書院選
英儁其中而躬自教督之所識拔李夢陽以文學名天
下而狀元康海吕柟與名士馬理張璿輩皆與焉一清
貌寢而佻顧資警敏甚能為詩文與書多慕效李東陽
其工力不如也好談王霸經世大略材亦足發之籠罩
豪傑以起聲譽遂入為太常寺少卿進南京太常寺卿
遷都察院左副都御史督理陜西馬政西番故饒馬而
仰給中國茶飲以去其羶酪疾於是高帝著為令以蜀
茶易番馬資軍中用久而寖弛茶多闌出為奸人利而
番馬不時至一清乃請重行太僕苑馬之官而嚴私通
禁盡籠茶利於官以服致諸番番馬大集而屯牧之政
修軍用亦漸足時李東陽在内閣而劉大夏長兵部皆
善一清而材之會北人入境陜議遣將大夏言兵難隃
度即遣將以不時往而一清在彼可用也遂改巡撫陜
西兼經略邊務一清即選精卒教演之使軍而創城平
難紅古二地以為固原援築垣瀕河以捍靖敵而劾貪
庸總兵武安矦鄭宏及不職禆校數人去之尋敵數萬
騎入寧夏乘勝直搗固原烽火通於内地時總兵曹雄
軍隔絶不相聞一清慮其失策乃從帳下輕騎僅五十
趣之衆為一清危請毋往一清不聽乃以晝夜兼行抵
曹雄軍為之節度而張疑兵以脅之遂移犯隆德有一
清所下火炮夜𤼵之響應山谷間敵見以為大兵至遁
出塞所傷殺少大夏乃請設都御史總制陜西延綏甘
肅寧夏軍務開府固原而一清為之尋進右都御史一
清乃具疏極陳戰守之策請修濬墻塹以固邊防增設
衞所以壯邊戍經理寧夏以安内附整戢韋州以遏外
侵俱報可一清往來諸鎮所至急于足兵食嚴營陣選
將習射每按部旌旗戈甲耀原野士飽馬騰懽呼動地
敵聞俱遠徙不敢入侵而一清首所急者謂河套即古
朔方地唐張仁愿築三受降城自是無寇警今因險而
墻之聯絡相應可制虜而障全陜於數百里外廷議以
為善於是大𤼵帑金數十萬使一清治築墻工未竟而
中貴人瑾有所望之一清不肯應以是移疾歸其成者
在要害間僅四十里邊人倚以重而瑾再入讒語以一
清冒破邊費逮之下錦衣詔獄一清迫不能無居間瑾
而東陽偕其寮王鏊言之朝事乃解仍致仕歸一清即
京口治私第得唐許刺史丁卯橋故地而圃之以詩奕
飲酒自娛而名聲益盛安化王寘鐇反寧夏詔起一清
提督軍務與總兵官涇陽伯神英西討而中貴人張永
監其軍甫入關而一清故部將仇鉞時亦從安化王劫
而事之已乘間捕執之悉誅縛其首逆何錦周昂等一
清馳之鎮宣布德意有所操舍而張永旋亦馳至時號
令機宜皆出永永雖尊貴甚然亦能檢束其下不為騷
擾見一清而竒之一清亦深自結納兩人相得懽甚永
與中貴人瑾故侍東宫至貴而爭寵不肯為之下時頒
賞諸部曲百餘人人百金獨不及瑾之姻族一人一清
固勸之乃亦賞如例而謂一清曰公不知耳吾何畏瑾
哉一清曰固也今權臣内而大將外公誠貴天子誠重
公能保不從中變乎永曰然則奈何一清曰公宜亟歸
歸而乘天子之見嚮聲瑾罪而誅之此萬世一時也永
悟歸而悉𤼵瑾反謀其疏出諸袖皆一清草也上為之
誅瑾而進永柄司理永以是德一清而一清視陜師之
未幾其吏士皆大悦驛召還拜戶部尚書以功加太子
少保賜金幣尋改吏部一清於時政最稱為通練而性
闊大不甚飾邊幅愛樂賢士大夫與共功名朝有所知
夕即登薦以是桃李徧天下嘗再帥關中麾下自偏禆
起而為大將封矦佩印者累累然亦不絶饋謝有所入
即關通貴勢周遺交故立散之人時大盜起躪中原殆
遍一清疏請命將調兵前後凡數上皆賜褒允而司禮
貴人永時時密叩一清計為進止機宜有所傳旨皆與
兵法合中外頗稱永以是益心德一清盜平加少保太
子太保廕子錦衣百戶再以推内閣不用用一清之門
人尚書靳貴而進一清少傅太子太傅時御史孟洋張
樸劉天和王廷相成文給事中竇明以言事及與鎮守
中貴人交惡繫詔獄一清屢上書請寬之上不能盡用
亦不忤也給事中王昂論選法弊於一清有所指摘上
為謫昂一清亦請寬之優旨報聞中貴人谷大用陸誾
欲援張永例封其兄弟伯爵一清疏止之不聽乾清宫
災詔求直言一清疏謂祖宗日昧爽視朝今累數月而
一朝或日昃而始出祖宗四時廟享必親莅事今但聞
遣官行禮祖宗深居禁中夜宿寢殿今出無定期止無
常所至於番僧諸種豈宜置之宫闈邊兵遠戍豈宜雜
之肘腋因引疾乞歸上為慰留而已亦無所更正義子
錢寧故善一清而中貴人永為之主一清得拜武英殿
大學士直内閣永尋得罪罷而錢寧忽中何人間而怨
一清一清盛置酒禮之且用幣甫得解而會有災異一
清乃自劾因極陳時政得失中有狂言可以惑聖聽匹
夫得以搖國是禁廷雜介胄之夫京師無藩籬之托上
弗省而寧與江彬輩聞之不善也於是使所私優人臧
賢輩於上前為蜚語刺譏一清俄而有故諸生朱大周
奏訐一清陰私事其辭甚醜乃力請骸骨歸上賜勅諭
襃累百言給夫廩如例一清歸其客日益進當時目一
清為智囊所摹畫朝事與自全筴隃度無爽臺司郡邑
造問無虚月而一清之居間屬請亦如之然不必盡私
已會武宗南征至京口欲巡行江浙幸其第為樂飲者
兩晝夜賡詠篇什以十數一清從容風止上得不為江
浙行而所損進金帛不貲上幾欲特用之會晏駕乃止
世宗嗣大位羣臣爭上言一清可大用至有比之姚崇
者乃詔遣官錫金幣存問且諭以宣召期趣使有言一
清陳謝特予一子官中書舍人時大禮議起張璁疏欲
考興獻王而母獻王妃一清心知所謂以書予其門人
吏部尚書喬宇曰張生此言聖人復起不易矣久之陜
西三邊總制闕詔一清以少傅太子太傅改兵部尚書
左都御史莅之故相行邊自一清始温詔褒美比之郭
子儀所以賞賜有加一清道洛中謁故少師劉健健出
見僅一揖曰汝不能甘澹薄而猥為時所餌今日戴兜
鍪異日何以復簮冠乎令主上輕吾輩自汝始咄咄入
不復顧一清愧而秘之馳之鎮鎮人以一清凡再蒞有
恩德而又自台輔起將士皆自飭勵旌旗壁壘色彩為
新而漸以老不能大隃勝於舊時時有所條請毋不報
許居一歲所召入閣而以兵部尚書王憲代復為吏部
尚書武英殿大學士既入見加少師而所兼仍太子太
傅非故事也亡何獻皇帝實錄成加太子太師謹身殿
大學士一清以不預纂修辭不許時費宏少於一清十
三歲而位其上張璁等以言禮獲上知而貴猶未極亟
攻宏且欲推一清以見故助禮德而上亦心重一清宏
既逐一清代之乃薦起弘治間故相謝遷居首遷耆宿
於望實皆重而官猶未極時一清去陜二載餘矣陜有
馘敵功大帥王憲僅加太子太保而一清峻加特進左
柱國華蓋殿大學士遷至遂位一清下不能有所設施
嘿嘿遂乞歸一清既以敏練見知而璁等復推轂上益
重之賜御書和章及金幣牢醴無虚日一清所言邊事
國計大小上悉傾聽而獨欲寬藩戚不為京朝官例自
正德中已言之至是復伸其說而有司徇故典莫敢從
也然一清自是頗作好而私其所親門生故吏其納賄
亦不訾上嘗賜一清銀印記二曰耆德忠正曰繩愆糾
繆是歲也張璁亦入閣而先被賜
嘉靖以來首輔傳卷一
