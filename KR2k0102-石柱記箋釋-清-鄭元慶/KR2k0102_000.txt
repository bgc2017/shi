石柱記箋釋地理類七(古蹟之屬)
提要
(臣)等謹案石柱記箋釋五卷
國朝鄭元慶撰元慶字芷畦歸安人吳興山水
清佳自六朝以來稱東南名郡自唐時刻有
石柱記樹之杼山載其山川陵墓古蹟古器
甚詳迨傳世既久歲月名字遂漫漶不可考
歐陽修作集古錄以為筆畫奇偉非顔真卿
不能書孫覺知湖州聚境内碑碣築墨妙亭
貯之凡三十二通石柱埋填淤泥而石柱記
遂淪沒不復見康熙辛巳元慶重修府志既
成復訪得宋槧石柱記為世所罕覯惟湖州
五縣原本祇載其三秀水朱彝尊乃依仿體
例摭德清武康二縣事跡輯而補之元慶採
掇諸書為之注釋其徵據詳明考證精核頗
為贍博可取雖於一郡之勝尚未能包括無
遺而軼典遺聞其梗槩已略具於此固亦徵
文考獻者所必資也乾隆四十六年正月恭
校上
總纂官(臣)紀昀(臣)陸錫熊(臣)孫士毅
總校官(臣)陸費墀
