元經卷六隋王通撰
唐薛收傳
宋阮逸注
經簡文帝咸安元年帝正月夏四月秋七月冬十一月
桓温分兵屯衛乙卯温廢武陵王晞十二月初薦渌酒
於太廟
傳曰簡文帝諱昱字道萬元帝第六子也桓温既廢
帝以太后詔迎帝於會稽邸變服巾幘受璽綬不書
即位譏之爾曰簡文自太和元年位為丞相錄尚書
事不能制桓温之䟦扈以輔幼主雖踐阼體元亦譏
其未盡善也故不書即位冬十一月帝既即位桓温
慮有變故分兵屯衛桓温不稱官貶其專也武陵王
晞者元帝第四子出繼武嘉王詰後遷太宰無學術
而有機幹温素忌之温既立簡文乃表晞謀逆收付
廷尉請誅之簡文手詔報温曰若晉祚猶長公宜行
前詔如其大運去矣則請避賢路温乃止奏徙新安
郡薦酃淥於太廟者自此始故曰初薦
經咸安二年帝正月二月秦苻堅執慕容桓夏拜百濟
為樂浪太守秋七月内史周少孫討庾希平之乙未立
皇太子昌明是日帝崩于東堂
傳曰慕容桓暐之族子也暐既滅桓收合餘衆攻遼
東太守韓稠堅遣將軍朱疑擊桓執之百濟國王餘
句入貢遂拜鎮東將軍樂浪太守(樂浪玄莬之地)庾希者哀
帝降和初鎮下邳與袁真分守至太和二年有罪走
入于海陵入京口逐晉陵太守卞眈秋七月遣東海
内史周少孫討擒之賊平昌明孝武帝字
從舊史文也
經孝武帝寧康元年春正月帝即位二月桓温來朝
三月癸丑除四桁税(桁音航)夏五月旱七月己亥桓温卒
八月壬子崇德太后猶攝政冬十月西平公張天錫來
貢十一月秦人䧟梁益我師南遁
傳曰武皇帝諱曜字昌明簡文帝第四子也咸安二
年立為皇太子簡文崩帝即位至明年正月改元寧
康書即位以謹始也桓温既立簡文也望禪位於己
不副所望武帝即位詔温入赴山陵書曰來朝外之
也初温依諸葛亮故事威勢翕赫乘輿入朝求歸姑
孰窺伺神噐至是詔來京師故曰來朝四桁稅者丹
陽竹格等稅也除之嘉惠及民也己亥桓温卒不書
官貶之也温自咸康而來威傾中外廢東海立簡文
有志簒奪此亂之大者卒幸免誅也去其官不書薨
為晉誅惡也崇德太后者何康帝后禇氏也父裒后
自穆帝嗣位蔡謨等奏曰漢和熹順烈並臨朝近以
明穆故事以垂先制於是居崇德宫謂之崇德太后
及桓温廢海西公立簡文后復臨朝稱制君子曰后
妃所以治内也親外事非禮也然權宜避嫌必假母
儀之尊所以制弱命之君爾伊尹周公不挾后勢終
歸于道霍光白太后禮當尊親其實光專之可也漢
魏而下后族臨朝罕不兆亂故元經書猶有可止之
辭也然則孝武帝冲幼妃后攝政柰何曰時諸桓方
強王坦之之軰執政庸懦不能舉左袒之師討廢君
之賊雖崇德臨朝何益晉祚哉張天錫來貢方物言
中原舊綂無來者惟天錫而已書公貴之也秦苻堅
遣將楊安䧟梓潼梁益我師周仲孫以騎三千南遁
仲孫為寧州刺史監益州貪暴人不堪命秦揚安帥
師䧟之書曰我師不言仲孫罪在晉也不任賢也致
䧟全蜀不書仲孫不足稱也
經寧康二年春帝正月二月兖州刺史刁彜卒三月丙
戌彗星見于氏夏五月蜀賊張育僣號蜀王為秦所滅
秋九月丁丑有星孛于天市冬十一月天門䗺(音但)攻郡
太守王匪死之癸酉將軍桓石虔破秦姚萇于墊江(無傳)
傳曰刁彛字大倫少遭家難彛斬讎人祭父墓由是
知名官至徐兖二州刺史假節鎮廣陵卒彗星見于
氐有星孛於天市皆占曰有兵喪張育以蜀來稱藩
蜀賊言自僣非懷晉也天門䗺者蠻屬也太守死之
以死守天門義之也
經寧康三年春帝正月辛亥大赦夏五月獻公王坦之
薨桓冲鎮丹徒謝安領揚州秋八月立皇后王氏冬十
月癸酉朔日有蝕之(無傳)十二月神獸門災(無傳)詔賜民米
(無傳)癸巳帝釋奠于東堂
傳曰大赦者以去年冬錢步射作亂朱序平之故赦
其餘黨也王坦之字文度父述興寧太和中稱為名
臣坦之襲父爵累遷至大中正簡文臨終詔坦之與
謝安輔幼主遷中書令終於都督徐兖青諸軍事臨
終與謝安桓冲書不及私惟憂國家之事朝野惜之
稱謚書薨褒賢也丹徒控南吴揚州扼淮北故安冲
分主之重外禦也立皇后王氏者王藴女也諱法惠
初帝將納后訪諸公卿僕射謝安曰昔毛嘉耻於魏
朝楊駿幾傾晉室帝若納后如有父如王藴則可(按王)
(藴者濛之子也為吏部性平和不抑寒素為吳興太守有德望及后立藴辭恩澤求外郡素嗜酒少醒自)
(然和簡為百姓所悦終於會稽内史儀同三司子恭别有傳)訪藴女容德乃應選
釋奠之禮自魏齊王正始五年使太常釋奠祠孔子
於辟雍以顔回配享至晉成帝穆帝並以堂為太學
故曰釋奠于東堂禮也
經太元元年春帝正月加元服見太廟改元始臨朝(案孝)
(武冠儀依武帝故事金石宿設百僚陪位殿上鋪大床御府奉冕幘簮太尉加幘太保加冕侍中加衮服畢羣)
(臣上壽三呼萬歲古禮冠皆在廟晉自武帝以來加元服以車駕出拜于太廟以告成擬在廟之儀)
夏五月癸丑地震秋九月秦䧟梁州張天錫亡冬十二
月秦攻代執其主涉翼犍
傳曰自漢以來加元服皆以正月見于太廟明冠禮
也書始臨朝者言太后歸政也癸丑地震隂盛極也
秦䧟凉州之應乎張天錫晉舊屬也秦之䧟凉于是
中原掃地矣天錫張駿少子也荒于聲色不恤政事
人情恐懼秦苻堅遣將苟萇攻凉天錫降于秦因遂
亡矣自張軌為凉州至天錫凡九世共七十六年而
亡書亡以晉藩郡為辭也涉翼犍匈奴猗盧之後也
符堅遣將符洛率幽州兵十萬討代戰于弱水道隂
山其子翼犍縳父降秦堅嘗入太學召翼犍問曰漠
北人好學否翼犍對曰若不好學陛下教臣何為堅
善待之終身
經太元二年春正月二月朱序鎮襄陽夏四月秋七月
老人星見八月桓冲來朝丙辰都督六州桓豁卒壬寅
尚書簡公王彪之薨
傳曰朱序世為名將使鎮襄陽備秦也老人星見于
衰世不足為祥也桓冲者温弟也代温為都督江揚
諸軍事鎮姑孰修臣節也都督桓豁卒豁字朗子父
彛豁累有戰功遷征西開府堅䧟仇池豁以梁州揚
亮及益州周仲孫敗潰豁威略不振辭開府尋卒謚
曰敬不書謚無功也王彪之字叔武累遷尚書僕射
時豫州謝奕卒簡文問彪之欲以桓雲代之彪之曰
温居上流割天下之半若其弟處西藩權在一門人
事不可豫量簡文曰君言是也簡文崩羣臣未敢立
嗣或云大司馬處分彪之正色曰君崩太子立何容
得異乃定謝安欲以太后臨朝彪之曰先代主襁褓
子母一體故可臨朝太后亦不能决終問僕與君等
今上年十歲反令從嫂臨朝豈翼戴之謂乎謝安每
言事不能决者諮王公無不得判以疾卒謚曰簡書
薨貴之也
經太元三年帝正月二月作新宫三月暴風發屋夏五
月陳留王曹恢薨(無傳)秋七月冬十月
傳曰作新宫譏也謝安欲營宫室王彪之曰中興初
帝即位東府殊為儉陋元明二帝亦不改制成帝居
蘭臺是以更營修築始合豐約之中可修補而已強
寇未殄宜休兵養士何勞擾百姓以修屋宇為能耶
終彪之世至是始作新宫故譏其困民力也暴風發
屋不思之咎厥罰常風管輅曰思心不睿常風之罰
經太元四年春帝正月二月秦苻丕䧟襄陽執朱序夏
四月秦䧟魏興吉挹死之五月秦䧟盱眙秋九月盗殺
建安守傅湛冬十一月十二月己酉朔日有蝕之
傳曰朱序字次倫守襄陽苻丕攻䧟於堅堅南伐遣
序說謝石反謂石曰堅衆百萬悉到莫可與當乃及
其未會可擊之堅大敗序得歸吉挹字祖中桓豁表
為魏興太守秦將韋鍾圍魏興挹力不能抗城䧟為
賊所執挹閉口不言不食而死追贈益州刺史秦䧟
盱眙執毛璪璪者毛寳之孫也不書璪微其不才盗
殺傅湛春秋齊豹書盜傳例謂不義則書盜
經太元五年春帝正月乙巳謁高平陵夏四月大旱五
月大水秋九月皇后王氏崩(無傳)冬十月李遜據交州反
傳曰漢故事陵上立祭殿至魏制以謂古不墓祭自
有廟設於是園邑寢殿遂廢至晉武帝每謁崇陽陵
一謁高原陵逮江左元帝崩後諸公有謁陵辭告之
事非洛邑之舊也禇岑后臨朝拜陵以帝幼故也高
平陵簡文陵也帝自即位自此始行謁陵之禮大旱
大水按春秋書災異大旱則書雩大雨則書大水李
遜九真太守也據交州反交州綂七郡所以互相制
也
經太元六年春帝正月沙門居殿内夏六月庚子朔日
有蝕之秋七月甲午交趾杜瑗平李遜冬十有二月秦
將寇竟陵冠軍石虔擊擒之
傳曰帝溺奉佛法立精舍於殿内南朝佛弊自茲始
也且言政不由帝矣庚子日蝕陽德衰而夷盛之象
杜瑗交趾太守也斬李遜以平交州來告秦苻堅遣
將閻震攻竟陵初詔曰石虔文武噐幹御戎有方古
今絶倫金革弗避進為冠軍將軍閻震以襄陽之衆
來攻石虔拒之賊阻激水屯管城石虔設討夜渡水
賊始覺力戰大破之進克管城擒閻震書冠軍嘉之
也
經太元七年春帝正月林邑來貢夏四月秋八月癸卯
大赦(無傳)九月東夷五國來貢秦將掠沔北民去冬十月
丙子雷
傳曰林邑其先漢象林縣馬援鑄銅柱之地去南海
三十里漢末有區功曹者自立稱王厥後外甥范熊
氏代立其俗開北戸以向日人性凶悍果於戰闘便
山水不閑平地四時無雪霜人倮跣黑色其王服天
冠被纓絡聽政子弟侍臣皆不得近之自孫權以來
不朝中國武帝太康中曾來貢至是遣使獻方物經
書來貢尊中國之舊也東夷五國者扶餘三韓肅慎
倭人禆離也在玄莬東北並武帝太康曾獻方物東
晉置東夷校尉以統之秦堅遣其將都貴焚燒沔北
田榖掠襄陽百姓而去書曰掠沔北民去不言焚田
糓所重民而已民亡榖將安保乎冬雷愆陽也
經太元八年春帝正月二月黃霧四塞夏五月將軍楊
亮伐蜀擒秦將魏光秋七月將軍郭銓及秦將張崇戰
于武當敗之八月秦苻堅來寇渡淮冬十月秦將苻融
䧟壽春乙亥將軍謝石謝玄謝琰桓伊及苻堅戰于淝
水堅為慕容垂所敗十一月立曹恢子靈誕為陳留王
句町王翟遼及慕容垂合兵攻洛陽仇池公楊世奔還
隴右
傳曰黃霧四塞中原復亂之象也楊亮拔蜀五城苻
堅將魏光為亮所擒王師復振也苻堅大舉伐江南
是時桓冲率十萬人分諸將攻襄陽桓石虔攻沔北
楊亮伐蜀進攻涪城郭銓攻武當堅將張崇救武當
姚萇救涪城亮與崇戰敗之自是堅大怒亟自帥師
南伐衆諫止不聽慕容垂潜貳於堅言於堅曰司馬
昌明以餘燼之資敢拒王命况大秦膺符陛下神武
不宜以賊虜遺子孫堅大喜率步騎二十五萬為前
鋒長安戍卒六十萬騎居其後堅至項城而諸州軍
始至咸陽幽冀兵始至彭城蜀漢兵順流而下東西
萬里水陸齊進八月堅捨大軍于項城以輕騎渡淮
至壽春見王師部陣齊整又望八公山草木皆人形
曰何謂少乎憮然有懼色及遣降人朱序往說謝石
欲脅而降之序矯私謂石曰秦百萬至則莫可敵也
乘其未集在速戰挫其前鋒可以得志從序言列陣
逼淝水遣使謂秦苻融曰君懸軍深入逼水為持久
之計豈欲戰乎若少退使將士周旋秦軍麾退奔不
可止融馬倒被殺因茲潰敗王師乘勝追擊之堅中
流矢單騎遁還淮北堅歎曰朕若聽朝臣之言豈有
今日之事于是張天錫朱序徐元喜等皆歸晉焉慕
容垂偽請撫燕岱反攻鄴慕容泓奔關東收鮮卑衆
數千堅自此弱而晉粗安焉經書苻堅來寇言無遠
略但速寇而已初堅為慕容垂所勸令亟進諸軍皆
敗獨垂全軍而反果中垂計故書曰堅為慕容垂所
敗且言晉之福幸也曹靈誕者魏陳留奐之裔也明
帝永寧三年詔興滅繼絶于是曹奐之後勱者魏武
之孫也封陳留王至是卒以靈誕為後禮也句町王
翟遼者丁零雜類也叛堅反與慕容垂兵共攻秦洛
陽楊世者氐人也世為仇池稱藩于晉世死其子纂
立為符堅所擒送長安至是復奔歸隴右欲復興仇
池也
經太元九年春帝正月封寳為臨川王遵為新寧王將
軍劉牢之克譙城將軍桓冲降新城魏興上庸三郡二
月辛巳宣城公桓冲薨夏四月己卯增大學生百人姚
萇僣稱秦王六月癸丑崇德皇太后崩秋七月高密王
純之修洛陽陵己酉苻堅及慕容冲戰于鄭西堅敗績
八月司空郄愔薨九月都督謝玄克鄄城冬十月河間
王曇之薨(無傳)庚午苻朗來降十二月秦將吕光竊據河
右
傳曰簡文帝淑儀顧氏生臨川王郁郁卒以武陵王
孫寳為臨川王嗣焉遵字茂遠元帝孫武陵王晞幼
子也襲封新寧王劉牢之為將軍以苻堅餘寇屯結
在譙牢之擊平譙城復淮北地也桓冲遣上庸太守
郭寳伐秦魏興上庸段方並降之新城麴常遁走三
郡皆平不書郭寳者桓冲之功也初姚萇降苻堅為
堅將委以山南之事及堅敗歸長安萇奔渭北自稱
大單于秦王背苻堅不書以僣王罪大故書之崇德
太后禇氏崩謚康獻禮也高密王純之者獻王泰之
後也苻堅既歸秦洛陽復屬晉使純之修謁祖陵禮
也丁酉慕容冲去長安二百餘里堅使苻方戍驪山
苻暉苻琳將兵五萬冲以婦人乘牛揭竿搖塵率衆
攻暉于鄭西暉出戰敗走書曰苻堅敗績自是冲逼
長安郄愔字方回司空鑒之子也襲封南昌公官至
江東五郡都督徵拜司空愔固辭不就薨謚曰文穆
不書謚者略之也謝玄及桓石虔高茂趙遷諸軍北
伐玄遣劉牢之攻兖州克鄄城秦刺史張崇奔于慕
容垂于是牢之據鄄城書謝玄都督指蹤之功也苻
朗字元達堅從兄子也為青州刺史遣使詣謝玄來
降授散騎侍郎(著苻子老莊之流也)吕光字世明氐人也事苻
堅討西域平龜茲高昌還至凉州因居姑臧聞苻堅
死哀號三軍縞素大臨于是自稱大都督隴右河西
諸軍事
經太元十年春帝正月二月蜀將任權平益州三月滎
陽鄭爕來降夏四月苻宏來奔秋八月太保文靖公謝
安薨姚萇殺苻堅九月苻丕僣位于晉陽冬十月乞伏
國仁稱大單于秦河二州牧
傳曰任權為蜀郡太守斬秦刺史李平故書平益州
鄭爕來降稱人無官也苻宏者堅太子也堅為慕容
冲所逼出奔五將山宏來降晉晉處之于江州苻宏
不書官亡國窮寇也謝安字安石年四十始為桓温
司馬遷吳興太守入遷侍中簡文崩桓温入赴山陵
將移晉室呼安及王坦之坦之汗流倒執手版安從
容謂温曰明公何須壁後置人耶温笑語移時桓温
死安總關中事孝武朝為中書堅之次淮淝安遣其
弟石兄子玄等破堅以總統功拜太保上疏求北征
都督十五州假黃鉞性好音樂及登台輔朞喪不廢
樂出鎮廣陵然東山之志始末不渝薨年六十六謚
曰文靖苻堅奔五將山姚萇圍執之求國璽于堅堅
曰小羌敢逼天子五運次序無汝羌名罵以求死萇
縊堅于新平佛寺書姚萇殺苻堅羌氐相殺两同常
人耳苻丕者堅長子也鎮襄鄴聞堅死據晉陽以張
蚝為侍中王永為尚書令苻冲為僕射改元曰太安
僣尊號乞伏國仁鮮卑人也居勇士川壽春之役為
苻堅前鋒及堅敗也國仁集諸部十餘萬自稱單于
秦河二州牧以乙旃音埿為左相以屋引出支為右
相置天水洛陽等十二郡築勇士城居之號西秦
經太元十一年春帝正月慕容垂僣位于中山許木末
殺慕容冲(無傳)夏四月封百濟餘暉為王代玉拓䟦珪始
稱魏秋八月封孔靖之為奉聖侯將軍朱序擊翟遼走之
冬十月慕容垂破苻丕於河東(無傳)十一月苻登僣位于
隴東
傳曰慕容垂字道明皝子也及儁僣號封垂為吳王
鎮信都敗桓温於枋頭名始振慕容評忌之垂奔苻
堅堅大喜郊迎意欲圖慕容暐及堅擒暐以垂南伐
垂軍獨全其子寳言于垂曰今天厭亂德凶衆土崩
可因而取之垂曰且縱令北還更待其隙後據鄴都
即位于中山百濟國高句驪屬也世持節為鎮東將
軍其子餘暉嗣立為王禀晉命代王自太康中郝散
猛猗盧而後世居代北至是拓䟦珪始居中華故稱
魏戎始變華也孔靖之魯聖之後也漢故以孔覇封褒
成君至魏文帝詔孔羡為崇聖侯孔震為奉聖亭侯
至是以靖之襲封禮也丁零翟遼反朱序遣將軍秦膺
擊之遼走凡敵敗曰敗之降曰降之敵遁曰走之以
死從事曰死之此舊史文也苻登字文高堅之族孫
也苻丕為晉將馮該所斬而登自狄道起兵衆立為
主隴東秦州地登于軍立堅神主載以輜軿羽葆青
蓋建黃旗引軍乃告神主曰維曾孫皇帝臣登今以
大皇帝之靈恭踐寳位昔五將之難賊羌肆害于聖
躬登之罪也今合義師造虜庭奮不顧命為期因欷
歔流涕將士感慟皆刻牟鎧為死休字示以戰死登
以長矟勾刃為方圓大陣知有厚薄從中分配故人
人自為戰所向無敵攻鴦泉堡姚萇救之密遣詐為
内應以招登許開門納之登以為然有雷惡地馳諫
登曰姚萇多計必為姦變宜思之登乃止萇聞惡地
詣登謂諸將曰此羌多奸智今詣登矣吾事必不成
登聞萇懸門待之驚曰幾為豎子所誤
經太元十二年帝正月翟遼遣其子釗寇陳穎夏四月
盗執高平太守徐含遠六月束帛聘戴逵龔玄之秋八
月立皇子德宗為太子冬十一月王遐之討翟遼敗之
傳曰翟遼者丁零翟斌之後也父真與苻丕内外相
應為鮮于乞所殺遼奔黎陽遣子釗南寇至陳穎朱
序擊走之高平翟暢者執其太守徐含遠以郡降翟
遼書盗微之也戴逵字安道譙人也博學好談論能
鼓琴攻書畫少時以雞卵汁溲白瓦屑作鄭玄碑自
鐫之武陵王晞召逵鼓琴逵不從曰不為王門伶人
也後居會稽剡縣嘗著論曰儒家尚譽本以興賢也
既失其本則有色取之行以容貎相欺至于末偽道
家去名者欲以篤實也苟失其本則有越檢之行情
禮俱虧至于本薄夫偽薄者非二本之失而為弊者
必託二本以自通夫道有常經而弊無常情苟乖其
本聖賢所無奈何其高論大率如此龔玄之字道玄
武陵人也好學安于陋巷帝下詔曰哲王御世必搜
揚幽隠故空谷流縶維之詠丘園旅束帛之觀譙武
戴龔並高其操學弘儒業並以散騎常侍備禮發遣
皆不就君子謂江左固多高雅之士雖世勤干戈國
步艱蹙而道風常在王遐之松滋太守也討翟遼於
洛口敗之
經太元十三年春帝正月夏四月譙敬王恬鎮青兖六
月乞伏乾歸僣號河南王秋九月翟遼寇洛陽冬十二
月尚書令謝石卒
傳曰譙敬王恬剛王遜孫也忠正有幹局宗臣之勲
望也都督假節重新任也乞伏乾歸者國仁之弟也
太元十年竊據秦河是年卒衆立其弟乾歸遷居金
城僣號翟遼寇洛陽河南太守郭給拒破之謝石字
石奴安之弟也無他才特以破苻堅功遂居清顯聚
飲無厭取譏當世不書薨貶其非公輔之任也
經太元十四年春帝正月將軍劉牢之平妖賊劉黎二
月吕光僣號三河王翟遼寇滎陽夏六月都督桓石虔
卒秋七月宣陽門災冬十一月乙巳雨木冰
傳曰彭城賊劉黎僣稱皇帝于皇丘劉牢之討平
之吕光字世明氐人也太元九年據河右至是僣號
改元太安翟遼攻滎陽執我太守張卓桓石虔小字
鎮惡從桓冲入關冲為苻健所圖石虔躍馬拔冲于
萬衆之中而還三軍歎服威震敵人時有患瘧者言
桓石虔來以怖之病愈人畏如此與苻堅將閻震戰
俘萬人獲馬千匹裝鎧三百進據樊城移鎮馬頭至
歴陽而卒宣陽門四柱灾宣陽朝門天火曰灾也雨
木冰劉歆說陽不下通隂不上達故雨而木為之冰
雰氣寒木不曲直也劉向以為冰者隂之盛木者少
陽貴臣卿大夫之象也此時有害則隂氣脇陽大木
先寒故雨木冰
經太元十五年帝正月譙敬王恬薨劉牢之及翟釗戰
于太山走之將軍朱序破慕容永於太行三月乙酉朔
地震秋八月將軍朱序破翟釗於懷縣
傳曰譙敬王恬字元愉嘗為中丞簡文初立未解嚴
而桓温屯中堂吹警角恬劾奏温大不敬温聞奏歎
曰此兒敢彈我真可畏也在朝皆憚之授鎮北將軍
薨謚曰敬劉牢之以驍猛應選初為謝玄參軍鎮北
府兵敵人畏之慕容垂叛將翟釗救苻堅將張遇於
太山擊走之慕容永向洛陽朱序自河隂北濟與永
將王次相遇戰於沁水次敗走斬其將勿支首追永
破之于太行乙酉地震羣小弄權天下側目也朱序
既追慕容永至上黨白水相持三旬乃還攻翟釗於
石門遣别將擊翟遼于懷縣走之
經太元十六年春帝正月慕容永寇洛陽夏四月秋七
月改築新廟成冬十一月姚萇擊苻登於安定
傳曰楊佺期為河南太守城洛陽慕容永來寇佺期
擊走之改作太廟正室十四間東西儲各一間合十
六間棟高八丈四尺備法駕迎神主于行廟設脯醢
之奠姚萇退還安定苻登圍之四面大哭哀聲動人
萇惡之乃命三軍亦哭應登登乃引退萇以登頻戰
輙勝以謂堅神有靈亦於軍中立堅神主請之曰新
平之禍非萇之罪也臣兄襄假路求西暫見鄉里陛
下使人要路拒擊之不遂而沒使臣行殺非臣之罪
也今苻登末族尚欲復讎臣為兄報怨情理何負陛
下雖過世為神豈假手于苻登而圖臣耶陛下勿計
臣過登升樓遥謂萇曰安有弑君而反立神象萇不
應乃斬神象首以送登連戰而萇屢敗
經太元十七年春帝正月大赦除逋租宿債夏四月齊
内史蔣喆反秋八月新作東宫冬十月丁酉太白晝見
辛亥都督王忱卒庚寅封琅邪王道子為會稽王封皇
子德文為琅邪王大旱
傳曰大赦除逋租救弊之權也齊蔣喆殺樂安太守
辟閭濬據青州反平原太守辟閭渾討平之太白晝
見按星經云與日争明強國必弱小國必強女主昌
王忱字元達父禕之尚潯陽公主忱是其幼子也恃
才放酒效王澄之為人鎮州威風肅然深得物情末
年嗜酒連月不醒卒於官謚曰穆會稽王道子琅邪
孝王之後也累遷至丞相皇子德文封琅邪重祖藩
也道子徙封會稽杜僣亂也大旱不書月日者自秋
至冬不雨其旱可知矣
經太元十八年春帝正月癸卯地震夏六月始興三郡
大水秋七月旱冬十月姚萇死子興立
傳曰癸夘地震乙未又地震是會稽王道子與帝荒
怠政事信用小人之應也始興南康廬陵三郡大水
深五丈漂害民甚也秋七月旱者境内諸郡不雨傷
稼也姚萇死于長安召太尉姚旻僕射尹緯尚書狄
伯支受遺輔政謂其子興曰有毁此人者慎勿聽之
汝當撫骨肉以仁接大臣以禮待物以信遇民以恩
乃死興嗣位秘不發喪乃以叔父緒鎮安定碩德鎮
隂密弟崇守長安以尹緯為長史狄伯支為司馬興
自稱大將軍率衆伐苻登苻登大敗興乃𤼵喪行服
僣即位于槐里
經太元十九年春帝正月夏六月壬子追尊鄭妃為皇
太后秋七月荆徐大水八月尊太妃李氏為皇太后慕
容垂寇廪丘姚興殺苻登
傳曰鄭太后諱阿春父愷為安豐太守后少孤元帝
為琅邪王時納為夫人生簡文帝潯陽公主至是下
詔曰會稽太妃文母之德徽音有融載誕聖明光延
于晉先帝追尊聖后朝議不行朕今依陽秋及二漢
故事上太妃尊號簡文宣太后于是立廟于太廟西
禮也荆州大水傷秋稼遣使賑恤之太妃李氏者簡
文為會稽王時使卜人筮之織坊中得李氏形長黑
色宫人目為崐崘帝召侍寢生孝武帝及會稽王德
文至是會稽王道子啓曰母以子貴皇太妃啟嘉祚
於聖明嗣徽音於上列宜詳案舊典崇正名號八月
辛巳帝臨軒遣太保劉躭尊為太皇后祔神主于宣
太后宜也慕容垂曰吾不以逆賊累子孫乃𤼵步騎
七萬攻永弟友于晉陽垂别將慕容農入自壼關永
杜大行軹關垂進師天井關至壼壁永精騎五萬阻
河西以自固垂陣于壼壁南遣别將分為二翼又設
伏于深澗大戰垂引軍偽退永追奔數里伏兵斷後
二翼夾擊之永大敗奔長子圍之永奔北門擒獲斬
之既平晉陽乘勝遣其子惡奴寇廪丘東平太守韋
簡及垂將尹國戰死之姚萇死苻登聞之喜曰姚興
小兒吾將折杖以笞之于是盡衆而東為興所敗登
奔平凉興追而殺之
經太元二十年春帝正月尚書令陸納卒三月庚辰朔
日有蝕之夏四月秋七月冬十一月魏王拓䟦珪伐慕
容寳于黍谷敗之
傳曰陸納字祖言玩之子也少有清操嘗為吳興太
守至姑孰辭桓温因問温飲酒曰飲三升便醉卿飲
如何納曰可二升於是邀温一醉王坦之刁彛在坐
惟酒一斗鹿肉一柈坐客愕然納曰明公之飲三升
納可二升今有一斗以備杯酌餘瀝耳納至郡不受
俸禄久之徵拜左民尚書臨發惟有被襆而已餘並
還官遷吏部尚書謝安詣納設茶果而已俄轉尚書
令貞固不渝尋卒庚辰日蝕帝昏淫之應也慕容寳
者垂子也既平晉陽乘勝討魏魏徙河西以避之寳
次參合(參合陂也)是夜魏師潜至寳軍奔潰寳與慕容農
復舉兵走天門踰青山襲魏平城䧟之寳至雲中魏
來攻寳大敗之
經太元二十一年春帝正月夏四月慕容垂死子寳嗣
位六月吕光僣王秋九月庚申帝醉自崩
傳曰慕容寳伐魏至雲中聞父垂死遺令謂寳曰強
寇伺隙秘勿發喪至京然後行服寳乃即位吕光既
平西域至高昌乃稱天王改元飛龍帝崩年三十五
溺于酒色多為長夜之飲長星見帝于華林園以酒
祝之曰長星勸汝一杯酒自古豈有萬歲天子耶連
年水旱災變帝無醒日旁無正人竟不能自改所幸
張貴人帝戲之曰汝以年當廢矣貴人怒是夕帝醉
暴崩時會稽王道子亦昏惑竟不推其罪書曰帝醉
自崩言非天年乃自殞爾
元經卷六
