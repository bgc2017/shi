四川通志卷二十七
古蹟
龍安府
平武縣(附郭)
龍州故城(在縣東一百二十里今名舊州壩西漢剛氐道蜀漢江油戍地三國志魏景元)
(元年鄧艾侵蜀自隂平行無人之地七百餘里鑿山通道造作橋閣先登至江油降蜀將馬邈遂進)
(至涪晉以後為隂平平武縣地西魏始置江油縣於此取江油戍為名尋為龍州治所隋唐皆因之)
(寰宇記州治涪江南一里是也宋寳祐六年徙治雍村在今江油縣界元時再徙明洪武七年土知)
(州薛文勝創設州城於青川所二十三年知州薛繼賢又徙樂平鎮舊志徙治盤龍壩箭樓山之麓)
(即今治也)故剛氐道(在縣東漢置屬廣漢郡季漢屬隂平郡晉省)平武故城
(在縣東北故剛氐道地季漢析置平廣縣屬隂平郡晉改曰平武宋屬北隂平郡元嘉二十七年使)
(故氐楊文德引兵自漢中西入搖動汧隴遂取魏隂平平武是也齊因之梁末李文智據此西魏仍)
(為平武縣屬龍州隋屬平武郡唐貞觀八年省入江油)隂平故城(在縣東南一百五十)
(里劒州界詳見梓潼縣)方維故城(在縣東北二百二十里西魏時置舊曰秦興置建陽)
(郡隋開皇初廢郡改縣曰方維屬平武郡唐武德四年改屬沙州貞觀初省入景谷縣)青州
故城(在縣東北九十里漢剛氐道地後魏置馬盤縣兼置馬盤郡隋初郡廢縣屬平武郡唐屬)
(龍州天寳初改為青州縣宋初因之端平後廢元初復立至元二十一年省入龍州明洪武四年改)
(置青州守禦所併置思曩安撫司國朝省入平武)江油廢縣(舊志在舊州隋唐時龍州)
(附郭邑)馬龍廢縣(舊志在青川境内建置無考)青蓮鄉(在縣西南接江油縣)
(西北界一名漫波渡相傳李白母浣紗於此有鯉躍入籃中烹食之遂孕而生白舊志為彰明人蓋)
(平武實割江油劒州梓潼彰明之地為邑則白又係平武人矣)清暉樓(在府治内宋張覺民)
(有賦)迎恩樓(在縣東門外)鎮羌樓(在縣西門外半里)龍遷樓(在縣東一)
(百七十里梁大通三年李龍遷建後人圖其像於樓元末州治燬樓猶存)桂香樓(在縣東二)
(十里)太白臺(在縣東南一百三十里牛心山側李白與江油尉嘗遊於此宋州守史祈書白)
(贈尉詩刻石又讀書臺在匡山李白嘗讀書於此)止止亭(在縣治宋太子中允宇文之邵)
(建知縣楊恒有記)望闕亭(在府治内明隆慶時知府龍慶雲建)濯纓亭(在縣治嘉)
(靖二十六年參政宋宜建久圮萬歷三年參將胡大賓重建)翠峯亭(在縣東牛心山側)
東臯亭(在縣東三里萬歷二十一年推官焦宗會建)巢雲閣(在府治内)忠正
堂(在舊州倅廳宋建有范鎮司馬光像)吏隱堂(在舊州倅廳宋僉判趙寰有詩范鎮司馬)
(光和韻)
古碑記附
牛心山靈異碑(在牛心山之顯濟廟即李龍遷廟也廟碑不載撰人姓名)呂純
陽道貌碑(在牛心山相傳純陽真筆)宋御製封二郎神碑(在玉虛觀)
米芾碑(在玉虛觀)龍門志(楊熹序)續志(宋之源序)
江油縣
江油故城(凡有四季漢江油戍在今縣東魏景元中鄧艾先登至江油是也其戍尋廢西)
(魏分平武置江油縣為龍州治在今府西隋唐因之宋寳祐六年隨州移治雍村在今縣西北元至)
(元二十一年併入龍州至正中又隨州治武都興教鎮在今縣東北明洪武初併入梓潼十四年始)
(置縣於今治屬劒州嘉靖十四年改歸龍安)雍村(在縣西北宋進士雍繁孫所居故名宋末)
(嘗移縣治於此)飛天藏(在竇圌山宋淳熙八年建元至正中重葺明季兵火惟此獨存)介
福樓(在縣土主祠内元至正中建)微風樓(在縣東門外今廢)停驂樓(在縣)
(東十里明知縣葉自新建今廢)仙遊臺(在縣北竇圌山)超然亭(在縣北竇圌山係竇)
(真人故蹟明萬歷間推官朱仲廉建名國朝康熙七年邑人楊廷傑重修有碑記舊竇圌亭)感
雨亭(在縣南紫龍山麓明知縣余槐禱雨有應民建亭記之今圮)古廳(在縣治内取李)
(青蓮溪雲入古廳句知縣朱樟建)桂馥軒(在縣治内知縣王上穎建軒前老桂榦聳花繁)
(柳梅侶為之作記)
古碑記附
弘真觀古碑(在縣南一百三十四里太華山之登真觀不載撰人姓名)匡山碑
(舊志鐫李白出山詩或云在江油縣)遊天倉洞記穴碑(舊志在太乙洞明嘉靖中)
(保寧府同知葉松撰)
石泉縣
石泉故城(今縣治唐貞觀七年置屬茂州宋史政和七年静州夷寇邊攻茂州窒隴東道)
(以孤石泉成都守孫羲叟上言石泉為邑介錦茂之間道里闊遠緩急不相應非有兵扼其衝要不)
(足以捍外患於是詔改石泉為軍宋末徙廢)北川故城(在縣西三十里本汶江縣地後)
(周置北山縣屬北部郡隋屬汶山郡唐永徽二年省入石泉)威蕃城(在縣西二十里唐置)
(威蕃栅扺棲雞城地極險要宋時孫羲叟既建議立石泉為軍德陽人張上行言於羲叟曰去石泉)
(三十里威蕃亭即唐之威蕃柵也宜先築堡寨以禦其來然後建軍調兵以圖之於是遂城其地)
刳兒坪(在九龍山第五峯下地稍平闊石上有跡儼如人坐臥狀相傳即聖母生禹遺跡)
誓水柱(在縣西四十五里河岸柱高丈許圍五尺前人恐水衝縣立此誓之)威蕃亭
(在縣北一里唐時建今改為演武場)甘泉亭(在縣南半里泉水甘美崖書甘泉二字)望
雲亭(在縣治後舊為魏侯祠知縣胡桐更今名)活民亭(在縣北泉水清潤知縣李茂元)
(建)愛山亭(在縣南一里取杜甫為愛丈人峯之句)
古碑記附
禹穴碑(在縣南二十里夏禹實生於此鐫古篆書禹穴二大字於石壁又有李白所書二字)
岣嶁碑(在縣南一里石紐山下禹廟前大禹所書字畫竒古)
彰明縣
彰明故縣(凡三徙宋志巴西郡有漢昌縣齊因之隋志金山郡領昌隆縣唐屬綿州元和)
(志縣南至州七十里本漢涪縣地晉孝武自白沙戍移漢昌縣僑治於此仍屬巴西郡後魏廢帝改)
(為昌隆縣先天元年避諱改曰昌明後唐又避諱改曰彰明寰宇記縣初在清廉鄉梁大同四年移)
(讓水鄉魏移孟津里唐建中元年移於舊縣即今理也宋元明皆因之國朝順治十六年併入綿)
(州雍正七年後置)興聖廢縣(在縣西南唐武德二年分昌隆縣置顯武縣神龍元年改)
(曰興望開元二年併入昌明尋分巴西涪城萬安三縣地復置二十七年復廢)李白宅(在縣)
(南二十里碑刻猶存)蓮花池(舊志在縣東五里)粉竹樓(在縣西北十五里遺址尚)
(存)漢王臺(在縣西北三十五里)文光亭(在縣南元建今圮)折柳亭(在縣)
(西北)
松潘衛
嘉城故縣(今衛治即古龍涸地亦曰龍鶴龍鵠華陽國志蜀時以汶山險要自汶江龍鵠)
(冉駹白馬匡朋皆置屯守後魏太和九年岩昌王梁彌博為吐谷渾所逼奔仇池仇池鎮將穆亮帥)
(騎三萬軍於龍鵠擊走吐谷渾立梁彌承而還益州記龍涸在蠶陵縣北八十里後周本紀天和元)
(年吐谷渾龍涸王莫昌帥部落内附以其地為扶州隋志同昌郡嘉誠縣周置併置龍涸郡及扶州)
(總管府開皇初府廢三年郡廢七年州廢唐改置松州後陷吐蕃明初始置松潘衛國朝因之)
湔氐故道(在衛西北秦置漢屬蜀郡史記惠帝三年蜀湔氐反即此後漢因之晉改曰升)
(遷屬汶山郡宋省水經注江水自汶關東經氐道縣北本秦始皇置後為升遷縣是也)平康
廢縣(在衛西北季漢置屬汶山郡晉因之宋省後周復置隋仍屬汶山郡唐初廢尋復置元和)
(志顯慶中因古平康城置在平康水西屬翼州尋廢垂拱元年復置屬當州西南至州六十里寰宇)
(記分交川及通軌翼斜三縣置天寳元年改屬交川郡復廢)廢潘州(在衛北七百五十里)
(相傳漢武帝逐諸羌渡河湟居寨外築此城置護羌校尉禦之唐廣德初松州以北皆沒於吐蕃宋)
(時分置上中下三州今阿尖寨即上潘州班班簇即下潘州界二州之間即中潘州也元屬吐蕃宣)
(慰司明初設松州潘州二衛後併為松潘衛其地愈北愈平曠遠無際雍正七年改隸龍安)興
樂廢縣(在縣西北晉置屬汶山郡華陽國志元康八年汶山興樂黃石與廣柔平康羌有仇)
(遂叛是也劉宋初省)交川廢縣(在衛南五里元和志周天和中置屬龍涸郡舊唐志又云)
(周置龍涸郡隋廢為交川縣今名紅花屯)江源廢縣(在衛西周置屬汶山郡唐廢元和志)
(江源鎮在交川縣西北三十里蓋即故縣為名)廢軌州(在衛西北本党項羌地唐貞觀中酋)
(長細封步賴内附列其地為軌州後没吐蕃)廢闊州(在衛西北相近又有廢諾州俱唐貞)
(觀五年置以處党項等降羌屬松州都督府)永泉亭(在衛金蓬山下正統初都督李安以)
(劒鑿石二水迸出號文武水大書永泉二字鐫石崖築臺於此今圮)瑞麥亭(在衛西一里正)
(統中産瑞麥因以名亭)
疉溪營
蠶陵廢縣(在營西一百二十里漢置屬蜀郡晉分屬汶山郡東晉後廢元和志漢元鼎中)
(開梁太清中蕭紀於舊縣置針州尋廢章懷太子曰蠶陵故城在翼水縣西舊唐志在衛山縣西明)
(一統志在所城北三里周改為翼針縣)廢翼州(在營西隋志有翼針縣周置又置翼針郡)
(開皇初廢屬汶山郡唐置翼州元和志州西至悉州二百二十里北至松州一百八十里本漢蠶陵)
(縣地周天和九年平蠶陵羌於七頃山下置翼州以翼針水為名隋大業三年改置利山鎮唐初復)
(置治翼針縣周武帝置舊唐志武德元年於左封縣置翼州以翼針屬之六年移州來治舊志七頃)
(城貞觀十七年移治七里溪咸亨二年移州治羌前上元二年仍來治天寳初改縣曰衛山又改州)
(曰臨翼郡乾德初復曰翼州後陷吐蕃新唐志廣德後翼當悉静並為行州是也寰宇記翼州南至)
(茂州一百二十里西南至悉州一百五十里明一統志翼州城在所城南衛山廢縣在所西五里)
翼水廢縣(在縣南隋志周置曰龍水縣并置清江郡開皇初郡廢改縣曰清江十八年又)
(改曰翼水屬汶山郡唐屬翼州元和志縣北至州六十里本漢蠶陵縣地明一統志在所城南十里)
(舊志在所西南九十里)峨和廢縣(在營北唐置屬翼州元和志縣南至州六十里本漢)
(蠶陵縣地天寳十一年置以縣有峨和山為名明一統志在府北六十里永鎮橋)廢當州
(在營西北隋志有通軌縣周置并置覃州及覃州榮鄉二郡開皇初郡廢四年州廢屬汶山郡唐改)
(置當州舊唐志州初治利川鎮儀鳳二年移治逢舊橋天寳初改江源郡乾元初復曰當州寰宇記)
(武德後為行州吐蕃傳大歷五年後置當悉柘静恭五州於山陵要害之地而故地皆入吐蕃宋志)
(茂州羈縻當州)利和廢縣(在營西唐置屬當州元和置縣西南至州三十里周天和元年)
(於此置廣平縣尋廢顯慶三年於廣平舊城置又有谷利縣東至州六十里文明元年開生羌置又)
(有平康縣西南至州六十里顯慶中因古平康縣置在平康水西屬翼州尋廢垂拱元年復置屬當)
州廢悉州(在營西隋志有左封縣周置廣平縣又置翼州及廣平左封二郡開皇初郡並)
(廢仁夀初改縣曰左封大業初州廢屬汶山郡唐置悉州元和志州東至翼州二百二十里西南至)
(静州六十里顯慶元年分當州置在悉唐川因以為名其首領任刺史治識舊縣與州同置地名識)
(舊因以為名領左封縣東南至州二十里周天和元年於此置廣平縣開皇十八年改名天寳中又)
(於縣置守捉領歸誠縣西北至州八里本生羌地垂拱二年從化三年置縣以處之舊唐志武德元)
(年復於左封縣置翼州六年移州治翼針而縣廢貞觀四年復置縣二十年屬當州顯慶元年置悉)
(州於悉唐以縣屬之咸亨元年移州來治載初元年移理東南五十里匪平州又曰在當州東南四)
(十里天寳初改歸誠郡乾元初復曰悉州廣德後復陷吐蕃)廢靜州(在營西南唐置元和)
(志州東至悉州八十里東北至當州六十里西北至柘州三十里本漢蠶陵縣地天授元年置治悉)
(唐縣領靜居縣西至州二十四里又領清道縣自顯慶元年與悉州同置天授元年割屬舊唐志顯)
(慶元年分當州悉唐川置悉唐縣兼置悉州咸亨元年移州治左封又自翼針移翼州來治並置都)
(督府儀鳳二年州還治翼針以縣置南和州天授元年改曰靜州天寳初曰靜州郡乾元初復曰靜)
(州寰宇記州南至維州一百三十里西南至恭州六十里西北至柘州三十五里後陷吐蕃廢)廢
柘州(在營西唐置元和志儀鳳元年置以山多柘木為名治柘縣前上元二年置又領喬珠縣)
(東至州五十里與州同置舊唐志天寳初曰蓬山郡乾元初復曰柘州寰宇記州東至静州三十里)
(南至維州三百里東北至松州二百六十里廣德後陷吐蕃)廢恭州(在營西南唐置元和)
(志州西南至維州二百五十里東北至柘州一百里開元二十四年分靜州部落於柘州西置治和)
(集縣舊曰廣平縣屬靜州天寳元年改名領博恭縣西至州二十五里又領烈山縣西至州五十里)
(舊唐志天寳初改恭化郡乾元初復曰恭州寰宇記州東至茂州三百五十里廣德後陷吐蕃大歷)
(十四年吐蕃入宼一由恭州過汶川至灌口是也)龍涸城(在營北元和志龍涸故城在衛)
(山縣北十一里俗名防渾城城之北境舊是吐谷渾所居故名)白岸城(在營西唐貞元中韋)
(臯破吐蕃論莽熱兵進屯白岸西山諸羌皆降新唐志翼州有白岸都護祚鼎三城)鷄栖城
(在營西南唐貞元十九年韋臯討吐蕃分兵攻維保松州及鷄栖老翁城即此寰宇記鷄栖川在悉)
(州東南一百里元一統志鷄栖村在茂州東北一百七十里有三路一通茂州一通龍州一通綿州)
(皆吐蕃險要之地今隸石泉軍)疉溪長官司(在營北一里領渴卓等五砦又鬱郎長官)
(司在營西十五里領松埤等五砦皆明永樂四年置國朝順治初廢)玉津亭(在營南景)
(泰初建)
寧遠府
西昌縣(附郭)
越巂廢縣(今縣治隋置越舊郡治唐為巂州治元和志本漢邛都縣地開皇六年置新唐)
(志自舊州又經沙野二百六十里至羌浪驛又經陽蓬嶺百餘里至俄準添館陽蓬之南為南詔境)
(元志懿宗時立建昌府領建安永寧二州至元九年平建蒂分建昌為二州在城曰建安東郭曰永)
(寧十五年又割建安立寳安州二十六年省明洪武二十五年改置建昌衛軍民指揮使司二十七)
(年又置前衛皆為行都司附郭萬歷三年併前衛國朝因之雍正六年改為寧遠府治西昌縣)
邛都廢縣(在縣東南古西夷邛部國西南夷傳自滇以北君長十數邛都最大司馬相如)
(傳唐蒙既通夜郎相如因言邛筰冉駹皆近蜀秦時嘗通為郡縣漢興而罷天子乃使相如往使略)
(定西夷邛筰冉駹斯榆之君皆請為内臣除邊關關益斥西至沫水南至牂牁為徼通靈關道橋孫)
(水以通邛都為置一都尉十餘縣屬蜀後元狩元年求身毒道復使閒使出西夷及平且蘭遂誅邛)
(君以邛都為越巂郡王莽末越巂蠻夷任貴自立為邛穀王後附公孫述建武十四年貴自稱太守)
(奉計十九年貴謀叛漢劉尚分兵先據邛都掩貴誅之華陽國志邛之初有七郡又有四部斯叟晉)
(宋因之蕭齊時縣廢)德昌廢府(在縣南元志德昌路軍民府漢邛都縣地在建昌西南所)
(居蠻號屈部至元九年内附十二年立定昌路以本部為昌州二十三年罷定昌路併德昌路治本)
(州葛魯城乃領昌州明洪武中改德昌路為府二十五年廢府置德昌千戶所)蘇示廢縣
(在縣北六十里漢置屬越巂郡後漢因之又曰蘇祁三國蜀志有蘇祁邑君冬逢叛張嶷討誅之即)
(此華陽國志晉省宋復置蘇祁縣齊又省隋志郡復領蘇祁縣舊置亮善郡開皇初郡廢唐仍曰蘇)
(祁屬巂州元和志本漢舊縣後陷夷獠周武帝重置新唐志自臺登九十里至蘇祁縣又南八十里)
(至巂州後陷南詔縣廢元至元九年平籠麽城設千戶所即舊縣也十五年改曰禮州明初廢)可
泉廢縣(在縣西南隋志越巂郡領可泉縣舊置宣化郡開皇初郡廢唐屬巂州元和志有西)
(瀘縣東北至州二十七里本漢邛都縣地周天和二年於此置本可縣天寳元年改名有姜磨戍在)
(縣西南三里舊唐志西瀘本梁置可縣隋治姜磨戍武德七年移於今理後陷南詔廢元志建昌路)
(領瀘州在路西昔名沙城臉即孔明摛孟獲之地段氏時於熱水甸立城曰洟籠至元十五年改為)
(瀘州明初因之舊志在西南二十五里即古西瀘縣也)武侯城(自縣南三十里瀘水之東)
(傳為武侯所築所謂五月渡瀘即此又有舊城堡在縣北二十五里亦以為武侯征蠻時築)孟
獲城(在縣東二里相傳為孟獲所築)新安城(在縣南唐開元中所置後廢咸通五年南)
(詔寇巂州戍將顔慶復請築新安遏戎二城從之)保寨城(在縣西南唐置新唐志巂州有)
(新安三阜沙野蘇祁保寨羅山西瀘蛇勇遏戎九城皆戍守要地)廢德州(在縣南元志德)
(昌路德州在路之北地名吾越甸亦苴龍蠻所居蠻苴郎以遠祖名部曰頳綖憲宗時内附至元十)
(二年立千戶十三年改為德州明初廢)廢普濟州(在縣西南一百五十里夷名玕甸獹)
(魯蠻世居之後屬屈部元至元九年内附於玗甸置定昌路二十三年改為州明洪武中廢設長官)
(司)廢威龍州(在縣東南四百里元志德昌路領威龍州在路西南夷名巴翠部領小部)
(三曰沙渦普宗曰烏鷄泥宗曰媧諾龍菖蒲皆獹普蠻種至元十五年合三部立州明洪武中改長)
(官司)廢里州(在城東三百里元志建昌路領里州蒙詔時落蘭部小酋阿都之裔居之因名)
(阿都部至元十年内附十八年設千戶二十三年設軍民總管府二十六年罷烏州明初因之後廢)
廢闊州(在縣東南四百里元志建昌路領闊州治密納甸烏蒙仲由之裔名科居此以名為)
(部號後訛為闊至元中内附九年設千戶二十六年改為州明初因之後廢)廢隆州(在縣)
(南元志建昌路領隆州在路西南與漢邛都縣接界唐會川縣之西北境蒙氏分會同立邊府瞼其)
(後瞼主楊氏於瞼北塏土立城曰大隆城即今州治也至元十三年内附十四年設千戶十七年改)
(為州明初廢)廢姜州(在縣東南元志建昌路領姜州姜者蠻名也會川有城曰龍納羅落)
(蠻世居之大理高泰時烏蠻閟畔部阿壇絳之孫阿羅攻拔之以祖名絳部憲宗時隨閟畔部内附)
(至元十九年改為姜州明廢又見會理州)廢羅羅斯司(在縣東元志至元中設羅羅蒙)
(慶宣慰司都元帥府)瀘沽廢縣(在縣北一百二十里本漢臺登縣地後周置郡隋廢屬巂)
(州唐隸登州後陷於蒙詔號落蘭部亦稱羅落元至元九年平建蒂設千戶十五年改為縣明初因)
(之後廢)北社廢縣(在縣東三百里元置屬建昌路明初改為碧社縣尋廢)廢中
縣(在縣東四十里元志建昌路領中縣在柱頭回甸越巂東境也所居烏蠻沙麻部自立為中州)
(至元十四年内附二十二年降為縣明初因之後廢)善住城(在縣東南二十里)鐘樓
(在縣南三十里相傳舊有高樓内懸大鐘今陷入邛池内晴時猶見鐘形)蘭言館(在縣東明)
(撫夷同知汪繼曾建今圮)
會理州
會無廢縣(今州治漢置屬越巂郡華陽國志路通寧州蕭齊時省唐改置會川縣屬巂州)
(元和志縣北至州三百七十里本漢會川縣齊時没於獠上元二年於其地置會川縣元志天寳末)
(立會川都督府又號清寧郡宋屬大理仍曰會川府至元九年内附十四年立會川路屬羅羅斯宣)
(慰司治武安州蠻稱龍泥城十四年立千戶十七年改為州明初因之後改為衛國朝因之雍正)
(六年裁衛移州治於此舊志武安州在會川南十里)會理廢州(在州東北二百里元志會)
(川路領會理州在路東南南詔屬會川節度地名昔陀烏蠻阿壇絳之裔羅於則得其地居之取祖)
(名曰絳部後強盛號蒙歪元憲宗八年内附屬閟畔萬戶至元四年屬落蘭郡十三年改屬會川路)
(十五年置會理州二十七年還屬閟畔部尋復明初廢國朝康熙二十九年改土設流雍正六年)
(裁會川衛移州治之)故狼縣(在州南華陽國志自會無渡瀘得住狼縣故濮人邑也其縣蓋)
(晉置尋省)會同城(在州北元和志天寳初於會川縣側立會同軍)廢姜州(在州東南)
(九十里詳見西昌)通安廢州(在州東南一百二十五里元置舊志又有舊安州在治東)
(一百八十里)麻龍廢州(在州東五十里元志會川衛領麻龍州地名棹羅能至元十二)
(年置千戶十七年改為州明初廢舊志麻龍亦曰麻泥漢語謂黃土城也今州西亦有黃土城)黎
溪廢州(在州西南一百五十里元志會川路領黎溪州蠻名黎彄訛為今名南詔合羅鳳令)
(白蠻守之及蒙氏終羅羅遂去白蠻至元九年内附改為州明初因之後廢舊志唐時蒙閣羅圓徙)
(白蠻戍黎溪後為羅羅蠻所據宋時屬大理元始置州明正統初黎溪蠻失的嘯聚金沙江雲南師)
(沐芹討平之即此)舊龍州(在州北十里)永昌廢州(在州西北五里元志會川)
(路領永昌州在路北治故歸依城即故會川也蒙氏改會同府置五瞼憲宗九年内附至元十四年)
(置千戶十七年改為州明初因之後廢)三降廢縣(在州東南漢置屬越舊郡後漢因之)
(晉廢郡國志作三縫水經注姑復縣北對三縫即元會理州之地)卑水廢縣(在州東北)
(漢置屬越巂郡後漢及晉宋皆因之齊省)綏遠堂(舊志在州治内知州陳大羣建)長利
苑(在州北漢本紀永初五年詔越巂置長利高望始昌三苑皆馬苑也水經注會無縣東高山有)
(天馬徑厥跡存焉馬日行千里民家馬牧之山下或産駿駒言是天馬子)
冕寧縣
廢蘇州(今縣治元置屬建昌路明洪武初因之二十二年置蘇州衛二十七年改寧番衛)
(國朝因之雍正六年改今縣)臺登廢縣(在縣北漢置屬越巂郡亦曰臺高水經注孫水)
(出臺高縣即臺登也晉大寧初成將李驤等寇臺登將軍司馬玖戰死越巂遂降於成咸和二年朱)
(提太守楊術與成將羅恒戰於臺登敗死宋因之齊廢後復置隋志臺登縣舊置白沙郡開皇初郡)
(廢舊唐志武德元年於縣置登州九年州廢屬巂州元和志正南微西至州一百七十里本漢舊縣)
(周武帝重開越巂於舊理置貞元四年韋臯大破吐蕃於臺登北谷克巂州五年臯復遣將曹有道)
(等出臺登谷破吐蕃置青海蠟城二節度十三年吐蕃寇巂州刺史曹高任大破之臺登城下太和)
(六年李德裕徙巂州治臺登以奪蠻險後廢)大筰廢縣(在縣西漢置屬越巂郡漢末省)
(舊城址在繩若二水合流處)諸葛城(在縣東南元和志在臺登縣東南三里武侯南征至)
(此所築)
鹽源縣
柏興府(今縣治元置元志雲南行省有柏興府昔摩沙夷所居漢置定筰縣唐置昆明縣天)
(寳末沒於吐蕃後屬南詔改香城郡至元十年有鹽井摩沙酋内附十四年立鹽井千戶十七年改)
(為閏鹽州又置普樂州俱屬德平路二十七年併二州為閏鹽縣立柏興府屬羅羅斯宣慰司以閏)
(鹽縣為倚郭夷名賀頭甸縣境有鹽井故名明洪武中藍玉討建昌叛帥伊嚕特穆爾遁入柏興府)
(玉破平之後改為柏興千戶所又改為鹽井衛國朝因之雍正六年改今縣)定筰廢縣
(在縣南漢置屬越巂郡晉宋因之齊廢唐改置昆明縣屬巂州元和志縣東北至州三百里本漢定)
(筰縣後陷吐蕃遂廢)遂久廢縣(在縣西漢置屬越巂郡後漢因之晉改屬雲南郡後廢章)
(懷太子曰遂久故城在靡州界舊唐志靡州羈縻屬戎州南接姚州武德七年置曰西豫州貞觀三)
(年改名領磨豫七部二縣)昌明廢縣(在縣西南新唐志巂州領昌明縣貞觀二十二年開)
(松外蠻置牢州又置松外尋聲林開三縣永徽二年州廢省三縣入昌明南蠻傳松外蠻在巂州昆)
(明縣徼外先是巂州郡督劉伯英請討松外蠻以通西洱天竺之道至是遣梁建方討之破焉遂遣)
(使詣西洱河招降其酋帥)廢金縣(在縣西北十五里元志柏興府領金縣在府北乃越巂北)
(境與吐蕃接夷名利竇揭勒至元十五年置金川後降為縣以縣境斛僰和山出金為名明初因之)
(尋廢)寧遠城(在縣西新唐志巂州西有昆明軍其西又有寧遠軍)諾濟城(在縣西唐)
(置天寳末沒於吐蕃貞元十五年吐蕃分兵自諾濟城攻巂州十七年韋臯使巂州將陳孝陽等及)
(麼些蠻東蠻攻吐蕃昆明諾濟城後入南詔)古鹽城(在縣西南唐開元十七年巂州都督)
(張審素拔昆明及鹽城即此)
越巂衛
廢闌縣(在衛北二十里漢置越巂郡華陽國志故邛人邑治邛部城地接寒關晉省宋復置)
(蘭縣屬沈黎郡齊又省周武帝置邛部縣因舊城為名後沒於南詔謂之邛部州宋時其酋歲貢名)
(馬封為邛部王治烏弄城元時内附置邛部州明洪武中改邛部軍民州尋廢州改置越巂衛指揮)
(使司永樂初又分設卭部長官司於衛治東屬之舊志衛在巂水西廣平之地羣山環繞西通羊圈)
(托為烏雪山東通普雄大小赤日馬湖諸夷明初土酋嶺興伯者以地來歸因分設長官司以嶺氏)
(世守其地有城洪武中築永樂初秋瓦以石周四甲有竒門四國朝併卭部司入衛今城遺址猶存)
(名曰古城)聖泉(在衛西河南站後雲嵩寺前孔明南征軍士飲啞泉不能言後得此水飲之即)
(甦)清寇鎮(在衛西北元和志在卭都縣西北五十八里)文昌聖蹟(在衛南金)
(馬山下有湧泉月明數大字相傳為神親書)曬經石(在衛北二百里曬經關傍相傳唐三)
(藏曬經於此)
古碑記附
劉綎碑(在衛北五里天王山下明萬歷二十五年總兵劉綎征王大咱等戮首三千葬此親)
(題曰鯨鯢封處至今蠻過碑下凜然畏懼)
雅州府
雅安縣(附郭)
嚴道廢縣(在縣西郊大江之岸漢嚴道故城在今榮經縣州本漢青衣縣地西魏始置始)
(陽縣取故徙陽縣為名隋初改曰蒙山尋置雅州又改縣曰嚴道唐宋因之方輿勝覽舊志在雅安)
(山大中祥符間州守何昌言以地多嵐瘴徙山之麓明初始省入州國朝雍正七年改置雅州府)
(治雅安縣)青衣廢縣(在縣北本青衣羌國華陽國志蜀王開明嘗攻青衣漢高六年始開)
(置青衣縣屬蜀郡十一年廢梁王彭越為庶人本傳徙蜀青衣是也又西南夷傳天漢四年省沈黎)
(郡入蜀郡為西部置兩都尉一居青衣主漢人後漢延光元年改西部置屬國都尉陽嘉二年又改)
(縣曰漢嘉水經注縣故青衣羌國公孫述之有蜀唯青衣不下世祖嘉之建武十九年以為郡安帝)
(置蜀郡屬國青衣王子心慕漢制上求内附順帝改曰漢嘉先主章武元年置漢嘉郡二年漢嘉太)
(守黃元以漢嘉叛尋討平之晉李雄之叛郡遂廢)蒙陽廢縣(在縣西北舊唐志武德元)
(年雅州兼領蒙陽長松楊啓嘉良大利等縣六年俱廢)四經樓(在府治内藏蘇軾蘇轍墨)
(跡)寒芳樓(在縣西宋黃庭堅訪張誾因為題額今圮)萬壑亭(在縣西)碧照
亭(在縣西一名鳳凰亭雷簡夫建)無弦亭(在縣東南宋隐士王潛所居又有濯纓亭趙抃)
(題額)熙春堂賢範堂(内繪宋雷簡夫蘇軾蘇轍像壁間刻簡夫薦三蘇書)雙
鳳堂(郡守樊汝霖為蘇軾蘇轍建)棣華堂(宋呂由聖由誠昆弟相繼為郡守皆有政)
(績郡人立此以上俱在府治内)仁智堂(在縣東門外多園林花木之勝又有樂郊亭跳珠軒)
(野翁亭等名)景賢堂(在縣北十五里宋嚴道令李緯慕漢高頤父子孝廉而建)静學
館(在縣東武侯祠前明嘉靖中副使胡恒建)旅平(在慕義鄉俗呼為落平禹治水功成旅祭)
(於此即禹貢蔡蒙旅平是也)茶場(九域志在州城内熙寧九年置)阜民司(在縣城南)
(明洪武初置收買番馬旋廢)
古碑記附
羊竇道碑(在廢嚴道縣東三十里漢永初六年碑)漢故檢校巴郡太
守樊府君碑(建安十年三月上旬建)高孝廉墓碑(在廢嚴道縣東二十)
(里按其碑年月乃漢建安十四年高君兄弟皆孝廉有二大闕其一曰故益州太守武陰令上計史)
(舉孝廉諸部從事高頤字貫方其一曰漢故益州太守陰平都尉武陽令比府丞舉孝廉高君實字)
(貫光又一大碑其首云故益州太守高君之碑)邛崍關開路記(天寳六年章仇兼瓊)
(記)龍興寺碑(在州城外有咸通四年再建吳行魯建又有二蘇墨跡亦在本寺)平
羌繩橋江碑(在廢嚴道縣平羌橋有唐咸通十年上官撰碑字隸體今在江瀆廟)李
白月下帖楊凝式詩帖魯直木蘭歌帖魯
直梁甫吟帖(舊志俱在郡治)雅安志(李嗣文序)
名山縣
名山故城(即今治西魏置隋志舊曰蒙山開皇十三年改始陽曰榮山因改為名山元和)
(志縣西南至雅州四十二里因縣西北名山為名)百丈廢縣(在縣東北四十里唐置元)
(和志武德初置百丈鎮貞觀八年改鎮為縣宋熙寧五年省為鎮入名山元祐二年復置元因之明)
(初廢為百丈驛)土城(在縣東北三十四里周七十二丈相傳武侯征蠻所築遺址尚存)霽
月軒(在縣治内)
榮經縣
嚴道故城(即今縣治漢置華陽國志始皇滅楚徙嚴王之族以實此地漢制縣有蠻夷曰)
(道也文帝六年詔徙淮南王於嚴道卭郵即此晉李雄叛後廢隋改置嚴道縣於青衣縣界唐武德)
(三年始分置榮經縣屬雅州寰宇記縣有榮經水口戍為名元末省入州置巡司明初復置)鄧
通城(在縣東三十里相傳鄧通鑄錢處)諸葛古城(在縣西五里相傳武侯南征時)
(屯兵處唐李德裕增築之置兵戍守)禦侮城(在縣西唐太和中李德裕帥西川時築以控榮)
(經掎角之勢)静寇城(在縣西新唐志榮經縣有金湯軍乾符二年置又置静寇軍故延貢)
(地)玉鳳樓(在縣東北即尹伯竒廟今廢)雄邊樓(在縣西三十里唐李德裕築以)
(控番蠻今圮)聚恩樓(在縣東郭外萬歷時知縣唐應夢建為學宫)琴臺(在縣南開)
(善寺内明嘉靖中知縣徐瀾鼔琴於此因名)登高臺(在縣西南)覽秀亭(在雲峯寺)
蘭亭(在縣治内綠漪園之東北又有心水軒)羅漢閣(舊志在瓦屋山)奎宿閣
(在縣東郭外聚恩樓故址災國朝知縣李元煓建以弭火)
古碑記附
漢蜀郡太守治道記(在縣西三十里建武中元二年立)尊健閣碑
記(建武中元年其碑在榮經縣西三十里景峪縣崖間巽嵓李燾有跋以辯五年譜且言按後漢)
(紀建武三十二年夏四月改為中元無建武字又按祭祀志改建武三十三年為建武中元元年以)
(此知記與志合而記失之矣)神水閣記(在縣東三十里銅山峽中碑字磨滅不可攷故)
(老相傳其體大率如尊健閣字云)
蘆山縣
蘆山鎮(即今治隋置元和志縣東南至雅州七十里仁夀元年置蘆山鎮因山為名三年改)
(為縣寰宇記昔姜維於此置城隋仁夀元年重開此地遂以姜維故城置縣唐宋皆因之元末省入)
(州置巡司明初復置舊志姜維故城在今縣治南門内)靈關廢縣(在縣西北華陽國志)
(蜀王開明以靈關為前門漢書司馬相如通靈關道橋孫水以通卭都即此唐志武德元年雅州復)
(領靈關縣六年省)大渡廢縣(在縣西北五十里靈山之麓新唐志儀鳳二年析蘆山置)
(屬雅州長安二年省舊志謂與靈關縣近又見清溪縣)利慈廢縣(在縣西北華陽國志)
(靈關道有利慈水經注晉泰始九年黃龍二見於慈池縣令董元之率吏民觀之以白刺史王濬濬)
(表上之改其地為護龍縣後廢唐初雅州領大利縣疑即利慈也)開明城(在縣南七里相)
(傳蜀王開明所築)晏山城(在縣西唐書雅州有晏山邊臨統塞集重伐謀制勝龍游泥陽)
(等八城)逋租城(在縣西又西北有木波城唐貞元中韋臯使雅州將路惟明趨吐蕃逋租)
(偏松等城既而臯敗吐蕃於雅州克木波城又有業城嵬龍城俱吐蕃所築)平襄樓(在縣)
(北宋建)對花樓(在廣福寺前黃庭堅建)文星樓(在靈鶯山前)金井閣
(在縣東明竹可標建有記)
古碑記附
兩面碑(在縣南五里碑面與背皆有篆文歲久訛闕不可識或辨其文曰蘆山縣碑)
天全州
和川鎮(即今治禹貢和夷底績即此唐志雅州有和川鎮兵寰宇記和川路在嚴道縣西界)
(西去吐蕃大渡河五日從大渡河西郭至吐蕃松城四日羌蠻溷雜連山接野鳥路沿空不知里數)
(宋時改曰碉門砦乾道四年砂平番官高志良至碉門互市與居民鬭不勝詣砦官喻炳陳訴炳決)
(青之明年志良來攻碉門制置使遣李俊禦之兵未至志良有悔意請償還所境砦而炳覬報怨遂)
(潛入砂平焚其屋産番人初皆潛伏既而鳴角聚衆以出官軍失利番人追至榮經蘆山而還元至)
(元初置碉門魚通黎雅長河寧遠等處宣撫司三年安撫使高保四言碉門舊有城邑中統初為宋)
(所廢衆因山為柵去碉門半舍請復戍又分置天全招討司明洪武初土酋高國英來歸令為天全)
(六番招討司世守其地治碉門又置碉門百戶所國朝順治九年土官高濟泰來歸仍授前職雍)
(正七年改設天全州)徙陽廢縣(在州東二十二里即古徙蠻亦曰斯榆漢西南夷傳自巂)
(以北君長徙筰都最大又西域傳建元中司馬相如使西夷卭筰冉駹斯榆之君皆請為内臣後置)
(徙縣屬蜀郡後漢屬蜀國晉曰徙陽屬漢嘉郡李雄叛後廢宋齊皆僑置徙陽縣於今崇慶州界其)
(後訛為始陽今之始陽鎮即故址也)太平廢縣(在州北明永樂中置後廢)懷葛樓
(在州南招討使高崧思諸葛武侯建)后來亭(在州南十里昔孟獲為害鄉人引領望武侯來)
(征因名)景蘇亭(在州東一里景二蘇也)
清溪縣
漢源廢縣(在縣南三十里隋大業初置元和志本漢旄牛縣地隋仁夀二年平夷獠於此)
(置漢源鎮因漢川為名四年罷鎮立縣屬雅州貞觀二年割屬巂州永徽五年還屬雅州大定元年)
(巡察使殷祚奏割漢源縣置黎州景龍三年巂州都督元膺奏廢開元三年本道使陸象先重奏置)
(黎州其城東西南三面俱臨絶澗唯北面稍平貞元元年節度使韋皋鑿北面隍塹深闊漢源縣在)
(州廓下其故縣仍廢為鎮明一統志舊黎州城在聖鍾山下古城又在河外洪武初始省漢源縣入)
(州改為長官司十一年升安撫司土酋馬氏世守其地十五年又增置大渡河守禦千戶所治司城)
(西北隅萬歷十九年世襲安撫副使馬祥卒無後部卒猖獗參將吳文傑討平之二十四年改為黎)
(州土千戶所仍擇馬氏後世其職州國朝併黎州大渡河二所為一曰黎大所屬雅雍正七年改)
(置今縣)旄牛故城(在縣南周初髳人從武王伐紂即此後為羌地西羌傳越巂羌有旄)
(牛種是也漢置旄牛縣屬蜀郡西南夷傳天漢四年省沈黎郡屬蜀郡為西部立兩都尉一居旄牛)
(主徼外夷後漢屬蜀國都尉延光二年旄牛夷反益州刺史張喬討平之三國志蜀張嶷傳越巂郡)
(舊有道經旄牛至成都既平且近自旄牛道絶已百餘年延熙中嶷厚賂其帥狼路開通舊道奏封)
(為旄牛㽛毗王華陽國志旄牛地在邛崍山表晉屬漢嘉郡劉宋仍屬沈黎郡後廢寰宇記通望縣)
(有故旄牛城俗呼為牛頭城語訛也)沈黎故城(在縣東南六十里故西夷筰都國也漢西)
(夷傳自巂以北君長徙筰都最大及元鼎六年誅且蘭并殺筰侯以筰都為沈黎郡尋廢十六國春)
(秋晉永嘉六年李雄分漢嘉復置晉志永和三年桓温平蜀省劉宋初復置隋志臨邛郡領沈黎縣)
(周置黎州尋併縣廢開皇中置縣仁夀末置登州大業初州廢舊唐志武德元年復置登州九年州)
(廢)通望廢縣(在縣東南九十里唐置元和志本漢旄牛縣地隋開皇二十年於此置大)
(渡鎮大業三年改曰陽山鎮武德元年置陽山縣屬巂州大足元年改屬黎州天寳元年改曰通望)
(九域志宋慶歷七年省為鎮入漢源)飛越廢縣(在縣西北一百里唐置元和志儀鳳二年)
(於飛越山下置飛越縣屬雅州後屬黎州天寳初廢入漢源)大渡廢縣(在縣北百里唐)
(儀鳳四年置屬雅州長安二年省入飛越乾符二年高駢帥西川築大渡城列險戍守即此)葉
川廢縣(在縣西唐吐蕃傳長夀元年遣張元遇迎吐蕃降酋曷蘇等於大渡水西曷蘇事覺)
(為吐蕃所摛其别部酋皆插率羌蠻内附元遇即其部置葉川州授之仍於大渡西山勒石紀功後)
(改為米川州宋廢)武侯城(在縣北元和志貞元元年韋皋於黎州城北故武侯城迤邐置)
(堡三所為州城之援太和中李德裕復增築之)銅山城(在縣東一百八十里唐貞元初韋皋)
(築四年吐蕃分兵寇銅山五年皋遣將劉彰彩出銅山道擊破之)琉璃城(在縣南唐太和)
(五年李德裕築)仗義城(在縣南十里亦李德裕築以制大渡河清溪關之險)衝要城
(在縣南元和志在通望縣東十三里寰宇記作要衝城下有龍泉水)定番城(在縣東南新唐)
(志黎州有定番飛越和孤三鎮元和志定番城在通望縣東一百八十里)大定城(在縣南元)
(和志在州南一百三十里乾元二年改和集鎮舊唐志自清溪關南經大定城一百十里而至達化)
(城又西南經箐口百二十里至永安城城當滇筰要衝又南經水口一百二十里至臺登)廓清
城(元和志在州西一百八十里其城西臨大渡河即生羌蠻界)三交城(在縣西飛越山)
(下唐時築舊名三琱後訛為三交)王建城(在縣北十五里地名木瓜園蜀王建時築故名)
潘倉城(在縣東北唐太和中築五代梁乾化四年南詔寇黎州蜀將王宗範等擊之出邛崍)
(關敗南詔兵於潘倉嶂即此)喚魚亭(在舊州圃東有湖廣千丈芙蓉萬蓋錦鱗千尾架橋)
(其中揭亭橋上曰喚魚)搖香亭(輿地紀勝在舊黎州兵馬司前有海棠芙蓉之勝)静
鎮堂(在縣東大渡之所後改曰君子堂左右有藏書留香二字及思仙臺)三山堂(在縣)
(治東與試劒山三峯相值翠映軒窗)澄心堂(在舊司廳東)
直隸嘉定州(雍正十二年陞為府)
龍游廢縣(今州治周置隋志眉山郡治龍游縣周置曰峨眉又置平羌郡開皇初郡廢九)
(年改縣曰青衣平陳日龍見水隨軍而進十年改名元和志龍游縣本漢南安縣地周武帝保定元)
(年於此立平羌縣開皇三年改為峩眉縣九年又於峩眉山下别置峩眉改州理縣曰青衣取青衣)
(水為名十三年又改曰龍游以隋將伐陳理舟艦於此有龍見江中引軍而前故名明初始省入州)
平羌廢縣(在縣北四十里隋志平羌縣周置仍置平羌郡開皇初郡廢屬眉山郡元和志)
(縣南至嘉州十八里本漢南安縣地周武帝置平羌縣因境内平羌水為名開皇四年改州理平羌)
(縣曰峩眉仍於今理東六十里别立平羌縣大業十一年夷獠侵沒移於今理寰宇記縣在州北三)
(十里本漢平羌戍在榮州應靈縣界深谷周保定元年置平羌縣屬平羌郡隋開皇三年罷郡屬嘉)
(州仁夀元年獠叛大業七年移就大江濱寳歷三年又移於開峽驛去舊縣十五里宋熙寧五年省)
(為鎮入龍游今為平羌鎮)明月樓(在譙樓右以明月湖得名)沈江樓(在州東宋建左)
(窺龍泓右瞰烏尤高明爽塏盡得江山之勝)寓公樓(在龍泓寺右)璧津樓(在州)
(東南隅跨城為樓下瞰三江三峩九頂森列左右宋提刑陳謙建名賢多有詩)荔枝樓(在州)
(南宋建陸游詩山横瓦屋破雲出水自牂牁裂地來)萬景樓(在州南宋郡守呂由誠建宋齊)
(愈詩面瞻北闕三千里俯看嘉陽十萬家李燾詩試向樓頭高處望十洲三島似蓬萊)景蘇
樓(在爛柯洞前知府曹介建)歌鳳臺(在三峩館繪楚狂接輿像)爾雅臺(在烏尤山)
(烏尤寺左相傳郭景純註爾雅於此)黃花臺(在州東北)雨花臺(在凌雲寺内)近
河亭(在凌雲山洗墨池右)浮玉亭(在競秀亭南俯視澄渾如玉)太白亭(在平)
(羌驛之錦江山李太白讀書於此黃庭堅作亭其上故名)清音亭(在凌雲寺九峯蘇東坡讀)
(書之所有東坡書額邵博記)競秀亭(在凌雲寺傍)曠怡亭(在烏尤山頂即郭景)
(純註易之所)涪翁亭(在州南宋黃然有詩水遶烏尤談笑外江連洪雅盡圖中魏瀚建今)
(廢)八角亭(在州學明倫堂後)勸農亭(在州治内知州鍾鎮建)三高亭
(在三峩書館内以其面三江之勝故名)大像閣(在州東九頂山鑿石為彌勒像高踰三百)
(六十尺建七層閣以覆之韋皋有記)先天閣(在高幖山絶頂舊有琳宫弘治中知州瞿剛更)
(今名設伏羲文王周公孔子四聖之座於中)尊賢堂(在州西有李白等七人像今為先賢)
(祠在文廟西南)盡心堂(在州西宋楊王休以一路渠堰源派鍾泄及西南邊夷寨堡道里斥)
(候繪之壁間)豐遠監(在州北九域志在州北五十步景德二年置鑄鐵錢)石闕(在州)
(西南寰宇記龍游縣有二石闕即漢武帝使唐蒙下夜郎時置輿地碑目在州西南舊市鎮上有唐)
(李德裕提重兵過此九字)第一洞天(在州西十里洞敞深邃可坐數十人明弘治間學使)
(王勅伐草萊得之題此以配峩山之勝)
古碑記附
沐川古碑(碑載唐垂拱三年玉津令馬元慶等殺馬湖賊紀功)都安王廟碑
(碑載隋開皇九年置青衣縣後周保定三年置青州宣政二年始為嘉州)靈鷲山碑(唐貞)
(元中僧乾光為其師道真命徐宗彝撰碑而碑刻於長慶中)韋南康大像碑(在凌)
(雲寺大像之左)放生碑(在凌雲寺前唐建)郭璞移水記(記為世主播遷於是)
(優游笑傲放意於山水間仍於嘉州城東百步烏尤山鑿書嵒而蘇子由詩亦指其註爾雅於此史)
(謂無入蜀之文謹按移記有嘉州二字則非璞之手筆恐後人之附會耳盖嘉州之名始於後周而)
(自周以前止曰漢嘉郡曰龍游縣耳安得有所謂嘉州哉或者後人追書則未可知耳)張無
盡沐川寨記(其略云南蠻東北接境常挾吐蕃以為中國患其路一出大渡河一出木)
(川源一出馬湖江等其挾邪之徑曰榮經曰八面箐曰黑水曰中鎮曰賴因曰龍水曰陰川而沐川)
(之路常為嘯集之地)申孝友西南會要(孝友論唐自開元之際始有南詔之憂蓋)
(合六詔而南詔最強連吐蕃而蜀患乃酷降及太和之際李德裕築籌邊樓南詔頗有所憚而蜀賴)
(之以安今西南諸番自祖宗以來以迄於今阻隔大番之要道實為蜀郡之藩籬是致雲吐之三番)
(不復疥疽於中國今邊方近屬雖衆且微然而勢合則強力分則弱必離其黨使不得親分其勢使)
(不得不弱斯可矣)嘉定志(郭公益編)續志(林潔已編)嘉定詩(岑參編)
峨眉縣
峨眉故城(今縣治隋置元和志縣東至嘉州七十五里本漢南安縣地隋開皇三年改州)
(治平羌縣曰峩眉九年又改曰青衣又於峩眉山下别置峩眉縣枕峩眉山東麓故名寰宇記唐乾)
(元三年獠叛移縣就峩眉觀東即今理也)綏山廢縣(在縣東四十里隋置元和志縣東南)
(至嘉州四十里本南安縣地隋大業十一年招慰生羌置縣因山為名小峩眉山在縣南五里宋乾)
(德五年省為鎮入峩眉)樂都廢縣(在縣東新唐志久視元年析綏山置樂都縣尋省)
羅目廢縣(在縣西南二十里唐置元和志縣東北至州九十五里本漢南安縣地麟德二)
(年招慰生獠於今縣西南一百八十三里置沐川及羅目縣因獠中羅目山為名前上元三年州縣)
(俱廢儀鳳三年重置屬嘉州舊唐志縣初治沲和城如意元年又自峩眉縣界移今治宋乾德四年)
(省為鎮入峩眉)真境樓(在縣東五里)覩光臺(在大峩山)呼應臺(在縣西南)
(相傳唐天寳初孫思邈導行雲至庭墀見玄宗求賜武都雄黃勑遣中使往賜山中不知其棲隠處)
(因置之岩上炷香宣詔俄見其形謂使者曰但留雄黃自取之石上有硃書謝表旋錄旋滅)四
會亭接王亭(俱在大峩山)妙峰閣(在勝峯門外寶巖兩峯之間)小
銅梁(在縣西南寰宇記在羅目縣西五里)紫芝洞(在縣西四十里綏山之腰洞口脂結)
(芝形鐫呂純陽題紫芝洞三字石刻)
洪雅縣
洪雅故城(在縣西四十五里隋置元和志縣東北至眉州一百二十里本齊樂郡之南境)
(自晉迄宋夷獠有其地周武帝攘却夷獠立洪雅鎮寰宇記天和二年置鎮又置洪雅縣於北界隋)
(開皇十三年改故洪雅為丹稜更於此置洪雅縣兼帶鎮因縣西有洪雅川為名宋改屬嘉州元省)
(明成化中復置)平鄉故城(在縣界水經注青衣水東經開邦縣故平鄉也晉初置縣後廢)
(新唐志開元七年以獠戶置平鄉縣屬義州明年與州皆省入洪雅)嚴道故城(在縣西南)
(一百二十里瓦屋山下遺址尚存詳見雅州府之榮經縣)看花臺(在縣西南六十里即葛洪)
(煉丹處臺在花溪江中夏漲不沒)六遊亭(在月珠寺知縣楊麟建)桂溪亭(在六)
(遊亭西縣令聞道立建)遺直堂(在縣北正德間知縣楊麟建)田錫書堂(在縣)
(西北修文山下)茶場(元和志洪雅縣有買茶場)洗墨池(與書堂相近相傳田錫遺蹟)
古碑記附
漢靈帝時張道陵碑(在縣易俗鄉上有嘉平二年三月一日等字)
夾江縣
夾江故城(在縣北八十里隋置元和志縣東南至嘉州七十五里本漢南安縣地開皇十)
(三年割平羌龍游二縣於夾江廢戍置寰宇記縣初置於涇上臨江水故曰夾江唐移今理在涇水)
(之東平羌水西南對峩眉北連象耳舊志古涇口在縣西北五里昔秦惠王徙秦人於南安思溪水)
(不得飲此水似之故名今石壁上有古涇口三大字)南安廢縣(在縣西北二十里漢高帝)
(封功臣宣虎為侯食邑也後為縣屬犍為郡後漢及晉宋齊皆因之後廢唐武德元年置南安縣屬)
(嘉州二年改屬眉州五年省開元七年又以獠戶置屬義州八年省)家慶樓(在弱漹鎮有記)
(魏了翁隸書)望峨樓(在縣東知縣葉復茂建)桂華樓(在縣北宋吳宗旦詩金波)
(銀液泛仙槎妙手梯雲折桂花文閣風吹香滿袖一枝長近玉皇家)超然亭(在靈泉觀宋于)
(續建)登仙亭(在縣東張如建有銘)蓬萊閣(在崇聖寺宋建)水雲閣(在千佛崖)
(西北五里明縣令楊可賢建今圯)覽聖軒大觀軒(俱在崇聖寺内)清静
軒(在弱漹鎮宋高宗為名醫皇甫坦書清静二字以名其軒弘治初土人犁田得一印如玉上刻)
(曰衛生藥寳為郡醫所獲又一藥臼碎之欲鑄農器遇火即為烟矣)駕說堂(在縣東宋楊仲)
(修建)安和里(在縣治内舊志元焦豆牛生二犢在此)
古碑記附
漢二楊墓碑(墓在縣東二十里墓前兩闕左隸書漢故益州太守楊府君諱宗字德仲)
(墓道右隸書漢故中書令楊府君諱暢字仲普墓道)漢和帝時開道碑(在縣西蜀)
(郡青衣越巂道界中有永和七年八年等字)
犍為縣
犍為故城(在縣東南後周置元和志本漢南安縣地周於此置沈犀郡并立武陽縣隋開)
(皇三年廢郡改縣曰犍為屬戎州前上元二年割屬嘉州縣西北至州一百五十六里寰宇記縣在)
(州東南一百二十里舊志大麓山下武陽故城晉天福元年獠叛移於大江西崖南臨大江宋志大)
(中祥符四年徙治懲非鎮舊志宋徙治玉津鎮明初復還故治)玉津廢縣(在縣北六十里)
(即漢時得玉磬處左思蜀都賦東越玉津隋末始置縣元和志縣西北至嘉州三十九里本漢南安)
(縣地李雄時夷獠自牂牁入居焉大業十一年於此置玉津縣有玉津鎮在城中以江有璧玉津為)
(名九域志乾德四年省為鎮入犍為名犍為壩又曰龍池壩)沈犀故城(在縣東南十五)
(里即周沈犀郡治)子雲城(在縣東南十五里相傳揚子雲曾居此宋寳祐中築城置戍於)
(此又名紫雲城德祐初昝萬夀以紫雲城降元是也今為水月寺)邵伯温故宅(在縣)
(西一里翠平山一名安樂窩舊有祠)鳳凰臺(在縣西北萬歷初知縣徐景元建)子雲
亭(在縣南三十里舊志在治南二十里子雲山上漢揚雄隐居構亭於此)
古碑記附
孝女碑(在清溪口楊洪山下東漢永建初孝女叔先雄以父泥和墜湍水尸喪不歸雄於父)
(溺處自投水死後五日與父屍相附浮江上郡表言為雄立碑宋元祐中重立)
榮縣
旭川故城(今治唐置元和志本漢南安縣地唐貞觀元年置因縣有旭井為名後為州治)
(宋改曰榮德寳祐後廢)咨官廢縣(在縣西東晉置宋志犍為郡領治官縣義熙十年置)
(蕭齊因之後廢隋復置元和志謂之資官縣本漢南安縣地大業十一年屬犍為郡隋後誤以治為)
(咨也武德元年屬嘉州貞觀六年改屬榮州縣東南至州九十里其後又誤以咨為資曰資官縣九)
(域志在州西南七十五里元省)應靈廢縣(在縣西南隋置曰大牢屬資州仁夀初山獠猖)
(獗以衛文昇為資州刺史到官獠方攻大牢鎮文昇單騎諭降之即此唐屬榮州元和志縣東北至)
(榮州一百五十里本漢南安縣地開皇十年於此置大牢鎮十三年改鎮為縣縣界有大牢溪故名)
(天寳元年改曰應靈宋因之元省入榮州又新唐志景龍二年省雲州及羅水雲川胡連三縣入大)
(牢其地應皆相附近)公井廢縣(在縣東南八十里唐置屬榮州元和志縣西北至州九十)
(里本漢江陽縣地周武帝於此置公井鎮以大公鹽井為名隋因之武德元年于鎮置榮州因改鎮)
(為縣後移州治旭川以縣屬之宋熙寧四年省為鎮入榮德)南安廢縣(在縣西五十里)
(齊永元三年置南安都寰宇記榮州蕭齊於此置南安郡隋廢今有賴年鎮舊傳即古南安縣址也)
榮王舊城(在縣城西清富山宋寧宗開熙元年詔以衛國公曮為皇子賜名貴誠封榮王)
(築城二百丈址存)古郊社基(在縣南十里)横溪樓(在縣北雙溪上)鳳翔
臺(在縣東二十里)釣魚臺(在縣東南十里榮州之濱)嘯臺(在縣東孫登嘯處宋陸游)
(詩孫臺載酒雲生履仙穴尋梅雨墊巾)來薰亭(在縣舊土城内)栗亭(在縣南五十里)
(郡人蔡廉講易於此)此君軒(在岩後山上有黃庭堅詩)講教堂(在縣北五里宋王庠)
(王序讀書之所)
古碑記附
大周聖德勒石文碑(在子城門外長安三年立韋綨撰)州院碑(偽蜀)
(司倉參軍苟廷慶撰)真義侯碑(在本廟唐元和二年遷舊經云即古獨孤白馬蜀將二人)
(廟也)唐刺史薛高丘磨巗碑(在榮德山唐開元二十年刺史薛高丘磨巗碑)
(多載仙靈事今字畫已磨滅)榮隠山修道觀石碑(在本山上)榮黎山
古寺碑(在本山上)唐元符元年禱雨碑(在榮黎山上)榮德山
薛刺史磨崖碑(在山半)静難侯廟碑(在本廟内)圖經(隆興元年)
(李燾為守教官勾演編)
威遠縣
和義廢縣(在縣北隋宋置元和志縣西南至榮州一百七十里本漢資中縣地是資瀘二)
(州界大業十二年分置和義縣以招和夷獠為名寰宇記和義後漢漢安縣地隋置唐元和十三年)
(從東川節度使李逢吉之請移於舊縣安置以便水陸貿遷之宜宋乾德五年省為鎮入威遠)覩
仙臺(在縣東六十里昔有仙遊於此古碑剝落)護城臺(在學宫後)
直隸眉州
眉山廢縣(即今州治蕭齊時益州始有齊通左郡隋志通義縣舊置齊通郡及青州西魏)
(改州曰眉州開皇初郡廢改齊通曰廣通仁夀元年又改曰義通屬眉山郡唐復為眉州治元和志)
(縣本武陽縣之南境後魏於此置通義縣寰宇記後魏恭帝三年置通義縣在眉州北二十里屬齊)
(通郡周明帝二年廢齊通郡為安樂縣仍舊屬其後又改為齊通縣隋又改九域志宋太平興國元)
(年又改縣曰眉州)卧牛城(即州城五代時攝守山行章所築宋淳化五年賊李順攻之不)
(下俗為卧牛城以其坦而難攻也又沿城多芙蓉亦謂之芙蓉城)裴城(在州東相傳昔有裴)
(姓者夜築此城天明即畢)洛城(在州東北三里相傳後漢築蜀廢)蘇洵故宅(在州)
(城西南隅後建為三蘇祠)張遠霄宅(在州西北後歸蘇氏又歸蒲氏園中有雙檜尚存李)
(石詩野草閒花不計年亭亭雙檜徑參天讀書却得騎鯨容買藥來尋跨鶴仙)書樓(在州治西)
(唐光啟初州人孫長孺建為藏書之所禧宗御書書樓二字賜之長孺四世孫降衷宋初授眉州别)
(駕因市書萬卷以貯之六世孫闢重修魏了翁作記)遠景樓(在州北其西有嘉樹閣宋郡守)
(黎錞建蘇軾有記)景蘇樓(在州西宋陳曄領蜀餉過眉州為蘇氏父子建)春風樓
(在州東蟇頤山宋時建)讀書臺(在州東北象耳山李白讀書於此石刻白詩杜光庭詩山)
(中猶有讀書臺風掃晴嵐畫幛開華月冰壺依舊在青蓮居士幾時來又盤石山亦有范鎮讀書臺)
(上刻鎮詩窮幽訪盤石細徑入荒凉踏葉屐履溼觸花衣袂香華藏寺前亦有蘇東坡讀書臺)翠
洞書臺(在州西宋魏了翁築)雪臺(在州北遠景樓前宋郡守黎錞築)岷峨亭
(在州東蟇頤山宋建以介岷峩之間故名)觀蓮亭(在蘇祠西池中軾建自池東岸為石梁至)
(中築臺砌以石建亭臺環繞種蓮宛在瓊島中中有碑刻軾小像及轍與黃庭堅贊永樂間重修)
(國朝知州趙蕙芽重建黃元煐補葺)族譜亭(在州西南七十里修文鄉蘇氏祖塋側宋蘇洵)
(有記)百坡亭(在州西宋建取蘇軾散為百東坡之句)類孝亭(在州城内旌胡文貴)
(等六人宋寳元元年建)松菊亭(在州西魏了翁建於環湖之東有記)明霞閣(在州)
(東蟇頥山宋時建)臨風閣(在州治内宋沈迥詩烟霞生座右林沼匝城隈)嘉祐閣
(在州北遠景樓西宋建元至元間郡守張淇重修舊刻和陶詩有李龍眠所畫三蘇像)四賢
堂(在州學西宋建繪孫抃及蘇氏父子像於内)起文堂(在州西環湖上宋李石為蘇軾)
(建後邵博重修刻銘記之)大雅堂(在州南五十里宋丹稜楊素建黃庭堅謫戎州嘗曰安得)
(竒士盡如杜甫兩川及夔州詩使大雅之音復盈三巴之耳哉素聞之訪於戎請攻堅珉刻詩作堂)
(庭堅乃悉書杜甫詩遺之因名堂曰大雅且為之記)木假山堂(在州西南三蘇祠内國)
(朝知州黃元煐修葺)雙鳳堂(在州治宋雅州刺史宋汝霖為二蘇建)江都館(在州)
(東玻瓈江濱舊為共飲亭宋邑宰胡文靖建為迎賓客之所嘉定間魏了翁為州牧更拓之改今名)
(且為記)東館(在州西七十五里東館鎮宋紹興初鄉士倣古鄉校創為肄業之所馮時行為)
(記元至元間重建)披風榭(在州西起文堂之東宋建中繪蘇軾像)蠶市(在州城内)
(州民習重蠶事每歲二月望日相聚鬻蠶器於此因作樂縱觀泊暮而散)小桃源(在州南門)
(外村落多竹籬桃樹小橋流水遊人汎舟其間謂之小桃源蘇軾詩髣髴城南路繁花樸石頭轍詩)
(清江入城郭小浦生微瀾即指此也)瑞蓮池(在蘇祠西昔老泉手種蓮於中後每開並蒂花)
(則科目必盛亭國朝知州趙蕙芽建於池上)仙翁洞(在蟇頤山中唐張清子深於易理修)
(道於此洞中嘗出紫芝白蟹雖甚旱水不涸每歲禱雨立應元阿寳朝有記)
古碑記附
南康郡王紀功碑(舊志唐貞元十三年建碑原在龍興寺乃皇太子誦書天聖五)
(年移在州治前)眉州創羅碑記(唐大順三年盧極撰)城東貢院佛殿
中唐碑及五代碑(舊志東城寺殿宇建於唐時今為貢院有石碑二)大池
院題(舊志去眉山縣十里蘇文忠公嘗過之今柱上有手書云自老翁井還偶憩治平丁未十)
(二月七日子瞻凡十八字)眉州古志(孫汝聽編)通義編(家安國編)江鄉志
(張伯虞編劉光祖序)
丹稜縣
洪雅故城(在縣東後周置元和志丹稜縣東北至眉州七十三里本南齊之齊樂郡也周)
(明帝置齊樂縣武帝改曰洪雅隋開皇十二年因縣南有洪雅鎮就立為洪雅縣仍改今理為丹稜)
(屬眉州有洪雅故城在縣東寰宇記又有齊樂故城在縣東北二十里)吞雲樓(在縣北巽)
(崖西李燾建)朝陽閣(在縣北龍鵠之東一峯獨峙横插天半)翠碧軒(在縣西三)
(里宋史克恭建)雙荔堂(在縣西李燾父子遊憩之所今廢)
古碑記附
龍鶴山成鍊師植松碑(舊志唐天寳元年建)夷獠誓碑(寰宇記在)
(洪雅縣市中)
青神縣
青神故郡(在縣南二十里周置隋開皇初廢屬眉山郡唐屬眉州)青州城(在縣)
(南梁置西魏改曰眉州治不在今眉州在嘉定界内)借景亭(在縣治後舊有亭下瞰史家園)
(園多佳景宋黃庭堅常遊此扁曰借景因留詩云當官借景未傷民恰似鑿池取月明)清風
閣(在縣治内宋元符初建黃庭堅扁名)繼瑞堂(在縣治内宋建炎間縣令劉濬卿以縣産)
(靈芝作堂翼之後呂彦章為令復産靈芝乃重修此堂因名)石笋(在中岩山半三石突起其)
(形類笋石鐫文峯鼎峙四字宋元徽中有異僧入牛頭寺主僧厚禮之别云贈以一鑰曰後欲見我)
(當至中岩山見石笋扣之可以見我明年寺以低頭佛失珠主僧馳至笋峯下扣以鑰峯裂為三乃)
(見異僧曰盜取佛珠江濱我得之久矣主僧喜持珠而還)
彭山縣
武陽故城(在縣東十里蜀紀秦惠王使張儀伐蜀開明拒戰不勝退走武陽獲之即此漢)
(置武陽縣屬犍為郡王莽改曰戢成後漢復故建武十一年岑彭破公孫述將侯丹於黃石晨夜兼)
(行二千餘里徑拔武陽是也)犍為故城(在縣西北五里漢建元中築昭帝時自僰道移)
(犍為郡治武陽即此齊又移郡還治僰道以武陽屬之隋志隆山縣舊曰犍為西魏改曰隆山蓋梁)
(時改武陽曰犍為取故郡為名西魏改置隆山而故城始廢也舊志云晉又遷郡治僰乃改武陽犍)
(為為縣宋末省)江陽故城(在縣東十餘里宋置江陽郡仍置江陽縣為治齊因之隋志隆)
(山縣舊置江州周省州置隆山郡開皇初併江陽縣入蓋江州本置於江陽故取以為名周時改置)
(隆山郡而江州及江陽郡皆廢開皇初始併廢縣也)綿水廢縣(在縣東南十餘里後魏置)
(周武帝改曰白水隋廢)樂城(在縣東北寰宇記彭山縣有樂城漢何斌為蜀郡大守築)彭
祖宅(在縣東北象耳山)東山精舍(在縣東宋虞公著讀書於此魏了翁題額李壁)
(詩木落天晴遠嶺多水平烟盡鏡新磨周公謝傳皆塵土病鶴閒來借一柯今圮)石倉(在縣)
(東北二十五里半山石壁間有崖竇如蜂房相傳竇中常出米崖上鐫石倉米洞四字)
古碑記附
漢黃龍甘露碑(舊志在縣之黃龍鎮)楊洪碑(舊志漢犍為大守碑在今縣北)
(小板橋)北平山碑(舊志在縣之北平山大書北平山治之碑餘不可讀碑隂書大唐上)
(元二年道士施士衡筆字)新移彭山縣碑(唐會昌五年樓旦撰)象耳山李
白留題(李白書云夜来月下卧醒花影零亂滿人襟袖疑始濯魄於冰壺也)
直隸邛州
臨邛故城(今州治秦置華陽國志秦張若城臨邛城周六里在蜀郡西南二百里漢屬蜀)
(郡王莽改蜀郡為導江公孫述傳莽天鳳中為導江卒正居臨邛更始二年徙成都是也元和志邛)
(州臨邛縣晉李雄叛後為獠所侵宋及齊梁不置郡縣惟豪家能服獠者名為保主後魏廢帝二年)
(定蜀始於舊城置臨邛縣仍置臨邛郡舊唐志於唐隆縣界置臨邛縣後魏平蜀始自唐隆還治漢)
(臨邛縣西立臨邛郡隋廢郡武德元年屬邛州顯慶三年始移州來治元省入州按州志漢臨邛故)
(城在州南五里又有古臨邛城在州西亦名公孫述城)依政廢縣(在州東七十里西魏)
(置又置邛州隋大業初州廢屬臨邛郡唐志依政秦蒲陽縣漢曰臨邛梁置邛州於蒲陽不領縣魏)
(改蒲陽郡置依政縣在今縣西南二里後周移今治隋屬臨邛郡武德元年復於縣置邛州顯慶三)
(年移州治臨邛以縣屬之元至元二十一年省入州明一統志依政故城在州東南五十五里又有)
(舊依政城在東北三十里今為依政鋪)火井廢縣(在州西南八十里本漢臨邛縣地周)
(置火井鎮隋置為縣屬邛州唐宋皆因之寰宇記縣在州南六十三里隋大業十二年置開寳三年)
(移治平樂鎮從縣令蕭琢之請也宋至道三年復還故治元省入州)卓王孫宅(在州南五)
(里寰宇記基方十里耕者往往得銅鐵舊志在州南舊縣中有卓氏錢甕明初地中掘出大可容五)
(石色如漆弇口宏腹足有籀文)嚴君平故里(在州東十五里地名萬石壩)挾仙
樓(在州北崇真觀後昔有仙人張遠霄常往來於此每挾彈視人家有災者為擊散之此其故居)
(也)南樓(在州南五里前臨邛水宋淳熙間郡守張坊建明萬歷間知州周珏重葺旋燬)玉
皇樓(在州北甃石為臺高數文䜿樓於上憑高望遠可極山川之勝)聚奎樓(在州學宫)
(左嘉靖初知州張紀建後知州鞠以正修)桂香樓(在州北儒學後)鶴山書臺(在州)
(西白鶴山宋魏了翁兄弟讀書於此又有鶴山書院)琴臺(在州北文君井側漢相如撫琴處)
甕亭(在州西明時州人於卓氏宅址掘得二甕皆貯五銖錢建亭以藏之名曰甕亭久圮國)
(朝知州戚延裔重修并濬池種荷廣植桃柳更其名曰大公)萬松亭(在州西八十里登亭)
(遠眺可盡一州之概)信美亭(在白鶴山)讀易亭(在芙蓉洲上宋魏了翁建)呼月
亭(在州南六里雲居寺内多名人題咏)三瑞閣(在州西宋寳元間有蓮禾芝三瑞嘉祐間)
(復有並蒂蓮九穗禾雙犢牛故以名閣)翠屏閣(在州西七里白鶴山西巖寺左漢胡安建)
(閣前山勢峭立屏翠當前為一州勝覽宋陸務觀有把酒孤亭半日留西巖獨擅鶴山秋之句閣廢)
(遺址尚存)清燕堂(在州治西舊圃)講易堂(在州西一里漢儒胡安宅)惠民監
(九域志在州南六十里咸平四年置鑄鐵錢宋志建炎二年廢)點易洞(在白鶴山漢胡安建)
(講易學司馬相如從之受經)石筍(在州西七十里有石高十丈上尖下廣如筍形)張公
柏(明萬歷中學正張問仁於學宫植柏數百株今皆合抱後人稱曰張公柏)
大邑縣
大邑故城(今縣治唐置元和志縣東南至邛州四十九里本漢江源縣地咸亨二年析晉)
(原西界置寰宇記在鶴鳴山東其邑廣大遂以為名)安仁廢縣(在縣南三十里唐置元和)
(志武德元年割臨邛依政唐興等縣置貞觀十七年廢咸亨元年復置九域志元初併入大邑)曬
經臺(在縣西二里相傳唐三藏自西域歸曬經於此)平雲亭(在縣北一里静惠山宋范)
(鎮寓此)接王亭(在縣北霧中山相傳唐明皇入蜀駐此或曰孟昶所置)迎仙閣
(在縣西霧中山永樂間差高士齋勅迎仙人張三丰於此)思安茶場(在縣西九域志大邑)
(縣有大邑思安二茶場)
蒲江縣
蒲江故城(在縣北一里西魏置曰廣定隋改是名唐屬邛州元廢明復置)臨溪廢
縣(在縣北五十里西魏置元和志縣西至邛州六十二里本臨邛縣地恭帝分置臨溪縣屬蒲源)
(郡郡廢屬邛州縣城三面據險北面平坦寰宇記宋熙寧五年省為鎮入臨邛明改屬蒲江)莫
公堂(在縣南二十里相傳漢武帝時有將軍莫某遺其名征雲南越巂旋師至此見山水清幽)
(遂於此修道後人立堂以祀之)白鶴館(在縣東館有文與可怪木竹石真蹟號曰墨林洪武)
(中改為驛)魏了翁故居(在縣西七里又有了翁書院在縣北)犀羊壩(相傳石犀)
(石羊成羣到此故名)
直隸潼川州(雍正十二年陞為府)
郪縣故城(今州東西百里各有郪縣故城按郪道縣本漢廣漢郡屬邑季漢炎興初姜維)
(等聞諸葛瞻破乃引軍由廣漢郪道以審虛實華陽國志李特克成都衆饑李驤乃將民入郪王城)
(食穀芋劉宋分置新城郡治北五城隋志新城郡梁置新州開皇末改曰梓州治郪縣舊曰五城蓋)
(即劉宋北五城縣也西魏改曰昌城仍置昌城郡開皇初郡廢大業初復置郡縣改名章懷太子曰)
(郪縣故城在今縣西南元和志宋於此置新城郡梁武靈王蕭紀於郡置新州隋改梓州因梓潼水)
(為名州城宋元嘉中築左帶涪水右挾中江居水陸之要衝治郪縣本漢舊縣因郪江水為名後魏)
(置新城縣改名昌城隋復改也寰宇記郪舊縣在今縣南九里臨江郪王城基址現存又有漢郪道)
(縣城今在縣西明初始省縣入州)涪城廢縣(在州西北六十里蕭齊僑置始平郡隋志)
(涪城縣舊置始平郡西魏改郡曰涪城周又改曰安城開皇初郡廢改縣曰安城十六年又改曰涪)
(城屬金山郡元和志涪城縣本漢涪縣地唐初屬綿州大歷十三年割屬梓州宋因之元至元二十)
(年併入郪縣輿地紀勝引圖經云唐涪城縣城在今縣東)黃虎城(在州南晉義熙四年劉敬)
(瑄討譙縱泝涪而上至黃虎去成都五百里縱遣譙道福悉衆拒險相持六十餘日不得進而還)
鑑樓(在州治内李壁記)先得月樓(在倅廰魏了翁詩濃雲掩羃衡嚮北天風不搖)
(萬響息蟇行爬沙踏科臼顧兔茫洋長在腹本來全體自分明日用其間人未識弄瓦之暇劃若逢)
(笑拍闌干若先得)塔樓(在州東山)梧桐樓(在州東為王祀建)拱辰樓(在州)
(雲臺山)柏樓(在州東張翀建柳子興重葺)江山一覽樓(在州城東知州唐容)
(建)挐雲樓(在州治内)長嘯樓紅樓(俱在州城上董璋建)山亭(在州)
(西南牛頭山上杜甫詩路出雙林外亭窺萬井中)四春亭(在州治内舊志在憲司魏了翁)
(詩其略云皇天平四時不以秋軼春仁人奉天職不以德後刑四時常有春吾聞邵子云觸事識初)
(心乃以名吾亭)橘亭(在州南杜甫詩秋日野亭千橘香玉桮錦席高雲凉)水亭(在州西杜)
(甫詩城晚通雲霧亭深到芰荷)西郊亭(在州西)官閣(在州北六十五里杜甫詩山腰)
(官閣迥添愁)兜率閣(在州南二里南山)名世堂(在州治後中列屈原司馬相如)
(王褒揚雄嚴君平陳子昂李白蘇軾畫像額其堂曰名世)來袞堂(在州治内以宋丞相趙雄)
(得名)不欺堂(在州治内于節甫建魏了翁有銘)懷咨堂(在州治内魏了翁有銘)
富國監(在州南九十里宋置以董鹽政)
古碑記附
唐護聖寺鍾銘(唐龍紀二年節度使顧彦暉鑄有銘)甘泉寺誓犀碑
(李雍書)馬元直開元中誥(圖經云元直在唐為滁州刺史家藏開元中誥)陳
拾遺與趙彦昭郭元振題壁(圖經載杜甫題陳拾遺宅詩跋)梓州
官僚磨崕贊(唐武后時司法參軍楊炯撰在北崖僅存十六七字磨滅不可讀)王
勃庾信護聖寺碑(在城北護聖寺)彌勒院記李商隠書甘
泉亭碑李潮八分書(在城北護聖寺水陸淨土嵓北)劉蜕文冢碑
(在城南長夀寺兜率院之崖壁)精舍四證堂碑道興觀碑道
士胡君新井碣銘(并見李義山集)蓮花漏記(天聖中燕公肅守梓州日)
(置仍自為之記)梓潼古今記(淳熙間郪令孫汝聰撰)梓潼風俗譜(教授)
(石慶嗣撰)舊圖經(李宗諤序)新潼川志(劉甲序)
射洪縣
射洪故城(在縣西元和志本漢郪縣地有梓潼水奔射涪江口蜀人謂水口曰洪因名射)
(洪)通泉廢縣(在縣南四十五里元和志縣西北至州一百四十里本漢廣漢縣地宋於)
(此置西宕渠郡魏恭帝移於湧山改名湧泉郡周明帝置通井縣隋開皇三年改曰通泉十八年改)
(屬梓州新唐志大歷二年改屬遂州後復故宋因之元至元二十年省入射洪)陳子昂故
宅(在縣東武東山下)郭元振故宅(輿地紀勝在通泉縣)讀書臺(在縣北金)
(華山陳子昂常讀書於此杜甫詩陳公讀書堂石柱側青苔國朝知縣唐麟翔重建)野亭
(在縣東北杜甫詩江水東流去清樽日復斜異方同宴賞何處是金華亭影臨山水村烟對浦沙狂)
(歌遇形勝得醉即為家)鐵冶(在縣東南九域志通泉縣有鐵冶三)張公隄(在縣北二)
(里明初常遇水害成化二年邑人張瑾築隄以衛之)
古碑記附
晉雲南太守段宗仲德政碑(宗仲有德政墓在通泉縣碑在墓下)唐
薛稷書慧普寺(稷道衡之孫魏鄭公之甥也以書名天下慧普寺三方徑三尺筆畫)
(雄健在通泉夀聖寺聚古堂)
鹽亭縣
鹽亭廢郡(今縣治隋志新城郡領鹽亭縣西魏置鹽亭郡開皇初郡廢唐屬梓州元和志)
(縣西南至州九十三里本漢廣漢縣地梁於此置北宕渠郡及懸後魏恭帝改為鹽亭以近鹽井為)
(名寰宇記按李膺蜀記靈江東鹽亭井古方安郡也)西宕渠廢縣(在縣西北齊志益州)
(西宕渠郡領宕渠縣寰宇記廢宕渠在縣西北三十二里安樂村李膺蜀記宋元嘉十九年置西宕)
(渠郡領縣四梁天監中廢)東關廢縣(在縣東南齊志西宕渠郡有東關縣梁魏時廢宋復)
(置屬梓州寰宇記在州東南一百四十里本鹽亭縣雍江草市也蜀明德四年以其地去縣遠為寇)
(盜盤泊之所因割樂平等三鄉立招葺院乾德四年升為縣取古東關地之名從知州張澹之請也)
(元至元二十年併入鹽亭名勝志廢城在今縣東南百里今名東關市)永泰廢縣(在縣)
(東北六十里唐置屬梓州元和志西南至州一百四十五里本漢充國縣地武德四年分置地號永)
(泰因以為名寰宇記在州東北一百二十七里唐巡檢皇甫無逸以四境遙遠人多草寇遂於鹽亭)
(及劒州黃安閬州西水三縣界置九域志熙寧五年省永泰為鎮入鹽亭十年復置尉司輿地紀勝)
(建中靖國初以犯哲宗陵名改曰安泰紹興初復為縣尋廢三十一年復置永泰縣元初省)廣
漢故城(在縣東北漢初置廣漢郡治廣漢縣王莽改曰廣信後漢復故華陽國志廣漢郡本)
(治繩鄉元初二年始移治涪水經注高帝六年置廣漢郡於乘鄉王莽置廣信縣安帝永初二年郡)
(移治涪後漢建武十一年岑彭等伐公孫述述兵廣漢以拒漢即此東晉改置遂寧郡宋因之齊曰)
(小漢後省輿地紀勝廣漢故城在鹽亭東北十五里)高渠廢縣(在縣西六十里隋志鹽亭)
(有高渠縣大業初廢入寰宇記廢高渠郡城在縣西六十里北臨梓潼水周保定中置隋開皇三年)
(廢為縣大業三年縣亦廢)孝義臺(在縣一百三十里宋邑人馮伯瑜剖腹取肝愈父疾縣令)
(卞詵為築臺立石旌表之又蓬溪縣西亦有孝義臺蜀孟昶時里人程崇事親孝隆冬母病思笋崇)
(號泣林中俄生數笋縣令陳元佐詩戢戢笋芽為母生淚痕落處兩三莖相傳為孟宗蓋崇之字也)
叩雲亭(在縣西南)鐵冶(在縣東南九域志東關縣有鐵冶)
古碑記附
李義府碑(寰宇記在永泰縣北)
中江縣
五城故城(在縣南三里東晉置華陽國志廣漢郡有五城縣在郡東南漢時立倉於此發)
(五縣人尉部主之晉時立縣因以為名寧康二年苻秦以姚萇為寧州刺史治墊江為晉竺瑤所敗)
(退屯五城太原七年桓冲遣將楊亮等攻蜀拔五城進攻涪城為秦將張蚝所敗周置元武郡隋開)
(皇初郡廢改縣曰元武唐屬梓州元和志縣東至州一百十五里本先主所置武城縣也後魏平蜀)
(置元武郡隋開皇三年改五城為元武縣因元武山為名舊唐志元武漢郪道縣地宋改曰中江)
銅山廢縣(在縣南九十里唐置本漢郪縣地有銅山歷代採鑄唐貞觀二十三年置監於)
(此上元三年廢調露元年置縣屬梓州舊唐志分郪飛烏二縣地置宋因之元至元二十年省入中)
(江)懷歸廢縣(在縣西北宋志新城郡領懷歸縣寰宇記在縣西北二十里李膺蜀記宋)
(元嘉九年置後周明帝初併入元武)飛烏廢縣(在縣東南隋置元和志縣東北至州一百)
(四十五里本漢郪縣地開皇十三年於此置飛烏鎮明年改鎮為縣因山為名宋因之元初省入中)
(江)湧泉廢縣(在縣南二十里舊志建置無考疑即射洪之通泉廢縣也)桓侯樓
(在縣西明萬歷中知縣陶顯功自桓侯鋪移建於此)環翠亭(在縣南宋陳建用記西園之勝)
(有環翠亭面北而枕南)尊經閣(在縣南正德間知縣余祺建)銅冶(在縣西南九域)
(志銅山縣有銅冶在銅宮山下)義木鄉(在縣北昔有木五枝同本而生時呼為義木因以名)
(鄉)牟公谷(在縣南九里又名讀書崖宋隠士牟煥所鑿藏書處)
古碑記附
游仙觀老君碑田真人殿記(在集虛觀蜀廣政六年碑)
遂寧縣
小溪廢縣(今縣治隋志遂寧郡周置遂州治方義縣梁曰小溪置東遂寧郡西魏改縣名)
(周改郡曰石山開皇初郡廢大業初復為遂寧郡唐復曰遂州元和志州東南至合州一百六十里)
(東北至果州一百七十里本漢廣漢縣地後分為德陽縣東晉分置遂寧郡周保定二年置遂州治)
(方義縣本晉小溪縣永和十一年置後魏恭帝改名宋初避諱仍改曰小溪明初省入按元和志縣)
(治本在涪江北岸今治在涪江之西不知何時所移)遂寧廢縣(在縣西南七十里唐置屬)
(遂州元和志縣東南至州一百二十里景龍二年割青石縣置宋因之元至元十九年併入小溪)
德陽廢縣(在縣西北後漢置於梓潼北界其後移治於廣漢縣界仍屬廣漢郡建安末昭)
(烈入蜀使張桓侯由墊江入定巴西蜀將張裔拒之德陽陌下軍敗還成都晉永寧元年廣漢太守)
(辛冉為李特所攻奔德陽大安元年詔以張微為廣漢太守軍德陽復為特所破二年荆州刺史宋)
(岱救成都軍次墊江前鋒孫阜破德陽遂徑至涪永和三年將軍楊謙因鄧定之變棄涪城退保德)
(陽皆此城也尋改屬遂寧郡宋齊因之周廢寰宇記遂州蓋德陽之舊壘東與巴郡為界譙縱叛後)
(移於石坪)安居廢縣(在縣西南四十里隋志資陽郡領安居縣周置曰柔剛又置安居郡)
(開皇初郡廢縣改名唐屬普州元和志縣南至州八十里天授二年移於今理舊唐志舊治柔剛山)
(移理張柵也宋因之寳祐中與州俱廢今有安居鋪即故縣址也)崇龕廢縣(在縣南詳)
(見重慶府之銅梁縣)陳摶故宅(在縣南詳見銅梁縣)龔穎故宅(在縣西四十里)
(龔雅村)孫樵故宅(在縣東晝錦坊)鳳臺(舊志楊升菴集載唐學士元庭堅左遷遂)
(州參軍郊居讀書見有人身鳥首而詣者曰吾衆鳥之主也聞君好音律故來見因留數日庭堅得)
(其教為著韻英焉今鋪頭其遺跡也)鑑亭(在縣東南七十里大佛崖下涪江濱大石壁立寬厰)
(二丈許平如砥石昔人立亭其上魏了翁題曰鑑亭今亭廢石存澄潭水落倚欄俯照清見鬚眉)
元祐閣(在縣治内畫元祐人物一云司馬光幼時侍父池宰小溪後人慕之故名)大像
閣(在縣南七十里黃羅崖上)静治堂(在縣東三里于逢建宋孝宗御書賜額)嘉禾
堂(在縣北宋蘇仲虎建今圮)
古碑記附
唐張九宗題記(在縣東崇元觀其字遒勁有虞褚風骨)唐劉纂文宣
王廟記碑(後唐天成四年)唐天復四年禪林碑(在鶴鳴山福勝寺李)
(仁表撰)蜀安國寺碑(在羅城外有永平二年碑)後唐武信軍衙記
(廣政間歐陽炯撰)卞高五十六體篆字碑(在小溪山長慶院)蜀明
德四年碑(在小溪山嚮尼寺)遂寧好(閬守志載西寧中遂寧守向公著遂寧好)
(十章寄閬守鄭公申鄭答以南隆好十章)遂寧志(馮崇文序)宋徽宗御書孝
經碑(真草分行在學宮内)黃庭堅篆書廣利禪寺碑(在卧龍山)
蓬溪縣
唐興廢縣(在縣南元和志蓬溪縣西南至遂州一百二十里永淳元年割方義縣北界於)
(今縣南二十里蓬川置唐興縣天寳元年改曰蓬溪舊唐志景龍二年分唐興置唐安縣先天二年)
(廢唐安縣移唐興治於唐安廢縣後改蓬溪寰宇記本漢廣漢縣地取邑内蓬溪為名也九域志縣)
(在州東北七十里明初又移今治)長江廢縣(在縣西六十里宋志遂寧郡首領巴興縣)
(齊因之隋志長江縣舊曰巴興西魏改名又置懷化郡開皇初郡廢仍屬遂寧郡唐屬遂州舊唐志)
(縣舊治靈鷲山上元二年移治白桃川寰宇記東晉永和十一年置巴興縣西魏改長江以界内大)
(江為名唐移明月山下鳳凰山宋因之元至元十九年併入蓬溪今為長江壩)青石廢縣
(在縣南一百二十里宋志遂寧郡領晉興縣齊因之隋志青石縣舊曰晉興西魏改名又置懷化郡)
(開皇初郡廢仍屬遂寧郡唐屬遂州元和志縣西北至州七十里本晉晉興縣初屬巴郡既置遂寧)
(乃割屬之後魏改為始興隋開皇十入年始改青石寰宇記亦漢廣漢縣地也宋因之熙寧六年省)
(入遂寧七年復置元至元十九年省入小溪按廢青石縣西去遂寧縣五十里不知何時割屬蓬溪)
明水城(在縣西明月山南有明水山峯巒插天元末明玉珍保障於此築城週二里遺址尚)
(存今呼為明水寨)飛雲樓(在縣東北豐澤廟後至正年建規模宏廠相傳魯班之巧)翔
鳳樓(在縣西今廢)
古碑記附
唐覺苑寺鑄鐘記(在覺苑寺唐元和十二年遂州刺史張九宗撰鑄鐘記并書)
唐磨崕金剛經圖(舊志在長江縣南三十里)唐賈島詩碑(舊志在長)
(江縣)金地院孝童孝女碑(舊志在青石縣九節鎮)
安岳縣
安岳故城(即今治隋志資陽郡領安岳縣周置并置普州大業初州廢唐復置普州元和)
(志本漢之資中墊江牛鞞後漢之德陽四縣地周武帝建德四年置州安岳縣與州同置舊唐志晉)
(李雄叛後為獠所據梁招撫之置普慈郡安岳以邑治在山四面險絶故名輿地紀勝縣舊志在鐵)
(門山宋開寳四年移今治寳祐以後州縣俱廢元末復置安岳縣明洪武四年復置普州後廢國)
(朝省縣入樂至雍正七年復置)隆康廢縣(在縣南五十里周置永康縣隋開皇十八年改)
(曰隆康屬梓陽郡唐屬普州元和志縣北至州七十里周建德四年置隋改隆康先天元年又改曰)
(普康舊唐志本周永唐縣隋改為永康移治復強城寰宇記開皇十九年移治尋又改名宋乾德五)
(年省為鎮入安岳)石羊城(在縣東一百里舊曰石羊鎮元時置縣明初廢)南樓(在縣)
(南杜甫嘗教授其上)琴臺(在縣北即北山横琴是也)玉虹閣(在縣治内宋建)丹竈
(在縣東真相寺相傳陳希夷煉丹處)
古碑記附
唐棲巗山寺讚銘序(唐開元戊辰前刺史楊珪崔克讓及房公立失其名)唐
老君應見碑(唐開元觀老君應見碑開元二十九年岳陽郡奉勅建大宋淳化二年重)
(鐫)唐紫極宫碑(集古錄唐樂闡撰賈島書樂彦融篆額即唐明皇帝祠也樂又重修)
(碑以會昌元年立在普州)唐西巗禪師受戒序(普州刺史韋忠撰開元十年建)
唐宣宗賜浪仙墨制(大中八年立)賈浪仙墓表字(浪仙燕人)
(廣明庚子東蜀從事上谷使圭表曰於戲有唐詩流賈君之墓)賈島墓誌(集古錄云唐蘇)
(絳撰馮賢書碑以會昌四年立在普州)聶公真龕記(在靈居山軍事判官何光遠撰)
(廣政四年建)
樂至縣
車免鎮(即縣治周置以車兔山為名唐武德三年始於鎮置縣屬普州)普慈廢縣
(在縣東北三十五里隋志資陽郡領普慈縣周置郡曰普慈縣曰多業開皇初郡廢十三年縣改名)
(唐屬普州元和志縣東南至州一百里周建德四年置宋乾德五年省為鎮入樂至)友恭堂
(在縣南宋淳熙間為李千之萬之建)
古碑記附
普慈志(郡守楊泰之序)郡北小千佛院記(普慈志開皇十三年建)茗
山平寇錄(見普慈志卷)
直隸瀘州
江陽故城(今州治漢景帝六年封趙相蘇嘉為江陽侯即此後為縣屬犍為郡後漢末置)
(郡華陽國志江陽本犍為支江都尉建安十八年劉璋置為郡是也昭烈入蜀遣諸葛武侯張桓侯)
(等泝流定江陽晉穆帝時桓溫討李勢軍次江陽皆此安帝時乃僑置於武陽縣界宋時始復舊為)
(東江陽郡梁始置瀘州隋改縣曰瀘川尋廢州為瀘州郡唐復曰瀘川宋淳祐三年余玠遷州治於)
(神臂崖舊志謂鐵瀘城元至元二十年又遷於州東茜草壩廢瀘川縣入州明初始復故治拓蒲家)
(莊犀牛寨而居之以經三遷俗謂之三瀘)涇南廢縣(在州西南四十五里唐志貞觀八年)
(分瀘川置在涇水之南尋省或以為在江安縣涇灘之南)武都故城(在州北三十里宋志)
(州領武都城大觀三年建滋州及承流仁懷二縣宣和二年廢明一統志以仁懷為堡並承流入之)
廢宋州(在州西南新唐志瀘川督羈縻宋州領牁龍牁支宋水盧吾四縣宋因之後廢今瀘)
(州衛境有宋江蓋以廢州得名又有羈縻順州唐載初二年置領曲水順山靈巖來猿四縣宋因之)
(後廢)九支故城(在州東南九十里宋志州領九支城大觀二年建純州及九支安溪二縣)
(宣和二年廢今地名九支壩)南定樓(在州治内宋郡守晁公武建取出師表中思維北征)
(宜先入南之句為名陸游詩行遍梁州到益州今年又作渡瀘游江山重複争供眼風雨縱横亂入)
(樓)鎮遠樓(在州治内四山環合一郡大觀)江山平遠樓(在州西一里寳山上)
海觀樓(在州東南隅大江滸夏水漲時兩江環合瀰漫浩渺真如海觀)撫琴臺(皇輿)
(考在州北二里周宣王時郡人尹伯竒被後母譖撫琴於此作履霜操以自悲舊志尹伯竒投江吉)
(甫登山援琴作子安操憶之臺乃山石生成周十餘丈特立山腰)寄興亭(在州奉裁兵備)
(道署内羅安建)瑞鹿亭(在州南瑞鹿山)四香亭(在州南郡守趙雄建謂荼縻香春芙)
(渠香夏木犀香秋梅花香冬為州之勝概)瀘江亭(在州城外為賓餞之所)薑亭(在州)
(北郡人王綸以母性不食薑作亭植薑以誌不忘)觀瀾亭(在州北隅弘治中副使羅安建)
夢仙亭(在州北三里明嘉靖間瀘牧入覲判官王某攝郡事值合州民蔡百貫以白蓮教聚)
(衆判因與吏謀誣瀘人與蔡通請𠞰之計欲乘機盜庫也上南屯鹽僉事崔棟奉檄監瀘軍將發夢)
(黃衣道人語曰瀘有難微公救不可王判左計民實冤之語訖問其姓名則以吕姓住瀘之江西沱)
(對崔寤識之至瀘果廉得奸狀執判於兩臺治以法崔乃親歷江西沱求所為吕道人者見崖石鑱)
(洞賓像衣黃衣與夢合遂捐金造亭塑坐像一睡像一兩臺聞之胥崇奉焉後亭圮國朝康熙二)
(十三年郡守陳五典復建今燬)静籌亭(在州治内)四山堂(在州西寳山上宋李垕有)
(詩)袞繡堂(在州治内宋安撫使趙雄出鎮於此因名)籌邊堂雅歌堂
(俱在州治内宋安撫使黎伯澄建)整暇堂(在州南宋建)百花春館(在州北宋)
(郡守魏了翁建為士大夫遊賞之所)
古碑記附
蕭齊碑(舊志在丁公嵓磨滅難考)唐高宗安樂山取丹經詔碑
(在安樂山)劉真人藏經碑(在安樂山)唐真如寺碑(在真如寺)唐蘇
公甘井碑(舊志在州城南門上唐乾元中都督蘇元開井記)黃太史書砥
柱銘碑大像記醉僧圖詩碑(舊志黃太史二碑並在開佛寺)尹
吉甫祠堂記(許沆為之記曰父老相傳周尹吉甫實生此見於圖經矣陳帥損之作清)
(穆堂以祠之嘗觀酈道元水經注江陽異聞與華陽國志頗類其載揚雄琴清英叙伯竒流放並子)
(安之操附之江陽雄蜀人也其說必有據)吏隠閣記(治平四年鄧太師綰作邑於瀘川建)
(吏隠閣曰瀘之合江邑居之南轉清溪而上六十里曰安樂山世傳隋開皇劉珍先生登真之地杜)
(光庭為之傅李淑為之記開皇所置三觀其一尚在乃命道士作劉真人祠堂因名其閣曰吏隠閣)
鏡硯銘(黃太史銘曰瀘川之桂林有石黟黑瀘川之人不能有而富義有之以為硯則宜筆)
(而受墨唐安任君從簡之硯面為鏡而背三足形駭天下若山林不若而不得訪諸禹也)瀘州
平夷記(熙寧中范百祿撰在江安縣之偶住亭)劉真人傳(杜光庭撰)合江
縣安樂山騰清三觀記(皇祐乙丑李淑撰)江陽志(教授李濬序)
江陽譜(永嘉曹叔遠編集)
江安縣
漢安武城(在縣東後漢置屬犍為郡華陽國志在郡東五百里有鹽井魚池土地雖迫山)
(川特美晉改屬江陽郡宋志為東江陽郡治齊因之隋改曰江安元和志縣東北至瀘州五十里本)
(漢江陽縣地晉置漢安縣隋改今名宋初因之後移於西即今縣治也)綿水廢縣(在縣)
(西一百六十里本漢江陽縣地東晉時置屬東江陽郡齊因之隋屬瀘州郡舊唐志縣當綿水入江)
(之口因名宋乾德五年省入江安)思隸廢縣(在縣南唐貞觀元年置十三年省入江安)
柯隂廢縣(在縣西南唐羈縻晏州所領縣也宋熙寧七年熊本降瀘夷獨柯隂酋不下本)
(合晏州十九姓之衆發黔軍進討奔追深入柯隂乞降本受之以其酋箇恕知歸徠州州即改柯隂)
(所置也於是淯井長寧烏蠻羅氏鬼主諸蠻皆願納附)三江磧城(在縣西宋志嘉禧三)
(年築江安之三江磧城或疑即綿水口也)樂共城(在縣南故夷寨也宋史元豐元年命韓存)
(寳經制瀘川納谿夷存寳破其後城二年羅勾夷犯納谿議者言羅勾不加議則烏蠻觀望存寳檄)
(歸徠酋乞弟擊平之既而乞弟率兵至江安城下責賞益桀敖官軍擊之四年改命林廣討之廣敗)
(乞弟於納谿破樂共城進至斗滿村又至樂婆屯乞弟遁廣率兵深入自發納江即入叢箐過老人)
(山山形劒立度墨崖歷鴉飛不到山進抵歸徠州竟不得乞弟師還築樂共等城以為戍守九域志)
(樂共城在州西南二百六十里元豐五年置領一寨二堡政和五年安州夷卜漏反攻樂共城官軍)
(拒却之明一統志在今縣南小龜山上後併入江安)八閣樓(在縣北)吏隠樓(在縣)
(治内宋縣令鄧綰建)偶住亭(在縣北)仰羲亭(在縣南鏡山之下宋紹興中郡守范)
(百祿建亭傍有小溪引以為流觴曲水倣右軍蘭亭故事)南井監(在縣東北宋熙寧八年置)
(元初廢今為南井鋪)觀星石(在縣東關外有大石相傳武侯觀星於此)
合江縣
廢符縣(在縣西漢置華陽國志在江陽郡東二百里元鼎元年置治安樂水會東接巴郡樂)
(城南通平夷鄨縣永嘉後廢蕭齊改置安樂縣元和志梁改置安樂戍周始改置合江縣西去瀘州)
(一百二十里即漢符縣地是也寰宇記唐元和十二年從東川節度李逢吉之請移於舊縣以便水)
(陸貿遷之宜宋志嘉禧三年築合江之榕溪四年又築合江之安樂山為城舊志唐置縣於白沙鎮)
(宋移治故城元移治神臂山南明又移安樂山麓)鐵瀘城(在縣北六十里宋淳祐中制置)
(使余玠遷瀘城於此)安溪廢縣(在縣西南九域志合江縣有安溪砦宋志大觀三年以合)
(江之安溪砦為縣屬純州宣和三年復廢為砦舊志在縣西南一百里又南為美利城亦初屬純州)
(後廢為砦元俱廢)木楠臺(在縣西五里安樂山中寰宇記在縣五里又有仙人屋芙蓉城)
(諸勝境)釣鼇亭(在縣西十五里後唐王燦讀書處)流水亭涼亭(俱在)
(縣北)試劒石(在縣北大石兩分如剖相傳昔有仙人試劒於此)
納谿縣
納谿寨(即今縣治宋皇祐三年置軍砦屬江安縣九域志江安縣有納谿寨是也紹定五年)
(始升為縣)舊縣壩(在縣北十里元大德中嘗移治於此以避水害至元初復還今治縣基尚)
(存昔有掘得銅犧象罇一太和和羹盌一爵三貯於學宫)江陽樓(在縣西)
九姓司
瀘衛故城(在司南十里)
直隸資州
盤石廢縣(在州北一里寰宇記周保定二年置隋開皇七年自資陽移州治於此唐改資)
(州元省後改置今治)銀山廢縣(在縣東南三十八里隋義寧二年置取界内銀山為名唐)
(屬資州宋乾德五年省入盤石)月山廢縣(在州西隋義寧二年置唐屬資州元和志縣東)
(至州五十里有内江水在南一里宋乾德五年省入盤石)龍水廢縣(在州西南八十里隋)
(義寧二年置以漢水盤曲如龍故名唐屬資州宋宣和二年改曰資州尋復故淳祐三年廢今為龍)
(水鄉)聚書樓(在州治内太守魏潤建以聚百家子史)棲雲樓(在州治内宋狀元趙)
(逵建有棲雲樓文集行世)雅歌堂(在州東南四十里銀山上古今集記云唐田游巖入蜀居)
(於銀山聚弟子歌雅詩以為樂今山有雅歌臺又有蘇軾黃庭堅遺蹟)狀元亭(在州北一)
(里宋狀元趙逵故里又州南六十里亦有趙逵宅)瀛洲亭(唐輿記在州治後圃鮮于巽記)
(千巖萬壑應接不暇)書巗(在州北三里宋趙逵讀書於此舊傳為萇弘讀書處)
古碑記附
陳君德政碑(陳君失其名漢永建五年為漢安長立有碑在獠井壩層崖之腹字雖磨)
(滅然尚可攷)隋勅改羅漢院碑(隋初勅改建羅漢院碑今在法靈院)唐開
元棲神山略記(在法鉢池前刺史房渙撰)唐顔魯公書中興頌
碑(碑有二一在東嵓一在北嵓)三仙磨崕題名(在三江鎮碑鐫貞元十四年十)
(月十日杜錫崔熊席䕫三人同遊此)洗公石馬塔院記滴水巗結
界記鄭鋼詩(在北巖及寰國寺)陳圖南詩(在得道山并邵博跋)崇
壽觀碑(天寳二年建唐明皇御書額御史中丞宋渾撰字多磨滅)杜光庭醮壇
山北帝院記王師閔西巗龍潭瀑布詩李渭
北巗詩盧并北巗詩張公瑾北巗詩(在龍水)重
修北巗詩(唐邵泰撰)裴晉公自贊(在靈虛院)唐裴瞻墓碑記
(唐左僕射裴瞻墓在盤石縣北五里有世譜碑記藏於寳靈院)唐韋皋紀功碑(碑在)
(市中居民室下紹興丁巳掘土有碑太守命工取之其石重欲撤民屋不果其文乃御製紀功碑銘)
(并序皇太子書碑面殘缺不全惟碑隂乃皋從孫鋌為本州守曰紀述其文具全遂復覆之)青
松亭記(唐乾符四年四川節度使成都尹高駢記并書)毗沙門天王讚(紹興)
(壬戌郡守邵博得碑城北隅唐羊士諤為刺史撰並序)
資陽縣
資中故城(即今縣漢置梁廢章懷太子曰漢資中今資陽縣也寰宇記周武成二年於漢)
(資中故城置資陽縣又自陽安徙資州於此置資中郡舊傳故城在今縣地)丹山廢縣
(在縣東北七十里取界内崇丹山為名唐貞觀四年置屬資州六年省入内江明年復置宋乾德五)
(年省入盤石今有丹山鎮)王褒宅(即今縣治有八卦井相傳為王褒遺蹟或云在縣西駟馬)
(里)董鈞宅(在縣延夀寺傍又傳為宋張方宅)二賢堂(在文廟南即王褒董鈞祠)
滌硯池(在書臺山下王褒遺蹟)老君巗(在縣東南三十里巖上有洞如水泛至洞)
(口其舟不得入相傳老聃嘗修煉於此前賢題詩云老君仙島巖懸洞八卦喧窗面自開自是乾坤)
(通一竅等閒不許俗人來後漁人於洞中得一鐵鼎其形古怪明孝廉陳應文市而藏焉一夕雷雨)
(大作鼎竟飛去)
古碑記附
河相弘農碑(在王褒墓左)王褒墓石表(在縣北二十五里碑字已磨滅)
靈仙觀碑(在縣西駟馬里西漢王褒宅今改為靈仙觀碑碣洗硯池尚存)攻玉銘
碑(在儒學前相傳趙逵所作其詞曰岫屏其容采雲其丰來自他山䜿名不窮我有美石適子我)
(攻我器之成爾勛爾庸)放生池碑(在縣東一里顔真卿撰)嘉禾碑(在舊縣治)
(内宋淳熙間産嘉禾立此碑)資中志(扈自中編李折序)
内江縣
内江舊縣(在縣西二里漢曰漢安縣周改中江以在中江水濱故名隋改今名唐屬資州)
清溪廢縣(在縣東北八十里本漢資中縣地隋大業十二年分置牛鞞縣唐屬資州天寳)
(元年改曰清溪元和志縣西南至州一百三十里宋乾德五年廢入内江)凌風臺(在縣西化)
(龍山頂宋朱真人游息之所)凌雲閣(在學宫内知縣吳山建)
古碑記附
漢永建五年漢安修棧道記(在磨崖上字已磨滅)安邊軍詩
碑(紹興十六年内江令董昌齡移徙新市平縣基土中得小碑有詩云戰馬向風嘶荒雞隔水啼)
(終日隨征旆何時罷鼓鼙)
仁夀縣
普寧廢縣(在縣東二里本漢武陽縣東界西魏置普寧縣屬懷仁郡周閔帝元年改陵州)
(唐貞觀九年徙今治)貴平廢縣(在縣東北六十里西魏置縣在今簡州界唐開元十四年)
(移治祿州即此元和志縣西南至州六十七里本漢廣都縣東南境宋熙寧五年省入廣都乾道六)
(年復置元廢)蒲亭廢縣(在縣南十五里西魏置隋大業初廢)廢籍縣(在縣北一)
(百十里本漢武陽縣地周閔帝時置因蜀昭烈帝籍田地為名也隋廢唐高宗永徽四年復置宋熙)
(寧五年廢入廣都乾道六年復置元初廢)唐福廢縣(舊志在縣北四十五里建置無考)
太白臺(在縣北十五里象耳寺前相傳李白讀書處)琴臺(在縣東四十里相傳虞允)
(文讀書處)望峨臺(在縣北十里石矩山上又有賓峩亭)讀書亭(在縣東四十里蓮花)
(池左畔宋邑人何㮚建)蓬萊閣(在縣治前下有艷陽洞甚深篴洞前有井相傳張道陵於)
(此修煉有妖女七人為祟道陵以劒指之女盡入井妖浸滅明弘治中有瀛洲仙子題詩云艷陽洞)
(裏鎖春雲劒氣光寒靖海氛百里生涯縣一井道人千載著竒勲)平雲閣(在縣西文同詩)
(陵陽郡事全稀少懶守長嬴半日閒晚後頻來上高閣就中無厭是雲山)含暉閣(在縣東二)
(里趙抃詩曉川嘉樹照雙扉披豁幽軒景晝歸且喜吾懷已虛白三隅山色更清輝)清風閣
頼平堂(俱在縣治内錦國朝知縣裴雲建)霄漢堂(舊志在縣南一里即彦宗趙太)
(守祠又名霄漢臺)樂道園(在縣東北二里宋何㮚讀書處内有石笋一)瑞竹園
(在縣東二里虞允文讀書處)息壤(在縣西北方輿勝覽在籍縣南一里)石姥(在縣西跨)
(鼇山上歲旱土人轉徙之輒雨文同有賦)
古碑記附
漢黃龍甘露之碑(在籍縣江口上銳下方大書漢黃龍甘露之碑文多不可讀其)
(可識者羣臣將軍位號蓋為龍紀也)陽洞石碑(在洞之前書曰艷陽仙洞四字不知何代)
(書旁有款識歲久磨滅東南貴人見此碑寳而藏之以為真漢隸也)唐金剛經碑(在佛)
(龕山磨崖唐貞觀中率更令歐陽詢書)道超和尚精德碑(在古城山平等寺天)
(寳四載薛兼金撰)開國王碑(在唱車山貞元元年貴平令王覺紀)天師靈廟
碑(元和十五年知陵州李正卿撰)貴平縣牟尚書墓記(唐同光五年立)文
宣王廟碑(在貴平縣學長慶五年刺史李正卿撰尹泰階書)龍興寺大藏
經碑(在報恩寺開成四年吳商撰)篆字心經碑(在大小慈閣咸通七年仇溥撰)
(併書)修大悲堂碑(在小大悲閣景福二年僧承徽記)黃帝書隂符經
(在至道觀咸通十五年丘冲書)古大悲堂碑(在報恩寺乾符三年周宋莒撰)超覺
寺記(廣明二年陵州刺史蕭兟記)龍華院山門路記(在籍縣天復七年立)
(今為觀音院)靈泉院碑(在本寺後唐同光三年立)僧曉微碑(在寳林院西蜀)
(明德元年立又有顯教大師碑廣政四年立)鐵騎將軍碑(在歸安鎮孟蜀廣政二年)
(立)寳峰院記(在貴平縣西北四十里院内有王羲之記王氏廬墓銘)飛泉山
碑(其碑有二並在縣東飛泉山)飛泉山院碑(唐神龍元年立在超覺寺)玉堂
硯銘(文同將赴陵州縣朱巨源以玉堂硯贈之與可屬蘇子瞻為之銘)蔡君謨法
帖東坡多心經文與可書千字文(並在縣治)
井研縣
井研鎮(即今治隋始置縣元和志縣北至陵州一百十五里本漢武陽縣地大業元年因井)
(研鎮立縣取鎮為名舊唐志井研縣東晉置西江陽郡魏置蒲亭縣隋改名武德四年自擁思茫水)
(移治今所)始建廢縣(在縣東北四十里隋志開皇十一年置屬隆山郡唐屬陵州元和志)
(縣北至州五十五里本漢武陽縣地開皇十年於今縣立始建鎮大業五年改鎮為縣聖歷二年移)
(於仁夀縣界其舊縣復為始建鎮舊唐志縣舊治擁思水聖歷二年移治榮社山宋咸平四年廢為)
(鎮入井研)勿剪亭(在縣南三十里鄧若水建)龍門(在縣東十里宋鄧若水書龍門二字)
(列石)
古碑記附
唐節度使楊公墓碑(在道傍石刻云唐銀青光禄大夫檢校御史中丞上柱國)
(節度使楊公墓其傍多楊姓乃其子孫也)
直隸綿州
巴西廢縣(在州東五里漢置涪縣屬廣漢郡後漢建武十二年臧宫從涪水上拔綿竹破)
(涪城斬公孫恢建安十六年昭烈由墊江徑詣涪城季漢延熙四年蔣琬疏曰今涪水陸四通唯急)
(是應若東北有虞赴之不難由是自漢中還住涪魏景元四年鄧艾從隂平邪徑經德陽亭趨涪遂)
(取蜀晉曰涪城縣屬梓潼郡寧康初沒於苻秦太元元年復入於晉宋復曰涪縣為梓潼郡治梁天)
(監四年魏將邢巒使王足破梓潼進逼涪城巒表言自南安向涪方軌無礙脱得涪城則中分益州)
(之地斷水陸之衝孤城何能持久魏主不從十三年魏復窺蜀分命羊社出涪不克尋改置潼川治)
(承聖二年西魏將尉遲迥入蜀取劍閣至涪水潼州刺史楊乾運以城降迥分軍守之進襲成都尋)
(又改涪縣為巴西縣隋為綿州治唐宋因之元省入州)魏城廢縣(在州東北六十里本)
(涪縣地西魏廢帝元年析置魏城縣屬巴西郡隋屬金山郡唐屬綿州元和志西南至州六十五里)
(隋大業十三年白鹽泉井移今理宋因之元至元二十年省)涪城廢縣(在州東南四十)
(里入潼川州界詳見潼川)鹽泉廢縣(在州東一百十里唐置元和志在魏城縣東南四十)
(五里後魏置魏城縣於此隋移治於西北界唐武德三年改置鹽泉縣於此宋因之元省)江樓
(在州東唐建)越王樓(在州西北唐顯慶中太宗子越王貞為州刺史建舊志曰越王臺)
春酣亭(在州東宋刺史唐庚建有詩)捫參閣(在州北五里方輿勝覽在天池山巔)
六一堂(在州治内宋歐陽觀嘗為州推官生子修於此後人慕之因以名堂)思賢堂
(在州東中繪揚雄杜甫李白樊紹述蘇易簡歐陽修司馬光蘇軾唐庚九賢之像以祀之宋州守史)
(祁記)十賢堂(在州學東繪龐統蔣琬杜微尹默李白陳該蘇易簡王仲華歐陽修黃庭堅十)
(人之像祀之宋史祁記)南山十賢堂(在州南漢涪翁李仁尹默宋文儒文軫程德降)
(范辰孫明方任范崙張世則萬輝明郡人李梓記)延賢堂(在州南南山上郭玉建讀書於)
(此)漁父故村(舊志在州東四里)
德陽縣
德陽故城(今縣治唐置元和志縣西南至漢州四十五里本漢雒縣與綿竹縣地按漢晉)
(置德陽縣即今遂寧縣或以為漢置在今梓潼界晉置在故廣漢界者皆誤)陽泉故城
(在縣西季漢分綿竹立屬廣漢郡晉廢後復立宋齊因之隋志綿竹縣舊置晉熙郡周為晉熙縣又)
(廢晉熙入陽泉後又改蓋周徙晉熙郡治此隋初郡還治晉熙此城遂廢)南隂平城(縣北)
(宋志晉永嘉後以隂平流民僑置南隂平郡及隂平縣寄治萇楊齊因之元和志又有南新巴郡寄)
(治隂平尋廢隋志周廢南隂平郡為南隂平縣尋廢入雒縣唐分屬德陽縣寰宇記南隂平鄉在縣)
(北浮中山西是也)綿竹故城(在縣西北三十五里詳見綿竹)萇楊故城(在縣)
(西北本綿竹地東晉安帝置萇楊縣屬晉熙郡又以南隂平郡寄治於此宋因之齊廢後復置周併)
(入晉熙)姜詩故宅(在縣西四十里華陽國志雒縣汛鄉有孝子姜詩田宅水經注作沈)
(鄉去江七里宋鄭少微孝感廟記今德陽縣西北四十里有姜詩鎮詩故宅在焉治平中知綿竹縣)
(事郭震易其名曰孝泉震又白之朝賜廟號曰孝感)秦宓宅(元和志在縣北五里其地曰三)
(造亭初太守夏纂三造其門故名)來鶴樓(舊志在舊藩王府内樓成適值册封有鶴來集)
(因名)四面鼓樓(在城内成化間建今圮)煉景臺(在縣治後許旌陽築)平蜀
臺(在縣北二十三里元和志鄧艾平蜀築臺耀武)瘞金圃(舊志許旌陽舊公廨後為許公)
(瘞金處)
羅江縣
羅江故城(今治晉置萬安縣屬梓潼郡宋齊因之隋志金山郡有萬安縣舊曰孱亭西魏)
(改名置萬安郡隋開皇初郡廢唐屬綿州元寳元年改曰羅江宋因之寰宇記縣在州西南七十八)
(里晉於梓潼水尾置萬安縣後移就孱亭即今治也元明皆因之國朝順治十六年併入德陽雍)
(正七年復置)萬安故城(在縣西一里晉時置縣於此方輿勝覽有萬安驛在羅江縣西)
孱亭(在縣北三里上有孱亭廟)
安縣
安州故城(在縣東北九十里晉平蜀置晉興縣屬巴西郡宋齊因之西魏省入益昌後周)
(天和六年别置金山縣隋大業三年廢唐武德三年復置改曰龍安屬綿州宋政和七年改屬石泉)
(軍宣和初改縣曰安昌尋復故寳祐中移石泉軍治於此元中統五年廢縣改置安州明初廢州為)
(縣始移今治)西昌廢縣(在縣東三十里晉孝武置益昌縣屬巴西郡宋齊因之隋開皇)
(三年省唐永淳元年復置以與利州之益昌同名因名曰西昌屬綿州宋初因之熙寧五年省為鎮)
(入龍安)神泉廢縣(在縣南五十里漢涪縣地晉孝武僑置西充國縣屬巴西郡宋齊因)
(之隋開皇六年改曰神泉屬金山郡唐屬綿州元和初劉闢叛山南西道帥嚴礪遣將嚴秦敗之於)
(神泉即此元和志縣東北至州八十四里因縣西神泉為名寰宇記梁武陵王嘗改曰平川後魏恭)
(帝移於今所宋政和七年改屬石泉軍元中統五年省入安州今有白塔寺即縣故址也)玉亭
(在縣北十里龍安山上連峯接嶺林泉之勝儼如畫圖隋開皇間蜀王秀立亭於此以避暑)御
箴亭(在縣治内知縣鄭羽逵建)聖者堂(在縣東三十五里有神井八大聖者所居)西
巗草堂(在縣北半里竒木馨蔚峭石交錯山水環拱天然勝境唐人建草堂飲酒賦詩於此)
綿竹縣
綿竹故城(在縣東漢置後漢建安十八年昭烈規取成都進屯涪劉璋將劉瑰等拒之敗)
(保綿竹尋降炎興初諸葛瞻拒鄧艾至涪前鋒破退還住綿竹即此宋屬南隂平郡齊因之梁末廢)
(隋改雒縣為綿竹後又改晉熙為綿竹即今治也元和志綿竹故城在今綿竹縣東五十里寰宇記)
(在德陽縣北三十五里)晉熙故城(今縣治晉置兼置晉熙郡齊廢郡以晉熙縣屬南武)
(都郡開皇十八年改曰孝水以縣境有孝子姜詩泉為名大業初又改綿竹唐屬漢州)南武
都廢縣(在縣西北宋志益州有武都太守領武都下辨漢陽略陽安定五縣齊省後復置南)
(武都縣隋志綿竹有舊南武都縣周廢入晉熙今縣北十五里有武都山縣蓋以此名)文明
樓(在縣學西嘉靖中建提學姜寳題額)懷古樓(在縣東隆慶初建祀諸葛瞻父子紫巖南)
(軒二先生)讀書臺(在縣北十五里宋張栻讀書處)射箭臺(在縣南十五里相傳蜀王)
(秀提兵至此士馬苦渴王以三矢祝天射西北山脚俄泉水湧出者三因築臺命名今射水河是也)
止止亭(在縣南宋宇文之邵建)桂香亭(在祥符寺側宋張栻建碑碣尚存有老桂)
(六株俱高數丈相傳南軒手植又有敬夫室在治南二十里南軒故宅内)冠鼇亭鴈
峰亭(俱在縣治今圮)讀書堂(在無為山宋楊元素建)三賢堂(在縣南祀楊元)
(素宇文竒張德遠)進德堂(在縣南宋淳熙間建)洗墨池(在縣南一里宋張栻遺蹟)
古碑記附
先師孔子像碑(舊志吳道子筆在啓聖祠内)岳武穆送張魏公
出征詩碑(在縣南二里岳王廟前)無題石刻(張浚登道觀詩一作魏忠送異)
(人詩書法遒勁今在縣署内)綿竹縣治水舊碑(今在縣署堂左)
梓潼縣
梓潼故縣(即今治漢初置廣漢郡於此昭烈初今廣漢置梓潼郡治梓潼晉初移郡治涪)
(以梓潼屬之西魏又於縣置潼川郡移縣於郡南三十里改曰安夀隋開皇三年廢郡移縣復舊治)
(曰安夀大業三年始改梓潼)隂平廢縣(在縣西北一百六十里漢置按隂平有四此則)
(梁州之北隂平也晉沒於氐梁天監十四年魏人侵蜀蜀將任太洪自隂平入魏晉夀誘氐羌絶魏)
(連路十五年將軍王光昭與魏戰於隂平即此後魏改龍州西魏改郡曰隂平縣曰龍安隋初廢郡)
(仍改縣為隂平屬普安郡唐屬劒州宋因之元廢)五婦妝臺(一統志在縣北寰宇記五)
(丁迎秦女至梓潼踏地大呼五女驚並化為石蜀王築臺而望之因名按此與華陽國志不同)仙
女臺(輿地紀勝在縣九里相傳李特女每夏泛龍舟遊戲於此明一統志一名避暑臺)相
如讀書臺(在縣西南長卿山上)卧遊亭(在縣西河溪上邊孝先建碣存)送險
亭(在縣北七里坊有陂去平來四字言蜀道之險至此而盡也)豢龍池(在縣北三十里)
(相傳梓潼帝君顯靈處)
古碑記附
李業闕(在縣西五里前漢侍御史李業葬處遭赤眉燬破二闕)後漢趙相國
雍墓石闕(在縣北二里前有石闕石麟其文曰漢趙相國雍府君之墓)漢沛國
范伯友墓石闕(在縣東六里)
直隸茂州
汶山故城(今州治漢置汶江縣為汶山郡治後省屬蜀郡為北部都尉後漢因之季漢復)
(置汶山郡晉初移郡治於綿虒界改汶江置廣陽縣屬之東晉後廢蕭齊復置北部都尉梁復置廣)
(陽縣為北部郡治隋仁夀元年改曰汶山復為汶山郡治唐為茂州治宋元因之明初省縣入州)
廣陽廢縣(在州西北五百五十里晉置尋廢)廢直州(在州西北唐天寳五年於)
(此置昭德郡乾元元年改曰直州領昭德昭遠雞川三縣舊唐志作真州治真符縣分臨翼郡之昭)
(德雞川兩縣置又昭德縣顯慶元年置曰識舊屬悉州天寳元年改名又雞川縣先天二年割翼水)
(縣置宋志茂州領夀寧砦本羈縻真州政和六年建夀寧軍在大皂江外距茂州五十里八年廢為)
(砦宣和三年又廢為堡)廢乾州(在州西舊唐志大歷三年開西山置為正州領昭武寧遠)
(二縣又有塗州武德元年臨塗羌歸附置領端源婆覽二縣貞觀二年州縣俱省入茂州五年又置)
(領端源臨塗悉憐三縣又炎州貞觀五年生羌歸附置曰西封州八年改名領大封慕仙義川三縣)
(又徽州貞觀五年西羌首領董嗣貞歸化置領文徹俄耳文進三縣又向州貞觀五年生羌歸化置)
(領貝左向貳二縣又冉州本徼外斂才羌地貞觀五年置西冉州九年去西字領冉山磨山玉溪金)
(水四縣又穹州貞觀五年生羌歸附置曰西博州八年改名領小川徹當壁川當博恭耳五縣又筰)
(州貞觀七年白狗羌降附置曰西恭州八年改名領遂都亭勸比思三縣以上七州俱羈縻屬茂州)
(都督永徽二年特郎辟惠等羌内附又析置蓬魯等共三十二州又崌州貞觀元年招尉党項置領)
(江源洛稽二縣又可州貞觀四年處党項置曰西義州八年改名領義誠清化静方三縣又遠州貞)
(觀四年生羌歸附置領羅水小部川二縣以上三州俱羈縻屬松州都督府宋志茂州領羈縻當真)
(時塗遠飛乾可向居十州)合江城(在州北一名合口鎮唐置守捉城於此)安戎城
(在州西南唐儀鳳二年益州長史李孝逸築至德初改曰平戎城)舍堂城(在州北二里明)
(嘉靖三十一年兵備胡鼇築與州城相掎角)萬里城(在州北三里一名邏城明嘉靖中副)
(使朱紈築)岳希蓬長官司(在州西三里明洪武四年置)静州長官司
(在州東二里洪武中置又有隴木長官司在州東北四十里亦洪武中置後廢)横玉樓(在州)
(南)列岫堂(在州北因九頂列於南屏鳳盤臺列於西巨人橐駞列於東故名)雪峰
堂(在州治内有妙算遙雪二堂)
古碑記附
唐迴車院碑(唐刺史蓋巨源撰大中十三年立)唐刺史題梁(黃唐梁記)
(有寳歷元年刺史竇季餘大中三年刺史劉成師咸通三年刺史蓋巨源撰)張延賞修
城記(按董守愚兩路記載唐大歷十四年吐蕃事典元元年張延賞重修其後别駕修建城宇)
(堡壁雉堞)茂州治平寺碑(寺舊在城外緣叛羌董阿丹焚元豐初移入城)滋茂
池善應廟碑(張商英無盡居士撰其神或傳姓吳或傳姓郭)西山記(紹聖中茂)
(守曹坦撰)更生閣記(政和丁酉倅貳跨鼇先生李新目擊静州之變記載其事甚詳)圖
經(郡守史憲序)
保縣
威州故城(即今治古冉駹國漢為廣柔縣地季漢屬汶山郡隋開皇四年討叛羌以其地)
(置薛城戍屬會州唐武德七年内附置維州貞觀元年羌叛州廢明年復置併置薛城縣為治天寳)
(元年改維州郡乾元元年復曰維州屬劒南道廣德元年吐蕃為害號曰無憂城太和五年收復尋)
(又棄之大中三年復内附五代蜀永平二年改縣曰保寧宋景德三年改曰威州元明因之國朝)
(雍正七年省州移縣來治)保縣故城(在縣西北七十里本唐薛城縣地宋保寧縣地明洪)
(武六年始置保縣屬威州威國朝因之雍正七年移縣治州)薛城廢縣(在縣北高碉山)
(上亦曰姜維城古冉駹地漢武開之為廣柔縣地季漢屬汶山郡隋置薛城戍唐武德七年白狗羌)
(首鄧賢佐内附置維州并置金川縣為治貞觀元年羌叛州縣俱罷二年生羌董屈古等請吏復置)
(維州及薛城縣移治姜維城東城即維故壘也元志姜維故城在高碉山上維州故城在姜維城東)
(十里壘石為之又有子城在高碉山下唐大中三年刺史高宰築舊志宋時州城先建在河西霸州)
(境内後遷至鳳坪坡底明宣德中又遷河東即古汶川縣為州治其故州城曰舊州里在金州西北)
(二十五里)廢霸州(在縣西北二十五里唐志天寳元年招附生羌置静戎郡乾元元年改霸)
(州治安信縣與州同置廣德後廢為行州又有歸化縣在縣西北百里亦與州同置)通化廢
縣(在縣東一百三十里元和志本漢廣柔縣地後周武帝置石門鎮隋開皇六年以近白狗生羌)
(於金川鎮置金川縣十八年改曰通化大中三年改屬威州宋天聖元年改曰金川景祐四年復故)
(元因之明初廢)小封廢縣(在縣南六十里唐初置金川縣於此屬維州尋廢咸亨二年改)
(置小封縣垂拱二年改置威戎軍西)定廉廢縣(在縣西北隋開皇四年置定廉戎屬會州)
(唐武德七年置定廉縣屬維州開元二十八年改曰奉縣天寳初改雲山郡八年徙治天保軍後改)
(保川而定廉仍屬之貞元二年韋皋破吐蕃焚定廉城)鹽溪廢縣(在縣西北唐貞觀二)
(年析定廉縣置以有鹽溪村為名後省)定廣廢縣(在縣南唐置屬維州貞元九年韋皋)
(分兵出西山破廣定城即此)廢保州(在縣西北唐志保州雲山郡初置於定廉縣天寳八)
(年徙治天保軍領歸順雲山等縣乾元中更名古州其後復名保州元和志天寳軍在定廉縣西一)
(百三十五里宋志茂州領春祺城本羈縻保州政和四年建為祺州縣曰春祺宣和三年廢屬茂州)
乾溪城(在縣西北唐志維州有乾溪白望暗桶赤鼓溪石梯逹節&KR1809;口質臺駱駝九守捉城)
(西山南路又有通耳瓜平乾溪侏儒箭上谷只六守捉城又有苻堅城俱在今州西界)柔遠
城(在縣南唐太和中李德裕築以扼西山吐蕃尋廢)當狗城(在縣西以當白狗羌之路)
(故名唐初置廣德二年劒南節度使嚴武破吐蕃拔當狗城即此)宋恭城(在縣西唐貞元)
(十年韋皋破吐蕃於此)望漢城(在縣西唐志吐蕃築此以望季漢大歷十二年西川節度)
(使崔寧破吐蕃於望漢城是也)龍溪城(在縣西北八十里唐貞元初韋皋城龍溪築西山堡)
(以待降羌七年皋使威戎軍使崔堯臣出龍溪石門兩路伐吐蕃是也)龍山城(在縣北唐)
(置戍於此今為籠山寨)安遠城(在縣南宋置)通鶴城(在縣西北即唐之通鶴軍)
(也貞元九年韋皋攻吐蕃破通鶴城即此)過街樓(在縣南舊威州城北三里)籌邊樓
(在縣城市中唐李德裕修遺址尚存)
古碑記附
鼓角樓記(唐維州軍事判官高側撰乾符五年十月十五日維州刺史李光置)天寳
寺碑(唐咸通六年建軍事判官陶師撰)伏波廟碑(唐咸通八年左武衛兵曹參軍)
(崔遂撰)
汶川縣
綿虒故縣(在縣北漢置屬蜀郡後漢曰綿虒道季漢改置汶山郡於此又改縣曰汶山東)
(晉後廢水經注湔水出綿縣亦曰綿夷縣縣即汶山郡治昭烈所置元和志汶川縣北至茂州一百)
(里本漢綿虒縣地築於此置汶川縣因縣西汶水為名仍於縣置汶山郡隋開皇三年罷郡屬汶川)
(唐屬茂州宋元因之明宣德中威州數罹番害遂遷治於汶川縣而遷汶川縣治於寒水驛北今古)
(城在威州城山腰平處基址尚存)威戎軍城(在縣西唐志茂州有威戎軍宋志熙寧九)
(年即汶川縣置威戎軍使政和六年湯延俊等納土重築軍城改名延寧宣和三年廢為寨屬茂州)
(四年又廢寨入汶川縣)廣柔廢縣(在縣西七十二里漢置屬蜀郡晉初屬汶山郡尋廢)
率然堂(在縣東明燬修國朝知州黃陞重有記)石紐村(寰宇記石紐村在縣西一)
(百四十里後人遂以大禹為汶川人按譙周蜀本紀禹本汶山郡廣柔縣人生於石紐其地名刳兒)
(坪今在石泉縣境内蓋當時石泉為廣柔縣地耳)石室(寰宇記冉駹夷人所造者高十餘丈)
(山岩之間往往有之)
直隸達州
通川故城(今州治後漢時分宕渠東境置宣漢縣晉南渡後又嘗僑置分屬於南宕渠魏)
(改石城此其故縣也劉宋置巴渠郡治此梁改縣曰石城隋改通川皆為州郡治明初省舊志在州)
(西二十里隋置元省入達州蓋誤)三岡廢縣(在州西南四十里本宣漢縣地梁大同二)
(年置縣並置新安郡西魏改新寧郡隋開皇初郡廢屬通州郡唐屬通州寳歷元年廢大中五年復)
(置宋屬達州熙寧六年省入通川)永穆廢縣(在州西北一百里本漢宕渠縣後漢宣漢)
(縣地梁大同中置永康縣並置萬榮郡隋開皇初郡廢十八年改曰永穆屬清化郡唐武德元年置)
(萬州貞觀初州廢縣屬通州宋屬達州咸平二年改曰永睦元至元二十二年省)思來廢
縣(在州北唐武德二年析通川縣置屬通州貞觀二年省)石鼓廢縣(在州東漢宕渠)
(縣地後漢宣漢縣地梁置石鼓縣西魏置遷州後周廢州置臨清郡隋開皇初郡廢縣屬通州郡唐)
(屬通州寳歷初省大中元年復置宋屬達州寰宇記在州東六十里以縣東五十里江次有大石鼓)
(而名九域志熙寧七年省入通州)閬英廢縣(在州北一百二十里以縣南五里閬英山)
(為名唐天寳九年置屬通州郡宋乾德五年省入石鼓)六相樓(在州學宫講堂前唐李嶠)
(李適之劉晏韓滉元稹宋張商英皆官於此後皆入相故名)戛雲樓(在州南唐元稹為司)
(馬時建)垂楊臺(在州北下有鮮遊池叢石山修竹園躑躅園今皆廢)勝江亭(在州)
(西三里宋郡守王蕃建取白居易寄元稹詩通州猶似勝江州句為名)有斐亭(在鳳凰山)
(白崖下萬竹叢生嘉靖時知州趙鳴鳳建)爛柯亭(在州北三里鳳凰山上有碑記剝落)凝
翠亭(在翠屏山下)雙清閣(在州南濱江宋政和中州守王蕃建取杜甫詩心迹喜雙)
(清句為名)清風堂(在州東四里舊志張俞作通州一詩今之清風堂休休堂琴亭遊觀等處)
(並廢無考)中和堂(在州南宋建後更名凝香又有雲綿勤繼清隂三堂)丁溪館(在州)
(南唐元微之集有通州丁溪館夜别李景信詩)抽茶場(在州南元志宋時陳幷朱肱余應求)
(李升韓均皆以言事切直謫建達州茶場時目為五君子)
古碑記附
漢車騎將軍馮緄碑(舊志在廢永睦縣之西八十里碑文瞭然可讀其父煥亦)
(有兩碑斷裂不全)漢廣漢屬國侯李翊及夫人墓銘(舊志翊以)
(靈帝熹平二年卒夫人亦不著姓氏疑其為臧氏字跡多缺)唐處士墓銘(舊志在州)
(城北十五里馬腦鼻山下唐景龍二年刻字畫遒媚)元稹告畬三陽神文(元和)
(志亦作通州之華陽觀)廣福院修佛殿記(舊志在廢永睦之廣福院唐會昌三)
(年王欽說記)瀘潭院鐫佛記(舊志唐通川縣東富教里岸側石上乃唐人所鐫旁)
(有中和造像立姓名百餘字餘多漫滅瀘潭又有龍洞)節婦碑(舊志節婦趙氏孀居有兇)
(人欲犯脅以白刃婦不為動刺殺之時皇祐二年知州薛俅表其節立碑於達州之西北山後邑令)
(薛仲侃為之建祠)黃庭堅贈通州令韓廣叔文(韓廣叔赴通州日黃)
(庭堅以文贈之曰惟勤能辨公家惟清能律貪吏嚴而信則吏不病民簡而敏則民多在野)
東鄉縣
東鄉故城(在縣東北西魏置宋屬達州寰宇記在州東北一百七十里西魏置於益遷下)
(蒲兩水間即今縣也唐武德八年移治於縣東一里安養故城宋初復還舊志元省明正德中復置)
下蒲廢縣(在縣西劉宋置屬巴渠郡齊梁因之隋開皇三年廢唐武德三年析東鄉縣復)
(置屬南石州八年仍省)昌樂廢縣(在縣東北唐武德三年析東鄉置屬南石州八年省)
(入石鼓九域志巴渠縣有昌樂鎮即此)觀風亭(在縣治北知縣邵苾建)
太平縣
東關故城(在縣東劉宋分宣漢東北境置東關縣梁末於縣置南晉郡及并州周改郡曰)
(和昌隋改縣曰宣漢唐武德元年復置南并州及東關縣貞觀二年州廢仍省入東關舊唐志是年)
(宣漢自和昌城移治新安宋初省入東鄉寰宇記宣漢廢縣在東鄉縣北一百七十里梁於廢縣東)
(一百五十里置南晉郡後魏廢帝二年於郡西百步置并州州領南晉郡郡理東關縣周改郡曰和)
(昌仍省縣入宣漢隋開皇五年移宣漢理東關故城唐初又置南并州及東關縣理新安廢鎮城貞)
(觀初俱廢仍自南晉故城移宣漢理於新安鎮即今廢縣也)巴渠廢縣(在縣東北本漢)
(宣漢縣東境劉宋置巴渠郡並置巴渠縣屬之以境在巴州宕渠間故名蕭齊因之隋初廢唐永泰)
(元年又析石鼓四鄉置屬通州太和三年改屬開州四年還屬通州宋屬達州元至元二十二年省)
(入達州)宣漢廢縣(在縣北後魏徙置寰宇記廢帝三年自達州移宣漢縣於南晉郡北)
(二百里隋移理東關而此城廢)明通廢縣(在縣東北二里本漢宣漢縣地九域志明通縣)
(五代蜀置為催科賦税之地在州東一千一百里有宣漢鹽井縕欄三場崇寧六年升置明通縣屬)
(達州元至元二十二年廢)諸葛城(在縣北城口山下有中前後三城左抵紫陽右通平利相)
(傳武侯嘗屯兵於此其地有三岡八坪形勢雄峻)皇后城(在縣東萬頃山麓)戒石
亭(在縣治内今圮)
古碑記附
書字崕碑(舊志在巴渠西十里多斷缺不成文有晉昌太守字按晉孝武方立晉昌郡則)
(此必東晉以後人碑耳)
四川通志卷二十七
