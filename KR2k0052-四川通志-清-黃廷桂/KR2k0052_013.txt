四川通志卷十三上
水利
書載九川滌源九澤旣陂由是而三壤咸則告厥
成功然則土爰稼穡而非水之潤下曷以相濟也
哉神禹治水導岷江以朝宗萬世永賴漸被遠矣
嗣是李冰鑿離堆文翁穿湔江至今沃野千里號
稱陸海蓋資其灌漑溝塍綺錯幾不下數千萬頃
也其他疏瀹有方而順水之性因地之宜以成天
之功者又豈區區鄭白之渠所可比烈也耶作水
利志
成都府
成都縣(附郭)
石堤堰(在縣北四十里)木籠堰(在縣北二十五里)清波堰(在縣西二十里)
雙江堰(在縣西三十五里)縣境内凡漑田堰水源俱分自
都江大堰每年照畝出銀(詳見廵撫憲德疏)
華陽縣(附郭)
欄杆堰(在縣西南一十里)龍爪堰(在縣西南五里)洗瓦堰(在縣東五里)
姐兒堰(在縣東一十里)縣境内凡漑田堰水源俱分自都
江大堰每年照畝出銀(詳見廵撫憲德疏)
雙流縣
金馬堰(在縣西北一十五里)鰱魚堰(在縣東北二十里)縣境内共三
十二堰漑田
温江縣
朱家堰(在縣東三十里)龍梁堰(在縣東三十里)縣屬水源自灌口
下約三十里分一派入江安堰卽新開河流温江
郫縣灌縣雙流華陽地方又自灌口下約四十里
分一派入玉石堰流温江雙流地方至用都江堰
水止有六家每年照田畝出銀(詳見廵撫憲德疏)
新津縣
通濟堰(在縣西南三里唐開元二十八年採訪使章仇兼瓊所開分四筒穿渠灌漑本縣東)
(南田畆並彭山眉州青神等處二百餘里)石馬堰(在縣西十五里)蕎草堰(在縣)
(西一十五里)沙子堰(在縣西北六十里俱引金馬河水漑田)大寺堰(在縣西北)
(一十五里引西河水漑田)五所堰(在縣東一十五里引楊柳河水漑田)七里堰(在縣)
(東北一十里引洋馬河水漑田)
金堂縣
老馬堰(在縣東一十里)紡車堰(在縣北二十五里)天工堰(在縣西一十五)
(里)石龍堰(在縣東南一十里)蠻仔堰(在縣東北五里)縣境内凡漑
田堰水源俱分自都江大堰每年照畆出銀(詳見廵撫)
(憲德疏)
新都縣
龍門堰(在縣南二十里)千工堰(在縣西南一十五里)馬沙堰(在縣西二十里)
插板堰(在縣北三十里)縣境内凡漑田堰水源俱分自都
江大堰每年照畝出銀(詳見廵撫憲德疏)
簡州
明陽鎮堰(在州東北)花落溝堰官斗溝堰平大鎮
堰虎頭堰長溝堰州境内共六十五堰皆
節絳諸水以漑田
崇慶州
百丈堰(在州北)黑石堰石頭堰沙河堰普濟
堰普潤堰娑羅堰石魚堰州境内共七
十四堰漑田
郫縣
萬工堰(在縣西二十里)黃土堰(在縣南三十里)漏沙堰(在縣東南二十五里)
牛王堰(在縣西北一十五里)臘塔堰(在縣西南三十里)縣境内凡漑
田堰水源俱分自都江大堰每年照畝出銀(詳見廵撫)
(憲德疏)
灌縣
太平堰(在縣東城下)三泊洞(在縣城北岸)柏木河(在縣東二里)徐
堰河(在縣東二十里)羊子河(在縣東一十里)油子河(在縣東二十五里)五
陡河(在縣東五里)侍郎堰(在縣南一十里)鄉安堰(在縣西二十五里即都江)
(堰)
雍正八年巡撫憲德具
題灌縣郫縣崇寧温江新繁新都金堂成都華陽等
縣照田畝之多寡以出夫即計夫役之多寡以折
價永為定例
崇寧縣
毛家堰(在縣北一十五里)永寧堰(在縣南一十里)化家堰(在縣東三里)
龍口堰(在縣西一十里)平樂堰(在縣西一十里)縣境内凡漑田堰
水源俱分自都江大堰每年照畝出銀(詳見巡撫憲德疏)
新繁縣
興龍堰(在縣東一十二里)天生堰(在縣西二里)鐵馬堰(在縣南七里)
金牛堰(在縣西南一十五里)楊柳堰(在縣北五里)縣境内凡漑田
堰水源俱分自都江大堰每年照畝出銀(詳見巡撫憲德)
(疏)
漢州
柳梢堰(在州北引綿陽河水漑田)馬乂堰(在州北引石亭江水漑田)馬脚堰
(在州北引金雁河水漑田)老鴉堰(在州西引馬蹄河水漑田)粟米堰(在州西引清白)
(江水漑田)州境内共三十六堰漑田
什邡縣
洛口堰青竹堰跑馬堰楊村堰縣境内
共二十堰皆節雒水漑田
彭縣
闖平口堰(在縣東)馬鳴堰麻柳堰羅江堰濟
民堰縣境内共二十四堰漑田
敘州府
長寧縣
東溪西溪(二溪環繞縣境居民引以灌漑田畝)
䕫州府
奉節縣(附郭)
青苗陂(在縣東白帝城東北五里方輿勝覽東屯有青苗陂杜甫詩東屯稻田一百頃北有)
(澗水通青苗明一統志在瞿塘東蓄水漑田民賴其利)
龍安府
江油縣
文昌堰(在武都)龍門堰(在縣北三里縣境又有小河許歐鐵佛陳公等七堰)
彰明縣
龍備堰(在縣東縣境又有胡中永安永豐羅村野壩等九堰)
雅州府
雅安縣(附郭)
黑水堰(在慕義鄉引隴西河水灌田)紅巖堰(在上壩鄉引濆江水灌田)
蘆山縣
石波堰(在縣東三里其水出始陽山用木槽接水漑田)
名山縣
黑水堰
清溪縣
温江河(發源於相嶺下壩田畝資其灌漑)流沙河(由龍越嶺來上壩田畆資其灌)
(漑)
直隸嘉定州(雍正十二年陞為府)
楠木堰(在州西一十五里起安谷鄉宋家場至馬落壕止引沫水灌田又名牛特堰康熙三)
(年參政張能鱗重修更名張公堰)永豐堰(在州北一十五里起風洞子至白巖壩止穿山)
(為洞連引綿竹鋪青衣水灌田)
夾江縣
龍興堰(在縣南一十里康熙四年知縣劉際亨以水小難周灌漑更於其南五里開鑿大渠)
(民利賴之號曰劉公堰)
直隸眉州
蟇頤堰(在州東七里唐開元中益州刺史章仇兼瓊築障蜀江水溉眉山青神田畝七萬二)
(千有竒宋嘉定閒魏了翁又畚武陽石壘堤其利尢溥)鴻化堰(在青神縣北一十五里即)
(唐張武等所開也舊志青神陂堰五十有一惟鴻化最大)馨堰(元和志在彭山縣西南二十五)
(里擁江水為大堰開六水以灌郡田)
彭山縣
通濟堰(在縣西北四十里有大堰一小堰十唐時章仇兼瓊所開自修覺山下引水灌漑彭)
(山眉州等處田畝凡三百餘里後五代時張琳重修元彭山令雍熙復修)
丹稜縣
滄浪堰(在縣東南隅水深數尺可漑田十餘畆)天生堰(在縣西五里係天成提堰)
(不勞人力)
直隸邛州
六堰(在州東州志有頭堰二堰三堰皆大邑縣界四堰五堰六堰皆在州界自州東北向西南)
(數十里沿河田地仰以灌漑)
大邑縣
頭堰(又有二三四堰并青山千工鐵溪石頭五龍正武羊頭芽草等堰)
直隸資州
蒙溪堰(在州西州境又有鴛鴦等六十一堰分引珠江水以漑田)
資陽縣
水溪溝堰(在縣東縣境共有二十六堰)
仁壽縣
漢陽堰(在縣北唐志在資縣東五里至德初置引漢水漑田二百頃文德元年縣令陳克復)
(修漢志境内又有方家壩草狹溝鴛鴦池太平橋等十三堰)
直隸綿州
雒水堰(在州東北唐志在魏城北五里唐貞觀六年引安西水入縣民甚利之州志州境又)
(有邊堆泉水野茅石草水通史君河北王武麻角丙水親開等十三堰)
德陽縣
安樂堰(在縣東南又有黃膠柳梢石板龍泉河等二十三堰西南有歐家堰引綿竹之射水)
(漑田)
羅江縣
芒江堰(在縣北五里唐永徽五年縣令白大信置引羅江河水灌田)楊村堰(在縣)
(東北一十四里唐貞元二十一年縣令韋德築引安縣之折脚堰水漑田舊志縣境又有泉水玉女)
(馬山回龍靈龍等十九堰)
綿竹縣
軍屯堰(今名官渠堰在縣北三十里其下有硼砂走水龔家唐家等四堰皆引綿江水灌田)
(又有黃土馬壩馬頭等堰)火燒堰(在縣西四十里其下又有疊溪象鼻貨家等堰皆引石亭)
(江水灌田)鹿角堰(在縣西南二十里其下又有海香江家白鶴祖師麥草官堰土黃等七堰)
(皆引射水灌田)
安縣
折脚堰(在縣南唐志在神泉縣北三十里唐貞觀元年置引水灌田)雲門堰(在縣)
(東唐志龍安縣東南二十三里有雲門堰引茶川水以灌田唐貞元元年築下又有白馬黃土芭蕉)
(等十二堰)
按蜀省水利所在多有而都江一堰尤為利溥功
鉅即成都所以稱沃野千里者也當事於此再一
致意故成屬諸堰志中一一備載至若眉州之蟇
頤堰彭山之通濟堰與夫嘉定之楠木夾江之龍
興等堰利賴雖不及都江之廣然經章仇兼瓊魏
了翁張能鱗劉際亨諸公疏濬修築仁人之澤歌
頌難忘故亦在所不遺其餘如重慶保寧以及各
府州縣或堵溪㵎或壅澤梁非無塘堰以資灌漑
要皆民間自作刻日可成者是以略而弗紀
題修都江大堰疏
四川巡撫都察院佟鳳彩
題為詳興水農之政為足民之大本事案照順治十
八年六月二十三日據左布政使楊思聖呈稱奉
前巡撫高民瞻案騐順治十七年八月十七日准
工部咨都水清吏司案呈奉本部送工科抄出該
本部覆工科右給事中薛鼎臣
題前事等因移咨到院備行到司奉此隨經備移水
利守巡各道查議移報去後今准守西道移稱據
成都府申據郫灌二縣回稱查得當日水利舊有
都江大堰開鑿於秦時太守李冰灌漑十一州縣
值張逆變後所餘人民止就隅曲之水以灌偏僻
之田苟且延生未遑修理順治十六年蒙監軍道
詳請三院司道府遠近文武捐金二千有竒雇募
淘鑿即今開墾漸廣但疏濬之水道易為沙石滯
塞欲為永久計必行令用水州縣照糧派夫每歲
淘鑿庶民不憂旱而國賦漸增矣等因移司准此
又准巡北道移據保潼二屬州縣回稱查得各屬
州縣所轄百姓住居高岡四野且地勢狹隘淺薄
非平川可比並無新舊水利當興等因到司又准
守巡東南各道移覆相同各等因移報到司准此
相應呈報等因到(臣)該(臣)查看得蜀省川東川南
川北皆崇山峻嶺並無應修應築之塘堰惟成都
為省會平川之地舊有都江大堰在灌縣灌漑成
屬州縣自遭兵燹之後堰堤崩頽通渠壅淤至十
六年間文武各官捐助修築疏通水道目前暫資
灌漑其於農政漸有禆益已於本年閠七月内備
咨工部去後至八月初二日(臣)復將都江大堰修
濬事宜於條議疏内列欵入
告迨九月二十五日准部咨内稱此案應當題覆復
行到(臣)該(臣)覆查前情無異理合具
題
題請李冰李二郎封號疏
四川巡撫都察院憲德
題為
聖明在上川嶽效靈懇
請
賜封以光盛典事雍正五年十一月十一日准禮部咨
祠祭清吏司案呈禮科抄出本部
題前事内開該(臣)等議得四川巡撫憲德疏稱成都
府灌縣都江堰口廟祀李二郎自秦以來尚未受
封號查都江堰水源發岷山禹導江後沫水尚為
民患秦蜀守李冰使其子二郎除水怪鑿離堆穿
内外二江灌漑成都等州縣稻田使沃野千里康
熙四十七年孟洞水決至灌口忽得木石關欄水
洩外江保全成都等縣近四五年閒江水安瀾灌
口不乾不溢修堰之需比前費半功倍自
皇上御極以來五穀豐登萬民樂業捍禦保障為功不
淺相應
題請
勅賜封號等因前來查雍正二年詹事府少詹事錢以
塏奏稱江海之神請
恩褒爵秩一疏(臣)部以沿海地方廟祀諸神果有捍禦
保障之功應請封爵者令該督撫查明彙題等因
議覆奉
旨依議欽遵在案今該撫旣稱李二郎鑿山導江有功
蜀地康熙四十七年孟洞水決獨至灌口忽洩外
江保全成都等縣自
皇上御極以来五穀豐登萬民樂業江水安瀾不乾不
溢捍禦保障為功不淺等語理合
勅賜封號以昭
盛典但查司馬遷史記班固漢書專載蜀守李冰鑿
離堆穿二江功績歷歷可考惟灌縣志書内有使
其子二郎鑿山穿江之語是二郎雖能成父之績
李冰實主治水之功又查王圻續文獻通考内元
至順元年封秦蜀郡太守李冰為聖德英惠王二
郎神為英烈昭惠靈顯仁祐王兹逢
聖朝累洽重熙屢彰顯應康熙四十七年旣有保障之
功近四五年間更覩安瀾之慶理宜並崇祀典用
答神庥今該撫祇
請封李二郎而不及李冰似未妥協或照該撫所
請專封李二郎或將李冰並給封號之處恭候
欽定俟
命下之曰其封號字樣交與内閣撰擬進
呈
御覽行令該撫轉飭該地方官製造神牌安設致祭每
歲春秋二祭仍照例致祭可也等因雍正五年九
月初六日
題本月初十奉
旨李冰李二郎俱着給與封號餘依議欽此隨行文内
閣去後今准内閣撰出李冰封號
欽定敷澤興濟通祐王李二郎封號
欽定承績廣惠顯英王等因到部相應移咨該撫遵照
施行可也
題都江堰酌派夫價疏
四川巡撫都察院憲德
題為敬陳管見仰祈
睿鑒事成都一郡地處高阜所屬田畝惟藉引水灌漑
查灌縣都江大堰自秦時蜀守李冰鑿離堆以導
江之支流當時大書深淘灘低作堰六字刻於石
壁以為千古治堰之要訣後人因之創為竹籠作
堤之法以竹編籠納石於内築人字堤以資捍禦
每歲淘築遂為成例人字堤之下又有太平堰三
泊洞柏橋堰上下漏礶堰羊子堰徐堰河導江堰
牛子堰等處分流而郫灌温江及崇寧新繁新都
金堂成都華陽等九縣俱引水漑田由來久矣其
歲修之費從前用水之戸照田塊派夫灌縣出夫
六十九名温江出夫一十名郫縣與崇寧共出夫
四百八名新繁出夫九十名新都出夫三十六名
金堂出夫九十名成都出夫九十名華陽出夫九
十名以上九縣共出夫八百八十三名每夫一名
折銀壹兩共折銀八百八十三兩雍正元年以來
每年修築之費或五六百兩或七八百兩不等自
雍正五年因人字堤衝決壅塞五六兩年費至一
千二百餘兩不等通算每年須派銀一千二三百
兩方可有備無患但從前照田派夫因川省田地
向來不知畝數惟有計塊出夫目今丈量已竣畝
數可稽若仍以田塊較算不無大小懸殊之别實
屬不均(臣)愚應請計畝均攤方無畸輕畸重之弊
查九邑田畝惟灌郫崇三處得水最近獲利最溥
其温江新繁新都金堂成都華陽離都江大&KR3266;有
一百餘里者其用水之處不能無遲早多寡之殊
則出銀之處宜略為區别如郫灌崇三處每畝派
銀二釐温江新繁新都金堂成都華陽每畝派銀
一釐五毫又華陽縣内有用水略少之田每畝派
銀一釐庶得均平今按九邑丈量清册實在用水
田畝灌縣田一十一萬六千一百九十八畝每畝
派銀二釐該銀二百三十二兩三錢九分六釐郫
崇兩縣田一十九萬一千六百二十五畝每畝二
釐該銀三百八十三兩二錢五分温江縣田一千
二百九十四畝每畝一釐五毫該銀一兩九錢四
分一釐新繁縣田四萬六千七百五十三畝每畝
一釐五毫該銀七十兩一錢二分九釐五毫新都
縣田七萬六千九百七十一畝每畝一釐五毫該
銀一百一十五兩四錢五分六釐金堂縣田五萬
五千三百五十七畝每畝一釐五毫該銀八十三
兩三分五釐成都縣田一十九萬二千七百二十
六畝每畝一釐五毫該銀二百八十九兩八分九
釐華陽縣田五萬四千六百三十九畝每畝一釐
五毫該銀八十一兩九錢五分八釐又水不敷用
田二萬四千九百七十五畝每畝一釐該銀二十
四兩九錢七分五釐以上共田七十六萬五百三
十九畝零通用派銀一千二百八十二兩二錢二
分九釐每年令各縣照數徵收竟解水利同知衙
門該同知預將估修數目造册報明俟修完之日
再造册報銷所有餘剩銀兩仍貯同知衙門以備
夏秋水發衝塌之費務令深淘堅築使各處田畝
俱資灌漑如有草率從事卽行查參在從前民自
修堰其派夫銀兩俱係里甲經手不無支少派多
致歸中飽情弊請嗣後各縣鄉村用水田畝派銀
數目刊刻木榜通行曉諭照依江南河工歲夫折
銀之例官徵官解給以由票此項折夫銀兩不加
火耗永為定例庶幾
國計民生大有禆益再查此項銀兩係雇夫修築之
費零星給發不若改輸制錢但每雇夫多係蠻夫
惟知用銀以便攜帶請嗣後應令各該縣銀錢兼
收聽民自便定為成例永遠遵行實小民萬世之
利理合具
題伏乞
皇上勅部議覆施行雍正八年六月十八日准戶部咨
四川清吏司案呈戶科抄出四川巡撫憲德
題前事雍正八年正月二十一日
題二月二十一日奉
旨該部查核議奏欽此欽遵於本月二十二日抄出到
部該(臣)等查得四川巡撫憲德疏稱郫灌温江等
九縣田畝地處高阜惟引灌縣都江大堰之水灌
漑其修淘之費該撫憲德旣稱每年須派銀一千
二三百兩方可有備無患查九邑田畝離堰有遠
近不同用水有遲早各殊則出銀之數宜略為區
别如郫灌崇三邑每畝派銀二釐温江新繁新都
金堂成都華陽每畝派銀一釐五毫又華陽縣内
有用水略少之田每畝派銀一釐共田七十六萬
五百三十九畝零共派銀一千二百八十二兩二
錢二分九釐每年令各縣照數徵收竟解水利同
知衙門該同知預將估修數目造册報明俟修完
之日造册報銷餘剩銀兩仍貯同知衙門以備夏
秋水發衝塌之費如草率從事即行查參所派銀
數刊刻木榜通行曉諭官徵官解給以由票此項
折夫銀兩不加火耗銀錢兼收著為定例永遠遵
行實小民萬世之利等語均應如該撫所請將各
縣派徵淘塌修堰銀兩解交水利同知衙門該同
知預將估修數目造册報明俟修完之日造册申
送該撫具
題查核餘剰銀兩以備夏秋水發衝塌之費如該同
知草率從事或朦混冒銷並各縣額外濫加火秏
等弊該撫即行指名
題參可也等因雍正八年四月二十八日
題五月初一日奉
旨依議
開濬成都金水河事宜
雍正九年二月十七日成都府知府項誠為凛遵
憲諭諄切詳請開濬事宜利民用以廣惠澤事竊
照成都金水河一道向日原通舟楫日久漸至淤
塞昨蒙撫憲面諭宜民立政之道水利為先即畎
澮溝渠皆應及時修理矧省會為闔城民命地氣
攸關豈可任其久廢令卑府查勘確議卑府遵即
率仝廳縣逐一親勘此河上流當日原通灌縣江
水從郫縣兩河口引入磨底河徑逹成都縣西門
水洞入城由貢院前三橋青石橋玉河沿一帶出
華陽縣東門外水城直逹府河今自磨底河起至
府河止量共一千五百二十六丈俱應開濬西門
外原無往來船隻且門内即係滿兵駐劄應將水
洞密布鐵窗止令通水不得通船其划小船由東
門進者俱抵滿城東水關為止如此則沿河一帶
俱為商賈闤闠輻輳之所凡客船一至東關貨物
行李皆用小船撥運入城就近投店可免背負遺
失之患有便於商其利一米蔬柴炭為民間日用
之物既可船運入城三橋又為省會適中之地衆
物齊集在城居民皆可就近購買有便於民其利
二且省城房屋多用草苫蓋即街市瓦房亦係竹
壁編成閒或不戒於火每至比屋延燒雖各設木
桶貯水但器小易竭亦難盡恃為救焚之具是河
一開即有祝融為患而隨處有備不難立時撲滅
其利三舊河既塞城中地泉鹹苦每至春夏沈鬱
穢濁之氣不能暢逹易染疾病昔杭州近海民飲
井水多病唐刺史李泌始引西湖水入城作六井
至今賴之是河一開則地氣既舒水脈亦暢民無
夭札其利四卑府細詢僚屬博訪輿情僉無異辭
再查雍正元年議准條奏内開行令各省確查大
小河道如有淤塞者即行設法疏濬務期實濟造
册報部等因通行在案相應詳請憲臺俯念民生
飭發公項銀兩委員雇募人夫興工開濬務期深
通可垂久遠從此惠澤旁流當與導江之功比烈
矣等因當蒙撫都院憲發藩司高議詳查得沿河
一帶俱為商賈闤闠輻輳之所而三橋又為省會
適中之地一經開濬便商便民誠有如該府所云
者且河流深滿可息不戒之風烟地脈疏通可散
不時之疫氣該府所詳甚屬妥恊自應速為奉行
等因隨奉批允於二月十七日興工三月二十九
日告竣共用工費一千四百兩俱係撫都院捐給
廉俸給發併將滿城水東門另造石橋可以通舟
凡商賈舟楫由大河撥換小船直通滿城又於九
年六月十九日詳為再陳城河善後事宜以垂遠
利事竊照省城金水河一道開自宋時相沿已久
近年失於疏濬以致不通舟楫民苦沮洳深為未
便幸蒙撫都院俯念城河有關水利慨捐清俸獨
力興修卑府遵奉督率廳縣各員於本年二月十
八日興工分段挑濬計自西門外磨底河起由西
門内滿城一帶三橋青石橋玉河沿直至東門外
府河止共挑濬過一千五百二十六丈今已次第
工竣但查善政之垂貴於可久使無專司分理之
人則日久仍歸淤塞深為可惜卑府謹酌末議惟
憲臺採擇焉一查卑府同知一員原有專管水
利之責請嗣後城河一應事務令該同知管理其
成華兩縣縣丞亦經卑府議加水利職銜詳請在
案應令該同知督率分管以專責成一省城向
係旱門今東西添設水關其西門水關原係密釘
鐵簾不用啓閉自有滿兵看管外至於東門水關
通船出入必須依時啓閉應請照旱門之例交與
城守營撥兵看管以重防守夏一城河新濬兩岸
俱係浮土如遇夏秋雨淋衝刷泥土下河難免淤
墊兼以來源係引江之水亦未免夾帶流沙必得
每年淘濬方能深通無阻况已成之功更可力省
功倍查水利同知衙門都江堰工每年各縣額解
銀一千二百兩有竒請於每歲冬間於修理堰工
餘剩銀兩動支雇夫疏濬一例報銷以垂永久
一東門水關最為緊要查關洞係舊時建造原屬
堅固但沿城上游俱係土岸恐日久被水汕刷猶
恐囓及城根應請兩邊添築護城雁翅各長丈許
下簽木樁兩岸用磚石包砌以資捍禦一三橋
以下水勢猶緩惟板橋一帶水勢迅利蓋緣板橋
兩岸偪仄橋門旣狹又值河勢灣曲以故水急浪
湧似應於轉灣之處兩岸略為取直并將橋旁石
柱改換木柱則水道寬緩併請將一洞青石卧龍
等橋俱照安順橋之例改換木橋以緩水勢庶稱
利涉一沿河兩岸俱係居民凡糞草腌臢每圖
便易傾入河内易至堙塞請刊木榜曉諭禁止仍
令牌頭不時稽查有犯即送該管縣丞量責示警
實於河道有益一城河之源來自郫灌西門外
應請建閘水大時下閘以防衝溢但冬月源水稀
少若再任其直逹府河則城河必致淺涸似應於
束水關外河口之處建閘一座交與華陽縣縣丞
管理一遇水淺即將閘下板蓄水毋使外洩凡有
貨物出入俱於閘邊搬運統俟冬閒水涸興工則
永享其利矣奉撫憲批發藩憲詳議允遵在案
本年三月成都府知府項誠又議請於蜀王城之
南三橋之西北相度地形開新河一道直通貢院
河并修淘貢院週圍河道通舟便民又新開河路
搭橋二座總共需木植夫價銀七百兩有零奉藩
憲高酌議允行隨捐發銀三百兩又奉臬憲劉及
重慶府知府張光鏻龍安府知府張育茳雅州府
知府張植眉州知州高思雍資州知州李懷智各
捐銀有差併臬憲劉發下充公銀兩共五百四十
兩有零成都府知府項誠自捐銀一百六十兩有
零於三月興工七月告竣計開新河一百八十九
丈六尺九寸開淘王城河一千零五十八丈一尺
五寸從此舟楫可直逹王城之北矣
歷朝堤堰碑記並水利諸攷附
元揭徯斯蜀堰碑
江水出蜀西南徼外東至於岷山而禹導之秦昭
王時蜀太守李冰鑿離堆分共江以灌川蜀川蜀
以饒自秦歷千數百年所值衝薄蕩囓大為民害
有司歲治堤防百三十二所役兵民多者萬餘人
少者千人其下猶數百人每人七十日不及七十
日雖事治不得休息其不役者日三緡富屈於貨
貧屈於力上下交病會其費歲不下七萬緡毫髮
出於民十九藏於吏槪其所入不足以更費今上
皇帝即位之明年僉四川廉訪司事吉當普巡行
周視得要害之處三十有二餘悉罷之且召灌州
判官張弘計曰若甃之石則役可罷民蘇弊除何
憚而莫之為弘曰公慮及此生民之福國家之幸
萬世之利也弘請出私錢試以小堰堰成水暴漲
堰不動乃具文書會行省及邊軍七翼之長郡縣
守宰鄉遂之老各陳便宜皆曰便復禱於冰祠與
神約昔鑿離堆以富川蜀建萬世之利神功也今
水失其道民失其利吏乘其弊若此而神弗之救
是神之惠弗終也神克相予於治弗予相請與神
從事卜之吉於是徵工發徒以至元改元十有一
月朔肇事於都江堰都江即禹鑿之處分水之源
也鹽井關據其西南江南北皆東行北舊無江冰
鑿以避沫水之害中為都江堰少東為大小釣魚
磯又東跨二江為石門以節北江之水又東為利
民臺臺之東南為侍郎楊柳二堰其水自離堆分
流入於南江南江東至鹿角又東至金馬口又東
過大安橋入於成都俗稱大皂江江之正源也北
江少東為虎頭山為鬭雞臺臺有水則尺為之畫
凡有水一及其九其民喜過則憂盡沒其則則民
困乃書深淘灘低作堰六字其旁為治水之法皆
冰所為也又東為離堆又東過凌虛步雲二橋又
東至三石洞釃為二渠其一自馬騎東流過郫縣
入於成都古謂之内江今府江是也其一自三石
洞北流過將軍橋又北過四石洞折而東流過新
繁入於成都古謂之外江即冰所穿二江也南江
自利民臺有支流東南出萬工堰又東為駱駝又
東為確石繞青城而東鹿角之北涯有渠曰馬壩
東流至成都府入於南江渠東行二十餘里水決
其南涯四十有九歲疲民力以塞之乃自其北涯
鑿二渠與楊柳渠合東行數十里復與馬壩渠會
而渠始安流自金馬口之西鑿二渠合金馬渠東
南入新津罷藍淀黃水千金白水新興至三利十
二堰北江三石洞之東為外應顏上五斗諸堰外
應顏上之水皆東北流入於外江五斗之水南入
於馬壩渠皆内江一支流也外江東至崇寧亦為
萬工堰堰之支流自北而東為三十六洞過清白
堰東入於彭漢之閒而清白堰水潰其南涯延袤
二里餘有司因潰以為堰堰壞乃疏其北涯舊渠
直流而東罷其堰及三十六洞之役嘉定之青神
有堰曰鴻化則授成其長吏使底其功應期而畢
若成都之九里堤崇寧之萬工堰彭之堋口豐潤
千江石洞濟民羅江馬脚諸堰工未施亦責長吏
農隙為之諸堰都江及利民臺之役最大侍郎楊
柳外應顏上五陡次之鹿角萬工駱駝確石三利
又次之而都江又居大江中流故以鐵萬六千斤
鑄為大龜貫以鐵柱而鎮其源以捍其浮槎然後
即工諸堰皆甃以山石範鐵以關其中取桐實之
油刀麻為絲和石之灰以苴罅漏禦水潦岸善崩
者密築江石以護之上植楊柳旁種蔓荆櫛比鱗
次賴以為固蓋以數百萬計所至或疏舊渠而導
其流以節民力或鑿新渠而殺其勢以益民用遇
水之會則為石門以時啓閉而泄蓄之凡智力所
及無不為也先是郡縣及兵家共掌都江之政延
祐七年其兵官奏請獨任郡縣乃以其民分治下
流諸堰增其修廣而大其役民苦之至是復合焉
當歲蓄水之用僅數月堰輙壞今雖緣渠所置碓
磑紡績之處以千萬數四時流轉而無窮甚便初
都江水深廣莫可測忽有一大洲湧出其西南方
可數里人得用事其間入山伐石崩石以滿隨取
而足用所向皆然蜀故多雨自初役至功畢無雨
雪故力省而功倍民不知勞若有相之者亦其忠
誠所感如此致使天子賜酒之使相望於道臺省
觀工之檄不絶於使所漑六州十二縣之民咸歌
舞焉而下自郡縣上至藩部惡其害己且疾且怨
或決三洞之水以灌其坎或毁都江之石以壞其
成撓之百計不拔益固甫五越月大功告成百一
恒費民永休饗古未有也而吉達布會以監察御
史召省臺上其功詔臣徯斯記之於碑臣聞水先
五行食首八政九疇之敘其次可觀矣夫水者衣
食之源也然所以為利亦所以為害在善導之而
已禹平水土猶已溺之后稷播種猶已饑之萬世
有稱焉是故為政不本於農不先於水是為不知
務是謂冥行之臣李冰一鑿離堆民受其賜吉達
布一修其業神且不違彼失其利而欲廢之不亦
悲乎惟吉達布才大而德敏愛深而知遠不枉其
道不屈其志臨難忘身為國忘家安於命而勇於
義而知所先務故事可立而功可建其在四川請
罷鹽運司正鹽井之法以去奸利置安撫司以撫
四方流寓之民使安其耕鑿及居臺端知無不言
言無不合誠國之寳也判官張弘殫智竭慮終始
克相其志雖百折而不悔亦今之賢有司乎是役
也石工金工皆七百人水工二百五十三人徒三
千九百人而邊軍居其二工糧為石千有竒石之
材取於山者百萬有竒石之灰以斤計六萬有竒
油半之鐵六萬五千麻五千撮其工之值物之價
以緡計四萬九千有竒皆出於民之所積而在官
者餘二十萬一千八百緡責灌守以貸於民歲取
其息以備祭祀若淘灘修堰之供仍蠲灌之兵民
常所繇役以專其堰事嗚呼後之莅此土者尚永
鍳於斯勿怠其政墮其事以為民病以為國家憂
臣拜手稽首而作頌曰天一濬靈多源於西岷山
導江禹績可稽民生之初惟水利賴夫既利之胡
忍貽害運有推遷事有因革保制安危神實任責
於穆英惠藩屏坤維於赫仁祐駿烈四馳自秦徂
漢禩以千計維王父子蜀境是庇江源自蜀王鑿
其阻蜀漑餘波厥施乃溥江趨而東勢通蜀山春
夏暴漲横潰是閑既遏其衝又決其支以漫以灌
惟堰是資昔王受命司我芻牧為兹惠利以阜我
蜀今我蜀民作堰歲勞殫智疲力以捍江濤僉憲
有謀將息斯患王實誘之肯遺以艱吏籲於王願
授指教王繇之詞繼導之珓詢謀允孚百役以興
厥志無二惟王之憑象鼻之漲茫無津涯湧為淺
瀨有礫有沙匠陟彼巘言鑿其堅山夜發洪穴不
得穿匠取彼石既磊既砢撝椎運斤惟右惟左蜀
川不雲蜀日旦出涉冬屆春民就愛日彼揵彼舊
昔水今石其崇言言永固爾壖民聽鼛鼓追思往
年富民醵錢耕者廢田今兹永逸孰究我圖顯允
二神作我蜀郛聖神在御懷柔百神封章屢上亟
命詞臣錫以徽稱華以欽命以旌王功以致皇敬
渙號於庭揭虔於祠帝命不䙝神惟顯思登瀛有
臣復請詠賜俞音自天寵命洊至嗟彼嬴氏百郡
列署惟兹蜀守勲烈昭著異趨殊歸惟德與力王
初庇民顧盡乃職豈謂異世猶濯厥靈俾王初志
炳乎丹青王不恃力務德是勤有偉斯績益光前
聞詞臣作歌守吏眡刻江流沄沄昭彼無極
明陳鎏鐵牛記
粤稽古導江自岷山掠成都之南而東下成都之
北水不及焉河渠書曰蜀守冰鑿離堆以避沫水
之害引其水益用漑田疇之渠以億萬計蓋至是
始分江通北道堰之始也沬蓋江之源云冰姓李
仕秦有功於蜀民德之所在血食號曰川主其作
堰之善遠不可考崖下有古刻曰深淘灘低作堰
蓋治法云至漢唐尚因之宋以後或失其法堰遂
壞至元閒有僉事吉當普者聚鐵石大舉繕治民
亦利之然不能如李之舊不百年復崩我朝自弘
治以來當事者百計修復隨築隨圮有司歲伐竹
木歲役人夫費不下鉅萬民甚病焉嘉靖間太守
蔣君憫其民思欲修秦守之政乃具其事以請憲
副周君相度地勢求故址得堰之最要者九欲盡
甃之石其都江堰當水之衝則石之外再護之鐵
議者韙之計所費不貲會君隨帶赴江西參伯事
遂寢憲副施君繼董其事曰事貴有序功貴因時
鑄鐵之功易於甃石且要焉盍先之徐謀其後乃
檄崇寧尹劉守德灌尹王來聘謀鑄鐵牛其費則
議出公儲之應修堰者經畫處置甚悉蜀王聞而
賢之命所司助鐵萬斤銀百兩時巡撫李公廵按
鄢公皆急於民多所因革執施君議深以為然咸
刻期勖之成議定當庚戌二月矣春水始發即不
能為功衆懼焉施君曰即不及事不可以為來歲
計乎毅然為之於是劉崇寧以君意晝夜勤事絶
流浚沙鑿江底凡厥所需不數日咸集以是月二
十四日入冶一晝夜牛成牛凡二各長丈餘首合
尾分如人字狀以其銳迎水之衝高與堰嘴等坯
治之日蜀府差長史李鈞齎幣帛羊酒勞諸從事
者民環而觀之者億萬懽聲震山谷間其父老皆
合掌曰此吾子孫百世利也計鐵七萬斤及工費
共用銀七百兩時各州縣多堰工舊逋君下令民
樂之不數日輸既充費有嬴水次居民杙急湍為
磨碓以規水利君弗以例禁薄稅之復歲得八百
金故事修堰需舟車之𩔖盡取諸民間至是皆有
備可不勞民力不費公帑云僉事陳鎏以督學入
灌口牛方落成往觀之曰物與水激其重必克數
十萬之石可致而不可合數十萬之鐵可冶而合
也合則其重并無尚矣水遇重不勝則洄而支支
則力分而弱及其弱也竹木砂礫或可以當之故
堰莫急於衝莫要於鐵嗣世而後若再甃之石如
蔣君之所議者以歲舉焉其百世利也李守故智
要不出此時劉崇寧及通判張仁度尙有事堰上
曰此正古人用鐵之意而未之發明也乃今知之
請紀其事遂書之牛背後系之銘銘曰岷嶓既藝
民之攸塈惟蜀之利岷江之隂陵谷變易亦有原
隰惟禹之慼乃啓後賢曰李冰氏乃鑿離堆乃堰
江洔乃拯昏墊乃沃千里顧兹積石月囓歲蝕代
有吏勤屢興屢踣蜀民謷謷勞此洚水畚鍤靡止
百室罄只明嘉靖間守令則賢亦有憲副憫此下
瘝謀用大作維力則艱施君繼之相時事事弗顧
弗忌冰心姒思乃砥洪流言鑄之鐵神人胥悅二
丑崢嶸天一迸裂馮夷駭驚蛟龍怒咽犇突既定
江沱既灑漑此萬畦豈惟生民籩豆餴饎郡邑十
二惟堰之資匪堰之力繄人之力嗣冰之功纘禹
之跡爰有同心視此牛勒後千百年其永勿泐
陳文燭都江堰記
灌縣都江堰蓋江之會云禹導江自岷山西入大
渡河南通於汶歷於灌堰在江中流為二有南河
者會新津有寳瓶口者流為三至於漢至於崇寧
至於華陽故稱灌口堰外低而寬堰内高而狹水
勢也作堰灌田始於秦李冰司馬遷著河渠書瞻
蜀之岷山大李公之功且云渠可舟行民饗其利
蜀人廟祀焉漢唐以及宋元堰法漸壞至元間僉
事吉當普鑄鐵龜民利之昭代以來屢修屢圯嘉
靖間復鑄鐵牛詳在僉事陳公鎏記中其銘曰問
堰口準牛首問堰底尋牛趾堰堤廣狹順牛尾水
没角端諸堰豐須稱高低修減水眞名言云萬歷
乙亥江大溢堰盡壊成都知府徐元氣灌縣知縣
蕭竒熊列狀修復巡撫都御史曾公羅公慨然允
行後先軫念巡按御史郭公慮益深長增以鐵柱
令尋牛趾而濬之自堰以下如仙女三泊洞寳瓶
五陡口虎頭諸岸間植三十鐵柱每柱長丈餘共
用鐵三萬餘斤又樹柱以石護岸以堤水遇重則
力分安流則堰固大都倣古云水利僉事杜公詩
悉心區畫始萬歷三年十一月越四年三月工成
費金三百灌漑千里民咸歌頌御史公適還朝復
按兹地左布政使袁公隨右布政使潘公允端按
察使劉公庠參政蔡公汝賢秦公淦副使王公原
相僉事甄公敬共觀厥成燭聞而嘆曰蜀稱天府
號陸海豈謂沃野不在人耶秦法作渠與井田並
太史公論禹厮二渠以引河其來舊矣如西門豹
引漳水鄭當時引渭水足利於國中原變遷閭殫
為河法多湮滅惟李公之堰幸存於蜀乃二三公
修之俾古人之遺意千載如斯尙永賴哉今天下
事鑿者創新論怠者失故道及其不支諉曰天也
沒壁負薪何益焉假令人皆師古則刊山表木之
勲至今存耳寧獨一堰哉余益嘆二三公經世之
智云
盧翊灌縣治水記
蜀守李公冰鑿離堆以利蜀刻深淘灘低作堰六
言於石立萬世治水者法所以制水出入為旱澇
計者至矣其用功緩急疏密之序意自較然漢晉
以來率用是法永嘉閒李公嬴深韙之唐宋相承
世享其利元始肆力於堰無復深淘之意無乃公
言不足法歟假令沙石湧磧水不得東潤則雖鎔
金連障高數百尺牢不可拔亦何取於堰哉矧所
謂鐵龜鐵柱糜費幾千萬緡者曾未幾何輙震蕩
湮沒茫無可賴方諸籠石廉省古今便焉者孰得
比來民受其困宜坐諸此予竊少之乃檄有司置
鑱鑺鉅蘲役夫三千從事灘漬以導其流堰則仍
民之便而已顧工多力少羣力告瘁未能勉其所
欲為究其所當止如公法云者恥也舊刻相傳在
虎頭山鬭雞臺水側其旁歲久剥落索弗獲慮後
之君子無考焉因磨石重鐫碑側云
國朝朱載震修建太平堤記
成都府灌縣之都江堰其水源來自松潘之上流
其利於民也成郫等九邑咸資灌漑昔人所稱陸
海者也雖有歲修成例要皆視為故事塗飾一時
康熙丙戌夏五月霪雨彌旬山水泛溢人字堤三
泊洞府河口盡被衝決諸邑沿河之城郭廬舍田
畝漂沒者災傷見告矣大中丞能公惻然深念立
捐俸資委員詳驗俾多方撫䘏無使失所繼又嘆
息言曰是特一時權宜事耳不可不為一勞永逸
計冬十月躬行相度計程三百里不憚勞瘁一日
往返乃與寮屬從容商確某處當修某處當濬暸
如指掌惟是工費繁多非千數百金不足以濟而
民力民財又不可以重累也公於是首先倡捐清
俸以及藩臬兩司成都府屬用水九邑皆與焉復
遴委别駕標員恊力鳩工自一陽始生至次年春
仲凡三䦧月築人字堤長三十八丈高八尺又於
府河口三泊洞築新堤長八十三丈高八尺厚五
丈支分條析水得復循故道灌漑無遺民將世世
食其利豈特一時慶安瀾已哉以故九邑之食租
而衣稅者咸拜首而頌曰公之樂於創始孰如公
仁公之洞悉源流孰如公智公之倡導捐輸孰如
公義公之先時集事孰如公信嗟乎公撫蜀僅三
年耳凡此十郡六州之人前所謂不便及今所願
欲而不得者公皆為之除弊而興利焉春生秋肅
陽開隂閉令修於庭戶數日之間而人自得於河
山千里之外今又軫念九邑黔黎遺樂利於無窮
者如此公之功與流水同長矣是役也勞在社稷
不可以不書
堤堰考
水經注曰江水由湔塴江入郫江撿其左其正流
遂東郫江之右也因山頽水坐致竹木以漑諸郡
又羊摩江灌江西於玉女房下作三尺人於白沙
郵郵在堰官上立水中刻要江神水竭不至足盛
不沒腰是以蜀人旱則藉以為漑雨則下遏其流
故記曰水旱從人不知饑饉沃野千里世號陸海
謂之天府也俗謂之都安之堰亦曰湔堰又謂之
金堤左思蜀都賦云西踰金堤者也諸葛亮北征
以此堰農大國之所資調征丁夫二百人主護之
有堰官李膺記云玉女房鑿山為穴深數十丈中
有廊廡堂室屈曲殆有神功非人力矣
堤堰志曰粤自禹導江正源至石紐出汶川而南
其北無水秦昭王襄王時蜀守李冰鑿離堆虎頭
於江中設象鼻七十餘丈首闊一丈中闊一十五
丈後一十三丈指水一十二座大小釣魚護岸一
百八十餘丈横瀦洪流故曰都江以分岷江之水
北折而東灌漑蜀郡田疇以億萬計蜀用富饒號
稱陸海於所過處又設護岸蓋籠石附岸水不蠧
土而渠可堅久指日數十處如象鼻狀以扞之皆
冰之所作也都江口舊有石馬埋灘下凡穿淘必
以離堆石記為準號曰水則其下淘深二丈二尺
而水則亦深七八尺石渠水口横一丈五尺縱一
百二十丈深六尺石洞水分為三曰灌田水口横
一丈縱一百二十丈深六尺曰彭州水口横三丈
又分為二其一縱十有五丈深五尺其一縱四十
丈深三尺曰將軍橋水口横二丈三尺縱四十丈
深三尺外應水口横一丈五尺縱一百三十丈深
四尺倉門水口横八尺縱五十丈深二尺馬騎水
口横六尺縱二百九十丈深二尺鼔兜石趾水口
横二丈五尺縱六十丈深二尺東穴水口横三尺
縱一百五丈深五尺投龍水口横五丈縱八十丈
深三尺北水口横四丈縱一百八十丈深三尺鐵
溪水口横一丈縱六十丈深三尺徙水口横三丈
縱六十丈深一尺歲以為常過與不足其害立見
由漢以來數千百年或因舊葺治或因時疏築而
功實原於秦守冰故歷代廟祀之所謂馬騎水口
者東南六七里間有堤名上馬騎下馬騎各長二
百餘步世傳冰駐於此督工後訛以騎為堤也
水利考
按蜀中諸水咸出岷山江源在羌地之列鵝村所
謂羊膊嶺者分為二派一西南流為尖囊大渡河
一正南入溢村至石紐過汶川歷今灌縣境與湔
水合焉灌之上流有水出尤溪口又有水出白沙
口同會於灌經灌縣西南流者即禹所導岷江正
流自秦李冰鑿離堆引江水循灌城東注北折於
是始以東南正流為南江經離堆薄灌城而東北
注者為北江北江自寳瓶口穿三泊洞而北注者
為外江自寳瓶口直東入五斗口而東北注者為
内江蓋北江折為二江並南江而三其北行入五
陡口一支在南北二江之上故以内江别之外江
北經崇寧彭縣新繁漢州界會綿雒諸水出金堂
峽内江東經郫縣崇寧界下過府城北至城東會
府城前江以趨於彭山界南江經崇慶新津東流
至彭與府江合為江口其出金堂峽者由簡資内
江富順會於瀘州此都江一堰之源流也至於大
渡碉雅諸水會於嘉定馬湖諸水會於敘州嘉陵
江經合州納潼涪諸水會於重慶黔彭諸水會於
涪州大都高山峻嶺無堰可作如巡撫佟鳳彩疏
稱東南北三道並無新舊大堰是已獨李冰所鑿
離堆山立都江堰當岷江中流歲費工資巨萬宋
元祐間差官修築凡高下闊狹淺深以至灌漑頃
畝夫役工料及監臨官吏皆注於籍元至元元年
廉訪僉事吉當普建白用石包砌諸堰為石門以
時啓閉用鐵萬六千斤鑄為大龜貫以鐵柱而鎮
其源明初加意水利州縣與軍衛屯所共役人夫
五千竹木工料計田均軫修葺堰得不壞成化九
年巡撫都御史夏塤以遠人赴役不便將郫灌二
縣雜派科差均攤得水州縣專備工料以供堰務
弘治九年添設按察司僉事一員專一提督都江
堰各府州水利於時灌縣知縣胡光代石冶金即
舊址甃砌為防貫以鐵錠柱三各長一丈二尺使
當湍勢石堤中貫鐵處固以油灰直長一十五丈
高一丈三尺闊五尺首闊一丈二尺用鐵三萬二
千二百餘斤洞油五百斤麻線二百斤木二千五
百根各色工役計二十五萬三千二百有竒正德
間水利僉事盧翊親詣督理疏濬直抵鐵板得秦
人所書六字訣曰深淘灘低作堰大書灌瀾亭上
以昭永鍳先是每年修築工役有不均之嘆翊乃
下令以糧三石派夫一名分八班每八年一周而
蜀府每年亦助青竹數萬竿委官督織竹籠裝石
資築明末獻逆之變都江堰衝決數百丈沙石填
淤大異於秦碑所云矣
國朝順治十六年巡撫都御史高民瞻監軍道程翊
鳳暨各文武官共捐銀二千有竒緣李冰舊制修
築淘鑿以開民利十八年巡撫佟鳳彩行令用水
州縣照種派夫每歲委官督修康熙四十五年夏
五月霪雨人字堤三泊洞府河口俱衝決巡撫能
泰倡捐修築人字堤三十八丈又築三泊府河新
堤八十三丈時稱為太平堤云舊例派夫修堰或
照糧或照田不無畸輕畸重至雍正八年丈田事
竣巡撫憲德
題請用水州縣區别遲早多寡計畝均攤派銀一千
二百八十二兩二錢二分九釐每歲徵收完解以
成都府同知為水利同知管轄其事民稱便利焉
四川通志卷十三上
欽定四庫全書
四川通志卷十三下
蠲政
自春秋時有施舍己責之說而兩漢因有事於蠲
貸由唐而下或因儉歲或因大役或因恢拓土宇
皆有蠲政至宋乾德四年免四川夏稅及諸徵之
半田不得耕者盡除之元明以來於蜀中無名之
斂不急之費間亦或從蠲減至我
朝厚德深仁訖于四海川省尤疊邀
異數田賦常除丁錢屢赦湛恩汪濊浹髓淪肌洵非蜀
山峽水所得並其高深也作蠲政志
皇清康熙二十五年奉
上諭諭戶部自古帝王撫馭九有軫念民依凡鞠養生全
為計甚周猶以賜復蠲租為布德行仁之要務朕嘉與
海内元元共圖樂利弛徵減賦時廑於懷惟頻渙恩施
俾萬姓得沾實惠念直隸畿輔重地天下根本寬租之
詔屢沛往年但順永保河四府較之畿南諸府差役倍
多供億尤劇應再加軫恤又湖廣湖南福建四川貴州
地方昔年為賊竊踞民遭苦累今雖獲有寧宇更宜培
養以厚民生一體蠲免用昭愷澤直隸順永保河四府
及四川貴州兩省所有康熙二十六年應徵地丁各項
錢糧俱着蠲免二十五年未完錢糧亦着悉與豁除湖
廣湖南福建兩省所有康熙二十六年下半年二十七
年上半年地丁各項錢糧及二十五年未完錢糧亦與
盡行豁免爾部速行該地方官通行曉諭務使人民均
被恩賞以副朕愛育蒼生至意如有不肖有司官役借
端朦混及私行重徵者該督撫指名題參從重治罪如
該督撫徇隠不行糾舉或經參奏或被告發定行一併
從重治罪爾部即遵諭行特諭
康熙三十二年奉
上諭諭戶部朕撫馭寰宇蚤夜孜孜惟以實惠及民俾登
康阜為念廣西四川貴州雲南四省俱屬邊地土壤磽
瘠民生艱苦與腹内舟車輻輳得以廣資生計者不同
朕時切軫懷歷歲以來屢施恩恤廣西省康熙十六年
通省錢糧十七年十八年民欠錢糧貴州省二十二年
秋冬及二十三年春夏地丁錢糧又貴州四川二省二
十五年未完及二十六年應徵錢糧雲南省二十七年
以前屯地積欠錢糧俱經次第蠲豁茲念育民之道無
如寬賦矧邊省地方非再沛優恤之恩則閭閻無由充
裕所有康熙三十三年四省應徵地丁銀米着通行蠲
免仍行文該督撫徧加曉諭令人沾實澤以稱朕嘉惠
遠省民生至意如有不肖有司借端朦混私自徵收者
該督撫指名奏劾從重治罪爾部即遵諭行特諭
巡撫四川提督軍務都察院右僉都御史貝和諾
題為欽奉
恩詔事康熙四十二年四月十八日准戶部咨四川清吏
司案呈康熙四十二年三月十八日恭逢
恩詔内開一恤民以免錢糧為要是以直隸各省錢糧屢
經蠲免但雲南貴州四川廣西四省俱屬極邊之地朕
未經巡視數年以來又未曾蠲免錢糧宜更施恩澤這
四省康熙四十三年應徵地丁各項錢糧通着蠲免該
部速行文地方官員徧行曉諭務使小民得沾實惠欽
此欽遵為此合咨前去遵照
恩詔内事理欽遵施行等因移咨到(臣)欽此隨即行司道
府廳州縣土司一體欽遵
恩詔將康熙四十三年應徵地丁各項錢糧通行蠲免並
出示徧貼各鄉村市鎮曉諭使小民一體周知均
沾實惠隨據闔省紳衿士民張烺張吾瑾徐仰廉
等歡呼踴躍環聚公庭呈稱我
皇上洪恩普被遠及萬方已無一夫不得其所又仰荷
聖慈軫念蜀省極邊小民
特頒恩詔將四十三年應徵地丁各項錢糧通着蠲免如
此
皇仁浩蕩烺等無由報答惟有朝夕焚香頂祝願我
聖主萬壽無疆并請代為
奏謝等語到(臣)看得蜀省遠處極邊荷蒙
皇上時加軫恤今又
欽頒
恩詔將康熙四十三年應徵地丁各項錢糧蠲免(臣)准部
咨隨即通行一體欽遵并刊刻告示曉諭務使均
沾實惠以仰副
皇上愛養元元至意兹據通省紳衿士民歡呼踴躍懇請
代為
題謝
聖恩等情前來理合具
題伏祈
皇上睿鑒施行為此謹具
奏
聞
康熙四十九年十月初三日奉
聖祖仁皇帝詔曰朕躬膺
天眷祇承
烈祖鴻庥統馭萬方子育兆庶廑懷致治宵旰靡寧幸際
海宇同風邊隅嚮化遐邇中外貼然衽席之安者皆仰
荷
天地
祖宗福祐之所致也方朕八齡踐阼之初
太皇太后問朕何欲朕對臣無他欲惟願天下治安生民
樂業共享太平之福而已迄今五十年矣惓惓此心未
嘗一日少釋每思民為邦本勤恤為先政在養民蠲租
為急數十年以來除水旱災傷例應豁免外其直省錢
糧次第通蠲一年者屢經舉行更有一年蠲及數省一
省連蠲數年者前後蠲除之數據戶部奏稱通共會計
已逾萬萬朕一無所顧惜百姓足君孰與不足朝廷恩
澤不施及於百姓將安施乎朕每歲供御所需概從儉
約各項奏銷浮冒亦漸次釐革外無師旅餉饋之煩内
無工役興作之費因以歷年節省之儲蓄為頻歲渙解
之恩膏朕之蠲免屢行而無國計不足之慮亦恃此經
畫之有素也比來省方時邁已歴七省南北人民風俗
及日用生計靡不周知而民生所以未盡殷阜者良由
承平既久戶口日蕃地不加增産不加益日用不給理
有必然朕洞矚此隠時深軫念爰不靳敷仁用甦民力
明年為康熙五十年思沛大恩以及吾民原欲將天下
錢糧一槪蠲免因衆大臣集議恐各處需用兵餉撥解
之際兵民驛遞益致煩苦細加籌畫悉以奏聞故自明
年始終三年以内通免一周俾遠近均沾德澤直隸奉
天浙江福建廣東廣西四川雲南貴州各巡撫及府尹
所屬除漕項錢糧外康熙五十年應徵地畝銀共七百
二十二萬六千一百兩有竒應徵人丁銀共一百一十
五萬一千兩有竒俱着察明全免並歷年舊欠共一百
一十八萬五千四百兩有竒俱着免徵其五十一年五
十二年應蠲省分至期候旨遵行民間舊欠旣經豁免
嗣後每年額徵錢糧務如數全完倘完不及額或别有
虧空託稱民欠則負國甚矣即責令督撫以下官員償
補仍從重治罪夫地方大吏以及監司守令皆與吾民
誼均休戚者也誠克體朕孳孳保赤之懷實心愛養力
杜侵牟朘削則閭閻咸得衣食滋殖無有失所而為官
吏者亦身名俱泰豈非昇平樂利之盛事歟爾部移文
各督撫諭旨到日即刊刻頒布遍示窮簷令咸知悉特
諭
巡撫四川提督軍務都察院右僉都御史憲德為
仰沐
皇恩懇請代陳樂輸報效事今歲川省辦理西藏烏蒙
各路軍糈俱先動用附近州縣倉榖碾運至秋收
動用軍需銀兩買補還倉經(臣)
題明部議允准除辦米州縣已自倉領榖碾運者現
在發銀催令買補外有成都府屬之崇慶州原於
碾辦之時傳令里民領穀碾辦據各里民詞稱各
家俱有現食餘米可應軍務若現領榖碾辦恐致
遲悞不若先將各家現有之餘米攢凑應付其榖
石暫貯在倉俟用着取領等情申報前來(臣)隨檄
令百姓照數領榖官吏無得遲累侵扣去後兹據
成都府知府王&KR1397;詳稱委署知州田廷錫申報崇
慶州紳衿士民舉人李青霔等詞稱崇慶州僻處
川西兵燹凋殘地土榛蕪我
朝定鼎之後沐
聖祖仁皇帝加意撫綏以故田地日闢戶口日增兼鼓士
氣右文重學家興禮讓人爭奉公六十餘年深仁
厚澤已淪肌而浹髓矣今
皇上自繼統以來厲精圖治念切民生故五星照連珠之
休日月垂合璧之象雨順風調年登大有此普天
之同慶而為亘古所未有也偶有小醜釁起西域
更遇狂悖騷動南川致廑
睿慮以勞我六師崇慶州先後共計攢凑過軍需米一千
五百石屢奉諭令里甲花戶人等赴倉領榖竊思
攘外所以安内除寇所以寧民今大兵之遠涉無
非為小民身家計為民者正欲捐輸代辦稍效涓
滴何忍以出過升斗之米而領倉榖以計償乎幸
沐
皇恩恒獲有年之慶婦子食用尙不需此矧倉榖所儲莫非
皇恩之廣大為百姓備凶荒今値豐衣足食之日乞念下
民之樂輸畱此榖石永為崇慶州之厚資等情疊
次聯名具呈不已(臣)伏查西藏烏蒙等處辦運軍
需我
皇上以軫念民生不忍絲毫累及民間故暫動倉榖碾運
秋成發帑買補抵還正項
隆恩至渥矣今崇民以己資代辦已經三次榖數至三千
餘石及催令赴倉償還乃紳衿士庶各稱情願捐
輸異口同聲固由時和年豐家給人足實我
聖天子仁育義正之休無遠弗届教養安全故百姓急公
樂義如斯也(臣)不敢壅於
上聞據實陳
奏伏乞
皇上睿鑒俯允施行為此謹
奏雍正六年十一月十六日奏十二月十八日奉
旨據巡撫憲德奏稱崇慶州紳衿士民將各家現有之
餘米凑運軍需及諭令領回榖石僉稱叨沐
皇恩豐衣足食情願樂輸留此榖石永為崇慶州之厚
資等語該州紳衿士民尚義急公情詞肫摯此皆
聖祖仁皇帝六十餘年深仁厚澤浹髓淪肌是以風俗
淳厚人心感戴朕心甚為慰慶著將崇慶州雍正七
年額徵錢糧全行蠲免以示格外加恩良善之至意
該部知道
巡撫四川提督軍務都察院右僉都御史憲德
為仰沐
皇恩懇請代陳樂輸報效事雍正七年六月十六日准
戶部咨四川清吏司案呈戶科抄出四川巡撫憲
德題前事雍正七年二月初五日
題三月初三日奉
旨該部知道餘著議奏欽此欽遵於三月初四日抄出
到部該(臣)等查得四川巡撫憲德疏稱崇慶州屬
士民公捐米石上佐軍需經(臣)具奏仰荷
皇上深仁下逮將崇慶州雍正七年額徵錢糧全行蠲免(臣)
接准部咨差成都府知府王&KR1397;親詣崇慶州徧加
宣諭務使蔀屋茅簷咸聞
俞旨窮鄉僻壤共沐
恩光兹據署布政司事建昌道參議劉應鼎詳據成都
府知府王&KR1397;詳稱據該州紳衿士民葉榮賢等感
激
天恩懇請代
謝復以蠲租益下為
盛世之隆施而惟正是供實下民之常分當此軍糈孔
亟民累全無若論衆姓之公捐尙不足抵當年之
私派今州屬錢糧七千餘兩照册全蠲為數不為
不多受之已為過分至於自首田畝於雍正五年
分已納之糧前蒙
聖恩准抵作雍正七年徵收之數此項田畝旣蒙赦其從
前隠匿之罪何敢復邀免本年應納之糧所有雍
正五年分已徵在官者情願仍於本年抵銷其丈
量未畢者情願亦於本年一體輸納等情理合恭
疏代
題等因具
題前來查川省隠匿田地雍正五年五月十五日欽
奉
上諭特沛寬大之隆恩准自行首出將從前欺隠之罪悉
從寬免定限一年令其首報統於雍正七年入額
徵解(臣)部欽遵行文去後該撫憲德以川省之田
地欺隠太甚將本年首報之戶業已
題准於雍正五年徵收則續行首報之糧應請一例
於雍正五年起徵(臣)部議覆以後報田糧在已經
奉到
恩旨之後令該撫謹遵
諭旨統俟於雍正七年入額徵解但在一年内自首者悉
遵
恩旨奉行等因奉
旨依議欽遵行文在案嗣據該撫憲德以奉到
恩旨之後凡各屬已徵自首田糧若給發各州縣轉發納
戶誠恐里戶繁多糧銀細碎反有胥役乘機侵蝕
之弊
題請畱抵雍正七年之額徵(臣)部議覆准其畱抵奉
旨依議欽遵亦行文在案今該撫憲德疏稱崇慶州紳
衿士民葉榮賢等感激
皇上蠲免額賦之
鴻恩情願即將雍正五年自首田地已徵在官之糧仍於
本年抵銷丈量未畢者亦情願於本年一體輸納
據情代
題等語在百姓感激輸將實出於至誠然我
皇上之仁恩浩蕩槩寬從前隠匿之罪令其自首統於七
年入額徵解復因崇慶州供墊軍糈將一州七年
額課全行蠲免正所以加惠元元使其共沐
恩波之意也今若照該撫憲德所請將雍正五年田地已
徵在官之糧仍於本年抵銷丈量未畢者亦於本
年一體輸納與從前畱抵新糧之
恩旨似不相符合應令該撫憲德將雍正五年已徵之糧
畱抵庚戍年正課其丈量未畢者亦統俟庚戍年
輸納俾得均沾實惠以仰副我
聖天子澤沛重申之至意俟丈量事竣之日將地畝科則
應徵數目分晰造具清册送部查核可也等因於
雍正七年四月十九日
題本月二十一日奉
旨依議
巡撫四川提督軍務都察院右僉都御史憲德為
聖人恩澤溥博如天等事瀘州里民王在廷等先經具呈樂
輸軍需米石一案(臣)將未經允其所請緣由據實
陳奏仰荷
皇仁廣被即著照崇慶州之例將瀘州雍正七年額徵錢
糧全行豁免(臣)接准部咨隨即差成都府理事同
知德爾格前詣瀘州廣行宣布並令該地方官親
歴四境遍加曉諭務使窮鄉僻壤共曉
恩綸咸沾實惠兹據該布政使趙弘恩詳准永寧道劉嵩
齡移據代辦瀘州合江縣江聯輝詳據本州紳衿
士庶余遐福等呈稱竊惟萬方惟正之供乃
國家之大計九土輸將之職為臣庶之常經福等咸
願公捐軍米不敢支領倉儲農有餘夫正可以輓
輸自效民多餘力何曾以負戴為勞論小民之報
效猶未竭夫涓埃乃
皇上之恩膏更莫窺其高厚寸絲斗粟悉酬婦子之勤
勞蠲税除租咸荷
君王之申錫從此千家澤潤萬姓春生矣聞崇慶州士
庶以
恩免錢糧情願將雍正五年自首已徵在官寬至雍正
七年起科之糧仍於本年扺銷並現年自首尚未
查丈定數之糧一體輸納公懇在案福等亦照崇
慶州民之請情願一體完納等情理合恭疏代
題伏祈
皇上睿鑒施行為此謹
奏雍正七年四月二十六日題六月初一日奉
旨崇慶州已徵之糧留抵庚戌年正課其丈量未畢
者亦俟庚戍年輸納已有旨了這所請瀘屬願輸錢
糧着照崇慶州之例行該部知道
巡撫四川提督軍務都察院右僉都御史憲德
題為恭謝
天恩仰懇
題達事雍正七年閏七月十三日准戶部咨為欽奉
上諭事陜西清吏司案呈内閣抄出奉
上諭朕愛養黎元遐邇一體而邊遠之地小民家計不
及近省尤朕心之所繫念數年以來甘肅四川雲南
貴州廣西五省有用兵西藏及剿撫苗蠻等事其一
應軍需皆動用公帑備辦秋毫不𣲖及於民間而糧
餉轉輸亦有資於民力今藏地苗疆俱已寧謐朕心
嘉慰特沛恩膏着將庚戍年甘肅額徵地丁銀二十
七萬七千六百兩零四川額徵地丁銀三十一萬六
千三百兩零雲南額徵地丁銀一十四萬一千六百
兩零貴州額徵地丁銀七萬四千二百兩零廣西額
徵地丁銀三十五萬三千九百兩零悉行蠲免其西
安各屬地方近日亦有預備軍需之事朕心軫念着
將庚戌年額徵錢糧蠲免十分之三共計銀四十七
萬九千九百兩零此六省督撫大吏宜仰體朕心轉
飭所屬有司敬謹奉行務使閭閻均沾實惠如有奉
行不力被不肖有司暗飽私囊或被奸胥土棍強紳
劣衿包攬侵蝕者朕必訪聞得知將通省大小官員
分别從重治罪至於國家設官本以理民官有恤下
之責民有奉上之義若設官而不為計及養廉之資
則有司之賢者將窘迫而莫能支不肖者又將横取
而無所檢束矣是以酌定錢糧耗羡均給各官養廉
之法此揆情度理上下相安之道但思加恩百姓豁
免正賦若將耗羡一併蠲除是民雖邀格外之恩而
官轉有拮据之苦上司或因此稍有寬假則必致巧
取苛索於民流弊種種轉多於耗羡之數於吏治民
生均無禆益常見庸劣之地方官每以蠲免錢糧為
不便於己心懷悵怏即此意也着於庚戍年為始凡
遇特恩蠲免錢糧者其耗羡仍舊輸納諒必民所樂
從若因水旱蠲免者不得徵收耗羡將此永著為例
欽此欽遵於雍正七年六月十二日抄出到部相應
行文甘肅四川雲南貴州廣西西安各省督撫遵
奉
上諭事理應將庚戍年甘肅四川雲南貴州廣西五省額
徵地丁銀兩悉行蠲免西安蠲免十分之三部文
到日地方官着即徧為曉諭務使小民均沾實惠
如有奉行不力及借端勒索侵蝕情弊該督撫即
行指名題參從重治罪仍將蠲免過銀兩細數造
册報部至耗羡銀兩仍舊照常徵收將各州縣衞
所徵收過耗羡銀兩數目於歲㡳造册送部查核
並知照直隸等省及順天奉天二府自庚戌年為
始凡遇
特恩蠲免錢糧之處其耗羨仍舊輸納若因水旱蠲免者
不得徵收耗羨永為定例遵行可也為此合咨前
去查照
上諭内事理欽遵施行等因移咨到(臣)欽此當即出示
曉諭時因秋闈已近各屬紳士雲集省城隨率同
在城文武官弁紳衿士庶軍民人等望
闕叩謝
皇恩訖萬姓歡呼踴躍又行布政司刊刻告示轉發各
府州縣衞所徧行曉諭務使窮鄉僻壤咸聞
俞旨共沐
皇仁去後兹於雍正七年八月初三日據四川闔省紳
士宋瑋董新策張晉生葛秉敬等呈前事内稱
竊念蜀省介在天末
聖朝屢沛
恩膏教養百年生成萬彙欽惟我
皇上臨御以來眷顧時切凡兹命官取士重農恤兵以
及田賦之均平蠻荒之綏靖無不上關
睿慮措置得宜猶復
軫念民依蠲租來歲俾凡六省之衆均沾一體之仁似
此正供原屬定分况比戸催科不擾樂享太平
且連年水旱無憂豐登大有今荷
皇恩浩蕩
天語周詳免此數十萬之金錢恤我億兆人之家室十
行
詔下四野歡騰從此千斯倉萬斯箱俱屬
皇仁之優渥耕而食鑿而飲彌知
帝力之高深白叟黃童共慶三生有幸深山窮谷齊呼
萬壽無疆瑋等安棲畎畝榮列衣冠夙受豢養之
恩難效涓埃之報同邀
異數敬展餘誠感激有心頌揚莫罄懇乞俯順輿情
代
題稱
謝等情到(臣)欽惟我
皇上
治洽堯封
恩周禹甸
深仁布濩宣阜財解慍之風
至德覃施弘擊壤歌衢之化
祈年祈榖時時陳七月之詩
賜半賜全歲歲下三年之詔固已&KR1367;穗有十千之積
倉箱畱三九之餘矣乃猶以綏安西藏剿撫苗蠻
雖諸路軍需無不動支
國帑而計程輓運猶或勞我農人在羣情固樂於輸
將惟
睿慮常勤於撫字民若曰衣食足矣幸無煩宵旰之憂
勞
君若曰物力艱哉宜重恤閭閻之疾苦蓄於國何如蓄
於野庶木金不患其穰饑富在官無寧富在民使
菽粟恒多於水火爰申
天語用飭地官弛各省之催科免來年之租稅
紫綸飛下
恩流邊鄙千村
丹詔傳來
澤沛西南半壁伏念惟蜀省之民安物阜全仰荷
天庥而比年之開墾頻增幸無遺地利兹復供輸不事厖
無夜吠之驚兼之地丁全除吏絶朝呼之擾崇瀘
多委積一年有再見之
絲綸巴蜀遍桑麻九郡沐同時之
膏雨兵既吉凶有備歡呼於韜弓戢矢之餘民復樂利頻
仍含鼓於鑿井耕田之下擬蜀山之聳峙難齊
帝德巍巍極峽水之汪洋莫並
皇恩蕩蕩(臣)仰體
聖明之博愛宣布惟周欽承
利濟之寬仁奉行是力戒飭健胥猾吏毋滋中飽分
肥務使
湛露均沾咸拜雨粟雨金之賜
陽春徧至共賡如雲如日之謠兹據闔省紳士里民
呈請前來理合恭疏代
題伏祈
皇上睿鑒施行為此具本謹具奏
聞
巡撫四川提督軍務都察院右僉都御史憲德為
備陳下情等事雍正九年五月初六日准戶部咨
四川清吏司案呈尸科抄出四川巡撫憲德題前
事雍正八年十一月二十四日題九年正月二十
五日奉
旨該部議奏欽此欽遵於本月二十六日抄出到部該
(臣)等查得四川巡撫憲德疏稱川省雍正八年額
徵地丁錢糧欽奉
恩旨著蠲免除巴裡二塘供給喇嘛衣單土司蠻兵頭人
口糧仍按數扣收外明正土司堅參逹結並所屬
土司雍正八年應納貢馬折價並雜糧折徵共銀
一百九十八兩四錢沈邊長官司應納雜糧折徵
銀五十兩冷邊長官司應納雜糧折徵銀四十兩
口外新附土司五十四處應納馬牛青稞等項折
徵銀三千八百三十五兩四錢五分查各土司雖
屬邊隅久隸版圖而各所屬頭目番民趨事赴公
與内地無異歷年軍需糧餉該管番民俱各出力
輓運並無遲悞可否與内地人民同沾
愷澤以示柔遠之至意口外五十四處土司已奉免四
年帶徵之項而本年應納錢糧應否一併邀免理
合具
題等因前來查川省雍正八年額徵地丁錢糧並新
附五十四處土司帶徵之項俱奉
旨蠲免在案今該撫既稱明正沈邊冷邊等各土司并
新附土司五十四處雍正八年應納各項銀兩俱
請與川民一體蠲免等語相應請
旨應否准其得與川民一體蠲免同沾
恩膏
洪恩出自
聖裁至於巴裡二塘供給喇嘛等衣單口糧應令該撫憲
德按數扣收可也等因雍正九年三月十六日
題本月二十日奉
旨各土司應納銀兩着與川民一體蠲免餘依議
四川通志卷十三下
