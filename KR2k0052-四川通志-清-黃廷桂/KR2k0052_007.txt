四川通志卷七上
名宦
順慶府
漢第五倫(性質慤少文時以清白稱永平中為宕渠令有治行民甚懷之歴官大司空)
隋柳儉(蓬州刺史潔己愛民獄無繫囚時稱廉正)
唐屈突通(長安人知西充縣事規模制度賴以詳明)
顔真卿(肅宗貞元元年李輔國脅遷上皇於西内真卿率百僚上表問起居輔國惡之貶蓬)
(州長史仁以撫民寬以馭衆恤災患救饑寒遷利州刺史去郡人思德立祠祀之)
崔元亮(開元中任果州刺史姚合送以詩騎吏緣青壁旌旗度白雲劔銘生蘚色巴字疉冰)
(文足徵其概)
史謙恕(果州刺史百姓歌之曰使君來何晚昔無儲今有飯)
李堅(貞元間授果州刺史課最遷秩司農少卿)
韋貫之(京兆人為吏部員外郎牛僧孺等忌之以考賢良事坐貶果州刺史有善政後仕至)
(平章事)
宋趙繁(開寳中任刺史建學育才人多仰之)
李晊(知廣安軍事簡易為政寬厚治民滿任去郡人咸慕之)
朱昂(開寳中知廣安軍事仁恕決訟寬簡臨民擒妖賊李仙蜀民以安歴官至翰林學士)
(工部侍郎)
楊克讓(知果州有善政特賜璽書褒美)
邵業(字日華桂陽人太平興國中登進士第歷蓬州錄事參軍時部民張道豐等被誣為)
(盜獄已具業察其枉不署牘未幾捕獲正盜豐等得釋及代還太宗喜謂曰汝能活吾平民深可嘉)
(也賜錢五萬授光禄寺丞)
王旦(字子明大名人端拱間守蓬州清節著聞民被其澤官至平章事為名相卒諡文正)
查道(字湛然休寧人端拱初登進士淳化中果州寇黨何彥忠擁衆不聽撫道單騎趨賊)
(所諭以詔意賊咸曰仁郡守也肯害我乎相率拜給券歸農上賜璽書褒美)
寇瑊(任蓬州軍事李順餘黨謝盛等復起為盜瑊擒送京師)
崔立(任果州推官會有役兵輦官物道險乃索衆錢傭舟知州姜從革論如索斂法當斬)
(者二人立曰此非私已罪止杖以示懲耳從革不聽後論奏詔如立所議)
凌策(字子奇宣州涇人登進士天禧中判廣安軍事恪勤吏職處事精審歴官諫議大夫)
(知益州初策登第夢人以六印加劒上遺之後往劔外凡六任卒符其夢云)
龔鼎臣(字輔之須城人仁宗時知渠州渠故僻陋無學者鼎臣建學校選俊秀為生徒立課)
(肄法自後始有登科者渠人繪像祀之)
李大臨(字才之成都人登進士第官祕閣校理家貧無僕隷自秣馬仁宗使覘之還奏嘆曰)
(真廉士也以親老知廣安軍事上言青苗不畏權要歴官集賢殿修撰致仕)
裴德裕(知蓬州有善政每議法必依仁恕)
李修孺(知果州有治狀蘇軾作詩美之)
葛宫(知南充有惠政時東川饑民艱食部使者檄宫守資昌兩州悉以惠愛著聞)
陳瑊(知南充有能名歲旱帥司免下戸兩税轉運使安節以為虧漕計瑊言苟利於民違)
(之不可節從之)
邵伯溫(守果州請罷歲錢數十萬以省民力民受其惠擢提點成都刑獄再遷利州轉運使)
(蜀人德之)
吳幾復(知蓬州有惠政任蒲去父老拜庭下曰鄉民被使君之政久矣今聞還朝故來相别)
(且歌曰使君來兮父母鞠我禮化行兮民無寒餓使君去兮不可復留人意悵悵兮淚雙墮)
馮澥(字長源安岳人登進士第知廣安軍事有政聲一時重之)
陳汝義(建陽人紹興中知儀隴蒞官勤慎民悦之)
劉儀鳳(知果州初儀鳳為果掾起居郎趙逵薦其富於才華恬於進取及擢州守政績著聞)
毛敏(建炎間知鄰州時普惠諸井皆廢敏復之以甦民病)
虞允文(紹興中知渠州地僻民窶常賦之外又行加斂允文悉奏罷之遠近鼓舞孝宗時入)
(相封雍國公尋卒諡忠肅)
劉光世(字德修簡州人登進士第歴右正言知果州趙汝愚薦之擢殿中御史)
趙汝簡(字伯訓開封人慶元間知蓬州以詩書為政先風化而後刑威)
席芾(知儀隴縣蒞官嚴明興學勸農邑人頌之)
李道傳(慶元進士為蓬州教授開禧間金兵窺散關急而吳曦復叛道傳遺書安撫楊輔論)
(曦必敗宜舉義討之輔不能決乃棄官歸曦平進祕書郎歴官兵部郎中道傳明河洛之學篤於大)
(義嘗書喚起截斷四字於卧榻屏間其慎獨如此卒諡文節)
尹天民(會昌人由太學博士知果州時王黼專政黼舊在太學乃天民所隷齋生也有強天)
(民共謁之者天民笑曰見王丞相豈不得好官但恐為顔閔所笑後召除侍講不就清議高之)
安丙(嘉定間知渠州事恤民力夙有名望吏民畏懷郡人杜宿之撰德政記)
孔忠齊(知果州號為循吏郡人為立良牧碑)
蘇植(嘉定中知廣安軍以才學飭吏事存心撫字教養畢舉政令一新)
楊思復(嘉定中知渠州有聲望每被旨典文衡學者宗焉)
胡載榮(寳祐中知渠州時元人來侵載榮徙治保險率州人矢死固守卒賴以全)
元張大悦(寳祐間守蓬元統中官至䦘蓬廣安順慶等路右副都元帥封成安郡侯時蓬俗多)
(文士少富民自是務農力田咸大悦之力云)
劉仲達(安西人大德初知渠縣作興文教鼎新學舍學者誦之)
馬蒙古岱(慶陽人至元中為西充主簿時羣盜劫掠百姓逃竄聚處於南岷蒙古岱極力)
(捍禦全活甚多今存老馬寨民歲時祭之)
劉哈瑪爾(至元初以萬戶攻成都宋守臣劉整戰敗賴出奔哈瑪爾入城號令嚴明市不易肆衆)
(以寧後鎮順慶境内安堵蜀人感德建祠於駟馬橋左祀之)
閻公(至正間為營山令牛生二犢麥秀兩岐禾一本九穗人以為善政所致云)
明富好禮(嘉興人洪武初府同知創街衢置坊巷戶口田糧悉賴經理)
杜沂(真定人洪武中知順慶宅心公正律己嚴肅郡人稱頌焉)
嚴昇(繁昌人洪武中任同知清租賦平徭役民得無擾)
管時中(柏鄉人洪武間以御史言事左遷西充廉能有聲勸課農桑作興士類陞吏部主事)
麥茂實(洪武間任南充建設學校作興士類邑人頌之)
藺從善(磁州人西充教諭實心鼓舞風化大行陞秩贊善)
黃謙(蕪湖人以御史言事謫營山清廉仁愛鄰邑民訟多質成任期年百廢俱舉政教一)
(新士民懷之)
任重(裕州人知營山居官廉謹政治公平任滿歸民不忍舍)
費文質(華亭人知營山撫流民開闢田野性嚴明吏不敢欺)
羅福(寳慶人教諭營山勤於訓誨激勸有方每以氣節相砥礪士風丕變)
譚思敬(洪武中知大竹克勤公事節用愛民)
姜勤(永樂初知儀隴興學校恤民隱士民頌之)
楊榮(扶風人知儀隴政尚寬簡遺愛在民思之不置)
周道(石首人知儀隴興學校勸農桑清操懋著一時稱為賢令)
徐亮(會稽人知儀隴興學校平賦役儀人賴之有古循良風)
利本堅(英德人知儀隴時當多事省約以節民財邑賴安撫)
馮義(滇人知儀隴興學勸農足邊餉歲大歉屢行賑恤全活甚衆)
余復(衡陽人正統初知順慶性廉潔開拓城池條理學校勞績居多)
鮮延年(棲霞人天順間知順慶廉静寡欲治行多與前守余復相類咸為士民稱頌)
柴良(平陽人天順間知廣安州澤及孤貧賢聲甚著後遇賊被害)
許仁(高安人守廣安除暴安民興禮化俗捐俸修學不傷民財)
郭文(知廣安州公平廉正舉行鄉約境内感化)
師用昌(奉新人知南充愛民如子毫不忍傷藹然有愷悌之風)
符慶(太康人知南充凡便於民者務在必行人咸德之)
岳禎(漢州人知南充持重寡言喜怒不形凡事務撙節以益民)
陳伯安(黃陂人知南充才幹敏捷操守清正吏民畏而懷之)
錢瑞(新淦人知南充一清如水性甚嚴厲權豪屏跡以勞瘁卒於官百姓哀之)
朱經(知南充學宫隘陋遷於太白山為政簡易民甚稱便陞任去民多思之)
王庸(會寧人知南充增修學宫毫不取民刑清訟簡百姓樂業邑稱治焉)
李琳(華州人知南充才識明敏遇事立決獄無冤滯)
高鵬(蘄州進士知南充秉性剛明吏胥畏服訊獄果斷不避強勢士民仰其德)
陳琳(應城人天順中由御史左遷知岳池與民約信不事鞭扑後陞僉事邑人為立棠隂)
(遺愛坊)
黃表(南平人成化初由舉人任府通判留心撫字民皆仰之)
李昱(成化初任蓬州學正教士有方士風一時興起與知州畢宗賢遷改學宫區畫得宜)
張璠(會寧人蓬州訓導時大兵駐境學含圮壊璠倡義捐俸修葺規制煥然)
朱詮(鳳陽人成化初知渠縣廉能公恕賦税訟獄允服民心後有除寇功詔賜旌異)
陳亨(莆田人成化中知順慶執法不撓吏畏民服去任不持一錢時稱清白)
陳瑛(成化中知蓬州宅心誠實政尚公平)
李壐(稷山人成化中知岳池性清約持正士大夫非公事不敢入其室)
朱瑩(南豐人由監生成化初知鄰水創立縣治撫字勤勞施為有序)
丁福(隆德人知鄰水勤政事平徭役民受其惠)
丁瓛(鳳翔人成化間授岳池主簿以清謹稱民有犯法者暮夜遺之金瓛時病篤固却之)
(尋卒於官)
宋彬(永豐人知鄰水廉能勤慎政善民安)
梁谷才(任岳池愛民好士創縣治建學宫修築壇壝倉庫百工並作民不告勞)
田鐸(陽城人進士任戶部郎弘治初謫知蓬州喜興文學督諸生誦習積穀數千以備軍)
(餉民食皆賴之陞僉事民立德政碑)
鄒紞(臨川人知蓬州時巴中擾亂紞外給軍餉内節民財勞瘁甚著逮賊平調去郡人追)
(思之)
沈林(長洲人弘治中知順慶公廉持正平易近人有古循吏風郡人立祠祀之)
劉永成(弘治中知大竹剛直果斷才足有為建學宫置義倉士民胥賴焉)
黃芸(豐城人弘治中由進士任府同知鋤強扶弱威惠並行)
薛平(杞縣人知大竹施政有方斷獄明允諄諄以禮讓教人風化因之歸厚)
种山(咸寧人知大竹剛介果斷政平訟理不行鞭扑而事治邑人德之)
曾倫(雲南人鄰水教諭持身有禮接士以恩學規嚴謹講諭詳明)
甘澤(蘄州人正德初知渠縣清慎剛果值鄢寇之變矢心死守邑賴保全渠人繪像以祀)
蕭韶(龍泉人正德初知渠縣廉恕公平興學校勸農桑士民感戴)
沈良佐(湖廣人正德中由進士知順慶府延士論以蘇民瘼)
廖日監(吉水人正德間渠縣教諭博學勤教捐俸建明倫堂兩齋庖庫廢墜皆舉)
蔡彬(南康人知大竹下車誓於城隍後果忠勤廉潔不負所誓民皆悦服)
黃閏(正德中以監察御史謫議隴政尚嚴明犯者動繩以法民不敢欺號為鐵令尹)
潘譿(荆州人知儀隴實心愛民九年如一日百姓乞留復任三載)
趙裕(知儀隴理繁治劇廢墜咸舉秉性嚴正人莫敢干以私)
金紞(正德間知蓬州政平訟簡民心悦服)
魏溶(蒲圻人正德末知鄰水性剛毅不苟取與邑多盗日夕嚴捕盗遂觧散歲旱禱兩立)
(應民大悦有兄弟訟田溶諭之曰世間最難得者兄弟田易得耳各泣謝而退後竟卒於官)
王仁(盩厔人嘉靖初任通判有高節始終不渝教民農桑風以禮讓聞母喪歸徒跣千里)
(囊橐無餘物)
畢宗賢(武進人知蓬州政教兼舉士民允賴)
王錦(醴泉人知蓬州秉公執法請託不行餽遺一無所受時以剛明稱擢按察副使)
鄒瑛(由進士任蓬州蒞政九年民心悦服)
董桓(洛陽人知蓬州時州多虎民有告母被虎食者桓移牒城隍遣人捕虎於廟前殺之)
(州人稱異)
崔允(代州人嘉靖中由進士知順慶規模方正豪強斂跡)
朱簠(浙江人嘉靖中由進士知順慶振廢典勵人文文學政事人咸稱頌)
沈橋(會稽人嘉靖中由進士知順慶誠於愛民加意作興學校一郡稱治)
許奇(貴陽人由舉人任順慶同知歴任六年多異績督通省木政議鹽井課租治行頗著)
(民咸思焉)
吳懋(大理人府通判善草隷工詩文尤長於政治陞階州以採木勤勞卒郡人深惜之)
勞傳相(德化人任推官平反惟允囹圄無冤一時有景星朗照之頌)
吳佩(裕州人知蓬州愛民興學卓有循良之風)
劉崐(萬安人知蓬州愛民造士冰蘗自甘遷蘇州同知去蓬人深思之)
李必聞(睢州人由舉人知蓬州直介清約澹泊盟心時稱清官第一)
鍾程(黔人嘉靖間知渠縣歲大饑多方䀼濟活者甚衆擢御史去民思之)
初旦(潛江人知大竹縣撫愛黎元嘗求無愧四知累與神誓後遭謗去誣之者卒罹隂譴)
陸如衢(趙州人知大竹縣居官清白奸惡斂跡擢守潼川囊橐蕭然士民追送多泣下者)
董仕毅(麻城人由西充令擢蓬州守操履儉約後解組歸止行李一擔其清貧如此)
嚴傑(武昌人知營山縣性廉潔蒞任未幾百廢俱興士民懷之)
劉時達(金縣舉人嘉靖中知大竹縣時寇賊嘯聚時達密布方略捕獲凡二百餘人地方以)
(寧居官五年奸慝無不斂手)
伍思韶(江西人嘉靖間知廣安州多善政愛民如子有古循吏風)
周光鎬(潮陽人萬歷間為順慶守倜儻有權略建越夷叛遷兵備副使監征南軍事有功)
馬虔(武定人崇禎間知廣安州立法如一剛介不阿遷達州僉事)
敘州府
漢唐蒙(武帝時上書言由牂牁下南越之策拜為郎中從筰關入布漢威德卒通僰道)
陳立(臨邛人成帝時為牂牁太守討平夜郎夷夜郎王興因立納貢後僰夷叛復命立鎮)
(之蠻夷畏服今馬湖府及酉陽司并立廟享祀焉)
蜀漢張翼(犍為人昭烈時舉孝廉為江油長累官車騎將軍持法嚴峻盡心國事以劉胄叛逆)
(徵還猶積糧為滅賊計姜維伐魏翼每勸其保國不宜黷武)
梁先鐵(武帝時奉使討蠻獠立戎州以鐵為本州刺史多有勞績)
唐張九宗(德宗時戎州刺史以治化稱嘗撰花臺寺記并書字畫遒勁)
韋臯(德宗時為戎州都督獠蠻畏服立碑以誓之郡人繪像廟祀焉)
劉岑李通李達九奚采(輿地紀勝唐時來為郡守者四人又見樂林官吏序)
宋宋太杓(字末杓澤州晉城人舉進士以大理評事通判戎州多善政有詔褒美遷贊善大夫)
柳光熙(乾德間為南夷巡檢使號令明肅恩威并舉十州五衛二十九縣之蠻悉嚮慕之)
寇瑊(字次公汝州人大中祥符間為梓州路轉運使時多剛縣酋斗望刧瀘州燒淯井監)
(瑊率兵大破之夷人相率來附瑊又置戍守建砦柵濬三濠以環淯井)
張宗誨(字習之宋太祖時知富順監赤崖夷斗郎春叛羣獠騷動宗誨將郡兵攻破之歴官祕書監)
熊本(字伯通番陽人通判戎州習知蠻俗後瀘州羅晏夷叛本為察訪使謂夷能擾邊者)
(介村豪為鄉導耳乃以計致百餘人梟之其徒股慄願死自贖事平遷刑部員外郎歴官吏部郎中)
吕開(知戎州嘗行免役法入奏稱旨)
范百禄(知長寧因長寧等十郡八姓夷内作文以誓諸夷並立碑於武寧砦)
程球(紹興中知南溪救荒有善政人心悦服僰人感化)
邵隆(紹興中知商州值和議已定割商州為外境隆不悦嘗密遣兵盜馬以擾之秦檜憾)
(隆遂改隆知敘州一日因飲酒暴卒或云檜使人酖之)
黃棠(字文叔隆慶府普城人為冨順監以勤政著聞)
何師心(孝宗時為戎州守南蠻叛修戰守之具置崖岸以保居民鄉人德之)
周湛(字文淵登州人通判戎州州俗不知醫病故以祈禳巫祝為事湛取古方書刻石教)
(之并禁為巫者是人始用醫藥)
劉尭年(權長寧軍事卜漏之變堯年以諸路兵為先鋒忠勇協濟卒平寇)
薛九齡(知戎州時吳曦叛於蜀九齡鳩財治兵卒討平之時頌其功)
楊騫(眉山人知富順監時仙茅病民騫為之白於制帥特行蠲免邑人賴之)
虞夷簡(仁壽人允文之孫知富順監崇化善俗禁科斂賑貧窶廣儲蓄以濟窮民又為義庄)
(魏了翁稱善焉)
周延儁(景祐間知富順監文學豐贍為治冇聲)
王純仁(眉山人知富順監以儒雅飾吏治登臨賦詩石刻多存)
趙希益(金華人寳慶間知富順監勤於民事歲旱祈禱極誠獲應民懷其德繪像於學宫希)
(益學術議論多得之吕東萊云)
郭知達(知富順監富順舊以鹽移贍遂寧生徒歲為鏹八十萬緡知達以公養不豐請於漕)
(運使又歲獲五十三萬二千緡)
許國(陽安人為長寧判以和議成即休官歸子慶孫弈相繼顯逹世人榮之)
甄拔(知長寧軍蠻人入城恣其劫奪拔嚴加禁戢俾納刀於候館然後入蠻人相語曰惡)
(將軍)
張齊賢(嘉祐間以尚書員外郎知縣事建碑記治西十五里道傍)
家炎(咸淳中知富順監遇吳曦叛不屈魏了翁特稱之及卒為作墓誌記焉)
支渭(興國州人知長寧軍有惠政後為行省參政)
元張廷瑞(金川人為敘州宣撫使立市茶法并屯田之制民甚便之)
任翔(任珙州通守陞馬湖總管府建大成殿)
周志剛(為珙州學官博通經史勤於訓誨土俗自此向學)
明鍾鉉(洪武初知富順當草昧之初焦勞心思經營制度廟學壇墠皆其創建)
桂芝(慈谿人洪武中知敘州府興利除害卓有惠政)
湯行(洪武中吏部侍郎謫知長寧卓有政績)
任福(土人洪武間宣撫舉福任長官撫綏夷民衆心信服)
饒觀(饒州人永樂中知敘州立法度修禮教德威兼著吏民畏懷)
吳善(貴池人宣德間知富順時邑中多盜嚴法緝捕歲旱禱雨發倉賑恤一時頌聲載道)
劉歆(宣德中都給事中謫南溪廉能剛毅豪強屏迹卒於官百姓哀之)
鞏固(洋縣人宣德中知珙縣有勇略生擒賊首阿具田等夷人畏憚不敢近城)
何貫(知珙縣首建石城邑人永賴)
趙彥(宣德中知高縣恩威并著遠邇信孚未幾解去及正統間芒部入寇征討弗克諸夷)
(曰趙尹來即降於是辟彦至諸夷皆納款事聞詔增彦秩後卒於官)
余炳(知高縣明敏有決斷時邑多盜大肆流刧内一賊假稱鄰民出首炳知其計擒殺之)
(人稱神明久旱祈禱霖雨大降)
李鑑(湘陰人景泰中知敘州誠心愛民不受請託事至剖決如流案無停牘)
李盛麟(景泰中知宜賓愷悌慈祥愛民如子歴任九年百廢俱修時稱為賢令云)
陸淵之(上虞人成化中守敘州葺學宫毁滛祠政教兼舉士民懷德)
袁莒(豐城人成化中任長寧教諭博學多才尤精於易太守陸淵之以為真才延至郡中)
(使諸生有所矜式後以憂去)
顧綸(嘉定人知馬湖剛明清政文學著名以忤權貴致仕)
張敏(大理人守馬湖剛毅有大節嘗撫夷單騎至營推誠諭之諸夷羅拜受命解去擢兵)
(備副使)
鄭冕(閩人守馬湖勁直廉介吏畏民懷嘗征芒部有功)
張繹(弘治中知南溪興學校廣儲蓄毁滛祠置祭器勞績居多)
路義(貴州人舉人正德中知南溪却餽遺釐奸弊修城捍賊民賴保障)
周璧(湖廣人知慶符革陋習正儒風時邑多游民不知務本璧出郊勸農民心懽悦)
胡豐(三水人正德中知敘州作興學校賑恤困窮置舖舍平道路政績偉然)
歐陽選(衡陽人進士正德中知筠連三江蠻叛與守備何卿併力禦之邑賴無恙時吳總兵)
(欲議招撫選力辯其非又白去丈田增税邊民稱便)
何卿(正德中守備筠連後陞總兵征白水三江蠻平之邊境肅清)
王尚用(安福人嘉靖間府同知修職愛民上下信服歴任九年始終一致)
趙遠(貴州舉人任通判署富順天性儉約一僕自隨節省財力鼔舞生徒邑人為立遺愛)
(碑)
陶濓(曲靖人進士嘉靖中任敘州府推官署富順奉法無私察豪猬為民害者除之邑人)
(稱快)
張雲鵬(大理人嘉靖初以部郎左遷宜賓令為人寬厚民心愛戴歴敘瀘兵備)
萬文彩(雲南人進士嘉靖中知富順老成練逹判斷如流祛宿弊節冗費民甚德之)
李正彝(巴陵人進士嘉靖中知富順恬澹清介人不可干以私才長經濟節用愛民禮賢下)
(士後拜監察御史)
余良翰(奉新人嘉靖末知敘州士民懷服建兩塔於府治東南以壯形勢工費捐俸不以煩)
(民卒於官)
嚴清(雲南府人嘉靖間進士以茂年初試為邑長明敏善斷羣奸屏息節費省役里甲甚)
(安屬歲歉設議賑濟民賴以安去時行李蕭然唯圖書數篋而已)
趙儒(華陰人嘉靖間為郡守平易近人寬嚴得體治獄無冤敷教善誘士民感悦)
杜傑(黃岡人萬歷中知長寧適歲歉賑活甚衆是時九絲初定黠酋内訌拮据調劑卓有)
(鴻勛後採木山中值水涸露禱於天忽大雨如注木遂出先是西南夷騷動喜功者有欲滅此朝食)
(傑曰不可民方疲於力役又驅以戰吾恐邊地險阻徒勞罔績也當事者弗聽其言卒致覆敗人服)
(其先識)
邵炯(北直人萬歷間舉人知宜賓戊申春旱宜民饑死大半炯設策枚荒散米給粥活者)
(以萬計有生祠肖像祀之)
陳大壯(敘州府知府節儉正直遷建學宫士民戴之)
徐久德(江西人天啓初奢酋叛時地方承平日久弛於武備人情皇皇賊甚熾使卒索印久)
(德殺之捐金募壯士誓與民守城乃全居官愛民如子民依之若慈母陞兵備副使尋致仕)
殷大白(雞澤人性廉介持正一時上司推重之值大旱蔬食步禱妻病思茹葷大白力持不)
(可曰吾方為萬民請命妻竟病卒後得大雨)
䕫州府
蜀漢劉琰(字威碩魯人先主在豫州辟為從事以其宗姓有風流善談論甚親待之遂随周旋)
(先主定益州令琰為固陵太守後主立封都鄉侯為衞尉中軍帥後將軍遷車騎將軍然不預國政)
(但領兵千餘隨丞相亮贊畫諷議而已後與魏延不和亮責讓之琰與亮牋致謝亮遣還成都官位)
(則如故云)
羅憲(襄陽人仕蜀漢為巴東太守鎮永安漢亾憲率所部臨於都亭三日吳人襲之憲曰)
(吳不恤我難而背盟儌利不義甚矣乃繕甲誓衆與吳人戰大破之晉荆州刺史胡烈攻西陵以援)
(憲吳乃退時後主入洛憲猶以孤軍守白帝城云)
晉鮑陋(鎮白帝城為譙道福所圍城中無水鑿石開渠以汲道福不悟謂陋渴欲降之陋令)
(人於江側得生魚遺道福乃解圍去民賴保障今疏鑿之跡尚存)
李遷哲(安康人為將軍平漢州之亂拜信州刺史鎮白帝城先無倉儲遷哲取葛根造粉兼)
(米以給軍士時有異膳即分賜軍中人感之咸思效命屢擊叛蠻破之)
周陸騰(信州蠻冉令賢等據巴峽黨與連結詔騰帥衆拔其八城進攻水邏令賢走追斬之)
(信州舊治白帝騰徙於八陣灘北以司馬裔為信州刺史)
司馬裔(字遵印河内溫人歴官都督巴州武平中從陸騰討平信州蠻天保二年拜信州刺)
(史兼都督諸軍事五年轉西寧都督裔推誠秉公人多稱之)
唐李孝恭(高祖時以山南招討大使徇巴蜀下三十餘城拜信州總管時蕭銑據江陵孝恭討)
(平之)
李靖(隴西人武德初說趙郡王孝恭以取蕭銑十策孝恭上之以孝恭為䕫州總管委以)
(軍事靖說孝恭悉召巴蜀酋長子弟量才授任置之左右外示引擢實以為質因造艦習水戰自䕫)
(州東擊蕭銑時峽江方漲諸將請俟水落靖曰兵貴神速今吾乘江漲掩其不備此可成擒也乃帥)
(戰艦五千餘東下銑果不為備拔其荆門宜都三鎮屢破其兵直圍江陵内外阻絶蕭銑乃降拜靖)
(知䕫州時蠻酋冉肇為寇靖擊斬之䕫地賴焉歴官特進左僕射封衞國公)
源乾曜(臨漳人神龍中為䕫州參軍修圖經言風俗甚備開元初歴官同平章事謹重自持)
(明皇稱其清深静密有彌綸之識云)
南承嗣(范陽人霽雲子為䕫守有功)
嚴挺之(華陰人開元中為萬州司戶果斷有善政歴官左丞)
劉禹錫(字夢得中山人貞元初登進士第歴官監察御史貶達州元和九年移知䕫州表言)
(一州利害公務不冗且以文雅稱歴官至檢校禮部尚書)
柳公綽(字子寬京兆人幼孝友性質嚴重起居皆有禮法後舉賢良方正直言極諫補校書)
(郎授渭南尉累遷開州刺史地接夷落寇嘗逼其城吏曰兵刃不能制願以右職署渠帥公綽曰若)
(同惡邪何可撓法寇亦引去遷侍御史吏部員外郎)
苗拯(上黨人性峭直冇學術以諫議大夫貶萬州)
柏貞節(大歷初授䕫萬等州防禦使制稱其雅有器幹深於戎律蘊三略以經世秉一心而)
(事君杜甫寓䕫貞節厚加優禮嘗分俸給之崔旰反貞節率子弟起兵討旰故甫詩云柏公鎮䕫門)
(滯霧兹一掃)
齊映(高陽人貞元初與崔造劉滋李勉同相造議宰相分判六曹映在諸相中頗稱敢言)
(上寖不悦遂出知䕫州)
唐次(字文編北海人貞元中知開州簡易廉平居民胥悦凡十二年轉知䕫州愷悌紓息)
(盡心民事)
韋處厚(字德載萬年人舉賢良方正擢侍講穆宗召講關睢洪範擢考功員外郎出為開州)
(刺史時巴山有高僧清公能前知處厚往問還期清公曰一年半載一年半載又問官何止境曰宰)
(相須從江邊得處厚果守開三年乃還文宗自江滸踐阼命處厚作相俱符清公之言)
溫造(祁縣人穆宗時為侍御史李祐為左金吾將軍進馬百五十匹造奏祐違敕進奉請)
(論如法詔釋之祐退謂人曰吾夜半入蔡州城取吳元濟未嘗心動今日膽落於溫御史矣敬宗初)
(貶開州司馬性剛斷能體悉民隠士民慕之)
宋申錫(文宗時謀誅宦官引侍郎王璠為京兆尹以密旨諭之璠泄其謀申錫坐貶開州司)
(馬有善政卒於官)
韋昭範(字垂憲以龍州刺史改通州昭宗幸鳳翔昭範首謁行在遷給事中歴中書門下平)
(章事判度支)
五代張造(秦宗權餘黨常厚屯白帝為成汭將許存所破厚奔萬州造時為州刺史悉力拒之)
(厚奔綿州萬以造守得全)
宋馬亮(雍熙中知䕫州善藻鑑時吕蒙亨為州職官子夷簡在焉亮一見即妻以女妻怒亮)
(曰此必國夫人也後夷簡果拜相亮遷知荆州府)
慕容德琛(太原人淳化中知䕫州時值王小波李順之亂以孤城抗賊大破其衆克復十)
(餘郡民免鋒鏑咸頌其功仕至右監門衛大將軍)
袁逢吉(河南䣕陵人淳化中知夔州時寇亂甫平逢吉盡心撫恤又決疑獄得其情川峽採)
(訪使條上知州通判有治蹟者七人逢吉與朱協李虚己薛顔邵曄查道劉檢與焉皆賜勅褒諭累)
(官鴻臚少卿)
薛顔(淳化中知雲安軍政務修明採訪使薦之陞䕫州路轉運使始孟知祥徙州於東山)
(縣峽以拒王師顔知民不便復其故址)
雷說(淳化中為將作監丞知大寧監事初鹽場人戶就井汲泉強弱相陵多抵於訟說乃)
(於穴傍鑿石為池以瀦之外設横板穿三十竅承以修竹分泉接引謂之筧筒蓋泉初出不可遏如)
(此則水勢無奔衝不平之患至今以為規則)
唐介(字子方江陵人天聖八年進士為奉節令其政以通民情理冤獄為先召授御史裡)
(行劾張堯佐不得授宣徽使又論文彦博以燈籠錦媚宫掖非大臣體貶英州别駕天下想望其風)
(乘後梅溪王十朋守䕫檄奉節令喻思然立祠祀公自為文記之)
彭乘(字利建華陽人舉進士任華陽判官性至孝父卒廬墓甘露降其樹人稱孝感寳元)
(中為䕫州路轉運使會土賊田忠霸誘下溪蠻將内寇乘適按郡至境大集邊吏勒兵守禦賊遁去)
(其黨斬忠霸以降召修起居注擢知制誥累遷翰林學士)
何郯(字聖從成都人景祐進士寳元初任䕫州府判有治聲後轉殿中侍御史面陳夏竦)
(奸狀仁宗諭曰古有碎首諫者卿能之乎對曰君不納諫則臣碎首今陛下納諫如流臣何敢掠美)
(累官龍圖閣直學士)
束莊(嘉祐間知萬州舊多火災莊籍羡緡募陶人屋皆易瓦並教民儲水為備其害始息)
(民甚感之)
陳安石(安陽人嘉祐間為䕫州判官洞晰民隠時有蓄蠱毒者捕誅其首並刊藥方頒之由)
(是遇毒者不死遷知州勅云起自世族華髮一心試之中外清節可紀)
孔嗣宗(嘉祐中署大寧監事訪民不便皆除之於鹽泉南北立長以司其平又立寳源祠以)
(祀井神建朝陽樓以壯觀望築凝香堂以延清眺後授䕫州路轉運使司判官)
劉源(嘉祐中為開州萬川令溪有灘舟楫患之源焚其石淬以醯石解流通民祀之)
張詵(熙寧三年為䕫州路轉運使時渝州蠻叛詵自帥兵討平之一路民賴甦息焉)
程之元(字德孺眉山人元祐中任轉運使有政績與弟之邵俱以才名世之邵後為䕫州路)
(轉運判官大寧鹽課太甚民苦之之邵發所儲以通商賈關市大悦)
鄭修(蓬州人七歲日誦萬言元祐中進士知梁山縣仁惠愛民俸禄所餘悉為民代輸民)
(愛戴之)
陳弁(靖康初上疏言天下之冶當聽直言近正人公喜怒銷朋黨明法度謹財用又直斥)
(蔡京之黨謫監逹州茶場茶政以清)
史方(建炎中知䕫州時富順蠻寇施州方領兵至蕩其巢穴追至七女柵降其衆而還)
宇文韋(雙流人建炎中以祕閣修撰知䕫州實心愛民盡力革弊政聲大著其父昌齡崇寧)
(初為戶部侍郎奏省陜西糴價五百萬韋所施設不愧庭訓云)
虞祺(紹興中擢知大寧監時鹽利多重徵祺悉蠲放每謂法無重徵例不可壊陞知梓州)
(秦檜遣使督貢方物祺以地瘠民困聞檜慚而止)
韓廣叔(紹興中任䕫有治聲太史黃庭堅曰惟勤能辦公家惟清能律貪吏嚴而信則吏不)
(病民簡而敏則民多在野廣叔有焉)
馮時行(字當可巴縣人紹興狀元與朱松曾開等極言和議之非出為奉節縣尉陞知萬州)
(公平廉謹治甚有聲百姓愛之立祠以祀)
虞允文(紹興中為川陜宣撫使上言三路不可棄與史浩不合罷知䕫州以䕫為蜀門戶修)
(守禦撫軍民百務整肅明年入對言今日有八可戰且以笏畫地陳棄三路利害高宗曰此史浩誤)
(朕也歴官尚書左僕射同平章事封雍國公)
周執羔(知䕫州兼安撫使秦播蠻叛執羔責豪帥曰朝廷用爾為長今一方騷動責將誰任)
(豪懼擊斬叛首以獻蠻患遂息)
張震(字子發廣漢人以敷文閣待制知䕫州為政以利民澤物為先疏言馬綱利害又修)
(補大成樂及忠武侯祠皆自為記)
王十朋(名龜齡號梅溪溫州樂清人紹興中廷對忠鯁高宗親擢第一隆興間為侍御史論)
(史浩懷奸誤國八罪風裁凛然出知饒州乾道元年七月移知䕫州時䕫苦於馬綱十朋兩上狀極)
(言其害州旱七月為文禱於諸廟雨大降誨生懦甚勤切大要以忠孝與思無邪為主民輸租者使)
(自槩量其治以廉潔公正率下有不善者反復告戒誠意篤至人多信服去之日士民攀轅不舍所)
(著有梅溪集行世)
程師孟(提點䕫州路刑獄建置常平倉歲凶賑民不足矯發他儲不俟報吏不可師孟曰必)
(俟報餓者盡死矣竟發之)
查籥(字元章隆興間為御史與王十朋馮方李浩胡憲相繼言事時號五賢乾道中出為)
(䕫州路運判時十朋為府帥相得甚驩多有倡酬後轉成都運使)
陸游(字務觀山陰入左丞佃之孫紹興末召對賜出身為樞密編修出為䕫州判官有治)
(聲嘗陳進取之策於宣撫王炎又謂經略中原必自長安始取長安必自隴右始嘗積粟練兵以俟)
(後自䕫倅入蜀九年乃歸晚召為南宫舍人致仕年八十六而終游文行甚高詩為中興之冠有集)
(百餘卷)
李浩(字直夫臨川人中紹興壬戍進士不謁秦熺時論重之淳熙二年以祕閣修撰知䕫)
(州兼䕫州路安撫使奉法循禮律己甚嚴思州田氏起兵相攻浩親草檄遣官諭之二人感悟歃血)
(釋兵蓋以誠意銷患於未然也在鎮踰年以疾請尋卒於官年六十有一贈集英殿修撰)
趙希館(字君錫舉進士調主管䕫路轉運司事疏大寧鹽井利弊上諸朝民便之改知玉山)
(縣未行召對希館首言民力困於貪吏軍力困於債帥國家之力則外困於歸附之卒内困於浮冗)
(之費次論西蜀銓選科舉之弊次論大寧鹽井本末寧宗嘉納之授大理寺丞遷大宗正)
劉光祖(字德修簡州人登進士第廷對直言歴侍御史疏留朱熹為韓侂胄等所擠除江西)
(提刑又改䕫州論人主有六易天命易恃天位易樂無事易安意欲易奢政令易怠歲時易玩又有)
(六難君子難進小人難退苦言難入巧佞難遠是非難明取舍難決闇主之所易明主之所難明主)
(之所易闇主之所難終顯謨閣直學士諡文節)
曹穎叔(字秀之亳州譙人隆興初舉進士紹熙中任䕫州路轉運判官禁淫祠教醫藥盡心)
(時事克舉漕政云)
王正輔(紹熙初為開州刺史有善政碑)
陳公璟(慶元初為開州刺史恩威並著民思之嘗立懷古堂以思昔賢)
周湛(慶元中為䕫州路轉運使雲安鹽井歲賦民薪多至破産湛為之蠲鹽課省輸薪民)
(利賴之)
何異(字同叔崇仁人舉進士慶元中知䕫州兼安撫使䕫民土狹食少異與轉運使立循)
(環通濟法民便利之累官擢禮部侍郎)
李&KR1033;(字季允眉山人燾之子與兄壁俱有才名舉進士為館職文譽赫然慶元中知夔州)
(愛民誨士不愧其家風云)
魯有開(知萬州政寬民和人懷其惠暇日敞西山池亭萃泉石之勝雜植竹木花果一時名)
(賢相過遊咏其中後之人名其地魯園池為魯池云)
何縯(字公長寳慶間任梁山州刺史嘗捐俸餘完民逋税又度財鳩工修建學校士民咸)
(頌之)
虞公著(知開州有盜數千至境郡人大震公著不為動徐遣兵禦之又募茶商三百餘人力)
(拒之賊敗走)
丁黼(石埭人紹定中真德秀薦於朝授䕫路安撫疏急務十事力修備禦為政寬大崔菊)
(坡與之友嘉其操尚寄詩有同志晨星少孤愁暑雨多之句後遷成都制置使嘉熙初元兵趨成都)
(黼迎戰却之)
孟珙(棗陽人嘉熙三年復襄陽條上事宜四年二月以珙為四川宣撫使知䕫州節制歸)
(峽鼎澧軍馬珙招集散民為寧武軍以降人回鶻愛里八都魯為飛鶻軍釐蜀政之弊為條頒諸郡)
(縣且曰不擇險要立砦柵則難責兵以衞民不集流離安耕種則難責民以養兵乃立賞格以課殿)
(最俾諸司舉行之尋兼䕫路制置大使大開屯田調夫築堰募農給種首秭歸尾漢口為屯二十萬)
(頃八千二百八十畝又創南陽竹林兩書院以處襄漢四方流寓之士乃條上屯田始末降詔奬諭)
(轉寧武軍節度使淳祐六年卒贈太師封吉國公諡忠襄)
李庭芝(嘉熙四年擢施州建始縣訓農治兵選壯士雜官軍教之朞年民皆知戰守善馳逐)
(無事則植戈而耕有事則悉出而戰宣撫使孟珙下其法於所部行之後累知樞密院事拜右丞相)
(與元兵戰秦州戰敗不屈與其將姜才死之)
元趙壽(開州刺史張叔向贊云安邦器局峙玉精神隱若峴山遺愛惟肖傅巖中人)
李敦武(雲安同知興學造士有政聲)
明盛南金(洪武初年守䕫廉介有為政先學校)
吳孟銘(洪武初年任大寧州同知建官署遷學校立壇廟政績大著)
劉聲遠(長沙人洪武中知梁山廉能丕著歴官交阯參政)
高溥(歙縣人永樂中知萬縣愷悌愛民有古循吏風)
竇祥(鞏縣人以御史謫知萬縣廉能剛介吏畏民懷)
郭子虚(洪武末知萬縣政甚有聲邑人稱頌)
嚴昇(繁昌人永樂中知巫山公勤有守士民歌頌歴官僉事)
嚴觀民(字竣德金華人永樂中守䕫修飭政事洞晰民隱嘗督營建有大木沈水底觀民臨)
(江祭告木浮水上流數里)
程璲(蘄州人正統初任梁山教諭學行俱茂教有成績陞陜西副使)
謝文彬(羅城人正統初知雲陽時羣虎白晝食人多方除之頌德者比之劉昆)
蘇整(任雲安大使整修鹽竈疏通積滯民懷之立祠祀焉)
李政(正統間知梁山抑豪悍舉廢墜通商利民功績居多)
季亨(天順中守夔恩威並著修舉廢墜政治煥然一新)
王謙(天順中守䕫以實學行實政甚得民心)
胡軫(豐城人守䕫州持身廉介不趨浮靡擢浙江提學副使)
羅綱(巴陵人監生成化初知大寧却兵省費弭盜禦災九年考滿百姓乞留歴任十二年)
何珖(順德人進士巡按南直隷以忤旨謫知大寧興學均賦除暴安民有循良聲陞梧州)
(府同知)
顔箎(太倉人成化初任梁山教諭師範端嚴陞國子助教)
高鑑(信陽人成化中守䕫政務大體不屑屑簿書尤工於詩何大復稱其詞翰風流為士)
(人宗著鐵溪集)
汪奎(成化間判府事實心實政民甚德之)
吳珏(臨海人進士成化間知梁山清介多才以能調巴縣後歴䕫州知府)
丘瑩(麻城人弘治三年知開縣自榜其門曰愛百姓如子貪一錢非官行如其言)
璩鎮海(常山人開縣典史惠愛得民陞知縣去日邑人泣送於道)
唐書(麻城人正德初知巫山縣創修石城民永賴之)
王良(泰和人正德初知新寧拒劇賊保孤城民咸德之後陞簡州知州)
趙珂(太原人知萬縣鄢藍為亂餘黨安插臨江市事勢危廹又土漢兵輳集動費萬錢珂)
(善經營卒賴無恐賊平致仕歸)
蕭鵬(朝邑人知新寧實心愛民輕刑減訟庭無滯獄)
吳潛(臨川人正德間守夔愛民教士善政良多)
趙鳴鳳(普定人正德中知奉節御下以嚴吏胥不敢舞文尤勤於造士嘗修邑乘文獻有考)
楊文(平越人正德中開縣訓導攝縣事時藍賊猖厥薄城文率衆力拒城賴以全)
楊湜(雲南人正德末知萬縣時民多疫湜開藥局療濟全活者衆貧不能葬者給衣棺助)
(之民感其德)
王勲(崑山人知開縣撫輯流移政先教化)
張廷柏(蒲州人嘉靖中守䕫廉静嚴明市田三十畝以食貧生郡故無井尋瓦筒舊迹經數)
(十里引水入城民便之)
劉澤(鄠縣人前知雅州甘儉約御史以清苦薦之陞䕫州府同知歲大旱故事軍餉必上)
(請乃給公曰必待請人饑死矣如期盡給之民賴全活)
周錫(商州人嘉靖中任知縣性剛毅多惠政新黌序葺浮梁民立石頌之)
成敏貫(黃岡舉人嘉靖四十二年知新寧縣時值歲歉發倉施粥又革去日支日馬以寬征)
(役南岸土酋弄兵芻輓迭出邑不告罷北歸惟有圖書數卷而已黃元白作去思碑謂其廉與誠合)
(不與俗偶蓋真清白吏也)
李植(黃岡舉人萬歷五年知萬縣廉能並著士民懷之召入為御史)
郭棐(字篤周廣東番禺人萬歷初以禮部郎出守夔請復捕官以弭盜復奉節縣學以育)
(才大寧雲安鹽課溢額楚蜀馬船更遞甚為民病悉請罷之旋督蜀學所取稱得人云)
徐禎稷(號厚源松江人父三重以理學名世及禎稷繼成進士清白世其家天啓間以部曹)
(出守䕫州律己嚴與人恕吏民愛戴御史毛羽健按蜀稱其才守並超特疏薦之禎稷薄於宦情累)
(遷憲職不赴)
龍安府
梁李龍遷(武帝普通三年土豪楊傑據龍州武陵王蕭紀鎮益州以龍州為鄧艾取蜀捷徑遂)
(命龍遷為守築城捍蔽一方民德之大通三年卒葬牛心山側鄉人立祠祀之歴代封龍州土主明)
(革去淫祀以龍遷有功於民仍命有司春秋致祭云)
魏裴果(西魏龍州刺史土賊張遁等寇州果擊破之州境晏然)
周辛昂(狄道人後周時為龍州刺史領郡事州帶山谷民俗多梗昂威惠洽著吏民畏而愛)
(之)
陸騰(後周時為龍州刺史通江油路直抵南秦州孝文謂之曰此是卿取柱國之日後位)
(開府平巫蠻之亂)
隋和洪(汝南人以戰功累遷車騎大將軍儀同三司時土蠻任公忻李國立等聚衆為亂刺)
(史獨孤善不能禦朝議以洪有武略代善為刺史月餘擒公忻國立皆斬之餘黨悉平)
何妥(郫縣人少機敏有才辨初事梁湘東王後仕隋上疏言八事與蘇威有隙出為龍州)
(刺史有負笈從遊者妥為講究學者皆敬禮之嘗作刺史箴勒石州門官至國子祭酒卒諡曰肅)
唐雍無逸(大歷中龍州别駕吐蕃入寇無逸夜襲其衆破之以功封什邡縣男)
蘇邈(事實舊志闕)
尉遲說(長慶中刺史冇善政及民)
宋宋祺(字叔寶幽州薊人晉天福六年舉進士宋太祖建隆中召拜左補闕開封府推官出)
(知龍州周知人情尤通吏術太宗召赴闕歴同平章事)
吳濟(大中祥符五年為龍州知州始興學校教授生徒)
李莊(嘉祐中知龍州有善政)
張上行(德陽人元豐進士為石泉令夷人寇邊上行言於蜀帥孫羲叟曰吐蕃有兩道一由)
(青川抵松茂一由綿州抵雞城今石泉威蕃亭最為要害宜先築堡以禦之次陞石泉為軍以重其)
(權然後調思黔土軍以討之蔑不濟矣羲叟用上行計大破之邊境帖然蜀賴其惠)
趙善齡(政和元年為龍州知州多政績尤以文學名於時有龍陽十咏詩)
魏禧(平凉人紹興初為石泉令凡官廨學校城郭創建悉備治功懋著民思不忘因立祠)
(栖雞山祀之)
史祁(乾道七年知龍州重修學校尤多題詠)
王穪(淳熙十六年龍州知州有治聲後召為尚書吏部侍郎)
洪咨䕫(於潛人嘉泰二年進士寶慶中知州事州貢麩金率科礦戸咨䕫嘆曰將奉上乃厲)
(民乎出官錢市之江油之民歲戌邊苦運餉為請於漕司免之毁鄧艾廟改祀武侯歴官學士卒諡)
(忠文)
薛巖(景定間知龍州以守城有功世襲龍州知府)
謝伯林(知江油嘗興水利開赤甲等堰書養生潭三字石刻尚存)
元王祥(元帥府制使羌夷桀驁獨當一面大軍取蜀助餉轉輸又能聘賢訓士敦尚儉樸龍)
(之科第接踵土俗淳厚皆祥之遺教也)
李仁廣(龍州同知性剛直善騎射羌戎帖服元兵取蜀首先歸附朝廷嘉其順賜世襲)
明薛文勝(洪武初知龍州率兵從征松潘開路修橋供給軍餉及克松潘遂留安撫招降生番)
(甚衆)
薛繼賢(洪武間知龍州公勤愛民修學校創橋梁州人愛而頌之)
周伯汶(泰和人洪武中知江油撫字有方以善政稱)
蔣貴(松潘副總兵宣德中偕方正分剿叛羌身先士卒厥功良多)
寇深(唐縣人監生正統間以僉都御史鎮守松潘瞻視有威將士事之如神番人款服邊)
(境寧謐完城堡修道路不時巡督諸寨凜然又疊溪無井深濬暗竇數里外引水入城又添永鎮等)
(堡蜀之門戶始固景泰初召還遷左都御史死於曹欽之難諡莊肅)
劉綱(青州所千戶正統間破上江賊有功陞指揮僉事)
羅綺(磁州人進士為刑部侍郎景泰二年撫治松潘多智勇深得邊情犯者輒殺不宥威)
(州寨帥王永煽動上下五族欲拒南路綺一舉殄之自是不敢擾邊復興學育才文教蔚起邊氓感)
(化為豎安邊政績碑)
馬雲(成化中以副將征進疉溪智勇兼備身先士卒督軍往來東南二路夷人畏懾潛伏)
(邊境凛然)
澆或(成化間以副總兵征松茂謀勇過人督率軍士搜羅山寨夷人遠遁迄今威望尚存)
鄒濙(麻城人成化中知石泉時經番夷之害民多逃徙濙善招撫復業者甚衆)
丘顒(常熟人成化間彰明縣丞愛民息盜百姓樂業刻像祀之)
范輅(柳州人正德間進士拜御史以直言謫龍州經歴修學宫以教士子立漏澤園以瘞)
(枯骨所著有范龍州遠咎子集行於世)
張倫(鞏縣人松潘衛前所副千戶正德十年邊酋侵犯松潘地名黃勝草場倫率軍斬𫉬)
(甚衆巡撫馬昊奏四川西南危地一旦聞賊人心搖動張倫迺能拒敵大有斬𫉬俾逆番遠遁厥績)
(良多宜用優賞以鼓勵邊鄙將士乃陞倫指揮僉事世襲後又殺惡番八大根等累陞小河參軍)
潘大武(普定人嘉靖中知江油城中多火災公具冠服拜火火自熄革去平番戊卒及金井)
(夫銀民便之)
黃國華(豐城人進士隆慶中守龍安時郡新設賦繁重國華務節省一時汰革殆盡萬歷初)
(入覲卒於京卒之前一日猶議陳地方利病其盡心民事如此訃聞士民哀悼立祠祀之)
胡昶(永昌舉人萬歷二十三年知石泉清操有古人風民仰其廉)
周藎臣(黃岡舉人天啓間任知縣清操有善政民思之)
林有麟(號衷齋華亭人父景𤾉萬歷間有聲諫垣天啓七年有麟以任子自刑曹出守龍安)
(時蜀定奢氏之亂所在喘息甫寧將士驕悍有麟悉心休養約束兵弁皆肅然奉令而給餉以時賞)
(勞優厚將吏更相悦服境外諸番所得歲賜茶繒無或浮冒皆感激拜舞上官深器重之遂署監軍)
(道事親履要害捐貲練兵三百餘人皆一以當十又修治學宫纂輯郡志自江南□經史古今文集)
(分布黌舍課令誦習又以邊州命諸生習騎射亦懸賞以勸之刻有射法成書又建議龍安為省會)
(北門宜於秦蜀之交益兵駐鎮以壯鎖鑰會有麟引疾去事不果行崇禎之季秦寇披猖蜀北蜀勢)
(不支人乃服其先識在官二載百廢具舉案無留事龍人目為林青天去之日哭泣奔送者三百餘)
(里)
寧遠府
漢任貴(為越巂郡太守建武中卦為國王)
蜀漢張嶷(蜀延熙間為越巂太守招集蠻酋結以恩信繕治城郭番夷男女莫不效力在郡十)
(五年邊境賴之)
梁王紀(梁益都督武帝時建寧越巂叛紀開通道路撫定夷戎)
隋梁毗(開皇四年為西寧州刺史不受夷人餽金在州十一年徵為大理卿)
唐常仁壽(為南寧州都督寄治越巂將兵循洱西河開地數千餘里尋詒置七州十五縣酋豪)
(來見授以牧宰威令簡肅人皆安悦)
元譚澄(中統間西南夷羅羅斯内附世祖以澄文武兼資授副都元帥同知宣慰司事至境)
(諭夷曰皇王一視同仁特置大帥安輯招懷非有所徵求於汝也夷人大悦)
明劉遜(安福人由進士任御史忤中貴調外又以不阿王府謫建昌行都司都事撫按藩臬)
(重之委署合州崇慶金堂精明果決民不稱冤人人感泣)
魯毅(蘄水人寧番衛指揮洪武中裕嚕特穆爾反攻圍城池時衛初設百度未舉毅運謀)
(撫衆與士卒同甘苦晝夜拒守伺賊怠擊破之圍始解以功陞遼東都指揮使)
富好禮(前順慶府同知憫瀘河嵐瘴又相嶺路甚險乃自鎮西所開路通至峩眉名曰春山)
(路土人勒碑頌之)
周光鎬(監軍駐越巂制兵恤民建學造士有遺碑尚在)
張東臯(重修越巂衛城清文屯田軍民服其公平)
鄧思啓(添設越巂營壘安兵措餉造士恤民卓有成效著兵政錄)
雅州府
唐王果(雅州刺史多惠政士民德之)
韋臯(西川節度使於黎州築要衛等城與東蠻共擊吐蕃前後斬首至萬餘級善撫士卒)
(蜀人德之見其遺像必拜)
李德裕(西川節度使番人入寇民不聊生德裕置雄邊子弟共築仗義城以制大渡清溪關)
(之衝作禦武城以控榮經掎角之勢作柔遠城以拒西山吐蕃復邛崍關徙巂州治臺磴以奪蠻險)
(遠民乃安)
五代王賁(雅州刺史于著為百丈主簿皆有政績賁尤善書筆法精妙)
高曩閣藏(烏思藏戎國人孟知祥據蜀閣藏招撫部落歸附賜世勲二字世襲天全安撫)
宋許仲宣(四川轉運使開寳中西南夷寇掠邊境仲宣親至大渡河諭以逆順示以威福夷人)
(率服)
曹光實(義軍都指揮王全斌平蜀殘寇猶據沈黎光實討平之遂以光實知雅州安集勞來)
(蠻落懷服遷黎州刺史)
侍其曙(大中祥符初黎州夷亂詔曙乘驛招撫之許其酋首納款復與殺牲為誓所至皆降)
孫構(知黎州時夷酋數擾邊構用間殺之蜀帥吕公弼上其事擢知真州)
蕭定基(明道間知黎州有善政歲歉賑活饑民甚衆初黎州無舉進士者定基教育有方文)
(風丕振踰年貢禮部遂得數人)
裴子良(皇祐間知黎州儂智高反聲言入南詔犯蜀州人情危懼子良能以鎮静待之民始)
(安堵)
雷簡夫(至和初儂智高走入雲南蜀人驚怖益州守張方平薦知雅州既至蜀人遂安蘇洵)
(攜二子來謁簡夫力薦之由是父子著名)
李良臣(知雅州廉能著於邊徼)
吕由聖(河南人誨之子在郡八年去任日傾城攀餞人多垂泣)
吕由誠(字子明由聖之弟臨事精敏有惠於民昆弟相繼為守郡人建棣華堂)
孫侯(嘉祐末知黎州時邛部夷酋反覆不常屢為州患侯率師戮之立其弟為土目)
范鼎臣(治平初知黎州督戍卒治隍塹數歲畢功民不知役進士鄧復亨為循吏傳以美之)
郭綸(黎州都監官滿貧不能歸權嘉州鹽税蘇軾詩河西猛士無人識日暮津亭闍過船)
(路人俱知驄馬瘦不知鐵槊大如椽因言西方久不戰截髮願作萬騎先我常憑軾與屬目看君飛)
(矢射蠻氈)
丘常(崇寧間縣令有惠政)
宇文常(政和末知黎州有上書乞於大渡河外置城邑以便互市者詔訪於常常言太祖觀)
(蜀地圖畫大渡為境歴百五十年無夷患今若於河外為城邑邊隙寢開非中國之福也乃止)
孫偉(宣和間知黎州飲食外不市一物比去謂人曰吾所愧古人者囊中有十金耳先是)
(偉之官丞相張方平笑曰沈黎廉者不往往者不廉偉默然不答後竟以廉潔稱之)
宋南強(豐縣人父汝為使劉豫勉豫以忠義被留幾死後亾歸獻恢復大略秦檜欲殺之變)
(姓名入青城山卒檜死南強哀愬於朝擢知雅州)
房咸(知蘆山有政績尤以文名)
郭公壽(知雅州推誠愛民嘗旱祈雨輒應州人立像祀之)
楊仁(知雅州興學勸農士民德之)
李燾(雅州推官時欲增簡州鹽筴燾力争之蒞事精明豪強斂跡公餘力學博稽典籍)
虞允文(紹興初為名山令清溪橋茶廳前梅槐成行皆其手植遺墨尚存後權知黎州有旨)
(下制司貿上品珍珠蓋秦檜意也帥府承奉唯謹督允文市之番蠻允文力持不可會檜沒而止)
牛大年(知黎州兼節制黎雅屯戍軍馬紀律井然)
馮儼(安岳人知榮經時有沈黎部落之警儼作雄邊寨以戍之軍民奠居焉)
楊璜(眉山人沈黎羌擾璜調兵征之民賴以安)
明高國英(天全人洪武初率衆歸附授招討使子孫世襲)
高繼先(即五代時高曩閣藏之裔洪武初年率衆歸附後以功陞天全六番招討使)
羅容(江西人景泰中為四川行都司都事興利除害民懷之)
相政(河南人景泰中為四川行都司經歴常有惠政與羅容並稱)
劉毅(武昌人成化中知州事居官廉介)
戴中(新淦人進士調判雅州秉心公直處事剛明調停茶禁利害切中時宜陞副使)
蘭道立(江陵人進士知榮經素嫻武略時番夷反覆道立簡兵防守多方招徠夷心畏服)
施電(雲南舉人知名山教士愛民)
陳經(字質之寧武人進士任御史調榮經知縣蒞政公勤邊民信服立城垣修學校擢守)
(雅州)
屠巒(洱海人正德中令江夏以忤中使調蘆山天全土司攻城蠻力請征𠞰俘其酋長復)
(所侵故地邑人建祠置田報祀焉)
牟秀(和州人知榮經剛柔相濟政聲赫奕土漢畏服)
劉澤(嘉靖間守雅州清心苦節蔬食布衣人號為青菜劉陞䕫州府同知)
張全(婺源人由舉人歴知雅州多惠政民謠曰急流下有深灘劉澤後有張全陞任去立)
(去思碑)
孫籌(知榮經籌邊決策立政有方)
阮福(豐城人榮經主簿務德化興學校上下稱之)
張淮(襄城人進士調判雅州清操不苟僚屬化之陞按察司僉事)
周安(武岡人知蘆山屏奸去暴興革咸宜卒於官)
趙良(永康人進士任都給事調蘆山賑窮恤孤達邇懷之陞僉事)
易鼇(會同人嘉靖中知名山勸農節財多惠政卒於官)
直隷嘉定州(雍正十二年陞為府)
漢朱博(杜陵人由左馮翊為大司農左遷犍為太守先是南蠻若兒數為寇盜博厚結其昆)
(弟使為反間襲殺之郡中一清徙山陽太守後代孔光為丞相封陽鄉侯)
李邈(郪人與兄朝俱以文稱劉璋時為鞞長先主領牧為從事正旦行酒讓先主曰振威)
(以將軍宗室肺腑委以討賊元功未效先寇而滅邈以將軍之取鄙州甚為不宜先主曰知其不宜)
(何不助之曰匪不敢也力不足耳有司將殺之孔明力請得免久之封安漢將軍)
蜀漢陳震(字孝起南陽人先主時拜犍為郡建興中遷尚書令奉命使吳孔明與兄瑾書曰孝)
(起忠純之志老而彌篤入吳與權歃盟定好還封城陽亭侯)
鄧方(南郡人以荆州從事隨先主入蜀為犍為屬國都尉章武三年卒史臣贊曰揚威才)
(幹欷歔文武當官理任衎衎辨舉國植才施有義有敘)
李嚴(南陽人少為郡吏以才幹稱先主定蜀拜為興業將軍賊馬秦高勝等起於郪合數)
(萬人至資中時先主在漢中嚴不更發兵但率將士五十人自討平之越巂夷帥高定遣兵圍新道)
(縣嚴馳往赴救賊敗走加輔漢將軍)
王離(廣漢人以治幹稱為督軍推法平當後代何祗為犍為太守政有美績)
晉杜軫(成都人犍為太守前為池陽令治最百姓為立生祠與涪人李驤齊名每有議論朝)
(廷多允行之軫蒞任惠愛在民既没後弟烈字仲武為衡陽太守自表兄子幼弱求去官扶軫喪還)
(葬舊墳武帝歎惜軫才未盡其用而嘉烈之意詔轉犍為太守亦有美政蜀人榮之)
隋段文振(北海期源人仁壽初嘉州獠作亂文振以行軍總管討之引軍山谷間為賊所襲文)
(振復收散兵出其不意竟大破之)
趙昱(青城人與道士李玨遊累辭徵聘後煬帝徵為嘉州太守時州有蛟為害昱令民募)
(船數百率千人臨江鼓譟自披髮仗劒入水天地晦冥少頃雲霧斂收昱左手持劍右手提蛟首奮)
(波而出河水盡赤蛟害遂除唐太宗封為神勇將軍廟祀灌口明皇幸蜀進封赤城王宋張詠治蜀)
(值賊亂詠禱祠下得神助蜀平事聞封川主清源妙道真君至今奉祀者比屋焉)
唐李思行(隋大業末為唐公李淵使長安具論機策以贊大議京師平神堯即位擢嘉州守封)
(樂安郡公卒贈洪州都督諡曰襄)
李百藥(貞觀中為夾江令有政聲尤富於文學嘗撰北齊書五十卷)
岑參(南陽人天寶間進士杜甫薦之遷侍御史出拜嘉州刺史敏於政事後退居杜陵山)
(冇嘉州詩集行於世)
花驚定(長安人至德間從崔光遠入蜀討平段子璋有功卒封忠應公犍民感德立祠祀之)
薛能(汾州人會昌六年進士咸通中以監郡攝嘉州事政尚嚴察絶私謁雅好題詠有江)
(山集許昌集十卷行於世)
孟昭圖(黃巢之亂田令孜勸僖宗幸蜀從之至成都黃頭將作亂昭圖時為左拾遺請奏對)
(不允因上疏極陳黃頭將亂陛下惟與令孜閉城自守不召宰相共謀羣臣欲入不得求對不許天)
(下者高祖太宗之天下非北司之天下陛下九州之天子非北司之天子北司豈悉忠於南司廷臣)
(豈無用於勅使疏入令孜矯詔貶昭圖嘉州司戸參軍至蟇頤津殺之士論惜焉)
王公元(瑯琊人宰洪雅政理俗化教民以禮累官至檢校尚書虞部員外郎兼御史柱國)
五代田淳(嘉州龍游令孟蜀旹以國用不支始鑄鐵錢凡須鐵者署場𣙜之又遣使嚴督諸路)
(累年負逋淳上疏言擾民犯天意聚財損君德語甚切直淳又好談治辭大略累陳朝政得失嘗言)
(王昭遠伊審微韓保正不可用或勸之以遜辭取貴淳曰大丈夫豈能附鼠軰求進哉又上諫用兵)
(疏)
劉贊(蜀王衍時為嘉州司戸時衍學士韓昭等為狎客陪宴後宫宫女雜為豔歌謔浪鄙)
(䙝贊獻陳後主二閣圖併作歌以詠之衍雖不罪不能用也)
宋袁繼志(并州人乾德中征蜀隷大將劉延讓麾下既克蜀除嘉州監軍死之日家無餘財縉)
(紳稱之子用成雍熙初登進士官太常博士)
王明(知榮州乾德初太祖召公卿舉清白吏才幹者一人給事中馬士元以明應詔為左)
(拾遺)
楊槱(乾德初為夾江令歲饑盗起槱賑濟有方盗賊寧息)
李虛已(知榮州太祖書布惠愛民奉法除吏等字賜之虛已兼工詩有雅正集三十卷)
劉美(并州人父通宋初掌禁旅遷嘉州刺史美以劉后兄事真宗于藩邸被親信真宗即)
(位補三班奉職大中祥符二年護屯兵于漢州徙嘉州上屢欲委之兵柄以皇后懇讓加武勝將軍)
(節度使卒贈太尉)
左震(大中祥符間令犍為作興人材建儒學立興文樓以教邑之子弟)
陳希亮(青神人天聖間進士初為大理評事累遷判三司朝廷以三司事冗簿書留滯乃命)
(希亮又兼開折司榮州鬻鹽凡十八井歲久泉竭有司責課如初民破產籍沒者三百餘家希亮為)
(言還其籍歲蠲三千餘萬斤)
黃疇若(豐城人董蠻合部族入寇疇若知嘉州邊備廢弛而平戎莊莊民可用遂權免是年)
(炭估麻租令子弟上邊守備蠻窺有備乃退後遷禮部)
石介(魯人為嘉州軍事判官善善惡惡遇事敢為州人立祠祀之)
賈昌朝(為嘉川守東坡有送昌朝詩所著有羣經音辯某七卷引經義議政益自昌朝始)
吳祕(慶歷初祕獻劉牧易傳五十卷於朝優詔奬之後知嘉定州有善政)
沈立(東陽人慶歷間知洪雅有政聲著海棠記劒南風物錄三十六種)
宋白(開封人為玉津令有詩曰竹底衙人吏花間押簿官可以想其風趣卒諡文安有文)
(集一百卷行於世)
李畋(為國子直講諸生晨謁見畋巾角火起是日報除榮州後還朝力言榮州鹽害得蠲)
(歲額三十萬斤還雜役三百一十五家所著冇張乖崖語錄四卷)
羅拯(祥符人知榮州州介二冮每水漲輒犯城郭拯作東西二堤以除其患後歴轉運使)
(所至皆有惠政)
吳仲復(永興人進士及第知峩眉縣縣多滛祠仲復悉廢之廉於居官代還不載一物後官)
(監察御史歴龍圖閣直學士)
劉弇(安福人元豐進士紹興間為峩眉令治先教化為文剷剔瑕纇卓偉不几有雲龍集)
(二十卷行於世)
宇文昌齡(雙流人登進士為榮州推官熊本經制梓䕫郡凡攻討招襲建南平諸城砦皆)
(出其畫後召為左司員外郎)
王庶(慶陽人崇寧間進士席益為京西宣撫使求庶自副高宗即位除直龍圖閣郡延經)
(略使累立戰功知成都改嘉州後為湖北安撫使)
楊承仁(紹興中嘉州通判時鄭克為四川經略法頗峻承仁曰政而虐行之非立法意也召)
(諸縣令曰平易近民恩威並用其謹行之)
王知遠(紹興間守嘉定上疏乞復嘉之豐遠邛之惠民二監鑄小錢以便民用民懷之)
孫松夀(郫縣人紹興中進士知嘉定府有惠政)
何耕(知嘉州有惠政與何逢原孫松夀宋誨先後繼美人思之繪像以祀曰四循良)
吕由誠(河南人知嘉州臨事精敏老吏不能欺唐恪薦其剛正有家法宜任臺臣召至京與)
(恪議不合力求退去)
楊泰之(青神人攝通判嘉州白崖砦將王□引蠻寇利店刑獄使者置□于法又欲論平民)
(以鄉導坐死泰之固請釋之不從乃去官著□甚富)
王淮(郪人知榮州清節大著)
張頤(為榮州助教進所藏書二百二十一卷祕書官言此皆闕遺之書乞加褒賞詔賜進)
(士出身)
李燾(知榮州榮因溪為隍夏秋率苦水潦燾築防捍之)
張方(提點刑獄治事嘉定循行州縣平滯獄劾貪吏又開新渠以殺三江怒濤自是舟行)
(無患)
孫詔(字尹升紹興元年知洪雅修學宫繪田淳像以風學徒)
張价(淳熙間知榮州在官崇尚風教清介卓立有興學講道之功諸生塑像於學宫)
楊仲修(臨邛人淳熙間為榮縣令與士夫李昌齡等九人議政明道張孝方稱其有美政焉)
游仲鴻(南充人淳熙進士趙汝愚甚重之初調犍為簿知中江李昌圖奇其才薦之孝宗登)
(遐贊定大策出拜嘉州民有積負奏罷之又修堰通水政平民悦卒諡曰忠)
魏了翁(初以武學博士召試七對策語甚切直御史徐相劾其狂妄遷校書郎遂以親老乞)
(外補知嘉州為政寬平士民胥悦)
何逢原(溫州人開禧中知嘉定府以愛民為心著論語解又註王梅溪詩傳之䕫學)
宋中和(眉山人舉進士慶元初守榮州廉勤節儉為西蜀循吏第一)
高定子(嘉定二年進士知夾江以教化為先寬𣙜酟水潦民饑發廩給諸富家俾以時價糶)
(出而民償之由是米溢於市民得不饑)
俞興(理宗時守嘉州元兵圍城五旬興夜開關力戰而闈解尋以興為四川制置副使知)
(嘉定府事兼成都安撫副使理宗曰俞興嘉定城下之捷尤為奇偉賜金帶)
元傅夢臣(京兆人為嘉定總管政事明敏有器局善撫字稱為循良)
塔爾海(蒙古人登進士擢嘉定府同知以清謹見稱任滿陞宣撫同知民為立德政碑頌之)
明李習(淮安人洪武初改嘉定府為州習以御史調知州事撫字有方民安其化)
張宗(沂州人由監生知嘉定剛果治事廉正律已深得民心)
段鑑(昆明人由舉人知嘉定多惠政作排柵以捍江漲曾手植松柏百餘株於學官以誌)
(遺愛前人稱嘉守以鑑為最)
魏瀚(餘姚人以御史謫守嘉定才識過人築衛城堤修明倫堂尊經閣璧津樓續修州志)
(山川形勢悉有題詠官至都御史)
曾棨(麻城人舉孝廉天順間任犍為教諭誨人不倦為文尚理致不事浮藻一時文體為)
(之丕變)
李端(雲南人知犍為縣士民安之嘗積榖二萬石以賑凶荒解組後遂入籍於犍家居時)
(民有持田券以十金求押一字竟不與其廉如此)
趙淮(由衛經歴任同知廉正冇幹濟才後左遷通判去任士大夫甚惜之)
蔡璉(知夾江敦本善俗置積善碑書五事曰懼法度冇廉恥無争訟睦親戚和鄉里民咸)
(感勸)
胡凖(安福人知嘉州時有盜弄兵潢池凖調集兵餉編柏為柵緣堤護城盜不敢入并得)
(免水患焉)
王讓(貴州人成化末知洪雅為政平恕實心愛民去任時囊無長物士民稱其廉嘗於署)
(後植柏數株人思其治呼為王侯柏云)
歐陽倫(永川人知犍為蒞政清勤實心撫字代去民為立碑)
陳達(揚州舉人知威遠為政平恕深得民心)
錢承德(常熟人以御史謫知犍為廉能正大政教兼舉)
胡纉宗(字世甫泰安人官翰林檢討以不附逆瑾謫嘉定州州判捐俸修水城衛民廬舍又)
(教士子多所成就士民均感其德)
蕭敬中(公安人任犍為九載立義倉以賑饑民捐俸薪以給寒士後奉檄督木政調度得宜)
(吏民建祠於厰以祀之)
董良卿(由舉人嘉靖中知夾江值採木之役百姓疲憊良卿招集流移使復業官方以清白)
(著稱)
馬文健(體貌清癯操如冰蘖人以居敬行簡稱之去任日僅篾囊二具)
袁昌祚(進士由廣西提學轉參議駐嘉定平易近人淡泊自甘丁艱去徒跣登舟了無長物)
孫徵蘭(字睡足洪縣人進士為御史以直言彈權貴外調少參駐嘉定時流賊勢日熾乃勤)
(訓練治戰具地方恃以無患)
鍾振(進士知嘉州建九龍書院教養士類)
袁子讓(郴州人進士知嘉定九年以廉明著有惠澤及民去任日童叟士女數萬人擁車泣)
(送百里外以其清白多持芋蔬哭□道左云)
劉澤(知犍為調洪雅居官廉謹以明果蒞治胥吏畏法陞知雅州)
韓立(貴州宣慰司人舉孝廉嘉靖中自仁壽縣調洪雅嚴介有法數年積猾屏跡一境稱)
(治)
束載(曲靖人舉孝廉嘉靖間知洪雅嚴介公勤重修城垣加意學校)
聞道立(永寧人萬歷間知洪雅英爽敏練修飭學宫吏畏民服擢戸部主事)
吳郡(欈李人萬歷間以舉人知洪雅廉正有守為民丈田均賦民德之)
李禎趙越仲鎬袁道徐臻易紀(俱峩眉令崇祀名宦兵火後邑志缺)
(失事蹟無考)
董繼舒(平原人萬歷間知夾江時邑中甚乏科目繼舒精形家言於治南水口建武侯祠築)
(小山於祠後集多士肄業由是科第相望厥後獻賊之難死忠者孝廉王運開運閎兄弟皆其所作)
(育云)
陳嗣宗(公安人知洪雅為政精明造就人才士民甚德之)
嚴實瑛(分宜人舉孝廉任犍為教諭勤於立教嚴於持己約諸生以修身務本為重)
顧樸(廬陵人任犍為教諭邑中冠婚喪祭督士之用家禮儀節翕然變俗)
李如柏(字近公山西絳州人天啓間授嘉州蓮幕佐理修堰築隄民享其利藺賊叛軍興有)
(督運功難民冇被官兵掠𫉬者捐金贖之賊既平當事賢其才會州守缺委視州篆平反冤獄修學)
(課士尤留心文教陞任去士民勒石竹溪旁頌之曰悒然不平思我李君祀名宦)
習孔言(潼關人崇禎間知威遠縣廉介有政績祀名宦)
直隷眉州
唐張允濟(青州人仕隋為武陽令廉平自矢民安其政貞觀初累遷刑部侍郎)
蘇味道(欒城人九歲能文與李嶠齊名稱蘇李舉進士累官中書同平章事中宗朝貶眉州)
(内史治郡有聲卒於眉子孫因家焉)
王綝(眉州刺史其子為眉州司戶參軍綝入相武后曰卿在相位何子之遠對曰廬陵王)
(是陛下愛子今尚在遠臣之子安敢近)
馮元常(眉州刺史劒南有火光盗夜掠人財畫匿山谷中元常輸以恩信賊相率就縛斬其)
(為首者餘悉縱之去皆感化為良民)
馬涓(昭宗時眉州刺史王建以為節度判官涓知建有不臣之心凡所賜予悉却不受及)
(建僭號遂匿跡山林莫知所終)
李獻(眉州别駕以清惠稱時宰相有請婚者力不能拒遂棄官居家其弟遇疾暴卒獻燒)
(指致禱於神弟得復生時稱其友愛云)
高仁厚(中和初以西川牙將討賊凡出軍六日五賊皆平拜眉州防禦使)
五代張琳(眉州刺史繼章仇兼瓊修通濟堰漑田一萬五千頃民被其惠歌曰前有章仇後張)
(公疏決水利秔稻豐南陽杜詩不可同何不用之代天工)
山行章(攝守眉州時郡無羅城行章合五縣之力成之迨宋淳化中李順亂攻城半載不能)
(下益思行章之績)
宋段思恭(乾德初通判眉州時賊攻逼州城刺史趙廷進懼不能禦敵將奔嘉州思恭止之因)
(帥屯兵大敗賊衆州乃獲安)
李簡(淳化中知眉州李順攻眉簡設方略堅壁固守賊力屈解去)
張逸(字大隱榮陽人天禧中知青神縣多異政縣有松柏灘歲恆溺死數人逸禱神不踰)
(月徙數里自是無溺者又興學校教生徒邑人陳希亮楊異相繼登第改其居曰桂枝里後逸以樞)
(密直學士知益州)
蔣堂(天聖中通判眉州有令名後累歴州郡皆以善政聞祀於益州十賢堂)
楊繪(字元素綿州人由進士為開封推官仁宗愛其才欲超置侍從繪以母老請知眉州)
(有異政)
黎錞(字希聲廣安州人知眉州仁明不苛旣滿將代衆請於朝又留三年見蘇軾記)
文噩(蜀郡人文翁之裔由進士以大理寺評事知縣事勸民孝弟有六孝子賦)
郭敘(紹興三年任考覈簿書明決詞訟時邑無冤民獄無滯囚封朝奉大夫)
袁淵明(廣漢人進士紹興二十四年任知縣引泉溉田至今利之)
劉光祖(知眉州有德政進直寳謨閣)
魏了翁(知眉州尊禮耆耉拔簡俊乂延進諸生親為講說士林大悦之)
于㮚(慶元中知眉州魏了翁贈詩曰士為謀身蛇有足人於嚚訟鼠無牙獄書一落于公)
(手不識從來豪大家)
吳昌裔(字委仲中江人嘉定中為眉州教授取諸經為之解說祠周程張朱揭白鹿洞學規)
(倣潭州釋奠儀簿正祭器士習丕變後通判眉州有政績)
元劉恩(元初以管軍萬戶戌眉州勇而有謀以材武稱累立戰功)
雍熙(天歷初知彭山修通濟堰以禦旱災民賴其利)
張文桂(至大間任州事修柵頭書院立夫子廟率士人春秋祀之)
明張伯綱(洪武初任州事建州治儒學凡百剙立後人賴之)
胡彥祥(陜西人永樂初知眉州重農務本津新學宫修蟇頤堰以廣水利)
楊鐸(天順間知丹棱修城池遷學校百度維新士民攸賴入名宦祠)
林敷(莆田人進士成化四年知州事以文學飭政務築隄修堰興學建橋士民頌之)
許仁(廣東人進士成化十五年知州事修學校以興文教剏聚秀亭以誨生徒考最加從)
(四品俸)
郭祥鵬(泰和人進士成化二十二年知眉州持廉秉公歲歲賑濟有方全活甚衆歴官參政)
王鐸(陜西人有孝行舉進士弘治六年歴知眉州以治行考最遷秩四川參政)
張瓉(中部人弘治中知眉州勤敏廉潔卒之日囊無一錢)
原道(蒲城人舉孝廉正德中知眉州剛正有守剙建石城不煩民力民思之)
楊麒(字夢孚雲南舉人嘉靖初令青神廉介勤密歴任八年擢安順守去任日行李蕭然)
(百姓遮道送之)
蔣廷璧(普安人舉孝廉嘉靖中任青神教諭性忠直立教嚴明捐俸以給寒儒著璞山教約)
吳廷秀(雲南舉人嘉靖十年令青神興利除害惠政良多五年擢䕫州府通判督大木卒於)
(途)
舒大猷(通城人嘉靖間知眉州州每苦旱大猷親詣田野見有沙堰淤塞因即高處創開堰)
(口田皆得水又治東五里許近大江居民屢遭水患復為築隄數百丈插柳固岸至今賴之行取員)
(外歴官浙江左布政使)
陳尚表(鞏昌人由選貢任眉州牧天啓元年以課最陞湖廣常德府同知)
尹為憲(眉州牧辰州府人歴任五載教養兼盡陞保寧府同知崇禎十三年眉人請入名宦)
直隷邛州
漢王吉(臨邛令有政聲與司馬相如友善)
隋柳儉(邛州刺史在職十餘年民夷悦服還鄉敝車贏馬人服其廉)
唐袁天綱(成都人好道藝以相術聞貞觀中為火井令嘗登山相縣治後人因名其山為相臺)
(秩滿入京太宗召見謂曰巴蜀古有君平卿自顧何如對曰彼運不逢時豈若臣遇聖主臣固勝也)
(一時如王杜輩天綱皆於風塵中識之所決禍福無不立騐善數學者每推袁氏云)
柏貞節(邛州刺史能禦段子璋徐知道二寇之亂杜甫詩蜀中寇已甚柏氏功猶存)
宋馬知節(至道初為益漢邛等州都巡檢使會劉旰脅牙兵為亂知節擊斬之云)
燕肅(字穆之益都人舉進士知臨邛縣民嘗苦吏追攝肅削木為牘民訟有連逮者書其)
(姓名使自召之皆如期至)
張及(知臨邛時太守欲引水泛舟遣吏於縣決堰時農事方興及曰涸民田以事嬉遊可)
(乎令可去水不可決太守斂容謝之)
文同(皇祐間通判邛州王安石送以詩文翁出治蜀蜀士始文章犖犖漢守孫千載起相)
(望)
王伯憲(紹興中令蒲江民安訟簡有無訟堂民為立碑)
李昌圖(乾道中知邛州請減積欠錢引民英不感其德)
陳寧(火并令民戴之如父母畏之如神明)
趙雍(淳熙間知邛州以儒術飭吏事待士恤民期年政化大行郡人畫像以祀之)
姚希得(知蒲江巨室挾勢希得以嚴治之聲譽著聞)
張方(嘉定中守邛州敬以立體寬以惠民去官後人多思之)
明張郁(洪武初為邛州同知修舊起廢興學校繕城郭士民安之)
聞仲昌(知邛州練達政體勤於撫字天龍寳謀叛寇掠鄉村仲昌率兵立柵禦之寇遁民賴)
(以安)
羅質(南昌人知邛縣勵精政事一塵不染民甚德之)
安郁(字從周臨潼人蒲江典史正統中邑大旱郁齋沐龥天積柴於紫極觀立誓不雨則)
(自焚至期大雨民謠曰安從周積薪樓感天雨民有秋昔無衣今有裘陞知本縣事)
熊祥(麻城人舉孝廉知蒲江築土城修儒學建演武場政績大著子縝知成都縣有政聲)
(後知邛州)
李廷詔(福建人守邛州端方有善政修砌石城民永賴之)
馮泰(大邑令廉正無私勞心撫字邑人德之秩滿保留復任九年)
杜廉(長沙人舉孝廉嘉靖中知邛州開七里&KR0309;疏通水利州人受其賜)
楊完(泰和人嘉靖中知邛州性狷介居官數月訟簡刑清以母老向治兵使者乞終養不)
(聽強欲解組而行使者難之曰若不為利得無為名耶完曰大人第聽去即為名為利皆可也使者)
(竟成其志)
姚□(高郵人知邛縣築城垣改州治事不辭勞屹有成績)
直隷潼川州(雍正十二年陞為府)
蜀漢霍峻(字仲邈枝江人仕蜀為中郎將先主取劉璋留峻守葭萌張魯遣部將楊帛誘峻求)
(共守城峻曰頭可得城不可得帛退去後璋遣部將扶禁向存率萬餘人由良水攻圍峻俟其怠選)
(精銳出擊大破之斬存蜀既定嘉峻之功乃分廣漢為梓州郡以峻為梓州太守子弋為太子舍人)
(後主立太子濬以弋為中庶子盡言規諫甚得切磋之體後為參軍)
楊戲(知梓州為政清約不煩)
張翼(字伯恭武陽人為涪陵令遷梓潼守有守禦功官至左車騎將軍)
晉周虓(為梓州太守時妖賊李弘李金根等聚衆萬餘自稱聖王虓討平之)
梁趙瑤(為小溪令歲旱瑶率官吏齋戒於邑三里外引咎自責稽首流血應時大澍民德之)
隋董淑封(開皇四年為鹽亭令有德愛政暇遊鳳凰山後人思之號為董淑山)
姚萇(字景徹長安人開皇間為西川都統瀘夷寇普昌二州文帝命萇帥西川之兵討之)
(有功擢普州刺史兵亂後民多流徙萇招徠安業後卒於官民為立祠其子孫遂家焉)
李直之(字正叟長安人任凱州刺史八年除害去弊興學設教化行俗美晚年上疏乞骸隱)
(於銅官山童稚歌曰我知古凱州今日得李侯李侯切莫去此地無可憂年七十九卒民祠祀之)
魏文昇(資中人山獠作亂文昇單騎造其營諭以利害渠帥感悦解兵而去前後歸附十餘)
(萬上大悦以為遂州總管)
唐唐儉(普陽人武德初都督遂州以守禦功給食綿州六百戶封莒國公)
蘇榮(味道之父為梓州參軍人皆稱之)
郭元振(初名震大名人神龍間為通泉縣尉任俠不檢小節嘗盗䌧錢武后詰之既與語奇)
(共人索所為文上寶劒篇后嘉之遂得擢用景雲二年進同中書門下三品以功封代國公)
崔城(開元十三年任遂州刺史詔宰相諸王御史以上祖餞之)
顔杲卿(司法參軍性剛直蒞事明決嘗為州刺史詰譲正色别白不為屈)
賈島(字浪仙范陽人為普州司戸參軍工吟咏人為刻詩於碑)
盧坦(字保衡為節度使東川兵戍安州坦時使人周其父母妻子視疾病給醫藥士卒感)
(之不置)
馮宿(字拱之東陽人東川節度使完城郭增兵械十餘萬涪水數壞民廬舍修築防禦民)
(賴之)
王潛(唐興令修明政事尤存恤鰥寡)
薛昭(汾陽人為普州刺史以廉能著聲)
喬琳(太原人至德中任刺史創立學宫文教盛行)
柳仲郢(公綽之子字喻蒙大中六年為東川節度使在鎮五載美績流聞大吏邊章簡挾勢)
(肆貪前帥不能制仲郢因事殺之官吏肅然)
李絳(任東川節度使恩威並行吏民畏服)
王涯(字廣津穆宗立出為劒南東川節度使時吐蕃寇邊西北騷然又掠雅州涯調兵拒)
(之上言蜀有兩道直擣賊腹一由龍州以抵松州一由綿州威番柵以抵棲鷄城皆險要地臣願不)
(愛金帛使信臣持節與北虜約曰能發兵深入者殺某人取某地則受某賞開懷以示之所以要約)
(敦好為他日用則邊警無慮矣帝不報)
竇兢(字思順為郪縣令修郵舍除道路設冠婚之制定祠祭之儀百姓德之)
李商隱(字義山第進士大中七年東川節度使柳仲郢辟為節度判官檢校工部郎中在東)
(川最久於政事多所贊畫一切箋奏咸出其手)
李洪(生而神異為小溪令惠政良多家居值歲歉捐貲全活十萬家及卒人為立廟祀之)
(宋崇寧間賜號豐澤明正德間鄢藍賊衆縱火焚之不能燬其廟但聞空中隠然有聲賊驚遁去人)
(咸異之)
李匡遠(開元中為鹽亭令捕盜勤勞時號健令)
夏侯端(梓州刺史以祕書監出任散禄周貧不為子孫計)
宋燕肅(知梓州有異政又嘗作蓮花漏用候昏曉並刻石以紀其法)
司馬池(令小溪正版籍均賦役以澤民為心劉華辟知司禄參軍累官天章閣待制)
張仕遜(字順之陰城人進士令射洪以寬厚得民嘗禱雨使君祠須臾大雨仕遜立廷中雨)
(足乃去後轉運使檄移治郪民遮馬首不得去遂聽還射洪安撫使至梓州問屬吏能否張雍曰射)
(洪令第一改襄陽令累官同中書門下平章事封鄧國公卒諡文懿)
張雍(安德人知梓州值王小波李順之亂守城却賊蠲煩苛尚簡素後人為立祠)
勾士良(少城人嘉祐間以祕書丞出知中江築隄捍江憂深慮逹其隄防三興三廢後令廖)
(子仲克成之)
廖子仲(治平中由太常知中江前令勾士良築隄捍江名勾隄子仲更築之永稱鞏固)
馮瓉(知梓州賊夜攻城瓉密令促更籌未夜分擊五鼓賊悉遁去因縱兵追擒其首境内)
(𫉬安)
康延澤(普州刺史全師雄作亂延澤招散卒千餘人破賊衆三千由是賊勢少沮普遂等處)
(皆平民始安居)
程建用(字彝仲眉山人元豐間知中江以循吏稱嘗作書寄蘇子瞻記山亭狀風物寫情景)
(山川如在几案間學識才行有大過人者)
趙抃(為梓州轉運恩威並著教養兼施父老子弟罔不悅服州人廟祀之)
彭乘(知普州普人鮮知學乘為興學召其子弟教育之)
程通(熙寧間中江令不事繁苛政教畫一民賴其治)
趙尚寬(知梓州恩惠洽民為一時所推敬比代去吏民遮道攀戀不已)
范百禄(提點利梓二州刑獄諸將欲屠瀘夷之來降者百祿堅執不可違受其降安置得所)
范純禮(字彜叟吳縣人仲淹子以祕書省出任潼川有邊將調度苛繁純禮一以静鎮待之)
(辦具不取諸民民圖像於廬奉之名曰范公菴草場火守吏惕息純禮曰草燥則生火何足怪但使)
(密償之庫吏盜絲多罪至死曰以棼然之絲而殺人吾不忍也聽其家趣賣以贖株連者悉釋之後)
(擢戶部郎中京西轉運使)
虞祺(仁壽人進士歴知潼川以仁愛蒞治秦檜嘗遣督使貢方物祺以地瘠民困聞於上)
(檜慚而止)
劉甲(字師文東光人忠肅公摯之孫以寶謨間學士出任清心約已疏滯滌弊度地以居)
(民發廪以賑乏儲書以勸學市田以養士前後費巨萬奏免税緡八萬四千有奇)
黃震(字伯起蒲城人進士為遂州判官詔給兩川軍士緡錢東川詔獨不至軍士遂謀為)
(變震白主者曰朝廷忘東川耶殆詔書稽遲耳即開州帑給錢如西川衆乃定明日詔果至累遷尚)
(書郎)
許彪祖(玉池人紹興間知中江作義阡於亞松山收暴骨無所歸者瘞之凡九百餘冢)
唐文若(字元夫眉山人少英邁為文豪健登進士分教潼川給事勾濤薦之詔赴行在既至)
(而勾濤出不得見文若奏書闕下略曰昔漢高慢士四皓去之而西都少廉恥之人光武禮賢嚴光)
(友之而東都多節義之效陛下駐蹕東南兩宫將歸五路初復正宜市朽骨式怒蛙以來豪傑寧惜)
(此數刻之對耶翌日召對高宗大悦改官通判漢州)
賈尹(富義人紹興間中江令作蓮花漏縣尉楊大中有記居官多惠政)
趙善宣(開封人知遂寧府才猷練逹善於經制嘗徙建儒學至今仍之)
王儔(字尚友平陽人乾道中知樂至廉潔謙恭寬民嚴吏民立生祠祀之)
家炎(眉山人郪令先是郪二十年皆攝令人疑其不利虚正寢不敢居炎至居之時兵火)
(創殘之餘折嚚訟簡冗費代民輸賦二十萬有奇學故有籍没盜田鄉人有為盗謀於宣撫司檄反)
(其田炎具本未白宣撫歸於學後遷敘州通判知資彭普三州)
李熹(燾之弟知遂寧治民寬厚凡無名之賦悉奏蠲免)
李垕(字叔勤燾仲子知遂寧府政主簡静濟以剛果間有措置卒歸平恕郡人宜之)
李壁(字季璋燾季子張福攻遂寧壁傳檄諭之福讀檄泣下會官軍搦戰賊忿盡焚其城)
(顧府治曰李公所居勿壞之壁授計於大將張威遂平賊)
許弈(字成子簡州人淳熙中以寳謨閣直學士出任導利去害潔已愛下捐緡錢十二萬)
(為民代輸嘗霪雨壞城奕撤而築之不甚煩民民立祠祀之)
宇文峒(成都人嘉定間為邑酒正攝縣事建學宫祀周程朱張四子度正魏了翁有記)
張材(開封人隆興間知樂至有惠政及民民咸仰賴之)
勾大章(字德成士良之孫士良嘗築西隄歲久傾圮大章沿岸創為隄防三里許名曰勾公)
(隄參軍景西仲有記)
鄧應午(字明父新都人進士初為高博尉時潰卒近境人情洶洶應午督兵守禦乃定歲大)
(疫市藥散賑不遺餘力郡有疑獄一訊立辨嘗攝令通泉芟吏弊免逋租後為華陽丞)
扈元(永泰令興學立教有善政及民)
張宏(字巨卿益都人進士知遂州以勤儉著聞後入為度支員外郎)
劉光祖(淳熙中召對恢復事宜除直祕閣出任郡守慈惠得民仁聲四達時賢守光祖稱最)
(馬)
趙仕陴(知遂寧江水暴漲瀕江有隄水嚙其趾仕陴索胡牀坐隄上左右請避去不許移時)
(水落時人以比王尊云)
魏了翁(攝潼川事修陴浚隍賊兵遏郡知其有備不敢攻而去後為潼川知府約已裕民政)
(績大著轉本路安撫使)
李禹卿(字君益蘄水人嘉定元年以棘寺丞出任廉明多善政惠商通遠百物充牣幼子偶)
(出市從者買玩具授之辭不受識者異其子而益信禹卿素履云)
趙昂發(字漢卿昌化人淳祐進士為遂寧州司潼川簽判素以節行稱後守潭州死節)
元周鎬(晉寧人射洪尹多善政崇教化建金華書院)
汪敬昌(監遂寧州去民瘼除奸黨上下稱其廉能父老立頌德碑)
明董煥英(寧波人洪武間自巴州牧遷知潼川府以文章飭政事聲震一時威德大著)
鄭文彥(大同人洪武間知潼川府持已方直賦役均平後陞工部侍郎)
錢恕(洪武間知遂州有廉潔行存撫字心創建壇廟廨署民不知役)
范府(洪武間由舉人知遂寧裁抑豪悍修復學宫易土城以巨石永為一方保障)
葉國華(興國人進士知遂寧小心畏謹凡倉卒難已之貲悉以俸資應之其父自任還里莫)
(能治裝邑士大夫率助以金後改南昌徵授戶部主事)
譚道生(始興人知潼川廉潔有守具幹濟才郡城圮壤伐石更修制強梗撫善良簡詞訟在)
(任七年郡中大治致仕去)
唐汝楫(武功人洪武末任安岳公勤蒞政撫民有恩去之日民擁道泣送之累官禮部侍郎)
姬靈(永樂間知蓬溪重修縣治始正版圖)
吳昌衍(進士宣德間知鹽亭勤恤民隠因地制賦甚協人心後徵入為御史陞四川左參政)
郭鏜(思縣人進士成化間以大同巡撫謫任射洪節冗費省科罰均徭役期年境内翕然)
(稱治)
陳琓(由監生成化間知鹽亭剛直有才邑路去保寧甚遠夫役苦之琓議南部民出柳邊)
(驛接逓又申免戌邊民丁邑人至令頌其功德)
章昂(雲南嵩明人弘治間任中江流賊猖獗誓死守城賊為解去)
蔣容(字德夫武進人弘治中知潼川下車三月即增修學宫創東西廊舍三十間扁曰六)
(德為諸生講讀之所又撰郡志以振厲人文建名世堂以表章先賢築東城隄以消水患修來熏橋)
(以成利涉政平人和甘露降於庭柏士民德而頌之)
余祺(新建人正德間知中江除巨盜釋冤獄賑活饑民甚衆邑舊有茂州守倉役民破產)
(莫能供力請罷之創五門月城尊經閣又重建鄉賢名宦等祠社學倉庫樓義阡逓舖無不加意陞)
(瀘州知州)
胡進律(正德間由舉人為鹽亭令剛介明敏創修城池為邑保障時鄢藍猖獗賴以固守云)
胡纉宗(由檢討謫官正德中知潼川以文學飭治一切檄命差役一凖丁糧以定輕重興學)
(教士以文章政事稱於時)
滕友(西安人進士安岳令謙謹有才多牧民之政)
牒昇(蒲城人安岳令廉平愷悌視民如子歴九年如一日擢鄧州知州)
顔公輔(巴陵舉人正德中任知縣均徭平賦薄罰省刑卓有循良風民思其遺愛為立祠祀)
(之)
程春震(雲夢人進士以御史調安岳發擿如神築城垣修公署弘治中大旱賑恤安集曲盡)
(其心後盜起糾兵捕除民賴安堵)
王紹先(貴州舉人任中江知縣刻厲苦節一文不取百姓咸受其福以不肯阿時乞休去士)
(民思之)
胡叔寶(永康人中江尉初蒞任民有當辟者其親屬暮夜懷金祈免叔寶執赴公堂置之法)
(縣令胡定一以縣政諮之叔寶勸農桑興學校定科差平賦税南陽李賢奉勅察蜀吏治疏其善政)
(以聞遂陞知本縣)
張暹(字景暉丹徒人射洪令節冗費省科罰均徭賦期年民無訟訐野無寇警境内翕然)
(稱治)
張東周(蒲圻人進士嘉靖間由雲南僉事謫州冋慷慨任事署篆多惠政條陳地方利害上)
(官多允行之後卒於任)
李明(吉水人嘉靖間知安岳剛正有才改遷學宫重修縣署徙壇壝建橋梁除巨盜為政)
(嚴肅)
陶清(字楊之建昌人初守劒州以治繁調知潼川端方剛果吏不為奸事至立辦新學校)
(正士習潼人甚德之)
趙德宏(鶴慶人舉人嘉靖中任潼川牧自幼有孝行御史唐龍奏聞旌表及蒞潼有善政增)
(修城垣民賴保障)
段有學(昆明人知中江縣政尚寬平擒妖賊捕夥盜民甚戴之)
董性(麻城舉人嘉靖間知安岳臨民以寬馭吏以嚴課諸生除巨盗斷冤獄民為立碑頌)
(之)
張厚(貴州宣慰司舉人政多仁愛嘉靖戊子年大荒力請當路得發帑金全活甚衆明年)
(麥秀五岐以得罪監司去官士民泣送農人釋耒耜争肩其輿出境)
顧雲鳳(常熟人進士萬歷丁亥知潼川州為政最得大體凡民輸課必令自稱兌不多分毫)
(郡當孔道應之整暇有術吏民不病治潼七年民深愛戴陞刑部員外郎去)
王良謨(蒲圻人由舉人知蓬溪六年事治民懷革宿弊立社倉率義民助輸供得穀萬餘石)
(分儲之以濟貧民復買學田士民不能舉婚喪者輒助之蓬民久而不忘云)
吳伯錡(夷陵州人知遂寧輕刑薄罸一無私徇一時感頌稱吳青天陞雅州太守)
田舜年(字壽子山陽人由選貢崇禎中知樂至務實政倣常平遺意建倉備賑樂邑久乏科)
(目舜年又建書院親為講授年六十未舉嗣士民代禱於神果生一子因名樂生陞陕西平凉同知)
(民請崇祀名宦)
雷轟(都勻人由監生知鹽亭縣勤慎有聲賑荒多所全活陞雲南北勝州祀名宦)
梁一桂(懷集人由舉人知鹽亭政尚簡静百事振修祀名宦)
張寬(應山人知鹽亭政期平恕時值兵燹供億得宜上下稱善)
任賓臣(印江人由舉人知遂寧在任精白乃心平易蒞政值獻賊圍遂與鄉官吕大噐招集)
(義勇身先士卒力守城池賊遁去邑民賴以保全)
詹丞祉(浙江人進士知遂寧寬仁清儉修理城池兵火中賴以保障邑人為立去思碑)
直隷瀘州
漢成存(廣漢人建安十八年始置江陽郡以都尉成存為太守有嘉政)
蜀漢彭羕(字永年廣漢人官州書佐劉璋時以罪髠鉗為徒隸會先主入蜀羕往見龐統統薦)
(之先主領羕傳宣軍事指授諸將奉使稱意成都既定先主領益州牧拔羕為治中從事丞相亮密)
(言羕心大志廣難與保安主意稍疎左遷江陽太守)
隋張威(高祖時王謙作亂以威為行軍總管從元帥梁睿擊謙軍次通谷謙守將李三王擁)
(勁兵拒守睿以威為先鋒三王初閉壘不戰威令詈侮以激怒之三王果出陣威令壯士奮擊三王)
(軍潰大兵繼至擒斬四千餘人進至開遠謙將趙儼衆十萬連營三十里威鑿山通道自西嶺攻其)
(背儼遂敗走追至成都及謙平進位上柱國拜瀘州總管)
唐陸弼(潼川人天寶中為州刺史德澤及民卒於官櫬過射洪白崖山下溺焉人立廟於山)
(曰白崖廟)
劉昌裔(太原人遊蜀適楊子琳亂昌裔說之順命尋以裔為州佐)
柳玭(以左補闕忤中官景福初出為瀘州刺史操行廉直有父仲郢之風)
宋錢若水(字澹成河南人知瀘州撫綏有道得黎民心歴官樞密使)
劉平(開封人夷人寇淯井以平權瀘州事平率土兵三千擊走之寇凖薦平知瀘州自是)
(邊釁不作)
何湛(通判瀘州權郡事蠻酋乞弟率衆迫城湛單騎至其營開說利害乞弟亦單騎送湛)
(入城隨即引去民賴以安)
王光祖(開封人知瀘州乞弟既降光祖團結兩江夷族為義兵自是瀘夷不復為邊患)
王獻可(知瀘州時黃庭堅以黨籍謫涪人多畏禍不與交獨獻可遇之甚厚時人稱之)
孫羲叟(徽州人政和初由徽猷閣直學士帥瀘州築城有功徽宗賜書奬諭之)
李如晦(紹興中知江安操行廉介為士大夫宗)
許弈(簡州人知瀘州威望甚著夷酋王燦桴木萬株入賈弈慮其探山陸之險驅之去時)
(安撫使安丙新立大功䜛忌日聞宰相出謗書問弈弈願以百口保之)
馮檝(知瀘州紹興中詔海外四州與免經略檝抗疏不便於是瀘敘州長寧軍皆得免瀘)
(民甚德之)
張奎(通判瀘州通敏精強甚有治蹟吏不敢欺)
魏了翁(開禧間知瀘州修樓堞增器械教武事申軍制興學校蠲宿逋復社倉創義家建養)
(濟院數月百廢俱興)
李燾(知瀘州葺石門堡扼險要奏禁茶馬市又禁入山伐木以杜夷人借事入寇之端皆)
(報可)
梁玠(乾道中知瀘州歲餘民便之詔以瀘州為一路命玠為安撫使以旌其能設瀘州路)
(并安撫使自玠始)
楊汝明(知瀘州廉直有守撫綏得宜民皆懷之)
常丞(廣安州人知合江撫綏有方民慕德政勒碑頌之)
何文才(資縣人知江安十年廉能著聲)
趙邁(知江安有善政民立碑頌德)
元牛世雄(成都人皇慶間為江安令釐革弊政蠲除冗役修設學校善政甚多江安民咸服其)
(化)
安文憲(延祐中守瀘州興學重農卓有異政)
王佑(長安人知納谿創建經文廟暇日集儒生講論史)
杜䕫(字舜臣平原人令納谿為政愷悌慈祥民不忍欺)
李福(字介甫凌雲人知納谿勸課農桑邑人德之)
明陳謙(荼陵人洪武初知瀘州時州屬重慶謙奏改直隸興學校重農桑卒於官民立祠祀)
(之)
胡瑞(字天祥新淦人知納谿縣明兵取偽夏瑞率衆首先歸附有保障功)
彭律(江西人由進士洪武初任合冮創縣治修學校撫流民賑饑荒全活甚衆)
王仕忠(武昌人知瀘州均徭役節財用窮民多賴存恤)
林遵義(莆田人知瀘州約已愛民尤重學校一時士民戴之如父母)
賀讓(衡山人正統中知瀘州有善政遇旱徒跣懇禱而輒隨車)
張翔(崑山人知瀘州廉清正直與民興利去之日百姓泣送之)
楊瑋(華亭人知瀘州為人剛介無欲政舉民安上下信服)
程達(婺源人由舉人知州事為政嚴明而濟以和易執法無私豪右斂跡)
黃倫(知江安臨事果斷化行政美既去民立碑頌德)
易子晉(知冮安時大軍駐縣調度供億處之裕如歲荒發廩賑民未白監司竟以此得罪去)
胡思忠(直隷人知瀘州留心民務瀘賦至重懇請减每石徵銀五錢三分自思忠始)
胡先(廣東人任御史以直言謫瀘州驛丞委攝州事去滛祠修學校恤孤貧除豪猾多善)
(政)
謝廷詔(由歲貢任江安縣教諭受學蔣道林以身率諸生敦道義尚禮讓有裨風化人争傳)
(誦)
朱銑(字文澤江西樂平人先任黃陂以忤權貴調合江端潔簡易值兵燹後修築縣治民)
(不知勞)
李英(成化元年任江安縣丞時縣中土城仍宋元之舊歲久傾頽英攝縣更修石城民賴)
(保障)
直隷資州
隋衛鉉(益州總管長史仁壽初山獠作亂出為資州刺史以鎮撫之鉉單騎造其營謂羣獠)
(曰我刺史銜天子詔安養汝等勿驚懼也諸賊莫敢動於是說以利害渠帥感悦解兵而去前後歸)
(附者十餘萬口高祖大悦賜縑二千疋除遂州總管仍令劒南安撫煬帝即位復徵為衛尉卿諸獠)
(攀戀數百里不絶皆揮涕而去)
宋張旦(知陵州時李順黨數萬來攻旦修整戰具驅市人進戰大敗之)
何耆仲(任資州愷悌廉慎戢吏愛民政事和平)
范祖禹(字淳夫治平中任資州龍水令寬簡愛民尤以興學校為首務)
張伸(字子逮唐安人任資州約已敬士撫民戢吏尤作興文學為治稱第一)
李景孠(熙寧間任資州太守民輸免役錢四十萬蠲和糶米六十斛增養士之田瘞久暴之)
(骨申放生之今兵亂之後人皆歌誦)
文同(任仁壽令奏革鹽井之弊名山古蹟題詠最多)
楊佐(陵州推官州冇鹽井深五十丈歲久幹朽敗欲易之而陰氣騰上入者輒死惟天有)
(雨則氣下降稍能施工佐教工人以木盤貯水穴竅灑之如雨然於是井幹一新利復其舊)
楊紹(紹聖間知陵州監以居民缺水引郡之小龍泉以資民汲號普惠井民利用焉)
鄧棐(紹興中内江令酋修庠序利興弊革上下悦之)
楊師錫(字舜欽蒼山人紹興中令&KR1269;陽明教化興禮義邑人繪像祀之)
陳咸(淳熙中知内江均徭役賑饑民修學校積兵儲夷人入寇防遏之功居多)
仲大年(淳熙中知内江嘗謂政教如五榖種之必生食之必飽若專用刑罰豈善政哉故敷)
(教寬平民受其惠)
孫道夫(知資州安撫鄭剛中薦其治行第一移知蜀州盗不敢入境遇事明了人目為水晶)
(燈籠後乂知綿州)
李正炎(嘉定中知内江循阡陌勸農桑重學校豎鴈塔以題科名其他善政率𩔖此)
李憲熺(内江縣尉與李正炎同時善則贊之否則規之協心愛民民並德焉)
趙彥誴(紹定間知仁壽以德化民不尚威法再期而民孚繪像於霄漢室以祀之)
元劉起昌(知資州勸導有方農勸於耕士興於學後遂家於資)
明馮讓(字伯謙江西人景泰中知井研公正廉謹端士習培善良嘗纂邑志後因貴藩有警)
(奉檄督運有功祀名宦)
吕律(字正音江西人舉孝廉成化中任資陽教諭冇學有行勤於訓迪)
王澄(字肅政陜西舉人成化中知資陽政平訟理修舉廢典時有瑞麥之應)
郭方(字仲矩湖廣人成化中知&KR1269;陽廉明公謹時稱循良者以方為第一)
丁銳(江夏人成化中知井研輕刑詳讞士民安之陞姚州去日百姓遮留泣送請入名宦)
屈伸(綿州人弘治中任井研催科不擾尤善弭盜百姓安堵焉)
王璽(字朝雲舉人正德中任資陽教諭謙已誨人嚴義利之辨有古儒者風陞保寧教授)
(尋擢涪州)
陳鑾(湖廣人正德間知資縣純心愛民會流賊渡江將臨城鑾率衆禦敵破之城東)
陳銓(知内江歲凶多方賑恤民免流離捕盜戮渠魁四境寧戢拜監察御史)
湛禮(浙江人由進士知内江性廉介政尚寬平任滿去邑父老送之江滸禮指一木篋曰)
(吾室裝奩也命左右啓視之惟簮珥數事而已擢評事歴陞知府蜀人比之趙清獻)
方向(桐城人以給事中謫資陽縣德威並著士民畏懷)
張文錦(河州人正德中知井研縣芟鋤強暴百姓善良者必奬勵之嘗遷學宫於風山士民)
(允服)
陳東(零陵人嘉靖中知井研勤於作士改建倉舖豎題名堂胥役擾於村里者輒禁絶百)
(姓安之曾著南塘類稿)
李佩(南鄭人知内江縣攜二蒼頭來視事糲蔬自甘一絲一布不取於民終戶部主事子)
(孫貧乏至不能自存)
沈伯龍(嘉興人知内江縣有容物量徵輸供億視舊加省詔入禮垣以謇諤著)
王同道(黃岡人以御史謫内江令調停里甲訓迪人才蘊藉風流古文詞賦咸有逸氣)
周希貴(安義人嘉靖末任井研蒞政廉明興學造士嚴保甲脹流移嘗條陳邊儲免百姓輸)
(運鹽井坍塌力請蠲課)
史旌賢(雲南人知内江縣敏練端嚴遇士大夫有禮表章勝蹟興起人文士民思之建祠以)
(祀)
李用中(朝邑人萬歷壬辰知内江縣性最孝凡家人來署毋有所遺必焚香西向拜謝居官)
(清謹累遷淮徐參議卒於官俸入不足以營葬事邑人聞而哀思之)
楊應登(雲南人知内江縣征播之役運餉獨先又擒其偽都司以絶亂萌當路尤旌異之)
胡承詔(天門人萬歷甲辰進士知夾江縣以治最調繁内江不畏強暴待人有禮作士有法)
(為政務大體邑人至今思之)
詹淑(字茂修湖廣人由舉人萬歷中任資陽在官九年公正慈廉條陳勸農養士省用恤)
(刑等議皆見施行)
朱暠(汾陽人由貢士萬歷中任資陽縣仁廉愛民修建學宫崇儒禮士賑荒有術)
張仲(崇慶人字子健資州教職新學校與諸生講解有鄒魯之風民立生祠祀之)
朱國壽(崇禎中知内江形家言縣治窪下宜培之因於治内建譙樓丙子鄕闈得十一人一)
(時稱盛)
直隷綿州
漢閻憲(廣漢人綿竹令人有夜行者得遺錦旦乃送縣或曰暮夜無知何不攜去對曰縣有)
(明府匿此則慚)
晉許遜(洪州人知德陽心本清淨政尚德化有仙術遇歲歉點石為金以濟貧乏邑人祀之)
唐劉德威(貞觀初為綿州刺吏政號廉平百姓立碑頌德)
何易于(先為益昌令大著能聲累有惠愛及民後遷羅江令為政不異於益昌時刺史裴休)
(至邑見其廉嘆美之末乾道中縣令楊超為作循良吏碑立於署中)
宋鮮于侁(通判綿州州處蜀左吏狃貪風至課卒伍薪炭芻豆侁一介弗取郡守以下效之)
歐陽觀(廬陵人綿州推官廉潔好施凡死囚必求其生不得則告天而後斷)
毛嘉會(括蒼人嘉泰間綿州守發粟賑饑伸決冤滯)
明李博文(洪武中知安縣守己愛民政績超卓)
江洪(蒲圻人洪武中以參議謫知綿州政尚寬簡留心撫字歲荒捐俸為粥以活饑民興)
(水利灌旱田民祠祀之)
秦宗伊(知安縣以禮自持教民首孝弟修人文廟清學田嘗建奠安墩以培縣脈邑賴之)
劉拯(正統間知梓潼廉介固持始終如一後卒於官貧無以為殮至今稱其清)
盛昶(直隷人天順間以御史謫知羅江廉明公恕興利除害時趙鐸寇亂昶率衆追剿報)
(捷陞知敘州府)
吳淑(宜興人以御史謫知德陽恢學宫新邑冶勤恤民隱時稱賢令)
蔣䕫(泰和人德陽教諭克端模範清苦自甘後陞蜀府伴讀)
李充輝(豐城人弘治中為德陽簿慷慨多大節清白自勵於勢利泊如也先是龍州夷酋叛)
(拒歴年前後招諭莫得其要領充輝持檄往諭為陳朝廷撫御恩且歴舉自昔梗化之禍又力却其)
(贈金夷酋畏服遂感泣與充輝偕詣臺院數其罪而宥之反側遂定)
姜珍(金華人監生正德中任德陽令其政平易其守清白至今稱廉吏者必以為首)
王大駱(新鄭人監生正德中知綿州剛正有決斷捕除賊盜地方以寧)
劉璨(臨川人正德間知綿州性廉介守城禦賊居民獲安聞母喪過哀而卒卒時無以為)
(殮人以廉孝稱之)
杜濓(嘉靖中知安縣冇治才愛民禮士安邑科目絶少濓勤勸課遷學於北堈遂聯捷數)
(人)
焦烺(泰興人嘉靖中知德陽縣不攜家室寢所衣笥撥吏守之政先大體綿陽江嚙城烺)
(築隄數里以捍水高二丈闊稱之至今賴焉以督採大木為上官忌收獄尋得白歸惟圖書數卷而)
(已)
齊清(滄州人持己剛方有才辯嘉靖末知德陽邑故協濟綿州馬匹清立言其不可欲議)
(徵銀折價時趙文肅貞吉過縣咨馬政清熟知利病條對甚剴悉文肅入朝即召為太僕寺丞)
王純臣(鄖陽人任德陽教諭好古能詩詞持己嚴正著訓士約言以廉恥氣節為重士子遵)
(行之)
李士鼇(漢陽人任安縣清操不染百廢俱舉)
強希顔(萬歷間任安縣明敏有為勘田畝革吏弊豪富不敢欺隱)
紀于竹(洋縣舉人由兵部主事謫知安縣釐宿弊革重耗案無滯牘修城經理冇法民忘其)
(勞)
張緒(漢川人萬歷初知德陽以一老僕隨侍自奉甚約與民休息去任日猶捐廪以助城)
(工至今屹然太守耿某為作去思記)
樊鼎遇(黃岡人萬歷中以選貢知德陽縣吏治敏練繕城築堰置義倉剙經樓捐俸購書數)
(百卷以誨諸生其父官御史以建言謫戍鼎遇泣訴兩臺欲免官贖父罪直指彭某為奏得旨下吏)
(部鼎遇即日告歸所著有道林小草藎草等書數百卷)
陸經術(綿竹令崇禎丁丑流賊犯蜀綿城卑薄立陷賊去經術至捐金勸紳士助完城工高)
(厚加倍獻賊至不得入民至今感之)
直隷茂州
隋梁遠(為汶川總管時吐谷渾吕夸寇邊遠以銳兵擊破之斬首千餘級)
宋趙瞻(知威州瞻以威茂雜羣獠險而難守不若合之而建郡於汶川條著甚詳後熙寧中)
(經理西南就瞻取其書考焉)
孫羲叟(神宗時節制綿茂軍先是涂静時飛等蠻寇茂州知成都周燾遣兵馬鈐轄張永鑄)
(等擊之畏懦不敢進羲叟遣中軍將种友直等破之其酋旺烈等悉降)
趙全時(簡縣人神宗時知威州治行異等)
史學(丹稜人哲宗時知茂州監軍營田魏了翁有記)
明劉堅(永樂時知茂州奏請立學校以教軍民子弟秉公有守均徭平訟流民復業歲旱祈)
(禱甘雨立應秩滿州民保留之)
陳敏(華亭人知茂州先德後刑除奸宄保善類在任六年民立生祠祀之)
柳芳(延安人宣德中知保縣羌民叛亂芳捍禦有方民賴安輯)
屠安民(隆慶中任保縣捐俸築南城保人德之)
張祥(江陵人成化中知茂州愛民育士學校橋梁多所修葺陞太僕寺丞)
崔哲(遼東人正德初知威州化服強番邊陲無儆軍民賴以安堵)
范淵(桂陽人正德中以郎中謫威州選番民子弟入學宫教以詩書淑以道義自是番民)
(慕義歸順民建祠祀之)
何福全(鳳翔人由吏員歴判威州政尚誠實不事苛刻秩滿以安戢功保陞本州守蒞任九)
(年致仕歸)
孫漢(江陰人嘉靖間知茂州時五寨蠻亂守禦有方蠻不敢犯未幾以憂去軍民如失父)
(母)
王淵(江西人以給事中謫判茂州治才卓異有清操去之日一馬一僕茂人無知者)
婁廷璋(陕西人嘉靖中知汶川開設學校治汶有聲)
汪守廉(黃岡舉人萬歷中知威州視民疾苦如痌瘝切身士民愛慕番獠傾服陞曲靖同知)
舒文璧(萬歷中任保縣捐俸築南隄二百餘丈民賴其利)
麻康(萬歷中任保縣增砦禦夷在官十四年無邊釁民愛之如父母云)
吳偉(漢中人由國子監生知茂州卓有政績歴陞四川左布政使)
直隷達州
周辛昂(通州刺史推誠布信甚得蠻獠懽心累遷驃騎大將軍)
唐李洞客(貞觀初為通州刺史政尚清平民以慈吏呼之)
李適之(開元中為通州刺史政不苛細為下所便明皇時水災適之作三大防曰長楊曰積)
(翠曰月岥自是水始不為災天寶初入為左相)
韓滉(宰相韓休子至德初為通州郡長史有政績德宗時為鎮海軍節度使綏輯百姓不)
(踰年境内稱治歴官中書門下平章事李泌謂其公忠清儉真大臣之器卒諡忠肅)
宋余應求(江西弋陽人崇寧中進士為監察御史論童貫譚稹以中人預軍政為國之辱又言)
(將相不宜争私憤當早定戰守之計為時所忌出監達州茶場後官吏部員外郎)
李耆夀(字南公紹興初為達州守辛於官魏了翁稱耆夀資性孝謹臨事有大慮其修之家)
(行之官率多可紀)
楊載(涪陵人紹興中知達州嘗憤劉豫之兇逆願横行寇中手刃豫以報朝廷張浚壯而)
(薦之故有是命後果著聲績云)
陳式(永嘉人淳熙中知達州崇學勸農葺城完廩以禮為教民心感悦立祠祀之)
明曹嗣宗(柳州人進士永樂中任達縣廉能有聲後歴陜西僉事)
邢元亨(咸寧人知達縣鄢藍宼亂力為撫禦邑賴以安)
周雍(永康人嘉靖初守達州講學訓士立社倉約法二十八條民便之)
徐勖(湖廣人嘉靖初守達州歲大旱請禱甚恪併給牛種作水車是年有秋政暇與諸生)
(講學不倦士民感之)
楊振文(貴州人嘉靖中守達州不事苛刻歲頻旱多虎禱於神雨隨大霈一日虎斃者三)
傅汝楫(山東恩縣舉人知東鄉政尚簡約却宼完城士民悦服)
秦曰藩(字納賢鬱林州舉人萬歷四十年以重慶府丞改知達州學宫祠署鼎構一新既去)
(郡人建祠尸祀焉)
紀壯(陜西人萬歷四十年知太平縣凋敝之後撫綏頗稱得法以左遷去識者憐焉)
四川通志卷七上
欽定四庫全書
四川通志卷七下
皇清名宦
總部
南朱馬喇(滿洲鑲白旗人順治三年從未肅王定蜀為前鋒都統時獻賊餘孽靖朱馬)
(喇奮勇當先所在撲滅盡力邊陲開拓疆宇大有造於西蜀)
南伊馬喇(朱馬喇之弟與兄從貴肅王定蜀官前軍護衛值賊黨趙雲圍保寧伊馬喇)
(與賊戰連發數矢賊將皆應弦而倒秉勝追擊保寧圍解全蜀底定隨肅王旋)
(京師康熙十三年吳逆叛滇黔隴蜀復為賊據又以參領從軍征蜀進次廣元恢復保寧既而偽經略)
(王平藩授首以次廓清厥功居多云)
李國英(字培之遵化人隷正紅旗順治三年從肅王定蜀獻賊殱滅)
(王師凱旋國英以孤軍鎮保順間羣寇環伺隨機剿撲未嘗少挫八年巡撫王遵坦卒廷議代者數人)
(世祖特命國英以都御史任巡撫治兵閬中軍旅之後勸課農桑民足食用十四年晉總督旋加太子少保)
(兼籌荆陜屢平大寇保釐全蜀者二十有一年卒於官諡勤襄)
郝浴(字冰滌直隷定州人順治六年進士主政刑曹一時有大整西曹之譽八年改御史)
(來按蜀時巨寇劉文秀等踞滇黔吳三桂專閫駐師保寧七年無功浴至劾其縱兵焚掠任用私人)
(陰蓄異志諸奸狀無何三桂敗䘐棄保寧退走漢中全蜀震動傳言賊旦夕至會補行辛卯科鄉試)
(浴職任監臨入闈鎮静以安人心乂一晝夜七馳檄曉以大義三桂始返旆然且猶豫浴授以機宜)
(乃始固守既而賊抵保寧勢甚張浴親歴行間激發忠義遂克捷兩川以次奠定)
(世祖章皇帝特命督守城池前後疏凡數十上並嘉納先是蜀地兵荒相繼民鮮儲蓄守土者貸民耕牛而)
(徵其租租重牛尋斃民頗苦之浴為疏免)
姚締虞(字岱鹿湖廣黃陂人順治己亥進士司李成都改官陜西安化令晉秩諫垣擢僉都)
(御史巡撫四川時蜀紳宦遊者多以故土荒殘逗遛異地締虞具疏請令還籍以實地方並查勘田)
(畝令民自首糧賦戶口大為改觀一切民生利弊悉心調劑卒於官民追思不置)
張所志(遼陽人順治十七年巡按四川時川中土廣人稀道路榛莽所志遍歴四履招徠約)
(世祖嘉束條陳全川事宜章數上納之)
張能鱗(順天大興人順治十八年由進士分巡建南道駐劄嘉定州時軍務倥偬芻糧急需)
(輓運能鱗調度協宜雖輸將絡繹民不知苦又築蘇稽大堰以利農務至今賴之)
郎廷相(字鈞衡遼東廣寧人康熙三年任四川布政司招撫流移廣行安插措置牛種勸諭)
(耕鑿兵火之後公署無存廷相經營締造務合體制又修橋梁理舟楫建貢院至爨宫社學悉皆通)
(飭修舉毫不累民任蜀五載陞豫撫去任遠近老幼遮道號泣)
趙良棟(字擎之陜西安邊衛人康熙十九年己未奉)
(詔討吳逆號令嚴肅賊莫敢攖其鋒王進寶與賊將王平聖祖特命為勇略將軍時奮威將軍)
(藩相持於保寧良棟以偏師由陰平間道直抵成都賊衆望風奔潰旬日間郡邑傳檄而定會進寶)
(亦奏捷保寧良棟遂乘勢收復全蜀大軍所至秋毫無犯至今蜀人德之卒諡襄忠)
杭愛(滿洲人康熙十九年巡撫四川屬吏敬憚莫敢干以私時滇黔未靖調軍協餉勞績)
(甚著)
王騭(山東福山人順治乙未進士康熙十九年分巡松茂道時蜀中甫定廣為招徠又築)
(都江堰堤以溥水利士民頌之)
周燦(字星公陜西臨潼人順治己亥進士康熙二十五年督學四川嚴查優劣以示勸懲)
(士皆向化丁卯庚午之間𫉬雋者率所拔取著有願學堂集行世)
李輝祖(字蒲陽鑲白旗人康熙二十七年任四川布政司時因歲供蠟料棧道險阻民多病)
(題之輝祖詳請免又奉)
(旨清查田畝勸諭流民開墾按地起徵不漏不苛公私交便)
噶爾圖(滿洲人康熙二十八年任四川巡撫查丈田畝募民墾闢流移復業刊刻大學衍義)
(頒發膠庠俾士子向學又節省驛站公帑修治劍閣傾圮道路至今賴之)
岳昇龍(字見之陜西莊浪衛永泰鎮人任天津衛總兵扈從)
(聖祖北征平定噶爾旦錄功晉秩康熙三十七年授四川提督操練軍士調度有方時建昌凉山諸番猖獗)
(乃督率戎伍出奇制勝直逼巢穴番衆畏懾棄戈輸誠者凡十萬九千戶)
(聖祖仁皇帝書仁愛士伍四字賜之又)
(賜一聯云太平時節原無戰上將勲名在止戈天章疉沛時多榮之)
高起龍(字霖蒼鑲白旗人康熙四十年任四川布政司檄州縣徵收錢糧務令民自封投櫃)
(嚴禁私派遇編審之年俾里甲均平承辦胥吏不敢舞弊納課審丁悉有成規云)
韓成(陜西人四川合州籍康熙四十二年任重慶鎮總兵法令嚴明諸蠻率服遇亢旱禱)
(雨輒應郡中偶不戒於火成具衣冠肅拜怱返風火尋滅人稱為神)
劉德芳(字純菴遠陽人康熙四十三年任四川按察司讞決平允時臬政兼𣙜茶鹽而西爐)
(甫定積引未疏德芳籌畫徵收歲無停滯又修葺文翁石室為錦江書院一時人士欣然向學至今)
(與文翁並祠祀焉)
陳璸(字梅川廣東香山人康熙甲戌進士四十八年由部曹督學四川謝絶請託作育人)
(才襆被蕭然止一蒼頭隨侍食朝夕無甘旨閱文夜分不輟試重慶未竣會閩撫)
(題請調補臺灣道瀕行不能為資斧計後官湖南福建兩省巡撫卒於閩)
(聖祖嘗以璸清廉謹慎追以上崇祀名宦贈禮部尚書諡曰端肅)
孟喬芳(字心亭鑲紅旗人射)(少不屑事章句好騎)
(太宗文皇帝奇其材引置左右遂隷旗籍擢刑部承政以梅勒章京管牛录事屢從征伐皆著戰功順治元)
(世祖章年隨入關定李自成之亂帷幄中籌策居多自成皇帝)
(戰敗竄歸關中喬芳帥師追之九月關中平拜兵部右侍郎兼都察院總督陜西旹張獻忠尚據蜀)
(二年冬十月喬芳遣總兵官范蘇等討之遂收龍安又疏陳蜀地戰守之計皆見施行九年入覲)
(命總京師尋還西安十年處軍務十二月以病乞骸骨督陜西三邊四川等)
(詔加少保馳驛回京會卒贈太保諡忠毅并)
(賜祭葬)
席教事(字覺海山西臨汾人前明癸未進士順治十七年以刑部主事擢四川提學僉事公)
(明正直為一時學臣最著有閬中吟人多傳誦之)
衛紹芳(字猶箴號復菴山西猗氏人順治丙戌進士十七年任川北道參議時值郝承裔之)
(變紹芳督餉轉運無誤賊平議敘轉浙江巡海道)
劉璽(字爾符陜西朝邑人順治丁亥進士由浙江烏程令左遷四川按察司照磨署通江)
(簡州皆有惠政民多感戴)
張光祖(字大光河南新鄭人順治己丑進士康熙元年任四川提學剔積弊絶苞苴衡文以)
(先正為宗士風丕變)
張椿(字伯珩山西陽城人順治己丑巡按四川時保順二府初隷版圖與巡撫李國英綜)
(理緩急請撥牛種五萬給散兵民本年奏銷除接應軍需外貯粟六千八百餘石又疏催學臣以興)
(文教頒憲綱以肅吏治至今人稱頌之)
陳安國(字斗垣陜西沔縣諸生後以僉事監軍四川會巨寇攻保寧甚急安國詣西安乞兵)
(總督孟喬芳應之圍遂解又招降姚黃賊衆數萬尋以事下獄未幾得白陞井陘道)
楊道淳(字穉常陜西洋縣人順治四年以明經授四川監軍道時寇盜縱横道淳單騎馳赴)
(德宣布戢散亾尋陞四川按察使攝巡撫事以勞苦威安)
(致疾卒)
李藻(字鑑明山西陽城人順治八年以湖廣辰常僉事遷四川川北道參議是年蜀省始)
(行鄉試藻任提調方鎖闈校士聞賊至同官錯愕士子將散走藻以整暇竣試人服其識量)
王孫蔚(字茂衍陜西臨潼人順治壬辰進士由刑曹累官福建布政司左遷川東兵備道孫)
(蔚精刑名每視事握朱墨二筆判決如流著冇軺香集)
馮雲驤(字訥生山西代州人順治乙未進士由部郎康熙二十年提學四川時癸亥補行辛)
(酉鄉試新錄諸生尚未達部院司議以一體觀場恐於例有礙雲驤詳稱蜀方蕩平多士向化宜格)
(外奬掖遂力主入試暨揭曉列名者三十餘人人服其知人且有膽力云)
佟鳳彩(遼陽人康熙元年以都察院右副都御史任四川巡撫)
(題修都江大堰於民田大冇裨益)
楊應魁(滿洲人康熙元年分巡永寧道值鎮兵進剿江安土寇吳天民永城空虛賊驟至勢)
(甚危急應魁徵調鄕勇指揮得宜擒斬賊兵無數招集流移人皆安堵)
張德地(滿洲藉遵化人康熙三年由副都御史任四川巡撫時總督苗澄以蜀省額兵四萬)
(欲抽撥七千人屯田通計一歲所𫉬米數作折色可得銀五萬六千兩以足兵餉德地以為蜀當兵)
(燹之餘土著稀少必照督臣所議行恐兵不習耕土不宜人日後必致兵農兩悞不若度川中稍緩)
(之地量減其可裁汰者一歲計省銀五萬六千三百兩有奇與屯田来數折色之銀相符於)
(聖祖國計有益請定䕫關總税裁寧番越巂會川鹽井梅允其奏又)
(嶺安寧大壩等處雜税商民深德之)
李翀霄(字息六山西絳州人拔貢生康熙三年任四川按察使時蜀初定抗逆株連者三百)
(人力為平反止殱渠魁三人餘俱省釋又請革陜西茶馬累以蘇蜀民後遷江西布政使)
王曰曾(號省齋江南溧陽人康熙庚戍進士分巡建南道直陳東省一案清查田畝身歴田)
(間較定弓步法嚴弊絶控馭諸蠻漢夷安堵陞任日囊橐蕭然絶無長物)
李興祖(鑲白旗人康熙四十一年任四川按察使讞決多所平反兼鹽茶驛傳通商利民郵)
(政肅清)
張松齡(字鶴生福建莆田人順治乙未進士選庶吉士擢給事中疏言選官守候羈苦聽回)
(命清刑籍候憑仕途便之奉尋轉四川參議四川承凋敝獄疏錢法不撓權勢)
(後民多逃竄松齡贖回悉給牛種加意撫綏流亾漸復後以裁缺歸值耿逆變作逼受偽職不從被)
(囚數月終不屈卒)
高蔭爵(字澹菴鐵嶺籍鑲白旗人由廕生歴陞四川松茂道按察司僉事康熙四十五年疏)
(濬都江堰水利轉運黃勝關糧儲署布按兩司事綏懷有術訟獄無冤兵民交感後轉直隷口北道)
(循以上吏)
成都府
戴弘烈(字山明江南桐城人順治辛卯領鄉薦康熙八年任成都令招流亾給牛種民有疾)
(痛親製藥劑療之又親督夫役修都江堰以通水利民至今咸稱頌之)
馮昌奕(山西蒲州人順治戊戌進士十八年授郫縣令有能聲擢陜西華州知州)
蕭永芃(鑲白旗人康熙三年任温江令甫至即諮詢地方利弊勸墾荒田掩埋枯骨招集流)
(移期年民復其業)
王瑚(鑲紅旗人康熙二十二年令温江慈惠廉明嚴禁科派胥役畏法)
王宗祐(廣東樂會人康熙甲子舉人丙戌授温江令邑苦旱澇築江安堰浚楊柳渡民飫其)
(利)
田軒來(字東軒浙江山隂人康熙辛未進士三十六年任成都令潔己愛民興學造士至今)
(人佩其德)
周輔奏(浙江海鹽人由副榜康熙四十七年任成都令明斷剛決發奸摘伏每多奇中攝崇)
(慶州篆時州案多未結輔奏署任甫數月為訊結一百三十六案讞語精詳共稱平允崇人建祠祀)
(之循以上吏)
重慶府
陳丹赤(字獻之福建候官人順治辛卯舉人司理重慶以卓異歴陞駕部郎中任浙江僉事)
(覲分巡温處攝臬篆入即舍舟兼程至東甌繕城堡歸至東昌聞耿逆變)
(備糗糧晝夜守禦不避矢石時鎮帥弘弘勲隂通逆黨楊春芳計邀丹赤議事擁兵脅降丹赤正色)
(慷慨開陳大義弘勲厲聲曰兵餉俱無何以出戰丹赤曰提兵前鋒計冇半萬何謂無兵糧可給至)
(六月何謂無餉弘勲持丹赤手曰公獨不念骨肉墳墓乎丹赤麾之曰吾知以死報國不知其他弘)
(勲目千總高魁持鋼斧擁丹赤出斷其右臂兵刃交下而死事)
(聞贈通政使司通政使賜諡忠毅)
(諭祭賜葬立碑建祠致祭)
孟易吉(湖廣武昌人拔貢生順治十八年任綦江令修城建學作士愛民時值遷移會𠞰勞)
(心拮据善政孔多)
劉宗沛(字鶴陵陜西蒲城人順治辛丑進士歴任合州知州勸課農桑興行禮教政績最著)
何徵蘭(福建人康熙元年由進士知南川縣才勝繁劇兼有德威士民懷畏)
于成龍(山西永寧州人副䅭康熙七年知合州賦情清介興學校課農桑惠政甚多歴任兩)
(江總督)
李秉直(江南江寧人貢生康熙七年任綦江縣招集流移民多愛戴)
方應禱(廣東惠來人順治丁酉舉人康熙二十年任南川令嚴禁私派勸課農桑民甚德焉)
陳正鈡(江西新建舉人康熙二十年任綦江令性恬淡以廉隅自持邑人稱之)
徐振基(廣寧人康熙二十四年任綦江令性廉潔邑人頌德不衰)
虞兆清(浙江嘉興人康熙己未進士三十七年任綦江令政教浹洽五載行取)
劉若鼐(字敬菴山西臨汾人康熙壬子順天舉人三十二年任長夀縣令廉而有惠政治行)
(舉蜀中第一累官大理寺少卿)
方岳(浙江會稽人康熙三十三年由思貢任綦江令居官敬慎民樂其治)
喬文錦(直隷人進士康熙三十六年知南川縣有惠政)
張景良(河南人歲貢生康熙四十年任南川縣愛民重士廉平稱職)
許國棠(鑲黃旗人康熙四十二年由筆帖式任綦江令撫字有方民皆樂業後陞知北直冀)
(州)
姚孔鏞(字柷如江南桐城人貢生康熙四十六年知合州興學重農催科不擾民樂輸將歴)
(八載卒於任士民哀慕不忘)
張有孚(字合田江南桐城人歲貢生康熙四十七年令南川有惠政以上循吏)
保寧府
李向榮(字苑仙冀北人康熙二十六年任劒州牧時當報最值吳弘偽將譚弘復叛屢加迫)
(脅向榮不屈死之以上崇祀名宦)
郭嶷然(字因之陜西朝邑人順治乙酉舉人由交城教諭遷福建閩清令再補昭化邑有黠)
(婦為衆盗主前令多被挾制嶷然抵任首捕下獄斃之黨羽解散境内以安撫民如子為置耕織具)
(地故產金俗呼狗頭金民争以獻悉却之解官囊無長物)
顧亮(江南吳江舉人順治二年任劒州牧加意學校一時士習油然向化)
咸大猷(遼東人順治十五年任劒州牧撫集逃亾勸墾田土人深戴之)
張可立(字蔚生福建福清人隷順天籍歸鑲黃旗順治乙未進士十七年任劒州牧重士愛)
(民州人德之)
王保釐(字東郊湖廣蘄水人順治戊戌進士康熙元年知通江縣修城垣建學宫為政平恕)
(不尚苛刻)
喬鉢(字文衣北直内邱人貢生康熙三年知劒州力均里甲澤被州人)
黃士龍(廣東花縣人康熙壬子舉人任蒼溪令簡徭恤民興學造士卒於官橐無餘物士民)
(謳頌不忘)
戴縰(字鶴浦湖廣江陵人康熙癸丑進士二十六年知南部縣以循良著士民愛之)
屈穎藻(字龍章陜西蒲城人康熙甲戌進士任蒼溪令以才能著兼攝梓潼士民豎坊以誌)
(其德)
佘崧生(正藍旗人巴州知州性廉静多惠政士民戴之康熙辛卯科調充同考官以疾卒於)
(省邸一無餘物上官憐而賻之始克成殮以上循吏)
順慶府
袁定遠(浙江人康熙庚戌進士任順慶守慈惠廉明正己率屬時有吏行冰上人在鏡中之)
(頌)
廖士正(湖廣人壬子舉人康熙十九年任營山令甫一月逆黨譚弘裨將彭時亨叛執士正)
(闕再至渠縣拘繫月餘脅迫以偽職大罵不屈望拜引領就戮事)
(聞賜䘏廕一子)
徐盛(遼東人康熙十九年知廣安州值逆黨譚弘之變為賊所縛不屈死事)
(聞贈四川布政司參議監後授成都府同知賜祭葬廕一子印祖入)(以上崇祀)
(名宦)
上官弘基(字孕昌陜西朝邑舉人順治初年任營山令時供億取辦於里民弘基至悉除)
(之政尚寬簡濟以嚴明及卒貧不能歸櫬邑人輸金助之)
張玉璘(字魯賓福建人任營山令教養有方士民悦服)
熊焯(陜西咸寧人順治己丑進士知渠縣招徠撫恤興立學校歴任四載擢御史士民扳)
(留不忍其去)
湯裔振(北直南皮人進士順治十七年知南充縣時軍興旁午裔振理煩督餉供億不匱且)
(調度有方民不病役丁内艱去邑人思慕不已)
李時亨(直隷棗強人進士順治十八年任鄰水縣時瘡痍初復時亨修葺城垣招徠人民綏)
(撫有方邑遂殷庶)
雷鳴魯(河南開封人歲貢生康熙二年任渠縣修復縣治招集流移後卒於官輿櫬歸民皆)
(泣送路為之塞)
周世澤(順天大興人順治辛丑進士康熙七年知鄰水縣甄拔士類時稱藻鑑)
勞溫良(廣東人康熙庚戌進士知鄰水縣湛深經術治先教化士民歌頌不置)
胡雲龍(遼東人康熙二十一年由廕生知鄰水縣招撫流移勸諭墾闢政績卓然)
蔣擢(順天大興人康熙二十二年由官監生任鄰水令有政聲越四載以憂去民皆思之)
(循以上吏)
敘州府
錢紹隆(浙江人康熙庚戌進士二十年宰富順時戎馬倥偬紹隆盡心保障安戢殘黎調協)
(軍伍周貧乏掩遺骸迄今思之不置)
顔斆(字敷五順天宛平舉人康熙二十年守敘郡時滇寇犯境戎馬在郊斆捍禦多方保)
(障孤城民賴以安後卒於官郡人思之不已)
何源濬(江南丹徒人拔貢生康熙二十一年知馬湖府時進剿滇寇源濬身親運糧民不擾)
(而軍食常足百姓逃匿者給以牛種安插之厥後夷玀猖獗檄兵征討嘗單騎賚犒生夷懷德且懾)
(服焉名以上崇祀宦)
薛起鳳(陜西韓城舉人順治初任筠連令惟蒼頭一人掃室執爨事皆親理不假手吏胥士)
(民服其清正卒於官貧無以殮民争致賻舁櫬歸里且建祠祀焉)
周璧(湖廣人由選拔知慶符縣邑多游民不知務本璧出郊勸農日加誡諭不憚勞瘁遂)
(改積習)
戴佩(廣東始興人任屏山令時值荒歉民採蕨根充食佩為購米設粥以拯民饑)
劉天爵(奉天人康熙二十八年任屏山縣首重文教士習丕變)
曹重(北直豐潤人康熙四十五年由杭州府船政同知陞授馬湖守愛惜士民漢夷樂業)
徐樹閎(江南崑山人康熙五十九年知屏山縣修義學置學田學使方覲勒石誌之)
陳聶恒(字秋田江南武進人康熙庚辰進士任長寧令撫字有方聽斷明敏公餘課士文教)
(日興捐置後江渡口義田並造清溪橋民多懷惠雍正元年陞刑部主事廷臣薦其夙學奉)
(旨特改翰林院編修以上循吏)
䕫州府
王正一(江南太平人恩貢生康熙二年知萬縣孤介自持治行冠一時去任日民遮道留之)
楊印昌(江南上元人恩貢生康熙三年知雲陽縣招徠撫字士民漸歸故土)
左其選(湖廣夷陵州人拔貢生康熙三年知建始縣時城市荒蕪其選攜一僕至縣偕典史)
(尹德親艾荆棘結茅以居招回流民數百人給牛種勸開墾邑中始有起色歴三年致仕歸邑人懷)
(之)
陳漢良(福建閩縣舉人康熙四年知奉節縣几十載吳逆叛全節以歸)
鄭朝清(福建泉州舉人康熙十二年知萬縣為政清嚴士民懷畏)
栗生蘭(遼東人康熙十九年知奉節縣惠政賢聲士民戴德旋陞陜西臨洮府同知去任邑)
(人立祠以祀之)
龍鱗錦(廣東番禺舉人康熙十九年知萬縣自奉儉約禮士愛民)
鄒應泗(陜西鳳翔人進士康熙十九年知雲陽招撫流移有良吏聲)
吳李芳(湖廣寳慶人丙辰進士康熙二十三年以内開中書改補建始縣日與諸生講學無)
(倦色歴三年邑人悉知禮教)
許嗣興(鑲藍旗人康熙二十五年知䕫州府事時寇氛初靖嗣興力事拊循尤留心學校纂)
(修郡志事多徵實又念䕫巫閒夏秋江漲水險設救生船以拯弱丁卯歲旱郡城火三日不熄訛傳)
(妖蛇為祟嗣興禱於城隍神俄頃大雨時有官可回天之謠)
史晟(福建人舉人康熙二十六年知建始縣創學建署常平義倉俱次第修舉時稱良吏)
(云)
王漢周(字晉振湖廣黃岡人康熙癸未進士任奉節縣有廉明聲以課最歴知陜西鞏昌府)
(惟赦衣一簏見者感嘆)
郭孝穆(陜西長安人監生康熙五十四年知開縣加意學校設立義館延師訓士每遇賓興)
(尤力為奬勵後丁艱歸士民深感之以上循吏)
龍安府
王士穎(字學齋福建閩縣人康熙已卯舉人五十五年知江油縣歴任七載撫字有方民立)
(千家膏雨坊以志遺愛以上崇祀名宦)
章士穎(福建龍巖乂順治丁酉舉人授龍安府推官以裁缺改知禮縣民素苦亾絶賠累旗)
(軍興屯捏報開墾民多逃亾士穎招撫墾荒給以牛種復業者甚衆乂申請蠲豁天嘉十九里正供)
(井鞏禮文三衛所糧米會吳逆變受困四月圍釋乃鮮)
楊柱朝(湖廣臨湘人順治巴亥進士授平武令邑遭獻賊蹂躪滿目荆榛柱朝招徠流亾相)
(率復業稱良吏焉)
衛秦翰(陜西韓城人順治辛丑進士始授北直靈壽令有惠政擢禮部主事由正郎出知龍)
(安府下車即革里民供應陋規在任九年鎮撫獠夷結以恩信所隷三土司帖然輯服境内又安以)
(年老致仕歸數百里中多泣送者)
張冲翼(陕西富平人前明壬午舉人由教諭陞平武知縣擢御史康熙十二年)
(聖祖親試臺垣奏議冲翼名列第一)
翁佶(字懋初直隸清苑人順治辛丑進士康熙五年知龍安府淡泊自甘歴任數載後因)
(公赴省卒於邸囊無餘物)
黃極(遼東人康熙十九年任江油令委署綦江縣俱有惠政及去任民咸惜之)
于有慶(奉天潘陽人康熙三十五年由官生任江油縣歴任數載除羡薄梲邑有父母之頌)
(循以上吏)
雅州府
李應崇(字繩二遼東人康熙四年由廕生任名山縣招撫流移開墾荒蕪又濬城隍修縣署)
(民樂趨事尋丅外艱去邑人思之)
張起鼎(字五一山西人滿洲籍康熙四年由廕生知蘆山多惠政捐修大陵石橋以便行旅)
(民至今稱曰張公橋)
朱景辰(字建北福建將樂人拔貢生康熙七年自湖廣當陽令調名山縣秉性方正人皆敬)
(畏私弊悉絶)
劉啓和(號石洲湖廣江陵籍江西廬陵人康熙丁未進士知雅州雅濱於夷通商販百貨輻)
(輳民多逐末啓和勸課耕讀由是始敦本業)
遲熇(鑲白旗人康熙二十一年知蘆山縣縣分三鄕明制照里甲定役康熙二十三年編)
(審熇按畝均丁民甚便焉遂為成例)
楊廷琚(浙江人進士康熙二十三年任蘆山令民愛敬之以病致仕扳留垂泣者絡繹於道)
丁傑(直隷宛平人康熙三十八年任雅州置鐵索橋於洪港行者不病涉士民繪像祀之)
趙承燾(字子容號點菴錢塘人康熙四十二年知名山縣人有惠風和日之稱)
尤鳴高(福建閩縣人由貢生康熙四十三年知雅州州當西爐孔道茶鹽商賈往來絡繹鳴)
(高嚴察吏胥税遵定額商旅便之)
姚銳(字藻如江南桐城人歲貢生康熙四十四年由梓潼縣陞雅州知州政教嚴明奸猾)
(斂跡以病卒於官士民惜之以上循吏)
直隷嘉定州(雍正十二年陞為府)
冀霖(字而亭山東臨清人康熙甲戌進士三十九年知峩眉縣屏絶餽遺有清名後行取)
(累官禮部正郎督學江西)
張芑(字武仕江南桐城人康熙丁亥貢生任嘉定州牧創立書院以課士子所賞拔者後)
(多成名又於邑中通津修治橋梁以利往來人呼為張公橋云以上崇祀名宦)
朱昇(浙江人進士知峩眉縣慈仁御下淡泊自甘引年致仕歸囊篋無長物)
劉靖寰(奉天人康熙九年由廕生任犍為令時蜀疆初靖差務甚繁靖寰盡革加派耗羡民)
(亨樂利)
倪懋祚(浙江金華人進士康熙十九年宰犍為縣性淡泊分毫不取於民囊無餘積致政歸)
(民餽以贐置之江干不受而去)
孫調鼎(字燮臣正白旗人康熙二十一年由監生知夾江縣政平訟息吏治稱最)
劉際亨(字賓虞正藍旗人康熙二十五年由廕生任夾江令修城垣開新堰後陞工部主事)
(循以上吏)
直隷眉州
趙蕙芽(字幼湘直隷淶水人拔貢生康熙元年知眉州築堤堰以資水利給牛種以勸開墾)
(更設立義學延師訓士時推良牧第一以上崇祀名宦)
直隷邛州
李德耀(鑲白旗人康熙四年任大邑令嘗單騎遍歴原野開導水利於先賢古蹟必建祠豎)
(碑誌之)
李紳文(江南潁州人康熙戊辰進士三十五年宰蒲江縣丙子鄉試充同考官羣服其有知)
(人鑑&KR1318;任六載以廉幹行取士民思之如父母云)
黃藜(字天閣福建平和人康熙庚午舉人四十二年知大邑縣邑舊有堤堰三十六座導)
(水灌田常資修濬藜於春作方興即捐俸親督堰長預期修築終藜之任秋成無歉以上崇祀名)
(宦)
蕭恒(字君常號月菴陜西三原人順治辛夘解元壬辰進士康熙四年知邛州多惠政)
溫廷橒(字若華河南人選貢生康熙四年判邛州隨署州篆右文重士甫一載風俗文章煥)
(然改觀)
黃復生(湖廣人貢生康熙十九年知邛州適軍興旁午復生調劑輸將夫役往返酌量更換)
(民賴以安)
傅燮調(號繩菴直隷靈壽人康熙二十三年任邛州時有電掃訟庭響答詩筒之語)
荆元實(江南丹陽人進士康熙二十六年任蒲江令禁革浮徭力行實政)
梁永祚(字堯山康熙三十九年任蒲江令是時歲屢儉民多四散永祚按籍招徠計口授食)
(且給以牛種履畝勸耕復業者衆以上循吏)
直隷潼川州(雍正十二年陞為府)
陳愚(湖廣興國州人康熙己酉舉人知遂寧縣操守廉潔視民如子)
鄧元貞(江南徽州籍湖廣漢陽縣貢生康熙二十七年知謝洪縣下車即禁私派課農警惰)
(懲治豪強又詳設塘舖嚴查私鹽以通商引稱廉能吏後卒於官以上崇祀名宦)
潘之彪(江南丹陽人順治辛丑進士康熙七年知蓬溪縣詳請行銷水陸鹽引俾無壅塞兵)
(民俱便纂修邑志最稱詳贍迄今傳之)
蔣垣(字用崇福建候官人康熙壬子舉人母歿廬墓三年有羣鳥集鳴墓巔人以為孝感)
(甲寅耿逆變作垣逃匿橘園洲偽曹以宿學交薦乃以巴豆漬面松烟熏目託廢疾拒之嗣約李天)
(王然等謀内應以延被害垣得免師事洩天然等俱)
(王師入閩經橘園洲士民舉垣忠節大帥疏)(康親王)
(聞授歸化教諭遷泉州教授陞四川鹽亭令廉明執法邑人頌之旋乞休卒雍正甲辰奉)
(旨入忠孝祠)
周甲徵(浙江山隂人康熙十九年任蓬溪令值吳逆披猖居人星散甲徵招徠流移歸者如)
(市遂為完邑)
謝旻禧(廣東舉人康熙三十四年知中江縣居官清正邑人士深德之刻石立祠今俱在)
張應詔(字圖園貴州黎平人辛酉舉人初任直隷肅寧縣令康熙四十三年任潼川知州時)
(有姑嫂同宿而嫂為仇所殺人疑姑有私應詔置不問潛訪兇惡寘諸法女冤得雪其決疑獄類此)
(他如革私派設義學修葺城垣安插流移皆實心實政内陞刑部員外郎今七屬士民猶謳思焉)
(以上循吏)
直隷瀘州
王毓奇(正紅旗人康熙三十二年任瀘州牧革火耗嚴保甲民安盗息尋報最去任至今人)
(稱良吏名以上崇祀宦)
孔斯和(山西澤州舉人任瀘州牧務以德化人有忿爭搆訟者曲為諭觧故人多去後思)
陳五典(江南太湖人拔貢生知瀘州殫心任事士民戴之)
萬其智(貴州黔西籍江西人舉人康熙十九年任納谿知縣時軍興旁午百姓逃匿其智詳)
(請嚴禁勒索夫馬酒食民漸歸業)
朱士華(直隷人思貢生康熙二十年知瀘州保民如赤訟簡刑清後以辦理軍需積勞成疾)
(解組去)
楊奇烈(三韓人康熙二十四年任瀘州牧均徭役勤教養士民愛慕之)
胡頊(奉天籍遼陽人康熙三十一年任瀘州牧清查田賦酌劑維均民利賴之)
王帝臣(奉天瀋陽人康熙三十六年知納谿縣卓有正聲署瀘州事纂修州志時文獻無考)
(帝臣以因名核實為己任書成足備採擇)
張士浩(陜西涇陽人貢生康熙四十六年自山西潞城令遷瀘州牧均平徭役民有爭訟面)
(為剖決人稱神明建惠政坊以誌不㤀以上循吏)
直隷資州
習全史(陜西同官人進士順治十八年任内江令時兵燹之餘補築城垣修葺祠廟莅任七)
(年撫綏盡職士民懷之以上循吏)
直隷綿州
常大忠(字二河山西交城人順治壬辰進士知梓潼縣招撫流移墾闢荒蕪以循良著)
卜景超(號介菴直隷固安人康熙己未進士二十三年任安邑招民開墾撫字有方後陞吏)
(部主事)
任紹爌(字思菴河津人康熙甲辰進士三十一年任綿竹令以廉潔自矢公庭寂静嘗單騎)
(出部勸課農桑在任一年卒貧無以殮布政使高起龍賻送歸里以上循吏)
直隷茂州
陳名蟠(字念齋福建福寧州人康熙丙午舉人任四川汶川令邑當蹂躪之後名蟠多方撫)
(輯民免流亾有中山邪圃地隷汶川而徭冒威州年久逋賦乃按籍得三百戶力請徭隨田派籍乃)
(定以内艱歸歴陞刑部郎中出守眞定署井陘道正已率屬風裁卓然以勞卒於官士民思之立祠)
(以祀)
張廷柱(陜西韓城人監生初任廣西融縣令擢知北直保安州抑強鋤盗廉公有威尋以艱)
(歸後補茂州漢夷率服尤多善政以上循吏)
直隷達州
王舟(江南合肥人順治辛丑進士康熙七年知太平縣散給牛種勸墾荒田士民德之)
陶虞颺(江南全椒人進士康熙二十一年任達州力事撫綏流移趨附旋以丁艱去士民懷)
(之)
程溥(江南江都舉人康熙二十一年補太平令署達州事時歲饑流亡載道溥悉心安輯)
(民賴以生)
董守義(鑲白旗人監生康熙二十三年任達州牧有兇人手刃叔母假以盜殺赴訴守義片)
(言摘發即伏辜舉州咸稱為神以才調直審官數年多所平反)
馬雲從(遼東人康熙三十四年知達州己卯秋澇民食維艱雲從多方告糴境内賴以全活)
(民立生祠祀之以上循吏)
補遺
俞宣琅(字雍來浙江海寧人順治己亥進士任大竹令時邑殘人稀宣琅招墾撫循民賴其)
(蘇卒於官橐如懸罄邑民醵金賻之櫬始得歸)
魏學渠(字青城浙江嘉善人順治戊子舉人任成都府推官時蜀民疲於差徭學渠撫綏得)
(宜又定嘉眉邛雅賦額公私稱便陞刑部主事歴任江西守道)
吳宏(字芬月浙江淳安人康熙癸卯舉人任鹽亭令邑田地汙萊學宫榛蕪宏養教兼舉)
(時有冤獄久不決默禱於神遂得屍所立白之陞汝州知州以上循吏)
四川通志卷七下
