四川通志卷十七
屯田
黃帝立丘井出則荷戈入則振旅兵民本合一也
自阡陌開而兵農始分矣漢文用鼂錯言募民實
塞下趙充國金城之役屯牧湟中屯田之制於斯
肇舉其屯於蜀中者歴代有之蓋均其衆以壯邊
衛上無養兵之費下無供邊之勞不可謂非制之
得也顧蜀中明季被兵土滿而曠幸際我
朝太平日久生齒繁而疆隅闢野無隙地軍有餘糧
士飽馬騰之象已不必更議屯田而兵食罔弗充
足又何庸強介胄之士責以耒耜為哉然則相地
度時固不得與李通之屯順陽諸葛之屯渭水同
日而語矣作屯田志
宋高宗紹興五年詔淮南川陜荆㐮屯田紹興七年
以川陜宣撫吳玠治廢堰營田六十莊計田八百
五十四頃歲收一十五萬石以助軍儲詔奬諭焉
度宗咸淳三年詔除淮蜀湖㐮之民所種屯田租
舊欠并除之復催者以違制論
元世祖四年勅鞏昌總帥汪惟正戍青居軍還屯利
州
至元二年命四川行院分官屯田十一年置西蜀
四川屯田經略司遣瀘州屯田軍四千轉漕重慶
十六年以巴哈行西川樞密院事總兵入川平宋
諸城之未下者調兵守釣魚山寨屯田
明正統元年奏准各處屯種每軍止徵餘糧六石二
斗令各處軍職舍人除應襲外每五丁撥地四十
二畆耕種照例辦納籽粒二年令各都司衛所管
屯官三年滿日造冊二千里以裏赴京比較二千
里以外從按察司並廵按御史比較又令四川都
司衛所屯種水田者納米陸地者納豆八年添設
提督屯田僉事以耑理之
隆慶二年命大臣分督屯田一往江北兼山東河
南一往江南兼浙湖雲貴一往河東兼四川諸衛
所
萬歷六年四川各衛所屯田通共四萬八千八百
四分零一十畆三分五釐二毫三絲四忽八微成
都右等二十二衛所各項屯田每二十四畆為一
分共三萬九千五百九十四分零一十畆三分五
釐一毫三絲四忽八微原額屯田一萬二千六百
三十四分零八畆五分三釐六毫新增屯田一萬
八千九百六十一分零二畆三分九釐八毫遺失
清出田一千二百四十八分零二十畆四分四釐
四毫四絲額外屯田八百七十五分零二十二畆
五分三釐二毫四絲八忽屯糧各項每分徵糧六
石通共糧二十九萬四千三百三十九石四斗九
升五合六勺三抄一撮八圭一粒二粟成都右等
二十二衛所各項屯糧共二十三萬九千七十九
石四斗九升五合七勺三抄一撮八圭一粒三粟
原額糧七萬五千八百六石一斗三升四合新增
糧一十一萬三千七百六十六石五斗九升九合
五勺遺失清出糧七千四百九十三石一斗一升
一合一勺額外糧五千二百五十五石六斗三升
三合一勺二抄今成都右等二十二衛荒廢建昌
五衛改軍為民
皇清順治七年四川廵撫李國英
題為蜀疆屯政肇舉兵民少濟竒荒仰祈
聖鑒事案照順治五年七月内准督餉部(臣)王來用咨准
戶部咨先該臣奏為兵民以食為天屯田安川本
計等事一疏請蒙
聖恩允撥濟川牛種銀五萬兩隨行委守東道臣袁一相
臣標參將王述宗赴秦接領買過秦牛一千二百
七十三隻籽種白米粟米黃豆小麥共四千九百
二十四石五斗一升内除水手人夫觧官員役支
過口糧六百六十九石九斗實到保寧倉四千二
百五十四石六斗一升陸續觧運入川并買本地
籽種榖豆雜糧共二百一十四石一斗二升八合
行布政司轉發保寧順慶龍安潼川等府州縣兵
民就地開墾耕種又經查取順治六年分收獲屯
租數目冊報去後今據該司呈稱蜀省頻經荒亂
公私交罄新舊介士之芻粟概仰給於秦其轉輸
之苦輓運之勞耗費虧折難以縷指本院撫輯殘
黎躊躇本計緩之無以養士急之又恐厲民特疏
請發牛種開屯蒙
皇恩重念蜀困
俞發帑銀五萬兩本司遵奉憲檄移會守東道袁一相參
將王述宗往秦接領就便採買牛隻籽種管糧右
布政吳允茂專任督催保順龍潼各屬量地聚民
招徠開墾牛種陸續運至隨交院鎮司道府縣給
發兵民且耕且戰統為布分畫一遵行順治六年
分廼經始之初領種有先後不同籽種完納有多
寡不等計一歲之入除原發牛種尚存兵民外共
得稻粟榖豆雜糧府斗六千八百九十四石四斗
八升三合折算京斗六千三百四十四石七斗七
升四合零此則六年分所收之數也伏乞撫都院
移咨報部特賜具題雖涓滴無補於高深然在匱
乏時升合皆膏澤也備細逐一造冊開報等因到
(臣)據此該(臣)逐細查明看得蜀地赤野荒殘招徠
無術因於受事之初嘔心區畫思所以還定安集
之圖故特請頒牛種贍給開屯以資本計蒙
恩霈發銀五萬兩委官買運前項牛種交給布政司臣王
原膴查收清楚酌發保寧順慶龍安潼川等屬兵
民結廬墾種一以使流離風鶴堅其戀土之心一
以使枵腹窮兵少救呼庚之苦
聖恩深厚軍民咸被如天矣及查前項牛種自秦至蜀觧
運良艱向來隨到隨給前後之領種不齊因而量
縮酌盈納租之多寡亦異查據順治六年分發兵
民領過牛九百三十七隻内除司道各官領牛六
十一隻因蜀中無從編徵俸薪莫措故權令自耕
以資養廉又除龍安於六年五月領牛二十隻播
種逾時應於順治七年承租又綿州領牛三十隻
因地荒民少止給民二十隻承租尚存寄養十隻
順治六年分實在承租牛八百二十九隻支白米
折算籽種連粟豆雜糧共計一千四百九十五石
八升民屯共收租稻粟豆雜糧五千八十石兵屯
共收租稻粟豆雜糧計一千八百一十四石四斗
八升三合通算順治六年兵民二屯共收租稻粟
榖雜糧府斗六千八百九十四石四斗八升三合
折算京斗米六千三百四十四石七斗九升四合
零陸續接濟六年分軍需訖尚有剰存牛隻交保
順二府寄養見經陸續招佃給發開屯俟七年終
彙報其剰存籽種因六年夏秋官兵糧餉匱絀動
支接濟統入兵糧冊内另行報銷此雖(臣)同按(臣)
與司道守令諸(臣)勉力舉行悉心區置俾仳離少
獲生全實
聖上軫念窮荒隆恩再造之所致也除將買過牛種銀五
萬兩并六年分按例收獲屯租細數逐一另冊咨
部外今據該司詳報前來(臣)謹會同按(臣)張瑃合
詞具
題
康熙六年四川總督苖澄
題為革弊務窮其所由興利必圖其可久敬陳管見
仰祈
睿鑒採擇事康熙五年内兩經部覆奉
旨依議欽此備咨到(臣)隨即備咨撫提二臣及行布政司
酌議去後於康熙六年閏四月初四日據布政司
呈詳到(臣)該(臣)看得蜀省自屠戮以後百里之内
幾絶人烟凡兵丁駐劄之處無不有肥美之地可
墾則耘播緝防其功固可並奏而無礙也古人行
師有虞兵食不繼而分半屯田且耕且戰豈有古
人能行於軍旅方殷之際而今人獨不能行於休
兵罷戰之日乎(臣)是以再四思維通盤打算除提
標官兵有節制通省居重馭輕之勢未便分撥又
建昌一鎮及松潘漳臘小河龍安威茂疊溪平番
石泉黎雅等營路俱設在極邊不便輕為抽撥且
駐劄之地俱屬不毛難議開種又如永寧一鎮併
建武馬邊大壩龍場峩邊潼綿順合等營額設兵
丁無幾俱難議抽屯外今酌擬於重夔鎮撥步守
兵八百四十名遵義鎮撥步守兵二百名川北鎮
撥步守兵六百名水師鎮撥步守兵一千名重慶
城守營撥步戰守兵七百五十名成都城守營撥
步戰守兵六百名叙馬營撥步守兵三百四十名
通巴營撥步守兵二百名仁懷營撥步守兵二百
名黔彭營撥步戰守兵三百四十名達州營撥步
戰守兵三百四十名巫山營撥步戰守兵三百四
十名昌寧營撥步守兵三百四十名太平營撥步
戰守兵一百六十名以上共計抽撥屯兵六千二
百五十名再照(臣)標三營亦有節制全省居重馭
輕之勢但(臣)駐劄重慶與重夔水師二鎮相近分
布頗周亦應抽撥七百五十名共七千名應查其
駐劄處所如逼近邊隘而田地沃衍者即於本處
開墾要不致貽悞地方也至興屯所入之數約一
人可以耕田五畆每畆約可收榖三石每榖一石
約可得淨米四斗計一人五畆所入歲可得淨米
六石通計七千人每歲可入淨米四萬二千石此
興屯所入之數也至屯本一項計二人耕田十畆
應合用水牛一隻農具一付籽種一石通計七千
人應用水牛三千五百隻農具三千五百付籽種
三千五百石其價值計水牛每隻應用一十四兩
農具籽種每石付各應用一兩通計應需五萬六
千兩此應用屯本之數也惟是錢糧不敷之際此
項屯本若必請戶部撥給未免又費一番措置而
往返查議之間不免稽延日月今酌一不煩部撥
不費司帑而出入無二之法以候
睿裁焉蓋蜀省額兵四萬名每歲約需口糧米十二三萬
石及查蜀省每年本色徵需糧米可支兵食者通
計不及二萬石其餘非發銀召買即係以四錢三
分京斗折給而此項召買折給銀兩每歲皆係戶
部於頭年估計撥發者但部内係按年全撥而在
外係逐月支銷則此項部撥米折銀兩固於春夏
之時強半尚存司庫而未動也今興屯在春而秋
間即可坐收興屯之米計屯本共需五萬六千兩
不若徑於來歲米折銀内動支給發而將秋收所
得屯米四萬二千石即支來歲秋冬兵食徑照例
以四錢三分京斗算作折色奏銷則恰該銀五萬
六千兩適足原發屯本之數除本年所收屯米折
價已完本年所發屯本外以後
朝廷每年坐收興屯四萬二千石之米歲可省戶部撥
給折色銀五萬六千兩其於
國計軍需似亦有小補也再照抽屯各兵大約俱在
汛防處所開種即令該鎮營原管將弁俱各兼董
其事不但耕守無岐抑且臂指相習似不必另設
分理之員以致縻費而滋擾也即間有一二地方
磽瘠湏調赴成都開墾者亦只湏於本營中遴一
諳練老成之千把管押監督同往無煩另設多事
至於清疆界而禁紛争辨肥磽而察勤惰與夫種
種應行事宜又在(臣)與該管營弁併鄰近開屯地
方之有司隨時斟酌損益務得其宜而不敢一一
上塵
清聽也但恒情可與樂成難於創始今一旦以介胄之夫
令親耒耜其間不無視為苦難今既決意舉行更
祈
皇上勅部嚴立勸懲之法如抽屯各鎮營内就近兼屯務
各官有不實心任事借端推諉以致貽悞者經(臣)
指參作何從重議處以為慢上悞公之戒若三年
内屯務修舉克勤罔懈經(臣)
題報作何從優議叙以示奬勵庶幾勸懲明而人知
自奮將充國金城之效不難再見今日矣
廵撫四川都察院右副都御史張德地
題為革弊務窮等事康熙七年十一月初八日據四
川布政司郎廷相呈稱奉本院案驗准戶部咨四
川清吏司案呈奉本部送戶科抄出本部覆四川
總督苖澄題前事等因奉
旨該部議奏欽此欽遵抄出到部該(臣)等查得蜀省營兵
屯種一事先據四川總督苖澄酌議於重夔等鎮
共抽兵七千名開墾將秋收所得屯米四萬二千
石即支來歲秋冬兵食以後每年可省部撥折色
銀五萬六千兩業經(臣)部覆准奉
旨遵行在案今據該督疏稱
俞旨到川之日已踰仲春播種之期請於來歲舉行等因
前來但查該督先題疏内已稱屯種事宜俱逐一
分晰明確自應於文到舉行二月内既已文到三
月即可耕種且正值耕種之時稱已逾期來歲舉
行不合其中恐已經耕種藉稱未經耕種亦未可
定相應仍照前
旨遵行可也等因奉
旨這四川田地若以為全經墾種不給所食錢糧如實未
耕種兵丁何賴以生果否耕種著再察明具奏欽此欽
遵抄出到部該(臣)等查得二月内既已文到正當
耕種之時並未逾期且伊疏稱已將布政司觧到
銀兩照數買備牛隻農具籽種分發各兵等語如
果逾期應於文到即行具報且將牛隻農具籽種
等物已經分發何至四月終始稱逾期具題推此
則因伊身離任徇情具報亦不可定相應請
勅該督撫仍照前
旨遵行可也等因奉
旨前苗澄稱照伊所請二月内既已文到牛隻籽種已發
兵丁後又稱踰期兵丁不及開墾前後參差今若照爾
部所議不給錢糧兵丁如實未開墾何賴以生著行文
該撫將部文到日實係開墾與否察明到時將苖澄一
併察議具奏欽此欽遵抄部送司案呈到部移咨到院
轉行到司隨移提督併咨行各鎮營路去後除各
鎮回報繁文不贅外今准提督照會内開該本提
督看得抽兵屯田利賴軍國謬叨蜀帥敢不殫心
及將部文奉
旨播種踰期並兵丁實未開墾不給錢糧何賴以生事宜
咨行各鎮營確查去後兹據各回稱前督苖部院
於康熙七年二月内准到部文通行各鎮營承領
牛種農器因四川地方遼闊奉行在三月及差人
赴重承領回日往返躭延又在五六月不等不但
時已踰春而且夏季將盡康熙七年分是以實未
開墾也至於兵丁既未開墾錢糧仍舊支給誠有
如
皇仁體恤之至意乃各鎮營嚴責將領督率屯兵芟草開
荒預為康熙八年分興屯之計不料各兵身親南
畆以荷戈之夫荷鋤非其所長欲耕不能即強耕
無益勢必兵農兩悞紛紛泣訴處處皆然且謂全
川四面環夷其中百里無烟彈壓防禦差使護餉
民舖未設安塘遞送盡係兵丁兵農勢難兼顧恐
致貽悞地方各鎮營身任封疆目擊各兵不能開
屯之狀不得不據實陳請代為控籲者也本提督
再四思維前督苖部院抽兵七千名開屯原取其
銷兵省餉今以素不耕穫之人而欲求以耕穫之
利恐兵徒銷而餉不可省何如就事變通從長酌
議之為得也以本提督管見計之與其抽兵七千
人日後兵農兩悞莫若度全川稍緩之地量為裁
汰其可裁汰者共計缺額並實在官兵一千七百
餘員名馬八百八十餘匹俸餉乾米操賞等項每
歲共減出銀五萬六千三百有竒是上可有禆於
國計下亦無悞於地方似於銷兵省餉之
廟謨庶可少佐其萬一云爾倘荷
俞允仍行各鎮營將原領牛種農具如數變價還官所有
本提督前具題移緩就急一疏議裁重慶城守營
馬兵改戰戰兵改守撥補提標潼綿等營缺額將
該標營缺額同前後議抽建武重夔等鎮營缺額
兵丁移付建昌六汛召募並今裁水師各鎮營官
兵馬匹裁兵減餉細數另冊移送係關錢糧事務
煩為查照備移事理希即轉呈撫院主稿具題至
於裁出見兵除水師鎮原係投誠兵丁應仰體
朝廷安插得所之
旨照發原籍編里為民其各鎮營裁出見兵二百四十餘
名撥付缺額營伍頂補食糧裁出馬匹查各鎮營
有倒斃者撥發騎操並裁缺遊守等官統俟
俞允之日本提督另疏具
題外相應一併移明等因准此該本司覆看得屯田
一案各營本年實未開墾情由已經提督備載甚
明惟查屯田出自鎮營軍政取裁提督既以兵不
習耕將來無益而有貽悞遂議裁兵減餉因即就
事以為變通此必提督灼見兵情確為定議軍機
重大誠非本司所敢輕議者然即據見在方議止
屯則從前實未開墾又不問可知也伏乞本院察
提督咨移屯田難墾之兵情據各營本年未墾之
實覆查前總督原有明歲開墾之檄行憑各屬買
備籽種見在儲倉之的証則屯田實未開墾皆為
鑿鑿無疑而本司之遵奉行查實非泄泄從事所
有備錄提督移送清冊相應一併具詳等因到(臣)
據此又准提督(臣)咨覆緣由已經備載司詳毋庸
贅叙外該(臣)看得蜀省抽兵屯種先經原任督(臣)
苖澄具
題部覆奉
旨行(臣)將部文到日實係開墾與否察明題報等因(臣)隨
咨移提鎮各營並行布政司星速轉行各屬確查
去後屢經嚴催今據布政司郎廷相呈稱部文雖
在二月終到川而督(臣)苖澄提取屯本買備牛隻
農器分發承領俱在四五六月之間不等是分發
承領之日入夏交秋久踰春耕之期矣又各屬發
買籽種咸稱見在貯倉俟來春給發則各營今歲
尚未領種屯耕也明矣是部文到日實未開墾之
確據也又准提(臣)咨開兵丁既未開墾糧餉仍舊
支給乃各營屯兵以荷戈之夫荷鋤非其所長欲
耕不諳強耕無益與其抽屯七千人日後兵農兩
悞不若度全川稍緩之地量為裁汰每歲共減出
銀五萬六千三百有竒銷兵省餉有裨
國計造冊咨題前來(臣)思撤兵興屯原為兵餉不足
冀將來糧米可以漸增外協可以漸省成屬荒地
頗多就此可以漸墾實為殘川要務無柰始經撥
舉即有兵不諳農之控將來艱難已可概見川省
自兵燹之後土著稀少所以見在各營兵丁皆係
外省有自幼從戎而食餉者有隨寇入川而投誠
者荷戈持戟是其所長腁手胝足實所未習總計
全川田土惟成都一隅稍為平坦其餘皆高山深
澗實非外省之人所能措手者今若必照前議行
之誠恐兵不習耕土不宜人勢必有種無收既無
家室可戀而欲如數徵糧則抵償無策雖欲不逃
而不可得也且兵民雜處未免有彼此之分究竟
兵屯增餉未能而牛種付之烏有或致轉妨民耕
亦未可知雖蜀中見在寧謐而邊隅要隘捍衛仍
宜周備此提(臣)恐防禦興屯兩有所悞所以有度
稍緩之地量為裁汰每歲可省數萬金之議也(臣)
愚以為提(臣)久在封疆軍情素悉節省變通誠為
有見若蒙
俞允每歲可實省數萬金之外協而與前議歲增之米數
似乎取效多矣總為通變節費起見統候部議請
自
睿裁非(臣)所敢擅便也除將應裁應補兵馬冊送部查核
外(臣)謹具
題伏乞
皇上睿鑒勅部議覆施行為此具本謹
題部議應如所請題奉
俞允
邊防
蜀僻處邊陲界鄰蠻部如叙永重夔巴通水藺昔
時固稱險阻矣至建昌一郡苖猓環居一線羊腸
椎髻出沒捍衛所宜熟籌若乃松茂威疊之地即
古氐羌與西番接壤皆以孤城介在絶域防禦之
道尤當加謹焉今
聖天子睿慮神謨超軼百代於各邊要地置營汛以樹藩
籬宣化導以安住牧關防縝密覬覦潛消所由異
域傾心羣番革面來享來王之盛為亘古所莫及
也作邊防志
松茂道屬
西番
西番即吐番也其先本羌類凡百餘種散處河湟
江岷間其酋發羌唐旄等居析支水西後有樊兄
者西濟河踰積石居跂布川或邏婆川隋開皇中
有論贊索居牂牁西唐貞觀二年始通中國代宗
大歷十五年十月吐番率衆入寇上令李晟等討
平之其先崔寧在蜀十餘年恃其地險兵強恣為
淫侈朝廷不能易後因入朝吐番與南詔合兵三
道寇蜀州縣多陷上憂之趣寧歸鎮楊炎言於上
曰不若留寧發范陽戍兵雜禁兵往擊之何憂不
克因得納親兵於其腹中蜀將必不敢動然後更
授他帥使千里沃壌復為國有是因小害而收大
利也上遂留寧遣李晟等擊破之德宗建中元年
吐番乞歸其俘蜀將士言不可歸上曰戎狄犯塞
則擊之服則歸之擊以示威歸以示信威信不立
何以懷遠悉命歸之是年吐番遣使入貢貞元三
年韋臯領劔南節度使吐番寇瀘北臯遣兵擊破
之五年復巂州八年攻維州獲其將九年拔吐番
五十柵斬首與投崖死者無數十七年臯遣將將
兵二萬出成都西山南北九道並進破吐番於雅
州轉戰千里拔城七軍鎮三焚堡百五十斬首萬
餘級圍維州吐番遣大相論芥熱將兵十萬往救
臯設伏邀之獲論芥熱殺其士卒過半自後西邊
寧靖唐末種類分散入内屬者謂之熟戶餘謂之
生戶文宗太和四年李德裕為西川節度使作籌
邊樓圖蜀地形南入南詔西達吐番日召習邊事
者訪以險要未踰月皆若身嘗涉歴乃去屬兵羸
弱者四千人募少壯與北兵得二千五百人與土
兵參居轉相訓習日益精練威聲大振吐番首領
悉怛謀舉維州來降德裕遣兵守其城且奏其狀
帝使羣臣議皆如德裕策而牛僧孺獨謂納降無
以示信上然之詔德裕以其城及悉怛謀等歸吐
番吐番誅之境上武宗會昌三年德裕言維州據
高山絶頂三面臨江在戎虜平川之衝是漢地往
來之路自為吐番所陷號曰無憂城得此遂併力
西邊憑陵近甸故韋臯欲經略河湟以此為始臣
到西蜀空壁來歸山西八國皆願内屬可減八處
鎮兵坐收千里舊地當時不喜臣者望風疾臣詔
送悉怛謀等命彼自戮絶忠款之路快兇虐之情
從古以來未有此事乞追奬忠魂詔贈悉怛謀為
右衛將軍宋時朝貢不絶其首領嘉勒斯賚始居鄯
州後徙青州神宗哲宗高宗朝皆授以官元憲宗
始於河州置吐番宣慰司都元帥府又於四川徼
外置碉門魚通黎雅長河西等處宣撫司世祖時
復郡縣其地設官分職以吐番僧人薩巴為大寳
法王帝師領之嗣者數世弟子號司徒國公佩金
玉印者前後相望明洪武間設行都司於建昌無
復南警西邊松茂諸蠻反覆不常十三年遣御史大
夫丁玉討平之召集諸寨首領給以銀錁俾各守
地方蠻人以為世寳又於東路設八郎麻兒匝芒
兒者阿角寨四安撫司與麥匝者多北定祈命蛒
匝牟力結等一十七長官司俱隸松潘衛南路設長
寧安撫司與岳希蓬静州隴木頭三長官司俱隸
茂州疊溪欎郎二長官司隸疊溪千戶所各降印
信仍立首領一人為土官以世掌之永樂間建立
董卜韓湖等宣慰使司雜谷等安撫司於吐番境
内以統番部其俗尚異端故於松潘又立番僧二
人為國師曰商巴曰綽領二人為禪師曰黎巴曰
完卜商巴事道黎巴事佛皆授銀印令撫諭之宣
德二年松潘千戶錢宏聞有交阯之役憚於遠征
乃誘蠻族入寇虚張奏報得留不遣蠻自是煽禍
攻圍城堡朝廷遣都指揮韓整高隆調四川各衛
官軍五千員征之至威州黃土舖失利道遂不通
三年命總兵都督陳懷劉昭參將趙安蔣貴等率
陜西兵四萬由洮州入松潘觧圍懷增置城堡守
備回京蠻猶弗靖八年復遣都督方政調四川建
昌貴州官軍討平之正統四年都督指揮趙諒誘
執蠻長國師商巴以犯邊被擒奏聞遣都督李安
征之尋察其偽且生釁乃誅諒蠻始服十二年僉
都御史寇深提督軍務修飭營堡平治道路於疊
溪迤上添設普安靖夷鎮番三堡又於麻答崖青
岡嘴畫佛崖海螺洞萬江崖沿山鑿石駕木懸棧
縻費錢糧巨萬軍民胥困而後人賴其利景泰二
年蠻長王永隂持兩端煽動上下五族欲拒南路
刑部侍郎羅綺撫治松潘設策制勝一舉殄之厥
後召綺還京但置按察司副使一員整飭松茂二
路兵備天順五年蠻復要截糧道入龍安石泉等
處成化十一年蠻勢益張按察司僉事林璧奏請
文職重臣提督軍事乃勅廵撫四川右副都御史
張瓚兼理邊務十三年瓚調漢土官兵五萬分布
東南二路駐劄十月令都指揮沈運李鎬等分兵
攻剿掇坪懦弱白羊嶺鵝飲溪大白飲馬池通林
等二十一寨進克木爪竹頭坪等寨斬蠻四百餘
人於是商巴等二十六族詣軍門獻馬納款各諭
以利害遣之十四年正月僉事林璧進攻黃頭復
水諸寨俘馘三百餘人總兵堯彧領兵二萬攻西
坡等寨都指揮謝琳等分兵為五哨進攻前後殺
獲男婦七百餘人赭其碉房九百墜崖死者不可
勝計番蠻困憊輸款正德二年副總兵楊宏兵備
高江誘殺綽領寺國師雪郎三出諸番紏合圍殺
官軍自後本寺小宛卜等動出擾害松城之外不
敢晝牧十一年副總兵張傑兵備胡澧整兵奮敵
蠻稍懼歛嘉靖間烏都勃鴿鵝兒鷄公刁農五寨
番蠻紏合黑虎等寨八百餘番攻圍長安等堡阻
截南路勢甚猖獗十二年廵按御史宋庭立奏調
漢土官兵七千分為六哨命守備指揮李葵鄧斌
陳崇魯元忠宋璉領哨夾攻朝廷又勅副總兵何
卿自松潘來節制諸軍又勅都御史楊守禮提督
軍務烏都等十一寨皆次第剿平又屠遮花寨於
是黑虎等寨觀望寒心皆詣軍門納款僉議仍量
給賞需以示柔遠之恩十三年廵撫都御史宋滄
克平壩底白草諸寨諸夷獻侵地二千餘頃又克
茂州鷄公寨十五年長寧等處深淺諸寨番蠻求
索賞需兵備副使朱紈督兵搗其巢擒斬首惡餘
俱以次降年例賞需盡行裁革於是西陲安靖
皇清定鼎之後蠢兹番蠻間猶騷動順治十二年威州
龍蒲等寨逆番紏合賊黨攻城掘冢勢甚猖獗總
督李國英檄行威茂監軍道僉事程翔鳳松潘副
總兵王明德出其不意六路進兵殲其兇首掃穴
平碉剿撫並用諸蠻乃服十四年雜谷土官桑吉
朋阿日土官巴必太合兵千餘攻圍瓦寺土官曲
翊伸番砦未下闖入内地劫堡斷橋殺戮汶民掠
去男婦四十餘人監軍道僉事程翔鳳調防威守
備關天爵林阿桂等領勁兵六百首尾夾攻斬馘
不計其數生擒兇首阿朋并賊番一十三人桑吉
朋巴必太共負重傷逃回六月内吉朋輸款納甲
以圖自新各番控龥部院願獻所掠男婦以贖阿
朋及釋阿朋歸見吉朋沒其家貲遂成莫觧之讐
康熙元年内水田星上曾頭三寨賊番聽阿朋誘
惑阻路横劫威保聲息不通威茂兵備道參政陳
子達松潘副總兵何德成奉令調剿四路夾擊平
其寨斬其渠魁各番始納款輸賦聽瓦寺打喇二
土司官約束每歲量給賞需以示羈縻諸番悉平
康熙二年剿上下五族先是青片上下五族等寨
生番散居石泉茂州山後地方綿亘數百里兇肆
自擅不討之日久矣至是松潘副總兵何德成奉
令剿撫於正月十七日分兵進討克平下五族上
五族之番畏威投順願隸版圖合上下五族每年
俱輸蠟認糧番寨近茂州者責之茂州隴木土司
管束近石泉者責之石泉縣唐李土司管束邊患
以靖又阿朋紏阿姜濟等於元年内逐土官桑吉
朋於别思蠻地方而立其姪視雜谷如几上肉也
夫雜谷古維州地吉朋為貢臣長無吉朋則無維
州無維州則威保之藩籬不固矣兵備道陳子達
有鑒於此十二月遣中軍張士龍由董卜接吉朋
至省尋帶至汶示部番以有所歸並宣布
朝廷恩威撫諭阿朋迎故主以蓋前愆柰阿朋恃惡不
悛斷我繩橋阻我哨道煽引諸番攻堡日急亦於
康熙二年始討平之二十四年疊溪大定堡山後
住牧巴豬五族逆番阻道劫營抗撫拒敵四川廵
撫韓士竒
題請抽調漢土官兵相機進剿復繕寫招撫告示委
松威道僉事王騭親往列角雙馬等寨諭以安分
住牧免取株連并招撫巴豬令其歸順乃逆番恃
其緊鄰之卓沙白卜撮箕等寨為之脅從反覆抗
撫松潘總兵高鼎領兵攻擊各寨剪其羽翼逆番
猶恃險拒敵我兵奮勇直攻斬焚逆番數百餘人
遂屯營山頂給發白旗招安各寨俱畏威投降惟
巴豬逆番詐降復叛廵撫韓士竒隨分遣漢土官
兵三路進發巴豬逆番約六七千人亦分三路迎
敵我兵奮勇攻擊自辰至卯當陣擒斬并焚死追
殺番蠻七百餘口獲偽印一顆偽勅一道紗帽一
頂角帶一條其首惡挖子已被焚死餘番盡奔大
歷日寨見大兵追至復奔黃梁走大定我兵力追
抵黑水江岸復擒斬一千餘人其先後招撫番蠻
共一十三寨輸賦納糧屬大定堡撫夷管束邊患
遂消康熙三十七年松潘黃勝關外川柘等寨係
潘州故址久沒番地番目綽爾濟等夷搶去占住
屯牧人畜經廵撫貝和諾委筆帖式爾吉圖查詢
招撫始輸誠納賦松潘鎮屬之漳臘營西路包子
寺牟尼等寨平番南路雲昌等寨及東路阿思洞
等寨諸番自昔梗化旋撫旋叛野性靡常迨
聖祖仁皇帝蕩平偽逆恢復以來始皆傾心向化於康熙
四十二年經總兵周文英宣布
朝廷威德加意撫賞西北兩路土目情願每年輸納青
稞貝母聽充正項五十九年庚子口外惡洛西番
劫我兵民提督岳鍾琪松潘總兵路振揚請兵由
松潘進剿數敗賊番阿壩土目旦增等歸降願償
所劫許之先是住藏之厄魯特貝勒額付阿保移
文
乾清門頭等侍衛拉錫言西邊郭羅克愛滿肆行搶
掠請派兵剿撫奉
旨着提督岳鍾琪等即行剿撫蕩平又派滿洲兵數百名
并插漢丹津兵協助提督岳鍾琪遊擊周瑛於五
十九年冬十月率諸軍進攻取下郭羅克之吉宜
卡等處二十一寨直抵中郭羅克之那務等寨賊
番出敵官兵奮武連破一十九寨斬三百餘級擒
獲首惡酸他兒蚌索布六戈乘勢復抵上郭羅克
之插六等寨寨目旦增等綁縛首惡假壒并賊從
格羅二十二名以獻賊從盡正法首惡酸他兒蚌
等三名觧部其投誠番衆令雜谷土目囊索沙加
布管理留土兵一千名駐劄自黃勝關至惡洛俱
安塘站由是西番平服我
皇上膺寳籙之元年四川提督岳鍾琪因西寧之役帶領
遊擊張元佐王剛并漢土官兵由黃勝關出口剿
撫十二部落招安阿壩郎隋毛革麥雜等處番目
彎布桑頓獨賴林柯等納土歸誠雍正二年甲辰
下羊峝兇番拔那剛譲笑等復猖獗不法松潘鎮
總兵張元佐率領遊擊劉屏翰邱名揚進剿擒獲
首惡餘寨投誠番目牽慢甲箇札實太等率各寨
番皆願為編戶闢地二百四十里得番民三十七
寨建城於南坪壩為南坪營川陜道路始通五年
丁未雜谷土司約束下郭羅克番蠻不嚴仍行劫
掠川陜總督岳鍾琪遣平番營守備宋宗璋領兵
進剿招撫下郭羅克阿樹等一十三寨歸併本營
管轄由是川陜各邊并閫内番屬俱帖然懾服
天朝威德各安住牧大抵番人性耐饑寒壘石巢居如
浮圖數重人以梯上下貨藏於上人居其中畜溷
於下高一二丈者謂之鷄籠十餘丈者謂之碉房
凡遇糧夫經行或據險築塘或臨高擂石或隔河
放流矢截軍索貨往往有不能制者自
朝廷天威大振文德誕敷薄海内外罔不率從土夷傾
心向化自無復向日之頑梗者矣
茂羌
茂州氐羌地方數千里始在萬山漢武南通夜郎
西開冉駹始置汶山郡驅羌蠻而西之以大江為
限舊領羈縻蠻自推一人為州將常在茂州受處
分州舊無城惟植鹿角蠻以昏夜入州掠人畜貨
賣遣州將往贖之習以為常宋神宗熙寧八年范
百常知州事民請築城既而蠻長訴稱城侵其地
乞罷築百常不許九年三月始興築静州蠻數百
奄至百常率州兵擊斬數人蠻乃退百常遷民入
牙城明日蠻數千人四面焚鹿角及廬舍引梯衝
攻牙城矢石雨下百常悉衆乘城拒守二蠻長為
木櫑所傷乃却州南有鷄宗關通永康軍北有隴
東道通綿州皆為蠻所據百常募人間道詣成都
又書木牌數百投江中告急蜀綿兵救之蠻始觧
圍誓和明設茂州以統羌民設茂州衛以統軍伍
軍居内城民居外城永樂間羌民黑大肆行不法
四川都指揮李敬率兵進剿直搗賊窟擒斬渠魁
正德八年羌豪張敖劉芳焦拱等誘羌民圍城欲
殺指揮萬嘉言等嚇銀七百兩敖畏罪使其黨唐
茂誣奏嘉言等受羌民錢伺勘官至復聚衆圍之
殺旗舍廖易受陶惠等以脅勘官自是益横動輙
攻城殺人十一年撫按官廉知其狀行楊兵備擒
敖等殺之萬歷二年刁農窄溪得勝魏門等寨願
納款降附知州張化美探知其情條議具報招撫
歸順量給羈縻列為編民崇禎末年土司乘亂佔
據各寨羌民搆訟頻年不安
國朝康熙六年知州黃陛查驗前知州張化美給劵
遵奉院道批詳給以木牌鐵刻鑴石州前永隸茂
州不許土司侵管羌民悦服惟黑虎生番歴代以
來恃其山箐險阻屢肆猖獗有明三百年出沒官
道掠虜人民虔劉牲畜歲無虚日接連茂州龍溪
十八寨羊腸一線羌番雜處其人皆不通聲教非
可以威力制以文誥服者故明時設軍衛亭障斥
候遠邇相望所謂綢繆禦侮之計難且慎矣自我
國家統一區宇天威疊震聲靈赫濯先時龍蒲星水
等寨蠢動帥臣用張撻伐黑虎龍溪各寨固已聞
風竄伏㒺敢跳梁康熙四十二年廵撫貝和諾提
督岳昇龍先後招撫各寨納土歸誠俱賞給銀牌
縀布牲牢米物復命州牧協同威茂參將親臨碉
寨閱其疆界稽其戶口以杜侵冐諸羌羣相悅服
獻圖列冊黑虎七族生番每年量輸麥糧以示羈
縻龍溪十八寨得戶千一十有二歲輸麥糧八十
石自是各番始畏威懷德傾心内附大抵茂去省
近漢夷相半羌民久被
聲教間有不逞者可以王法繩之惟松疊為巴西極
塞夷情狡狙控制維艱且雜谷金川土司每每恃
功驕縱故必重兵備守蓋松茂所以扼塞吐番疊
溪則為松茂脈絡昔人謂吐番有事必自黎文南
詔有事必自沈黎吐番南詔共有事必於灌口然
則三城為邊之藩籬灌口為疊茂喉襟威茂為灌
口保障岷山又為全蜀之屏翰者也
附前明楊一桂鵰剿處置人荒等三寨議
萬歷七年松潘兵備副使楊一桂議松潘設居極
邊番種近多為地方患最桀驁者無如丢骨人荒
沒舌三寨跳梁架砦堵截糧運時或默地築塘劫
掠財物連年犯順未嘗一創以致肆惡横行請相
機剿撫等因又按察司關行楊副使覆議三寨陸
梁宜加誅剿但大征恐滋别寨疑畏未若鵰剿可
以懲一戒百廵撫王廷瞻看議四川要地莫重於
松潘番蠻悍戾莫甚於三寨狼貪無厭出沒無常
數十年來地方苦其荼毒蓋以負山箐之險挾羽
翼之衆耳鵰剿之議允屬可行又據提督歸化指
揮曹希彬報三寨番蠻聞知委官放糧聚衆搶奪
等情即令希彬帶領千戶李世傑等奮勇對敵斬
番級五顆獲馬匹器械乘勢追之番據險力戰因
調大兵深入擒斬四十五人銃箭傷死無算燒燬
碉寨平房七十八座糧儲一空各寨哀詞納款羅
拜投降奏上有功人員分别賞賚
處置風村白草投順等番奏議
萬歷七年二月四川廵撫王廷瞻據兵備道黃德
洋據石泉縣報稱熟番全保領肉兒卦寨番牌餓
柘等說各番不曾窩藏丢骨人荒沒舌三寨蠻子
今與齊風村巔等十一寨備馬甲前來投降願做
百姓隨帶番牌兒十書餓柘等譯審又據守備宗
綬呈稱熟番羅背報稱白草野猪窩等一十七寨
說近日村巔等寨投降討得安生這白草等寨生
番商量齊心亦出馬甲器械投降願做百姓望賞
白旗任守地方等情本道審得二十八寨男婦八
千四百九十四口仍行各官譯審俱願各換姓名
每年萬夀聖節長至各番俱叩頭每寨輸蠟一斤
以供灌燭之用等情僉事黃德洋議得各番在嘉
靖二十三年僭稱偽帝及李保將軍黑殺總兵等
號致煩興兵征討今一旦回心向化誠是竒事廵
撫王廷瞻廵按虞懷忠看議風村白草等番素恃
虎負常逞鴟張盤據各番之中密邇會城之地部
落既衆控御為難因松潘三寨鵰剿投降又見威
茂諸羌議封納款一旦傾心甚衆願為編氓者有
之矣而變易番姓則前此未聞願貢方物者有之
矣而從習漢儀至今始見此二百餘年蜀川之所
僅有者也奏上奉旨黃德洋先行賞賚通判李茂
先仍以都司職銜管壩底事專一撫化番夷其風
村白草等番收入石泉版籍自此邊境寧謐
國朝鵰剿各寨奏疏
鵰剿龍蒲等寨疏
四川廵撫李國英
題為塘報鵰剿逆寨大捷仰祈
睿鑒事順治十二年九月牌行監軍道官吏仰查龍番自
前砍狗盟誓悔罪俛服之後於某月日復於某處
某所為某事不法應剿要見侵犯者何地受害者
何人作祟者係何情形紏合黑虎生番誰人眼見
有何憑據今應當作何剿除逐一開列詳報以憑
裁奪如係風影之言或小人挾讐謊聳希利一面
傳諭各番守法安分一面據實回報嚴行查處毋
得再以模稜之語徒煩議論等因到道該道將逆
番通賊叛亂實蹟逐一列款呈詳批行松潘副將
王明德調集官兵會同監軍道進剿去後隨據監
軍道僉事程翔鳳具由呈報十二月二十日本道
會同副將王明德奉令鵰剿六路進兵搗其巢穴
焚斬賊番不計其數剗平八十七碉兇孽既除餘
黨奔潰曲山大寺等寨諸番望風投順各給白旗
招安許其自新該臣看得龍蒲等三寨逆番偪處
威州城外相隔一衣帶水耳自獻逆據蜀惡番投
逆受印之後即大肆桀驁恃其碉寨險峻黨羽繁
多阻截行商焚燒關堡威城外纍纍千冢掘發無
遺人鬼含冤欲食其肉而寢處之非一日矣且隂
與成灌逆賊常相勾連屢謀為内應以我隄備之
嚴不得發該邊道將屢請於臣謂是心腹之患宜
先剪也臣行查明確密授方略出其不意乃馘其
兇渠焚其碉寨逆番幾無遺種舉百十年盤踞之
窟穴一旦蕩為灰燼踏為平陸洩神人久憤之冤
除内地肘腋之患餘威所震且使拗山大寺小寺
等寨素稱頑梗作祟者莫不畏懼乞降稽顙恐後
亦可謂快心之舉矣除漏網惡番檄行道將嚴加
緝捕投順各寨給旗安插奪獲偽印關防二顆轉
齎肅王同固山查驗鳥鎗盔甲等項收營存貯
所獲牛羊分給有功員役並優恤陣亡官兵外至
監軍僉事程翔鳳祕謀制勝松潘副總兵王明德
勇略超羣文武合同以致克捷並在事有功員役
所當一例紀錄者也謹會同督臣金礪按臣高民
瞻合詞具
題奉
旨據奏逆寨剪除具見調度有方在事有功官丁着察叙
具奏該部知道
鵰剿處置星上水田曾頭等寨疏
四川廵撫佟鳳彩
題為恭報生番畏威歸誠率土輸賦並陳分管控制
之法仰祈
睿鑒事據威茂道參政陳子達呈報據西路保縣乾通一
帶士民焦溥袁明保等訴為逆番造叛愈熾殺戮
殘民難堪等事該本道看得自威至保古道一帶
乃
國家内地而星水諸番雖從來不受約束往往隆冬
水涸伏路搶奪非敢稱兵横肆對壘抗衡也今為
叛逆阿朋煽動結黨猖狂謀襲古道致威保首尾
不接今據村民呼籲望救情廹詞哀相應轉詳伏
乞本院俯鑒輿情立賜裁奪由詳奉批曾頭星上
水田等寨逆番比附阿朋聚衆稱兵謀襲内地法
不容貸據詳已咨移提督矣仰一面嚴加防禦若
官兵到時該道會同領兵營將相機剿撫務出萬
全仍嚴飭瓦寺曲翊伸謹守邊界不許逆番竄逃
彼地至於糧米更湏極力措備務俾飽騰可也本
年十月三十日又奉總督部院都御史李國英批
據逆番猖狂阻道截殺法無可宥但前准提督咨
報水田星上各寨比附阿朋作叛情形業經咨覆
只俟招撫阿朋不服即進兵一同誅剿矣奉此該
本道隨於十一月二十四日會同松潘副將何德
成俱到古城察各寨之險易並逆番為惡之首從
分布進剿其進剿情形斬馘賊級獲其器械節經
塘報在案本道見番寨如鱗逆番如蝟雖一時官
兵剿洗而逃奔者實繁有徒我兵來而獸散我兵
去而蜂屯禍根未絶終非長策遂定議招撫即傳
喚牛騾二寨番目朋之太路必等給以白旗令往
招撫曾頭寨仍喚活擒番目郭之太本道親觧其
縳諭以
國法惕以兵威亦給予白旗令往招撫星上水田各
敗番並赤鷄寨敗逃於星水寨各番遂於二十六
七等日曾頭星上水田赤鷄等寨番頭俱赴本道
投見本道仰體本院恩威並施責其拒敵官兵之
罪仍許其改過自新遂各認納官糧一百一十五
石作我熟番又再查曾頭星水各寨原無統率各
自雄長乃就中查番頭之最桀黠者給以劄付提
調諸番催納麥糧而總轄則歸之瓦寺土司與打
喇土司分管本年正月初四日本道齊集隨征將
領千把領旗等官並各寨歸順番目大張鼓樂犒
賞已畢即頒給鐵刻糧牌内書糧石數目並各官
銜寨分一給番寨為憑一發威州存案而各寨番
目俱俛首悦服回寨訖此皆仰荷本院威略遠振
遐邇覃服之所致也仍將本道自買茂州官店一
所每歲收店租銀一十五兩捐作各番賞需以示
羈縻等因呈報到院據此該臣看得星上水田等
寨乃界連威州之生番也當明季時倚險為勢黠
悍異常從來未歸王化及雜谷土官番目阿朋驅
逐本官桑吉朋聚衆稱兵而渠等輙敢附比作祟
屢犯内地臣隨移商督提二臣行令該道將遵奉
俞旨先行招撫各逆番仍怙惡不悛後我兵搗巢破穴始
畏威歸誠率土輸賦除進剿斬獲情形所獲器械
已經督臣詳細題報在案惟是各番地處深山窮
谷之中皆刀耕火種素稱窮苦若免其輸賦恐番
性犬羊叵測不常而向背無可稽考故令認納雜
糧一百一十五石雖為數無幾然不過見歸誠之
據而已至於各番種類繁多因將番頭朋之太量
加提調名色威茂道給以印劄約束番寨而總轄
則分隸之於瓦寺打喇二土司至各番既已歸誠
輸賦而歲賞又係撫邊之要道據威茂道陳子達
詳議自買官店一所每歲約租銀一十五兩捐作
遞年賞需俾新附野番既畏其威復懷其德應如
所議謹
題奉
旨依議
鵰剿阿朋疏
四川總督李國英
題為番目謀吞内地提臣督兵剿平恭報大捷事康
熙二年正月内據威茂兵備參政陳子達呈報逆
番阿朋結黨逐主土官桑吉朋避之别思蠻地方
及接吉朋至省阿朋仍攻據要隘阻其歸路等因
到院隨咨移提督相機剿撫去後隨准提督咨移
親統官兵於二月十一日深入賊巢攻破老碉擒
阿朋阿姜濟當陣斬之剿撫番寨一百三十有竒
桑吉朋仍安置維州等因咨移到部院該臣看得
逆番阿朋阿姜濟等擅逐土官協謀不軌紏連生
番窺犯内地勢甚猖狂臣咨移撫提轉行道將屢
為招諭恬不知改及臣具疏入
告奉有酌發官兵再行撫諭如仍抗拒不服即行剿滅
之
旨臣准部咨後即奉有會剿巨寇之
命隨將撫剿阿朋咨移撫提兩臣轉行道將再加曉諭開
導以昭
朝廷浩蕩之恩無柰阿朋阿姜濟等冥頑抗背全無悛
悔之心尤且唆黨肆劫流毒滋蔓臣咨移撫臣籌
措糧糈將進剿機宜密咨提臣於十一月十四日
檄令松潘副將何德成統領官兵會同撫提兩標
及威茂各將兵相機進發沿邊各寨撫者撫剿者
剿而阿朋等猶據險丹這猛老寨阻阨要隘抗衡
愈力該提臣於正月二十六日親統士馬前往剿
撫並用至二月十一日阿朋等擁衆拒敵三路官
兵出竒追殺雖奔入老碉尚未大挫兇鋒及十二
十三等日攻破頭碉二碉猶有逆番救援盡為擊
敗至攻破三碉而阿朋等力窮勢急突圍衝出各
將士奮力合擊阿朋阿姜濟當陣斬馘各番兵追
殺無遺共計撫剿番寨一百三十有竒元兇授首
諸番效順其雜谷土官桑吉朋仍歸維州一時聲
靈丕播十數萬之番蠻俯首納款千餘里之巖疆
奠如磐石是役也皆仰賴我
皇上威德遠震致報大捷而師武臣力其功良有足多者
均應照例紀叙奉
旨依議
平定巴豬等寨逆番情形疏
康熙二十四年九月四川廵撫韓士竒
題為恭報平定巴豬等寨逆番情形等事該臣看得
巴豬等寨逆番阻道劫營抗撫拒敵情形先經臣
等一面會疏密
題一面抽調漢土官兵相機進剿復念此等生番從
古不庭罔知漢法先當示以兵威繼宜諭以招撫
使其畏威懷德傾心向化各安住牧以仰體我
皇上好生之仁臣是以繕寫告示傳牌專委松威道僉事
王騭面領親往大定堡一帶責令安廵土司並通
事人等執持牌示曉諭列角雙馬等寨安分住牧
不許助惡自取株連并招撫巴豬逆番悔悟歸順
親到軍前受撫免其進剿又經屢檄該道并咨移
松潘鎮會同多方招撫不得妄行殺戮致傷生命
去後今據該道王騭呈詳并准松潘鎮臣高鼎咨
稱差人化諭再三鎮道曲盡招撫而巴豬逆番留
我往招人役作質始議數番前來投拜願獻首惡
一人交還搶去器械送以退兵牛羊該鎮道隨准
其受撫給示領賞回寨擒獻首惡而緊鄰之卓沙
小歷日白卜等寨見巴豬已降方赴軍前受撫各
領告示賞需令歸本寨去訖嗣見巴豬逆番詐稱
首惡挖子逃走恃險復叛致已經受撫之卓沙等
寨亦變幻而抗撫矣因思巴豬逆番所恃雙馬列
角廟山小寨大小歷日卓沙白卜撮箕等寨為之
脇從必先剪其羽翼以示兵威遂分遣官兵攻取
小寨老窩垜列角寨乃逆番敢以鳥鎗箭石恃險
拒敵我兵奮勇齊攻斬殺逆番七十餘名燒死逆
番數百餘名我兵屯營山頂給發白旗招安而白
卜卓沙小歷日撮箕雙馬廟山作力合卜等寨及
已破之小寨老窩垜列角三寨始畏兵威投降恐
後願納糧差永不侵犯哨道惟巴豬寨逆番詐降
復叛怙終不悛惡貫滿盈自干
天討隨分遣撫標遊擊冶秉孝提標遊擊穆廷栻城守
副將賀雙耀松潘鎮標遊擊李鎮鼎王世臣瓦寺
土官坦朋吉卜等授以方略統領官兵三股進發
而巴豬逆番約有六千餘名各執弓矢鳥鎗亦分
三股前來迎敵我兵奮勇攻擊當陣斬殺一千七
百餘名生擒梟首及跟追殺死搜出正法逆番共
計一千餘名得獲鳥鎗弓箭長鎗甚多燒死番蠻
二千三百餘名搜獲偽印一顆偽勅一道紗帽一
頂角帶一條當同塘報咨觧在案尚有巴豬漏網
餘孽盡奔大歷日寨見我兵追至復奔梁黃走往
大定我兵復至大定逆番聚衆拒敵我兵奮勇力
戰陣斬七百餘名焚死三百餘名其不能入寨者
我兵追至黑水江岸逆番浮水過江者僅止百十
餘名餘皆落水溺死我兵欲渡江窮追但隔江乃
係黑水生番之界不便深入重地是以回營今歷
日梁黃大定俱已投降受撫認納糧差至巴豬首
惡挖子業已被火焚死驗明首級無異等因造具
有功人員傷亡官兵得獲器械并白卜撮箕小歷
日卓沙作力合卜小寨子老窩垜列角廟山雙馬
大歷日大定梁黃一十三寨納糧清冊呈賫前來
臣查此一役也數百年不歸
王化之生番今一旦願納糧差為我編氓數百年不獲
清寧之官道自此不煩送哨邊患永消此皆仰賴
皇上天威遐震之所致也雖所納之糧為數無幾然借此
以羈縻其野蠻之性知有約束而不敢再行作祟
為害矣至在事有功人員相機調度剿撫並用者
松潘鎮臣高鼎松威道臣王騭也其餘有功人員
并傷亡官兵及各寨納糧數目等冊除送部查核
以聽分别議叙恤賞并將搜獲偽紗帽角帶臣即
在外焚燬止將偽勅印送部查收銷燬外所有平
定巴豬等寨逆番情形理合題報臣謹會同川陜
總督臣席爾達四川提督臣何傅合詞具
題伏乞
皇上睿鑒勅部議覆施行
按松茂道屬周秦為西羌所居自漢武帝募民耕
塞下以代轉輸設河西五郡以洮州岷州河州扶
州潘州松州隸湟中郡後趙充國設金城十二屯
政統十五萬之衆分十二屯營開設松州亦在屯
營之一屯兵一萬有零置護羌校尉迨後屯政廢
弛轉運不給始分洮州岷州河州屬秦松州潘州
扶州屬蜀至漢季晉魏或設或失邊防不復可考
至隋改設縣治名曰交川(在今紅花屯一里)又設翼州即
今疊溪所在漢時名蠶陵縣皆屬松潘地方唐貞
觀間總天下之屯開府兵九百九十有竒設立松
州亦屬府兵之一設一都督府統之至一易而為
彍騎再易而為戍兵松州駐劄數萬之衆以防禦
吐番宋設上中下潘州明洪武十三年設松州衛
潘州衛二十年廢潘州衛止設松潘衛軍民掌印
指揮使司設一副總兵領之總設兵備道統領宣
德四年調成都前衛後所為小河所千戶增置城
堡添調成都利保等衛所官軍更番戍守先年兵
備提督皆侍郎都御史成化初改設按察司副使
總理之
皇清蕩平宇内百制維新順治初奉裁茂州衛疊溪威
州小河等千戶所十年以地方荒殘將安綿道暫
停推補尋奉裁改松潘道為松龍道提調龍安順
治十八年仍改為松潘道威茂道兼攝廵西道康
熙六年二道俱奉裁於康熙八年
題請復設松威道松潘仍設分守副總兵添設城守
守備龍安威茂仍各設參將疊溪小河漳臘仍各
設遊擊平番石泉各設守備康熙十年奉
旨改遵義為協松潘為鎮設松潘鎮中左右三營遊擊三
員守備三員馬步兵二千四名迨康熙二十七年
改松威道為松茂道祗設松潘鎮馬步兵二千名
仍管龍茂漳疊小河平番南坪等營各屬要害分
兵汛守松潘舊有四州三近漳臘今阿失寨即上
潘州班班簇即下潘州二州之間即中潘州去松
不過二三日故城遺址尚存今設潘州達建二營
亦屬松潘管轄與漳臘諸番犬牙相參自松達茂
三百餘里路循河岸夷碉棋布山巖視之如蜂房
堡縣有堡過漢索橋則古維州故城三面臨江殊
陡險蓋董卜韓湖宣慰司與雜谷安撫司交界處
城上有李德裕籌邊樓明景泰間為叛夷王永所
毁遺址尚存州址今為雜谷碉寨迤北則古無憂
城故經略者謂松潘乃西蜀之重鎮諸番之要區
東連龍安南接威茂西距吐番北抵洮岷鎮城關
堡之外四面皆番威茂疊龍亦屬要地故先時俱
設重兵以鎮之
國家大張撻伐廓清蕩平節制之兵一可當千經制
所設營鎮馬步戰守簡閱倍精已詳載兵制矣比
年以來諸番帖服邊圉敉寧但夷情叵測綢繆未
雨又在籌邊者加意勿懈云
四川通志卷十七
