四川通志目錄地理𩔖三(都會郡縣之屬)
卷一
圖考
星野
卷二
建置沿革
卷三
彊域
形勢
卷四
城池
關隘
卷五
戸口
田賦
學校
祀典
卷六
名宦上
卷七
名宦下
卷八
人物上
卷九
人物下
卷十
孝友
卷十一
列女
卷十二
忠義
武功
卷十三
蠲政
水利
卷十四
鹽法
卷十五
茶法
錢法
卷十六
木政
𣙜政
卷十七
屯田
邊防上(松茂)
卷十八
邊防下(敘瀘建昌)
卷十九
土司上
卷二十
土司下
卷二十一
西域
卷二十二
兵制
津梁
驛傳(舖遞附)
卷二十三
山川上
卷二十四
山川中
卷二十五
山川下
卷二十六
古蹟上
卷二十七
古蹟下
卷二十八
祠廟
公署
寺觀
卷二十九
陵墓
宫室
帝王
卷三十
職官上
卷三十一
職官中
卷三十二
職官下
卷三十三
選舉上
卷三十四
選舉中
卷三十五
選舉中
卷三十六
選舉下
卷三十七
選舉下
成均
卷三十八
隱逸
流寓
仙釋
祥異
風俗
物産
卷三十九
藝文一
卷四十
藝文二
卷四十一
藝文三
卷四十二
藝文四
卷四十三
藝文五
卷四十四
藝文六
卷四十五
藝文七
卷四十六
藝文八
卷四十七
藝文九
(臣)等謹案四川通志四十七卷
國朝總督四川兵部右侍郎兼都察院右副都
御史黃廷桂等監修四川通志在明代凡四
修惟藝文出楊慎手最為雅贍而其他則未
能悉中體要
國朝康熙十二年總督蔡毓榮廵撫張德地又
續事纂輯以兵燹之後文獻無徵亦多所脱
漏是編乃雍正七年廷桂等奉
勅重修凡分四十九𩔖舊志之缺者補之略者增之
較為詳備其中沿舊志之誤未及盡汰者如
唐韋昭度征陳敬瑄無功而還宋岳雲為忠
州防禦使乃遥授之官俱不應入名宦虞允
文為四川宣撫乃總制全蜀應入統部不當
僅入保寧府唐之鮮于仲通依附楊國忠喪
師南詔新舊唐書所載甚明乃反以為忤國
忠被貶載入人物此𩔖尚不免地志附會緣
飾之習然其甄綜排比較舊志則可據多矣
乾隆四十六年十一月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
四川通志凡例
一直省皆有通志蓋倣古列國史書之遺意也其紀
事必詳而核立例必簡而該始足以信今而傳後
四川舊志修於康熙九年爾時兵燹之後文獻闕
如纂輯罕據今者廣為搜羅嚴加參訂闕者補之
繁者汏之敘次求其綜貫而義𩔖期於典確有本
有末不蔓不支共計四十九𩔖非敢駕軼前人庶
弗遺誤來者
一輿圖所以考職方稽形勢也蜀幅&KR0695;廣遠直通西
蔵繪事可不詳乎兹於總圖之外各府與直隸州
各繪一圖西蔵另繪一圖以觀帶礪之盛庶幾瞭
如指掌
一星野占騐莫詳於甘石諸書劒南為井鬼之分今
西蔵悉歸版圖則躔次度數較往時圖象自宜恢
廓乃質之天官家云古制未載難以懸定故暫從
闕疑俟將來有所考訂再為補入
一建置沿革自禹貢職方以及歴代損益非詳載不
足以資考證巴蜀自秦時更為郡邑其後或道或
路或軍地益廣名益多因時通變皆非可略今以
舊志為崖略而編次訂正則詳悉有加矣
一城池公署地方之保障士民之觀瞻係焉邇來松
潘建昌靖遠等處修築城垣州縣衞所添設大小
公署莫不煥然改觀規模宏敞今備載之以見土
木之功皆有裨於捍衞彈壓云
一川省戶口田賦原額難稽今者生聚日繁版籍益
廣其丁糧歴年遞增名目不一今於九郡及直隸
州衞所撮其總數若干悉遵新定科則編載燦若
列眉無嫌煩瑣
一學校為造士之本而廟廡為尢重我
國家崇儒右文超越前代今
皇上更加意學宫樂育人才祭典之隆於兹為重故博
採
孔廟儀文度數詳附於中以彰
本朝之禮明樂備為亘古所未有也
一歴代名宦人物凡功德在民儀型足式者固已臚
列無遺至我
朝名宦鄉賢必得
題准從祀者始為按名登載蓋重之也其循吏人物
有舊志遺落新冊補者悉為增入讀循良之傳
曷罄咨嗟跂賢哲之生時深仰止博採慎列其敢
濫諸
一孝友忠義乃人道綱維寧容濫採故凡無事蹟及
印冊可據者不敢妄登一人至節婦列女風化攸
關不獨
題請旌表建坊者查核載入其餘有公論攸同訪聞
既確亦附簡編蓋善善欲長之意也
一武功舊志惟夔府志略存然亦寥寥無幾挂一漏
十兹則遠稽往古近考當時凡功圖麟閣績著旂
常班班可考者悉為載筆
一蠲政蜀雖沃野素封家給人足其間或歲偶不登
即遇
殊恩豁免此皆
國家之深仁厚澤允宜特書用昭後世
一鹽茶驛傳𣙜政皆財賦攸關歴代互有損益我
朝於蜀省各項經制久定成規近又設立專司關差
以董厥事總期上足裕
國下不病民故凡已經
題准者詳載督撫疏中以志事事經始籌畫周詳萬
世無弊也
一水利川省山多水險而成都則沃野千里全資都
江大堰灌溉十一州縣記云深淘灘低作堰蓋修
濬得宜斯旱澇無患其原其委詳為志之重民事
也
一邊防於蜀特詳思患預防亦王公設險之意也凡
諸重臣巨帥奏疏善後機宜經畫宏遠者備載之
以資考鑑至形勢關隘又各為門𩔖桑土綢繆固
不厭其詳爾
一土司世襲之沿革貢賦之輸將舊志甚略我
國家重譯來朝蠻夷率服川省大小土司計三百有
餘故另列土司一𩔖詳著情形以備控馭方略
一西域前蔵後蔵去
京師將二萬里非獨邊塞且屬絶徼我
皇上德威四訖無遠弗屆是以前後蔵均隸職方咸遵
正朔今於西蔵一𩔖彊域形勢戶口貢賦之屬各條詳
載而一統無外之模於兹見己
一兵制舊志缺略甚多我
朝布昭聖武無遠弗屆兩次平蜀設列鎮協加增營
汛且歴年來剿撫蠻部開取西蔵佈置多方亘古
未有今悉搜羅以補從前之未備
一宫室舊志内雜以樓臺亭閣殊失體裁今按歴朝
次敘編列而樓臺之𩔖則附諸古蹟云
一職官各省舊志文職郡守以下武職參遊以下多
未載入不知縣令受百里之寄守備膺專城之選
果屬循良忠義且入名宦志傳中豈以守土之命
吏閫外之干城可略而不書哉兹於官制内悉紀
其名文武並書亦仰遵我
皇上緯武經文義無偏重云爾至
國初吳逆之叛蜀中諸員弁有被汚偽職者難與縉
紳並列今倣古削籍之例於職官中刪其姓氏而
别附諸僭竊卷末以寓懲戒云
一選舉蜀中自漢舉茂才賢良唐宋試以詩賦策論
前明專尚制義而川峽英流往往軰出我
國家春秋彙茹胥凖前規成均之外復加辟薦得人
稱極盛矣且鹿鳴之後繼以鷹揚惜舊志於武科
第略而不書今為循次並列庶無遺漏
一隠逸者流雖非經世之彦而獨往之概往往可為
流俗針砭至於流寓中如唐之子美敬輿宋之涪
翁放翁軰以暨才華譽望表表軼羣者俱為載
入以志景行
一藝文前明楊慎升菴嘗加纂輯最稱善本兵燹後
典籍無徵舊志所載非復廬山面目矣兹則選其
精華芟其蕪穢參互考訂閒有夏五魯魚謹從闕
疑之義未敢以見聞所不及遂妄削前人之著作
也至我
朝教育涵濡人文蔚起其擇言尢雅者良足輝映前
賢兹皆為斟酌採摭至蜀人所作非關於蜀亦得
載焉蓋倣升菴用程篁墩新安文獻志例也
一田賦有新增新改科則土司有新近歸誠者值書
已告成繕寫之後始奉部文故倣補遺之例斟酌
添載至鹽茶税引亦止照已成全書開載其逐季
加增者似難預為懸定也
一新改設之嘉定潼川二府並直隸忠州黔彭廳因
書已告成未便添改惟於某屬下添註雍正十二
年陞為府陞為直隸字樣聊為補闕云爾
四川通志修志姓氏
總裁
提調
四川等處承宣布政使司布政使紀錄二次(臣)劉應鼎(貴州貴筑縣己卯科舉人)
四川等處承宣布政使司布政使紀錄四十次(臣)竇啓瑛(奉天正白旗人乙未進士)
監修
四川等處提刑按察使司按察使(臣)高維新(直隸寧晉縣己丑進士)
四川等處提刑按察使司按察使紀錄二次(臣)李如蘭(山西陽曲人歲貢生)
︵字位過密無法显示︶(臣)曹源邠(河南商邱縣生員)
四川分巡松茂道布政使司參議紀錄一次(臣)鄭其儲(湖廣石首縣壬辰進士)
代理松茂道事成都府知府加四級紀錄四次(臣)謝櫏(江南武進人歲貢生)
四川分巡松茂道按察使司副使(臣)周彬(雲南昆明縣人壬辰進士)
四川分巡建昌道按察使司副使(臣)馬維翰(浙江海鹽縣辛丑進士)
四川分巡建昌道按察使司副使紀錄二次(臣)李學裕(河南洛陽人丁巳進士)
四川分巡川東道布政使司參議降三級留任(臣)陸賜書(江南吳縣丙戌進士)
四川分巡川北道按察使司僉事加一級紀錄十六次(臣)陳緯(奉天監生)
四川分巡永寧道按察使司僉事加一級(臣)劉文誥(直隸棗強人庚戌進士)
總理
四川分巡永寧道按察使司參議加一級(臣)劉嵩齡(鑲白旗癸巳進士)
總纂
原任河南南陽府鎮平縣知縣(臣)張晉生(四川金堂縣壬午科舉人)
遂寧縣縣丞(臣)趙彪詔(江南武進縣生員)
署東鄉縣知縣(臣)劉慶适(江南桐城縣貢生)
䕫州府教授陞翰林院典簿(臣)王一正(四川綿竹縣拔貢生)
分纂
雅州府名山縣教諭(臣)洪元遵(四川江油縣拔貢生)
署蒲江縣知縣(臣)劉庶埴(雲南永昌府拔貢生)
署德陽縣知縣(臣)夏詔新(雲南姚安府拔貢生)
遂寧縣縣丞(臣)蔣一鳴(廣西臨桂縣拔貢生)
成都府金堂縣廪膳生員(臣)陳大綸
福建漳州府龍巖縣生員(臣)林汝梅
署南川縣知縣(臣)張晅(雲南新興州拔貢生)
冕寧縣教諭陞任山東鄒平縣知縣(臣)樊如樟(四川宜賓縣拔貢生)
成都府成都縣舉人(臣)桺公衣
成都府新繁縣舉人(臣)費藻
成都府溫江縣訓導(臣)白嵋(四川梓潼縣歲貢生)
龍安府江油縣訓導(臣)饒士盛(四川資州歲貢生)
直隸資州州判(臣)李泓(雲南建水州拔貢生)
署直隸資州州判(臣)蕭莊(廣西宣化縣拔貢生)
重慶府經歴(臣)湯正(貴州貴筑縣生員)
原任射洪縣教諭(臣)龍門治(四川仁壽縣拔貢生)
直隸綿州綿竹縣廪膳生員(臣)詹攀桂
成都府成都縣舉人(臣)顧汝修
直隸資州資陽縣歲貢生(臣)詹懷德
總校定
學習進士補授敘州府宜賓縣知縣(臣)劉暐澤(湖南長沙縣人庚戌)
黔江縣知縣(臣)陳嗣諶(貴州開泰縣人庚戌)
分校
重慶府江津縣歲貢生(臣)李專
署汶川縣知縣(臣)張志和(江南吳縣監生)
署三臺縣知縣(臣)葉肇芬(浙江仁和縣監生)
越嶲衞教授陞國子監監丞(臣)韓崧(什邡縣拔貢生)
富順縣教諭(臣)王在鎬(南充縣拔貢生)
保寧府巴州舉人(臣)蒲曾英
重慶府長壽縣舉人(臣)古曜晟
校刊
原任河南南陽府鎮平縣知縣(臣)張晉生
福建漳州府龍巖縣生員(臣)林汝梅
成都府成都縣廪膳生員(臣)葉春芳
校刊兼督梓
雅州府名山縣教諭(臣)洪元遵
委辦局務
天全州知州(臣)胡璉(山東濟寧州監生)
巴縣知縣(臣)金宏勲(浙江桐鄉縣監生)
郫縣知縣(臣)劉乃大(江南山陽縣監生)
墊江縣知縣(臣)劉彝(山西安邑縣監生)
委辦局務兼督梓
四川布政使司經歴(臣)朱陸(江南溧陽縣監生)
署四川布政使司經歴巴縣分駐白市驛縣丞(臣)金尚素(浙江山隂人)
繪圖
江南蘇州府崑山縣布衣陸澐
欽定四庫全書
四川通志卷首
雍正十三年春(臣)竇(啓瑛)奉
天子命任四川布政使事惟日孜孜懼職業之難稱因思
文翁武侯張詠趙抃之儔其治蜀也𩔖皆有惇大
成裕剛柔互濟之道故不愧為名宦焉而後之人
殊覺其有志而未逮也適會四川通志纂輯將成
(啓瑛)復加校正補其未備付之剞劂既竣事敬拜手
稽首而為之序曰周禮職方氏掌天下之圖辨邦
國都鄙夷蠻戎貉之人民與財用九榖六畜之數要
周知其利害御史掌邦國都鄙及萬民之治令以
贊冢宰蓋牧長之責莫先安民安民之政在於富
教使非志則無以知歴代之成憲非志無以知山
川之險易田地之肥瘠榖種之異宜非志無以知
戶口之多寡官吏之賢否是故聖王重焉惟四川
僻在西南實古梁州之地大禹咸則三壤成賦中邦
梁州之田與荆揚同居下等厥賦乃下於荆揚而
蜀人巴人自周書牧誓春秋文公十六年外不復
再見於經豈非其時介在荒服所以富教之者尚
未盡其道歟秦漢之世建為郡縣秦時鑿離堆以
辟水患穿二江以資溉浸漢時成都學官修起下
縣子弟縣邑吏民爭為學官弟子於是巴蜀之粟
為天下饒而其文學比齊魯焉晉宋迄明循良代
有舊志所紀累朝名宦大都留心於富教者也我
國家重熙累洽之餘守土之臣莫不爭自奮勉以富
教為己任百餘年間海宇昇平人民樂業向之川
土荒蕪者今皆已墾闢向之川民凋瘵者今皆已
生聚熙熙然郁郁然享太平之福矣惟是成都號
為沃野其餘州縣之田有歲歲耕種者有休一歲
或休二歲或三歲更耕之者其民則鮮土著率多
湖廣陜西江西廣東等處遷居之人以及四方之
商賈俗尚不同情性亦異敘瀘松茂重䕫黎雅寧
遠之間夷漢雜居撫綏尢為不易然則言富教於
川中猶當審所設施矣(啓瑛)承乏以來仰惟
朝廷付畀之重俯切痌瘝於乃身怵惕凛惶不勝是愳
今幸通志已成典則咸在敢不朝夕黽勉式遵成
憲以盡其富教之責乎抑嘗竊聞之尚書曰無依
勢作威無倚法以削寬而有制從容以和又曰必
有忍其乃有濟有容德乃大
世宗憲皇帝詔脩通志以名宦人物為尢重試觀通志所
載有不容忍居心寬和制事而能成一代偉人者乎
今天子發政施仁務在與民休息(啓瑛)忝任旬宣亦惟
有靖共夙夜與同事大小諸臣奉宣
德意益臻風動時雍之上理而不敢以苛察為精明不
敢以殘刻為公正總期於惇大成裕剛柔互濟或
庶幾不悖於前代之名宦而無負
世宗憲皇帝詔修通志之初心也夫峕
乾隆元年歲在丙辰二月既望越五日甲申四川
等處承宣布政使司布政使紀錄四十次臣竇(啓)
(瑛)謹序
四川通志序
竊惟蜀為古梁州域禹貢曰華陽黑水惟梁州是
也山曰岷嶓水曰沱潛蓋蜀山川之勝見於夏書
者如此漢自元光間通道西南夷文教日敷昄章
式廓下迄六代唐宋元明而山川郡縣沿革建置
以及人物典故日裒月益此則古今有殊勢而詳
略有異宜也舊志修於康熙十二年前督臣蔡毓
榮撫臣張德地實總理之顧掇拾於兵火之餘書
冊散佚雖搜輯成編而魯魚訛舛挂一漏百實慮
無以信今而傳後乃蒙我
皇上勅下直省纂修通志蜀西南奥區道京師萬里而
遥披文相質其與齊魯吳越固不相侔(臣)自蒙
恩擢居制府與撫臣申飭所司廣延通經食古之士博
採遺書即舊志所載重加校訂補其遺逸刪其繁
複至新設城郭營堡增長戶口田賦鹽茶錢𣙜驛
傳水利兵制邊夷等條關於民生
國計者必嚴加考核絲分縷析俾垂之可久而數十
年來鄉賢耆德忠孝節烈及官斯土者雲起霞蔚
可用以勸為善者必敬謹備列勿敢遺缺外至番
蠻部落言語不通梯航重譯以求内附職貢者亦
復次厥編輯蓋我
國家
聖聖相承深仁厚澤涵濡於薄海内外者實為無遠弗屆
豈直夏書所載云爾哉顧(臣)以不才幸遇
堯舜在上又膺巖彊重任竊謂今蜀所志其不殊禹貢
所紀者厥土青黎厥田下上厥賦下中三錯而已
其他因時制宜地大物衆周覽繙閱實有夙夜惴
惴於職守之難稱者若夫援据圖經指陳分野有
(臣)所身歴者見山川之秀傑樂民物之繁庶太和
之氣充塞上下即復念(臣)所未經環蜀數千里跂
行喙息遠接西域而藝食汲飲貿遷化居莫不載
一
聖天子之雨露含哺鼓腹於
光天化日之中而(臣)適逢盛典事竣例得弁名首簡
亦私以慶(臣)之遭逢也
雍正十一年冬十月總督四川等處地方軍務兼
理糧餉兵部右侍郎兼都察院右副都御史仍帶
拖沙喇哈番紀錄七次(臣)黃廷桂譔
四川通志序
王者彊理天下自畿甸以及直省莫不有志其源
出於書之禹貢周官之職方故凡山川之險夷田
賦之差等貢道之遠近以及人情風土物彦之屬
洪纖巨細無不釐然畢具由是酌以時宜而輕重
布之即財成輔相之道寓此矣蜀志何昉乎蓋自
陳壽耆舊傳李膺益州記常璩華陽國志張唐英
蜀擣杌趙閱道集古今記唐求緝圖經李文子撰
蜀鑑作者迭興於戲備矣迨前明之世屢經修輯
惟楊慎王元正軰所纂稱善修志者蓋得所取資
焉夫蜀自魚鳧開國以褒斜為前門熊耳為後戸
玉壘成都為城郭江潛綿雒為陂池沃野天府古
人所稱將欲紀載詳明則蜀志之修良亟也己酉
之歲我
皇上特命儒臣纂修
大清一統志
詔天下各修省志無闕無濫以成一統無外之書古稱
不出戶庭而周知四境者其在斯乎(臣)謬膺
簡命撫綏兹土日夕冰兢有懷靡及每因公事旁覽郡
邑見夫山川日益奠麗幅&KR0695;日益式廓漢夷日益
輸誠田土日益開闢戶口日益蕃衍溝洫日益疏
濬民風士習日益淳厚五禮六樂三物四維畜牧
耕桑營建規制日益周詳而明備蓋自三代以來
未有如
今日者總由我
皇上聖神繼述道一風同是以景星慶雲嘉祥疊見唐
虞之盛無以加兹當此時而使蜀志猶闕焉未備
將何以表文運之熾昌昭重熙之累洽乎由是凛
遵
諭旨遴委賢員以永寧道劉嵩齡總其務布政司劉應
鼎督其成并延聘老成紳士博雅工文者若而人
孰挈厥綱孰條厥目務令謹嚴以立法簡覈以述
事雅馴以鑄詞勿濫勿遺矢公矢慎今者編輯既
竣聿觀厥成可備西蜀一省之全書用彰
聖朝萬年之德教於以繼禹貢職方之後其庶幾焉(臣)
謹序
雍正十一年冬十月巡撫四川等處地方提督軍
務都察院右僉都御史降三級又降一級留任紀
錄三次(臣)憲德譔
四川通志序
乙卯秋九月四川通志剞劂垂成藩司竇啓瑛先
持其鑴就者若干卷賫騐曰俟彊域兵制驛傳舖
遞四𩔖漸次告竣即裝潢成帙請呈
御覽竊惟我
國家
聖聖相承漸仁摩義重熙累洽海宇昇平其間毓秀鍾靈
應
景運而篤生不特垂紳搢笏者文章政事彪炳一時
即闤闠閨幃沐浴
教澤孝友節義各著其竒固已史不勝書指不勝屈
矣
天子勤求於上衆臣工敷奏於下設官分職彊理寰區
因地制宜凖今酌古沿革損益較之往昔尢稱盡
善盡美而德威遠播雕題鑿齒之域鳥言卉服之
鄉無不歸附版圖輸誠納貢海隅出日中外一家
是人文之盛建制之隆幅&KR0695;之廣誠未有如我
朝者也雍正六年欽奉
上諭各省督撫大吏咸修省志以備一統志之採擇
而川志脫稿於雍正十一年之九月經前督
臣黃廷桂前撫臣憲德恭繕進呈命工雕
開及今將竣恭逢我
皇上嗣登大寶之初適副繼志述事之至意甚盛典也
憶(臣)前待罪陜臬值秦省全志校訂伊始洊晉藩
任并與提調之責書成虔泐蕪詞綴於簡末附垂
不朽嗣膺
簡命署篆楚撫則楚志久備又得按籍而稽以識山川
風土之盛今年春調撫西川假道關中歴雲棧登
劒閣俯視全蜀生齒日庶老幼恬熙舉凡密箐深
林椎髻跣足素稱頑梗者今皆蒸蒸向化太和之
氣布滿蠶叢猗歟休哉黎民於變一道同風何以
無遠弗屆也兹披閱志乘見其廣搜博集綱舉目
張不濫不遺允符體式流覽人物發潛德之光化
民而礪俗也考核建制見聯絡之密捍外而備内
也計度幅&KR0695;則聲教覃敷豚魚之孚格輿圖之式
廓也官斯土者鑒往事以為興除際
昌期而勤撫字胥於志乎是頼矣(臣)遭逢
聖世目覩三省纂修鉅典以昭萬年車書之統以成百
代美備之編謹拜手稽首颺言於簡端
巡撫四川等處地方提督軍務都察院右副都御
史加四級紀錄七次(臣)楊馝謹序
四川通志序
竊聞聖門之論治道其要在富之教之而帝舜之
命臯陶則曰明於五刑以弼五教故居刑名之職
者實有化導斯民之責焉(臣如蘭)自慚愚陋深受
國恩任四川臬司者已半載矣伏念蜀中土田日闢
戶口日蕃其間土著之民風氣質直而椎魯之習
亦所不免至於秦楚諸省僑寄尢多間有險健之
軰敢於干紀而囂然於有司之廷者因思所以獄
訟衰息風俗茂美之道而益嘆化導之方不可以
已也粤稽李冰治水文翁興學以來其漸開富教
之端者備載蜀志蜀志修於康熙十年又奉
世宗憲皇帝詔令重纂於古今事蹟粲然陳列其中如姜
詩李令伯之孝思萇宏巴蔓子之忠義以暨節烈
之風友愛之雅代不乏人是蜀中風俗原非澆漓
者比也第慮五方雜處薰蕕同器雖抱淳良之質
往往被其漸染而不自覺臣蒞任以來率諸郡邑
有司奉宣
德意勤懇而訓誨之動以為人子為人臣之大義使知
尊尊而親親且隨時隨事養其廉恥開其蒙蔽而
要歸於睦婣任䘏之旨至於流寓中一二莠民則
嚴加懲創凡以安善良也今
聖天子聲教誕敷民氣和樂固已無此疆爾界陳常於
時夏矣蜀介邊陲文獻闕略窮鄉僻壤於禮樂詩
書之澤未盡深知是在身任地方者加意化導使
椎魯之質共知親遜而並使各省僑居之衆與蜀
中土著者俱為飲和食德之民詎不休歟夫沃野
千里四方輻輳富庶之餘以教為急維(臣)不材於
昔賢治蜀之道未之逮也而竊有志焉總在常存
李冰文翁愛育斯民之心兼倣諸葛武侯法行知
恩之意庶可以求當於明刑弼教之萬一也其敢
不撫是編而蚤夜孜孜也哉(臣)謹序
四川等處提刑按察使司按察使(臣)李如蘭謹撰
四川舊志序
明楊慎藝文志序
余嘗讀左太冲賦蜀都云江漢炳靈世載其英蔚
若相如皭若君平王褒韡韡而秀發揚雄含章而
挺生自漢而下文章之盛無出於四子矣然豈徒
四海考儁游談為譽哉文之傳事之傳也去今千
七百年而談漢事如昨日繄四子之文也文乎文
乎其可諼乎若夫陳子昂懸文宗之正鵠李太白
曜風雅之絶麟東坡雄辨則孟氏之鋒距邵菴詩
律比漢廷之老吏繼炳靈而躡蹤感掞藻而騁轡
與為多矣况子安少陵薄遊徧乎三巴石湖放翁
篇詠洎乎百濮其原本山川極命草木亦楚材晉
用秦渠韓利矣先君子在館閣日嘗取袁說友所
著成都文𩔖李光所編固陵文𩔖及成都丙丁兩
記輿地紀勝一書上下旁搜左右采獲欲纂為蜀
文獻志而未果也悼手澤之如新悵往志之未紹
罪謫南裔十有八年辛丑之春值捧戎檄暫過故
都大中丞東阜劉公禮聘舊史氏玉壘王君舜卿
方洲楊君實卿編錄全志而謬以藝文一局委之
慎乃檢故簏探行篋參之近志復采諸家擇其菁
華褫其煩重拾其遺逸翦彼稂稗支郡列邑各以
乘上又得漢大守樊敏碑於蘆山漢孝廉桺莊敏
碑於黔江文無銷訛刻猶古剞東阜公喜曰漢碑
之傳於今中原亦掃跡矣乃今得兹於遠邦不謂
斯舉之獲乎唐宋以下遺文墜翰駢出横陳實繁
有昈乃博選而約載之為卷尚盈七十中間凡名
宦遊士篇詠關於蜀者載之若蜀人作僅一篇傳
者非關於蜀亦得載焉用程篁墩新安之文獻志
例也諸家全集如杜與蘇盛行於世者祇載百一
從吕成公文鑑例也同時年近諸大老之作皆不
敢錄以避去取之嫌循海虞吳敏德文章辨體例
也開局於靜居寺宋方二公祠始事以八月乙卯
日竣事以九月甲申自角匝軫廿八日以畢食時
而成既愧劉安之捷懸金以市又乏吕覽之精乃
屬鄉進士劉大昌周遜校正而付之梓人昔漢代
文治興之者文翁禮殿之圖後世建學倣焉七十
子之名馬遷之立傳徵焉當時號為西南齊魯岷
峨洙泗文之有關於道若此文翁之功不可誣也
繼文翁而作者今之阜翁歟獨愧慎華顛白紛舊
植荒落不足以揚四子之芬而成一邦之史也恕
其不敏補其未備尚有冀吾黨之助焉
王元正蜀志序
四川志成正反覆閱之乃告東阜公曰惟公膺命
九重撫綏西蜀開誠布公柔遠能邇經綸展於久
練之餘英華揮諸事業之大者矣乃於政暇因覩
舊乘則嘆夫援古者資史記論物者本漢書古之
人汲於載記而不遺餘力者蓋事弗著而無稽世
有傳而可據是故杞宋無徵尼父發嘆綱目既出
千古仰勤其所由來深矣矧兹蜀省奧壤名區苟
或因仍簡略奚以信後詔今乃遣文學敦聘禮方
洲楊子由遂寧先至升菴楊子由新都繼至元正
則由茂林後至假居宋祠分局從事方洲幾一月
告完以先去升菴幾兩月告完而亦去元正則匝
三月始得告成而後去夫英邁與衰憊殊科多識
與膚學異品二子者宏識高才以良史秉名管完
之速而歸之先固宜正則驚駘敢云學步乃維流
火之月及於初元之冬大肆簡袠之搜方落鉛槧
之手凡例本諸一統志遵其制也稽舊志而稍增
入者補其遺也至若順慶無府志廣安無州志又
或邑志具而復闕者亦多竟忘苦心不免廢日草
創而已潤色未能幸托名於梨棗敢懸金於都市
是志也我東阜公暨合州侍御公創意舉之未幾
合州竣事北上狷齋侍御公代按斯土而左右之
兹乃繕錄成編總十有六卷立論十有三篇統冀
高明牖我昏陋
吳之皥序
誌古郡國史也山川風物政事人文載焉今昭代
史秉筆需人顧往往珥彤所闕而散見於方聞野
記足藉證者則省志所以備外史也曩予職在治
書曾蓄數廚以其半貯本朝列聖實錄半貯各省
志以參觀風會考獻徵文不徒供臥遊而已一時
屈指信史如粤之𫝊以紫溪武功之𫝊以德涵蜀
之𫝊以升菴玉壘方洲三太史獨藝文出升菴手
選網羅金石鼎彝秦漢之文幾盡竟可單𫝊太平
清話亦稱其立例最古非他誌所及可知也洎叱
馭入蜀緣巫峽經字流遊目岷嶓迴騶劒表訪鼈
靈魚帝之奧區揖峨眉青城於天上行部之餘得
於覩記覺向之披讀猶淺而遍覓古本以證嚮竒
邃已不可復得緣萬歷初禩重修漸增沿革其釐
正之功固不可誣而藝文裁却強半晦蝕之累亦
不細矣由己卯來更四十年亡得覩升菴之遺者
則亦蜀文一厄塞也予亟謀重梓頼督學杜君雅
與同嗜搜購古本得二三殘牘凑之幸斷圭復完
恨原日筆譌刀誤殊多魯魚况歲久漫漶難以竟
讀遂檄諸帳下士揀其品識超韻者司編校焉藩
轄陳君欣措貲費諸各捐俸贖佐之以勷厥成開
局數閱月於前人物職官科甲經略等誌合新舊
本互有絓漏今點定而𩔖增之若平播剙設征南
善後皆宜綴入惟藝文雖隻字必仍纖誤必考乃
杜君更出心裁補續新藝若干卷俾成全書其補
者或當日偶遺非故遺之也蓋瑤氈怪牒其錯彩
出世有後先即如花蘂之集拾於敝紙若不經安
國拈出誌何得而有之又如唐元宗刻劒閣詩剥
落莓蘚升菴錄入詩品而誌反不載由此而推遺
編敗碣之見於纂誌後者間有矣補之良不容己
而文與世隆代有作者不續之其又何觀至於博
摭郡邑之文凡家乘野榻足光兹典者其遺之也
微杜君之左癖不至是事竣藩臬虛首簡以遲予
語予惟蜀九州之上遊於形勢居其上於風氣則
開其先其地脈迢遞逶迤注吳魏閩越而極受之
者一若斬新特地窮妍殫工而不知其開之何從
乃蜀人亦若不口其先者猶之竒貨然每騰艷於
所聚而産處反得平平予非故為此語以張蜀也
身歴其境乃知勝甲海内偶舉一山而業已崑崙
伯仲矣他無不開先領異者以故塗山石組實開
幅&KR0695;化碧埋輪實開義烈武宗吉甫文祖淵雲射
洪彰明律揚初盛眉山父子綺思禪解不落二頭
此聊指其一二剙獲者若鉅而鬚眉之士細而香
奩之英有不出出必開先競秀當自展卷得之昔
王逸少慕蜀山川諸竒疑子雲太冲所賦殊未備
悉高賢豔慕從古已然而予謂足備外史正意列
國之語可以傳經十五國之風可以觀世皆取其
人與事之表表者豈僅謂城池賦役建置攻守之
故與武鄉文饒軰之宦蹟足資一方考鏡已哉博
雅君子當紙貴於是編云
杜應芳序
蜀志凡三被修初正德戊寅次嘉靖辛丑次萬歷
己卯戊寅志居體要猶之椎輪也辛丑志出三先
生手而藝文獨屬楊太史用修增華加麗令雒陽
紙貴己卯補緝維勤芟剔過半得無疥壁之見哉
中丞饒公直指吳公慨然興文旁求舊本得什之
七八乃應芳遍搆復得二三珠還劒合事良不偶
教下亟刻藝文庶幾雲漢昭回于天其他秩官人
物經略沿革之𩔖因例編入而藝文竊續焉惟是
火藜雖懸風葉難掃二三子殫厥校讐良工心苦
已賈餘勇大肆蒐羅長此蠹魚漸成脈望用修有
知何如撫掌矣夫志猶史也志備一隅史備天下
同一觀耳惟子長史記其事竒其文竒書亦因以
竒近日弇州謂千載有子長千載不能為史記是
何言與何可令蜀聞之蓋石紐湔山神功也鼈城
魚復異績也躍井化泥至性也破琴滌器詎文也
他如錦江玉壘火井鹽泉江珠瑕英側生旁挺豈
罄竹堪書郄車易載者用修生而靈穎蚤窺中祕
纔施采綴便覺陸離横絶安在子長不世出史記
遂罷響哉二三子為用修忠臣披文相質富有日
新方之史記殆小司馬索隠褚先生補遺與而予
上下千載更有感於蜀之盛也子長固良史才然
足跡徧天下必西瞻蜀之岷山及離堆而後已彼
得於涉歴者猶若是况生居其鄉逢右文之世探
禹穴發西蔵如集珍元圃操斧鄧林也即欲不嫓
媺子長胡可讓焉雖然職方所掌不廢風謠入關
之收必先圖籍志之繫本計尚矣兩臺為蜀畫長
久集思廣益順風招之而大參陳公掞五鳳文施
三乘力佐費董工副在名山期偕不朽記不云乎
耆欲將至有開必先易之言曰水流濕火就燥各
以其𩔖也余何幸親見之
王廷瞻序
予嘗覽觀岷峨之地直坤維而躔井絡昔人稱為
天府奥區云自神禹發祥叢帝闢國詩書所述詳
矣逮武王牧野之師庸蜀羌髳微盧彭濮悉共戎
旅入漢卿雲軰始翩然以文藻翺翔西京其鋪張
皇業掞述休美綦盛然未有勒成一代之史以彪
炳來禩者君子每劣其無以張蜀也孔明經略西
土慨然有感於兹乃秦子勑軰有良史才然戎馬
劻勷未遑注厝及晉陳承祚常道將始各譔一家
言說者謂陳失之誣常失之瑣唐宋以來有為古
今集記蜀檮杌諸編者亦或卑卑無甚高論殆不
若晉二氏猶蔚然翼蜀而馳也嗟嗟志何容易哉
明興御寓道化翔洽成化中侍御瑞陽熊公始創
蜀志嘉靖初撫臺東阜劉公侍御金川王公聘升
菴玉壘方洲三太史續修之迄今刻已漫漶不可
讀矧四十年來歲月綿邈無論宦轍賢科蟬聯苞
次而興革之大者若龍安改府隆昌剙縣建武立
學及近年都蠻之蕩平白草人荒諸番之歸順建
昌□玀諸夷之底靖咸我皇靈赫弈炳烺是烏可
弗志乎哉爰與侍御養純虞公商之下藩省議行
焉於是檄敘州府同知魏樸如成都府推官游朴
暨諸文學董良遂等開局纂輯復檄督學副使郭
棐總其事將就緒乃養純公以秩滿入侍輦下而
侍御鳴宇薛公來代謂兹鉅典義不可緩益注意
趣之志既成予與鳴宇公參訂焉付之梓僉謂予
當有言弁諸端簡業不獲辭則嘗謂志與史體異
而以垂勸鑒則同蓋政莫大於經時教莫重於宏
化誼莫嚴於稽古事莫要於宜民斯四者非志曷
觀焉是故匪精匪覈罔以考衷惟信惟裁乃克𫝊
遠兹編大都遵明一統志例其仍三太史之舊者
十七刪舊之繁而增入新事者十三其鏟謬訂譌
以底於信尢惓惓諄篤焉至附入近年諸經略地
方機宜則有關於國事民事甚大誠足補前志所
未備而為一方之信史也已予故樂為序之亦以
告後之嗣修者是役也左布政使劉庠右布政使
李江按察使胡定左參政兼按察使吳善左參政
蔡叔逵副使楊一桂周大烈史嗣元范崙僉事李
薦佳黃德洋丁元復田樂義王埏署都指揮僉事
陳道皆疇咨襄事殫心綜理例得備書云
郭棐序
萬歷七禩歲在己卯皇仁浹洽蜀宇輯寧時維巡
撫黃岡王公巡按義烏虞公相與協心抒猷以康
黎庶既標鴻業爰考稗乘顧念蜀居坤維號稱天
府自神禹肇夏吉甫輔周勲烈匪彝流風斯邈典
謨方貢書述綦詳江漢蒸民詩聲溢著此蜀文獻
之所從來逖矣秦資其富以兼七雄漢階其力遂
奄四海於是司馬相如揚子雲左太冲任文公等
各述所聞用存故典及陳承祚别紀耆舊至常道
將備志華陽下逮趙閱道之集古今張唐英之編
檮杌唐求之緝圖經李文子之譔蜀鑑咸極蒐羅
足垂觀勸繄我昭代運際嘉隆道化丕宏倫物宣
朗時有玉壘王氏升菴楊氏方洲楊氏並摛鳳藻
各擅麟書騁厥菁華咸臻元妙然才高而綜核或
疎歲多而漫漶殊甚矧兹相曠四十餘秋世治之
綸時政之經因革獻徵之彪著科第之駢聯倘缺
弗書後將何考乃檄敘州府同知魏樸如成都府
推官游朴及文學董良遂戈一龍劉止彭師古楊
秉鉞李承霧彭應元等開局於濓洛大儒祠搜摭
故實旁採藝文凡諸郡邑各以牒上而成都府知
府張大器成都縣知縣印一中華陽縣知縣唐棟
咸鳩籍供餼聿勤夙夜凡五閱月編次稍成則檄
今左布政使劉公庠右布政使李公江曰咨惟習
蜀敷猷宜統厥任申檄提學副使棐曰廣厲學官
修明掌故兹其大者惟爾總校之以終厥成功棐
承檄惴惴唯弗稱是懼乃於秋杪大比事竣始克
受簡則作而嘆曰奕奕蜀都赫赫獻籍聖賢神明
之淵宅也金躔玉壘之奥區也𬗟厥省乘實鉅且
重奈何容易哉乃固扄窮晷殫精凝思刪譌訂誣
芟繁補闕又閱五盈始告成事時則御史虞公政
竣入朝以今御史福清薛公代既至銳情志事益
毖且篤庚辰首春以完帙上兩臺咸報曰可軫兹
鉅典且戒梓人式昭往休用闡來鏡棐謹撰次為
小序焉序曰軒轅畫州神禹底績周秦綿邈㝢縣
分析峩峩蜀都氓萌允殖皇哉唐哉天府之域述
沿革第一翳古炎帝申命正黎三辰肇敘七政翕
齊煌煌鶉首實次蜀西察變授時奠兹坤維述分
野第二&KR1005;嶫蜀國蜿蜒龍蟠西崢岷嶺東阻䕫門
來關霄倚劒閣雲盤是稱金城德守孔安述形勝
第三蜀城磝磝鬱若鳳翺祥徵龜出義慎虎牢諸
郡連綿百雉崇高永言保障長屹江臯述城郭第
四惟蜀自昔生齒滋繁周從牧誓漢驅項頑際兹
宣朗宜䘏艱難何以蕃之國命攸關述戶口第五
蜀稱沃壤粒兹蒸民厥田維上厥賦維均義却繭
絲以阜閭闉是在司牧無貳爾心述田賦第六赫
赫禹功石紐發祥桓桓昭烈漢胄克昌倬彼正統
爛然徽章帝驟王馳植我天常述國紀第七岷峨
錯峙屏翰丕隆獻殿肇封詩禮是崇毖兹侯度恪
爾孝忠匹休三代帶礪穹窿述藩封第八世化代
遷忠文迭創蜀次井參風多質戇俗乃樸野士則
倜儻斲雕還淳職在□磢述風俗第九岷峨矗矗
江漢洋洋水存廉讓山辨隂陽靈氛翕發雲靄高
驤鬱兹西南繡錯虬翔述山川第十山澤蘊崇土
毛是出維此職方獻彼珍錯蜀壤所宜桑麻孔獲
節以阜民君子攸度述方産第十一設官分職為
國之程法嚴位署義慎經營蠱則修飾壯則儀刑
君子居之攸芋攸寧述公署第十二漢代尊經文
翁化蜀比齊埒魯仁摩義育士際昭明率循軌鵠
棫樸菁莪彬彬郁郁述學校第十三賢轍攸經爰
有創立以時觀省亦節勞逸錦官峩峩籌邊屹屹
曩範如存來驂可匹述宫室第十四易嚴禦暴詩
美為梁民無病涉邊有隄防鄭輿非惠張銘則當
時成慎守終焉允臧述關梁第十五桓桓禹功赫
赫江瀆祀事孔殷德休若燭凡百明禋彝典攸屬
孔惠孔時靡滛靡黷述祠廟第十六昭烈經營惠
陵巋若禁採崇封政之筦橐羣哲斯蔵九泉可作
以時修之罔滋蓁落述陵墓第十七勝域雄區標
𫝊自昔陵谷時遷桑田代易以兹有盡視彼無斁
因名紀思滮流罔極述古蹟第十八維皇經國設
官分職位有崇卑義均休戚曷以擾民惟仁是亟
鑒戒在兹毖哉羣辟述職官第十九業業筦樞煌
煌圭組夐樹勲庸丕彰矩矱代有循良嗣繩步武
暐曄鴻名式兹西土述名宦第二十𬗟遡蜀川遥
馳簦笈岷山錦水代有賢蹟鴻以遠弋鳳爰栖棘
悠悠芳躅江山增色述流寓第二十一賢科拔儁
制肇有唐自宋及明蔚然炳烺鳳鳴高梧驥騰康
莊得士之盛前葉罕方述科第第二十二岷嶓毓
粹江漢炳靈虎嘯風冽龍騰雲蒸濟濟鉅公斌斌
名卿德馨埒美王國之楨述人物第二十三周詠
白駒莊寶靈龜秉我明哲養兹天倪白雲蒼茫紫
芝葳甤永矢弗諼榮名兩遺述隠逸第二十四百
行之原萬事之紀厥惟孝義君子所履抗表湧泉
漆身歿齒順變雖殊芳馨並美述孝義第二十五
關雎起咏江漢覃風孀操接袂坤輿所鍾懷瑾茹
荼持以令終懿兹貞媛世異名崇述列女第二十
六眉峯雲臺仙靈所都竒𫝊寰宇實蕃緇徒三乘
筏邈萬刧輪徂子不語怪世何泊乎述仙釋第二
十七國任師帥維以勤民匪抒經畫曷助陶甄蜀
山險塞奸宄陵憑懷柔廓清實藉鴻勲述經略第
二十八雈苻之濱爰多狺獍災祥之來儼示修警
凡厥纖曲有關時政蒐攬靡遺鑒觀斯境述雜記
第二十九元黃融結沱潛毓靈咸摛白鳳各吐元
精源開四子派衍羣英豈伊蜀珍允為國禎述藝
文第三十終焉總之省志為目十郡縣志目二十
有二經略志目二十有一雜記目五文目二十有
五詩目十有四為卷共三十有六體則一仍乎舊
事變兼紀乎新顧惟鼯技非長豹斑寡識尚冀名
賢廓所未逮云爾
