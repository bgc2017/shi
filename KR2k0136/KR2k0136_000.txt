佛國記地理類十(外紀之屬)
提要
(臣)等謹案佛國記一卷宋釋法顯撰杜佑通
典引此書又作法明蓋中宗諱顯唐人以明
字代之故原注有國諱改焉四字也法顯晉
義熙中自長安游天竺經三十餘國還到京
與天竺禪師參互辨定以成是書胡震亨刻
入祕冊函中從舊題曰佛國記而震亨附跋
則以為當名法顯傳今考酈道元水經注引
此書所云于此順嶺西南行十五日以下八
十九字又引恒水上流有一國以下二百七
十六字皆稱曰法顯傳則震亨之說似為有
據然隋志雜傳類中載法顯傳二卷法顯行
傳一卷不著撰人地理類載佛國記一卷注
曰沙門釋法顯撰一書兩收三名互見則亦
不必定改法顯傳也其書以天竺為中國以
中國為邊地蓋釋氏自尊其教其誕謬不足
與争又于闐即今和闐自古以來崇回回教
法
欽定西域圖志考證甚明而此書載其有十四僧
伽藍衆僧數萬人則所記亦不必盡實然六
朝舊笈流傳頗久其叙述古雅亦非後來行
記所及存廣異聞亦無不可也書中稱宏始
三年歲在己亥案晉書姚萇宏始二年為晉
隆安四年當稱庚子所紀較前差一年然晉
書本紀載趙石虎建武六年當咸康五年歲
在己亥而金石錄載趙横山李君神碑及西
門豹祠殿基記乃均作建武六年庚子復後
差一年蓋其時諸國紛争或踰年改元或不
踰年改元漫無定制又南北隔絶傳聞異詞
未可斷史之必是此之必非今仍其舊文以
從闕疑之義焉乾隆四十六年二月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
