關中勝蹟圖志卷十二
陕西巡撫(臣)畢沅撰
大川(附水利)
同州府洛水在同州府城西南五里自澄城蒲城界来
南逕商原又逕大荔縣南沙苑北又東至霸城村入朝
邑界山海經白於之山洛水出於其陽而東流注於渭
周禮職方氏雍州其浸渭洛詩小雅瞻彼洛矣維水泱
泱(謹桉雍州之洛鄭康成注出懷德賈䟽即詩云瞻彼洛矣者也與禹貢導洛自熊耳者别)水經注
渭水又東逕華隂縣北洛水入焉詩地理考洛水出洛
源縣白於山東流至鄜州洛交縣又東南流至京兆府
雲陽縣東又逕同州澄城西北去富平之懷德亦近(謹按)
(洛源今屬安化洛交今屬鄜州雲陽今屬淳化懷德今屬富平)禹貢錐指洛水自逕朝
邑縣西之朝阪又南自趙渡鎮歴華隂縣西北葫蘆灘
入渭明成化中洛水改流東過鎮南徑趨于河不復至
華隂入渭矣
渭水在同州府城南三十五里自渭南華州界流入又
東入朝邑華隂界水經注渭水東經平舒城北水之陽
即懷德縣界(謹按平舒城今屬華隂漢懷德縣今屬朝邑詳見西安)
九龍泉在同州府城南八里沙苑太平寰宇記泉有九
穴同為一注因名九龍今為鵝鴨池通志九泉同流州
所由得名也鍾而為池廣袤五頃今漸堙廢(己上大荔)
黃河在朝邑縣東七里自郃陽界流入與山西蒲州接
界又南入華隂界書禹貢𨗳河積石至于龍門南至于
華隂孔安國傳雍州東據河龍門之河在冀州西孔穎
達正義河從積石北行又東乃南行至于龍門計應三
千餘里水經注河水又南逕西河圁陽縣東(謹按即今神木縣)
又南逕離石縣西(謹按即今永寧州)又南過土軍縣西(謹按即今石樓)
(縣)又南過上郡高奴縣東(謹按即今膚施縣)又南過河東北屈
縣西(謹按即今山西平陽府吉州)有孟門山又南過皮氏縣西(謹按即今)
(山西絳州河津縣)又南出龍門口又南逕梁山原東(謹按原在今韓城縣)
又南過汾隂縣西(謹按即今山西蒲州府榮河縣)又逕郃陽城東又南
逕陶城西(謹按即今山西蒲州府臨晉縣)又南過蒲坂縣西(謹按即今山西蒲州)
又南逕雷首山西又南至華隂潼關歷船司空(謹桉船司空故)
(城通典在華隂縣東北五十里)與渭水會雍勝略黃河自龍門而来歷
韓城郃陽經本縣臨晉關轉經潼關界同州府志黃河
舊自郃陽入朝邑東境南至大慶關東濱蒲州城故曰
蒲津禹貢所謂西河也南至金龍渡為河與洛渭交滙
之處世稱三河口去朝邑縣東南三十里朝邑縣志自
明成化中洛水崩於河河之害十倍於前隆慶三年浸
縣東門萬歷六年浸太陽諸聚落七年越大慶關浸淫
西出喬家灘三徙兩陽村浸其半至十二年三河口亦
在洪流中矣
洽水今名金水河在朝邑縣北五十里自郃陽界南流
六十餘里入縣界又東流逕洿峪鎮入於河
洛水在朝邑縣南五里自大荔縣界流入又東南入河
朝邑縣志洛水舊流自縣南之趙渡鎮逕華隂西北葫
蘆灘入渭明成化中洛水改流東過趙渡鎮南徑趨于
河不復入渭矣
渭水通志在朝邑縣南四十里自同州界来又東至華
隂界入河水經注渭水又東逕長城北又東至華隂界
苦泉元和郡縣志在朝邑縣西北三十里其水醎苦羊
飲之肥今於泉側置羊牧故諺云苦泉羊洛水漿(已上朝邑)
黃河郃陽縣志在縣東四十里自韓城界流入與山西
臨晉縣分界又南入朝邑界水經注河水南過汾隂縣
西又逕郃陽城東又南瀵水入焉又南逕陶城西(謹按陶城)
(今屬山西臨晉縣)
徐水通志在郃陽縣北十五里水經注徐水出西北梁
山東南流逕漢武登仙宫東又東南逕子夏陵北東入
河一名橋頭河郃陽縣志橋頭河源出梁山東峪逕城東北
入河順治中邑人引水西流環城而東如圍帶又名腰帶水
洽水通志在郃陽縣西北三十里又東南入朝邑界
詩大雅在洽之陽朱子集傳洽水名在今同州郃陽
縣今流已絶故去水而加邑水經注城北有北瀵水
又城南側中有瀵水河南又有瀵水即洽水也並注於
河太平寰宇記瀵水總發源西河西岸平地雍勝略洽
河源出梁山西峪東流注於黃河漢永平間流絶今有
乾河村其後復流邑人重之呼為金水縣志縣有王村
瀵鯉瀵東鯉瀵渤地瀵夏陽瀵去河數武湧出地尺許
清洌迥異
陽□湫郃陽縣志在縣東南五十里即刳首水左傳文
公七年秦敗晉於令狐至於刳首一名刳谷水唐書地
理志郃陽縣陽□湫貞元四年堰洿谷水成朝邑縣志
朝邑縣東北有刳谷鎮以近刳谷口而名(已上郃陽)
洛水禹貢錐指在澄城縣西二十里自白水界来又東
南入蒲城界漢書溝洫志武帝時穿渠自徵引洛水至
商顔下顔師古注洛即漆沮徵即澄城也
長寧河在澄城縣西北四十里通志以流逕長寧城故
名西南流入于洛一名三娘子川縣志源出宜君界麻
林坡會雲門紅羅二水又有隂泉水在縣西北三十里
泉自崖隂出味甘冽並入長寧河
酒泉通志在澄城縣西北四十里左傳王巡虢守虢公
為王宫於玤王與之酒泉杜預注酒泉周邑今同州有
甘泉出匱谷造酒尤美縣志一名甘泉俗名縣西河會
縣西諸泉入于洛又隋公泉在縣西北三里許其水清
澈可愛東南流入甘泉水
澄泉雍勝略在澄城縣西三里縣以此名源出大慶里
西莊澗中雍大記源潔流清會甘泉入洛又名官泉
大峪河澄城縣志在縣東二十里源出界頭山與郃陽
分界至蒲城入洛亦名撲地河(巳上澄城)
黃河通志在韓城縣東十五里自宜川界流入與山西
河津榮河分界又南入郃陽界水經注河水南出龍門
口又南右合暢谷水又南逕梁山原東又南崌谷水注
之又南右合陶渠水昔魏文侯與吳起浮河而下美山
河之固即於此也縣志河自龍門而南距郃陽不百里
河堧多容土遇潦輒潰與榮河縣接界即韓信以木罌
渡軍擊魏處
治戸川通志在韓城縣東北七十里龍門山北有河口
略似龍門而不能通相傳鯀治水時所鑿今名錯開河
衛氏地圖記錯開河由龍門而上六七里曰金門其西
有澗曰治戸川川口頗多鐫跡在昔金門未闢崇伯不
諳水性意欲使河直行東北故失利耳書曰鯀湮洪水
疑即謂此也
暢谷水通志在韓城縣西北百十里水經注暢谷水自
溪東南流逕夏陽縣西北東南注于河縣志一名盤水
源出硃砂嶺歷縣北逕馮峰口東過薛曲里暖水自西
南入焉又南過帶村東入於河又縣北二十里有文水
合盤水入於河
崌谷水通志在韓城縣西南一里水經注崌谷水出縣
西北梁山東南流横溪注之東南逕夏陽故城北又東
南流入河一名澽水通志澽水源出麻線嶺東流為白
馬潭(在縣西七十里)受八水(謹按八水謂離水景封峪水洫水澗水□水潦水澮水芝水)入
河
陶渠水通志在韓城縣西二十三里源出香山水經注
陶渠水出西北梁山逕司馬子長墓北東南流入河一
名芝水縣志芝川河源出方山東南流潗水澻水沆水
来會同澽水入河
靈潭韓城縣志在縣西三里峪一名青龍潭巉巖之下
將雨則絮絮雲升相傳有龍潜焉旱禱輒應山半飛閣
巋然松老莓苔如繡(已上韓城)
黃河通志在華隂縣東北四十里自朝邑界南逕縣東
北與渭水合又東入潼關界水經注河水南至華隂潼
關歴船司空與渭水會縣志黃河自龍門南下經本縣
東北葫蘆灘寺南至潼關折而東注寺南即渭亂河處
渭水通志在華隂縣北二十里自華州界来與朝邑接
界又東流入於河是曰渭口杜預左傳注渭水東入河
水之隈曲曰汭水經注渭水自合石橋水又東敷水注
之又東良餘水注之又東合黃酸之水又東逕平舒城
北(謹按平舒故城在華隂縣西北)又東逕長城北長澗水注之又東逕
華隂縣北洛水入焉闞駰以為漆沮之水又東沙渠水
注之又東逕定城北(謹按定城在華隂縣東)又東泥泉水注之又
東入河春秋之渭芮也
(臣)謹按舊志洛水自朝邑界来歷華隂之葫蘆灘入
渭今則東過朝邑之趙渡鎮徑入於河不復至華隂
入渭
敷水華隂縣志在縣西二十五里源出大敷谷入谷三
里有百索灘又南有撾鼓潭皆敷水之源也其谷受秦
嶺以北東西諸水故其流最大經敷水鎮東北逶迤至
灘子里入渭水經注敷水南出石山之敷谷北逕告平
城東(謹按告平城故蹟在華隂縣西)北流注于渭
良餘水通志在華隂縣西二十里水經注良餘水南出
良餘山之隂北流入于渭俗謂之宣水
黃酸水通志在華隂縣西十三里水經注黃酸水世名
之為干渠水水南出升山北流注于渭縣志黃酸水至
干渠頭東流過頁橋合仙谷水(謹按仙谷水源出谷中車箱潭亦謂之車箱水)
又北逕縣西長城橋下又東流入于渭
長澗水通志在華隂縣西門外水經注長澗水源出太
華山側長城東而北流注于渭縣志源出蓮峰水簾洞
玉泉三伏見循古長城北注為王家河過縣西為西河
又西轉北折而東流為清河又東至員莊入于渭又有
小澗水在縣南一名竇谷水源出王刁洞西北流逕城
南入長澗水又有大澗水在縣東南源出黃神谷一名
黃龍潭水俗曰大澗西北流入長澗河
沙渠水通志在華陰縣東十五里水經注沙渠水出南
山北流又西北入長城又北入渭一名蒲澗水
泥泉水通志在華陰縣東三十五里水經注泥泉出南
山靈谷北流注於渭縣志靈谷在水谷西今近水谷下
有泉水濁而赤由小月溝金盆寨過橋西北注於渭或
以為即泥泉水也
陽華藪通志在華隂縣東南吕氏春秋九藪秦之陽華
高誘注桃林西長城是也晉書載記太元九年慕容洪
苻叡戰於華澤胡三省通鑑注華陰之澤也或以為即
陽華藪縣志縣西南之甕谷為商洛經道入谷五十里
東轉為華陽川即古陽華之藪也(已上華隂)
洛水通志在蒲城縣東四十里太平寰宇記洛水亦曰
沮水縣志洛水經白水澄城入縣境合南河水折而東
南流入同州境
白水河通志在蒲城縣北自白水縣流入界内入洛縣
志白水即同官之烏泥川入縣境或名丁家河或名高
家河皆以傍水居民為名東流納白石水龍門溝虎頭
溝諸水歷縣境北經五龍山陰入於洛
温湯通志在蒲城縣東六十里源出沮水東岸石穴中
又西流里許入於沮水四時温暖可浴縣志一名温塘
旁有太湖山平地突起周五六里高十餘仞左右危石
流泉為邑名勝
鹵中長安志在蒲城縣南二十里漢書宣帝紀宣帝微
時嘗困於蓮勺鹵中注如淳曰蓮勺有鹽池縱廣十餘
里其鄉人名曰鹵中服虔曰或曰澤中縣志今名安豐灘
唐大歷十二年東池生瑞鹽後勅禁斷鹽不復生(已上蒲城)
洛水禹貢錐指在白水縣東三十里自宜君界来東南
逕縣東又東南入澄城蒲城界沮水舊循鄭渠東至此
入洛今富平之流已絶矣雍錄洛在漆沮之東至白水
縣與漆沮合而南流所謂洛即漆沮言其本同也縣志
洛水抵黃龍山麓東折又南過阿門村距縣三十里又
東循五龍山隂南流入蒲
白水河通志在白水縣西三里東南流入蒲城界入洛
水經注沮水自逕當道城南(謹按當道今屬富平)又東逕蓮勺縣
故城北(謹按蓮勺今屬渭南)又逕粟邑縣故城北(謹按粟邑故城在白水縣西北)
又東北注於洛太平寰宇記洛水東南沮水入焉故洛
水亦名漆沮水其境東南多白玉因曰白水同州府志
即烏泥川之下流由縣西而来北受白石水又北受龍
門溝水又受虎頭溝水又折而東至五龍山隂入於洛
(已丄白水)
(臣)謹按水經注沮水至富平分二𣲖其一自富平逕
臨潼北境入渭其一自富平至白水入洛今白水縣
沮水為同官縣烏泥川之下流盖富平之流已絶也
渭水通志在華州北十五里自渭南界来又東入華隂
界水經注渭水自白渠口東逕欒都城北(謹按欒都城在州西北)
又東灌水注之又東合沙溝水又東合西石橋水又東
合敷水
小赤水通志在華州西三十里水經注小赤水即山海
經之灌水也水出石脆之山北逕蕭加谷于狐相原西
東北流與愚水合又北注于渭太平寰宇記小赤水今
名高谷水
愚水通志在華州西山海經禺水出英山北流注于招
水水經注愚水與招水相得亂流西北注于灌太平寰
宇記愚水出孤相原華州志愚水亦名喬峪水先時西
自龍灣北逕聖山村入灌水明永樂間水暴漲北逕遇
仙橋而北入渭因名遇仙橋河故道在今高塘朱渠村
諸處又有漁村川水舊入喬峪水後亦因水漲遂入遇
仙橋河或疑即古之招水也又有短嶺水亦流入遇仙
橋河
西石橋水通志在華州西十里水經注西石橋水南出
馬嶺山北流注于渭闞駰謂之新鄭水華州志石隄谷
水源出石隄谷北流至良侯村之北名五港河合赤隄
谷水入沙澗經石橋舖以達于渭盖即西石橋水矣
東石橋河通志在華州東水經注石橋水故沈水也亦
南出馬嶺山北流逕武平城東(謹按武平即武城縣故城在華州東)又北
逕沈城北入渭(謹按沈城即沈陽縣故城在華州東北)華州志東石橋水
源出構峪一名構峪水(謹按構當作榖即楮木也可為紙今華峪多榖故名舊作構誤)
蓮花池通志在華州東南十五里阜頭峯下宋天禧五
年䧟為河水深不測故一名移山潭亦謂之白厓湖潭
水又滙為數區湖側有眠雲石
西溪水通志在華州西南時人目之為小曲江以杜甫
為州司功時所嘗遊也華州志西溪水源出州南山澗
經故縣河澗諸村又太平橋水在州東亦謂之泥河亦
謂之北溪水合西溪水入渭(巳上華州)
黃河在潼關北一里禹貢錐指自華隂界来逕雷首山
西本縣北又折而東是為河曲入河南界水經注河在
關内南流潼擊關山因謂之潼關自關東北流經黃巷
坂東出即函谷關也
潼河通志在潼關城下源出潼谷北流入黃河又嵩坌
峪水自龍王廟北流合潼水水經注灌水出松果之上
北流逕通谷世謂之通谷水東北注于河所謂潼谷水
也或說因水以名地也元和郡縣志潼關西一里有潼
水因以名關華隂縣志水北流經蝎子山入黃河古稱
潼亭潼津皆以此(已上潼關)
關中勝蹟圖志卷十二
