關中勝蹟圖志卷十六
陜西巡撫(臣)畢沅撰
名山
鳳翔府雍山在鳳翔縣西北三十里水經注雍水出雍
山通志四面積高曰雍春秋時為雍邑蓋因山得名
靈山在鳳翔縣西二十五里通志一名靈鷲山相近有
彭祖原
五畤原在鳳翔縣南二十里史記秦本紀襄公始祠上
帝西畤文公十年初為鄜畤宣公四年作密畤封禪書
秦文公夢黃蛇自天下屬地其口止於鄜衍史敦曰此
上帝之徵於是作鄜畤祭白帝宣公作密畤於渭南祭
青帝靈公作吳陽上畤祭黃帝作下畤祭炎帝獻公作
畦畤櫟陽祀白帝及秦并天下諸祠唯雍四畤上帝為
尊漢二年高祖入關曰吾聞天有五帝而有四何也莫
知其說於是高祖曰吾知之矣乃待我而具五也乃立
黑帝祠命為北峙漢書地理志雍縣有五畤水經注五
畤祠以上祠祀五帝
(臣)謹按太平寰宇記作三畤原以秦文公鄜畤宣公
密畤靈公吳陽上畤在此原故號三畤原也又於扶
風縣亦載三畤原云在縣南二十里今考扶風漢美
陽地班志既稱五畤皆在雍縣則不得復在美陽意
其為複出之誤當以在鳳翔者為正
石鼓原在鳳翔縣南二十里元和郡縣志石鼓文在天
興縣南二十里石形如鼓其數有十蓋紀周宣王畋獵
之事方輿紀要今原旁亦名石鼓鎮(唐韓愈石鼓歌張生手持石鼓文勸)
(我試作石鼓歌少陵無人謫仙死才薄將柰石鼓何周綱淩遲四海沸宣王憤起揮天戈大開明堂受朝賀諸)
(侯劍佩鳴相磨蒐于岐陽騁雄駿萬里禽獸皆遮羅鑴功泐成告萬世鑿石作鼓隳嵯峨從臣才藝咸第一㨂)
(選撰刻留山阿雨淋日炙野火燎鬼物守護煩撝訶公從何處得紙本毫髮盡備無差訛詞嚴義密讀難曉字)
(體不類隸與蝌年深豈免有缺畫快劍斫斷生蛟鼉鸞翔鳳翥衆仙下珊瑚碧樹交枝柯金繩鐵索鎻紐壯古)
(鼎躍水龍騰梭陋儒編詩不收拾二雅褊迫無逶迤孔子西行不到秦掎摭星宿遺羲娥嗟予好古生苦晚對)
(此涕淚雙滂沱憶昔初蒙博士徵其年始改稱元和故人從軍在右輔為我度量掘臼科濯冠沐浴告祭酒如)
(此至寳存豈多毡包蓆裹可立致十鼓祇載數駱駝薦諸太廟比郜鼎光價豈止百倍過聖恩若許留太學諸)
(生講解得切磋觀經洪都尚填咽坐見舉國來奔波刓苔剔蘚露節角安置妥貼平不頗大厦深簷與蓋覆經)
(歴久遠期無他中朝大官老於事詎肯感激徒媕婀牧童㪣火牛礪角誰復著手為摩挲日消月爍就埋沒六)
(年西顧空吟哦羲之俗書趁姿媚數紙尚能博白鵝繼周八代爭戰罷無人收拾理則那方今太平日無事柄)
(用儒生重某軻安能以此尚論列願借辨口如懸河石鼓之歌止於此鳴乎吾意其蹉跎宋蘇軾石鼓詩冬十)
(二月歲辛丑我初從政見魯叟舊聞石鼓今見之文字鬱律蛟蛇走細觀初以指畫肚欲讀嗟如箝在口韓公)
(好古生巳遲我今況又百年後強尋偏旁推點畫時得一二遺八九我車既攻馬亦同其魚維鱮貫之柳古器)
(縱横猶識鼎衆星錯落僅名斗糢糊半巳似瘢胝詰屈猶能辨跟肘娟娟缺月隠雲霧濯濯嘉禾秀稂莠漂流)
(百戰偶然存獨立千載誰與友上追軒頡相唯諾下挹冰斯同鷇㝅憶昔周宣歌鴻雁當時籀史變蝌蚪厭亂)
(人方思聖賢中興天為生耆耉東征徐淮闞虓虎北伐犬戎隨指嗾象胥雜沓貢狼鹿方召聫翩賜圭卣遂因)
(鼙鼓思將帥豈為考擊煩矇瞍何人作頌比嵩高萬古斯文齊岣嶁勲勞至大不矜伐文武未遠猶忠厚欲尋)
(年代無甲乙豈有名字紀誰某自從周衰更七國竟使秦人有九有掃除詩書重法律投棄俎豆陳鞭杻當年)
(何人佐祖龍上蔡公子牽黃狗登山刻石頌功烈後者無繼前無偶皆云皇帝巡四國烹滅強暴救黔首六經)
(既巳委灰塵此鼓亦當遭擊掊傳聞九鼎淪泗上欲使萬夫沈水取暴君縱欲窮人力神物義不汚秦垢是時)
(石鼓何處避毋乃天公令鬼守興亡百變物自閒富貴一朝名不朽細思物理坐嘆息人生安得如汝夀)
杜陽山在鳳翔縣東北二十五里水經注故雍縣有杜
陽山北有杜陽谷有地穴北入不知所極在天柱山南
通志唐岐州刺史柴紹破突厥於杜陽谷即此(巳上鳳翔)
岐山在岐山縣東北五十里書禹貢𨗳汧及岐孔傳岐
山在雍州正義岐在右扶風美陽縣西北詩大雅率西
水滸至于岐下周頌彼徂矣岐有夷之行國語内史過
曰周之興也鸑鷟鳴于岐山呂氏春秋岐山九山之一
也漢書地理志岐山在美陽縣西北中水鄉周太王所
邑水經注小横水歴周原下水北即岐山顔師古曰其
山兩岐俗呼箭括嶺括地志岐山亦名天柱山太平寰
宇記周鸑鷟鳴于山上時人亦謂此山為鳳凰堆或云
其峰高峻迥出諸山狀若天柱因以為名
箭括山在岐山縣東北六十里一統志亦即岐山其最
高處為箭括嶺嶺巔有缺故名或以此為即太王所踰
之梁山誤矣通志山之西為三龍山後周以此名縣(謹按)
(三龍故城在縣東北)
青峰山在岐山縣南百五十里通志峰巒蒼翠接寳雞
界
奧山在岐山縣南八十里通志有勻泉洞其右有瀑布
泉
石樓山在岐山縣南五十里接寳雞界通志山形如樓
閣故名上有龍湫禱雨輒應
五丈原在岐山縣南五十里接郿縣界蜀志建興十二
年諸葛亮悉大衆由斜谷出據武功五丈原與司馬懿
對於渭南分兵屯田為久住之基耕者雜於渭濱居民
之間而百姓安堵軍無私焉水經注渭水逕五丈原北
渭水南原也又斜水逕五丈原東諸葛亮與步隲書曰
僕前軍在五丈原原在武功西十里餘魏書地形志平
陽有五丈原(謹按平陽故城在縣西南)通鑑地理通釋呂祉曰原高
平廣遠行軍者必爭之地雍大記在斜峪口諸葛亮遣
孟談據五丈原即此通志原西有白玉嶺(唐温庭筠五丈原詩鐵馬)
(雲騅久絶塵柳隂高壓漢營春天清殺氣騰關右夜半妖星照渭濱上國卧龍空悟主中原得鹿不因人象牀)
(冰悵無言語從此譙周是老臣)
令狐坡在岐山縣南二十里通志一名渭陽坡其下即
蓮花灣又縣南二十五里有永樂洞其下有珍珠泉泉
水清澈如珠迸出深丈許
五將山在岐山縣北五十里與麟遊縣接界晉書太元
十年慕容冲逼長安苻堅以䜟書有云帝出五將久長
得遂奔五將山為姚萇將吳忠所執水經注扶風杜陽
縣有五將山(謹按杜陽今屬麟遊)
周原在岐山縣東北四十里雍勝略周太王營邑處詩
周原膴膴毛傳周原漆沮之間也鄭氏詩譜周原者岐
山陽地屬杜陽地形險阻原田肥美水經注小横水逕
周城歴周原下史記正義岐山下有周原上置城通志
原東西横亘地寬平而肥美
崛山在岐山縣東北四十里通志一名耆闍山多石穴
唐時建耆闍崛山寺山有金仙洞洞前卧佛一軀其後
有滴泉盈而不溢山後為石壩嶺又洞東十里有景陽
洞前有閣後有流泉考水經注西域波麗國有耆闍崛
山兩峰雙立相去二三里鷲鳥常居其嶺是山之名蓋
擬此也
龍尾坡在岐山縣東二十里一統志晉義熙十一年夏
將赫連建入新平後秦將姚弼與戰于龍尾堡禽之唐
武德七年移岐山縣治於龍尾驛城蓋昔時嘗置堡及
驛中和元年鳳翔節度使鄭畋敗黃巢兵於此
鳳凰山在岐山縣北十五里周公廟後通志即鳳鳴處
石上有爪跡其山出五色土山下有朝陽洞在周公廟
東又張仙洞相傳張三丰曾寓此在廟西又鳳山洞在
張仙洞南
黃卷山在岐山縣北十里通志其山層叠秀麗有似書
卷故名(巳上岐山)
明月山在扶風縣東北五十里一統志白石燦爛夜有
光如月山有清風洞洞口徑尺許風聲常吼其深莫測
東接乾州界
吳雙山在扶風縣北五十里通志四峰插入雲表山隂
屬麟遊界(詳見麟遊)
美山在扶風縣西北五十里一統志山産竒石青紺嵌
空比於靈璧美水出此
茂陵山在扶風縣東三十里通志陵一作林林壑秀美
相傳為漢威侯馬超故居
賢山在扶風縣南二十里通志蹊徑幽竒峰巒峻秀對
挹南山遠臨渭水
飛鳳山在扶風縣南一里湋川之南一統志一峰孤峙
勢如鳳翥(已上扶風)
太白山在郿縣東南四十里雍勝略舊在武功縣南今
屬郿縣水經注太白山在武功縣南去長安三百里不
知其高幾何俗云武功太白去天三百山下軍行不得
鼓角鼓角則疾風雨至周地圖記山半横雲如瀑布則
澍雨人常以為候語曰南山瀑布非朝即暮唐六典關
内道名山曰太白唐書天寳八載太白山人李渾上言
有神人言金星洞内有玉版石紀聖皇福夀之符命御
史中丞王鉷入山求獲之於是封太白山神為神應公
四時祭祀改金星洞為嘉祥洞縣志杜彦達曰太白山
南連武功山於諸山最為秀傑冬夏積雪望之皓然山
上有谷春祠山下有太白祠柳宗元曰其地寒冰雪之
積未嘗已陸龜蒙曰太白山苦寒霜雪常集雖夏五六
月赫日在上羣峰若焚我獨皓然玉聳一統志鍾西方
金星之秀關中諸山莫高於此上有湫池雖三伏亦凝
冰道書以為第十一洞天通志東麓有三官池(自縣東清湫廟)
(至此三十三里池水清澈禱雨者多取水於此以山高不易到也)池西南有大雪巖(自三)
(官池上至此二十里穿林涉潦有雷神洞再入有朝陽洞二仙橋龍盤山西望香烟山為大士佛地)巖南
有萬笏山(自大雪巖至此三十里初名石壘山以衆峰排矗如萬笏改今名又過水七十餘處十里)
(至石壘山項一峰挺秀拔萃羣峰之中曰獨秀峰)峰東南有黑風嶺(自獨秀峰上至此十)
(五里一名神會天坡皆黃土自六月朔至月終霧撤山顯曰開山其先後為霧雪所塞曰封山人罕至者)嶺
西南有松花坪(自黑風嶺上至此二十里蒼松數萬叢鬱森列登此坪甚險其下有水簾洞)
坪西南有二仙山(自松花坪至此二十里山有二石如人其下有下坂寺又十里至望仙石)
二仙山東南有救苦嶺(自望仙石至此二十里險峻益甚又十里至上坂寺人行亂石)
(間犖确相錯又三里至寒風嶺)嶺西南有神窪(自寒風關至此二十里皆直上如緣牆壁土人)
(言太白常放異光現神像或星光如斗大至此鳥獸草木甚稀墝凜冽不可處又三里至魔女嶺又三里至東)
(天門)窪東南有冲天嶺(自東天門至此四里冇雷神峽皆陡絶下視多股栗)嶺西南
有分天嶺(自冲天嶺至此五里西風起則山東向陽頗熱山西面風雖大暑若祁寒一山之間寒暄)
(頓異故名)分天嶺西有孤雲窪(自嶺至此五里徑既險峭風復淒寒人行嶺上風起必伏)
(若起則吹墮如葉矣更有觀雲海處宇宙茫然如在海中窪之上有三山九牙十二重樓諸勝高插碧空又十)
(八里至二里關又里許至金鎻關鳥獸草木絶無矣山勢森羅石貌有若人拱立者行相揖者坐相戲者竒獸)
(卧者鼎彛列者)窪西南有太白池(自金鎻關至此里許池廣三十餘畝清鑒毛髮無寸草點)
(塵亦無他水族惟龍潛焉池面常放五色光萬字光夀字光珠光油光各肖其類人虔叩則應否則無池為雲霧籠罩)
(不常見曰封池禱而後見曰聞池餘六池皆然)雷神池(在太白池東南三里池在洞中有亘古凝冰洞)
(上有石塔名觀星樓又有龍鳳二小池)二太白池(在大太白池西南過稻窪至此十里池大數畝)
三太白池(自二太白池至此五里大亦數畝其旁不可久憩久則雷電疾至)玉皇池(在大)
(太白池東南自三太白池至此十里大二十餘畝東為龍門又上有走馬嶺相傳為山神乘馬處石上蹄跡宛)
(然)佛池(在玉皇池西十里)三清池(在玉皇池西十五里池旁金背枇杷甚多擷其葉可療百)
(病諸池皆神所司凡禱者以黃楮投之誠則楮沈若有掣入者否則楮浮自清湫廟上至三清池計二百九十)
(里)山下有達摩洞(在雲庵之後金時雲庵和尚隠此明山人孫太初亦隠此洞刻達摩像其)
(石剖之有松柏文人呼為柏朵石俗傳為達摩傳法神光處今洞北道旁有雲庵和尚塔銘)又有鍾
呂坪(山不甚高而頂寬平俗傅鍾呂傳道於此其相近有湯峪峪内有金錢石其形上大如房屋下小如)
(碾盤傍臨深淵視之隠然有金錢)山之西有瓦窰山其相近有駝羊峰
山之北有四嘴山其上有仰天池山巒若叠嶂逶邐淩
高及登太白峰則俯瞰若岡阜矣(太白山之陽為洋縣境如洋縣之石柱青)
(山神明琉璃寒泉宋軍華陽福仁女冠金紫三嶺南岐諸山合之皆太白也詳見洋縣唐李白登太白峰詩西)
(上太白峰夕陽窮登攀太白與我語為我開天關願乘冷風去直出浮雲間擧手可近月前行若無山一别武)
(功去何時復見還宋蘇軾太白山下早行至横渠鎮書崇夀院壁詩馬上續殘夢不知朝日昇亂山横翠嶂落)
(月澹孤燈奔走煩郵吏安閒愧老僧再遊應眷眷聊以記吾曾)
(臣)謹按禹貢終南惇物至於鳥鼠程大昌雍錄謂終
南既高且廣多産百物故禹貢言終南惇物不當别
有一山名惇物也嘗攷漢書地理志武功縣太乙山
古文以為終南垂山古文以為惇物是惇物明是山
名程說誤矣惟是桑經酈注皆不詳惇物所在而
太平寰宇記及讀史方輿紀要並於武功縣載之太
平寰宇記云惇物山即華山之别名自華州華隂縣
東接潼關連亘經於是邑夫華山在渭南今武功縣
在渭北相距可五六百里而以為華山連亘所經竊
所未喻方輿紀要謂在今武功縣東南一百里既引
班志垂山之語又以孔氏謂惇物即太華為誤說彌
近似然考今武功縣疆域以渭水為限若漢武功故
城在今郿縣境乃在渭南水經注渭水東逕武功故
城北南對太白山是也詳繹禹貢文義惇物與終南
嶧屬不得謂别在渭水之陽皆由不考今之武功非
漢之武功故有此誤竊以雍州大山莫竒於太華莫
長於終南莫峻於太白太華終南皆見禹貢而太白
闕如意所謂惇物者唯太白足以當之一統志以郿
縣之武功山為即垂山既為可信且與太白本相連
屬則以太白為惇物合之班志亦無刺謬謹詳著於
此其太乙終南辨見前卷不復列云
武功山在太白山南漢書地理志武功縣東有垂山九
域志武功縣有武功山雍大記太白武功二山在郿縣
蓋舊武功縣地一統志即古垂山俗譌為嶅山通志其
山有楓木凹(自凹十五里許至迎仙橋橋北為圖坪庵一名小桃源又十五里有葛仙壇)白
鶴峰(在葛仙壇上雲兩皆出其下白鶴仙居之武功水發源其巔相傳為葛仙煉丹池)雷崖(在煉)
(丹池西北遊者必絙掖而升人或䙝之即迅霆霾曀故名雷崖上有數十洞恍惚有人居其中可望而不可即)
(蓋葛仙藏書處)又其阻有齊雲山山徑亦澁惟獵者時入焉
斜谷在郿縣西南三十里史記貨殖傳棧道千里惟褒
斜綰轂其口西都賦右界褒斜續漢書郡國志武功縣
有斜谷蜀志秦宓曰三皇乘祗車出谷口今之斜谷是
也建興六年諸葛亮揚聲由斜谷道取郿十二年亮悉
大衆由斜谷出西京賦注褒斜在長安西南南口褒北
口斜長四百七十里曹操謂五百石穴魏書正始四年
開斜谷舊道地形志平陽縣有斜谷(謹按平陽今屬岐山界)元和
郡縣志褒斜道一名石牛道宋李子文蜀鑑斜谷在郿
縣南谷中皆穴山架木而行通志入谷口二百二十里
抵鳳縣西出連雲棧復一百五十里出谷口抵褒城兩
崖高峻谷中水南北分流即褒水斜水也又邸閣在斜
谷口蓋諸葛亮欲伐魏用流馬轉運谷中故先治邸閣
於此後人因建懷賢閣(宋蘇軾至下馬磧憩於北山僧舍有閣曰懷賢南直斜谷口西)
(臨五丈原諸葛孔明所從出師也南望斜谷口三山如犬牙西臨五丈原鬱屈若長蛇有懷諸葛公萬騎出漢)
(巴吏士寂如水蕭蕭聞馬撾公才與曹丕豈止十倍加顧瞻三輔間勢若風捲沙一朝長星墜竟使蜀婦髽山)
(僧豈知此一室老烟霞往事逐雲散故山依渭斜客來空弔古清淚落悲笳又自陽平至斜谷宿於南山中蟠)
(龍寺詩横槎晚度碧澗口騎馬夜入南山谷谷中暗水響瀧瀧嶺上疎星明煜煜寺藏嵓底千萬仞路轉山腰)
(三百曲風生飢虎嘯空林月黑驚麏竄脩竹入門突兀見深殿照佛青熒有殘燭媿無酒食待遊人旋斫山松)
(煑溪簌板閣獨眠驚旅枕木魚曉動隨僧粥起觀萬瓦鬱參差目亂千巖散紅綠門前商賈負椒荈山後咫尺)
(連巴蜀何時歸耕江上田一夜心逐南飛鵠)
五丈原在郿縣西南二十五里接岐山界通志渭水南
原也有蘭坑膏腴可田(詳見岐山)
馬冢山在郿縣西南十五里紅崖頭水經注渭水東逕
馬冢北諸葛亮與步隲書曰馬冢在武功東十餘里有
高勢(謹按舊志衙嶺山在縣西南十五里俗呼馬鞍山今考馬鞍山即馬冢之訛若衙嶺山在褒城界去)
(此尚遠不應渭水經其地也)
積石原在郿縣西北二十五里接岐山縣界魏志青龍
二年諸葛亮出斜谷田於蘭坑時司馬宣王屯渭南郭
淮策亮必爭北原遂先據之晉書時亮上五丈原將北
渡渭郭淮與亮會於積石臨原而戰亮不得進還五丈
原水經注渭水東逕石原即北原也通典郿縣有東積
石原西積石原縣志原距五丈原二十五里又馬頭原
在清湫堡南苻登破姚萇於此
秦王嶺在郿縣東十里其稍西曰小秦王嶺有石表曰
東西嶺堠通志舊傳唐太宗居藩時屯牧於此又或謂
秦文公營邑處皆無據按晉載記苻健據關中嘗稱大
單于秦王傳至登破姚萇於馬頭原後萇又滅登亦自
稱秦王則郿固二秦戰場也嶺蓋以此得名(巳上郿縣)
陳倉山在寳雞縣東南四十里雍大記亦名寳雞山通
志又名雞峰史記封禪書秦文公十九年得陳寳於陳
倉北坂其神若雄雞水經注陳倉縣有陳倉山山上有
寳雞祠昔秦文公感伯道之言遊獵於陳倉遇之於北
坂得數石焉其色如肝歸而寳祠之故曰陳寳其來也
自東南煇煌聲如雷野雞皆鳴故曰雞鳴神也縣志三
峰並峙為縣之勝(謹按雉所止處名曰雉城)
秦嶺在寳雞縣南六十里雍勝略南山之脊也(謹按此與隴州)
(秦嶺各自一山亦非藍田之秦嶺秦地南山皆稱秦山故其名特多云)
石塔山在寳雞縣東南七十里通志其形如塔上有石
盆旱禱輒應其麓有烟霞洞在磻溪谷中相傳為王喬
修仙處又相近有響靜山祖佛洞洞懸峭壁棧梯而上
傍有湫池禱雨輒應
煎茶坪在寳雞縣西南六十五里通志相傳漢高祖引
兵由故道出駐馬於此
和尚原在寳雞縣西南四十里宋中興四朝志和尚原
鳳之東境抵鳳翔不能百里自兩當縣直出鳳州取大
散關距和尚原纔咫尺文獻通考在大散關之東距寳
雞兩驛過此則路徑散漫無所限隔
大散嶺在寳雞縣南五十二里通鑑光啓二年上自寳
雞幸興元使王建負傳國璽從登大散嶺胡三省注嶺
在梁泉縣松嶺堡南(謹按梁泉今屬鳳縣)
香巖在寳雞縣南二十里縣志其相近有天真洞相傳
為邱長春修真處
佛巖在寳雞縣西四十里通志洞開陡壁飛閣懸樓頗
為竒麗
石鼓山在寳雞縣東二十里縣志山麓舊有石如鼓者
十今在國子監一統志按諸志皆以山因石鼓而名然
劉昭郡國志注引三秦記云陳倉縣有石鼓山將有兵
此山則鳴似又不因石鼓得名也
大蟲嶺在寳雞縣東北十五里一名西平原接鳳翔縣
界宋史紹興十年吳璘楊政與金將薩里罕夾渭而軍
璘置軍大蟲嶺薩里罕覘之曰善兵者立於不敗之地
此難與爭遂引去縣志西平原據高峻處故謂之嶺(互見)
(鳳翔)
陵原在寳雞縣北通志金陵河逕其左故謂陵原其脈
自吳山延亘而來至此形如屛障為邑之主山
益門山在寳雞縣西南十五里雍勝略即秦嶺北麓之
峪通志山巖險阻凡有事梁益者必取道於此故曰益
門(巳上寳雞)
馬脊山在汧陽縣南二十里通志山有秦王洞石穴深
數丈寒冽逼人
箭栝嶺在汧陽縣南十里一統志舊置關於此又蛇兒
嶺在縣東五里勢如長蛇
石墨洞在汧陽縣東南三十里石門遺事洞産石墨漢
尚書令僕丞郎月給隃麋墨二枚或即此然墨粗不堪
用(巳上汧陽)
吳雙山在麟遊縣東南四十里接扶風界通志山有四
峰北曰接辰南曰聫斗東曰萃旭西曰落照俗呼四堆
山又名四峰山又名吳重山險峻可資戰守(互見扶風)
箭括山在麟遊縣南五十里接岐山界通志嶺懸天半
形勢嵯峨隋時伐山除道以通仁夀宫宋時金將尼瑪
哈攻此吳玠遣兵擊破之蓋邑之險峻處也(互見岐山)
五將山在麟遊縣西南五十里接岐山界水經注瀆魁
水東歴五將山金史地理志麟遊縣有五將山通志此
當别為一山非醴泉之五將山也(互見岐山)
魚塘峽在麟遊縣南二十里通志怪石錯出層稜如削
石臼山在麟遊縣南稍東十里通志兩掖横起如翬中
有靈湫將雨則雲自池中起旱禱有應山後石室有搗
藥杵臼蓋古仙丹灶處其石壁絶頂可望邠乾相傳唐
太宗每幸九成宫使徐世勣屯軍於此營壘遺址尚存
青蓮山在麟遊縣西南二十里雍勝略其形似蓮草木
葱翠通志九成宫之屛山也
寳玉山在麟遊縣西七十里有石紅白相雜若玉
杜山在麟遊縣西五十里通志杜水所出
龍窩峽在麟遊縣西二十五里通志山水竒麗曲折入
勝
天臺山在麟遊縣西五里即九成宫故墟其陽崇巖崛
起上有蒼松古栢
鳴鳳山在麟遊縣西五里一統志與天臺山相對小石
孤立狀如島嶼相傳嘗有鳳凰鳴其上亦名鳳臺山又
屛山在山之北蒼崖百尺狀如屏障巨石危懸若墜有
泉自崖半石罅中出亦名滴水崖
加伏山在麟遊縣西北四十里通志羣山環拱聯絡數
十里接靈臺縣界
石鼓峽在麟遊縣北十里通志澄水所經峽凡三折奔
濤激浪如喧雷鼓
紫石山在麟遊縣東二十里通志山石皆紫故名山半
有瀑布自石腹中出直下層崖有龍飛鳳舞之勢
催木嶺在麟遊縣東北四十里縣志隋仁夀宫自渭水
運木經此因名通志按太平寰宇記縣東北五十里有
崔模廟疑當為崔模嶺縣志所云殆訛傳也(謹按今所見太平寰)
(宇記正作崔模嶺不言有廟通志所據之夲豈有異歟一統志亦作崔模嶺巳上麟遊)
吳嶽在隴州南七十里書禹貢𨗳岍及岐孔疏在扶風
汧縣西周禮職方氏其山鎮曰嶽山鄭注吳嶽也在汧
爾雅吳山為河西鎮史記封禪書自華以西名山曰嶽
山吳嶽漢書地理志汧縣吳山古文以為汧山續漢書
郡國志汧縣有吳嶽山本名汧水經注汧水發南山西
側俗以此山為吳山三峰霞舉叠秀雲天望之常有落
勢國語所謂虞矣(謹按古字虞吳同)元和郡縣志山在吳山縣
西南五十里秦都咸陽以為西岳今為國之西鎮山國
語謂之西吳太平寰宇記郭璞曰吳岳别名開山圖書
編山有五峰一曰鎮西二曰大賢三曰靈應四曰會仙
五曰望輦通志吳山為峰十有七得名者五鎮西峰(在四)
(峰之中卑而獨秀諸峰列峙初錫封號即此峰)大賢峰(在嶺西峰左秀拔突起有儼然拱肅之象毓秀)
(峰凝翠峰俱在峰之左)靈應峰(在鎮西峰右擎天峰在靈應峰左凌雲峰在靈應峰右晴巖在靈應)
(峰下巖高千丈飛流漂漾若晴日飛雨然判官池在晴巖下有元鶴二巢於崖中時翺翔於五峰上又一天門)
(在振衣亭上由石磴而上恍若登天又真人洞在一天門右相傳吳真人修煉於此有湫在洞上樹心内澄水)
(一泓旱亦不竭又靈湫在靈應峰下廣丈餘歲旱禱雨輒應又餐霞洞在靈應峰左小峰下又棲霞島在靈應)
(峰前一阜突起時有霞彩下有倚雲樓嘯月臺又閻王碥在棲霞島上石磴巉險故名又雷神洞在靈應峰右)
(上有湫又玉皇洞在雷神洞右有湫又鳳凰石巢在山頂人跡罕到舊志有鳳凰巢焉五峰靈應為最高尤多)
(竒勝其上舊有靈應宫)會仙峰(在靈應峰南層巒叠翠林壑幽窈又大王湫在會仙峰左又牛心石)
(在會仙峰陰狀如牛心)望輦峰(在大賢峰左秀並羣峰形若北顧故名望輦又晴映峰鸚鵡峰來鶴)
(峰並在望輦峰左右小錦屛大錦屛並在望輦峰下相去一里許聳峭壁立環列若屏)又有筆架
山(在岳廟前山勢逶迤宛如筆架一名小五峰)王師嶺(在筆架山北二里)天池奧區
(在五峰谷口兩山對峙一水前流竒峰翠嶺深邃莫測)並在隴州南五峰之前皆
入嶽之所必經也(唐周鍼登吳嶽賦吾嘗文戰將北羈遊極西睹吳嶽之孤峭計羣山之莫)
(齊由是邈崖谷遂攀躋入雲靄出沈泥既臻頂上用視天倪雁塞殊小峨嵋甚低蓋以氣壯坤扶雄標國祚揖)
(白帝兮不見抱皇城而自固嵐光擁翠拓開霄漢之心岫色横空鎻斷東來之路嵽嵲旁竦岧嶤上干碧草春)
(含清風夏寒遙瞻魏闕迥立烟巒疑超洞府謂在天壇中隠深溪日月之尤不到外連層阜龍蛇之勢斯蟠當)
(其區宇正寧氛埃初見覽造化之宏制識乾坤之設險汧水縈盈而線走隴山峛崺而螺掩西窺劍閣霜地表)
(之千罈東瞰蓬萊黛波間之數點遐徵衆岳式並隆崇彼皆受封於百代此獨不視於三公森笋立以削成寧)
(慚太華黯雲凝而化出豈譲維嵩況乎萬仞凌虛千里倒影虎踞華裔鯨吞遐境壘巘攢壁迴巖列屏捍絶域)
(以增隘固中原之堪永直使以禮賓九有仁服八荒臂賢為輔弼宅道為封疆亦須假我嚴衛憑我巨防靜藩)
(垣於都邑遠隔閡於氐羌吾唐重其功崇其鎮爰申成德之號用補極天之峻小儒是以竟日興感抽毫賦韻)
(登咏畢兮嶔岑指長安而後進)
汧山在隴州西四十里雍大記汧水所出隋書地理志
汧源縣有汧山史記注汧一作岍按有汧水故其字或
從山或從水括地志山在汧源縣西四十里東臨岐岫
西接隴岡元和郡縣志山在縣西六十里北與隴山接
禹貢𨗳汧及岐是也(太平寰宇記同)
(臣)謹按史記自華以西名山七既無岍山且析吳嶽
與嶽山為二兩漢志及酈道元孔穎達皆謂吳山即
汧山通典元和郡縣志太平寰宇記及隴州志隴蜀
餘聞諸書皆謂吳與汧自是兩山一統志折衷其說
則謂脉絡相連在古只是一山通志亦云岍山即吳
岳之支考汧水之源一西出岍山一南出吳岳之隂
故禹貢𨗳汧釋之者或指吳岳或指岍山安得謂其
絶不相屬而胡渭禹貢錐指云吳山漢志雖云在縣
西而岡巒綿亘延及其南與嶽山本是一山自周尊
岍山曰嶽山俗又謂之吳山或又合稱吳嶽而岍山
之名遂隠其實此二山者周禮總謂之嶽山禹貢總
謂之岍山當以漢志為正胡氏之論尤為昭晰然則
吳嶽與岍山不當分而為二也朱鶴齡云商周之世
疑以岍為西嶽故爾雅職方皆名嶽山夫商不可知
若周都鎬京辨方正位則太華在其東而岍在其西
以岍為西方衆山之長乃副其實秦都咸陽以為西
嶽周制當巳先之矣通志云吳山西北諸山之綱紀
衆水之統宗宜乎享明禋而膺顯號詎不信歟
隴山在隴州西六十里接鞏昌府界通志即隴坻一名
隴坂詩坂有漆正義隴坂也即今隴山漢書地理志隴
西有隴坻在其西武帝紀元鼎五年十月行幸雍遂踰
隴登空同西京賦右有隴坻之隘三秦記汧水出縣西
山世謂之小隴山高嶮不通軌轍即古隴坂也其坂九
迴不知高幾許欲上者七日乃得越高處可容百餘家
有清水四注下即隴頭水也秦州記隴山東西一百八
十里登山東望秦川四五百里極目悵然山東人行役
升此而顧瞻者莫不悲思故為之歌隋地理志汧源縣
有隴山元和郡縣志小隴山在吳山縣西四十里(謹按吳山)
(故城在州東南)通鑑注小隴山在南由縣西北(謹按南由故城在州南)雍
勝略山高而長多鸚鵡亦名鸚鵡山雍大記南踰岍隴
北接沙漠其名有四一曰槍竿嶺一曰米高山一曰湫
頭山一曰龍江峽漢屬漢陽郡刺史治名隴坻即祭遵
破王元兵處通志上有懸溜滙為澄潭名萬石潭流溢
散下皆注於渭(梁元帝隴頭水詩銜悲别隴頭關路漫悠悠故鄉述遠近征人分去留沙飛曉)
(成幕海氣夜如樓欲識秦川處隴水向東流唐翁綬隴頭吟隴水潺湲隴樹黃征人隴上盡思鄉馬嘶斜日朔)
(風急雁過寒雲邊思長殘月出林鳴劍戟平沙隔水見牛羊横行俱是封侯者誰斬樓蘭獻未央)
關山在隴州西八十里州志其山高峻盤折而登經五
十里始至絶頂為秦鳳要害産鸚鵡又二十里有天井
山山頂有井四時不涸皆隴山之異名也
秦嶺在隴州西南九域志隴州隴安縣有秦嶺山(謹按隴安)
(故城在州東南)通鑑地理通釋晁氏以為隴山秦嶺皆古之岍
雍勝略秦嶺在隴安舊縣因西秦地勢相連其山高於
諸岫故名
金門山在隴州西南百里天井山東南一統志兩山對
峙如門渭水流其中水經渭水東南出石門疑即此
方山原在隴州西南一百四十里一統志晉隆安初武
都氐屠飛啖鐵等叛屯據方山原宋紹興中吳玠與金
人戰於此宋會要載紹興十一年金求商州及和尚方
山二原許之於是遂以大散關為界
青陽峽在隴州西南七十里(唐杜甫青陽峽詩塞外苦厭山南行道彌惡岡巒相)
(經亘雲水氣參錯林迥硤角來天窄壁面削磎西五里石奮怒向我落仰看日車側俯恐地軸弱魑魅嘯有風)
(霜霰浩漠漠憶昨踰隴坂高秋視吳岳東笑蓮花卑北知崆峒薄超然侔壯觀已謂殷寥廓突兀猶趁人及兹)
(嘆冥寞)
慈山在隴州西四十里水經注汧水東歴慈山通志相
近有白環谷白環水所出在汧源舊縣界(謹按汧源故城在州東南)
蒲峪在隴州西二十里漢書地理志汧縣北有蒲谷鄉
弦中谷(謹按汧縣故城在州東南)
龍盤山在隴州東南百二十七里隋書地理志南由縣
有盤龍山通志在吳山舊縣東南七里山勢盤曲如龍
故名即龍盤山
西秦山在隴州東南百里雍大記在隴安舊縣北二十
里通志其上有秦王試劍崖
塔兒峽在隴州東南四十里通志旁有石洞數丈可容
百餘人青山環寺一水七折方出峽口有三股水合流
注下絶為神異
景福山在隴州西北六十里通志一名龍門山有龍門
洞山水竒秀又有鳳爪朝元定心三峰其下有甘露泉
青崖山在隴州北四十里通志高峻秀聳上有清涼寺
清泉涌流旱禱有應
丹陽洞在隴州北里許通志相傳為馬丹陽成仙處有
柏分十股中有清泉四時不涸(巳上隴州)
關中勝蹟圖志卷十六
