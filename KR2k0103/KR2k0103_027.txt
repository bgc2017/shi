關中勝蹟圖志卷二十七
陜西廵撫(臣)畢沅撰
地理
邠州釋名元和郡縣志豳公劉所居之地後魏置豳州
開元中以豳與幽字相涉改為邠字沿革一統志治在
省城西北三百二十里禹貢雍州之域漢置漆縣屬右
扶風後漢因之興平元年以縣置新平郡晉因之後魏
改置白土縣仍為新平郡治西魏置豳州隋開皇三年
郡廢四年改縣曰新平大業二年州廢縣屬北地郡義
寧二年復置新平郡唐武德元年復曰豳州開元十三
年改豳曰邠天寳元年曰新平郡乾元元年復曰邠州
屬關内道置邠寧節度使(唐書方鎮表光啓元年賜號静難軍節度)五代
因之宋亦曰邠州新平郡靜難軍節度屬永興路金屬
慶原路元曰邠州屬陜西行省眀省新平縣入州屬西
安府
本朝雍正三年直隸陕西布政使司領縣三曰三水淳
化長武州城一統志元末築周九里有竒門四城南
又有山城與州城相連周五里
三水縣釋名通志後魏縣名漢有三水縣屬安定郡後
魏重置於今邠州界沿漢舊名也元和郡縣志云以縣
有羅川谷三泉並流故以為號沿革一統志治在州東
北六十五里古豳國周為郇國漢置郇邑縣屬右扶風
後漢因之晉曰邠邑屬新平郡後廢後魏改置三水縣
仍屬新平郡西魏置恒州尋廢隋屬北地郡義寧二年
屬新平郡唐屬邠州五代宋金因之元至元七年併入
淳化縣眀成化十四年復置仍屬邠州
本朝因之縣城通志西北枕山東南臨溪明初築周
五里有竒門四
淳化縣釋名通志宋太宗改元淳化立縣之始因以為
名沿革一統志治在州東少南一百四十里漢置雲陽
縣屬左馮翊後漢因之晉廢後魏以後為雲陽縣地(謹按)
(後魏太武別置雲陽縣在嵳峩山前)宋淳化四年始分置淳化縣宣和元
年改屬邠州金元明不改
本朝因之縣城通志宋建明嘉靖中增築周四里有
竒門三
長武縣釋名縣志明萬歷中置長武縣取縣西長武故
城為名(謹按魏書地形志隂槃縣有長武城縣志在今縣西北三十里)沿革一統志治
在州西北八十里漢北地郡鶉觚縣地後魏置東隂槃
縣屬趙平郡西魏改曰宜祿後周省入鶉觚隋為新平
縣地唐貞觀二年復置宜禄縣屬豳州五代宋金因之
元廢入邠州明萬歷十一年始至長武縣屬邠州
本朝因之縣城通志本唐宜祿縣城明萬歷中增築
周三里門五
名山
邠州紫微山在州城内西南隅連跨外郭通志上有宋
金時屯兵故砦雍大記山有后稷砦相傳内有宅宋楊
延昭所居
豳山在邠州治南城垣所依方輿勝覽巖壑嶔﨑委曲
百折瀑布飛濺一名安定巖雍大記州依以為城陡峻
險固易守難攻州志一名鳳凰山俗以為周初鳳凰所
棲地左列夀山前依澗水亦謂之邠巖又夀山在城東
南山高而頂平上有民居及茂林修竹之勝又五龍泉
在豳山之麓或以為即詩所云瞻彼溥原者元和郡縣
志云五龍原在新平縣南三里原側有五泉水因名(謹按)
(新平故城即今治又按州東北三十里又有豳谷雍大記云即公劉立國處)
明坦山在邠州西十里州志其麓有水簾洞深不可測
唐貞觀中鑿山為連珠小竅形肖飛閣每歲元宵民率
張燈於此以祈年
陳陽原在邠州西南元和郡縣志後魏於陳陽原上置
白土縣(謹按白土故城在州西南)太平寰宇記白土水流徑白土原
東陳陽原西(謹按此則陳陽原西又有白土原也)
賀家谷在邠州西南州志為唐賀桂故宅
夏侯坡在邠州東五里又蒲津谷在州東七里州志相
傳宋潘邠老讀書處流泉如帶石洞尚存(巳上邠州)
豳山在三水縣治南縣城踞其上通志一名翠屏山一
名掛榜山大雅所謂南岡者也又豳原在縣西十里括
地志史記云武王登豳之阜以望商邑盖登此也
白虎峪在三水縣西北十五里縣志茂草四圍長峪七
折唐鄭谷詩所云峪平白虎藏巖洞是也
馬嶺山在三水縣西北六十里太平寰宇記俗名箭嶺
抵慶州界馬嶺水所出
甘峪在三水縣南十里縣志路出長安為孔道南上五
坂通古公原
佛面坡在三水縣東南名山記黑石巖在縣東南五十里
石門山西其巖色黝緇似漆壁立萬仞(謹按黑石巖當即佛面坡)
肖墖山在三水縣東七里通志形似浮圖窰峪義峪麻峪
皆在其下縣志峻聳干雲亦石闕之支也其相近有白
洞桃樹數百株春月紺紅如錦
石嘴山在三水縣東十五里縣志三面壁立惟一徑可
通亦名馬闕
堡嶺在三水縣東三十里縣志即漢之左谷嶺一支旁
出俗名龍嘴古柏成行絶頂有天池泉亦名龍泉兩崖
石壁數仞泉自嶺直下昔元人避兵據堡汲飲不絶者
賴此
中嶺在三水縣東三十里堡嶺之右通志中一作仲峭
壁三百尺下臨汃水高下穴數十可容數百人相傳為
漢盧芳所鑿縣志巖數丈可避風雨又桑村洞在其左
相傳元御史僧格實哩所穿門依碧流崖懸翠靄今為
覽勝之地
石門山在三水縣東六十里史記秦獻公二十一年與
晉戰於石門王褒雲陽宫記東北有石門山岡巒糾紛
干霄秀出有石巖容數百人水經注五丈渠水出雲陽
縣石門山(謹按雲陽縣今屬淳化)縣志石門山漢名石闕其北為
戴家山林木隂翳千巖環珙又其南為横天嶺峻矗切
雲(又見淳化耀州)
觀音崖在三水縣東北二十五里通志藤蘿垂隂漣漪遶
徑中有靈湫深不可測旱禱輒應謂之觀音湫又崖之
右有趙家洞一名琅天洞深邃寬平内有石屋又流石
洞在趙家洞右谷中環遶如城而外復有兩巖對峙如門
兩女砦山在三水縣東北七十里縣志山勢高聳南望
平衍其麓有兩塜相傳為秦扶蘇二女葬處(己上三水)
嵯峨山在淳化縣東南五十里通志古名荆山漢書地
理志雲陽縣有荆山(謹按雲陽故城在縣西北)元和郡縣志一名嶻
嶭山東西二十五里南北二十里山上有雲必雨常以
為候縣志五峯秀立土人亦呼為北五臺東南三原西
南涇陽接界(又見三原涇陽二縣)
夀峯山在淳化縣北二里一統志俗呼為三楞山或謂
即甘泉賦所云椽巒也
石門山在淳化縣北六十里亦稱石門關與耀州三水
接界元和郡縣志峯巖相對望之如門
甘泉山在淳化縣西北五十里戰國策范雎說秦昭王
曰王國北有甘泉谷口之固史記封禪書黃帝接萬靈
明廷明廷甘泉也班固西都賦其隂則冠以九嵕陪以甘
泉注甘泉山名漢置宫於上以祈祀括地志甘泉山一
名石鼓原俗名磨石嶺在雲陽縣西九十里元和郡縣
志甘泉山周圍六十里通志嶺高出他山距長安甚遠
而能望見長安城堞有通天臺雲雨皆在臺下山中宫
殿臺觀與建章相比
仲山在淳化縣南三十里又冶谷在縣東南四十里嵯
峨仲山之間
車箱坂在淳化縣東北二十五里通志亦名車盤嶺元
和郡縣志在雲陽縣西北三十八里縈紆曲折單軌纔
通上坂則平原宏敞樓觀相屬即趨甘泉宫道也
大唐山在淳化縣東北四十里通志唐時取茶於此與
耀州接界(己上淳化)
淺水原在長武縣治西通志即鶉觚原又名集賢岡魏
書地形志鶉觚縣有鶉觚原(謹按鶉觚故城在縣南)元和郡縣志
淺水原即今宜禄縣理所(謹按宜禄故城即今治)唐書地理志宜
禄縣有淺水原縣志縣治北有集賢岡上有唐英公祠
迴谿巨壑盤旋險峻或稱四鰲山又謂之五鳳巢即淺
水原矣又縣北五里有淺水墩蓋亦以原而名
黃萯原在長武縣北通志黃萯草名也原接平涼府涇州界
盤谷在長武縣西三十里通志三峯鼎峙二水交流邑
中之勝槩
龍纏峯在長武縣西南十五里縣志亦謂之蟹峰在前
川河中峯高百餘丈頂僅二畆餘其形如蟹水流環遶
故亦謂之龍纏峯
畫閣山在長武縣南三十里通志山有畫閣寺為誌公
說法處旁有温泉冬月不凍(己上長武)
大川
邠州涇水在州北二里自長武縣流入又東南入淳化
界元和郡縣志西北自宜祿界流入(謹按唐宜禄縣今屬長武)金史
地理志新平有涇水
黑水河在邠州西四十里與長武接界其流入涇通志
即汭水汭一作芮一名宜禄川一名達溪川詩大雅芮
鞠之即漢書地理志芮水出汧縣西北東入涇(謹按汧縣今屬)
(隴州)州志汭水在邠州又東逕宜祿縣俗謂之宜祿川州
冊達溪川源出隴之五馬山逕靈臺縣為西川至邠州
入涇邠志云梁山黑水即此
水簾河在邠州西十里通志即漆水詩大雅民之初生
自土沮漆史記周本紀太王去邠渡漆沮踰梁山至岐
下元和郡縣志漆水在新平縣西九里北流注於涇今
麟遊縣亦有漆水與此異太平寰宇記按水經注云漆
水自宜祿界來又東過漆縣北(謹按今本水經注無此文)以此騐之
即邠州所理是也今縣西九里有白土川東北流逕白
土川東北流逕白土原東陳陽原西或云即漢之漆水
但古今異名耳
(臣)謹按禹貢漆沮既從綿詩自土沮漆此漆水入涇
樂史以邠州白土川當之考其地理頗合然以為漢
地理志之漆則其水入渭與此不同辨見鳳翔府大
川卷中
洪龍河在邠州城西通志源出州南孫村北流入涇或
以為即詩之過澗
南河在邠州城東通志源出州南張家堡北流入涇或
以為即詩之皇澗(謹按皇過二澗或又有以三水之支唐梁渠二川當之與此不符)
三水河在邠州東北三十里通志即汃水西南流入涇
公主川在邠州東南唐姜慶尚新平公主賜第於此
西湖在邠州西北隅通志有范文正公眉夀堂故址
石龍渦在邠州西北十里都穆石龍渦記山中斗峻人
鮮能至間有至者言渦乃一大坎中刻石為龍形然不
知埋自何時延祐碑謂禱雨以器取水迎至城隍祠雷
即隱隱起座隅久之大雨霶霈(已上邠州)
勅修川在三水縣東北三十里通志一名羅川金史地
理志三水縣有羅川水
支唐川在三水縣北二十里通志一名陵水自慶陽府
正定縣流入詩大雅夾其皇澗水經注云大陵水小陵
水出廵和南殊川西南逕寧陽城陵水即皇澗也縣志
在溥原之後澗大故稱皇俗謂之支唐川
梁渠川在三水縣西北十八里通志即過澗一名炭泉
詩大雅遡其過澗正義皇澗縱在兩旁夾之過澗横故
在北嚮之縣志炭泉澗起於溥原自北而西南過其境
謂之過澗
汃水在三水縣南門外通志汃普八切即師水一名三
水河俗名縣河源出石門山流合玉泉白馬泉稍泉故
以名縣州志源出宜君縣競窩山西南流逕縣西南合
於涇縣志見許氏說文亦名師水取地水師之義也
温涼河在三水縣西三里縣志源出寳峰峪温泉冬温
夏涼味亦清甘南流入汃水錢谷愚煖泉記三水縣有
煖泉亢旱不竭沍寒不冰故名
清水在三水縣東六十里源出石門山東南流入耀州
界水經注五丈渠出雲陽縣石門山謂之清水東南流
逕萯嶺山西又南入祋祤縣
萬夀湫在三水縣東北二十餘里唐書地理志三水縣
北有萬夀湫大歴八年因風雷而成
金沙泉在三水縣北二十里半川村通志一名金泉在
縣北溥原之下昔有人飲此水見金色燦爛故名即唐
鄭谷詩所云地湧金泉過石門也(巳上三水)
涇水在淳化縣西南自邠州流入又東南逕醴泉入涇
陽界隋書地理志雲陽縣有涇水元和郡縣志在雲陽
縣西南二十五里太平寰宇記水經注云涇水東流歴
峽謂之涇峽
七里川在淳化縣北三十五里通志源出石門山自三
水縣西南流為七里川又逕三里原為姜嫄河合小峽
溝水南入於涇其小峽溝水在縣北二十五里又五龍
水在縣西俱南流合七里川入涇隋書地理志有五龍
水太平寰宇記五龍水雲陽宫西南
冶谷水在淳化縣東又東南入涇陽界長安志雲陽縣
治冶水自西北淳化縣界來縣志冶谷水在縣東門外
即縣河一名淳化河源出蝎子掌山逕縣東合甘泉水
馬跑泉又東南流逕縣南合葫蘆河流逕涇陽縣至三
原縣與清谷水合流入冶谷水
甘泉水在淳化縣北四十里隋書地理志雲陽縣有甘
水十道志甘泉水出石鼓西原縣志其味甘美異於他
水
馬砲泉水在淳化縣東北四十里通志逕太山廟下流
入冶谷河相傳唐太宗獵此馬跑地出泉故名
金泉在淳化縣東南太平寰宇記雲陽宫記云入冶谷
二十里有一槐樹樹北有泉名曰金泉泉出數穴清澈
見底按雍州記云有人飲此泉水見有金色從山上照
水中往取得金故有此名縣志又名觀音泉世傳其水
甘香目眵者洗之可明(已上淳化)
涇水在長武縣北二十里通志自涇州入本境又東南
流入邠州界
黑水河在長武縣南十五里元和郡縣志西魏廢帝以
縣南臨宜禄川因改縣名曰宜祿太平寰宇記宜禄川
一名芮水自涇州鶉觚縣界流入水經注云汭水東逕
宜禄川俗謂之宜禄水金史地理志宜禄縣有汭水縣
志後川河在縣南又南十里有前川河俱至靈臺縣流
入合而東流謂之黑水河經縣東四十里停口鎮合於
涇即宜祿水也
鴨兒溝水在長武縣北東北入涇通志即陶林溝宋陶
穀故里
龍女泉在長武縣東北三十里通志俗傳為柳毅傳書
處(巳上長武)
古蹟(宫闕)
邠州上古合宫通志在淳化縣北五十里甘泉山漢書
地理志黃帝治萬國朝諸侯乃作合宫兼明廷布政於
甘泉史記封禪書黃帝接萬靈明廷明廷者甘泉也
秦林光宫雍勝略秦時宫也故基在甘泉山上三輔黃
圖林光宫縦廣各五里在雲陽縣界關中記林光宫一
曰甘泉宫秦起在今池陽縣西北故甘泉縣甘泉山上
周迴十餘里
漢甘泉宫雍勝略在淳化縣甘泉山上漢書郊祀志齊
人李少翁言上即欲與神通宫室被服非象神物不至
迺作甘泉宫中為臺畫天地泰一諸鬼神而置祭具以
致天神關輔記甘泉宫一曰雲陽宫周十九里二百二
十步有宫十三臺十一武帝常以五月避暑於此八月
乃還有銅人二枚在門外三輔黃圖甘泉宫苑緣山谷
行至雲陽三百八十里西入扶風凡周回五百四十里
雍錄甘泉宫在雲陽縣磨石嶺上長安志曰磨石嶺山
有甘泉十道志曰甘泉出石鼓西原漢甘泉宫山上即
秦林光宫旁也此取石鼓甘泉以名者也秦之林光至
漢猶存漢武元封二年始即磨盤嶺秦宫之側為宫是
為漢甘泉矣孟康注郊祀志曰甘泉一名林光師古曰
漢於秦林光旁起甘泉宫非一名也師古說是也元封
二年以前史之所記文景皆嘗臨幸甘泉不曰甘泉有
宫可幸當是秦之林光遠在磨盤嶺上不燼於火而可
用也武帝雖别剏甘泉一宫而秦之林光如故則謂甘
泉宫在林光宫旁者是也長安志雲陽宫記曰甘泉宫
北有槐樹今謂之玉槐根榦盤峙二三百年木也耆舊
相傳咸以為此樹即揚雄甘泉賦所謂玉樹青蔥者也
淳化縣志甘泉宫在甘泉山上今其地尚餘瓦甓作流
水紋瓦頭有篆字熛闕甘泉賦前熛闕晉灼曰熛闕
赤色之闕南方之帝曰赤熛雍門晉灼曰雍門正在
熛闕之内也前殿漢官儀注武帝於甘泉宫更置前
殿始廣諸宫室有芝生甘泉殿邊房漢舊儀芝有九莖
金色綠葉珠實夜有光乃作芝房之歌甘泉賦前殿崔
巍兮和氏玲瓏紫殿三輔黃圖漢武帝起紫殿雕文
刻鏤以玉飾之成帝永始四年行幸甘泉郊泰畤神光
降於紫殿西京雜記武帝設雲帳雲幄雲幕於甘泉紫
殿世為三雲殿秦畤殿漢書宣帝本紀元康四年三
月詔曰迺者神爵五采以萬數集甘泉泰畤殿中及上
林苑通天臺漢書武帝紀元封二年夏四月作甘泉
通天臺師古曰言此臺高上通於天也漢舊儀曰高三十
丈漢武故事通天臺去地百餘丈望雲雨悉在其下去
長安三百里望見長安城黃帝以來祭天圓丘處武帝
祭太一上通天臺舞八歲童女三百人置祠祀招仙人
祭太一令人升通天臺以候天神天神既下祭所若大
流星乃舉烽火而就竹宫望拜上有承露仙人掌擎玉
杯承雲表之露甘泉賦乃望通天之繹繹直嶢嶢以造
天三輔黃圖通天臺元鳳間自毁椽桷化為龍鳳從風
雨飛去亦曰候神臺又曰望仙臺望風臺洞冥記太
初二年起甘泉望風臺臺上得白珠如花一枝帝以錦
盖覆之如照月矣因名照月珠益夀館延夀館漢書
郊祀志公孫卿言仙人好樓居於是上令長安則作飛
廉桂館甘泉則作益夀延夀館使卿持節設具而候神
人明光宫三輔黃圖武帝求仙起明光宫(謹按雍錄漢有明光)
(宫三一在北宫與長安相連一在甘泉宫中一為尚書奏事之地黃圖於今係之甘泉今從之)
居室史記衛青傳青嘗從入甘泉居室正義居室署名
武帝改曰保室灌夫繫居室是也竹宫三輔黃圖甘
泉祠宫也以竹為宫天子居中漢舊儀云竹宫去壇三
里招仙閣洞冥記元鼎元年起招仙閣於甘泉宫西
昆明池雲波殿述異記甘泉宫南昆明池中有靈波
殿皆以桂為柱風來自香高光宫長安志甘泉宫有
高光宫甘泉賦覽樛流於高光服虔曰高光宫名也樛流
曲折也通靈臺漢武内傳鈎弋夫人既殞香聞十
餘里帝疑其非常人也乃起通靈臺於甘泉常有一青
鳥集臺上往來木園漢魏宫志甘泉宫有木園武帝
時園也今俗呼為仙草園夀宫漢書郊祀志武帝幸
甘泉置夀宫洪厓宫旁皇觀儲胥觀弩阹宫俱在甘
泉宫見長安志迎風館見漢書石闕觀鳷鵲觀露
寒觀在甘泉宫外見甘泉賦諸侯邸雍勝略故基在
甘泉山史記封禪書方士多言古帝王都甘泉者其後
天子又朝諸侯甘泉有諸侯邸(漢揚雄甘泉賦孝成帝時客有薦雄文似相如者上)
(方郊祀甘泉泰畤汾陰后土以求繼嗣召雄待詔承明之庭正月從上甘泉還奏甘泉賦以風其辭曰惟漢十世將)
(郊上元定泰畤雍神休尊明號同符三皇錄功五帝䘏嗣錫羨拓迹開統於是乃命羣僚歴吉日協靈辰星陳而)
(天行詔招摇與太陰兮伏鉤陳使當兵屬堪輿以壁壘兮捎夔魅而抶獝狂八神奔而警蹕兮振殷轔而軍裝)
(蚩尤之倫帶干將而秉玉戚兮飛蒙茸而走陸梁齊總總以撙搏其相膠轕兮猋駭雲迅奮以方攘駢羅列布)
(鱗以雜沓兮柴虒参差魚頡而鳥胻翕赫曶霍霧集而蒙合兮半𣪚昭爛粲以成章於是乘輿迺登夫鳳皇兮)
(而翳華芝駟蒼螭兮六素蚪蠖略蕤綏灕虖襂纚帥爾陰閉霅然陽開騰清霄而軼浮景兮夫何旟旐郅偈之)
(旖旎也流星旄以電囑兮咸翠蓋而鸞旗敦萬騎於中營兮方玉車之千乘聲駢隱以陸離兮輕先疾雷而馺)
(遺風凌高衍之嵱嵷兮超紆譎之清澄登椽欒而羾天門兮馳閶闔而入凌兢是時未轃夫甘泉也迺望通天)
(之繹繹下隂潛以惨廪兮上洪紛而相錯直嶢嶢以造天兮厥高慶而不可乎彌度平原唐其壇曼兮列新雉)
(於林薄攢并閭與芨葀兮紛被麗其亡鄂崇丘陵之駊騀兮深溝嶔巖而為谷&KR0616;&KR0616;離宫般以相爥兮封巒石)
(關施靡乎延屬於是大厦雲譎波詭摧嗺而成觀仰撟首以高視兮目冥眴而亡見正劉濫以宏惝兮指東西)
(之漫漫徒徊徊以徨徨兮魂眇眇而昏亂據軨軒而周流兮忽坱圠而亡垠翠玉樹之青蔥兮璧馬犀之瞵㻞)
(金人仡仡其承鍾虡兮嵌巖巖其龍鱗揚光曜之燎爥兮垂景炎之炘炘配帝居之縣圃兮象泰壹之威神洪)
(臺崛其獨出兮㮹北極之嶟嶟列宿迺施於上榮兮日月纔經於柍桭雷鬱律於巖窔兮電儵忽於牆藩鬼魅)
(不能自逮兮半長途而下顛歴倒景而絶飛梁兮浮蠛蠓而撇天左欃槍而右元冥兮前熛闕而後應門蔭西)
(海與幽都兮涌醴汨以生川蛟龍連蜷於東厓兮白虎敦圉乎崑崙覽樛流於高光兮溶方皇於西清前殿崔)
(巍兮和氏玲瓏抗浮柱之飛榱兮神莫莫而扶傾閌閬閬其寥廓兮伊紫宫之崢嶸駢交錯而曼衍兮㟎㟸隗)
(乎其相嬰乘雲閣而上下兮紛蒙籠以棍成曳紅采之流離兮颺翠氣之宛延襲琁室與傾宫兮若登高眇遠)
(亡國肅乎臨淵回焱肆其碭駭兮翍桂椒而鬱栘楊香芬茀以穹隆兮擊薄櫨而將榮薌呹肹以棍批兮聲駍)
(隱歴鍾排玉戶而颺金鋪兮發蘭蕙與□藭惟弸彋其拂泊兮稍暗暗而靚深隂陽凊濁穆羽相和兮若夔牙)
(之調琴般倕棄其剞劂兮王爾投其鉤繩雖方征僑與偓佺兮猶彷彿其若夢於是事變物化目駭耳回盖天)
(子穆然珍臺間館琔題玉英蜵蜎蠖濩之中惟夫所以澄心清魂儲精垂恩感動天地逆釐三神者迺搜逑索)
(偶臯伊之徒冠倫魁能函甘棠之惠挾東征之意相與齊乎陽靈之宫靡薜荔而為席兮折瓊枝以為芳吸清)
(雲之流瑕兮飲若木之露英集乎禮神之囿登乎頌祇之堂建光燿之長旓兮昭華覆之威威攀璇璣而下視)
(兮行遊目乎三危陳衆車於東阬兮肆玉軑而下馳漂龍淵而還九垠兮窺地底而上回風漎漎而扶轄兮鸞)
(鳳紛其銜蕤梁弱水之濎濙兮躡不周之逶蛇想西王母欣然而上夀兮屏玉女而却宓妃玉女亡所眺其清)
(矑兮宓妃曾不得施其蛾眉方攬道德之精剛兮侔神明與之為資於是欽柴宗祈燎薰皇天臯摇泰一舉洪)
(頣樹靈旗樵蒸昆上配藜四施東爥滄海西耀流沙北熿幽都南煬丹厓元瓚觩䚧秬鬯泔淡肹蠁豐融懿懿)
(芬芬炎感黃龍兮熛訛碩麟選巫咸兮叫帝閽開天庭兮延羣神儐暗藹兮降清壇瑞穰穰兮委如山於是事畢)
(功宏迴車而歸度三巒兮偈□黎天開决兮地垠開八荒協兮萬國諧登長平兮雷鼓礚天聲起兮勇士厲雲)
(飛揚兮雨滂沛於胥德兮麗萬世亂曰崇崇圜丘隆隱天兮登降峛崺單埢垣兮增宫㠁差駢嵳峩兮岭嶸嶙)
(峋洞無厓兮上天之縡杳旭卉兮聖皇穆穆信厥對兮徠祗郊禋神所依兮徘徊招摇靈迉迡兮光輝眩燿降)
(厥福兮子子孫孫長無極兮)
棠梨宫三輔黃圖在甘泉苑垣外雲陽南三十里
師得宫漢書注師古曰師得宫在雲陽界
古蹟(苑囿附第宅)
漢昭祥苑洞冥記在甘泉宫西周回四十里萬國獻異
物皆集此中
梨園通志即今淳化縣城雲陽宫記車箱坂下有梨園
漢武帝築大一頃樹數百株青翠繁密望之如車蓋
後漢第五倫宅通志在三水縣東歸義鄉蒲東社邠州
志云東漢賜田宅三十六所此其一也
隋牛宏故居通志邠州西南六十里宜祿舊縣東進賢
里吏部尚書牛宏故居也俗呼相莊
唐丰川府一統志在三水縣北唐書地理志云邠州有
公劉蜯川等府按三水縣志有丰川府蓋即蜯川之訛
宋眉夀堂一統志在州西北隅范仲淹知邠州時建通
志堂臨西湖湖上有古豳亭俯觀湖水波濤湧起一州
之偉觀也
吏隱堂一統志在淳化縣宣和七年縣令張安祖建有
碑
古蹟(祠宇)
周姜嫄祠通志在邠州南門外唐節度使張憲甫建金
石文字記唐姜嫄公劉新廟碑今存
公劉祠通志在邠州東八十里杜陵村
太王祠一統志在姜嫄祠左
秦扶蘇廟一統志在三水縣東石門山相傳扶蘇沒於
此故立廟祀之
漢武帝廟一統志在淳化縣西北故甘泉宫
唐慶夀寺一統志在邠州西二十里唐建有佛像坐石
巖下高十餘丈俗名大佛寺
寳塔寺一統志在三水縣東門外唐建有塔高十五丈
七級八甬二十四窗甃砌甚工
昭仁寺一統志在長武縣治東元和郡縣志寺在宜禄
縣西十步淺水原上太宗平薛仁杲詔於此置寺碑文
諫議大夫朱子奢之辭也
宋范文正公祠一統志在邠州治東祀范仲淹
淨土天王祠通志在三水縣南三十里淳化三年勅建
碣記出自御製
金顯應禪院通志在邠州西門外不百武舊名昔照中
有碑乃正隆間儈所撰記
古蹟(郊邑)
上古履跡坪雍勝略在邠州城南門外相傳為姜嫄出
祀郊禖履巨人跡於此
隘巷雍勝略在邠州治南相傳生后稷之所詩曰誕置
之隘巷牛羊腓字之
狼乳溝通志在邠州南俗傳即平林寒冰之地
商古公城雍勝略在邠州南山上與今州城相連
飛雲洞三水縣志在縣東二十里中嶺之下即古公時
之陶復陶穴陶復則土而陶穴則石也峭壁危崖不可
攀躋元御史僧格錫哩守此明徐達遣兵逼之勢窮不
屈與妻俱投崖下死焉
公劉墓通志在邠州東八十里墓長三里許北枕山谷
南控涇水
漢公孫莊通志在邠州西南二十里漢公孫賀故宅今
謂之孫村州册賀墓亦在焉(謹按關中陵墓志慶陽府亦有賀墓)
石門關通志在三水縣東六十里石門山兩山夾立勢
極高峻為西北要害亦名堯門漢更名石關為邠之鎮
以漢武於此立關而名也縣冊關外為耀州淳化宜君
同官四州縣之地明置石門關甃石為城設廵司今裁
龍尾墪通志在淳化縣漢元封中大秦國貢花蹄牛善
走多力武帝令輦銅石起望仙宫牛跡在石上皆蓮花
形輦得異石長十丈高三丈立於望仙宫名龍鏟石武
帝末石自䧟入地尾出於石上後人呼為龍尾墪
涼武地通志在淳化縣北五十里漢武帝避暑處
聖人橋通志在淳化縣東南二十八里跨米倉溝入冶
谷河處相傳漢武帝遊甘泉時故道明嘉靖中重修延
袤百尺改名聖濟橋
永安橋通志在淳化縣北門外里許相傳漢昭帝築以
通雲陵
鉤弋夫人墓通志在淳化縣北三十里三輔黃圖雲陵
在甘泉宫南今人呼為女陵括地志陵在雲陽縣西北
五十里長安志在漢雲陵城南
晉新平城邠州志即今州城晉書載記太元十年姚萇
攻新平太守苖輔固守初石季龍末清河崔峻為新平
相為郡人所殺堅禁錮新平人缺其城角以恥之新平
人深以為慙故相率拒萇以立忠義
八王城一統志在三水縣東北唐川中流秦姚泓時故
城也舊址猶存
高墌城一統志在長武縣北唐武德初薛舉寇涇州進
逼高墌劉文静等陳於高墌西南舉潜師掩其後文静
敗於淺水原舉遂拔高墌既而秦王敗薛仁杲於高墌
追至涇州唐書地理志定平縣有高墌城元和郡縣志
故城在宜禄縣北五里太平寰宇記謂即淺水城大統
十四年廢未知何據
苻堅墓一統志在邠州西南元和郡縣志在新平縣東
南二十里(謹按新平故城即州治東字疑悮)
唐職田鎮通志在三水縣東北三十里廣德初縣嘗治
此鎮城周三里相傳尉遲敬德務農處廟址存焉
侯君集墓通志在三水縣東北雞阜山
宋陶穀墓通志在邠州西三里
范祥墓通志在三水縣太慈村祥官置制使子侍郎育
祔二冡相望舊碑巋然
張確墓通志在長武縣南二十里宣和七年確官隆德
知府死金難贈述古殿學士
金白驥鎮通志在邠州西北五十里九域志新平縣有
白驥鎮州志今名白吉橋
雙槐堡通志在三水縣西五十步四面懸崖碧流東
繞下有古槐一根二幹故名元末李思齊等據此
元廣濟橋通志在邠州東門外南河上即皇澗水橋久
圮民病於涉嘉靖三十二年重築
暗橋通志在三水縣北三十里跨支唐川上兩旁懸崖
中通道路嘉靖二十七年建鐵門一重險固可守
冉店鎮通志在長武縣東二十里其地深溝巨壑中道
僅容一車眀總制楊一清移宜禄鎮廵司於此後又徙
於窰店
本朝劉偁墓通志在三水縣西蒲泉舍偁滇南總兵水西
之難戰歿康熙十年
賜祭葬建塋立碑以旌忠節
關中勝蹟圖志卷二十七
