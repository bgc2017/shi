關中勝蹟圖志卷二十六
陜西廵撫(臣)畢沅撰
地理
乾州釋名雍大記在長安西北隅故云沿革一統志治
在省城西北百六十里禹貢雍州之域秦置好畤縣漢
屬右扶風後漢因之後魏為扶風郡治又析置漠西縣
屬武功郡後周廢扶風郡省好畤入漠西隋開皇十七
年置上宜縣十八年改漠西曰好畤大業三年又省好
畤入上宜屬京兆郡唐武德二年復置好畤縣屬雍州
三年改屬稷州貞觀元年還屬雍州八年省上宜入岐
陽縣二十一年廢好畤又分岐陽置上宜縣尋改曰好
畤文明元年又分醴泉好畤二縣地置奉天縣天授二
年二縣并屬稷州大足元年還屬雍州乾寧初於奉天
縣置乾州以好畤縣屬焉五代因之宋熙寧五年州廢
以奉天縣屬京兆好畤縣屬鳳翔府政和七年復於奉
天縣置醴州八年割州屬環慶路金天德三年復改州
曰乾州屬京兆府路元至元初并奉天縣入州五年又
并好畤縣入州屬奉元路明屬西安府
本朝雍正三年直隸陜西布政使司領縣二曰武功永夀
州城通志唐建中元年德宗用桑道茂言詔京兆尹嚴
郢城之子城周五里羅城周十里有竒高二丈二尺後
子城圮今城即羅城也門六
武功縣釋名元和郡縣志縣境有武功山斜谷水亦曰
武功水縣以山水立名沿革一統志在乾州南六十里
古邰國漢置斄美陽二縣屬右扶風後漢初廢斄縣永
平八年置武功縣晉以武功屬始平郡後魏太平真君
七年省入盩厔縣太和十一年于美陽縣置武功郡後
周建德三年郡廢改美陽置武功縣屬扶風郡隋屬京
兆郡唐武德三年于縣置稷州大足元年州廢縣屬雍
州乾寧二年分屬乾州後唐同光中屬鳳翔府長興初
又屬京兆府宋政和八年改屬醴州金天德三年屬乾
州大定二十九年改曰武亭元復曰武功明不改
本朝因之縣城通志唐貞元十五年建依雍原之麓宋
修元末張良弼李思齊增築又循雍原列十二城以守
明洪武九年增築之周三里有竒土築門四
永夀縣釋名通志後周于永夀原西置永夀縣縣因原
而名也沿革一統志在乾州北九十里漢漆縣地後魏
白土縣地西魏大統十四年置廣夀縣後周大象元年
改曰永夀隋開皇三年省入新平縣唐武德二年復置
屬邠州五代因之宋乾德二年改屬乾州熙寧五年仍
屬邠州政和八年屬醴州金又屬邠州元至元五年還
屬乾州明不改
本朝因之縣城通志元至正四年建于麻亭鎮明末被
寇圮因結寨于虎頭山居之
本朝順治丁酉築寨下南關康熙八年剏建新城西南依
舊寨四方崒嵂中央坦夷額曰金盤城周三里高二丈
八尺土築門二
名山
乾州梁山通志在乾州北十里孟子太王居邠踰梁山
史記秦始皇本紀始皇三十五年幸梁山宫注引師古
曰梁山在岐山東九嵕山西元和郡縣志梁山高宗乾
陵所在乾州志山高三百七十四丈周九里廣二里正
南兩峯並峙直北一峯最高東與醴泉之九嵕比峻南
對太白終南相近有玉洞
石門山通志在乾州西北十里許其下有響石潭一名幕
谷一名漠谷上有甘澤廟廟北崖高數丈水落勢如瀑布
明月山通志在乾州西與扶風縣分界長安志嶺上有
婁敬廟
丹崖乾州志在州東三十五里唐有竇氏二女於此投
崖至今卉草拳曲土石皆赤
豹谷通志在乾州東北十里有唐僖宗靖陵
五峯山乾州志在州東北五十里東與梁山相映五峰
並峙多産藥物上有靈湫禱雨多應(巳上乾州)
東原西原通志西原在武功縣西即縣城所附者東原
在縣東長安志亦謂之上武亭川原上武亭川東原至
興平西界二十五里上武亭川西原至扶風東界十一
里武功縣志西原一名雍原即古周原也或曰通東西
原皆謂之雍原又有鳳岡即雍原北岡也
南原元和郡縣志在武功縣西南二十里高五十丈西
入扶風界武功縣志一名三畤原自西而東盡於漆水
之西滸北臨湋南距渭在縣境者十餘里(已上武功)
武陵山通志在永夀縣城外西南一名翠屛山
甘泉山元和郡縣志在縣北二十五里一名高泉山太
平寰宇記漠谷水源出此一名麻亭嶺
五峰山永夀縣志在縣東南八十里南界乾州東界醴
泉發脉於縣北十里之分水嶺連延七十里陡起五峯
為九嵕山之祖脉山有寺内有寳泉旱禱則應一名温
修山一名温秀山一名三陽山(已上永夀)
大川(附水利)
乾州武亭河在乾州西四十里自麟遊界來又南流入
武功界一名武水一名杜水一名好畤水即中亭川之
上流水經注之大横水也
漠谷水(漠一作莫)通志在乾州西自永夀縣麻亭嶺流入合
錦川水又南入武功縣界一名莢水水經注莢水出好
畤縣梁山大嶺泉南逕梁山宫西太平寰宇記莫谷水
本名安陽泉後魏於水西置縣因名莫西乾州志漠谷
水西南流逕乾州西北四十里地名龍塘口泉温可浴
又稱沐浴河又逕州西南三十里入武功界合渭亦謂
之夾道水
泔河通志在乾州東北十五里一名甘谷水太平寰宇
記水自永夀縣温宿嶺流至奉天縣界又入醴泉縣合
於涇乾州志甘谷神潭在州東二十里土人聽水聲以
占風雨如風即風如雨即雨(已上乾州)
渭水通志在武功縣南三十五里自郿縣界來與盩厔
接界又東入興平界水經注渭水自武功縣合温泉水
又東逕斄縣故城南又東合雍水又東逕郿塢南(謹按漢武功今)
(屬郿縣斄縣故城在縣西南)武功縣志渭水由扶風入縣界至永安
鎮南屬盩厔北屬武功行五十餘里至薛固鎮入興平
界
雍水通志在武功縣西南十二里自扶風界流來又流
入興平界水經注雍水東逕美陽縣之中亭川與大横
水合又南逕美陽縣西又南流注於渭(謹按美陽縣今屬扶風)太
平寰宇記雍水俗名白水亦曰圍川水一名湋水武功
縣志湋水自扶風東門外受鳳泉水又至縣南合漆水
南流入渭
武亭河通志在武功縣東門外自乾州界流入合雍水
水經注大横水自合鄉谷水又南莢水注之又南逕美
陽縣之中亭川注雍水謂之中亭川縣志漆水今譌為
武水俗呼好畤河自邠岐之間來入縣界行二十餘里
至縣東門受漠谷水合流八里許會湋水入渭
漠谷水通志在武功縣東北自乾州流來合武亭水水
經注莢水逕梁山宫西又南逕美陽縣之中亭川注雍
水武功縣志浴水即乾州西夾道水從邠西梁山來意
此或即沮水關西人讀浴若于于沮固易譌(謹按漠谷水入縣界)
(十五里入漆谷谷關西人讀作峪此水一名沐浴河亦漠谷之轉譌也巳上武功)
漠谷水通志在永夀縣西北二里南流十八里入乾州
之夾道河
錦州河通志在永夀縣西南六十里一名沙凹河流五
十里入于乾州之龍塘合漠谷水川中石多錦文故名
泔河通志在永夀縣東一里一名東河自縣北十里之
分水嶺東南流九十里入乾州界
醴泉通志在永夀縣南三十五里彭村有土橋水過橋
南泄澗下久旱聞泉中吼聲則雨以穢物投之則水不
逾橋渗入土中待穢盡水乃復出人呼神泉
吕公泉通志在永夀縣北五里邑無甘泉宋吕大防為
令行近境得泉二欲𨗳之入城而地勢高下不一乃用
考工置臬法凖之不旬日間䟽為渠又益民泉流入街
市民便之元至大三年邑人白用至北郭五里許俯瞷
流泉掘地得𨗳水瓦溝金舊制也續瓦引流直達城内
縣志源出分水嶺有三泉滙為一亦謂之吕公惠民泉
金太和中主簿邢珣元延祐中處士白用重修後漸湮
廢
本朝康熙九年修後縣以地震瓦溝壓裂雍正十年又修
治之(巳上永夀)
古蹟(宫闕)
乾州秦梁山宫通志在永夀縣南八十里史記秦始皇
本紀始皇幸梁山宫三秦記梁山宫城皆文石名織錦
城
唐慶善宫雍錄本名武功高祖舊第也在武功縣渭水
北太宗誕生于此貞觀六年改慶善宫會要貞觀六年
太宗幸慶善宫宴從臣于渭濱上賦詩賞賜閭里有同
漢宛沛焉起居郎吕才播于樂府被之管絃名曰功成
慶善樂
古蹟(第宅)
宋思政堂通志在乾州公署宋時本州刺史鄭彦文建
元歸來堂乾州志在乾州城内元楊奐佚老之所
古蹟(祠宇)
漢太白祠武功縣志在縣西北一里漢永平八年建祠
于此旱禱神應明洪武丙辰重建
魏武陵寺永夀縣志在縣治西翠屏山内有塔後魏平
陽王熙建明碧峰禪師居此
唐興教寺乾州志在州南四十里田果村唐貞觀八年建
興國寺乾州志在州東南五十里唐貞觀八年建金
大定四年修
薛禄寺乾州志在州東南四十里薛禄鎮唐德宗時建
明萬歷二年修
日照寺乾州志在州西六十里河斜村唐德宗時建
報本寺通志在武功西北一里本唐高祖舊宅大中元
年建為寺依山立刹中有浮圖高二十尋偉然一邑之
望明萬歷年修又恩義寺在建子溝亦唐高祖故宅
宋唐太宗廟通志在武功縣城北宋元祐三年直龍圖
閣游師雄建崇寧元年趙茂曾碑記按唐紀太宗文皇
帝以隋開皇十二年戊午生於武功之别館有二龍戲
門外三日而去京兆武功之南有唐慶善宫今為慈德
寺乃其所也北曰報本寺神堯之舊宅焉先是縣圖
雖載厥事而祀秩無文龍圖閣游公率里人即報本北
隅經始廟貌左右壁間悉圖貞觀朝臣英姿凛然彷彿
見當時之盛縣志前殿為鴻禧觀祀老氏明嘉靖末重
修
明聖母姜嫄廟后稷廟在武功縣城内西山續文獻通
考明嘉靖十五年廵按御史周鈇言武功即堯封后稷
有邰之地與稷母姜嫄皆有專祀第未及祀典宜賜修
舉從之閻鐸后稷祠碑記祠舊在縣西南二里後徙縣
城之西坂上旁有古窰極深邃松檜交翠乾封三年復
建神堯别館周顯德中傾圮為僧據為寳意寺而祠泯
矣明宏治辛亥重建祠復肖聖母姜嫄像于祠後通志
按縣志后稷祠在城内西山上祠後作姜嫄祠皆明時
改建與碑記同今姜嫄祠在山嶺最上又不知昉于何
時也姜嫄祠制三楹前為后稷祠俱南向前後栢二十
餘本歲時祭賽頗盛
本朝康熙四十年修
蘇武廟武功縣志在縣西原大道旁明萬歷辛未建
渾瑊祠通志在乾州治南門内明洪武二十七年乾州
同知史孟通言唐忠臣渾瑊在德宗時涇原兵變保乘
輿全城郭功載唐史今其祠廟在而祀事有闕甚非報
功勸忠之意宜令有司春秋致祭詔從之
竇女祠一統志在乾州城北四十里竇村唐書列傳竇
伯女京兆奉天人永泰中遇賊行剽二女姊年十九妹
年十六自匿山谷賊迹而得之將逼以私行臨大谷伯
曰我豈受汚於賊乃自投下賊大駭俄而仲亦躍而墜
京兆第五琦表其烈行詔旌門閭通志明宏治八年命
建新祠于東門外春秋享祀乾州志女死千有餘載其
撲墜之處卉草拳曲土石皆赤竒蹟常存近更移置新
祠于城東街豫備倉右
古蹟(郊邑)
上古聖母姜嫄墓關中陵墓志在武功縣南門外武功
古斄國也或云葬邠非是
漢蘇武墓通志在武功東三十里
(臣)謹按蘇武墓武功韓城兩地志乘皆載入元和郡
縣志武墓在好畤縣東攷故好畤縣地無常所漢縣
在奉天界今在乾州東七里晉縣在舊縣南二里唐
縣在州西北六里後併入永夀以今地按之武墓當
在武功縣東三十里守節鄉且蘇氏自漢及唐世居
武功當從通志為允
唐奉天故城通志唐德宗建中元年術士桑道茂言奉
天有天子氣宜高大其城池乃命京兆發丁夫數千推
六軍之士築奉天城名山記奉天城外象龜形内列六
街乾州志舊子城周五里羅城周十里後子城□坍今
乾州城即羅城舊址
薛仁貴采地乾州志在乾州東四十里今名薛祿鎮
雙烈村乾州志在乾州北門外唐竇氏烈女故居也即
今竇村北門有雙烈坊
雲橋乾州志在州南門外橋本朱泚築以攻城之具渾
瑊掘隧䧟賊之所今有橋存
高宗乾陵通志在乾州西北五里梁山唐書武后本紀
文明元年庚寅葬天皇大帝於乾陵唐書地理志文明
元年析醴泉始平好畤武功邠州之永夀五縣地置奉
天縣奉乾陵中宗本紀神龍二年五月庚申葬則天大
聖皇后長安志乾陵周八十里有于闐國所進無字碑
文獻通考陪葬乾陵者章懷太子賢懿德太子重潤澤
王上金許王素節邠王守禮義陽新都永泰安興四公
主特進王及善劉審禮中書令薛元超豆盧欽望楊再
思劉仁軌左衛將軍李謹行左武衛將軍高侃
僖宗靖陵通志在乾州東北十五里唐書昭宗本紀文
德元年十月辛卯葬惠聖恭安孝皇帝于靖陵長安志
靖陵封内四十里與乾陵相接隔豹谷
狄仁傑墓關中陵墓志在乾州北門外五里許當乾陵
東
蘇瓌墓通志在武功縣西南博村石墨鐫華許公瓌景
雲元年十一月葬于武功碑盧藏用撰序張說撰銘八
分書
蘇頲墓通志在武功縣西南十五里新寨南有神道碑
張說撰
宋游師雄墓通志在武功縣西八里石墨鐫華游師雄
墓志張舜民撰邵䶵正書
明康海墓通志在武功縣西門外
關中勝蹟圖志卷二十六
