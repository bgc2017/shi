關中勝蹟圖志卷七
陜西巡撫臣畢沅撰
古蹟(祠宇)
西安府隋大崇仁寺長安縣志在城西五里隋高祖子
秦孝王施宅建為濟渡寺唐高宗徙於安業坊而以其
處為靈寳寺盡度太宗嬪御為尼以處之復徙隣之道
德寺於休祥坊至儀鳳二年二處併為崇聖寺輦下歲
時記唐進士櫻桃宴在崇聖寺佛牙閣即此也明天順
八年秦藩創修治地得古白玉佛像及鐘磬碑刻之屬
成化十二年畢工額曰大崇仁寺
(臣)謹按寺在長安縣之勝金舗俗呼為勝金寺秦藩
長史趙德輝碑記謂寺在西補長安之金氣也天順
間寺東光彩浮騰掘地得藥師佛玉像築臺作殿以
祀乾隆乙未(臣)加修建鼎新焉
興善寺咸寧縣志在永寧門外五里初名遵善寺隋開
皇間額曰大興善寺詔僧徒二十餘萬實之招提之盛
甲於海内唐元和四年建修轉輪藏經閣太和二年得
梵相觀音移大内天王閣於寺中作大士閣唐末獨二
閣存焉宋淳熙間崇辨禪師居閣夜深有老狐聽經明
永樂時葺(唐鄭谷題興善寺詩寺在帝城隂清虚勝二林蘚侵隋畫暗茶助越甌深巢鶴和鐘唳詩)
(僧倚錫吟烟莎後池水前跡杳難尋自注十才子詩集多有興善寺後池之作今寺在池無每用追嘆)
寳慶寺通志在城南安仁坊一名花塔寺隋仁壽初建
隋文帝唐中宗嘗臨幸焉文宗感蛤蜊觀音像建塔明
景泰二年修
慈恩寺通志在城南十里曲江池北本隋無漏寺内有
浮圖六級舊稱鴈塔宋張禮城南遊記唐貞觀二十一
年高宗在春宫為文德皇后立永徽三年沙門元奘起
塔初惟五層磚表土心效西域窣堵波長安中摧倒天
后及王公施錢重建至十層云鴈塔者天竺記逹嚫國
有迦葉佛伽藍穿石山作塔五層最下一層作鴈形謂
之鴈塔盖此意也兵餘止存七層長興中西京留守安
重霸再修之長安士庶每歲春秋遊者道路相屬熙寧
中富民康生遺火經宵不滅而遊人自此衰矣張舜民
畫墁錄慈恩與含元殿相直續文獻通考基四面各一
百四十尺倣西域制度有五級并象輪露盤高一百八
十尺層層中心皆葬舍利不啻萬顆上層以石爲室立
碑載二聖所製三藏聖教序記乃褚遂良書李楷鴈塔
記景龍三年中宗幸慈恩寺登浮圖時在重陽羣臣上
菊花酒上賦詩學士及詞臣並和聖製上官婕妤以宋
之問詩爲美即其事也李肇國史補唐進士旣捷題名
于慈恩寺塔故謂之鴈塔題名明天順間秦藩修(唐儲光羲)
(同諸公登慈恩寺塔詩金祠起真宇直上青雲垂地靜我亦閒登之秋清時蒼蕪宜春苑片碧昆明池誰道天)
(漢高逍遥方在兹虚形賓太極攜手行翠微雷雨傍杳冥鬼神中躨跜靈變在倏忽莫能窮天涯冠上閶闔開)
(履下鴻雁飛宮室低邐迤羣山小參差俯仰宇宙空庶隨了義歸崱屴非大厦久居亦以危岑參雪後與羣公)
(過慈恩寺詩乘興忽相招僧房暮與朝雪融雙樹濕紗闇一燈燒竹外山低塔藤間院隔橋歸家如欲嬾俗慮)
(向来消又登慈恩寺浮圖詩塔勢如湧出孤高聳天宮登臨出世界磴道盤虚空突兀壓神州崢嶸如鬼工四)
(角礙白日七層摩蒼穹下窺指高鳥俯聽聞驚風連山若波濤奔湊似朝東青槐夾馳道宮館何玲瓏秋色從)
(西來蒼然滿關中五陵北原上萬古青濛濛淨理了可悟勝因夙所宗擔將挂冠去覺道資無窮杜甫同諸公)
(登慈恩寺塔詩高標跨蒼穹烈風無時休自非曠士懷登兹翻百憂方知象教力足可追冥搜仰穿龍蛇窟始)
(出技撐幽七星在北戸河漢聲西流羲和鞭白日少昊行清秋秦山忽破碎涇渭不可求俯視但一氣焉能辨)
(皇州回首呌虞舜蒼梧雲正愁惜哉瑶池飲日宴崑崙邱黃鵠去不息哀鳴何所投君看隨陽□各有稻粱謀)
(李頻秋宿慈恩寺遂上人院詩滿閣終南色清宵獨倚欄風高斜漢動葉下曲江寒帝里求名老空門見性難)
(吾師無一事不似在長安盧宗回登長安慈恩寺塔詩東方曉日上翔鸞西轉蒼龍拂露盤渭水寒光摇藻井)
(玉峯晴色墮朱闌九重宮闕參差見百二山河表裏觀暫輟去蓬悲不定一凭金界望長安章八元題慈恩寺)
(塔詩十層突兀在虚空四十門開面面風却怪鳥飛平地上自驚人語半天中回梯暗踏如穿洞絶頂初攀似)
(出籠落日鳳城佳氣合滿城春樹雨濛濛)
薦福寺通志在永寧門外西南三里隋煬帝在藩舊宅
唐天授元年改爲薦福寺神龍以後翻譯佛經並在此
寺東有放生池相傳即漢鴻澤陂也歴代名畫記天后
飛白書額淨土院門外兩邊吳道子畫鬼神南邊神頭
上龍爲妙(謹按諸畫今無存)咸寧縣志武后始立爲大獻福寺
度僧二百餘天授初改薦福中宗即位大加營飾寺基
周一頃五十畆有浮圖十五級高三百餘尺景龍中宫
人率錢所立者也俗呼爲小鴈塔歴宋元明繼修
本朝康熙間修塔寺有鐘出自武功河畔砧婦坐石擣衣
忽聲自石出響閒數里土人發之乃巨鐘也送歸寺内
温國寺通志在城南四十里潏水岸本隋薛國公長孫
覽妻鄭氏捨宅置名實際寺唐開元十五年大德進法
師立爲道場建塔改名
大定寺一統志在鄠縣東南雲際山一名雲際寺通志
昔魏武之始有李順興者隠居此地誦金剛經聚叠瓦
塔以記經數至隋大業中乃以此地賜駙馬尉遲安爲
柴莊安嘗見一老人謂曰此古寺地何不再葺之安遂
置寺因掘地得石像焉長安志隋仁壽元年爲居賢捧
日寺宋太平興國三年改今名縣志金大定再葺
惠果寺涇陽縣志在縣治西北夲隋中興禪寺唐爲大
壺寺宋改惠果寺
老子祠通志在盩厔縣東南三十里樓觀南老子於此
說道德五千言授尹喜有說經臺又曰昇天臺長安志
華陽子錄記秦始皇好神仙於尹喜先生樓南立老子
廟晉元康五年修蒔木萬株南北連亘七里給戸三百
供洒掃隋開皇元年即故阯重建通鑑高祖武德七年
十月丙子幸樓觀謁老子祠(宋蘇軾說經臺詩劍舞有神通草聖海山無事化琴)
(工此臺一覽秦川小不待傳經意已空)
唐周文武成康祠通志在咸陽縣治北街册府元龜憲
宗元和十四年正月詔以周文王武王祠宇在咸陽縣
俾有司精加修飾縣志明嘉靖十年重建合祀四王
后土廟通志在三原縣東北四十里唐村縣志本名太
寧宫唐時勅建宋慶歷四年修修時誠心所感致有祥
雲垂覆於地慶歷至金泰和初修葺者四明嘉靖年地
震圮隆慶崇禎間繼修享賽稱勝焉
翠微寺通志在長安縣城西南翠微山上宋張禮城南
遊記本唐太和宫武德八年建貞觀十年廢二十年太
宗厭禁内煩熱命將作大匠閻立本再葺改爲翠微宫
元和元年廢爲寺(金趙秉文翠微寺詩南山常愛退之詩未說雲烟潤色之要看山光如潑)
(黛更須留待雨晴時南山深鎻翠微宫寺在南山十里東祗怪朝来衫袖濕不知身在翠微中)
報恩寺長安志在縣治南唐中宗時爲懿德太子資福
遂名懿德寺後惟阯存元至正中賜平章額森鼐夫人
頁嚕爲花圃嘗見白石像放光復捨爲寺勅額大興國
報恩寺
香積寺一統志在長安縣南神禾原上通志唐神龍二
年建宋太平興國三年改爲開利寺舊有香積堰水入
城中遭朱泚亂壊龍首香積以决其流宋時龍首堰復
香積堰廢縣志寺前有大小塔二(唐王維過香積寺詩不知香積寺數里入)
(雲峯古木無人逕深山何處鐘泉聲咽危石日色冷青松薄暮空潭曲安禪制毒龍)
開元寺通志在咸寧縣治西唐開元年建元開元寺碑
開元二十八年正月二十八日元宗於延慶殿與勝光
師論佛恩德乃令天下州府各置開元寺一所宋建隆
四年中書令王彦超修
牛頭寺通志在府城南二十里樊川北勲蔭陂貞元十
一年建咸寧縣志宋太平興國中改爲福昌寺明隆慶
五年修殿前有四季栢形如張蓋四時皆花(唐司空圖牛頭寺詩)
(終南最佳處禪誦出青霄羣木澄幽壑疎烟泛泬寥)
西五臺通志在府城西北隅是臺基於唐創於宋屢葺
於明有禱必應六月大會歲以爲常總督鄂海於康熙
戊戌重修由三天門拾級而升層臺紺閣環列左右最
高處爲大士殿登殿四望收一郡之勝
圓光寺通志在府城南六十里太乙山中今稱爲南五
臺圓光寺碑記隋仁壽中有毒龍變爲羽人攜藥貨於
長安詐稱仙術大士現比丘身以妙智力伏妖唐大歷
六年號爲南五臺山聖壽寺宋太平興國三年夏前後
六次現五色圓相祥雲等瑞勅額爲五臺山圓光之寺
咸寧縣志千佛寺一名竹林寺在城南七十里即圓光
寺下院
寶泉寺明周仲仁碑記亦名元安寺在咸寧縣東南四
十里彭村又下寶泉寺在南五臺山下漢時建寺於山
頂魏永平中於峯下塑毘盧佛像增建下寶泉寺泉從
竹林寺流至峰下故名唐時即故阯重建元延祐巳未
公主僧格喇實捨金鈔重修泰定四年改峰泉寺明成
化正德間相繼修葺
普光寺一統志在府城南六十里終南山仰天池上唐
爲龍池寺縣志明洪武初西印土烏薩羅國僧無壞拄
錫於此屢著靈異秦愍王爲建上下二寺莊嚴冠長安
明都穆遊終南山記寺有方池名曰仰天跨以石梁于
兹玩月爲宜
安國寺通志在咸陽縣城内唐開成六年建石墨鐫華
唐寂照和尚碑舊在馬跑泉後移城内寺中以碑有安
國寺字遂改名其寺碑爲唐段成式撰僧無可書
福巖寺臨潼縣志即石甕寺雍勝略石甕谷在驪山東
繡嶺兩京道里記谷有懸泉激石成臼似甕形因以名
寺鄭嵎津陽門詩注開元中以造華清宫餘材修繕佛
殿中有玉石像幽州所進與朝元閣道像相同精巧無
比叩之如磬(謹按玉像今無存)餘像皆楊惠之手塑脫空像皆
元竒爾製工巧纖麗曠古無儔通志寺西上有綠閣紅
樓基阯尚存又津陽門詩注驪山石魚巖下有天然石
甕以貯飛泉寺僧于上層飛樓中懸轆轤斜引脩綆長
二百餘尺以汲甕泉出紅樓高樹之杪縣志綠閣在西
紅樓在東下有瀑布千尺聲淙淙林石間仄磴盤空上
下曲折人從栢影中北瞰渭河明膩如綫明袁宏道云
驪山佳處在此(唐權德輿石甕寺詩石甕靈泉勝寶井汲人逥挂青絲綆厨烟半逐白雲飛當)
(晝老僧來灌頂)
靈泉觀在驪山北雍勝略本華清宫禄山亂後天子罕
復遊晉天福中改爲觀賜道士居之
老母殿臨潼縣志在驪山第二峰授經碑記唐李筌居
少室山好仙術至嵩山虎石巖得黃帝隂符經不曉其
義入秦至驪山下逢一老母神狀甚異路旁見火燒樹
因自語曰火生於木禍發必剋筌驚問曰此隂符經語
母何得而言之母云受此符巳三元六周甲子矣少年
從何得之坐石與說其義日巳晡袖中出一瓢令筌谷
中取水及還母不見但留麥飯數升筌食之氣血不衰
入山訪道不知所終
崇皇寺高陵縣志在縣西南申村唐初置宋太宗賜額
相傳漢薄姬妊文帝而出宫至此栢下誕生文帝俗傳
唐明皇兩幸於此又名重皇寺内有閣當重邱之上夏
月居之不暑曰納涼閣
栖禪寺一統志在鄠縣東南四十里圭峰下即姚秦逍
遥園遺阯晉書載記姚興如逍遙園引諸沙門于澄元
堂聽鳩摩羅什演說佛經通志羅什沒後焚之其舌不
壞有塔存唐置栖禪寺今名草堂寺明王九思遊終南
山記前殿畫壁甚古西南爲鳩摩羅什葬塔有亭覆焉
明道先生詩注云寺在竹林之心其竹蓋將十頃乃今
根株盡矣獨寺後銀杏四株上薄霄漢亦百年外物也
門外諸峰蒼翠如畫
仙遊寺通志在盩厔縣南三十里仙遊潭明王九思遊
南山記仙遊寺榜曰普緣蓋此地故有仙遊宫因以名
寺寺四面皆山黑水經流其門蓋奧區也殿前石塔塔
下空中塑一病佛側睡且死諸羅漢按摩哭泣籲禱備
極情態寺門西瀕水二石塔上刻吳道子畫諸佛像有
東坡題名(唐韓翊題仙遊觀詩仙臺下見五城樓風物凄凄宿雨收山色遥連秦樹晚砧聲近報漢)
(宫秋疎松影落空潭靜細草香閒小洞幽何用别尋方外去人間亦自有丹邱白居易送王十八歸山寄題仙)
(遊寺詩曾於太白峰前住數到仙遊寺裏來黑水澄時潭底出白雲破處洞門開林間暖酒燒紅葉石上題詩)
(掃綠苔惆悵舊遊那復到菊花時節羨君迴)
清源寺一統志在藍田縣南輞谷口唐書王維傳維與
弟縉皆篤志奉佛表輞川第爲寺李肇國史補王維得
之問輞川别業山水勝絶今清源寺是也縣志即今鹿
苑寺有王右丞祠
廣濟寺通志在醴泉縣東北二十里有唐刻石鼓經咒
金大定三年重修
迎祥觀明王恕迎祥觀碑記在城内廣濟街東創自唐
景龍二年舊名景龍觀按蘇靈芝書老君應現碑云開
元二十九年元宗夢見老君曰吾乃汝遠祖有像在京
城西南百餘里汝遣人求之吾合與汝于興慶宫相見
覺而異之即命尚書張九齡道士蕭元裕尋訪於盩厔
聞仙峪果得老君玉像高三尺餘以進其日元宗在興
慶宫遂親迎謁置於殿内次日送景龍觀大同殿安置
瞻仰與夢中所見無異即改景龍爲迎祥觀仍於現像
之所建會靈觀焉兩京記景龍觀景雲二年天臺道士
司馬承禎被召止於此觀縣志今鐘樓懸唐景雲二年
鑄鐘(唐睿宗景龍觀鐘銘原夫一氣凝眞含紫虚而構極三清韞秘控碧落而崇因雖大道無爲濟物歸)
(於善貸而妙門有教滅咎在於希聲景龍觀者中宗孝和皇帝之所造也層城寫質閬苑圖形但名在騫林而)
(韻停鐘簴朕翹情八素締想九元命彼鼓延鑄斯無射考虞倕之遺法得晉曠之宏規廣召鯨工遠徵鳬匠耶)
(溪集寶麗壑收珍警風雨之辰節昏明之候飛廉扇炭屏翳營罏翥鶴呈姿蹲熊發狀角而不震侈而克揚庶)
(其曉散靈音鎮入鵷鸞之殿夕騰仙韻恒流鳷鵲之闈聾俗聽而咸痊迷方聞而永悟洪鈞式啟寶字攸鐫其)
(銘曰紫宸御歷青元樹因傾巖集寶竭府收珍杜䕫律應張永規陳形包九乳儀超萬鈞上資七廟傍延兆人)
(風嚴韻急霜重音新自兹千歲從今億春懸玉京而薦福侣銅史而司辰景雲二年太歲辛亥金九月癸酉金)
(朔一十五日丁亥土鑄成)
樓觀元和郡縣志在盩厔縣東三十七里本周康王大
夫尹喜宅也穆王爲召幽逸之人置爲道士相承至秦
漢皆有道士居之晉惠帝時重置其地舊有尹先生樓
因名樓觀武德初改名宗聖觀玉海關令尹傳曰尹喜
結草爲樓精思至道周康王聞之拜爲大夫以其樓觀
望故號此宅爲關令草樓觀即觀之始也一云周穆王
尚神仙因尹眞人草樓在終南山之隂召幽逸之人尹
軌杜冲謂之道士居於草樓之所號草樓觀册府元龜
元宗開元間帝夢京師終南山趾有天尊之像求得之
於盩厔樓觀之側縣志唐高祖自以系出老氏元宗尊
爲元元皇帝詔改樓觀爲宗聖觀宋端拱三年詔改順
天興國觀元中統元年復改爲宗聖前爲四子堂及文
始三清二殿再進則望氣樓其右殿曰景陽有丹井左
殿曰寶章後爲宗聖宫林莽翠繞有臺據高閣之上曰
說經臺元至元二年重修樓殿凌空金碧溢目明王九
思遊南山記樓觀紫雲樓兩層其上爲玉皇像其後灰
壁爲山水人物畫甚竒非今人筆也(唐岑參樓觀詩草樓荒井閉空山關)
(令乘雲去不還羽蓋霓旌何處在空餘藥臼在人間宋蘇軾樓觀詩門前古碣卧斜陽閱世如流事可傷長有)
(幽人悲晉惠強修遺廟學秦皇丹砂久窖井水赤白术誰燒厨竈香聞道神仙亦相過只疑田叟是庚桑又樓)
(觀詩鳥噪猿呼晝閉門寂寥誰識古皇尊青牛久巳辭轅軛白鶴時来訪子孫山近朔風吹積雪天寒落日淡)
(孤村道人應怪遊人衆汲盡階前井水渾)
會靈觀盩厔縣志在縣東唐元宗時建册府元龜開元
二十九年帝夢一眞容云吾是汝遠祖吾之形像可三
尺餘在京城西南一百餘里帝即命使兼令諸道士相
隨果於盩厔縣東南山阜間遇眞容迎到便於興慶宫
大同殿安置仍於現像之所建會靈觀焉
尹喜祠盩厔縣志在老子祠北碑記云眞人姓尹名喜
字公父天水人涉覽山水於盩厔聞仙里結草爲樓精
思至道後迎老君請著書以惠後世遂屏絶人事著書
九篇號關尹子
顯聖廟三原縣志在縣治内按碑記祀春秋時伍員也
唐乾符三年詔司農姬晉卿賚錦繖賽湫重修昭宗進
封普濟王宋封靈濟昭佑顯聖王明萬歷間封靈湫大
帝重修廟
游巖宫三原縣志在縣治龍橋北安政坊相傳爲唐田
游巖宅高祖所幸第也唐堃厚記其地勢前對終南後
枕嵯峨峪水涇渠左右交流爲渭北勝地元中統初邑
元帥揚子江請天光白眞人主之重構殿宇元末燬明
重建内有神鐘形僅逾尺聲聞數里
靜明觀通志在耀州東五里北有太元洞即唐孫思邈
隠處石像猶存耀州五臺山志其昇仙臺大門有唐勅
賜靜明觀額字竒勁
李西平王祠通志在高陵縣南十里渭橋北百餘步祀
唐李晟墓亦在焉春秋致祭有唐裴度撰碑柳公權正
書
府君廟長安縣志在城西四十里祀唐崔珏武德三年
民懷其德爲之建祠太宗夢與神遇遂封號曰府君之
神宋大中祥符三年祈嗣有應加封地曹判官遣使致
祭元延祐二年封爲護國西齊王建廟始於長安因祀
焉其一在城西二十里崔家莊
宋太平興國觀通志在盩厔縣東三十里終南鎮玉海
有神降於盩厔民張守真家守真爲道士即所居剏北
帝宫太宗嗣位真君降言有忠孝加福愛民治國之語
詔於終南山下築宫凡二年宫成宫中有通明殿題曰
上清太平宫真君預言祀神之夕上望拜太平興國六
年十一月壬戌封神爲翊聖將軍大中祥符七年加號
翊聖保德真君凡真君所降語帝命王欽若編爲三卷
宋史禮志太祖神御之殿鳳翔上清太平宫縣志宋太
宗以年號名宫今俗呼爲雪樣宫日久圮明代重建
中興寺通志在盩厔縣西南五十里黑水谷仙遊潭上
(宋蘇軾畱題仙遊潭中興寺東有玉女洞洞南有馬融讀書石室過潭而南山石益竒潭上有橋畏其險不敢)
(渡清潭百尺皎無泥山木隂隂谷鳥嗁蜀客曾遊明月峽秦人今在武陵溪獨攀書室窺巖竇還訪仙姝欵石)
(閨獨有愛山心未至不將雙脚踏飛梯)
唐太宗廟醴泉縣志舊在縣東三十里宋開寳六年建
金天眷元年修廟前有石刻昭陵圖記及六駿圖像明
萬歷間移建縣城南揮麈前錄宋太祖朝嘗詔修先代
帝王祠廟令太常禮院重定配享功臣唐太宗以長孫
無忌房元齡杜如晦魏徵李靖配
李衛公祠通志在三原縣治西祀唐李靖碑記宋德祐
初封衛公爲輔世靈祐王元加忠顯威烈王賜廟額曰
仁濟春秋致祭
李光弼祠富平縣志在縣治内宋皇祐元年建邑令王
晳毁赤眉祠爲之明萬歷間重修
元丹陽萬壽宫通志在咸寧縣治西南祀馬丹陽雍正
八年修又東關外五里許别有萬壽宫今稱牛皮洞有
元至正間董仙碑蹟
重陽宫通志在盩厔縣東六十里祖庵鎮元劉祖謙碑
記師姓王名嚞字知明重陽其號咸陽人金正隆間遇
至人於甘河後於南時村掘地爲隧封高數尺居三年
復自實之遂遷於劉蔣村(即今祖庵鎮)成道時門人建殿號
祖師庵元季門徒道衆會葬祖師重陽真人興建殿閣
名重陽宫内有趙孟頫書勅藏御服碑
周處廟渭南縣志在縣南五十里倒獸谷口續文獻通
考元順帝至元三年封晉周處爲英毅武惠正義王
明五嶽廟通志在長安縣治東南明正統九年修
本朝重修
太白廟通志在長安縣西郭門外明崇禎間巡撫汪喬
年修
本朝總督白如梅重修
(臣)謹按太白山即禹貢所云惇物山神福應王主祠
在鳳翔郿縣境内(臣)於乾隆三十九年春三月因陜
省雨澤少愆率屬於省城太白廟步禱有應經(臣)
奏請
特加封號重修祠宇以荅神庥蒙
恩加封昭靈普濟四字山神感沐懷柔凡有禱祈益昭丕應
至於歴代封典故蹟並詳郿縣卷中
清眞寺通志在長安縣東北明洪武十七年尚書鐵鉉
修永樂十一年太監鄭和重修
瑞泉觀通志在渭南縣西南五里觀内有泉四時不涸
縣志内有秦女峰唐岑參詩云秦女峰頭雪未歸即此
上有朝元洞泉懸流百丈取水禱雨輒應觀爲明天順
三年建嘉靖十二年修
孟姜女祠通志在同官縣北三里金山岩下明馬理孟
姜女祠碑記秦始皇時有孟姜女楚地澧人范喜妻也
姓姜氏歸三日范赴長城之役姜女製寒衣往尋范不
見乃遶城而哭哭聲震地城一隅爲之隳雲霧中范見
其像女嚙指出血滴骸滲入者知爲其夫遂負之歸至
宜君山渴甚痛哭地湧甘泉今名哭泉南至同官水灣
乃負骸置西巖石龕下坐其旁而逝邑人重其節義乃
即其遺骸塑雙像祀之其龕中石隙祠人致誠以燎燭
之則有金釵出見示神異焉萬歷二十二年重修
董子祠通志在府城東南下馬陵祀漢儒董仲舒祠後
即仲舒墓明嘉靖二十一年建
杜工部祠咸寧縣志在樊川祀唐工部杜甫明嘉靖間
建
顔魯公祠通志在藍田縣藍橋明天啟六年建春秋致
祭
韓文公祠通志在藍田縣秦嶺縣志一在北郭本湘子
祠明萬歷三十七年改肖文公像於中祀之
晉公廟通志一在藍田縣東三十里一在縣西三十里
明建祀唐裴度又渭南縣治西關外官路北有裴晉公
祠明嘉靖間建通志公河東人其苗裔散在四方渭獨
居多因立祠縣志初與宼萊公並祀額曰二公祠順治
八年增祀蔡孝子順王節度忠嗣白侍郎樂天更名五
賢祠
忠烈祠名山記按三輔會要烈士段秀實廟在臨潼縣
西十里斜口鎮西南縣志俗呼爲烈神廟
呂氏祠通志在藍田縣北五里舊無專祠明成化年即
其故地建祠仲春致祭又縣西有三呂祠明成化十九
年巡撫阮勤奏藍田縣有呂大忠大臨大鈞祠歲久淪
毁乞修治賜祭下有司修飾之歲一祭
本朝廣仁寺通志在長安縣西湖園教場西北康熙四十
四年
聖祖仁皇帝勅建
御賜慈雲西蔭殿額并
御製廣仁寺碑文云朕存心天下睠顧西陲惟兹關隴之區實
切封疆之重歲當癸未特舉時巡省方設教訓吏寧人巳責
除租行慶布德引年賜帛奬學興賢所過山川聖哲祠域遣
修祀事用殫精禋凡所以裨邦政厚民生者靡弗致勤焉又
以運際承平無㤀武備簡稽將士整飭戎行發内帑之金錢
普軍中之頒給爰於演武之場躬親校閱之典以建威銷萌
之義有觀德習禮之風顧念久安長治務在因俗宜民若乾
竺之傳言雖殊尚而利濟之道指有同歸閱武之頃周覽地
形相其爽塏命創招提即大賚之餘貲爲雙林之小築厥工
匪侈逾載告竣斯役也經營適協乎輿情銖黍不煩夫民力
將使黃山巖岫秀比靈山渭水波濤凝如定水洪河浪息渡
法海之津梁華嶽雲開通耆闍之轍跡五陵六郡之衆迴向
香城外蕃屬國而遥羣遊淨土賁神光之常護上以祝
慈壽於無涯助王化之遐宣下以錫民庥於有永其亦朕綏懷
寰宇順導烝黎之至意也歟於是題廣仁之額標括三乘書
多寳之碑昭垂奕葉云爾康熙四十四年十一月初一日
白龍廟盩厔縣志在縣治廟後流泉足資灌漑每歲夏
四月祭祀康熙二十一年修
女華神廟通志在同官縣北長安志山層峰秀出每大
風雷多從華岳至此舊傳華岳女君在此山人因立祠
每水旱禱焉康熙三十五年修
丁蘭廟通志在興平縣北五里孝子村康熙三十九年
重建碑云孝子河内人寓居茂陵人敬之立祠以祀
張横渠祠縣志在臨潼縣城中康熙三十七年建横渠
書院祀公於講堂北按伊洛淵源錄云横渠再移疾西
歸過洛陽别二程行李蕭然至臨潼而沒門人挽車而
葬於郿
三皇祠通志在藍田縣北三十里祀華胥氏伏羲氏女
媧氏蓋伏羲女媧皆華胥氏所出故祀於故里(以下祠宇建置)
(時代無攷)
金山神廟長安志在藍田縣南十里輞谷口金山之前
舊圖經曰黃帝滅蚩尤之衆於此蓋風后之祠
鹿臺神廟通志在高陵縣西南三十里鹿苑原上佐軒
轅破蚩尤者又旁有雷石風洞俗名雨磨禱雨多應太
平寰宇記今號爲鹿臺將軍
成湯廟通志在興平縣治西北二十里始建之義無攷
後人遂名其地爲湯祠鄉
漢高祖廟通志一在興平縣東南二十里樊噲城北一
在縣西南三十里龍過村
黃山宫興平縣志在縣西三十里馬嵬鎮即漢代老子
祠故阯内有太上槐
露臺祠縣志在驪山東南二十里漢文帝廟也帝欲作
露臺惜百金中人十家産而止民感之立祠其地有露
臺故基又縣西北二十里有龍淵廟祀漢武帝
王翦廟通志在富平縣北六十里其一爲頻山神廟在
縣北三十五里亦祀秦王翦又錦屏山上亦有王翦廟
霍光廟鄠縣志在縣東十里金山建置無攷東觀漢記
永平二年十一月詔京兆右扶風以中牢祀霍光
蔡孝子祠渭南縣志在縣城東祀漢孝子蔡順今孝子
里有順墓在焉
祋祤廟通志在耀州東一里即祋祤故城漢宣帝二年
鳳凰集亦名鳳凰臺祋祤令有遺愛因祀之耀州志廟
南有祋祤塚即令葬處
馬周祠渭南縣志在縣東十里官路南周勸太宗勵精
圖治澤被羣黎故其祠至今猶存
汾陽王廟一統志在涇陽縣東門内祀唐郭子儀
寇萊公祠通志在渭南縣北五十里下邽鎮鎮即公故
里也
程子祠通志在鄠縣治北祀明道先生
關中勝蹟圖志卷七
