關中勝蹟圖志卷三
陜西巡撫(臣)畢沅撰
大川(附水利)
西安府渭水在府北三十里西自咸陽流入境逕長安
縣北書禹貢𨗳渭東會于灃又東會于涇周禮職方氏
雍州其浸渭洛關中記渭與涇洛為關中三川又涇渭
灞滻酆鎬潦潏為關中八川水經注渭水又東豐水從
南來注之(謹按地說渭水與豐水會于短隂山今名短隂原在咸陽縣西南二十里)又東北
與鎬水合(謹按鎬水於昆明池西北入渭在咸陽縣界)又東北逕渭城南(謹按)
(今咸陽縣東北十七里有渭城縣故城)泬水注之(謹按泬水入渭在今長安縣界)又東分
為二水又東與泬水枝津合又東逕長安城北(謹按今長安縣)
(西北十三里有長安故城)又東逕霸陵縣北(謹按霸陵今屬咸寧北周庾信望渭水詩樹似)
(新亭岸沙如龍尾灣猶言吟暝浦應有落帆還隋柳䛒奉和春日臨渭水應令詩飲馬投錢岸解釣剖璜津風)
(絲曳香餌覆杯懷昔人唐沈佺期上巳日祓禊渭濱應制詩寳馬香車清渭濱紅桃碧柳禊堂春皇情尚憶垂)
(竿佐天祚先呈捧劍人)
(臣)謹按關中巨浸首號八川司馬相如上林賦云終
始灞滻出入涇渭灃鎬潦潏紆餘委蛇經營乎其内
蕩蕩乎八川分流相背而異態釋之者曰長安之地
潏鎬經其南涇渭遶其後灞滻界其左灃潦合其右
此固禹周之故道也自西周而後以迄西漢隋唐建
都於此歴代相承鑿引諸川以便輓輸資汲取溉田
畝灌苑囿津梁交午離合不常渭南諸川盡失其舊
以今考之八川中惟涇渭潦潏滻水尚可尋其故蹟
至灃水自漢王商穿長安城引内灃水注第中其流
即徙故詩云豐水東注而漢志則云北過上林苑入
渭則是北流而非東注矣又鄭當時開漕渠靈軹富
民昆明諸渠皆横絶灃鎬為之唐貞觀中堰豐鎬入
昆明池又於京城西北引灃水為漕渠合鎬水北流
由禁苑入渭太和以後石闥堰廢而昆明池涸灃鎬
亦俱斷流是以關中八水今僅得有其六又唐貞元
四年灞水泛溢縣志云自是而後遷徙無常是以現
行水地經流脉絡雖尚沿習舊名至求禹蹟周原之
故躅大半遷流紛錯無可尋求矣
豐水在長安縣西南四十里自鄠縣界流入又北至咸
陽入渭詩大雅豐水東注一作灃書禹貢灃水攸同又
作酆漢書地理志鄠縣酆水出東南長安志豐水出豐
谷源闊十五步自鄠縣界來終縣界由馬坊鎮入咸陽
流至宋村入渭雍勝略豐水出豐谷北流其西高冠太
平二谷水入焉東則雪谷龍驘西和白石羅什諸谷水
入焉為西交河又北有東交河水入焉
潏水在長安縣南二十里一統志源出南山石鼈谷自
咸寧縣界流入又西北入渭括地志一作沈水許慎云
潏水在杜陵即今所謂沈水也水經注沈水上承皇子
陂于樊川西北流入渭一名高都水長安志潏水東自
萬年縣界流入交水一名漕水太平寰宇記漕水即沈
水也一名坑河一名皂河通志皂河即漕河之譌也自
牛頭寺(在韋曲杜曲之間)入縣境西北流至丈八溝(在縣西南十五里)
一分流為通濟渠一西北流逕三橋鎮入渭
交水在長安縣南三十二里源出咸寧縣南山西北流
至縣界入豐水宋張禮城南遊記樊川御宿之水交流
故名交水西合于豐北入于渭一名福水太平寰宇記
福水即交水也通志一作湢水
鎬水在長安縣西南詩大雅考卜維王宅是鎬京書𫝊
文王作豐武王理鎬鄭康成云豐在鎬水之西鎬在豐
水之東相去蓋二十五里一稱滈池史記秦始皇本紀
三十六年有人持璧遮使者曰為吾遺滈池君集解孟
康曰長安西南有滈池水經注鎬水上承滈池十道志
滈池一名元阯在昆明池北始皇毁之汔漢武帝穿昆
明池而周京故阯益無可究雍勝略鎬水源出太乙山
西谷中北流迤西得石鼈豹林諸谷水過御宿川北香
積寺南西合潏水為東交河又西入豐水
御宿川在長安縣西南四十里漢書揚雄傳武帝廣開
上林南至御宿昆吾或作篽宿顔師古漢書注篽宿在
樊川西通志御宿川北岸之西潏水來會為東交河南
岸之西為西交河又西為豐水又北至定昆池為豐鎬
之間又北為鎬入豐處御宿之地盡矣
(臣)謹按三秦記樊川一名御宿程大昌雍錄從之今
攷樊川在咸寧縣南不得與御宿合而為一詳見卷
後
永濟渠本名通濟渠源出南山大義谷西行過杜韋二
曲至咸長交界經沈家橋漸轉而北過丈八頭閘由長
安西門入城項忠通濟渠記宋大中祥符間知永興軍
事陳堯咨嘗引龍首渠水自城東入以便人用成化改
元予巡撫陜西民言去城西南十五里地名丈八溝若
能西導入城人用之餘可泄之池以環厥城再餘洩經
九龍池入于滻從之功成命名通濟余子俊通濟渠記
通濟渠水出咸寧大義谷正𣲖合小義谷炭谷之水為
潏河即交河支𣲖第一𣲖為龍首渠(此𣲖東北流)第二𣲖無
名第三𣲖為胡公堰引水經流咸寧義峪里與阿姑泉
合流為皂河經流諸處至丈八頭作閘引水入西安府
西城壕為通濟渠(巳上長安)
(臣)謹按農田為民生之本計而灌溉所資必需水利
關中據百川上流導引甚易昔人謂陜西無地不可
興舉水利故渠堰視他省為多今通計西安等府州
所屬四十七州縣共渠一千一百七十一道灌田六
千四百五十餘頃其經流之大者如西安省城東有
龍首西有永濟兩渠同出於大義谷第一𣲖之水龍
首由小義太乙二谷之間北行又轉而東由咸寧東
長樂門入城(詳見咸寧)永濟由大義谷水源西行過咸長
交界為碌&KR2245;堰北行至分水閘分水閘一支為丈八
頭入灃河又北逕南窰頭由長安西安定門入城蓋
關中土厚水深宋陳堯咨謂城内井泉大半鹹苦二
渠分流㕓閈民間汲引利賴實殷又不僅為田畝輸
灌所資也永濟一渠自明成化元年開通而後至明
末未經鎪會我
朝康熙三年撫(臣)賈漢復始議疏濬六年重修旋復堙
塞(臣)自涖任以來以兹渠為會城日用所關議加濬
治並委大員專司督辦將遶城壕溝挑挖寬深現今
水勢疏通長流不竭既足以利田功更可以資汲取
至各屬渠堰每歲俱於入春以後土膏萌動督飭各
州縣詳加相度各就本境起覓民夫分别修濬(臣)復
令地方大員親履察勘務令堙廢者漸次興修而流
通者灌溉優渥於民間農田水利庶有裨益云
渭水在咸寧縣北三十里自長安界流入又東逕高陵
入臨潼縣界
潏水在咸寧縣南三十里西北流入長安界通志潏水
源出南山石鼈谷分為二支一自西北流會鎬水為交
河入渭一自東岸會樊川北流入城為永濟渠
樊川在咸寧縣南三十五里雍勝略一名後寬川一名
華嚴川即潏水所經也十道志即杜陵之樊鄉漢高祖
以樊噲灌廢邱功賜食邑於此三秦記長安正南秦嶺
額根水流為秦川一名樊川城南記樊川在潏水河北
渠南西北為杜曲又西北為韋曲又西為華嚴寺寺西
為鴈鶩陂西北有第五橋又迤北為滈池樊川之地盡
矣咸寧縣志自義谷西北四十里至塔陂川入長安界
滻水在咸寧縣東十五里自藍田界流來合灞水水經
注長水亦謂之荆溪自白鹿原西北流左合狗枷川水
又北入霸縣有温泉入焉亂流注于霸長安志藍田庫
谷水北流二十五里合採谷石門谷水下流入荆谷水
號滻水又下流二十五里合灞水又北流二里入渭通志
□川在城東南三十里焦戴川自東南來□川自西南
來兩川相合為滻與樊川御宿號為三川
灞水在咸寧縣東二十一里自藍田縣來合滻水北流
入渭水經注霸水源出商州逕藍田縣左合滻水歴白
鹿原東又北合長水(即荆溪水)又北會兩川(即狗枷焦戴二川)又北
入渭
龍首渠在西安府城東南咸寧縣界咸寧縣志龍首渠
一名清水渠隋開皇初堰滻水至大興城東南入城唐
分為二渠一西入通北門至興慶宫景龍池又西入西
内太極宫一北入東苑至龍首殿為龍首池又注凝碧
積翠二池又西北入大明宫後灌太液池五季後涸宋
史河渠志大中祥符七年陳堯咨知府事以城内井泉
鹹苦乃相度城東二里之龍首渠其水清甘可五六十
丈開引入城散流㕓閈民咸賴之(謹按隋唐分東西二渠宋止修西渠故道)
(東渠填廢巳上咸寧)
(臣)謹按龍首渠與永濟渠同發源於大義谷第一𣲖
之水東過真武原至引駕迴鎮又東北至鳴犢鎮入
滻河復引水入渠口西北行經留空村至田家灣諸
處(詳見圖内)經流漸細明成化間曾經疏濬我
朝康熙三年撫臣賈漢復復加修濬今惟上流甫高村
江村等處灌田四百餘畝其入城故道尚俟集議修
復焉
渭水在咸陽縣南一里自興平縣流入西合澇水東合
泥渠又東合豐水南逕鄠縣界又東入長安界
澇水(澇本作潦)在咸陽縣西南二十里源自鄠縣來北流逕
縣境入渭
泥渠水在咸陽縣南十五里源出鄠縣化羊谷流入縣
境又東北逕釣魚臺入渭一名扈水
豐水在咸陽縣東南三里源自鄠縣終南山豐谷流入
長安界逕縣境北流入渭水經注渭水與豐水會于短
隂山(謹按即短隂原在縣西南)長安志豐水自長安界來流至宋村
入渭其水緣南山交水合流又有祥谷水白谷水俱合
於豐
涇水在咸陽縣東北四十里自醴泉之谷口來東南流
過咸陽入涇陽界書禹貢涇屬渭汭詩弼風涇以渭濁
湜湜其沚釋文涇濁水也周禮職方氏雍州其川涇汭
咸陽縣志涇水在畢原下流至咸陽涇陽之交曰鹿臺
東注高陵秦中八水咸陽有四焉(巳上咸陽)
渭水在興平縣南二十里自武功縣流入與盩厔分界
又東入咸陽界水經注渭水又東芒水從南來注之又
東逕槐里縣南又東與芒水枝流合又東北逕黃山宫
南就水注之又東合田溪水又東逕槐里故城南漏水
北入之又東合甘水(謹按槐里故城在今縣西又芒水及諸水俱在渭水南詳見盩厔)
川河在興平縣西南渭河之北自武功縣川口流入凡
三支其自武功西北來者曰漆水俗名遊豐河(源出麟遊)自
武功東北來者曰沮水亦名浴水俗名沐浴河(源出永夀)自
武功西南來者曰湋水俗名渾水河(源出鳳翔)漆沮二水合
流于武功縣東五里其下流又合湋川水經川口東流
入本縣界又東南入渭通志即雍水(巳上興平)
渭水在臨潼縣北十五里自咸寧流入其南東為斜口
河又東為水磑河(在縣西五里源出磑子谷)又東為石澗河(在縣西二里源)
(出驪山南澗謂之冷水以别温泉也)又東為潼水臨水(二水自縣北合流)又東為
隂槃河(在縣東北十四里源出縣北陽村社)又東為新豐河又東為戲水
又東為冷水其北為清水自西北來北與石川河會
至交口渡并入于渭東出渭南界臨潼縣志渭水與
涇水合至臨潼而益大
潼水在臨潼縣西一里縣志源出驪山西繡嶺即飲濟
泉也流至縣西門外數百步合縣東之臨河入渭臨河
源出驪山東繡嶺(謹按潼水即温泉詳見古蹟)
新豐河在臨潼縣東十五里一名魚池水水經注魚池
水出驪山本東流秦始皇造陵取土其地汙深水積成
池謂之魚池周迴四里水西北流逕始皇冢北又北逕
鴻門西又逕新豐縣故城東又北入于渭
戲水在臨潼縣東二十七里顔師古漢書注戲在新豐
東今有戲水驛其水出藍田北界横嶺至此北流入渭
兩京道里記周幽王與褒姒遊於此故名水至濁
泠水在臨潼縣東四十里接渭南界太平寰宇記泠水
别名百丈泉長安志泠水一作零水縣志零水源出渭
南縣南山北西北流逕新豐原之右又北逕零口鎮入
渭
漆沮水在臨潼縣東北四十里渭水北北自富平縣流
入又南入渭書禹貢渭水又東過漆沮入于河魏書地
形志萬年縣有漆沮水(謹按萬年故縣即櫟陽鎮在今縣東北)水經注沮
水更名石川河長安志石川河在櫟陽縣東三十里自
華原富平兩縣界來(謹按華原今屬耀州)合渭水縣志石川河自
富平斷原入縣境東逕康橋受葡萄河水又折而南至
相橋與清水合流至交口渡入渭其葡萄河發源富平
之温泉至康橋西流入漆沮其水微温冬月不冰中多
蠏蛤
清水在臨潼縣北五十里自高陵界來東流合石川河
水入渭水經注清水東南入萬年縣謂之五丈渠長安
志即冶谷水下流也縣志清河自三原高陵界隨荆山
東下至黑策橋折而南至櫟陽鎮復折而東至相橋入
石川河(巳上臨潼)
渭水在高陵縣南十里自咸寧界西南流入又東入臨
潼界書禹貢渭水又東會于涇縣志渭水在縣南每遇
泛漲瀰漫十餘里然皆南徙其北岸為諸原所障故曰
高陵
涇水在高陵縣西南二十里水經注涇水逕涇陽縣南
東入高陵界又東逕毘沙鎮南鹿苑原北至上馬渡合
于渭彭城堰在高陵縣西北三十里唐書地理志高陵
冇白渠寳歴元年縣令劉仁師請更水道渠成名曰劉
公渠新堰成曰彭城堰通志今閘阯猶存自彭城閘而
東分五渠北為中白渠即龍洞渠正身南行為中南渠
又東行為昌連渠(渠分二支)逕高陵縣城北中南渠又南為
高望渠又南為禑南渠東南行至船張村入渭(已上高陵)
渭水在鄠縣北三十里自盩厔界流入又東入長安界
澇水在鄠縣西二里流入咸陽界山海經牛首之山澇
水出焉水經注澇水出南山澇谷長安志澇水至縣北
之元村入渭一作潦水李善上林賦注潦水即澇水也
直谷水在鄠縣南合白雲山水北行逕縣東呂公河西
行入澇水
扈陽谷水在縣東二十里北流入咸陽界水經注扈水
上承扈陽池十道志一名扈水今名馬腹陂縣志鄠南
化羊谷谷有水出焉本名扈陽其水流至咸陽縣為泥
渠之上源
太平谷水在鄠縣東南三十里北流入長安縣界合豐
水太平寰宇記太平谷水一名林谷水源出終南即清
水渠之上流縣志太平谷中有鳳池即水之源也東為
高冠谷水源出高冠谷谷有石穴石潭潭最靈旱禱輒
應
豐水在鄠縣東三十里流逕長安入咸陽界漢書地理
志鄠縣豐水出東南北過上林苑入渭又司馬相如傳
注豐水出鄠縣南山豐谷縣志豐水自紫閣而下逕秦
渡鎮北入渭
渼陂水在鄠縣西五里十道志本五味陂陂魚甚美因
誤名之長安志渼陂出終南山諸谷合胡公泉為陂唐
寳歴二年勅渼陂令尚食使收管不得雜人採捕其水
任百姓溉灌勿令廢碾磑之用文宗初詔並還府縣劉
士龍渼陂記山谷之水並胡公白沙諸泉合而北注渼
陂受之自陂頭南至曲抱村可數里許高岸環隄一泓
蕩漾層巒叠嶂影落其間縣志陂西又有錦繡溝即渼
陂之上游至渼陂二里許元季以後以陂魚可治痔遊
兵決陂取之陂遂廢其地皆為水田明末知縣張宗孟
重加障築其胡公泉在縣西南十里丈八村(唐杜甫渼陂行岑參)
(兄弟皆好竒攜我遠來遊渼陂天地黤慘忽異色波濤萬頃堆琉璃琉璃汗漫泛舟入事殊興極憂思集鼉作)
(鯨吞不復知惡風白浪何嗟及主人錦帆相為開舟子喜甚無氛埃鳬鷖散亂棹謳發絲管啁啾空翠來沉竿)
(續蔓深莫測菱葉荷花靜如拭宛在中流渤澥清下歸無極終南黑半陂巳南純浸山動影褭窕沖融間船舷)
(暝戛雲際寺水面月出藍田關此時驪龍亦吐珠馮夷擊鼓神龍趨湘妃漢女出歌舞金支翠旗光有無咫尺)
(但愁雷雨至蒼茫不曉神靈意少壯幾時奈老何向來哀樂何其多又與鄠縣源大少府宴渼陂得寒字應為)
(西陂好金錢罄一餐飯抄雲子白瓜嚼水精寒無計迴船下空愁避酒難主人情爛漫持答翠琅玕岑參與鄠)
(縣羣官泛渼陂詩萬頃浸天色千尋窮地根舟移城入樹岸闊水浮村閒鷺驚簫管潛虯傍酒樽暝來呼小吏)
(列火儼歸軒巳上鄠縣)
灞水自商州來入藍田縣東境逕縣城南至白鹿原西
北行入咸寧界元和郡縣志灞水東南自商州上洛界
流入又西北合滻水入渭通志源出縣東南秦嶺倒迴
谷西史記封禪書注灞水一名藍谷水一名滋水水經
注滋水秦穆公更名霸水以顯霸功
(臣)謹按言灞源者其說不一蓋南北水道皆由秦嶺
而分其東南入商州境者為丹西北入藍田境者為
灞即牧護關水也所入諸水志乘語多岐出今攷其
南岸之西入灞者為庫谷水又東為石門谷水又東
合採谷及狗枷焦戴二川水又東輞谷水入之又東
藍水及留峪水入之其北岸之東入灞者為銅谷傾
谷二水又西安溝水入之又西土膠河水入之又西
渏水入之又西注水入之又西沙河水入之又西紅
河水入之又西北入咸寧縣界
狗枷川水在藍田縣西南五十里長安志狗枷東川水
出終南山
荆谷水在藍田縣西南入咸寧界咸寧縣志荆谷水一
名荆溪本名長水縣志荆谷水發源秦嶺荆谷西北合
廣谷庫谷石門谷諸水經白鹿原東流入滻庫谷水在
縣西南五十里又□川在縣西南又焦戴川在縣西三
十里又採谷水在縣西南三十里其水俱北流合滻入
渭
石門湯泉在藍田縣南四十里俗名湯峪縣志有泉五
曰玉女融雪連珠潄玉濯纓可療風濕
木峪溝水在藍田縣西二十里通志下流入堰兒溝經
咸寧界入滻河相近雙溪水自章坡流來入鯨魚溝經
咸寧之高橋入滻河
輞川在藍田縣南八里長安志輞川出南山輞谷北流
入灞通志輞川在縣南嶢山之口其水淪漣如車輞然
一名渥水水經注渥水西繞嶢關北歴嶢柳城又西北
流入灞水
藍水在藍田縣東南三十里雍勝略藍水發源秦嶺北
逕藍關藍橋過王順山下西北流入灞水縣志一名清
河
留峪水在藍田縣東南出藍田山東谷長安志一名泥
水又名青泥水水經注青泥水歴嶢柳城南即此又銅
谷水出縣東銅谷傾谷水出縣東傾谷二水合流西注
泥水
土膠河在藍田縣東北里許以其混濁故名今譌為土
橋河本名白馬谷水長安志水出縣東白馬谷南流逕
縣東又西南入灞水
渏水在藍田縣北三里又注水在縣北五里源出青岡
凹又沙河在縣北二十里又紅河在縣西北並流入於
灞
滻水在藍田縣西北雍勝略滻水出藍田南山谷西北
流至咸寧界得荆谷廣谷採谷石門庫谷諸水過白鹿
原西又過省城東合灞水北入渭(巳上藍田)
涇水西自醴泉流入逕涇陽縣南東入高陵界水經注
涇水東流歴峽謂之涇峽又東南逕瓠口鄭白二渠出
焉縣志涇水自縣西北仲山九嵕之間出谷口始落平
壤以在縣南故以名縣
清谷水在涇陽縣東北自淳化流入逕嵯峨東麓出谷
南流逕清涼原謂之靖川(謹按其地有唐李靖故居故名)又折而南合
冶谷水
冶谷水在涇陽縣西北自淳化流入又東合清谷水入
三原界縣志冶谷水當仲山東嵯峨山西出谷處為臨
江潭在縣西北六十里瀑布飛激俗呼龍潭至縣東北
合清谷水通志潭東有文川水北接百頃原水村種植
花木望之甚麗故名
龍洞渠在涇陽縣西北六十里鑿仲山龍洞引龍洞泉
東會篩珠洞泉西會倒流泉(謹按此泉今半入渠半入涇)又東會瓊
珠洞泉(謹按數泉中此泉最大)又東過水磨橋(謹按此橋與下大旺野狐趙家三橋)
(俱防北山雨漲水從橋上注涇使渠身不致衝塞)水磨橋之西有大小梯子崖
崖下有中渠井又東至水磨橋大旺橋會倒流泉水(謹按)
(此泉在大旺橋下與節珠洞下者另一泉)又東會噴玉暗流鳴玉調琴四泉
過倚虹橋又東為退水槽(謹按退水槽乃水足時使渠水由槽入渠之所)又東
為涵碧池又東為野狐橋又東過趙家橋又東南為樊
坑渠過馬道橋渠至此始出山就平陸開渠灌田首為
王屋一斗至四斗與醴泉分灌田畝自張房一斗至白
公斗凡二十六斗東為上中下三限閘(俗名三渠口)其北限
為北白渠(一名大白渠今名下白渠)從閘口分水東北流南北兩岸
凡六斗入三原界(詳三原大白渠下)中限為中白渠(今名下中渠)係
龍洞渠正身南北兩岸凡七斗又東為高陵之彭城閘
(詳高陵彭城堰下)下限為下白渠(一名小白渠今名下南渠)從南岸開斗凡
五皆溉涇陽田畝者(巳上涇陽)
(臣)謹按古來言水利者首稱關輔而龍洞一渠尤為
秦民衣食之源關内膏腴之最其在秦時號鄭國渠
漢名六輔太始二年趙中大夫白公復請開鑿因名
白渠後漢遷都雒陽兩渠之利漸廢晉建興四年劉
聰使劉曜寇長安曜陷馮翊進至涇陽(涇水以北)渭北諸
城悉潰遂逼長安義熙十三年劉裕伐秦王鎮惡自
河入渭秦主泓遣其將姚彊等合兵屯涇上拒之為
鎮惡所敗其時涇水左右皆戰地矣宇文周以後渠
堰之利復起唐永徽六年太尉長孫無忌奏開白渠
天寳以後涇渭之間屢遭寇亂廣德二年回紇吐蕃
逼奉天還攻涇州是時勢豪之家復多引涇水營私
利民生益困大歷十三年勅毁白渠碾磑以溉民田
杜佑曰秦漢時鄭渠灌田四萬頃白渠溉田四千五
百頃唐永徽中兩渠灌浸不過萬頃大歷中減至六
千頃畝脧一斛歲少四五百萬斛復兩渠之饒誘農
夫趣耕河隴可復也豈徒自守而已哉劉禹錫曰涇
水東行注白渠釃而為三以沃關中按水部式決洩
有時畎澮有度少尹一人行視之白渠之利不廢關
中可無磽瘠憂也宋史淳化二年涇陽民杜思淵請
修石翣以堰水乾德至大觀間屢加修復惟大觀中
溉田三萬五千餘頃差與秦等元大統八年復疏導
之至大初御史王琚請於豐利渠上更開石渠明洪
武中修復永樂以還項忠余子俊阮勤等並鑿石通
水引涇入渠水分三限皆立斗門以均其利
本朝順治九年邑令金漢鼎重修廣惠渠就谷口上流
分水入渠後涇水奔瀉石堰遏之其怒逾甚土石承
委不得不朒渠高水低勢不能引後鑿石渠深入數
丈得泉源瀵涌而出四時不竭涓涓滔滔經絡諸邑
其利倍於涇水康熙八年邑令王際有修之厥後日
漸淤塞雍正五年二月十六日奉
上諭朕聞得陜西鄭渠白渠龍洞向來引涇河之水溉田甚
廣因歴年既久疏濬失宜龍洞與鄭白渠漸致淤塞堤堰
大半坍圮醴泉涇陽等縣水田僅存其名深為可惜朕特
令該督岳鍾琪詳酌興修今據該督親勘奏稱龍洞急宜
挑挖鄭白渠務當疏濬更須修築堤堰建設閘口以俾堅
久已於西安布政司庫貯公用羨餘銀先動一千兩委員
將龍洞鄭白渠及時挑濬其建閘工料約估銀七千兩請
亦於司庫存貯羨餘銀内動用等語朕惟興修堤堰乃於
民生大有裨益之事著動用正項錢糧俟一切工程告竣
造報工部查核務期渠道深通堤堰堅固俾農田得以永
賴以副朕保惠元元之至意欽此督臣岳鍾琪奉
旨築濬自龍洞以下淤塞盡去計增高水堤四百三十五丈
餘石堤一百三十七丈餘土堤一千八百丈費帑五千
三百六十餘兩涇陽醴泉三原高陵臨潼五縣皆饒
灌溉七年總督查郎阿以渠工需員專理
題請西安管糧通判改董水利駐涇陽之王橋鎮俾得
隨時修葺無廢厥工乾隆二年三年兩奉
諭旨修濬計高水堤五百五丈餘石堤九十一丈餘土堤
千七百六十丈餘共費帑五千三百七十餘兩迄今
保固無虞惟是昔日鄭國開渠之始渠與河平涇水
順流而入又東合冶清濁三谷及薄臺石川諸河東
北注洛故能溉田四萬餘頃自鄭渠廢而白渠興循
涇而流東南注渭其所灌者才及鄭渠什一耳厥後
河流日下渠身益高宋之豐利元之王御史新渠明
之廣惠通濟皆刊山鑿石力爭上流其始未嘗不灌
溉優渥而後卒不繼者總由涇水在山勢甚洶湧木
石囤堰旋設旋衝兼之石渠狹隘涇水泥多司事者
又以歲修動項有限視為故事奉行以致閱年既久
滓泥積叠渠底既高水源必致旁溢察閱近今册籍
志乘所灌下流田畝僅稱五百六十餘頃倘再不為
經畫必至淤塞斷流使數千年之利漸至湮沒良可
惜也(臣)於乙未三月親赴涇陽率同屬令由趙家橋
躡屫沿隄行二十餘里直至仲山洪口周覽情形始
悉古今時勢異宜引涇入渠之說斷不能行歸與司
道集議先為疏濬下流務令渠底深通自龍洞至王
屋一斗計開通二千三百九十四丈放入民渠水行
一百三十四里分灌醴泉涇陽三原高陵地畝計得
一千餘頃將來增高倍薄盡收兩岸之泉漸次開𨗳
鑿山再引上流之水則浸灌之澤無難超軼宋元上
與元鼎太始之間方其美利矣
清谷水自耀州流入東南逕涇陽復逕三原縣境縣志
一名清河自縣西北十五里出谷口冶谷水來會東逕
縣北門外東流自臨潼界入石川河通志一名曲梁水
又濁谷水在三原北自耀州流入出三原孟侯原後至
縣樓底鎮分數渠灌田南入清谷水耀州志其水峻急
渾濁故名
趙氏河在三原縣東北縣志其上源曰澗谷河自耀州
流入下流至富平科子頭與石川河會
太白渠即北白渠自涇陽三限閘北限水分東入三原
西關内支分南流者為石囤斗又東經縣城至東關外
支分南流者為平臯小斗平臯大斗又東至曲曲灌湘
二斗凡四斗又縣有中白毛坊原成二進下五木漲諸
渠(已上三原)
渭水在盩厔縣北五里縣志渭河由郿縣青化堡入境
東流逕鳳泉里四十里過縣北為武功界又東流六十
里入興平界
韋谷水在盩厔縣西南三十五里縣志源出韋谷其正
流西逕郿縣境支流東引為韋谷渠散入縣界經啞柏
鎮西北入渭
強谷水在盩厔縣西二十里縣志北流五里合稻谷水
又北逕陽化舗為陽化河東北入渭
駱谷水在盩厔縣西二里縣志駱谷水正流為沙河至
人遠村南合新口谷水又北逕縣東二里尖角村北入
渭其支流分為廣濟渠又北至西關引為城壕東西分
流又合馬家河北入渭
黑水在盩厔縣南十六里縣志黑水源出黑水谷即芒
水也合韓谷黃谷諸水北流至紅崖分為盧家河又東
北至沙谷堆分為泥河又東北逕黑河灣入渭
就谷水在盩厔縣東二十里縣志就谷水至三清殿軍
寨之東為沙河又合飛昇谷水逕大谷村北合西觀谷
水入于黑河
田谷水在盩厔縣東二十里縣志田谷水自田谷北流
至大堅社為萬里河其西支流為磨渠至樓觀村合聞
仙谷水又至省村合東觀谷水其東支流為金水渠並
入渭
赤谷水在盩厔縣東一名漏水縣志赤谷水自赤谷北
流牛谷水注之東北合檀谷水北入渭
耿谷水在盩厔縣東五十里縣志一名白馬河北流入
興平合渭水
甘谷水在盩厔縣東六十里縣志甘谷水出南山甘谷
北流分二支西支流逕雙溪鎮西為沙河至宋村東北
入渭東支流逕雙溪鎮中為瑞福河至史家莊入渭
澇谷水在盩厔縣東七十里谷岸直西為盩厔縣境東
為鄠縣境北流至澇店入興平界
仙遊潭在盩厔縣南三十里縣志即黑水潭寬二丈號
五龍潭宋時每歲降中使投金龍祀之歲旱禱雨多應
潭上有石壁峭絶謂之蘇章石壁相傳宋蘇軾章惇同
遊惇履險以漆書壁處(宋蘇軾仙遊潭詩翠壁下無路何年雷雨穿光搖巖上寺深到)
(影中天我欲然犀看龍應抱寳眠誰能孤石上危坐試僧禪巳上盩厔)
渭水在渭南縣北四里自臨潼交口渡入縣境東逕縣
城北又東入華州界
泠水在渭南縣西四十里發源馬峪北流合白莊溝水
(出駒兒嶺)又北合杜化谷水(出零谷)歴新豐原北入渭
湭水在渭南縣西門外朱可衧湭水橋記湭水古首水
也源出石鼓山麓與武渠羊峪大小峪曹峪清水石泉
諸水合流于清澗頭迤邐而北逕縣城西門注于渭
明光峪水在渭南縣東三里縣志源出明光峪北流入
渭又縣東八里有西陽谷水又東為東陽谷水並入渭
赤水在渭南縣東二十里華陽之界一名竹水水經注
竹水南出竹山俗謂之大赤水太平寰宇記大赤水一
名箭谷水縣志一名清水河北流入渭(巳上渭南)
漆沮水在富平縣西南自耀州流入又南入臨潼界括
地志沮水一名石川河縣志漆沮水從縣西而南至盤
龍原澗谷水入之(謹按澗谷水在縣西十八里一名趙氏河即耀州澗谷河下流)又東流
歴荆山之隂自斷原而南温泉河入之
澤多泉在富平縣西北即澤泉水水經注澤泉水與沮
水隔原相去十五里俗謂是水為渠水東南注鄭渠合
沮水縣志一名温泉河源出縣西北仲山麓隆冬不冰
又澗頭水在縣西北十里流逕懷德故城西澤多泉入
之為薄臺川又流至縣北北泉入之又東至南陽村北
陸川入之(在縣北五里)又至安頭之南入石川河
頻水在富平縣東北七十里通志源出頻山即大小石
谷二澗水縣志頻水微甚出山不一二里即涸山前為
通川一名錦川秦王翦求美田即其地(巳上富平)
涇水在醴泉縣東北五十里通志自淳化縣界流入縣
境又東南入涇陽界縣志涇水入縣界泔水流入焉東
岸則鄭白渠所出也
泔河在醴泉縣北十里通志自乾州界流入又東合于
涇水一作甘河長安志甘河自縣西北甘北鎮來至縣
東北逕泔渡入涇水又作甘泉魏書地形志寧夷縣有
甘泉隋書地理志醴泉縣有甘泉水
石泉谷水在醴泉縣西北四十里縣志水自石泉谷出
兩水合流入于泔一名浪水隋書地理志醴泉縣有浪
水太平寰宇記承陽山有石泉三輔黃圖謂之浪水
豆盧谷水在醴泉縣七十里相近有白水谷水波水谷
水巴谷水又縣東北有巖谷水並南流入于泔水
泥河在醴泉縣城北源出泥泉東流入泔水北岸有誌
公泉相傳梁僧寳誌卓錫於此
醴泉在醴泉縣東南三十里通志周數十步深不可測
漢宣帝時涌出隋因以名縣
龍洞渠在醴泉縣東北六十里涇陽縣志醴泉在渠上
游所溉之田甚少今分王屋一二三四斗内與涇陽共
灌計田三千三百餘畝(巳上醴泉)
沮水在同官縣西四十餘里自宜君界逕耀州流入縣
界又南流入耀州界水經注沮水謂之宜君水耀州志
宜君水自州西北南入同官縣境為梁塞河又南受呂
村河又西南受沙羅水又南復入州境
同官川在同官縣北五十里縣志銅官川亦謂之同水
自縣北南流與漆水合
漆水在同官縣東北五十里縣志源出北高山西南流
合銅官川又南受雄同川水(在縣東四十里)又西南受雷平川
水(在縣西二十里)又西南入耀州界其水善溢甚為邑害
烏泥川在同官縣東北十五里通志源出鼇背山逕縣
東南入白水縣為白水又入蒲城縣為南河又東南入
洛
石盤川在同官縣東北三十里又有小石盤川在縣北
四十里耀州志小石盤川循烏蘭山北而東流合大石
盤川長安志川在烏蘭山北東流入坊州宜君縣界(巳上)
(同官)
沮水在耀州西門外自同官界流入又東南入富平界
州志沮水自宜君東北界來一出銀兒坪一出太子石
俱西南至楊秀川合流為宜君水又南受諸川水入同
官界又南入州境為堰頭河又南受胡思泉始名沮水
過錦陽川逕州城西循西乳山受梁家泉水東會漆水
合流出鸛鵲谷入富平界又通名石川河
漆水在耀州城東門外通志即同官水長安志俗名石
川河州志自同官西南入州境尹師澗水入焉(澗在五臺山北)
(五里)又南逕城東五臺山至西乳山下合沮水
澗谷河在耀州西南十五里通志水清見石又名見底
河州志水出州西北孝義鄉焦岩村東南過牛村名申
家河又東南名魚池河又東南入三原界
濁谷河在耀州西南二十餘里州志水出州西北甲池
堡南馬鞍口南流二十里為寳泉河又南為涼泉河又
南至三原曰樓底河
清谷河在耀州西三十五里通志一名清河自三水縣
流入又南入三原界州志水出州西北石門山麓南至
小邱合環河(環河在州西北六十里源出大唐山巳上耀州)
關中勝蹟圖志卷三
