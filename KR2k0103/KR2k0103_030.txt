欽定四庫全書
關中勝蹟圖志卷三十
陜西巡撫(臣)畢沅撰
地理
鄜州釋名通志後魏州名郭子章云以地有鄜水故也
沿革一統志治在省城北五百五十里禹貢雍州之域
春秋時白翟地戰國魏雕隂邑秦置雕隂縣漢屬上郡
後漢因之晉廢後魏為北華州地西魏為鄜州地隋開
皇三年始分置洛交縣大業二年移鄜州於此(謹按西魏改北)
(華州曰鄜州在中部縣界至隋始移鄜州治洛交縣即今州治是矣)改為鄜城郡尋又改
曰上郡唐武德初復曰鄜州天寳初改曰洛交郡乾元
初復曰鄜州屬關内道五代因之宋曰鄜州洛交郡保
大軍節度屬永興軍路金曰鄜州保大軍節度屬鄜延路
元曰鄜州以州治洛交縣省入屬延安路明屬延安府
本朝雍正三年直隸陕西布政使司領縣三曰雒川中
部宜君州城通志西阻龜山東帶洛水有内外二城
元時所築明嘉靖中為洛水所圮外城稍移於内内城
周二里有竒門三外城周八里有竒門四
雒川縣釋名元和郡縣志姚萇置洛川縣以縣界有洛
川水為名沿革一統志治在州東南六十里秦鄜畤地
漢置鄜縣屬左馮翊後漢省後魏置敷城郡太平真君
中置洛川縣隋屬上郡唐屬鄜州五代宋金元明俱不
改泰昌初易洛為雒
本朝因之縣城通志緣山阻澗元時築周二里有竒
門三又東關城明正德初築周三里有竒門三
中部縣釋名通志漢渠搜中部都尉治此姚興始置縣
從中部都尉之舊也沿革一統志治在州南少西一百
四十里漢置翟道縣屬左馮翊後漢省東晉時姚秦置
中部縣後魏置中部郡太和十五年置東秦州孝明帝
改曰北華州西魏廢帝三年改曰鄜州隋改郡縣俱曰
内部開皇三年郡廢大業初州廢屬上郡唐武德二年
復改縣曰中部於縣置坊州天寳初復曰中部郡乾元
初復曰坊州屬關内道五代因之宋曰坊州中部郡屬
永興軍路金曰坊州屬鄜延路元至元六年州廢縣屬
鄜州明不改
本朝因之縣城通志因沮水為濠明成化中改建萬
歷初增築南關外城崇禎初又增築北關城周四里有
竒門三
宜君縣釋名通志縣有宜君水因取名焉沿革一統志
治在州南二百十里漢左馮翊祋祤縣地東晉時苻秦
置宜君護軍後魏太平真君七年置宜君縣屬北地郡
西魏置宜君郡隋開皇初郡廢屬京兆郡唐初屬宜州
貞觀十七年廢二十年復置屬雍州永徽二年又廢龍
朔三年復置屬坊州五代宋金因之元改屬鄜州明不
改
本朝因之縣城通志明景泰中築周五里有竒門二
名山
鄜州開元坡在州治北雍勝略上有開元寺白松甚竒
古梅柯嶺在鄜州西北三十里通志嶺有梅樹相傳為
杜甫手植
大槃山在鄜州西北元和郡縣志在直羅縣西北一百
十里(謹按直羅故城在州西又按金史地理志直羅縣有水槃山疑大槃即水槃或有訛字)
石空洞在鄜州西南一百十里名山記洞深一丈五尺
内有萬佛石像世傳以為魯班所鑿
夀峰山在鄜州西南百二十里州志相近有馬尾崕相
傳唐太宗出征憩此山石有馬尾遺跡
櫻桃山在鄜州南三里通志山多櫻桃其相近有葦谷
以多蘆葦故名
龍尾坡在鄜州東十里通志山蜿蜒如龍又黑鷹崕在
州東二十里舊多黑鷹棲此相傳唐太宗見而射之矢
跡猶存(已上鄜州)
白起山在雒川縣北二十里通志秦白起屯兵於此故
名九郎山在雒川縣西南八里通志宋淳化間建九郎
廟土人旱潦禱此
鄜畤山在雒川縣南七十里縣志秦祀五畤此其一也
鄜城以此得名
馬翅谷在雒川縣南八十里縣志宋李顯忠屯兵於此
宋史紹興中李永竒謀南歸金人殺之於馬翅谷
爛柯山在雒川縣東南六十里通志相傳為王質遇仙
爛柯處其相近有黃梁谷黃梁水所出
黃龍山在雒川縣東南百二十里接白水界雍勝略常
有黃雲罩其上髣髴如龍摇曳
龍舌崕在雒川縣東北三十里龍尾灣通志一峰回顧
狀若龍首飲水上立一石長七八尺風撼則動而不墜
(已上雒川)
橋山在中部縣北一里通志下有沮水潛穿山底而過
因名山海經山下水流通行故謂之橋山爾雅山銳而
高曰橋史記漢武帝北巡朔方還祭黃帝於橋山延安
府志華盖山在橋山後三峰秀麗形如張盖高出諸山
即橋山之支麓
(臣)謹按關中北境大山以橋山為稱首岡巒迤邐隨
地異名其在慶陽府合水縣東五十里者曰子午山
其在延安府保安縣東六十里者曰艾蒿嶺在安定
縣北八十里者曰高栢山皆橋山之支阜惟中部沮
水所過之山獨受正名而榆林府西北又有橋門後
漢靈帝時段熲追羌出橋門水經注橋山有長城門
故謂之橋門樂史云橋山南連耀州北抵鹽州東接
延州綿延八百餘里盖邠寧環慶延綏鄜坊諸郡邑
皆在橋山之麓宋人所稱横山之險亦即橋山北陲
諸家地志或不知其綿亘廣遠各指一山為主名是
此非彼要為方隅之見又按山海經蒲谷水源出橋
山金史亦言中部縣有蒲谷水今此水源流莫辨宜
從闕疑之義焉
鳳凰山在中部縣西一里縣志其形似鳳一名二郎山
其中有黃花峪入秋金菊芬芳香氣襲人延安府志鳳
嶺在西郊外相傳軒轅截嶰竹成律呂鳳鳴於此(謹按縣圖)
(鳳嶺即鳳凰山一云在縣西百里者誤)
回軍嶺在中部縣北六十里縣志元孝子王克已廬墓
處(又見古蹟)
仙掌崕在中部縣西北三里延安府志山勢聳起五峰
聫峭如掌
石堂山在中部縣西北四十里通志即翟道山水經注
云豬水西出翟道縣西石堂山本名翟道山(謹按魏狄道故城在)
(縣西北豬水當即淺石川也)
雙鐘山在中部縣西北七十里延安府志形如覆鐘峻
秀屹立又相近有三鳳岡相傳古有逸人隠此崕間石
刻猶存
子午嶺在中部縣西北二百里接合水界通志沮水出
此縣志南北綿亘延慶二郡之間長八九百里東北至
葭州黃河北通九原雲中秦蒙恬塹山堙谷即此(謹按此即)
(合水之子午山亦即橋山之異名也)
龍榮山在中部縣西四里通志元王九臯築砦于上有
故址又玉仙山在縣西五里雍勝略云常有仙人往来
其處
桑園藥王洞在中部縣西五十里通志深邃可容百人
洞中蓮座横列竒巧得之自然
唐峪洞在中部縣西九十里縣志上有懸崖危崿下築
石城洞中有石井為懸樓六磴道四壁立千仞自下望
之樓閣如在天際(已上中部)
玉華山在宜君縣西南四十里通志有唐建玉華宮宋
雍熙初於此獲一角獸時以為麟金於此置玉華鎮又
野火山在縣西南七十里宋張珉玉華山記玉華山南
曰野火谷望之如㸑烟而莫知所自谷之西曰鳳凰谷
唐置宫故地其西曰珊瑚谷嘗有别殿珊瑚之北曰蘭
芝谷太宗詔沙門元奘譯經於此中有石崕嶄然天成
下有鑿室可容數十人有懸泉勢若飛雨有松十八環
其側其西南曰駐鑾崕其始入也雙壁屹然如削石而
成既至其處若視甕側有泉飛瀉而下名曰水簾
真人洞在宜君縣西北七十里通志石徑幽折崕壑竒
古
太子山在宜君縣東南四十里通志相傳秦太子扶蘇
築長城憩此
秦山在宜君縣東南九十里接白水界通志山勢綿亘
相傳唐太宗為秦王時畋獵於此(又見白水已上宜君)
大川
鄜州洛水在州東百步自甘泉界流入又南流入洛川
界太平寰宇記洛水又謂之洛交水按三川縣有三川
水謂華池水黑源水洛水同會故名三川(謹按三川故城在州南)
通志自州北三十里南楊村入境流七十里至交口村
又南入中部界州志洛水南流至城北合牛武採銅二
川南流過城東水流衝激州城數被其患(唐杜甫三川觀水漲詩我)
(經華原來不復見平陸北上惟土山連天走窮谷火雲無時出飛電常在目自多窮岫雨行潦相豗蹙翁訇川)
(氣黃羣流會空曲清晨望高浪忽謂隂崖踣恐泥竄蛟龍登危聚麋鹿枯查卷拔樹礧磈共充塞聲吹鬼神下)
(世間人代速不有萬穴歸何以尊四凟及觀泉源漲反懼江海覆漂沙折岸去潄壑松栢秃乘陵破山門迴幹)
(裂地軸交洛赴洪河及關豈信宿應沈數州沒如聽萬室哭穢濁殊未清風濤怒猶蓄何時通舟車隂氣不黪)
(黷浮生有蕩汨吾道正羈束人寰難容身石壁滑側足雲雷屯不已艱險路更跼普天無川梁欲濟願水縮因)
(悲中林士未脱衆魚腹舉頭向蒼天安得騎鴻鵠)
牛武川在鄜州東北五里西南流注洛水州志自牛武
城東来入洛
採銅川在鄜州西北十五里通志為杜甫經遊地在羌
村南十里許有一石窟中出石脂就窟可灌成燭至元
七年封扄不採
葦谷水在鄜州南五里通志一名荻子溝太平寰宇記
水經注云葦谷水自葦谷東南流入三川水又砂羅谷
水南流逕黃原祠東合葦川(唐鄭玉韋谷水詩水會三川漾碧波雕隂人唱採花)
(歌舊時白翟今荒草葦谷凄凄風雨多)
華池水在鄜州西南通志源出慶陽府合水縣東流入
州界逕直羅故城與黑水合又東南合會道河餘樂川
逕縣北葡萄塞為葡萄河又東南至交口與洛水會亦
曰葫蘆河
直羅川水在鄜州南元和郡縣志在直羅縣南二里州
志直羅川自直羅城南注華池水通志黑水在州西南
自合水縣流入東合華池水(謹按直羅川水即黑水自合華池水逕中部縣北葡)
(萄塞二水又兼受葡萄河之稱一統志載直羅川水而於黑水不别為標目陜西通志則以黑水直羅川水並)
(入華池水條下未甚明晰今為正之已上鄜州)
洛水在雒川縣西南七十里自鄜州流入又東南入中
部界通志一名領前河一名上堡河又名高家河縣志
洛水自鄜州入境南流岸東為雒川岸西為中部至交
口會葫蘆河又南會沮水
廂西河在雒川縣西北三十里(謹按宋朝類苑鄜州東百里有相思河河岸有)
(相思舗唐令狐楚有題鄜州相思舖詩所謂誰把相思號此河是也今考鄜州東三十里有相思舖一名廂西舖接)
(洛川界而洛川有廂西河當即此水或以語轉而訛惟所云在鄜州東百里者里數未合疑亦以水源目之耳)
楊班湫在雒川縣東南六十里周一里二十步今堙周
地圖記姚萇立節將軍楊班居黃梁谷北其谷西有小
谷由來無水夜中有人就班借車牛十具云我是湫神
欲移徙班即備車牛置門前至明車濕牛汗乃尋車轍
至乾谷忽有水方二百餘步其水極深每水旱祈禱有
應(謹按郃陽亦有楊班湫盖堰洿谷水所成也已上雒川)
洛水在中部縣東北三十五里自鄜州南流逕交口合
葫蘆河又南合沮水流入宜君界元大一統志自州境
交口村南流入中部縣又南流十五里至楊家庄合沮
水又東南流四十里至鄜城十二盤出境(謹按鄜城今屬洛川縣)
禹貢錐指縣東十里有古川口即沮洛交會處亦曰龍
首川按此不過沮水之枝津至近世下流壅塞不由富
平入洛則此遂為二水交會之通川耳
葡萄河在中部縣東北三十里通志一名葫蘆河即鄜
州之華池水南流為直羅川又南流經縣之葡萄塞為
葡萄河
沮水在中部縣西又南流入宜君界漢書地理志直路
縣沮水出縣西東入洛(謹按直路故城在縣西北)水經注沮水出直
路縣東南逕燋石山東南流歷檀臺川俗謂之檀臺水
屈而夾山西流又西南逕宜君川元大一統志沮水自
子午嶺東南流二百里至縣東三十里楊家庄東南順
流入洛縣冊自子午嶺來至三河口納常川葛家川東
流十餘里遶城又東流十里與泥水會又東流十餘里
入洛
葛家川在中部縣西十餘里縣志源出宜君縣西孟家
河東流納常川河與沮水會於三河口山水紆迴林木葱鬱
東移泉水在中部縣東五里通志一名飛来泉古有石碣
今無存其水細流入沮
上善泉水在中部縣東北二里唐書地理志州郭無水
東北七里有上善泉開成二年刺史張怡架水入城以
紓遠汲刺史崔駢復增修之民獲其利縣志在橋山東
縣北門外沮水岸側其水流入於沮
柳窟泉在中部縣西五里縣志山頂沸出懸溜而下如
素練然延安府志旁多叢柳秋風葉落隨流飄蕩故名
又寒氿泉在縣西十里水從地湧淵深渟静大樹重隂
夏日生寒故名(已上中部)
洛水在宜君縣東北八十里自中部界流入又南與洛
川接界又東南入白水界縣冊洛水自中部界納沮水
又有党家溝范家溝梁家河水又賀家河源出縣之東
山下李家河源出縣北十里合而為五交河東流入之
又南納馮家河水入白水界
石盤川在宜君縣東五十里太平寰宇記源出同官縣
大石盤山東流入縣界
沮水在宜君縣西又南流入耀州界水經注沮水西南
逕宜君川世又謂之宜君水又得黃嶺水口東南流逕
祋祤縣(謹按祋祤縣今屬耀州)通志沮水自徵寧界來分二流其
一南流逕馬欄鎮亂石灘合姚渠川南流入耀州界其
一東流合寇家河水又合慈烏水又合玉華川仙人溝
纏帶谷諸水流逕中部界合於洛一統志按水經注謂
沮水下流合銅官注鄭渠而東入洛自鄭渠堙廢沮水
故道難考諸志猶從其說至經中部縣南入洛之沮水
則始于元統志禹貢錐指目為枝津然此水東流入洛
與南流入渭之沮水源流各别非枝津也且今入渭之
沮上源太近亦與漢志出直路縣西之說不合通志分
東南二流兩存其名今從之
姚渠川在宜君縣西七十里通志源出姚渠村北三十
里核桃溝南流至亂石灘入沮
慈烏水在宜君縣西北四十里太平寰宇記源自昇平
縣分水嶺東流入縣界(謹按昇平故城在縣西北)縣志東流合杜村
河入沮
玉華川在宜君縣西五十里通志源出駐鑾坡之瀑布
泉一名&KR1641;醁泉流而成川又有仙人溝水在玉華山北
流合玉華川又纏帶谷水在縣西二十里源出艾蒿凹
逕彭村與玉華川仙人溝水合流至杜村合於東沮水
至中部入洛
石油井在宜君縣西二十里姚渠村通志村有石井汲
水澄而取之氣味雖臭可療牛羊癬疥(巳上宜君)
古蹟(宫闕)
鄜州唐仁智宫在宜君縣鳳凰谷唐書韋挺傳武德七
年避暑仁智宫雍錄武德七年造
玉華宫在宜君縣西南唐書地理志在坊州宜君縣北
四里鳳凰谷元和郡縣志貞觀二十年置冊府元龜太
宗建玉華宫既成正門謂之南風門殿覆瓦外皆葺之
以茅帝以意在清凉務從儉約匠人以為層嵓峻谷元
覽遐長於是疏泉抗殿包山通苑皇太子所居南風門
之東正門謂之嘉禮門殿名暉和殿其官曹署寺並皆
創立及帝遊勅奉御王孝積於顯道門内起紫微殿十
三間文甃重基高敞宏壯帝見之甚悦太平寰宇記在
縣西四十里貞觀十七年置其地本縣人秦小龍宅太
宗曰小龍出大龍入當時以為清凉勝於九成宫永徽
二年有詔廢宫為寺便以玉華為名寺内有肅成殿元
奘法師於此院譯經每言此寺閻浮之兜率天也雍勝
略初有九殿五門而可記其名與處者六其正殿為玉
華其上為排雲又其上為慶雲其正門為南風南風之
東為太子之居其殿曰暉和門曰嘉禮知其名失其處
者一曰金風門也其西珊瑚谷常有别殿存焉方輿紀
要玉華宫因仁智宫增築
(臣)謹按玉華宫元和郡縣志唐書地理志皆云在宜
君縣北四里而太平寰宇記謂在縣西四十里今考
宜君故城在縣治西南唐貞觀中置玉華宫仍于宫
側置宜君縣其後移於今治一統志謂當在五代時
諸家記載各據當時縣治相距之遠近而言所以不
同至其創建之歲元和郡縣志在貞觀二十年新唐
書從之舊唐書則謂在二十一年太平寰宇記又謂
在十七年然李吉甫以唐人而誌唐事語當覈實自
宜以元和郡縣志為正考宫既廢為寺歲久遺構莫
存當日所謂即澗疏隍憑巖建宇者無由髣髴見之矣
古蹟(第宅)
唐杜甫草堂通志在鄜州南六十里杜甫避難寄此即
三川也又州西北三十里羌村有杜甫窟壁上詩甚多
又駱駝谷杜甫遊梅柯嶺往來止宿於此(明田龍三川杜甫草堂詩)
(問柳尋花到草堂急呼村酒酹詩王乾坤無處容衰老風雅何人到盛唐春雨三川驅瘦馬秋風一劍寄空囊)
(鄜州旅食峥嶸日南北音書共渺茫)
保大樓一統志在鄜州城内唐置保大軍節度使故名
古蹟(祠宇)
後魏軒轅廟通志在中部縣北五里冊府元龜魏明元
帝泰常七年幸橋山遣有司祀黃帝廟文成帝和平元
年帝東巡歷橋山祀黃帝廟唐大歷四年四月鄜坊等
州節度使臧希讓上言坊州有軒轅帝陵闕請置廟四
時享祭列於祀典從之揮麈前錄黃帝以后土風后力
牧配祠在坊州通志廟中軒轅栢考之雜記乃黃帝手
植物圍二丈四尺高可凌霄延安府志掛甲栢在軒轅
廟黃帝滅蚩尤歸而掛甲其上至今樹皮有掛甲痕栢
液中出似有斷釘在内老幹細枝痕跡若一縣志廟舊
在橋山西宋開寳中移建今地
唐玉皇廟通志在中部縣東二里唐時建延安府志東
壁上有元至正庚子張三丰題詩又舊志載明永樂間
三丰至廟索道士張清買瓜歸則題詩壁上去矣
栢山寺通志在鄜州西九十五里直羅鎮武德二年秦
王憩兵芸羅寺洎即位改芸羅為安樂移西嶽之上建
殿與塔即今處也開元十二年車駕北征至此前鋒告
捷因改為安定寺宋景德元年重修仍名安樂後以其
山多栢因名栢山寺
開元寺一統志在鄜州治北唐建
石泓寺一統志在州西一百三十里石山如砌鑿門而
入為佛殿有大佛三小佛尺許者千百計製作工巧
蒲羅寺通志在中部縣治北貞觀二年建内有塔及蔵
經
金石泉寺通志在雒川縣西北三十里寺右有泉味甘
而洌大定初賜額曰靈泉院前有一塔相傳定光佛遺
身舍利蔵焉時見瑞光起塔中如純金色
明忠烈朱公祠在中部縣北一里祀明知縣朱新堞
古蹟(郊邑)
上古黃帝陵一統志在中部縣西北橋山上史記五帝
本紀黃帝葬橋山漢武故事元封元年帝北巡朔方還
祭黃帝於橋山雍勝略橋山在中部縣東北二里其山
形如橋沮水環繞之即黃帝葬衣冠之所周圍城塹五
里餘樹栢萬餘株横順成行参天傲日數百里外望之
猶有烟霞霏微青翠玲瓏之狀(明張三丰橋陵詩披雲履水謁橋陵翠栢烟含)
(玉露輕衮冕霞飛天地老文章星煥海山清巍巍鳳闕迎仙島渺渺龍車駐帝城寂寞瑤臺遺漢武一輪皓月)
(古今明)
(臣)謹按橋陵在關中者舊志有三一在慶陽之正寧
一在延安之安定其一即在中部者是已三縣皆漢
上郡地漢書地理志上郡陽周縣橋山南有黃帝塚
水經注走馬水出長城北陽周故城南橋山上有黃
帝塚考正寧在後魏時嘗僑置陽周縣後人誤謂即
漢之陽周因以為有軒轅陵雍勝略辨之頗詳而猶
以魏之陽周故城為漢之陽周故城則尚未為精審
今按漢陽周故城在安定縣北其地有懷寧河即走
馬水出高栢山亦即橋山與班酈所述為合然中部
立廟始自唐大歷中歷代祀典相沿自當循而不改
又考橋陵所在不一記載紛如近世地志如畿輔之
平谷山東之曲阜河南之閿鄉皆有軒轅陵至如文
選注黃帝葬西海橋山語涉荒渺無從考信也已
周卜居城一統志在中部縣東二十里相傳晉公子重
耳奔翟時所居
秦長城一統志在鄜州東北元和郡縣志在洛交縣東
北三十里
漢牛武鎮延安府志在鄜州東北四十里董翳遣步將
築城練兵蕃牛數千以備戰故名
祈仙臺一統志在中部縣西北橋山黃帝陵前漢武帝
用兵朔方還祭黃帝於橋山築此
杏城一統志在中部縣西南五里相傳漢將韓胡伐杏
木為栅因以為名晉書升平初姚襄徙北屈將圖關中
進屯杏城遣其兄姚蘭略地鄜城魏書地形志北華州
治杏城
晉赫連城一統志在鄜州西元和郡縣志在洛交縣西
三十六里赫連勃勃聞劉裕命其子義真等守長安大
悦自將兵入長安留其母於此築城以居
隋直羅關通志在鄜州西北一百里崔仲方所築西接
環慶地唐書地理志武德六年置直羅關州志因故直
羅城為名西南通子午嶺西北通保安縣凡二百里皆
深谷峻嶺為一方險要
唐望敵臺一統志在鄜州西北二百里相傳唐太宗征
突厥常登此故名
監軍臺一統志在鄜州南五里相傳尉遲敬德演武於
此
龍坊鎮通志在中部縣西北四十里唐牧廐所也
段志元墓一統志在宜君縣南三十里
宋鄜臺一統志在雒川縣東南元祐二年范純祐為主
簿時築
赤沙城太平寰宇記在中部縣西七十里舊戍城也
&KR0552;場一統志在宜君縣西九域志縣有&KR0552;場
馬欄鎮通志在宜君縣西南一百二十里接慶陽界宋
史趙珣傳慶歷二年元昊大舉入寇珣會葛懷敏於瓦
亭懷敏西至馬欄城珣謂懷敏依馬欄城布柵以扼其
路
狄青墓通志在中部縣西黃花峪懸巖石峒有石棺在
焉
元李杲墓通志在中部縣東北四十里祔其祖元帥明
安岱爾墓有碑元史本傳杲字東垣精岐黃學者稱東
垣先生
王孝子克已墓通志在中部縣北回軍嶺克已事母孝
母卒廬墓元末紅巾賊至聞其孝引去因名其地曰回
軍嶺
明黃龍鎮通志在雒川縣東南一百三十里黃龍山嘉
靖十八年移韓城紫金關于堡内築城周二里有竒舊
有防兵
石堡一統志在宜君縣東七十里舊有城平原廣阜雉
堞巍然明末嘗置官署於此
劉琦墓通志在雒川縣北十里大石山琦以直諫謫戍
召還卒贈光祿卿
朱新堞墓一統志在中部縣治北社稷壇側通志新堞
山西汾陽人中部知縣崇禎十六年闔門死難邑人合
葬之墓側有碑
關中勝蹟圖志卷三十
