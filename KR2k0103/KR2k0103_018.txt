關中勝蹟圖志卷十八
陜西巡撫(臣)畢沅撰
古蹟(宫闕)
鳳翔府殷岐陽宫雍勝略故基在岐山縣東北五十里
即周太王由豳遷岐所建今宫廢而土人猶稱之臯
門在岐陽城内周太王所立詩乃立臯門臯門有伉
應門在臯門内亦周太王所立詩乃立應門應門將將
泰平陽封宫通志在郿縣故平陽城内郊祀志雍大雨
壊平陽宫垣史記武公元年伐彭戲氏至於華山下居
平陽封宫雍錄云在華山下蓋因史記至於華山之文
而誤也
羽陽宫通志在寳雞縣陳倉故城内澠水燕談錄秦武
公作羽陽宫在寳雞縣界歲久不可究知其處元祐六
年正月直縣門之東百步居民權氏濬池得古銅瓦面
上隱起四字曰羽陽千歲篆字隨勢為之不取方正始
知為羽陽舊址也其地北負高原南臨渭水前附羣峰
形勢雄壯真勝地也
大鄭宫左傳注鳳翔縣南七里有古雍城秦德公所居
大鄭宫城也史記泰本紀德公元年初居雍城大鄭宫
高泉宫雍勝略在扶風縣東美陽故城長安志秦宣太
后起
虢宫三輔黃圖秦宣太后起在岐州虢縣界
棫陽宫雍勝略在扶風縣東北三十里秦穆公建遺址
尚存(謹按長安志謂棫陽宫為秦昭王起與此異)
祈年宫通志即槖泉宫在鳳翔府城内東南隅雍錄酈
道元水經注曰雍縣中窂(與牢同)井秦惠公故居所謂祈
年宫也孝公又謂之槖泉宫据酈此言則是惠公所都
雍縣有祈年宫至孝公命為槖泉名雖兩出其實一宫
也又推酈此言則是祈年槖泉皆在惠公雍都亦不知
何人所建獨漢書曰祈年宫惠公所起黃圖祈為蘄且
曰穆公所造廟記曰宫在城外而始皇本紀則曰在雍
皆以世遠難究其的也雍勝略後人又於此建祈年觀
漢回中宫一統志在鳳翔縣三輔黃圖回中宫在汧括
地志回中秦故宫在雍州西四十里
隋仁夀宫通志在麟遊縣西五里通鑑文帝詔楊素營
仁夀宫於岐山之北素奏宇文愷封德彛為土木監於
是夷山堙谷以立宫殿崇臺纍榭宛轉相屬
岐陽宫通志在鳳翔縣城内開皇六年建
安仁宫一統志在郿縣東隋志郿縣有安仁宫開皇十
五年置行宫十二所自京師以達仁夀宫此其一也唐
貞觀十八年自九成宫還至安仁宫即此通志又有鳳
泉宫亦隋離宫
唐九成宫唐書地理志在麟遊縣西五里本隋仁夀宫
貞觀五年復置更名永徽二年曰萬年宫乾封二年復
曰九成宫周垣千八百步並署禁苑及府庫官寺元和
郡縣志每歲避暑春往冬還義寧元年廢宫置郡縣貞
觀五年復修舊宫以為避暑之所改名九成縣志宫在
縣西天臺山上中有碧城及排雲御容等殿今遺址無
考惟九成萬年兩古碑尚存金石文字記唐九成宫醴
泉銘魏徵撰歐陽詢書又萬年宫銘高宗御製并書二
碑並存(唐魏徵九成宫醴泉銘維貞觀六年孟夏之月皇帝避暑乎九成之宫此則隋之仁夀宫也冠)
(山搆殿絶壑為池跨水架楹分巖竦闕高閣周建長廊四起棟宇膠葛臺榭參差仰視則迢遰百尋下臨則崢)
(嶸千仞珠璧交映金碧相輝照灼雲霞蔽虧日月觀其移山迴澗窮泰極侈以人從欲良足深尤至於炎景流)
(金無鬱蒸之氣微風徐動有凄清之涼信安體之佳所誠養身之勝地漢之甘泉不能尚也皇帝爰在弱冠經)
(營四方逮乎立年撫臨億兆始以武功一海内終以文德懷遠人東越青邱南踰丹徼皆獻琛奉贄重譯來王)
(西暨輪臺北拒元闕並地列州縣人充編戶氣淑年和邇安遠懷羣生咸遂靈貺畢臻雖藉二儀之功終資一)
(人之慮遺身利物&KR0808;風沐雨百姓為心憂勞成疾同堯肌之如腊甚禹足之腁胝針石屢加腠理猶滯爰居京)
(室每弊炎暑羣下請建離宫庶可怡神養性聖上愛一夫之力惜十家之産深閉固拒未肯俯從以為隋氏舊)
(宫營於曩代棄之則可惜毁之則重勞事貴因循何必改作於是斵雕為模損之又損去其太甚葺其頽壞雜)
(丹墀以砂礫間枌壁以塗泥玉砌接於土階茅茨續於瓊室仰觀壯麗可作鑒於既往俯察卑儉足垂訓於後)
(昆此所謂至人無為大聖不作彼竭其力我享其功者也然昔之池沼咸引谷澗宫城之内本乏水源求而無)
(之在乎一物既非人力所致聖心懷之不忘粤以四月甲申朔旬冇六日已亥上及中宫歴覽臺觀閒步西城)
(之隂躊躇高閣之下俯察厥土微覺有潤因而以杖導之有泉随而湧出乃承以石檻引為一渠其清若鏡味)
(廿如醴南注丹霄之右東流度於雙闕貫穿青鎖縈帶紫房激揚清波滌蕩瑕穢可以導養正性可以澂瑩心)
(神鑒暎羣形潤生萬物同湛恩之不竭將元澤之常流匪惟乾象之精蓋亦神靈之寳謹按禮緯云王者刑殺)
(當罪賞錫當功得禮之宜則醴泉出於闕廷鶡冠子曰聖人之德上及太清下及太寧中及萬靈則醴泉出瑞)
(應圖曰王者純和飲食不貢獻則醴泉出飲之令人夀東觀漢記曰光武中元元年醴泉出於京師飲之者痼)
(疾皆愈然則神物之來實扶明聖既可蠲兹沈痼又將延彼遐齡是以百辟卿士相趨動色我后固懷撝挹推)
(而弗有雖休勿休不徒聞於往昔以祥為懼實取驗於當今斯乃上帝元符天子令德豈臣之未學所能丕顯)
(但職在記言屬兹書事不可使國之盛美有遺典策敢陳實錄爰勒斯銘其詞曰惟皇撫運奄冇寰宇千載膺)
(期萬物斯覩功高大舜勤深伯禹絶後光前登三邁五握儀蹈矩乃聖乃神武克禍亂文懷遠人書契未紀開)
(闢不臣冠冕並襲琛贄咸陳大道無名上德不德元功潛運幾深莫則鑿井而飲耕田而食靡藉天功安知帝)
(力上天之載無臭無聲萬物資始品物流形隨感變質從德效靈介焉如響赫赫明明雜遝景福葳蕤繁祉雲)
(氏龍宫龜圖鳳紀日含五色烏呈三趾頌不輟工筆無停史上善降祥上知斯悦流謙潤下潺湲皎潔萍旨醴)
(甘冰凝鏡澈用之日新挹之無竭道隨時泰慶與泉流我后夕惕雖休勿休居崇茅宇樂不般遊黃屋非貴天)
(下為憂人玩其華我取其實還淳反本代文以質居高思墜持滿戒溢念兹在兹永保貞吉)
永安宫雍錄貞觀八年置在麟遊縣西
古蹟(苑囿附第宅)
鳳翔府周尹喜故宅偃曝餘談寳雞縣有尹喜故宅張
三丰邱長春馬丹陽王重陽劉綱樊夫人秦弄玉仙跡
往往而在第虎豹熊羆時出伺人有獨角獸樵者見其
卧林間或搏虎而食之食輒餘其半山家每得殘虎以
飽
唐李茂貞園通志在鳳翔縣東北五里光啟中茂貞節
度鳳翔時建脩竹萬竿内有竹閣傍引溪水灌之(宋蘇軾李)
(氏園詩朝遊北城東回首見脩竹下有朱門家破牆圍古屋舉鞭叩其門幽響答空谷入門所見夥十步九移)
(目異花兼四方野鳥喧百族其西引溪水活活轉牆曲東注入深林林深窗戸綠水光兼竹淨時有獨立鵠林)
(中百尺松歲久蒼鱗蹙豈惟此地少意恐關中獨小橋過南圃夾道多喬木隱如城百雉挺若舟千斛隂隂日)
(光淡黯黯秋氣蓄盡東為方池野雁雜家鶩紅梨驚合抱映島孤雲馥春光水溶漾雪陣風翻撲其北臨長溪)
(波聲卷平陸北山卧可見蒼翠間磽秃我時來周覽問此誰所築云昔李將軍負險乘衰叔抽錢算閒口但未)
(榷羹粥當時奪民田失業安敢哭誰家美園囿籍歿不容贖此亭破千家鬱鬱城之麓將軍竟何事蟣蝨生刀)
(韣何嘗載美酒來此駐車轂空使後世人聞名頸猶縮我今官正閒屢至因休沐人生營居止竟為何人卜何)
(當辦一身永與清景逐)
汧陽閣一統志在汧陽縣治南(唐韋莊汧陽閣詩汧水悠悠去似絣遠山如畫)
(翠眉横僧尋野渡歸吳嶽雁帶斜陽入渭城邊靜不收蕃悵馬地貧惟賣隴山鸚牧童何處吹羌笛一曲梅花)
(出塞聲)
一經堂一統志在隴州治東刺史韋臯建取韋賢教子
一經之義
賣酒樓一統志在寳雞縣東陳倉故城内自唐至宋中
更兵燹獨存此樓宋蘇軾詩云曉入陳倉縣惟餘賣酒
樓謂此
宋會景亭一統志在鳳翔縣城外南溪處衆亭之間蘇
軾遷之水西可以遠眺又改名招隱題詩其上(宋蘇軾會景亭)
(詩飛簷臨古道高榜勸遊人未即令公隱聊須濯路塵茅茨分聚落烟火傍城闉林缺湖光漏窗明野意新居)
(民惟白帽過客謾朱輪山好留歸屐風回落醉巾他年誰改築舊製不須因再到吾雖老猶堪作坐賓)
喜雨亭通志在鳳翔縣東北蘇軾判郡時建鑿池其南
引流種樹為休息之所自為文記之(宋蘇軾喜兩亭記亭以雨名志喜也)
(古者有喜則以名物示不忘也周公得禾以名其書漢武得鼎以名其年叔孫勝狄以名其子其喜之大小不)
(齊其示不忘一也余至扶風之明年始治官舍為亭於堂之北而鑿池其南引流種樹以為休息之所是歲之)
(春雨麥於岐山之陽其占為有年既而彌月不雨民方以為憂越三月乙卯乃雨甲子又雨民以為未足丁卯)
(大雨三日乃止官吏相與慶於庭商賈相與歌於市農夫相與抃於野憂者以樂病者以愈而吾亭適成於是)
(舉酒於亭上以屬客而告之曰五日不雨可乎曰五日不雨則無麥十日不雨可乎曰十日不雨則無禾無麥)
(無禾歲且薦饑獄訟繁興而賊盜兹熾則吾與二三子雖欲優游以樂於此亭其可得耶今天不遺斯民始旱)
(而賜之以雨使吾與二三子得相與優游而樂於此亭者皆雨之賜也其又可忘耶既以名亭又從而歌之曰)
(使天而雨珠寒者不得以為𥜗使天而雨玉饑者不得以為粟一雨三日繄誰之力民曰太守太守不有歸之)
(天子天子曰不然歸之造物造物不自以為功歸之太空太空冥冥不可得而名吾以名吾亭)
武成樓一統志在寳雞縣東三十里武成鎮宋陳希亮
守鳳翔時建
斯飛閣一統志在寳雞縣西南(宋蘇軾斯飛閣詩西南歸路遠蕭條倚檻魂飛)
(不可招野闊牛羊同雁鶩天長草樹接雲霄昏昏水氣浮山麓汎汎春風弄麥苗誰使愛官輕去國此身無計)
(老漁樵)
翠麓亭一統志在寳雞縣東南一百八十里青峰寺旁
石林亭一統志在麟遊縣東宋劉敞有詩蘇軾和之(宋蘇)
(軾石林亭詩都城日荒廢往事不可還惟餘故苑石漂散向人間公來始購蓄不憚道里艱忽從塵埃中來對)
(冰雪顔瘦骨拔凜凜蒼根潄潺潺唐人惟竒章好石古莫攀盡令屬牛氏刻鑿紛班班嗟此本何常聚散實循)
(環人失亦人得要不出區寰君看劉季末不能保河關況此百株石鴻毛於太山但當對石飲萬事付等閒)
張横渠宅一統志在郿縣東五十里横渠鎮南大振谷
口
古蹟(祠宇)
鳳翔府上古倉頡廟通志在岐山縣西南五里縣志舊
在渭河之南歲久岸圮明嘉靖中改建於河北原上
姜嫄廟通志在扶風縣東南四十里邰城鎮内
夏禹廟一統志在岐山縣東十三里有古栢九十四株
枝悉西向
周太王廟通志在岐山縣東北十五里岐陽舊地創建
無攷金重慶元年重修後圮誤傳為赧王廟明正統間
行人郭仲南過岐訪周遺址得石碣乃知為太王廟知
縣王澤重修仲南撰記一統志廟側又有王季及文王
廟
泰伯廟一統志在岐山縣西北十里寇村
三公廟一統志在鳳翔縣東郭内祀周公召公太公配
以蜀漢諸葛亮宋張子
周公廟通志在岐山縣西北十五里鳳凰山麓唐武德
間建宋元祐元年重修一統志有姜嫄廟在廟後府志
有太姜太任太姒三廟在姜嫄廟東
姜太公廟通志在寳雞縣東南六十里磻溪側磻溪東
北流入渭廟居其右廟左有釣石石根著土甚微盤旋
而上至頂平廣雙窊膝跡顯然當時坐而持竿之所也
鳳女祠通志在鳳翔縣南五十里其地有鳳女臺相傳
秦穆公築以居簫史弄玉者後人因臺作祠以祀
陳寳祠一統志在寳雞縣東二十里史記秦文公獲若
石於陳倉北坂城祠之祀以一牢命曰陳寳列異傳秦
穆公時陳倉人掘地得物若羊非羊若猪非猪牽以獻
穆公逢二童子曰此為媪述常在地中食人腦若欲殺
之以栢插其首媪曰此二童子名為雞寳得雄者王得
雌者霸陳倉人舍之逐二童子化為雉飛入於林陳倉
人告穆公發徒大獵得其雌又化為石置之汧渭之間
至文公立祠名陳寳縣志祀雞臺址尚存
漢三班祠一統志在扶風縣南飛鳳山祀班彪及子固
超乂曹大家祠亦在此山
伏波祠通志在扶風縣東四十里祀馬援
馬超廟一統志在扶風縣茂陵山下元延祐二年建通
志即超故居地
諸葛武侯廟通志在岐山縣南五丈原
魏鄧艾祠通志在鳳翔縣北十里
隋文帝廟通志在扶風縣東四十五里每歲春秋祀
西鎮吳山廟通志在隴州南七十里吳嶽山下隋開皇
十六年凖西鎮吳山造神廟唐李晟鎮鳳翔時禱雨有
應于公異為記册府元龜清泰元年正月壬申詔吳嶽
成德公可進封靈應王初帝在鳳翔遣房嵩祀之有應
至是欲加封爵下有司簡討天寳十載正月封吳山神
為成德公至德二年十二月改吳山為嶽祠享官屬視
五嶽今國家以靈告祥宜示殊等故有是命宋史開寳
六年遣使奉衣冠劍履送西鎮吳嶽廟立秋日祀西鎮
吳山於隴州舊封成德公元豐八年封王元史大德二
年二月加封西鎮吳山為成德永靖王至元三年定歲
祀嶽鎮之制七月土王日祀吳山於隴州界續文獻通
考明洪武三年詔嶽鎮海瀆英靈之氣受命上帝豈國
家封號可加命依古制止以山水本名稱西鎮吳山之
神十二年遣官賜金香盒一座有司祭服二襲永樂二
年敇修五年災知州張幹重建
本朝康熙四十二年五月
賜額曰五峰挺秀每歲春秋有司修其常祀
唐韓文公祠一統志在扶風縣北崇正鎮
段太尉祠通志一在汧陽縣南一里一在縣西北四十
里祀唐段秀實唐書興元元年詔贈太尉謚忠烈帝還
都又詔致祭旌其門閭親銘其碑太和中子伯倫始立
廟有詔給鹵簿賜度支綾絹五百以少牢致祭
太白山神廟通志在郿縣東南四十里太白山上唐天
寳八載封山神為神應公貞元十二年秋旱詔飾祠廟
翌日大雨黍稷用豐宋至和三年封神為濟民侯嘉祐
七年復封為明應公熙寧八年進封福應王金元俱仍
王爵明正統四年重建廟東坡志林太白山神至靈自
昔禱無不應近歲向公少師為守奏封山神為濟民侯
自此禱不應偶取唐會要看云天寳十四年詔封山神
為靈應公吾然後知神之所以不悦者即告太守遣使
禱之若應當奏乞復公爵旦以瓶取水歸郡遂大雨三
日吾作奏檢具言其狀詔封明應公且修其廟祀之日
有白鼠長尺餘歴酒饌上嗅而不食父老曰龍也
(臣)謹按太白山靈湫數處歴代以來久著神異關中
每於望澤之時凡有禱祈咸昭丕應乾隆五年川陜
督臣尹繼善奏請列入本省祀典(臣)蒙
簡命巡撫陜西於乾隆二十九年三月霡霂偶愆禾苗待澤
(臣)敬率僚屬步禱西安神廟復遣官赴山於靈湫取
水立沛甘霖四野霑足經(臣)奏請
特賜封號蒙
恩敕加昭靈普潤四字用答神庥其神廟之在山中者舊制
庳隘(臣)復捐俸飭郿令重為葺治歲時致祭庶明神
顧享益多嘉應焉
玉皇廟通志在寳雞縣東南六十里相傳唐縣尹劉綱
夫婦登仙處
靈義侯祠通志在隴州城内唐大歷二年故郡壘艱於
得水荀氏夫婦獻地因遷城於此勅封為靈義侯靈順
夫人立祠以祀有禱屢應宋太祖時改封安祐侯
開元寺通志在鳳翔縣城内開元中建聞見後錄大殿
九間後壁吳道子畫自佛始生修行說法至滅度山林
宫室人物禽獸數千萬種極古今天下之妙其識開元
三十年云(宋蘇軾記所見開元寺吳道子畫佛滅度以答子由詩西方真人誰所見衣被七寳從雙)
(狻當時修道頗辛苦栢生兩肘鳥巢肩初如濛濛隱山玉漸如濯濯出水蓮道成一旦就空滅奔會四海悲人)
(天翔禽哀響動林谷獸鬼躑躅淚迸泉龐眉深目彼誰子遶牀彈指性自圓隱如寒月墮清畫空有孤光留故)
(躔春遊古寺拂塵壁遺像久此霾香烟畫師不復寫名姓皆云道子口所傳從横固巳蔑孫鄧有如巨鰐吞小)
(鮮來詩所誇孰與此安得擕挂其旁觀)
天柱寺鳳翔縣志在縣北三里舊有楊惠之塑維摩像
(唐李洞宿鳳翔天柱寺窮易元上人房詩天柱暮相逢吟思天柱峰墨研青露月茶吸白雲鐘卧語身粘蘚行)
(禪頂拂松探元為一决明月去臨卭宋蘇軾維摩像唐楊惠之塑在天柱寺詩昔者子輿病且死其友子祀往)
(問之跰&KR1271;鑒井自歎息造物將安以我為今觀古塑維摩像病骨磊嵬如枯龜乃知至人外生死此身變化浮)
(雲隨世人豈不碩且好身雖未死身已疲此叟神完中有恃談笑可却千熊羆當其在時或問法俛首無言心)
(自知至今遺像兀不語與昔未死無增虧田翁俚婦那肯顧時冇野鼠銜其髭見之使人每自失誰能與語無)
(言師)
普門寺通志在鳳翔縣東一里唐建金大定六年修明
正德八年重修舊有唐王維吳道子畫(宋蘇軾王維吳道子畫詩何處)
(訪吳畫普門與開元開元有東塔摩詰留手痕吾觀畫品中莫如二子尊道子實雄放浩如海波翻當其下手)
(風雨快筆所未到氣已吞亭亭雙林間彩暈扶桑&KR1680;中有至人談寂滅悟者悲涕迷者手自捫蠻君鬼伯千萬)
(萬相排競進頭如黿摩詰木詩老佩芷襲芳蓀今觀此壁畫亦如其詩清且敦祇園弟子畫鶴骨心如死灰不)
(復溫門前兩叢竹雪節貫霜根交柯亂葉動無數一一皆可尋其源吳生雖妙絶猶以畫工論摩詰得之於像)
(外有如仙翮謝籠樊吾觀二子皆神俊又于維也歛衽無閒言又獨遊普門寺有憶子由詩花開美酒盍不歸)
(來看南山冷翠微憶弟淚如雲不散望鄉心與雁南飛明年縱健人應老昨日追歡意正違不問秋風強吹帽)
(秦人不笑楚人譏)
耆闍寺通志在岐山縣東北四十里崛山下唐乾寧四
年建石磴﨑嶇巖洞峭絶春時人多遊此
法門寺一統志在扶風縣北二十里崇正鎮即唐憲宗
迎佛骨處聞見後錄古塔四層瘞佛手指骨一節憲宗
盛儀肅迎入禁中塔下層有石芙蕖工製精妙每芙蕖
一葉上刻一施金錢人姓名殆數千人宫女姓名為多
又刻白玉像所瘞佛指骨節置金蓮花中隔琉璃水晶
匣可見通志元和十四年詔改為法雲寺勅學士張仲
素撰碑宋徽宗有讚并大書皇帝佛國四字於山門之
上
西明寺通志在郿縣西南二十里顯慶三年為元奘法師
建酉陽雜俎孫思邈隱終南石室與宣律師互參元旨
於此
龍泉寺一統志在汧陽縣十五里龍泉山上唐武德間
建宋大中祥符間改普濟禪院有碑僧善儁書石墨鐫
華以為不減聖教序
慈禪寺一統志在麟遊縣東四里杜澄交會處有永徽
四年鐫刻石佛像
興國寺通志在麟遊縣治北門外童山下唐開元十年
建唐時古松尚存有銀杏樹大四五圍高與山齊明正
統間禱雨有應
天臺寺通志在麟遊縣西五里天臺山即唐九成宫故
墟也南面青蓮北負排雲寺内尚存白松古栢
宋張横渠祠通志在郿縣大振谷口
本朝康熙二十三年
賜額曰學達性天又有祠在縣東五十里横渠鎮先生故居元
元貞間建
真興寺一統志在鳳翔縣城内宋初節度使王彦超建
閣高十餘丈(宋蘇軾真興寺閣詩山川與城郭漠漠同一形市人與鴉鵲浩浩同一聲此閣幾何)
(高何人之所營側身送落日引手攀飛星當年王中令斫木南山頳寫真留閣下鐵面眼有稜身強八九尺與)
(閣兩崢嵘古人雖暴恣作事今世驚登者尚吁喘作者何以勝曷不觀此閣其人勇且英又真興寺閣禱兩詩)
(太守親從千騎禱神翁遠借一杯清雲隂黯黯將嘘遍雨意昏昏欲釀成已覺微風吹袂冷不堪殘日傍山明)
(今年秋熟君知否應向江南飽食稉)
賢山寺通志在扶風縣東南二十里有塔淳祐五年建
旁有三洞極幽邃蓋勝迹也
鐵佛寺通志在隴州香泉有鐵佛一軀宋咸平中建元
祐間重修
金槐北寺通志在郿縣槐芽鎮北一里即古惠濟院大
定四年賜額南擁太白北環渭水東接杮林西臨清湫
先是有異僧禪憩於此至金勅修遂為一方勝概焉
雲庵通志在郿縣東南四十里大定間有高僧隱庵中
後有石洞洞中刻達摩像相傳達摩傳法於此
景福宫通志在扶風縣治北正隆間建有仙人張三丰
畫壁
玉清宫一統志在汧陽縣西舊縣東三里大定中建元
至元中重修姚燧撰碑
元大金佛寺通志在鳳翔縣東大德元年勅修世祖鑄
金佛像高尺許重三十五斤賜寺中供養明初失之
成道宫通志在寳雞縣東南六十里渭水之南邱處機
修道於此始名長春觀後改今名
明三賢祠通志在汧陽縣東祀燕伋郭欽段秀實伋從
夫子適周欽肥遯於王莽之世秀實死難舊各祀於鄉
天啟元年始創此祠高攀龍撰記馮從吾篆額
金臺觀通志在寳雞縣東北一里許張三丰修道之所
古蹟(郊邑)
鳳翔府唐虞斄亭雍勝略在郿縣境漢書郊祀志注后
稷封斄斄讀如邰或曰鳳翔府郿縣有邰亭桓譚新論
邰在漆縣其民有會日以相與夜中市如不為則有災
咎
周授經臺雍勝略在鳳翔縣南本終南山峰尹喜既見
老子授五千言喜退而書之曰道德經後常居此
野人塢名山記在鳳翔縣南秦穆公失善馬野人得而
食之者三百人吏捕得欲法之公曰吾聞食善馬肉不
飲酒傷人皆賜之酒其後秦伐晉三百人皆從報德遂
脱穆公於難
鳳臺通志在鳳翔縣南十五里水經注雍有鳳臺秦穆
公時有蕭史者善吹簫能致白鶴孔雀穆公女弄玉好
之公為作鳳臺以居之積數十年一旦隨鳳去雍宫世
有簫管之聲焉今臺傾祠毁不復然矣
召亭雍勝略在岐山縣西八里召公村公采邑在此故
後人建亭水經注雍水東逕召亭南召康公之采邑也
周城通志在岐山縣西北十五里亦曰周公邸水經注
岐水之南有周城周城者周公之采邑也
磻溪釣石通志即釣臺在寳雞縣東南磻溪谷中其石
下細上鉅俯臨溪中故老相傳為太公釣魚處有兩膝
所著跡(謹按太公釣魚臺有三一在河南新安城東今去水數丈一在咸陽一在寳雞磻溪谷中其遇)
(丈王者磻溪也又見大川)
虢縣鎮通志在寳雞縣東五十里即周武王封虢叔地
隋為虢縣元省入寳雞
白起城雍勝略在郿縣東北十五里秦白起所築今遺
址尚存
太王陵一統志在岐山縣東北五十里通志在岐陽鎮
北俗云幽王陵按幽王陵在臨潼北二十五里太王始
遷岐下冢在岐陽無疑
秦穆公墓通志在鳳翔縣城内東南隅周圍五丈有奇
前有碑歲時致祭史記秦本紀穆公葬雍皇覽秦穆公
冢在橐泉宫祈年觀下(謹按史記注謂在雍縣東南二里是在城以外也今城正唐末)
(李茂貞所築宋蘇軾秦穆公墓詩槖泉在城東墓在城中無百步乃知昔未有此城秦人以泉識公墓昔公生)
(不誅孟明豈有死之日而忍用其良乃知三子殉公意亦如齊之二子從田横占人感一飯尚能殺其身今人)
(不復見此等乃以所見疑古人古人不可望今人益可傷)
三良冢通志在城南半里許朱子詩傳文公六年秦伯
任好卒以子車氏之三子奄息仲行鍼虎為殉皆秦之
良也國人哀之為之賦黃鳥(謹按括地志三良冢在岐州雍縣一里故城内今在)
(城外是城巳改築也)
秦武公墓一統志在岐山縣西南史記秦本紀武公葬
雍平陽
(臣)謹按陜西通志據劉紹周平陽封域辨以秦武公
墓在郿縣考武公葬平陽以平陽為屬郿縣者魏書
地形志史記裴駰集解胡三省通鑑注是也以平陽
為屬岐山者括地志史記正義是也又考元豐九域
志虢縣有平陽鎮蓋即平陽故城虢縣元時省入寳
雞而一統志謂平陽故城在岐山縣西南接寳雞界
地理頗合則以武公墓為在岐山尤為有據今從之
秦寧公墓一統志在寳雞縣西北史記秦寧公葬西山
帝王世紀寧公葬西山大麓故號秦陵山括地志寧公
墓在陳倉縣西北三十七里秦陵山(謹按始皇本紀云葬衙與此不同)
漢伏波村一統志在扶風縣西七里馬援故居
絳帳村一統志在扶風縣東南二十五里相傳馬融授
徒處
郿塢城雍勝略在郿縣東十五里董卓封郿侯築塢高
厚皆七丈徙金銀雜物於内積三十年穀俗謂之小長
安水經注渭水東逕郿塢南(宋蘇軾郿塢詩衣中甲厚行何罹塢裏金多退足憑)
(畢竟英雄誰得似臍脂自照不須燈)
回中城雍勝略在隴州西北四十里即漢來歙開道處
斜谷關通志在郿縣西南三十里通鑑元狩中發卒萬
人作褒斜道魏志郭淮傳青龍二年亮出斜谷田於蘭
坑賈逵傳正始元年曹爽征蜀使賈逵至斜谷觀形勢
蜀志建興十一年蜀運米集斜谷口治斜谷邸閣十二
年亮由斜谷出據五丈原雍錄長安可達漢中惟子午
關子午關在正南次西則駱谷關又西則斜谷關漢王
自漢中出襲雍則自褒斜出也岐山縣志褒斜二谷阻
衙嶺為首尾雍梁有事為出入咽喉與祁山大散子午
駱谷並稱要地
大散關通志在寳雞縣南五十二里大散嶺上通褒斜
後漢書順陽侯嘉傳建武二年延岑引兵北入散關至
陳倉嘉追破之注散關故城在陳倉縣南十里有散谷
水因取名焉水經注汧水東入散關唐書地理志寳雞
西南有大散關中興四朝志大散關屬梁泉縣在寳雞
南為秦蜀往來要道自關距和尚原纔咫尺兩山關控
斗絶出可以攻入可以守實表裏之形勢也縣志大散
關一曰散關在縣西南大散嶺上為秦蜀襟喉南山自
藍田而西至此方盡又西則隴首特起汧渭縈流關當
山川之會扼南北之交
隴關通志在隴州西七十里隴山下後漢書順帝紀永
和四年命扶風築隴道塢五年羌寇武都燒隴關通典
隴山一名隴坻漢隴關今名大震關在縣西雍錄漢武
帝至此遇震雷因名大震關方輿紀要宇文周天和中
避諱改關曰大寧亦曰隴山關隋唐復為大震關唐薛
逵改築新關於隴山上西去故關三十里控扼要道與
故關並為戌守秦雍喉嗌隴關當之矣(詳見唐安戎□)
馬援墓一統志在扶風縣西七里後漢書本傳援卒後
有上書譖之者帝怒妻孥惶懼不欲以喪還舊塋裁買
城西數畝地藁葬而已妻子詣闕上書訴冤前後六上
然後得葬
魯恭墓通志在扶風縣北四十里魯馬村(謹按中牟縣志恭墓在縣)
(西北兖州府志載恭墓在焦氏山南考後漢書本傳恭以老病罷官卒於家則中牟諸處皆非實冢)
班固墓通志在扶風縣東二十里
三國落星村通志在岐山縣東五十里即蜀漢諸葛亮
長星墜營處
三交城元和郡縣志在寳雞縣西十六里司馬懿與諸
葛亮相距所築
石鼻寨通志在縣東四十里武侯築以拒郝昭一名石
鼻城通鑑唐光啟三年田令孜奉上發寳雞增禁兵守
石鼻為後拒胡三省注蘇軾曰寳雞縣武成鎮即俗所
謂石鼻寨也(宋蘇軾石鼻城詩平時戰國今無在陌上征夫自不閒北客初來試新險蜀人從此)
(送殘山獨穿暗月朦朧裏愁渡奔河蒼茫間漸入西南風景變道邊修竹水潺潺)
晉竇滔墓通志在扶風縣北周秦坡
隋文帝泰陵通志在扶風縣東南四十五里隋書文獻
獨孤皇后仁夀二年八月葬於泰陵高祖文皇帝仁夀
四年十月合葬於泰陵同墳而異穴關中陵墓志陵高
五丈周數百步(謹按元和郡縣志太平寰宇記皆云文帝秦陵在武功縣西南二十里三畤原)
(一統志從之考武功西南二十里已交扶風界陵在今扶風境故載於此)
唐臨&KR0648;城一統志在隴州西北册府元龜王承元為鳳
翔節度使於&KR0648;陽西北八十里築新城一所賜額為臨
&KR0648;城鳳翔西接涇原無山谷之險吐蕃由是往往入寇
故承元奏於衝要築壘分兵千人以守之(謹按臨&KR0648;城新舊唐書皆)
(在&KR0648;陽一統志列入隴州蓋本鳳翔府志)
隴亭通志在隴州隴山官道旁唐時巳有此亭
安戎關一統志在隴州西南册府元龜大中六年隴州
防禦使薛逵言汧源西境切在故關昔有隄防殊無制
置僻在重岡之上苟務高深今移要會之中實堪控扼
舊絶泉井遠汲河流今則臨水挾山當川限谷危牆深
塹克揚營壘之勢謹畫圖進乞改為安戎關唐書地理
志汧源西有安戎關本大震關薛逵移築更名通鑑唐
天復二年孔勍取成隴二州乃自故關歸後唐乾祐元
年蜀將韓保貞出新關胡三省注秦州清水東五十里
有大震關自薛逵徙築安戎關於隴山由是謂大震關
為故關今隴山之西有故關山新關在汧源縣西
潘氏堡一統志在寳雞縣東北唐書楊晟傳光啟三年
守大散關朱玫攻關晟戰於潘氏遂敗通鑑注潘氏堡
在寳雞東北
模壁寨通志在寳雞縣西南七十里通鑑乾祐初蜀將
安思謙救鳳翔遣别將趨模壁
箭括關通志在汧陽縣南十五里通鑑梁貞明六年蜀
將陳彦威出散關敗岐兵於箭括嶺胡三省注其山兩
岐故俗呼為箭括有箭括關宋史吳玠傳紹興三十一
年金沒立方攻箭括關玠遣將擊敗之
甘露坊一統志在麟遊縣西唐馬坊也九域志縣有八
馬坊
李淳風墓通志在岐山縣東北五里(謹按河南府志李淳風墓在新安縣)
(畿輔通志在涿州皆無所徵信考唐書淳風岐山人似應以此為正又西安府志盩厔縣東二里亦有淳風墓)
楊恂墓通志在扶風縣東北二十里舊美陽城北二里
碑字甚竒古
李茂貞墓通志在寳雞縣北五里
段行琛墓通志在汧陽縣北七十里太尉段秀實父贈
揚州大都督
段秀實墓通志在汧陽西六十里太平寰宇記在縣西
北四十里萬善鄉草僻川西(謹按臨潼縣志亦載段秀實墓未知孰是)
宋凌虚臺一統志在鳳翔縣東北陳希亮守鳳翔時所
建(宋蘇軾凌虚臺記臺於南山之下宜若起居飲食與山接也四方之山莫高於終南而都邑之最麗者莫)
(近於扶風以至近求至高其勢必得而太守之居未嘗知有山焉雖非事之所以損益而物理有不當然者此)
(凌虚之所為築也方其未築也太守陳公杖履逍遙於其下見山之出於林木之上者纍纍如人之旅行於牆)
(外而見其髻也曰是必有異使工鑿其前為方池以其土築臺高出於屋之簷而止然後人之至於其上者忱)
(然不知臺之高而以為山之踴躍奮迅而出也公曰是宜名凌虚以告其從事蘇軾而求文以為記軾復於公)
(曰物之興廢成毁不可得而知也音者荒草野田霜露之所蒙翳狐虺之所竄伏方是時豈知有凌虚臺耶廢)
(興成毁相尋於無窮則臺之復為荒草野田皆不可知也嘗試與公登臺而望其東則秦穆之祈年槖泉也其)
(南則漢武之長楊五柞而其北則隋之仁夀唐之九成也計其一時之盛弘傑詭麗堅固而不可動者豈特百)
(倍於臺而已哉然而數世之後欲求其髣髴而破瓦頽垣無復存者既已化於禾黍荆棘邱墟隴畝矣而況於)
(此臺歟夫臺猶不足恃以長久而况於人事之得喪忽往而忽來者歟而或者欲以誇世而自足則過矣蓋世)
(有足恃者而不在乎臺之存亡也既巳言於公退而為之記乂凌虚臺詩才高多感激道直無往還不知此臺)
(上舉酒邀青山青山雖云遠似亦識公顔崩騰赴幽賞披豁露天慳落日銜翠壁暮雲點烟鬟浩歌清興發放)
(意未禮刪是時歲云暮微雪洒袍斑吏退跡如掃賓來勇躋攀臺前飛雁過臺上雕弓彎聯翩向空墜一笑驚)
(塵寰)
橋頭寨通志在鳳翔縣東北十五里紹興三十一年吳
璘遣别將彭青至寳雞渭河夜刧金人橋頭寨破之
井田通志在郿縣東五十里横渠鎮南張子所畫未就
之井田也
張子厚墓一統志在郿縣東五十里横渠鎮父涪州守
迪暨弟戩以下四世墓俱在焉
金横水鎮通志在鳳翔縣東三十里金史地理志鳳翔
府舊有横水鎮
益店鎮通志在岐山縣東三十五里金史地理志鳳翔
府舊有驛店鎮
羅局鎮通志在岐山縣東南三十五里金史地理志岐
山馬蹟鎮按羅局鎮在馬蹟里蓋即馬蹟鎮
元射箭臺一統志在寳雞縣西南十里元憲宗入蜀常
駐師於此較射碑刻尚存
清風臺一統志在寳雞縣南六十里邱處機所築西倚
飛雲壁東臨潄玉溪為一邑最勝處
清湫鎮通志在郿縣東二十五里以近清湫水而名至
正十四年達魯所築城址尚存
二里闕通志在寳雞縣西南四十里古置關遺址尚存
元史鄭鼎傳中統初鼎從伐蜀攻二里散關屢立戰功
縣志居高嶺上長亘二里因名乃連雲棧出入必由之
路明初設巡檢司於益門鎮嘉靖間遷於此
益門鎮通志在寳雞縣西南十五里元末李思齊所築
以備川蜀洪武三年蜀將王友仁攻興元守將金興旺
請援時徐達在西安即帥師還屯益門鎮陜西既入關
平衍千餘里西南抵寳雞復岸然山合惟一隘口始入
是為益門鎮秦山嵯峨清江滉瀁路惟鳥道雲棧百折
達荆梁通滇益名鎮以益義取諸此
李思齊墓通志在寳雞縣東三十里
明咸宜關通志在隴州西四十里明正統中因關山路
阻改咸宜關移巡檢司於此鑿山開道通秦鳳故關廢
為鎮通鑑梁貞明六年蜀使王宗儔等將兵伐岐出故
關壁於咸宜胡三省注在隴州汧源界
(臣)謹按隴山置關始於西漢自漢迄明雖經三徙然
咸因山設險總而名之皆隴關也漢曰大震唐曰安
戎明曰咸宜考太平寰宇記安戎宋時已廢後此仍
由大震即今隴州西八十里之關山是也前明咸宜
置關而大震又廢唐宋以大震為故關而安戎為新
關近時則以關山為故關而咸宜為新關雍勝略云
左隴山而右汧水面五峰而扼靈谷為秦鳳要害之
地信哉
本朝大學士党崇雅墓通志在寳雞縣西平原
關中勝蹟圖志卷十八
