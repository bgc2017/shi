關中勝蹟圖志卷十四
陜西巡撫(臣)畢沅撰
古蹟(郊邑)
上古女媧氏風陵潼關志在東門外黃河北岸水經注
關之直北隔河有層阜巍然獨秀孤峙河陽世謂之風
陵戴延之所謂風塠者也又西征記云伏羲女媧風姓
此當是女媧之墓唐歴潼關口河潬上有樹數株雖水
暴漲亦不漂沒人號為女媧墓天寶十二載五月因大
風吹失所在乾元二年六月虢州刺史王晉光上言今
月一日河上側近忽聞風雷曉見墳湧出上有雙柳樹
下有巨石各高丈餘路史女媧氏其神居于栗席之野
是謂風陵堆乾元中刺史奏閿鄉墳天寶十三載天雨
晦冥俄失所在至是河旁風雷夜聲黎明視之其墳湧
出復夾兩柳樹肅宗命祝史祠焉乾德四年詔置守陵
五戸春秋少牢
(臣)謹按山西平陽府志趙城東有媧皇陵山東兖州
府志濟寧州東南亦有女媧氏陵唐陸長源媧皇墓
辨謂古志相傳女媧墓在大河中水高與高水下亦
下盖神之所扶持乃自天寶十三載秋霖沖沒之後
至今無蹟始知聞說皆謬也然自魏酈道元稱述以
来自是唐置祀典宋置守戶又若確鑿可據者所謂
有其舉之莫敢廢歟又關中陵墓志謂係黃帝相風
后墓
史皇氏倉頡墓通志在白水縣東北七十里丹鉛總錄
倉頡塜方輿勝覽有數處當以在關中馮翊者為是按
皇覽云有倉頡塜在利陽亭南高六丈
史官村同州志在白水縣東北彭衙東二十里村西有
利鄉亭今名史官村史記倉頡居陽武葬衙之利鄉亭
南即此
商伊尹墓雍勝略在郃陽縣秦莊葉夢熊伊尹墓碑郃
陽故有伊尹墓為廟歲時祀之舊志稱縣南二十里為
莘國尹所耕處據朱子詩傳莘之在郃陽無疑康乃心
伊尹墓記孟子耕於有莘之野漢趙岐注在今同州郃
陽邑之新村舊名秦莊有伊尹墓其東有尹莊即尹生
處今人猶傳生尹莊乃心因請於地方大吏為樹栢數
十株立商元聖故里碑于新村之孔道
(臣)謹按括地志莘野伊尹耕處在夏陽村今郃陽縣
南二十里夏陽鎮即古村也但後人往往聚訟史記
殷本紀云帝沃丁葬尹于亳皇覽水經注皆云尹墓
在濟陽已氏平利鄉鶴林玉露云尹墓在空桑北一
里明一統志尹墓在偃師縣西又歸德府城東穀熟店
亦有尹墓又杞縣志尹墓在空桑澗伊尹村陳留縣
志有莘墟莘野門嵩縣志伊水南有空桑澗澗東有
莘樂溝紛紛指引究無確證要之賢聖流風所被人
各引而親之亦秉彛好德之公也至尹墓之祀於郃
遠無可攷然趙岐之注孟子朱子之傳詩經據侃鑿
且語出大儒自可傳信似無庸更滋疑議矣
周聖母太姒墓同州志在郃陽縣夏陽村之東地為夏
陽故城明一統志云城内有太姒墓此夏陽乃唐析河
陽置河西縣已而更名者其城在今縣治東四十里水
經注城南有瀵水水南有文母廟
桃林野雍錄春秋時晉侯使詹嘉守桃林之塞杜預曰
潼關是也書著武王之事曰歸馬于華山之陽放牛於
桃林之野孔穎達引杜預語亦以桃林塞為在關内且
曰華山之旁尤之水草非長養牛馬之地欲使自生至
死以不戰時牛馬不復服乘也
告平城通志在華陰縣敷水之西水經注敷水南出石
山之敷谷北逕告平城東耆舊所傳言武王伐紂告太
平於此
王宿莊華州志宜氏族譜云宜氏世居華城東北二十
里地曰王宿莊古傳周太子宜臼廢出奔曾宿渭陽之
濱即此暨踐祚後以封庶子賜姓宜氏
臨晉關通志在朝邑縣東三十里黃河東岸竹書紀年
魏襄王七年秦王来見于蒲坂關史記曹相國世家注
參以中尉從漢王出臨晉關正義曰在臨晉縣故言臨
晉關漢書武帝本紀元封六年立蒲津關注師古曰即
臨晉關北齊書高祖本紀後魏天平二年齊神武遣厙
狄温守封陵築蒲津西岸胡三省通鑑注河中西關城
在河西所以護蒲津浮梁者也唐書地理志蒲津關一
名蒲坂關柳宗元館驛使記自華而北界於櫟陽其驛
六其蔽曰同州其關曰蒲津續通典蒲津關戰國時魏
所置自河東而言亦曰蒲坂津自關中而言亦曰夏陽
津縣志宋大中祥符四年改為大慶關城久圮明嘉靖
二十年復築萬歷以後河决城毁後河流西徙故關反
在東岸為舊大慶關今河西亦稱新大慶關有巡檢在
焉(唐元宗早度蒲關詩鐘鼓嚴更曙山河野望通鳴鑾下蒲坂飛旆入秦中地險關逾壯天平鎮尚雄春来)
(津樹合月落戍樓空馬邑分朝景雞聲逐曉風所希常道泰非復候繻同張九齡奉和聖製早度蒲關應制魏)
(武中流處軒皇問道回長堤春樹發高掌曙雲開龍負王舟渡人占仙氣来河津會日月天仗役風雷東顧重)
(關盡西馳萬國陪還聞股肱郡元首詠康哉)
潼關通鑑地理通釋在華隂縣東北三十九里古桃林
塞也左傳晉侯使詹嘉守桃林之塞杜預注潼關是也
水經注河在關内南流潼激關山因謂之潼關灌水經
通谷述征記所謂潼谷水或說因水以名地也元和郡
縣志先名衝關後以關西一里有潼水因以名通典秦
函谷關在今靈寶縣界漢武帝徙于新安縣界至建安
十六年曹公破馬超于潼關即是中間移于今所後周
文帝破東魏軍殺大將竇泰于此改名潼谷關隋大業
七年移于南北鎮城間去舊關四里唐天寶二年移向
北近河為路玉海上躋高隅俯視洪流盤紆峻極實謂
天險河北岸為風陵津北至蒲關六十餘里迤邐相接
自此西望川途曠然盖神明之奧區也華州志潼關天
險南薄關北阻河中通一徑車不方軌一夫當關億萬
不能踰也潼關衞志秦嶺南峙太華西聳東南有禁峪
之險設十二連城以防秦嶺諸峪北有洛渭會黃河抱
關而下(唐太宗入潼關詩崤函稱地險襟帶壯兩京霜峰直臨道冰河曲繞城古木參差影寒猿斷續)
(聲冠盖往来合風塵朝夕驚高談先馬度偽曉預雞鳴棄繻懷遠志泥封負壯情别有真人氣安知名不名崔)
(顥題潼關樓詩客行逢雨霽歇馬上津樓山勢雄三輔關門扼九州川從陜路去河繞華隂流向曉登臨處風)
(煙萬里愁許渾秋日赴闕題潼關驛樓詩紅葉晚蕭蕭長亭酒一瓢殘雲歸太華疎雨過中條樹色隨山過河)
(聲入海遥帝鄉明日到猶自夢漁樵温庭筠過潼關詩地形盤曲帶河流景氣澄明是勝遊十里曉雞關樹暗)
(一行寒雁隴雲愁片時無事溪泉好盡日凝眸嶽色秋麈尾角巾應曠望更嗟芳靄隔秦樓)
晉城蒲城縣志在縣東南四十里舊傳晉公子重耳出
亡於蒲所築計公子避難何暇築此傳聞秦孟明敗後
晉建城為長守也
白起社田澄城縣志在縣北六十里將軍山南有村曰
社田相傳為起食邑
公孫杵臼程嬰墓通志俱在韓城縣西南保安村
(臣)謹按韓城縣西南保安村有巨冢三邑志稱趙武
公孫杵臼程嬰墓何景明雍大記僅稱杵臼及嬰墓
在縣西南不及趙武盖嬰杵為文子家臣當日恐未
必合窆何氏僅稱二人較為有據
彭衙堡通志在白水縣東北六十里元和郡縣志春秋
晉秦戰于彭衙是也杜甫詩夜深彭衙道月照白水山
鄭桓公墓華州志在州西關路南
子夏石室郃陽縣志在飛浮山史記仲尼弟子列傳注
索隱曰同州河西縣有子夏石室學堂水經注三累山
南有石室西面有兩石室北面有兩石室皆因阿結牖
連扃接闥東廂石上猶傳杵臼之跡似是栖遊隱學之
所昔子夏教西河疑即此也室西北有子夏墓
秦平舒城括地志在華陰縣西北六里史記秦本紀始
皇使者夜過平舒道有人持璧遮使者曰為我遺滈池
君者即此
長城三秦記在蒲城東五十里秦築長城即是塹洛也
太平寰宇記秦孝公九年作長城簡公二年塹洛今沙
苑長城是也
漢劉仲城通志在郃陽縣西二里昔漢高祖兄劉仲封
邑于此(唐房彥謙劉仲城詩千載遺蹤寄薜蘿沛公鄉里漢山河長陵亦是閒坵壠異日誰知與仲多)
藏馬谷雍勝略在華岳東漢武帝求仙於華山下造集
靈宫存仙殿望仙門有神鳥自華山出帝令置内棧馬
不久留令人尋之見在此山谷中石龕下故名藏馬谷
又曰藏馬龕東北澗中石馬跡尚存
武城通志在華州東二十一里又名光武城乃征隗囂
時所築遺跡尚存括地志一名武平城
司馬遷墓雍勝略在韓城縣南二十里墓前有坡號司
馬坡而建祠焉水經注司馬子長墓前有廟廟前有碑
永嘉四年濮陽太守殷濟瞻仰遺文大其功德遂建石
室立碑樹柏太史公自叙曰遷生龍門是其墳墟所在
矣縣志太史公墓在芝川鎮南嶺上西枕梁山東臨大
河古柏數百株蒼勁如鐡冡以石砌上二柏盤崌尤竒
褚遂良隨清娛墓誌永徽二年九月余判同州夜靜坐
於西廳若有若無猶夢猶醒見一女子高髻盛裝泣謂
余曰妾漢太史司馬遷之侍妾趙之平原人姓隨名清
娛瘞于長樂亭之西不揣人神之隔乞一言銘墓以垂
不朽余感寤銘之
班超墓華陰縣志在縣西二十里官道旁
楊震墓華陰縣志在縣東三十里白孔六帖後漢楊震
改葬華陰潼亭先葬十日有大鳥丈餘集震墓前葬畢
飛去時人立鳥象于墓前名臣奏議唐太宗貞觀十一
年行幸過漢太尉楊震墓傷其以忠非命親為文以祭
之僕射房元齡進曰楊震雖當夭枉數百年後方遇聖
君倚輿駐蹕親降神作可謂雖死猶生沒而不朽通志
華陰縣東震墓前左右共七冢明萬歷初建享堂拓地
三十四畝堂圮
本朝順治丙申副使湯斌重建
華陀墓通志在華陰縣西五里
杜康墓通志在白水縣西十五里
前秦王猛墓通志在華陰縣西三里
唐白樓集古錄同州有白樓唐賢眺詠之所白樂天詩
煙入白樓沙苑暮
遊春亭雍勝略在鄭縣城東北三里土人呼曰杜基盖
杜甫謫華州司功嘗題詩其處也又東二里曰西谿
(臣)謹按同州志云杜詩有鄭縣亭子即今杜基西溪
者是攷詩云鄭縣亭子㵎之濱戶牖凴高發興新既
稱凴高似非西溪低下之所又云雲斷岳連臨大路
天晴宫柳暗長春大路地名晉書檀道濟伐姚洪至
潼關姚鸞屯大路以絶道濟糧道是也長春宫名在
朝邑縣以地形攷之則鄭縣亭子當在華東渭濱之
間與杜基西溪似非一處儲光羲詩云朝行敷水上
暮出華山亭又云高館宿初靜長亭秋轉空今華陰
縣敷水之西有敷西城郭緣生述征記姚苻所置鄭
縣亭子當即其地爰附著之
睿宗橋陵通志在蒲城縣西北三十里豐山唐書元宗
本紀開元四年十月庚子葬大聖真皇帝于橋陵長安
志橋陵封内四十里陪葬太子三莊惠太子惠文太子
惠宣太子公主三金仙凉國鄎國
元宗泰陵通志在蒲城縣東北三十里金粟山唐書代
宗本紀廣德元年三月辛酉葬至道大聖大明孝皇帝
于泰陵長安志封内七十六里陪葬一内侍高力士
憲宗景陵通志在蒲城縣東北三十里金幟山唐書穆
宗本紀元和十五年五月庚申葬聖神章武孝皇帝于
景陵長安志封内四十里陪葬妃后三懿安郭后孝明
鄭后王賢妃
穆宗光陵通志在蒲城縣北二十里堯山唐書敬宗本
紀長慶四年十一月庚申葬睿聖文惠孝皇帝于光陵
長安志封内四十里陪葬后二恭僖王后貞獻蕭后
李思訓墓通志在蒲城縣西十五里唐雲麾將軍有李
邕書碑
宋陳摶墓通志在華岳希夷峽關中陵墓志摶隱華陰
雲臺觀沒于張超谷石室中遺骨為道士時出乞施明
嘉靖中直指姚一元遷于玉泉院後復瘞峽内斷其鏁
不可復上
冰橋韓城縣志在縣東北禹門每歲大雪時合驚蟄時
解時日不爽龍門斷岸危峽河冰蔽山而下至此山立
有神驅之者頃結成橋車馬擔負行同陸路其結其解
皆以夜間故行者無虞宋建炎元年金人分道而入官
軍扼于河乃自韓城履冰渡即此
關中勝蹟圖志卷十四
