關中勝蹟圖志卷五
陜西巡撫(臣)畢沅撰
古蹟(宫闕)
唐京城唐書地理志上都初曰京城天寳元年曰西京
至德二載曰中京上元二年復曰西京肅宗元年曰上
都京城前直子午谷後枕龍首山左臨灞岸右抵灃水
德宗本紀貞元四年築夾城長安志唐京城東西一十
八里一百一十五步南北一十五里一百七十五步周
六十七里郭中南北十四街東西十一街其間列置諸
坊有京兆府萬年長安二縣當皇城南朱雀門有南北
大街曰朱雀門街東西廣百步萬年長安二縣以此街
為界萬年領街東五十四坊及東市長安領街西五十
四坊及西市天禄識餘咸陽有六岡如乾之六爻唐時
宫殿皆在九二岡上而作太清宫於九五岡上百官府
在九四岡上明德門六典南面三門中曰明德長安
志北當皇城朱雀門南出抵終南山八十里啟夏門
六典南面三門中曰啟夏長安志門外西南二里有圓
丘先農籍田三壇按長安圖東南角有進芳門安化
門六典南面三門西曰安化通化門長安志東面三
門北曰通化門至德三載改為達禮門尋復舊春明
門六典東面三門中曰春明實錄開元十七年五月侍
臣以下燕於春明門延興門六典東面三門南曰延
興開遠門長安志西面三門北曰開遠門金光門
六典西面三門中曰金光唐書韓朝宗傳韓朝宗天寳
初為京兆尹分渭水入金光門長安志西出趨昆明池
也延平門六典北面一門曰光化門(已上京城)
皇城六典在京城之中其中左宗廟(在安上門内之東)右社稷
(在含光門之東)百寮𪠘宇列乎其間凡省六寺九臺一監四衛
十有八東宫官屬凡府一坊一寺三率府十朱雀門
長安志皇城南面三門中曰朱雀門北當宫城之承天
門南當外郭之明德門玉海隋志士庶不得雜居朱雀
門之内故宗廟官寺兵衛悉在焉安上門長安志朱
雀門東曰安上門至德三載改為光天門尋復舊含
光門長安志朱雀門西曰含光門定武門安禮門元
德門長安志北面三門正北曰定武門次東曰安禮門
又東曰元德門即西内東宫北門也(巳上皇城)
西内太極宫唐書地理志宫城在皇城之北長千四百
四十步廣九百六十步周四千八百六十步其崇三丈
有半長安志宫城東西四里南北二里二百七十步周
十三里一百八十步南即皇城北抵苑東即東宫西有
掖庭宫玉海龍朔後皇帝常居大明宫乃謂之西内神
龍元年改曰太極宫雍錄太極宫者隋大興宫也諸帝
多居大明宫或遇大禮大事復在太極如高宗元宗每
五日一御太極有初即位不於大明而於太極者知太
極尊於大明也雍勝略按西内有三城外一重曰京城
外郭城也中一重曰皇城惟列府市不使雜人居止又
内一重是曰宫城則今之省城正直宫城之地所謂六
爻九二之地也承天門長安志正殿南承天門隋開
皇三年作初名曰廣陽門仁夀元年改曰昭陽門唐武
德元年改曰順天門神龍元年改為承天門外有朝堂
東有胏石西有登聞鼓長樂門重福門(一曰重門)永春門
六典注承天門之東曰長樂門長安志次東門曰重福
門即東宫之正門次東曰永春門東北為延喜門廣
運門永安門長安志承天門之西曰廣運門内有左右
藏庫次西曰永安門通明門嘉猷門長安志西面二
門南曰通明門北曰嘉猷門嘉德門長安志太極門
外承天門之内曰嘉德門歸仁門納義門長安志嘉
德門東廊有歸仁門西廊有納義門太極門長安志
當承天門内北曰太極門隋曰大興門後改曰乾福門
貞觀八年改為太極門東隅有鼓樓西隅有鐘樓貞觀
四年置太極殿唐書高祖本紀武德元年五月甲子
即皇帝位於太極殿六典太極門内曰太極殿朔望則
坐而視朝焉注盖古之中朝也隋曰大興殿武德元年
改有東西上二閤門通志東上閤在太極之東西上閤
在太極之西左延明門右延明門長安志在太極殿
東廊有左延明門西廊有右延明門門下省在左延
明門東南中書省在右延明門東南玉海時謂尚書省
為南省門下中書省為北省亦謂門下省為左省中書
省為右省或通謂之兩省宏文館兩京記在門下省
東唐書百官志武德四年置修文館於門下省九年改
曰宏文館神龍元年改曰昭文館史館長安志在門
下省北貞觀三年置秘書内省以修五代史又置史館
以編國史尋廢秘書内省朱明門六典太極殿北曰
朱明門左曰乾化門右曰肅章門長安志肅章門西曰
暉政門乾化門東曰武德門武德殿延恩殿六典武
德門内有武德殿延恩殿兩儀門六典朱明門北曰
兩儀門兩儀殿六典兩儀門内曰兩儀殿常日聽朝
而視事焉注盖古之内朝也長安志兩儀殿在太極殿
後隋曰中華殿唐貞觀五年改萬春殿六典兩儀殿
之東又千秋殿兩儀殿之西又新殿長安志兩儀殿東
有新殿獻春門六典兩儀之左又宜秋門兩儀之右
宜秋之右曰百福門百福殿長安志百福門内曰百
福殿宣宗改雍和宫内有親親樓諸王宴會之所也會
要大中元年勑修百福殿八十間承慶門六典百福
之西曰承慶門承慶殿六典承慶門内曰承慶殿
立政門六典獻春之左曰立政門立政殿六典立政
門内大吉門六典立政之東大吉殿六典大吉門
内甘露門六典兩儀殿之北曰甘露門長安志門外
有東西永巷東出横門又東有日華門西出横門又西
有月華門院北有東西千步廊西有掖庭甘露殿長
安志甘露門内會要太和二年修兩儀殿及甘露殿一
百七十二間(唐李嶠甘露殿侍宴應制詩月宇臨丹地雲窗網碧紗御筵陳桂醑天酒酌榴花水)
(向浮橋直城連禁苑斜承恩恣歡賞歸路滿烟霞)神龍門長安志甘露門左
神龍殿長安志神龍門内武德殿後安仁門長安志
甘露右安仁殿長安志安仁門内甘露殿西佛光
殿長安志神龍殿西歸真觀長安志安仁殿後觀後
有綵絲院西有咸池殿淑景殿長安志歸真觀西殿
西有第三落次西第四落又次西第五落延嘉殿長
安志在甘露殿北殿南有金水河往北流入苑承香
殿長安志延嘉北有承香殿通志西有昭慶殿殿西為
凝香閣閣西為鶴羽殿景福臺通志延嘉殿西北長
安志臺西有望雲亭紫雲閣通志神龍殿東長安志
閣西有南北千步廊舍南至尚食院西北盡宫城閣南
有山水池尚食内院凝隂殿通志紫雲閣西凌烟
閣長安志凝隂殿南南部新書凌烟閣畫功臣皆北向
長安志凌烟閣西有功臣閣東有司寳庫毬場亭子
(一作鞫場亭子)長安志凝隂之北有毬場亭子宏文殿觀雲
殿通志俱在凝隂殿北四海池雍大記一在毬場亭
之東一在咸池殿之東一在望雲亭之西一在望雲亭
之北掖庭長安志永安門西有掖庭内侍省長安
志掖庭南隅有内侍省興仁門宣猷門崇道門惠訓
門昭德門安禮門正禮門宣光門通福門光昭門嘉猷
門華光門暉儀門夀安門綏福門翔鳳殿薰風殿就日
殿臨照殿望仙殿鶴仙殿乘龍殿翔鳳閣(並見六典方位無攷巳上)
(西内太極宫)
東宫門即東宫正門也門外有東宫朝堂在焉宣明
門長安志嘉德正南嘉德門長安志明德殿南門東
有東奉化門西有西奉化門門外東廊為左永福門西
廊為右永福門明德殿長安志東宫正殿會要武德
九年八月太宗即位於東宫明德殿玉海即顯德殿中
宗諱顯為太子時改曰明德長安志殿東廊為左嘉善
門西廊為右嘉善門宜春宫宜秋宫長安志俱在明
德殿旁宜春門通志宜春宫外門外有典膳厨宜春
北苑又宜秋門在宜秋宫外門外道東有命婦院左
春坊通典龍朔二年改門下坊為左春坊玉海東宫宜
春宫門外有左春坊坊南有崇文館右春坊通典龍
朔二年改典書坊為右春坊玉海東宫宜秋宫門外有
右春坊崇教殿在明德殿後又麗正殿集賢注記在
崇教殿之北光大殿之南長安志開元改為集仙殿十
三年改為集賢殿佛堂院通志在麗正殿後東為射殿
承恩殿崇文殿崇仁殿八風殿射殿亭子山池左右
長林門
掖庭宫長安志宫城東西四里南即皇城北抵苑掖庭
西門貞觀二年敕左丞戴胄於掖庭西門簡宫人出之
按掖庭宫盖高祖所起宫人教藝之所也
大安宫雍錄在宫城外西偏太宗嘗獵昆明池獻獲於
大安宫盖自昆明東歸之路也唐書地理志長安縣有
大安宫本宏義宫會要武德七年五月營宏義宫初秦
王居宫中承乾殿高祖以秦王有克定天下之功建宏
義宫以居之至九年七月高祖以宏義宫有山林勝境
雅好之貞觀三年四月乃徙居之改為大安宫垂拱
前殿通志在大安宫戢武殿長安志在大安宫實錄
太宗與公卿謁太上皇於戢武殿置酒為歡乙夜方散
又文思殿長安志在大安宫翠華殿通志在大安宫
東北遺址尚存俗云祭酒臺(巳上大安宫)
東内大明宫雍勝略在省城東北今含光殿故基高四
十餘尺去城三里殿基前有翔鳳閣栖鳳閣二基猶存
唐書地理志上都大明宫在禁苑東南接京城之北面
西接宫城之東北隅長千八百步廣千八十步長安志
初高宗命司農少卿梁孝仁制造此宫北據高原南望
爽塏每天晴日朗望終南山如指掌京城坊市街陌俯
視如在檻内雍錄大明宫本太極宫之後苑東北面射
殿也地在龍首山上太宗初於其地營永安宫以備太
上皇清暑九年正月雖嘗改名大明宫然太上皇仍居
大安不曾徙入也龍朔二年高宗染風痺惡太極宫卑
下故就修大明宫改名蓬萊取殿後蓬萊池為名也長
安五年又改為大明宫長安志叙載其地比太極宫承
天門則退北三坊地而中析之以為六坊中六坊地以
為丹鳳中門正街可達承天南即朱雀正街矣其百司
庶府居民第宅仍依大興都城之舊無所更易故東内
大明雖曰創營而朝市悉仍隋舊無所增移也丹鳳
門六典南面五門正南曰丹鳳門長安志至德三年改
為明鳳門尋復舊名望仙門延政門六典丹鳳門東
曰望仙門次曰延政門長安志望仙門貞元中修有樓
十間延政門抵長樂坊北建福門興安門六典丹鳳
門西曰建福門次曰興安門會要故事建福望仙等門
昏而閉五更而啟至德中勅晚開元和二年令有司各
據班品置待漏院於建福門外長安志望仙建福二門
内各有下馬橋跨東西龍首渠太和門日營門長安
志太和東面一門日營西面一門元武門銀漢門青
霄門長安志北門曰元武門德宗造門樓外設两廊持
兵宿衛謂之北衛元武門左曰銀漢門右曰青霄門唐
書兵志貞觀十二年置左右屯營於元武門領以諸衛
將軍會要神龍元年改元武門為神武制勝樓含元
殿六典丹鳳門内正殿曰含元殿會要龍朔三年移仗
就蓬萊宫新作含元殿長安元年改為大明殿神龍元
年復為含元唐書五行志含元路寢大朝會之所御也
長安志含元殿南去丹鳳門四百餘步中無間隔左右
寬平東西廣五百步賈黃中談錄殿前龍尾道自平地
凡詰曲七轉由丹鳳北望宛如龍尾下垂於地两垠欄
悉以青石為之劇談錄龍尾道出於闕前每朝會禁軍
御仗宿於殿庭金甲葆戈雜以綺繡羅列文武纓珮序
立仰觀御座若在雲漢雍錄王仁裕曰含元殿前玉階
三級第一級可高二丈許每間引出一石螭頭東西鱗
次第二第三級各高五尺(三級以自上而下為次)級两面龍尾道
各六七十步方逹第一級皆花磚(唐李華含元殿賦維皇高祖穆端命於元)
(穹萬有千歲鍾景祚於洪裔建北宫之尊嚴上取法於天帝乃圖正殿之逌居規崇山而定制信神明幽贊而)
(人謀襲契不然何前王曠此之雄麗也先是大司空率其屬執度而相之曰美哉川原騖乎其大哉亘坤靈兮)
(配乾剛坤順乾而為龍舒廣衍兮走羣山紛却面而朝宗陵正陽之奕奕欝佳氣之葱葱盖昊天之作而黃祗)
(授元聖獲以造新宫也乃審於龜筮龜筮恊從太卜以告神人咸同皇曰欽哉是將宜於朕躬因以鴻稱含元)
(建名易乾卦之說曰含宏光大又曰元亨利貞括萬象以為尊特巍巍乎上京則命徵盤石之匠下荆揚之材)
(操斧執斤者萬人涉磧礫而登崔嵬擇一榦於千木規大壮於喬枚聲坎坎於青雲若神培而顛摧勢動連崖)
(拉風捽雷倒勁梢於窮谷斬巨柢於昭回時也山祗效靈波神作氣為桴為栰羽疊鱗萃朝沉江漢夕出河渭)
(雲奔山撗交積於作宫之地於是農事既收靈臺勿亟子來而就役者周邦畿而薄四海咸忘勞而獻力乃張)
(為廣庭考正極星邦伯是經國工研精剗盤岡以為址太階積而三重因博厚而順高明築陵天之四墉四墉)
(既列太階如截下上相嶔愕視沉沉其始也星鎚電交於萬堵霜鋸冰解於千尋擁材為山攅杵如林乃占日)
(月之吉以成帝室崇梁勁於中極榱桷艥以礱密析姑繇以為楹隳喬山以為礩飛重簷以切霞烱素壁以留)
(日神標峻摘鬼叠層楣高卑迭作尋尺相持木從䋲而後正棟操宇而不危陛瑩冰級瓦敷鱗差蕩晶景而升)
(降歘睒眥以交輝聳大厦之竒傑勢將頓而復飛爰詔有司練日推時徵考室於周頌會公卿以落之丕赫哉)
(如俯如跂若合若離森脩邃以窅徼怳岌嶪而巖巍謂衝飈激海兮漩&KR1977;淪以無底奔雷觸山兮掉巘㠋而傾)
(㩻石鮫拖首於堂廡状出雲而撐鬐嵩高之制靈邱上盤隣斗極之光耀邇天漢之波瀾密鑿柄之吞吐吸山)
(藂而水攅建升龍之大旆邈不至於階端峥嶸孱顔下視南山炤燭無間七曜逥環㰹欱赫以突兀攄閎宏以)
(蕭榝捧帝座於三辰衝天街於九逹進而仰之騫龍首而張鳳翼退而瞻之岌樹顛而崒雲末嶷兮峩峩巨鱉)
(載仙山而出滄波劃兮煌煌燭龍析穹穴而臨北方排層城而廓帝居豁閶闔而面蒼蒼左翔鸞而右棲鳳翹)
(兩闕而為翼環阿閣以周墀象龍行之曲直夾雙壺以鴻洞啟重閨之呀赩趨堂塗而未半望宸居而累息惟)
(上聖之欽明爰德政而崇德去雕璣與金玉絀漢京之文飾熾丹雘於崚嶒抗重霄而競色若乃紫微晨曀彤)
(墀夜明雲薄萬栱風交四榮冬止其陽則釋裘而燠夏休其隂則捐絺以清旗獵風而振響葉墜露而成聲懸)
(櫨駢凑竦柱奔列複檻層綴高窗景熱黭翳日而罘連曤天開而中絶形持神而欲離足慺步而將跌眝昭訓)
(之崇崇瞵光範之揭揭其南則丹鳳啟途遐瞩荆吳十扇開閉隂陽睢盱容鼎九扃方駕五車示王者之無外)
(不樹屏於清都望仙闢於巽維建福敞於坤隅偃朱旗而橐元甲屯仡仡之驍夫其後則深闈秘殿曼宇疎楹)
(瑞木交隂元墀砥平鮮風歴廡凌散飄英隂藹武闈增華穆清玉燭内融則嘉盛豐偹太陽照臨而天下文明)
(古有六寢御兹一人今也三朝繇古是因布大命於宣政澹元心於紫宸羲和弭節於通乾望舒停景於觀象)
(密勿旒扆臣人是仰左黃閣而右紫微命伊臯以為長其下則鶡冠魚服良家茂族厲禁非宜金吾領之其前)
(則置兩石以䘏刑張三候以興武告善之旌登聞之鼓節晷漏於鐘律架為樓之筍簴以辨内外之差以正東)
(西之序天光流於紫庭倒景入於朱戶騰祥雲之郁靄映旭日之葱蘢清渠導於元氣玉樹生於景風平坦數)
(里徘徊無窮羅千乘與萬騎曾不得半乎其中厥初經營天下既又文物未周孤其壯麗盖重於施勞非不懷)
(也乃眷睿孫睿孫開元萬物宴清而大和掩書契之所論既克廣於崇構聲明偹而益尊盖聖皇之孝也輝焯)
(變化兮動摇乾坤其東於是宏文教而開館對日華之清閾盖左學之遺制恊前王之講德其西於是延載筆)
(之良史俯月華之峻扉集賢人於别殿朝命婦於中闈王風闡而成化隂教偹而不虧加以咏周詩而展親睦)
(魯衛而敦叙因合族而來宴置更衣之豐宇至於殿内諸曹則左右有局通軒並廡物有恒司供無廢舉又有)
(銀璫珥貂寺人巷伯奉宣出納之令更踐中宫之役熊羆之旅董以龍武矛戟森森材官羽林聲破邱山氣讋)
(飛沈爪抉千鈞跟騰百尋克壮皇威恊比其心其外則校人掌馬天駟在閑以偹順遊放牧其間望我鑾和陟)
(彼高山猶慮憲章或遺國容未偹乃立掌匭之司館通事之吏職在逹下情於上天儆王言於有位堧通太極)
(隥指龍池重門内注複道潜移幽峻肅以相屬光彤融以熺熺懸象著明帝座維三皇居設位俯察仰参翼室)
(正中游宫次南北起含光其容眈眈總而言之如山之夀則曰蓬萊如日之升則曰大明自兹而北燕遊所經)
(逹於苑囿不可殫名周廬更阿匝以環衛南端百仞上極霄際却視㽎崟經途廣深繚以層城黕為重隂至若)
(時雨膏田九農恞暢雲歸山穴儵以昭曠白日麗於宫隅混晶光而益壮於是風師歛威纖埃不升穎絶摇芒)
(葉無翻稄自中徂外鏡洗川澄弦直閭閈井畫溝塍靡迤秦山陂陀漢陵知稼穡之艱難見皇王之廢興及乎)
(元冥戒寒海神飛雪瑶城粉野琪樹森列玉宇凝階雲門露闕天華爽霽朗日朝徹赤旌降庭朱柱豔月仰白)
(帝而金精開據河宫而銀燭發其或遠方不至帝用興戎降元帥於天上發神謀於禁中皇靈震耀殄厥渠凶)
(矯矯武臣此焉獻功操俘馘以陳器械恢莫大之威容爾乃時殷仲冬日正南至上公奉斝羣后在位一人夀)
(昌萬國承賜式燕以樂欣欣且醉乃撞宫懸砅碣天地及乎獻歲元辰東風發春懸法象魏與人惟新儼文物)
(於王庭兼九伐而宿陳威儀之嚴嶽嶽振振若太一披絪緼而俯百神既而咸造勿褻會朝清明璿柄指寅寢)
(闈發扃皇帝御衮龍之法服佩蒼璧之純精執鎮圭導朱紘降輦登階微聞玉聲於是典禮之官贊王就位南)
(面穆然至若甸侯采衛要荒閩貊輸其方賮㒺不來格統以千官六卿二伯司儀叙進象胥重譯肅肅委皮乾)
(乾尊璧設以庭燎天烘地赫雷鼓殷殷朱干玉戚神簴如生熊羆愕眙危昂歇向歊爛歕射金根玉輅太常少)
(伯火烈門旗霜交陛戟乃進元元以觀禮珿億兆之增增金吾南首麾之以肱逓攀援而聳仰齊屢企而冠騰)
(太史來告卿雲勃興灑豐澤於生人若上元之休徵申命司宼緩刑冡卿降德秩山川而問耆老周雨露而均)
(邦國明良竭歡喜氣闐塞揭金鷄於太清炫晨光於正色慶忻之聲不踰晨而靁四域當斯時也驅風驟漢於)
(廓煥爛王臨於朝天地貞觀靈宫巖巖上下交贊盖所以法乾道而遵帝度豈惟安體而明威者哉夫瑶臺之)
(美不可以型萬國土階之陋不可以儀天下奢不孫而儉固允執中於大位洪範曰皇建其有極富哉上聖之)
(宏議也詩歌楚室頌美泮宫諸侯之事也雲夢甘泉宴談景福辟王之志也論諸侯曷若以戴天子嘉辟王曷)
(若以尊聖人烈烈盛唐祖武宗文五帝赧德六王慚勛而政本乎慈用過乎儉夫蒼生所奉者惟君所愛者惟)
(親寕有君親宅體於卑室而臣子得安其身乎故有熊明庭帝堯總期從人欲也天垂定星易有大壯君人法)
(焉聖朝猶斥其華而憑其質今為是殿也惟鐵石丹素無加飾焉身居元眇心與萬姓同畎畆之勞以是臨衆)
(何衆不賓以是享神何神不若雖欲宫崑崙而館不周城八極而隍四海猶未足儲鴻猷而俯丕耀豈咸鎬一)
(京之所能極哉策四瀆之前歲敕懷鉛之小臣俾讎書於禁中正百代之遺文由是循環天造耳目日新敢頌)
(成功告於神明無媿斯干之什式昭聖德之容頌曰帝作含元含元言言崒若日觀呀為天門太階三層遠法)
(崑崙鎮兹秦野揭以周原烈文祖宗永錫孝孫孝孫有慶於以施令奄甸萬姓受天休命歌之頌之管磬宜之)
(穆穆皇君夀考無期既成斯文客有勸之上者對曰前王之宏祥詭瑞乃聖朝之細事今休徵已厭於聪明頌)
(聲亦飫於天意夫私歌竊忭乃臣子之常志又焉足以薦聞哉客曰不然今至尊明發不寐永懷先皇周文之)
(孝也克恭克譲光溢海内帝堯之謙也自即位以來上下之休嘉臣人之詠歌歌於睿躬則固辭頌於宗廟則)
(無斁今吾子之文昭乎累聖之耿光美於大君之孝德可進而退宜言而默使雅頌之音卷而不舒猶坦蕩其)
(胸臆無乃過歟為人之下者冇可逹乎君親雖濱於死亦冐行之况宗廟或啟其心乎臣華嘗聞遷善之規願)
(附升歌之未)翔鸞閣栖鳳閣長安志含元殿東南有翔鳳閣
西南有栖鳳閣六典夾殿两間左曰翔鸞右曰栖鳳注
與殿飛廊相接閣下即朝堂肺石登聞鼓如承天之制
鐘樓鼓樓長安志殿東南西南有鐘鼓樓又有金吾
左右仗院通乾門觀象門六典注夾道東有通乾門
西有觀象門唐書儀衛志百官序班於通乾觀象門
宣政門六典含元殿北曰宣政門唐書儀衛志百官入
宣政門文班自東門入武班自西門入長安志朝堂東
廊有齊德門西廊有興禮門宣政殿六典宣政門内
曰宣政殿兩京記含元殿後有宣政殿即正衙殿也朔
望大册拜則御之長安志宣政殿東有東上閣門西有
西上閣門日華門長安志宣政殿前東廊曰日華門
門下省長安志日華門東雍錄名左掖亦名東省通
志省東有宏文館待制院雍錄閣本圖待制院在宣
政殿之東少陽院之西盖倣漢世待詔而立此官稱也
武后名曌故凡詔皆改為制而待詔亦改待制也少
陽院雍錄長慶元年於門下省東少陽院築牆及樓觀
史館長安志宏文館西自門下省少陽院史館皆南
出含耀門東出昭訓門北入崇明門月華門長安志
宣政殿前西廊曰月華門中書省在月華門一名右
掖亦名西掖南出光範門西出昭慶門北入光順門
政事堂雍錄在東省屬門下至中宗時裴炎以中書令
執政遂徙政事堂於中書省杜甫為左拾遺作紫宸殿
退朝詩有云宫中每出歸東省會送䕫龍集鳳池鳳池
者中書也杜為左拾遺在肅宗時則政事堂已在中書
天故出東省而集西省者就政事堂見宰相也御史
北臺按舒元輿御史臺中書院記云御史府故事於中
書之南常有理所太和四年於政事堂直阡之南選地
以作之號中書南院院門北闢嚮朝廷也觀者命為御
史北臺殿中内省長安志中書省北曰殿中内省通
志内省西有命婦院北有親王待制院延英門六典
宣政之右西上閣次西曰延英門延英殿六典延英
門内之左玉海按六典會要延英在西上閣之西而李
庚賦乃曰左閣當宸誤矣會要憲宗元和十五年詔於
西上閣門西廊西畔開便門以通宰相自閣中赴延英
路則不在紫宸東矣長安志肅宗時梁上生玉芝一莖
三花僖宗改為靈芝殿自蜀還復舊名尚書故實延英
靈芝殿也謂之小延英苗韓公居相位以足疾步驟微
蹇上每於此待之含象殿六典延英門内之右紫
宸門六典宣政殿北紫宸殿六典紫宸門内即内朝
正殿也雍錄宣政前殿也謂之衙衙有仗紫宸便殿也
謂之入閣其不御前殿而御紫宸也乃自正衙喚仗由
閣門而入百官候朝於衙者因隨以入見故謂之入閣
乾符已後因亂禮闕天子不能日見羣臣而見朔望故
正衙常日廢仗而朔望入朝有仗其後習見遂以入閣
為重至出御前殿猶謂之入閣明義殿長安志在紫
宸殿西蓬萊殿六典紫宸殿北玉海東有綾綺殿
浴堂門雍錄紫宸殿東浴堂殿玉海館本圖在綾綺
殿南珠鏡殿通志在綾綺殿東長安志東北有大角
觀還周殿清暉閣兩京記蓬萊殿西承歡殿長安志
在還周南(唐宗楚客奉和人日清暉閣宴羣臣遇雪應制詩窈窕神仙閣参差雲漢間九重中葉起)
(七日早春還太液天為水蓬萊雪作山今朝上林樹無處不堪攀)金鑾殿兩京記還
周北雍錄金鑾坡者龍首山之支隴隠起平地而坡陀
靡迤者也其上有殿名為金鑾在蓬萊山西微南通志
殿西南有金鑾御院東學士院雍錄韋執誼故事云置
學士院後又置東學士院於金鑾殿之西(謹按會要有東翰林院在)
(金鑾殿之西即此)長安殿兩京記在金鑾殿西南蓬萊殿西
殿北有仙居殿仙居西北有麟德殿此殿三面故以三
殿名南有閣東西皆有樓殿北相連各有障日閣内宴
多在於此雍錄三院即三殿也結璘樓即三殿之西廊
也鬱儀樓即三殿之東廊也欝儀又東即寢殿矣欝儀
結璘皆重廊翰林院學士院皆在三殿西廊之外仙居
殿後有拾翠殿杜甫詩賦詩拾翠殿東亭會慶亭通
志在麟德殿北含凉殿長安志蓬萊殿後會要龍朔
二年睿宗生於蓬萊宫含凉殿殿後有太液池長安志
池内有太液亭子雍勝略蓬萊池一名太液池中有蓬
萊山左銀臺門右銀臺門通志左門在宫城東面右
門在宫城西面六典紫宸殿東曰左銀臺門紫宸殿西
曰右銀臺門内侍省右藏庫通志俱近右銀臺門
翰林門雍錄在大明宫右銀臺門内稍退北有門榜曰
翰林之門東向學士院雍錄翰林門直西為學士院
院有兩廳南北相沓而各自為門旁有板廊自南廳可
通北廳又皆南向院皆五門北廳從東來第一間常為
承旨閣餘皆學士居之廳前階砌花磚為道南廳本駙
馬張垍為學士時以居公主此其畫堂也後皆以居學
士其東西四間皆為學士閣中一閣不居會要學士院
者置在翰林院之南别戶東向自建院後李白韓翃之
徒並在舊翰林院中假其名而無職其入直者並以文
詞共掌詔敕自此北翰林始無學士之名翰林院雍
錄學士院北廳又北則為翰林院會要翰林院者初置
在銀臺門内麟德殿西廂重廊之後少陽院雍錄翰
林院又北則為少陽院(謹按此在宫西别有門下省少陽院)九仙門長
安志右銀臺門北大福殿通志九仙門内東為二清
殿又東為含冰殿又東為承香殿殿北有長閣東有紫
蘭殿紫蘭北有元武殿五王内院長安志宣宗時䕫
王以下五王居大明宫内院侍讀五日一入乾符門講
讀問安宫長安志昭宗傳位於太子居東内為問安
宫(已上東内大明宫)
飛霜殿實錄太宗貞觀二十年七月宴五品以上於飛
霜殿絲竹遞奏羣臣上夀賜綾錦殿在元武門北因地
形高敞層閣三成引水為潔渌池以滌炎暑
觀德殿玉海元武門之外
白華殿雍錄在大明東苑之東
集賢院玉海開元十一年分置此院大明宫外院内東
西八十步南北六十九步院中有仰觀臺即一行師占
候之所
教坊長安志唐紀曰元宗置左右教坊於蓬萊宫側帝
自為法曲俗樂以教宫人號皇帝梨園弟子魚藻宫
玉海禁苑池中有山山上建魚藻宫在大明宫北
南内興慶宫唐書地理志在皇城東南距京城之東開
元初置至十四年又增廣之謂之南内會要初上在藩
邸與宋王成器等同居興慶里人號曰五王宅至是為
宫焉玉海舊史開元二年以隆慶舊邸為興慶宫在隆
慶坊元宗名隆基改興慶長安志開元二十年築夾城
入芙蓉園自大明宫夾東羅城經通化門以逹此宫又
經春明延喜門至曲江芙蓉園而外人不知也(唐元宗兄弟同)
(遊興慶宫作代邸青門右離宫紫陌陲庭如過沛日水若度江時綺觀連鷄岫朱樓接雁池從來敦棣萼今此)
(茂荆枝萬葉傳餘慶千年志不移凴軒聊瞩目輕輦共追隨務本方從訓相輝保羽儀時康俗易漸德薄政難)
(施鼓吹迎飛蓋絃歌送羽巵所希覃率土孝弟一同規之王維奉和聖製從蓬萊向興慶閣道中留春雨中春望)
(作應制渭水自縈秦塞曲黃山舊繞漢宫斜鑾輿迥出千門柳閣道逥看上苑花雲裏帝城雙鳳闕雨中春樹)
(萬人家為乘陽氣行時令不是宸遊玩物華)興慶門金明門六典宫之西曰
興慶門次南曰金明門宫之東曰金花門次南曰初陽
門宫之南曰通陽門宫之北曰躍龍門(一作濯龍門)勤政
務本樓唐書讓皇帝傳先天後以隆慶舊邸為興慶宫
於宫西南置樓南曰勤政務本之樓樂志元宗教舞馬
百匹舞於勤政樓下後賜宴設酺亦於勤政樓花萼
相輝樓長安志置宫後寧王憲申王撝岐王範薛王業
邸第相望環於宫側明皇因題花萼相輝之名取詩人
棠棣之義帝時登樓聞諸王音樂咸召升樓同榻宴謔
(唐元宗首夏花萼樓觀羣臣宴寕王山亭回樓下又申之以賞樂賦詩今年通閠月入夏展春輝樓下風光晚)
(城隅宴賞歸九歌揚政要六舞散朝衣天喜時相合人和事不違禮中推意厚樂處感心微别賞陽臺樂前旬)
(暮雨□)大同門長安志花萼樓之北曰大同門大同
殿六典大同門内長安志殿左右有鐘樓鼓樓天寳七
載大同殿柱産玉芝(唐王維大同殿柱産玉芝龍池上有慶雲神光照殿百官共覩聖恩)
(便賜宴樂敢書即事欲笑周文歌宴鎬還輕武帝樂横汾豈如玉殿生三秀詎有銅池出五雲陌上堯尊傾北)
(斗樓前舜樂動南薰共歡天意同人意萬歲千秋奉聖君)翰林院長安志大同門
内學士院記駕往興慶宫則置院金明門内明義門
長安志通陽門西長慶殿長安志明義門内按唐雜
記曰明皇為太上皇居興慶宫每置酒長慶樓南俯大
道裵&KR0966;觀覧明光門六典通陽門北入曰明光門會
典太和三年修明光樓龍池雍勝略景龍池本為隆
慶池以諱元宗名改興慶池立宫後謂之龍池景龍文
館記興慶池在隆慶坊本是平地垂拱後因雨水流潦
成小池近五王宅號為五王子池六典元宗隆慶坊舊
宅有井忽湧為小池周袤十數丈常有雲氣或黃龍出
其中景雲間浸廣里中人悉移居遂為龍池長安志武
后時民井溢浸成大池數十頃號隆慶池丞相王子列
第其北望氣者言常鬱鬱有帝王氣中宗神龍五年幸
池上宴侍臣以厭之通志中有龍堂(唐韋元旦興慶池侍宴應制詩滄池)
(漭沆帝城邊殊勝昆明鑿漢年夾岸旌旗䟽輦道中流簫鼓振樓船雲峯四起迎宸幄水樹千重入御筵宴樂)
(已深魚藻詠承恩更欲奏甘泉張說侍宴興慶池應制詩靈池月滿直城隈黻帳天臨御路開東沼初陽疑吐)
(出南山曉翠若浮來魚龍百戲紛容與鳬鷁雙舟較泝洄願似金隄青草馥長承瑶水白雲杯沈佺期龍池篇)
(龍池躍龍龍已飛龍德先天天不違池開天漢分黃道龍向天門入紫微邸第樓臺多氣色君王鳬雁有光輝)
(為報寰中百川水來朝此地莫東歸又興慶池侍宴應制詩碧水澄潭映遠空紫雲香駕御微風漢家城闕疑)
(天上秦地山川似鏡中向浦回舟萍已綠分林蔽殿槿初紅古來徒羡横汾賞今日宸遊聖藻雄宋蘇舜欽興)
(慶池詩餘潤漲龍渠䟽溜連清滻助曉遠昏山浮秋明刮眼魚歸别浦閒雁下蒼波晚岸北有高臺離魂蕩無)
(限范純仁和韓侍中上巳日會興慶池詩波漲朱攔外山明綺席前畫橈飛彩鷁紅旆照清漣東閣隨開府佳)
(賓盡謫仙夕陽歸騎外芳草綠綿綿)沉香亭長安志龍池東有沉香亭
松窗錄開元中禁中初種木芍藥得四本上因移於興
慶池東沉香亭前唐詩紀事禁中木芍藥開上賞之妃
子從帝曰賞名花對妃子焉用舊樂詞為命李龜年持
金花牋賜李白為清平樂詞梨園子弟撫絲竹李龜年
歌之上親調玉笛以倚曲每曲遍將換則遲其聲以媚
之太真以玻瓈七寳杯酌西凉葡萄酒笑飲瀛洲門
長安志興慶殿前南熏殿長安志瀛洲門内興慶
殿長安志宫内正殿曰興慶殿即正衙殿也在通陽門
北交泰殿長安志興慶殿後會要天寳十載四月造
仙雲門六典瀛洲之左新射殿六典仙雲門内
芳苑門六典濯龍門内左麗苑門六典濯龍門内右
金花落長安志在宫之東俗所傳盖衛士居同光門
承雲門初陽門飛軒門玉華門飛仙殿同光殿榮光殿
(俱見六典)宣天門睿武門(俱見長安志宫已上南内興慶)
通義宫玉海興慶寺通義坊本高祖舊宅武德元年為
宫貞觀元年為尼寺會要武德六年四月幸潜龍舊宅
改為通義宫置酒高會
太清宫唐書元宗本紀天寳二年改西京混元宫曰太
清宫雍錄開元二十九年詔兩京及諸州各置元元皇
帝廟一所後改為太清宫以白石為元元皇帝真像衮
冕之服當扆南向元宗肅宗真容侍立左右
望春宫唐書地理志京兆萬年縣有南望春宫臨滻水西
岸有北望春宫宫東有廣運潭姚南仲傳南仲於代宗
時上䟽曰王者必據高明燭幽隠先皇所以因龍首而
建望春也(唐蘇題奉和春日幸望春宫應制東望望春春可憐更逢晴日柳含煙宫中下見南山近)
(城上平臨北斗懸細草偏承回輦處輕花微落奉觴前宸遊對此歡無極鳥弄歌聲入管絃張說奉和聖製春)
(日幸望春宫應制别館芳菲上苑東飛花澹蕩御筵紅城臨渭水天河静闕對南山雨露通繞殿流鶯凡幾樹)
(當蹊亂蝶許多叢春園既醉心和樂共識皇恩造化同)
翠微宫雍錄武德八年造名太和在終南山貞觀二十
一年改翠微宫册府元龜翠微宫籠山為苑自初栽至
於設幄九日而罷功因名翠微宫正門北開謂之雲霞
門視朝殿名翠微殿寢殿名含風殿并為皇太子搆别
宫去臺連延里餘正門西開名金華門内殿名喜安殿
(唐太宗秋日翠微宫詩秋光凝翠嶺凉吹肅離宫荷疎一盖缺樹冷半帷空側陣移鴻影園花釘菊叢攄懷俗)
(塵外高眺白雲中)
望賢宫雍錄在咸陽縣東數里元宗幸蜀還京肅宗至
望賢宫奉迎德宗西幸又自望賢宫出奉天也
華清宫雍勝略在臨潼縣南唐書地理志京兆府昭應
縣有宫在驪山下貞觀十八年置咸亨二年始名温泉
宫天寳六載更温泉曰華清宫宫有湯井環山列宫又
築羅城置百司及十宅雍錄温泉在驪山與帝都密邇
自秦漢隋唐人主皆嘗遊幸惟元宗特侈盖即山建宫
百司庶府皆行各有寓止自十月往至歲盡乃還大抵
宫殿包括驪山一山而繚牆周遍其外觀風殿有複道
可以潜通大明賈氏談餘華清宫殿廢巳久今所存惟
繚垣而已天寳所植松栢徧滿崖谷望之欝然(唐徐安貞從駕)
(溫泉宫詩神女調溫液年年待聖人試開臨水殿來洗屬車塵暖氣随明主恩波浹近臣靈威自無極從此獻)
(千春王維華清宫詩紅樹蕭蕭閣半開上皇曾幸此宫來至今風俗驪山下村笛猶吹阿濫堆李賀過華清宫)
(詩春月夜啼鴉宫簾隔御花雲生朱絡暗石斷紫錢斜玉椀盛殘露銀燈點舊紗蜀王無近信泉上有芹芽張)
(繼華清宫詩天寳承平奈樂何華清宫殿鬱嵯峨朝元閣峻臨秦嶺羯鼓樓前俯渭河玉樹長飄雲外曲霓裳)
(閒舞月中歌只今惟有溫泉水嗚咽聲中感慨多王建温泉宫行十月一日天子來青繩御路無塵埃宫前内)
(裏湯各别每箇白玉芙蓉開朝元閣向山上起城繞青山籠暖水夜開金殿看星河宫女知更月明裏武皇得)
(仙王母去山鷄盡鳴宫中樹溫泉泱泱出宫流宫使年年修玉樓禁兵去盡無射獵日夕麋鹿登城頭梨園弟)
(子偷曲譜頭白人間教歌舞杜牧華清宫三十韻繡嶺明珠殿層巒下繚牆仰窺丹檻影猶想赭袍光昔帝登)
(封後中原自古強一千年際會三萬里農桑几席延堯舜軒墀接禹湯雷霆馳號令星斗煥文章釣築乘時用)
(芝蘭在處芳北扉閑木索南面富循良至道思元圃平居厭未央鈎陳裹巖谷文陛厭青蒼歌吹千秋節樓臺)
(八月凉神仙遠縹渺環珮碎丁當泉暖涵忩鏡雲嬌惹粉囊嫩嵐滋翠葆清渭照紅粧帖泰生靈壽歡娛歲序)
(長月聞仙曲調霓作舞衣裳雨露偏金穴乾坤入醉鄉玩兵師漢武逥手倒干將鯨鬣掀東海胡牙揭上陽喧)
(呼馬嵬血零落羽林槍傾國留無路還魂怨有香蜀峯横慘淡秦樹遠微茫鼎重山難轉天扶業更長望賢餘)
(故老花萼舊池塘往事人誰問幽襟淚獨傷碧簷斜送日殷葉半凋霜迸水傾瑶砌疎風罅玉房塵埃羯鼓索)
(片段茘枝筐鳥啄摧寒木蝸涎蠧畫梁孤烟知客恨遥起泰陵傍又過華清宫詩長安逥望繡成堆山頂千門)
(次第開一騎紅塵妃子笑無人知是荔枝來温庭筠過華清宫二十二韻憶昔開元日承平事勝遊貴妃專寵)
(幸天子富春秋月白霓裳殿風乾羯鼓樓鬭鷄花蔽膝騎馬玉搔頭繡轂千門妓金鞍萬戶侯薄雲欹雀扇輕)
(雪犯貂裘過客聞韶濩居人識冕旒氣和春不覺烟暖霽難收澁浪和瓊甃晴陽上彩斿卷衣輕髩嬾窺鏡淡)
(娥羞屏掩芙蓉帳簾褰玳瑁鈎重瞳分渭曲纖手指神州御案迷萱草天袍妬石榴深巖藏浴鳳鮮隰媚潜虬)
(不料邯鄲蝨俄成即墨牛劍鋒揮太皥旗焰拂蚩尤内嬖陪行在孤臣預坐籌瑶簮遺翡翠霜仗駐驊騮豔笑)
(雙飛斷香魂一哭休早梅悲蜀道高樹隔昭邱朱閣重霄近蒼崖萬古愁至今湯殿水嗚咽縣前流盧綸華清)
(宫詩水氣朦朧暖畫梁一回開殿滿山香宫娃幾許經歌舞白首翻令憶建章張籍華清宫詩温泉流入漢離)
(宫宫樹行行浴殿空武帝舊時人欲盡青山空閉御牆中崔魯華清宫詩門横金鎻悄無人落日秋聲渭水濱)
(紅日下山寒寂寂濕雲如夢雨如塵)北門長安志華清宫北向正北門
外有左右朝堂相對有望仙橋左右講武殿津陽門
長安志宫北正門之内曰津陽門門外有宏文館(唐鄭嵎津)
(陽門詩并序津陽門者華清宫外闕南局禁闈北走京道開成中嵎常下帷於石甕僧院多聞宫中陳迹今年)
(冬自虢來暮及山下因解鞍謀餐客旅邸而主翁年且艾自言及事明皇夜闌酒餘復為嵎道承平故事翼日)
(於馬上輒裁刻俚叟之語為長句七言詩凡一千四百字成一百韻津陽門北臨通逵雪風獵獵飄酒旗泥寒)
(欵段蹶不進疲童退問前何為酒家顧客催解裝案前羅列樽與巵青錢𤨏屑安足數白醪軟美甘如飴開壚)
(引滿相獻酬枯腸渴肺㤀朝饑愁憂似見出門去漸覺春色入四肢主翁移客桃華燈雙肩隐膝烏帽欹笑云)
(鮐老不為禮飄蕭雪髩雙垂頤問余何往凌寒曦顧翁枯朽郎豈知翁曾豪盛客不見我自為君陳昔時時平)
(親衛號羽林我纔十五為孤兒射熊搏虎衆莫敵彎弧出入隨佽飛此時初創觀風樓簷高百尺堆華榱樓南)
(更起鬭雞殿晨光山影相参差其年十月移禁仗山下櫛比羅百司朝元閣成老君見會昌縣以新豐移幽州)
(曉進供奉馬玉珂寳勒黃金羈五王扈駕夾城路傳聲校獵渭水湄羽林六軍各出射籠山絡野張罝維彫弓)
(繡韣不知數翻身滅沒皆蛾眉赤鷹黃鵠雲中來妖狐狡兔無所依人煩焉殆禽獸盡百里腥腥禾黍稀暖山)
(度獵東風微宫娃賜浴長湯池刻成玉蓮噴香液潄逥烟浪深逶迤犀屏象薦雜羅列錦鳬繡雁相追隨破簮)
(碎鈿不足拾金溝殘溜和纓緌上皇寬容易承事十家三國争光輝繞牀呼盧恣樗博張燈逹晝相謾欺相君)
(侈擬縱驕横日夜秦虢多游嬉朱衫馬前未滿足更驅武卒羅旌旗畫輪寳軸從天來雲中笑語聲融怡鳴鞭)
(後騎何蹀躞宫粧襟袖皆仙姿青門紫陌多春風風中數日殘春遺驪駒吐沫一奮迅路人擁篲争珠璣八姨)
(新起合歡堂翔鵾賀燕無由窺萬金酬工不肯去矜能恃巧猶嗟咨四方節制傾附媚窮奢極侈沽恩私堂中)
(特設夜明枕銀燭不張光鍳帷瑶光樓南皆紫禁梨園仙宴臨花枝迎娘歌喉玉䆗窱蠻兒舞席金葳蕤三郎)
(紫笛弄烟月怨如别鶴呼羈雌玉奴琵琶龍香撥倚歌促酒聲嬌悲飲鹿泉邊春露晞粉梅檀杏飄朱墀金沙)
(洞口長生殿玉蘂峯頭王母祠禁庭術士多幻化上前較勝紛相持羅公如意奪顔色三藏袈裟成散絲蓬萊)
(池上望秋月無雲萬里懸清輝上皇夜半月中去三十六宫愁不歸月中秘樂天半聞丁璫玉石和塤箎宸聪)
(聽覧未終曲却到人間迷是非千秋御節在八月會同萬國朝華夷花萼樓南大合樂八音九奏鸞來儀都盧)
(尋橦誠齷齪公孫劍伎方神竒馬知舞徹下牀榻人惜曲終更羽衣禄山此時侍御側金雞畫仗當罘罳繡祤)
(衣褓日屓屭甘言狡計愈嬌癡詔令上路建甲第樓通走馬如飛翬大開内府恣供給玉缶金筐銀簸箕異謀)
(潜熾促歸去臨軒賜帶盈十圍忠臣張公識逆狀日日切諫上弗疑湯成召浴果不至潼關己溢漁陽師御街)
(一夕無禁鼔玉輅順動西南馳九門逥望塵坌多六龍夜馭兵衛疲縣官無人具軍頓行宫徹屋屠雲螭馬嵬)
(驛前駕不發宰相射殺冤者誰長眉鬒髮作凝血空有君王潜涕洟青泥坂上到三蜀金堤城邊止九旗栘文)
(泣祭昔臣墓度曲悲歌秋雁辭明年尚父上捷書洗清觀闕收封畿两君相見望賢頓君王鼔舞皆㱆欷宫中)
(親呼高驃騎潜令改葬楊真妃花膚雪豔不復見空有香囊和淚滋鑾輿却入華清宫滿山紅實垂相思飛霜)
(殿前月悄悄迎春亭下風颸颸雪衣女失玉籠在長生鹿瘦銅牌垂象牀塵凝罨颯被畫簷蟲網頗梨碑碧菱)
(花覆雲母陵風篁雨菊低離披真人影帳偏生草果老藥室空掩扉鼎湖一日失弓劍橋山烟草俄霏霏空聞)
(玉椀入金市但見銅壺飄翠微開元到今踰十紀當初事迹皆殘隳竹花唯養棲梧鳳水藻周游巢葉龜會昌)
(御宇斥内典去留二教分黃緇慶山汙瀦石甕毁紅樓綠閣皆支離竒松怪栢為樵蘇童山眢谷忘嶮巇烟中)
(壁碎摩詰畫雲間字失元宗詩石魚巖底百尋井銀牀下卷紅綆遲當時清影映紅葉一旦飛埃埋素規韓家)
(燭臺倚林杪千枝燦若山霞摛昔年光彩奪天月昨日銷鎔當路岐龍宫御榜高可惜火焚牛挽臨﨑峗孔雀)
(松殘赤琥珀鴛鴦瓦碎青琉璃今我前程能幾許徒有餘息精力羸逢君話此空灑涕却憶歡娛無見期主翁)
(莫泣聽我語寕勞感舊休吁嘻河清海宴不難覩我皇己上昇平基湟中土地昔湮沒昨夜收復無瘡痍單于)
(北走棄青塜戰馬西奔空月支喜逢堯年豈易偶願翁頤養豐膚肌平明酒醒便分手今夕一樽翁莫違)
開陽門長安志宫之東面正門也門外有宜春亭望
京門長安志宫之西面正門也門外近南有御交道上
嶺通望京樓望昭陽門長安志宫之南面正門也今謂
之山門門外有登朝元閣路本唐之御輦便路也瑶
光樓長安志津陽門之東曰瑶光樓樓南有小湯臨潼
縣志小湯之西有梨園飛霜殿長安志瑶光樓南曰
飛霜殿寢殿也白少傅以長生殿為寢殿非也御湯
九龍殿長安志在飛霜殿之南亦名蓮花湯明皇雜錄
元宗幸華清新廣湯池制作宏麗安禄山於范陽以白
玉石為魚龍鳬鴈石梁石蓮花以獻雕鐫巧妙殆非人
工上大悦命陳於湯中仍以石梁横亘其上而蓮花纔
出水際上因幸解衣將入而魚龍鳬鴈皆若奮鱗舉翼
状欲飛去上甚恐遽命撤去而蓮花石至今猶存焉賈
氏談錄湯池凡一十八所第一是御湯周逥數丈悉砌
以白石瑩澈如玉面皆隠起魚龍花鳥之状四面石坐
階級而下中有雙白石蓮泉眼自甕口中湧出噴注白
蓮之上(唐元宗惟此温泉是稱愈疾豈予獨受其福思與兆人共之乘暇巡遊乃言其志桂殿與山連)
(蘭湯湧自然隂崖含秀色溫谷吐潺湲績為蠲邪著功因養正宣願言將億兆同此共昌延張說奉和聖製温)
(泉言志應制詩溫谷媚新豐驪山横半空湯池薰水殿翠木暖烟宫起疾逾仙藥無私合聖功始知堯舜德心)
(與萬人同盧象駕幸溫泉詩傳聞聖主幸新豐清蹕鳴鑾出禁中細草終朝隨步輦垂楊幾處繞行宫千官扈)
(從驪山北萬國來朝渭水東此日小臣徒獻賦漢家誰復重揚雄王維和太常韋主簿五郎温湯寓目之作漢)
(主離宫接露臺秦川一半夕陽開青山盡是朱旗繞碧澗翻從玉殿來新豐樹裏行人度小苑城邊獵騎逥聞)
(道甘泉能獻賦懸知獨有子雲才皇甫冉溫泉即事詩天仗星辰轉霜冬景氣和樹含溫液潤山入繚垣多丞)
(相金錢賜平陽玉輦過魯儒求一謁無路獨如何陸龜蒙湯泉詩暖殿流湯數十間玉渠香細浪逥環上皇初)
(解雲衣浴珠櫂時敲琴瑟山羅鄴温泉詩一條春水潄莓苔幾繞元宗浴殿回此水貴妃曾照影不堪流入舊)
(宫來)玉女殿長安志今名星晨湯南有玉女殿北有虚
閣閣下即湯泉二玉石甕湯所出也三秦記驪山湯舊
說以三牲祭乃得入可以去疾消病不爾即爛人肉俗
云始皇遇神女戲不以禮神女唾之生瘡始皇怖謝為
出温泉洗除後人因以為騐日華門臨潼縣志由蓮
花湯而西曰日華門門之南曰太子湯長安志太子湯
次西少陽湯少陽湯次西尚食湯尚食湯次西宜春湯
臨潼縣志宜春湯有前殿後殿又西曰月華門笋殿
臨潼縣志月華門之内有笋殿雍錄殿側有魏温泉頌
碑其石瑩徹見人形影宫人號玻璃碑(謹按碑今移置山下靈泉觀中)
長湯臨潼縣志笋殿北有長湯十六所津陽門詩注
宫内除供奉两湯外而内外更有十六所長湯每賜諸
嬪御其修廣與諸湯不侔甃以文瑶密石中央有玉蓮
捧湯泉噴以成池又縫綴錦繡為鳬鴈致於水中上時
於其間泛鈒鏤小舟以嬉遊焉芙蓉湯臨潼縣志一
名海棠湯在蓮花湯西沈埋已久人無知者近修築始
出石砌如海棠花俗呼為楊妃賜浴湯七聖殿臨潼
縣志芙蓉湯北有七聖殿長安志神堯太宗高宗中宗
睿宗明皇肅宗皆立衣袞衣繞殿石榴皆太真所植南
有功德院其間瑶壇羽帳皆在焉順興影堂果老藥室
亦在禁内宜春亭雍錄在開陽門外重明閣長安
志四聖殿北倚欄北瞰縣境如在諸掌閣下有方池中
植蓮花池東鑿井盛夏極甘泠邑人汲之四聖殿重
明閣之南殿東有怪柏長生殿長安志齋殿也有事
於朝元閣即齋沐此殿山城内多馴鹿有流澗號鹿飲
泉金沙洞玉蘂峯皆元宗命名洞居殿之左玉蘂峯上
有王母祠朝元閣賈氏談錄在北山嶺之上基趾最
為峻絶次東即長生殿故基册府元龜天寳七載十二
月元元皇帝降於朝元閣改為降聖閣雍錄閣南有連
理木丹霞泉(唐儲光羲降聖觀詩一山盡天苑一峯開道宫道花飛羽衛天鳥游雲空玉殿俯元)
(水春旗摇素風夾門小松柏覆井新梧桐自昔大仙下乃知元化功神皇作桂館此意與天通宋杜常朝元閣)
(詩行盡江南數十程曉風殘月入華清朝元閣上西風急都入長楊作雨聲)老君殿長安
志朝元閣南有老君殿玉石為像製作精絶鐘樓雍
錄朝元閣之東明珠殿雍錄長生殿之南近東也
望風樓津陽門詩注樓在宫外東北隅屬夾城而逹於
内前臨馳道周視山川鬭雞殿雍錄在觀風樓之南
殿内有按歌臺南臨東繚牆長安志殿北有舞馬臺
毬場長安志宜春亭之北門外曰毬場其西曰小毬場
羯鼓樓長安志在朝元閣東近南繚牆之外(巳上華清宫)
萬全宫會要儀鳳三年於藍田作凉宫名萬全宫永淳
二年廢唐書高宗本紀永淳元年七月作萬全宫
龍躍宫雍勝略唐高祖舊宅在高陵縣西十四里武德
六年以奉義宫改建高祖其先本成紀人後魏時王大
父熙為金門鎮將戍武川因家焉祖虎伐魏有功封唐
國公父昞襲爵生高祖於長安則龍躍宫或昞别宅抑
或高祖離宫乎德宗改為修真觀中有神堯御容及御
井霜柏梁開平中廢但龍泉寺在其旁或因是而名今
其地稱李觀所存乃卧龍寺
游龍宫雍勝略在渭南縣西十一里唐開元中修按兩
京道里記云取黑龍飲渭名之白樂天有黑龍飲渭賦
武平一登驪山詩有日下黑龍川句亦謂此也
關中勝蹟圖志卷五
