欽定大清通禮
︵字位過密無法显示︶(臣)來保等恭承
勅旨編纂
御定大清通禮今已成書謹奉
表上
進者(臣)等誠惶誠恐稽首頓首
上言竊惟天秩天敘勅惇典而慎修人紀人綱本倫
常以立極肇虞廷之咨命文在典謨繼周室以顯
庸制垂官禮治神人而和邦國百王循由舊之章
酌損益以洽時宜列代著維新之典然而叔孫綿
蕞法家具習其儀散騎胥鈔衆論咸非其記開元
之書未定不數唐時太常之禮粗成難遵宋代盖
勅幾貞度必職要而職詳斯表立坊垂乃世法而
世則欽惟
皇帝陛下
治建中和
業隆醇備
平天成地經綸持五運之中
觀賁乘乾制度洞六經之奥
武烈承而
文謨顯八表之軌來同
聲律叶而
身度章千億之程畫一固已夏時齊憲殷輅同經乃猶
念典維勤
觀民攸切
謂國朝掌故雖參覈靡遺而會典全書恐浩繁難讀爰
精
睿鑒五禮兼該用煥
天章一編是式文成法立
親分甲乙於簡端字櫛句疏
手别丹鉛於幾暇(臣)等仰睹大經大法既嶽峙以川渟
凡諸貴少貴多亦條分而縷析盖王者以吉禮承
祀事而大祀中祀羣祀統焉聖人以儼恪事神明
而天神地示人鬼一矣
圜丘
方澤鉅典矞皇
清廟明堂孝思洋溢他如農蠶布化功德勸忠各極儀文
度數之詳分司有恪悉徵周浹旁皇之致合敬無
殊朝會以舉典常燕饗以示慈惠
帝錫之繁禧既荐
天保之福祉頻臻鳴鹿嘉賓承筐志美獻鳩國老執醬明
恩本仁義於親賢嘉會所以合禮别等威於隆殺
大文悉是流謙以若兵寓農祥義垂古昔文兼武
備治洽隆平秉蒐狩之常經司馬實修其職遇師
田之特舉春官必上其儀矧
國家綏服懷柔遠過銅柱珠厓之界而
盛世豐功偉績常播朱干玉戚之威三霄鳳紙頒來
書庸不盡百代鴻猷允在頌烈無窮至如鶼鰈遐
方贄通聲教海山諸國禮盡賓王凖大鴻臚朝貢
通乎宴見推鄉祭酒師徒例以尊行凡諸揖讓之
無愆益見典章之大備若夫經𫝊報本語美慎終
辨服物而等人情
孝治感孚上下權易戚以當大事
仁風丕徧臣民共欽孺慕之難忘咸俾所生之無忝總
乎經禮三百曲禮三千無非佐一代休明之志比
於五緯經天五嶽鎮地適以定萬年文質之中節
經
欽定而書成允睹
聖人之作兹繕全篇以恭
進用垂册府之光(臣)等學愧面牆識慚窺管寅清曾
典每憂夙夜之常疎
禁籞頻趨彌懼遵循之不逮南宫日永長年執簡旁皇
北闕恩深此日開函悚惕伏願
心𫝊周孔
典邁唐虞
式玉式金王度卑羣倫之矩範
維人維烈單心偕奕䙫以楷模乙夜常披敬貯璚籖
於
秘閣酉山重啓光昭鉅典於寰區將見文煥功成與
大訓圖球而並寳禮明樂備翊百王道法以俱留
矣謹編次三十六册目錄五十卷繕寫告成(臣)等
無任曕
天仰
聖激切屏營之至謹奉
表隨
進以
聞
