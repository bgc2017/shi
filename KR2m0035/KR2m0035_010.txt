欽定四庫全書
欽定大清通禮卷四
吉禮
奉先殿
致祭
奉先殿之禮
國家崇建
奉先殿於
景運門之東祗奉
列聖
列后神位日獻食月薦鮮朔朢朝謁時節展拜出入啟告
恭遇
聖誕忌辰及諸令節慶典則於
後殿上香行禮恭遇
皇太后萬壽
皇帝萬壽元旦冬日至及
國有大慶則奉請
神位於前殿祭饗
皇帝親饗
奉先殿前期三日
皇帝齋執事各官咸致齋前一日内務府掌儀司官進
祝版(祝文隨事撰擬)於
神庫割牲瘞毛血潔治祭品各如儀屆日昧爽内監
啟
寢室神龕執事官公服入
殿然炬明鐙具登鉶簠簋籩豆之實陳於案各以其序
殿中少西北向設祝案東西序各設尊案分陳香
盤奉先制帛(皇后祔饗帛用素)尊爵篚冪勺具均如
太廟時饗儀司祝司香(以内務府官充)司帛司爵(以侍衛充)各以其職
為位樂部率太常協律郎陳中和韶樂於殿階上
分東西懸樂舞在其次司祝詣
神庫祝案前跪三叩恭奉祝版興贊禮郎二人引由
奉先門中門入
殿中門跪安於祝案三叩興退内務府官省齍畢分詣
後殿寢室前跪上香三叩興恭奉
列聖
列后神位以次行如遇
皇后祔饗内務府官上香行禮恭奉
神位隨行内監執鐙左右導引至
前殿入中門以次奉安於
寳座
列聖
列后位均南向
皇后祔位東位西向奉安畢詣各香案前跪叩如初儀
司拜褥官豫布
皇帝拜褥於
殿門内正中及各
神位前内監設盥盤於
奉先門左階下屆時掌儀司官詣
乾清門告時侍衛轉奏
皇帝補服乘輿出宫前引後扈如常儀出
景運門至
誠肅門降輿贊引對引太常寺卿二人恭導
皇帝入
奉先左門内監跪奉盥盤帨巾如儀
皇帝盥畢贊引對引恭導
皇帝陞左階入
殿左門詣拜位前北向立豹尾班侍衛止立階下前引
大臣止立階上均東西面後扈大臣隨入僉立於
皇帝拜位後左右典儀贊樂舞生登歌執事宫各共廼
職武舞執干戚進贊引奏就位
皇帝就位立典儀贊迎
神司香奉香以次進至各案前祗竢司樂贊舉迎
神樂奏貽平之章(太廟時樂辭詳見此饗儀後仿)樂作贊引奏詣香
案前暨對引官恭導
皇帝詣
太祖高皇帝香案前對引官至祝案前止立司香跪贊引
奏跪
皇帝跪奏上香司香進香
皇帝上炷香三上瓣香興以次詣
列聖案前上香如前儀畢贊引奏復位暨對引官恭導
皇帝復位立贊引奏跪拜興
皇帝行三跪九拜禮興贊引恭導
皇帝詣
皇后香案前司香跪進香
皇帝立上香畢恭導
皇帝復位立樂止典儀贊奠帛爵行初獻禮司樂贊舉
初獻樂奏敉平之章樂作舞干戚之舞有司揭尊
冪勺挹酒實爵司帛司爵以次進至各
神位前司帛跪獻篚奠於案三叩興司爵立獻爵奠於墊
中各退樂暫止司祝詣祝案前跪三叩興奉祝版
跪案左贊引奏跪
皇帝跪贊讀祝司祝讀祝畢興奉祝版跪安
神位前篚内叩如初退樂作贊引奏拜興
皇帝三拜興樂止武功之舞退文舞執羽籥進典儀贊
行亞獻禮司樂贊舉亞獻樂奏敷平之章樂作舞
羽籥之舞司爵詣各
神位前獻爵於左如初儀樂止典儀贊行終獻禮司樂贊
舉終獻樂奏紹平之章樂作(舞同亞獻)司爵詣各
神位前獻爵於右如亞獻儀樂止文德之舞退典儀贊徹
饌司樂贊舉徹饌樂奏光平之章樂作徹畢樂止
贊禮郎一人趨至
神位前北面跪奏禮畢請
還寢室三叩退司樂贊舉
還宫樂奏乂平之章樂作贊引奏跪拜興
皇帝行三跪九拜禮畢樂止典儀贊奉祝帛送燎司祝
司帛咸詣
神位前跪三叩奉祝帛興司香跪奉香興以次恭送燎所
皇帝轉立拜位東旁西向司拜褥官徹拜褥竢祝帛過
(仍布拜褥)
皇帝復位立贊引奏禮成暨對引官恭導
皇帝出殿左門降階由
奉先左門出至
誠肅門外陞輿還宫導從如來儀内務府官恭奉
神位還寢室上香行禮與迎
神同所司徹祭器内監闔門各退
右親饗
若遣
皇子祭饗
前殿祭前諸儀屆日
殿内外陳設均與
親饗同
皇子拜位在
殿檻外正中設盥盤於右階下
皇子夙興補服步行至
誠肅門掌儀司贊禮郎二人前導
皇子由
奉先右門入至西階下盥手升階詣拜位前行禮迎
神上香出入殿右門祝帛送燎
皇子避立西旁東面禮成仍自西階降出
誠肅門還宫各退
遣王公内大臣祭饗儀節均與
皇子同
右遣官祭饗
皇帝因事親告
奉先殿前期致齋進祝版如儀屆日所司入
後殿明鐙設祝案尊案薦脯醢果實如
太廟中殿祗告儀内監啓
神龕設盥盤司拜褥官布拜褥均如儀掌儀司官詣
乾清門奏請
皇帝補服乘輿出宫導引翊衛如儀
駕至誠肅門降輿贊引對引恭導入
奉先門循
前殿東至
後殿左階下前引大臣侍衛均止立
皇帝盥内監奉盥奉巾如儀畢恭導
皇帝陞左階入
殿左門詣拜位前北向立後扈大臣僉立於後乃行祗
告禮迎
神上香讀祝奠獻望燎行禮儀節均與
親饗同惟不設樂懸樂舞禮成贊引對引恭導
皇帝由
奉先左門出至
誠肅門外陞輿還宫内監闔門衆各退
右親詣祗告
皇帝遣
皇子暨王公大臣祗告
後殿出入由右門升降均由西階内務府官贊禮讀祝
與遣官致祭
前殿禮同餘均如
親告儀
右遣官祗告
每月朔朢
列聖聖誕
列聖
列后忌辰及上元清明霜降歲除日恭遇
皇帝親詣
後殿上香行禮是日所司詣
後殿寢室前陳酒脯果實鑪鐙具司香官執事殿内掌
儀司官請
駕如儀
皇帝補服(忌辰素服)乘輿出宫内務府總管前導至
誠肅門降輿入恭導
皇帝詣
後殿各案前上香行禮儀與
前殿上香同禮畢恭導
皇帝還宫各退若遣官上香贊事以内務府贊禮郎升
降出入均於右餘陳設同
右親詣上香
立春端陽重陽等節掌儀司官入
後殿明鐙内監啓
寢室神龕案陳酒脯果實掌儀司官一人補服詣各案前
上香行三跪九叩禮如儀四月八日七月朢日陳
素果不設酒脯餘同
右遣官上香
列聖
列后升祔
奉先殿之禮前期内務府敬製
升祔神位於
神庫既成内務府總管上香行禮如儀
欽簡奉
后主大臣一人前三日掌儀司官入
後殿陳設
寢室前神龕香案
寶倚
寶牀揮柂及帷幔衾枕鑪擎供器如事生之儀届日掌儀
司官詣
前殿陳設
寶座每案陳祭器設香帛尊爵鑪鐙具樂部陳樂懸樂舞
奉
后主大臣及執事官皆公服祗竢内監設盥盤於
神庫門外之東司拜褥官豫布
后主祗見拜位於殿中布
皇帝拜位於稍後其日升祔
太廟禮成
皇帝還宫釋禮服更補服禮部尚書詣
乾清宫奏請
皇帝乘輿出宫前引後扈如常儀掌儀司官詣
後殿
寢室前上香行禮恭奉
列聖
列后神位奉安於
前殿
寶座跪叩如儀
駕至誠肅門降輿贊引對引太常寺卿二人恭導
皇帝詣
神庫門外東盥手如儀入門詣
帝主
后主神位前上香行三拜禮奉
后主大臣於門外隨行禮畢
皇帝近前跪恭奉
帝主興前行奉
后主大臣趨入
神庫門詣前跪恭奉
后主興隨行贊引對引恭導
皇帝入
奉先左門(前引大臣止)陞東階(後扈大臣侍衛均止)進
殿中門奉安
帝主於寶座上退及案前跪三叩興贊引對引恭導
皇帝就拜位立贊引北面跪奏
皇后(后主尊恭宣諡)升祔
奉先殿祗見
皇帝(帝主尊恭宣諡)奉
后主大臣恭奉
后主跪安於祗見位興趨出
殿西門贊引奏跪拜興
皇帝恭代行三跪九拜禮興進前跪恭奉
后主興奉安於
寶座退及案前跪三拜興復位乃行大饗禮迎
神上香讀祝奠獻望燎諸儀節均與常饗同禮畢贊引對
引恭導
皇帝出
奉先左門至
誠肅門外陞輿還宫引扈如來儀掌儀司官恭請
神位還
御寢室上香行禮如初迎儀執事官徹藏祭器内監闔門
衆各退
皇后升祔
奉先殿之禮前期所司敬製
神位於
殯宫配殿製
寶座龕案於
神庫既竣諏吉行題
主禮以
神輿恭奉回京升祔前一日
皇帝親詣
奉先殿祗告如儀届日
神輿由
東華門入
皇子從王公以下文武百官朝服會門外跪迎候過
興内務府官豫詣
前殿陳設
寶座具案陳恭請
列聖
列后神位奉安行禮均如儀司拜褥官豫布祗見拜褥於
殿中
神輿至
誠肅門止贊引對引官二人導
皇子詣輿前跪行三叩禮興恭奉
神位由
奉先左門入進殿中門奉安於祇見位少退立贊引跪奏
皇后(尊諡恭宣)升祔
奉先殿祇見
列聖
列后
皇子恭代行三跪九叩禮畢進前跪恭奉
神位興贊引贊
賜坐
皇子奉
神位奉安於
寶座跪三叩興退乃行大饗禮祭畢恭請
神位還
御寢室上香行禮均如常儀
右升祔
欽定大清通禮卷四
