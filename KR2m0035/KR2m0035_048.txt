欽定大清通禮卷四十二
軍禮
日食救護之禮前期五月欽天監豫推
京師各省及蒙古諸部落朝鮮國所見日食分秒時
刻疏
聞下禮部徧布中外屆期祇行救護前一月具疏𫝊在
京文官漢武官會禮部行救護禮八旗滿洲蒙古
漢軍都統副都統率屬於所部警備各救護於公
署至日順天府官飭役赴部潔埽堂署内外設香
案於露臺上鑪檠具(早晚随日為向)布百官拜席於香案
後鑾儀衛率官校至部陳金鼓於儀門外龍旗御
仗各二引仗各六鼓二十有四金鉦一畫角十有
二掌以民尉列甬道東西百官朝服詣部祇候乃
辨位宗人府吏部翰林院詹事府通政司吏科國
子監為一班内閣戸部戸科禮科太常寺鴻臚寺
欽天監為二班兵部兵科理藩院鑾儀衛上駟院
武備院太僕寺步軍統領及漢武官為三班刑部
都察院大理寺刑科光禄寺順天府京縣五城為
四班内務府工部工科中書科太醫院為五班每
班皆禮部尚書侍郎一人領之禮部官屬各附於
班末紏儀御史四人禮部司官四人鴻臚寺鳴贊
二人序班二人分列於香案前左右欽天監博士
一人候時樂部署史二人奉鼓竢於露臺下欽天
監官報日初虧鳴贊贊齊班序班引百官至拜位
前立重行異等贊進少進贊跪叩興衆行三跪九
叩禮興贊上香禮部尚書進至香案前三上香畢
復位贊跪皆跪贊伐鼓署史奉鼓進跪於左禮部
尚書伐鼓三聲儀門外金鼓振作乃按班更番上
香祇跪御史禮部鴻臚寺官更番祇立並如前儀
欽天監官報日復圓金鼓聲止鳴贊贊齊班百官
至拜位前立聽贊行禮如初畢各退是日禮部祠
祭司官二人欽天監博士二人赴觀象臺測騐向
日設香案初虧復圓行三跪九叩禮如儀
右日食救護
月食救護於太常寺前期欽天監禮部疏
聞屆日陳設執事及行禮儀節並與救護日食禮同
右月食救護
直省府州縣衛遇日月食各按欽天監推定時刻
分秒随地救護省會於督撫署府州縣衛各於公
署均以督撫及正官一人領班行禮正貳教職二
人紏儀學弟子員二人通贊二人引班隂陽官一
人報時至日班首官上香伐鼔衆官祗跪行禮並
與
京師救護同
右直省救護
欽定大清通禮卷四十二
