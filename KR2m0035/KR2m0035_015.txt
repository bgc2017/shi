欽定大清通禮卷九
吉禮
歷代帝王
廟饗
歷代帝王之禮
正殿七室中室
太昊伏羲氏
炎帝神農氏
黃帝軒轅氏左室
少昊金天氏
顓頊高陽氏
帝嚳高辛氏
帝堯陶唐氏
帝舜有虞氏右室
夏王禹啟仲康少康杼槐芒泄不降扄厪孔甲臯發
商王湯太甲沃丁太庚小甲雍巳太戊仲丁外壬河亶
甲祖乙祖辛沃甲祖丁南庚陽甲盤庚小辛小乙武
丁祖庚祖甲廩辛庚丁太丁帝乙次左
周武王成王康王昭王穆王共王懿王孝王夷王宣王
平王桓王莊王僖王惠王襄王頃王匡王定王簡王
靈王景王悼王敬王元王貞定王考王威烈王安王
烈王顯王慎靚王次右
漢高祖惠帝文帝景帝武帝昭帝宣帝元帝成帝哀帝
光武帝明帝章帝和帝殤帝安帝順帝沖帝昭烈帝
晉元帝明帝成帝康帝穆帝哀帝簡文帝
宋文帝明帝孝武帝
齊武帝
陳文帝宣帝
魏道武帝明元帝太武帝文成帝獻文帝孝文帝宣武
帝孝明帝又次左
唐高祖太宗高宗睿宗玄宗肅宗代宗德宗順宗憲宗
穆宗文宗武宗宣宗懿宗僖宗
後唐明宗
後周世宗
宋太祖太宗真宗仁宗英宗神宗哲宗高宗孝宗光宗
寧宗理宗度宗端宗
遼太祖太宗景宗聖宗興宗道宗又次右
金太祖太宗世宗章宗宣宗哀宗
元太祖太宗定宗憲宗世祖成宗武宗仁宗泰定帝文宗寧宗
明太祖惠帝成祖仁宗宣宗英宗景帝憲宗孝宗武宗
世宗穆宗愍帝位均南向凡異代同室者皆隔别之
兩廡東風后倉頡䕫伯夷伊尹傅說召公奭畢公高召穆公虎
仲山甫張良曹參周勃魏相鄧禹耿弇諸葛亮房元齡
李靖宋璟郭子儀許遠李晟裴度曹彬李沆王曾富弼
文彦博李綱韓世忠文天祥宗翰穆呼哩布呼密徐逹常
遇春楊士竒于謙劉大夏西力牧臯陶龍伯益仲虺周公旦
太公望吕侯方叔尹吉甫蕭何陳平劉章丙吉馮異馬援
趙雲杜如晦狄仁傑姚崇張巡李泌陸贄耶律赫嚕
吕蒙正寇凖范仲淹韓琦司馬光趙鼎岳飛斡魯
宗望巴延托托劉基李文忠楊榮李賢位均東西
向以北為上歲春秋仲月諏吉遣官將事
特行崇典
皇帝親詣行禮先二日禮部尚書一人詣犧牲所眡牲如儀
右眡牲
致齋
書祝版
眡割牲
眡祝版(東西儀均同郊祀)
先一日太常寺官入廟潔蠲殿宇内外藉以㯶薦拂拭
神座工部司官張
御幄於景德門外階下之左南向夜分太常寺卿率屬入具器陳
三皇位前分設三案五帝位前統設三案夏商周代設一案右二龕
左三龕各設三案每位爵三實酒每案豋一鉶二簠簋各
二籩十豆十其前皆設香案一各鑪一鐙二每室牛一
羊一氶一殿中設案一少西北向供祝版東設一案西向
西設一案東向分陳每室尊一每案香盤一虚爵三
每位禮神制帛一(色白)設福胙於東案尊爵之旁加爵
一凡牲陳於爼凡帛每案同篚凡尊實酒承以舟疏
布冪勺具兩廡東設案十各鉶二簠一簋一籩豆各
四每位爵三實酒統羊二豕二前設香案四各鑪一
鐙二又設案於南北向陳尊二香盤四虚爵十有二素
帛四十爼篚冪勺具西廡帛三十有九餘陳設同鑾儀
衛設洗於黃幄外樂部率太常協律郎設中和韶樂於
殿外階上分東西懸陳樂舞於樂懸之次如常儀
右陳設
陳設畢太常寺博士引禮部侍郎一人入廟省眡
正殿牲帛齍盛及籩豆豋鉶之實畢次詣兩廡周眡如儀
右省齍
辦行禮位殿門内正中為
皇帝行禮拜位北向階下甬道左右為分獻官拜位北
面陪祀王公位階上東西各二班百官位階下分獻
之南東西各五班重行異等均北面東位西上西
位東上辨執事位司拜褥鑾儀衛官二人立於
皇帝拜位之左稍後太常寺司祝一人立祝案西司香
九人司帛九人司爵九人光祿寺卿二人太常寺
贊答福胙一人立東案之東司香七人司帛七人司爵
七人侍衛二人立西案之西侍儀禮部尚書侍郎各
一人都察院左都御史副都御史各一人樂部典樂
一人立東西案之南太常寺典儀一人於殿左門外立司
樂協律郎樂工歌工舞佾於階上樂懸東西序立
記注官四人於西階下序立糾儀御史禮部祠祭司
官各二人於陪祀王公拜位之次序立又御史二人
祠祭司官二人鴻臚寺官二人於陪祀百官拜位
之次序立掌燎官率燎人立於燎鑪之隅
右辨位
其日五鼓步軍統領率所部清蹕除道自
西華門至
廟門
御道左右塗巷皆設布幛鑾儀衛陳
法駕鹵簿(北郊祭詳見儀)不陪祀王公百官朝服咸會祗候送
駕如儀日出前六刻司祝恭請祝版設於祝案太常寺卿赴
乾清門奏時
皇帝御祭服乘禮輿出宫前引後扈如常儀
駕發警蹕
午門鳴鐘鼓
駕出西華門導迎樂前引不作提鑪執鐙官左右騎導如詣
西郊之儀
右鑾輿出宫
駕將至鴻臚寺官豫引陪祀王公於廟門外序立候
駕至隨入太常寺贊禮郎豫引兩廡分獻官四人於景
德西側門外序立陪祀百官按班入景德東西側
門外於行禮位稍南東西序立祗候
駕至由廟中門入降輿右贊引左對引太常寺卿二人恭導
皇帝入幄次少竣太常寺卿奏請行禮
皇帝出次盥鑾儀衛官跪奉盥奉巾如儀司拜褥官豫
布拜褥於殿門内正中贊引對引官恭導
皇帝入景德中門陛中階進殿中門至拜位前北向立前
引内大臣止立殿檐下提鑪官執鐙官侍衛止立階
下後扈大臣隨侍贊禮郎引分獻官東西各二人於甬
道左右鴻臚寺官引陪祀王公升東西階引陪祀百
官於廟庭左右均就拜位北面序立典儀贊樂舞生
登歌執事官各共廼職武舞執干戚進贊引奏就位
皇帝就位立
右就次盥洗就位
典儀贊迎
神左司香二人右司香一人奉香盤東西趨進均折而北
詣中一室
三皇香案前左司香七人右司香六人奉香盤分詣各
室香案前祗候司樂贊舉迎
神樂奏肇平之章辭曰撫時兮極隆造經綸兮顯庸總
古今兮一揆貽大寳兮微躬仰徽猷兮有嚴閟宫予
稽首兮下風協律郎舉麾工鼓柷樂作贊引奏就
上香位暨對引官恭導
皇帝詣
太昊伏羲氏香案前對引官至祝案前止立司香跪進
香贊引奏上香
皇帝上炷香三上瓣香畢以次詣
炎帝神農氏
皇帝軒轅氏香案前上香儀同左右各室司香跪上香
畢皆趨退贊引奏復位暨對引官恭導
皇帝復位奏跪拜興
皇帝行二跪六拜禮王公百官均隨行禮協律郎偃麾
工戞敔樂止(凡樂以舉麾鼓柷作以偃麾戞敔止後同)
右迎神
典儀贊奠帛爵行初獻禮有司揭尊冪勺挹酒實
爵司帛奉篚司爵奉爵以次詣各
神案前司樂贊舉初獻樂奏興平之章辭曰莽若雲兮
神之行予仰止兮在廷承筐篚兮既登偃靈蓋兮
翠旌鑒予情兮歆享薦芳馨兮肅成樂作司樂舉
節舞干戚之舞(凡舞以節領之導引升降後同)司帛跪獻篚奠於
各案三叩興司爵立獻爵於各墊中退贊禮郎引
分獻官升東西階詣兩廡以次跪上香畢興立香
案前執事生奠帛獻爵如儀皆退司祝至祝案前
跪三叩奉祝版跪案左樂暫止贊引奏跪
皇帝跪羣臣皆跪贊讀祝司祝讀祝辭曰維某年月日
皇帝致祭於
太昊伏羲氏
炎帝神農氏
黃帝軒轅氏
帝金天氏
帝高陽氏
帝高辛氏
帝陶唐氏
帝有虞氏
夏十四王
商二十六王
周三十二王
漢十九帝
晉七帝
宋三帝
齊一帝
陳二帝
魏八帝
唐十六帝
後唐一帝
後周一帝
宋十四帝
遼六帝
金六帝
元十一帝
明十三帝曰仰惟
諸帝應運代興作君作師撫育烝黎創治維艱基業用
宏守文不易謨烈是承風教既遠功德可稱報於
仲(春秋)
神其式憑尚
饗讀畢興祝版跪安
太昊伏羲氏神位前篚内三叩興退樂作贊引奏拜興
皇帝率羣臣行三拜禮興贊禮郎引分獻官降階復位
樂止武功之舞退文舞執羽籥進
右初獻
典儀贊行亞獻禮司樂贊舉亞獻樂奏崇平之章
辭曰貳觴兮酒行念昔致治兮永清瞻龍衮兮若
英願紹錫兮嘉平樂作舞羽籥之舞司爵奉爵以
次詣各案前恭獻於左兩廡贊禮郎引分獻官分
獻如初樂止
右亞獻
典儀贊行終獻禮司樂贊舉終獻樂奏恬平之章
辭曰鬱鬯兮獻終萬舞洋洋兮沐清風龍鸞徐整
兮企予示周行兮廸予衷樂作(舞同亞獻)司爵獻爵於
右兩廡隨分獻均如亞獻儀畢樂止文德之舞退
右三獻
既終獻太常寺贊禮郎一人少前西面立贊答福
胙光祿寺卿二人奉福胙至
太昊伏羲氏位前拱舉退祇立於
皇帝拜位之右侍衞二人進立於左贊引奏跪
皇帝跪左右官皆跪奏飲福酒右官進福酒
皇帝受爵拱舉授左官次受胙如飲福之儀奏拜興
皇帝三拜興又奏跪拜興
皇帝率羣臣行二跪六拜禮典儀贊徹饌司樂贊舉徹
饌樂奏淳平之章辭曰盍肴烝兮畢升五音會兮
滿盈禮將徹兮虔告鑒孔忱兮載翼載登樂作徹
畢樂止
右受福胙徹饌
典儀贊送
神司樂贊舉送
神樂奏匡平之章辭曰羽幢繚繞兮動回風和鸞並馭
兮歸天宫五雲擁兮高馳翔願回靈盼兮錫年豐
樂作贊引奏跪拜興
皇帝率羣臣行二跪六拜禮興樂止
右送神
典儀贊奉祝帛饌送燎司祝司帛詣各
神案前咸跪三叩司祝奉祝司帛奉篚興司香跪奉香
司爵跪奉饌興以次由中道出恭送燎所
皇帝轉立拜位旁西向(司拜褥官徹拜褥)竢祝帛過(仍布拜褥)
皇帝復位立兩廡香帛饌均送焚燎太常寺贊禮郎引
分獻官退鴻臚寺官引陪祀王公百官均退立拜
位東西旁樂作(樂章與上並為一闋)辭曰駕羣龍兮一氣中
焄蒿芬烈兮實冥通望神光兮遥燭惟終古兮是
崇贊引奏禮成恭導
皇帝仍由景德門中門出陞輿
法駕鹵簿前導導迎樂作奏祐平之章辭曰時敘羣品
端在一欽衣德凝命荷天之任景軌儀誠既歆肅
駿奔顒若臨不陪祀王公百官仍朝服祇候
駕至跪迎
午門鳴鐘樂止王公隨
駕入至内金水橋恭候
皇帝還宫各退太常寺官徹
乾清門齋戒牌銅人送寺
右禮成回鑾
遣官致祭之禮先二日視牲如儀承祭官分獻官
暨文官郎中武官參領世爵輕車都尉以上均於
邸第致齋先一日太常寺以祝版送内閣恭書受
而藏諸廟内
神庫光祿寺少卿御史禮部祠祭司官朝服視割牲
瘞毛血有司供具並如儀及祀之日雞初鳴承祭
官及分獻官朝服祇竢於廟禮部侍郎入廟省齍
畢質明承祭官(王公)入景德左門(領侍衛内大臣尚書等入右門)升
左階位於階上(領侍衛内大臣尚書等位階下)北面迎神贊就上
香位出入殿左門承祭官分獻官及陪祀官行三
跪九叩禮不飲福受胙王公不陪祀贊引以太常
寺贊禮郎祝帛送燎避立西旁東面餘均如儀
右遣官儀
皇帝時廵省方有古昔
帝王陵寝在其地者間行
特典親詣致祭
親祭之禮有司諏吉豫期守土官潔埽享殿内外扈從
王公暨文武官陪祭視
京師
帝王廟地方文官知府武官副將以上與朝臣陪祭者
以其班序(班詳朝會儀)先一日
皇帝率羣臣齋
行在太常寺官具祝版(凡祭祀皆贊行在有司襄)送内閣中書
舍人敬書祝文(翰林院隨時撰擬)於版訖授太常寺官豫
送祭所
右具祝版
是日昧爽光祿寺卿一人視割牲守土官於祭所
神廚設香案光祿寺卿公服上香宰人牽牲告腯
遂及守土官視宰瘞毛血如儀
右視割牲
祭之前夕工部司官張黃幄於享殿二門内之左
鑾儀衛官設洗於幄次及夜分太常寺卿屬率守
土官入享殿具
神位前陳設牛一羊一豕一豋一鉶二簠簋各二籩豆
各十鑪一鐙二設案一於享殿中少西北向供祝
版設案一於東西向陳禮神制帛一(色白)香盤一尊
一冪勺具爵三乃辨位設
皇帝拜位於享殿内正中北向司拜褥二人立於左
稍後陪祀王公位階上百官位階下東西序立重
行異等均北面司祝司香司帛司爵分立祝案尊
案之次記注官立西階下東面紏儀御史禮部祠
祭司官引禮鴻臚寺官分立王公百官拜位左右
東西面典儀一人立享殿東檐下西面掌燎官率
燎人立燎鑪之隅
右供張陳設序位
祭日漏未盡守土大吏率屬治道清蹕自
行宫至祭所氾埽無令塵揚鑾儀衞官陳
騎駕鹵簿(詳軍禮)於
行在宫門外領侍衞内大臣及内大臣勒所部翊衛
官護軍統領宗人府王公勒所部後管官采服分
班於
行宫門外祇候不陪祭扈從官序列
行宫門外守土官序列祭所門前道左陪祭王公於
享殿大門外序列候
駕至隨入内外文武官於享殿庭左右序列執事官豫
入就位均采服屆時太常寺卿赴
行宫奏時
皇帝龍袍補服乘輿出宫前引後扈不陪祭扈從官跪
送如常儀
右鑾輿出行宫
駕至祭所不陪祭守土官跪迎
皇帝於大門内降輿右贊引左對引太常寺卿二人恭
導
皇帝由二門中門入至幄次少竢出盥鑾儀衞官跪奉
盥奉巾如儀司拜褥官豫布拜褥贊引對引官恭
導
皇帝陞中階入殿中門詣拜位前立内大臣侍衞止立
階下後扈大臣隨侍鴻臚寺官引陪祭王公百官
按班均就拜位序立典儀贊執事官各共廼職贊
引奏就位
皇帝就位立
右盥洗就位
皇帝既就位司香奉香跪竢於香案之左贊引恭導
皇帝詣香案前立奏上香司香進香
皇帝上炷香三上瓣香畢復位奏跪拜興
皇帝行二跪六拜禮王公百官均隨行禮
右迎神
典儀贊奠帛爵行初獻禮司帛奉篚司爵奉爵以
次詣
神位前司帛跪獻篚奠於案三叩興司爵立獻爵於墊
中畢各退司祝詣祝案前跪三叩奉祝版跪案左
贊引奏跪
皇帝跪羣臣皆跪贊讀祝司祝讀祝文訖興奉祝版跪
安於篚内三叩退贊引奏拜興
皇帝率羣臣行三拜禮興典儀贊行亞獻禮司爵獻爵
於左贊行終獻禮司爵獻爵於右均如初儀
右三獻
典儀贊奉祝帛送燎司祝司帛詣
神位前咸跪三叩司祝奉祝司帛奉篚興司香跪奉香
興以次恭送燎所
皇帝轉立拜位東旁西向(司拜褥官徹拜褥)竢祝帛過(仍布拜褥)復
位立
右燎祝帛
祝帛出贊引奏禮成暨對引官恭導
皇帝降中階出中門乘輿還
行宫前列鹵簿導從扈衞如來儀陪祭官退不陪祭
守土官仍於道左跪送扈從官於
行宫外跪迎如儀
右禮成還行宫
輦蹕所經有古昔
帝王陵寢在御道三十里内者遣官一人祇告豫期太
常寺官具祝文(翰林院隨時撰擬)香帛授遣官齎往守土
官潔埽享殿内外戒辦牲牢器物備執事司祝司
香司帛司爵以府州縣佐貳官充通贊以教諭訓
導引贊以學弟子員遣官既至及執事官齋其夕
宰人割牲於廚地方官州若縣一人公服視宰瘞
毛血如儀祭日昧爽守土官入陳
神位前牛一羊一豕一豋一鉶二簠簋各二籩豆各十
鑪一鐙二設案於左陳禮神制帛一(色白)香盤一尊
一爵三設案一於中少西供祝版設洗於階東引
贊二人竢於門質明執事官豫入就位均朝服遣
官朝服至祭所引贊引自殿垣左門入詣東階下
盥至階中北面立通贊贊就位遣官就位贊就上
香位引贊引遣官升東階入殿左門詣香案前司
香跪奉香引贊贊跪遣官跪贊上香遣官上香畢
興贊復位遣官仍降東階復位贊跪叩興遣官行
三跪九叩禮通贊贊行初獻禮司帛奉篚跪獻於
案三叩興司爵奉爵奠於正中各退贊讀祝引贊
贊跪遣官跪司祝至祝案前跪三叩奉祝版宣讀
訖復於案三叩興退贊叩興遣官三叩興通贊贊
行亞獻禮司爵奠爵於左贊行終獻禮司爵奠爵
於右均如初儀引贊贊跪叩興遣官行三跪九叩
禮通贊贊奉祝帛送燎執事各奉祝帛香由中道
送燎如儀遣官避立拜位東竢過復位引贊贊禮
畢引遣官仍由殿垣左門出執事官皆退
右時廵祭告
直省所在
歷代帝王陵寢逢
朝廷有大
慶典遣官分詣致祭祭
伏羲氏陵於寧淮
女媧氏於趙城
神農氏於&KR0789;
軒轅氏於中部
少昊氏於曲阜
高陽氏
高辛氏於滑
陶唐氏於濮
有虞氏於寧遠
夏王禹於會稽
商王湯於榮河中宗於内黃高宗於西華
周文王武王成王康王於咸寧
漢高祖於涇陽文帝於咸寧宣帝於長安光武帝於孟
津
後魏文帝於富平
唐高祖於三原太宗於醴泉憲宗於蒲城宣宗於涇陽
後周世宗於鄭州
宋太祖太宗真宗仁宗於鞏
遼太祖於廣寧
金太祖世宗於房山
元太祖世祖於宛平北
明太祖於江寧宣宗孝宗世宗於昌平凡祭皆就享殿
行禮或因陵寝設壇惟元陵望祭
右祭所
豫期有司諏吉日禮部疏列閣部院寺文職二品
以下四品以上官銜名候
旨分遣承祭將遣官
皇帝散齋一日遣官各齋於次太常寺具禮神香制帛
(色白)祝文(翰林院隨時撰擬)送禮部禮部祠祭司官各加封
題翼日黎明遣官公服會於禮部太常寺官設黃
案於
中和殿正中一左右各一均南向鑾儀衞設龍亭一
於禮部堂上正中設香亭一於龍亭前祠祭司官
恭奉祝文香帛設龍亭内校尉舁亭行導以御仗
香亭在前龍亭在後進
大清門中門至
午門前亭止禮部祠祭司官公服詣龍亭前跪三叩
恭奉祝文香帛由
午門左門
昭德門至
中和殿由中門入陳祭文於正中黃案陳帛左案陳
香右案畢跪叩如初奉時由殿左門出退立階下
直班記注官四人序立於殿西檐下導引太常寺
卿二人序立於殿北門外禮部尚書侍郎各一人
分立殿東西檐之次侍儀又侍郎一人率欽天監
博士詣
乾清門奏時
皇帝御補服乘輿出宫導從扈衛如常儀至
中和殿北階上降輿太常寺卿導引
御殿内詣案前北向徧
閱祝文香帛畢仍自殿北門乘輿還宫禮部祠祭司官
奉祝文香帛出
午門設龍亭内如來儀所司徹案校尉舁亭出禮部
尚書侍郎從至禮部陳於堂上正中遣官及齎送
香帛筆帖式以次序立於堂左禮部尚書一人於
亭左立祠祭司官詣亭前跪三叩以次奉祝帛香
授尚書轉授遣官遣官跪受興授筆帖式依序由
中門出若非
親閱太常寺具禮神香祝制帛送禮部各加封題禮部
尚書率執事官屬暨遣官散齋一日至日黎明咸
公服畢會禮部祠祭司官設三案於堂上正中奉
祝文設於中案陳香左案陳帛右案訖退立案前
左右贊事禮部尚書一人敬謹周視訖以次分授
遣官如前儀
右閱祝文香帛遣祭官
遣官至所祭地守土官豫日供具備執事人視割
牲瘞毛血如儀祭日陳設遣官行禮儀注與時廵
遣官祭告禮同
右祭儀
直省所在
帝王陵寝歲春秋仲月守土正官一人致祭執事以禮
生祭日用羊一豕一餘陳設及行禮儀注與
慶典遣官禮同
右所在專祭
欽定大清通禮卷九
