欽定大清通禮卷四十四
賓禮
外藩親王見宗室親王之禮賓及門王府屬官入
告主人降階迎賓辭主人升賓從賓入門而右西
位東面主人入門而左東位西面各行二跪六叩
禮畢即席序坐位如之賓之從官階上二跪六叩
興入右門随坐於賓後執事者進茶賓受茶叩主
人答叩飲茶叙語畢從官趨前楹跪一叩興趨出
賓起離席叩王人答叩皆興賓辭出主人送賓於
階下退府屬官送於府門外賓退屬官乃退若外
藩郡王見主人迎送不降階相見賓二跪六叩主
人答一跪三叩餘跪受賓辭出跪叩主人答跪不
叩餘如親王見儀外藩貝勒見入自中門闑左王
出坐迎貝勒行二跪六叩禮王立受王就位正坐
貝勒侍坐從官行禮随坐如儀貝勒受茶一叩飲
茶叙語畢從官先出貝勒離席跪叩辭退王出坐
府屬官送於府門外外藩貝子公見府屬官引至
殿外行二跪六叩禮王坐受辭出跪叩王坐受亦
如之餘如貝勒見儀
右宗室外藩親王相見
外藩親王見宗室郡王之禮賓至主人迎於大門
内肅賓入及階讓升主人由東賓由西及門讓入
主人就右西面賓就左東面行二跪六叩禮東西
序坐從官行禮随坐待茶辭退均如内外親王見
儀主人送賓於大門内府屬官送於府門外各退
若外藩郡王見與内外親王相見儀同外藩貝勒
見與外藩郡王見親王儀同外藩貝子公見與外
藩貝勒見親王儀同
右宗室外藩郡王相見
外藩親王見宗室貝勒之禮賓至主人出迎於府
門外肅賓入賓先行主人少後從行升階亦如之
主人入門而左東面賓入門而右西面各行一跪
三叩禮東西序坐從官行禮随坐均如儀待茶辭
退賓皆一叩主人答送賓於府門外乃退若外藩
郡王見行禮坐次視親王主賓出入並行迎送及
於大門府屬官送於門外外藩貝勒見行一跪三
叩禮餘與内外郡王相見儀同外藩貝子公見行
一跪三叩禮主人跪受餘與外藩貝勒見郡王儀
同
右宗室外藩貝勒相見
外藩親王郡王貝勒見宗室貝子公之禮賓至主
人迎於大門外賓自西先行主人自東少後行升
階入門亦如之主人位左賓位右東西面各行一
跪一叩禮序坐從官行一跪一叩禮随坐待茶如
前儀從官先一叩辭退賓主各一叩興主人送賓
於大門外候乘馬乃退若外藩貝子公見行一跪
一叩禮餘與外藩貝子公見貝勒儀同
右宗室外藩貝子公相見
京官敵體相見之禮賓及門從者通名閽人入告
主人肅衣冠出迎於大門内揖賓入每門讓於賓
及階讓升及門讓入賓主皆北面再拜興主人為
賓設坐西面賓禮辭揖主人答揖卒正坐賓為主
人設坐東面揖如之主人揖賓就坐執事者進茶
賓受茶拜手主人答拜飲茶叙語畢賓告辭揖主
人答揖降階賓辭主人固請乃送賓於大門外視
賓乘輿馬主人乃退尚書左都御史見大學士儀
亦如之一品至八九品官敵體相見儀並同三品
以下京堂官翰詹科道見大學士主人迎於儀門
内送出大門外不視乘輿馬餘儀同科道見左都
御史副都御史各部尚書主人送出大門外退不
視乘輿馬餘儀同翰詹科道與閣部院寺監屬官
相見均與敵體相見儀同有尊卑名分者均各盡
其尊卑之禮
右京官敵體相見
閣部院寺監屬官見其長官之禮初見屬官公服
詣署首領官引至堂上以銜名履歴呈於各長官
坐案屬官以次向坐三揖長官避席答揖退若燕
見至大門外下輿馬竢於門内閽人通名入見長
官迎於階下詣廳事(廳事以南向為率)屬官當楣北面三
揖長官東面答揖序坐屬官東位西面(旅見則以次東西面)
長官位於西南東北面命坐揖茶至揖凡屬官揖
長官皆答揖啓事畢三揖如初辭出長官送於二
門外屬官出大門稍遠乘輿馬見大學士儀同
右在京屬官見長官
國學生見國子師之禮初見弟子公服具名柬國
學首領官引至堂上北面三揖師立受辭退北面
三揖出若燕見通名竢於門内師召入迎於階上
弟子升階竢師前行随入堂當楣北面再拜師西
面答揖師命坐弟子北面揖趨正師坐畢侍坐於
側東位西面(旅見則以次列坐北上)師位於西南東北面請
問揖茶至揖辭退北面三揖師皆答揖師出送前
行弟子從及二門外弟子三揖竢師入乃退翰林
院庶吉士見大學士及見教習庶吉士儀同
右國學師弟子相見
直省官敵體相見之禮賓至署從者通名門吏啓
門賓肩輿入儀衛止儀門外主人出迎賓至外堂
檐下降輿主人揖賓入每門讓於賓及廳事各再
拜興主人為賓設坐西面賓禮辭揖主人答揖賓
為主人設坐東面揖如之主人揖賓就位坐執事
者進茶主賓各拜手飲茶叙語畢賓避席揖辭退
主人答揖賓出主人送至外堂檐下視乘輿主人
退賓肩輿出如來儀學政鹽政及
欽差官與督撫相見儀同文職督撫司道以下府州縣
佐雜以上武職提鎮以下千把總以上凡敵體官
相見儀並同
右直省官敵體相見
直省文屬見長官之禮司道見督撫初見具銜名
履歴公服詣署至大門外降輿入及儀門由左門
入督撫迎於外堂屏内督撫先行司道随入及廳
事司道當楣北面禀參督撫辭乃三揖督撫西面
答揖督撫正坐司道東旁侍坐(旅見則以次東西面)命坐揖
茶至揖凡司道揖督撫均答揖辭出三揖如初督
撫送至屏門外司道三揖竢督撫入門復三揖趨
出至大門外乘輿返若公事謁見常服通銜名三
揖就坐餘如前儀知府見督撫督撫不迎送餘如
司道見儀同知通判見督撫轅門下輿馬餘與知
府見同州縣見督撫轅門外下輿馬升堂北面再
拜辭退三揖督撫皆立受餘如知府見儀知府同
知通判見司道司迎送於屏門外道迎送於堂檐
下坐次知府等東位西面司道位於西南東北面
餘如見督撫儀州縣見司道司道不出迎見畢辭
出司送於階下道送於屏門外餘如知府見儀州
縣見知府迎送於屏門外餘如見司道儀見同知
通判迎送於堂檐下餘儀同直隸州知州見長官
及接屬官儀與知府同直隸州州同州判見長官
儀與州縣同教職見督撫司道知府等官均如知
縣見儀首領佐雜官見督撫行一跪三叩禮不坐
見司道知府儀同府首領縣佐貳等官見同知通
判如州縣見司道儀雜職官見同知通判行一跪
三叩禮不坐雜職官見知縣如州縣見知府儀
右直省文官見長官
直省武屬見長官之禮副將見提督初見具銜名
披執轅門外下馬門吏禀白𫝊命免披執易公服
由左門入升堂北面禀參辭三揖提督西面答揖
坐次提督正坐副將侍坐茶畢辭退三揖如初提
督送至階下常見不披執餘儀同見本鎮總兵官
迎送於堂後屏外坐次副將東位西面總兵官位
西南東北面餘如見提督儀參將遊擊見提督北
面跪三叩辭退三揖出提督起立答揖不送餘如
副將見儀見總兵官如副將見提督儀見本鎮總
兵官起立不送都司守備見提督暨總兵官披執
北面跪自宣銜名三叩提鎮坐受命坐西面席地
坐不設茶辭出三叩趨退提鎮不起立公事謁見
常服不宣銜名餘儀同千把總見提督暨總兵官
跪啓事不坐餘與都守同參將遊擊見本協副將
如見總兵官儀辭出副將離位送都司守備見副
將行一跪三叩禮副將不揖不送餘如參遊見儀
都司守備初見本管參將遊擊行庭參禮辭出本
管官離位送常見三揖本管官答揖出揖如初若
非本管官送迎及大堂屏後餘儀同千總以下官
見副將參將遊擊與見總兵官同千總見都司守
備與守備見參遊同把總見都司守備跪三叩辭
出都司起立不送餘與千總同
右直省武職見長官
司道見學政具名銜二門外下輿馬由中門入學
政迎於堂檐下揖入行賓主禮若學政為三品以
上大臣司道謁見與見督撫儀同知府同知通判
見學政行三揖禮餘如見督撫儀州縣見學政與
見督撫儀同凡州縣行禮學政避席答揖教職見
學政與知縣見同凡教職行禮學政立受首領佐
雜官見學政與見督撫儀同司道以下官見鹽政
及
欽差官均與見學政儀同運使鹽道見鹽政與司道見
督撫儀同運同運判等官見鹽政與知府見督撫
儀同科目出身鹽大使見鹽政與知縣見督撫儀
同
右直省官見學政鹽政
順天奉天府屬官相見之禮同品官僚視直省敵
體見儀治中通判見府尹如直省司道見督撫儀
見府丞如司道見學政儀屬下州縣教職見府尹
如見督撫儀見府丞如見司道儀見治中通判如
見府倅儀經歷以下官見府尹丞治中通判如直
省首領官見知府府倅儀奉天府屬知府見府尹
如直省知府見督撫儀見府丞如見學政儀府州
縣見
盛京五部侍郎如見府尹儀
右京府官屬相見
直省文武官相見之禮提督見總督由中門入總
督出迎於大堂檐下揖讓入升堂三揖畢總督正
坐提督僉坐若提督兼世職者總督東位西面提
督西位東面辭出總督送至堂檐下視乘輿退見
巡撫行賓主禮總兵官見總督與司道見儀同見
巡撫行賓王禮副將見總督初見披執一跪三叩
侍立待茶辭退三揖出見巡撫與知府見儀同參
將以下官見總督行一跪三叩禮千總以下官見
司道儀同司道見提督如提督見總督儀見總兵
官行賓主禮知府同知通判見提督總兵官如司
道見提督儀州縣見提督具銜名由左門入提督
迎於階下升堂北面三揖坐次提督正坐州縣侍
坐辭出三揖如初提督送至屏門外見總兵官儀
同八九品以下佐雜官見提督總兵官行一跪三
叩禮
右直省文武官相見
直省滿漢官相見之禮鎮守將軍副都統與督撫
提鎮相見行賓主禮司道以下官見將軍與見總
督儀同見副都統與見總兵官儀同協領參領見
督撫與司道同佐領防禦見督撫與知府同驍騎
校以下官見督撫與州縣同餘不相統屬者均行
賓主禮
右直省滿漢官相見
儒學弟子員見學師之禮與國子生見國學師儀
同學政涖任後釋奠學宫講學於彝倫堂教職引
學弟子員謁見均公服北面再拜學政立受歲科
試畢學弟子員列一二等者均公服祗竢於學政
堂下學政升堂北面三揖學政立受閱卷畢退三
揖出入泮謁見禮亦如之
右直省學校師弟子相見
士人敵體相見之禮賓及門從者通名主人出迎
於大門外揖入及門及階揖如初登堂主賓均北
面再拜興主人趨正賓坐賓禮辭主人卒正坐左
還賓正主坐亦如之即席賓東位西面主人西位
東面飲茶敘語畢賓退揖主人及階及門揖辭主
人均答揖乃送賓於大門外揖如初若見父之執
友與見尊長儀同
右賓友相見
受業弟子見師長之禮初見師未出先入設席正
位竢於堂下師出召見乃奉贄入奠贄於席北面
再拜師起答揖興謹問起居命之坐乃侍坐有問
則起而對辭出三揖師不送常見侍坐請業則起
請益則起師有教立聽命坐乃坐師問更端仍起
而對朝入一揖暮出一揖與同學弟子均以齒序
右受業弟子見師長
卑幼見有服尊親之禮及門從者通名竢外次尊
長召入見升階北面再拜尊長西面答揖命坐視
尊長坐次侍坐於側茶至揖叙語畢禀辭三揖凡
揖尊長皆答出尊長不送若尊長來見卑幼迎送
於大門外行禮坐次如前儀
右卑幼見尊長
欽定大清通禮卷四十四
