欽定大清通禮卷二十四
嘉禮
官員(七品以上)自昏及為子孫主昏豫訪門第清白女
年齒相當者使媒氏往通言俟許男年十六以上
女年十四以上身及主昏者無朞以上服皆可行
(下士庶人同)
右議昏
納采諏日主人具書(書辭随宜後倣此)請女為誰氏出並
問生年月日别具昏者生年月日附於書使媒氏
豫告女家屆日夙興以子弟一人為介公服侍於
廳事主人公服奉書出西面授介再拜介避拜受
書出如女家其日女氏主人設案於廟灑掃廳事
待賓亦使子弟一人為擯公服以竢賓至擯告主
人如賓服出迎於門外揖入升堂賓左主人右入
堂少湥賓東面奉書致詞從者陳禮物於庭主人
北面再拜受書賓避拜請退俟命擯揖賓欵於别
室主人以書入詣廟陳於案上啟櫝告事如常告
儀乃具復書具女所出及生年月日附於書擯延
賓升堂主人奉書出西面授賓再拜賓受書避拜
授從者請退主人請醴賓賓禮辭許饌者布席於
中堂賓東主西揖讓就位進饌行酒三廵賓興離
席告退揖主人答揖送賓於門外如初介還復命
主人納書如授書儀醴介以家人之禮
右納采
納幣諏日具書備禮物一品章服一稱章如其品
幣表裏各七兩(以製衣服)繒帛七兩(以製衿裯)布七兩容飾
合二十事(釵釧簪珥之屬)二品至四品幣表裏各五兩繒
帛五兩布五兩容飾合十有六事餘同一品五品
至七品幣表裏各三兩繒帛三兩容飾合十有二
事餘同四品媒氏豫告女家屆日夙興主人遣使
奉書及禮物如女家女氏主人受書及禮物告廟
具復書授賓醴賓還復命主人禮介並同納采
右納幣
昏期諏吉具書備禮物三品以上羊酒四品以下
鵝酒豫日主人遣使如女家女氏主人迎賓入賓
致詞請期主人辭遜賓乃奉書告期主人拜受具
復書授賓賓還復於主人皆如納幣儀
右請期
昏期前一日女家使人奉箕帚於壻室陳衾帷茵
褥器用具至日壻家筵於室中位東西列别設案
於牖下陳壺一琖四合卺(剖匏為二合四琖以備三酌之用)設醮
爵於堂下之東壺琖具初昏壻公服竢於堂下有
官者各以其服若其子孫則攝盛三品以上攝五
品服五品以上攝七品服六品以下攝八品服儀
從亦如之壻馬一乘二燭前馬婦輿一乘(或車隨宜)襜
蓋飾采絹垂流蘇五品以上前後左右各二六品
以下前二後二均竢於門外主人公服出醮子(若自)
(主昏則以有服尊長醮後仿此)位於堂東西面昏者升自西階再
拜執事者升授爵昏者跪受卒爵反於執事者父
命之迎應唯俯伏興降出乘馬執事者隨以雁儀
從在前婦輿在後如女家其日女父告於廟詞曰
某之第幾女某將以今日歸某氏敢告餘如常告
儀還醮女於内堂父東母西姆相女具服加飾服
視壻之等出至父母前北面再拜侍者斟酒醴女
如父醮子儀父訓女以宜家之道母為之整冠裾
申以父命女識之不唯壻既至主人迎於門外揖
讓入壻執雁從入至廳事主人東階上西面壻西
階上北面立奠雁再拜主人不答拜姆為女加景
蓋首出壻揖降女從主人不降送姆導女升輿二
燭前輿壻乘馬先俟於門婦至降輿壻導升西階
入室踰閾媵(婦家送者)布壻席於東御(壻家迎者)布婦席於
西壻婦交拜訖姆脫婦景媵御設匕箸醯醬壻揖
婦就筵坐饌入卒食媵取琖實酒酳壻御取琖實
酒酳婦三酌用卺卒酳壻出媵御施衾枕壻入燭
出
右親迎
厥明婦夙興盥潄櫛總以棗栗腵修詣舅姑室姆
入設席於堂中為位舅東姑西均南向舅姑即席
婦執笲實棗栗升自西階北面拜奠於席舅坐撫
之婦興降階執笲實腵修升拜奠席姑坐撫之舅
姑興入於室
右婦見舅姑
婦具酒饌設匕箸醯醬行盥饋禮舅姑就坐婦奉
饌入獻舅姑視卒食乃酌酒酳舅姑送酒皆再拜
舅姑卒飲興乃共饗婦侍者布婦席於阼階上西
向具酒饌設匕箸醯醢舅姑於堂中臨之婦卒食
姑酳之婦拜受卒飲舅姑先降自西階婦降自阼
階退饗婦送者男於外女於内酬以布帛
右婦盥饋舅姑饗婦
三日婦見於廟厥明執事者設饌具主人啟櫝陳
主如常祭禮主人布席階下之東昏者在後主婦
布席階下之西婦在後各就位再拜主人升上香
獻酒讀告詞曰某之第幾子某今已昏畢率新婦
見餘辭如祭式俯伏興退立於東婦進當中階下
北面再拜興復位主人復位及主婦以下行再拜
禮畢納主徹退若同居有尊者婦見如見舅姑禮
見夫之伯叔母與見姑同答以肅拜見娣姒小姑
以夫之齒序拜皆答拜夫兄弟之子若女婦受拜
答以肅拜
右廟見
廟見之明日昏者以贄(視分所應用)往見婦之父母主
人迎於門外揖讓入升堂奠贄壻北面再拜主人
西面答拜請見主婦主婦立於門内壻立於門外
再拜主婦門内答拜出主人醴以一獻之禮
右壻見婦父母
士昏禮(八品以下官同)納采諏日具書媒氏告於女家主
人使子弟一人為介奉書如女氏女氏主人出迎
賓揖讓入門升堂賓東面致詞奉書主人西面受
書再拜賓避拜請退俟命主人使子弟待賓以書
入告於寢如儀具復書出授賓賓受書主人布席
禮賓畢賓揖辭主人送之如初介還復命主人拜
受書禮介行家人禮諏日納幣具書備禮物章服
一稱(八品以下官如其品士視九品)布帛合五兩容飾八事食品
六器媒氏告於女家主人遣使奉書物行禮女家
受禮告寢復書禮賓賓復主人均如納采昏有日
主人備鵝酒書昏期於柬使媒氏奉如女家告女
氏主人報柬授媒氏復昏前一日女家使人以奩
具張陳壻室至日壻家筵於室中位東西面别以
案陳合卺器設醮爵於堂東初昏壻攝公服竢於
堂下壻馬一乘二燭前馬婦輿一乘襜蓋前飾綵
絹二竢於門外主人盛服醮子於堂東命之迎壻
出乘馬如女家雁及婦輿從其日女氏主人告於
寢如儀畢主人位内堂東主婦位内堂西父醮女
如壻儀壻至女家門外主人出迎壻執雁從入主
人東階上西面壻西階上北面奠雁再拜主人不
答拜姆加女景蓋首出壻揖之降主人不降送姆
導女升輿女家亦以二燭前輿壻乘馬先俟於門
婦至降輿壻導婦入室踰閾媵布壻席於東御布
婦席於西壻婦交拜訖姆脫婦景壻揖婦即席壻
東婦西坐行合卺禮厥明婦夙興俟見舅位堂東
姑位堂西皆南向婦以贄見於舅姑再拜舅姑受
贄婦具酒饌行盥饋禮舅姑就位婦奉饌舅姑卒
食一酳婦再拜送酒舅姑卒飲共饗婦於胙階及饗
婦送者均與官員禮同三日婦見祖禰於寢陳設
如薦儀主人在東昏者從主婦在西婦從參神再
拜主人升詣香案前上香奠酒告畢俯伏興退立
於東婦進當中闑再拜興復位主人復位及主婦
以下皆再拜興禮畢退見祖禰之明日壻以贄見
婦之父母迎入奠贄再拜主人答拜見主婦壻拜
於寢門外主婦答拜於門内出主人醴壻皆如儀
右士昏
庶人昏禮納采諏日書昏者生年月日以授媒氏
奉如女家女氏主人受書告於寢書女為誰氏出
及生年月日授媒氏道遠具饌近則否媒氏復命
主人禮之納幣備禮物服一稱用帛無章布五兩
容飾六事或四事食品四器媒氏奉如女家女氏
主人受之饗媒氏復命如納采禮昏有期備鶩書
昏期於柬使媒氏奉如女家告女氏主人許使媒氏
氏復昏前一日女家使人以奩具陳於壻室至日
壻家筵於室中東西為位别以案陳合卺器設醮
爵於廳事東序初昏壻盛服竢於階下壻馬一乘
二燭前馬婦輿一乘襜蓋無飾竢於門外主人盛
服至廳事東位西面壻升主人醮之命之迎壻再
拜出乘馬如女家雁及婦輿從其日女家告於寢
醮女以竢壻既至主人出迎於門外導入壻執雁
從入升堂主人東階上壻西階上北面奠雁再拜
姆加女景蓋首出壻揖之降婦從降姆以女登輿
二燭前輿壻乘先俟於門婦至降輿壻揖入室踰
閾布席壻婦交拜訖姆脫婦景壻揖婦就位坐壻
東婦西行合卺禮婦夙興盛服以贄見舅姑於堂
拜獻如禮饋酒食於舅姑舅姑饗婦及婦送者三
日婦見祖禰於寢如常薦禮明日壻往見婦之父
母婦父設酒食禮壻如儀
右庶人昏
欽定大清通禮卷二十四
