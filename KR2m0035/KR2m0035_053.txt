欽定大清通禮卷四十七
凶禮
皇貴妃喪禮疾革自
大内移入吉安所初薨内務府會禮部疏列喪儀布
諸司戒辦
皇帝輟朝五日素服十日(若殯期逾十日及殯而止)
簡王大臣治喪事
命所生皇子即喪次届時奉安
金棺於殿内正中内監設几筵張帷幔内鑾儀校陳
儀仗内外成服
皇子公主皇子福晉
皇孫皇孫福晉持服之日候
旨欽定王貝勒貝子公
皇貴妃戚族成服者至大祭日而除内務府總管一
人散秩大臣三人侍衛九十人内務府三旗佐領
下官及其妻以三分之一成服均至大祭日而除
皇貴妃本管領下官員及執事男婦宫人内侍
皇子侍從成服者隨
皇子而除既殮設奠王以下文武四品官以上去冠
飾素服集於
宫門外左右公主福晉以下一品命婦以上去首飾
素服集於門内之右内務府婦女位於命婦後奠
時傳哭隨行三叩禮畢各退嗣是朝晡日中皆設
奠朝晡上食内鑾儀校陳儀仗内外集序哭奠行
禮如前儀日中進果饌不列儀仗不集序
右初喪成服設奠
諏日殯前期祇告奉移行啟奠禮所司陳儀仗於
大門外(每奠皆陳後同)張黃幕於門外稍西置案陳楮幣
萬有五千於燎所陳果饌筵七羊五酒五尊設爵
案於各案之末内管領妻設
冠服篚於靈牀内外會喪者各於其位集竢如初届時
皇子由右門入立宫檐下尚茶獻茶尚膳上食揭巾冪
皇子詣案前跪衆各於其位跪哭暫止内務府官進爵
皇子祭酒三爵每祭一叩興復位立衆隨跪叩興傳哭
奠畢徹儀仗
皇子退王以下皆退内管領妻奉
冠服篚内侍六人恭引出儀門成服婦女隨出至燎
所安於燎牀乃燎皇子福晉奠酒三爵三拜興哭
衆咸拜興哭畢乃退若
皇帝親臨奠酒至月臺正中降輿詣奠位坐西向奠酒
三爵
皇子北面跪每奠行一叩禮(後奠儀親臨視同)餘如儀
右啟奠
届日奉移所司陳大昇轝於大門外治喪儀王大
臣暨執事官咸會舁尉夫役均服其服分班序立
(班數量地遠近每班八十人)王公以下於大門外左右集如初
公主福晉以下皆豫詣殯所於大門内西旁集竢
届時治喪儀王大臣工部内務府鑾儀衛大臣率
執事官入飭校尉三十有二人恭移
金棺
皇子跪奠三爵每奠一叩(若與前皇帝親臨視奠親奠儀同)哭盡
哀候啟行先詣殯所祇竢
金棺出門外登大昇轝禮部大臣祭轝三奠爵三叩
王公以下各於其位跪哭候過從行在途儀仗騎
導揚紙錢過門橋祭酒執事官夾道翼衛節示進
止後扈侍衛等及恭送之王公各官依序從至殯
所門外轝止
皇子迎於門外跪哭衆咸跪哭候過興校尉恭舁入
大門
皇子由右門隨入公主福晉以下皆跪迎哭候過興
金棺至殯室恭安正中張帷幔陳設如初
皇子三奠三叩奠畢出反喪次衆退既殯朝夕日中
仍設奠内務府成服婦人輪班入哭日三次及百
日止
右殯
諏日行初祭禮届日設
冠服陳儀仗内外集序如初陳果饌筵三十有五羊
二十一酒二十有一尊楮幣十有八萬九千設祭
文案於檐下(祭文翰林院撰擬)届時禮部大臣奉祭文禮
部祠祭司官二人恭引由中門入設於案
皇子詣案前跪衆咸跪哭暫止司祝詣祭文案前立
讀文畢復於案
皇子奠酒衆隨行禮畢司祝奉祭文禮部大臣恭引
送燎所焚燎餘均如啟奠儀翼日繹陳果饌七筵
羊三酒三尊楮幣萬有五千禮部工部尚書侍郎
内務府總管光禄寺卿率屬執事致祭如儀諏日
大祭陳設祭品哭奠讀文行禮如初祭翼日繹與
前繹祭儀同週月陳果饌十有一筵羊五酒五尊
楮幣二萬一千哭奠如前儀再週三週月陳設行
禮與初週月同百日讀文致祭陳果饌十有五筵
羊七酒七尊楮幣五萬哭奠行禮均如前儀越百
日日一上食朔望朝晡仍設奠遇清明中元冬至
陳設果饌羊酒如月奠儀歲除日陳果饌十有五
筵羊七酒七尊均於殯所哭奠如儀
右既殯奠
諏日行
贈諡禮前期一日遣官祗告
太廟後殿
奉先殿如常告儀届日内鑾儀校設儀仗於殯所大門外
陳采亭於
午門前内務府官設
冊寳案於几筵前左右設香案於正中又設祭文案於
左陳祭品十有五筵羊五酒五尊如儀王以下四
品官以上公主福晉以下一品命婦以上皆豫會
如初儀執事官引正副使素服詣内閣於
冊寳案前跪三叩興正使奉
冊副使奉寳(冊寳皆絹製)由
午門中門出安采亭内跪叩如初興校尉舁亭導以
繖仗正副使暨執事官從至殯所門外亭止正副
使詣亭前跪三叩興奉
冊寳由中門入陳於案跪叩如初退近閾北面立乃上
香正使詣香案前上香(副使就位立竢)畢宣讀官進恭奉
冊寳文於各案前立以次宣讀訖復於案退讀文致祭
行禮如儀祭畢
冊寳送燎正副使復
命衆各退
右贈諡
卜葬前期工部治
園寢(山陵不若從葬别治)營葬具欽天監諏葬日治喪儀
王大臣禮部内務府會疏以
聞徧布諸司供備先奉移一日祖奠陳儀仗果饌十有
五筵羊七酒七尊楮幣三萬七千哭奠内外集序
行禮如啟奠之儀奉移日陳大昇轝舁尉九十有
六人執事官役戒辦内外送葬者咸豫會届時所
生
皇子承
命往送詣
金棺前哭盡哀跪奠酒三叩興(若與前皇帝親臨視奠親奠儀同)校
尉舁行
皇子恭送門外王以下四品官以上門内公主福晉
以下一品命婦以上及内務府婦人各於其位跪
哭候過止哭興大昇轝啟行前導後扈分班恭送
均如儀沿途計道里遠近分宿次各以織葦為行
幕及夕
金棺同轝安於行幕正中陳果筵
皇子哭奠三爵三叩衆隨哭跪叩畢乃退厥明奠亦
如之及夕又奠(在途日同)至
園寢日守
陵不值班之貝勒公大臣各官咸於十里外跪迎道右
舉哀候過從行至
園寢大門外轝止
皇子率衆跪迎校尉恭舁
金棺入門暫安於
享殿内
皇子奠爵叩如初退翼日遣奠陳儀仗具祭品楮幣
如祖奠儀王公以下暨守
陵貝勒以下各官貝勒夫人以下命婦皆集量地分班
異等各序於其位哭奠行禮如祖奠儀將葬所司
近
園寢設幕陳葬車於幕内又設柩牀一於石牀前高
下與齊豫日遷奠陳果饌十有三筵羊五酒五尊
楮幣三萬哭奠集序行禮如遣奠儀卒奠儀仗送
燎執事官役恭移
金棺至
園寢前幕内去幠北向奉安
皇子哭奠爵三叩衆皆哭隨叩畢各退葬日内外集
序如初治喪儀王大臣率執事官飭校尉匠役皆
辦届時
皇子入幕哭奠爵三叩衆各哭於其位隨叩
皇子出幕旁跪竢
金棺御葬車執事者奉車行升柩牀逹於石牀以車
及柩牀出乃窆實土封石門成葬
皇子哭詣月臺前跪奠三爵每奠一叩衆皆哭如初
卒哭乃返
右葬
諏吉於
園寢潔室敬製
神位工峻遣大學士禮部尚書各一人朝服詣
神位前上香行一跪三叩禮奉安寢室遇大祭陳設
享殿如儀
右製神位
朞年小祥陳果饌十有五筵羊七酒七尊遣禮部
大臣讀文致祭工部内務府大臣各一人往襄厥
事再朞大祥陳果筵醴酒守
園寢官一人承祭(如未葬與小祥儀同惟不讀文)二十七月終喪
右祥祭終喪
貴妃喪禮疾革奉移吉安所初薨内務府會禮部疏
列喪儀布諸司戒辦
皇帝輟朝素服五日
命所生
皇子公主持服皇子福晉
皇孫皇孫福晉隨成服奏遣王公等及内務府總管
一人散秩大臣三人侍衛六十人内務府應成服
之官員男婦暨戚族宫人等均成服其制服日月
均與
皇貴妃喪同内務府大臣治喪事内監於奉安
金棺殿内張帷幔設
靈牀几案具噐陳各如式既殮廼奠陳儀仗王以下
三品官以上公主福晉以下一品命婦以上皆集
内外各為位傳哭行禮朝晡設奠上食儀如之日
中進果筵不設儀仗不集序諏日殯陳大昇轝於
門外舁尉八十人執事官役皆辦王公以下皆豫
集如初公主福晉以下詣殯所集竢届時恭移
金棺
皇子奠酒三叩興哭送登轝啟行前𨗳後扈送者序
從至於殯所門外
皇子率衆跪迎於門外之東皆哭轝止校尉三十有
二人恭舁
金棺入門公主福晉以下哭迎於門内之西至殯室
恭安正中
皇子哭奠如初出反喪次諏日初祭陳果饌三十有
一筵羊十有九酒十有九尊楮幣十有四萬九千
設
冠服讀文(祭文翰林院撰擬)
皇子哭奠(或遣大臣)三叩興衆皆哭隨行禮送燎時姻戚
命婦一人奠酒翼日繹陳果饌五筵羊三酒三尊
楮幣萬致祭如儀諏日大祭如初祭翼日繹亦如
之週月陳果饌十有一筵羊五酒五尊楮幣二萬
哭奠如初再週三週月奠同百日讀文致奠陳果
饌羊酒數同月奠哭奠如初遇清明中元冬至歲
除日皆陳果饌二筵羊一酒一尊致奠如儀卜葬
前期營治
園寢既竣諏葬日疏
聞布諸司供備前一日祖奠陳儀仗果饌十有三筵羊
五酒五尊楮幣三萬哭奠内外序集如初儀奉移
日陳大昇轝(舁尉人數詳見前)執事官役皆辦内外集者
咸豫會届時所生
皇子承
命往送詣
金棺前哭盡哀跪奠三爵三叩興校尉舁行
皇子恭送門外王以下三品官以上門内公主福晉
以下一品命婦及内務府婦人各於其位哭候過
止哭大昇轝啟行前𨗳後扈分班恭送均如儀沿
途量定宿次以織葦為行幕
金棺同轝安行幕正中
皇子哭奠三爵每奠一叩興衆隨叩畢退厥明奠亦
如之及夕又奠(在途日同)至
園寢日守
陵不值班之貝勒公大臣各官皆出數里外迎於道右
哭候過從行至
園寢門外轝止
皇子率衆跪迎校尉恭舁
金棺入門暫安於
享殿内
皇子奠爵叩如初退翼日遣奠陳儀仗具果饌羊酒
如祖奠之數送葬羣臣暨守
陵貝勒以下各官貝勒夫人以下命婦皆集量地分班
異等各序於其位哭奠行禮均如祖奠儀豫日遷
奠陳設禮儀如遣奠奠畢儀仗送燎執事官役恭
移
金棺至園寢前幕内去幠北向奉安
皇子哭奠爵三叩衆皆哭隨叩畢各退葬日執事官
役皆辦集者如初届時
皇子入幕哭奠爵三叩各於其位哭隨叩
皇子出幕旁跪竢
金棺奉安葬車執事者奉車行升柩牀逹於石牀以
車及柩牀出乃窆實土封石門成葬
皇子哭入
園寢前跪奠爵三叩興衆皆哭叩如初卒哭乃返諏
吉敬製
神位工竣遣内閣禮部大臣行禮鐫字飾以石青奉
安寢室如儀朞年小祥陳果饌羊酒楮幣各如月
奠儀遣禮部大臣致祭工部内務府大臣襄事再
朞大祥陳果筵醴酒守
園寢官承祭如常祭儀二十七月終喪
右貴妃喪
妃喪禮疾革奉移吉安所初薨内務府會禮部疏列
喪儀
皇帝輟朝素服三日
命所生皇子公主持服皇子福晉
皇孫皇孫福晉隨成服奏遣王公及内務府總管散
秩大臣侍衛内務府應成服之官員男婦等均成
服其制服日月均與
貴妃喪同既殮設奠陳儀仗王以下三品官以上公
主福晉以下一品命婦以上皆集序傳哭行禮朝
晡上食日中進果筵諏日奉移
殯宫既殯初祭大祭陳饌筵羊酒具楮幣設
冠服讀文
皇子哭奠行禮内外齊集者皆傳哭祭之明日皆繹
週月百日皆致奠卜葬奉移
園寢前一日祖奠奉移日
皇子哭奠往送王以下三品官以上公主福晉以下
一品命婦及内務府婦人候
金棺啟行皆跪哭在途分班恭送朝夕奠至
園寢翼日遣奠奉安前一日遷奠葬日奉
金棺於葬車執事官校移車行升柩牀永安於石牀
以車及柩牀出封石門成葬
皇子哭奠酒三每奠一叩卒哭返諏吉敬製
神位奉安寢室朞年小祥再朞大祥皆致祭品物及
行禮儀節均與
貴妃喪同
右妃喪
嬪喪禮疾革奉移吉祥房初薨内務府會禮部疏列
喪儀
皇帝輟朝素服二日
命所生皇子及公主持服皇子福晉
皇孫皇孫福晉隨成服奏遣王公及内務府總管内
務府應成服之官員男婦等均成服其制服月日
均與
妃喪同既殮設奠陳采仗王以下一品官子爵以上
公主福晉以下一品命婦以上皆集序𫝊哭行禮
朝晡上食日中進果筵諏日奉移殯宫陳大昇轝
舁尉六十有四人其餘哭奠集序奉移儀節均與
妃喪同既殯初祭陳果饌二十一筵羊十有一酒七
尊具楮幣十萬五千設冠服讀文
皇子哭奠祭酒三爵每祭一叩内外集者傳哭行禮
翼日繹果饌三筵羊三酒三尊楮幣六千大祭如
初祭儀(惟不讀文)翼日繹亦如之週月果饌七筵羊三
酒三尊楮幣萬有四千再週三週月百日奠皆同
卜葬奉移
園寢前一日祖奠果饌九筵羊三酒三尊楮幣二萬奉
移日
皇子哭奠往送集序王以下一品子爵以上公主福
晉以下一品命婦及内務府婦人候
金棺啟行皆跪哭在途分班恭送朝夕奠至
園寢翼日遣奠奉安前一日遷奠葬日執事官校恭
舁
金棺永安於石牀封石門成葬
皇子哭祭酒三爵每祭一叩卒哭返諏吉製
神位奉安寢室朞年小祥再朞大祥皆致祭儀節均
與
妃喪禮同
右嬪喪
太妃
太嬪薨凖生前封號治喪有追封者視追封之號治喪
薨於
大内内務府官典喪薨於所生之子府第或官典喪
事或
命其子治喪均臨時請
旨餘並如前儀
右太妃太嬪喪
貴人喪禮疾革奉移吉祥房初薨
皇帝命所生皇子公主持服皇子福晉
皇孫皇孫福晉隨成服内務府應成服之官員男婦
咸成服制服月日候
旨而除既殮廼奠貝勒以下一品官以上貝勒夫人以
下一品夫人以上内外集序朝晡日中行禮舉哀
如儀諏日而殯行初祭禮陳果饌十有五筵羊九
酒七尊楮幣六萬三千五百
皇子奠酒三每奠一叩衆隨行禮傳哭禮畢退翼日
繹陳祭筵羊酒各三楮幣五千大祭與初祭同翼
日繹亦如之週月百日皆奠果饌羊酒楮幣陳設
行禮均與
嬪喪奠同葬有日前期祖奠陳設與百日同内管領
率所屬男婦分班集序行禮如前儀奏遣
皇子大臣官員送往
園寢
金棺至
園寢翼日遣奠葬前一日遷奠皆如祖奠儀葬日奉
安
金棺於壙窆封畢
皇子哭祭酒三每祭一叩卒哭返朞年小祥致祭行
禮如常祭儀
右貴人喪
欽定大清通禮卷四十七
