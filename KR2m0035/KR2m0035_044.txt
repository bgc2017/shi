欽定大清通禮卷三十八
嘉禮
歲孟春望日孟冬朔日舉鄉飲酒之禮於學宫
京師禮部侍郎一人監其禮順天府府尹為主人以
鄉之年高六十以上有德行者一人為賓其次一
人為介又其次為衆賓以博士一人為司正以博
士弟子習禮者二人司爵二人贊禮二人引禮一
人讀律令僚佐皆與前期戒賓賓禮辭許戒介亦
如之
右戒賓介
先一日司正率執事者詣講堂肄儀設監禮席次
於庭東北向布賓席於堂西北南向主人席於東
南西向介席於西南東向衆賓之長三人席於賓
西南向東上皆專席不屬衆賓席於西序東向僚
佐席於東序西向皆北上司正席於主人之東北
向設律令案一於主介間正中東西肆又設尊案
一於東序端南北肆樂部和聲署設樂懸於西階
下如儀
右陳設布席
届日質明執事者入具饌設尊於案實酒於尊加
冪勺觶爵在尊北讀律者奉律令陳於中案既辦
禮部侍郎朝服詣學宫就次監禮主人率司正及
僚屬咸朝服入乃速賓介主人立東階下西面僚
佐序立於主人之後西面北上司正讀律令者立
僚佐之南北面西上贊禮者一人立東階下又一
人立庠門之外均西面届時賓介盛服至序立於
庠門外之右介居賓南衆賓居介南皆東面北上
執事者以賓至告於主人主人出迎賓西面揖賓
介以下東面答揖主人入門左賓揖介介揖衆賓
以次入門右當階主人揖及階揖賓皆答揖主人
與賓讓升三譲賓三辭主人升賓乃升主人東階
上賓西階上贊者贊拜主人北面再拜賓答拜興
即席主人降階延介一讓升介升拜如賓禮就位
主人復揖衆賓衆賓以次皆升主人三揖賓長三
人各答一揖衆賓皆就位主人率僚佐以下咸就
位
右迎賓介
贊禮者贊揚觶執事者引司正由東階升詣堂中
北面立贊揖司正揖賓介以下答揖司爵詣酒尊
所舉冪酌酒於觶進授司正司正揚觶而語曰恭
惟
朝廷率由舊章敦崇禮教舉行鄉飲非為飲食凡我
長幼各相勸勉為臣盡忠為子盡孝長幼有序兄
友弟恭内睦宗族外和鄉里無或廢墜以忝所生
語畢贊者贊司正飲酒司正立飲畢以觶受執事
者反於案贊揖司正揖賓介以下皆揖司正復位
右揚觶
贊讀律令引禮引讀律令者就中案前北面立賓
介主人以下聽贊咸起立旅揖如司正揚觶禮乃
讀律令曰律令凡鄉飲酒序長幼論賢良高年有
德者居上其次序齒列坐有過犯者不得干豫違
者罪以違制失儀則揚觶者以禮責之讀畢復位
賓主以下皆坐
右讀律令
贊者贊舉饌案執事者奉饌案於賓席次介次衆
賓主人以下徧舉訖贊獻賓主人起離席北面立
司爵詣酒尊所酌酒實爵授主人主人受爵詣賓
席奠於案稍退賓避席立於主人之左贊拜主人
再拜賓答拜皆復位立次獻介如獻賓之禮次獻
衆賓之長者三人每獻一人主人揖賓長避席答
揖皆復位執事者徧獻衆賓爵訖贊賓酢主人賓
離席司爵酌酒授賓賓受爵介及賓長咸離席從
詣主人席前拜送爵主人答拜如前儀復位皆坐
右獻賓賓酢主人
酒數行工升歌周詩鹿鳴之章卒歌笙奏
御製補南陔詩辭曰我逝南陔言陟其岵昔我行役瞻
望有父欲養無由風木何補我逝南陔言陟其岵今
我行役瞻望有母母也倚廬歸則寧止南陔有筍籜
實勹之孱孱孩提孰噢咻之慎爾温凊潔爾旨肴今
爾不飬日月其滔閒歌周詩魚麗之章笙奏
御製補由庚詩辭曰由庚便便東西朔南六符調爕八
風節宣王庚容容朔南西東維敬與勤百王道同王
庚廓廓東西南朔先憂而憂後樂而樂王庚恢恢南
朔東西皇極孰建惟德之依乃合樂歌周詩關雎之
章卒歌工告備出執事者行酒主賓以下飲無算
爵
右樂賓
贊禮贊徹饌案衆起離席主人率僚屬在東西上
賓介在西東上皆北面贊拜主人再拜賓介以下
皆再拜賓降西階出介及衆賓從立庠門外之右
東面北上主人降東階出僚屬從送賓於庠門外
之左西面皆再拜興賓介退禮卒無愆禮部侍郎
出主人率僚屬送於庠門外皆退
右徹饌賓出
直省府州縣鄉飲酒之禮以守牧令為主人省會
及監司分駐之地皆以監司視其禮儀注同前
右直省鄉飲酒
欽定大清通禮卷三十八
