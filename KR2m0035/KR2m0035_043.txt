欽定大清通禮卷三十七
嘉禮
太和殿筵燕之禮恭遇
皇帝萬夀聖節元旦及
大慶典豫日禮部疏請舉行筵燕領侍衛内大臣奏
請
命進酒大臣既得
旨乃徧布諸司供備届日尚茶庀茶尚膳庀
御饌王以下入八分公以上進饌筵牲酒光祿寺供酒
席两翼供羊辰刻
法駕鹵簿樂懸依次陳設於
太和殿(詳見朝賀儀)笳吹隊舞雜技百戲竢於
殿外東隅尚膳總領内管領豫於
寳座前設
御筵加黃冪武備院張黃幕於丹陛上正中内務府掌
儀司設反坫於幕内尊爵金巵壺勺具禮部張青
幕扵丹墀内鹵簿之後東西各八光祿寺每幕置
尊陳官饌具席皆有冪
右陳設
乃布席領侍衛内大臣内務府大臣禮部理藩院
尚書侍郎朝服視席布内外王公額駙台吉及入
班大臣等席於
殿内東西各七行東席西向當東楹西席東向當西
楹均北上
寳座左右布後扈大臣席稍後僉向
寳座前左右布前引大臣席東西相向
寳座後左右布領侍衛内大臣席又西布
日講起居注官席均南向
殿門外西檐下布左都御史副都御史席東向丹陛
左右布一二品大臣一二品世爵暨侍衛席東西
向東當東懸之外西當西懸之外北上禮部尚書
侍郎席於黃幕左内務府總管席於黃幕右丹墀
左右青幕内布三品以下文武百官席按翼為序
如常朝之位均東西向外國陪臣來朝者席於西
班之末東向
右布席
已刻内外諸王貝勒貝子公額駙台吉等朝服集
太和門外文武大臣百官朝服外國陪臣服本國服
集
午門外午刻鴻臚寺官引宗室王公暨大臣理藩院
官引外藩王公台吉在丹陛上又引文武百官在
丹墀内分翼序立禮部尚書奏請
御殿
皇帝禮服乘輿出宫前引後扈如常儀
午門鳴鐘鼓中和韶樂作奏隆平之章(樂辭見朝賀儀後同)
皇帝降輿入
殿北門
陞御座樂止階下三鳴鞭鴻臚寺理藩院官分引内外
王公台吉暨入班大臣等由
殿左右門入就位行一叩禮坐鴻臚寺引一二品大
臣暨一二品世爵侍衛等官就丹陛上又引三品
以下文武各官就丹墀青幕内按翼依次於本位
行一叩禮又引外國陪臣於右翼班次之末就位
行一叩禮皆坐
右就位
廼進茶丹陛清樂作奏海宇昇平日之章尚茶暨
侍衛執事官舉茶案以次由中道進至檐下進茶
官奉茶入
殿中門王以下咸就本位跪進茶官自
寳座中陛升跪進
皇帝茶興立於右王以下行一叩禮進茶官跪受茶甌
由右陛降出中門羣臣咸坐侍衛内務府護軍等
分
賜王以下文武百官暨外國陪臣茶各於坐行一叩禮
飲訖復叩坐尚茶徹茶案樂止
右進茶
尚膳總領護軍參領内管領入
殿由東西陛升展
御筵冪執事官並徹王以下席冪各退廼進酒内務府
掌儀司官三人由黃幕内一人奉壺一人奉爵一
人執金巵以次進至
殿中門閾外之左西面立丹陛清樂作奏玉殿雲䦕
之章進爵大臣興離席釋補服王以下皆興進爵
大臣入
殿中門北面跪王以下咸於坐跪掌儀司官舉壺實
酒扵爵由中門入西面跪授爵興退進爵大臣奉
爵興自
寳座中陛升至
御前當右北面跪恭進
皇帝酒興由右陛降復位行一叩禮王以下皆隨行禮
進爵大臣興由右陛升跪受爵仍由中陛降復位
跪掌儀司官入跪受虚爵以退廼以金巵酌酒承
旨賜進爵大臣酒王以下起立掌儀司官入立授巵進
爵大臣受巵行一叩禮飲卒巵掌儀司官立受虛
巵退進爵大臣叩如初興王以下皆坐進爵大臣
出
殿右門加補服入席坐執事官分
恩賜果食於羣臣各於坐行一叩禮樂止
右羣臣奉觴上壽
廼進饌尚膳以饌入恭進於
皇帝前中和清樂作奏萬象清寧之章執事官分
恩賜餚饌於羣臣叩如前儀尚膳率屬舁反坫案至
殿中階下領侍衛内大臣東西各二人興離席視侍
衛行殿陛諸王大臣酒光祿寺官行丹墀青幕内
文武各官曁外國陪臣酒王以下各就本位行一
叩禮飲畢叩如初坐樂止
右行羣臣酒
是時禮部滿尚書侍郎率官屬引慶隆舞進司章
東面奏歌司舞飾面具乘禺馬進揚烈舞司弦司
筝司阮司節司拍司抃諸樂人各奏其技喜起舞
大臣十有八人朝服由
殿左門入詣正中跪三叩興退立於左循歌聲按對
起舞歌辭曰於鑠
皇清受命於
天光延鴻祚億萬斯年天䦕令節瑞啟階蓂共球萬國
聖壽千齡粤自我先肇基俄朵長白之山鵲啣朱果綿
綿瓜瓞長發其祥篤生
列祖積慶重光式擴舊疆東訖海表
聖聖相承永世克紹(一章)赫赫
神功龍飛崛起戎甲十三奮迹伊始復讎靖難首克圖倫
天戈一指震懾強鄰九姓潛侵滅跡如埽蒙古五
部來奉
大號明師四路五日而殲定鼎遼瀋都城巖巖陣雲五
色江冰夜凝
天助有德應運而興(二章)天亶聰明覆幬下國遠服邇歸誕
敷文德四方來附雲集景從建長命官庶職是綜
爰創國書頡文羲畫聲協元音萬古不易爰定軍
制采旐央央或純或閒永奠八方締造鴻模創成
大業錫福無疆慶鍾千葉(三章)佑啟
哲嗣光闡前猷昭宗駿德誕迓
天庥擕貳綏懷朝鮮歸欵世奉東藩釐爾圭瓚三十五部
厥角稱臣西北佛土重譯来賓濯征有明耀師齊
魯電掃郊圻有而弗取略地松杏屢殪敵軍百戰
百克用集大勲(四章)
帝德廣運昭受鴻名建國紀元永定大清敦睦九族彜倫
式叙尚德親賢股肱心膂三館是闢鑑古崇儒郊
社禘嘗式賁皇圖爵秩以班六曹承政百工允釐
萬邦表正威鑠函夏德配蒼穹敬承無斁駿烈豐
功(五章)
帝授神器統一寰瀛剪滅臣寇乾坤載清一著戎衣若雨
甘雨大告武成作神人主
躬親大政飭紀整綱制禮作樂昭示典常納諫任賢慎微
慮遠定律省刑萬世垂憲克勤克儉忠厚䦕基景
命維新兢業自持(六章)
聖神建極道冠百王六十一年福祚久長天縱聰明冲齡
御宇孝奉
兩宫德隆千古三孽蠢動一舉蕩平海氛永靖浪息長鯨
親御六師三征沙漠威肅惠懷鋤頑撫弱禹功底績虞典
時廵敷天率土莫不尊親(七章)惟天行徤
神聖則之典學勤政作君作師無逸為箴宵衣旰食
一人憂勞綏此萬國文經武緯地平天成中和立極玉
振金聲億萬斯年覲光揚烈敬
天勤民體元作哲
天鑒孔彰翼翼後王儀型
皇祖帝祚遐昌(八章)瑤圖炳煥六合雍熙星輝雲爛風雨以
時翕受嘉祥調和玉燭治靄皇風道光帝籙東漸
西被北爕南諧梯航琛賮畢致堯階日升月恒萬
邦蒙福擊壤歌衢嵩呼華祝秩秩盛儀洋洋頌聲
紹休
烈祖永慶昇平(九章)大臣每對舞畢行三叩禮歌闋退又引
歌笳吹樂人入
殿歌辭曰
人君之樂恃此紀綱兆民之樂恃我
君王室家孔宜夫君之力朋友有成和輯之德(一章)瞻彼
中林芃芃萬木旃檀有香生是使獨萬類咸若攘
攘芸芸民之父母首出
一人(二章)大海之水不可量天府寳藏奚渠央良朋和睦
益無方
聖有謨訓垂無疆(三章)惟安惟和心意所欲無貳無虞朋
友式榖(四章)遵王之路兮愆尤希素位而行兮夫奚
疑(五章)載飛載翔惟翮是憑為聲為律惟心是經射
之能中惟指是憑交之能善惟和斯恒(六章)日將出
兮明星煌煌壽斯徵兮秀眉其龐三十維壯五十
遲暮莫親祖母莫尊祖父(七章)鷇之成雛兮孚化之
功羽用為儀兮賦命之隆(八章)嗟余生之歡樂兮似
黃離之盈昃感韶光之荏苒兮似葉上之青色(九章)
一人首出萬國尊親湛恩汪濊普被生民百花敷榮一
日悦目灌頂寳光萬衆所伏(十章)維勤斯哲安不可
懷溺兹小樂至樂難期(十一章)乾照無私聖教無類
謨訓洋洋鑒斯不昧(十二章)惴惴原獸思全其身兢
兢庶士思庇後昆(十三章)息影原野消聲山澤虚棄
此身良足可惜令名是期永永無斁(十四章)際
聖明時良我福只横被恩澤良我䘵只(十五章)騏驥不羣
蹇驢鴻鵠不偕斥鷃騶虞不邇狐狸
聖哲不昵愚賤(十六章)福慧天亶誠㦲難覯通人達士豈
奚易逅(十七章)䓤兮蒨兮山有芳蘭僮兮祁分首有
妙鬘(十八章)歌畢又歌番部合奏樂辭曰元縡是依
明神是祗一心至誠昭事勤只巍巍
大君永底烝民中心愛戴稽首来臣念人生之無常兮
合勤修夫善行信百行之咸善兮終和平而神聽
(一章)
大君至聖教敷率土敉寕萬邦拜跪奉
主(二章)丕顯
元后惠懷萬方國彦棐恭協贊邦常率土之濱誠意
溥將咸拜稽首依戴
聖皇(三章)皇皇
聖明無遠弗燭林林衆庶無思不服元元惠心為善去
惡
聖人之邦長生永樂(四章)承乾體元惟我
聖君光開草昧惟我
聖君綱紀庶政惟我
聖君父母萬國惟我
聖君惟我
聖君兮覆幬如天惟我
聖君兮自新新民惟我
聖君兮中外乂安惟我
聖君兮羣慝消淪拜手稽首兮頌溢兆民(五章)大地茫茫
大海滄滄豈伊無寳求之奚方自古在昔為君為
王膺圖御宇命不于常實心實政惠此萬邦
聖御大寳繄惟我
皇繄惟我
皇兮疇可與之頡頏(六章)歌畢内務府官引朝鮮國俳入
陳百戱畢咸退
右樂舞入侑
行酒畢樂舞退尚膳升徹
御筵降王以下咸起立王公大臣出
殿左右門鴻臚寺理藩院官引王公至丹陛拜位序
立引文武大臣降東西階丹墀内百官出幕咸就
東西拜位序立北面聽贊行一跪三叩禮丹陛大
樂作奏慶平之章禮畢樂止鳴鞭如初中和韶樂
作奏顯平之章
皇帝還宫樂止羣臣皆退所司徹席幕各退
右謝恩
慈寧宫筵燕之禮恭遇
皇太后萬壽聖節元旦(元旦設燕於次日)及諸
慶典豫日禮部疏請得
旨下所司戒備内務府奏請
欽命進爵命婦尚膳内管領庀
皇太后
皇后御饌
皇貴妃
貴妃
妃
嬪燕席親王郡王進饌筵牲酒光禄寺庀席届日内
鑾儀衛設
皇太后儀駕鹵簿内監設樂懸均如朝賀儀公主福晉夫
人命婦咸朝服集
永康右門外祗竢武備院張黃幕於
慈寕門外階下正中内管領設反坫於幕下尊爵金巵
壺勺具尚膳女官内管領妻入
殿布席
寳座前設
皇太后御筵加黃冪
寳座之東為
皇后御筵西南向稍後左右為
皇貴妃
貴妃
妃
嬪筵東西向再後左右為公主福晉以下鄉君入八
分公夫人以上席重行
殿外丹陛左右為公侯伯子男滿一二品大臣命婦
席均重行東西向北上席皆加冪
右陳設布席
辰刻内監引公主福晉以下二品以上命婦自
永康右門入
慈寕門序立於東西丹墀内已刻禮部尚書侍郎轉𫝊
内監奏請
皇后詣
皇太后宫筵燕
皇后率
皇貴妃
貴妃
妃
嬪具禮服陞輿以次出
啟祥門前引命婦八人恭導由
慈祥門入至
徽音左門外降輿入
皇后進至殿内東向立
皇貴妃
貴妃
妃
嬪隨入東西序立公主福晉夫人命婦按翼升丹陛
東西面序立均北上引禮女官轉𫝊内監奏請
皇太后御慈寧宫
皇太后禮服出中和韶樂作奏豫平之章(樂辭詳朝賀儀後同)
陞寳座樂止引禮女官引公主福晉夫人以次入
殿就燕位次引大臣命婦就燕位
皇后率
妃
嬪以下各於本位行一拜禮坐公主福晉以下皆一
叩各就位坐廼進茶丹陛清樂作奏海宇昇平日
之章尚茶女官率尚茶婦舉茶案由中道進至
殿檐下國外正中北面跪進茶女官奉茶入
殿中門由中陛升至
皇太后寳座前跪進茶興東面立
皇后率
妃
嬪以下行一拜禮公主福晉以下随行禮坐女官跪
受茶甌由右陛降退出
殿中門侍衛妻進
皇后茶次分
賜
皇貴妃
貴妃
妃
嬪公主福晉夫人命婦茶
皇后率
妃
嬪以下行一拜禮飲畢復拜如初尚茶女官率尚茶
婦徹茶案退樂止
右就位進茶
廼進酒尚膳女官内管領妻入
殿展
皇太后御筵
皇后御筵冪以次展
妃
嬪以下席冪各退司爵女官自黃幕内奉壺爵金巵
以次進至
殿中門閾外之左西面立丹陛清樂作奏玉殿雲䦕
之章進爵命婦興離席
皇后以下皆興進爵命婦入
殿北面跪
皇后率
妃
嬪以下皆跪女官舉壺實酒於爵由中門入西面跪
授爵興退進爵命婦奉爵興自
寳座中陛升當右北面跪恭進
皇太后酒興由右陛降復位一叩
皇后率
妃
嬪以下行一拜禮坐進爵命婦興由右陛升跪受爵
由中陛降復位跪女官入跪受虚爵廼以金巵酌
酒承
懿旨賜進爵命婦酒女官入立授巵進爵命婦受巵行一
叩禮飲卒巵女官立受虚巵退進爵命婦復叩如
初興退入席坐執事女官分
恩賜果食於各席
皇后以下行一拜禮樂止
右奉觴上壽
廼進饌尚膳女官率尚膳婦以饌入恭進於
皇太后前中和清樂作奏萬象清寕之章執事女官分
賜餚饌於各席
皇后以下拜如前儀樂止尚茶女官舉反坫案進至殿
陛下侍衛妻進
皇后前酒次分
賜
皇貴妃
貴妃
妃
嬪公主福晉夫人命婦酒
皇后率
妃
嬪以下行一拜禮飲畢復拜如初坐是時内監下宫
門簾禮部滿尚書侍郎引慶隆舞進至丹陛舞揚
烈舞次引隊舞大臣進至丹陛舞喜起舞畢笳吹
進奏朝鮮國俳進百技並作畢各退
右行酒樂舞入侑
内監啓簾内管領妻升徹
皇太后御筵退
皇后
皇貴妃
貴妃
妃
嬪皆興離席就
殿内拜位立公主福晉夫人出
殿左右門暨大臣命婦侍衛妻按翼於丹陛上拜位
立均北上丹陛大樂作奏益平之章(樂辭詳朝賀儀)
皇后率
妃
嬪以下謝
恩行二肅一跪一拜禮畢樂止引禮女官轉𫝊内監奏請
皇太后還後宫中和韶樂作奏履平之章
皇太后還宫樂止引禮女官奏禮畢恭引
皇后
皇貴妃
貴妃
妃
嬪降階仍由
徽音左門出陞輿還宫内監引公主福晉命婦各退
右謝恩
歲除日
賜外藩蒙古筵燕於
保和殿前期内務府庀饌奏請
命進爵大臣既得
旨下所司戒備届日樂部和聲署入陳中和韶樂於
殿檐下左右陳丹陛大樂於
中和殿北檐下左右笳吹隊舞雜技百戲竢於
殿外東隅武備院張黃幕於
殿南正中内務府管領設反坫於幕内尊爵金巵壺
勺具尚膳總領於
寳座前設
御筵
殿内左右布外藩王公暨内大臣入殿文武大臣席
寳座左右陛布後扈大臣席前左右布前引大臣席後
左右布領侍衛内大臣曁記注官席丹陛上左右
布台吉侍衛席均按翼按品為序東西向北上理
藩院尚書侍郎慶隆舞大臣席
殿東檐下西面禮部尚書侍郎内務府總管席黃幕
左右東西面已刻羣臣朝服畢會午刻
皇帝御殿行燕禮凡就位進茶進爵行酒樂舞入侑燕
畢謝
恩諸儀節均與
太和殿筵燕儀同
右除夕燕
歲春正月上元節
賜外藩筵燕於
圓明園
正大光明殿豫日戒所司庀饌届日内務府掌儀司
率内監陳中和韶樂於
殿檐下左右陳清樂於左陳丹陛大樂於
出入賢良門内左右笳吹隊舞雜技百戲竢於
殿外東西隅武備院張黃幕内務府掌儀司官設反
坫爵於門内正中均如式尚膳總領於
寳座前設
御筵布領侍衛内大臣暨記注官席於
寳座後左右僉向布内外王公貝勒及入殿大臣席於
殿内左右布貝子公額駙台吉與燕大臣侍衛等席
於
殿檐下及丹墀左右均按翼為序東西面北上理藩
院尚書侍郎席
殿東檐下西面禮部尚書侍郎席黃幕左内務府總
管席黃幕右東西面已刻羣臣蟒袍補服畢會午
刻
皇帝御殿行燕禮中和韶樂作奏怡平之章辭曰皇心
保太和海宇昇平樂事多瓊樹長新柯冰泮春流
漲玉河晴雲展細羅擎堯酒泛天波花舞鳥能歌
齊拜手賦卷阿燕畢
皇帝還宫樂奏昇平之章辭曰時雍頌帝堯玉珮鏗鏘
慶早朝紫禁瑞烟飄春意凌寒上柳條和風禁苑
饒陳仙樂奏箾韶三五正良宵宫漏永月輪高餘
儀節均與
保和殿筵燕同若
賜燕於
保和殿如歲除燕之儀
右上元節燕
臨雍禮成
賜講官及有事諸臣燕於禮部精膳司視人數戒光祿
寺庀饌是日露臺上望
闕設香案布席於堂精膳司官朝服視設衍聖公内
閣大學士學士翰林院詹事府禮部都察院國子
監太常寺光禄寺鴻臚寺暨侍班執事各官五經
博士聖裔賢裔咸與燕三品以上人專席四品以
下二人共席均按品為序至時羣官朝服畢會(無職)
(者公服)鴻臚寺序班引詣香案前聽贊行三跪九叩
禮畢各就席坐光禄寺進茶衆於坐次行一叩禮
進酒叩如初酒三行燕畢各一叩興序班引詣香
案前行一跪三叩禮所司徹燕席羣官各退
右臨雍燕
經筵禮成
賜進講侍班執事諸臣燕於
協和門禮部精膳司戒光禄寺庀饌是日禮部光祿
寺官視布席於門南講官大學士尚書侍郎左都
御史副都御史通政使副使大理寺卿少卿詹事
少詹事
日講起居注官鴻臚寺卿糾儀給事中御史鴻臚寺
鳴贊各官依次為位席均西向以北為上届時
文華殿進講畢
皇帝還宫羣臣易常服赴燕儀與
臨雍燕同燕畢詣
太和門外謝
恩行一跪三叩禮畢各退
右經筵燕
勅命恭修
實錄
聖訓等書
賜總裁以下官燕於禮部前期禮部疏請得
旨乃奏
命大臣主席所司戒光禄寺庀饌届日望
闕設香案布席於堂總裁官主席大臣專席西向禮
部尚書侍郎專席東向纂修提調收掌謄錄繙譯
各官二人共席左右分行相向羣官朝服赴燕畢
謝
恩行禮如儀或設燕於館燕畢詣金水橋謝
恩餘均如前儀
右修書燕
凱旋燕勞之禮大軍凱旋
皇帝燕勞大將軍諸從征大臣將士卒伍咸與燕前期
飭所司戒備届日樂部和聲署陳樂懸笳吹隊舞
雜技百戲並集祇竢光禄寺庀饌筵内務府張黃
幕設
皇帝御筵於殿中設入燕王公大臣席於左翼設大將
軍從征大臣將士席於右翼皆按品為序設卒伍
席於右翼之後屆時
皇帝御帳殿中和韶樂作奏隆平之章(樂辭詳軍禮凱旋儀後同)
陞座樂止乃進茶丹陛清樂作(樂章樂辭隨事隨時撰擬後同)飲畢樂
止大將軍奉觴上夀丹陛清樂作
皇帝以巵酒親賜大將軍大將軍跪飲如進爵大臣儀
命侍衛分賜從征大臣酒徧樂止乃進饌中和清樂作
殿内外羣臣行酒樂舞入侑酒三廵饌再舉樂止尚
膳徹
御筵羣臣謝
恩行禮丹陛大樂作奏慶平之章(樂辭詳凱旋儀)畢樂止
駕興中和韶樂作奏顯平之章
皇帝還宫樂止各退餘儀節與
太和殿筵燕同
經略大臣凱旋筵燕與燕勞大將軍同
右凱旋燕
順天鄉試主考同考執事官入闈日燕於順天府
以府尹主席其日府署望
闕設香案樂部和聲署陳樂委辦供給縣佐貳官具
燕視布席於堂主考副都統内外簾監察御史席
均南向監臨提調席北向東西两楹席各三行一
行為同考官席二行為外簾官席三行為參領守
備及廵綽等官席印卷供給官席提調官左稍後
供事官醫官席檐下縣令以下委辦供給官席露
臺上均東西向平明主考以下官詣
午門承
旨謝
恩畢赴燕監試御史至二門内降輿主考副都統至堂
下降輿治中通判迎於儀門外尹丞迎於堂檐下
禮生引至香案前聽贊行三跪九叩禮揖讓升堂
縣佐官分表花幣府尹立堂檐下執事官授爵酌
酒府尹南向揖酹酒三偕丞揖主考都統監試官
就位府佐揖同考官就位主考各官揖尹丞如之
酒三行饌冄舉燕畢復詣香案前行一跪三叩禮
主考以下乘輿出送如迎禮揭曉翼日復燕是日
府堂陳設布席如前儀設鄉貢士席於階下第一
名席稍前西向諸貢士席東西向黎明主考各官
朝服貢士吉服赴
午門謝
恩畢諸貢士先詣府署二門俟主考以下至皆一揖讓
過隨入尹丞以下迎如前儀禮生引詣香案前行
禮畢簪花升堂和聲署樂作貢士序立階下北面
再拜主考都統監試監臨提調同考官答揖府佐
官外簾執事官縣令以下均答拜畢各就位登歌
鹿鳴之章燕畢謝
恩行禮如儀主考以下皆出送如迎禮
武鄉試入闈揭曉筵燕儀並同
直省文武鄉試入闈揭曉筵燕於布政使司堂上
以布政使主席儀均與順天府燕同
右鄉試燕
會試入闈
賜有事各官燕於禮部以禮部尚書主席前期所司戒
光祿寺庀饌至日露臺上望
闕設香案樂部和聲署陳樂於臺南禮部精膳司官
朝服視布席堂上東當後楣設總裁知貢舉副都
統席西向西當前楣設禮部尚書侍郎席東向左
右楹外席各三行同考監試御史參領參將廵察
外簾四所供給收掌各官席分行依次陳設南北
相向又設鳴贊醫官監門廵綽等官席於露臺上
左右皆相向黎明總裁以下官朝服赴
午門承
旨謝
恩畢咸集金水橋禮部官屬入請赴燕各官由東長安
門詣部主席迎於堂檐下鴻臚寺官引詣香案前
北面序立聽贊行三跪九叩禮畢揖譲升堂和聲
署樂作儀制司官分表花幣光祿寺官舉壺酌酒
授主席主席立堂檐下西面酹酒三乃揖總裁官
就位正席獻爵少退揖總裁官答揖乃揖知貢舉
副都統各就位光祿寺官分獻同考以下官酒總
裁官詣主席席前酢如獻禮各就席坐光禄寺官
供饌燕畢各官起席徹鴻臚寺官復引詣香案前
行一跪三叩禮主席送總裁官如初儀羣官各退
揭曉翼日復燕儀同
武舉會試入闈徹闈燕有事各官於兵部儀與文
會試同
右會試燕
殿試𫝊臚翼日
賜燕於禮部曰
恩榮燕讀卷執事各官暨諸進士咸與燕前期禮部疏
請
命大臣主席届日望
闕設香案樂部和聲署陳樂光祿寺具饌如禮闈儀
禮部精膳司官朝服視布席主席大臣讀卷官鑾
儀衛使席當後楣西向禮部尚書侍郎席當前楣
東向均專席左右楹外席各三行左一行為受卷
官席二行為收掌官席三行為書牓官席右一行
為彌封官席二行為監試官護軍參領席三行為
書牓官印卷官席供給官席露臺左鳴贊官席露
臺右均相向二人共席一甲進士專席於供給官
之左二甲一名三甲一名進士共席於一甲之後
均北向露臺下二甲席於左三甲席於右均共席
左右相向平明諸進士吉服先會禮部各官朝服
會於金水橋辰刻禮部官屬入請赴燕主席暨各
官由東長安門詣部禮部尚書侍郎出迎於堂檐
下乃率諸進士重行北面聽贊行三跪九叩禮畢
升堂旅揖和聲署樂作主席為一甲進士簪花吏
人分表金花於堂上下席間序班引一甲進士詣
堂檐下東面立諸進士序立露臺上見讀卷官再
拜讀卷官答揖次見主席官禮部尚書侍郎鑾儀
使均答揖次見執事官再拜執事官均答拜畢主
席出詣堂檐下西面立光祿寺官酌酒授爵主席
受爵揖酹酒三光祿寺官以次授一甲進士酒皆
奉爵立飲卒三爵三揖主席答揖各官就位諸進
士咸就位坐和聲署升歌啓天門之章光祿寺官
行酒供饌如儀燕畢各官出席率諸進士詣香案
前行一跪三叩禮席徹衆官退送如初迎禮諸進
士皆隨出
右恩榮燕
武舉
殿試𫝊臚後燕有事各官暨諸進士於兵部曰會武
燕儀與
恩榮燕同
右會武燕
衍聖公來朝入
覲畢
賜燕於禮部以禮部尚書主席其日設香案於露臺上
樂部和聲署備樂光祿寺官具饌所司視布席設
賓主席於後堂西當後楣賓主席均東向以南為
上博士席於右楹外北向以西為上届時速賓衍
聖公入儀門降輿博士隨入主席迎賓於堂檐下
肅揖並揖博士鴻臚寺官引詣香案前北面序立
聽贊行三跪九叩禮畢升堂揖如初光䘵寺官酌
酒授爵主席酹酒三揖賓即席奠爵奠箸少退揖
賓答揖賓詣主席前酬禮如之咸坐和聲署升歌
洙泗發源長之章酒三廵樂止供饌畢主賓興席
徹鴻臚寺官復引詣案前行一跪三叩禮賓退主
席送如初迎儀羣官各退
右燕衍聖公
東南海外諸國陪臣進貢入
朝畢
賜燕於禮部以禮部侍郎主席其日設香案於露臺上
光禄寺庀饌所司視布席堂上正中位主席當後
楣西向其右為正使席副使席正使下人專席通
事從官席副使後從人席於西楹外二人共席均
南向以東為上貢使至部步入儀門主席率詣香
案前行三跪九叩禮畢升堂貢使見主席行一跪
三叩禮主席答揖三乃即席主席舉爵貢使即席
一叩飲酒三廵供饌燕畢謝
恩如儀貢使辭各退
右燕外國貢使
外藩蒙古王貝勒貝子公來京
朝賀元旦畢下五旗宗室王公各按旗諏吉日燕會
一次每旗以親王郡王一人主席諸王以下咸與
陪燕禮部尚書侍郎一人率屬觀禮届日府内陳
設庀饌和聲署備樂堂上設賓主席賓席居右東
向主席居左西向禮部尚書侍郎席於主席之次
均專席北上設從官席於堂門外東向禮部司官
席扵其次均共席乃速賓賓至主人出迎行禮叙
坐從官行禮就位並如儀(詳賓禮王公相見儀)和聲署樂作
陳雜劇於門外執事官行酒進饌燕畢從官行禮
先出主賓興席徹賓拜辭主人答禮送如初迎儀
羣官各退
右王公燕會
欽定大清通禮卷三十七
