欽定大清通禮卷二十二
嘉禮
皇帝大昏之禮
制下禮部徧布諸司供備諏納采大徵奉迎吉日以
聞會工部製金
册金
寳翰林院撰
制册文進呈
欽定送内閣恭鐫如儀(册后詳儀)納采之禮内務府官備
文馬十(鞍轡具)甲胄十幣百布二百以竢將屆期禮
部奏請
命尚書一人充納采使内務府總管一人充副使屆日
黎明禮部鴻臚寺官設節案一於
太和殿内正中東西肆内閣官自内閣奉
節陳於案退内務府官以龍亭分載甲胄布帛陳於丹
陛上左右陳文馬於丹陛下左右黎明正副使入
祗竢於丹墀東鴻臚寺序班二人立使者之右少
後授節大學士一人立殿東檐下宣制鴻臚寺官
一人立大學士之右少後均朝服西面鳴贊二人
朝服分立殿外東西柱前東西面欽天監官報吉
時屆鳴贊贊齊班序班引使者就丹墀東班拜位
立北面西上贊進少進贊跪叩興行三跪九叩禮
興序班引使者升東階至丹陛北面立鳴贊贊有
制使者跪宣制官進至
殿中門之左西面宣
制曰
皇帝欽奉
皇太后懿旨納某女某氏為后命卿等持節以禮納采宣
畢大學士進
殿左門詣案奉
節由中門闑左出至丹陛以授正使正使受
節偕副使興前行降中階左内務府官率校尉舁禮物
龍亭随降衛士牽文馬從御仗前導由
太和中門出詣
皇后邸第
右傳制遣使納采
是日后父飭子弟潔掃邸第有司豫設案於廳事
正中一東西肆左右各一南北肆使者持
節至邸將及門下馬后父朝服出迎於大門外道左跪
候過興使者入中門升中階登堂陳
節中案偕副使退就案東西面立龍亭随入至儀門外
止内務府官奉甲胄布帛入登堂陳於左右各案
衛士以馬入陳於庭左右訖后父升自西階詣中
門外北面跪使者少進西面傳
旨納采復位后父聽
制行三跪九叩禮興受諸禮物使者詣案奉
節出副使從后父跪送於大門外如初内務府官皆出
使者乘馬復
命還
節有司
右使者傳制納采
納采禮成有司詣
皇后邸設燕
皇帝特命公主大臣命婦燕后母於内
命内大臣侍衛八旗公侯以下滿漢二品以上官燕后
父於外外燕朝服后父為賓席東上内燕常服后
母為賓席西上序坐行酒三廵如常燕儀
右納采筵燕
次行大徵禮所司備黃金二百兩白金萬兩黃金
茶器一白金茶器二盆二幣千文馬二十(鞍轡具)閑
馬二十䭾甲二十備
賜后父后母黃金百兩茶器一白金五千兩茶器一盆
一帛五百布千馬六(鞍轡具)甲胄一弓一韔矢一服
朝服各二襲衣各二稱皆冬一夏一貂裘各一帶
一備
賜后兄弟及從人服物有差屆日有司陳大徵禮物於
丹陛上陳
賜物於丹陛下禮部奏請
命使傳
制授
節於
太和殿儀如納采使者承
制持
節詣
皇后邸執事官陳禮物於堂陳
賜物於階上陳䭾馬於庭中使者傳
制后父聽
制行禮儀注均與納采同傳
制訖后父降階率子弟詣庭東向
節行三跪九叩禮豫往大門外祇竢后母率諸婦出詣
庭西向
節行六肅三跪三叩禮畢退使者持
節出后父以下跪送使者復
命還
節退
右大徵
及大昏前一日遣官各一人祗告
天
地
太廟
奉先殿如常儀
右祇告
屆日行
册迎禮禮部奏請
命大學士一人充
冊迎使尚書一人副之所司豫疏列内外執事官奏請
命内大臣十人侍衛十人充護從官
命二品以上命婦四人充前導七人充後扈十人充恭
侍其日内鑾儀衛設
皇太后儀駕鹵簿樂懸於
慈寧宫常次如儀禮部鴻臚寺官設節案册寳案於
太和殿内設龍亭於内閣門外鑾儀衛陳
法駕鹵簿樂部和聲署陳樂懸各依常次如式又陳
中宫車輅於
太和門階下陳
儀駕鹵簿於
午門外内務府官陳冠服於車輅之南黎明内閣禮
部官自閣奉
金册
金寳及宣讀
册文
寳文分設龍亭内禮部侍郎奉
節同詣
太和殿恭陳各案王公文武百官記注糾儀執事各
官朝服陪位册迎使序立於丹墀東扈從内大臣
侍衛在其後均朝服授節大學士宣制鴻臚寺官
舉册寳案内閣禮部官朝服序立於
殿檐下並如
册后遣使之儀欽天監官報吉時屆禮部尚書侍郎詣
乾清門奏時遂前導
駕
皇帝禮服乘輿出宫前引後扈如常儀出
隆宗門至
永康左門降輿入立於
慈寧門外東位西向内監轉奏
皇太后陞
慈寧宫寳座禮部尚書侍郎恭導
皇帝就正中拜位北向行三跪九拜禮畢
皇太后還宫
皇帝自永康左門乘輿仍入
隆宗門由
保和殿北門出
御太和殿
午門鳴鐘鼓作樂鳴鞭序班引正副使就拜位行禮
畢升東階北面跪宣制官宣
制詞曰
皇帝欽奉
皇太后懿旨納某氏為皇后兹當吉月令辰備物典册命
卿等以禮奉迎宣畢大學士授
節於正使偕副使興執事官舉
册寳案随降中階設龍亭内以次出
太和門
皇帝還宫鳴鞭作樂並如
册后遣使之儀册迎使出扈從内大臣侍衛從出至
太和門外册迎使持
節在前次
册寳亭次
中宫女輅冠服
儀駕鹵簿遂行詣
皇后邸
右臨軒遣使册迎
是日步軍統領飭所部清蹕除道自
大清門至於后邸宫殿監督領侍率内監備
交泰殿内外舖陳恭侍命婦朝服豫詣
殿外祇竢導從命婦贊引侍儀宣讀女官朝服及給
事后邸内監彩服均詣
皇后邸祇竢有司設節案一於邸第内堂正中南設香
案均東西肆設册寳案於東西各一均南北肆設
皇后拜位於香案前北向宣讀女官二人立東案之南
西面侍儀女官四人立拜位左右東西面内監於
外堂階下承應使者持
節至邸下馬后父率子弟朝服出迎於大門外如前儀
使者入升中階立於外堂之東副使在其左均西
面
册寳亭随入權設於外堂左右内務府官奉冠服授内
監齎入轉授女官以進
皇后内鑾儀校陳鳳輿於階上正中陳車輅
儀駕鹵簿於階下左右至大門内樂部和聲署陳導迎
樂於大門左右后父升自西階詣外堂中門外正
中北面跪使者西面𫝊
制册復位后父聽
制行三跪九叩禮興退至階西内監入轉奏
皇后御禮服贊引女官恭導出閤門外道右竢后母及
諸婦朝服詣外堂門内道右正使授
節於内監副使自龍亭奉
册寳以授内監均奉自中門入后母以下跪候過興
皇后立候過随入内監奉
節
册寳陳於各案退贊引女官引
皇后就拜位跪宣讀女官次第宣
册
寳
皇后受
册受
寳行禮均如宫中
册立儀内監奉
節出授使者
皇后及母祗送如初贊引導
皇后入閤少憩女官奉
册寳仍授内監分設於龍亭
右受册寳
册禮既成欽天監官報陞輿吉時屆内鑾儀校進鳳輿
於内堂階下正中南向前導命婦恭導
皇后出閤後扈命婦翼擁降階后母率諸婦送至輿前
皇后陞禮輿后母及諸婦少退册迎使持
節出乘馬先行后父跪送如初興少退次導迎樂(陳而不作)
次
儀駕鹵簿車輅次
册寳亭次
皇后鳳輿啟行出大門命婦乘騎導從内監步行左右
扶輿内大臣侍衛在後乘騎護從由
大清門中門入至金水橋册迎使下馬持
節入
皇后輿至午門外鳴鐘鼓
儀駕鹵簿至九鳳曲蓋前導執事命婦下馬步行導從
内大臣侍衛於金水橋步從由
午門
太和門中門入
中左門
後左門至
乾清門龍亭止册迎使復
命還
節偕内大臣侍衛各退内監奉
册寳於亭前行恭導命婦導
鳳輿入
乾清中門至
乾清宫階下轉啟
皇后降輿詣
交泰殿導從命婦退恭侍命婦祇迎
皇后入中宫内監奉
册寳授守寳内監退合卺吉時屆宫中設合卺燕監督
領侍具奏
皇帝禮服御中宫行合卺禮給事宫人恭侍命婦皆退
右合卺
翼日尚膳潔具
皇后盥饋
皇太后御席又具
皇太后醴饗
皇后御席内監侍豫設朝見拜位於
慈寧宫内正中北向又設醴位於東西南向質明
皇太后儀駕鹵簿樂懸陳設如常儀内監轉啟
皇后行朝見禮
皇后禮服出中宫乘輿導從如儀(詳見三大節)詣
慈寧宫降輿引入丹陛上西位東向立内監轉奏
皇太后禮服出内宫中和韶樂作
陞座樂止贊引命婦引
皇后詣正中拜位行六肅三跪三拜禮興少退立尚食
進席於
皇太后前
皇太后舉酒嘗食贊引命婦引
皇后復行二肅一跪一拜禮興引詣醴位坐尚食進席
於
皇后前
皇后舉酒嘗食畢興内監侍徹贊引引詣拜位行禮如
初少退西向立
皇太后降座作樂還宫贊引引
皇后出乘輿還中宫執事命婦皆退
右朝見
越日
皇帝率羣臣詣
皇太后宫行禮乃
御太和殿王公百官上表稱賀
頒詔宣示天下直省文武官各進表箋稱賀
皇后詣
皇太后宫行禮詣
皇帝前行禮公主福晉命婦詣
皇后宫行禮均如
册后之儀午刻樂部和聲署陳樂懸於
太和殿常次尚膳供
御膳羞光祿寺備燕席
皇帝御太和殿
賜后父及其族屬燕王公百官咸與后父布席於
殿内王公之末其族屬按翼於本旗序品列坐
駕陞寳座時王公以下陪位如常后父率其族屬詣丹
墀東北面行三跪九叩禮畢均引入班就位坐陳
席奏樂行酒如
太和殿筵燕儀
皇太后御慈寧宫
賜后母及其親屬燕公主福晉夫人大臣命婦咸與内
監陳樂懸内務府官供饌具后母布席於夫人之
末其親屬按品布席於命婦之位
皇太后陞寳座時公主以下陪位后母率其親屬詣丹墀
東北面行六肅三跪三拜禮畢均引就位坐陳席
奏樂行酒如
慈寧宫筵燕儀
右禮成慶賀筵燕
欽定大清通禮卷二十二
