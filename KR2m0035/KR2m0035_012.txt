欽定大清通禮卷六
吉禮
社稷
歲祭
社稷之禮以春秋仲月日用上戊先三日禮部尚書一
人詣犧牲所視牲如儀
右視牲
致齋
書祝版
視割牲
視祝版北(郊同儀均與)
先一日太常寺卿率屬潔壇敷五土如其方色恭
設
神座
太社位右
太稷位左皆北向
后土勾龍氏位東西向
后稷氏位西東向
右敷土設神座
祀日五鼓太常寺卿率屬入壇然炬明鐙具器陳
於案各以其序
太社
太稷皆牛一羊一豕一豋一鉶簠簋各二籩豆各十有
二鑪一鐙二
配位同壇下設三案一少西南向供祝版一東次西
向陳香盤二一西次東向陳香盤二方珪二(色一黃一)
(青)禮神制帛四(色黑)尊二玉爵二陶爵四又陶爵六
壺一實福酒盤一實胙肉凡牲陳於爼凡玉帛實
於篚凡尊實酒承以舟疏布冪勺具工部司官張
幄次於戟門内少東鑾儀衛設洗於次外樂部率
太常協律郎設中和韶樂於壝門内左右分東西
懸均南向陳文武二舞於樂懸之次如
北郊儀
右陳設
陳設畢太常寺博士引禮部侍郎一人升壇詣
正位前省視齍盛及籩豆豋俎之實以次詣
配位前周視如儀
右省齍
辨行禮位壇壝門外正中為
皇帝行禮拜位南向拜殿之前夾甬道左右為陪祭王
公拜位左翼居東右翼居西拜殿前東西隅為百
官拜位文官郎中以上武官參領世爵輕車都尉
以上東西各五班均重行異等東位西上西位東
上辨執事位壝門外司拜褥鑾儀衛官二人分立
於
皇帝拜位左右東西面太常寺司祝一人立祝案西東
面司爵四人司玉帛二人司帛二人司香二人光
禄寺卿二人太常寺贊賜福胙一人序立西案之
西東面司香二人序立東案之東西面侍儀禮部
尚書侍郎各一人立東案之南西面都察院左都
御史副都御史各一人樂部典樂一人立西案之
南東面司樂協律郎樂工歌工舞佾立位與
北郊同太常寺典儀一人在樂工之北西位東面接福胙
侍衛二人立於壝門外東司拜褥官之次記注官
四人立於侍衛之次均西面糾儀御史四人禮部
祠祭司官四人分立於陪祀王公百官拜位前引
王公百官行禮鴻臚寺官二人分立於御史禮部
官之次均東西面掌瘞官率瘞人立壝外西北隅
右辨位
其日五鼓鑾儀衛陳
法駕鹵簿(北郊祭詳見儀)於
午門外陳金輦於
太和門外陪祀王以下公以上按翼集壇門外候
駕至隨行百官序立於壝門外左右祗竢均東西面司
祝恭奉祝版安於祝案日出前四刻禮部尚書一
人率太常寺卿屬詣
神庫上香行禮恭請
神位以次奉安於
神座如儀
右請神位
太常寺卿赴
乾清門奏時
皇帝御祭服乘禮輿出宫至
太和門外降輿乘金輦鑾儀衛奉輦納陛内大臣侍
衛前引後扈如常儀提鑪官執鐙官左右列行
午門鳴鐘鼓導迎樂陳而不作不陪祀王公以下文
武各官咸朝服跪送
駕出闕右門至壇北門外神路東降輦納陛扶輦如前
儀右贊引左對引太常寺卿二人恭導
皇帝入自北門之右至幄次少竢太常寺卿告奉安
神位畢奏請行禮
皇帝出次鑾儀衛官跪奉盥奉巾如儀盥畢司拜褥官
豫布拜褥於壝北門外正中贊引對引恭導
皇帝由拜殿出至壝北門外就拜位前南向立前引内
大臣侍衛執鑪鐙官至拜殿外均止立後扈大臣
隨侍鴻臚寺官引陪祀王公百官各就拜位序立
典儀贊樂舞生登歌執事官各共迺職武舞執干
戚進贊引奏就位
皇帝就位立
右就次盥洗就位
典儀贊瘞毛血迎
神司
正位香二人升東西階分詣
神位前祇候司樂贊舉迎
神樂奏登平之章辭曰媼神蕃釐兮厚德隆嘉生繁祉
兮功化同壇壝儼肅兮風露融我稷翼翼兮黍芃
芃望雲駕兮驂鸞龍植璧秉圭兮冀感通協律郎
舉麾工鼔柷樂作贊引奏陞
壇暨對引官恭導
皇帝陞北階詣
太社位前對引官至北階上止立司香跪贊引奏跪
皇帝跪奏上香司香進香
皇帝上炷香次三上瓣香興以次詣
太稷位前上香儀同贊引奏復位暨對引官恭導
皇帝復位立司
配位香二人由東西階分詣
后土勾龍氏
后稷氏位前跪上香畢各退贊引奏跪拜興
皇帝行三跪九拜禮王公百官均隨行禮協律郎偃麾
工戛敔樂止(凡樂以舉麾鼔柷作以偃麾戛敔止後同)
右迎神
典儀贊奠玉帛行初獻禮司樂贊舉初獻樂奏茂
平之章辭曰恪恭禋祀兮肅且雍清醑既載兮臨
齋宫朝踐初舉兮玉帛共洋洋在上兮鑒予衷樂
作司樂舉節舞干戚之舞(凡舞以節領之導引進退後同)有司揭
尊冪勺挹酒實爵司玉帛奉玉帛司帛奉篚司爵
奉爵均由北階升壇司玉帛詣
正位前司帛詣
配位前各跪獻篚奠於案三叩興司爵分詣
正位
配位前跪獻爵奠於墊中畢自西階退司祝至祝案
前跪三叩興奉祝版升北階左就壇中少西跪樂
暫止贊引奏跪
皇帝跪羣臣皆跪贊讀祝司祝讀祝辭曰維某年月日
皇帝御名敢昭告於
社
稷之神曰惟
神贊輔
皇天
皇祇發生嘉穀立我烝民萬世永賴兹當仲(春秋)謹以玉帛
牲醴庶品(致祭報謝)配以
后土勾龍氏
后稷氏尚
饗讀畢興奉祝版跪安於
太社位前篚内三叩興退自西階降樂作贊引奏拜興
皇帝率羣臣行三拜禮興樂止武功之舞退文舞執羽
籥進
右初獻
典儀贊行亞獻禮司樂贊舉亞獻樂奏育平之章
辭曰樂具入奏兮聲喤喤鬱鬯再升兮賓八鄉厚
德配地兮佑家邦綏我豐年兮兆庶康樂作舞羽
籥之舞司爵詣各
神位前跪奠爵於左儀如初獻獻畢樂止
右亞獻
典儀贊行終獻禮司樂贊舉終獻樂奏敦平之章
辭曰方壇北宇兮神中央盈庭萬舞兮帗低昂酌
酒三爵兮桂醑香清雖舊邦兮命溥將樂作(舞同亞獻)
司爵詣各
神位前跪奠爵於右如亞獻儀獻畢樂止文德之舞退
右三獻
既終獻太常寺贊禮郎一人詣祝案前東面立贊
賜福胙光祿寺卿二人奉福胙升階至
神位前拱舉退降北階左祗立於
皇帝拜位之右侍衞二人進立於左贊引奏跪
皇帝跪左右官皆跪奏飲福酒右官進福酒
皇帝受爵拱舉授左官奏受胙右官進胙
皇帝受胙拱舉授左官奏拜興
皇帝三拜興又奏跪拜興
皇帝率羣臣行三跪九拜禮典儀贊徹饌司樂贊舉徹
饌樂奏博平之章辭曰大房籩豆兮儼成行歆此
吉蠲兮神迪嘗廢徹不遲兮餘芬芳桐生茂豫兮
百穀昌樂作司玉帛詣案前跪叩奉方珪以退樂
止
右受福胙徹饌
典儀贊送
神司樂贊舉送
神樂奏樂平之章辭曰孔蓋翠旌兮隨風颺龍輈容與
兮指天閶咫尺神靈兮隔穹蒼願流景祚兮貺皇
章樂作贊引奏跪拜興
皇帝率羣臣行三跪九拜禮興樂止
右送神
典儀贊奉祝帛饌送瘞司祝司帛詣
神位前咸跪三叩司祝奉祝司帛奉篚興司香跪奉香
司爵跪奉饌興以次恭送瘞所典儀贊望瘞司樂
贊舉望瘞樂奏徵平之章辭曰玉既陳兮延景光
禮既洽兮恭瘞藏願神聽兮時予匡垂神祐兮永
無疆樂作贊引奏禮成恭導
皇帝由壇北門出樂止
右望瘞
祀畢禮部尚書太常寺卿屬恭請
神位復
御儀與迎
神同
皇帝至北門外神路東陞禮輿導迎樂作奏祐平之章
辭曰分職三大康乂國家平土蕃穀降休中夏薦
吉蠲神不遐遍九垓鴹祉嘉
午門鳴鐘不陪祀王公百官咸朝服跪迎王公隨
駕入至内金水橋恭候
皇帝還宫各退太常寺官徹
乾清門齋戒牌銅人送寺
右乘輿回宫
因事祇告之禮遣官一人將事及執事官均致齋
一日豫期翰林院具祝文(隨事撰擬)太常寺卿送内閣
恭書受而奉諸
神庫飭屬備器陳至日五鼓設
太社
太稷神座於壇上薦鹿脯鹿醢兔醢棗榛葡萄桃實蓮
實鑪鐙具階下中設一案少西北向供祝版司祝
一人立於案西東面右設一案西向陳香盤二左
設一案東向陳禮神制帛二尊一冪勺具爵六司
香司帛司爵各一人立於案後糾儀御史左右各
一人立於案北均東西面典儀一人立於壝北左
門東面雞初鳴遣官豫竢於街門内贊引太常寺
贊禮郎一人竢於壝西隅均朝服黎明太常寺卿
率屬恭請
太社
太稷神位入壇恭設座上如常祭儀遣官由街門入南
門循壝西行盡壝贊禮郎二人引詣壝北門外拜
位前立典儀贊就位執事官各共迺職贊禮郎引
遣官就位立典儀贊迎
神(以下禮儀節次皆典儀唱贊)司香奉香升東西階分詣香案前祇
竢贊禮郎贊升壇引遣官升北階詣
太社位前立贊跪遣官跪贊上香司香跪進香遣官上
炷香三上瓣香興(凡遣官升降行禮皆贊皆引後同)次詣
太稷位前上香儀同贊復位引遣官自北階降復位行
三跪九叩禮興司帛奉篚司爵揭尊冪勺挹酒實
爵行初獻禮以次升北階至
神案前跪奠帛於案三叩興奠爵墊中皆退司祝詣祝
案前跪三叩興奉祝版升北階至壇上正中跪讀
畢興詣
太社位前跪安篚内三叩興退遣官三叩興亞獻奠爵
於左三獻奠爵於右均如初送
神望瘞並同常祭儀贊禮郎贊禮畢引遣官仍由南門
出太常寺卿率屬恭請
太社
太稷神位還
御如儀各退
右因事祇告
孟夏常雩後歲間不雨既祈
天神
地祇
太歲越七日乃禱於
社稷並設
配位遣官一人將事文武官應陪祀者咸與祈禱致
齋三日前期具祝文潔器陳備脯醢果實祭日陳
玉帛樂懸樂舞執事官依次序立與常祀同遣官
暨陪祀官素服就位行禮
迎神奏延豐之章辭曰九土博厚兮阜嘉生方壇
五色兮祀孔明甿力穡兮服耕仰甘膏兮百穀用
成熙雲路兮瞻翠旌殷闓澤兮展精誠
初獻奏介豐之章辭曰神來格兮宜我黍稷兩圭
有邸兮馨明德罍尊湛湛兮干羽飭油雲澍雨兮
溥下國
亞獻奏滋豐之章辭曰奏齍明兮申載觴龍出泉
兮靈安翔周寰宇兮滂洋戴神庥兮悦康
終獻奏霈豐之章辭曰帗容與兮奮皇舞聲遠姚
兮震靈鼓爵三奏兮縮桂醑號屏来御兮德施普
徹饌奏綏豐之章辭曰協笙磬兮告吉蠲神迪嘗
兮禮莫愆心齋肅兮增惕乾咨田畯兮其樂有年
送神奏貽豐之章辭曰撫懷心兮神聿歸華蓋郅
偈兮驂虬騑洪釐渥兮雨祁祁公私霑足兮孰知
所為
望瘞奏溥豐之章辭曰宣祝嘏兮列瘞繒貺允答
兮時欽承高原下隰兮以莫不興歌率育兮慶三
登凡儀節皆典儀唱贊舉樂皆司樂唱贊初獻舞
干戚之舞亞獻終獻舞羽籥之舞與常祀同得雨
則報用牲牢遣官暨陪祀官朝服行禮如常祀之
儀若雨潦祈晴冬旱祈雪禮亦如之
右祈報儀
直省府州縣各建
社稷皆
社右
稷左異位同壇歲以春秋仲月上戊日致祭省會以
總督若廵撫一人主之有故則布政使攝事在城
文武官縣丞千總以上咸與祭視割牲省齍盛以
布按二司參政副使等官糾儀以教授訓導司香
司帛司爵司祝司饌以丞倅通贊引贊引班以學
弟子員閑禮儀者充之前期主祭官暨陪祭執事
官各於公廨致齋三日埽除壇壝内外祭之前夕
掌饌潔備品物置案於神廚設香燭視割牲官公
服詣案前上香行三叩禮畢宰人牽牲告腯遂割
牲以豆取毛血瘞於坎及祭之日雞初鳴執事人
入設案一於壇上正中北向陳鉶二實和羹簠二
實黍稷簋二實稻梁籩四實形鹽棗栗鹿脯豆四
實菁菹鹿醢芹菹兔醢若不能備各就土所有以
其類充案前設爼陳羊一豕一又前設香案一陳
祝文香盤鑪鐙左設一案東向陳篚一實帛二尊
一爵六又設福胙於尊爵之次司祝一人司香帛
二人司爵二人位案西東面階下之東設洗當階
為主祭官拜位其後為陪祭官拜位文東武西(班與)
(外朝賀禮同)通贊二人位階下左右糾儀官二人分位
陪祭官左右均東西面漏未盡主祭官及陪祭官
朝服畢集壇外引贊二人引省齍官入壇徧視牲
器酒齊饌者告潔退左右引班二人引陪祭官入
東西序立東班西面西班東面引贊二人引主祭
官入至階下盥手通贊贊執事者各司其事贊就
位引贊引主祭官引班引陪祭官咸就拜位立贊
迎
神引主祭官升詣香案前跪司香跪奉香主祭官三
上香興贊復位引主祭官降階復位立贊跪叩興
主祭官暨陪祭官行三跪九叩禮贊初獻引主祭
官升詣
神位前跪司帛跪奉篚主祭官受篚恭獻仍授司帛
興奠於案司爵跪奉爵主祭官受爵恭獻仍授司
爵興分詣
社
稷位前各奠正中皆退贊讀祝引主祭官詣香案前
跪陪祭官皆跪司祝三叩興奉祝文跪於右讀曰
維某年月日某官某致祭於
社
稷之神曰惟
神奠安九土粒食萬邦分五色以表封圻育三農而
蕃稼穡恭承守土肅展明禋時屆仲(春秋)敬修祀典
庶丸丸松栢鞏磐石於無疆翼翼黍苗佐神倉於
不匱尚
饗讀畢三叩興以祝文復於案退贊叩興主祭官暨
陪祭官三叩興贊復位引主祭官降階復位立贊
亞獻引主祭官升詣
神位前獻爵於左贊終獻獻爵於右均如初獻儀贊
賜福胙引主祭官升詣香案前跪司爵跪進福酒於
右主祭官受爵拱舉司爵接爵興司饌跪進豆肉
於左主祭官受豆拱舉司饌接豆興各退贊叩興
主祭官三叩興贊復位引主祭官復位立贊送
神贊跪叩興主祭官暨陪祭官行三跪九叩禮贊徹
饌執事官徹饌贊瘞祝帛執事官奉祝次香次帛
次饌詣瘞所禮畢各退
監司分駐各府者各主其地
社稷之祭其他府州縣皆以長官主之長官有故則
佐貳以次攝在城文官丞史武官把總皆與祭視
割牲省齍盛府州以佐貳縣以丞若史各一人糾
儀府以教授訓導州以學正訓導縣以教諭訓導
二人執事均用掾史贊相禮儀均於學弟子員内
選充祭期牲帛器數及行禮儀節均與省會同
右直省府州縣祭社稷儀
欽定大清通禮卷六
