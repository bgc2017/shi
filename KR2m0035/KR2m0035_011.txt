欽定四庫全書
欽定大清通禮卷五
吉禮
陵寢
皇帝親謁
列聖
列后
陵寢之禮
命下徧布諸司供備諏吉起
鑾前一日遣官祗告
奉先殿如常儀謁
陵前期有司潔除
陵内外届日
皇帝御素服乘輿出
行宫羣臣素服隨從
駕至
陵於
隆恩門外降輿王以下各官至下馬碑稍遠咸降騎禮
部尚書侍郎二人導
駕由
隆恩門左門入
陵寢門左門奉爵大臣暨
欽命隨入之大臣扈從王公百官止立門外
皇帝至
寶城祭臺前西向立司拜褥官豫布拜褥於臺北正中禮
部尚書侍郎恭導
皇帝就位北向行三跪九拜禮(不贊)鴻臚寺官引王公百
官於
陵寢門外按左右翼列班重行北面隨行禮畢有司設奠
几酒罍於拜位正中
皇帝詣几前北向跪羣臣皆跪奉爵大臣跪進爵
皇帝三奠酒每奠率羣臣行一拜禮興西向舉哀羣臣
東西面序立咸舉哀畢禮部尚書侍郎導
駕出
隆恩門左門陞輿還
行宫扈從如来儀羣臣皆退凡詣
陵展謁儀並同
右親謁
皇太后
皇后謁
陵
皇太后至降輿處降輿
皇后
妃
嬪公主以下隨降輿守
陵女官二人恭導
皇太后
皇后至
寶城明楼前北向行六肅三跪三拜禮
妃
嬪公主等位
皇后之後隨行禮興執事女官進奠几於正中
皇太后詣位跪奠酒三爵每奠行一拜禮西向舉哀
皇后
妃
嬪公主以下隨行禮舉哀畢女官恭導以出乘輿還
行宫
右后妃謁奠
歲清明中元冬至除夕
列聖
列后忌辰及
國有大慶皆大饗於
隆恩殿恭遇
皇帝親謁行禮前期
陵寢奉祀官潔備牲帛器數翰林院具祝文(隨事撰擬)授太常
寺官奉安潔室屆日工部官張幄次於
隆恩門外之東執事官素服入
隆恩門西門詣
隆恩殿燃炬明鐙具器陳於案
帝
后皆同案每案牛一羊二尊四鑪鐙具每位奉先制帛一
羹飯脯醢十有八器餅餌果實六十有五器(夏則薦瓜)
茶盌一爵三(有墊)匕一筯二凡牲實爼帛實篚尊實
酒承以舟疏布冪勺具如遇
皇貴妃祔饗位於西旁東向用素帛一餅餌果實減
十有一器餘同陳設畢内監啓
寢室神龕禮部尚書詣
行宫告時
皇帝御素服乘輿出
行宫扈從大臣侍衞翼衞如常儀
駕至
隆恩門外降輿贊引對引太常寺卿二人恭導
皇帝入大次少竢内府奉祀官恭請
神位奉安於
寶座如儀鴻臚寺官引王公於
隆恩門外两廂前祗竢陪祀各官豫入至
隆恩殿階下按翼祗竢禮部尚書告奉安
神位畢奏請行禮
皇帝出次盥洗鑾儀衞官跪奉盥奉巾如儀司拜褥官
豫布拜褥於殿門内正中贊引對引恭導
皇帝由
隆恩門左門入陞左階入殿左門西向立鴻臚寺官引
王公於階上引百官於階下東西面立内府官獻
茶於各案如儀畢典儀贊執事官各共廼職贊引
奏就位恭導
皇帝就正中拜位前北向立鴻臚寺官引王公百官咸
就拜位立重行北面東位西上西位東上贊引對
引恭導
皇帝詣香案前贊引奏跪
皇帝跪羣臣皆跪奏上香司香跪奉香
皇帝上炷香三上瓣香興奏復位
皇帝復位立奏跪拜興
皇帝行三跪九拜禮王公百官均隨行禮興典儀贊奠
帛爵行初獻禮司帛奉篚司爵奉爵以次詣各
神位前司帛跪奉篚奠於案三叩興司爵立獻爵奠於墊
中各退司祝詣祝案前跪三叩興奉祝版跪案左
贊引奏跪
皇帝跪羣臣皆跪贊讀祝司祝讀祝畢興奉祝版跪安
神位前篚内叩如初退贊引奏拜興
皇帝率羣臣行三拜禮興典儀贊亞獻司爵獻爵於左
如初獻儀贊三獻司爵獻爵於右儀如亞獻畢贊
引奏跪拜興
皇帝率羣臣行三跪九拜禮典儀贊送燎司祝司帛詣
神位前咸跪三叩司祝奉祝司帛奉篚興司香跪奉香司
爵跪奉饌興以次由中道出恭送燎所
皇帝轉立拜位東旁西向司拜褥官徹拜褥王公百官
退避側立東西面竢祝帛過(仍布拜褥)
皇帝復位立贊引奏望燎暨對引官恭導
皇帝詣望燎位望燎贊引奏禮畢恭導
皇帝出殿左門降東階入
陵寢左門至
明楼前
皇帝西向立舉哀鴻臚寺官引王公百官東西序立於
陵寢門外咸舉哀(遇冬至及舉慶典致祭不哀)畢導
駕出
隆恩門左門外陞輿還
行宫執事官恭請
神位還御寢室衆皆退
右親祭
遣官祭饗於
隆恩殿承祭官及陪祭執事各官咸朝服將事(忌辰素服)屆日
奉祀官陳設爼豆進祝版内監入殿啓
寢室神龕禮部贊禮郎預引陪祭官先詣階下東西序立
祗竢内府官奉安
神位畢乃引承祭官入
隆恩門右門升西階就正中拜位立陪祭官各就拜位
立承祭官上香升降均由西階出入殿右門祝帛
送燎避立西旁餘行禮儀節均與
親饗同禮成内府奉祀官恭奉
神位還御承祭官及各官出易素服竢徹饌畢闔門承祭
官立
隆恩門外左階上西面各官序立階下東西舉哀各退
冬至暨
慶典祭畢不舉哀餘同
右遣官致祭
恭遇
皇帝時廵
盛京祗謁
祖陵啟
鑾前一日
親告於
奉先殿如儀
駕發陳
騎駕鹵簿不作樂在京王公百官常服跪送
御道所經守土官常服跪迎
盛京文武官朝服出境迎候朝鮮國王遣其陪臣奉
表
起居
駕至
興京
盛京
祖陵均行展謁禮
皇太后
皇后
妃
嬪恭謁各如儀翼日率羣臣朝服
親饗於
享殿祭畢易素服入
陵寢門舉哀乃
親奠親藩功臣之墓並
遣官徧祭近
陵
妃園寢宗藩祖塋勲臣祠墓
陞崇政殿受賀(儀詳嘉禮)燕賚官兵有差
鑾輿旋蹕
盛京各官朝服跪送
御道所經守土官及在京王公百官朝服跪迎禮成
親告於
奉先殿如儀越日禮部疏請行慶賀禮(詳朝賀儀)
右謁祭
祖陵
恭遇
皇帝詣
皇后陵寢
皇帝乘輿入中門(禮部尚書侍郎不導引)循
享殿左至
明樓前階下降輿陞階西向坐奠酒扈從王公百官鴻
臚寺官引於大門外按翼重行北面行三跪九叩
禮
皇帝奠酒時行禮舉哀各退
恭遇
皇太后率
皇后
妃
嬪致奠
皇太后由中門入至
明楼前降輿西向坐奠酒
皇后以下降輿行禮如謁各
陵儀
如遇
皇后忌辰及清明中元冬至歲暮
國有慶典遣官致祭於
享殿是日執事官入殿具器陳於案畢退出司祝奉祝
版至殿中門外内監接奉跪安於祝案三叩司祝
於門外之左隨行禮内監啟
寢室神龕尚茶於中門外獻茶内監接奉茶奠於案屆
祭時引贊官二人引承祭官就拜位司香内監奉
香盤進引贊引承祭官至殿右門引贊官止承祭
官入右門引贊趨至中門外左右贊上香畢承祭
官出殿右門引贊仍引至拜位行三跪九叩禮初
獻内監奠帛獻爵如儀司祝進至中門之左跪内
監詣祝案前三叩奉祝版跪授司祝司祝三叩接
奉讀畢仍授内監跪安於篚内三叩司祝隨行禮
亞獻三獻如初獻儀祝帛送燎内監二人詣案前
司祝司帛於門外各行一跪三叩禮内監奉祝授
司祝奉帛授司帛咸接以興恭送燎所禮成奉請
神位還御
寢室乃徹餘均如各
陵祭儀
右
皇后陵寢祭奠
歲季春清明節敷土於
寶城之禮先一日
陵寢工部官進懸楮錢寶樹一座奉安於
隆恩殿内東旁(歲暮舁出焚燎)取潔土貯筐以竢屆日遣官素服
將事贊禮郎二人一人導引一人荷土簣隨行至
方城前衆皆止遣官荷土循
明楼西磴道升
方城至石欄西以土合於一筐奉筐恭升
寶頂跪敷土於正中降以筐授贊禮郎引出易朝服詣
隆恩殿致祭如儀若恭遇
皇帝親詣行禮是日
皇帝素服禮部尚書太常寺卿導
駕入
陵寢左門後扈内大臣隨侍王公大臣二人恭荷土筐從
行
皇帝進至
方城前工部尚書侍郎恭進護履
皇帝納履恭荷土簣扈從王公大臣前後翼衛導駕官
恭導
皇帝由
明樓東磴道陞至
方城石欄東王公大臣以土合於一筐跪進
皇帝受筐衆皆止
皇帝奉筐陞
寶頂跪敷土正中畢降授筐脱履導駕官恭導
皇帝出
隆恩門入大次竢奉安
神位畢行時饗禮
右敷土
列聖聖誕日奉祀官詣
陵埽除拂拭陳列酒果上香行三跪九叩禮
右聖誕
萬壽聖節守
陵王公大臣分詣行禮每案陳果十有二盤每位爵三帛
一讀祝奠獻唱贊行禮同時饗儀
右萬壽節
月朔朢日執事人夙興詣
陵拂拭神龕展帷幔每案陳熟羊一果十有二盤每位爵
三守陵官上香奠獻行三跪九叩禮(十月朔唱贊餘不贊)畢
徹退
右朔朢謁奠
因事祗告
陵寢遣官各一人將事
帝
后同案每案陳果實十二盤羊一每位爵三奠獻讀祝行
禮與時饗同
右祗告
皇帝遣
皇子謁
陵之禮
皇子至下馬牌降輿馬奉祀禮部官導引至
隆恩門外升左階行三跪九叩禮(不贊)畢西面舉哀不奠
酒哀止引退如來儀若展謁於
陵寢門外禮部官引至
隆恩門左門止内務府奉祀官導引
皇子入至
陵寢左門外行禮如儀祭
陵日
皇子蟒袍補服由
隆恩門右門進至階上虚中位於左行禮陳設贊引奠
獻如遣官時饗儀親王郡王貝勒貝子宗室公謁
陵奉祀禮部官引詣
隆恩門階上按左右翼行三跪九叩禮(不贊)
右皇子謁陵
文武三品以上官奉
命出使道過
陵寢由奉祀禮部官引至大門外北面行三跪九叩禮(不贊)
遇時祭則入陪祀官之列按翼隨行禮歸時展謁
亦如之
右羣臣恭謁
妃園寢及
皇太子園寢四時遣官祭奠行二跪六叩禮(不贊)出入
殿左門餘讀祝奠獻諸儀節與
陵寢時饗同
右園寢致祭
欽定大清通禮卷五
