欽定大清通禮卷十四
吉禮
祭
都城隍神之禮每歲
萬壽聖節遣官一人將事是日廟祝潔掃廟宇内外太
常寺具祝版備器陳牛一羊一豕一果實五盤鑪
一鐙二設案一於殿中少西北向供祝版設案一
於殿東西向陳禮神制帛一(色白)香盤一尊一爵三
設洗於東階下和聲署設樂於西階上(器數見祀眞武禮)
承祭官拜位在階上正中太常寺司祝司香司帛
司爵分立祝案尊案之次典儀立殿外東檐下掌
燎率燎人立燎鑪之前均如常儀黎明承祭官朝
服詣廟贊引太常寺贊禮郎二人引承祭官由左
側門入贊盥洗承祭官盥手畢升東階至拜位前
北面立典儀贊執事官各共廼職贊禮郎贊就位
承祭官就位立典儀贊迎
神樂作辭曰佳麗皇都勝保障神力宏萬方輻輳尨
夜不驚正直聰明癉彰如影荷靈貺篤其慶固金
甌護玉京贊禮郎贊就上香位引承祭官入殿中
門至香鑪前立贊上香司香跪奉香承祭官上炷
香三上瓣香畢贊復位承祭官復位立贊跪叩興
承祭官行三跪九叩禮興典儀贊奠帛爵行初獻
禮司帛跪獻篚於案三叩興司爵立獻爵於正中
皆退司祝詣祝案前三叩興奉祝版跪案左樂暫
止典儀贊讀祝贊禮郎贊跪承祭官跪司祝讀祝
辭曰維某年月日
皇帝遣某官某致祭於
都城隍之神曰兹朕誕辰惟
神永垂護佑謹以牲醴致祭尚
饗讀畢興奉祝版跪安於篚内叩如初興退樂作贊
禮郎贊叩興承祭官行三叩禮興典儀贊行亞獻
禮司爵奉爵獻於左儀如初獻退典儀贊行終獻
禮司爵奉爵獻於右如亞獻儀退典儀贊送
神贊禮郎贊跪叩興承祭官行三跪九叩禮興典儀
贊奉祝帛送燎司祝司帛詣
神位前咸跪三叩奉祝帛興司香跪奉香興以次送
至燎所承祭官避立拜位西竢祝帛過復位立典
儀贊望燎贊禮郎引承祭官詣望燎位視燎贊禮
畢引承祭官仍由東側門出樂止各退
歲秋諏吉遣官致祭
神位前陳鉶二簠二簋二籩十豆十餘牲帛尊爵鑪
鐙同前送神時典儀贊徹饌有司乃徹餘均如前
儀
祝辭曰維某年月日
皇帝遣某官某致祭於
都城隍之神曰惟
神正直實贊靈化捍禦之功都邑所頼祇嚴歲祀用
答
神庥尚其歆兹永福黎庶尚
饗
右祭都城隍廟
祭
東嶽神之禮每歲
萬壽聖節遣官一人將事是日廟祝潔掃廟宇内外太
常寺官具祝版備器陳牛一羊一豕一果實五盤
鑪一鐙二殿中少西設案供祝版東設一案陳禮
神制帛一(色青)香盤一尊一爵三和聲署設樂於西
階上太常寺設洗於東階下少南承祭官拜位在
階上正中司祝司香司帛司爵典儀掌燎各以其
職為位承祭官朝服行禮迎神上香初獻讀祝亞
獻三獻送神望燎儀均與祭
都城隍廟同
祝辭曰維某年月日
皇帝遣某官某致祭於
東嶽泰山之神曰兹朕誕辰惟
神永遠默佑謹以牲醴庶品之儀致祭尚
饗
樂辭曰維嶽崧高五泰岱常祀殊累朝玉檢柴望
始虞木德條風吹萬畢煦宅東㝢以生物仰天齊
鑒有孚
右祭東嶽
祭
黑龍潭神之禮歲春秋諏吉遣官一人將事是日太
常寺具祝版備器陳羊一豕一簠簋各二籩豆各
十鑪鐙具殿中少南設案供祝版北設一案陳禮
神制帛一(色白)香盤一尊一爵三和聲署設樂於南
階上太常寺設洗於東階下之北承祭官拜位在
階上正中司祝司香司帛司爵典儀掌燎各以其
職為位承祭官朝服行禮迎神上香初獻讀祝亞
獻三獻徹饌送神望燎儀均與秋祭
都城隍廟同
祝辭曰維某年月日
皇帝遣某官某致祭於
昭靈沛澤龍王之神曰惟
神德潤生民膏流甸服雨暘時若夙彰孚應之靈年
榖順成溥被盈寧之福念
神庥之丕著惟典祀之宜崇兹値仲(春秋)用申報饗尚
其歆格鑒此精誠尚
饗
樂辭曰興雨祁祁應歴歲恩屢覃湫幽神御農扈
具瞻寸合崇朝十千有渰黍膏溥矣麥湛賽神庥
以作甘
右祭黑龍潭龍神
玉泉山龍神祠歲以春秋仲月與
黑龍潭廟同日致祭遣官一人將事太常寺官設祝
案於殿中少西供祝版東設一案陳香帛尊爵設
洗於東階之南和聲署設樂於西階上餘供牲牢
品物遣官行禮儀節及所用樂辭均與祭
黑龍潭龍神同
祝辭曰維某年月日
皇帝遣某官某致祭於
惠濟慈佑龍王之神曰惟
神潤下流膏應時澤物珠泉湧地毓靈脈於山林玉
液成川暢清流於畿甸滋畇畇之繡壤允資灌注
之功通翼翼之漕艘長助輓輸之利聿昭靈貺宜
奉明禋兹値仲(春秋)用申報饗尚其歆格鑒此精誠
尚
饗
右祭玉泉山龍神
祭
后土神
司工神之禮凡大興作諏吉遣官各一人將事豫日
工部官於營建所在因其方設左右二壇以織葦
為殿圖繪結綵祭日五鼓太常寺官具祝版(祝文翰林)
(院隨事撰擬)設
神案各一於壇内正中以黃紙書
后土之神
司工之神皆為位供案上各陳羊一豕一餅餌十有
五盤果實五盤鑪鐙具設祝案於中少右供祝版
左設一案陳帛一(色白)香盤一尊一爵三和聲署設
樂太常寺設洗如式司祝司帛司香司爵典儀掌
燎各以其職為位承祭官拜位在壇内香案前正
中贊禮郎引承祭官朝服行禮迎神上香初獻讀
祝亞獻三獻送神望燎均與祭
都城隍廟同
樂辭曰仰眺銀河上閣道如駕梁儼神宅只愉矣
穆將揆日鳴櫜繄神斯掌奠椒酒以禋享荷神庥
澤未央
右祭后土司工
迎吻祭
窑神
門神之禮各遣官一人將事豫日工部官設壇於琉
璃窑及迎吻所經之門以織葦為殿圖繪結綵祭
日五鼓和聲署設樂於各壇前設導迎樂於窑門
外太常寺官具祝版(祝文翰林院隨事撰擬)設
神位陳羊豕餅餌果實香帛尊爵鑪鐙設洗與祭
司工儀同承祭官暨禮部太常寺有職事工部内務
府管工各官咸朝服簪花披紅乃陳吻於窑前和
聲署樂作辭曰和氣嘉祥應聖日華耀明仰方泰
紫俯奠泰寧繚廓紘瀛此惟表正食神德蒙神慶
享明禋億萬齡(琉璃窑及各門辭同)太常寺贊禮郎引琉璃
窑承祭官詣
窑神位前行禮引各門承祭官詣
門神位前行禮均與祭
司工儀同祭畢導迎樂作辭曰皇作宫殿因地順天
如竹苞矣美哉輪奐鳥翼飛松桷梴芋且寧居萬
年鑾儀衛校舁吻禮部太常寺官前導承祭官從
所經諸門承祭官迎於門前及工所管工官列班
恭迎以入俟安吻事竢各退
右迎吻祭窑神門神
歲春秋諏吉祭
司倉神之禮通州祭於大西倉倉場侍郎主祭各監
督陪祀京倉左翼於海運右翼於興平朝陽門外
於儲濟各以本倉監督主之各監督分行陪祀祀
用羊一豕一果實十盤壺爵鑪鐙具主祭官朝服
質明將事率陪祀官行二跪六叩禮上香三獻爵
燎楮帛如儀退
右祭倉神
欽定大清通禮卷十四
