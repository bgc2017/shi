欽定大清通禮卷十七
嘉禮
古者朝覲本列賓禮唐開元禮仍用其式然令節
稱賀著於史者實自漢始與十七篇覲禮自異考
之周禮慶賀繫之嘉禮斯為近之我
國家嘉慶駢臻典制矞皇儀文備焉謹與耕桑學校
貢舉昏姻諸典禮之切於前民者詳著於篇
皇帝三大節朝賀之禮先期諸王大學士率京朝官直
省文武率闔屬官具賀表豫送禮部其式曰具官
(臣)某等誠懽誠忭稽首頓首
上
賀伏以
(表聯隨時撰擬)恭惟
皇帝陛下
(隨時臣撰擬)等恭遇
熙朝欣逢
聖誕(元旦長至)伏願
(隨時臣撰擬)等無任瞻
天仰
聖懽忭之至謹奉
表稱
賀以
聞禮部屆期具疏請
皇帝御太和殿受賀
制報曰可
右表賀儀式
至日五鼓鑾儀衛率官校入陳
法駕鹵簿九龍曲柄黃華蓋一在
太和殿檻外正中執者武備院卿一人朝服北面拂
二(立夏陳列處署收)金鑪二金盒二金盥盤一金盂一金
缾二金方几一金交椅一夾丹陛左右旗尉二十
有二人掌之雲麾使一人治儀正二人次儀刀二
十親軍四十人弓矢二十親軍四十人豹尾槍二
十護軍四十人相閒為十班次殳四親軍八人戟
四親軍八人雲麾使一人治儀正二人整儀尉四
人立丹陛上皆東西面次翠華蓋二紫芝蓋二九
龍曲柄黃蓋四民尉四十有八人掌之夾兩階戺
自階以下丹墀東西五色四季花繖十閒以五色
九龍繖十赤素紫素方繖各四民尉六十人掌之
鑾儀使一人雲麾使一人治儀正二人整儀尉二
人次壽字黃扇八單龍雙龍黃團扇各八單龍雙
龍赤團扇各八孔雀扇八雉尾扇八鸞鳳赤方扇
八民尉百二十有八人掌之雲麾使一人治儀正
二人整儀尉二人次夀幢四紫幢四霓幢四羽葆
幢四民尉三十有二人掌之信旛四降引旛四豹
尾旛四龍頭旛四民尉三十有二人掌之教孝表
節明刑弼教行慶施惠褒功懷遠旌各二振武敷
文納言進善旌各二金節四儀鍠&KR0769;四黃麾四民
尉五十有六人掌之雲麾使二人治儀正二人整
儀尉二人次驍騎纛二十有四羽林大纛八前鋒
大纛八五色銷金龍纛二十民尉百二十人掌之
儀鳳翔鸞雲鶴孔雀黃鵠白雉赤烏華蟲振鷺鳴
鳶遊鱗彩獅白澤甪端赤熊黃羆辟邪犀牛天馬
天鹿為旗二十民尉四十人掌之五嶽旗五四瀆
旗四民尉十有八人掌之青龍白虎朱雀神武二
十八宿五星為旗三十有七民尉七十有四人掌
之甘雨旗四八風旗八雲雷旗各五日月旗各一
民尉四十有八人掌之門旗八金鼓旗二翠華旗
二民尉二十有四人掌之雲麾使一人治儀正二
人整儀尉二人次五色銷金小旗二十(每色各四)民尉
四十人掌之出警旗一入蹕旗一鉞六星六卧瓜
立瓜各六吾仗御仗引仗各六民尉六十有七人
掌之雲麾使一人整儀尉二人次静鞭四在兩階
下民尉十有四人掌之治儀正一人仗馬十在静
鞭之南護軍二十人冠軍使雲麾使二人皆東西
面
太和門外玉輦一在東金輦一在西民尉各三十有
二人奉輦雲麾使一人治儀正一人
午門外玉輅駕象一民尉四十有四人金輅駕象一
民尉四十有四人象輅駕馬八民尉三十有四人
在東木輅駕馬八民尉三十有二人革輅駕馬四
民尉三十有二人在西雲麾使一人治儀正二人
寳象在五輅之南其三在東其二在西民尉八十
人雲麾使一人治儀正二人直前鼓吹大樂掆鼓
二十有四金二仗鼓四拍版四横篴十有二掆鼓
二十有四畫角二十有四金鉦四小號大號各八
署史六十有八人民尉百六十有四人畫角前掆
鼓後閒以紅鐙各二民尉六人冠軍使一人整儀
尉二人
天安門外東西朝象四民尉二十有八人雲麾使一
人治儀正二人凡鹵簿親軍護軍旗尉民尉各服
其服禁語譁者察不整備者樂部率和聲署陳中
和韶樂於
太和殿檐前東植麾設柷西設敔金編鐘在東玉編
磬在西皆十有六懸以虡業樹應鼓於鐘懸之右
琴四瑟二笙八篴四簫四塤二箎二排簫二皆東
西分比北向樂工北面搏拊設於南東西向樂工
東西面歌工在前位如之設丹陛大樂於
太和門檐下東大鼓一方響一雲璈二簫二笙管篴
各四拍板仗鼓各一樂工二十人西大鼓一方響
一樂工十人樂皆北向領樂丞史東西各二人及
樂工皆北面節以戲竹執者二人夾丹陛中階立
東西面有司設二案於
殿内東西楹南皆南北肆禮部儀制司官奉中外臣
工賀表載於亭鑾儀衛校自部舁行香亭前表亭
後鼓吹前導導迎樂作奏禧平之章
萬壽聖節辭曰神聖文武提挈六符綏以眉壽罄宜多
祜邁斗維呈瑞圖萬歲聲山應呼
元旦辭曰元正朝享臨御萬方閶闔通啓太平呈
象旅貢陳軒樂張徧海隅瞻帝光
冬至辭曰黃鐘應律玉琯廻陽書雲薦瑞迎日履
長共球集韶濩張奉金函來萬方由東長安門至
午門外亭止儀制司官奉王以下在京文武官賀表
進
太和殿設東案上内閣官奉筆硯設西案上如式
右陳設
辨侍班官位前引内大臣立
御座旁左右僉立豹尾班侍衛佩刀侍衛在
御座後左右翼立記注官立前楹西第三柱東面北上
内閣大學士學士翰林院侍讀學士侍講學士詹
事府詹事少詹事立東檐第三柱西面都察院左
都御史副都御史立西檐第三柱東面皆北上辨
執事官位樂部典樂一人立檐東植麾之次西面
和聲署領樂官六人分立東西懸樂之次東西面宣
表官一人立東檐侍班官之次鴻臚寺鳴贊二
人立東檐第一柱西面二人立西檐第一柱東面
鑾儀衛傳鳴鞭官立丹陛西階每重二人東面糾
儀御史二人立西檐第三柱東面御史四人禮部
司官四人立丹陛之南御史四人立丹陛之北皆
北上東西面又御史四人吏部禮部司官各四人
在丹墀之南東西僉立辨百官朝位丹陛上東西
各二班親王郡王貝勒為一班貝子入八分公為
二班按翼序列左翼立位西面北上拜位北面西
上右翼立位東面北上拜位北面東上丹墀内不
入八分宗室公以下暨公侯伯子男文武百官立
位在鹵簿外値丹陛東西隅東西各九班東西面
北上滿官按翼為序左翼在東漢官吏部戶部禮
部宗人府通政司翰林院詹事府太常寺光禄寺
鴻臚寺國子監吏科戶科禮科内閣中書舍人欽
天監太醫院以次從左翼之南右翼在西漢官兵
部刑部工部都察院大理寺鑾儀衞太僕寺中書
科兵科刑科工科順天府京縣五城兵馬司三營
以次從右翼之南皆正從同班依品為序拜位在
鹵簿内直東西階東西列品級山自北而南各十
有八正從異班依品為序皆北面東班西上西班
東上外國陪臣立位隨西班末拜位亦如之以其
等為序
右序班位
質明王公暨文武一二品官從
皇帝朝於
皇太后宫三品以下官會
午門闕下均行禮畢(慈寧儀詳賀宫朝)鴻臚寺卿序定王
公班次鳴贊序定一二品官班次均由右翼門入
引王公至丹陛上引一二品官至丹墀東西鳴贊
序定三品以下官班次於
午門東由左掖門入
昭德門西由右掖門入
貞度門均引至丹墀司賓序班序定外國陪臣班次
引入西班百官後均依前位立糾儀官暨執事官
咸入
就位欽天監官於
乾清門報時禮部尚書侍郎奏請
御殿後扈内大臣二人率豹尾班執槍侍衞十人佩刀
侍衞十人於
乾清門禮部尚書侍郎於門階下前引大臣十人於
太和殿後階下咸左右序立祇候
午門鳴鐘鼓
皇帝禮服乘輿出宮禮部尚書侍郎恭導後扈内大臣
從由
保和殿
御中和殿座鴻臚寺官引侍班導從各官至
殿前按班行三跪九叩禮(不贊)畢侍班官先趨出外朝
就位
皇帝駕興禮部尚書侍郎暨前引大臣恭導後扈如初
工舉麾鼓柷中和韶樂作(中和韶樂以舉麾鼓柷作以偃麾戞敔止後同)
萬壽聖節奏乾平之章辭曰祥雲扈紫冥四海臣民祝
聖齡淑氣轉階蓂堯籙羲圖燦御屏嵩呼徧在廷
天呈瑞地效靈南極拱台星億萬載頌康寧
元旦奏元平之章辭曰維天眷我皇四海昇平泰
運昌歲首肇三陽萬國朝正拜帝閶雲物奏嘉祥
乘鸞輅建太常時和化日長重九譯盡梯航
冬至奏遂平之章辭曰陽回黍谷春萬國衣冠拜
紫宸旭日耀龍鱗雲物呈祥福禄臻堯階蓂莢新
熙庶績撫五辰九服共來賓調元化轉洪鈞
皇帝御太和殿陞座工偃麾戞敔樂止導從官各就位
鑾儀衞官進至中階之右三傳鳴鞭丹墀内三鳴
鞭戲竹交(丹陛樂作止皆以&KR3067;竹交為節)丹陛樂作奏慶平之章
辭曰鳳凰在藪麒麟在郊坰不如國士充陛廷野
無遺賢宗有英夙夜在公在公明明鴻臚寺分引
王公就拜位引文武百官由鹵簿南轉入拜位皆
東西桉班北面序立贊進皆進贊跪皆跪樂暫止
贊宣表宣表官自東檐入
殿左門至東案前奉表至檐下正中北面跪大學士
二人左右跪展表宣表官宣畢仍奉表進復於案
退樂作贊叩興王公百官行三跪九叩禮興鴻臚
寺官按班引退皆復原位立樂止又贊進鴻臚寺
引外國陪臣就西拜位立丹陛樂作奏治平之章
辭曰我清世德作求若天行天盡所覆畀我清萬
方悅喜來享庭曰予一人業業兢兢(凡丹陛樂辭三大節皆同)
贊行三跪九叩禮畢引退復位立樂止(若數國並朝先朝鮮)
(餘國以次遞引行禮)
皇帝既受賀
賜羣臣及外國陪臣坐王公由
殿左右門入位東西楹後大學士由
殿左門入位東楹王公後導從侍班各官入八分公
以下文武百官就原立位咸跪行一叩禮坐尚茶
進
皇帝茶王公百官就所坐位行一叩禮乃
賜王以下文三品武二品官以上暨外國陪臣茶受茶
及坐飲畢咸跪行一叩禮鑾儀衞官傳鳴鞭如初
衆皆興階下三鳴鞭
駕興中和韶樂作
萬壽聖節奏泰平之章辭曰皇躬福禄宜永紹鴻圖丕
丕基彤陛長仙芝樂奏箾韶丹鳳儀南山獻壽巵
人心悅天意隨為德徧羣黎歌樂愷萬年斯
元旦奏和平之章辭曰聖人延俊英鈞天樂奏繞
彤廷華夷一統寧士庶懽忻樂太平寶鼎御香盈
祥煙裊瑞靄生簫韶喜九成齊慶祝萬年齡
冬至奏允平之章辭曰皇心克配天玉琯葭灰得
氣先彤廷臚唱宣四海共球奏御筵珠斗應璣璿
金鏡朗麟鳳騫人間景福全咨屢省懋乾乾
皇帝還宫樂止鴻臚寺官分引王公百官以次退禮部
儀制司官奉
殿上表及
午門外亭内直省文武官表送内閣咸退
右羣臣朝賀
是日内監豫設中和韶樂於
乾清宫檐下設丹陛大樂於
乾清門内如儀
皇帝御太和殿受羣臣朝賀畢乘輿至
乾清宫檐前降輿中和韶樂作(樂章與外朝同後仿此)
皇帝陞座樂止
皇后率
皇貴妃
貴妃
妃
嬪禮服詣
乾清宫
皇后就正中拜位立
皇貴妃
貴妃
妃
嬪稍後左右立均北面丹陛大樂作奏雝平之章辭
曰關睢四教家邦作孚先黃裳元吉地承天六宫
仁順化穆宣麟之趾兮萬福之原行六肅三跪三
拜禮畢樂止各還後宫内監引
皇子升東西階就丹陛上東西拜位北面立東班西
上西班東上丹陛大樂作(樂章與外朝同)行三跪九叩禮
畢退立兩旁東西面中和韶樂作
皇帝降座樂止
皇子皆退
皇后千秋節率
妃
嬪行禮如前儀
右内朝賀
盛京三大節朝賀之禮是日五鼓内務府官詣
大政殿啓扉拂拭
御座禮部官恭設香案於
殿門外正中南向辨百官拜位於丹墀内將軍副都
統戶部禮部兵部刑部工部侍郎廵察科道内務
府及所屬官弁左翼在東右翼在西奉天府尹丞
治中通判京縣以下官從右翼班皆九等以品為
差東位西上西位東上均北面鳴贊二人分立班
行之北引班二人分立班行左右(皆贊禮郎充)均東西
面漏未盡文武官朝服會
大清門外祇竢將辨色引班分引至
大政殿丹墀内鳴贊贊齊班引班引百官就拜位立
贊進少進贊跪叩興百官行三跪九叩禮興贊退
引班引由左右門出序退
右盛京朝賀儀
直省三大節朝賀之禮省會守土官豫於公所正
中設
萬壽龍亭南向設香案於亭之南其日五鼓有司設燎
於庭設鐙於門廡教授訓導二人糾儀學弟子員
二人通贊二人引班階下東西班位將軍總督一
班廵撫副都統提督學政二班總兵官協領參領
織造郎中督關郎中布政使按察使各道三班佐
領督關員外郎知府副將參將四班防禦督關主
事司庫同知通判遊擊都司五班驍騎校知州知
縣守備六班筆帖式庫使經歴州同州判縣丞千
總等官七班皆文東武西立位東西面北上拜位
北面東班西上西班東上重行異等糾儀官位班
行之北通贊引班位糾儀官之南皆東西面夜漏
未盡羣官朝服畢會公所質明引班引入至丹墀
内東西序立通贊贊齊班引班分引至拜位前立
贊進少進贊跪叩興羣官行三跪九叩禮畢引退
若府不附省州縣不附府者均以正貳教職各一
人糾儀學弟子員各二人通贊引班在城文武官
於公所按班行禮均如省會儀
右外官朝賀
皇太后三大節朝賀之禮先期内閣具
皇帝稱賀
皇太后表文其式曰
子皇帝(臣)御名誠懽誠忭稽首頓首
上言(臣)聞
(表聯隨時撰擬)欽惟
聖母(徽號)(恭書)皇太后陛下
(隨時撰擬)伏願
(隨時臣撰擬)曷任踴躍懽忭之至謹奉
表稱
賀以
聞
諸王大臣及内外臣工隨進表賀送禮部其式曰
具官(臣)某等誠懽誠忭稽首頓首
上言伏以
(表聯隨時撰擬)欽惟
皇太后陛下(徽號恭書於上)
(隨時臣撰擬)等幸際昌期欣逢
聖壽(元旦長至)伏願
(隨時臣撰擬)等無任瞻
天仰
聖懽忭之至謹奉
表稱
賀以
聞禮部先期疏奏
皇帝承奉
皇太后懿旨下
制報可
右表賀儀式
是日昧爽内鑾儀衞入陳
皇太后儀駕鹵簿
慈寧門階下丹墀東西拂二(立夏陳列處暑收)香鑪二合二盥
盤一盂一缾一倚一几一
長信門外正中九鳳黃曲蓋一階下東西節二赤素
方繖四五色四季花繖十五色九鳳繖十(每色各二)黃
赤二色龍鳳扇八雉羽扇八五色龍鳳旗十卧瓜
立瓜吾仗各四大儀輿一乘陳於正中儀輿一乘
黃輿一乘鳳輿一乘在東儀輿一乘黃輿一乘在
西凡擎執輿尉各服其服皆内鑾儀校充内務府
掌儀司官比其次察不整備者内監陳中和韶樂
於
慈寧宫檐下樂部和聲署陳丹陛大樂於
長慶門檐下所司豫設案於
慈寧東門外内閣學士自内閣奉
皇帝慶賀表文出内閣官前導大學士從由
熙和中門至
永康左門外導者止大學士接奉表文禮部尚書侍
郎接導入至
慈寧門升東階陳表案上退内監舉案宫殿監侍二人
前引由左門入恭設於
慈寧宫寶座東西向禮部儀制司官自部奉諸王大臣
内外文武官慶賀表文安龍亭内校尉舁行鼓吹
前導導迎樂作奏禧平之章
萬壽聖節辭曰昭受天貺鍾慶發祥文母禔祉福隆尊養
錫類蕃慈訓彰億萬年臨壽康(元旦長至進表樂辭見前三大節儀)
由東長安門至
午門外陳設如儀
右儀駕鹵簿樂懸陳設
是日武備院卿豫設
皇帝拜位於
慈寧門外正中北向辨羣臣朝位及執事官位親王以
下入八分公以上位中階下左右未入八分宗室
公鎮國將軍輔國將軍公侯伯子男大學士内大
臣都統尚書副都統侍郎内閣學士前鋒統領護
軍統領步軍統領侍衞位
長信門外文武三品以下官位
午門外皆桉翼北面序立糾儀御史二人位
慈寧門外御史二人禮部官屬二人位
長信門外御史二人禮部官屬二人位
午門外皆東西面北上執事鴻臚寺卿二人鳴贊二
人位
慈寧門檐下引進王公鳴贊二人二品以上鳴贊二人
三品以下鳴贊二人視所引為位又鳴贊二人立
午門外皆東西面又鳴贊一人立於
永康左門一人立於右翼門二人立於
熙和門内外二人
午門内外聞唱承傳百官行禮
右序班位
五鼓王公百官朝服畢會王公集
隆宗門外文武二品以上官集
長信門外三品以下官集
午門外均按翼祗竢質明禮部尚書侍郎詣
乾清門奏時
皇帝禮服乘輿出宫導從翊衞如常儀禮部尚書侍郎
導
駕由
隆宗門出至
永康左門降輿入王以下入八分公以上隨入禮部
尚書侍郎恭導
皇帝陞
慈寧門東階於門左西向立後扈大臣從升侍立於後
前引十大臣於
長信門内左右序立領侍衞内大臣率豹尾班侍衞
夾東西階僉立鴻臚寺官引王公於階下引
長信門外大臣暨
午門外百官咸就位序立禮部尚書轉傳内監奏請
皇太后陞慈寧宫寶座
皇太后禮服出中和韶樂作奏豫平之章辭曰慈闈福履
昌瑞雲承輦獻嘉祥徽流寳册光玉食懽心萃萬
方旭日正當陽綏眉壽樂且康瑶池蓂葉芳如山
阜永無疆(樂辭三大節同後仿此)
陞座樂止禮部尚書侍郎恭導
皇帝就拜位北向鴻臚寺官引王公百官均就拜位北
面立丹陛大樂作奏益平之章辭曰皇家燕喜福
壽協慈徽千官拜舞萬國瞻依靄璇宫聖日輝(樂辭)
(三大節同)
皇帝率羣臣行三跪九拜禮承傳鳴贊官接傳
午門外各官均隨行禮畢樂止
皇帝復位立禮部尚書轉傳内監奏請
皇太后還宫中和韶樂作奏履平之章辭曰璿宫瑞靄霏
翬翟山河上衮衣寶籙慶璇闈萬國歡愉頌德徽
長日麗晴暉青鸞舞鳳在墀康強福禄宜億萬載
祝期頤
皇太后還宫樂止禮部尚書奏禮成恭導
皇帝出
永康左門乘輿還宫王公百官退禮部官於
午門外奉百官慶賀表文送内閣皆退
皇帝萬壽節率王公百官行禮同
恭遇
皇太后萬壽大慶
皇帝加上
皇太后徽號(尊崇禮詳見儀)
頒詔天下
御製慶賀表章至日所司設表案於
慈寧左門之東西向大學士奉表恭設於案退竢於東
檐宣表官一人少後立又大學士一人恭竢於西
檐
皇太后御慈寧宫中和韶樂作
陞座樂止禮部尚書侍郎恭導
皇帝就拜位北向立鳴贊奏跪
皇帝跪羣臣咸跪丹陛大樂作鳴贊贊宣表宣表官詣
案奉表至正中北面跪大學士二人同進左右跪
展表樂暫止宣表官宣讀訖興奉表復還於案暨
大學士咸退樂作鳴贊奏拜興
皇帝率羣臣行三跪九拜禮禮成
皇帝還宫禮部尚書以表交内監恭奉入宫餘如前儀
右
皇帝朝賀
是日侍衞命婦豫設
皇后拜位於
慈寧宫檐前正中北向設
皇貴妃
貴妃
妃
嬪拜位於左右稍後序公主福晉以下二品命婦以
上拜位於丹陛上按左右翼依次分列均北面設
引禮命婦二人贊相禮儀又設命婦八人前引自
公主逮命婦凡與朝賀及執事者咸朝服自
永康右門入進
慈寧門於東西丹墀序立内監移丹陛樂於
慈寧門檐下北向禮部尚書轉傳内監奏請
皇后詣
皇太后宫行禮
皇后率
皇貴妃
貴妃
妃
嬪具禮服陞輿以次出
啓祥門前引命婦恭導至
徽音左門外降輿入
皇后陞丹陛至檐前東向立
皇貴妃
貴妃
妃
嬪東西面序立公主福晉暨命婦依次東西面序立
皆北上引禮命婦轉傳内監奏請
皇太后陞慈寧宫寶座
皇太后禮服出中和韶樂作奏豫平之章(樂辭見前後仿此)
陞座樂止引禮命婦引
皇后
皇貴妃
貴妃
妃
嬪就拜位公主福晉命婦均就拜位北面立引禮命
婦奏請行禮丹陛大樂作奏益平之章(樂辭見前)
皇后率
皇貴妃
貴妃
妃
嬪行六肅三跪三拜禮公主福晉命婦均隨行禮畢
樂止復位引禮命婦轉傳内監奏請
皇太后還宫中和韶樂作奏履平之章
皇太后還宫樂止引禮命婦奏禮畢引
皇后
皇貴妃
貴妃
妃
嬪仍由西門出前引命婦引至
徽音左門外乘輿還宫各退
皇子詣
皇太后前行禮如儀
皇后千秋節率
皇貴妃
貴妃
妃
嬪公主福晉命婦行禮均如前儀
右
皇后朝賀
盛京直省文武官恭遇
皇太后萬壽聖節率所屬集公所行禮與
皇帝萬壽節儀同
右外官慶賀
皇后三大節朝賀之禮先期諸王公及内外文武臣工
具賀箋送禮部其式曰具官(臣)某等誠懽誠忭稽
首頓首
上言伏以
(箋聯隨時擬撰)敬惟
皇后陛下
(隨時臣撰擬)等幸際昌期恭逢
令節(元旦長至)伏願
(隨時臣撰擬)等無任瞻
天仰
聖懽忭之至謹奉
箋稱
賀以
聞
右箋賀儀式
是日昧爽内監陳
皇后儀駕(先蠶詳祭儀)九鳳黃曲蓋陳於
宫檐下正中拂香鑪合盥盤盂缾几倚節繖扇旗瓜
仗陳於階下東西大儀輿儀輿黃輿鳳輿陳於
宫門外中和韶樂設於
宫檐前丹陛大樂設於
宫門内禮部儀制司官自部奉臣工慶賀箋文安龍
亭内校尉舁行鼓吹前導導迎樂作奏禧平之章
千秋令節辭曰坤德柔靜陰教順承螽斯麟角允惟嘉
應寶冊鐫天慶膺永嗣徽如月恒(元旦長至箋文與表文同進樂)
(辭見前)由東長安門至
午門外陳設恭送内閣如儀
右儀駕樂懸陳設
質明内監設
皇貴妃
責妃
妃
嬪拜位於月臺左右北面設公主福晉以下二品命
婦以上拜位於丹陛上按翼分東西班北面序立
設引禮命婦二人贊相禮儀自公主福晉暨命婦
與賀者依時刻朝服祗候
皇后既率
妃
嬪詣
皇太后
皇帝前行禮(儀見前)畢引禮命婦引
皇貴妃
貴妃
妃
嬪内監引公主福晉暨命婦赴
皇后宫門内各依次立東西面引禮命婦轉傳内監奏
請
皇后御内殿
皇后禮服出中和韶樂作奏淑平之章辭曰承天地道
光嗣徽音兮儷我皇椒宫壼教彰萬國為儀燕翼
昌彤管紀芬芳春雲渥環珮鏘安貞德有常敷内
政應無疆(樂辭三大節同後仿此)
陞座樂止引禮命婦引
皇貴妃
貴妃
妃
嬪就拜位公主福晉命婦俱就拜位行六肅三跪三
拜禮丹陛樂作奏正平之章辭曰正坤維兮儷皇
極母儀昭萬國福履永綏將六宫承法則(樂辭三大節同)
禮畢復原位立樂止引禮命婦轉傳内監奏請
皇后還宫中和韶樂作奏順平之章辭曰瑤樞煥上台
椒殿風和麗景開晴旭上蓬萊佳氣氤氲徧九垓
祥雲護燕禖培麟趾毓蘭荄雉扇影徘徊看瑞靄
集宮槐
皇后還宫樂止
妃
嬪退公主以下皆出
皇子詣
皇后宫行禮如儀
右中宫朝賀
欽定大清通禮卷十七
