欽定四庫全書
欽定大清通禮卷四十
軍禮
皇帝親征之禮
命下内閣諏啓行吉日以
聞兵部承
制宣攝内外諸司各随職供備從征將士部勒禁旅前
後備六軍
頒行軍律令
右諏吉戒辦
前期三日遣官各一人祗告
天
地
宗廟
社稷
太歲如常儀
右告祭
屆日遣官致祭
道路之神於
天安門外列礮於演武場遣八旗都統(或副都統)致祭
司礮之神均如儀鑾儀衛陳
騎駕鹵簿於
午門外前列鐃歌大樂金二金鉦四鈸二鼓二點二
篴四雲璈二管二笙二金口角八大號小號各八
次御仗六吾仗六立瓜六臥瓜六星六鉞六次五
色銷金小旗十五色銷金龍纛十次單龍赤扇六
雙龍黃扇六五色四季花繖十次豹尾槍護軍十
人佩弓矢親軍十人佩儀刀親軍十人凡親軍護
軍均乘馬擎執以旗尉乘馬如之
堂子街門外左右列蒙古畫角十有六海螺二百親軍
護軍分掌之兵部設
御營黃龍大纛於
堂子内門外之南内大臣侍衛守之設八旗羽林纛八
火器營纛八按翼分列於黃龍大纛後各以本旗
參領一人守之不從征王公暨滿一品官蟒袍補
服從征王以下大臣服征衣佩刀豫往
堂子街門内東面祇竢從征六軍分翼列陣於都門外
司礮官設三礮於軍前步軍統領勒所部辟除
御道所司以
皇帝行營次舍先發屆吉時禮部尚書侍郎詣
乾清門請
駕
皇帝御征衣佩刀出宫乘騎前列九龍華蓋一武備院
卿騎導領侍衛内大臣侍衛咸服征衣佩弓矢乘
騎前後翊衛
午門鳴鐘鼓
騎駕鹵簿前導樂陳而不作
駕至長安橋軍士吸角吹螺
駕入
堂子街門王公以下跪候過興随入武備院官豫布
皇帝拜褥於
圜殿外甬道正中及
旗纛前鑾儀衛移鹵簿起
堂子至
駕所出都門外
皇帝降騎角螺止禮部尚書侍郎恭導由内門中門入
就
圜殿外拜位南向立前引大臣止立門外後扈大臣随
侍鴻臚寺官引王公位丹陛上引衆官位丹墀東
西鳴贊奏跪拜興
皇帝行三跪九拜禮王公等随行禮畢螺角齊鳴禮部
尚書侍郎恭導
皇帝出
堂子内門詣
旗纛前望纛行三跪九拜禮(不贊)王公等随行禮畢角
螺止
皇帝乘騎導迎樂作奏祐平之章辭曰禋祀隆永維統
百靈延福儲祉奠安神鼎修祀祠通紫庭降福祥
昭德馨領侍衛内大臣侍衛班領率親軍護軍舉
黃龍大纛扈
蹕王公以下咸騎從
右告祭堂子
駕出都門至陳兵處司礮三舉礮各旗滿漢將弁士卒
咸於馬上屏息俯伏候過整隊随行
駕至郊不從征王以下文武百官咸蟒袍補服跪送候
過興皆退六軍經行之地有司豫修橋梁平道路
直省文武大臣出境迎候三品以下守土官迎於
本界外藩王公率屬迎於所部皆蟒袍補服紳士
耆民結采於門設香案跪接均與
時廵同
右鑾輿進發
車駕既載途大軍分隊前驅旗尉韜鹵簿領侍衛内大
臣侍衛翼
駕行庀
駐蹕行營周視地勢建
御營於正中前鋒軍過
御營前分列東西二營遠斥堠八旗護軍及驍騎張左
右翼分列十六營火器營軍礮軍綿甲軍列為四
營外藩軍附左翼列為一營綠旗軍各自為營皆
環
御營為向
御營内張帳殿黃幄周以黃幔為城南設旌門列黃龍
大纛於門外左右環城廵警二十有一處領侍衛
内大臣侍衛率親軍周廵宿衛幔城外設網城東
西南樹旌為三門環城設廵警八處護軍統領各
率羽林護軍森嚴守衛禁語譁稽出入網城外布
幕為重營東西南北各為一門護軍參領侍衛鑾
儀衛官及護軍執事人每重扈蹕閣部院寺從征
各官列幕於重營之外大軍分翼牧馬前軍牧於
路左留路右以待後軍牧放禁毋越次
駕駐行營升礮三諸軍悉止從官奏事如常儀夜漏初
下嚴更鼓禁斷行人内外禁旅各分番廵警五漏
交
御營鳴鐘前營角聲起角聲初嚴外營蓐食治軍装再
嚴前軍拔營徐進三嚴左右軍後軍輜重悉發從
征王公百官恭竢於旌門外辨色升礮警蹕
皇帝乘騎出營翊衛如儀羣臣随後騎從
右軍營駐蹕
軍行所至随時遣使致祭
名山
大川及風雨之神各如儀將及所征之地遣使齎
勅往諭不庭
親御軍門簡閱將士申嚴紀律諸軍秉
睿謨宸算分道進發奏克捷乃班師
右徂征
皇帝親征既克有罪乃諏吉凱旋徧布六軍戒辦前期
一日遣官致祭
旗纛之神如儀屆日
鑾輿先發諸軍整旅徐旋所在有司治橋梁道路外藩
王公直省文武大臣暨守土官紳士耆老恭迎如
初
駕將至京内閣宣下諸司𫝊告在京王公百官咸蟒袍
補服郊迎至日鑾儀衛陳
法駕鹵簿自郊外五里至
堂子門外
駕至郊王公百官跪候過興随行
駕入都門大樂鼓吹前導至
堂子内門禮部尚書侍郎恭導
皇帝降輿致祭
堂子如初儀王公等均随行禮畢鑾儀衛移設鹵簿起
堂子至
午門外
皇帝乘輿入東長安門至
午門百官跪候過興王公随入至内金水橋候
駕還官皆退
右凱旋
大師凱旋翼日遣官祇告
天
地
宗廟
社稷
太歲並遣官致祭
陵寢及随征
旗纛
司礮之神
右告至
廼行飲至之禮燕從征將士於
御苑
皇帝親勞之策勲行賞各有差
右飲至策勲
禮部諏吉疏請
御殿受賀宣布諸司戒辦屆日鑾儀衛陳
法駕鹵簿樂部和聲署陳樂懸侍班執事官王公百官
朝服咸集
皇帝御太和殿受中外羣臣表賀如朝賀儀
頒詔布告天下(詳見嘉禮)分遣京堂四品以上官致祭
嶽鎮海瀆
前代帝王
先師闕里
右舉行慶典
御製碑銘勒石太學以告成功編次
親征方略宣付史館
右告成紀功
命將出征之禮
皇帝命大將軍統帥諸軍出討寇亂先期内閣大學士
擬銜名奏請
欽定既得
旨禮部製印欽天監諏啓行吉日送内閣以
聞兵部徧布諸司供備前期三日昧爽鴻臚寺官豫設
勅印案於
太和殿内東楹之南内閣侍讀二人自閣奉
勅印入陳於案各退鑾儀衛率官校陳
法駕鹵簿樂部率和聲署陳樂懸王公百官咸蟒袍補
服入就班位序立如常朝儀(詳見嘉禮)出征大將軍暨
從征各官蟒袍補服入竢於丹墀之東西面禮部
尚書侍郎詣
乾清門請
駕
午門鳴鐘鼓
皇帝龍袍補服乘輿出宫導從扈衛如常儀至
太和殿北階降輿入工舉麾鼓柷中和韶樂作奏隆
平之章辭曰臨軒策將聖武恢仙仗挾風雷龍驤
虎賁羣英來專閫正藉勒銘才神機翊上台恩隆
轂是推
皇帝御太和殿陞座工偃麾戞敔樂止鑾儀衛官𫝊鳴
鞭階下三鳴鞭戲竹交丹陛樂作奏慶平之章辭
曰金殿宸開銅龍啓推轂恩隆典儀九重上争歌
喜起敷聲教盡仰天威鴻臚寺官引大將軍升自
東階立丹陛之東北面接勅印官二人(以從征内閣官充之)
從升立於左西面分引從征各官按左右翼就丹
墀東西拜位均北面序立贊進少進贊跪皆跪樂
暫止贊受
勅大學士一人入
殿左門就東案奉
勅由中門循左闑出授大將軍大將軍祗受轉授接勅
官跪奉以興退竢於左贊受印大學士一人奉印
授大將軍如受
勅儀樂作贊叩興大將軍暨從征各官行三跪九叩禮
興樂止奉勅印官降自東階由
太和門中門出大將軍從出從征各官皆出鑾儀衛
官𫝊鳴鞭如初
駕興中和韶樂作奏顯平之章辭曰絳霄瑞靄六龍廻
寰㝢靖氛埃天戈遥指閶闔開敦忠秉信閫外裁
風雲列陣該崇墉計日摧鋒車電掣天馬徠軍聲
歡騰九埃
皇帝還宫樂止王公百官咸退
右頒勅印
出師日五鼓鑾儀衛陳
法駕鹵簿於
午門外如常儀文武百官蟒袍補服按翼集
午門外東西闕下大將軍暨從征各官服征衣王貝
勒貝子公滿大學士將軍都統尚書蟒袍補服均
東面豫竢於
堂子街門内兵部建八旗大纛各一於
堂子内門外之南軍士執螺角列竢於街門外從征將
士按翼分立於甬道左右質眀禮部尚書侍郎詣
乾清門請
駕
皇帝龍袍補服乘輿出宫
午門鳴鐘鼓
法駕鹵簿前導樂陳而不作百官跪送如常儀
駕至長安橋軍士吸角吹螺大將軍從征各官暨王公
大臣等跪候過興随行
駕進
堂子街門螺角止禮部尚書侍郎恭導
皇帝降輿就位行禮如儀羣臣咸随行禮畢恭導
皇帝出
堂子内門螺角齊鳴
皇帝至纛前行禮大將軍暨從征各官均随行禮畢螺
角止導迎樂作奏祐平之章辭曰維文武略勲業
猷崇欽承睿算往征不恭扇仁風在師中月三捷
奏膚功
午門鳴鐘
皇帝回鑾是日並遣官以師行祇告
奉先殿如常儀
右祗告
其日昧爽工部官豫張黃幄於東長安門外南向
武備院官供
御座鋪陳光禄寺官備酒以竢
皇帝祗告
堂子禮畢王公大臣先至東長安門分翼序立大將軍
暨從征將士先至幄外恭竢
皇帝至幄前降輿羣臣跪迎入幄
陞座内大臣侍衛翊立左右
皇帝召大將軍入
親賜巵酒大將軍跪飲畢退率從征將士謝
恩行三跪九叩禮畢佩櫜鞬辭
駕
皇帝命乘馬乃各乘馬啓行樂作
皇帝乘輿還宫王公百官送
駕如儀各退乃遣官祖餞大將軍於都門外禮部官豫
張幕於門外道左望
闕設畫屏香案案前布拜席内務府官設燕於幕内
光禄寺官備茶酒竢於幕側鴻臚寺官二人蟒袍
補服竢於香案左右承
旨餞送之王公大臣侍衛各官蟒袍補服竢於幕外大
軍按翼肅隊夾道東西分列大將軍至下馬從征
各官咸下馬王公大臣侍衛迎入鴻臚寺官引就
拜位聽贊行三跪九叩禮畢鴻臚寺官分引就燕
席禮部兵部尚書侍郎奉茶燕畢望
闕謝
恩行禮如初儀王公大臣侍衛送至幕外視大將軍啓
行各退
右祖餞
或王公大臣先出師疆場
皇帝即軍中
命為大將軍先期
臨軒遣正副使各一人持
節齎
勅印以往至日大將軍率屬郊迎豫於演武場築壇備
鋪陳壇上正中設勅印案前為香案均南向執事
及所屬官弁咸集祗竢屆時正副使蟒袍補服登
壇陳
勅印於案退東面立大將軍蟒袍補服詣香案前引贊
贊跪大將軍跪宣勅官東面宣讀
勅文訖正使奉
勅副使奉印以次授大將軍大將軍祇受轉授從官跪
接興復於案贊叩興大將軍行三跪九叩禮興正
副使退大將軍奉
勅印涖事正副使還
朝持
節復
命如儀
右遣使頒勅印
大將軍戰勝滅寇諏吉凱旋先期具疏以
聞乃振旅還
朝將至
京師先遣官入奏
皇帝命廷臣以茶酒出郭迎勞大將軍率從征將士望
闕謝
恩行三跪九叩禮畢還
朝從征將士以次歸營伍翼日黎眀鹵簿樂懸陳設
王公百官陪位均如
頒勅印儀鴻臚寺官陳設黃案於丹陛正中屆時
皇帝御太和殿中和韶樂作奏隆平之章辭曰慶溢朝
端靄祥雲河山清晏鈴旗迢遞送歸鞭赫元戎繄
良翰靖獻寸誠丹載干戈和佩鸞功成萬里勒銘
還遐邇共騰歡
陞座樂止大將軍出班從征内閣官二人恭奉
勅印升丹陛大將軍詣案前跪以次恭納
勅印於案退就班位丹陛樂作奏慶平之章辭曰决勝
從容籌上將師行肆靖遐方宣武略更敷文德垂
衣治端拱眀堂大將軍乃率從征將士謝
恩聽贊行三跪九叩禮畢樂止
駕興中和韶樂作奏顯平之章辭曰雉扇徐廻遍堯封
齊銷烽燧依依楊柳六師歸逮春耕修農耒論賞
策勲随九重深五絃揮敷天率土裒時對日月耀
眀威
皇帝還宫樂止羣臣咸退
右凱旋
如窮寇乞命請降乃封章入
告得
旨報可諏吉納降所司豫於大軍之左築受降壇南向
壇南百步外樹表建受降旗將校守之屆日所司
詣壇鋪陳設大將軍座於壇上正中設案於座南
陳
勅印設參贊大臣座於左右東西僉向侍衛記室官立
大將軍左右引禮立壇南左右將領按隊伍立壇
下左右均東西面按品為序北上從征軍士戎服
按翼肅隊陳列壇外至時兵部總尉領降人立受
降旗表下祗竢引禮二人詣軍門請大將軍升壇
軍門鼓吹三舉礮大將軍戎服乘騎出營鼓吹節
鉞前導引禮官騎導參贊大臣暨侍從官騎從節
鉞將至壇兵部總尉揮降人於表前北面跪匐伏
大將軍至壇前下馬羣官咸下馬引禮引大將軍
陟中階登壇南面升座參贊大臣以下咸就位鼓
吹振作舉礮三兵部總尉揮降人膝行詣壇下匐
伏乞命大將軍宣諭
皇帝威德受降量加賞賚降人泥首伏謝仍膝行退大
將軍降座乘騎還營軍門鼓吹舉礮導引侍從如
初乃露布以
聞率大軍凱旋如前儀
右納降
師旋諏吉祗告
天
地
宗廟
陵寢
社稷
先師孔子並致祭
旗纛
礮神各如儀羣臣恭進
賀表
皇帝陞殿受賀如朝賀儀
御製碑銘勒石太學分
命儒臣編纂方略垂示武功乃燕勞大將軍諸從征者
咸與燕(儀詳嘉禮)翼日論功行賞有差
右告成燕賚
若
命重臣經略軍務節制將帥出征不庭其
頒勅印祭
堂子餞送受降凱旋之儀均與大將軍同
欽定大清通禮卷四十
