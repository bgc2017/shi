欽定四庫全書
欽定大清通禮卷四十一
軍禮
大軍出征奏捷上所獲於
京師乃獻俘於
太廟
社稷祗告成事獻俘
太廟之禮前期有司諏吉以
聞翰林院撰祝文(祝辭随時撰擬)太常寺以祝版送内閣恭書
受而奉諸
神庫承祭官執事官應陪祀之文武百官咸致齋御
史禮部光禄寺官視割牲均如儀屆日五鼓宗室
官入
廟恭請
中殿神位奉安於
前殿供備陳設陪祀執事各官詣
廟祇竢均朝服兵部司官朝服率解俘將校豫以白組繫
俘頸由西長安門至
天安右門入候於
太廟街門外黎眀承祭官朝服至俘跪伏承祭官入
廟就位陪祀執事各官咸就位立祗告獻俘讀祝行三獻
禮陪祀官均随行禮是日並遣官告祭
後殿凡陳設行禮儀節並與時饗同(儀詳吉禮)
右太廟獻俘
同日獻俘
社稷前期有司供備翰林院撰祝文陪祀王公百官致
齋均如祭
太廟之儀屆日獻俘
太廟禮畢兵部司官以俘候於
社稷街門外承祭官朝服至俘跪伏承祭官就拜位行
禮陪祀官均随行禮凡陳設及行禮儀節並與春
秋祈報禮同(儀詳吉禮)禮畢兵部司官以俘仍由原入
之門出各官皆退
右社稷壇獻俘
獻俘翼日
皇帝御午門受俘受俘之禮前期兵部徧布諸司戒辦
屆日工部官設
御座於
午門樓正中武備院官張黃蓋於樓檐下鑾儀衛官
陳
法駕鹵簿樂部和聲署陳樂懸設鐃吹軍樂於樓下設
丹陛鹵簿左當
闕左門之北右當
闕右門之北静鞭仗馬在其次設丹墀鹵簿於
闕左門
闕右門之南金鼓在其次丹陛大樂在金鼓之次輦
輅設於
天安門外金水橋南馴象設輦輅南均夾甬道分列
如儀鴻臚寺序定班位内大臣率侍衛蟒袍補服
立兩翼樓階上護軍統領率護軍立階下均佩刀
環衛前引大臣十人立樓檐外階上東西面後扈
内大臣二人在
御座旁左右僉立豹尾班侍衛佩刀侍衛在
御座後左右翼立記注官立前楹之西東面北上承
旨大臣二人鴻臚寺鳴贊二人立於階下東西面鑾儀
衛𫝊鳴鞭官立西鳴贊官之次東面均北上侍儀
内閣大學士學士翰林院學士都察院左都御史
副都御史立丹陛鹵簿之北東西面紏儀御史四
人禮部司官四人鴻臚寺官四人立丹陛鹵簿之
南又御史四人禮部司官四人鴻臚寺官四人立
丹墀鹵簿之南均東西面北上王貝勒貝子公拜
位在丹陛鹵簿内甬道東西文武百官拜位在丹
墀鹵簿内甬道東西重行異等均北面東位西上
西位東上兵部刑部尚書侍郎立於西丹墀鹵簿
之後
右陳設序位
漏未盡王公朝服立
闕左右門北百官朝服立
闕左右門南均按翼東西祇竢兵部司官率解俘將
校以俘由西長安門至
天安右門入立於右翼金鼓之後刑部司官立兵部
司官之次黎明執事官咸就位禮部尚書侍郎詣
乾清門奏時遂前導
駕
皇帝禮服乘輿出宫前引後扈如常儀
午門鳴鐘鼓
駕至
太和門大樂鐃吹金鼓振作禮部尚書侍郎恭導
皇帝登
午門樓至前楹降輿
御黃幄
陞座畢樂止鑾儀衛官𫝊鳴鞭校尉三鳴鞭鳴贊贊進
俘丹陛樂作奏慶平之章(命將樂辭詳見凱旋儀)序班引
解俘將校自丹墀鹵簿之南進至
御道西北面贊進少進贊跪叩興將校行三跪九叩禮
興樂止贊退引將校退復原位立鳴贊贊受俘兵
部司官率將校以俘至右翼金鼓之下北面跪匐
伏兵部尚書趨至
午門前
御道西跪奏平定某地所獲俘囚謹獻
闕下興少退東面立刑部尚書趨至兵部尚書之右
承
旨大臣𫝊
制鴻臚寺官接宣曰所獻俘交刑部刑部尚書趨進北
面跪領
旨訖興偕兵部尚書退復位兵部司官以俘交刑部司
官械繫由原入之門出鳴贊贊齊班丹陛樂作序
班分引王公百官各就拜位立聽贊行禮如常儀
畢樂止鳴鞭如初
駕興大樂鐃吹金鼓振作
午門鳴鐘
皇帝乘輿還宫樂止衆官皆退是日
賜解俘官兵燕於兵部翼日
午門外
賜解俘官兵冠履銀幣有差
右受俘
欽定大清通禮卷四十一
