卷之四十九
親王以下喪
親王福晉以下喪
公主以下鄉君以上喪
卷之五十
品官喪
庶士喪
庶人喪
(臣)等謹案
欽定大清通禮五十卷乾隆元年奉
勅撰越二十一年告成首紀
朝
廟大典及
欽頒儀式其餘五禮之序悉凖周官而體例則依
仿儀禮惟載貴賤之等差節目之先後而不
及其沿革惟載器物之名數陳設之方隅而
不及其形製蓋沿革具於會典則例形製具
於禮樂圖式各有明文足資考證故不複述
也考儀禮古經殘缺諸儒所說多自士禮上
推於天子且古今異制後世斷不能行其一
朝令典今有𫝊本者惟開元禮政和五禮新
儀大金集禮明集禮大抵意求詳悉轉涉繁
蕪以備掌故則有餘不能盡見諸施行也我
皇上聲律身度典制修明
特命酌定此編懸為令甲自
朝廷以迨於士庶鴻綱細目具有程規事求其
合宜不拘泥於成迹法求其可守不夸飾以
浮文與前代禮書鋪陳掌故不切實用者迴
殊記曰禮從宜又曰大禮必簡三代聖王納
民軌物其本義不過如斯
賜名曰通禮信乎酌于古今而逹於上下為億萬
年治世之範矣乾隆四十五年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
