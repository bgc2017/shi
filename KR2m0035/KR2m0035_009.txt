欽定四庫全書
欽定大清通禮卷三
吉禮
宗廟
歲四時饗
太廟之禮孟春於上旬諏吉夏秋冬於孟月朔先三日禮
部尚書一人詣犧牲所視牲如儀
右視牲
是日昩爽太常寺卿率屬恭進齋戒牌銅人於
乾清門均如
郊祀儀
皇帝乃齋於大内齋宫王公百官各齋於次
右致齋
書祝版
視割牲郊(祀同儀均與)
先一日昩爽太常寺設黃案一於
中和殿
御座之南太常寺卿率屬祇候贊事殿内司祝由内閣
恭奉
太廟後殿
中殿祝版暫設
太和殿初昕太常寺卿率欽天監博士至
乾清門奏時
皇帝御補服乘輿出宫至
中和殿後降輿
御殿立左楹前西向司祝由
太和殿恭奉祝版以次行導引如儀至
中和殿奉
後殿祝版恭設案左奉
中殿祝版恭設案右三叩興退太常寺卿二人展祝文
贊禮郎布拜褥
皇帝詣案前恭閱行三拜禮畢太常寺官恭送祝版奉
安
太廟神庫内餘如
北郊祀儀
右閱祝版
其日太常寺卿率屬入
廟潔蠲殿内外藉以㯶薦恭設
後殿
列祖
列后神座於
寢室前
肇祖原皇帝正中
原皇后配
興祖直皇帝左
直皇后配
景祖翼皇帝右
翼皇后配
顯祖宣皇帝次左
宣皇后配均南向恭設
中殿
列聖
列后神座於
前殿
太祖高皇帝正中南向
孝慈高皇后配
太宗文皇帝東位西向
孝端文皇后
孝莊文皇后配
世祖章皇帝西位東向
孝惠章皇后
孝康章皇后配
聖祖仁皇帝東次西向
孝誠仁皇后
孝昭仁皇后
孝懿仁皇后
孝恭仁皇后配
世宗憲皇帝西次東向
孝敬憲皇后配展
前殿兩廡配饗東通達郡王次武功郡王武功郡王福
晉次慧哲郡王慧哲郡王福晉次宣獻郡王宣獻
郡王福晉次怡賢親王均西面西信勇公費英東
次果毅公額宜都次武勲王揚古利次果毅公圖
爾格次雄勇公圖頼次忠達公大學士圖海次超
勇親王策凌次勤襄伯大學士鄂爾泰次大學士
張廷玉均東面以北為上
右設神座
將事之夕夜分太常寺卿率屬入
廟然炬明鐙具器陳於案各以其序
帝
后皆同案每案牛一羊一豕一簠二簋二籩十有二豆十
有二鑪一鐙二每位豋一鉶一金匕一金箸二南
設三案一少西供祝版一東次西向一西次東向
分奠
帝
后每案香盤一每位奉先制帛一(色白)尊一玉爵三
後殿
前殿同
前殿東案陳壺一實福酒盤一實胙肉東廡五案皆牛
一羊一豕一簠二簋二籩十豆十每位鉶一西廡
九案皆羊一豕一鉶一簠一簋一籩四豆四又各
設案於南東廡奠尊三每案香盤一每位展親制
帛一(色白)爵三西廡奠尊五每位報功制帛一(色白)餘
同東廡凡牲陳於爼凡帛實於篚凡尊實酒承以
舟疏布冪勺具工部司官張黃幄於戟門鑾儀衛
官設洗於幄外樂部率太常協律郎設中和韶樂
於殿外階上分東西懸陳武功文德二舞於樂懸
之次並如
郊祀儀
右陳設
陳設畢太常寺博士引禮部侍郎一人詣
後殿
前殿
神位前省視牲帛齍盛及籩豆豋鉶之實畢並詣東西廡
周視如儀
右省齍
辨行禮位
前殿門内正中爲
皇帝行禮拜位北向殿外階上東西爲王以下公以上
拜位階下甬道東西為兩廡分獻官拜位廟庭東
西為百官拜位文官郎中以上武官參領世爵輕
車都尉以上東西各五班重行異等均北面東位
西上西位東上辨執事位司拜褥鑾儀衛官二人
分立於
皇帝拜位左右太常寺司祝一人立祝案西東面太常
寺司香三人宗室官司帛三人司爵九人序立東
案之東西面太常寺司香二人宗室官司帛二人
司爵六人序立西案之西東面均北上光祿寺卿
二人立東司香之後西面侍衛二人立西司香之
後太常寺贊賜福胙一人立西司爵之次均東面
北上侍儀禮部尚書侍郎各一人立東案之南西
面都察院左都御史副都御史各一人樂部典樂
一人立西案之南東面均北上太常寺典儀一人
立殿東門外西面階上東西糾儀御史二人禮部
祠祭司官二人立於王公拜位之前引王公行禮
鴻臚寺官二人分立於糾儀官之次均東西面司
樂協律郎樂工序立樂懸之次歌工立樂工之次
樂舞生文武八佾分行序立東列歌工之左西列
歌工之右北面記注官四人立西階下東面北上
糾儀御史四人禮部祠祭司官二人鴻臚寺官二
人分立於百官行禮位前均東西面掌燎官率燎
人立燎鑪南承祭
後殿官拜位設於殿外階上太常寺司祝一人司香四
人覺羅官司帛四人司爵八人糾儀御史四人以
次序立於殿内均東西面太常寺典儀一人立於
殿門外之東掌燎官立位同前
右辨位
其日五鼔鑾儀衛陳
法駕鹵簿(北郊祭詳見儀)於
午門外陳金輦於
太和門外陪祀王以下公以上按翼集廟街門外候
駕至隨行承祭
後殿官分獻官均先竢於廟南門外陪祀百官序立於
廟庭左右祇候司祝二人詣
神庫祝案前跪三叩興恭奉祝版先
後殿次
前殿奉安於祝案跪叩如初日出前四刻公一人詣
後殿香几前上香退出殿右門外就階上正中行三跪
九叩禮覺羅官分詣
後殿寢室前跪三叩興恭請四室
神位奉安於殿内
寳座跪三叩興退王一人詣
中殿上香行禮如
後殿之儀宗室官分詣
中殿寢室前跪三叩興恭請五室
神位以次出殿中門太常寺官十人前引由
前殿北門入循殿左轉至殿中依序奉安於
寳座跪三叩興退均就執事位
右請神位
太常寺卿赴
乾清門奏時
皇帝御祭服乘禮輿出宫至
太和門外降輿乘金輦鑾儀衛奉輦納陛内大臣侍
衛前引後扈如常儀執鑪鐙官左右列行
午門嚴鼔導迎樂陳而不作不陪祀王公以下文武
各官咸朝服跪送太常寺贊禮郎豫引
後殿承祭官由右戟門入至
後殿内垣門外東面立
駕入
太廟街門左門至神路右降輦納陛扶輦如前儀右贊引
左對引太常寺卿二人恭導
皇帝至
太廟南門入左門詣戟門幄次少竢太常寺卿告奉安
神位畢奏請行禮
皇帝出次鑾儀衛官跪奉盥奉巾如儀盥畢入戟門左
門司拜褥官豫布拜褥於殿門内正中贊引對引
官恭導
皇帝陞東階進
前殿左門就拜位前北向立執鑪鐙官止東階下夾階
左右立侍衛退至東西陛隅僉立前引内大臣止
殿外檐下東西侍立後扈大臣隨侍贊禮郎二人
引承祭
後殿官由内垣右門入升自西階至中階拜位前立贊
禮郎東西各二人引分獻官鴻臚寺官引陪祀王
公百官均就拜位序立典儀贊樂舞生登歌執事
官各共廼職武舞執干戚進贊引奏就位
皇帝就位立
後殿典儀贊執事官各共廼職贊禮郎贊就位承祭官
就位立
右就次盥洗就位
典儀贊迎
神左右司香奉香盤以次進至各案前恭候司樂贊舉迎
神樂奏貽平之章辭曰肇兹區夏世德欽崇九州維宅王
業自東戎甲十三奮起飛龍維神格思皇靈顯融
協律郎舉麾工鼓柷樂作贊引奏詣香案前曁對
引官恭導
皇帝詣
太祖高皇帝香案前對引官至祝案前止立司香跪贊引
奏跪
皇帝跪奏上香司香進香
皇帝上炷香三上瓣香興以次詣
太宗文皇帝
世祖章皇帝
聖祖仁皇帝
世宗憲皇帝香案前上香儀同贊引奏復位曁對引官恭
導
皇帝復位立贊引奏跪拜興
皇帝行三跪九拜禮王公百官均隨行禮協律郎偃麾
工戛敔樂止(凡樂以舉麾鼔柷作以偃麾戛敔止後同)初迎
神時
後殿典儀贊同贊禮郎贊詣香案前贊跪贊上香引承
祭官詣
肇祖原皇帝
興祖直皇帝
景祖翼皇帝
顯祖宣皇帝香案前以次跪上香畢復位行三跪九叩禮
如儀
右迎神
典儀贊奠帛爵行初獻禮司樂贊舉初獻樂奏敉
平之章辭曰於皇祖考克配上天越文武功萬邦
是宣孝孫受命不忘不愆羹牆永慕時薦斯虔樂
作司樂舉節舞干戚之舞(凡舞以節領之導引進退後同)有司揭
尊冪勺挹酒實爵左右司帛司爵以次進至各
神位前司帛跪獻篚奠於案三叩興司爵立獻爵奠於墊
中各退樂暫止司祝詣祝案前跪三叩興奉祝版
跪案左贊引奏跪
皇帝跪羣臣皆跪贊讀祝司祝讀祝辭曰維某年月日
孝孫嗣皇帝御名敢昭告於
太祖承天廣運聖德神功肇紀立極仁孝睿武端毅欽安
弘文定業高皇帝
孝慈昭憲敬順仁徽懿德慶顯承天輔聖高皇后
太宗應天興國弘德彰武寬溫仁聖睿孝敬敏昭定隆道
顯功文皇帝
孝端正敬仁懿哲順慈僖莊敏輔天協聖文皇后
孝莊仁宣誠憲恭懿至德純徽翊天啟聖文皇后
世祖體天隆運定統建極英睿欽文顯武大德弘功至仁
純孝章皇帝
孝惠仁憲端懿慈淑恭安純德順天翼聖章皇后
孝康慈和莊懿恭惠溫穆端靖崇天育聖章皇后
聖祖合天弘運文武睿哲恭儉寬裕孝敬誠信中和功德
大成仁皇帝
孝誠恭肅正惠安和淑懿儷天襄聖仁皇后
孝昭靜淑明惠正和安裕欽天順聖仁皇后
孝懿溫誠端仁憲穆和恪奉天佐聖仁皇后
孝恭宣惠溫肅定裕慈純贊天承聖仁皇后
世宗敬天昌運建中表正文武英明寬仁信毅大孝至誠
憲皇帝
孝敬恭和懿順昭惠佐天翊聖憲皇后曰時屆孟(春夏秋冬)謹
以牲帛醴齊齍盛庶品用展追思伏惟尚
饗讀畢興奉祝版跪安
神位前篚内三叩興退樂作贊引奏拜興
皇帝率羣臣行三拜禮興樂止武功之舞退文舞執羽
籥進初奠帛爵時
後殿典儀贊奠帛爵行初獻禮有司揭尊冪勺挹酒實
爵左右司帛爵以次進至各
神位前奠帛獻爵儀同
前殿司祝詣祝案前跪三叩興奉祝版跪案左贊禮郎
贊跪承祭官跪贊讀祝司祝讀祝辭曰維某年月
日
孝孫嗣皇帝御名謹遣某官某敢昭告於
肇祖原皇帝
原皇后
興祖直皇帝
直皇后
景祖翼皇帝
翼皇后
顯祖宣皇帝
宣皇后曰時屆孟(春夏秋冬)謹以牲帛醴齊齍盛庶品用展追
思伏惟尚
饗讀畢興奉祝版跪安
神位前篚内三叩興退贊禮郎贊叩興承祭官行三叩禮
興
前殿兩廡贊禮郎引分獻官詣兩廡配饗位前上香執
事生揭尊冪勺挹酒實爵奉篚奉爵各分獻退
右初獻
典儀贊行亞獻禮司樂贊舉亞獻樂奏敷平之章
辭曰毖祀精忱洋洋如生尊罍再舉於赫昭明藹
然有容愾然有聲我懷靡及顒若中情樂作舞羽
籥之舞司爵詣各
神位前獻爵於左儀如初獻
後殿典儀同時贊行亞獻禮司爵獻爵各
神位前如
前殿之儀兩廡隨分獻畢樂止
右亞獻
典儀贊行終獻禮司樂贊舉終獻樂奏紹平之章
辭曰粤若祖德誕受方國肆予小子大猷是式欲
報之德昊天罔極慇懃三獻中心翼翼樂作(舞同亞獻)
司爵詣各
神位前獻爵於右儀如亞獻
後殿典儀同時贊行終獻禮司爵獻爵各
神位前如
前殿之儀兩廡隨分獻畢引分獻官退復拜位立樂止
文德之舞退
右三獻
旣終獻太常寺贊禮郎一人詣拜位前西面立贊
賜福胙光祿寺卿二人奉福胙詣
神位前拱舉退祗立於
皇帝拜位之右侍衛二人進立於左贊引奏跪
皇帝跪左右官皆跪奏飲福酒右官進福酒
皇帝受爵拱舉授左官奏受胙右官進胙
皇帝受胙拱舉授左官奏拜興
皇帝三拜興又奏跪拜興
皇帝率羣臣行三跪九拜禮興典儀贊徹饌司樂贊舉
徹饌樂奏光平之章辭曰庶物既陳九奏具舉告
成於祖亦右皇妣敬徹不遲用終殷祀式禮如兹
皇其燕喜樂作徹畢樂止有司徹
後殿饌如儀
右受胙徹饌
皇帝既受福胙太常寺贊禮郎詣
神位前跪奏禮畢請
還寢室三叩興退司樂贊舉
還宫樂奏乂平之章辭曰對越無方陟降無迹寢祏靜淵
孔安且吉惟靈在天惟主在室於萬斯年孝思無
斁樂作贊引奏跪拜興
皇帝率羣臣行三跪九拜禮興樂暫止典儀贊奉祝帛
送燎司祝司帛詣
神位前咸跪三叩司祝奉祝司帛奉篚興司香跪奉香興
以次恭送燎所
皇帝轉立拜位旁西向司拜褥官徹拜褥王公百官退
避側立東西面竢祝帛過(仍布拜褥)
皇帝復位立
後殿贊禮郎贊跪叩興承祭官行三跪九叩禮興典儀
贊奉祝帛送燎司祝奉祝司帛奉篚司香奉香恭
送燎所如
前殿之儀執事生奉兩廡香帛焚燎樂作贊引奏禮成
曁對引官恭導
皇帝自殿左門降東階由東戟門出贊禮郎引承祭
後殿官退王公二人率宗室覺羅官恭奉
後殿
前殿
神位還寢室上香行禮與迎
神同
右禮成神位還御
時饗禮成
皇帝至
太廟南門外神路右乘禮輿導迎樂作奏祐平之章辭曰
儀若先典追孝在天鴻慶遐鬯烈光丕顯祀事明
神貺宣福庶民千萬年
午門鳴鐘不陪祀王公百官咸朝服跪迎王公隨
駕入至内金水橋恭候
皇帝還宫皆退太常寺官徹
乾清門齋戒牌銅人送寺
右乘輿回宫
祫祭
太廟之禮歲除前一日奉
後殿
中殿
列聖
列后合食
前殿致齋視牲書祝版視祝版視割牲祭前諸儀並凖
時饗先一日遣官各一人分詣
後殿
中殿以大祫告太常寺豫具祝版二送内閣恭書奉諸
太廟神庫潔備器陳至日雞初鳴太常寺卿率屬入
廟恭展
後殿
中殿神幄每案薦鹿脯鹿醢兔醢棗榛葡萄桃實蓮實
鑪鐙具設案一於殿中少西供祝版司祝立於案
西東面設案二於殿内左右分奠香帛尊爵如常
祭之數司香司帛司爵各立於案後糾儀御史二
人立司爵之南均東西面太常寺典儀一人立殿
東檐下西面
後殿
中殿同未明遣官祇竢於街門内贊引太常寺贊禮郎
後殿
中殿各二人豫竢於殿垣門外均朝服質明遣官進廟
南門及戟門均由右門入經庭西詣
後殿
中殿贊禮郎引入升自西階至中階上拜位前北面立
典儀贊執事官各共廼職(以下禮儀節次皆典儀唱贊中殿後)
(殿同)贊禮郎贊進引遣官就拜位立(凡遣官進退行禮皆贊皆引)
(中殿同後殿)司香奉香盤進至各香案前恭候
後殿遣官詣
肇祖原皇帝香案前跪司香跪奉香遣官上炷香三上瓣
香興以次詣
興祖直皇帝
景祖翼皇帝
顯祖宣皇帝案前上香如前儀畢復位贊跪叩興行三跪
九叩禮
中殿遣官詣
太祖高皇帝香案前跪上香以次詣
太宗文皇帝
世祖章皇帝
聖祖仁皇帝
世宗憲皇帝案前跪上香畢復位行禮儀同均出入殿右
門司帛奉篚司爵奉爵詣
列聖案前行初獻禮司帛跪獻篚奠於案三叩興司爵立
獻爵奠於墊中各退司祝詣祝案前跪三叩興奉
祝版跪案左贊跪遣官跪司祝讀祝文
後殿祝辭曰維某年月日
孝孫嗣皇帝御名謹遣某官某敢昭告於
肇祖原皇帝
原皇后
興祖直皇帝
直皇后
景祖翼皇帝
翼皇后
顯祖宣皇帝
宣皇后曰兹者歲暮特修祫祭之禮於
太廟恭迎同格饗祀伏惟
鑒知謹
告
中殿祝辭曰維某年月日
孝孫嗣皇帝御名謹遣某官某敢昭告於
太祖承天廣運聖德神功肇紀立極仁孝睿武端毅欽安
弘文定業高皇帝
孝慈昭憲敬順仁徽懿德慶顯承天輔聖高皇后
太宗應天興國弘德彰武寬溫仁聖睿孝敬敏昭定隆道
顯功文皇帝
孝端正敬仁懿哲順慈僖莊敏輔天協聖文皇后
孝莊仁宣誠憲恭懿至德純徽翊天啟聖文皇后
世祖體天隆運定統建極英睿欽文顯武大德弘功至仁
純孝章皇帝
孝惠仁憲端懿慈淑恭安純德順天翼聖章皇后
孝康慈和莊懿恭惠溫穆端靖崇天育聖章皇后
聖祖合天弘運文武睿哲恭儉寬裕孝敬誠信中和功德
大成仁皇帝
孝誠恭肅正惠安和淑懿儷天襄聖仁皇后
孝昭靜淑明惠正和安裕欽天順聖仁皇后
孝懿溫誠端仁憲穆和恪奉天佐聖仁皇后
孝恭宣惠溫肅定裕慈純贊天承聖仁皇后
世宗敬天昌運建中表正文武英明寬仁信毅大孝至誠
憲皇帝
孝敬恭和懿順昭惠佐天翊聖憲皇后曰兹者歲暮特修
祫祭之禮恭迎
肇祖原皇帝
原皇后
興祖直皇帝
直皇后
景祖翼皇帝
翼皇后
顯祖宣皇帝
宣皇后同格饗祀伏惟
鑒知謹
告讀訖興奉祝版跪安
神位前篚内三叩退遣官三叩興行亞獻禮司爵詣
列聖案前獻爵於左行三獻禮司爵獻爵於右均如初儀
遣官行三跪九叩禮興乃送燎司祝司帛詣
神位前咸跪三叩司祝奉祝司帛奉篚興司香跪奉香興
以次恭送燎所遣官避立拜位西東面竢過復位
既送燎贊禮畢引遣官仍降西階退
後殿
中殿同
右祗告
是日太常寺卿率屬潔蠲
前殿藉以㯶薦恭設
列聖
列后神座於殿内
肇祖原皇帝居中
原皇后配
興祖直皇帝左
直皇后配
景祖翼皇帝右
翼皇后配
顯祖宣皇帝次左
宣皇后配
太祖高皇帝次右
孝慈高皇后配均南向
太宗文皇帝東位西向
孝端文皇后
孝莊文皇后配
世祖章皇帝西位東向
孝惠章皇后
孝康章皇后配
聖祖仁皇帝東次西向
孝誠仁皇后
孝昭仁皇后
孝懿仁皇后
孝恭仁皇后配
世宗憲皇帝西次東向
孝敬憲皇后配展兩廡配饗位如時饗之儀
右設神座
祭日日出前七刻司祝一人恭奉祝文安設於
前殿祝案上如儀公一人率宗室官八人詣
後殿上香行禮如時饗奉請
神位之儀恭奉四室
帝
后神位出中門降階太常寺官十人前引由内垣中門循
中殿東出王一人率宗室官十五人詣
中殿上香行禮儀同恭奉五室
帝
后神位出寢室竢
後殿神位陟階至
中殿神路中南向前行
中殿神位乃以次隨行入
前殿依序奉安於各
寳座上如儀退
右請神位
祝辭曰維某年月日
孝孫嗣皇帝御名敢昭告於
肇祖原皇帝
原皇后
興祖直皇帝
直皇后
景祖翼皇帝
翼皇后
顯祖宣皇帝
宣皇后
太祖承天廣運聖德神功肇紀立極仁孝睿武端毅欽安
弘文定業高皇帝
孝慈昭憲敬順仁徽懿德慶顯承天輔聖高皇后
太宗應天興國弘德彰武寬溫仁聖睿孝敬敏昭定隆道
顯功文皇帝
孝端正敬仁懿哲順慈僖莊敏輔天協聖文皇后
孝莊仁宣誠憲恭懿至德純徽翊天啟聖文皇后
世祖體天隆運定統建極英睿欽文顯武大德弘功至仁
純孝章皇帝
孝惠仁憲端懿慈淑恭安純德順天翼聖章皇后
孝康慈和莊懿恭惠溫穆端靖崇天育聖章皇后
聖祖合天弘運文武睿哲恭儉寬裕孝敬誠信中和功德
大成仁皇帝
孝誠恭肅正惠安和淑懿儷天襄聖仁皇后
孝昭靜淑明惠正和安裕欽天順聖仁皇后
孝懿溫誠端仁憲穆和恪奉天佐聖仁皇后
孝恭宣惠溫肅定裕慈純贊天承聖仁皇后
世宗敬天昌運建中表正文武英明寬仁信毅大孝至誠
憲皇帝
孝敬恭和懿順昭惠佐天翊聖憲皇后曰氣序已周歲事
告成謹以牲帛醴齊齍盛庶品特修大祫禮於
太廟用申追感之情伏惟尚
饗
右祝辭
迎神樂奏開平之章辭曰承眷命兮撫萬邦嗣丕
基兮祖德昌溯謨烈兮唐哉皇虔歲祀兮式舊章
肅對越兮誠悃將尚来格兮仰休光
初獻樂奏肅平之章辭曰粤我先兮肇俄朵長白
山兮鵲銜果綿瓜瓞兮天所佐明之侵兮殲其左
混中外兮逮乎我奉太室兮安以妥
亞獻樂奏協平之章辭曰紛葳蕤兮列聖臨儼對
越兮心欽欽陳纖縞兮有壬林擊浮磬兮彈朱琴
恪溥將兮俶來歆錫嘉祉兮天地心
終獻樂奏裕平之章辭曰椒飶芬兮神留俞爵三
獻兮旨清醑萬羽干兮樂孔都禮明備兮罔敢渝
神醉止兮咸樂胥永啟佑兮披皇圖
徹饌樂奏諴平之章辭曰祝幣陳兮神燕娭尊爼
將兮反威儀悦且康兮徹弗遲不可度兮矧射思
禋有成兮釐百宜鑒精誠兮茀祿綏
還宫樂奏成平之章辭曰龍之馭兮旋穆清神之
御兮式丹楹瞻列聖兮僾容聲廻靈眄兮佑丕承
維神聽兮和且平繼序皇兮亶休徵其餘樂舞及
牲幣器數
皇帝行禮儀節祀官陪位均如時饗之儀
右樂章
皇帝因事親告之禮欽天監諏吉日以
聞下所司供備先一日
皇帝致齋於大内陪祀王公及執事各官咸致齋翰林
院具祝文(隨事撰擬)太常寺卿送内閣恭書受而奉諸
神庫乃率屬入
廟潔埽藉以㯶薦工部司官張黃幄於戟門鑾儀衞官設
洗於幄外至日太常寺卿率屬入
廟恭展
中殿神幄每案薦鹿脯鹿醢兔醢棗榛葡萄桃實蓮實
鑪鐙具設案一於殿中少西供祝版司祝立於祝
案西東面設案二於殿内左右分奠香帛尊爵如
時饗之數司香司帛司爵各立於案後太常寺典
儀一人立殿東檐下西面掌燎官率燎人立燎鑪
南陪祀王公朝服祗竢於廟街門外候
駕至隨行不陪祀王公百官朝服集
午門外屆時太常寺卿赴
乾清門奏時
皇帝御祭服乘輿出宫前引後扈如常儀
午門嚴鼔百官跪送如儀
駕入
太廟街門左門至神路右降輿右贊引左對引太常寺卿
二人恭導
皇帝至
太廟南門入左門詣戟門幄次少竢太常寺卿奏請詣
中殿行禮
皇帝出次盥洗鑾儀衛官跪奉盥奉巾如儀入戟門左
門司拜褥官豫布拜褥於
中殿門内正中贊引對引恭導
皇帝由
前殿東循牆陞
中殿東階進殿左門就拜位前北向立執鑪鐙官止東
階下夾階左右立侍衞僉立東西陛隅前引大臣
分立殿檐下東西面後扈大臣隨侍陪祀王公按
翼立殿門外左右典儀贊執事官各共廼職(以下禮儀)
(節次皆典儀唱贊)贊引奏就位
皇帝就位立左右司香奉香盤以次進至各案前恭候
贊引奏詣香案前暨對引官恭導
皇帝詣
太祖高皇帝香案前對引至祝案前止立司香跪贊引奏
跪
皇帝跪奏上香司香進香
皇帝上炷香三上瓣香興以次詣
太宗文皇帝
世祖章皇帝
聖祖仁皇帝
世宗憲皇帝香案前上香儀同贊引奏復位暨對引官恭
導
皇帝復位立贊引奏跪拜興
皇帝行三跪九拜禮王公均隨行禮畢乃奠帛爵行初
獻禮有司揭尊冪勺挹酒實爵左右司帛以次進
至各
神位前司帛跪獻篚奠於案三叩興司爵立獻爵奠於墊
中各退司祝詣祝案前跪三叩興奉祝版跪案左
贊引奏跪
皇帝跪王公皆跪贊讀祝司祝讀祝畢興奉祝版跪安
神位前篚内三叩興退贊引奏拜興
皇帝率王公行三拜禮亞獻奠爵於左三獻奠爵於右
均如初儀既終獻贊引奏跪拜興
皇帝率王公行三跪九拜禮興司祝司帛詣
神位前咸跪三叩司祝奉祝司帛奉篚興司香跪奉香興以
次恭送燎所
皇帝轉立拜位旁西向司拜褥官徹拜褥王公退立階
下東西面竢祝帛過(仍布拜褥)
皇帝復位立贊引奏禮成暨對引官恭導
皇帝仍由原入之門出至神路西陞輿還宫翼扈如来
儀
午門鳴鐘百官跪迎王公隨
駕入至内金水橋恭候
皇帝還宫皆退是日並遣官告祭
後殿陳設及行禮儀節如大祫前告之儀
右親告
遣官祗告之禮承祭官及執事官均致齋一日豫
期翰林院具祝文(隨事撰擬)太常寺卿送内閣恭書受
而奉諸
神庫至日率屬入
廟設祝案尊案薦脯醢果實具鑪鐙恭展
神幄屆時承祭官上香讀祝行三獻禮執事官贊襄厥事
如大祫前告之儀
後殿
中殿祗告同
右遣官祗告
列聖
列后升祔
太廟之禮
制下禮部具疏行欽天監諏吉工部敬製
升祔龕案於
太廟街門内潔室敬製
神位於
山陵配殿禮工二部尚書上香行三跪九叩禮既成内閣
翰林院官朝服敬書題字大學士滿漢各一人朝
服視鐫上香行禮禮部豫列親王名請
旨簡命恭奉
后主一人
山陵禮成敬題
神位畢
皇帝恭奉
神位於金輿自
山陵迎歸
太廟祔饗未至京前一夕
皇帝由便道先回宫恭俟
右迎神回京
視牲
致齋
書祝版
閱祝版
視割牲(儀均與時饗同)
前期五日禮部工部太常寺官入
廟詣
中殿恭設新祔
帝
后神龕陳帷幔設香案供鑪鐙如
列聖
列后寢室前陳設儀
右設寢室龕案
先一日遣官以祔
廟告祭
天
地
宗廟
社稷如常告儀
右祗告
其日太常寺卿率屬入
廟潔蠲殿内外藉以㯶薦恭設
後殿
中殿
列聖
列后神座如時饗儀恭設新祔
帝
后神座於
前殿
列聖
列后之次(按昭穆為序)乃展
前殿兩廡配饗均如儀
右設神座
將事之夕夜分太常寺卿入
廟然炬明鐙具器陳於案各以其序工部官張黃幄於
太廟街門外之南鑾儀衞官設洗於廟南門外樂部和聲
署陳樂懸樂舞於階上昧爽鑾儀衞陳
法駕鹵簿於
午門均如時饗儀
右陳設
質明步軍統領勒所部清蹕除道自
神輿所入都門至
大清門
御道左右塗巷皆設布幛至時禮部尚書侍郎赴
乾清門請
駕
皇帝禮服乘輿出宫諸王貝勒貝子公内大臣侍衞朝
服以從
駕至
端門外黃幄次降輿入幄祇竢王公百官朝服集
大清門外祇竢
神輿至
大清門王公百官跪迎候過興
神輿至
天安門贊引對引恭導
皇帝出次跪迎候過興隨行入
太廟街門陪祀王公百官及承祭
後殿官分獻官均豫入殿庭祇竢
神輿至廟南左門外輿止贊引跪奏盥洗
皇帝盥鑾儀衞官跪奉盥奉巾如儀畢贊引奏恭請
神位暨對引官恭導
皇帝詣
帝主神輿前贊引奏跪
皇帝跪奏拜興
皇帝三拜興恭奉
帝主奉
后主親王詣
后主輿前跪三叩興恭奉
后主以從御仗黃蓋前導由
太廟南門左門至戟門東階下御仗黃蓋止贊引對引恭
導入戟門左門陞東階進殿左門司拜褥官豫布
新祔
帝主拜褥於殿内正中布
后主拜褥於西稍後布
皇帝拜槈於後贊引對引恭導
皇帝詣拜位前北向立奉
后主親王祗立於後贊引跪奏新祔
帝
后祗見
列聖
列后
皇帝恭奉
帝主奉
后主親王恭奉
后主均跪安於祇見位奉
后主親王退出殿右門竢贊引對引恭導
皇帝退復位立贊引奏跪拜興
皇帝恭代行三跪九拜禮興贊引奏請恭奉
帝
后神主陞
寳座暨對引官恭導
皇帝詣
帝主拜位前跪恭奉
帝主興奉
后主親王入殿右門詣
后主拜位前跪恭奉
后主興隨於後
皇帝奉安
帝主於
寳座接奉
后主同安於
寳座奉
后主親王出殿右門入陪祀班
皇帝退及供案前贊引奏跪拜興
皇帝行三拜禮司拜褥官徹
帝主
后主拜褥贊引對引恭導
皇帝復位立乃致祭上香讀祝三獻爵禮儀均與時饗
同祭畢宗室官恭奉
神位還寢室上香行禮如儀贊引對引恭導
皇帝出
太廟南門外陞輿還宫不陪祀王公百官朝服跪迎如儀
翼日
頒詔布告天下
右升祔
兩廡配饗之禮禮部承
旨具疏行工部製神主龕座祭案具製成擇吉鐫字如
式恭遇四時大饗前期遣官一人祇告
太廟如常儀是日太常寺官入
廟設龕座於配饗之次陳爼豆鑾儀衛設采亭於工部堂
前露臺上奉神主遣官一人(諸王以郡王功臣以大臣)詣工部
奉主置采亭内民校舁行前列御仗(王吾仗功臣引仗)自
工部中門出鴻臚寺官二人乘馬前引遣官從至
東長安門御仗采亭止遣官自亭奉主鴻臚寺官
二人導引由東長安左門入
端門左門至
太廟戟門右門鴻臚寺官止太常寺官引至甬道左拜位
(王階上功臣階下)北面立遣官置主於拜位代行三跪九
叩禮畢奉神主興奉安於配饗之次(王東廡功臣西廡)行
三叩禮退
右配饗
加上
列聖
列后
尊諡之禮
制下禮部具疏行欽天監諏日内閣恭擬加上
尊諡翰林院具祝文(隨時撰擬)均進呈
欽定
右定諡
既諏吉乃遣官祇告
太廟
奉先殿如儀内閣翰林官書新加
尊諡畢工部尚書太常寺卿詣
中殿上香行三跪九叩禮恭請
列聖
列后神位於
太廟潔室敬視桼飾既竣滿漢大學士各一人朝服上香
三跪九叩敬視工部以青飾
神位題字仍奉安於
中殿上香行禮畢各退
右改題
前五日遣官各一人祇告
天
地
社稷如常告儀
右祗告
致齋
視牲
書祝版
閱祝版
視割牲(均如時饗儀)
其日五鼓鑾儀衛陳
法駕鹵簿於
午門外陳金輦於
太和門外太常寺卿率屬入
廟然炬明鐙供祝帛具器陳王公各率宗室覺羅官奉請
神位如時饗儀陪祀王公百官各於其位集序太常寺卿
詣
乾清門奏時
皇帝禮服乘輿出宫至
太和門外降輿乘金輦前引後扈
午門鳴鐘鼓不陪祀王公百官朝服跪候
駕入
太廟右門至神路西降輦贊引對引恭導
皇帝由戟門左門入殿左門詣正中拜位立乃祇告加
上
尊諡上香讀祝三獻送神望燎儀節與時饗同禮成
皇帝還宫易補服詣
奉先殿行禮如常祀儀
右加上尊諡禮成
恭進
玉册
玉寳之禮
皇帝恭上
皇考
皇妣
尊諡
廟號
勅工部製
玉册
玉寳加上
列聖
列后
尊諡勅重製
玉册改鐫
玉寳工部於
太廟街門内潔室鐫製内閣大學士禮部尚書皆朝服上
香行禮如儀既成諏吉以
聞
右具册寶
屆日工部官豫設采幔於
太廟街門内潔室設黃案於采幔正中陳
玉册
玉寳設香案於黃案前張黃幄於
太廟街門外之右及戟門外之左鑾儀衛官設册寳亭於
采幔左右太常寺官設册寳案香案於
列聖位前奉
册
寳王貝勒貝子公大學士尚書都統侍郞皆朝服分班序
立於采幔旁祇竢屆時禮部尚書詣
乾清門奏請行禮
皇帝禮服出宫
午門陳
法駕鹵簿王公百官跪候如常儀
皇帝至
太廟街門外幄次盥洗畢禮部尚書侍郎各一人恭導
皇帝入
太廟街門至采幔正中黃案前恭視
玉册
玉寳畢廼詣香案前上香司拜褥官豫布拜褥於案南正
中恭導
皇帝就位行一跪三拜禮興立案東西向奉
册
寳王公大臣進至案前皆跪三叩興恭奉
册
寳於亭内跪叩如初校尉舁亭御伏前導
皇帝率王公大臣等隨行以次至
太廟南門亭由中門入恭導
皇帝由左門入奉
册
寳王公大臣皆隨入
皇帝至戟門外幄次少竢亭入至殿外階上止以次序
列均南向王公大臣詣亭前一跪三叩興奉
册
寳入殿中門至案前各恭設於案上跪叩如初退司拜褥
官豫布拜褥於殿門内正中
皇帝由戟門左門入陞東階入殿左門就拜位行三跪
九拜禮執事王公大臣均隨行禮畢王公大臣各
至
册
寳案前跪三叩興恭奉
册
寳行
皇帝隨行至
中殿立案東西向王公大臣奉
册
寳分藏於金匱跪叩如初退
皇帝以次詣各香案前上香畢行一跪三拜禮禮成
皇帝還宫作樂王公百官跪迎如儀
布進册寳
欽定大清通禮卷三
