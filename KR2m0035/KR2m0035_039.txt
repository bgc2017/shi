欽定大清通禮卷三十三
嘉禮
皇帝經筵之禮歲春秋仲月
皇帝將舉
經筵禮部承
旨諏吉奏
聞豫期翰林院奏定滿漢講官各二人直講經書掌院
學士曁直講官擬篇目撰講章豫進
御覽
欽定翰林院恭繕以竢
右戒辦
屆期祗告
傳心殿
先聖
先師
皇帝親詣於前一日遣官於届日黎明將事如儀(詳見吉禮)
右祗告
是日五鼓所司潔掃
文華殿内外武備院官供
御座鋪陳禮部鴻臚寺官設
皇帝書案於
御座前南向設講案於
殿内正中北向黎明翰林院官恭奉
御覽講章陳於
皇帝書案書左經右奉進講副本陳於講案書設案左
經設案右畢退
右陳設
辨班位講官滿八人位
殿内東柱之南西面漢八人位西柱之南記注官在
柱西均東面侍班内閣大學士吏部戶部禮部尚
書侍郎通政司使副使詹事府詹事少詹事位滿
講官之後東班西面兵部刑部工部尚書侍郎都
察院左都御史副都御史大理寺卿少卿位漢講
官之後西班東面(若衍聖公來朝居東班之首)侍儀東班給事
中二人西班監察御史二人位於班末鴻臚寺卿
二人鳴贊二人位東西檐下皆東西面北上丹墀
立位以品為序東西面迎
駕南上送
駕北上拜位序品亦如之東位西上西位東上重行北
面
右序位
大昕講官侍班侍儀曁執事官吉服集
文華殿丹墀内按班序立禮部侍郎二人詣
乾清門奏時遂前導
駕
皇帝常服乘輿出宫扈衛如常儀由
後左門出左翼門詣
文華殿丹陛上降輿
御寳座後扈内大臣立
御座旁左右導
駕禮部侍郎於門外左右侍衛於階下左右立記注官
升西階入
殿右門就位鳴贊官升東西階就位立贊齊班&KR0688;官
侍班糾儀各官就丹墀拜位立贊跪叩興行二跪
六叩禮興鴻臚寺卿一人引滿講官升東階北由
殿左門闑右入侍班官升階南由闑左入一人引漢
講官升西階北由
殿右門闑左入侍班官升階南由闑右入左右糾儀
官隨入咸依位序立鴻臚寺卿退就檐下立鳴贊
贊進講滿漢直講官出班詣講案前跪三叩興退
復位滿直講官一人出東班南行數武西趨及中
門左棖前折旋北面就案左展書宣講畢却退折
旋東趋復位漢直講官一人出西班東趨逾中闑
及左棖前折旋北面就案左講書畢却退折旋西
趨復位
皇帝闡發書義講官曁侍班官跪聆畢興又滿直講官
一人出班西趨逾中闑就案右漢直講官一人出
班東趨就案右先後講經畢却退復位
皇帝闡發經義各官跪聆亦如之鴻臚寺卿引由左右
門出降階就丹墀拜位北面序立内監設坐&KR0146;於
殿内東西二行各官聽贊行禮如初
右進講
鴻臚寺卿復引各官升東西階進
殿内按品分行序立
皇帝賜羣臣坐皆一叩列坐
賜茶如儀(詳朝賀儀)仍引出降階至丹墀東西序立禮部侍
郎奏禮成恭導
皇帝陞輿還宫扈衛如來儀翰林院官奉講章正本授
内監各官咸退是日燕在位各官於
協和門(詳筵燕儀)
右禮成還宫
欽定大清通禮卷三十三
