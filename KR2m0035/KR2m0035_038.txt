欽定四庫全書
欽定大清通禮卷三十二
嘉禮
恭進
實錄
聖訓之禮監修總裁官撰表章豫諏進呈吉日奏
聞禮部轉飭諸司供備前期内閣擬
制辭及慶賀致辭(皆隨時撰擬)恭呈
欽定付鴻臚寺届期陳
法駕鹵簿樂懸於
太和殿前如常儀禮部鴻臚寺官設書案於
保和殿内正中設表案於門外之左均東西肆工部
官陳香亭龍亭表亭於
實錄館鑾儀衛備黃蓋龍旗御仗樂部備導迎樂如儀監
修總裁提調纂修各官祗候館内王公按翼祇候
内金水橋北文武百官祇候橋南均朝服舉案侍
衛祗候
保和殿外内監祗候
乾清門外均蟒袍補服質明監修官奉表於亭纂
修各官恭奉
實錄
聖訓設龍亭内訖行三跪九叩禮興校尉舁行繖仗前導
導迎樂作奏禧平之章辭曰昭示無坱謨烈聿皇
垂布方策日星輝朗配典墳揚耿光永繹思綏萬
邦進
協和門香亭龍亭循中道入
太和中門王公百官跪候過興表亭循道左入
太和左門監修總裁以下官隨入以次陳亭於
殿階下監修官恭奉表文纂修官詣亭跪三叩興恭奉
實錄
聖訓亭徹鴻臚寺卿二人引奉書官升中階由
太和殿中門入詣
保和殿陳於中案監修官奉表文升左階由
太和殿左門入詣
保和殿陳於門外東案及總裁提調各官於丹陛東
北面行三跪九叩禮興咸西面序立王公由
太和左右門文武百官由
昭德門
貞度門入序立如常朝儀禮部尚書侍郎奏請
御殿遂前導
駕
皇帝禮服乘輿出宫後扈大臣侍衛從至
保和殿後階降輿入
御殿侍衛布拜褥於書案前禮部尚書侍郎恭導
皇帝就拜位北向敬受
實錄
聖訓行三跪九叩禮興退立案東西向侍衛進舉書案及
表案由
殿北門詣
乾清門内監恭接送入
大内監修總裁以下各官出詣
太和殿丹墀入百官班内序立
右臨軒受書
禮部尚書侍郎奏受書禮成恭導
皇帝御中和殿侍班執事官行禮如儀畢乃
御太和殿前引後扈
午門鳴鐘鼓作樂鳴鞭均如常朝儀鴻臚寺卿二人
立東檐下記注官侍班執事官各依常位立鳴贊
贊齊班王公百官咸就拜位立贊進皆進贊跪皆
跪鴻臚寺卿一人進至
殿中檻外北面跪代奏臣工慶賀致辭畢興又一人
出自丹陛前西面宣
制答致辭畢皆退復位贊叩興丹陛大樂作王公百官
行三跪九叩禮畢
皇帝還宫鳴鞭作樂扈從如儀王公百官皆退翼日
賜監修總裁以下各官燕於禮部如儀(詳筵燕儀)
右臨軒受賀
恭進
實錄
聖訓禮畢監修官别繕
皇史宬
盛京蔵本及内閣副本各一部旣告竣禮部諏吉奏
聞分送尊蔵恭送
皇史宬之禮届吉日所司設香亭龍亭黃蓋龍旗御
仗鼓樂於館如前儀黎明監修總裁率提調纂修
各官朝服詣館恭奉
實錄
聖訓陳於龍亭訖行三跪九叩禮如儀校尉舁行繖仗前
導迎樂作(樂章樂辭見前)出
東華門各官隨行詣
皇史宬亭止恭奉
實錄
聖訓入於金匱各官行禮如初禮畢皆退是日纂修官以
副本送内閣尊藏
右送皇史宬尊藏
恭送
盛京之禮先期禮部轉飭諸司供備
欽命禮工二部尚書或侍郎各一人率其屬一人在館
提調官一人纂修官二人欽天監官一人護送工
部備車馬於朝陽門外按
實錄
聖訓函數製行箱備香亭龍亭鑾儀衛備黃蓋龍旗御仗
樂部備導迎樂届期均祇候於館監修總裁官率
提調纂修恭奉
實錄
聖訓於行箱陳於龍亭豫設館内正中護送官朝服詣館
行三跪九叩禮畢校尉舁行繖仗前導導迎樂作
(樂章樂辭見前)護送官從出朝陽門外樂止載以車馬進
發所經地守土文官治道路橋梁駐宿次舍武弁
率士卒前後防護皆朝服跪迎道右送亦如之至
盛京城外將軍五部侍郎府尹丞咸率其屬朝服出
郊跪迎備香亭龍亭鼓樂奉迎以入恭設於
崇政殿内各官按品列行序立行三跪九叩禮欽天
監官豫諏尊蔵吉日届期恭舁龍亭詣
翔鳳樓前提調纂修偕五部司官恭奉
實錄
聖訓登樓尊藏於金匱既畢各官行禮如初皆退
右送盛京尊藏
玉牒告成恭進
御覽監修諸王大臣豫諏進呈吉日奏
聞禮部轉飭諸司供備届期禮部鴻臚寺官設案於
中和殿内正中均東西肆又設案於左右两旁均南
北肆工部官備龍亭采亭於宗人府
玉牒館龍亭正肆南向采亭左右肆東西相向鑾儀衛
備黃蓋龍旗御仗樂部備導迎樂如儀總裁王大
學士尚書率提調纂修各官朝服祗候館内質明
宗人府官奉
玉牒分陳於龍亭采亭訖總裁以下各官詣龍亭前行
三跪九叩禮興校尉舁行龍亭在前采亭在後總
裁以下乘馬從繖仗前導導迎樂作奏禧平之章
辭曰瓜瓞滋長椒實衍昌公姓千億福疇維嚮定
角仁朱芾皇錫類洪咸樂康由
大清中門入至
天安門外各官下馬從至
午門外王下馬從至
太和殿階下纂修官恭奉
玉牒以次升階詣
中和殿分置各案訖王於階前大學士以下各官於
丹陛南均北面序立行三跪九叩禮興進詣中案
恭展
玉牒退至
殿外侍立禮部尚書侍郎奏請
御殿遂前導
駕
皇帝禮服乘輿出宫
御中和殿立於案左西向禮部尚書奏視
玉牒恭導
皇帝詣正中北面視中案所展
玉牒畢
皇帝還宫導從如儀總裁率提調纂修官奉
玉牒詣
乾清門授内監接入
右臨軒親受
禮部官移龍亭采亭於
乾清門外所司設黃蓋龍旗御仗於
太和殿階下設𨗳迎樂於
東華門外恭竢
御覧畢内監奉
玉牒出提調纂修官接奉分設龍亭采亭内校尉舁行
出
保和殿
中和殿
太和殿繖仗前導由
太和門
協和門
東華中門出導迎樂作(樂章樂辭見前)諸王大臣纂修各官
從詣
皇史宬敬奉尊藏畢各退翼日
賜監修各官燕於禮部(詳筵燕儀)
右送皇史宬尊蔵
玉牒告竣總裁官别繕
盛京蔵本禮部諏吉奏
聞遣總裁王大臣一人提調官一人纂修官二人禮部
工部大臣司官各一人欽天監官一人自宗人府
恭送
盛京尊蔵於
敬典
崇謨二閣與恭送
實錄
聖訓儀同
右送盛京尊蔵
欽定大清通禮卷三十二
