欽定大清通禮卷十五
吉禮
致祭
先醫之禮
景惠殿内中奉
太昊伏羲氏左
炎帝神農氏右
黃帝軒轅氏均南向
勾芒
風后東位西向
祝融
力牧西位東向東廡僦貸季岐伯伯高少師雷公伊
尹淳于意王叔和皇甫謐葛洪韋慈藏錢乙劉完
素李杲皆西向西廡鬼臾區俞跗少俞桐君馬師
皇扁鵲張機華陀巢元方孫思邈王冰朱肱張元
素朱彦修皆東向以北為上歲以春冬仲月上甲
遣官將事豫日太常寺官具祝版眡割牲太醫院
官潔蠲殿廡内外拂拭
神座如儀祀日五鼓太常寺官具器陳正殿
三皇位前各設一案每案鉶二簠二簋二籩十豆十共
牛一羊一豕一前設香案各一陳鑪一鐙二配位
東西各設一案每案鉶二簠一簋一籩十豆十羊
一豕一鑪一鐙二殿中設一案少西北向供祝版
東設一案西向陳禮神制帛三(色白)香盤三爵九尊
一西設一案東向陳素帛二(色白)香盤二爵六尊一
凡牲陳於俎凡帛實於篚凡尊實酒承以舟疏布
冪勺具東廡分設三案每案簠一簋一籩四豆四
琖十豕肉二統設一案陳鑪一鐙二設案一於南
北向陳素帛一香盤一尊一爵三篚冪勺具西廡
陳設同太常寺官設洗於咸濟東門内和聲署設
樂於西階下(器數見祀眞武禮)承祭官拜位在殿階上讀
祝拜位在殿内正中兩廡太醫院分獻官位甬道
左右太常寺司祝司香司帛司爵分立祝案尊案
之次典儀立殿外東階掌燎率燎人立於燎鑪南
昧爽司祝奉祝版安於祝案承祭官暨分獻官咸
朝服豫竢太醫院鴻臚寺官引陪祀太醫院官入
咸濟門内左右祇竢至時太常寺贊禮郎二人引
承祭官入咸濟東門分獻官隨入贊盥洗承祭官
盥手畢引至拜位前立典儀贊執事官各共廼職
贊禮郎贊就位承祭官暨分獻官陪祀官均就位
立典儀贊迎
神樂作辭曰精氣緣乎理調劑觀所頤曰惟古聖嘗草
定醫似鐵隨磁沴除吉至化工出自於指萬姓永
荷恩施贊禮郎引承祭官由殿左門入詣正中香
案前贊跪承祭官跪贊上香司香跪奉香承祭官
上炷香三上瓣香興以次詣左右正位前上香如
儀配位司香官分詣各案前跪上香兩廡贊禮郎
引分獻官分詣兩廡位前上香畢贊復位承祭官
復位兩廡分獻官各復位立贊跪叩興承祭官行
三跪九叩禮分獻官陪祀官均隨行禮興典儀贊
奠帛爵行初獻禮有司揭尊冪勺挹酒實爵司帛
奉篚司爵奉爵以次詣各
神位前司帛跪奠篚於案三叩興司爵立獻爵奠於墊
中畢皆退贊禮郎贊詣讀祝位引承祭官就讀祝
位立司祝至祝案前跪三叩興奉祝版跪案左樂
暫止贊禮郎贊跪承祭官跪分獻官陪祀官咸跪
贊讀祝司祝讀祝辭曰維某年月日
皇帝遣某官某致祭於
太昊伏羲氏
炎帝神農氏
黃帝軒轅氏曰古昔聖人德澤深宏創制醫藥拯濟斯
世仁壽庶民兹當仲(春冬)謹以牲醴致祭惟
神慈惠蠲除疾疢篤佑朕躬致和天下配以
勾芒氏之神
祝融氏之神
風后氏之神
力牧氏之神尚
饗讀畢奉祝版跪安
太昊伏羲氏神位前篚内叩如初興退樂作贊禮郎贊
叩興承祭官暨分獻官陪祀官均行三叩禮興贊
復位引承祭官復位立配位及兩廡執事生奠帛
獻爵畢各退典儀贊行亞獻禮正位司爵配位及
兩廡執事生各奠爵於左如初獻儀典儀贊行終
獻禮正位司爵配位及兩廡執事生各奠爵於右
儀如亞獻典儀贊徹饌有司徹畢贊送
神贊禮郎贊跪叩興承祭官分獻官陪祀官均行三跪
九叩禮興樂止典儀贊奉祝帛饌送燎有司奉祝
帛香饌及兩廡香帛饌以次恭送燎所如儀贊禮
郎引分獻官鴻臚寺官引陪祀官皆退承祭官避
立拜位旁西面竢祝帛過復位立典儀贊望燎贊
禮郎引承祭官由咸濟東門出詣燎位視燎贊禮
郎贊禮畢樂止承祭官退執事各官皆退
右祭先醫廟
致祭
關帝之禮歲以春秋仲月諏吉遣官一人將事是日
昧爽廟祝潔埽殿宇内外太常寺官具祝版備器
陳
神位前牛一羊一豕一豋一鉶二簠簋各二籩豆各
十鑪一鐙二殿中設一案少西北向供祝版東設
一案陳禮神制帛一(色白)香盤一尊一爵三牲陳於
俎帛實於篚尊實酒冪勺具和聲署設樂於西階
上(器數見祀眞武禮)太常寺設洗於東階上承祭官拜位
在階上正中司祝司香司帛司爵典儀掌燎各以
其職為位如常儀質明承祭官朝服詣廟贊引太
常寺贊禮郎二人引承祭官由廟左門入至東階
上盥手畢引詣拜位前立典儀贊執事官各共廼
職贊禮郎贊就位引承祭官就位立典儀贊迎
神樂作辭曰扶植綱常正浩氣昭日星絶倫獨立英
爽若生俎豆常馨夏夷胥敬仰神德莫疇並助邦
家永太平贊禮郎贊詣上香位引承祭官入殿左
門就香案前立贊上香司香跪奉香承祭官上炷
香三上瓣香畢贊復位引承祭官復位立贊跪叩
興承祭官行三跪九叩禮興典儀贊奠帛爵行初
獻禮有司揭尊冪勺挹酒實爵司帛奉篚司爵奉
爵各進至
神位前司帛跪奠篚於案三叩興司爵立獻爵於案
正中各退司祝詣祝案前跪三叩興奉祝版跪案
左樂暫止贊禮郎贊跪承祭官跪典儀贊讀祝司
祝讀祝辭曰維某年月日
皇帝遣某官某致祭於
關帝之神曰惟
神秀毓河山名垂今古英風正氣世歴久而彌新大
節純心史相傳而莫匹念神靈之顯著命典禮以
優隆兹當仲(春秋)用昭時饗尚其歆格鑒此精虔尚
饗讀畢興以祝版跪安於篚内叩如初興退贊禮郎
贊叩興承祭官行三叩禮興典儀贊行亞獻禮司
爵獻爵於左贊行終獻禮司爵獻爵於右均如初
儀典儀贊徹饌有司徹畢贊送
神贊禮郎贊跪叩興承祭官行三跪九叩禮興樂止
典儀贊奉祝帛饌送燎有司奉祝帛香饌以次送
燎如儀贊望燎贊禮郎引承祭官詣燎位視燎禮
畢樂止承祭官及執事官皆退
同日祭後殿以太常寺卿一人將事
光昭公位中
裕昌公左
成忠公右均南向位各異案每案羊一豕一鉶二簠
簋各二籩豆各八鑪一鐙二殿中設案少西北向
供祝版東西各設一案分陳禮神制帛三(色白)香盤
三爵九尊三俎篚冪勺具設洗於後垣門内甬道
東承祭官位殿檐下正中司祝司香司帛司爵典
儀掌燎各以其職為位如常儀質明承祭官由前
左門入後垣中門盥手升階就位迎神引詣正位
前上香畢以次詣左右位前上香復位行二跪六
叩禮初獻讀祝如儀祝辭曰維某年月日
皇帝遣某官某致祭於
關帝之
曾祖光昭公
祖裕昌公
父成忠公曰惟
公盛德相承令儀足式歴數傳之積累遂鍾河嶽精
靈儲曠代之威名堪作巖廊矩矱殊恩既沛於三
世時饗宜錫於上公兹當仲(春秋)用昭祀事豆籩致
潔典禮加隆尚
饗凡儀節均與前殿同
右春秋祭關帝廟
歲五月旬有三日致祭
關帝廟前殿
神位前陳牛一羊一豕一果實五盤鑪鐙具陳設及
行禮儀節與春秋祭同
祝辭曰維某年月日
皇帝遣某官某致祭於
關帝之神曰惟
神純心取義亮節成仁允文允武乃聖乃神功高當
世德被生民兩儀正氣歴代明禋英靈丕著封號
聿新敬修歲事顯佑千春尚
饗
同日並祭後殿太常寺卿一人行禮每案羊一豕
一果實五盤典儀不贊徹饌司爵以執事生餘陳
設及行禮儀節與春秋祭同
祝辭曰維某年月日
皇帝遣某官某致祭於
關帝之
曾祖光昭公
祖裕昌公
父成忠公曰禮隆報祀誼重推恩當崧生嶽降之期
溯木本水源之始輝煌棟宇憑依已妥於上公修
潔豆籩將饗告虔於仲夏惟
神照鑒尚其歆格
右五月十三日祭關帝廟
直省府州縣
關帝廟歲均以春秋仲月及五月旬有三日致祭前
殿主祭以地方正官一人後殿以丞史執事以禮
生祭日陳設迎神上香奠獻讀祝送神視燎禮儀
並與
京師祭前後殿同
前殿祝辭曰維某年月日某官某致祭於
關帝之神曰惟
帝浩氣凌霄丹心貫日扶正統而彰信義威震九州
完大節以篤忠貞名高三國
神明如在徧祠宇於寰區靈應丕昭薦馨香於歴代
屢徵異蹟顯佑羣生恭値仲(春秋)嘉辰遵行祀典筵
陳籩豆几奠牲醪尚
饗
後殿祝辭曰維某年月日某官某致祭於
關帝之
曾祖光昭公
祖裕昌公
父成忠公曰惟
公世澤貽庥靈源積慶德能昌後篤生神武之英善
則歸親宜享尊崇之報列上公之封爵
錫命優隆合三世之肇禋典章明備恭逢仲(春秋)諏吉祇
事薦馨尚
饗
右直省府州縣祭關帝廟
直省禦災捍患諸神於民有功德者加
封號立專祠祭
英衛公伍員於錢塘
通祐王李冰於灌
安瀾之神張廵於浮梁
誠應武肅王錢鏐於臨安
顯佑通濟王謝緒於宿遷
靜安公張夏於蕭山
寧江伯湯紹恩於紹興
寧漕公宋禮
永濟之神白英於汶上致祭之禮每歲春秋所在守
土官具祝文(各隨時撰擬)香帛羊一豕一尊一爵三陳
設祠内如式質明守土正官一人朝服詣祠行禮
儀節與直省祭
關帝廟同
右祭直省所在有功德於民神祠
前代聖賢名臣忠烈祠墓暨
本朝開國勲臣墳墓恭逢
皇帝時廵方嶽離
御道三十里内者遣官致奠前期翰林院具祝文(隨時隨人)
(撰擬)太常寺備香帛授遣官齎往祭日守土官於祭
所設洗備脯醢果實七盤(品物各隨其土産)鑪鐙具左設
一案供祝文右設一案陳香盤一帛一尊一爵三
通贊一人引贊二人司祝香帛爵各一人以所在
禮生充黎明遣官朝服至所祭地引贊引詣盥洗
所盥手畢通贊贊執事者各司其事引贊贊就位
引遣官詣拜位前立通贊贊迎神引贊引遣官詣
香案前司香奉香跪於左引贊贊上香遣官上香
如常儀贊復位遣官退復位贊跪叩興遣官行二
跪六叩禮興通贊贊奠帛爵行初獻禮司帛獻篚
司爵獻爵如常儀贊讀祝司祝奉祝文立案左宣
讀訖安於篚内退亞獻終獻均如初儀通贊贊送
神引贊贊跪叩興遣官行二跪六叩禮興通贊贊
奉祝帛送燎執事者各奉祝帛香以次送燎通贊
贊望燎引贊引遣官詣燎鑪前視燎禮畢引遣官
退執事者皆退
右時廵遣祭聖賢忠烈名臣勲臣祠墓
祭
賢良祠之禮前室祀宗室親王以下貝勒貝子以
上後室祀公侯伯以下一二品大臣以上均按代
序官同代同官序其年月位均南向歲春秋仲月
諏吉前室遣官一人致祭後室以太常寺卿一人
將事所祀王子孫咸與行禮大臣子孫通籍在京
者如之祭之日太常寺官入祠供具前室異案各
羊一豕一果實五盤鑪一鐙二中設一案少東北
向供祝版西設一案東向陳香盤二尊二爵六素
帛二(色白)後室五案共羊一豕一每案果實五盤鑪
鐙具東設一案西向陳香盤一尊一爵三素帛一
凡牲陳於俎帛實於篚尊實酒冪勺具設洗於前
室東階下前後各設燎鑪於垣門内東南隅漏未
盡與祭者各服其服畢集於祠垣門内太常寺典
儀立前室檻外之東司祝立祝案東司香司帛司
爵各以其職為位掌燎率燎人立燎鑪前質明承
祭官朝服詣祠贊禮郎二人引前室承祭官由中
門入又二人引後室承祭官隨入各至東階下盥
手畢升階就拜位前立鴻臚寺官引王以下子孫
序立於前室甬道左右引公以下大臣子孫序立
於後室庭中左右均北面典儀贊執事官各共廼
職贊禮郎贊就位承祭官以下咸就位贊上香前
室承祭官詣正中香案前立司香跪奉香承祭官
上炷香三上瓣香次詣各香案前上香如儀贊復
位承祭官復位贊跪叩興承祭官暨陪祀官均行
二跪六叩禮興後室承祭官同時詣中案前上香
儀同(凡儀節後室均隨前室唱贊行禮)典儀贊奠帛爵行初獻禮
有司揭尊冪勺挹酒實爵司帛奉篚詣案前跪奠
於案三叩興司爵奉爵立獻正中皆退前室後室
同司祝詣祝案前跪三叩興奉祝版立案右典儀
贊讀祝司祝北面宣讀承祭官立聽陪祀官皆跪
聽辭曰維某年月日
皇帝遣某官某
諭祭賢良祠王大臣等之靈曰功銘鐘鼎尚書崇元祀
之文德冠巖廊周禮著大烝之典蓋旂常載績本臣
子之素懷而俎豆薦馨乃朝廷之崇報爾親王等望
重親賢粹鍾川嶽竭忠誠而體國著勲德於當年大
臣等或當
列祖開基之日佐命立功或際熙朝極盛之時宣猷贊化
或驅除暴亂定疆宇於域中或震耀聲靈收版圖於
海外内則台星卿月奏亮工熙載之勲外則賜鉞授
麾襄阜物安民之治老成謀國者進黃髮之嘉猷清
白持身者表素絲之高節純勤盡職則夙夜匪躬密
勿承休則堂廉一德我
皇考追思前蹟特煥褒綸崇廟宇於神京布几筵而時祭
蓋以表揚既往沛酬庸褒德之恩激勸將來勵懷古
欽風之志朕寅承丕基嗣舉舊章撫節物以懷賢潔
牲牢而致享英靈如在尚克歆承讀訖司祝以祝版
安於中案篚内跪三叩興退陪祀官三叩興典儀
贊行亞獻禮司爵奉爵奠於左贊行終獻禮司爵
奉爵奠於右均如初儀贊禮郎贊跪叩興承祭官
暨陪祀官均行二跪六叩禮興典儀贊奉祝帛送
燎司祝司帛司香奉祝帛香以次送燎如儀承祭
官避立西旁竢過復位典儀贊望燎陪祀官退贊
禮郎各引承祭官分詣燎位視燎贊禮畢仍引由
中門出各退
右祭京師賢良祠
直省會城歲春秋仲月祭守土有功德大吏於賢
良祠祭日視
京師以知府一人主之教授教諭訓導等官執事祭
品用羊一豕一果實五盤帛一尊爵鑪鐙具主祭
官上香奠帛三獻行禮儀均與直省祭忠孝節義
祠同祝辭曰維某年月日某官某致祭於
賢良之靈曰惟
靈文武憲邦公忠體國當
皇朝之肇造心膂攸同値
列聖之丕承股肱作輔明良合德奮庸而庶績咸熙中外
宣猷敷澤而兆民永頼洵屬廟廊之碩望允宜俎
豆以明禋考績紀勲崇報昭垂於令典陳牲奠幣
馨香祇薦於歲時尚
饗
右祭直省賢良祠
京師功臣專祠歲以春秋仲月諏吉遣太常寺卿分
詣致祭祭
定南武壯王之禮祠内一案以福晉配祭日太常
寺官入祠具器陳羊一豕一果實五盤鑪一鐙二
中設一案少東陳祝文東設一案陳尊一香盤一
素帛三爵九設洗於祠門内之東司祝司香司帛
司爵典儀掌燎各以其職為位如常儀質明承祭
官朝服詣祠贊禮郎二人引自中門入盥手畢升
階詣拜位前立典儀贊執事官各共廼職贊禮郎
贊就位承祭官就位立贊禮郎引承祭官詣香案
前贊上香司香跪奉香承祭官上炷香三上瓣香
畢贊復位承祭官復位贊跪叩興承祭官行二跪
六叩禮興典儀贊奠帛爵行初獻禮司帛奉篚司
爵奉爵各奠於案如常儀退司祝至祝案前跪三
叩興奉祝文立案右北面宣讀辭曰維某年月日
皇帝遣某官某
諭祭於定南武壯王孔有德之靈曰人臣盡忠仗節矢
天日而不渝朝廷恤死酬勲撫歲時而增感爾定南
武壯王孔有德膚功早著偉烈常存兹當仲(春秋)之辰
益念忠良之績特頒祭典用慰幽靈王如有知尚克
歆饗讀訖以祝文安於篚内跪叩如初興退典儀贊
亞獻司爵獻爵於左贊終獻司爵獻爵於右均如
初儀贊禮郎贊跪叩興承祭官行二跪六叩禮典
儀贊奉祝帛送燎司祝司香司帛奉祝帛香以次
送燎如儀承祭官避立拜位西旁竢過復位立典
儀贊望燎贊禮郎引承祭官詣燎鑪前視燎贊禮
畢仍引由中門出退
右祭定南武壯王
歲春秋祭
恪僖公之禮祠内一案以夫人配祭日用素帛二
爵六餘陳設及行禮儀節與
定南武壯王同
祝辭曰維某年月日
皇帝遣某官某
諭祭於恪僖公遏必隆之靈曰沛隆恩於勲舊國有彜
章展時祭於春秋禮踰常格爾恪僖公遏必隆名垂
青簡績著豐碑追椒寢於所生宜專祀以有永兹當
(春秋)仲申侑几筵靈如有知尚克歆饗
右祭恪僖公
歲春秋祭
勤襄公之禮祠内三案勤襄公佟圖頼居中忠勇
公佟國綱左端純公佟國維右各以夫人配祭日
每案羊一豕一果實五盤鑪一鐙二東西各設一
案分陳香盤三素帛七爵二十有一尊三承祭官
朝服詣祠就位以次至各案前上香畢復位行禮
儀節均與祭
定南武壯王同
祝辭曰維某年月日
皇帝遣某官某
諭祭於勤襄公佟圖頼忠勇公佟國綱端純公佟國維
之靈曰崇功報德禮首逮於元臣錫類推恩誼尤敦
於懿戚考彛章而立廟因時序以薦觴惟爾一門宣
猷累葉效忠貞而體國名著旂常秉孝義以型家芳
傳國史望高閥閱蔚為勲舊之宗慶衍庭幃光啟
聖慈之範兹當(春秋)仲特遣專官設奠几筵靈其歆饗
右祭勤襄公
歲春秋祭
文襄公之禮祠内一案以夫人配祭日用素帛三
爵九餘陳設及行禮儀節與
定南武壯王同
祝辭曰維某年月日
皇帝遣某官某
諭祭於文襄公圖海之靈曰義重酬勲眷鈞衡之舊德
禮隆秩祀因節序以申恩爾文襄公圖海望高國器
功贊王猷表世德於戟門生膺茀禄贈崇階於鼎爵
歿被榮名渙新綍而建祠遣專官而致祭時當(春秋)仲
式布几筵靈其有知尚能歆格
右祭文襄公
歲春秋祭
宏毅公之禮祠内一案祭日用素帛一爵三餘陳
設及行禮儀節與
定南武壯王同
祝辭曰維某年月日
皇帝遣某官某
諭祭於宏毅公額宜都巴圖魯之靈曰誼重酬庸茂典
聿加於勲舊禮隆展祀歲時宜備於馨香爾宏毅公
額宜都巴圖魯開國名臣從龍上佐表成勞於鐘鼎
青史揚芬紀緯績於旂常豐碑示寵既叨恩於廟食
更賜祭於專祠式賁新綸允符彛憲時當仲(春秋)用布
几筵靈而有知尚其歆格
右祭宏毅公
歲春秋祭
恪僖公之禮祠内三案恪僖公哈世屯居中敏果
公米思翰左莊慤公李榮保右各以夫人配祭日
陳設行禮儀節與
勤襄公同
祝辭曰維某年月日
皇帝遣某官某
諭祭於恪僖公哈世屯敏果公米思翰莊慤公李榮保
之靈曰禮隆念舊千秋之俎豆攸光義重酬庸奕代
之馨香勿替考彛章而秩祀因時序以申恩惟爾一
門夙稱望族忠誠體國數傳紀績於旂常端敬型家
累葉垂芳於圖史祥開坤極早錫榮封佑啟勲賢復
新廟貌命祠官而陳芬苾落成已賁恩綸隨節候而
展几筵歲薦彌昭懿典兹當(春秋)仲常祀聿修靈如有
知尚其歆格
右祭恪僖公
祭
盛京賢王祠之禮正殿設三案中案奉通達郡王雞
爾哈齊武功郡王禮敦慧哲郡王額爾哀左案奉
宣獻郡王界堪禮烈親王代善饒餘親王阿巴泰
右案奉鄭簡親王濟爾阿朗穎毅親王薩哈廉怡
賢親王允祥位均南向每案羊一豕一果實五盤
鑪鐙具殿中少東設案一陳祝文東設一案陳尊九
素帛九爵二十有七歲春秋季月以奉天府尹承
祭讀祝贊禮暨執事官以
盛京禮部贊禮郎充餘行禮儀節均與
京師賢良祠同
祝辭曰維某年月日
皇帝遣某官某
諭祭於通達郡王武功郡王慧哲郡王宣獻郡王禮烈
親王饒餘親王鄭簡親王穎毅親王怡賢親王之靈
曰功推元祀懿親光翊贊之勲禮重專祠時祭稱褒
崇之典溯謨猷而長在申禋祀以彌加惟王等川嶽
鍾英親賢備美當
列祖開基之日丕奮忠勤緬舊邦佐命之勞遹昭來許恩
垂帶礪既錫祉於銀潢績煥旂常亦揚芬於玉冊新
祠肇建懿典攸崇褒德酬庸篤念風雲之會感時撫
序式憑俎豆之馨兹以仲(春秋)用申告祭靈其不昧尚
克歆承
右祭盛京賢王祠
祭
昭忠祠之禮凡親王郡王貝勒貝子公侯伯大學
士内大臣尚書都統將軍總督一品子爵前鋒統
領護軍統領侍郎廵撫副都統二品男爵三品京
卿提督總兵官及武職加贈至正從一品等官各
奉安於前室位均南向凡四品卿翰林學士布政
使按察使一等侍衛參領輕車都尉及武二品之
副將等官奉安於後正室凡五品少卿二等侍衛
道府佐領騎都尉及武三品之參將遊擊等官奉
安於後左室凡侍講侍讀御史郎中員外郎主事
三等侍衛雲騎尉及武四品之都司等官奉安於
後右室位均南向凡同知知州通判驍騎等校及
武五品之守備等官奉安於前東配室凡知縣筆
帖式州同縣佐以下及武六品之千把總等官奉
安於前西配室東位西向西位東向配室左右及
前廡東西羣房凡陣亡士卒以其名祔歲春秋仲
月諏吉遣大臣一人詣前室致祭太常寺官十有
三人各分獻所祀王公子孫暨諸臣子孫在京師
者咸與行禮祭之日太常寺官入祠供具前室七
案中室羊一豕一果實五盤左三案各果實五盤
共羊一豕一右如之中左右各香案一鑪一鐙二
後正室五案後左右室各三案每案果實五盤共
羊一豕一爵三(中案奠獻餘爵實酒豫設配室及房廡同)每室統香案
一鑪鐙具東西配室各五案陳設如之前廡及後
東西羣房每案果實二盤豕肉一爵三鑪鐙具前
室中設一案少東北向供祝版東西序設案分陳
香帛尊虛爵後室及前配室左右房廡分陳香帛
(房廡不設帛)尊虛爵如儀漏未盡與祭者各服其服畢
集祠門内太常寺典儀立室東檐下司祝立祝案
東司香司帛司爵各以其職為位掌燎率燎人立
燎鑪前質明承祭官暨分獻官朝服詣祠贊禮郎
引承祭官由中門入至東階下盥手畢升階就拜
位前立引後室分獻官各於中檻外序立引前配
室及房廡各分獻官於甬道上東西序立鴻臚寺
官引陪祀宗室王公及大臣官弁後裔見任一品
二品者於階上東西三品以下五品以上於階下
東西六品以下及有職者在大門内階下東西按
班序立典儀贊執事官各共廼職贊禮郎贊就位
承祭官就位贊禮郎引由前室中門入詣香案前
立贊上香司香跪奉香承祭官上炷香三上瓣香
以次詣左右香案前上香如儀贊復位承祭官復
位贊跪叩興承祭官分獻官暨與祭者均行二跪
六叩禮興典儀贊奠帛爵行初獻禮前室司帛奉
篚各奠於案三叩興司爵奉爵各奠於正中皆退
同時後室東西配室房廡分獻官分詣各香案前
上香如儀執事生獻帛於案司爵獻爵中案正中
退司祝詣祝案前跪三叩興奉祝版立案右典儀
贊讀祝司祝北面宣讀承祭官及分獻官立聽與
祭者跪聽辭曰維某年月日
皇帝遣某官某
諭祭八旗直省盡節立功王大臣等之靈曰周禮有司
勲之職名勒旂常祭法載勤事之文光生俎豆蓋舍
生取義臣子抒報國之忱而報德酬庸朝廷示作忠
之典英標如在渥澤宜頒爾王大臣等丹心自勵正
氣挺生果敢本於性成見危授命忠誠矢於敵愾視
死如歸生當開創之年執銳披堅實頼干城之佐運
際承平之日安邊除暴亦資禦侮之才或䧟陣以爭
先或守土而盡職或被誘不辱乃授首以從容或深
入無援遂致身於倉卒雖天戈所指如振槁而摧枯
乃大義為昭可凌霄而貫日我
皇考軫懷曩烈誕賁殊榮命立專祠俾膺特典王公將帥
躋正宇之輝煌士卒偏裨列兩廡而陪侍蓋所以表
忠貞於既往昭節義於無窮朕洪紹丕基遵行常祀
恭書竹帛既揚久遠之芳徽禮薦牲牢勿替春秋之
血食苾芬在列靈爽歆承讀訖以祝版奉安於中案
篚内跪叩如初興退與祭者咸三叩興亞獻終獻
均如初儀贊禮郎贊跪叩興承祭官分獻官及與
祭者均行二跪六叩禮典儀贊奉祝帛送燎有司
奉祝帛香以次送燎承祭官視燎均如祭
賢良祠之儀
右祭昭忠祠
祭
雙忠祠之禮歲春秋仲月遣官一人將事是日太
常寺官具祝版備器陳龕位前統設一案陳羊一
豕一果實五盤鑪鐙具設案於祠内正中少東供
祝版東設一案陳素帛二香盤一尊一爵六設洗
於東階下之南承祭官拜位在香案前正中司祝
司香司帛司爵典儀掌燎各以其職為位質明承
祭官朝服詣祠行禮儀節與祭
昭忠祠同
祝辭曰維某年月日
皇帝遣某官某
諭祭於襄烈伯傅清壯果伯拉布敦之靈曰臣子效匪
躬之節報禮斯隆國家昭異數之恩褒忠罔替既旂
常之永勒宜俎豆之世延惓撫流光長懷往績爾襄
烈伯傅清壯果伯拉布敦共矢精誠同宣義烈捐生
絶塞己銘殊績於鐘鏞晉爵崇階用妥貞魂於廟食
兹當(春秋)仲爰命祠官載考彛章聿修秩祀馨香申薦
歴日月以如新琬琰揚芳與山河而共久爾靈不昧
尚克歆承
右祭雙忠祠
歲春秋祭西征陣亡將士於蘭州忠勇祠守土官
一人主祭丞史二人分獻執事以禮生充正祠祀
諸將帥案各果實五盤素帛一尊一爵三鑪一鐙
二共羊一豕一兩廡祀諸軍卒案各果實二盤豕
肉一尊一爵三鑪鐙具祭之日所司備祝文具牲
牢品物守土官朝服詣祠行三獻禮儀與直省祭
忠孝節義祠同
右祭忠勇祠
直省府州縣歲三月寒食節七月望日十月朔日
祭厲壇於城北郊前期守土官飭所司具香燭公
服詣
神祇壇以祭厲告本境
城隍之位上香跪三叩興退至日所司陳羊三豕三
米飯三石尊酒楮帛於祭所設燎鑪於壇南黎明
禮生奉請
城隍神位入壇設於正中香案一鑪鐙具贊禮生二
人引守土官公服詣
神位前贊跪守土官跪贊上香守土官三上香贊叩
興守土官三叩興退執事者焚楮帛守土官詣燎
鑪前祭酒三爵退禮生仍奉
城隍神位還
神祇壇退
右直省祭厲(附)
欽定大清通禮卷十五
