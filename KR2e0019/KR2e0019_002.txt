平宋錄卷中元劉敏中撰
夏四月乙丑阿珠奉聖旨分兵築圍守揚州屯於瓜洲
城丞相與吕文煥及諸將鎮守建康候秋再舉翌日侍
奉御愛新奉旨召丞相赴闕計事丞相令蒙古萬戶阿
嘍罕權省事仍咨陞郎中孟祺員外郎劉江議事五月
辛巳丞相趣装發建康壬午至鎮江會阿珠安塔哈等
議鎮守等事仍諭諸將練習所部水陸士卒甲仗務要
嚴整緩急適用毋令怠惰諸將授指揮還癸未同吕文
煥濟江北石天麟從行至清河口丞相馳驛先赴闕敷
陳平宋籌畫至尊悉皆嘉納七月己丑丞相拜中書右
丞相遂奏保平章阿珠之功亦拜中書左丞相八月癸
邜發上都南行八月丁未至大都省院臺衆官留宴三
日辛亥發大都自河間取道山東路直入都經圻潭漣
海等處巡視邊陲要害壁壘堅脆用兵設備調淮東
元帥右丞博囉歡左副都元帥右丞阿勒巴所部軍兵
萬衆附江而進九月戊寅閱兵於淮安城下淮東招討
使簽樞密院事阿爾默色守新城兵亦會合是日指授
諸將方略已邜詰旦會兵於淮安城下令安東州歸附
官孫嗣武等扣城大呼諭淮安等將許安撫曰丞相奉
大元天子命舉兵南伐所向無前聲勢震天東連海嶠
西抵川蜀㳂江州郡望風納欵其孰不知今我等名爵
有光於宋乃至合境生靈俱獲安業汝曹思之宜速來
降則可轉禍為福如不然城陷之日誅滅無遺悔將何
及又繋文書打矢射於城中以摇衆心辛巳遣阿爾默
色領本兵船鐵騎拒其北城西門丞相與博囉歡阿勒
巴等親臨南城堡指揮諸將分道進攻其堡俄而兵
衆鼔勇長驅登城遂拔之宋兵大潰趨奔大城之下我
軍追殺直抵門橋斷遂不得進亦斬首數百級癸未平
其南堡甲申發淮安南行丙戍至寶應軍戊子攻白馬
湖克之徙屯於清口桃源進至高郵境遣帳前哈必齊
千戸色徹肯等先帥鐵騎數百趨高郵遇宋兵出戰宋
兵大敗斬首數級次日丞相率諸將閱兵城下觀宋壁
壘而還進至范光湖避兵之民甚衆丞相遣人招諭悉
降又遣侍衛軍緫管顔聚等乘戰艦五十餘艘破草湖
鄉賊即日克之令諸將秣馬俟行十月己酉至揚州庚
戍會兵圍守揚州耀其威武平章阿珠及右丞張惠參
政敏珠爾丹率諸將來迎壬子阿珠受左丞相宣癸丑丞
相次大灣頭新堡命諸將指揮方略阿嘍罕自建康來
見丞相是日大雨還營乙邜與左丞相阿珠兵合令阿
嘍罕還建康起兵辛丑留博囉歡阿勒巴等部銳兵萬
衆守灣頭堡是日大兵南舉丞相觀楊子橋堡是夜宿
於瓜洲壬戍渡江至鎮江宣讀聖旨於府廨置行樞密
院令官安塔哈董文炳同署行中書省左丞安塔哈部
左軍諸將先攻常州不下丞相與阿珠議平宋大事遂
分諸軍為三道會於臨安右軍以參政阿嘍罕四萬戶
總管敖拉齊等帥蒙古漢軍步騎十餘萬衆自建康出
四安慶德趨獨松嶺左軍以參政董文炳蒙古官帥萬
戶張弘範萬戶張抵都統范文虎王世強管如德史勝
等省都事楊晦領幕府事水陸精兵數十萬出江入海
取道江隂進趨許浦澉浦上海華亭等處丞相暨左丞
安塔哈至中道行都省事統帥羣將咸受節度裁斷大
事帥蒙古漢軍十萬衆水陸繼進趨常州是日左丞相
奉詔旨分兵鎮遏揚州屯於瓜州十一月己邜丞相出
鎮江宿於丹陽壬午至常州前進之兵相持不决至日
丞相帥大兵嚴圍其城壁以立木為之其池塹既深且
闊攻之誠難丞相召諸將指授方略令各備攻具期於
來日分道攻擊又先遣人大呼城下諭言曰城中將帥
士庶宜速來降免爾遭拒敵之罪城中不聽癸未又令
諸掾吏書諭文射入城中曰常州主帥將校庶士常州
我大元已附之城爾衆復來拒之大丞相領兵臨城四
面攻擊勢易摧枯耳然我念主上好生惡殺務以招徠
為先連日遣人告諭未見聽從爾之士民勿以歸降復
叛為疑爾之將士勿以拒敵我師為懼約以來日如能
出城歸附以保生靈前罪一無所問不妄戮一人仍依
沿江已附州城一例遷加爵賞四民各令安業若更執
迷堅拒城破之日枕尸流血老幼無遺宜速審思毋貽
後悔又不聽丞相親督帳前軍數千臨於南城又多建
火炮及弓弩等連日夜攻之不息至甲申巳刻丞相怒
叱帳前諸軍奮勇争先登木城即竪丞相紅幟於城上
四面並進宋兵大潰克之遂屠其城又蒙古都元帥實
喇特穆爾萬戶輝圖等率兵先據無錫乙酉丞相登常
州水門遣人捕索賊兵悉斬之丙戌丞相號令諸將其
拽砲鄉民廣給其榜各歸其鄉禁約軍人不得妄行擄
掠犯者加以重罪由是遠近皆安丁亥遣萬戶延徹爾
萬戶蒙古岱等部水軍數千廵捕太湖會兵於江戊子
賞勞獲功人員己丑冬至庚寅遣伊奇爾岱宣撫游顯
索多總管楊椿等會實喇特穆爾兵遣輝圖兵先趨平
江即日參政董文炳遣使來送兩淮帳下王都統雄即
以嘉興招討使授之平江主帥王邦傑等遣張撥發汝
達賫書來迓丞相丞相慰勞遣反遣使往諭輝圖等官
曰此大兵到日宜嚴飭將士守護城池勿得縱令侵優
百姓如有犯令入城者從軍法擬行省都事馬恕為常
州尹多給榜文招懷未附之民是日阿嘍罕遣使來報
曰所部軍兵已過廣德進趨獨松嶺丞相深然之十二
月庚子發常州輝圖遣使博囉歡來報彼宋柳岳奉使
至無錫辛丑軍於無錫之西壬寅大設省幕會集諸將
令奉使柳岳來見丞相出示宋太后暨嗣主國書及示
宋之大臣與丞相及吕文煥書柳岳垂泣曰今日太皇
太后年高嗣君冲弱更在先帝衰絰中自古禮不伐喪
望大丞相息怒班師免致三宫不安陸廣動摇敢不年
年進奉歲歲修好此誠奸臣賈似道失信誤我國耳丞
相荅曰曩者我聖天子登極之初遣使奉國書以修和
好汝國無頼執我行人一十六年所以興師問罪去載
又將廉奉使等無故殺戮誰之過歟如其彼欲我師不
進欲學錢王納土李王出降乎爾宋昔得天下於小兒
之手亦失於小兒之手其道如此卿何多言柳岳頓首
泣下不已令千戶囊嘉特館伴焉癸卯遣招討吹忠嘉
千戶陳奇塔特將宋柳岳及從來者宋李二人并嚴某
所奉國書赴朝廷禀奏丞相軍於望亭東令張惠吕文
煥先赴平江同游顯等入城取人公事甲辰平江主帥
王邦傑郡守王矩之等率衆遠來迎降止於寒山寺南
乙巳軍於平江西南五里丁未丞相入平江登城觀兵
遂撤宋軍布置我兵於城上既而復會諸將佐於府廳
事號令諸軍不得輒入人家擾害百姓犯者重罪於是
居民宴然悦服即日遣囊嘉特范文虎下從者王政同
柳岳赴臨安錄白諭宋主詔書一封又丞相白宋臣書
云云董文炳遣都事楊晦來報所部軍兵已下許浦澉
浦顧逕上海華亭等處已行撫定次第丞相曰凡歸附
官可就便區處即日發回又遣使覘前路窄隘軍馬不
容逗遛令千戶寗玉等前部軍兵復修長橋等處通道
不旬而成丞相召范文虎蒙古岱行兩浙都督事王邦
傑充安撫事王矩之遥授温州安撫其餘歸附官員陞
加不等又遣使諭董參政令萬戶張弘範等軍還省别
聽區處屯於平江癸丑譯史阿里自朝廷奏事回俱准
所奏遣囊嘉特同宋使夏尚書吕侍郎等自臨安來賫
到錄白宋書云云辛酉宋使夏尚書等謁見丞相是日
大宴議事癸亥遣宋使吕侍郎回乙丑范文虎下從人
游華善同宋使沈節簽賫宋太后謝氏諭吕文煥勅并
與丞相書云云是日諭諸將曰今日宋臣陳宜中遣人
來為會於長鎮且觀地面寬足容我軍鄂囉之地遂號
令諸將將所部軍兵序各翼行伍俾令前進其旌旗戈
甲等事務要新整其全家屬輩留之於後仍省會嚴禁
諸軍不許抄掠生口侵奪人財焚燒民屋如有犯者即
以軍令從之諸將士為之屏氣無敢妄動者於是諸將
聽受方略分左右翼而進諸將側目相視莫測其機亦
無敢咨禀者又遣范文虎蒙古岱乘兵艦會阿嘍罕嘉
鼐巴等取湖州丙寅詰旦登車平江官屬軍集邀丞相
賀正甚堅丞相曰我之軍馬為大事豈暇問此遂行留
游顯輝圖萬戶呼圖巴哈王等分兵數萬鎮守撫治令
密王等長橋鎮守太湖等處十三年春正月己巳嘉興
帥劉安撫舉城迎降癸酉宋使軍器監劉廷瑞賫陳宜
中書與丞相云云丞相亦回書云云同日遣囊嘉特之
臨安為會乙亥宋劉察院賫到宋主稱臣表并宋臣與
丞相及吕文煥書云云當即發回丁丑囊嘉特同宋都
統洪模賫陳宜中吳堅與丞相書云云戊寅發宋洪都統
還臨安是日丞相起嘉興留萬戶呼都克千戸呼圖克齊
等鎮守劉安撫以安撫庚辰宋使吳路鈴臨安來會長
安是日遣還辛巳洪都統來迓是日至崇德壬午長安
鎮陳宜中約不至癸未過長安鎮臨平甲申高亭山丞
相娘子來到丞相向問您怎生來俺自來你來呵俺跟
前要冨貴也者你喫一盞酒大事未了你回去者娘子
回程宋使趙吉甫賈餘慶同囊嘉特來獻傳國寶玉璽
降表受訖即日遣邀召陳宜中出議降事乙丑兵至臨
安北五十里有囊嘉特洪都統遣人來報云今日陳宜
中兩淮張世傑蘇劉義劉師勇等挟廣益二王錢塘遁
去惟太皇太后嗣君在宫不動丞相亟遣使分諭右軍
阿嘍罕敖拉齊暨左軍董文炳范文虎諸軍據錢塘不
令宋人來往守禦之丙戍遣宣撫程鵬飛計議官囊
嘉特千戶洪雙夀往臨安入宫諭太皇太后戊子宋太
皇后謝氏遣丞相吳堅文天祥同知樞密謝堂安撫賈
餘慶中貴官鄧惟善等來見丞相以温慰之遂遣吳堅
鄧惟善謝堂賈餘慶還臨安丞相顧文天祥舉動不常
疑有異志惟留文天祥於軍中文天祥堅立思言歸丞
相但笑而不聽文天祥於是目怒曰我此來為兩國大
事實是好意况彼各男子已各釋之何故將我執留丞
相以温言荅曰君勿怒汝為宋氏大臣責任非輕此來
既是好意今日之事正當與我共之願為數日之留遂
令魯克特索多館伴羈縻焉是日選平日與李庭芝相
善者孟諮議段安撫田副使往諭揚州制置李庭芝又
令程鵬飛賈餘慶洪雙夀之臨安換宋主降帝號表章
及多給文榜於臨安市綏撫士庶無令驚擾市井熙然
秋毫無犯己丑遣千戶囊嘉特省據王祐賫玉璽前赴
闕進獻是日丞相至臨安湖州市庚寅早丞相之錢塘
觀潮於是宋宗室大臣以下及官屬來見丞相皆撫慰
之閱兵而還辛卯董文炳阿嘍罕敖拉齊等來見丞相
聽授指揮而去張弘範孟祺程鵬飛等賫宋主降表及
太后招諭來附州郡手詔并三省樞密院文字令州郡
一體歸附遣都鎮撫唐古岱趙興祖等先罷文天祥所
招義兵二萬餘衆令各歸鄉里給與文榜皆悦而歸壬
辰丞相登西湖北獅子峯俯觀臨安形勢至暮館於湖
州市秀王府是日遣諸將以各部兵衆分守城面而又
遣萬戶察察爾岱李埒克戩及總管王俊等軍入城護宋
氏宫城癸巳太皇太后令貴官王某卑辭勞問丞相亦
撫慰之遣還甲午將宋氏馬步軍殿司及諸司兵衆分
置於我師别行調遣其餘新募等軍有願歸者聽遣張
都鎮撫等詣阿珠計禀准上公事及宋詔諭淮安懷遠
夀州安豐等郡二月丁酉遣鎮邊劉并程宣撫子同錫
里巴持宋氏詔諭兩淮并本省公文去廬州招諭夏貴
及未歸附州郡其鎮邊劉係夏貴親舅程宣撫子及夏
貴壻也以故遣之又令兵部郎中省文卿王世英等分
鎮馬步司軍數千賫宋詔趨衢州等處招諭令降己亥
令張惠吕文煥約阿嘍罕董文炳等入宫見謝后宣布
主上寬仁大度辛丑委張惠阿嘍罕董文炳石天麟楊晦
張弘範察察哩呼喇珠索多入臨安取會軍民錢糧之
數及拘收宋朝百官誥命勅劄符印悉罷宋氏官府人
散罷侍衛禁軍壬寅遣西蜀歸附官李胡亦持宋詔往
招未下州郡又遣使者尚壁顯等之潭州行省賫宋詔
諭湖南湖北兩廣福建州郡令一體歸附又令萬戶錫
里巴史樞兵鎮守湖州以歸附官趙與可授安撫遣孫
嗣總管唐拾鎮守建德府以新附官方回授安撫遣總
管高與鎮守婺州孟安撫鎮守衢州是日丞相命諸將
分兵鎮守臨安令阿嘍罕敖拉齊蒙古漢軍鎮屯西湖
錢塘門等處實喇特穆爾輝圖伊奇爾岱鎮守錢塘仁
和黃頭兵屯富陽相威等軍屯鹽官焦興黃順軍屯德
清延徹爾劉源等鎮守湖州市蒙古岱范文虎撫治臨
安以水弩砲諸將及别萬戶諸軍分屯湖州市北如犬
牙相御遣管如德過錢塘越上張示省榜禁約諸人不
令侵損宋氏山陵丁未遣伊奇爾岱特穆爾起宋臣賈
餘慶等四人赴昌化庚戌遣李知事招諭台州石國英
招諭婺州及兩淮張等辛亥遣囊嘉特吳閣賫謝后詔
再諭揚州李庭芝癸丑孟旗謝堂楊鎮赴省議追詔宋
益廣二王事甲寅福王遣人致書於丞相其辭懇切丞
相回言太后幼主及百官随即歸附今日俱為一家福
王不須疑惑宜速來同預大事甚妙遂遣使還己未石
國英遣人送婺州降表是日發洪都統彭都統張都統
吕尚書赴闕朝見庚申囊嘉特回奉密旨召丞相還朝
及遣宋君臣事辛丑遣本布周青等赴泉州招諭蒲知
府壬戌遣史勝賫書赴越州請福王云云宋太后令楊提
舉俞提舉同中貴官盧源守賫手詔及省文往福建諭
廣益二王及從臣僚屬復還臨安浙東州郡牧守相繼
歸附降赴日來三月丁卯丞相入城館於萬松嶺盧源
宅己巳大宴於宋三省中庚午囊嘉特自瓜洲還省賫
張都統鎮撫書呈為廬州舉城歸附事甲戌徽州招討
李銓來降福王自浙東來見丞相安慰之是日會諸將
於萬松嶺園中阿珠遣使來報廬州已降及鎮江文天
祥出奔是日雨作丞相出城湖州市宿於秀王府阿嘍
罕董文炳同預行省事孟旗從行赴闕石天麟仍領左
右司事楊晦來谷之竒同預焉丞相暨安塔哈密議遷
宋后幼主及其僚屬北行事丙子丞相先行至瓜洲待
之安塔哈張惠阿嘍罕董文炳等於丁丑詰旦武備嚴
肅入宫召宋太后幼主聽皇帝詔曰免牽羊繋頸之禮
宋太后謂幼主曰荷天子聖慈不殺活此性命汝當望
闕拜謝於是遷宋太后幼主及宫人出宫遂封府庫太
后以疾言屢遣萬戶趙興祖詣丞相請命丞相曰既不
能起留之無得是日宋太后幼主同宫人出城止宿北
新橋船中是日悉收宋之所貯寶玉督宋大臣以下僚
屬俱從其行丞相班師之日及遷宋君臣百姓晏然不
知閏三月十二日夏貴至燕京獻淮西諸郡二十一日
巴延丞相回燕京有大旗書天下太平四字二十四日
宋太后幼主至燕京宿會同館四月十五日赴上都二
十八日至上都明德門官舍安歇五月初一日全太后
嗣君早出西門五里外草地上太后福王隆國夫人中
使作一班左北邊設一紫綿罜罳即家廟也廟前兩拜
太后及内人各胡跪福王宰執如南地兩拜而進初二
日太后幼主隆國夫人天曉盡出南門外十餘里宰執
同屬官亦到鋪設金帛寶玉一百餘桌在草地上行宫
殿下作初見進貢禮儀行宫殿宇宏䴡金碧焜耀皇帝
皇后升殿諸妃諸王俱升殿捲簾列坐宋全太后幼主
福王宰執以次展裹服金服紫緋綠各依次序立班行
甚整再拜班退升殿再兩拜就留御宴諭授幼主開府
儀同三司檢校大司徒封瀛國公以平宋告天地祖宗
於近郊遣祀嶽瀆設資大會大赦天下是歲淮東西湖
南北川廣得府三十七州百二十八關五監二縣七百
三十三
平宋錄卷中
