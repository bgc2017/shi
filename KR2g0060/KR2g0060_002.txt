欽定四庫全書
松亭行紀卷下
詹事府詹事高士竒撰
戊子
上辭
太皇太后巡幸喜峰口外蒙古地方
駐蹕三屯營城南
己丑
上再登景忠山
駐蹕三屯營城南
庚寅
駕出喜峰口按喜峰口古松亭山也竒峰削下腰有洞
高二丈餘深倍之遼史為松亭關隸中京留守司
開泰中置澤州俘蔚州民立寨居之王沂公曾行
程錄亦云松亭嶺甚峻險今喜峰口東北有小城
曰徐太傅城為明徐中山達所築歲久彌堅遠望
如碧玉懸崖斗聳人迹希邈昔有人久戍不歸其
父來尋適遇此山下相抱大笑喜極而絶遂葬於
是俗因謂之喜峰口後訛為喜峰元許有壬圭塘
集載之頗詳兼有詩述其事云兒寒解衣重撫摩
兒饑推食孰忍訶長成與國遠負戈一去不返當
如何去時云出東北鄙直出榆關度遼水白頭郎
罷與影俱豈憚山川千萬里天教此地適相逢父
曰從天墜吾子笑疲樂極俱殞身誰謂情鍾遽如
此官家開邊方未已同生又别寧同死山雲漠漠
風颼颼山頭雙塚知幾秋當時不忍一朝喜今日
翻成千載愁猶勝貞女化為石終古孤身雙不得
清江寒影日悠悠行人一去無消息
駐蹕喜峰口外白臺夜聞虎嘯響振林谷
扈從出喜峰口
清蹕出雄關鳴笳歴荒徼夾嶂真天開壁立盡竒
峭往時設重戍藉此為險要戰壘虚風生孤城斜
日照年年荷戈人未得失征調自從被
至德遠近奉明詔遂使邊隅民不用驚烽燎喜隨
萬乘來快哉肆登眺
晚宿白臺
塞行未十里塞景已殊異入目多荆榛亂峰含紫
翠翹首睇長城萬載嚴邊備連幕宿山陽迢遙横
晚吹虎嘯巖谷鳴颯颯風隨至幕火散繁星周廬
環七萃來朝屬車塵應抗凌雲志
辛夘曉發白臺自口内看塞上諸山與長城共相
起伏坡坨平衍步履可登出口則疊嶂層崖山勢
陡峻密篠叢枝攀援無路四望長城雉堞干天如
長蛇天矯自西而東絶巘平連飛鳥難越天之所
以限中外也過九狐嶺又曰九宫嶺一徑紆折高
下相乘細澗横流淺深競渡中多楓樹及楂梨榆
柳餘花新葉紛映馬前左右高山蹲巖怪石景隨
徑轉為態多端黃土崖一峰矗峙峭壁如削石色
蒼黃高百餘仞其間多生松栝有一巖竇在半山
巉絶處兩崖中斷支一木橋危險無異石梁遙望
竇中窗牖畢具石佛横卧昔傳異僧居焉山有大
小石塔七十座土人名為打藍蘇妹譯云七十座
塔也過此二十餘里境忽寬平有土城遺址曰寬
城相傳明宣宗駐蹕於此一面倚山一面尚餘土
墉通南北二門甃石殘缺蔓草荒蕪中微見井闌
柱礎土人名為博洛忽洞者是也按明宣宗實錄
宣德三年八月丁未車駕發京師渡潞河九月庚
戌入薊州至石門驛喜峰口守將遣人馳奏烏梁
海萬衆侵邊已入大寧經會州將及寬河宣宗覽
曰是天遣来此投死耳遂駐蹕石門之東召問諸
將咸請擊之亦有請益徵兵者宣宗曰此出喜峰
口路狹且險單騎可行若候諸將並進慮緩事機
遂决策親征簡精銳騎士三千人人二騎自持十
日糧命文武扈從者悉留遵化惟太子少傅楊榮
從乙卯出喜峰口軍士銜枚斂甲韜戈而馳昧爽
至寬河距敵營二十里分鐵騎為兩翼夾擊之宣
宗親射其前鋒殪三人敵望見黃龍旗悉下馬羅
拜請降皆生縳之獲生口駝馬牛羊輜重丙辰駐
蹕寬河分命諸將搜山明日移營前進至冷嶺又
明日駐會州大饗將士親製詩歌慰勞之又數日
班師駐鐵將軍店及擺山站按此則宣宗當日駐
蹕寬河纔兩日不知此城何時所建也過寬城數
里山更奇峭河流漸廣有石磯黑色周十數丈交
枕河畔夾岸生芳枳木連雜以草卉山水之趣聊
以騁懷
上尚食水次
諭(臣)士竒曰前朝此土悉為枕戈卧甲征戰之所自我
太祖
太宗威德遠敷數十年來蒙古四十八部盡歸王化今朕
巡幸所經安得不念
祖功
宗德(臣)士竒對曰仰見
聖心不㤀創業艱難誠社稷蒼生之福也
駐蹕大石磯北是日
御製過黃土崖大石磯詩二首(臣)士竒捧讀畢恭和進呈
歸幕後又得雜詩數首
御製巡幸出喜峰口過黃土崖
紫塞雙崖出丹梯百尺懸草香遮細路樹老卧晴煙
地為時巡到山當隘口偏何年留石室駐馬望層巔
御製大石磯
遠近峰逥合潺湲澗淺深一磯横大石萬騎出層林
蒙密巖花發綿蠻谷鳥吟龍堆塵不到憑眺足娱心
奉和
御製過黃土崖原韻
黃崖天外削碧樹半空懸徑絶遲歸鳥山空聚午
烟北來千嶂密西去一關偏
萬乘披襟處風廻百尺巔
奉和
御製遇大石磯原韻
山色看多變行程覺漸深花光浮斷岸水氣散喬
林怪石干雲染攢松萬籟呤
龍鑣成小憩灑墨寄遙心
長城
嬴秦曾設險絶徼營堅城蜿蜒亘萬里形勢何崢
嶸塹山築雉堞絶壁同雲横人工既已盡天險巍
然成控制接陜右拱抱還燕京疇昔邊事嚴老幼
苦長征秋聲警哨動夜火邊烽明
盛朝久息戰四境歌承平石樓鳥雀栖亭障荆棘生
但看飲馬窟日落寒潭清
過九狐嶺
六龍乘曉發萬騎陟重岡灌木翳青天亂石縈羊腸
縱横澗水流隐約山花香山花非一狀紅紫含芬
芳更有青楓樹芳蔭凝衣裳仰面觀竒峰怪石紛
低昂時當四月初猶覺山風凉曠然心眼豁不似
披遐荒兼旬實壯遊塵慮應相㤀
黃土巖
何年鑿山骨屹立疑千尋徙倚不可即駐馬空沉
吟藤梢與葛刺蒙密何隂森懸崖支一木微徑通
崎嶔巖扉有遺跡邈矣烟霞深杳靄青松際白雲
迷至今
寬城是明宣宗駐蹕處
山川盡逼仄草樹更蒙茸行行忽開廣疑有城郭
蹤西南倚峭壁土阜餘高墉傳是翠華駐彷彿門
兩重草中見磝礐石罅山花穠當年辟疆土此地
陳軍容裹糧驅戍卒打火起邊烽今逢
聖人出萬里皆提封
明宣宗駐蹕寬城北五里水次
省方入遠疆駐蹕蒼崖裏崖下俯長河波瀾最清
駛娟娟三兩峰掩映雲霞紫微風響磵松殘陽下
流水幽賞平生懷對此翻然喜捲幔息銀燭愛看
山月起
壬辰山崖盤複前望似無去徑峰迴路轉乃更豁
通出達希喀布齊爾口為蒙古界山情頓易喀爾
沁部落長率其所屬跪迎道左
上慰勞之
駐蹕達希喀布齊爾口北
將出達希喀布齊爾口道中作
衆山向背殊峰峰自迴互石上漾清泉山根叢茂
樹咫尺誤行蹤往來遵細路灣環數十轉潺湲八
九渡林花雜春夏風景變朝暮勝攬意不窮塞行
有深趣
車駕出達希喀布齊爾口喀爾沁廓爾沁諸部落率其
所屬伏迎道左
直北幽厓早向誠不須更築受降城職方記載梯
航路王會傳呼拜舞聲紅綻邊花迎雉扇青摇巖
樹轉龍旌太平遊幸非征伐豈是元封自勒兵
癸已喀爾沁部落以騎兵三千前驅列圍分左右
翼持兩白旗連岡截野馳二三十里或三四十里
遇有平曠之地圍乃漸合高山峻嶺望而岞㠋𩔖
皆土壌策馬可登茂林青榛參天匝地獵騎紛馳
穿林帶谷司馬相如所云雷動焱至星流霆擊庶
幾似之
駐蹕察漢城地方
從獵
蒼山萬疊雨初晴從獵朝看塞上清月兔射來誇
技絶星狼追得鬭身輕班聯翡翠翎中坐隊入鵝
黃褶裏行十二羽林皆健將只容欵段一書生(臣班)
(在親隨侍衛之列)
甲午廓爾沁國及班侖諸部落皆至朝于
帳殿是日
上於圍中射一虎應弦而斃蒙古諸部落覩
上弧矢之威無不頌服
駐蹕烏蘭布爾哈蘇
乙未
上行圍山中水泉清泠纖草鋪茵襍卉柔荑布滿岩谷
有名長十入者紫色蓓蕾元果囉羅納延塞上曲
云雙鬟小女玉娟娟自捲氊簾出帳前忽見一枝
長十入折來簪在帽簷邊即此花也五代胡嶠北
行紀所載旱金蓮大如掌金色爍人青囊如中國
金橙而色𩔖藍二種皆有之又有離婁開花如雞
子殼中含雙蘂色若蓮瓣嬌艷可愛一名䕡茹芍
藥紅白者最多曉風微逗芳香襲人賦塞外見芍
藥詩二首
駐驆西爾哈河
塞外見芍藥花
絶徼寒多春較遲馬頭驚見兩三枝雖然不及䢴
溝種也自穠華鬭一時
淺淺輕膚映玉膚任他開落委蘼蕪焉支山下多
顔色得似新花嬝娜無
丙申
上尚食山陽
賜(臣)士竒炙鹿茸一雙少頃
諭(臣)士竒曰見爾頗能乘馬何不習射(臣)士竒對曰(臣)
幼時亦曾習射但力微不能開勁弓今久廢矣
上曰射乃六藝之一讀書人亦當知之
駐蹕拜查月色如晝夜深立幕外望塞上山川巉巖絡
繹圍拱中原山空夜半萬籟閴寂惟聞
御營行漏時傳崖谷答響鄰幕諸人俱已熟睡獨立沈
吟賦詩二首
月夜望塞外山川
行漏宵嚴夜月明高山絡繹影縱横清添鳳拍吹
笳壯光動龍堆牧馬驚紫塞蒼蒼綿大漠黃榆歴
歴暗長城天教此地分中外秦漢徒多用武名
塞下感懷
淺草坡前罷獵歸高林斜月影微微金波不改秦
時色玉暈仍涵漢殿輝閨信有誰傳錦字庭趨還
獨念斑衣休貪定遠功名著客路年年已息機
丁酉沙際草青細渠決決塞外四月早暮猶寒惟
亭午日色暄暖有如春暮方當圍場未合下馬趺
坐天光雲影别具野趣是目圍中
上又親射一虎
駐蹕和爾和
戊戌所經時見蒙古居人在山隩向陽處富者支
毳幕内設床幔以粧錦為之亦有箱奩諸具貧者
幕上惟覆以葦花布為幔客至則男婦欣喜炊大
熱乳酪奉客有出挏酒梨麫來勸者幕外多樹亂
木為柵以圈牛馬虞有虎害大約塞外山川遠者
數十里近者十餘里互相綿亘兩山斷處謂之一
溝每溝所住蒙古不過三兩家恐礙放牧也土極
肥沃居者嬾於耕耨僅種稗稷不設溝塍播種之
後聽其自生以羊為常餐比亦知養雞豚矣
駐蹕巴爾漢湯泉較遵化之泉更熱秦少游所謂蔽於
叢薄堙於土塗抱清懷㓗歴千百年莫或稍試於
用者
上為留憩月上乃歸
晚至湯泉
夕照下西嶺平楚生荒煙千旗散晚獵萬馬奔前
川忽看碧草際一水流濺濺深澗轉澄徹煖氣如
沸煎少坐濯塵纓云是古湯泉遠聽鐃吹發帟幕
燈光懸四望盡暝色圓月明山巔
己亥平明巡視者報夜來虎至營中傷一驪馬拖
至前山林木下食未半其虎尚在山間
上率侍衛往射殪之其大如牯牛諸蒙古云此虎久踞
道側傷人甚衆今除行旅之害共相色喜為賦射
虎行是日山間鹿麞極多雉方卵於草間得一子
獻者賚銀五分所進數千枚
駐蹕烏郎岡
射虎行
輿圖蕩蕩界蒙古
玉輦時巡歴兹土迴岡巨壑叢棘多隂森林木不知
午千騎萬乘排空來夜張行殿山之塢月上忽聞
羣馬驚傳道山前出猛虎曉看一馬果摧折血肉
淋漓去兩股
龍鑣飛控陟層崖禁林衛士挾弓弩摉巖剔藪無幾
時一箭横胸洞肺腑遠人手額復戰慄跽言此虎
為患苦道傍白日每捕人傷殘行旅莫可數幸茲
惡劣得剪除當代
君王果神武從來射虎多耳聞何似臣今得目覩因嘆
蠢頑本不靈貪饕無厭乃自取不然長林茂草間
餐眠何畏施網罟殺人安人王者心即此推之澤
自普
庚子入山峰圍崖合中更坦朗長松千餘株歴落
偃仰各具異態數百年物也午後隂雨晚復明霽
山山夕照樹樹殘霞志為塞上矣
駐蹕穆雷布爾扯兒
辛丑
駐蹕滸西漢臺山阜平連蔓草無際土人云此去二百
里則皆坡坨莎草漸無林木為産駱駝之所壬寅
山谷之間多氊廬木柵喀爾沁部落所聚於此不
遠
駐蹕塔布恩海落思泰地方
上賜内酒一樽
諭曰爾總不能飲可散同行者拜
命而出
癸夘
駐蹕俄倫蒿齊特此日方進新櫻桃
甲辰
駐蹕察漢城南或云即會州城也連日行圍所歴類皆
荒山叢林人跡罕至之處
扈從塞外雜記
古人邊塞吟但道沙漠苦誰知遠徼外峰崕更參
伍地腴苜蓿肥山幽松樹古若令勤耕織其益豈
小補葦幕山之陽終歲牧牛羖近稍敦禮義漸漸
識規矩傴僂謁道隅趨蹡申拜舞欣看古甌脱近
受王化撫
空山狐兔羣終歲少人跡叢條蔽遠岡墮葉堆荒
澤首夏猶苦寒邊風日將夕夜雨聲瀟瀟燈光暗
油碧雲黑峰巒沉但見炊煙白
喬松千餘株枝枝盡竒矯遠望青岑邊似在白雲
表雨過林壑清天空初日曉羽騎來驂驔霓旌更
飄緲迤邐入山谷細路歴深窅終日臨高峰嶔崎
復盤遶回首顧榆關萬山青不了方知地軸雄結
構非藐小
人生宇宙間志願當何如不行萬里路即讀萬卷
書早歲慕五嶽中年困窮居耳目苦未廣懷抱慙
空虚鳴鑣隨禹載攬轡觀皇輿出境雖不遥問歴
皆異墟朝朝扈
蹕行非是勞征車詩成傲往彦徒見征伐餘
乙已
賜宴喀爾沁廓爾沁諸部落於達希喀布齊爾口
上坐黃幄中
皇長子及溫郡王侍諸部落率其所屬列坐於幄之
左内大臣列坐於幄之右蒙古上下數千人人賜
酒一金叵羅乳茶一癭椀頃刻而遍宴畢
賜諸部落蟒袍帽帶鞾襪弓矢佩刀鞍轡緞帛銀布有
差内大臣噶布喇引一蒙古至幄前
上召(臣)士竒數其創痕頭面項背胷臂凡二十四處
上曰此蒙古梅勒章京也近年調征處州陣前所創如
許得以不死(臣)士竒奏曰
皇上推心置腹以誠信待人故使遠人皆能盡力疆場
仰見
恩澤之入人深也
駐蹕達希喀布齊爾口北薄暮雨是日
御製塞上宴諸藩詩敬錄於左
龍沙張宴塞雲收帳外連營散酒籌萬里車書皆屬
國一時劍佩列通侯天高大漠圍青嶂日午微風動
綵斿聲教無私疆域遠省方隨處示懷柔(臣)士竒賦
恭紀詩二首
宴喀爾沁諸部落恭紀
黃幄高張羽衛陳遐方述職盡稱臣金螺酒醴頒三
爵寳椀茶膏遍一巡問俗遠同虞出狩要盟欲笑
漢和親長城有險休重設至治從來守四鄰
看賜喀爾沁及諸部落恭紀
帝澤從容被八埏精鏐文織散窮邊應羞使者通西域
何用將軍款右賢錦繡平添林嶠色雲霞四映塞
垣天賈生五餌終迂論王道平平自可傳
丙午
上回鑾入達希喀布齊爾口諸蒙古跽送道左行未十
里山氣縷縷含煙忽復流雲四野天氣曛黑大雨
如注青林翠壁頃刻莫辨時而長虹拔地直與殘
陽相射輕雷斷雨隠隠遙天
駐蹕冰窖地方氊幄孤檠添我旅夢也
過大石磯行雨中
流雲浮晶晶山川雜煙霧出沒多奇峰穹窿各吞
吐驅馬上懸崖崖傾馬驚顧百里盡蒙密杳靄失
前路古道幾登陟亂流繞深樹活活雨脚低隠隠
雷聲布澗外起長虹轉覺天垂暮
丁未曉霽過黃土崖寬城諸處時已清和林木蔥
茂花香夾路紫白萬狀山多蘐草開滿嵓岫採以
為蔬即黃花菜也侍衛諸臣競取以進入喜峰口
始見瓦屋不禁心喜
駐蹕灤陽城南
將入喜峰口新霽
雲際露山頂青林来日光曉從
六龍行高下逾重岡巖花落未殘磵道餘芬芳鳥聲
辨關樹人語如故鄉鐃歌清吹發遠風旌旆揚鏨
鑿萬仞餘鬱岪臨大荒歴茲戰鬭地壯士顔慨慷
願施造化功處處知耕桑
戊申經三屯營遵化州見道傍野寺榴花盛開感
節物之變賦詩紀之
上至溫泉問
太皇太后安
駐蹕鮎魚池行宫是日都門遣僕至得家信
入喜峰口後見路傍野寺榴花
去時邊草色初綠歸路山榴蘂已紅古寺一枝偏
照眼短衣匹馬夕陽中
過遵化
突兀孤城倚重邊堠臺暸館尚依然將軍幕冷埋
戈甲開府堂空咽管絃耕鑿已安全盛目輓輸猶
說亂離年遥瞻王氣
陵園近短麥青青遍野田
己酉
駐蹕鮎魚池行宫
庚戍
駐蹕鮎魚池行宫
辛亥致祭
孝陵
駐蹕鮎魚池行宫
壬子
上奉
太皇太后回鑾望黃花山山勢雄陡戍樓盡廢明蔣一揆
記云黃花鎮有禮鼠色如鼦而毛淺冬時聚榛實
為糧于穴中作岐穴貯之若倉囷然多至三斗其
榛實皆美好價倍于人所收者山氓多掘取之鼠
失榛實牝牡皆笮脰樹枝懸死若縊鎮將閔之為
禁甚厲然不能止
駐蹕薊州所屬七里峰村東
皇上自溫泉宫奉
太皇太后回鑾恭紀
芝蓋華旂曙色分花光山翠早迎薰塵銷驛路初
經雨柳暗官城半拂雲
尊養靈泉來祓濯寬租窮戶重耕耘(詔所過之地免今年租)車音
噦噦還鑣處鸞鶴紛飛下紫雯
黃花山
青蒼百仞截雲孤守險曾經却萬夫古戍有樓惟
舊壘防秋立寨只長榆兵銷治世耰鋤滿路近空
村雞犬無一自八荒歸雨露邊陲萬里盡亨衢
五月朔癸丑
上命再續盤山之遊道由薊州問趙韓王故里不可得
自此入山路極嶮巇青林文篠竒石流泉與野花
蛺蝶相映帶所歴崕谷皆寂不聞人聲淨業菴在
林巒最深處高閣瞰空幽邃可愛老僧十餘人亦
皆朴野汲泉瀹茗少為流憩復由古中盤而歸
駐蹕三河縣東
過薊州是趙韓王普故里
塵埃千載遇事業建隆尊遠略銷諸鎮深謀定太
原機權爭片語岸谷搆微冤忝竊叨王爵何曾讀
魯論半生懷舊惡垂老固新恩故里荒丘著虚名
宋史存春流仍澗澗野燒尚村村向曉過城北徒
聞鳥雀喧
再遊盤山
暮春陟崇阿山靈謝客久迴車重逡巡倏復中夏
首取徑異疇昔髣髴尋谷口緒風從南來泉聲清
且瀏繁英過眼新密蔭解襟受感此節物遷行行
歴岡阜石人坐藤蘿招我若舊友四山空翠來盤
礴豁兩肘對之萬慮澄身世渺何有側足天地間
煙雲結櫺牖顧茲塵外游屢許鞅掌後飛躍任羽
鱗睠焉撫高厚
淨業菴
往者度遙岑忽焉日將夕耽幽殊未窮兹來理輕
策傑閣霄際穿疎櫺樹杪隔𨼆翳勢若蔵攀躋境
迺闢老僧畏送迎相顧始肅客能炊松火紅亦煮
澗泉白攬衣席空階閒雲生咫尺下嶺望前旌迢
迢踰紫陌
甲寅始換新縠
駐蹕通州所屬崇閣莊南晚得微雨
乙卯入東直門都城人家戶懸赤靈符菖蒲艾葉
儼是重午行役之人初不知也
上奉
太皇太后回宫
扈從回京
艾白蒲香五月天歸時清夢擬遊仙新詩句句關
山壯何似前人羽獵篇
松亭行紀卷下
