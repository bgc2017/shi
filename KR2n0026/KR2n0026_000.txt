寶刻類編目錄類二(金石之屬)
提要
(臣)等謹案寳刻類編八卷不著撰人名氏宋
史藝文志不著其名諸家書目亦未著錄惟
文淵閣書目有之然世無傳本僅見于永樂
大典中核其編孴次第斷自周秦迄于五季
並記及宣和靖康年號知為南宋人所撰又
宋理宗寳慶初始改筠州為瑞州而是編多
以瑞州標目則理宗以後人矣其書為類者
八曰帝王曰太子諸王曰國主曰名臣曰釋
氏曰道士曰婦人曰姓名殘缺每類以人名
為綱而載所書碑目其下各系以年月地名
且於名臣類取歷官先後之見於石刻者臚
載名字下方以備參考詮次具有條理其間
如書碑篆額之出自二手者即兩系其人近
于重複又如歐陽詢終于唐而系之隋郭忠
恕終于宋而系之五季祗就所書最初一碑
為定時代歲月前後未免混淆於體皆為未
密然金石目錄自歐陽修趙明誠洪适三家
以外惟陳思寳刻叢編頗為該洽而又多殘
佚不完獨此書蒐採贍博叙述詳明視鄭樵
金石略王象之輿地碑目增廣殆至數倍前
代金石著錄之富未有過于此者深足為考
據審定之資固嗜古者之所取證也原本屢
經傳寫訛脱頗多謹詳加訂證釐次如左其
名臣類十三之三永樂大典原闕故自唐天
寳迄肅代兩朝碑目未全今亦仍其舊焉乾
隆四十六年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
寳刻類編目錄
卷一
帝王一(周)
帝王二(魏)
帝王三(唐)
太子諸王一(梁)
太子諸王二(隋)
太子諸王三(唐)
國主一(吳越)
國主二(南唐)
名臣一(周)
名臣二(秦)
名臣三(漢)
名臣四(魏)
名臣五(晉)
名臣六(梁)
名臣七(陳)
名臣八(後魏)
名臣九(東魏)
名臣十(北齊)
名臣十一(後周)
名臣十二(隋)
卷二
名臣十三之一(唐)
卷三
名臣十三之二(唐)
卷四
名臣十三之三(唐)(原闕)
名臣十三之四(唐)
卷五
名臣十三之五(唐)
卷六
名臣十三之六(唐)
名臣十三之七(唐)
卷七
名臣十三之八(唐)(不著年月)
名臣十四(後梁)
名臣十五(後唐)
名臣十六(後晉)
名臣十七(後漢)
名臣十八(後周)
名臣十九(前蜀)
名臣二十(後蜀)
名臣二十一(吳)
名臣二十二(南唐)
名臣二十三(不著朝代)
卷八
釋氏一(陳)
釋氏二(北齊)
釋氏三(唐)
釋氏四(後唐)
釋氏五(後晉)
釋氏六(後漢)
釋氏七(後周)
釋氏八(前蜀)
釋氏九(後蜀)
釋氏十(吳)
釋氏十一(南唐)
釋氏十二(閩)
道士一(梁)
道士二(唐)
道士三(前蜀)
道士四(吳)
道士五(南唐)
婦人一(唐)
姓名殘缺一(晉)
姓名殘缺二(隋)
姓名殘缺三(唐)
姓名殘缺四(後唐)
姓名殘缺五(後周)
姓名殘缺六(後蜀)
