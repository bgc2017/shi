金石錄卷苐十三跋尾三(三代秦漢)
安州所献六噐銘
齊鍾銘
家藏古噐物銘上(父乙彛銘戟銘爵銘)
家藏古器物銘下(孟姜盥匜銘廩丘宫鐙銘田鼎銘)
石本古器物銘
吉日癸己字
石鼓文
秦詛椘文
玉璽文
秦泰山刻石
秦琅邪臺刻石
秦之罘山刻石
秦嶧山刻石
安州所猷六噐銘
右六噐銘重和戊戍歲安州孝感縣民耕地得之自言于
州州以獻諸朝凡方鼎三圜鼎二甗一皆形製精妙疑
識竒古按此銘文多者至百餘字其義頗難通又稱作父
乙父己寶彛若非商末即周初器也
齊鍾銘
右齊鍾銘宣和五年青州臨淄縣民于齊故城耕地得古
器物數十種其間鍾十杖有欵識尤竒最多者幾五百字
今世所見鍾鼎銘文之多未有踰此者驗其詞有余一人
及齊矦字盖周天子所以命賜齊矦齊矦自紀其功勲者
初鍾既出州以獻于朝又命工圖其形製及臨倣此銘
刻石既非善工而字有漫滅處皆以意增損之以此頗失
真今余所蔵乃就鍾上摹拓者最得其真也
家蔵古噐物銘上
父乙彛銘
右父乙彛銘其噐鼎也而謂之彛者按說文彛宗庿常噐
然以古噐欵識考之商以前凡噐通謂之彛至周以後有
六彛之名于是直以盛鬱鬯之尊爲彛其銘与諸噐始分
矣此鼎盖商器云
爵銘
右爵銘大觀中濰之昌樂丹水岸圯得此爵及一&KR1152;按考
工記爵一升&KR1152;三升獻以爵而酬以&KR1152;一獻而三酬則一
豆矣(鄭氏云豆當讀爲斗)而漢儒皆以爲爵一升&KR1152;二升今此二噐
同出於&KR1152;量之適受三爵与考工記合以此知古器不獨
爲玩好又可以決經義之疑也
戟銘
右戟銘其噐淂于青之益都傍枝為鉤形製作甚工与今
世人家所蔵古戈戟形製不同按揚雄方言戟其曲者謂
之鉤孑鏝胡郭璞注曰即今鷄鳴句子戟也春秋左氏傳
欒樂車乘槐本而覆或以戟鉤之吕氏春秋晏子与崔杼
盟真兵造芻句兵鉤頸高誘注曰句戟也賈誼過秦論云
鉤戟長鎩此戟盖古所謂鉤戟也
家蔵古噐物銘下
孟姜盥匜銘
右孟姜盥匜銘余所錄古噐欵識有叔匜銘匜字作後
又得伯公父匜銘字作今此銘作盖古書不必同文
然三字意義皆通
田鼎銘
右田鼎銘云自作田鼎疑田獵所用也
漢廩丘宫鐙銘
右漢廩丘宫鐙銘得于澶淵云廩丘宫銅鐙重二十斤八
两甘露三年工郭從都吏李定造盖宣帝時物也所謂廩
丘宫者不見于史盖秦漢離宫别館所在有之故史家不
能盡記廩丘在漢属東郡
石本古器物銘
右石本古器物銘余既集錄公私所蔵三代秦漢諸噐欵
識略盡乃除去重複取其刻畫完好者得三百餘銘皆模
刻于石又取墨本聮爲四大軸附入錄中近世士大夫間
有以古器銘入石者然往往十得一二不若余所有之冨也
吉日癸己字
右吉日癸己字世傳周穆王書按穆王時所用皆古文科
斗書此字筆畫返類小篆又穆天子傳史記諸書皆不載
以此疑其非是姑錄之以待識者
石鼓文
右石鼓文世傳周宣王刻石史籕書歐陽文忠公以謂今
世所有漢桓靈時碑往往而在距今未及千載大書深刻
而摩滅者十猶八九自宣王時至今實千有九百餘年鼓
文細而刻淺理豈得存以此為可疑余觀秦以前碑刻如
此鼓及詛椘文泰山秦篆皆麤石如今世以為碓臼者石
性既堅頑難壊又不堪他用故能存至今漢以後碑碣石
雖精好然亦易剥缺又往往為人取作柱礎之類盖古人
用意深遠事事有理類如此况此文字畫竒古決非周以
後人所能到文忠公亦以謂非史籀不能作此論是也
秦詛楚文
右秦詛椘文余所蔵凡有三本其一祀巫咸舊在鳳翔府
𪠘今歸御府此本是也其一祀大沈久湫藏于南京蔡
氏其一祀亞駝蔵于洛陽劉氏秦以前遺跡見于今者絶
少此文皆出于近世而刻畫完好文詞字札竒古可喜元
祐間張芸叟侍郎黃魯直學士皆以今文訓釋之然小有
異同今盡錄二家所釋于左方俾覧者詳焉
玉璽文
右玉壐文元符中咸陽所獲傳國壐也初至京師執政以
示故將作監李誡誡手自摹印之凡二本以其一見遺焉
秦泰山刻石
右秦泰山刻石大中祥符歲真宗皇帝東封此山兖州
太守模本以獻凡四十餘字其後宋莒公模刻于石歐陽
公載于集古錄者皆同盖碑石為四面其三面稍摩滅故
不傳世所見者特二世詔書數十字而己大觀間汶陽劉
跂斯立親至泰山絶頂見碑四面有字乃模以歸文雖殘
缺然首尾完具不可識者無幾于是秦篆完本復傳世間
矣以史記本紀考之頗多異同史云親廵遠方黎民而碑
作親&KR1741;遠黎史云大義休明而碑作著明史云垂于後世
而碑作陲于後嗣史云皇帝躬聖而碑作躬聽史云男女
禮順而碑作體順史云施于後嗣而碑作昆嗣史云具刻
詔書刻石而碑作金石刻皆足以正史氏之誤然則斯碑
之可貴者豈特玩其字畫而巳哉碑既出斯立模其文刻
石自爲後序謂之泰山秦篆譜云
秦琅邪臺刻石
右秦琅邪臺刻石在今密州其頌詩亡矣獨從臣姓名及
二世詔書尚存然亦殘缺熙寕中蘇翰林守密令廬江文
勛模&KR1213;刻石即此碑也從臣姓名五大夫作夫夫泰山秦
篆亦如此或以爲古大與夫同爲一字恐不然余家所蔵
古噐疑識有周大夫始鼎及秦權銘黔首大安皆用大字
盖古人簡質凡字點畫相近及音同者多假借用之别無
它義東漢時碑刻尚多如此
秦之罘山刻石
右秦之罘山刻石按史記本紀始皇二十九年登之罘山
凡刻两碑今皆摩滅獨二世詔二千餘字僅存後人鑿石
取置郡廨歐陽公集古錄以為非真又云麻温故學士于
登州海上得片木有此文豈杜甫所謂棗木傳刻肥失真
者耶此論非是盖杜甫指嶧山碑非此文明矣之罘在秦
属東莱今属登州
秦嶧山刻石
右秦嶧山刻石者鄭文寶得其摹本于徐鉉刻石寘之長
安此本是也唐封演聞見記載此碑云後魏太武帝登山
使人排倒之然而歴代模拓之以為楷則邑人疲于供命
聚薪其下因野火焚之由是殘缺不堪摹寫然猶求者不
已有縣宰取奮文勒于石碑之上置之縣廨今人間有嶧
山碑者皆新刻之本而杜甫詩直以為棗木傳刻者豈又
有别本欤按史記本紀二十八年始皇東行郡縣上鄒嶧
山立石與魯諸儒生議刻石頌秦德而其頌詩不載其他
始皇登名山凡六刻石史記皆具載其詞而獨遺此文何
哉然其文詞簡古非秦人不能為也秦時文字見于今者
少此雖傳模之餘然亦自可貴云
金石錄卷第十三
