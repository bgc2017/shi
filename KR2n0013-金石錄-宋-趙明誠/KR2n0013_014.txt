金石錄卷苐十四䟦尾四(漢)
漢陽朔塼字
漢居攝墳壇刻石二
漢巴官鐵量銘
漢會稽東部都尉路君闕銘
漢南武陽功曺闕銘
漢王稚子闕銘
漢謁者景君表
漢謁者景君碑隂
漢郯令景君闕銘
漢麟鳳贊井記
漢國三老袁君碑
漢西嶽石闕銘
漢張平子碑
漢張平子殘碑
漢北海相景君碑
漢北海相景君碑隂
漢敦煌長史武班碑
漢武氏石闕銘
漢費亭矦曹騰碑
漢司&KR0674;楊厥開石門頌
漢吳郡丞武開明碑
漢祀長嚴訢碑
漢從事武梁碑
漢平都矦相蒋君碑
漢陽朔塼字
右漢陽朔塼字云尉府壼璧陽朔四年正朔始造設已所
行字畫竒古西漢文字世不多有此字完好可喜然所謂
尉府壼璧又云已所行者莫暁其為何等語
漢居攝墳壇刻石二
右居攝墳壇刻石二其一云上谷府卿墳壇其一云祝其
卿墳壇皆居攝二年三月造上谷郡名祝其縣名不知所
謂府卿与縣卿為何官盖自王莾居攝官名日易故史家
不能盡紀也其曰墳壇者古未有土木像故為壇以祀之
两漢時皆如此
漢巴官鐡量銘(此盆色類丹砂魯直石刻云其一曰秦刀巴官三百五十戊永)
(平七年第二十七酉余紹興&KR0996;午歲親見之今在巫山縣治韓暉仲云)
右漢巴官鐡量銘云巴官永平七年三百五斤苐二十七
前代以永平紀年者凡五漢明帝晉惠帝後魏宣武李密
偽蜀王建惟明帝至十八年其他皆無及七年者以此知
為明帝時物也此銘王無兢見遺
漢會稽郡東部都尉路君闕銘
右漢路君闕銘二其一云會稽東部都尉路君闕永平八
年四月十四日庚申造其一云君故豫州刺史温令云城
令公車司馬令開陽令謁者議郎徵試博士路君不知為
何人按漢書志建武六年省諸郡都尉唯邊郡往往有之
豈會稽邊海故置此官欤又任延嘗為會稽西部都尉而
此云東部疑當時會稽分東西部各置都尉史不載尔
漢南武陽功曺闕銘
右漢南武陽功曺墓闕銘云南武陽功曺鄕嗇夫又云以
為國三老又云章和元年其它族系名字皆摩滅不可考究
墓在今沂州有两闕其一銘元和中立文字尤殘缺難讀
漢王稚子闕銘
右漢王稚子闕銘二其一云漢故先靈侍御史河内縣令
王君稚子闕其一云漢故兖州刺史洛陽令王君稚子之
闕按范曅後漢書循吏傳王渙字稚子嘗為温令而刻石
為河内令者盖史之誤渙以元興元年卒然則闕銘盖和
帝時所立也
漢謁者景君表
右漢謁者景君表其額題漢故謁者景君墓表而其文云
惟元初元年五月丁邜故謁者任城景君卒其他文字磨
滅時可讀處皆断續不復成文矣元初安帝時年號也此
在漢時石刻中殘缺為甚特以安帝以前碑碣存者無幾
不可棄也故錄之
漢謁者景君碑隂
右漢謁者景君碑隂其前題云諸生服義者又云義士北
海劇張敏字公輔弟子濟北茌平寗尊字伯尊凡十五人
皆完好可讀云
漢剡令景君闕銘
右漢剡令景君闕銘云維元初四年三月丙戍剡令景君
卒又云君存時恬然無欲樂道安貧信而好古非法不言
治歐陽尚書傳祖父河南尹父步兵挍尉業門徒上錄三
午餘人又云三司聘請流化下邳又云司空太常博士並
舉高經君其為元假涂郯城姦邪洗心又云被病喪身歸
子幽冥門人服義百有餘人按漢人為景君刻銘本欲傳
于不朽而不著其族系名字何哉
漢麟鳳贊井記
右漢麟鳳贊其上刻麟鳳像各為贊附于下又别有記云
永建元年秋七月(七字筆畫類十字盖石本殘缺難辨秋無十月當讀為七也)山陽太
守河内孫君新刻瑞像麟鳳最後有銘銘凡五句句九字
按漢史安帝時頻有鳳凰麒麟之瑞而順帝永建中則無
之不知孫君刻此碑何謂也
漢國三老袁君碑
右漢國三老袁君碑按元和姓纂云袁幹封貴鄕矦始居
陳郡為著姓八代孫良生昌璋昌生安璋生滂為司徒唐
書宰相世系云袁生玄孫幹封貴鄕矦八世孫良二子昌
璋昌成武令生安璋生滂以此碑及後漢書攷之姓纂与
唐表殊非疎謬袁安列傳云安祖父良平帝時舉明經為
太子舍人建武中至城武令今據此碑良以永建六年卒
相距盖百餘年以此知非一人無疑又安以永平四年薨
良之卒乃在其後三十九年以此知非安之祖亦無疑也
盖安汝南汝陽人滂乃陳郡扶樂人其鄕里族系亦自不
同而安与滂相去歲月甚遠不得為從父兄弟明矣豈二
人之祖其名偶同遂尔差謬耶又此碑与李利&KR0881;編古命
氏皆云良幹五世孫而姓纂唐史皆以為八代孫碑云幹
袁生之曾孫而唐史以為玄孫諸書皆云幹以討公孫勇
功封貴鄕矦而碑獨作公先勇又云封關内矦食遺鄕六
百戶者皆莫可考安列傳稱祖良為成武令而唐史謂昌
為此官者疑唐史之誤也又&KR1073;道元水經注扶溝城北有
袁梁碑云梁陳國扶樂人事与碑合唯水經誤以良為梁
尔袁氏自漢以来世為著姓安与滂皆一時顯人而諸書
于其族系錯謬如此以此知典籍所載其失可勝道哉
漢西嶽石闕銘
右漢西嶽石闕銘云永和元年五月癸丑朔六日戊午弘
農太守常山元氏張勲為西嶽華山作石闕高二丈二尺
其後為韻語文詞頗怪又字多假借時有難曉處永和漢
順晉穆帝姚泓皆有此號穆帝時華隂不属晉以此碑驗
之恐非姚泓時盖漢刻也又按晉書載記姚興与泓傳本
朝宋莒公紀年通譜皆云泓以義熙十二年即偽位改元
永和獨帝紀作十一年未知孰是因考永和年號并記之
漢張平子碑
右漢張平子碑按後漢書列傳云平子永元中舉孝廉連
辟公府不就安帝雅闻衡善術學公車特徵拜郎中而碑
乃云舉孝廉為尚書侍郎傳云再遷為太史令而碑乃一
遷碑云遷公車司馬令遂相河間而傳不載其為公車司
馬令傳曰在河间三年上書乞骸骨徵拜尚書乃卒而碑
不載其為尚書此數事皆當以碑為據唯傳曰順帝初再
徵為太史令其事見平子所為應間可信不疑而碑無之
豈平子初嘗罷免後復拜此官而碑不書欤
漢張平子殘碑
右漢張平子殘碑政和中亡友劉斯立以此本見寄云其
石新淂于南陽凡七十有二字今世所傳平子碑有两本
其一亡其首其一亡其尾以二本相𥙷其文乃足此碑盖
後叚之亡失者也字畫尤完好云
漢北海相景君碑
右漢北海相景君碑在濟州任城縣景氏在漢世為任城
人今有三碑尚存余皆得之此碑最完
漢北海相景君碑隂
右漢景君碑隂按後漢書百官志注河南尹官屬有循行
一百三十人而晉書軄官志州縣吏皆有循行今此碑隂
載故吏都昌台丘暹而下十九人皆作脩行他漢及晉碑
數有之亦与此碑隂所書同豈循脩字畫相類遂致訛謬
耶碑隂又有故午營陵是遷䓁六人姓名莫知其為何官
又台丘不見于姓氏書惟見于此者两人云
漢敦煌長史武班碑
右漢敦煌長史武班碑歐陽公集古錄云漢班碑者盖其
字畫殘滅不復成文其氏族官閥卒葬皆不可見其可見
者君諱班尔今以余家所蔵本考之文字雖漫滅然猶歴歴
可辨其額題云漢故敦煌長史武君之碑知其姓武而官
為敦煌長史也碑云武君諱班字宣張昔&KR0907;王武丁克伐
鬼方元功章炳勲蔵王府官族析分因以為氏知其名字
与氏族所出也又云永嘉元年卒知其卒之年月也
漢武氏石闕銘
右漢武氏石闕銘云建和元年太歲在丁亥三月&KR0996;戍朔
四日癸丑孝子武始公弟綏宗景興開明使石工孟季季
弟卯造此闕直錢十五萬孫宗作師子直四萬開明子宣
張仕濟隂年二十五曹府君察舉孝廉除敦煌長史被病
云歿苗秀不遂嗚呼哀哉士女痛傷武氏有數墓在任城
開明者仕為吳郡府丞綏宗名梁仕為郡從事宣張名班
皆自有碑
漢費亭矦曺騰碑
右漢費亭矦曺騰碑云維建和元年七月二十二日已已
皇太后曰其遣費亭矦之國為漢輔藩而歐陽公集古錄
乃言皇帝若曰其遣費亭矦之國誤也按後漢書建和元
和桓帝即位梁太后臨朝稱制盖此碑所載遣騰之國詔
書乃梁太后非桓帝也東漢自安順以来閹竪尊寵用事
往往封矦貴顯其後騰之孫操及其曾孫丕再世數十年
憑藉勢力卒移漢祚而有之以此觀之閹豎用事之禍可
勝言哉
漢司&KR0674;楊厥開石門頌
右漢司隷楊厥開石門頌余嘗讀范曅後漢書鄧隲傳有
云時遭元二之災人士飢荒章懷太子注以為元二即元
元也古書字當再讀者即于上字下為小二字後人不曉
遂讀為元二或同之陽九或附之百六良由不悟致斯乖
舛今岐州石鼓銘凡重言者皆為二字明驗也其說甚辨
學者信之今此碑有云中遭元二西戎虐殘橋梁断絶若
讀為元元則為不成文理疑當時自有此語漢書注未必
然也
漢吳郡丞武開明碑
右漢吳郡丞武開眀碑云君字開明而其名已殘缺又云
永和二年舉孝廉除郎謁者漢安二年遷大長秋丞長楽
太僕丞永嘉元年喪母去官復拜郎中除吳郡府丞夀五
十七建和二年十一月十六日遭疾卒其可見者如此其
他摩滅不能盡讀按後漢書志大長秋丞一人秩六百石
本注宦者又長樂少府位在長秋上及職吏皆宦者又有
太僕二千石在少府上丞六百石據志所載中宫及長樂
宫官属皆以宦者為之而以史傳及漢魏石刻参考如大
長秋少府之類皆雜用士人今武君以孝廉為郎謁者郎
中吳郡府丞皆非宦者之職然則两宫官属盖亦雜用士
人也
漢祝長嚴訢碑
右漢祝長嚴訢碑政和中下邳縣民耕地得之碑云惟漢
中興卯金休烈和平元年歲治東宫星属角房月建朱鳥
中宫之均萬物慈射華澤青葱跂行蠕動咸守厥常人物
同授獨遭災霜顛霣徂落夀不寬弘經設三命君獲其央
年六十九又云伊歎嚴君諱訢字少通兆自椘莊祖考相
承招命道術治嚴氏春秋馮君章句又云幼為郡掾史會
稽諸暨尉烏程毗陵餘暨章安山隂長以病去官後為丹
陽陵陽丞守舂糓長舉孝廉遷東牟侯相下邳祝長典牧
十城所在若神其後有銘銘為五言頗殘缺難讀云
漢從事武梁碑
右漢從事武梁碑云故從事武掾掾諱梁字綏宗掾體德
忠孝岐嶷有異治韓詩闕幘傳講兼通河洛諸子傳記又
云州郡請召辝疾不就安衡門之陋楽朝間之義又云年
七十四元嘉元年季夏三日遭疾隕靈其後有銘云懿德
玄通幽吕明兮隱居靖處休曜章兮楽道忽榮垂蘭芳兮
身沒名存傳無疆兮其他刻畫皆完可讀文多不盡錄碑
在濟之任城余寕初嘗淂此碑愛其完好後十餘年再淂
此本則缺其最後四字矣
漢平都矦相蒋君碑
右漢平都矦相蔣君碑文字殘缺其名字官閥皆不可考
惟其額題漢故平都侯相蒋君之碑而碑云年六十有五
元嘉二年三月甲午卒迩有劉季孫景文者知名士与余
先公有舊家蔵金石刻千餘卷既沒其子不能保為一武
人購淂之其後余故人王偁定觀復得數百卷其中漢碑
數本余所未有者悉以見贈此其一也
金石錄卷苐十四
