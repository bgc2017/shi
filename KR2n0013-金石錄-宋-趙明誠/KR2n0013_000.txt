金石錄叙
余自少小喜從當世學士大夫訪問前代金石刻詞以廣
異闻後淂歐陽文忠公集古錄讀而賢之以為是正譌謬
有功于後學甚大惜其尚有漏落又無歲月先後之次思
欲廣而成書以傳學者於是益訪求蔵蓄凡廿年而後粗
備上自三代下及隋唐五季内自亰師達于四方遐邦絶
域夷狄所傳倉史以来古文竒字大小二篆分隷行草之
書鐘鼎盙簋尊敦甗鬲盤杅之銘詞人墨客詩歌賦頌碑
志叙記之文章名卿賢士之功烈行治至于浮屠老子之
說凡古物竒器豊碑巨刻所載与夫殘章斷畫磨滅而僅
存者略無遺矣因次其先後為二千卷余之致力于斯可
謂勤且久矣非特區區為玩好之具而已也盖竊嘗以謂
詩書以後君臣行事之跡悉載于史雖是非褒貶出于秉
筆者私意或失其實然至于善惡大節有不可誣而又傳
諸既久理當依據若夫歲月地理官爵世次以金石考之
其牴牾十常三四盖史牒出于後人之手不能無失而刻
詞當時所立可信不疑則又攷其異同参以他書為金石
錄三十卷至于文辭之&KR0839;惡字畫之工拙覧者當自淂之
皆不復論嗚呼自三代㠯来聖賢遺迹著于金石者多矣
盖其風雨侵蝕與夫樵夫牧童毁傷淪棄之餘幸而存
者止此爾是金石之固猶不足恃然則所謂二千卷者終
歸于磨滅而余之是書有時而或傳也孔子曰飽食終日
無所用心也難矣哉不有博奕者乎為之猶賢乎己是書
之成其賢于無所用心豈特博奕之比乎輒錄而傳諸後
世好古博雅之士其必有𥙷焉東武趙明誠序
