金石錄卷苐二十䟦尾十(魏偽漢吴晉偽趙)
魏大饗碑
唐重立大饗碑(附)
魏孔子庿碑
魏范式碑
魏太僕荀君碑
魏南郡太守卞統碑
晉南鄉太守司馬整頌
晉南鄕郡建國碑
魏大長秋游君碑(晉咸寕中建)
游君碑隂
吳禪國山碑
吳天璽元年断碑
晉右將鄭烈碑
晉太公碑
晉雲南太守碑
晉護羌挍尉彭祈碑
晉彭祈碑隂
晉光祿勲向凱碑
晉鴻臚成公重墓刻
偽漢司徒公劉雄碑
魏鄧艾碑(與下两碑皆一時西晉立)
金鄊守長薛君碑
張平子碑
趙浮圖澄造釋迦像碑
趙横山李君神碑
趙西門豹祠殿基記
晉樂毅論
學生題名
宋武帝檄譙縦文
魏大饗碑
右魏大饗碑按魏志文帝以建安二十五年嗣位為丞相
魏王改元延康夏六月南征秋七月甲午軍次于譙大饗
六軍及譙父老今以碑考之乃八月辛未盖魏志誤也是
時丕為丞相漢献帝猶在位雖政去王室已久然操之死
纔數月耳丕軍次舊里初無念親之心方与群臣百姓置
酒高會大設伎楽而臣下又相与伐石勒詞夸耀功德更
以夏啓周成漢高祖光武為比豈不可笑也哉
唐重立魏大饗碑(附)
右唐重立大饗碑大中五年亳州刾史李暨以舊文刓缺
再刻于石舊碑既断續不可盡識而此本特完好故附其
次俾覧者詳焉魏之事跡雖無足取而其文詞工妙亦不
可廢也
魏孔子庿碑
右魏孔子庿碑按魏志文帝以黃初二年正月下詔以議
郎孔羡為宗聖矦奉孔子之祀及令魯郡修𧺫舊庿今以
碑考之乃黃初元年又詔語時時小異亦當以碑為正
范式碑
右范式碑法書要錄云蔡邕書今以碑考之乃魏青㡣三
年立非邕書也
魏太僕荀君碑
右魏太僕荀君碑其額題魏故太僕西陽亭成侯荀府君
之碑碑已殘缺其可見者嘗爲齊相始平太守大將軍長
史封西陽亭矦遂爲太僕春秋五十有一正始五年夏六
月丙寅薨惟其名字鄉里摩滅不可考矣
魏南郡太守卞統碑
右南郡太守卞統碑在今曺州宛句縣所叙世次官閥甚
简又多殘缺其略云君諱統字建業又云惟帝念庸命以
南邦又云嘉平元年十一月已亥寝疾卒官而其首題魏
故南郡太守卞府君之表按晉書卞壼傳濟隂冤句人祖
統琅邪内史而元和姓纂亦云統為晉琅邪内史今此碑
殘缺處猶有琅邪字尚存知其嘗為此官而統以魏嘉平
中卒姓纂以為仕晉者誤也
晉南鄊太守司馬整頌
右晉南鄉太守司馬整頌云初仕魏拜郎中中郎議郎諫
議大夫騎都尉給事中轉拜治書侍御史咸熙二年出臨
鄙郡加宣威將軍又云謁者就郡拜君世子執節四譲推
與兄嗣固辝懇誠泰伯三美君又加焉又云泰始三年十
一月使者奉詔策命君南中郎將牧就統宛都按晉史整
事跡附見安平献王孚傳後云兄奕卒以整為世子歷南
中郎將封清泉侯早卒其餘官閥皆不載據史言兄奕卒
以整為世子而碑言推与兄嗣二說不同當以碑為正
晉南鄊郡建國碑
右晉南鄉郡建國碑已断裂不完其額題南鄉郡建國之
碑其大略云嘉平五年漢水滔溢毁壊舊城又云正元年
城此其餘文字可識處大略述遷郡事而銘文有与晉常
存之語知其為晉碑也按晉書地里志建安十三年魏武
帝盡淂&KR0878;州之地分南陽縣西畍立南鄉郡及晉武平吳
太康中改南鄉為順陽而不載遷都事此碑盖太康以前
立故仍稱南鄉也碑有云河内司馬府君者整也嘗守是
郡自有碑此碑既無建立年月因附于整碑之次焉
大長秋游君碑
右大長秋游君碑云君諱述字庶祖按元和姓纂云魏河
南尹游述始居廣平六世孫後魏尚書明根生僕射肇今
碑亦云述廣平人惟姓纂云述為河南尹以碑考之盖未
嘗為此官又按後漢百官志大長秋承秦將行宦者景帝
時更名大長秋或用士人中興常用宦者述嘗為冤句長
尚書郎左丞元城令治書侍御史南安北海安平東郡太
守符節令遂為大長秋皆非宦者之職然則魏制盖亦参
用士人矣
游君碑隂
右游君碑隂按王莾下令禁二名故當時士人皆以一字
為名東漢時尚尔今此碑隂所記凡二百五十三人亦無
一人二名者碑晉咸寕中建距莾時二百年矣而士大夫
猶遵莾之令不變何哉
英禪國山碑
右吳禪國山碑其前叙孫皓即位以後郡國祥瑞凡千餘
言其後云乃以涒灘之歲欽若昊天月正革元郊天祭地
紀號天璽乂云丞相沇太尉璆大司徒燮大司空朝䓁以
為今衆瑞畢至三表納貢九垓八埏㒺不被澤率按典繇
宜先行禪禮紀勒天命遂于吳興國山之隂告祭刊石以
對揚乾命廣報坤德按皓以丙申歲改元天壐碑言涒灘
之歲是也皓滛虐無道人神憤疾而群臣方稱述符瑞讃
頌功德盖刻石後四年遂為晉所俘矣
吳天璽元年斷碑
右吴天璽元年断碑其前云上天帝言又云帝曰大吳一
萬方又云天發神䜟文天璽元年七月已酉朔又云天䜟
廣多不觧觧者十二字嗚呼其言可謂妖矣據吳志天璽
元年秋八月鄱陽言歴陽山石理成字凡二十明年改元
大赦以恊石文今此碑乃在金陵騐其文与吳志所載亦
異莫可考究孫皓在位凡八改元而六以符瑞然竟不能
保其國盖人事不修而假託神怪以矯誣天命其不終宜
矣
晉右將軍鄭烈碑
右晉鄭烈碑云君諱烈字休林又云曾祖先生皇祖徵君
顯考將作大將匠實有茂德載在國策烈晉史無傳以碑
考之嘗為文帝参佐武帝時仕為兖州刾史封東莞男以
疾終徵拜議郎卒于太康二年追贈右軍將軍謚曰僖矦
云
晉太公碑
右晉太公碑其略云太公望者此縣人大晉受命四海一
統太康二年縣之西偏有盗彂冡而淂竹策之書書蔵之
年當秦坑儒之前八十六歲今以晉書武帝紀考之云咸
寕五年汲郡人不準掘魏㐮王冡淂竹简小篆古書十餘
萬言蔵于秘府与此碑年月不同碑當時所立又荀勖校
穆天子傳其叙亦云太康二年与碑合可以正晉史之誤
其曰小篆書亦謬也且其書既在秦坑儒八十六歲之前
是時安淂有小篆乎碑又云其周志曰文王夢天帝服玄
&KR1241;(&KR1241;字字書所無)以立于令狐之津帝曰昌賜汝望文王再拜稽
首太公于後亦再拜稽首文王夢之之夜太公夢之亦然
其後文王見太公而計之曰而名為望乎荅曰唯為望文
王曰吾如有所于見汝太公言其年月与其日且盡道其
言臣以此淂見也文王曰有之有之遂与之歸以為卿士
而史記太公世家曰西伯將出獵卜之(云云)扵是西伯獵
果遇太公于渭之陽与語大說曰自吾太公望子久矣故
號之曰太公望載与俱歸二說殊不合而王逸注椘詞亦
載文王夢太公事与碑所書略同方逸為注時此書未出
逸必别有所據碑又云其紀年曰康王六年齊太公望卒
參考年數盖夀一百一十餘歲而史記亦不載按前世所
傳汲冡諸書獨有紀年穆天子傳師春䓁不載所謂周志
者不知為何書而杜預左氏傳後叙云汲冡書凡七十五
卷皆蔵秘府預親見之以此知不特十餘萬言史之所記
盖不能盡其亡逸見于今者絶少也太公碑汲縣令盧無
忌立後題太康十年三月云
晉雲南太守碑
右晉雲南太守碑文字殘缺其姓氏名字鄕里皆不可考
略可見者嘗為尚書令史察孝廉除郎中遷武陽令從龍
&KR0750;將軍王濬征討遷雲南太守年五十有七卒最後題太
熙元年正月上旬造太熙武帝年號也
晉護羌挍尉彭祈碑
右晉彭祈碑云君諱祈字子玄隴西㐮武人也其先出自
顓頊有陸終之裔子大彭實主夏盟則其後也又云歴郡
右職州别駕從事于時庸蜀未殄侵擾王路洮西之戰因
敗運竒元師獲安尅厭彊膚列上功狀除舍人還参本軍
事除凉州護軍河右未清戎寇鼎沸謀謨神略简在帝心
遷西郡太守至官未久復臨酒泉遠夷望風襁負歸命白
山丁令率脤賓貢敦煌令狐豐距違王度淵泉之陳兵不
血刃母弟亾辭軄去官聖上仁慈聽君所求轉略陽太守
近家禄養遂罹大艱侍喪還家服紀終始有詔以軍州始
分河右未清犲狼肆虐授君節盖除護羌挍尉統攝凉土
前後軍功應封七矦勞謙退譲隂德不伐年未知命以太
康十年三月癸酉薨天子愍悼遣使者監護喪事策曰君
秉心公亮所任有方不幸殞歿朕甚痛惜故孝廉參護羌
軍事酒泉馬朔故吏郎中綦母番主簿郭曉良吏夏侯俊
䓁追思洪烈感想哀嗟乃刊石勒銘焉西晉石刻見于今
者絶少又多殘缺此碑文字完好可喜乃錄其終始事跡
于此
晉彭祈碑隂
右彭祈碑隂題名者凡三百十二人有故孝廉計掾計史
良吏廉吏計佐主簿領挍錄事中部督郵西部督郵軍議
從事和戎從事記室督軍謀從事錄事史戶曺史賊曺史
金曺史田曺史倉曺史鎧曺史兵曺史客曺史記室史節
史車曺史水部都督中部都督功曺典事武猛從事舍人
蜀渠都水行事中部勸農西部勸農東都水蜀渠平水門
下賊曺門下議生錄事金曺掾兵曺掾作部史法曺史参
戰騎督步督散督門下書佐弓馬從事監牧史戟史金曺
典事武猛史門下通事門下小史凡一官多者十人少者
不减數人其餘稱故吏無官號者百六十餘人當時州郡官
属其濫如此盖自漢以来太守皆淂自署置僚佐彭君為
邊郡守故其所辟尤衆今盡錄其名號以見一時之制焉
晉光祿勲向凱碑
右晉向凱碑云君諱凱字士伯河内山陽人也其後歴叙
官閥甚詳其最顕者嘗為中書侍郎尚書吏部郎給事黃
門侍郎賜爵關中矦廣平太守散騎常侍游擊將軍北中
郎軍司兖州刺史中郎將後云累遷河南尹春秋六十有
八元康九年四月甲子薨追贈光祿勲據此乃當世顯人
而晉史無傳故其事跡莫得而考盖君子所頼以傳者非
爵位也頋所立如何耳自古老死丘壑而名稱顯著者甚
衆雖在高位而功烈不見于當時聲跡無聞于後世者亦
可朦數哉
晉鴻臚成公重墓刻
右晉成公重墓刻云永寕二年四月辛已朔十五日乙未
守鴻臚關中矦成公重魏夫人之靈柩前世以永寕紀年
者三漢安帝晉惠帝偽趙石祗按三國志建安二十年曺
操始置關中矦十七級安帝時猶未有此號而石祗永寕
無二年然則重盖惠帝時人也晉史有成公简成公綏皆
東郡白馬人
偽漢司徒劉雄碑
右偽漢劉雄碑其額題漢故使持節侍中太宰司徒公右
部魏成獻王之碑碑云公諱雄字元英高祖之胄孝宣帝
玄孫值王莾篡竊遠遁邊朔為外國所推遂號單于累葉
相承家雲中因以為桑梓焉雄劉元海弟也晉書載記元
海本匈奴人冐頓之後漢高祖以宗女妻冐頓約為兄弟
故其子孫遂冐姓劉氏今此碑直云出自宣帝豈元海初
𧺫假此以惑衆乎碑後題嘉平五年歲在乙亥二月六日
建按宋莒公紀年通譜劉聪以晉懷帝永嘉四年即偽位
改元光興明年改元嘉平嘉平四年改元則嘉平豈𣸪更
有五年盖載記初不編年故于改元歲月難考此碑當時
所立不應差謬乃通譜誤也
鄧艾碑(与下两碑皆晉時立)
右鄧艾碑其額題魏使持節征西將軍方城矦鄧公之碑
碑無建立年月以詞考之盖晉初立按魏晉史其名皆為
艾而碑作義古艾義通為俊義芟義義安之字疑艾名其
音如此而今人讀蕭艾之字恐非是又按艾平蜀即軍中
拜太尉而碑但題為征西將軍者疑尋被禍未嘗受命而
艾始封方城矦後改封鄧矦碑尚云方城矦何哉
金鄕長薛君頌
右薛君頌在今濟州金鄕縣其額題故金鄕長汝南薛君
之頌云君諱詣字公謀其他文字皆完好騐其詞盖縣長
德政頌尔雖無建立年月而有吳寇未(下闕一字)燿威海隅之
語知其為晉碑也
張平子碑
右張平子碑晉南陽相夏矦湛撰䜟緯之說興于西漢之
末而爛漫于東漢之世雖一時名儒皆從而惑焉獨平子
奮然闢之甚力余嘗歎以謂如平子可謂豪傑之士不為
流俗所移者今湛為此碑乃云金匱玉版之奥䜟契圖律
之文冈不該羅其情可謂不知平子矣
趙浮圖澄造釋迦像碑
右趙浮圖澄造釋迦像碑唐封演闻見記云内丘縣西古
中丘城寺有碑後趙石勒光初五年立碑云大和上竺浮
圖澄者天竺大國附庸小國王之元子也本姓濕此碑即
演所見其說皆同按晉書藝術傳澄本姓帛氏今碑作濕
碑當時所立宜淂其真又史作佛圖碑作浮圖二字音相
近耳惟光初乃劉曜年號而以爲石勒時盖演誤也
趙横山李君神碑
右趙横山李君神碑題建武六年歲在康子三月已亥二
十一日癸丑按晉書成帝紀石虎以咸和九年自立爲趙
天王而載記云咸康元年僣稱居攝趙天王據帝紀則建
武六年歲在已亥據載記則歲在庚子宋莒公紀年通譜
獨以本紀爲據今此碑及西門豹祠殿基記並六年建皆
云歲在庚子以此知帝紀之失非二碑則晉紀与載記得
失不復可考矣
趙西門豹祠殿基記
右趙西門豹祠殿基記云趙建武六年歲在庚子秋八月
&KR0996;寅造西門祠殿基又云巧工司馬臣張由監作吏臣杜
波馬孫殿中司馬臣王基殿中都尉臣潘倪侍御史騎都
尉臣劉諠左校令臣趙升殿中校尉臣顔零䓁監其下刻
物象甚多如土長強良碩章舒悽雀之類其名頗異近歲
臨淄縣人耕地淂巧工司馬印遍尋史傳皆無此官名不
知為何代物今乃見扵此碑云
晉樂毅論
右晉樂毅論石本舊蔵學士家集古錄云紳死其子弟以
石質錢扵冨人而富人家失火遂焚其石者非也元祐間
余侍親官徐州時故郎官趙竦被旨開吕梁洪挈此石随
行已断裂用木為匣貯之竦尤珍惜親舊有求墨本者必
手摸以遺之竦歿今遂不知所在
學生題名
右學生題名歐陽公集古錄以為漢文翁學生余獨疑其
非是盖以為西漢時立則字畫石類以為東漢則東漢絶
無二名者今此碑二名者凡數人又唐顔有意所書益州
學舘廟堂記載漢以来石刻皆僃獨無此題名使其爲文
翁學生決不肯漏落余以字畫騐之疑其爲晉以後人所
立然初無所據未敢遂以爲然其後以地里書參考乃決
知其非文翁學生也題名有幹江陽趙嵩與學從事史寕
蜀常仲舒憲道左生遂寕董朗玄明左生晉原楊容宗長
按晉書志江陽郡蜀劉備置寕蜀遂寕晉原並桓温平蜀
後置四郡東西两漢時皆未有然則此碑爲東晉以後人
所立不疑关
宋武帝檄譙縦文
右宋武帝檄譙縦文按顔有意書成都學舘廟堂記云石
室北壁有晉義熙九年刾史朱齡石勒宋高祖檄譙縦文
其字磨滅不可備識學館記唐初立距今又𢾗百年宜其
磨滅愈難識矣然其歲月官爵猶略可辨云
金石錄卷第二十
癸未臘月四臣還清谿六日從清谿還錄畢此卷
小舟臲卼字畫傾欹
