西湖志纂卷三
大學士梁詩正等輯
孤山勝蹟
孤山在西湖中一嶼聳立旁無聯附爲湖山
最勝處萬歷杭州府志山形坦平緜邈巍介湖
中以其不與諸山聯屬故名亦稱孤嶼又名瀛
嶼上多梅花為宋林和靖放鶴處(張祜孤山詩樓臺聳碧岑)
(一徑入湖心不雨山常潤無雲水自陰斷橋荒蘚合空院落花深猶憶西窗月鐘聲出北林林)
(逋孤山寫望詩水墨屏風状總非作詩除是謝玄暉溪橋裊裊穿黃落樵斧丁丁隔翠微返照)
(未沉僧獨往長煙初淡鳥横飛南峯有客鋤園罷閒倚林間忘却歸)
聖因寺在孤山之南面臨明聖湖羣山環拱萬堞
平連攬全湖之勝
國朝康熙四十四年
聖祖仁皇帝省方幸浙臣民欣忭愛戴於斯地恭建
行宫
上奉
皇太后鑾輿駐蹕旬日正殿
御題扁額曰
澄觀齋
御書對聯云
雲窗静挹峯巒秀
花徑平分松竹香内一層
御題曰
涵清居聯云
入座煙嵐鋪錦繡
隔簾雲樹繞樓臺進東一所
御題曰
西湖山房聯云
蒼靄望中收四面湖光依几席
薰風行處遍六橋花柳間桑麻更東後一進正對吳
山
御題曰
攬勝齋聯云
花雨潤時霑翰墨
竹風清處韻琴書
御製行宫雨中望吳山詩
檻外青山縱目收繁花初露葉新稠更教點染煙雲
色添得窗前翠欲流
後有泉一泓名曰渟泉
御製渟泉詩
臨池懷雅則采秀在山青每念風波息心寬與水平
四月初八日又
御製題行宫詩
歲月流光五十載兩江風景一時榮蟠桃果熟春光
好海屋籌添麗日明幸有百僚分節治噓嗟凉德際
昇平年豐物阜民安樂何必燕京是帝京
雍正五年欽奉
世宗憲皇帝諭旨改建佛寺
欽定寺名為
聖因寺
御書扁額懸山門第一進為彌勒天王殿進内為韋䭾
殿中楹恭摹
聖祖舟中臨米芾書一幀第二進為大雄殿上懸
世宗御書
澤永湖山四字内供
欽頒萬壽寳藏並世尊栴檀像東廡為伽藍殿西為
祖師殿苐三進為觀音殿供大士銅像第四進
為
殿門第五進為
正殿恭奉
聖祖神御龍牌俾萬世臣民敬謹瞻禮迤東為官客堂
為禪堂為齋堂為香積厨更東為大悲閣為第
一樓西為方丈為法堂雍正十一年
欽命悟修禪師來主法席焚修徒侶至者日衆官給田
以供齋米並於六橋隄上俾藝果蔬以資日用
由是缾鉢之需不待外求帝釋精藍獨尊扵鹿
苑珠林之上矣(陳元龍遊輦聖因寺西湖山房詩當年奉趨行殿此日安)
(禪憩上方嵐翠迥圍仙仗合湖波遥溯場不聖恩長人天共引朝元路帝釋宏開選佛用)
(蓬山羡兜率龍宫原在水中央嵇曾筠元日恭謁聖因寺詩江海朝宗日湖山結勝因仁祠)
(千載盛福地萬方均玉帛承王會乾坤轉法輪春光滿瀛嶼稽拜肅簪紳臣沈德潛攬勝齋恭)
(賦晨六龍昔日瑶巡行地今是孤山古佛家暮鼓鐘參白足林瓊樹吐丹葩天書璀)
(璨懸銀牓父老歡呼憶影浩翠華每到雲林頻攬勝嵐光湖無涯)
聖因行宫乾隆十六年
皇上法
祖勤民特舉
省方之典
親奉
皇太后鑾輿
巡幸江浙
駐蹕西湖全浙臣民懽忭踴躍恭建
行宫於
聖因寺西適當孤山正中羣山環衛拱護
宸居萬井東連遥瞻
閴闔規制天成不施丹雘而日華雲爛萬象光昭
聖情豫懌
御題正殿之額曰
明湖福地
御製對聯云
雲嵐靜對自高秀
城郭遠映餘青蒼
進内為垂花門
御題第二層殿額云
月波雲岫
後有園拾級而登直達孤山之頂有亭巋然湖
光山色環繞輝映
御題曰
四照亭亭下修竹萬竿清陰茂密五六月間無暑
氣
御題曰
竹凉處循曲徑而西卉木扶疎嵐光晻曖蒼翠欲
滴
御題曰
綠雲徑南為步廊花石&KR0785;瓏䟽通旁達前有樓高
倚天半
御題曰
瞰碧樓樓下文石為臺俯臨曲沼有泉出崖石間
演清漾碧上浥天光
御題曰
貯月泉泉側叢桂常青花時天香馥郁子落如瓊
瑶墜砌舊志所稱月中桂也惟靈鷲山中有之
御題曰
鷲香庭庭後傑閣連雲聳峙霄漢
御題曰
領要閣啓扉而入高館崇閎中樹玉蘭數本一名
望春恭值
翠華巡幸萬卉爭榮獨此花先茂遠望如瓊樓玉宇
御題曰
玉蘭館館右山徑逶迤有石壁卓立潑翠流丹
御題曰
繡壁空青其上恭建
御碑亭敬摹
御製聖因行宫卽景詩(見恭紀名勝)
宸章璀璨琬琰名山與璇圖並鞏永符明聖之瑞應
云
(臣)錢陳羣恭和
御製聖因行宫即景元韻
聖蹟傳因啓鳳阿春風重見
六龍過雨滋蕙徑含芳早風轉筠廊戛玉多紅葯漫
催婪尾宴綠楊齊蘸鴨頭波高枝自愛流鶯好
不在調笙與按歌
遵海而南道不紆省耕恰喜駐西湖歲方降福
穣穣也民莫能名蕩蕩乎山水自居天下最文
章深與性靈俱正逄
慈聖無疆壽愛日春長愜勝娛
(臣)沈德潛恭和
御製西湖行宫八景元韻
四照亭
突兀最高頂空亭四望中全收湖影碧小綴砌
花紅山繞層層障襟披面面風
皇情娛勝賞送目總難窮
竹凉處
一徑萬竿綠人心到此凉陰陰疑滴雨細細欲
生香深處聞鳥語疎邊漏日光可宜擕枕簟消
受夏天長
綠雲逕
是徑皆添綠無林不起雲鶴衣沾翠潤樵語帶
風聞古幹緣蘿蔓高坡蝕蘚紋閒行疑世外何
處有囂紛
瞰碧樓
雲際置身高推窗俯素濤聊憑湖渌靜暫息
聖躬勞玩此鳬鷖樂因懷嵇阮曹會心因得句
天子是詩豪
貯月泉
圓影入平池一泓恰受之虛明兩無著蕩漾總
相宜方寸靈臺湛高天宿霧披鏡花同會悟坐
玩故遲遲
鷲香庭
鷲嶺連蜷質庭前樹樹芳秋高因起粟中美自
能黃(用子服惠伯語)種豈從天下花因浥露凉吾無隠
乎爾悟得木犀香
領要閣
湖山獻奇巧一一難探窮領略會其要自得陶
潛風放眼迹象外游心空明中
聖人觀物妙寧與常人同
玉蘭館
壓樹堆殘雪辛夷别種開輞川傳舊館
天藻發新裁月白花難辨香清蝶不來為楣聞屈子
應重楚中材
自聖因寺東沿白沙隄至段橋為孤山東路
關帝廟在聖因寺東錢塘縣志俗名照膽臺
前有三義閣後有清嘯亭舊貯玉印一顆文曰
漢壽亭侯印瓦紐相傳為神所佩又有石刻畫
竹傳是神筆以竹葉繪成詩字
白沙隄俗稱白公隄自孤山至斷橋徑三里
餘唐稱白沙隄宋稱孤山路咸淳臨安志東有
斷橋北有西泠橋白樂天詩誰開湖寺西南路
草綠裙腰一道斜自注云孤山寺路在湖洲中
草綠時望如裙腰舊志云不知所從始萬歷錢
塘縣志歲久隄圮萬歷十七年司禮監孫隆纍
石砌築雜植花木更名十錦塘隄中重建望湖
亭并建錦帶橋
國朝雍正四年奉
旨濬湖出湖中葑草運於各舊隄之上加廣丈餘加高
二尺鋪沙甃石視昔加整補植桃柳間發芙蓉
爛如錦屏行人嬉遊魚鳥咸若洵無日不在光
風熙皥中也
(臣謹按自宋咸淳間潛說友作臨安志後吳自收作夢粱錄周密作武林舊事明洪武時陳循)
(作寰宇通志成化中夏時正修杭州府志俱稱孤山路嘉靖中田汝成作西湖遊覧志萬歷中)
(陳善修杭州府志並失載孤山路而白沙隄之名遂冺至萬歷中錢塘令聶心湯作縣志從俗)
(稱白公隄而後之修志者咸指此隄為白公所築不知白詩有綠楊陰裏白沙隄之句則白公)
(之前已冇此隄矣)
褒忠亭在孤山路口關帝廟左為前分巡溫
處道陳丹赤建丹赤死祖弘勲之難康熙三十
三年
詔贈通政司通政使諡忠毅
聖祖仁皇帝御書名垂青史四字
賜之因建是亭
龍王廟在白沙隄孤山路口咸淳臨安志舊
在寶石山下名嘉澤龍王祠梁大同間建號錢
塘湖龍君吳越錢氏表請封廣潤龍王乾道五
年安撫周淙以禱雨應徙建於壓隄橋名水仙
王廟後以樂天和靖子瞻三賢祔祀廟中錢塘
縣志淳祐八年安撫趙與&KR0696;建亭其前之井扁
曰寒泉名其井曰薦菊取蘇軾詩不然配食水
仙王一盞寒泉薦秋菊之義後廢别祀三賢於
孤山明嘉靖二十三年郡守陳仕賢因禱雨輙
應重構望湖亭而祀之復圮萬歷十四年杭守
俞良樞重建
國朝康熙三十八年恭建
御書平湖秋月亭徙廟於亭後廟燬雍正五年重建於
此以復水仙故跡
陸宣公祠在孤山路口祀唐宣公陸贄萬歷
杭州府志孤山舊有宣公祠隆慶二年巡按御
史謝廷傑卽舊祠改祀漢嚴光以下十一人而
徙宣公像於祠前之恩綸閣顔其額曰西湖書
院錢塘縣志天啓五年奏毁天下書院惟陸贄
祠堂著行改正仍歸陸氏世守
國朝雍正九年重修坊表乾隆十六年春
聖駕巡幸
御題扁額曰
内相經綸
御製陸宣公祠詩
策馬孤山脚崇祠陸氏傳去留關治亂事業付雲
煙房相希前躅蘇公表舊編德宗事苛察胡獨昧
知賢
平湖秋月亭在孤山路口舊名望湖亭後為龍王
廟康熙三十八年
聖祖仁皇帝御書平湖秋月為西湖十景之一遂建亭
於此乾隆十六年春
聖駕南巡
御製平湖秋月詩(見恭紀名勝)又
御製湖月一首
江月妙在流湖月妙在渟纖阿如駐御詄蕩窺澄
泓軒轅鑄明鏡萬古銅暈青於中金一點沉光奪
斗星文漪漾不去素彩寒欲生未秋景已佳坐花
漢影横
(臣)沈德潛恭和
御製平湖秋月元韻
不比春波綠似油一船載月櫓聲柔空明蕩漾
忘歸去看取平湖似不流
勾留處前浙江巡撫范承謨陞任福建總督
去浙時嘗取白詩未能抛得杭州去一半勾留
是此湖之句書勾留處於湖心亭康熙三十八
年
聖祖仁皇帝臨幸西湖
御書亭額遂移范書於孤山放鶴亭之南建亭以懸之
邦人懷承謨舊澤猶稱范公書院云
放鶴亭在孤山之北宋和靖處士林逋故廬
有墓在焉上有古梅相傳為逋手植後多不存
元至元間儒學提舉余謙旣葺處士之廬補植
梅花數百本構梅亭於其下郡人陳子安以一
鶴放之遂構鶴亭後並廢明嘉靖間重建歲久
圮
國朝康熙十二年巡撫范承謨重葺布政司李之
粹榜曰林君復放鶴處三十五年
聖祖仁皇帝御書放鶴二字為額因建放鶴亭又奉
御書舞鶴賦勒石建亭於放鶴亭之上三十八年復
巡幸斯亭
御製五言詩一首(見恭紀名勝)
乾隆十六年春
聖駕臨幸
御製放鶴亭詩(見恭紀名勝)
巢居閣在放鶴亭後成化杭州府志林處士
居有巢居閣元浙江儒學提舉李祁重建後圮
明成化十一年浙江左布政使寗良重建(林逋小隠)
(自題竹樹遶吾廬清深趣有餘鶴閒臨水久蜂懶得花疎酒病妨開卷春陰入荷鋤常憐古圖)
(畫多半寫樵漁又巢居閣偶書遶舍青山看不足故穿林表架危軒但將松籟延佳客常帶嵐)
(霏認遠村吳榜自能凌晚汰湘纍何事屬芳蓀餘生多病期恬養聊此棲遲一避喧又巢居閣)
(絶句山水未深猿鳥少此生猶擬别移居直過天竺溪橋上獨樹為橋小結廬)
國朝康熙三十五年因葺放鶴亭重建
處士橋在放鶴亭西巢居閣前西湖遊覽志
孤山之北其巔為歲寒巖其下有處士橋
敬一書院在孤山四賢祠之右康熙二十四
年巡撫趙士麟建每月之朔集紳士耆老宣講
聖諭於此望日會師儒以講學後擢去士民卽以祠
之
四賢祠在孤山之陽祀唐刺史李泌白居易
宋守蘇軾處士林逋西湖遊覽志唐民懷白公
之德即孤山廣化寺以祀公至宋益以蘇公林
公名三賢堂萬歷杭州府志寶慶間府尹袁韶
徙建於蘇隄後圮淳祐中祔祀水仙王廟明天
順間知府胡濬徙建今處正德元年知府楊孟
瑛增鄴侯李泌改稱四賢祠祀以春秋
范忠貞祠在孤山四賢祠左祀前浙江巡撫
謚忠貞范承謨錢塘縣志承謨順治壬辰進士
以學士出撫浙江多惠政陞福建總督死耿逆
之難浙人哀思建祠崇祀歲給學租銀春秋有
司致祭
古文昌祠在四賢祠右
錦帶橋在白沙隄中間隄南為前湖隄北為
後湖(亦稱裏湖)中開一港以通舟楫叠石為梁横跨
十錦塘望若錦帶故名
聖祖仁皇帝臨幸孤山
御舟由此轉入後湖改架木梁雍正八年重甃以石
(臣謹按西湖遊覽志載斷橋稍西有涵碧橋在孤山路中宋轉運使陳堯佐重修而不載錦帶)
(橋考十錦塘之名始於萬歷間司禮監孫隆修白沙隄而易其稱者嘉靖作志時有涵碧而無)
(錦帶明矣隆修隄甃石因十錦塘而名其橋曰錦帶則錦帶當即為涵碧無疑)
斷橋一名段橋在孤山路口西湖遊覽志斷
橋本名寶祐橋唐時呼為斷橋張祐詩云斷橋
荒蘚合是也橋隄烟柳葱蒨露草芊綿望如裙
帶元錢惟善竹枝詞有段家橋之名聞者疑為
杜撰然楊薩諸詩往往亦稱段橋未為無據也
橋口舊有宋時總宜園取蘇詩淡粧濃抹總相
宜之意今不存
斷橋殘雪亭在斷橋之上奉懸
聖祖仁皇帝御書扁額復恭摹勒石建
御碑亭於橋左為西湖十景之一乾隆十六年春
聖駕南巡
御製斷橋殘雪詩(見恭紀名勝)
(臣)沈德潛恭和元韻
段家橋邊積素餘樵蹤欲斷將焉如山人僵臥
不能起裹飯于今有子輿
自聖因寺西經蘇隄合趙隄楊隄至湖心
亭為孤山西路
朱子祠在孤山之陽錢塘縣志舊在錦塢山
額題紫陽書院明督學蘇濬喬因阜先後錄其
裔孫以守祠祀動支仁和縣學租遣官致祭
國朝順治丁酉以錦塢山峻歲久傾圯巡撫陳應
泰巡按御史王元曦提學僉事谷應泰移建今
處春秋有司致祭
報恩院在白沙隄之西舊名盧舍菴錢塘縣
志明萬歷間司禮監孫隆建
國朝順治已丑上方院盧九德重修立柵水中禁
人捕魚以為西湖放生之所遂名盧舍菴康熙
五十五年織造孫文成改建更今名
六一泉在孤山西南即唐孤山寺(白居易西湖晚歸回)
(望孤山寺詩柳湖松島蓮花寺晩動歸橈出道蕩場盧橘子低山雨重栟櫚葉戰水風涼烟波澹)
(摇空碧樓閣参差倚夕陽到岸請君回首望蓬萊宫在水中央林逋孤山寺寫望詩底處憑欄)
(思渺然孤山塔後閣西偏陰沉畫軸林間寺零落棋枰葑上田秋景有時飛獨鳥夕陽無事起)
(寒烟遲留更愛吾廬近秪待重來看雪天)咸淳臨安志陳天嘉元年
改建名永福西湖遊覽志宋大忠祥符間改為
廣化寺内有辟支佛骨塔柏堂竹閣皆在焉紹
興間改創四聖延祥觀理宗時復改西太乙宫
錢塘縣志元楊璉真伽改為萬壽寺元末燬明
洪武初誠意伯劉基復建易名六一泉因蘇軾
守郡時與僧惠勤懷歐陽公泉出講堂下遂名
六一自宋迄元泉沒扵二氏之居久矣元季兵
燹泉始呈露復構石亭以覆之揭為寺額歲久
圮崇禎甲申重修仍名廣化外構數峯閣以祀
自漢迄明諸先賢又圮
國朝康熙初重建復名六一泉(蘇軾六一泉銘見藝文)
柏堂咸淳臨安志陳文帝天嘉二年建廣化
寺寺有當時所植二柏其一已枯東坡作孤山
二詠序云柏二株其一為人所薪山下老人自
為兒時巳見其枯矣然堅悍如金石愈於未枯
者僧志詮作堂久廢今基在西太乙宫有孝宗
御書軾詩刻石覆以小亭(蘇軾柏堂詩道人手種幾生前鶴骨龍姿)
(尚宛然䨇幹一先神物化九朝三見太平年忽驚華厦依巖出乞與嘉名到處傳此柏未枯君)
(記取灰心聊伴小乘禪)
竹閣咸淳臨安志舊在廣化寺柏堂之後有
小閣多植竹白公居易嘗偃息於此遂名今與
寺俱徙(白居易宿竹閣詩晚坐松忩下宵眠竹閣間清虛當服藥幽獨抵還山巧未能)
(勝拙忙應不及閒無勞别修道只此是玄關蘇軾孤山竹閣詩海山兜率兩茫然古寺無人竹)
(滿軒白鶴不留歸後語蒼龍猶是種時孫兩叢却似蕭郎筆千畝空懷渭上村欲把新詩問遺)
(像病維摩詰更無言又竹閣憶樂天翁詩柏堂南畔竹如雲此閣何人是主人但遣先生披鶴)
(氅不須更畫樂天真)
瑪瑙坡萬歷杭州府志在孤山東咸淳臨安
志地有碎石文瑩若瑪瑙状故名西湖遊覽志
舊有瑪瑙寶勝院院内閒泉僕夫泉皆僧智圓
所鑿圓字無外號中庸子與林逋為友(詳見北山)
參寥泉西湖古蹟事實在孤山舊智果院蘇
軾守杭與僧道潛號參寥子遊故名(詳見北山)
金沙井咸淳臨安志在孤山廣化寺白居易
嘗酌此泉甘美視其沙燦如金色故名
四聖延祥觀西湖遊覽志宋紹興間建以沉
香刻四聖像飾以大珠備極工麗為園曰延祥
亭館窈窕儼若圖畫
西太乙宫西湖遊覽志宋理宗時稱五福太
乙臨吳越之分卽延祥園建太乙宫内有瀛嶼
白蓮堂蓬萊閣香月亭等勝其殿曰黃庭即凉
堂故址四壁有蕭照所畫山水成化杭州府志
嘉木揚喇勒智改為寺至正庚子燬
(臣謹按舊志所載孤山古蹟如柏堂竹閣及金沙井延祥觀太乙宫皆稱在廣化寺即今之六)
(一泉雖舊址已湮而其地尚在惟瑪瑙坡僅稱在孤山東參寥泉僅云在智果院今坡與院皆)
(無蹤跡可考而瑪瑙智果兩寺已移在北山寶雲山下他如西閣辟支塔報國寺學士溝及斷)
(橋西之總宜園皆廢久無可指實僅據舊志錄存其名以還故蹟云)
歲寒亭遂昌雜錄孤山之陰有一亭在高阜
處名曰歲寒繚亭皆古梅(程鉅夫題歲寒亭詩吾廬不暇理且復理)
(斯亭風雨連天白雲山送我青蒼龍千歲質白鶴九霄翎相與成三友年年聚德星)
挹翠閣遂昌雜錄閣臨水上下皆拱斗砌成
極為宏麗建西太乙宫時所創
西泠橋在孤山路西北西湖遊覽志一名西
林橋又名西陵橋從此可往北山武林舊事亦
名西邨都城探春先南後北至午則盡入西邨
弁陽老人詞云看畫船盡入西邨閒却半湖春
色指此
乾隆十六年春
駕幸西湖
御製西泠橋詩
玉蝀横分裏外湖綠絲風裊柳千株漾舟朅想前
朝蹟賢守風流白與蘇
諾公祠在西泠橋西祀鎮浙將軍宗室諾羅
布將軍恤兵愛民
聖祖仁皇帝南巡
御書天潢維翰四字
賜之後浙民請祠於西湖之濱祠内有君子泉敦詩說
禮堂
君子泉武林舊事定業院有君子泉兩湖麈
談北山鳳林寺後有乳泉頗甘洌峭壁側立涵
以石池石上刻君子泉按鳳林本唐喜鵲寺而
武林舊事又稱泉在定業院寺與院皆鳥窠禪
師道場二地相去不遠故指院以為寺歟錢塘
縣志今在諾公祠内
蘇隄在西泠橋西上有六橋自南新路接北
新路横截湖中宋元祐間蘇軾築楊慎蘇隄本
末東坡旣奏開湖周視湖上曰今欲去葑田而
葑泥如雲安所置之湖南北周迴三十里環湖
往來之民或終日不達若取葑草積之湖中為
長隄以通南北則葑去而行者便矣隄成杭人
稱曰蘇公隄祠公隄上西湖遊覽志沿隄夾植
花柳中為六橋橋各有亭以覆之自是湖分為
兩西曰裏湖東曰外湖南渡後隄橋成市走馬
遊船絡繹不息歲久弗治隄漸廉削成化以前
裏湖盡為民業六橋水流如綫知府楊孟瑛闢
之增築湖隄列植萬柳頓還舊觀
國朝雍正四年開濬西湖與白沙隄同時修築輔
狹為廣增庳為高視白沙隄倍之乾隆十六年
春
聖駕巡幸
御製蘇隄詩
白沙隄上昨鳴鞭瀟灑詩情憶樂天豈意千秋留
姓氏白公不及大蘇傳
一株楊柳一株桃夾鏡雙湖綠映袍蓄眼韶光看
不足北高峯影接南高
跨虹橋即蘇隄第六橋西湖遊覽志蘇隄之
橋次第自南而北楊隄之橋次第自北而南第
六橋與西岸第一橋斜對稍北則為西泠橋
曲院風荷亭在蘇隄跨虹橋西康熙三十八年
聖祖仁皇帝御書曲院風荷為西湖十景之一遂建亭
其處内有迎薰閣東為望春樓乾隆十六年春
聖駕南巡
御製曲院風荷詩(見恭紀名勝)
(臣)沈德潛恭和元韻
院落迴環巧貯風水花真奪晚霞紅明粧短棹
穿花去一路歌聲訝許同
崇文書院在跨虹橋西明萬歷間巡鹽御史
葉永盛視鹺之餘集内商子弟於跨虹橋西授
以題命各就舫中屬文舫皆散去少焉畫角一
聲羣舫畢集各以文進面定甲乙名曰舫課去
官後商士思之就其地建書院中奉朱子而以
後寢祀永盛凡舫課皆櫝其文於鹺使者評隲
焉
國朝康熙四十四年
聖祖仁皇帝南巡
御題正學闡教四字
賜為額爰鼎新之榜曰崇文中為饗堂闢其左為亭恭
摹
御書勒石崇奉後為敬修堂為諸生齋舍雍正十一年
重修延師督課朔望會文民商咸集規制大備
西湖書院明成化間布政使寗良建延大理
卿夏時正居之名孤山書院卽西太乙宫故址
也建書庫捐膳田以待四方學者又名西湖書
院歲久圮
國朝康熙二十五年督學王掞於跨虹橋之西重
構為講學之所仍名西湖書院後講學久廢乾
隆八年併入崇文書院
湖山神廟在跨虹橋西祀湖山之神雍正九
年浙江總督李衛創建
竹素園在湖山神廟西雍正九年廟成遂於
廟右闢地為園創建亭宇十年恭奉
世宗憲皇帝御書竹素園三字額懸正廳内有流觴亭
水月亭臨花舫觀瀑軒聚景樓俱擅湖山之勝
乾隆十六年三月
聖駕臨幸
御製竹素園詩(見恭紀名勝)
東浦橋即蘇隄第五橋通曲院港西湖遊覽
志第五橋與西湖第二橋對宋周紫芝韓園讌
集詩遥知第五橋邊路桐葉題詩人未歸
趙隄宋時稱小新隄路通靈竺咸淳臨安志
淳祐二年安撫趙與&KR0696;築自北山第二橋至麴
院夾植花柳如蘇隄隄半作四面堂為亭三以
比蘇隄人遂稱趙公隄西湖遊覽志隄旁舊有
天澤廟小隱園裴園史園喬園資國園並廢
天澤廟西湖遊覽志在趙隄旁祀履泰將軍
孫顯忠顯忠錢塘人仕吳越嘉熙間京尹趙與
懽禱雨有應奏封天澤侯内有天澤井葛仙翁
虬松資國園卽將軍故宅也
小隱園西湖遊覽志宋内侍陳源之外宅後
收入重華宫改建崇福院前有雙岸金沙澗裴
園裴禧别業史園史徽孫别業喬園喬又聞别
業
(臣謹按趙隄故址湮廢已久其隄旁天澤廟小隱園及裴園史園諸處在嘉靖間作遊覽志時)
(俱稱並廢則隄之不存可知其所云自北山第二橋至麴院以通靈竺者北山第二橋即東浦)
(橋也盖自南而數為弟五自北而數則為第二麴院原在金沙澗旁宋時取澗水以造麴路通)
(靈竺今新築之金沙隄卽其處也故存其名以還舊蹟)
金沙隄在蘇隄東浦橋南自東迤西與楊隄
故址相屬其地為靈隱澗泉入湖之處舊為淺
灘俗呼金沙灘數十年來金沙漸淤積成廣區
雍正九年總督李衛建祠以祀關帝遂於東浦
橋之旁築新隄以達祠宇隄廣三丈長六十餘
丈夾植桃柳與蘇隄聯絡映帶遂名金沙隄
玉帶橋在金沙隄上雍正九年因築新隄建
橋其上以通六橋之車馬裏湖之舟楫港中溪
流湍激設三洞以釃水狀如帶環故名玉帶乾
隆十六年春
聖駕巡幸
御製玉帶橋詩(見恭紀名勝)
關帝祠在金沙港雍正八年浙江總督李衛
因港中灘沙漲成平陸創建神宇中為祠門三
楹外照面樓三楹進内儀門三楹饗堂三楹更
進為正殿三楹後寢五楹上構岑樓下接水軒
左右廂樓各五楹後臨湖面環以迴廊朱欄掩
映闢祠西為園由正殿繞步廊啓徑而入疊石
為山䟽泉為池雜蒔卉木創建亭宇軒檻&KR0785;瓏
欄楯銜接内有觀瀾亭垂釣亭薔薇洞瓊花島
及星橋月榭諸勝湖上關帝祠凡數處規制宏
敞以此為最
寶勝菴在關帝祠西為雲林下院
魚籃觀音院在金沙澗路口舊錢塘縣志宋
時建路通行春橋
金沙澗卽靈隱山北澗之水流入西湖處澗
沙明淨作黃金色故名金沙入湖漸成深廣遂
稱港焉其淺陂則稱金沙灘居民皆以捕魚為
業網罟之外多放鸕鷀以取魚爾雅所謂鷀鷧
嘴曲如鈎食魚者是也乾隆十六年春
駕幸西湖
御製鸕鷀詩
鸕鷀本野鳥食魚以自活一被漁師得鎩羽如受
刖以繩縳其頸驅之捕鱸鱖將謂得果腹豈知不
下咽冥然猶不悟長此安能脱鸕鷀爾特愚漁師
爾特黠格物可會心海鷗信明達
壓隄橋即蘇隄之第四橋通茅家埠西湖遊
覽志第四橋與西岸之第三橋對橋下水極深
凡入靈竺舟行必取道於此故橋旁設石臺籠
燈以照夜船舊有水仙王廟亦名龍王祠前有
井曰薦菊後圮移建於望湖亭劉渙詩重到桃
花第四橋
(臣謹按水仙王廟本伍胥祠胥浮尸江上吳人稱為水仙見越絶書唐乾寧間封吳安王因有)
(水仙吳王之稱蘇軾詩配食水仙王蓋謂配食子胥耳至嘉澤龍王本號錢塘湖龍君錢鏐奏)
(封廣潤龍王廟在寶石山乾道間安撫周淙徙於蘇隄第四橋名水仙王廟後人因稱龍王祠)
(遂以龍王為水仙矣)
蘇隄春曉樓在蘇隄第四橋之南康熙三十八年
聖祖仁皇帝御書蘇隄春曉為西湖十景之首恭建
御碑亭雍正八年浙江總督李衛以亭隘不稱瞻仰改
建岑樓崇奉
奎章復建曙霞亭於後乾隆十六年春
聖駕南巡
御製蘇隄春曉詩(見恭紀名勝)
(臣)沈德潛恭和元韻
誰築長隄記大蘇春光曉色接林廬分明海上
方蓬景倒影樓臺入半湖
望山橋卽蘇隄第三橋通花家山港西湖遊
覽志第三橋與西岸第四橋斜對水名花港所
謂花港觀魚者是也舊有雪江書堂宋淳祐中
婺州人胡侊充三賢堂長自號雪江因名今廢
鎻瀾橋卽蘇隄第二橋通赤山麥嶺路西湖
遊覽志第二橋與西岸第五橋對舊有湖山堂
宋京尹洪燾建又有三賢堂宋京尹袁韶建以
祀白蘇林三公後有堂三曰水西雲北曰月香
水影曰晴光雨色久廢
映波橋卽蘇隄第一橋通赤山教場西湖遊
覽志第一橋與西岸第六橋斜對舊有旌德觀
本定香寺址今止存定香橋徐集孫西湖納凉
詩小艇撑過第六橋
花港觀魚亭在蘇隄映波橋之北康熙三十八年
聖祖仁皇帝御題花港觀魚為西湖十景之一建亭其
處乾隆十六年春
聖駕南巡
御製花港觀魚詩(見恭紀名勝)
(臣)沈德潛恭和元韻
彎彎野岸圍清港淰淰游魚啖落花物我兩忘
同一樂要將此意問南華
旌德先賢祠在蘇隄第一橋南夢粱錄寶慶
二年府尹袁韶請於朝以杭會湖山清麗人傑
代生請建祠以祀陶唐至宋本郡人物許箕公
以下三十一人列女孫夫人等五人賜額曰旌
德觀錢塘縣志後燬今徙建城内保安坊
楊隄在裏湖西岸與蘇隄相對西湖遊覽志
正德間知府楊孟瑛旣開西湖遂築此隄增築
六橋俗稱裏六橋是也然近北山三橋宋時己
有之孟瑛所築特南山三橋耳
國朝雍正四年開濬西湖重加修築亦如白蘇二
隄緣在裏湖經行者稀且近居民田桑之地故
不復補植花木云
環璧橋裏六橋之隄比第一橋西湖遊覽志
第一橋近淨空院玉泉之水出焉題曰環璧自
此而西可通耿家埠
流金橋裏六橋之第二橋西湖遊覽志第二
橋金沙澗水出焉題曰流金自此而西可通麯
院路
臥龍橋裏六橋之第三橋西湖遊覽志第三
橋地近龍潭深黝莫測有時祥光浮水面盖神
龍之所窟宅也題曰臥龍自此而西可通茅家
埠
隱秀橋裏六橋之第四橋西湖遊覽志第四
橋遶丁家山而東沿隄屈曲蒼翠掩映題曰隱
秀自此而西可通花家山
景行橋裏六橋之第五橋西湖遊覽志第五
橋西挹高峯橋畔舊有三賢祠在焉題曰景行
從此而西可通麥嶺路
濬源橋裏六橋之第六橋西湖遊覽志第六
橋從定香橋而入近發祥祠虎跑珍珠二泉之
水出焉其源長矣非濬導不可題曰濬源
湖心亭居全湖中心浙江通志舊有湖心寺
寺外三塔鼎峙明弘治中寺燬塔亦湮廢嘉靖
間知府孫孟尋遺址建亭萬歷四年按察僉事
徐廷祼重建有太虛一點宛在水中央之額後
司禮監孫隆升為重簷題曰喜清閣萬歷錢塘
縣志湖心寺外三塔其中塔南塔並廢卽北塔
基建亭名湖心亭(張萱湖心亭詩漲玉周遭澹欲無三潭深處一亭孤疎鐘)
(度水寺邊寺野艇依林湖外湖日落雲容渾自懶春來花氣未全蘇開樽不用邀明月已探驪)
(龍頷下珠王寅湖心亭詩雨後湖波嫩轉嬌爛銀盤裏坐吹簫四圍蘭槳三千頃䨇帶桃花十)
(二橋亭壓蛟宫翻晚照沙沉塔廟說前朝虚亭鷗鳥時來往自識閒情不用招方九叙湖心亭)
(詩滄波縈繞小亭幽來往惟憑一葉舟三塔已沉青草没兩峯相對黛烟浮潭心影動疑鮫室)
(風裏翬飛似蜃樓何用乘槎霄漢去藏鴉門外卽瀛洲)
國朝康熙二十八年
聖祖仁皇帝南巡
御題扁額云
静觀萬類奉懸亭中又亭聯云
波湧湖光遠
山催水色深
又於樓上
御題云
天然圖畫奉為額雍正五年增建敞堂三楹堂後復
構水軒架於湖面雕甍貼水丹桷凌雲乾隆十
六年春
聖駕巡幸
御製湖心亭詩(見恭紀名勝)
(臣)錢陳羣恭和元韻
天影相涵駐碧空霓旌摇曳古槎通水中坻
與水中沚蓮葉西來蓮葉東玉宇瓊樓元在月
方壺員嶠漫隨風憑欄得句
宸襟霽洵有鳶魚趣不窮
(臣)沈德潛恭和元韻
亭臺無地遠涵空水鏡烟開有櫂通三面總圍
山遠近(獨缺州城一面)四隅莫辨水西東魚跳瑶砌疑
濺雨燕入珠簾巧避風來往請君還送目方蓬
縹緲景難窮
西湖志纂卷三
