西湖志纂卷二
大學士梁詩正等輯
西湖水利
西湖古稱明聖湖漢時金牛見湖人言明聖之
瑞因名又以其在錢塘故稱錢塘湖又以其委
輸於下湖故稱上湖其地負會城之西故通稱
西湖(漢書地理志錢塘有武林山武林水所出水經注錢塘縣南江側有明聖湖父老傳)
(言湖有金牛古見之神化不測湖取名焉咸淳臨安志武林水自四山而下合流扵明聖湖即)
(今之西湖也西湖遊覽志西湖三面環山谿谷縷注下有淵泉百道瀦而為湖諸山之脉皆宗)
(天日蜿蟺東來若翔若舞萃扵錢塘而崷崪扵天竺從此而南而東則為龍井為大慈為玉岑)
(為積慶為南屏為龍山鳳山吳山皆謂之南山從此而北而東則為靈隠為仙姑為履泰為寳)
(雲為巨石皆謂之北山南山之脉分為數道貫扵城中而其外邏則白龍山沿江而東環沙河)
(而露骨於茅山艮山者皆其護沙也北山之脉分為數道貫扵城中而其外邏則自霍山繞湖)
(市半道紅衝武林門露骨於武林山皆其護沙也潮擊海門而上晝夜再至山□水導而逆以)
(海潮則氣脉不觧南北諸山峥嶸䢗繞匯為西湖洩惡停深若練若鏡其水灌漑沿湖之田形)
(勝□乎郡城餘波潤於下邑豈直為魚鳥之藪遊覽之娛哉)
歷代開濬始末
唐代宗時李泌刺杭州憫錢塘瀕海市民苦江
水滷惡難以安土始鑿六井開陰竇引湖水以
資民汲民甚利之(唐書李泌傳代宗時泌為常衮所忌出為杭州刺史有風)
(績咸淳臨安志六井相國井在甘泉坊側西井在相國寺前方井在三省激賞酒庫西白龜池)
(水口在玉蓮堂北小方井在錢塘門内裴府前金牛井今廢)
長慶初刺史白居易重修六井甃函筧鍾洩湖
水漑瀕河之田(唐書白居易傳居易雖進忠不見聽乃匃外遷為杭州刺史始)
(築隄捍錢塘湖鍾洩其水漑田千頃浚李泌六井民頼以汲白居易别州民詩耆老遮歸路壺)
(漿滿别筵甘棠無一樹那得淚澘然稅重多貧戶農饑足旱田惟留一湖水與汝救荒年自注)
(今春增築錢塘湖隄貯水防旱故云)
五代時西湖歲久不修湖葑蔓蔽吳越王錢氏
置軍千人治湖又䟽湧金池以入運河(宋史河渠志錢)
(氏有國始置撩湖兵士千人專一開濬夢粱錄湧金池在豐豫門内引西湖水為池吳越王元)
(瓘書湧金池三字刻石識之)
錢氏歸命後廢撩湖兵士湖復不治宋景德初
王濟以工部郎中知杭州命工開濬(宋史王濟傳郡城西)
(有錢塘湖漑田千餘頃歲久湮塞濟命濬治增置斗門以備潰溢之患仍以白居易舊記刻石)
(於側)
天禧時王欽若奏請西湖為放生池禁民採捕
慶歷時湖葑日塞鄭戬知杭州復濬之(宋史鄭戩傳慶)
(歷元年戬知杭州時錢塘湖葑土湮塞為豪族僧坊所占冒湖水益狹戬發屬縣丁夫數萬闢)
(之事聞詔本郡歲治如戬法)
嘉祐中知州事沈遘作南井以補金牛之缺人
稱沈公井(咸淳臨安志沈文通嘗作南井引西湖水入城以便民汲人呼為沈公井)
(按南井在三橋西金文河酒庫北水口在豐豫門外龍王堂前分入宋史沈遘傳遘知杭州明)
(於吏治令行禁止禁民捕西湖魚鼈)
熙寧中六井及沈公井俱廢知州陳襄命工討
其源流渫而甃之歲旱不能為害(咸淳臨安志杭雖號水鄉)
(而其地斥鹵可食之水嘗不繼唐相國李長源舊為六井引西湖以飲民井久廢不修水遂不)
(應民用襄命工討其源流渫而甃之井遂可食雖遇旱歲民用沛然)
元祐四年龍圖閣學士蘇軾知杭州奏請救荒
餘錢萬緡糧萬石及百僧度牒募民開湖葑草
盡除湖乃大治(宋史蘇軾傳西湖葑積為田漕河失利取給江潮舟行多淤三)
(年一淘為民大患六井亦幾於廢軾見茆山河專受江潮鹽橋河專受湖水遂濬二河以通漕)
(復造堰牐以為湖水蓄洩之限以餘力完六井又取葑田積湖中南北徑三十里為長隄以通)
(行者吳人種菱春輙芟除不遺寸草募人種菱湖中葑不復生歲取其利以備修湖杭民家有)
(畫像飲食必祝又作生祠以報)
南渡後郡為行都衣冠畢會商賈雲集雖無恢
復遠略而言水利者歷朝多有紹興初守臣張
澄請開西湖繼守臣湯鵬舉奏請重開均著治
績(宋史河渠志紹興九年知臨安府張澄奏請招置廂軍兵士二百人委錢塘縣尉兼領其)
(事專一濬湖若包占種田沃以糞土重置諸法從之咸淳臨安志紹興八年澄再知臨安府五)
(月浚臨安府運河紹興十九年以西湖近來穢濁湮塞詔郡守湯鵬舉措置遂用工開撩及修)
(砌六井陰竇水口增置斗門閘板量度水勢通放入井且條具事宜以聞)
乾道時臨安居民日盛河流漸隘舟楫病之安
撫周淙請開運河濬西湖重修六井一倣蘇軾
遺法(宋史河渠志乾道四年守臣周淙出公帑錢招集游民開濬城内外河䟽通淤塞人)
(以治辦稱之咸淳臨安志淙言西湖惟務深闊涓淨累降指揮禁止汙穢今欲撩湖增置軍兵)
(百人專委錢塘縣尉并壕寨官一員於階位内帶主管開湖管轄軍兵不住開撩不許妄有請)
(佃包佔或有違戾依蘇軾申請以違制論從之)
淳熙時張杓知臨安興水利不避權要治法略
如周淙(咸淳臨安志淳熙十二年張杓以兩浙轉運副使知臨安府置修江卒以禦潮)
(䟽積年湖壅三閘六井一一修復十六年杓以權兵部尚書再兼知臨安府時有内侍毛伯益)
(占西湖菱池為亭夤緣求免杓曰吾官可去法不可屈執奏論如律)
淳祐咸淳間以治水著者守臣為趙與&KR0696;為潛
說友御史為鮑度相繼開浚宋之世湖無壅淤
之患(夢粱錄淳祐丁未大旱湖水盡涸郡守趙與&KR0696;奉朝命開濬自六井至錢塘上船亭)
(西泠橋北山第一橋蘇堤三塔南新路長橋柳洲寺前等處凡種菱荷茭蕩一切薙去湖水如)
(舊咸淳四年守臣潛說友申請扵朝乞行除拆湖中菱荷無得存留穢塞侵占湖岸又咸淳中)
(御史鮑度劾奏内臣陳敏賢劉公正包占水池蓋造屋宇濯穢洗馬無所不施一城黎元俱飲)
(汚膩濁水而起疾疫之災奉旨降官罷職令臨安府拆毁屋宇開闢水港於湖中除拆蕩岸得)
(無汚穢之患并令官府除其年納利租官錢消滅其籍)
有元一代守令治西湖者無人湖遂廢而不治
故元史河渠志不及西湖(元史世祖本紀至元二十五年二月辛已)
(以杭州西湖為放生池二十八年弛杭州西湖魚鳥禁聽民網罟成化杭州府志元時不事濬)
(湖沿邊泥淤之處沒為茭田荷蕩屬扵豪民湖西一帶葑草蔓合侵塞湖面如野陂然)
至正六年丞相托克托率達實特穆爾開候潮門
以南運河及龍山河
明初仍元之舊西湖漸成平田遂起税額向稱
以山為岸者去山日遠(成化杭州府志西湖百餘年來居民寺觀占為)
(已業六橋之西悉為池田桑埂裏湖亦然中僅一港通酒船耳孤山路南東至城下直抵雷峯)
(塔迤西皆然)
景泰七年六月鎮守浙江兵部尚書孫原貞建
議築修西湖二閘明臣議開西湖自原貞始
成化中官兩浙者自都御史至郡守每議興西
湖水利雖或格於浮議或設施未竟而前作後
承漸見功緒(萬歷杭州府志正統後都御史劉敷御史吳丈元奏請復西湖而浮)
(議蠭起有力者百計阻之西湖遊覽志成化十年郡守胡濬稍闢外湖成化杭州府志成化十)
(二年湧金門北創開水門通導西湖水自柳洲寺後入城由曲阜橋逹城河門深四丈五尺高)
(九尺置鐡忩櫺障隔内外門内外各為橋上並闊一丈下闊視水門而高則減二尺外橋下又)
(為閘板以防暴漲)
成化十九年都御史劉敷等清理續占(李旻濬治西湖)
(議成化十九年廵視都御史劉敷用杭人通政何琮之言會同都布二司臨湖查勘凡宣德正)
(統等年圍築報税者一切鋤而去之税糧百三十餘石𣲖之隄西有産之家代納)
弘治十二年御史吳一貫修築石堰(李旻修復石堰記見)
(藝文)
弘治末正德初楊孟瑛守郡建議西湖當開者
五陳之御史車梁請達於朝從之發帑藏役人
夫毁田蕩除額税雖謗怨者多而有明開濬之
功以孟瑛為最(楊孟瑛奏議見藝文萬歷杭州府志正德三年郡守楊孟瑛銳)
(情恢拓力排羣議言扵御史車梁僉事高江上䟽請之部議報可乃以是年二月興工為傭一)
(百五十二日為夫六百七十萬為直銀二萬三千六百七兩拆毁田蕩三千四百八十一畝除)
(豁額糧九百三十餘石以廢寺及新墾田糧補之自是西湖始復唐宋之舊)
嘉靖時禁侵占西湖者為御史傅鳳翺龐尚鵬
萬歷時郡人陳善作杭州府志建䟽通之議(西湖)
(遊覽志嘉靖十八年廵按御史傅鳳翺行縣清理占據四十四年廵按御史龐尚鵬刻碑清波)
(湧金錢塘三門嚴為禁防萬歷杭州府志龐尚鵬立石禁約西湖開築以來積數百年矣前人)
(用情扵此非徒采形勝資燕遊實為廣蓄洩以備旱潦杭民世其利至今頌之不衰往緣豪右)
(侵占淤塞巳經前院勒石示戒歲久法弛蠶食如故特行立石禁諭凡有宦族豪民仍行侵占)
(及巳占尚未改正者許諸人赴院陳告陳善請䟽西湖議見藝文)
天啓四年錢塘縣令沈匡濟議䟽填閼之水以
清湖八議上之撫按未見施行(沈匡濟清湖八議見藝文)
皇朝開濬盛典
順治十一年六月二十二日欽奉
恩詔内開
一東南財賦重地素稱沃壤連年水旱為災民生重
困皆因失修水利致悞農功該督撫責成地方官
悉心講求䟽通水道修築隄防以時蓄洩俾水旱
無虞民安樂利
順治間浙江左布政使張儒秀立西湖禁約凡豪
民占為私産者勒令還官
康熙二十四年廵撫趙士麟開浚城中河道凡
河之已塞而全䟽者起清波門三橋址歷逥龍
橋衆安橋以南循中宫橋又西北循梅家橋凡
十二里其流淺而加濬者起湧金水門歷洗馬
橋烈帝廟北循武林門南抵正陽門又南抵南
新關凡二十五里費白金二萬餘兩役夫二十
餘萬工起康熙甲子十一月訖工於乙丑六月
康熙二十八年歲在已已春
聖祖仁皇帝厪懷澤國軫恤羣黎
特舉省方之典
巡幸至浙駐蹕西湖
御製七言詩一首并序
宋臣蘇軾開湖漑田築隄瀦水杭民利之爲政者
不當如是乎
長隄十里跨湖波官柳青青覆軟莎漫道只爲遊賞
地懸知布政在民和
閱已卯癸未乙酉丁亥之歲屢奉
南巡皆
臨幸駐蹕官民踴躍忭舞恭先濬治西湖闢孤山以建
行宫並䟽湧金門城河以逹
御舟雲山效靈湖波增潤漢稱明聖之瑞千古協應
蓋自有西湖以來未有若斯之盛者也
康熙四十六年十二月十四日工部奉
上諭朕宵旰勤民視如赤子無一時一事不思為閭閻
圖經久之計江南浙江生齒殷繁地不加增而仰食
者日衆其風土陰晴燥濕及種植所宜迥與西北有
異朕屢經巡省察之甚悉大抵民恃田畝為生田資
灌漑為急雖東南名稱水鄉而水溢易泄旱熯難支
夏秋之間經旬不雨則土坼而苖傷矣濱河低田猶
可戽水濟用高仰之地力無所施往往三農坐困朕
茲為民生再三籌畫非修治水利建立閘座使蓄水
以灌輸田疇無以爲農事緩急之備江南省蘇州松
江常州鎮江浙江省杭州嘉興湖州各府屬州縣或
近太湖或通潮汐宜於所有河渠水口度地建閘随
時啓閉水有餘則宣洩之水不足則瀦蓄以備用其
有支河港蕩淤淺者宜并加䟽濬使引水四達仍行
建閘多蓄一二尺之水即田高一二尺者資以灌漑
矣多蓄四五尺之水即田高四五尺者資以灌漑矣
行之永久可俾高下田畝無憂旱潦此於運河無涉
而於民生實大有禆益今漕運總督與江浙督撫方
料理截漕散賑爾部速移文該督撫等令將各州縣
河渠應建閘蓄水之處並應建若干座通行確察明
晰具奏爾部卽遵諭行特諭欽此本年十二月浙江
廵撫王然接准部咨欽遵檄行杭嘉湖三府確
勘查議随據杭州府知府張恕可詳稱杭屬錢
塘縣西湖有湧金水門引湖水入城周流曲折
歸於海寧地界湖北聖塘閘洩水於濠河流至
新河壩其減水石堰二閘之水由桃花港入於
餘杭縣界流於大河可資灌漑今桃花港淤淺
約長三里應行開濬其餘西湖通水諸處皆有
舊閘可考勸率沾利農民勤加保護䟽通以資
田疇其支河港蕩有淤淺者令及時開濬等因
詳覆會同福浙總督具題部議覆准杭嘉湖三
府共建閘六十四座所需銀兩移咨戶部撥給
西湖通水諸處支河港蕩令&KR1308;管有司將淤淺
處所勸諭民間相時開濬可也奉
旨依議去歲杭州等處被灾民生疲敝今支河港蕩内
淤淺者若勸民開濬地方官員或藉此私𣲖害民亦
未可定著動正項錢糧䟽濬欽此欽遵部咨到院行
司四十七年十月浙江布政司為欽奉
上諭事今將奉
旨察勘河渠水口應行建閘䟽濬處所并奉
旨著動正項錢糧䟽濬支河港蕩造册詳報
題請&KR1802;銷
雍正二年二月初五日
世宗憲皇帝特念地方水利關係民生最為緊要
勅令工部查議浙江西湖年久並無䟽濬應行該督撫
確勘具題本年六月福浙總督覺羅滿保會同
浙江廵撫黃叔琳題為請開水利以贍民生以
裕
國計事該臣等會看得杭城地當省會附郭之縣
仁和在東北錢塘在西南自仁和而迤東則為
海寧三縣田畝數萬頃全藉城中上下兩塘河
水灌漑而兩河之水源則皆自西湖所流注者
也湖居省城之西聚南北諸山之水匯七十二
泉之源瀦而為湖舊志周圍三十餘里水由湧
金門入城紆迴環曲而出於錢塘武林艮山諸
門其出艮山門者入上塘河由臨平而達於海
寧出錢塘門者由三閘而至松木場桃花港與
武林門之水共注響水閘凡湖墅支河與古蕩
西溪沿山十八里之田皆資其利有餘之水歸
入下塘河而仁和北鄉以及錢塘之下八鄉實
沾蔭焉此西湖水源出入之大槩唐臣白居易
所謂每放湖水一寸可漑田十五頃每一復時
可漑五十頃若蓄洩及時則瀕湖千頃可無饑
歲者此也然西湖之所以灌漑利溥者由湖界
直接山脚沿湖諸山之水暢流入湖而無所壅
遏一由山水所來要口俱設小閘以阻浮沙使
之不能淤塞一由上塘五十里外臨平鎮之西
南有東湖即古臨平湖以為之停蓄故其來也
有源其去也有歸含泓蘊涵而無涸竭之患無
汎濫之虞則西湖與上河東湖其利害實相為
表裏者矣自明季來各閘廢壊而沙土多淤繼
且并其淤者而聽佃於民則山與湖隔絶而西
湖之源不能充裕上河淤淺東湖壅塞則水無
容納而西湖之流不能停蓄源流旣損而湖利
遂微三縣之田旱不兼旬卽憂枯稿由來久矣
我
皇上宵旰憂勤凡利益民生之事無一不厪
聖懷况開濬水利所關甚大臣等奉
命詳慎查勘謹按西湖舊志三十餘里有先被民人占
為田蕩於康熙三年丈入魚鱗圖冊者計四百
四十二畝零每年共徵糧銀二十兩七錢零共
徵糧米一十五石五斗零其田埂内種植桑桕
樹共一萬九千三百三株并蕩内栽荷蓄魚等
項管業之家每年約收租息銀三百四十四兩
零又未經丈入魚鱗圖册者計二百一十八畝
若較額征之數每年亦止銀十餘兩米七石餘
斗其田埂内種植桑桕樹共八千四百七十七
株并蕩内栽荷蓄魚等項管業之家每年約收
租息銀一百二十三兩零此項田地原屬官湖
漸為民占在亘塞湖心者固為妨礙水道即去
湖較遠者亦皆阻遏水源况所納於官者每年
僅銀三十餘兩米二十餘石即所利於民者每
年亦止花息銀四百九十三兩零其為官民利
益者甚微而所損於三縣民田者實不止於鉅
萬今荷
聖恩軫念民生修復水利所當仰請
皇仁豁除糧額照西湖舊址盡行清出歸湖去其埂
塞開通水源以貽萬世無窮之利其從前所種
桑桕等樹或移植於附近堤岸或移植他處以
收花息各聽民便至現存湖址二十二里四分
有竒通計裏外湖面一萬一千三百一十五畝
零淤淺硬沙葑灘共三千一百二十二畝應將
淺涸者挑深淤塞者開濬芟除葑草以復故址
而暢湖流其次序則先裏湖而後外湖先硬土
而後葑灘其深淺則或五六尺三四尺各就湖
面形勢分别挑濬其淤泥葑草則雇用小船搬
運帮築於各舊堤之上加闊加高以堅堤址其
保護則沿堤釘樁編竹不使淤泥坍入湖中裏
湖各橋建閘啓閉不使沙土流入湖内其委任
則令鹽驛道率同府縣佐貳實心料理其工費
則令布政司會同鹽驛道將府縣原估再加丈
勘節省確估造冊詳送撫(臣)核明具
題請
旨酌動海塘捐監銀兩於今年秋成後興工撫(臣)就近
不時查看督率俟工成之後即交鹽驛道每年
查看照管俾永遠不致淤塞如此則西湖之水
無憂涸竭而仁錢海三縣民田旱澇有備億萬
小民受益無窮於
國計民生實有裨益矣至於杭郡城内之河共有
數道一為中河一為東河一為小河而小河又
有中西北之分前人設筧鑿溝引西湖之水自
湧金水門及流福溝而入城北出武林水門南
出正陽水門東南出候潮水門復由正陽候潮
門外合流而趨永昌壩以供南𣙜之抽分通北
𣙜之商貨再進而入清泰水門落水於新&KR0309;以
䟽抽分之竹木又溢於會安壩而入艮山水門
以通東路之糧食場竈之鹽船其曲折出入凡
三十里然後由桃花港響水閘會流扵上下兩
塘河以灌漑田畝是城河正所以通西湖之血
脉而利益商民者無限城河淤塞則湖水無由
出入兩河亦隔絶不通今當相其淤淺處酌量
開濬附入工費項内報銷其城外上塘河一帶
由省城而直達海寧凡一百二十里沿河民田
地蕩數千頃各有閘壩旱則閉以蓄水澇則開
以分入下塘實為河之下流今河身支港亦多
淤塞則下流不暢不能引湖水而注之仁海但
地方甚為寬廣應責成沿河各縣勸諭有産沾
利之家趁秋成農隙業主出給口糧佃戶以身
作工漸次開濬民分其任官董其成但加督率
而不由胥役經手則衆擎易舉工可速成矣若
東湖為仁和海寧二縣分轄考之於志仁和載
周圍十里海寧載東西八里南北九里有奇旁
有四閘古為瀦蓄灌田之備又白居易石函記
云自錢塘至鹽官界應漑夾官河田須放西湖
水入河從河入田西湖不足則決臨平湖添注
官河又酈道元水經注云靈隠山下有錢塘故
縣縣側有明聖湖又合臨平湖經槎瀆而注於
海合之諸說則東湖實西湖蓄水之地而上塘
車戽之源利益實屬相侔但自宋代以來從無
議及開濬者臣等會勘湖址僅存六百餘畝雖
有湖形竟同陸地沿河盡為魚蕩田園清理既
難工程復大非一時可以並舉之事應俟西湖
完工日再為確議具奏再查浙江省城至江南
吳江縣接界一帶官塘運河(臣)等會同親勘間有
淺處而德清縣轄之大麻鎮起歴石門縣至桐
鄉縣轄之玉溪鎮共四十里更為淤淺半月不
雨舟卽難行其支港亦多壅塞此河不特商旅
往來抑且糧艘出入兼之田畝頼以車戽最關
緊要急應䟽濬以通運道見在飭行布政司會
同糧儲道細加丈量節省確估其開濬事宜專
委糧儲道督率各官實心料理其工費亦請扵
海塘捐監銀内動支統聽部議緣係奉
旨委勘事理謹將勘過情形先行題覆所有工費事宜
現在飭行布政司會同糧鹽二道逐一丈勘估
計(臣)謹會同浙江撫臣合詞具題伏乞
皇上睿鑒勅部議覆施行六月二十一日題七月十六
日奉
旨該部議奏欽此欽遵抄出到部工部等會議查浙江
仁和錢塘海寧三縣民田該督等旣稱皆頼兩
塘河水灌漑而兩河皆自西湖流注久因沙土
多淤聽佃於民利益甚微所損民田不止鉅萬
仰請
皇上豁除糧額照舊址清出淤淺沙灘相應挑濬工費
確估核題城内之河淤淺處亦酌量開濬附入
工費報銷等語應如該督等所題將民人所占
田蕩照西湖舊址清出應徵銀米准其豁除造
冊報明戶部其湖中沙草淺淤之處應令開濬
深通使水得以停蓄其舊隄坍塌之處卽將所
挑沙草帮築堅固推原歷來淤塞不特湖中葑
草滋蔓抑由上流沙土填積應於湖裏各橋建
閘啓閉不使浮土得入湖内以礙湖流前項工
程旣稱令鹽驛道節省確估該撫核實題報准
動海塘捐監銀兩於秋成後興工工完之日仍
交鹽驛道經管該撫不時查察每年取具該道
並無淤塞甘結報部城内河道淤淺之處應開
濬者亦行酌量開濬該督等一併確估題報可
也雍正二年九月二十一日題本月二十七日
奉
旨依議
雍正五年三月巡撫浙江都察院右副都御史
(臣)李衛題為請開水利以贍民生以裕
國課事該(臣)看得開濬西湖原估應需工料銀
四萬二千七百四十二兩零嗣據鹽驛副使
王鈞情愿照數捐出已資修濬經前署撫(臣)傅
敏奏明荷蒙
俞允欽遵在案先據署布政司事按察司董永芠詳稱
該道著陞任杭州府知府魏定國及分理各員
督率挑濬陸續興工俱於雍正四年十月二十
日各工完竣至老佃新佃内有無礙源流安土
難遷者不行開濬其餘徐蕩河頭小南湖等處
八十五畝四分六釐查係阻塞源流亦於原估
捐項數内挑濬完竣統計原估銀内實用過銀
三萬七千六百二十九兩零造冊詳送察核題
銷至湖工雖已告竣而淤泥葑草時常生長在
所不免并請題明將此節省銀五千一百一十
三兩零置買田畝交地方官將每年所收花息
為不時䟽濬歲修之費於年終造冊報查再運
河工段現在河水充足應暫停開濬仍將一切
湖河工程責令該道不時查察遇有淤塞卽行
督理修濬等因前來(臣)協同在省司道親加查
勘察核無異除現冊送部外理合題銷伏乞
皇上睿鑒勅部核覆施行奉
旨著察核該部知道
雍正五年二月欽奉
上諭浙江杭嘉湖三府上年秋冬之間雨水稍多收成
略覺歉薄今年青黃不接之時巳令地方官商酌平
糶以濟民食但念米價雖不至昂貴而無力窮苦之
民本無糴米之資甚屬可憫著動用庫銀四萬兩令
廵撫李衛會同將軍鄂彌達觀風整俗使王國棟悉
心商酌於地方或開濬河道或修理城垣隄岸令小
民就近傭工藉以糊口倘四萬金尚不敷用著李衛
等再行具奏請旨特諭(臣)李衛等欽遵察勘次第奉
行是以上下兩塘支河港汊堰埭橋梁凡湖流
所屇遠近處所靡不修舉堅固䟽濬深通仰見
睿慮周詳
皇仁溥博東南水利永頼於億萬斯年矣
西湖志纂卷二
