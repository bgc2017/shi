西湖志纂卷十
大學士梁詩正等輯
西溪勝蹟
西溪在西湖之西西湖遊覽志過石人嶺為
西溪萬歷杭州府志相傳宋高宗欲都其地後
得鳳凰山遂云西溪且留下因稱留下俗訛為
樓下云錢塘縣志西溪溪流深曲受餘杭南湖
之浸横山環之凡三十六里支港繁多溝塍錯
出有三路可入一由寳石山後陸行至秦亭山
沿山十八里為宋時入洞霄宫之輦道一由仙
姑山之西入青芝塢經法華山去北十里為西
溪一水道由松木場入古蕩溪流淺狹僅容小
舟自古蕩以西並稱西溪羣山回繞曲水灣環
沙溆蘆汀重重間隔置略彴以通行人有車馬
所不能至者(葉紹翁西溪詩一條横木過前溪邨女齊登棌葉梯獨立衡門春雨)
(細白雞飛上樹梢啼)
國朝康熙三十八年
聖祖仁皇帝南巡
駕幸西溪
御製五言詩一首(見恭紀名勝)遂禁樵採至今居民咸樂耕
漁之業而梅竹茶筍之利倍於他處故西溪之
勝不獨在山水間也乾隆十六年三月初十日
聖駕巡幸
御製西溪詩(見恭紀名勝)
(臣)沈德潜恭和元韻
巉巖法華山升陟幾及頂回身俯西溪如練平
鋪影言入梅花邨翛然雞犬静寒光聚幽壑空
翠滴高嶺林中梵放清雲外鐘聲冷西湖一山
隔喧寂分兩境喧極自歸寂人當發清省
法華山在青芝塢北西溪梵隠志西湖北山
一支其陽為竺國靈鷲其陰為法華有晉法華
僧靈蹟因以名山
龍駒山在法華山旁一名龍師山
石壁山咸淳臨安志與龍駒法華羣山連接
不能盡名約高四十餘丈占十有餘里東抵西
堰橋西至欽賢鄉
秦亭山法華之分脉也杭州府志高百丈周
迴三里山饒松竹楊梅薪篠在北山棲霞嶺後
相傳祖龍駐馬於此又云秦少游築亭其上俗
訛蜻蜓山自此至留下稱沿山十八里為南宋
入禹航洞霄宫輦道(姜圖南過秦亭山詩秦亭斜日獨徘徊小艇初從河)
(渚來處處舟依蘆港宿家家門對竹溪開避人野鶩聞聲去慈子莎雞接翅回乘興不辭邨路)
(遠為排寥寂一御杯)
堍泉在秦亭山堍下故名泉出石罅甚甘
古蕩在秦亭山西(王樨登古蕩詩曲水帶雲林鳩鳴綠樹陰藕陂魚百)
(石蠶市薾千金鐘出花宫近舟行翠靄深桃花源不悮更擬後時尋)
碧峯在秦亭山西下有碧沙泉錢塘縣志其
北為洗馬灘
方井在秦亭山西三里萬歷杭州府志相傳
王方平飲此泉故名舊有亭宋米芾書額西溪
梵隠志歲久亭圮明里人王槐重修刑部尚書
洪鍾補書方井桃源嶺五字
花塢在法華山之塢杭州府志以地多花故
名
廟塢塢中有東嶽廟故名西溪梵隠志廟前
雲木蓊翳靈風颯然外潭魚黑脊而脣腹皆渥
丹
龍歸塢在龍駒山中西溪百詠序在西溪之
東相傳宋建炎間高宗幸西溪見此塢清遠驅
馬歸之塢由是名
石人塢石人嶺之支錢塘縣志塢口為九沙
大青嶺在西溪之南錢塘縣志山田石澗逕
竹巖松窈然森秀
河渚在西溪南錢塘縣志本名南漳湖又曰
蒹葭深處又曰渦水俗稱河水沙嶼縈迴秋深
荻花如雪再進為深潭口四圍斷岸非棹不能
渡
梅花泉在九沙柏家園左萬歷錢塘縣志泉
自地湧起作梅花瓣深不能咫灌十許頃田
千鈞池在蔣侯廟前錢塘縣志周數百畝多
大魚漁者可得千觔故俗名千觔池
金竹嶺在石人嶺北西溪梵隠志竹皆作黃
金色
白沙山在金竹嶺傍
長流澗在西溪東西溪梵隠志從白沙山金
竹嶺迢遥曲折流至安樂橋雖亢旱而流不涸
故名
白栗山在留下西南三里錢塘縣志前為百
丈里宋開慶間董氏築以通江干
東穆塢在白栗山之東
趙西塢在白栗山之西
安樂山咸淳臨安志高三十丈周迴三里俗
名唐家山
永興湖在安樂山下錢塘縣志陂塘屈曲中
植芰荷湖甚寬廣遊人載畫舫其中今半為葑
田傍為永興寺
桐塢在百丈里前即橫山界
瑪瑙池在西溪南西溪百詠序出百丈源清
如碧靛池底細石圓秀狀如瑪瑙
荆山錢塘縣志高二百丈周五里内有七十
二賢人峯岡巒秀聳如削有荆山嶺兩溪夾山
行匯於西溪
方山一名金印山錢塘縣志高五十丈周四
里凡七灣至頂乃方故名山巔怪石高皆數仞
憑空突起諸山環遶為西溪最深處
三橋在西溪上西溪梵隠志溪有橋三下多
植柳濃陰夾道東西兩涯民居臨水花木周廬
亦稱花市
金橋在溪市北錢塘縣志建炎間金四將軍
從張伯英戰死其妻歸舊廬築橋以資冥福鄉
人稱為金四姥橋橋下垂柳獨盛
得仙橋在龍歸塢西溪梵隠志紹興間有朱
翁者不火食能前知坐橋而化橋跨小澗以仙
翁名
安樂橋在唐家山西溪梵隠志安樂山下永
興寺外跨澗片石傳是宋僧濟顛所造
朱橋錢塘縣志閒林埠黃山渡口南出十里
即朱橋江土人相傳朱橋是貴人朱清擔柴路
西溪山莊在河渚前詹事高士竒别業康熙
三十八年
聖祖仁皇帝南巡
臨幸西溪由昭慶寺乘馬至木橋頭登舟從騎俱止橋
外獨與内大臣泛小舟至其莊觀覽久之
御製題西溪山莊詩
花源路幾重柴桑皆沃土煙翠竹窗幽雪香梅苔古
御書竹窗二字
賜高士竒奉懸莊上(高士竒西溪山莊恭紀詩舟華騶駐小橋芝蓋停山路漾入隈)
(澳仄徑紆曉鳥仙步修竹遞陰覆老梅自盤互嵐光異昏聲雜新故飄飄吹面風泫泫沾)
(衣露溪上舊柴桑乃邀總翠天子顧厥壤饒芻蕘原禽有雉兔乍春開驟煖落繁絮登閣)
(豁遇又宸襟延賞得天趣感此不世遭山靈愜殊山莊紀恩詩渚水灣環路淺深何期)
(澗壑聖主一登臨勾陳暫駐溪橋外朗曜能迴陰雪蕊煙梢光睿藻竹窗梅嶼愜)
(心宸襟業重恩輝振古真誰並珉石難鐫感激又舊編枳棘籬漁邨淳樸只茅&KR1492;松齋)
(蘭畹何曾有嵐氣榛烟且自宜弱草長承垂露葉寒花盡發向陽枝何當玉趾經過地千)
(載留傳際會竒)
長慶堂在河渚錢塘縣志梁貞明間有隠士
吕公建堂於此名曰長慶
洪園在河渚東錢塘縣志明刑部尚書洪鐘
别業今餘地己屬他姓惟小邱猶存山石&KR0785;瓏
茂樹森蔭尚可登眺
横山草堂在六松林西溪梵隠志明洪元祚
别業有醉山閣擁書樓竹浪居蔵山舫皆佳勝
處
西溪草堂西溪梵隠志明祭酒馮夢禎别業
陸莊在河渚之北去秦亭山三里錢塘陸階
奉母居此四面皆水非舟楫弗通由獨木橋穿
徑而入為白鳳書齋西有舫室臨半月池
宜園錢塘縣志明司勲虞淳熙别墅
張園在東嶽廟西名竺西草堂華亭張氏别
業今廢
東嶽廟在西溪法華山下咸淳臨安志宋乾
道三年建錢塘縣志嘉定十三年史彌遠請於
朝拓地重建寳慶三年落成劉䨞為記至今為
杭郡嶽廟之冠
屠墟廟在古蕩瀕河額題古靈昭廟神為宋
勅封屠墟靈昭侯蓋社祠也(吳焯靈昭廟宋碣考秦亭道中有古)
(靈昭廟廊下卧殘碣半段首行存尚書省三字其文細書多漶漫可讀者猶數百字乃宋理宗)
(淳祐七年里人請於朝得封立廟稱屠墟者以神著靈時赤幟見火光中有屠墟二字而靈昭)
(者宋時所封之號也考咸淳臨安志失載此廟國朝康熙間所立新碑直書神為蜀主劉璋)
(字季玉按蜀志本傳璋襲父焉為益州牧後加振威將軍不聞王蜀未知今碑何据而云然也)
(碣中字之可辨者但述神靈異事雖隠約有劉璋字似難以蜀主稱之廟近堍泉秦亭山當其)
(面)
石廟在西穆塢内西溪百詠序神為五代石
晉子孫遂稱石廟廟前有古松大可十圍相傳
同時所植
蔣侯廟在千觔池北夢粱錄神姓蔣名崇仁
弟崇義崇信樂於賑施力行善事里人立祠表
其德錢塘縣志宋咸淳三年賜廟額曰廣福六
年封侯爵曰孚順孚惠孚祐廟在鹽橋為神故
居西溪地名蔣邨即神苗裔而祀於其鄉者
章神衖在馬池南西溪梵隠志相傳宋咸淳
間有章姓者勇敢有力聞賊兵過溪時方舂米
即頭戴石臼手持石杵大呼而出兵皆散去溪
民無擾人皆稱得勝章相公今祀為土神
宋禁酒牌萬歷杭州府志留下西南三里有
宋高宗禁酒牌曰不為酒税處
陶家廂咸淳臨安志理宗時有陶處士隠此
有栗里風居民遂成村落
楊圩在西溪北西溪百詠序宋有功臣楊統
制者世居錢塘兄弟友愛各種一圩之田因名
周陸隠居西溪百詠序宋隠者周士民茂叔
之裔有山園在耕南塢堂名草窗又四明象山
陸氏子乃子静之裔家於卧象山下軒曰寓目
又築望雲臺今惟陸家橋存焉
淨業堂在秦亭山武林梵志為静性下院地
饒竹箭名萬竹淨業堂孫克弘書額曰香界莊
嚴
普慈院在秦亭山武林梵志嘉靖初建
佛惠禪寺在方井武林梵志晉天福七年普
覺一禪師開山為法華祖師道場
宋紹興間請今額西溪梵隠志明永樂間重建
别院名白業堂
上乘院在西溪東梅花塢中咸淳臨安志唐
貞觀十九年建舊名龍居宋治平間重建改今
額有寂觀堂
古法華寺在西溪東法華山下西溪梵隠志
明隆慶間雲間鄭昭服捨宅為精舍號雲棲别
墅俗呼鄭菴崇禎間郡守龐承寵題古法華寺
崇真院在西溪之南咸淳臨安志天福六年
吳越王建舊名永福宋治平二年改今額西溪
百詠序柵橋東有小真菴明崇禎間重建於溪
南
龍歸院在龍歸塢西溪志宋紹興間高宗幸
洞霄宫經此改清化寺為龍歸院僧佛印禪誦
之堂也西溪梵隠志明萬歷中廣陵僧真一自
補陀來購邱氏園基結菴廚有古井味甘冽名
菩薩泉初名西方菴改稱古龍歸院
大蘇林在西溪法華山之陽錢塘縣志舊為
吳越王將臺錢氏納土後改為趙山寺初名彌
陀菴明萬歷中更名大蘇林
曲水菴在正等院左錢塘縣志即古清化寺
舊址明崇禎初雲棲古德法師建
蘆菴在曲水菴右即正等院咸淳臨安志紹
興中侍衞馬軍司駐屯於此建屋以奉諸軍香
火西溪梵隠志萬歷初年正等寺僧如覺因龍
歸塢遷此董其昌題曰交蘆蓋取經根塵識三
都無實性同於交蘆之義亦以菴構蘆中直名
蘆菴
秋雪菴在西溪東蒹葭深處原名資夀院咸
淳臨安志原名大聖菴淳熙七年請今額西溪梵
隠志宋潼川軍節度所立水周四隅蒹葭彌望
花時如雪明陳繼儒題曰秋雪
福清菴在安樂山前西溪梵隠志唐中和間
性空禪師開山宋隠士邁子山過院有花覆石
橋閒戲馬葉齊山寺亂鶯啼之句後圮明萬歴
間復建
夕照菴在石人嶺下西溪百詠序晉咸和間
靈隠慧理禪師退隠於此周顯德間廢宋祥符
間復興
永興寺在安樂山下萬歷錢塘縣志唐貞觀
間建西溪志悟明尊者開山晉天福間僧宣大
章住此釋法華經宋鐵牛印禪師重葺西溪梵
隠志明萬歷初馮夢禎太史延僧真麟新之手
植綠萼梅二本題其堂曰二雪(李流芳永興寺寄懷詩人言西)
(溪梅不道西溪竹試問十里香何如萬頃綠夾道飛流喧出雲兩山矗永興好蘭若平疇帶溪)
(曲梅竹正蕭森岡陵互綿邈登樓攬幽香故人有書屋我昨至雲棲遇君南屏麓誇我此中來)
(己足享清福今朝翻白沙﨑嶇歴山谷我來適君去恨不同信宿勝事各自領我遊恐難續終)
(當期汗漫相與謝羈束)
福勝院在安樂山麓西溪梵隠志晉天福間
吳越王建宋僧囦本澄重興遶寺栽梅故有福
勝梅花之目元末兵燬明萬歷中雲棲僧大善
重構顔曰谿巢崇禎間仍改名福勝院
永樂菴在西溪西南森羅塢西溪百詠序宋
紹興中有梵僧阿利真負經西來隠此得道元
末兵燬明萬歴間重建崇禎間復舊額
報先明覺院在佛惠寺北咸淳臨安志建隆
二年吳越王建舊名報先治平二年改今額有
虛心軒西溪百詠序諺云千年靈隠八百報先
蓋唐寺也歲久傾隤萬歷間重建寺有恒如禪
師習天台教四十年不出山誦法華經六千餘
部
玉池菴在塔塢内西溪梵隠志崇禎已卯僧
洪遠葺
指華菴在龍歸塢西溪梵隠志崇禎二年祖
山寺僧智授建
法華律院在西溪路北西溪梵隠志嘉靖中
東暉曉禪師建里人金長臣施地俗呼金家菴
慈覺菴在秋雪菴東西溪梵隠志萬歷中僧
性禪構精舍號省菴崇禎己卯僧智海養母其
中雲棲古德法師為改名慈覺謂其孝行可方
古慈覺法師云(錢士升贈慈覺菴立雲詩昔日參承曲水邊拈來禪淨理雙圓)
(而今說法依然在翠竹蒼葭帶晚煙)
清溪道院在安樂山下西溪梵隠志唐寳歴
間羽士費元真開山宋徐提舉隠此
(臣謹按西溪水道甚多途徑四出難以依路順叙故遊覽志總為一路而勝蹟略焉兹謹照雍)
(正九年新志類叙以補田志所未備云)
西湖志纂卷十
