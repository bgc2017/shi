孔氏祖庭廣記卷第十二
族孫碑銘
有漢泰山都尉孔君之碑
君諱宙字季將孔子十九世之孫也天姿醇嘏齊
聖逹道少習庭訓治嚴氏春秋緝熙之業既就而
閭閻之行允恭德音孔昭遂舉孝廉除郎中昌
長祗傳五教尊賢養老躬忠恕以及人兼禹湯之
罪巳故能興彫弊濟弘功於易簡三載考
績遷元城令是時東嶽縣首猾夏不祠
遺未寧乃擢君典戈以文脩之旬月之閒莫不
解甲服〇耨田畯喜于荒圃商旅交乎險
路會鹿鳴於樂崩復長幼於酬酢稔會遭
篤病告困得從所好年六十一延熹六年正
月乙未疾貴速朽之反真慕寧儉之遺制
窀夕不華明器不設凡百高述於是故
吏門人乃共陟名山采要石勒銘示後但有彝式
其辭曰於顯我君懿德惟光紹聖作儒身立名彰
貢登王室閽閤是更夙夜在公在公明明及綏〇
縣儀以康於時雍兹方帥彼凶人
南敏孔饁山有夷行豐年多稌稱彼兕觥帝
頼其勲民斯是皇〇乃委其榮忠告慇懃
屢省乃德恭儉終簠簋不敕生播高譽殁
〇永不刊億載揚聲(碑隂有門生故吏名)
延熹七年正月庚
漢故博陵太守孔府君碑
君諱震字元上孔子十九世之孫潁川君之元子
也君少履天姿然以正帥禮不爽好惡不愆
裒脩身踐龍德而學不至於糓浮斿塵埃
之外而不俗郡將其所履前後召蓋
不得乃翻爾束帶弘論窮理直道事人仁必有
勇可以託六授命如毛諾則不宿之至也莫不
歸服舉孝廉除郎中昌長疾病留宿還
府丞未出京師遭大君踰臯喪致乎哀謹
畏服竟還署拜尚書侍郎無偏無黨遵王
之素灋可黜度日恪位佇所在祗肅拜
治書御史膺臯陶之恕(磨滅九字)逮用旣平博陵
太守郡阻以饑饉斯多草竊罔不以敗
劉寧張丙等白日攻剽家不命君下車之初(磨滅六字)
削四凶以勝殘乃爰桓桓折馬蠲害醜
類巳彈路不拾遺民以發號施憲每合天心
之所惡不以強人義之所欲不以禁人百姓樂
政而歸于德望如父母順如流水還下邳相河東
大舉此孔君子風也未而懼不令而從雲
行雨施大和歸公卿之任矣勞而不伐
有實若虚固執謙懦以病辭官去位閑以孝竭
餘暇彈琴擊磬之味而不改其静
上帝棐諶天秩未究將據師輔之紀疾彌
流乃殯乃&KR1354;建寧四年月辛未
哀哉魂神超邁窈兮冥冥遺孤&KR0704;絶于嗟想形
哀念不欲羣臣唬咷靡復夫逝往不
可兮識君之軌迹兮如列宿之錯
置易建八卦肴繫辭述而不作彭祖賦詩讃
所見于時頌(磨滅九字)王沛等信好古敢詠顯乃刊
斯石銘銘洪基貽示後昆申錫鑒思其辭曰穆穆
孔君大聖之胄惇懿允元叡其玄秀維嶽降精誕
生忠良奉應郡亮彼(磨滅六字)辯居(磨滅六字)也名朝
政直哉惟清出綂化以成殄迸賢
倚(磨滅二十字)之朝先是程宜乎三事金鉉利貞而㓗白
駒世惻當眉耇莫匪爾極邈矣
不意嗟悲(磨滅五字)幾復功名于不朽
没而德存伊尹之休格于皇天惟我君積表
于丹書永無沂與日(磨滅六字)于以慰靈(以下不復能辨)
擊蛇笏銘
天地至大有邪氣干於其閒爲凶暴爲殘賊聽其
肆行如天地卵育之而莫禦也人生最靈或類出
於其表爲妖怪信其異端如人蔽覆之而莫露也
祥符年寧州天慶觀有蛇妖極怪異郡刺史日兩
至於其庭朝焉人以爲龍舉州人内外遠近罔不
駿奔於門以覲恭莊肅祗無敢怠者今龍圖待制
孔公時佐幕在是邦亦隨郡刺史於其庭公曰明
則有禮樂幽則有鬼神是蛇不以誣乎惑吾民乱
吾俗殺無赦以手板擊其首遂斃於前則蛇無異
焉郡刺史曁州内外遠近庶民昭然若發蒙見青
天覩白日故不能肆其凶殘而成其妖惑易曰是
故知鬼神之情狀公之謂乎夫天地閒有純剛至
正之氣或鐘扵物或鐘於人人有死物有盡此氣
不滅烈烈然弥亘億万世而長在在堯時爲指佞
草在魯則爲孔子誅少正卯刑在齊在晉爲董史
筆在漢武帝朝爲東方朔戟在成帝朝爲朱雲劒
在東漢爲張綱輪在唐爲韓愈論佛骨表逐鱷魚
文爲叚太尉擊朱泚笏今爲公擊蛇笏故佞人去
堯德聦少正卯戮孔法舉罪趙盾晉人懼辟崔子
齊刑明距董偃折張禹劾梁冀漢室又佛老微聖
德行鱷魚徙潮患息朱泚傷唐朝振怪蛇死妖氣
散噫天地鐘純剛至正之氣在公之笏豈徒斃一
蛇而巳軒陛之下有罔上欺民先意順旨者公以
此笏指之廟堂之上有蔽賢蒙惡違法乱紀者公
以此笏麾之朝廷之内有䛕容佞色附邪背正者
公以此笏擊之夫如是則軒陛之下不仁者去廟
堂之上無姦臣朝廷之内無佞人則笏之功也豈
止在一蛇公以笏爲任笏得公而用公方爲朝廷
正人笏方爲公之良器敢稱德扵公作笏銘曰至
正之氣天地則有笏惟靈物笏乃能受笏之爲物
純剛正直公惟正人公乃能得笏之在公能破滛
妖公之在朝䜛人乃消靈氣未竭斯笏不折正道
未亡斯笏不藏惟公寶之烈烈其光
金故贈正奉大夫襲封衍聖公孔公墓表
至聖文宣王五十代孫諱揔字元會曾祖諱若蒙
襲封奉聖公贈朝奉郎伯祖諱端友朝奉郎直秘
閣襲封衍聖公宋建炎二年冬祀大禮赴楊州陪
位值兵火隔絕其弟端操之子璠已襲封訖長子
拯皇綂二年三月補文林郎襲封衍聖公無嗣其
弟揔大定三年七月𥙷文林郎襲封衍聖公管
句先聖祀事公三歲而孤幼稺警悟及長力學自
強通春秋左氏尤喜韓愈詩文談論簡尺多引二
書先軰多稱譽之公職在嚴奉林廟草木居人無
敢輒犯宗族之閒少長有禮人敬其勤復畏且愛
一日頋曕鄆國天人殿私自言曰生爲子孫而
謬當其職使之隘陋如此寧不媿於心乎乃親率
佃戸携斤斧之具東之蒙山躬親指畫採伐中椽
桷者旬有餘日連車接軫以歸起西廟尼山兩處
鄆國夫人殿及大中門家廟齋廳祭祀庫計五十
餘楹彩飾圖繪畢備
朝廷聞公名召赴闕欲留隨朝任用公力辭職專
祠事不宜妨職任之不專則特授曲阜縣令未到
任歲大旱旣到任甘雨三日而止稼穡益茂歲仍
大熟公精勤吏事縣署至所居往返十五餘里及
曉治縣無一日稍闕差科甚勻訴訟無滯親族有
訟即移佐官無少看向意諸村當首人舊驗物力
差當公預令定奪相次明以公文告示比至其人
已自承認交替不復更至庭下每歲夏絹凢丈尺
小戸舊例合併全疋輸納隨村首目皆自歛掠公
止令依市價積筭和買使併起納盡革舊弊縣城
摧壞官計工修築公戒董役者曰慎母坼廬舍壊
冢墓若廬舍有礙當隨地築之冢墓頽壞當以巳
俸完之二者旣安吾心亦安矣其有不成葬穴無主
暴露枯骨當遣使厚葬之有碑曰叢冡邑人春冬
祀之葬畢是夜夢衆人來謝内一人稍前云嗟哉
莫雲之弗及旣寤遣人搜求又得千餘副復夢來
謝公年歷四十得數子不育一日夜夢異人衣冠
偉然告曰今此非爾子後田年庚月丁日所生則
眞爾子矣當名元措公儉扵奉已厚扵賓客周惠
困窮不問家之有無娶泗水孫氏宋副樞孫
之孫後贈魯郡太夫人又娶泗水侯氏二子長即
元措今襲封衍聖公次元紘業進士後封魯郡太
夫人女一人適兗州宣武韓昺公享年五十三終
奉直大夫以子貴贈正奉大夫嗚呼孔子之澤
及扵無窮
國家褒崇之恩方自此始又豈止五十傳哉
翰林學士承旨嘉議大夫知制誥兼同修國史
上護軍馮翊郡開國侯食邑一千戸食實封一
伯戸致仕党懷英撰書丹并篆額
中奉大夫同知集賢院事兼翰林修撰同知制
誥史公奕𥙷亡
大蒙古國領中書省耶律楚材奏准
皇帝聖旨於南京特取襲封孔元措令赴闕里奉
祀來時不能挈負祖庭廣記印板今
謹增𥙷校正重開以廣其傳
壬寅年五月望日
門生曹國王恕重校
門生冀州伊莘重校
此先聖五十一代孫襲封衍聖公元措夢淂所編前
載元豐八年四十六代孫宗翰家谱舊引宣和六年四
十七代孫傳祖庭雜记舊序家譜與雜记本各自
為書夢淂始合為一復增益門類冠以圖象并載
舊碑全文因祖庭之名而改稱廣记盖仙源之文獻
至是始備書成於金正大四年丁亥張左亟行信為之
序鐫版南京此則蒙古壬寅年元措歸闕里後重
雕之本也壬寅為元太宗六皇后稱制之年金之
亾己十載矣蒙古未有年号但心干支紀歲在宋
則為淳祐二年也此書世無傳本兹扵何夢
華齋見之紙墨古雅字畫精審予所見金元
槧夲未有若是之完美者向嘗據漢宋元石刻證
聖妃當為幷官民令檢此書并官氏屢見無有作开
字者自明人刻家语妄改為开沿譌到今莫能更
正讀此益信元初舊刻之可寶嘉慶六年歲
在辛酉五月五日庚辰嘉定錢大昕謹題
嘉慶六年四月十日孫衍
此記正大四年訖功一行當接卷首資政續編
銜名金元列銜多左行也重裴時宜移此半頁
扵前合之辛酉四月廿又三日觀扵何夢華三
吾鴻景齋中因題記萇生瞿中溶
嘉慶甲戌五月廿日七十三者人吳篤敬觀
余往閱讀書敏求記始知牧翁所亟
稱者有東家雜記祖庭廣記諸書然
遵王皆以為未見既從葉九来假淂宋槧
夲東家雜記繕寫遂著于錄若祖庭廣
記仍無有也余收書郡故家淂宋槧夲東
家雜記自謂所收較遵王為勝惟祖庭
廣記僅從素王事記見其摘錄數條仍
以未見全書為憾今夏五月余自都門歸
錢唐何夢華亦新自山東曲阜擕眷属
僑寓于吴中何固孔氏壻也其奩贈中
有元板孔氏祖庭五册装潢古雅籖題
似元人書因出以相示余詫為驚人袐笈
蓋數年来所願見而不淂者一旦見之已
屬幸事乃夢華稔知宋槧夲東家雜
記己在余處謂此書是两美之合爰割
愛投贈贈書之日適夢華將返杭余贈以
行資卅金今向淩士礼居中如獲䨇璧
矣余檢菉竹堂書有孔子實錄五册文
淵閣書目有孔子實錄一冊伏讀
四庫全書提要類存目有云孔氏實錄
一卷永樂大典夲不著撰人名氏末一條云
大蒙古國領中書省耶律楚材奏准
皇帝聖旨于南京特取襲封孔元措
令赴闕里奉祀(案元措以金承安二年襲封衍聖公)此書或即
元措所撰欤今取証是書与之悉合方
悟向耒藏書目所云孔子實錄孔氏實
錄即此孔氏祖庭廣记也特所記册
數卷數多寡不同或有完缺之異
尔余扵古書因緣巧合往類是向此書
之淂雖遵王不且遜余之創獲耶敢不
詳述原委以志余幸此書裱托過厚圖
畫皆遭俗手𥙷壞因損装重脩纖悉
皆還舊時向目首冊次序紊亂各以原
注小號順之結銜一葉舊兮两半葉離
瞿木夫已正其誤今亦合之錢少詹之題
跋孫觀察之看欵皆扵夢華時先題
今悉存其舊他日當并東家襍记求
辛楣先生作摠跋俾两書並蔵文宣事
迹粲然大備于今日儒者可以資考覧
後人可以舉名籍紀載缺為之憾東澗
老不淂而訾議已
嘉慶歲在辛酉季秋月乙未日黃丕烈識
書中顔子注行小影谓聖像最真昨同年
友張子和從蕺山書院来摹淂宣和聖
像贈余石刻之与板夲纖毫無二益信祖庭
廣記為淂其真也東家雜記首列杏壇圖说
下附琴歌一首反疑後人偽托遵王亦作疑信参
半語有以夫蕘圃又識
咸豊七秊四月辛巳昭文邵淵耀敬
觀近得燕園鈔本據以校勘正訛甚
多知元槧之致足珤也
