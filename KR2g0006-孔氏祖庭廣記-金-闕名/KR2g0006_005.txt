孔氏祖庭廣記卷第五
歷代崇重
前漢元帝初元中下詔太師褒成君霸以所食邑八
百戶祀先聖
後漢光武建武五年破董憲還幸魯使大司空祀
先聖
桓帝元嘉三年二月司徒吴雄等奏請孔子廟置
百戶卒史一人掌領禮器春秋饗禮出王家錢給
大酒直河南尹給牛羊豕各一大司農給米太常
丞監祠詔可其請
魏志齊王傳正始二年帝初通論語五年講禮記通
各使太常以太牢祀先聖於辟雍以顔子配
西晉武帝泰始三年詔太學及魯國四時備三牲以
祀先聖
東晉明帝太寧三年詔給奉聖侯孔嶷四時祀
孔子如泰始故事
南齊明帝永泰元年詔增仲尼祭秩
後魏顯祖皇興二年以青徐旣平遣中書令兼太常
高元以太牢祀先聖
後魏時有懷州廟學碑碑額刻太上皇廵狩祭
宣聖文碑中述
宣聖廻車事迹云是孔安國立祠其處按廻車事
傳記不載獨此碑見之碑中記魏賜田於此州以
養孔氏子孫比曲阜林廟又載孔氏子孫名字
碑石頑礦歲久頗缺落宣政閒一刺史移此文扵石
今在州西北二十里夫子陂廟基上陂即賜田處
也意謂太上皇廵狩郡國時必以河内如曲阜有孔
氏子孫有賜田故祭其廟歟不然何此文不見
於他郡而獨此州刻之也姑記其略
北齊文宣帝天保元年六月令魯郡以時修葺
先聖廟宇又遣使致祭
唐太宗貞觀十一年七月二十四日修
宣尼廟於
兗州給戸二十充享祀焉
高宗乾封元年十二月上遣司稼正卿扶餘隆以太
牢之奠致祭於先聖
中宗神龍元年以鄒魯百戸爲隆道公采邑以奉歲
祀又以三十四世孫崇基取鄒魯之邑百戶收其
租税用爲享薦
玄宗開元七年皇太子齒胄子學謁先聖詔右散
騎常侍禇無量講孝經禮記文王世子篇
十三年封禪回幸孔子宅遣使以太牢祭其墓令
天下州縣立廟因廣大本廟
二十六年詔諸道鄕貢舉人見訖就國子監謁
先聖先師遂爲常禮
二十七年封文宣王遣三公持節冊命令撰儀注
緣昔周公南面夫子西面今位旣有殊坐豈宜仍
舊𥙷其墜典永作常式自今已後夫子南面而坐
内出王者衮冕以衣之二京之祭牲太牢樂宫縣
舞八佾州縣之祭牲少牢而無樂
二十八年詔春秋二仲上丁以三公攝事辭稱皇帝
謹遣
肅宗上元元年以歲旱罷中祀小祀而文宣王然
爲中祀至仲秋猶祀之於太學
代宗永泰二年八月修國子學祠堂成釋奠命宰相
及常參官六軍將軍就觀焉
德宗正元二年二月釋奠自宰臣以下畢集於國學
正元間每年春秋釋奠祝版御署訖北面而揖
宣宗大中元年有事于南郊文宣王後與一子官
復封百縑充春秋享奠
遼太祖神冊三年戊寅五月建孔子廟佛寺道
觀四年八月帝謁孔子廟命皇后太子分
謁寺觀
宋太祖建隆元年正月幸國子監二月又幸詔加
修飾祠宇乃塑繪先聖先師先儒之像親撰
先聖贊有司請改樂章竇儼上十二樂曲祭
文宣王用永安之曲
景德四年四月甲戌戸部員外郎直集賢院判太常
禮院李維言天下祭社稷釋奠長吏多不親行事
及闕三獻之禮甚非爲民祈福尊師設教之意也
望令禮官申明舊典詔付有司且言按五禮精義
州縣春秋二仲月上丁釋奠並刺史縣令爲初獻
上佐縣丞爲亞獻州博士縣簿尉爲終獻若有故
以次官通攝又云祭社稷與釋奠同牲用少牢致
齋三日今請悉如故事詔從之
眞宗大中祥符元年五月勑每日破乳香一分付
夲廟於先聖殿上焚燒
是年十一月一日幸曲阜備禮躬謁又幸叔梁大
夫堂又加謚先聖爲玄聖文宣王祝文特進名
并詔修飾祠廟其廟内制度未合典禮因兹改正
又詔廟内常用祭器或壞可盡易之仍差官以太
牢致祭其文曰維大中祥符元年歲次戊申十一
月戊午朔四日辛酉崇文廣武聖明仁孝皇帝(御名)
謹遣推誠保德功臣光禄大夫吏部尚書上柱國
清河郡開國公食邑五千戸食實封一千八百尸
張齊賢致祭于玄聖文宣王朕以有事岱宗畢
告成之盛禮緬懷闕里欽設教之素風躬奠謁於
嚴祠特褒崇于懿號仍令舊相載達精誠昭薦吉
蠲用遵典禮以兗國公顔子等配尚饗
三年二月詔開封府諸縣祭玄聖文宣王廟禮料
並從官給
是年六月丙辰頒諸州釋奠儀注并祭器圖
大觀六年五月差四十七代孫宣教郎若谷押賜堂
上正聲大樂一副禮器一副其名數則罍一洗一
勺全帨巾二篚全壷尊二龍勺幂各全血盤一象
尊犧尊簠并蓋簋并蓋登瓦并蓋箱篚(並竹)各二鉶
鼎三并蓋柶三籩十幂全豆十蓋全胙案八爵三
坫全此禮器也柷一椎全敔一籈全編鍾編磬各
一架栒簴崇牙流酥等各全搏拊鼓箎塤笛簫巢
笙和笙一絃琴三絃琴五絃琴七絃琴九絃琴瑟
各二此大樂也是時及祭告之日甘露降于殿庭
簷牙欄楯松檜花木遍滿上下凝結如珠精瑩射
日累日不晞即具祥異申奏
政和間賜祭服四時遇仲月吉日祭先聖則衍
聖公前期排辦祭料名物視州縣釋奠之數祭之
前一日族中長幼應預祭者各致齋其日五更請
從上尊長二人與衍聖公爲三獻各服其服行
禮別請近上族人分奠十哲七十二賢二十六先
儒文中子凡執事作樂之人皆陪位禮畢焚幣三
獻官易常服遟明家長以下皆詣齊國公魯
國夫人鄆國夫人泗水侯沂水侯殿各具
𬞞果常羞酌獻三奠訖徹樂
天下節鎮州縣學皆賜堂上樂一副正聲樂曲丁
二章春秋上丁釋奠於先聖則學生登歌作樂
金
世宗大定十四年正月六日禮官議國子監春
秋仲月上丁日釋奠於文宣王依唐開元禮合
用祭器文宣王兗國公鄒國公每位籩豆各十
犧尊一象尊簠簋各二俎二祝板各一皆設案七
十二賢二十一先儒每位各籩一豆一爵一兩廡
各設象尊二揔用籩豆各一百二十三簠簋各六
俎六犧尊三象尊七爵九十四尊皆有坫罍二洗
二篚勺各二幂六正位并從祀籍尊罍俎豆等席
三十領(尊席用葦俎豆席用莞)每祭用羊三豕三酒二十瓶
及用登歌雅樂曲迎神三奏(送神同)沽洗宫初獻
盥洗沽洗宫初獻升殿(降殿同其曲與盥洗同)南吕宫奠幣
沽洗宫正配位酌獻與亞終獻通用沽洗宫樂工
三十九人並於大樂署借用獻官祭酒司業博士
充時或以禮部太常寺國子監官攝
大定二十三年二月國學成祀先聖於國子監之
廟以尚書右丞張汝弼攝太尉行事稱
上謹遣直學士吕忠翰攝祭酒充亞獻官待制
任倜攝司業充終獻官
章宗明昌二年五月二十一日有司言典禮所載州
郡通祀宣聖廟今隨州府雖亦循例於春
秋仲月釋奠然别無官破錢物其所用牲幣酒酺
等往往滅裂乞除刺郡巳上無宣聖廟處自來
已許剏行起蓋其春秋釋奠無贍學公用錢處並
官爲應副
是年六月以國學釋奠祭器名數頒下曲阜廟從兗
州節度副使高鎮之請也
三年四月尚書省奏定國學釋奠依典故三獻官
以祭酒司業博士充祝辭稱上謹遣(配位祝文稱尊)
(號皇帝遣)登歌用太常樂工其獻官并執事預享者並
法服陪位學官公服學生儒服
五年六月初四日禮官議曲阜縣夫子廟修蓋巳
畢自來祭享行三獻之禮其獻官衍聖公止用
公服親族二人各止儒服乃别無音樂即目國學
釋奠依古禮用法服及登歌雅樂宋政和閒曾
賜本廟三獻官祭服及登歌之樂令族人及學生
閱習方今尊崇聖道度越前昔其襲封衍
聖公特授中議大夫爵視四品更新廟貌所費鉅
萬而三獻止用常服及無雅樂恐未相稱緣係
朝廷尊師重道特恩異禮合取勑裁下議有
司
六年四月八日勑有司賜衍聖公以下三獻法
服亞終獻以本族最長人充仍給登歌樂一部歌
二籥一箎一笛一塤一巢笙二和笙二簫一編鍾
一編磬一一絃琴一三絃琴一五絃琴一七絃琴
一九絃琴一瑟一柷一敔一搏拊一麾幡一迎
神沽洗宫來寧之曲其詞云有功者祀德厚流光
猗歟將聖三綱五常百代之師久而愈芳靈宫對
越神其鑒饗盥洗沽洗宫淨寧之曲楚楚祀儀昕
徵奠綴爰清其持㪺玄抆帨非持之清精誠是涗
神之來思式欽嘉齊降升南吕宫肅寧之曲衣冠
襲封玄王之宗春秋陳祀玄王之宫清洙或涸東
山或童此封此祀承承無窮奠幣沽洗宫溥寧之
曲仰惟聖猷宏賜尊顯宿燎設懸展誠致奠旅幣
申申於粲洗腆崇報孔明不墜敬典酌獻先聖
沽洗宫德寧之曲巍巍堂堂道德孰儷屈於一時
信(平聲)於萬世王號尊崇公封相繼㳙辰之良㓗嚴
以祭酌獻兗國公宫調同前好學潜心簞瓢樂内
具體而微人進我退洙泗之鄕神之所在其從聖
師廟食作配酌獻鄒國公宫調同前醇乎其醇優
入聖域祖述唐虞力排楊墨思濟斯民果行其德
祀爲上公兹宜配食亞終獻酌獻宫調同前法施
於人修經式誨如明開盲如聲破聵捿遟衰周光
華昭代儼然南面門人列配送神沽洗宫歸寧
之曲籩豆威儀孔將孔惠三獻備成四方所視神
保是饗永光闕里神之聿歸貽厥孫子仍遣太常
樂工教孔氏子弟各執其藝以備祭祀
是年八月二十七日命兗州節度使孫即康行一獻
之禮策祝告成其文曰國家禮重儒術道尊
聖師闕里廟貌于以新之雅樂具舉法服彰施庶
幾鑒格永集繁禧初有司奏定二十三年修
國子監宣聖廟畢命右丞張汝弼祭奠今乞差
本處長官致祭依釋奠禮其祝板告以修崇廟宇
頒降法服雅樂之意從之至是行禮
是年有司奏定衍聖公初獻法服依四品用六
梁冠亞獻終獻七品用三梁冠豋歌用二十五人
將太常寺附餘鍾磬笙竽等修整降下令本廟親
族子弟及學生等閱習
明昌閒朝廷刊定釋奠先聖禮冊頒降州郡
元光初京師先聖廟成復粧飾先聖十哲塑
像其賢像欲圖之於壁慮久而易壞朝廷特
命以素縑繪之而各成以軸遇祭懸展
正大二年詔改開封府學爲太學增置儒生
奏定釋奠先聖三獻以祭酒司業博士充祝辭
稱上謹遣登歌用太常寺樂工獻官及監祭
監禮並法服執事陪位官公服學生儒服次年行
禮始復舊制(禮樂器備)
大蒙古朝
皇帝聖旨節文據襲封孔元措
奏告燕京南京等處尚有太常禮樂官及工人
等乞行拘刷事准奏若有前項人等并家属用鋪
頭口起移赴東平府地分住坐分付孔元措收管
令本路課稅所量給口粮養濟就於本廟閱習
聽候
朝廷不測用度并自來有底禮冊詞章樂器鍾
磬等物盡行拘刷見數申奏
一各處若有未見人數逐旋拘刷
扎魯火赤也可那演胡都虎斡魯不衆扎魯火赤
那演言語據襲封衍聖公孔元措來申
宣聖子孫歷代並免賦役見有一十五家歷代
舊有地土六百頃免賦役供給祭祀又看林廟戶
舊設百戶見有十戶不搆洒掃等事如文字到
日仰孔元措依舊襲封衍聖公主奉
先聖祀事仍提領修完
祖廟據孔氏子孫一十五家亞聖顔子後八家
鄒國公後二家廟戶依舊百戶計一百二十五戸奉
上絲線顔色稅碩軍役大小差發並行蠲免上項戶計
盡行豁除不属州縣所管
諸路曆日銀一半修
宣聖廟益都東平兩路盡數分付襲封孔元措修完
曲阜夲廟
宣差東平路萬戶嚴實課稅所長官張瑜申禀
朝省丞相領省耶律楚才重道出于特意
古燕義士蕭元素與
朝廷断事官丞相耶律丑山爲師友獨蕭公親詣
以爲先容具道其所以然儒教由此復興
孔氏祖庭廣記卷第五
