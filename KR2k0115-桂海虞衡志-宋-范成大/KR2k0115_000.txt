桂海虞衡志地理類八(雜記之屬)
提要
(臣)等謹案桂海虞衡志一卷宋范成大撰乾
道二年成大由中書舍人出知静江府淳熙
二年除敷文閣待制四川制置使是編乃由
廣右入蜀之時道中追憶而作自序謂凡所
登臨之處與風物土宜方志所未載者萃為
一書蠻陬絶徼見聞可紀者亦附著之共十
三篇曰志巖洞志金石志香志酒志器志禽
志獸志蟲魚志花志果志草木雜志志蠻每
篇各有小序皆志其土之所有惟志巖洞僅
去城七八里内嘗所游者志金石準本草之
例僅取方藥所湏者志蠻僅錄聲問相接者
故他不備載志香多及海南以世稱二廣出
香而不知廣東香自舶上來廣右香産海北
者皆凡品志器兼及外蠻兵甲之制以為司
邊鎮者所宜知故不嫌旁涉諸篇皆序述簡
雅無夸飾土風附會古事之習其論辰砂宜
砂地脉不殊均生白石牀上訂本草分别之
訛邕州出砂融州實不出砂證圖經同音之
誤零陵香産宜融諸州非永州之零陵唐書
稱林邑出結遼鳥即邕州之秦吉了佛書稱
象有四牙六牙其說不實桂嶺在賀州不在
廣州亦頗有考證成大石湖詩集凡經歷之
地山川風土多記以詩其中第十四卷自註
皆桂林作詠花惟有紅豆蔲一首詠果惟有
盧橘一首詠遊覽惟有栖霞洞一首佛子
巖一首其見於詩註者亦僅蠻茶老酒蚺蛇
皮腰鼓象皮兜鍪四事不及他處之詳疑以
此志巳具故不更記以詩也其盧橘一種志
果不載觀其志花小序稱北州所有皆不錄
或志果亦用此例蠻茶一種志草木中亦無
之考詩注稱蠻茶出修仁大治頭風而志草
木中有風膏藥亦云葉如冬青治太陽痛頭
目昏眩或一物二名耶然檢文獻通考四裔
考中引桂海虞衡志幾盈一卷皆志蠻之文
而此本悉不載其餘諸門檢永樂大典所引
亦多在此本之外盖原書本三卷而此本併
為一卷已刊削其大半則諸物之或有或無
亦非盡原書之故矣乾隆四十六年十一月
恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
桂海虞衡志原序
始余自薇垣出帥廣右姻親故人張飲松江皆以炎荒
風土為戚余以唐人詩考桂林之地少陵謂之宜人樂
天謂之無瘴退之至以湘南江山勝於驂鸞仙去則宦
遊之適寧有愈於此乎既以解親友而遂行乾道八年
三月至郡則風氣清淑果如所聞而巖岫之奇絶俗習
之淳古府治之雄勝又有過所聞者余既不鄙其民而
民亦矜余之拙而信其誠相戒無欺侮歲比稔幕府少
文書居二年余心安焉承詔徙鎮全蜀亟上疏固謝不
能留再閱月辭勿獲命乃與桂民别民觴客於途既出
郭又留二日始得行航瀟湘絶洞庭泝灎澦驅兩川半
年達于成都道中無事因追記其登臨之處與風物土
宜凡方志所未載者稡為一書蠻陬絶徼見聞可紀者
亦附著之以備土訓之圖噫錦城以名都樂國聞天下
余幸得至焉然且拳拳于桂林至為之綴緝瑣碎如此
蓋以信余之不鄙夷其民雖去之遠且在名都樂國而
猶弗忘之也淳熙二年乙未長至日吳郡范成大至能
書
