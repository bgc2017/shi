十國春秋卷四十四
檢討吴任臣撰
前蜀十
列傳
侯翮王保晦盧延讓庾傳昌
楊義方王仁裕李珣尹鶚
張蠙牛嶠牛希濟趙蕤
鄭藝
侯翮成都人也風儀端秀善文辭尤工奏記表章唐光
啓中以拔萃出身為邠寧從事僖宗幸蜀拜中書舍人
翰林學士已而歸隠導江卧龍館不出高祖鎮西川時
翮素於馮涓有恩涓力薦高祖辟為節度判官掌書記
終于其官翮常上書高祖有云翮可以行修牋表坐了
檄書其自負如此
王保晦閬州人也雅擅文才酷無體式而辭致曉暢善
達人意旨高祖辟置莫府與馮涓同掌書記是時岐王
茂貞用王超牋奏言偽而辨(超有洋源集二卷)高祖絶愛之頗
以保晦與之匹稱曰二王武成時官翰林學士承旨光
天元年坐附會宦官唐文扆奪職流瀘州後主嗣位伏
誅
盧延讓字子善范陽人唐光化中進士受朗陵雷滿之
辟滿敗歸高祖高祖即皇帝位授水部員外郎俄遷給
事中初延讓獻高祖詩有云栗爆燒氊破貓跳觸鼎翻
至是高祖與同平章事潘峭夜論邊事旋命宫人爇栗
已而爆栗燬坐間繡褥又高祖性猜疑常于爐間置金
鼎令二妃親侍茗湯是夜宫貓相逐誤覆其鼎高祖良
久曰栗爆氊破貓觸鼎翻憶得盧延讓卷中有此語乃
知先輩裁詩信無虛境明日超拜工部侍郎(按北夢瑣言盧有詩)
(云不同文賦異為是者之乎復入翰林閣筆而已同列戲之曰不同文賦易為是者之乎竟以不稱職數日而)
(罷是延讓會官翰林矣今從唐詩紀事)轉刑部侍郎卒延讓詩師薛能不
尚竒巧人多誚為淺陋獨吴翮重其作盛稱於時且云
語不尋常後必垂名延讓凡三十五舉方登第所業詩
有狗觸店門開饑貓臨鼠穴嚵犬䑛魚砧諸句甚為張
濬成汭所賞及高祖時復以詩語巧合擢用延讓謂人
曰平生投謁公卿不意得力于貓兒狗子聞者大噱
庾傳昌義成人北周庾信之後也富文藻工著述起家
永和府判官累升中書舍人翰林學士撰玉堂集二十
卷青宫載筆記二十卷金行啓運錄二十卷通正元年
卒傳昌文才敏瞻傷于冗雜官舍人時詣謁宰相張格
不得見傳昌怒歸草啟事約數千字投於謁者而去它
日格謂朝士曰庾舍人見示長牋不可多得然曾聞其
草角觝牒詞動乃數幅蓋譏其無體要之用也(時又有中書舍)
(人庾撲誥命填委皆有典則人服其敏)
楊義方眉山人也少舉進士第已而還蜀仕高祖為秘
書郎性強毅長于吟咏自謂才過羅隱常有春詩云海
邊紅日半離水天外暖風輕利花為時人所稱許後主
時九頭鳥見成都義方作詩有好惜羽毛還鬼窟莫留
灾害與蒼生之句宋光嗣疑其刺已恨之奏譴于沉黎
王仁裕字德輦天水人也少不知書以狗馬彈射為樂
年二十五始就學而為人儁秀以文辭知名秦隴間秦
帥辟為秦州節度判官仁裕因入成都事後主為中書
舍人後主東廵仁裕與翰林學士李浩弼等從行在路
酬答吟咏無有虚日國亡降唐歴晉漢累官翰林學士
承旨戶部尚書乾祜初知貢舉放榜得士二百一十四
人因題詩以榮之已罷為兵部尚書太子少保周顯德
三年卒年七十七贈太子少師仁裕性曉音律清泰中
同幕僚饑朝客于梁苑折柳亭樂作仁裕訝之曰今日
必有譸張之事樂舉羽而有宫聲羽水宫土水土相克
得無憂乎少時筵散范延光引賓客大獵為奔馬所墜
又晉高祖初定雅樂宴羣臣於永福殿奏黃鍾裕仁聞
之曰音不純肅而無和聲當有爭者起于禁中頃之兩
軍校鬭昇龍門外聲聞于内人以為神仁裕喜為詩其
少也嘗夢剖其腸胃以西江水滌之顧見江中沙石皆成
篆籀之文由是文思日進生平作詩滿萬首蜀人呼曰
詩窖子所著紫閣集乘軺集西江集王氏見聞錄玉堂
閒話入洛記開元天寳遺事諸書傳于世又輯國風總
𩔖五十卷時多稱道之
李珣字德潤梓州人昭儀李舜弦之兄也珣以小辭為
後主所賞常製浣溪沙詞有早為不逢巫峽夜那堪虚
度錦江春詞家互相傳誦所著有瓊瑤集若干卷
尹鶚成都人也工詩詞與賓貢李珣友善珣本波斯之
種鶚性&KR0632;稽常作詩嘲之珣名為頓損鶚累官至翰林
校書
張蠙字象文清河人唐乾寧中進士歴任校書郎櫟陽
縣尉遷犀浦令高祖開國拜膳部員外郎已出為金堂
令後主踐阼奉太后遊大慈寺見壁間題句云墻頭細
雨垂纖草水面回風聚落花太后深加欣賞顧問寺僧
僧以蠙對乃賜霞光牋五百幅令寫所業詩以進蠙攟
篋中藏得詩二百章獻焉後主善之將召為知制誥内
侍宋光嗣以其輕傲沮之止賜白金奬勞而已蠙生而
穎秀性喜為詩咸通時與張喬許棠喻坦之劇燕任濤
吴宰周繇鄭谷李棲遠温憲李昌符謂之十哲(十哲本十二人)
童年有白日地中出黃河天上來之句盛為當世所稱
牛嶠字松卿一字延峰隴西人也唐相僧孺之後博學
有文以歌詩著名乾符五年登進士第歴官拾遺補闕
校書郎高祖以節度使鎮西川辟為判官及開國拜給
事中卒有集三十卷歌詩三卷自言竊慕李賀長歌舉
筆輙效之尤善製小辭女冠子云繡帶芙蓉帳金釵芍
藥花菩薩蠻云山月照山花夢回燈影斜皆嶠佳句也
牛希濟後主時累官翰林學士御史中丞國亡入洛唐
明宗宣宰相王鍇張格庾傳素及希濟各賜一韻試蜀
主降唐詩五十六字鍇等皆諷後主僣號荒淫失國獨
希濟得川字詩意但述數盡不謗君親明宗得詩嘆曰
如希濟才思敏妙不傷兩國迥存忠孝者罕矣即拜雍
州節度副使(詩曰滿城文物欲朝天不覺隣師犯塞煙唐主再懸新闕蜀君還却舊山川非干)
(將相扶持拙自是吾君數盡年古往今來亦如此幾曾歡笑幾澘然)希濟素以詩辭擅名
所撰臨江仙二闋有云月斜江上征棹動晨鐘又云皆
道勝人間湏知狂客拚死為紅顔特為詞家之雋又次
牛嶠女冠子四闋時輩嘖嘖稱道女冠子故唐駱賓王
代王靈妃贈李榮長篇因取以為名
趙蕤梓州鹽亭人博學韜鈐長于經世夫婦俱有節操
不受交辟乾德時著長短經十卷行世
鄭藝仕後主為翰林學士文辭敏贍筆不加點其最著
有武德軍節度使趙國公徐延瓊碑銘蜀人往往傳誦
焉(碑文曰臣常讀唐書竊覩太宗每以為將致治平必先仁誼得賢則理失人則危可鍳格言足徵䆳古豈)
(不以化馴易服威東難齊哉然農戰交修德刑共舉將亂也其政必恭將弊也其風必佻欲圖九合之威亦頼)
(五臣之佐苟虞害衆莫若任賢視今可以知昔矣高祖皇帝以汴賊弑君唐朝絶嗣左袒罕聞其歸漢同聲皆)
(倣於吠堯上下相蒙酣為醉國寰區之内億兆無依競陳推戴之誠願正君臣之位難違衆欲遂啟丕圖戡禍)
(亂而俟中興協會盟而歸大國為蜀之帝報唐之恩明孝皇帝受命之六年天清地寧珠聯璧合肇修人紀於)
(變時雍至若皇墳帝典之精河圖洛書之奥步驟於羲軒之際損益于文獻之間不然何其盡善盡美之如是)
(也遂使蠻方向化吴越輸珍麟鳳效祥草木呈瑞矧復英賢間出俊乂羅生上獨以為未也方且思聖父勤求)
(登用才哲循名責實較德論功沮勸有謀黜陟不濫鑿乾締搆允歸睿作之功夀國陶鎔必有挺生之佐式扶)
(昌運對越上玄由是中外文武將相公卿洎庶尹庶史各率厥職奉若天旨越正月武德軍將校吏民緇黃者)
(艾等列狀詣護軍使請以節度使徐延瓊德政上聞願勒碑紀且以借留為請上憂勤庶政以百姓為心凝旒)
(稱歎者久之謂翰士藝曰朕司牧元元將開夀域使國内郡縣治行皆如梓橦朕何憂哉夫吏久于官古之道)
(也况衆欲之乎朕既俞其請矣卿為我摭其懿實播無窮之閩以塞民望微臣奉詔恐懼叙曰臣聞龍飛九五)
(山川效雲將之靈鵰擊三千風木運波臣之化雖復同心同德雅資十亂之功乃聖乃神永賴八元之佐内則)
(臯䕫協贊外則方召專征神謀且貞師律具有兼膺注意宜屬宏材此我皇帝之御宇也丕顯帝圖顧兹天歷)
(四神踐雪五老飛星投綸負鼎之賢爭伸弘業委輅請纓之士競奮深機蕙帳空而明月常孤蒲輪至而清風)
(自激猗歟雖居宣武之間未若我朝得人為盛也其或家連戚里身陟齋壇益揚諫損之風靡見驕矜之色功)
(超賈鄧政邁黃韓有若武德軍節度使徐公斯可為一時之英也公名延瓊字敬明東海剡人即國之元舅也)
(世緒標竒門風襲煥鎮為峯鼎用作䧺鋩父子則貴比金張兄弟則政同魯衛騰八龍之身價齊一鳳之羽儀)
(阮竹皆芳田荆並茂金相玉印各炫晨葩虎節師壇共觀晝錦徒思徧舉抑亦倦譚公王父唐京兆武功縣令)
(追贈尚書左僕射太師高平王政績頻彰勲華早振自激封矦之志夙垂濟世之名並西晉殊功榮聯邸第南)
(朝雅望地顯官婚貽謀各著於承家致用皆光其佐命朱輪華冕豈獨推恩甲令門風實先種德是賢奕葉孰)
(與提衡歴佐昌期宜鍾異氣公中丘會秀大爽炳靈幼挺英姿夙彰雅操禀說禮敦詩之教藴經文緯武之才)
(欲紹家聲遂參戎右敵國相吞之候決在毫釐隂符必勝之機制于掌握琱戈寳鼎門崇八命之榮玉帳金壇)
(神授六韜之妙故能名高大國業嗣良弓輕鎮北之無文恨征南之不武圯橋靈叟謂謀略之可傳汶水神翁)
(知功明而必立自継膺睿睠兩踐渙符四封無刁斗之音千里有袴襦之咏政成剖竹擁重執金掌領孤兒每)
(驚廵於晝夜扈隨大駕遠鎮定于邊陲纔複六飛將分雙節上以郪城奥壤潼水名區粤自艱難久罹瘡痏獄)
(市無寄杼軸皆空羣盗猖狂幸寇恂之去日遺黎憔悴望郭汲之來時不有改張何其俾乂爰求賢帥式慗䧺)
(藩乃授公武德軍節度使攬轡遄征下車畢理彈壓豪驁封植疲癃窮本尋源提綱振領害於人者雖大必去)
(利於人者雖小必行嘗謂人曰法者政之要也不可以不峻其隄防禮者教之本也不可以不謹其律度食者)
(民之命也不可以不勤其稼穡兵者戰之器也不可以不肅其號令率是四者盡其一心上可以翼衛朝廷下)
(可以儀刑藩翰吾得之矣爾其觀焉公以管内數多亡命姑務偷生久聚雈澤常為虺蜴狡穴皆依於窮谷妖)
(巢各恃於幽林化之不悛來而復叛郡邑虞其蹂躪路岐苦于□攘公密運良籌周旋峭格盡投私罟皆挾禍)
(胎益其戎兵誡其強吏商旅無滯貢奉㒺艱王尊申京兆之威龔遂去潢池之患勞徠罕倦蕩析咸歸動有常)
(規賞無横費上勤時貢下贍軍須月未及其授衣仕已忻於挾纊賑其匱乏釋彼愁顔幸夜犬不驚宵魚自放)
(哀矜庶獄慎恤惟刑赭衣盡服其神明丹筆立分其情偽絶加等之聚歛革無名之征徭平衡不謬于錙銖加)
(量㒺欺於圭撮公又仰稽前古俯瞰遺蹤思棗袛闢地之謀味韓浩屯田之計膏膄靡棄黍麥頻豐夢果應于)
(牧人利可資于寡婦貢賦加倍獻賦相望又歲别進軍食因沃潤之卿置牢盆之務商徒繁會官帑委輸檢吏)
(通民機能制用矯時阜俗儉以率先貫天錢而已靡星文認寳氣而已有䧺劍缺文來奏課最連聞□本可留)
(是表富人之術芋區難並咸知濟物之方公以鳴社嘉辰繞樞令節祈聖夀有莊嚴之懇祝宗祧於降誕之期)
(自捨俸金於惠義寺搆華嚴大閣向者公府未完軍衛莫稱於是載修輪奐别創規模庭架虹梁門羅虎戟層)
(樓燕賀偏增鼓吹之雄廣厦翬飛益動旌旗之色路當衝要地控都畿使車盡夜以交馳候館往來而宿餉每)
(傾公帑用飫賓筵休聲洽聞靈貺昭感紫芝三秀黃犢並生天唯發祥地不愛寳迥掩得禾之異果符登麥之)
(文歌德詠仁言將不足含和吐氣樂固難名大矣哉公之問俗觀風阜財述職焉可得而稱也爵賞既行中外)
(同嘉遂冊拜中書令趙國公加食一千戶通前五千戶公嶽降標竒星精禀異温如珪璧郁若椒蘭智合韜鈐)
(言無鉤距運籌决勝荀攸可比於良平仗鉞祓威謝艾足同於方召研機照理植操資忠允武允文多材多藝)
(軍中謀學馬上註書揮刀則立覩飛泉盤弰則惟聞折樹而又貴不自滿謙而益光饗士投醪延賓比飰帳下)
(之犀渠貝胃咸感吮癕樓中之螓首蛾眉寕矜笑嬖閨門密行簮組美譚里巷相觀風雲動色宸中風注寵詔)
(已行致關境之允諧固本朝之是衛况家豐懿戚治陟殊尤心膂連營蓄雷霆於北落股肱重鎮寄柱石于東)
(川克副分憂合膺異渥宜其珉䴡德瑩檢圖功懋績著擁旄化行偃草比屋而乞留侯霸呌閽而願借耿純詎)
(可使螭首翠碑末披文而相質麟臺彩筆不寫照以傳神臣志慕陽秋工非潤色仰遵睿旨敢述殊勲曾無少)
(女之辭預怯中郎之鍳所冀陵遷谷變尚窺沉水之文地久天長永覩生金之字謹為銘曰金行啟運鼎業鑿)
(乾麟御瑞紀鳳舞昌年層潤浩注國祚遐延光凝寳匣福藹祥編上詰繼文皇圖增煥得一踐羲登三轢漢懿)
(綱牢籠大鑪真觀宗社還資微明接旦大虚寥寥中有元精䴡物為端䴡人為英英英徐公為甿而生脂膏不)
(染獄市無驚智勝兵強化行民附屢立竒功繼膺寵數帝念徐公聿齊其務迺騰梓橦并有饒賦公至若何時)
(雨霶𩃱枯苖耀穎涸轍騰波推奸禁暴劉弊止訛襁負而至動植興歌八政何先以食為天卧鼓勸農免胄服)
(田耒耜接肘籉笠摩肩閭閻風靡稼穡雲連衆害既去纖惡皆除頌宣化育慎恤刑書徽纆自朽囹圄常虚輕)
(徭薄歛政協蒲蘆老安少懷遠至邇肅風雨時若家給人足戶溢版籍賦登公牘儲峙孔多貢輪相屬神明之)
(正誰為之師公之俱美福禄攸宜位隆鳳沼恩注龍墀梓人頌德天子嘉之爰命荒墟奉揚馨列揚子神疲江)
(生思絶涪水東注銅山西揭帶礪無期永旌賢哲)
論曰侯翮王保晦有飛書草檄之才延讓傳昌義方仁
裕珣鶚蠙嶠諸君子皆文苑名流允為國華者也牛希
濟應詔賦詩不謗故君可云得風人之體趙蕤素以節
操見而著作鬱然故不可沒鄭藝辭采贍麗雖間有諛筆
事或過情要亦文士之常態矣
刁光滕昌祐房從真宋藝
高道興杜齯龜
刁光長安人天復初来蜀工畫湖石花竹貓兔鳥雀之
𩔖慎交遊所與率佳士黃筌孔嵩皆師事之議者謂孔
𩔖升堂黃得入室年踰八十益不廢學成都僧寺多有
光遺筆云
滕昌祐字勝華本吴人後遊兩川遂為蜀人志趣高潔
不昏不宦常卜築幽閒之地栽花竹杞菊觀植物之榮
悴以寓意焉久而得其形似因善繪花鳥蟬蝶後又以
畫鵝得名歴前後蜀年八十餘卒
房從真成都人工畫人物蕃馬事高祖為翰林待詔常
于宫中版障上繪諸葛武矦渡瀘水圖人馬甲胄生動
如神高祖過此輙駐駕不進怡然嘆曰壯哉甲馬兼善
潑筆鬼神有寧王射獵陳登斫鱠常建冒雪入京等圖
傳世
宋藝蜀州人工寫貎後主時官翰林待詔常寫唐朝列
代御容及道士葉法善禪僧一行沙門海會内臣高力
士等像于大慈寺
高道興成都人光天乾德間官内圖畫庫使工佛道雜
晝用筆神速觸𩔖皆精時諺云高君墜筆亦成畫
杜齯龜其先世本秦人避安禄山之亂遂居于蜀齯龜
少博學涉獵經史丹青之伎妙出人意始師常粲寫貎
雜畫尤工於佛象羅漢乾德時後主以高祖受唐恩乃
改唐道襲私第為上清宫摶王子晉像為遠祖于上清
祖殿命齯龜寫唐二十一帝御容於殿堂之四壁又命
齯龜寫高祖貎及太后太妃真于青城山金華宫又寫
杜天師光庭像于君平觀祐聖天師光業像于大聖慈
寺齯龜官翰林侍詔賜紫金魚袋蜀人繪像者以齯龜
稱首
十國春秋卷四十四
