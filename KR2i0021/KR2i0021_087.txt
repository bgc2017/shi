十國春秋卷八十七
檢討吳任臣撰
吳越十一
列傳
元德昭吳程裴堅沈虎子
元德昭本姓危字明遠撫州南城人父仔倡信州刺史
為淮南兵所逐来奔于杭武肅王待以賓禮尋署為淮
南節度副使惡危姓因更其姓曰元氏德昭起家鎮東
節度廵官錢塘縣令累授睦州軍事判官知台州新亭
監始在信州仔倡出諸子命日者指視貴賤日者指德
昭曰獨此子非武官及學文師為避席者數矣曰子誠
宰相器勉自愛也文穆王襲國任教令者頗乏員林鼎
以德昭薦王與語久之謂鼎曰德昭有輔弼才吾子孫
無憂矣遂命掌文翰機密事及事忠遜王用師南閩兵
略要務悉以委德昭尋拜丞相忠懿王立恩遇彌至顯
德二年常州之役吳程執趙仁澤送西府德昭力救曰
此強團練宥之足以勸忠得不死六年偕吳延福入貢
于周專對稱旨禮待有加德昭厚重多謀臨事尤能果
斷每屬國政議者盈庭德昭至則他論皆息軍中有不
循法度者德昭以理諭之無不聽服先是胡進思迎忠
懿王于邸第德昭立簾下不拜曰竢見新君進思亟出
褰簾廼下拜其遇變得大體如此性嗜酒雖沉醉無所
怠事晚年衰耗忠懿王見之謂左右曰吾向見德昭容
色衰倦必一旦不諱人誰輔我因泣下德昭處家以孝
友聞常時序置酒環列几席間者凡四從遂咏滿堂羅
綺四代兒孫之句以志喜焉及卧疾先自為埋文治後
事乾德六年三月己酉卒年七十有八贈太保諡曰貞
正
吳程字正臣山陰人祖可信唐定州虞唐縣令父蜕大
順中登進士解褐鎮東軍節度掌書記右拾遺累官禮
部尚書程筮仕校書郎武肅王承制歷授檢校戶部員
外郎借緋寳正末王女將選婚于士族時孟粲于葆暨
程三人旅見王廷武肅王熟視程久之廼選焉遷金部
郎中借金紫以程有吏術令提舉諸司公事文穆王襲
國奏授職方郎中觀察支使節度判官天福中王子弘
儇遥典睦州命程知州事忠遜王時以程判西府院事
尋拜丞相福州李孺贇伏誅授程威武軍節度使乾祐
三年南唐侵福州程密示諸軍方略獲其將查文徽初
唐人薄閩城時浙兵方授甲將卒充溢庭廡紛然不可
遏程登檻瞋目叱之由是一軍皆股栗歸與元德昭同
為丞相忠懿王以國用繁廣尋命兼掌屯田𣙜酤事周
世宗之伐江南也徵我兵西擊唐蘇州營田副使陳滿
告程曰周師南征唐舉國驚擾常州無備易取也會唐
主下詔撫安江隂吏民滿復言周詔書已至趣出兵程
為言于忠懿王期勒兵以出元德昭曰唐大國未可輕
若我入唐境而周兵未至誰與併力能無危乎程固争
以為時不可失王卒從程議而程以異議故復不能無
望于德昭於是陽激將士怒以為元丞相不欲出師且
從臾將士以擊德昭為辭王匿德昭府中而捕言者頗
急嘆曰方出兵而士卒欲擊丞相何不祥也程廼督鮑
修讓羅晟而去二人者素與程不相能至是程抑之甚
愈忿怒當唐兵薄晟營晟不力戰敵遂直趣程帳程大
敗僅以身免王怒悉奪程官而程自是屈矣先是程在
東越以父廕不事苦學有謂程曰觀子骨法與羣儒𩔖
但恨他日登將相不長談論耳程自是頗勤學文穆王
時西府院官騰攜者常夢程化為赤龍望南方而去擕
因語夢於人曰吳氏子非我所測也及為福州始驗其
兆乾德初程夢一羽人布策于前曰計子之筭而所遺
者三後三年程卒年七十有三王命復原官諡曰忠烈
裴堅字廷實湖州人父光庭累官至中書令有術士張
景歲能言休咎輙以紙大書怠字貽光庭不旬日果貶
台州刺史大有政聲堅幼而明敏善屬文及長有知人
之鍳事文穆忠遜忠懿諸王多善政條教有方累官禮
部尚書中書令拜吳越國丞相廣順二年九月甲寅卒
年五十六諡曰文憲
沈虎子仕忠懿王為丞相王受宋命攻江南之常州虎
子諫曰江南國之藩蔽今大王自撤其藩蔽將何以衛
社稷乎王不從卒進兵拔常州已而虎子隨王入宋授
(闕)終于其位(按張端義貴耳錄曰吳越王入朝時宋太祖謀下江南王許以舉兵)
(援助歸語其臣沈倫倫云江南是兩浙之藩籬藩籬撤堂奥豈得安也大王指日納土矣通鑑作丞相沈虎子)
(之言今從之)
論曰德昭當倉卒之際竢覲新君克定大寳可謂安社
稷臣矣程奏捷閩徼有武功焉毘陵之役義昧和衷輿
尸辱國何前後之較殊邪堅雍容廟堂政有體要虎子
懷虞虢之憂進唇齒之論雖時勢略與古異其說固不
可易也
鮑脩讓曹杲沈韜文陸超
杜叔詹劉彦琛俞公帛盛豫
林克己司馬球孫顯忠
鮑脩讓君福子也少寡言語治軍嚴整有法度累官上
直指揮使遷衢州刺史天福十二年為戍將護李孺贇
于福州孺贇叛脩讓隨殺之傳首杭州顯德三年從吳
程攻常州以應周世宗之師建隆元年知福州彰武軍
事復改上直諸軍都鈐轄使同參丞相府事卒
曹杲真定人文穆王時官金華令會婺州兵叛杲以計
平之就擢本州刺史忠懿王朝宋杲填撫國中即城隅
浚三池引湖水入城以通舟楫王歸嘉其功賜池名曰
湧金立石池上(順存錄云湧金池乃守將曹杲引西湖水為池吳越王元瓘書三字刻石識其)
(旁今從西湖志)納土後宋授杲威遠軍節度使無何卒見神于
豐豫門有反風滅火之異土人立祠肖象迄今歲祀不
絶
沈韜文湖州人父攸常州刺史韜文性介潔好學能屬
文(闕)王時為元帥府典謁參畫軍務時時有所禆益
累官左衛上將軍改湖州刺史甚有清名
陸超錢塘人(闕)王時以功擢衢州刺史有惠政衢人
多稱之
杜叔詹秦人也開寳中繼孫承祐為平江軍節度使仁
惠循良興賢愛士常重建孔子廟以鼓厲學者已又除
静海軍節度使忠懿王納土歸宋叔詹授戶部尚書
劉彦琛安國人也為忠懿王將多戰功官衢州刺史卒
于官因葬其地(子仁祚有志節忠懿王降宋宋常求諸有功于吳越者錄其官仁祚竟辭以疾)
(不往仕)
俞公帛杭州人(闕)王時官戶部尚書董營田使者頗
著異績道婺州愛義烏土風遂家焉其後代有聞人
盛豫餘杭人事忠懿王授檢校太傅奉使于宋由汴京
歸人曰盛太傅無憂色吾屬安矣歸宋後卒贈太師二
子京度(又沈陵武康人官奉國軍鎮遏使沈承慶錢塘人官營田使入宋改大理寺丞亦與豫同時)
林克己錢塘人忠懿王時官通儒院學士博洽善文章
宋隱士逋即其孫也
司馬球仕(闕)王以御史中丞為崑山鎮遏使因家焉球有
捍禦功邑人頗稱述之後子孫隠居不仕止稱馬氏云
孫顯忠錢塘人事(闕)王為名將金沙灘有履泰將軍
廟即其人也(宋嘉熙中禱雨有騐封天澤侯)
黃彛簡沈承禮孫承祐崔仁冀
黃彛簡字明舉福州人父延樞為閩太祖從事甚被親
遇閩惠宗以女妻之忠獻王得福州延樞来降署光禄
卿彛簡少孤好學為王子惟治明州判官有聲開寳初
宋加忠懿王功臣號王使彛簡謝宋將歸太祖謂彛簡
曰歸與元帥言朕已於薰風館外建禮賢宅以待李煜與
元帥今煜崛強不朝吾將討之元帥助我乎無為他謀
所惑俟江南平可暫来見保無他阻朕執圭幣三見於
天豈敢自誣彛簡歸語忠懿王未幾隨王入朝授從官
為王掌書記後改王淮海國王又封許王彛簡皆為其
府判官加倉部員外郎累遷檢校秘書監平江節度副
使彛簡能文尤工詩老而不輟以壽終
沈承禮湖州烏程人武肅王辟置幕府署處州刺史文
穆王妻以女除府中右職出為台州刺史忠獻王時以
承禮掌親兵忠懿王襲位命知威武軍節度使宋師征
江南忠懿王以為兩浙諸軍都鈐轄使率水陸數萬人
助平常州因攻潤州城中兵夜出焚外栅諸將皆欲馳
救承禮曰兵法擊東南而備西北此之謂也命士卒皆
擐甲蓐食堅壁不動他壘不設備者悉驚擾獨承禮所
部敵人不敢窺焉丹陽平遂從宋師攻金陵時冬至軍
中皆聚飲承禮謂將士曰城中以我節序必燕享備我
怠矣宜出不意以圖之廼召敢死士干人爇火薄城下
陷其東門士多攀壘而登江南遂降宋錄功授海寧軍
節度使(一云真授福州節制)太平興國中王獻地徙承禮鎮密州
八年卒年六十七太宗廢朝二日贈太子太師中使護
葬初秦王廷美之敗宋有司按驗忠懿王與王世子惟
濬孫承祐陳洪進常有贈遺獨承禮無焉
孫承祐杭州錢塘人忠懿王納其女兄為妃因擢處要
職累遷浙江東道塩鐵副使鎮海鎮東兩軍節度副使
知静海軍節度事開寳初官鎮東鎮海等軍行軍司馬
隨世子惟濬入貢于宋宋太祖詔授光禄大夫檢校太
保未幾忠懿王署為中吳軍節度使七年王復遣承祐
貢于宋太祖賜襲衣玉帶鞍勒馬黃金器五百兩銀器
三千兩雜綵五千匹且令諭旨於王將有事於江表已
而從王克常州功居多會宋詔改中吳為平江即授承
祐鎮平江軍太平興國初王盡獻吳越地徙承祐泰寧
軍節度使五年從幸大名留知府事雍熙二年改知滑
州數月卒贈太子太師承祐在浙日憑藉親寵恣為奢
侈每一燕會殺物命千數家食亦數十器方下箸設十
銀鑊搆火以次薦之常饌客指其盤曰今日南之蛑蝤
北之紅羊東之鰕魚西之嘉粟無不畢備可云富有小
四海矣又用龍腦煎酥製小樣驪山復千金市石綠一
枚治為博山香爐峯尖上作一暗竅出煙呼曰不二山
忠懿王常以大片生龍腦十斤賜承祐承祐即對使者
索大銀爐作一聚焚之曰聊以祝王壽其豪貴如此後
歸宋扈從太宗北征以槖駞負大斛貯水飬魚自隨至
幽州南村落間日已旰西京留守石守信與其子駙馬
都尉保吉諸人尚未朝食適遇承祐即延所止幕舍中
膾魚具食窮極水陸人皆異之承祐少時嘗夢人以蓍
草一本增其一而授之既寤語所親曰大衍之數五十
其用四十有九今增其一我壽止于此乎果五十而終
子誘仕宋駕部郎中出為淮南節度行軍司馬
崔仁冀字子遷錢塘人也少篤學有文采事忠懿王為
通儒院學士王罷沈虎子政事以仁冀代之宋太祖常
諭忠懿王入朝仁冀告王曰主上天資英武所向無敵
保族全名上策也王然之太平興國二年王在汴京會
陳洪進納土王疏言願罷所封吳越國王及天下兵馬
大元帥職名宋太宗優詔不許仁冀復從臾王曰朝廷
意可知大王不速納土禍且至左右争言不可仁冀厲
聲曰今已在人掌握中去國千里惟有羽翼廼能飛去
耳王遂决策奉境内十三州一軍八十六縣闕下太宗
以仁冀歸誠功授淮南節度使累擢衛尉卿判大理寺
移知撫州卒先是有侍郎鮑約者頗從臾忠懿王納土
而同官胡毅劉䩨俱力言不可及王歸宋約竄處海上
王使人以詩追之云東遐追兮西遐追鮑約何如罷釣
歸迄今有遐追廟焉
論曰宋藝祖兄弟繼興龍飛虎變削平羣雄中原混一
太陽出而爝火熄固知帝王自有真也諸臣力贊歸誠
臣主俱榮不可謂不知幾焉以視金陵拒敵番禺稱戈
蓋不無順逆勞逸之異矣
余萬頃江景防陸崇扆
余萬頃字九疇睦州人事忠懿王為武林檢校察諸軍
事左右親軍靡不畏憚國亡入宋遷侍御史有言無隐
人目為殿上虎改授戶部侍郎榮禄大夫卒萬頃從子
元嘉亦仕忠懿王至宋累遷賜緋魚袋中奉大夫
江景防字漢臣常山人事忠懿王官侍御史當五代時
吳越以一隅捍四方費用無藝其田賦市租山林川澤
之税悉加故額數倍宋既平諸國賦税恒仍舊籍以為
斷忠懿王入朝景防以侍從當上圖籍歎曰民苦苛歛
久矣使有司仍其籍民困無已時也吾寧以身任之遂
沉圖籍于河詣闕自劾所以亡失状宋太宗大怒欲誅
之已而謫沁水尉遂屏居田里以卒未幾太宗命右補
闕王永均吳越田税舊率畆税五斗永更定為一斗其
減税之由人以謂實兆端于景防沉籍云景防子孫後
相繼擢正科者四十人貴顯不絶(宋侍御躋溥輔臣萬里皆景防之裔)
陸崇扆其先吳郡人後徙福州侯官縣父景遷仕忠懿
王為驍騎上將軍檢校太傅崇扆累官威武軍觀察推
官有能名從忠懿王歸宋官至殿中丞
十國春秋卷八十七
