十國春秋卷三十二
檢討吳任臣撰
南唐十八
列傳
裴長史徐幼文占夢僧吳廷紹
李廷珪
裴長史失其名新羅國人慕華來歸居之建州城中長
史則其本國官稱也後主朝金陵危困建州通守查元
方知其有伎術遣赴金陵五月行至歙州長史託疾不
進密告刺史龔慎儀監軍軫鎬曰有狀託之附奏中言
金陵事者五一金陵立春節後有灾寧謐無事二潤州
城九月當䧟三朱令贇氣候不過池州四江州血氣覆
城五明年春末夏初血塗原野已而皆如其言
徐幼文得索紞占夢之法為人斷休咎多竒中馮延
魯子僎舉進士一夕夢登崇孝寺幡刹極高處打方
響詣幼文叩之幼文曰雖有聲價至下地耳明年
僎成名或有誚其無驗者幼文曰誠如吾語後當知之
未數日中書奏主司取士不當遂追牓御試僎果覆
落
占夢僧不知何地人馮延己鎮臨川聞朝議已有除替
一夜夢通舌生毛僧解之曰毛生舌間不可薙也相公
其未替乎旬日間果寢命
吳廷紹為太醫令烈祖因食飴喉中噎國醫皆莫能治
廷紹尚未知名獨謂當用楮實湯遂進一服疾失去馮
延巳苦腦中痛數日不減廷紹密詰厨人曰相公平日
嗜何等對曰多食山鷄鷓鴣廷紹曰吾得之矣投以甘
豆湯亦愈羣醫默識之他日取用多不騐或叩之答曰
噎因甘起故以楮實湯治之山鷄鷓鴣皆食烏頭半夏
故以甘豆湯解其毒耳聞者大服
李廷珪工造墨與父超自易水來江南定居歙州初姓
奚後賜姓李氏廷珪弟廷璋子文用皆襲其業(輟耕錄又言廷)
(珪有弟廷寬承宴文用為承宴之子)然多不及廷珪江南以澄心堂紙龍
尾硯(案龍尾硯元宗時硯官李少微造見潛溪集)及廷珪墨為文房三寳當
其時有貴族常誤遺廷珪墨一丸於池中疑為水所壞
因不復取既逾月臨池飲偶墜金器乃令善泅者下取
之併所得遺墨光色不變表裏若新緣是世多知寳藏
云(又南唐拾遺記載韓熙載延歙工朱逢燒墨命其所曰化松堂墨曰玄中子又目名麝香月篋而寳之又)
(輟耕錄紀南唐墨工李氏外有耿文政耿文夀盛通盛真諸人附記於此)
御厨楊花飛(楊名高)李家明王感化
李冠
御厨失其姓名故唐長安舊人也從中使至江表聞崔
胤誅北司遂亡命而御厨留事吳及烈祖受禪御膳宴
設賴之略有中朝承平遺風其食味有鷺鷥餅天喜餅
駞蹄餤春分餤密雲餅鐺糟炙瓏璁餤紅頭簽五色餛
飩子母饅頭諸法一時稱為精絶
楊花飛者保大初居樂部元宗初嗣位春秋鼎盛留心
内寵宴私擊鞠略無虚日常乘醉命花飛奏水調詞進
酒花飛惟歌南朝天子愛風流一句如是者數四元宗
悟覆杯大懌厚賜金帛以旌敢言且曰使孫陳二主得
此一語則不當有銜璧之辱也(馬令南唐書以此事屬王感化今從陸游南唐)
(書)翼日罷諸宴賞勵精庶事圖閩弔楚幾致強霸時又
有楊名高者本名復名高其優名也寓黃幡綽著笑林
頗行於時辭鄙不載
李家明廬州人與楊花飛為同伍善恢諧滑稽保大初
晉王景遂等皆以皇弟加爵而恩未及臣下家明因曲
宴日俳戲為翁媪列坐諸婦進飲食拜禮頗繁翁媪怒
曰自家官自家家何用多拜邪元宗笑曰吾為國主恩
不外覃由是百官進秩有差常從元宗遊後苑元宗登
臺望鍾山曰雨即至矣家明曰雨雖來必不敢入城元
宗怪而問之家明曰懼陛下重稅元宗遂命𣙜務減征
之半宋齊邱止一子輒死悲哭踰月齊王景達勉之不
肯止家明曰是易喻爾作紙鳶大書其上曰一子不能
捨如讓皇百口何縱之墜其庭中齊邱取觀收淚而出
鄱陽王延政至金陵公卿宴於邸第延政吝賜予家明
謔之曰賤工無伎告大王乞賜一物大殷平天冠今已
無用家明敢取為優服延政默然因怏怏病薨(又江南野史云)
(嗣主於苑中命元僚臨池而釣諸臣皆屢引其鱗惟嗣主無所獲家明見其猶豫乃曰臣昧死敢上芻蕘曰玉)
(甃金鈎興正濃碧池春暖水悠溶凡鱗不敢吞香餌知道君王合釣龍嗣主大喜又家明母死會嗣主聽政之)
(暇坐於便殿書草字家明因詐曰臣每竊學人署字與之不疑嗣主曰卿能學孤否家明曰臣雖愚魯願效神)
(蹤嗣主乃於麻紙上大押字命試學焉家明得之輒於草字上書云宣州於上供庫錢二百千付家明安母親)
(嗣主見之大笑因而賜焉)元宗失江北遷南都龍舟至趙屯舉酒望
皖公山曰好青峭數峰不知何名家明對曰此舒州皖
公山也因獻詩曰皖公山縱好不落御觴中元宗太息
為罷酒(馬令南唐書載家明詩云龍舟輕颭錦帆風正值宸遊望遠空迴首皖公山色翠影斜不到壽)
(杯中與此不同)後主時家明老而無寵(又南唐拾遺記載金陸有樂官山南唐樂官所)
(葬處也宋初下南唐諸將置酒作樂樂人大慟殺之聚瘞此山因名附記於此)
王感化建州人善謳歌聲韻悠揚清振林木初隸光山
樂籍後入金陵擊樂部為歌板色保大中絶有寵元宗
暑月曲宴相臣嚴續等於北苑有老牛息大樹之隂命
樂工詠之感化遽進曰困卧斜陽噍枯草近來問喘更
無人續等有慚色(江南野史又以此詩為李家明所詠)元宗常作浣溪沙
二闋手書賜感化菡蓞香銷翠葉殘與手捲珠簾上玉
鈎是也後主即位感化以詞札上後主感動優賞之(詩話)
(𩔖編曰李嗣主宴苑中有白野鵲飛集嗣主令感化賦詩應聲曰碧山深洞恐遊遨天與蘆花作羽毛要識此)
(来棲宿處上林瓊樹一枝高嗣主大悦手寫浣溪沙賜之云云又曰感化少聰敏未曾執卷而多識善為詞建)
(州節帥萬代餞别感化獻詩曰旌旆赴天臺溪山曉色開一家悲更喜迎佛送如來又題怪石一聯云草中誤)
(認將軍虎山上曾為道士羊)
李冠者散樂也善吹洞簫悲壯入雲元宗將召隸教坊
會軍旅事興不暇未幾元宗殂國家多故音樂之事遂
成衰滅初司徒李建勲號知音遇冠絶嘆賞之建勲死
冠無所依因渡北遊流落梁宋間每醉輒登市樓作數
曲聽者慘沮人以比李龜年丁天寳之末云冠一作冠
子(又南唐近事云進士李冠子善吹中管妙絶當代上饒郡公常聞於元宗元宗甚欲召對屬淮甸多故盤)
(桓朞月戎務日繁竟不獲見出關日李建勲贈一絶云韻如古澗長流水怨似秋枝欲斷蟬可惜人間容易聽)
(新聲不到御樓前以冠子為進士未識所据)
彭利用
彭利用廣陵人也周師下淮南利用南奔僑居廬陵性
朴鄙雖燕居對家人稚子必據書史斷章破句以代常
譚俗謂之掉書袋因目為彭書袋時有問其姓者對曰
隴西之遺苗昌邑之餘胄又問其居處對曰生自廣陵
長僑螺渚其僕夫常有過利用責之曰始我以為紀綱
之僕人百其身賴爾同心同力左之右之今乃中道而
廢侮慢自賢而今而後過而勿改予當循公滅私撻諸
市朝任汝自西自東以遨以遊而已又利用喪父客過
言之對曰家君不幸短命諸子餬口四方歸見相如之
壁空餘仲堪之棺實可痛心疾首不寒而慄遂大慟會
隣家火利用往救徐望之曰煌煌然赫赫然不可嚮邇
自鑚燧而降未有若斯之盛其可撲滅乎又常偕賓客
遠遊俄不告而返詰旦復至問之故利用曰忽思朱亥
之椎猶倚陳平之戶切恐數鈞之重轉傷六尺之孤其
言𩔖俳謔多如此利用雖舉進士坐是六上不第年六
十一夕宴寢而卒(利用故腐儒以其語涉俳笑姑依馬氏附談諧之末)
十國春秋卷三十二
