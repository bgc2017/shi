十國春秋卷一百五
檢討吳任臣撰
北漢二
睿宗本紀
睿宗名鈞初名承鈞世祖次子也以後唐天成元年丙
戌生幼而穎異性孝謹頗好學工書世祖既晏駕承鈞
謂服喪以日易月非禮也始行三年喪禮奉表于遼自
稱曰男遼主裕嚕(遼穆宗也)答之以詔呼為兒皇帝遣驃騎
大將軍知内侍省事劉承訓冊命承鈞為天子更名鈞
時年二十九也(晉陽見聞要錄九國志皆云承鈞立時年二十九)仍稱乾祐不
改元
乾祐八年春二月庚子朔日食庚申遣使如遼請加上
天順皇帝尊號不許夏六月丁未蜀主遣使約出兵攻
周許之
乾祐九年夏四月葬神武皇帝于交城北山上廟號六
月甲子遣使于遼議軍事是冬服除改明年為天會元
年(九國志云承鈞立服喪三年至乾祐九年服除改十年為天會元年)
天會元年春正月己丑朔大赦以子繼恩為太原尹翰
林學士衛融為中書侍郎同平章事内客省使段常(一云)
(本作恒宋避諱也)為樞密使侍衛都指揮使蔚進掌親軍潜結
江南西川為外援夏五月辛卯遣使貢方物于遼秋七
月初立七廟于高祖舊第號顯聖宫(七廟當是前漢高祖邦文祖湍德祖)
(昂翼祖僎顯祖琠高祖暠世德旻也未審是非又天福十二年祖廟中有光武皇帝亦在不祧今七廟數不知)
(與否)冬十月癸亥麟州刺使楊崇訓舉城降周周以為麟
州防禦使十一月遼遣大同節度使侍中高勲將兵會
李存瓌擊周至潞州城下而還帝知契丹不足恃而不
敢遽絶贈勲甚厚十二月唐使者陳處堯自契丹來遊
太原(十國紀年作唐兵部郎中段處常晉陽見聞錄云陳處堯如契丹乞兵因來遊今從其說)帝厚
禮之留數日北還
天會二年春正月丙子周建雄節度使楊廷璋敗我兵
于隰州城下時周隰州刺史孫議暴卒廷璋檄都監閑
廐使李謙溥權知州事未幾我兵至攻城久不下廷璋
潜與謙溥約各募死士百人襲我營我兵驚潰遂解還
夏六月壬子周昭義節度使李筠寇石會關遂拔六寨
乙卯周李謙溥陷孝義冬十一月遣使如遼告周復來
侵乙丑再遣使如遼十二月庚辰又遣使如遼是冬國
中大雪國人唱曰生怕赤真人都來一夜春(人以為宋受命之應)
天會三年夏四月戊戌遼以南京留守蕭思温為兵部
都總管擊周師是月周攻契丹拔益津胡橋淤口三關
遼主遣使來告急五月乙巳朔周師陷瀛莫二州帝諭
發兵撓周邊遣使日馳七百里會周主南歸乃止庚戌
周李重進將兵出土門入寇己巳敗我兵于百井斬首
二千餘級六月周李筠入寇陷遼州獲我刺史張丕辛
巳周楊廷璋侵邊降我堡寨十三是月周主殂梁王宗
訓立冬十一月遼師謀會我兵攻周鎮定二州
天會四年春正月乙巳周禪位于宋宋改元建隆夏四
月周昭義節度使李筠起兵拒宋遂殺澤州刺史據其
城已而遣牙將劉繼冲(左編又作衙校劉忠)判官孫孚奉表稱臣
執其監軍周光遜閑廐使李廷玉送于我乞兵為援帝
欲謀于遼繼冲述筠意請無用契丹兵帝即率本國兵
自將出團柏谷羣臣餞于汾水僕射趙華獨言筠舉事
輕易未可為恃帝至于太平驛封筠西平王(一作隴西郡王)筠
見帝儀衛不備非如王者心甚悔因自陳受郭氏恩不
敢愛死帝與周世讎亦不悦其說遂使宣徽使盧贊監
其軍筠心益不平與贊多不協乃留長子守節居潞而
自引衆南向帝聞贊與筠異遣平章事衛融和解之是
月遣河陽節度使范守圖將兵援筠夏五月乙亥朔日
有食之癸卯宋將石守信敗李筠于長平壬子以潞州
歸附遣使告遼丁巳宋帝親征筠丁卯宋石守信高懷
德大破筠兵盧贊死焉筠走保澤州宋帝列柵圍之六
月辛未澤州陷李筠赴火死衛融被執宋帝以鐵撾擊
融首不死釋之(後擢為太府卿)帝懼引師歸乙酉宋帝攻潞州
丁亥李守節以潞州降宋甲午宋將折德扆敗我兵于
沙谷砦(斬首五百級)是月宋兵圍石州帝遣使告遼遼詔阿
喇率四部來援復命蕭思温以三部兵助之秋九月壬
寅宋昭義節度使李繼勲寇平遙縣俘獲甚衆十月乙
酉宋晉州兵馬鈐轄荆罕儒襲汾州死焉(石進二十九人坐不救死)
天會五年冬十二月乙未李繼勲大敗我兵執遼州刺
史傅廷彦及其弟勲(是時帝結代北諸部侵麟州夏州李彛興遣李彛玉會諸鎮兵來禦)
(乃引還)
天會六年春二月我兵侵晉潞二州為宋守將所敗三
月宋詔我降人徙家于邢洺計口給粟夏四月宋命郭
進控西山武守琪戌晉州李謙溥守隰州以備我師是
月太原民潜逃降宋者四百七十人秋七月捉生指揮
使路貴等十一人降宋宋並補内殿直
天會七年春二月遣使如遼言我國欲巡邊徼乞張聲
援秋七月宿衛殿直行首王隱劉紹趙鸞(一作劉昭趙巒)等謀
亂事覺伏誅辭連樞密使段常出常為汾州刺史尋縊
殺之是月以宋師將侵邊告遼八月宋王全斌(宋史作邢州王)
(全贇)入寇攻樂平拱衛指揮使王超散指揮使元威侯霸
榮率所部千八百人降之侍衛都指揮使蔚進馬軍都
指揮使郝貴超與契丹悉兵往救三戰皆敗績樂平遂
陷宋改樂平為平晉軍以降卒為效順軍賜以錢帛由
是靜陽十八砦相率降宋九月我以契丹兵攻平晉軍
宋雒州防禦使充西山巡檢郭進將兵來擊契丹兵遂
引歸(是役也初有軍校自西山詣汴誣訟郭進不法事宋太祖送進令殺之會我兵侵平晉軍進語其人)
(曰汝敢論我信有膽氣今貫汝罪汝能掩殺敵兵即當薦汝如敗可自投河東其人踴躍赴戰遂敗我兵進即)
(奏聞以還其職)冬十月丙申以宋侵告遼以抱腹山人郭無為
同平章事帝自潞州之敗日懼宋師至既以趙弘為相
又召無為參議中書復以五臺山僧繼顒署鴻臚卿參
預國政已又以弘與無為議論不合乃出弘汾州而機
務悉委無為掌之十二月帝遣從子侍衛親軍使劉繼
文如遼遼拘之不遣先是世祖凡舉事必稟命于遼歲
使不絶及帝立禮文多略遼主乃遺書來責擅改元援
李筠殺段常三罪(宋史云契丹主遣使責鈞曰爾不禀我命其罪三擅改年號一也助李筠)
(有所覬覦二也殺段常三也)帝惶恐遣繼文謝曰父為子隱願赦之
自是契丹使不來而使往輒見留羣臣悉以使北為懼
乙亥衛州刺史楊璘為宋折德扆所擒是歲宋改元乾
德
天會八年春正月宋帝謀取我國宰相趙普諫曰太原
當西北二面太原既下則二邊之患我獨當之不如俟
削平諸邦太原彈丸黑子之地將何所避從之戊戌帝
以宋將來襲馳告遼二月宋遣曹彬會李繼勲及兵馬
鈐轄康延沼馬步軍都軍頭尹訓率兵入寇攻遼石二
州帝遣郝貴超往援戰于遼州城下我師大敗遼州刺
史杜延韜與拱衛都指揮使冀進兵馬都監侯美籍部
兵三千人舉城降宋(案宋太祖本紀杜延韜降在二月戊甲朔)宋賜延韜等
襲衣銀帶器幣鞍勒馬命降卒以效順懷恩為名壬子
遼西南面招討使塔喇以六萬騎來援壬申我兵敗宋
兵于石州遣使告遼三月耀州團練使周審玉等四人
叛降宋(一作周玉今從宋史)宋賜審玉襲衣金帶絹千匹銀五百
兩鞍勒馬仍賜名承瑨以為左千衛大將軍領汾州團
練使夏四月乙巳以擊退宋軍遣使謝遼宋遣馬軍都
校劉光戌潞州以備我師是歲蜀主昶遣使齎帛書通
好于我略曰早歲曾奉尺書尋達睿聽丹素備陳于翰
墨歡盟已保于金蘭洎傳弔伐之嘉音實動輔車之喜
色至境上為宋疆吏所獲
天會九年春二月壬寅朔日當食不虧
天會十年春正月宋安國節度使羅彦瓌等敗我兵于
靜陽執守將鹿英以歸夏六月甲辰月犯心前星秋七
月遣使貢遼金器鎧甲冬十月帝母皇太后(闕)氏殂庚
辰遼遣使來賻弔十二月復取宋遼州戊辰遣使貢于
遼
天會十一年春三月五星聚奎招收指揮使閻章以石
盆砦詣宋鎮州降夏四月鴻唐砦招收指揮使樊暉殺
監軍成昭叛降宋六月戊午朔日有食之
天會十二年春正月偏成砦招收指揮使任恩等百五
十人詣宋晉州降三月宋鎮州守將破我馬鞍山砦秋
七月烏玉砦主胡遇等百三十九人詣宋鎮州降帝自
李筠敗狼狽而歸又失遼之歡心勢力窘弱憂瘁得疾
臥勤政閣召郭無為執手以後事畀之戊申遂殂(遼史作秋)
(七月辛丑漢主殂)年四十三養子繼恩立上諡曰孝和皇帝廟
號睿宗帝嗣位之後勤于為政愛民禮士故雖兵戈不
息而境内粗安初宋太祖常因界上諜者謂帝曰君家
與周世讎宜其不屈今我與爾無所間何謂困此一方
民若有志于中國宜下太行以決勝負帝遣諜者復命
曰河東土地兵甲不足以當中國之十一然鈞非家世
叛者區區守此蓋懼漢氏之不血食也太祖哀其言笑
謂諜者曰為我語鈞開爾一路以為生故終其世不至
大舉加兵焉(諜者十國紀年作邪州人蓋留)
少主本紀
少主繼恩本姓薛氏父釗晉初為護聖營卒娶世祖女
生繼恩高祖典禁兵以釗從子婿也除其軍籍置之門
下釗無才能但衣食之而無所用高祖後領方鎮爵位
通顯妻以世祖女視永寧公主故姊妹行也(高祖女封永寧公主)
(宋承渥尚公主)常貴倨居中釗罕得見釗怏怏一日乘醉求見
引佩刀刺之世祖女奮衣得脱傷而不死釗即自裁時
繼恩尚幼世祖以睿宗無嗣令養為子已而世祖女再
適何氏生繼元未幾何死世祖女亦歿睿宗復撫繼元
為子睿宗平日恒語郭無為繼恩殊非濟世才(繼恩事孝和盡)
(恭及為太原尹選軟不治)無為默然不對睿宗既殂繼恩告哀于契
丹後嗣皇帝位帝服縗裳視事寢處居勤政閣而孝和
帝故執事百司宿衛皆在太原府廨帝怨無為初不助
己且惡其專政加守司空外示優禮而内實疎之時天
會十二年七月也是月遼遣使來弔祭八月戊辰宋聞
我國有喪以内客省使盧懷忠等二十二人將禁兵赴
潞州昭義節度使李繼勲為行營前軍都部署侍衛步
軍都指揮使黨進副之宣徽使曹彬為都監棣州防禦
使何繼筠為前鋒部署懷州防禦使康延沼為都監建
雄節度使趙贊為汾州路部署絳州防禦使司超副之
隰州刺史李謙溥為都監帥兵大入九月庚子帝命劉
繼業馬峰等領軍扼團柏谷峰至銅鍋河(宋史作洞渦河今從宋紀)
(事本末)李繼勲前鋒將何繼筠擊破我兵斬首三千級遂
奪汾河橋薄太原城下焚延夏門左勝軍使李瓊叛降
宋宋賜瓊襲衣金帶鞍勒馬帝大懼帝欲逐郭無為月
餘不能決帝時獨處一室行喪左右親信無得從者或
勸召之帝猶豫不決己酉供奉官侯霸榮率十餘人挺
刃入閣反扄其戸帝驚起繞屛走霸榮以刃揕其胸弑
之(歐陽史云繼恩置酒會諸大臣宗子飲罷臥閣中侯霸榮率十餘人挺刃入閣閉戶而殺之今從宋史)
無為使人梯屋入殺霸榮幷其黨帝立裁六十餘日幷
人疑無為授意于霸榮亟殺之以滅口而左右卒莫能
明也無為與羣臣議立帝之弟繼元平章中書事張昭
敏獨曰少主非劉氏故嗣位不終今宜立宗姓以慰民
望世祖嫡孫繼文久留契丹歴險危宜迎立之可以固
宗社結強援無為不從以繼元易制遂立之(李燾長編云繼恩皤)
(腹多髯長上短下乘馬即魁梧徒步即侏儒昏定晨省無違禮)
英武帝本紀
英武帝繼元當天會初授檢校司徒歸義府都督已而
加太保遷右金吾衛大將軍充大内都點檢少主時復
進太師兼太原尹既襲位仍稱天會不改元復修好契
丹于十二年十一月遣使告即位且乞師遼主烏里乃
遣塔喇為兵馬總管將諸道兵救之宋亦詔諭我國令
降約以平盧節度使授帝又别賜郭無為詔許以安國
節度使無為得詔色動勸帝納欵帝不從初宋使諜者
惠璘詐稱殿前指揮使負罪來奔無為知其謀署為供
奉官至是宋師入境璘即奔赴至嵐谷為候吏所獲送
太原帝命無為鞠之釋不問會有李超者發璘奸狀上
聞無為怒幷超斬之以滅口未幾宋李繼勲等聞契丹
兵來皆引去我兵因大掠晉絳二州是月帝疑孝和后
郭氏殺其故后段氏遂遣嬖臣殺后于喪次帝為人殘
忍而無禮宫中嬪御遭罹逼辱無復嫌間而世祖子十
人鎬鍇等皆以幽囚死
天會十三年春二月宋帝將𤼵自汴先遣李繼勲趙贊
郭進司超等帥兵赴晉陽是役也宋帝問其臣魏仁浦
曰朕欲親征太原何如仁浦對曰欲速則不達惟陛下
重之宋帝不聽三月宋帝至于太原以我太谷令梁文
陟為太子洗馬祁令張續為右贊善大夫及城下李繼
勲已先敗我兵宋帝命築長連城圍之立砦于城四面
繼勲軍于南趙贊軍于西曹彬軍于北黨進軍于東帝
命劉繼業等乘晦突門犯東西砦戰敗遁歸宋帝又命
壅汾晉二水以灌城幷人大恐會城中有積草漂出塞
之得無害郭無為復勸帝出降帝猶恃遼為援未之許
也一日因宴羣臣無為痛哭于庭曰奈何以空城抗百
萬之師乎引佩刀欲自刺冀動衆心帝遽降階執其手
引升坐而止甲寅遣使乞封冊于遼且趣援甲子遣使
進白麃于遼是月宋又遣海州刺史孫方進圍滄州守
陴者聲言旦夕契丹兵至夏四月契丹兵分道入援宋
何繼筠逆戰于陽曲北韓重贇(一作重斌)逆戰于定州契丹
兵大敗宋帝命以所獲首級鎧甲示太原城下憲州判
官史昭文(宋史作推官)嵐州刺史趙弘各以城降宋五月遣
李匡弼李元素等如遼賀天清節(按遼史有劉繼文然繼文尚留契丹至十)
(四年放回今不從)閏月遼主遣韓知璠(遼史作知範)冊立帝為大漢
皇帝知璠習兵事居圍城中晝夜督察盡心固守宋驍
將石漢卿等多戰死我兵亦屢敗一日我兵自西長連
城出將焚其攻戰之具反為宋師擊卻之斬首萬餘級
是夜諜者忽傳呼壁外帝降宋帝令衛士擐甲將開壁
門八作使趙璲曰受降如受敵詎可中夜輕出宋帝乃
止契丹復遣南大王來援宋都指揮使李懷忠曰敵勢
已困若選勁兵急攻破在旦夕殿前都虞候趙廷翰請
先登以盡死力宋帝不許曰汝曹皆我所訓練無不以
一當百所以備肘腋同休戚也我寧不得太原豈忍驅
汝曹冐鋒刃蹈必死之地乎衆皆感泣時宋師頓兵甘
草地中會暑雨軍士多疾太常博士李光贊請班師曰
蕞爾晉陽豈須親討重勞飛輓取怨黔黎豈若回鑾汴
都屯兵上黨使夏取其麥秋取其禾既寬力役之征便
是蕩平之策宋帝以問趙普普亦以為然乃分兵屯鎮
潞遷太原民萬餘戸于山東河南遂引兵還帝命決城
下水注之臺駘驛水已落而城多摧圯韓知璠歎曰宋
師之引水浸城也知其一不知其二若先浸而後涸則
幷人無噍類矣帝又籍宋所棄軍儲得粟三十萬茶絹
各數萬喪敗之餘賴此少濟是月郭無為伏誅初太原
之圍南城為汾水所陷宋帝至長隄觀焉無為謀出降
因請自將夜擊宋師帝選精甲千人付無為自登延夏
門送之無為行至北橋値風雨而止至是閹人衛德貴
告其事且言無為獻地之謀蹤跡屢露罪不可赦乃有
是處分
天會十四年春正月契丹歸我使臣十六人仍詔世祖
孫繼文為平章事李匡弼為樞密使時韓知璠歸國言
我國庶事多梗而無輔臣政事令趙高勲亦言晉陽為
父子國盡拘其使無謂也遂有是命已而左右譛繼文
帝乃出繼文為代州刺史李匡弼為憲州刺史繼文隨
遷鴈門節度使夏四月辛未朔日食冬十二月以僧繼
顒為大師兼中書令庚午遣使貢于遼
天會十五年冬十月癸亥朔日有食之癸未遣使貢于
遼十二月遼主子隆緒生
天會十六年春二月癸亥以遼主皇子生遣使往賀秋
九月丁巳朔日食冬十二月乙卯大雨雪是歲大饑
天會十七年春正月遣使貢于遼夏六月遣使以宋事
告遼冬十二月帝殺其從兄(一作弟)大内都檢點繼欽戊
戌帝將改元遣使稟命于遼是歲僧繼顒卒追封定王
廣運元年春正月改元二月庚辰朔日有食之是月遼
命涿州刺史耶律察密貽書于宋之雄州請通好宋命
知州孫全興答書許之
廣運二年春二月癸亥遣鴈門節度使皇從兄繼文貢
遼方物三月遼與宋求成(遼遣克實克舒蘇以書如宋結成宋遣郝榮信吕端報聘)
(自是吉凶慶弔並遣使往還)遣使來告命我通好于宋無妄興師帝
聞命慟哭謀出兵攻契丹宣徽使馬峰固諫乃止夏六
月遼主冊帝為大漢英武皇帝賜御衣玉帶鞍馬等物
甲子彗星見東方長四丈秋七月辛未朔日食是時築
隆州城于祁縣東三十里備宋師
廣運三年秋八月癸卯遣使于遼言天贊皇帝天清節
我國設無遮會飯僧祝釐己酉以宋事告遼是月宋侍
衛都指揮使黨進宣徽北院使潘美及楊光美牛思進
米文義(一作宋文義)率兵分五道入寇又遣郭進郝崇信王
政忠閻彦進齊超孫晏宣安守忠齊延琛穆彦超(一作璋)
等分寇忻代汾沁遼石等州(宋史云郭進入忻代路郝崇信王政忠入汾州路閻)
(彦進齊超入沁州路孫晏宣安守忠入遼州路齊彦琛穆彦璋入石州路)諸將所至克捷敗
我兵于太原城北是時我諜者趙訓為宋青州將所擒
宋帝釋之給服裝放歸九月壬午帝乞援師于遼遼主
命南府宰相耶律舒冀王迪里來援戊子復遣駙馬都
尉盧俊至遼告急是月我師遇黨進于太原城北敗績
失其兵馬千餘郭進掠我山北民三萬七千人冬十月
宋遼州監押馬繼恩入太原境燒燔四十餘砦掠牛羊
數千郭進陷壽陽掠我民九千人穆彦超入太原境掠
我民二千人黨進又敗我兵于太原城下是月宋帝崩
晉王光義即位改元太平興國召諸將還辛丑以宋師
退遣使謝遼十二月丁未以宋師復至擄掠軍儲告遼
且乞賜糧為助
廣運四年春三月癸亥耶律舒迪里歸獻援師所獲宋
俘戊辰遼主詔以粟三十萬來助(宋史新編云契丹主𤼵粟三十萬斛助北)
(漢)夏五月遣使謝遼且以宋事告秋七月壬申以宋人
侵我告遼丙子遼遣使助戰馬八月貢遼葡萄酒冬十
月乙酉復遣使以宋事告遼是歲胡桃砦指揮使史溫
等叛附宋宋帝謂齊王廷美曰太原我必取之夏州定
難節度使李繼筠來侵吳堡砦斬首七百級掠牛羊千
計執我砦主侯遇
廣運五年
廣運六年春正月宋始議興兵宋臣薛居正等多以為
不可(宋史云宰相薛居正曰昔周世宗舉兵太原倚契丹之援堅壁不戰以至師老而歸及太祖破契丹)
(于鴈門關南盡驅其民分布河洛之間雖巢穴尚存而危已甚得之不足以闢土舍之不足以為患願熟慮之)
(太宗曰今者事同而勢異彼弱而我強昔先王破契丹徙其人而空其地者正為今日事也)曹彬曰
以國家兵甲精銳剪太原之孤壘如摧枯拉朽爾宋帝
意乃决(先是宋太祖方征河東白雲先生陳摶諫止之會軍已興及兵還果無功至是摶復來始云河)
(東可取)命潘美為北路都招討使帥崔彦進李漢瓊劉遇
曹翰米信田重進分道圍汾沁嵐諸州又以郭進為太
原石嶺關都部署以斷燕薊援師時夏州定難節度使
李繼筠亦遣將李光遠光憲統番漢兵渡河略太原境
以張宋軍之勢乙酉遼遣塔瑪長夀使宋問興師侵我
之故宋帝曰河東逆命所當問罪若北朝不援和約如
故不然則戰二月甲子宋帝自帥師來攻發汴京令齊
王光美扈從丁卯帝以宋師壓境遣使乞援于遼戊寅
宋帝次澶州有太僕寺丞宋捷者迎謁道左宋帝見其
姓名喜曰吾其捷矣三月庚辰朔遼主遣南府宰相耶
律舒為都統冀王迪里為監軍來援又命南院大王色
珍以所部從樞密副使耶律穆濟督之丙戌遼主詔北
院大王錫達伊實王薩哈勒等以兵戍燕己丑帝復以蠟
丸帛書告宋兵入境于遼遼命大將軍哈布爾大同節度
使耶律善補以本路兵南援丁酉耶律舒等與宋將郭
進遇于白馬嶺時契丹兵阻大澗沙與諸將欲待後軍
至而戰冀王迪里監軍穆濟等以為急擊之便沙不能
奪迪里等以先鋒渡澗未半為宋人所擊兵潰迪里及
其子烏格實之子達爾圖魯卜部節度使圖敏(一作令穩都敏)
黃皮室詳衮唐古等五將俱沒士卒死傷甚衆會南院
大王色珍兵至萬矢俱𤼵敵軍始退(是時宋田祚欽護石嶺屯軍恣為姦)
(利郭進不能禁欽祚復數加凌侮進武人剛烈不能堪遂縊而死欽祚以卒中風眩聞宋太宗悼惜良久贈安)
(國節度使尋詔以牛思進代之)夏四月辛亥帝以行軍事宜奏遼駙馬
都尉盧俊自代州馳狀于遼告急宋帝發鎮州宋行營
都監折御卿分兵攻岢嵐軍遂陷嵐州癸亥宋解暉等
陷隆州庚午宋帝次太原駐汾東行營辛未至于太原
城潘美等屢敗我兵進築土城長圍四合矢石如雨晝
夜不息宋帝督益急城無完堞我師外援弗至餉道又
絶國人大懼宋帝屢以手詔諭帝降使者至城守陴者
輒不納壬申宋帝至城西督諸將士薄城下列陳于前
蹲甲交射矢集城上如蝟毛時宋捕我城中人告云帝
以十錢購一矢凡聚百餘萬宋帝笑曰此為我畜也五
月庚辰宣徽使范超叛降宋為宋兵所殺壬午馬軍都
指揮使郭萬超叛踰城降宋自是親信之臣多亡城中
益危迫宋帝移城南復手詔諭帝曰越王吳王獻地歸
朝或授以大藩或列于上將臣僚子弟皆享官封繼元
速降當保冨貴城上有答白雲如人狀(九國志載宋築長堤壅汾灌城)
(竢考)癸未前樞密使馬峰入見流涕歴數興亡之理是夜
帝乃遣客省使李勲奉表請降宋帝賜勲襲衣金帶銀
器錦綵銀鞍勒馬復遣通事舍人薛文寶齎詔答之夜
漏未盡宋帝至城北張樂宴從臣于城臺甲午遲明帝
率官屬縞衣紗帽待罪臺下宋帝釋之賜襲衣玉帶金
銀鞍勒馬三匹金器五百兩銀器五千兩錦綵二千段
文武官各賜衣金銀帶器幣鞍勒馬詔升臺帝叩頭言
臣聞車駕親征即願束身歸罪蓋亡命者懼死逼臣不
得降爾宋帝籍軍中亡投我者數百人選其巨室以從
軍法餘賜服及錢帛分隸諸將授帝檢校太師右衛上
將軍封彭城郡公宰相李惲等授官有差皇從兄繼文
駙馬都尉盧俊皆出奔于遼宋館帝于行宫所給賜甚
厚命中使康仁寶監之帝獻官伎百餘人于宋以賜將
校宋凡得州十軍一縣四十一(或作州十縣四十今從李燾續通鑑長編)戸
十三萬五千二百二十兵三萬命劉保勲知太原府改
太原為平晉縣宋帝因作平晉詩令從臣和焉(又命撰平北漢)
(碑文)先是宋太宗將至晉陽語侍者我以端午日當置酒
高會于太原城中及帝降果五月五日也太原前臨臺
駘澤後倚懸罋山堅而難拔太宗隨命毁舊城以杜尾
大之患(陸游筆記曰太平興國四年平太原降為幷州廢舊城徙州於榆次今太原則又非榆次乃三)
(交域也城在舊城西北三百里亦形勝之地本名故軍又常為唐明鎮有晉文公廟甚盛平太原後三年帥潘)
(美奏乞為幷州從之于是徙晉文公廟以廟之故址為州治又徙陽曲縣于三交而榆次復為縣)又以
榆次縣為幷州遣使分部徙太原民居之縱火焚大原
盧舍老幼趨城門不及焚死者甚衆未幾令康仁寶護
劉氏親屬百餘人赴汴所過續食賜京城甲第一區歲
時優賚有加太平興國六年太宗詔加彭城公開府儀
同三司雍熙三年建房州為保康軍以帝為節度使淳
化中薨遺奏以六歲子三豬為託贈中書令追封彭城
郡王賵賻加等三豬賜名守節授西京作坊副使(東京事略)
(作西京作坊使)世祖自乾祐四年稱帝歴四主二十九年而亡
英武帝美風儀善談論頗通禪學居潜邸時常假僧繼
顒紫檀如意每接僧則頂帽具三衣秉此揮譚名為握
君踐阼後御下最刻臣下有忤意必族其家其被殺傷
者自故相張昭敏以下不可勝紀及窮蹙始降宋太宗
終保全之嘗謂近臣曰晉司馬昭以劉禪思蜀之對戲
之云何乃似卻正之言此不仁之甚也亡國之君皆暗
懦所至苟有遠識豈至滅亡此可愍傷何反戲侮乎劉
繼元朕所俘者待之若賓客猶恐不慰其意爾守節後
為崇儀使改右屯衛將軍天禧四年特遷右武衛將軍
改右驍衛將軍
論曰歐陽五代史言孝和帝歿于天會十三年英武帝
嗣位即改元廣運皆非也嘗稽定王劉繼顒碑文為右
諫議大夫楊夢申所撰中云天會十二年今皇帝踐阼
之初年也十七年繼顒卒末署廣運元年歲次甲戌九
月丙午朔而李惲千佛樓碑銘亦署廣運二年歲次乙
亥八月庚午朔夢申與惲本北漢臣此最可信者予故
得据之以編漢年云至兩主踰年皆不改元蓋當時漢
隱帝周世宗孟蜀後主已行其事於北漢又何異焉
十國春秋卷一百五
