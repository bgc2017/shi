十國春秋卷五十七
檢討吳任臣撰
後蜀十
列傳
周仲明胡韞虞洮
周仲明未詳其世系居成都以術數擅名明德元年高
祖病且危司空趙季良召仲明問高祖夀幾何仲明曰
帝合為真王食蜀中二十年既登九五於夀無益季良
曰可為金滕乎曰此天數也非人力可為季良又問國
祚脩短仲明曰二紀外有真人出天下一統後其言皆
驗
胡韞精天官之學明德初除司天少監三年會熒惑犯
積尸後主以積尸蜀分也懼欲禳之召韞問焉韞對曰
按十二次起井五度至柳八度為鶉首一次鶉首秦分
也蜀雖屬秦乃極南之表爾前世火入鬼其應多在秦
晉咸和九年三月火犯積尸四月雍州刺史郭權見殺
義熙十四年火犯鬼明年雍州刺史朱齡石見殺而蜀
皆無事後主乃止
虞洮蜀人習靈素家言有名高祖鎮西川時董璋久患
渴疾遣押牙李彦來求醫高祖命洮往洮既至梓州璋
曰璋之所患經百醫而無微瘥何也洮曰公之疾非惟
渴漿而實渴士得士則不藥愈矣璋大悦時璋有據東
川之志故洮陽以言誂之而璋不悟也洮又曰洮聞天
有六氣降為六淫淫生六疾害於六腑者隂陽風雨晦
明也是以六淫隨焉六疾者寒熱入腹感心也是以六
腑隨焉故心為離宫腎為水藏晦明勞疫百疾生焉大
都視聽至煩皆有所損心煩則亂事煩則變機煩則失
兵煩則反五音煩而損耳五色煩而損目滋味煩而生
疾男女煩而減夀古者男子莫不戒之公今日有萬思
時有萬幾樂淫於外女淫於内渴之難療其由此乎璋
稱善遣之歸
楊千度
楊千度本優也善戲猴於闤闠中常飽養十餘頭習人
言語一日内廏猢猻維絶走殿上閣後主令人射之不
中乃命千度執之千度謝恩訖猴十餘頭皆向殿上义
手拜揖後主大悦賜千度緋衫錢帛收入教坊有内臣
問猢猻何以能人言語對曰猴乃獸實不解人言千度
時時餌以靈砂變其獸心然後可教内臣深訝其說有
好事者祖其意多以靈砂飼鸚鵡犬鼠等以教之
梁守珍
梁守珍後主時宦官也廣政中每值臘月内官各獻羅
體圈金花樹子以極璀璨之盛守珍欲得後主心乃採
忘憂花縷金於花上號曰獨立僊衆皆以為不及
安思謙王昭遠趙彦韜
安思謙初事高祖為茶酒庫使後主踐阼與張公鐸等
譛殺李仁罕由是稍稍進用未幾擢山南西道節度使
廣政中復從臾誅張業于都堂已又謀盡去舊將欲代
趙廷隠之位因密告廷隠謀反以李廷珪力救事得解
俄將兵救鳳翔師久無功請先運糧以為後圖後主雖
發興州米饋之心始疑思謙矣謂左右曰觀思謙安肯
為朕進取頃之思謙待罪鳳州後主釋不問已而歸成
都領左匡聖馬步都指揮使保寧軍節度使思謙自是
漸慚懼不安會宫門戒嚴思謙以為將圖已也發言不
遜且典宿衛兵復多所誅戮以示威福是時有衛士以
壯年而為思謙所斥者後主命仍留隸籍思謙坐以他
罪殺之後主積不能平而思謙子扆嗣裔等皆倚藉父
威恣横國中思謙入朝遂命力士撲殺之并誅其子時
十七年春二月也
王昭遠成都人幼孤貧年十三依東郭僧智諲為童子
高祖鎮西川飯僧于府署昭遠持巾履從智諲入高祖
愛其惠黠時後主方就學即留昭遠給事左右頗見親
狎後主嗣皇帝位以為捲簾使稍遷茶酒庫使廣政十
一年樞密使王處回勒歸私第後主以樞密使權重難
制乃以昭遠為通奏使知樞密院事機務一以委之府
庫金帛恣其所取不問加領眉州刺史出為永平軍節
度使不數月昭武李繼勲以目疾不能視事議以閒地
處之昭遠遽以永平讓繼勲歲餘授寧江軍節度使李
太后常從容言昭遠不可用後主不從未幾兼領山南
西道節度使同平章事及入謝求解通奏職遂以左街
使張仁貴為副使知樞密以代之昭遠好讀兵書頗以
方略自許先是後主欲通使于宋昭遠固争以為不可
會判官張廷偉說昭遠通好并州令發兵南下我黃花
子午谷出兵應之昭遠然其言勸後主潜約北漢以撓
宋及宋師入境昭遠與趙崇韜帥兵拒戰始發成都後
主命左僕射李昊等餞郊外昭遠酒酣攘臂曰吾是行
何止克敵當領此二三萬雕面惡少兒取中原如反掌
比行手執鐡如意指麾軍事意氣揚揚自方諸葛亮將
至漢源聞劍門已破遂股慄色戰發言失次崇韜布陳
將戰昭遠據胡牀不能起俄崇韜敗乃免胄弃甲走投
東川匿倉舍下悲嗟流涕目盡腫惟誦羅隠詩曰運去
英雄不自由俄為追騎所執送汴京宋太祖詰之曰爾
何誘昶而結劉鈞昭遠曰臣愚無知但忠於本國耳太
祖釋之授左領軍衛大將軍初昭遠巡邊至文州見古
冡有屍如生乃大中年文州步軍都虞候文和墓也昭
遠命重葬之夜夢和謂曰我已為太乙真人侍者子當
有兵刀之厄既葬我可以免禍至是遂驗昭遠開寳中
卒
趙彦韜興州順政人為本州義興軍禆校廣政末後主
遣與興國軍討擊使孫遇及楊蠲為諜于宋及至汴彦
韜潜取後主與北漢蠟丸帛書以告因言兩川可取之
狀宋太祖并赦遇蠲舉兵西入且以彦韜為嚮導未幾
陷興州即以為本州馬步軍都指揮使已又遷本州刺
史移澧州性兇率所為多不法部民有訴被盜劫財物
鞫之不實彦韜手殺之探取心肝民家詣汴訴冤宋太
祖大怒杖配蔡州
論曰思謙忌功傾軋繼以䟦扈其凶終宜也昭遠人非
臥龍妄儗諸葛漢源之敗出涕沱若殆易所云負且乘
者乎彦韜輸情敵國召寇桑梓二心之罪要不可逭矣
僧曉微僧可朋僧仁顯僧曇城
僧曉巒
僧曉微有道行結廬隆州之地明德元年立碑寳林院
西
僧可朋丹稜人能詩好飲酒貧無以償酒債或作詩酬
之遂自號曰醉髠少與盧延讓方干為詩友來蜀與歐
陽炯相善炯比之孟郊賈島力薦於後主後主賜錢帛
有加等是夏炯與同僚納涼淨衆寺依林亭列樽爼衆
方歡飲自若寺外有畊者曝背烈日中耘田擊鼔罷敝
不休可朋在坐乃作耘田鼔詩獻炯曰農舍田頭鼔王
孫筵上鼔擊鼔兮皆為鼔一何樂兮一何苦上有烈日
下有焦土願我天公降之以雨令桑麻熟倉箱富不饑
不寒上下一般言雖淺近而極於理炯遽命衆賓撤飲
可朋有詩千餘篇號玉壘集其題洞庭湖云水涵天影
闊山拔地形高又有詩云虹收千嶂雨潮弄半江天皆
佳句也
僧仁顯博雅工文章居荷澤院為僧勤於著述廣政中
撰華陽記中辨關侯墓在草場廟在荷聖寺前人缺誤
多是正焉
僧曇城申天師高弟也幼精六書常學李陽冰篆法遂
臻其妙
僧曉巒為(闕)夢龜弟子攻草書得張旭筆意與曇城一
時並稱
杜仁傑楊僊公黃萬戸申天師馮僊
彭曉丁元和韋昉屈突無為
杜仁傑善導氣烹煉之術高祖鎮西川時仁傑來蜀留
詩至真觀壁間詩曰坤所載乾所燾象與形孰朕兆緯
五行環二曜流而川何浩浩四溟晏九河導峙而山亦
多號神有嶽山有嶠粤天壇極道妙巉孤撑未易到日
出沒見遺照偃東西絶海徼倏光怪來熠燿大龍燭細
螢爝不恒出赴感召笙嘹亮鶴窈窕羽人路屯其要青
螺堆玉簮峭左參井右丹竈揭青虚不二竅昔王人往
昭告始軒轅末徽廟接柴望咸親燎莽刧灰起天燒摧
棟宇失朱縹羣鹿豕雜蓬籊予何為一來弔不勝廢乃
大造聖之作賢者紹矧玄元語秘奥探逾遠理益燿微
是理萬有耗文雖徑實非剽庶令來永為詔
楊僊公淄齊間道士也世莫知其年夀時或有白頭翁
往往言自兒時見之常就鍜工家假鐡椎自擊其頂又
令人奮力舂之了無所損間入山與虎豹戲以手狎之
皆馴服而去高祖改元前一歲僊公來蜀居峨眉山後
不知所終
黃萬戸少為高唐觀道士學六丁法于道士張君常持
一鐡鞭療疾輙驗時戎州刺史文思輅亦有幻術能剪
楮為魚投盆内如生已而收萬戶鐡鞭歸去道由涪州
鞭忽亡歸萬戶高祖召入宫以諸皇子示之萬戶乃指
後主為太子高祖大竒之萬戶又能投符化鐡而食其
他術皆𩔖此
申天師者唐玄宗之裔也修道青城山有竒驗廣政末
後主頗躭情苑囿竒花異卉盛極一時天師輙進紅梔
子種兩粒其花班紅六出香氣襲人後主甚愛重之令
圖寫於團扇繡於衣服或以絹索鵝毛做作首飾號曰
紅梔子花詔賜天師束帛天師隨手散盡竟不知其所
之天師著有怡神論若干卷一云名迅
馮僊果州人父勝為(闕)將軍勝子修煉于岳門山一
日辭父母僊去勝立堂楹于得僊處為子僊觀遂名其
山曰子僊山
彭曉字秀川永康人也廣政初授朝散郎守尚書祠部
員外郎賜紫金魚袋善修煉養生之道别號真一子常
分魏伯陽參同契為九十章而註之以應火候九轉(上卷)
(分四十章中卷分三十八章下卷分十二章)餘鼎器歌一篇以應真鉛得一
且為圖八環謂之明鏡圖今有參同契分章通真義三
卷明鏡圖訣一卷行世(參同契通真義後序云參同氣者參雜也同通也契合也謂與)
(諸丹經理通而契合也凡修金液還丹先尋天地混元之根次究隂陽分劈之象明水火相克復為夫妻認金)
(水相生反為父子故有男兼女體則鉛内産砂女混男形則砂中生汞日者陽也日中有烏陽含隂也月者隂)
(也月中有兔隂含陽也此天地顯垂真象令達者則之可謂真隂陽也復有隂陽反復之道水火相須之理造)
(化生成之徑既知其徑須原其根根者則天地混元之根也既得其根須取其象象者則隂陽分擘之象也既)
(得其象須循動静既循動静須知其數既知其數須依刻漏既依刻漏須明進退既明進退須分龍虎既分龍)
(虎則南北之界定矣金木之形全矣大道之丹成矣復有内外法象内外水火有壇竈焉有鼎室胞胎焉有爻)
(象焉有水火之候焉有抽添之則焉有擣駕之模範有離合之形體此皆頭頭俱備闕一不可志士又須徹聲)
(色去嗜慾弃名利投靈山絶常交結仙友隠密漕溪晝夜無怠方可期望或不如是則虚勞勤爾故隂真君曰)
(莫辭得失一志而修還丹可冀也時孟蜀廣政十年歲次丁未九月初八日昌利化飛鶴山真一子彭曉叙)
丁元和未詳其何人廣政時投後主詩曰九重城裏人
中貴五等諸侯閫外尊争似布衣雲水客不將名利挂
乾坤
韋昉蜀人昉常夜泊涪陵江遇龍女以騎迎入宫已而
登第十年出知簡州一夕龍女遣信相召暴卒事聞于
朝敕命昉充北海水僊
屈突無為成都人有神僊之術自號神和子越百年尚
著靈異云(宋張詠常遇道士于鄭州謂詠曰我神和子也異日見子于成都後詠守成都忽于天慶)
(觀壁上見一道人肖鄭州所見神其題曰神和子詠悵然自失瑯琊代醉編云屈突無為字無不為與郭無)
(為名字同未審是非)
十國春秋卷五十七
