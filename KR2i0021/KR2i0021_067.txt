十國春秋卷六十七
檢討吳任臣撰
楚一
武穆王世家
武穆王(林崇禧廟碑作武威王今從五代史十國世家)姓馬名殷字覇圖許州
鄢陵人也(三楚新錄云殷上蔡人通鑑云扶溝人)自云伏波之後唐中和
時忠武決勝指揮使孫儒與龍驤指揮使劉建鋒(或作峯非)
(新唐書云建鋒字銳端蔡州朗山人為忠武軍部將)戍蔡州拒黃巢殷隸軍中以
勇聞及秦宗權叛儒等皆從焉宗權乃遣儒建鋒將兵
萬人屬其弟宗衡略地淮南而殷實在行間時宗衡方
攻楊行密于揚州未克會汴兵急攻宗權宗權召儒等
儒不欲還宗衡屢趣之儒怒殺宗衡自將其兵取高郵
遂逐行密行密據宣州儒以兵圍之久不下遣殷與建
鋒掠食旁縣儒戰敗死殷等無所歸乃收餘衆七千人
推建鋒為帥殷為先鋒指揮使以行軍司馬張佶為謀
主轉攻豫章略虔吉遂有衆十餘萬乾寧元年入湖南
次醴陵武安節度使鄧處訥發邵州兵守龍回關建鋒
等至降其將蔣勛建鋒取勛鎧甲被先鋒兵張其旗幟
直趣潭州至東門東門守者以為關兵戍還開門内之
建鋒徑入府處訥方宴擒斬之自稱留後明年僖宗授
建鋒檢校尚書左僕射武安軍節度使殷為内外馬步
都指揮使(通鑑載此事在乾寧二年四月戊戌)蔣勛求為邵州刺史建鋒
不與勛率兵攻湘鄉建鋒遣殷擊勛于邵州建鋒庸人
不能帥其下旣得志即嗜酒不事事常與部曲等狎飲
讙呼軍卒陳贍妻有色(一云新息小史陳贍為建鋒御者)建鋒私之贍
怒袖鐵檛擊殺建鋒斷其喉(北夢𤨏言云湖南節度使劉建封淫其牽櫳官陳某)
(之婦陳為同列所戲耻伺便以蒺藜擊殺之馬氏有其位于今禁蒺藜今從歐陽史)軍中推張佶
為帥佶將入府馬忽踶齧傷左髀是時殷攻邵州未歸
佶謝諸將曰馬公勇而有謀寬厚樂善吾所不及真乃
主也諸將乃共殺贍磔其尸遣姚彦章迎殷邵州(三楚新綠)
(云殷處卒伍隨渠帥何氏南侵長沙據之殷戰頻有功何乃擢為禆將命為邵州刺史殷寬厚大度得士死力)
(何氏卒諸將在外者皆擁兵歸以爭其位惟殷素服發喪識者謂之知禮未幾衆軍各殺其帥使人迎殷為主)
(其說無据今不從)方值夜殷猶豫未行比曉忽睹一人黑色執
大棒趣報曰軍國内外平安俄而不見殷以為嘉兆語
所親曰此行未必不為福因使親從都副指揮使李瓊
留攻邵州徑詣潭州旣至佶肩輿入府坐受殷拜謁已
乃命殷升聽事以留後讓之即趣下帥將吏拜賀蓋乾
寧三年五月也秋九月唐授殷潭州刺史判湖南軍府
事光化元年三月命殷知武安留後未幾進本軍節度
使時湖南管内七州賊帥楊思遠據衡州唐世旻據永
州蔡結據道州陳彦謙據郴州魯景仁據連州(路振九國志曰)
(唐旻蔡結皆以郡人聚兵據郡陳彦謙桂陽人殺刺史黃岳據郴州魯景仁本從黃巢以病留連州遂據之)
殷所得惟潭邵二州而已(邵州為蔣勛所據是年二月張佶克邵州擒勛)五月
姚彦章請取衡永道連郴五州殷以李瓊秦彦暉為嶺
北七州遊奕使張圖英李唐副之將兵攻衡州斬思遠
引兵趣永州圍之月餘世旻走死即以李唐為刺史二
年遣唐攻道州蔡結聚羣蠻伏兵于隘以邀之大破我
兵唐曰蠻所恃者山林耳若戰平地安能敗我乃命因
風燔林光燭天地蠻兵驚遁遂拔道州斬結十一月復
遣李瓊攻郴州取陳彦謙誅之進攻連州魯景仁自殺
湖南悉平三年冬十月靜江節度使劉士政聞殷盡收
嶺北頗内懼命副使陳可璠率兵戍全義嶺殷遣使聘
于士政使者至境上可璠不納殷怒令彦暉瓊等將兵
七千攻之兵至全義士政又遣指揮使王建武屯秦城
以為聲援會可璠掠民耕牛犒軍民怨之請為我兵鄉
導言西南有小徑僅通單騎距秦城裁五十里耳于是
彦暉遣瓊以六十騎從步兵三百人由小徑襲秦城中
宵踰垣入擒建武[糸斥]之以練直造可璠壁示之可璠未
之信即斬其首投壁中桂人震恐瓊因勒兵大擊執可
璠等及其兵二千餘人殱焉秦城以南二十餘壁望風
犇潰遂圍桂管降士政(九國志楚世家云光化二年殷克桂州非是)盡取其
所屬桂宜嚴柳象五州殷以瓊為桂州刺史未幾表授
桂管觀察使(通鑑作靜江節度使今從楚世家)天復二年春三月唐帝
使李儼宣諭江淮加殷同平章事三年夏四月吳王行
密遣使來言梁王全忠䟦扈請絶之大將許德勲曰全
忠雖不道然挾天子以令諸侯未可輕絶五月荆南節
度使成汭赴援鄂州殷假救杜洪之名遣德勲將舟師
同澧朗兵承虚襲江陵庚戌陷之大掠而回(十國紀年云成汭救)
(杜洪未至鄂渚江陵已陷將士念其家皆無鬭志壬子汭敗死北夢𤨏言云湖南及朗川軍入江陵俘載軍人)
(百姓職掌技巧僧道伶官並歸長沙)道經岳州刺史鄧進忠具牛酒犒師
以城歸附(按九國志楚世家天祐二年七月岳州刺史鄧進忠帥其衆來降乂許德勲傳云天祐二)
(年領兵略地荆南還經岳州刺史鄧進忠以城歸附然天祐二年十月朱全忠謀討襄州趙匡凝九月克襄州)
(始命楊師厚攻荆南則七月許德勲何由略地荆南九國志之誤明矣惟馬氏行年記曰天復三年自荆南振)
(旅還遂入岳州降刺史鄧進忠此所謂荆南者乃成汭也其說為允至湖湘故事言開平中收荆南回進忠以)
(城降亦非)殷以德勲為岳州刺史改進忠為衡州刺史天祐
元年淮南遣殷弟賨歸長沙殷表賨為武安軍節度副
使二年我兵侵淮南為淮南牙内指揮使楊彪所敗三
年春三月淮南將陳知新陷岳州七月吉州刺史彭玕
來降明年梁王全忠改名晃即皇帝位改元殷遣使修
貢且有勸進功夏四月辛未梁太祖拜殷侍中兼中書
令封楚王
開平元年五月梁勅改桂州純化縣曰歸化是月弘農
王渥以鄂岳觀察使劉存為西南面都招討使岳州刺
史陳知新為岳州團練使廬州觀察使劉威為應援使
别將許立應為監軍綂水兵三萬入寇王有懼色靜江
軍使楊定真賀曰我軍勝矣臨敵而懼必勝之道也王
命在城都指揮使秦彦暉將兵拒上流水軍副指揮使
黃璠以舟三百伏瀏陽口六月存等遇大雨引兵還越
堤屢戰不勝乃遺我書詐降王欲許之彦暉以為不可
信急擊之存等退走璠以瀏陽舟截江合擊大破之擒
存與知新淮南兵死者無筭獲戰艦八百艘威以餘衆
遁去彦暉遂取岳州王釋存知新之縳慰諭良久二人
罵曰丈夫以死報主肯事賊乎王趣斬之是月王遣兵
會吉州刺史彭玕攻洪州不克梁武貞節度使雷彦恭
會我兵攻江陵荆南節度使高季昌預屯兵公安絶彦
恭糧道彦恭敗走我兵亦遁秋七月彦恭襲我岳州以
有備而反八月辛亥梁加王兼武昌軍節度使充本道
招討制置使九月丙申梁削雷彦恭官爵命王與高季
昌討之以彦恭焚掠荆湖又附淮南也冬十月遣秦彦
暉與荆南將倪可福攻朗州彦恭乞降于淮南淮南命
將冷業屯昌江李饒屯瀏陽以援之王遣岳州刺史許
德勲拒其師未幾執業于鹿角鎮執饒于瀏陽寨而歸
斬之市中是年淮南將吕師周來奔
開平二年夏五月靜江節度使同平章事李瓊卒王以
弟永州刺史存知桂州事乙亥遣兵攻鄂州為淮南將
秦裴所敗是月秦彦暉克朗州雷彦恭奔廣陵鹵其弟
彦雄等七人送于梁秦改武貞軍為永順軍澧州刺史
向瓌來降瓌與彦恭相表裏至是納欵我始得澧朗二
州之地六月判官高郁請聽民售茶北客收其征以贍
軍從之秋七月王奏梁於汴荆襄唐郢復諸州置回圖
務運茶河之南北以易繒纊戰馬仍歲貢茶二十五萬
斤梁主詔曰可由是屬内民皆得摘山收茗筭募戶置
邸閣以居茗號曰八牀主人歲筭數十萬國用遂足九
月荆南兵屯漢口絶我朝貢之路王遣許德勲擊之兵
至沙頭荆南求成又遣步軍都指揮使呂師周伐嶺南
與清海節度使劉隱十餘戰取其昭賀梧蒙龔富六州
王土地旣廣息民禮士湖南遂安
開平三年夏六月危全諷自稱鎮南節度使攻洪州時
淮南將劉威守其地全諷請兵于我王遣指揮使苑玫
會袁州刺史彭彦章(玗之兄也)圍高安以助全諷秋七月苑
玫與淮南將米志誠呂師造等戰于上高我師敗績吉
州刺史彭玕來奔王表玕為郴州刺史且為子希範娶
其女
開平四年夏六月王表求天策上將(歐陽史楚世家云殷乃請依唐太宗)
(故事開天册府置官屬今從通鑑)梁加王天策上將軍王始開天策府
以弟賨為左相存為右相(歐史云殷以廖光圖等十八人為學士又云希範開府承)
(制如殷故事文士廖光圖等十八人皆故殷時學士今依通鑑以十八人之數屬希範)是月侵荆
南敗于油口吳水軍指揮使敖駢圍彭瑊于赤石遣兵
擊駢以救瑊已而鹵駢歸冬十二月辰州蠻宋鄴寇湘
鄉漵州蠻潘金盛寇武岡王命昭州刺史呂師周將衡
州兵五千討之(先是宋鄴破漵州潘金盛恃其所居深險數為邊擾至是俱入寇)寧遠
節度使龐巨昭以容州高州防禦使劉昌魯以高州内
附王命姚彦章張可求(湘湖近事作可球)將兵迎之隨以彦章
權知容州事昌魯為永順節度副使
乾化元年春正月呂師周入飛山洞襲潘金盛擒送武
岡斬之移兵擊宋鄴冬十二月乙卯梁以王弟朗州留
後賨為永順軍節度使同平章事清海節度使劉巖攻
梁韶州陷之刺史廖爽來奔王表爽為永州刺史癸亥
梁勅靜江行軍司馬姚彦章為寧遠節度副使權知容
州從王請也未幾劉巖發兵寇容州王命都指揮使許
德勲以桂州兵救之彦章不能守巖遂取我容州又取
高州是時開冶鑄天策錢文曰天策府寳銅質渾厚徑
寸七分重三十銖二絫(董逌錢譜曰馬殷據湖南八州地建天策府因鑄天策府寳)
乾化二年春二月辰州蠻宋鄴漵州蠻昌師益帥衆降
王以鄴為辰州刺史師益為漵州刺史夏四月癸丑梁
以王為武安武昌靜江寧遠等軍節度使洪鄂四面行
營都綂甲戌梁主聞我與嶺南相攻命右散騎常侍章
戬等為潭廣和叶使六月梁郢王友珪弑其主晃而自
立冬十一月吳將陳璋襲岳州執我刺史苑玫王遣水
軍都指揮使楊定真救之璋復進攻荆南吳恐我師往
救遣劉信帥江撫袁吉信五州兵屯吉州為璋聲援
乾化三年春正月吳陳璋兵還我兵會荆南兵于江口
邀之璋駢艘夜過追之不及三月梁均王友貞討賊友
珪伏誅友貞立于大梁更名瑝秋八月姚彦章侵吳鄂
州吳以池州團練使呂師造為水陸行營應援使未至
而我兵解還冬十月南平王劉巖求昏許之
乾化四年夏四月吳袁州刺史劉崇景舉州來附許貞
以師援之吳將柴再用米志誠帥師討之是月岳州都
指揮使王環襲吳黃州執其刺史馬鄴五月吳柴再用
等破劉崇景于萬勝岡崇景遁去許貞師敗歸復失袁
州
貞明元年秋八月南平王巖來逆婦王遣弟永順節度
使存送女于廣南冬十一月梁改元是歲梁主改名瑱
(册府元龜作頊)
貞明二年冬十二月通好于晉晉亦遣使來聘
貞明三年(闕)月王遣弟存攻吳上高俘獲而還
貞明四年秋八月吳軍攻虔州防禦使譚全播來乞師
王命張可求將萬人救之吳劉信遣其將張宣夜帥兵
三千襲可求于古亭我師敗績是月梅山蠻寇邵州守
將樊須擊走之
貞明五年夏五月王遣兵攻荆南荆南求救于吳吳命
鎮南節度使劉信率洪吉撫信步兵自瀏陽寇潭州武
昌節度使李簡率水軍趣復州信等至潭州東境我師
釋荆南引歸簡入復州執知州鮑唐
貞明六年十二月吳越王鏐為其子傳璛(一作琇)來求昏
許之
龍德元年夏五月丙戌朔梁改元秋七月命掌書記李
峴馬匡送女于吳越是歲辰漵蠻入寇姚彦章討平之
龍德二年(闕)月始取永道郴諸州民丁錢絹米麥(李心)
(傳朝野雜記曰馬氏據湖南始取永道郴州桂陽軍茶陵縣民丁錢絹米麥)
龍德三年夏四月己巳晉王存勖稱皇帝于魏州國號
大唐改元同光冬十月朔日有食之唐主入大梁遂滅
梁王遣子牙内馬步都指揮使希範入覲納洪鄂行營
都綂印上本道將吏籍唐主問洞庭廣狹希範對曰車
駕南廵纔堪飲馬爾唐主大悅旣而撫其背曰比聞湖
南必為高郁所圖有子如此高郁何能可得邪郁故謀
臣唐欲去我爪牙佯為流言以間之(三楚新錄曰馬希範入覲途經淮上)
(時桑維翰旅遊楚泗間知其來遽謂之日僕聞楚之為國挾天子而令諸侯其勢不可謂之卑也加以利盡南)
(海而公室大富足下之來非傾府庫之半則不足以供芻粟之費今僕貧者敢以萬金為請希範輕薄公子覩)
(維翰形短而腰長語魯而且醜不覺為之絶倒旣而贈與數百縑維翰拂衣而去及希範立時維翰已為宰相)
(奏削去半伏其事似未可信綠以備考)是月復以桂州之歸化縣為純化
縣是歲避唐廟諱改岳州昌江縣曰平江
同光二年夏四月乙亥唐加王兼尚書令冬十月進羅
浮柑子于唐又遣使賀唐主萬夀節進銀龍鳳陷花漆
浴斛一事盤龍御衣龍鳳蹙金鞞腰龍鳳&KR1019;箭箙龍鳳
朱背弓紅絲弦金鍍頭箭各一副白金一千鋌
同光三年冬十一月王聞蜀亡大懼表求致仕略曰臣
已營衡麓之間爰為莵裘之地願歸印綬以保餘齡唐
主璽書慰勞優詔不許是時王關市無征四方商旅聞
風輻凑湖南地故産鉛鐵用都軍判官高郁策鑄鉛錢
以十當銅錢一(通鑑云湖南專用錫錢)已又鑄鐵錢圍六寸文曰
乾封泉寳用九文為貫以一當十(乾封錢其文自上而右而下而左獨泉字)
(作篆文湖南故事曰馬殷置鐵冶鑄錢可六寸圍重六十銖用九文為貫文曰乾封泉寳其文上乾其數上九)
(遂通用焉洪氏泉志曰此錢徑寸七分重十七銖圍五寸半文曰乾封泉寳而湖南故事以為鐵錢豈當時鑄)
(銅鐵二種邪)流行境内商旅出境無所用錢輙易它貨去故
能以本土所餘之物易天下百貨國以富饒(十國紀年云馬殷始)
(鑄鉛錢行于城中城外即用銅錢賈人多銷鉛錢持過江北高郁請鑄鐵錢圍六寸文曰乾封泉寳以一當十)
(錢既重厚市肆以券契借垜交易)又湖南不事桑蠶郁勸王令輸税者
以帛代錢由是機杼大盛
同光四年夏四月唐主嗣源立改元天成王遣使修貢
并賀即位唐加王守尚書令
天成二年春正月癸丑朔唐主更名亶三月王會唐兵
伐荆南遣都指揮使許德勲屯岳州夏五月丁卯唐賜
王鞍馬玉帶命饋糧于行營王不即奉詔是月遣中軍
使史光憲入貢于唐唐主賜王駿馬十美女二道過江
陵南平王季興執光憲而奪其物六月王請建行臺丙
申唐封王為楚國王唐有司言無封國王禮請如三公
用竹册(五代會要云先是天成元年七月中書門下奏湖南節度使馬殷封楚國王禮文不載國王之)
(制請約三公之儀用竹冊從之今取歐史及通鑑年月日)秋八月唐册禮使尚書右
丞李序至于潭州(序一作光序册府元龜云李光序為散騎常侍後唐時與右拾遺曹琛往)
(湖南馬殷册命先是梁中使往如隣國禮或稱臣呼殷為殿下賓幕皆有丞郎給舍之目光序等至客司先會)
(謁殷之禮須遵梁朝舊事琛謂之曰豈有湖南一令公稱藩唐室復欲天使稱臣哉如不受唐冊命改圖即任)
(所為既見殷但呼公而已其餘學士舍人但呼為判官書記)序持節奏朝廷朱書御
札許自開國立臺承制置官屬分天子之半仗焉是月
王始開國以潭州為長沙府立宮殿置百官皆如天子
制而微更其名翰林學士曰文苑學士知制詰曰知辭
制樞密院曰左右機要司羣下稱之曰殿下令曰教以
弟賨為靜江軍節度使子希振武順軍節度使次子希
聲武安軍節度副使判長沙府姚彦章為左丞相許德
勲為右丞相李鐸為司徒崔穎為司空拓䟦恒為僕射
馬珙為尚書張瑶張迎判機要司潘起為吏部侍郎何
致雍戶部侍郎黃損兵部侍郎凡管内官屬皆稱攝惟
朗桂節度使先除後請命是歲上三代尊諡曾祖筠曰
文肅祖正曰莊穆父元豐曰景莊立三廟于長沙
天成三年春二月丁丑朔日有食之三月王如岳州遣
六軍使袁詮(歐陽史作銓今從通鑑)副使王環與子監軍希膽將
兵擊荆南大破其軍于劉郎洑進逼江陵南平王季興
請成以史光憲來歸王讓副使環不即取荆南環言宜
存江陵以為扞蔽王悦是月大舉水軍擊漢圍封州為
漢將蘇章所敗我師遁還夏四月吳右雄武軍使苗璘
靜江綂軍王彦章寇岳州王命許德勲禦于君山丁亥
敗吳兵于道人磯鹵璘及彦章以還五月吳遣使求和
王歸璘彦章于吳六月唐詔王討荆南王遣許德勲攻
之决勝副指揮使廖匡齊殺高從嗣于陳明日南平王
季興請成秋九月荆南敗我兵于白田執我岳州刺史
李廷規以獻吳冬十二月南平王季興薨吳以其子從
誨為荆南節度使
天成四年春三月王命次子希聲知政事總錄内外諸
軍事先行後聞夏四月下教國内銅錢一直錫錢百丙
午王環敗荆南兵于石首秋七月王子希聲矯王令殺
其臣高郁八月唐主勅中書門下凡署將相勅牒宜落
吳越王鏐及王官位(五代會要云天成四年八月勅朝廷每有將相恩命准往例諸道節)
(度使帶平章事兼侍中中書令並列銜于勅牒後側書使字今兩浙節度使錢鏐是元帥尚父與使相名殊承)
(前列銜久未改正湖南節度使馬殷先兼中書令之時理宜齒于相位今守太師尚書令是南省官資不合列)
(署勅尾今後每署將相牒勅宜落下錢鏐馬殷官位乃永為常式)
長興元年冬十月王寢疾遣使詣唐請傳位于子希聲
唐疑王已歿辛亥命王子希聲為起復武安節度使兼
侍中十一月己巳王薨年七十九(九國志云殷以大中六年歲在壬申生享)
(年七十九蓋自大中壬申至長興元年庚寅實七十九年為得其實湖湘故事運歷圖亦云殷長興元年卒獨)
(五代舊史云長興二年卒年七十八似誤)遺教諸子兄弟相繼寘劒于祠堂
曰違吾命者戮之諸將議遣兵守四境然後發喪兵部
侍郎黃損曰喪君有君何備之有宜遣使詣隣道告終
稱嗣禮也唐主詔曰馬殷官爵俱高無以為贈可諡曰
武穆明年十二月庚申葬于衡陽之上潢(湖廣總志云馬殷墓在衡)
(陽上潢水側)
論曰國家之興豈不藉有師武臣力哉武穆奮迹行伍
之中龍驤前驅司馬推轂此固屬有天幸而瓊之驍悍
郁之謀畫德勲以威斷稱彦暉以果毅著環則智深勇
沉恒則慷慨切直皆一代將相才也攀鱗附翼共啓霸
圖遂爾據湘潭跨桂嶺南抵柳連北震江漢假非渤海
偪處于門戶彭城密邇于比隣偏方之大勢成矣奈何
克家無人適符衆駒爭棧之言功臣冤死國亦隨衰垂
裕後昆武穆其有慚德焉
十國春秋卷六十七
