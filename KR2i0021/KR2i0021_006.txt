十國春秋卷六
檢討吳任臣撰
吳六
列傳
柴再用秦裴
劉金(子仁規)李友
李厚劉存(陳知新)
柴再用汝陽人也始名存隸孫儒戲下與小校某者結
為死友有告小校反儒斬之并執存至詰何故反不對
又問曰與彼結死友反則同反耳公誅之復何問焉儒
大竒之曰汝果不反吾再用汝因令改今名已而儒敗
歸太祖為都押牙勇敢善戰所向克捷乾寧二年助李
厚擊却汴兵授壽州團練副使說降賈公鐸馮敬章論
功尋遷光州刺史天祐二年梁王全忠過光州謂再用
曰下我以汝為蔡州刺史不下且屠城再用嚴設守備
戎服登城見全忠謬為禮拜伏甚恭曰光州城小兵弱
不足以辱王之威怒王苟先下壽州敢不從命全忠遂
留旬日而去既而全忠逾淮再用掠其後軍俘斬數千
計獲輜重財貨無筭未幾改指揮使五年破吳越將張
仁傑于魚蕩先登陷陳恢復東洲是日交戰時再用舟
忽壞長矟浮之僅得濟家人為飯僧千人以酬冥福再
用悉取其食犒兵曰士卒濟我僧何力焉頃之宣州觀
察使李遇不受代再用帥兵納王壇且徵遇來朝卒以
計殺遇已又將兵討劉崇景大破楚師于萬勝岡復有
功武義元年高祖建吳國拜左龍武統軍居數年除武
昌軍節度使已又改馬軍都指揮使以戎服入朝被劾
久之累加德勝軍節度使兼中書令太和七年夏六月
病卒先是史官王振詢其戰功再用曰鷹犬微效皆社
稷之靈余何功之有竟不報又常按家樂于後苑有人
竊於門隟窺之再用召至後苑曰隟風恐傷爾眸子其
為人長者𩔖如此或云再用為牙將時會天大雷電家
人皆伏匿再用獨危坐不動俄見襦袴者四人舁再用
坐敗牀出庭中已復大震屋折有龍出焉又武義時再
用常在聽事獨坐忽有鼠至庭下拱立如拜揖狀再用
怒呼左右左右皆不至即自起逐之而屋梁頓折所坐
牀几盡糜碎人莫不竒其事(九國志云再用累歴藩鎮敦尚素儉車馬導從不過)
(十人亦一時之良將)
秦裴初從太祖為牙校引兵三千攻崑山拔之戍其地
光化元年浙將顧全武攻陷蘇州裴獨守崑山不可下
裴常使羸兵執旗幟壯者彀弓弩每發矢必洞中重鎧
全武為之却者數矣已而食盡乃降彭城王鏐詰其久
拒狀裴對曰力屈而降非心降也裴義不敢負楊公王
善其言而釋之居浙四年得復還未幾授昇州刺史烈
祖時充西南行營都招討使將兵擊鍾匡時于江西裴
既至洪州軍於蓼洲諸將請阻水立寨裴不許俄匡時
將劉楚至果據其地諸將以咎裴裴曰匡時驍將獨楚
一人若師衆守城不可猝拔吾正欲以要害誘致之耳
頃之破寨執楚進圍洪州饒州刺史唐寶請降裴遂陷
洪州獲匡時及其司馬陳象以歸論克敵功改洪州制
置使以指揮使朱思勍范思從陳璠從戍江西三人者
故烈祖腹心也會徐溫等内忌三人遣别將至裴所殺
之裴由是鬱鬱不自得無何卒
劉金曲溪人(一云楚州山陽人)太祖引兵至天長金與高霸等
悉衆來屬居三十六英雄之一官濠州團練使威名大
震為濠人所稱天祐二年十一月卒太祖以其子仁規
知濠州仁規頗苛刻用事未協衆心官至清淮軍節度
使卒子崇俊復刺史濠州凡三世典濠梁為一時之盛
(滁州菱谿傍為金故宅址)
李友(吳越備史作宥)合肥人太祖起淮南友隸戲下有膽勇善
撫士卒大順元年將兵二萬屯青城略地常州已進拔
蘇州走浙將沈粲爭先排陳勇冠一軍遷尚書蘇州刺
史無何孫儒陷蘇州友見殺贈太保
李厚蔡州人故孫儒遺兵也太祖收儒兵數千蒙甲以
皂衣號黑雲都厚為黑雲隊長以驍勇名朱延壽知壽
州厚實在兵間會汴兵數萬臨城下甚急延壽軍制軍
中每旗二十五騎命厚統十旗往擊不勝將斬之厚稱
衆寡不敵願益兵更往不勝則死都押牙柴再用亦為
之請乃益以五旗厚殊死戰汴兵遂披靡敗走是時厚
兵不滿千而破汴之勁卒數萬淮南人無不駭服厚官
至楚州團練使天祐十三年光州王言作亂高祖命厚
討平之即以厚權知光州事久之卒
劉存泌陽人也驍悍善用兵事太祖積功至舒州團練
使天復三年副李神福攻杜洪于鄂州不能下天祐元
年神福還廣陵存代為招討使明年將兵廹鄂城下焚
其城城中兵突圍而出諸將請亟擊之存曰擊之復入
則城愈固聽其去城可取也是日城破禽洪送廣陵太
祖乃以存為鄂岳觀察使未幾充西南面都招討使取
岳州乘勝與岳州刺史陳知新將舟師伐楚大敗于瀏
陽存知新皆見執楚武穆王數聞二人名欲活之存與
知新大罵曰昔歲宣城脫吾刃下今日之敗乃天亡我
我肯事汝以求活邪我豈負楊氏者武穆王知不可屈
乃殺之岳州復入于楚知新時以刺史為團練使積官
光祿大夫檢校尚書左僕射兼御史大夫存在舒州時
常辟儒生霍某為團練判官已而以讒言縊之于獄至
是存征湖南有舒州人夢霍生自司命祠中出撫掌大
笑曰吾罪得雪矣時霍生婦兄馬鄴為黃州刺史有夜
叩齊安門者曰舒州霍判官將往軍前與使君借馬守
陴者以告鄴歎曰劉公枉殺霍生今此人往矣寧無禍
乎數日存果敗績死焉
論曰柴再用厚以持躬有功不居社稷之臣也秦裴力
屈降敵不忘故主卒還本國辟土江西其品有足嘉者
二劉二李一時雅稱名將而殺身成仁義無苟免存尤
合于聖賢之道矣
吕珂賈令威瞿章賈公鐸
李濤袁禎丁袗周隱
吕珂揚州人事太祖以勇敢聞累有戰功擢黑雲都指
揮使其卒也子師周代其職奔于湖南别有傳
賈令威盱眙人也驍果有勇名太祖官廬州日發兵至
廣陵令威與劉金帥其所部中道來屬隸戲下為親軍
太祖兵遂日益盛焉
瞿章事太祖積功至先鋒指揮使乾寧初權刺史黃州
會汴將朱友恭引兵來攻章棄城保武昌寨未幾為友
恭所執遂失黃州
賈公鐸(九國志作賈鐸)上蔡人也初從秦宗權已而叛宗權渡
淮遇故人馮敬章𨗳之襲破蘄州推敬章為帥公鐸自
為牙將塹城厲兵以自固乾寧中朱延壽奄至城下圍
蘄州會公鐸方獵不得還伏兵林中命勇士二人衣羊
皮夜入延壽所掠羊羣潛入城約夜半開門舉火為應
復衣皮反命公鐸如期至城南門門中火舉力戰突圍
而入延壽曰吾常恐其潰圍而出今反潰圍而入邪如
此城安可猝拔乃白太祖求軍中與公鐸有舊者持誓
書金帛往說之許以昏壽州團練使柴再用請行臨陳
與語為陳利害公鐸及敬章請降太祖以敬章為左都
押牙公鐸為右監門衛將軍
李濤趙州人太祖時署濤為牙將秦彦之攻太祖也軍
勢甚盛親校李宗禮言衆寡不敵請堅壁自守徐圖還
師濤時在行間怒曰吾以順討逆何論衆寡大軍至此
去將安歸濤願帥所部為前鋒保為公破之太祖壯其
志多伏精兵為三覆以待之卒破彦師禽獲無筭濤一
言之力也天祐十年充招討使攻吳越於臨安戰敗被
執順義元年復歸授右雄武統軍卒
袁禎陳州人初從太祖為銀槍都使太祖之克蔡儔也
張顥來歸分隸禎帳下禎以顥反覆請誅之以杜後患
不聽顥後卒以弑逆死時人皆多禎有先見
丁袗字德祥金壇人也太祖擊秦宗權袗以勇應募論
功授都押牙從禽孫儒遷都知兵馬使會太祖多猜忍
袗不自安乞病歸袗不貪財不嗜酒不掩人善寧静自
守泊如也至宋乾德初年九十一而終
周隱舒州人也性戅直忠于所事而不識物情太祖時
官淮南節度判官太祖疾革命隱召烈祖隱直前曰宣
州司馬輕易信讒喜擊毬飲酒非保家主也餘子皆幼
未能駕馭諸將廬州刺史劉威從王起細微當不負王
不若使權領軍府俟諸子長以授之太祖不應左右牙
指揮徐溫張顥言于太祖曰王平生出萬死冒矢石為
子孫立基業安可使它人有之太祖曰吾死瞑目矣乃
命隱趣召長子渥來及烈祖得嗣立大罵隱曰君賣人
國家復何面目見楊氏乎遂殺之由是將佐皆不自安
論曰吕珂賈令威瞿章賈公鐸李濤諸人皆興陵從戎
之傑也袁禎識悖主之姦丁袗擅保身之哲可謂知幾
其神矣周隱謀之不臧直言賈禍惜哉
十國春秋卷六
