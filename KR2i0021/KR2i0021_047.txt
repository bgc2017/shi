十國春秋卷四十七
檢討吳任臣撰
前蜀十三
列傳
僧智廣僧貫休僧子朗掃地和尚
段義宗
僧智廣俗姓崔氏初居雅州開元寺善救病以竹片為
杖拍其痛處决之無不立愈癴者便申跛者能行其餘
疾苦應手痊損乾寧二年高祖延智廣于成都寳歷寺
為人療病所得資財即用修造遂於本寺天王閣居止
於是病者競來日有數千百人貧者不復施錢時號聖
僧
僧貫休字德隱俗姓姜氏婺州蘭谿人也七歲父母絶
憐愛之投本邑和安寺圓貞禪師出家為童侍日誦法
華經一千字耳所暫聞不忘於心與僧處默隔籬論詩
時人多為驚異受具之後詩名大震乃往洪州傳法華
經起信論皆精奥義刺史王慥見之雅相欽重已而(闕)
蔣瓌開洗懴戒壇命貫休為監壇乾寧中謁吳越武
肅王獻詩云滿堂花醉三千客一劒霜寒十四州武肅
王命改為四十州乃可相見貫休曰州亦難添詩亦難
改閒雲孤鶴何不可飛(一云貫休投詩於武肅甚愜旨遺贈亦豐王立功臣碑列平越)
(將校姓名遂刊貫休詩于碑隂見重如此)由是思登南嶽遂擔簦遊荆南與
吳融相遇往復酬答心相得也會節度使成汭以誕生
日得歌詩百餘章而貫休詩與焉汭令幕僚鄭凖評高
下凖害其能置貫休詩第二貫休怒曰藻鑑如此其可
久乎已而汭問筆法於貫休答曰此事須登壇而授豈
容草草汭不勝其忿逓放黔中因為病鶴詩云見說氣
清邪不入不知爾病自何來久之再至荆南高季昌館
之龍興寺感時政作酷吏辭復被疎遠鬱悒中題硯子
曰入匣始身安或以為匣者蜀也相勸來蜀遂至成都
上陳情頌云有叟有叟居岳之室忽振金湯下彼巉崪
聞蜀風景地寧得一富人侯王旦奭摩詰龍角日角紫
氣盤屈揭日月行符湯武出天步孔艱横流犯蹕穆穆
蜀俗整整師律髯髮垂雪忠貞貫日四(闕)蘇活萬里豐
謐無雨不膏有露皆滴有叟有叟無實行實一瓶一衲
既朴且質幸蒙顧盼詞緩思鬱軒鏡光中願如善吉又
獻詩有云一瓶一鉢垂垂老萬水千山得得來高祖大
悦呼為得得和尚留住東禪院賜賚優渥署號禪月大
師已而建龍華道場令居之高祖常命誦近所譔詩時
貴戚滿坐貫休欲諷之乃舉公子行云錦衣鮮華手擎
鶻閒行氣貎多輕忽稼穡艱難總不知五帝三皇為何
物高祖稱善貴倖多有怨者夀春節貫休進堯銘舜頌
二章(堯銘曰金册昭昭列聖孤標仲尼有言巍巍帝堯承天眷命罔厥矜驕四德炎炎階蓂不凋永孚于)
(休垂衣飄颻吾皇則之小心翼翼秉陽亭毒不遑暇食土階苔綠茅茨雪滴君既天賦相亦天錫德輈金鏡以)
(聖繼聖漢高將將太宗兵柄吾皇則之日新德盛朽索六馬㒺墜厥命熙熙蓼蕭塊潤風調舞擎干羽囿入芻)
(蕘既玉其葉亦金其枝葉葉枝枝百王允釐享國如堯不疑不疑舜頌曰高高歴山有黍有粟皇皇大舜合堯)
(玄德五典克從四門伊穆大道將行天下為公臨下有赫選賢用能吾皇則之無斁無逸綏厥品彙光光得一)
(千幅臨頂十在随蹕大哉大同為光為龍吾皇則之聖謀隆隆納隍孜孜孜孜切切六宗是禋五瑞斯列排麟)
(環鳳披香立雪四方納賮九圍有截昔救世師降生竺乾夀春亦然萬年萬年)高祖復加奬賞
永平二年卒年八十一明年為浮圖於成都北門外葬
焉貫休累加龍樓待詔明因辨果功德大師翔麟殿引
駕内供奉經律論道門選練教授三教玄逸大師守兩
川僧籙大師食邑三千戸賜紫大沙門(一作龍樓待詔明因辨果功德)
(大師翔麟殿首座引駕内供奉講唱大師道門弟子仗選鍊校授文章應制大師兩街僧籙封司空大僕卿雲)
(入國鎮國大師左右街龍華道場對御講讚大師兼禪月大師食邑八千戸賜紫大沙門)工篆隸草
書好事者多號曰姜體詩與僧齊已並名有寳月集一
卷西嶽集四十卷吳融為之序又繪羅漢一十六身并
一佛二大士象皆作古野之貎不𩔖人間或曰夢中所
覩覺後圖之謂之應夢羅漢(一云貫休常自夢得十五羅漢梵相尚缺一有告曰)
(師之相乃是也于是遂為臨水圖以足之)翰林學士歐陽炯常作詩述其事
貫休體充而形短其像讃則宰相王鍇為之性落落不
拘小節每於通衢徒步行嚼果子初來蜀時過詣韋莊
而馮涓適至遂與相見欣然撫手曰我與爾叔有分涓
怒拂衣去他日過從竟不逢迎貫休謂人曰我得得和
尚為渠入蜀何意見怪其率略多如此又好俳謔一日
與杜光庭並轡道中貫休馬忽奔躓光庭連呼大師數
珠落地貫休曰非數珠盖大還丹耳光庭有慙色貫休
弟子曇域戒學精嚴能詩善篆重集許氏說文行于蜀
貫休詩集皆出曇域所校輯者
僧子朗高祖時梁州大旱祈禱無驗子朗詣州言力能
致雨乃具十石甕貯水身坐其中水滅頂者凡三日而
雨足州將王宗儔優禮之竟莫知所往有僧令藹者他
日於興州遇之因叩其術答曰此閉氣法耳習之一月
就本法於湫潭中作觀想與龍相繫龍為定力所制必
致驚動因而得雨然不如甕中為之保無他害
掃地和尚不知何許人高祖開國後有一僧常持大帚
遇官府宅第寺觀即加汛掃人以掃地和尚目之掃畢
輙書云水行仙怕秦川及後主罹秦川之禍方悟水行
仙為衍字故後主名云
段義宗本南詔布燮也(布燮即宰相)乾德中與判官贊衛姚
岑等來聘義宗不欲朝拜削髮為僧號曰大長和國左
街崇聖寺賜紫沙門銀鉢及至成都羣臣奏僧自有膜
拜之法宜令下拜義宗不得已遂行屬國禮焉義宗雅
善詞章有詠大慈寺芍藥三學院經樓及題判官贊衛
聽歌伎洞雲歌諸詩言論風采傾動一時國師常瑩辨
廣光業軰酬酢偈語頗為所屈久之告歸遇鴆卒
爾朱先生杜光庭崔無斁楊勛
王帽仙青城道士
爾朱先生成都人也字通微亦號歸元子唐僖宗時隱
鍊于金鷄關下石室居久之有異人與藥一丸且戒曰
子見浮石而服之仙道成矣自是遇石必投之水間視
其浮沉人皆笑為狂一日遊峽上有叟&KR0712;舟相待叩其
姓氏對曰涪州石姓也遂豁然悟曰異人浮石之言斯
其應乎因服藥輕舉而去時天復末年也先生有還丹
歌傳於蜀中(一云先生後自果州至合州賣丹于市價十二萬刺史召問其直更增十倍怒其反)
(覆以篾籠沈之江遇漁人白石者救之授以丹俱仙去)
杜光庭字賓至縉雲人一曰長安人為人性簡而氣清
量寬而識遠方干見之謂曰此宗廟中寳玉大圭也唐
咸通中應九經舉不第遂入天台山學道長安有潘尊
師者道術甚高雅為僖宗所重時時以光庭為言僖宗
因召見大悦已而從幸興元竟留于蜀事高祖為金紫
光禄大夫諫議大夫封蔡國公賜號廣成先生光庭博
學善屬文高祖常命為太子元膺之師光庭薦儒者許
寂徐簡夫以侍東宮頗與議政事相得甚懽久之遷戸
部侍郎後主立受道籙於苑中以光庭為傳真天師崇
真館大學士未幾解官隱青城山號登瀛子(或作東瀛)建飱
和閣奉行上清紫虚吞日月氣法年八十五卒顔貌如
生人以為尸解葬於清都觀後有文集三十卷皆本無為
之旨其序毛仙翁略云世之得道者鍊隂而全陽隂澤
都盡陽華獨存故能上賓於天與道冥合則黃帝駕龍
而騰躍子喬控鶴而飛翔赤松乘雨而飄颻列寇御風
而上下史簡昭著又何疑焉嘗試論之真一既判元精
肇分清氣為人謂之三才皆禀於妙無成於妙有人之
生也參天而兩地與氣為一天地所以長存者無為也
人之所以生化者有為也情以動之智以役之是非以
感之喜怒以戰之取舍以弊之馭努以勞之氣耗於内
神疲於外氣竭而形衰形凋而神逝以至於死矣故曰
委和而生乘順而死率以為常也修道之士黜嗜慾隳
聰眀凝然無心淡然無味收視反聽萬慮都冥然後虚
室生白脗合自然觀化之初窮物之始浩然動息與道
為一則恣心所之從心所欲是非不能亂勢利不能誘
寒暑不能變生死不能干指顧乎八極之外逍遥乎六
虚之表無所不察無所不知目能洞視耳能洞聽亦能
視聽不由乎耳目何者神鑒於未然智通於無他也毛
仙翁則其人矣(序作于通正元年三月七日辛酉)他文多𩔖此不具錄
又著洞天福地記一卷錄異記八卷隂符經注一卷廣
成義八十卷東瀛子一卷青城山記一卷武(闕)山記一
卷墉城集仙錄十卷崇道記一卷混元圖十卷傳受年
載記一卷玄門樞要一卷又瀘州劉真人碑記青城縣
重修冲廟觀碑記雲昇宫廣雲外尊師碑記三學山功
德碑文皆光庭所撰光庭初入蜀時曾於梓橦遇異僧
僧與縣令周樂有舊忽云今日自興元來頗瘁光庭竒
其言明日僧去樂謂光庭曰此僧乃鹿蘆蹻故劍俠也
為嗟異者久之又光庭居恒持驕龍杖一條紅如猩肉
重若玉石絶非藤竹所為相傳遇仙人留賜云
崔無斁成都道士也老而得瞶疾往往託算術預知吉
凶高祖時道士李暠者故唐宗室居陽平化中内懷不
軌時設齋密召玉局道士楊德輝赴之德輝詣無斁問
此行何如無斁令畫地作字德輝乃書北千兩字無斁
云以千插北便成乖形公去即乖耳德輝遂不果去而
暠於就齋日竟罹禍(又高祖時有道士王僑精于玄學或謂度人經是其所造然柳公權)
(已書度人經則非僑作也)
楊勛不知其家世自號僕射能于空中請自然還丹其
丹立降又能召九天玄女后土夫人經宿而去後主以
其妖妄折其一足戮之西市畢命時咏詩言失國事不
數歲國果亾(詩曰聖主何曾識仲都可憐社稷在湏臾市西便是神仙窟何必乘槎泛五湖)唐
明宗朝有術士楊遷即善使鬼神觸物變化已而被誅
盖勛從子也
王帽仙蜀人也失其名居常出入闤闠為人飾敝冠號
曰王帽子性落魄忘爾我暮則卧涪州天慶觀一夕間
暴死道士斂貲葬之甫匝月王自果州貽書來始知其
為尸解
青城道士者未詳其姓氏能幻術恒于僻處作法凡西
王母巫山神女及麻姑鮑姑諸仙姬皆應召而至又忽
于城中化出金樓惑衆後主知其妖密使人擒之累月
不獲後追及于青城道上以犬豕血沃之下獄考訊自
言歴採民間處子恣行容成之術死者無算遂伏誅
十國春秋卷四十七
