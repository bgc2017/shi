十國春秋卷六十五
檢討吳任臣撰
南漢八
列傳
曁彦贇陸光圖邵廷琄
曁彦贇不知其家世或云吳曁豔後也乾和時累官巨
艦指揮使常以兵入海掠商人金帛為中宗離宫之費
已而率兵戍郴州捍禦邊境頗以方略稱大寶七年宋
師南侵陷郴地彦贇死之
陸光圖四會人也祖東升為烈宗禆將守端州及高祖
建國累遷兵部侍郎父昂桂州刺史領靜江軍節度使
光圖生長華胄讀書知大義歴仕至閤門副使後主時
文武百官多入知内侍省光圖獨堅求外郡後主惡其
意遂出為郴州刺史至郴周恤窮民招輯兵士民皆呼
為陸父宋師臨境光圖遣兵栅騎田嶺會雨漲黃溪溢
宋將潘美順流破栅光圖同曁彦贇力戰敗績被執抗
罵不屈俱遇害其子孫多居端州光圖有故吏龐姓者
失其名常奏事見後主後主雅識之及後主入宋過騎
田嶺龐伏地迎後主驚曰爾何近在此邪對曰陛下之
國邊境至此已極非有萬里之遠也先是後主意郴在
窮荒北邊故徙光圖居之不知特逼處南隅耳其為昏
騃如此
邵廷琄事後主官内常侍大寶初宋已易周祚廷琄乘
間言于朝曰我國承唐亂居此五十餘年幸中國多故
干戈不及而我益驕於無事致兵不識旗鼔人主不知
存亡夫天下亂久矣亂久而治自然之勢也比聞真主
已出必將盡有海内其勢非一天下不已請飭兵備且
遣使通好于宋(一云否則宜斂兵自守)後主惡廷琄言直深恨之
未幾宋將潘美等陷郴州始思廷琄言詔廷琄為招討
使率舟兵屯洸口以拒宋師廷琄招輯亡叛訓士卒修
戰具國人頼以少安有譖者投無名書誣廷琄將圖不
軌後主遽遣使賜廷琄死士卒排軍門見使者訴廷琄
無反狀不能救乃相與立廟洸口祀之(南海古蹟記云東莞鎮象塔禹)
(餘宮使邵廷琄造禹餘宮漢離宮也廷琄官名更見于此)
論曰當宋師南征昭州陷則靳暉被禽田行稠潛遁桂
州破則李承進棄城走韶州潰則辛延渥卿文遠就縛
其它二三守臣望風納欵比比皆然若彦贇光圖之守
郴也抗詈不屈慷慨殉難可不為烈哉至廷琄進謀于
徙薪喪身于貝錦言之其臧則具是違言之不臧則具
是依真後主之謂乎赫赫長城君自壞之嗚呼南漢之
亡亦何待素衣白馬日邪
潘崇徹伍彦柔盧枝李承渥
郭崇岳(植廷曉)
潘崇徹咸寧人初事高祖為内侍省局丞頗讀兵書立
戰功乾和中取郴州有功中宗常命大將吳懷恩伐桂
州平之已而懷恩召歸宿衞命崇徹代其任後主時加
西北面都綂歲餘後主頗疑崇徹遣薛崇譽使其軍以
察之崇譽還白崇徹日以伶人八百餘衣錦繡吹玉笛
為長夜之飲不恤軍政後主怒召歸奪其兵柄自是居
常怏怏宋師入境後主復召崇徹領兵五萬戍賀江崇
徹不為效命擁衆自保而已未幾宋將潘美克英䧺二
州崇徹以其衆降宋太祖特赦其罪授汝州别駕卒
伍彦柔者史失其爵里世系大寶時宋將潘美圍賀州
後主遣彦柔將兵援賀美聞彦柔至潛以竒兵伏南岸
為三覆以待之彦柔未之知也夜泊南鄉艤舟岸側遲
明挾彈登岸左右四顧自謂敵在目中矣踞牀指麾殊
有矜色頃之伏兵猝起水陸俱進彦柔軍大亂被殺
盧枝以大寶十三年為招討使將兵扼騎田嶺嶺號咽
喉地宋師來攻皆敗走會叛將李廷珙引兵出舂陵屯
平陽去枝屯百餘里聞枝堅壘相拒請于宋帥潘美曰
枝衆皆廷珙故部曲願輸忠久矣招之必下美許之乃
單騎招枝兵降枝兵稍稍解去遂退保清遠燒壘而遁
李承渥大寶中積功至大將宋師連破昭桂連賀諸州
後主署承渥為都綂將兵十餘萬人屯韶州之蓮花峯
下嶺南兵常布象為陳凡出戰先令兵士操器械乘象
前進每象輙載十數人以鼔士氣至是宋師潘美集勁
弩射象象不能當率奔踶反走乘象者皆傾側墮地自
相蹂躪軍遂大潰承渥得幸免
郭崇岳宫媪梁鸞真之養子也宋師破韶州後主用鸞
真薦以崇岳為招討使與大將植廷曉帥軍屯馬逕以
遏宋師崇岳素懦無謀勇惟日祈鬼神却敵廷曉謂崇
岳曰北軍乘席捲之勢其鋒不可當吾士旅雖衆然皆
傷罷之餘今不驅策而前將坐受其斃矣乃自領前軍
扼水以陳令崇岳殿後已而宋兵濟水逼城下後主欲
命文武迎降崇岳固止之廷曉遂力戰不勝死崇岳亟
奔還柵内宋將潘美謀篝火焚柵乃分遣丁夫人持二
炬會暮夜天大風萬炬俱發煙埃紛起兵遂大敗崇岳
亦死焉廷曉(闕)人明洪武時興寧教諭植士謙正綂
時文昌知縣植謙皆其後裔也
論曰崇徹擁衆不戰志在懟君二心之臣也枝與彦柔
承渥斗筲之流未嫺武略假敵非潘帥其能免于轍亂
旗靡乎崇岳志大器小輿尸再辱非不幸也若廷曉者
抑所云鐵中之錚錚者與
鍾有章薛用丕王珪黃德昭
鍾有章尚書左丞允章之弟也少有文學與允章齊名
累官翰林學士中書舍人後主初嗣位建天華宫于羅
浮山又立雲華閣及甘露羽蓋等亭命有章為之記辭
采弘贍雅稱作者居數月先允章卒未幾而允章之禍
作
薛用丕大寶初為禮部尚書與左丞鍾允章有舊好許
彦真之告變也後主命宦者與用丕雜治允章用丕揣
宦者意告以必不免允章執用丕手泣曰天乎冤哉老
夫今日猶杌上肉耳分為仇人所烹但恨邕昌幼不知
我冤俟其長公可為我告之邕昌者允章二子名也彦
真聞之罵曰反賊欲使兒子報仇邪復入白後主允章
實與二子共登壇潛有所禱并捕二子繫獄族誅之
王珪事後主為諫議大夫國亡後宋太祖遣使問宦官
李托等率衆拒戰及縱火焚府庫事托默然不言珪直
責之曰昔在廣州機務並爾輩所專火又自内起今天
子遣使按問爾復欲推過何人遂唾而批其頰
黃德昭大寶末累官至學士從後主入宋路由江陵邸
吏龐師進迎謁于道時德昭侍後主後主問師進何人
德昭曰本國人也後主曰何為在此德昭曰先主歲貢
大朝輜重北至荆州乃令師進至邸於此造車以給饋
運爾後主嘆曰我在位十四年未嘗聞此言今日始知
祖宗山河及大朝境土也因泣涕久之
蕭㴶卓惟休周茂元馮元
李廷珙周渭唐承裕駱崇璨
蕭㴶歴官左僕射為人依違鮮所可否大寶十四年宋
師度馬逕後主遣㴶奉表詣軍門降宋將潘美宣太祖
意先使人送㴶至汴京已而授㴶太子中允(李燾續長編作蕭漼)
卓惟休大寶時官中書舍人宋師南征從後主入宋改
授太僕寺丞
周茂元者知司天監事傑之子也茂元生而穎異能繼
父志世其學事高祖至司天少監及後主降宋茂元從
之授監丞而卒子克明精歷律天官五行䜟緯及三式
風雲龜筮之書隨父至宋開寶中授司天六壬改臺主
簿轉監丞稍遷春官正
馮元字道宗其先始平人也四代祖官廣州以黃巢之
亂不敢歸而烈宗據南海僑斷士人故三世居嶺南為
日御大寶末元父子從後主朝宋元父某授保章正元
由大中祥符元年進士累官翰林侍讀遷戶部侍郎卒
年六十三諡曰章靖事具宋史不具錄
李廷珙連州人父處顔博學善屬文事後唐明宗累功
為武安節度幕府掌文翰處顔歿廷珙猶在襁褓寄食
母家幼岐嶷不羣其舅器之曰此千里駒也乾和中除
番禺簿後主初立擢土軍知兵馬使是時屠戮忠良廷
珙知其必亡大寶九年四月降宋授郴州指揮使檢校
工部尚書兼御史大夫春州刺史明年獻平嶺表策及
潘美南侵廷珙為宋師嚮導擢廣西總管招討使後論
功宋太祖改所居為奉化里累遷刑部尚書
周渭恭城人也大寶時苦于繁賦因率鄉人踰嶺將避
地零陵中道為賊所掠竄身走汴京上書宋太祖陳時
務太祖奇之擢贊善大夫嶺南平渭始還鄉里奏去後
主無藝之征鄉人德之為立祠
唐承裕世為(闕)人自中原之亂避地德昌縣(即桂州全義縣)
(後改名)大寶十四年國亡承裕入宋為顯官今其地猶傳
唐家宅
駱崇璨仕後主為(闕)有能名宋旣平嶺南命周仁浚
知瓊州旣至擇崇璨等四人列上分知儋崖振萬安四
州因其俗而治之綽有政績時以為得人
胡萬頃林楚材
胡萬頃(闕)人幼神悟精九宮三元之法占事多奇驗
撰六壬軍鑒式三卷太乙時紀隂陽二遯立成歷二卷
術數家多宗之
林楚材故番禺布衣也不測其為何人大寶末有稻田
自海中浮來上魚藻門外民聚觀之楚材見而嘆曰水
魚湫湫兮南時好事或有記其語者及宋師至潘美為
都部署方悟為潘字
陳志女莫筌譚氏二女牢氏
陳氏禎州人父志年八十惟依一女及志卒氏哀毁不
自得未幾亦死鄉人以其死孝搏象于龍華寺祀之禱
雨輙驗烈宗封為昌福夫人
莫筌周渭之妻也渭出奔時不暇與筌訣二子方在孩
抱間父母欲嫁之筌泣誓曰渭必能自奮筌有二心者
有如皎日于是躬親蠶績碓舂以給朝夕久之為二子
娶婦凡二十六年而渭歸
譚氏二女昭州人大寶初於誕山下修黃老術不知所
之一日同里以不雨為憂二女至謂里翁曰汝能餉我
即可得雨翁第餉之未信也二女甫去果大雨如注翁
追覓不復見山下呼則上應山上呼則下應循至一巨
石四周無草木二女之衣帶在焉是後恒見二女於石
上櫛髮因立廟祀之
牢氏尚書左丞鍾允章妻也有賢行允章號名臣而性
吝嗇歲獲賜賚甚厚未嘗分遺故人牢乘間語允章曰
妾昔事君子家無釡&KR1092;止用一銚猶且欵接賓友今寶
貨盈室而義路榛塞即富貴何足尚也乃出銚以示允
章允章大慙自是稍稍揮散矣
十國春秋卷六十五
