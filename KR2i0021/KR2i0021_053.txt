十國春秋卷五十三
檢討吳任臣撰
後蜀六
列傳
歐陽彬李如實何瓚賈鶚
范禹偁毋守素劉暠多岳
劉保乂李匡遠韋嘏王歸
王藻劉璵何隨王賁
卞震掌聿修
歐陽彬字齊美衡州衡山人家世為縣吏至彬特好學
工於辭賦楚武穆王之有湖南也彬以所著詣府求見
掌客吏(按吏為樊姓)索賄始為通彬耻以私進竟不予掌客
擲名紙於地曰安有吏人子欲干謁王侯邪彬深恨之
因落魄湖南市中歌姬酒徒無所不狎有歌伎瑞卿者
慕其才延致于家瑞卿故歲時供奉武穆王彬乃作九
州歌授之俾當筵而奏王竟不之問彬嘆曰天下分裂
之際卒徒厮養咸能自奮我何負而至此乎居頃之西
川圖綱將發得歌伎所分貲求為綱吏僕夫綱吏許之
遂入成都獻萬里朝天賦前蜀後主大悦擢為翰林學
士乾德初答聘唐使頗能得二國歡心王氏亡復歸高
祖廣政初後主以為嘉州刺史彬喜曰青山綠水中為
二千石作詩飲酒稱風月主人豈不佳哉累官尚書左
丞出為寧江軍節度使既至䕫州寓書楚文昭王叙疇
昔入蜀之由且以宗族為托文昭王得書大慙悉除彬
親友賦役凡士無賢不肖進謁盡加賓禮彬之力也彬
雅有風儀為文詞切而理直竟以是遇廣政十三年卒
李如實初事梁末帝於東宫素以清直著名及末帝嗣
位黜遠賢良比暱小人如實數數有所規諫一日末帝
顧如實曰卿知天子由誰補乎如實從容對曰人臣所
補末帝曰朕地據三河位尊萬有天實補之豈人臣可
得主邪如實曰我太祖出身行伍十死九生方得節居
四鎮位處一人陛下身在深宫長居富貴仰承餘廕嗣
守萬方豈知王業艱難人臣共致固須理不忘亂居安
思危臨泉履冰責躬省過况吳門強盛蜀國繁華太原
有殺兄之讐秦庭懷負國之怨得失頃刻豈是天補者
哉末帝怒曰憨老漢不足與語明日謫鄭州(闕)再宿
貶汝州副使如實至汝州自製一卧車常於車中置酒
一瓢琴一具書數卷命小僮十餘軰載入衝衢四顧朗
吟觀者多竊笑焉久之梁無内召意如實心頗不平裁
落韻詩以譏之梁亡後入成都高祖知其賢拜戸部侍
郎卒(落韻詩曰炎蒸不可度賴爾生凉風在物成非器於人還有功殷勤九夏内寂寞三秋中想君應有)
(語棄我如秋扇)
何瓚閩人也唐末舉進士及第後唐莊宗為太原節度
使辟為判官莊宗每出征伐留張承業守太原承業卒
瓚代知留守事瓚為人明敏通于吏事外若疎簡而内
頗周密莊宗即位拜瓚諫議大夫已而求留守北京瓚
與明宗有舊明宗稱大號召還見於内殿勞問久之未
幾進秩僕射以為西川節度副使是時高祖方以副使
趙季良為心腹聞瓚代之亟奏留季良遂改瓚行軍司
馬瓉不得已來成都高祖在北京為馬步軍都虞候而
瓉留守太原高祖以軍禮事瓉瓉常繩以法高祖初不
樂及瓉為司馬猶勉待之甚厚高祖舉兵罷瓉司馬置
之私第瓉飲恨而死瓉常有蜀城書事詩云到頭須卜
林泉隠自愧無能繼卧龍題詩後十旬遂得篤疾
賈鶚青社人也仕高祖為御史剛方嚴正門無私謁明
德元年彭州刺史田敬全辟為本州倅職已而權刺史
事為理公清人多敬憚之是時彭州僧號醋頭者長髭
垂髮以功德燈像納為三衣狀若佯狂言事多中懼鶚
不敢輙入境内彭州人詣鶚陳狀請歸之鶚判狀曰出
家長頭未除煩惱為衣挂像豈敬慈尊向禪室以邪淫
發妖言而惑衆妄裁歷數上侮朝廷謾述災殃下迷聾
俗况今有漏未證無生將修功德以為名積聚私財而
作賈但以正人息事君子含弘未議剪除致兹猖熾所
嗟鄙俚競言妖稱列狀詣衙欲希迎請須行嚴令以絶
風情所由入界把捉候到决脊奏聞醋頭聞之越鄰境
而去
范禹偁九隴人也父虔為衙吏禹偁少落拓不事生業
鬭鷄走狗習為嬉遊虔死隨母改適張氏因冒姓名曰
張諤有道士見之謂曰子骨法異常苟屈首受書它日
必大貴由是遂入丹景山從師苦學天成中登第始復
本姓名上州刺史啓曰昔年上第誤標張祿之名今日
故園復作范睢之裔高祖以為蒙陽令入侍太子後主
嗣位累遷翰林學士禹偁性吝嗇頗以聚貲為急求守
外郡後主不聽其出令兼簡州刺史歲令州輸錢數千
緡於禹偁俄掌貢舉賄厚者登高科面評其直無有媿
色舉子馮贊堯故布衣交也家貧窘于貲終不放登第
久之從後主降宋授鴻臚卿時有門下士白陽城詣謁
接晤甚懽劇談終日徐曰吾近鑿一井水甚甘命各進
一杯竟不設具而罷
毋守素字表淳宰相昭裔子也弱冠起家秘書郎累遷
戸部員外郎知制誥真拜中書舍人工部侍郎出為雲
安𣙜監使後主召見其二子克温克恭並賜緋以克恭
尚鑾國公主恩禮有加廣政二十年拜守素工部尚書
時昭裔判鹽鐵衰老不任事遂委其務于判官李匡遠
出入多留滯不發後主命守素代判使務父子相代世
頗榮之俄改判度支領彭州刺史又判鹽鐵守素奉親
甚勤至雖隆暑暮時必朝服執簡以申昏定之禮國亡
入宋授工部侍郎籍其成都莊産茶園以獻宋太祖詔
賜錢三百萬緡以充其直仍賜第汴京歲除為兄子正
已訟其居父喪娶妾免職正已時為岳州司法亦坐奪
一官開寳初起為國子祭酒太祖征河東命權知趙州
已而移知容州兼本管水陸轉運使先是部民有逋賦
者或縣吏代輸或於兼并之家假貸往往納其妻女以
為質守素表其事即日降詔禁止卒年五十三大中祥
符三年少子克勤上昭裔所刻文選初學記六帖諸版
補三班奉職
劉暠(闕)人與王昭圖年德俱長當時號二人為宿儒
多岳天彭人後主遣使徵之不就?入普(闕)寓鐵峰教
授生徒門下多知名士
劉保乂青州人治尚書左氏家言廣政初官戶部郎中
充諸王侍讀賜金紫後主問以經義多稱旨保乂性嚴
急日以夏楚課諸王業不進者輙抶之王宫乳媪密諭
保乂宜少假借為諸王地保乂曰膏梁之性不過督則
它日皆豚犬也其端方不撓多此𩔖十年八月卒(九國志作)
(劉保義又云轉給事中)
李匡遠事後主為鹽亭令時盜賊所在充斥匡遠擒捕
無虚日時人號之曰健令已而遷鹽鐵判官代宰相毋
昭裔理使務匡遠性卞急一日不斷刑則慘然不樂常
聞捶楚之聲曰此一部肉鼔吹年八十二卒後盗發其
墓分其四支(又有申貴者歴昌渝文眉四州刺史貪鄙殘虐民不勝其苦常指獄門謂左右曰此)
(我家錢爐也附記于此)
韋嘏唐相(闕)範子也事後主歴官御史中丞性多依違
時號軟餅中丞
王歸簡州人少聰穎善屬文廣政中狀元及第後不知
所終
王藻仕後主為翰林使時安思謙為將多殺士卒以威
衆後主與藻密謀殺之適邊吏有急奏藻不以時聞後
主怒因併殺藻
劉璵故唐御史再思之孫再思從僖宗入蜀自蜀還長
安留其子孟温居成都孟温以儒學教授成都中璵即
其長子也璵精于經術廣政十年補石室教授未幾卒
門人私諡曰寳中先生
何隨郫人後主時為安漢令國亡去官時巴土饑送吏
多取民芋以自給隨即以綿繫其處償直民視芋見綿
相與語曰聞何安漢清廉必此人也
王賁事後主官雅州刺史稱為廉吏子著廣政時進士
及第授隆平主簿有政績國亡降宋累官殿中侍御史
以書法名
卞震成都人登進士第廣政時為渝州判頗有聲歸宋
仍舊職會賊圍州城震率士卒戰守同刺史夾攻之賊
遂平
掌聿修魯黨氏之後也性豪縱不羈歴仕太子左贊
善大夫與同官家述雅相親愛兩人皆滑稽聿修一日
伺述酒罋將竭叩門求飲既而尊罍果罄聿修書壁曰
酒客乾喉去惟存呷大夫宋有掌禹錫者相傳即其後
孫漢韶張虔釗何重建石奉頵
侯益趙匡贊
孫漢韶振武人也父重進為後唐太祖養子賜姓名李
存進莊宗時與張處球戰歿於陳漢韶仕明宗為武定
軍節度使復本姓潞王從珂之亂也漢韶與張虔釗等
奏合兵討之已而虔釗會官軍攻鳳翔留漢韶守興元
虔釗敗歸遂與漢韶舉兩鎮降高祖明德元年七月署
為永平軍節度使廣政時改山南西道節度使移兵攻
固鎮扼散關後主得盡有秦鳳階成之地者漢韶與有
功焉俄授左匡聖都指揮使又遷捧聖控鶴都指揮使
兼中書令十八年加武信軍節度使封樂安郡王罷軍
職年七十餘薨
張虔釗仕後唐為山南西道節度使虔釗既會護國安
彦威等兵攻鳳翔鳳翔城塹卑淺衆心危急潞王從珂
登城慟泣曰吾未冠從先帝百戰出入生死金創滿身
以立今日之社稷今朝廷信任讒臣猜忌骨肉我何罪
而受誅乎聞者哀之虔釗性褊急以白刃麾士卒上城
士卒怒大詬反攻之虔釗走免遂奔成都時興元已為
高祖有高祖復以虔釗為本軍節度使同平章事虔釗
固辭不行廣政初加兼中書令未幾以侯益在鳳翔命
充北面行營招討安撫使擊鳳翔以脅之已而益送欵
後主及虔釗至寳雞按兵未進會益復中變附漢拒虔
釗軍虔釗勢狐竟遁還至興州慙忿而死時十一年二
月也
何重建仕晉為雄武軍節度使晉亡舉秦階成三州降
於後主時北平王劉知遠聞之嘆曰中原無主令藩鎮
外附吾為方伯良可愧也已而重建復遣宫苑使崔延
琛進攻鳳州後主加重建同平章事頃之張虔釗征鳳
翔即命重建為招討安撫副使虔釗出散關重建出隴
州軍容頗甚盛久之無功與韓保貞等引兵俱西未幾
遂來成都居數年卒
石奉頵一名頵晉高祖宗屬也出帝時官鳳州防禦使
廣政十年以鳳州降於後主遂為蜀中名將二十八年
宋師入境内後主問策于羣臣頵曰東軍遠來勢不能
久聚兵堅壁以敝之敵兵可立走也後主不能從頵竟
不知所在
侯益平遥人以拳勇從唐莊宗累功遷至馬軍直指揮
使莊宗入汴為本直副都校從明宗討趙在禮于鄴會
諸軍推戴明宗益脱身歸洛莊宗撫其背出涕明宗立
益面縛請罪明宗曰爾盡忠節又何罪也歴羽林軍五
十指揮都校領費州刺史出為商州刺史加西面行營
都廵檢使晉初為奉國都校領光州防禦使范延光反
大名張從賓據河陽為聲援晉高祖命益率禁兵數千
人討之從賓軍萬餘人夾氾水而陳益親鼔士乘之大
敗其衆從賓堕水死拜河陽三城節度使遷武(闕)軍節
度使同平章事仍賜門戟改鄉里為將相鄉勲賢里明
年徙鎮秦州會蒲帥安審琦移鎮許下以益為河中尹
護國軍節度使契丹入汴益率僚屬詣契丹主自陳不
預北伐之謀契丹授以鳳翔節度使漢高祖即位加兼
侍中益自以常受契丹命聞漢兵入洛憂之浚城隍為
備廣政十年後主遣人齎王處回書招益遂與其子請
降時後主已出兵數萬分道應之漢高祖知其事遣左
衛大將軍王景崇將軍齊藏珍將兵經略關西已趙匡
贊遣使降漢益亦中變請附焉會景崇等未行漢高祖
召入卧内勅之曰匡贊益之心皆未可知汝至彼已入
朝則勿問若尚遷延顧望當以便宜從事及景崇至鳳
翔益尚未行景崇以禁兵分守諸門或勸景崇殺益是
時漢高祖已殂景崇以受先朝密旨嗣主未之知也或
疑專殺頗猶豫不决益聞之不告景崇而去景崇悔自
詬十一年二月丙戌益遂入朝於漢隠帝問何故召我
軍益無以觧妄對曰臣欲誘致殺之耳隠帝微哂而已
益厚賂漢臣史宏肇軰得授開封尹兼中書令俄封魯
國公景崇聞之遂據鳳翔殺益親屬七十餘口益入周
進封楚國公改太子太師已又改封齊國公未幾致仕
歸洛宋乾德中卒年八十五子仁矩仁寳知名
趙匡贊字元輔本名美後更今名幽州薊人也祖德鈞
後唐盧龍節度使封北平王父延壽尚明宗女至忠武
軍節度使匡贊幼聰慧應神童舉明宗詔賜童子及第
仍附禮部春牓清泰末晉高祖起并州命延夀將兵屯
上黨德鈞將本軍自幽州來會時晉高祖以契丹之援
引兵南下德鈞父子降晉契丹主盡錮之北去匡贊獨
與母公主留西洛未幾晉高祖命匡贊奉母歸薊門契
丹署為金吾將軍數年契丹以延夀為范陽節度使又
署匡贊為牙内都校開運末契丹主將謀南侵委政延
夀及平原陷匡贊復受契丹署為河中節度使延夀從
契丹北歸匡贊得留鎮河中未幾漢高祖起晉陽匡贊
奉表勸進加檢校太尉仍鎮河中改京兆尹晉昌軍節
度使匡贊懼漢疑已廣政十年冬十月奉表降于後主
請自終南山路出兵應援明年春正月判官李恕語匡
贊漢方建國理難萬全請先朝漢為公申理蹄涔不容
尺鯉公入蜀非全計也終必悔之匡贊即遣恕詣漢恕
見漢高祖曰匡贊家在燕薊身受契丹之命自懷憂恐
謂陛下終不能容招引西軍盖圖苟免國家甫定務安
臣民所以令臣乞哀求覲高祖曰匡贊父子本吾人也
事契丹出於不幸今聞延夀落䧟穽吾忍不容匡贊邪
恕未還匡贊已離鎮朝漢漢命為左驍衛上將軍已仕
周歴左右羽林左龍武三統軍以戰功累遷保信軍節
度使恭帝即位加開府階宋初加檢校太師歴三鎮太
祖討晉陽以為行營前軍馬步軍都虞候弩矢貫足太
祖數勞問賜以良藥改鎮鄜州太宗時封衛國公卒年
五十五贈侍中匡贊喜為詩容止閒雅接士大夫以禮
後避宋太祖偏諱遂去匡名贊云
論曰孫漢韶張虔釗皆後唐忠藎之臣兵潰來歸一則
賜爵安樂一則忿懣喪軀成與不成命也何重建終始
不渝石奉頵歴年㒺貳其人均有足取者若侯張反覆
無恒因人納欵要亦傾危之流也哉其得保首領以歿
幸矣
十國春秋卷五十三
