十國春秋卷九
檢討吳任臣撰
吳九
列傳
王稔骨言
陳祐陳紹
方從訓蔣延徽
王壇
王稔廬州人也中和三年太祖為廬州刺史聞州人王
勖賢召欲用之固辭問其子弟曰子潛好學慎密可任
以事弟子稔有氣節可為將太祖因召潛置門下而以
稔為騎將後積功累官滁州刺史順義三年有言鍾泰
章在壽州侵市官馬者睿帝命稔廵霍邱代泰章為壽
州團練使俄遷節度使未幾自壽州罷歸揚都為統軍
一日坐聽事與客語忽有小赤蛇自屋墜地向稔而蟠
稔令以器覆之良久發視惟一蝙蝠飛去是年稔加同
平章事咸以為其應也
骨言唐骨儀之後也高祖用兵江西以言為行營都虞
侯言驍勇果毅雅善治兵時危仔倡舉信州請降高祖
以張景思代之命言率兵五千人送景思入境仔倡聞
言兵至棄州奔吳越言偕景思入信州從容經畫人服
其有定亂才
陳祐少有勇力高祖署為黑雲都將天祐十年錢傳瓘
等帥吳越兵入寇常州徐溫將兵拒之至無錫祐白于
溫曰彼謂吾遠來罷倦未能決戰今乘其無備請以部
下兵擊之傳瓘可禽也乃引兵繞它道出吳越兵之後
溫由是以大軍薄其前内外夾攻吳越兵大敗斬獲無
筭已而擢為大將鎮潤州會牙將周郊作亂祐帥衆討
平之有功累官(闕)卒
陳紹宛邱人驍果善戰勇而多謀歴官至左驍衛大將
軍梁將王景仁入犯紹從徐溫將兵禦之溫遇景仁于
趙步戰小却景仁擁師乘之將及于隘諸吏士皆失色
紹忽援槍大呼曰誘敵太深可以進矣躍馬還鬭左右
衝突衆兵隨之摧鋒陷陳當者辟易梁兵乃退溫拊其
背曰非子之智勇吾幾困矣賜金帛加等紹悉以分麾
下又戰霍邱梁兵大敗遂聚梁尸為京觀是役為高祖
時戰功第一未幾叛走吳越武義元年陳璋敗吳越兵
于香彎徐溫愛其勇募生獲紹者賞錢百萬指揮使崔
彦章應募禽歸溫復使之典兵
方從訓父虔為太祖守將總兵戍寧國以備兩浙已而
為吳越所禽從訓遂代虔守寧國頗以扞禦著功子孫
世為寧國人
蔣延徽者太祖壻也與臨川王濛素相善中書令徐知
誥頗畏忌之太和時官信州刺史會建州土豪吳光為
閩臣薛文傑所逼帥衆萬人來奔且請兵延徽幸其功
不俟朝命輙引兵會攻建州已而敗閩兵于浦城遂圍
建州城垂克矣知誥恐得城後延徽奉濛以圖興復遣
使趣之歸閩人乘勢追之師敗延徽左遷右威衛大將
軍
王壇故孫儒隊將也儒敗率其黨三千人奔睦州陳晟
晟頗疑之處於外城未幾壇同三河鎮將陳嚴攻婺州
婺州刺史蔣環奔會稽壇遂有其地已而與東陽鎮將
王永相攻吳越武肅王時為鎮海鎮東節度使諭其罷
兵不從興師討之光化三年師敗奔宣州田頵用為親
將頵敗壇降于太祖除淮南節度副使天祐九年出為
宣州制置使數李遇不朝之罪居數年卒
張崇張宣崔太初曹筠
張崇慎縣人也官至廬州觀察使天祐十三年光州將
王言作亂崇不俟命引兵討定高祖奬賚有加久之擢
德勝軍節度使武義改元加安西大將軍崇居官好為
不法士庶苦之常入覲廣陵廬人意其改任皆相幸曰
渠伊不復來矣崇歸聞之計口徵渠伊錢明年再入覲
人多鉗口不敢言惟捋髭相慶歸又徵捋髭錢其貪縱
多此𩔖會廬江民訟縣令受賕侍御史知雜事楊廷式
欲并崇按之徐知誥謝之而止未幾領武寧軍節度使
已又仍鎮廬州太和三年賜爵清河王崇在廬州厚以
貨結權要由是常得還鎮為民患者二十餘年
張宣字致用少從太祖為軍校隸大將柴斐斐愛人戢
下諸將化焉惟宣頗肆暴戾部下苦之劉信圍虔州虔
人乞師於楚信遣宣及高審思分兵禦之大敗楚師累
遷諸軍都虞侯徙左街使皆以嚴酷為理最後領武昌
軍節度使置地室以鞠罪人罪無問大小入之則無全
活久之境内大治道不拾遺會雪中炭肆有鬭者錄問
之言市炭一秤而輕不及數宣使秤之信然乃斬鬻炭
者梟首懸炭于市由是炭率以十五斤為秤而售者無
敢輕重南唐昇元中卒
崔太初(闕)人事太祖父子官至壽州團練使在官頗
以誅求苛刻為事順義元年罷為右雄武大將軍先是
徐溫聞太初失民心欲徵至廣陵徐知誥曰壽州邊隅
大鎮恐為變溫怒曰崔太初不能制如它人何卒徵之
曹筠仕高祖為馬軍指揮使衣錦軍之役筠叛奔吳越
徐溫厚遇其妻子且招之曰吾使汝不得志而去汝無
以妻子為念武義元年吳越兵敗于香彎筠乘勢復歸
溫自數昔日不用筠言者三而不問筠去來之罪歸其
田宅復其軍職未幾筠内媿卒
李戴盧擇楊迢徐善
盧蘋楊彦伯賈潭
李戴唐平章事蔚從孫也唐末舉進士第為人簡略無
威儀唐亾來奔授起居郎因家于廣陵子貽業見南唐
春秋
盧擇醴泉人仕烈祖為中書舍人高祖時進吏部尚書
是時政在徐氏擇充位而已無所短長後以病卒
楊迢唐(闕)敬之之孫也仕烈祖高祖至駕部員外郎
武義元年遷給事中終于其職
徐善洪州人也秦裴拔洪州善有女弟擅殊色為軍校
所得強納幣焉已竟挾之去善詣廣陵白其事是時烈
祖府庭甚嚴布衣遊士經歲不得一見而善始至白沙
烈祖夜夢神告曰江西秀才徐善見公今在白沙逆旅
矣其人良士也且有情事未申宜厚遇之烈祖旦即遣
騎迎善既至禮遇優渥因具述女弟被掠狀烈祖命購
贖歸善歙州刺史陶雅聞而異之辟善為從事高祖時
官中書舍人
盧蘋洛陽人也博學善應對歴官至司農卿順義三年
唐以滅梁來告睿帝命蘋使于唐嚴可求預度唐朝所
問密書數事授之以行最後復增黑雲都長劒多少及
五十指揮使在都下諸條頻至唐悉依可求疏記次第
以應唐莊宗大喜餽賚加等遣蘋歸蘋還言唐主荒于
遊畋嗇財拒諫内外皆怨不數年亾矣已而果如蘋所
說
楊彦伯新淦人也唐時童子科及第已而從昭宗至鳳
翔走還鄕里吉州刺史彭玕厚遇之累攝縣邑天祐中
江西平彦伯仕于高祖累官戶部侍郎睿帝時臨軒策
命齊王知誥詔彦伯攝門下侍郎行事初彦伯謁選長
安一夕抵華隂旅舍有店嫗能知方來休咎彦伯將行
忽失所著履詰責童僕甚喧嫗曰將行而失鞵事不諧
矣京國有亂爾當備歴百艱君爵禄皆在江淮官至門
下侍郎彦伯未之信也至是思其言忽忽不樂數月卒
賈潭為人有器度不與物競高祖時歴官至兵部尚書
潭常見嶺南節度使獲一橘大如升破之得小赤蛇長
數寸亦異事云
十國春秋卷九
