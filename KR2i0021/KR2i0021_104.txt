十國春秋卷一百四
檢討吳任臣撰
北漢一(五代史作東漢十國紀年及通鑑作北漢今從之)
世祖本紀
世祖姓劉名旻高祖之母弟也同為章懿皇后所出(薛史)
(云崇高祖從弟晉陽見聞要錄云仲弟今据歐陽史曰母弟)初名崇為人美鬚髯目
重朣子少無賴嗜酒好博常黥為卒高祖事晉為河東
節度使署崇馬步都指揮使高祖即帝位除太原尹未
幾遷北京留守同中書門下平章事隱帝時改河東節
度使累加兼中書令隱帝年少政在大臣郭威為樞密
使有大功而與崇素不相能崇與屬吏鄭珙謀乃罷上
供征賦籍民為兵以自固乾祐三年隱帝遇弑崇業謀
舉兵會樞密使威反狀已白而隱帝諸大臣不即推尊
之故未敢即立謬請立崇子贇為嗣是時人皆知威非
實意而崇獨私心喜曰吾兒為帝吾又何求乃罷兵(按漢)
(隱帝實錄初議立徐帥太后遣中使馳諭劉崇請崇入纉大位崇知立其子上章謙遜恐無此事今不取)威
少賤黥其頸上為飛雀世謂之郭雀兒至是見崇使者
具道所以立贇之意因自指其頸以示使者曰自古豈
有雕青天子幸公無以我為疑崇益喜信以為然太原
少尹李驤勸其以兵下太行控孟津俟變崇大罵驤離
間父子命牽出斬之幷殺其妻以其事白于太后以明
無他已而威果代漢是為周太祖降封贇湘隂公崇遣
牙將李𧦬奉書于周求贇歸太原周主報以湘隂比在
宋州今方取歸京師必令得所公勿為憂但能同力相
輔當加王爵永鎮河東崇知贇不得歸始有自立意乾
祐四年春正月戊寅帝即位于晉陽仍用乾祐年號所
有者幷汾忻代嵐憲隆沁遼麟石諸州之地(案通鑑劉崇所有者)
(幷汾忻代嵐憲隆蔚沁遼麟石十二州之地歐史職方考則云自太原以北十州為東漢而無隆蔚二州之名)
(要而論之晉高祖割山前七州山後九州以畀契丹而蔚州實在其中則通鑑以蔚州為北漢有者誤也至隆)
(州乃北漢所置備載地理表中今列其名以補歐史之闕)以節度判官鄭珙為中書
侍郎觀察判官趙華為戶部侍郎並同平章事以次子
承鈞為侍衛親軍都指揮使太原尹以節度副使李存
瓌為代州防禦使裨將張元徽為馬步軍都指揮使陳
光裕為宣徽使是日周殺湘隂公贇于宋州帝以地狹
民貧祭祀祖禰略如家人禮不建宗廟月俸宰相百緡
節度使三十緡其餘薄有資給是時遼將潘耀尼稱君
命遺書皇子承鈞帝令承鈞復書言本朝淪亡紹襲帝
位願循晉室故事求援北朝許之丙戌發兵屯隂地黃
澤團柏丁亥以承鈞為招討使與副招討使白從暉都
監李存瓌將兵萬人侵周晉州帝聞湘隂公死大慟哭
為李驤立嗣歲時祭之二月戊戌我兵五道攻晉州周
節度使王晏閉城不出承鈞令將士蟻附登城晏伏兵
奮擊我師敗績副兵馬使安元寶降周癸卯移軍攻隰
州周隰州刺史許遷遣步軍都指揮使孫繼業迎擊於
長壽村執我牙將程筠殺之未幾我兵薄州城攻數日
不克遂引還丁巳遣通事舍人李𧦬使于遼乞兵為援
三月甲戌𧦬至于遼遼主烏雲(即遼世宗也通鑑作永康王)與帝約
為父子之國使伊喇摩哩來報聘己卯周遣敗卒二百
六十餘人還太原各賜衫袴巾履夏四月遼遣使來告
周使田敏約歲輸錢十萬緡帝命宰相鄭珙以厚賂謝
遼自稱姪皇帝致書于叔天授皇帝五月辛未珙卒于
遼甲戌定難節度使李彛殷稱藩于我六月遼主遣燕
王蘇頁政事令高勲(遼史作燕王德克哷樞密使高勲)冊命帝為大漢神
武皇帝妃為皇后又以黃騮九龍十二稻玉帶報聘帝
更名旻秋七月翰林學士衛融等詣遼謝冊禮且請兵
九月招討使李存瓌自團柏擊周遼欲引兵來會與諸
將議于九十九泉諸將皆不欲南行遼主強之癸亥行
次新州之西火神淀燕王蘇頁及偉王之子太寧主烏
遜作亂殺其君烏雲丁卯齊王蘇頁代立上尊號曰天
順皇帝改元應歷自火神淀入幽州遣劉承訓來告哀
帝命樞密直學士王得中如遼賀即位復以叔父事之
請兵以擊晉州隨遣使如遼行弔禮冬十月辛卯周潞
州巡檢使陳思讓敗我兵于虒亭甲辰遼遣彰國節度
使蕭禹厥率兵五萬來會帝帥兵二萬出隂地關攻晉
州(五代史王峻傳曰劉旻攻晉州峻為行營都部署至陜州留不進太祖遣使者翟守素馳至陜州諭峻欲)
(親征峻屛左右謂守素曰晉州城堅不可近而劉旻兵銳亦未可當臣所以留此非怯也蓋有待爾且陛下新)
(即位四方藩鎮未有威德以加之豈宜輕舉而兖州慕容彦超反迹已露若陛下出汜水則彦超入京師陛下)
(何以待之守素馳還貝道峻言是時太祖已下詔西幸聞峻語遽自提其耳日幾敗吾事乃止不行)丁未
軍于城北三面置寨周巡檢使王萬敢龍捷都指揮使
史彦超虎捷指揮使何徽共拒之十二月乙巳王峻引
兵救晉州晉州南有蒙阬最險要峻憂我兵據之是日
聞前鋒已度蒙阬喜曰吾事濟矣(王峻傳曰峻軍出自綘州前鋒報過蒙阬)
(峻喜謂其屬曰蒙阬晉絳之險也旻不分兵扼之使吾過此可知其必敗也)帝攻晉州久不
克會大雪我軍乏食契丹兵思歸聞峻至燒營宵遁峻
入晉州乃遣行營都指揮使仇弘超等將兵追于霍邑
縱兵奮擊我兵大敗墜崖谷死者無筭周將藥元福曰
劉旻悉發其衆挾契丹而來志吞晉絳今氣衰力憊狼
狽而遁不乘此剪撲必為後患王峻遣使止之遂解去
契丹兵至晉陽士馬什喪三四禹厥恥無功釘大將一
人于市旬日而斬焉帝始息意于進取是時内供軍國
外奉契丹賦役繁重民不聊生逃入周境者甚衆
乾祐五年春正月遣兵侵周府州為防禦使折德扆所
敗(殺二千餘人)二月庚子德扆入寇陷岢嵐軍以兵戍之是
月帝置寧化軍于嵐州界又置雄勇鎮於其北備周師
也夏四月丙戌朔日食六月壬寅帝以周人犯邊遣使
求援于遼遼主命中臺省右相高模翰赴之冬十月甲
申朔遣使于遼進葡萄酒十二月癸未高模翰及我兵
團晉州是歲麟州刺史楊崇訓歸欵于周初崇訓父信
受命于周為刺史及信卒崇訓以州來降至是為羣羌
所圍叛去(後復歸于我)
六年春閏正月壬午遣使謝遼以高模翰却周軍故也
三月庚辰朔南唐遣使貢遼因附書于我遼主詔達其
貢丁酉遣使進遼毬衣及馬夏五月壬寅遣使如遼言
石晉樹嗣聖皇帝聖德神功碑為周人所毁請再刻許
之秋八月遣使如遼乞援九月庚子貢藥于遼十一月
遼葬貞烈皇太后于祖陵帝遣使會葬冬十二月喬贇
侵周府州折德扆拒于城下我師敗績
乾祐七年春正月周主殂于滋德殿丙申晉王榮即皇
帝位帝聞周主晏駕遣使于遼謀大舉伐周二月遼遣
武定節度使政事令楊衮(遼史作政事令耶律德勒)將鐵馬萬騎及
奚諸部兵五六萬人號稱十萬來會于晉陽(晉陽見聞錄云衮帥)
(騎六七萬號十萬來會)帝自將兵三萬以義成節度使白從暉為
行軍都部署武寧節度使張元徽為前鋒都指揮使(周世)
(宗實錄作張暉領三千騎為前鋒非是)與契丹兵南出團柏丁巳我兵屯
梁侯驛昭義節度使李筠遣牙將逆戰于太平驛張元
徽斬其將穆令均筠遁歸上黨三月我兵乘勝逼潞州
引兵而南是時周主新即位以謂我國幸周有大喪必
不能出兵宜自將以擊其不意周臣多勸其山陵有日
人心易搖不宜輕動周主曰以吾兵力之強破旻如泰
山壓卵耳(五代史馮道傳劉旻攻上黨周世宗曰劉旻少我謂我新立而國有大喪必不能出兵以)
(戰且善用兵者出其不意吾當自將擊之道乃切諫以為不可世宗曰吾見唐太宗平定天下敵無大小皆親)
(征道曰陛下未可比唐太宗世宗曰劉旻烏合之衆若遇我師如山壓卵道曰陛下作得山定否世宗怒起去)
(卒自將擊旻)遂銳意親行癸巳前鋒與我兵遇于高平南之
高原(周世宗實錄云甲午賊陳于高平南之高原今從十國紀年作癸巳)我兵少却周主
趣諸軍亟進帝以中軍陳于巴公原張元徽居東偏楊
衮軍西偏而周師亦列為三陳李重進白重贊將左樊
愛能何徽將右向訓史彦超居中央張永德以禁兵衛
周主周主介馬自督戰衮望周師謂帝曰勍敵也未可
輕動帝奮髯曰時不可失請公勿言衮怒而去時東北
風方盛俄而遽轉南風副樞密使王延嗣使司天監李
義白帝云時可戰矣帝從之號令東偏先進王得中叩
馬諫曰義可斬也南風勢急非北軍之利宜少待帝怒
即麾元徽戰元徽擊右軍兵始交周將愛能徽引騎兵
先遁右軍潰于是步卒數餘人棄甲來降元徽呼萬歲
聲振川谷敵兵大駭周主忽赫怒躍馬入陳引五千人
直衝帝之牙帳帝方張樂飲酒示閒暇及其奄至殊驚
惶失次周主因親犯矢石督戰士士莫不以一當百奮
勇爭先周將趙匡胤馬仁瑀馬全乂及永德等摧鋒陷
陳勢不可遏帝趣元徽進兵會馬躓元徽為周兵所殺
我軍由是氣奪帝自麾赤幟收軍軍驟退不能止亙相
蹂躪遂大敗日暮帝收餘兵萬人阻澗而守是時劉詞
將周之後軍未至及戰已勝而詞軍繼至復乘勝擊我
兵王延嗣死之帝又大敗輜重器甲乘輿服御物皆為
周人所獲(五代會要云周廣順三年六月河南河北諸州旬日無烏既而聚澤潞之間山谷中集于)
(林木壓樹枝折至顯德元年河東劉崇為周師所敗伏屍血流故先萌其兆)丁酉周主至潞
州帝自高平被褐戴笠乘契丹所贈黃騮率百餘騎由
鵰窠嶺間道馳去夜失道山谷間得村民為鄉導誤趨
平陽行百餘里乃覺遂殺導者晝夜兼行所至得食未
舉箸或傳周兵至輒倉皇而去帝衰老力憊伏馬上馳
驟殆不能支僅得循他道以歸是役也衮畜怒按兵西
偏不戰故獨全軍而返(陶岳五代史補曰劉崇覩周世宗兵少詔諸將曰吾觀周師易)
(與耳契丹之衆宜弗使但以本軍決勝不惟破敵亦足使契丹見而心服乃使人謂契丹主將曰柴氏與吾主)
(客之勢已見必不煩足下餘力敢請勒兵登高觀之可也契丹不知其謀從之洎世宗之入陣也三軍皆賈勇)
(爭進契丹望而畏之故不敢救今從薛氏五代史)帝歸為黃騮治廐飾以金銀
食以三品料號自在將軍庚子帝收散卒繕甲兵完城
塹以備周楊衮將其衆北屯代州帝遣王得中送衮歸
因求救于遼遼主遣得中還報許發兵救晉陽壬寅周
以符彦卿為河東行營都部署郭崇副之向訓為都監
李重進為馬步都虞候史彦超為先鋒將步騎二萬發
潞州入寇又命王彦超韓通自隂地關入與彦卿合又
以劉詞為隨駕都部署白重贊副之是月昭聖皇太后
李氏殂于汴京西宫夏四月盂縣降周乙卯汾州防禦
使董希顔叛降于周丙辰遼州刺史張漢超叛降于周
周主初遣符彦卿等内侵但欲耀兵晉陽城下洎周師
入境百姓爭言我國賦役過重願供軍須助攻太原周
主始有兼幷之意既而周諸軍數十萬剽掠不已百姓
失望更保聚山谷辛酉憲州刺史韓光愿嵐州刺史郭
言舉城降彦卿壬戌周王彦超等陷石州執我刺史安
彦進癸亥沁州刺史李廷誨降周庚午周主發潞州趨
大原癸酉忻州監軍李勍叛殺我刺史趙臯及遼通事
揚訥呼舉城降周周以勍為忻州刺史五月乙亥遼遣
南院大王塔喇來援丙子周主至大原旗幟環城四十
里是日代州防禦使鄭處謙舉城降周先是楊衮疑處
謙有二心使騎兵守城門處謙殺之閉門拒衮衮奔歸
遼遼主以其無功囚之處謙遂叛丁丑周置靜塞軍于
代州以處謙為節度使契丹屯數千騎于忻代間為我
援兵庚辰周主遣符彦卿擊之彦卿入忻州契丹退保
忻口丁亥周置寧化軍於汾州以石沁二州隸焉丁酉
撻烈敗彦卿于忻口周代州將桑珪等誣鄭處謙通遼
殺之時王得中自遼返留代州珪幷執送于周軍周將
史彦超與契丹戰死周主初來攻晉陽彦卿彦超北控
忻口以斷契丹援路而晉陽城方四十里周師去城三
百步圍之匝百計攻之不能克彦卿既數為契丹所挫
至是復以身殉周主于是徵懷孟蒲陜丁夫數萬亟攻
晉陽會久雨士卒皆罷病乃議引還(按周世宗實錄會大雨軍士勞苦又)
(聞忻口之師不振帝數日憂沮不食遂決還京之意又晉陽見聞錄云六月旦周師南轅反旆惟數百騎間之)
(以步卒千人長槍赤甲衒趫捷跳梁於城隅晡晚殺行而抽退今從周世宗實錄)甲辰周殺我
樞密直學士王得中乙巳周主班師發太原周匡國節
度使藥元福言于周主曰進軍易退軍難周主曰一以
委卿帝出兵追之元福乃勒兵成列而殿我師敗績周
盡棄所得州縣惟桑珪據代州不下(珪既叛我又不敢歸周故嬰城自守)
帝遣兵攻拔之是役也周主與帝相拒于高平豫令前
澤州刺史李彦崇將兵守江豬嶺遏帝歸路彦崇聞樊
愛能等南遁引兵退至是帝果自其路走太原周主貶
彦崇為率府副率指樊愛能何徽等責之曰若軰累朝
宿將非不能軍正欲以朕為奇貨賣與劉旻耳悉斬以
徇壬申帝以高平之敗已而被圍憂憤成疾悉以國事
委皇子侍衛都指揮使承鈞六月癸亥塔喇獻所獲軍
實于遼秋七月乙酉我國人有為契丹誤掠者遣使請
于遼遼主詔悉歸之九月丙申以周人盜邊告于遼冬
十一月遼彰國節度使蕭迪里太保許從贇奏忻代二
州之捷于遼是月帝疾革命皇子承鈞監國尋殂(案大定錄)
(周顯德二年春旻病死紀年通譜乾祐八年冬崇死遼史應歷五年十一月乙未朔漢主崇殂皆乙卯年也又)
(周世宗實錄及薛居正五代史僣偽𫝊亦云顯德二年十一月劉崇卒惟王保衡晉陽見聞要錄云甲寅年春)
(南伐敗歸夏周師攻圍旻積憂勞成心疾是冬卒保衡故旻舊臣言當足信今從其說)帝生于唐
乾寧三年乙卯歲年六十(晉陽見聞要錄云乙卯生卒年六十一當是衍一字)廟
號世祖在位凡四年
論曰世謂世祖常致書于周求立子贇而不得後方稱
帝推其志是不以喪君為讎而以殺子為讎也要之贇
得立則漢祀未斬贇故不獨為世祖子矣懼劉氏之餒
而保一隅以圖存其志洵有足悲者高平之戰僅以身
免所以亡者天耳然則歴四君而卜年三十嗚呼夫豈
盡人力也哉
十國春秋卷一百四
