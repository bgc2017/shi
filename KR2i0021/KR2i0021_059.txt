十國春秋卷五十九
檢討吴任臣撰
南漢二
殤帝本紀
殤帝(五國故事作第二主)名玢高祖第三子也初名弘度封賓王
已改封秦王母趙昭儀素無寵是時弘度兄耀樞龜圖
皆先死弘度以次當嗣立而高帝以弘度不𩔖已隂與
王翷謀欲出弘度及其弟弘熙于邕容二州逾次立越
王弘昌會蕭益力諫不得行由是高祖晏駕弘度即皇
帝位更今名改大有十五年為光天元年
光天元年春三月尊母昭儀趙氏曰皇太妃以弟晉王
弘熙輔政夏四月遣使蕭規如唐告哀已又遣法物使
孫惠告即位于唐秋七月循州人張遇賢反自稱中天
八國王改元永樂帝以弟越王弘昌為都統循王弘杲
為副以討之我師敗于錢帛館二王為遇賢所圍指揮
使萬景忻陳道庠力戰救之獲免是月改邕州為誠州
(未幾復為邕州)八月葬天皇大帝于康陵上廟號曰高祖九月
命滕紹英如唐賀仁夀節冬十月丙子張遇賢陷循州
刺史劉傅死之
光天二年春三月丙戌帝遇殺殂帝驕奢不親政事高
祖在殯召伶人作樂飲酒宫中裸男女以為樂或衣墨
縗與倡女夜行出入民家由是山海間盗賊競起帝莫
能省左右忤意輒死無敢諫者唯越王弘昌及内常侍
吴懷恩屢諫不聽而晉王弘熙日益進聲伎誘帝為荒
恣帝亦頗疑諸弟圖已敕宦官守宫門入者皆露索帝
酷好手搏弘熙令指揮使陳道庠引力士劉思潮譚令
禋林少彊林少良何昌延五人聚晉府習為角觗以獻
是夜帝與諸王宴長春宫閱之帝大醉起道庠因與思
潮等掖帝拉殺之盡殺左右侍從之人帝立二年年二
十四諡曰殤
中宗本紀
中宗名晟(五國故事作第三主晟又云晟本二名上一字犯宣祖諱去之据此則名弘晟矣)初
名弘熙封晉王既令力士弑殤帝明旦百官諸王莫敢
入宫越王弘昌乃帥諸弟臨于寢殿迎弘熙即皇帝位
更今名改光天二年為應乾元年
應乾元年春三月丁亥以弟弘昌為太尉兼中書令諸
道兵馬都元帥知政事循王弘杲為副元帥參預政事
陳道庠及劉思潮等皆賞賚有差(廣東志云封劉思潮等為功臣)夏四
月戊申朔日有食之五月帝殺其弟循王弘杲帝既弑
兄立不順懼衆不服乃益峻刑法以威衆已而弘杲屢
請討賊隂勸誅劉思潮等以止外議思潮等反譛弘杲
有二心遂及于禍是月建武節度使齊王弘弼求入朝
許之秋七月指揮使萬景忻敗張遇賢于循州遇賢踰
嶺而北冬十月命弟韶王弘雅致仕十一月丁亥祀天
南郊大赦改元乾和羣臣上尊號曰大聖文武玄德大
明至道大廣孝皇帝(歐陽史作大聖文武大明至道大光孝皇帝今從碧落洞天記)
乾和二年春三月帝使盗殺其弟越王弘昌于昌華宫
時弘昌謁襄帝陵于海曲遂遇害辛夘以戶部侍郎陳
偓同平章事夏六月乙巳幽齊王弘弼于私第秋九月
庚子朔日食冬十月鳳凰見邕州丙午帝殺其弟鎮王
弘澤于邕州
乾和三年秋八月甲子朔日有食之帝殺其弟韶王弘
雅九月劉思潮林少彊林少良何昌延伏誅(五代史云殺思潮等)
(五人而通鑑無譚今禋名今從之)帝以左僕射王翷常謀立越王弘昌
出為英州刺史尋賜死于路内外皆懼不自保是時封
惠州水東廟二神曰興祚王泰民王
乾和四年春二月壬戌朔日食秋九月陳道庠伏誅并
族其家及其友鄧伸(五國故亊作鄧甲令從五代史)是時割潮州之佐
鄉縣置敬州
乾和五年春二月辛未北平王劉知遠自立為帝更稱
天福十二年六月晉主知遠改國號曰漢秋九月帝殺
其弟齊王弘弼貴王弘道定王弘益辨王弘濟同王弘
簡益王弘建恩王弘暐宜王弘照盡殺其男納其女充
後宫帝恐諸弟與其子爭國故同日見殺是歲置湯鑊
鐡林刳剔等刑號曰生地獄
乾和六年夏六月戊寅朔日食秋八月帝遣工部郎中
知制誥鍾允章求昏于楚楚王希廣不許帝怒問允章
馬公復能經略南土乎允章對曰楚兄弟方争亡不暇
安能害我帝曰然希廣懦而吝嗇其士卒忘戰日久此
乃吾進取之秋也冬十二月辛巳遣巨象指揮使吴恂
内常侍吳懷恩將兵擊楚攻賀州楚遣决勝指揮使徐
知新將兵五千來救未至我師已拔賀州珣鑿大穽于
城下覆以竹箔加土楚兵逼城悉陷穽中死者無算懷
恩乘勝陷昭州珣復侵桂州竟轉掠全州以歸
乾和七年夏六月癸酉朔日食冬十二月帝如英州受
神丹于野人隨御雲華石室以藏焉
乾和八年冬十一月甲子朔日有食之是歲以宫人盧
瓊仙黃瓊芝為女侍中(一作女學士)朝服冠帶參决政事宗室
勲舊誅戮殆盡惟宦官林延遇等用事外内專恣帝不
復省
乾和九年春正月郭威即皇帝位于大梁崇元殿國號
周改元廣順冬十一月以内常侍吴懷恩為西北招討
使將兵屯桂州境上密謀攻楚楚遣指揮使彭彦暉屯
龍峒以備我時楚王弟希隱知桂州潜召蒙州刺史許
可瓊可瓊畏我兵之逼即棄蒙州趣桂州懷恩乘勢取
蒙州進兵侵掠桂管大擾是月帝遺希隱書大略言唐
兵已據長沙桂林必為所得本朝世為與國重以昏姻
覩兹傾危忍不赴救已發大兵水陸俱進希隱得書遲
回不决丙寅懷恩引兵奄至城下希隱及可瓊奔全州
桂州遂陷懷恩因以方略定宜連梧嚴富昭柳龔象等
州始盡有嶺南之地十二月遣内侍省丞潘崇徹將軍
謝貫將兵攻郴州唐將邊鎬發兵來援崇徹敗唐兵于
義章遂取郴州所俘敗卒盡减一臂以歸之帝自是愈
得志隂令巨艦指揮使暨彦贇以兵入海掠商賈金帛
作離宫遊獵益修葺南宫大明昌華(一作昭華)甘泉玩華秀
華玉清太微諸宫凡數千不可勝紀殿側皆置宫人以
候曉名曰候忩監每宴會帝獨處殿廷間侍宴臣僚皆
結綵亭列坐殿之兩隅宴酣則有司以檻獸而進兩旁
翼以戈戟帝親持弓矢下殿有司引獸檻而前逡廵獸
出趨庭而上帝挽弓射之兩旁戈戟並進獸乃斃其為
樂皆此𩔖也常夜飲大醉以瓜置伶人尚玉樓項拔劍
斫之以試劍因并斬其首明日酒醒復召玉樓侍飲左
右白已殺之帝嘆息而已是歲唐除全道二州刺史以
備我師
乾和十年夏四月丙戌朔日有食之是月唐統軍使候
訓全州刺史張巒寇桂州我兵伏于山谷待之唐兵至
城下伏兵四起夾擊訓敗死巒奔全州冬十二月湖南
王逵將兵及洞蠻兵五萬寇郴州内侍省丞潘崇徹帥師
往救遇于蠔石崇徹登高望曰湖南兵罷而不整可破
也縱擊大破之伏尸八十里是時省宜州之崖山東璽
二縣(宜州舊領龍水崖山東璽天河四縣今併為二)
乾和十一年春正月分兵侵湖南全道永三州秋九月
帝寢疾立子繼興為衛王璇興為桂王慶興為荆王保
興為禎王崇興為梅王癸亥大赦
乾和十二年春正月丙子朔周改元顯德壬辰周主殂
丙申晉王榮嗣皇帝位是月帝親耕藉田以吳昌文為
静海軍節度使兼安南都護初吴權據交州權死子昌
岌立昌岌卒弟昌文立稱臣于我故有是命時遣給事
中李璵以旌節招之璵至白州昌文使人止璵曰海賊
為亂道路不通璵不果行夏四月戊午帝殺其弟高王
弘邈于邕州
乾和十三年春二月庚子朔日食夏六月戊午帝殺其
弟通王弘政于禎州是時博白縣綠含村民自言山谷
深邃人迹少至斗米一二錢有鳳大如鵝五色有冠而
尾甚長有司以聞
乾和十四年春三月乙未甘泉宫使林延遇卒延遇隂
險多算帝誅滅諸弟皆出延遇之謀至是國人相賀延
遇病革時復薦内給事龔澄樞自代帝即日擢澄樞知
承宣院及内侍省是時周遣使來聘帝欲盛誇嶺南之
強館接者遺使者以茉莉文其名曰小南強蓋譏之也
(宋時後主入汴諸臣不識牡丹有朝臣謂之曰此名大北勝蓋報此語)
乾和十五年冬十二月中書侍郎同平章事盧膺卒是
歲帝聞唐兵屢為周人所敗憂形於色遣使入貢中朝
復為湖南隔之乃治戰艦修武備既而曰吾身得免幸
矣何暇慮後世哉又常自言知星會月食牛女間出書
占之嘆曰吾當之矣因縱酒為長夜之飲是時廢儋州
之富羅縣萬安州之富雲博遼二縣(儋州舊領義倫昌化感恩洛陽富羅)
(五縣萬安州舊領萬安陵水富雲博遼四縣)
乾和十六年春(闕)月卜葬域于興王府城北運甕為壙
帝親臨視之秋八月辛巳帝殂年三十九諡曰文武光
聖明孝皇帝廟號中宗陵曰昭陵
十國春秋卷五十九
