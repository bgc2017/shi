盡言集卷第八
論王子韶路昌衡差除不當
右臣伏聞朝廷以王子韶爲太常少卿採之僉
言咸謂未允輒據公議上達天聦按子韶姿性
憸侫行巳無耻熙寕初士大夫有十鑚之諺目
子韶爲衙内鑚盖以其造請公卿之門不憚寒
暑交結權要子弟巧於自媒如刀錐之銛銳也
及吕公著爲御史中丞遂薦子韶以備臺官隂
持兩端見利忘義是時王安石用事方行青苗
之法子韶每進對之際則迎合上意未嘗有一
語敢指政事之失及對公著則復肆誕謾以謂
屢嘗奏䟽言新法之非便盖𣣔上下欺罔两獲
其利先皇帝聖鍳明哲洞照姦心子韶詐窮
情得遂被黜責其後復除荆湖南路轉運判官
為言者䟽其前後過犯及不葬父母之事因而
報罷元祐初擢領劇曹又為御史論其亡狀尋
令外𥙷今少常之任素號清選前日之居此官
者或遂遷侍郎或就拜給諫大用之漸多假此
途豈容匪人輙爾冐處伏望陛下慎重名器
斥遠佞邪收還子韶誤恩别擇賢者庶無虚授
輿議厭服
第二
右臣嘗論奏王子韶除太常少卿不當今已累
日未奉旨揮臣聞子韶熙寕中嘗按錢塘祖無
擇事承望王安石風指巧為排䧟縉紳之間至
今不以為直及任御史苟務容悅上䛕人主下
欺官長先皇帝察其頗僻黜為上元知縣清
議不齒于茲有年中間雖移湖南運判及遷吏
部郎中尚為言者所劾皆即報罷今少常之任
資望愈重一歷此地遂陞要津豈容匪人可冐
優選議者謂子韶頗有文學不沗新命此亦姑
息之論非公言也國家設官分職本以待天下
之才如子韶者反覆姦邪見於已試人物汙下
衆所鄙薄旣不能納忠於先朝豈復能盡節於
陛下雖區區之記問或有可稱而大義巳虧餘
何足道今若不䆒本末妄寘清途臣恐倖門遂
開小人道長甚非朝廷之福惟陛下重惜名
器為官擇人檢會臣前奏事理特降旨揮收還
子韶之命别授賢者以慰輿議
第三
右臣近巳兩具状論奏王子韶除太常少卿不
當至今未奉旨揮按子韶人品冗末性復憸邪
熙寕中為御史之日見利忘義反覆迎合其後
吕公著陳㐮質於上前矯詐悉露先帝疾其
誕謾乃詔之曰外要黨正之名内懷朋姦之實
遂奪言職遠貶江左止此一節巳見弃於清議
而况交結權勢子弟不耻自媒挾持私怨祖
無擇之大獄謟事吕嘉問復得提舉折納差遣
操行卑汙實鮮倫比昨除湖南運判及遷吏部
郎中當時御史猶以為非處子韶之宜劾奏而
罷豈茲少常之任反可輕授除目傳播甚駭物
聽臺諫論列方俟進止子韶略無忌惮遽巳視
事其處心積慮不過以謂朝廷若用言者之論
則巳嘗就職縱使罷去恩例尚優機巧徼幸一
至於此方陛下勵精求治辨别邪正之際尤
不可使此輩輙汙清途伏望聖慈特垂省察收
還子韶之命以為姦人之戒不勝幸甚
第四
右臣近以三具狀論奏王子韶除太常少卿不
當至今未覩施行近者風聞三省奏事之際嘗
蒙宣諭以辨别君子小人為戒輔弼大臣旣被
聖訓謂宜夙夜交儆慎簡庶僚而謬引姦慝塵
汙清選考之衆論皆謂執政之間與子韶之舊
者憐其獨未顕逹是以力為主張臣竊謂大臣
不遺故舊之心則善矣至於屈天下之公議而
伸一已之私恩則非所以為朝廷之計也昨者
王汾除諫議大夫御史止言其恢諧口吃之類
一二小事猶且報罷豈若子韶姦邪反覆見於
巳試柔屈不耻老而益甚遽躋華貫實辱簮紳
况汾以小過而弃捐子韶負大罪而拔擢用捨
之道顕非至公伏望聖慈檢會臣三奏事理追
還子韶誤恩别改閑慢差遣庶無虚授以報群
下
第五
右臣近四具狀論列王子韶差除不當比聞巳
有旨揮别與差遣今早伏覩除目授衛尉卿反
復思之不得其說湏至辨析上煩天聽臣累奏
子韶罪状皆天下之所共知未嘗有一語輙涉
疑似朝廷使之追改則是不以臣言為妄前日
太常之命旣非所宜今七寺正卿又在太常少
卿之上豈可因人彈劾更得超遷予奪重輕悉
皆倒置是非好惡衆且何觀開群小僥倖之門
啓大奸窺伺之隙政事如此臣竊憂之伏望
陛下總覧權綱慎重名器懲子韶之朋附亟令
外𥙷或謂即今苦無顕過則乞依舊以衛尉少
卿處之惟斷自宸衷無惑衆口庶幾公道(不至淪廢)
第六
右臣近嘗再論王子韶本因人言遂罷少卿之
任却除衛尉正卿理有未允乞行追寢以厭公
議今旣累日不蒙旨揮臣聞王子韶者以謂官
制後來太常少卿最為清選今若不容子韶冐
處而七寺卿列乃是觕官捨彼予此别無僥倖
臣請有以折之勘會太常少卿之美遷者或為
侍郎或為給諫前日之李常趙瞻梁燾鮮于侁
趙君錫是也七寺卿則不然崔台符楊汲自大
理孔宗翰由鴻臚韓宗道自太府不作給諫便
拜侍郎安得謂之觕官而少貶於太常也况太
常少卿係從五品諸寺正卿乃從四品子韶自
到衛尉方及一年才擢少卿又正卿列平日不
掛貶議之人尚有驟遷之避以子韶之罪惡顕
著而力排公議必𣣔超擢朝廷政事豈宜如此
臣自沗諫列進言多矣然未嘗以决不可行之
事要君近名惟是公道陵夷小人浸盛是以不
避煩瀆天聽湏至再三論辨况陛下厲精求
治長育人才去一老姦無損於國惟祈&KR1078;斷早
賜施行
第七(自此後論路昌衡)
右臣伏見朝廷以路昌衡為直祕閣權知廣州
竊惟南海之地控制蠻獠風俗輕悍易動難安
祖宗以來擇帥尤重必有綏懷之德濟以肅服
之威使之綂臨乃能鎮静臣按昌衡人品鄙下
資性殘刻昔為安陽知縣以隂事將發而尋醫
昨任陜西監司以舊怨劾吏而無實治余行之
獄則著酷烈之名居親母之喪則有非僻之行
清議不齒為日已久方陛下嗣&KR0574;大寳驅逐
群邪昌衡與蹇周輔輩均號酷吏在所廢斥而
素為蔡確鷹犬極力主張屢竊要官衆謂幸免
今嶺表之寄事任非輕豈茲小人可稱簡拔臣
聞見昌衡罪惡事狀甚多姑𣣔追止誤恩未敢
悉塵天聽伏望陛下深詔輔弼别議掄材非
惟交廣之人免被虐政又俾曲濫之吏少沮凶
威仰冀&KR1078;明特賜採納不勝幸甚
第八
右臣近嘗論列路昌衡除知廣州不當初聞尚
書省勾收告命縉紳莫不欣悅今日乃知却有
旨揮令進奏院依例發下三數日内予奪反覆
中外疑惑實損國體臣按昌衡天資削刻狡獪
誕謾昔熙寕中知相州安陽縣不修士檢醜聲
流聞本路監司將行按發昌衡遽乞尋醫因得
幸免然而内疑指使劉龜年暴揚其事後來陜
西用兵龜年適在秦州夕陽鎮為監押昌衡乃
指名抽差部押糧草𣣔緣軍興中以危法而泄
其私怒是時龜年惧此因依訴於趙濟遂晉而
不遣其事喧騰無不知者臣又聞昌衡執親之
喪寓居南京曾無哀戚之容反為非僻之行有
武人劉振孫者侯其微服出入倡家遂痛毆之
為人所救僅得迯逸及昌衡為陜西轉運副使
振孫又知寧州挾其舊怨勇於報復乃用匿名
之書移振孫為原州都監且匿名文字於法不
當受理而昌衡違法受之振孫事状甚輕曾無
免所居官之罪借令當移亦無降等之理昌衡
任情刺舉不畏公議一路澄清之寄將何頼焉
臣又聞昌衡治余行之獄輙廢錄問違經亂法
天下以為酷吏然而行之舊游王珪之門昌衡
旣於案牘之間隱落其事又密告於王以市私
恩仍與蔡確隂相交結故珪確用事之日寖盗
華要陛下即政之初澄汰姦慝昌衡以死黨
在朝獨免廢放歲月未幾頻易劇任當時士論
固已上譏廊廟下責臺諫今海南之地控制百
蠻推擇帥才尤宜慎重以昌衡之罪惡如彼而
朝廷委付若此臣恐豺狼之性毒烈貪暴必不
能為陛下布宣惠澤鎮安遠民異日生事悔
將無及伏望聖慈速降睿旨收還昌衡誤恩别
擇良守以式南國豈勝幸甚
第九
右臣近兩曾具狀論列路昌衡除知廣州不當
今日雖聞已有旨揮易守潭州而貼職誤恩尚
未追改考之公議咸謂未安湏至開陳上瀆聽
覧臣前章所奏昌衡罪惡固已詳悉而情理之
尤不堪者莫甚於執親之喪而為非僻之行昔
陳壽居父憂之中使婢和藥當時士論尚且鄙
弃豈若昌衡不念顧復之德肆行姦穢之事臣
聞父子之道天性也事親孝則忠可移於君今
昌衡違犯名教絶滅人理於所厚者其薄如此
陛下亦安用之况所貼職名本為南海重寄𣣔
寵其行前命旣罷即合追寝兼長沙守臣從來
亦無盡帶館職之例使昌衡捨烟瘴之遠得湘
潭之便又貼直閣坐制一方天下姦慝何所懲
沮惟陛下留神省察速降睿旨追還昌衡新
命别與閑慢差遣庶幾善惡明辨少厲薄俗
第十
右臣近累具論奏路昌衡前後罪状不堪擢用
及巳罷廣州當追貼職至今未奉旨揮臣之所
言得於公議章累十數遷延五月是非可否終
無定論内外疑惑實害政體况潭州守臣自来
亦無必帶舘職之例豈可因緣差誤輕授小人
伏望聖慈審察事理明詔執政早令追改使朝
廷判别邪正之道信於天下如昌衡輩誠何足
惜惟陛下斷之不疑豈勝幸甚
第十一(併論子韶昌衡)
右臣近已累收論列王子韶路昌衡差除不當
至今未蒙施行議者謂子韶記問該慱昌衡吏
事強敏其才可用不𣣔終廢臣竊惑焉朝廷取
人固必有道若大節已善或有小疵才難求全
理當掄擢傳所謂不以一青掩大德者是也其
或素行邪僻大義已虧雖有小才固無足取此
少正邜之行偽而堅言偽而辨學非而慱順非
而澤所以不能迯孔子之誅也按子韶上罔
先帝下欺長貳為臣不忠清議所弃昌衡報親
之喪曾無哀戚肆行邪穢絶滅天性為子不孝
典法所誅豈謂斯人反蒙襃進再三惟慮不得
其說臣竊謂朝廷差除固有當否言者議論不
無是非旣不以子韶為太常少卿又追還昌衡
廣州之命則前日所差為不當臣之言為是矣
繼而罷少常者更遷衛尉正卿免南海者依舊
貼職以為潭帥則臣之議論孰是孰非朝廷差
除孰當孰否數日之間反覆如此傳播天下豈
不疑惑昔魏太祖有言曰荀令君之進善不進
不休荀軍師之去惡不去不止今昌衡子韶可
進之善少可去之惡大黜之有厲於薄俗用之
無𥙷於聖時何為遂非憚於追改臣聞三軍可
以奪帥匹夫不可以奪志臣雖愚陋敢忘素守
惟陛下無恤反汗之嫌自遺養虎之患檢會
臣累奏事理早賜旨揮
第十二
臣近以王子韶路昌衡差除不當前後共十一
次論列未蒙施行議者謂君命已行難於反汗
臣竊以謂不然國家良法善政天下以為便者
大臣當為陛下恊守之不可變也至於進退
人物間有差失但不吝於改過猶無害於得人
今朝廷政事之可守者往往不能固執初議屢
有變更以惑亂天下之視聽至於引用姦惡以
致人言則反遂非自用不恤公議而徒以不𣣔
反汗為說臣所未諭議者又謂言者好求人之
過而執政惟用人之才臣亦以為不然古今用
人誠難求備要當錄其大而略其細則無弃人
矣今子韶之為臣不忠昌衡之為子不孝清議
之所共疾典法之所不赦雖區區之所記問吏
事有足稱者然而可取之善小可弃之惡大用
之有害於名教黜之無損於聖朝而大臣謂之
用才亦巳過矣臣聞近日除吏之際每患言者
彈駁以謂數有追改則恐差除不行臣竊謂朝
廷不知其不可而使之則罪在耳目之官苟知
其惡而不去則咎將誰執與其用人之後惡臺
諫之多言曷若未用之前少加審慎而使人無
可言者乎臣非敢以所論未行忿而求勝直𣣔
以天下之公議上逹聖聦庶幾退斥姦邪奬進
良善為國家開衆正之路立太平之基而已惟
陛下察臣之志力主公道罷子韶昌衡之命以
為天下臣子之戒
第十三
右臣近以王子韶路昌衡差除不當前後共十
二次論列未蒙施行臣條奏二人罪状固已詳
悉皆中外之所共知非敢以疑似難明之事而
妄加之也朝廷取其小才而遺其大惡苟無私
意何以至此臣所以反復論奏不能自屈者特
以聖明在上與天下之公論爲可恃尔伏望
陛下力主正道更加詳察以臣所言子韶昌衡
事狀下御史臺体量如皆有實非臣厚誣即乞
特降睿旨䟽其罪惡而顕黜之以戒天下之爲
臣不忠爲子不孝者若有一事稍涉虛妄臣亦
不敢苟避罔上之戮惟祈聖鍳早決是非使枉
直不至於两存姦慝不容於幸進愚臣願望實
在於此
第十四
右臣昨以王子韶路昌衡差除不當前後共十
三次論列近日雖蒙朝廷以子韶出守滄州而
昌衡之命猶未追改臣旣任言責實畏公議累
煩天聽盖非獲已竊謂二廣之地控制百蠻
祖宗以来選委尤重然而嶺南瘴毒人所憚行
故凡命帥恩例特厚或貼以職或進其官悉有
舊章可以推考今昌衡為子不孝為吏酷虐附
會王珪蔡確屢興大獄違經亂法天下怨疾得
免廢弃巳為厚幸比叨擢用尋致人言旣罷五
羊之行猶冐直閣之寵捨烟瘴之遠得湘潭之
便使昌衡自為之計不過如此况因彈劾而所
授反優於前日輕重倒置何所懲勸臣聞惟名
與器不可以假人今館職帥權世謂高選若容
邪黨輒尔濫處臣恐朋邪群小以苟得相矜而
正人端士以同受為耻陛下厲世磨鈍之具
遂為虚名此尤不可以不慎也伏望聖慈檢會
臣累奏事理追寝昌衡過嶺貼職處之散地非
惟使不孝酷虐之類無以覬幸誤恩亦足示朝
廷之好惡風化天下
奏乞罷畿内保甲
右臣竊惟祖宗深鍳五代外重之弊聚天下
之兵寓之畿邑制馭四海如臂使指可謂盡善
矣然而河北河東陜西之地密接戎狄居常宿
師以為戰守之備尚恐兵威未振不足以壮中
國之勢乃籍民丁謂之義勇雖未嘗使冐鋒鏑
盖資其虛聲以奪敵人之心爾熙寕中
先皇帝𣣔廣其法於天下始命排之為保甲以
習武事陛下踐祚之初旣罷長上教閱止令
農隙之月倣祖宗義勇之制專委州縣以次
集教平居無事之日俾民服力南畆而又順時
講武以張軍聲深得禦外治内之策然臣有所
未諭者竊謂自古王畿之民異於郡國所任之
事常務輕簡盖休養其力以重根本也今府界
正兵旣多固非三路之比而千里之内亦置保
甲勞民示弱理有未安雖連歲災傷依例免教
而此名尚在終累人心使比屋之間不得坦然
爲自安之計亦何益也伏望聖慈深賜省察應
畿縣保甲悉令廢罷所貴民力舒緩人情安泰
遠近輕重不失國體
論黃廉除起居郎不當事
臣竊惟左右之史紀人主之言動職清地要它
官莫比國朝以来付界尤重搢紳之士一歷茲
選必贊書命遂直禁林非器識端方上下所信
才學優贍中外所推者不虚授也臣伏見起居
郎黃廉立朝無正直之名涖官有附會之實容
悅側媚善於進取從來清議未嘗與之忽蒙掄
擢甚欝衆望命下之日適會臣辞免誤恩家居
待報旣未領事不敢奏章遂容斯人乘間叨據
方陛下辨别邪正長育人材之際如廉亡状
實玷清選深慮朝廷業巳除授無名罷免伏望
聖慈面諭執政假一修撰之職處以使者之任
姑俾宣力於外以杜姦邪幸進之漸惟冀特晉
聖慮早賜旨揮取進止
論陜西塩鈔鐡錢之弊
臣伏見陜西塩鈔鐡錢之弊莫甚今日向者塩
鈔㳂邊及近裏州軍轉賣至京隨處價直增損
不過三五百文是致塩貨通行商賈獲利今則
關陜每鈔一席價錢僅及十千纔至西京所賣
不及六貫或就觧池請塩一席脚乘之費通約
一十二千搬至西京止賣七貫巳上塩鈔與搬
塩所折皆十分之四五此塩鈔之弊也舊制大
鐡錢之法每一文當小銅錢二文今則用鐡錢
一貫五六百文換易銅錢一貫往往乘時尚或
增長此鐡錢之弊也二者弊源皆在官司自來
嬴餘以𥙷支計不詳法度與民争利且鈔法本
𣣔㳂邊召人入中錢物給鈔支塩以實邊備隨
處或賤或貴客人趁時往來販易公私兩獲其
利今則官司自契勘價賤州軍收買却於價高
處出賣是以商賈不行有無不通陜右素無出
産道路附帶錢物之人惟用塩鈔故不免競添
高價收買此塩鈔與民争利也鐡錢銅錢舊日
相兼一等行用更無輕重之别止自近歲以来
陜西官司計較鼔鑄鐡錢獲利稍厚諸處錢監
罷鑄銅錢是以民間稍稍難得或湏用銅錢出
入即以鐡錢加息一分換易近日官司又令應
係支給請俸及買賣等只支一色鐡錢依民間
分數加息出換公私相競漸次添價始自一分
今至六七分矣此銅錢與民争利也陜西塩鈔
鐡錢之法素號經久之利而今日之弊至於如
此况陜右京西二路彊境相接每於界首計其
米麥金帛之價僅争一倍皆以此也久而不革
為害浸深權時之宜在所損益為今之計惟使
陜西官司罷買塩鈔止令民間販易其觧州塩
池支給塩貨並用熙寧以前舊法仍將諸司見
在樁管銅錢盡數兊撥與轉運司自今後應係
支用並依舊日衮同鐵錢中半支給其官中加
息換易銅錢亦行禁止諸州錢監舊鑄銅錢去
處亦令興復如此則塩鈔與鐡錢之法必行商
旅復通公私共利亦理財𥙿民之道也伏望聖
慈詳酌特賜旨揮施行取進止
盡言集卷第八(終)
