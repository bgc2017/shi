盡言集卷第十三
論鄧温伯差除不當
臣伏見朝廷除鄧温伯爲翰林學士承旨初則
中書舍人繳還詞頭繼又給事中兩次封駁臣
竊謂至公之朝必無遂非之理遷延累日未敢
論列比聞傳報前命復下搢紳相頋莫不失色
何者陛下即位以來未嘗沮抑公論今兩省
給舍舉職如此盖是僉議以爲失當朝廷略不
聽納持之益堅臣再三思之不得其說及觀告
詞乃知陛下以攀附之故遂加恩寵臣獨疑
其不然湏至辨正前代創業之主經綸草昧乃
有豪傑之士用爲佐命之臣謂之攀附可也繼
体之君或由儲二或自藩邸春宫王府咸俻僚
屬以其有保傳之恩調護之效謂之攀附亦可
也恭惟陛下初自妙齡未遑出閤誕膺天命
遽踐宸極中間温伯雖曾暫掌牋記何嘗得望
清光而遂以攀附加之循名考實顯爲非據况
温伯姦邪反覆天下所知隂假王言内交蔡確
此實有罪苟逭典刑更被誤恩尤駭物聽伏冀
陛下審察清議斥遠佞人收還詔除以慰衆望
取進止
第二
臣近嘗論奏鄧温伯除翰林學士承旨不當至
今未奉旨揮臣謹按温伯資禀姦邪貪附權利
熙寕中王安石吕惠卿勢均力敵更相傾䧟温
伯始終反覆出入兩黨巧構側媚情熊萬状元
豊間蔡礶用事悉心附託召自成都置之翰苑
及陛下纂承天極褒賞輔弼温伯草王珪麻
制則曰預定議於禁途爲確命詞則曰尤嘉定
議之公臣太皇太后之立孫神宗皇帝
之與子上當天意下符人望聖心先定不假外
謀考經稽古無一不合確實何力敢貪天功就
如姦人之言出於大臣之策亦當先推上相方
及次輔而温伯隂受邪說稍絀王珪乃於確制
特爲溢美重輕顛倒欺惑天下盖小人之深計
將徼幸於異日温伯預聞其事故欲以此張本
原心定罪宜蒙顕戮苟迯誅竄已出大恩豈可
塵汚玉堂奉承密旨况中書舍人&KR0819;納詞頭給
事中再曾封駮成命之下則御史全臺兩省諫
官並有論列陛下即位以來用人多矣至於
衆論沸騰物情駭動未見如今日之甚者以此
卜之則公議所弃不可不去也伏望聖慈察君
子小人消長之機爲宗廟社稷永遠之慮早出
臣奏付外施行不勝惓惓之懇取進止
第三
臣近巳兩曾論奏鄧温伯差除不當至今未奉
旨揮臣聞朝廷之務莫先於用人君子進則治
之本也小人用則乱之階也王者深居於九重
不能盡知臣下之邪正是以設諫官御史之職
俾司耳目之任而採中外之公議是非可否惟
衆之從故蔽賢之言不能害君子黨姦之論無
以助小人明君無所用心而賢不肖自辨知人
則哲其道不過於此今温伯姦邪反覆惟利是
視交結蔡確臣節不忠自聞詔除甚駭物听臺
諫論列乞寝成命今巳累日未听俞旨事繫消
長不避誅譴伏望陛下以臣累奏付外施行
勿以姦人先入之語而廢天下至公之論豈勝
幸甚取進止
第四
臣前日以職事進對因及治乱安危之大計伏
蒙聖慈特賜開納感激抃蹈莫能自勝最後論
鄧温伯差除不當陛下諭臣曰卿等湏体朝
廷之意天下事豈可盡由臺諫亦當出自宸衷
臣雖已具義理開陳退而深思猶有未盡輒布
悃愊上瀆天聦惟陛下不憚煩而試聽之臣
嘗讀國語以謂天子聽政使公卿至於列士獻
詩瞽獻曲史獻書師箴瞍賦矇誦百工諫庶人
傳語近臣盡規親戚𥙷察瞽史教誨耆艾修之
而後王斟酌焉是三代之前上則公卿大夫朝
夕得以納忠下則百工庶民猶執藝事以諫故
忠言嘉謀日聞於上而天下之情無幽不燭無
遠不通所為必成所舉必當者諫諍之效也後
世之士不務獻納於君而多為自全之謀正論
遠猷鮮有入告於是設員置職而責之以諫矣
夫進言者日益少而聽言者不加勤此天下之
治所以終愧於先王之盛時也神宗皇帝考
古揆今更新官制以朝廷者政事之所自出乃
用有唐六典之法置舍人於中書省凢詔令之
未安法度之未便皆得抗議庶恊厥中萬一差
失則設給事中於門下省委之封駁猶恐人之
謀慮不能盡善則又命諫官議論御史紏弹上
下維持綱紀完密誠使此地率皆得人交修職
業而朝廷不治者未之有也今天下方制萬里
獲覩陛下之清光者億兆之中僅有一二就
獲覩之中得接言議者又千萬無一焉自二聖
臨御以來群臣無非次之對上則六七執政下
則四五言官而已陛下所與謀議者其寡少
如此臣若更以体朝廷為事知公議之不可而
不以告於陛下則黎民疾苦萬務闕失邪正
之消長中外之情偽何以盡逹於聖聽乎昔唐
太宗之朝三日不諫則責侍臣盖高卑之勢旣
已遼絶上下之情常苦不通虚已招來猶或不
至儻示厭薄人誰盡忠書稱堯之德則曰稽于
衆舍巳從人語舜之功則曰明四目逹四聦序
禹之所以興則曰益贊于禹禹拜昌言述湯之
所以王則曰用人惟已改過不吝惟其諫而能
聽聽而能改此尭舜禹湯之所以聖也伏望
陛下開廣聦明延納忠讜言或逆耳則求諸道
語或遜志則知其惡任賢勿二去邪勿疑使懷
姦者無隙可乘履正者樂告以善陛下廣覽
兼聽日新聖德與尭舜禹湯並驅争先不其偉
歟臣待罪諫垣曾乏善状惟是盡誠無隱庶(幾)
報塞大恩更願陛下察其愛君之心恕其狂
妄之罪少賜採擇不勝幸甚取進止
第五
臣近已四次論奏鄧伯温差除不當至今未奉
旨揮臣不敢遠引前古上煩天聦止以
祖宗故事更為陛下開陳庶幾愚忠或蒙採
納臣伏觀太祖以和㠓貴家子能業文甚寵
待之𣣔召入翰林謂近臣曰㠓眸子眊然胸中
必不正不可以居近侍其命遂寝景德三年樞
密院議次𥙷禁軍列校王繼英奏曰藩邸給事
之人尚在外職者皆聚議騰謗謂臣蒙蔽不言
於上致其晉滯真宗曰此等皆不自修省苟
求僥倖本以因緣際會儻加陞擢必湏有名方
塞輿議先朝時有一散從官李荣在藩日曾預
給使後十餘年但隷名尚食局嘗隨流輩預選
先帝見而詢之乃知荣也止遷隊長歲餘漸擢
爲小校盖國家爵位不可輕授也臣每讀至此
輒廢書歎息何者祖宗不吝爵位惟以待天
下之賢苟非其人未嘗輕假名噐豈特畏下之
議已盖將貽謀於後世也且藩邸之吏預有執
事之勤雖軍校之微猶不𣣔無名與之况玉堂
禁近萬萬於此者乎祖宗之朝尤重學士每
𣣔命人必審其才噐之邪正盖將求賢以自輔
非專取其文藝而已如和㠓者固未見過惡之
迹但觀其眸子疑非端士遂不復用則選掄之
意豈𣣔以小人在側邪今温伯姦邪反覆皆有
顕状出入安石惠卿之黨盗取荣寵晩附蔡確
輕用王言貪天之功徼幸異日非特和㠓之比
也但以暫掌牋記遂竊攀附之名俾長禁林奉
承密旨又非小校之類也臣竊謂太祖雖愛
和㠓之才恐非正人乃輟翰苑之命
陛下知温伯之姦慝而寘於論思之地
太宗真宗於合推恩人猶不輕授陛下未
嘗出閤温伯本非宫僚今乃無名假寵如此臣
竊為陛下惜之陛下亦當為祖宗惜之
也况詞頭初下中書舍人已嘗繳納成命旣降
給事中再具封還朝廷皆不聽從然後御史全
臺兩省諫官相繼論列苟粗合於公議豈至於
此紛紜伏望陛下上体三聖之心下為萬
世之法因温伯之辭免收還新命使小人之道
不能寖長以為朝廷異時之患天下幸甚取(進止)
第六
臣向者累具論列鄧温伯差除不當乞行追寝
未奉旨揮間臣以疾在告不復再進章䟽近日
竊聞温伯將受新命臣雖伏枕危殆日夕憂懣
何者陛下即位以來振起正道登用賢俊天
下之情翕然歌頌今温伯之姦邪反覆中外所
知攘奪太皇太后社稷之功以歸蔡確此戴
天履地者之所共疾况臣誤被恩擢列職諫省
豈敢容縱姦慝以為朝廷異日之患乎自唐以
來為翰林學士承旨鮮有不登宰輔近日蘇頌
是也今温伯旣至此地異日豈敢保其不至執
政邪臣大病之餘三次勞復自度疾勢恐不得
再望清光若姦人不去朝廷臣雖死目不瞑矣
臣不能自書謹口授臣男具錄上進惟
陛下哀而聽之取進止
貼黃
臣聞温伯差除本不出聖意止由吕
大防留身薦引故有是命然大防之
意非特𣣔成就温伯以自結於群姦
而巳盖昨來都司擬定任永夀酬賞
不當臺諫官屢有彈劾大防切齒惡
之無以泄其忿怒是以明知温伯之
罪公然提拔意謂言者必湏力争則
𣣔假此為名以逐臣等皆是宰相之
隂謀願陛下聖明深賜省察又若
謂温伯曾掌牋記𣣔示恩禮即乞朝
廷優與職名處之藩鎮則陛下所
以待温伯者不(爲不)厚而小人䆮長之
勢可消惟乞出自聖斷早賦施行
引疾乞宫觀事
臣昨於前月二十一日忽感寒疾尋在朝假將
理比至中汗勢極危殆後以氣血衰耗津液凝
滯兩足拘挛不能舉動至今伏枕調治未效詢
之醫者以謂近日未有完愈之期竊以二聖耳
目之官恐非賤臣養疾之地𣣔望&KR0790;慈垂察誠
懇特除臣一宫觀差遣許任便居住異時苟遂
康復朝廷别有任使願竭犬馬之力仰酬天地
之賜惟陛下哀憐早賜旨揮取進止
乞别差官看詳役法事
准元祐五年五月二日尚書省劄子勘會近
降旨揮差右諫議大夫劉安世點檢戶曹文
字竊慮役法内有未完事件亦合看詳五月
二日三省同奉聖旨令劉安世一就看詳如
有未完未便即具利害聞奏
右臣近為疾病在假已准朝旨差右諫議大夫
朱光庭兼權點檢戶曹文字今來臣所患殊未
有痊復之期竊慮稽違詔命伏乞朝廷詳酌别
降旨揮
辭免中書舍人及乞宫觀事
右臣准閤門賜到告一道伏蒙聖恩除臣試中
書舍人者承命震驚罔知所措竊以代言之任
素號才難如臣空疎實為虚授而又向者屢曾
論列鄧温伯罪惡不當復在朝廷于今累月未
蒙開納方俟譴逐乃叨遷陟臣之自處固已難
安盈庭公言何可不畏况臣久嬰疾病氣体衰
嬴巳嘗奏陳乞一宫觀差遣伏望聖慈收還誤
恩檢會前奏早賜俞允以安愚分所有告命不
敢祗受謹錄奏聞伏候勑旨
第二
右臣近嘗具奏乞收還所除中書舍人告命准
尚書省劄子奉聖旨不許辭免者犬馬賤誠輒
干&KR0790;聽天恩深厚未賜允從進退凌競靡遑寧
處伏念臣待罪諫列曾無善状旣有言責義在
盡忠而自春迄今論事不效旋以疾病久廢職
業謂宜罷斥以副清議更蒙褒擢實累政体伏
惟陛下黜陟多士務恊至公任用群臣不違
所學願察孤危之志㑭全出處之宜檢會臣前
奏所陳早罷新命特除一宫觀差遣執堅死節
仰報洪私不任懇切之至
第三
右臣准尚書省劄子以臣再乞收還所除中書
舍人告命奉聖旨不許辭免者愚誠迫切屢瀆
天聦盛德包含荐煩聖諭憂危自失啓處不遑
伏念臣起自寒生本無他技陛下不次拔擢
寘于掖垣儒者之荣所宜拜命然臣固執鄙陋
未卽奉承者其說有二自昔臺諫論事必以邪
正為先盖君子小人消長之機繫天下國家治
亂之本臣論温伯至於累章卒不能回是為失
職固當罷免以戒曠官更被褒遷重得罪於清
議此臣之所不敢也舍人之任實代王言分押
六房預聞機務非慱學能文逹於政事者孰宜
為之臣屬辭非工訥於應用記聞衰落不練舊
章一旦叨居必速官謗此臣之所不能也旣有
所不敢又有所不能惟是二者義難冐處伏望
陛下察臣至懇追寝誤恩檢會累奏事理除一
宫觀差遣庶安愚分不累明時仰冀&KR0790;慈特垂
矜允
第四
臣近巳累次具状辭免新命伏奉聖旨未賜開
許彷徨跼踳方不自安又蒙兩宫遣使特降宣
問錫以珍膳恩禮殊絶非疎賤之臣所宜當者
中外傳播讙仰盛德臣非木石豈不體
陛下睠遇之隆思效古人國士之報然臣有不
得已之血誠湏至干瀆天聽惟陛下無憚煩
而詳覽焉臣向感寒疾初汗失盖兩足拘攣不
能步履竊自傷悼必為廢人至五月間第三次
勞復再中大汗幸而氣脉通徹遂能屈伸今旣
踰月而兩膝無力杖乃能起日來自試率三二
十步輒筋急而止至於拜跪尤所未堪臣竊計
之旣備從官隔日朝謁自下馬以至後殿起居
進退徑趨本局往復幾二三里以臣疲&KR1170;無由
勉強本𣣔請一小郡頥養歲月而大病之餘失
血過甚心虚徤忘亦恐管勾公事不前加以慈
親年高素多疾恙方此盛暑不可出京進退憂
惶莫知所處夙夜自念當仁聖臨御不𣣔使天
下有一物之失所臣雖亡状曲荷誤知若不披
露心腹投誠歸上則犬馬之志終無所伸是以
不避誅夷再陳旒冕伏望陛下察臣至墾未
嘗避事特降&KR0790;旨檢會累奏除一宫觀差遣㑭
臣上供親養下就醫藥異日所苦果得痊復朝
廷别有差使斷不敢辭臣無任祈天俟命激切
震恐之至取進止
第五
臣近具劄子上煩天聽乞還新命除一宫觀差
遣伏奉聖旨令閤門差人齎告就賜仍故謝候
痊安日疾速供軄者聞命震驚靡寒而慄伏念
臣昨蒙兩宫遣使宣問錫以珍膳議者皆謂
陛下寵睠言路古昔所無宜卽奉承以就聖朝
盛德之事臣是以包羞拜賜不復有言今則又
荷至恩委曲優異皆前日朝廷所以体貌大臣
者顧循涯分義莫敢當若不自陳益犯清議臣
聞管仲必辭上卿之饗虞人不受大夫之招盖
所以別異等威尊嚴堂陛聖賢所取方冊具存
恭惟國朝御待臣下重輕之体自有典常豈兹
愚臣可冐殊禮而况端居私室坐受君命不待
陛謝遂領職事恩數太厚非特朝廷貽過舉之
嫌稽慢有誅重使賤臣負不恭之譴兼臣言事
亡状已媿曠官久病氣衰艱於步履自度疲&KR1170;
卒未全安詞掖要繁必難強勉伏望陛下曲
回天造垂鑒危誠追寝誤恩檢會累奏早除臣
一宫官差遣不勝幸願取進止
第六
臣近者累辭誤恩乞一宫觀差遣伏奉聖旨依
前降旨揮者宸睠優隆固宜祗受私誠迫切尚
敢煩言輒冐誅夷終祈開許臣聞賈誼之論以
謂上設廉耻禮義以遇其臣而臣不以節行報
其上者則非人類也今陛下之待臣者至矣
而臣之所以報陛下者無以他能思惟砥節
礪行進退出處之際不為天下清議之所弃庶
幾無負兩宫拔擢之恩尔臣論事亡状方俟黜
幽久病未痊自宜避位更蒙進職愈重憂皇是
以屢瀆天聦願寖新命聖慈容貸累加訓諭臣
若迫於恩禮勉強奉承行不顧言利勝於義則
報上之節喪矣陛下亦安用之自來臣僚凡
有除授分所當得惟以禮辭朝廷必使受之無
不可者如臣今日所請直以義有難安寧伏稽
慢之重誅不敢順命而苟止伏望陛下擴天
地不報之德察犬馬至危之情收還詔書檢會
累奏早降旨揮授臣一宫觀差遣使臣進退有
地不得罪於清議以逐臣謹古人之戒報
陛下之誠豈勝幸甚取進止
貼黃
竊慮朝廷以臣嘗備從官不𣣔遽置
散地必假一郡以示恩禮然臣疾病
累月身心衰耗實難強勉以修職事
兼臣母老多病不能出京若俟君命
巳行旋具辭免深恐愈成煩黷伏望
聖慈曲從臣請除一宫觀差遣任便
居住庶得上供親養下就醫藥惟
陛下保全始終特賜矜允
第七
臣近具劄子陳乞宫觀差遣伏奉聖旨依累降
旨揮者區區血誠盡於前奏竊謂旣塵天聽必
見矜許豈意再煩聖諭未賜允從夙夕震悸幾
無生理伏念臣自被詔除今巳累月間蒙宸睠
遣使宣問錫以珍膳又降&KR0790;旨就第賜告特放
陛謝便令供職恩禮殊異聳動中外臣若粗能
強勉豈敢違抗君命飾詐近名然臣不幸義有
難安心懷自愧加以中汗而來凡八十日百端
醫治終未完復雖策杖可以步履而拜跪陟降
俱覺艱難貪戀明時未忍謝事所以懇求閑局
頥養歲月覬幸痊愈復備驅策今朝廷之姦邪
尚在愚臣之疾病未瘳豈敢更竊寵荣干犯清
議輙冐誅殛再申悃愊惟陛下全臣節於今
日責臣報於異時檢會累奏早除一宫觀差遣
臣無任祈天俟命激切殞越之至取進止
應詔言事(時爲宝文閤待制樞密都承旨)
臣伏自去歲病疾得請崇福曾未數月復蒙召
用雖聖恩慱大不遺小才而臣樸拙愚暗未有
以報塞萬一坐耗厚禄日負憂愧至於當今之
要務朝廷之闕政每有聞見屢𣣔論列而旣去
言路不敢出位伏覩今年四月七日尚書省劄
子勘會近臣自許言事三省同奉聖旨令御史
臺行下臣忝備從官親承詔命事繫國体義當
盡規願陛下留神而聽之臣聞朝廷除吕惠
卿中散大夫光禄卿分司南京物議沸騰輿情
震駭伏惟陛下初踐宸極務從人𣣔以惠卿
蔡確之徒殘民蠧國辜負任使為四海所疾是
以相繼貶逐屏之遠方雖匹夫匹婦之愚莫不
暁然知二聖之心本為天下生灵驅除患害
非有好惡之私也謂宜永投荒裔終身不齒而
惠卿自移宣城方踰再歲考之常法猶未當叙
不識何名遽復卿列議者謂蔡確之母見在京
師干訴朝廷願還其子大臣未敢直從其請故
以惠卿嘗試兩宫若惠卿之命遂行則將籍以
及確確旣復用則章惇之類如蝟毛而起為天
下國家計者其得安乎臣伏觀國朝會要第二
百三十七卷太宗皇帝雍熙二年五月二十
四日中書門下言有掌任職官譴謫在外者作
經赦宥望令歸闕責其後效帝不許謂宰相曰
朝廷致理當任賢良君子小人宜在明辨大抵
人君宜先自正其身亦如治家家長不正家亦
亂矣故聽讒邪之言則骨肉至親坐成離間豈
能至肥家睦族之道歟大小雖殊其致一也今
海島瓊崖遠處甚有竄謫之人郊禋已來豈不
在念盖此等為行巇嶮若小得志則復結朋黨
恣其毀譽如害群之馬豈宜輕議哉臣竊謂
祖宗仁德均被動植及其制馭小人則一切斷
之以義惟陛下善繼善述不愆不忘保守初
政堅如金石萬機之睱屢省先訓異日或有大
臣尚持姑息之論巧為道地假借大姦伏望
陛下以太宗之至言面折其妄使中外群小不
能窺伺朝廷之間隙摇動正道天下幸甚取進
止
盡言集卷第十三(終)
