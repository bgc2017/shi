盡言集序
司馬温公與王介甫清儉廉介孝友文章為天
下學士大夫所瞻仰然兩人所趣則大有不同
其一人以正進其一人以術行介甫所學者申
韓而文之以六經温公所學者周孔亦文之以
六經故介甫之門多小人而温公之門多君子
温公一傳而得劉噐之再傳而得陳瑩中介甫
一傳而得吕太尉再傳而得蔡新州三傳而得
章丞相四傳而得蔡太師五傳而得王太傅介
甫學行使
二聖北狩夷狄亂華嗚呼悲哉噐之在諫垣專
攻王氏黨其扶持正道亦云切矣余雖不及參
識其人讀其遺藁徒深慨嘆而巳紹興丙子八
月日左奉議郎充秘閣修撰知温州軍提舉學
事兼管内勸農使張九成序
刻盡言集序
吾友銅梁張肖甫飭兵大名大名宋元城劉先
生鄊也肖甫乃刻其盡言集以風示宇内移書
要余序曩余與肖甫同游大名數謁先生祠歎
其言不傳其後於京師錄斯集於李文逹公之
裔孫錦衣汴所誦之輙扼腕憤歎熱衷而汗顔
媿不能如先生盡言也乃今肖甫刻之是宜余
序序曰昔孟軻氏稱大丈夫冨貴不能滛貧賤
不能移威武不能屈其致不動心故也先生遭
宋熙豊之後爲司馬光吕公著所薦職諫官累
歲正色立朝數犯逆鱗小人乘之譛以投荒凡
令甲所載遠悪地無不周歷蔡京卞軰期寘之
死梅守勸使自爲計先生色不爲動既老梁師
成欲大用之而使人諷爲子孫計先生曰吾若
爲子孫計不至是矣嗟乎斯豈冨貴貧賤威武
所能動耶盖先生師司馬文正終身致不妄語
之功友范祖禹同心知諫而厥考太㒒公介行
危言歉不得爲諫官母夫人又勉以捐身報主
其父母師友之賢忠孝正直所繇成也知無不
言言無不盡斯集也人臣之亀鏡也哉初先生
自謂不爲子孫計今去先生四百餘年其後人
在𣏌者詩書世業科第嗣興當時附京卞侫師
成計子孫者今何如哉肖甫好古崇賢計世道
乃刻斯集其有所感也夫
隆慶庚午冬十二月甲寅前進士金華陸柬序
刻元城先生盡言集序
余少聞長者言元城先生直言被竄事心竊壮
之稍長爲儒生至郡謁先生祠輒低回留之不
能去則私臆以爲先生在當時目爲殿上虎其
忠言讜議當有著成編帙皎皎在人聞見者何
宋史之寥廓也及讀其門人所爲語錄則又蕪
漫不足發而文詞亦不少槩見於心甚弗當豈
所謂殿上虎者固盡是耶去歲銅梁張㠠山公
憲副來鎮吾郡亟慕先生欲標榜以式後進求
先生遺言不可得博搜之久乃得其盡言集於
大梁
宗藩西亭處則大喜而集仍手抄不便傳誦因
命郡守暘谷王君清戎雲嶽朱君司理龍陽蔡
君梓之成會公以文武才擢陜參政治行有日
猶以序命余曰公先生里中人公敢言類先生
是序公不得辭且集湮没二三百載今始顯出
詎謂無待余承命逡廵曰唯唯否否何敢當第
先生之所以盡言與公之所以刻是集者則不
可以不之序也序曰夫古稱盡言者至龍逢比
千極矣在漢則有汲長孺在唐則有魏陸二公
在宋則有先生而先生之爲諫議正當熙寕元
祐章惇蔡亰諸黨進退之間而宋北狩南渡未
然之際乃先生之所建白每以辯是非邪正進
君子退小人爲急其攻擊章蔡諸䟽至二三十
上不止甚或犯主顔色雷霆震怒旁觀縮朒先
生則少停復奏不爲竦撓嗚呼其亦苦且危矣
語曰知無不言言無不盡其先生謂乎使先生
之說果行則章蔡可以不横元祐可以不蠱徽
欽可以不北而高孝可以不南宋之社稷至今
存可也柰之何鑿柄之不入而春循梅新高竇
雷化諸蠻烟瘴雨之區卒爲先生奉母延喘之
所也悲夫然於先生則何病矣徒令後之論國
是者惟三致嘆於當時之君臣而巳且先生之
所以能盡言若此者盖緣先生久從司馬公游
得誠之一言為盡心行巳之要而求誠之功又
始不妄語所得固非淺鮮者故能誠以事主引
是非争天下大體死生禍福視如浮漚而將與
孟子剛大不動心者埓矣由是觀之先生誠何
如人哉先生誠何如人哉今去先生久矣而鄕
後進小子仰先生如太嶽北斗之不可即縉紳
大夫游吾郡者聞先生風則思願為之執鞭而
有不能孰謂忠義之心果古今殊乎夫君子愛
其人則思永其傳希其蹤則思踐其實兹集出
將使後之論先生者得與龍逢比干諸公同游
而鄕後進與縉紳之仰止先生者各砥礪其廉
隅節槩以無負先生而時事國運且有頼斯固
㠠山公與郡太守諸君刻布是集之意巳然㠠
山公蜀人也昔蘇長公稱先生為真鐵漢至今
名為確言乃公亦炳播是集殆又為先生之鍾
期乎然余則非其人胡足為先生序亦少致嚮
慕之私云集凡三卷刻之郡署中
隆慶辛未正月吉日
賜同進士出身前吏科給事中郡後學石星譔
劉元城盡言集序
古人所謂不朽者三而言居其一言非難盡言
爲難盡言非難盡言於君尤難噫若劉元城先
生者其殆能人之所尤難者耶先生魏人也宋
時舉進士初除諫官即欲以直諫報主又慮坐
是罹罪貽母氏憂乃入白母太夫人欲辭職終
飬即是可以覘先生之孝母太夫人述先君子
欲爲諫官而不獲之故再四勉慰強使就職先
生拜謝教及入諫垣遇事極言略無顧避即是
可以知先生之忠古人謂出處可卜事業先生
忠孝根於天性故其出處大致如此閱盡言集
中如論胡宗愈除職不當至二十一䟽論章惇
蔡確強買譏訕各至十一二䟽他多類是正言
讜論百折不廻必斥其人寝其事而后言乃已
於乎以一介士而與萬乘之君角勝負校是非
於雷霆之下斧鉞之前真乃批龍鱗觸忌諱濱
九死而不回者廷臣所謂殿上虎坡公所謂真
以是與龍逄比干而下如先生者廼僅
逄比干不幸而死於諫先生幸而得不
雖竄逐炎荒遍歷悪域幾十數年而卒
得全軀以歸然則所學於司馬公之誠至是益
可驗矣或曰集名盡言取言無不盡意也得無
與不妄語者相戾乎余曰世之高談闊論者孰
肯吐肝披膽於君前而犯顔敢諫之臣多得之
深沉不伐之士吾是以知盡言者固自不妄語
中來也是集也廬山張公祖購之四方者累年
一旦於汴中
宗藩西亭氏得之如獲拱璧然時尚抄本也迨
隆慶庚午公以蜀中鉅儒奉
命節鉞天雄下車即訪元城故里遂錄而鋟諸
梓與先生語錄行錄並傳於世旣成嘱余叙諸
簡端余曰先生之芳聲偉績直與天地齊日月
炳奚俟余叙為者第余忝與先生同桑梓而高
山仰止之思不能一日釋諸懷且張公之誠心
直道大類元城而一念秉夷好德之衷又勃勃
然有不能巳者余兩重之是以敢忘蕪陋而謬
為之叙若廬山公之芳聲偉績與元城同垂不
朽者又自有太史公筆也余何容贅焉
明隆慶辛未春二月朔
賜進士出身承德郎兵部職方司主事前行人
司行人魏人右川張應福譔
元城先生盡言集目錄
第一卷
初除右正言第一章
論命令數易一首
論寺監官冗一首
論館職乞依舊召試二首
論差除多執政親戚二首
論歐陽棐差除不當九首
第二卷
論御史黃庭堅事乞行辨正二首
論韓玠差除不當二首
乞罷近臣列薦事一首
論諸路監司乞著考課之法一首
論買樸坊埸明状添錢之弊一首
論韓宗古差除不當一首
論何洵直差除不當二首
論開封官吏妄奏獄空冐賞事一首
論李察知濟州不當一首
奏乞發遣趙令耦對獄事一首
論高士英差除不當一首
第三第四卷
論胡宗愈除右丞不當二十一首
第五卷
論章惇強買朱迎等田産事十一首
論盧秉責命不當事四首
論謝悰賜進士出身不當事二首
第六卷
為歲早地震星殞乞下詔罪巳許中外極
言闕政諸路賑濟警備賊盗等事一首
為愆亢乞罷修城及諸土木之役一首
為愆亢乞罷上元游宴二首
為愆亢乞徹樂損膳精誠祈禱等事一首
為愆亢乞舉禋祀荒政及求言䘏刑一首
為愆亢乞罷春宴一首
為歲早乞講荒政一首
論御藥李倬不合用内降請地乞付有司
根治事三首
論何正臣除知饒州不當一首
論陳師道不合擅去官守游宴事一首
論鍾世美除信州教授不當一首
奏乞訪求齊恢之後奬用事一首
奏乞罷修城壕三首
論蔡確不合陳乞穎昌府一首
奏乞賑貸鳳翔府界饑民一首
第亡卷
論謝景温權刑部尚書不當九首(錄黃二首)
乞罷李常盛陶中丞侍御史之職一首
論趙卨無名進職等事一首
論范育除樞密都承旨不當一首
第八卷
論王子韶路昌衡差除不當十四首
奏乞罷畿内保甲一首
論黃廉除起居郎不當事一首
論陜西塩鈔鐡錢之弊一首
第九卷
論蔡確作詩譏訕事十二首
論曾肇知鄧州不當事一首
論樞密院闕官事一首
論畿内買草事一首
論時孝孫差除不當一首
論周穜不當乞王安石配享事一首
第十卷
論都司官吏違法擬賞事六首
第十一卷
論都司官吏違法擬賞事二首
權給事中封駮沈括除命一首
論沈括吳居厚等牽復不當二首
論臺諫官䟽乞内置籍二首
論役法之弊一首
論堂除之弊二首
論乞更張常平之弊一首
彈奏范純仁王存事四首
薦傅尭俞蘇頌可任大事一首
第十二卷
論楊畏除御史不當五首
論大何利害五首
論修河物料科買掻擾事一首
乞諫官各鑄印事一首
論犯贓人於寄禄階改左右字不當事(一首)
論執政不合留占配軍充宣借事一首
論不御講筵及求乳母事二首
乞早𥙷諫員等事一首
論朋黨之弊一首
第十三卷
論鄧温伯差除不當
引疾乞宫觀事一首
乞别差官看詳役法事一首
辭免中書舍人及乞宫觀事七首
應詔言事(時為寳文閣侍制樞密都承旨)
盡言集目錄(終)
