盡言集卷第一
初除右正言第一章
右臣近被聖恩擢寘諫列内惟譾薄媿無以稱
尋具辭免不蒙俞允竊伏思念陛下所以不
次用臣者豈徒備二省之員為朝廷美觀而巳
盖授之以名者必求其實任之以職者必責其
效故臣拜命之初未敢指陳政事而首論治亂
之本原人君之大體庶有以副公朝圖任之誠
意盡愚臣平昔之所學惟陛下母憚煩而試
聽之臣聞書稱尭之德曰稽于衆舍巳從人舜
戒其臣曰予違汝弼汝無面從退有後言伊尹
之告太甲曰有言逆于汝心必求諸道有言遜
于汝志必求諸非道傅說之復于高宗曰惟木
從繩則正后從諫則聖然則古之聦明睿知之
君所以能大過於人者未有不以求諫為先務
也今陛下居久安之時乘不拔之勢崇起
教化修舉法度粲然追跡於三代之隆者豈有
他哉特以陛下至誠虚巳首開言路故人人
自竭樂告善道而天下之情無不通也然臣尚
有疑者自去歲以後屡罷言事之官中外臣民
不知其詳往往竊議以謂陛下好贒之志稍
異於初年納諫之心漸怠於昔日臣竊憂之恭
惟祖宗以來尤以臺諫為重雖所言者未必
盡善所用者未必皆贒然而借以彈擊之權養
其敢言之氣者乃所以制姦邪之謀於未萌防
政令之失於未兆也今陛下深居九重政在
大臣之際固宜開廣聦明留意採納而前日臺
諫數人相繼罷去甚者至於不䆒其所論之是
非不察其所争之當否陽餌以美遷隂奪其言
責使忠正之臣憤懣而不能發修㓗之士愧報
而不敢受若果出於陛下之意邪則虧損聖
德不可不戒若出於大臣之計邪則陛下宜
察其用心不過欲排天下之公議以快其私意
而巳臣竊謂姦人用事之始惟臺諫足以折其
謀至於禍胎旣成雖聖賢不能救其害陛下
視令日何如祖宗之朝而乃一聽大臣之所
為蔽耳目之任而挫忠義之氣非所謂愼終如
始者也臣之所以先獻此言者非謂黍列諫垣
乃敢要君以固位也實以上關宗廟社稷安危
之機下繋君子小人消長之漸是以反復論列
期有以感動宸衷若夫世俗之人指以為嫌疑
者臣固有所不避也伏望萬機之暇詳覽瞽言
奬進端良容受直諫參之以公議持之以誠心
所愛者必知其惡所憎者必知其善使臣下不
能窺伺間隙以售其私則忠言嘉謀將繼此而
進矣臣天賦愚直不識忌諱惟陛下察其愛
君憂國之誠少賜留聽不勝幸甚
論命令數易
臣嘗考載籍以推先王之道雖禮樂刑政號為
治具而所以行之者特在於命令而已昔之善
觀人之國者不視其勢之盛衰而先察其令之
弛張未論其政之醇疵而先審其令之繁簡惟
其慮之旣熟謀之巳臧發之不妄而持以必行
則堅如金石信如四時敷天之下莫不傾耳承
聽聳動厭服此聖人所恃以鼓舞萬民之術也
書曰慎乃出令令出惟行弗惟反易曰渙汗其
大號傳曰令重則君尊又曰國之安危在出令
凢此皆聖人慎重之意也臣伏見朝廷命令變
易頻數遠不過一二歲近或期月而巳甚者朝
行而夕改亦有前詔未頒而後令蠲除者吏不
知所守民不知所從求其弊原盖由講議未精
思慮未審人情有所未盡事理有所未通或牽
於好惡之私或溺於迎合之說是非無所辨取
舍無所宗故一人言之而遽爲之紛更也方平
居無事之時輕嫚多變之如此緩急有事之際
何以取信於人伏望聖慈深鑒前古之戒謹爲
今日之慮至於法度之廢置政事之因革必使
大臣公心恊謀博極利病廣覽詳擇務當義理
更其所可更則不嫌於違俗守其所可守則無
憚於&KR0670;故申敕門下無使徒爲審讀以應故事
其有措置失當前後謬戾者必舉封駮之職庶
幾詔令清簡吏民信服事可久行不致反汗取
進止
論寺監官冗
臣伏見先皇帝考古職典建置治官天下之
務必總於三省散隷於六曹循名責實大體雖
善而措置法度未暇致詳此議者所以論官冗
之弊而首及於寺監也伏惟陛下即政之初
常賦之外一切蠲復所入有限則國用有不足
之慮是以&KR0825;置官局裁節浮費而膳部倂於主
客虞部入於屯田又量事之閑劇以定員之多
寡六曹所减凡十九員而官無廢事人無異議
者處之得其理也臣嘗觀先帝時寺監長貳
多不並置亦有無少卿而丞簿行其事者今太
僕衛尉鴻臚光禄太府各二卿軍噐將作少府
各二監丞簿官属仍不預焉省曹所减止十餘
員而寺監所增乃倍平昔前日省官之詔遂為
空文損彼益此何𥙷於治昔杜佑建議於唐以
謂臯陶作士正五刑今刑部尚書大理卿是二
臯陶也垂作共工利噐用今工部尚書將作監
是二垂也伯夷秩宗典邦禮今禮部尚書禮儀
使是二伯夷也伯益作虞掌山澤今虞部郎中
都水使者是二伯益也舊名不廢新職日加空
存虚稱皆無實事臣每愛其言最為切理今百
司申陳必經寺監而長貳鮮敢予奪悉禀六曹
不惟虚煩文移淹留旬月而又省寺指揮間多
異同内外有司艱於遵奉加以官吏猥衆縻耗
廩禄非有釐革將不勝弊欲望聖慈參酌典故
稽考名實凢寺監之職可以歸之六曹者宜盡
省之或事務實繁及政體所繫不可罷者亦宜
裁為定員不使冗濫庶幾官得其人經費易給
論館職乞依舊召試
右臣伏見祖宗初定天下首闢儒舘以育人
材累聖遵業益加崇奬處於英俊之地而厲其
名節觀以古今之書而開其聦明廩食大官不
任吏責所以成就德噐推擇豪傑名卿賢相多
出此途得人之盛無愧前古然自近歲以来寖
輕其選或緣世賞或以軍功或酬聚歛之能或
徇權貴之薦未嘗較試遂貼職名漸開僥倖之
門恐非祖宗之意伏望陛下明詔執政今
後館職無俾輕授必求文學行誼有聞於時審
察其才實可長育然後一依近降條制召試而
命庶使名噐漸重不容幸得循致賢能以備官
使
再奏
右臣近嘗奏請今後館職欲乞並依元立條制
召試而授巳奉聖旨施行然臣伏觀所降指揮
尚有未盡輙復論列庶幾小𥙷臣嘗謂祖宗
以来新進入館之人鮮有不試而命者惟是縉
紳宿望始效顯著或累持使節或移鎮大藩欲
示優恩方令貼職今陛下過聽臣言追復舊
制雖云大臣奏舉到館職並依召試方得除授
而繼云其朝廷特除者不在此限則是不問人
才之如何資歷之深淺但非奏舉皆可直除名
為更張弊原尚在臣愚欲乞特降指揮依倣故
事約自轉運使以上資序特除者方得不用此
制庶能塞僥倖之門重館閣之選
論差除多執政親戚
右臣伏見祖宗以来執政大臣親戚子弟未
嘗敢授内外華要之職雖有合得陳乞差遣亦
只是數處閑慢監當局務原其深意盖謂父兄
巳居柄任而京師之官多是要劇為大臣者旣
不能人人為朝廷推至公之心振拔滯淹提奬
寒素而貪權好利多為子孫之謀援引親属並
據高勢根連蔕固更相朋比絶孤寒之進路增
膏梁之驕氣寖成大弊有不勝言是以祖宗
立法務裁抑上下遵奉莫敢或違自王安石秉
政以後盡廢累聖之制專用親黨務快私意二
十年間廉耻掃地陛下踐祚之初厲精求治
剗革僥倖一本至公躬行法度不欲有毫髮之
累此天下之人所共聞見而在位之臣化上之
德宜盡忠交儆務為正直而廟堂之上猶習故
態子弟親戚布滿要津此最當今之大患也臣
條列其弊屢欲面奏偶以秋暑尚熾伏恐久煩
聽覽用此未敢請對然近来差除尤多不恊物
論是以不避煩瀆聖聦湏至具章䟽論列臣伏
見太師文彦博之子及為光禄少卿保雍將作
監丞孫永世少府監丞妻族陳安民近遷都水
監丞女婿任元卿堂差監商税院孫婿李由
堂差監左藏庫或用恩例陳乞而此兩處皆非
陳乞之所當得也司空吕公著之子希勣今年
知穎州纔及成資召還為少府少監希純去年
自太常博士又遷宗正寺丞女壻范祖禹與其
婦翁共事於實錄院前此盖未嘗有而次壻邵
䶵為開封推官公著纔罷僕射即擢為都官郎
中外甥楊國寳自初改官知縣又堂除太常博
士未及又擢為成都路轉運判官楊瓖寳亦自
常調堂差知咸平縣妻弟魯君貺今年自外任
擢為都水監丞姻家張次元堂除知洺州胡宗
炎擢為將作少監馬傳慶自冗官得大理寺主
簿其間雖或假近臣論薦之名皆公著任宰相
日拔擢除授也宮教之職舊係吏部依法選差
近方收為堂除而公著首用其孫壻趙演宰相
吕大防任中書侍郎日堂除其女壻王讜京東
排岸司妻族李括知洋州李機知華州范純仁
拜相之初即用其姻家韓宗道為戶部侍郎妻
族王古右司員外郎王毅近自常調堂差知長
垣縣門下侍郎孫固之子朴判登聞檢院臣聞
鼓檢院乃天下訴冤之地豈可使執政子弟為
之熙寧初嘗以宰相子曾孝寬判鼓院是時言
者以此論奏即今罷免而公亮陳乞監皮角埸
此近例也孫固及(左丞王存右丞胡宗愈)姻家歐陽棐除
館職未及一月又授職方員外郎宗愈之弟宗
炎近除開封推官然王存除歐陽棐外未聞其
人及中書侍郎劉摯亦未見所引私親而二人
者依違其間不能紏正雷同循默豈得無罪臣
之所陳皆彰明較著士大夫之所共知其所不
知者又不可以悉數臣竊謂二聖臨御于兹四
年未嘗以名噐少私於宗族外家而大臣所為
乃反若此上下恬然不以為怪此臣之所甚懼
也昔崔貽孫為相未踰年而除吏八百員不避
姻故之嫌後之大臣欲引其私親者多假此以
藉口而欺罔世主臣常疾之今考其傳盖亦有
說且唐自至德乾元以来天下兵興政事紛亂
官賞差繆永泰之後稍稍平定而元載用事賄
賂盛行剗塞公路綱紀大壊常衮當國力懲其
弊凢奏請一切杜絶而矯枉過正賢愚同滯及
崔貽孫之相則薦舉者惟其人推至公以行之
故除吏八百莫不諧允後之大臣能如貽孫之
盡公則縉紳之間自無異論惟其執心偏黨所
用匪人排斥孤寒專引親戚而乃竊其緒餘文
過餙非及致人言又從而尤之亦巳過矣今上
等知州通判在京寺監宫教畿内知縣之類號
為優便者盡属堂除雖資任未至甚高固若不
足寘如議論而常調之人一蒙選用即今後每
任例得朝廷差除不復更歸吏部以上較之僥
倖不細况有司員多闕少四方寒士羈旅京師
待次選部往往踰歲未得差遣及其注授又守
二年遠闕則世禄權要之家何幸而疎遠平進
之士何獨不幸也臣伏見自来畿内知縣皆選
士使能之地近聞以宣德郎王毅知長垣縣士
大夫皆謂毅素號闒茸亡状特甚止緣范純仁
妻族之故遂有此命中外傳播莫不駭笑欲望
聖慈特令追寝外其間人材粗堪或到官巳久
未至曠職固難追改臣亦不敢上煩朝廷必令
盡罷但以執政大臣不避親嫌不畏公議衆論
喧然為之不平者久矣竊恐陛下九重深遠
不能盡知故敢略具所聞上𥙷聦明之萬一伏
惟機務之暇留神省覽仍願陛下出臣此章
徧示三省俾自此以往厲精更始庶幾不廢
祖宗之法而示天下以至公之道豈勝幸甚
貼黃
臣孤立小官蒙陛下誤有拔擢寘
在諫垣苟緘默不言足以全身保禄
而今日之論遍及柄臣旣犯衆怒决
非自安之計但臣不敢曠職上負
陛下亦非敢招摭大臣私事以為捭
闔之說盖得於衆論所共不平者湏
至一一奏知惟乞聖慈特賜詳察
又
臣方欲發奏又聞除知貞州錢㬇為
福建路提點刑獄亦是吕公著姻家
其勢如此不巳臣故不敢不亟論也
願陛下早以臣言戒飾輔臣
又
内歐陽棐除省郎不當臣巳别具状
論奏亦乞早賜施行
再奏
右臣近曾論列朝廷差除多涉嫌疑頗招物論
及新知長垣縣宣德郎王毅尤為闒茸人皆傳
笑欲乞特行追寢至今未蒙施行日近復觀除
目内奉議郎程公孫堂差監在京都商稅院葛
蘩軍噐監主簿臣聞二人者與執政皆是姻家
衆論益喧無不憤歎以謂孤寒之士待次選部
動踰歲月不得差遣及有注授二年遠闕今公
孫輩本係常調止緣執政姻戚而京師優便之
職無名輕授墮紊紀綱滋長僥倖甚非所以稱
陛下為官擇人之意伏望聖慈罷王毅程公
孫葛蘩新命以伸公議
貼黃
臣聞程公孫乃吕公著男希純之妻
兄葛蘩係范純仁之同門壻而執政
徇私牽意無所顧憚如此之甚竊慮
陛下體貌大臣重傷其意欲乞去此
貼黃付外施行
論歐陽棐差除不當
右臣近聞大臣嘗薦考功員外郎歐陽棐謂有
史才朝廷過聽遂用為著作郎中外喧傳皆謂
大臣不當輕進姦慝誤陛下知人之明累公
朝責實之政臣黍在言路義當論列不避委曲
上煩聖聽按棐憑藉閥閱素無聲問才旣暗陋
性復回邪造請權門不憚寒暑與程頥畢仲游
孫朴楊國寳輩交結執政子弟參預密論號為
死黨縉紳之所共疾清議之所不齒豈可叨竊
誤恩列職太史昔劉知幾之論以才學識為史
官之三長今棐謟侫淺薄背公成朋雖有口耳
之學亦何足取臣竊謂朝廷不至乏材如此之
甚伏望聖慈因其辭免追還新命非惟少㧕奔
競之風庶亦漸消朋黨之弊
貼黃
勘會著作郎之任典領國史清切嚴
重非他官之比自来由此遂為兩制
豈容小人輙爾冒處伏望别加遴選
第二
右臣近嘗奏論歐陽棐朋黨邪侫不當塵玷太
史伏蒙陛下特徇公議巳令追寝縉紳傳誦
莫不相慶如聞近日復授集賢校理前後反覆
臣竊疑之恭惟祖宗以来尤重館職之選盖
將養育成就天下之才以備朝廷緩急不次之
用惟是行義著顯問學高明卓然有聞於時尚
猶召試而命尔後或詔執政俾薦所知數十年
間纔三四舉何嘗輙以名噐私假匪人如棐亡
状巳具前奏旣不可當著作之任豈宜復充館
閣之選不試而授尤非常典臣恐姦邪浸盛蠧
害日深與其悔於巳然不若止於未兆伏望聖
慈念君子小人消長之漸繋朝廷治亂盛衰之
機罷棐館職以慰正人之望
第三
右臣近以歐陽棐旣罷著作復除集賢校理不
試而授尤非常典再具論奏乞行追寢今巳累
日未聞指揮按棐問學未優趣向淺近考功之
政暗滯亡状特以隂邪附會取悦權貴是以造
為虚譽名過其實執政大臣姑欲成棐而不論
人材之如何公議之可否廢祖宗之典故而
與臺諫立敵此乃衰世之弊風恐非聖朝之美
事伏望陛下特垂省察檢會臣前奏事理罷
棐館職以抑朋黨僥倖之弊
第四
右臣近為歐陽棐除集賢校理不當臣已兩具
論奏皆為執政沮抑莫肯依公施行湏至再瀝
懇誠上瀆聖覽臣聞祖宗設館職之選所收
天下之賢才而長育成就以待不次之用自来
必求文學行誼卓然有聞於時者然後以朝廷
之旨召試而命之仁祖中年始詔執政各舉
所知英宗紹綂亦遵故事未嘗不加較試遂
授職名惟是臺省之官縉紳宿望或累持使節
或移鎮大藩欲示優恩方令貼職今棐猥以庸
才徒藉閥閱隂邪朋黨交結執政子弟因緣附
會造爲虚名遂致吕公著薦充史官孫覺舉以
自代而執政止爲二人稱奬共力主張不議人
才之不堪公議之未厭苟徇權貴之意輕廢
祖宗之法臣誠愚直私竊惜之况陛下平日
用人或有未允臺諫論列不憚追改豈有緣大
臣之繆舉而不䘏衆人之公言才罷著作復除
校理竊弄朝廷之威福蒙蔽陛下之聦明臣
若不言則爲負國伏望聖慈察臣志在徇公深
疾朋比特除中旨罷棐館職振人主之威令破
執政之私謀非獨賤臣免廢職之譏亦使小人
無幸進之漸
貼黃
歐陽棐自来與程頥畢仲游楊國寳
孫朴交結執政吕公著范純仁子弟
縉紳之間號為五鬼又與王存係正
親家附會權勢不畏公議今来執政
顧惜人情不肯行臣之言伏望聖慈
只作中旨罷棐館職所貴大臣見
陛下耳目寖廣周知外議除授之際
稍有畏戢
第五
右臣近為歐陽棐除集賢校理不當臣巳三具
論奏未覩施行雖屢瀆天聦難迯罪戾而不恊
公論終决是非輙復開陳敢冀採納按棐姦邪
庸陋亡他行能資藉家聲傍倚權勢以獵取虛
譽大過其實昨在考功殊不事事升降予奪多
執偏見士人被枉凢有申訴棐必遷怒曲生詰
難行移會問動經歲月孤寒貧窶之人困於留
滯往往破壊資考苟求出都嗟怨之聲播在群
聽方朝廷綜核名實宜在降黜遽聞遷陟俾長
著作臺諫交攻僅得追寝曾不旋踵直除校理
進退無義臣竊惑焉若謂棐之文行政事足以
厭服士論邪則不當罷著作之命矣惟其人材
亡状如言者所奏是以收還新恩用慰公議不
識何名復授館職前日之罷是則今日之授非
也今日之授是則前日之罷非也陛下以此
觀之則是非可否之論决矣或者又謂大臣嘗
有論薦重違其意遂貼職名審如此言尤為不
可昔申屠剛以謂王者承天順地典爵主刑不
敢以天官私其宗不敢以天罰輕其親人主猶
不得以私之而况大臣乎伏望陛下謹守
祖宗之典章慎重朝廷之名噐稍收威福之柄
杜塞僥倖之門檢會臣累奏事理罷棐館職示
天下以至公之道不勝幸甚
第六
右臣近以歐陽棐除集賢校理不當臣巳四具
論奏未覩指揮施行臣非不知朝廷之視館職
固爲細務而所以不避煩瀆天聽湏至開陳者
豈獨以棐之人才不堪盖所可深惜者國家政
事之大體也臣竊嘗思之太史之任誠儒學之
高選陛下旣用言者之奏罷棐著作不識何
名直除校理以品秩言之雖在著作之下以恩
數論之則過於著作遠矣今棐之寄禄官巳係
朝奉郎若帶館職則来歲郊禋便得奏薦子弟
是名為降等而實加厚也且以人言而奪其新
命曾不旋踵而所授反優於前日朝廷予奪取
舍之體固當如是乎臣伏觀陛下即政以来
未嘗不以至公為治如棐亡状必無所私而臣
反復論列至於四五區區之誠未蒙開納雖朝
廷之微意莫可得聞而中外之公議均謂不可
臣旣有言責苟未斥逐終不敢泯默以負陛
下圖任之意伏望聖慈特降睿旨檢會臣累奏
事理罷棐館職以慰縉紳之望
第七
右臣昨以歐陽棐除館職不當臣累次論奏至
今不蒙指揮近日復聞用為職方員外郎除目
旣傳中外駭愕何者棐以隂邪庸瑣之才憑藉
執政親昵之勢百日之内三被榮恩雖臺諫交
章盖有不能奪者而又繼有此命是朝廷之名
噐可以力取而天下無復有公議也臣旣有言
責目覩僥倖苟不反復開陳以破小人之情状
則天下將責臣以失職之罪是以願終言之去
歲左司諫韓川嘗言王伯虎鄧忠臣以謂不堪
館閣之選二人者特以人才不高或曾經罪廢
雖巳叙雪尚皆落職授外任差遣今棐才旣猥
下性復憸回巳交結執政子弟預五鬼之目為
清議所惡加以考功亡状屢致人言固巳置而
不問偶用大臣之薦驟遷太史之職陛下幸
聽臣等論列而大臣亦恐甚喧物議遂令追寝
自尔姦邪朋黨耻於不勝争為游說必欲復用
於是無名直除館職臣累䟽極論不蒙施行縉
紳之間皆謂伯虎忠臣孤寒之士無人主張故
韓川一言而遂令罷免棐則以大臣力主而執
政多是姻家故愚臣之論至於五六而猶不能
回陛下以此二事對而觀之則朝廷之公私
可見矣今旣力排公議使棐濫得美職而棐入
館未及一月復授郎官慰滿其欲必謂臣等旣
為朝廷不聽其言無敢復議急加引拔以快私
心滋開群枉之門以累至公之政下無顧憚漸
不可長伏望陛下特施睿斷稍正紀綱罷棐
誤恩黜之外郡使天下知公道之存而朝廷名
噐不為有力者可以幸得非臣一人之私願實
天下之所望也
第八
右臣近嘗以歐陽棐入館未及一月復除職方
員外郎質之輿議皆謂僥倖太甚遂具論列乞
行追寝今巳半月未覩施行臣聞棐亦以恩命
頻數人言藉藉居不自安露章遜避而近日傳
聞巳降指揮不許辭免若果出於陛下之意
邪臣猶當援引義理反復抗論尤期開允庶不
曠職若出於大臣之謀邪則不過巧進邪說熒
惑聖聦阻遏言路以快其私意而已進言者必
曰棐嘗爲郎官矣今復還之未見其過此則謬
妄之甚也且棐旣任郎官而朝廷無名除授館
職臣等論其不可章五六上是特用臣之言去
過復與一閑曹則合公議矣然而力執正論必
貼以職者非館閣之清選優異於郎官乎又不
即時兼除省郎而復命棐主判鼓院者盖郎官
俸給優厚資任自高亦是進擢之路故使棐去
彼就此不見其有太優之迹足以解塞人言及
人言旣巳沮止不行而棐得就職旬日之間復
有此除是將朝廷爵禄之柄僅同戲弄使小人
用機巧而取之欺罔陛下一至於此臣前章
以謂棐名預五鬼為清議所惡者非苟以流俗
不根之語妄加之也方今士大夫出入執政之
門者比比皆是何嘗盡得鬼名惟其隂邪潜伏
進不以道故此五人獨被惡聲陛下試以今
日棐事觀之如王伯虎鄧忠臣孤寒之士用韓
川一言則皆落職外𥙷棐則百日之内三被恩
命雖臺諫交章藐然不顧自非大臣力主而孫
固王存以姻家之故共為營助何以至此古人
以謂去侫如拔山者正謂此尔然則名號著於
前而事實驗於後雖欲以人言爲妄不可盖也
傳曰防民之口甚於防川又曰欲人不知莫若
不爲苟有其實名必隨之安可迯哉今陛下
冨於春秋太皇太后不出房闥正是辨别邪
正謹守法度之日而大臣好勝自任不卹是非
使陛下納諫之美漸减於初年小人之道寢
長於今日臣竊憂之惟陛下力主正道以折
羣枉罷棐新命慰荅僉言使姦邪無幸進之階
威福免下移之患非獨臣惓惓之誠盖天下之
望於陛下者如此伏乞聖慈少賜留聽不勝
幸甚
第九
右臣近以歐陽棐除職方員外郎不當臣兩曾
奏論未蒙指揮而棐自以恩命頻數懼不敢當
近聞已有朝廷指揮不許辭免臣竊謂朝廷除
一郎官固若不至大體未足深議然縉紳之間
皆謂出大臣之私意而有累陛下至公之政
此臣所以不敢苟避衆怒而必欲伸天下之公
論也臣竊計進言者必曰棐嘗爲郎官矣復以
授之似不爲過此乃欺罔之甚臣請有以折之
且棐昨任郎官而朝廷無名除授館職盖以館
職清選優異於郎官也然不即時兼除省郎而
復命棐主判鼓院者豈非郎官俸給優厚資任
自高亦是進擢之路故使棐去彼就此不見其
太優之迹足以弭塞人言及臣等所論旣巳沮
遏不行而棐得就職旬日之間復有此除是使
小人用機巧以攘國家之名噐此臣所以不敢
不辨也進言者必又曰五鬼之號出於流俗不
根之言何足為據臣亦有以折之方今士大夫
無不出入權勢之門何嘗盡得鬼名惟其隂邪
潜伏進不以道故程頥畢仲游楊國寳歐陽棐
孫朴五人者獨被惡聲孔子曰吾之於人也誰
毀誰譽如有所譽者其有所試矣盖人之毁譽
必皆以事驗之今衆議指目五人可謂毁矣然
推考其迹則人言有不誣者臣請歷陳其說若
程頥則先以罪去陛下所知孫朴則偶以妨
礙未敢超擢外其畢仲游自監當又試中館職
亟除河北提刑仲游以私計不便為辭即授開
封推官楊國寳自初改官知縣又堂除太常博
士尋擢為成都府路轉運判官未出京間又移
陜西尚頼陛下聖明察其無名數遷職任遂
令寝罷歐陽棐考功亡状嘗致人言則隱而不
問大臣一薦遂用為著作郎臺諫交攻僅得追
寝曾未旋踵直除校理入館未及一月又授職
方三人者才學庸常性資狡獪惟是挾執政之
勢所欲必獲朝遷莫徙略無公道上欺主聦下
拒人言欲望士心厭服衆無異論何可得也今
二聖臨御責在大臣若差除未恊公議惟臺諫
官得言之耳今則專權好勝一切不畏人言故
臣論一歐陽棐前後兩事奏凢七章而訖不施
行致陛下諫諍之路漸衰小人之道寖長臣
雖愚暗深以為憂伏望聖慈杜姦邪幸進之門
念威福下移之患特出睿斷寝罷誤恩力主正
道以折群枉天下幸甚
盡言集卷第一(終)
