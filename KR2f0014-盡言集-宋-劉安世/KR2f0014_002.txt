盡言集卷第二
論御史言黃庭堅事乞行辨正
右臣近聞朝廷除黃庭堅為著作郎繼有臣僚
言其缺行尋降指揮巳令追寝然臣復聞御史
趙挺之歷䟽其惡以謂先帝遏密之初庭堅
在德州外邑恣行滛穢無所顧憚竊謂挺之嘗
在本州守官耳目相接不應妄謬審如其言則
閭巷小人有所不忍而庭堅為之自若虧損名
教絶滅人理豈可尚居華貫汚辱簮紳伏望
陛下以挺之所奏付外公行庶使是非明辨衆
聽不惑
再奏
右臣近聞臺諫官奏彈著作郎黃庭堅在吉州
太和及德州外鎮皆有淫穢之行而德州之事
仍在神宗皇帝遏密之初臣亦繼嘗論奏乞
以言者章䟽付外施行今巳多日未覩指揮臣
竊謂庭堅所犯若果得其實則名教之所深疾
人倫之所不齒豈宜尚居清要汚辱縉紳若或
無有而不加考質則庭堅虚蒙惡聲將遂沉廢
是非交錯有害政體伏望陛下特降睿旨以
臺諫官所言庭堅事状委逐路監司依公體量
以聞庶使枉直昭晣中外厭服
論韓玠差除不當
右臣伏見朝廷近除韓玠充利州路轉運判官
按玠元豊中巳嘗奉使蜀道推行市易之法過
為苛急以希進用至使縣官躬執升斗求免陵
辱陛下踐祚之初崇尚寬大玠為言者弹其
慘刻朝廷尚以為疑遂委别司體量是時玠之
叔祖績方為宰相而提點刑獄郭槩畏避權勢
不以實奏陛下責其觀望先行䧏黜其後提
舉官例各省罷而韓維繼為執政玠之所犯遂
不窮治乃依無過人平除河南通判其誥詞責
之曰西南之政俾民驚擾當時議者巳謂罰不
當罪今来遽復職司何所懲戒况兩川之人皆
陛下之赤子玠之暴政巳為一路之害移之隣
部何以副聖朝仁愛遠民之意伏乞陛下收
其新命以允公議
第二
右臣近嘗論列韓玠除利州路轉運判官不當
乞行追寝至今未奉指揮按韓玠向任成都路
提舉官推行市易之法過為苛急一路之吏民
幾不聊生言者交攻詔令可驗提點刑獄郭槩
畏宰相韓縝之勢體量不實陛下責其觀望
先行降黜其後提舉官悉皆省罷而韓維相繼
執政巧為庇覆得不窮治遂依無過人例止除
河南通判當時士論固巳不平今来遽復職司
仍舊隣部玠之虐政道路流聞人知復来孰不
憂畏臣聞兩川之俗易動難安朝廷擇使宜先
謹厚知治體之士而玠刻薄急進見於巳試固
當懲沮以抑躁暴庶幾異日或可再用而薄責
未久亟委使節質之公議僉謂不可况與玠同
時省罷提舉官之無過犯者今爲通判往往未
復差遣玠實有罪獨被遷擢輕重倒置尤非公
道伏望聖慈檢會臣前奏事理特降指揮罷玠
新命以稱陛下仁愛遠民之意
第三
右臣近以韓玠除利州路轉運判官不當兩具
論列未蒙施行固不足頻煩天聽
然而苛虐暴急見於巳試同時省罷無過之人
今爲通判往往未復差遣玠實有罪苟免竄黜
河南未久遽還使節輕重倒置有害政體故敢
奏陳乞罷新命繼聞臺臣亦有章䟽而朝廷沮
遏公議不為追寝臣固疑之詢諸縉紳果有異
論皆謂執政之間有玠姻家隂為之地是以臺
諫之奏抑而不行信如此言公道安在况近者
三省奏擬高士英為權工部員外郎竊聞獨出
睿斷以謂終是撓法遂行追改中外無不傳誦
聖德心悦誠服今執政大臣凢是姻戚之家即
不避嫌疑更相汲引及言事官明據罪状論列
即不䘏義理極力主張甚非所以稱陛下至
公擇人之意也伏望聖慈詳覽臣兩奏事理特
降指揮罷玠新命以抑僥倖
乞罷近臣列薦事
右臣伏見朝廷立法内外臣僚保薦之員歲有
定數而兩制侍從以上又得用十科之目使之
引類其於求才之道固已備矣乃自近歲以来
漸開巧進之路屢見近臣連名薦士臣聞名噐
爵禄人之所趍使之積勤而後遷則衆各知難
而守分今若多為捷徑使之躁求人懷覬覦何
所不至而况被舉之士未必皆賢朝廷不復銓
量往往即加擢任遽離常調遂得美官後進小
生不安義命奔競相效無復廉耻非有懲革將
敗風俗伏望聖慈特降睿旨今後除依法舉官
之外不許近臣列薦所貴少抑僥倖之徒上禆
忠厚之化
論諸路監司乞著考課之法
臣伏覩先王之治在於官率其属使上下足以
相維内外足以相制故人各任責而無苟簡之
患吏不數易而見誅賞之實此尭舜三代之所
共由而不可廢者也今親民之任在郡縣朝廷
旣為之置守令矣衆守令而無綂率則民或受
其弊又為之設監司矣監司之官坐制一道多
者至三十餘州少者亦不减十餘郡然其所以
開道風化振舉紀綱舒慘百城廢置群吏調發
兵食均節財賦朝廷一聽其所為可謂任之重
矣旣付之以如此之權而無法以紏其謬豈非
責小官者為太密而馭大吏者為太略乎臣聞
祖宗之朝所以擇監司之意甚慎而考績之制
甚詳近世因循寖以不講授任之際未嘗察其
行實遂容非才冒處其間旣將使(旨)鮮能稱職
或出於私喜而褒薦過其情或發於暴怒而誣
捃非其罪或優游苟且計日待遷或承望風指
以非為是急功利者有至於妄作務寬大者有
至於容姦不惟無𥙷於朝廷抑亦有害於政事
臣嘗攷唐六典監察御史之職掌分察百僚廵
按郡縣每詣十道則選判官二人以為之佐是
御史非特紏尚書六司之過失而亦按治外路
也臣愚欲望聖慈詔執政如諸路監司闕官並
以兩制等所舉本科之人更加掄擇湏恊公議
方可除用若未滿任不許遷易講求祖宗課責
轉運使副之詔著為定法然後以天下諸路分
隷六察間遣廵行按其功罪若治行尤異則元
舉之官宜推進賢之賞職業亡状者必行謬舉
之罰庶幾吏久其任不敢偷墮上下交儆百職
修舉取進止
論買撲坊埸明状添錢之弊
一檢准元祐元年六月七日敕節文臣僚上言
乞罷實封投状之法奉聖旨令韓維等相度
聞奏今相度罷實封投状將前界買撲名錢
數委本州看詳若累界有增無减即取累界
中次高一界為額如增虧不常者即取酌中
一界為額前後施欠數多及累限無人陳状
雖有人承買比最高價虧及五分巳上者縣
相度减定保明申州州委官體量保明申轉
運司轉運司體量得實依所减定施行訖保
明申省如界滿前一年見買撲人不拖欠即
先限一月取問願與不願接續承買如不願
即出榜限一季内許人投状仍坐家業抵當
數目承買兩人已上給家業抵當最多之人
其所通抵産不得出隣州之外限滿無人投
状再限兩月依上法餘並依舊條三省同奉
聖旨依
一檢准元祐三年九月二十九日敕節文戶部
状看詳買撲場務巧弊百端若秪以酌中定
額即沽賣興盛之處過嬴厚利並不增長價
錢偶值界滿未有人承買却便節次裁减官
錢深慮寝久大叚虧减歲入若許人明状添
錢承買人戸自然酌度合直價錢投状若數
人下状價同並擇抵當最多人給付即其弊
自革本部今修立到條仍乞先次施行奉聖
旨依一承買埸務三年為界於界滿前一年
本州錄合用條及一界額錢榜要會處限六
十日召人於額錢上添錢承買仍具抵常家
業物數所直見在地望召主戶一名委保不
是假名同詣州投状限滿取着價最高錢數
再榜限三十日召人添價候滿限三十日先
取問見承買人如無拖欠官錢聽依所添價
接續别立界承買不願或有拖欠即勘會差
價最高人戸名及抵當所在詣實檢估出帖
給付若二人已上價同並擇巳業抵當最多
之人依所着價給賣限外即不得增價争買
無人投状再限六十日依上法每經限滿又
無人投状者准此
右謹如前臣看詳買撲埸務其弊莫大於實封
投状盖無知之民利於苟得競立高價務相傾
奪止快目前之欲不為後日之計然而一界之
内豊凶不常或遇水旱之災即有敗闕之弊往
往破家竭産不償逋欠身䧟刑禁家族流散至
於抵當之物亦多假於親知因緣同保淪胥失
業若此之類不可勝數朝廷比用言者之奏遂
罷實封之法參酌中道立為定額不使愚民貪
得忘患而又兩人已上下状為給巳業抵當最
多之人盖因其有自愛之心必能為防患之慮
委之場務可無他虞䘏民省刑德澤深厚公私
之利莫大於此行之二年幸巳就緒而今歲九
月二十九日用戶部申請遽然變法臣詳觀戶
部状稱若抵以酌中定額即沽賣興盛之處過
嬴厚利此乃聚歛誅剥損下害民之論非聖朝
之所宜行也且實封投状雖非善法然所添之
直人不相知惟至限滿啓封方見合給之主今
則明書錢數衆各見聞又擇價高之人便行給
付民旣貪得無有遠圖並驅争先更進迭長惟
恐失之豈念後患臣竊謂坊埸河渡之類旣許
民間承買輪納官課之外必有所得乃可為生
今若復開争端明状添價人知無益誰肯徒勞
惟是貧迫之人苟求僥倖一遭凶歲鮮不破家
償納不充殃及同保則明状之害有甚於實封
者矣臣昨於守職之日首論命令數易之弊今
前詔方下普天受賜遽徇邪說輕廢成法使朝
廷救弊之仁未及周浹而細民失職之害旋踵
復生臣雖至愚竊為陛下惜之况國家賦役
之政總於地官方二聖敦尚寬大仁民愛物宜
得䟽通知治體之士以司大計而右曹官吏不
能推廣上德惟欲盡民之利州縣監司畏省部
之勢無敢指言其非者因循日久上下相蒙妄
更法度民受其弊甚非所以稱陛下仁愛元
元之意也伏望聖慈特降睿旨應天下承買埸
務並用元祐元年六月七日之法所有今年九
月二十九日指揮欲乞更不施行所貴民被仁
政不至失業
論韓宗古差除不當
右臣伏見朝廷除韓宗古知潞州仍貼集賢校
理考之公論皆謂未安臣聞先帝初更官制
以著作校書郎正字隷秘書省為職事官前日
帶校理校勘之類並轉一資悉令解罷宗古舊
為校理已依上件條制轉官納職今日復有此
授顯属無名若為潞州藩鎮欲示優崇則陜州
地望尤高所宜加禮兼陳侗亦是曾轉官罷館
職之人向者移陜未嘗復職事體均一予奪頓
殊欲望僉議允諧不可得也况王孝先巳改濮
州則宗古自合仍舊伏乞追還前命以正國體
論何洵直差不當(與吳安持同奏)
右臣等風聞司勲員外郎何洵直除袐閣校理
袐書郎竊以官制初行舊帶職名者並為虚誤
朝廷許納職以換一官是時如何洵直因納職
特轉官者固非一人而所謂祕書省職事官者
尤為慎選自陛下初復館職皆用大臣薦舉
或揚歷著勞許帶此職未有旣納職改官而無
故再得職名者又袐書郎自官制以来非文行
素著未嘗輕授今来除洵直校理及袐書郎在
洵直有不當得者二盖巳經納職轉官而復還
舊職於法不當得也雖曾中高科而行義不爲
賢士大夫所與於公議又不當得也有二不當
得而朝廷以天下之精選倂與此人其可安乎
臣等蒙陛下擢置言路固知今日所患者人
材爲乏是以常願陛下推廣聦明搜訪賢能
臣亦未嘗敢輕議人物如今日洵直所除於法
有礙於公議未允伏望聖慈特賜寝罷令洵直
且依舊作郎官使天下暁然知名噐不可以假
人豈勝幸甚
貼黃
臣等切見韓宗古昨除知潞州復與
舊職是時臣安世巳曾極論於法不
當得朝廷之命遂寝今来洵直與韓
宗古事體相類伏乞照會
再奏
右臣近嘗論列何洵直差除不當未聞指揮施
行竊謂朝廷一日命二人館職臣所以捨黃景
而論洵直非敢有好惡之私也特以先帝初
改官制洵直巳依新命賞轉一官觧罷校理今
日不因課最復貼職名與黃景纔初入館事體
不類而又密迎明堂便得仁子重叠僥倖頗招
物論况韓宗古亦係轉官罷職之人昨移潞州
嘗令復職因臣論奏尋以報罷今除洵直無異
宗古臣若不畏公議自持兩端非徒愧心實恐
亂法伏望陛下慎重名噐追寝誤恩庶使清
朝無有幸位
論開封官吏妄奏獄空冒賞事
右臣伏見御史臺舉劾開封官吏將大僻罪人
寄廂妄奏獄空致朝廷誤推賞典如聞巳降指
揮錢勰止令贖銅出知越州林邵范子諒並與
小郡其餘官吏特免改正雖門下省嘗具封還
續准朝旨惟展磨勘此乃陛下至仁至厚不
欲窮治而勰等所犯情實欺君考之公論皆謂
責之太薄而名且不正事關國體湏至論列臣
聞人主所以鼔動天下制馭臣民之柄莫大於
賞罰使賞必及於有功罰必加於有罪則四海
之内竦然向風而無不心服者矣惟其無功者
虚受有罪者幸免遂容僣濫而其弊將至於無
所勸懲然則為天下者安可不以至公而慎用
之乎今開封官吏以大辟之囚權令寄廂敢肆
誕謾謂無一人之獄朝廷信用其奏亟推厚賞
進官錫服幾二十人下至胥史亦霑恩賜播傳
天下書之史冊何可掩也繼而臺臣抗章弹其
繆妄陛下付之執政按見實迹縱不欲論以
全罪猶當奪其誤賞之官少爲天下誣罔之戒
而乃一切仍舊復得名藩使勰善者不過如此
今實有罪何以示懲陛下若明正刑典則虚
偽之迹固在勰等苟謂巳行之命憚於追改則
好名之謗遂歸朝廷傳之後世實累聖德伏望
陛下特徇公議追勰誤賞之官黜之小郡其餘
官吏亦令改正使天下之公朝知名噐不可幸
以得非惟塞小人奔競之路亦助成陛下無
私之政所以詳論之者盖欲救正國家之大體
非特(區區)爲一錢勰而發也伏惟留神省察早降
指揮
論李察知濟州不當
右臣切聞近日堂除朝奉郎李察知濟州考之
公議皆謂不可盖以察頃在京東嘗總漕計專
務掊克希望進門及移陜西吳居厚實繼其事
凡所規畫多察始謀泊聞居厚擢為待制數對
賓佐自矜其能以謂用我計策遂有成效彼蒙
恩命巳獨不賞扼腕憤怒形於辭色陛下即
政之初以居厚刻剥太甚特行竄責察遂杜口
不復論功䆒其本末乃隂險禍賊姦邪趍利縉
紳之間鮮有倫比昨以憂制去官未即顯黜中
外之人指為幸免今朝廷敦尚仁厚進登賢能
苟容刻薄之徒尚竊民社之寄非所以明好惡
於天下表勸沮於公朝伏望聖慈特留宸慮縱
未能投於荒裔豈復可委以麾符宜徇僉言重
行降黜庶使聚歛酷暴之吏有所戒懼
奏乞發遣趙令耦對獄事
右臣近聞皇城使令耦任杭州都監日姦贓狼
籍深為民害比緣臣僚上言䟽其醜惡旣而朝
旨下本路體量悉得其實遂起制獄推劾本處
差人計會開封府攝令耦參對尋委職員託以
他事召至府門而令耦探知是杭州令来追攝
倉皇鞭馬奔還居第閉關不出人莫得見繼令
其毋進状稱疾不能就道臣聞令耦以宗室子
出𥙷外官而恃勢貪暴恣為不法今杭州見勾
千照人已不少待令耦至方能勘結豈容託病
端坐于家伏望聖慈詳此事理速降指揮下開
封府差人押送前去非惟暑伏之中不至留獄
又正其罪以謝遠民使天下之人知陛下之
無所私而清朝之不可紿實為幸甚
論高士英差除不當
右臣伏見近除太僕寺丞高士英為工部員外
郎臣以不知士英歷任次第不敢妄論繼聞御
史臺列奏稱勘會到資序有違新制復降指揮
令添權字深惟義理有所未安輙具開陳庶禆
聖德之萬一臣伏覩陛下聽政以来未嘗少
以名噐私於外家此固天下之人所共稱頌今
士英除命必恐止是執政揣材進擬本非
陛下之意况寺監丞之出例為監司以士英久
佐太僕除一郎官固不為過然朝廷今年六月
二十八日新立法制湏得第二任通判或雖初
任而實歷外任親民二十年之人方得用為員
外郎及開封推官盖是三省進擬之際失於檢
勘遂致差誤今乃重廢巳行之命而創添權字
則是執政依違遷就因人變法恐非所以成
陛下無私之政臣竊惜之伏望聖慈特降中旨
别授士英一職合入差遣示天下以至公之道
豈勝幸甚
盡言集卷第二(終)
