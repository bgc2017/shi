欽定蘭州紀略卷十六
乙酉
上諭内閣曰國家設兵衛民簡核軍實期于行伍整齊
兵額充足如兵丁等紅白事件從前設有生息惠濟
銀兩以資賞䘏其後特勅停止昨據阿桂等奏陜甘
添兵案内籌及賞卹聲請酌復惠濟銀兩朕以國家
賞兵之費藉商生息支給䆒屬非宜已傳諭阿桂等
令其動用正項開銷矣兹袁守侗海禄前赴行在令
軍機大臣傳旨詢問直隸雲南賞兵銀兩支銷欵項
據稱直隸裁扣公糧銀二萬兩雲南裁扣公糧銀一
萬六千餘兩以備賞用等語看來各省大都如此兵
丁紅白銀兩原係加惠營伍格外施恩若因此裁扣
名糧致兵額不足殊非核實營伍之道况今戶部帑
項豐盈各省藩庫積存充裕即現在京營添兵四千
九百名陜甘二省各營添兵一萬二千九百餘名其
馬步糧餉合之各省兵丁賞䘏紅白銀兩約算歲支
尚不及百萬國家何靳此費不令開銷正帑而各省
乃紛紛裁扣名粮又且請復生息甚無謂也朕臨御
四十六年以來惟事事以敬
天勤民為念凡三次普免天下地丁錢糧兩次普蠲各
省漕糧以及遇灾即賑統計何啻萬萬又並未加增
賦税仰荷
上蒼嘉佑開拓邊陲府藏殷實國用充饒朕又豈肯稍
存靳惜致令有司開聚歛尅扣之端乎所有各省營
伍賞䘏兵丁紅白銀兩自乾隆四十七年為始俱著
於正項支給造冊報部核銷至各省提鎮以下武職
員弁俱有應得坐糧馬乾等項前業經降旨通諭各
省督撫將各該省武職所得公項逐一查明覆奏俟
奏報到齊令軍機大臣會同該部核辦照文員之例
議給養廉其所扣兵餉即可挑補實額核計添給養
廉歲支亦不及二百萬兩官員既無拮据而各省又
增添兵力於營伍大有禆益朕御極之初戶部庫項
不過三千萬兩今已增至七千餘萬復有何不足而
不加惠天下散財以得民乎所有辦理添補兵額紅
白賞䘏銀兩及名糧裁添養廉緣由明晰曉諭中外
知之
丙戌左副都御史吴玉綸奏言甘省自乾隆三十
九年開例捐監原為專收本色儲倉榖以恤災黎
乃報捐者竟全係折色固由甘省承辦官員借捐
冒賑舞弊分肥該生等明知折色違禁因較本色
省費實多是以避重就輕相率滋弊比年來赴部
捐監者日少而在甘報捐遂至數十萬之多生監
為士子進身伊始豈容如此取巧營私兹蒙
皇上格外
鴻慈免其褫革但以所繳折色數十兩即安然濫厠成
均比之京監數目懸殊似不足昭平允而杜倖獲
(臣)請
勅下該部凡甘省自三十九年以後報捐監生現奉
恩旨免其斥革者每名令其補繳銀六十兩由各該生繳
本籍各州縣彙解藩庫由該督撫按季彙摺陳奏以
備甘省災賑撥用並請勒限二年繳完如逾限不
繳即將該生原照查銷奏入
上諭内閣曰據吳玉綸奏甘省自三十九年以後報捐
監生每名令其補繳銀六十兩等語所見甚小王亶
望等私收折色一案朕本不欲辦恐各省因此諱灾今
種種弊端水落石出伊等于光天化日之下竟敢明
目張膽網利鬻官致朕不得不辦之苦衷天下後世
共見之然侵漁各員已將伊等平日私收冒銷婪得
賍私查抄入官亦足抵該省浮開冒賑之數若又令
各捐生紛紛補繳是轉開錙銖較利之端于國家政
體甚有關係朕不為也吳玉綸此奏不准行至該生
等明知折色違禁乃相率報捐亦不可不加懲儆所
有乾隆三十九年甘省開捐以後報捐監生者停其
鄉試三科已經中舉者停其會試三科其加捐職官
現任者罰俸三年捐納職官未經銓選者俟到班三
年後方准銓選其在各館充當謄錄者着五年期滿
後再效力三年俱以奉旨之日為始查明扣算其止
捐監生頂帶榮身者着加恩毋庸查辦
戊子阿桂李侍堯奏言查撒拉爾回人分居十二
工離循化地方近者數里遠或數十里皆地處邊
外與諸番邊界毗連其風俗情形迥非内地可比
今逆回蘇四十三等已就駢誅新教餘孽俱已勦
除淨盡(臣)等查十二工地方惟漢大寺孟達夕厰
三工俱係舊教並無新教其蘇四十三所住之查
家工韓二個所住之清水工及張尕别列草灘崖
慢蘇只街子打蘇古等七工俱係新舊錯居現在
止存舊教二千六百四十八戶其新教業已殱除
所有遺存籽種地共二百三十四石零應上額糧
十九石零並查各工地畝多係山頭地角依崖傍
壑零星沙地不成片段(臣)等伏思逆回所遺田土
現散在九工之内若令内地民人前往耕種則一
村之内民少回多勢不能彼此相安若於各工零
星安設訊地少則孤懸邊外難資彈壓多則徒費
錢糧(臣)等公同籌酌此次勦除逆匪所有隨同打
仗之舊教回人頗為奮勉出力其節次打仗傷亡
土兵共有三百三十餘名現在造冊咨部議䘏可
否仰邀
皇上天恩即以逆匪所遺之田土賞給陣亡土兵等家
屬交土司韓煜韓光祖確查田土數目酌量人戶
多寡均勻派撥令其佃種按舊則輸糧仍由循化
廳徵收伊等每人名下所分籽種地不及一石無
慮地廣力增在衆回效順捐軀者受賞獨優亦必
益深悦服而陣亡之戶荷蒙
恩賞得以安居樂業尤必感激
聖慈輸忱向化奏入
上從之
同日阿桂李侍堯又奏言(臣)等前奉
諭旨令將蘭州省城展寬跨山臨水仰見我
皇上慎重巖疆圖維久遠至計伏查營建城垣必須佔據
形勢方可設險衛民大抵因山為城則當包括山
之岡脊若在平坦處建築又須距山稍遠蘭州北
臨大河西南兩面俱山嶺重疊惟城東一帶地稍
平衍省城舊係州治規模本小其後添築三面外
城不過就民居所至隨意甃治全無遠慮所以與
龍尾山地勢緊要而外城西南之安定門離龍尾
山尚有一百四十餘丈外城西門至龍尾山則僅
止數十丈且山高於城此次撒拉爾逆回一至蘭
州在龍尾山憑高向城攻打守城兵夫無可遮蔽
且該處商賈凑集居民稠密又未預留火道居民
墻屋直接城垣賊匪攀援攻撲是以即日而破然
至外城失守賊匪力攻大城西門雖甕城券洞俱
被燒燬而大城終能固守無虞者則以賊至城下
勢須仰攻我兵登堞俯臨木石俱可擊退也但外
城之破䆒係以險資賊即使繕修高峻仍不足恃
兹蒙
聖明指示將西南城垣展寬至龍尾山梁俾西關一帶
居民及華林山之半俱包入城内實足以壯觀瞻
而資控制惟是龍尾華林兩山中有水磨溝一道
山水發時其勢頗猛難以跨築垣墻且龍尾山土
鬆沙汕每遇大雨時行即衝成溝坎或數丈或數
十丈不等若於其上建築基址既不堅實斷難經
久(臣)等公同商度惟有將大城向東展寬西自外
城安定門起由拱蘭門迤東至風神廟後又自通
遠門東南角起由迎恩門至廣武門北角止共擬
新添城垣計長一千一百七十餘丈連舊城五百
五十九丈共一千七百二十餘丈週圍約九里有
餘雖東北地形稍覺狹窄而限於大河不能展拓
西南二郭城俱擬拆去共去舊城二千餘丈所有
大城甕城俱擬多添一層以為重關保障所有西
南兩關廂居民勸諭遷移撤去房屋空出地面寬
留火道則崇墉夹峙可以捍制邊陲至華林山近
在城西數里並可倚為屏蔽應於其上築營堡一
座移督標右營一營官兵在彼駐劄並於龍尾山
上相對大城西南一帶擇據形勢安設空心大墩
四處即於右營兵丁内輪派駐守平時則氣象更
覺嚴整有事則東可以護衛大城西可以接應華
林山營聲勢聯絡更足以資彈壓至此次籌改添
建各事宜工費浩繁且為永遠敉寧之計必須鞏
固堅實應請
旨派熟悉城工之大臣一員帶領工部司員至蘭逐一
詳悉勘估方可興工辦理奏入得
旨如所議行
同日
上命軍機大臣傳諭阿桂李侍堯曰蘭州添建城垣一
切興工估計自須熟諳工程之員前往辦理現在工
部堂官惟侍郎德成于工程尚為熟練但盛京一帶
辦理城工不便遽離該處所有蘭州城垣業經阿桂
等相度已定俟德成於冬底回京時令其前赴蘭州
勘估亦不為遲
同日阿桂李侍堯又奏言(臣)等屢奉
諭旨籌辦善後事宜除添設兵數改繕城垣專摺具
奏外謹將應行事宜酌議數條恭呈
御覽
一蘭州省城舊存子母砲十六尊僅與鳥鎗無異
施放不能及遠又威遠砲八尊子重十六兩至二
十兩轟擊稍遠而施放時易于跳動難得凖頭俱
不甚得力况年久亦多損壞此次攻勦賊匪照四
川劈山砲式樣製成二十尊並于凉州調到食子
六十兩大砲四尊轟擊頗為應用又查凉州鎮屬
各營舊貯大砲一百六十六位係前明萬歷年間
製造歷年久遠多有脱落炸壞各營視同廢鐡其
存貯凉州城内不過二十餘尊餘俱散貯各營堡
容(臣)李侍堯特派熟悉砲位專員逐一勘騐將無
用廢砲盡行銷燬試演堪用好砲分貯督撫提鎮
駐劄各城如尚不敷㨂選凉州匠役鑄造大神砲
位酌定數目分貯至劈山砲亦應多為鑄造督撫
提鎮大標約計兵丁二百名即給一尊並飭各營
時常撡演試放以期有准其陕西各標營亦如此
照辦
一回教相沿已久而新教則自馬明心口外回家
妄謂西域得有真傳愚回厭故喜新俱為煽惑以
致蘇四十三等肆逆不法今經此一番懲創之後
各處回民感懼愧悔出于至誠凡已習新教者俱
仍改從舊教現已嚴飭各屬將新教禮拜寺概行
拆燬如查有私行傳習陽奉陰違者照邪教律從
重辦理並曉諭回民不許稱阿渾名目於回民内
揀選老成之人令其充當鄉約隨時稽查互相勸
誡其舊俗相沿念經禮拜仍聽其便不准添建禮
拜寺及收留外來回人居住日後如有復倡異教
者即行首告指拏如該處實無新教每年令鄉約
等聯名具結一次彙齊咨部查核仍先遍行出示
曉諭如此立法則新教自然淨盡
一撒拉爾回人散處十二工環遶循化廳地方每
年納糧八十三石各工回人至循化廳河州蘭州
等處或貿易羢褐販賣牛羊本不禁止並有在循
化河州充當衙役者以致新教黨羽漸熾與舊教
互相仇殺起釁滋事此皆平日地方官不稽查拏
䆒遂爾養癰貽患應請嗣後撒拉爾回人不准復
充循化河州衙役及營伍兵丁亦不准其任意至
内地行走其有往各州縣村鎮貿易者由循化同
知給與照票定以限期事畢即令回巢將票繳銷
不許在各處逗遛並責成保安起台堡老鴉關駐
守弁兵嚴切盤查稽其出入仍隨時訪察毋令内
地遊匪潛往該處煽惑滋事亦不得借此勒掯需
索違者皆重治其罪凡甘省各屬與番地土司境
壤毗連者均應一體仿照辦理
一鳥鎗為閭閻自衛之資從前曾奉
諭旨不必概行收禁况番回山居野處平日打牲為業
勢難禁用鳥鎗至硫磺為配製火藥所必需甘省
河東各年配造火藥取資于蘭州庫貯駱狐泉採
獲之磺河西各營取資于肅州玉門庫貯牛尾山
採獲之磺如果開採時並無透漏封閉後不敢私
挖番回何從私行偷買實皆地方官查禁不力所
致嗣後飭令該管文武員弁于封閉磺洞選派妥
役嚴行稽察届開採時多派兵役嚴查又聞秦州
等處採磺亦有零星偷挖販賣者應通行嚴查封
禁不許絲毫透漏至律載内地私販硫磺五十斤
熖硝一百斤以上者杖一百徒三年窝藏囤販知
情者俱照私販律治罪應飭各地方官嚴查内地
舖戶如有將前項磺斤聽番回潛行購買貪得重
價或不法商民在番回土司地方私賣硫磺並私
熬熖硝者均照私販及偷買律加等治罪仍令該
管文武大員嚴飭所屬實力奉行並令將有無私
販私賣情弊按季結報如敢虚應故事致滋弊竇
一經發覺將文武各官及失察各上司一併嚴加
參處
一新疆各城回衆以墨克地方為回教之宗主而
内地回民又以新疆等處經典多而流傳為較真前
奉
諭旨俟將來事竣後傳諭新疆各路辦事大臣嚴密查
訪毋許内地回民在彼習學回經致生事端實為
杜漸防微之至計(臣)等尚恐各城將緣事回民發
至内地此等大概皆不安本分之徒與内地回民
皆係同教倘因其自西而來以為得有真傳或又
相煽誘均未可定應請
勅下新疆各路大臣此後各城回民有犯發遣等罪者
或於各城互相安插不必改發内地於杜絶新教
根株之法更為周備
一循化地方已於添兵案内改駐參將一員設兵
八百名足資彈壓至循化同知係乾隆二十六年
移駐該處原定疲難二項中缺應歸部選惟是該
處番回錯雜一切撫綏控馭必得幹練之員方可
勝任實非部選人員所能經理應請嗣後改為疲
繁難三項相兼要缺在外㨂員題補又河州太子
寺距州一百二十里向設州判一員嗣於乾隆四
十一年裁汰查該州地方遠闊漢回雜處其東隅
之景古城離州城二百四十餘里附近之崦隴關
即係番地又正東之黑石山南之三渡水等處俱
離州城一百八九十里及二百餘里不等均係習
俗黠悍之區一切稽查匪類撫馭番回該州鞭長
莫及應請復舊制于適中之太子寺地方設立州
判一員分防稽察其衙門及分駐事件各循其舊
又該管之蘭州道原係驛傳兼巡蘭州向為衝繁
難兼三要缺嗣因驛傳改歸臬司管理定為中缺歸
部銓選伏查蘭州道雖止一府然地居省會為兩
河扼要應仍舊改為衝繁難兼三要缺請
旨簡放庶人地相宜於體制亦屬允恊奏入
上命軍機大臣會同該部議奏旋經軍機大臣等議言
均應如所奏辦理至私販硫磺及私熬㷔硝若在
番回土司地方售賣即非内地私販可比查例載
附近苖疆五百里以内民人煎穵窩囤興販硝磺
事𤼵計斤定罪以次逓加五十斤以上者杖一百
流二千里至百斤以上者照合成火藥賣與塩徒
例發近邊充軍又例載凡商漁船内夹帶違禁硝
磺等物接濟外洋者船戶以通賊論斬舵工水手
知情者同罪各等語是私販硝磺定例内地與邊
疆各有專條而境内私販與出境偷賣輕重迥異
今該省境接番回其私賣硝磺關係尤重應請
嗣後該省秦州等處産磺地方如偷挖熬煎番回
土司地方私賣係在内地者不得僅照尋常内地
之例問擬應比照附近苖疆五百里以内私販之
例計斤定擬分别軍流從重科罪若偷賣出境與
外地番回交易應比照商船夹帶出洋論斬知情
同罪之例審擬庶足以示懲創而嚴關守奏入得
旨如所議行
同日大學士三寳等奏言據閩浙總督兼管浙江
巡撫陳輝祖委員將王亶望案内前任蘭州府知
府蔣全迪押解前來奉
旨行在大學士九卿會同直隸總督袁守侗嚴審定擬
具奏(臣)等公同研究緣蔣全迪係安徽歙縣人由
捐納知縣歴任甘肅皋蘭縣題陞肅州知州於乾
隆三十八年捐陞知府離任三十九年甘省奏請
開捐維時藩司王亶望即將蔣全迪奏留甘省題
補蘭州首府專辦捐監事務自王亶望到任後即
令各州縣公然俱收折色希圖上下分肥蔣全迪
亦圖從中取利遂慫恿王亶望行令各屬遵照辦
理其所收銀兩即藉灾賑任意開銷蔣全迪與王
亶望商議凡各州縣報灾之輕重及給發實收之
多寡俱由藩司衙門主政酌定分數開单給發各
屬令其照单開賑蔣全迪遂藉此勒要各州縣冐
銷辦賑銀兩又商議設立坐省長随凡各州縣餽
送王亶望銀兩俱令坐省長随送進蔣全迪希圖分
潤亦向各屬勒索餽送又蔣全迪署中所有親朋捐
監俱勒令各屬填給寔收並不發價蔣全迪擁有
厚資遂藉稱患病告假回籍迨王亶望陞任浙江
巡撫復將蔣全迪奏留浙省辦事希圖通同作弊
此蔣全迪與王亶望先後勾通舞弊婪索無厭情
節已據蔣全迪供認不諱查例載侵盗倉庫錢糧
入已數在一千兩以上者擬斬監候等語今蔣全
迪身為道府大員不思潔已奉公乃與王亶望朋
比為奸主令各屬私收折色復公然酌定報灾分
數及給𤼵實收多寡肆意冒銷將辦賑銀兩婪索
入已此外復收受各屬餽送盈千纍萬其黨惡藐
法侵帑殃民莫此為甚蔣全迪應照侵盗倉庫錢
糧入已數在一千兩以上者斬例擬斬請
旨即行正法以為貪吏害民者戒至該犯子侄親友在
伊任内有無捐監未經給價之人應聽大學士公
阿桂等查明一併歸案辦理奏入得
旨蔣全迪著即處斬餘依議
同日
上命軍機大臣傳諭阿桂李侍堯曰甘省私收折色一
案骫法營私弊端百出現已將首先倡議侵冒分肥
之勒爾謹王亶望王廷贊蔣全迪等俱分别明正典
刑矣至此案大小各員通同侵蝕自應按律問擬以
彰國憲而警貪婪但人數較多若概予駢誅朕心有
所不忍自當核其贜私之多寡以别情罪之重輕著
傳諭阿桂等將各該犯所有侵冒銀兩其在二萬兩
以上者俱當問擬斬决二萬兩以下者入於情實其
一萬兩以下各犯亦應問擬斬候請旨定奪並分晰
開繕清单進呈所有應行定擬案犯俱著趕本年勾
到以前具奏毋致延緩
同日
上諭内閣曰甘省收捐監糧一事地方官私收折色任
意侵欺捏灾冒賑釀成不得不辦之大案實非朕所
喜也且各省偶遇灾歉皆動正項賑䘏何獨於甘省
頼捐監為乎此後甘省捐監一事竟宜停止將此通
諭中外知之
己丑軍機大臣奏言(臣)等遵
旨將韓阿渾即馬六十七蕭得福馬達烏特韓三個韓
四個五犯嚴行鞫訊該犯等各將為蘇四十三糾
合回人跟隨攻掠河州城池蘭州關廂及屢次向
華林山賊營送信等情逐一供認不諱實為罪大
惡極應請
旨將該犯等依大逆律凌遲處死奏入得
旨韓阿渾即馬六十七蕭得福馬逹烏特韓三個韓四
個俱著即凌遲處死
癸巳阿桂李侍堯奏言(臣)阿桂前奉
諭旨前此被害之文武官弁兵丁查明實在情節將應
行議卹者奏聞給予卹典欽此查原任副將新柱原
任知府楊士璣在白莊子起台堡等處猝遇匪賊
所有跟隨打仗陣亡受傷之弁兵自應一體議卹
其被害之知府楊士璣於捏灾冒賑案内婪得多
賍城破自盡之河州知州周植亦係侵蝕監糧捏
灾舞弊均有應得之罪一併扣除隨同楊士璣前
往起台之河州土司韓成璘因公被害亦應議給
卹賞至河州守城各兵俱經駁飭扣除所有與賊
打仗陣亡及受傷真實者方造入冊内但該弁兵
等究屬失守城池應請
旨交部减等議䘏奏入
上勒部知之
同日阿桂李侍堯等又奏言(臣)阿桂前奉
諭旨逆回佔據河州該處曾經出仕回籍人員有甘心
從賊不顧名義必當從重治罪欽此查撒拉爾逆回
於三月二十一日夜間攻破河州二十三日即由
河州赴蘭滋擾該州並無出仕回籍人員甘心從
賊者業經詳悉查明奏入報
聞
同日阿桂李侍堯又奏言甘省浮冒侵漁各州縣
前經奏明一時乏人委署暫緩參革兹㨂發人員
將次到甘而此等捏灾冒賑之員俱係侵帑營私
大干法紀未便令其尚任地方致滋貽悞應請將
現在甘省六十九員内除陸瑋等十二員已奉
旨革職拏問外其在任之那禮善王臣李元椿伍葆光
詹耀璘閔鵷元孟衍泗陳㴻伯衡舒攀桂萬人鳳
杜耕書王萬年舒玉龍伍諾璽周兆熊福明陳韶
楊有澳林昂霄彭永和尤永清丁愈錢成均章汝
楠黃道煚韋之瑗顧汝衡宋樹榖趙元德萬邦英
賈若琳夏恒華廷颺王璠經方龐橒申寧吉李弼
麻宸謝庭庸承志葉觀海許士梁張毓琳吳詵四
十六員請
旨革職拏問以便歸案定擬具奏其丁憂事故尚在甘
省之陳鴻文邱大英徐樹海蒲蘭馨孫元禮沈泰
王旭陳金宣墨爾更額史堂善逹十一員應一併
請
旨革職拏問歸案定擬至已離甘省四十三員内除張
何衢等九員已經身故陳棟一員現已革職解甘
竒明現在來甘業經革職外其陞調别省及回旗
之楊賡颺張春芳吕應祥趙杭林陳嚴祖廣福佛
保景福八員及丁憂告病終養降調勒休之何汝
楠陳常鄭科捷陳起撝陶士麟麥桓史載衡林德
基布瞻成德王夢麟劉甫岡顧芝李立慱敏劉治
傳閔焜薛佩蘭十八員相應請
旨革職拏問並已經革職之吳鼎新朱家慶周人傑王
汝地崧柱朱桂六員請交留京辦事王大臣及任所
原籍各督撫伊犁將軍將各該員提訊令其逐一
供認如已得實即可定擬具奏設或狡飾即派員
解甘質審歸案辦理奏入
上諭内閣曰據阿桂等將甘省捏報灾賑侵蝕帑項之
各州縣奏請一併革職挐問一摺所辦甚屬公當此
案係前任藩司王亶望與前任蘭州府知府蔣全迪
通同舞弊首先作俑以致通省效尤習為固然實有
不得不辦之勢至各州縣雖職任大小不同但國家
設官分職均宜潔已奉公廉隅有勵豈有因上司勒
令報荒遂爾朋分侵蝕之理况道府州縣即無奏事
之職遇此等事件原可直揭部科使累年積弊早經
破露亦不至貽罪多人朕必嘉其公正特加擢用乃
竟聯為一氣恣飽慾壑置民瘼於不問此而不辦何
以肅吏治而儆官方現據阿桂等查明此案俱已水
落石出朕之辦理實出於不得已且各員等入已賍
私俱自行供認將來定案時朕惟于輕重權衡折衷
至當於按律定擬之中仍寓法外施仁之意至已有
旨詢問而其人仍狡供者必不恕也所有阿桂等此
次查明參奏之知府前任知縣楊賡颺伍諾璽同知
前署知州韋之瑗同知前任知縣閔鵷元孟衍泗趙
杬林同知善逹顧芝張春芳通判賈若琳經方慱敏
佛保謝廷庸知州那禮善伍葆光覺羅承志陳常知
縣陳鴻文王臣李元椿邱大英詹耀璘陳樹伯衡舒
攀桂萬人鳳杜耕書舒玉龍福明陳韶楊有澳林昂
霄彭永和徐樹栴尤永清丁愈錢成均章汝楠黃道
煚蒲蘭馨顧汝衡孫元禮宋樹榖趙元德萬邦英沈
泰王旭夏恒陳金宣華廷颺墨爾更額王璠龐橒申
寧吉史堂李弼葉觀海何汝楠鄭科捷陳起撝陶士
麟麥桓景福布瞻成德王夢麟麻宸吕應祥陳嚴祖
廣福劉治傳州同前署知縣王萬年州判前署知州
吴詵州判前署知縣薛佩蘭布政司經歴前署縣丞許
士梁縣丞前署知縣周兆熊閔焜縣丞史載衡李立
經歷前署知縣張毓琳等業經降旨革職挐問其已
離甘省及陞任别省各員俱著各督撫迅速派員解
赴蘭州交阿桂李侍堯歸案審明分别定擬具奏
同日
上又命軍機大臣傳諭阿桂李侍堯曰阿桂現在查辦
甘省一案自己漸有就緒即此時尚未定案並有各
省審訊人員陸續解甘質訊者俱可交李侍堯歸案
審辦遵照前旨一併分别定擬具奏現在豫省河工
漫口開挖引河築挑水壩及堵塞合龍事宜最為緊
要阿桂即可將甘省審案一面交李侍堯辦理一面
起程赴豫督辦
欽定蘭州紀略卷十六
