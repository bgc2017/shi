欽定蘭州紀略卷三
壬子勒爾謹仁和奏言逆回蘇四十三等由河州
山僻小路潜至省城在附郭一帶放火搶奪因城
内官弁兵民防守嚴密是以城垣並未傷損三月
二十九日晚勒爾謹等帶兵到省駐扎城外逆回
等先已退佔離省數里之山梁(臣)等與署副都統額
爾恒額總兵圖欽保德寧按察使福崧公同籌酌
隨於城郭關廂左近添派官兵嚴加防範隨於三
十日派遊擊祥保帶領綠營兵五百名土兵七百
名(臣)等督率前往由東山梁後繞道擒勦逆匪率
衆來迎自辰至未殺賊三十餘名是晩逆匪亦未
敢潜來窺探但其所佔山梁形勢甚為險峻且蘭
州跬步皆山設一經逃竄轉致苟延殘喘必須分
派官兵四面圍擒庶不致一名漏網計所調各路
官兵於三四日内可以齊集惟有悉心籌酌以期
一鼓直擒不使稍稽顯戮
同日和珅奏言(臣)昨於山西平定州途次接奉
諭旨速赴甘省督辦一切伏思甘省距(臣)刻下行程尚
有二千六百餘里雖晝夜遄行實非一時遽能趕
到彼處近日情形未知何似心中倍切焦急此時
西安旗營各鎮及甘省附近各提鎮官兵定當雲
集第一時未有統屬之人恐諸鎮將争先倖進賊
匪烏合之衆或致他竄未免别生事端即或散歸
巢穴將來追尋首夥各犯亦恐潛行藏匿轉得倖
逃法網無以儆兇逆而靖邊陲(臣)又一時未能即
至昨蒙寄到
諭旨令伍彌泰先行調度督辦(臣)不揣冐昧已將愚見
所及飛檄該將軍等令其即速籌辦不致坐失事
機即將來(臣)抵甘後亦可不虞棘手(臣)拜摺後仍
星馳兼程前進均奏入
上命軍機大臣傳諭阿桂和珅勒爾謹仁和曰此時賊
匪既經佔據山梁必當厚集兵力同時併進迅就殱
擒方為妥善勒爾謹等所稱三四日内各路調兵到
齊會𠞰自應如此辦理所有伍彌泰馬彪帶往之西
安滿漢官兵此時諒亦全到如已能將逆賊𠞰洗淨
盡固屬甚善否則將留駐西安聽調之京兵一千五
百名徑令直抵甘肅會同圍𠞰則聲勢更大尤可一
鼓成擒再本日和珅奏到途次檄令伍彌泰等先行
籌辦一摺目今光景辦理似為較易但和珅此時仍
須迅速前往會同辦理即阿桂亦仍著前往督辦不
必即回京畢沅在西安得信較近京兵到陜時如甘
省尚未藏事即令速往再現在所獲人犯及陸續擒
獲者應嚴密押解省城監禁審訊俟阿桂和珅到彼
覆審後將首夥要犯嚴加鎖&KR0008;派委乾清門巴圖魯
侍衛等押赴熱河照從前拏獲王倫案内逆犯辦理
俾衆共知儆戒至馬明心一犯據王廷贊奏稱本係
安定回民則此案中必有民人中素常為匪者為之
主謀煽惑並著阿桂和珅勒爾謹等確實嚴查覆奏
同日陜西布政使尚安奏言提督馬彪等各挑西安
滿漢官兵共二千六百名分為六起於二十五二
十七二十九等日先後起程前往會𠞰(臣)隨稟明
撫臣自西安馳赴陜甘交界之長武縣地方督飭
各州縣將應行借支車馬等項妥恊備辦俾官兵
得迅速馳往復思涇州為入甘首站復由長武馳
至涇州據該州禀稱現在庫貯銀數無幾辦理拮
据(臣)隨查該處現有截留直隸解甘餉銀十五萬
兩因事關急需即令該州於此項銀内借支一萬
兩酌量應用據實報銷一面詳明督撫(臣)備案(臣)
即仍回長武兹於四月初三日陜省滿漢官兵俱
已全數妥速過境奏入
上諭内閣曰前因甘省急需幹員辦事已傳諭尚安令
其馳往該處帮同料理令伊於未奉諭旨之前即先
起程前往正與朕前旨相合且一切經理妥協甚屬
可嘉尚安著交部議叙
同日
上又諭内閣曰此次派出官員兵丁等賞項諒已多製
備行装若一時令其繳還恐伊等力有不能所有未
經起程之官員兵丁著照部議分作兩年扣還其已
經起程續奉撤回者著加恩賞給一半以示體恤
癸丑西安提督馬彪奏言(臣)挑選夲標官兵一千
名並派委員弁飭令迅速赴蘭(臣)即于三月二十
五日先行起程途次接布政使王廷贊來扎逆回
現在攻打蘭城(臣)晝夜䟎行四月初二日已扺蘭
州省城現在𠞰捕事宜與督(臣)勒爾謹提(臣)仁和
等公同商酌四路追𠞰擒拏
同日陜西延綏鎮總兵周鼎奏言(臣)接准陜西撫
(臣)畢沅來文令延綏鎮挑選精兵一千名前赴督
(臣)勒爾謹軍營聽候調度(臣)即刻挑兵一千選派
領兵官弁(臣)親為統領星夜直往蘭州又准畢沅
來文復令再派官兵一千名前往平凉鞏昌堵截
策應(臣)復即挑兵一千派副將觀音保統領星飛
前往(臣)先帶領前派官兵一千名於四月初一日
自榆林兼程迅往會同𠞰捕均奏入
上命軍機大臣傳諭阿桂和珅勒爾謹曰馬彪奏初二
日已馳抵蘭州現在公同商酌追𠞰等語此時各路
所調兵丁諒已陸續到齊自應遵照歷次所降諭旨
妥恊籌辦至前此因未見勒爾謹奏報恐有隔阻而
和珅又未能刻即到彼是以傳諭伍彌泰令其籌辦
一切原因彼時無人料理起見今勒爾謹既到蘭州
而和珅又䟎程前進所有調度官兵及軍需糧餉各
事宜自應仍令勒爾謹經理一俟阿桂和珅到彼即
會同商辦伍彌泰仍止專司領兵𠞰賊俾事權歸一
辦理方有章程再蘭州城外關廂曾被賊焚燒河州
亦曾被賊佔擾該處居民自不免為所蹂躪不可不
加意撫䘏著傳諭阿桂和珅即會同勒爾謹將實在
情形若何應如何優䘏之處詳悉查明具奏候朕加
恩至勒爾謹仁和所奏賊人佔據山梁其情形總未
明晰逆匪數千人據守山上何從得有口食敢為此
盤據苟延之計勒爾謹等摺内亦並未聲說著將近
日賊人逃竄在山如何情景再行詳查據實覆奏又
本日總兵周鼎奏帶領官兵一千於初一日兼程前
往會同𠞰捕該鎮既係奉調前往自應在彼協同𠞰
賊聽候和珅等調遣一俟𠞰洗事畢即同各路鎮將
等撤回夲任
甲寅畢沅奏言(臣)於夲月初六日接提(臣)馬彪來
札知初二日已抵蘭州逆回現據龍尾山華林寺
山梁察看賊匪不過千數餘人惟以放火刧掠為
事蘭州各路兵丁會集現有三千餘名一兩日内
進兵會𠞰逆匪無難殄滅等因再查將軍伍彌泰
於初八日到蘭副都統薩炳阿隨後接續行走約
計初八九日滿營官兵一千六百亦俱全到(臣)續
派潼關協副將馬鎮國帶兵三百名接濟馬彪計
初八九日可到而督臣所派河西各路官兵想亦
陸續至蘭是此時兵力漸厚省城斷無意外之虞
至狄道居河州蘭州之間東通鞏秦最為&KR3148;要恐
賊匪見我兵勢盛從大路竄出該州僅有兵二百
名甚為單薄(臣)連日飛催興漢鎮(臣)三德令從間
道往赴狄道保護且堵截賊匪歸路已據該鎮報
到帶兵五百名迅速行走計初十前可到狄道
同日西川將軍特成額總督文綬提督明亮奏言
(臣)等於四月初二日接准陜西撫(臣)畢沅札稱令
(臣)等迅速派兵由鞏昌一帶前往會𠞰逆回伏查
河州係腹内地方逆回等妄作不靖川省地界毘
連急須協力赴𠞰以期迅速撲滅(臣)等即就近選
派滿漢官兵一千五百名(臣)明亮即日帶兵三百
名由鞏昌一路星夜前往(臣)特成額亦即帶兵三
百名尾隨起程其餘官兵接續進發(臣)文綬一面
再行酌量預派附近各營官兵以備續調均奏入
上命軍機大臣傳諭阿桂和珅勒爾謹畢沅曰據畢沅
奏所辦甚屬可嘉至賊匪僅止千餘不過釡底遊魂
苟延殘喘陜甘兩省兵丁到齊無難一鼓聚殱京兵
竟可無須前進此時畢沅備而不用亦可至四川所
調之兵諒亦無需但現在既已起程且不飭令停止
著傳諭勒爾謹如賊匪業已𠞰淨亦即知會特成額
文綬并一面飭知領隊官員停其前往
乙邜阿桂奏言(臣)於初七日接陜西撫(臣)畢沅來
札知賊人退踞龍尾山八蜡廟等處各路官兵陸
續前到兵力稍厚陜西省連發滿漢官兵五千約
計初十以内俱可到齊并聞督(臣)勒爾謹於三月
二十九日帶兵回省目前似可無意外之虞等語
又於初八日畢沅將馬彪原札寄閱據稱河州業
已收復經督(臣)派撥舊教回人二百名同西寧兵
二百名在彼防護賊人現在佔據龍尾山華林寺
山梁察看賊勢不過千餘人等語(臣)思伍彌泰等
所調之兵皆可接續齊集小醜自不能復逞螳臂
若賊人盤踞山梁遷延不去自當殱戮無遺即使
勢窮力促計圖竄逸該督業已派兵在洪濟橋沙
泥站兩處堵截縱有餘匪竄入深山官兵四面圍
擒亦可𠞰除淨盡(臣)查勒爾謹畢沅節次調遣陜
甘兩省綠營兵及伍彌泰額爾恒額帶往之駐防
滿兵已有八千餘名其勢足敷會𠞰及邀截搜捕
之用且四川兵二千名俱界連甘肅尅期可到兵
力已屬有餘就現在情形而論不但晉豫兩省官
兵毋須調遣即京兵亦可停止派往伏乞
皇上特降諭旨令京兵已經起行者中途撤回未經起
行者即令停止(臣)一面仍先行咨帶兵行走之護
軍統領舒亮等暫行停駐俟奉到
諭旨即陸續分起回京再(臣)晝夜䟎行程途多寡不等
每日夜約行一百五六十里計程明日可過潼關
如尚書和珅尚未經過(臣)於途次留心探訪恐沿
途驛站馬匹不敷分應擬於前途暫停俟和珅經
過晤悉一切先令迅速前往(臣)再儘力遄行奏入
上命軍機大臣傳諭阿桂和珅勒爾謹袁守侗畢沅富
勒渾曰據阿桂奏途次連接畢沅來信知現在各路
所調之兵已有八千餘名足敷會𠞰等語前以京兵
一千五百名業經起程是以且未撤回俟擒賊實信
到日即行降旨但思小醜既可立就殱擒自不必復
需勁旅現已另降諭旨令領隊大(臣)舒亮即行帶兵
回京并著傳諭沿途各督撫知之
丙辰馬彪奏言(臣)于初二日行抵蘭州提(臣)仁和
總兵圖欽保俱已到彼會勦(臣)前於途次復接撫
(臣)畢沅來札於西安提屬各營續派兵一千名西
安滿營派兵一千六百名延綏鎮屬派兵一千五
百名興漢鎮屬派兵五百名并甘肅提屬各鎮營
官兵現在陸續到蘭(臣)同督臣勒爾謹提(臣)仁和
相度機宜厚集兵力四路捕𠞰務期盡絶根株奏
入
上命軍機大臣傳諭和珅勒爾謹仁和曰據馬彪奏甘
肅各路調派之兵並西安滿漢各營兵現在陸續到
齊等語該處所調兵丁已及一萬而逆匪不過千餘
人自應即時分頭圍勦一鼓殱擒前據勒爾謹初二
日所發摺内稱三四日即可辦理今馬彪之摺係初
六日所發何以尚未見勒爾謹等奏報𠞰賊之事此
時兵已厚集更將何待著傳諭勒爾謹等即將勦滅
逆匪情形迅速馳奏至賊匪佔據龍尾山梁華林寺
從何處得有口食此時官兵自必將賊圍住其施放
鎗礟之火藥又從何處得來賊人馬匹約有若干向
何處掠擄均著勒爾謹仁和詳查覆奏又昨據阿桂
奏到摺内有馬彪札知督(臣)派撥舊教回人二百名
同西寧兵二百名防護河州等語此事何以亦未見
勒爾謹奏及著傳諭該督一併據實覆奏和珅到彼
時所有一切應行查辦事件並著查明具奏
同日畢沅奏言(臣)接奉
諭旨令于西安藩庫先酌撥一百萬兩查各省恊撥甘
省銀兩現在尚有三四起在途未到(臣)前已飛諭
各州縣令其沿途截留貯庫以供就近支用此次
酌撥銀一百萬兩(臣)即行分起選派妥幹員弁帶
領兵役飭令小心護送不致遲悞奏入報
聞
丁已勒爾謹馬彪仁和奏言(臣)等先後抵蘭與賊
匪打仗數次殺傷甚多惟佔據南山自高而下勢
甚險峻必須厚集兵力出其不意四面夾攻庶可
一鼓而下查甘省各路漢土官兵一二日可以齊
集即肅州鎮屬及陜西提屬官兵亦將次到蘭兵
力已不為單弱(臣)等定期於初八日進兵圍勦仰
仗
天威逆回自不致一名漏網稍稽顯戮再查有由烏嚕
木齊赴京之恊領舒成佐領札蘭布托林保到蘭
該員等因現值𠞰捕逆匪情願隨征報效察其情
詞甚為懇切自應准其所請一同進勦
同日勒爾謹馬彪仁和又奏言(臣)等遵查撒拉爾
俗習回教近緣新教欲另立一門令舊教順從舊
教不服以致互相爭殺現在所調循化土兵即係
舊教番回是以悉其原委大概伏查擒𠞰逆賊莫
先於斷其後路而掃除巢穴正須舊教番回(臣)勒
爾謹前在狄道與臬司福崧詳加籌酌密飭循化
文武妥為駕馭舊教番回令其奮勇出力以公報
私并飭署西寧鎮印務副將貢楚克達爾帶兵到
循化就近搗其巢穴即將新教餘孽儘數擒拏兹
據副將貢楚克達爾暨循化同知洪彬委員候補
通判謝桓遊擊瑚崧阿白守忠等先後稟報帶領
官兵及舊教土兵搜拏餘孽節次殺死逆賊百餘
人生擒逆賊一百零九名婦女幼孩一百數十口
現在嚴禁并將蘇四十三等要犯祖墳刨挖燒燬
揚灰是逆賊已無歸路無難全數𠞰擒惟河州為
循化咽喉最關緊要(臣)勒爾謹已飭令貢楚克達
爾帶兵駐劄河州截殺逃逸賊匪俾聲勢連絡并
於老鴉關沙泥站洪濟橋等要隘派兵堵截自無
虞稍有竄逸再查舊教土兵素稱恭順(臣)等三月
三十日帶兵𠞰賊時即令舊教前敵頗屬奮勇業
經量加奬賞奏入
上命軍機大臣傳諭阿桂和珅曰本日勒爾謹奏新舊
教情形始略有端緒至令兩教互相攻殺以破其勢
朕於事發之初即早經降旨今勒爾謹稱前在狄道
與福崧商酌令舊教土兵奮勇出力以公報私所辦
尚是但勒爾謹未必能見及此或出自福崧之贊畫
至賊人佔據山梁多至十數日何從得有口食且大
兵既經各路堵截又往何處搶掠俱著查明覆奏總
之此案起衅實在情形勒爾謹如何辦理不善致釀
事端其被擾之地方應如何加恩務須澈底詳查逐
一妥辦具奏請旨
同日
上命軍機大臣傳諭勒爾謹曰番回爭立新教起衅勒
爾謹節次所奏總未明晰前經朕降旨令其將舊教
土兵作為前驅勒爾謹何以不早行具奏又未將何
日接奉諭旨之處奏明諸事遲延勞朕于數千里外
為之籌畫為總督者應如是乎至所稱現在合屬官
兵將次到蘭定期於初八日進兵擒𠞰賊匪自應如
此迅速辦理朕盼望滅賊之信甚切該督務須速行
具奏不得仍前遲緩致厪懸注
同日王廷贊奏言逆回連日仍復緊攻省城并放
火延燒房屋擄掠民財城中兵力單薄勢頗危急
(臣)戒諭居民不得驚慌妄動率同文武員弁懸給
兵民重賞激勵人心奮勇恊力多方設法守禦將
火礟安放城上&KR3148;急之處連聲轟擊又以滚木石
塊擊斷賊人雲梯火鎗弓箭齊發殺死賊人甚多
賊始退却不能上城至二十九日總兵圖欽保城
守尉額爾恒額提督仁和等先後帶兵進援督(臣)
勒爾謹亦自狄道旋省逆匪不敢攻城現俟各路
官兵齊集相機會勦即當殄滅奏入
上嘉之
同日畢沅奏言京兵前赴甘省𠞰捕逆回自須迅
速䟎行于事理方為有濟陜西自潼關西至長武
(臣)前已與司道公同商議酌分七尖八站至沿途
應用馬匹車輛及例應供給各項業經飭屬如數
加緊豫備但陜甘幅員遼闊當日所分里數較之
他省為大(臣)因甘省素鮮車騾勢不能按臺更換
官兵乘騎改用長騾若令日夜䟎行道遠站長恐
防疲乏將來入關以後如遇天氣晴爽或程途里
數略近到站為時尚早車馬不甚疲乏即令兼程
星速前進至長武以西涇州平凉一帶已與蘭城
密邇軍威所到聲息相通又當約量程期庶不致
欲速反遲轉稽時刻奏入報
聞
戊午直隸總督袁守侗奏言(臣)查第一起京兵據
署藩司郎若伊禀報于十二日送至河南安陽縣
停駐其二起三起兵丁亦在邯鄲栢鄉一帶尚未
出直隸本境今欽奉
諭旨令領隊大臣舒亮帶兵回京(臣)遵即飛飭藩司先
將三起京兵用原載車馬逐站送回其二起頭起
兵丁應仍令挨次間日行走庶車馬得以輪應至
清苑良鄉等站車馬其撤回歸農者(臣)亦飛&KR0702;飭
調上緊妥備并督同署臬司梁肯堂署清河道顧
學潮往來照料以期無悮奏入報
聞
己未伍彌泰勒爾謹馬彪仁和奏言(臣)等帶領官
兵并舊教土兵一由黃河南岸直衝賊營一由賊
巢之東南山梁壓下逆賊率衆迎敵我兵奮勇直
入殺死逆賊五十餘名搶獲馬驢牛羊賊勢倉皇
退而固守因坎陡崖深不能即時搗穴天色已晚
暫且撤兵(臣)等伏查逆匪已無歸路計窮力竭是
以佔據險地乘便放火為苟延旦夕之計即從前賊
數約有二三千人屢次被官兵𠞰殺鎗礟擊斃以
及逃竄為各路截殺已不下七八百人現在所存
者不過千餘人適接軍機大臣來咨乃知上厪
聖懷派出健銳營兵三千名火器營兵二千名
天兵申討自當迅奏成功但以現在情形而論所調各
路官兵業已雲集京兵似可停止再(臣)伍彌泰於
初九日到蘭所調寧夏滿兵已起程五百名不日
亦可到蘭其備調兵五百名以及畢沅咨調四川
官兵臣等現已行文停止
同日阿桂和珅奏言(臣)和珅於山西途次接奉
諭旨即星夜兼程行走於初十日過潼關(臣)阿桂於初
九日過潼關沿途探聽知(臣)和珅相隔不遠因緩
程稍候於十一日先後俱到臨潼(臣)和珅當即將
諭旨并一切應行籌辦事宜與(臣)阿桂公同熟商妥議
俟到甘省時相度機宜辦理再(臣)等行抵陜境賊
匪大概情形俱已深悉現在逆回退踞山梁各路
官兵雲集足敷堵截𠞰捕之用其在途之京兵一
千五百名計程僅抵豫境(臣)等一面奏
聞一面即行知帶兵行走之護軍統領舒亮等令將前
隊作後隊陸續按起回京至
乾清門侍衛等雖無須伊等帶兵打仗但將來拏獲
首逆及要犯應行觧京遵
旨令伊等押解進京(臣)等擇其中曉事者酌留泰斐英
阿福寧二人并三等侍衛阿爾都以備差委餘一
併令其回京並令伊等沿途緩程安静行走俾驛
站馬匹不致應付竭蹶以免煩擾至額駙拉旺多
爾濟已遵
旨由潼關走山西一帶出口回伊遊牧處所又農起等
俱已傳
旨行知令其回京(臣)阿桂帶往甘肅之衛輝營參將劉
之仁業於初十日在華州給咨令回原營至前奉
旨派出之記名以道府用之司員李炤等六人除海廣
現隨阿桂(臣)和珅即先行帶往其餘五人容俟到
甘後另行酌量差委再定去留(臣)和珅於拜摺後
仍即星夜兼程前進(臣)阿桂遵奉
恩旨緩行聽候
諭旨均奏入
上命軍機大臣傳諭阿桂和珅曰前此派往京兵早有
諭旨撤回本日勒爾謹等奏將寧夏四川兵停止所
辦尚是但賊既據險自守又放火何為若云以放火
為搶掠之計則此時官兵四面圍困賊人又從何處
搶掠所奏甚不明晰著和珅詳查覆奏現又據阿桂
和珅奏稱十一日先後俱到臨潼公同商酌一切事
宜和珅併留泰斐英阿福寧阿爾都以備差委仍即
星夜兼程前進等語泰斐英阿等前已有旨令其押
解逆犯進京和珅所辦甚是至阿桂此時途次只須
緩程前進再行候旨
同日特成額明亮奏言(臣)等於初二日帶兵先後
起程初七日於梓潼途次接畢沅札催令(臣)等帶
領川兵迅赴鞏昌恊同進𠞰復於初八日武連驛
途次接奉
諭旨令調四川從前曾經平定金川之兵星往堵截(臣)
等伏查現帶川省滿漢兵丁併領兵將弁多係曾
經出師金川之兵現令儘力䟎行每日步行一百
二十里務期迅速到甘以資會𠞰兹自武連驛至
陜省之大安驛計程五百餘里其鞏秦一帶須由
大安驛分道前往查大安至鞏昌計程八百餘里
均屬山僻小徑為番回出没之所(臣)等到大安驛
時即當察看事勢相機辦理奏入
上命軍機大臣傳諭特成額明亮日據特成額等奏現
調川兵一二千名飛赴鞏秦一帶協𠞰等語此項官
兵前經傳諭該督文綬飭令停止特成額等此奏想
未接到停止之信故仍照前旨啟程今既據伍彌泰
勒爾謹等奏稱賊僅據險自守不日即可勦除併已
行文停止川兵此項官兵自當撤回本營歸伍倘阿
桂和珅到彼後相度機宜尚有須用川兵之處再俟
降旨遵行
同日勒爾謹又奏言逆犯佔據河州時將監犯全
行放脱内逃兵自首情實七次斬犯一名王伏林
案内緣坐情實三次斬犯四名緩决三次絞犯三名
緩决一次絞犯一名新案斬犯一名絞犯一名流
犯一名現審人犯四名今據河州知州謝桓禀報
該犯等俱已自行投到現在監禁看來該犯等尚
知畏法均奏入
上諭内閣曰勒爾謹奏逆回佔據河州時將監犯全行放
脱現在各犯俱已自行投到仍行監禁等語賊匪敢
於縱脱獄囚實屬死有餘辜至該監犯等於被放之
後併不為賊脅從自行投首尚知畏法著加恩交該
督查明概予寬減發落以示勸勵
(臣)等謹案逆回肆惡不靖敢於縱釋罪囚妄為
煽誘實寸磔不足蔽辜乃該囚等既不肯作奸
從逆復不敢私自遠颺投首就獄可見平時
德澤深厚淪肌浹髓雖身在囹圄之中咸知感發天良
不以事起倉卒稍萌苟且之念我
皇上特沛
恩綸概令寬減貸其前愆予以自新
聖仁高厚彼縶身犴狴者益當共知感格共知愧勵矣
同日畢沅奏言逆回進逼蘭城自三月二十七日
至本月初一日西安文報隔絶(臣)遴委妥幹員弁
迅赴蘭城查探實在情形據該弁回稱蘭州自二
十九日總督回至省城各路官兵日漸齊集打仗
幾次殺賊甚多賊匪初尚屯聚八蜡廟五泉山等
處近已移向龍尾山梁聞總督及領兵各大員會
議即日進𠞰再回程經過之金縣平凉一帶自西
安官兵前去之後行旅漸通逃散居民間有携同
婦女還歸本土人心漸已安貼等語(臣)查陕省先
調發西安駐防及提鎮官兵計五千名前往會𠞰
計于十五日以前並可抵蘭至甘肅河西各標營
兵督(臣)勒爾謹節次調遣亦不下五六千名通計
省城官兵及調到土兵可得一萬數千名兵力不
為不厚再五泉山係在蘭州正南迤西一支即為
龍尾山在城之西南約有五六里去八蜡廟等處
較遠似漸有震懾之意且所據地方西北兩面俱
阻黃河西南阻隔洮河督(臣)所調西寧官兵由循
化一帶遶出其後且河州收復小路俱經堵截今
大學士公(臣)阿桂尚書(臣)和珅及各領兵大員星
夜前往相機同𠞰賊匪自可即日殱洗又(臣)頃接
將軍(臣)特成額提督(臣)明亮來札稱由成都前來
程途尚遠須至二十左右始抵鞏昌約計彼時延
綏續調之兵亦已到甘(臣)現派慶陽恊副將隆安
星速前往飛催恊同延綏領兵官由安定捷徑直
趨狄道與興漢鎮總兵(臣)三德堵截後路共計數
有兵一千二百名况沙泥站一帶已經督(臣)勒爾
謹派兵防守足資截殺所有前調川兵(臣)謹遵
旨飛咨(臣)特成額明亮令其就近統領回營奏入報
聞
欽定蘭州紀略卷三
