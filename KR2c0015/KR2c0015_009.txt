欽定蘭州紀略卷九
甲寅阿桂李侍堯奏言川省頭二起屯練兵於五
月二十九及閏五月初一日先後到蘭(臣)等思該
兵丁等䟦涉幾三千里必須休息數日方能鼔勇
殺賊而賊匪盤踞已久防禦甚周剋期大舉尤須
計出萬全以圖一鼓殱滅此數日内本不欲派兵
進𠞰但屯兵初到蘭州於華林山形勢及進兵路
徑打仗情形無由知悉必須預令得知而屯練兵
丁亦踴躍報效因於閏五月初三日派海蘭察明
亮同那木札彰藹明山阿蘭保及阿拉山公多爾
濟色布坦帶領侍衞章京阿拉山馬兵川省屯練
兵由龍尾山過溝繞至華林山西南斜撲賊卡派
舒亮哈當阿三德泰斐英阿福寧帶領滿漢奮勇
兵過溝由華林山南直壓賊卡額森特帶兵在龍
尾山坡俟有可乘之機即分路督率繼進伍彌泰
莾古賚旺親班巴爾烏爾圖納遜仁和馬彪羅江
鱗等仍率領滿漢官兵佔龍尾山梁接應堵截並
架礟向賊營轟打是日寅刻齊至華林山賊匪已
將前次進攻之路砍斷並多掘坑墈令我馬兵不
能馳騁海蘭察等帶領屯練兵曲折遶進相近賊
卡賊匪仍於卡内放鎗扺禦不敢出迎惟時屯練
兵即奮勇撲進直至卡邊賊匪見事勢已急即有
數百賊出卡拚死抗拒屯練兵棄鎗短接刀砍矛
戳殱戮甚多賊始退回我兵乘勢撲壓賊匪又復
出拒如此三次賊匪被殺更多始竄歸卡栅在溝
壕内潛藏放鎗抵死不出此次本不過令屯練兵
略知路逕情形尚非大舉至未刻即將兩路官兵
徐徐撤回查此次除鎗礟殺死賊人不計數外其
三次攪戰約斃賊六七十名官兵屯練陣亡者十
二名副將保興都司皂王保守偹關聯陞阿拉山
三等台吉諾依多普參領達克巴俱帶有鎗傷尚
屬無妨臣查賊匪能打仗者不過數百人現在滿
漢屯土官兵已有萬餘任其盤踞死守苟延殘喘
實非意計所及現在川省降番已到更無可待臣
等公同籌畫即於初九初十兩日剋期大舉四路
進攻務將逆匪𠞰除净盡
同日阿桂李侍堯又奏言查賊匪勢已窮蹙臣等
時刻留心慮其竄逸所有防守後路各將備屢經
嚴飭曉諭令晝夜防範嚴密稽查至賊營之北緊
臨黃河不但對岸金城關駐兵嚴防並於南岸船
橋處所亦新立卡栅添兵二百名駐守其迤西一
帶因欲於大舉時派兵從此路進攻故尚未安設
多兵該處雖山勢重叠路徑叢雜迤西總有洮河
為限不能越過沿河洪濟橋一帶有兵八百餘名
迤南之沙泥站又有兵九百名防守賊匪即使結
隊乘馬衝逸一至河邊不能不下馬覓渡無難𠞰
滅若改換衣帽分散潛逃則撒拉爾逆回鬚髮截
短言語不同易於識認且有舊教指拏不患不搜捕净
盡(臣)等仍加意稽查先事准備以期殱戮無遺
同日阿桂李侍尭又奏言查新教即係邪教固當按律
辦理但馬明心自二十六年從口外歸家即倡立新教
愚回厭故喜新俱為煽惑至三十四年賀麻六乎韓哈
濟等互相控告地方官又並未飭禁流傳日久現在各
州縣回民内崇奉新教並不知其為犯法自逆回滋事
以來新教回民畏懼早已羣相避就若復究其已往無
論原屬一教難於辨别異同且按戶搜查亦多未便(臣)
等再四思維馬明心為新教之首其家屬黨羽事竣後
自當照倡立邪教之例按名查拏嚴辦其伏羌縣為馬
明心歛銀之回民如果屬實亦當一併查辦無遺此外
向從新教者只可於辦理善後事宜案内立法嚴禁其
首逆蘇四十三及助惡頭目韓一的巴拉等罪大惡極
所有家屬當概予騈誅不留餘孽其餘各犯家口即遵
旨改發雲南普洱廣西百色等處極邊烟瘴之地以淨根株
均奏入
上命軍機大臣傳諭阿桂李侍尭曰前已屢次傳諭阿桂以
賊營迤西一帶山徑叢襍小路甚多尤須留心防範且甘
省回民甚多其中多有蘇四十三黨羽該犯計其尚肯容
留尤不患無藏身之地阿桂務須實力嚴防即或伊勢窮
計蹙竟爾自焚自戕必當檢驗屍身確有凴據方為完事
此尤辦理之最要者至馬明心之家屬黨羽自當按名查
拏嚴行辦理其伏羌縣為馬明心歛銀之回民如果查明
屬實亦必須查辦無遺不可稍為姑息更不可化為無事
倘查辦不能淨盡以致再養癰貽患其所關甚鉅阿桂李
侍堯務須妥協經理以期永靖邊陲
同日
上諭内閣曰此次調赴甘省𠞰捕逆回之四川屯練降番土
兵甚屬勇往出力著加恩於甘省藩庫内各賞給一月口
糧以示鼓勵
同日阿桂李侍尭奏言烏魯木齊提督喬照過蘭來見
據稱在京
陛見時曾面求即在蘭州帶兵效力
上以𠞰賊事務將竣屯田緊要未蒙
俞允現當尅期進𠞰情願留甘帶兵等語查喬照年已七十
餘歲從前亦未經歷行陣無需伊在此帶兵打仗惟聞
該提督在甘年久於陕甘兩省營伍情形最為熟悉現
在遵
旨增添兵數其何處地方緊要何處控制番回(臣)阿桂雖經
過甘省數次不過略知梗槩而(臣)李侍尭則更係初到
無由深悉應請將喬照暫留二三十日(臣)等詳詢一切
公同熟商俟辦有就緒再令往烏魯木齊任事至建昌
鎮總兵鄂輝於閏五月初二日扺蘭現在帶同帶兵打
仗奏入報
聞
同日李侍尭又奏言現在調集滿漢官兵及土練屯練
會𠞰逆匪一應供支俱應寬為籌備(臣)扺省以來查核
軍糈頗為充裕尚有陸續報運者計算儘敷儲備至所
需銀欵仰蒙
皇上勅部發帑一百八十萬兩觧甘備用(臣)扺任後詢據布
政使福崧禀稱前督(臣)勒爾謹先經檄令前任藩司王
廷贊節次動撥司庫五十二萬四百兩零分發各州縣
以應急需其東路州縣即於陜省解甘兵餉内截留應
用銀二十二萬三十兩統計已共發銀七十四萬三千
四百兩零勒爾謹因軍務倥&KR1555;未及
奏明(臣)現在督飭承辦官員將前項給發銀兩動支欵項
覈實具報俟即日軍務告竣分晰應否准銷按欵造冊
具
題照例據實核銷奏入報
聞
己未阿桂李侍堯奏言(臣)等於初九日令海蘭察額森
特明亮同那木扎明山泰斐英阿福寧哈當阿鄂輝阿
拉山公多爾濟色布坦帶領侍衛章京阿拉山馬兵川
省屯練及延綏固原綠營兵共三千餘名由龍尾山過
溝繞至華林山西斜撲賊營𣲖舒亮薩炳阿彰靄三德
帶領滿漢兵一千七百餘名由龍尾山過溝從華林山
南直壓賊卡派馬彪仁和阿蘭保阿爾都帶領綠營兵
二千名及舊教土兵由華林山東分路上撲賊營𣲖羅
江鱗額爾恒額帶領土司楊宗業所屬番兵由華林山
後攻撲賊營羅卜藏多爾濟伍彌泰莾古賚旺親班巴
爾烏爾圖納遜仍率領滿漢官兵佔龍尾山梁接應堵
截(臣)阿桂(臣)李侍尭在後督催策應子刻先後發兵寅
刻齊至華林山梁整飭各隊惟時海蘭察額森特明亮
等帶領西南兩路官兵由華林山直撲賊卡即將賊匪
所立卡子四座盡行搶得直至大卡邊奮力攻撲賊匪
於卡邊刨挖深溝一道潛藏溝内放鎗扺禦鎗勢甚急
未能撲進而賊匪見我兵直至大卡惟恐一失即不能
存立遂傾穴出迎拚死衝壓海蘭察等因壕邊坑坎甚
多不能馳騁即棄馬同衆兵步行鎗箭齊發殱戮甚多
賊人稍退復回希圖撲壓如此數次始竄歸卡柵在溝
壕内潛放鳥鎗我兵乘勢上撲不能得手而華林山之
西亦有立磡數道兩旁溝壕甚多無路可上其時馬彪仁
和等帶領綠營及老教兵從東邊溝内覓路奮力上撲
無奈崖磡陡峻而賊人向下施打鎗石我兵多有捐傷
不能立即砍營而入至華林山之後賊匪又已預備番
兵攀援而上俱為鎗石所中滚下山坡自寅至未我兵
作氣何啻三鼓若令久駐反恐無益(臣)等因將各路官
兵徐徐撤回此次打仗殺賊百餘名而官兵直至卡邊
撲壓及攀磡仰攻未免捐折稍多陣亡三等侍衛齊勤
泰一員把總三員滿漢屯土番兵共七十六名查此次
厚集兵力四路進攻滿擬一舉殱滅又因賊匪負固死
守未能集事(臣)等實深愧憤焦急現在悉心籌畫另圖
計取之策仰仗
聖主天威必能一鼓𠞰除設或仍前阻住現在將届麥熟賊
匪必思就近割取以充糧食即於賊營迤西趕緊安設
數營嚴密圍困晝夜防範先令賊人無路覓食不戰自
亂可以乘勢殱除斷不至躭延時日
同日阿桂李侍堯又奏言(臣)接奉
上諭據賊人買成伏供有賊因西寧糧草最多令其前往探
聽之語不可不加意防範(臣)查買成伏係三月三十日在
西寧盤獲嗣經解省訊據該犯供稱三月二十六日晚
間蘇四十三因聞西寧客商買賣人衆糧草最多令其
前往探聽虛寔三十日行至平仲驛地方即被兵役拿
獲等語計彼時正值賊人初至蘭州勢方猖獗各路官
兵尚未到齊是以蘇四十三敢令買成伏前往探聽希
圖搶掠糧草目下賊勢窮蹙各處俱安兵防範斷不能
復至彼處滋擾至賊人雖拚死抗拒實不過釡㡳游魂
現在惟有多方籌畫俾早就生擒即令自焚自戕以及
跳河致斃亦必盡心設法求其屍身確據必不令乘間
兔脱致别生事端其所有糧草尚係從前搶掠所得(臣)
阿桂初到甘省時賊人猶潛出滋擾民間有被其搶掠
前來禀報者近日以來並無禀報搶去糧食等物之事
而賊營附近居民地方均已差人曉諭搬移賊人無從
搶刧况沙井驛阿干鎮一帶皆有兵防守稽查嚴密即
有附近匪徒亦不敢暗為運送接濟奏入
上命軍機大臣傳諭阿桂李侍尭曰日内盼望捷音甚為懸
切及披覽阿桂奏此次進𠞰又未能即刻擒獲殊增憤懣
看來逆匪拚死抗拒頗為兇悍阿桂另摺所云賊勢窮蹙
竟不可輕為此語且此次官兵打仗不可謂不盡力而仍
未能一舉殱擒尤須慎重籌畫計出萬全不宜再多傷兵
力阿桂所稱嚴密圍困使之無路覓食不戰自亂自應如
此辦理但防範倍須嚴密務使聲息不通至所稱賊人糧
草尚係從前搶掠所得朕以為必無此理據前奏賊匪尚
有一月糧食今賊匪佔據山梁已及三月即和珅回程以
來又幾五十日若僅係前此搶掠之糧安能供給如許之
久恐仍不免潛出搶刧并或有人為之接濟朕始終以此
為疑即火藥一項前據奏賊人止存二十䭾藏在營内地
壕裏若果如此則目下亦將用罄何致尚稱鎗勢甚
緊即賊人箭枝亦應用完何以尚有受箭傷之人是
阿桂所稱附近匪徒不敢暗為運送者亦未必然惟
當加緊防範不使復有刦掠接濟之事而迤西一帶
尤宜防其逃竄并潛通消息為要
同日阿桂又奏言此次與賊匪打仗海蘭察左脇
下受鳥鎗傷箭傷各一處仍照舊領兵舒亮左肘
下受箭傷一處即拔去箭用手巾包裹仍領兵打
仗薩炳阿心坎旁受箭傷一處鄂輝左腿受鳥鎗
傷一處鎗子打入腿内劃開取出俱属無妨奏入
上命軍機大臣傳諭阿桂李侍堯曰據阿桂湊海蘭察
舒亮薩炳阿鄂輝𠞰賊時各受鎗箭傷深堪嘉憫著
加恩各賞大荷包一對小荷包二對鄂輝被鎗子打
入左腿已經取出實為奮勇著賞給巴圖魯名號並
加賞銀一百兩
同日阿桂李侍堯又奏言甘省自逆回滋事以來
節次調派土兵隨同進剿所有莊浪土司魯璠舊
教土司韓煜業經蒙
恩賞戴花翎並加等給予頂帶此外有洮州土司楊宗
業因年尚幼係母楊馬氏護理土務派令頭目帶
領番兵一千餘名至蘭州軍營從征並於各後路
派令協同防守將届兩月屢次打仗並捐備馬匹
器械等項陸續往軍營運送甚屬踴躍急公又寄
信伊頭目等令其奮勇出力殊為可嘉查該土司
始祖由明初世襲洮州指揮僉事其六世祖楊朝
樑於康熙初年從征吳逆有功
特授洮岷協副將並給騎都尉世職准襲三次該土司
楊宗業現已年届襲職之期(臣)查甘省西南一帶
番回錯處各屬土司有三十餘員今楊宗業奮勉
出力若蒙
恩旨嘉奬則衆土司各知鼓勵於綏靖撫馭機宜亦屬
有益該土司現襲指揮僉事係正四品可否照魯
璠韓煜之例請
旨賞戴花翎並加等
賞給頂帶以示奬勵之處出自
皇上天恩奏入
上諭内閣曰據阿桂等奏洮州四品土司楊宗業派令
頭目帶領番兵一千餘名至蘭州軍營屢次從征打
仗甚屬奮勇出力等語楊宗業著照土司魯璠韓煜
之例一體加恩賞給三品頂帶併戴用花翎仍加賞
大縀二疋以示奬勵
庚申
上命軍機大臣傳諭阿桂李侍堯曰昨據阿桂奏此次
官兵打仗出力而𠞰洗尚未蕆事朕心實為厪念阿
桂摺内亦稱甚屬焦急但此事現止阿桂一人督辦
非如征𠞰兩金川尚有參贊之人務須持以鎮静方
可悉心籌辦不可過于焦急至李侍堯與阿桂係同辦
一事尤須善為勸慰諸事盡心贊助以期妥協不可
以軍旅地方之事稍存岐視再海蘭察舒亮薩炳阿
鄂輝等此次打仗奮勇受有鎗箭傷昨已俱加恩賞
阿桂尤須加意撫慰其帶兵員弁及滿漢官兵出力
受傷者已俱酌量加恩此際自宜稍令休息不可過
於督責即川省屯練等䟦涉遠來臨陣時又能奮勇
出力昨已加恩賞給一月錢糧所有此次打仗受傷
者均須一體加以拊循使之感奮用命至此時辦理
關鍵總在各路堵截斷賊口糧不使搶掠供食而防
守嚴密勿令乘間竄逸尤為最要之事現在已届麥
熟之期昨阿桂奏賊人必思就近割取朕意逆匪如
果出卡割搶即可乘勢𠞰殺至民間新麥或竟官為
買取刈割使不為賊人所得其應如何酌辦之處著
阿桂李侍堯妥酌籌辦務令賊匪坐困乏食即可不
戰自斃再聞賊人夜間並無防範若令海蘭察等帶
領屯練降番等銜枚前進潛刧賊營可以使其擾亂
著即酌量辦理至朕於甘肅百姓每歲發帑養贍恩
施優渥而此等番回平日既無差科又非若金川必
欲取之以絶後患者可比何致作逆若此揆之天理
人情寔出意計之外或者向來地方官有所擾累若
輩乎不然何以致此也昨得奏後終夜反覆思之實
為憤懣想阿桂亦同深痛恨惟期妥協速行籌畫早
為蕆事以慰懸望
(臣)等謹案甘肅邊氓仰蒙
皇上愛飬生全不惜帑金歲加賑惜比之他省尤為優
渥即番回雜處亦荷一視同仁既不設以差科
復不禁其習俗飲和食德世沐
國恩乃逆回敢於如此肆行實非情理所有揆厥由
來皆因甘省大小官員冐灾殃民侵貪無忌歴
年罪孽之重竟致上干
天和積成戾氣以致流毒貽禍重煩師旅掃除伏讀
皇上地方官或有擾累若輩之諭早已明炳於幾先矣
己丑阿桂李侍堯奏言賊匪自五月初二日被我
兵痛加殱戮後即於華林山前拏立大卡一座拆
卸民居土坯碎石砌築碉房内安孔穴又於卡邊
刨挖深溝一道賊匪分布潛藏暗放鳥鎗以為抵
禦之計其大卡前又有小卡四座希圖接應聯絡
負固死守我兵屢次打仗俱係誘其出壕方能截
殺迨賊匪敗逃竄歸卡栅我兵撲進時俱為溝内
卡上鎗勢所阻不能得利臣阿桂晝夜思維非攻
得賊人大卡不足以制其死命但賊人以逸待勞
居高臨下若力攻仍無把握因與海蘭察額森特
明亮再四籌酌並於十三日令伊等至賊營迤西
一帶相度安營處所又於龍尾山打礟併發兵過
溝誘賊賊總不敢遠離大卡因觀其進退情形知
賊匪見我兵撤回後亦即由卡内將多餘之人陸
續撤回歇凉坐臥(臣)等公同熟商惟有乘賊人懈
怠之時出其不意突前撲壓或可集事因於十五
日令海蘭察額森特明亮同多爾濟色布坦那木
札彰靄明山阿蘭保阿爾都總兵羅江鱗併侍衞
章京帶領馬兵五百名步兵八百名於撤兵之際
潛往華林山東南山溝内分路埋伏派泰斐英阿
福寧哈當阿帶領滿漢兵在龍尾山南埋伏策應
(臣)阿桂(臣)李侍堯同伍彌泰莽古賚旺親班巴爾
烏爾圖納遜馬彪仁和三德武靈阿率領滿漢官
兵在龍尾山梁向賊營架礟轟打寅刻齊集華林
山梁惟時海蘭察額森特明亮等即先率兵衝撲
賊卡將卡前山包佔得仍令老教土兵上前誘賊
賊匪藏匿卡栅内放鎗抵禦不敢出迎午刻我兵
徐徐撤回至山梁潛伏其時海蘭察在龍尾山坳
察看賊營動静其守卡衆賊果又陸續回營止餘
數十賊在卡存駐海蘭察偵探得實即单騎由五
泉山繞道至華林山溝埋伏處所同額森特明亮
等帶領馬兵突出疾馳直撲大卡步兵屯練降番
同時趕到齊至溝邊卡内之賊猝不及防惶遽無
措我兵用鍁钁覓路過溝一擁進卡將賊匪數十
盡行殺死其營中賊匪傾穴出迎拚死衝壓希冀
奪回大卡我兵鎗箭齊發殱戮賊匪甚多賊人退
至兩處山包後潛藏放鎗抵禦時出力撲我兵既
得大卡俯視賊營動静皆知實已扼吭據要時天
已將晩即於新得卡座内砌築防守並於左近拏
卡數處聯絡接應海蘭察明亮等即在彼帶兵駐
守以備賊人攻撲賊匪果於夜間奮力衝撲數次
俱被我兵鎗箭所中傷死甚多及至天色黎明海
蘭察等逆料賊人終夜抗拒必已疲乏因分兵撲
進又將兩處山包佔得並派兵將賊營迤西本布
爾廟一座向為賊人窟穴一併搶得燒燬殺賊甚
多現在我兵離賊營甚近賊人存立之地甚促不
過中隔溝墈數道賊匪已無險可恃我兵勇氣倍
增賊人竄敗窮蹙情狀畢露不難剋時殱滅而賊
營迤西一帶我馬兵已接連佔至黃河邊臨河及
北岸俱有兵丁水手嚴密防範業已四面圍困無
虞竄逸計兩日打仗除鎗礮打死不計數外殺死
賊人百餘名我兵陣亡官二員阿拉山佐領根丕
爾由京派來前鋒托倫保受傷官五員阿拉山三
等台吉諾依多普千把總四人兵丁内陣亡受傷
者無多俟詳查明確另行造報奏入
上命軍機大臣傳諭阿桂李侍堯曰此次官兵攻得賊
匪大卡及所佔廟宇相距賊營甚近彼己無險可守
且黃河南北岸邊亦俱有官兵接連密布不致有乘
間竄逸之慮至逆賊如此猖獗我領兵大員官兵等
為所傷折不少必得生擒首逆及其黨惡要犯盡法
處治方足以彰國法而儆兇頑第恐賊匪自知無路
可逃竟為自焚自戕之計此雖亦足以完事然究不
如生擒之為更快想阿桂自必設法妥協辦理至阿
桂李侍堯及出力受傷各員已另降諭旨賞給荷包
陣亡之阿拉山佐領根丕爾前鋒托倫保等亦令查
明優䘏其餘受傷之官員兵丁等並著查明照例䘏
賞
同日
上命軍機大臣傳諭阿桂李侍堯曰阿桂等此次派兵
攻卡殺賊調度有方阿桂李侍堯著賞給大荷包一
對小荷包二對額森特明亮哈當阿進勦受傷仍帶
兵轉戰殊為奮勇著各賞大荷包一對小荷包二對
海蘭察相地進攻甚屬可嘉另賞給玉韘一枚以示
優奬
同日
上諭内閣曰阿拉山佐領根丕爾𠞰賊陣亡深為可憫
著加恩照京城佐領之例賞給雲騎尉並著伊子承
襲仍照例賞銀四百兩其托倫保是否即係由京發
往之託羅木保著阿桂查明奏到另行加恩
欽定蘭州紀略卷九
