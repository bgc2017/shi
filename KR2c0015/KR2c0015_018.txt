欽定蘭州紀略卷十八
甲寅
上諭内閣曰甘肅捏灾冐賑侵蝕監粮一案昨據大學
士公阿桂等審明各州縣供認入已賍數自九萬至
數千餘兩不等照侵盗錢粮一千兩以上例分别定
擬斬决監候杖流一摺當經降旨令軍機大臣會同
行在大學士九卿核議並交留京辦事王大臣會同
在京大學士九卿科道再行詳加核覆僉稱案内各
犯情真罪當法無可貸按例定擬具奏朕惟州縣為
親民之官平時固宜潔已奉公廉隅自礪若遇有灾
祲尤當竭力撫綏使窮黎共沾實惠至於借賑䘏之
名為侵漁之地實從來所未有朕亦不忍以此疑人
乃甘肅各州縣朋比侵吞毫無忌惮且有於捏賑開
銷之外復冐請建倉設法以肥私橐其竒貪肆黷真
有出於意想之外者此案始由王亶望蔣全迪等首
先舞弊勾通上下狼狽為奸但各州縣有上司押令
報荒勒索銀兩之事原許其直揭部科朕可簡派大
臣按問何數年以來各該州縣視侵帑為故常竟無
庸中佼佼者再閱各犯供内有將侵吞銀兩為冬季
施粥施衣及修葺廟宇工程之用等語毋論該犯等
谿壑難盈必不肯以婪得賍私餙為義舉即地方此
等事件各州縣捐廉為惠施及貧民亦職分所應爾
何處無之又安得復於事後藉口開銷希圖末減乎
又有稱為驛站貼補者從來驛站為州縣之利藪且
各省皆有驛站誰肯破産貼補現在此案爰書已定
王大臣科道等復加核擬人無異詞則此等侵帑殃
民骫法營私之吏固不能復為曲貸所有案内侵冐
賑銀二萬兩以上之程棟陸瑋那禮善楊悳言鄭陳
善蔣重熹宋學淳李元椿王臣許山斗詹耀璘陳鴻
文黎珠伍葆光舒攀桂邱大英陳澍伯衡孟衍泗萬
人鳳等二十犯又冐賑不及二萬兩而任内有侵欺
建倉銀兩之徐樹栴陳韶二犯若照擬一例予以
斬决轉與王亶望蔣全迪等首惡罪名無以稍示區
别程㨂等著改為應斬監候入于本年勾到情寔官
犯内辦理今各省官犯已經勾决著𣲖刑部侍郎阿
揚阿馳驛前往甘省會同該督李侍堯傳旨曉諭監
視行刑其侵冐銀一萬兩以上之閔鵷元林昂霄舒
玉龍王萬年杜耕書杜有澳李本楠彭永和謝桓周
兆熊福明等十一犯又冐賑不及一萬而任内有侵
欺建倉銀兩之錢成均王旭陳金宣宗開煌等四犯
據王大臣科道等核擬斬監候即入本年秋審情寔
者雖應如所議但程棟既已末減為今年秋審情寔
閔鵷元等亦著從寬免其即入本年秋審仍牢固監
候其侵冐銀自九千至一千兩以上之韋之瑗尤永
清萬邦英丁愈趙元德顧汝衡宋樹榖黃道煚蒲蘭
馨章汝楠侯作吳董熙沈泰墨爾更額善達華廷颺
賈若琳龐橒史堂覺羅承志李弼申寧吉謝廷庸葉
觀海麻宸張毓林等二十六犯俱依擬應斬監候統
俟明年情實官犯勾到時刑部聲明請旨分别辦理
餘俱著照所議完結前經降旨朕于辦理此案不得
不為已甚今酌核諸人罪情仍不忍其駢首受誅就
其中情節最重之程棟等二十二犯先予勾决所謂
不為已甚去已甚寔因吏治民生關係重大不得不
辦之苦心所有辦理此案前後所降諭旨着李侍堯
明白宣諭各屬俾觸目警心共知侵貪之吏天理所
不容即國法所難宥庶幾辟以止辟所全者多也將
此通諭中外知之
(臣)等謹案州縣有牧民之責大法小廉職守應
爾若借賑恤為名朋比作奸通省效尤竟無一
人惕然為戒實屬從來未有之事甘省捏灾冐
賑各犯爰書既定於法均無可寬我
皇上酌核情罪將最重之程棟等先正典刑餘俱稍示
區别并令該督宣諭各屬使之觸目警心懲其
既往禁其將來所以為吏治民生計者至深且
備矣
同日
上諭内閣曰前因王廷贊楊士璣等七犯侵貪不法業
經降旨查明該犯等之子革去官職俱發往伊犁充
當苦差今閱阿桂等查奏各犯賍數单内蔣重熹侵
冐銀四萬七千四百兩宋學淳侵冐銀四萬七千二
百兩又詹耀璘侵冐銀三萬四千五百六十兩外復
開銷添建倉厫銀六千二百五十兩陳澍侵冐銀二
萬五千七百兩外復開銷添建倉厫銀一萬八千四
百六十兩核其侵冐銀數均在四萬兩以上伊等之
子亦應照王廷贊等之子一律辦理著交刑部查明
該四犯之子如有官職者即行革去並發伊犁充當
苦差以示懲警
乙邜
上諭内閣曰前已降旨停止甘肅陜西兩省收捐監生
所有烏嚕木齊新疆捐監著一併停止
丁巳
上諭内閣曰甘省冐賑侵帑一案皆係王亶望為藩司
時倡率舞弊以致通省各屬視侵貪為常事轉相效
尤毫無顧忌現在程棟等二十二人之死悉王亶望
一人導之使陷於伏法即與王亶望殺之何異核其
情弊雖寸磔不足蔽辜然而按律斬决無可加增寔
覺罪浮於法是以前經降旨將伊子王裘等三人一
併革職發往伊犂充當苦差其幼子八人俟年至十
二歲時再行陸續發往現據山西巡撫雅德奏將伊
幼子監禁省城恐外省官官相護仍屬有名無實著
雅德即將未發王亶望諸子𣲖委妥員小心解交刑
部嚴行監禁俟及歲時由刑部陸續轉發並著刑部
存記雖遇恩赦不得奏請援宥回籍如王亶望之子
有在伊犂及中途脱逃等事即于拏獲地方正法如
此辦理於首惡情罪庶足相抵而大員之以侵貪作
俑者亦共知烱戒
乙未兩廣摠督巴延三䓁奏言(臣)等將原任靖遠
縣知縣麥桓由番禺原籍行提到案督同兩司研
訊據麥桓供乾隆四十一年在河州州判任内有
靖遠縣知縣囑托省城素識之翟二南轉求蘭州
府蔣全迪鑚營王亶望指缺求補司府各許銀四
千兩又議定辦灾使費司府各四千兩於奉文赴
任時蔣全迪即預填實收六百張勒令補印收捐
造入季報以抵前欠一萬六千之數自到任後計
兩年報灾辦賑冐銷入已共銀一萬九千八百五
十兩隨於四十三年告請終養回籍等情(臣)等恐
尚有不實不盡仍委員將麥桓押解甘省歸案辦
理奏入
上諭内閣曰甘省收捐監糧一案王亶望蔣全迪等明
目張膽通同舞弊已屬從來未有之竒貪異事乃麥
桓在州判任内膽敢與王亶望蔣全迪等鑚營關說
指闕求官公行賄賂蔣全迪即勒填實收並議定辦
灾使費是不特冐賑殃民又復賣官鬻爵目無法紀
至於如此之甚尤堪駭異所有麥桓一案現已據巴
延三等委員解甘着李侍堯嚴行訊究令將夤緣賄
賂各情節據寔供吐母使稍有匿餙審訊明確後着
另作為一案辦理至甘省現據阿桂等審定侵冐各
犯内似此納賄營求者恐復不少除業經審明正法
各犯外其餘案内人犯並着李侍堯嚴切鞫訊如有
似此情節者俱着照麥桓之例另案定擬俾罔法營
私鬻官行賄者知所烱戒
丙寅阿桂奏言(臣)前次奉到各省營伍賞䘏銀兩
開銷正項及名糧裁添養廉
諭旨仰見
皇上聖謨遠大不惜多費帑金為足兵衛民之計惟是
國家經費歲有常規有不得不通盤算畫者(臣)於乾
隆十年在銀庫郎中任内曾詳悉查核每年各省所
入地丁關税鹽課蘆課漕項等銀約三千餘萬兩
灾賑蠲緩不在此數此歲入歲出之大略也又查
康熙六十一年部庫所存止八百餘萬兩至雍正
年間漸積至六千餘萬兩而自西北兩路用兵動
支大半我
皇上御極之初戸部庫銀不過二千四百萬兩自四十
六年以來並未加增賦税而府藏充實國用富饒
部庫增至七千餘萬兩
皇上以藏富於民為念凡三次普免天下地丁錢糧兩
次普蠲各省漕糧以及遇灾即賑河工海塘歷年
各處用兵凡為捍衛民生計者所費又何啻萬萬
在
皇上原不稍存靳惜但此等動支尚非經費可比夫經
費驟加不覺其多歲支則難為繼從前開拓新疆
二萬餘里每年所費即以陕甘兵額餉銀裁移添
補於國用並未加增兹奉
訓諭陕甘各營酌添兵額一萬二千七百餘名西安增
設滿兵二千五百名京營添兵四千九百名其馬
步糧餉合之各省兵丁賞䘏紅白銀兩遵
旨開銷正項約算歲支已有百餘萬兩若又將武職名
糧改給養廉其所扣兵馬挑補實額核計歲需又約
二百萬兩以每年額增三百萬經費而論統計二丁
餘年即須用至七千萬兩况武職所得名糧馬乾
由來已久營員本不至拮据今
諭旨改照文員之例一體議給養廉固屬核實辦理而
其所扣兵餉似毋須盡行挑補實額伏思滇黔等
處控制邊陲兵力不宜单弱川省於平定兩金川
後内地兵丁移駐新疆未免不敷守禦其他閩廣
海疆亦屬緊要均宜查明增添兵額以資弹壓
其陕甘兩省業已添滿漢兵一萬五千餘名併此
外省分俱係腹地所扣名糧均可毋庸挑補實額
再近年以來滿漢兵制裁添改移者甚多歲需經
費是否與從前相仿伏乞
皇上勅交戸部將每年一定出入銀兩數目通盤核算
並將增兵餉養廉三百萬兩之後每年是否尚有
餘存其各省兵額是否無須一律挑補之處交軍
機大臣會同該部一併詳悉妥議奏入
上諭内閣曰大學士公阿桂覆奏各省武職名糧裁添
養廉挑補實額一摺國家經費原當量入為出而足
兵衞民為萬年久遠計者又不得稍存靳惜之見阿
桂現管三庫其所奏康熙雍正年間出入大數通盤
區畫大臣籌國自應如是但朕以泉貨本流通之物
財散民聚聖訓甚明與其聚之于上莫若散之于下
且在官多一分即在民少一分顯而易見朕即位初
年戸部庫銀不過三千萬兩今四十餘年以來仰荷
上蒼嘉佑年榖順成財賦充足中間普免天下地丁錢
糧三次蠲免漕粮兩次又各省偏灾賑濟及新疆兩
金川所費何啻萬萬而賦税並未加增非如漢武帝
之用桑弘羊唐德宗之用裴延齡以掊克為事而致
府藏充盈也現在戸部庫銀尚存七千萬兩朕又何
肯稍為靳惜乎且即以歲支頓增三百萬計之至乾
隆六十年歸政之時所用不過四千餘萬兩加以
每年歲入所存其時庫藏較即位時自必尚有盈餘
又何必於此事鰓鰓過計乎從前海望在戸部時不
肯明言銀庫寔數其意似恐外人聞之朕彼時即不
以為是國家惟正之供出入歲有常經原屬大公至
正又何必掩人耳目乎甚如明季金花聚斂乃至戸
部請内帑亦不肯發則其鄙吝更可笑矣即以内帑
而論憶乾隆初年内務府大臣尚有奏撥部庫銀兩
備用之事今則裁減浮費釐剔積弊不特無需奏撥
且歲將内務府庫銀命撥歸部庫者動以百萬計又
何必以部庫不敷歲出為慮乎至于歲入項下惟米
豆關税一節初年曾經免税原欲使市價日平乃行
之日久並未平減殊不滿朕意後因安寧奏請復收
經部議准允行至遇地方歉收榖貴之年原有降旨
特免米豆過關之數所以隨時調劑或商賈多往亦
救灾區米貴之一法耳今阿桂既籌畫及此但朕意
究以多添兵力不惜經費為是在廷諸臣自必各有
確見所有阿桂奏到原摺並朕此旨一併發抄使中
外咸知朕意並着大學士九卿科道詳悉妥議具奏
(臣)等謹案自古設兵衛民可百年不用不可一
日不備我
皇上睿慮周詳多添兵額所以裕武備而振
國威誠鞏固金湯之良法也至馬步糧餉及營武賞
䘏均
諭令開銷正帑計歲支已不下百餘萬又以武職名糧
一體改給養廉每年經費共增至三百萬兩(臣)
阿桂恐歲入不敷未免鰓鰓過計
皇上明切示諭不稍存靳惜之見惟務為久遠之圖易
曰損上益下謂之益豈特普蠲加賑為藏富於
民己哉
戊辰吏部將甘省縋城逓摺之候補縣丞姚起彪
帶領引
見奉
旨姚起彪著發往陕西交畢沅以縣丞用並加恩賞給
銀一百兩
同日李侍堯奏言監粮灾賑案内所有私收折色
冐銷賑粮諸弊經(臣)會同大學士公阿桂查節次
具
奏(臣)恐首府給發銀兩尚有弊端未盡查出之處隨
令藩司福崧再行確查兹具詳覆前來(臣)查原任
蘭州府知府楊士璣任内所發實收各縣尚有未
捐而捏報已捐者有此縣所捐銀兩竟為彼縣那
用者又有此縣已捐銀兩業為彼縣那用而仍將
報捐糧數於賑案内開銷者當時原屬任意騰那
輾轉侵用迨楊士璣為賊所害一切弊竇不及彌
縫遂致底裡畢露查乾隆四十五年共發實收四
萬三千二十五張又四十四年年底存剰未捐實
收八千八百一張二共實收五萬一千八百二十
六張除四十五年分共捐三萬二千七百六十八
張四十六年分又捐一千二百七十七張尚餘實
收一萬七千七百八十一張前因查出監粮灾賑
諸弊(臣)即令藩司福崧將未經填捐之實收盡行
提回兹查出四十五年所捐實收内如漳縣寧夏
武威山丹四縣共八百六十五張並未填捐遽行
捏報已捐於是年賑案内將虚粮撥銷計監銀四
萬七千五百七十五兩合糧三萬五千三十四石
又楊士璣經手給發監銀並不按捐監州縣給發
如平番狄道河州會寧張掖西寧碾伯金縣等八
州縣應填實收並未捐完楊士璣輒將他縣所捐
監銀借給使用共那借過銀一十萬七千四十九
兩零其已捐之州縣如安西玉門等二十州縣現
在無項歸欵而山丹寧夏平羅漳縣華亭等五縣
因所捐銀兩為他縣那用輒將報捐粮數於上年
賑案内撥銷是監銀已屬無著而虚粮又已開報
尤屬弊中之弊但此等州縣俱係本案問擬重罪
之人資財亦經抄沒實無可著落追賠所有漳縣
等捏報未捐寔收八百六十五張現已停捐應即
飭司詳查提回註銷至各員虚報糧石私那侵用
無著銀一十萬七千四十九兩零容臣查明細數
統歸假灾冒賑案内辦理奏入
上命軍機大臣傳諭李侍堯曰實收改歸首府摠由王
廷贊骫法營私楊士璣勾通捏冐以致百弊叢生各
州縣視國帑為私財任意騰那輾轉侵蝕實屬從來
未有之竒事但王廷贊已經正法楊士璣亦被賊害
伊二人之子均已發往伊犁充當苦差於法無可復
加至所有那用監銀開報虚糧入已究係何員任内
自應詳查的實著傳諭李侍堯將那用虚開入己之
各州縣詳悉查核此内已於前案定擬分别辦理者
若干員其未經定擬並著李侍堯按照實在入已贓
數仍遵前旨分别定擬具奏
十月庚午
上諭内閣曰昨據副都御史汪承霈條奏甘肅監生一
摺請以原名准其在部另行改捐給與執照免其停
科並請勒限二年報捐如過期不捐雖扣滿三科亦
不准其應試等語此等監生逐利熱中希圖省費報
捐即概予禠革原不為過今照部議統限二年准以
原名在部另捐入場應試已屬格外之恩但念該生
等人數衆多從前在甘省上捐時俱係王亶望諸人
引之犯法非盡該生之過况前已出貲今概令重捐
其中寒畯未免志切觀光而力有不逮情殊可憫著
加恩將從前甘肅報捐監生者准其呈明另照在部
捐監之數繳足即給予執照許其科考至定限二年
為期稍近恐外省邊陲一時未能徧曉及至遵例遠
來而限期已過未免向隅著並加恩再寬限三年統
限五年為率俾該生等從容報納上進有階以副朕
宥過推恩作養人材之至意
辛未李侍堯奏言前任蘭州道參革四川川北道
熊啟謨現已解到(臣)嚴加審訊據熊啟謨供在甘
肅驛傳道任時鄭陳善送過夀禮四百兩後丁憂
離任陸瑋送過奠儀盤費五百兩又口外解到前
任寧夏同知已陞鎮西府知府伍諾璽據供署寧
夏任内四十年辦過賑銀八千八百七十餘兩實
散銀七千三百兩餘銀一千五百七十兩四十一
年又辦過賑銀五萬九百九十餘兩實散銀四萬
一千四百五十兩餘銀九千五百四十兩又前任
秦州直隸州知州竒明供四十年在靈州任内辦
過賑銀二萬三千九百餘兩實散銀一萬九千三
百兩餘銀四千六百兩四十一年到秦州任辦過
賑銀八千一百兩實散銀六千五百兩餘銀一千
六百兩四十三年辦過賑銀一萬三千三百兩實
散銀一萬一千二百餘兩餘銀二千一百兩查伍
諾壐侵冒銀欵在一萬兩以上請照侵盗錢粮一
千兩以上例擬斬監候秋後處决入於情實竒明
請照侵盗錢粮一千兩以上例擬斬監候秋後處
决熊啟謨請照監臨官勒索所部財物一千兩以
下杖流律從重發往新疆效力贖罪奏入
上勅原議大臣議奏旋經軍機大臣奏言伍諾璽竒明
均應如該督所議定擬仍請遵照前奉
諭旨俟明年情寔官犯勾到時將該二犯交刑部一併
聲明請
旨分别辦理又原任蘭州道熊啟謨雖據該督訊無侵
冐情節但扶同捏結又收受屬員銀九百兩自應
按律問擬惟查此等捏結各道府現在陸續解甘
該員等有於屬員辦理灾賑案内捏結者有於折
收監粮案内捏結者亦有灾賑監粮俱經捏結者
又其中曾否收受屬員銀兩情節轉重各有不同
應請令李侍堯俟捏結各員解齊一併彙案確寔
情罪按律分别定擬具奏以歸畫一奏入得
旨如所議行
十一月己酉李侍堯奏言查監粮灾賑案内已離
甘省各員准各處解到參革原任涇州知州陳常
原任武威縣知縣朱家慶原任平涼縣知縣布瞻
原任合水縣知縣成德前任渭源縣知縣定邊縣
知縣吕應祥原任東樂縣丞李立原署巴燕戎格通
判佛保等七犯(臣)隨率同藩臬兩司逐一研訊查陳
常侵冐賑銀三萬八千兩又捐監盈餘銀二萬兩朱
家慶侵冐賑銀三萬兩又捐監盈餘銀一萬兩應
請將該二犯照侵蝕錢粮一千兩以上例擬斬請
旨即行正法布曕侵冐銀七千餘兩成德侵冒銀四
千三百餘兩吕應詳侵冐銀三千五百餘兩李立
侵冐銀二千四百餘兩佛保侵冐銀一千七百餘
兩以上五犯均請照侵蝕錢粮一千兩以上例擬
斬監候統入明年秋審情實請
旨定奪再查陳常朱家慶二犯賘在四萬兩以上所有
陳常之子陳光第陳于豐陳于範朱家慶之子朱
聲琨朱聲瑋等應請發往伊犁充當若差(臣)一面
移咨各旂籍查明解甘發遣奏入
上勅三法司核擬速奏旋經刑部等議言應如該督所
奏辦理
同日李侍堯又奏言(臣)查甘省實收歸首府之後
有未捐而捏報已捐者虚粮開銷復冐折色者四
員武威縣知縣李元椿捏捐寔收四百二十三張
計銀二萬三千二百六十五兩山丹縣知縣萬邦
英捏捐寔收二百八張計銀一萬一千四百四十
兩寧夏縣知縣宋學淳捏捐寔收二百三張計銀
一萬一千一百六十五兩漳縣知縣孫元禮捏捐
寔收三十一張計銀一千七百五兩有雖經填捐
而所捐監銀被别縣那用冐銷虚粮折色者二員
平羅縣知縣李耕書計銀一千七百二十五兩華
亭縣知縣華廷颺計銀一千六十二兩至未經填
捐而先那用他縣監銀者八員狄道州知州鄭陳
善那用銀一萬六千四百餘兩會寧縣知縣許山
斗那用銀一萬七千餘兩西寧縣知縣詹耀璘那
用銀一萬二千二百餘兩碾伯縣知縣陳韶那用
銀八千八百餘兩河州知州周植那用銀二萬四
百餘兩署平番縣知縣周兆熊那用銀一萬六百
餘兩張掖縣知縣麻宸那用銀一萬餘兩署金縣
知縣王萬年那用銀一萬一千四百餘兩(臣)查該
犯等捏灾冐賑已經任意浮銷侵欺罔法復將未
捐未領虚糧開銷侵冐折色弊中滋弊情更可惡
至那用他縣監粮銀犯雖止私相那用並無捏銷
侵冐情弊但所那用銀係屬監粮正項即與侵盗
錢糧無異除周植前因賊陷河州自縊身死鄭陳
善李元椿宋學淳許山斗詹耀璘陳韶業經正法
應毋庸議其王萬年杜耕書周兆熊三犯于冐賑案
内擬斬監候在案今查王萬年原侵賑銀一萬七千
一百一十兩又那用監銀一萬一千四百餘兩周兆熊
原侵賑銀一萬七千四十兩又那用監銀一萬六百
餘兩該二犯侵蝕銀二萬兩以上應照原擬擬斬請
旨即行正法萬邦英原侵賑銀八千五百九十七兩又
冐銷虚粮折色銀一萬一千四百四十兩杜耕書
原侵賑銀一萬五千八百兩又冐銷虚粮折色銀
一千七百二十兩麻宸原侵賑銀一千三百一十
兩又那用監銀一萬餘兩以上三犯請照侵蝕銀
一萬兩以上擬斬監候歸于秋審情實華廷颺一
犯原侵賑銀三千四百三十二兩又冐銷虚粮折
色銀一千六十二兩應請仍照侵蝕銀一千兩以
上擬斬監候至孫元禮一犯查係告病回籍現在
咨提截拿尚未解甘該犯于辦灾案内已有侵欺
之項應俟該犯解到併案嚴審從重定擬奏入
上勅軍機大臣會同該部核擬速奏旋經軍機大臣等
議覆應如所奏辦理
上諭内閣曰王萬年周兆熊陳常朱家慶侵蝕銀兩二
萬兩以上俱着照程棟等各犯之例補行予勾其侵
冐一萬兩以上之萬邦英杜耕書麻宸俱入于秋審
情寔仍牢固監候其侵冐不及一萬兩以上之華廷
颺布瞻成德吕應祥李立佛保俱依擬應斬監候
統俟明年情寔官犯勾到時刑部聲明請旨分别辦
理餘依議
同日李侍堯又奏言據藩司福崧臬司福寧查得
甘省通案冐賑各員已經病故者共一十二犯雖
各犯侵冐確數無從查訊第各名下辦過灾賑銀
粮摠數俱有案可稽請照前奏定二分侵冐之數
作該犯等入已賘論今查得原任涇州知州張何
衢河州知州周植二犯核計侵冐賍數在二萬兩
以上罪應請
旨即行正法原任會寧縣知縣李巨源河州知州葉中
肅州知州康基淵三犯侵冐賘數在一萬兩以上
罪應擬斬入于情寔原任武威縣知縣林德基環
縣知縣何朝炳安化縣知縣劉甫崗碾伯縣知縣
曾道中西河縣知縣胡兆龍正寧縣知縣薛佩蘭
沙泥州判楊士模七犯侵冐賍數在一萬兩以下
查已故之張河衢周植二犯雖賘數不及四萬但
俱係請
旨即行正法之犯今已倖逃顯戮應請將該二犯之子
發往伊犁充當苦差李巨源葉中康基淵三犯雖
賍數不及二萬兩亦係擬斬入于情寔請將該犯
之子查明如有官職即行革去其餘林德基何朝
炳劉甫崗曾道中胡兆龍薛佩蘭楊士模七犯賘
數在一萬兩以下應無庸議奏入
上勅軍機大臣會同刑部議奏旋據軍機大臣等議言
應如該督所奏張何衢周植二犯之子發往伊犁
充當苦差又李巨源葉中康基淵三犯之子革去
官職以示懲儆查葉中之子葉椿係捐納通判在
四庫館行走前於九月内由京逃回本籍經刑部
奏請革職行令安徽巡撫查拿續經農起拿獲解
京俟解到之時交部另行辦理康基淵之子康儀
鈞由舉人捐納中書前經吏部奏請將中書斥革
次子康文鐸係甘肅所捐監生業據江西巡撫郝
碩將監照追奪繳銷餘均應如所奏辦理奏入得
旨如所議行
欽定蘭州紀略卷十八
