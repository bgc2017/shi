欽定蘭州紀略卷一
乾隆四十六年三月二十八日辛丑陜甘總督勒
爾謹奏言據蘭州府循化同知洪彬稟報廳屬撒
拉爾回人蘇四十三等因爭立新教將舊教回人
殺傷數名(臣)隨委蘭州府知府楊士璣河州協副
將新柱前往查辦三月二十日午刻據楊士璣稟
報新柱與該府帶領兵役前往循化十八日申刻
行至白莊子被新教回匪千餘人將莊圍住等語
(臣)不勝駭異即選派本標兵二百名帶同臬司福
崧星夜前往該處務將逆犯全數查拏嚴審治罪
儻敢負固不服即檄調附近官兵相機辦理
同日勒爾謹又奏言二十日戍刻途次據署河州
知州周植稟報新教逆回於十八日晩將知府楊
士璣副將新柱殺害等語(臣)思逆回罪大惡極必
須迅速勦除隨飛調固原涼州甘州西寧肅州五
提鎮兵共二千名星速前往(臣)於現帶本標兵二
百名外又續調三百名帶同福崧連夜兼程前赴
相機勦捕並札令提督仁和前往會同商辦又據
河州署都司李奇稟報已派兵二百名交署守備
袁尚仁帶往該署都司現在看守城池均奏入
上命軍機大臣傳諭勒爾謹曰回人爭教細事何致因
此殺害大員其所爭立新教係由何處流傳向來有
無此等名目是否另有希圖搶劫别情勒爾謹摺内
總未明晰聲叙將來獲犯時均應逐細審䆒詳晰具
奏不可絲毫隠飾至勒爾謹初派本標兵二百名原
屬過少其知府楊士璣副將新柱前往查拏時辦理
亦未能妥協以致被賊殺害况知府副將係文武大
員所帶官弁兵役自復不少若因兵少不能抵禦被
賊傷損者多以致知府副將同時遇害自應據實奏
聞朕必加之優䘏若官弁不能督率兵役奮力禦賊
甚或兵役等畏怯先逃致領兵大員遇害則逃兵等
均應拏獲正法不可少存姑息著傳諭勒爾謹俟事
定時遵照辦理至所帶兵數前後幾及三千又札會
提督仁和前往會辦仁和係曾經出兵打仗之人軍
務頗為熟悉勒爾謹當與之和衷速辦總以慎重明
決為要并諭仁和知之
(臣)等謹案甘肅地界邊陲民貧土瘠我
皇上德澤涵濡痌瘝在抱撫綏賑䘏無一不上廑
宸衷至如蘭州河州等屬錯處番回沐浴
恩膏均入帡幪之宇乃撒拉爾逆回蘇四十三等因爭
教搆釁竟敢戕害長官肆行抗拒實出
覆載生成之外其時督臣
奏函甫達
皇上首以慎重明決為
諭嗣後屢
示機要迅就掃除皆由
睿謨廣運炳燭幾先是以數千里外如在目前也
壬寅勒爾謹奏言(臣)於二十二日午刻行抵狄道
州據河州協兵丁李成得報稱逆回男婦約有二
千餘人各帶馬匹器械於二十一日二更時圍困
河州城殺死守城兵丁一擁而入將州城佔據署
都司及知州未知存亡該兵逃出飛報等語逆回
殘害大員佔據城池殊堪髮指(臣)擬即親往勦滅
但所帶本標兵丁僅有五百名衆寡不敵恐有疎
失未敢冒昧且狄道緊隣河州若狄道有失則省
城亦屬可虞是以在州城屯劄堅守俟前調兵陸
續到來如足一千名之數即親帶前往務將逆回
盡行勦滅以快人心而伸
國法奏入
上命軍機大臣傳諭勒爾謹仁和曰此時勒爾謹帶兵
無多自應持重堅守俟仁和并前調各兵陸續到來
一鼓擒滅方合機宜自不便輕易舉動至逆回夲因
爭立新教致相仇殺今閱該督摺内所稱殺官抗拒
佔據州城之賊如係新教首逆即應明切曉諭舊教
之人赦其互相爭殺之罪作為前驅令其殺賊自效
如此以賊攻賊伊等本係宿仇自必踴躍爭先既壯
聲勢又省兵力而賊勢益分勦滅自易著勒爾謹與
仁和相機妥辦至河州城池堅固有文武官弁兵丁
守衛何致賊匪一擁而入將城佔據其平日所為守
禦者何事所有該署都司及知州等應查明下落如
因城池失守以一死塞責尚有可原如竟苟活潜逃
即當立正典刑以昭炯戒除另行傳諭西安提督馬
彪帶兵二千名前往協同勦捕外並令西安寧夏將
軍各預備滿兵一千名如必須協濟該督即一面飛
調一面奏聞至健銳火器兩營尤為勁旅現亦挑選
預備該督與仁和務須和衷協力妥速辦理
同日
上命軍機大臣傳諭馬彪曰勒爾謹所帶兵丁恐不敷
用提督馬彪曾經出兵打仗著即挑選各營精壯兵
丁二千名選派勇幹將弁帶領星速前往隨同勦捕
毋致稍稽時日
同日
上命軍機大臣傳諭欽差大學士公阿桂曰據勒爾謹
奏蘭州撒拉爾回匪蘇四十三等搶據河州城勒爾
謹因兵力尚少現在屯兵狄道州俟各路營兵調齊
即行進勦等語現已傳諭西安提督馬彪帶兵二千
名迅速前往並諭西安將軍伍彌泰寧夏將軍莽古
賚各選集兵一千名預備儻須調用即令前往協同
勦捕並於火器健銳兩營兵丁内挑選預備阿桂此
時查辦河務已將次就緒著即速起程來京儻有必
須勁旅之處阿桂即可帶兵前往著將前降各諭旨
及勒爾謹仁和奏到各摺一併抄寄閱看
同日甘肅布政使王廷贊奏言二十一日申刻據
報賊匪進逼河州勢甚猖獗現在督(臣)勒爾謹帶
兵前往勦捕(臣)即飛稟督臣加調官兵速為應援
并嚴飭附近地方官多集兵役堅守城池查省城
重地甚為緊要(臣)現同蘭州道圖薩布候補道永
慶督同文武官員派撥兵役嚴密稽查小心防守
並安慰居民毋使驚擾奏入
上命軍機大臣傳諭王廷贊曰蘭州係省城重地著令
王廷贊督率堅守並須不動聲色毋得過涉張皇若
稍有疎虞王廷贊不能當其咎也
癸夘西安將軍伍彌泰陜西巡撫畢沅副都統薩
炳阿西安提督馬彪奏言臣等於本月二十四日
接准督(臣)勒爾謹札開甘肅撒拉爾回匪爭立新
教互相仇殺并將知府楊士璣副將新柱傷害現
已選派本標及檄調各鎮官兵親往勦捕等語查
逆回兇殘不法實為天地所不容今督(臣)帶兵前
往自當立即勦除但(臣)等思回匪必嘯聚多人方
敢肆行抗拒且其地内逼河州外連番境若再稍
稽時日不能全數誅鋤更屬不成事體自應協調
官兵前往方足以資策應(臣)馬彪久在軍營兼以
生長西寧熟悉情勢因即於二十五日星夜先行
馳往并遴選西安綠營精兵一千名(臣)畢沅妥速
料理派委西鳳營參將富舒後營遊擊海柱於二
十六七等日分起帶兵迅赴河州(臣)伍彌泰薩炳
阿現亦預挑西安滿兵一千名與(臣)畢沅察探情
形倘有必須調度之處(臣)伍彌泰曾駐西寧稍為
諳悉即當親自帶往奏入
上命軍機大臣傳諭阿桂曰據伍彌泰畢沅等奏提督
馬彪已於二十五日星馳前往並選兵一千分起迅
赴河州又伍彌泰現挑西安滿兵一千預備親自帶
往接應所辦與昨降諭旨相合甚屬可嘉至新舊教
既自相仇殺必非合夥或赦一勦一以分其力未嘗
不可而其互相仇殺之罪待事定再辦此等機宜恐
勒爾謹不曉且爭教仇殺起釁自非一日勒爾謹何
以早未籌辦此時各路大兵雲集調度機宜最為緊
要恐勒爾謹未能料理悉協著傳諭阿桂竟不必來
京即從河南取道徑往甘肅程途較近所有節次所
降諭旨并批示奏摺已經抄寄閱看亦别無訓諭之
處阿桂即由河南馳驛前往到甘肅後即將查明新
教舊教及調度勦賊情形迅速具奏
同日
上命軍機大臣傳諭勒爾謹曰前勒爾謹所奏回匪名
目及新教舊教總未明晰既係兩教爭立互相殘害
斷無官兵緝捕時轉致合而為一之理究係何教之
人首先抗拒逞兇現在彼一教情形若何著勒爾謹
即查明覆奏此時總須鎮靜辦理不可稍涉張皇再
昨降旨預備健銳火器兵各一千因思自京至甘肅
程途四千餘里若由烏魯木齊選兵前來較為近便
已另降諭旨令奎林預備如有必須協濟之處勒爾
謹即一面奏聞一面飛調
甲辰勒爾謹奏言(臣)現在駐劄狄道候兵力稍集
即行擒勦查蘭州固屬省會重地但若專顧省城
恐狄道有失(臣)起程時已留中軍副將和成額小
心防守一聞河州失事即飛飭布政使王廷贊會
同和成額加倍嚴防至各鎮道路遥遠調兵未到
其西寧鎮屬原調兵四百名兹據該鎮署副將貢
楚達爾稟報現已派兵一千名率同將備分起帶
往(臣)隨飭令迅速前進一到循化即就近直搗賊
巢(臣)領兵由狄道河州一帶分途擒勦兩路夾攻
仰仗
聖主天威自能全數就獲
勒爾謹又奏言查固原鎮總兵圖欽保奏請
陛見已蒙
恩允(臣)現委洮岷協副將策卜坦接署鎮篆兹圖欽保
尚未起程(臣)即檄調帶兵前來帮同勦捕策卜坦
暫令駐劄蘭州協同防守再(臣)原派涼州鎮屬兵
四百名據該鎮總兵官德寧報稱原調四百之外
又添派二百名已於三月二十三日帶領起程均
奏入
上命軍機大臣傳諭勒爾謹曰據勒爾謹奏現駐狄道
州候兵力稍集即行進勦自應如此辦理此時務須
持重安慰衆心至署西寧鎮副將貢楚達爾已派兵
一千率同將備前進頗為勇往曉事如到彼果能出
力即可勝西寧總兵之任又現在調集之提鎮仁和
馬彪圖欽保等均係效力戎行熟習軍旅之人勒爾
謹當與之和衷共濟將來仁和等勦賊成功即勒爾
謹之功切忌自用
同日
上命軍機大臣傳諭阿桂曰昨降旨令阿桂馳驛前往
甘肅辦理勦滅逆回事宜此時諒已奉到前旨迅速
遄行矣因思阿桂到彼調遣需人已派乾清門巴圖
魯侍衛福寧泰斐英阿明山阿蘭保各賞銀一百兩
馳驛前往甘肅聽候阿桂差遣又現在來京引見之
肅州都司馬雲即係西寧人熟悉該處情形亦賞給
銀一百兩隨泰斐英阿等一同馳驛前往聽用看來
此事起釁已久勒爾謹平日不能約束使之知威知
懼或存將就了事之見以致釀成事端阿桂務惡心
籌畫妥協辦理將賊匪勦滅盡絶根株以靖地方並
此案或因勒爾謹辦理不善或係地方官釀成均著
詳晰查明具奏
(臣)等謹案回衆爭立新教與舊教互相仇殺肇
釁已匪一日使地方大吏早為審斷經理得宜
原可弭患未形乃姑息因循寖致養癰貽害勒
爾謹實難辭咎我
皇上洞燭如神於逆回起事之時已知督(臣)素無約束
釀成事端
命(臣)阿桂即由河南馳驛前往詳晰查辦(臣)阿桂等仰
稟
睿裁悉心調度凡綏靖機宜靡不在
聖明宵旰中矣
同日伍彌泰畢沅薩炳阿奏言(臣)等挑撥綠營兵
一千名已於二十六七等日派員分起帶領全數
起程約計四月初五六間即可前抵蘭州復接據
布政使王廷贊等稟稱逆回已將河州攻破該回
匪勢甚猖獗自應厚集兵力尅日勦除昨(臣)等預
挑西安滿兵一千必須前往接濟方為妥協現已
分作兩起(臣)伍彌泰於二十七日親自率領頭起
官兵並攜帶印信星速起程其第二起即於二十
八日派委協領等帶領前進與督臣勒爾謹等商
酌相機會勦奏入報
聞
同日畢沅又奏言二十八日辰刻接據蘭州馬兵
袁秉文稟稱逆回於二十五日午刻進逼蘭州焚
燒關廂所有調到涼州鎮羌靖遠及大城看守兵
丁傷折過半大城眼前失事等因逆回兇殘不法
變出非常急須厚集兵力速行殄滅查馬彪帶領
西安綠營兵一千伍彌泰帶領西安滿營兵一千
已先後進發(臣)聞信後復飛札催促䟎行應援(臣)
前酌量逆回情形已於所調兵二千餘名外預調
延綏鎮兵一千名現又續調一千名令從固原平
涼一帶星速前往又飛調興漢鎮兵五百名令總
兵三德帶領從略陽鞏秦一帶前往但各處路途
遥遠官兵即晝夜遄行到彼亦須時日而逆回猖
獗已甚非得八旗勁旅恐未能立即勦除仰懇
皇上迅發京兵并派熟悉軍務大臣帶領前來以資策
應至陜省此時兵力合計不過萬餘現已檄調三
千五百名而南北地方遼闊兼之漢鳳略陽陽坪
關隴州等處亦係外通番境處處緊要均須妥為
防守是本省兵丁不敷再調(臣)已飛札知會四川
督(臣)文綬將軍(臣)特成額提(臣)明亮飛調官兵由
略陽一路間道前赴甘省之秦鞏一帶以便堵截
會勦復飛札河南撫(臣)富勒渾山西撫(臣)雅德飛
調該二省官兵前赴西安省城聽候調遣至沿途
臺站車輛馬匹糧餉軍火器械各事宜(臣)已與布
政使尚安按察使浦霖等分頭迅速妥備務期無
誤軍行再西安省城存貯火藥鉛丸除已調發外
庫内所存無幾(臣)現在催促製造陸續運往並飛
咨河南山西撫(臣)令其各備五萬斤速派委員運
送西安以資接濟奏入
上命軍機大臣傳諭阿桂畢沅曰本日畢沅奏逆回進
逼蘭州焚燒關廂省城眼前失事已飛札文綬等調
兵會勦復札富勒渾雅德調河南山西兵前赴西安
聽調並懇迅發京兵派熟悉軍務大臣帶領前往等
語昨已傳諭阿桂令其即由河南星赴甘肅今逆回
如此猖獗阿桂應即迅速遄行現派尚書和珅額駙
拉旺多爾濟領侍衛内大臣海蘭察護軍統領額森
特馳驛前往甘肅並派巴圖魯侍衛帶健銳營兵二
千名火器營兵二千名即日分起迅速前往如和珅
等先到甘省即行調遣辦理俟阿桂到彼即交阿桂
接辦和珅仍即回京供職
同日
上命軍機大臣傳諭袁守侗文綬特成額明亮富勒渾
雅德曰畢沅奏調四川官兵現有從前曾經平定金
川之兵可以調往堵截至河南山西二省兵本不多
且防守亦為緊要該撫等止須預備于本省邊境聽
候調遣不必即赴西安惟所需河南山西各備火藥
鉛丸五萬斤即當迅速辦運接濟至京兵四千名由
直隸山西一路前往所有應用馬匹車輛及例應供
給之處必須早為預備俾京兵迅速遄行
同日畢沅薩炳阿奏言逆回進逼蘭州必須再調
滿兵以資策應(臣)薩炳阿現已挑選西安滿兵六
百名即日帶領起程星夜前往與(臣)伍彌泰恊兵
會勦所有滿營各事務現交(臣)畢沅管理奏入
上嘉之
乙巳
上諭内閣曰現在甘肅需用銀兩甚屬緊要所有該省
春撥銀八十萬兩尚恐不敷著再於部庫内撥銀一
百萬兩仍於鄰近省分先行遞撥解往俾得迅速濟
用該部即遵諭行
上又諭内閣曰農起著賞戴花翎馳驛前赴甘肅辦理
軍需李侍堯著加恩免罪賞給三品頂帶並賞戴花
翎與副都統黃檢一體馳驛前往並著和珅傳旨黃
檢即由保定前往不必來京
同日
上命軍機大臣傳諭阿桂和珅曰現在甘肅省事務紛
繁急需大臣協同料理而軍需出入尤關緊要因思
李侍堯前經獲罪但其才識可用此時需人之際不
能復拘常格已傳旨免其前罪賞給三品頂帶花翎
令前往甘肅又安徽巡撫農起來京陛見人尚結實
亦令其前往又昨因黃檢在山西直隸聲名平常念
伊祖黃廷桂舊勞仍用為副都統伊辦事尚屬勇往
著和珅於過保定時面傳諭旨令其隨往伊等三人
俱著總辦甘省軍需事務此外如有應辦事件阿桂
和珅亦可一面交辦一面奏聞並派司員内京察記
名以道府用之海廣李炤豐紳蘇楞泰保年景如栢
前往甘省交阿桂和珅差遣委用再應用武職人員
現在派往之乾清門侍衛等即可酌量調派其候補
副將和倫亦已傳旨前往此外如尚有需用武職人
員並著就近檄調至阿桂和珅辦理此事必須印信
已令福長安齎欽差大臣關防交與和珅帶往甘肅
俟見阿桂即令轉交應用
同日
上命軍機大臣傳諭畢沅曰此次甘省需用銀兩較多
已諭令該部於甘省春撥銀八十萬兩外再撥部庫銀
一百萬兩並先令鄰近省分遞撥解往著畢沅即於
陜省庫貯内先行酌撥選派妥幹員弁帶領兵役護
送毋稍疎虞
同日山西巡撫雅德奏言臣於三十日未刻准陜
西撫臣畢沅札稱撒拉爾回匪直撲蘭州兵力不
支陜省存營兵丁無幾現已請調京兵恐緩不及
濟晉省與陜甘較近迅即酌派官兵星夜前來赴
甘會勦等因伏思小醜跳梁必須多派官兵進勦
以期迅速蕆事擬派太原鎮兵一千五百名大同
鎮兵三千五百名共兵五千名已飛咨兩鎮調撥
並多帶鳥鎗兵以資得力查大同鎮界處邊陲地
方緊要且現在殺虎口副將尚未到任未便擅離
太原鎮總兵福敏泰熟練軍務即令該鎮將所派
兵一千五百名限三日内帶領起程其大同鎮所
派兵三千五百名每兵一千名派出參遊一員為
總領再派都司一員守備二員千總五員把總外
委各十員分司管束並備隨營調遣之用挨次起
程總歸福敏泰管轄協同會勦奏入
上命軍機大臣傳諭阿桂和珅雅德富勒渾曰昨傳諭
山西河南官兵止須在該省邊境駐劄以備調遣今
據雅德奏言派兵五千名令太原總兵福敏泰帶領
赴甘會勦是晉省兵丁業經起程現在和珅前往甘
肅驛路本由山西行走即於經過時帶兵前進聲勢
更為有益至河南兵力本不及山西著仍遵照前旨
於本省邊境駐劄毋庸前赴甘省
同日王廷贊奏言(臣)於督(臣)勒爾謹帶兵起程後
率同文武各員嚴守省城城中兵除勒爾謹帶去
五百名外止存督標兵三百餘名(臣)隨檄調附近
之莊浪滿兵三百名漢兵二百名涼州滿兵六百
名西寧鎮兵於原調四百名外又調一千名前來
應援河州距省三百八十里逆回佔據河州後即
於三月二十五日帶賊衆三千餘人由間道徑抵
蘭州幸是日莊浪滿兵三百靖遠漢兵二百先至
(臣)即撥派兵二百名民壮百餘名出城在路口迎擊
我兵多有損傷賊人直困蘭城今已兩晝夜於二
十七日巳刻聞涼州滿漢兵九百名已抵省城之
河北正欲渡黃賊衆竟殺傷護守浮橋兵民將橋
拆斷把住河口兵難過河城内守兵單弱勢在危
急而督(臣)駐劄狄道以待援兵均不能尅期即至
(臣)為
國家城池人民所關甚重不即死戰以悞大事惟有
悉力守禦倘荷
聖主洪福固原西寧之兵旦夕一至庶可獲全
王廷贊又奏言此案内有安定縣回民馬明心係
新教之主前經循化廳查出解省收禁今賊人來
犯省城並聲言索取馬明心(臣)許其城上一見諭
以稟明督(臣)俟批覆到時即行釋還原欲為緩期
集兵之計但逆回兇惡實不可信况該犯為新教
起事恐遲則生變或致被賊搶歸(臣)於令賊人見
面後即將馬明心正法以免疎虞奏入
上命軍機大臣傳諭阿桂和珅伍彌泰畢沅馬彪王廷
贊曰據王廷贊奏報賊匪直抵蘭城困守兩晝夜等
語伊係文臣能如此固守若再待數日援兵一至即
可保全城池是即王廷贊之功深為可嘉又奏稱賊
人索取馬明心王廷贊許令城上一見後即行正法
既安賊匪之心又將賊首正法辦理甚合機宜著伍
彌泰馬彪速催滿營綠旗各兵丁迅速前進赴援此
時伊等統兵行至何處距蘭州尚有幾站即速奏聞
王廷贊著賞戴花翎並賞御用大荷包一對小荷包
二對交與伍彌泰等遣人齎賞王廷贊並傳旨嘉奬
和珅接到此旨時亦即催伍彌泰馬彪所帶之兵迅
速行走並將王廷贊能固守省城先除賊首之處明
晰奬諭至此次為王廷贊齎摺出城之人亦屬能事
可嘉並著伍彌泰等查明重賞以示鼓勵
(臣)等謹案逆回佔據河州進逼省城肆擾無忌
實為罪惡貫盈
皇上以蘭州省會重地早
飭藩司王廷贊督率防護毋致疎虞兹因王廷贊奏報
固守蘭城以待援兵之至
嘉其守土勤勞
奬賚稠渥復念及縋城馳摺頗屬能事亦令並逮
恩施
甄錄所加不遺微末是以身受者無不感奮自效也
欽定蘭州紀略卷一
