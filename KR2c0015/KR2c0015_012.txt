欽定蘭州紀略卷十二
己亥阿桂李侍堯奏言賊匪敗殘餘黨退入華林
寺死守官兵拏立木柵四面緊圍架砲轟打至六
月十六日亥刻賊二百餘人奮力來撲海蘭察明
亮督率守卡官兵奮勇剿殺鎗箭齊發賊人於鎗
箭叢中拚死跳入溝内直至木柵邊希圖扳開木
植乘隙竄逸俱被我兵刀砍矛戳殺死溝内餘賊
始倉遽竄回是夜殺死賊人數十名割取首級九
顆賊始不敢於夜間復出衝撲又有連日投出老
教三名經(臣)等詳加訊問據供頭人馬作南傷重
身死至賊營所餘雨水業經臭敗衆人飲用二日
至十八日俱已斷絶十七日晩賊黨有因爭水互
相殘鬭殺死三人等語(臣)等伏思賊營首逆及緊
要頭目俱已殺死此時雖止存餘黨三百多人如
盡數生擒尚可審究謀逆情節擇其稍關緊要者
解送
行在盡法處治若即督令官兵進撲賊人設或抗拒勢
不得不盡力剿殺又復殱戮無遺是以稍遲數日
俟賊人受渴困殆即進兵搜捕逐一擒拏一面令
官兵拏柵進逼施放鎗砲預偹一擁撲入
同日阿桂李侍堯又奏言查甘肅收捐監糧原為
倉儲賑濟起見自應收本色糧石乃開例之始一
面奏立規條一面即公然折色收捐情弊顯然王
亶望僅以責成道府查禁結報希圖諉過又稱意
在捐多榖多一任通融辦理更屬狡飾及王廷贊
任内改歸首府搃辦竟定以五十五兩一名收捐
將銀兩發交各州縣買補如五十五兩之數足敷
採買則必甘省連歲豐收市糧充裕何以又需報
灾賑恤若不敷採買而令各州縣經手又必有短
價勒買及竟不買補虚開賑濟冐銷通同肥槖種
種情弊皆不出
聖明照察之中(臣)等現在公同熟商設法跟求一有間
隙即嚴切究審務令水落石出
同日阿桂又奏言甘省收捐監糧惟開例之始為
多近來報捐者已屬寥寥(臣)將歷年所捐數目比
較惟乾隆四十一年王亶望任内收捐監生至六
萬三千餘名為最多而是年賑恤案内所動糧數
至一百七十餘萬石亦較歷年為甚其中情弊王
亶望百喙難逃但在浙省訊問王亶望恃無質証
仍恐轉輾狡飾似應將王亶望即行提解進京(臣)
陸續查有欵蹟奏
聞時即可
勅交刑部堂官提集勒爾謹王亶望王廷贊三面質對
以成信讞均奏入
上命軍機大臣傳諭阿桂李侍堯曰據阿桂等奏賊匪
敗殘餘孽尚思乘夜衝撲希冀逃竄實為可惡然此
時我兵拏柵嚴密圍攻無虞竄逸自應待其困渴已
極即可一鼔成擒此事蘇四十三攻犯蘭州被官兵
擊敗後即死守華林山不復散往他處俾我兵得以
拏栅環攻盡數剿殺益信
上天嘉佑之恩再阿桂等覆奏查辦監糧折色一案此時
既已發覺斷不能置之不辦即結報之道府亦應查
明參奏至王亶望任内捐收最多年分報灾亦較重
其中情弊自屬百喙難逃阿桂等諒能徹底嚴查以
成信讞也
同日阿桂李侍堯又奏言(臣)等欽奉
諭旨蘭州河州民人為賊蹂躪應如何加恩優恤之處
查明具奏欽此(臣)等遵查該處民人至四月中旬後
陸續來歸(臣)阿桂抵蘭諭令地方官設厰施賑前
此流離顛沛之民今已漸次安集惟是兵燹之餘
十室九空兼之棲息無所葬埋乏費牛馬被掠則
無畜可耕地畆抛荒則收成無望自應仰體
聖恩從優撫䘏(臣)等伏查被賊焚掠貧民應如何優卹
之處向無成例可循惟甘省乾隆三十年寧遠伏
羌通渭等縣地震奉
旨優䘏案内將壓斃人口每大口給埋葬銀二兩小口
七錢五分倒塌房屋每間給銀二兩生存人口每
口先給糧一倉斗初賑不論大小口賑給糧三倉
斗再普行加賑一個月每大口日給京升糧八合
三勺小口四合一勺五抄倘有禾苗被灾者入於
灾傷案内分别辦理又賞給器具銀一兩壓斃牛
隻每隻借給牛價銀四兩分作四年徵還又奉
旨將寧遠伏羌通渭三縣該年應徵錢糧一體蠲免在
案此次蘭州河州被賊焚掠貧民困苦情狀實堪
憫惻蒙
皇上軫念灾黎
施恩優䘏似應仿照地震灾民之例辦理凡有傷斃人
口每大口給埋葬銀二兩小口七錢五分燒燬房
屋每間給銀二兩生存人口每口先給糧一倉斗
初賑不論大小口賑給糧三倉斗被掠牲畜每牛
馬騾一匹頭借給價銀四兩每驢一頭借給價銀
二兩分作四年徵還務農民戶每戶賞給器具銀
一兩其省城内外及河州附近一帶貧民業於閏
五月初一日起先行開賑一箇月口糧至續歸之
戶一體賑恤以廣
皇仁以甦民困(臣)等現在飭令司道督率地方官確實
查明辦理務使窮民均沾實惠奏入
上諭内閣曰據阿桂等奏甘肅應行撫䘏事宜請將於
蘭州河州地方照乾隆三十年寧遠伏羌通渭三縣
地震之例辦理等語此次甘肅蘭州河州等處猝被
逆回焚掠急宜加意撫綏以甦民困所有該處應徵
本年錢糧着加恩概行蠲免以示優恤該部即遵諭
速行其餘所奏䘏賞各事宜並著行在戶部速議具
奏旋經戶部議覆應如所奏辦理得
旨如議行
(臣)等謹案自逆回肆擾佔據河州並侵犯省城
關廂居民不免失所
皇上厪念痌瘝於賊匪滋事之初即屢降
諭旨令查明實在情形加
恩優䘏(臣)阿桂等仰體
皇仁奏請撫䘏各事宜即蒙
勅部議覆迅速
允行我
皇上宵旰勤求俾蹂躪之餘得以早登袵席是以邊氓
雖經兵燹而元氣不久旋復也
七月乙巳阿桂李侍堯奏言賊匪又於溝邊連夜
收拾木卡三面共有十餘處因上次我兵用撓鈎
鈎開木板土袋奪卡過溝更加填築堅實且將木
植縱横排立密布如鹿角以為賊卡外護二十一
日有投出老教一名詢據供稱賊營尚有韓黑提
卜韓六十個數頭人又有小木撒係蘇四十三徒
弟傳語衆賊以若即投出即違棄教門務須同死
方得好處係蘇四十三遺言各宜遵守至賊人斷
水業已三日等語(臣)等揣度賊人業已受渴困殆
擬即於二十三日進兵剿捕無如二十二日竟夜
大雨如注直至二十三日邜刻始止賊人又資接
濟勢不能待因即派兵乘賊人初得水飲精力未
復之時于巳刻撲進賊人雖不敢出卡迎拒尚於
卡内放鎗擲石抵死守禦而雨後潤濕官兵抛擲
火彈其板栅木卡不能延燒惟時我兵鎗箭齊發
賊人雖多死傷不肯潰散(臣)等因官兵攻撲已久
不免損傷至申刻傳令撒回二十六日寅刻海蘭
察明亮率同彰靄泰斐英阿福寧明山阿蘭保海
禄哈當阿鄂輝阿爾都并章京侍衛帶領奮勇官
兵由正面進攻策卜坦三德德寧帶領守卡官兵
及老教土兵由西邊攻撲舒亮仁和武靈阿帶領
本卡官兵及屯練降番由東面攻撲我兵直至壕
邊賊人於溝内卡上奮力抗阻且賊人舊存板栅
土屋帳房連接緊密卡邊地勢狭窄又因躱避官
兵鎗砲刨挖溝壕縱横數十道日間總於溝内行
走坑坎既多又有板片木植拉雜蓬蓋我兵至此
眼目既不能遠及手足更無從舒展久攻無益因
於辰刻暫行撤回令稍休息傳集將領弁兵飭整
鼓勵復於午刻乘賊人不偹奮勇復進一面抛擲
火彈一面撲入賊卡痛加剿殺將溝卡盡佔得並
將溝内及守卡賊人殺死餘賊竄回華林寺我兵
三面鎗箭追擊殺死更多海蘭察等即督率官兵
將華林寺旁板棚土屋帳房盡行燒燬其内積存
糧食衣物亦多一併延燒奪獲賊人鳥鎗刀矛無
數並於賊人窟穴旁尋得窖水土坑二處即用土
填築此時賊人雖心胆已裂尚於華林寺土墻孔
隙及寺墻外溝内放鎗死守天已將晚因在所得
賊人溝卡邊逼拏木栅一層以防賊匪乘夜來撲
此次殺死賊人一百餘名割取首級五十三顆生
擒一名馬格拉五訊據供稱此時華林寺内大小
賊匪及受傷者約尚有四百餘人本日倉遽竄回
糧食不能擕取所積雨水之處又被官兵佔得寺
内存水無多不敷兩日飲用等語連日官兵奮勇
攻撲損傷稍多陣亡官四員由烏什年滿進京告
請存營效力之三等侍衛全海西安防禦羅密都
司張進賢千搃蔡珏受傷官三等侍衛阿禪保遜
濟奈藍翎侍衛瑪圖納參領阿滿太佐領西爾們
八十七副將富舒參將趙繼鼎遊擊程鵬翼都司
馬得高人傑守偹李基革職副將李天佑降番頭
等侍衛木塔爾三等侍衛丹把西拉布又前鋒鄂
木西奈護軍巴雅爾圖俱打仗受傷其餘滿漢屯
土兵丁陣亾受傷者俟詳查明確另行造報現在
賊人所佔不過一華林寺勢更淺窄幾無容身之
地且屢被剿殺窮蹙愈形自無難即日蕆事奏入
上諭内閣曰據阿桂等奏攻剿逆回餘黨將華林寺旁
板棚土屋帳房盡行燒燬殺賊一百餘名此次陣亡
官員係三等侍衛全海西安防禦羅密都司張進賢
千總蔡珏等語全海等奮勇剿賊臨陣捐軀殊為可
憫著交該部照例優䘏至革職副將李天佑打仗受
傷著加恩賞還副將仍帶革職留任俟四年無過方
准開復又降番内頭等侍衛木塔爾屢經奮勇出力
前已恩賞銀兩此次又復受傷著加恩賞給二品頂
帶其三等侍衛丹把西拉布著加恩賞給二等侍衛
以示鼓勵其餘受傷各員及陣亡受傷之滿漢屯土
兵丁俱著阿桂等查明一體照例䘏賞
上命軍機大臣傳諭阿桂李侍堯曰賊黨垂斃之時尚
敢抵死抗拒傷我官兵實堪痛恨但逆犯自知罪大
惡極自不得不為苟延殘喘之計想官兵四面圍攻
且又將華林寺旁棚土屋帳房盡皆攻得進拿木卡
賊僅踞華林寺内為地無幾想不日亦即可殱滅淨
盡惟在防範嚴密不使一名乘間竄逸至現在尚有
逆匪頭目韓黑提卜韓六十個及蘇四十三徒弟小
木撒等在賊營率衆抗拒必得此三犯生擒解熱河
審辦盡法處治以彰國憲再阿桂等前奏撒拉爾回
衆共有十二工人數自必甚多此次作逆之蘇四十
三等不過其中之二三工將來事平之後須於善後
事宜案内將此數工歸地方官妥恊經理使永遠數
寧之處著傳諭阿桂等詳籌妥議
同日阿桂李侍堯又奏言查捐監首嚴折色以防
百弊叢生乃乾隆三十九年甘省開例之始即公
然折色收捐業經王亶望供認不諱而彼時各道
府並不盤查監糧有無亦即假捏結報共為欺罔
若非染指分肥通同舞弊何以一力擔承(臣)等伏
思此事所關甚大雖歷時已久人數衆多不可不
逐一嚴參徹底跟究所有王亶望任内假捏結報
之歷任道府直隸州知州謹詳悉查明參
奏請
旨將道員内陞任甘肅藩司王廷贊現任江西藩司秦
雄飛甘肅臬司福寧甘肅西寧道劉光昱四川川
北道熊啟謨甘肅安肅道奎明浙江寧紹台道蔣
全迪河東鹽運使程國表山東糧道觀禄知府各
員内現任甘肅凉州府知府汪皋鶴廣東高州府
知府周人傑甘肅甘州府知府鍾賡起甘肅寧夏
府知府張金城
泰陵郎中觀亮署知府各員内現任江西廣信府知府康
基淵甘肅泰州直隸州知州侯作吳直隸州知州
各員内現任刑部員外郎覺羅彦方湖北安陸府
知府姜興周甘肅鞏昌府知府宗開煌署直隸州
知州各員現任甘肅靈州知州黎珠甘肅寧夏縣
知縣宋學淳等現任官二十一員革職除王廷贊
及覺羅彦方現在京中請
勅交刑部就近審訊外其在甘省各員(臣)等即一面究
訊至現任他省人員應令刑部行文各該省督撫
委員押解來甘質訊又丁憂事故潘時選德明竒
明黃元圮博赫郭昌泰陳之銓崧柱吳鼎新魏椿
年瑺泰楊士璣李承瑞等十三員應請
勅交吏部工部查明如已補官一併革職押解其已經
革職者亦行文原籍督撫派員解審即病故各員
亦查明知照以便定案時扣除至王亶望陞任以
後各道府雖係相沿結報罪亦難辭俟(臣)等審明
陸續參奏再現任甘省道府缺出甚多除另摺奏
補外一時實無妥員委署應令被劾各員暫留頂
帶辦事俟新任到日再行交代(臣)等有應行訊問
事件即傳集䆒審亦無慮其彌縫掩覆
同日阿桂李侍堯又奏言(臣)等查辦監糧折色收
捐一事現向按察使福寧鞏昌府知府宗開煌嚴
切究訊據福寧供開捐之始即係折色並未交糧
上倉藩司原屬知情其實收王亶望搃交蘭州府
存貯給發各州縣或多或少俱係藩司主政各省
捐生俱赴蘭報捐而各州縣亦就近在省填捐至
各屬折色銀兩並未見買補歸倉多係放銀抵糧
盤查既屬具文按季出結亦係虚應故事等語宗
開煌亦有四十一年署西州任内敦煌玉門兩縣
冊結因未曾到任盤查詳請展限王亶望不准只
得在省城出結之供是王亶望明知各州縣係折
色收捐徒取道府一結為異日諉卸之地據福寧
供各屬報灾分數俱由藩司議定或於搃督具
奏後藩司補取道結或取空白由藩司填定從未親
往勘騐即放賑時亦從未親身監視等語其中情
弊已屬顯然且(臣)等檢查王亶望任内各屬報捐
實收及開銷賑䘏原案即如皋蘭一縣於乾隆四
十年捐實收四千八百張應收糧十九萬一千九
百餘石是年即開銷賑䘏糧十五萬五百餘石銀
一萬七千二百餘兩四十一年共捐實收八千張
應收糧三十二萬石是年即開銷賑䘏糧二十三
萬四千八百餘石其餘各屬雖參差不齊大約多
捐者賑䘏必多其無灾賑地方則報捐亦少是王
亶望發給實收之多寡竟若預知各屬被灾之輕
重而定數者其為通同侵蝕任意開銷已無疑義
至甘省上下如何舞弊分肥之處(臣)等查閱王廷
贊致福寧原札内有前任陞司於額收公倉費銀
外各屬請領實收每張議收銀一兩以給上下各
衙門吏役襍項之需等語查監生每名交公費銀
四兩以二兩解部以二兩作各衙門書吏公費自
五錢至二錢不等定數不為不多乃王亶望復於
此外議收襍費銀一兩是明知捐監一事弊竇多
端借此取悅衆人以塞其口且王廷贊到任後又
於襍費銀一兩外每實收一張索銀一兩此衆所
共知諒王廷贊亦無從隠諱若王亶望之舞弊分
肥(臣)等詢問福寧據供王亶望在藩司任内各屬
給發實收多少由其專主報灾輕重由其議定厚
薄因人而施自有交通染指情事即伊陞任後無
人不知其擁厚貲而去但當日如何婪索屬員如
何餽送不能指出實在凴據等語(臣)等伏思此事
總不過首府首縣數人經手聞王亶望到任後即
禀知勒爾謹將蔣全迪
奏調蘭州府承辦捐監事務而王亶望即將實收交
首府存貯轉發各州縣並於襍費一兩内議給首
府衙門三錢是即勾通舞弊之據且蔣全迪在蘭
州府任内捐陞道員人亦有言其得厚貲者該員
現任浙江寧紹台道已於假捏結報案内另摺參
奏請
旨革職應一併提解至京與王亶望質訊再王亶望任
内初開捐時之皋蘭縣知縣程棟現已捐陞刑部
員外郎在京供職應請
勅交留京王大臣刑部堂官就近傳訊令將在任時如
何冐銷如何賄求各欵逐一供明俟王亶望到時
質對無難水落石出(臣)等現亦提到王亶望在任
時接任皋蘭縣已陞狄道州知州鄭陳善嚴切究
訊據供王亶望聲名狼籍通省皆知有要捐的監
生將監生名姓開單交給州縣令其用印填捐並
不發給銀兩再四十年程棟辦理賑䘏案内有運
送適中給散賑糧脚價銀二千四百餘兩係我例
應補領之項王亶望並未發銀等語(臣)等查王亶
望任内四十四十一兩年所有皋蘭縣開銷此項
脚價銀六千六百餘兩即以通省均未給發而論
亦不過三萬二千餘兩王亶望之貪婪當不止此
然此亦侵蝕之一端其通省如何冐賑開銷之處
現在設法研求俟訊得確情續即具
奏均奏入
上諭内閣曰前以甘省收捐監糧一案私收折色冐賑
浮銷上下通同舞弊既經發覺不可不徹底查辦因
屢傳諭阿桂嚴切詳查據實參奏今據阿桂等將折
收銀兩在省包辦冐銷賑糧種種弊端已全行查出
此時即將甘省大小各員一併革職審究亦皆罪所
應得但此事總在藩司為政其次則首道首府首縣
勾通侵蝕為弊較多此外各道府州縣雖弊竇亦皆
不免而此時尚未查明無庸遽行辦理所有前任蘭
州府知府蔣全迪前任皋蘭縣知縣程棟自當革職
拿解蘭州嚴審此外各員著交吏部查明其曾任蘭
州本道首府及首縣者著即一體革職拿解蘭州審
訊其餘各道府州縣並加恩免其提訊著該部查明
再降諭旨至王廷贊前來行在時令軍機大臣傳旨
訊以監糧一案伊堅稱並無情弊後遣令回京候旨
又令留京王大臣會同刑部堂官覆訊並傳示硃筆
諭旨以伊之生死在實供與否令其自定朕不食言
乃伊仍祗供辦灾以少報多以輕報重難保必無而
於一切情弊始終不肯供吐今阿桂等業已跟究明
確弊竇甚多是王廷贊之罪更不能復加寬貸王廷
贊著革職拿問解交行在俟王亶望解到時交軍機
大臣一併會同行在大學士九卿質訊
辛亥
上諭内閣曰本日據吏部查奏王亶望在甘肅藩司任
内通同折捐冐賑之首道府縣各員除蔣全迪程棟
已經革職拿問外所有曾任蘭州道之秦雄飛熊啟
謨俱著革職拿問交與阿桂等嚴審至三十九年甘
省開捐監糧以來即在王廷贊任内之道府州縣均
屬通同舞弊自應一體嚴審所有已經查出之前任
蘭州道陳庭學現任蘭州道圖薩布前任皋蘭縣知
縣鄭陳善楊惪言亦著革職拿問交阿桂等併案嚴
審
欽定蘭州紀略卷十二
