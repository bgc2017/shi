欽定蘭州紀略卷十七
乙未
上命軍機大臣傳諭英廉雅德曰前因王亶望於捏災
冒賑一案業已明正典刑並將伊子發往伊犁自備
資斧充當苦差兹據雅德查奏王亶望之子共十一
人長子王裘業經刑部辦理其次子王棨王焯現在
飭提起解此外尚有子八人王祐王紳王晉王越王
瑶王鈺王庚官王海官俱年在六歲以下等語此等
重犯將伊子發往伊犁自屬罪所應得但念其年尚
幼小若即行發遣朕心尚有不忍著加恩將王祐等
八人交雅德嚴行管東待年至十二歲時再行遵照
前旨陸續發遣伊犁如雅德離任山西即著交代接
任之人遵照辦理
丁酉阿桂李侍堯奏言臣等𣲖委布政使福崧平
慶道汪新前往洪濟橋唐家川數處查拏從逆餘
黨及逆犯應行緣坐家屬據該司等陸續稟稱由
洪濟橋渡河住宿唐家川密傳各該處回人鄉約
選𣲖兵役協同搜捕將搜獲逆匪及應行緣坐人
犯分起解省(臣)等提集嚴訊逆犯馬六六等或為
賊紥筏濟渡或熬茶接待或隨同抗拒官兵各自
供認不諱其應行緣坐各犯非父兄從逆即子弟
黨賊亦質對確鑿俱無疑義應即行正法以彰
國憲其馬復才之兄馬進朝已據拏獲解省在監病
斃當即戮屍至唐家川等處搜獲緣坐婦女九十
五口循化續行搜獲撒拉爾逆回婦女三十口共
一百二十五口應發往伊犁賞給厄魯特索倫察
哈兵丁為奴唐家川等處搜獲緣坐幼男四十名
循化續行搜獲撒拉爾幼男二十五名共六十五
名應發往雲南普洱廣西百色極邊烟瘴充軍奏
入
上從之
同日阿桂李侍堯又奏言(臣)等遵
旨查勘甘省添建倉厫各案内惟永昌撫彛張掖三處
粮食較多𣲖軍機司員敷倫泰前往勘驗兹據禀
稱該廳州縣所添厫座均經改造但查永昌縣添
建厫座七十間惟五間貯有粮石其餘皆屬空閒
張掖縣添建二百八十間現空閒一百三十二間
撫彛廳添建八十間止空閒十九間預備開徵之
用等語(臣)等伏思建倉原為貯粮今永昌縣建倉
七十閒竟空閒六十五間是舊有倉厫已敷蔵貯
何用添建張掖縣雖查有糧四十餘萬石而空閒
之倉有一百三十餘間則四十五年該縣又何必
添厫至二百間之多顯係借貯粮為名希圖暗侵
公帑應請將此二案照西寧等處二十三案例概
不准開銷銀兩著落詳請之員暨各上司分賠其
撫彛廳添建之八十間張掖縣四十一年添建之八
十間業據查明實貯粮石尚非虛設惟工料較之
原估多有偷減容(臣)李侍堯于盤查各屬時另
行核減報部至歷年詳請添建之各州縣即係現
在審明折收冒賑之員歸案時一併從重定擬惟
成縣知縣譚可則任内並未捐監辦災苐擅請建
倉亦屬弊混應請
旨將該員革職勒限一年賠繳倉費以為藉端捏冒者
戒如不能依限繳清仍按律治罪奏入
上勅部知之
九月庚子
上諭内閣曰甘肅捏災冒賑侵吞監糧一案自乾隆
三十九年以後通省各官聯為一氣朋分公帑經大
學士公阿桂等在甘查辦節次訊錄確供奏請將該
員等革職拿問並請將任所原籍貲財一併查封以
抵官項業經降旨允行此項自王亶望蔣全迪等首先
倡率以致闔省效尤通同弊混各州縣亦視侵冒官
項為故常竟無一人潔已奉公庸中佼佼者此而不
治以廉弊吏之謂何今既查辦確實不得以罰不及
衆竟置不問朕前降旨云辦理此案實出于不得已
者正謂此也朕既不能道之以德不得不齊之以刑
而無耻之徒方且仍冀其苟免也世道人心澆薄至
此朕甚愧之現在直省各督撫遵旨將各該員家産
查對陸續開單具奏但念此事發覺已久其案内人
犯前聞王亶望拏問之信知事已敗露預為隠匿寄
頓誠不能保其必無而在各督撫查辦此等貪吏自
不敢骪法徇情自干愆咎顧若以查抄嚴密之故或
株連拖累有意苛求别生枝節致令外間無識之徒
妄滋竊議則各督撫之不能深體朕意也況此等婪
得賍私理無久享此時即有隠藏其子孫亦斷無安
坐而食之理此天道之昭然不爽者朕之辦理此案
權衡審慎祗欲使貪黷營私之吏知所炯戒庶足以
勵官常而振法紀非真籍錙銖籍沒之貲財抵償官
項也所謂不為已甚去已甚朕之辦理庶務始終期
以此意而已將此通諭中外知之
(臣)等謹按甘肅大小各員侵帑分肥恣行貪冒其
婪得賍私即將家貲盡數籍没未足相抵我
皇上以辦理此案惟在飭法紀而凛官方俾墨吏共知儆
畏非藉此以抵償官項并恐各省督撫不能善
體
聖懷或致有意苛求株連滋累
申諭諄切始終不為已甚去已甚之意益見權衡致當
云
同日副都御史汪承霈奏言竊查自乾隆三十九
年以後各省赴甘報捐監生不下二十餘萬人今
奉
旨停鄉試三科此九年中在奉公守法者或知追悔從
前冒昧報捐尚能安于義命但其中保無躁進之
徒竟將甘省所捐監生凴依年貎頂替那移而本
身則更易名字在部報捐仍復公然入場徼倖中
式乃以原名頂替于同父弟兄三科以後又可冒
名就試籍貫三代均屬相同即地方亦無從稽察
是混跡科場濫邀名器弊難盡絶且恐開挾嫌告
訐藉端滋擾之漸(臣)竊惟
聖恩寬大與其再犯而懲以冒混之條不若先事而予
以自新之路所有此項監生請明定章程通行曉
諭該生等如有志上進情愿應試者令其各將在
甘所捐監照呈部註銷准以原名在部另行改捐
給與監照遇鄉試年分准予一體應試免其停科
其不應試而情愿銷照另捐者亦聽在部另行報
捐並請勒限二年于限内報捐方准應試如過二
年期滿未經銷照另捐者即作為頂帶榮身不許
赴部重捐雖扣滿三科後亦不准其應試既可正
士子進身之始並以嚴科場冒混之端奏入
上勅部議奏旋經戶部議覆應如所奏准令各生將原
照呈銷以原名赴部報捐應試勒限二年如逾期
不赴部改捐者即作為頂帶榮身不准應試其現
充各館謄錄監生有情愿另捐者亦准其于二年
限内一體赴部報捐再此外尚有廪增附各生在
甘省加捐監生及由甘省所捐監生中試副貢並
有由監生在部捐職捐貢人員亦應酌定章程請
將廪增附各生加捐甘肅監生一體繳銷執照在部
重捐應試其已經中式副貢人員亦令在部補捐
監生方准其入場鄉試至從前由甘省監生在部
捐職捐貢除頂帶榮身不願考試者無庸查辦外
其仍願赴試者亦令于二年限内補捐部監應試
至嗣後有甘省原捐監生情願加捐貢生及職銜
者應令將原捐監生註銷補捐其未行補捐部監
者一概不准加捐奏入得
旨如所議行
辛丑阿桂李侍堯奏言甘省捏災冒賑各州縣内
程棟一員已于在京刑部及
行在供明臯蘭縣兩年辦理災賑浮冒之數約有十
餘萬兩其在甘省陸續取供之陸瑋等六十五員
或餽送王亶望或餽送蔣全迪楊士璣及本管道
府等或代勒爾謹王亶望王廷贊等買辦物件或
供應上司或公帮公捐各項用去外餘剰銀兩俱
係各該員自行花銷據伊等所供按其浮冒銀數
自九萬三千餘兩至二萬一千餘兩者陸瑋等十
九員一萬九千餘兩至一萬四百餘兩者閔鵷元
等三員九干餘兩至一千餘兩者韋之瑗等三十
員一千兩以下者夏恒許士梁吳詵三員自應按
律定擬以彰
國憲而警貪婪應將侵冒銀二萬兩以上之程棟陸
瑋那禮善楊悳言鄭陳善蔣重熹宋學淳李元椿
王臣許山斗詹耀璘陳鴻文黎珠伍葆光舒攀桂
邱大英陳澍伯衡孟衍泗萬人鳳二十犯均照侵
盜錢粮入已數在一千兩以上者斬例請
旨即行正法其一萬兩以上之閔鵷元林昂霄舒玉龍
王萬年杜耕書楊有澳李本楠彭永和謝桓徐樹
梅周兆熊福明陳韶十三犯俱照侵盜倉庫錢粮
一千兩以上例擬斬監候秋後處決入于本年秋
審情實至一萬兩以下之韋之瑗尤永清錢成均
萬邦英丁愈趙元德顧汝衡侯作吳陳金宣王旭
董熙宗開煌沈泰墨爾更額善達華廷颺賈若琳
龐橒史堂覺羅承志李弼申寧吉謝廷庸葉觀海
麻宸張毓琳三十犯亦照侵盜錢粮一千兩以上
例擬斬監候秋後處決一千兩以下之夏恒許士
梁吳詵三犯應照侵盜錢粮一千兩以下例杖一
百流三千里其因路遠尚未調取來省之四十三
員俟續行審明歸案定擬至假捏結報之各道府
内有供認收受屬縣銀兩陳庭學汪臯鶴張金城
鍾賡起等四員其收受銀數自千餘兩至數百兩
不等又未經得受屬員餽送止認捏結之秦雄飛
等六員查該員等舊日所屬各員離甘省尚未訊
供者難以遽定應俟各該員解到後質對明白再
行分别定擬具奏至冒銷銀數據各該員所供合
計約略浮冒十分之二但該犯等通同舞弊侵貪
害民情節可惡應照所供加倍追出以示懲儆所
有應追銀兩按辦過賑銀十分之四核算于冒賑
各員名下追繳三成其一成于各上司名下追賠
如查對備抵尚有不敷于本人及家屬名下著追
現在總督藩司均已治罪查抄應于各官假捏出
結之道府直隸州分賠此内道員所屬較多應追
賠一成之四知府直隸州應追賠一成之六如蒙
俞允即遵照辦理奏入
上勅軍機大臣會同行在大學士九卿核擬速奏旋經
軍機大臣會同大學士九卿奏言程棟等二十犯
俱侵冒銀二萬兩以上應如大學士公阿桂等所
奏請
旨即行正法又閔鵷元等十二犯俱侵冒銀一萬兩以上
亦應如所奏擬斬監候秋後處決入于本年秋審
情實又韋之瑗等三十犯俱侵冒銀一萬兩以下
亦應如所奏擬斬監候秋後處决又夏恒等三
犯俱侵冒銀一千兩以下亦應如所奏杖一百流
三千里再徐樹梅陳韶二犯折收冒賑得賍逾一
萬兩以上錢成均王旭陳金宣宗開煌等四犯得
賍雖在一萬兩以下但該犯等俱係冒請建倉于
捏賑開銷之外又復設法侵欺情罪更甚請將擬
斬入于本年秋審情實之徐樹梅陳韶二犯俱從
重請
旨即行正法其擬斬監候之錢成均王旭陳金宣宗開
煌四犯從重入于本年秋審情實以昭炯戒至冒
賑捏結各員業將其婪得賍私悉行查封以抵官
項所請分作四成及在本人各家屬名下追賠之
處應毋庸議奏入
上勅留京辦事王大臣會同大學士九卿科道再行核
擬速奏
癸夘阿桂李侍堯奏言查止捐監生未經捏災冒
賑各員雖違例折收亦有應得之罪但開捐之始
王亶望即主持折色王廷贊即改歸首府總辦積
習相沿州縣不能自主尚與有心舞弊借賑開銷
者不同此等人員任内有冒請建倉者除趙明旭
已于捏結案内革職其西和縣知縣卲維賢及改
教計參之郭之屏劉坰應請一併革職從重定擬
其餘各員銀兩應以改歸首府收捐後所定五十
五兩為准粮數以四十石為准除去公倉費等項
銀七兩外每監生一名應多餘銀八兩于各該員
名下按所捐監生照數追繳此内一百名以下者
即令完繳一百名以上者勒限一年五百名以上
者勒限二年一千名以上者勒限三年如限内完
清將該員革職留任八年無過方准開復如逾限
不能完繳者將該員參奏革職仍按律治罪至捏
災案内未經出結止于捏結監粮實貯之道府等
業經革職應毋庸議奏入
上勅該部議奏旋經吏部等議言請將案内現任伏羌縣
知縣楊芳燦等即予革職留任查明各員捐監數
目照阿桂所定年限勒令完繳仍于銀兩完繳之
日起扣限八年方准開復患病調理之寧州知州
范履乾另案降調之環縣知縣楊縉雲等應停其
補用行文按限追繳俟銀兩全完方准起用仍于
補官日革職留任扣限八年開復其已經休致之
敦煌縣知縣李文曾另案革職之正寧縣知縣張
瑾等亦行文按限追繳其病故之伏羌縣知縣楊
瀛等仍在家屬名下著追以上現任候補及休致
另案革職各員如逾限不能完繳各該督撫將該
員参革治罪奏入得
旨如所議行
乙巳陳輝祖奏言(臣)遵
旨將原任革職安肅道陳之銓丁憂鞏昌府知府潘時
選提解到省率同司道嚴訊據供與州縣折收冒
賑得受分給銀兩又復轉餽上司各情節查陳之
銓潘時選身為道府于所屬折收監粮知而不舉
已屬玩法迨冒災濫銷復敢扶同結報侵盜分肥
法難寬宥應即按律定擬陳之銓潘時選均應照
侵盜倉庫錢粮一千兩以上斬監候例俱擬斬監
候秋後處決奏入
上勅軍機大臣會同行在大學士九卿議奏旋經大學
士三寶等議言此案陳之銓潘時選二犯應
勅令該督派員押赴甘省交陜甘總督李侍堯將有無
與各州縣通同舞弊之處質訊明確再行定擬歸
案辦理得
旨如所議行
戊申
上諭内閣曰王廷贊接任甘肅藩司於王亶望通同屬
員捏災冒賑一案並不據實参奏及早清理乃轉踵
行其弊仍將監粮私收折色且改歸首府辦理又每
名加收心紅紙張銀一兩並𣲖屬員買辦物件及事
已發覺經朕硃筆訓諭令其據實供吐尚敢支吾狡
飾前據行在大學士九卿會審按律問擬斬決本屬
罪所應得因念其本年三月蘭州守城微勞姑從寬
典改為應絞監候兹又續據阿桂等查奏甘省浮銷
賑粮脚價一項王廷贊將腳價銀二萬八千餘兩發
交楊士璣收存為辦公之用當經傳諭留京辦事王
大臣提訊王廷贊據供原知此項冒開因勒爾謹說
有應辦公事遂准其領去楊士璣並未分晰具報等
語此案王廷贊始終捏混踵弊效尤即其𣲖令屬員
買辦物件一事向來藩臬不准進貢屢經降旨嚴飭
更非如勒爾謹身任總督尚可藉口年節買辦土貢
者可比是其婪索勒𣲖種種情罪百喙難辭目下已
届官犯勾到之期王廷贊係情實官犯著即行處絞
仍通諭中外知之
辛亥
上諭内閣曰甘肅捏災冒賑一案骩法營私大小官員
通同一氣為從來未有之奇貪異事故當以重法治
之非不知罪人不孥而此實非常之罪也除王亶望
勒爾謹等分别明正典刑並將伊子革職發往伊犁
以示懲儆至王廷贊蔣全迪楊士璣程棟等核其情
罪本屬相同伊等之子俱應一律辦理除蔣全迪業
經正法並無子嗣毋庸置議外楊士璣賍私累累使其
身尚在亦應正法已於蘭州被害倖免刑誅王廷贊
現已處絞程棟陸瑋那禮善楊悳言鄭陳善現在審
明賍欵定擬斬決該七犯俱有子嗣其所捐官職無
論是否係伊父在甘省任内出貲報捐俱著查明一
體革去並著發往伊犁充當苦差以為貪婪不法者
戒
壬子
上諭内閣曰甘肅收捐監生業經降旨停止所有陜西
省收捐監粮並著一併停止
欽定蘭州紀略卷十七
