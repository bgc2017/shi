欽定蘭州紀略卷七
戊子阿桂奏言官兵自初二日進𠞰賊匪痛加殱
戮以後賊匪甚露惶懼情状(臣)恐其乘間竄逸當
即飛飭防守後路各將備晝夜嚴密防範毋稍疎
虞數日來(臣)等察看賊匪於華林山前拏立石卡
拆卸民居土坯砌築碉房欲於孔穴暗放鳥鎗以
為抵禦之計我兵若照舊進兵仍須過溝上磡賊
必藏匿溝壕併力支持不肯出壕受𠞰(臣)與海蘭
察額森特明亮相度地勢惟從華林山之西添派
一路健兵從後路夾攻方能集事現在簡選之奮
勇滿漢兵仍須令其從初二日進攻之路過溝上
山衝壓賊營乘賊人盡力防禦之時派兵從西路
突入賊人四顧不暇方能得手但就現在滿漢兵
丁内再行練選派進轉易為賊人知覺預先備禦
進勦恐難得利是以再四籌酌不得不稍俟兵力
齊全以期一舉殱滅查護軍統領舒亮等帶同侍
衛章京三十人日内陸續可到(臣)又聞本省附近
之保安四屯土兵及鐡部番兵勇悍可用業經飛
飭檄調若此二處土兵調到實在可用又不必專
候屯練即乘機進𠞰(臣)揆度賊勢自節次打仗𠞰
殺後賊人望見海蘭察額森特明亮等騎馬數人
即望風敗北其毫無伎倆可見况賊匪撒拉爾巢
穴業經被搗無路可歸而又與舊教及番人等素
相仇怨自揣一經逃散必被擒拏是以誓死守此
一隅(臣)與海蘭察額森特明亮日夜籌畫必思計
出萬全一舉殱盡不肯以打仗為虛應故事
同日阿桂又奏言查三月二十日福崧聞逆回不
法跟随勒爾謹帶兵前往𠞰捕甫至狄道聞河州
已失即在彼駐守勒爾謹與福崧詳細籌酌一面
催調官兵一面飛檄署西寧鎮貢楚克達爾由循
化一路乘虚直抵賊巢收復河州並令駕馭老教
土兵先驅出力所有一切堵截後路安慰回民及
籌辦𠞰援各事宜俱係随同勒爾謹商辦(臣)觀福
崧雖不敢以收復河州等事自以為功但(臣)抵蘭
半月見勒爾謹神䰟失據束手無措情形從前必
不能如此籌畫可知其為福崧出力帮辦自屬實
情至(臣)自到蘭州以來節次得雨霑足黎民歡慶
以為罕見稀有氣象甚屬順遂均奏入
上命軍機大臣傳諭阿桂李侍堯曰阿桂奏現俟兵力
齊全一鼓𠞰洗賊匪以現在情形而論逆匪既逃竄
無路其所搶糧食亦斷不能支兩月即餓斃亦可完
事但以么麽小醜如此肆逆不法非痛加殱戮生擒
首犯盡法處治不足以洩忿恨而彰國憲今川兵及
阿拉山兵於二十以前可抵蘭州為期已近此時自
不宜更冐險以致損威第目下既不即進𠞰何不先
行曉諭賊黨并脅從之人以罪魁逆首止蘇四十三
若能將伊擒獻則汝等脅從尚可奏請邀恩寬減倘
執迷不悟將來大兵𠞰捕無分首從一同受戮雖悔
無及如此明切開導衆心自可解散或作檄文曉示
或令舊教土司等設法遣人傳諭使賊衆猜防彼此
疑慮擒捕賊首未始非解散黨羽之計至所稱檄調
附近之保安四屯土兵及鐡部番兵勇悍可用但此
等番土兵是否與逆賊差往求援之安定會寧回人
及為賊紥栰過渡之唐家川六處逆回同屬一教著
阿桂查明覆奏又另奏勒爾謹庸懦無能從前籌畫
實係福崧出力帮辦朕前降諭旨以事發之初亦不宜
輕易地方大吏以起邊氓輕玩之心且以勒爾謹如
果尚能調度出力不妨俟事定後再行核其功罪此
係專就顧惜大體勒爾謹尚能辦事而論若阿桂和
珅到蘭州後即目擊其束手無措自當早為奏聞所
謂應機而動又當别論何尚待朕看其實不可留特
行降旨拏問乎
同日阿桂又奏言三月二十五日賊匪攻城時勒
爾謹赴狄道城中只有王廷贊同道員等竭力
守禦文員本不知兵且當賊匪攻城危急時望見
兵到即催令打仗是以三月二十五日起至二十
九日止固原凉州靖遠各鎮恊綠營兵陸續到蘭
節次打仗損折甚多官兵愈形畏怯至二十九日
以後仁和勒爾謹馬彪伍彌泰等俱陸續到蘭兵
亦漸集即無零星打仗之事至伍彌泰仁和馬彪
俱係統兵大員目覩勒爾謹無能不能帮同籌畫
妥協料理實屬咎無可辭
同日阿桂又奏言逆回滋擾不法由勒爾謹辦理
不善自狄道回至蘭州見賊已上山遂謂易於𠞰
滅並無調度督率輙奏稱半月内可以成功至各
路已調之兵全行停撤今賊人退守山梁口食不
能寬餘草料亦易匱乏原不能久為支持(臣)與海
蘭察額森特明亮亦斷不肯曠日持久待其糧盡
自斃現在士氣較前振作而簡選之奮勇滿漢兵
丁巳能直前對敵不肯退縮前所調之川省屯練兵
丁約計二十以前可抵蘭州此項兵丁到日阿拉
山兵亦已先來兵力齊全即可分路進攻至總兵
圖欽保於四月十九日打仗陣亡(臣)到蘭州後詢
問海蘭察知是日官兵由龍尾山越溝纔上華林
山梁有賊匪數百直前來撲惟時圖欽保先已下
溝被賊截住即海蘭察亦在被圍之内射死二賊
始得衝出其時和珅即嚴飭各兵令其堅立而海
蘭察又馳馬由龍尾山斜坡直前與賊接仗親身
射死二賊官兵合力復將賊匪壓下山溝即帶土
兵下溝𠞰殺次日和珅查出圖欽保之親随兵丁
五人詢知該鎮因馬倒被賊戕害再王廷贊於賊
匪起事後恐其直犯蘭州飛調莊浪滿漢兵丁三
百名兵到之後賊匪随即圍城此項兵丁即在賊
人攻打緊急之西門竭力抵禦自三月二十五日
起至二十九日止各鎮協綠營兵陸續到蘭節次
打仗多有折損該司又率同在城大小文武員弁
督率民夫晝夜防禦查出奸細即行正法賊匪於
攻圍至急時王廷贊因賊人有懇放馬明心即行
退散之語遂將馬明心提出在城上令賊人一見
即將該犯正法但又將馬明心之子及婿放令出
城予賊雖屬一時緩賊之計寔失國體均奏入
上命軍機大臣傳諭阿桂和珅曰阿桂奏王廷贊於三
月二十五日至二十九日令調到綠營兵節次打仗
損折甚多亦係出於無奈尚屬過之小者至其將馬
明心之子及婿放令出城予賊此則不是甚大其罪
實在於此伊於逆賊逼犯省城時既將馬明心提出示
賊即行正法何以又將其子婿放給藩司大員豈可
損威失體若是阿桂和珅於此等辦理錯鏐之事何
不早行奏及王廷贊現有交代之事尚未能即行起
程並著阿桂先行面詢據寔覆奏
同日阿桂又奏言蘭州城外西南二處關廂節次
焚燒搶掠居民未免失所勒爾謹先令該府縣開
倉減價平糶以濟民食其無力貧民捐米設厰賑
饑(臣)與和珅到蘭州時恐地方官徒事虚文有名
無實嚴飭布政使王廷贊轉飭承辦各員細心查察
並令添委幹員分厰督率寔力經理毋使吏役人
等侵漁滋弊俾貧民均霑實惠現在逃散之人漸
次歸回舖面亦逐漸開張其河州被擾居民聞已
陸續歸業亦諭該司轉飭知州謝桓加意撫綏毋
致失所現在調撥附近州縣糧料草束陸續運省
供支各路官兵足敷兩月之用是屬有盈無絀再
查副將新柱知府楊士璣先後被賊匪戕害情形
及賊匪攻破河州時署都司李竒千總朱廷竒外
委李九章徐烈俱被戕害署守備袁尚仁𠞰賊陣
亡署知州周植自縊身死(臣)訪查亦屬確實
阿桂又奏言王廷贊承辨軍需糧務諸事欵項繁
多一時難以交代清楚且福崧現有交辦事件應
請暫留經理俟稍有就緒再令起程進京均奏入
報
聞
庚寅和珅由途次奏言(臣)於初入甘省時即聞有
新教回人暗相勾結之語十七日到蘭後即密行
訪察並無確據及拏到馬復才馬應高等訊供有
唐家川等六處回民紥栰偷渡及随同蘇四十三
攻打蘭城之語即面同阿桂商酌以回人從逆者
俱在賊營其餘各處散布尚復不少若以千數兵
力分頭誅𠞰勢有所難俟𠞰賊完竣後趁兵威嚴
整酌派明幹大員於甘凉一帶兵丁撤歸本營之
便順路一鼓擒𠞰使逆匪出其不意别無逃藪自
可𠞰洗無遺至馬復才馬應高等所供安定會寧
一帶蘇四十三遣人求救(臣)等已於此等處所俱𣲖
兵彈壓防範且密加訪查各該處回人尚皆安静
如常亦無勾通形跡即(臣)來往俱由安定會寧一
帶經過詢知該處回人舊教新教襍處較之百姓
為多(臣)目擊情形亦皆安静似無别項情跡馬復
才等一面供詞未必非搖惑人心之計總俟拏獲
蘇四十三等後此等賊人黨羽似不難迎刃而解
奏入
上命軍機大臣傳諭阿桂李侍堯曰和珅奏唐家川等
六處回民難以千數兵力分𠞰俟𠞰賊完竣於甘凉
兵丁撤回之便順路𠞰洗至安定會寧一帶俱已派
兵彈壓各處回民尚皆安静馬復才等一面供詞未
必非搖惑人心之計是以且不露端倪等語唐家川
等處逆回人數不少此時未便即行分𠞰所慮亦是
至安定會寧等處回民現在尚皆安静或竟係賊匪
令馬復才等假捏供詞以為搖惑人心之計亦未可
知但既有此供不可不嚴加防範且舊教新教襍居
一處究屬非妥此次起釁之由即因新舊教争殺而
起况新教即係邪教著傳諭阿桂李侍堯務須籌熟
妥計將新教一類使之不留餘跡以期永不滋事又
阿桂前奏拏獲馬應高一犯供稱同韓八十馬正南
韓四個蘇六個等五人探聽安定兵丁多寡信息韓
八十等四犯現在曾否續獲著阿桂詳查覆奏
壬辰和珅由途次奏言(臣)抵蘭之初即聞王廷贊
於賊人圍困蘭城時將馬明心之子及婿放出與
賊並與賊講和之事而又並未具奏(臣)原擬即行
劾參實因該司辦理一切軍需糧餉頭緒紛繁恐
一時難以驟易生手擬於軍務完竣(臣)回京復
命時再得據寔參奏請
旨定奪再(臣)前拏獲賊犯訊據有近日從賊之人亦頗
懊悔思欲逃走之供是以於五月初二日打仗之
前一日曾派福崧同仁和馬彪令撒拉爾回人繙
寫回字曉諭賊人如果能擒獻蘇四十三韓一的
巴拉等首犯不但免罪而且邀
恩等因原擬派老教回人設法賫示前往因伊等皆為
賊衆熟識不敢前往是以派人潜越賊營附近一
帶插立布旗分散曉示無奈逆回等惡貫滿盈執
迷不悟未能得力至(臣)前奏約于五月二十五日
前後抵京因彼時涇州長武一帶連日陰雨山路
泥濘恐行走不無濡滯自過西安以後天氣晴爽
每日兼程加站晝夜遄馳今於本日已抵平定州
䟎程前進約二十二日可以抵京復
命奏入
上命軍機大臣傳諭阿桂李侍堯曰和珅奏前此初抵
蘭州即聞王廷贊於賊圍困蘭州時將馬明心之子
及婿放出與賊並有與賊講和之事等語馬明心係
新教之首其在安定一帶煽惑搆衅已非一日最為
此案罪魁即蘇四十三擒獲就戮之後其新教餘孽
若不查辦淨盡尚未可稱為竣事盖此等新教即係
邪教所到之處最易煽惑不但内地不可容留即新
疆各處亦不可發遣安插致貽後害此等即從嚴多
辦亦不為過所謂辟以止辟不得不如此也阿桂李
侍堯等如何設法料理計出萬全使新教一類根株
盡去永保無虞之處須斟酌妥善行之至舊教相沿
已久且人又衆多自須妥為撫輯令其各安夲業伊
等自必益加感激於綏靖邊隅之道更為有濟又據
圖桑阿面奏十九日和珅帶領官兵打仗時第一排
係舊教土兵第二排係綠營兵丁第三排係駐防滿
兵其領兵官員在後督戰當賊匪下壓時舊教土兵
遇賊接仗不能抵禦而綠營兵即畏怯一同回走經
和珅將馬彪等嚴行申飭並用刀鞭砍打方始立定
等語綠營兵如此恇怯無能寔為可恨甘凉兵力向
來尚稱可用何以近日竟廢弛如此則他處可知若
不實力整齊營務尚可問乎至福崧現已調任甘肅
藩司接印任事王廷贊交代後即可令其起程來京
毋再遲滯
癸巳阿桂奏言數日以來有自賊營滚溝脫回老
教土兵一名漢回四名詳加訊問俱稱賊匪於初
二日打仗被戮甚多神情惶懼終日刨挖溝壕安
立卡柵防守甚密(臣)與海蘭察額森特明亮公同
商酌若俟兵力齊全再圖攻𠞰為日尚遠不如派
兵仍由舊路進攻若有可乘之机即直壓賊營設
或賊匪仍為我兵所誘出壕抗拒亦可痛加殱戮
並可觀賊人出入抵禦路徑為他日一舉擒滅之
計因於十三日派海蘭察額森特明亮帶領奮勇
滿漢官兵及老教土兵由龍尾山過溝上華林山
派伍彌泰莽古賚等率領滿漢官兵佔住龍尾山
梁接應堵截海蘭察等過溝先令老教土兵上前
誘賊伊等暫駐墈邊待其出壕即行截勦賊匪狡猾
異常惟蔵匿溝壕放鎗抵禦終不敢出壕迎敵
自寅至未併力支持我兵若令深入於制勝機宜
尚無把握因將官兵徐徐撤回佯示賊人以我兵
形勢不過如此既可堅其死守之心而於他路防
備必懈一俟屯練兵到即可添派兩路健兵從華
林山之西面後面突前進攻賊人四顧不暇方能
一舉殱滅查此次打仗賊匪為鎗礟擊斃者二三
十名土兵受傷陣亡者共有數名又華林山之北
有高樓一座向為賊人窟穴於進攻之路有碍且
下臨直磡深至數丈官兵不能越過(臣)預派土司
楊宗業番兵數名藏伏溝内乘賊匪在前抵禦時
奮力爬上放火燒燬賊人愈加惶懼而於他日進
兵甚有禆益業將該土司酌量奬賞
同日阿桂又奏言賊匪自初二日創敗以後愈形
惶懼將所踞華林山四面溝壕更加刨&KR0008;寬深止
留向南小路一條盡力抵禦為死守之計我兵非
不能過去但現在簡選之奮勇滿漢兵僅能直前
對敵若令深入賊營恐難得利不能不稍俟兵力
齊全一齊殱滅現在阿拉山王羅卜藏多爾濟及
伊子旺親班巴爾等帶領該處兵於十三日到蘭
川省屯練亦據文綬咨稱於五月初六日起程飭
令沿途迅速行走(臣)又接次迎催約計二十内外
可抵蘭州此項兵齊即可尅期了事惟是賊匪不
過千餘而辨理如是之費手實非(臣)意料所及至
蘭州城外四面皆山西關外緊接賊營並無隙地
惟東關外稍覺平坦可以劄營又距賊營較遠聲
勢不能呼應民心更覺驚惶是以(臣)等入城居住
(臣)等目擊情形不得不通融辨理斷不敢當此勦
賊緊急之時尚欲辭勞就逸也至洪濟橋唐家川
等處回民素與馬明心蘇四十三潜通膽敢札栰
偷渡賊匪寔為罪大惡極現經該處民人首告指
拏及兵役陸續拏獲賊黨七十餘名婦女幼孩數
十口(臣)已飛飭分起提解到省嚴審通同謀逆各
確情將要犯派員解京其附從各犯俱即正法以彰
國憲如通同附送未經就獲者尚多仍於𠞰賊事
平後派兵前往痛加懲治以儆兇頑所有拏獲之
馬復才馬丁加蘇二個馬應高四犯除馬應高患
病甚重恐逃顯戮業經正法梟示外其馬復才等
三犯即遵
旨派員先行解京至循化廳等處從前挐獲各犯内蘇
五個馬八十三二名據該廳禀報因傷監斃戮屍
其餘各犯前因賊匪逼近蘭城未便提解(臣)阿桂
等抵蘭後已飛飭各該屬妥速解省俟解到時即
行詳細審明分别解京正法此外現在拏獲監禁
人犯甚多並經行知該各地方官訊供明確亦即
照此辦理均奏入
上命軍機大臣傳諭阿桂李侍堯曰阿桂奏十三日派
兵誘賊出拒賊仍藏匿不出擬俟屯練兵到添派兩
路健兵一舉殱滅等因用兵機宜設卡安營自應與
賊逼近形勢方能聫絡今賊在城西而大營轉遠在
城東中隔一城安能遥為照應今詳閱奏進圖說方
得洞悉形勢從前城東安營之處究屬錯悮阿桂等
到後住居城内轉覺與賊營相近且可安城中百姓
之心而前此伍彌泰仁和馬彪等之安營錯悮阿桂
自必見及亦因成事不說耳至為賊札栰過渡之犯
及蘭州西南兩關廂並河州回民從逆者均屬亂民
當概行𠞰洗馬明心家屬例應緣坐者亦當即行查
辦毋使兔脱至解京賊匪除現行起解外止須將蘇
四十三及黨惡要犯數人解送其餘即於該處正法
以免疎虞至此案辦理關鍵現在總以帮扶舊教滅
除新教為詞明白曉諭以安舊教回衆之心阿桂李
侍堯妥協經理
同日阿桂又奏言查分路防守之洮河起台堡老
鴉關巴煖營四處俱係零星隘口業於洪濟橋沙
泥站總路安設重兵不能越過此四處若使賊人
結夥逃竄現在已有馬兵可以追殺若不過四散
潜逸即現在各處所安之兵數足敷堵截毋虞逆
匪遠颺奏入報
聞
同日王廷贊奏言(臣)歴官甘省三十餘年屢蒙
皇上格外
天恩不次擢用洊歷藩司任重才庸涓埃未報今於撒
拉爾逆回不法一案乃以守城微勞復蒙
聖主叠沛
殊恩邀榮非分現在用兵之際需用浩繁(臣)情願將歷
年積存廉俸銀四萬兩繳貯甘省藩庫以資兵餉
奏入報
聞
甲午
上命軍機大臣傳諭阿桂李侍堯曰和珅到京復命面
詢一切所有現辦𠞰賊情形已略悉大概阿桂在彼
自能料理妥恊至前此詢問圖桑阿據稱馬彪年歲
已老今又詢之和珅據稱馬彪雖年老而人尚壯健
且歷練戎行此次亦尚出力至仁和辦事光景及熟
悉營伍之處似尚不如馬彪且仁和初到蘭州時在
金城關遥為放礟和珅到後察看該處距賊營約有
數里中隔黃河又安能以礮擊賊轉恐賊人由山路
繞至金城關搶奪礟位因令將礟撤回省城等語看
此一節仁和之辦事不得窽要可以類推且伊係本
省提督更非馬彪之由西安赴甘協𠞰者可比似此
不知事體恐難得利因思明亮於統兵打仗之事究
為可恃和珅亦奏其勇往出力朕意或將仁和與明
亮對調但川省地方亦屬緊要是否仁和尚可勝任
著傳諭阿桂秉公據寔具奏候朕再行酌定又據和
珅奏賊人以打牲為業夲有火藥鳥鎗至攻破河州
後所搶火藥又多是以現尚未缺乏且施放轉較官
兵有凖等語賊匪所得火藥雖係在河州搶掠者居
多但其平日何因得有鳥鎗火藥打牲此皆地方官
查禁不力所致而綠營兵轉不如其純熟寔屬不成
事體著傳諭阿桂李侍堯將嗣後如何設法查禁不
使番回復能購備配合火藥一併入於善後事宜案
内妥議具奏再甘省兵數向因節次移駐新疆眷兵
未經補額以致各處存營兵少此次賊匪起事不能
尅期調集前已有旨令阿桂李侍堯於善後事宜案
内酌議添兵數千今據和珅面奏情形將來竟須多
為添駐方足以壯聲勢而靖地方傳諭阿桂李侍堯
即查明前後移駐眷兵共計若干即照數補額並令
時加訓練務使盡成勁旅至西安提督向夲駐劄甘
肅固原州後固原改駐總兵而提督移于西安駐劄
管轄甘肅營務今據和珅奏固原州地方緊要似仍
應駐劄提督而以固原鎮總兵移駐河州其河州恊
副將請於安定或會寧駐劄方足以資控制彈壓至西
安已有將軍都統似可無須再駐提督等語此事並
著阿桂李侍堯於善後事宜案内一併詳悉妥議具
奏
乙未
上命軍機大臣傳諭阿桂李侍堯曰此案用舊教而除
新教最為吃緊關鍵盖舊教相沿已久回人等耳濡目
染習慣性成今欲去之勢有不可譬如僧道未常非
異端亦勢不能盡使為民也而新教則如白蓮等邪
教平日雖亦拜佛念經而惑衆滋事其名目斷不可
留將來辦理之法首先分别新舊名色即其中有已
歸新教而仍自認為舊教者是尚知畏罪避禍查辦
時亦只可因其避就量與生路所謂法外之仁不得
不網開一面也至逆犯等家屬將來俱應問擬緣坐
前經降旨即速發往伊犂之厄魯特索倫察哈爾等
兵丁為奴但思此處緣坐之犯既非善類新疆地方
亦不可不妨其復行煽誘莫若改發雲貴等省極邊
烟瘴之地較為得宜着傳諭阿桂李侍堯於完案時
遵照辦理再閱圖内賊營迤西一帶缺兵把守山路
叢雜將來𠞰捕賊匪於勢窮力蹙時或致竄逸藏匿
不但得以倖逃顯戮並恐事定後又復潜出惑衆均
未可知且聞賊人有將來事急欲投黃河之供或竟
自焚自戕皆所不免總之阿桂等若能生擒首犯固
為盡善即或一時不能生獲而查檢首惡屍身舊教
回人俱能認識如王倫之自行燒斃確屍可認亦未
嘗不可了事斷不可拘泥必欲生擒之見轉致賊人
乘間逃逸阿桂等於𠞰滅賊匪時尤當相機辦理毋
使一名漏綱再和珅奏陜西毘連四省形勢最為扼
要而現在西安駐防滿兵未免稍单且詢之伍彌泰
據稱現有從前裁缺兵房空閒甚多若添撥駐防兵
數千亦易安插等語阿桂於辦理善事後宜亦即將
西安應添駐滿兵若干之處會同該將軍悉心籌酌
奏請派往
丙申
上命軍機大臣傳諭阿桂李侍堯曰前王廷贊有奏繳
積存廉俸銀四萬兩以資兵餉一摺因思王廷贊僅
任甘省藩司何以家計充裕甘省地方本為瘠薄而
藩司何以僉稱美缺若云有營私貪黷之事何以王
廷贊在任多年並無聲名不好之處即從前王亶望
在甘省藩司任内亦未必竟敢勒索屬員以肥已槖
但王亶望於捐辦淅省海塘工程案内竟捐銀至五
十萬兩之多伊在浙未久其坐擁厚貲當即在甘省
任内所得因思甘肅收捐監糧其中必有私收折色
多得平餘情弊且聞向來監糧係各州縣分收而近
來則全歸省城即使折色多得平餘而在部報捐者
亦未嘗不收盈餘若甘省所收平餘較多則捐監者
自不樂從何又紛紛向甘肅遠省捐監並稱較部捐
便宜其故實不可解若云該省監糧是係收納本色
而夲色又如何多得盈餘其中情節總未能深悉著
傳諭阿桂李侍堯即將王廷贊因何家道充餘是否
即於捐監一事有染指情弊或另有巧取之處嚴密
訪察據寔覆奏不可稍涉瞻徇
(臣)等謹案甘省收捐監糓原為邊疆積貯遇有歉
收可以賑濟貧民無需撥帑如果實收實發經
理得宜於民生自有禆益乃為大吏者竟敢上
下通同違例折收銀兩減價多捐虛報糓數甚
至捏稱灾賑侵欺飽槖其殃民骫法恣意侵冐
竟成牢不可破之勢我
皇上聖明洞察以甘省地本瘠薄而王亶望等何以各
擁厚貲所有私收折色諸弊當未經敗露之先
睿慮所及已一一炳燭無遺(臣)阿桂等凛遵
指示悉心確察遂使歷年積弊一旦破除從此吏治肅
清民沾實惠
聖天子坐照如神彼貪蠧隐私實無纖毫之能遁也已
欽定蘭州紀略卷七
