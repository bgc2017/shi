欽定蘭州紀略卷八
戊戌阿桂奏言官兵自十三日與賊接仗後夲欲
俟屯練兵到四路進攻以期一舉殱滅惟是賊匪
勢雖窮蹙佯作䲭張竟敢於十四日下華林山至
舊教土兵安卡處滋擾及海蘭察額森特明亮等
帶馬兵數十名馳至山坳土兵知有倚恃翻身趕
殺數人賊始竄歸窟穴其狡譎寔屬可惡且接文
綬來咨頭二起屯練於五月初六初八等日自維
州起程于二十五六方抵蘭州等語(臣)等再四籌
酌於十八日派海蘭察同那木扎彰靄明山阿蘭
保阿拉山公多爾濟色布坦帶領侍衛章京阿拉
山馬兵由龍尾山過溝繞至華林山西南潜行埋
伏額森特明亮同泰斐英阿福寧阿爾都哈當阿
等步行帶領滿漢奮勇兵分為三路在水磨溝内
埋伏派舒亮帶領土司楊宗業番兵在華林山後
埋伏伍彌泰莾古賚旺親班巴爾烏爾圖納遜仁
和馬彪三德等仍率領滿漢官兵佔龍尾山梁接
應堵截(臣)阿桂(臣)李侍堯在後督率策應於是日
寅刻先令老教土兵由華林山前撲壓賊營賊於
溝壕之外安設卡柵數重放鎗抵禦土兵時前時
却至巳刻佯作敗退之狀果有賊數百人出壕追
壓海蘭察等帶領侍衛章京由溝中奮勇衝出截
為兩斷馬上鎗箭齊發阿拉善兵用長矛隨後刺
殺其被截之賊殱戮殆盡而未被截住之賊稍退
復回與我兵一處擾殺及被殱甚多始竄歸卡柵
在溝壕内潜藏放鎗抵禦維時明亮等亦從溝内
覓路上撲無如崖磡陡峻賊人先已預防鎗勢甚
急不能立即砍營而入直至未時我兵雖屢次前
撲賊終藏匿不出因將官兵徐徐撤回查此次除
鎗炮擊死賊人不計外約殺賊六七十名侍衛哲
森保放鎗打死騎馬賊目(臣)等恐賊匪計圖竄逸
連夜派精細之人於賊營左近偵察並預行派定
官兵一有信息海蘭察等立即帶兵馳追本日早
據報賊營尚無動作此次侍衛内哲森保珠爾杭
阿阿禪保克臣保及守備馬得俱帶有鎗箭等傷
尚無妨碍
同日阿桂李侍堯又奏言甘肅一省寔因地廣兵
單以致奸人暗生覬覦釀成事端若能多添官兵
數千時常操演寔為思患預防之計其應於何處
添駐及循化廳是否另須大員彈壓之處俟剿賊
完竣(臣)等於善後事宜案内悉心籌畫經理另行
妥議具奏均奏入
上命軍機大臣傳諭阿桂李侍尭曰本日阿桂奏剿賊
情形一摺賊匪勢已窮蹙尚敢潜出滋擾寔為可恨
看此光景賊人自知指日就擒衆心渙散意圖分路
竄逸恐官兵防守嚴密是以先行下山滋擾故為䲭
張行徑以便事勢窮蹙之際從後路竄出即從前有
事急欲投黃河自盡及設誓死守之供恐亦係虚言
散布使我兵不行准偹便可乘間脫逃此則阿桂等
最應留心稽查者前閱進到圖内賊營迤西一帶山
勢重疊恐其中小路甚多而所安設官兵尚未能十
分嚴密使賊匪即從該處乘馬衝逸練營官兵未必
能悉力堵禦若改换衣帽分散潜逃又恐搜捕不能
淨盡惟在先事預防使一名不致漏網為要至賊人
雖已露待斃情形但亦不可輕視即川省屯練兵二
十五六等日到蘭為期已近然尤宜持重整頓兵力
使一鼓盡殱方為妥善再此次侍衛哲森保趕殺賊
匪頭目勇往可嘉且又受有鎗傷著阿桂查明該侍
衛現係何等職銜即奏明加一等陞用以示奬勵其
餘受傷各員並著逐一照例奬賞至添設官兵一事
亦據和珅面奏數千尚屬不敷即添至一二萬亦無
不可現已交部查辦矣
同日阿桂又奏言賊匪佔匿山梁雖屬崖磡陡峻
其地勢較兩金川實大相懸絶誠如
聖諭豈有金川能進兵而此處賊匪反不能剿捕之理
惟是現在簡選之滿漢官兵尚非殺賊好手不得
不稍俟屯練兵到四路齊進以期一舉殄滅至我
兵數次攻剿俱下龍尾山過水磨溝上華林山方
能直壓賊營山徑路窄止容一人一騎魚貫上下
賊於溝墈兩旁及壕内施放鳥鎗皆可暗傷官兵
是以未能即時剿滅又華林山前我兵打仗處所
並無水泉其華林山後賊人佔匿之處下臨黃河
汲取甚便(臣)初到蘭州時即與海蘭察等籌計欲
分兵佔守杜其飲汲之源則不數日間賊即不戰
自亂但華林山後河岸甚窄既不能駐劄多兵且
賊人居高臨下鎗石兼施我兵難以存住若在對
河放鎗勢不能及是以止可多派兵丁在隔崖嚴
密堵截而不能斷其水道坐令困斃奏入報
聞
閏五月癸夘阿桂李侍堯奏言查蘇四十三等逞
兇肆逆其撒拉爾各莊新教逆回起事者皆其死
党其搶佔河州圍逼省城自知罪大惡極無可解
免即洪濟橋唐家川等六處党惡從逆隨至蘭州
者亦自知罪在不赦是以立誓死守難于解散(臣)
阿桂與和珅於五月初間亦曾令撒拉爾舊教回
人繙寫回字曉諭脅從賊党令其擒獻賊首尚可
免死於賊營附近一帶插立布旗分散曉示亦如
治病偏方姑為嘗試今奉
諭旨(臣)等復派令舊教撒拉爾回人前往賊卡相近處
大聲曉諭以現在天兵齊集帶兵將軍等從前曾
經掃蕩西路回城數十處爾等不過數百人據彈
丸之地何難立時剿除所以數日内不即進攻者
因仰體
大皇帝好生之心不忍爾等脅從諸人同受剿戮若能
得賊首及大頭目擒獻尚可不至於死如再執迷
大兵一進不分首從俱行剿洗諭畢賊匪頭目拍
掌聲喊似不欲其党羽聽聞老教回人復行宣諭
一次賊党有懇求寫字散給者此雖欲生致首逆
之一法總不若俟屯練兵到四路進攻一舉剿滅
無餘方足以奮兵威而揚士氣至保安四屯土兵
及鐵部番兵已陸續調到數百名看來亦不及屯
練降番遠甚此等土兵即係番人向屬土司與撒
拉爾逆回種類各别保安四屯在循化附近其鐵
部番兵屬洮州土司楊宗業該土司現派頭人帶
兵打仗最為恭順惟鐵部與松潘接壤程站亦遥
一時不能到齊其未起身者業已停其調撥所有
該二處土兵與逆賊差往求援之安定會寧及為
賊紥栰過渡之唐家川六處回民相去遥遠並非
同教
同日阿桂李侍堯又奏言查賊匪肆逆以來循化
河州等處及各州縣陸續擒獲黨惡要犯並附從
賊犯又搜拏逆賊家屬共七百餘名口除因傷身
故及在監病斃外尚有六百餘名(臣)阿桂到蘭州
後即飛飭各州縣將已經赴解各犯分起管解到
省派員會同按察使福寧嚴審通同謀逆各確情
將要犯派員解京其無關緊要各犯審明後即行
正法至循化河州西寧各處監禁逆犯尚多(臣)等
核其供詞内情節緊要者提省審辦其餘從賊各
犯即檄飭該州縣會同營員監視正法將來擒獲
首逆蘇四十三並為逆匪出力主謀之大頭目等
即派員解京訊問其隨同抗拒及為賊脅逼甘心
從賊者拏獲審明後亦即予駢誅以昭國憲至現
在各處監禁之家屬婦女幼孩數百口統俟剿賊
完竣遵
旨就近發往伊犁賞給厄魯特索倫察哈爾等兵丁為
奴以省長途解送之煩
同日阿桂李侍堯又奏言(臣)等遵
旨詢問王廷贊據稱三月二十七日午刻賊衆聚集西
城門下索討馬明心見面稱係伊教主等語因問
馬明心經總督密飭安定縣知縣黃道煚拏解來
省廷贊隨令臯蘭縣知縣蔣重熹密喚馬明心上
城前赴垜口賊衆一見皆跪呼經主知其為案内
起事首犯無疑廷贊正欲交臯蘭縣嚴加看守而
賊衆因不將馬明心放給大肆猖獗將月城門燒
燬彼時有二人隨從馬明心上城問係隨來服侍
之人廷贊欲令馬明心寫字止賊諭以靜候禀明
總督批辦馬明心以不能書寫不肯寄字欲令在
旁二人前去告知其時賊勢兇惡已進逼大城門
下冀可暫緩賊勢是以即將二人縋下城去賊匪
並未依從益加攻撲廷贊一面密囑臯蘭縣速將
馬明心正法一面督率兵民盡力施放鎗石並架
礮轟斃多人賊始敗退此在城文武官弁所共見
者但以倉猝之際未能詳細陳奏實係王廷贊之
罪只求
皇上從重懲治等語再(臣)到蘭州後即聞王廷贊有將
馬明心之子及壻放令出城予賊之語未及查訪
確實嗣後密飭安定縣黃道煚詳查稟覆據稱馬
明心從前解省時跟隨之人一係表姪張懷德隴
西縣回民一係表姪婿張漢安定縣回民在省一
同管押看守該犯之子並未隨同赴省等語合並
聲明均奏入
上命軍機大臣諭阿桂李侍堯曰閱阿桂等奏到供單
内據買成伏供有賊人因西寧糧草最多令其前往
探聽虚實之語賊匪自知計窮垂斃必思挺而走險
乘間竄逸斷不肯束手就縳西寧一帶山多地曠兼
糧草富足尤不可不加意防範若賊人乘機結隊奪
路衝逸尤屬不成事體著傳諭阿桂等逆匪首犯若
能設法生擒固為盡善倘一時不能擒獲即被鎗炮
殱斃甚或自焚自戕得有確屍亦可完事斷不可令
其乘機兔脱以致别滋事端又阿桂等前奏賊人所
掠糧草僅能支給月餘今又閱數旬自已匱竭賊人
又從何處得有接濟恐仍有潜出搶掠及附近匪徒
暗為運送之事著阿桂等嚴密防捕毋使暗中接濟
得以苟延殘喘至逆犯家屬將来辦理時其婦女幼
孩不可合為一處所有婦女仍發厄魯特等處為奴
其男丁雖幼孩改發雲貴烟瘴地方著阿桂等于剿
賊完峻後分别遵照辦理又阿桂等另摺奏詢據王
廷贊稱賊人索討馬明心時王廷贊令馬明心寫字
止賊馬明心欲令在旁二人前去告知退散王廷贊
隨差此二人縋城前往送信暫緩賊勢等語王廷贊
夲係文職或因一時賊勢猖獗計無所施將此二人
放出為一時緩兵之計尚近情理今據稱因聽馬明
心之言始將二人縋城前往殊為巧辯不實俟挐獲
該二犯時阿桂等當嚴行詰訊徹底跟究毋得顢頇
了事
同日阿桂李侍堯又奏言查唐家川即在洪濟橋
該處回民多從蘇四十三等新教潛通交結並敢
紥栰偷渡賊匪前經老教回民首告共拏獲賊黨
七十餘名在河州監禁(臣)核其所供情節將緊要
人犯提省審辦餘于該處正法者現有三四十名
是唐家川逆党除隨同賊首佔據山梁外其在原
處居住俱係拏獲正法即有餘孽亦屬無多俟剿
賊完竣趁兵威嚴整之時派明幹大員帶兵前往
無難查辦至所拏賊犯馬復才係在白塔山溝為
守卡兵民挐獲已派員解京馬應高一犯係安定
縣知縣黃道煚拏獲已因病重正法至舊教新教
雜居一處之故緣伊等所念回經本同不過有小
聲大聲之異地方官無從辨别且有父子兄弟而
各分新舊教者惟因兩教互相讐殺是以起衅滋
事亦幸其兩教彼此結怨是以新教逆回易于拏
獲無處竄颺經此番懲創之後回民斷不敢復習
新教趁此立法嚴禁自可斷絶新教名目俟(臣)等
于辦理善後事宜案内妥計熟籌設法革除以為
永遠安輯之計其馬應高供出同夥之韓八十等
四人(臣)阿桂於該縣禀報挐獲馬應高時即飛飭
該縣添派兵役速往内官營一帶山溝搜捕嗣據
該縣稟稱各處搜查並無蹤跡是馬應高供詞不
可盡信所有韓八十等四名仍令各處嚴緝務獲
並俟拏獲正賊再行審究奏入報
聞
同日阿桂李侍堯又奏言(臣)等欽奉
諭旨查甘省收捐監榖有無弊竇及應否停止之處據
實奏聞等因仰見
皇上坐照如神無微不燭查甘肅收捐監糧事例于乾
隆三十一年奉
旨以漸收折色者多於積貯實政無裨
特勅停止嗣于三十七年調任總督文綬
奏稱新疆烏魯木齊一帶屯政日興年榖順成産糧
既多而往彼販運者甚少若非預籌收貯不免有
榖賤傷農之慮請照舊例准各省商賈士民報捐
監糧以裕積儲經戶部覆准奉
旨允行而三十九年原任總督勒爾謹即
奏請甘省各處仍復捐監舊例以省撥帑之煩亦經
部覆准行在案此甘省捐監其停止之故寔因杜
絶弊源其停而復開則欲藉捐輸而資裒益也(臣)
等伏思捐監一事如果地方大吏經理妥善原于
帑項倉儲均屬有益若辦理不善則收捐既為利
藪稽察亦屬虚文包攬之徒得以因緣為奸而貪
墨之吏並且從而染指非惟有名無寔甚至百弊
叢生(臣)阿桂自到蘭州留心體察從前所謂折色
包捐諸弊寔難保其必無至(臣)李侍堯蒙
恩授以陜甘總督重任監糧一事通省利弊攸關何敢
不寔心查辦惟是甘省幅員寥闊各州縣寔貯常
平倉糧監糧共二百五十餘萬石未必如數無虧
非半年數月盤察難周而事關通省官吏亦不得
不慎重圖維俟(臣)等悉心體訪有無弊竇虧缺於
(臣)阿桂起身前再行據寔具奏奏入報
聞
同日
上諭内閣曰本日大學士九卿等會奏定擬勒爾謹情
罪一案勒爾謹于逆回爭立新教從未奏聞辦理以
致養癰貽患又不能相度機宜速行剿滅擬以斬決
自屬罪所應得但其平日居官尚無貪黷枉法欵蹟
即辦理此案含糊觀望坐失事機寔伊庸弱無能所
致而朕委以封疆重任不及早覺察易置寔不能不
引為已過勒爾謹著從寬改為應斬監候秋後處決
(臣)等謹按封疆大臣職司鎮守無事則弭亂未
形有事即相機速辦若起釁之初既不能預杜
禍源及致養癰貽患又復觀望遷延束手無措
如勒爾謹之貽誤地方自應按律定罪明正刑
章乃蒙
聖慈曲諒猶以此案僨事寔由庸弱無能所致且平日
未有貪婪贓欵權其重輕改為監候迨至冐賑
折捐蠧弊盡發之時其罪仍不少貸我
皇上寬嚴折衷至公至當何一非鑑空衡平者乎
戊申阿桂奏言前據四川總督文綬咨稱派令副
將李天祐帶領屯練兵丁於五月初六初八日分
起啟程二十五六可至蘭州等語(臣)查李天祐帶
領屯兵由維州至松潘程站本近原可三日即到
其自松潘至蘭州路程雖有二十餘站内十三站
僅五六十里及六七十里若併站趲行又可早到
五六日計算頭二起兵原可於二十三日以前皆
到乃竟毫無音信經節次嚴催頭起屯練四百八
十名於二十九日酉刻始抵蘭州其李天祐所帶
二起屯練尚無確信玩延至此若不嚴參示儆何
以明軍律而肅戎行應請
旨將四川維州協副將李天祐革職發往伊犁自備資
斧效力贖罪所有分帶屯練之都司汪啟守偹關
聯陞張占魁等俱係聽李天祐管領姑免置議奏
入奉
硃批上諭曰彼固有罪革職令其軍前效力贖罪若再
不奮勉即於軍前正法可也
同日阿桂李侍堯奏言黃河船橋被賊燒燬後遵
奉
諭旨此時且毋庸搭成以防賊人偷過至金城關一帶
現已添派多兵晝夜防範無虞竄逸惟前日有自
賊營脱回之老教土兵三名據稱蘇四十三向伊
醜類揚言到至急時隨伊北走死後即得好處之
語妄言哄誘(臣)思賊營之北緊臨黃河既有此言
將來勢窮計蹙希圖跳入黃河倖逃顯戮亦未可
定因令地方官預備船隻搭造浮橋並於河邊安
設卡柵派副將一員帶兵二百名駐守又令多備
皮渾屯撓鈎安設水網以俟進剿時撈取活賊及
屍身以正國法(臣)因屯練兵丁久無音信本欲於
二十八日大舉剿賊嗣聞屯兵於月内可到不如
稍俟以圖計出萬全但思該兵丁等䟦涉幾三千
里必須休息數日方能鼓勇殺賊而自十八日以
後未經派兵進剿不能悉其近日情形因於二十
六日派侍衛遜齊鼐等二十餘騎至賊營之西山
嶺上察看情勢佯為遊兵誘賊賊匪遥遥觀望不
敢出迎又於二十八日派海蘭察額森特明亮伍
彌泰莾古賚馬彪仁和等酌帶滿漢兵在龍尾山
梁向賊營架礟轟打使賊不得休息其挑出奮勇
官兵俱未派往令得蓄養銳氣惟時我兵打至數
十礟多有中其帳房人馬者賊匪窘迫又見官兵
尚少即有賊人數百下華林山過溝於磡邊放鎗
希圖衝突而上皆為我兵放鎗擊敗其稍近前之
賊又被侍衛章京奮勇追殺賊即紛紛竄歸卡柵
我兵本不欲深入故未追赶因于申時撤回賊匪
被鎗礮打死者頗多沿溝俱有血跡此次接仗殺
傷賊匪約數十名我兵陣亡三名帶傷十餘名本
日頭起屯練兵已抵蘭州俟二起到時令其休息
數日即尅期大舉四路進攻
同日阿桂李侍堯又奏言查馬明心正法後至今
兩月有餘如果該犯黨羽甚多聞知馬明心被殺
不肯甘心則於賊匪攻圍蘭州時安定縣城無兵
防守自必乘虚蠢動豈能安堵如常乃自逆回起
事以來該處回民甚屬寧靜驛使往來及運送火
藥糧餉經過毫無他故而會寧尤安貼未聞别有
浮言是馬復才所供賊匪差人往安定會寧等處
求援一語未必非搖惑人心之計至(臣)等於安定
等處早已派兵彈壓並飭該縣時刻稽查防範俟
剿賊完竣酌派明幹大員於陜省官兵徹回大營
之便將馬明心家屬党羽訪查確實照倡立邪教
之例按名拏獲嚴行辦理至新教即係邪教但訊
據賊党稱馬明心自二十六年從口外回家即倡
立新教令人大聲念經蓋緣新疆各城所居回民
其念經即係高聲大念(臣)阿桂所素知者至内地
回民之小聲默念或於唐朝初入中國時為人訕
笑因改為默念馬明心自口外回家遂以為在西
域得有真傳轉相傳習其實經本一樣而愚民厭
故喜新俱為煽惑隨教者甚多地方官又因其本
屬一教無從辨別異同未經查禁是以甘肅一省
臯蘭狄道河州鞏昌安定會寧金縣渭源秦州固
原西寧平凉靈州伏羌凉州肅州鹽茶廳等處數
十州縣回民甚多新舊雜處(臣)阿桂與和珅先後
到蘭州各新教回民心懷疑懼或為逆匪煽惑特
出示曉諭令各安本業其未經從逆者決不波累
以安衆心查回民崇奉新教不過以能得好處之
言彼此煽誘今見倡立新教之馬明心已身正刑
誅家屬緣坐興起新教之蘇四十三等俱遭殱戮
而洪濟橋唐家川從逆新教又殺戮無赦其餘各
處新教有與馬明心蘇四十三往來勾結者難逃
顯戮回民雖愚亦知祸福斷不肯復習新教自投
羅網(臣)等於辦理善後事宜案内立法嚴禁飭令
各屬將新教所起禮拜寺概行折燬革去新教阿
渾掌教名目如有私行傳習陽奉陰違者一經查
出照邪教律從重辦理並曉諭舊教回民隨時覺
察一有萌孽即首告指拏如此立法稽查則新教
自然淨盡可以杜祻源而靖邊陲至原任甘肅藩
司王廷贊已飭令於閠五月初一日起身赴京其
辦理錯謬之處實難辭咎除伊奏請情愿捐銀四
萬兩遵
旨作為軍營犒賞兵丁之項外此後凡軍營一切賞需
俱著落該司名下儘數捐出歸欵奏入
上命軍機大臣傳諭阿桂李侍堯曰阿桂等奏到各摺
賊匪情勢日見窮蹙屯練兵到齊後自可尅期剿滅
但兵丁䟦涉遠來自應休息數日以期一舉集事至
蘇四十三事急北走之語恐係故為揚言以為向西
奔竄之計蓋回人向以西方為正面猶内地之以南
為正前閱和珅所携之圖賊營向西一帶亂山叢雜
路徑甚多阿桂等務宜加意防守寔力堵禦勿使一
人乘間兔脫方為妥善至所稱馬明心正法後安定
一帶回民安堵如常並無蠢動形跡所奏固是但馬
明心挐獲解送時蘇四十三尚未攻圍蘭州該處回
民自不敢遽行蠢動及馬明心正法後官兵即陸續
雲集馬明心家屬黨羽即使得信亦未敢肆行不法
然馬明心究係傳教首犯該處一帶回民平日素與
交結者不可不留心訪察辦理至其家屬應緣坐者
尤應嚴行查辦務宜根株悉絶不可存姑息完事之
見又據奏甘肅新舊回民雜處之各州縣不下數十
處統俟事竣後立法查辦革去名目等語亦祗可如
此辦理但如唐家川洪濟橋等處從逆回民則剿洗
不可不盡斷勿少存姑息以致養癰貽患
欽定蘭州紀略卷八
