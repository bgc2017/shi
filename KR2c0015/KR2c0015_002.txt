欽定蘭州紀略卷二
丙午
上命軍機大臣傳諭阿桂和珅曰現在逆回佔據河州
州民畏其殺害勢必脅從伊等本係愚民猝遇賊衆
凌逼其罪可寬至生監等從賊草茅微末尚可稍貸
若本身在京及在各省出仕者或其家屬從賊情亦
稍有可原惟曾經出仕回籍人員如有甘心從賊不
顧名義法無可恕必當從重治罪著阿桂和珅於勦
滅賊黨後查明分别辧理
丁未阿桂奏言本月初一日臣在安陽途次接奉
寄到
諭旨並閱勒爾謹等各奏摺逆回罪大惡極自應立即
勦除現已欽奉
諭旨令馬彪帶兵前往并諭伍彌泰莾古賚各選兵預
備調用並於火器健銳兩營兵丁挑選預備仰見
睿慮周詳無微不至臣思逆回意在劫殺因河州先已
派去兵丁二百名存城兵力單弱居民事出倉皇
各顧家室不能盡力守禦以致猝被攻破現在提
督仁和及勒爾謹前調各營兵二千名陸續到齊
兵力既集無難一鼓擒滅臣於二十八日晚由時
和驛起程因瘡疾發動每日僅能行百餘里今接
奉
諭旨儘力遄行約計初九初十可以到京奏入
上命軍機大臣傳諭阿桂和珅伍彌泰畢沅農起尚安
曰阿桂奏到遵旨回京一摺計拜發此摺後又接到
續䧏不必來京之諭旨諒即由途次前往但伊因瘡
疾發動每日僅行百餘里此時即竭力䟎程恐亦未
能迅速到甘現在甘省急需重臣督辦刻不能緩和
珅年力強壯行走自能便捷計可到在阿桂之先務
湏星夜兼程前進督辧一切俟阿桂到省後和珅仍
遵旨將所辦事宜詳細告知阿桂再行回京至和珅
到彼倘亦不能尅期其自西安至甘省一帶現在乏
人料理關係綦重伍彌泰帶兵前進計此際已抵甘
省所有一切調度應辧軍需糧餉各事宜即著伍彌
泰悉心經理並著傳諭尚安就近即速馳赴隨同伍
彌泰辦事仍將如何經理之處一面迅速覆奏一面
通知阿桂和珅至尚安起程後西安又少大員協理
著傳諭農起迅速趕赴西安留同畢沅和衷商辦其
西安布政使事務另行奏署再由京派往之滿漢司
員本係記名以道府擢用人員如畢沅有需人之處
即酌留一二員聽候差委
同日河南廵撫富勒渾奏言(臣)接准陜西撫(臣)畢
沅札稱令(臣)酌派官兵前赴西安調用自應就近
撥往以資接應查河南通省各營額設兵九千九
十五名内河北南陽二鎮各設兵四千餘名臣已
飛札該鎮各挑健兵一千名即令曾經出師金川
之河北鎮(臣)觀成先統兵一千名馳赴西安候調
其南陽鎮標兵一千名另派歸德營參將王國士
暨遊擊守備等員亦分二起陸續前往(臣)同藩司
李承鄴辧理妥協即馳赴陜豫交界之潼關地方
稽查點驗催送出境並分飭接壤各屬嚴密防堵
再准畢沅咨會令(臣)撥解火藥五萬觔赴西安備
用臣現於貯藥較多之河北鎮左右二營河南開
封二營各撥一萬觔陜州營二千觔(臣)標左右二
營各四千觔共足五萬觔之數分委妥幹弁兵星
馳解往奏入
上命軍機大臣傳諭阿桂和珅伍彌泰富勒渾畢沅曰
據富勒渾奏稱於河北南陽二鎮各挑兵一千名令
河北鎮(臣)觀成等帶領起程等語前經降旨令該省
官兵於邊境駐劄備調毋庸前赴甘肅今該撫既預
為調集派往俾甘省多得兵力接濟以壯聲勢亦屬
可行此項官兵若未入陜西境仍可不必前往若已
入境即令前往俟阿桂和珅到彼相機進勦時聽候
差委
戊申阿桂奏言(臣)於直隸磁州途次接奉寄到
諭旨令(臣)即速來京以備帶兵前往甘肅(臣)思逆回嘯
聚不過二千餘人況河州城内俱係百姓無可脅
從不難立即殱除現在勒爾謹等續調各營兵丁
諒已到齊又有西安提督馬彪先行馳往並遴選
西安綠營兵一千名分起迅赴河州計西安至蘭
州十八站蘭州至河州二三站約本月初旬可到
自必將逆匪勦滅全完如果賊勢猖獗必需續添
兵力所有帶兵之人最為緊要伏乞
皇上於海蘭察額森特二人内酌派一人先行馳往並
令於侍衛章京内如阿爾都等前在軍營得力伊
所深知者㨂派數人奏
聞請
旨派令前往至奎林勇往能事但由烏嚕木齊帶兵前
至河州亦幾及四千里未免行走遲滯將來如果
調用奎林竟請
特降諭旨令其先行馳往並令於所屬厄魯特内挑選
精兵一二百名派員隨後帶赴河州備用更為有
益(臣)接奉
諭旨後即帶同軍機司員仍由彰德衛輝一帶前赴甘
肅惟有儘力䟎行以期早到奏入
上命軍機大臣傳諭阿桂和珅曰據阿桂奏在磁州接
奉諭旨即由彰德衛輝一帶儘力遄行等語海蘭察
額森特二人業經派令同和珅前往其阿爾都等亦
隨同和珅赴甘至奎林先已降旨令其帶兵來甘後
因烏嚕木齊至甘肅程途太遠恐緩不濟急復經降
旨停止此時派赴之人甚多亦無需奎林一人也
上又命軍機大臣傳諭阿桂和珅曰逆回傷害職官佔
據河州一案總係勒爾謹平日不能預為覺察以致
飬癰貽患及事發後又不詳查起釁根由確實陳奏
事完之日阿桂和珅必湏徹底根䆒實在如何貽誤
之處不得稍涉含糊再王廷贊所奏安定縣回民馬
明心係新教之主則其人實為此案首犯但究係何
時拏獲如何審辦勒爾謹從前並未陳奏殊不可解
至此等回匪將來辦理時凡隨同逞兇肆逆搶佔河
州圍逼省城者均應勦洗不得稍存姑息使隣近番
人知所畏懼此為綏靖邊方起見不得不如此辦理
至賊匪人數據勒爾謹原奏連婦女不過二千人而
王廷贊奏稱圍蘭州時有三千人蓋伊身在圍城未
免為羣言淆惑其實逆賊既佔河州必不肯捨棄自
必留人佔守甚或分其黨羽侵犯狄道亦不可定焉
得復有三千餘賊圍逼省城此或賊人所過地方脅
廹良民為之先驅將來執訊時不可不分别辧理此
皆阿桂和珅到甘省時應行留心酌辧之事著即先行
傳諭令其存記遵照妥辧
(臣)等謹案自古聖王綏靖疆隅式遏寇虐為邊
方大吏者理宜申明教誡宣播
德威使宵小無由竊發若狃於積習姑息養奸勢將滋
蔓而不可制甘省大吏歲久廢弛致小醜跳梁
肆行滋擾自屬責有攸歸
皇上厪念邊陲
特命重臣從嚴辧理凡隨同肆逆者盡予翦除以杜亂
萌而申國法至圍城賊衆恐有良民放脅先驅
諭於執訊時加意區别俾免玉石俱焚所以為義之盡
仁之至歟
同日雅德奏言(臣)前准陜西撫(臣)畢沅札會於太
原大同二鎮調撥兵丁五千名派令總兵福敏泰
帶領前往策應兹四月初二日酉刻接據畢沅札
稱探得三月二十七日以内蘭城併力固守該處
提鎮及西安滿營并陜甘各路之兵俱陸續可到
足資保護令晉省止備兵一千名如有必需應用
再行調取等因查現在所調官兵尚未起程(臣)隨
飛咨大同鎮(臣)概行停止並咨會太原鎮(臣)福敏
泰將所派兵一千五百名内挑選一千名仍為預
備如果必湏調用俟陜省知會到日再行起程
雅德又奏言現在調兵進勦逆回文報來往關係
緊要(臣)飛飭沿途州縣添設腰站多備脿壯馬匹
以供馳送並令該管道府親往董率稽查務期加
倍迅速至京兵過境一切車馬草料供支等項自
湏預為妥備以利遄行查山西省甘桃驛至榆次
縣之王胡驛俱係﨑嶇山路車馬難行隨與藩司
譚尚忠等悉心籌議擬於該三處全備騾馬以備
官兵乘騎及䭾載軍裝之用其餘各跕應付車輛
馬匹事宜已密飭地方各官上緊趕辧尅期妥備
均奏入
上命軍機大臣傳諭阿桂和珅畢沅伍彌泰馬彪曰本
日據雅德奏接據畢沅札隨將大同鎮兵停止等語
畢沅所辦真屬曉事可嘉但伊何以此時尚未奏到
著傳諭畢沅即將現在情形及一切調度事宜隨時
速奏至西安滿營並陜甘各路之兵日内計可將次
到齊著傳諭伍彌泰馬彪即將官兵曾否到全現在
如何籌辧進勦之處迅速馳奏至和珅諒已兼程前
進不必帶領晉省兵丁行程更可迅速
上又命軍機大臣傳諭雅德曰雅德奏添設腰站多備
馬匹以供馳送文報所辦甚好至京兵過境預備騾
馬以利遄行等語此則可以不必兵由河南而行惟
派出大臣侍衛官員及文報往來仍由山西行走屢
經降旨傳諭雅德即遵照辧理一切妥為籌備不必
稍涉張皇
己酉勒爾謹奏言(臣)前因逆回佔據河州隨檄飭
循化文武各員擒蘇四十三等家屬并飭署西寧
鎮貢楚克達爾帶兵由循化一帶截其歸路以便
兩路夾攻旋聞逆回由小路潛赴省城其存留河
州之賊自屬無多即飛飭貢楚克達爾作速收復
河州(臣)將原帶本標兵五百名留二百名駐守狄
道率同臬司福崧帶兵三百名並傳集土兵七百
名星夜旋省救援於二十九日抵省現在提督仁
和總兵圖欽保德寧城守尉額爾恒額俱先後到
蘭所有勦捕事宜(臣)等惟有公同商酌四路擒拏
務期迅速竣事并慮逆回勢窮力促或由洪濟橋
沙泥站兩小路逃竄已分派官弁帶領漢土官兵
分途前往預備擒拏
同日勒爾謹又奏言據西寧鎮標遊擊祥保循化營遊擊
呼嵩阿禀報帶領漢土官兵赴河州擒勦匪犯已將守城
賊黨十九名盡行殱斃擒獲蘇四十三之姪蘇二個現
在嚴行監禁并派千總楊有鳳領兵一百名駐城彈壓
又據循化文武各員禀報生擒要犯蘇五個係蘇四
十三胞弟并獲馬八十三等十七名又搜獲回婦
二十三口俱經監禁等語(臣)飭將所獲各犯派委
員弁嚴加鎻&KR0008;聽候訊明辧理并嚴飭再行搜拏
毋使一名漏網並遍張曉諭招撫河州一帶逃散
居民各安生業一面選差妥員速赴河州加意撫
恤以期小民得所
同日甘肅提督仁和奏言(臣)于三月二十六日酉
刻行至距蘭州四十里之沙井驛地方聞省城鎗
砲不絶旋據馬夫報稱撒拉爾回匪約有二三千
名已從蔣家灣前來圍困蘭城燒燬西南關廂并
將浮橋拆斷道路不通(臣)聞信急欲往援但止帶
官兵十數名正在焦急間適有涼州總兵德寧帶
領標兵三百名署副都統城守尉額爾恒額帶領
涼州滿兵三百名齊抵沙井驛因橋已拆斷隨差
弁赴張家河灣一帶覓辦船隻至二十七日有莊
浪土司魯璠帶番兵二百從黃河南岸前來應援
(臣)即令該土司番兵在南岸劄營以牽賊勢一面
傳令船隻在金城關一帶分布(臣)等是夜帶領官
兵直至金城關渡口二十八日黎明(臣)因金城關
係省城咽喉最關緊要即於該處把守船渡並
派兵將砲向賊施放使其不能堵遏賊匪一見我
兵從燒燬房屋内用鎗石飛打(臣)即督令德寧額
爾恒額乘船直過河南官兵奮力上岸時有關廂
内藏匿回匪齊出迎撲(臣)一面在金城關飛速打
砲一面督兵在河沿劄定接仗土司魯璠亦帶領
番兵從南岸賊營之後奮力攻打賊匪雖屬猖狂
仰賴
聖主天威我兵努力奮擊城上官兵亦施放鎗砲直至
申刻將賊匪擊退上山(臣)因兵力單微未及追趕
並因城西逼近黃河難以劄營隨令官兵繞至城
東寬闊地方安營嚴加堵禦一面檢查屍身約鎗
砲斃賊四五十名我兵内都司王宗龍陣亡是夜
固原鎮總兵圖欽保帶兵五百名從省城東路前
來亦在城東劄營二十九日早賊匪從嶺下撲圖
欽保及德寧額爾恒額等即帶兵迎擊(臣)是時立
即過渡親督官兵奮攻直至山梁(臣)等公同察看
賊人約有二三千名若在山梁劄營恐兵少無益
商定帶兵緩撤至山下劄營堵禦此次雖未佔據
山梁而官兵甚為奮勇斃賊甚多並生擒二名圖
欽保親殺賊首四級至督(臣)勒爾謹於是日晚從
狄道抵省(臣)等現在籌商竭力勦捕以期迅速蕆
事均奏入
上諭内閣曰此次仁和等會勦逆賊奮勇出力均屬可
嘉仁和圖欽保德寧額爾恒額貢楚克達爾均著交
部從優議叙並各賞大荷包一對小荷包二對額爾
恒額並著賞帶花翎德寧貢楚克達爾如未徑賞戴
著一體賞給戴用遊擊祥保呼嵩阿殱擒賊犯亦屬
能事均著交部從優議叙土司魯璠亦勇往可嘉著
加一等賞給職銜並賞戴花翎以示奬勵至畢沅在陜
西境内聞有甘省逆賊滋事即能悉心調度事事妥
恊並有先辦而與朕旨相合者實屬可嘉之至著賞
給一品頂戴仍交部從優議叙並賞給大荷包一對
小荷包二對布政使王廷贊於逆賊圍逼省城時能
悉心守禦且將新教首犯馬明心先行諭示賊衆復
即正法辧理實合機宜業經賞給荷包花翎著加恩
賞給一品頂帶仍交部從優議叙至此事係勒爾謹
從前經理不善以致飬癰貽害其咎原無可辭但伊
現在辦理收復河州及會勦逆回尚屬迅速妥恊統
俟事畢後再行核其功過另降諭旨其陣亡都司王
宗龍甚屬可憫所有應得賞䘏該部照例議給其陣
亡受傷滿漢官兵及土兵等均俟查明議䘏
(臣)等謹案賞功罰罪政治之大經撒拉爾回匪
肆逆經仁和等統兵會勦仰藉
天威擊退上山勢已日就窮蹙我
皇上特降
恩綸於奮勇之提鎮以下並土司魯璠均予優叙至陜
甘宣力諸大員俱進階逾格即勒爾謹因循貽
誤咎本難辭亦以此次收復河州未忍遽加嚴
譴後冒賑折收一案爰書既定仍不曲事姑容
仰見
大聖人刑賞大公至正一惟其人之自取絶無稍存成
見也
同日
上命軍機大臣傳諭和珅勒爾謹畢沅曰據勒爾謹奏
擒獲蘇四十三之姪蘇二個胞姪蘇五個並獲要犯馬
八十三等現在嚴加鎻&KR0008;候訊等語蘇四十三弟姪
並馬八十三等俱係案内要犯該督即派委幹員押
解並即此外拏獲助惡要犯一並迅速解京沿途小
心防範毋稍疎虞至仁和摺内官兵直至山梁察看
賊勢又稱此次雖未佔據山梁所奏尚未明晰該提
督所指山梁係屬何名現在賊人是否佔據山梁著
即查明覆奏至阿桂現有瘡疾恐未能迅速行走已
諭令不必勉強而和珅行走必速仍湏馳往甘省督
辦一切並將善後事宜會同勒爾謹妥恊辧理
同日阿桂奏言(臣)於初三日行至衛輝接奉
諭旨及畢沅奏到各摺逆回竟敢進逼蘭州官兵多有
傷折賊勢如此猖獗殊堪髮指非厚集兵力大加
殱戮淨絶根株不足以抒憤恨(臣)現在晝夜兼程
行走但自恨為瘡疾所累不能迅速星馳計每日
連夜䟎行總在二百里以内實深焦急現奉
諭旨派尚書和珅等馳驛前往自可先到甘肅調遣辧
理然(臣)亦不敢因派辧有人稍紓已貴惟有儘力
兼程以期迅到接辦奏入
上諭曰今日接勒爾謹奏到賊勢已敗諸事易辦卿可
放心飬瘡而行若再接佳信並不往亦可
同日畢沅奏言(臣)因逆回進逼蘭城飛調各路兵
丁前為應援兹據提(臣)馬彪來札知蘭城尚在固
守督(臣)仍駐狄道互相牽制俾賊人不致蔓延四
出現在馬彪等所領西安固原兵一千四百名業
已到蘭至伍彌泰薩炳阿帶領滿兵一千六百名
約於初五六内亦可先後齊集再(臣)前恐提(臣)處
領兵將弁不敷派委查潼關協副將馬鎮國久在
戎行熟悉形勢都司董秀亦經出兵打仗因續行
就近調取兵丁三百名於初一日由西安星速前
赴提(臣)處接濟再延綏鎮兵(臣)先後飛調共一千
五百名令仍從固原平涼一帶迅速前往至督(臣)
現由狄道前拒賊衆腹背受逼而兵力更為單薄
亦湏速行接應所調興漢鎮兵五百名(臣)亦飛催
總兵三德令從略陽白馬關小路行走約於初六
七即可前至狄道以資接應至(臣)前因蘭州省城
形勢甚危迤東州縣守備皆虚而陜省現存兵數
又不敷再調是以飛咨四川河南陜西三省酌派
官兵速為策應今已隔五日而西安及各路官兵
陸續前到蘭州司道等守禦甚力似可無意外之
虞(臣)續又知會撫(臣)富勒渾只於就近陜省各營
分挑撥五百名且在各本營預備至山西距陜較
近(臣)亦知會撫(臣)雅德挑選兵一千名在於蒲州
駐劄統俟酌量局勢如必湏接濟再行咨調至四
川省川北一路界連甘肅尅期可到且狄道迤南
一帶山勢險隘東達鞏秦處處均關緊要必得川
兵一二千名間道星速遄行直抵狄道非但恊同
進勦大可得力且秦鞏等處聲勢聯絡回匪聞風
震懾自無滋蔓之虞(臣)現又飛咨四川將軍提(臣)
迅即調援如數日内甘省河西之兵各路並集足
資會勦無需隣省兵丁協濟即行飛咨停止再聞
賊匪現在蘭城西關外八蜡廟五泉山等處屯聚
今提(臣)及各路官兵陸續會集自可立即殱除一
有捷音(臣)即飛摺馳
奏仰慰
聖懷奏入
上命軍機大臣傳諭文綬曰據畢沅奏如數日内甘省
河西之兵各路並集足資會勦即飛咨四川停止調
遣等語本日又據勒爾謹等奏到現已收復河州籌
辧勦捕無湏復調多兵所有川省官兵著傳諭文綬
即行停止
上又命軍機大臣傳諭袁守侗雅德富勒渾曰前因甘
省逆回佔據河州令河南山西兩省選派綠營官兵
預備調用並派健銳火器營兵四千名派員分起帶
往本日據勒爾謹等奏稱收復河州賊勢已敗所有
籌辧勦捕事宜此時已無需各省兵力除未經起行
之京兵二千名停止發往外所有前調之山西河南
等省官兵自應一併停止若已經調發出境亦即飭
令各歸本營以省遠涉糜費
同日畢沅奏言現在各路官兵進勦逆回自西安
至蘭州一路自應安臺添站以利差務而速郵傳
除陜省境内已飭布政使尚安前往妥為料理外
至甘省涇州迤西各屬所有糧餉馬匹草料等項
均湏及早籌備而蘭城阻絶無項可領(臣)已飛檄
各該廳州縣如本處庫無存項現有必需應用之
處各差妥員携帶印領酌定數目赴西安藩司庫
内借領以應急需將來另行核算至大路州縣邠
乾以西臯蘭以東地方多係瘠薄民間畜飬馬騾
本少查綠營出兵向無供支脚力之例此次行程
急廹晝夜併站䟎發兼以二十八九等日連值隂
雨道途泥濘若令步行前進誠恐遲滯有悞軍行
(臣)因飛咨沿途各站不拘車馬騾頭酌量多寡預
備令各官兵等接濟脚力到站更换以資迅速而
各路赴蘭官兵所湏火藥鉛丸弓箭等均係緊要
必湏每日雇覓車騾倒换前進方足以資接濟臣
恐地方官辦理不善致滋小民擾累甚將車馬隠
匿不前以致貽悞復諄切曉諭令各寬給價值將
來事竣後酌量應銷之項准其核銷則兵行自必
迅速而小民所畜車馬價值寬舒必更踴躍趕赴
以供雇覓於軍務較有禆益奏入報
聞
庚戌
上命軍機大臣傳諭和珅曰此時逆匪勢已窮蹙只湏
痛加搜勦諸事易于辦理所有火器營兵二千昨已
降旨停止派往其健銳營兵二千名内尚有五百未
經起程現在亦經停止至於已去之一千五百名和
珅于行抵西安時諒已知其大概或告知畢沅令其
暫行停住西安聽候調用或約料無湏此項京兵即
可一面奏聞一面令其回京其海蘭察額森特乾清
門侍衛等本為帶兵打仗派往若京兵已停其赴甘
和珅或留一二人聽用或令伊等一並回京皆可至
所有派往大員亦不必全令馳赴著傳旨令李侍堯
回京候旨另降諭旨農起亦著即回京陛辭仍回安
徽廵撫之任再前次派往之京察一等記名司員李
炤等六員到甘後并著和珅勒爾謹畢沅商酌如兩
省内有湏用道府人員即可著留補用或不必全留
或竟可無需俱令和珅與兩省督撫酌量辦理至此
案起釁根由勒爾謹並未明晰奏及已諭和珅等到
彼查究務將實在情節徹底跟求其應參奏者俟查
參到日再定至勒爾謹飬癰貽害咎實難辭但此時
斷不宜遽行更換總督以致賊衆易生輕玩著和珅
到甘後面傳諭旨令其知朕此意更加黽勉
同日
上命軍機大臣傳諭和珅勒爾謹曰前據王廷贊奏逆
匪圍逼蘭州兼為索取新教主馬明心等語馬明心
既據王廷贊摺内稱為新教之主何以勒爾謹又奏
蘇四十三為首犯若係同教不應有兩教主若分新
舊教則素有嫌隙馬明心羈禁在省蘇四十三等自
當悅服何復藉稱索取直犯蘭州其情節殊不可解
至河州循化廳等處回衆共有若干種類其中有無
當差食糧之人再如土司魯璠又係何項土司何時
受封襲職因何肯如此出力並更有似此之土司否
著和珅于到甘省時會同勒爾謹詳細查明覆奏
欽定蘭州紀略卷二
