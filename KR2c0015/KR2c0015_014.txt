欽定蘭州紀略卷十四
庚午
上諭内閣曰行在大學士九卿會審勒爾謹王亶望王
廷贊等捏災冐賑侵蝕監糧通同舞弊營私各欵按
律定擬請旨即行正法一摺朕酌核三人情罪即予
駢誅亦所應得但其中稍有别區不得不為明白宣
示者甘省收捐監生本欲藉監糧為偹荒賑恤之用
乾隆三十九年經勒爾謹奏請開例議准允行原令
祗收本色糧米其時王亶望為藩司即公然私收折
色銀兩勒爾謹竟如木偶毫無見聞於是王亶望又
倚任蘭州府知府蔣全迪將通省各屬災賑歴年捏
開分數以為侵冐監糧之地上下勾通一氣甚至將
被災分數酌定輕重令州縣分報開銷上侵國帑下
屯民膏毫無忌憚嗣後王廷贊接任藩司既知折色
之弊雖稟商該督欲請停捐乃仍復因循觀望並不
據實陳奏且將私收折色一事議定改歸首府
辦理而一切弊竇仍未革除若非朕特降諭旨令阿
桂等密行查辦則始終蒙蔽王亶望諸人竟得安然
飽其慾壑倖逃法網有是理乎今王亶望勒爾謹王
廷贊等拏解行在審勘所有伊等冐賑分肥婪贜舞
弊各欵俱一一供認明確俯首無詞夫國家任用總
督藩司本欲令糾察屬吏遇有積蠧病民之官隨時
舉劾俾民瘼得以上陳而恩膏得以下逮朕臨御四
十餘年以來無日不以敬
天勤民為心凡各直省偶遇偏災即飭地方大吏加意
撫綏降旨賑恤此中外臣民所共知共見者即查辦
此案朕早有風聞猶恐各督撫或誤會朕意因噎廢
食致將災賑之事靳固不舉是以遲回未發者已二
三年矣今諸弊已露若再不辦是朕不能懲貪察吏
朕豈肯受此從前恒文方世㒞良卿高積錢度等俱
以婪贜枉法先後伏誅然尚未至侵蝕災糧冐銷國
帑至數十萬金如王亶望之明目張胆肆行無忌者
王亶望由知縣經朕加恩用至藩司巡撫乃敢負恩
喪心至此自應即正典刑以彰國憲王亶望著即處
斬至勒爾謹本一庸懦無能之人因其平日尚屬小
心勤慎用為總督從前逆回一事原因勒爾謹養癰
貽害所致即收復河州亦係布政司福崧在彼籌畫
帮同辦理勒爾謹失機貽誤本即應正法彼時朕尚
從寬改為監候今又于王亶望私收折色冐賑婪贜
一案全無覺察且已亦收受屬員代辦物件一任家
人等從中影射侵肥種種昏庸貽悮罪更難逭但朕
究以用人不當自引為愧未肯即令肆市勒爾謹著
加恩賜令自盡至王廷贊以微末之員擢至藩司受
恩深重乃于接任王亶望交代時不惟不據實參奏
且效尤作弊雖未收受屬員銀两亦有𣲖買物件並
加收心紅紙張銀兩之事其罪亦難末減况從前令
留京辦事王大臣及刑部堂官審訊時令其將此案
冐賑私收及王亶望婪贜等欵詳悉供吐並殊筆傳諭
王廷贊伊之生死總在此番實供與否令伊自定朕
不食言乃竟始終匿飾不吐實情豈非自取其死但
究念蘭州守城微勞免其立決王廷贊著加恩改為
應絞監候秋後處決交刑部按例入秋審朕辦理庶
務一秉大公至正此事既經發覺自不得不徹底查
辦嗣後内外大小臣工益當互相砥礪各澟冰淵共
矢愛民潔已之誠毋蹈簠簋不飭之戒所有辦理此
案前後情節著通行曉諭中外知之
(臣)等謹案甘省封疆大吏不思潔已奉法率屬
惠民乃公然侵蝕冐銷蠧國病民為從来所未
有浸至積戾召殃致有逆回蘇四十三之事王
亶望諸人種種劣蹟始各敗露迨拏解
行在
皇上親鞫於
廷復
命大學士九卿會勘情真罪當百喙無辭爰明示懲創
以申
國憲從此吏治肅清
恩膏下逮所謂辟以止辟者乎
八月辛未
上諭内閣曰昨行在大學士九卿等審訊王亶望時據
供署中親友常有囑托捐監之事我就令屬員填給
實收送進並未發給糧價等語此等夤緣熱中之人
王亶望既為囑托屬員捐監自必又有加捐官職銓
選地方之人若輩出身既不可問倘任以地方事務
必致賄賂公行毫無忌憚於吏治官方大有關係不
可不徹底查辦現在阿桂會同李侍堯查辦捏災冐
賑之案著即就近查明王亶望及其餘道府任内將
子姪親友幕賓令屬員填取監生實收之人現在遞
捐官職銓選及分發各省試用者查明一併革職即
現係監生並未捐官者亦應追奪監照按名褫革俾
知名器不可濫邀以杜鑽營倖獲之弊其餘四庫全
書處效力監生内如有經王亶望送給實收濫邀議
叙者亦著一體斥革仍加恩俱免其治罪其總裁朕
俱加恩不問但以後自當加慎勿謂朕不教也又據
程棟供蔣全迪亦冇交首縣捐監不發銀兩之事著
一例查辦至甘省收捐監粮自王亶望始收折色王
廷贊旋踵其弊歴年所捐監生不下數十萬皆屬濫
厠成均本應交部按名禠革始念人數衆多且尚係
本生自出已資與填給空名冐稱實收者有間著一
體加恩免其斥革將此通諭中外知之
甲戌阿桂李侍堯奏言(臣)等查辦監糧一案將捏
報災賑之道府州縣通行查核自乾隆四十年起
至四十五年止假捏結報之道府直隸州共五十
三員各州縣内未捐監辦災者祗有十六員其止
捐監而未辦災者四十六員捐監報災者一百十
二員其收捐監生自數百名至數千名不等開銷
賑恤糧數自數千石至數十萬石不等(臣)等連日
將現在省城各員嚴切訊問據供餽送上司代辦
物件往来支應捐修工程日用花銷各欵大概相
同伏查各省報災皆由災民呈訴地方官勘報
後又經府道等逐層查勘始具報呈災分數甘省
則一届夏秋各屬紛紛具報而其准否輕重則總
督與藩司面為商定厚薄因人而施多寡惟意所
欲除首縣供應各上司每年俱准多開外其他或
藉口衝途差務之賠墊則浮冐亦多至地居偏僻
缺亦不甚清苦如狄道河州等處而多開賑糧者
大抵皆善於逢迎及加意餽送之人藩司多給實
收非酬其素日之殷勤即冀其將来之答報捐監
既多不得不重報災賑以開銷總之通省大小各
員聯為一氣冐賑分肥遂至積成弊藪牢不可破
在各州縣既藉冐賑為浸漁之地勢不得不稍為
給散及冬間捐辦煮粥施衣等事以掩人耳目邊
地窮民本無必欲報災之念轉得年年食賑並可
邀
恩蠲緩亦所樂從是以歴年以来並無出而控告者此
皆實在情形也雖現在各員所供尚有不盡之處
而其浮冐侵漁情弊業已水落石出無難定案再
此等劣員實屬愍不畏法為天理所不容在我
皇上所以嚴行窮究止欲剔除官吏積弊使百姓實受
賑恤之意原非靳惜監糧為若輩所花銷而
國家數百萬帑糧亦不可懸宕無著況此等貪黷之吏
即將家産查抄入官亦不足抵其浮冐之數豈可
使尚擁厚貲是以陸瑋鄭陳善揚惪言蔣重熹四
員(臣)等接奉革職拏問
諭旨即一面將伊等任所貲財查封偹抵並行知前任
蘭州府知府蔣全迪原藉任所督撫一併查抄至
道員劉光昱任所貨財亦已查封存記以備分賠
其離任而尚在甘省之陳鴻文等十一員(臣)等另
行查辦外其原籍並查明移咨辦理至已離甘省
各員凡冐銷賑糧者應請
旨交吏部查明各該員旗籍及現任處所
勅交留京王大臣及各督撫按名查封毋令隠匿寄頓
並即轉飭訊問各該員今其逐一供認如已得實
即可定擬具奏如或狡飾即𣲖員解甘質審歸案
辦理其在省各員因一時乏人委署暫緩參革查
封俟㨂發人員到甘亦即分别查辦奏入
上諭内閣曰甘省大小各員將災賑監糧侵吞舞弊上
下聯為一氣兹阿桂等在甘查辦其積弊始得盡破
現在阿桂等屢次查奏俱已得實朕向有句云不為
已甚去已甚今甘省積弊竟至已甚不可因罰不及
衆仍存姑息朕實無可如何矣所有捏報各道府直
隸州知州内除按察司福寧首先供出且經手事件
較多暫行留任外其現任甘省道員奎明文德王曾
翼永齡四員現任甘省各知府及署任知府宗開煌
彭永年彭時清鍾賡起汪皋鶴張金城郭煚李本楠
又現任甘省直隸州及署任知府侯作吴黎珠趙明
旭興德謝桓宋學淳董熙厲學沂俟簡放分發人員
到省即著阿桂等傳旨將該員一併革職歸案審辦
其已離甘省各員現任鹽運使程國表原任布政使
福明安現任道員觀禄前任甘肅知府及現任知府
潘時選黃元圯周人傑諾明阿富斌德明郭昌泰觀
亮前任甘肅直隸州及署知州知州博赫彦方姜興
周竒明朱蘭王汝地各員又在京供認捏災冐賑及
饋送王亶望銀兩之前任武威縣知縣朱家慶一員
俱革職交留京辦事王大臣及任所原藉各督撫將
該員提訊錄取確供具奏
同日阿桂李侍堯又奏言查王亶望任内假捏結
報之歴任各道府直隸州現在訊問伊等止稱積
習相㳂通省如此辦理亦未肯將通同舞弊之處
供出即其所屬州縣平日有餽送逢迎之事見道
府等尚未去任未必不預留地步安能據實指陳
况現在所有道府直隸州雖以原銜辦事伊等自
知身犯重罪革職審究即在目前一切俱不能得
力恐廢弛貽誤於地方大有關係應請
旨一併革職並將道府各員無論請
旨簡放及部選之缺均請
皇上簡員補授准令馳驛迅速來甘其直隸州知州
勅交留京王大臣于各部保舉奉
旨記名人員内㨂選三員分發來甘(臣)李侍堯酌量奏
補則辦事不至乏人而地方亦有專責奏入
上諭内閣曰阿桂等奏請簡發道府各員迅速來甘著
交都察院堂官於滿漢科道内保舉堪勝道員者五
員六部堂官於滿漢司員内保舉堪勝知府者八員
此内戶刑二部各保二員其餘四部各保一員令其
速赴行在帶領引見發往
上又諭内閣曰阿桂等奏甘省直隸州知州員缺需人
補用請㨂選三員分發來甘等語此項直隸州知州
毋容另行㨂選即著將前次留京辦事王大臣㨂選引
見未經發往之顔培天任嘉春吴貽桂三員由京馳
驛迅往甘省交李侍堯酌量奏補
同日李侍堯奏言據隴西寧夏寧朔平羅等四縣
詳報七月初一二等日天降大雨該處附近河湖
人戶猝遇水勢漲溢所種秋禾被淹間有冲塌房
屋淹斃牲畜(臣)隨飭該道府州親加查勘旋據查
得隴西縣屬西渭二河一帶村庄寧夏縣屬逼近
黃河之通寧等十堡寧朔縣屬附近十二連湖之
玉泉等十三堡平羅縣屬通義等十四堡被災屬
實(臣)一面飛飭各道府督率該縣等將被水各村
莊分别成災輕重其被災窮民先行加意撫䘏查
明照例妥速辦理再金縣靖遠安定會寧伏羌碾
伯大通等七縣所被旱雹黃疸之處係在四五分
以内雖例不成災但收成均不免減薄可否將該
七縣本年額徵銀糧緩徵俾民力益紓出自
皇上天恩奏入
上諭内閣曰甘肅控災冐賑一案經阿桂等查明歷年
積弊俱已水落石出不可不徹底查辦但恐督撫誤
會朕意匿災不報則大不可因屢次宣諭嚴切申誡
並令李侍堯𣲖委明幹公正大員詳查該省各屬被
災輕重奏明辦理兹據李侍堯奏到查明各屬被災
情形分别撫恤如此辦理方是所有甘肅猝被黃水
漲溢之隴西寧夏寧朔平羅等四縣貧民口食未免
拮据著該督即董率所屬先行加意撫䘏其房屋牲
畜亦有冲倒淹斃之處並著即行查明照例辦理至
李侍堯查奏各屬秋禾被旱被雹及被黃疸等處内
金縣靖遠安定會寧伏羌碾伯大通等七縣雖據勘
明俱在四五分以内例不成災但念該屬今歲承辦
軍需一切輓運糧草民情甚為踴躍並著加恩將該
七縣本年額徵銀两蠲免一半其餘緩征以昭優䘏
(臣)等謹按甘省辦理冐賑一案原因官吏肥槖
殃民不得不痛加懲創除積弊正所以䘏民瘼
我
皇上保赤為心每遇偏災
恩賑寧濫毋遺
訓諭屢頒凡有血氣心知無不曉然共見者兹督臣李
侍堯奏到被災各屬情形查勘得實即
特降諭旨所有黃水漲溢之處加意撫綏其旱雹等災
在四五分以内者俱令分别蠲緩無致向隅蓋
至是而邊氓得霑實惠倍感浹于
皇仁矣
乙亥留京辦事王大臣奏言據現任光禄寺署正
陳嚴祖投遞呈詞以該員曾署甘肅環縣知縣任
内有折捐冐賑情弊具呈自首(臣)等面加詢問據
陳嚴祖供我係湖南祁陽縣人陳輝祖是我胞兄
於乾隆四十年十二月署理甘肅慶陽府環縣事
務四十一年加捐光禄寺署正四十二年二月離
環縣任在任辦過霜災一次散賑銀一萬两零捐
監實收二百張所收監糧俱係折色至霜災實是
有的散賑亦係實在發給不過多報分數這散賑
銀之内約略冐銷銀二千餘两我于王亶望生日
送金子五十两又署本府侯作吴曾向我要過實
收十五張該銀八百餘两並未發給餘俱零星花
用等語查該員雖自行呈首恐尚有不實不盡之
處應請
旨將陳嚴祖供詞寄交大學士公阿桂等將所供情節
逐一查訊奏入奉
上諭阿桂等歸案辦理
丁丑江西廵撫郝碩奏言(臣)於七月十八日欽奉
諭旨將現任廣信府知府康基淵飭訊冐賑分肥各欵
當即飛檄馳調該員來省查詢及二十日接奉革
職拏問
諭旨計已起程在途即𣲖因公在省之南安府知府蔡
葵迎往摘取印信並𣲖員催押來省去後至二十
七日據鉛山縣知縣鄭若玉到省稟稱康基淵于
二十一日接到(臣)初次調檄自郡起程舟行一百
餘里至該縣之青山灣地方夜間乘同舟家人等
睡熟在床自縊身死(臣)聞信之下不勝詫異該員
心虚畏罪情事顯然(臣)除飛飭署臬司杜憲馳往
驗屍并詢究同舟親屬是否知情有無别故提同
屍棺到省(臣)親加覆騐外至鉛山縣知縣鄭若玉
於康基淵在境自盡並不飛行馳報由水路緩程
來省回稟又不即時押帶屍身赴省聽候委騐殊
屬糊塗玩忽應請
旨將鄭若玉革職以示懲儆奏入
上勅部知之
戊寅協辦大學士吏部尚書蔡新等奏言查乾隆
三十九四十四十一等年戶部捐册内有捐納員
外郎王裘捐納主事王棨王焯俱註明係王亶望
之子伊等捐納之項皆王亶望在甘肅藩司任内
侵吞國帑婪得贜銀為之報捐未便任其銓選應
請
旨將王裘所捐之員外郎王棨王焯所捐之主事各職
銜即行革去奏入
上諭内閣曰王亶望之子王裘王棨王焯僅革去職銜
不足蔽辜著照勒爾謹之子伊凌阿等之例俱發往
伊犁交伊勒圖嚴行管束自備資斧充當苦差
己卯阿桂李侍堯奏言(臣)等接奉
上諭將袁守侗等盤查甘省監糧時該地方及人役
等如何通同弊混徹底研究實情具奏等因欽此
(臣)等查當日州縣各官之現在省城者止有陸瑋
等數員即嚴切訊問據各該員供稱或將應動常
平倉糧用銀折給留作監糧以扺盤查之數或將
額徵糧内應行撥運兵米暫留抵補其額存監糧
有數百石及百餘石者聞盤查之信即赶緊買補
是以彼時並未短少各等語伊等既如此供吐則
通省可知(臣)等伏查甘省監糧積弊不在虧短而
在冐銷平日既任意開除應存實貯之數有限盤
查時自易於彌封掩飾查袁守侗等原摺内稱甘
省監糧自開捐起截至四十二年年底止通共收
捐監生十七萬六千七百餘名應收各色京斗糧
七百八十六萬二千餘石除歴年各項動用外實
存糧一百十二萬二千餘石分赴各州縣就冊開
現存數目逐細盤騐俱係實貯在倉委無虧短等
語摺内並未將彼時甘省額貯常平倉糧若干曾
否同時盤查有無虧折之處聲明查乾隆四十二
年甘省各屬應存常平額徵及社倉糧共三百九
十七萬五千餘石以之挪補監糧尚多三倍有餘
移東補西業據各員供吐王廷贊所供不特盤查
監糧並盤常平倉榖之語顯係虚餙如果同時盤
查豈有袁守侗等轉不奏明以見其周到之理至
勒爾謹既經奏請盤查自必預飭各州縣早作准
備而當日該地方官一聞
欽差查倉之信亦必設計彌縫以圖蔽混於一時(臣)閱
袁守侗所奏原單内其各屬所貯監糧開除無存
者已有十餘州縣而蘭州府所屬共收糧二百四
萬八千餘石至盤查時止存一萬八千三百餘石
分貯皋蘭狄道河州金縣靖遠五州縣並紅水縣
丞等處多者數千石少者不過數百石即使臨時
買補亦易為力况其中或將應發常平倉糧以折
色支放扣存本色或以應運兵糧捏稱實貯預備
盤騐種種舞弊袁守侗等皆不得知但以冊存與
實貯相符遂為了事此當日實在情形也再查甘
省捐監原為補足常平額貯倉糧起見則監糧與
常平本無岐異遇有動支自應先將常平舊貯倉
糧儘數動用以新收監糧抵額或動支監糧則常
平理應封貯乃甘省各屬每年開除監糧之外又
動用常平糧自五六十萬至百餘萬不等此即弊
混之源且三十九年通省未開捐以前舊存常平
糧尚有三百二十七萬自開捐起至四十二年止
轉祗存一百八十八萬石若以盤查時所存監糧
一百十二萬之數抵補三十九年常平原額尚屬
不敷其為王亶望王廷贊恐盤糧顆粒無多故先
動用常平預留地步而屬員即借常平額徵為影
射已無疑異(臣)等伏思袁守侗等奉
命盤騐監糧雖係各員通同弊混現無供有賄囑情弊
但捐監未及三年何以開銷監糧至六百餘萬之
多而舊存常平糧又銷去一百三十餘萬石若以
未開捐前每年動用糧數稍為查核比較則疑竇
自出弊端自露乃袁守侗䓁並不計及開除糧數
太多轉稱每年節省採買銀百餘萬两現在倉貯
仍有糧百餘萬石為辦理捐監明效其奏報失實
上負
皇上任使之意諒袁守侗阿揚阿亦不能自引解免應
請
旨交部嚴加議處至當日彌縫掩飾各州縣即係現在
審出藉賑開銷監糧之人應仍歸案從重定擬完
結奏入
上諭内閣曰甘肅監糧並未實貯在倉朕早有風聞特
因監糧為災賑而設恐各省督撫或誤會朕意致將
災賑之事靳固不舉轉非朕查辦冐賑使百姓得受
實惠之意今諸弊已盡行敗露若再置而不問何以
懲貪吏而整法紀至袁守侗阿揚阿係朕特𣲖前往
盤查監糧之人豈無耳目乃一任各州縣通同蒙蔽
計前此盤查時距開例未及三年而開銷監糧至六
百餘萬石之多亦應問其故也至舊存常平倉又銷
去一百三十餘萬石其中弊端疑竇何以並未察及
阿揚阿人本見小護短不知大體若袁守侗則未必
至此阿揚阿前於朕前面奏曾盤騐常平倉榖今據
阿桂等查奏情節已屬失實袁守侗阿揚阿查辦此
案均難辭咎著交部嚴加議處
辛已廣西巡撫姚成烈奏言(臣)遵奉
諭旨傳訊在籍之原任慶揚府知府黃元玘據供乾隆
三十三年六月到涼州府知府任己于三十一年
停止捐監之後並未收捐監生至三十五三十七
年所屬一廳五縣被旱共辦災賑三次係銀米兼
賑由知府加結報銷今甘省既查有冐賑浮開是
各廳縣弊混元圯不能查出濫行出結罪實難辭
並無串捏分肥情事後於三十九年四月調慶陽
府知府至四十年十月卸事時止正值重辦捐監
之時實係收捐本色實貯在倉並未串同屬員私
收折色情弊等語(臣)查黃元玘所供監糧實貯並
無串捏分肥俱屬一面之辭顯因現無案證有意
狡飾應請
旨將黃元玘革職嚴行看守(臣)已飛咨陜甘督(臣)李侍
堯如應將該員提質即𣲖員押解赴甘審辦奏入
上命軍機大臣傳諭阿桂李侍堯姚成烈雅德曰甘省
各州縣收捐監糧折色於災賑時捏報開銷業經阿
桂等徹底查辦供認明確此案弊竇俱已和盤托出
何以黃元玘猶復裝點情節希圖狡飾著傳諭姚成
烈即速𣲖妥員解往甘省交阿桂等歸案嚴審若有
捏飾于定案時加倍治罪又前任固原州知州郭昌
泰前據雅德訊問該員欵跡亦狡供掩飾並著一併
解赴甘肅交阿桂等審辦不必解交行在並著傳諭
各督撫現在審訊案内人犯如有似黃元玘郭昌泰
之始終狡飾不吐實情者即一面訊供具奏一面將
該員解交阿桂等歸案嚴訊一併加倍治罪
欽定蘭州紀略卷十四
