五代會要卷十一
宋王溥撰
五星凌犯
梁乾化二年五月壬戌夜熒惑犯心大星去心四度順
行(司天奏大星為帝王之星宜修德以答天譴其年六月五日太祖殂)
正明四年十二月癸亥鎮星犯文昌上將(唐天祐十五年也是月與)
(唐兵大戰於胡柳坡唐幽州節度使周德威歿於陣)
後唐同光三年九月己亥熒惑在江東犯第一星(是年天下大水)
長興四年八月己未夜五鼓三籌熒惑近天高星歲星
近司怪太白近軒轅大星(是年十二月二十六日明宗崩)
清泰三年五月丙申夜熒惑歲星犯軒轅又犯大星(其年)
(降制除晉高祖為鄆州節度使晉祖不受詔)
晉開運元年十月壬戌夜熒惑犯哭星(司天監趙延義奏元枵鬼方隂)
(之所治司命哭位生乎火猛而代其徵也急齊地將有覆敗破家伏法而死其年十二月青州叛帥楊光遠子)
(承勛斬其同謀逆人邱濤等以城降光遠尋亦被誅)
漢乾祐二年十一月辛亥夜鎮星始出太微之左掖門
(自戊辰歲八月己丑鎮星入太微垣犯上將左右執法内屏謁者勾已往來凡四百四十三日方出左掖)
周顯德六年六月十八日熒惑與心大星合度光芒
相射(其月十九日世宗崩先熒惑勾已於房心間凡數月至上臨崩之前一夕與心大星合度是夜)
(順行)
星聚
後唐同光二年八月甲申歲星熒惑合在翼十四度
天成三年九月庚辰鎮星歲星合於箕辛巳太白熒惑
合於軫
晉天福三年四月癸巳夜五鼓三點後太白與鎮星合
太白在鎮星北一寸光芒相接鎮星在婁宿二度順行
黃道内一度太白在婁宿二度順行黃道内一度(宿度在徐)
(魯之分日辰在荆楚之分)
漢天福十二年六月鎮星太白歲星熒惑聚於張(宿占云有)
(帝王興於周者漢高祖起義兵自平陽趨洛以應之及隠帝將嗣位又封周王暨周太祖登位以姬姓之後復)
(繼宗周天人之符乃有所屬)
流星
梁乾化元年十二月甲辰夜東方有流星如數升器出
畢宿口受光三丈餘有聲如雷
後唐同光三年六月庚寅夜一鼓西南有流星約七十
餘皆有尾迹西南流(其年九月正簡皇太后崩)
長興二年九月丙戌夜二鼓初東北方有小星流入北
斗魁滅至五鼓初西北方次北有流星状如半升器前
小後大速流入奎滅尾迹凝天屈曲如雲而散光明燭
地又東北有流星如大桃出下台星向西北速流至斗
柄苐三星旁滅五鼓以後至明中天及四方有小流星
百餘流注交横
清泰元年九月辛丑夜五更初有大星如五斗器西南
流尾迹長數丈色赤移時盤屈如龍形蹙縮如二鏵相
闘而散又一星稍小東流有尾迹凝成白氣食頃方散
晉天福三年三月壬申夜四鼓後東方有大流星状如
三升器其色白尾迹長二尺餘屈曲流出河鼓星東三
尺東流丈餘滅
周顯德三年正月癸亥五鼓後有大星出南斗傃東北
流丈餘滅
山摧
後唐長興三年七月䕫州奏赤甲山崩
水溢
梁開平四年青宋冀亳水詔令本州以省倉粟麥等賑
貸
後唐同光二年十二月中書門下奏今年秋天下州府
例有水災百姓所納秋稅請特放加耗從之
三年六月至九月大雨江河决壊民田七月洛水泛漲
壊天津橋漂近河盧舍艤舟為渡覆沒者日有之鄴都
奏御河漲於石灰窰口開故河道以分水勢鞏縣河决
冲住倉厫八月勅如聞天津橋未通往来百官以舟船
濟渡因茲傾覆兼踣泥塗自今文武百官可三日一趋
朝宰臣即每日中書視事
四年正月勅自京以東幅員千里水潦為沴流亡漸多
宜自今月三日後避正殿减膳撤樂省費以答天譴應
去年絰水决處鄉村有不逮及逃移人戶差科夏秋兩
稅及諸折科委逐處長吏切加點檢並與放免仍一年
内不得雜差遣應在京及諸縣有停住斛斗並令减價
出糶以濟公私如在遵守仰具奏聞
長興三年七月諸州大水宋亳潁尤甚宰臣奏曰今秋
宋州管界水灾最甚人戶流亡粟價暴貴臣等商量請
於本州出斛斗依時價出糶以救貧民兼大水之後頗
且宿麥窮民不辦種子亦望本州據人戶等第支借麥
種自十石至三石候来年收麥據原數却令收納從之
清泰元年九月連雨害稼詔曰久雨不止禮有祈禳禜
都城門三日不止仍祈山川告宗廟社稷宜令太子賓
客李延範等禜諸城門太常卿李懌等告宗廟社稷
晉天福四年七月西京大水伊洛瀍澗皆溢壊天津橋
八月河决博平甘陵大水
六年九月河决於滑州一溉東流居民登邱冡為水所
隔詔所在發舟船以救之兖州濮州界皆為水所漂溺
命鴻臚少卿魏玭將作少監霍廷讓右領衛將軍安璿
右統衛將軍田畯于滑濮澶鄆四州檢河水所害稼并
撫問遭水百姓兖州又奏河水東流闊七十里水勢南
流入沓河及揚州河至七年三月命宋州節度使安彦
威率丁夫塞之河平建碑立廟於河决之所七年四月
詔曰近年已来大河頻决漂蕩戶口妨廢農桑言念蒸
民用茲凋弊凡居牧守皆委山河既在封圻所宜專切
今後宜令&KR1842;河廣晉府開封府尹逐處觀察坊禦使刺
吏等並兼河堤使名額任便差選職員分擘勾當有堤
堰怯薄水勢冲注處預先計整不得臨時失於防護
開運元年六月黃河洛河泛溢壊堤堰鄭州原武滎澤
縣界河决
周廣順三年七月暴風雨京師水深二尺壊墻屋不可
勝計諸州皆奏大雨所在河渠泛害稼
三年六月諸州大水襄州漢江泛溢壊羊馬城大城内
水深一大五尺倉庫漂盡居人溺者甚衆
火
後唐天成四年十一月汝州火燒羽林軍營五百餘間
(先是司天奏熒惑入羽林請京師偹火至是應之)
長興二年四月汴州封禪寺門上忽有火起沿燒近寺
廬舍相次黎福縣亦火
三年十二月懷州軍營内三處火光自起人至即滅不
焚廬舍
晉天福三年十一月襄州奏火焚居民千餘家
周顯德五年四月吴越王錢宏俶奏十日夜杭州火焚
燒府署殆盡上命中使賫䛇恤問
蝗
梁開平元年六月許陳汝蔡潁五州蝝生有野禽羣飛
蔽空食之皆盡
後唐同光三年九月鎮州奏飛煌害稼
晉天福七年四月山東河南關西諸郡蝗害稼至八年
四月天下諸道州飛蝗&KR0675;稼食草木葉皆盡䛇州縣長
吏捕蝗華州節度使楊彦珣雍州節度使趙榮命百姓
捕蝗一斗以禄粟二斗賞之(時蝗旱相繼人民流遷飢者盈路關西餓莩尤甚死)
(者十有七八朝廷以軍食不充分命使臣諸道括借粟麥晉氏自此衰矣)
漢乾祐元年七月青鄆襄齊濮沂密邢曹皆言蝝生開
封府奏陽武雍邱襄邑等縣蝗開封尹侯益遣人以酒
肴致祭尋為鸜鵒食之皆盡(勅禁羅弋鸜鵒以其有吞蝗之異也)
二年五月博州奏有蝝生化為蝶飛去宋州奏蝗一夕
抱草而死差官祭之復命尚書吏部侍郎段希堯祭東
岳太府卿劉皥祭中岳皆慮蟲螟故也
木冰
漢天福十二年十一月二日旦天大昏霧木有冰至十
一日霜露著草皆為冰(時魏府杜重威叛命車駕親征駐蹕城下其月二十七日杜重)
(威乞降至来年正月二十七日高祖崩)
周廣順三年十一月一日雨大冰(其月命宰臣馮道奉迎太廟神主赴東京)
(新廟是日上親迎神主于西郊至來年正月十七日太祖崩)
雜灾變
後唐同光三年九月丁未夜徧天隂雲北方有聲如雷
雉皆雊俗呼曰天狗墜
天成二年二月己酉日中有黑氣狀如雞卵
其年十二月壬辰酉時西南方有赤氣如火燄約二千
里(占者云不出二年其下當有大兵)
應順元年四月九日白虹貫日(是日愍帝遇弑于衛州)
清泰元年十月辛未已時有雉金色自南飛入中書止
于政事堂屋脊上吏驅之不去良久北飛于民家得之
(其月僕射平章事李愚罷相守本官吏部尚書劉昫罷相守右僕射)
三年三月有蛇鼠鬥于獅子門外鼠殺蛇(其年晉高祖起義兵于太原)
晉天福二年正月二日夜初北方有赤氣西及亥地東北
至丑地南北闊三丈狀如火光赤氣内見紫微宫及北斗
諸星至三點後内有白氣數條次行至西夜半子時方散
開運元年正月乙未大霧中有紅白相偶(占者云海淫所興其將有)
(戰時車駕在温州與契丹相守)
其年七月一日改元開運是夜大雷雨明德門内井有
石槽槽有龍首其夕漂川十數步而龍首斷焉(占者云石國姓)
(也而龍首斷焉大不吉之象晉祚果絶于開運)
開運二年正月東京封邱門外石壕内有文若大樹花
葉芬敷之狀相連數十株宛若圖畫(唐景福中盧彦威鎮滄州壕水如此)
(時有高泥謂州人曰時將不安宜速避之至光化元年果有幽州為劉仁恭所陷)
漢乾祐元年三月中書門衛厨釜鳴者七(是月中書侍郎平章事李)
(濤罷免勒歸私第)
三年正月有狐去明德門樓獲之比常狐毛長腹剰二尺
其年閏五月癸巳京師西北風暴雨至戴委門外壊營
舍凡幾吹鄭門門扉起十餘步落拔大樹數十震死者
六七人平地水深尺餘(其年十一月帝與左右郭永明等同謀大臣楊邠王章史宏肇等至其月二十一日隠帝遇害)
周廣順三年六月河南河北諸州旬日無鳥既而聚澤
潞之間山谷中集于林木壓樹枝折(是年人疾疫者甚衆至顯德元年河)
(東劉崇為周師所敗伏屍流血故先萌其兆)
顯德元年三月潞州高平有鵲巢于縣郭之南平地巢
中七八雛
六年二月癸巳有一人敝衣冠闌入中書升政事堂吏
叱之曰爾何人據牀而坐何人遣爾至此其人曰宋州
官家教我來此吏具其事白于宰臣宰臣密令遣之尋
不知所適(其年六月十九日世宗崩明年正月四日大宋受命)
其年六月辛卯辰巳間京師天地晦冥澍雨驟降雨中
有腥氣(是日世宗崩)
雜錄
後唐同光二年九月司天奏請禁天下造私歷者從之
周廣順三年八月勅自今後元象器物天文圖書䜟記七曜
歷太一雷公式法等私家不得有及衷私傳習有者並須焚毁
司天臺翰林院本司職員不得以前代所禁文書出入借人
傳寫其諸時日五行占筮之書不在禁限每年歷日須候夲司
再造算奏定方得雕印本司不得衷私示外如是准律科罪
顯德三年八月勅應諸色隂陽占卜書宜令司天臺翰
林院集官詳定其書如是曾經前代聖賢行用合正道
者只可存留其有淺近妖妄不依典據者並可毁廢
功臣
梁開平三年十月詔曰太保韓建每月旦十五日入閣
稱賀即令赴朝參餘時弗入見(示優禮也)
乾化元年正月勅許昌雄鎮太保韓建朕用之布政民
耕盗止久居其位庶可勝殘矣宜令中書門下不計年
月勿議替移
後唐同光三年八月内詔冊吴越王錢鏐其印宜以吴
越之
天成四年六月勅故平盧軍節度使霍彦威勲名顯著
宅兆已營爰遵定諡之規俾議送終之制宜以三公禮
葬
長興二年四月詔曰周崇呂望有尚父之榮漢重蕭何有
不名之禮錢鏐冠公侯之位疏吳越之封宜示異恩俾
當縟禮其錢鏐宜賜不名
其年六月以唐文正公魏徵八代孫韶爲涇州安定縣
主簿
晉天福二年七月以唐忠武公李晟五代孫艥爲將仕
郎耀州司尸参軍
封建
梁開平元年四月封河南節度使馬殷爲楚王五月封
河南尹張全義爲魏王兩浙節度使錢鏐爲吳越王皇
兄全昱為廣王(依舊守太師政任)皇從子友謙爲冀王友諒爲衡王友能
爲惠王友誨爲邵王
二年正月追封皇從子友寧爲安王友倫爲密王五月
封滄州節度使劉守文爲大彭郡王幽州節度使劉守
光爲河間郡王許州節度使馮行襲爲長樂郡王
三年二月追封靈武節度使韓遜爲潁州郡王四月追
封易定節度使王處直爲北平王福建節度使王審知
爲閩王唐州節度使劉隱爲南平王同州節度使劉知
俊爲大彭郡王山東南道節度使楊師厚爲宏農郡王
追封故河中節度使王重榮爲晉王七月進封幽州節
度使劉守光爲燕王
四年四月進封廣州節度使劉隱爲南海王追封皇兄
存爲朗王六月追封皇伯義方爲潁王皇叔義譚爲韶
王
乾化元年五月進封延州節度使高萬興爲渤海郡王
二年二月追封故魏博節度使羅宏敬爲趙王
後唐同光元年十一月進封延州節度使高萬興爲北
平王
二年二月改封河南尹判六軍諸衛事張全義爲齊王
三月進封荆南節度使高季興爲南平王四月封夏州
節度使李仁福為朔方王
天成二年五月封福建節度使王延鈞爲琅琊王六月
封湖南節度使馬殷爲楚國王
三年七月追封僞蜀主王衍爲順正公(以諸侯禮葬)追封福
建節度使王延鈞爲閩王
長興四年二月封東西兩川節度使孟知祥爲蜀王五
月封皇從子從温爲兗王從敏爲涇王從敏爲涇王追
封故夏州節度使李仁福爲虢王七月進封兩浙節度
使錢元瓘爲吳王
應順元年五月封荆南節度使高從誨爲南平王湖南
節度使馬希範爲楚王追封兩浙節度使錢元瓘爲吳
王
清泰二年六月封幽州節度使趙德均爲北平王青州
節度使房知温爲東平王七月封鳳翔節度使李從曮
爲西平王
晉天福元年十二月追封故東丹王李贊華爲燕王
二年五月封魏博節度使范延光爲臨清王青州節度
使王建立爲臨淄王封鳳翔節度使李從□爲岐王十
一月進封兩浙節度使錢元瓘爲吳王追封故隴西王
李嗣昭為韓王
三年四月進封鳳翔節度使李從□爲秦王青州節度
使王建立爲東平王八月進封鄆州節度使范延光為
高平郡王
五年三月進封昭義節度使王建立爲韓王九月進封
青州節度使楊光遠爲東平王十一月進封福建節度
使王延羲爲閩國王
六年正月追封皇弟敬爲通王十一月封兩浙節度使
錢宏俶爲吳越國王
七年正月追封皇弟德爲福王殷爲通王
八年二月追封淄青節度使楊光遠爲壽王
漢天福十二年七月封湖南節度使馬希廣爲楚王十
月封魏博節度使高行周爲鄴王七月追封故韓王王建
立爲秦王
二年十一月封兩浙節度使錢宏俶母吳氏爲順德夫
人
三年十二月追封故順德太夫人吳氏爲恭懿夫人其
年八月封兩浙節度使錢宏俶爲嗣吳越國王
周廣順元年正月進封鄆州節度使高行周爲齊王封
山南東道節度使安審𤦺爲南陽王淄青節度使符彦
卿爲淮陽王夏州節度使李彛殷爲隴西郡王荆南節
度使高保融爲渤海郡王靈武節度使馮暉爲陳留郡王
追封故樞密使楊邠爲宏農郡王故三司使王章爲琅
琊郡王故侍衛親軍馬步軍都指揮使史宏肇爲鄭王
四月追封故許州節度使劉信爲蔡王
二年六月追封故靈武節度使馮暉爲衛王八月追封
故齊王高行周爲秦王
顯德元年正月追封山南東道節度使南陽王安審𤦺
爲陳王淮南王符彦卿爲衛王渤海郡王高保融爲南
平王隴西郡王李彛殷爲西平王四月追封故中書令
馮道爲瀛王七月進封衛王符彦卿爲魏王六年二月
追封故陳王安審𤦺爲齊王
雜錄
後唐天成元年七月中書門下奏湖南節度使馬殷封
楚國王禮文不載國王之制請約三公之儀用竹冊從
之
封嶽瀆
梁開平元年九月封鎮東軍神祠為崇福侯(從兩浙奏也)
其年十一月封福州閩縣玷𤦺里石廟為昭福祠(從福建奏)
(也)
後唐長興二年七月封故閩越王無諸為富義王(從福建節)
(度使王延鈞奏也)
四年七月封泰山三郎為威雄大將軍(時上不豫劉遂清引泰山僧進)
(風藥用之小康其僧請封泰山三郎遂從之時以為妖惑之甚)
清泰元年六月封吳岳成德公為靈應王(初廢帝在鳳翔將謀入纂)
(大位潜令人禱吳嶽冀獲資助及即尊位乃詔有司别議尊崇中書門下奏唐天寳十載正月封吳山為成德)
(公與沂山會稽毉巫閭同封至至德二年十二月改吳山為嶽祠享官屬一同五嶽今國家以祈禱靈應宜示)
(殊禮臣等商量請為靈應王從之)
其年十一月勅杭州護國廟故封崇德王城隍神改封
順義保寧王銅官廟改封福善通靈王湖州城隍神封
阜俗安城王越州城隍封興德保閩王(從两浙節度使錢元瓘奏也)
晉天福二年五月勅青草湖廟安流侯改封廣利公洞
庭湖廟改封靈濟公磊石廟昭靈侯改封威顯公黃陵
二妃懿節廟改封昭烈廟(從湖南節度使馬希範奏也)
其年八月勅唐魏國公李靖宜封靈顯王(按史傳鄭州東坡田後魏)
(孝文皇帝賜僕射李仲顯俗因呼為僕射陂仍立祠廟宇祀綿遠時俗誤傳為李靖祠明宗征朱守殷經過制)
(贈太保遣左散騎常侍蕭希甫就行冊命仍立石記於廟因為唐衞公李靖之祠暨今封王盖傳習之誤也)
七年十月封襄州利市廟為顯正王
漢乾祐三年八月封蒙州城隍神為靈感王(從湖南節度使馬希)
(範奏也)
五代會要卷十一
