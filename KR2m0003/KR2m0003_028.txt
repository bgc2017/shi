五代會要卷二十八
宋王溥撰
諸色料錢下
後唐同光三年二月十五日租庸院奏諸道州縣官并
防禦團練副使判官等俸料各據逐處具到事例文帳
内點檢舊來支遣則例錢數不等所請折支物色又加
錢數不定難為勘會今除東京管内州縣官見支折支
課錢且依舊外其三京并諸州於舊日支遣錢數等第
重定則例兼切循本朝事體防禦團練副使判官外其
餘推巡以下職員皆是本處自要辟請圓融月俸贍給
亦乞依舊規繩省司更不支給錢物謹具如後
防禦團練副使判官副使逐月料錢三十千貫判官逐
月二十千貫
刺史州元無副使有者請廢其軍事判官所有月俸亦
是刺史已俸内支贍
三京少尹支料錢逐月三十千貫赤縣令每月正受支
料錢二十五千貫考滿并攝比正官支一半主簿每月
正授支料錢一十二貫考滿并攝比正官支一半
畿縣令每月正授支料錢二十千貫考滿并攝比正官
支一半主簿每月支料錢一十千貫考滿并攝比正官
支一半
司錄參軍每月正授支料錢三十千貫考滿并差攝比
正官支一半
諸曹判司官每月正授支料錢一十二千貫考滿并差
攝比正官支一半
文學每月正授支料錢五千貫考滿并差攝比正官支
一半
參軍每月正授支料錢五千貫考滿并差攝比正官支
一半諸州府錄事參軍各依逐州上縣令支州判司各
依上縣主簿支
一萬戶以上縣令每月正授支料錢二十三千貫考滿
并差攝比正官支一半主簿每月正授支料錢一十三
千五百貫考滿并差攝比正官支一半
九千戶以上縣令每月正授支料錢二十二千貫考滿
并差攝比正官支一半主簿每月正授支料錢一十二
千貫考滿并差攝比正官支一半
八千戶以上縣令每月正授支二十一千貫考滿并差
攝比正官支一半主簿每月正授支一十一千五百貫考滿
並差攝比正官支一半
七千戶以上縣令每月正授支二十千貫考滿并差攝
比正官支一半主簿每月正授支一十一千貫考滿并
差攝比正官支一半
六千戶以上縣令每月正授支一十九千貫考滿并差
攝比正官支一半主簿每月正授支一千五貫考滿并
差攝比正官支一半
五千戶以上縣令每月正授支一十八千貫考滿并差
攝比正官支一半主簿每月正授支一十千貫考滿并
差攝比正官支一半
四千戶以上縣令每月正授支一十七千貫考滿并差
攝比正官支一半主簿每月支九千五百貫考滿并差
攝比正官支一半
三千戶以上縣令每月正授支一十六千貫考滿并差
攝比正官支一半主簿每月正授支九千貫考滿并差
攝比正官支一半
二千五百戶以上縣令每月正授支一十五千貫考滿
并差攝比正官支一半主簿每月正授支八千五百貫
考滿并差攝比正官支一半
二千戶以上縣令每月正授支一十四千貫考滿并差
攝比正官支一半主簿每月正授支八千貫考滿并差
攝比正官支一半
一千五百戶以上縣令每月正授支一十三千貫考滿
并差攝比正官支一半主簿每月正授支七千五百貫
考滿并差攝比正官支一半
一千戶以上縣令每月正授支一十二千貫考滿并差
攝比正官支一半主簿每月正授支七千貫考滿并差
攝比正官支一半
五百戶以上縣令每月正授支一十一千貫考滿并差
攝比正官支一半主簿每月正授支六千五百貫考滿
并差攝比正官支一半
五百戶以下縣令每月正授支一十千貫考滿并差攝
比正官支一半主簿每月正授支六千貫考滿并差攝
比正官支一半
右租庸使奏重定料錢州例如前如諸道舊有取用處
今後不得占留開破並依百姓例輸稅奉勅宜依
長興二年閏五月起居郎曹琛奏文武兩班或請假歸
寧或卧疾未頓才住班簿便住料錢伏乞特降勅命者
勅今後文武官請准式歸寧給假及疾病者并許支給本
官料錢其月二十四日勅諸道行軍司馬副使判官
以下賓寮等考滿未有替人宜令並全支俸料元不在
省司給俸者不在此例
清泰元年七月勅洋王從璋涇王從敏每月各給料錢
一百千米麥各五十石傔人衣粮各五十分馬五十五
匹草粟(二王自方鎮入朝洛陽私第故冇是給賜)二年十月將作監丞襲
封介國公宇文頡奏蒙恩襲封除官無襲爵俸給詔
特給本官俸
晉天福六年二月勅諸衛上將軍逐月加俸錢二萬
漢乾祐三年七月十六日勅節文諸道州府令錄判官
主簿宜令等第支與俸戶逐戶每月納錢五百與除二
税外免放諸雜差遣不得更種職所定俸戶於中等無
色役人戶内置不得差令當直及赴衙參如有闕額及
不逮明申州府差填不得衷私替換若是令錄判司主
簿除本分人數外剩占俸戶及令當直手力更納料錢
並許百姓陳告其陳告人與免戶下諸雜差徭所犯人
追毁告身更加力役如令佐錄事參軍内有員闕州府
差攝亦依例支與俸錢差攝曹官不得一例供破定例
如後三千戶以上縣令逐月一十二千主簿六千
二千戶以上至三千戶以下縣令九千主簿五千一
千戶以下縣令六千主簿四千錄事參軍判司依本
部内戶口取最多縣令例支破其錄事參軍依奏縣令
例判司依主簿例
周廣順元年四月勅牧守之任委遇非輕分憂之務既
同制祿之數宜等自前有富庶之郡請給則優或邊遠
之州俸料素簿以至遷除之際擬議亦難既論資序之
高卑更患祿秩之升降宜分多益寡均利同思冀無黨
偏以勸勲效今重定則例諸州防禦使料錢二百千祿
粟百石食鹽五石馬十匹草粟元隨三十人衣糧團練
使料錢一百五十千禄粟七十石食鹽五石馬十匹草
粟元隨三十人衣糧刺史料錢一百千禄粟五十石食
鹽五石馬五匹草粟元隨二十人衣糧仍取今年五月
一日後到任者依前定例支其以前在任者所請如故
顯德五年十二月中書奏諸道州府縣官及軍事判官
一例逐月各據逐處主戶等第依下項則例所定料錢
及米麥等取顯德六年三月一日後起支其俸戶並停
廢
一萬戶以上縣令逐月料錢二十千米麥共五石主簿
料錢一十二千米麥共三石
七千戶以上縣令逐月料錢一十八千米麥共五石主
簿料錢一十千米麥共三石
五千戶以上縣令逐月料錢一十五千米麥共四石主
簿料錢八千米麥共三石
三千戶以上縣令逐月料錢一十二千米麥共四石主
簿料錢七千米麥共三石
不滿三千戶縣令逐月料錢一十千米麥共三石主簿
料錢六千米麥共二石
五萬戶以上州司錄事參軍及兩京司錄每月料錢二
十千米麥共五石司戶司法每月料錢一十千米麥共
三石
三萬戶以上州司錄事參軍每月料錢一十八千米麥
共五石司戶司法每月料錢八千米麥共三石
一萬戶以上州司錄事參軍每月料錢一十五千米麥
共四石司戶司法每月料錢七千米麥共三石
五千戶以上州司錄事參軍每月料錢一十二千米麥
共四石司戶司法每月料錢六千米麥共二石
不滿五千戶州司錄事參軍每月料錢一十千米麥共
三石司戶司法每月料錢五千米麥共三石
諸司軍事判官一例每月料錢一十千米麥共三石
右諸州府京百司内諸司州縣官課戶莊戶俸戶柴炭
紙筆戶等望令本州及檢田使臣依前項指揮勒歸州
縣候施行畢具戶數奉聞仍差本州判官精細點數後
差使臣覆視及有人論訴稱有漏落抵罪在本州判官
及干繫官與如今後更有人戶願充此等戶者便仰本
州勒死軍戶配本州牢城服役從之六年十二月詔
諸道州府攝官起今後支給本所諸官俸錢之半
迴鶻
迴鶻本牙在天德西北娑陵水上距長安六千九百里
唐天寳中安禄山犯闕有助國討賊之功累朝尚主自
天驕會昌初其國為黠戛斯所侵部族擾亂乃移帳至天
德振武間又為石雄劉沔所襲破之後為幽州節度使
張仲武所攻餘衆西奔歸于吐番吐番處之甘州其後
時通中國世以中國為舅朝廷每賜書詔亦嘗以甥呼
之
梁乾化元年十一月遣都督周易言等入朝進貢太祖
御朝元殿引對以易言為右監門衛大將軍同正弟略
麥之石論思並為左千牛衛將軍同正李屋珠安鹽上
並為右千牛衛將軍同正仍以左監門衛上將軍楊治
為左驍衛上將軍充押領迴鶻還番使通事舍人仇元
通為判官厚錫繒帛押領歸國又賜其入朝僧凝盧宜
季思宜延錢等紫衣
後唐同光二年四月其本國權知可汗仁美遣都督李
引釋迦副使田鐵林都監楊福安等共六十六人來貢
方物并獻善馬九匹莊宗召對於文明殿乃命司農卿
鄭質將作少監何延嗣持節冊仁美為英義可汗至其
年十一月仁美卒其弟狄銀嗣立遣都督安千想等來
貢狄銀卒呵咄欲立亦遣使來貢名馬
天成三年二月其權知可汗仁裕遣都督李阿山等一
百二十人入貢明宗召對於崇元殿賜物有差其年三
月命使冊仁裕為順化可汗四年又遣都督製撥等二
人來朝授製撥等懷化司戈遣令還
長興元年十二月遣使翟米思三十餘人進馬八十匹
玉一團四年七月復遣都督李末等三十人入朝進白
鶻一聯明宗召對於廣夀殿厚加錫賚仍命解放其鶻
清泰二年七月遣都督陳福海以下七十人進馬三百
六十匹玉二十團至八月勅迴鶻朝貢使密錄都陳福
海可懷化郎將副使達奚相温可懷化司階監使屈密
錄阿撥可歸德司戈判官安均可懷化司戈
晉天福三年十月遣使都督李萬全等朝貢以萬全為
歸義大將軍監使常福德為順化將軍四年三月又
遣都督拽里敦來朝兼貢方物其月命衛尉卿邢德昭
持節就冊為奉化可汗貢良馬一百匹并白玉團白玉
鞍轡等謝其封冊
漢乾祐元年五月遣使李屋等入朝貢物并白玉藥物
等七月以入朝使李屋為歸德大將軍副使安鐵山監
使未相温並為歸德將軍判官翟毛歌為懷化將軍
周廣順元年正月遣使并摩尼貢玉七十七團白㲲豹
㲠牛尾藥等物先是晉漢以來迴鶻每至京師禁民勿
私相易其所有寳貨皆中賣入官私下市易者罪之至
是太祖命除去舊法每迴鶻來者私下交易官中更不
禁詰由是玉之價直十損八七
顯德六年二月又遣使朝貢獻玉并硇砂等物皆不納
所入馬量給價錢時上以玉雖寳珍無益國用故因而
却之
吐渾
吐渾本吐谷渾也唐咸通中其長有赫連鐸者從太原
節度使康承訓平徐方有功朝廷授振武節度使復
盜據雲中後唐太祖逐之乃歸幽州李□儔其部族散
居蔚州界立為部長其民不常有白承福者自同光初代
為都督依中山地石門為柵莊宗賜其額為寧朔奉化
兩府以都督為節度使仍賜承福姓李名紹魯其畜牧
就善水草丁壯常數千人羊馬生息入市中土朝廷常
存恤之
後唐天成三年二月其都督李紹魯等遣使進馬一百
二十匹明宗嘉之賜紹魯竭忠建策興復功臣金紫光
祿大夫檢校太保至四年八月其首領念公山來朝貢
其年十月别部首領薛冀堆進狀乞授嵐州刺史明宗
在藩時常與冀堆有舊欲許之樞密使安重誨力諫乃
止至長興元年三月竟以冀堆為嵐州刺史仍賜名萬
通
清泰三年五月以寧朔奉化兩府留後白可久起授檢
校司徒副使赫連海龍檢校尚書左僕射兩府大夫李
鐵匱檢校尚書右僕射
晉天福元年高祖以契丹冊立之功割雁門以北及幽
州之地以賂之繇是吐渾部族皆隸於契丹其後苦契
丹之虐政部族皆怨之後為鎮州節度安重榮所誘乃
背契丹率車帳羊馬取其臺路歸國契丹大怒以朝廷
招納叛亡遣使責讓六年正月晉高祖命供奉官張澄
各率兵二千搜索并鎮忻代四州山谷吐渾還其舊地
然亦以契丹誅求無厭心不平之命漢高祖出鎮太原
潛加慰撫其年五月其大首領白承福及麾里念虎里
赫連功經等來朝九月又遣首領白可久來朝少主嗣
位絶契丹之好數召其部長入朝厚加錫每大讌會皆
命列賜坐於勛臣之次至開運中捍敵於澶州召承福
等率其部衆從行屬歲多暑熱部下多死復遣歸太原
移帳於嵐石州界然承福馭下無法多干軍令其族子以
白可久名在承福之亞因牧馬率本帳北遁契丹授以
官爵復遣潛誘承福承福亦思叛去事未果漢祖知之
乃以兵環其部族擒承福與族白鐵匱赫連海龍等五
家共四百餘人伏誅籍其牛馬命别部長王義宗統其
餘屬
奚
奚本匈奴别種即東徼之地人物風俗與突厥同族有
五姓一曰約羅部管縣六二曰伯特部管縣四三曰敖
拉部管縣六四曰美嘉部管縣四五曰綽羅部所管縣
三每部有刺史每縣有令首長號奚王唐制兼饒樂府
都督居隂凉州東去營府五百里南去幽州九百里幽
州置饒樂府長史一人監之人馬約二萬後徙居琵琶
川在幽州東北數百里出古北口地宜羊馬羊則純墨
馬則前蹄堅善走以馳獵為務逐獸高山自下而上其
勢若飛語與契丹小異㸑以平底瓦鼎煮穄為粥既餁
以寒水解之而食每春借邊民之荒田種穄秋熟方來持
穫畢則窖於山下人莫知其處所以木為碓斷椽為臼
所受不過一斗自天祐初契丹兵力漸盛室韋奚霫皆
受制焉故奚之部族為契丹代守邊土甚慮其虐其首
領竒珠怨之以别部内附徙於媯州依北山而居漸至
數千帳故有東西奚之號竒珠卒其子薩喇代立後唐
莊宗破幽州賜薩喇姓李名紹威
後唐同光元年十二月遣使朝貢三年九月以莊宗
誕節至遣使表貢方物
天成四年薩喇因剪爪傷乃卒其子蘇庫代立亦時遣
使入朝
清泰三年七月其首領逹爾罕遣都爾嘉奏其王蘇庫
謀叛欲附契丹已處置訖權知部落廢帝降詔以慰
撫之
晉天福元年高祖以契丹有助立之功割雁門以北及
幽州之地以賂之繇是奚之部族復隸於契丹自後常
為契丹之所役屬
開運三年十二月契丹犯闕其王伊喇以所部兵屯於
洛陽及虜主死隨衆北遁
五代會要卷二十八
