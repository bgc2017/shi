五代會要卷三十
宋王溥撰
吐番
吐番在長安西八千里本漢西羌之地其種落莫知所
出或云南凉禿髮利鹿孤之後其子孫以禿髮為國號
語訛託謂之吐番國人號其主為贊普置大論小論以
統理國事無文紀刻木為約其國王與臣下一年一小
盟三年一大盟其俗隨畜牧不常其居然亦有城郭都
城號邏些城屋皆平頭貴人處于大毡帳謂之排廬不
知節候以麥熟為歲首唐貞觀中嘗來朝貢自後吞併
諸番兵力日盛屢為邊患河西隴右之地悉為所取至
大中初其國亂朝廷復得六關之地至唐室末又為侵
據唐分天下為十道河西隴右三十三州凉州最為大
鎮土地沃壤人物繁庶開元天寳中置八監牧馬三十
萬雜畜稱是其西復置安西都護府距長安八千里羈
縻西番三十國軍鎮監務大小三百餘戍守之兵皆取
凉州節度及安祿山犯關肅宗在靈武盡召河西戍卒
收復兩京吐番乘虚遂襲取凉隴華人百萬陷於邊外
開成之際朝廷遣使還番過凉肅瓜沙城邑如故華人
見漢旌使齊夾迎泣訴問皇帝還念陷番生靈否當時
已經再世雖語言小訛而衣服未改至今凉州漢戶猶
稱上代是鄆州戍卒每帥守關則請命于朝廷
梁開平二年正月遣使朝貢二月以吐番入朝使嗢末首
領杜論悉伽社論心為左領軍衛將軍同正嗢末蘇論
乞祿為右領軍衛將軍同正
乾化元年十一月又遣使來朝召對于朝元殿賜金帛
等遣之
後唐天成二年十二月遣使野利延孫等入貢并番僧
四人持番書二封人莫識其字三年正月以入朝使
野利延孫等六人並為歸德將軍其年九月又遣使朝
貢以入朝使閻薛羅等三人並為歸德司戈十二月
又以入朝使薛謁薛王子撥邅為歸德郎將首領十人
並為歸化司戈四年九月西凉府番官揆心等來朝
十月首領掇里忙布藺邅等來朝並授歸德司戈
長興三年二月又遣使朝貢三月以朝貢使北廂首領
野利閭心為歸德大將軍右廂首領籛心為歸化郎將
軍中廂首領季讀等並為歸德司候重云都督對兒六
突兒難等並為歸德司陛其年七月復遣使入朝引對
于端明殿間本番牙帳去京師遠近對曰在涇州西二
千里四年十一月遣使來貢召對于内殿賜以金帛
仍各賜虎皮一張
晉天福四年十月罷延族大首領聶褒郎彝磨標昌訶
尤羅祗褒等率其屬朝貢
周廣順二年九月河西節度使申師摩(一作厚)奏吐番首領折
通支等請加恩命其月勅以吐番左廂押番副使折通
支右廂崔虎心並授銀青光祿大夫檢校工部尚書楊
妃谷大首領沈念般授懷化大將軍左廂大首領籛于
閔篤為歸德大將軍沒林葛于疑盧伴邅折通窮羅並
為懷化大將軍右廂大首領鹿悉迦阿羅兵騷奴並為
歸德大將軍沈念般粃與龍文温元積並為懷化大將
軍中廂首領岳阿西安九十並為懷化大將軍又奏自
涇州安國鎮至西涼府沿路三處控扼各立州各欲補
大首領為刺史又管蕃界部落大首領三十餘人各賜
空名告身並從之
高麗
高麗本扶餘之别種其國都平壤城即漢樂浪郡之故
地在京師東五千一百里東渡海至于新羅西北渡遼
水至于營州南渡海至于百濟北至靺鞨東西三千一
百里南北一千里其官大者號大對盧比一品總知國
事三年一代若稱職者不拘年限對盧以下官總十二
級置外州縣六十餘大城置傉薩一人比都督小城置
通使一人比刺史其下各有僚佐分曹掌事其王以白
羅為冠白皮小帶咸以金飾其俗多淫祀事靈星可汗
箕子等神國城東有大隧名曰隧神常以十月王自祭
之俗好經書至于庶賤之家各于衢路造大屋謂之局
堂子孫晝夜讀書習射前王姓高氏世通中國常遣朝
貢
後唐同光三年十一月遣使廣評侍郎上柱國韓申一
副使春部少卿朴巖來貢方物至四年正月授韓申一
朝散大夫試殿中監朴巖朝散郎試秘書郎
天成四年八月復遣廣平侍郎張翂等五十二人來朝
貢銀香獅子銀爐金裝版鏤雲星刀劒烏突金銀鷹縧
鞲白紵白毡頭髮人參香油銀鏤剪刀鉗鈸松子等
長興三年二月復遣使大相王儒來朝其年六月權
知國事王建為特進檢校太保使持節元莬州都督充
大義軍使兼御史大夫上柱國高麗國王七月又以其
妻柳氏為河東郡夫人
清泰三年十二月遣使禮賓卿邢順等來朝貢三年
三月以入朝使禮賓卿邢順試將作少監副使崔遠試
少府監主簿其年又遣使王子大相王規等來貢方
物以大相王規為檢校尚書右僕射副使廣評侍郎崔
禹試將作監其隨行節級等三十餘人並授司戈司陛
等職
晉天福三年八月清州奏高麗國宿衛質子王仁翟乞
放歸鄉里從之四年九月復遣廣評侍郎邢順等七
十二人來貢方物六年八月其國王復遣廣評侍郎
(闕)其國王建為開府儀同三司檢校太師使持節元莬州
都督充大義軍使高麗國王命國子博士謝攀持節就
冊之八年復遣王子大相王申等來
開運元年正月以入朝使王子大相守倉部令上柱國
賜紫金魚袋王申一為檢校尚書右僕射正朝守廣評
侍郎柱國丹金魚袋柳迥訓檢校禮部尚書守廣評郎中
韓李康試少衙卿守廣評郎中朴立信試大府少卿守
兵部主事韋安試將作監主簿以進奉賀登極使丕朝
前守廣評侍郎柱國丹金魚袋金仁逢可檢校工部尚
書副使禮賓卿柱國丹金魚袋金裕可試大府卿判官
兵部郎中張規可試衛尉少卿二年其國主王建卒
其子武嗣位十月遣使廣評侍郎朝立珪副使前禮賓
卿金廉等一十八人來朝十二月以權知高麗國事王武為
特進檢校太保使持節元莬州都督充大義軍使兼御史
大夫高麗國王仍命光祿卿范光政太子洗馬張李凝
就行册命王武者王建之子本國中大族國人推而為
主有智勇兵力日盛以兵併三韓百濟之地東方君長
最為雄盛漢乾祐末王武死其子王昭代立
周廣順元年正月遣廣評侍郎徐逄等九十七人來朝
貢二月以權知高麗國事王昭為特進檢校太保使持
節元莬州都督充大義軍使兼御史大夫高麗國王仍命衛
尉卿劉□通事舍人顧彦浦持節冊之劉□尋卒于路
顧彦浦溺海而死二年九月復以太僕少卿王演借
衛尉卿充高麗國冊禮使右衛率府吕繼贇借將作少
監充副使
顯德三年十月復遣使王子大相王融來貢方物又
遣廣評侍郎荀質來賀登極其年十二月授其
國王王昭開府儀同三司檢校太師高麗國王五年
六月命尚書水部員外郎韓彦卿尚輦奉御金彦
英使于高麗因命賫帛數千疋就彼市銅以備鑄
錢之用六年正月又遣其臣王子佐丞王兢佐伊
皇甫魏光等貢名馬織成衣襖弓劍等其年八月
遣使進别序孝經一卷越王孝經新義八卷皇靈孝
經一卷孝經雌圖三卷(别序者記孔子所生及弟子從學之事新義者以越)
(王為問同以什疏文之是非皇靈者止說延年辟灾之事及志符文乃道書也雌圖者止說月之環暈星)
(之彗孛災異之應乃䜟緯之書也)其年十一月遣使貢銅五萬斤
紫白水精各二千顆
渤海
渤海靺鞨本高麗種唐總章中高宗平高麗徙其人
散居中國置州縣于遼外就平壤城置安東都護府
以統之至萬歲通天中契丹李萬榮反攻陷營
府冇高麗别種大舍利乞乞仲象(大姓舍利官乞乞仲象名也)
與靺鞨反人乞四比羽走保遼東分王高麗故地則
天封乞四比羽許國公大舍利乞乞仲象震國公乞
四比羽不受命則天命將軍李楷固臨陣斬之時
乞乞仲象已死其子大祚榮繼立併有比羽之衆勝
兵下戶四千餘保據挹婁故地至聖歴中稱臣朝貢
中宗命侍御史張行岌就往宣慰號其都為忽汗
州以祚榮為忽汗州都督封渤海郡王國自稱渤海
其俗呼其王為可毒失對面呼聖王牋表呼基下父
母老王曰大妃妻曰貴妃長子曰副王諸子曰王子
氏以為大酋長唐室朝貢不絶
梁開平元年五月其王大諲譔遣王子大昭順來貢方
物至二年又遣殿中少令崔禮光來朝三年三月遣
其相大誠諤來朝兼貢女口
乾化二年五月又遣王子大光贊來朝貢方物太祖厚
有錫賜
後唐同光二年正月遣王子大禹謨来朝五月又遣
王子大元讓来朝莊宗賜金綵以遣之八月又遣學
堂親衛大元謙試國子監丞三年二月又遣使裴璆
貢方物進細女口五月以入朝使政堂省守和部少
卿賜紫金魚袋裴璆為右贊善大夫
天成元年四月遣使大陳林等一百十六人来朝貢進
兒(一作男)口女口各三人并人参昆布白附子等其年
七月遣使大照佐等六人朝貢先是契丹大首領邪律
阿保機兵力雄盛東北諸番多臣屬之以渤海國土地
相接常有併吞之志是歲率諸番部落攻渤海國扶餘
城下之改扶餘為東丹府命其子突欲留兵鎮之未幾阿保
機死渤海王命其弟率兵攻扶餘城不能克保衆而退
四年五月又遣高正詞入朝貢方物七月以正詞為
太子洗馬
長興二年十二月遣使成文角来朝三年正月又遣
使来朝貢四年七月以先入朝使成文角為朝散大
夫右神武軍長史奏事右錄事試大理評事高保乂為
朝散郎右驍衛長史並賜金紫
清泰二年十二月遣使列周道等入朝貢方物
三年二月以入朝使南海府都督列周道為檢校工部
尚書政堂省工部卿烏濟顯試光禄卿
周顯德元年七月渤海國雀鳥(一作崔烏)斯多等三十人歸化
新羅
新羅弁韓之苗裔其國在漢樂浪郡之地南東俱限大
海西接百濟南隣高麗東西千里南北三千里有城邑
村落其王所居曰金城周七八里衛兵三千人文武官
凡十七等風俗刑法與高麗同而朝服尚白人多金朴
兩姓俗重元日相慶賀以是日拜日月之神婦人以髮
繞頭用綵及珠為飾髮甚鬒美其王金貞唐武德四
年封樂浪郡王龍朔三年又以其國為鷄林州授其王
鷄林州都督世以金氏為酋長朝貢不絶
後唐同光元年十一月其王金朴英遣倉部侍郎金樂
錄事參軍金幼卿來朝貢二年六月又遣使朝散大
夫倉部侍郎賜紫金岳來朝貢授金岳朝議大夫試衛
尉卿
天成六年二月遣使張芬等來朝其年五(一作三)月以新羅
國權知康州事王逢規為懷化大將軍新羅國前登州
都督府長史張希巖新羅金州知後官本國金州司馬
李彦謨並檢校右散騎常侍其月又以入朝使中散大
夫兵部侍郎兼賜紫金魚袋張芬為檢校工部尚書副
使兵部郎中朴述宏兼御史中丞判官倉部員外郎李
忠式兼御史其年四月新羅國康州遣使林彦來朝
貢召對於中興殿賜物有差四年二月青州奏于登
州岸獲新羅國船一隻進其寳貨
長興二年四月權知國事金簿遣使金朏來貢方物
清泰二年二月以入朝使執事侍郎金朏為檢校工部
尚書副使司賓大卿李孺(一作儒)試將作少監
黑水靺鞨
靺鞨蓋肅慎之地後魏為勿吉在京師東北六千餘里
東至于海西接突厥南界高麗北隣室韋其國凡為數
十部各有渠帥而黑水靺鞨最處北方尤矜勁健性凶
悍無憂戚貴壯而賤老俗無文字兵器有角弓楛矢
唐開元十年三月安東郡都督醉泰請于黑水靺
鞨内置黑水軍以最大部落為黑水府以其首領為都
督仍置黑水府長史一員部落兼領之
後唐同光二年九月遣使烏嚕來朝以烏嚕為懷化中
郎將遣還番三年五月黑水部多羅遣使朝貢
天成四年八月遣使庫濟來朝兼貢方物以庫濟為歸
德司戈遣還番
長興元年三月其首領烏嚕復遣使朝貢二年五月
青州奏黑水烏拉部至登州賣馬三年二月青州奏
黑水達喇哈狀申父呼圖哩卒所有勅賜朱鈐記未敢
行使
南詔蠻
南詔蠻本烏蠻之别種在漢永昌之東姚州之西蠻俗
謂王曰詔其先渠帥有六故號六詔各有君長不相統
攝在唐時亦時來朝貢
後唐同光三年閏十一月魏王繼岌奏遣使賫書招諭
南詔蠻時初平蜀川乃募曾使南詔者有泰州副使徐
藹請雲南苴咩城路且云唐中和年僖宗在蜀命嗣王
龜年使雲南藹季父為副使藹為判官時不到苴咩城
私達善闡迴約為甥舅許降安化公主雲南使來迎公
主使次服收復長安黃巢東走乃託以他歲而止
天成元年十月供奉官李彦楷高品李光裕雲南使迴
山後兩林百蠻都鬼王右武衛大將軍李卑晚差大鬼
主傳能阿花等來朝貢明宗御文明殿引對百官稱賀
李卑晚為寧遠將軍大渡河南山前卭川六姓都鬼王
懷安定王勿定摽莎為定遠將軍二年七月以左金
吾衛將軍烏昭遠為左衛上將軍入蠻國信使其年
九月西川奏據黎州狀申雲南使趙和于大渡河南起
舍一間留信物十五籠并雜詩一卷逓至闕下初郭崇
韜平蜀之後得王衍等獲俘數千以天子命令使人入
其部被止于界上唯國信與蠻俘得往續有轉牒稱都
督爽大和長國宰相布燮等一大人唐皇帝男奏疏一
封自鸛拓歴(闕)幾(闕)白(闕)爽等又人弄揀演習自鸚鵡
郡膳裔爽等又入平蠻新安寧遠標莎差人轉送黎州
其緘厚硬如皮筆力尤健有詔本後有督爽強著忍爽
爽寳督彌勒君爽董德義督爽長垣忍爽緯楊布燮等
所署有彩牋一軸轉韻詩一章章三韻其一聯有類擊
筑詞頗有思本朝姻親之意理亦不遜其籠中即返其
國信舊封猶存復命左衛上將軍烏昭遠往皆不能去
䍧牱蠻
䍧牱蠻其地北至兖州一百五十里東至辰州二千四
百里南至交州一千五百里西至昆明九百里無城郭
散居村落多霖雨稻皆再熟無徭役唯戰征之時乃相
屯聚刻木為契其法劫盜者三倍還賦殺人者出牛馬
三十頭乃得贖死首領姓謝氏唐室頻遣使朝貢
後唐天成二年八月䍧牱青州八郡刺史守朝化等一
百五十人來朝貢進草豆榖二萬顆硃砂五百兩黃蠟
二百斤各賜官誥金帛遣之
昆明國
昆明部落在黔州西南三千里山路險阻住止高欄亦
有羊馬其俗椎髻跣足渠長披虎皮下者披毡
後唐天成二年八月昆明大鬼主羅殿王普露静王九
部落各差使者隨䍧牱來朝貢
占城國
占城國在中國西南其地東西一百里南北三千里東
暨海西暨雲南南暨真臘國北暨驩州界東北至兩浙海
行一月程其衣服制度大略與大食國同所乘皆象馬
粒食稻米肉食水兕山羊之類獸之竒者有犀牛鳥之
珍者有孔雀前世多不與中國通
周顯德五年九月其國主因德漫遣其臣甫阿散等來
貢方物中有灑衣蔷薇水一十五瓶言出自西域凡水
之霑衣者香而不黦又貢猛火油一十四琉璃瓶引對于
内殿賜以冠帶衣服等其表文以貝多葉檢以香木函
其年十一月入朝使甫阿散金姿叵羅辭各賜繒帛有
差仍命齎金銀器一千兩繒綵一千匹細甲名馬銀鞍
勒等就賜其國王
雜錄
後唐天成元年六月十日御史臺奏伏覩今月二日入
閤班退後方引對朝貢番客竊觀近制頗失常儀且月
華門是宰相两省近侍官常朝來往之所外國番國朝
見不合出在此門而又殿庭班序先退北者列其百辟
示彼四裔俾觀多士之羽儀以顯九重之嚴重豈可衆
官退後番客方来合自正門直趨丹殿此是向來事例今
辰忽有更張竊以方屬中興宜循舊典伏乞宣付中書
門下重令參詳永為定制奉勅宜令太常禮院撿舊例
申奏者右太常禮院奏臣謹按開元禮以賓禮待番客
有六一番國王來朝二戒番王見日三番王奉見四受
番使表及幣五宴番國王六讌番國使從開元定禮之
後本朝故事對諸番客又並于内殿引對其殿名曰參
殿事在禮賓使客省使不下外諸司見今施行不一近
制唯迴鶻番使則正殿引對况迴鶻見居甘州其地尤
屬河西道凉州所管每遣使進表幣待以賓禮皇帝御
正殿列百辟陳盛儀酌禮沿情事恐太重伏請今後
准諸番客例祗于内殿引對不臨正朝兼免乖越又符
故事謹具詳酌如前奉勅四裔來王歴代故事前後各
因強弱撫制互有典儀大番頒示于威容則於正衙引
對小番但推其恩信乃于内殿撫懷憲司奏論禮院詳
酌皆徵故事咸有明文正衙威容未可全廢内殿恩澤
且宜常行若遇大番入朝即准舊儀于正殿排比鋪陳
立仗百官排班於正門引入對見四年二月勅沿邊
置場買馬不許番部至闕下
周廣順三年三月詔禁沿邊州城兵仗于諸番部
五代會要卷三十
