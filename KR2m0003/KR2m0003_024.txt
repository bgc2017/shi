五代會要卷二十四
宋王溥撰
樞密使
梁開平元年五月改樞密院為崇政院(始以敬翔為院使仍判官一人)
(自後不置判官置副使一人)二年十一月置崇政院直學士二員選
有政術文學者為之(始以尚書吏部郎中吳藹尚書兵部郎中李珽充選其後又改為直)
(崇政院)
後唐同光元年十月崇政院依舊為樞密院(命宰臣郭崇韜兼樞)
(密使亦置院使一人)
晉天福四年四月以樞密副使張從恩為宣徽使權廢
樞密院故也(先是上以宰臣桑維翰兼樞密懇求免職祗在中書遂以宣徽使劉處讓代之每有奏議多)
(不稱旨又處讓丁内憂乃以樞密院付中書門下故有是釐革)
開運元年一月依舊置樞密院其見在中書元係樞密
院職司人吏各勒仍舊應合行公事委本院奏取指揮
以宰臣桑維翰兼樞密院使(從中書門下奏請也)
周顯德六年六月命司徒平章事范質禮部尚書平章
事王溥並參知樞密院事
建昌宫使
梁開平元年四月置建昌院以博士王友文判院事(以太)
(祖神武元聖孝皇帝在藩時四鎮所管兵車税賦諸色課利按舊部籍施行仍置院以領之)
其五年中書門下奏請以判建昌院事為建昌宫使(仍以)
(太祖舊潛龍宅為宫)
二年三月以侍中韓建判建昌院事至十月以尚書兵
部侍郎李皎為建昌宫副使
三年九月以門下侍郎平章事薛貽矩判建昌宫事至
四年十二月以李振為建昌宫副使
乾化二年五月以門下侍郎平章事于競判建昌宫
其年六月廢建昌宫以河南尹魏王張宗奭為計使(凢天)
(下金榖兵式舊隸建昌宫者悉主之)至後唐同光四年二月以吏部尚書
李琪為國計使(按實錄自後廢其名額不置)
後唐同光二年正月勅鹽鐵度支戶部三司凡關錢物
委租庸使管轄
其年三月左諫議大夫竇專上疏曰臣伏見天下諸色
錢穀比屬戶部度支金部倉部各有郎中員外支計分擘
自後以租賦殷繁添置司額自唐天寳中安史作亂
民戶流亡征賦不時經費多闕唯江淮嶺表郡縣完全
總三司貨財發一使征賦在處勘覆目曰租庸纔收京
城尋廢職務廣明中黃巢充斥僖宗省方依前以江淮
征賦又置租庸使催征及至車輅還京旋亦停廢偽梁
不知故事將四鎮節制徵輸置宫使名目管係既廢宫
後改置租庸雜以掊斂相兼加之出放生利况戶口什
一之税是太平之日規繩租庸總三司追科因喪亂之
時制置在京無此名目乃是出使權宜若要委一官之
能何妨總三司合判伏請勅郡縣重集戶口計定租税
令鹽鐵却歸三司收其征賦務使仍舊會計到京且使
上供何須直進既戶口不失則增賦倍多致海内有久
遠之安示天下為一家之治(事雖不行然有識者甚韙之)
天成元年四月勅停廢租庸院名額依舊為鹽鐵戶部
度支三司委宰臣一人專判仍廢租庸院大程官及放
猪羊柴炭戶其括田竿尺一依偽梁制度仍委節度使
通行三司不得更差使檢括州使公廨錢先被租庸管
係者一切却還州府
長興元年八月勅會計之司國朝重務總其使額以委
近臣貴便一時寧循往例張延朗可充三司使班位在
宣徽使之下(唐朝以戶部度支掌泉貨鹽鐵則特置使其名戶部度支則尚書省本司侍郎郎中判)
(事天寳中楊慎矜王鉷楊國忠雖承恩顧皆守夲官别帶使額下及劉晏苐五𤦺亦如舊制自後又以宰臣各)
(判一司不帶使額乾符之後天下兵興隨置租庸使以掌調發兵罷停偽梁不閑典故乃置租庸使總天下征)
(賦莊宗亦踵其事既今上登位削去使名命重臣一人專判曰判三司至是延朗自許州入掌國計自于樞密)
(使請置三司使宣下中書門下宰臣以非故事擬受延朗充諸道鹽鐵轉運使令兼判戶部度支上不從故特)
(降是命三司置使名自延朗始也)
四年正月三司使奏當省有諸道鹽鐵轉運使額職員
極多見有左右都押衙及客司通引今欲從正押衙設
省職為轉遷之序正押衙同押衙衙前兵馬使討擊副
使衙前虞候衙前子弟者勅衙前兵馬使已下名目皆
是軍職不合係於省司其正押衙同押衙衙前虞候衙
前子弟宜依
宣徽使
梁開平元年五月宣旨下徽院收管供奉宫殿前受旨
官宣左右内直等
後唐清泰元年七月殿直都知趙處愿承旨都知蔣德
隣謝恩令具襴笏
晉天福六年七月勅宣徽院供奉官殿直人數不少今
後諸道行運副使不得奏諸宣補骨肉
皇城使
梁開平三年七月勅内皇城諸門宜各差控鶴官兩人
守把其諸司使并諸司諸色人並勅于左右銀臺門外
下馬不得將帶人入門逐日諸道進奉客省使于千秋
門外排當訖勒控鶴官擡至内門前令董門殿直已下
舁進其章善門仍令扄鎖不用逐日擅自開閉
乾化元年五月詔曰闈是正門也宜以時開閉用達陽
氣委皇城使准例檢校啟門車駕出則闔扉
元帥
後唐長興四年以秦王從榮為天下兵馬大元帥
其年九月中書門下奏秦王加天下兵馬大元帥自歴
朝以來無天下兵馬大元帥公事儀注或專一面之權
或總諸道之司其儀注規程公事條目載詳故實未見
明文臣等謹㳂近事伏見招討使總管兼受副使已下
□鞬庭禮今望令諸道節度使已下凡帶兵權者見元
帥階下具軍禮參見皆申公狀其使相者初相見亦以
軍禮一度已後客禮相見應天下諸軍務公事元帥府
行指揮其判六軍諸衛事其行公牒往來其元帥府所
置官屬補授軍職則委元帥奏請從之
諸道節度使軍額
滑州(唐光啟二年四月改為宣義軍節度至後唐同光元年十月復為義成軍)許州(梁開平二年改)
(為匡國軍後唐同光元年十月復為忠武軍)陜州(梁開平二年四月改為鎮國軍節度至後唐同光三)
(年二月復為保義軍)邢州(梁開平二年六月建為保義軍節度割洺惠二州隸之至後唐同光元年改為)
(安國軍)宋州(梁開平三年五月升為宣武軍節度割亳德軍輝潁三州隸之至後唐同光元年改為歸)鄧
州(梁開平三年五月升為宣化軍節度割泌隨復郢四州隸之與襄州分江心為界至後唐同光元年改為)
(威勝軍周廣順二年三月改為武勝軍避諱也)晉州(梁開平四年四月升為定昌軍節度以絳沁二州隸)
(之至後唐同光元年改為建雄軍)滄州(梁乾化二年三月改為順化軍節度以張萬進歸順故也至後)
(唐同光元年改為横海軍)華州(初為感化軍至後唐同光元年改為鎮國軍至顯德元年八月降為刺史)
(直屬京)耀州(梁正明元年十二月改為崇州升為靜勝軍節度至後唐同光元年改為順義軍至二年)
(三月降為團練州至周顯德二年降為刺史直屬京)潞州(梁龍德三年改為昭義軍節度以李繼韜歸故)
(也後唐同光元年復為安義軍至長興元年三月復舊名昭義軍)安州(後唐同光元年改為安遠軍節)
(度至晉天福五年七月降為防禦使所管新州割隸許州以李金全叛命故也至漢天福十二年六月復為安)
(懷軍節度至周顯德元年十月又降為防禦州)新州(後唐同光二年七月升為威塞軍節度以媯儒武三)
(州隸之)應州(後唐天成元年七月升為彰國軍節度以興唐軍為寰州以隸之)雲州(後唐同光)
(二年七月復為大同軍節度以應州隸之)陳州(晉開運二年十月升為鎮安軍節度至漢天福十二年六)
(月降為刺史周廣順元年正月升為防禦州二年七月復升為鎮安軍節度以潁州隸之)曹州(晉開運二)
(年十月升為成信軍節度至漢天福十二年六月降為刺史至周廣順二年七月復升彰信軍節度以鄆州隸)
(之)襄州(晉天福七年降為防禦州直屬京所管均房二州割隸鄧州以安從進叛命初平故也至漢天)
(福十二年六月復舊為山南東道使)青州(晉開運元年十二月降為防禦州與登萊淄三州並屬京以楊)
(光遠叛命初平故也至漢天福十二年六月復舊為平盧軍節度)貝州(晉天福三年十二月升為永清)
(軍節度以博冀二州隸之至周顯德元年十月降為防禦州)相州(梁正明元年三月魏博節度使楊師)
(厚薨乃割相州建節度尋軍亂以地歸使唐莊宗改為屬郡隸魏州至天福三年十月復升為彰德軍節度以)
(澶衛二州隸之)兖州(周廣順二年五月降為防禦州以慕容彦超叛命初平故也)澶州(晉天福三)
(年十一月初升為防禦隸相州移理所於德勝軍至九年八月升為節度號鎮寧以濮州隸之)鎮州(晉天)
(福七年正月改為順國軍節度改常山為掌州郡應軍額館馹帶當山名者並改為常山以安重榮叛命初平)
(故也至漢天福十二年八月却並復為成德軍)府州(漢天福十二年升為永安軍節度至乾祐三年四月)
(降為團練州至顯德元年五月復舊軍額)代州(周顯德元年升為靜塞軍節度以初歸降故也)汾州
(顯德元年五月升為寧化軍節度以初歸降故也)䕫州(後唐天成二年七月升為寧江軍節度)楚
州(後唐天成三年閏八月升為順化軍節度)夀州(後唐天成三年十月升為中正軍節度)閬州
(後唐天成四年十月升為保寧軍節度)虔州(後唐長興二年八月升為昭信軍節度)洮州(後唐)
(長興四年十一月升為保順軍節度)溫州(晉天福四年八月升為静海軍節度内出錢元瓘奏也)金州(晉天)
(福四年五月升為懷德軍節度至漢天福十二年復降為防禦州)湖州(周顯德六年二月升為宣德軍節度)
(從兩浙錢宏俶奏也)
雜錄
後唐天成九年十一月勅雄武軍節度使官銜内宜兼
押蕃落使二年七月勅頃用本朝親王遙領方鎮其在
鎮者遂云副大使知節度事但年代已深相沿未改今
天下侯伯並正節旄惟東西兩川未落副大使字宜令
今後祗書節度使
親王遙領節度使
後唐清泰元年六月以皇子重吉遙領成德軍節度鎮冀
深趙等州觀察處置北面水陸轉運制置等使兼河南
尹判六軍諸衛事
晉天福八年以皇弟重睿為開封尹充管内河堤使時
重睿以年幼未出閣命左散騎常侍邊蔚權知府事逐
月支錢七十千米麫傔千人馬十匹草萊别支公用米
二十石麥五十石羊二千口每年麫三千斤錢四百千
開運二年五月又遙領雄武軍節度秦階成等州觀察
處置押蕃落管内營田制置等使至三年正月改領
武軍節度許申等州觀察處置使三年三月以皇子
延照遙領鎮寧軍節度澶濮等州觀察處置管内河堤等
使至其年十一月改領保義軍節度陜虢等州觀察處
置等使
梁乾祐元年六月以皇弟勛領山南西道節度管内觀
察處置等使興元尹
宰相遙領節度使
後唐同光元年十月以侍中監修國史郭崇韜兼領成
德軍節度鎮冀深趙等觀察處置等州使真定尹
都護府
後唐長興三年四月中書門下奏據十道圖有大都護
除單于北庭等府久不置外今具員内節度使中見有
兩員外守安北都護安東都護今請祇以四大都護為
定額仍以安東大都護為首奉勅宜依其安南大都護
安西大都護安北大都護次之
軍
梁開平元年十二月于輝州碭山縣置崇德軍(太祖榆社凡在)
(碭山置使以領之始命朱彦讓為軍使)
晉天福四年五月改舊威州為清遠軍六年八月改澶
州頓邱鎮為德清軍鎮使為軍使其年九月以新修胡梁
渡為大通軍(初置浮橋故也)七年四月降雄州為昌化軍警州
為威肅軍其軍使委令本道差補
周顯德元年十月以萊蕪監為廣利軍從前監使張崇
謙奏請也(至六年十一月復廢為萊蕪治)二年三月以李晏口為靜安
軍(李晏口當契丹入侵之路築城屯軍為邊防人甚賴之)其年六月廢景州為定
遠軍所管東光弓高两縣隸滄州安陵縣隸德州其年
七月廢環州為通遠軍三年五月以渦口鎮為鎮淮
軍五年六月以鄂州漢陽縣為漢陽軍(時初平淮南之地以江為)
(界)六年十一月以鳳州固鎮為雄勝軍
諸使雜錄
梁朝諸使司名目有崇政院使租庸使宣徽院使
客省使天驥使飛龍使莊宅使大和庫使量德使
儀鸞使乾文院使文思院使五坊如京使尚食使
司膳使洛苑使教坊使東上閤門使西上閤門使
内園栽接使弓箭庫使大内皇牆使武備庫使引
進使左藏庫使西京大内皇牆使閑廏使宫院使
翰林使
梁開平元年五月改御食使為司膳使小馬坊使為天
驥使文思院使為乾文院使同和院使為儀鸞使(至三年十)
(一月乾文院却置使)其年九月勅近年文武諸道奉使皆分外停
留今後兩浙福建廣州安南邕容等道使到發許住一
月湖南洪鄂黔桂住二十日荆襄同雍鎮定青滄許住十
日其餘近輔歇泊三五日如是往來道路據里數日行
兩驛若遇疾患及江河阻隔委所在長史具事由聞奏
仍仰御史臺覺察三年十月置左右軍巡使(以段明遠為左軍巡)
(使鄧闕為右軍巡使時以遷都之始也其河南尹侍衛諸軍雖合差人巡警京都往往濫發分曹異識多擾于民)
(乃置左軍巡管水北右軍巡管水南各置巡院罷諸軍巡檢人員仍令判六軍朱衛張忠奭都管轄)
乾化元年十月以大理卿玉膳為安南送旌節官告使
(舊制巡撫黜陟冊命賑䘏弔賜入蕃等使選朝臣為之其宣慰加官送旌節即以中官為之今以三品送旌節)
(新例也)
後唐同光二年二月中書門下奏今後大鎮節度使管
三州已上者每年許奏管内官三人管三州已下
者許奏二人仍須是考績尤異如止于徵科及限
檢損無瑕祗得書考不得奏薦其防禦使每年許
奏一人刺史無奏薦之例更有將前資官請他處
除授者謂之横薦亦宜止絶如有違越中書不在施行
之限從之其年三月中書門下奏儀仗法物使李肅
是偽梁制此使額使令主持又無考限况主持法物各
有本司請准舊停廢從
天成元年九月以尚書都官郎中庾傳美為三州搜圖
籍使其月北京奏准宣命于係省賣麴錢上每貫割留二
伯充本府公使(初朱守殷為河南尹官兼平章事與執貴要交歡屢有宴會及告安重誨)
(司府無利潤支費遂議割麯錢奏後之諸府因以為例)二年三月二十一日勅
諸道州府所有專差人持禮往來皆具申奏况列蕃交
聘諸侯結歡乃自古之通規亦明朝之舊事近日皆章
奏禀命朝廷既旌敦好之風兼表睦隣之好且道非越
境何勞上聞宜令徧降勅命指揮諸道州府自今後應
是諸道差人持禮來去並令不要申奏四年五月勅
今後諸州諸使凡於廨署並須專功增修不得信任摧
毁凡所制辦亦令勒具年月編于帳籍受代之際分明
交領不得因此接便擾人其年六月勅州侯伯所請
賓從及主事元隨並令奏具名姓或參佐道虧各令加
罪其年七月勅諸道州府不得奏薦將校職員乞行
恩命如顯有功效即列奏以聞
長興元年五月勅今後凡有除移准宣詔遣差外其餘
須候人到彼點檢交割軍州公事了日即可發離本處
仍令逐道觀察使散管内諸州准此二年五月勅今
後應内外臣寮不計在朝出使並不得輒發書題妄行
請託于諸處安排公人宜令三司及諸道州府節使防
禦團練使刺史等或有人不畏條勅猶躡舊蹤者並仰
立具姓名聞奏發薦者貶所任府官求薦者配于邊遠
州縣常知所在如逐處長吏自徇人情顯違勅命祗被
替本人詣闕上訴勘問不虚長吏罰兩月俸發薦人比
前例更加一等被替人却令依舊仍從再勾當後三年
内除别顆(一作顯)有罪名外不得妄有替移其長興一年五月
一日已前所犯不在上訴之限兼勅到後但是州府並
于舖驛及顯要處粉壁具錄勅命曉諭常令申舉永使
聞知况蒙國爵待人惟賢是舉稍開俊乂必命奬升其
有端士正人雄文大學言可以經綸王道行可以規矩
人倫但當顯陳表章明具薦論名始得正功不棄材所
期絶彼倖人豈可滯諸賢者其年七月勅諸道奏薦
州縣官各定員數今宜增益以廣搜揚帶使相節度使
每年許薦三今加至五人不帶使相節度使許薦二人今加
至三人直屬京防禦團練使許薦一人今加至二人即不得
薦新罷任及過格之人如未曾有官者當别比擬
清泰元年八月勅凡關差使須示均平今後文武百官
充使者宜令依輪羞中書置簿不得重叠其内降宣諭
不拘此例若當使自緣有事或不欲行注簿便當一依
長興三年正月後已曾奉使者便著為簿首已後差使
次第注之
晉天福二年二月勅今後中外臣寮或因差使出入不
得薦囑人于藩鎮希求事任如有犯者准長興三年勅
條處分其月勅諸道馬步都虞候今後朝廷更不差
補委逐州府于衙前大將中選久歴事任曉會刑獄者
充仍以三年為限不得于元隨職員中差補其今月已
前見在任者如無罪犯宜令終其月限候將來得替仰
本道于衙前收管不得赴闕五年六月勅承旨者承
時君之旨非近侍重臣無以禀命是以大朝會則以宰
臣承旨草詔書則以學士承旨若無區别何表等威除
翰林學士承旨外殿前承旨改為殿直樞密院承旨改
為承宣御史臺三司閤門容省承旨並令别定其名
其年七月二日勅應内外讀使諸司及請州府凡有諸
色公道事須是奏聞今後不得白狀及劄子記事申覆
如事關機密即准元降宣命寔封斜角不題事目通下
其合由中書及中書勘會公事所申狀亦須是本司及
逐處官員印署不得將白狀及記事劄子兼令司局抄劄
子申宜令御史臺及宣徽院三司侍衛司諸道州府准此
漢乾祐三年五月勅諸防禦團練州申奏公事除朝廷
以軍期應副則不及開于廉使如尋常公事不得自專須
先申本官斟酌以聞今後州府不得違越其月勅諸
道州府宜差散從官大府五百人下州二百人宜量戶
多少差團集本處管係立節級點檢教習警備州城至
周廣順元年三月勅其諸州府所差散從官親事官並
放歸農自去年四月已前州縣元管係人數一切仍舊
其逓鋪如已前招召到者且仰仍舊今後更不得招召
其諸處場院並不得影庇兩税人戶所有河北諸州有
及澤潞晉絳慈隰解等州於先差散從親事官内選弓
箭手祗且留住本州管係其餘放差(先是漢𨼆帝命諸州於百姓内差散)
(從官親事官又差力及人戶充逓舖文下三司諸場務召人戶替占役兵皆不便於民故放之)其年七
月勅應諸道州府鎮務祗差補鎮符一員都虞候一員
餘並除廢(因尚書都官郎中曹謙言上章故降是勅)
周廣順元年五月勅今後諸州府不得奏薦無前資及
無官并無出身人如有竒才異行亦許具名以聞便可
隨表赴闕當令有司考試朕當親覽
顯德五年四月六日勅應諸道州府進奏逐月合請俸
料及紙筆等錢宜令今後於本州公使錢内支給不得
分配人戶及州縣門戶如本州公使錢少不使支給處
祗不要置進奏官仰于衙前差有名粮職員充進奏聞
院副知仍二周年替罷本州優與安排
五代會要卷二十四
