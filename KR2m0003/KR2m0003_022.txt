五代會要卷二十二
宋王溥撰
吏曹裁製
後唐長興二年七月吏部南曹奏前守鄆州盧縣令季
玭曾兩任祕書丞一任國子毛詩博士雖前任有□朝
官今任合准格五選集勅應州縣官有曾在朝行及曾
佐幕罷任後准前資朝官賓從例處分其帶省銜以上
并内供奉裏行及諸色出選門官或降授令錄者罷任
日並依出選門例處分不在更赴常調便與除官兼州
縣官其間書得十六考者准格叙加朝散階例自此准
出選門例處分如不書得十六考雖過朝散階不在此
例
周顯德三(一作五)年閏七月吏部南曹狀申所行事件畫一如
後
一每年十月一日入選限判曹員外郎准例免常朝
一新起請十月一日鏁曹磨勘選至開曹日使具判成
名銜榜示及申中書門下申銓并牒門下省
一鏁内内有違碍選人准久例至開曹日曉示駿放及
申堂申銓牒臺判者課績官准勅經曹投狀不欠選限
及磨勘無違碍者申送中書門下減選諸色選人成資
考丁憂及過三年已上准勅經曹投狀磨勘無違碍申
中書門下除官
一每年及第舉人自於官誥院納官錢一千買綾紙五
張并縹軸于當曹寫印縫縫給于官誥院却每人牒送
硃膠錢二百到曹支備銓中及當司公使一官誥院牒送
到硃膠錢一千内抽二百文刺送到都省充抽貫錢
一每年及第舉人于省内試判二道後具判申堂及具成
狀申銓團奏請定冬集一齋郎挽郎請定冬集者當
曹試判二道後申堂及申銓請團奏一外州府縣
牒到亾没官姓名當曹使牒取官誥文書等批
注亡沒年月一准格主掌逐年選人歴任家狀一
本以備他年磨勘一出給逐年三旬選人赴任歷子各一道
判曹員外郎印署判銓侍郎通押後當曹使印繳連新
舊告身文書等當曹出給特勅除官歷子據本官納到
歷任家狀及新舊告身點檢同祇是判員外郎印押
一鏁宿内具判成選人細銜申銓及牒門下省當曹司
勘銓司院寫錄團奏選人黃甲無差誤即判曹員外郎
署名及使印背縫一磨勘三旬選人及非時投狀人等
並准例詳驗正身及取有官三人保明識官司使印文
武及勾當人狀如有疾病于成狀内收竪申送
襍處置
後唐天成三年八月中書舍人劉贊奏請令選人依舊
試判從之
其年十二月勅選門官吏濫進者多自今以後並令各
錄三代家狀鄉里在朝骨肉先于南曹印署納吏部中
書門下三庫各一本候得判印狀即許所司給付新籖
告兼本任處及鄉里亦具一本納逐處州縣
四年十月勅其諸道選人宜令三銓官員都在省仔細
磨勘無違碍後印具格同商量注擬連署申奏仍不得
准前于私第注官(不分三銓注官自此始也)
其年十二月勅三銓公事宜准近勅指揮仍祇使吏部
尚書門下封送禮部權收管記奏
長興元年三月勅其判成諸色選人黃甲下後將歷任
文書告身連粘宜令吏部南曹逐縫使印都于後面粘
紙具前後歷任文書都記多少紙數兼具年月判成授官去
處繳尾訖給付本人(慮分假于人故也)
其年十月中書奏吏部流外銓諸色選先條流試判兩
節並以優劣等第申奏文優者宜超一資註擬次者依
資又其次者與同類官中比擬仍准元勅業文者任徵
引今古不業文者但據公理判斷可否不當罪在有司
兼選人或有元通家狀内鄉貫不實候將來赴選並令
改正一一本屬鄉縣及有無出身一奏一除官等宜並
不加選限從之
其年十一月吏部南曹閱試今年及第進士李飛等七
十九人内三禮劉瑩李詵李守文明筭宗(一作宋)延美等五人
所試判語皆同尋勘狀稱晩逼試偶拾得判草寫淨實
不知判語不合一般者勅貢院擢科考詳所業南曹試
判激勸授官劉瑩等既不攻文合直書其事豈得相傳
藁草侮凟公場載考情由實為忝冒及至定期覆試果
聞自擅私歸且令所司落下其所給春關仍追納放罪
許後放舉自此南曹凡有及第人試判之時更效此者
准例處分
二年五月勅舉選之衆例自艱辛曾因兵火之餘多無
勅甲不有詳延之路永為遷棄之人其失墜告身者先
取本人狀當授官之日何人判銓與何人同官上任與
何人交代仍勘歷任處州縣如實即刻取命官人三人
保明施行
三年五月勅今後合格選人歷任無違碍者並仰吏部
南曹判成如文解差謬不合式樣罪在發解官吏
其年十二月二日勅准近勅應前資朝官及諸道節度觀察
判官罷任一周年後許求官其出選門官雖准格例送
名未定别與除官年限自此應除選門官等罷任後亦
宜一周年後許更除授仍令于所司投狀磨勘申送中
書門下
晉天福二年十月勅選人試判二道
三年勅今後選舉人文解差謬過在發解州府官吏其
選人舉人亦准格處分
五年三月詔令四時聽選吏部三銓擬官旋奏不在團
甲之限
漢乾祐二年八月勅今後諸色選人年及七十者宜
注優散官年少未歷資考者不得任注縣令
三年七月勅吏部南曹今後及已前應有令佐招添
點檢出戸口據數須本處合徵稅賦錢物數目於解
由歷子内一一開坐批書方得准天福八年三月
十日勅條施行如不合前後勅例不在施行之
限
周廣順元年十月勅選部公事比置三銓所有闕員選
人分為二處每至注擬之際資叙難得相當況在今年
選人不多三銓公事併為一處委本司長官同共判置
施行
甲庫
周顯德五年閏七月吏部甲庫奏見行公事甲庫先有
專知官一人於長興二年停廢後來于令史内選差一
人承受主掌諸襍制勅及逐季抄錄關報史館所有選
人受官黃甲備錄關牒送吏部出給告身及具名銜關
牒送格式收附員闕准格出給新授令錄判司主簿籖
符本官每官納硃膠錢一百二十依除内每貫二百刺
送都省除外供應三銓及本司公使廢置准勅格應内
外官員亡父追贈及逐年南曹駁放選人准長定格節文
牒吏部選差五考已上諳事令史五人共行詳斷及州
縣官名犯廟諱御名並准格例改正
制舉
周顯德四年十月詔曰制策懸科前朝盛事莫不訪賢良
于側陋求讜正于箴規殿庭之間帝王親試其或禆于國
政有益于時機則必待以優恩縻之好爵拔奇取異無尚
於兹得士者昌於是乎在爰從近代久廢此科懷才抱器
者鬱而不伸𨼆耀韜光者晦而不出遂使翹翹之楚多
致于棄捐皎皎之駒莫就于縻縶遺才滯用罪孰甚焉
應天下諸色人中有賢良方正能直言極諫經學優深
可為師法詳閑吏理達於教化者不限前資見任職官黃
衣草澤並許應詔其逐處州府依每年貢舉人式例差官
考試解送尚書吏部仍量試策論三道共三千字已上當
日内取文理具優人物爽秀方得解送取来年十月集
上都其登朝官亦許表自舉(先是兵部尚書張昭上章請設制科故有此詔)
宏詞拔萃
後唐天成二年四月二日中書奏尚書禮部貢院申當
司奉今月六日勅吏部流内銓狀申據白院狀申當司
先准禮部貢院牒稱據成德軍解送到前進士王蟾狀
請罷設深州司公參軍應宏詞舉前件人准格例應重
科合在吏部其王蟾并解送牒吏部請准例指縱者當
司隨具狀申堂奉判送吏部分析近年事例如何者
伏緣近年别無事例今檢登科錄内于偽梁開平三年
應宏詞登科二人前進士余渥承旨舍人李遇考官二人
司勲郎中崔景員外郎張昭憲再具狀申堂奉判送吏
部准例指揮其前進士王蟾請宏詞伏自近年已來無
人請應今詳格例合差應考官二人又緣祇有王蟾一
人請應銓司未敢奏請差官者奉中書門下牒奉勅宜
令禮部貢院就五科舉人考試者伏以舉選公事皆有格
條准新定格節文宏詞拔萃准長慶二年格吏部差考
試官二人與知銓尚書侍郎同考聞奏又准格節文内
准太和元年十月二十三日勅應禮部諸色貢舉人及
吏部諸色科目選人凡無出身及未有官祗合于禮部
應舉有官方于吏部赴科目選其請應宏詞舉前進士
王蟾當年放第後尋已聞過吏部訖若應宏詞侍南曹
判成即是科選之人以理合歸吏部況緣五科考試官
祗考學業難于同考宏詞者奉勅王蟾宜令吏部准往
例差官考試
長興元年八月三日尚書吏部據禮部貢院牒稱送到
附試請應書判拔萃前虢州盧氏縣主簿張岫對六節
判四通二粗准例入第五等上其所試判令錄奏聞奉
勅宜付附所司今後吏部所應宏詞拔萃宜並權罷其
貢院據見應進士九經並五科童子外諸色科名亦宜
停罷
進士
梁開平三年四月勅賜劉斤同進士及第仍編入今年
榜内第八人
其年五月勅禮部所放進士薛均是左司侍郎薛延珪
男方持省轄固合避嫌其薛均宜令所司落下
後唐同光三年三月勅今年新及第進士符蒙正等宜令
翰林學士承旨盧質就本院覆試仍令學士使楊彦璐
監試其月勅禮部所放進士符蒙正等四人既慊羣情
實干浮議詩賦果有疵瑕若便去留慮乖激勸倘無升
降即昧甄明況王激體物可嘉屬詞甚妙桑維翰差無
紕繆稍有詞華其王激升為第一桑維翰第二符蒙正
第三成僚第四禮部侍郎裴皥放今後應禮部每年所
試舉人襍文策等候過堂日委中書門下子細詳覆奏
聞
天成二年十二月勅新及第進士有聞喜宴今後逐年
賜錢四百貫
五年正月二十五日禮部貢院奏當司准天成三年十
二月十八日勅文内准近勅自此進士試襍文後據所
習本經一一考試須帖得過三已上者即放及第者奉
勅進士帖經本朝舊制盖欲明先王之旨趨閱多士之
文章近代以來此道稍墜今且上從元輔下及庶僚雖
百藝者極多能明經者甚少恐此一節或滯羣才既求
備以斯難庶觀光而甚廣今年凡應進士舉人所試文
策及格帖經或不及通三與放及第來年秋賦詞人所
習一本經許令對義目多少次第仍委所司條例聞奏
其今年本經内對義義目五道考試通二通三准帖經
例放入策其將來秋賦諸寺監及諸州府所解選進士
第亦准去年十月一日勅考具詩賦義目帖由等並解
送赴省如或不依此解送當司准近勅並不引送試奉
勅宜依
五年二月九日勅近年文士輕視格條就試時疎于帖
經登第後恥于赴選宜絶躁求之路别開奬勸之門其
進士科已及第者計選數年滿日許令就中書陳狀于
都堂前各試本業詩賦判文等其中才藝灼然可取者
便與除官如或事業不甚精者自許准添選
長興二年二月勅其進士並令掛年齊入就試至閉門
試畢内有先了者上歷某時旋令先出其入策亦須
晝試應諸科第對策並依此例其餘惟准前勅處分
清泰二年九月禮部貢院奏奉長興二年二月勅進士
引試早入晩出令請依舊例進士試襍文并點門入省
經宿就試從之
周廣順三年正月戸部侍郎權知貢舉趙交泰奏進士
見試詩賦各一首帖經二十帖對義五道今欲罷帖經
對義别試襍文二首試策一道從之至其年八月刑部
侍郎權知貢舉徐台符奏請試襍文二首外其帖經對
義亦依元格從之
顯德二年三月勅禮部貢院奏今年新及第進士李覃
嚴說何儼武允成王紛閭丘舜卿楊微之任惟吉趙隣
幾周度張慎微王翥馬文劉選程浩然李震等一十六
人所試詩賦文論策文等國家設貢舉之司求俊彥之
士務詢文行以中科名比聞近年以來多有濫進或以
年勞而得第或因謀勢以出身今歲所貢舉人試令看
詳果見紕繆須有去留其李覃何儼楊微之趙隣幾等
四人宜放及第其嚴說武允成王紛閭丘舜卿任惟吉
周度張慎微王翥馬文劉選程浩然李震等共十二人
藝學未精並宜斥落且令苦學以俟再求禮部侍郎劉
温叟失于選士頗屬因循據其過尤再行譴謫尚示寬
恕特與矜容劉温叟放罪將來貢舉公事仍令所司具
條例聞奏
其年三月尚書禮部侍郎知貢舉竇儀奏其進士請
今後省卷限納五卷已上于中須有詩賦論各一卷
餘外襍文歌篇並許同納祇不得有神道碑誌文之類
其帖經對義並須實考通三已上為合格將來却覆書
試候考試終場其不及人以文藝優劣定為五等取文字
乖舛詞理紕繆最甚者為第五等殿五舉其次者為第
四等殿三等以次者稍優為第三等第一等並許次年
赴舉其所殿舉數並于所試卷子上朱書封送中書門
下請行指揮及罪發解試官監官等其諸科舉人若合
解不解不合解而解者監試官為首罪勒停見任舉選
長官聞奏取裁監試官如受賂及今後進士如有倩人
述作文字應舉者許人訐告送本處色役永不進任同
保人知者殿四舉不知者殿兩舉受情者如見在官停
任選人殿三選舉人殿五舉諸色人量事科罪從之
五年三月詔曰比者以近年貢舉頗是因循頻詔有司
精加試練所冀去留無濫優劣昭然昨貢舉院奏今年
新及第進士等所試文書或有臧否爰命詞臣再加考
覈庶涇渭之不襍免玉石之相參其劉坦單貽慶李徐緯
張覲等詩賦稍優宜放及第王紛據其文辭未至精致
念以頃曾剥落時與成名熊若谷陳保衡皆是遠人深
可嗟念亦放及第郭峻趙保雍楊舟安元度張助董咸
則杜思道等未甚精者並從退落更宜修進以俟將來
知貢舉右諫議大夫劉濤選人不當有失用心可責授
右贊善大夫俾令省過以戒當官(先是濤于東京放榜之後率及第進士劉)
(坦已下一十五人來赴行在且以所試詩賦進呈上以其詞多紕繆命翰林學士李昉覆試故有是命)
五代會要卷二十二
