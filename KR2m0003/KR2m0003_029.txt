五代會要卷二十九
宋王溥撰
契丹
契丹本鮮卑之種也居遼澤之中潢水之南遼澤去榆關
一千一百二十里榆關去幽州七百十四里其地東南
接海東際遼河西北包冷陘北界松陘山川東西三千
里地多松柳澤饒蒲葦其族本姓達呼哩後分為八部
一曰達爾扎部二曰伊斯琿部三曰舍琿部四曰諾爾威
部五曰頗摩部六曰訥古濟部七曰濟勒勤部八曰實衮
部營縣四十一每部有刺史每縣有令酋長號契丹王
唐制兼松漠府都督幽州置松漠府長史一人監之其
後諸姓不常唐會昌中幽州節度使張仲武表其王齊
蘇請賜印篆為奉國契丹之印朝廷從之其八族長皆
號曰大人稱刺史内推一人為王建旗鼓以尊之每三
年第其名以代之唐末有耶律安巴堅者怙強好勇不
受諸族之代吞侵隣部兵力漸盛嘗與後唐太祖會盟
於雲州結為兄弟其後僣稱帝號以妻舒嚕氏為皇后
燕人韓延徽為宰相法令嚴明諸部皆畏伏之
梁開平元年四月遣其首領袍笏美楞等來貢方物至
二年二月其王安巴堅又遣使來貢良馬五月又遣
使嘉哩貢納馬十匹金花鞍轡貂鼠皮裘并冠男口一
年十歲名曰蘇女口一年十二歲名曰譬其妻舒嚕氏
貢朝霞錦前國王欽德并其大臣皆有貢獻太祖命司
農卿渾持石千牛衛將軍郎公遠充使就本國宣諭
三年閏八月又遣首領格爾來貢方物太祖御文明殿
召格爾等五十人張讌賜金帛等有差至五年四月又
遣使實拉美楞來朝貢
後唐同光二年三月安巴堅率所部入寇新城其年七
月又率兵東攻渤海國至九月為隣部室韋女真迴鶻
所侵十二月又入寇嵐州三年二月復入寇幽州為
王師所敗俘其首領竒嚕等其年五月又遣使伊喇孟
等來貢方物四年正月安巴堅將復寇渤海國又遣
梅老轄哩以下三十七人貢馬三十匹詐修和好
天成元年七月攻渤海國扶餘城下之命其長子托雲
為國主號東丹王其月二十七日安巴堅得疾而死第
二子元帥太子德光嗣立德光本名耀庫濟慕中國之
名故改為德光初安巴堅有三子長號人皇王次號元
帥太子次曰安圖少君及安巴堅死其妻舒嚕氏令第
二元帥太子德光勾當兵馬令少子安圖少君往渤海
國代托雲將立為嗣而元帥太子素為部族所敬又其
母舒嚕氏亦常鍾愛故因而立之偽稱天顯元年尋葬
安巴堅于西樓(番中地名)偽諡大聖皇帝其年十月遣使實
古訥來告哀明宗輟其月十九日朝參以禮之其月偽
平州守時領幽州節度使盧乂進率戶口兵馬車帳來
降至二年十一月又遣使美楞等二十餘人朝貢兼申
和好之意明宗命飛勝指揮使安念德齎錦綺綾羅及
金花銀器寳裝酒器等賜之又賜其母舒嚕氏綉被一
張并寳裝瓔珞至三年正月復入攻陷平州而去至其
年五月定州節度使王都叛命潜相連搆其王德光遣
首領托諾率部衆數千騎入定州至七月又遣首領特
哩衮率七千餘騎來援尋為行營招討使王晏球等逆戰
破之𠞰戮甚衆餘黨復為幽州節度使趙德鈞襲之殺
獲殆盡擒其首領特哩衮其月王晏球又獲契丹絹書
二封來進明宗命宣示羣臣莫有識其文字者契丹本
無文記唯刻木為信漢人陷番者以隸書之半就加增
减撰為番書同光之後稍稍有之其年八月幽州部送
所獲番將特哩衮下兵百餘人至京師明宗皆赦之選
其尤壯健者立為契丹直其首領皆賜姓吉時言事者
以為邊人悻戾不可置於君側俄而有首領吉昭蘇自
京遁歸奪船過河至深州捕獲斬之至其年閏八月偽
平州刺史張希崇來降四年三月定州行營招討使王
晏球擒托諾等二十餘人獻于闕下悉命戮之
長興元年十一月契丹渤海因東丹王托雲率番官四
十餘人馬百匹自登州泛海内附明宗御文明殿召對
及其部曲慰勞久之賜以衣冠金玉帶鞍馬綿綵器物
等托雲進本國印三面命宣示宰臣其年十二月中書
門下奏契丹國東丹王托雲遠泛滄溟來歸皇化請賜
姓名仍准番官入朝例安排謹按四裔入朝番官有懷
德懷化歸德歸化等將軍中郎將名號又本朝賜新羅
渤海兩番國王官初自檢校司空至太保今托雲是安
巴堅之子請比新羅渤海王例施行勅渤海國王人皇
王托雲契丹先收渤海國改為東丹其托雲宜賜姓東
丹名慕華授光祿大夫檢校太保安東都護兼御史大
夫上柱國渤海郡開國公食邑一千五百戶充懷化軍
節度瑞慎等州觀察處置押番落等使(二年九月復姓李名贊華三年)
(五月授滑州節度為廢帝所殺)至二年其契丹主母舒嚕氏以其子托
雲歸國遣使朝貢明宗深慰納之至三年三月禮賓使
梁進德自契丹報聘回稱其王請放策稜錫里還本國
(策稜亦定州所獲番將也)又謂去年十二月其王帳前有大星晝隕
聲若雷震其月又遣使特哩衮羅卿進馬三十匹亦求策
稜歸國故也五月特哩衮羅卿回明宗欲放策稜等令歸
大臣爭之未决會幽州節度使趙德鈞上表論奏及易
州刺史楊檀皆言不可遣其事乃止仍遣策古錫里隨
其使歸不欲全阻其請也其年七月又遣使都督實魯
進馬三十匹
清泰三年五月晉高祖起義於太原九月官軍集于城
下晉乃間道發使召德光為援是月德光率部落五萬
餘騎至太原城下尋敗招討使張敬德楊光遠之兵降
晉安大砦
晉天福元年十一月高祖踐位以德光有援助之力㰱
血為盟結爲父子仍約歲輸絹十三萬疋割雁門以北
及幽州所屬縣並隸番界德光又率兵迓高祖於潞州縶幽州節度
使趙德鈞并其子趙延夀而回三年二月德光遣使子嘉
哩錫里美楞來聘三年十月又遣使來上尊號曰英武
(闕)義晉高祖繼命宰臣馮道趙瑩劉昫等齎貨珍幣歲時
進貢不絶德光亦遣名王以下來至六年六月節度使
安重榮執契丹使伊喇等以輕騎掠幽州之南界高祖
累遣中使齎詔開諭以契丹有助立之功不欲負其宿
約而重榮奸險肆志竟誅伊喇等馳檄天下言契丹之
罪惡與襄州節度使安從進連謀不軌高祖命杜重威
率兵討之至貝州宗城縣相遇重榮之衆大敗至七年
正月二日收復鎮州斬重榮首漆之送於契丹至其年
四月高祖不豫少帝嗣立正月遣使隆鄂特來致弔兼獻
衣服鞍馬等至十月又遣使大卿以下二十六人來聘
以高祖山陵有日致祭故也至九年正月德光遣趙延
夀趙延昭等率兵五萬入寇貝州少帝發兵屯守澶州
初青州節度使楊光遠搆逆謀乃繕治城隍蓄聚芻粟
為跋扈之計屬歲不稔餓莩相繼朝廷以廪帑虚竭軍
用不給乃發使郡縣括借民家貲財斛斗海内嗷嗷不
堪其命光遠遂以重利誘德光入寇又以趙延夀等皆
中原人士常有思歸之意冀羣雄盜國晉祚不濟則大
福在已其月德光自河間率諸部兵入犯甘陵陷之巡
檢使吳巒投井而死河北大擾少帝駐驆澶州命宋州
節度使高行周等將兵以禦之三月德光自領部衆十
餘萬來攻戚城官軍拒之而退又以趙延夀行魏博節
度使改封魏王以延夀門人高融為節度副使統步奚
及燕軍數萬營于南庸四月又陷德州博州其年十二
月德光又率衆南下攻圍鎮州諸邑皆陷之
開運二年二月前鋒至邢州鎮州節度使杜重威差人
間道告急少帝欲親率大軍渡河决戰乃命鄆州節度
使張從恩等將兵合諸將之師屯於邢州時德光之衆
以及魏府建牙于元氏從恩等引軍而退其月又陷祁
州刺史沈斌死之至三月德光退杜重威等率兵攻契
丹之泰州下之回及易州為德光精騎所圍諸將等力
攻死戰德光大敗至三年八月契丹所部瀛州刺史偽
言納欵少帝復命杜重威等率大軍迎降至十一月回
及鎮州之東垣渡與番相遇十二月六日遣前鋒奪橋
為番軍所敗其月十日杜重威等以軍降于德光命相
州節度使張彦澤率漢騎(闕)二千先入京城至明年
正月一日德光自將大軍至京北百僚素服班於野次
匍伏請罪皆命釋之尋降授少帝檢校太尉負義侯令
挈其族及將相近臣等于契丹黃龍府安置二月德光
降偽赦改國號大遼稱會同十年升鎮州為中京以燕
王趙延夀為大丞相中京留守三月德光自京率衆北
歸至四月十八日死于欒城其年五月宣遺制以永康
王烏雲襲其偽位永康王者東丹王托雲之長子烏雲
自以猶子不當嗣立且不奉祖母之命其諸部首領素
畏舒嚕氏之酷法復以安巴堅死於渤海國被殺者百
人今德光沒于漢地慮必獲罪如前同謀以其月二十
一日領部族歸國舒嚕氏歸于石橋(番中地名)其衆悉降于
烏雲命送舒嚕氏于安巴堅明殿以幽之(安巴堅陵寢謂之明殿)偽
改會同十年為天祿元年自稱天授皇帝
漢乾祐三年十一月烏雲率騎數萬南寇陷邢州之内
丘縣深州之就陽縣
周廣順元年正月太祖命左千牛衛將軍朱憲往修和
好烏雲亦遣使尼古察報命獻良馬四匹太祖復命尚
書左丞田敏供奉官蔣光遂銜命往聘至其年四月田
敏等回烏雲遣使實魯獻碧玉金鍍銀裹鞍轡并馬四
十匹其月太祖又命左金吾將軍姚漢英右神武將軍
華光裔往使至其年九月烏雲為部下太寧王(偉王子)燕
王舍音所殺舒嚕王子(德光之子)勒所部兵誅太寧王舍音而
舒嚕自立號天順皇帝改名燝稱應歷元年
顯德元年春太原劉崇將圖南寇舒嚕氏番將楊衮率
驍騎萬餘以助之三月世宗親征與崇戰于潞州高平
縣之西原崇軍大敗番衆棄甲而逃二年三月命許州
節度使王彦超皆築壘于李晏口與番兵數千騎戰于
安平縣之南敗之
黨項羌
黨項羌古析枝之地漢西羌之别種其地東至枀州南接
春桑迷桑諸羌北通吐谷渾處山谷間亘三千餘里種
有數姓自為部落一姓之中復分為小部落有細封氏
費聽氏析利氏野辭氏房當氏米禽氏拓拔最為強族
俗皆土著居有棟宇織毛罽以覆之其人多夀或至百
五六十歲不事生業好為盜竊前世或來朝貢自唐寳
應正元之役皆率部族内附居慶州號平貢部落會昌
初命三使以統之(在寧延州界者命侍御史崔彦邠曾主之在夏州者命侍御史李□主之)
(在靈武麟勝州者命侍御史鄭賀主之)
後唐同光二年二月遣使朝貢十二月其首領簿備香
來貢良馬
天成二年九月河西羌項如連山等來朝共進馬四十
匹四年四月勅沿邊置場買馬不許番部至闕下自
上御極以來黨項之衆競赴都下賣馬常賜食於禁廷
醉則連袂歌其土風凡將到馬無駑良並云上進國家
雖約其價直以給之然計其館給賜賚每年不下五六
十萬貫大臣以為耗蠧中原無甚于此因降勅止之雖
有是命竟不能行其年九月首領折遇明等來貢方
物十月首領來有行來朝進馬四十匹上御中興殿閱
所進馬樞密使安重誨奏曰吐渾黨項近日相次進馬
皆給價直對見之時别賜繒帛計其所費不啻價倍請
止之上以為國家常苦馬不足每差綱收市今番言自來
何費之有外番朝貢中國錫賜朝廷常事不可以自止
番部羊馬不絶于路
長興元年正月其首領來朝貢授萬德懷化司戈其
年十二月以黨項折家族五顛都知兵馬使折之正為
檢校尚書右僕射薄備家族都督簿備撒羅檢校工部
尚書二年正月首領折七移等進駞馬其年十二月
又遣首領來進所奪得契丹旗號并馬等三年正月
以西路黨項部族劫掠使臣及外域進奉命邠州節度
使樂彦稠靈武節度使康福等率步騎七千往方渠顛
已來討其叛命者其年二月行營邠州節度使樂彦稠
等奏誅黨項阿埋三族常悉裒勤彊賴埋厮骨尾屈悉
保等十七族七百餘人又率兵自牛兒族入白魚谷追
及背叛黨項白馬慮家六旅客戶三族獲大首領連香入
薩玉都統悉那埋摩侍御乞埋嵬悉逋等六人兼黨項
二十餘人獲持馬牛羊數千計至晩師還野次其地無
水軍士方渴俄有風雲自東而起是夜初更降雪一尺
軍中以為神助上令造捷使之方山軍諭軍中所獲牛
羊等物各令士卒自取勿得收斂以進奉為名
周廣順二年六月以府州黨項泥也六族防禦使歸化
將軍泥香王子又泥也六首領拓拔山並為歸德將軍
三年二月慶州刺史郭彦欽奏黨項野鷄族掠奪商
旅請出兵討之時彦欽黷貨嗜其利以州北野鷄族多
羊馬作法擾之番情獷悍屢不從順乃誣奏之太祖遣
中使齎詔撫部族既苦彦欽虐政不時報命遂詔邠州
節度使折從阮合寧州刺史張建武進兵討之建武勇
於立功徑趨野鷄族追擊殺數十百人有喜王族折思
族殺牛族彼無猜貳聞官軍討伐競來餉饋官軍利其
貨財皆劫掠之諸族乃相聚官軍至包山峻險之地逆
戰敗之投崖谷死者甚衆折從阮保兵而退太祖怒彦
欽勒歸私第左遷建武為率府率命前解州刺史鄭元
昭為慶州刺史以招撫之
于闐
于闐在京師西九千九百餘里西南帶慈嶺與婆羅門
相接去三千餘里南與吐番接西北至疎勒國二千餘
里國城之東有白玉河西有綠玉河次西有烏玉河其源
同出于崑岡山去于闐西一千三百餘里每歲至七八
月小水之後取玉于河謂之撈玉官取之後方許私取
禁令甚嚴地多蒲萄醖而為酒味極醇美其俗好事祅
神唐貞觀中其王伏闐信來朝復遣子入宿衛其後亦
時來朝貢
晉天福三年九月其王李聖文遣使馬繼榮進白玉白
㲲犛牛尾紅鹽鬱金磠砂大鵬砂玉裝鞦轡等物其年
十月冊聖文王大寳于闐因王命供奉官張□鄴為國
信使仍授入朝使馬繼榮為鎮國大將軍扶風郡開國公
食邑二千戶副使黃門將軍張國載通試衛尉卿殿頭
承旨通事舍人吳順規試將作步監
漢乾祐元年五月復遣使朝貢六月以入朝使王知鐸
為檢校司空副使張文達判官秦元寳為檢校左右僕
射監使劉行立檢校兵部尚書
突厥
突厥之始前書載之備矣自號可汗猶古之單于妻號
可賀敦猶古之閼氏也子弟謂之特勅别部領兵者皆
謂之設其大官屈律啜次阿婆次頡利法次吐屯次俟斤
並代居其官而無員數父兄死則子弟襲其位北番
之中最為強盛至唐室之末為諸番所侵部旅微弱亦
嘗來朝貢
後唐天成二年正月其首領張慕晉朝貢
長興二年正月其首領杜阿熱來朝貢
晉天福六年七月其首領遣使薛同海以下一十七人
來朝貢
五代會要卷二十九
