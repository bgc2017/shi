欽定四庫全書
大清世宗敬天昌運建中表正文武英明寬仁信毅大孝
至誠憲皇帝聖訓卷十三
用人
康熙六十一年壬寅十一月庚戌
上諭大學士等朕惟敷政之道用人為先闢門籲俊之典
由来尚矣然知人則哲自古為難朕在藩邸不與朝臣
往来所以内外大小官吏皆不能晰知今荷
皇考大行皇帝命承大統臨御之初簡用人材爾諸大臣
皆久蒙
皇考知遇任以股肱茲值
梓宫在上靈爽式憑爾等哀感交廹之時益當各竭忠藎
仰報高深内而大臣以及閒曹外而督撫以及州縣或
品行端方或操守清廉或才具敏練者爾等各據真知
灼見從公具摺密奏古人云内舉不避親外舉不避讎
爾等果矢公忠以人報國或素日同僚共事或同鄉同
年或門生親戚子弟俱准保奏勿避嫌疑勿徇私援黨
勿沽名市恩勿輕聽風聞勿言過其實有一於此則上
負
皇考任用之恩又負朕諮詢之意矣
皇考遺命囑朕篤愛懿親保全臣下數十年来聖明之世
本不容有姦貪昭著之人朕所需者人材但當有舉無
劾毋得修怨䧟害爾等具摺或滿字或漢字各須親寫
不可假手於子弟詞但達意不在文理字畫之工拙其
有不能書寫者即行面奏至於政事中有應行應革能
裨益國計民生者果能深知利弊亦著各行密奏朕自
即位以来用人行政若有闕失亦宜直言勿隠朕之諄
切詢問者一則急欲得人以資治理二則欲知朕行事
之當否三則觀爾等所舉之人及所奏之事便可知爾
等之居心制行矣
雍正元年癸卯二月丙寅
上諭六部尚書侍郎等各部屬員既各分司則各有職守
彼此不得干預况每司滿漢共有六員不可謂辦事無
人若皆闒冗貪庸何難指名題參另易其人安用他司
越爼代庖乎此明係鑽營包攬為漁獵之計嗣後不論
何司不論滿漢永遠不得借才能之名一人兼攝數司
之事若有緊要事件暫時派出指辦一二事尚可
三月乙酉
上諭吏部各省督撫衙門事繁非一手一足所能辦勢必
延請幕賓相助其来久矣但幕賓賢否不等每有不肖
之徒勾通内外肆行作弊黜陟屬員則清濁混淆申理
獄訟則曲直倒置敗督撫之清節誤督撫之功名彼則
置身事外飽槖而去殊屬可恨夫今之幕客即古之參
謀記室凡節度觀察等使赴任之時皆徵辟幕僚功績
果著即拜表薦引彼愛惜功名自不敢任意苟且嗣後
督撫所延幕客須擇歴練老成深信不疑之人將姓名
具題如效力有年果稱厥職行文咨部議敘授之職位
以示砥礪該部詳議具奏
四月甲子
上諭直隸各省督撫國家敦勵風俗首重賢良舉髦士以
勸秀民實為政教之大端凡封疆大吏宜共體此意廣
詢博訪不可視為具文漫不加察也前所頒恩詔内有
每府州縣衞各舉孝廉方正暫賜以六品頂帶榮身以
備召用一條距今數月未有疏聞豈通都大邑之中海
澨山陬之遠遂無潛修砥操克稱俊乂可應詔旨者歟
誠恐有司怠於採訪雖有端方之品無由上達殊負朕
殷殷延攬之至意特著直省各督撫速遵前詔確訪所
屬果有行誼篤實素為鄉黨所推者即列名具奏毋得
隠蔽及濫引塞責
十月辛亥
上諭總理事務王大臣等部院筆帖式食俸僅二十八兩
不及一護軍領催之錢糧而伊等樂於供職者冀有陞
轉之途也伊等既有陞轉之途若概與加俸恐伊等不
知鼓勵轉不竭力嗣後各部院筆帖式著各堂官及該
管之人將伊等内謹慎無過又或辦事勤敏或寫本精
工或善於繙稿者於年終分别保奏此保奏之人如何
照伊等品級增添俸銀或另行加恩之處朕再降旨
乙丑
上諭大學士等國家建官分職於翰林之選尤為慎重必
人品端方學問醇粹始為無忝厥職所以培館閣之材
儲公輔之器也從前
聖祖加意育才循循訓導又纂修各種書籍需員甚多故
翰林院編檢幾至二百人庶吉士亦五六十人朕臨御
之初未有編纂諸事又未能如
聖祖之善於訓導誠恐人才置之閒散特多方錄用内而
科道吏部外而道府州縣俱各隨材器使務令疏通今
編檢尚有百餘人庶吉士尚有數十人著内閣大學士
會同翰林院掌院教習秉公别擇其學問優長字畫端
楷或精於繙譯國書者留本衙門辦事及派各館纂修
其或才具練達可當科道吏部之選或長於吏治編檢
可為道府庶吉士可為州縣者一一分别具奏至或老
病衰廢願自解退者聽其以原官休致其有行止不端
事蹟確實者奏聞革退今朕特恩開科人材輩出將来
揀選庶常朕當親加考試引見揀選至日後散館仍照
舊例以三等分用目今正届殿試之期朕深知向有擬
送策聮鑽營甲第等弊殊可痛恨朕所點閱卷大臣俱
係平日實心委任之人各宜虚公謹慎杜絶諸弊倘有
仍蹈前轍者必嚴加處分務使文治日隆英材蔚起以
副朕籲俊興賢之至意
十二月辛亥
上諭八旗都統等向者每甲喇止設參領一員因不敷用
始委署一員協理昨議政大臣奏稱護軍校驍騎校等
官以之委署參領職卑不勝其任應停其委署等語朕
加以酌量將委署參領改作副參領秩為五品嗣後副
參領員缺仍將護軍校驍騎校等官一併揀選引見補
用若參領副參領奉有差遣其員缺應行委署者奏聞
委署如此則責任專而管轄得力由兵丁出身者其陞
轉之途亦不致壅滯旗下既得人材辦理事務亦大有
裨益至現在委署參領應分别優劣優者授為副參領
劣者令其各回原職
雍正二年甲辰三月庚辰
上諭吏部兵部朕命各省督撫提鎮將所知官員保題特
以要缺須得人辦理耳若其人著有勞績陞任别省者
概不肯令赴陞任仍復題留本省殊未允協夫天下一
體豈得各分爾我嗣後如係水師營緊要員缺仍許題
請外餘俱不許題留
八月己丑
上諭吏部國家分理庶績務在得人道府州縣等官尤屬
要職其有才幹素著廉潔自持者倘不得以時上聞何
以示勸著於各省道府同知通判州縣等官内總督保
奏三員廵撫保奏二員布政使按察使各保奏一員將
軍提督亦屬本省大員將所知者亦令保奏一員俱各
密封保奏不得會同商酌此保奏内不必將朕特用之
員塞責朕特用人員有才守兼優者不拘人數亦另摺
奏聞俟朕降旨調取之時再令来京引見如保奏不當
日後劣蹟敗露將保奏上司一併治罪
雍正三年乙巳三月甲寅
上諭吏部月選道府州縣等官於地方民生最為切近與
其甄别於既仕之後不若詳慎於未仕之前是以我
皇考特重其事每於月官銓選之後令九卿詹事科道驗
看凡有出身不正素行不端之人各將所知據實陳奏
而九卿等每多瞻徇莫肯抒誠及朕臨御以来屢降明
諭務令直陳無隠乃仍循舊習瞻顧懷私係同鄉則畏
避嫌怨係别籍又謂不能確知如此殊非慎選官方之
道也嗣後月官掣缺之後九卿照例驗看但九卿人少
不能周知竝令各部院衙門堂司官將所知漢人内有
出身不正行止不端者各具密摺於月官考履歴之日
至乾清門進呈其有品行素優者亦令密奏若係旗員
則令本佐領參領都統副都統亦照此例各具密摺奏
聞倘有挾讎誣奏者朕參閱衆論自能洞悉諸臣亦斷
不能欺朕也如此則不肖倖進之徒皆知儆畏名器不
致濫邀矣
六月庚寅
上諭吏部外任官員廻避本族例俱赴京另補朕思督撫
兩司及統轄全省之道員其族人廻避者自應赴京另
補若分廵數府之道員及知府同知通判知州等官所
轄之地無幾其屬員職分卑微若必一例赴京另補未
免往返稽延艱難拮据深可軫念嗣後遇此等應行廻
避之員著該督撫即於本省内調補如此則屬員既遵
本族廻避之例而又無另補守候之苦於公私均為有
益爾部即遵諭行
十月己巳
上諭果郡王允禮順承郡王錫保八旗漢軍内有平居孝
友守分讀書之人考試既不獲中式而又不能别就者
爾二人查明分别挑選其上三旗包衣旗鼓佐領下人
令内務府總管保奏其王等包衣旗鼓佐領下人令各
該王保舉如此則人不致於壅滯而亦可得才能之選
矣
雍正四年丙午六月丙寅
上諭吏部三年舉行大計所以激濁揚清整飭吏治必舉
劾之間至公至當方足以昭勸懲之典查定例卓異人
員俱送京引見而參劾人員則聽候部院議奏不行引
見此中或有冤抑及避重就輕等弊亦未可定嗣後大
計之年除貪酷之員既已指明劣蹟參奏無庸再行引
見外其餘參劾等官該部照例處分出缺其應作何送
京引見之處九卿詳議具奏
己丑
上諭諸王大臣等從古帝王之治天下皆言理財用人朕
思用人之關係更在理財之上果任用得人又何患財
之不理事之不辦乎朕即位以来推心置腹以待爾等
大臣時時諮訪務得人才共襄庶政爾大臣等亦各有
所保薦以備任用朕深嘉之但知人自古為難而保人
更非易事知人者不過知其才具豈能知其存心保人
者亦祗能保其目前豈能保其異日是以朕曲加體諒
從不苛求但公私二字所關甚重不可以不辨而公中
有私私中有公尤不可不時時警省也即如始初見其
人善而舉之既舉之後其人改操易轍即當據實奏聞
倘以為從前既舉而自護其短為之掩飾彌縫此則公
中之私也或始初因朋友故舊之情而舉之既舉之後
時時警戒提撕相責以善一聞其聲名不好或即行檢
舉或密奏以聞此則私中之公也爾諸大臣每一人所
舉多者不過二三十人平時訪察其行為勸勉其廉謹
或有居官不善即行參奏不稍回護如此則人人有所
忌憚爭自濯磨國家可收得人之益爾等亦不愧以人
事君之義矣又如爾等大臣各有子弟居官為父兄者
同列於朝情關朋友豈不望其有成然與其私受囑託
庇護朋友之子弟使子弟有所恃而不肯努力上進何
如切加教導使其儆惕玉之於成若大臣子弟既有父
兄之訓廸又有堂官之督率則成人者必多國家豈不
甚樂有世家大族之子孫而用之哉總之朕之優待爾
大臣與其遷官賞賚不若成就爾之名節為一不朽之
人爾等之於朋友及薦舉之人與其結以私恩小惠護
其過愆而喪其人品何如以大義相規使之為端人良
吏永保令名至於家庭之間訓導子弟又不待言矣勉
之戒之
七月丁酉
上諭吏部道府等官有表率屬員之責必得賢能諳練之
員方於地方事務不致貽誤朕慎重官方雖州縣等官
皆審酌補用而於道府尤為加意非審知其人材識足
以勝任者不輕試用捐例候選人員初任者多於地方
事務從未經歴一旦畀以道府驟膺民社未必遽能稱
職及至不稱職時督撫糾參反受黜革情亦可憫嗣後
凡係捐例候選道府人員俱著補授各部郎中令其學
習辦事至應陞道府時令各該堂官保送引見
己亥
上諭吏部朕從前曾下諭旨各省道府州縣之居官好者
命總督保舉三人廵撫保舉二人提督布政按察二司
各保舉一人密封具奏不得互相商議原以通省人才
不少保舉多者不過二三人少者僅一人諸臣於所素
知者各拔其尤自然精確督撫提督布按二司皆朝廷
大吏受國家深恩自應體朕為天下得人之意不徇私
情秉公薦舉乃其中竟有挾私妄舉者及来京引見俱
極庸陋殊非人臣以人事君之義今各員俱已引見爾
部可再行文與各省督撫布按二司除從前曾經密舉
及朕特旨補授各員外督撫暨布按二司各於道府州
縣中明舉一人不得雷同督撫自行題奏布按二司咨
呈爾部文到日爾部即繕摺具奏被舉之州縣官員並
令給咨来京引見保舉之道府官員不必来京如有挾
私任情草率濫舉者朕必從重治罪斷不姑容
雍正五年丁未二月乙亥
上諭河南廵撫田文鏡據奏請將候選州縣分撥各省學
習以裨吏治此議朕於踐阼之初業經思及因難以施
行遂寢而未發蓋自古迄今大抵中材居多欲求出𩔖
拔萃之賢世不屢覯故理國之道貴儲才有素首先以
厚風俗為要務風俗既端斯趨向有方而人材蔚起不
特科甲輩學古入官即一切旗漢人員無不講求經濟
吏治民生豈盡茫然莫喻但恐其居心不肯恪秉公忠
以奉乃職耳若慮以民社為新進後生所嘗試之具粤
稽舜典明試以功車服以庸已啟後世科資循格之端
是以地方外吏全賴守封疆者激揚公正糾舉精明正
所謂三載考績黜&KR1406;幽明也至云新選者少則數月多
則經年安保其無害於民今學習之員不令攝事無由
覈驗優劣委令署理彼僉邪小人之為害於民又獨不
然乎况督撫諸臣雖簡命自朕未必一皆公爾忘私或
稍涉夤緣則大啟奔競其弊有不可勝言者不寧惟是
即朕現今用人之法亦止堪暫行一時將来自仍歸於
聖祖疇昔銓衡之成憲朕緣目擊官常懈弛吏治因循不
得不大示鼓勵以振作羣工委靡之氣俟咸知奮勉治
行改觀時朕另有裁處又據奏朕超擢教職為州選舉
生員為縣雜職亦准卓異試觀如是甄拔才堪入彀者
能得幾人此亦出於偶爾旁求非可永遠循行之良策
所以吏兵兩部向年舊例悉仍舊貫未命更張一二間
遇督撫越例題請補授亦俱令聲明原委朕降特旨允
行蓋有深意存焉豈俾輕紊成憲而致一代典章混淆
無序哉
三月丁未
上諭吏部會試舉人著爾部揀選引見併問九卿將所知
者舉出再舉人内有伊等同鄉素日推服之人亦著舉
人公舉或數人共舉一人或十數人共舉一人俱將姓
名註明務須有猷有為有守之人方可推薦不得冒濫
閏三月乙丑吏部遵
旨會同九卿揀選下第舉人引
見分發各直省以州縣委署試用
上諭曰守令乃親民之官關係百姓之休戚故得其人則
民生被澤而風俗日淳不得其人則民生受累而風俗
日薄自古安民必先察吏此不易之經也朕御極以来夙
夜孜孜欲使薄海之内無一夫不獲其所而此願一時
難遂者則以縣令之不能盡得其人也果能得有猷有
為有守之人布散各省分膺民社之寄彼一人之精神
力量足以貫注乎一邑凡督撫大吏耳目心思之所不
能徧及者縣令皆能體察經理之則民生安得不厚風
俗安得不淳而朕心無一夫不獲之願於是乎可遂矣
向来各省縣令多循資按次照例選用之員故其中庸
碌無能者有之年力衰憊者有之少不更事者有之以
致苟且因循貪位竊禄諸事闒冗職掌廢弛此等之人
尚不能顧一身之考成豈能為地方之憑藉乎今因會
試後天下舉子齊集京師朕思其中必有才品兼優之
士是以特加遴選畀以縣令之任朕之所望於爾等者
不僅在於辦理刑名徵收賦稅了簿書期會之責而已
必須實盡父母斯民之道視衆庶為一體剛柔相濟教
養兼施化澆薄而為醇良懲僉邪以安善𩔖古稱愛民
如子此語最宜體會父母愛子之心未有不教之以正
者縣令果視民如子豈有優柔貽害姑息養姦行婦人
之仁忘聖賢之義而可謂之恫瘝保赤者乎書經曰罔
違道以干百姓之譽自古聖賢為治皆尚實政最惡虛
名若時存沽名市惠之心必至為同流合汚之鄉愿又
何能為整綱飭紀之良吏乎從来父子之間施者不以
為恩受者竝忘其感守令之於民果能潛移默化使閭
閻習為固然而泯其感頌之迹斯不愧父母之稱而嫓
美古之循良矣紳士居鄉倘有違理肆行之處令有司
約束勸導之者無非欲其同歸於善竝非令地方官有
意摧折之也爾等涖任後於紳士之品行端方者則當
加意敬禮以樹四民之坊表其小有過愆者則勸戒之
令其悛改其不可覺悟不可寬宥者則置之於法以警
其餘如此則賞罰公明輿情悅服而觀感興起比戸可
封矣爾等身叨鄉薦皆以古之孝廉相比擬何以克副
此孝廉二字且現經下第選期尚遠朕破格遴選授以
官職即論感恩圖報之常情亦當人人自奮况朕心實
仗爾等為朕教養斯民移風易俗以成一道同風之盛
爾等豈可薄待其身而為陋習所漸染私欲所牽制乎
爾等果能卓然自立不負選用朕自格外加恩倘拜命
之初一時感激而涖官以後頓改初心則不但國典王
章無可寬貸即清夜静思亦應無地自容矣勉之勉之
四月癸巳
上諭内閣從来為政在乎得人書曰野無遺賢萬邦咸寧
蓋賢才登進在位者多則分猷效職庶績自能就理而
民生無不被其澤也朕即位以来加意旁求凡所以延
訪擢用之道無不備至如現任官員及候補候選科目
諸人每特令薦舉遴選引見廣開錄用之途冀收羣策
之力又念各省學校原以養育人材命學臣保舉賢能
升聞於朝以備任使乃直省學臣所舉人數不多又或
草率塞責不能副得人之實夫十室之邑必有忠信古
者取人之法惟鄉舉里選合於三代之制今直省府州
縣學貢生生員多者數百人少亦不下百餘人其中豈
無行誼醇篤好修自愛明達之士乎著州縣官會同該
學教官將貢生生員内居家孝友行已端方才可辦事
而文亦可觀者秉公確查一學各舉一人於今年冬底
申報該上司奏聞請旨或實無可舉者出具印結該督
撫查實奏聞朕因廣攬人材舉此曠典所以黜浮華而
資實用州縣教職為一方師長選賢薦能乃其專責倘
敢虚應故事濫舉非人照溺職例革職或徇情受賄則
當重治其罪八旗之滿洲蒙古漢軍亦照此例將人品
端方通曉漢文者著該佐領各舉一人如不得其人亦
具印結令該都統彙齊奏聞請旨庶使潛修篤行之士
得以表見而國家亦收得人之效矣
五月庚辰
上諭直省司道知府等朕惟治道之要莫大於用人督撫
經理地方必任用司道知府猶朕統御天下必任用在
廷諸大臣如廷臣不能實心任事則庶務之繁朕豈能
以一人獨理如司道府不能實心任事則屬員之賢否
民生之利弊督撫豈能徧悉而周知用人之關於治道
誠至重矣第人之才具不同心術各異用之有甚難者
彼司道府等官有一等姦巧之人督撫有所委託稍涉
繁難謂非分内所應辦即逡廵退縮似此懷姦詭避而
反沽不阿諛上司之名此人之不能為督撫用者也有
一種好事之人不安本分惟所欲為如遇無能之督撫
則事無大小任其簸弄督撫為所把持而不能自主如
遇有為之督撫則巧窺意旨百計投合督撫不覺入其
彀中一任逞其私智此又督撫之用非其人者也顧為
督撫者勢不能不於所屬之司道府寄耳目委腹心必
將遴選其能任事者而委任焉人見其於稠人之中專
任一二人則指為鑽營奔競甚至媒蘖其短以為怙勢
作威攬權納賄必致損敗督撫之聲名此等皆非公恕
之論也且其人既為督撫所信任自當不取悅於同官
不徇庇乎下屬銳意孤行無所顧惜其心有何攬權怙
勢之可言哉論者不察其心從而媒蘖之抑何不恕之
甚乎朕以為人之行事所辨在公私是非之間而已向
令此一二專任之司道府官果能秉公持正實心辦理
地方之事不特督撫資其贊助朕亦且嘉賴焉要之用
人有專任一二人者亦事勢有所不得已焉耳設使各
省司道府等官皆殫其宣力分猷之實則督撫何樂而
不多用也亦猶在廷諸大臣人人公忠體國則皆朕之
股肱心膂朕求之而不可得者又何取乎一二人之專
任哉但知人則哲惟帝其難之彼為督撫者因屬員中
不能盡得其人而用之乃不得已而以耳目腹心專付
之於一二或有擇之不精用之不慎所託非人稍有所
覺即當警省改悔不可袒護飾非則無過矣朕實深悉
直省督撫用人之委曲復洞鑒直省司道府各官種種
情偽為此諄切曉諭俾各警惕猛省直省督撫務須仰
體朕意將屬員時加體察勿為宵小欺蒙朕自有遠照
斷不使若輩少有遁情夫天下上智下愚之人無幾惟
中材可與為善可與為不善者居多尚其敬聽朕訓共
勉為秉公持正實心辦事之人下不愧州縣之表率上
以不負督撫任用者不負朝廷則吏治烝烝日上措天
下於郅隆不亦美與
九月乙丑
上諭吏部凡縣令改授教職者因其不勝牧民之任例當
罷斥朕念其讀書攻苦選授一官不忍遽令廢棄是以
俾居師儒之席以展其所學此朕格外之恩也况教官
有化導士子之責較理民之任關係尤重應當殫心竭
力以盡職守倘因改授之故志氣隳頽奉職怠忽著各
省廵撫學政查參議處
十一月乙卯
上諭吏部定例凡在京各部院官員因病告假回籍調理
者病痊之日仍以原衙門補用至在外各官一經告病
即令休致所以防不肖有司之託病規避也夫外官有
地方之責患病不能辦事自應呈請離任但病痊之日
格於成例雖有才具優長之員不得起用殊為可惜從
前有府縣官員告病者朕降旨調来引見見其才尚可
用即命醫調治痊可仍行補用誠以人才難得雖片長
薄技不忍棄置也嗣後外官告病者著督撫查明確實
具題令其回籍調治痊可有情願起用者於本籍起文
赴部引見仍以原缺補用如此則可以杜規避之端而
人才亦不至於淪棄矣
十二月丁亥
上諭大學士九卿等為治之道首重得人朕臨御以来夙
夜孜孜廣為諮訪期得人材以理庶政而内外臣工所
保舉之員其中秉公推薦足備任使者固不乏人而徇
私濫舉及苟且塞責者亦復不少朕思薦舉人材關係
國家辨才論官之要道舉得其人則政事無不就理舉
非其人則弊從此而生孟子曰立賢無方孔子曰舉爾
所知觀聖賢之言則知得人之道宜廣其途以為搜羅
而各舉所知庶可以收克知灼見之益也今特諭内外
諸臣等京官自翰林科道郎中以上外官自知府道員
學政以上武官自副將以上旗員自參領以上皆令各
舉一人滿洲官員則保舉滿洲漢軍官員則保舉漢軍
漢人官員則保舉漢人文職官員許保武職武職官員
許保文職於滿漢文武内或係現任職官或係候補候
選之人或係進士舉人貢監生員或係山林隠逸務期
有猷有為有守品行才具足備國家之用者各人密封
奏摺赴奏事人員處轉奏外官則遣家人齎送密摺来
京付奏事人呈進即或親戚子姪等亦可據實薦奏不
必以嫌疑引避但京官如尚書侍郎外官如督撫提鎮
兩司皆係朕已經深知簡任者不必入所薦之列其奏
摺内只開列本人官銜姓名註明所薦之人官銜考語
不必引頌聖繁文此朕旁求俊乂之苦心冀賢才輩出
師濟盈廷俾百職得宜庶務畢舉凡有保舉之責者不
得瞻顧私交不得受人囑託不得互相商議不得輕聽
風聞夫十室之邑必有忠信凡人生平豈無一人熟識
深知者况既列朝紳受國家之爵禄而朕又推心置腹
畀以舉賢薦能之美事倘猶有懷藏私意濫舉非人者
清夜捫心尚可以為人乎且朕之觀人往往洞見隠微
將来觀所舉之人即可知舉人者心術之公私識見之
明昧亦不使諸臣得以行其私也
雍正六年戊申四月丁未
上諭内閣凡辦理府州縣事務若得曾經出仕諳練之人
於地方實有裨益朕愛惜人才於罷斥之員常降旨調
来引見以觀其才具之優劣不忍令其棄置今思從前
因公罣誤之員其中未必無才守可觀者著吏部行文
各省凡知府同知通判知州知縣任内除大計特疏糾
參外其因公罣誤降革者該員曾經居官五年而離任
之後交代清楚無錢糧案件未清之處准本人親赴吏
部具呈吏部不拘人數即行奏聞考試履歴帶領引見
候朕酌量起用起用之後若有貪婪不法再經參出必
嚴加治罪倘係平庸無能或行止不端之人妄自陳請
希圖僥倖者亦難逃朕之鑒察
七月庚申
上諭内閣向来督撫赴任之時有奏請將平日所知人員
帶往以備委用者朕因督撫事務甚繁欲得素所熟悉
之人以收臂指之效事屬可行是以允從所請令其帶
往酌量題補近聞督撫等帶往人員在地方不甚相宜
或羣相趨奉而指為上司之腹心或妄生議論而以為
上官之偏袒其中弊端日生以致流言不少如楊文乾
請帶王士俊殷邦翰前往廣東楊文乾信用之廣東闔
省人心不服陳時夏請帶蔡益仁往蘇而江南之人指
為陳時夏之耳目莽鵠立請帶朱亨衍李敏德傅樹崇
往陜西原為備辦軍需乃不令效力一事藩司孔毓璞
即逢迎廵撫以一人委署二缺而命往試用之員不行
委署此皆帶往人員不宜於地方者朕思所帶之二三
人其得力有限而沮衆人效力之心則為益少而無益
多况屬員之微愆小過上司本應曲體保全而既為督
撫帶往親信之人理當畏避嫌疑有不便格外保全之
勢亦非所以愛惜人才也且督撫等果公正精明善於
察吏則闔屬中豈無有廉幹之員可相信以心相資為
理者何必於帶往之一二人是賴而啟衆口之疑議乎
文官與武職不同武職以弓馬技勇為主有操練兵丁
差委廵緝之事督撫提鎮等將熟悉之人奏請帶往以
供使令可以得其效用之益至於文員則不應帶往從
前督撫等之奏請甚非朕亦不當允從其請除督撫已
經到任之後因本地要缺奉旨題補而本地不得其人
將别省舊屬題補者不必解任外如楊文乾陳時夏莽
鵠立及各省督撫大吏從前所請帶往之人目今現在
屬下者俱著回京請旨另用
十月癸未鑲黃旗蒙古副都統宗室滿珠錫禮條
奏京營參將以下千總以上等員應參用滿洲不
宜專用漢人
上諭曰從来為治之道在開誠布公遐邇一體若因滿漢
存分别之見則是有意猜疑互相漠視豈可以為治乎
天之生人滿漢一理其才質不齊有善有不善者乃人
情之常用人惟當辨其可否不當論其為滿為漢也自
我
太祖高皇帝開國之初即滿漢兼用是以規模宏遠中外
歸心蓋漢人中固有不可用之人而可用者亦多如三
藩變亂之際漢人中能奮勇效力以及捐軀殉節者正
不乏人豈可謂漢人不當用乎滿洲中固有可用之人
而不可用者亦多如貪贓壊法罔上營私之輩豈可因
其為滿洲而用之乎且滿洲人數本少今祗將中外緊要
之缺補用已足辦理若參將以下之員弁悉將滿洲補
用則人數不敷勢必有員缺而無補授之人朕屢諭在
廷諸臣當一德一心和衷共濟勿各存私見而分彼此
在滿洲當禮重漢人勿有意以相遠始為存至公無我
之心去黨同伐異之習蓋天下之人有不必強同者五
方風氣不齊習尚因之有異如滿洲長於騎射漢人長
於文章西北之人果決有餘東南之人穎慧較勝非惟
不必強同實可以相濟為理者也至若言語嗜好服食
起居從俗從宜各得其適此則天下之大各省不同而
一省之中各府州縣亦有不同豈但滿漢有異乎朕臨
御以来以四海為一家萬物為一體於用人之際必期
有裨於國計民生故凡秉公持正實心辦事者雖疎遠
之人而必用有徇私利已壊法亂政者雖親近之人而
必黜總無分别滿漢之見惟知天下為公凡中外諸臣
皆宜深體朕懷同寅協恭股肱手足交相為濟則國家
深有倚賴久安長治之道必由於此也
庚子
上諭吏部國家政務必得其人而後理朕加意旁求多方
遴選惟期庶司百職俊乂在官以收得人之效但各職
需人之處甚多該督撫等又屢屢奏請而現在赴部銓
選之員不敷揀用因思自古人臣為國有以人事君之義
孔子論舉賢才之道亦云舉爾所知可見凡人平生必
有深知篤信之才足備朝廷任使者果其以公忠為心
自無薦舉不得其實之理也兹特降諭旨著京官大學
士以下主事以上之漢軍漢人外官督撫以下知縣以
上之滿洲漢軍漢人每員各舉一人除現任知縣以上
官員不必保舉外或係舉貢生監或係山林隠逸果有
品行才猷可備任使者即親戚子弟亦不必引避嫌疑
據實保舉至外官所轄之現任佐貳雜職等屬員亦准
其保薦朕從政務需人起見開誠布公以期集思廣益
内外大小臣工等共受國恩時懷報效自應秉公據實
以展臣子之心必無有徇私冒濫以自蹈欺罔者倘或
舉非其人將来覺察或試用不稱責有攸歸勉之勉之
雍正七年己酉四月壬辰
上諭内閣外任督撫藩臬為全省之表率關係甚重每當
簡用之時常以一時不得其人深勞念慮凡内外大臣
受國家厚恩均當留意於平時秉公奏薦盡以人事君之
道京官自學士侍郎以上外官自藩臬以上著各人密
保一人將其人可勝督撫之任或可勝藩臬之任據實
奏明不必拘定滿漢亦不限定資格即府縣等員官階
尚遠者果有真知灼見信其可任封疆大僚亦准列於
薦牘之内若一時無深知可舉之人准其從容採訪不
得草率塞責有負諮詢
閏七月丙申
上諭吏部凡遠省烟瘴地方文武官員之缺例將本省熟
悉風土之人調補朕思烟瘴地方大半係邊遠簡僻之
缺若概行調補不令陞補未免強幹之員轉駐簡僻之
所止圖挨俸無所表見而才具可用有志上進之人或
生苟且因循之念亦未可定嗣後凡遇烟瘴地方文武
官員缺出向例調補者著該撫提鎮等於屬員内秉公
酌量若有可以題陞之員即具題請旨陞授若係應調
之員仍照舊調補陞調兼行不拘一格總期人地相宜
材職相當以副朕鼓舞裁成之至意倘有應行調補之
人不願前往而該管上司聽其規避者或有不應題陞
之人而該管上司徇情題陞者經朕察出定行從重議
處
雍正八年庚戌二月乙已
上諭吏部為政之道務在得人朕加意旁求惟期賢才奮
庸布列庶位百職修舉嘉惠民生凡所以遴選而登進
之者亦多方矣雍正六年十月間以各處需員甚多而
赴部銓選之人不敷揀用特降諭旨令京官大學士以
下主事以上外官督撫以下知縣以上每人各舉一人
送部引見今行之既已年餘而内外官員未經舉報者
尚多則其平日必無深知灼見之人倘復展轉遲延必
致人萌奔競之心而滋夤緣請託之弊所當酌量變通
者也現今會試中額廣至四百名其中必有可供任使
之人而直省選拔貢生陸續来京亦可教導而成就之
以備庶官之用著將各保一人之例停止若有已經到
部者仍准其引見該部即行文在京各衙門幷直省地
方知之
三月己巳
上諭内閣朕愛惜人材不忍聽其限於考成遂至放廢而
外任各官案件繁多往往罹於參罰是以數年来因公
詿誤之員例應降革者多於覆本之内降旨令該上司
出具考語送部引見若其才具稍有可用必再試以職
任而成全之雖片善寸長亦不肯輕棄也今思在京部
院司官及旗員等雖參罰之案不多然亦有因公詿誤
者所當一體加恩與以贖過自新之路嗣後在京文武
各官有因公詿誤至於降革而任内無錢糧不清及治
罪之案者准照外員之例令該堂官該旗大臣出具考
語奏聞帶領引見或將該員仍留原任或另行試用或
照例降革候朕降旨裁奪
十月己酉
上諭内閣辦理軍需必得熟練之員方為有益陜甘二省
州縣官員備辦軍需有經手數年者有經手一二年者
似此熟練人員若因細過微瑕即行參革則接任之員
初辦軍務未免生疎或至遲誤嗣後陜甘地方辦理軍
需之州縣官員若無大過其所犯情有可原者著該督
撫揆情度理量加寬宥若錢糧微有不清而事屬因公
者統俟大軍凱旋之後查核明白以定功過
雍正十二年甲寅七月丁丑
上諭吏部凡命往各省人員多係不應即選之人該督撫
等自應先行差委試看果有勞績再令署印署印果優
然後題補或該省懸缺需人一到即行委署更當留心
訪察必實有政績可考方行題請實授嗣後題請實授
者著將實在政績一一敘入本中題奏如果係卓越之
才即不滿年限亦可聲明題請
大清世宗敬天昌運建中表正文武英明寬仁信毅大孝
至誠憲皇帝聖訓卷十三
