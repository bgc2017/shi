欽定四庫全書
大清世宗敬天昌運建中表正文武英明寬仁信毅大孝
至誠憲皇帝聖訓卷三十六
弭盗
雍正元年癸卯八月己未
上諭兩江總督查弼納等太湖三萬六千頃連跨數郡地
勢既廣支流復多為盗賊出没之所平時既易藏姦廵
捕恐難盡力爾等均有統轄之責可公同確議遴選賢
員清查嚴緝務俾匪類就擒餘黨觧散地方長享寧静
之福以副朕禁盗安民之意
十月己未
上諭江西廵撫裴&KR0973;度據奏擒獲寧州銅鼓營姦匪其黨
與請嚴加搜捕此等匪類固不容姑息亦不宜急廹若
涉因循恐漸致滋蔓若不辨姦良又恐驚衆激成事端
但須整理營伍修飭政治官吏廉明百姓畏威懷德此
一二匪類何難消弭全在封疆大吏相機而行實心任
事也
十二月庚申
上諭九卿等朕惟靖盗所以安民而欲靖盗必須嚴諱盗
之處分併正竊盗之刑法州縣有司因畏盗案參處往
往諱盗不報或以強為竊或以多為少或賄囑事主通
同隐匿以致盗賊肆無忌憚定例諱盗處分不為不嚴
無如督撫等官全無覺察殊負朕保愛良民之至意且
竊賊雖非強劫然行竊日久必至夥劫所以律載竊盗
三犯即絞立法之意原在防微杜漸今各直省竊盗依
律究擬者絶少盗案之多實由於此如何使有司不敢
諱盗併如何重懲竊盗之處該部會同詳議具奏
雍正二年甲辰六月甲戌
上諭刑部向來盗案有滚案之弊強盗被獲審實定罪者
於别府州縣或鄰省未結案内賄囑他盗供稱同夥州
縣官即關提質審一案甫畢一案復起名曰滚案展轉
相連動歴年歲或更中途脫逃遂使已結之案終歸未
結劫殺大盗借此支延無所畏懼而州縣轉喜此等供
扳可為獲賊過半之地附會了事此弊不除無以鋤莠
安良爾部定例議奏
十一月壬子
上諭大學士等廣西地方猺獞雜處匪類不時竊發踰山
越嶺難以擒緝汛兵各守地界不敢擅自越境嗣後分
防各弁不論何標何汛凡係附近處所毋分彼此互相
應援庶匪類不得潛藏矣設兵原以衞民設有匪類自
當彼此策應協力擒緝著廣東廣西督撫提鎮公同酌
議嚴飭各營汛一體遵行并傳諭直省督撫提鎮等凡
地方有此等事當公同協力不可以疆界為限而分彼
此也
雍正三年乙巳八月己卯
上諭吏部都察院安民必先弭盗盗風不息皆由有司官
諱盗不報之故不但江南地方盗賊素多近聞河南湖
廣路上有過往官員被劫者州縣官賄賂事主通同隐
匿司道既無覺察督撫亦受蒙蔽以致盗賊無忌貽害
不小不可不嚴行稽察朕思廵按御史久經裁汰自不
可復今或於滿漢御史並部員内揀選賢能官酌量於
湖廣江南浙江福建山東河南等省每省或差二員或
一員或兩省差一員兼理令其專司稽察盗賊并廵查
驛站烟墩儻有縦容盗賊隐諱不報者許據實題參一
切地方事務差員不得干預若生事滋擾必從重治罪
爾等詳細酌議具奏
雍正四年丙午二月壬申
上諭内閣安民必先弭盗而捕盗之法在於速拏聞有交
界地方失事盗賊竄匿鄰境有司以地非管轄不便徑
拘必用文移關提添差緝拏以致需遲時日聞風遠颺
即使日後拏獲而贓已花銷懸案不結凡係地方官均
有弭盗之責何分此疆彼界嗣後交界地方失事探實
贓盗藏匿之處無論隔縣隔府隔省一面即行密拏一
面移文關會拏獲之後仍報明所在該管地方官添差
移解儻捕役借端誣害良民照例從重治罪各該有司
務須協力稽查使姦宄無可潛藏以副朕息盗安民之
至意
四月甲申
上諭大學士等弭盗之法莫良於保甲朕自御極以來屢
頒諭旨必期實力奉行乃地方官憚其繁難視為故套
奉行不實稽查不嚴又有藉稱村落畸零難編排甲至
各邊省更藉稱土苖雜處不便比照内地者此甚不然
村落雖小即數家亦可編為一甲熟苖熟獞即可編入
齊民苟有實心自有實效嗣後督撫及州縣以上各官
不實力奉行者作何嚴加處分保正甲長及同甲之人
能據實舉首者作何奬賞隐匿者作何分别治罪其各
省通行文到半年以内被舉盗犯可否照家長自首之
例暫治以輕罪舉首之盗儻有從前未經發覺之案地
方官可否從輕處分以免瞻徇畏縮著九卿詳議具奏
再盗案疎防文武各有處分雖著有成例但其中尚有
分别凡山海大盗聚衆多人土獞苖蠻成羣劫奪及響
馬老瓜等賊聚有窩穴勢難擒捕者當責之弁兵如久
無緝獲則文武一例處分情罪俱當若盗止十人以下
蹤跡散處者則捕役力能擒制雖事發潛逃亦能躧探
而營汛弁兵各有職守勢難遠緝此等盗犯似當專責
州縣武職處分可否酌量從輕庶情法得平中無枉抑
著九卿一併確議具奏
十一月癸卯
上諭大學士等朕覽九卿所議欲停夥盗減等發遣一案
當日將夥盗分别減等乃
皇考聖祖仁皇帝好生至德從古未有之仁政也若照律
不分首從皆斬立决則受戮者甚多其中不無應酌量
矜減之人是以夥盗減等立法誠為盡善朕惟照舊遵
行但行之既久地方官吏捕役人等悉知此例或將愚
劣無能之軰嚴刑逼迫令其認為造意為首之人反將
姦狡積盗入於夥盗之中得邀減等亦未可定凡盗案
内必有實在為盗者亦有被人誘脅並非素常為盗情
尚可憫者若將實在強盗拏獲即行正法不但法無不
當且盗案亦不至於併積當日
聖祖仁皇帝未將夥盗減等之條著為定例原有深意但
既施法外之仁通行年久朕意將此條另立檔案首載
聖祖仁皇帝諭旨次將凡因盗案所下諭旨存案遵行嗣
後遇有盗案務令地方各官詳察情形確實究審將案
内之悍惡兇暴實在為盗及被人誘脅或出於一時救
死之計並非素常為盗者一一分註明白於疏内聲明
著大學士會同三法司將造意為首與極惡難留者仍
按律擬斬其被人誘脅或非素常為盗情尚可憫有應
行減等發遣者將應減等緣由於本内聲明具題至發
遣之地亦不必定於黑龍江寧古塔等處應如何分發
各省内地之處爾等公同詳細定議具奏
雍正五年丁未二月丙寅刑部議嗣後直省盗案
務將法所難宥及情有可原者一一分晰於疏内
聲明大學士會同三法司仍照從前將應正法應
減等發遣者分别詳議請
旨
上諭曰緝盗乃安民之要務兇暴不剪則善良不獲寧居
故立法不容寬貸祇因同夥多人其中原有被人誘脅
而非秉性姦回屢行劫奪者朕仰體
聖祖仁皇帝好生之仁施恩法外必須各省督撫大吏實
心奉行分晰至當使積賊大盗不至漏網方為用法之
平儻姑息養姦意謂多寬一人即可造福是乃縦盗殃
民其造作罪孽更甚於嚴厲苛刻者嗣後督撫所議減
等之盗犯儻至發遣之處怙惡不悛一經發覺定將原
議之督撫從重議處
九月癸亥
上諭大學士等弭盗安民乃為治之首務但緝盗之例最
難於斟酌盡善如立法稍嚴似可防盗犯漏網之虞杜
地方官諱匿不報之患然上司督責州縣州縣督責捕
役按期處分勒限責比過於廹切人多顧惜考成巧圖
脫卸勢必有誣陷冤濫之事如立法稍寬似可詳籌緝
捕免累無辜然又恐州縣視同膜外漫不經心捕役玩
法養姦盗風愈熾此緝盗設法之難也至於失事之家
往往亦有張大其詞者或以少為多或以竊為強甚至
扳害平人洩其私憤挾制官長任意肆行此又報盗之
弊也以上種種情形朕皆知之甚悉今覽田文鏡奏摺
豫省地方有全無影響而捏報被盗者有别因事故而
託稱盗案者有以竊為強欲快其挾制之私者有以口
角微嫌遂報被盗欲逞其刁誣之計者既有如此惡習
法當嚴加禁止但思若嚴捏報被盗之處分刁詐者固
知歛跡恐謹良者必至不敢報盗矣朕實難之夫弭盗
之法貴乎至公至平寬嚴輕重之間皆須斟酌得宜俾
盗犯不能漏網平民不致拖累官吏皆盡緝盗之責而
不敢任意以失實事主得伸被盗之苦而不敢借端以
滋擾如此匪類方知儆懼而良民悉得寧居爾等可會
同九卿科道及部曹内曾經外任年久者悉心酌議務
期妥協併將田文鏡摺奏詳議具奏
十一月癸酉
上諭兵部昔年
聖祖仁皇帝頒諭朝鮮國王倘有盗賊前往伊國劫掠著
該國王即行追拏殺戮生擒解送自朕即位以來又降
諭旨若飄風船隻人内有無票妄行生事者該國王即
照伊國律例懲戒治罪屢次諭旨甚明今内地盗竊之
輩因各處捕緝禁約甚嚴無處可以藏匿是以潛逃外
國苟且偷生該國王既列藩封當為朝廷盡捕盗安民
之職乃柔懦不能遵奉轉使内地犯法之人恃朝鮮以
為潛蹤避罪之地此風斷不可長嗣後儻有匪類越境
生事而朝鮮不能擒獲以致漏網者著該國王將伊國
防汛之員題恭治罪該部將該國王一併議處以為藩
王不能遵旨奉行捕盗安民者之戒著將此行文與朝
鮮國王知之
十二月壬辰内閣等衙門議覆河南總督田文鏡
條奏弭盗各款
上諭曰盗案逾限不完即行恭處原為官役弛縦而設若
因限期廹促致有誣拏平民栽贓買贓教唆口供扳累
無辜諸弊甚非清理盗案之道嗣後果有虛實情形未
分盗贓未確限内不能完結承審官應如何詳報上司
應如何報部展限之處著另議儻有將易結之盗案不
行速結濫請展限該督撫漫為咨部經部駁查者應將
該督撫及該有司如何處分之處亦著詳議又議稱凡
報盗案責令州縣正印官會同營汛星往事主家查勘
情形所以防事主狡飾之端也夫事主之強悍者或以
竊報強柔懦者或以強改竊固有狡飾之情至於地方
文武官員因畏疎防承緝處分恐嚇事主抑勒改供亦
未可定如有此等不肖官吏應作何處分之處亦著詳
議又議稱初報盗劫正印官公出應令佐貳捕官會同
營汛速驗但佐貳捕官未可深信如遇失事而正印官
公出佐貳捕官一面會同汛弁查驗先行緝捕一面申
請鄰邑印官至事主家覆加查驗尤為詳慎應如何定
例之處俱著詳議具奏
雍正六年戊申七月辛未
上諭刑部為治莫要於安民安民莫急於弭盗朕夙夜孜
孜勤求治理無時不以安輯萬姓為念豈忍沽寬大之
虚名姑息養姦以貽害吾善良之赤子乎邇者各省文
武大吏亦知仰體朕懷嚴緝盗賊之蹤跡窮治盗賊之
根株如浙江江南數十年之大盗積賊悉行拏獲而究
問從前則供出劫財害命之案不可勝數似此狡獪渠
魁尚不能逃於法則凡為盗賊之人其可不知悔懼乎
朕念為盗賊者前此之愚頑皆自陷於死而不知而今
此之窮蹙又將求其生而不得輾轉思維深為不忍因
是特頒訓諭指示迷途而望其自新悛改凡為盗賊者
皆吾民也乃不肯為國家愛養之良民而甘為國家誅
殛之匪類豈非自作之孽更復何所歸咎乎而為盗賊
者每藉口於饑寒所迫計出無聊夫慮饑寒者謀生之
心也而為盗賊者取死之道也以求生之心而趨必死
之路雖在下愚不應出此凡能為盗賊之人必非老弱
殘廢之輩有可用之膂力有可用之心思若務農耕種
負販傭工即可為餬口之計或入營食糧當差效力且
可為上進之階宇宙間謀生之人百千萬億而謀生之
策亦甚多端奈何作此喪心昧理違條犯法之事乎盖
由此輩或游手好閒或賭博縦飲或好勇鬭狠一旦困
乏窮苦利欲薰心遂生殺害劫奪之念以為昏夜之間
無人識認未必即被拘執而受刑戮也不知一案敗露
則衆案皆難掩藏一人被擒則夥黨皆難隐匿往事具
在豈不聞之盗賊若肻為善良必不致於饑寒而死以
視身首異處肆於市曹桎梏囹圄傷殘肢體父母妻子
遷徙流離果何得而何失孰危而孰安乎朕心惡此輩
之肆行不法又深憫此輩之愚昧無知示以自新之路
特施法外之仁許其自首免罪凡各省盗賊未經緝獲
到官者其中為首造意及傷害人命之犯若自行陳首
朕酌其情稍可原者量從寬減若被人引誘迫脅跟隨
為盗之犯自行出首則將伊應得之罪予以寬宥俾得
改除舊惡永為良民受國家惠養之澤若此旨既到之
後而為盗賊者不行自首其有已經自首免罪之後而
復為盗賊者定行加重治罪儻有不肖官員因盗案不
結有碍考成賄買無賴之人冒認為盗自行出首以圖
銷案者一經察出將賄買之官及代認之人俱即正法
不貸著在京在外地方大吏通行所屬俾遠鄉僻壤之
民咸共知之
九月乙亥川陜總督岳鍾琪奏永夀縣拏獲竊賊
党竒等忽被卦子數十人拒捕脫逃
上諭刑部聞卦子匪類隸籍於江南之廬鳳及河南山東
直隸山陜地方其男婦皆習拳棒技藝擕帶馬騾遨遊
各省每遇人煙稠密之地則以技藝博取錢米及至孤
邨獨舍行旅單身則恣意搶奪與盗賊無異如陜西永
夀縣一案公然持械拒捕搶奪賊犯其肆行不法可知
又聞漢中府盤獲挈家遊蕩之男女數十口現在審訊
嗣後著各該地方官悉心稽查儻有此等匪類潛匿境
内即著查出押解回籍收入保甲如在外别有夥盗不
法事情仍按律治罪儻容留之地方不行查出或已經
解回之後縦令再出者將該管官嚴加處分
十一月丙辰刑部議准原任江西廵撫布蘭泰奏
信豐縣民殷志素家僕殷來福仔夥同邱文遠等
偷竊伊主財物殷來福仔應依奴婢盜家長財物
減凡盗一等例免刺僉流
上諭曰查律内監守自盗併贓論罪是較平常竊盗擬罪
較重今奴婢盜家長財物與監守自盜官物者情罪相
等豈盜官物者應從重而盗家長財物者便可從輕乎
况殷來福仔起意勾引外人同盗伊主財物情罪尤屬
可惡部議引減等之律定擬尤屬未協嗣後奴婢盜家
長財物應如何定例之處該部詳議具奏
雍正七年己酉六月癸巳
上諭刑部前因直隸盗案往往多於他省是以降旨令將
直隸盗案仍照舊例不分首從皆斬後因定例伊始鄉
僻愚民未必人人盡知若一概置之重辟於心實為不
忍是以將直隸盗案亦暫照各省盗案分别斬决發遣
二項歸結原冀愚頑之輩感恩畏法遷善改惡共為良
善之民也乃年來直隸盗案雖似略減而仍復不少且
有所得贓物甚微非積盗行劫數次之人而甘心罹於
重法者朕推原其故必係地方有司未將從前首從皆
斬之諭旨愷切詳明通行曉諭是以伊等罔知儆懼復
蹈前轍用是再頒此旨著直隸總督徧行宣諭自庚戌
年為始直隸境内再有為盗劫之事者定照首從皆斬
之舊例行如地方官仍疎忽從事不明白徧行曉諭將
來事發一併嚴加治罪
雍正八年庚戌八月癸卯
上諭兵部廣東地方山海交錯民猺雜處賊盗易於潛蹤
所恃以防範者則有安設之塘汛星羅棋布絡繹聲援
無事則相為守望一遇盗賊則協力擒拏勿使遁逸其
水汛與陸汛不相比附者則應各自管轄廵防若陸汛
設於江邊雖無舟楫亦當與水汛為犄角之勢此設立
防汛之本意也朕聞廣東防汛兵弁甚屬廢弛今年四
月間三水縣太監沙汛有行舟被盗劫物殺人並無汛
兵救護及賊衆去後亦不追拏其失事之處則緊貼汛
地似此怠玩成風視同秦越則設立汛兵有何裨益彼
河南浙江之防汛整齊嚴肅衆人皆知豈廣東之文武
大臣獨不知之乎著該提鎮嚴行稽查整飭儻再有似
此推諉怠忽者即將該管弁員題參兵丁從重治罪若
該提鎮有心徇隐或失於覺察經朕訪聞定行嚴加議
處
雍正十一年癸丑四月乙丑
上諭刑部向來直隸盗案往往多於他省朕以畿輔重地
理宜倍加清肅乃宵小肆行如此不得不嚴加懲創以
示儆戒是以預先屢次曉諭然後定例於雍正八年為
始將盗夥不分首從皆行正法此朕辟以止辟不得已
之苦心也近年以來直隸盗案較前減少是小人頗知
畏法朕仍可遵奉
皇考法外施仁之意從寬辦理矣著將直隸盗案仿照各
省分别法無可貸情有可原定擬具奏儻姦民玩法日
後盗案復多朕必仍照不分首從皆斬之例行若各省
盗案有加多於平日者亦照不分首從之例行著各該
督撫地方有司通行曉諭務使遠鄉僻壤之民共知之
大清世宗敬天昌運建中表正文武英明寬仁信毅大孝
至誠憲皇帝聖訓卷三十六
