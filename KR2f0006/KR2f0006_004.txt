欽定四庫全書
大清世宗敬天昌運建中表正文武英明寬仁信毅大孝
至誠憲皇帝聖訓卷四
聖學
雍正三年乙巳七月丁巳
上諭禮部自古修己治人之道載在經書帝王御宇膺圖
咸資典學我
聖祖仁皇帝天亶聰明而好古敏求六十餘年孜孜不倦
朕幼承
庭訓時習簡編自即位以來更欲以研經味道之功為敷
政寧人之本顧以諒隂之際未舉經筵今八月二十三
日為釋服之期爾部可擇日舉行經筵典禮並詳查定
例以聞
雍正五年丁未六月壬寅
上諭内閣近因考試新科進士以宋儒所云士人當有禮
義廉恥句為論題諸進士試卷進呈朕躬自披覽見其
文藝之工拙優劣固有不同然大槩皆詞章記誦之常
談未能真知題中之理藴而實有發明蓋所言止於儀
文末節而已非禮義廉恥之大者也朕則謂古人言禮
義廉恥國之四維者蓋以天下之大四海之衆皆範圍
其中而不可須臾離而士人貴有禮義廉恥之說所指
甚遠所包甚宏上之為人君下之為人臣皆當求其大
者以為務而不可局於儀文末節間也以禮言之如化
民成俗立教明倫使天下之人為臣皆知忠為子皆知
孝此禮之大者也進退周旋俯仰揖讓此禮之小者也
以義言之如開誠布公蕩平正直使天下之人無黨無
偏和衷共濟此義之大者也然諾不欺出入必謹此義
之小者也以廉言之理財制用崇儉務本使天下之人
家給人足路不拾遺盜賊不生爭訟不作貪官汚吏無
以自容此廉之大者也簞食豆羹一介不取此廉之小
者也至於以恥言之為人君者憲天出治諴和萬民則
當以一夫不獲其所為恥為人臣者行義達道兼善天
下則當以其君之不為堯舜為恥若夫鄉黨自好不失
言於人不失色於人此乃耻之小者耳欲為君盡君道
欲為臣盡臣道而其道不外禮義廉恥之四端士人者
以天下為己任其身既為臣之身而有致君之責者豈
可徒知其小節而不知其大者乎夫禮義廉耻由一端
之小者擴而充之皆可以保四海然必知其大者而務
之自可不遺於其小若或徒窺小節而不知其大則迂
拘曲謹祗圖檢束一身而不敢任天下之重此皆細民
之行而非士人之道也孔子曰人能弘道非道弘人其
可不勉自奮立乎朕引見新科進士時即欲面加訓諭
因天氣炎熱恐伊等暫時跪聽不能悉心領會今特詳
為宣示朕願與大小諸臣交相儆勉詳思禮義廉恥之
大者身體力行則人心風俗蒸蒸日上而唐虞三代之
治庶幾其可復見也
七月癸酉
上諭禮部朕惟
孔子以天縱之至德集羣聖之大成堯舜禹湯文武相
傳之道具於經籍者頼
孔子纂述修明之而魯論一書尤切於人生日用之實
使萬世之倫紀以明萬世之名分以辨萬世之人心以
正風俗以端若無
孔子之教則人將忽於天秩天敘之經昧於民彝物則
之理勢必以小加大以少陵長以賤妨貴尊卑倒置上
下無等干名犯分越禮悖義所謂君不君臣不臣父不
父子不子雖有粟吾得而食諸其為世道人心之害尚
可勝言哉惟有
孔子之教而人道之大經彝倫之至理昭然如日月之
麗天江河之行地歴世愈久其道彌彰統智愚賢不肖
之儔無有能越其範圍者綱維既立而人無踰閑蕩檢
之事在君上尤受其益易曰君子以辨上下定民志禮
運曰禮達而分定使非
孔子立教垂訓則上下何以辨禮制何以達
孔子所以治萬世之天下而為生民以來所未有也使
為君者不知尊崇
孔子亦何以建極於上而表正萬邦乎人第知
孔子之教在明倫紀辨名分正人心端風俗亦知倫紀
既明名分既辨人心既正風俗既端而受其益者之尤
在君上也哉朕故表而出之以見
孔子之道之大而
孔子之功之隆也
十一月壬戌
上諭内閣朕覽明太祖所著洪武寳訓一書詞義周詳誥
誡諄切所以教其子孫臣庶者亦費苦心但明太祖起
自布衣奄有天下雖姿性過人而其識見尚局於卑隘
其規模未臻於廣大蓋緣文過其實言行多不能相符
而議論自相矛盾者有之朕觀堯舜授受心法惟有一
中治世之道必事事合乎時中始為至善我
太祖
太宗
世祖
聖祖相承之神謨聖烈合於大中至正之道者已經敬輯
聖訓垂為世法而從前史册所載歴代帝王之舉動言論
每於中道之權衡或未能悉協大抵由於時勢之所值
不同故政治訓辭亦因之而有偏向後之論者遂不能
無疑議於其間朕意欲將經史所載歴代帝王之嘉言
懿行可以紹執中建極之心傳者採錄成書為後世子
孫之法鑒著派翰林官分任纂修陸續進呈朕親加酌
定
十二月甲申刊刻孝經小學清漢文告成
御製孝經序文曰孝經者聖人所以彰明彝訓覺悟生民
溯天地之性則知人為萬物之靈叙家國之倫則知孝
為百行之始人能孝於其親處稱惇實之士出成忠順
之臣下以此為立身之要上以此為立教之原故謂之
至德要道自昔聖帝哲王宰世經物未有不以孝治為
先務者也恭惟
聖祖仁皇帝纘述
世祖章皇帝遺緒
詔命儒臣編輯孝經衍義一百卷刊行海内垂示永久顧
以篇帙繁多慮讀者未能周徧朕乃命專譯經文以便
誦習夫孝經一書詞簡義暢可不煩注解而自明誠使
内外臣庶父以教其子師以教其徒口諷其文心知其
理身踐其事為士大夫者能資孝作忠揚名顯親為庶
人者能謹身節用竭力致養家庭務敦於本行閭里胥
嚮於淳風如此則親遜成化和氣薰蒸躋比戶可封之
俗是朕之所厚望也夫
御製小學序文曰古者八歲而入小學教之以灑掃應對
進退之節愛親敬長之義俾童而習之以養其德性其
說散見經傳朱子採集為小學一書所以示人教學之
方而有以為正心修身之本其言約其理該蓋六經四
子性理諸書之階梯也
皇考聖祖仁皇帝嘗
特頒諭旨令有司兼以命題課士海内士子固已咸知誦
法矣又
命尚書顧八代一人繙譯清文日進呈
覽欽定三年而後成嘉惠後學之心至深且厚當日未經
刊刻頒行朕敬承
皇考遺志特命校對授梓以資肄習讀者宜知綱常倫紀
之當崇視聽言動之當謹與夫嘉言懿行之當遵循慕
效修其職自在家庭日用之常經而充其量可以成聖
賢忠孝之大節子弟之習於是而淳教化之原於是而
備詩曰成人有德小子有造朕蓋深有望焉
雍正七年己酉閏七月癸酉
上諭内閣九卿等易經云立天之道曰隂與陽立地之道
曰柔與剛立人之道曰仁與義仁義雖分而其理則一
天下之人但知仁主於慈義主於斷仁主於寬義主於
嚴以為仁義各有其用而不知其相資相濟而不可須
臾離也蓋有仁而無義則姑息之愛不合於事理當然
之則矣孔子曰惟仁者能好人能惡人蓋其所好惡必
合於事理之宜而後天下享仁人之福所謂殺一人以
安千萬人義之至正所以為仁之至也即如翦除盗賊
義也盗賊既除則良善得寧豈非仁乎懲創兇頑義也
兇頑既懲善者益勉於善而不善者且相率而遷於善
豈非仁乎其餘互相為用之處皆可以此𩔖推其分仁
與義為二而不能融會貫通者則見理不透故也
八月丁巳
上諭大學士九卿等朕於用人行政是非賞罰總視乎理
之至公而未嘗稍存成見大學云心有所忿懥則不得
其正有所恐懼則不得其正有所好樂則不得其正有
所憂患則不得其正夫心不正則是非可否皆不得其
當其弊有不可勝言者矣周子通書云無欲則靜虛動
直静虛則明明則通動直則公公則溥可見人之心必
静虚動直而後應事接物可得其平若一有所偏向則
静不能虛動不能直又安望其明通公溥哉夫有所者
不過流於一偏而已足為心之累至於有我則全是自
私自利之心縈繞固結於中但知有已而不知有人其
心之不正更甚矣古稱溺愛者不明凡人溺愛他人則
於是非可否己不能辨而不免於惑况溺愛己身則但
見其是而不見其非但見其可而不見其否沈惑迷謬
以至過咎日叢愆尤日積而全不知醒悟改悔其為害
尚可言哉又如人臣以忠言規諫其君則望君之虛懷
採納而人君以正言訓勉其臣亦望臣之實心聽從君
不用臣言則加以拒諫之名若臣奉君之訓聽之藐藐
清夜自思能安於心乎惟是君不聽臣言人人皆得而
見之而臣之不能洗心易慮以從君之訓則在隱微之
間人所難知是在為臣者之捫心省察而已
雍正十年壬子五月甲申
御製重修闕里
聖廟碑文其文曰朕惟
上天垂佑蒸民篤生
至聖先師孔子以仁義道德啟廸萬世之人心而三綱
以正五倫以明後之繼天御宇兼君師之任者有所則
傚以敷政立教企及乎唐虞三代之隆大矣哉聖人之
道其為福於羣黎也甚溥而為益於帝王也甚宏宜乎
尊崇之典與天地共悠久也曲阜廟庭為
孔子里宅毓聖鍾靈之地神爽式憑明禋祗肅廟貌崇
閎由周而來久且加盛我
皇考聖祖仁皇帝德符元化悟徹性天自羲農堯舜禹湯
文武周公之道集成於孔子者一一體於身心宣為政
治聖統在上應運而承康熙甲子東廵狩臨幸闕里謁
奠廟林殷禮隆儀漢唐莫及朕躬膺丕緒志切羹牆即
位之初加封
先師五代王爵詣雍釋菜題額歌詩佩德報功之願夙
夜㒺釋於懷雍正二年闕里
聖廟不戒於火有司奏告朕悚惕靡寧詣廟致祭旋發
帑興修命大臣專董厥役殿廡規模悉準宫闕製器備
物亦令繪圖呈式裁酌協宜數年内諄諭執事臣僚經
營周至纖毫無憾始惬朕衷七年冬有司具奏
大成殿上梁前二日慶雲見於曲阜合詞稱瑞朕以天
人感應理固不爽而誠敬微忱詎能邀
上帝
先師之垂鑒用是祗將祀事倍增試額俾普天率土被
聖人之德化者同心感慶庶足以廣教澤而答嘉庥而
撫躬警勉恒朝夕凛凛焉朕嘗謂帝王之尊聖尊其道
也尊其道貴行其道居行道之位而能擴充光大達之
政令修齊治平得其要紀綱法度合其宜禮樂文章備
其盛凡聖道之未行於當時者悉行於後世雖去聖久
遠而心源相接不啻親授於一堂之上默證於千載之
前如是而欽崇褒顯悉由於中心誠服而治化日盛聖
道斯尊且夫聖人之道一天道也天以牖民之責屬之
聖人刪定贊修代天宣教彝倫敦敘禮法彰明後之帝
王奉其道以治世師承㒺斁資益良多然則尊天尊聖
理原合一今茲崇禮至聖正所以欽若
昊天而於修建廟庭之重典有不至誠至敬者哉朕勤求
上理宵旰孜孜冀以仰述
皇考之鴻謨丕揚
先師之厚澤爰敬推上天篤生聖人與聖人承天立教
垂憲奕世之意勒文碑石以昭示臣民於無極而系以
辭曰天心覺世聖治承天治法道法聖聖相傳三五之
隆以道致治峻德宏昭豐功遠被聞知續統
至聖挺生中天復旦文教昌明經緯三才陶融萬象體
具中和功侔參兩表揚六籍程式五常如會滄海若揭
秋陽惟我
皇考聰明睿知苞藴圖書滙宗洙泗德與聖合禮為道崇
升堂容肅過里恩隆緒纘朕躬勤圖紹述至訓煌煌箴
銘宥密惟皇建極惟聖時中古今雖邈心理攸同作帝
王師與天地配開闢一人神靈如在奕奕新廟輝映尼
防金絲在御車服盈堂煥乎天文五雲示慶錫佑者天
承庥者聖敢云瑞應鑒厥微誠普祈洪貺永福編氓文
治光華日星晶麗木鐸揚聲垂億萬世
雍正十二年甲寅十月己酉
上諭大學士等鬼神之道實是體物不遺古聖賢云無愧
衾影蓋實見得隨處有神明所以如此戒謹耳惟信以
為有而時時誠敬厥後必然受福若以為無而事事欺
慢厥後必然受禍理有一定毫髮不爽也
大清世宗敬天昌運建中表正文武英明寬仁信毅大孝
至誠憲皇帝聖訓卷四
