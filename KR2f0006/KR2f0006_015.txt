欽定四庫全書
大清世宗敬天昌運建中表正文武英明寬仁信毅大孝
至誠憲皇帝聖訓卷十五
愛民一
雍正元年癸卯正月壬午
上諭戶部恩賜老人原為崇年尚齒而地方賞老人者每
州縣動支數千金司府牧令上下通同侵扣吏役復任
意需索老人十不得一上負曠典罪不容逭今飭令督
撫嚴查務令有司親自沿鄉訪察據實造册給發不許
絲毫侵扣倘仍蹈前弊立即參處如督撫奉行不謹朕
若訪出必加以失察之罪再老人九十以上者州縣不時
存問其或鰥寡無子及子孫貧不能養贍者督撫以至
州縣公同設法䘏養或奏聞動用錢糧務令得霑實惠
壬辰
上諭署直隸巡撫趙之垣河南巡撫楊宗義朝廷設官置
吏原以養民遇有災荒即多方撫恤方不負委任之重
今據山東巡撫黃炳奏稱直隸河南鄰境小民資生無
策間有攜家就近覓食者朕覽奏惻然當此春初農事
方興若任其流離則小民何所依歸著即遴選賢員招
輯復業核實賑濟務令得所勿失農時以副朕惠養元
元之至意
乙未
上諭九卿朕受
皇考付託之重撫育羣黎夙夜孜孜惟恐閭閻失所昨山
東巡撫黃炳奏稱東兖二屬上年二麥失收小民未免
困苦直隸河南鄰境之民有攜家覓食者朕即飭諭直
隸河南巡撫加意撫綏招輯復業但兩省巡撫竝未奏
聞朕恐其視為泛常奉行不力爾等可會同確議或特
遣大臣或交與該撫作何賑濟安輯之法務使窮黎得
霑實惠又前歲河南黃水潰決汎溢於直隸地方比年
以來兩省近水居民耕種無資衣食匱乏均應加恩撫
恤爾等一併議奏
庚戌
上諭山東巡撫黃炳運道淺阻舊例撥派民夫挑淺濟運
朕思東省連年薄收百姓困苦未必堪此重役將來流
亡日多民生日蹙深為可憫古人救荒之策有大興役
以濟民食者不若竟動正項錢糧僱募民夫給以工食
挑濬運河則應僱既多散者復聚民資工食稍延殘喘
民心鼓舞工程易就運道早通於興役之中即寓賑濟
之意莫便於此已有旨命佟吉圖署理按察使速赴河
南與總河齊蘇勒商定回任料理運道俟其到日爾可
與公同竭力料理務使小民得霑實惠
五月戊戌
上諭戶部山東連年荒旱百姓艱食朕夙夜焦勞已諭巡
撫多方賑濟近聞兖州等處雨未霑足誠恐小民乏食
無以為生現今糧艘未入閘河可乘此時截留漕米以
備賑䘏爾部酌議截留米石數目及分貯何府州縣作
速具奏
是日
上諭大學士等山西平定州等處山多田少粒食恒艱小
民向賴陶冶器具輸運直省易米以供朝夕近聞直隸
州縣因米貴禁糶此方百姓何以仰給昔春秋時諸侯
各君其國尚申遏糴之禁今天下一家海内之民皆吾
赤子自宜緩急共濟現今陜西督臣運米萬石賑救山
西甚愜朕意豈有坐視鄰封乏食反行遏糴之理自今
凡鄰近郡邑偶遇荒歉即相拯䘏毋得各分疆界漠不
相關其所當禁者富戶規利販米動盈千萬又沿海數
省運米出洋玩法網利該督撫提鎮當嚴查禁止至肩
負小民貿易度日悉從自便可也著直隸巡撫曉諭鄰
近平定州等處州縣不得禁糶以副朕一視同仁之意
并諭直省各督撫知之
十月壬申
上諭戶部朕御極以來宵衣旰食無日不以民依為念督
撫以下守令以上凡有地方之責者均宜公忠體國仰
副朕心今年夏月朕以北省二麥歉收差員到南省於
秋成後採買米石以備賑貸平糶朕意切於為民正欲
酌盈劑虛以羨補不足也又恐有不便於民之處於差
員臨行之時再三申諭地方米多方可採買不必定要
買足今聞各省地方官因欽差買米禁止商販不許出
境大負朕恫瘝一體之意甚屬不合况浙江及江南蘇
松等府地窄人稠即豐收之年亦皆仰食於湖廣江西
等處今秋成歉收若商販不通必致米價騰貴該部速
即行文各省總督巡撫凡有米商出境任便放行使湖
廣江西安慶等處米船直抵蘇州蘇州米船直抵浙江
毋得阻撓庶幾有無流通民皆足食以副朕愛養元元
之意
十一月丁亥
上諭戶部浙省偶値秋旱被災地方已經蠲免錢糧令有
司加意撫綏舊額杭嘉湖所屬十四州縣應徵漕米三
十二萬石今荒歉之歲民間納米為艱著令徵收一半
改折一半既可以濟民之食又可以紓民之力其改折
之價著照康熙九年例每石折銀一兩完交其應徵漕
米十六萬米色或未能純一著令紅白兼收以示朕軫
恤地方格外施仁之至意
雍正二年甲辰五月辛酉
上諭四川陜西湖廣廣東廣西雲南貴州督撫提鎮等朕
聞各處土司鮮知法紀每於所屬土民多端科派較之
有司徵收正供不啻倍蓰甚至取其馬牛奪其子女生
殺任情土民受其魚肉敢怒而不敢言孰非朕之赤子
方今天下共享樂利而土民獨使向隅朕心深為不忍
然土司之敢於恣肆者大率皆由漢姦指使或緣事犯
法避罪藏身或積惡生姦依勢横行此輩粗知文義為
之主文辦事助虐逞強無所不至誠可痛恨嗣後督撫
提鎮宜嚴飭所屬土官愛恤土民毋得肆為殘暴毋得
濫行科派儻申飭之後不改前非一經發覺土司參革
從重究擬漢姦立置重典切勿姑容寬縱以副朕子惠
元元遐邇一體之至意
六月庚子
上諭江西廵撫裴&KR0973;度地丁錢糧百姓自行投納此定例
也聞江西省用里民催收每里十甲輪遞値年名曰里
長催頭小民充者有經催之責既不免姦胥之需索而
經年奔走曠農失業擾民實甚須即查明通行裁革若
慮裁革里長輸納不前亦當另設催徵之法或止令十
里輪催花戶各自完納庶為近便務須斟酌盡善無滋
民累以廣朕惠愛元元之意
九月辛酉
上諭江南浙江總督巡撫等今歲七月中颶風大作海潮
泛溢江南浙江沿海州縣衞所堤岸多被衝塌居民田
廬漂沒朕軫念深切已降諭旨令江浙地方官亟行賑
濟撫綏毋使災黎失所今被衝海塘若不及時修築恐
鹹水灌入内河有礙耕種爾督撫等著即查明各處損
壊塘工料估價値動正項錢糧作速興工至沿海失業
居民度日艱難藉此傭役俾日得工價以資餬口是拯
救窮民之法即寓其中矣將此再行飭諭務期實心遵
旨速行以副朕憂恤元元至意
壬戌
上諭湖廣江西河南山東安徽督撫等今歲各省秋成大
有惟浙江江南沿海地方七月十八九等日海潮泛溢
近海田禾不無損壊朕軫念災黎惟恐失所業經嚴飭
各省督撫發倉賑濟但蘇松杭嘉等府人稠地狹産米
無多雖豐年亦仰給於湖廣江西及就近鄰省今沿海
被災恐將來米價騰貴小民艱食湖廣江西地居上流
河南山東二省接壤江南今歲俱各豐收安徽寧太等
府屬亦俱收成豐稔著動湖廣藩庫銀買米十萬石江
西藩庫銀買米六萬石運交浙江巡撫平糶動河南藩
庫銀買米四萬石山東藩庫銀買米六萬石安慶藩庫
銀買米五萬石運交蘇州巡撫平糶俱著速即辦理委
員運送毋得怠緩遲誤
雍正三年乙巳七月辛酉
上諭直隸總督山東河南廵撫今歲夏秋以來直隸山東
河南三省雨水過多小民謀生無術者有之朕心甚為
憫惻兹秋成將屆憂念彌深該督撫可速委能員實心
詳察其有生計蕭條升斗無資以及田地被淹房廬倒
塌者即一面賑恤一面具奏務使窮幽極僻之區亦不
至一夫失所至所遣官吏或有草率將事及隱匿不聞
甚至捏報賑給侵漁朦混使澤不下究者察出將該管
官一併從重治罪斷不姑恕爾督撫等尤宜實心誠求
竭力料理如恤子孫如辦家事勿視為具文以副朕宵
旰憂勞之至意
八月癸未
上諭大學士九卿等今年夏秋直隸地方雨水過多恐秋
禾歉收窮民乏食已降諭旨令該地方官詳察賑濟朕
早夜思維深切軫念若於賑濟之外有城工應修理者
即行修理俾窮民傭工藉以養贍更為有益著於六部
中選擇司官六員編檢庶常内選擇四員御史内選擇
二員中書内選擇一員俱在漢官中擇其為人老實謹
慎可用者帶來引見候朕指示修理城工地方令其前
往再連歲口外收成頗好朕曾降旨進口糶賣米糧不
得禁止近聞各口官弁於米糧進口之時每借稽察為
名多方勒索以致阻滯著兵部行文各口毋得仍蹈前
轍使米糧不得通行
十二月戊子
上諭内閣山東歴城等四十三州縣德州等五衞所今歲
被水收成歉薄巡撫陳世倌奏請將被災之州縣衞所
應徵漕糧盡行緩徵分作三年帶徵起運經部議覆以
漕糧無本年全緩分作三年帶徵之例應緩徵一半於
雍正四年秋成後徵收起運等語朕思被災地方有輕
重不等若被災既重即徵收漕米一半閭閻亦覺艱難
著山東巡撫於四十三州縣五衞所之中悉心詳查其
被災稍輕之處仍照部議緩徵一半被災重者准其全
緩務期分别確當不得草率偏枯倘輕重失實日後發
覺定行重治其罪
雍正四年丙午二月庚午
上諭大學士等去年近京地方雨水稍多收成歉薄窮民
乏食朕心軫念即令蠲免錢糧發通倉米四五十萬石徧
行賑濟又念失業之民覓食來京者多故於五城飯厰
兩次加添米石又於五門增設飯厰五處俾窮民得以
養給但目前雖逐日散賑究非長策春氣漸暖正宜播
種此等窮民不得早還故土必致有誤春耕應如何設
法資送或由陸路或由水路俾得各回原籍復其本業
戊寅
上諭戶部去秋北方多雨直隸所屬七十四州縣被水歉
收朕心深為軫恤疊沛恩澤加惠窮黎已將七十四州
縣被災田畆之錢糧照例蠲免其餘應徵額賦又復停
徵在案朕思一省之中既有七十餘州縣收成歉薄則
必有向鄰封隔縣謀生覓食之民當此青黃不接之時
閭閻豈能充裕若仍照舊徵收民力輸將未免竭蹷用
是特頒諭旨施恩於常格之外將雍正四年通省應徵
額賦一體停徵俾民力寬紓各得用力於南畝以副朕
勤恤民隠之至意爾部即遵諭行
庚寅
上諭戶部朕軫念東省被水窮黎粒食維艱特允山東巡
撫陳世倌之請於大淸河興工疏濬令乏食小民得力
役之資為餬口之計今天氣和暖土脉鬆潤正施畚鍤
之時去秋該撫奏請設厰煮賑目下赴工者衆粥厰可
以停止但念此就食小民其中豈無老弱殘疾不能赴
工者煮賑既停麥秋之期尚遠此輩窮無所歸之民或
仍至失所朕心深為惻然應行文山東巡撫陳世倌將
不能赴工之窮民查明若干每日仍給與升合之資俟
至麥收後停止所用銀兩俱作正項開銷該撫嚴飭各
州縣官務期實心奉行以副朕養育百姓之至意爾部
速遵諭行
是日
上諭戶部山東去年被水州縣其應輸漕米朕於部覆緩
半之外敕令該撫查被災尤甚之處將漕項悉行緩徵
但念各州縣應給兵糧例不在緩徵之内軍糈固為緊
要而被災黎庶於粒食之餘責其輸納糧米未免艱於
措辦爾部行文山東巡撫陳世倌著於起運雍正三年
漕米内截留五千石以為支給兵糧之用倘有餘剩即
留為下年兵米其支給米石俟秋收後徵補還項爾部
速遵諭行
三月甲辰
上諭大學士等去歲畿南被水深軫朕懷雖截漕發粟賑
糶頻施然猶恐小民甫經災沴之後無力供輸是以又
特降旨將雍正四年通省錢糧俱令緩徵夫今年錢糧
尚且緩徵則從前未完之項豈有轉行急徵之理今聞
地方官竟有仍追比前欠者漠視民瘼莫此為甚深負
朕憂念斯民之至意著傳旨與直隸總督速飭各地方
官凡舊欠錢糧一槩緩徵所有兵餉工料各項需用之
處俱動藩庫銀兩撥給不得短少扣尅如地方官仍有
私徵等弊一經察出定行從重治罪
五月庚申
上諭都察院聞京城近日米價騰貴恐有姦人囤積射利
因天氣連陰借此擾亂著都察院轉飭五城曉諭各行
戶不得過高價値勒索小民儻有囤積遏糴不遵勸諭
者該城御史密行察訪從重治罪將京倉好米發五萬
石分給五城每城領米一萬石照例立厰委員平糶俟
市價平減即行停止其未糶之米即存貯該城將來或
市價復昂即將此米平糶若此米用完仍需平糶著都
察院再行請旨
雍正五年丁未十二月辛丑署兩江總督范時繹
奏江南太倉州鎮洋縣境内劉河鉅工已蒙發帑
開濬七浦一河該地士民情願自行開濬候
旨遵行
上諭内閣君民原屬一體民間之生計即國計也儻遇國
用不敷之時勢不得不資藉於民力今國用充足朕為
地方籌畫萬年之利不惜多費帑金興修鉅工養育萬
姓若仍用民力以辦公事非朕本心也况小民效力工
程或致荒其本業而又不免官吏之督催煩擾朕心實
為不忍著仍動公帑辦理竝將朕旨遍行曉諭該州縣
士民伊等當體朕愛養元元之心於工程告成之後加
意照看歲歲疏濬防護俾地方永受其益則勝於目前
之趨事赴功多矣
雍正六年戊申二月甲辰
上諭内閣上年聞湖廣廣東江西等省之民因本地歉收
米貴相率而遷移四川者不下數萬人已令四川督撫
設法安插毋使失所但思上年江西收成頗好即湖廣
廣東亦非歉歲不過近水之地略被淹損何至居民輕
去其鄉者如此之衆也因時時留心體察今據各省陸
續奏聞大約因川省曠土本寬米多價賤而無知之民
平日既懷趨利之見又有傳說者謂川省之米三錢可
買一石又有一種包攬棍徒極言川省易於度日一去
入籍便可富饒愚民被其煽惑不獨貧者墮其術中即
有業者亦鬻産以圖富足獨不思川省食物價賤之故
皆因地廣人稀食用者少是以如此若遠近之人雲集
一省則食之者衆求如從前之賤價豈可得乎况彼此
相隔或至千里或數千里小民離棄鄉井扶老挈幼䟦
涉山川安有餘資以供路費中途困阨求救無門不相
率而為匪類勢必為溝中之瘠矣豈非輕舉妄動自貽
伊戚乎草野識見庸愚必須訓示方能醒悟為地方官
者當撫綏之於平日而勸教之於臨時開其愚蒙䘏其
窮困時勤訓導使百姓知故土之可戀轉徙之非宜則
愚民之不醒悟者亦少矣且各省皆有可墾之田土而
所以任其廢棄者其故有二一則民俗好為爭競當其
未墾之時則置之不問及至既墾之後則羣起相爭是
以將可耕之壤抛為曠土甚為可惜一則墾田必須工
本而寒苦之民不能措辦以致委諸草莽為有司者誠
能經其疆界以息爭端助其秄種以資耕作寬其陞科
之年優其上農之賞則百姓斷無有不踴躍鼓舞趨事
赴功者矣朕宵旰勤勞無刻不以百姓生計為念兹頒
諭旨竝非禁百姓之謀食於他方也祗以愚民無知圖
利心切惑於邪說見異而遷遂輕舍故鄉甘受流離之
苦朕心實為不忍夫在彼在此皆吾赤子若本籍果逢
歉歲難以資生該地方有司仰體朕心即時奏聞朕必
沛以恩膏使之得所何必分散他方以冀不可必得之
利著各督撫曉諭官民等知之
三月壬子湖廣總督邁柱奏各屬堤塍向係按糧
派夫歲修今各業戶感
恩情願加高修築其支河淤塞之處業戶亦自行挑濬
上諭内閣修築江堤疏濬河道該地方既有歲修之定例
今百姓踴躍從事加工修濬甚屬可嘉用沛特恩助其
力作查康熙五十五年湖北湖南地方興修堤岸河道
工程蒙
聖祖仁皇帝特恩賞助米糧人工之費共計銀六萬兩今
朕遵照此例將帑銀賞賜六萬兩令邁柱於湖北湖南
二省酌量工程多寡分派散給竝飭地方有司實心料
理使小民均沾實惠工程永遠堅固以副朕愛養楚民
之至意
八月乙酉
上諭湖廣督撫等桑植土司向國棟保靖土司彭御彬暴
虐不仁動輒殺戮且骨肉相殘土民如在水火朕聞之
深加憫惻既有被害男婦紛紛來歸情願編入版籍以
免殘虐若拒而不納則結怨之土民必至無遺類矣朕
撫有四海内地苖疆皆朕版圖漢土民人皆朕赤子偶
有一夫不獲皆廑朕懷况數千里土民安忍置之度外
今俯順輿情俱准改土為流設官綏輯彈壓其應行審
理之舊案著該督撫一併審結但帶兵入内官弁等須
仰體朕心不得殺戮無辜竝曉諭平日奉法之土司仍
各安居樂業不必疑懼其土民向被桑植保靖二土司
殘虐者著加意撫恤去其苛政務使出水火而登袵席
以副朕除暴安民之意如有助惡黨與即行剪除儻歸
誠嚮化皆從寬釋其向國棟彭御彬應安插何省不令
失所之處著該督撫酌量定議以廣朕法外之仁仍將
此曉諭附近土司咸使悉知朕意
十月辛巳
上諭戶部向來江浙收兌漕糧俱用本地粳米擇其乾圓
潔淨者方准交納遇收成稍薄之年該督撫每以紅白
兼收為請朕皆允行夫米糧乾潔皆可久貯原不在色
之紅白江浙二省戶口繁多每年應納漕糧將及四百
萬石若必拘定本地粳米恐米價昂貴民間難於輸將
嗣後江浙徵收漕米但擇乾圓潔淨不必較論米色准
令紅白兼收秈粳竝納著為例
大清世宗敬天昌運建中表正文武英明寬仁信毅大孝
至誠憲皇帝聖訓卷十五
