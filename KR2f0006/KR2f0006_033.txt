欽定四庫全書
大清世宗敬天昌運建中表正文武英明寬仁信毅大孝
至誠憲皇帝聖訓卷三十三
篤勲舊
雍正元年癸卯九月丙午
上諭内閣朕惟我
太祖高皇帝天錫智勇肇造鴻基
太宗文皇帝纘業恢圖布昭聖武
世祖章皇帝統一寰區功成治定其時内外文武勲舊臣
工戡亂效力茂著厥功
皇考聖祖仁皇帝特敕内閣翰林院諸臣纂修
三朝國史用揚
列祖之鴻謨並及諸臣之勞勣迄今尚未編輯矧惟
聖祖仁皇帝垂統六十餘年以守兼創
恩澤聲教遠及海外絶域
德業之盛超於百世凡於指授所及能顯立功勲誠敬任
事之大臣與夫軼羣出衆有才之人若不及今博採聞
見薈萃成編恐閱世久遠或致闕略著將國初以來文
武諸臣内立功行間誠敬任事卓越之才有應傳述者
行文八旗將諸王貝勒貝子公以及文武大臣之冊文
誥敕碑記功牌家傳等項詳加查核暨有顯績可紀者
亦著詳察逐一按次彙成文冊悉付史館刪去無稽浮
夸之詞務採確切事實編成列傳如此可以垂之萬世
庶為國家宣力有功之大臣不致冺沒矣
雍正二年甲辰六月癸未大學士王頊齡年老乞
休
上諭曰卿學識優裕品行端雅增重巖廊年雖耄耋體素
康寧今力辭祿位朕弗忍焉即不獲已而諒闇之年卿
其可不強畱耶蓋一日之畱勝千里之暌也卿當少安
體朕眷舊之至意又
諭内閣諸老臣皆係
皇考簡用貽朕之人如因衰老休致朕心不忍大學士王
頊齡著仍在内閣辦事年邁之人間時行走可也
十月乙亥
上諭吏部八旗世襲官員如因罪革退不准其子孫承襲
應令伊嫡親兄弟承襲若無嫡親兄弟即襲與親兄弟
之子孫如兄弟亦無子孫者將原立勲績之處及獲罪
緣由與原立功人之子孫一併查奏其應否承襲之處
俟朕閱定如此庶為國家宣力之人不至冺沒矣
雍正三年乙巳六月乙亥
上諭領侍衞内大臣公馬爾賽等爾等俱係勲舊大臣之
子孫孰不當為國家效用乎但今擇人任用大臣等之
子孫内能勝任者不可驟得今大臣之子及散秩大臣
侍衞等之子内爾諸臣有知其善者即行舉奏縱不深
知訪問於章京護軍校等如得其人亦行舉奏以備朕
之試用如此則人各加鼓勵矣且今大臣等多有不教
其子弟者雖不教以漢書即教以清書亦可得明義理
乃其中家資豐裕者並不黽勉正務而習為嬉戲此皆
不教之所致也其家道窘乏者又無教訓之力以致子
弟往往陷於不才爾諸臣公同將上三旗勲舊世臣如
公侯伯精竒尼哈番阿思哈尼哈番阿逹哈哈番及登
城巴圖魯等之子自二十歲以下十四歲以上或十二
三歲而身軀長成者亦同揀選開明伊等履歷帶領引
見朕量酌其宜加教訓成就之處另降諭旨
雍正四年丙午正月乙卯
上諭吏禮二部原任禮部尚書顧八代品行端方學術醇
正昔蒙
皇考簡用服官有年當征𠞰吳逆時以學士協贊軍務從
將軍莽吉圖頼塔等克復粤西滇南勞績茂著備承
恩眷擢授秩宗且深知其品學優長足為模範
特命為朕兄弟之師朕自幼與共朝夕講論忠孝之大義
研究經書之至理肫誠周至獲益良多嗣以公事詿誤
罷職仍在内廷課讀數載後因抱疾遂就閒居於戊子
之冬物故是時朕親臨其喪並遣人經理殯葬本欲陳
情於
皇考之前求加恩賜䘏適値
聖體違和不敢凟奏迄今回憶當年誦讀情景宛然如昨
老成舊學時眷於懷應加優贈䘏以展朕篤念師資酬
奬前勞之至意爾部會議具奏
五月己酉
上諭領侍衞内大臣等朕思教育三旗之記名功臣子孫
若令伊等在一處讀書則教授之人必不加勉而衆幼
童聚於一處亦不得實在肄業將此内二十歲以上曾
習清漢書者爾等查明各與二兩錢糧米石令在部院
為貼寫筆帖式令該管大臣將優者保奏以筆帖式補
用若二十歲以上之不曾讀書者照護軍與四兩錢糧
米石令在捕牲執事人處行走倂給養馬錢優者即可
用為侍衞或補授官職其十九歲以下者如在家能延
師教訓無庸倂及其餘每月與四兩錢糧以為延師肄
業之費此次恩施並將大臣等之子孫一體均沾交伊
等父兄令將子弟之文武學業加意教訓俟伊等至二
十歲時奏聞朕所以如此施恩者凡欲成就功臣之子
孫也伊等父兄理宜仰體朕意各自諄切教其子弟庶
伊等之文武學業俱得漸進以底於成就矣
雍正五年丁未五月庚申
上諭内閣朕覽治河方略見原任河道總督靳輔昔年修
理河工勞績茂著欲加恩澤以奬勲庸據該部查奏靳
輔於康熙四十六年已蒙
聖祖仁皇帝加贈宫保給與世職今著追贈工部尚書銜
予祭一次以示朕篤念前勞至意
八月癸卯
上諭大學士等
皇祖妣
皇妣外家俱有世襲公爵
孝誠仁皇后外家之公爵因常泰獲罪奉
皇考諭旨革退而彼時未令承襲者
皇考或有深意存焉今可著常海之子倫布承襲再原任
都統頼塔當三逆變亂時伊統兵征𠞰克復雲南功績
懋著朕恭閱
聖祖仁皇帝實錄備悉其詳因伊身有過犯其功過適足
以相抵是以未封公爵給以阿思哈尼哈番在國法實
為允當且當日之不優封賴塔者欲使立功之人咸知
儆惕收歛不可恃功驕肆妄為今事歷多年後人已知
鑒戒奉法著將賴塔追封為一等公令伊孫博爾屯承
襲以示朕眷念舊臣之至意
十一月丁卯
上諭内閣昔
聖祖仁皇帝常稱巴圖魯公鰲拜效力處甚多厥功甚大
因犯重案不得已將伊治罪伊孫逹禮善朕甚望其成
立欲加恩育但伊人甚平常行止不堪可惜不能承朕
恩眷當時
諭旨如此朕數十年來惟聞鰲拜僭妄無禮擅權作威之
罪未深知伊之功勳倂不知鰲拜子孫現在者何人昨
引見達福時方知達福人去得朕又恭閱
聖祖仁皇帝實錄鰲拜所效功績每多超衆之處是以康
熙五十二年
聖祖特命查鰲拜之子孫加恩賞給一等阿思哈尼哈番
皇考既已施恩寬免鰲拜之罪應將鰲拜效力所得一等
公爵給達福承襲世襲㒺替仍授為散秩大臣鰲拜著
致祭一次至建立石碑加恩等處交該部查例具奏
雍正六年戊申七月乙亥
上諭正紅旗漢軍都統等原任大學士寗完我乃國家舊
臣朕念伊功績查伊後人其三世孫寗蘭人老成若有
驍騎校缺出帶領引見寗蘭家貧賞住房一所内庫銀
五百兩四世孫寗邦璽人平常係康親王屬下交與康
親王給伊拜唐阿錢糧若能習文即令其讀書倘不能
習文則挑在拜唐阿上教導行走成就時著王奏聞
九月癸丑
上諭内閣原任南陽總兵官李永陞向以居官不職收受
軍政陋規經接任官參劾部議革職治罪朕令發往阿
爾泰驛跕坐臺效力今年春間朕恭閱
聖祖仁皇帝實錄見原任四川總督李國英擒𠞰逆寇勞
績茂著因命查其子孫帶領引見彼時將伊孫李永安
授為副參領倂知李永陞即李國英之孫特從臺站地
方調回授為參領面諭之曰爾不自念爾之祖父勉為
好官朕心實不忍忘爾祖父之勞績也今特加恩宥仍
予錄用爾其思之勉之昨該旗奏伊名下應追未完銀
兩伊情願變産扣俸完納朕又降旨免追矣大凡官員
等之祖父為國家宣力抒誠致身殉節者其子孫應體
祖父之忠心倍加黽勉以紹家聲斯不愧名臣之後若
犯法婪贓虧空國帑不修名節有玷家風是不忠之外
又加不孝之罪以情理論之應加倍重懲然朕繼述
先志褒功奬善追維往昔時時眷注於懷是伊等不肖之
子孫忍於自忘其祖父而朕則不忍以其子孫之不肖
遂忘其先人之善不加恩於其後嗣也著八旗通查凡
有祖父陣亡盡節及偉績殊勳載在國史而子孫犯法
問罪及虧空拖欠者無論已結未結著該旗大臣等秉
公據實確查具奏又漢人中如嵇曾筠之父錢以塏之
祖抗節捐軀舍生取義已荷國恩優加榮奬又如趙申
喬楊宗仁清廉公正乃國家實心任事之大臣其任内
一切應賠銀兩朕已概從寬免無使絲毫牽累著各省
督撫等確查所屬有居官清正如趙申喬楊宗仁湯斌
陳璸張伯行之比而其子孫犯法問罪及虧空拖欠者
無論已結未結俱行秉公據實具奏若其祖父係陣亡
盡節者亦照八旗例查奏
十二月甲午大學士朱軾以積疴未痊奏請解任
調養
上諭曰卿才具優長品行端謹老成練達勤敏和衷朕所
深知正資倚任今偶患咳𠻳之症自可從容調理待其
痊可向來漢大學士多用二員現今閣中有大學士張
廷玉蔣廷錫二人辦理實無曠缺卿當頤養之時必須
寬懷澄慮不以事物攖心自然藥餌有功漸次平復以
慰朕之殷懷今若以久未入直仍慮及内閣職務雖矢
心匪懈具見卿之悃誠而思慮紛縈殊有乖於調攝之
道朕昨以卿抱病多時特遣内大臣前往看視聞卿於
内大臣之前力疾叩謝禮數繁多甚覺勞頓次日清晨
又至宫門謝恩是轉增朕心之不安於義深為未協朕
知卿素性拘謹舉動備極小心是以比來一切飲饌服
食之類未便頻頻頒賜正所以冀卿之安逸望卿之速
痊也嗣後宜恪遵朕訓時加頤養導引中和節勞静攝
即受朕恩賚亦免其拜跪始於病體為宜卿年尚未老
若調攝有方自然全愈為朕宣力之處甚多此時不必
以解退陳情用是特手書諭旨賜卿其悉朕惓惓之至
意
雍正七年己酉正月丁巳
上諭内閣滿漢内閣大學士俱各全備辦理事務亦甚屬
妥協無容再為增添朕因
聖祖仁皇帝時所有年久老臣目今在朝者甚少時深注
念禮部尚書陳元龍左都御史尹泰歷事
聖祖仁皇帝多年屢經任使今雖年近八旬而精力尚健
特加恩授為額外大學士以示朕優眷老臣成全耆舊
之至意
二月己亥
上諭内閣馬蘭泰之祖明安原係兀魯特部落貝勒
太祖高皇帝時納欵歸順在軍中亦甚效力建立功勳授
為二等伯現今馬蘭泰承襲朕念明安當年勞績格外
施恩著封為一等侯令馬蘭泰承襲世襲罔替
雍正八年庚戌二月庚子
上諭内閣我國家膺圖受命則有佐命元臣際會風雲開
拓疆宇至於承平之世亦有勞臣宣力綏靖不庭凡厥
鴻猷駿烈焜耀旂常於是酬庸奬功錫以公爵分為一
等至二等三等以第其勳勞表其閥閱比於古者河山
帶礪之盟爰及苗裔永久勿替甚盛典也朕考古封爵
之制漢唐以來公侯皆繫以郡縣之名而漢世功名顯
著者則加以美號如信武冠軍建忠定遠之屬並以榮
名垂光史冊本朝封王者選用嘉美字樣其嗣王襲封
皆因之而公爵則但分等次未有封號字樣朕意欲考
其當日勳庸錫以嘉名追加為某公使勳勞之臣顯功
丕績常赫赫在人耳目間而其子孫承襲封號亦皆顧
名思義共知奮勉世為國家效忠抒力期踵美前人之
光以副朕褒念勳舊之至意至於宗室外戚則倣古恩
澤侯之例命為奉恩公或承恩公以昭寵錫其如何命
名定制並將歷來功臣勳戚加錫美號之處該部詳查
定議以聞
雍正九年辛亥十一月己卯
上諭八旗都統等八旗漢軍兵丁技藝俱未嫻熟皆失於
訓練所致今於額數之外挑選丁壯二千名另設一營
教習訓練務期精銳再八旗漢軍勳舊大臣等子弟因
其父兄失於教導甚乏可用之才朕心深為憐憫現今
尚耿石李佟祖蔡王諸家之子弟無論在京在外其年
至十五歲以上二十歲内外者著揀選帶領引見朕量
其才器令其學習行走日後俾得成就以副朕加恩造
就勳舊子弟之至意
雍正十一年癸丑十一月戊戌正藍旗漢軍都統
公慶復等遵
旨議覆八旗世職絶嗣人員有以近族遠族子孫為後者
有以親戚收養為後者應分别降等令其承襲至
墳墓在
盛京及不知墳墓所在者既無人承管祭奠應無庸
承襲
上諭曰朕加恩絶嗣人員為之立後賞給世職令其承襲
皆念伊等勳勞不忍聽其血食斷絶也其墳墓在盛京
而承襲世職之人在京當差者如情願往盛京居住即
令移往盛京隨彼處當差至不知墳墓所在者亦可立
墳祭奠著一體加恩賞給世職令其承襲
大清世宗敬天昌運建中表正文武英明寬仁信毅大孝
至誠憲皇帝聖訓卷三十三
