欽定四庫全書
大清世宗敬天昌運建中表正文武英眀寬仁信毅大孝
至誠憲皇帝聖訓卷三十
積貯
雍正元年癸卯六月丁丑
上諭戶部朕去年親閱京通各倉雖有積貯但京師人民
聚集食指浩繁米糧儲備不可不裕查有漕各省惟湖
廣江西産米最廣近年盛京年歲豐收米價亦賤此三
處酌量動正項錢糧採買數十萬石僱募民船運送京
師大有禆益著怡親王隆科多會同詳議具奏
雍正二年甲辰閏四月丁丑
上諭直省總督廵撫等社倉之設原以備荒歉不時之需
用意良厚然往往行之不善致滋煩擾官民俱受其累
朕意以為奉行之道宜緩不宜急宜勸諭百姓聽其自
為之而不當以官法䋲之也近聞各省漸行社倉之法
貯蓄於豐年取資於儉歲俾民食有賴而荒歉無憂朕
心深為嘉悅但因地制宜須從民便是在有司善為倡
𨗳於前留心稽核於後使地方有社倉之益而無社倉
之害此則爾督撫所當加意體察者也
雍正三年乙已七月癸亥
上諭戶部歸化城土默特地方年來五穀豐登米價甚賤
查黃河自陜西黃甫川界入口河之兩岸一屬山西一
屬陜西應自歸化城購買米石從黃甫川界黃河運至
内地到土拉庫處修建倉厫收貯其歸化城大青山黃
河岸口亦建一倉買米存貯以便由黃甫川界運至土
拉庫處再修造船隻運至陜西潼關地方其修倉修船
往來挽運所費錢糧諒亦無多刑部員外郎覺羅眀夀
係朕深知之人再著理藩院遴選謹慎篤實賢能司官
一員同伊馳驛速往會同山西廵撫伊都立歸化城都
統丹晉等將查倉修船挽運水手及需用等項詳議具
奏若此事易辦則外而蒙古内而百姓大有裨益
八月丙寅
上諭戶部侍郎蔣廷錫内務府總管來保今年六七月間
京師雨水較多聞京城八倉内頗有積水停滯支領甲
米車輛來往甚艱其城外萬安倉附近城垣城上瀉水
流下倉内道路亦復泥濘如何令各倉積水通洩低窪
處加土修墊俾收放糧米之所高燥潔淨既便於車輛
行走亦不致米糧狼籍又各倉厫底或應鋪墊石灰或
應支架平板爾等至各倉詳悉查看具奏
辛卯
上諭大學士九卿等前於天津蓋造倉厫原備截留漕米
是以朕諭托時等將湖北湖南之米截留二十萬石存
貯天津托時因奏天津倉厫地勢卑濕厫底須鋪墊乾
草以隔潮氣昨牛鈕奏稱墊草亦不免浥爛如此則截
留漕米無益前所降諭旨截留之米可仍令抵通歸倉
當時盖造倉厫原係李維鈞及地方官員經手乃並不
相度高燥之地草率營建著托時前往天津會同莽鵠
立柯喬年詳審地形或另擇高阜之處或將舊基培墊
交與李維鈞親同當時經手之員賠補修造即著莽鵠
立柯喬年監督工程至於直隸州縣倉穀李維鈞曾奏
虧空無多今歲秋收即可全補無缺今蔡珽奏稱清苑
倉穀並無顆粒清苑為保定附郭之縣倉穀尚虧空如
此則他處可知李維鈞前此所奏不實著大學士會同
刑部問明具奏又蔡珽奏稱目下省城米價騰貴請令
臬司浦文焯攜帶脚價親至天津將截留漕米星速運
三萬石以二萬石直至省城平糶以一萬石量留沿途
被水之處以濟急等語畿輔之地百姓艱食朕心深為
軫念著托時到天津將漕米撥三萬石交與浦文焯作
速運去今歲近京一帶雨水較多恐此米尚不敷用再
令陳守創將通倉變色米六成以上者撥十萬石交與
余甸蔡起俊動用脚價運至天津或平糶或賑濟應運
何處俱聽蔡珽調度朕念直隸地方低窪之處衆水積
而不洩以致有水之害而無水之利疏通之道不可不
講已諭朱軾張燦經理此事聞陜西潼商道王全臣在
陜挑濬秦渠熟習水利著王全臣來京其潼商道員缺
著松茂道孟以恂調補
九月丁巳
上諭大學士等古者視歲之上中為儲蓄之節盖官民經
畫久遠不為一時苟且之計積之於豐年用之於歉歲
所謂有備無患法良而意美也朕自臨御以來宵旰勤
求無刻不以民依為念乃重農積粟之詔屢下而閭閻
卒少盖藏官倉亦多虧缺即如直隸保定等府去歲頗
稱有秋今春二麥亦熟乃以夏秋雨水過多田禾被澇
而民間遂有饑色若非多方賑恤窮民必至失所此皆
草野無知食不以時用不以禮但快目前之有餘罔計
異日之不足一朝旱澇追悔無從至於常平義倉原為
備荒而設乃有司奉行不力多至缺額罪何可逭兹據
江南浙江江西湖廣福建河南山西陜西廣東廣西雲
南貴州等省督撫報稱今歲秋成八九十分不等朕覽
奏不勝慰悅又重為吾民計及長久宜乘此時講求儲
蓄之道以備將來該督撫等可轉飭有司遍行曉諭務
須撙節愛惜各留餘地預為他時緩急之需社倉之法
亦宜趁此豐年努力行之勿但視為虛文故事朕為吾
民籌畫養贍之道惓惓於懷無時或釋而吾民自謀其
身家若但苟且因循不復長顧遠慮則重負朕軫念元
元之意矣至於州縣倉儲向有虧缺者若不趁此豐收
之時速行買補將來發覺斷不姑貸慎之慎之
十二月戊寅
上諭戸部湖廣為産米之鄉穀石最宜多貯將來運往别
省皆為近便今查湖廣通省存倉之穀只數十萬石為
數無多今歲湖廣收成豐稔著即行文該省督撫令其
動支庫銀十餘萬兩遴委賢員採買穀石於省倉及府
州縣應貯之處加謹收貯此時只宜陸續辦理不可因
有官價一時採買致令穀價騰貴設若民間穀價稍昂
即便停止俟眀年再行採買江南浙江今歲俱獲豐收
著各該撫就近商酌若亦可動項採買穀石著即一面
定數奏聞一面採買
戊子
上諭大學士等積貯倉穀關係民生最為緊要朕屢降諭
旨令該督撫嚴飭州縣及時買補昔年虧空之數無如
苟且遲延奉行不力即如原任直隸總督李維鈞曾奏
稱各屬倉穀已補足七八分及今冬發倉賑濟虧空甚
多若非截留漕米並發給通倉之米窮民幾至失所矣
昨據月選官陳克復條奏虧空倉穀請支動正項買補
一面嚴追本官還項朕已交與九卿議行今直省地方
俱著定限三年將一應倉穀務期買補完足不得顆粒
虧欠三年之後朕必特差官員前往盤查如有缺項定
行重治其罪儻有不能補足情由著該督撫題奏凡虧
空錢糧猶可勒限追完無損國帑若虧空倉穀則一時
旱澇無備事關民瘼是虧空倉穀之罪較虧空錢糧為
甚自宜嚴加處分並著内閣九卿確議定例具奏
己丑
上諭陜西總督廵撫等西安地方緊要又有滿洲駐防兵
丁省倉米石應當多貯查西安現在所貯米石為數無
多今歲秦省收成豐稔著總督岳鍾琪廵撫圖理琛就
近商酌動用庫銀採買米石存貯省倉以為備用其米
數多寡該督撫酌定奏聞務須陸續採買勿令價值騰
貴儻倉厫不足亦令該督撫酌議收貯之法該督撫等
宜仰體朕心實力奉行
雍正四年丙午正月乙巳
上諭戸部據兩淮廵鹽御史噶爾泰奏稱衆商感戴賑恤
蠲免之恩今鹽課豐裕商業已隆情願公捐銀二十四
萬兩備交運庫又噶爾泰名下有應得銀八萬兩亦願
報部撥解等語從前兩淮鹽課虧欠甚多自噶爾泰辦
理以來歴年商欠正項贏餘俱一一完納恤商裕課鹽
政肅清甚屬可嘉朕前曾諭令江南督撫酌議積穀備
用今衆商公捐及噶爾泰奏請解部之項共計三十二
萬兩著將二萬兩賞給噶爾泰其三十萬兩可即為江
南買貯米穀蓋造倉厫之用所蓋倉厫賜名鹽義倉即
著噶爾泰交與商人經理如此則於地方積貯甚為有
益而衆商急公之項亦得實濟
九月甲辰
上諭戸部去年山東濟南兖州東昌三府偶有水患朕心
軫恤蠲賑兼施復將本年漕米或全緩徵或緩徵一半
以紓民力今年山東雨水調勻二麥豐登民生樂業惟
是去歲被水低窪之處又經今夏之雨未必能及時播
種以獲全收查去歲緩徵漕米應於今年並徵誠恐民
力艱於輸將用是再沛恩澤將去年全緩之州縣令其
於今年帶徵一半眀年帶徵一半務使民力寬餘以副
朕加惠閭閻之意又聞山東登萊青三府連年豐稔此
時商販之米自東而西者絡繹不絶著山東廵撫酌量
動用帑銀委官購買分貯於濟南等屬米少之州縣再
勸諭各商販等多運米石至濟南三府俾民間得以收
買存貯則眀歲青黃不接之時米價不至騰貴實預籌
足民之善策也
十二月丁卯
上諭戸部今歲江南秋雨稍多其江安所屬被水州縣已
令該督撫轉飭有司確查賑恤務使小民得所但聞入
冬以後時有隂雨積水未消春麥未能及時耕種恐交
春米價漸昂而青黃不接之時更須預為籌及况蘇松
戸口繁多民間食米多取給於外販尤當早為留意查
江安糧道有存貯還漕一項約計二萬八千餘石安慶
廬州鳳陽淮安四府各有分貯留漕之項共計九萬餘
石此米原為地方備用而設迄今年月已久未必實貯
在倉應差京官一員前往確查並會同江南督撫作何
分别留運平糶之法以濟民食但江南地廣人稠需米
之處此數未必敷用必設法多貯方覺寬裕其應作何
採買運送備用之處著九卿速議具奏
雍正五年丁未正月乙巳
上諭戸部兩淮廵鹽御史噶爾泰奏稱乙巳綱商人呈稱
感戴皇恩撫恤鹽豐課裕家足戸盈情願公捐銀二十
四萬兩以充公用以達微忱等語朕軫恤衆商是以減
除浮費加添鹽斤種種施恩之處無非欲使衆商均沾
利益資本饒裕並不計其感激報效也伊等上年公捐
銀兩朕因其既已捐出難於退還故令即於本地方建
立鹽義倉以裕積貯備地方之用今伊等又復公捐大
非朕意但據噶爾泰所奏衆商情詞懇切著將此項銀
兩令衆商各暫行存貯將來遇有公事動用之處再候
諭旨或將此項任伊等資生利息亦從其便向後不必
再捐又據噶爾泰奏稱衆商備伊公務銀八萬兩今一
併交庫等語此係噶爾泰應得之項若有需用之處聽
其自行支用伊若不接受任其退還衆商朕不收受聞
得煎鹽竈戶皆居住濱海之地離城最遠一遇歉收之
歲覓食維艱若遠赴鹽義倉領取米石恐窮民多往返
之勞朕意應計地之遠近人之多寡酌立數倉於近竈
之地積貯米穀以備貧苦竈戶一時緩急之用令誠實
商人經管其事若遇歉歲即以此為賑貸之資濟其困
乏著噶爾泰悉心經理即於乙巳綱商人公捐銀兩内
酌量動用若干以為建倉積穀之費並遴選商人管理
務期實有裨益
六月丙戍
上諭署湖廣總督福敏據奏虧空社倉穀石各員請分别
議處社倉之設所以預積貯而備緩急朕御極以來令
各省舉行曾屢頒訓諭務俾民間踴躍樂輸量力儲蓄
不可繩以官法誠以官法相䋲則勉強催廹轉滋煩擾
惟期設法開導使衆樂從不致一毫擾累乃為盡善也
數年之内各省督撫奉行最力者惟湖廣總督楊宗仁
今據福敏陸續盤查具奏前來始知原報甚多而現貯
無幾此中情弊想因不肖有司侵蝕入已或那移以掩
其虧空又或楊宗仁銳於舉行而各官迎合其意虛報
穀數以少為多均未可定總之舉行社倉之法其中實
有甚難者我
聖祖仁皇帝深知其難是以李光地奏請而未允張伯行
暫行而即罷此實事勢使然也以民間積貯言之在富
饒之家自有蓄積雖遇歉收而無藉乎倉穀則當輸納
之時往往退縮不前至貧乏之家仰給社倉固為殷切
而每歲所收僅供生計又無餘粟可納以備緩急此責
諸民者之難也至於州縣官實心視百姓為一體者豈
可多得今以常平之穀為國家之公儲關係己身之考
成尚且侵欺那用虧空纍纍况民間之社倉安能望其
盡心經理使之實貯以濟用乎朕之舉行社倉實因民
生起見又諸臣條奏多言之鑿鑿是以令各省酌量試
行以觀其成效何如並非責令一槩施行也湖廣社倉
虧空之數即交與福敏悉心清查儻穀已如數交倉而
州縣侵蝕那移忍以百姓預備之需充一己之私用者
著即於原侵那之州縣名下嚴追賠補或民間原未交
倉或交倉之數與原報之數多寡不符者若必欲令民
間照數完納恐小民力有未敷未免竭蹷非朕曲體民
隱之意福敏辦理此事必須至公至當方於吏治民生
兩有裨益也自古有治人無治法必有忠信樂善之良
民方可以主社倉之出入必有清廉愛民之良吏方可
以任社倉之稽查各省官民果能實力奉行而善全無
弊朕實嘉之至於䋲以官法而好尚虛名則有司奉行
之不善負朕本意矣
辛卯
上諭内閣常平倉穀乃民命所關數年以來朕為此事宵
旰焦勞諄諄訓誡若地方大小官員苟有人心斷不忍
置之膜外查福建通省應貯米穀共一百七八十萬石
為數可謂足矣乃上年稍覺歉收米價略長而地方大
小官員與兵民之心皇皇以缺米為慮彼時朕即疑閩
省積貯之數必有虧空故地方情形若此也近聞閩省
各屬倉穀錢糧虛懸者甚多有銀穀兩空者有無穀而
僅存價值者至於實貯在倉者則十無三四毛文銓身
為廵撫奉朕面訓切諭乃將無作有捏稱實貯在倉敢
於欺罔且忍以百姓性命之所需供屬員之侵那作弊
負國負恩莫此為甚向來直隸江西二省倉儲不實經
朕特遣大臣前往逐一清查並遴選人員命往將虧空
之州縣官即行更換是以二省倉穀漸次清楚今閩省
積弊若此亦當特遣大臣會同新任廵撫常賚將通省
倉穀秉公據實一一清查其㨂選府州縣等官著即帶
往并前所發人員遵照諭旨分别題補委署如有查出
虧空之州縣並失察之知府等官即將伊等解任審追
其員缺將前後命往人員應題補者題補應委署者委
署務期徹底澄清不使絲毫朦混以副朕察吏惠民之
至意
癸巳
上諭内閣倉場米石乃國家第一要務試思此項米石民
間輸納何等辛苦官員徵解何等煩勞糧艘運送京師
何等繁難一顆一粒皆當愛惜不忍輕忽朕為此時加
訓飭曾降旨令修理倉厫不惜多費帑金務期完固托
時陳守創身為倉場侍郎自當仰體朕心悉心料理昨
朕特遣大臣等前往查看京通各處倉厫屋瓦滲漏牆
壁損壞者十居八九所貯米石漸至潮濕霉爛夫以如
珠如玉之米糧而視為泥沙棄擲忍心害理莫此為甚
若不嚴行稽察無以儆怠忽而清弊端在京十倉每倉
派都統或副都統各一員御史中不論滿漢每倉各派
一員專任稽察之責所有米石出入支放奏銷事件仍
屬倉場侍郎管理其房屋滲漏牆垣損壞與倉内鋪墊
及匪𩔖偷竊一切情弊俱交與派出之都統副都統御
史稽察遇有查出之處即行知倉場侍郎若倉場侍郎
等不卽辦理妥協敢致遲延著都統副都統御史奏聞
儻有應行查出之處不行查出將缺少米石著落倉場
監督等官與派出之都統副都統御史分賠其通州三
倉交與通永道通州副將稽察亦照依京倉例行
雍正六年戊申四月庚寅
上諭内閣積貯米穀所以備旱澇緩急之需民命攸關最
為切要朕無時不加訓飭嚴其考成務期地方有司實
力奉行庶可有備無患又念倉厫若不堅固必有霉爛
虧折等弊是以雍正四年諭令各省加意修理但恐有
司視為具文奉行不力且新舊官未定倉厫交代之例
或去任之員以損壞滲漏之厫座任意交代貽累於後
官或接任之員有霉爛虧空等情而藉口舊日倉厫之
不修委咎於前任似此種種弊端皆於積貯之政大有
關係嗣後著將各府州縣倉厫入於交盤項内新舊交
代若有傾圮滲漏之處著接任官即行揭報儻有徇情
濫受者即係接任官之責除照例處分外仍令賠修如
此則有司各顧考成於積穀養民之道實有禆益其如
何定例之處著九卿會議具奏
雍正七年己酉六月己亥
上諭戶部據陜西總督岳鍾琪奏陜屬設立社倉事宜請
特頒諭旨恭錄鐫石又謹擬社倉條約亦請刊刻木榜
以昭程式等語朕惟國家建立社倉原令民間自行積
貯以百姓之資糧濟百姓之緩急其春貸秋償及滋生
羨息各社自為經管登記地方有司但有稽查之責不
得侵其出納之權此社倉之古法也是以各省有請立
社倉者朕皆令其聽從民便毋得強勒捐輸䋲以官法
以致便民之舉轉為民累所以曉諭各省督撫者不啻
至再至三矣從前岳鍾琪在京時請於通省加二火耗
内應行裁減每兩五分之數且暫行徵收發於民間採
買穀石分貯社倉俟採買數足即行裁減是於暫收耗
羨之中隱寓勸輸之法實則應行酌減之耗羨即小民
切已之資財而代民買貯之倉糧即小民自捐之積貯
此藏富於民之良法最為切實而易行是以俞允所請
令其辦理乃陜省官員不知此項穀石本係民資又未
識從前岳鍾琪奏請之由以為收貯在官即是公物不
肻付民經管而胥吏司其出納者遂有勒買勒借之弊
殊非數年以來朕之周咨詳畫多方生養斯民本意矣
今特降諭旨將朕允從岳鍾琪之請並岳鍾琪陳奏原
委眀白曉示著署督查郎阿廵撫武格刊石頒布俾各
州縣鄉社小民咸知朝廷經營設法之蓋藏實百姓自
為歛散之資用儻地方官有於社倉穀石創議交官不
交百姓或指稱原係公項預為公事侵那之地者俱以
擾撓國政貽誤民生論從重治罪其岳鍾琪所擬社倉
條約著戶部抄錄交與該督撫分發各州縣刊刻木榜
於各鄉社倉竪立以為永久程式
閏七月戊戍
上諭戸部各州縣之設立常平倉積貯米穀原以備地方
一時緩急之需所關甚重朕為此備極焦勞多方籌畫
務期倉儲有備旱潦無虞年來所頒諭旨亦深切著眀
矣夫收貯米穀必須倉厫堅固始可為經久之計是以
從前降旨將倉厫完整與否一併入於交盤之内以為
州縣官考成今聞各省中偏僻之邑竟有向來本無倉
厫而有司苟且因循不行詳請督撫藩司等亦漫不查
察致將養民備荒之具或寄頓於寺廟或借放於紳士
富戸之家而霉爛虧折生事滋擾之弊多由此起大非
朕慎重民儲之意凡各省未有倉厫之州縣著督撫詳
悉查眀即行商酌建造
九月辛丑
上諭戶部據奉天將軍多索禮奏稱今歲盛京秋成大稔
禾稼瓜菜等項俱獲豐收米糧價賤朕思米穀者乃
上天恩賜以養育萬民者也若人人存心敬受
天賜隨時撙節常留有餘崇儉去奢謹身節用則
天心必垂默佑雨暘時若俾常享盈寧之福若暴殄天物
輕棄五穀不思稼穡之可寳罔念農事之艱難則必上
干
天怒而水旱災祲之事皆所不免此從來天道人事之斷
然不爽者奉天地方百穀順成已八年於兹矣今歲收
成又慶豐稔穀價之賤自昔罕聞朕心深為慰悅感戴
上天賜佑之恩則本地官民人等宜敬謹愛惜以仰承
天貺向來奉天居民有以米穀飼養豚豕之陋習此即暴
殄天物之一端已令地方官勸諭禁止今不可因米穀
饒餘復蹈前轍積貯乃王政之要圖民生之切務奉天
地氣乾燥不比南方潮濕之區正當乘此豐收之時以
為儲蓄之計著該地方官員通行曉諭勸導所屬民人
若有穀之家果能留心積貯至於穀多價賤難於出糶
者著大臣官員等即行奏聞朕當發官價糴買或從海
道運至京師俾積穀之家實獲利益必不使有穀賤傷
農之歎也
十一月乙未
上諭署川陜總督查郎阿安西屯墾地畝今年人力既勤
天時復稔各種糧榖俱獲豐收朕心深為慰慶今㩀奏
禁止姦徒興販射利辦理甚是惟是飭令民戸多餘之
穀只許在本處糶賣尚未妥協朕思民戸盈餘之穀原
期糶價以為日用之資若本地糴穀者少則出糶未免
艱難不可不為計及著該地方官酌量本地情形不必
相強若有將盈餘之穀情願出糶者著動支官銀照時
價糴買存貯公所眀年儻有需用之處聽辦理軍餉之
大臣及該督撫行文支撥安西現有備用銀兩即可動
用採買再於西安藩庫撥補還項此朕體恤民戸俾糶
穀得價用度豐裕之至意著地方官善於奉行不可勒
令糶賣生事滋擾
雍正八年庚戌正月戊寅
上諭内閣雍正六年内湖南布政使趙城摺奏湖南現貯
倉穀共計六十餘萬石之多又有收捐穀石本省可云
有備但楚南地勢卑濕積貯既久不無霉爛之虞請分
撥别省令其來楚運往以免霉變等語朕將此摺發與
戶部議奏經戸部議稱應行文江浙督撫令其詳酌如
有應需穀石之處即委員往楚轉運朕降旨俞允隨據
兩淮廵鹽御史噶爾泰摺奏據兩淮商人黃光德等具
呈情願出資將湖南積穀三十餘萬石照依原買之價
交納湖南藩庫領運隨地隨時售賣仍將所售價銀交
納運庫等語隨經王國棟題眀將雍正三年動帑所買
穀一十六萬二千餘石照原價每石三錢四分九釐給
商交價運售此湖南廵撫布政使及兩淮廵鹽御史前
後具摺辦理之案也今據湖廣總督邁柱奏稱今年湖
南岳常二府之臨湘武陵等十州縣微欠雨澤臣等豫
為綢繆動用公項銀一萬兩買米備糶而貯倉之現穀
與其照原價以給商不若留俟來年春夏照原價平糶
以濟本地之民食似應飭商暫停領賣俟眀年無需用
之處仍聽該商領運等語朕思向因湖南撫藩皆言地
方積穀甚多難以久貯奏請分撥别省運售以免霉變
是以兩淮商人有赴楚領運效力急公之請今商人既
已交價而邁柱又稱楚南需米備糶應請飭商暫停領
賣是湖廣督撫藩司前後自相矛盾也湖南現貯穀六
十餘萬石之多欲分撥别省以免霉變則本省府縣有
需米之處正可將此奏聞平糶以濟民食而邁柱乃云
正在動用公項銀一萬兩買米備糶是邁柱之奏又自
相矛盾也且邁柱又稱此時飭商停運俟楚省不需米
穀之時仍聽該商領運等語是米貴之時則令商人停
運而米賤之時則令商人領賣亦甚非情理之平朕意
此米穀中必有虧空情弊至於噶爾泰既代商人具奏
而又不為伊等行催楚省歸結其事亦屬不合查從前
噶爾泰代衆商具奏領運之時原有隨時隨地售賣之
語今江浙俱獲豐收米價甚賤湖南既有需米之州縣
著該商仍照前議領米即於湖南需米之處照時價糶
賣不許地方官抑勒商人亦不許商人高擡價值儻商
人獲有餘利聽其自取不許交官如此則淮商領米得
以貿易而楚省積穀仍得流通於商民均有裨益湖廣
督撫等即遵諭行
己亥
上諭八旗都統等數年來荷蒙
天眷米價甚賤爾等八旗米局係將兵丁所關之米發賣
若米價甚賤不能賣完則積貯日久米色易變朕以為
此等米石宜俟下季發米之時視各佐領下兵丁分内
應領之米將局内米照數給發即行文倉場衙門照數
坐扣則兵丁既可就近得米而局内積貯之米亦不致
變色糜爛矣
十二月丁巳
上諭戸部今歲山東被水之州縣朕心軫念殷切已令地
方有司加意撫綏又特遣大臣等按戸查賑並給以修
葺室廬之資其成災州縣之地丁錢糧及漕糧並行豁
免欲使閭閻厚霑恩澤咸登袵席也頃又思該省既有
被災之州縣則本地所産之米較少於平時其不成災
州縣應有交官漕糧若此時仍照舊徵收則米穀之存
於民間者較少且恐因此而致穀價稍昂未免輸將竭
蹷但查漕糧向無豁免之例今年之暫免徵收者出於
朕之特恩至不成災之州縣尤難越格蠲除今再四思
維著將東省不成災之州縣今歲應徵之漕糧停其徵
收俾民間多留穀石則民力自覺寬餘俟眀歲收成之
後令百姓照數交官此項亦不必運送京師即存貯本
省補完今歲散賑之倉穀如此庶於地方大有裨益著
即遵諭行
雍正九年辛亥二月乙未
上諭内閣山東濟南兗州東昌三府從前積穀甚多因去
年水災之後朕特命大臣動發倉糧賑濟用穀一百八
十餘萬石又念今春二三月間青黃不接小民粒食維
艱再發倉穀二十萬石截留漕米二十萬石重賑兩月
是三府各州縣存倉穀石俱作賑濟之用雖登莱青三
府尚有存倉之穀百餘萬石而轉運甚難與濟兖東三
府無益况天時不可預必自宜早為籌畫積貯之計查
去歲直隸收成頗豐目今米價亦平或從直隸採買米
石令回空糧船運至東省或將南漕截留數十萬石分
貯水次州縣爾等詳悉查議再德州現有駐防兵丁應
否於德州照天津建倉之例起建倉厫以備每年截留
存貯儻河南山東有需用米石之時則一水可通似屬
有益爾等一幷確議具奏
雍正十一年癸丑十月壬戌
上諭内閣浙江杭嘉湖三府上年偶被水災兼以飛蝗傷
稼朕特沛恩施將應完漕米分年帶徵發帑賑恤黎民
不致失所惟是本地所産米石不敷食用現今年歲雖
獲豐收而上年借糶倉穀恐一時未能買補足數眀歲
青黃不接時尚須米石酌撥平糶以濟民食不可不預
為籌備著將杭嘉二府屬本年額徵漕米各截留五萬
石存貯備用再湖州府之歸安烏程二縣今歲收成稍
歉所産米糧尤應留為本地之用著將兩縣本年分應
徵漕米一十八萬餘石並帶徵雍正十年分漕米七千
餘石一併照部定折價改徵銀兩解部著該督嚴飭地
方官實力奉行無得縱役需索以仰副朕加惠黎民至
意
大清世宗敬天昌運建中表正文武英眀寬仁信毅大孝
至誠憲皇帝聖訓卷三十
