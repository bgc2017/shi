欽定四庫全書
大清世宗敬天昌運建中表正文武英明寬仁信毅大孝
至誠憲皇帝聖訓卷二十八
蠲賑一
康熙六十一年壬寅十二月癸丑
上諭戶部
皇考御極六十餘年澤周兆姓恩洽人心凡廵幸所經州
縣小民無不除道清塵趨事恐後古北口一路為我
皇考每年行幸之地農工商賈皆得瞻仰
天顔親承膏澤今聞
皇考賓天民心倍深悲痛朕念此路百姓歴年殫力宜加
恩恤著將宛平順義懷柔密雲平谷五縣昌平一州雍
正元年正項錢糧盡行蠲免又
陵寢一路此時正當修道亦宜加恤著將大興三河二縣
通薊遵化三州雍正元年正項錢糧亦盡行蠲免爾部
即遵諭行
雍正元年癸卯正月庚戌
上諭山東廵撫黃炳朕纘承大統父母斯民普天之下皆
吾赤子凡身任封疆者當深體朕心遇有災荒及時賑
濟使窮黎實被其澤據奏東兖兩屬去歲二麥失收小
民未免困苦直隸河南鄰境之民資生無策亦有擕家
覓食者朕覽奏惻然爾奏欲各捐己資以為賑濟朕思
爾等資從何出勢必仍取之於民是賑民實以累民也
不如動用倉儲遴選賢員確查乏食窮民分路賑濟小
民庶得均霑實惠至鄰省流移之民亦宜一體撫恤毋
令失所又奏請平糶倉榖於民食大有禆益必得實心
任事之人方副朕惠養元元之意再奏請漕糧十萬石
分貯各縣往年曾經屢次截留此項曾否支用所存多
寡併如何分貯之處著具本奏聞
二月丙寅
上諭戶部治天下要道莫過安民朕纘承大統以來軫念
蒼生痌瘝時切直隸山東河南連年歉收特命緩徵額
賦遣官賑濟至於京師每年自十月初一日起至三月
二十日止五城設立粥厰令廵視五城御史煑粥賑飢
今尚在青黃不接之時著展期一月煑粥散賑至四月
二十日止但四方窮民就食來京者頗多著每日各增
加銀米一倍務使得霑實惠以副朕憫念窮黎至意
三月辛丑
上諭戶部陜省自軍興以來大兵駐劄運送糧餉供支草
豆無一不需民力
皇考每為軫念今當大沛恩膏子惠元元所有康熙六十
年以前陜西全省除借給秄種著該督撫查明定議分
年帶徵外其餘凡有民屯衛所實在未完銀米豆草悉
予蠲免倘有不肖官吏以虧空捏稱民欠濫邀曠典者
一經發覺罪在不赦該部作速行文毋得遲留
甲辰江蘇廵撫吳存禮奏請寬免蘆課等項銀兩
上諭戶部江蘇等屬民欠地丁等項銀一百三十一萬餘
兩内蘆課等項銀九萬八百餘兩雖非恩詔内應行豁
免之項但歴年最久儻行催徵窮民必致受累著一併
豁免
四月癸亥
上諭總理事務王大臣等朕臨御以來時以天下蒼生為
念凡自外省來京之員各處雨暘豐歉必面加詳詢蓋
欲周知民隱也今差往致祭華嶽侍讀學士田文鏡回
京朕詢彼經過地方情形與百姓生理據奏山西平定
州夀陽縣徐溝縣祁縣等處雨澤歉少民間生計維艱
汾州府屬地方得雨亦未霑足地方官現在徵比錢糧
夫廵撫以撫綏地方愛養百姓為職今平定夀陽等處
黎民饑饉竝未奏請賑濟緩徵反行催科小民何以存
濟此皆因伊等去年曾奏得雨今欲掩飾前言甚屬不
合廵撫德音布政使森圖著交該部察議仍即命侍讀
學士田文鏡會同廵撫德音率領地方官員將平定等
四州縣饑民速行賑濟務使恩澤實霑撫養得所毋羈
時日以致羣黎失業爾等即𫝊諭遵行
雍正二年甲辰正月甲辰戶部議覆山東廵撫黃
炳奏康熙六十年并雍正元年散賑銀米著落各
官賠補
上諭曰地方偶有災祲朕即軫念窮黎遣官散賑動支正
項銀米務使均霑實惠此拯救災黎之至意也如將散
賑銀米不入正項開銷著落各官賠補殊非朕特遣官
員拯救災黎之本意廵撫黃炳所奏康熙六十年散賑
用過榖石及雍正元年散賑用過銀兩二疏俱交與該
部准入正項報銷
八月甲午
上諭戶部前因江浙督撫等摺奏七月十八十九等日驟
雨大風海潮泛溢衝決隄岸沿海州縣近海村莊居民
田廬多被漂沒朕即密諭速行具本奏聞賑恤但思被
災小民望賑孔廹若待奏請方行賑恤致時日耽延災
民不能即霑實惠朕心深為憫惻著該督撫委遣大員
踏勘被災小民即動倉庫錢糧速行賑濟務使災黎不
致失所其應免錢糧田畆即詳細察明請蠲凡海潮未
至之村莊不得混行濫冒至於緊要隄岸衝决之處務
須速行修築無使鹹水流入田畆朕念切痌瘝務令早
霑實惠該地方官各宜實心奉行加意撫綏俾凋瘵得
蘇生全速遂以副朕勤恤民隱至意
十月癸巳戶部議覆直隸廵撫李維鈞疏奏直屬
九郡豐收惟霸州東安大城武清玉田寳坻梁城
所七州縣所田禾偶有淹損本年錢糧請緩至雍
正三年帶徵應如所請
上諭曰霸州等七州縣所被水村莊朕已諭廵撫李維鈞
將倉糧發賑念此時小民生計維艱若將今歲錢糧歸
於明歲帶徵則新舊之賦輸納於一年之内勢難兼顧
爾部行文該撫著將霸州等七州縣所被水村莊今年
應徵錢糧内或應有蠲免之處詳查議奏以紓民力
雍正三年乙巳三月丁未
上諭戶部豫省陽武封邱中牟三縣從前兩被水災聞其
近隄地畆有被水漲漫流為支河者有水去沙停變為
沙灘者有地土變為鹹鹻者昔年特遣大臣專司堵築
又念民間輸賦維艱於蠲免之外將應納錢糧寬期分
年帶徵今幸修築功成河流順軌民獲安居但念被災
之後元氣未復若將新舊錢糧竝徵民力未免竭蹶且
恐被水與停沙之地以及鹹鹻之區一時未能耕種則
國課何由而辦朕心深為軫念著戶部侍郎托時前往
會同廵撫田文鏡將三縣昔年被災地方悉心查勘其
地土被災之輕重及荒地成熟之遲早與舊欠新徵之
錢糧應徵應免之處一一確實分别定議
丁巳管理戶部事務怡親王奏請酌減蘇松浮糧
上諭曰蘇松浮糧常厪
皇考聖懷屢頒諭旨本欲施恩裁減乃彼時大臣以舊額
相沿已久國課所關綦重數以不應裁減固執覆奏凡
國家大事因革損益必君臣計議畫一始可舉行若
皇考違衆獨斷即非詢謀僉同之意且恐一時減免儻後
來國用不足又開議論之端是以從衆議而中止然
聖慈軫念蘇松誕敷渥澤屢蠲舊欠以紓民力其數較他
處為多是亦與裁減正額無異也今怡親王等悉心籌
畫斟酌奏請朕仰體
皇考愛民寬賦之盛心准將蘇州府正額銀蠲免三十萬
兩松江府正額銀蠲免十五萬兩論語曰百姓足君孰
與不足易曰損上益下民說无疆朕但願百姓之足時
存益下之懷用是特沛恩膏著為定例俾黎民輕其賦
稅官吏易於催科可飭令該地方官知之
五月丙辰
上諭戶部去歲江浙海潮衝溢沿海場竈淹沒之處甚多
兩淮鹽政所屬地方經噶爾泰奏聞朕即發帑賑恤并
將雍正元年二年竈戶未完折價銀四萬餘兩悉行蠲
免其兩浙鹽政所屬地方該廵鹽竝未將被災之處題
報今謝賜履摺奏去秋海濤飄決情形兩浙與兩淮無
異朕一視同仁務使均霑膏澤著將華亭婁上海海寧
餘姚蕭山慈谿等縣雍正元年二年未完場課銀兩悉
行蠲免
九月丁酉
上諭大學士等前因天津倉厫潮濕不能收貯米石故停
止截留今據蔡珽奏稱天津倉厫雖不能貯米可分發
各州縣以備賑濟請仍截留二十萬石等語著戶部速
派賢能滿漢司官各一員前往天津會同倉場總督托
時將河南小米截留二十萬石一面行文蔡珽令其酌
量應貯米之州縣撥派官員於天津地方領運收貯備
賑前李維鈞奏請賑濟一月朕思賑濟原不可拘定日
期著加賑三個月務令小民得所見今遣增夀等前往
奉天採買米石運至天津可即行文伊等於米石之外
採買高粱或十萬石或七八萬石一併運至天津於賑
濟大有禆益爾等即遵諭行
十月戊子
上諭都察院五城煑賑舊例自十月初一日起至次年三
月二十日止每城每日發米二石柴薪銀一兩今歲直
隸各州縣截留漕米二十三萬石仍復運送通倉米十
萬石令散賑平糶但恐來京就食之民尚多每城日給
米二石或不敷用著每日各增米二石柴薪銀亦倍之
各該廵城御史親率司坊官散給爾等不時稽查務使
窮民得霑實惠
十一月乙未
上諭大學士等今年直隸州縣被水小民乏食朕軫念殷
切除截留漕米發給常平倉榖外又將通倉米六成以
上者著托時陳守創親交余甸蔡起俊運赴天津分散
賑糶今朕訪得所發之米朽爛不堪其高者不過三四
成低者全屬灰土朕軫念災黎宵旰憂勞無時或釋乃
托時等全不仰體朕心將此無用之米運給有名無實
小民何所資藉此已運成色米十萬石著賞給各處窮
民再另發六成以上米十萬石令托時陳守創余甸蔡
起俊運往天津再今歲秋季所發官俸兵糧米色俱不
好嗣後若再如此必從重治罪康熙五十五年曾發通
倉米五萬石分貯各州縣備用歴年已久聞俱陳腐甚
為有司之累著從寬豁免
十二月丁亥
上諭大學士等今歲直隸地方被水小民乏食朕軫念維
殷已截漕發粟多方賑恤但恐停賑之後正值東作之
時農民謀食無策著再加賑一月如從前所發之米不
足賑糶著署總督蔡珽確查奏請增發米石以副朕愛
養黎元之意
雍正四年丙午六月癸酉
上諭江西廵撫裴&KR0973;度聞福建今年春夏以來雨水稍多
天氣寒冷禾苗興發甚晚目前米價昂貴民食頗覺艱
難江西素稱産米之鄉况去歲今春皆獲豐收理宜通
融以濟閩省近聞江西地方官遏糴不令出境甚非情
理著將江西存倉之榖碾米十五萬石動用脚價遴委
能員即速運至閩省交界地方先期知會閩省督撫委
員領去分給各地方以濟民食毋得遲緩其動用脚價
作何還項可與閩撫酌議動用倉榖作何還項可與兩
江總督酌議具奏
甲戌
上諭戶部江南泗州逼近黃河地勢低窪因去年黃水衝
決之岸尚未合龍今年四月間水勢漫溢以致泗州地
方禾麥又被淹損朕心深為軫念著布政使石麟動支
庫銀二萬兩親自前往泗州確查被災之民逐戶散給
勿令鄉約里長及胥吏人等絲毫侵蝕務使窮民均霑
實惠不至失所
十月甲子
上諭戶部從前因泗州逼近黃河常有水患今歲又復被
水特命布政使石麟動支庫銀二萬兩親身帶往散給
窮民此朕格外之恩也今魏廷珍奏稱已奉諭旨動庫
銀二萬兩賞給無庸再議賑恤等語殊非朕格外加恩
軫念窮黎之意且賑濟之例應照被災分數酌定多寡
若云已加特恩便不照常賑濟儻恩賞之數不及應賑
之數則小民因此轉未蒙恩矣著交與魏廷珍仍照定
例將應賑之處確核具題散賑
十一月己亥廣東廵撫楊文乾奏歸善博羅等十
一縣濱海被水秋收歉薄請加賑恤
上諭九卿上年廣東福建二省所屬郡縣有數處歉收是
以今年春夏米價昂貴已諭該督撫等設法接濟撫恤
貧民今年福建雨澤調勻秋成豐稔廣東早禾大收惟
八月間雨水稍多恐晚禾收成歉薄至明歲青黃不接
之時小民不無乏食之慮此時正當預為籌及應如何
運送米穀赴廣備用著九卿確議該撫所報濱海被水
之十一縣應如何賑恤之處一併速議具奏
雍正五年丁未六月丁未
上諭内閣據怡親王奏稱玉田縣還鄉河隄岸衝決附近
之田禾廬舍被淹傷損朕心深為軫念著散秩大臣常
明率同御史勒音特錢兆沆二人前往查勘竝帶帑金
二萬兩速行賑濟若有動用倉榖之處將本縣倉榖即
行動用務使小民得所不致流離再被水地畆本年應
納之錢糧朕本欲全免恐此時有已經完納者著行緩
徵明年錢糧蠲免一年該地方有司應加意撫綏以副
朕愛養窮民之至意
七月乙卯
上諭戶部湖北地方今年四五月間雨水稍多江流泛漲
沿江之地罹於水患如武昌府屬之咸寧蒲圻嘉魚三
縣武昌武左二衛漢陽府屬之漢陽漢川二縣荆州府
屬之江陵荆州衛黃州府屬之黃陂黃梅二縣田畆被
淹米價漸昂朕心深為軫念著該地方官加意撫恤朕
又思此縣衛數處既經被水仍令其輸納錢糧民間未
免竭蹷著將今歲錢糧全行蠲免儻有已經完納者准
作雍正六年應完之項再各省藩庫俱有酌留銀兩備
用因湖北竝無存剰銀兩是以未曾酌留今既有蠲免
之州縣恐俸餉公用等項一時或有不敷查湖南藩庫
有存貯銀三十萬兩著將銀十萬兩就近撥解湖北布
政司再將兩淮鹽課撥動二十萬兩以十萬兩解送湖
南補項以十萬兩解送湖北備用又聞湖南近江州縣
亦有數處被水著總督廵撫確實查明亦照湖北咸寧
蒲圻等縣衛之例將今歲錢糧蠲免
戊辰
上諭内閣朕前令該督撫行查湖南被水之地今據署湖
南廵撫布蘭泰奏報十一州縣衛被水甚為可憫著照
湖北被水之地一體加恩雖據布蘭泰奏稱已經動用
銀兩委員賑恤朕恐所發之銀或未敷用著再動用司
庫帑銀二萬兩作速確查散給務使窮民均霑實惠如
王國棟已經到任即交與王國棟料理至湖南湖北近
江濱湖之地雖地勢低窪易至泛溢然居民常被水患
朕心甚為憫惻或有隄岸未修或有疏濬不力俟邁柱
到任後會同湖北湖南廵撫悉心商酌將如何興修防
護之處詳悉定議又聞近日湖南米價稍貴之時即有
姦民撐駕小舟指稱被水災民求乞米糧而搶劫客舟
財物者凡屬良民斷無有因一時被水米貴而肯甘心
為盜之理此皆平素兇惡匪𩔖胸懷詭詐乘地方稍有
旱潦遂以廹於饑寒為名煽惑衆心妄行不法甚屬可
惡據布蘭泰奏稱生事為首之姦民已被擒獲著該撫
嚴加審訊或另有指使之人或尚有兇惡之黨究問明
白分别首從定擬
八月辛亥
上諭湖廣督撫等湖廣近江濱湖之州縣如咸寧蒲圻數
處今歲被水特頒諭旨將今歲錢糧全行蠲免沔陽潛
江監利一州二縣及衛所屯田皆屬低窪之地與咸寧
等處相同照例將今歲錢糧全免其有已經完納者准
抵算明年額賦朕因軫念楚省窮民已發帑銀二萬兩
令該督撫加意賑恤此銀儻有不敷湖北見有買榖備
用之銀六萬兩即將此項銀兩動支於應用之州縣分
給賑恤務令均霑實惠
九月乙丑
上諭戶部朕聞江南浙江近水之地數處被水軫念窮民
朕懷殷切著江南總督范時繹動用庫銀二萬兩於上
下兩江應用之處散賑浙江廵撫李衛動用庫銀一萬
兩於應用之處散賑令窮民均霑實惠
十月戊戌
上諭署直隸總督事宜兆熊據奏霸州雄縣等二十四州
縣被水窮民已蒙恩散賑其各屬被水地畆暫請緩徵
朕念直隸濱河之地易於被水用沛特恩遣官發帑加
意賑恤此乃格外惠及窮民之意至於被水之處仍應
勘明分數題請照例蠲恤不得因已經遣官發帑遂不
照定例遵行竝諭各省知之
己酉
上諭戶部朕御極以來愛養黎元勤求治理各省錢糧耗
羡原非應有本欲悉行革除因廣為諮詢留心體察知
州縣官員實有必不得已之用度若將耗羡盡行禁止
在廉謹之員實難支持而貪汚不肖之徒勢必藉口無
以養廉恣意苛索百姓轉受其累是以錢糧之有火耗
由來已久各處皆有相沿之例其數亦多寡不同惟應
於火耗過重之員重治其罪若有司官酌量收納不加
重苛取於民小民亦覺相安此各省之大勢也查各省
之中賦稅最多者莫如江南之蘇松二府浙江之嘉湖
二府每府多至數十萬地方百姓未免艱於輸將其賦
稅加重之由始於明初洪武時四府之人為張士誠固
守故平定之後籍諸富民之田以為官田按私租為稅
額夫負固之罪在士誠一人而乃歸咎於百姓加其稅
賦此洪武之苛政也有明二百餘年減復不一我朝定
鼎以來亦照明例徵收蓋因陸續辦理軍需經費所在
未便遽行裁減我
皇考聖祖仁皇帝常論及此雍正三年朕仰體
皇考多年寬賦之
聖心將蘇松二府額徵浮糧豁免彼時頒發諭旨甚明本
欲一體加恩於嘉湖二府因浙江風俗澆漓正須化導
不便啟其望恩倖澤之心故爾暫止今見浙俗漸次轉
移改而遷善朕心深慰用沛恩膏查嘉興府額徵銀四
十七萬二千九百餘兩湖州府額徵銀三十九萬九千
九百餘兩俱著減十分之一二府共免銀八萬七千二
百兩有竒永著為例至於浙省地方各官養廉之資更
無别項而耗羡則每兩不過五六分以通省額徵之數
計之每年耗羡僅十四萬兩自督撫將軍副都統學政
及藩臬道府同知通判州縣等官共一百二十員凡用
度公費皆取資於此似不足支應除嘉湖二府錢糧已
經減免外著將杭州寧波紹興台州金華衢州嚴州温
州處州等九府額徵銀二百五萬兩按十分之一内存
半計算得銀十萬兩賞給各官以為養廉合之州縣耗
羡則有二十四萬兩從雍正六年為始俱著提解司庫
令該撫酌量官職之大小府州縣地方之繁簡秉公派
定數目奏聞餘銀存為本省公事之用朕軫念浙省官
民施恩格外百姓賦稅之稍重者則將徵額之數特賜
裁減官員用度之不足者則將惟正之供賞給養廉朕
今施恩於官者實施恩於民之意無非欲百姓等催科
不擾皆樂業於田間官員等俯仰裕如咸盡心於官守
儻官員不知副朕愛民之苦心仍有作姦犯科隱糧逋
賦及侵漁公帑剝削民膏者在天理國法俱難姑容加
以重懲更無可貸思之慎之
雍正六年戊申三月癸丑
上諭戶部君民上下之間休戚相同本屬一體論語曰百
姓足君孰與不足是民間之生計即國計也自古人君
無不恤民之災濟民之困者而至於歉歲蠲免之數往
往多寡不同者則時勢贏絀為之出於不得已也如明
洪武時凡水旱地方稅糧即與蠲免成化時凡被災之
地以十分為率減免三分弘治時全荒者免七分九分
者免六分以是逓減至被荒四分免一分而止我朝順
治初年凡被荒之地或全免或免半或免十分之三以
被災之輕重定額數之多寡順治十年議定被災八九
十分者免十分之三五六七分者免十分之二四分者
免十分之一康熙十七年議定歉收地方除五分以下
不成災外六分者免十分之一七分八分者免十分之
二九分十分者免十分之三此例見在遵行凡此多寡
不同之數或旋減而旋增皆因其時勢為之亦非先後
互異意為增損也數十年來雖定三分之例然
聖祖仁皇帝深仁厚澤愛養斯民或因偶有水旱而全蠲
本地之租亦且竝無荒歉而輪免天下之賦浩蕩之恩
不可勝舉而特未曾更改舊例者蓋恐國家經費或有
不敷故仍存成法而加恩於常格之外耳朕即位以來
命怡親王等管理戶部事務清查虧項剔除弊端悉心
經理數年之中庫帑漸見充裕以是觀之治賦若得其
人則經費無不敷之事用沛特恩將蠲免之例加增分
數以惠烝黎其被災十分者著免七分九分者著免六
分八分者著免四分七分者著免二分六分者著免一
分將此通行各省知之朕視萬民實為一體痌瘝念切
懷保情殷因思自古無不愛民恤下之人君亦斷無不
急公親上之黎庶祗以時勢所值各有不同今就目前
國用計之可以加惠吾民使霑渥澤是以斟酌分數定
為規條儻將來國用益饒更可加增於此數之外假若
經費或有不足百姓自然踴躍輸將則此例又可變通
必不因朝廷格外之恩而遂忘奉公之本念也如此則
君民一心上與下各盡其道太和洋溢感格
上蒼將見災沴全消雨暘時若豐亨有慶旱澇無聞豈不
美歟竝令各省督撫轉飭有司遍諭鄉村衆庶咸使聞
知
十月辛卯
上諭戶部直隸為首善之地今歲春麥秋禾俱登豐稔民
人樂業朕心深慰但地方有歴年帶徵之錢糧若令新
舊竝納雖逢豐稔之歲而民力未必寬然有餘若欲使
小民共被恩澤惟有將明年之賦預行蠲免著將直隸
雍正七年額徵錢糧内蠲免四十一萬七千八百九十
兩爾部可確查分數行文該督通行所屬州縣一體敬
謹遵奉以副朕愛養黎元加惠畿輔之至意
十一月庚戌
上諭戶部福建歴年地丁錢糧雍正四年冊報共未完銀
四十四萬二千一百餘兩其或欠在官或欠在民從前
未曾分别明晰經朕特遣大臣會同督撫徹底清查除
查出官吏侵蝕那移虧空外實在民欠銀三十三萬八
千三百餘兩朕思今年閩省州縣有數處微欠雨澤收
成諒不能十分豐足若於明年徵收正額之外仍帶徵
歴年舊欠恐民力艱於輸將兹特大沛恩膏將康熙五
十五年起至雍正四年民欠地丁銀三十三萬八千三
百餘兩概予蠲免其有已徵在官者即照數留抵雍正
己酉年本戶正賦此朕惠養黎元勤求民隱之至意該
督撫等應仰體朕心家喻戶曉竝嚴飭州縣等官實力
奉行務俾小民均霑實惠儻有不肖州縣陽奉隂違或
將已徵在官者侵匿入已仍作民欠開報或將應行蠲
免者私自徵收一經察出定將州縣官從重治罪該督
撫一併嚴加處分再雲南貴州四川廣東廣西等省皆
係邊遠地方如有歴年實在民欠錢糧俱著該督撫詳
細查明將實數具奏
十二月甲午四川廵撫憲德奏西藏烏蒙等處辦
理軍需蒙恩動用倉榖毋許絲毫累民今崇慶州
紳衿士庶以己資代辦榖至三千餘石及催令赴
倉領回皆稱情願捐輸留為本州儲備
上諭戶部崇慶州士民慕義急公情詞肫摯此皆
聖祖仁皇帝六十餘年深仁厚澤浹髓淪肌之效朕心甚
為慰慶著將崇慶州雍正七年額徵錢糧全行蠲免以
示格外加恩善良之至意
大清世宗敬天昌運建中表正文武英明寬仁信毅大孝
至誠憲皇帝聖訓卷二十八
