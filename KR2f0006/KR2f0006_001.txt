欽定四庫全書
大清世宗敬天昌運建中表正文武英明寬仁信毅大孝
至誠憲皇帝聖訓卷一
聖德一
雍正元年癸卯七月丙午
上諭諸王大臣及内外文武官員等朕惟自古帝王撫御
寰區治化隆盛中外臣民紀功述德頌禱情殷故天保
之詩卷阿之什擬升恒於日月期純嘏之彌長祝釐之
詞形諸歌詠者往往有之我
聖祖仁皇帝御極六十餘年至治神功參兩天地深仁厚
澤超邁百王薄海内外無不食德飲和淪肌浹髓臣工
黎庶無以致其感激愛戴之誠故每於
萬壽聖節京師暨直省各建道場誦經祝壽總因
聖祖仁皇帝恩德及人者至久感人者至深諸臣於無可
報答之中勉竭忱悃以普天同慶之心傚華封稱祝之
意在諸臣亦藉以自盡其心耳今朕嗣位之初夙夜祗
懼不敢少懈所以立政圖治者安能及
聖祖之萬一爾諸臣工於朕誕日儻仍照從前建立道場
則自此以後將成定例在京王公以下及部院等官未
免從事靡文稽遲公事在外文武大吏亦恐科派屬員
貽累地方且以有用之財供無益之費既非朕以勤儉
勵有位之心又非朕以康阜期海内之意尚虛文而無
禆實政朕甚無取焉特宣布中外於朕誕日毋得建立
祝壽道場但冀内外諸臣各殫厥心勉襄化理勤修職
業利濟蒼生以慰朕宵衣旰食之焦勞即不啻天保卷
阿之祝頌矣若不遵諭旨朕必加以處分不少寬貸
十一月丁酉
上諭禮部
孔子道冠古今爲萬世師表薄海内外無不俎豆尊崇
國學乃四方表率其制尤重
聖祖仁皇帝臨雍釋奠典禮優隆朕纘承大統景仰先型
羹牆如見念國學爲造士之地聖教所被莫先於此恐
歴歲既久有應加修葺之處爾部會同工部詳加閱視
凡
文廟殿宇廊廡及講堂學舍務須整理周備俾廟貌聿
新以申景慕朕將親詣焉
雍正二年甲辰二月辛酉
上諭禮部帝王臨雍大典所以尊師重道爲教化之本朕
覽史册所載多稱幸學而近日奏章儀注相沿未改此
臣下尊君之詞朕心有所未安今釋菜伊邇朕將親詣
行禮嗣後一應奏章記注將幸字改爲詣字以申崇敬
三月己卯大學士等以
皇上誠敬感協
天心甘雨應時合辭稱賀
上諭曰誠敬二字朕之所勉朕能先天下之憂而憂諸卿
必後天下之樂而樂也期卿等共勉之
四月癸亥總理事務王大臣議奏青海大捷應獻
俘於
太廟恭請
皇上御午門受俘
上諭曰平定青海實乃
皇考留貽之功故捷音到日恭告
景陵今造逆首惡吹拉克諾木齊阿爾布坦温布藏巴扎
布等三人檻送來京朕令議獻俘
太廟之禮以慰
列祖在
天之靈諸王大臣等乃議請受俘歸功於朕非朕本意也
可否祗行獻俘不行受俘之禮諸王大臣等再察典禮
具奏
六月甲午衍聖公孔傳鐸奏報闕里
聖廟灾六月初九日申時大雷電火自鴟吻中出
先師大成殿及兩廡俱燬
聖像神位移奉新建崇聖祠内幸得無恙
上諭内閣朕惟
孔子道高德厚爲萬世師表所以維世教立人極者與
天地同其悠久朕臨御以來思極尊崇之典用申仰止
之忱今闕里
聖廟被灾豈朕尊師重道之誠有未至與朕在諒隂之
中素服齋居無庸更事減膳撤樂謹擬親詣國學
文廟虔申祭奠宣讀告文以展朕跼蹐不安之誠先期
齋戒二日於二十七日不設鹵簿朕素服前往諸王大
臣官員陪祀者亦皆常服從事仍遣官馳赴闕里告祭
以慰
神靈幸新建崇聖祠無恙
聖像神牌不至露處朕心稍寧遣工部堂官一員會同
該撫作速計材料工擇日興修務期規制復舊廟貌重
新告成之日朕將親詣行禮該部遵旨速行
七月甲辰大學士等以松江提督高其位摺奏飛
鴉食蝗請將原摺發抄并宣付史館
上諭曰若以飛鴉食蝗爲瑞則起蝗之初得無有由乎昨
發下奏摺與諸王大臣閱看者誠恐爾等體朕憂民之
意不釋於懷故將蝗不成灾之處令衆知之非以爲瑞
也其發抄及宣付史館俱不必行
雍正三年乙巳正月戊辰
上諭内閣據欽天監奏稱雍正三年二月二日庚午日月
合璧以同明五星聯珠而共貫宿躔營室之次位當娵
訾之宮爲從來未有之瑞應請敕付史館等語朕惟日
月五星運行於天本有常度是以從古歴元可坐算而
得然古稱高陽時五星會於營室漢帝時五星聚於東
井宋祖時五星聚於奎史書皆紀以爲祥蓋七政會合
數雖一定而遭逢其時者實海宇昇平民安物阜之會
也若以爲德化所致朕方臨御二載有何功德遽能致
此嘉祥皆由我
皇考六十餘年聖德神功際天蟠地爲千古不世出之君
爲
上天第一篤愛之子所以純禧駢集歷數綿長錫祚垂光
至於今日覩此難逢之嘉瑞朕嗣統以來兢兢業業率
由舊章惟以
皇考之心爲心以
皇考之政爲政宅衷圖事罔敢稍越尺寸故邀
上天垂鑒仍如
皇考之御宇綏猷而錫以無疆之福也朕幸逢嘉會不但
不敢自居亦且不敢自謙總由
上天申眷
皇考朕與天下臣民同在福佑之中當與天下臣民共慶
之所奏著付史館并頒示中外
二月己巳
上諭諸王大臣等據奏二月二日庚午日月合璧五星聯
珠爲亘古難逢之大瑞請陞殿慶賀等語朕惟
皇考六十餘年敬
天勤民始終如一是以
上天申眷至於今日覩此嘉祥在
皇考爲福鍾善慶之餘在朕躬爲迎迓
天庥之始惟有兢兢業業竭力盡心永久如一以仰答
上天之眷佑以克承
皇考之弘猷期與大小臣工矢誠心而敦實政陞殿受賀
不必舉行但念
天瑞實因
皇考而致應遣官告祭
景陵以昭祥瑞之自應行典禮著該部具奏
庚午諸王大臣等復奏請
皇上陞殿受賀
上諭曰朕生平存心真誠内外如一昨頒諭旨已悉朕意
今諸王大臣等再申懇請是以有意謙讓視朕矣
上天既賜嘉祥朕與内外臣工惟有益加敬謹以仰答
上天昭示之恩承
皇考詒謀之遠所奏陞殿慶賀不必行
四月己巳吏部議奏原任檢討董玘准其終養俟
親終服滿來京補用
上諭曰凡人誰無父母爲人子者無不欲其父母常存今
於告請終養疏内聲明親終服滿補用爲人子者聞之
何以爲情况該撫舉董玘爲孝廉方正此人雖暫未錄
用朕但願伊克盡子職常奉伊親耳似此不仁之語朕
不惟不忍降旨亦不忍閱覽將本發回著刪去此段具
奏
癸未
上諭内務府今年京城附近地方雖雨水霑足然山東河
南兩省尚未得雨進膳餚羞宜爲撤減著每日只用菜
蔬二器餅餌二器滿菜二器用榼盛貯進御餘物一槩
不用
五月癸丑
上諭内閣朕軫念民生蠲租賜復不過行吾心之所安使
斯民共霑實惠竝無一毫市恩之念欲以崇尚虛名也
前蠲免江南蘇松兩府浮糧彼處士民感激朕恩爲朕
祈福聞有誦經立碑蓋造龍亭聚會演戲者雖或出於
愛戴之誠然實非矢報君親之理朕所望於天下者祗
欲各安職業端本務實以生以養庶幾家給人足共享
昇平仰報我
皇考之付託耳以云祈報莫大於此至於誦經禮懴諸事
皆爲粉飾虛文即謂頌禱致虔亦於朕躬毫無所益且
聚衆演戲蓋造碑亭非徒糜費金錢兼恐有不肖官吏
及里胥人等借名私派乾沒肥已貽累小民俱未可定
此等陋俗
聖祖仁皇帝久已洞悉曾屢降
諭旨禁止及朕臨御以來曉諭天下人民務本重農力行
節儉而聚衆演戲諸事更屬奢靡浪費蘇松士民習於
華侈今又爲此虛文以祈朕福甚非朕意著該督撫嚴
行禁飭其碑亭建造之處槩行停止仍遍諭士民各歸
本業以副朕懷
八月癸酉
上諭内閣九卿等古有諱名之禮所以昭誠敬致尊崇也
朕臨御以來恐臣民過於拘謹屢降諭旨凡與御名聲
音相同字樣不必廻避近見各省地名以音同而改易
者頗多朕爲天下主而四海臣民竭誠盡敬如此况
孔子德高千古道冠百王正彝倫端風化爲往聖繼絶
學爲萬世開太平自天子以至於庶人皆受師資之益
而直省郡邑之名有
聖諱字在内者古今相沿未改朕心深爲不安爾等會
議凡直省地名有同
聖諱者或改讀某音或另易他字至於常用之際於此
字作何廻避一併詳議具奏
九月壬寅順天府府尹張令璜奏耤田嘉禾一莖
九穗闔府士民公籲撰文立碑昭示奕禩
上諭曰耤田嘉穀雖有九穗之瑞但今歲畿輔地方被水
小民乏食朕方修省之不暇所請撰文勒石不必行
十二月庚寅禮部等衙門遵
旨議覆
先師孔子聖諱理應廻避惟祭
天於圜丘丘字不用廻避外凡遇姓氏俱加偏旁爲邱字
如係地名則更易他名至於書寫常用之際則從
古體&KR0588;字
上諭曰今文出於古文若改用&KR0588;字是仍未嘗廻避也此
字本有期音查毛詩及古文作期音者甚多嗣後除四
書五經外凡遇此字竝用邱字地名亦不必改易但加
偏旁讀作期音庶乎允協足副朕尊崇
先師至聖之意
雍正四年丙午八月丁卯
上親祭
先師孔子
諭禮部侍郎三泰等曰儀注内開獻帛進酒皆不跪朕今
跪獻非誤也若立獻於
先師之前朕心有所不安可記檔案以後照此遵行
十月庚申諸王文武大臣等以
萬壽聖節奏請慶賀
上諭曰朕即位以來事事效法
皇考當日
皇考聖誕未曾每歲行慶賀禮是以今年朕萬壽節禮部
奏請慶賀朕降旨停止蓋
皇考六十年來所行之事朕力能效法者無不遵奉施行
其力所不能者則待朕黽勉於他日即如
皇考慎重武備每歲巡行邊塞校獵講武一事朕年來未
一舉行而庸劣無知之官員及怠惰不堪之兵丁頗有
以朕之不往爲是者此皆愚賤之人偷安自便不知大
體之論國家武備關係緊要不可一日廢弛朕之不往
乃朕不及
皇考之處朕自知之蓋
皇考德盛化神睿思廣運巡幸所至日理萬幾略無曠缺
與在宫中無異朕則從朝至夕殫竭心力尚恐經理未
周實無暇及於校獵行圍之事此朕不及
皇考者也
皇考神武天授挽強貫札之能超越千古衆蒙古見之無
不驚服而朕之技射又不及
皇考矣
皇考聖體康強如天行之常健春秋已高猶不減壯盛之
時而朕之精力又不及
皇考矣是以臨邊講武之事未曾舉行祗於前歲令皇子
出口行圍以習訓練而武弁及旗員引見則皆試以技
射而後用之朕欲俟經理政事悉皆得宜即當於農隙
之時躬行獮狩之禮耳朕事事不及
皇考惟有洞悉下情之處則朕得之於親身閱歴朕在藩
邸四十餘年凡臣下之結黨懷姦夤緣請託欺罔蒙蔽
陽奉隂違假公濟私之習皆深知灼見可以屈指而數
者是以今日宵旰憂勤爲世道人心長久之計禁之不
得不嚴訓之不得不切非好爲辨論自取煩勞也其他
宣猷敷政實不及
皇考之萬一惟有事事黽勉效法而行如萬壽節不行慶
賀禮乃事之易行者著仍遵前旨
雍正五年丁未二月甲子
上諭内閣三月十八日爲
皇考聖祖仁皇帝萬壽聖節舊例於是日虔誠齋肅禁止
屠宰今應永遠遵行
至聖先師孔子師表萬世八月二十七日爲聖誕之期
亦應虔肅致敬朕惟
君師功德恩被億載普天率土尊親之戴永永不忘而於
誕日尤當加謹以展恪恭思慕之忱非以佛誕爲比擬
也著内閣九卿會同確議具奏
閏三月乙酉
上諭内閣聞會試舉人感朕特恩以今年爲朕五十萬壽
特於京城寺廟設立經壇以申頌祝之意此舉甚爲虛
妄朕臨御天下孜孜求治凡所行之事惟以循理爲本
誠以理之所在即
天意所在感孚默應捷於影響若朕所行悉合於理則問
心無愧之處即可以對越神明而輿情之頌祝與否皆
可置之不問也朕儆戒乾惕之切無時或釋舉人乃平
日讀書明理之人當效法古之聖賢豈可爲此世俗誕
妄之舉且朕正念士子貧寒歸途艱於資斧是以賞給
路費今乃費於無用之地尤不能體朕之心矣其所設
經壇即行禁止朕又聞各省督撫因朕今年五十萬壽
欲購覓玩好之物以爲進獻者此舉尤爲不可夫地方
大吏偶有進獻方物土産者不過借此以達其瞻仰之
意而朕之酌量收納又復隨便分賜廷臣者亦所以聯
君臣上下之情若今年亦只照每年之例備辦尚准其
奏達朕前儻别有玩賞之物槩不寓目朕仰賴
皇考福庇在藩邸數十年所蓄器玩頗有及即位後見宮
中傳留古玩器皿皆質樸之物實無竒異爲人所罕見
者言之於人亦令人難信視朕藩邸所藏尚屬不逮朕
深用抱愧於懷當日二阿哥在東宫時廣蓄竒巧珍貴
之物數倍於
皇考宫中之所有朕仰思
皇考恭儉至德實可垂法萬世欽服之誠切於五内益覺
二阿哥之所爲實屬無益當爲鑒戒也朕既深知二阿
哥之非若朕此時復留心玩好廣收進獻則將來子孫
之賢而有識者豈不以此爲朕躬之累乎朕意欲俟暇
時將宫中所有之物或係
皇考傳留或朕藩邸舊蓄一一分晰標記以明
皇考之儉德俾世世子孫共知之又安肯多收玩好以滋
朕心之愧乎朕澄清吏治令督撫諸臣共勵廉隅即量
予公費不過供其日用之需安有餘資搜求玩器儻轉
索之於屬員則又開下吏逢迎奔競之漸尚望其秉公
督率整飭官方乎朕心惟以民安物阜爲美薦賢舉能
爲貴儻督撫等秉公察吏實心爲國行一利民之政勝
於獻希世之珍也薦一可用之才勝於貢連城之寳也
當年
皇考五十萬壽時朕再三懇請慶賀不蒙
俞允若以朕所強求而不能仰得
皇考之歡心者今朕五十壽誕躬自舉行於心實有未安
至於設立經壇建立碑亭等事在
皇考當日甚鄙而厭之因見諸臣籲懇之切隨便聽其舉
行乃朕所深悉者而其中羣下隱情在
皇考實不能深知朕居子臣之位四十年於臣庶情形皆
所親見是以不肯復爲内外諸臣其共體朕心祗遵朕
諭殫竭誠意屏絶虛文勉之勉之
四月辛丑
上諭内閣朕今年五十已有諭旨不行慶賀禮昨楊名時
南天祥奏摺俱稱今年進京慶祝萬壽朕思
聖祖仁皇帝久道化成聖德神功際天蟠地當年五十
聖壽之時尚未允行慶賀之禮朕臨御以來雖時時有勵
精圖治乂安海宇之心而實在善政善教可以造福於
社稷蒼生者何事堪以自信正當君臣交相儆勉期於
有成又安可爲此粉飾之事以滋煩擾乎朕之待下惟
有一誠諸臣果矢誠懇之念於隱微寤寐之中尊君親
上如詩書所載元后父母之誼豈不勝於拜舞彤墀效
稱觴祝嘏之儀節乎外任諸臣俱不必具本奏請來京
只照常年之例行若有因地方事務應來京陛見者朕
自另降諭旨其各省耆民等若有欲來京慶祝者著地
方官切止之再各省地方若有指稱萬壽建立經壇或
聚集梨園諠譁糜費者此皆生事不安本分之徒誘惑
愚人希圖財利尤宜嚴禁儻有司不行禁止經朕訪聞
定照欺罔之律治罪
六月丙申
御製黃河澄清碑文曰朕聞
上天孚佑生民日監在下垂示休徵警覺有位凡欲使之
懋德勤政無怠無荒而修省加虔用答嘉貺天人感應
之理致不爽也我
皇考聖祖仁皇帝功德隆盛臨御久長厚澤深仁洋溢於
薄海内外朕寅紹鴻圖仰承
盛烈蒙被
福蔭民安物阜數年以來嘉祥疊見雍正四年十有二月
河道總督齊蘇勒副總河嵇曾筠漕運總督張大有河
南廵撫田文鏡山東廵撫塞楞額陜西廵撫法敏先後
馳奏黃河自陜西府谷縣歴山西河南山東以至江南
之桃源冰開水清湛然澄澈其在陜西山西始見於雍
正四年十有二月八日乙丑迄於雍正五年正月十三
日庚子凡三十有六日其在河南山東始見於十有二
月九日丙寅迄於次年正月十日丁酉凡三十有一日
山東之單縣亦清於丙寅至癸酉甲戌清澈見底而是
月之二十二日己卯漸復其舊凡十有四日其在江南
則始於十有二月十六日癸酉迄於是月二十三日庚
辰凡七日蓋其清也自上而下及其復舊自下而上故
時日之先後遠近漸次如此維時中外臣民僉以河清
爲千年罕見之盛事稽諸史冊咸稱上瑞况横亘三千
一百餘里綿歴三旬有餘尤亘古所未覯合辭懇請御
殿受賀至再至三朕惟
上天之錫福降災猶人君之用賞行罰感召之機分於敬
肆一念甫動休咎頓殊朕祗若
昊天敬慕
皇考翼翼小心夙夜罔敢懈怠因得仰邀
皇考昭察默籲
蒼穹錫兹福慶朕惟慮前此之受貺無因且恐將來之承
庥不易朝乾夕惕益深謹凜特命虔告
景陵以申忱悃專遣大臣致祭
河神以彰靈應至升殿受賀沿襲頌美之虛文朕所不
取是以堅却不允而廣推
皇考錫嘏弘仁施恩中外羣臣有專職者咸晉一階諄諭
周詳共加敬勉爰允廷臣所請勒石以紀夫天一生水
是爲天地之氣所流通而河稱四瀆之宗上應雲漢澄
潔安流用昭嘉瑞天和協應必有自來詩曰文王陟降
在帝左右蓋言文王與天同德而子孫蒙其福澤也我
皇考配
天之靈於昭在上眷顧啓迪至深且厚朕祗承瑞應恐懼
悚惶嘉與羣臣增修實政書曰昭受上帝天其申命用
休又曰先王奉若天道君臣上下之間無忘戒儆朕亦
惟是嚴恭寅畏不遑康寧庶幾求無負於
上天
皇考錫予嘉祥之至意濡毫紀實鐫勒貞珉用抒朕祗敬
之誠永自儆勖云爾
十月己亥軍營效力原任大同總兵官馬覿伯奏
鄂爾昆圖拉地方産瑞麥有一莖十五穗者實稱
上瑞
上諭内閣今歲各省俱産嘉禾頃馬覿伯復進瑞麥朕觀
自古聖帝賢王皆務實心實政不以祥瑞爲尚朕深明
此理擯斥虛文因今歲爲通行耤田典禮之初即獲感
召
天和是以特爲表著以明天人感應之理捷於影響期中
外諸臣益加誠敬共相儆勉於將來也但恐地方有司
未必深悉朕心或競尚嘉禾之美名借端粉飾致有隱
匿旱潦而不以上聞者亦未可定著將雍正五年以後
各省田畝所産嘉禾俱停其進獻奏聞
十一月丙子
上諭諸王大臣等朕每恭讀
聖祖仁皇帝實錄必虔加頂禮然後展誦每遇
聖祖尊號必頂禮致敬不敢平視此朕居敬存心不待勉
強非獨一事爲然也聖人戒慎恐懼之功無間須臾時
時收斂此心便是敬稍或不敬則此心縱逸而不可追
矣凡人動怒之時或與人相爭之時心尤易縱切須以
敬自持果能操存涵養不但是聖賢修己功夫亦可得
養生之道不可不加之意也爾等每聆朕諭旨聽受之
下中心誠服在爾等斷無面從背違之習然恐存此成
見或中心以爲是未必果然全是也設爾等陳奏之言
朕或誤以未當者爲當其失僅在一事所係猶小若朕
所發諭旨爾等漫以未盡善者爲盡善其所係不綦重
乎嗣後切須爲朕存心致思詳加體認不可稍有遷就
迎合之意使朕有失言過舉朕於爾等有厚望焉
大清世宗敬天昌運建中表正文武英明寬仁信毅大孝
至誠憲皇帝聖訓卷一
