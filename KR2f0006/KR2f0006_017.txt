欽定四庫全書
大清世宗敬天昌運建中表正文武英明寬仁信毅大孝
至誠憲皇帝聖訓卷十七
恤兵
雍正元年癸卯三月己酉
上諭八旗都統等私行科派殊非善事貧乏兵丁所恃以
為生者惟在錢糧嗣後各旗佐領下一應公中事務概
不許私自派取若有擅行私派者即以作弊治罪
四月丁卯
上諭吏部戸部兵部各省給發駐防官兵米穀草豆等項
價值不一除已有定額省分照常給發外其餘未曾定
額省分多寡不符理應將本省歴年給發之價酌處其
中畫一定議價值一定便於遵行如遇年豐價平稍有
贏餘於官兵亦屬有益儻歲歉價昂該督撫據實陳奏
朕自加恩
五月庚辰兵部議覆雲貴總督高其倬奏免鶴永
等處取藏兵丁賠補倒斃馬匹應不准行
上諭曰兵丁遠馳異域甚屬勞苦且滿洲綠旗俱當一視
其倒斃馬匹若仍令伊等賠補朕心不忍著盡行豁免
十月辛未
上諭八旗大臣等八旗滿洲為我朝根本植本不可不固
近見八旗兵丁技勇産業大減於前此皆文武臣工仰
恃
皇考之寬仁遂乃怠於公務不勤厥職玩忽苟安因而法
制廢弛兵丁等既無教訓之人遂少儆惕之意不習騎
射不諳生計妄費濫用競尚服飾飲酒賭博漸至困窮
從前
皇考恩養兵丁屢加賞賚代償逋欠又設立公庫以利濟
之惠澤雖頻空乏如故曾何禆益乎朕今初登大位未
遑徧行查視惟爾諸臣是頼限於三年内將一切廢弛
陋習悉行整飭其各實心任事訓練騎射整齊器械教
以生理有頑劣者即懲之以法儻至三年仍不悛改朕
必行罰無赦再參領一官管轄多人辦理旗務甚屬緊
要優者留用劣者即行罷黜至於兵丁器械既於明年
十月點閱爾諸臣應即行查看有不齊者令其佐領内
預為補足今不置備臨期倍價賒買又為債負所累貧
乏兵丁何以為生凡此等處諸臣宜各留意也
雍正二年甲辰正月辛丑
上諭八旗都統等八旗滿洲蒙古漢軍人等俱經累世效
力現今承平既久滿洲戸口滋盛餘丁繁多而護軍馬
甲額設有定是以不得披甲之閒散滿洲至有窘迫不
能養其妻子者朕每加憫念將如何施恩俾得資生之
處再四籌度並無長策若欲增編佐領恐正項米石不
敷若不給與錢糧養贍伊等何以聊生既不能養其家
口何由造就以成其材今將八旗滿洲蒙古漢軍内共
選取四千八百人為教養兵訓練藝業所選人等每月
給與錢糧三兩計四千八百人每年共需錢糧十七萬
二千八百兩每一旗滿洲蒙古漢軍共六百名内滿洲
四百六十名蒙古六十名漢軍八十名其漢軍之八十
名令為步兵每月給與錢糧二兩就此錢糧數内計其
贏餘通融料理可以多給四十名兵丁每漢軍一旗著
選取一百二十名再軍器内長槍尤為有用著滿洲蒙
古每佐領下選取護軍四名馬甲四名令其學習長槍
漢軍每佐領下選取馬甲四名令其學習籐牌挑刀此
四千八百名教養兵若計佐領選取恐其人有多寡不
同應於旗下甲喇内通計人數選取則護軍馬甲益得
有用之人而閒散餘丁亦得學習成就矣至於如何編
錄教訓管轄之處八旗都統護軍統領副都統等公同
盡心詳酌務期永遠可行定議具奏
九月癸卯
上諭戸部前往臺灣換班兵丁俱在臺灣支給糧餉伊等
所留家口無力養贍必至内顧分心著將兵丁所留家
口每戸賞月米一斗内地米少即動臺灣所有之米合
算船價僱運至厦門交地方官按戸給發務使均霑實
惠
雍正三年乙巳六月壬辰
上諭戸部今年雨大屋漏牆欹者多朕軫念披甲人等家
貧不能修理特加恩賜務使人人得所著動戸部庫銀
九萬兩賞給八旗每旗一萬兩上三旗内府佐領一萬
兩令得修理房屋著八旗都統前鋒統領護軍統領副
都統内務府總管會同酌議分別賞給
雍正四年丙午十月甲子
上諭兵部各省駐防兵丁巳故者其婦女每年以船載送
回京江南浙江等處俱於七八月起程福建廣東荆州
等處俱於四五月起程沿途換船船戸惟利是圖故意
延挨一到臨清濟寧地方即稱恐致冰凍仍令岸路來
京中途苦累甚屬可憫嗣後著於定限之前一月起程
交與沿途地方官速換船隻與糧船一例照管督催務
令必至張家灣庶寡婦等不致苦累而回空船隻亦不
致守凍矣
十二月戊午四川巡撫法敏奏進𠞰建昌冕山苖
蠻之官兵請暫照松潘戍守兵丁例支給口糧陸
續扣還
上諭兵部向來官兵凡在内地行走者例不給與口糧朕
思内地亦有遠近之分行走不無遲速之別宜酌加恩
澤以奬勤勞今建昌官兵因進𠞰賊蠻已經深入梁山
此地舊稱險遠並非内地可比而賊徒金格等潜匿荒
僻之區尚未授首現在官兵各處搜𠞰奮勇效力甚屬
可嘉查前歲進𠞰南坪時官兵俱經給與口糧今進𠞰
梁山官兵著照南坪之例一體支給口糧以示朕撫恤
兵丁之至意
雍正五年丁未九月丁卯雲貴總督鄂爾泰奏雲
南提督郝玉麟帶兵進乂木多時各兵曾借餉銀
原議分三年扣還請展限六年以紓兵力
上諭兵部當日兵丁前往乂木多時未免起身匆忙馬駝
之屬略覺多費朕心軫念原欲將借支餉銀全行豁免
以示恩恤因一時未暇降旨今覽鄂爾泰所奏著將應
扣銀四萬三千兩悉行豁免其已扣之七千餘兩仍照
數賞給兵丁以副朕愛養兵丁之至意
十月丙戌
上諭内閣八旗滿洲火器營護軍校及兵丁等往蘆溝橋
操演槍礮起身甚速天氣寒冷著每人賞給銀五兩製
備禦寒衣服不得妄費
雍正六年戊申九月己酉
上諭兵部各省水師兵丁惟福建最為熟練朕前降旨令
藍廷珍揀選五十名發往浙江照陜西兵丁赴浙之例
令其補充營伍教習浙江水師其起身盤費及到浙安
插之處令高其倬李衞照例賞給查湖北湖南共有水
師七營向來操演亦未精熟須得閩人為之教導著照
浙江之例令藍廷珍揀選熟練之兵丁五十名發往湖
廣交與總督提督分撥各營令其教習其起身盤費及
在楚安插之處亦著高其倬邁柱等照浙江之例料理
賞給再舊例湖廣鎮標協標考拔千把先行咨送提督
轉送總督再加考試方行補用但湖南湖北路途遥遠
又隔洞庭之險微弁往返艱難資斧不易且致久曠汛
守嗣後湖北二十四營千把專隸總督考定咨知提督
湖南二十四營千把專隸提督考定咨知總督俾微員
得省遠行之費而汛守亦不至於久曠若新任總督提
督到楚之時南北各標武職等官仍聽總督提督通行
調試分別優劣
十一月戊午
上諭内閣邇年川陜漢土官兵𠞰撫番苗遠涉藏地效力
勤勞朕心深為軫念著動支庫帑銀十萬兩交與總督
岳鍾琪會同四川提督黃廷桂酌量分别等次通行賞
給以示朕加恩沛澤之至意
乙亥
上諭兵部雲南等省所有苗蠻㺜獞種類甚多殘忍性成
逞兇嗜殺剽掠行旅賊害良民又或劫去人口重價勒
贖所以為内地平民之害者不可枚舉而衆苗之中又
復互相讎殺争奪不休於其所轄土民則任意傷殘草
菅人命朕念普天率土之民皆吾赤子豈肯令邊省蒼
黎獨受苗人之侵擾而苗衆繁多朕亦不忍聽其獨在
德化之外是以從封疆大臣之請𠞰撫兼行切加訓誨
務以化導招徠為本不可脅以兵威或致多有殺戮屢
頒諭旨甚明今幸數年之内苗人陸續歸誠者甚衆將
來可望地方寧謐但官弁士卒跋涉於深林密箐之間
歴險峻之區染瘴癘之氣而苗性狡獪反覆當用兵之
際往往詭詐負嵎出其不意以致官兵受傷亦間有之
事夫弁兵受國家多年教養之恩雖臨陣捐軀義不避
難但以蠢然無知之苗蠻而致損我義勇之士卒得失
不足相抵朕心深為憫惻除已降旨賜䘏賞賚外其雲
南貴州四川𠞰撫苗蠻之官弁兵丁從前若有預借銀
兩俱免其還項陣亡之官弁兵丁著照陣亡例加倍賞
給銀兩得病身故及受傷之官弁兵丁著照陣亡例賞
給銀兩俱交與鄂爾泰岳鍾琪各於所屬確查動帑遵
旨賞賜務俾均霑實惠以副朕優䘏弁兵之至意
十二月戊戌
上諭兵部哈密駐防官兵每年輪換定期於十二月内派
往朕思臘月天寒草枯水凍官兵跋涉為難查從前甘
肅官兵駐防哈密有五月内更換之例今仍著於五月
内派往
雍正七年己酉正月己未
上諭兵部福建臺灣戍守之兵丁父母妻子留在内地前
已加恩每月給與米糧以資養贍聞臺兵之例每月將
所領錢糧扣留五錢於内地為養贍家口之用朕思兵
丁遠涉海洋所得餉銀又復扣除以養家口恐本身用
度或有不敷今沛特恩於駐臺兵丁每年賞銀四萬兩
為養贍家口之用著總督等均勻分派按期給發俾兵
丁本身食用既得寬舒而父母妻子之在内地者又得
養贍以示朕䘏兵賞勞之至意
二月丁丑
上諭兵部陜省兵丁年來效力甚多朕深為軫念伊等出
征之時若因已給行糧遂扣其坐糧則伊等妻子在家
難以養贍嗣後出征兵丁於照例支給行糧外仍給與
坐糧銀米俾免内顧之慮再陜西營伍甚屬緊要若兵
丁有派出之處著總督岳鍾琪酌量召募充補另行按
名給以錢糧
三月戊午
上諭内閣朕為在京八旗兵丁悉心籌畫其家若有吉凶
之事需用之費無所取辦一時拮据實為可憫特給内
庫銀兩令王大臣等營運生息以備兵丁一時之用今
思外省駐防之滿洲漢軍兵丁等亦當一體加恩江寧
杭州西安京口荆州廣東福建寧夏右衛共九處每處
賞銀二萬兩天津河南潼關乍浦成都共五處每處賞
銀一萬兩俱著於布政司庫内支給交與該將軍副都
統等公同存貯營運生息如該處駐防兵丁家有吉凶
之事將息銀酌量賞給以濟其用其本銀永遠為存公
生息之項不令繳還該將軍副都統等務須盡心辦理
使兵丁均霑實惠儻該管大臣官員有私自侵蝕那移
或委任非人以致本利虧缺者定行從重治罪仍於該
管及委用等官名下嚴追還項其營運利息之處亦必
公平辦理儻指稱官銀名色或占奪百姓行業或重利
刻剝閭閻與商賈小民争利擾累地方著各督撫不時
稽查即行參奏儻督撫徇隐不奏經朕訪聞必將該督
撫一併議處此項本利銀兩每年出入之數交與在京
八旗都統副都統查核一旗或管一省或管二省著怡
親王大學士等酌量派定每年於歲底各省該管大臣
官員等造冊齎送各該旗查核奏聞再各省督標撫標
提標兵丁等亦倣此例每標或給銀一二萬兩或給銀
數千兩按照兵丁之額數分别銀兩之多寡亦著怡親
王大學士等酌量派定其銀即交與各該督撫提督委
員料理以惠濟兵丁一切照駐防之例行其前後接任
之時將此造入交代冊内查核至於各省鎮標兵丁等
一時難以遍及候朕酌量國用之出入次第加恩陸續
降旨
四月丁丑
上諭内閣官兵馬匹其有倒斃免賠樁銀者各省不同從
前補以中茶馬匹及後則給以朋銀採買此諸省通行
之例惟有陜甘各營因停止招中茶馬之時未將動支
朋銀聲明是以相沿至今凡有倒斃馬匹俱係兵丁出
資買補深可軫念著總督岳鍾琪詳悉查明將嗣後作
何准報補給之處分晰定議具奏
甲午
上諭内閣八旗兵丁並各省駐防以及各標兵丁朕已賞
給銀兩令該管官員經營生息以濟其吉凶緩急之用
今因征𠞰凖噶爾派出兩路大兵遠臨邊塞此所派兵
丁等既為國家效力行間朕心更為軫念已於行糧恩
賞外給與坐糧以養贍其家口但兵丁等出門之後家
中若有吉凶之事料理無資不可不為籌畫周濟除京
城八旗出征兵丁該旗照例支給外其奉天等處八旗
出征兵丁著照京城護軍之例吉禮賞銀十兩喪禮賞
銀二十兩其直隸山東山西河南陜西等處出征綠旗
兵丁著照京城驍騎之例吉禮賞銀六兩喪禮賞銀十
二兩凡此賞給銀兩其有已經孳生利息之處即於利
息内支給其未曾賞銀及雖經賞銀而尚無利息可支
之處即動正項錢糧支給著該管官員通行曉諭使出
征兵丁咸共知悉伊等家中遇有應領賞銀之時即報
明本管官出具領結照數支領毋得稽遲俾效力行間
之士均霑實惠無内顧之憂以副朕加恩沛澤之至意
閏七月庚辰
上諭兵部駐藏兵丁其家口在家著照出征兵丁之例給
與坐糧以為養贍之資若家有喜喪事件亦照出征兵
丁例賞給銀兩
八月甲辰
上諭兵部凡兵丁等承應官差養贍家口專於糧餉是頼
乃有射利之舖戸土豪人等交結隊目廣放營債以取
重利兵丁墮其術中借銀到手隨意花費及至領餉之
時不足以飽債主之谿壑此實兵丁等暗中耗費以致
窘乏之由也向來旗人有放印子錢各色等弊今嚴禁
之後兵丁漸覺從容著通行文武官員出示曉諭嗣後
不許舖戸土豪人等再放營債違者從重治罪其從前
已經借給者著清還本銀不許收取利息將此懲債主
之貪心以杜暗蝕兵糧之患其營伍兵丁彼此借貸者
除朋情緩急通融外若有放債圖利剝削同輩者著該
管官稽查嚴禁儻違禁不遵一經發覺將該管官一併
議處
十二月癸卯署陜西總督查郎阿奏西路一應軍
需兵馬俱由嘉峪關出口肅州米豆草束昂貴該
鎮標兵額餉本色少而折價多不敷糴買之用請
酌量加增
上諭内閣朕前因寧遠大將軍岳鍾琪之請特念哈密為
軍需往來之地將駐防兵丁增給口糧鹽菜今肅州為
大軍出口要道辦理軍務之員咸集其地食指繁多未
免物價昂貴著將肅鎮兵丁折支米豆每石於折中一
兩之外增給銀五錢每草一束增給銀一分自雍正七
年秋季起至大兵凱旋之日俱照增加價值每季按名
給發毋得扣尅侵漁統入該年奏銷冊内報部查核以
示朕軫念邊兵至意
丁巳
上諭兵部天津水師營兵丁錢糧前經部議每月定為一
兩五錢朕近聞兵丁用度稍有不敷已降旨加為每月
二兩浙江乍浦水師營兵丁亦應一體加恩其新拔之
兵丁等每月支銀一兩五錢者亦著照天津之例加為
二兩
雍正八年庚戌三月乙酉
上諭内閣從前陜甘各標及松潘鎮出征兵丁添補衣裝
據大將軍岳鍾琪奏明動支各兵家口夏秋二季一半
餉銀製備今總督查郎阿等奏報俱已製辦運送軍前
訖兵丁等效力行間遠征邊塞朕心深為軫念此所添
補衣裝銀兩著加恩賞給不必扣除伊等家口月餉即
行文陜甘川三省並大將軍處曉諭兵丁知之
八月癸丑
上諭兵部從前以武弁一年所得俸薪不敷所用令自提
鎮以至千把總俱量給與親丁名糧以資養贍今各省
添設外委千把尚未議及念此外委人員所辦者千把
總之事而所食者仍止本身一分馬糧一應公差紙筆
衣馬之費實有不敷著將各省添設外委千把總每員
給與步糧一分即令伊之子弟家人頂食以資養廉倘
有巧借辦公名色扣尅兵餉滋擾地方者著該管官即
行揭報該轄大員指參毋得姑徇寬縱
九月丁卯
上諭八旗都統八旗兵丁等房屋傾圮者昨已每旗賞銀
三萬兩為修理之用聞該管之都統官員等不論坍塌
牆屋之多寡及有無傷損人口之處一概均勻給散並
無差等其名則均而實則不均之甚總因伊等潦草塞
責不肯以實心經理公事俾朕之恩澤不濫不偏登衆
兵於袵席也除從前所賞銀兩各旗已經均給外朕再
賞每旗帑銀三萬兩著該旗大臣等悉心確查分別等
次秉公賞給務令寒苦之家實霑恩惠儻仍任意給發
不能公當者經朕訪聞必於該旗之大臣官員是問至
於八旗官弁已給半年之俸不在查賞之内
十月辛亥
上諭内閣年來出征兵丁在外支給口糧而仍給與坐糧
以養贍其家口蓋因其荷戈持戟效力戎行不忍令有
内顧之慮也至各省土兵有派撥征𠞰者則於起程時
賞給銀兩而無養贍家口之例朕思本身遠出在外則
於營生之計不能兼顧其父母妻子或至俯仰無資深
可軫念嗣後土兵之出征者除恩加賞賚外其父母妻
子在家照守兵坐糧之例每月給銀九錢米三斗米折
銀賞給著督撫提鎮差委官弁前往該地方會同土官
秉公散給務令均霑實惠儻有侵蝕扣尅等弊一經發
覺定行從重治罪決不寬貸目今雲貴川廣等省效力
之土兵即照此例行並將此旨通行曉諭各省土兵知
之
十二月戊戌
上諭兵部前因口外用兵哈密為軍需往來之地特准大
將軍岳鍾琪之請將駐防兵丁口糧鹽菜加恩增給又
准署總督查郎阿之請將肅鎮兵丁折支米豆草束銀
兩各行增給總以肅州哈密一帶地方兵馬往來物價
未免昂貴故加恩於常格之外也今思嘉峪關在肅州
哈密之間其地苦寒所需兵糧皆從肅州轉運事屬一
體其營汛兵丁折支米豆草束之價俱著照肅鎮之例
米豆每石加銀五錢每草一束加銀一分其加增之期
亦照肅鎮補行給發以示朕軫恤邊兵之至意
雍正九年辛亥二月丁未
上諭大學士等從前阿爾泰兵丁駐劄之時糧運維艱是
以廷議每兵每月祗給米一斗併羊價五錢邇年以來
羊價漸長所給銀兩不足羊隻之值月米一斗亦有未
敷不免半菽之虞朕心深為軫念查察罕叟爾每年屯
種所獲富有餘貯而運送糧石較前亦易著將現今調
撥軍營防守之滿洲兵丁每名月給米二斗四升九合
其戍守阿爾泰之滿洲兵丁每名月給米二斗至察哈
爾土默特兵丁每名月給米一斗五升以示朕恩恤兵
丁之意
五月甲子
上諭兵部今歲命往陜西西安駐防兵丁派出直隸張家
口營兵一百八十餘名聞各兵家口支領錢糧而該管
武弁等以各兵應有錢糧俱給與新募之兵支領無可
給發以致各兵家口三月未曾領餉日食不敷四路奔
訴凡兵丁撥派他往者如馬兵一名原領月餉二兩則
以九錢付本兵為途中鹽菜之用以一兩一錢為養贍
家口之資所有兵米亦仍令其家口支領若有新募兵
丁則另行給與月餉並無以本兵錢糧付新募兵丁之
事何以張家口官弁等錯誤遲延以至各兵家口餬口
無資著該督該提鎮即速查明照例給發並將遲誤之
處據實參奏
癸未
上諭内閣朕視天下兵丁皆為一體莫不冀其生計有頼
俯仰從容然養育於平時者自有經常畫一之道而加
恩於格外者則不得不由近及遠次第舉行如恩賞兵
丁生息銀兩一事首先及於在京之八旗次則推廣於
外省駐防及督撫提督標下又次推廣於各省鎮標皆
令將軍副都統督撫提鎮大臣會同經理以為長久之
計數年來固有料理得宜可濟兵丁之緩急者而措置
未協啟人議論者亦往往有之則此事經畫之難可知
矣至於各省協標兵丁雖同列行伍而駐劄分防之處
與督撫提鎮相隔遥遠若偶遇緩急必湏文移往來多
延時日始得領此數金豈能濟其一時之用若照例給
發則現今督撫提鎮大臣辦理此事尚覺繁難未能妥
貼副將以下等官豈可交辦此事恐徒貽累於弁員而
無裨於兵丁之實用也近聞各省協標兵丁有謂督撫
提鎮等不為代請而生怨望之心者不知國家之施恩
並無偏向戎行之沐澤自有後先將來西陲軍務告竣
國用充饒朕自徐思周遍加恩之策若伊等不察事勢
此時遽欲均霑妄生冀倖是因朕逾格之恩而啓非分
之望則朕惟有將現行之恩賞悉令撤回然後可以畫
一豈不因數人之無知而阻衆人受恩之路乎思之思
之
七月癸未
上諭大學士等各省駐防兵丁生齒日繁現今餘丁甚多
若聽其閒散既無從學習技勇而定額錢糧亦難以養
贍家口著各處將軍於滿洲餘丁内擇其能騎射可供
驅使者於額設兵丁之外添設若干名並作何給與錢
糧操演技勇之處悉心定議而行
九月丁丑
上諭大學士等上年西路擊賊有功及帶傷患病之兵丁
前已降旨令其各回内地營汛休息調理以示恩恤其
凍傷手足致成殘疾者舊例查其子弟一人入伍食糧
仍令地方官每月給米三斗養贍終身朕思本兵若成
廢疾而家無可以入伍食糧之子弟恐月給官米三斗
不敷餬口之用實為可憫著該管大臣確查上年西路
兵丁因擊賊受傷致成廢疾而家無子弟入伍者俱給
與守糧一分以終其身用示朕加恩優恤之至意
雍正十年壬子二月乙卯
上諭大學士等賊人侵犯哈密塔爾納沁等處所派官兵
征𠞰堵截其中多有步行者雖因將領無能觀望退縮
致令賊衆逃遁而兵丁之奮力前驅勤勞實堪軫念著
大將軍將大營塔爾納沁哈密等處此次出征之兵丁
查明分別賞賚其陣亡受傷之兵丁尤可憐憫著查明
照例賞䘏
三月戊午
上諭大學士等坐卡兵丁專司瞭望哨探之事較之在營
駐劄兵丁更為辛苦且汛地離營既遠市買鹽菜未免
多費著傳諭大將軍岳鍾琪除三大卡倫外其他各處
坐卡兵丁每月加賞銀一兩羊價七錢俾伊等食用充
足以示朕格外加恩之至意嗣後儻再有疎忽貽誤之
事定行從重治罪其如何挑選輪班之處聽大將軍酌
量辦理
甲申
上諭内閣各直省督撫提鎮標下之兵丁朕俱賞給生息
銀兩以濟其緩急之用而各省協營甚多一時難以普
及欲俟軍務告竣國用充裕再思周遍加恩從前所頒
諭旨言之詳矣上年大學士鄂爾泰在雲貴廣西總督
任内奏稱滇省舟楫不通所有生息銀兩分派營運則
易聚總生息則難若督撫提鎮各標賞銀過多轉致不
能營運漸生弊端因將各鎮應領銀兩令與各協營均
勻分給同受國恩黔粤兩省亦彷彿照此辦理此鄂爾
泰因地制宜行之於邊遠三省使兵丁均霑賞賚者今
據廣東總督郝玉麟奏稱廣東督撫提鎮各標蒙賞帑
銀共十萬兩計每年生息除賞給督撫提鎮標兵外尚
有餘剰銀兩應照各協營寨兵數之多寡均勻分給於
雍正癸丑年開賞等語朕愛養兵丁一視同仁本欲令
其均霑恩澤但次第經理不得不有先後之别今鄂爾
泰郝玉麟通融辦理俾協營兵丁亦有以濟其緩急深
慰朕加惠戎行之至意著各省督撫等酌量本地情形
悉心籌運若可以照此變通辦理則協營兵丁可以早
受恩賞誠屬有益但各省地方之利息輕重不同餘銀
多寡不一若不能行之省分不必勉強從事倣而行之
也
四月壬辰
上諭辦理軍機大臣等西路兵丁口糧從前議定每名日
支粟米八合三勺或炒麵一斤駐劄之時本無不足惟
有事行走及對敵之際晝則追奔攻擊夜則防範巡查
非駐劄之時可比恐舊數稍有不敷嗣後凡遇此等日
期著每名日支粟米一升其應支炒麵之日每名日支
一斤四兩俾兵丁等口糧寬裕以昭朕格外加恩之至
意至分派屯種各兵耕耘播耨腁胝為勞其耕種之一
月内所支口糧亦照行走攻戰之兵米麵一體增給著
即𫝊諭大將軍岳鍾琪等知之
五月戊辰
上諭辦理軍機大臣等巴爾庫爾出征之西安滿洲兵三
千名寧夏兵一千名出口已將二年冬衣不無敝損應
行加恩添補查莊浪現有存貯皮袍褂三千套皮帽三
千頂著署督查郎阿巡撫許容再於蘭州添製皮衣一
千套皮帽一千頂俱於秋間觧送軍營賞給西安寧夏
滿洲兵以示朕格外加恩之至意
庚午
上諭辦理軍機大臣等去年遣往巴爾庫爾軍營之京城
驍勇官兵一百名巴爾虎兵一百名原令於襲擊烏魯
木齊旋師之後即行撤回此兵俱係精銳軍營現資差
遣暫停撤回每人著再賞銀三十兩以為整理衣服等
物之用
閏五月乙未
上諭辦理軍機大臣等前因西路軍營兵丁行走攻擊之
時從前所定口糧不敷朕已加恩增給今思兵丁駐劄
之時亦應使之口糧寬裕以鼔勤勞其如何酌量加增
之處爾等妥議具奏
八月癸亥
上諭辦理軍機大臣等聞北路所派四省綠旗官兵數年
以來有陸續在軍前病故者今年七月間該管將弁始
接到部文而各兵家口從前所領月餉例應從病故之
日追出歸入截曠項内朕思國家養育兵丁加恩優渥
而出征身故之兵丁尤朕所格外矜憫者其未奉文之
前家口所領月餉悉著加恩免追再今年七月間該提
鎮等始接部文而所轄協營道路遠近不齊奉文先後
不等其秋季餉銀必有已經散給者著將各兵應扣秋
季之項無論已領未領一概賞給以示朕恩恤故兵之
至意
雍正十一年癸丑五月乙巳
上諭辦理軍機大臣等北路所派四省綠旗官兵有在軍
前病故者其本營於未奉部文之前家口所領月餉朕
已於上年八月降旨免其追還今思西路亦有調撥別
省之綠旗兵丁其中豈無在軍前病故者若將本營未
奉部文之先伊等家口所領月餉按日著追實為可憫
著行文各該省若有軍前病故兵丁月餉於未奉部文
之前已經支領者免其追還儻有借給庫銀之處著以
該省司庫存公銀兩代為補項
六月癸亥
上諭辦理軍機大臣等各省挑選之勇健兵丁原冀其黽
勉出力各圖上進之路以膺國家厚澤因其中賢愚不
等優劣不齊不得不甄别挑汰以示勸懲今挑出赴營
各兵既循分守法有奮勇效力之心著給與馬步戰糧
俾得内外充裕其自甘起程之時每人借支銀兩并上
年十月借過等項俱著賞給免其在月餉内坐扣以示
朕格外加恩之至意著勇健營總統周一德等曉諭各
兵知悉
十二月丙辰
上諭戸部本年江南應徵漕米朕已降旨密飭該督撫等
以半本半折徵收為接濟民食之用惟是漕糧既一半
改折則漕船亦應一半停運定例漕船減歇之年該運
丁給與一半月糧以為養贍但上年業已緩截本年又
復減歇其行裝等項俱經預備於將次出運之時旋復
停運則所領一半月糧或不敷用未免艱苦著將本年
應支月糧等項悉行賞給
雍正十二年甲寅十一月辛丑
上諭内閣朕賞各省兵丁生息銀兩原交與該管大員善
為營運以濟緩急之用從前有草率從事者即將此銀
借給兵丁收取利息以為賞䘏似此辦理甚不妥協朕
已降旨訓飭嚴行禁止近聞仍有無識無能之總兵官
希圖省事暗中借給兵丁者又有兵丁假商人借領之
名而其實自用官銀繳利者朕思兵丁切要用度莫大
於吉凶二事朕既已賞給官銀則二事可以粗備至於
尋常衣食之類無銀則可節省有銀易至輕費此乃人
情之常今見有官銀可借到手甚易一時用去將来補
償無資其拮据之苦仍兵丁身受之豈朕愛養加惠之
本意乎至於兵丁假借商名領銀繳利更為不可兵丁
既非殷實之家又非久慣貿易之人虧折之後從何賠
補不但領銀之兵受累於目前且致將來之兵不能霑
國家之恩澤此顯然可見者著各該管大員一一清查
若有似此情弊速行更改儻官銀不敷營運不妨據實
奏聞或地僻難於招商不妨輕減利息若取兵丁之息
銀以為賞䘏是以朕惠兵之心而成將來累兵之舉則
該管大員經理不善之罪無可寬貸除從重議處外仍
將虧欠之項責令賠補
雍正十三年乙卯閏四月甲申
上諭内閣從前賞給各省駐防兵丁生息銀兩因兵丁數
少之處無大員管領難於經理是以未曾議及今查保
定太原德州三處各駐防兵五百四名熱河駐防兵八
百名為數雖少亦應一體加恩以資吉凶之用保定太
原德州三處各賞銀二千兩熱河賞銀三千兩保定熱
河二處銀兩交與總督李衞派員管理太原銀兩交與
巡撫石麟德州銀兩交與巡撫岳濬務令辦理妥協俾
兵丁等得霑實惠
大清世宗敬天昌運建中表正文武英明寬仁信毅大孝
至誠憲皇帝聖訓卷十七
