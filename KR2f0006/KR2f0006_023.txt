欽定四庫全書
大清世宗敬天昌運建中表正文武英明寬仁信毅大孝
至誠憲皇帝聖訓卷二十三
理財
雍正二年甲辰二月丙午
上諭各省關差鹽差等官從來關𣙜鹽税之設所以通商
裕國或用欽差專轄或令督撫兼理無非因地制宜利
商便民之至意也朕前於關鹽兩差各下諭旨誥誡諄
切但旗員向來相沿成習陽奉陰違任意侈靡不知撙
節額外加派苦累商民差滿之日惟恐回京有當差效
力之事每以缺額懇求寬限希圖掩飾是以不憚叮嚀
再加申飭大抵關差之弊皆惟知目前小利恣意侵漁
聽信家丁縱容胥吏開關分别遲早肆無厭之誅求報
單任意重輕為納課之多寡飽谿壑者則任其漏税代
為朦朧不遂欲者則倒篋傾箱不遺纖細致商賈畏懼
裹足不前行旅徬徨越關迂道則困商實所以自困也
鹽差之弊尤合重懲飛渡重照貴賣夾帶弊之在商者
猶小加派陋規弊之在官者更大若不徹底澄清勢必
致商人失業國帑常虧夫以一引之課漸添至數倍有
餘官無論大小職無論文武皆視為利藪照引分肥商
家安得而不重困賠累日深則配引日少配引日少則
官鹽不得不貴而私鹽得以橫行故逐年之課難以奏
銷連歲之引盡皆壅滯非加派之所致歟故關差惟在
嚴禁苛求使舟車絡繹貨物流通則税自足額鹽差惟
在力除加派使商困少蘇盡復舊業則課自贏餘至於
督撫係封疆大吏更當仰體朝廷歸併之意關政不得
視為帶理漫不經心誤任屬員聽其剝削鹽政不得罔
恤窮商獨專厚利硬派州縣計口征錢夫𣙜關部屬尚
有顧忌恐督撫持其短長今歸督撫則何所瞻顧廵鹽
御史地方官或不奉約束今歸督撫則孰敢抗違况欽
差猶每年更換而督撫兼理則無限期若不實心奉行
使風清弊絶則大負歸併之本意矣至將耗羨充課固
屬急公但恐以耗羡歸正額而正額之外復加耗羨商
民重輸疊出何以堪此朕深悉關鹽擾累之害垂念商
民營逐之苦特諭爾等經理𣙜税者務期奉公守法遴
委得人知商旅之艱辛絶箕斂之弊竇通商即所以理
財足民即所以裕國如自利自便罔上行私責有攸歸
其悉遵朕旨
三月丁丒
上諭河南廵撫石文焯據奏請將捐穀耗羨銀兩收存司
庫畱充公用耗羨存庫不過暫寄以備地方公用斷不
可歸入錢糧之内凡此等羨餘概不得牽混正項國家
經費自有常額若將此入正項爾等羨餘必仍另取不
特名實相違且恐移東就西反致滋弊
雍正三年乙巳五月癸丑
上諭内閣制錢乃日用必需之物務使遠近流通以便民
用京師錢局每歲鼓鑄則制錢應日加增今雖不致缺
乏而各省未得流布民用不敷是必有銷燬官錢以為
私鑄者且聞湖廣河南等省私鑄之風尤甚著直隸及
各省督撫申飭該地方官密訪查拏嚴行禁止母使姦
徒漏網儻稽察少疎仍蹈前弊一經訪覺定將地方大
小官吏分别治罪
雍正四年丙午四月己丑
上諭内閣各省耗羨銀兩與營伍中數分公糧存貯公所
原為本省本營之中或有公事需用或為各官養廉使
地方營伍備用有資不致派累兵民乃通權達變之法
其來久矣竝非正項錢糧可比也邇來督撫提鎮中小
心拘謹者恐目前經手將來無以自明具摺奏請咨部
以記出納原係見小之舉該部祇應存案此竝非開銷
正項錢糧也若將耗羨銀兩俱比照正項具題報銷相
沿日久或有不肖官員指耗羨為正項而於耗羨之外
又事苛求必致貽累小民此風斷不可長
九月丙申
上諭内閣錢文乃民間日用之所必需向因錢價昂貴朕
悉心籌畫至再至三今鼔鑄之錢日增而錢文不見其
多錢價仍復不減是必姦民圖利有銷燬制錢打造器
皿之事若不禁止銅器則錢價究不能平嗣後除三品
以上官員准用銅器外其餘人等不得用黃銅器皿定
限三年令將所有黃銅器皿悉行報出官給應得之價
如旗人則於本旗交官領價漢官民人則於五城該管
之處交官領價不論輕重多寡隨便收買不許發價之
人絲毫扣剋違者重治其罪若三年之後仍有私藏黃
銅器皿者亦加重處如此可永杜燬錢制器之弊而國
寶流通民用充裕實為有益著九卿確議具奏
十二月丙子
上諭都察院及五城御史等制錢乃日用之所必需務使
充足流通始便民間之用國家開局年年鼓鑄而京師
錢文不見加增外省地方亦未流布是必有銷燬制錢
製造器皿以致錢文短少錢價日昂朕念切民生屢降
諭旨而錢價仍未平減是以禁用黃銅器皿凡民間所
有俱給價令其交官以資鼔鑄此悉心籌畫專為民間
資生便用起見竝非朕有需用銅斤之處而廣收民間
之銅器於内府也似此有益於民間之事即當踴躍急
公欣然交納使錢文贏餘日用贍足尚何待於上官稽
查催廹耶况銅器交官皆如數領受價值又何樂而不
為且民間器皿非必定需黃銅製造其在有力之家則
白銅紅銅皆非難得之物而無力之家如木盆磁器價
廉工省亦未嘗不適於用非若錢文為人人所萬不可
缺者與其將黃銅器皿藏匿於家將來限滿三年犯禁
獲罪何如彼此相勸早為交納既得價值而又受錢價
減省之利益乎著將此旨通行曉諭其咸體朕意
雍正五年丁未四月壬辰
上諭戶部國家設立寶源寶泉二局鼓鑄制錢原期充足
流通以便民用乃鼔鑄日增而錢文不見其多錢價不
見其平必有姦偽之徒銷燬制錢造作器皿以賈利害
民者向經九卿會議凡黃銅器皿除樂器鏡面戥盤外
其餘不准使用悉令交官給與價值朕令先試行於直
隸及各處省城無非欲杜燬錢之弊而清其源也乃立
法甚明而玩法者尚衆昨步軍統領阿齊圖現於崇文
門外拏獲銷燬制錢之人近在輦轂尚有此軰則鄉邑
偏僻之地可知矣此弊不除錢文何以得充著直隸總
督嚴飭各地方官密行緝拏如有疎縱將該地方官照
溺職例革職至於銅器交官給價先試行於直隸及各
處省城其餘各府州縣地方一時難於通行故尚准其
使用然既准其使用又復任其打造貨賣則將來仍滋
弊端於事無益著該督撫通行禁飭嗣後各處舗戶人
等不得製造黃銅新器違者照例治罪
九月乙卯
上諭各省督撫等民生日用所需制錢最為切要朕特為
便民起見屢頒諭旨嚴禁銷燬制錢竝令京城及各省
督撫駐劄之省城不許鑄造黃銅器皿三品以下官員
及兵民人等不得私用此朕欲期錢文豐裕為小民易
於資生非朕有所需用也已曾諄切詳諭不啻再三京
城現今奉行錢價已覺稍平乃近聞各處督撫駐劄之
省城銅器店内仍用黃銅鑄造者甚多此明係各省督
撫不實力奉行徒以告示曉諭虚文掩飾而已朕向因
錢局鼔鑄日增而錢文日見短少即知有銷燬制錢鑄
造銅器之弊嗣於京城内屢次拏獲銷燬制錢之姦民
而欽差官員至甘肅地方亦見有燬錢為器者省會乃
督撫駐節之區耳目最近政令易行非若遠鄉僻壤之
難於稽察也若果實心遵奉甚屬易事朕為制錢籌畫
宵旰焦勞各省地方官辦運銅斤亦甚費經營跋涉之
苦然後官局得以鼔鑄錢文以資百姓之用夫以鑄錢
如此之難而姦棍貪財射利竟將已成之錢復行銷燬
故禁用黃銅者所以杜燬錢之源也今特再加訓誡各
省督撫務宜實力奉行倘仍前疎忽定將督撫嚴加處
分至從前曾斟酌三品以上許用黃銅器皿今覺濫用
者多嗣後惟一品官員之家器皿許用黃銅餘著通行
禁止
戊辰
上諭戶部向來山西虧空甚多國帑久虚不能彌補歴任
撫臣每請將虧空人員革職留任彌補不但毫無益於
國帑此等劣員轉將虧空為護符無所不為民生實受
其害諾岷涖任後將虧空人員盡行參革酌定以公完
公之法將州縣之火耗重者嚴行裁汰酌中量留耗羨
抵補無著之虧空不使累及民間而官員亦免承追不
力之參罰又恐官員無以養廉復酌撥以為日用之資
凡地方公務所需亦皆取給於此上不誤公下不累民
此實通權達變之良策也諾岷在任二年將山西數十
年未清之積案漸漸就緒伊都立接任柔懦無能且好
務虚名因循瞻顧從前諾岷之未及清理者未能清理
一事當諾岷在任之時高成齡不得已協力相助上緊
辦理及伊都立接任高成齡苟且怠忽贊成伊都立之
廢弛今見年歲已久舊案不能楚結又經朕數次嚴諭
始請定承追之限獨不思數年以來藏匿花費弊端種
種清理愈難高成齡何不陳奏於從前而乃遲至於今
日乎應如何追完之處俟石麟到任後與高成齡悉心
定議具奏伊都立曾奏稱地方虧空彌補全完之後應
將耗羨解充公帑他省亦屢有如此陳奏之人朕皆嚴
切訓飭之蓋耗羨者出産於地方即小民之膏脂也以
地方之出産完本地之虧項所謂以公完公官民均有
裨益若虧空既完則此項耗羨應仍歸於本地之官民
豈有收入公帑之理他省亦有將州縣之耗羨提解十
分中之二三以備公用者該地方大吏應念此項雖充
公用實民力之所輸將百凡撙節愛惜不使妄費遇有
應用之事而後動用方為節用愛人之道乃近來督撫
藩司等多以此項既已捐之於公取㩦甚便任意支用
如此非諾岷提解火耗之初心矣昨田文鏡奏稱河南
固始縣東關官河一道地勢窪下七月間驟雨水漲東
岸長興集西岸站馬集二處被水浸注民房倒塌漂沒
人口幸而水退甚速禾稼無恙竝不成災無庸題請蠲
免其被水人民已將司庫存貯耗羨之銀動撥令道員
確查散賑加意撫恤等語如田文鏡之辦理此事乃以
地方之耗羨為地方之公用百姓得霑恩惠而耗羨之
留誠為有益大凡地方小有水旱之事勘不成災於例
不應題本者該督撫當就近酌量料理竝具摺奏聞務
令朕得知地方情形無絲毫隱匿方不負封疆大臣之
任田文鏡所奏固始臨河鄉村被水之處河道或有應
修濬以除水患者著田文鏡商酌辦理
雍正六年戊申二月丙申
上諭直省督撫布政使等任土作貢天地之常經守法奉
公生民之恒性斷無有食地之利而不願輸納正供以
甘蹈罪戾者何以錢糧虧空拖欠之弊積習相沿難於
整理如此一則胥吏中飽之患未除也或由包攬入已
或由洗改串票或將投櫃之銀釣封竊取或將應比之
戶匿名免追種種弊端不可枚舉其故皆由於錢糧完
欠細數官未嘗顯示於民在官則以為民欠在民則以
為已完故吏胥得以作姦而官民竝受蒙蔽應飭州縣
官每年令各鄉各里書手將所管欠戶各名下已完錢
糧若干尚欠若干逐一開明呈送州縣官查對無差即
用印出示各貼本里使欠糧之民家喻戶曉如有中飽
等弊許執串票具控則吏胥不得肆其姦盜矣再則不
肖有司借端侵漁那新掩舊之弊不可不察也朕因各
省舊欠甚多恐民力難於輸納格外開恩准其分年帶
徵其應徵之數有在十年以上者亦有寬至十年以外
者酌其多寡分别遠近此朕愛養黎元之至意期於民
欠易完而民力可紓也乃聞有不肖州縣官另立私冊
於每年應徵分數之外溢額多收及至報解之時止照
分數起解該管上司因其已經照數起觧不復再行稽
查而此多徵之數遂得任其侵那又成虧空之項且民
間見已經完納者徒供官吏之侵漁亦遂怠其急公之
念而抗延拖欠之事由此而起朕意分年帶徵之項亦
應將花戶名下每年應完若干之處詳細開明出榜曉
示令其按數完納以上二條乃據朕所聞書示其作何
因地制宜與斟酌立法之處總在地方大臣詳察弊端
權衡損益督率有司實心經理果有忠誠廉幹之人自
無不可清釐之事信乎治賦在乎得人除弊方能立政
任地方之重寄者其慎思之
九月庚午
上諭戶部論語曰百姓足君孰與不足朕宵旰孜孜惟以
足民益下為念是以各省逋賦則蠲至數百萬每年正
額則免至數十萬凡興作工程俱支國帑偶遇旱澇蠲
賑兼施此中外所共知共見者乃邇年以來各省督撫
等有以地方舊有之項不敢入已奏請歸公者彼時陳
奏之際似出急公奉法之心今細加體察此等欵項多
係地方相沿之積弊歴年未革之陋規不取之於民即
取之於國者一種欺世盜名之督撫往往奏請歸公以
博清廉之美譽更有本係一己之贓私入己囊槖又恐
敗露不得已而奏請歸公以盖前愆又或回護前任之
員而奏請歸公以掩其短則是諸臣欲沽一己之名欲
逃一己之罪而巧借奉公之說為此遮飾之計也著各
省督撫等悉心確查若無礙於國無礙於民可以歸公
之項則將緣由備細聲明具摺陳奏候朕批示其有上
竊之於國而下取之於民者則應永行裁革不許借歸
公之名以遂其私心而掩其積弊如有仍蹈舊習者經
朕察出定行嚴加處分
十一月丙子
上諭戶部蘇州廵撫所屬七府五州自康熙五十一年起
至雍正四年未完地丁錢糧積至八百一十三萬八千
餘兩其中蘇松常三府太倉一州積欠最多自一百四
十餘萬兩至一百八十餘萬兩不等朕念切民瘼凡閭
閻疾苦周知洞悉此未完錢糧或有産去糧存而不能
完納者或有人産已盡而無可催追者又或有從前遇
歉收之歲而地方官匿荒未報小民無力輸將致成拖
欠者累積十餘年之久其數至千百萬兩但其中有或
本係該地方官虧空而希圖卸脱捏作民欠者或糧戶
已經交納而姦胥蠧役侵蝕入已仍作民欠者是此項
未完大約官虧空者十之一二吏侵蝕者十之三四其
實民欠不過四五而已在貧窶之民固不能為無米之
炊而官吏因緣作弊蠧國害民情罪可惡若非徹底清
釐即欲加惠於百姓其道無由是以從前令張楷將江
蘇民欠清查分晰張楷竝不清查奏稱俱係民欠請分
年帶徵朕雖姑允其請意甚未愜鄂爾泰於蘇州布政
使任内實力稽查將有頭緒時以雲南廵撫職任綦重
將鄂爾泰補授而清查之案又未竟其事後陳時夏到
任之後一味怠忽疲玩毫無整理釐剔之心將從前分
年帶徵之項一併催追以致小民艱於輸納地方官又
奉行不善日事敲撲嚴比七府五州之黎庶不得霑被
恩澤朕心深為軫念乃陳時夏又奏稱蘇松積欠難於
清結從前既蒙聖恩蠲免浮糧今請以舊欠之糧均派
於新糧戶内分年徵收以抵補積欠夫蘇松浮糧朕仰
承
皇考聖心每歲額免四十五萬兩煌煌明旨布告億兆豈
有既蠲正額而復借此抵補積欠之理朕以誠信待天
下臣民寧肯為巧詐之術乎且舊欠自有本人即非本
人亦自另有著落若舍此不追而均派新糧是刁民因
積欠而得利良民因先輸而倍徵從此人人效尤誰復
輸供正賦况以舊欠派入新糧舊欠未必全完而新糧
又致欠缺此種狂悖之論不過因朕留伊在蘇州清理
未完一時不能脱身藉此草率完結耳今尹繼善現在
清查尹繼善初任封疆兹事煩重非一人心力所能辦
理蘇松等七府太倉等五州歴年帶徵地丁錢糧著一
概暫停徵比俟朕派員前往與該地方官協理清查將
各州縣官侵若干吏蝕若干實在民欠若干一一釐剔
清楚朕當再降諭旨戶部即遵諭行令該督撫遍行出
示曉諭其派員分查之處著戶部詳悉定議具奏
雍正七年己酉二月甲午
上諭戶部鹽茶皆民生日用所必需查川省鹽課考成惟
責之産鹽州縣其餘竝無廵查之責且有僻遠地方不
行官引以致私販充塞甚為鹽政之弊應將官引通行
合省約計州縣戶口之多寡均勻頒發令其各自招商
轉運倘有壅滯責成各州縣定為考成如此則有司等
自必加意查察使私販息而官引銷弊端可以釐剔矣
又聞川茶皆論園論樹以定税額夫茶樹有大小不同
園地有廣狹不一若概以園樹之數為額未為允當應
將茶税照斤兩收納方得其平以上二項著該督撫詳
議定為成例使川省鹽茶經理妥協於民生均有禆益
乙未
上諭戶部錢為國寶固貴流通以利民然必權衡輕重使
得其平方能便民用而無囤積私銷之弊近聞馬蘭峪
地方奉天直隸數府錢價過賤民間貿易物價必致虧
損且恐姦弊從此而生著該督及奉天府府尹嚴飭地
方官通行曉諭嗣後錢價每銀一兩止許換大制錢一
千文竝著該部行文各省督撫轉飭各地方每銀一兩
所換制錢不得過一千文俾民用便利而國寶流通以
為經久平凖之定則
戊戌
上諭内閣各省關口開放船隻向例有部頒號簿以便稽
查兹聞各關另設私簿徵收報部時始將號簿挨日填
造其意以船隻往來多寡不齊不能逐日有徵收之數
目是以勻派填造如此則簿内數目與商船過税串票
毫不相符殊非政體且凡事據實則可以無弊作偽則
弊竇叢生嗣後各關於部頒號簿務須據實填寫如無
船隻過税之日亦即註明倘仍蹈前轍定行嚴加議處
該部亦不得混行指駁致滋弊端
十月甲子
上諭内閣朕夙夜孜孜以吏治民風為念惟蘇松所屬糧
賦浩繁民欠累積官吏借此侵漁姦徒肆其包攬若不
徹底清查則吏治難以整肅民風無由淳厚是以特命
大臣總理清查之事又遴選大員分查州縣協理令將
官侵吏蝕民欠三項明晰清釐不得絲毫朦混又屢次
降旨將蘇松等七府太倉等五州歴年帶徵地丁漕項
錢糧一概暫停徵比俟釐剔清楚之後再降諭旨并令
該督撫遍行出示曉諭是朕於清查一案已申示再四
可謂明白詳備矣乃承命之員奉行不善其始以為官
侵無幾遂將紳衿所欠帶徵之項指為官侵以致姦胥
蠧吏借端挾詐如松江候選州同朱榮椿者積欠錢糧
九百餘兩而為蠧書訛詐亦至九百餘兩此其明驗也
又聞不肖州縣有以里圖櫃書侵蝕之項將來難於歸
著議令官戶富戶分派攤賠者又有將帶徵錢糧加增
火耗以補官虧者其說雖未足盡信然人言籍籍總理
其事者寧未聞之耶此皆由於承命之員不能深體朕
心而以徵比為清查之誤也設朕欲藉此為催徵錢糧
之計從前又何以降旨停徵乎其有自願完納仍令地
方官收受者緣浙江總督李衛來京陛見時奏稱江南
舊欠錢糧自奉諭停徵之後凡有願完者州縣官恐涉
先侵後吐之嫌概不收受於民情頗有未便等語朕以
民間凡有隱匿錢糧尚准其自首豈有願完舊欠而不
准其輸納之理是以諭令戶部行文該總理清查大員
知之乃不意奉行者遂借此為由將停徵之項概行催
徵名曰勸輸而差役追呼甚於嚴比近見各員所奏有
稱已完一百餘萬者有稱旬餘之内州縣完三萬餘兩
者而溫而遜奏云此番清查首在勸其完納不徒在於
造冊又聞朱鴻緒告人云鎮江一府舊欠二年内必令
其全完是各員俱以完納錢糧為重而以清查官侵吏
蝕民欠置之度外矣與朕旨不大相逕庭乎著將未完
積欠概行停徵其中或有官吏侵蝕今自首完納贖罪
者聽其交庫外其餘民欠即有情願交納者亦不准收
受該總理之員務令分查協理各員恪遵前旨將官侵
吏蝕民欠分别清釐無得絲毫朦混倘仍有私行徵納
及將民欠内之官戶富戶掩蓋官吏侵蝕者該督撫及
總理大臣即行指參從重治罪倘隱徇不舉或失於覺
察經朕訪聞定將該督撫等一併交部嚴加議處又聞
分查之員令各欠戶自行首報夫前旨之准令自首者
乃侵蝕錢糧之官吏此等侵蝕之人本有應得之罪朕
不忍其盡罹國典是以令其據實自首則從寬免其治
罪至於歴年積欠前已分年帶徵今又一概停徵伊等
又有何罪而令其自首乎總之各員不知朕澄清吏治
惠養小民之心而惟以錢糧為重朝廷之德意不宣究
於下司其事者寧無愧乎諭到著督撫布政使即刊刻
頒發所屬凡遠鄉僻壤悉行張掛使官吏紳衿軍民人
等咸知朕意
十二月癸卯
上諭内閣朕即位以來屢有臣工條奏各處地方官徵收
落地税銀交公者甚少所有贏餘皆入私槖雍正三年
又有人條奏廣西梧州一年收税銀四五萬兩不等止
觧正項銀一萬一千八百兩潯州一年收税銀二萬兩
止觧正項銀四千六百兩應令該撫查核據實奏聞并
令各省抽收税銀之處俱據實奏報等語隨經九卿議
令各省督撫遴委幹員監收一年之後視其贏餘若干
奏聞候旨朕思孟子言治國之道首稱取於民有制所
謂有制者即一定額徵之數也若税課之屬無顯然額
徵之數則官吏得以高下其手而閭閻無所遵循即如
從前各處税課經地方官徵收有於解額之外多數倍
者且有多至數十倍者既無一定之章程則多寡可以
任意其弊不可勝言屬員既已貪取上司必致苛求官
員既已營私胥役必至橫索日積月累漸有增加之勢
而難於稽查豈非民生之隱患乎朕是以允從條奏所
請及九卿所議令各省督撫委員監收以定科則其徵
收不及舊額者亦令奏聞降旨裁減年來報出贏餘之
處朕皆令留於本地或作各官養廉之需或為百姓公
事之用使官員用度有頼自不妄取民財使地方公用
有資即可寬恤民力無非以小民之財物仍用之於民
間不令飽貪官汚吏之慾壑而已若該督撫等果能督
率有司奉行盡善將一年所收者悉行奏聞不及額數
者請旨減免則賦有常經萬民共受其福矣乃聞外省
中多有奉行不善者以朕愛民除弊之善政而庸劣有
司借歸公之名或肥身養家或爭多鬭勝以致肩挑背
負之微物皆徵收税課而該督撫等又不悉心稽查民
間苦於擾累或起朝廷加税之疑獨不思朕愛養斯民
如江南浙江江西三省額徵錢糧則永遠豁免六十餘
萬各省每年蠲免之正賦又一二百萬不等而發帑為
地方興修工程者又不下數百萬豈有於數千百萬之
帑金並不吝惜而轉與小民爭此蠅頭之利乎至於提
解火耗乃均平通便之道官員有養廉之資民間無苛
派之擾上司無得受饋遺徇情瞻顧之私下屬無請託
鑽營暗通賄賂之弊屢頒諭旨甚明從前督撫中有請
將耗羨歸公者朕切加訓飭盖此項乃民間之物惟有
用之於本地若將絲毫歸公是朕利其所有矣朕必不
為也著各直省督撫將朕此旨刊刻頒布自諭到通行
之後倘仍有加添重耗者一經發覺將經徵之員於本
地方即行正法其該管各上司失於覺察者亦必從重
治罪决不寬貸
雍正八年庚戌正月丙申衍聖公孔傳鐸奏兖州
府屬屯莊集税銀兩舊充尼山書院及林墓歲修
之用今各省清查税課請將此項報明歸公充餉
上諭曰目今他省有清查税務之事蓋因税課一項向無
定額地方官吏每多侵蝕欺隐高下其手刻剝小民是
以今將實數查出凡舊額之外所有贏餘即留為本地
官民之用並未將絲毫歸入公項也兗州屯莊集税銀
兩向充書院林墓歲修之費正是闕里之公用而孔傳
鐸忽請解部充餉是將此項税銀視為私槖也朕於
文廟工程敬謹辦理一切動用帑金所費不下數十萬
孔傳鐸寧不知之而為此卑鄙之陳奏甚屬不合嗣後
著將此項集税銀兩核實支給為書院林墓之用
九月丁丑
上諭大學士等從前直省應行起運錢糧該省撫藩以解
部為艱每至撥餉之時百計營求借備公協餉之名存
留本省而戶曹堂司亦就中漁利將雜項税課盡留該
省司庫即正項觧部者亦屬寥寥以致外省撫藩得藉
存庫名色通同那用而州縣效尤亦不肯隨徵隨解官
侵吏蝕虧空纍纍自怡賢親王總理戶部以來與二三
大臣同心釐整直省一切正雜錢糧除實在存留併各
封貯數十萬兩以備公用外其餘悉於春秋二季按數
撥解從此各省不敢有虚收虛報之弊是以虧項漸清
帑藏充裕今怡賢親王薨逝戶部大臣仍遵守遺規未
嘗稍易但恐不肖司官及姦猾胥吏乘間覬覦希圖撞
騙而無知外吏或冀倖可以復行舊習稍留掩藏虧空
餘地仍令書吏家人到京鑽營亦未可定倘有此等或
經戶部大臣察出參奏或朕親有訪聞定將撫藩革職
究擬司官書吏即行正法决不姑貸
十一月戊子
上諭内閣朕即位之初清查戶部錢糧始知歴年以來虧
空竟至二百五十餘萬兩之多是時怡賢親王管理部
務奏稱此項虧空歴年已久若一一根究責令賠補則
獲罪之人甚衆懇請寬免查究嗣後以本部餘平銀兩
陸續代為完補數年以來該部既有補帑之事是以各
省解銀交庫之時平銀未免稍重但從前解京銀兩到
部交納時雜費繁多又有暗中包攬官吏勒索種種情
弊此中外所共知者自怡賢親王管理三庫以來弊絶
風清各色浮費悉行禁革雖餘平銀兩略覺加添而較
之從前雜費則減省已多且怡賢親王之意原欲俟虧
空彌補全完之後仍將平銀裁減此亦王屢次陳奏於
朕前者今庫中虧空之項俱已補足著將辛亥年春撥
解部銀兩照從前餘平之數減去一半該部即行文各
省巡撫布政使知之此項銀兩大約出自耗羨項下嗣
後著留於本省以備地方公事之用若司庫官員有額
外多索者著管理三庫之王大臣查參若外省官員因
此次恩旨將解部之項或有扣尅短少等弊亦著王大
臣指參議處
雍正十一年癸丒十月甲寅
上諭内閣各省商牙雜税額設牙帖俱由藩司衙門頒發
不許州縣濫給所以防增添之弊不使貽累於商民也
近聞各省牙帖歲有增添即如各集場中有雜貨小販
向來無藉牙行者今概行給帖而市井姦牙遂恃此把
持抽分利息是集場多一牙戶商民即多一苦累甚非
平價通商之本意著直省督撫飭令各該藩司因地制
宜著為定額報部存案不許有司任意增添嗣後止將
額内退帖頂補之處查明換給再有新開集場應設牙
行者酌定名數給發亦報部存案庶貿易小民可永除
牙行苛索之弊矣
十一月癸巳
上諭内閣鼔鑄錢文專為便民利用銅重則滋銷燬本輕
則多私鑄原係隨時更定籌畫變通斯可平錢價而杜
諸弊順治元年每文鑄重一錢二年改鑄一錢二分十
四年加至一錢四分康熙二十三年因銷燬弊多仍改
重一錢嗣因私鑄競起於四十一年仍復一錢四分之
制迨後銅價逐漸加增以致工本愈重今寶泉寶源二
局額鑄錢文歲計虧折工本約銀三十萬兩朕思錢重
銅多徒滋銷燬且姦民不須重本便可随時鎔化跴緝
殊難若照順治二年之例每文鑄重一錢二分在銷燬
者無利而私鑄者亦難似屬權衡得中可以行之久遠
再現今五省採辦洋銅三省採辦滇銅朕思與其令三
省辦銅解部莫若即令滇省就近鑄錢運至四川永寕
縣由水路運赴漢口搭附漕船解京可省京鑄之半甚
為便益至於戶工兩局需用鉛斤舊係商辦聞貴州鉛
厰甚旺如酌給水脚令該撫委員解京較之商辦節省
尤多著酌定規條妥協辦理
