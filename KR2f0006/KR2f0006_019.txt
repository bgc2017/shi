欽定四庫全書
大清世宗敬天昌運建中表正文武英明寬仁信毅大孝
至誠憲皇帝聖訓卷十九
訓臣工一
雍正元年癸卯正月癸卯
上諭直省主考官爾等俱係
皇考選用之人朕諒爾等必能自好是以特簡為主考官
爾等務秉公考取學問優長之士果能不徇私情聲名
無忝則不但無負朕之選用亦不負
皇考愛養之恩矣回京之日朕自加陞擢如有徇私之處
經朕訪聞定行從重治罪决不寬貸
四月丁卯
上諭滿漢文武大臣官員等朋黨最為惡習明季各立門
戶互相陷害此風至今未息惟我
皇考允執厥中至仁在宥各與保全不曾戮及一人爾諸
大臣内不無立黨營私者即宗室中亦或有之爾等若
以向蒙
皇考寬大幸免罪愆仍蹈前轍致干國法昏昧極矣豈但
滿洲即漢人亦與一家骨肉無異何苦波累及之夫人
之性情各有所向豈有與通國之人無不投契之理但
辦理公事不可存私今諸大臣俱在朕前朕居藩邸曾
與爾等議及私事密相往来乎
皇考知朕中立不倚是以命朕纘承大統朕自思之亦惟
朕方能不戮一人無一人不保全耳朕非獨因
皇考付託之重實感
皇考四十餘年教養深恩委曲周至言念
弘慈昊天罔極此朋黨之習爾諸大臣有則痛改前非無
則永以為戒爾等當思
皇考數十年寬厚之恩亦當共體朕委曲保全至意若仍
怙惡不悛朕雖欲勉強仰體
皇考聖衷力為寬宥豈可得乎夫朕言是即宜遵行朕言
非即宜陳奏朕未嘗拒也朕屢詔求言雖小臣欲進言
者咸得上逹每多召入屏去左右令其面陳爾諸大臣
非不得奏之人乃𨼆匿不奏退有後言某人不當用某
事不當行誠小人之惡習也夫朕所用之人所行之事
如有不當爾等身為大臣何難陳奏所言果是朕即用
之如不奏而但肆譏議設有人詰以不奏之故能無愧
於心耶賢者朕之所好爾等即宜好之不肖者朕之所
惡爾等即宜惡之乃或其人為朕所信任盡心竭力於
國家之事則反謂其專擅作威如此人孰肯效其所為
自取誹謗乎其或唯諾成風諸事不問但思自便其身
為已則得矣於國何補夫君親大義也譬如父之讐則
與之相愛父之愛則與之為讐為人子者有是理乎要
之以君之好惡為好惡然後人人知改其惡而遷於善
君臣一心國之福也傳之萬世亦有令名爾等其祗承
朕諭
十月戊午
上諭内閣九卿詹事科道等從来用人之道必兼聽並觀
疇咨博採方能允當而無失朕於選用人員勤加咨訪
正以朕一人之耳目有限不若合爾諸臣之見聞始無
遺漏也乃爾等僉云未能深知互相推諉夫百職在廷
四方具集同鄉親故豈無見聞其賢者即小善亦應稱
舉不肖者即小惡無容𨼆匿若知其賢而不言是謂蔽
賢知其不肖而不言是謂黨惡即如月選官内有劉尚
儉者係四川䕫州府參革貪酷知府劉天觀之子其父
刻剥民膏為伊子捐職罪莫大焉如此之人豈可錄用
在廷豈無一人知之者乃俱緘默不言以此推之可見
知而不言者甚多爾等之意惟恐結怨於朋友不若徇
情容隐自保功名雖誤朕選用之事而不顧貽害於地
方而不恤試思得罪於朋友與見棄於君父孰重孰輕
全一人之功名與貽地方之患害孰大孰小即所舉之
人為賢為不肖朕不過於引見時借以參酌自有裁奪
並非責爾等保其終身無過致貽日後之累何必過慮
乎嗣後務宜痛改積習苟有見聞即從實舉出進賢勿
避嫌退不肖勿避怨朕生平惟以真誠待人爾等亦當
以至誠報朕尚其各抒忠悃勿負朕推心置腹之至意
雍正二年甲辰二月丙午
上諭八旗文武官員人等我國家念爾等祖父皆屬從龍
舊臣著有勲績故加恩後裔量才授官冀收心膂驅策
之效爾等自當恪守官箴勤勞王事建股肱之盛烈垂
清白之家聲庶幾上以仰報君恩下以顯揚世美乃每
見旗員居官不能悉體朝廷期望之意賢否雜出志行
不齊由筮仕之初輒謂旗人與漢人不同漢人無累可
以硜硜自守旗人則本旗官屬需索多端親族往来責
望甚衆萬一任滿又不免有當差之累此念一起百弊
叢生不以忠君體國為心不以曠職殃民為懼潛通賄
賂恣意苞苴惟期囊槖之充盡喪廉隅之守殊不思國
家察吏廉者奬貪者懲滿與漢無二法也爾等果能潔
己奉公始終一節休聲丕著惠政日聞朕自當從優擢
用以示奬勵凡所過慮皆可不必如其不然則法網難
寬縱家擁厚貲安能坐享乎至於爾等家世武功業在
騎射近多慕為文職漸至武備廢弛而由文途進身者
又祗徼倖成名不能苦心向學玩日愒時迄無所就平
居積習尤以奢侈相尚居室器用衣服飲饌無不備極
紛華争誇靡麗甚且沉湎梨園遨遊博肆不念從前積
累之維艱不顧向後日用之難繼任意糜費取快目前
彼此效尤其害莫甚朕特加諄諭自此以後出仕者各
宜精白乃心靖共爾位人人以廉能自矢不得藉旗人
多累之說以遂其罔上行私之術八旗子弟各習其業
文則潛心制義博覽詩書務求用世之實學武則嫻習
弓馬講究韜略預儲閫外之良材且各崇儉戒奢安分
循禮父誡其子兄誡其弟與其恣情縱意博一日之豪
華何如量入為出謀百年之生計與其蕩檢踰閑作無
藉之匪類何如謹身寡過勉有用之事功以報朝廷以
綿世澤以敦風俗以保身家顧不美歟大雅之詩曰凡
周之士不顯亦世盖欲疏附後先之子孫亦世世修德
與周匹休也爾八旗皆佐命後昆深願克紹前修榮名
悠遠國家亦重有頼焉其各欽承毋忽
三月丁丑
上諭山東廵撫黃炳爾以父子兄弟同登仕籍繕摺謝恩
爾一門榮寵固幸遭逢然必能互相砥礪感恩圖報方
期福澤綿遠若倚恃家庭顯耀任情縱恣朋比黨援轉
相請託順之者曲意容𨼆逆之者多方排擠甚至欺君
虐民有所不顧如此則目前富貴非為福基翻為禍媒
歴觀古今人事履盛滿之時不惟不敢稱慶更加謙謹
所以世代子孫長保安全也爾可體此意傳親族之在
仕籍者俱令知之
戊寅衍聖公孔傳鐸子孔繼溥率五氏後裔六十
六人具表謝
恩
上諭孔繼溥等曰爾等是聖賢後裔與衆不同必心為聖
賢後裔之心恪守先聖先賢之訓方為不愧朕詣學大
典爾等遠来特行召見面諭爾等慎修厥德以繼家聲
六月庚寅
上諭吏部直省督撫統轄屬員必中正和平推誠體察屬
員有一善則奬勸誘掖以成之其微瑕小疵則多方訓
導使之省改必至怙過不悛方據實題參如此始能激
濁揚清於地方有益若妄自尊大暴戾恣睢甚而一言
不當即加叱辱如四川廵撫蔡珽慢罵屬官以致重慶
府知府蔣興仁憤激而死似此褊急任性不惟有乖大
臣之體且恐屬吏相率顧畏阿順取容喪其氣節尚欲
建立功名安可得乎爾部行文各督撫湏仰體朕意正
己率屬虛懷待下即檄行申飭亦無慢罵之理至尊卑
相見尤有一定典儀毋得倨傲致長諂諛之風其部院
堂官亦當和衷翕受待屬員以禮始不負朕委任之意
七月丁巳
上諭諸王貝勒公滿漢文武大臣官員等朕即位後於初
御門聽政日即面諭諸王文武大臣諄諄以朋黨為戒
今一年以来此風猶未盡除
聖祖仁皇帝亦時以朋黨訓誡廷臣俱不能仰體
聖心每分别門戸彼此傾陷分為兩三黨各有私人一時
無知之流不入於此即入於彼朕在藩邸時敬慎獨立
深以朋黨為戒從不示恩亦無結怨設若朕當年在朋
黨之内今日何顔對諸臣降此諭旨乎
皇考深知朕從無偏黨必能保全爾諸臣名節故
命朕纘承大統今日大小臣工所以安然無事得享太平
之福者皆我
皇考之恩賜也朕平日並未樹立黨援而登踐寳位爾等
亦可知朋黨之無益矣夫朋友亦五倫之一往来交際
原所不廢但投分相好止可施於平日至於朝廷公事
則宜秉公持正不可稍涉黨援之私朕今御製朋黨論
一篇頒示爾等須洗心滌慮詳玩熟體如自信素不預
朋黨者則當益加勉勵如或不能自保則當痛改前非
務期君臣一德一心同好惡公是非斷不可存門戶之
見即爾等彼此亦當互相砥礪時相訓誡行事共求當
理諸臣不負朕心則朕可不負
皇考付託之重朕之不負
皇考全在爾諸臣之贊成朕得為天下之令主也諸臣不
負朕朕豈忍負諸臣乎朕之用人加恩容有未當之處
或不能自信至於治人以罪無不詳慎間有法外寬貸
之處不令人知者即下一嚴旨亦求至當從未隨意輕
加呵斥此朕可自信者也如七十之惡亂舉國皆知發
遣在道竟寬其械繫臨行時王大臣内多有贈遺此朋
黨未消之明驗也夫朕用一人而非其黨者嫉之罰一
人而是其黨者庇之使榮辱不關於賞罰則國法安在
乎嗣後朋黨之習務宜盡除爾等須捫心自問不可陽
奉隂違以致欺君罔上悖理違天毋謂朕恩寬大罪不
加衆倘自干國法萬不能寬朕雖未必盡行誅戮然或
千人之中百人百人之中十人爾等能自保不在百人
十人之列乎爾等務期斷絶黨私同心輔佐盡誠極言
勿使朕躬有過此朕所厚望於爾等也凡人於朋友箴
規尚不可背况君臣大義耶爾等當上念朝廷任用之
恩下為身家子孫之計各勉之慎之
雍正三年乙巳六月丁卯
上諭内閣昔
聖祖仁皇帝眀目逹聰無微不照而關係國計民生之事
尤殷採訪屢降
諭旨令内外臣工各抒所見不時條奏無非欲洞悉下情
興利剔弊期臻上理也在廷諸臣不能仰體
聖懷未見有剴切敷陳裨益政事者如科道等官之章奏
或請開例捐納或請開設礦厰或請節省錢糧種種假
公濟私之處不可枚舉皆在
聖祖仁皇帝洞鑒之中故近年来條奏之事
聖心裁擇其可行者見之施行其不可行者槩置勿用而
言官之不得遂其私者反有
聖祖仁皇帝不甚納諫之妄議此等小人情狀朕在藩邸
知之甚悉疾之甚深故臨御以来諄諄誥誡期其各矢
公忠直陳無隠夫條奏者原欲上以匡君下以澤民非
為臣子沽名之具也朕原有旨即密奏中朕不行者若
有真知灼見力懇施行仍准其露章陳奏非必止於密
奏也因念諸臣之欲進言者或多所顧忌或恐招怨尤
或有牽制之情或有不便顯言之處故令各人密封進
呈其中言有可採而易於招怨者朕將摺内職名裁去
發出或令諸臣會議或即見諸施行而外間不知何人
所奏其所以如此者無非欲人人盡其所言無所瞻顧
迴避而朕得收聽言之實效於治理大有裨益也乃有
詐偽之人因所奏既行而誇耀於人者亦有因裁去銜
名無可稽考竟將他人陳奏之事據為己有者亦有謂
出之自朕託言諸臣而實非諸臣之條奏者種種浮言
深可痛恨又常見人文集中有擬稾未上之奏疏夫既
有此疏何以未上既云未上何故存稾此乃欺罔之徒
内懷詐偽外託忠誠遇事不敢直言故飾虛詞傳播人
口以欺世盜名也且更有以特恩施行之事而冐為己
功者如蠲免蘇松浮糧一事係戶部所奏恩自朕出並
無一人條陳近聞有人自稱為彼之密奏者人而無恥
至於此極朕念為政之道首在得人故自即位以来於
文武大小臣工皆留意簡選而於伊等陛見之日必召
入面詢親加訓誨欲其潔已奉公勤修職業謹守法度
愛養兵民丁寧誥誡至再至三無非諭及内外事務及
勉勵官方之語而諸臣出外每每任意增減多方粉飾
以誇示於衆竟有與原降諭旨甚不相符者此皆大有
關係著凡文武官員曾經面奉諭旨除不能記載者俱
將訓旨一一詳細將年月日一同繕寫進呈内外文武
大臣著自行封進其不應摺奏之員著封固交與該上
司轉奏自今以後凡面奉諭旨者俱著繕寫進呈若不
繕寫進呈但私相傳播及私自記載者即係假捏旨意
定當從重治罪
雍正四年丙午正月乙未
上諭滿漢大臣等今日君臣同堂合宴海宇承平上下和
樂皆我
聖祖仁皇帝深仁厚澤之所留貽也豈能暫忘思慕之情
豈敢稍弛警惕之念乎朕之才德遠不及我
皇考今萬幾殷繁一人識力有限用是朝乾夕惕晷刻靡
寧仰惟
祖宗付託之重下念萬民待澤之殷全頼爾諸臣同心一
德輔佐朕躬使庶政無不就理兆民無不被澤以成熙
熙皥皥之風此朕所深望也夫移風易俗端於大臣是
頼自古人臣之誼公爾忘私不可有游移瞻顧之心黨
援朋比之習每見徇私不法之人好為夤緣互相請託
揆之於義則請託實為可羞而度之於命則請託究屬
無益且積習相沿遂成風俗既為子弟親戚營求作弊
是教之不以正矣何足為其師範徒使子弟親戚有所
恃以無恐終歸於壊品喪志不能上進其害可勝言哉
朕於爾諸臣實以股肱手足一體相視爾諸臣亦當公
忠體國視君上如元首腹心若悠悠忽忽安於習俗而
不知奮發鼓勵爾諸臣自待居何等耶况朕在藩邸閱
歴四十餘年人情世態無不周知亦非可以欺隠蒙蔽
者如年羹堯隆科多營私挾詐深負朕恩不旋踵而事
事敗露爾諸臣自度才幹伎倆未必能如彼二人若營
私自便稍有不檢不惟薄待其身兼懼罹於國法尚可
立身朝端為衆人之表率耶從来朋友箴規一言尚當
聽受况君上乎朕諄諄誥誡者無非欲爾諸臣各矢公
心盡除私意如果能時時仰體朕訓彼此互相勸勉則
天下之人觀感變化而風俗盡歸於淳厚爾諸臣之身
家子孫亦並受其福矣
三月甲寅
上諭八旗漢軍官員等人臣事君須明大義固不可矯情
立異尤不可挾私黨同習氣陷人流而不返每至乖於
大義皆由察之不早挽之不力故也八旗漢軍向来惡
習好通聲氣凡内外文武官員無論平素識與不識一
登仕籍必信息相通互相袒護雖其初意不過矜名圖
利然積久不改種種偏私固結害正誤公漸成大惡矣
夫立身事主豈有二理若果能孤介一秉至公自然能
獲乎上否雖竭盡心力徒然敗品喪名而且犯義攖法
况此輩要結原非至誠利則同争害則各避究何益乎
夫同此固結之心也於君則為忠於友則為黨忠則為
君子而賞必及之黨則為小人而罰亦必及之雖至愚
之人亦未有不欲為忠良之君子而甘為匪黨之小人
以避賞就罰者也毫釐之差天淵之判可不慎歟或有
云人非聖人誰能無私又云瞞上不瞞下此等陋諺不
知出自何典爾等既登仕籍奈何為此市井無頼之談
以自絶於聖人而願為有私瞞上之人耶况朕從前局
外旁觀三四十年一切情態知之甚悉汝欲瞞上而上
究不能瞞汝不瞞下而下實互相瞞也深可憫歎漢軍
中公正不阿之人朕皆委任信用如楊宗仁持身剛介
既殁之後尚屢邀朕恩爾等若咸能實心遵朕訓諭效
法正人必寵渥厥身慶流後裔若面是心非不能悛改
惡習不但身遭黜罰此風不息後人效尤必且貽害子
孫嗣後各宜公忠自立共絶攀依官無論崇卑惟盡己
職事無論大小惟盡己心人人皆能孤介則衆孤介和
合而成一德同風之盛矣
四月庚午貴州廵撫何世璂奏請
訓旨
上諭曰地方要務朕既未親歴其境安能悉知即有所見
亦不過得之傳聞總頼爾等大臣無欺無隠據實入告
君臣同心商酌則可耳至於居心立志應如何處朕今
一一諭示於爾若能實力遵奉而行於地方吏治自大
有裨益也不可惟務虛名而廢實事不可但求潔己而
不奉公不可以因循為安静不可以生事為振作毋偏
柔善以盜寬仁之譽毋事姑息以邀屬員之感毋徇友
朋之情而欺主毋受權要之託而誑君黔省錢糧有限
爾之操守朕所素知再者武備不宜輕視稍致懈弛當
十分留心時加鼓勵苗夷雖蠢而無知然亦人也若地
方有司實意矜恤令其知感營伍嚴肅令其知畏朕可
保其永遠無事恩威二字萬不可偏用偏用之目前雖
有小效將来必更遺大患非為國家圖久安之策朕所
不取鑑别屬員不可盡以科甲為人材而視他途為市
井小人自古用人無方賢愚豈宜如此區别凡事虛衷
秉公切勿預蓄成見平心以待彼来此應何事不得其
理也勉之勉之莫負朕倚任之重
六月乙丑
上諭山西廵撫伊都立地方大吏一切關係地方事件務
必實力行之不可視為具文即如嚴保甲查私鑄斷燒
鍋禁賭博皆朕令爾等奉行之事倘接到諭旨毫不經
意只發幾張告示行之州縣貼於通衢即以為我已奉
行矣嚴禁矣是將誰欺乎要必實心遵奉細訪密查果
有違犯重治其罪則懲一可以儆百使法在必行方為
有益并諭令屬官使皆知奮勵辦理一切事件悉出誠
心即如盜案獲賊過半照案緝拏雖有成例然必設法
訪查務期全獲抵之於法則人知畏懼盜源可清矣大
凡為大吏者當正己率屬砥礪廉隅持身孤介固不可
貪婪肆志亦不可矯飾偏枯不可一味姑容以貽悞亦
不可謬加參劾以塞責凡事悉凖天理尊君親上善則
歸君過則歸己人臣之義當如是也朕待臣下開誠布
公爾等有何疑慮而不坦白乃心以取信於朕慶君臣
之交泰乎其竭力經營殫心籌畫毋負朕簡任之意
十月庚申
上諭内閣部院大臣等朕宵旰勤勞勵精圖治諄諄以正
人心端風俗為首務而欲人心風俗同歸於善必先去
其營求請託之私而後可以成公平之化大臣者羣僚
之表率也職官者士庶之儀型也大臣不能去營求請
託之私則標凖不立而百僚士庶相習成風更無所底
止矣外省督撫藩臬皆地方大吏其所辦理皆地方緊
要之事若在京大臣以私情囑託必致進退人材不得
其實聽斷獄訟不得其平種種倚仗勢力顛倒是非夤
緣奔競之事皆由此起民生何由安吏治何由肅乎夫
交以道接以禮聖人所不廢内外官員凡有問候書札
及餽遺往来而無所干凟者不必拒絶有關說請託者
宜嚴行禁止地方大吏正當謝絶知交囑託之私情以
除向来相沿之陋習在廷諸臣亦可舉國法以謝親知
秉公去私共襄移風易俗之化慎之勉之
十二月庚辰
上諭内閣年来冬月封印之後政務略有餘閒朕手書福
字賜内外大臣諸臣奏謝皆稱受朕賜福之恩此世俗
之言非正理也朕何能以福賜諸臣哉不但朕也即
上天亦豈能以福私與一人哉書曰惠廸吉從逆凶又曰
天道福善禍淫易曰積善之家必有餘慶詩曰自求多
福古聖人之垂訓深切著眀如此從来善惡之報如影
隨形福緣善慶視乎其人之自取他人不能助纖毫之
力也且所謂福者不在乎富貴貧賤之間有富貴人之
福有貧賤人之福或貧賤之人循理守分無患無憂其
心志安舒四體暢適轉在富貴人之上是人人各有其
福也朕之每年頒賜福字者盖欲諸臣觸目警心時時
存可以獲福之心行可以獲福之事如詩人之所言自
求多福則諸福集於其身矣諸臣又嘗言頼朕之福此
言亦屬非是蓋必諸臣皆有福方為朕之福是朕實頼
諸臣之福也又必天下百姓皆有福然後為吾君臣之
福是君與臣皆頼百姓之福也願與諸臣共勉修福之
道可耳
大清世宗敬天昌運建中表正文武英明寬仁信毅大孝
至誠憲皇帝聖訓卷十九
