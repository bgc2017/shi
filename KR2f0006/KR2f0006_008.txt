欽定四庫全書
大清世宗敬天昌運建中表正文武英明寬仁信毅大孝
至誠憲皇帝聖訓卷八
敬天
雍正元年癸卯五月甲申
上諭禮部近日天時頗旱
皇考先年屢降
諭旨云大喪之後必有旱年
太皇太后
世祖章皇帝
皇太后皇后之事俱曾經過朕當此之際嘗恐懼於懷而
未置也三月十二日雨雖霑足朕曾兩三次以儆惕之
意曉諭衆人三月以来多風不雨遂覺旱乾再直隸山
東山西河南地方連年雨水不調田禾歉收朕雖遣大
臣官員賑救當此旱時民必皇皇朕心甚以為慮朕在
宫中久已盡心虔誠祈禱爾部亦虔誠祈禱諸大臣各
敬謹齋戒
十月辛酉
上諭直隸廵撫李維鈞冬令之雪消蝗潤麥洵稱瑞應我
君臣惟互相勖勉以恭迓
天庥不因瑞雪及時遂爾逸豫怠忽則一誠上格自必永
承彼蒼之垂佑耳
雍正二年甲辰八月甲申
上諭江浙督撫等朕思天地之間惟此五行之理人得之
以生全物得之以長養而主宰五行者不外夫隂陽隂
陽者即鬼神之謂也孔子言鬼神之德體物而不可遺
豈神道設教哉盖以鬼神之事即天地之理不可以偶
忽也凡小而邱陵大而川嶽莫不有神焉主之故皆當
敬信而尊事况海為四瀆之歸宿乎使以為不足敬則
堯舜之君何以望秩於山川文武之君何以懷柔百神
及河喬嶽今愚民昧於此理往往信滛祀而不信神明
傲慢䙝瀆致干天譴夫善人多而不善人少則天降之
福即稍有不善者亦蒙其庇不善人多而善人少則天
降之罰雖善者亦被其殃近者江南奏報上海崇明諸
處海水泛溢浙江又奏報海寧海鹽平湖會稽等處海
水衝決隄防致傷田禾朕痛切民隐憂心孔殷水患雖
關乎天數或亦由近海居民平日享安瀾之福絶不念
神明庇護之力傲慢䙝瀆者有之夫敬神固理所當然
而趨福避禍之道即在乎此能敬則謂之順天不敬則
謂之䙝天䙝天之人顧可望綏寧之福乎詩曰敬天之
怒無敢戲豫又曰畏天之威于時保之朕固當朝乾夕
惕不遑寧處以敬承
天意亦願百姓共凜此言内盡其心外盡其禮敬神如在
以至誠昭事而不徒尚乎虛文人意即神意一念之感
格自足以致休祥豈獨一鄉一家之被其澤哉若百姓
果能人人心存敬畏必獲永慶安瀾著該督撫將此諭
旨令地方官家喻戶曉俾沿海居民一體知悉
雍正三年乙巳四月戊寅
上諭大學士等天人相感之理至微而實至顯凡人果實
盡誠敬自能上格
天心人君受
天眷命日監在兹其感通為尤捷朕自臨御以来敬
天之心夙夜警惕凡水旱災祲皆
上天譴責朕躬特示警戒内省身心之過愆外考政治之
闕失務期黽勉以回
天意用是上承
帝鑒有求輒應如今年三月十六日覽署山西廵撫伊都
立奏摺知平陽地方三春少雨朕懷甚為憂慮祗告神
明齋心虔禱續據伊都立奏報於十八十九二十等日
得雨霑足三月二十九日覽河南廵撫田文鏡奏摺知
開封一帶地方亢旱朕於四月初一日禱於神明竭誠
致敬刻不敢懈昨田文鏡奏報初三日開封四境果得
時雨可見天人感通之理捷於影響益覺可畏可懼而
不敢纖毫疎忽也但恐督撫大吏於地方水旱之事不
速行奏聞則朕無從省戒以挽
天心致使旱澇成災閭閻受困此則地方大吏隐蔽之咎
也嗣後督撫等於地方偶有水旱之事即據實速奏庶
朕可及時修省爾督撫等亦宜省咎思過勤求民隐勿
徒為祝禱之虚文以飾愚氓之觀聽朕此旨並非自謂
精誠昭格欲以誇示於衆盖實有見於天人之際感應
不爽呼吸可通有善天既降福則有過天亦必降罰惟
有兢兢業業時存戒懼盡人事以仰邀
天鑒願日與諸臣交為勉勖而已
七月丙午
上諭大學士等舊歲直隸搃督李維鈞奏稱畿輔地方每
有蝗蝻之害土人虔禱於劉猛將軍之廟則蝗不為災
朕念切恫瘝凡事之有益於民生者皆欲推廣行之且
禦災捍患之神載在祀典即大田之詩亦云去其螟螣
及其蟊賊無害我田穉田祖有神秉畀炎火是蝗蝻之
害古人亦未嘗不藉神力驅除也今兩江總督查弼納
奏稱江南地方有為劉猛將軍立廟之處則無蝗蝻之
害其未曾立廟之處則不能無蝗此乃查弼納偏狹之
見疑朕專恃祝禱為消弭災祲之方也其他督撫亦多
有奏稱設法祈雨禱晴者夫天人之理感應不爽凡水
旱蝗蝻之災或朝廷有失政則
天示此以警之或一方之大吏不能公正宣猷或郡縣守
令不能循良敷化又或一郡一邑之中風俗澆漓人心
險偽以致隂陽沴戾災祲洊臻所謂人事失於下則天
道變於上也故朕一聞各直省雨暘愆期必深自修省
思改缺失朝夕乾惕冀回
天意爾等封疆大吏暨司牧之官以及居民人等亦當恐
懼修省交相勸勉夫人事既盡自然感召
天和災祲可消豐穰可致此桑林之禱所以捷於影響也
盖惟以恐懼修省誠敬感格為本至於祈禱鬼神不過
借以逹誠心耳若專恃祈禱以為消弭災祲之方而置
恐懼修省於不事是未免濬流而舍其源執末而遺其
本矣朕實有見於天人感應之至理而斷不惑於鬼神
巫禱之俗習故不惜反覆明晰言之内外臣工黎庶其
共體朕意
雍正五年丁未正月癸巳諸王大臣等以黃河澄
清奏請受賀
上諭曰朕思
上天之錫福降災即如人君之賞罰也若
上天嘉祐示以休徵而承之者驕矜縱肆怠惰前修則將
轉福為災矣若
上天譴責示以咎徵而承之者戒慎恐懼省改前愆則將
化災為福矣天人感應捷於影響視其人之自取而
天心仁愛雷霆雨露均属成就之恩一如君臣上下之間
用賞用罰無非曲成之使其遷善改過也朕事
皇考四十餘年凡遇
聖諭訓責嘉奬恩寵此心皆以恐懼儆惕處之一念愚誠
深蒙
皇考垂鑒御極以後事
天之心即當日事
皇考之心也乃數年之中休徵疊見難以悉數稽諸史冊
咸稱福慶而朕受寵若驚不以為喜實以為懼盖恐前
此之受貺無因而後此不能仰副也惟有君臣益加勉
勖一德一心恭承
天眷昔
皇考臨御初年偶有一二災祲之事此特兆三逆之變亂
由於氣數使然而
皇考朝乾夕惕誠敬交孚是以感格
上蒼錫以多福四海寧謐歷數綿長此天道彰明較著者
也朕即位以来敷政宣猷豈足當
上天嘉貺唯有孝敬思慕
皇考之心實為誠切或者仰邀
皇考昭察代籲
昊天默祈福祐從前疊賜嘉祥今又有河清之瑞盖許其
已往而勉其將来也朕祗承之下益深敬畏黾勉不遑
若允行慶賀則沿襲頌美之虛文大非朕戒儆之素志
既蒙
皇考錫以希有之瑞應告祭
景陵申朕感激惶悚之誠至上年朱家口河水潰決朕勅
諭河臣悉心修築今於十二月十三日決口合龍越三
日即有河清之應具見河神福國佑民功用顯著宜崇
祀典以答神庥該部察例具奏至所請陞殿受賀不必
行
丁酉
上諭諸王大臣等朕每逢祭祀天氣必和藹去年冬至祭
天蒙降瑞雪今日祭
太廟又有微雪可為豐稔之兆此皆
天心默佑朕躬故於祭祀之日示以休徵朕心不勝欣慰
然
天庥滋至人事益不可怠朕又不勝兢惕也爾諸臣其共
勉之
雍正六年戊申十一月癸丑
上諭大學士九卿等朕恭閱
太祖高皇帝實錄内
聖訓昭垂惟時以敬
天為要務諄諄誥誡念茲在兹邇来又覽明太祖本紀所
載當時訓諭之詞亦皆原本敬
天之意是知天道昭明鑒觀有赫與人事感孚捷於影響
自古迄今神靈首出之君必皆以欽崇時憲為盛德大
業所由成承烈顯謨所由極此明太祖之開創規模與
我
太祖高皇帝後先同揆良有以也夫天覆冒萬物至高至
遠而其實上際下蟠惟一理為充周人心之中禀賦自
天其大公至正之理即天之所以為天也朕臨御萬幾
日深乾惕祗求事事上合
天心至在廷諸大臣佐朕為理有贊襄輔翼之責一言一
動皆在
上蒼降鑒之中亦當無時無事而不敬畏豈可蔽於一己
之私不知旦明陟降之理乎兹朕特以素所躬行實踐
者廣勖諸臣諸臣當每日於所欲言欲行之事一一揆
度理義惕然内省必可以上對
天地下自對其祖禰而無愧無怍者然後舉而行之則以
自知之明為自省之功時刻糾虔庶無褻越盖事之純
乎天理者即以討罰刑威加之於人而其實乃所以為
善事之違乎天理者即以慶賞賜予加之於人而其實
乃所以為不善故凡違道干譽煦煦為仁自謂不愧於
天者乃悖
天之尤者也可不慎乎又若刑名之官職司邦憲為天下
生命所關操生殺出入之大柄尤不可不知天道之精
微凡議重議輕皆宜準之國法推之人情無枉無濫協
於咸中乃可以為敬
天畏
天之實也故非特徇私利己之念毫不可萌即揣摩朕意
妄為迎合亦萬萬不可夫人命至重自古帝王所最慎
在朕之權衡成讞斟酌詳審原無成見於胸中諸臣有
一毫迎合之見則私意障蔽天理無自而彰勢必宜寬
而或嚴宜嚴而或寬既不能殫對越之誠又安能適合
朕意之所在乎爾諸臣果能以循理為矜恤以執法為
常經寬猛咸宜至公至當則天理之所昭垂即必為朕
心之所孚合是揣摩迎合之私原可以不事也朕念一
德一心明良交泰之道無有大於事
天者是以不憚諄詳縷晰而著明之爾諸臣其敬聽無忽
雍正七年己酉三月戊午
上諭内閣嘗思歲時雨暘之各地不同者其故或由於朝
廷政事有所缺失或地方官吏乖其職守或民間習俗
澆漓人心偽薄皆足上干
天和致成災祲此理數之必然纖毫不爽者數年以来朕
已諭之詳矣上年直隸通省地方收成豐稔惟宣化懷
來保安三州縣獨愆雨澤朕心即疑地方官民恐有招
致之由秋間口北道王棠来京朕令進見曾經諭及今
據王棠摺奏宣化懷來保安等處去年夏秋亢旱今春
他處皆得瑞雪而此地獨少二月間臣因公出境勘得
雞鳴驛新保安之間有古惠民渠一道灌田數百餘頃
旗民互訟歴三十餘年未曾結案臣詳勘渠道先剖曲
直繼將上年所奉上諭再四宣布勸使回心一時旗民
人等頂頌皇仁即時感悟分渠共溉永息争端果於三
月初一二等日連降瑞雪平地尺餘春耕有頼萬民稱
慶等語王棠此奏不過敷陳其事而實乃天人感應之
至理盖人之所以為心即天之所以為心儻一方之中
彼此猜嫌搆争起訟人懷不平之氣斯天地之氣亦湮
塞於一方不能和暢寬舒有不雨暘失序者乎古聖有
言萬方有罪罪在朕躬朕躬有罪無以萬方今朕此言
非為人君寬觧而推卸其責於臣民也君民上下原為
一體嘗見直省督撫官員等每遇年歲豐登輒曰此皇
上之洪福此語朕從不受朕無自私之福以天下人之
福為福若吏治澄清民風淳厚以致時和年豐天下人
各受其福即朕之福也若官吏壊法營私黎庶囂凌成
習以致召為災異此皆用人不得其當化導未盡其方
天下不能共受其福即朕之歉於福也人君原無可諉
之責而臣民自有各盡之道朕以實心實政乾惕於上
天下臣民果能黾勉修省同歸於善以感召於下則太
和之氣流行於宇宙間災沴何自而生雨雪應時而降
人歌樂利百室盈寧以同受
上天之慈惠豈不美歟著各省督撫通行所属咸使聞知
七月壬申諸王大臣奏賀滇省慶雲
上諭曰朕思雲霞之氣時結時散今慶雲屢見於滇南地
方自因該省大臣官弁兵民有感格
上天之處始蒙錫此嘉徵以示恩奬但
天象之災祥由於人心之敬肆捷於影響呼吸可通朕每
承
天貺益深虔惕夙夜靡寧惟冀滇省官民愈加黾勉始終
一致以仰答
上天垂象之鴻恩
九月丙戌
上諭内閣上年直隸通省收成豐稔惟宣化府属之宣化
懷來保安三處交界之地廣約四十里長約百里獨愆
雨澤頗覺亢旱今據直隸廵農御史舒喜奏稱京畿一
百四十州縣築場納稼百榖咸登各府州縣之收成冊
報八分九分十分不等老幼得所共慶有秋惟宣化府
属宣化西寧蔚縣三處今年六七月間有冰雹之傷禾
稼稍損朕思天人感應之理纖毫不爽連年以來直隸
通省雨澤應時西成豐稔而宣化府属之數州縣地方
兩年之内有亢旱冰雹之災此必地方官民政治有缺
風俗不淳是以
上天顯示儆戒欲其警醒悔悟翻然悛改於將来也官斯
土者宜敬謹修省以免過愆著遍行曉諭勸導令所属
百姓消亢戾澆漓之風敦和睦忠厚之行共為良善以
迓
天庥而此數州縣之紳衿士庶尤當深感
上天垂象示儆之恩各捫心自問若有幾微匪僻乖戾之
念即猛加省改並交相勸勉俾比閭族黨興仁講義共
成親遜良善之俗則以和召和雨暘時若之應
天必錫之以福矣
十一月癸酉
上諭滿漢文武大臣等今日冬至祀
天於
圜丘天氣晴明和藹&KR1199;異平時朕御極以来時時默禱凡
遇
壇
廟祭祀典禮所關皆求
上天賜以晴和天氣而齋戒之日朕必虔誠敬謹以為昭
格之本不敢絲毫怠忽乃數年之中蒙
上天鑒察朕心每逢祭祀典禮或先期風雨或過後隂寒
而本日行禮之時必晴霽暄和此萬耳萬目所觀瞻歴
歴不爽者天道至公惟祐善人一念善天錫之福一念
不善天降之災且天道至近時刻照臨於前後左右帝
王有帝王之天臣工有臣工之天即匹夫匹婦亦有匹
夫匹婦之天舉首即是動念即是不以貴賤殊亦無須
臾離也善惡之報全視乎其人之自取即如播種者種
稷生稷種黍生黍又如擊器者擊金則為金聲擊石則
為石聲此一定之理無可疑者然其善惡之分又必視
乎其心之公私所謂私者不但徇情枉法婪贓受賄然
後謂之私有沽名邀譽之念亦是私有計較利害之念
亦是私有迎合君上之念亦是私必將毁譽得失全不
計及只一念順理而行以俟天命此乃所謂誠也然必
敬而後能誠古之聖賢以主敬為本惟其主敬是以念
兹在兹不愧屋漏無慚衾影處處可以對天則不善之
念何自而萌乎既無不善之念則是一身之中方寸之
内有獲福之基無招禍之理焉有不荷神明之默佑而
順適暢遂者乎爾諸臣試遵朕言而行自然覺悟自有
效騐也總之為君為臣之道只有敬天勤民二端而用
人行政即在敬天勤民之内爾等每當頒祿受賞之際
咸感激朕恩不知朕之所以自奉與逮及大小臣工者
皆百姓之脂膏也君若臣共受百姓之奉養而於教民
養民之道漠不關心聽其失所清夜捫心何以自安尚
云可以對
天地而無慚乎吾君臣當共勉之
十二月辛酉
上諭内閣朕御極以来七年之中未遇日食之異今據欽
天監奏稱庚戌年六月初一日日食九分二十二秒朕
心深為畏懼想由朕之政事有缺用人敷治之間未為
允當或内外臣工不能敬謹奉職民情尚未舒暢以致
上干
天和垂象示儆朕寤寐之中時刻修省内外臣工等各宜
悚惕恪盡厥職共相勉勖以凛
天戒但期各矢誠心不必以空言回奏
雍正八年庚戌六月丁夘
上諭内閣江寧織造郎中隋赫德具摺奏稱本年六月初
一日日食之期江寧地方先期隂雨至午後則天色晴
明萬物共見日光無虧地方咸以為瑞特行奏賀等語
朕彼時即批諭切責隋赫德此並非爾職掌應奏之事
且以識見庸鄙之人而輕言
天象尤属誕妄又山西巡撫覺羅石麟奏稱太原等處濃
雲密雨日食不見朕亦降旨切加申飭矣從來
天象之災祥由於人事之得失若
上天嘉佑而示以休徵盖欲人之知所黾勉永保令善於
勿替也若
上天譴責而示以咎徵盖欲人之知所恐懼痛加修省於
將来也凡為人者受
天嘉佑而或驕矜縱肆怠惰前修則將轉福為災矣受
天譴責而或戒慎悚惕省改前愆則將化災為福矣此天
人感應呼吸相通之理朕所日日訓示天下臣民者況
天之錫福降災即如人君之賞罰也凡為臣者受賞一次
則終身當有奮勉感激之心受罰一次則終身當有儆
惕抱愧之意安有過後即淡漠置之俟再有賞罰之時
而復知感懼者乎雍正八年六月初一日之日食乃
上天垂象以示儆所當永遠敬畏勿忘兢業之心詎可以
偶爾觀瞻之不顯而遂誇張以稱賀乎山西地方偶值
隂雨不可以槩天下至隋赫德所稱江南日光不見虧
缺朕推求其故盖日光外向過午之後已是漸次復圓
之時所虧止二三分是以不顯虧缺之象昔年遇日食
四五分之時日光照耀難以仰視
皇考親率朕同諸兄弟在乾清宫用千里鏡四週用夾紙
遮蔽日光然後看出考騐所虧分數此朕身經試驗者
若果虧蝕不及分數則係欽天監推算之誤又豈可因
此而怠忽
天戒稍存縱肆之心乎康熙三十六年二月初一日日食
是時我
皇考降旨日食雖人可預算然自古帝王皆因此而戒懼
盖所以敬天變修人事也若庸主則諉諸氣數矣去年
水潦地震今又日食意必隂盛所至豈可謂無與人事
乎可諭九卿如有人事應修改者悉行奏聞
皇考敬
天之心誠切如此是以
上天眷佑本年即成蕩平噶爾丹之大功邊方寧謐中外
歡騰此即轉災為福之明徵也又康熙五十八年正月
初一日日食
皇考在宫敬謹齋肅
特命朕同諸皇子赴禮部衙門虔誠禮拜是日隂雲微雪
未曾顯見
皇考諭廷臣曰京師雖未曾見别省無雲之處必有見者
況日值三始人事不可不謹或有缺失之處諸臣應商
酌確議此皆我
皇考之垂訓子孫臣民者今見外省臣工中有因今年日
食不顯而生欣喜之心為慶賀之奏者甚属非理大違
朕心特諄切宣諭俾中外臣民共知之
八月己酉甘肅巡撫許容疏報積石關至撒喇城
查漢逹斯等處黃河澄清
上諭内閣朕從來不言祥瑞年來各省奏報慶雲醴泉鳳
凰芝草之属悉皆屏却惟務君臣士庶修德行義以承
天眷屢頒諭旨詳矣今年春降旨於河州口外地方恭建
廟宇以答河神福國佑民之賜而彼地河流即昭上瑞
顯著休徵益見天人感應之理捷如影響若求之不以
其道或以己事或出私心則不但不能感通且上干明
神之怒惟以公心為昭事之本必蒙
上天垂鑒而默佑之其益加勉勖夙夜敬謹以受
天恩
甲寅諸王滿漢文武大臣等以河州地方黃河澄
清合詞奏賀并請宣付史館垂示永久
上諭曰朕從來不言祥瑞諒王大臣等久已深知朕心朕
之祗事
上帝神明惟以公誠一念為昭格之本果蒙
上天垂鑒頻年顯示嘉祥觀公誠之感通神捷如此則懷
不公不誠之心者豈能逃於
上天之譴責乎朕心不但不敢矜誇且因此倍加乾惕更
願天下臣工士庶各矢公誠之念以受
上天之恩著照王大臣等所請宣付史館俾世世子孫臣
民恪遵朕訓以綿福澤
九月庚寅
上諭内閣今年八月十九日地動朕恐懼修省以凛
天戒並將夏秋以來朕躬静攝不能勤敬如前以致上干
天和引過自責曉諭天下今經一月矣地氣尚未全寧又
值兩次隂雨朕軫念露處之民恫瘝乃身未嘗不願與
之共此苦也惟是天地之災祥皆由於人心之感召朱
子曰吾之心正而天地之心亦正吾之氣順而萬物之
氣亦順然則天地之心安有不正者其或有不正乃從
人心之所感天地豈有降災於人之理也尚書曰作善
降之百祥作不善降之百殃善惡之報如影随形是人
人有感格天地錫福降殃之理遇災而懼上下貴賤當
同此心乃顯而易見之理也當地動之日朕偶先登舟
是以並未受驚即既動之後城内宫中及圓明園宫眷
子孫長幼内外侍從數百人悉皆安吉豈非
上天示儆之中仍賜護佑耶今者地動之象久而未定雖
當日曾經
皇考訓諭曰大動之後必有微動康熙十八年地動至一
月有餘又曾見書籍記載明成化時地動至二十三日
是地動經月之久亦向來之所有者然虔修人事以轉
移
天心必須君臣上下各殫其誠悃朕身居帳幕之中寤寐
悚惕寝食靡寧者已一月有餘矣願爾大臣官員士庶
兵丁等人人誠心感激
上天示儆之深恩返衷自問思過省愆不但惡事邪念急
宜掃除即怨尤抑鬱之心亦當屏絶則
天高聽卑必垂照察不但地土寧静共獲安居且可永免
上帝之譴責斷無再罹險阨之虞也朕非以地動之異諉
過於臣工黎庶也朕之平生先責己而後責人先自勉
而後共勉願天下臣民共知朕心
雍正九年辛亥六月壬寅
上諭内閣今年仲夏以来京師雨澤愆期目前甚覺亢旱
朕於宫中齋心虔禱尚未仰蒙
天降甘霖展轉思維從來
上天之錫福降災悉由於人心之感召尚書曰作善降之
百祥作不善降之百殃古人又曰福之至也人自生之
禍之至也人自成之盖
上天慈愛為心斷無降災於人之理其遭值水旱饑饉者
皆由天下人之自取所當恐懼修省以凛
天戒若因此而或生怨尤之心則其獲罪更大而為無忌
憚之小人矣朕深明此理時刻自儆切切冀望天下臣
民共修趨吉避凶之道以承受
上天之恩數年以来諭之詳矣今兹亢旱之象或由於朝
廷政事之有闕或由於臣工職業之不修或由於士民
心術之不善有一於此皆足以干
天和而致祲沴儻有無知小人不察人事感召之故不知
上天垂象之意狂肆冥頑敢生怨懟則乖戾之氣自外生
成
上天雖欲寬宥而不可得矣朕兢兢戒懼夙夜靡寧再四
推求欲得致旱之由急行改易凡属臣工均當撫躬自
思何處不能稱職何事應當獲譴一一省察而悛改之
至為士為民者雖無治人理事之權而舉念之純疵居
心之善惡
天高聽卑實垂照鍳苟無自作之孽必不遭難逭之條總
在吾君臣士庶各自捫心省愆思過勿推於他人而存
自恕之念勿諉諸氣數而忘儆惕之心則和氣致祥時
雨甘霖必仰邀
上天之恩賜勉之勉之著將此旨通行曉諭在京官弁兵
民人等咸使知悉其近京省分若有缺雨之處著一體
宣示
雍正十年壬子正月乙亥
上諭内閣京師自冬及春未得雨雪畿輔地方及近京各
省雖有奏報得雪者亦未普遍霑足因思上年十一月
十五日月食據欽天監觀候曾引占書燕趙旱禾麥有
傷之語朕心甚為憂懼擬於正月祈榖之期虔禱
上帝以迓
天和後因朕躬偶感風寒醫家奏請避風静攝是以未曾
躬親祀典此心愈加乾惕惟兹數月以来雨雪未降顯
係
上天垂象以示儆甚可畏也朕虔誠修省體察政治之缺
失以期仰格
天心大學士九卿等各宜恪慎齋戒至誠祈禱尤當洗心
滌慮殫職奉公以為敬
天祈福之本京師為四方輻輳之地民食浩繁更宜豫為
籌畫至於該督撫等各自敬謹修省外所属地方雨澤
之有無播種之遲早務期悉心訪察先事圖維儻二麥
歉收必思患預防勿使黎民有乏食之虞方不負朕之
委任儻有玩忽隐飾等弊經朕訪聞必加嚴譴内外大
臣等領此諭旨務在實心奉行不必以空言覆奏
五月丙子
上諭内閣商書曰天作孽猶可違自作孽不可逭此甚言
自作孽之不可也
天心仁愛必不作孽於人凡禍福災祥之來皆由人事之
感召而
天本無心也即如地方之水旱災荒必有所自或由於朝
廷政事之缺失或由於臣工職業之乖差或由於有司
教令之煩苛或由於民間風俗之澆薄有一於此皆足
以干
天和而致沴戾是以數年来每當晴雨不時朕必虔心修
省思過省愆切諭大小臣工戒懼悚惕以凛
天戒但思天下人民衆多良頑不一或有愚昧無知因饑
饉困厄而生愁怨之心者夫平時心術詐偽習俗乖張
仰蒙
上天垂象示儆而又不自改悔轉相怨懟竟忘
上天降罰之由来視為己身無辜而獲譴者背
天逆理莫此為甚朕即修省祈禱亦未必能代伊等觧免
而寬其罰也每見一州一縣之中相隔不遠而雨澤多
寡不均收穫豐歉各異此即顯而可見者朕並非諉其
責於天下臣民也臣職之有虧民風之不厚皆朕之過
所望天下臣民遵朕訓諭各盡其道以為敬
天之本偶逢旱潦逾加悚惕寤寐之中不敢有幾微怨望
不平之意如此則和氣致祥必能轉災為福思之勉之
八月己巳
上諭山東廵撫岳濬今歲春月東省郡邑雨澤愆期而兖
東二府為尤甚朕心憂慮遣官發粟糶賑兼施從前嗷
嗷待哺之民有所倚恃心志安貼豫順之氣感召
天和遂得連沛甘霖轉荒歉而為豐稔即目前之事觀之
益知朕平日切切以天人相感之理訓示天下臣民者
確乎其不爽也民為邦本食乃民天凡為官者思欲感
召
天和必以暢悦民情為本平時與百姓同其好惡不使閭
閻有抑鬱之情偶值雨暘之不均旱潦之將兆即據實
奏聞俾朕得早為百姓經營以為補救挽回之策在民
則當安分循理共敦善良偶遇災祲即思招致之有由
恐懼警惕不敢因困苦而生愁怨之心如此上下交修
官民胥勉將見和氣致祥災沴不作比戶享盈寧之福
矣勉之勉之
雍正十二年甲寅八月戊午
上諭内閣從來天人感應之理捷於影響朕自臨御以來
每遇水旱災祲即恐懼儆畏思政事之缺失虔加省改
不肯諉其過於臣民惟是
上天之降災往往畫地分疆廣狹不一有隣省俱獲豐登
而一省獨遭荒歉者亦有通省皆收而一府一縣或一
鄉一里獨罹災沴者此豈
上天有所厚薄於其間哉或由彼地之文武官弁政令乖
舛或由本鄉之人庶風俗澆漓其招致之由必非無故
不可不敬凛
天威上下各自省畏也即如雍正六年直隸通省地方收
成豐稔惟宣化府所属之宣化懷来保安三州縣交界
之處廣約四十里長約百里獨愆雨澤甚覺亢旱是年
冬月他處皆得瑞雪而此地獨少此必地方文武大員
不能妥協或無知愚民有干和氣之所致今年六月間
又聞宣化地方苦旱七月杪又有被冰雹之處其大有
如拳如鷄子者田禾多被損傷朕思冰雹雖北方所時
有而宣化鄉村被災獨甚為近來所罕見可見
上天垂象屢屢示儆於宣化者顯然若彼地官民或視為
氣數之適然而不知恐懼戰慄思過省愆是不知敬
天畏
天而為無忌憚之小人矣其何以感召
天和享百堂盈寧之慶乎著該部將朕此旨通行曉諭宣
属文武官員兵民著人人各自省疚共戴
上天垂象示儆之意以迓將來時和年豐之福
大清世宗敬天昌運建中表正文武英明寬仁信毅大孝
至誠憲皇帝聖訓卷八
