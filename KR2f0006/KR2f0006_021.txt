欽定四庫全書
大清世宗敬天昌運建中表正文武英明寬仁信毅大孝
至誠憲皇帝聖訓卷二十一
勵將士
雍正元年癸卯正月辛巳
上諭提督國家武功赫濯綏靖區夏用資專閫統率全省
將士俾黎庶諴和疆圉寧謐提督之任綦重矣當兹海
宇承平士卒狃於宴安不以兵革為事相沿日久營伍
漸弛非所以肅軍政飭戎行也爾等皆係
皇考簡用節鉞之大臣尤宜恪遵令典倡率所屬將弁簡
閱卒伍整理器械操演技勇平時討論軍實訓練精勤
乃稱節制之師折衝禦侮庶幾有僃無患矣夫儲糧裕
餉所以足兵食壯干城非為飽一人之私槖也乃虛名
冒餉侵漁扣剋視為故常以致朝廷恤兵養士之典止
供將吏肥家之計居心多慾自難彈壓下僚馭衆寡恩
何以振興士氣提臣職任拊循果能廉正自持無虛給
餉俾士飽馬騰有不感激思奮者乎至山海要區得人
最重爾身為大帥凡將佐偏禆果其智勇素著才技優
長肅紀律而輯兵民歴有成績之員或軍政薦舉或破
格題請皆當予以優擢如本係庸劣之弁徇情面受賄
賂始則權宜委任旋復列名保奏不特冒干名器必致
貽誤地方濫用匪人之咎其能逃於功令乎且設兵所
以衛民文武官屬殊途而轄兵愛民均有責焉如各執
己見不相和協勢必有縱兵虐民挾制長吏以逞威作
姦者在文臣豈容辭咎而提臣統領水陸重師管轄不
嚴調劑不力致文武抗衡兵民異視責更難逭書曰同
寅協恭和衷哉爾當一秉虛公和衷辦事嚴飭將弁於
所屬汛地實心捍衛勤緝姦宄俾居民安堵無虞地方
咸受其利益爾等皆勤勞素著效力年久之人
皇考屢加拔擢洊膺斯任朕祗遵成憲優遇大臣保全終
始爾等其各抒忠悃以無負朕愛養兵民之至意其總
兵副將參遊等官各有諭旨爾亦應詳細體察同心協
力共相策勵靖共爾位永奠封疆
是日
上諭總兵官國家幅隕廣大凡巖疆重鎮關塞要害之地
設立總兵俾之鎮守上承督臣之節制下樹將弁之表
率輯兵安民厥任綦重居是官者當以寧謐地方為念
嚴飭官兵廵緝姦宄儻有匪𩔖務必窮盡根株使宵小
無從潛匿良民得以寧居若平時漫無覺察日久必致
蔓延綢繆未雨之謂何武臣雖不干民事然保障捍衞
責有攸歸守此方即當軫念此方之民毋得視之膜外
縱兵肆擾至文武職任雖分盡心王事則一彼此和衷
同心共濟自不致貽誤公事况揆文振武經術同源善
於恤兵必善於愛民尚何至縱兵虐民失國家設兵衞
民之意乎總兵統轄營汛甚多當以訓練為先嫺騎射
整隊伍僃器械限期校閱勤惰嚴分賞罰明而軍政肅
隱然一長城矣所屬將弁兵丁智勇超羣則立登薦剡
武藝精熟則特拔戎行以之鼓勵軍士猶有古良將風
焉兵之所需糧餉最重給糧而扣剋則師旅有枵腹之
憂缺兵而不補則營伍有空虚之患總兵率先潔己嚴
飭偏裨毋得久懸兵缺以恣侵漁毋得剋減額糧以肥
囊槖則兵籍無虛士氣益奮有不收臂指之效者乎至
於馭兵之道務在寬嚴得中過寬則兵以怠玩而生驕
過嚴則兵以拘迫而滋怨能於嚴明之中隱寓愛恤之
意庶幾上下一心忠義自奮此又在爾鎮臣之善為運
用者也仰惟
皇考垂誡提鎮諸臣有曰韜鈐宜裕紀律宜明拊循宜至
訓練宜精又曰文武輯睦毋相抗衡軍民調劑各得其
平煌煌
天語勒於箴規久矣爾等皆係
皇考簡畀之人果能實心力行不致始勤終怠上負
聖訓朕心嘉乃成績必懋錫殊典如其徒擁厚禄虛縻爾
位既無益於兵民致有乖於令典國法森嚴朕不爾貸
也
是日
上諭副將參將遊擊等官朕惟國家兵制凡疆宇要地既
提督總兵統率鎮守又設副將參遊分列營伍遞相
鈐轄蓋從古治兵有大帥必有偏裨所以宣揚威武協
贊軍機收指臂之效奠磐石之安也爾等所屬地形有
險易兵數有多寡各宜預定練兵之法親校騎射嚴試
技勇簡拔驍銳更換老羸務令一營士卒人材雄健武
藝精嫺又時教以行陣使之步伐進退井然有法日演
月習氣壯心齊自成有制之師而無難折衝禦侮矣乃
有不肖將弁不勤訓練按籍徒有虛名責效毫無實濟
營伍廢弛為害最大究其弊由於將弁之貪利而廢法
一在冒虛糧而兵無實數一在剋月糧而兵有怨心上
虧天家之糧餉下朘窮卒之脂膏身司戎務而不能廉
正以服衆雖日示訓練之法誰為之踴躍用命乎爾等
遇有兵丁空缺即選力勇技精者補足隊伍至於馬步
各糧按期領給不得剋減分毫古之良將多以愛恤士
卒克建膚功投醪挾纊之風爾等宜知嚮慕焉官軍之
協守一方所以捍衞一方之百姓故曰設兵以衞民也
防亂於未萌緝姦於已發俾居民安家樂業共享昇平
自然受兵之利而不受兵之害儻或約束不嚴縱兵肆
虐誘賭放債恃強奪利甚至地方小警漫不防禦緝捕
以致姦宄滋蔓徒卸責於有司文武失和秦越相視殊
背國家設兵鎮守之意律法具在罪有攸歸至於爾等
簡用督撫中軍責任匪輕尤宜潔己奉公恪遵法紀至
都司守僃千總把總等員各有城守汛防之責亦宜努
力稱職自奮功名朕念爾等曾受
皇考選擢之恩自應保守前勞力圖後效果能整飭戎伍
允著干城之望朕自不惜寵以崇階儻若廢隳武僃侵
漁糗芻甚且妄執武官不惜死之言恣意逞威虐民生
事為害於地方王法森嚴决難輕貸
四月丁卯
上諭領侍衞内大臣八旗大臣等國家武僃關繫重大爾
等皆有訓兵責任昔
皇考常躬率士卒寓訓練於較獵之中
皇考騎射超倫士卒無不欽服各相鼓勵竝非爾等訓練
所致朕不能企及
皇考則訓練之事惟爾等是賴但訓練士卒有實心操習
者亦有虛應故事者若爾等按期較射以圖塞責不過
閒談飲茶而散則不但徒勞軍士爾等亦徒多往返何
益之有此皆朕居藩邸時素所深知者爾等能盡職朕
必全爾等顔面爾等亦宜全朕繼述之孝思嗣後爾等
務宜實心訓練比來軍士生計稍艱
皇考教養六十餘年
恩賚頻施無不周僃以天下之正供贍養兵丁如此外再
欲加增錢糧亦恐難給兵丁生計之艱其故雖多大抵
因奢侈所致爾等皆管轄兵丁之人應將平素守分者
加以優奬奢侈者加以訓飭則自知懲勸矣此事一時
亦難移易朕與爾等約以三年為期如三年後仍不能
改爾等之罪不止罷黜且一經罷黜勿希復用彼時勿
更怨望
六月乙亥
上諭領侍衛内大臣八旗都統等附近京畿等處駐防八
旗官員兵丁内儘有曾經出征效力者伊等竝無陞轉
之處應選其漢仗好人去得勞績宣著者給與陞階著
公同會議具奏
九月辛卯
上諭湖廣總督楊宗仁天下綠旗兵丁大率十分中有二
三分空糧為專閫大臣及將弁等所侵冒而老弱殘疾
不能騎射者復充當兵數徒令國家錢糧費於無用之
地夫武僃關係重大額設兵數不特緩急恃以為用竝
藉以防緝盜賊守護城汛豈可任聽將弁挑選隨丁一
無拘限今奉天等處將軍副都統官員俱令酌選數名
著為定額其提督總兵以下等官亦宜照例酌定各於
該管兵内查有不堪者亟應沙汰選擇年力精壯漢仗
雄偉者頂補嗣後營伍騎射須時加操演火器營兵在
春秋二季操演水師營兵在戰船操演其安營布陣進
退作止之法務令精熟盔甲器械船隻等項務令堅固
沿途守望煙墩之兵量增數名酌計幾墩令千把等員
輪流分轄不時稽察至山谷林麓近江濱海險僻處所
或有匪類潛藏亦未可定應派委參遊以下二員領兵
四十名時往廵哨更須嚴飭所領兵丁經過地方毋許
騷擾兵丁内有實能效力弓馬嫺熟者遇有把總缺出
即行錄用以示鼓勵其懶惰刁悍者嚴行責革以彰法
紀從前把總一缺提鎮將弁每將家丁及同鄉戚屬虛
冒錢糧毫無勞績者朦混佔補似此何以服士卒之心
今限一年内徹底肅清儻不遵諭旨仍蹈前轍定將該
管大臣及將弁等從重治罪爾封疆大吏各宜敬凛毋
忽
雍正三年乙巳五月壬寅
上諭直省提鎮等我
皇考聖祖仁皇帝優待武臣恩眷之隆自昔希比諸武臣
感激恩寵遇事奮力效命但平日居官砥礪操守撫恤
兵民之道尚多不及夫為將弁者雖貴乎材勇然使有
衝鋒破陣之才而不能潔己愛人撫綏士衆或至扣剋
貪婪人罹其害則與盜賊何異彼盜賊之肆行刧掠不
恤身命何嘗不勇惟因利人財物遂謂之為盜賊而法
在必誅勇不足稱即為可恥凡爾武臣務須廉潔持躬
奉法循令恤兵愛民綏輯地方遵國憲正所以重身家
也設或婪財貪利横生事端致干法網則地方既滋擾
害而法所不容國家又失一勇力有用之材豈不可惜
是知心存報國最在平日之愛恤兵民安靜守分耳若
至生事擾害之後雖或捐軀亦何所補從前縱有微勞
亦不足以贖此日之罪愆矣爾將弁當各輕目前小利
勉為國家梁棟垂名竹帛以圖光前裕後之功業可也
勉之戒之勿負朕諄諄告誡之意
十二月乙酉
上諭兵部朕君臨萬方中外一體有功必賞有罪必懲初
無偏黨之心亦竝不存依違之見前以羅卜藏丹津潛
行悖逆謀擾邊陲朕命將出師用彰天討滿洲綠旗漢
土官兵皆能奮勇争先克成懋績論功行賞恩所宜施
乃年羹堯以私昵人員冒濫入冊以致綠旗官兵議敘
至今駁查未定而土司功冊亦因之暫停朕心深為憫
念夫土司非比内地凡所遣調目兵皆預定名數按名
隨師無從虛冒其功績等第必當詳確稽查如四川屬
之瓦斯雜谷二土司部下目兵與三寨包坐之頭目所
部番兵皆屢年效力戰功尤多小金川土司湯鵬陜西
土司魯華齡於攻取桌子山時其目兵亦能戮力用命
似此邊遠番衆知效忠誠則其寸功必宜盡錄爾部查
照領兵官所報各土司功冊除各土兵已給賞賜外其
官目應各加以職銜仍予恩賞陣亾帶傷者照依綠旗
兵丁一體優恤務期均沾實惠仍將此旨下與該管督
撫提鎮轉飭各土司自兹以往尤宜益矢忠勤各安駐
牧嚴束部落不得滋事生非和睦族鄰不可恣行仇殺
尺地莫非王土率土莫非王臣番苗種類固多皆係朕
之赤子或有強悍不平各土司祗宜赴該管上司陳告
豈得任意戕殺以背朕好生保赤之念各該土官果能
凛遵訓誡則世守職土朕自加恩若敢恃功驕肆陽奉
陰違則國法具在亦斷不因今日之功賞更從寬貸也
雍正五年丁未二月庚申
上諭直省督撫提鎮等向例千把總俱由督撫提鎮拔補
往往以其家人長隨及私自效力請託夤緣之人補用
徇情面而無公道以致老弱不堪之人得受千把總者
甚多其所管汛地道路之遠近俱茫然不知而兵丁内
年力精壯技勇可觀者轉不能得一官職甚為可憫千
把總職掌關係營伍有稽查汛地管束兵丁之責又為
行伍出身之途若聽其因循冒濫何以整飭戎政鼓舞
兵心今定半年之限令該督撫提鎮將所轄千把總内
除曾經效力久歴行伍尚堪任使之人外凡有老弱不
堪不能稱職者秉公細加看驗考試盡行沙汰不可姑
容一人其所出之缺務將兵丁内年力精壯技勇可觀
之人從公選擇拔補不得仍蹈故習
十一月丁丑
上諭八旗都統等歴來滿洲人材壯健弓馬技勇罕與比
倫前令八旗查得親軍護軍内能開八個力以上硬弓
者現有一萬八千餘人昨朕在瀛臺考試天下武舉騎
射之後令八旗人等當衆人之前校射伊等所用之弓
自十八個力以至十三個力不等舉重若輕從容合度
衆武舉等咸驚異以為從來罕覩朕心甚為嘉悦著分
别賞給銀兩伊等藝勇超羣是其盡心學習之所致嗣
後務須更加勉勵演習熟練不可以弓力相爭尚將此
通諭八旗知之
雍正六年戊申正月庚辰
上諭値班侍衞及守衞護軍等滿洲舊制最重學習清語
近見挑選之侍衞護軍等棄其應習之清語反以漢語
互相戲謔甚屬不合且滿洲人等俱係
太祖
太宗
世祖
聖祖皇考之所留遺者當日耆舊大臣務以造就後進為
心每將學習滿洲本務努力上進之語時時教導今兵
丁直班之處彼此戲謔殊非善習嗣後各宜勉勵屏除
習氣以清語拉弓及相搏等技專心習學此爾等進身
之階國家亦收得人之效矣
雍正七年己酉正月戊申
上諭兵部各省守僃内有操守廉潔漢仗去得諳練營務
熟習水師堪用遊擊之員爾部行文該提督出具考語
分别水師陸路填寫年歲籍貫履歷照保舉副將參將
分定等第之例開列一等者咨部俟降諭旨再行調來
引見所保人員務期秉公據實毋得瞻顧徇私儻保舉
之後有改易前轍不思奮勵精進者亦照副將參將更
換等第之例咨部改定以副朕簡選任使之至意
十二月乙巳
上諭内閣國家設兵衞民所以安良除暴雖尚武勇之力
然必謹守法度顧惜廉恥不為犯法干紀之行始不負
朝廷豢養之恩可以有上進之望八旗兵丁國家所以
養之者甚厚偶有差遣征𠞰之事復加意體恤賞給各
項銀兩行糧之外復給坐糧所以籌畫其用度養贍其
身家者至周至渥矣為兵丁者自宜感戴國恩兢兢奉
法共知自愛以邀爵賞而沐寵榮況朕之訓飭教導者
至再至三豈伊等尚不知猛醒痛改惡習乎乃自藏回
陜之八旗兵丁四百名仍有沿途騷擾居民之事經撫
臣憲德兩次參奏共一百三十餘件似此負恩犯法無
知無恥朕實為伊等深愧之且其所得有限乃一時率
其獷悍之性不知檢束以至身投法網罪無可逃能不
愧悔況損人利己者天理之所不容強奪横取者國法
之所不宥爾兵丁等奈何惟利是貪而不顧天理不畏
國法為此可羞可愧之行乎今將該撫所參各款一一
開出竝降此旨著交與八旗及各省駐防管兵官員等
各抄錄一道每月傳集兵丁敬謹宣讀令其觸目警心
時時檢束恪謹遵奉
雍正八年庚戌四月丙午給事中王瓚疏言設兵
所以衞民每見督撫提標之兵駐劄省會地方自
謂大標平素欺壓良民挾制上官又或因公調遣
先有許多借貸求懇以致鎮協標兵聞風借口此
實臣見聞所及特行奏聞
上諭兵部從來教練兵丁之道固在乎技勇優長尤在明
曉禮義謹守法度聖賢所以著有勇知方之訓數年以
來朕軫念兵丁屢加恩䘏其該管官弁若有扣剋糧餉
者必嚴加懲治又為督撫提標兵丁等籌畫生息之策
濟其吉凶之用無非望其循理奉公以受國家之恩養
也但聞有數省兵丁驕縱之習難除傲慢之風未改而
湖廣為尤甚今見給事中王瓚所奏甚為詳悉切中兵
丁之弊此實該管官員之責著直省督撫提臣切加訓
誨嚴行約束儻有生事不法者即重治其罪毋得姑容
以長惡習如徇隱寬縱經朕訪聞必將該管官從重議
處該給事中雖稱鎮協之兵不若督撫提標之甚然兵
志易驕難分優劣該管官亦應時加訓飭儻蹈故轍咎
有攸歸著通行曉諭督撫提鎮等標共知之
七月壬申
上諭八旗武職大臣等武藝者乃滿洲之本務八旗大臣
有管轄兵丁之責理宜操練武藝習勞苦耐寒暑以及
疾趨超距撲跌等技留心諳習近觀大臣官員侍衞等
値班俱不親佩腰刀一味偷安又不操練服習勞苦儻
遇緊要處不能爭先獨使兵丁前進乎抑停留等待乎
且至彼時力不能支即懷奮勇之心亦屬無用安能使
兵丁克稱精銳乎從前
皇考每歲行圍令衆人學習技勇服習勞苦及朕即位仰
思
皇考付託之重八年以來勵精圖治未及廵幸郊外而武
職大臣侍衞官員兵丁技力亦漸不如前不可不急為
整飭嗣後八旗武職人員及各省駐防之武職人員年
未至五十五歲者勒限半年令各奮力學習一切技勇
若仍有自圖安逸不肻學習者或經朕調來引見或經
朕行幸時查出必重加懲治責革照違旨例治罪如有
學而不能者准其告退
雍正九年辛亥二月乙卯
上諭管理旗務大臣等朕因八旗兵丁不甚整齊曾屢降
諭旨命都統等善為訓練俾各兵丁俱成精銳乃至今
尚未整齊此皆都統等未嘗悉心訓練之所致也著傳
旨與八旗都統等於驍騎營兵内擇其年少無疾騎射
不堪不能滿洲蒙古言語之人滿洲蒙古每旗合派一
百名共八百名八旗漢軍合派二百名共一千名在西
厰子聖化寺等處設立一營令其學習一切技藝更於
驍騎營官員内擇其年少而行走怠惰者滿洲旗分各
派二員蒙古漢軍旗分各派一員令與兵丁一同學習
使人人皆成精銳至於八旗前鋒護軍内騎射稍優年
力精壯人材可觀而未經服習勤苦之人有願入其中
學習者亦著挑選一千名另立一營令其學習其前鋒
參領護軍參領副護軍參領護軍校之内有願與兵丁
等一同在彼學習者每旗各派二員此項兵丁諸處俱
不得差遣每日學習騎射所用之馬令伊等親身飼養
以習勤苦營内一概不許漢語惟習清語或蒙古語其
教習趨走超距及清語等事於索倫新滿洲烏拉齊内
挑選好者分為三四班令其教習至於總管二營不必
派委都統等著將領侍衞内大臣散秩大臣職名開列
朕酌量派委令其管理
雍正十年壬子正月丁卯
上諭八旗兵丁等兵可百年不用不可一日不僃帝王之
治天下未有不以明武僃為先務而兵丁之武藝亦未
有不勤加訓練而能有成者從來士農工商各治一業
苟不專心竭力則其業必不精況兵丁所司者皆戰鬭
之事彎弓挾矢冒鏑衝鋒非膂力剛強不能披堅執銳
非技藝嫺熟不能克敵宣威柰何怠惰苟安虛度歲月
不思國家設兵之本意不念自己專司之職業乎爾兵
丁等世受國恩朝廷愛養猶如赤子凡八旗將軍大臣
等多由行伍出身漸登榮顯爾等誠能立志向上奮勉
自勵勤加練習技勇可觀將來建立功勲馳名軍伍不
但本身有上進之階且光耀宗祖榮及子孫受福曷可
限量哉國家承平日久人人耽於安逸武僃漸弛今當
邊陲用兵是以降旨令勤加操演又念操演之兵若仍
輪流值班則其力難以兼顧而工夫未免間斷是以不
令該班俾得專心訓練又復給以飯錢資其食用無非
體恤爾等之勤勞也爾等各宜勉力學習如騎射長槍
之類必令純熟精強用成國家之勁旅以柔弱怯懦為
恥以安逸華麗為戒人之力量用之則日增不用則日
減如出城操練之際正可演習步行又何必騎馬乘車
徒多糜費嗣後果能仰遵朕訓努力向前且互相勸勉
鼓勵銳氣朕必聞知加以格外之恩賞如有不肖之徒
苟且怠玩甚至妄生怨言搖惑衆聽此不但藐視公事
自誤功名實為人心風俗之害經朕察出必以軍法從
事勉之勉之
是日
上諭八旗該班兵丁等目今軍興之際兵丁等訓練操演
甚為緊要若以操演之兵仍令照舊該班則訓練未有
專功技藝難以純熟是以特加挑選令其每日操演將
爾等分作兩班輪流當差所以使操演之兵得專心學
習也然人果有上進之志何時不可黽勉何地不可學
習即如爾等換班之時原可練習技藝雖該班之地不
便演放槍礮而拉弓相撲舞棍趨走等技藝在領班之
大臣官員未嘗不可訓練爾等愼勿以未經入選不在
操演之列自甘懦弱而不勤加訓練也夫該班與操演
俱係一體出力且操演兵丁如有缺少自必於該班兵
丁内挑補則爾等不更當奮勉乎現今雖將爾等分為
兩班較前稍為勞苦然較之軍前之人則勞苦又相懸
絶矣數年後仰邀
天眷大兵凱旋之時爾等差使仍得暇豫從容儻目今不
思黽勉但偷一時之安以致技藝生疎則日後必為無
用之廢人國家經制錢糧豈有養贍廢人之理如有此
等無知不肖之徒一經查出除革退錢糧外仍從重治
罪
三月戊寅
上諭兵部向因武員養廉不敷以致扣剋兵餉是以酌定
親丁名糧以為養贍家口之費又因營伍公用無資定
有額兵百名准抽二名之例似此曲加體恤無非施恩
於弁員使應有之兵數再無虛冒以收戎行之實用也
近聞各省中尚有數處不能全除空糧之弊或於親丁
名糧之外仍有家人長隨頂名支領者又有字識匠作
之𩔖亦得濫充額數暗佔兵糧者且或游手之輩賄求
濫充而勇力之人轉不得入選每遇調撥差用則委靡
退縮不耐勞苦前歲湖廣提標曾以兵丁二百名調補
鎮筸四營其中逃避者即已過半又如援𠞰黔苗時提
標兵丁往來鎮筸六里等處跋前疐後行役維艱國家
歲費帑金養一兵期獲一兵之用若實存之名數既有
空虛而在伍之兵丁又復怯懦不振則所謂武僃修明
者安在乎著該管大臣用心稽查勤加訓練務將陋規
永革諸弊悉除毋得溺於積習苟且因循負朕委用儻
屢經訓飭之後仍有不知悛改者定當加以嚴譴
雍正十一年癸丑正月丁亥辦理軍機大臣等議
准署陜西總督劉於義奏駐劄陜西省勇健營兵
丁其中多驕悍不可用之人請令總兵周一德等
甄别挑汰遞回原籍
上諭曰朕前以各省民人内必有人材壯健技勇可觀願
為國家效力以圖上進者是以特降諭旨令各省督撫
召募揀選送京訓練以僃軍旅之用伊等如果能奮勇
出力建績立功將來俱可為干城之寄故疊加恩賚於
應募後即各給守糧一分贍養家口到京後撥給房屋
居住月餉銀米從優給發起程赴陜又各賞衣裝路費
銀兩暫令駐劄近邊地方以候差用俾伊等各展效力
之心竝圖進身之路是朕加恩於勇健兵者至為優渥
伊等各自揣量實為過分乃其中多有放縱驕悍生事
不法者上年到京即不安本分肆行爭鬭及令赴陜沿
途又復生事騷擾該督撫曾具摺參奏而駐劄甘州之
後竟有私自脱逃之人陳天培又經具奏此等無賴之
徒固由各省督撫不愼重揀選濫募充數總統大員不
能嚴行約束整飭教導而在伊等受恩而不知感自甘
廢棄冥頑惡劣即令調赴大營亦不可用著總兵周一
德即行甄别挑汰遞回本籍交該地方官嚴加收管不
令出境生事若有心懷怨望捏造浮言并恃強肆横鬭
毆不法等事該地方官立即拘拏禀知督撫提鎮一面
奏聞一面按法究治至於挑存可用之人俱應感激朕
恩遵循法紀嗣後益加黽勉努力戎行以圖上進朕必
加以恩澤著將此旨曉諭知悉
六月丁巳
上諭兵部武弁中熟習水師之人甚為難得該管大臣若
不於平日留心儲養何以收人地相宜之效每見督撫
提臣中有將熟習水師人員題請調用陸路者此皆未
曾周詳籌算之故著通行傳諭嗣後細加體察若在水
師中平常而長於陸路者准其調補若係長於水師之
員俱留於水師題補不可因陸路需人輕易改調以致
用違其長從前有如此誤用者可查明題請改調向後
部中推陞之缺亦著該部聲明請旨
十一月辛丑
上諭兵部從來將僃之選務須精悍之材雖目不識丁而
膽略豈關文采縱貌非出衆而義勇無礙麤疎蓋整肅
部伍委寄干城矢奔走於疆場甘勤勞於行列類非薄
具聰明小有才幹者之所能為而勁健渾樸氣盛力充
之裨弁所當略短取長加意造就以儲將材以重武僃
者也近見各省督提等保題引見之大小弁員除軍功
勞績外大率以明白勤敏才堪辦事註考朕親加簡閱
竝逐一詢問奏對便給者有之才具明晰者有之而人
材雄偉技勇超軼者曾不數見豈明白勤敏即可為將
材而才堪辦事即所謂武僃耶嗣後該督提等凡保題
將弁務重弓馬兼選漢仗全材難得實效須收如仍有
以軟弱而謬稱熟練以機巧而謬稱通逹濫行保題者
是重違朕訓膜視封疆矣定將督提等嚴加議處
雍正十三年乙卯三月甲午
上諭兵部國家設立兵丁原以充緝盜安民之寄廣東為
濱海巖疆武備尤宜勤練不應少有廢弛查通省兵丁
共計七萬餘名不為不多歲費俸餉將及二百萬兩國
家養之者不為不厚乃近年以來朕留心訪察粤省兵
丁怯懦退縮者多奮往用力者少曾有客船被刧盜止
八人汛弁兵丁一任事主喊救閉門不出又廵哨私鹽
不能擒捕屢被打傷搶去器械此朕訪聞甚確者同一
廣東之人而為盜賊私梟者則強悍無比其食糧入伍
者轉怯弱不堪皆由將僃選募時多憑兵家子弟親戚
夤緣充當但取其應對熟嫺趨蹌便捷不但民間強壯
勇敢之人無由入選即餘丁中之勇健而質樸者亦棄
而不錄以致營伍之中習尚虛文全無實濟此乃戎政
之最有關係者著廣東督撫提鎮等嚴飭所屬將弁痛
改從前陋習嗣後募補務取強健勇敢之人時加訓練
申明賞罰如再有遇賊退怯等情必重懲以示儆其現
在老弱之輩濫充營伍者作何沙汰募補之法著該督
撫提鎮等秉公妥議辦理倘仍蹈前轍者經朕訪聞必
將督撫提鎮及大小將弁分别嚴加議處不少寬貸
大清世宗敬天昌運建中表正文武英明寬仁信毅大孝
至誠憲皇帝聖訓卷二十一
