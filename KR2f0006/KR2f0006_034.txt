欽定四庫全書
大清世宗敬天昌運建中表正文武英明寬仁信毅大孝
至誠憲皇帝聖訓卷三十四
褒忠節
雍正二年甲辰十月癸未
上諭九卿詹事科道等朕惟周禮有司勲之官凡有功者
書名太常祭於大烝祭法曰以死勤事則祀之凡以崇
德報功風勵忠節也
太祖高皇帝肇造鴻圖
太宗文皇帝式廓區夏
世祖章皇帝奄有萬邦自創業以至定鼎將帥之臣致命
立功者不少
聖祖仁皇帝臨御六十一年中間殱滅三逆永清朔漠以
及平定西藏臺灣雖天戈所指如疾風振槁而師旅之
臣捐軀馬革及守土之官見危授命者所在多有邇者
青海蕩平西域效順然自用兵以來將士奮勇前驅亦
有殁於行陣者此皆盡忠報國之臣朕甚嘉之亦甚憫
之當於京城建立祠廟春秋妥侑其偏裨士卒力戰敵
愾舍生取義者亦附列左右用以褒崇大節揚表芳徽
俾遠近觀聽勃然生忠義之心於治道亦有裨益仍令
翰林官纂其籍貫事蹟各為立傳彙成一編垂諸永久
爾等悉心詳議具奏
雍正七年己酉五月壬戌
上諭内閣自本朝開國及平定三藩廓清朔漠以來褒忠
錄功之典最為優渥凡文武官弁兵丁之效力行間著
有勞績及臨戎致命遇敵受傷者皆赤心報國之人朝
廷沛澤加恩惟恐不速乃近年以來部臣辦事遲緩因
循往往因一二事之駁查遂將衆人䘏賞之典俱致淹
滯卽如陜甘川省從前攻剿南川北川青海桌子山等
處之文武官弁兵丁已經查核明晰應行䘏賞議敘祗
因青海等處功加冊結内有原任廵撫王景灝同知張
梅革職離任所造冊結無印可鈐部議駁查以致南川
等案䘏賞之處一并稽延經朕訪察而後知之夫官弁
例應議敘者不得早沾國恩固為不可而陣亡受傷人
等遲至數載之後尚未邀帑金之賜尤可憫惻著該部
速行䘏賞議敘嗣後凡有出兵加恩之案其中若有應
行駁查者止將應查之人扣除俟查明補給不得因一
二人之行查而稽遲衆人應得之恩典將此永著為例
又如從前進藏出征之官弁兵丁若有預借銀兩而本
身陣亡或在軍中受傷病故者除照例䘏賞外其所預
借銀兩槩免追還
十月己未
上諭禮部雲貴廣西總督鄂爾泰忠誠體國經理苗疆勳
績懋著伊曾祖圖捫於開國時奮勇陷陣效命疆場忠
節炳然垂先衍慶積於其孫鄂爾泰為不世出之良臣
祖孫忠良後先輝映朕甚嘉焉今鄂爾泰奏稱曾祖圖
捫與祀昭忠寺牌位列銜佐領請將苗疆議敘之案移
賞曾祖祖父誥封等語著將鄂爾泰之曾祖祖父俱照
總督加内大臣兵部尚書職銜給與一品誥封其昭忠
寺牌位改書新贈之銜入於大臣之列鄂爾泰苗疆之
案仍著議敘
十一月戊寅
上諭内閣從來開國之初必有從龍之佐或闢疆拓土茂
建崇勳或陷陣衝鋒捐軀殉節至於承平之後伐叛討
逆其抒誠宣力之臣壯猷忠節竝足以垂光竹帛流譽
無窮為人上者無不存篤念忠勳之心於本身厚加贈
䘏尤切望其子孫克紹前徽永受優待功臣之澤為之
子孫者自當謹守家風努力奮志砥礪廉隅世世為國
家有用之材以繼述先烈卽或貧窶不能自振國家自
必加以恩澤周恤其身家而不至於困苦無依也乃功
臣之後往往有不肖子孫自甘敗類或謀私結黨欺君
誤國或貪贓壞法虧空國帑陷身刑辟以致發遣遠邊
妻子入辛者庫在國家之法雖宗室懿親亦不能曲為
寬宥豈能於忠節之子孫别開寬假之路乎此等之人
不念先人之心跡以致深負國恩非惟不忠更兼不孝
其祖父有知亦應深惡而痛絶之且國家遇此等人寬
之以恩則法有所不伸置之於法則情有所不忍為君
者實處兩難之地其人之罪尚可言乎然伊等忍於負
國而併忘其先人朕豈忍不念舊勳而不推恩及其後
裔上年降旨令各旗將功臣之子孫内有犯法問罪及
虧空拖欠者一一查出具奏今年各該旗陸續查奏前
來朕詳加披覽斟酌情罪或其中勳節之後嫡派止此
一二人者如施世驊等共六十二員名下應追未完銀
共五十四萬六百九十五兩金五百兩米一千七百二
十一石此各項錢糧俱係國家公帑非朕所得私自用
恩豁免者著將内庫銀兩照數撥補代為伊等完項其
或擬以充發監候及妻子家屬入辛者庫等罪者槩行
寬釋凡此邀恩宥貸之人皆當捫心自愧刻骨銘肌并
勉其子弟遷善遠辜毋或仍蹈故轍倘有過犯豈能再
邀倖免凡屬忠節之子孫皆當以此為戒共加奮勉倘
因此次格外之恩或生玩法之念是朕之加恩不能勸
人為善轉至導人為非矣豈不重負朕念舊褒忠之至
意乎凡此寬宥人等倘有貧乏不能自給者准其於該
都統處具呈俟該都統奏聞朕當另加恩䘏以存養之
雍正八年庚戌六月乙丑
上諭宗人府怡親王第三子弘暾朕指配富察氏尚未婚
娶而弘暾病故富察氏聞信卽慟哭截髮至王府懇求
持服守制彼時怡親王不允富察氏於門外跪哭以夜
繼日王始終未允并未遣人與彼一語王之意以王子
已故不忍再誤富察氏之終身也乃富察氏歸至母家
持服守節二年以來之死靡他今年吾弟薨逝富察氏
又至王門悲慟銜哀懇求服孝從前之事吾弟竝未奏
聞今王之管事人員以應否准其服孝奏請朕始知之
遂降旨准伊服孝令進王府諭王妃收以為媳富察氏
以幼年之女能知大義矢志栢舟其情可憫其行可嘉
弘暾身後一應禮儀俱照貝勒之例著於弘暾親姪内
以一人為弘暾之嗣卽襲封貝勒令富察氏撫養俾其
無子而有子以彰節女之厚報焉
七月戊寅
上諭内閣國家效忠宣力之臣勳績茂著必膺崇報之典
令其世享烝嘗雍正二年朕已敇建昭忠寺自開國以
來致命立功盡忠報國之儔皆得春秋妥侑世世血食
顧念古者大烝之祭凡法施於民以勞定國者皆得竝
列祀典永受明禋則我朝名臣良弼其經邦佐治黼黻
昇平者皆祭法所必登朕欲為之建立祠宇久矣卽如
怡親王之精白一心忠誠體國勳在
社稷澤被生民其功德隆盛又豈一切效忠宣力者之所
可比倫乎洪惟
太祖
太宗創業垂統厥有一德佐命之良
世祖撫綏萬邦實多奮庸熙載之彦迨我
聖祖臨御六十餘年其間良臣碩輔後先相望據朕所深
知者舉其一二如大學士公圖海公頼塔大學士張英
尚書顧八代馬爾漢趙申喬河道總督靳輔齊蘇勒總
督楊宗仁廵撫陳璸等持躬正直奉職公忠或垂節鉞
之勳或勵冰霜之節俯仰無愧為朝野所共欽終始不
渝無瑕疵之可指似此等靖共爾位不愧古大臣之風
者正不乏人旣樹羽儀於一世宜隆爼豆於千秋且使
世世為臣者觀感奮發知所慕效羣以臯䕫稷契共相
期待則明良喜起之盛朕於斯有厚望焉著於京城内
白馬關帝廟之旁選擇吉地特建廟宇命名賢良祠春
秋以時展祀其應入祠之員著内閣會同該部確查本
朝滿漢文武大臣才德著聞完名全節者詳愼開列具
奏請旨將來繼起之臣亦併得沾被恩光永為盛典
十一月丁亥
上諭内閣各省選拔生員到京朕俱特派大臣秉公考試
分别等次進呈前有湖北應山縣生員楊可鏡一卷文
理荒疎經部議照例革去選拔頃朕聞楊可鏡乃明臣
楊漣之元孫昔順治四年楊漣之子楊之易為江南松
江府同知遭提督吳勝兆之叛捐軀殉難忠節凛然蒙
世祖章皇帝之恩優加贈䘏此卽楊可鏡之曾祖也朕思
楊漣父子兩世忠義其後嗣子孫若稍能自立品行無
虧雖文藝不工亦當格外造就楊可鏡准作選拔赴國
子監肄業仍著禮部帶領引見
雍正九年辛亥正月乙亥
上諭大學士等凖噶爾賊人乘我西路軍營不備傾其醜
類犯我卡倫盜赶駝馬總兵官樊廷等領兵二千轉戰
七晝夜擊殺賊衆又將盜去駝馬牲畜奪回樊廷忠勇
冠軍頗得勝算總兵張元佐副都統綽般台吉衮布三
等台吉定匝拉錫領兵應援奮力夾攻大敗賊人副將
張朝良以孤軍被困而能全師出圍凡此將弁皆見義
能勇致身效力均屬可嘉樊廷著賞銀一萬兩給一等
阿逹哈哈番張朝良冶大雄俱著賞銀五千兩給拜他
喇布勒哈番張元佐綽般俱著賞銀三千兩給拖沙喇
哈番台吉衮布著封公爵三等台吉定匝拉錫著授為
扎薩克一等台吉其餘有功將弁俱著大將軍岳鍾琪
查明奏聞加恩從優議敘再著署内務府總管鄂善馳
驛前往肅州於軍需銀兩内動支十萬兩令大將軍將
此番出征弁兵等查明戰功等第按名賞給至陣亡將
弁兵丁分晰查明造冊具奏從優賞䘏該督撫動用正
項錢糧於安西地方建立忠勇祠將陣亡之將士等設
造牌位致祭俾義烈將士永遠流芳以示朕崇奬忠勳
之至意
甲申
上諭大學士等凖噶爾賊衆侵犯西路汛界盜竊駝馬乘
我不備事起倉猝其力戰克敵者甚屬可嘉而授命疆
埸者尤為可憫前已降旨令建忠勇祠春秋祭享以表
忠節矣兹應賞給世職令其子孫承襲永誌恩施副將
徐宗仁著給與拜他喇布勒哈番守備劉貴才劉芳雨
李國勳俱著給與拖沙喇哈番其應得䘏典仍著該部
察例具奏千總王大謨徐維新外委把總方正劉世勳
俱著該部從優議䘏此外如有應加恩䘏之弁員俱著
大將軍岳鍾琪查明具奏凡陣亡兵丁於䘏賞定例之
外俱倍加賞賜其隨役人等有受傷亡故者照兵丁䘏
賞定例給賞朕今以酒三爵遥酹陣亡將士著署内務
府總管鄂善將酒齎往軍營凡陣亡將士每名以羊一
隻奠祭宣朕憫惻傷悼至意朕不得已而用兵本期全
師克敵不損一人乃為至願豈必捐軀致命始稱效忠
報國乎今此陣亡弁兵朕雖加恩優䘏而惻怛不忍之
念愈覺難釋於懷著鄂善將朕諭旨徧行宣布令衆知
之至所賞賚銀十萬兩鄂善至軍營時或與大將軍岳
鍾琪或與護大將軍印務紀成斌分别將弁兵丁建功
出力之等次秉公賞給務使均霑恩賜以示國家酬庸
奬勳之令典
雍正十年壬子二月辛邜
上諭内閣我朝從前文武大臣持躬正直奉職公忠樹績
建勳完名全節者朕已降旨於京師賢良祠永遠展祀
以彰令範因思外任大臣鎮撫封疆宣猷布化忠勇效
命威愛宜民其政績卓然可紀者若於身故之後建立
賢良祠俾得永膺祀典旣足慰兵民懿好之公亦足為
後來居官者之勸如近日之將軍蔡良提督張起雲總
兵蘇大有魏翥國皆素有賢聲勤勞王事而殁於官者
允宜在賢良之列著直省各於省會之地建立祠宇其
與祀之人卽從近年為始向後凡有應請入祠者該地
方督撫於一人各具一本請旨不必彙奏
五月庚辰
上諭兵部去年六月凖噶爾賊夷犯我北路弁兵奮勇進
𠞰遂致失利其效力之官員兵丁已降旨軍營著優加
賞賚至於陣亡之大臣官員兵丁今據大將軍順承親
王詳查造冊送部此陣亡人等皆荷國家歷年養育朕
原欲伊等建立偉功以膺國家重賚伊等世受國恩篤
思報效勇往直前以致身陷疆埸雖誤入危機而致命
效忠誠切可憫朕自聞報以來至今中心悽惻難釋於
懷著交該部按冊詳查應加贈廕及祭葬賞䘏之處照
例分别詳議具奏
雍正十一年癸丑正月戊戌
上諭内閣大定副將楊馥統兵擊賊奮勇先登為暗鎗所
傷其忠義之氣甚屬可嘉伊子楊恒新現在軍前技勇
頗優亦甚有志氣著授為遊擊不必在軍前效力遇有
遊擊缺出卽行題補平越營遊擊羅資衮以帶兵應援
勇往被害深可憫惻伊子羅雲標現在隨征效力著授
為守備該督等酌量題補至楊馥羅資衮應得䘏典俟
事竣題報到日仍照例賞給
大清世宗敬天昌運建中表正文武英明寬仁信毅大孝
至誠憲皇帝聖訓卷三十四
