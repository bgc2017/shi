罪惟錄志卷之三十一
數志搃論
理窮而數禅之天地不能違也古今尚燭計吉凶之故易
乃預占之事𧺫于極細而萬物之情繫焉周之初興謹權
量審法度先於諸善政正以其細而所關最鉅也惑亂之
世吏之蠱民大率以無制行其漁獵其最大者土田乾没
幾于半他更不可曲指而盛衰向背以分明季遼餉之加
不能以數欲以疑計亂庖犧之一畫豈可得哉
數志
凢分寸尺丈引名曰五度天以三百六十地以捌拾一是
為度始
古以百升為一斛是即後世所為一石也嗣改五斗為一
斛取其輕而易舉實古斛之半也按米一石重百二十斤
正合四鈞為一石之說然各處多寡不同楚中尤浮常額
两足平移十二步准是五弓盖一步准二尺五寸也凢八
百六十四步合三百六十弓准二百十六丈足是為一里
畆法古今不同漢書塩鉄議曰古以百步漢以二百四十
步為𤱔明俗語横十五䜿十六一畆足盖以十五乘十六
正合二百四十之數如漢法若古百步以明弓准之當四
分彊耳古一夫百𤱔當眀四十一𤱔也
家語云布手知尺布指知寸舒肱知尋盖用手拇指距中
指一乂為尺兩臂橫長剛八尺為尋中指中節有二紋准
上一紋為寸後世营造尺准下紋不知始于何時搃之以
古准今每尺當今之七寸七分耳然亦其大略也人身長
短與兩臂橫衡適合是人生四方不差分毫長短殊則指
臂皆殊何足為准程子言十尺當今五尺五寸弱然則文
王十尺止五尺五寸湯又䧏之是最短不足異矣應以寸
七分為准頋裁縫尺較营造尺多二寸至江以北或竟多
营造尺六寸許亦各處不同
明官斛制夲于宋相賈似道元至元間中丞崔彧上言遵
行口狭而底闊傾倒無滯遂歴代用之
相傳國初刑部尚書開濟以冊書易於增改遂以一二等
數加添茟畫爲壹貳叁肆伍陸柒捌玖拾伯仟萬京省通
行或曰此法始于宋邊實云
逆瑾用事賄賂通行諱一千爲一干一万爲一方至于江
南衙門胥役每折十爲一常以十錢爲率
罪惟錄列傳卷之三十一
叛逆列傳
邵荣(趙継祖)
邵榮以功歷官平章嘗敗周兵於餘杭奉命救處州苗乱
圍湖州不利破其援兵荣勇悍善戰與太祖同起兵恩誼
特厚自平處州益驕蹇出怨言元至正二十一年與趙継
祖謀叛伺上閱兵三山門設伏欲起會大風猝發吹旗觸
上衣不觧上疑他道還為宋國興所告帝親鞠之得實為
涕泣與訣㐲誅継祖濠人初隷滁陽王麾下為太祖所親
信取鎮江克常州攻江隂歴陞院判
論曰与布衣恩誼不薄且無所激而太祖兵威頗振
何所恃為固問設伏三山無耳目環集者
乎或寕之告&KR1134;災異不寔也親鞠何求而不
淂矣
蔣英劉震李佑之賀仁德
蔣英劉震苗軍元帥也初隷楊完者麾下太祖下金華時
完者見殺来就欵俾城守元至正二十二年叛殺參政胡
大海及其子關住郎中王愷總𬋩高子玉䓁脇同僉寗安
慶院判張斌從乱典史李斌懷印走朱文忠遣元帥何&KR0621;
明等馳救兵次蘭溪賊懼掠城中子女降周與潘原明協
守杭州及原明㕥城降太祖命懸大海像刺英震心血㕥
祭之
李佑之賀仁德亦苗將與蔣英䓁同部旣降大海令守處
州金華約同日起於是叛殺院判耿再成總制孫炎
知府王及朱文文忠遣元帥王佑屯縉雲遏其
横溢會上遣平章邵荣討賊戰仁德扵劉山敗之佑之自
殺叛黨悉誅
論曰英震䓁係苗軍族類異易形恩怨其狂鷙也
性也佑之䓁相因而𧺫則初之並遣金處誤恃為
犄角而失之哉
熊天瑞(周遂)謝再興王宣(迭里迷失喬僉判宗玉相)張良臣
熊天瑞湖廣荆州人以楽工乘乱聚兵從天完掠江湘後事
陳友諒攻䧟&KR0916;江吉安及贑州以參政守贑兼統吉安南
安南䧺韶州諸郡署其幟曰無敵自称司徒平章軍國重事
元至正二十二年降將孫夲立守吉安天瑞攻破之夲立
見殺大都督朱文王戰𣸪之漢犯江西檄其兵不應友諒
死偽遣子元震往援不果至意圖廣東以舟師下胥江元
何真逆却之還贑常遇春鄧愈搃兵合討不克環困之令
汪廣洋馳諭不省明年援絶粮盡使元震詣軍門乞降盡
献其地帝戒諸將善伺之果奔士誠為士誠製礟
多中傷石盡廟甓砌為礟具及城破執伏誅
吳元年茗洋賊閻遂歸欵𣸪叛討斬之
謝再興以故舊從渡江長女妻朱文正次適徐達子出都
督諸全所信用左右總𬋩萬戶糜與王二人潜販鬻杭州太
祖以其洩國事誅之召再興還京師而使李夢庚以参軍代
之久之上𣸪令再興往守元至正二十三年夏四月再興
忿夢庚出已右遂叛殺知州栾鳳鳳妻王以身蔽翼鳳并
見害執夢庚降周導寇東陽敗去尋与弟謝伍為士誠守
餘杭朱文忠䓁合兵圍之使人紿伍爾兄以小隙外走非
爾罪早歸命可以不死伍乃與弟姪五人出降與再興皆
磔市
王宣興化縣人元末為司農掾會黃河决自請以都事治
河工成授招討使走芝蔴李復徐州授義兵都元帥歴鎮
沂州已陞宣及其子信俱為平章洪武元年大將軍北伐
帝以書諭之不省逹師抵城下使梁鎮撫入說之已約降
緩攻待之梁旣還宣復閉門拒守達怒攻之急乃出降子
信方出募兵逹令宣手書招其子子不從與兄仁走山西
宣伏法是年已降故元留守迭里迷失謀作乱玉田知縣
史瑯發之就法又濟南喬僉判降復叛討平之明年故元
降臣宋以兵散謀乱河南同知徐麟詗得其期先
期彂平之
張良臣係思道弟為元守慶陽與李思齊相唇齒洪武元
年思齊以臨洮降思道懼嘱其弟留守而身跳寕夏為王
保所執良臣聞之請降太祖方馳諭大將軍逹良臣兄弟
譎詐母為所中達遣右丞薛顯往受降良臣杲佯郊迎而
夜襲顕顯走脱達怒圍慶陽嚴城下良臣父子方聣井𣣔
下指揮朱杲持之出送大將軍正法
論曰天瑞自大故傲而再興胡以肺腑輒亦二不知天
併不知人矣興良臣之偽降可無責也而亦名之為叛
所為義不可不正者歟
玉琳蘭秀曹真
玉琳新塗縣僧也洪武中與其黨楊文魯尚敬䓁聚衆為
亂建元天定未幾官府捕誅之
蘭秀昌國縣山民也洪武中偶掘得方國真舊印遂妄自
大聚衆衆爭附之破象山縣縣民蔣公直王剛甫等伏義
兵東祥山誘賊中伏擒斬之詔賜公直白金百二十兩
曹真廣東海寇也洪武中作乱勢甚横官府不能制延安
侯唐勝宗南䧺侯趙庸合討平之又平浙寇吳達三葉丁香䓁
論曰天命有歸反側子徒不自活玉琳䓁三人而外沅
陵向珍八縣饒一箴楽安俞勝真州王昭眀惠安陳
同綏寕縣天祐浦城李清鄖城易文通高州何均善
川中田大蟲彭普貴程鄕鍾文遠惠州謝以青英德周
廣生海陽曾承蔭韶州郭曰輝龍川蘇文山河南朱黃
頭黃田袁萬山雲都夏三蒙化高天惠會同王漢階文
千戶張者光後弄衆洪武中總之不能為乱者也故不
為傳永楽中浙之麗水周叔光福之政和王均亮䓁叛
楊荣曰此愚民攫食急之未易獲且堅其為盗之心遂
撫定之
曹欽(叔吉祥)
曹欽者正綂間太監吉祥之從子也吉祥不知所㕥進常㕥
都督監麓川軍功弟整世錦衣衞副千戸姪鉣世錦衣衛
指揮僉事奪門功與石亨竝見寵用而封從子欽昭武伯
卽以為嗣子又官其兄鐸從兄䥧皆都督吉祥為人煦煦
小惠不識文墨時恐事歸司禮贊上顓任内閣籠内閣附
已不如意輙中之尋與石亨爭寵利短亨上前亨曰卽内
外惟爾我胡自二吉祥悟與亨相結驩表裏彗星見言官
張鵬䓁以吉祥與亨䓁致之率臺臣論奏吉祥䓁欵内閣
徐有貞李賢主使牽帝衣哭曰奪門時出萬死立功鵬内
官永從子永誅非罪曲承内閣殺奴奴死矣上為下有
貞賢獄尋謫外益更箝制言路令御史給事中年三十五
以上者畱任以下者調外三十六人會風雹之变乃止自是
吉祥與亨出入禁中侮上弄權上心久厭之已而亨伏誅
上并韋曩所冐功官而吉祥所庇諸達官如故錦衣指揮
逯杲始亦由吉祥進旣為上覺察石曺兩家隂事急吉祥
益結諸逹官為死黨欽慮旦夕不測悒上有異志偶問客
馮益古有宦官子弟為天子者耶客曰君家魏武中官節
之後欽大喜出其妻行酒馮先生然未有以發也錦衣百
戸曹福来欽家奴私出貿昜欽追獲箠椘之幾死言官劾
欽擅治軄官不奏送法司與私令家人出不給文引三者
皆罪上姑曲赦之而下諭公侯駙馬伯等官母蹈此轍欽
懼不免杲復伺欽甚廹扵是與其兄弟都督&KR3249;及鉉從兄
䥧若其黨逹官都督伯顔也先䓁數十人謀曰縣官持我
急不發者行為石彪續矣會鹵人邊上令懷寕伯孫鏜綂
京軍出欽密約掌欽天監太常少卿湯序為選日庚子昧
爽上視朝榮遣先一日欽分勒死士番漢軍五百餘人約
朝門開擁殺鏜䓁奪門入而吉祥内直廬素所部禁兵且
可為内應遂以二鼓起時鏜與恭順侯吴瑾廣義伯吴琮
方待朝朝房而都指揮馬亮與阿的納帖木兒孛羅完者
秃亮數人從欽席亡去告變鏜鏜密以聞欽㕥亮䓁亡去
益急疾馳逯杲門杲出且騎斬之碎其屍恨都御史寇深
初與善而卒廷劾之與欽索西朝門得深深方俯著靴刃
及破其身為兩庶吉士楊安者被傷死學士李覧待朝東
朝房聞變驚怳出則甲而刃者數人砍賢肩傷耳少選欽
提逯杲頭来叱刃者執賢手曰我一門盡忠迎駌何所得
罪而杲必欲譛滅之誠不得已出此賢曰即此可誠告上
欽勒作奏從吏部尚書王翺所貸楮筆㕥欽意伯奏成從
長安左門&KR0901;罅入門久不開久之守衛軍拆御河之岸甎
以礨門欽往来嘯呼睨賢刃者數吏部郎中萬棋曰不念
李曾草尊公碑文好意欽乃與鏎去更索兵部尚書馬昂
而廣寕侯安突遇被傷時天已曙懷寕伯孫鏜令其子軏
及輔大呼越獄變獲者重賞征西諸軍母行也稍集至二
千人工部尚書趙營披甲躍馬奮呼市中曰好男兒皆来
從我殺賊亦集數十百人時欽退屯東華門出䥧接戰鏜
自辰至午鏜擊斬䥧欽中流矢馳去猝遇恭順矦瑾瑾戰
死軏奮研欽膞尋亦戰死欽創甚還駐東大市街相拒至
酉鉉以百餘騎往来馳突者三鏜彂神臂弓射之追斬鉉
欽等還攻朝陽門不克悉走安定東直齊化諸門門盡閉
雨甚頃之會昌侯孫継字兵亦集欽遁歸匿井起殺之亦
并殺鐸是日上御午門下吉祥都察院獄明日磔于市并
追磔欽鐸䥧等以殉籍其家伯顔也先湯序馮益等皆伏
誅追封瑾梁國公贈深太子少保軏百戶而継守賢昂䓁
皆加官進馬亮阿的納等右軍都督僉事賞賚有羌而欽
妻父賀老獨免賀老先見欽貴盛絶不與往来欽為求一
官力辝去
論曰吉祥計欲仍南内帝而立皇太子果太子忘其父
南内則可不然胥溺矣搃之負疑不自安而逯杲等之
激之乃出北頋文逹非忘曺氏者久在其算中而帝不
知之觀浚睨刃而獲免豈与&KR0858;悪巳甚者同日語哉
唐賽兒
唐賽兒山東蒲臺縣民林山妻也少好佛自称佛母山死
祭墓歸得石匣山僻彂之有妖書及寳劍一因削髮為尼
以其術誘里閑随所須皆可致又詭言能知前生後化剪
紙為人馬立𧺫戰閫永楽中往来益都安州莒州即墨夀
光諸處扵是莒人菴彦杲䓁各率衆從之以紅白旗為號
兵數千據益都卸石棚寨青州衛指揮高鳳以官兵蹴之
敗散上勑安遠侯柳升出討偽降夜襲殺都指揮劉忠升
分兵追捕獲賊黨劉俊䓁及男媍百餘人賽兒遁去時賊
黨賓鴻䓁攻安丘急都指揮衛青别偹倭海上便宜移殺
安丘斬賊共六千餘人賊平詔以升逗遛且忌下獄論罪
而賽兒終不可獲上令法司盡勾山東北直尼僧詣京師
詰問先後幾萬人媍女事佛者為一大厄既而捕得之臨
刑刀不能入不得已桎梏獄中蕟卒衛也未幾伺間忽觧
脫去不知所終時坐失賽兒伏法者甚衆
論曰間賽兒將欲何為
鄧茂七(蔣福成)
鄧茂七者江西建昌人名雲正綂間殺人亡命依閩寕化
豪陳正景家以豪侠為衆所推有司立茂七為墟集長遠
近商販咸就之漸恣横為仇家所訐遂與正景拒捕率黨
劫上杭還攻汀州推官王得仁三戰敗之擒正景伏法茂
七突據杉關連攻光澤及邵武破順昌去之是時尤溪罏
主蔣福成棄乱呼無頼旬日得數萬襲尤溪據之遂與茂
七合拒官兵扵沙縣同知鄧洪䓁兵二千人盡敗没御史
丁宣使人招諭殺使者出謾語旋據貢川沙縣称閩王置
里圖甲役御史張海使二都指揮提兵四千勦之賊以二
十人伺隘截殺二指揮勢益張十三年䛇都御史張楷與
都督劉得新䓁往討之楷道攻處州賊葉宗留都督陳榮指
揮戴礼並戰敗死上方命尚書金濓寕陽侯陳𢡟佩征&KR0595;
將軍印及保定伯梁瑶单江伯陳豫益兵出討而副使邵
宏譽己小敗賊太平驛都督得新大捷建陽殺賊千五百
餘人扵是招賊徒黃琴䓁三十餘人而沙縣賊首張繇孫
䓁自首復業琴遂誘擒偽將劉宗羅海郎七䓁而楷復殺
賊千餘人於延平城下賊衆稍却移寇建寕左參政張瑛
署府印戰死盖茂七嘗保險高嶺指揮其衆至是張繇孫
與羅汝先䓁還入間賊令茂七棄險親攻延平則金濓䓁
大兵亦至合擊設伏追殺茂七中流矢死餘賊復擁茂七
兄子鄧伯孫聚後洋有女將軍者廖氏妖滛善幻術最驍
捷平江伯豫並分道合擊指揮王鉞廖于高陽里詔以黃
琴為主簿羅汝先為縣丞賞其間賊功
論曰幸而茂七伏誅遲六閠月土木之變乘勢畫仙霞
而自為尉佗計夫誰禁之女將軍廖与賽兒唐易地而
處恐高陽之里不復可問或云茂七沙縣民初從御史
柳華檄為總小甲率鄕民竹伍以防寇与弟茂八称侠
徤其鄉佃田例租外有饋親上歲額鄧獨倡其鄕免
饋且令田主自運田主以破例聞縣拒捕殺弓兵刑白
馬而𧺫
葉宗留(葉希八)
葉宗留處州慶元人也處多銀坑民無賴者並緣為奸利
正綂十三年秋宗留聚衆盗少陽坑無所利復徧彂雲山
諸坑及政和之少亭不足食恍然俉曰以此衆而困諸万
可得哉不如掠人便衆喜諾數日集千餘人招龍泉人葛
七為教師習兵噐遂由浦城劫建陽躝建寕截路車盤嶺
行旅晝断會都御史張楷奉命討閩賊鄧茂七道梗指揮
戴禮請先宗留身戰賊黃栢舖殺傷相當宗留中流矢死
官兵不知也賊退入山復擁葉希八為渠魁出劫據十三
都禮與都督陳榮進擊大敗荣禮皆死之楷以勤命疾入
閩希八益肆焚浦城過龍泉從者數萬人擁據雲和山中
嚴水賊楊希鮑村陶得二䓁各率數千人歸之遂掠府城
工部尚書石璞總兵官徐恭率兵二千討之恭閉關不敢
出戰城中乏食賊攻城益急參將沈鱗耿定王晟皆敗死
䛇張楷平閩還定處州至是楷駐金華令軍中製竹笆先
驅當楽槊嘗畱笆不得去戰銅山勝之賊死者千一百餘
人鹵百餘人賊阻險自保淛江僉事陶成以賊中親属何
受䓁三人為導单身入賊巢招之扵是賊黨陳諫胡先出
伏欵而希八楊希陶秉倫䓁十餘人来歸給帖令復業始
知留已死黃栢舖緋衣負創者是也移日賊黨余海四陳
川十余卞䓁三目餘家亦出降並令復業招撫男㛲二萬
餘人其陶得二引去已復行劫楷奉璽書再諭之得二䓁
焚其寨衆盡觧散會英宗北狩朝議㕥荣䓁死㘴楷罪功
不得錄
論曰掘地不淂遂攻城夫希八窮不足為寇何至楷動衆
經年衊師敗將至以老母百口為誓辱亦甚矣嗟功成尚
不贖陳荣䓁之死哉
黃䔥飬
黃蕭養南海冲鶴堡人貌浸眇一目有智數坐盗夥收入
獄踰年所卧竹床枯忽青漸生竹葉同禁者㕥為異徵計
匿利斧飰中斬獄凡十九人其黨艤舟待遁入海嘯聚群
盗旬月間至萬餘人扵是攻圍郡城官兵禦之輒為所敗
城中饑幾不守都指揮使王清自高州引兵赴援時有小
艇故載柴及塩魚者急槳若避賊状官軍問賊蕭飬何在
言未脱口伏兵出柴中擒清盡殱其軍押清呼門清不從
罵賊死蕭飬既屢勝遂僣號称東陽王紀元據五羊驛為
行宮授僞官百餘人正統十四年命都督董興搃諸道兵
征之明年興幕下文生随行至半道夜半雞輒鳴語
興曰鷄不時鳴由賞罰不當碩公嚴核軍令經清遠峡有
白魚躍舟中軾曰此亡紂之徵往必利時䔥飬聚舟師千
餘艘湖南勢張衆欲請益兵軾曰益兵則曠日敵為偹不
如以狼兵猝擊之三月有大星堕賊营軾曰四旬之内賊
授首矣至是興與賊戰大洲頭大勝蕭飬中流矢擒伏誅
餘黨悉平興後封海寕伯天順中坐曹吉祥党謫戍廣西
論曰䔥飬亦應列星乎僭號東陽五羊動衆亦一竒也
劉通(李胡子)
劉通者諢名千斤河南西華縣人有膂力能手舉石獅衆
乃諢之鄖陽多山元至正間流逋作乱不能制國初命鄧
愈勦除之空其地禁流民不得入然地介湖廣河南陜西
四川四省多曠土山谷阨塞林箐蒙密天順中歲饑民徙
入不可禁聚既多無所禀約束其巧黠者遂自相䧺長錦
衣千戶楊英嘗使河南聞其故䟽請散遣其衆碩占籍者
聽不报先是正統中通惑于妖言往㐮陽房縣与妖僧允
天峯謀為乱至天順八年有石和尚者名龍通遂奉以為
謀主以劉長子名馮喜者為國老以苗龍苗乕䓁為先鋒
通子聦具約束于大木黃旗據梅溪寺偽称王偽號
漢改元德勝署官校衆至數十萬㐮鄧漢中之境屠掠出
沒西至漢沔東至蘄黃民無寕居成化尚書白圭為總督
撫寕伯朱永為平鹵將軍至漳南湖廣總兵李震以兵合
勦分道進敗其前鋒冐險深入擒劉通苗龍䓁四十八人
磔之而石和尚與長子䓁復遁窮巖攻劫巫山太昌䓁縣
治圭復調參將喜信䓁窮討賊詘指揮張英下艾搃旗者
遇長子相摶紿曰若无主名以石和尚来可受上賞長子
果内間縳石和尚出旋獲劉通妻連氏偽國師常通偽給
事中王靖偽都指揮苗龍張石英䓁三十人偽千百戶張
剛䓁六百餘人前後斬首萬千餘級諸郡邑悉平論功走
加太子太保進永撫寕侯而震封興寕伯英被讒不賞他
坐死時寇雖平戍守未設未幾餘孽李胡子復乱流民歸
者至數萬人勢復猖獗七年䛇都御史項忠討之諸將急
進兵忠不可以流民䧟賊多不自意乱猝不得脱乃持榜
入山招諭扵是山民卒携老糿来歸者四十餘萬賊不能
止勢漸不振然後縱兵入斬者二千餘級賊黨執殺李胡
子以降遂彂兵搜捕諸山谷盡徙出之彂還鄉者百十四
萬餘人編戍者萬餘人諸郡邑復平進忠左都御史十二
年流民以歲饑復集如前有司例屏逐祭酒周洪謨嘗作
流民說以哀之於是令都(御)史原傑出籍流民得十一萬
三千餘戶碩歸故土者十之一餘各占曠土限丁口給之
割湖廣竹山地為縣割鄖縣設鄖陽府分置鄖西縣割河
南南陽汝州唐縣地分置桐栢南召伊陽三縣析陕西商
縣地為商南山陽二縣而陞商縣為州以鄖陽府統鄖房
竹山竹溪鄖西上津六縣仍立鄖陽行都司及鄖陽衛控
制之設都御史居鄖陽兼制三省八郡称撫治其後野王
剛何淮䓁甫倡乱輙討平之盖無所逋逸回邪不興自易
帖也
論曰驅逐流民而蜀以亾見之唐季矣古有分土無分
民二語誠属遠略夫無以畜衆致多失業之民且不諳
經野徒恡不耕之土昔人称項忠功在一時而原傑功
在百世誠有然也明末張寇求牧此地熊督果能如原
傑撫治之疆理之或倖漸貼而但圖苟安是逐虎而與
之以嵎非計矣明定武之運延此亦以其險故
王臣張金峯(枽冲宋文元圓曉)
王臣不知何許人初以奸利受刑折脛號王瘸子淂異術物
經其目輒可空去或耴人財物投水中則自䄂出成化中
夤緣近倖淂為錦衣千戶與太監王敬奉命採薬湖湘江
浙䓁處所至縱&KR2322;横索無度括耴江以南洔畫玩好殆盡
拘蘇庠生概與錄妖書諸生陸完軰激起毆之廵撫尚書
王恕䟽臣與敬且為不軌敬充浮軍棄臣市傳首江南
張金峰妖僧也不知何許人初遊陕西朝邑頗以薬餌符
咒惑衆縣官逐之乃往聚衆終南山自稱釋迦佛與其徒
行安行興䓁各有名號裂帛旗祭以嬰孩刻日為二十
四渚天大會男女焚香啖以起舞𣣔歸則咒虎豹
當其路不淂去脅逼行負不從者殺之懸其屍扵樹成化
中事敗獲之以正法又宋文元者浙餘杭人舘于徐歷山
家淂異術白日有鬼為伇每呼仙童随所湏則自侍巾&KR0808;
進衣履携杯滅蠋研墨伸楮無不如意但不霧形声至或
怒遣則飛磚走石叱去乃已久匿跡時有桑冲者淂大同
山隂男子之術先是有男子貌&KR4020;約似婦人嘗貌為女賈
歷誘良家閨閤以魘魅法亂之既醒不能言無覚者&KR2959;冲
為其弟子盡淂其術歷四十餘州縣如歸其家偶至吾州有
無賴子強滛之拒不淂洩其非女狀所在闻之官獄具
併捕其徒七人誅之隆慶庚午妖僧圓曉以假尼誘亂浙
之餘杭按察吴教傳收之伏法又真定女師亦偽為者付市
論曰事起于惑衆常至于動衆臣恣趄金峰亦豈能以
狂薬啖正人哉冲等之亂風化萬死不足贖也而文元
韋不以術惑人
滿俊
滿四召俊故元部落把丹孫也國初把丹以衆附授平凉衛
千戸其屬散固原開城䓁縣號土逹滿四驍捷好殺時出
劫行掠牛馬聚悪少食飲參將刘清指揮馬傑稍法䋲之
入賄已又以他事收之入賄已四乃大恨曰吾徒為二人
作家不甘成化四年通渭縣民避徭匿滿四所而致仕都
督張泰家被掠畜牧或指土逹張把腰鹵為之時襲把丹
陞指揮僉事滿璹者為滿四從子奉上檄捕滿四及張把
腰急滿四遂與其黨李俊謀襲劫璹號集土逹叛入石城
㩀之石城去平凉千里東西山壁峭數十仞非引䋲不可
登壘墻山罅二三丈城中無水循棧道得數石池盖昔人
通之以避乱者劉清與戰不利再戰都指揮申澄死之賊
勢益振勅廵撫陳介與寕遠伯任夀會寕夏延綏兵合勦
時寕夏兵先至督兵廣義伯吳淙勇介疾入賊偽迎軍餘
馮信曰勿輕我劳乏水俟之淙不听賊驅羊前挺木棍其
後官軍大敗遺噐械資賊甚夥介欲自殺賊乃驅諸土逹
悉入石城可二萬餘人間從靖寕州路掠衣布糗米詔逮
介䓁獄八月出都御史項忠總督軍務劉玉充總兵官彂
兵五萬五千人往攻之復擢馬文升為都御史出廵撫陜
西協勦忠文升先後至固原得賊礟遺書碩宥罪居石城
免其徭忠以為賊計緩兵輒分各道進延綏兵首失利逼
城伏羌伯毛忠違令攻東山入隘死之總兵劉玉被圍城
下中流矢且潰忠斬退縮千戶一人㕥徇陣定玉護創還
是月彗出西方兵部尚書程信議益兵以撫寕侯朱永出
大學士彭時度忠能辦此請永飾裝待報行時環攻久文
升與忠謀必絶其芻汲釡魚自斃日引兵搦戰賊堅壁必
不出巳請降要忠文升入城忠单騎率二卒往滿四訴忠
初參將劉清指揮馮傑歛賄諸土逹諸土逹怨傑清出此
乞宥死請降忠許之而㕥滿璹被劫叛非其意璹随忠出
既滿四念罪大不可赦復擁索戰而内自為乱忠䓁急
乘之賊衆多有出降者有楊虎狸(一曰虎力)最驍為滿四素心
膂亦降遂與盟令入為間誘滿四出戰虎狸諾去遂耀兵東
山而滿四果聽乕狸間乘白馬出是日賊矢多向上戰良
久伏發執滿四復擒其驍將馬驥南寻䓁踰日城中復立
舊逹官火敬為主逆拒忠䓁益困守之十一賊潰出分捕
斬首數千級惟滿四從子滿能號太平舍人最狡捷跳入
青山洞乃用火薰之出就擒遂彛其城紀歲月而還時尚
有餘賊百餘人走據彗箒山明年賊首毛哈喇亦被誅盡
夷其險是役也失一伯三都指揮官兵死者數千人尋於
石城迤北古西安州增設一千戶所陞固原為衛防之兵
未還報北鹵入河套咸曰倖也不與鹵合論功憎監軍太
監劉祥禄米玉陞左都督餘陞賞有差
論曰此都指揮申澄輕死以勇滿四也計不反頋乃益
䲭張果得礟書時宥石城而緩困之一力士事耳掌大
城動摇中外將卒麋廢閫算何如㦲百口馬項功太平
日耳震之矣相傳滿掘地淂印元帥府事以是横劣火
火能為腹心馬冀南斗為股肱咬歌保歌為瓜牙從子滿
能滿玉為羽翼衆動俊乃從之
孔布
孔布託言曲阜人衍聖公家人子身長七尺餘垂手過膝
年十七師事少林僧存老授㕥黑夜釘身為鴉瓦飛法三
年告去存老戒勿取禍布乞食廬州大姓蔡氏家㕥雄黃
塗裘懸之垣上有光蔡出見㕥為布能空飛敬礼之布遂
自言二十五當大貴蔡不卽信遂跨櫈行中庭扶二瓦飛
出垣外遇句客人張洪稱為軍師洪有勇力頗諳星術遂
傳其術還至蔡家蔡以女妻之目為后称蔡愛國公愛國
公又以族女進為妃於是愚民轉相告語拜奉者數十家
於弘治二年之五月起事衆各焚其居操農噐以前至河
南官軍逼之圍數重大敗連坐&KR0595;滅者三萬人愛國公被
執伏法而布與洪竟以術飛去不可得存老亦逃去
論曰吾悪其借曲阜之姓也曲阜只有鏞安淂有布
藍廷瑞(劉烈廖惠鄥夲恕)
藍廷瑞四川保寕人嘗從山中得古棄印尋又掘地得一
劍遂以為有天瑞時保寕賊劉烈反聚衆掠陕西僣称王
官兵累敗之烮不知所終正德四年廷瑞乃與其黨鄢夲
恕廖惠䓁諆反收其餘衆復起勢猖獗偽称刮地掃地䓁
王衆至數萬人侵湖廣鄖陽破通江縣詔尚書洪鍾總制
會四川湖廣陕西兵討之四川廵撫都御史林俊連敗之
于枕城峡及湖廣之鎮坪茅埧擒廖惠戮之殺溺死六千
餘人廷瑞奔紅口合夲恕越過陕西漢中三十六盤至大
巴山官兵追及復大破之賊棄輜重走會總制鍾與俊議
不合每牽制賊以間收集散亡勢復大振攻燒營山縣治
殺僉事王源鍾乃檄兵分路進勦六年湖廣參議方璘䓁
追賊陕西之石泉縣賊窮求欵許就四川東鄕縣之金寳
寺以聽然賊實無降竟越期十餘日始至使人請营山縣
治及臨江市駐其衆必質一旗官乃出鍾䓁咸許之賊意
伺防弛突走而官七哨匝守不得間遂以所掠女子詐為
已出碩嫁領兵土舍彭世麟為妾結驩鍾許世麟受之遂
伏甲世麟宅廷瑞與夲恕䓁以女故就宴半酣出縳之分
勦其餘衆盡論功鍾加太子太傅俊陞右都御史餘陞賞
有差是年江津縣賊曺甫復聚衆作乱攻圍縣治殺僉事
吴景僣號称順天王都御史後另調兵擊敗之于元旦出
不意誅甫甫黨方四任鬍子擁餘衆走綦江入思南石阡
䓁府後方有事藍鄢不暇追襲方四䓁遂呼集復衆數萬
四僞称總兵任偽称御史餘賊首二十餘人偽称評事䓁
色號猶死曹甫為王思報復勢張時貴州兵敗之於思南
播州兵敗之於三跳諸處先後擒斬三千餘人賊由貴州
復入四川攻南川馬頭關東鄕永澄䓁處百戶柳芳戰死
鍾與俊檄各路兵夹勦之敗賊江津之合小坪破其四營
賊以八千人舁攻具向江津官兵迎擊連勝之賊據高梁
自保俊䓁遣人招撫賊諾至期不至復令所獲賊家属往
說之賊盡殺其家属不聽撫且云自散乃從於是副使李
鉞䓁督兵六哨入賊不能支大潰斬偽御史任鬍子追殺
三十餘里生得方四妻妾四遁走還闘随復竄其妻妾去
遁入思思境内不可得是役也合前後斬獲及堕溺共七
八千人俘幼男媍女三千四百餘人捷聞賞各有差俊不
令中貴子弟從軍昇功故雖功成權貴忌之自度不為時
可輒以疾乞休臺諫累奏留之不𧺫旦去蜀人號泣于道
謝事從方四䓁餘黨復熾又賊麻六兒喻思俸駱松祥范
藻䓁先後倡亂兩江重慶之地騷然鍾坐玩寇落職都御
史彭&KR1485;代次苐盡之九年蜀平
論曰俊主必勦而鍾主撫以是常齟齬然勦與撫無異
格觀機耳俊識膽過人鍾以體分臨之遂使成功遲後
然則專任俊可矣而不專任俊有由嗟乎使久任俊何
必彭御史
&KR1180;志山藍廷鳳池仲容
謝志山者江西南安横水賊首藍廷鳳其桶岡賊首也初
華林姚源諸賊都御史秦金多所招撫未大懲艾民間父
兄被殺者不得報其仇時相詬訾恐劫之諸兇亦不自安
轉徙嘯聚不數年仍群𧺫為盗正德十二年詔㕥南贛廵
撫僉都御史王守仁為提督集兵討之桶岡西通湖廣而
横水左溪犄其東守仁計大檄湖廣兵夾攻桶岡賊而出
不意先横水左溪於是分遣都指揮許清指揮郟文知府
邢珣伍文定唐淳季斆知縣王天與張戢縣丞舒富八道
入而身自南康期日會左溪及横水横水賊首謝志山與
其黨蕭貴模䓁聞湖廣之檄有事桶岡觀朢未有備且以
横水盤踞衆險中宜兵不卽至守仁猝即賊巢三十里而
軍賊始據險設偹守仁潛遣鄉兵四百餘人攀崖伏賊巢
左右險峻覘賊出與我兵决輒舉號鳴㘐㕥亂之又令機
巧善緣者入險預發其所置礨石滚木遂逼十八面隘兵
方接而所伏鄊兵内應賊驚㕥為盡得其巢不戰潰指揮
&KR1180;炅先登破長龍䓁五巢志山棄險走各哨兵乘之邢珣
破磨刀坑三巢王天與破樟木坑二巢許清破雞烏三巢
皆會横水唐淳破羊牯腦三巢又破左溪大巢郏文破獅
子三巢余恩破長流坑三巢舒富破箬坑三巢季斆破上
西峯三巢俱會左溪遂分兵為竒正二哨竒為衝鋒正為
接應分道搜捕復覆其巢二十餘是時伍文定張戢亦破
數巢入會而湖廣兵漸逼桶岡矣守仁曰桶岡地尤險阨
而横水左溪潰賊奔入遲之守必力我困重險非策也不
如遣人招降以誤之於是縱所獲賊入巢諭禍福桶岡賊
且降横水左溪之奔入者不可遂遲疑無所為計兵分四
道冐雨入賊首藍廷鳳方扵鎻匙籠聚議候命而衆巳破
險遂奔十八磊相持竟日巳合勢併擊賊大潰邢珣破桶
岡大巢諸軍連破十餘巢時湖廣兵亦至會勦遁賊之未
下者復破數十巢計出師自十月甫六十餘日前後破賊
巢八十四擒斬賊首八十六級及諸賊三千餘人俘獲二
千餘人模水左溪桶岡之賊略盡加守仁右副都御史
池仲容不知何自起嶺南浰頭賊首也與謝志山藍廷鳳
同時逆命焚劫甚浰頭連界閩廣横水桶岡近湖廣郴桂
初守仁出師横水桶岡恐其乘虛出擾使人招降之諸賊
頗順惟賊首池仲容未决有金巢者率五百人来降守仁
令從征横水及横水破仲容懼遣其弟仲安求欵愿從征
立功守仁測其不誠令從别哨以遠其歸路會桶岡平仲
容益懼嚴為&KR0879;守仁故使人牛酒勞之仲容曰非敢戒使
者有仇龍川盧珂鄭志高陳英䓁已先欵恐一旦見厄盖
珂䓁故所部三千人強嘗恨仲容不受其所脅以故仲容
心忌之守仁輙縳盧珂䓁扵庭大言仲容方遣弟仲安從
征實已歸化即奈何讐之連繫獄則潛使人就獄善言珂
䓁勿懼吾為汝尋仇汝急使人歸集衆以待守仁還至贑
張樂大享士散兵歸農而使仲安歸語得容盧珂䓁且伏
法其黨猶可慮勿撤備仲容益不疑又别購仲容所親說
仲容宜親即軍門謁謝仲容果以四十人至則守仁早檄
諸郡縣之兵偽云合勦珂及志高英三黨與俟仲容出
竝會浰頭而珂䓁亦已脱繫提兵為導竸斬仲容大巢守
仁日牛酒犒仲容故遲日庭鞫珂䓁至湏仲容入㐲甲
之而兵知府陳祥邢珣季斆推官危夀指揮姚
恩郏文千戶孟俊等益搗浰諸巢大戰龍子嶺俘斬甚
衆追搜二十餘巢得其金龍霸王印一餘賊精悍者尚八
百餘人聚九連山山四峻止通一道賊守嚴守仁乃令官
兵衣賊衣抵暮詭為賊之敗奔者甫入輒反擊大兵應之
賊盡潰追躡山谷擒斬略盡自正月迄三月前後破賊巢
三十八擒斬賊首六十及諸賊二千餘人俘降千餘人
論曰王提督聲桶岡而先横水左溪兵法所為誤之也
至于浰頭已遣弟從征止以尋仇未至既詭以致戲下
矣又𣸪大覆前諾恐不足以為名然則一試之術哉守
仁曰天下事成于責任之專敗于旁撓使以戚為提督
而中貴監之文成即才智絶豈能成功如此速哉
劉寵劉晨楊虎劉惠
劉寵行六與弟晨行七霸州文安人也與齊彦名䓁俱任侠善
騎射標行族為河北響馬正德初逆瑾用事征索傍午敲朴惨
烈民思亂切寵䓁時從同鄉用事中貴人谷大用馬永䓁潜入
禁内數漸有輕朝廷心還自負益梟残會都御史寗杲捕急遂
與其黨楊虎劉惠邢老虎䓁相結納為盗所至諸窮民響應之
旬日衆數千人流劫山東還入畿内官兵屢敗横不可制趙燧
者文安罷諸生也以佻逹諢號風子文安䧟家属被残一水
中賊劫其妻將汚之燧憤披殺二賊賊劫之去遂從以通
文義為渠魁主謀議以副都御史馬中錫惠安伯張偉討之
時承平久京營皆市井遊惰偉亦紈袴素不見兵革中錫書
生欲效漢龔遂化渤海事推誠招撫之寵且就晨不可曰今
政在内臣馬都憲果能遂初諾他日乎潛使人入京伺上意
賂中貴求赦不得遂貳約復為盗殘故城以馬都憲初議撫
戒勿入其家於是中外騰謗坐中錫縱賊專自庇卞獄死而
偉奪爵時賊已數萬又分為二劉部其弟晨齊彦名䓁寇
山東楊虎部劉惠趙燧䓁掠河南約共有南都議封拜竉
連攻青縣景州獻縣阜城静海凔州劫漕運破枣強知縣叚
豸死之虎破興濟亦劫粮運於滄州執東光知縣顧甲略
南宫至景州總兵馮安擊敗之殺賊千餘人己追擊之小
灘官兵敗没者七千人指揮趙文被執副總兵李瑾戰山
東蒙山䓁處復敗績寵與虎䓁遂略濟南東昌兖州登莱
䓁郡邑勢益横時惟樂陵一邑得保知縣許逵令嚴民環
室築墻穴竇出入壮士候刃竇下賊不得狙擊火亦無所
施詔能逵擢兵備僉事敗賊利津及德平䓁處扵是以太
監谷大用為總督兵部侍郎陸完為提督駐&KR0916;清副總兵
張復率邊兵討之遊擊許泰擊賊彦名扵裴子巖敗之追
躡大名府前後斬賊首乙千九百級而楊虎破靈山衞日
照䓁縣至宿遷高郵衛指揮陳朋與戰敗績被執死者三
百人楊虎被追渡河溺水死衆推劉惠為主而乕妻崔氏
驍徤自當一較號楊寡媍軍攻霛壁執知縣陳伯安不屈
釋之又執虞城知縣亦釋之連破虹縣永城夏邑及歸德
州至毫州指揮乙部僧兵禦之敗績僧兵死幾半惟鹿邑
與蔡縣預出境饋金得免攻時劉晨䓁往来山東北直隷
殘河以北頗為官兵所蹴勢稍微衆五六萬人劉惠䓁躝
河以南衆至一十三萬惠稱奉天征討大元帥趙燧為副
元帥陳翰者為元帥有長史分二十八营以上應列宿嘗
具乞恩䟽上聞以誅君側奸臣為名尋攻䧟𥙿州及上蔡
縣殺御史及都指揮䓁同知郁采知縣霍恩咸死之詔更
移副都御史彭澤總制延綏寕夏兵專討河南賊而陸完
䓁專經略河北劉惠䓁攻唐縣二十八日不克引去乃分
掠襄陽樊城棗陽随州新墅䓁處䧟泌陽前大學士焦芳
走免賊取芳衣冠被庭樹斫之罵曰必手誅此賊謝天下
焚其室復發其先世塜墓盡而困均州城以馬文升家故
不屠都史澤會河南及湖廣土漢兵連搗惠䓁大破之斬
獲及溺死可五千餘人復追奔光山六安羅田䓁處焚斬
五百餘人溺死千餘人賊蹙陳翰赴總兵仇鉞請降衆多
潰散惠单率餘賊萬人保應山僉事郭䛇復敗之二郎畈
窮追殺溺死千餘人惠廹自經死趙燧削髮得安度牒
偽為僧遊食至江夏為軍人趙成所發正德七年夏四月
也而劉寵䓁擾山東總兵劉揮敗之古縣鎮止餘數百人
奔北直隷杳和寳坻玉田等處餘黨復集仍號數萬突武
參將王杲戰死伏羌伯毛銳禦之於真定銳大敗僅以身
免失所佩印時朝議重賞格斬三級益一官扵是率殺良
冐功遊擊彬至殺一家非賊二十三人民訴之陸完不為
理自是報級累巨萬完與谷大用䓁十數降敕奬諭犒師
費太倉金至二百餘萬此時河南賊劉惠䓁已平寵益勢
孤累敗走黃州被扼團風鎮寵與子仲淮急赴水死劉晨
齊彦名䓁奪舟入江往来搏擊上至九江下迄通州官兵
不能禦操江都御史出戰敗績兵多溺死然賊終勢詘蹙
駐狼山會大風作舟壞走山被圍晨中流矢復登舟舟為
風覆溺死獲彦名始知溺水故乃同趙燧檻京師中道磔之
論功封太監谷大用弟大寬為高平伯太監陸誾弟永鎮
平伯仇鉞進咸寕侯咸世襲加陸完太子太保廕一子錦
衣衛百戶餘各陞賞有差諸中貴勲戚子弟以奏名從軍
冐功授官者千餘人内帑為竭後數年或有見劉晨扵西
山塞下蓋狼山不死云彂趙燧軍人趙成超授正千戶
論曰觀二劉之樹研焦芳不屠均州其所持足以讋衆
况乎君側實未清有可為名以是残中原郡縣幾半久
而不觧幸大臣委蛇扶將朝無朋黨雖帝不光而社稷
未至傾摇㦯曰二寇行小仁義據形勝按紀律相為犄
角其鋒迅利百過鐇濠豈完等所能辦哉相傳劉寵軍
前旗偽書&KR0849;賁三千直㨶幽燕之境龍飛九五重興
湯武之師想即係趙燧之茟
李福逹
李福逹山西崞縣人其先世以幻術從劉千斤石和尚作
亂成化間及劉石敗亡去福逹其孫也正德中復以其術
走綏秘一室坐卧令其徒鼓吻驚俗謂彌勒佛空降當主
世界注水一盂引男女自照得諸冠服状不䓁遂以為某
當文武將相某當后妃夫人扵是遠近争来照水貧富争
捐貲共圖不軌至有甘心破産上千金者遂鼓衆劫縣殺
人官兵討之衆敗福逹先遁尋從妖賊王良謀反連坐彂
戍山丹衛逃還改名李伍後清勾山海復逃潜洛川縣仍
以妖術煽誘其黨邵進禄敗連及被獲又自称張寅非李
伍得脫竄居五臺縣往来大同之同戈鎮借匠籍輸粟爲
太原衛指揮與武定侯郭勛暱其仇薛良彂之執其子大
仁大義福逹乃自詣獄坐妖言謀逆先後鞫訊代州知州
杜蕙胡偉証其罪者李景全䓁三千人時廵按御史張英
如訊獨廵撫畢昭以証者戚廣言反其獄坐良誣口外爲
民継御史馬錄至復窹治之又如前訊武定侯勛寓書錄
嘱免錄并彂勛書扵是左都御史聶賢及給事中程格䓁
請并坐勛勛對状具服帝特宥之已而錄與廵撫江潮給
事中常泰䓁必論勛如律遂提觧京師刑部尚盡顔頥夀
會訊午門福逹語塞而戚廣供初未就吏安得此言獄上
時勛附璁萼得幸上以頥壽偏徇欲親聽之大學士一清
言天子不問庶獄䛇覆訊頥夀懼改矜疑上乃并逮馬錄
鎮撫掠冶一時論救諸臣俱逮繫頥夀益懼竟出福逹而
以良抵故不及錄也上益怒并逮頥夀獄命璁萼献夫署
三法司事合勘之得馬錄篋中大學士賈&KR2452;都御史張仲
賢大理寺丞汪淵工部侍郎閔楷御史張英諸私書詠引
罪致仕餘皆被逮復連侍郎孟春獄具坐錄故入人罪䧟
勛問官阿錄指各如律有旨薛良誣告論死前布政使李
璋前按察使徐華文阿廵按殺人媚人戍極邊遇赦不宥
給事中劉琦御史程啓克盧瓊挟私彈劾戍邊給事中王
科䓁六人扶同妄責俱為民刑部尚書顔頥夀侍郎劉玉
王啓都御史汪潮劉文莊大理卿湯沐少卿顧泌寺丞汪
渊畏避言官推勘不寔太僕寺卿汪玄錫光禄寺少卿余
才逞忿横議吏部侍郎何孟春工部侍郎閔楷都御史張
仲賢交通私礼各裭職閒住知州杜蕙胡偉下廵按御史
勘問廵撫畢昭與張寅父子俱免罪馬錄發烟瘴遠戌其
續逮至者給事中常泰員外劉仕戍邊寺副杜鸞御史高
世魁任淳姚嗚鳳僉事司馬相俱為民僉都御史張潤太
㒒少卿張英御史滿任戚俱閑住
論曰一郭勲之暱幾爪蔓只李景全等三千人幸脫
耳而李伍張寅與福逹有幾活
李子龍
李子龍原名侯得權保定易州民糿名立柱兒為狼山廣
夀寺僧更名明果年三十餘貌韶秀無鬚類小䆠者蹤跡
詭異遊方至河南少林寺遇術士朝推其甲子當極貴浪
走陕西一道士田道真與狎妄傳䜟語有云陕西辰安縣
曲江村金盆韋家有母孕十四月生兒子龍有紅光蒲室
白蛇環遶之異得權聞其說遂蓄髮改名龍所至輙誑惑
又有曰者黑山偽批有云遇猴鷄鳳凰变䓁語益自信又
遇通士方守真引至京初寓軍匠楊仙家先是道仙有偽
朝章勘合并勾籌符印散與内使鮑石䓁長随鄭忠䓁乃
得夤緣出入内府嘗混内侍班或登萬歲山憩御床羽林
衛百戶朱廣同小旗王原得見子龍称為貴相傳與左少
監宋亮右副使穆敬䓁久之執盖司扇䓁執事不得志者
拜以為師遂有非分之冀石忠以報織染局内官韋&KR0877;因
潜住内侍韋瑛外舍韋家奉以為佛妻以義子之女處于
正寢石忠䓁北面拜得權不回禮勢益張已而刺事旗較
孫賢䓁知之竄三人其中亦以投礼為名漸聞約束擬於
八月之某日往真定府舉事遂白於太盬黃賜賜以聞果
獲所私造袍笏冠帶物含自殺子龍石忠䓁皆伏法
論曰猴鷄变鳳凰此妖也妖非賊而常至扵賊子龍𣣔
為妖且未成何能賊非望之言大言之耳可知八月真
定之說其告變者之自為地已也
丁大全(胡雪二王浩八)
丁大全寨贑州南安之界正德初與瑪瑙寨賊首胡雪二
声勢相倚焚劫出沒衆至萬人官府不能制大全嘗突出
竄參政趙士賢去索厚值還之益驕肆攻破瑞州府肆殘
虐詔都御史陳金總制戎務檄副使周憲及南昌知府李
承勲以兵入靖安破瑪瑙寨擒雪二斬首六百餘盪五寨
還攻華林憲輕時三路之師未合遽進墮險被執遇害詔
乃恊㕥大同諸邊兵久無功尋又檄田州岑猛狼兵並勦
狼兵虐民不堪金主撫棄賊来降者號新民用以向導承
勲故知兵乃計購降賊黃竒以宿衛使不疑厚結之奇感
必報于是盡露賊寔鼓内應密期會無知者至日承勲逆
土酋猛大言賊授首不俟旦日矣君以五百奮碩譲首功
且賊有皆尔也猛問計曰唯吾從三鼓啣枚躡山抵寨外
忽有潜啓栅入衆者故竒也猛未敢入始知内應冐夹擊
斬首三千餘級搜山𣸪斬獲千人華林平大全就鎮扵是
移擊東鄕賊先聲下之時浩八尚負固姚源參政吴廷舉
单身入撫為賊所執臨以鋒刃不怵日賦詩謳吟賊以其
儒雅不敢害廷舉乃間淂其情推誠勸賊尤右共執其党
開門降獨浩八脱去未幾撫金疑後變過聽殺降降賊復
叛潰圍出殘饒信至徽衢于是更益兵追捕盡之&KR2648;之浩
八不可得也撫金奏東鄉立縣隷撫州姚源立縣隷饒州
夷華林瑪瑙二寨為廵撿司諸新民給産與照禁同畔不
得㕥私仇相尋
論曰撫宜行脅從以加劇悪未善也即或任撫亦宜别
首從而輕重處之庶有所懲而始勸不然是奬亂也民
相謂悔吾初不一相矛若夫曲庇新民昔既横行今又
異格使同類不敢仰視則何不遷邊以備大敵雖殊寵
何妨未幾横水尤溪浰頭之亂𣸪煩大舉豈非金姑息
之所貽欤雖煞主撫者勢有不得不然兵食難副文法
太繁戰不免勝敗之虞徒為言官口寔不如苟安受上
賞已矣何則廟算止料目前故事也按正德中平中原盗
用邊兵平蜀盗用苗兵平江西盗用狼兵而亰省帶甲不
任所飬非所用廂算云何
進貴葉三保
進貴葉三保福違福州左右中三衛軍人也正德十四
年以目粮踰期不彂飢衆憤貴䓁擁呼二千餘人有不
戈從者立碎其家狂噪左藩伍符斬私署入伍時已陞都
御史未䆁原任警踰垣走符子甲被執同經歷顔玉驛丞
梁継道反接前驅筐而祭旗貴等自稱大總兵等名號
分校另為隊伍鎖閉四門城以内鄕紳冨室率六餔捐餉
免殘勒太監尚銀二萬兩時致仕尚書林潮㫭公清都
御史林廷玉三司官走賊营美詞撫慰不聽貴𣸪集楖傲
林俊䓁合屯開元事設盟誓刻期攻延平有司警不知所
出又有三衛軍人鍾通恐為進所波暗約其黨無所奉命
空𧺫數人露刃入賊营佯為黨賊賊不為偹忽稱奉憲
挐賊衆奔貴距門自縊死元保潜遁九觀匿觀梁板
搜擲地伏法餘脅從不問
論曰武廟時劉通䓁濁亂中原貴元保不足當其一校
然幸延平之门未啓倘與弄潮兒内外相煽上已&KR0786;勤
亦或可憂也觀此案都御史至賊营而不能一言以觧
知定難未易言
郭鑑柳忠(疤子季富子王寳黃鎮)
郭鑑柳忠大同鎮卒也嘉靖甲申廵撫張文錦築五堡城
北九十里議出鎮卒二千五百家戍之卒懼鹵不碩徙訴
文錦文錦不聽故嚴促之卒郭鑑柳忠暨諸悍一呼衆集
狙殺參將賈鑑裂其屍嘯聚塞下焦山文錦懼連鹵招撫
之甫入城輒索首亂急鑑忠遂脇諸卒焚府門及都察院
門劫獄囚為乱文錦倉卒踰垣避宗室慱野王所諸乱卒
脅慱野出文錦殺之亦裂其屍彂武庫兵伏介而馳欲併
及總兵江桓及太監王甲並走免出有罪故總兵朱振扵
獄碩奉為主振不得已與約三事勿犯宗室勿掠倉庫勿
縦火殺人衆諾振頗戢安之捶殺二十餘人為乞鎮廵請
赦宥詔復振爵随以蔡天祐為廵撫都督桂勇總其兵而
太監武忠出鎮守使侍郎李昆宣勅赦諭衆暫觧散尋復
肆掠桂勇乃稍督兵擒殺五十餘人笞鑑忠䓁且釋之以
安衆而人心洶洶訛言日至適他鎮參將李賢部衆道經
大同衆詳且屠城而戶部李枝轉餉至又以為下密旨也
起殺知縣王乙乱復作脅索代府賄王曲應之潜奔宣府
卒兵卒不能定上命侍郎吴瓉及都督魯綱率師討之制
曰誅首惡脇從弗問也扵是桂勇令苗登諸將計擒鑑忠
十一人斬之鑑父郭疤子復紏胡䧺黃臣徐氈兒䓁倡報
復脅乱卒盡甲閉城門夜圍桂勇第殺人掠其貲郡人泣
訴天祐止兵天祐令擒首惡贖罪扵是迹得徐氈兒䓁四
人斬之凾首詣瓉請緩師瓉還朝再敕天祐䓁除脅從必
盡餘黨并慰諭代王還國四年郭疤子及胡䧺䓁潜入城
度不免復誘餘黨夜焚總兵王振第天祐閉城索首惡四
十人斬之大同以寕至十年癸未𣸪有季富子王寳之乱
是秋北鹵渡河浖入寇詔特設總制以兵部侍郎劉源清
鎮之而都督卻永總其兵舊鎮總兵李瑾議扵天城之左
浚濠四十里以遏鹵衝約三日事竣瑾素嚴馭士卒少恩
時以治裝乞假一日不許十月之七日夜五鼓殞星如雨
鎮卒季富子王寳䓁六七人倡呼應者數十人遂攅殺瑾
及其弟副總兵以下如不聞也焚都憲門脅廵撫為乞宥
原總兵振擅挕指揮使事廵撫潘倣奏瑾苛刻所激可弗
問源清以為法不得廢詔必收首惡赦脅從時源清駐陽
和乃榜大同五堡之变朝廷處大寬今稔惡加主帥為天
討所不宥扵是五堡遺孽偶語不自安以為追理甲申事
僉事孫允中檻諸首惡詣軍門請先此餘徐圖之母及五
堡事源清不聽以囚属御史蘇佑訊而遣參將趙剛䓁率
甲士三百人捕乱黨廵撫倣騐所捕名多捕賊有功為諸
囚所仇誣者乃止捕無功八十餘人諸鎮卒懼濫及率变
起拒巷不納捕者且訛言兵来屠城也倣令允中更緝擒
首乱王弓兒二十餘人斬之而弛不捕詰旦源清乃以大
師至城下斬關入肆殺掠五堡遺孽遂悍呼不可制閉城
逆拒礟殺參將曺安擅攝指揮朱振自殺卻求䓁三面攻
之不能下舊中軍馬昇出嶽與舊被革參將王安郭全䓁
受推戴為指畫負隅益堅倣但䟽將士貪功致激变而源
清䟽廵撫諸臣黨逆倣允中坐是罷兵部尚書王憲謂非
大創不可乃以江桓總兵而擢樊継祖代倣源清議不與
継祖合䟽請假金牌单騎入城定之不報復䟽宗室諸文
武已從賊兵部是其議有命趣攻之源清百道攻城至以
水灌之諸乱卒益為訛言守益力大掠城中遣人誘北鹵
數萬人入寇永師與戰敗北城中鼓噪以應鹵酋長數千
人入城諸乱卒指代府曰兵退以此作酬扵是鹵留精騎
相持餘衆分掠渾應朔懷䓁郡邑數月乃去朝議再益兵
上意獨不許歸罪源清及永源清扵是詣城索首惡時郎
中詹荣與都指揮紀振遊擊戴廉俱䧟城中而指揮昇前
為賊所擁戴者威令行城中荣䓁激以大義昇委心焉遂
㰱血盟令鎮撫王寕出告継祖云黃榜㘴馬昇䓁寔誣幸
曲原首亂七人并宥之則請間曰城中恨七人切骨願内
應殺七人善即中荣䓁還朝廷萬勿洩㣪攻信之継祖密
慰諭令還報源清心二則佯許之而令人穴城詐給栗又
水灌之穴者死焉昇大恚恨將不利扵荣久之得免源清
知事不可為謝病去上怒斥罷之以張瓉代甲申二月瓉
至信王寕初報下令曰母攻城吾將有請也先馳密諭城
中而令主事楚書觀兵城下城中登陴請曰吾軰非殺將
者畏死自全耳請書入書遽入陳朝廷恩意衆皆呼萬歲
尋継祖亦入諭馬昇令上首惡是夜斬倡乱黃鎮䓁二十
四級馬昇與推戴楊林夜殺王郭二人以自效卻永猶
倡言継祖且伏兵為内應衆軍夜驚継祖堅臥不起事乃
定尋收逆餘三十六人正法大同再安䛇徵刘源清卻永
下獄源清削籍去永降立功贖罪潘倣孫允中復軄而張
瓉樊継祖楚書詹荣䓁賞賚有差
論曰五堡單豈能守与死鹵不如死亂至于季王之役
追論五堡以益其助議盡全黨以勵其勇始于十數人
而幾至失守名城是豈主兵者所為計而廟堂必袒源
清何欤幸鹵十年間無意老幕此城也
李英
李英南直沛縣人與其黨王道会丁過安支計果䓁多人
以妖言倡亂于是江淮之間金科馬永陳用沈貴張科䓁
口稱天魔下降真主出世剪紙成兵偽矦伯䓁官有神行
捷足千里偵伺擬于德州潜伏另置通書交通南岸北岸
結聚大支小支不䓁犯清水混水界臚列六十二處分作
四十二天妖書妖咒偽符偽印盈箱託言京師大奇人之
傳授潞州五攅山衣鉢嘉中督學御史李飬正彂之逮伏
法
論曰以妖偽為衣鉢則五燈之外一觧觀少林僧從殺
人討正悟朝廷不禁間𣸪藉之已寇則宜天魔之下降
也
馬祖師
馬祖師者不知何許人傳正德中妖賊李福逹之術以盆
水照影文武冠帶男女且備馬即因其影署官爵大小高
下不䓁走愚氓即士大夫家子弟往往惑之嘉靖三十六
年羣聚浙烏程之雲霧山中自言能剪紙為兵或為蝴蝶
樣人以刀伏擊之則反擊多傷夜能飛入人家男婦睡時
多為所壓輒昏瞶不醒其所書符作四字樣或
云自廣西邊海来時魁首蔣鵬蔣潮等部練其衆頭揭白
巾擬九月之十四日且彂有鄥彩者先三日彂于縣知縣
事蔣弘德集捕擒之鵬潮越城去焼劫烏鎮䨇林䓁處總
制胡宗憲委二千戶督兵剿之恊從者被殺數百人而馬
祖師終不獲于是風聞警俱自蘇常抗嘉無不晝夜為金
擊鼓哄逐不休越數月而後已
論曰宗憲方治倭未靖不敢以聞其所得册名率士大
夫素善遂焚其籍不深求或亦徐山隂渭之贊之盖扶
翼文理頗有大益存矣
趙劓兒於蠻兒王經
趙劓兒遼陽悍卒也遼東諸衛所例每軍一以餘丁三供
之每馬一給牧田五十𤱔嘉靖中廵撫都御史吕經輒檄
行清革衆怨會經責築墩臺急劓兒等遂噪起請罷工中
軍都指揮劉尚德叱衆去衆閧毆尚德而經倉皇踰垣走
匿馬苑寺幽室中劓兒䓁圍寺執經裂其衣冠出故遊擊
高大恩扵獄欲奉以為主大恩卒自投扵獄廵按御史曾
銑奏尚德阿經失撫字狀為劓兒䓁乞原䛇縣榜省諭察
首譁者以韓邦竒為副都御史代經未至經還至廣寕擬
扣諸軍月粮草價餙裝卒扵蠻兒䓁狃遼陽前事復鼓衆
倡亂出囚張孝兒率衆持梃掊院門入執經數其故侵尅
殘虐状裂膚捽髮祼而置之衞獄取娼媍一人同桎梏之
閉五門焚經私箧及諸公牒盡破庫劫旗纛分其黨為四
部鳴鼓市驅經及其中軍都指揮袁璘囚首楊標歴五門
孝兒且行且號批經額窘辱偹至已復繫之獄脅鎮守太
監王純諭璘激变乞故總兵卻永侍郎周述代經扵是撫
順城備禦指揮使劉䧺亦以掊歛為其部卒王經所囚時
官校逮吕經者至廣寕諸叛軍疑偽為天使脱經也復噪
擁經及官校置諸獄已釋之御史銑具以聞密刺首惡授
方略扵副總兵李鑑備禦韓承恩䓁捕劓兒䓁四人蠻兒
䓁十三人王經䓁七人梟示尚德璘永戍極邊革世襲䧺
戍邊經革職閒住
論曰曾銑曰大同之变所以處陜西之变者啟之也李
瑾之变所以處張文錦者啟之也則遼東視是矣使如
銑言按覈重䆒可以正國法肅人心帝狃小安未善所
處
師尚䛇
師尚䛇河南柘城人為司市老人每強断衆服歸德知府
尹一仁任以捕盗事遂横謀不軌嘉靖三十二年七月結
衆剋日發郡以他事遣卒至其所尚䛇疑偵巳猝起殺之
以祭纛夜薄府城時已有中譎矣開關納之劫庫獄捆載
去詔革河南廵撫都御史&KR1180;存儒軄聽勘尚詔有令勿犯
學宫勿戮生儒守令咸匿學宫以免尚詔家故冗金蓄娼
姬及出攻城而柘城無頼乘虛掠所蓄滛其姬姬識其人
以語尚䛇遂圍柘城索之不得乃破城得之因掠公私帑
庾復圍太康索所怨者二人縣官執其人縋城與之連陷
鹿邑廵撫都御史楊宜徵兵追捕大敗官兵死者相枕藉
勢益猖獗衆至數十萬尋攻宿州官兵追敗之扵五河副
使曾邦輔復與戰大捷九月獲尚䛇扵莘縣誅之賊平
論曰賊猶知尊學宫司市老人法也縋城而與以所怨
即奈何不横數十萬似宜載宣尼木主贊以諸生分勸
之曰君子義以為尚云云
哱拜子承
哱拜胡種嘉靖中亡抵朔方来歸驍勇屢立功授參將加
拜副總兵休致子承恩襲父子多蓄蒼頭軍聲言報國承
恩嘗聽調青海還心輕邊卒孱弱益翹喜自負撫臣党馨
頗嚴刻時加裁抑且欲覈青海虛粮承恩益怨刺骨而拜
義子千總哱雲遊擊土文秀亦㕥他事啣馨萬曆二十年
二月鎮戍請冬衣布花及月粮嚴扣未給拜承恩遂激衆
起推軍鋒劉東晹為會長東暘者靖鹵衛人狂狡有謀晨
入總兵張惟忠帳中白故惟忠悸不能一語遂露刃執河
西副使石継芳擁焚軍門出党馨於水洞與繼芳竝見害
收印符釋囚繫縱掠聽拜主謀劫惟忠以扣餉激变報總
督尚書魏學曾遣標官張雲等諭降會哱雲土文秀綂兵
五百至中衛互市承恩嗾二人冐殺遊擊梁琦守傋馬承
光合兵入寕夏索總兵敕印惟忠與勅印自縊死東暘遂
代蒞總兵任據城刑牛馬盟偽授承恩許朝左右副總兵
土文秀哱雲左右參將挟慶王代請貰罪分遣王虎何安
䓁出據城堡會諭降張雲至東暘曰必授我總兵官及許
朝䓁副參以下專偹寕夏然後觧甲否與鹵馳潼關也承
恩徇玉泉营遊擊傳桓拒守爲千戶陳繼武所執就繫再
徇中衛徇廣武參將熊國臣䓁棄城走河西琞風靡獨參
將蕭如薰堵平鹵不下王虎䓁據抄鳴沙州勢逼河東三
月副總兵李昫攝總兵進剿遊擊吴顕趙武一援靈州一
援鳴沙張奇沿河扼賊南渡時霛州都司吴世顕且黨逆
𣣔為内應參將来保誓守不得間賊遣叛人馬世傑奉金
帛勾鹵着宰僧䓁合拒我師昫急分兵渡河遇鹵邵剛堡
千總汪汝漢三矢殪三鹵鹵乃却先後收復营堡四十七
河西惟鎮城為賊所據鹵着力兔打正䓁引控絃三千突
金貴堡歴鎮河入屯演武場賊括城中子女悦鹵并上河
東西地圖拜文秀辮髮胡服紏鹵攻玉泉而哱雲引鹵着
力兔北攻平鹵堡急參將如薰伏兵南關佯敗誘鹵入伏
䠶哱雲死并創賊驍昊敖霸鹵遁走塞因掠粮道聲犯花
馬池諸處總督移師花馬池往撫盡妣吉使諭鹵無助
逆趙武方被困玉泉得李昫促援圍始觧昫與原任總兵
甘秉忠分六路抵鎮城會麻貴自調戍代李蕡為副將賊
出東西二門各精騎三千摶戰昫衝鋒數捷奪賊火車百
餘輛追奔溺湖水死無算是役也延綏副總兵王通傷額
榆林遊擊俞尚德以後至見殺而麻貴蒼頭軍特先登鹵
着力免擁三千騎從定安堡擾我以牽東渡䛇總兵李如
松督陕西討逆督撫葉夢熊朱正色以苗兵淛兵来賊陽
請撫隂勾鹵迄無成功會日夲平秀吉破朝鮮東方復洶
洶御史蔣春芳䟽請厚市賞縻鹵伺間决黃河大壩水灌
城可㕥得志上更賜總督魏學曾尚方劔便宜行六月分
五軍攻城董一奎攻其南牛秉忠攻其東李昫攻其西刘
承嗣攻其北麻貴率遊兵專待敵哱開北門出戰意突
陣勾鹵貴禆將馬孔英䓁先登却之擒斬賊八十有七拜
入城與鹵信絶監軍梅國楨與提督如松綂遼東宣大山
西兵&KR0874;至作長圍困賊拜使飬子克力益出邀鹵禆將李
寕追斬之鹵莊秃頼與卜失兔合犯定邊小鹽池而着力
兔萬人從花馬池西入麻貴偵擊挫鹵石溝旁而董一元
擣鹵前鋒土昧營鹵警去主苗兵將龔子敬陳殁賊拜竟
援絶七月决大&KR0309;水灌城城外水深八九尺賊遣小艇挖
堤洩水遮取之具言城中乏食詔罷學曾㕥夢熊代賊潛
重賄勾鹵鹵着力免復以八百騎入鎮北堡以萬騎壓李
剛堡分部渡河如松遣裨將李寕馳擊鹵黃硤口而勁卒
千餘身往策應却鹵張亮堡捕斬凡百二十級獲馬駝無
算鹵盡走出塞九月水浸北關城崩南關居民内变我師
陽調舟筏擊北關賊果北禦而南關銳卒攀緣入賊縋張
傑下城懇貸死總督陽諾諭哱氏殺劉許自贖東晹偽風
疾手刃土文秀曰好頭領母令他人斷之承恩與畢邪氣
連殺許朝東賜懸首城上大兵入城夢熊更令旦日不盡
哱氏以賜劍從事遂執承恩拜倉皇就縊闔室自焚部卒
李世恩從久中斬首生得中子承寵䓁寕夏平督撫
以下陞賞有差原督學曾免為民
論曰時通貢久邊防大弛撫臣馨摠兵惟忠不知兵長
亂于始遂使開邊釁哱帝劉王驁不可制帝嘗曰欵貢
未足深恃誠遠見矣得算乃在絶勾鹵張亮堡之戰与
守靈州平鹵功豈不竝偉哉
趙古元劉元緒
趙古元沛縣男子自稱真人當帝天下萬曆中往來徐穎
間徐人冨室奉女為皇后高梁人孟化鯨王垣海䓁共擁
戴之張&KR0647;示扵華山廟期是年二月𧺫沛縣知沛縣羅正
学以兵間擒化鯨䓁古元亾終不可淂
劉元緒金陵人萬曆中以妖術聚衆詭稱闢地李王分其
徒為十二天十二星十六佛約是年長至日李王出世並
𧺫為變事覺所在以兵誅之
論曰此二孽不成賊以兵擒化鯨而古元真帝矣不帝
古元亾古元者無上功以兵誅元緒元緒豈真王㦲不
王元緒兵闢地者非盛績趙名詭託不忘勝國也劉號
李則隐啟後瀐矣不忘勝國人為之隐啟後䜟天為之
㦲
徐鴻儒(王好贒刘永明)
徐鴻儒山東鉅野人遷鄆城萬曆末年用白蓮教惑衆會
深州人王森㕥聞香教𧺫聞香者森嘗救一妖狐狐遺其
尾尾香人樂聞之咸歸森又景州于弘志㕥棒箠會集惡
少森子好賢傾家資之天啓二年八月與鴻儒約共起儒
誤信梁山泊演義故事巢於梁家樓結曹州張世佩㕥妖
術呪紙人起戰號四大金王攻鉅野官兵擒世佩及其黨
楊子雨李泰䓁磔之鴻儒攻鄆城走知縣余子翼時白蓮
妖賊洪聚刘應選白仙台亦煽四川鴻儒乘勢䧟鄒滕二
據之都司廖棟破焚武安賊巢追斬首六千餘級復二縣
鄆城鉅野而賊衆不散攻夏鎮掠粮艘四十餘號阻運河
還攻曲阜知縣孔聞礼拒却之都司楊國盛遊擊張榜䓁
敗死賊偽稱大乘興勝元年分十餘部部人巳而宸兵殺
于弘志於阜城及妖民田付䓁賊酋牛朝利退保白家屯
又別部艾山賊劉永眀者自称安民王其頭目二十八人
塗面按列宿聚衆二萬人與鄒滕賊合時共大小十七支
所在焚掠已獲永明伏法猶称寡人云賊攻兖州不利去
流劫金山口官軍復錫山偽都督侯五偽總兵魏七縳鴻
儒出降磔之臨刑歎曰吾為王好賢父子經营二十餘年
今已矣時好賢匿去就擒楊州伏法四年鄒縣賊黨復發
優泗州己而受撫廵撫山東趙彦以平賊功加兵部尚書
餘進秩有差
論曰賊鴻儒為王好賢經营二十餘年而好賢名不彰
夫為賊求知名亦不易㦲嗟知名賊亦似有福在矣以
賊名䆒不名賊又不入此例梁家樓彷彿水滸演義以
彷彿學為賊知名更一奇哉
程鵬
程鵬江西人游無的籍自稱西山布衣私藏天文兵法䜟
諸書刻有西山草三十三萹皆妄言國運至扵氣數一萹
尤為不道時天啓中逆監用事士民惶惑附耳躡足或有
移居出城覬以避禍者撫臣房可壮設法密捕之逮京伏
法
論曰程鵬亦猶之古元不成賊張之為賊者也
王嘉㣧高迎祥(諸部賊)
王嘉㣧陕西府谷民也眀季崇禎受命十七載與流賊終
始總自陜西元年秦晉大飢邊兵稽餉而譁輙逃伍合亾
命逋捕廷議裁邊餉急乘障兵咸噪走下又驛站省過當
河北游民向藉食驛糈至是無所頼逡廵潰兵煽益挺𧺫
嘉㣧倡亂延安䧟府谷合白水盗王貳䓁共五六千人保
險延慶之黃龍山恣掠州郡時羣盜望風𧺫高迎祥安塞
人与李成龍王異䓁狂煽自稱闖王為盟主其各隊之有
主名如神一元及弟一魁等(孫継業苗順王子順茹成名黃友才霍維端郝小泉郝臨)
(菴劉哲潭雄苗登霧邢滿川楊光甫王光恩高守達閻正虎伍林)其餘以諢號著者如闖
將八大王曺操草里眼左金王紫金梁老&KR0624;&KR0624;䓁(小表营一斗粟)
(順天王蝎子塊横天一字王撞天王亂世王渾天王獨行狼滿天星關索過天星翻山鷂金翅鵬黃老&KR0849;小紅娘一)
(丈青龍江水掠地&KR0849;可天飛混天飛渾天猴不沾泥滚地狼一桿鎗八金剛掃地王闘塌天摇天柱破甲錐邢紅娘)
(李靖王鎏金鍾顯通神鄉裡大掠山&KR0849;整上萬活地草上天龍混世王独頭虎上天候一雙&KR0849;金狗兒摇天動抓地)
(虎東山虎自来虎点灯子黑煞神豹五通天柱九條龍張胖子飛山虎托天王十反王整齊王小秦王新来虎鑚天)
(嗩開山斧改世王爬山王副榻天一連鸎張炒子邢家米大天王鎮天王一條葱九梁星混十萬一座城李老柴一)
(盞燈)不可勝數其所掠䧟在陜西則西安(咸陽華州郃陽白水涇陽三原永嘉)
(同官冨平邠州盩屋澄城韓城蒲城洛南商南耀州乹州)漢中(鳳縣寕羌漠隂石泉略陽平利白河紫陽)平
凉(灵臺固原崇信涇縣隆德)鞏昌(安定寕遠清水文昌會寕西和兩嘗成縣)慶陽(寕州合水)延安
(安塞甘泉安定保安延州青澗鄜州路川中部宜君綏德米脂葭州府谷)臨洮(蘭州)䓁處及寕夏
䓁衛三年混天王率其黨數十股入山西所掠䧟則太原
(榆次交城文水河曲壽陽東平沂州代州岢嵐)平陽(蒲州垣曲霍州隰州水和)潞安(長子平順)汾州
(臨縣永寕州)遼州(榆社和順)澤州(沁水陽城)䓁處五年陕賊躝出殘畿
南則真定(南宮寕)廣平(大召開縣)䓁處在河南賊自山右逸而南
則開封(尉氏封丘蘭陽陳州許州項城襄城隁城長葛禹州新鄭荥陽泥水)歸德(虞城睢州)彰德
(湯隂林縣武安涉縣)衛輝(輝縣)懷慶(脩武武涉)河南(鞏縣陜州靈寳閿卿盧氏)南陽(鄧州内鄕)
(浙川新野葉縣)汝寕(信陽光州固始商城)汝州(伊陽)䓁處在湖廣土賊先𧺫六
年陕豫諸賊流入則襄陽(榖城光化均州棗陽)德安(應城随州)黃州(羅田麻城)
(蘄水黃梅)荆州(彛陵州)岳州(臨湘澧州)長沙(湘潭相隂)鄖陽(房縣六山竹溪上津隕西保康)
䓁處在江以北七年諸賊流入則應天(六合)鳳陽(懷遠寿州霍丘蒙城)
(泗州宿州天長潁州亳州灵璧)淮安(邳州睢寕)廬州(舒城無為州巢縣六安州英山霍山)安慶(桐城)
(潜山太湖宿松)太平(蕪湖和縣含山滁州全椒徐州萧縣豊縣)䓁處其在四川十一年
賊自漢中入則保寕(廣元劍縣梓潼)重慶(巴縣)䕫州(奉節巫山大昌雲陽開縣逹州)
䓁處掠不一村䧟不留守其流营之制营有精兵兵一許
飬子二十人惟其所掠十五以上四十以下約精兵一萬
則二十餘萬人矣警候嚴不能逸一逸者謂之落草精兵
淂合男女生子棄之人母囊一金犯者死令行雖拔城
邑列幕若窖廬其甲縫纊綿數十重輕而韌當前砲不入
三鼓盡精兵飰軍中静唯聞傳呼声馬以候精兵三飯
其餘再飯也嚴冬掠茵薦藉馬足或刳人腹為槽飲馬襍
人血習遇人悲鳴思啖之行兵倏忽雖百萬之衆惟主將
馬首東西臨陣反顧死攻城以騎布圍步兵肉薄向城或
負攅基穴城礟其下崩之甚不甚名大小放否則留土柱
離數百步巨絙牽之設銅牌四馳降不殺越一二日死十
三四越五六日屠聚屍為燎名打亮穫馬驢為上巧軍仗
次之衣幣又次之珍寳無所用金銀或散棄之矣所在攫
食無湏市飽總紇𬋩家主之其期會率以狡猂勢盛者為
盟主軍止輒出較騎射及晡歸行則惟黃河阻淮泗涇渭人皆
蹻足踞馬背馬所壅閼水為不行一流淺步䘚褰裳而涉
十餘年間未嘗互吞併窮則相依叛㐲不常號令最一亦事
智譎搏城人挾三磚或冒雪僵死矢石死屍倚城下不仆
偽造撫檄偽為官軍衣飾偽作米商偽充試士不一状或
敗殘盡令媍女荷戈前官軍割以當馘或注嬰兒扵槊白
千懸火炙之哀號為樂或祼婦女詈城愧沮死以礮倒
埋之植其跗隂溝向城砲為不的主礟者立耴圊牏外向
𣸪厭勝之自犯安廬之後行詐益神多購蘄黃人為間或
携藥囊蓍蔡㦯為醫卜㦯青烏姑布星家言或緇流黃
冠㦯為乞丐妓女戲術分布江皖乘間摧盈諸人畏死且
飲賄刺事較偵探更密大率秦窮而走豫豫窮而走椘椘
窮而復走秦豫走山西畿南江北四川䓁処勢如轉篷散
復聚覆而復起然官軍多畏賊不前前不戰竆鄉僻集馘
良為賊以是報級最多而賊故無恙也民畏兵甚扵賊咸
願從賊盗源不清與運俱長若土賊之遥應聲勢傑起其
鄉者開州則袁時中以衆五萬起困陳蔡之間自成招為
先鋒許配以女令以二十萬衆南窺鳳泗入蒙城土礦諸
賊附之為廵撫朱大典所敗總兵劉良佐復大敗之賊竆
多自經林木間二十萬鳥獸散時中以是忤自成欲就欵
於廵按蘇京自成使扶溝諸生往說之執生送京師李賊
怒攻殺之併其衆郏縣則李際遇初衆五萬旣降復通李
賊攻汝州城䧟河隂則孟三𧺫封丘則艾一侯二河南則
瓦罐子一斗粟山東則李廷實䓁廷寔高唐州人與其黨
李鼎鉉䓁率衆䧟州治賊李青山亦間據東平自是兖州
二十州縣一時各嘯聚響應而東阿汶上蹂更甚廵撫王
國賓檄總兵刘澤清擊復東平魯府左相俞𧺫蛟與原任
給事中范淑泰合搗諸賊縳青山扵梁山獻俘時泰安賊
十餘萬掠寕陽曲阜兖州䓁處嘗掠媍女蒙以甲胄守其
褰而身四殘官兵逐之南走邳州犯徐州火漕艘十有六
還走東平又豊縣賊十餘萬圍縣治徐州賊應之己皆撲
滅湖廣興國賊萬人偽作香客䧟鄖西及上津鎮安鼓衆
流入江西太和吉安䓁處壽州賊數萬𧺫旋滅澧州賊䧟
城及常德武岡殺岷王四川興山賊入瞿塘䧟䕫州一宿
去渡利州河攻平陽白水䓁關走奉節諸不勝紀蓋先後
文臣之奉令治賊者自閣部督師楊嗣昌而外總督則楊
鶴陳奇瑜丁啓睿傅宗龍孫傳庭洪承疇盧象昇總理則
熊文燦保督則楊文岳江督則吕大噐高斗光淮督朱大
典王家禎宣大督張宗衡廵撫陕西則劉廣元練國事李
喬甘學闊邵捷春馮師孔於河南則苗胙士陳良訓常道
立李仙風扵山西則許鼎臣宋統殷載君恩吴甡扵平陽
則宋祖舜王鰲永王永祚袁継咸扵安廬則鄭二暘史可
法扵湖廣則宋一鶴余應桂方孔炤沅撫則陳睿謨李乾
德扵山東則王賓扵四川則邵捷春陳士奇扵甘粛則林
日瑞勦撫異尚勝敗殊勢而武臣之奉督撫檄而治賊者
總兵則杜文煥賀虎臣張福臻鄧玘王承恩劉成功倪寵
王樸尤世威祖寬孫興祖劉澤清伍維籓柳紹宗俞冲霄
王繼禹王國梁陳永福張應元秦翼眀李國奇鄭嘉棟左
良玉劉良佐方國安高傑陳洪範汪雲鳳黃得功劉弘起
牛成虎杜先春孔希貴尹先民何一德刘進忠周遇吉郭
天聲䓁副將則賀人龍左光先曹文詔張應昌祖大樂陳
邦福猛如虎楊世恩曹變蛟秦鳳儀張應元馬士秀余聲
桓䓁初亦頗有斬獲久之強弱殊䓁忠叛不一而官軍戰
勝之司紀者最初商雒道劉應選斬賊五百餘級扵漢南
廵撫劉廣生遣將斬賊三千級扵韓城降三百餘人總兵
杜文煥斬賊首苗霧扵安定總兵賀乕臣斬賊六百級扵
合水三年副總兵曹文詔斬賊一千五百級扵河西遊擊
伍維籓斬賊五百級扵慶陽總督楊鶴遣將斬賊一千一
百級扵宜君雒川都司曹變蛟追斬賊一千四百級扵唐
毛山四年總督洪承疇遣將敗賊扵沁水之桑落鎮擒賊
點燈子卽趙四兒也曹文詔斬首難賊王嘉㣧扵陽城總
兵王承恩斬賊一千七百級扵中都賀乕臣斬賊五百級
扵慶陽承恩復誘斬賊首譚䧺䓁五人扵安塞安定總兵
孫興祖戰六捷扵萬泉虎臣文詔合斬賊一千餘級扵慶
陽之西澳文詔復斬賊首可天飛俘賊首獨行狼郝臨菴
扵襄樂五年文詔承恩連敗賊扵甘泉扵安塞扵宜君斬
賊首霍惟端降數千人六年廵撫陳奇瑜遣將斬賊一千
六百級扵永寕賊首鑚天哨開山斧死焚其巢文詔復斬
賊一千五百扵忻代之間尋又斬賊千餘級扵陽城俘賊
首滿天星總兵張應昌賊扵沁水之平山獲賊苜一盞燈
卽張有義也總兵祖寬斬賊千餘級扵龍門白沙七年總
督奇瑜合保撫盧象昇勦賊竹山竹溪前後合斬二千四
百餘級廵撫甘學闊遣將斬賊一千二百級扵華陽東原
八年羅于莘連敗賊扵漢南奪還子女二千人九年象昇
追敗賊扵陕州斬賊首黑煞神飛山虎䓁副總兵祖大樂
斬賊首混天王扵永城復設㐲斬賊一千四百級扵開封
之石家橋又追敗之蘭陽總督桺紹宗遣將敗賊過天星
扵西寕合總兵左光先復敗之扵塩池賊過天星入营乞
降廵撫孫傳庭遣將大破賊扵盩厔擒賊首闖王高迎祥
劉哲䓁獻俘王自用代迎祥部餘賊称紫金梁祖寬敗献
忠䓁七賊扵滁州追斬一千二百級淮撫朱大典遣副將
楊世恩截之扵定遠復斬賊六百級十年川兵大敗賊混
天王蝎子塊扵廣元斬首千餘級總兵良玉大敗賊扵舒
城六合連戰三捷總兵秦翼明敗賊闖塌天扵細石嶺俘
賊首一條䓤新来虎十一年良玉與總兵陳洪範大敗賊
扵鄖西復邀擊革里眼闖塌天䓁扵䨇溝大破之老回回
䓁東奔追斬六千餘級曹操䓁九营懼會勤王師出潼關
疑来就撫而賊献忠亦就撫明年復官兵大敗李賊扵梓
潼自成单身走依献忠良玉大破賊扵許州降賊首劉國
能復敗之扵内鄉又破射塌天老回回改世王扵鎮城射
塌天降斬賊二千七百級䧏四千人賊曺操䓁九营入蜀
川撫邵捷春及將軍左良玉總兵鄭家棟張應元江雲鳳
方國安賀人龍李國奇羅手韋及石砫秦良玉監軍萬元
吉䓁大敗扵鄭家寨扵郭家寨扵尖山寨扵馬家寨扵留
馬埡賊首東山虎伏誅再斬賊二千一百級扵营仙嶺復
斬一千二百級扵馬溺河俘六百餘人又追斬五百餘級
俘賊首掠山虎一桿鎗自来虎托天王鎏金錘金狗兒伍
林䓁旋又敗之扵臨江扵竇山扵連州扵鳳烈鋪扵袁壩
馹共斬賊數千級俘滚地狼可天虎扵高城小秦王金翅
鵬過天星掃地王李靖王飛上天關索王光恩楊灮甫䓁
降曹操入川九营而殱其六川兵大敗李賊扵凾谷困之
扵漢南十三年廵撫啓&KR0790;復斬賊數千級扵凾谷蝎子塊
伏誅總兵王繼禹使遊擊高廉敗土賊李際遇扵郏縣斬
二千餘級追至尉氏總兵李建武等復斬賊一千三百餘
級扵菜園十四年總兵陳永福敗李賊扵開封良玉敗賊
獻忠扵西山扵信陽扵鄖陽總督啓&KR0790;復敗之扵麻城斬
首一千二百餘級又敗之扵南陽献忠走依左革入霍山
自保參將李栩大敗賊扵壽州斬首千餘級十五年督師
傳庭遣總兵牛成虎高傑董學元先後斬李賊千餘級扵
南陽總兵黃得功劉良佐合敗獻賊扵潛山斬首萬餘級
焚賊首一堵墻扵林中良玉復敗之扵安慶奪馬驢五千
十六年方國安䓁斬獻忠賊千餘級拎大谷復黃州監紀
知縣吴敏合師復武昌及漢陽䓁縣副將馬進忠與都司
高山復袁州斬賊二千四百餘級奪馬驢五百弓矢數萬
戮偽官孫仰寰旋復岳州副將馬士秀復臨湘追斬賊四
千餘級扵長沙江督吕大噐復吉安䓁處總督傳庭遣牛
成虎䓁敗李賊扵洛陽拎河岸扵朱仙鎮之南斬其衆數
千級方國安復承天旋敗之扵彛陵復汝寕李賊入關原
任總兵尤世威等大敗之扵榆林追敗之扵寕夏斬首數
萬十七年總兵周遇吉大敗李賊拎寕武亦斬賊萬人時
有爬山虎敗被執臨刑擬項羽烏江句歎曰此天亡我非
戰之罪也所降北天王常國安過天星即惠登相翻山鷂
即高傑紫金梁即王國用顯道神即高家計餘不及詳矣
通合零捷不啻斬賊數千萬大率拾難民級為多亦或馘
良當至扵賊驅難民當先摧盪頗易不必皆真賊也凡
賊就欵無不旋踵叛而叛之最失事者扵延綏河西則十
餘部總督楊鶴各給兔死牌去又扵固原則設御座城樓
之上賊六十餘部伏拜呼萬歲設誓竟去留其十人以
參將吴弘器領之旋亦盡散扵漢中則數十部巴蜀之
險霖雨四十日弓膠觧飢無食總督陳奇瑜令傳餐送之
越棧道輙叛殺監護官五十餘員連䧟州縣扵湖廣之均
州則曹操等九營就撫扵總理文燦宴之迎恩殿供億甚
備散處房竹之間文燦一切為羈糜時張獻忠全部亦走
欵扵左良玉棲榖城密與呼應眀年復叛凡督撫之因賊
而死者楊嗣昌以兩親王不保自縊死熊文燦以撫事不
終逮市死傅宗龍困項城汪喬年保襄城咸不屈死楊又岳
潰汝寕被執不屈死王漢攻永城机洩死宋一鶴守承天
苦戰不勝死孫傳庭退保關中与馮師孔並戰死李仙風
被達不赴死陳士竒守重慶死盧象昇戰畿南死馮
守宣府死林曰瑞守丼粛死衛景瑗守大同死兩司府
州縣之死扵諸賊者不勝犯見諸傳其賊之既欵能殺賊
而蒙䘏或不及蒙䘏者則掃地王張一川死于梓潼
射塌天李萬慶死于襄城伍林死于大白翻山鷂高傑後
死于北降之許定國盖諸賊犯鳳陽祖陵及荆王墳園而
殘藩王則在自成獻忠兩傳十六年羣盗降
略盡惟曹操即羅汝才老&KR0624;徊即馬守應革里眼即賀一
龍左金王即藺飬成争世王即賀錦治世王即劉希尭盡
為自成所併扵是李張二寇妄大中原矣
論曰自施耐庵作水滸傳羅貫中續成之茟貽禍者三
而未己也一則萬曆末年徐鴻儒以鄆城人倡白蓮教
巢扵梁家楼直欲親見梁山泊故事一則天啓中點將
舒以天罡星彷彿分署李三才䓁三十六人以地煞星
分署顧大章䓁七十二人&KR0647;魏与崔借以盡殘善類一則
崇禎中流賊初起為指名亦輒如傳中各立諢號如托
天王一丈青等勇出相作梁山泊好漢其為數十倍于
天罡地煞不止前七年為水滸苐一演義而元氣全澌
後十七年為水滸苐三演義而國命随盡至吳中金生
聖歎批評此傳為第六才子書子文無害而别案無
故見殺耐庵貫中之茟良可畏也至今江南
葉子其譜夲之馮子猶龍襍坐必以此為樂土
眀劫藥投人懷兵心羣為貨禦骨肉而錙銖
統全乖嗟此禍何時或已川猶蘢之茟豈
世所宜奬借哉余及門董志諸生崇禎末召對奉密命
行間無所就國變不出嘗作馬蹄軒
以百萬為冲末作洞僊歌
終難博盻上金臺途路錯訪蘭
只聽連声閣閣而今淘取出瓦片
上調撥兒注百老千生走来茟下堪酬砟
用婆心做死馬文章把世人醫活志更名東陸
多著𫐠
羅汝才
羅汝才陜西延安人賊中號爲(曹操)㕥其多智狡獪也崇
禎初隷賊首闖王高迎祥後合獻忠最後合李自(成)
事自成破城自成取六汝才取四汝才戰四五萬馬
騶厮養不下四五十兵長於攻羅兵長於
戰相倚為用汝才老而猾嗜殺房數百女樂數部所
歌舞自成噱之曹操也何能為㕥山東人
主初從陕諸寇八年乃以曹&KR0894;
與闖
五月與過天星小秦王大天王搖天柱混世王連鸎關索
䓁入蜀獨革里眼㩀江北不與䧟人昌犯䕫門石砫
女將秦良玉與監軍萬元吉共扼䕫門賊魚貫上汝才為
殿官軍震不敢逆賊抄䕫之後山(無)所得飢四川撫邵捷
春會左良玉壁城下副將羅于賊扵鄭家寨走之總
兵鄭嘉棟合椘將張應元汪國安陜將賀人龍李
國奇共赴賊尖山寨断賊為䧟泥淖不得馳而川
兵跳澗谷䫫猿猱賊潰擒七十餘人石砫兵
復邀敗之馬家寨馬戰
家坪逼跳路險沓不可
两逐里復敗之营仙嶺秦兵者奪汝才大
𬋩隊副塌天賊潰圍七八是後斬
賊數萬人汝才與過天星瞿塘水漲不得渡
而師出雲陽扼其前元吉尖山截其後䕫山
溪險隘七賊連营數萬林樾帳炎歊毒人馬矢薰
逹數十里蚊蚋噆刺時人馬俱才走雲陽尖山壩過
走雲陽水碓口期兩會扵開寕師三道俱進以所俘
一桿鎗自来虎伍林為軍鋒反破其伏復俘斬數千
擄賊渠掠山&KR0849;一十六人汝才籍與諸营保其媍豎尚
數萬人走大寕之小嶺諸將扼之扵䕫東其過天星關索
走開縣聞汝才敗倍悸北走總嘉棟擊敗之臨江張應元
竆追至竇山殱其騎五之一餘騎大呼釋甲䧏内托天王
者常國安也應元令䧏賊抓地&KR0849;往招過天星天星以托
天不親至疑不果時賊首高守逹以二百騎来歸過天星
西走守逹率其徤追之賊陣亂馬竄禾中泥相騰踐官軍
●僦而射之追奔二十里血流禾畦畦為赤刀甲生烟歛
兵風烈舖共斬首千七百餘級擒賊首鎏金錘金狗䓁過
關二賊以零騎奔連州復敗袁壩馹設伏溝澗中夜火如
星出林間者尚二十摶遇安
援賊山澗斬首九百餘級擒滚地狼䓁降
其𬋩&KR0849;䓁四十人扵是嘉棟同副將及降
將楊旭一隻虎邀戰城賊復大敗大營
之保大寕也監軍元吉在䕫遣守備刘正國及降將伍林
招之汝才疑不就旣而小秦王金翅鵬相率降扵嗣昌汝
才素與翅鵬隙遂殺正國林走巫山會左良玉分屯興房
二竹間張献忠保巴巫相持汝才既屢敗黨部多来降勢
益孤乃走合献忠渡川西走而過天星素與献忠隙聞羅
張合决計歸命及降過天星卽惠登相清澗人也嗣昌令
良玉撫其衆七千人簡精銳隷良玉軍以降將掃地王李
靖王隷元吉掃地王即張一川也元吉令䧏丁飛上天招
汝才献忠止之曰聞閣部已俘過天星闕下矣毋為登相
續汝才遂不應嗣昌屯巫山關索敗伏深箐聞過天星䧏
盖懼與其黨王光恩楊光甫率衆三千人就撫䧏將張一
川尋擊献忠扵梓潼䧟陣被擒献忠臠割之元吉請䘏其
妻子扵彛陵十四年張羅自川入椘惟摇天柱留川東監
軍元吉留秦蜀兵屯白帝神女之間絶其入椘之路尋献
忠戰敗南陽汝才孤趋鄧浙以合扵自成十五年李賊䧟
襄陽自称老府㕥汝才為代天撫民德威大將軍自成法
嚴而汝才寬諸將猶以長幼故體先伏謁汝才禀事自成忌
會革見殺自成部衆稍或侵汝才往往以駑駘易其善
馬積不平汝才以自成命攻鄖陽不下有黃州陳生者被
擄多智計意閗李羅從中内變既悪自成于羅而又劝羅
自烙其馬以異于李分在右中前後各一营甫烙一营則
天隂报自成羅营東通良玉其馬己姓左矣自成偵之果
然盛具邀賀一龍(即革裡眼)及汝才病不赴一龍被繫促㕥
二十騎晨即汝才帳中取其頭令汝才軍軍譁諭五营二
帥賀欽(即争世王)劉希尭(即治世王)慰一龍部趙一元使貼其衆且
㕥大勢壓之七日始定併其衆益大而汝才之將楊承恩
甥黃龍先後以其部入關就&KR0833;于秦督孫亦間歸左帥䧏
將惠登相王光恩二营合守鄖陽時汝才主謀吉珪亦見
殺而陳生後亦亊覚見殺
論曰吾扵魏武特有恕辭以其幾人帝幾人王之言故
是平論使漢獻無亊時昭烈即中山之後不獲奉命輙
𧺫勤兵亦豈人臣盛事魏武可取而不即取以人臣終
既不取而又制人使不能取得皆㕥人臣終雖劫遷之
罪萬莫逭而較各路諸長誠有不可没其功者乃曺操
二字尚為萬世所唾汝才何人頋欲貌之倖弋獲手使
房竹九营時受欵效命併有献忠力制自成亦足千古
而不出此屈闖下頋不楽歸誠乎
李自成
李自成生陕西延安府米脂縣為雙泉堡馬戶守忠之子
守忠無嗣禱於華山神示之夢曰吾令破軍星子汝晚
舉自成小名黃乘兇與從子李過並豪浪亡其父貲負邑
紳艾氏子錢令晏子清嘗械而遊诸市又竊人羝羊為主
者所撻見血妻韓滛其里人則盡殺滛者偕過亾丼州投
參將王國為標兵國奉調索餉金縣兵譁自成手殺令及
國遂反崇禎二年歸府谷大盗王嘉㣧及安塞高迎祥自
稱闖王自成附之称闖將自為隊嘉㣧迎祥别有傳于是合
諸賊流毒州縣七年自成䓁諸賊為總督陳奇瑜所扼困于
漢中東箱峽詭自縛乞降竒瑜受之出險復叛衆至十餘
萬攻隴州守將賀人龍張天礼守力旋為總督洪承疇合
勦八年羣盜散逐宛雒自成獨匿終南山中尋復与張獻
忠合南䧟鳳陽争陵監所教响手十二人獻忠毁器而歸
人自成意右復入秦掠冨平寕州副將艾萬年拒之烮死
挫搃兵張全昌賀人龍曹文詔諸師部將多陣亾迎祥与
自成兵益強出關為搃兵祖大樂所敗合攻滁州盧象昇
祖寬大破之朱龍橋遂走登封密縣復歸秦九年出犯鞏
昌左光先曺變蛟破之固原沐家营走圍綏德州及朝邑
秦撫孫傳庭俘闖王高迎祥于黑水峪磔之以殉自成乃禅
称闖王犯階徽鳳翔涇陽三原㩀階成十年冬恊過天星
九营由七盤關入蜀䧟寕羌䓁六縣十一年大敗梓潼縣
走白水六月官兵扼陽平關曺變蛟渡河邀其去路遂南
遶西鄕空出漢中越江而北秦撫傳庭恊左光先遏江
斬千餘級降賊渠祁總𬋩自成食盡復檄總督承疇大破
賊潼關原自成僅十八騎潰圍走(十八人為劉宗敏田見秀谷子成張世傑李稱)
(昌任継荣任継光王虎劉文魁䓁)竄殽凾山不出及闻督師揚嗣昌與總理
熊文燦受獻忠羅汝才之降明年獻忠以房榖叛自成𣸪
鼓衆躝椘依獻忠獻忠意併之自成有善驢日可六百里
騎疾脱依老&KR0624;&KR0624;子浙川病卧復聚衆入陕嗣昌駐樊陵招
之出謾語不至巳而亟谷大敗其所部相継出降餘竄漢
南秦兵蹙之扵北良玉人龍扼武關以南食盡自成自經
者數四飬子李雙喜慰止之劉宗敏者藍田鍜工也自成
偶偕宗敏及張鼐潜步叢祠宗敏卜從乱吉遂委事自成
殺兩妻以從李巗者𣏌縣鄕薦初名信大司馬精白子也
常出粟賑飢淂衆而里有以魏黨故毒其父精白者思報
之遂請于督撫淂領校衛其鄕仇者中以事錮獄巗黨殺
邑令出之歸自成署制將軍用事牛金星者亦盧氏鄕薦
介賊醫尚絅淂見自成自成竒其辯預謀議時有妓車優
及女陬嘗侍自成帳中優逃歸洩金星通賊状適金星潜
由松與王妃出奔守道王㣧昌被創數日䘚通判白守文
訓導張道脉与武職共九人見殺諸紳死為原尚書吕維
祺行人王眀同知楊萃推官常克念知縣劉芳奕韓金声
乙榜苟良翰咸有傳賊以椽吏郘時昌為搃理守河南生
員張旋吉梅䁀盛次苐授官佐之自成移攻汴豫撫李仙
風慰安福世子扵孟縣俘叛將羅泰龍尤有義執邵時昌
梟示之以河南恢復聞廵按御史高名衡与開封推官黃
㴻祥符知縣王爕守開封固賊觧去屠密登封靡時仙風
落職惧罪自殺以張克儉代之克儉殉襄難旋以廵按名衡
代之會保楊文岳遣其將&KR0849;大威張德昌渡河擊賊大捷于
鳴臯自成負嵎山中時平賊將軍左良玉自襄陽抵南陽
賀人龍李國竒之師来會秦撫丁啟濬加尚書代嗣昌督
師避李強捷獻忠光固上尋以丁𥙿心代啟濬𣸪以汪喬年
代𥙿心五月釋尚書傳宗龍扵獄為秦督專辦自成自成
乘獻忠麻城之敗其所部諸勁輙掩有之而時中者豫土
寇衆二十萬㩀蒙隂之義門窺鳳翔犯泗州撫臣朱大典檄
總兵劉良佐敗之扵龍德寺會監臣盧九德禁旅夹擊時中
渡河歸自成九月督師等龍保督文岳會師新蔡渡河擊
賊時羅汝才以其衆投自成于鄧州汝才少與自成同里
閈自成齒遜弟畜之後以穀城之役唇齒献忠献忠好凌
折軰浸不合既兄事自成樂為之用自成聞官兵渡河
亦過河窺汝寕官兵次孟寕莊方觧鞍休士不為備賊匿
精銳林蓊前羸弱誘敵日旰精銳出人龍部先奔國竒
接輒返偕&KR0849;大威陳監軍逸沈丘兩督但以親軍與賊相
摶傳营西南楊营東北夜二鼓保兵知不敵挾文岳入項
城次日奔陳州宗龍慷慨謂監軍任甲䓁曰宗龍不任治賊
久當死今䧟絶地諸君併志决命或生勿走自斃廼令其
燕所部堅壁五日食盡突圍被執罵賊死有傳賊殘葉縣
殺降將劉國能遣張我翼圍郾城秦撫喬年出駐襄城自
成釋郾攻襄城破之喬年殉國有傳十一月賊乘勝圍南
陽守將猛如&KR0849;戰唐籓被禍豫撫名衡按臣任濬告急督
師啓濬不應自成䧟鄢陵知州劉振之死之諸邑次苐䧟
知縣事者鎮平鍾其碩内鄕龔新舞陽潘弘通許費令謀咸
死之各有傳時禹州䧟徽王遇害再圍開封攻具百進廵
撫名衡總兵求福百拒之十五年二月城之圯者二十七
守城者因其大小放之穴反礟之土石飛障賊中乘勢戕
賊騎數千永福手射自成中其左目移䧟陳州道臣永
傑及知州矦君擢邑紳崔泌之李夢辰鄕薦王受爵俱不
屈則害有傳于是睢州太原寕陵考城西華商水儀封𣏌
開亳䓁城俱潰鄕紳廵撫張継世嬰城殞園歸德七日夜
城䧟知商丘梁以樟力竭家口四十餘皆盡鄉薦徐作
霖吳伯裔伯㣧亦被害魯山知縣楊呈秀寳豊知縣張人
龍俱殉城而郏縣知縣李貞佐死尤烈以上咸有傳三月
自成協汝才𣸪全力圍開封令益嚴䘚苦多逸者己乃令
圍而勿攻時督師傳庭蒙赦復統秦師禦賊奉命以總兵
賀人龍兵潰再逃棄宗龍不救誘殺之軍中頗有人龍
之才可伏者上復釋尚書侯恂于獄仍為督師拔中州幹
令蘇京王漢王爕三人為御史京監傳庭秦師漢監恂椘
蜀師爕監楊懷東晉之師与左帥良玉大會朱仙鎮戰守
議不合路陣群望風潰喪士馬數萬搃兵楊德政付西市
而開封外援絶樵採断人相食搃兵劉澤清提五千人南
援次朱家寨去汴八里計築甬道餉城中賊争壁壘未就
九月之望夜河决開封先是自成久欲决堤戀汴梁佳䴡
絶忍弗割督師名衡與嚴雲京意主决河可盡賊而城不必
當衝方鑿朱家口則自成早覺急移高阜多設巨筏艨艟
驅所掠民夫數萬并鑿高家口兩口一時並决又天雨夹
旬水勢益横逼注汴城從北門入穿東南門以出流入渦
水城一百餘萬戶盡漂賊亦沉萬人周王及二妃世子淂
總兵卜從善舟師推官黃㴻䓁護逹堤口士民從而済者
不及二萬人賊拔营西南去名衡以疾歸㴻以守汴劳擢
廵按御史十月督師傳庭兵至南陽先鋒高傑䓁破賊于
塜頭追奔六十里而後隊右勷等疑而潰丧村官將校七
十八人傳庭上書自劾詔戴罪立功自成收裕州土李
好為助連营五百餘里屠南陽䧟汝寕保督楊文岳与僉
事王世琮咸罵賊死副將馮王趙三人咸自殺並有傳賊
拔营走信陽確山泌陽破襄陽先是左良自朱仙鎮兵潰
退屯襄陽諸降賊附之有衆二十萬初不習令多滛掠治
戰艦樊城待彂賊大至樊漢東之人悪左兵焚香牛酒迎
賊十二月賊趍白馬渡良玉扼之賊死數千良玉䘚拔足
南行而撫治王永祚棄城走㐮陽䧟賊分兵破德安及襄
陵荆門州襄属知縣棗陽郭𥙿宜城陳美糓城周逢中光
化萬敬皆殉城死時傳偏廵撫陳睿謨奉惠王走湘潭
湘隂之儼全邸遇害賊攻顯陵毁享殿十六年正月之
二日䧟承天椘撫宋一鶴烈死總兵錢中選都司沈寿崇見
害鍾祥知縣䔥漢誓守陵賊欲降之不屈自殺以上咸有傳
欽天監博士從偽楊永𥙿勸自成彂興献王墳茔地作巨雷
怖而止潜江京山雲夢俱䧟蹂景陵逼漢陽左良玉之師南
下設偽官扵黃波鄖撫徐𧺫元恊䧏將王光恩城守鄖陽不破
賊既淂襄陽自稱老府奉天倡義大將軍進大元帥以羅
汝才為代天撫民德威大將軍分其衆曰標营領兵百隊
左右前後各三十餘隊左幟白右緋前黑後黃標营白幟
黑纛自成獨白鬃大纛置銀浮圖其上五营以次直晝夜
他营即休自成不好酒色脱粟粗糲與其下共之淂汝才
戰攻相湞如左右手所䧟河南五十餘城鹵獲自成居六
汝才四之汝才雖兄事自成而其下頗為自成部衆所易
落不平嘗自呼曺操呼自成老齋爾汝之自成漸有專制
意語汝才吾而並入關割土分王良便汝才醉張目曰王胡
為横行天下耳自成内忤先是賀一龍(即草裡眼)馬守應(即老&KR0624;&KR0624;)
者蘄黃賊帥與藺飬成(即左金王)賀錦(即争世王)劉希尭(即治世王)歸自
成扵開封尋與汝才善欲清扵李自為一軍自成欵之及
䧟襄陽令守應規耴澧州一龍規耴黃州一龍至黃陂阻水不前
僅淂良玉原降兵八百以歸先過汝才屏人耳語自成啣之不
彂偽參謀吉珪私語汝才曰某觀李帥非容人者今与李頡
頏惟羅与革左將軍願自為計汝才意許不荅會有黃州
陳生之間自成疑汝才微欵良玉猝𧺫殺之有其軍時牛
金星教自成分䓁威定職掌頗自異于諸流創為官名爵
號大加置設自元帥以下為權將軍次制將軍次果毅將
軍次威武將軍都尉掌旅都總哨總各以䓁苐降殺諸子
錦妻之弟高必正皆居帳十號親信李巗為中営制將軍
與其弟頗能簡東其下田見秀者持忠厚以權將軍提督
諸軍事劉宗敏嗜殺狡猂善戰為權將軍之亜賀錦歸自
蘄黃拔為制將軍在諸將之右帥標正威武將軍張鼐自
成飬子也以為威武將軍黨守業副之帥標左威武將軍辛
思忠以果毅將軍谷可成副之帥標右威武將軍李友標
前果毅將軍任継荣標後果毅將軍吳汝義此其中權親
軍也左营以下制將劉芳亮左果毅將軍馬世耀右威武
將軍劉汝魁右营以下制將軍劉希尭左果毅將白鳴鶴
右果毅將軍劉体仁前以下制將軍袁宗弟左果毅將
軍謝君友右果毅將軍田&KR0849;後营以下制將軍李過亦自
成諸子也左目眇年少驍敢戰左果毅將軍張能右果毅將
軍馬重僖(又有駱應標者亦後营)此五营二十二將者凡進戰視中
權所向四营制將軍各率其偏禆以從其次則分地以定
衛自成既渡漢江長驅入荆念天下莫予難者謀先守荆
襄次承天德安漸及汝寕䓁處因增置衛帥十有三人
襄陽者賊之腹心根本也設襄陽衛左右威武將軍高一
功馮䧺各領三千人為久戍(又有楊彥昌亦守襄陽)以荆州為襄陽
上游設通達衛用任光荣為制將軍領六千人守荆州以
夷陵為椘蜀之門戶分通逹衛左右威武將軍霍養成牛
萬丁兵千四百人佐以都尉張禮水師六百人共為防禦
守荆門州者都尉葉雲林夲郏縣諸生所將止六百人則
以荆州有夷陵為之蔽也馬守應改為威武將軍王文耀
配以荆州兵六千守澧州承天特置揚武衛以果毅將軍
白旺守安陵而顯陵為我師所必争用左营都尉馬世泰
為分駐又以威武將軍謝應龍守漢川防左帥之遡流上
也汝寕衛威武將軍韓華美守信陽北扼孔道均平術果
毅將軍周鳳翔守禹鄭二州西&KR0640;關中諸鎮既以磐牙屯㩀
廼改襄陽曰襄京葺故王宫殿居之楊永祐勸以即真牛
金星不可而止自成外寝永祐議而心善之頗採其言以
定官職置上相左輔右弼六政府侍郎之中從事䓁官扵
要地設防禦使府曰尹州曰牧縣曰令易印為信改明崇
王申櫃為㐮陽伯邵陵王在城為棗陽伯保寕王甲為宣
城伯粛寕王術授為順義伯禹州曰均平府承天府曰掦
武州其所授偽官自牛金星而下吏政府侍郎石首喻上
猷戶政府侍郎江陵萧應坤礼政府侍郎招遠楊永𥙿兵
政府侍郎米脂李振聲刑政府侍郎江陵鄧巗忠工政府
侍郎西安姚錫㣧郎中從事之可考者二十餘人郎中則
吏政府徐丘王家柱從事則戶政府閻泰定郭附龍游啓
運楊四畏礼政府劉清夢楊輝烈兵政傳朝升丘之陶施
洪翽刑政府安民興工政府蔣芬之尚有宣令司張翔紀
功司李定一有紹興徐佳者知書數不受職在外則荆州
防禦使洛陽孟長庚府尹長葛張虞机㐮陽防禦使郏縣
李之綱府尹盧氏牛佺佺金星子也南陽防禦使鍾祥吴
大雍府尹江陵劉蘇汝寕防禦使江陵金有章府尹江陵
鄧璉又陽武州防禦使陳藎信陽州防禦使江陵黃閣均
平府尹劉𢡟先其府官有丞有理刑州有判縣有簿州牧
自&KR0878;州韓纘以下十八人縣令自襄陽楊士科以下六十
七人自成自號新順王以李雙喜為奍子嗜殺更甚于自
成會造殿鑄洪基錢不就斬一謀士卜諸紫姑神不吉因
立雙喜為太子更名洪基以厭之鑄復不就于是會左輔
以下官議用兵所向牛金星議先取河北直走京師楊永
𥙿議順流下金陵断運道則燕都自敝兵政府從事頋君
恩進曰兩議恐非萬全金陵勢居下流雖能克濟失之緩
直取京師萬一不克退無所歸其策失之急莫若先定關
中為元帥桑梓扼天下全勢建國立業然後旁掠三邊奮
其餘勇自晉入燕乃立不拔自成然之時督師傳庭奉詔
速進治火車肄未善八月出關小捷龍門走賊汝州自成
築汝寕鄧襄䓁七城圖内固营寳豊為犄角己而寳豊下
擄偽守誅之軍聲振賊初流而勇至是分守弱屡為官兵
所戲襄洛豪傑並𧺫各保塞互逐賊于是方國安以兵復
承天老徊&KR0624;屯&KR0595;陵戰敗副搃兵沈萬登以鄕勇萬人復
汝寕萬登故汝寕大侠自成偽威武大將軍不受至是殺
偽將軍馬尚忠䓁堅壁應官軍會大雨濘道轉餉不續即
破郏無粟軍饑乃譁自成截餉道官軍大敗死者四萬傳
庭走閿鄕賊追至孟津十月攻潼關急秦督傳庭陣没西
安䧟廵撫師孔按察使黃炯長安知縣吳從義指揮使崔
尔逹咸死之鄕紳崔源漙源清祝萬齡王微田時震席增
光朱誼泉咸不屈見害䧟華州屠商雒道黃世清殉其職
以上皆有傳賊入西安放兵大掠三日止改西安府為長
安㩀秦王府為宫收姬妾數百以充之命所司一倣故李
唐制度即秦撫故署為吏政府布政使為戶政府保安郡
王邸為礼政府都司為兵政府按察使為刑政府分守道
為工政府偽授秦王為權將軍世子妃劉氏慟哭求
死歸其家遣李過追高杰扵延安杰絶河津以守田見秀
追高汝利扵漢中汝利遁蜀䧏扵賀珍劉宗敏䓁追白廣
恩于保原廣恩降賊楊永𥙿閱兵扵渭橋大開馳道自成
親閱校射被藍布袍覆以小黃盖百姓望見辟昜詣米脂
祭墓築土封之訪其宗人贈金授爵以去改延安為天保
府米脂為天保縣又改清澗縣為天波府獨鳳翔府設㐲偽
降賊殺賊三百餘騎䘚城破知府唐時明被害自成初入
關自以為故鄕頗戢慰其衆至是殘毒甚束丁男為奴剽
劫婦女閉衣冠紳士空舍加榜掠索金責渭南民餉一百
六十萬鄉紳南企仲居業父子兄居益皆炮烙死秦氏大
失望張國紳者首先推戴進文太僕之妻鄧氏貌美悅自
成自成斬國紳示公善鄧而歸之時左光先亦降賊令白
廣恩諭降永福永福曰汴城之戰永福流矢不恭恐不赦
自成折箭誓相忘無他乃伏謁諸邊守將梁甫馬岱等多
觧甲降獨榆林拒守力世胄王氏一門八元戎有世國世
臣者兄弟也尤世禄閥閱亜扵王而威令為衆所恃李昌
齡故總兵僑寓相乘城兵道都任恊劉惠兩副將推尤世
威為帥合王李闔門死禦賊李過徇榆林諭降不可殘賊
數千人力竭城破猶巷戰不屈都任同劉惠二王尤李皆
烈死賊屠榆林寕夏聞風搃兵官撫民開城降攻慶陽四
日違限屠之執韓王副使叚𣸪興寕州知州董琬邑紳麻
禧咸死之以上俱有傳賊過河入晉破平陽搃兵陳尚智
以城降殺河西王家口三百人是時秦隴全没惟丼粛帶
河為固賊䧟蘭州丼撫林日瑞守峡口戰敗及總兵馬爌
中軍哈維新姚世儒皆死副將郭天吉再戰與苑馬寺監
牧同知藍臺州紳羅俊傑趙宦及扵難殺居民四萬七千
人于是肅州山丹永昌鎮番莊浪皆䧟賊以陳之龍為西
寕節度使于十七年正月自成妄僣尊號扵西安偽建國
曰順改元永昌更其名曰自晟造偽甲申曆拜牛金星為
天佑殿大學士釐定六政府尚書益置學士弘文舘文譽
院諫議直指從政統會尚司騐馬寺知政使書寫房以
乹州宋企郊為吏政尚書平湖陸之祺為戶政尚書真寕
鞏焴為礼政尚書(或云張學一)王命申為兵政尚書(渭南人張國紳初亦)
(為兵政尚書)餘官從自襄陽者陞賞有差凡賊帥給珠琲環寳
人二升銀千两權將軍制將軍封矦果毅將軍以下封伯
封子男有差如矦封汝矦劉宗敏澤矦田見秀蘄矦頋英
亳矦李錦(亦眇一目)磁矦劉芳亮義矦張鼐綿矦袁宗弟岳矦
淮矦劉國昌絳矦吴汝懿伯七十二人如光山伯劉
体仁太平伯吴從義繁峙伯馬世耀桃源伯田廣恩鄢陵
伯劉武陽伯李佐文水伯陳永福其可攷者也伯以下
封子三十人男五十五人其官制既遵李唐以雲紀官服
𥙷按昌自一雲以至九雲紗帽為軟其趐生員公服鯉魚
為𥙷遂以偽檄馳遠近君非甚闇孤立而焬蔽為多臣盡
行私比黨而公忠絶少獄囚纍纍士無报礼之心賦歛重
重民有偕亾之恨入冊步兵四十萬兵六十萬兵制一馬
儳行列者斬之騰入苗塍者斬之兵死令其妻即縊以從
無別配鑄永昌錢大者直白金壹两次當十當五不等設
科目取士以寗紹先充考官命題用定鼎長安賦拔扶風
舉人張文熙為苐一受偽命草檄弘文學士李化麟臺諫
宋衛䓁偽頌功德張形勢以指斥乘輿脅汚州郡遂分兵
五道一從榆林一大興關一汾陽一河南一潼關知府張
璘然以䧏再䧟河津稷山荧河山西風送欵賊以一軍
上絳州以一軍上蒲二月自成率其全師渡河破汾州徇
河曲静楽攻太原執晉王晉撫蔡𢡟德殉節死兵至忻州
攻代五臺迎降獨寕武關總兵周遇吉殊死戰賊大創力
竭死犯大同搃兵姜瓖降廵衛景瑗死之殺代籓宗室盡
破宣府廵撫朱之馮自到以上皆有傳賊從陽和柳溝以
入居庸真保定大名皆不守自成三月之十有三日至昌
平十七日抵京城攻彰義門㘴晉代两王扵地仰觀防内
礟環圍九門上有旨每門科道二員督視嚴守堞堞三軍
一人礟如雷但空發賊未至城下也十八日廵街猶大聲
呼警午刻彰義門開城中喧傳闖王以此日干支不利擇
十九日辰刻入大城此說不知何自𧺫夜礟徹曉至於無
彈但作虚聲惟恐發誤傷賊者果次日丁未辰欬自成從
順城門入齊化門亦大啓入衆帝殉社稷壽皇亭亭即故
内操處也賊過承天門引射默禱擬中天字不及尺牛金
星曲觧之日當中分天下自成喜懸購得帝宫中殊爵擅
登皇殿據黼座牛金星叱偽官二十一人過堂劉宗敏平
立不拜曰故兄弟乃南面我乎己從衆姑伏地太監杜天
秩率諸内員導賊入宮自成責以背主當斬皇遽叩頭曰
識天命故至此賊分宫嬪於所部各三十人鎸九壐不成
偽詔有云独夫授首擬尭舜而多武功四海歸心比湯武
而慙德衛皇太子西宫封宋王不屈易帝后梓宫更礼服
帝丹漆后&KR0627;漆帝翼善冠衮玉跨金靴后袍亦如之賊僣
称行在示在京朝臣各報軄銜後不赦於是報名恐後先
是城破文武兢焚其冠買丐者服服五六金至是色喜求
故冠不得從梨園中假之一冠亦至五六金凡受偽京官
軄爲楊枝𧺫䓁三百餘人受外職爲魏天賞䓁四百餘人
輙扵寓門大書大順欽授某銜擁從如故時項煜以賊政
府黎志陞為煜甲戌門人冀得顯秩語人曰吾軰即未彛
齊寕不得為管魏乎巳授光禄丞大失望時敏後至吏政
府門閉伺門大呼我故兵垣某矣得𥙷選蓋文武死難者
三十八人勲戚死難者一十四人太監從死者二人俱別
有傳賊意定都燕自大劉宗敏居田弘遇故第李巗居嘉
定伯府宗敏日事殘毒而巖示坦易又尝大義脱懿安皇
后于厄得從容自盡軍中多称之宋献策尝私于李巗曰
十八子字得無以兆公乎巗懼不應金星刺得之頗側目
巗時縛諸大臣栲賍多至死原閣臣陳演獻銀三萬金三
千珠斗得免魏藻德不勝刑自勒死方岳貢刑後不能食
死時吳三桂父襄亦在拷中三桂擬以關兵内援賊乃脅
襄作書招三桂三桂不赴而總兵唐通亦為賊致書三桂
勸降三桂不荅賊以兵六萬擁太子永王定王及吴襄東
出三桂東乞師身為前驅戰關門之一片石(或云来桃花淀)賊大
敗蹂踐死者數萬人自成奔永平使人議和三桂曰歸我
太子二王速離京師再議旋蹴之永平自成反走都城於
四月之晦踐偽祚扵武英殿是後每僣座輙昏眩或見長
人白衣者當駕有土工刘復興者突踞賊座罵自剄已聞
東師入關急且棄去猝火諸城楼出齊化門西走三桂追
擊敗之真定及固關而止五月又敗于定州果毅將軍谷
可成陣死牛金星大創走自成猶分兵戍山西諸隘自定
州一挫鹿足考城柘城諸縣偽令為明丁參將所誘執俘
南都自成以河南多反正内警李巗自請兵二萬往定之
金星曰此巗急自固他日以其鄕人相難猝难制且二心
己微見其端矣遂寔以献策之言必殺之自成令金曲欵
巘礼接殷酒酣壁衣甲出殺之并殺其弟牟献策私扼腕
憤歎頗欲自異宗敏按劍不平切齒曰吾見金星必手摧
之時自成西奔所過榆次大谷定襄咸閉關拒守自成盡
破屠之忻祁尤慘留文水伯永福府尹韓文銓守太原永
福殺晉籓宗室殆盡賊過河駐韓城為策應怒尚書企郊
私其鄕故縶其項至西安釋之入西安之日怪風作䴡樵
象魏俱敗劫蒲州知名士韓霖為參謀檄故太常卿張第
元為兵政尚書給事中耿始然為刑政尚書時第元歸韓
城伏謁自成曰卿家河北無恙乎第元倉猝不知所對跼
蹐曰家苦被屠問何以曰以嘗投賊得官故坐犯所最諱
自成大怒立誅之始然惧乃以多殺為盡職過失入以請
自成手其奏怒形扵色始然知不可觧輒自經死礼政鞏
焴所定儀式不稱自成指負杖幾斃八月自成立祖禰廟
將以己之誕期行禮初被山龍衮衣適寒甚股栗指欲裂
盛火左右紛沓不成礼乃怒礼政焴所進衮衣謂两山&KR1062;
肩罪死金星力救乃免自成性殘詭為好語惑人至是復
狼狠必遂嘗駐韓城二十五日鞭撻刑剥無不至于是興
作徭并茭芻糗具責民萬端人莫必其命以戶政侍郎李
天䔍遲慢坐戍復縊殺之妻子財貨没軍延安府尹賈我
祺以賍付西市直指伍中愷謫為軍牧守以下凡受賄用
銅畢其命胥隷不敢下鄕民有盗人匹雛者論死自成
自以不省詩書集詞臣日值受講通鑑諸書亦習書法東
師至潼關偽伯馬世耀敗死關破六十萬之衆盡散走自
成猶欲返㩀延安聞頋英李過䓁亦潰知西安必不能守
遂開府庫恣軍士分取凡倉廥則焚之自成于十三日出
東門至蘭田由商州龍駒寨走武關以入襄陽婦女細弱
凍死扵七盤嶺者甚衆宋企郊䓁道亾去時左帥良玉己
率衆南下思俛依獻忠而献忠已入蜀武昌虛無人自成偕
其妻高氏李錦李過妻之弟高必正皆肺腑戚諸將田見
秀袁宗第劉体純劉芳亮張鼐吳從義牛萬才䓁衆尚數
十萬分為四十八部奄有荆州襄陽德安承天四府守之
北師南下移居武昌改江夏為瑞符縣設偽令運銅炭鑄
永昌錢初意奪舟取宣歙臨彂而暴雨烈風隂霾四塞廼
于四月之廿有四日改從金牛保安走延寕蒲圻過通城
命所部前行通城有九宮山(一名羅公山)山有元帝廟居民賽
庙合盟捍禦勿後自成時㕥二十騎為諸軍殿騎休山麓
自成单鞭直躡庙伏謁有所禱不即𧺫諸賽疑非其鄕之
人或為盗奮荷鍤猝破其首見腰下有懸壐且重襲非凡
大駭疾走去二十騎跡之知状兄子一隻&KR0849;過㕥衮冕葬
山麓衆遂奉李過偽首他日欵後猶称自成為先帝其自
成後妻高氏称太后永曆中亦不甚過督也時其衆半歸
閩督防何騰蛟總制都御史堵㣧錫使人招過過遂同高
必正以十营之衆来歸賜名赤心屬㣧錫所部頗殘不用
命戊子奉調促椘不前永曆中西賊張獻忠義子孫可望
挾封秦王必正大言我等方洗賊名無尺寸之效安淂遽
爾崇封及可望入赤心走椘同盧郝等二十八家擁韓王
出没隕陽山中稱尊改元自保
論曰豈非天㦲崇禎庚辰築拱極城于蘆溝橋南北門
額題有順治永昌字樣越四年所輙見之豈非天㦲孩
兒兊坐眼上一刀及丁戊䓁䜟或曰當由後人偽為之
按谷王橞時妄冀非分自㕥我高皇苐十八子應䜟十
八孩兒云云則䜟實先有之而誤認不致真非後&KR0918;為
之也永不永昌䜟又胡為哉古射天及射日皆不終雖
然紅蛇叢死淂附白帝子之斬亦厚幸矣又按檀信貴
州人工闖嘗与謀議幾淂而𣸪失不算國手初䧟華州金
星典試改八股体為議命題所過者化三句同流二字尚
留西府作伴不自隐其賊名亦似有䜟焉已
張獻忠孫可望
張獻忠陕膚施人流賊之一支也軍中称西府八大王多
鬚巨身齒長踰咫圓銳如推不識字與李自成羅汝才氣
勢大過諸流崇禎四年嘗就撫扵總督洪承疇明年復叛
同諸寇蹂躝秦晉楚豫事在王嘉㣧傳八年以後始離自
成東掠廬鳳滁和諸處與諸盗復入楚十一年總兵左良
玉陳洪範大破之扵鄖西初献忠盗敗良涿洪範異其貌
釋之以是懷舊思乞䧏扵洪範自言能令鄖襄荆承數百里
外無一賊總理熊文燦承制許之且曲徇其所請益驕屡
檄從征不應至求襄陽一郡屯其軍部議與餉二萬堅請
十萬文燦逡廵不能應施請寄家口扵糓城入㩀守之時
汝才亦就撫均州明年五月献忠先汝才叛舉人王秉貞
為之謀主殺榖城知縣阮之鈿脅御史林鳴球上書求封
襄陽鳴球不可并殺之與汝才合返擊良玉一軍没十三
年良玉擊献忠䓁太平縣之瑪瑙山大勝之斬首萬級賊
單匿乱山時閣部嗣昌以良玉頗跋扈欲以賀人龍代之
良玉方内恨遂不復深入求賊已而官兵敗績扵土地嶺
人龍援不至總兵張應元江雲鳳苦戰得脱雲鳳渴飲水
斗餘卧血凝臆而卒献忠與汝才合破大昌入巴西䧟劍
州趍廣元間道别出百丈山將趋漢中阻扵官軍轉走西川
戰扵綿州敗渡綿河監軍萬元吉大饗士扵保寕立猛如
虎為正總統以一軍逐賊賊䧟瀘州越成都走漢川德陽
復至綿河十四年入巴逹焚新開馹路人煙断絶者七百
里時元吉欲從間道出梓潼扼歸路以待賊而嗣昌但令
急躡賊及之扵開縣則人馬乏參將劉士傑急戰與遊擊
郭關猛先捷皆䧟陣死先捷如虎子嗣昌悔不從元吉扼
梓潼之計賊東走抵襄陽以二十騎偽為檄称官兵守者
誤信之開門入騎兵備道張克儉推官酈曰廣咸死之献
忠踞坐襄王宫伏王堂下進巵酒曰願借王頭殺嗣昌請
浮此一白意以督師失籓王必伏法也遂縳王殺之投屍
井會賊李自成亦䧟河南福王遇害嗣昌以連喪親籓度
不免遂自縊死果如献忠所算賊遂破樊城䧟南陽郏縣
及光州新野漸逼麻城合汝才䧟随州知州徐世淳見殺
攻南陽不克良玉敗之扵西山賊䧟信陽襲入泌陽復䧟
鄖西會汝才與献忠郄去走合自成献忠乃獨制衆可數
十萬屢勝驕良玉貲藏及降將之家皆在鄖襄盡為所據
憤起擊之大敗献忠扵信陽降衆數萬奪馬驢萬献忠負
重創易服宵遁時竆追至鄖陽復大潰棄馬驢二千所部
止二千餘人日逃十六七僅以數百人北因汝才奔自成
軍初献忠之䧟襄陽也自以威名出自成右至是来歸而
自成衆五十萬強欲竟屈下之献忠傲不從自成怒計隂
殺之汝才密以五百騎縱献忠東下合革左軍扵是入霍
山據險拒守尋合六营復出十五年䧟亳州及舒城原任
編脩胡守恒城守死之献忠屯舒城勢復振称得勝州攻
霍山䧟六安襲破廬州先是督學御史以較士至郡献忠
遣賊數百携書卷偽為諸生雜入郡城而献忠以大師疾
馳郡偽書生夜舉火應之城縣鄭履祥自殺退屯巢湖䧟
廬江合水陸五十六营集皖口復䧟六安州民之不迎降
者盡断其手营潜山步騎九十哨總其黃得功劉良左夜
劫之賊驚失措四潰追奔六十里斬首萬級焚賊殿一堵
墻林中閱月良左再破之扵安慶奪馬驢五千賊走蘄水
還屠桐城䧟無為州及黃梅太湖十六年以二百人夜䧟
蘄州令紳士公服自東門入出西門盡斬之毁城稍不力
輒見殺署守道許文岐死之屠蘄水䧟黃州執副使樊維
城欲降之維城罵賊洞胸死献忠據府以麻城諸生周文
江迎䧏最早偽授知州尋䧟羅田破漢陽五月窺武昌廵
撫王聚耑議城守參將崔文榮曰守城不如守江守江不
如守漢磨盤煤炭諸洲淺不過馬腹縱之飛渡而嬰城坐
困非策也議者不從賊果從諸洲渡逼城下椘王所募兵
為賊内應開門賊入文荣奮呼徂殺賊三人賊攅刺之洞
腋死前大學士賀逢聖與文荣俱守武勝門賊聞逢聖賢
使人護其家逄聖潜水死沉楚王扵西湖長史徐學顔從
死椘宗多從賊者屠士民數萬沉之扵江嘗縱數萬人出
城以鐵騎圍之俱令自溺浮屍蔽江下武昌魚不可食得
断臂者以為幸或願左以為狡并去其右軍中晚上手多
以為功令義子孫可望䓁十人咸冐姓張為折柬招諸鄉
逹率不應僣號西王鑄西王之寳㩀椘府居之僣称武昌
曰京城偽設六部五府及總兵以下官開科取士親命題
以千文遐邇壹體二語使衆射上策有最捷者立授礼部
尚書殿試取三十人為進士授郡縣官初自成兵臨漢陽
不克聞献忠取之怒榜示遠近有能擒献忠以献者賞千
金及聞取武昌使人賀曰老回回巳䧏曹革左皆死行及
汝矣献忠懼謀去之令各部上秘計初礼部尚書伏謁請
入蜀献忠大喜曰非吾門生安得此偉議詔以王揚基代聚
奎左鎮諸軍並進擊賊大冶斬首千級賊乃令四師共守
武昌而身率舟師向岳總兵方國安䓁進兵黃州斬偽知
府有監紀知縣吴敏師者聫絡蘄黃四十八寨合數萬人
會諸軍齊武昌戰賊賊敗西奔并復漢陽諸屬縣賊䧟
咸寕蒲圻沅撫李乾德總兵孔希貴令軍士卧戈詐為岳
州居民開門迎賊賊入伏彂摧其先鋒献忠怒益兵来攻
乾德虛立营壘道傍林中植旗幟伏大砲故積薪其上賊
縱火攻火沿砲發賊驚乘勢擊之三戰三捷賊悉衆二十
萬百道攻城力竭城䧟乾德希貴走長沙賊徇湘隂分軍
為二一下長沙一上荆州卜於洞庭湖神謀北渡不吉己
風覆其舟數百艘溺死數千人獻忠乃盡殺所掠媍女焚
其舟火光逹湖涘四十里陸走長沙長沙䧟推官蔡道憲
死之總兵尹先民何一德䧏賊偽封伯爵世襲復䧟衡州
桂王與吉惠二王跳献忠折桂王府殿材至長沙搆造宫
府遣人追三王永州湖南廵按御史劉熙祚使人護王入
廣西而身督永師迎戰不克城䧟死之未幾復岳州偽官
伏誅献忠屯衡州復分軍為三一往永州一入廣西全州
一犯江西袁州献忠還長沙開科取士進兵萍鄉知縣棄
城走分兵徇攸縣分宜䧟萬載復遣别將趨連州兵備副
使王孫蘭駐韶州兵不滿百危自經死土民㕥袁州迎降
賊賊使偽將丘仰寰守之都司高山援袁奮擊先登斬首
二千四百級奪馬六百𣸪袁州仰寰伏誅時官兵淫掠殺
良作俘民屯聚㕥拒官軍賊益肆破吉安諸縣同日䧟賊
設偽官改吉安為親安府廬陵為順民縣復入袁州献忠
在長沙增兵為九营其五营皆新附下臨湘取米及釡時
良玉遣王世泰楊文富下岳州賊伏輕舟汊港以臣艦載
貲重啖官軍官軍争利攫之而汊港輕舟出夾擊官軍大
敗溺死無算岳州復䧟良玉遣副將馬士秀趋長沙復臨
湘賊奔岳州士秀追之賊將混天龍營南岸以輕舟順流
突官軍士秀命殿軍交射南岸賊誤之而輕舟乘風繞出
賊後大敗之岸賊入城保則急乘城賊走長沙斬首四千
餘級遂復岳州時江督吕大器復吉安而馬進忠以良玉
檄進兵分宜走賊袁州盡誅賊偽官斬首三千級奪馬五
百弓矢數萬献忠復䧟建昌撫州南豊時李賊己入陕老
曰曰為自成守荆州矣献忠使人通好十七年春棄長沙
造浮橋於三江口渡師過荆州盡棄舟楫步騎𢾗十萬犯
䕫州連䧟涪瀘圍重慶四日城破瑞王闔宫被難舊撫臣
陳士竒死之屠重慶取丁壮萬餘刳耳鼻断一手驅徇各
州縣提兵過劍州偶憩梓潼廟見柱聯雜有献忠字樣問
何神左右以張仲對献忠喜自以為張仲之後時有將軍
方甲以兵勒戰献忠祝曰吾戰勝而大張仲宇己戰果勝
䧟成都蜀王闔宫被難廵撫龍文光暨道府各官皆死之
檄諸紳於成都皆見殺懸榜試士士争趋乞生復以兵圍
之數千人咸振筆挟策以死献忠乃自稱皇帝國號大西
改元大順於是發銀五萬兩夫數千重立梓潼廟金碧極
麗偽勅為天聖神祠立大石献忠親作詩書其上以答神
貺(詩曰一線羊腸遊天堂此處萬世永無憂神是仙来仙是神世世流傳與天休)遂有偽學士癸
未継士劉成吉甲戌進士嚴錫命等咸和前詩原韻竝立
碑㕥為荣丙戌北師㕥兵取蜀献忠使偽總兵劉進忠拒
於廣元進忠導藍旗固山反攻献忠直抵西充縣献忠方
巾被一枝梅直掇猝騎遇敵鳳凰山舉弓睨北師左部北
師右部將亦睨射献忠則献忠與左部將並倒為丁亥十
月之十一也献忠義子孫可望等四人力援北師觧去可
望自稱為平東將軍以李定國為安西將軍劉文秀為撫
南將軍艾能竒為定北將軍都督白文選馮䨇鯉王尚禮
王𣸪臣䓁恊守上献忠偽謚称大梁太祖云可望頗專制
命文秀守蜀而身從貴州窺雲南文秀遂與平西三桂三
戰皆大捷三桂屯漢中相拒己勢促連敗可望渡重慶由
遵義取貴州時土司沙疋洲間㩀雲南走黔國公天波于
椘雄可望偽援之戊子三月屠交水曲靖襲有雲南沙&KR0647;
走何迷州戰敗蛇花口遁耳草竟追滅之可望遂自称平
東王建宫殿擅制鑄印設六部科道官明厚任御史任僎
尊可望為國王授僎禮兵二部尚書唯安西將軍李定國
不肯奉命縳笞較場衆志不帖随襲椘雄洱海道楊畏知
戰禄豊之啓明橋敗見執天波走永昌可望兵至大理天
波遣子入貭可望陽受之輙踞滄沍奪鉄索橋執天波畏
知劝可望歸命桂主以收人心可望遣焦光啓定國另遣
其標潘世荣随畏知龔彛詣潯州請封時武康伯胡執恭
㕥桂命屯泗城州西防黔潯慶國公陳邪輔用事欲徇其
請廷臣不可執恭輙擅制矯作册命封可望為秦王册中
有云秦王總統天下兵馬錢糧節制諸文武㕥監國親王
体統行事朕尊禮如古仲父仍鑄秦王印㕥給之乃密疏
㕥請可望迎受亦頗知非真故令禮部謄黃始用永曆年
號自稱監國秦王臣表謝脩貢復布告雲貴椘粤諸勲貴
畏知意善用可望母内自樹敵度情勢不能不如前封廷
臣袁彭年金堡等執不可督師堵㣧錫更苦口遂改封可
望為平遼王賜名朝宗定國文秀等皆公爵可望耻再命
䧏封不受并挾定國等不得受公爵廷論逮執恭坐㕥擅
制之罪執恭沮泗城不至時定北能竒死可望併有其軍
勢益張庚寅冬可望取貴筑綏陽敗匡國公皮熊執忠國
公王祥北䧟遵義𣸪㩀貴州督師何騰蛟瞿式耜堵㣧錫
諸兵屡蹶主奔南寧可望遣其部賀九義張明志赴南寧
護駕必脅秦封閣臣嚴𧺫恒督臣楊鼎和科臣劉尭珍吳
森張載志等抗疏不許九義使盗殺鼎和私擊𧺫恒水死
并殺尭珍等主不得己乃真封可望為秦王畏知廷論九
義擅賊殺大臣方辦事東閣可望更使指揮鄭國襲畏知
至黔中殺之壬辰定國㕥所部五萬人出靖州可望陽遣
都督馮双鯉協力實圖定國定國㕥義感之双鯉矢共亊随
遣鄭國遷主安龍府兵馬錢粮咸簿主之会定國連破靖
沅武岡諸州引為己功請封定國西寧王定國㕥可望請
不受召之亦不至遂使双鯉猝擊定國敗見執釋之因善
護定國家口于雲南時北師平西王三桂盡收川南郡縣
南安王文秀同都督文選攻𣸪之三桂退壁保寕壬辰再
戰復大敗都督王𣸪禮被執死可望㕥失事奪文秀王爵
使就間可望出沅取辰州檄定國北追不听𣸪伐北師花
街子不利退守貴州乃令文秀㕥南安王掛招討印攻北
常德不利歸鎮雲南主君安龍密敕入定國扈駕加封㕥
文安矦馬吉翔故與可望暱出之南寕祭陵吉翔微知迎
駕事馳報可望可望怒令鄭國佯縳吉翔就安龍訊勇索
建議首事主諱之曰内諸臣必不敢或外偽為之國擅械
繋貞毓㕥兵入宫執二監張福禄全為國酷拷貞毓聲數
可望不臣吾身秉衡走約定國討逆是實他何知國令
党冷孟銋冐主極不恭主悲憤退遂羅織十八人
决扵是二監與科臣張鐫坐凌遲詞臣蔣乹昌李元開臺
臣李欣胡士瑞部臣徐極楊忠趙𢋫禹蔡鄭久元周允
吉朱議㫤朱東旦任斗墟易士咸弃市貞毓以大臣賜
帛並慷慨賦詩盡定國以兵下粤東不利還可望遣文選
率葉應楨等偵安龍逼駕移滇合宫痛哭不行文選亦為
雪涕誓死國报定國無他間以主西行可望使人伺曲靖
奪駕不得至滇守滇南安文秀恊都督王尚禮王自竒賀
九義等迎駕至雲南封定國為晉王文秀為蜀王餘爵有
差随令文選即黔中迎可望不至𣸪令可望部東昌矦張
虎歸可望妻孥于黔&KR0849;行主脱金簮賜之曰惟卿善開導
&KR0849;至出簮詭称主令&KR0849;微行刺可望怒奪文選鞏國公
印攻滇可望用亊馬寳馬惟興百口文選無異志輙封文
選征&KR0647;招討郡王總統兵馬從可望兵次交水而令馮雙
鯉守貴州文選密表内附封鞏昌王令馬吉翔
師丁酉九月遇交水可望心戰欲退寳惟興紿可望請令
臨潼矦武大定漢川矦張勝等劲旅間道由尋甸攻滇㕥
掩不俻而身索戰交水詭敗耒攻可望猝反走遂北𣢾洪
督師戊戌春㕥兵三千人搗武岡為部將劉甲反攻殱殆
盡四月後請北固山滿兵五萬身為導入貴州走定國可
望遂同陳總兵北䧏淂封義王
論曰李之失病于躁張之失病於不知所為固躁則輕
進而退無所㩀不知所為固則防疎而後無餘地可憑
夫有其衆至不能持戟引弩而徒恃摧敝以𧺫果欲任
劇殘鞏西川門戶乎至今川中人率左手引匙諸生至束
管扵右腕或習左書應試偶淂隽而往往䄂手對簿臨其
民尚右者古之道而眀尚左至此而極可望之
股肱則又左右皆廢春秋所以失其位而不復
