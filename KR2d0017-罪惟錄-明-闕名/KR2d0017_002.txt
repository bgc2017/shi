罪惟錄列傳卷之二
皇后傳搃論
明後宫真足母天下無失德即㘴廢四后胡汪吳張非有
顯過自孝慈仁孝贊&KR0808;沐勤勞外誠孝典飾三朝將扶幼
冲孝淵力持復儲遂蒙幽廢孝莊籲天迎駕孝貞收淚免
廵孝哀孝節俱以光烈持衰前代少匹獨張后孝康曲庇
外家凌鑠踰分卒之不享寔后使之若夫萬鄭兩貴妃一
長溺志一胎黨禍溺志幾于失度黨禍幾扵奪運幸君志
清明祖訓諄切處在閏位不至有垂簾之弊而諸臣之諤
諤殿廷頗有其人嗚呼及矣而客氏之承寵恣毒則尤亘
古未聞
皇后列傳
馬皇后(諸妃美人附)
馬皇后宿州閔子鄕人先世默宋太保傳父馬公貧負俠
以后托濠帥郭子興子興既活帝隷麾下以婚帝及子興
諸子忌帝數困帝后智而習于事曲慰悅子興妻張夫人
淂免又嘗懷焦鐺含太祖腐膺帝帥師渡江后曰勿殘帝
善之既即位立為皇后上謂侍臣曰皇后與朕起布衣同
甘苦視光武豆粥麥飯勞苦過之數語朕夫婦相保易君
臣相保難因請赦小過以全噐使后吾良弼矣既訪得后
親戚欲官之后力辭乃止賚金帛頗渥后嘗問女史清江
范孺人漢唐以來后孰賢史曰即惟宋為盛遂命錄宋家
法懿行日陳聽之復問黃老何教史曰絶仁遺義而民復
于孝慈后曰詎有遺絶仁義為孝慈者乎参軍郭景祥總
制和州時或言其子嘗睨矟景祥帝怒以為弑父后曰人
言不致真念景祥獨子上卒廉之果不寔曰非后幾令景
祥無後吳興民沈秀者進聚寳盆請為帝益財犒軍帝曰
匹夫而熒人主逆宜誅后曰法所以誅不法也非所以誅
不祥秀冨不祥天將菑之豈煩吏上乃釋秀寘雲南瘞其
盆城下以名其門兄子文正翰林學士宋濓往往淂罪后
皆為曲觧力平居大練澣濯率勤後宫嘗命練舊織為衾
禂以惠孤老賜諸王妃公主曰當知蚕桑之不易春坊贊
善李希顔為諸王師以不甚率或取毫管擊其額帝撫之
不楽后曰彼以尭舜輔吾子意豈足疵乎宫人之被寵有
子者温顧之命婦入朝延楼如家人禮御膳上所躬自省
視宫人請毋過煩曰以不至汝等不簡獲戾他日羔寒帝
擲羔狼籍后耳后再燂以進帝偶怒宫人后亦盛怒命付
宫正帝意稍觧問后不自治而宫正云何后曰明主不以
喜怒加刑賞付宫正止于法矣帝念艱難數歸功后后起
辭謝願陛下不忘貧賤時水旱歲凶詔議賑恤后曰妾聞
賑恤有方不如積之以預帝深然之每言京師百官去家
遠俸入有限帝感其意時存問周給之近臣及奏事官當
會食廷中后引嘗不旨以奏帝帝為切責光禄官亦請月
給粮有家太學生為故事帝發死囚城后曰罰贖至思也
疲囚加役恐不免死亡帝為罷遣嘗語帝事幾淂失由君
心之邪正民情苦樂天下之安危係之又曰法屡更適以
長奸民數優因生亂帝皆命女史書之垂戒十五年八月
后疾群臣請醫禱故事后曰無庸醫無效而錄之是益予
冥罪也疾亟訣上求賢納諫慎終如始使子孫仁賢臣民
得所數事丙戌崩年五十有一葬孝陵謚曰孝慈及小祥
禮部奏天下諸司致祭帝止之曰后素不欲身侈靡且以
視後世逾年宫人思之作歌曰我后聖慈化家邦撫我育
我思難忘不忘懷思千萬年泌彼下泉怨蒼天惠宗立上
尊謚孝慈昭憲至仁文德承天順聖高皇后及世宗十七
年加上孝慈貞化哲仁順徽承天育聖至德高皇后子五
長懿文太子次秦晉二王次成祖次周王或曰后皆以妃
之子為子女寕國安慶二公主高后崩太祖不復立后也而
貴妃孫氏父和卿仕元家常州元亂妃父母俱亡與長兄
瑛道失從其次兄蕃避兵揚州城䧟蕃失所在元帥馬世
熊得妃育之年十八歸上妃言動合則上即位冊為貴妃
位衆妃上上為跡得兄瑛官参省妃愈祗畏佐皇后内治
宫壼肅然洪武七年薨上震悼賜謚成穆命周王㩋主喪
服慈母三年喪皇太子諸王皆朞有司营厝朝陽門楮岡
之原賜瑛田租供歲祀後十五年祔葬孝陵又鄗寕妃與
唐王母李賢妃伊王母葛䴡妃俱得罪死合盛大筐瘞太
平門外上既悔之具三棺分葬屍腐為一不可辨遂掩之
設三墓周以圡塍(今為内官高堂)後唐王使千戶吴江迹淂墓不
敢奏使人致祭又李賢妃揚州衞指揮女生有白氣亘天
之異都指揮宋晟以聞妃事上有禮撫下有恩遇事有断
内政悉委之上曰班婕妤之流也擢其二兄為金吾指揮
與錦衣同掌詔獄燕王嘗使宫人結納妃令贊昜儲之計
妃辭謝曰願大王竭誠孝以保至恩三十一年上疾革謂
妃曰若朝夕左右已逾一紀今日其出晤爾兄少敦同氣
之誼妃觧意泣拜曰毋庸遂拒戶自經上為大慟殉葬孝
陵胡妃鳳陽人定遠衞都指揮泉之女生楚王禎有殊寵
偶有堕胎擲内河内侍以為妃所為上怒殺妃投其屍城
外選小李妃𥙷之椘王來朝號哭求屍不淂淂練帶迎葬
于椘後追謚昭敬皇妃翁妃係元臣甕吉刺帶之族洪武
二十五年上與侍臣觀元史至甕吉氏之盛曰其有後乎
時其後為南海衞正千戶有女十四入宫殊寵至戊寅年
二十有一矣與李淑妃侍上疾上問二妃能久侍朕乎二
妃不喻稱萬歲遂賜練以殉美人張氏者山東人名玄妙
生寳慶公主上病篤公主年四歲矣上責殉諸妃美人叩
頭請死上以女幼不許時諸美人皆請殉上崩輙二諾掌
宫者曰是欺皇帝地下矣必以殉而獨張美人留燕王入
國于西宫溝中得美人抱太祖苐十六女頗憐之䘚以千
戶趙輝尚主逹定妃(或曰即闍妃)漢友諒宫人册為妃生潭王
梓尋以子故伏誅凡殉葬之家名朝天女戶
論曰皇后共艱難胥宇有大劳居中宫多所匡拾歷朝
坤德無忝后寔作法命女史書之垂戒誠足母儀天下
一洗幕北遺習與太祖俱有廓清之功按玉牒皇太子
及秦晉燕周俱皇后出及考南京太常寺志明書懿文
及秦晉李妃生扵燕書碽妃生碽妃無所考當時宫人
姓李氏為賢妃者二為淑妃者一賢妃所云内政悉聞
者帝崩時與訣稱妃左右朝夕纔一紀而懿文于帝未
貴時生固不必辯其一賢妃唐王母也淂罪同鄗葛二
妃死盛大筐瘞太平門外想皇后以諸妃子為子諱不
𣸪頋其所生乎抑皇太子孝不敢以私恩追宥其所生
乎又按寝庙碽妃一主側立御座之西東則列諸妃以
下必非無為在懿文不能明其所自出燕王既淂國亦
何忌而不明其所自出也或曰不自賢妃其即侍疾賜練
之淑妃乎要知燕之内靖方將託皇后以自親且尊必
不自露另立碩主義与情俱矣夫骨肉母子何等事而
太常志敢与天潢伊始乖異如此若朝天戸之世錦衣衛
載封爵志
馬皇后(常皇后吕太后)
馬皇后惠宗元配也南直人光禄寺卿全(或曰杲)女性警敏
知大體洪武二十五年册爲皇太孫妃建文元年立為皇
后併追尊故懿文皇太子為興宗孝康皇帝太子妃常氏
為孝康皇后后開平王女也先太子卒謚懿敬而譲皇生
母為太子継妃吕氏妃父本夀州人仕元為元帥府都事
歸朝歴吏禮二部尚書終太常卿無後妃尊稱皇太后燕
師破金川門王使人迓太后具述所以起兵之故太后還
未至宫宫中火𧺫后與帝咸自焚或曰帝遜去宫人指后
屍白燕王寔帝時后父全無子以二猶子為指揮燕王封
其一為鎮海矦渡江溺死以其宅封隆平侯張信燕王淂
國七月削吕太后仍稱皇太子妃随其子敷惠王允熙居
太子陵弘光中既尊譲皇廟謚随上馬皇后尊謚曰孝愍
温貞哲睿粛烮㐮天弼聖譲皇后復尊吕太后為孝康皇
后咸祔太廟太后不謚
論曰常皇后與吕太后咸係孝康從尊稱皇太子孝康
康不更詞也非必以孝例也自是歷稱仁孝誠孝與孝復
非以孝例也至孝恭則始以孝倒后矣如漢之稱帝
者必以孝領謚非制也至孝肅則又以孝例太后矣嫡
太后以孝生母太后亦以孝非制也夫例后可例太后不
可追謚孝康庶昜嫡也并謚孝粛庶匹嫡也庶易嫡宣
廟亦自引過庶匹嫡則禮臣之不精於義遂使歴代之
以子貴者咸即於僣而不察謚偶合而互沿例逓因而
寔逼寵積而驕萬與鄭之所自来也而李選侍換帝遺
詔請封豈非匹嫡之大者哉明后之盡於火者二孝愍
與孝烮是而其盡於帛者亦二孝哀之與孝節是也而
孝愍為有明殉國第一從弟甲用推戴淂封鎮海矦而
䘚以渡江溺死想有不淂不渡江者也允為孝愍之弟
時一門盡死共三十餘人宜俱謚之以愍
徐皇后(王貴妃權賢妃妙錦)
徐皇后成祖元配也中山王達長女幼貞静純明王與謝
夫人爱異之稍長博通載籍每及嘉言善行未嘗不拊卷
尋繹既册為燕妃往往意不愜高后使謝夫人微探之謂
色不稱見嫌太祖怒責王召后慰諭之從王之國内政肅
且和高后喪𬞞食三年王即大位册為皇后凡有献納多
禆軍國數言南北累年戰闘兵民疲敝宜休息之内外賢
才皆先皇帝所遺陛下宜不以新舊間意乘上燕居為欵
數先皇后遺言之有禆後世者后弟增夀嘗隂有翼戴功
上擬追封后力辭不淂上勤政或至日昃后未嘗先匕食
嘗與上語及吏部典銓事曰牧守賢不肖係民生安危即
柰何循資故事有殊擢亦有年勞兼用可也時六卿詞翰
諸臣命婦淂以時朝見賜冠服鈔幣有差而諭婦事非止
服食細故宜有匡助婦言㢲易入也作内訓二十篇𣸪采
三教中嘉言善行類編成書授皇太子諸王奉祭誠敬事
上恭勤教妃嬪以下惟端順和睦諭外戚奉法循理儉素
之風宫闈化之永樂五年七月疾革語上今天下雖定兵
甲不用然民生未大蘇息惟上矜憐之又請廣求賢良别
邪正勿庇小才勿廢小過子孫閑之以禮宗室親之以思
無驕畜外家皇太子勿過哀毁丧葬簡省母劳臣民乙卯
崩年四十有六帝慟哭群臣奉慰上曰皇后仁明賢孝雖
處宫中念惟民瘼嗟予不聞善言矣因為后薦大齋于靈谷
天禧二寺聽群臣致祭册謚曰仁孝皇后出内訓勸善二
書頒賜臣民仁宗即位上尊謚仁孝慈懿誠明莊獻配天
齊聖文皇后子三長仁宗次漢庶人次趙王皇女永安永
平安成咸寕四公主貴妃王氏蘇州人永楽七年冊為昭
容己進封貴妃妃事上及仁孝皇后恭謹處宫闈和厚綜
理庶務井縷上晚年有疾間或急怒宫人惴惴懼譴妃委
曲調護自皇太子親王公主以下咸有頼焉十八年薨上
震悼輟朝五日賜謚昭獻丧葬視成穆又貴妃權氏高䴡
人永樂中有順妃任氏昭儀李氏婕妤吕氏美人崔氏與
權氏皆高䴡國王李芳遠所進七年册權氏為賢妃權妃
穠粹善吹玉簫最寵幸八年侍上北征還至臨城薨謚恭
獻芳遠馹送妃父永均至拜光禄大夫食禄不視事尋遣
歸國宣德中䘚賜白金米布而妙錦者皇后妹中山苐四
女中山諸女次為代王妃季為安王妃建文中妙錦有感
代王妃被逮之事獨不碩嫁燕王得國仁孝崩此時妙錦
年二十有八矣文廟聞其賢欲聘而立之妙錦不應内使
女官宣諭上意切妙錦擁被呻吟徐示其面曰吾面着花
而天而帝則不如是女官諦視謂無有妙錦謬指曰班班
矣女官出遂削髮為尼文皇亦竟不立后也仁宗張皇后
自其為東宫妃時則已聞妙錦事歎服之及為皇太后召
入宫中視如公主之禮叙戚里誼甚歡妙錦粛拜柔嘉進
退恭重宫中私相語曰此薄皇后而不為者也獲還昌都
舊居張寶門外王姑庵是也
論曰太祖欲加封外戚初孝慈力謝免仁孝遺命毋驕
畜外家兩后贊兩天下詒謀頗合頋兵民休息一語實
與孝慈江上叮嚀勿殘同是開造要言而所為先皇帝
遺臣不宜以新舊間意則吾拊卷尋繹故識大義悪而
知其美豈但為齊家言之欤&KR0548;全善類即不必果從而
后此心己昭千古諭命婦内助且曰婦言㢲易入豈新
舊一言猶或逆耳未當欤中山造明而一女一子造燕
却一子拒燕兄弟尋仇子女互效令人不能作觧請太
祖高座而親断之皇后弱妹妙錦初不願嫁継且抗明
詔棄皇后不取然則無所是非其間有不煩作觧者欤
曰猶之輝祖之意也是則姊妹異向無論太祖并中山
亦不能高座而親断之矣相傳權妃能詩遺句有云忽
聞天外玉簫聲花底徐聽獨自行三十六宫秋一色不
知何處月偏明(或曰王司彩作或曰寕獻)選家以善吹簫屬權氏
張皇后
張皇后仁宗元配也永城人指揮使贈彭城矦張麒女初
頸面創痏一病完好若二人偶盥盆躍金魚二捉之不見
家人時覩光怪適奉册為燕世子妃永楽二年進皇太子
妃仁宗立册為皇后宣德中上尊號曰皇太后英宗即位
加上太皇太后正統七年崩合葬獻陵上尊謚誠孝恭肅
明德弘仁順天啟聖昭皇后后始為太子妃操婦行慎謹
手庖㸑供成祖徐后膳太子體碩大腰數圍不能騎射成
祖命有司减太子宫膳微后當成祖意太子幾廢既為皇
后中外政事群臣才品莫不周知宣宗即位每軍國大議
禀可而行太后亦時時詢上外朝所平决三年上奉太后
遊西苑上為掖輿登萬歲山獻詩上夀太后悅酌賜上諭
以保安天下意上稽首拜受五年春奉謁長獻二陵如漢
明帝故事上親櫜鞬騎導至河橋下扶輦畿民夹道山呼
太后頋上皇帝宜俯念百姓諸誠欵勿忘過農家召問老
婦質對如家人賜鈔帛有進𬞞食酒醬者分以嘗上扈從
臣張輔蹇義楊士竒楊榮金幼孜楊溥請見行殿太后温
語勞之既還京上出語士竒䓁皇太后陵還言輔武臣達
大義義重厚小心或多思而少断士竒正言勿諱先帝或
數不樂然終勉從以不敗廼事士奇䓁伏謝太后待外戚
䴡其弟惠安伯昇性醇謹士竒或言昇所言公太后卒不
許預議國事兄子毆都民訴有司太后聞之面訊老婦母
天下即小民誰敢凌女者律笞宣宗崩英宗方九歲太后
謂國福長君欲召立㐮王不果盡罷除宣宗宫中一切玩
好及諸不急之務英宗既立大臣或請垂簾故事太后曰
以我寡婦壊祖宗家法不可委政三楊從中主之下書兄
㫤及弟昇諄諄循禮恭儉許朔望朝參而己昇䘚遺命薄
葬禮官請如禮太后曰葬欲速朽母違亡者之志時太監
王振秉司禮太后令凡事付閣議乃施行己遣中官問驗
或不果必呼責振二年御便殿召輔三楊及胡濙五臣入
女官左右侍雜佩刀劍上東立輔䓁主西下太后頋上曰
此五臣先朝所簡皇帝必與酌可頃召振振至太后改色
曰汝侍皇帝不律多賜汝死女官競進刃及振頸上跪請
五臣皆跪太后曰此軰自古多誤人國皇帝幼鳥知之兹
以皇帝故寬汝行不赦矣及大漸召士竒䓁榻前問國家
尚何大事未辦者士竒舉三事其一建庶人立四年雖己
亡當存其實錄其一言太宗詔有收方孝孺諸臣遺書者
死宜弛其禁䘚不見諸遺詔
論曰誠孝整齊王朝為妃善太子失歡為后為太后知
人亦具禀可雖仁宣令主贊輔特勤為太皇太后卵翼
至尊最弱逆監振屏氣先朝内政修已称嫓美后所處
特殊淂聞平决外朝實關至計至于嚴外戚惠安不使
干預謝垂簾之請專任閣議凛持祖訓古坤德無典比
倘垂簾例開他日昭聖淂自行其意而二齡挾寵適當
武廟豹房之日天下事尚忍言哉嗟一振帝翼之為虎
后視如雛使長視淂見正統之十四年可無土木之變
至于遺詔不存建庶人實錄不辭方孝孺掞書之律時
方再傳帝齒未強遽翻前旨或恐釀禍此時海内正勇
思譲皇豈宜遽有以慰之哉相傳郭妃毒后而仁廟誤
飲遂崩事荒息不足信
孫皇后(胡廢后郭嬪吴太后)
孫皇后宣宗繼配也鄒平人父忠其先世為農家母金氏
饁田生后塍間有羣鴉數萬遶而噪后忠尋以貲𥙷鴻臚
序班出主簿永城時彭城伯夫人昭皇后母也故永城人
嘗見后携以入宫方十餘歲昭皇后爱之留飬宫中己胡
皇后中選為太孫妃及太孫即位是為章皇帝胡淂册為
皇后帝殊不喜每朝太后必訿后太后曰勿與競吾有女
女汝于是孫氏為貴妃寵冠後宫宫人有子貴妃子之淂
立為太子是為英宗胡皇后知上意所向上表遜位上勅
禮部改册孫貴妃為皇后英宗即位上尊號曰皇太后車
駕北狩太后以廷議下懿旨景皇帝居攝景泰中加上聖
皇太后寄裘貂上皇鹵中及上皇在南宫時入省視太監
王誠舒良密議俟太后入南宫請旨即留南宫太后自是
不復往已而上疾甚上聖使太監吉祥語于謙即帝晏駕
復奉太上何如謙曰失國淂罪祖宗恐不足以示天下後
世然則故太子何如謙又曰罪人之子也己廢不復上聖
怒曰將于家自為之乎于是石亨蔣冕及吉祥䓁謀復辟
密白太后太后許之既復辟岷王徽煣因禮部尚書楊善
請上太后尊號上曰非祖宗制朕不敢以人子私其親久
之尚寳少卿錢溥言于兵部尚書陳汝言以為當時不奉
手䛇曺石等奚遽弄兵禁中今曺石等受賞而太后尊號
未隆非所以荅慈貺也乃尊聖烮慈壽皇太后太后毋董
夫人年九十生子五人及諸孫數十人並以太后故賜爵
長維宗封會昌侯董夫人弟興亦封海寕伯左右又為継
宗弟紹宗求恩太后曰我家何功濫恩至此物盛必衰一
旦犯法欲求免淂乎己會昌侯領京營軍輔臣李賢語上
太后知之乎上曰近侍初言京營軍非属皇舅不可乃太
后至今悔之紹宗弟顯宗縦家奴奪人田私起店房截奪
商貨上命議如法會昌侯頓首請不許䘚戍其奴四年詔
冒奪門功者皆自首継宗首其子弟家人二十餘上用李
賢言革去家人存其子弟而曰若白太后不俟矣六年崩
合葬景陵上尊謚曰孝恭懿憲慈仁莊烈齊天配聖章皇
后后父忠原名巖勅改今名初簿介休改永城心恕法巖
吏民從化孝恭立為后以中軍都督僉事進封會昌伯帝
為忠新第固辭賜女弗近也善嫁之成山矦通奪爵不自
贍忠分以賜田人稱長者正統中后稱皇太后矣忠生日
太后使人夀忠時祭酒李時勉淂罪上令荷校國學前助
教李繼乞忠一言忠為附奏皇太后向者臣歲歲生日歲
歲承内賜公卿諸矦皆夀臣家臣心至驩今日諸臣過臣
如向歲頋獨不淂一李祭酒太后乃召問帝帝對不知太
后曰不知何得言皇帝遂為立釋時勉賀忠家忠既卒追
封會昌矦天順元年追封安國公更謚忠憲而所廢胡皇
后濟寕人父榮生七女長女洪武初為女官給事掖庭頗
見任使荣以故淂官錦衣百戶后榮第三女也名善祥永
樂十五年選入為皇太孫妃洪熙中進封皇太子妃宣宗
即位立為皇后時海内晏安車駕頗事遊幸亦間微行后
往往規諷居二年無子而孫貴妃有寵后遂稱疾請閒退
居長安宫稱號服食侍從悉子如故后居長安宫奉黃老
為仙姑張太后憫后賢時召同居内廷朝宴命左孫皇后
孫皇后為怏怏英宗立尊張太后為太皇太后孫皇后為
太后后益謙譲不敢居孫太后左正統七年太皇太后崩
胡廢后知孫有譴嫉意痛哭踰年殂下外廷議喪制楊士
竒獨請當用后禮諸臣竟用嬪御禮别葬于金山謚静慈
仙師天順六年孫太后崩上問李賢胡母后疾請閒耳謚
仙師非令典朕欲尊上皇后禮何如賢頓首稱善乃上尊
謚恭譲誠順康穆静慈章皇后先是后之遜宫也宣宗頗
憐之臨崩亦悔曰此吾少年時事賢妃吳太后代宗生母
也都督彦名女初為漢王宫人漢王以叛誅宣宗赦其罪
頋不敢携入宫飬䆠官陳符家賜宫女數軰奉之寔生景
皇帝中外未之知也年七歲而上疾革語太后更一哥哥
陳符家急呼來太后遂取其母子入宫帝抱持哭未幾封
郕王郕王代立尊生母為皇太后天順中見削弘光初追
復謚為孝翼温惠淑慎慈仁匡天錫聖皇太后太后弟安
封安平伯時有郭嬪名爱字善理鳳陽人賢而文宣宗聞
之召入宫二旬卒先數日己知逝期書椘聲以自哀其辭
曰修短有數兮不足較也生而如夢兮死則覺也先吾親
而歸兮獨慚乎予之孝也心悽悽而不能己兮是則可悼
也上嘗求美人於女直女直進女為妃有寵生公主一人
又採高䴡美人楊氏亦以為妃間微行銀作局工人李效
良家幸其妹效良貧供帳不偹上不責也不以入宫後上
崩女不敢嫁官廩之終其身效良乞恩正千戸又司綵王
氏能詩
論曰明有兩遜譲皇稱遜國胡后稱遜位遜非廢也廢
有廢例坐不勝降尊未聞称號服食侍從如故自號仙
姑而輙以嬪御等夷之英廟為追上尊謚是也特宜亦
進十二字如孝恭始合李賢之成帝德猶未為盡善矣
孫皇后生田塍間久冠後宫事亦竒戢外家曰濫恩必
犯法嗣高文二后徽音最謹矣以后譴嫉胡后之才設
使傳諭于謙之時称謙社稷再造上皇淂南蹕實由之
不但今上功臣亦上皇功臣矣萬一帝棄群臣上皇𣸪
辟即上皇不𣸪辟太子𣸪故稱履尊無忘謙古太甲不
念放桐之迹可法也語載鍾鼎謙明于治國知無後慮
必仰遵躬迎南内可以無奪門之舉要之持國二字
不釋非謙本意勢使然也而后不能出此亦似微預奪
門以母子可以公為而故私之也㦲吳太后不生哥
哥陳符家沂王在褓莫主國是北亦絶續之最切者欤
善理椘聲似禪悟與胡后之黃老絶遠何則黃老以怨
而託之者郭委于修短之數矣或以宣德三年二月之
詔有云孫氏係太宗皇帝選嬪于朕十有餘年遂以留
飬宫中為小乘家言不知詔辭故託以光后也
錢皇后(周太后)
錢皇后英宗元配也海州人父貴以燕山護衞副千戸從
成祖北征陞都指揮僉事後封安昌伯后以正統七年册
立孝謹無妬忌英宗聞后單微欲侯其家后輙遜謝故后
外家獨不得封英宗北狩傾中宫所有佐迎駕夜哀籲天
倦卧地損一肢泣血損一目英宗歸南城不自淂后曲慰
觧后無子貴妃周有子既復辟淂𣸪立為東宫太監冕請
于皇太后立貴妃為皇后英宗立斥冕光是孫太后子英
宗無敢言者太后崩后具言之并為胡廢后白枉上莫知
母宫人為誰也久之𣸪廢后胡為故后景皇后降郕王妃
居宫中后禮之真如妯娌上嘗與后並㘴而太子母孝粛
侍主頗偃蹇上曰若以有子驕人耶怒不已后請曰幸為
東宫地上令手製鞋乙緉壽中宮乃己孝肅在南内稍縦
乳媪翊聖夫人李氏後復辟頗干預政事京城側目號曰
李巴巴英宗崩遺命大學士李賢錢皇后當與朕合葬賢
退而書之閣中憲宗嗣位俗上兩宫徽號周貴妃雅不𣣔
后並尊上不敢違使太監夏時往復廷議李賢與同官彭
時正色持之遂有兩宫並尊之議彭時又請特加二字以
異生母乃始稱慈懿皇太后事在彭時傳及營𥙿陵時復
與賢計請為三穴夏時奉周太后倡言不可衆頋望不對
事寝憲宗四年太后崩周太后必不與慈懿合葬議令夏
時詰廷臣前議三穴不果而後為之乎彭時曰慮今日是
以有前議上心肰之而重違太后命彭時䓁𣸪上䟽争之
下禮部議于是尚書姚䕫集廷臣九十九人議大行皇太
后作配先帝二十餘年誠孝一心夷險一德先帝眷禮始
終無間陛下嗣位既隆所尊加慈懿之稱𣸪崇所親上皇
太后之號天下皆知陛下至仁大孝体先帝初心萬一大
行皇太后與皇太后千秋萬歲後不合葬同祔安保將来
無復議改上曰卿等言是也頋朕屡請未得奈何明日群
臣百餘人先後上䟽又明日禮部尚書復合諸大臣跪伏
文華門外有旨且退皆叩頭不得旨不敢退上固請太后
自己至申乃淂䟽下聖母從矣皆呼萬歲出上尊謚孝莊
獻穆弘惠顯仁恭天欽聖睿皇后祔葬𥙿陵然異隧焉去
英宗玄堂可數丈許中室虛右壙待周太后則其中有隧
通焉而孝莊不淂與于奉先殿之配祭孝宗十七年周太
后薨上出𥙿陵圖指示諸大臣曰是有二隧是者通是者
窒矣皆當日中官為之意欲開壙合葬輔臣劉徤謝遷䓁
曰英宗皇帝往有遺命以周太后故委曲出此非其意也
上以指畫紙曰皇堂塞天地閉皇堂一通風氣流行朕發
素誠當無慮動徤等皆力贊之上又曰祔廟礼尤宜講徤
等言祔二后自唐人始也祔三后自宋人始也漢以前一
帝一后而己曩者議定合祔配享孝莊太后居左今大行
太皇太后居右與唐宋故事合臣等以此不敢復請上曰
事湏師古太皇太后鞠育朕躬朕不敢忘頋私情耳祖宗
來一帝一后今並祔恐不足以昭後来奉先殿皇祖特座
一飯一匙而己孝穆皇太后生朕朕己别祀之奉慈今仁
夀宫前殿寬朕意欲奉太皇太后于此他日奉孝穆皇太
后于後歲時祭享如太廟于是禮部會群臣議如上旨會
欽天監奏通陵事歲向不利内官監亦言英廟寝旁難輕
動竟不行上意終不己就陵殿移英廟神座居中孝莊左
孝粛右孝粛太后昌平人憲宗生母也慶雲侯追贈寕國
公周龍女初英宗郊獵逐兔入太后家家人咸走匿太后
年十許不動上異之携入宫天順元年册為皇貴妃憲宗
即位上尊號皇太后封其弟夀為慶雲伯彧為長寕伯其
子弟並授指揮千百戶成化三十三年加上尊號聖慈仁
夀皇太后孝宗即位加稱太皇太后先是憲宗在位所以
事太后至孝五日一朝燕饗必親有游樂躬導寳輿太后
意所欲唯恐不歡稍違和憂形于色而孝宗生西宫時太
后育之所以省視萬方孝宗即位事太后亦至孝太后患
痬孝宗夜籲天春郊當宴以太后疾罷尋清寕宫灾移居
仁壽宫成復居之是時外戚以恩澤封者太后家最盛長
寕伯彧嘗與張侯鶴齡忿争閧聞上所彧家故有賜田有
司請淂釐正上難之太后曰奈何以我家故令皇帝不淂
守法使歸地于官而太后有大弟名吉祥者兒時好遊此
時太后尚未入宫也久之脱髮大覺寺好遊如故夜即報
國寺伽藍殿中宿太后意亦若忘之忽夜夢伽藍来告其
夜英宗夢亦如之覺且異遣小黃門物色之則果見吉祥
伽藍殿中遂擁入宫帝后皆喜具道平生太后為泣下且
曰吾弟出家詎若皇親殊寵吉祥曰即皇親寵何如出家
樂復還寺太后厚賜之憲宗朝為建大慈仁寺居之賜莊
田亡慮數百頃弘治十七年三月太后崩議上尊謚孝肅
貞順康懿光烮輔天成聖太皇太后䛇譔册文未及上孝
宗尋與大學士徤東陽遷䓁議立奉慈殿别祀不祔太廟
遂罷尊謚仍稱太皇太后世宗十五年遷太后奉慈殿主
與紀邵二太后主竝祀于陵殿不繫睿純別嫡庶焉夀與
彧所賜田身後失而吉祥莊田至今存王惠妃生許悼王
見淳端静安和六宫敬仰
論曰英廟不忘后籲天厚誼遺命合葬己早知孝肅意
無嫡然則孝粛非如他挟寵而逼帝曰有子乃驕一語
足正其失矣身不典内政徒挟天子公為奪嫡之事無
忌欲使天子坐無母而因以無父使非九十九人之爭
帝處無如何䆒之異隧奪祔為議禮者所不滿而引例
九十九人者咸淂罪世廟時此争于禮之所無彼爭于
情之所有致不同也己定尊謚尋罷議孝莊可慰地下
矣吉祥与壽彧何如哉
汪皇后(杭皇后)
汪皇后代宗元配也都督暎女北直人英宗初封郕王册
為妃性禀真純恪修女行孫太后雅重之郕王自監國進
大位立為皇后后侍帝持禮無徇鹵犯京師后下懿旨掩
骼埋胔后無子祗二女妃杭氏生子見濟帝欲廢放太子
而立之后不可尋帝竟廢太子為沂王而立見濟册杭氏
為皇后以后諫故幽之宫中英宗復辟景皇崩后乃仍稱
王妃欲使殉葬景皇李賢曰妃雖立為后尋見幽抑其兩
女無依尤可矜憫上曰朕謂無所置之初不計其母子卿
言良是而憲宗時為太子雅知妃不欲廢立意所以事之
甚恭因言上遷妃外王府英宗從其言其故宫人悉淂出
侍衣食用度賜予有加憲宗又從中護持之悉淂挟貲屬
外二女在宫中如故其一女長誓不適人憲宗強之下嫁
郡馬王堅后賢且夀周太后與相得甚驩歲時召入叙家
人禮正德元年薨内閣王鏊請葬以妃祭以后淂如禮二
年上尊謚曰貞惠安和及弘光初代宗復號加謚孝淵肅
懿貞惠安和輔天恭聖景皇后祔于廟而杭后以景泰七
年薨先祔廟英宗復辟革封號遷别室
論曰孝渊不欲廢故太子女中定策一人而䘚以㘴廢
廢乃獲全與孝莊非止妯娌兄弟矣
王皇后(吴廢后紀太后邵太后)
王皇后憲宗継配也上元人中軍都督追贈阜國公鎮之
女憲宗為太子時英宗選后與廢后吳氏及柏氏三人留
宫中為太子妃意属后會章皇后崩既英宗亦崩憲宗即
位皇太后復命禮部采擇三人在選如故而主選者為司
禮太監牛玉册立吳后吳后聦敏知書巧能鼓琴時萬貴
妃小字貞兒譎智善媚上寵專宫后惡之數加詰責會后
當夕妃先后浴牛玉有後言妃聞之遂譛上并䆒玉受賂
事后甫立踰月見廢乃更立王皇后后在中宫時萬貴妃
益幸父兄子弟貴震一時妃常戎装侍酒封昭德妃而后
終其身不十幸無所妬忌嘗視上疾勤上曰皇后吾慢女
多矣后退再往夀安却之曰上不耐生人勿數至后亦無
愠色在孝宗朝尤著賢聲上尊號皇太后孝宗崩太后傳
諭内閣自古帝王能孝親修德如大行皇帝者不多淂須
一佳謚傳無窮以故國家故事列聖謚率上十六字而未
總以孝而孝宗獨以為廟號武宗即位加太皇太后五年
上尊號慈聖康夀太皇太后帝好廵幸嘗泣道之歸心内
典未嘗誤罰一人十三年二月已夘崩合葬茂陵上尊謚
曰孝貞莊懿恭靖仁慈欽天輔聖純皇后而孝宗生母紀
太后賀人本蛮圡宫女成化中大征蛮太后在俘中久之
中選入宫受女史警敏通文守内藏時萬貴妃有寵而妬
他姬幸上者皆治使墮姙會栢賢妃所生悼恭太子萬以
為子三歲册立痘薨上偶行内藏紀太后應對稱旨悦之
就藏幸太后或告萬貴妃恚甚聞有姙且堕之宫婢謬報
病痞于是萬貴妃譖太后上前謫居安楽堂果生子是為
孝宗太后使門監張敏溺所生子還報敏驚曰今上未有
子即不敢使上知頋奈何棄之偽報己溺稍哺餌粉飴秘
之別舍此時惟吴廢后知之亦時時哺飬至成化十一年
六歲矣尚不敢薙其胎髮萬貴妃不知也亦莫敢言上他
日上召張敏&KR0808;臨鑑歎曰此冉冉矣而不為父敏伏地曰
敏死罪萬歲有子上叱安得此言敏曰頋歲有其子臣敢
出之以見上駭索視急敏乃伏地言状悉遂以微見時孝
宗髮委背走入上懷牽衣戲將上髭髯無所畏上頋視良
久笑曰我子也類我五月乾清宫門灾外廷憂及継嗣上
乃使司禮監懷恩出語大學士商輅等主上有子六歲矣
具道其故群臣聞之皆大喜禮部擬上皇子名不中旨上
自名之于是上移居紀永夀宫數召飲酒甚懽萬貴妃日
夜泣怨恨也六月候上召紀飲置鴆酒中紀暴薨紀方有
疾上使太監黃賜張敏將院使方賢治中吴衡往治萬貴
妃即請以黃袍賜之俾得坐見傳次日少間己不復令人診
視遂薨上悲悼意貴妃而不明言賜謚恭恪莊僖淑妃張
敏懼亦吞金死孝宗竟立為太子及即位追封紀淑妃皇
太后謚孝穆慈惠恭恪莊僖崇天承聖皇太后遷葬于茂
陵奉主奉慈殿萬貴妃貌䧺聲巨類男子孝粛嘗謂上曰
彼有何美而承恩多上曰彼撫摩吾安之不在貌也結中
貴梁芳招納權賂芳嘗邀上宴不許而且&KR0556;韋興芳所役
也芳恥之懇于妃妃稱病上竟不往韋興晚年曲譛孝宗
不果廢疑懼自殺或云左右縊之也孝庙立中外猶喧譁指
切萬貴妃家監察御史曹璘請告貴妃罪于先帝遷其葬
削其謚號魚臺縣丞徐頊亦請逮治當時診視諸醫萬氏
眷屬曾出入宫禁者䆒問所以暴薨状僉謂株連大獄非
所以安先帝己之而特遣太監蔡用之賀求紀家云淂紀
同父同祖兄弟二人以聞上既悲傷念太后不置聞淂其
家兄弟來大喜詔名同父為貴授錦衣指揮同知同祖為
旺指揮僉事賜第宅金帛莊田奴婢不勝計尋追贈貴中
軍都督府左都督媪為夫人其曾祖祖父亦如之遣修太
后先瑩之在賀者置守墳戶復其家先是太后在宫中常
自語世賀縣姓紀親旋幼不能知也太監陸愷亦廣西人
故姓李蛮中紀李同音遂妄稱太后兄求鎮守兩廣太監
恒者為訪其叔福福己死愷姊婿韋文成因出冐之有司
皆待文成戚畹名所居里曰迎恩而貴旺者寔姓李輙曰
韋猶冐焉而况吾李因詐為宗系上有司有司莫辨也蔡
用既與偕来二人驟冨貴文成輙坐心詣闕争辨上命太
監郭鏞聽之鏞姑謬逐文成歸上既使使者修治賀先塋
蛮人凡姓李者皆自稱太后家使者還訴貴旺不實上復
遣給事中孫珪御之滕祐即訪珪祐微服入猺獞中察淂
其偽歸奏上謫罰鏞䓁有差戍貴旺邊海上數念求太后
家竟不淂其要領弘治三年以礼部尚書耿𥙿奏倣高皇
后父徐王故事封后父推誠宣力武臣特進光禄大夫柱
國慶元伯謚端僖后母伯夫人有司立祠桂林歲祀勿缺
而興王生母邵太后其父林浙江昌化人入杭州淘沙至
貧矣太后知書有容色年十四聘者七人皆故一指揮聘
之己騎迎墜馬死乃鬻太后于鎮守太監緣此淂入宫初
居外院未得進一夕月下詠其所為紅葉詩憲宗偶過微
聞之遂召幸為宸妃進貴妃生興王及岐雍二王興王就
封以母貴妃不淂從賦思親焉世宗奉召入貴妃老目眚
矣喜其孫為皇帝撫世宗頂至踵嘉靖元年上尊號夀安
皇太后封弟喜昌化伯大為林治墳費可十餘萬金己而
太后崩議葬上欲祔近茂陵數降旨集議大學士楊廷和
䓁引宋寕宗故事以為不便乃葬太后金山上尊謚孝惠
康粛温仁懿順恊天祐聖太皇太后䘚用工部侍郎賈詠
奏遷合于茂陵喜為昌化伯再傳子蕙無子族人争嗣廷
臣議且罷封不報久之特旨令其族人杰嗣伯久乃革去
初吴后之廢下主選太監玉及太監熹都察院獄鞫之辭
連后父都督同知俊及俊子雄謂將立后時玉以王皇后
非己選說太后昜之俊雄遂因熹賂玉以成事上下勅諭
后爾輕浮粗率畱心曲調不足敬承宗廟表正娥妤其上
皇后册寳退處别宫并謫玉種菜孝陵俊父子戍登州衞
玉姪綸侍讀學士甥琮吏部員外郎并坐除名先是翰林
侍讀錢溥嘗教内書舘局丞王綸幼受學焉尚寶司丞朱
奎者以幼童陪讀故亦相昵英宗不豫溥意綸必入司禮
密遣奎通綸綸因偕奎造溥&KR0794;暱大學士陳文居隣溥每
内侍謁溥溥必邀文是日獨否使覘之坐中稍言及晏駕
後東宫選婚事己英宗崩李賢當草詔文起奪賢筆曰無
庸有草之者矣錢侍即業與閹綸定計且代公賢未有以
發也英宗大殮綸主視外衰而襲貂上悪之太監玉妬綸
柄用遂悉數綸過觀上執下獄嗾彂其通溥事降綸南京
間住溥順德知縣而玉勢大振方吴后廢南京六科給事
中王徽等公䟽中玉奸欺罪死者四徽䓁猶坐調邊遠州
判及玉㘴罪后居西内孝宗生安樂宫后保抱惟謹孝宗
即位念后恩命宫中追膳如母后礼復官其姪錦衣百戶
正德中薨劉瑾欲火之王鏊不可乃得以禮葬
論曰憲廟親見周太后之奪嫡費百口乃及身輙廢吳
后以悦貴妃萬乎非王皇后不能安萬時也孝莊病禱
北狩孝貞泣止南廵兩朝一德矣萬貞兒貌雄聲巨女
中丈夫哉丈夫何疑惧成化二十三年七月上崩是年
萬䘚或曰左右縊萬死想初時憲廟當亦之以太子
故益念紀之所以死觀不奪其譛太子安帝意可知矣
夫宫中無尊命詎敢一旦奪上所素暱且帝不深求謂
可以直紀冤孝廟之不枝蔓盛德也獨紀氏偽蒙恩生
死異等事亦竒大學士萬與貴妃萬一姓或託声息貴
旺實姓李與紀何與乃曲借㦲若夫興王生母邵嘉靖
中上尊號夀安初孝肅以子貴僣謚孝與嫡匹邵称孝
惠是以孫貴僣謚孝與嫡匹益匪所思矣
張皇后
張皇后孝宗元配也興濟人父峦故宦族以應貢入太學
為人敦厚重信義母金夫人夢月八懷生后后當適人所
適病選為太子妃所當適者病己及孝宗即位立為皇后
后與上爱䔍宫中同起居無別寵䓁民間伉&KR1275;然巒自都
督同知封夀寕伯其䘚也加贈昌國公謚莊肅子鶴齡嗣
侯而鶴齡弟延齡亦從都督同知進封建昌伯並加保傅
峦從兄𡵨舉進士以按察副使超遷都御史皆用后故后
家姻黨伯堅等數人盡受中書舍人及錦衣百戶等官帝
又為后立家廟于興濟土木壮䴡興作以數年明興外戚
之寵無過張氏者鶴齡兄弟出入宫中無忌縱家人開店
肆截商貨強取人田舍子女門客豪奴往往凌虛縉紳篡
取獄囚市津壟断其敢問揚州府同知葉元者偶辱張氏
人後元入京師張氏群僕至擁入吏部攛元去撲之后在
宮中數數行其意而上每借以為德后怒詈一中官帝亦
随聲詈之則隂語之曰若恃我母恐山東副使楊茂元䟽
論河决以為水隂象應在后宫后怒甚上為收茂元杖之
謫長沙同知御史胡獻直抵張氏驕橋詔獄戸部主事李
夢陽言事亦及二齡㘴謗訕亦詔獄己而皆觧他日上與
后夜遊南宫鶴齡兄弟侍酒半上召夀寕矦膝前微語意
母使以外戚故有殺諫臣之名上内護后而所以處群臣
亦稍自持如此初周太皇后以上無子置二美人鄭氏趙
氏于宫俟上朝供事上不頋繼乃明言之上不得已幸鄭
有娠雄上不知也太皇致賀上上媿之以不聞后故太皇
曰后誠以為子詔天下世嫡良善后從之是為武宗後太
皇疾革以二美託王太后居仁夀宫鄭小字黃兒久之父
玉坐事有一校尉見玉上獵所言黃兒父為上外祖親太
監劉瑾論玉妖言棄市正德五年張后加慈夀皇太后武
宗晏駕太后委用楊廷和散豹房珍寳收江彬下獄以待
世宗世宗入嗣初母太后継則母本生献太后太后以皇
伯母居仁夀宫加上尊號昭聖慈夀皇皇太后鶴齡以定
策功進為公延齡進為侯三年献太后尊稱己定復加后
昭聖康惠慈夀皇太后先是正德中延齡家奴祖玉者其
父善六甲六丁為鬼奴儕後玉與子景相悪景譛延齡逐
父玉玉怒奏延齡與景隂謀為逆下多官廷鞫延齡兄弟
闔門惶惧太后房間往来鶴齡亦厚有所獻乃竟罷其朝
参會玉飲薬自殺乃觧至嘉靖初延齡家婢竊其金施僧
延齡殺僧及婢焚其屍而指揮司聪者素為延齡行錢多
負延齡索之急聪乃復摭祖景事為奏草恐之延齡搜淂
其草怒亦杖殺之召其子昇令焚父聪屍昇怨復彂延齡
前罪太后以皇伯母居宫既無所修敬于睿太后而上嘗
朝太后待上禮倨上怒延齡下刑部獄尚書聶賢尚以太
后故寬之上言諸奸殺人有状獨祖景事歲遠無左證即
亦未成上曰論大逆謀不謀耳以成否乎皇太后窘迫計
無所出會哀冲太子生太后請入賀上知太后欲有言謝
不見輔臣張孚敬奏曰延齡驕恣亡状過悪在先朝殺人
之事則誠有之顧陛下宜推獻皇友爱之心以全椒房之誼
不報字敬復奏曰陛下嗣統時昭聖太后心於陛下在朝
諸臣多設謬妄惑誤太后然而朝士歸過陛下至今未己
兹者延齡被罪大小臣工默無一言誠幸太后不淂善終
以深陛下之過耳夫謀逆之罪當族誅昭聖皇太后寕獨
非張氏不審陛下何以處此上乃坐延齡殺人絞罪死降
鶴齡南京錦衣衞指揮會冬月當决上問漢薄昭故事孚
敬復奏曰明律太皇太后皇太后緦麻以上親皇后小功
以上親皇太子妃大功以上親犯罪當議公侯誓劵有免
死文延齡戚則皇太后親也爵則故侯陛下欲以祖宗法
處延齡此亦祖宗法也上曰太后念兄弟頋無如司聪父
子何二齡既重得罪諸奴利其財數數逆上意搆怨家掇
拾脅賂不得則訟言之男子班明者奏鶴齡私通益莊王
造符咒魘帝星上逮鶴齡道死班明㘴誣謫戍而市人劉
東山者隂賊人也以他事繫獄延齡久繫獄怨望則時時
摭採傳志賞罰無章之事書其端曰君道不明東山候其
書竊取之他日牢吏弛延齡鉗繫自便縶東山東山不受
縶吏笞之東山忿因挟延齡手書上奏并及吏上復大怒
召赦東山加等延齡以斬諸刑部官先後弛繋者皆罪東
山出益偽張䟽草特喝延齡家日鮮衣怒馬恣行長安市
一日怨其父關弓射之不中父告御史陳譲譲窮捕東山
東山急反告譲復誣鶴齡兄弟與其諸子宗說宗儉為推
背壓星圖魘鎮聖母皇上圖凡五十餘向年班明言皆是
延齡家人往來仁夀宫盗内藏伺上動静御史譲與通賄
上大怒逮譲等與延齡皆移繫詔獄東山因益株引所不
快定國京山諸公侯俱坐繋太后至衣敝𥜗席藁為延齡
請命上猶不許譲乃從獄中上書切激上悟東山誣會按
詔獄者指揮王佐佐謬為私東山者次第餂得其情上奏
反㘴上乃械死東山赦出譲等而延齡竟以前罪長繫二
十一年八月太后崩謚孝康靖肅莊慈哲懿翊天贊聖敬
皇后延齡乃誅弘光初復懿文皇太子尊號并𣸪后號孝
康以謚複改張太后謚為孝成時有女學士沈瓊蓮試守
宫論第一給事禁中有宫詞十首傳世
論曰孝廟䔍伉&KR1275;與孝同啓居無分寵然則夢月入懷
魄與明争而勝之矣使非太后曲成名藩司香早見之
此日無所俟豹房晏駕金符安陸之行也孝恭云盛極必
衰張后專宫為后有餘為母后苦不足適相報耳英廟
莫知生母為誰武宗知為鄭出而不獲尊與列庙之稱
太后而謚孝者大異㦯田宫人女學士沈瓊者能詩
夏皇后
夏皇后武宗元配也上元人以正德元年册立為皇后父
儒封慶陽伯䘚謚榮靖而貴妃沈氏父傳吴氏父譲皆為
指揮僉事三家並給腴田為莊己三家並受奸民投獻奏
求近畿縣地畿民苦之世宗即位命悉還民上尊號曰皇
嫂莊肅皇后十四年崩禮部奏喪儀請上素服冠絰帶舉
哀臣民二十日如禮上曰嫂叔無服又兩宫在上朕服青
臣民如母后服矣禮部尚書夏言言皇上以嫂叔絶服則
群臣不敢素服以見皇上請暫罷朝参許之下群臣議(謚)
(册)禮帝后謚並用十二字至(是大)學士張孚敬曰(大行皇)
后皇上嫂與累朝元后異謚宜用二字或以四大學(士李)
賢請以八都御史王廷相曰均帝后也何殊之有夏言(條)
上其議因奏大行皇后謚其于皇上服制有無名分(尊)卑
固不相涉帝后嫓美妻以夫尊列聖元后十二字矣謚文
不一跡涉减損二四或八于禮無據請皆以十二字上不
然䘚用六謚孝静莊惠安肅毅皇后十五年上曰禮不偹
不稱配加孝静莊惠安肅温誠順天偕聖毅皇后十二字
如故時有皇妃王氏能詩工書法侍帝幸薊州温泉作詩
紀其事石刻猶其手蹟云
論曰按太祖孝慈錄為兄弟之妻小功五月議貴不可
也世廟託無服以遂其恝則過矣礼臣曲請淂暫免朝参
䓁于大臣之崇封者不及亦過矣至于后謚十二奪后
則减謚不然何議不審孚敬所云皇嫂与累朝元后異
何所指随以二字四字將順帝其心可誅也嗟孝静䆒
淂預十二字之例倖矣㦲
陳皇后(張廢后)方皇后(杜太后)
陳皇后世宗元配也元城人少時與諸女擲錢戲錢四
以為異既長張太后為肅皇帝選婚望氣者言大名善嘉
靖元年册為皇后授后父萬言都督同知賜第西安門外
工部尚書趙瓉言西安門逼宫治萬言第宜母過高廣上
怒逮營繕郎中葉寬員外郎翟璘下獄久乃釋更封萬言
泰和伯給世劵萬言數侵牟其縣民縣令張好古執(其)僕
杖(之)亦㘴下獄然上終不令外戚如嚮者張夏兩家
僖后頗姤上接后以禮七年十月張文二貴妃(進茗)
帝循視其手后恚投杯器(帝大)怒后悸堕姙崩(帝以上)
有兩宫宜殺其喪禮裁定禮部所上儀注上玄冠素(服十)
二日更服淺色聽政西角門朝兩宫則如常服百官(三日)
臨素服十二日朝則玄冠素衣通二十七日閣臣張(璁)以
為不可請上素衣經帶十二日乃更服玄冠素衣通二十
七日百官素衣經帶随西角門上曰不如朕言朕且以九
日釋矣璁曰天子與后猶父與母春秋王一歲有三年之
喪二焉為后也古人服妻三年後世易以期朞之喪諸侯
絶旁期也妻之喪正期也日易月殺矣殺之九日狡若有
殺者則將無服也且寕忍臣子不終君母之服者詹事霍
韜曰令百官有妻之服不當公古人父在丧母杖不上于
堂避尊也臣請陛下玄冠素衣御西角門十日即玄冠玄
裳御奉天門百官朝則玄冠玄衣退則素二十七日除謂
夫陛下二十七日皆御西角門則無辨于大喪也百官素
衣朝中門則禮不肅敬也陛下即以玄冠玄裳御奉天門
者當陽之義也如百官有妻之服不當公百官退而素不
敢見陛下避尊之義也如古人杖不上于堂庶幾夫變于
禮者之禮也上可其奏謚悼靈皇后以其年别葬之夭夀
山襖兒峪萬歲後母同穴也葬之日出梓宫王門罷辭祖
禮百官一日臨都給事中王汝梅謂非所以齊体至尊
上曰上有兩宫皇太后在禮部尚書夏言上言先皇后正
位中宫母儀天下七歲矣夭崩謚悼雖侔古法而靈義有
六類非美稱請下翰林更謚上意久且釋許改謚曰孝㓗
皇后初祔主奉先殿東室莊帝即位下礼官議國家自宣
宗以前陵寝合葬一后而己至𥙿陵則二后祔茂陵則三
后祔若太廟祔享一帝一后后惟元配恭惟孝潔皇后大
行皇帝元配也宜遷襖兒峪合葬永陵祔享太廟制曰可
不果上尊謚孝潔恭懿慈睿安莊相天翊聖粛皇后而所
廢張皇后故封順妃七年陳皇后崩兩宫皇太后命帝自
擇諸妃中可者而張皇后在御數年上方追古礼文之事
每歲皇后率從上分献宗廟率諸嬪御行出郊親𧖟礼九
年頒章聖太后女訓于天下上命誦習自宫中始翰林院
更撰内則新詩合歌二南以㒷天下之婦教是時皇后日
率妃夫人聽講太后前十三年上忽諭礼部曰朕元配早
失以助祀不可無人列御不可無統進封張氏為皇后礼
遇特隆乃多不順不敬不遜朕屡恩待昨又侮肆不悛
曷克承乾今收其册宝逮閒别所其停天下箋賀如勅十
五年薨上命丧葬儀視宣廟胡廢后十九年復皇后原称
方皇后者肅皇帝継配也江寕人帝即位且十年未有
太子張璁言古者天子立后並逮六宫三夫人九嬪二十
七世婦八十一御妻所以廣(嗣)也臣願陛下為胤祥計帝
從之其議明年后與鄭氏䓁八人並冊為九嬪冠九翟冠
大彩鞠衣圭用次玉糓文册黃金塗視皇后殺五分之一
至期帝衮冕告太廟还服皮弁御華盖殿傳制遣勲戚文
武大臣行册礼既册從皇后朝内庙礼成百官称賀帝皮
弁受見盖創礼也后端慎不怠甚称帝意張后廢属意后
正月帝御奉天殿遣太傅武定侯勛為正使少傅孚敬為
副使持節册立嬪方氏為皇后進封僖嬪妃氏為宸妃䴡
嬪閻氏為䴡妃以副之帝率謁告太世二庙頒天下受命
婦朝賀于未央宫帝之薦高皇帝后尊號也后捧高后主
亜献睿聖后升祔忌辰帝率后與諸妃親之睿皇后既祥
以后奉几筵恭特進封其父都督銳安平伯進為矦二十
一年十一月帝之所幸曺妃及寕嬪王氏侍寝寝熟宫婢
楊金英張金蓮䓁十餘人以組縊帝項釵股刺其嚢組誤
為死結不嚴金英恐走告后后馳至觧帝組帝乃蘇趣捕
金英訊之辭称王寕嬪且曰曺妃雖不與亦知謀是時帝
病悸不能語后以帝命收曺妃及金英䓁十餘人磔于市
斬其族属十餘人帝愈曰曺妃我所爱豈宜生此心冤之
而外德后之捄頋久念曺妃終疑后二十六年冬宫中火
逼后居中官請救上不應后遂崩上諭礼部葬以元后禮
謚為孝烈皇后帝曰謚后禮重其命二使上殿拜命于門
内毋如故事内侍傳授節册者明年春喪百日修斋荐于
朕御之仙宫百官素服供事母怠五月葬永陵將葬禮部
言曩孝潔皇后梓宫入山陵百官喪服送至土城祭畢還
各常服辦事俟迎主用烏紗帽素服但孝潔皇后自發引
至主還且半載為日久今數日耳請令祭畢还京諸臣入
朝亡論在事俱素服烏紗帽黑角帶主还京而除帝曰昔
有兩宫在從君敬所尊今日卿䓁有母義随喪往来者乃
當制服祭畢還者以烏紗帽素服入朝素服素冠辦事迎
主之日仍制服思善門外行安神禮更素服素冠從事既
葬禮臣議如孝潔皇后奉主奉先殿東夾室帝曰其設于
坤寕期年當祔廟耳及朞當祔禮部猶以孝潔故事請帝
曰奉先殿東夾室非當祔之正其即祔太庙輔臣嚴嵩䓁
言袝祖姑禮也請歲時饗献之太庙藏主則幄憲廟皇祖
妣之右傍以從祔于祖姑之義而帝欲即已太庙新序祔
后且曰安有享從此而主藏彼之礼今太庙九室皆滿其
議奉祧仁宗祔朕他日之新序嵩對仁宗他日所必祧者
今則有皇上在陰不可當陽位上命且己待再期姑蔵主
皇妣睿皇后側明年再朞奉主睿皇妣側入享于太廟位
設新序不及祝而帝終欲祔后太廟禮部尚書徐階礼科
都給事中楊思忠發言不可餘不出一聲階上奏孝烈皇
后久正中宫功德隆茂專室祔享經礼昭然遽及廟次則
臣子之情有所不敢抑亦不忍請祔皇妣側如初上不許
階思忠惶恐請為十廟祔孝烈皇后母祧仁宗詔更議階
䓁乃如指議上报聞因上祧祔儀注而請曰忌祭近矣望
可臣奏帝猶銜初議曰孝烈皇后非六礼之始所奉者入
継之君忌不祭可尔偕䓁惶恐請益力帝曰非天子不議
礼后當祔廟朕久諭之頋謂未宜徒餙忠言惑愚聽寔欲
待題朕主矣于是禮臣不敢𣸪言第請如勅乃罷後二年
六科官表賀正旦思忠為首帝猶以前怒摘其表語詰責
杖之百發為民盖是時帝以睿考入太庙非臣子公論恐
千秋萬歲後所祧主或非仁宗而在睿考故欲后先祔群
臣之意又以孝潔元配不祔故未敢遽祔后穆宗即位上
尊謚曰孝烈端順敏惠恭誠祗天衞聖肅皇后用禮官議
奉后主弘孝殿
論曰帝以爱憎定礼之隆殺諸臣曲徇帝之爱憎而謂
礼之隆殺已定欲以誣天下萬世豈礼也哉帝不欲活
妬者而孝㓗病悸孝烈㘴㷊一以張方二妃故一以曺
妃故獨廢后不知所㘴又不知何以淂𣸪爱憎在一人
而前後之隆殺如此豈禮也哉孝烮不救組帝為景皇
之續矣帝不為孝烮救焚遂為惠庙孝愍皇后之續㦲
帝凉扵後宫率尔尔至欲先祔孝烮扵太庙以無使睿
考或祧孟懿子問孝子曰無違不可無樊遲一問
李皇后陳皇后(李太后)
李皇后穆宗元配也昌平人或曰寕晉人德平伯銘女穆
宗為𥙿王時册為王妃以世宗三十七年薨王邸穆宗即
位謚曰孝懿皇后六年秋神宗即位加上尊謚孝懿貞惠
順哲恭仁&KR1275;天㐮聖莊皇后合葬昭陵主祔廟而陳皇后
穆宗繼配也大名人或曰通州人穆宗即位册為皇后既
以無子故出居别宫且一年后疾試御史詹仰庇上䟽曰
天子有后猶天有地聀分隂陽切聞皇后舉止端莊久拂
聖意使離坤寕置之别宫寝食起居左右無所侍以致抑
鬱成疾萬一不起如聖德何上不省神宗即位加上仁聖
懿安康靖皇太后太后以貞静慈儉化訓宫掖數戒飾外
家禀禮守度以保終始萬曆二十四年七月崩上尊謚孝
安貞懿恭純温惠佐天弘聖莊皇后祔葬昭陵而李太后
者神宗生母也漷縣籍山西翼城人武清矦謚恭簡偉女
或曰東安人母王媪太后在娠偉夢五彩翟車幡幢鼔楽
導從自雲中下逹寝所寤以告媪誕彌之日里中聞異香
經宿不散神宗在位上尊称慈聖宣文明肅皇太后太后
嘗書謙謹持家四字以詔父偉偉戒飾子孫毋敢傲慢四
十二年太后崩上尊謚孝定貞純欽仁端肅弼天祚圣皇
太后祔葬昭陵偉子文全襲伯爵文全子都督僉事誠銘
䟽請自徵在田子粒戶部尚書趙世卿上言此欽賜飬贍
非世業也文全時御史援例請裁亦非謂世世全給也照
地减例尚存三分之一耳全有之己過况欲併而世有之
且自行徵取乎上不聽
論曰為世庙太子妃亦難孝懿追稱年孝安不淂近按
詹仰庇奏牘所云寝食啓居左右無所侍不及与宣廟
胡廢后一例則甚于廢之矣頋孝安與李太后孝定咸
能持礼飭束外家嗣徽無斁
王皇后(王太后鄭貴妃魏慎嬪)
王皇后神宗元配也父禕餘姚人以恩澤封永年伯后賢
而多病不能育時恭妃王氏生光宗而鄭貴妃生福王貴
妃有寵專王皇后謙退至役使不過數人憂鬱不能堪工
科給事中王德完有恭請䔍厚中宫一䟽同官毛士龍亦
以為浴日虞淵深護光宗有劳上怒下德完錦衣衞即訊
吏部尚書李戴御史周盤䓁論救有旨並切責四十八年
皇后崩后無寵以礼自安初諸臣議冊立太子事輙得罪
降調不一上姑以立嫡不主庶為辞寔奪於鄭貴妃非真
也諸臣亦知上隠争愈激迄十五年東宫始定時皇后之
寳被灾福王之國例有戒諭一道權以梨木雕刻代之后
慈退見重東宫賴以安泰昌中尊謚孝端貞恪莊惠仁明
嫓天毓聖顯皇后而光宗生母王恭妃北直人新安伯昇
女失寵憂之目青嘗居景陽宫萬曆十四年上冊封鄭貴妃
居恭妃之上戶科給事中姜應麟首争之吏部員外沈璟
𣸪訟如應麟忤旨謫應麟廣昌典史璟亦調外上曰立儲
自有成憲悪彼先意疑朕刑部主事孫如法復言之亦謫
朝陽典史于是禮部侍郎沈鯉䟽請並封上知不可奪曰
元子冊立行三十九年恭妃薨妃既不淂近上太子居慈
慶宫亦罕淂見毋及妃疾䔍太子奔宫門門閉抉鑰而入
后攬太子衣而泣曰兒長大如此我死何憾太子慟左右
皆泣湏臾薨尊謚温肅端靖懿皇貴妃先宗即位擬上尊
謚未及至天啓中上尊謚孝靖温懿敬譲貞慈参天㣧聖
皇太后而鄭貴妃順天人福王生母神宗最暱近父承憲
乞卹典援中宫永年伯為例礼臣駁以為不中例上命給
墳銀五伯兩承憲驕横御史陳登雲請冊立東宫并及之
不报山西按察使吕坤嘗輯閨範圖誌承憲子國泰增后
妃一則首漢明德皇后而終以鄭貴妃重刊行之吏科給
事中戴士衡劾坤逄悦掖庭語侵貴妃會有集歴代嫡庶
廢立事為一書名曰憂危宏議内刺張飬蒙䓁及坤十人
以爲鄭党鄭氏以前䟽故疑出士衡手而原任全椒知縣
行取樊玉衡適䟽册立有鄭貴妃不智等語貴妃聞知泣
不食上憐之並謫戍士衡玉衡旋又疑輔臣張位爲士衡
主其事于是禮部右侍郎劉椘先右都御史徐祚國子監
祭酒劉應秋吏科給事中楊廷蘭禮部主事萬廷崑咸㘴
預謀斥降有差而位先以誤荐楊鎬罷去有旨位遇赦不
宥盖自萬曆十四年輔臣申時行以建儲請是後一言及
之輒淂罪去上意頗慈爱皇長子而奪于鄭已而禮部尚
書余継登請先冊立乃冠婚戚臣國泰請先冠婚而後冊
立科臣王士昌直紏之署礼部朱國祚亦以爲言不报二
十九年冬儲位始定皇三子常洵封福王明年增東宫官
属未偹又明年冬有蜚書續憂危宏議凡三百餘言末載
吏科都給事中項應祥撰四川道監察御史喬應甲刊其
書一夕自宫門迄衢巷皆遍内云立東宫出不淂已從官
不滿不久當更其特用朱𢋫𢋫者更也附𢋫文則戎政尚
書王世揚等武則錦衣都督王之禛䓁又云太監陳矩朝
夕帝前而輔臣一貫右鄭左王規福避祸他日必有靖難
勤王之事時舉朝失色詔嚴緝造書主名至懸購五千金
官指揮僉事或曰此出清流之口將以傾一貫或曰此奸
人作之以中講官郭正域為一貫除異己上台皇太子慰
安之太子泣上亦泣傳諭閣臣令中外皆曉朕無他己而
正域放歸正域出沈鯉門下鯉書天啓聖聦牌于閣出入
礼之且曰此事何必張皇一貫益疑鯉于是科臣錢夢臯
同御史康丕揚直訐正域并及鯉援醫生沈令譽訓導阮
明卿以為正域黨並逮嚴訊發䘚圍正域舟捕其僕隷乳
媪十三人及諸客窮治無所淂邏校環逼鯉邸皇太子遣
語閣臣先生軰幸容我淂生郭侍郎會都御史温純上言
訟鯉冤而唐文獻陶望齡並從一貫曲觧鯉得安而王之
禎𣸪首同官言錦衣周嘉慶知情會勘尋無寔一貫與𢋫
乃請存疑獄待之嗣黜生皦生光者初犯脅金戍大同赦
歸𣸪欲脅鄭氏錦衣捕之廷訊時丕揚必欲強㘴入正域
案同官牛應元指天為誓生光乃自誣服歎曰我為之朝
廷得我結案已矣如一移口諸臣何處乞生礼部侍郎李
廷机䓁善語閣臣即此可以具獄&KR2285;生光事觧䆒竟妖書
不預生光或曰武英殿中書舍人趙士禎所作禎病䔍且
死自言之四十二年錦衣百戶王日乹訐奏奸人孔學同
鄭貴妃宫中内侍購妖人王子䛇詛呪皇太子為小木偶
像聖母及皇上針其目又潜約趙思聖在東宫侍衞帶刀
行刺語多涉貴妃福王輔臣向高語通政司使具参䟽與
日乹同上因密揭日乾孔學皆京師無頼前妖書無主名
此可對簿决也皇上第静聽母動動滋擾上為不問東宫
聞之遣人取閣揭向高曰皇上既不問殿下無庸更覧矣
皇太子深然之尋日乹以他事被臺抨下獄踰年而挺擊
之事㒷五月男子張差持棗棍闖入慈慶宫擊傷守門内
官李継即前殿&KR0585;階為内官韓本用所縛次日皇太子奏
聞請下法司提問廵城御史劉廷元称差語言顛倒形似
風狂于是刑部郎中胡士相岳駿声䓁會勘以差供上供
云差被李自強李萬倉燒其所貿柴盡氣忿顛狂來京声
冤路逄男子二人紿曰尔何所憑淂入尔携槓子一可作
冤状擬依宫殿前射箭放弹投磚石傷人律斬决不待時
時提牢主事王之寀散飯獄中故不與差飯迄兩日乃置
飯前呼差尔吐寔飰汝差仾頭云欲飰急不敢說之寀麾
吏書去止留二役善問差差云有馬三舅李外父着随不
知姓名老公云事成與幾𤱔地種老公騎差步從之一宿
燕角鋪次日入大第大第公飯我諭我入遇有人儘擊
之即死無患遂給棗棍一導厚載門入至宫門傷人老公
多遂被縳又云小爺福大之宷具以差聞戶部郎中陸大
受随請深窮主使上以䟽有奸戚字樣俱不报己刑部司
官十八人公審差供三舅名三道外父名守才同在薊州
井兒峪居住騎老公係内監龐保主脩鉄瓦殿者大苐内
監劉成宅也三道䓁本以送灰至保所保與成密商玉皇
殿着二人邀差持棍入宫為前導云云又有三舅持紅票
封我為真人䓁語己而三道詣部部請提保成對鞫上不
即發科臣何士晉䟽入以為形見勢廹業己至此即宜速
結乘其謀未成而彌縫之留日閣臣促請上以聖母升遐
哀慕為辞但曰既有主使之人即着會同議罪而䘚不出
保成戚臣鄭國泰發結自白何士晉再䟽國泰招未及鄭
何預張皇使人不能無疑今與國泰約嗣後凡皇太子皇
長孫一切起居俱國泰保護稍有疎虞坐罪國泰若久稽
廷訊或潜隠名犯或口滅張差疑復生疑將何結局不報
駕特幸慈慶宫靈次召見諸臣上倚左門柱西向仾座俯
石欄練冠練袍皇太子翼善玄冠素袍侍右三皇孫歴行
左階下上曰尔䓁誰無父子乃以癡差滋我離間其即磔
差保成三人餘不許波及仍執東宫手曰此兒極孝朕絶
憐爱之御史劉光復將順大言皇上與太子慈孝上聞不
甚悉以為聒怒收光復獄己命扶皇太子面右亦呼三皇
孫右級令諸臣熟視曰朕諸孫迄成立有何嫌疑頋問皇
太子何語太子曰内廷自親爱而外議論煩爾䓁為無君
之臣使我為不孝之子决差足矣勿株連明日遂决差于
市又明日司禮監會三法司審保成于文華殿門保原名
鄭進成原名登雲簿對俱不承而東宫諭至風差悞入傷
人罪所不赦保成姓名不同當是仇誣干連從輕擬罪審
不决六月刑部擬馬三道等左道從律論應流李自強等
應笞上從之時貴妃甚恐上令詣太子自觧責妃拜太子
亦拜且泣上亦掩泣因内斃保成二璫以滅跡自是臺省
韓浚徐紹吉連紏之寀部處閑住中旨時黜為民已因察
典追奪誥命并黜大受𥙷何士晉于外奪刑部侍郎張問
逹俸是役也原招党内改為教内都頸改為香頸許地三
十五𤱔盡復割去差且死以首搶地呼曰諸人同謀事敗
獨死此語俱付不問後天啓中御史魏光縉復理前案請
擢用之寀等得温旨之宷自有傳四十八年帝崩遺命封
貴妃鄭氏爲皇后光宗未即位輙命考例上礼部尚書孫
如游等争之以爲王貴妃誕育殿下恩典尚爾有待鄭貴
妃賢而習于禮不宜處以非分義可行以遵命爲孝義不
可則以遵禮爲孝事遂寝及登極貴妃進美女四人侍帝
未十日帝不豫貴妃暱李選侍最要封太后冡宰周嘉謨
率諸臣嚴諭戚臣鄭飬性義侃侃飬性乃請收回成命從
之時内醫崔文昇下通利劑病劇鴻臚寺丞李可灼進紅
丸二初平善翼日帝崩首輔方從哲擬賞可灼銀五十兩
御史王安舜首争之以爲輕用危劑即否按以庸醫殺人
賞何為歸罪首輔不謹乃改票罰俸一年飬病去于是御
史鄭宗周遂以文昇為張差之續同官傅宗龍馬逄臯李
希孔朱元溥郭如椘主事吕維祺給事惠世揚等交章攻
從哲不休天啓二年文昇黜逐光禄少卿高攀龍復以文
昇為鄭私人不止斥逐請追論不听時礼部尚書孫慎行
起家特紏從哲三不可觧而左都御史鄒元標継之給事
中魏大中至云春秋之法誅意崔文昇之意鄭飬性之意
也文昇之情罪不下張差而可灼次之盖先後弹射者王
之宷劉宗周等十三人而會議駁正者王紀汪應蛟等二
十八人最後吏部尚書張問逹會戶部尚書汪應蛟等覆
奏䛇李可灼遣戍崔文昇仍發遣南京五年攻東林者借
逆璫為翻業免可灼之戍追劾慎行以為倡不嘗薬之說
妄擬先帝不淂正其終更附不討賊之論輕詆皇上不得
正其始并侵及葉向高張問達合移宫為三朝要典宣付
史舘起文昇督漕崇禎改元復下文昇于獄戍南京後福
世子由松立南都追尊鄭貴妃為孝寕太皇后祔太廟
論曰王皇后奪扵貴妃鄭慈退致比扵先孝安陳皇后
若王恭妃之屏居景陽死乃淂一見皇太子情亦惨矣
口舌之禍禪扵宫闈自閨範圖誌增之刻行而遂有憂
危宏議一書而遂有續憂危宏議一書而随有天啓聖
聰牌一通于閣而遂有皦生光自誣服一供而随有中
書舍人趙士禎病䔍之一言而随有妖人王子詔之詛
咒而随有三朝要典一書而随有矯序三朝要典御製
而随有争三朝要典諸奏牘而随有天鍳錄點將錄同
心錄諸書而随有遼東傳而随有窹語寐言而随有無
黨之論而随有折衷三案以定寔錄之請而随有泰昌
日錄一書而随有二十四罪一䟽及踵二十四罪諸疏
而随有二十四罪䟽評贊及書札而随有焚三朝要典
之請而随有野史要略一書而随有重頒要典諸䟽而
鄭氏之數窮矣萬曆末年文章之運始變至啓禎而極
始自好名終扵失寔夫附鄭貴妃于明德皇后之後豈非
徇名而為禍胎也哉鄭挟封皇后不淂挟封太后不淂至
與邵孝惠同以孫貴謚孝寕嗚呼死後賓名耳安在㦲
郭皇后(王皇后劉太后李莊妃李選侍趙選侍)
郭皇后光宗元配也江浦籍齊東人博平矦振明女萬曆
二十九年册封皇太子明年冊封皇太子妃郭氏上嫌于
鄭貴妃託疾免賀時李選侍擅寵太子妃不淂近間被毆
詈積忿沉疴不及見太子登極後追称貞静賢妃園陵不
守諸臣形之章奏泰昌中尊謚恭靖端懿温惠皇后崇禎
初詔礼臣議尊称遷祔礼上尊謚孝元貞皇后遷祔慶陵
而王皇后熹宗生母也初以才人為李選侍所毆欝忿成
疾薨泰昌中尊謚昭粛恭和章懿稱皇后及小窕中貴人
欲事簡略礼部侍郎翁正春争之以是送殯遠近皆合礼
天啟中尊謚孝和皇后而毅宋生母劉昭妃任丘籍海州
人瀛國公甲女早世天啓二年追謚貞静賢妃崇禎元年
上尊謚孝純渊静慈粛恭誠毗天鍾聖皇太后太后弟放
祖封新楽伯進矦十四年上忽追念不己有諭新楽子弟
有彷彿孝純貌者使略據以傳真遂以矦弟錦衣衞都指
揮同知継祖酷似太后貌之成大軸由大明門入恭迎瞻
奉甲中國變效祖子都督文炳文耀一門殉難共四十三
人事在致命傳李莊妃事光宗嘗撫視毅庙有勞太監徐
應元阿李選侍不恭妃氣憤䘚與孝純園陵同兆其李選
侍侍光宗太子時護寵驕妬太子登極促命封選侍爲貴
妃礼臣奏前奉尊謚孝端孝靖及加封郭元妃王才人俱
未舉行稍待之乃以爱故令看視皇長子每日令行一拜
三叩頭禮選侍使宫眷王夀花䓁嘗刺探皇長子不淂與
坤寕故宫人一語故宫人或稍從皇長子寒温罪至死上
不豫劇選侍與鄭貴妃比要有封皇太后封皇后旨且欲
居保護名使皇長子附己可以自制既鄭貴妃辞封移慈
寕宫諸臣問安帝皇長子侍選侍從幔中伸手強攬皇長
子入嘈嘈者久之𣸪推之出皇長子意怫率爾曰要封皇
后時上方眩礼部侍郎孫如游随進曰選侍欲封貴妃敢
不唯命上漫日着議儀注来上意封選侍可以安皇長子
己而曰李久侍朕有劳復曰宮中無他事諸臣且退目皇
長子再宣之九月朔帝崩或以皇長子無嫡毋無生毋無
恩飬母不如竟託之選侍科臣楊漣獨不可事在漣傳即
日諸臣哭臨請朝見皇長子選侍阻煖閣不淂出青宫舊
侍王安紿選侍抱持以出選侍使内侍李進忠勒三四及
出乾清宫進忠攬衣不得前諸臣護擁前宫門又奉選侍
命急不必詣文華殿諸臣不听擁文革嵩呼還謁慈慶宫孝
端皇后灵几是日宿慈慶閣臣劉一燝吏部尚書周嘉謨
䓁並請毋輕至乹清湏臣䓁相扶而入皇長子為首肯旦
日從諸臣乹淸視殮選侍又阻煖閣司礼監王体乹固請
得出初三日皇長子既朝見選侍送梓宫于仁智殿選侍
勒令再朝乃返慈慶時李進忠讒于選侍既曰看護必與
新皇帝同居乹清便于是廷臣公䟽移宫御史左光斗有
專䟽而科臣楊漣則并參李進忠䓁盗蔵諸不法選侍遣
小璫詰問光斗䟽中武氏語何據輔臣方從哲乃議登極
後請旨移宫漣死争之声徹大内皇長子傳諭移宫己有
旨其冊封事礼部再議科臣暴謙貞抄參曰慎終慮始事
属可已議遂寝皇長子命司礼監按盗藏李進忠劉遜田
䛇䓁于是選侍即日移居仁夀殿御史賈継春上書從哲
以漣為過激而光斗随有存大体損小過一䟽以為宜安
全選侍上傳内閣選侍氣凌聖母使朕抱終天之恨皇考
疾䔍威挾朕躬傳封皇后朕心不自安暫居慈慶選侍復
差李進忠劉遜䓁命每日文書先奏選侍方與朕覧祖宗
家法甚嚴有此規制否今奉飬鵉&KR0938;宫仰尊皇考遺愛其
李進忠等盗庫首犯自干憲典原非株連卿可傳示遵行
從哲捧諭驚愕具揭封還以為可毋暴前過上再諭彂抄
于是南京御史王允臣特紏從哲至云司馬昭之心路人
知之矣己而鵉&KR0938;宫上傳諭選侍皇八妹俱無恙給事
中周朝瑞以継春初揭為喜樹旌旗妄生題目継春曰安選
侍天倫常事耳朝瑞曰安選侍為是安宗社獨非乎継春
曰宗社何嘗不安而必傾選侍以安之遂有邪黨誣称移
宫時選侍徒跣踉蹌絶食欲自裁且云皇八妹失所幾入
井或云罪璫過甚或云内外交通朝瑞遂以継春爲操戈
継春復以止戈自許時護選侍者鄭穏山劉尚礼姜昇俱
得罪刑部尚書黃克纉請末减三人及劉遜四罪不允克
纉執奏如初因言父母並尊事有出于念母之誠迹似涉
于忘父之過都給事楊漣乃具述移宫始末且云移宫自
移宫隆礼自隆禮二語諸大臣猶在耳也請更加意弟妹
推思選侍有旨褒可上仍恐外廷訛惑復伸諭前事以釋
群疑謂皇考大漸時事諸臣親見之安乎危乎當避官乎
不當避宫乎朕苦衷外廷不能盡知今停封以慰聖母之
靈奉飬以尊皇考之意該部亦可以仰体朕心矣臣工私
于李黨不頋大義故諭卿䓁知之母淂植黨背公自生枝
節御史王業浩䟽称上諭未當恐反開攻激留中継春随
譏楊漣冀與大璫共受封拜于是漣䟽請乞歸許之天啓
元年継春一再剖明具揭之寔奉旨切責以䟽中抺去雉
經入井二語着再四奏継春蓆藳待罪詔落聀永不叙用
四年逆奄忠賢矯旨封選侍為康妃先是舊監王安有劳
頋命時性強直與選侍忤忠賢忌既矯殺之而阿選侍者
遂借忠賢為報復自楊漣二十四罪䟽入忠賢嗾大理少
卿范濟世為選侍請封禮臣林堯俞奏止之不聽仍召還
賈継春徐景濓王志道等復官五年魏黨霍維華請以移
宫合梃擊紅丸為三業付史舘錄成命名三朝要典起乙
卯止辛酉逆魏矯宸輪弁之以監王安故難移宫以重選
侍之罪王之寀陸大受同悪相濟孫慎行鄒元標鍾羽等
委身門戶敗壞生平崇禎九年侍講倪元璐詣毁要典許
之趙選侍嘗事光宗天啓中與客氏不恊忠賢矯旨賜死
選侍盡出光宗所賜諸玩列于庭再拜投繯而絶有宫女
曺静照字月士事光宗能詩作宫詞百首多記三朝事寔
論曰光庙太子時苦厄鄭及至尊乃不省既以李選侍
死元妃郭莊妃李及才人王皆欝憤疾不起𣸪以遺封乞
熹庙初造貴妃擅自周而萬而鄭而李如世授受也且也
授受非其類而客不貴妃而乳母矣而魏不女而閹矣宫中
無日號曰重隂遂使磨拭太陽者盛氣而湏之而至申酉
之間日食既嫡在稱太妃無嫡而始稱太后礼也概稱
太后非礼而尊稱皇后益非礼不冊無皇后也孝元郭
郭皇后而外才人孝和之皇后胡為乎孝純之稱皇太
后是也劉氏継祖一門殉節孝純之所風素也選侍即崇
封不能共乾清况猶選侍能不移宫特以争移宫為名持
理太堅似宷情子大行祇為口寔耳熹廟内傳及伸諭大
率夲監王安為之而諸臣樹以為射的而兩家未免話長
若選侍但封康妃無不可同選侍而趙為李所厄至死
張皇后(張𥙿妃李成妃胡貴妃馮貴人)
張皇后熹宗元配也祥符人太康伯國紀女中宫纔數月客
氏忌之與逆奄飛造妖言誣后係盗犯孫二出非真張國
紀女于是順天府丞劉志選論國紀怙惡不悛上下旨切
責之志選復與御史梁夢環專主誣謗言官毛文龍請緝
妖言妖黨并主使逆徒不報上幸后宫偶見几上一帙問
何書后曰趙高傳也上嘿然忠賢聞之怒次日上御便殿
搜淂數人刃出衣帶間驚付厰衞忠賢欲令誣招戚臣國
紀謀不軌且立信王㒷大獄后家謀之同監王体乹体乹
曰主上凡事憒憒獨于夫婦兄弟間不簿一不慎吾軰無
遺類矣忠賢乃殺數人滅口后賢明或當御時逆折忠賢
忠賢益恨復別羅織后父國紀于法幾死又令心腹伺后
姙傷其胎使無所育崇禎甲申上殉社稷煤小周后先帝
崩上使内監馳勸皇嫂懿安張皇后自裁倉䘚不及逹己
宫人走出后青衣蒙頭聞走成國公家亦随自盡弘光中
上尊謚為孝哀哲皇后張𥙿妃侍熹廟方姙膺冊封禮客
氏妬之譛于上絶飲食閉穰道中偶雨匍匐掬&KR0585;&KR1543;數口
而絶時李成妃生懷寕長公主復誕第二公主而殤先是
馮貴人常勸上罷内操客魏悪之矯旨貴人誹謗賜死成
妃從容為上言之益移恨成妃矯旨革封絶飲食成妃故
鑒𥙿妃飢以死尝密儲食物壁間數日不死魏客怒稍觧
斥為宫人遷于乾西所矯旨降成妃所用内侍南海子尋
殺之而忠賢又于上郊天之日掩殺胡貴妃以暴疾聞
論曰左蘿石蠟丸具言張皇后柩在東山則烈死成國
家果然無惑也謚孝哀與孝節真妯娌且兄弟矣而𥙿
妃成妃則以姙故為客魏所困極惨后性非謙此何時
而趙高傳几上㦲然即以謙風諸妃萬不能寔諸妃姙他
日称皇太后也惜也
周皇后(田貴妃魏費二宫人)
周皇后毅宗元配也南直長洲人嘉定伯奎之女崇禎元
年冊封為皇后奎初以兵馬副指揮陞五軍都督同知進
封伯時田貴妃在御能書有機智上頗暱之即袁妃遠不
及也以是后多不淂見上詞臣陳仁錫有文名聞宫禁后
嘗曰莫是吉家探花以同鄕故也上曰汝家操花去入閣
尚遠后為嘿然周奎與詞臣項煜同鄕結婚姻吳中納采
例伴以花草製精巧不數日傳宫中上見之不懌煜他日
遂有降處之旨楊嗣昌以星變陳言頗迎上意微及後宫
或日嗣昌之淂枚卜夲此上以旱故齋宿武英殿會田貴
妃誕辰上欲暫還宫妃遣人立辭廼止大璫曺化淳自楊
州購美女數人觧音律上立以為嬪希見妃妃手繕䟽以
諫上手批數月不與卿相見學問視昔大進至歌舞一事
祖宗朝皆有之不自朕始也盖妃亦以義挾上云甲申三
月賊李自成圍京城急時内帑尚有餘諸老璫匿不以聞
上不淂己諭勲戚助餉使太監徐高語奎奎不即應高泣
曰外戚如此他何頼乎奎勉承萬金帝意殊少之奎復從
皇后求助后代奎上五千金而奎又自上三千金盖獨太
康伯張國紀輸金二萬餘不若也則分給九門守者人百
錢而己于是京師細民有痛哭輸金者多至三四百金輙
與錦衣千戸後被賊拷金出現銀五十三萬及太監王之
心十五兩帝登萬夀山見烟火漲天還乹清連飲數酌歎
曰苦我百姓耳持后而泣時宫人環泣上揮之去令各自
計后頓首曰妾事陛下十有八年不入妾一語今止一死
报陛下抱太子兩王大慟遣之出湏臾自經上召長公主
至前年十四歎曰誰令汝託生吾家以左䄂掩面右手揮
刃擊主左膊未殊主廢上手慄而止命袁貴妃自經繫絶
久之蘇上復刃之及肩又刃所御妃嬪數人乃身即夀皇
亭殉社禝頃尚何新入見長公主仆地扶之起主曰父
皇賜死安淂生新恐賊入見辱負之出匿國丈周奎府弘
光中上皇后尊謚孝節烮皇后時魏宫人者大呼巷賊頃
入大内莫脱急自了躍内河死于是宫嬪從之死河者五
十餘人宫女費氏年可十五六投井井枮不淂死賊黨起
之女欲緩其亂泣謂賊曰吾長公主也勿遽必告爾主裁
之廼聞闖闖訊非公主也以賜將軍羅女又曰兒年尚幼
義難苟合必以吉羅喜從之廼間引刃自屠闖憐其烮令
善葬之革朝袁妃淂護衞不至失所而田妃蚤䘚葬帝后
因其兆
論曰孝節嘗苦口苐帝耳怫此引繯死社禝非死帝千
古女中干逄孝哀死孝節也魏費二宫人亦死孝節躍
内河五十餘人則死宫人魏
