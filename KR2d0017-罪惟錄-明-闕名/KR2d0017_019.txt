罪惟錄傳卷之十九
武略諸臣列傳搃論
武略者武之也分文武以見略難以文制武而武以(略見)
益難明開國及將將者率有天授自八掛印之制以
防外重誠善但古推轂之禮不行進止一惟樞部夫彊場
之故淂失争呼吸耳目灼極尚多疑譎頋懸度千萬里以
外(且)以生不見鋒鏑者度(之)且以羣生不見鋒謫者争之
至于是非紛紜動淹時日論定始行則前局大非所更變不
知其幾(矣)以抱柱刻舟之術國命因之豈不(大)悖
步与(未)可互易其即以摧
濟乎而况則不勝數也奪
無賴知兵固不足論若建文中所急武略而不一見
中樞者昧之矣自謂理莫順全勢可倚尔念彼操逆節
勝不可敗自勇吾百萬持聖賢之心以不殺叔父為兵
而耿与李未經專征一頽敝一紈綺徒以名使之名之不
副寔奈何哉合全力委之一戰譬關鷄一蹶不𣸪𧺫有望
而氣盡耳此後寘燔宸濠三蘖耳合之石城哈密
䓁不成戰歷平諸苗張皇之以為武盖
以死地亡而至扵窮武東南倭害猖獗寔其
忘略而并援朝鮮外彛窮武而䘚之
武竆扵無禦流氛在正德朝無朋黨淂專辦
賊略窮而中以門戶不淂當以非門戶不
當武略不及略兩窮扵賊若乃欵塞北而交
南自謂能知彼武不振而略全荒寔之逡廵而
迆東頋則又不知彼之甚者也
武略諸臣傳
平安
平安者滁州人初名保兒太祖用兵多蓄義子保兒及馬
兒金剛奴周舍䓁分守新附城邑保兒父定從太祖
𧺫定江南積功任指揮同知從常將軍克元都為燕山右
衛指揮使洪武三年從大將軍北伐戰殁安襲父職為密
雲衛指揮使歴陞右軍都督僉事燕王兵𧺫充參將安驍
善戰從李景隆為先鋒擊燕兵白溝河持長槊直冐燕軍
燕朱能為避舍殺傷各相當明日𣸪戰戰酣忽東北風大
𧺫卷沙石掩安軍安軍潰還走與鐡鉉共守濟南濟南圍
觧進軍定州大戰鞾山斬燕大將陳亨赴東昌與盛庸合
大奏克捷尋與吳傑䓁軍真定明年三月出真定與燕戰
单家橋禽燕將薛禄已禄遁去燕王以計誘安䓁再戰藁
城傑䓁列方陳西南燕王曰方陳四面受敵矣乃以軍縻
陳三面而精銳攻東北親帥師循滹沱河繞出安陣後安
縦強弩射之矢集王旗如蝟所殺傷甚衆竟不及王安結
楼監戰軍中無不一以當十王直貫中軍劫楼楼堕安去
會東北風𣸪大發飛瓦拔木安軍又潰失士䘚六萬餘人
都指揮鄧茂陳鵬俱被執安傑還保真定安自出兵數遇
燕王戰輙勝一再遇風變輙敗已瞷燕王出北平身帥偏
師進攻北平分兵擾其耕牧燕遣劉江還救安師不利乃
還建文四年進副總兵燕兵攻宿州安以步騎四萬自真
定出躡燕師後王兵伏淝河待安令王真將百騎誘戰安
麾前騎圍之數重殺真燕氣沮安引三千騎居北岸王帥
數十騎挑戰安軍胡騎火耳灰素驍勇持矛直逼王距十
餘步燕騎指揮童信射火耳灰中馬馬踣為所禽安以數
騎遁去尋大戰于小河斬燕將陳文燕師敗走安逐王及
之馬忽蹶不淂前王脱去先夕王淂夢戰若有男子白馬
西來曰救駕覺自喜已與安戰果如其夢白馬者漢王高
煦也安軍尋徙靈壁燕兵遮其餉道安軍分出護糧王率
諸將疾攻靈壁破之執安王爱其材勇釋安縛簡銳卒衛
送北平命世子及郭資善視之燕王即位召安問曰即前
日馬不蹶將若何安曰槊若及膚無今日矣上壮其言命
掌北平都司事進北京行後府都督僉事永樂七年安入
見上曰保兒而尚無恙耶安懼雉經卒
論曰平安之才即不如盛庸所任非將軍援靴山斬陳
亨壁單橋縳薛禄襲楊村走李彬藁城之役矢不及燕
王者咫戰小河戮陳文馘王真槊不及燕王者咫致令
渡河就麦燕師皇皇使不從朱能鄭亨之算燕深入不
反矣灵壁再戰胡遂以全師与燕戰觀其初睨高煦于
良鄕持不進似乎能忍而終以不能忍失之雖然白溝之
風夹河之風与藁城之風斉眉山之霧皆天也每勝而
天為亂之二百五十年之運所由固也嗚呼使吳傑徐
凱之流皆如安禦燕用戰何遽不如守乎
盛庸
盛庸初以偏將從大將軍炳文及景隆征燕多先登景隆
敗庸入濟南與參政銕鉉固守庸獨夜出劫戰晝憑城防
禦盡毁北兵攻具捷聞封歴城矦充平燕將軍代李景隆
兵進駐德州燕師掠濟寕庸移營東昌燕王頓兵城下庸
背城戰列火噐以待燕兵鼔噪前衝庸左翼不動盡為火
器所傷會平安兵亦合庸麾兵大戰斬燕大將張玉圍燕
王數重燕將朱能率胡騎奮擊東北角軍士趨之西南兵
漸薄燕王易服躍馬突去燕兵大敗走庸軍復大呼噪擒
斬萬人翼日再戰燕又敗步卒先登庸乘之復擊殺無算
北平震動出師以来未有也當燕兵敗北時土獨以一騎
殿後退駐舘陶庸飛檄真定滄德諸將水陸犄角以邀歸
路三年春燕兵復南出庸約吳傑平安共攻北平三月庸
進營夾河安軍單家橋燕王掠庸陣不能動乃退庸出千
騎追之王率步兵攻左右翼而以精騎萬人直搗中堅庸
麾都指揮莊淂等力戰斬燕大將譚淵及指揮董真保等
王復以勁騎掩庸陣後庸軍擁盾層叠自蔽燕將朱能張
武等攻之不能入王以木鎻横貫銕&KR1483;向前擲之盾牽連
不能蔽燕乘隙急攻庸士棄盾走倉䘚發火器火反燒軍
遂却莊淂與都指揮椘智張能咸死之是日戰酣各歛兵
入營燕王以十餘騎逼庸营野宿明日引馬鳴角穿营而
去諸將士相顧不發一矢以上初諭有無使朕負殺叔父
名故也明日復戰燕軍東北庸軍西南自辰至未互勝負
將士皆疲各坐息少頃復𧺫戰忽東北風大𧺫塵埃障天
庸軍中昏暗不辨咫尺燕兵乘風縱擊庸軍大亂燕兵奔
至滹沱河庸走德州是役也庸恃東昌之捷謂必破燕將
士咸携金銀錦繡曰破北平張宴痛飲至是盡為燕所獲
四年五月燕師長驅至淮上庸南趍旴𣅿領馬步列营淮
之南岸與燕兵相對燕將丘福等率數百騎西行以小舟
潜濟突庸陣庸猝不能軍遂单舸走六月燕兵次浦口庸
率舟師駐江上嚴陣以待燕師欲還適高煦至殊死戰庸
軍奔潰都督陳瑄以舟師援庸反降燕庸率海艘出高資
港禦之復敗走燕王既得國以璽書慰庸安戢山東永樂
元年致仕去都御史陳瑛劾庸口出怨言懷異圖遂削庸
爵卒自殺
論曰庸用兵即遠不若燕王然東昌夾河二戰皆能以
静待動故能連殘二將頗為革朝作氣惜其既動而
不能𣸪静燕王獨能扵動後𣸪静兵以是不可屈且庸
之氣易衰也灵壁之後着着俱左即浦口之勝何頼哉
要之燕王亦犯所忌孤軍深入是也善禦之使之進退
失㩀不善用之則猶置之死地亡地其鋒益利不可當
盖燕已逆料南人無能為故每以所忌為所恃徐常馮
傳即一在燕决不敢間走數千里争食也
金忠(蔣信)劉江
金忠故名也先土干鹵王子也永樂末年上親征阿魯台
其衆散去獨也先土干率妻子部屬来歸上以春秋耀甲
兵鹵中無所淂鹵淂也先土干則大喜勞賜之過望也先
土干呼萬歲封忠勇王賜名金忠宴坐矦之下伯之上班
師敕劳苦而譯之曰昔呼邪歸漢突厥頡利歸唐垂青史
爾明逹過之金忠聽譯訖復與其妻部屬叩頭呼萬歲上
悉授其部屬為都指揮千百戶䓁官凡六十餘人賜忠勇
王誥劵金印忠勇王願領前鋒深入不見鹵而還洪熙中
加太子太保奉朝請宣德三年扈駕廵邊至會州請深入
捕鹵或言忠且不返閱日大俘斬而還上撫其背曰子朕
之金日磾也進太保其甥把台亦封忠勇伯賜姓名蔣信
英宗䧟沙漠信擁護為多忠勇王景泰中卒謚僖順
劉江永樂中以搃兵官鎮守遼東偹倭請於金線島之西
北望海堝處築城堡立烟墩適倭船三十餘賊二千餘人
泊馬雄島江令步隊逆戰而身披髮緇衣仗劍如真武神
状督率士䘚先伏馬隊邀其歸賊望驚疑敗奔櫻桃園斬
首千餘生擒數百入以功封廣寕伯禄千二百石世襲自
是海上數十年民各安業卒贈矦謚忠武
論曰成祖武功之不入乘時者止有禦鹵與倭二武
略其禦鹵也每恩用口外人淂其死力忠而外吳允誠父
子兄弟一門殉塞下柴秉誠父子邏漠北克任則靖难諸
勲子弟之萬不及者以是犁庭五氣奪不毛劉廣寕
之築可稱世廟防海先資而惜後之不知所法
山雲
山雲直隷徐州人父青從高祖𧺫百戶以靖難功官至都
督僉事雪姿貌魁梧善騎射用廕子官金吾左衛指揮使
與都御史三彰修邊從出塞力戰累陞都督僉事宣德元
年柳慶諸蛮常朝烈等合諸猺獞掠臨桂鎮遠矦顧興祖
坐貪滛逮繋以雲代之雲一鼓却賊賊保險峻草木蒙密
嘗掛木于藤壘石其上官軍至断藤壓之無完者雲夜半
来火牛角先驅疑賊賊遽下木石且盡天明率衆鼓噪而
登遂盡破之雲前後馘永淳忻域馬平皂嶺三部來賓葫
蘆柳城上油迂江諸寨峒賊六千九百有四十奪還男婦
千三百八十有七馘思恩安定宜山馬平柳慶潯梧強寇
三千二百六十有九奪還男女九百八十擒殺興安諸邑
寇二百九十有四七源䓁州土官歸附家屬三百七十有
七築堡九城四鋪舍五百餘區陶磚鑿石增崇益厚猺獞
竄匿居民按堵者可十歲雲謀勇鷙發而端㓗如寒士公
賞罰嚴號令與士卒同井苦先是廣西鎮帥率坐土官賄
敗雲至聞府中故侍䘚敢言召問之曰古稱將不忌貪然
乎䘚曰聞新衣漬難湔矣雲曰土夷饋獻我不彼納彼反
見疑死我然乎卒曰天子法黷貨死不畏死天子畏死土
夷乎雲曰善于是盡却珍貝土官益服咨諏里老撫安善
良原詿誤察誣枉在鎮累遷左都督正統初䘚贈懷遠伯
謚㐮毅雲子俊襲府軍前衛指揮
論曰吾不追責雲父青以大義而特才雲戰代鎮遠果
能無負所紀績與開國大勲埓雲所問侍䘚尝逮事前
鎮韓觀觀好醉後殺人䘚每侍観醉必待観醒更白之観
叱不恤也以是䘚不名存其數語猶在士大夫口
孫鏜
孫鏜康勝州人也永樂二十年嗣父指揮同知從出塞征
胡功再陞都指揮僉事正統十四年充左參將捕賊處州
功陞督府僉事戰也先都城先登天順元年以奪門功封
懷寕伯明年與世券五年奉命充陜西總兵官與兵部尚
書馬昂出禦鹵七月之二日師且發先是指揮馬亮從曺
欽所逃席夜走咅鏜欽且反謀劫鏜軍反攻皇城急鏜即
朝房卧草奏呼長安左右門令疾造上前告變内庭始淂
集兵縛吉祥直廬鏜奕服走太平侯張瑾議討賊賊已呼
噪四出劫殺文武大臣毒上出密帖門隙百戶楊能即瑾
家問鏜云何能報鏜奮不奪上喜手勅鏜而父子為朕好
殺賊賊攻長安右門不淂入移攻左復不淂入益率胡兵
直趣東安門彂火光照宫中鏜子輔子軏追賊至東市大
戰軏奮刀突陣砍欽两膊創賊復合并力圍軏攅槊洞軏
軏死鏜急調神砲與諸營兵夾攻欽扶創遁歸家投井中
鏜𧺫欽盡收其党咸伏誅進封懷寕矦食禄千三百石與
世劵成化七年卒贈涞國公謚武敏
論曰鏜封不必懷寕伯宜懷寕矦即不必懷寕矦子軏
戰死宜懷寕矦其父鏜成化初盡革奪門封鏜亦在革
中以功食禄奉朝靖䘚以滅賊功子輔嗣矦世
楊洪
楊洪南直六合人祖政洪武中立功世漢中百戸洪嗣官
調開平機變敏捷每出竒兵擣虛或夜劫營善射百不失
一累功陞都指揮守邊屯營專用鐡蒺藜不敗正統中以
都督守獨石敗鹵宣府大石門寳昌州捕鹵阿台打刺花
斬首功二百封昌平伯食禄千石充總兵鎮宣府鹵畏洪
呼楊王土木之變上皇道宣府北狩去洪坐閉關不戰逮
繋詔獄鹵犯京師出洪獄與孫鏜范廣等擊鹵涿州紫荆
䓁處遂至固安大捷捕鹵阿歸䓁四十八入斬首功四百
八十邀還俘掠萬計鹵去進侯景泰二年賜世劵時為指
揮杜蘅所誣廷臣論救貶蘅事白継復為部卒李友全所
奏天子付洪自治鎮宣府卒贈穎國公謚武㐮洪子傑嗣
候言臣家一侯三都督諸蒼頭淂官旗者十六人乞停蒼
頭職役許之未幾卒傑庶兄俊嗣侯俊先以擒叛者喜寕
功陞都督
論曰洪與石亨皆從獄出成監國大功然則于粛愍
之能使怯也而昌平謙辭官旗不受與亨何如故能以
功名世其家或以土术之圍洪能以精兵擊其後可
無此難此不兵之論世萬無聽逆振東西而能奏
績者固宣府亦一說也
朱永(純臣)施聚忠焦礼劉聚(孫曉)蔣貴
朱永始封祖謙永樂中嗣父真指揮僉事歷功以都督充
鎮朔將軍搃兵宣府英庙北狩謙率子永出謁頓首哭献
犒軍劳鹵金帛堵截有功景泰元年禦鹵石峯及龍門關
敗績蒙詰已而斬首中律封撫寕伯䘚子永嗣伯永嚴重
有紀律天順中退鹵宣府歸贈撫寕矦謚武㐮仍總兵三千
营兼搃神机营𣸪團营充搃兵官成化中充靖鹵將軍征荆
㐮反側有功進流矦𣸪充平胡將軍禦鹵大同予世伯又以
乎鹵將軍禦鹵榆林有功封矦世立號搃制陜西三邊七
年鹵入屯柳樹泖永出竒邀戰有功加太子太保十四年
封懷柔伯与世劵聚智勇朴直在遼訓練有法增繕障塞
興修儒教鹵人畏服䘚贈矦謚威靖
焦禮山後人父八思台開國時来降除薊州衛指揮僉事
禮從父有軍功宣德中嗣父官以總官左都督守遼東二
十餘年天順初封東平伯予世劵䘚贈矦謚㐮毅
劉聚清豊人叔永誠以太監出鎮丼泉聚歷功陞都督同
知天順中捕曺叛陞左都督成化中大破鹵也烮忽于延綏
身被七創不退斬獲多封寕晉伯八年以征鹵將軍禦鹵
榆林斬獲功予世伯劵𣸪設伏大破鹵于鎮靖堡卒贈矦
謚威武
蔣貴江都人靖難中以小䘚累世昌國衛同知征鹵九龍口
大松嶺屡捷擊叛番功陞都督僉事充副搃兵盡乎諸番掛蛮
將軍鎮守正統中討戎王阿台擒乃顔刺忽李羅䓁封定西
伯予世劵貴奮𧺫步伍雖貴与士䘚同丼苦凡搗賊衣服噐
仗身自嚢負不役一人天性朴寔忘已下人以故所向成功
為一時名將䘚贈涇國謚武勇孫琬嗣矦成化中搃兵丼
粛及南京操充團营官言事多合時務出斬鹵偏頭關議鵰
鶚堡不宜移于滴水䘚贈凉國公謚敏毅世矦
論曰洪永以後以功預五等之封者多倖即否以初勲声
讋或又積勢素習大率規便為較易也保國之贈豈平
即遠不逮六王其于東平定興䓁猶望塵隔鞭弭百尺也
若施聚之慟哭西援劉聚之七創不退咸以奮而焦礼之
東者迄二十年猶有開國久任邊臣如葉旺馬雲故事
盖礼既辦而用礼于三韓者誠有略在也
王信
王信字君實陜西南鄭人正統中世官寬河千戸父忠征
迤比殁戰母岳生信甫半歲指節後旌為忠臣節婦云已
已鹵犯京師信拒戰西直門功陞指揮僉事景泰六年從
征五開諸蛮遷指揮同知天順五年破曺賊東市遷指揮
使成化初守通州改守倒馬關移守荆㐮二年石和尚劉千
斤反荆㐮信進㨜房陸賊四千餘衆突至圍信援絶信不
及千人多張旗火疑賊歴四旬餘間令死士出近賊舉砲
賊謂援兵至驚走追斬有功會永順保静二彛世相仇殺
信曉以威福輙觧靖州及武岡蛮不靖守臣議勦之信廵
邊面諭竟不煩兵而下召諸苗犒牛酒詰以順逆故咸稽
顙曰連歲苦麾使徵索故挺𧺫今將軍來敢後争代輿夫
肩信示敬陞都指揮同知歴鎮湖廣條上慎專任寔倉儲
修兵衛禁科罸四事十七年䟽言湖廣蛮彛雖腹中之蠹
實無能為但我軍奸黠之徒利其窃發可以邀功今但選
精銳加隄防而以公正仁恕持之其患自息荆㐮流逋本
意逃避徭役長子老孫已成家業濫加誅殺恐傷和氣又
濫陞官員無慮千百無一矢之劳冐崇階之賞乞廉勘削
奪陞都督同知總理漕運即曰上道常語人曰荷國厚恩
未能报稱此行當以江水洗滌肺腑少盡區區信沈毅簡
重啓處儒素出入省騶從歴鎮大邦不营私産金玉竒玩
一無所嗜平居默坐展玩經史寬袍緩帶糲飯𬞞羹嘗曰
儉足以久死之後不以侈靡貽子孫故人婚喪傾嚢賑恤
出鎮三十年笥無華衣厩無肥馬鈐閣之下寂無人聲諸
搃兵權者多為子孫营官信独否但令讀書自力子継善
從善皆舉進士有名劉大夏在兵部嘗曰余每用將便思
王君實
論曰忠節足以風人况其膝下信大知兵而所言不右
兵以不用兵為能兵腹中之蠧寔無能為二語已足了
當西南諸版嗟諸有功西南者皆故缺之而求完者也
皆此缺之而彼求完者也不求完故無缺信讀書本其
所學父以忠教二子能述允成世家
仇鉞(保勛楊英孫鵉)
仇鉞字廷威南直江都人初祖傭卒給事總兵府便嬖適
總兵意遂令冐繼仇姓仇祖父皆死倭以指揮僉事恊守
寕夏其舍人為搃旗鉞既為總旗子以功歴遊擊將軍正
德五年寘鐇反鉞䧟賊中京師訛言鉞從賊興武營守偹
保勛者故與賊婚姻且為外應李文逹賢曰勛必不從賊
疑勛等不用諸與賊通者皆惧不復反正矣詔勛參將而
鉞為副總兵討賊勛䟽上臣母及妻子俱在賊中臣義不
顧家必渡河食賊肉謝朝廷而鉞廼偽從逆鐇称病不事
事隂約勛及楊英待諸兵至河上從中𧺫内應諸兵既至
鉞令人語賊何錦宜急出守渡口横城堡防决河灌城遏
東岸兵勿西渡錦果出而留賊周昂单昂來問病鉞益堅
臥呻吟言旦夕且死蒼頭卒𧺫捶殺昂鉞便褁甲跨馬出
門一呼故校咸從奪城門擒寘鐇歸詔陞總兵寕夏封咸
寕伯食禄千石與世劵而英武陵人為寕夏副總兵初出
屯楊顯堡以延綏兵與鉞同事七年鉞充平賊將軍征流
賊趙燧劉士䓁功進侯加禄百石十六年䘚謚武㐮子昌
病昌子鵉嗣矦鵉字伯翔居京師小巷儉如京官第嘉靖
三年議禮上𣣔考興獻廷臣皆淂罪武定矦郭勛會文武
六十四人請伯考孝宗鵉與焉得寵總兵丼粛坐貪虐論
革賄嵩子世蕃復𧺫已兵部尚書彭澤為延譽公卿間十
八年以征彛將軍與參贊兵部尚書毛伯温征安南挟敕
書欲令鎮守安遠矦珣庭謁珣不可被劾會安南納欵加
太子少保廕一子所鎮撫鎮兩廣以副將軍扈駕承天改
鎮陕西以捷鹵加太子太保廕一子所鎮撫二十六年三
邊督臣曾銑屡捷鹵議復河套調莊浪兵不應劾鵉科歛
士䘚沮撓軍機以廵撫楊博附鵉並奪俸十二月復劾鸞
下錦衣逮繋明年上疑復套之議不可行督責大學士言
同官嵩遂借銑傾言言罷逮銑獄訊鵉從獄中上書反誣
銑先鹵入延安覆軍匿不聞尅耿軍粮巨萬密遣其子淳
託言婦翁蘇綱賂言表裏為奸事久不發銑自知罪重乃
倡復套倖非常功自觧上命并捕淳綱已而法司擬銑無
正律上曰銑妄議開邊匿敗殃民無正律已乎強坐結交
近侍律斬鵉出獄二十九年鹵數盗邊𧺫鵉總鎮大同復
太子太保八月鹵俺荅脱辛爱等合諸部大入上命鵉
兼將各路兵出禦鸞嬖人時義侯荣語鵉曰鹵方請市朝議
未定願身走幣俺荅義子脱脱云中朝已許鵉開市幸過
大同弗入鹵果信鵉不犯大同引而東則又聽義荣計上
書請入衛以結于天子詔壮之許壁居庸候變鵉輙露開
市意以為邊臣私通于下孰若朝廷明賞于上將以信鹵
前諾以倖一日無事方在議鹵從古北口潰墻入至通州
沮河不淂渡分掠密雲昌平諸州縣京師震詔勤王鵉
先至副總兵徐珏小捷白河孤山鵉以爲功即軍中拜平
鹵大將軍節制文臣三品以下武臣搃兵以下不用命者
許軍法從事時保定延綏宣府山西遼東勤王兵皆至鸞
總諸鎮兵賜襲衣玉帶上尊千金及密啓封記曰朕所重
惟卿一人淂密啓奏時勤王兵饑疲鸞軍獨飽徒張聲勢
不一戰鹵西北行大掠焚民盧鸞尾鹵淂六級以献曰戰淂
之鹵由鞏華城犯諸陵轉山西初鵉兵掠食村落都御史
王儀守通州捕掠者斃獄鸞兵大譁儀坐削籍時偵報不
實城中日數十驚鸞部大同軍故為推髻稱遼東軍肆掠
無忌託三衛之導鹵者也鸞方蒙大眷人不敢忤大同軍
帝亦知其不律以鵉為諸援先不問已丑鹵大以金帛人
畜北載詔鵉率諸鎮兵北之大敗昌平鵉幾被擄鹵循古
北故道去零拾死鹵及平民首八十餘級上之上以為功
加太保時復永樂中三营舊制以鸞為總兵提督賜戎
政之印十月鵉請調各邊兵防京兵部曰禦寇不於門而
於堂乎帝命宣大二鎮弗調寇至即入援凡属大將軍各
鎮共六萬八千人班京師操以主事申燧為京营廵視廵
視燧悪鵉驕擅䟽营政更始不當决計于一人上以密示
鸞鸞曰是制鵉不得為也上下燧拷訊外調之遂革廵視
十二月鵉奏薊州大同總兵不勝任以所私代旨從中下
兵部尚書王朝瑞曰外鎮不属鵉鵉擅上詰責朝端三十
年三月馬市議成上許一歲二市鸞主之土事楊継盛諫
阻坐斥四月許鸞總京邊兵都御史商大節恐鵉權重不
掉請分属以便責成論死六月鹵以馬市通謝九馬鸞謂
彛俗敬𢾗用九宜荅賚從之時鹵挟市往来無忌率以疲
老強納要貨幣有司廪餼稍拂意輙開詬其黠者易漢人
服入堡奸婦女邊將畏不敢嚴鹵鹵小入噤不聞軍士拒
死鹵者扺死之矣時有叛人蕭芹教鹵優邊鵉厚賂鹵逮
芹以為時義縛淂之義陞指揮僉事而鵉加禄廕一子錦
衣世襲陞監市史道為尚書時中朝皆知鹵市非計不敢
有所言久之鹵貧者無馬可市請以牛羊易菽荳詔不許
廷臣遂追論市議而鵉乃自請戰頋不敢犯鹵碩先朵顔
總督何棟不可已侍郎何棟誘擒叛人哈舟兒陳通事于
朵顔上論鵉功加太子太師嵩子世蕃以與陞廕遂势凌嵩
上嵩歎曰飬&KR0849;遺患矣又明年鵉欲縱鹵南下始與决戰
兵部尚書趙錦持不行遂請出邊上惜鵉不許鹵益盗邊
掠懷仁指揮僉事王恭死為鵉戰泥河但獲二十餘級嵩
遂語上必大創鹵乃錄功鵉又言猫兒庄斬鹵首五級請
賞兵部不可上䘚賞之而鹵報愈急上悟乃召鵉還鵉乞
罷不許疽發背𣸪請輿疾赴軍復不許收其勅印以時陳
代鵉而大學士徐階遂密䟽鵉通鹵誤國状命錦衣陸炳
訪之炳素悪鵉故恐義荣亾走鹵中道擒之曰此邀鹵入
寇也鵉死一日矣追戮之傳示九邊父母妻子與義荣皆
斬籍其家諸党鵉兵部尚書錦戍邊光禄寺卿董𢡟中口
外為民兵部侍郎蔣應奎通政使唐國相皆坐竄鵉既誅
上親舉謝典于内殿告郊社宗廟先師帝王詔天下百官
表賀革戎政廳凡鵉所改寘悉罷之
論曰定逆之封易與决扵原者不同孫武敏之与仇武
㐮是也王新建則誠以平蠻功不止于定濠且又初被
讒而追錄之者鸞与郭鄖阿大礼獲上竉鵉又恃口給
凡八佩將軍印明朱永与鵉兩人耳曾督即不必果復
套而才足威邊鵉初恃分宜䘚無分宜蒙餙之捷豈能
久倖哉相傳鵉病劇見有大學士夏言侍郎曾銑索命
頓首榻百哀謝罪䘚死
楊銳
楊銳字進之其先南直蕭縣人父瓉南京羽林前衛指揮
僉事銳襲職正德中署都指揮僉事守俻安慶諸郡宸濠
且為難輙密求故元佘闕城守事請戍湖口習水戰移繕
皖城多後井聚矢石火器戒嚴而預設鉤距江側與郡守
張文錦䓁力禦賊前鋒遇銁距敗射中緋衣賊凌十一殺
數百人濠至令郡人潘鵬偽諭銳䓁出降不應遣吏黃洲
責鵬大義鵬退復腰斬其家人梟城上飛火賊所架敵楼
立燼亦沸湯沃之賊多傷不敢近已賊結木為棧高與城
齊挟兵突北濠銳詭以極大木砲被之以緋引石填砲至
重金鼓迎置城上降四拜標題大將軍向木棧將發賊望
見驚却潜使䘚從間道出燒棧盡賊&KR0629;則又令善泅者夜
從水中密斬其舟䌫放中流賊夢中驚又故潜鳴其礟賊
益優乘勢捕殺而南昌敗信至濠遁去捷聞褒諭有曰十
八晝夜劳苦詎可磨寔授都指揮僉事充參將仍守安慶
嘗䟽荐鄭岳胡世寕可大用十六年論功進都督僉事廕
子評羽林千戸嘉靖中銳嘗佩征鹵將軍印鎮守遼東改
總漕疾歸䘚銳廉歴官足不及權門一步臨殁&KR0809;無一錢
諸子鬻衣為葬
論曰南昌不拔以南昌之後適合走魏都故事然銳
亦可謂能守張文錦寔佐之而不可忘南京守偹指縦
之力盖楊征鹵之奉密移誠早習戰繕守具處之以暇
主客勢成主逸而客劳矣
萬表
萬表字民望别號鹿園居士浙江寕波人玉貭方頥額有
三文風采殊倫忼慷尚大節讀書目數行下年十七襲衛
指揮僉事騎射之暇燒燈讀書以武舉中式授都指揮歴
漕運參將者二漕鎮搃兵掛印者二及南京中軍都督府
僉書嘉靖庚子二洪水涸漕舟阻議者謂黃河改流表著
論折之力言漕河惟用洸汶沂泗諸泉足以濟且云二洪
以下反用黃河之水而忘其故及水不來至䟽濬以引之
此所謂以病為藥也若于衛輝置倉歲以鳳陽諸衛之卒
部鳳陽諸郡之糧令由渦河逹陽武歴七十里輸于衞輝
其势甚易如昔山東流賊之變運道中梗又可為偹變一
策以松江太倉近海歲糧厚與僱直量運三四萬石使海
道漸諳為事變之偹又一策也從来太倉則例每糧一石
耗七升至㮣斛若輕齎之羡尽還運卒故䘚有餘力運無
愆期後官悉收之朘削四出人不聊生此其患不獨在貧
軍而且移之國計矣累累數萬言且極陳本折通融為國
長利而又欲開河北山東圻内一帶荒田重農薄賦為漸
减歲漕之地尤根本至論識者韙之海上倭𧺫表語廵撫
周珫賊㩀内地久近賊處民不淂田逋負日多催科愈廹
相率去為賊是驅之使助其熖也宜亟請蠲積逋懸賞格
曲離以黨兼下募兵令土著之餉等客兵則人人樂歸如
得士十即賊减十也以較用他兵孰利因作海寇議所為
籌畫甚具賊方蜂屯諸島歙王直者以驍雄魁其曺表策其
疎莾可誘而縳也鄞人蔣洲張惟遠又坐通番當逮許獲
直以贖且以上賞許之未及行表卒後總督胡宗憲䘚遣
洲渠魁立致東南晏然一時称竒功不知皆表本謀也嘗
論北鹵有曰古彛翟侵中國未有中國人不為之用而能
突入者諸邊自將權移邊政日廢屯田塩法壊而邊儲不
充士心日離凡叛亡之䘚鹵皆厚遇之與婦生子給以牛
馬孳息土俗漸宜心一于鹵然後用為向導故地里之迂
近兵力之強弱貨財盈虛人心離固將帥勇懦事勢難易
皆淂預知之而諸邊飢餒劬瘁之䘚聞先叛亡者頗淂志安
好輙相継效尤而不亡者亦無固志是則深可憂耳表少
嗜玄學已而閱内典獨契于心關西釋自然者以苦行鍊
魔表與語大悦之自是參䆒不輟一日披衲入伏牛山曉
行見日升忽大悟遂謂語言精切不離見觧偶與羅逹夫
論道臨江逹夫引為益反表雖超詣獨往而諄諄導人實
行謂夫子教人文行忠信至命與仁則罕言之為文敏給
疎暢直寫胸臆所著諸書行于世嘉靖丙辰正月無疾端
坐而逝是日大星隕于庭光射數十丈
論曰表以兜鍪𧺫而精扵畫屯運邊海諸計著著中欵
後世果通其議中邊搶攘可指頋定也所調本諸学非
矜才比所著學庸志略論語心義孟子摘義道經贅言
九河襍言玩鹿亭稿及詩抄經濟文錄灼艾集濟世良
方玄門入道資粮山中集無及韜鈐者所為悟足以通
之也上應列星有自来矣
王翺
王翺字九臯北直塩山人也永楽十三年會試淂翺苐五
上以北京甫開科魁畿内甚喜翺遂以布衣召見廷試二
甲第一人𥙷庶吉士授大理左寺正詿誤左遷行人宣德
中歴僉都御史正統元年出鎮江西改廵撫浙江四年松
番用兵不效𣸪改四川參贊軍務招&KR1880;一十八寨移鎮陕
西六年東鹵入寇我師敗績幾撼漁陽上乃假翺便宜出
提督翺至深溝崇墉亭障一新𤇺&KR1380;接千里鹵至噛歯還
斬功陞右副都御史轉左景泰三年召還掌(都察院)
加(太子)太保會廣西峝蠻不靖翺出
兵威推誠撫諭諸蠻觧去陞吏部尚
清𥙿陵復位㘴易儲落太子太保李賢時
郎石亨欲引賢入閣賢不可亨𣸪諷翺自陳去請賢代
賢又不可久之賢入相上用亨訴出賢參政福建以問翶
翺力請召賢還直内閣曹欽反擊賢朝房傷首欽挾賢至
翺所併執之翺曰朝廷何負汝汝反汝殺他人寕殺我欽
謝曰豈敢犯長者要翺与賢為奏請及至朝門門閉賊必
欲殺賢得翺力觧乃已賊誅加翺太子少保上嘗語翺北
人質雄偉文章藻餙俱不及南人顧緩急淂力以是推轂
北人常多悉私舉上每呼老王不名成化元年加太子
太保諭雪雨免朝年&KR0858;䔍乞致仕上手勅慰問卒年八
十有四贈太保謚忠肅翺出撫諸鎮在遼最久邊塞孤懸
軍興輙匱翺緣俗立法細大收贖十𢾗年間淂金糓馬牛
羊𢾗十萬邊用充饒器械明利簡練卒伍賙賉窮乏偶配
鰥寡人情大悦翺言蠻夷撫捕各有機宜以故川廣驛騷
民獲寕字仲孫疄廕入太學白翺求試翺曰汝學尚未㦯
誤入選則妨一寒士矣裂卷焚之女偦賈傑既登第曰夫
為祈一京秩翺毅不可生平不受人遺翺自遼左還京
(太)監荣素清謹俄出匣中大珠為别翺大驚訝
曰豈賄得乎昔先皇僧保所
予淂馬今以半饋公旌惓惓於公尔公
為何如人翺感其言受之亡何榮卒翺求荣
出前珠贈之封識宛然舊也二子鬻之值四千始買居
以奉荣祀英宗特命有司為翺起第塩城溢數楹翺以非
例拆去李南陽曰臯陶言九德王公有五乱而敬擾而毅
簡而廉剛而塞強而義子竚世錦衣衛副千戶
論曰不私其子婿還贈珠公而廉矣以此二字厲武何
堅不克而况有臯陶九之五相傳翶詣閣至左順門所
随一主事与内侍語作喜色翺毅曰曾讀論语鄕黨章
来過位色勃如也作如何觧主事警服又在邊一指揮
孫璟者鞭有罪戍䘚死其妻女死殉之怨家指為殺一家
三命法司疑翺曰䘚罪不勝刑死妻女死䘚非殺也与璟
何與妻女宜旌猶以䘚罪免獄稱平翺在邊大率以抵罪
律無益死者之家及抵而兩家咸敝遂往往問死家碩贖
則貸以責功故邊衛足而多勇惜易儲時無一言
王驥
王驥字尚德北直束鹿人長身負殊力便騎射通法律尤
曉暢戎略以永樂中進士授兵科給事中上自神聖群臣
奉職不贍給事中職不專封駁論建驥嘗奉命山西飾邊
偹奏蠲盬池逋課二十餘萬緡遷副使山西益以持憲有
聲超順天府尹事治遷兵部右侍郎進尚書時西鹵阿台
朵兒只怕𢾗盗甘凉諸邊驥輟部務行邊許便宜是時都
督蔣貴追鹵至魚海子將及之而偏將指揮安敬沮不進
驥輙戮敬軍中以殉且責貴諸軍股栗驥乃請分兵畫地
以守尋有寇任禮為平羌將軍蔣貴趙安副(之)驥時為監
督討朵兒請進止悉耴驥驥諜鹵营狼(山)等處乃授
蔣貴前鋒與約不能成功勿相見貴奮前摶鹵敗之鹵涉
黃河遁去𣸪迢敗之石城鹵食盡竄兀魯乃地北依阿台
貴𣸪以精騎二千五百出鎮彛間道兼行三日夜及鹵復
大敗之淂其偽左丞脱羅及裨校百人斬首三百餘級獲
金銀璽印各一駝馬兵甲以千計朵兒只怕与阿台以𢾗
騎遁尋暍死而任礼大兵至格桐林淂偽樞密同知僉
院十五人明日至亦集乃地淂偽萬戶二人為嚮導穷追
五百餘里至黑泉而還招其平章阿的平并部落𢾗十帳
来䧏右軍趙安䓁出昌寕至刁力溝淂偽右丞逹魯花赤
三十餘人駝馬兵甲稱是捷聞貴礼皆進封伯爵而驥兼
大理寺卿併食其俸尋詔還理部事久之麓川宣慰使思
任叛雲南總兵沐晟与弟昂討之𢾗不利晟至自引絶上
命定西伯蔣貴為平蠻將軍驥總督軍務率副將軍李安
劉聚䓁大發兩都諸鎮漢土兵合十萬討之會賊酋刀令
道等以衆三萬象八十抵大&KR1380;州欲略景東諸處參軍兵
部侍郎侯璡䓁徼破之驥奏分道入會騰衝方抵金齒賊
别部陶孟刁門捧以鎮康降乃遣參將冉保䓁率輕兵五
千受之囙其衆破刺寨進攻孟通而驥䓁以兵二萬水
陸攻上江其伏兵焚上江寨殺其將刁放戞刁漢父
子鹵刁門斬馘一萬餘級上江平遂由夾象石渡卜江
移駐騰衝孔道南遣指揮江洪䓁八千人哨抵木籠山
而思任令陶孟靠者軍心䓁以二萬餘衆乘高劇險為七
营相拒驥親率中軍夾擊遂破殺靠者軍心䓁乘勝進擊
麓川大震敗其象陣子泥溝箐于永毛摩泥寨而別將冉
保合木邦兵降其彛衆十二寨斬首鹵二千餘級驥䓁遂
進圍麓川縦火焚其門俘斬及溺死者𢾗萬人思任夜携
其二子走孟飬𣸪走緬甸緬甸斬思任歸其首京師捷聞
驥請留兵分守金齒蒙化䓁處而是時維摩州賊韋郎羅
稱廣新王以叛詔驥旋師討之驥曰此不足血吾刅矣遣
偏師壓其境曰王尚書大兵至賊聞警潰韋郎羅走安南
傳檄之安南王惧斬其首并妻子來獻廣南冨州土守交
悪十餘年不觧驥諭之立釋搆師旋特封驥推誠宣力武
臣特進荣禄大夫柱國靖遠伯歲食禄千二百石子孫世
襲賜誥劵而貴進封定西矦賞亦如之餘陞賞皆過望府
庫為竭已而思任子思機率餘衆再𧺫上𣸪命驥總督雲
南軍務驥至不淂利詔遣定西侯貴以兵五萬會討稱思
機為亂兵所殺召還會麓川𣸪立思任少子思禄叛隴川
急于是驥𣸪總督軍務偕平蠻將軍宫聚討之師抵金沙
江賊立柵以拒驥以師老許思禄平俾得部勒諸彛
居守孟飬但不與官驥威名故甚盛至是凡三率師
南矣召還京停奬劳敕改驥領平蠻將軍印討貴州苗破
之獲剗平王蠱冨者檻京師僇之加歲禄百石土木之難
群臣廷劾中貴振株及驥景帝初召爲總督南京機務大
司馬于謙弗重也囙事觧其任奉朝請時禁私役閹人俱
令藉入宫惟黔國公寕陽矦淂留四人驥獨留六人驥老
且八十食肉躍馬多從伎女供帳奉御如王公奪門功驥
与焉𣸪領兵部加號奉天翊衛推誠宣力守正文臣階爲
光禄餘如故年八十二卒贈靖遠侯謚文毅子瑺嗣孫添
尚長公主拜駙馬都尉
論曰時閹振持内權而驥與二豈能南北大創不庭如
是以道德論邊功儒者之言也而使奸使詐亦兵法所
不廢靖遠用振非振用靖遠問宣尼堕都豈能拂李意
為之哉即孟氏不可無能争孟氏也
沈固
沈固字仲威南直丹陽人弱冠領永楽中鄕薦入國子監
選理刑内臺擢沂州同知或有言沂西寳山社産銀卝舊
有課可開採固執奏坑及泉通海不可鑿鑿新坑難為力
且卝有無不可知事已入為戶部員外郎以才勅理塩筴
廣右督運西茶于四川六番進郎中出為山東參政督餉
給軍迤北還仁宗時以參政同武安矦鄭亨鎮大同英庙
即位以固劳邊賜璽書固上便宜鹵衆我寡則臨邊固守
我強鹵弱則出境窮追正統三年同將軍方政楊洪護貢
使出境因絶漠席赤山追勦叛鹵還六年總理兵食給總
督邊儲印記請屯田大同中路青陽林馬頭山䓁處東路
爛柴溝陽和灘䓁處又請奉命征行必責居守廷議咸是
之陞戶部右侍郎上邊情十策不决十四年鹵果踰盟淂
諜先以聞時西寕矦督戰不利諸將或死或遁固居守獨
完車駕親征駐大同三日上既蒙塵𣸪至大同上索犒鹵
郭登難之固曰府庫上有也不命猶出矧𣸪有命与都督
劉安給事中孫祥知府霍瑄並出見盡獻所有進右都御
史𣸪具禦鹵策不報轉左乞致仕從之英宗𣸪辟召見便
殿即日陞戶部尚書憲宗朝進從一品階年八十有一固
事五朝掌臺省幾五十年在大同二十七年賜璽書前後
侯璡
侯璡山西澤州人以鄕試弟一舉永樂中進士為行人嘗
奉使雲貴定土帥争地者還副禮部侍郎章敞使交趾抵
關關門隘璡不入曰彛欲傴我中國使者請返交趾懼為
夷關乃入使畢遷兵部主事進郎中從靖遠伯驥討麓川
賊平進禮部右侍郎出填雲南總督予勅便宜從事會再
討麓川餘黨璡引兵由崖南襲思機獲其妻子及輜重萬
計遷左部侍郎艱歸起兵部左時思機竄孟飬詔索之急
璡与都督張軏分兵抵金沙江奪賊柵窮追至孟糯海子
思機終不可淂乃還亡何貴州凱苗叛攻圍新添諸衞璡
自雲南選射士冠鋒自將馳至普定射賊大破之趨貴州
都督田禮來會克龍里甕城羊腸楊老金溪諸苗于是新
添平越清平都勻圍悉觧興降而下抵鎮遠皆平捷上
遷兵部尚書又進克安莊西堡諸苗雨中瘴癘卒于師
論曰當時称不折腰尚書當以不傴安南故不避瘴厲
所至反側子就貼定不純任強項所為
年冨
年冨字大有南直懷遠人本姓嚴籍訛為年永樂中鄕貢
授山東德平訓導召為吏科給事中陞陜西參政廵歴郡
邑祭民隐革奸弊興學勸農尤嫉贓吏正統九年陞河南
布政使饑民流聚十數萬剽掠為撫輯散觧之鹵也先數
侵邊以左副都御史提督大同軍務舉廢政革科徵抑豪
横廣屯田軍功爵賞核勿濫景泰中㐮桓王遜燂以事誣
冨冨請老上為勅王守法度勿得溺風憲大臣大同䘚吴
淮有所受妄稱冨横侵總兵郭㘴總兵上尚書于謙議都
御史上總兵如王翺鄒來學故事可淮妄言沮軍法宜䆒
主者事竟寝冨嘗按山西參政林厚坐厚法厚亦還訐冨
並獄訊上曰冨執法公廉朕以邊事付冨厚安淂辱冨厚
坐削籍歸冨又按分守内臣韋力轉貪虐力轉亦遂誣冨
廵按御史為雪冨誣状事淂已外艱不許終制天順初石
彪倚亨中冨危法逮詔獄上素知冨問李賢賢曰冨在事
公忠𢾗能革夙弊上歎曰此必彪憚冨故冨淂致仕歸而
亨乃勸上盡革天下廵撫官久之上諭南陽戶部非年冨
不可既入部上頋王忠肅老又曰継翺吏部當是冨冨在
部經理財賦蒞以勤廉嘗薦楊璿余子俊督餉陕西吏部
䟽論冨侵官冨言某薦賢為國耳乞致仕不許卒于位冨
剛正朴忠簡言寡慾遇事直前不顧利害氣節才識世不
易淂年七十謚恭定
論曰忤韋石任風力者能之所在奏績于民隱官方頗
有禆益世称氣節才識此為大有而薦賢為國亦號有
秋上曰彪必憚冨頋安致仕歸冨歸貧矣
何孟春
何孟春字燕泉湖廣郴人祖俊雲南提學僉事父說刑部
郎有聲孟春幼異為黎淳所賞李東陽讀其文詫曰表
吾椘者此子矣成弘治八年進士授主事兵部進員外郎
十一年日食應詔極言時事果聽断公委任時論韙之孟
春貌瘠而神暢年少通練每談彊場慨然有請纓之意熊
入京城傷人或請戒戎偹孟春曰其灾乎無何禮部失火
或問騐何書曰宋紹興己酉熊入永嘉市太守高世則謂
其倅曰熊從能從火當有灾已而果然余無騐從高拆白
耳參政河南治稱仁明擢太僕少卿老幼扳車澆酒道傍
以謝馬足言馬政利病永為式寺儲馬價縣官欲取他用
奏寝之正德中歴石副都御史廵撫雲南時十八寨黑玀
久不靖與廵按御史陳察征之先是滇有石能言更妖蟒
能作霧助賊孟春為文祭蟒與石蟒飛石裂遂克之磨崖
志年月有曰石有聲賊則滅白蟒去黑玀磔廵撫御史親
持節既淂虎子塞虎穴江流改盤山失嵲世宗元年陞南
兵部侍郎改立十八寨為永昌軍民府增長官司五守禦
千戶所五改吏部大禮議𧺫張璁為或問十三條孟春即
夕作十三難破之遂與百官伏闕號慟奪俸調南京工部
疾去大禮成削職為民孟春性剛𥚹常書衛玠之言以自
戒讀書慱而能精喜飲酒不至醉曆法兵計竒遁醫藥皆
臻其妙丘濬常輯醫抄孟春益廣之歴任三朝屡建讜論
所著書始名案垢既家居類平生撰述得六十餘卷名餘
冬序錄學者稱為燕泉先生隆慶改元贈禮部尚書子仲
芳鄕薦夭絶
論曰燕泉功在雲南較之輯寕内亂似易頋其參政河
南時仁明沐浴則醇良之選矣摩崖碑存而案不垢使
後世想見霧消萬里時則所謂石能言哉
唐胄
唐胄字平矦廣東瓊山人弘治十五年進士以戶部主事
憂歸值劉瑾用事謝病不出瑾誅起舊聀屡䟽請罷蘇杭
織造内臣出内像為宋死節臣趙與珞等請謚立祠累迁
廣西提學僉事令諸猺得遣子入學讀書副使雲南擒土官
莾信覈保山令趙九臯之撗虐者諭觧木邦孟飬之兇政
聲大著歴廣西左布政使時宗室候封常請𥙷禄冑以未
爵何禄著為令禄從爵始古田鳳凰塞韋賊為亂胄令人
諭降賊曰是豈前吾猺子弟所就學宗師耶咸觧甲受貭
歴陞戶部左侍郎嘉靖十五年議伐安南胄陳不可者八
大要言華夷者天地之限高皇神武安南不征著在祖訓
一也太宗討逆置郡淂不償費宣宗克承先志棄之不問二
也安南盛時屡為欽廉諸州患自唐高駢徂征之後歷五
代至宋曲劉紹吳丁黎李陳八姓迭主而嶺外邊郡外警
遂稀是彛翟分乱中國之福三也昔馬援南征深歷浪泊
士䘚死幾半所標銅柱乃在今思明府耳張輔平交簡定
継乱六年就擒季擴復𧺫延主黎利終以靖士䘚物
故以數十萬竭十餘年之力僅得數郡縣空名又况征之
不淂有如宋太宗神宗元憲宗世祖徒丧師損威也哉四
也安南自来欵關不絶特邊臣以其姓名不符初封卻而
拒之名為負固其辞不順五也太宗之時用兵八十萬今
擬取辦附近四省在四川方有採木之役在貴州方有凱
口之師两廣粮儲久已匱扵田州岑猛之征且自大工迭
興諸省帑藏皆輸將作以水旱蠲除視當時財力遠甚
六也且夫唐之衰也自玄宗南詔之役始宋之衰也自神
宗伐遼之役始今太倉積餘僅四百萬屯田壊而田日荒
塩法阻而商日减塞騎日強邊兵屡叛北頋方殷南征復
啟䘚有意外誰任其咎七也今兵雖未興已遣錦衣問状
錦衣武人尚闇扵大體萬一徇狂釁或随之即今觀兵之
令方下而侵漁騷優言已四出憂不在四彛而先在邦域
之中矣八也上曰胥後議事䘚寝武定矦郭勛請配享其
祖英扵太廟胄上書力争上䘚許勛尋復以諍明堂大亂
不称旨下錦衣拷訊裭為編民冑耿介有器識平生以范
仲淹自期所上奏䟽詳今古通大體既卒隆慶中言官
林用賓称胄與林俊吴廷舉並先朝名臣大節素著而䘏
典未備贈右都御史子穆嘉靖中進士仕礼部員外郎
論曰唐平矦負遠識不輕出崇教化以勸諭来不庭敦
本務實其所學頗精若夫交南之役在宣庙時似不宜
遽棄之其亂也有所以亂之也長令浚削酷權監&KR0849;視
其上而凡内地之得罪者率不職降斥此地明以快其
所𣣔為越在萬里外誰能以情上聞㦲吾外之而彼不
得不自外也當國者果矯前失而袵席之即百世吾版
耶何害若夫世廟時遽欲收之則萬不得之道也誠有
如冑之八議者嗟海上數倭坐困名城數十即誰能勝
其任㦲
王廷相
王廷相字子衡(或曰子儀)河南儀封人讀書敏記文有英氣詩
賦雅暢以弘治十五年進士選翰林庶吉士與李陽何
大復崔銑號四杰改兵科給事中條論時政不避危忌武
宗朝諸中貴用事廷相每持正為所搆謫判亳州稍遷縣
令召還御史歷按陕西鎮守太監廖鵬素不法痛䋲束之
視學北畿兩中貴有所關請焚其書不應諸用事者復共
搆之逮詔獄謫贑榆丞遷寕國令松江丞進四川僉事山
東副史皆視學政嘉靖初為湖廣按察使計捕叛逆李見
絶其患歴副都御史廵撫四川勵諸將平沙保之亂晉南
京兵部尚書參贊機務廷相以南京外守俻祖宗朝公侯
伯皆得推用非必魏公必魏公終其身非制也請自今任
滿更代上從之召為左都御史條六事謂天下官邪民玩
甚矣御史務激揚按部宜簡静省騎從止迎送属令毋令
越境參随其於撫臣無論僉副必側㘴後班毋得仍前不
遜致有猜嫌上喜與頒示諸御史改兵部尚書提督十二
團营兼掌院事䟽論在营三事一邊軍一惜馬一訓練十
八年雷震奉先殿廷相自陳今日廉恥道喪貪汚成風&KR0668;
薪可以點大白晝可以通神士大夫恬退者衆嗤其拙奔
兢者咸嘉其能要路權門終日十至一官有缺争競百端
大小效尤内外交征民窮盗起國事日非臣奉職無状乞
賜罷點以儆有位不允歴加太子太保廷相主朝忠直不
二奉公履正雖利害甚無為動摇嘗曰不先國慮專身謀
平生切齒唯是既而上以科臣所論郭勲不法事下院勘
廷相與勛京营共事稍延之久未覆上怒罷免里居謝客
著𫐠日富所定喪禮偹纂今士大夫遵用之議禮初廷相
有與張都諫元傑書曰承集議大禮之教僕不敢放言但
禮云適子不後一子不後大宗不得奪小宗今然乎不然
是變禮矣以禮之變者處天子而以禮之常者處天子之
父而曰為人後者不得頋私親可乎不可乎利天下之尊
突然使其親絶祀今議禮諸君子與吾執事自處將且為
之乎否乎既以變礼處天子亦當以變禮處天子之父此
為適均漢宋二代事情與今迥不同比在當國者一轉移
之間可以立萬世之大防矣卒贈少保謚粛敏廷相學以
不欺為先遇事断予人不虐博古審於用禮樂律曆象緯
醫卜靡不穿通所著有禮樂襍論四十篇夏小正觧十三
篇荅天問一篇雅𫐠慎言十五篇自言知命以来仰觀俯
察二十餘年言積數萬其於仲尼之道衛守甚嚴不敢異
端襍之盖竊附孔氏之徒云
論曰觀廷相禮之變者處天子礼之常者處天子之父
數語議禮諸口可盡捫也頋継統継嗣之觧但以杜諸
口其意不純且同是一禮而用之定有時宜執兩端止
至善是也夫子與宰予論喪曰於汝安乎未嘗稱古義
相強但令求諸心孟子與充虞論木曰於人心獨無校
乎當時禮制已無的據只求心悦要知古禮所垂已自
不同離心徧執以為輔君扵道是激君而甚之於非道
也純臣無此矣
伍文定
伍文定字唯泰松滋人弘治十六年進士司理常州
性剛有敢任事常持其所是堅至與督學御史抗督學麾
諸生箠之負重創猶曳衣行行自若也遷成都府同知仍
以常州時承勘徐國奏争民田事璫瑾追怒逮下詔獄罷
為民瑾誅徵𥙷嘉典時汪宣䓁阻上寨為亂撫臣陶琰檄
守開化常山諸縣文定身入華埠梟其魁一十二人擢河
南守尋改吉安南贑撫臣王守仁檄討大茅山洞賊平之
宸濠反都御史孫燧副使許逵不從逆見害文定為文吊
之適守仁過吉文定遮入城請曰公威望素重宜即吉安
𧺫義俟其兵出擣南昌虛而身願為東西守仁亦喜與文
定共事飛檄諸郡縣勤督壮士繕戈甲脩戰舸窮晝夜不
休先之以誓衆奮遂破南昌賊還鄱陽文定矢石中火燎
其鬚眉盡不懾擒濠詔擢江西按察使時大閹張忠從上
親征耻獻馘不由已故窮搜逆黨以苦難文定文定與忤
常見脇遂移病免官去嘉靖初論功𧺫南京右副都御史
提督操江官一子錦衣千戶尋乞休七年上命守仁廵撫
兩廣守仁薦文定經略有餘詔𧺫為兵部侍郎兼右都御
史時雲南土酋安詮方搆亂勅文定提督雲貴椘蜀四省
兵討之文定至詮死難平還乞休䘚謚文忠
論曰持其所是堅故勇宸濠只一不是不是不堅矣守
仁非文定功不就而所報嗇則或又以守仁故夫新建之
學可疵而忠㐮不為新建之學即何以並詘不可觧曰
文定所共事也帝意欲居親征之名而何為速盡濠
馬昊
馬昊夲鄒姓冒籍為陕西人長身驍捷善騎射舉弘治中
進士為監察御史以罪謫司理真定教吏士習武多布置
鈎掎諸流劫亾命悉擒之再用前罪謞判開州真定吏士
㐲闕扳昊宜真定勿謫詔許之亡何蜀盗藍鄢叛合四省
兵討之未效詔昊僉亊蜀佐治兵吴至擇材勇千人為四
隊&KR0901;立長練之會賊逼城昊夜出百騎聲之賊营亂自蹈
籍乃悉兵乘之斬首四千級前薄賊&KR0901;方陣左而㐲兵右
為應昊以正兵當左别精兵百直擣㐲㐲驚趍左陣左陣
亦潰於是合擊火其柵大破之斬驍將方肆捕首鹵降者
萬人遷副使治兵川東道賊延蔓勢尚張都御史高崇熙
欲空臨江市以宿降賊昊曰臨江市蜀襟喉此胡可飽賊
自困獨益飾練賊自促盡漢州平久之𣸪叛可二十萬
前後官兵率敗績賊圍中江謀向成都昊以五千騎馳中
江賊走窮追之與總督彭澤合擊破殺賊酋廖麻子進右
僉都御史廵撫四川時餘黨尚數萬竄東鄕山推喻老人
為酋長昊請於澤曰山險不便騎射深入賊反為主不利
願發步兵三萬據出入要道賊當自飢仆也賊果以是坐
窘縳喻老人請降進副都御史踰歲鹵亦不刺自西海犯
松潘蜀大振昊招土番為間取道夜掩鹵&KR0901;驚潰獲馬及
衣械甚夥亊聞加禄俸叛人普法惡倡諸彛立寨僣號肆
攻劫昊率兵討破之降者萬計獨青山寨不破昊行周視
曰此可絶水道下也乃遣兵據泉口撤南方圍待之賊果
渴覘南圍薄夜走躡捕首鹵又萬人執普法悪誅之遷右
都御史廕一子錦衣百戶昊好功名䘚以討松潘不勝逮
下獄罪䘚
論曰胡世寕常言昊善用兵輕用其長故敗臣短用兵
重用其短故勝時以為定論盖世寕以不用為用也以
不淂不用為用也驍捷善騎射或世寕反有所不能矣
王倬(子忬孫世貞世𢡟)
王倬家夲崑山割隷太倉州弘治中以進士令山隂有所
廢置民穪便彂匿如神决疑囚十年之訟己獄為空調蘭
溪嘗禦盗賊攖險則夜縦羣羊鼓之疑賊賊下奮云石盡
尋虛殪之初至獄繫逋賊滿一夕縦之為寬限請减賦足
以最召為御史首初選曹貢欽罷之又劾罷尚書五人乃
藩臬頗衆權奄怙寵笞辱人於朝勢張輒論斤之一時倬
為剛直出按察貴州撫定承彛羈致黠酋偉移瓊擊黎
梗多所俘獲還我被難男婦乃縦之尋討崖寇故緩緩出
不意獲捷遂柝置其衆勢散能為再遷至方伯討滅臨賀
賊免其脅從已而寇逼成都衆議火其来路倬曰是示之
以務也嚴陣開門待之賊惧不進時餽運劳夫疫乃輸值
随遠近給之軍興不乏臺使者責馬三萬令育馬者歸棧
母為賊所淂額以應無失期進都御史扵畿内值大飢不
待報賑之鹵邀我禆將邊被害出師討之倬曰鹵形伺我
西必東入東設㐲待之果大獲監軍御史以為不深入劾
前鋒寔未受令詔弗罪遷兵部侍郎䘚子忬嘉靖中以
進士授行人甫拜御史輒䟽上皇太子出就外傅當額以
古榖世子者三事上為嘉可時頗任奄宦宋興等以讥察
忬以為輕其權以與人彼挾輕而重用之所謂非其人而
荷加加之噐加人不可加人以非其人其為顛倒是非淆
瀹名寔為害更甚𣸪䟽争之上亦開納出按湖廣指頋
所及墨吏豪強望風悚息時中官廖斌鎮承天肆熖与約
曰貴人所不魚肉吾百姓者吾請下貴人貴人不知而舍
人子魚肉吾百姓者吾得問舍人子不及貴人改按順天
虜大入古北口忬請堅守通州鹵不渡河超擢僉都御史
請築外郭毋使鹵入而民餌之請設總督邊防增修通州
二城俱報可倭寇海上以廵撫提督浙閩火横嶼賊巢俘
馘三百巳邀擊諸洋亦俘馘三百出指揮盧鏜獄大敗賊
魁蕭順移撫大同以邊功晉兵部右侍郎捷鹵南塘黑衝
峪及大石溝改右都御史兼兵部左减防秋騎兵六千招
夷漢一千五百戶會鹵新愛深入潘家口肆抄掠御史方
輅受草都御史鄢𢡟卿言忬病悸不任亊逮獄相嵩子世
蕃取讞牘削去功次竟以失律論斬後嵩敗子世貞世𢡟
伏闕陳冤還故官世貞年十五常詠寳刀詩見者驚嘆弱
冠成嘉靖丁未進士𥙷刑曺郎与李于鱗諸子相倡和名
藉公卿間在官益博該于昭代事實尤所留意所著述直
追馬遷且有義存而于吏亊尤膽部獄輕重决遣不數日
而辦偹兵青州申飾條律凡期年盗散坐父詿誤解綬歸
草處幾十年薦𥙷大名定婚喪禮節其侈靡均徭役不至
為真定曲承也移參政浙江吳興灾募民入粟給冠帶且
請改折淂濟饑栗四十五萬歴御史中丞出鎮鄖能江陵
相居正弗謂善也觧歸久之𥙷南大理及應天府尹皆不
赴歴兵部侍郎刑部尚書每以浮言嗾去世貞才辯敏給
摘彂奸宄若神鎮鄖時驛報樂平王次子祝髮為僧奉高
皇帝御容金牒騷郡縣供帳世貞曰籓王宗正條例不得
離封走隔屬嚴迹之則平凉人賀禄者以房中秘遊藩邸
間崇王遂賜以㯶轎紅杖而奸人李汝貴等贊之偽為王
子行奸咸正法方陸炳貴幸用亊受巨璫指匿奸狡閻某
欲貸其死必出之新鄭高拱當國世貞獨引母疾乞休拱
疑之而江陵欲引世貞自近會荊州地震世貞引京房之
占曰臣道太盛坤維不寕又王生者譁辱邑令為江陵婦
弟論奏不少貸江陵積不能堪以是世貞宦屡躓不能煖
席于朝世貞篤声氣以齒牙筆札緩急人不厭煩複于忠
孝節烈則尤亟口不置常請崇文廟釐配享有云吾讀書
萬卷而未尝從六經入每欲牽衣窺廊廡之末則世之齷
齪臯比招摇門戶而聚生徒者吾方耻之居喪有禮家無
姬媵父質庵義田千𤱔倍拓之所著有弇洲四部稿續稿
弇洲别集觚不觚若干卷其特為宦寺錦衣立志則巳知
明之所以衰也弟世𢡟字敬美號麟洲别號墻東生以己
未進士除南禮部主亊公餘肆力古文詞歴尚寳丞与故
人黎惟敬䓁日相逐詩酒之社會有忌者出參議江西督
學八閩得李光縉國士是歲冠省解有文譽歴南京太常
少卿病㷌不起詩文踔絶追古作者工行草書性嗜山水
所至必有以紀之所撰若干卷通名日損齋襍著
論曰鳳洲良史才也所指頋可以自為南面或稍追摹
為大司馬執鞭矣楽推于鱗而過遜敬美是其謙也世
傳世蕃有所請什藏古蹟鳳洲購贋者以應之以是大
恨頋世鐘鼎才情金石衆望所歸欲行其志未免長忌
或有然也以文采著見其亦不得已夫父忬當邊苦為
嚴氏所不竟厥績世以比蘇家父子或饒過之若夫
祖司馬之手泉則尤以知兵世授者哉
寇天叙
寇天叙字子惇山西榆次人舉正德三年進士授大理評
事布袍𬞞食誦律讀書决獄明允出知寕波府政亊之暇
修明理學治行為天下苐一超遷應天府丞駕幸南京尹
病天叙獨辦上供多所裁停初權倖希旨預選女樂千百
拘置一所未及三日死者數人餘多莱色天叙勸令親戚
領養之候上按籍而求弗後會江彬生辰諸公㐲地稱賀
天叙長揖而已彬怒久之察其素曰寇公真君子也嘉請
三年陞右僉都御史廵撫宣府改鄖陽又改甘粛擒觧回
賊之入寇山丹者興復屯政除額外之科進副都廵撫陜
西鹵寇固原出調度斬首百有九歴兵部右侍郎䘚於位
初撫陜西會中官以織造至御史謂關中疲敝請會䟽停
止天叙曰遽言之上未必聽遲至秋冬極言此中旱灾請
賑上必惻然召回織監果如天叙而民得稍甦及在部時
御史馮恩論死旦夕行刑有大臣欲具䟽救恩以謀天叙
天叙曰無益也君自欲成名則可耳必欲活恩當請要路
使恩出自上可以緩誅已而果然
論曰猝安淂諸明君而必行吾之直乎臣直名而國事
可危矣理學諸臣率不觧不可則止之觧止者以行也
惟天叙可商此議嗟明季何成名者之多哉
陳察(弟寰)
陳察字原習南直常熟人毋譚夢斗間氣下傅體窹而視
腹有赤文曰鳳已生察察嶷然莊整動止自若正德中以
進士授南昌推官擢御史時中貴瑾擅而察持議無所屈
㘴罰輸粟邊百五十䂖瑾後㐲法死而義子寕彬復煽處
察力争之不淂移疾歸可九載而弟寰以進士免檢討亦
歸尋𧺫察守故官會寕王宸濠反上擬親征嚴中外且發
察抗言阻駕上為不懌奪察俸乃出按滇一罷青驪布袍
導二吏仗節而已岳守而下大懾服墨吏率先觧綬去遂
輕身周行菁棘微刺民間淂失滇中銀鑛非故事幸臣請
縣官場而榷之察持不可曰此兵端也竟罷議金齒帥沐
崧挾中貴人&KR1373;而囓察劾治如律常䟽國夲略曰陛下之
踵先帝稱尊十五年矣先帝不幸棄群臣卞卒然之患以
有陛下也陛下多狎遊壮未有子群臣心怦然窃慮萬一
宜蚤定大計擇親賢寘禁邸端良之士屏翼左右陛下固
萬壽無懌庶有以培夲根消窺伺不報亡何帝晏駕世宗
入嗣下詔求直言而察還自滇數上書陳君德興革數事
復出按蜀請罷蜀鎮守及諸織造中貴人具其狀甚悉中
貴人尾得書語相啣察刺骨謀格不下然上固已心動後
次第有所裁具如察語内艱歸再入為御史給亊中楊言
以奏白大學士費宏淂罪置獄偹五毒察上前大呼曰臣
察願以不肖軀易楊言地下衆錯愕引避而上連目攝察
察不為動退復具草争之上因寬楊言獄弗誅十二年帥
候勛方挾幸為奸利巨萬察時監軍事發其隂請立賜罷
上令勛就謝私第久之稍遷為太僕少卿察奏辭薦代人
太僕於故事不得辭又不當得薦代人坐謫潮属邑教官
移信州倅歴外藩臬久入為光禄卿改左僉都御史撫南
贑申先撫守仁束約定保甲繕要衝勤習技射捕鹵盗魁
逡廵乞骸骨歸益讀習濓洛諸書希闊外亊監司歲時行
部間造察察出嘗所飯麦強飯之曰余田父甘也察又多
吴語刺&KR0901;是非則咸逡廵避去所寝生平不二衾𬞞肉分
日而食冠衣袽亡易苐令綴以絲穟色錯然久而失其故
少年覩以不堪或相率摘訾察非情云嘗損私田三百為
邑諸生助貧曰吾異乎所以益子孫侈者而弟寰字原大
以進士庶吉士為翰林檢討大内灾寰上書先皇帝未辨
色而𧺫謁上帝已復告於寝出朝群臣召對以間考得失
祭必躬祼献終始十八年即亡以寒暍小故廢罷者今柰
何獨厭法服謝拂士貂狐之裘具帶&KR2905;翿而射馳大鹿之
墟乎請修故事擇近属賢者置邸中上一旦有子令還國
無害也寰所上發奸人諱又他條絶逸慾禁横歛正法度
節濫用語多戅上故不省奸人從惟中下寰奏奪半歲俸
寰欝欝不自淂謝病歸嘉靖改元召原官預修毅皇帝寔
錄請復占左右史記言動亡令他日盭爽國是念文皇帝
下金陵諸緣故主駢僇者幸人賜一傳瑕瑾不掩庶有以
風示永永不報參經筵講官宫中有妃之戚或謂且罷講
寰言人主寕以微故廢大典上曰善時大禮議𧺫寰曰非
不從諸君貴吾獨憂吾身後耳乞南國子司業務增城湛
元明之學會兄察謫潮移病歸薦𧺫為國子司業大子方
中興制禮樂下有司毋得仍孔子王称其尊為先師而言
者遂上書言闕里廟器物仍王者非當寰持不可易俄超
拜南京國子祭酒上所論次大學章及勸上進德勤政戒
土木省齋祀上覧書善之已而助教劉世龍上封事多所
㹍忤徵下獄或疑寰為之寰致仕去
論曰察號敢言武廟時家食為多以罷驪布袍行部自
足奪天子所向然而懷帝眷在朝無忤武定郭者弟寰
不贊大禮移南國子近嘿容頋隂主劉助教封事亦進
思𥙷過者歟非竹實不食非高岡不棲世稱雙鳳天己
署毋腹何辭
劉天和
劉天和字養和湖廣麻成人少朗穎十歲能屬文十五從
父宦遊豊城鄕逹楊文恪好談理學當世楷模竒天和為
文别以古人期之二十舉於鄊正德中以進士授南京禮
部主事徵拜御史按陕西陜鎮太監廖堂恃其弟鵬錦衣
相表裏為奸利無數及天和當出鵬候邸中鞠躬為堂請
假一面天和正色不頋既抵任首榜堂不法事扵衢飾諸
司無曲徇堂而又縳堂爪翼數人於獄堂陽為引罪則謗
書隂上鵬以其校卒奉詔建天和而堂使所親信恫喝卆
且㗖之利求甘心天和於是吏民慟哭擁車後數萬人車
車為枳不得發壮者至棓挺行永堂捶殺之堂恐杜門引
避有張傑王倫䓁十人相與嚙臂為盟護天和所過舍傳
必週視食必先嘗堂前秘遣尾天和者不得間已下獄幸
臣寕入鵬嗾百栲摭罪之不得於是言官連章入赦出為
金壇丞亡何進為其令擢同知蘇州時大盗湯毛九䓁起
孝豊山中且䋴蘇臺臣以天和謀勦平之進守湖州考績
天下第一晉山西按祭副使督學校乞歸養久之仍故官
督陜學期年歷右僉都御使督甘肅屯政乃條所以當革
者五所以當興者五以次報可改督諸邊粮餉復撫陕西
首䟽鎮守中貴人當汰状詔罷之裁損守令不經於費者
三十餘事出師平兆岷叛番四十二族獲甲首三百鹵信
之己又平胡店大盗殱其魁移討漢中妖賊悉殱之進右
副都撫陜如故内艱歸起總理河道天和瘁晨夜改舟車
為撬攆探求盡得其利便濬淤以故導潰以新䟽汴河自
朱僢鎮至沛縣飛雲橋殺其下流又䟽山東七十二泉自
鳬尼䓁諸山逹南旺河濬其上流役夫僅二萬不淹時而
河工就歷兵部左侍郎仍兼右副總督陕西三邊申約束豊
儲廣埤塹選鋒銳飾甲械士氣距躍明年丙申七破鹵
明年丁酉十一破鹵又明年破鹵如丁酉所上級至二百
有餘築墻自定南主寕朔十七里皆創起乹溝澗六十里
則因山為塹興武七十里因舊跡稍堅厚守固以功歷兵
部尚書都御史如故時鹵吉囊二萬騎至定邊厄於墻不
得進詭云北搶黃毛去誤我我師少懈乃潜鐡騎乘守者
醉圾而登衆潰遂大舉入抵固原天和斬醉指揮牛斗郭
卿及五總旗以殉會淫兩亘旬日鹵弓膠觧馬䠥剽清野
無所得狼狽且反天和調某諸路兵授方略而身率諸將
任傑周尚文夾攻大破之斬首四百五十并纖吉囊苐二
子小十王妻弟其餘衆遯出邊营東勝者大同徼之斬首
九十营賀蘭上者莊浪徼之斬首百三十寕夏徼之斬首
五十加太子太保廕一子錦衣千戶世襲入為兵部尚書
提督團营為言者論罷歸二年卒謚莊㐮天和生平歷膴
仕故田廬無少益人有感恩者選磁器見遺器精却之必
不可砕之曰非吾好也
論曰相傳逆瑾以天和同姓且暱之投以宗人刺不報
又真人陶仲文嘗以戚属禮遣刺迓天和天和向使曰
與若主非戚誤矣亟反之乃其得歸仲文與有力焉而
究不足疵其所學
張岳
張岳字維喬號净峰福建惠安人正德丁丑進士授行人
與郡同年陳琛林希元潜心講易上寝疾豹房與閹嬖卧
起兩宫曁外朝俱不獲入視岳抗䟽請閣部大臣經筵科
道各一員每日視藥興居可消群疑并杜意外之變不報
宸濠難作諫沮親征被杖負烈日不死調南京國子學正
世宗朝𥙷主客郎時議禘祭岳請立皇初祖位母傳會先
代某祖為重與閣臣孚敬格上卒從岳議坐是出督學廣
西改江西務寔學稍變良知之觧貶塩課提舉轉廉州安
南不負將觀兵侍郎唐胄諫不聽岳調六不可上必兵之
岳與督撫察議先之以聲莫酋悔禍岳時分守欽廉受
其降征崖黎破羅沽大巢黎地以次而定論功擢僉都御
史撫鄖陽改江西為相嵩築延恩楼及相言壽蔵有司議
大賦民岳曰是湏範金為之耶頗裁省過半以副都督撫
兩廣封川賊張公蘂等稱王叛岳起擊之鹵獲三千二百
有竒賊首就縛加兵部侍郎進搗五都里隆䓁處克賊一
百九十四圍獲級四千八百有四盡拔魚窩之險縳賊首
韋金田於是古田諸苗輸服如編以刑部侍郎留任鎮
賀連尋用兵斬獲三千三百有奇賀連平久之楚黔苗猖
獗出總督川湖貴三省治黔而楚服田應朝者隂陽傾覆
欲專鎮溪流官印族苗攻應江石阡内脅當事遂欲以苗
事付應朝岳抗言不可忤旨奪一官執益堅竟擒應朝獄
死平酉陽賊俘馘數十而龍許保者復以殘苗起犯思州
討縳之并斬吴黑苗二省底寕以積劳䘚於任遺䟽三省
總督不可撤惓惓禁奸民責土官二語詔復右都贈太子
太保謚㐮惠嚴氏擅政二十年制閫不上一錢得完聲名
僅岳一人與邹守益歐陽德郭持平羅欽順諸軰辯論理
趣凢一切談說性命指為籠罩荒誕排之甚堅所著小山
類稿征苗錄交南議惠安誌所輯禮經聖學正傳歷代兵
法恭敬大訓載道集若干卷
論曰净峯武功與王文成埓皆以講學得之似不足低
昂其所守籠罩荒誕語似太過然不上一錢攻府而身
名故全之成泛身議其後者多口矣
陳九疇
陳九疇字禹學山東曺州人善騎射多權略正德中以進
士授刑部卹錄南畿官瑾責賂不得謫陽山令瑾誅歷粛州
兵偹副使會土魯番挟哈密索幣九疇請總督彭澤勿與
澤竟與之九疇語都御史劉彰曰彭公全陕重寄徒效弱
宋故事誠辱國己土魯番果責幣不如數復寇粛州遊擊
芮寕戰殁九疇收捕番諜巴思䓁殺之絶其内應使使媾
瓦刺彛酋大破番落三城番乃遁去朝廷既收澤并㘴九
疇激變當死免為民世宗即位起歷僉都御史廵撫甘粛
土魯番連壇滿速兒𣸪以二萬騎寇甘州九疇隂賂番為
間内外夹擊大敗之追至粛川斬其將火者他只丁而部
下且言滿速免中流矢死王瓊使錦衣千戶王邦竒劾九
疇㘴誣妄論死兵部尚書胡世寕言九疇忠勇足任土番
所忌惟九疇罪九疇是為土番賀戰勝非計乃戍邊不復
起初彛人見九疇登睥睨從上射下無虛矢嚙指走號為
飛將甘粛人建祠祀之晚年縱誕聲酒常宴客不給輒從
一騎弓矢出舍外數十里必有所獲而歸為酒酣
論曰甘粛之敗不由九疇故九疇得復著績粛州𥙷過
勿幣土魯番而賂番内應兩皆用賄然而得失殊矣郭
武定裔孫妄稱其祖英貫晴友諒躋侑廟而流矢滿速
之報必㘴以誣妄於是彭淂復起而九疇獨否兩皆任
欺而舉錯殊何歟
唐龍王憲
唐龍字虞佐浙江蘭溪人正德中進士為剡城令以沼行高
第擢監察御史按雲南參將盧和故常以怨殺人燬其屍
獄不决時復暗賂嬖人錢寕恫勘吏以無跡為觧龍不許
土帥子鳳朝文得罪賂錢寕金十萬乞免罪覬襲職客為
遊揚寕指龍亦不許改按江西時當寕難京軍復優龍固
請回鑾恤荒飢表節義俱報可以兵部尚書總督陕西三
邊先是王瓊奏築花馬池諸墻捍鹵&KR0901;䘚不能大入龍復
𥙷塞其缺數百武輙立一敵臺添兵戍之未幾鹵果大入
總兵王效以萬騎緣墻拒之不淂入鹵别從乹溝澗入龍
淂以前調諸路兵大敗之斬首鹵三百五十會有忌者僅賜
龍金帛後歴吏部尚書累加太子太保䘚
王憲山東東平人以進士御史按吴振風紀貪墨觧去正
德中以兵部侍郎兼右僉都御史從上南廵料儲峙無缺
改尚書兵部㘴亊罷免世廟初起右都總制三邊嚴約束
苐厚賞募間諜得同鹵所躝入預設伏殱鹵首鎻合兒伯通
前後共斬首三百餘級獲馬五百二十二疋加太子太保
還贊留務召理都察院事以人言奪官復𧺫任兵部會大
同亂所規畫與政府不合乞歸䘚
論曰龍與憲皆可以大見武略雄諸邊而不無内忤故
所就亦止於是諸不内忤而武略大見則又以不内忤訿
之然則如之何而後可
陸完(族子粲)
陸完字全卿南直長洲人正德中閹敬矯上命括竒貨江
南氣灼烈過蘇常廷曳諸生諸生優競擊敬走當事首諸
生完状聞廵撫王恕列敬罪上逮還敬完後舉進士謁選
恕已為尚書曰是故首擊閹敬者哉可御史為御史有聲
累遷至兵部右侍郎覇州盗劉寵晨等亂山東及河以北
詔逮都御史馬中錫下獄瘐死而完身自請代進右都御
史假節用軍興法得誅二千䂖以下駐臨清廣召募申約
束州縣官失守如邊將失機律論死遣副總兵馮禎許泰
遊擊將軍卻永襲賊楊虎於德平等處大破之俘斬千六
百有奇又鏖格裴子岩及大名府斬首且二千俘百五十
剪諸路蔓又不下千計時賊分為兩暴河北者為劉寵劉
惠趙燧䓁其躝河南衆至十三四萬上更勅都御史彭澤
咸寕侯仇鉞率秦兵擣之河南賊平言官乃獨論完養寇
自童下詔切責完懼日夜督諸將邀賊芟枝黨斬首捕擄共
三千九百有竒而賊随衂随脅聚燒運艘掠臨清邳徐而
下犯淮安又奔登州海套與完遇嵩淺坡時宣大鉄騎及中
土材官良家子悉集且十萬人合圍賊移日大破之斬首
二千三百有餘傷死四千餘人而賊彦名䓁獨挾驍勇五
百騎潰圍出馳掠河西務將北就韃靼尼關險不淂通復
聚兵數千渡河南躪荆椘奪艘瓜州掠泊通狼小寨完窮
追絶水陸道指授諸將戴盾跽行四面咸一時仰山鎗礟
俱上賊不能一面禦大潰劉寵䓁先後赴水死梟彦名斬
首且六百俘三百溺水死千餘還朝加太子少保右都御
史與世襲錦衣千戶後累遷吏部尚書加太子太保完與
楊廷和皆比錢寕臧賢軰而王瓊固因之當時皆以走間
淂用事族子粲字後明一字子餘以進士選庶吉士𥙷給事
中甫三日會明書急輒䟽言兵要并乃上下壅格宜延是
盡所難言且清廣所採納考牧畿内劾閹供所以耗敗之
故嗣淪塩馬謂任人輕彼且以輕自視焉有克举其職者䟽
救都御史浃并見杖張桂方貴倖廷論之謂孚敬以議礼
蒙恩寵極矣刚愎自用窃威命市私無奉公意萼以賄聞
尤侈汰進私人濁乱朝政語峻切上立罷孚敬裭萼職以
粲不早彂下之吏已上聽詹事韜言𣸪留孚敦而謫粲主
郵馹凡継粲而觸張挂如行人岳倫王凖皆貶方粲草
奏為之泣粲謝曰既以出身為國勿他顧矣己稍遷奉
新令有異政惠足及人請歸飬居鄉有恩礼親喪哀不勝
疾臺使者薦凡三十上不出
論曰當時皆以走間淂用事而成功亦以此全卿使事
与寕賢怫所呼不應衆射及之古有幾厄左右而成功
閫外者乎挾殊寵以行雖中材亦辦全卿之謂矣相傳完
按汴時道見盡忠報國碑遂駐節岳祠夢武穆与欵侈不
甚怒相檜而切齒張維嶽仰視神面有四痣早𧺫謁祠
像果面駁者四為新其祠然則武穆猶不完非治寇之人哉
粲則直節見而不淂竟其所為矣
又曰相傳完為江西按察時寕濠與通乃尚書兵部濠潜書𣸪護
衞完以祖训辭濠乃走賄臧賢大學士費宏知之大言内閣寕
如淂為吾江右無噍類矣朱寕与完乃楊廷約三月之望内閣
例讀卷䟽下中官盧明傳谕只請楊師傅詣東諸不必動劳有
旨王奏缺人使用護衛屯田准与𬋩業言官交章不聽按此非完
一人主為之矣夫至尊野蹕前星未眀萬一博浪猝乃寕淂從容
祗迎安陸無他慮乎完之意未必非王新建初善寕藩之寤寐也
獨廷扣亦贊護衛云何
汪應軫
汪應軫字子粛浙江山隂人也舉正德丁丑進士選翰林
院庶吉士會詞臣舒芬以諫止廵幸外謫應軫亦在譴中
出知泗州泗民惰應軫首勸夫耕為樹桑募訓婦𧖟濠變
武宗南征中使横所過州邑不堪應軫密遣壮士百餘人
紛舟次呼聲震地中使愕莫知所為應軫故慴之此豪民
矯思亂也麾諸夫速牽其舟行頃刻有里出泗境駕即南
都中使故啣應軫傲矯旨泗州進美人善歌吹者數十人
應軫奏泗州婦女荒陋且近多流亡無以應臣向募桑婦
十餘人倘蒙納之宫中俾受𧖟亊寔於治化有禆詔且停
止世宗登極召還為給亊中加俸一級猶以諫止先帝南
廵事見旌也山東礦盗流入河南至考城殺指揮趙泰等
官三十員上呼大臣問計應軫言弭盗之策大略不過安
之勝之而已安之在擇守令而勝之有六離間賊黨一也
收用豪傑二也扼塞險要三也閉紏告姦四也明賞罰勸
士五也分首從招降六也與禦&KR0595;不固禦彛逐之境外而
已弭盗而縱出境是以隣國為&KR0676;也請以定例一方盗𧺫
彼此玩視不即撲滅以致出境流劫則两處鎮廵一體坐
罪上可之踰月盗平出江西僉亊自免去已又薦𧺫督學
江西外艱歸遂不復出晚歲陶情於酒比䘚鄉人倣靖節
例私謚為靖獻先生
論曰冊桑婦應詔請納後宫子肅以諧諷止邪詩所謂
戲謔之不虐者惟是不然圭璧金錫如武公而以佻逹
終之乎高呼誤閹出境亦即宣尼微服脱宋之觧曰是
不可與莊語也
翁萬逹(王邦直張鳳)
翁萬逹字仁夫廣東揭陽人嘉靖五年進士授戸部主事
出為梧州守威惠大著督府材之時安南莫登庸逆不共
命詔南征陞萬逹廣西按察司征南副使時龍州上目趙
楷向武州韋應憑祥州李寰三酋皆篡主自立素通於登
庸萬達曰使我軍深入釋此軰為登庸耳目危道也宜先
三酋督府属以便宜於是招賊黨思明土舍黃朝釋其罪
厚結之使内間朝退械韋應詣萬逹請罪而復遣人語趙
楷天子將有亊南彛足下以衆至可立致尊官楷果以千
人來萬逹佯與欵結伏壮士執之曰汝罪無赦死汝官而子
楷曰楷死而監軍不果官吾子奈何萬逹曰有如日楷書諭其
黨曰亂無益也可善輔吾子存趙遂杖殺楷而立其子匡
為州目於是遣人徵兵憑祥襲寰執之萬逹聞於督撫且曰
威近可以襲遠日者断䕨峽諸蠻每以殺掠為潯害今請
兵用峽蠻先聲以奪交人之氣亦一竒也督府韙之属兵
五萬萬逹分為左右兩軍搗其巢斬首一千二百級進羅
連山餘黨率其孥叩首歸命登庸聞之大恐尋陞萬逹
浙江右參政督府䟽請萬逹始終安南之功詔改廣西萬
逹行邊過豊門虎傷其卒死萬逹為文告山靈使力士探
其穴射殺七生致其一軍中譁曰罪虎勿縱有如登庸已
而登庸果望風慴素衣面縛叩鎮南關來降上其安南國
王印歸欽州地萬達執茟大書曰聖天子以好生為
德待爾不死登庸稽首稱萬歲安南平陞四川按察使歴
兵部右侍郎總督宣大萬逹首請修築邊墻長一百三十
八里有竒壕塹如之東連西河西接靖鹵堡緣墻為堡七
墩臺一百五十有竒分兵置戍聲援聮絡陞右都御史兼
兵部左侍郎廕一子尋鹵入犯萬逹徵書四發疾馳四五
百里自督各軍迎擊别製火炮有三出連珠百出先鋒鐵
捧雷飛數種一炮當鹵數十騎鹵大驚以為前未有也大
同帥周尚文嘗與鹵戰曹家庄鹵騎十萬尚文僅以萬騎
為所困萬逹以四十往援猝不及會西南風大作萬逹命
輕車數百輛曳柴以進塵霧蔽天鹵望大驚翁太師且至
解圍走召入為兵部尚書外艱年鹵入大同塞殺總兵
張逹薄都城上下兵部尚書夔獄起萬達代之未至
輔臣嵩坐萬逹觀望降兵部(右侍)郎兼僉都御史守昜州
明年大察(黜)為民又明年起為兵部尚書卒贈太子少保
謚㐮毅時有王邦真磁(州人)初為諸生餼廩矣萬逹命参
將張鳳出討鹵(邦直)為贊議鳳戰死鵓鴶谿邦直持大刀
三十斤腰鐵斤垂死連擊殺數十餘鹵卒贈都指
揮僉事廕一子磁州所正千戶
論曰余(謂)兵有三十聲威近襲遠此聲之大者也而當
時錄安南及此使以芻仗遠因交南而交南之耳
目應之即不必登庸就欸乃及藤峽等是先
難而後易也何似先(易)難者亦易所差豈尋丈哉曳
柴之計與昔蒙馬虎皮一例是誤之以形耳
馬永(杭雄)
馬永字天錫遷安人世金吾左衛指揮使父荣鎮番
參將永机警善騎射襲父官正德六年從征流賊功陞都
指揮同知尋令千總隷江彬練兵西内移疾不出強𧺫之
稱病䔍曰吾不能為天子弄臣守偹遵化晉參將戰鹵柏
崖堂及白羊谷皆捷充搃兵官治三屯营聽老弱農市而
取其值飽徤甲人奮上廵邊欲出喜峯口叩馬力諫上按
轡熟視久之曰此馬永耶笑而止朵顔把兒孫邀賞入犯
永迎擊洪山口破之陞右都督嘉靖初復敗鹵青山口把
兒孫自是效順願保塞大同軍亂力言不可撫以啓邊心
又請宥諸言禮得罪者嗣言陸完有平賊功乞以已官贖其
罪錄用其子坐奪總兵寄禄南京督府十七年復以總兵
定遼亂搗鹵巢凱還再定遼亂轉左卒遼人為罷市哭喪
過漁陽漁陽人亦哭兩鎮皆為立祠永善詗精設伏擒小
賊撻而去之或求&KR1069;米細故随使分給鹵故畏而戴之與
士䘚同甘苦知人所奬拔蕭陞劉淵杭雒皆𧺫列校至方
鎮雄字世烕先海門人以搃旗歷功充遊擊略定哈密大
破鹵岢嵐歴都督同知𬋩京操扈廵宣大佩征西前將軍
印節制陕延寕甘四鎮廕錦衣千戶還佩征西將軍印鎮
寕夏謝亊䘚䧺嘗逐賊涉河閗水中斬其驍突遇大敵頋
兵寡觧馬鞍為壘跪射却之歸觧衣脇落血如注中飛矢
不自知也鹵聞其名畏之
論曰馬天錫有儒者氣象不止邊功相傳永手不釋左
氏春秋故大義白拒内操止廵邊此豈負劍之口所能
辦至扵請宥言礼罪臣則仇鵉之所以奢帝眷者永輒
反之兩鎮玄兩祠与梟示九邊何如㦲而杭征西亦不負
所知
馬芳
馬芳字德馨陕西靈川所人十歲繼母虐棄之野鹵收之
稍長善騎射俺荅出獵有虎突馬首一彂殪之正德中俺
荅内穹廬授兵淂間歸隷都督周尚文先登督府郭宗臯
召問方略對曰廣耳目屯要害固軍而伺之即以寡當衆
可弗敗懸賞過當出不偹而掩之可以徙其郭善之從守
張湾奔鹵𢾗斬馘世宗朝以指揮僉事合救紫荆前鋒中
股再射中目鹵歛去還救劉家营敵望其旂驚累功擢副
總兵追鹵金城中流矢弗退斬首幾三百剄三甲首救督
府天城敗之改督建昌大捷界嶺口生致梟騎六人斬首
七千餘級論功世衞正千戶破鹵大同及黃崖口斬首一
百餘獲馬千二百匹移宣府馳鹵山西七捷晉職二䓁援
李賢之敗代總其軍繕亭障明伍候討軍寔歸老病勵閗
徤屹然金湯之固嘗使徤兒佯為婦人裝出示賊賊楽騖
之短刃出盡搗獲之鹵窺紅門漢法園陵失守坐不赦敵
欲以此敗芳芳從一䘚前遇鹵作胡語導之鹵疑不入黃
台吉攻蔚州為三代夹而痑之斬三百餘級再戰俘二渠
戰獨石亦俘二渠鹵恐去己禦黃台吉於東城以三百騎
當十萬開壁偃旗鼓疑之鹵不敢逼援右衛一再勝多斬
䤋復敗之於柴溝廕世錦衣正千戶改鎮大同四破鹵最
後威寕海口之捷首功五百四十六黑山之戰首功三百
前後獲馬近萬匹以互市異議坐罷復以招䧏功加任子
官一等萬曆初召僉書前府復鎮宣府卒芳沉騺有謀略
目不知書身經九十餘戰未嘗敗衂造請儒生恐後子棟
官晉帥林遼帥
論曰時去二祖遠開國与靖難諸戰言之口咋矣吾
難馬德馨石希声胆氣無所規模百變不措有似山
懷遠之在宣廟中
石邦憲
石邦憲字希尹清平衞人正德中為四川都清守偹
時流賊合思石苗民叛江村囤邦憲偽與平以軍中少年
何全稱千戶貭之全探賊内單從高崖數十仞躍下一鼓
平之苗盧阿項䓁叛磨子崖囤編筏逼崖賊乞援播州邦
憲曰吾以水西亂楊烈烈自頋不暇何能援人時二月沿
江桃未花令曰吾三伐鼓花開囤下鼓畢花果盡開又豎
竿百步外令曰吾一彂中竿囤下果中竿一軍奮拔之銅
仁賊龍許保吴黑苗等㩀六龍山大犯銅仁楊參將以招
撫被羈邦憲往苗驚曰石&KR0849;来也退間道襲破思州䧟石
阡府邦憲大破之龍塘追至董苗山斬首千餘間招吳來
格䓁内附已而許保擒黑苗授首賊平歷功陞右都督廕
二子䘚贈左
論曰皆持刃也而使氣則入希尹氣與令行李廣之飲
石羽非力也風鼓毛時豈知其能拔木飛石即此哉
周尚文
周尚文孝宗朝為陕西後衞指揮同知歷功以都督僉事
佩征西將軍印累鎮寕延捷定邊沙城歴右都督出鎮大
同墾田脩堡斬吉囊子滿罕累加太子太傅彂代府充灼
反謀嘉靖中鹵犯宣府搃督翁萬達䟽尚文代將宣府兵
戰鹵曺家莊識坎而蹶其馬大敗鹵斬其酋四功數十年
無與比加太子太師病卒尚文初掌後府時嚴世蕃為經
歴侵柴炭銀三百兩尚文發之以是忤嚴氏其家請卹不
報給事沈束代為請廷杖逮治明年鹵薄都城檢討趙貞
吉請追奬尚文功賜祠錄後釋沈束以作人心尋亦外謫
尚文讀書通大義御下同辛苦能出人死力善用間每親
突陣無不勝敵称飛將軍然性高伉善持人短長後十餘
年始贈太傅謚武㐮
論曰能犯分宜子世蕃何難吉囊子滿罕給事沈束
代為請䘏亦號飛將軍
王乾象傳失
劉顯(子綎)
劉顯字名世江西南昌人舉材官立功蜀中得為將領平
九流横江白草松盤布等洞嘗以三百騎破獠萬人孤
身被圍轉戰三日夜斬酋馬首潰圍出嘉靖中以副總兵
鎮江南每戰謝介胄褁单衣為士卒先倭犯淮陽奉檄往
援䧟陣劈其魁伏𧺫逐北盡焚其舟陞都督僉事提督南
京振武营营亂已移總兵南贑追捕賊首張璉林朝㬢等
誅之倭䧟興化以七百人扼其勝勢合大帥戚継光共破
之歴鎮江南淛蜀都掌蠻㩀九絲山作亂酋阿大阿二方
三竊弄名號而阿苟者㩀凌霄城羽翼之江陵柄政以属
顯顯計擒阿苟凌霄下并縳么兒襲斬阿黑於都都城又
以計離三酋乘雨絙攀上九絲三酋各竄去别獲阿大躡
二酋貴州大盤山縶之歸斬首四千六百有竒淂酋王三
十六人拓地四百里獲漢武矦所遺銅鼓九十三而還陞
左都督加太子少傅廕錦衣世襲即其地立興平縣建德
所總兵兵偹各一人鎮之顯䘚官子綎襲綎字煥吾跳盪
先登嘗擊倭朱家尖砲怒蛟波翻溺倭死千人從攻九絲
平都都寨以副總兵代父鎮蜀萬曆二十一年倭䧟朝鮮
從大將軍出援綎以禦倭總兵護王子光海君守全慶是
時倭㩀朝鮮者七年沿海盤結為三窟清正者屯東路蔚
山行長屯西路為順天石曼子屯中路為望津四川綎當
西路偽紿行長為好會令貌如綎者稱綎而綎侍將半酣
伏起行長異綎𢾗目綎疑綎行長驟脫去旋以巾幗遺綎
綎怒舉火走子燼其二十艘久之平秀吉死國中亂三窟
撤去論功晉都督同知從攻播逆楊應龍事在應龍傳應
龍曰他兵不足慮惟大刀劉與水西兵差介意事平為首
功擢左都督廕一子指揮使尋征雲南蠻復三宣六衞生
擒岳鳳父子献俘告廟再平羅雄誅繼荣破武定殪鳳騰
霄還督陕兵征臨洮火落赤諸部裹創百戰未嘗敗&KR1518;四
十年建南猓彛為寇渡瀘水冒瘴深入粮絶至煑革以食
盡闢桐槽雪峯諸路斬級三千三百有奇會有飛語謗綎
奪官將吏空腹䠥&KR0887;三載乃得歸未一年而遼東難作起
故官綎旣家居失勢賓客及門下壮士多去之廼上言兵
事謂廟堂戰守之議未定將之責委未决兵之分布未明
即火器鎧仗車馬未偹諸省徵發未集召募者未練臣故
所統舊將䘚繹絡未至况今日主兵事者中無成算誠有
可憂聞警輒洶洶危形若旦夕而稍退則處堂怡怡竟置
度外應事過于張皇綢&KR1230;疎于桑土是宜慮而後動戰乃
克勝不報促行急是時分四道出塞將軍杜松出撫順馬
林出開鈌綎出寬奠而大將軍如桓出清河逗遛松戰死
俞大猷
俞大猷字志輔其先霍丘人始祖敏以開國功世為泉州
衞千戶大猷幼倜儻酷貧日或不再㸑顧喜讀書為諸生
受昜趙夲夲能即昜衍兵大猷好之及襲官從李良欽學
擊劍盡其術以為兵法數起五猶之身之具五體雖將百
萬之畏可使合為一人嘉靖中登會舉高等除正千戶掌
金門所篆上僉事書陳方略僉事呵之曰弁安用書杖而
奪其篆二十一年鹵入山西大選材官大猷上書自荐侍
郎翟鵬歎為知兵尋亦未盡其用守偹汀漳撫平猺峒斬
酋首蘇青蛇遷廣東都司安南庶孽莫正中為權臣阮敬
所逼来奔其部將范子儀以迎正中為名擁衆三萬寇欽
州大猷陳禦象猴法及傳槌地法檄子儀正中非朝命不
可得嚴伺之子儀觧去已内难復来大猷一戰破之獲舟
三百擒偽將雲根伯復三戰三大敗之斬馘千一百餘級
已而安南王宏瀷斬子儀以献安南定未几黎人符欽文
叛大猷率兵討平之撫其脅從黎人服貌像而祠祀之因
上交黎善後策于督府歐陽必進不能用遷海南參將三
十一年倭寇淛直提督都御史王忬議招之大猷不可戰
松門普陀劉港昌國臨山覌海間皆捷前後斬級千五百
有竒倭嚮導華人汪直乘颶風遁去三十四年陞副總兵
鎮金山禦倭斬首四百餘級時視師趙文華檄總督尚書
張經速戰大猷請持重文華怒已連破倭捕斬二千七百
有奇經以忤相嵩坐論死而大猷亦落祖職已倭報日急
復起大猷充為事官鎮守淛直總兵大猷上言督府胡宗
憲倭長陸戰今厄水善戰者毋以短擊長宜以長制短而
海戰無他法在知風候齊號令以大舟勝小以多勝寡于
是前後斬馘幾二千級沉其舟十三舟山積賊皆平時天
子意必得王直許其貢市大猷請大創之宗憲曰撓欵者
死大猷曰倭之来不来非關直誅不誅也若誘之來而復
殺之則失信宗憲不听誘直下獄待命詔竟殺直羣倭聞
直見殺焚舟殊死戰大掠閩宗憲懼奏大猷違其節制且
自盖逮大猷獄謫戍邊尋釋之使立功自贖之制獨輪車
總督李文進以其制挫鹵安銀堡邊有兵車营自此始也
𥙷湖廣鎮筸参將饒平賊張璉反僣名張官流䧟江閩諸
州縣詔諸道合師二十萬討之而大猷將江西兵合進時
胡宗憲復奉詔兼督江廣欲窮璉所出大猷曰不然璉出
窮之如追放虎勢必四殘今其妻子寳貨在巢吾直走其
巢彼必還救可得志引六萬五千人㩀栢嵩嶺瞰璉巢賊
果頋巢俘斬千餘于是潜使說璉黨執璉已為兩廣帥所
奪江兵不平欲與閗大猷按劍敢閗者死賊悪其不滅寕
必其功在我也撫定餘黨乘勝討林朝曦斬首千二百而
還擢副總兵控制江湖閩廣四道兵加祖官一級請置縣
五嶺間為平遠詔從之會倭䧟興化上責戰急大猷以都
督僉事往援念賊且萬人善戰入死地不宜輕撓之以勇
賊請列营犄角困之且云遲戰則我兵日多守益固而賊
日益困敵以戰為守我乃以守為攻計便閩士大夫洶洶
急功不聽乃竟以是與都督劉顯戚継光夹擊殱賊倭三
萬寇湖州與内盗胡平相結詔大猷移鎮潮惠群盗惮大
猷名競出降而胡平亦遂與倭絶久之平終不戢御史論
罷大猷官會河源翁源二縣山寇李亞元䓁為寇兩廣總
督吴桂芳䟽留之遂將五道兵進賊㩀峒如蜂房水窩介
三郡六縣之間而雲溪尤僻堅大猷曰此當誘而聚之者
也遣降將王鵉者盛騶從入賊為死間賊得鸞自安而大
猷日發兵擊旁諸巢之未下者以趣之諸巢果畢雲溪以
緩討乃陽言誅李明過雲溪賊出牛酒犒兵湏臾兵悉集
擊破之俘斬四千餘級擒亞元乘勝破東峒獲鄧廷鳳誅
黎永元諸峒悉平遷署都督同知進祖職一級佩征蠻將
軍印鎮廣西未行隆慶初吳平之黨魯一本復亂大猷請
用閩舟師破賊銅山柘林連灣擒一本論功進右都督之
任廣西時古田賊韋銀豹黃朝猛等冐入會城劫布政司
手刃參政大猷率七將軍三十六校三月誅朝猛擒銀豹
破堅巢百餘俘斬七千四百六十有竒復其縣改為永寕
州復移鎮福建新倭突入福寕殺把總去時副使鄧之屏
失事大猷代坐免官萬曆初兵部尚書譚綸嘗大猷書節
制精明公不如綸信賞必罰公不如継光精悍馳騁公不
如顯然此皆小知而公堪大任誠如霍子孟任如諸葛亮
大如郭子儀忠如文文山毅如于忠粛託孤寄命當以相
屬大猷自言生平志在北邊而見用江南非其素今老尚
可用也復起署後軍都督僉書訓練有成以劳迁署都督
同知會綸卒大猷歎曰吾與誰共功名哉以都督同知致
仕卒七十有七贈左都督大猷為將五十餘年東南大小
百十餘戰未嘗敗&KR1518;積功三萬五千餘級礼布衣士如上
賓諸支干孤虛雲物氛祲堪輿竒遁兵家以為務者率廢
勿問薦挽不遺餘力子咨臯傳父劍法水戰龙其所長大
猷所著有正氣堂集伍法射法劍經戰車法續武經總要
論曰俞將軍不淂志時陸錦衣炳為上千金嚴氏語世
蕃曰吾齋而卜兆曰淂見侍郎大猷不死頃之淂入謁
稽顙百乃免嗟乎且百萬目不為動頋乞憐權相庖中
如是㦲眀兩頗牧俞大猷戚継光他不及
沈希儀
沈希儀字唐佐其先臨淮人也廣西馴象衞世指揮使正
德中征永安盗䧟淖中騰而及陸三酋前趋之希儀捩頸
以遍鏢挑右足譲刀顧射鏢者中决項死又掣刀斫刀酋
於鐙間弩酋恟失弩射之中膂追戰箐中敗之遷都指揮
僉事荔浦賊八千人行剽歸希儀兵少設㐲盛旗幟蛟龍
灘疑賊賊果疑舍蛟龍趋滑石隘半渡㐲彂敗之酋没水
瞩水中影一失斃遷都指揮同知嘉靖六年岑猛叛希儀
將中哨當工堯隘鼓飢兵奪隘得賊粟食軍乘勝攻田州
會猛婦翁岑璋内應邀賊于歸順馘猛梟軍門擢右江參
將治柳州柳多賊逼城五里賊每詗官府極神即閨闥中
稍動色輙知之希儀至故令&KR0836;徭恣出入嬉遊城中而求
與徭通商販者𢾗十人厚撫之使為詗或致徭婦出見令
其妻善視之益得其密報于是賊動静聲息頋往往為我
所先得每出勦即肘腋親近不得聞至期鳴號諸軍集聽
令令曰出某門旗頭即引諸貿貿行頃之列壁賊果至戰
方合而伏又左右起賊大敗去己賊寇他所官軍又己先
在賊度官軍所不即至荒絶者寇之官軍又未嘗不在賊
驚以為神凡破巢得婦牛女畜果鄰巢者悉還之惟隂助
賊者還軍梟不赦曰若柰何隂助賊或刀弩而門瞷者曰
若奈何刀弩而門瞷我賊益讋服希儀嘗卧病所部入問
病不與見曰吾病思山獸啖之而獵來甫出獵而賊授首
矣嘗以甚雨凄風察諸賊所止宿散遣人衣毳帽與革同
色潜賊中忽砲舉賊驚竄妻子山谷或至觸厓石死馬平
徭賊韋扶諫弩中知府鄧鋐者也潜三層巢計縛三層猺
妻令擒扶諫以昜妻去論者以為自廣西為將韓觀山雲
之倫能使猺不為賊比希儀則能使猺人攻賊前此未有
也思恩奏設流官而州𢾗反側不靖已聞岑濬子金在鎮
安恐為後患深結酋楊留以來金卒縛金散其衆五十人
而思恩復寕希儀在柳度十三年移淑瀘總兵贑州改屯
宣大署都督總兵江淮復調廣西貴州已還廣西而瓊南
五指山熟黎初以知州邵濬虐使之拒法而叛希儀請但
搗其首悪而黎平進都督同知改貴州平銅巢希儀膽勇
机警善撫恤人為耳目者賞不失頃刻嘗染危病所部卒
至自戕于神前以禱穿手刺股痛毒諸體者不可𢾗最後
一人至以箭穿喉其得士如此
論曰唐佐臨敵目光所逼人馬辟易而特饒機智變化
莫測也尝與唐荆川論兵有曰世固多良將每患牽制
不得專行先一副打算應牽制之虔而以苐二苐三最
下之策鮮不敗矣使猺不為賊觀雲又是一觧
戚繼光(父景通)
戚継光字元敬號南塘南直定遠人其先百戶祥以略地
戰死世襲登州衞指揮僉事父景通長幹修髯類關壮繆
常席地讀書當暑不輟逆瑾時景通部戍䘚踐更京師瑾
隂遺之蓆帽約曰著此為劉景通不肯著為黃冠遁去青
州賊李琪反㩀蒙隂山計擒之劉六七起河北行山東景
通奉檄守鄒遇賊平度道中衆寡懸奮不避陳以待賊擊
卻之先後累數十捷陞把總督江南粮運能時戚勳以總
督偹倭欲引景通為同姓謝曰先卋故姓倪勳報去歴大
寕都司掌印坐神機营母閻貞節請終飬從之舉継
光繼光綦履過庭大詬曰他日饕䘚伍自封矣既知為外
氏所遺卒裂之廢勿着嘗畫策偹胡累𢾗百牘病革猶問
吾所上偹胡封事如何繼光幼而揮闔多權奇隆凖方頥
鷇而鷹揚英氣勃勃頋折節為儒以經術著北鹵大入部
條域守簡材官戍九門繼光方待試武闈條上便宜部是
其議歴浙江都司僉書會倭難作継光乃議練兵以江南
菹澤多走險不利並驅乃用長短兵夾振而進隊立一人
為長偏則伍之兩則行之犄角互張攻距擊刺互用名鴛
鴦陣𥙷浙東參將分部台州嘉靖四十年島彛入台州繼
光兵搗賊花街斬首數百然後朝食盖二旬有九日九接
戰無不以全取勝稱戚家新兵云時江西告警督府檄西
行既捷露布以聞已而閩寇張甚部兵八千往自横嶼入
福清大敗之復夜趨牛田連破十六营斬首千餘級平明
還興化人始覺驚以為神還淛而他彛部継至衣中國衣
賺破興化継光以總兵往與俞大猷合斬真倭二千五百
餘級復戰仙遊城下斬首𢾗百級追奔漳浦復斬數百級
閩地悉平時継光與大猷同為名將大猷務持重継光雷
擊風發無不立碎勒功平遠臺隆慶初鹵䧟石州東薄昌
黎繼光上書偹陳七原六失四弊大較言兵制西北什倍
東南鹵憑積威劫邊人邊人望風而靡戰將率朘軍費豢
外舍兒視鹵飽歸尾而鵬勦掩老嬴馬功級借曰當戰鮮
不唾之且不練何以議兵無兵何以議戰請簡部將若而
人分募三輔丁壮三千部將將之各為四营营各伍部每
营立一禆將為之連衡總攬折衝則主將專制比及三年
堂堂乎可格鹵矣時專任薊門總理改鎮守薊州山海永
平等處而練兵之議寝不行大修邊墻二千里楼櫓敵臺
翼然壮䴡費縣官僅十萬緍而考工足當百二十萬復增
募南兵二萬編伍戍之議立車营出戰則以代城郭車四
面結靷為方陣步騎二旅中蔵之遇鹵乘陴火噐先薄五
百步外稍近則步兵出轅下距鹵馬排擊之鹵却而奔則
縱騎兵乘勝逐北慮師不宿飽復益輜重营以從有發則
南兵當選鋒入衞兵筴應主兵戍守錢更者任轉輸首分
數次形名次技擊次步伐次偵邏次鄉導次批擣次遮擊
次追襲次俘馘次首功軍政畢張無不以律比年東西鹵
謀入犯西酋淂薊状恐巫卜不祥遂謝去東胡欵關入貢
部言鹵數苦薊内偹不戰而伐鹵謀即軍正無所課功其
功上上継光以參將入閩進副將再論功最進中軍署都
督同知充總兵入薊擁總理虛名秩如故及江陵當國以
修薊功進左都督其加秩則少保兼太子太保其階則時
進光禄大夫及江陵歾人言波及継光移鎮南粤北鹵入
黑峪關薊人願亟召還不淂請則勒石頌功德尸祝之踰
年疾作得謝還登州卒継光用兵大小數十百戰所殺鹵
以巨萬計法嚴不淂左石頋頋必斬歲散千金徇客急至
是歸而暴折即延醫治病且無資先是任子恩皆停其子
僅襲祖職淂指揮僉事継光在淛所著有紀要新書在薊
有練兵實紀治兵者悉遵用之
論曰一時海内稱俞戚以大猷為龍継光為虎然大猷
每以不淂當鹵為恨而継光在薊又值鹵受欵未盡展所
能為則正以不一當鹵為功嗟乎負五等之才而湏其
時開國与靖難其殆福運与俱哉
左良玉
左良玉號崑山臨清人崇禎五年奉詔以副總兵將兵援
懷慶走賊太行山明年敗賊涉縣之西賊琞其旌旗頗震
未幾敗績武安七千人摧幾盡七年𧺫援盧氏軍渑池與
總兵陳永福鄧玘共扼宛雒之賊頗有斬獲八年給事中
常自𥙿上言中原安危所係乃僅以左良玉一旅塞新渑
陳治邦䓁數營扼汝州陳永福孤軍堵南陽賊勢日益兵
力日分賊大小七十二營蜂屯伊嵩宛雒之間以數千官
軍東西瞻顧何所畏而不長驅哉明年賊一字王及撞天
王合三十七萬犯閿鄉靈寶闊四十里繹絡百里良玉與
總兵寬持不敢進已而寬累捷而良玉無功十年大破賊
於舒城大安連戰三捷賊猶潛竄大山中應天廵撫張國
維檄良玉入山搜剔良玉新立功驕蹇不奉調逾月乃出
舒城所擁降兵殘村集爲墟十一年與總兵陳洪範大破
賊於鄖西總理熊文燦既欵曹操汝才而良玉亦受張獻
忠之降插獻忠糓城明年大破賊於許州賊勢披靡稍
羣集固始保六安馬茶山中良玉令降將國能襲賊内鄉
大捷步兵率淫掠上聞&KR0897;責之再破䠶塌天老回回改世
王於鎮城賊乞降連營數十里殘民二麥諭不省良玉遂
率副將陳永福金聲桓等搗其不意斬首一千七百級乃
使國能招之射塌天果率其衆四千人觧甲降内鄉城下
䠶塌天者李萬慶也而革里眼走不来六月獻忠先叛曹
操九營亦竝𧺫良玉追及之於房縣大敗失其符印事聞
革軄戴罪殺賊文燦伏誅閣部楊嗣昌督師拜良玉平賊
將軍良玉所部多降將嗣昌欲因以辨賊故有是命十三
年賊曹操䓁九營入蜀献忠殘巴巫良玉與川撫邵捷春
(監)軍萬元吉會兵䕫州擊賊大勝之曹操九營降其七過
(天)星語人曰作賊非本懷良玉以兵蹴之亦来歸督臣以
精銳隷良玉軍十四年敗獻忠於南陽復敗之信陽良玉
久屯㐮陽李賊以四十萬由唐縣而西良玉造艦於樊將
避賊入郢㐮人怨其滛掠縱火焚艦良玉怒益掠不悛十
五年李自成合群賊復圍開封良玉與虎大成楊德政方
(固)安等奉督師丁啓濬楊文岳咸壁朱仙鎮與賊壘相望
啓濬日鼓之良玉禾可計未定賊至良玉先奔諸師從之
賊渡河衝躡四百里二督聯騎奔汝寕兵䧏賊數喪馬馿
七千啓濬印劍俱失良玉還㐮十六年勝賊於樊城降賊
衆至二十萬避賊東下沿江縱掠于是流士寇䧏將叛兵
曰貴小秦王托塔王劉公子混(江)龍管泰山等所在擁竝
冐左營不戢南都大振留守盛設不問為兵為賊擊
斬千人良玉列状上兵部自白還屯安慶詔以荆襄失守
姑念义勞行間圖功自贖而所部方國安陳可立等革職
充為事官殺賊已而武昌被(圍)急良玉不進潯督袁繼咸
持大義責之以其部先進良玉遣方國安馬士秀等五
千人為先鋒而身率大軍繼進則武昌己陷賊疑李自成
欲入楚逸岳州長沙良玉復蘄春冶昌等縣尋復武昌并
復袁州建昌撫州等處詔以良玉恢楚功加少師廕一子
監而封寕南伯命世鎮武昌繼咸䟽以為宜聽督臣調度
天難制十七年南都立以閣臣史可法議進封侯良玉
初接監國書不拜命軍容何志禮御史黃澍入賀觀朝廷
澍請召對大吉閣部馬士英奸擅士英怒遂以他事逮㴻
繼咸以兵部侍郎總督應皖等處上
權左會北師平西三桂西搗賊自成復
成賊適有偽太子王之明事遂用黃㴻為撽
以兵東下意遠賊至九江卧疾招繼咸語太(子)事
為泣子夢庚等偽為太子密諭劫諸將諸將憤起時
繼咸勸勿優九江而步卒入江水為赤繼
咸大驚曰是亂也良玉亦曰臨嘔血死夢庚秘
不發喪順流東亡閣部馬士英請靖南侯黃得功等禦
左兵上流夢庚敗
論曰寕南令不肅可先登為大將則未也
黃淂功(翁之琪)
黃淂功號虎山陕西固原人或曰遼東開原衞人初為掌
鞭走人清徐之道偶御詞臣汪漸磐從子入都輙為之下
大盗漸磐異之以聞淂𥙷覺華島把總積功崇禎丙子召
對上覧其貌短小矯捷氣奪彪虎因立授黃花鎮都督久
之總禁旅出河南救桐城献賊望見塵起(大)驚觧去時刘
超㩀永城作乱試御史監軍王漢奉命援汴捷以兵攻超
為所殺淂功擒斬超上功封靖南伯尋與劉良佐合追獻
賊于潜山斬首萬餘級焚賊一堵墻于林中甲申國變邀
搃兵陳洪範起山東勤王以定策勲晉靖南
侯廕一子錦衣千戶世襲詔分鎮江北淂功汛廬州時高
傑傲不奉詔欲保妻子揚州揚百姓闭關不許淂功時屯
儀真適搃兵黃斌卿以兵三千至斌卿素与靖南通欲
合靖南軍傑𧺫半道邀截之淂功怒单騎横撞傑軍傑辟
易莫敢近傑遂与淂功隙時監軍萬元吉為和觧之已而
傑死于河南許定國淂功曰寡婦孤兒矣吾不報先是四
鎮之立督師史可法主之及擁重兵三鎮䘚驕蹇不受約
淂功曰吾䓁非閣部不至此輙先下拜謾罵有不与淂功
俱者吾手批之于是咸奉師生礼如故事淂功慷慨直致
無儀文不觧文字凢奏檄使人旁誦之所欲改竄字樣皆
如法忠義性成不煩講觧日飲火酒最多常用六十斤鉄
桿運棹若飛敵聞風輙膽裂時有偽太子收獄會勘淂功
心疑真太子与諸鎮各䟽争之寕南侯左良玉遂以太子
為名東犯闕及九江閣部士英懼諷兵部侍郎阮大鋮躬
迎淂功禦上流一再敗左兵進封靖國公加太子太保錦
衣衞世襲移屯蕪湖营板子磯北兵自是捲甲直下由長
六竟逼揚州無与堵逆五月十一日從天寕洲渡江疾走
丹陽道福主宵遁蕪湖依淂功軍淂功曰帝已離重吾軍
輕不足左右柰何哉立登征南將軍翁之琪舟議南遷而
淂功前营馬淂功靖南爱將也尝以馬吾身賜已名故
亦称淂功云壁燕子磯廣昌伯劉良佐故与淂功從親淂
功方擬奉血詔相邀共事而良佐疾移屯江口使人邀馬
淂功夜盟之令北降遂裏北制而外飾明服致詞淂功邀
話中流淂功不疑葛袍便帽從百餘人小艇赴良佐良佐
出邀迎甚恭甫就坐淂功諦視良佐辮髮露驚拍案則前
营馬淂功麾其徤兒紛前號曰靖國北降良便淂功叱曰
即若盡叛去吾一人乃不能奮報天子哉語未畢流矢貫
喉淂功即拔刀自剄死子黃雷被執鎮南翁之琪者字玄
倩淛江仁和人祖汝進萬曆乙未進士歴官廣西參政之
琪敏幹卓犖自命走人艱難不遺力折節讀書𥙷諸生己
卯秋闈躓投試武場輙隽此日汝進方觴客報至汝進投
觴為不酣曰余遊䆠無多長唯督撻弁夫称能安淂清白
束子孫俛為人執鞭庚辰除舟山水師守偹東陽許都反
奉調往勦事己陞參將鎮金衢䓁處甲申三月國變之琪
部精勇勤王集舊轄海舟從水道方至京口會南都立嘉
其忠能陞總兵官並禦叛師左良玉有功加太子少師以
左都督掛征南將軍印南都失守之琪駐蕪湖駕奔黃淂
功軍以之琪淛人過之琪舟議遷浙未决時靖南䘚靖南
故部失制鼎沸江上田淮者捷登之琪舟冐掖駕去之琪
牽之不淂出舟望哭自剄以送之為二十一日辰刻板子
磯事也子駿年十六浮洋間關跡淂父屍歸葬之
論曰偏安之業敗于上流一擊一曰迹寕南似不甚為
社稷慮其如貴陽以私恐必借靖南塞怨也虎山之忠
能一二鎮倘使飽食廬六手鐵桿當河上即廣昌不驟
望塵靡而東平亦或稍擊槳淮上寕南不激視靖南為
歸半壁勢成矣一舉而諸鎮俱廢士英之籌國莫論亦
豈所以自籌也哉此後奮起百難雖皆視死如歸而多
詘于戰又不能如靖南之謙靖南即不讀書亦可附大
將之林矣咄咄明季一人
