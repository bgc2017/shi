罪惟錄列傳卷之三十五
勝國列傳總論
彼有吾有之吾稱天曰應有之彼稱天曰吾故有之天未
嘗諄諄命之而欲使彼筐六合以寿我非情也傳勝國以見
非徼外之可比也崇礼北歸上皇南返報礼適相稱雖人
為之寔天為之矣三衛己携朔方不𣸪控制寔難其未明
勝字之觧哉勝也者不可使或有敗也處勝勢審勝局操
勝算于勝國尤宜加意
勝國列傳
遺元韃靼
洪武元年八月克元都元主遁出塞居應昌三年上以元
擴廓帖木兒賀宗哲䓁為西北患令大將軍徐達等西出
大破擴廓於定西左副將軍李文忠東出克應昌時元主
己殂太子愛猷識里逹刺復遁降其衆五萬人獲后妃及
太子子買的里八刺歸封為崇禮侯時元主鹵已謚惠宗
上為改謚順帝遣使致祭己而太子嗣立居和林使其酋
納哈出屯金山不花屯元伺邊上命都督馬雲葉旺守逹東
每大破之五年復令大將軍逹䓁三道出文忠乘其上都
取和林深入土刺河戰不利全軍還而穎國公傅友德大
獲迤㕥西逹之出中路者竟敗明年大將軍逹出雁門友
德以前鋒逐北獲其平章鄧孛羅帖木兒伯顔帖木兒文
忠連敗鹵於三岔山下刺河朔州白登䓁處克大寕高州
至豊州多所斬獲七年遣買的里八刺北歸自是連三年
寇邊我亦頗有斬獲十三年鹵太師脱火赤入寇西平侯
郭英逐北涉流沙薄其營大敗之獲脱火赤及知院愛足
覆其全部明年英復從大將軍北伐攻灰山嵩州高州全
寕皆克之友德及長興侯耿炳文復大破鹵黃河外時鹵
主愛猷識里逹刺死國人謚之曰昭宗次子益王脱古思
帖木兒立或曰即買的里八刺也二十年鹵納哈出㕥别
部二十萬衆來降明年詔藍玉為大將軍出大寕敗鹵主於
捕魚兒海走之獲其子地寳奴降其衆十萬安置地寳奴
扵琉球而脱古思與其太子天寳奴及知院捏怯来國公
老撒丞相失烮門數十騎往依也速失兒見弑部落潰散
捏怯来老撒失烈門等來降國中立坤帖木兒為可汗是
時不復知有帝號矣二十年鹵兀納失里居和林西命来
降太子八郎鎮撫渾都帖木兒往招之不至己而入寇穎
國公友德從燕王出古比口襲迤都山大破之太尉乃兒
不花丞相咬等来降復破兀納失里扵和林詔諸王
防捕鹵建文二年鹵國公趙脱列于司徒趙灰隣帖木兒
司徒劉哈喇帖木兒咸率衆来降燕王馳諭可汗并諭瓦刺
王猛帖木兒三年可汗坤帖木兒歸欵旋寇鐡嶺無何見
弑扵其下而鬼力赤代為可汗鬼力赤非元裔也衆不附
永樂元年㕥金幣四諭通好亦勑其太師右丞相馬兒哈
咱太傅左丞相也孫台太保知院阿魯台等而阿魯台擅
國稱雄持猛哥擁其衆扵瓦刺自王不奉命鬼力赤遂與瓦
刺馬哈木戰大敗移營臚胊河兩来入貢上諭阿魯台及
元嫡系本雅失里使與鬼力赤異於是阿魯台果殺鬼力
赤而立本雅失里為可汗七年遣給事中郭驥使夲雅失
里見殺上大怒遂封瓦刺三酋馬哈木等皆為王撓之(淇)
國公丘福督十萬騎出討敗績臚胊河全軍没明年上親
征部五十萬衆抵斡難河元太祖始興地也夲雅失里敗
走阿魯台㕥其衆竄山谷請降貢馬詔撫納之君臣始各
部而居十年瓦刺順寧王馬哈木乘夲雅失里弱㕥兵滅
之而立其族子答里巴為可汗(阿)魯台請為故主復仇上
不許嘉其義封阿魯台為和寕王瓦刺貢使遂不至十二
年上復親征馬哈木敗之土刺河馬哈木遁去阿魯台使
其大酋咸来朝會賜米肉酒糗綵幣有差明年瓦刺復請
降貢馬&KR1180;罪未幾馬哈木死封其子脱歡為順寕王而阿
魯台恚遂叛寇寕夏復寇興和殺守將王煥二十年詔英
國公張輔六師親征至殺胡原窮迹闊灣海不見隻鹵㕥
兀良哈常為鹵導還兵敗之扵屈列兒沙頗斬獲己諜報
阿魯台復入寇又㕥寕陽侯陳𢡟為先鋒出師沙城時阿
魯台為脱歡所敗先已遁去王師至宿嵬山降王子也先土干
數千人而歸賜姓名金忠封為忠勇王明年金忠請窮討阿魯
台上𣸪親征而忠為先鋒至搭闌納木兒河弥望皆大漠作敕諭
鹵師還榆木川帝崩宣德初敕瓦刺賢王子捏烈忽嗣王阿魯台
叛&KR0647;不常己𣸪東殘兀良哈住牧遼東每為脱歡所敗入貢告難
九年脱歡擊阿魯台悉收其部落時荅里巴微不知所終脱欢欲
自立為可汗而衆不許乃行永元後脱脱不花主之卑以阿魯台之
衆居沙漠北哈喇嗔等部俱服属焉而身居瓦刺如故數盗邊
正統三年兵部尚書馬驥敗鹵阿台朵兒只伯多斬獲十三年宣府
總兵楊洪破鹵阿台封昌平伯十四年脱歡子也先嗣為太師大入寇
上親征師還土木蒙塵踰年返駕事在也先傳也先既自立為可汗尋
被殺諸部分散而小王子立或曰元裔也時孛来瘸王子最䧺天順二年
大舉寇陜西詔𣸪邊鎮廵撫禦之𣸪寇大同直躝雁門忻代入
宣府寇河西過河大掠關隴震動詔懷寕伯孫鏜出禦會
曹欽反闕下不果行己而小王子為孛来所弑於是諸酋
毛里孩阿羅出太師猛可與孛来相仇殺立脱思為可汗
脱思者故小王子從兄也時毛里孩阿羅出及孛羅忽竝
躝入河套互爭水草而癿加思蘭者向居哈密北山黨扵
孛羅忽殺阿羅出併其衆而結元孽滿魯都入套屢為邊患
事在河套傳成化中滿都魯遂自稱可汗以癿加思蘭為
太師已而殺癿加思蘭併其衆而榆林寕夏宣府大同開
原一帶迄無寕歲蓋先後經理諸邊者自成化㕥来為寕
遠伯任礼武靖伯趙武新寕伯譚祐撫寕侯朱永總兵劉
聚都御史余子俊侍郎何喬新御史項忠而尚書王越及
都御史馬文升多有斬馘未幾滿都魯衰弱不知所終而
把秃猛可王鹵中其太師亦思馬因知院脱羅干屢遣入
貢把秃猛可死其弟伯顔猛可嗣立幼恐權移大臣不復
設太師官復入貢時馬文升在兵部而許進㕥都御史廵
撫大同戎事脩明十王子及瓦刺二遺種頗震進威名亦
各入貢弘治中鹵火篩強與諸部落連年入寇陜西大同
宣府寕夏榆林等處上㕥太監苗逵力請銳意討鹵總制
劉大夏力言不可遂止火篩小王子部酋也跋與小王
子爭䧺長初小王子死有三子長阿爾倫立次阿著次滿
官嗔而大師亦不刺擅殺阿爾倫遯入河西西海之有鹵
自亦不刺始也攻破西寕安定王族奪其印誥諸番散亡
據有其地未幾復稱臣扵小王子正德中阿爾倫二子長
卜赤次也明皆幼弟阿著称小王子未幾死衆立卜赤称
亦克罕勢與瓦刺竝強亦克罕大營五衆可五萬人卜赤
居中屯牧五营環衛之又東有岡留罕哈爾填部岡留
营三其酋滿會王罕哈营三其酋猛可不郎爾填营一其
酋可都留三部衆可六萬人居沙漠東偏與朵顔為鄰西
有應紹不阿爾秃厮滿官嗔三部應紹不营十初属亦不
刺亦不刺遁西海遂多潰散惟哈喇嗔一营僅存阿爾秃
厮营七故亦從亦不刺後歸吉囊合為四营衆可七萬人滿官
嗔营八故属火篩後歸俺答合為六营衆可四萬人吉囊
俺荅阿著子也諸種皆称小王子而二酋獨強南有哈喇
嗔哈連二部哈喇嗔营一酋把荅罕奈衆可三萬人哈連营
一酋失刺台吉衆可二萬人居宣府大同塞外北有兀良
罕营一故小王子北部也因隙叛去遂相仇殺時小王子
雖為君長而諸部不相攝又西為瓦刺可五萬人世與土
魯番為仇諸鹵雖逐水草遷徙不定然营部皆有分地不
相乱時有别種黃毛者獷猂常乘鹵深入輒從後掠鹵苦
之後鹵併有黃毛蓋無内願正德四年入花馬池殺總制
尚書才寬十年朵顔通小王子入馬蘭谷殺參將陳乾嘉
靖中相継經理諸邊者尚書楊一清王憲胡世寕侍郎王廷
相總督王瓊翁萬逹憲常禦鹵斬首三百而瓊脩邊墻㩀
要害後人頼之鹵自俺荅吉囊先後入套大掠西安鳳翔
連歲入犯寕榆宣大䓁處十二年侵鎮遠關守將王效破
斬級百四十明年大同軍叛歸鹵者數千人常為導吉
囊入榆林大掠去總督唐龍上捷書陞賞有差十四年吉
囊一再入榆林總兵梁震擊敗之十八年上廵承天鹵入
宣府參將賈英䧟鹵㐲殘千人益深入殺掠人畜萬計時
鹵酋青台吉哈刺台吉那林台吉皆屯牧塞外不去梁震
卒家丁數千素悍勇善戰妻上尺籍一百人餘皆降鹵常
為導殺榆林守將宋隆焚掠長驅出總兵周文㕥捷告已
哈刺嗔紏俺荅几禄吉囊䓁復入宣府大掠遂至蔚州總
兵白爵䓁連敗尋又入大同西路抵雁門度寕武殺掠人
畜數十萬大同軍至與鹵約勿掠我人畜縱若去且邀買
路錢鹵㕥是出入如無人總制尚書劉天和倖鹵出安邊定
邊塞去冐称大捷詭云卒張奴兒殺吉囊子詔加爵叙廕
有差奴兒授世指揮僉事二十年吉嚢先入大同副總兵
丁暲遊擊同宇力戰死遂薄山西省城又越而南殺掠人
畜萬萬吉嚢甫出俺荅復入又越太原而南殘益甚時吉
囊病死其子扳不孩居套中小王子不及兒台吉駐威寕
海上俺荅復紏數酋經朔州破雁門越太原列营汾河東
西散掠十衛三十八州縣殺鹵二十餘萬人總兵張逹副
總兵林椿死之自是連年入寇總制侍郎曾銑遂上復套
議彂仇鸞之奸鸞被逮尋坐銑結交近侍律死西市而鸞
得釋二十九年俺荅入漁陽塞突犯京城焚劫至德勝西
直門窺八陵掠教場旬日而諸路援兵至莫敢發一矢尾
之出獲病稚八千餘以捷聞咸寕侯鵉以為功議開馬市
久之鵉敗鹵復入遼東再殺總兵岳𢡟殷尚質益犯邊隆
慶中俺荅孫把漢那吉其母郄扵掩荅来歸總督王崇古
留之淹荅悔就欵還叛人通貢市封俺荅順義王加崇古
少保兵部尚書廕錦衣千戶萬曆初首輔居正知兵科邊
事如指掌紅力寨之捷斬首一千一百有奇善養木屯之
捷八百八十有奇李成梁君遼戚継光鎮薊邊號戢寕己
擊土蠻扵遼河劈山斬首四百三十有竒自是俺荅之子
若孫有黃吉有吉能有哈酋安兔吉其納叛者則曰板升
居正計離之㕥弱其勢每諭順義王毋聽流言毋用叛賊
丘昌之子初鹵犯清河王果誘殺我禆將裴承祖䓁于是
善遇王台致王果扵闕下己而俺荅一再為瓦刺所敗俺
荅死而安兔吉殘邊居正㕥為黃酋宜踵立諭令止之會
俺荅弟昆都力哈將東結土蠻為乱居正使人縱流言昆
都與中朝約將有事土蛮土蛮疑謀觧又黃酋將東併諸部居
正計翼俺荅弟老把都之子青把都以抗黃酋使之兩敝
属彛長昂三貢不入即令青酋諭之威福為𥙷貢久之酋
火落赤與套鹵吉能䓁屡犯邊參將杜松每擊蕩有功陞
總兵守延綏自是大酋雷鉄及沙忽兒䓁大入邊每不利
去火落赤大敗扵明水池有臂病痺不能戰已而酋沙計
䓁七台吉寇高家堡松與其子指揮僉事文燁間搗其巢
還截歸路大獲勝斬其帥端大㕥下六十六級四十二年
火落赤及吉能沙計䓁大寇延綏圍大栢油堡副將孫弘
謨見殺松兄子文煥㕥都督僉事禦却之鹵聞松名每戰
皆比而柳門之捷尤竒火落赤遂遠徙天啓元年陜撫吕
兆熊敗鹵賓火酋拎洪水歸德間五戰皆捷明年復敗之
三眼井後亦不振
論曰韃靼之不忘幕以南也以大義分内外以私情則
子孫之求𣸪其祖緒事或有名故不以夷扵諸徼逸運
外臣之所以設也雖世見跋扈而訖貢市不衰則二祖
之威灵所讋服者遠矣頋明之末禩却利其強而不利
其弱夫即不他效而無為我將助致使中朝誤恃而失
之㦯曰元孽初猶襲文物故事自是積久而不振然乎
否乎
擴廓帖木兒
擴廓帖木兒者穎州沈丘人也别名王保保少育於舅察
罕帖木兒因以為子察罕故元别部後至正間盗四起與
羅山民李思齊結鄉里豪傑前擊賊有功部下且數萬人
轉戰至關中勢大振援商州敗宋李武崔德進陕西行省
右丞連敗賊扵冀寕路及壺關復興元鳳翔走白不信大
刀敖等戊戍復泾州平凉移兵守鞏昌别部賽囚赤復晉
寕走王士誠遣關保擊寇扵高平大敗之還守洛陽元進
行省平章政事得便宜進止己亥大發諸道兵討劉福通
圍汴梁三月下之庚子元詔平章孛羅帖木兒守冀寕守
者疑不納孛羅遂以兵圍城察罕救之敗其兵自是與孛
羅惡相攻辛丑悉部鐡騎凡數十萬討山東諸賊諸郡次
第下降田豐王士誠䓁明年夏白氣起危宿掃太微垣占
失良將察罕攻益都十餘月且下而豊士誠者隂通賊誘
察罕至營勞軍刺殺之詔贈察罕忠襄王謚獻武事在元
史詔以擴廓帖木兒中書平章政事知河南山東行樞密
院事代將父兵擴廓旣己將大痛憤享士日夜督攻城拔
之獲豊士誠剖其心以祭察罕齊地平癸卯孛羅將竹貞
據有陕西擴廓遣貊高合李思齊夾攻之竹貞降孛羅復
掠冀寕則身逆戰逐北獲其將烏馬兒&KR0907;興祖甲辰孛羅
犯闕皇太子走擴廓遣關保䓁十餘萬騎討之下大同而
孛羅爲其下所殺詔封河南王總制關陕晉冀山東迤西
諸郡先是孛羅死皇太子還京欲遂因擴廓兵威挟廢上
自立擴廓微知其意至京可二十里外勅吏士散就州縣
示不足恃以後亊襍見紀傳中
論曰察罕父子知兵初困于孛羅繼劳扵福通元未
嘗不任任未嘗不專而一木不支与眀决則強弩末
殺矣擴廓䆒不以妹故二其主貞哉嗟乎李思齊可爲也
而不爲
瓦刺也先
也先者瓦刺順寕王馬哈木之孫也時鹵中鬼力赤為可汗
強酋猛哥帖木兒據瓦刺自大及夲雅失里為阿魯台所
立代鬼力赤殺我朝使上乃封瓦刺馬哈木為順寕王大
平為贒義王把秃孛羅為安楽王予勅印㕥間鹵已親征
敗夲雅失里遁去而馬哈木因而滅之遂與阿魯台隙互
叛服不常馬哈木死子脱歡嗣立併有大平孛羅之衆每
敗逐阿魯台尋擊殺之立脱脱不花以塞衆望以故可汗
弱遠居漠北而知院阿刺與脱歡尚屯牧瓦刺阿刺衆大
不敵脱歡時阿魯台子阿卜只俺来歸詔以為中軍左都
督脱歡益與仇殺不觧正綂八年脱歡死子也先強盛㕥
其姊妻可汗而身為太師性驁嘗来通貢語使者吾有
子將請㛰南朝使者為謾語悦也先南朝己首肯之矣遂
貢馬自㕥為聘礼而荅詔不及和親事大恚十四年入寇
大同宣府諸城堡皆被殘詔駙馬都尉柳井率四將軍出
討之大敗四萬騎無一還者太監王振䁥上勇上親征廷
臣力諫不聽遂命郕王居守而英國公張輔成國公朱勇
帥師從戶部尚書王佐兵部尚書鄺野䓁扈行官軍傔從
五十餘萬人八月出居庸至大同鹵故引避誘我深入大
同太監郭敬知鹵情力阻振振始懼議班師而鹵突至前
鋒勇大敗雞兒嶺五萬騎盡沒勇死之也先遂乘勝逼上
土木去懷来二十里上欲趋保懷来而振頋私重千餘輛
不進遂駐土木地無水當衝鹵故遣使議和方草勅去鹵
輙乘我我師大潰張輔曹鼐䓁死之振亦為乱兵所殺上
乘馬不得出鹵擁㕥去是日雷震也先馬死也先心動迹
上御帳上嘗有瑞氣不敢難上手書懷来守將索金幣京
師犒鹵太后倉卒出珠寳八䭾馳也先营請還駕不報時
郕王已攝位鹵挟上至大同城門閉校尉袁彬㕥頭觸門
大呼扵是廣寕伯劉安給事中孫祥知府霍瑄縋城出献
蠎袍一篋上㕥賜知院伯顔帖木兒及也先弟大同賽罕
二王因微語安䓁鹵欲歸我情偽難測宜嚴為偹安還括
城中白金二萬付袁彬鹵受之咲不應時城中計邀上至
石佛寺篡㕥歸上㕥危道不可鹵擁上至黑松林也先营
也先拜稽首侍坐出妻妾珠緋覆面垂肩盌酪盂肉粗塊
長啜為胡舞以楽上已居上伯顔帖木兒营去也先二十
里為(上)進供饌甚恭時袁彬與哈銘周旋上自有傳九月
郕王即真遥尊上為太上皇鹵乃遣使詣京請歸上皇蹕
詞謾荅詔大率曰中國巳立皇帝士馬雄勝絶不及迎駕
語十月也先挟上皇過大同大同守將郭登計設交床扵
月城内迎上皇坐伏謁輙下閘拒鹵上皇不可曰只憑天
理去遂躝紫荆殺指揮韓清副都御史孫祥走死鹵深入
薄京師㕥送上皇為名時兵部尚書于謙督軍城守堅遣
通政司參議王復為礼部侍郎中書舍人趙荣為鴻臚寺
卿持勑也先营犒羊酒鹵㕥二使者秩卑不為礼上皇諭復
䓁急歸鹵乃四掠焚三陵殿寝祭器謙督諸軍力戰德勝
門殺其酋鐡頸元帥而石亨大捷彰義門孫鏜王通内外
夾擊鹵勢稍沮出關去遣都督楊洪擊鹵之未遁者破之
扵固原鹵復使人索大臣迎駕景泰元年正月朔上皇㕥
少牢祭天親為祝辭致禱行十六拜礼是月鹵犯大同總
(兵郭)登指揮許貴再擊敗之自是分寇偏頭關及寕夏宣
(府)䧹門入河曲圍代州已知院阿刺復請和尚(書)于謙
不許善謝之内侍喜寕者故胡人從上皇北狩時時導鹵
質上皇居竒入寇上皇恨之令袁彬隂刻木為字藏軍士
高磐(一曰斌金)髀間與喜寕俱佯為索春衣扵宣府守將楊俊
得書引喜寕飲城下磐抱寕大呼俊從兵前縳之送京師
伏法月也先及阿刺復移書促迎上皇礼部侍郎李寔
䓁奉勅書三可汗一也先及阿刺各一亦絶不及迎駕也
先乃語實必歸上皇遣其右丞相把秃同實還報而副都
御史楊善己先奉命使可汗八月之望日上皇還京師居
南内事在于謙李寔楊善傳是時也先兵威益震可汗上
每兩諭以間之會可汗不以也先姊子為太子以别子為
太子也先怒攻之可汗以數十騎遁去也先盡收其妻妾
太子人畜来奏捷尚書謙䓁議乘時出討復前仇上不許
也先頋以通好益驕乞請非分東結朵顔西交哈密往往
窺塞而每貢使至三千人弯弓毆掠至欲騎入長安門賜
宴禮部嘗陞正副使二十二人都督都指揮千戶䓁官賞
金鑲犀帶九鈒花金帶九素金帶三花銀帶一其餘賞織
金綵表紵絲二萬六千四百有奇絹九萬有奇衣靴帽萬
則歲至七月也先攻敗可汗脱脱不花可汗竆奔兀良哈
(沙)不丹沙不丹懼殺脱脱不花也先遂自立為可汗遣
歸嚙指染箭告其父哈刺故為不知也益曲事也先也先
亦㕥哈刺子不死忘之哈刺遂伏衆伺也先出獵襲也先
也先倉皇從數十騎遁既而疑數十騎或通哈刺夜半與
一親信復(東)去道中飢乞漿婦人己婦人夫歸言狀夫曰
必也先也追殺之諸子分部北邊其在西者為套鹵犯陕
西諸鎮在北者犯宣大山西叛服不常世次莫淂而考矣
論曰土木之役在中朝以弃為耴矯徽欽前故有微權焉
乃也先頗好名寔懷廣略計因中國之好自大以自為
兼併計冤以薦窺大都夢寐誠未然也雖然貢使毆掠
亦猶之宋人幣矣幸有脱脱
好克久亦偶然
