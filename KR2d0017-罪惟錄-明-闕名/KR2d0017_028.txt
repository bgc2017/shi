罪惟錄閨懿列傳卷之二十八
宗室
朱德貞瓊秀瑶芳(附廖氏)劉生妾(附妻吴氏)安福郡主隆姬
朱德貞旴江人益府輔國將軍常茫三女也八歲字儀衞
副王卿卿子重賢十歲重賢殤女聞訃即素食縞衣繍大
士像朝禮及笄父𣣔更字之三𣣔自經議遂
已于重賢忌日歸其家衰經執就位設奠自製祭
文情辭清至執婦道終其身事聞歲終五十石
瓊秀瑶芳豫章宗室朱石虹二女也石授為廉州
府同知兵至城下石虹走匿去二女同其侄婦廖氏俱
投井以死嘉靖中奉旨即扵井上表坊賜額曰一時三烈
時礼曺嚴煒以詩紀事有壯士衝冠歌(易)水美人㘴井傲
西山之句
南昌宗室女歸劉生宗室故不為人妾以貧故與劉生而
諱之劉生固有妻吳氏不妬戊(子)江西鎮將金聲垣反為
明守劉生避亂以妻妾入山道遇暴卒擊劉生走𣣔犯朱
朱不從投東溪死䘚𧺫刃之而妻乘間赴南陂池死傅鼎
鈞被縶從囚車為之歌
安福郡主寕靖王奠培之長女下嫁宣聖五十八世孫景
文工草書能詩有桂華集
隆姬淮王郡主有題孟貞女拍歌吟諸作莊敬有體裁
論曰請問為何氏所出
女貞
湘女衛林氏小花祥符陳女張氏女秀劉粉兒張福
妹潘聖姑史義姑劉康妻熊氏蔣仁姑歐陽妙聦
會稽范氏謝䒶九妻李氏林萊紀貞女方渭女嚴
大臨妻張氏陳菊英頋同吉妻王氏(張昱妻趙氏楊允修妻何)
(氏沈𢡟妻林氏葉周妻宋氏)包守信妻鄭氏楊玉英張氏女秦
泓昌妻吳氏藍明娘黃烈女甄時用妻陳氏王成
妻郭氏楊洪柱妻萬氏王守仲妻程氏陳毓華妻
浦氏張維妻王氏張旺妻石氏飬妻丁氏吴
汝璐妻殷氏任士英妻王氏趙燭遠妻陸氏陣若
瑛蔣政妻張氏素貞卜息妻齊氏宣城施氏曲喬
遷夫人趙指揮女武昌女子施女何烈女
湘女失其氏洪武初女數齡字同里某指揮兒兒至十三
㘴其父轉漕沒粮繋獄家已空不能塞負女未過門依隣
嫗紡績傳餉其夫歴三十年年四十餘猶然處子也鄒善
以曺郎恤刑湖廣聞之嘆曰古者罪人不孥為奏豁免即
日屬官吏師生迎貞女成偶大書三椘遺烈四字顔其堂
陽衛林氏未歸夫䘚就夫丧執婦道終身官月廪之
海州侍小花年十六許嫁而夫早卒往夫家成丧持服飬
姑送終剪髮自誓守節不二洪武中採訪使上其事所司
以其年未五十不合例兵部侍郎徐宗實請破格旌之
祥符陳女年十八天順中字陳瑄瑄早卒女痛哭將往死
之父母不許往哭父母又不許則窃剪髮属媒氏寘夫䄂
中瑄母果以初庚帖褁髮殉葬尋父母逼女他適女不從
自縊死後五十三年陳氏孫改葬瑄求陳女骨合窆葬三
年而岐穀丫瓜産其墓
張氏女秀河南西平人年十七字同邑尹琳未婚琳死女
聞訃易服悲哀若已嫁者葬之日請扵父母臨穴憑棺哭
幾絶已請即尹氏執喪舅姑不忍也勸之他適誓死以謝
母宋病歸省宋思鹿羹刲股作羹進之宋疾以愈遂以老
劉粉兒南直高郵人少許吴作秀才正德中作疾䔍告母
欲得所聘劉而見之劉輙往見㘴榻與作欵語作病愈女
歸已而作病終不𧺫女卧隠痛𧺫收嫁奩滿一襆送作家
夜潜投舍河死父母憐之舁與作合㘸
張福妹福建興化人福為廣西右䘙鎮撫赴京襲職道卒
妻劉少親戚𣣔更嫁之以孤輝方六歲不忍去妹曰嫂去
孤不存兄福祀絶願不嫁伴嫂終其身既卒鄉隣號其塚
曰義姑塜
潘聖姑浙江錢塘人許聘孫登名登名早卒聖姑𣣔奔喪
守制父母不許遂毁粧垢面服縞断葷或聞其賢争聘之
輙求盡後登名母死哀毁閉戸私奠裂衾自縊死鄊人(祠之)
史義姑許聘宜興邵一龍未歸而一龍卒義姑書中心不
改四字自刺其臂父母終不能奪其志
劉康妻熊氏湖廣麻城人未歸而康疾䔍割左股遺康和
薬終不𧺫必往哭之父母不能止姑曰女未及吾兒生何
必死女曰以股食之薦身矣以首觸柱而死萬曆中旌門
蔣仁姑廣西全州人父希敏與母早世二弟幼仁姑曰吾
為撫之遂不嫁二弟長各為聘婦成家二弟終身事之如
母鄊人稱之曰仁姑
歐陽妙聦彭澤人父永暟卒有四子已而亡其二母痛曰
即存二子寕復知我無所依矣妙聦曰勿慮兒碩終身侍
母遂掠髮自誓終不嫁母病瞽朝夕焚香籲天瞽復明母
八十且卒遺命妙聦適人妙聦曰老矣吾幼弟已孫依之
鄉人稱曰孝女正德中旌表
會稽范氏幼好讀書通列女傳有姊嫁江氏一月而寡而
身將歸傅氏夫且卒乃偕其姊築室同居踰三十年後為
茔姊妹合葬焉
謝䒶九妻李氏江西崇仁田家女也幼字䒶九䒶九商椘
久不歸李既笄歸謝服勤越五載䒶九書耒云已他娶無
湏李李矢志不嫁後其父私以字人女聞之自縊死
林莱河南陳人父舜通歴官參政初學授于莱得女以名
萊生婉孌供女職䑛母目復明舜道知仁和時御史中丞
陣省司理金華遂以字省子長源未嫁而長源卒萊固請
父礼赴于陳執婦喪復請治長源葬容棺之墟必兩積七
日不食嘔血死陳為合葬長源扵嶺西
紀貞女烏程人字金耒聘未歸而聘卒欲奔喪以母病且
止母殁之夫家事舅姑十年不出戶痛夫至病且卒舅姑
欲圖其貌貞女曰兒寡女也豈令人見掩面而逝旌門
方渭女南直歙人字同里汪鳳未歸鳳卒断髮絶粒必從
死父母百勸不聽曰必告我姑以我歸姑耒亦苦勸復不
聽曰使得臨夫墓執夫喪可以不死姑不得已迎之比至
其家搴帷視車中已自經死
嚴大臨妻張氏歸安通判弘𥙿女未歸而大&KR0916;病革女欲
往視病父母不可大臨竟卒必求送殮父母又不許佯曰
去即復歸唯父母命及視殮畢竟不肯歸題五言詩以見
志有未識夫君面心從誓百年之句守志五十餘年如一日
程菊英開化人已字文學張國珍而為青陽豪宦以官法
劫之夫兄咸累死強入輿菊英自繫輿中遺詩見志官為
之合葬屠隆志其事
頋同吉妻王氏南直崑山人太僕王字女孫未歸而太學
生同吉䘚哭請父母往視殮不肯耒母家執婦道甚恭久
之姑病侍藥姑以形瘠劳苦之𣣔執其手王籠䄂莫敢前
偵之則已断一指八藥矣此萬曆中事松江志尚載張昱
妻趙氏楊允修妻何氏沈𢡟賢妻林氏葉周妻宋氏皆未
婚處女
包守信妻鄭氏浙江烏程人未歸而守信䘚奔喪為夫服
家被火盡婦與寡嫂孫氏同處矢志至老不衰孫氏鄭文
煥妻也
楊玉英泰寕人博古善吟詠字官時中時中家援事父母
改受他聘英入室自經遺命荷囊布鞋遺官鞋有詩示决
張氏女黃岡人其父已為之擇配受其聘矣既而悔之欲
更字冨商女作詩矢志引刀自刎死詩曰(摇落林居風月情黃花白露客)
(心驚頗知洵美非吾士却憶當年敢再生隱几芳䰟飛海嶼捲簾秋色滿山城年華轉換伹塵跡&KR1284;事猶牽世上名)
秦泓昌妻吳氏南直無錫人未婚而泓昌䘚女聞訃截髮
自誓久之父為更相攸女投繯絶粒外母好慰之唯汝皈
身金粟沒世女曰兒休矣嘔血盈盂䘚不食死
藍明娘福建晉江人事母孀居通孝經烮女傳字同里黃
祥麟祥麟早卒明娘告母麟獨子碩歸黃侍姑母不諾請
為之喪又不諾夜呼黃郎名者再凌晨梳盥猶持&KR0808;出為
母髻還掩戶自經身縞素周萦帶繫紅箋細書男人勿近
我身女人勿𨳩我衿十二字時年十六
黃裂女湖廣應山人明經黃希閔有二女無子裂女居長
幼字邑凃生生貧有弟弱同侍母女未歸生卒女𣣔從死
父曰禮未嫁從父父無子尚忍之以生子為期已有為執
柯者女悲憤舉刀截二拇指執柯者驚走于是移姑及幼
叔居隣而朝夕哭夫喪請于父曰季妹與幼叔年相若結
為婚以不忘生死誼久之殳死為立嗣而身歸凃絶食七
日死未死一日邑令枉視之引被覆面僅見手指刀痕為
歎息治喪勒石紀其事
甄時用妻陳氏沛縣人知書年十六未歸時用病卒書夫
及已姓名寘諸懷自經合葬
王成妻郭氏沛縣人年十八未歸成以别憤求死往别郭
閉帷不見成䘚自經郭請視殮不得亦自盡從之
楊洪柱妻萬氏孝昌人未歸而洪柱病劇萬聞之為廢寝
食母曰若處子何為爾女曰郎疾不𧺫女終身無夫矣安
能無念訃至乘間閉戶自經死
工守仲妻程氏年十四未歸守仲䘚求視喪不可家人嘱
其妹伺之妹去自縊死
陳毓華妻浦民南直無錫人未婚而毓華䘚浦𣣔死從之
家人伺密女佯言笑自若伺稍懈晚竟投後門水死旌門
張維妻王氏湖廣枝江人甫受聘而維病䘚王慟絶食母
曰夫未結䄜何慟為女曰世所為人婦必于歸乃名之耶
兒委禽之日已属張矣求視喪勿得夜潜投水死
張旺妻石氏沛縣人未歸旺䘚自經以從合葬
葉春妻丁氏徐州人未歸春䘚自縊殉春合葬旌門
吳汝璐妻殷氏徐州生員栢女未歸璐卆殷来視殮自經
以殉合葬旌門
任士英妻王氏蕭縣人未歸夫病請于父母耒視湯薬及
䘚自縊以殉旌門
趙燭遠妻陸氏未婚而趙䘚往謁舅姑為夫服𣑽課十餘
年而終
陳若英莆田人未及歸而夫舒生䘚瑛題詩見志不食死
蔣政妻張氏沛縣人年二十未歸政卆求視殮不得乘父
母視葬自經死
素貞為茂苑平章女貞與中表王郎有婚&KR0666;之約為羊生
所間母爽信𣣔令改適王郎死之貞一號而絶遺詩世多
珍重
卜息妻齊氏豊縣人年十七未歸萬曆中河决息溺于渡
息家不以聞齊踰年得死耗随一婢至渡口遺一舄自沉
及婢歸報而屍浮水矣旌門建祠
漳之西峯徐侯女字同里康光顕十六未嫁而光顕卆女
已失母則告其祖母必往殮一哭為夫服服夫裏衣三年
闋求盡以殉葬家之人不許伺密一日歡顏色曰吾從諸
姑命吾生因出故所求盡噐物命焚之乃及無俻于正月
之初六日以帛纏頸從夫柩側其鄉之陳布衣者為文祭
之郡縣有司咸親視葬
施氏女宣城人幼字徐氏同里有豪某慕其色重購之為
妾施不從訟其父于官百苦之且就簿施縫身衣完好紿
其父曰兒處子詣公庭寕自固父不疑猝赴池死
曲夫人山東長山儒家女幼字喬遷喬遷驟貧女父絶喬
遷另納他聘夫人心恨不能言及他歸夫人度必過曲門
猝以剪衝㗋死喬遷迎入喪且誓終身不娶登第歷籓臬
以女貞聞歷贈以其例繪像懸座啓處飲食必告之以側
室生子春秌工墓無不舉哀者其鄕素浮薄是没率循
礼
何烈女泗州人父早背母病有奸詭夫婦僑居泗上使媒
紹母求為子婦淂聘歸之年十六輒携居淮之滿浦誘
以為娼留一賈人逼女事之女不從憤自刎死賈以好
夫婦逃泗母不及察里聞之廵撫張敷華礼葬之此弘治已
未事也越五年旱陳都憲入亰阻淮女託夢言故即有郡
民康鎮上牒守楊遜奉陳命方表墓大兩淮通祠祀之
京衛趙指揮女字華亭張尚書少子未歸子病故姑往
慰女願勿念死者兒無福听若女請從姑至張便留不肯歸
終夫喪盡婦道父母強令歸寕閉門自縊死旌門
武昌女子生宦室甫離保字朱門習幼學便知大義端莊
有礼不窺戶外崇禎十六年流賊張献忠猝䧟武昌被掠
以女良家好献之賊帥帥欲亂之輒投水賊姑待之女夜潜
題十詩誓死不二久之被逼以前詩繫臂乘賊間投江死詩
曰家鄕一别已經春此日&KR0877;羞到漢城忽下將軍搜括令
教人尚敢惜餘生一輕帆又說過雙姑掩泪潜澘泣夜烏
葬入江魚波底後不留青塚在單于二厭聽驕兒帶咲歌
畿回長歎嶺猿多青鵉有意從王母空教人間設網羅三
生小叮嚀画閣時詩書曾頼母兄師濤声夜夜悲何極猶
憶挑灯讀椘辞(四)照影江間幾度悲永辞鵉鏡歛蛾眉朱
門空說成佳配死後相逢搃不知(五)生來閨閣惜如珍何
事牽裾入水濱寄語双親休眷戀入江還是女兒身(六)骨
肉輕辞弟與兄依人千里夢長驚歸䰟碩返家園路報向
双親已不生(七)生來猶是未簮笄身到狂瀾歎不齊遠涉
風涛誰是伴深深遥祝兩灵妃(八)遮身猶是舊羅衣夢到
瀟湘何日歸河伯有心憐薄命東風只遶洞庭西(九)圖史
當年強觧親殺身自古以成仁簮纓雖愧非男子猶勝王
家共事臣按前詩四首頼字原係把字五首幾度二字原
係不勝字七首向字原係道字盖好事者為潤澤之知非
偽作志感者
論曰未經望見栢舟已自靡他則與既歸而畢命者更
殊彼則情與義兼此則全乎其所為義矣死與不死其
致一也而死難其不死似易而寔難
婦烮
鄭洪妻石氏侯節婦趙康妻袁氏(李傑妻張氏夏永昌妻高氏魏相妻萬氏)
(孫林妻王氏田銳妻張氏)吳扶陽子匡霞妻汪氏吳賓廷妻汪氏
吳可寬妻戴氏余怡然劉氏朱元德妻程氏汪彦雲
妻洪氏景遇昌妻陳氏孫鋡妻杜氏嚴循閑妻羅氏
松江陣氏徐州十六烈(陳洪謨妻岳夢㷱妻尹鎬妻居澣妻劉孝妻金&KR1364;妻蔣維)
(賢妻陳王道妻武金璽妻宿州張氏魏嘉賓妻杜元禎妻李橑妻劉永源妻張有容妻張爵妻陳沅妻)
豊縣二烈(孫継忠妻韓永慶妻)䔥縣八烈(張冲奎妻張振鷺妻郝惟肖妻寇自謙妻)
(何拱瑞妻陳時鳴妻何鳴漢妻縦爾冀妻)沛縣八烮(陳恕妻張化龍妻王嘉仕妻卓冠倫妻吕)
(登瀛妻馮東魯妻郝綦隆妻宗奪兒妻)碭山縣十六烈(許璟妻谢文煥妻劉㮡妻劉崇)
(隆妻毛九韶妻張拱辰妻薛銳妻李&KR1090;謙妻向希堯妻張文煒妻王國光妻湯執中妻汪允𣸪妻卓士進)
(妻陳煌妻汪儀黃妻苑守政妻王旦妻)豊縣五烮(周詩妻孫脩妻崔大節妻孫来榖妻朱焜)
(妻)孫景雲妻鍾氏龡縣六烈(汪永錫妻鄭瓛妻謝湯妻汪一中妻汪應宿妻)
(汪應玄継妻)鄭若濟妻䔥氏趙一鳳妻尤氏譚貴妻何氏
魏政妻張氏歸善世陳氏章貞烈婉奴貞文進妻潘
氏
鄭洪妻石氏浦江義門人洪武中洪以内藏庫提點徔㘴
官罪達死妻當官賣石氏慟曰吾誓不辱為吾門羞絶食
八日不食伺之密竟伺間引繯盡太祖聞之曰真不愧義
門婦也旌其門
安平烈婦張氏國初歸太学翟德德偶盗同舍生衣物露
張恥之自縊死上聞以能守父母之訓旌張氏門
侯節婦四川巴縣人夫以罪戍松潘還溺死訃聞侯方栽
製自若或異之及再報至則已持剪衝心而死
趙康妻袁民河南祥符人永楽中康至興文閣棧道墜江
死袁聞訃哀號奔至溺所自投從之兩月不得屍後水涸
二屍相抱崖側䛇旌門同邑李傑妻張氏年十八歸傑踰
年傑卒遺命改適張泣自矢嘱匠為大其棺棺成自經死
為併棺而葬又夏永昌妻高氏嫁三月而永昌卒高年十
九𣣔從之母為曲觧高曰百年總盡卒自縊魏相妻萬氏
歸相卒萬年二十有一祖姑王覘高有决志引登楼共卧
𧺫託取水下楼自縊死孫林妻王氏林病禱代死不得自
經從之孝子田銳妻張氏銳常刲股愈母病母卒廬墓三
年孝子有甥宿孝子廬夜殺隣客盗其財連孝子逮獄死
屍出墻為之崩張號哭遂從死時號祥符六烈
吳扶陽子福建晉江人刑部郎何琚縱妻也琚羸病且卒
剪髮納琚䄂中以殮断一縑為琚䰟帛而自藏其半為後
用為文祭琚許以從死訣内外親以書自盡
匡霞妻汪氏浙江烏程人年十六于歸踰年而寡忍死奉
姑十九年姑卒服三年除服不食死
吳賓廷妻汪氏南直徽州人賓廷病且革汪以死訣請夫
所繋綉帶告舅姑曰叔嬸可侍飬也無湏氏矣母百護之
伺間夜𧺫引綉帶以盡
吳可寬妻戴氏南直徽州人可寬䘚絶食不欲生家人伺
之密至五日啜粥更衣盥&KR0808;如常防弛登閣自縊年二十
有三旌門
余怡然妻劉氏陕西人參政煥之女怡然䘚求死從之百
防不得間乃絶食二十三日而死從祀節烈陳継儒為記
朱元德妻程氏元德病卒求死不淂間閱三七闔戶自經
汪彦雲妻洪氏為司空桂渚女彦雲試應天及格而𣸪乙
之憤疾䘚喪歸洪氏絶食十二日死旌門
景遇昌妻陳氏南直崑山人歸昌不一年昌夭陳曰夫去
未遠也願往追之既畢殮闔戶自經
孫鋡妻杜氏鋡孫相國愷陽子高陽人早卒社傷其夫病
母為覓醫謝曰未亡人寕露脫診視耶絶粒七日死
嚴循閑妻羅氏華容人貌寝為所棄久之循閑病侍湯薬
二百餘日卒不𧺫羅不以其棄誓必死從之縊扵棺之側
家人為同穴而封
松江陳氏年十八歸胡氏子為人奴歲餘胡死翁姑欲更
適之陳慟不可隣嫗曰守節名閥事汝胡自苦陳曰烈不
更二豈以家世哉乘夜閉戸自經死
徐州十六烈陳洪謨妻王氏為訓導三槐女年十八自經
殉夫死其姊適蕭縣生員岳夢熊亦殉夫死並旌又尹鎬
妻霍氏年二十居澣妻孟氏年二十劉孝妻李氏孝卒五
日不食金&KR1364;妻陳氏年十九蔣維賢妻張氏諸生陳王道
妻宿州張氏諸生武金蘭妻亦宿州張氏魏嘉賓妻張氏
杜元禎妻王氏李榛妻曺氏劉永源妻楊氏永源卆不食
十四日太學生張有容妻李氏張爵妻石訓導天衢女陳
沅妻彭氏皆自縊殉夫死
豊縣二烈孫継忠妻周氏韓永慶妻左氏皆年十九自經
殉夫死
蕭縣八烈張冲奎妻徐氏奎死不食七日又張振鷺妻王
氏割股療夫病不愈郝惟肖妻李氏寇自謙妻杜氏何拱
瑞妻杜氏歸夫家甫數日陳時鳴妻翁氏何鳴漢妻計氏
縦爾翼妻宋氏年二十俱自經殉夫死以上俱旌门
沛縣八烈陳恕妻姜民張化龍妻胡氏王嘉仕妻張氏卓
冠倫妻張氏諸生吕登&KR0801;妻鄭氏馮東長妻張氏郝綦隆
妻周氏宋奪兒妻張氏俱自經殉夫死
碭山縣十六烈許璟妻刘氏初投舍後池不得死三日自
經又謝文煥妻程氏年十七刘爆妻吴氏劉崇基妻李氏
年十八見劉氏之殉夫璟感之及崇基䘚亦皆自縊以殉
四叚氏一為毛九韶妻克舟女年十六歸韶韶䘚欲殉不
淂歲除墓歸觧衣授嫗報其母云病急耒視来已氣絶于
繯矣一為太學生薛銳妻主溥廷光女割股療夫不𧺫從
之一為諸生張拱辰妻克諧女十九歸辰辰為盗所殺氏
以有娠不死及産子五日夭姑慮變與啓居不食九日姑
不淂已曰聽汝𣸪𧺫飲食遍謝諸戚夜縊死一為李崇謙
妻以孝聞夫䘚自縊伺脱輙不食故為歡笑以弛家人之
防淂間縊死向希堯妻朱氏十八歸堯堯疾革誓死從既殮
索色服扵母家姑防之不食七日觸夫棺號腸断死張文煒
妻汪氏幼習孝經事舅姑盡禮煒疾死遺孤方八月汪語姑
孤非成人相吾志决矣北空拜其父起自經以殉諸生王
國光妻焦氏太學湯執中妻張氏諸生汪允𣸪妻郭氏諸生
郭卓士進妻王氏咸殉夫死王觸棺破額死尤烈年但二十
耳陳煌妻汪氏汪儀黃妻張氏年甫十九苑守政妻展氏
王旦妻陳氏咸殉夫死
豊縣五烈諸生周詩妻李氏夫死不飲食者七日乎製素
服拜别翁姑及父母從容自經盡諸生孫脩妻王氏崔大節
妻戴氏儒士孫来穀妻王氏儒士朱焜妻李氏年十六以上
皆自殺殉其夫
孫景雲妻鍾氏浙江上虞人景雲以進士令玉山病革且
死鍾一號欲絶將發喪密理殉葬所湏更設一座于靈几
之傍語其姑曰使無叔伯妾存菽水今伯叔俱在妾無慮
矣語畢扄戸自縊死年二十有五䛇旌門
歙縣六烈汪永錫妻孫氏永錫病且卆語孫子侍吾病良
疩願天授嘉耦以報汝孫哭曰以二君而為報疑妾矣先
永錫十日自縊又鄭瓛妻汪氏瓛客死忍死事姑姑卒自
縊從之謝湯妻汪氏已舉子湯病狂家人禁別室會倭入
湯出走里人誤傳湯死倭會湯子亦死汪欲自盡從湯翁
防之令小姑伺卧𧺫忽紿小姑間投河死原任按察副使
汪一中妻陳氏封孺人一中死吉安之難喪歸陳不食死
汪應宿妻鮑氏應宿遺命以鮑年少令再醮鮑請先待地
下飲薬死汪應玄継妻李氏歸三歲而應玄卒自經以從
鄭若濟妻蕭氏福建興化人居冮口嘉靖中倭至若濟遇
害蕭方城居聞之出投江橋死
趙一鳳妻尤氏南直崑山名家子也通曉書義少字一鳳
諸生一鳳父鏞鄕進士貧不能授子室脱身贅于尤已而
試不利邑邑病卒遺孤二已二孤殤趙殉一鳳志决會其
族人利趙遺奩𣣔令更嫁趙取石灰枯其目自廢以絶他
志送夫葬引一棺自随墓成即自縊左右脫之復觸石額
裂竟仰卧棺中死詔旌其門
譚貴妻何氏廣西人年十八夫卒自刺貞節孝順四字于
膊不㕥示人永矢㕥老子汝萬曆中舉本省觧元
太原衛大理寺副魏政妻張氏夫亡哀毁嚙臂撾面已而
自縊死
歸善世妻陳氏太倉人十九歸善世崑山二年而善世病
卆善世遺命陳大歸與寡母老陳曰非禮也㕥死從便善
世難之則曰妾有四宜死無子年少翁姑自有子奉飬衣
食無累翁姑竟自縊死
章貞烈十八歸金生一桂桂病殆章與訣必從君則㕥家
人伺力不得如約姑曰吾少子方抱即吾一旦誰與立者
湏少子成人而惟吾媍章曰諾季長二十湏娶矣姑又曰
媍但忍死待其生子時扵是翁姑老且死媍為成礼告人
桂在所不得已也諸不能待矣會見其兄子遠從京師歸
章失父母兄客久不見見兄子如兄也歡然歸祭其父母
還祭翁姑扵墓及其夫歸而闔戶誦經十餘卷嗣寂無聞
家人排入之則已付尺組矣忍三十年而從容如前約
章婦婉奴年十六歸章章逸少年也相得歡婉奴麗絶通
音律能㕥耳受信手口便工不煩指授益鮮文義每㕥小
詞寄意綉刺其餘能而少年貧為某門下客某性戾决見
婉而悦之謬憐客甚恣積負于客不取已而遣客他之使
婢紿婉内夫人碩請教婉不疑則之内不見夫人惟某之
擎拳屈項側足低聲躑躅而求婉合也婉怒呼天不幸為
女子婉生而男丈夫安得有是事急引剪刺㗋猝不當㗋
某急持之移閉他園而重貲園姥沈令朝夕欵語婉飲食
啓居惟所湏章歸則曰内夫人留婉婉病章心知為某所
劫㕥積負故不敢問微曰即𣣔吾婉吾陳婉為夀奈何計
取之又曰婉不知自全婉有某矣盖未知婉義絶而幽禁
諸状也語頗為某所覺某怒吾弛大惠于章章所有長物
何足吝此吾婉矣豈容章通思量麾章去如不去婉扵章
之心吾曲算章章百身不贖也章微而儉不能有所言方
潜避而某伺婉歡力猝不得婉日嗟嘆覬逸出而防嚴作
諸惮傷詞成帙楷書法益㕥朱評每自吟一篇淚與聲下
便為男子武行庭中數匝又曰婉生而男丈夫安得有是
事有句云今生已學男兒拜只待鬚眉及後身常手利剪
以湏某恐不多至久之度不能生事章廼自製儒冠一冠
以黑綾欵式如意二紫褶稱身襲以素裏自緣長帶為男
子襪履線痕清明可數履窄三寸許又治衾枕俱綉錯非
常觀曰吾服是見吾章地下則相抗禮若朋友軰折腰非
𣸪前呌萬福時矣更書一素箋婉即死有如不以冠服衾
枕從婉者婉必為祟立碎之時風雨夜牢燈為暗淚積盈
案𧺫繯梁而盡盖前諸状園姥所熟察㕥為常勿防急告
某某亦悔如其言㕥之棺越日園姥忽為婉言速報吾章
吾淂請為男子矣某懼醮三日姥廼為姥言
貞文進妻潘氏睢州人歸文進文進會試病卆氏聞訃痛
絶柩至取夫所遣帶自經死
論曰烈以一時而貞則終其身似較難但持之久而克
全者或出扵詩礼之門防範之素寠貧之勢非此不可
知故貴其一時决也丈夫立朝處變常以愛其生為百
世所唾而輕望之閨閣中也㦲
婦孝
錢瑛妻張氏石孝女杜元昭妻費氏陳細秀莫氏婦
李氏婦吴三娘
錢瑛妻張氏瑛字可大江西吉水人年十三鄕薦元末兵
亂祖梧岡為賊所執瑛請以身代得免妻張復避賊伏叢
莾中賊執其姑去張冐出告賊姑老矣願代姑縶賊果縱
姑去張䄂出二鞋訣姑無著此鞋矣及姑行稍遠擲地不
行大罵賊見害
石孝女新昌人父潜洪武初㘴事繫京獄逃獄歸匿妻吴
氏家吴惧連夜殺潜投入窖中妻隐恨不言孝女襁褓耳及
長問父母告以故永楽初或勸以女字吴之族子孝女悲憤
不從強歸夫家禮未畢雉經室中衆不觧其故母仰天號
曰吾女不肯事仇遂至此有司為治殺潜之罪
諸生社元昭妻費氏平陸人元昭卒賞年僅二十撫孤事
姑孝謹及姑卒自經從之
陳細秀江西金谿人父宣遘疾幾殆細秀年十四或語縣
中軍山懸崖千仞禱疾者拾身崖下則立愈細秀偕其祖
往觀軍山躡危處遽躍下祖以為必死即深谷聞其声體
股無恙咸以為孝誼所感歸而父愈
莫氏婦廣東新會人城被圍食盡至殺民以食兵有莫氏
婦者兵以其姑老將食之婦叩頭請以身代兵釋姑而竟
食婦又同縣李氏婦兵𣣔食其夫婦以夫無子寕緩夫死
亦請代兵果存其夫食婦及圍觧一人遇兵于塗遽下拜
涕泗不止兵愕曰吾何恩於若力請𧺫其人固不起曰清
明近人各省墓吾父母妻子皆在公腹吾何之恨不能一
漿澆公腹耳明季事也
吴三娘福之晉江人歸吴而夫行三也三無頼婚半月託
謁婦翁不歸三父母獲三屦荒丘疑三娘與所為表兄某
者亂而死三訟之官三娘之父與表兄者不勝刑誣服數
月獄死三娘在獄三載三歸里人驚詢之則悅一契弟入
粤而以一弃屦絶家人之望于是出三娘三娘罵三汝無
行而殺吾父及表兄且玷吾名官笞三慰諭三娘三娘曰
吾與三訣矣縊死
論曰女死其父母與死其翁姑搃名曰孝然翁姑以義
合較出至性更難若以夫無行而致殺其父死以自明
又一孝格也
婦白冤
閬州太守妻王佇妻林淑圓汪欽妻周氏李玉英
宋氏浙江金華人濓族女也嫁于衢之閬州守府推官被
罪連及守累死家人戍金齒衛宋奉姑以行方行幼子病
以死至常德題詩郵壁間自陳冤苦使者以聞太祖憐而
釋之賜以閬守之禄飬其姑
王佇妻李氏佇為山西河東驛驛丞彂蒲州知州徐孚千戶
孫綸枉法反為所中論死氏以夫獨子願代死存夫並釋之
林淑圓者福建莆田人父時永樂中進士坐事發营建北
京淑圓方七歲擊登聞訴冤仁廟監國矜其幼宥時
山隂周氏女年十九適蕭山汪欽欽早卒盗劫欽家殺欽
父湛去無人報仇周挺身走京師鳴冤竟獲盗三十人肆市
李玉英姚英千戶雄女為継母焦氏所誣䧟極刑玉英從獄
中具書令其妹姚英上之淂釋置焦氏于法
論曰叩閽出巾幗皆淂請豈但慰情勝無哉
婦死寇烮
陳淑真(夏氏藺氏)唐方妻丁氏郭丑謝氏婦邵縉紳妻陳氏(弟縉)
(纓妻黃氏)黃三苟妻陳氏吳金童妻莊氏唐貴梅(張隆嬌)
陡門婦張倉女四桂曾景韶妻鄧氏陶恒妻楊氏
徐亜長林淑殟張卿女(高鼐妻武氏趙鉄妻陳氏)張桂秀張貞
女俞烮女游銓妻張氏李華妻胡氏許希曾妻錢欽
妻茅氏興化鄭文煥継妻郭氏䓁四十六人趙尚
貞董線娘蔣九逵母吳氏陳開先妻郝氏張士栢
妻陳氏梁㕥樟妻張氏黃鼎妻宋氏王冶新妻黃
氏陳于殿女王前士妻李氏張聮奎妻何氏王基
紹妻馬氏任如龍妻項氏刘貴姐縱鯤躍妻吴氏
高荆娲楊自秀女摇全哥馬應科妻陳氏雪梅周
祚永妻王氏何湖妻縦氏任國寳妻戴氏熊夫人
宋氏潘鵬妻楊氏黃廷諫妻陳氏同其妹吳信妻
王氏尹熙華妻吳奎妻張氏都城女子張氏李氏
姑媳孫宜人林穎新妻李氏弟鼎新妻劉氏張綖
妻吳光扆妻謝氏錢澐生妻陳氏利應昌女沈𢡟
華女麦名世女(妹二姑受年妻周氏)賴度妹丹陽婦來氏謝
薦妻張氏易為昇妻汪氏宗正妻斯曰福妻黃氏
嚴金妻王氏瞽女塘橋女羅田女淄二女慱羅韓女
張欽臣妻金氏長沙何氏女紉蘭方氏楊自
陳淑真江西新建人七歲能誦詩鼓琴漢友諒寇南昌淑
真取琹弹之曲終泫然流涕曰吾絶絃于此乎父母怪問
之曰城䧟必辱女將先之明日城垂䧟赴東湖㕥死時同
邑李宗頥妻夏氏城破為亂卒所扼舒汚之夏紿卒近井
傍先投女㕥身從之李宗頥入國朝官歴禮部尚書終身
不娶吉安藺氏漢兵𣣔暴之手刃其子題詩扵壁自剄有
曰孤兒豈忍更他姓烮婦何曾事二人
唐方妻丁氏字錦奴洪武中方為山東僉事坐法死妻子
當没為官奴押卒欲挑錦奴從錦奴借梳掠鬢錦奴擲與
之比還不受度或不免行至隂澤崖峭水深猝投水中衣
厚未沉㕥手歛裙随流而逝後人稱其處曰夫人潭
郭丑字道安南直六合人通詩書父絶憐爱之適同邑鄭
玄克脩婦道其舅有悪念丑曰人倫之變難㕥語人潜出
沉河㕥死洪武十年也瘞楊子西河清水潭上一日玄克
夢其來車馬儀衞甚都曰妾今在長蘆水府掌鈎考人間
善悪次夕其姑夢亦如之長蘆去城南二十五里
松江謝氏婦夫不臣燕死詔謝配象奴不從題詩衣帶間
赴武定橋河水死
卲縉紳妻陳氏弟縉纓妻黃氏福建上杭人正統中鄧茂
七作亂執二婦欲犯之紿賊即過空舍可從行至梅谿陳
抱兒與黃並投水死越三日屍浮兒尚在抱成化中旌門
王三苟妻陳氏字小奴浙江臨海人三苟出傭作為虎啣
去小奴執門奮逐虎拽持夫足于虎口中虎驚疑去三
苟歸而死村中稱為女銜史土豪㕥其有姿強娶之小奴
詭稱奠亡夫釋服而嫁乃窃出舍側二里許姜潭上属襁
綴女碎面毁乳投潭而死知縣孫振望哀而葬之卹其孤
成化中賜旌表
吴金童妻莊氏廣東海康人成化中随夫避賊于新會傭
作劉銘家銘見莊容好欲犯之乃謀于鄉人梁狗拉金童
入海捕魚因椎殺之越三日莊往覓夫海濱見屍被縳測
為銘所害恐復不免歸携幼女赴海抱金童屍㕥投三屍
随流遶銘門不去鄉人收葬之未之知也後梁狗私泄于
人有司捕銘抵并狗寘之法奏聞旌表逢春䓁收葬之義
唐貴梅南直貴池人夫姓朱貧而弱有老姑悍且滛少與
徽冨商私弘治中冨商復至池省老姑見貴梅而悦之密
㕥金帛賂姑姑利其有誨婦滛百端弗聽繼以炮烙体無
完膚乃用不孝訟于官官入賂極刑令惟姑所命姑乃保
出之戚黨咸勸其吐實婦曰全吾名而汚吾姑非孝也將
復䘚訟貴梅不得已夕易袿襡經于後園古梅樹下及旦
姑不知也手持枽杖欲入室挺之見無有跡古樹知其死
大慟或語姑若憐婦如此何以訟之官姑密語所暱恐商
索前金帛吾無以為家自是梅花時隠隠常見貴梅現形
冉冉没楊慎為之作傳有張隆嬌者廣東興寕人嫁扵陳
其姑有外行辱之請歸寕自縊而死旌門
陡門婦南直宣城人正德中夫婦居陡門會大旱偕其夫
行乞金寳圩婦羞澁不成乞夫與約曰爾止此還當飼汝
去數日不返圩人唐甲者悦其貌邀與俱歸不可遣妾孥
數軰誘致之堅不往與之食堅不食夫卒不歸遂餓㕥死
張倉女四桂幼喪父與母貧居紡績未字里中悪少年王
宰素窺&KR1486;之女持嚴不得間他日母出宰踰垣逼之女㩀
其床欄欄断終不奪宰急㕥鍤断其頭去事露宰服罪
曾景韶妻鄧氏稱閨秀江西新淦人正德中盗至其室景
韶火室一面以疑賊鄧扶姑及其子從火中出走卒為盗
所得卑辭碩㕥身為姑與子請命盗許之頋姑與子已遠
乃擲地罵不絶口竟遇害後人來死所往往見黑氣如車
輪
陶恒妻楊氏廣宗縣人也正德間流賊剽椋獲楊欲汚之
楊罵不屈賊怒縛之樹刳其腹至死罵益厲嘉靖中旌表
郭東山妻王氏東山南直宜興學生也東山早卒王寡居
有從子英無禮于王間執王左手王㕥為汚執刀立断之
嘉靖中旌表
徐亜長東莞徐添男女也添男為徐氏僕徐氏有飬子進
旺悦亜長𣣔私之強之荳田不得亜長語進旺曰吾聞古
寡婦断手事吾何㕥生為遂投北洲江而死
林淑媪廣東瓊山人許沈氏子未嫁沈卒淑媪即日去盥
&KR0808;朝夕哀慟會海寇掠其家林急投海賊救之欲殺其父
母以逼其從女曰辱吾身及吾父母義不可嚙舌以死賊
卒䆁其父母
張卿女碭山人年十六正德中流賊破城被執憤擊賊面
被割掌復加三刃死同邑高鼐妻武氏遇賊賊私與之食
投食地大罵被殺又趙鉄妻陳氏居村賊至焚其家投火
死
張桂秀江西浮梁人父母槌綿以生字桂秀凌氏子凌日
貧落父母𣣔更嫁冨少年惧女素剛不可奪乃佯出囑少
年逼近之女覺紿曰俟沭浴㕥從浴竟執父所業綿搥奮
擊少年少年昏仆女自經死既葬墓草棘不生
張貞女南直嘉定人嫁扵汪翁老嗜酒嫗多與悪少私有
胡巗者𣣔從嫗通貞女百誘不可得一日直逼其寢貞女
大呼殺人殺人持杵擊巗嫗恐事泄與巗共縳貞女椎斧
交下貞女死共舉屍欲滅之屍重不可舉乃縦火焚其室
事聞官直之嫗謂巗曰汝謂姑殺婦無死今如何巗既抵
罪亦㘴嫗死令暴嫗屍縣貞烈祠前母得收其家收之雷
兩暴作群鬼啾啾来逐既㕥貞女主入烈祠先三日前祠
傍人夜聞鼓楽聲從祠中出祠柱中出火
俞烈女浙江永嘉人早寡母窘衣食𣣔令改適烈女不從
赴水死不得母乃再嫁郡人劉斌烈女依焉怏怏不自得
亾何母死斌前妻子遣婢潜說欲汚之女怒唾其面一日
斌出前妻子挟刃臨之女厲聲不奪前妻子急竟刺殺之
斌歸處前妻子死而郡中大旱守何文淵露禱不應曰郡有
冤乎耆老白其事文淵往祭女墓天立雨
貢士游銓妻張氏福建政和人嘉靖中寇發建寕張誨其
未字季女曰女爱其身必明于素無何賊䧟政和張曰省
前誨乎女曰頷之即赴井死張随之萬曆中旌表
李華妻胡氏江西南城人嘉靖十九年随父遠商姑易氏
與悪少徐璉等日滛縦胡貞白自誓時時切諫為悪少所
恨遂同易氏謀殺之上聞賜祭祠名哀烮
許希曾妻高臨人嘉靖中被賊所執不辱見殺
諸生錢欽妻茅氏浙江烏程人嘉靖中避寇安固村被執
不辱投河賊刳胎而死旌門
興化死節四十六人嘉靖中倭難竹原任知縣鄭文煥継
室郭氏鄭任妻陳氏黃妻高氏城䧟賊執欲汚之並罵不
屈被害庠士林觀頥妻柯氏劉継荗妻唐氏周大左妻游
氏鄭東野妻陳氏林觀文妻陳氏鄭肇妻鄒氏李啓謨妻
黃氏鄭曰新妾䔥翠環或死于刃或死于火或死于池井
總拒賊死布衣陳復拱妻黃氏李塗妻陳氏吳緒妻鄭氏
林廷凖妻黃氏林廷華未娶妻鄭氏黃𢡟志継妻翁氏王
大勲妻張氏媳朱氏吳應桓妻陳氏黃士寵妻陳氏郭景
順妻何氏阮有道妻黃細娘弟道充妻陳氏陳在良妻方
邵娘黃河妻陳氏皆少年自縊死又西門女子二丱女工
溝頭池嫗北門嫗紅衣女子皆未悉其家其中最烮庠士
林湏恭妻劉氏拒賊剸腹屍仆地猶手執裩襠賊感之為
具棺殮高翰妻翁氏抱姑哭賊殺姑礪刃其頸翁伸頸試
刃賊復殺其幼子行砍汝矣必不從見害宋茂淳妻張氏
賊逼之具粉脂使自餙張號詈盡碎其具賊𣣔殺之承㕥
刃不得已禁密室乃潜出抱乳兒下井死蕭氏二婺婦皆
林氏姆夫竒烈嬸夫其昭姆投兒城外下城從之傷足尋
卒嬸毁面易乞人服從城門出遇賊被傷力護其兒傷創
卒林承芳妻鄭氏遇賊罵不從賊怒割左耳罵愈厲復割
其右耳又復罵賊大怒割其鼻劉氏二女姊妹也姊年十
七賊犯之厲聲曰我名家子也賊不知云何舌人具㕥對
賊欵俟之頃賊縱火姊投火死復犯妹妺紿舌人吾固碩
從姊屍未化不忍也賊喜負薪為諸酋先火熾妺復赴火
死水關旁女子被執罵賊断其舌寸斬焉後村婦客色甚
盛不汚請刃賊恋之閑之室乃自垢其面請死賊復不忍
復㕥火燬其面皮抉之如癩得免釘壁女子者抗賊不屈
賊怒釘其手足于梅峯寺前之壁㕥死槐樹下女子與父
同執賊責父贖金女曰留貭我而父往取金遂見害里仁
坊女子島夷入寇不亂被裂腹破隂死浮水莫得其姓氏
趙尚貞廣西江華趙志倫女幼聦慧常辟纑燈下聞其弟
讀書聲因通文義隆慶初冨川苗亂擄尚貞怒罵不行賊
割髮恐之罵益厲賊繫頸拽之尚貞乘間抽賊刀刺賊肋
群賊大怒断其手足支觧㕥去
董線娘福建浦城李遇陽妻遇陽畫史游二十年歸數月
復去線娘勤績飬其舅姑遇陽音信絶矣舅没夫之兄潜
與姑詐為夫書囑改嫁線娘痛哭自縊姑憐而止之及姑
殁歸依其兄萬曆中乃知畫史贅馬瑚府冨人挟資千金
物故線娘號曰吾可㕥死矣遂不食死
蔣九逵母吴氏天啓中九逵随父任蜀父卒任九逵年十
三與母吳氏羈不得歸適安酋難作執九逵去母誡之曰
賊但奴汝耳若犯我我必死㕥報汝父九逵去而吳復見
執偽語賊曰前被火處是吾家急取吾藏路遇其姊邵氏
婦呼與俱並竄入火中死
陳開先妻郝氏䔥縣人崇禎流賊破城投火死人望見火
光中現莊嚴相而去
張士栢妻陳氏南直吳江人早寡士栢之兄士松豔其所
遺得聘逼陳改適傭奴張程強至其家陳輙破釜求自盡
乃歸其父張訟縣縣令云聞若歸張已定情三日矣陳憤
罵令令責父償松之所得而異之陳㕥定情三日之疑不
白走廵按御史之庭呌冤伏他不𧺫迹視之已剸刃于頸
死矣閱其衣衣盡復遍紐其周折之處御史難其義官殮
之士紳咸為致奠合葬其夫栢旌門
梁㕥樟妻張氏北直清苑人㕥樟㕥進士令商丘崇禎壬
午賊攻城急張氏訣㕥樟曰賊入與此楼俱燼令其僕楊
材積薪以侍㕥樟督死士戰城下會知府某有外心城䧟
㕥樟衝刃創仆不𧺫張氏令舉火署中三十餘人皆盡有
老嫗從楼上擲九歲子&KR1858;火外僕王政負之逃㕥樟救甦
不死商丘人祠張氏歲祭之
黃鼎妻宋氏蕭縣人崇禎中流賊過朱珊鋪鼎被傷宋與
媳歐陽氏咸被執不汚見殺
諸生王冶新妻黃氏山東濟南人為黃茂材女崇禎乙丑
賊至執其父弟女請㕥奩資贖父弟賊曰必汝贖乃可女
欣然曰果活父弟何惜比身逐釋二人女度行遠乃曰誰
𣣔得我者賊喜争曰我也我也幾互閗不觧女乃戟手大
罵吾十五弱恨不椹汝胸扼汝㗋啖汝血冶新妻百不辱
賊怒櫕殺之
胡山民陳于殿女徐州人年十六崇禎中流寇至執逼之
罵不從被刃死
王前士妻李氏年十五崇禎中避流寇劉村村破被執罵
不從被刃死
張聮奎妻何氏宜城人崇禎丙子賊逼城何氏與子順童
猝遇賊賊㕥其都欲奪之何抗詈不屈見殺順童伏抱母
屍號賊復殺之
王基紹妻馬氏䔥縣人流賊破縣基紹被殺馬見執不奪
死
任如龍妻項氏蕭縣人賊破城翁與夫俱見殺項被執不
辱死
劉貴姐陕西清澗人崇禎庚午流賊破神崖寨擄去廹脅
不從投崖死
縦鯤躍妻吳氏䔥縣破被執不從數刃不死尋夫屍殮訖
自經
高荆媧陕西淳化人年十六為賊所執逼之不從盛列金
帛誘之復不得割髮裂衣至断其喉而死
楊自秀女蕭縣人崇禎中流賊𣣔汚之不從破屍松下後
人月夜其死處隠現見女形不滅
摇全竒随父士奇參將京師甲申國變賊偽權將軍欲納
之不辱因囚其父母弟姊以脅之復不可已而與父母弟
姊皆自縊賊為落縊皆死欲滛全奇屍屍動賊驚去已竟
活賊復欲押之全竒手刃欲自刎賊奪刃亂刺死
馬應科妻陳氏覇州人居京師甲申之變賊入其門自剄
徐儀女雪梅江南雎陽人同縣民嚴清女鎖兒正德中流
寇入咸不受賊汚被殺
周母王氏陕西&KR0916;潼孝廉永祚妻永祚爲憲副道直子壬
午盗入室王病痺不能𧺫有子三長熛勇禦賊次燝入護
母得無恙賊空手去熛乃次第跡所爲盗者盡收獄未决
癸未十月賊李自成㕥衆破臨潼先一日獄中得賊間破
械出疾走母家圖報復猝執熛母痛熛出罵賊寕殺我時
有家丁周周級者率衆擊賊賊棄熛與對仗移時母令
老婢負至井邊倚井以待賊勝反入母先入井妾屈亦随
之婢玉香金香復随之熛壬午賢書燝辛卯仕鳳陽太守燝
弟燦㕥丁酉成戊戌進士燝己亥以鳳陽回向不成死
何湖妻縱氏蕭縣人崇禎中城破被逼觸石死子岱戰賊
陣死
任國寳妻戴氏蕭縣人奉姑走鳳山賊執不從見殺血濆
石上隂兩見影不滅
熊夫人宋氏武昌盛族也歸蘄水督府都御史熊文燦文
燦初招撫鄭芝龍海上移督椘崇禎中㘴撫局不終伏法
癸未二月賊掠蘄州逼蘄水熊夫人故從文燦知兵其家
丁數百人勇公戰㕥故城十年寇嚴不攻至是新令弱不
任力竭城開獨熊夫人督家丁巷戰擊斃賊百十人久之
家丁盡斃有黃文許德者被執忽断縳疾𧺫奪兵連批數
十人乃死賊逼熊氏室夫人勒諸姬死随引佩刀自抉其
喉二幼子俱并見殺長子遯木出武昌不及難
潘鵬妻楊氏為宛平老明經女妾徐故&KR0916;清伎女也鵬治
薬室京城李賊圍城徐與楊誓必死廼取所有砒霜和酒
俟有變飲之及城䧟二賊刀仗入鵬脱去賊見二美宛轉
求歡徐取前酒置案楊會其意與俱㘴二賊喜酌酒與徐
徐正欲死一飲而盡少頃毒發且倒賊㕥為中酒復引進
楊楊曰妾不能飲願將軍滿此顧有琵琶為欹以侑之二
賊大楽各浮滿數四頃腸裂而死鵬歸急㕥羊血灌徐徐
活夜挈家避去
黃廷諫妻陳氏䔥縣人崇禎中流賊破城廷諫為賊所害
陳罵賊見殺而妹為劉希賢妻不受汚投火死
吳信妻王氏扵京城齊化門居紬貨城破闖䘚數人突入
縳信責金極椘妻聞之畏恨閉門自縊一賊破門入觧繫
王病矣賊強奸之不能拒佯為愛賊者嚼断其舌寸許賊
痛椘䧟王刃自跨逹胸含血竄去竟死
尹熙華固安人妻少遇賊被擄佯順賊急指一池謂賊曰
吾夫金錢盡藏此池中淂此可與子並走賊以為然随婦
蹈水中深處賊惧𣣔退婦扳賊溺水浮沉數四竟與婦俱
沉不出
長班吳奎妻張氏甲申京城破闖賊數人入其家奎出欲
犯張張大號立宅後水池作溺状恐賊賊去頃之又一賊
入猝不淂脱強滛之而奎歸賊方睡酣張徐啓門入夫取
賊刀刺賊死攫其資囊且逃出遇井張乃語奎曰頃之不
即死㕥無計安子今捉彼&KR0809;子可㕥活妾旣失節何㕥生
為竟投井死
都城外女子張氏者闖賊至被執欲強犯之女曰苦渴若
取水飲我委身若指點井所賊方引汲女從後奮力下賊
賊竟不𧺫
李氏姑媳寡居乙酉賊破燕京有哨賊獨騎入其村村一
時走空獨二寡不去賊猝見索飲調笑姑姑佯為殷勤進
酒賊酣且卧姑媳計縶其手足㕥滚水冐之賊痛號麋爛
而死
孫宜人為尚書孫昌齡妻臨晉人夫貴得封昌齡未貴時
宜人親治履鬻㕥佐讀至手碎出血戊寅東師入臨晉
宜人必投井衆媪時持之力怫曰吾命婦不可辱手搯田
媪臂痛入骨持稍輕已入井矣昌齡哭之㕥詩有所歎人
人難再之句
諸生林穎新妻李氏弟鼎新妻劉氏浙江定海人丙戌魯
監國紹興不守時總兵張國柱駐定海兵擾二氏避陋巷
各裂帛随曰即有變㕥此自㓗五鼓軍中别譁聞陋巷則
疑亂兵至輙引帛急救之而李已盡劉復甦鼎新曰即禍
至而從子志劉曰禍至禍至矣遑及此乘間復自縊從李
劉性敏慧通古今工書法嗣鼎新簡遺奩得劉所&KR0916;黃庭
夲尾署一行曰生有命死有命生兮妾身危死弓妾心定
知其㕥不辱久自盟也范兆芝為之傳而系之論曰家有
王母及王叔母稱未亡節成一年二十有七一年十有九
而二氏棄人事時亦適如其年
張綖鎮江諸生北師渡江綖與其妻某氏及妾雲綃俱被
執妻妾好語卒脱夫綖㕥身許卒抵暮营定卒劳醉卧半
夜起取卒刃各刃卒無覺者走為邏者所及見殺夫綖尋
亦見殺
吳光扆妻謝氏光扆政和諸生也北師入城光扆見殺妻
惧為所及急潜走水坑引刀自刎未絶隣人扶歸謝必不
𣣔生㕥手觸創不食三日竟死
錢澐生妻陳氏南直無錫人澐生字江民諸生父振先㕥
進士出守金華北師下浙澐生携家𣣔間走金華中道為
亂兵所殺妻陳氏牽小姑草伏兵覺犯之抗死
諸生利應昌女未嫁廣東新會人丙戌北師入邑應昌出
走女與瞽嫗俱益難匿遇卒欲犯之女故好顔向卒且劳
苦卒吾未有所歸願依終身但無遽苟且有藏資某處
取為花燭費卒狂喜偕迹之偶及路井女輙躍入卒急攬
之不及矣應昌歸意女必失身去擬從营中求之或曰井
浮一屍𧺫視之果女也時猝不能得棺置衣笥瘞雙節䔥
庒墓傍
諸生沈𢡟華女浙江海寕人乙酉閠六月𢡟華與其鄕閧
𧺫走署縣事張巳城復陷𢡟華引其女去女年十六未字
曰出必辱此猶得自裁遂自縊死而𢡟華去久之或告𢡟
華某氏女初從北䘚輾轉上其偏禆今為弟六妾頗豪奢
女父紈綺被地矣向人誇吾有偦高官今足下福薄女乃
不肯就此
麦名世女大姑廣東番禺人世居魁巷未嫁城破北師入
名世家抽刃脅大姑迎刃曰已度必死請疾飲刃衝刃卒
氣沮置之去告母曰留我不祥徒累母遽投井母牽之不
淂妹二姑年十七從之名世妾楊㕥裙繫其幼女又從之
隣麦受年之妻周氏猝過名世見諸入井不𧺫與其婢清
吟並從之井中人幾滿
頼氏其兄度應天府學諸生嘗從周鍭𧺫兵闖神策門事
敗被逮頼氏適歸寕并見執訊者㕥其艾𣣔犯之賴不可
曰有娠娠觧而從踰日娠猝不得觧訊者怒竟㕥刀抉腹
而胎堕堕有聲賴氣絶訊者之客戴一貫者聞其義請為
棺殮歸之而棺動啓之賴活縫其腹三月如故兄度既見
害喪歸賴抱其屍一號腹裂血盡而死
丹陽婦耒氏華胄也失其夫姓名為北師牽去勵節不從
經龍潭驛題詩扵壁曰北馬長驅破簡州妾夫被僇子為
囚殷勤再拜江頭水護我微軀未比流投筆卒不知何所
言因紹卒曰吾登舟而從若方中流猛拽北卒溺水俱死
謝薦妻張民乙酉北師圍揚州張呼其次女希韞曰汝姊
鄊居妹幼無慮吾與汝奚歸持詣井驅希韞入廼㕥身從
之城破三子皆被害
易為昇妻汪氏北直良鄊人甲申賊至𣣔犯之汪不從罵
賊賊断其一指益罵賊怒竟取其首去汪一兒纔數月婢
陳氏抱之逃道遇賊被鹵兒對賊笑賊喜命其妻子之婢
俟賊去向妻乞憐賊妻方妬婢乃反與兒錢物教婢抱匿
室舍婢祝曰兒即有命幸勿啼兒果不啼賊歸索兒不得
其妻白去之明日竟去婢遂㕥兒歸兒名天祐
宗正妻有殊色通詩書閩京失守與宗正走廣州廣州復
敗妻曰無留髮處矣君宜自裁妾請先之宗正猶豫則入
室自經宗正駭脱之俄而北師入繫宗正去妻追半道不
及觸石死宗正尋亦被害
斯曰福妻黃氏浙江諸暨人生子在襁丁亥越民兵敗餘
猶出没東白山北師往搜山執曰福責婦女匿處曰福不
與言被害尋得黃氏莽菁中欲汚之黃紹卒曰必從若惜
吾貨為他人所有返取之䘚釋黃随去頃登高崖俯大壑
黃忽縦身躍下䘚持之亦幾墜遂棄去己反視有老嫗抱
兒亦投崖下頃之又一婢投崖下明日浮屍則聮𬒮如相
携盖兒為黃兒而媪乳兒者婢其侍也
嚴金妻王氏年十七浙江永嘉人為亂兵所掠死不從見殺
蔣瞽常&KR0836;人貧喪偶兒幼有女為苦营朝夕不餙卒無字
之者乙酉聞蘇州破自經扵室父瞽無從援之
塘橋女子避亂嘉興之梅里為守兵所擄入其舟欲犯之
女不可則捽水中恐之女終不奪數四女乃大罵至塘
橋䘚怒㕥刃觸之推水里中憐其貞為棺殮之
羅田女王氏適耿某甫三日闖賊至耿遇害王挟眊姑逃
賊且追之王恐失身抱姑躍深池死
淄川二烈韓氏婦孫孫姑字賈者也甲申國变賊入淄川
嫂姑偕自縊尚書孫昌齡有詩曰城池三月火姑婦一堂
殉豈定男勝女扵今鬼是人皇天憎屈問青史妬孤真只
有雙鵉在千秋附直民
慱羅韓氏女為祟附縠袴廣州周生偶從肆貿袴歸袴鮮
好置卧榻未服也夜褰帷而得少女生驚不及履而出有
同室媪見生驚出過其寢帷動啓得少女㕥為生所私問
何耒女曰我非人也母近我媪大噱出尋生邀隣多人入
視則門已扄從&KR1141;楞中窺之若有形婉約隂氣籠之不甚
的惟出聲悽然曰妾慱羅韓氏女也大兵執我將行非禮
妾迎刃而逝縠袴生所服故附之来于是衆為歛金礼懴
取縠袴焚之由是不復見
章欽臣妻金氏儒家子也浙江會稽人魯王監國授欽臣
總兵銜越事敗棄去舟山黃斌卿使人間内地士民復激
𧺫金趣欽臣曰曷不與衆徂義欽臣怚金廼𣣔自殺且曰
故知不成藉此㕥死良善欽臣勉持戟閧走于是寕紹浙
東諸郡郭㕥外無不栽髮明冠服者久之各較漸散欽臣
被執并執金詣督訊金獨不屈膝訊者曰欽臣不道廼累
若金奮唾吾令欽臣為之矣欽臣非吾安得有此義伸&KR1450;
就刃扵是擬欽臣赴市而金彂滿营金曰欽臣妻為首犯
奈何獨縱法不及指使何㕥服人復語欽臣使余丈夫蹴
雙靴盡覆北&KR0657;矣訊者從其志對磔鼓楼之下金顔色自
若已劊者偶割其隂陽㕥為戲越七日劊忽作金言必殺
劊久之劊忽無故噴血死論者曰金如覇越計不出(青)妾矣
何氏淑女生長沙能文崇禎中城破被執而死武昌遂相
傳武昌女子云初執帥欲亂之女㕥父母喪三年緩之
不可更請㕥月更幾時為從容談笑如常至期作祭父母
文一首十絶命辞褁置胸夜投江死戶
紉蘭方氏歸進士張鍾陽能文吟詠成集崇禎中東師臨
濟張乘城及難方聞訃投司之後池死
楊自秀女年十五崇禎中遇寇不奪被刳松後月夜見形
論曰大丈臨大節頗有㕥妻女而失千秋者笄巾何所
講貫大義乃處變不撓或紿賊以自全或殺賊㕥明志
或脱夫與翁姑㕥獨絶或督家丁㕥守城或先幾㕥自
㓗或遊䰟而不化至扵激其夫㕥務義駢戮而不悔貞
烈不化智勇兩生上攷列史扵兹獨夥嗟乎此幽烈得
上聞者幾何㦲按正德六年山西婦女死賊三十三人
咸被旌十年又死賊五十六人列名旌善亭雖淂上聞
不能詳其姓氏矣
文詞
清江范氏(媚蘭)郭貞順(曺妙清張妙静)高妙莹夏雲英劉翠翠
李金兒朱静菴鄒賽貞毛鈺龍吴門李氏(孟淑鄕)薛
氏屈氏陳懿德潘碧天孟藴虞氏王素娥楊氏田
玉燕陳氏吴氏陳小藴(紀映淮)董妙玉(劉唐二夫人)鄧鈴
二薛氏朱桂英陸娟陳氏吳氏咏雲居士邢静慈
瑶瑟李大純(朱德璉)袁九淑鄧氏劉苑華(雲瓊)&KR2959;貞白
尹紉荣王娙周玉簫周㓗梅生生宋婉范氏謝彩
丘劉魏將蘭馬氏遼宫人(陳素)徐德英書櫬女子錢
氏(方氏徐氏)杜漪蘭姚青娥斗娘(文氏)詠雪居士李秀
清江范氏元梈孫女洪武初召為女史授孺人入覲高后
稱宋趙女后最賢可法錄其事以進凡降内制多出其手
久之賜老歸家其時宫人媚蘭者善詩後南寕伯毛舜臣
洒掃舊内見永巷遺句曰寒氣逼人眠不淂鏡声催月下
斜廊惜不得其全為媚蘭所作
郭貞順為潮州周伯玉妻幼受書于其父教諭因傍通經
史諸家尤精數學能詩丈伯玉常從外入貞順方&KR0808;怫然
𧺫曰君子必楊聲而後上堂古志之矣伯玉謝及元亂村
寨推伯玉為長貞順曰彼輕敵好使氣不終善謝之巳衆争
殺其所立而伯玉以免又盡散其所藏粟曰無為盗貲已
有粟者皆被殘貞順計脱盗引索自貫與伯玉連賊謂此
即捕也不問洪武初嶺南初附遣指揮俞良輔徇未附者貞
順作俞將軍歌遮道上之因言寨人無逆状一寨獲全其
歌有黃犢春耕萬𤱔雲漦龍夜卧千秋月之句三子手授
三經後皆以儒徵碏仕棲霞令礦終朝列大夫貞順䘚年
百二十五歲遺命喪不供佛祭不焚楮碏妻莊氏會賊至鄉
人共竄竄穴避之莊不可曰男女無别生不如死引刀自
裁碏終身不娶時有曺妙清字比玉張妙静字惠連各以
詩寄楊鉄崖云
高妙莹字叔琬觧開之妻縉母也父若鳳元時知封卜妙莹
通經史書傳善小楷曉音律算數女工極其曲巧事舅姑
孝謹元末舅觧子元死扵賊時若鳳亦死軍中兄鉅銓
皆以舉義兵竄死家属流離妙莹喪葬勉扵礼手寫孝經
古文杜詩授子綸及縉為言宋元以来政治民故悉即日
月不爽且病遺命葬我近地素衾結髢檏棺深隧遂端坐而
没所著有酒議女德議高文海死節一卷文海即其兄鉅
也
夏雲英周憲王宫人也山東莒人能詩兼通内典國有大
政或預裁决年二十二以疾求為尼永樂十六年作偈示
衆而寂有端清閣集一卷詩計六百六十九首
劉翠翠淮安人幼與同學金定私約為夫婦誓死不嫁後
為吴士誠所掠空至軍密通其意事露見害二人以前故
淂合葬有衣領寄詩志决
李金兒濟南人明敏妙䴡通經史及二氏百家之言兼精
醫卜周士誠兵𧺫掠之欲納為妃不從而死或曰尸觧去
也士誠追封護國洞元仙妃所著𫐠甚冨
朱静菴適教諭周濟生成弘間慱覧群書酷嗜吟詠所著
有静庵集辭氣和平筆力䧺徤海寕人初名令文字仲&KR0570;
鄒賽貞當塗人御史魯之姊國子丞濮禾軒妻以子韶編
脩貴封宜人賽貞少穎慧雅好吟詠有士齊集行世
毛鈺龍侍御鳳韶女為劉守蒙妻早寡居小樓誓不踰閾
少讀書過目成誦年近八十猶使諸甥讀書搨前卧聽乏
詩有凍影梅花伴晚燈之句
吳門李氏善詩拾一開元錢作口號半輪残月掩塵埃依
稀猶有開元字想淂清光未破時買盡人間不平事頗有
慨世之意膾炙人口又孟淑卿亦蘇州人司訓澄之女有
才辯工詩别號荆山居士
華亭薛氏與朱氏娣姒也通詞翰年二十餘皆寡老當旌
作書以辭有曰身事夫者不可失也言許人者不可食也
步而家門可望他家塵執而家㸑可柝他家薪吾誠結於
焉已矣夫何求䘚與朱咸不受旌
華隂屈氏參政韓邦奇妻十餘歲其父課諸兒氏刺繡其
旁遂通曉文義工詩而邦竒以神童称世豔雙璧有女異
集行世
陳懿德仁和人南康守敏政女歸都御史李昂通逹諳練
著𫐠甚富工詩子孫中落珠璣散佚蔣某獲遺稿于敗簏
之中輯為四卷
潘碧天台州人山東副史應昌女明經裘致中妻自署其
稿為女郎碧天道人有題畫江上蓮塘等句為世所珍
孟藴字子温諸暨明經綖女字侍御蔣文旭文旭以建言
死藴矢志居栢楼吟詠不輟宣德中旌門
董湄妻虞氏海寕人知書&KR0570;于礼工吟詠年十六于歸湄
䘚虞作菊竹詩以志决節成(菊句移淂春苗愛護周柴桑無主孰為秋寒芳甘為枯枝)
(萎羞堕西風逐水流竹句一片貞心古井泉清寒徹骨自憐相看歲暮青青色歴盡冰霜戴一天)年五十
王素蛾號蘖齋山隂人真翁女生有淑德長能詩文尤妙
女工年十七歸吏部胡節節早䘚誓以節終
俞九思妻楊氏無錫人二十餘而寡教子憲成名書皆口
授憲有明詩正声之選
田玉燕字雙飛湖州人歸徐生元舉生三子皆有文名著
玉樹樓草雲間陸應暘為之序
陳標母金陵人適陳早寡工詩文撫標成立賦古詩數十
萬言行世
冨陽关氏為文學起元継妻早寡撫三子光㣧萬曆壬
辰進士嘉㣧乙未進士事姑以孝聞詩節清妙
陳小藴福建人九宗女紀映淮上元人映鍾妹咸一時以
詩歌名
董妙玉尚寳周弘継妻刘夫人大學士于慎行母唐夫
人狀元唐臯妻並工詩歌有集傳世
鄧鈴字德和閩人儒生鄭坦妻早寡刲耳自誓旌門以子
雲鎬貴贈宜人有風教錄垂世
蘇州二薛氏蘭英蕙英者共處一樓匾曰蘭蕙聯芳有詩
合百首名聮芳集蘭初失身扵鄭生終歸焉
朱桂英仁和人副使陳洪範副室也清心契法邃意脩真
有飬誠道人之號著有閨閣竆元集其題虎丘壁二語老
僧不𬋩興亾事安淂蒲團課法華人争誦之
陸娟松江人德藴女為某龍妻德藴有高行為沈啓南之
師娟能詩尝代其父題扵畫
福建陳氏進士仲徽妻著有軍中集
吴縣吴氏適洞庭蔡甲早寡有詩才與文待䛇徵明齊名
咏雲居士邢静慈慕禪能詩文
瑶瑟字湘靈鄞縣人為屠長卿隆女歸黃振古早寡隆㕥
嘉靖中進士有文名湘灵為詩無詞重之弊韻格高過其
父有浣紗詩曰日煖銀塘綠溪邊出浣紗若耶烟似兩步
步入荷花隆子金樞婦沈天孫者字七㐮為鼎元𢡟學女
女與姑湘靈合刻曰留香草
李大純字貞石鄞縣人為袁雍簡妻同縣朱德璉為吳岳
生妻皆㕥詩傳
袁九淑字君嬺通州人布政随女適良㣧為妻少讀經史
深内典詩文清䴡書法遒勁棲綘雪楼懸所繡大士像其
中焚修習静歸良㣧一年而卆有迦音集屠隆為之序
閩鄧氏嫁瓊河鄒姓夫不類欝欝不淂志居二年卆詩多
凄惋
劉苑華香山人戸部郎何藻妻封宜人有詩一卷題曰落
霞山下劉苑華吟有雲瓊者亦姓劉臨晉人孝廉趙福妻
有水雲居詩自署離石枕花居士
枽貞白字月姝嘉興人周履靖継室工詩與履靖唱和數
百首題曰香奩草茅坤為之序
尹紉荣字少君宜賓人參政伸女為丙子觧元劉泌妻甫
歸年十九卒有断香集遺世
王娙字弄君福清人適林文初文初舉扵鄉滯金陵㕥事
下吏娙教其二子吟詠自安有作輙焚其稿其子竊存之
萬曆中倭關白侵朝觧文初獄中上書請討之娙有句兒
夫自有終軍志未必中朝許請纓語婉惻女玉衡適王庭
相七歲能詩母舍雪後見月吟應聲而就
周玉簫福建人武臣方輿侍妾也輿建議忤旨繫獄七年
遣玉䔥去誓不從及輿事觧感時事方上書遇國变淹不
能歸玉簫嘗採古今列女懿行可法者各為詩一篇病没
有詩一百三十萹授其女蕙蕙刻而傳之
周㓗字玉如金陵人適臨桂通判張鳴鳳貽書省父寄詩
一册名曰雲華詩
梅生生麻城人文學周世遴妻世遴方應省試淂生生詩
不入棘而歸王于一每称為奇才
宋婉字玉馨自號蘭齊父長吉潮州知府婉工詩畫作雙
燕詩并小釵繋燕足任所投擇配其表兄謝驥淂之驥後
為太常鄕
黃春亭妻范氏四川人希正女嘉靖中子輝㕥進士官學
士累封夫人熟内則孝經數稱觧脱其仲女亦工詩有憶母
之句
謝彩字五雲秀水人為彬吾女適雲間丁七節年十四柔
肌纖貭不勝綺羅啓口便有凌雲之致詩多遊仙題未幾
尸觧而去
丘劉麻城人劉大和孫女丘長孺妻也集唐最工早寡悼
長孺有明月不知人世變夜耒依舊下西廂之句如出其
所自撰
魏將蘭杭州人年十八未字而夭有遺草行世
蘇州馬氏歸虎關武臣所詠夢戍詩一百首宋比玉淂之
越中荒村古屋題曰香䰟集譚元春爲之序
遼王宫人荆州籍嘗有宫詞一首傳世久之一少年乘醉
踏月遼王故宫沙橋門外宫人斜之處見美女出素香亭
霓棠練裙倚欄而歌前詩歌竟杳然不見詩曰明月滿空
階梧桐落如雨凉颸襲人衣不知愁幾許又陳素字素君
荆王宫人也能詩有秋顔草行亡
徐德英莆田人父廷龍嘉靖中仕同知適俞氏德英好讀
書善属文所著有建文紀母孔氏贊及五言古諸近体詩
坎&KR3116;多病常作悼志賦欝欝㕥死
題詩櫬板女子里氏無所考戊子北師再攻廣州屯兵北
邙有幕客倚襯板爲搨見板上細書絶句八首祗存其二詩
曰曉對東風只自嗟肯將眉黛誤鉛華山間紅豔不知事
一任桃花與李花盤闌山鶴蹃悠悠荏苒旌旗動地愁漢
將計程應到未良人別後尚存否此女想被擄自㓗志不
肯桃李逄人且似與其夫期地下者只此詩題襯有不可
觧
錢氏湖州人廵道王行道妻随任半道卒箧有藏稿一集
方氏錢塘人為曺舜玉妻恭婉好文翰從舅任之桐江道
䘚有詩文號如玉集徐氏長山人御史耿鳴亡妻生子廷
相仕至都御史徐有訓子詩
杜漪蘭楊州人侍郎熊文舉副室也有才慧與司馬李元
鼎夫人朱遠山朝夕倡和晚㕥無子憂傷不事茟墨
姚青蛾秀水人歸范君和有鴛閣集屠隆為之序
斗娘松江人文學姚生妻有送夫詩三章文氏三水人為
少白女適葛氏賦詩三百餘首手抄書六十卷早寡作九
騷㕥見志封夫人被旌
詠雪居士姓吳名宗文武進人學士𣸪庵女適宜興曺麈
客能詩雅好禅澹不事鉛華甄氏者為張婦早寡父母欲
奪其志作節婦歌㕥自矢節成
李秀會稽人適燕客無頼子過新嘉馹題詩扵壁和者甚
夥
葉氏二女吴江人父仲韶自序其所刻午夢堂集乃其配
沈與二女瓊章所共作也沈婉慱工詞賦為詩清䴡無蛾
眉習訓二女皆能歌吟妙書法妹璋敏慧饒阿姊姊瓊配
未称才祗以門第故偦每視姊文詞瞪目不能觧歸七年
勿諧妺為慰勸姊曰吾苦枯坐僧妺天上時妺已字張氏
子詩礼後也及笄逢吉或傳張一如姊夫也者妺甫入門
乃親見張諸佻達不堪既合卺不語移晌一號絶地竟不
起母馳拊璋膺慟曰恨吾璋知書天下常女之伴憨夫老
百年皆是也張殺吾女為作吊女詩甚惻而姊瓊不知謂
妹有家作催妆賦耒賀則已失生妹一日矣鳴泣歎曰何
張郎者之多也亦輙嘔血死最苦母之再為吊女詩矣今
集中具載也禱僊乩&KR1575;大師至云二女在其座下為詩超
郎温潤如其平日所吟仲韶弟季若又手叙其事題曰窈
聞
廣陵女子歸扵莒父宦氏崇禎壬午為寇所掠明年夏五
逃歸而已無家既自為叙而繋以詩數絶題客店之壁且
曰一女子何足惜朝端之上邊塞之間高官厚禄何為者
耶為錄其詩之一將軍空自擁旌旗萬里中原胡馬嘶總
使終生能繋頸不教千載泣明妃
崑山頋氏雍里方伯女適同里孫僉憲為婦有春日詩一
首膾炙人口詩曰春雨過春城春晴春草生春閨動春思
春樹呌春鶯
歸淑芬字素英鴛水人適同里文學高庭堅刻有雲和
閣一集二集素英棲心禅定僻居深村笠山徐来賓稱素
英嘗就其妺學詩眀季徐妺遠字濮水貽書素英毖爾井
&KR0875;母暱簡素素英荅書胡不携𬋩城子看花長安道意從
其夫子振天衢也甲申後庭堅廢應制偕花村與諸閨秀唱
和無間則香溪申蕙為之叙蕙係文定公五世孫女字蘭
芳叙中有云一時名淑如黃月輝孫介畹孫静畹汪曇雲
常俶伽至比之前代班謝又平陽氏超聖秋涇黃德貞並
有弁言稱素英之句清婉和丽不涉詩餘一字謂得之家
教盖素英為震川之嫡裔也集中又有洪庭蘭一揆女禅
朱月繍諸往復各体詩及李孝貞一贊孝貞名鳳四歲喪
男裝
韓氏女林興妻蘇氏善聦白母葛氏
韓氏女四川保寕人國初明玉珍㩀蜀家散死女年十七
無歸衣男子衣混行間及玉珍入雲南從軍七年人不知
也道邂逅其叔父乃贖之以歸一時同伍者驚異後嫁成
都之尹氏人稱為韓貞女
林興妻蘇氏廣東香山人興係衛指揮使正統中寇黃蕭
飬驟攻廣城城中兵寡興率兵外禦蘇乃呼軍婦盔甲如
男子賊夜上城蘇手刃下之賊退城完粵人謂之女子軍
善聪姓黃氏南京淮清女子也成化中早失母父鬻線香
為業衣善聪小兒衣僕往来廬鳳間數年父死善聪年漸
長無歸里人李英者亦業善聦父所業善聦詭自稱張勝
依之或同卧起称疾則深下𥜗溲溺不令人見踰年與偕
歸年二十矣巾幘謁姊姊久不認曰我故無弟告以故相
持泣姊曰汝百口難自明辱父矣使稳母簡之果犹處女
也他日英来望見善聰為女粧大驚姊請善聦便歸英善
聪泣曰益不白前事死不許事聞三厰嘉其㓗使人上聘
勸為夫婦云
白母山隂葛氏女也歸白生瑾瑾早失怙奉母教成成化
中進士為分宜知縣瑾孱遘病隣饑民作乱且入境分宜
無城郭諸簿丞棄庫獄携妻孥匿去瑾不能𧺫事母令休
民舍盡沉其庫署池中而身頂瑾冠被瑾命脤束帶坐堂
皇須賊入賊哭至前槊不動諦視之知老母貌令也咸駭
且笑母莊語曰兒瑾病且篤恐失逢迎老婦代爲主人請
偕視庫庫無有過獄曰此不足問也請視内舍粗奩具不
足俻晨炊弗鄙以去賊反謝一閧出則已隂識其首從脩
短毛髮衣履悉越日口授捕捕按淂之伏法盖隣縣多失
庫獄而分宜獨否會賊去未幾瑾䘚母扶其襯歸民婦人
之送母載道較百姓之送死瑾數倍
論曰韓蘇二氏與白母古木蘭不過是矣善聦即無黃
崇嘏之才而隐以自持与劉方事相類方以男装随父
客父死客不能歸遂依主人為其子未幾主人又有子
与方共讀書子疑方題燕巢詩探方意方荅之以詩遂
与婚姻後成巨族然不如善聪之上聞而後合也
女不入教坊
何氏何雄二女王氏
何氏南直泗州人父死家貧或從其母聘之母潜徙居他
縣逼為倡不從極椘撻持刀自刎死聞有司禮葬之從天
旱或以為何氏冤淮安守詣祭其墓天乃雨正德中旌門
何雄有二女南直旴𣅿人年十七次十三嘉靖十年邑饑
雄𣣔以二女為人婢妾不果至欲賣為娼二女不從父強
之夜潜以帛相繫俱投水死三日䨇屍挽手並浮逆流而
上衣鞋如故
王氏山東人嘉靖中父貧八歲鬻淮安娼家長矢志不欲
失身涕泣求去不淂一日鴇提之逼使與上客侍寢褁衣
哀告妾良家貧至此忍死𣣔一見父母圖潔去今不可淂
矣上客頗狎之預置七首床頭猝𧺫衝喉死客不及持也
事聞官令厚葬之嘉其義後有吴主事某寓淮即故娼處
夢一女泣拜堂下陳前故且曰吾死家故不聞吾家五&KR0309;
之上碩君為傳語覺駭問果有此事因訪其葬處請廵按
御史張上聞特祠杞之
論曰皆所為湼而不淄者也所竒三何同姓何王又同
淮安
妾義
姜榮妾竇氏朱昱妾陳氏寒香晚翠陸鯨妾單氏黃
采妾朱氏張氏孟知性妾郝氏葛寅亮妾胡氏
姜榮妾竇氏榮為瑞州府通判正德央華林賊劫府荣時
攝篆授篆竇而出禦寇賊突入捉竇及其嫡子婦竇以肩
承刃求免婦詭語賊取衣篋後園而潜匿篆池中賊掠竇
上馬罵不絶衆𣣔殺之賊首私之不許既至賊巢好語賊
汝所擒盛豹一可令歸告我主携金贖我賊信之遣豹一
還竇私語豹一篆處曰告我主母望我還矣偶見道傍有
井託渴飲遽投井死䛇旌之又喬侍郎妾高氏亦烈死
朱昱妾陳氏南直武進人昱無子陳事嫡妻甚謹妻早卒
昱亦随盡泣曰妾年少度必見奪孰若先之許昱自縊死
弘治中旌表
寒香晚翠浙海塩張寕二妾也寕以正綂進士知漳州府
寒香姓高氏晚翠姓李氏年可十六七而寕老字二妾以
見意二氏無子寕病且革令諸姬咸去二女獨不可請公
目未瞑閉一閣手鑰吾二人附未亡因截髮示不二遂竇
通飲食絶外問寕䘚在閣中持三年喪歷五十餘載寕嗣
子嘉秀進士晝錦歸始傳語二寡己踰七旬幸不辱先公
地下碩出觀張漳州有後啓鑰出拜則皤然两老媪矣上
聞旌䨇節云
陸鯨妾單氏南直徐州人年二十鯨病卒自經從之家人
為之合葬
黃采妾朱氏張氏福建莆田人采任通判家居嘉靖中倭
寇海上城䧟被執不受汚見殺
孟知性妾郝氏蕭縣人崇禎中賊䧟城投河死子持郝不
得觸橋柱死母子入鄕賢
胡氏工部尚書葛寅亮妾也寅亮字冰鑑淛江錢塘人教
授湖上言行准于道以萬曆庚子首觧明年成進士歴督
學福建病歸弘光中𧺫工部侍郎北師渡江寅亮𣣔閉卧
不出妾胡氏勉之速赴閩全髮閩中晉尚書閩敗寅亮間
關護髮以死胡氏扶柩歸西湖甫三日縊死柩之銅環曰
翁全髮而吾可以死矣已而寅亮與陳潜夫陸培䓁並祀
鄕賢
許嘉妾唐氏宿州人甫歸嘉嘉以病䘚唐縊以殉
論曰凡小星以&KR0694;升無責以未亡之律者廼亦名義
自持至于曲存公篆勉扶國制其死獨大綠衣未可
怱也
教坊
高娃邵金寳王翹兒(少華)青&KR0866;
高娃者京師娼也幼昌平矦楊俊為之開帳心許俊昌平
去脩北邊者數歲娃閉門謝客㨶笞之幾死不異會上皇
𣸪辟石亨追搆昌平及都督范廣不援土木罪棄市俊
&KR0916;市大呼䧟駕伊誰頋不問吾提兵促應直應與以一死
時親戚故吏無一視者俄有一婦人被縞狼倉前故娃也
楊驚若何来曰来視公死呼天指斥石俊曰速去母自累
娃曰已辦淂從公死語未既俊已刑娃慟吮其頸血盡哀
請淂以鍼著其首于頸䄂出帛自縊死俊之旁
邵金寳者京師娼也京营參將戴綸者與交密綸坐仇
鵉事下獄委三千金邵而属之生衣食我死棺殮我嬴子
有也金寳諾自食給外以其餘身曲結驩榷貴竟以出綸
綸繋獄十餘年復官建昌遊擊使人謝邵邵提金還綸更
益二之一曰子金也邵与俱之官綸妻聞之自家中来為
高位坐邵委身下拜曰夫子䧟子難妾不能為而頼若妾
愧之遂留金寳伴綸而身歸里
王翹兒故臨淄民家女也少鬻娼家携江南習吳歌音
吐激越往往頃一座性故堅意不属百誘不淂也無不
怒大賈去已自贖身居海上更呼翠翹云翠翹以歌歛
緾頭無數乃盡以資所知貧者囊不留一錢久之倭掠海
上有金陵娼少華者能歌向与善歌沈郎暱後為導倭汪
直所取時沈郎亦竄島中少華盖隂幸直敗冀与沈郎百
年也間語直内欵直心動而翹兒時已被執献其酋徐海
海字明山故越人以翠翹善歌嘗呼之入窟而令所掠諸
美人咸羅拜稱為夫人翠翹既居中能指使海海唯諾則
故陽暱海私幸海敗淂歸國以老也會督府使華老人欵
海海不從欲殺華老人翠翹進曰今日之事在君降不降
何与老人使親釋縳劳苦之盖老人故一識翹兒者歸告
于督府海未易圖其所酷爱王夫人有外心于是更遣羅
中書与海講而隂賂王夫人最渥王夫人語海君休矣事
不成死妾從死不如生冨貴荣妾亦荣遂約降官兵入竟
斬海等以翠翹歸欹侑諸有功翠翹声悲凉不能䘚調也
微恨毒降非王者之師云督府乃以翠翹劳有功永順酋
甲去之錢塘江悒悒不自淂為變徵之声扣舷待月夜午
大言曰明山遇我厚我以國是誘殺之殺一酋更事一酋
何面目見人𧺫投江死
青&KR0866;者松江妓也崇禎末搃兵李成棟北歸破松江以青
&KR0866;入侍絶憐爱之随度嶺每佐酒則以語動成棟公亦記
前朝大將軍威福乎成棟悪聞此語曰吾以太夫人夫人
故俛出此青&KR0866;復絮之成棟拔劍睨青&KR0866;曰再及齒此青
&KR0866;曰若果念太夫人夫人賤妾無以生矣時成棟妻及母
被貭雲間成棟内不自安青&KR0866;曰太夫人夫人啓居不自
得而公歌舞爲楽不休公請思之成棟憤遽進刃青&KR0866;死
已而念其苦口心動遂北拒封惠國公戰以死米堆山爲
長歌以酹之有美人小金山麓住寒&KR0621;夜濕寒&KR1141;霧之句
南亰妓劉引静爲一商所眷商死引静爲持服齋薦尖泣
甚哀誓不見客尋商之家落出素所貯曲贈商之妻子不
&KR0786;有豪聞其賢欲娶之死不奪長齋綉佛以老屠寳石
者以罪遠戍寄餘萬金扵所暱倡及赦歸娼輙還其所
寄不損絲黍
論曰高娃死俊金寳活綸勾欄負有至性若翹兒之贊
内欵青&KR0866;之鼓回向尤有功彊場古說客所不能及者
哉一以死謝無負一以死悟有心若夫許身還寄猶小
焉已
皆盡節又李氏為䘚裴皮鉄妻皮鉄瘟死李女直人年二
十二晝夜哀泣比葬陳祭辭柩自繫于屋西枽樹太祖聞
之為動容䛇有司旌之
忠順夫人三娘子鹵俺答長女大唖不害所出幼穎捷善
番書曲眉秀目面有一黑子耳墜大鐶冠蓆帽如鹵王其像
嘗圖入中國大率上青線半臂下絳裙襪而不鞋腰懸一
刀項掛白數珠坐藉地幹逹大義俺答兄麦力根吉嚢襖
兒都司者聘以為妻俺答以其美攘之寵任事性尚瞿曇
酷尊向中國岢嵐兵備道蔡可賢互市紅門常單輿入其
帳與狎因拈塞下曲十首其一曰寵冠穹廬苐一流自矜
驕小不知愁誰禁黑水隂山外别有胡姬歎白頭末句指
俺答初配大娘子等而言也穆文熙有和少小胡姬學漢
籹滿身貂錦壓明璫金鞭嬌踏桃花馬共逐单于入市場
相与紀一時盛事云可賢坐玩䙝罷去萬曆五年總督宣
大吳兌意淂三娘子主市可以寕邊益寬假三娘子每就
兊讙舞絶倒兊懷示昵或入卧意所欲輒扶將去則兌往
往故陳可欲若忘也三娘子氣能徂其衆而兊必以三娘
子故賚予頗優異衆益為三娘子東西九年忠順王俺答
死其長子興克都隆哈黃台吉臂絶短善用兵蹢躅邀索
稱䧺襲封王棄前配五蘭比妋蒸三娘子三娘子計足羈
制之己台吉受西僧詒納比奴一百八比素珠之數人邀
内花粉合五百金強三娘子意忌時代兌為鄭洛曲關說
盡散之三娘子益喜一切貢市唯擘畫時俺答遺部號東
哨者因與把漢那吉争板升互仇興克謢把漢棲長子扯
力克之西哨與三娘子隔三載興克台吉死而把漢亦死
扯力克納把漢妻大成比妓統遺部并有恰台吉之衆棄
元配滿官鎮比妓謀合三娘子三娘子与子不他失礼執不從
扯力克乃自稱乞慶答于河西乞慶答者鹵王子之稱也
十四年乞嗣封三娘子堅握故王印叩關碩自主貢市反
覆久之乃出印偶扯力克而以其所納大成歸子不他失礼
以為平䛇封扯力克為順義王而以子眺兔台吉襲封龍
將軍特冊三娘子忠順夫人亦加不他失礼為龍乕將軍
尋扯力克躝甘州三娘子阻駐西安並未東窺莾掜扯力克
&KR1196;眊憑藉三娘子如黃台吉時凡上書王与夫人連称不
順義獨也二十年鹵孛承恩变𧺫搃督魏學曾力主撫賞
三娘子遣密報且無為承恩所弄不如弗賞方聽杲固原
摽兵敗没學魯偽報捷廵按沈思孝獨署䟽尾不與因有
句一時秦將多男子媿殺閼氏不負恩嘉密報之忠也三
十四年扯力克死長子設喇坑炭即卜失兔黃台吉寄猳
三娘子盖大王母行矣卜失兔桀驁不𣸪藉王封為重而
三娘子言不甚行四十三年三娘子死年六十三歲䛇與
祭七壇以旌其不貳子㡣乕將軍不他失礼外次沙赤星
台吉封明威將軍唖不能言又次倚兒將遜封武略將軍
論曰誰責色目以義礼高氏一門較内鬚眉更烈按俺
答用大明律律其衆者數十年三娘子之力也以穹廬
帳中人不知夫婦之道而審君臣内外之義歸化不衰
功比邊壮士十萬不止相傳大同里不靖傳信俘
獲多以婦女賜旗牌官全甫下一夕雉經者三四一最少婦
乳一孩過嶺即休乘间擲岩下死夫從其主与為叛
而自矢節義如比人無有不善信哉
