罪惟錄列傳卷之三十三
西蕃
西蕃即吐蕃本羌属凡百餘種散處河湟洮岷間禹貢所
謂析支也逐水草産牧以父名母姓為種號強則分種稱
酋豪以戰死為吉元世祖始為郡縣以吐蕃僧八思巴為
大寳法王帝師領之嗣世弟子號司空司徒國公佩金玉
印洪武二年九月寇洮河指揮韋正大大破之三
大將軍分鄧愈往招諭之皆降六月遣僧克新
其國圖山川地形以歸六年令諸酋舉故官授職
師(喃加巴)藏卜為熾盛佛寳國師元國公南哥思
監藏䓁為都指揮同知宣慰使元帥招討䓁官自是(之後)
有封灌頂國師及贊善王開化王正覺大乘法王如来大
寳(法王)者俱賜印誥列砦四十有八殆不勝紀七年置
州茶馬司必果衛二州七站西番二十九簇納馬
百五匹是年獻葡萄酒却之十年川藏邀殺使
南詔以鄧愈為征西將軍討之明年屡寇邊
愈及藍玉王弼䓁討之明年又置西寕衛茶馬司歲納馬
三千五百匹上馬茶百二十斤中馬七十斤下馬五十斤
令其地為都指揮使司二曰烏思藏曰朵甘為指揮使司
一曰隴荅為宣慰使司三曰朵甘曰董卜韓胡曰長河西
魚通寕遠招討使司六曰朵甘思曰朵甘隴荅曰朵甘丹曰
朵甘滄溏曰朵甘川曰磨兒勘萬戶府四曰沙兒可曰乃
竹曰羅思端曰别思麻千戶所朵甘思䓁十七又有加渴
瓦寺金川寺韓胡碉怯歹寺永樂十三年吏部員外郎陳
誠出使歸備述其十七國山川風俗物産以獻宣德元年
封大寳大乘闡教闡化贊善五王六年都督陳懷討松潘
番叛平之九年阐化王貢使癿藏還以賜物
洮没八上命釋之天順三年尊勝寺清修翊善大
印遣人貢舍利五年甘肅總兵宣誠伯衛穎破西
凉督毛忠䧟鹵穎救出之八年西寕番酋把
命都御史吳琛宣城矦衛涇討之大捷駱駝山俘斬七千
七百餘人獲牛馬羊二萬有竒成化十七年西域撤馬兒
罕進二獅子嘉峪關奏請大臣迎接郎中陸容尚書周洪
謨咸以為不可竟遣内臣迎之九年西蕃滿松反侵内地
廵撫馬文升討之斬首八十三級二十一年撒馬兒罕枉
道至廣東將往滿刺加市狻猊八貢所過震動陳選上書
以為西旅貢&KR0729;召公進諫越裳献雉周公致規盖不唯防
玩好之漸寔以杜窺伺之萌令假借意旨入海宣索倘奸
貪憑藉因緣為利招引殊方营圖攘克是陛下忽細行之
矜而為大德之累也上從之弘治二年貢使至一千三百
餘人詔减賞勅定貢使歲額是年復貢獅給事中韓鼎諫
勿受明年復貢却之正德初北鹵徙居西海蚕食諸蕃識
者慮其鈎結深入十年調朔方勁兵逐勦鹵避松潘旋歸
故巢嘉靖元年西蕃反鎮守都督鄭卿討之不能克自是
屡入寇掠尚書王瓊請得官軍直搗賊巢番人畏之己而
復乘虛深入臨洮鞏昌䓁處尚書李承勛言西蕃土酋被
西海鹵酋亦卜刺阿尔秃斯侵佔日益内徙將来蕃胡合
犯何以防後宜悉聽王瓊區處瓊以為𣣔撫罕必勦先零
遣遊擊將軍彭椷鎮守都督劉文統兵自固原進至洮岷
分據要害且撫且勦撫定六十五簇恃險拒戰者十六簇
斬首三百七十西頋以寕西蕃風俗大抵朴魯上下一心
食酪衣氊居毳帳務耕牧好閗狠或用扳屋或壘石為巢
高十餘丈謂之碉房二三丈者謂之鷄籠貴壮賤弱懷恩
重利尊釋信詛喜啖生物耐飢寒階文番據層崖深箐跳
躍如獮猴相傳番人無腓易奔洮番甲馬頗盛戰屈以埋
奴為大誓鑿阱露其首其山川崑崙山可跋海黃河拆支
湟水為大産天鼠皮獨峯駝羱羊而仰給中國茶麝香為
命無茶則發腫病且死無麝則苦蛇蠱殘麦禾故自古以
閉關絶貢可制西番貢物多畫佛銅佛銅塔舍利足力麻
鉄力麻氆氌珊瑚犀角左髻毛纓明酥油刀劒遮甲麻衣
馬青塩貢由川陕而長河西朵甘思䓁由雅州入隆慶中部
請著令三年一貢赴京多者八人更减至四人除留邊候
賞多者常千人少不下百入而別種在雲南鉄橋北名古
宗一云細腰番太祖既下雲南裂吐番為二十三支合属
郡邑轄以土官惟我頥指而所謂野西番者稍不易制古
宗種鴂舌辮黑短裳用氂牛羊毛撚線為之婦人用青白
磁珠與硨磲相間懸扵頂或以松膏澤髮下垂
論曰閉關絶使可制西番自設一哈密用以自難此受
制扵人之最大者矣
安南
安南古南交也秦為象郡漢為南越趙佗所㩀武帝平南
越置交趾九真日南三郡光武時女子徵則徵貳及平尋
為交趾郡迄唐初為交州搃管府後改安南都獲府唐亡
曲承美者土豪也㩀其地稱節度使劉隐執之以其將楊
延藝為節度使傳子紹洪州將吴昌岌起而代之再傳弟
昌文殘虐𬋩内大亂衆推驩州刺史丁部領為州帥自称
大勝王子璉維立宋既平嶺表璉内附以都護進封安南郡
王已而黎桓(或云黎栢)篡丁氏再傳大將李公藴又篡黎氏得
封南平王再傳日尊擊擄古城王僣称帝三傳天祚内封
安南國王又再傳昊旵亡子以女昭聖主國事遂為女夫
陳日煚所襲日煚故福州人謝升卿也識書美姿貌落拓
為游侠殺人變姓名之安南見國相會應試文論策詩賦
四場錄升鄕居首而王女從忩隙窺而悅之已得從昭聖
竊政元已破蜀使人招之曰煚下使者獄破竹束体入而臠
之元將怒大攻破之日煚跳匿海島表扵宋請傳位其子
威晃宋授威晃國王而尊日煚為太王元既滅宋威晃惧
易名光昺請䧏還其封傳子日烜元歲責貢甚苦復遣達
魯花赤參其國事日烜意怫拒元元三破其國日烜乃進
代身金人贖罪又五傳為日煃洪武元年遣知府易濟頒
詔安南安南遣少中大夫同時敏政大夫殷悌等朝貢請
封稱陪臣大頭目詔使翰林學士張以寕䓁即封日煃為
安南王賜以塗金銀印未至而日煃卒改封弟日熞為王
三年来告哀請命上素服御西苑幄殿召見其使杜舜欽
御製文使翰林編脩王廉往祭責龍亭迎御製文入殿别
設日煃靈座南面布宣之其君臣拜伏以听先是占城舊
縻役安南至是與安南抗安南出兵擊敗之城遣平章滿
蔴都䓁乞援詔兩觧之封其國之山二十有一安南常以
二女進六宫無與比旣又進二女上并前二女還之已而
日熞兄叔明弑日熞自立稱藝王使陪臣獻駝象主事曾
魯取表副視之見己易王詰使者得其故上怒却不受明
年奉表謝罪且封詭云日熞寔病死叔明遜野國人推立
之詔令叔明以前王印視事七年耒貢自称年老請授政
弟煓許之叔明雖己授政然寔自專制連年耒貢詔以其
太數止之既日煓死叔明更署弟煒代國事十二年禮部
奏定遣使安南相見禮郊迎步導行五拜三叩頭礼使者
與敵体王居右也叔明凢專政十二年數叛約侵占城詔
切責之勿入其貢二十一年叔明嗾國相黎季犛廢其主
煒尋弑之而立叔明子日焜主國事季犛叔明偦也詔以
其不道絶使者不得入已日焜益侵思南五縣地詔遣行
故王孫也錯愕下拜至流涕而伯耆以大義責之使者不
能對三年遣監察御使李琦䓁往切責&KR1039;而&KR1039;方出兵寇
寕遠州七塞掠吏士數百十去既見使者詭謝罪願歸我
添平臣事之退還禄州諸寨地語頗遜上以為然勑廣西
副搃兵黃中等將兵五千護添平歸國而封&KR1039;順化郡公
盡有所属州縣添平至丘温&KR1039;遣陪臣黃晦卿等候廪餼
見添平拜舞稱&KR1039;不幸霜露之疾匍匐前道以俟因度隘
及芹站忽伏發劫添平去大理卿薛嵓死之中等沮断橋
不能前&KR1039;使入遥拜曰遠彛何敢勞王師添平寔疎遠小
人䝮惑聽幸得殺之以謝天子上聞之大怒四年命成國
公朱能為征彛將軍新城侯張輔為右副將軍西平侯沐
晟為左副將軍共二十五將軍發京省諸衛步騎舟師及
土舍逹官奔命共八十萬人别勅占城王巴的頼出偏師
擾其境十月成國能卒軍龍州詔輔代之數季犛二十罪
明年輔從廣西憑样入左副將軍晟䓁從雲南蒙自入輔
度坡壘關冷前哨將軍吕毅攻隘留取之而將軍朱荣䓁
亦破鷄翎關大軍次芹站先遣將軍方政王恕䓁直抵冨
良江之北岸嘉林縣而副軍晟遣指揮朱濬䓁奪猛烈關
俞讓䓁拔栅華隘突出宣光江口奪其澳沕䓁沙而豊城
矦李彬領兵渡其上游都督程逹䓁中夜舁舟越山間道
出逃水江縱火焚賊舟遂奪冨良江與輔大兵會時賊巢
在東西二都恃宣江沲江冨良江以為險列栅自冨良迄
多邦隘連橋接艦亘七百餘里賊衆聚屯守水陸者號七
百萬會朝使賫勅即諭&KR1039;禍福季犛不出見詭詞以荅輔
䓁乃議上流渡江而遣朱荣置筏下流佯為欲渡賊果分
兵以應荣擊大敗之時賊諸城逼江不可上獨多邦隘城
外稍平衍出背水营其地而賊益浚濠守具無不偹輔與
晟分营睨城欲戰而間使都督黃中夜四鼓出不偹越重
濠梯城都指揮蔡福先登盡發夜明光(内製火藥)角應之而軍
並入賊乃率象巷戰以獅形蒙馬首衝之象反走城破乘
勝追至傘圓山縱火焚緣江一帶木栅烟熖漲天直擣其
其東都克之季犛棄西都携妻子遁海餘党依天建困枚䓁山
水陸㩀守復遣靖遠伯王友興黃中䓁搜逐之自四年冬
至明年春前後斬首三萬七千餘級時輔留交州鎮賊子
偽衛國大王黎澄復聚舟三百艘于黃江突犯我軍豊城
彬水陸夾擊大敗之斬萬餘級溺死無算輔以賊首季犛
遁悶海口因出魯江與左副將軍晟會逼膠水賊益遁大
安海口輔以賊不出戰佯还師交州耒賊賊果犯鹹子關
躡輔于是反擊之賊大敗冨良江水為之赤雲陽矦陳旭
乘勝追抵悶海賊復遁灵原四月大軍穷追戰清化府之磊
江賊復大敗斬首萬餘級五月賊益遁义安府之深江大
軍水陸並進輔與晟两軍會盤石逼竒羅海口復戰大敗
之都督柳升獲偽上皇黎季犛都督黃中獲偽衛國大王
黎澄而土官莫邃獲偽國王黎&KR1039;偽太子芮于高望山及
偽將相王侯柱國黎季貔黎滷黎&KR2089;䓁黎氏無少長俘獲
無遺獨黎氏頭目吴勉赴水死&KR1039;其妻阮氏殉之安南地
悉平遂郡懸其地立交趾䓁處承宣布政使司都指揮使司
按察使司分其地為十七府四十七州一百五十七縣據
其要害設衛十一守禦千戶所二市舶司一又于交廣分
界處設丘温衛及坡壘隘留二守禦所軍隷廣西民属交
趾以相制馭云并勅有司為陳王贈謚盖秦漢以来土宇
䧟彛翟者四百四十六年至是盡復之進封功臣有差献
俘下季犛&KR1039;子獄久之釋戍廣西而澄芮故善槍法詔令
有司衣食之改賜姓官俱至工部尚書六年八月交人簡
定反簡定陳氏故臣也不肯事季犛輕騎跳歸明既從下
安南雅知上不欲復陳氏潜走还與故所親陳布葛約竄
興化州說群盗鄧悉䓁下之衆至萬餘益南合慈威蛮行
剽䧟大堂應平石宣諸州邑偽自称日南王僣號大越改元
興慶詔黔國晟發兵四萬征之敗績生厥江都督吕毅尚
書劉㑺參政劉昱死之上怒復拜英國輔為征彛將軍晟
副之大破賊于鹹子關及盧渡江太平海口䓁處賊帥鄧
景異獨身奔陳季擴季擴者蛮人性奸黠詭云陳王後
簡定從子輙自立遥尊簡定為上皇改元重慶輔穷追簡
定至演州抵牛鼻關簡定窮棄馬走吉利民家捕獲之并
其將相陳希葛阮汝勵䓁送京師磔于市八年復捕其党
于東潮州斬首五千餘級獲偽將軍范支陳原卿䓁二千
人悉阬之築京觀焉詔輔還而令副將軍晟穷討季擴晟
大戰灵長海口斬首二千級季擴别使使上表請降詔即
以為交趾布政使其党陳原樽為參政阮師胡具鄧景異
鄧鎔為都指揮潘季祜為按察副使是月季擴復反九年
詔英國輔副黔國晟復出討之破賊于月常江殺溺二萬
明年復大破賊于神投海擒偽將軍鄧汝戲䓁數千人悉
磔之又戰賊爱子江蹂殱其象陳斬偽少尉阮山䓁十二
年獲季擴及其偽太傅阮師䓁磔京師詔豊城矦彬以將
軍鎮交趾歲定貢扇萬把翠羽萬箇十六年清化土官黎
利復反利初從季擴為金吾將軍善戰挟計數来䧏授廵
簡至是行剽郡邑自称平定王以弟黎石為相國叚莾為
都督豊城矦彬使都督朱廣討捕斬首六百級虜其酋范
晏利遁去己而參政馮貴侯保與戰績死之十九年利奔
老撾老撾匿之詔使中官山壽赦利為清化知府利尋復反
都指揮陳忠敗死進攻茶籠急洪熙元年詔荣昌伯陳智
發兵救之兵不進茶籠潰郡守琴彭戰死宣德元年荣昌
智與都督方政戰茶籠詔復命成山矦王通為征彛將軍
發步騎十萬往征之而智政奪官白衣隷軍中自效黎利
弟善㩀廣威州設伏偽敗都指揮袁亮䓁堕其計被執指
揮陶森輔䧟殁遂乘勝以數十萬衆来攻交趾通三道拒
却之率參將馬瑛出擊大破之清威逐北遇伏敗績失士
卒三萬人參軍事尚書陳洽死之通氣沮隂使人許為利
乞封而檄清化逓南地歸黎氏其吏民悉出城赴關獨清
化守羅通謂指揮何忠曰元師非君命而欲賣城賊乎連
與賊戰敗之通告急詔安遠矦柳升為征鹵副將軍黔國
晟為征南副將軍凡步騎七萬人合滇棘兵出討勅書數
四戒升勿輕敵而成山通己猝擊利大破之斬其偽司空
丁禮司徒黎豸太監黎秘䓁萬餘級利惶惧不能軍通猶
豫不進賊復張圍丘温敗去攻䧟諒江中官馮智指揮劉
順知府劉子輔俱死之利来乞和通以聞而安遠升始至
抵隘留關利偽為其國人書詣軍門請立陳後升不啟封
奏聞而輙以兵進破大小關隘數十如無敵者升意殊易
之抵鎮彛關主事陳鏞言于尚書李慶主帥驕兵罷不㩀
險握重而欲急進如敵伏何升不聽遽進倒馬波果中伏
升被鏢死是夕副將軍梁銘驚死賊率象陳來衝師大潰
都督崔聚史安陳鏞俱被執不屈死之七萬人無遺者成
山通益惧更㗖利請和且宴利遺利金織文綺利亦以重寳謝
通遂教利偽立陳暠者為名表云前國王臣暊三世嫡孫
暠尚在老檛國人乞封暠王永奉職貢寔利主之無暠也
上問英國公輔輔曰成山安遠非將也臣出保以一年擒
利上心厭兵竟以學士士竒荣議許利平利奉表進代身
金入及還向所掠都督䓁萬三千三百九十一人通輙引
還論罪有差三年利使使言陳暠病死無後臣利謹守封
疆待命是月圍廣原州不下旦請歸其所掠女六年詔利
權署安南國王事九年利死子麟嗣狂妄國人不服麟告
哀詔許祭利正統中麟卒子濬嗣濬庶兄琮鴆弑濬自立
告哀乞封詔方下節封琮會濬弟灝以義師起誅琮詔改
封灝灝耻屈下欲殺所以見使臣礼册封學士錢漙七為
書諭之乃定成化七年灝侵占城十七年復侵老撾中國
人至有潜入交受偽御史為之贊畫者弘治中灝卒孫誼嗣
正德初其臣阮种弑誼國人請以灝庶子晭嗣正德十年
諒山都將陳玄孫與子昇作乱國人鄭綏䓁攻玄孫誅之
遂殺晭立晭兄子譓改元光紹而昇率衆㩀諒山諸府称
王改元天應譓累表乞師討昇昇邀之不得逹時都指揮
莫登庸者蜑人初隷玄孫以罪奔譓譓用爲宜陽參將將
兵討昇封武川伯進仁國公夜率兵反逼圍譓譓間脱保
清華嘉靖初登庸遂立黎氏疎属懬爲王己相之尋妻懬
毋鴆殺懬而立已子莫方瀛仍冐懬名氏僣號大越改元
統元王譓住清華弱亡入老撾死國人立其子寕襲擊登
庸大敗之登庸跳之海陽寕使鄭綏將兵二十餘萬攻海
陽登庸别出大江竟掩寕都寕走鄭綏兵大潰久之寕復
悉清華兵討登庸相拒不决登庸遂明称安南國王改元明
德以方瀛爲太子久之傳位太子改元大正而自称太上
皇出鎮齎無城立偽鎮五軍都督黎寕使陪臣鄭惟獠間
道来乞師而宣光搃兵武文渊都督黃明哲請各㩀地為
内應天子銳意討登庸以威寕矦仇鵉為征彛將軍安遠矦柳
珣為征蛮將軍兼征彛副將軍合征南將軍沭朝輔以三
十萬人壓境登庸惧乃言願得束身投𣢾參贊尚書毛伯
温開門受之登庸進代身金人贖罪詔以為安南都統使
秩二品銀印兵遂罷歸及制命出而登庸死授其孫福海未
幾福海復為黎寕所逐竄海上福海死子宏瀷嗣方五歲
權臣阮敬者持其國事驕恣部將范子儀教登庸別子莫
正中篡位而黎氏故臣黎伯&KR0784;護宏瀷力捕正中亟首上
献而宏瀷尋又為伯&KR0784;所逐死海陽安南復罷貢一十餘
年神宗即位宏瀷子荗洽始入修其故事而黎自寕死子
宏嗣宏死無子國人推立黎暉四世孫維邦再傳維潭與
其臣擒殺荗洽復㩀有安南莫氏支属竄欽州憑祥間黎
氏叩關求欵許之復以維潭為都統使莫氏遂別居高平
府久之莫氏又盡有安南而黎氏微凡安南宫室郡縣取
士飬兵其制略倣中國歲再稲八蚕有魚塩金珠之利所
產蜈蚣可得明珠别有窟居獠人用鼻吸酒擊銅鼓為楽
論曰永楽中使行人曾&KR0794;數季犛篡殺之罪嫚荅曰天
下且有大不順事独我乎為傷帝隠帝必兵之無俟其
詐廢命也黎陳之間多故而中國不能復板之其所以来
之無要㦲
按安南界東北界廣西東界廣東西界雲南西南界老
撾(即古哀牢)南插入海中國在冨良江西後有三峯山左為
安子山右傘圓山最高所属十三道五十二府二百一
十九州縣莫氏唯高平一府四州在北隅之東俱無城
郭其人披髮以香蠟膠成一縷跣足男女衣皆大領下
衣無折圍裙無褲唯王与官間用冠帶靴襪貴者称翁
言大官也地止有燒酒牛羊䓁火炙割啖之嚼㯽榔
脣皆紅而齒必用藥物湼之令黑有白者俗笑之王宫
用黃瓦&KR0585;高八尺官民皆草苫簷四尺傴而出入産稻
無麦果生四時有蚕桑織紬絹無桌椅特為使臣設有尺
許案文字与中國同俗滛男女祼對不避豪家偶有床褥
出則以網為兜數人擡之大貴者有轎盤踞其上從王後
者或全体裸名曰好漢兵無甲胄披大袖青衣兵器有銃
砲藤牌鎗刀尚巫鬼不奉二氏
河套滿都魯
滿都魯元孽也成化中八河套稱可汗考河套即周之朔方
秦取匈奴河南地漢之定襄郡赫連勃勃趙元昊所都也
三面阻河地渥可耕桑近陜西榆林堡東西二千里唐三
受降城在北河外而元東勝州在受降之東國初鹵遁河外
居漠北正綂㕥後浸失其險鹵乃渡河犯邊都督王禎始
築榆林城創沿邊堡墩共二十四所調延安綏德慶陽三
衛官軍分戍之天順初也先死而小王子立尋孛來瘸王
子強弑小王子六年其大酋毛里孩阿羅出少師猛可與
孛来相仇殺而立脱思爲可汗於是毛里孩阿羅出孛羅
忽三酋始入套爭水草不相下成化元年毛里孩寇陕西
都御史項忠及彰武伯陽信禦却之廷議移堡沿河閣臣
李賢㕥爲但宜進兵搜勦毛里孩聞之一再乞通貢許之
罷前議二年輙犯大同四年癿加思蘭殺阿羅出併其衆
而結元孽滿都魯入套滿都魯遂自稱可汗以癿加思為
太師屢入寇詔搜套以武定侯趙輔總兵出未幾病還七
年廷議河套戰守二策詔侍郎葉盛視套還報復東勝未
易言也九年滿都魯與孛羅忽合寇韋州總督王越襲其
巢紅鹽池大捷事在越傳鹵自據套以来無歲不攔入殺
掠迄數百萬三遣大將朱衣趙輔劉聚迄無成績至是始
大創去十三年滿都魯貢馬時癿加思蘭以女妻滿都魯
而己欲代之恐衆不附擬改立幹赤来為可汗滿都魯遂
與癿加思蘭為仇旣而殺之併其衆寇榆林為王越所敗
弘治八年復入套住牧十三年火篩亦入套正德元年總
制楊一清請復守東勝㩀河套水草之利一議守守鹵所
必入一議戰戰鹵所必敗一議攻攻鹵所必救己一清得罪
去自是無敢言及河套者嘉靖元年套鹵二萬自井兒堡
撒墻犯固原平凉泾州屠戮萬計指揮楊洪千戶劉端死
之有司不能禦十七年河套復為鹵酋吉囊所據滿都魯
不知所終二十四年御史陳豪䟽言北鹵三犯山西殺掠
百萬費帑六百萬迄無尺寸之效祗緣𤇺卒皆媒鹵自安
彼此譯語互為和同鹵既深入然後舉燧降堠轉走且我
亡命為彼嚮導以故非時倏至如履故塗時以為碩議明
年套鹵三萬入寇越延安至三原涇陽殺掠無算總督侍
郎曾銑請復河套八議指據明悉乞修定營邊至黃甫川
邊墻一千餘里練兵六萬人益以山東鎗手二千每擕五
十日之餉歲出擾之有詔但許修邊自是曾銑禦鹵頗勝
擒酋脱脱虎鹵畏移帳漸北不敢近塞銑復會同三鎮上
復套十八事又上營陳八圖時鹵酋俺答等渡河與先駐
牧狼台吉薅台吉都刺台吉且謀入寇閣臣嚴嵩坐銑開
釁而咸寕侯仇鸞初被銑劾奏至是亦訐銑圖報復銑㘴
論死萬曆中套鹵吉能嘗與北鹵火落赤殘突延東西又
大酋雷赤等助吉能擾邊爲總兵杜松所扼不利去既而
吉能挾王封不得遂入大栢油堡殺我副總兵遂爲謾書
挾賞十事聞松至輙觧去而吉能病故三邊總督䟽請其
子得如三衞例襲替請貢首輔居正計令順義王爲之代
請使西部有所約束崇禎初土魯多蠻犯塞甘肅廵撫梅
之煥爲三覆以待之斬首七百餘級生得銀定酋王子綽
木素降六百餘人
論曰曾銑八議八圖即亦未必能復套然以是強邊朝
廷無西北顧可也邊敝既久誠如陳豪所云即奄有東
勝受降庸濟欤
哈密
哈密去肅州嘉峪關千二百里漢匈奴右賢王之地光武
中閉關謝西域入唐諸番入貢者始盛中葉以後貢不至
有宋中趙元昊稱帝寕夏遂併西域元封其孽忽納失里
為威武王主哈密太祖定陜西甘肅諸鎮嘉峪以西置不
問成祖遠斥沙漠乃立七衞於關外為安定為阿端為赤
斤蒙古為曲先為罕東為罕東左而哈密居上衛最西西
距土魯番千五百里北至瓦刺數百里以天山為界永樂
二年改封元孽子威武王弟安克帖木兒為忠順王王卒
無子以其兄子脱脱嗣王用華人為長史紀善稍視内籓
賜金印凡西域天方䓁三十八國入貢其彛使方物悉道
哈密譯上之所綂有回回畏兀兒哈刺灰三種各以其酋
目為都督佐之四年王為其祖母速哥失里所逐勅復立
九年脱脱卒封從弟免力帖木兒為忠義王代守哈密洪
㷩元年貢硫黃上以鹵中有火藥諭邊臣謹備之宣德初
詔脱脱子卜答失里嗣忠順王又以其孱弱復立免力子
脱歡帖木兒嗣忠義王共理國事是時瓦刺強數侵哈密
哈密懼稍持兩端詔曲貸之忠順王再傳為孛羅帖木兒
天順末見弑扵其酋者林無子母努温答失力署國事遭
鹵癿加思蘭殘破國勢䆮弱成化九年土魯蕃速壇阿力
欲邀哈密竝掠赤斤諸彛王母不從怒擄王母及金印去
詔遣高陽伯李文等往規復時哈密遣衆竄苦峪文調集
罕東赤斤兵數千駐苦峪不敢進以是阿力益輕中國十
四年阿力死子阿黑麻嗣守臣請以忠義王脱歡甥畏兀
兒都督罕慎襲王遣兵護入哈密於是都御史王繼總兵
周玉太監韓禮䓁皆以興復功受賞弘治元年阿黑麻謂
罕慎非脱脱親属不當嗣佯與結婚姻頂經盟尋計殺之
表貢冐託元裔求王哈密詔受其額貢責諭之阿黑麻懼
乃以金印城池來歸兵部尚書馬文升謂彛俗重種䫫時
小列秃野乜克力強數侵逼必得元孽嗣封諸番咸以脱
脱遺裔陜巴可王遂封陕巴忠順王六年諸番又以陜巴
詘犒賜不服阿黑麻乘間恨哈密酋阿木郎嘗攔其牛馬
起攻阿木郎殺之復擄陜巴及金印去詔兵部侍郎張海
都督侯謙往經略之以璽書問阿黑麻擄陕巴状久不報
海䓁乃脩嘉峪關而捕哈密奸回通阿黑麻者二十餘人
戍廣西請絶西域貢且安置土魯蕃故所遣貢使寫亦蒲
速兒䓁四十人扵嶺南示懲且令西域諸不得貢者結怨
阿黑麻以擕其黨海䓁不候報歸下獄罪有差阿黑麻益
驕横遣酋牙木蘭復據哈密自稱可汗詔以文升策用撫
彛指揮楊翥嚮導副總兵彭清提兵間道襲之機露牙木
蘭遁追斬六十餘級復哈密空城而還九年阿黑麻復襲
破哈密時西域不得貢怨阿黑麻切阿黑麻乃令其兄馬
黑上書悔過乞許與黑婁諸國並入貢願以陕巴金印来
歸且求寫亦滿速兒䓁詔令陕巴金印至甘州候命至十
一年而陜巴始克入哈密仍以回回都督寫亦虎仙畏兀
兒都督奄克孛刺哈刺灰都督拜迭力迷失領彛三族輔
之奄克孛刺以罕慎弟與陕巴不恊乃妻陕巴以罕慎女
結好扵是都御史周季麟總兵彭清太監陸誾䓁復以興
復有功次苐陞賞其後陕巴嗜酒掊尅諸彛酋目阿孛刺
及力克哈䓁隂誘阿黑麻次子真帖木兒入據哈密陕巴
奔沙州真帖木兒罕慎外孫也年十三不肯住哈密避刺
木城哈密人曰空吾城以飽瓦刺野乜克力非計守臣乃
遣人以兵送陕巴還哈密遂殺異議阿孛刺䓁時阿黑麻死
滿速兒嗣國中相仇殺扵是招真帖木兒依外祖奄克孛
刺居甘州不遣正德元年陕巴卒其子拜牙郎(一曰并牙郎)嗣
淫虐属彛謀害之拜牙郎反走歸土魯蕃扵是滿速兒令
其酋火者他尸丁復據哈蜜遣書守臣索上幣萬兼索前
被留彛使而還我哈密城及金印九年復命總制都御史
彭澤至甘州澤曲計賫幣二千及銀器同哈密都督寫亦
虎仙往贖未得當轍称事寧歸甘粛御史馮時雍奏争之
己而滿速兒果責後幣送印退哈密城而獨留拜牙郎不遣
時李昆為廵撫以雜惡幣二百塞前諾勒拜牙郎入哈密
而留彛使虎都六撒者兒二人扵甘州為質滿速兒怒復
遣火者他只丁及牙木蘭據哈密引兵萬人寇肅州持書詰
幣不足故守將芮寕禦之全軍敗没亡七百騎時哈密回彛
及入貢諸彛使俱在肅州副使陳九疇恐其内間收擊諸
奸回及都督失烟答等凡裏甲者捶殺之随令内附諸
彛夜劫其營外結北鹵瓦刺聲言搗其巢穴滿速兒懼引
去尾擊敗之瓜州九疇乃盡發寫亦虎仙傾䧟哈密状滿
速兒復請和時兵部尚書王瓊脩郄或心害九疇能扵是
失拜烟答子米兒馬黑麻方入貢突入長安門訟冤九疇
㘴激變而彭澤亦坐欺罔並削籍寫亦虎仙論死時哈密三
属彛畏兀兒哈刺灰二族内附肅州而寫亦虎仙尋出獄
竟以秘術干進得賜國姓随上親征嘉靖改元復論斬死
獄中自是土魯蕃往往借前釁入寇嘉靖三年侵甘州大
殺掠時九疇復為廵撫率衆堵逐大破之殺火者他只丁
已而總督尚書金獻民以九疇議請閉關絶其貢且日而
還我城印許而貢明年再侵甘州時王瓊復為總督坐九
疇誣罔論死胡世寕爭之得戍邊是時牙木蘭與滿速兒貳
率衆来歸滿速兒乃請還我哈密易牙木蘭而甘心焉不
報遂遣虎力奶翁同天方諸國入貢復索牙木蘭詞頗驕
謾兵部尚書胡世寕建議忠順王牙郎己自歸土魯蕃
雖有哈密亦其属矣回回米兒馬黑麻最畏土魯蕃不能
助拜牙郎自立而畏兀兒哈刺灰二族久居粛州頋驅之
出不得也而忠順王裔族無可立者即使更立之更與金
印亦必為土魯蕃所有然則哈密將安興復哉不如閉嘉
峪置哈密不問如彼不肆侵擾則許其通貢否則絶之庶
不以城印故中彼要索之計疲吾中國也尚書桂萼亦是世
寕議上從之安插諸彛肅州境内留牙木蘭不遣自此遂
不言興哈密云久之諸彛頗為民害甘粛廵撫楊慱脩威
鹵并金塔寺古城及白烟䓁城堡給耕具彛移帳去此地
産馬駝玉石大尾羊隂牙角地多醝鹵宜橙麥豌豆西域
國入貢攔索道路錢為常例
論曰立哈密恃哈密耳哈密不自立何恃或以隔絶羌
鹵則羈縻土魯番土魯番既大必不折入鹵亦或足恃
也皆如拜牙即願以身事人百城印胡為而乃劳師竭
藏積有歲月徒以哈密為媒禍之具曰不𣸪城印如鄧
隲之棄凉州廟算不精矣世寕祖九疇之議而論者獨
功胡兵部何歟若夫許幣贖城印則事涉欺罔矣而終
不克成不意大著功于中原于蜀如彭都御史而出此
高岱曰漢都關中声援易及欲藉以間南幕吾燕都去
甘粛遠夫不能𣸪五百里之大寕及千里之東勝而惓
惓萬里之外乎旨㦲其言之矣
臺灣(附舟山及海上諸屯)
臺湾者係和蘭國入貢泊舟候命處地接瓜哇大泥與佛
郎机更密邇萬曆中忽請通貢叩閩人李錦勸其酋麻韋
郎壘澎湖嶼逼漳賂稅監高宷可得志于是伐木駕厰錦
導彛入寀竟與盟且許開貢會材官沈有容奉詔聲走之
其國始習戰所云紅彛銃較佛郎机更利己而竟使通貢
泊舟澎湖候命下許從彛幾何貢物幾何然後可久之從
澎湖深入築城分紅彛守之名為臺湾去澎湖六程耳所
云灣者西洋貨船通東彛必湾此為兩洋扼要所以中溜
既急擁為水濫高傍溜數丈自漳州彂舟必横跨水檻然
後至澎湖最險而澎湖之通臺灣水道多嶕隐見不一舟
冐之必碎又列砲兩當的中易守其地闊二千里袤倍之
氣常春多露可以當雨所植久旱不祐食物饒于内地多
野馬差小可乘亦多苗峒不化多土目不通語言初鄭芝
龍大海中常於澎湖外設市税諸洋少貨以是冨甲諸傲
及歸欵諸洋猶警伏也芝龍納欵子國姓成功壬寅以部
將曹文龍馬信之謀會海水大溢自厦門舟師前拂嶕而
進紅彛之守不固遂有其城而令其子經守厦門原汛己
而紅彛王子内朝以失其故城願合力攻厦門厦門不支
會延平王成功薨長子經嗣立臺初称東都改明京以候
桂主之蹕己不克至乃改東寕國復築奉天城扵對渡以
居宦東寕者嗣王不敢称籓廼其臣無不籓前者所奉正
朔猶以永曆行時諸峒歲有常貢不過獐鹿虎豹之類舁
委界口不知所為礼也披皮掩下体界口中國人有店以
嬉戲小具懸壁聽峒人来觀峒人把弄移時以形語上值
輙取去必委所有于界口任耴之不失信也按舟山古昌
國縣洪武中設參將一廵檢二属定海縣舊出一状元名
張信城中有状元橋信子孫猶有在也与金塘兩處人物
頗繁殖太祖慮積奸議遷其人入内地有王姓者䟽請免
遷詔獄踰年或言王得召見哀祈竟獲允釋王還
厦門聮閩界鄭氏迹處也魯監國十年國姓(成功)
嘗駐師于此改称思(明)州地僅三十餘里宿兵數十萬大
約啓處海艦得洋税以食閩師不能難時四屯為呼應
張煌言駐臨門陳文逹駐玉環山阮春雷駐楚山而牛頭
門亦宿勁旅後思明失守四屯順&KR0647;不一惟煌言隐臨門
之范澳死難最烈鷺門亦閩界魯監國元年嘗就永勝伯
鄭彩保此四年乃間走壺江琅琦山䓁處閣部錢肅樂卒
葬琅琦骸骨不歸鹿頸頭煌言嘗治兵其處而金門則魯
王監國之十年始保蹕扵此至壬寅薨其地
又按中原一大塊淂臺湾為外障故文物与邊徼不同盖
包絡完也或云自金門一夜至眀辰已可到澎湖為一千
六百澎湖至臺湾之臺湾峒人上貢時亦知稍披
衣縷退則能釡甑
筒二節寔即寔
覆草為庐其聚占土官浴捕鹿鹿舌以供
啖之私其舌有罪男女皆披髮曾殺人則繍其身
衆以為豪惧豪以紅布為寳治石室中藏之生女出紅
聘偦視為後嗣倚衣食以老偦生男而不女則以為絶嗣無
靠女𣸪生若曰此世家云
