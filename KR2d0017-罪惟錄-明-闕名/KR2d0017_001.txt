罪惟錄列傳卷之一
祖禰傳搃論
明運似成周咸以農事𧺫家農職土尊土所自生故並以
火德旺尚赤而金為土之所洩且遇火見剋淘金輒弱有
自来也太祖自述源流但言務本積善初不矯為履拇哇
冰諸荒語然則詒謀有素保世滋大禹稷躬稼而有天下
或得之于身或得之于子孫又何疑焉臣自有臣祖誠足
述也小明羽翼帝龍鳳之封上及三世胡足諱而諸册之
言之者故口吃欤特為正其封而進之列祖
皇祖禰列傳
德祖玄皇帝(諱未詳)稱百六公姓朱氏世居金陵句容通德
鄉之朱家巷力農業父仲八公元配陳氏生子三長六二
公次十二公百六其季也為太祖皇高祖考配胡氏生子
二長四五公次四九公即懿祖太祖既貴追尊玄皇帝廟
號德祖胡氏為玄皇后初太祖渡(江)先取句容明年克金
陵句容距城四十里族父昆弟四十餘人咸來展親後修
玉牒廷臣或請祖先賢朱熹光帝系偶一典史籍新安姓
朱氏帝曰熹後乎伏謝曰臣自有臣祖太祖惻然為玄罷
此請
懿祖恒皇帝(諱未詳)即四九公為太祖皇曾祖考元配侯氏
生子四長初一公即熙祖次初二公次初五公次初十公
宋龍鳳九年太祖為宋吳國公追贈四九公資德大夫江
南等處行中書省左丞上護軍司空吳國公配侯氏吳國
夫人太祖既即位追尊吳國公為恒皇帝廟號懿祖夫人
恒皇后生卒在句容
熙祖𥙿皇帝(諱未詳)稱初一公生宋季元初為太祖皇祖考
配王氏生子二長五一公夀春王次四五公即皇考仁祖
元初初一公籍淘金戶金非土産不勝徭棄田廬携二子
遷泗州旴眙縣時仁祖方八歲熙祖以忠厚营家泗上置
田産稍給太祖為宋吳國公追贈熙祖光祿大夫江南䓁
處行中書省平章政事柱國司徒吳國公配王氏吳國夫
人既即位追尊初一公為𥙿皇帝廟號熙祖夫人𥙿皇后
仁祖淳皇帝諱世珍年五十時熙祖己歾家漸落同兄夀
春王遷旴𣅿之五河鄕配皇妣陳氏生子四長皇嫡兄重
四公南昌王生旴𣅿次重六公旴𣅿王次重七公臨濠王
次即太祖皆生五河太祖十歲後遷鍾離之東鄕未幾又
徙西鄉又徙太平鄕無定居仁祖兄弟皆淳謹務脩德仁
祖常言吾等服勤亦猶置田地即不豊歲常入若悖理取
之如溺吏驟冨往往以身從之矣鄕之人揖為長者太祖
為宋吳國公以龍鳳九年封仁祖開府儀同三司上柱國錄
軍國重事中書左丞相吳國公配陳氏吳國夫人先是仁
祖方負日果&KR0585;有髯道士過之揖曰美哉公公八十三乃
受贈適符其年元天曆元年戊辰秋九月十有七日淳皇
后夢一黃冠自西北来止麥場與白丸一視漸恢大令吞
之曰大丹淳皇后受置口覺謂仁祖餘香在也旦帝生似
一白氣自東南貫室夜嘗有光隣人誤奔火至無所淂異
香經宿不散浴於河忽有紅羅片浮至以衣帝(相傳室傍二郎神庙)
(夜徙百步所浴處水俱香分紅白二色産異草状如綠縷)三日不受乳仁祖夢持捨寺
寺空返遇一僧東&KR0585;面壁頋曰與受記夜子可矣果愈至
正丁丑俄有一老翁髮皤遠至門諦視曰而家豢一龍不
言姓名竟去仁祖亦嘗自詡吾晚淂一子甲申仁祖年六
十有四淳皇后不及五與長子南昌王咸疫厲相繼即世
太祖年十有七矣及即位追尊四五公淳皇帝廟號仁祖
夫人進淳皇后
論曰白氣紅羅彷彿白魚流火之祥真人之生自有殊
兆太祖云吾祖父世食元德存元庙享用以不忘其世
較之世庙之黜元祀益以成其大頋德懿熙皆宋人而
太祖附宋起亦宋人特仁祖為元人耳兹為正之曰明
之祖宋㩀明王出世四字且䜟其主國號不從地從流
言特竒而又仍韓林兒之舊瓜渚後不𣸪更搃以成其
大也此四祖者明之所自来也
