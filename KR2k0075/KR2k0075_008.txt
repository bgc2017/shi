居濟一得卷八
禮部尚書張伯行撰
河漕類纂
黃河運河總論
黃河發源於星宿海繞崑崙歴積石越西域踰關陜山
西河南經豐碭出徐州始爲運道會泗沂之水蟺蜿而
至清河縣之清口又名南河口會淮而東經安東縣以
入於海此黃河之大較也以運河言之由浙江至張家
灣凡三千七百餘里自浙至蘇則資苕霅諸溪之水常
州則資宜溧諸山之水至丹陽而山水絶則資京口所
入江潮之水水之盈涸視潮之大小故裏河每患淺澁
云自瓜儀至淮安則南資天長諸山所瀦高寳諸湖之
水西資清口所入黃淮二河之水俱由瓜儀出江故裏
河之深淺亦視兩河之盈縮焉由清口至鎮口閘則資
黃河與山東汶泗之水由鎮口閘以至臨清則資汶泗
之水即泰安萊蕪徂徠諸泉也然汶河由南旺南北分
流竝濟故天旱泉微每苦不足由臨清至天津則資汶
河與漳衛之水由直沽入海而自天津至張家灣則資
潞河白河桑乾諸水此運河之大略也若江西湖廣運
艘俱由長江入儀真閘止有風波之險而無淺澁之虞
此又在運道之外矣愚按黃河之水出徐州爲運道會
泗沂之水至清河縣之清口此先年之運道也今則由
清口之上仲莊閘入中河直達臨清有濟運之功而無
風濤之險較之從前實爲平穩但自徐州至清口旣不
用黃水濟運則黃河北岸之堤宜堅築高厚即黃河水
長不至爲中河之害矣此清口之上當防者也清口直
接黃河恐黃水泛漲不免倒灌之患宜於清河縣之上
五里舊仲莊閘處所開引河以分黃由清河縣後及廢
閘塘至大河口與淮會則水勢旣分黃流自弱清口之
倒灌可免若使黃河竟由清河縣後至大河口會淮使
黃河不至清口則清口永遠無慮而中河亦由清河縣
北至大河口與黃淮會糧船不過遠行數里而運河仍
永遠無虞矣若清口之下淮黃旣會兼以中河之水三
水會流刷沙自易但恐伏秋水漲堤岸難保則淮揚之
百姓可虞也故宜將兩岸之堤時加修防務使堅完稍
遇殘缺即爲補葺仍宜將汰黃堤加築高厚茭陵以下
再接築百餘里至大通口仍宜照遙堤之式離縷堤稍
遠則日後即有疎虞離河旣遠水勢自散漫而力微可
無衝决之患而淮揚一帶可以安枕而卧矣然而猶有
慮者中河之上駱馬湖運河之上洪澤湖也中河糧船
過完即宜放入鹽河不宜入黃河倘水大而鹽河難容
則開官莊娘子莊等河由五港口入海仍宜於中河一
帶多開漕渠設立閘座制爲水田春月即閉閘以濟運
運過即開閘以灌田則民旣資其利而兼免其害矣至
洪澤湖亦宜多設閘座廣開漕渠制爲水田如周橋翟
壩高良澗古溝高家堰武家墩皆可行之水小則閉閘
以蓄水水大則開閘以灌田即有盛漲之時必無冲决
之患則不特漕運永濟淮揚受福而泗州水患亦可永
息矣
王在晉曰官軍借貸之例今已廢革不能行矣祖宗厪
念運軍有家人一體之誼憐其緩急多方軫恤今軫恤
之意全虚而惟一意督責此運軍所以益貧而漕務所
由日替也今而後將不知其所稅駕矣愚按國家以數
百萬之漕糧仰給於東南其所藉以長運者運軍也運
軍之所係也誠重矣運軍之當惜也亦明矣歴觀往代
有許帶土宜四十石者有許帶六十石者皆所以恤之
也雖借貸不行而存此遺意運軍猶有所頼
元郭守敬議造剝船三百隻分置各閘責經紀領之使
置布囊盛米催役逓相轉輸以達都下軍民稱便愚意
欲於淮安清江高郵寳應處所各造剝船十數隻擇民
之殷實者領之糧船過時以爲起剝之用過完時即令
在各處擺渡以爲日用衣食之資另外不給工食亦不
許多索過往人等錢財船壊令其自爲修理亦不另給
似爲甚便
劉天和曰通州上達都城近已修閘轉盤漕運脚費大
省爲萬世利無容議矣若白河經密雲諸山且全受渾
榆諸河之水夏秋暴漲隄防不能禦源遠流迅水勢漫
散河皆溜沙深淺通塞不常運行甚艱殊無策以治之
惟用兜杓數千具治河官夫遇淺即濬此外運舟各携
四五具二三百舟即可得千餘具合力以濬頃刻而通
盤剝大省矣惟運卒利於盤剝方可開支脚價如即以
盤剝之費償運卒濬淺之勞則運卒受實惠不愈利歸
剝船耶愚按用兜杓置剝船皆可爲運船之助惟在當
事者酌時勢之宜而善用之則幾矣
劉天和曰滄德天津之間河决無歲無之亦有水不甚
盛河不甚盈而决者非盡由堤岸卑薄也一則鹽徒盗
决以圖行舟私販一則鹻薄地土盗决以圖淤肥一則
對河軍民盗决以免衝决彼岸廵守當嚴而防察當預
也愚按此等弊端處處有之不獨滄德天津之間爲然
也而周橋翟壩高堰一帶尤爲緊要爲今之計似宜於
高家堰一帶每二里半設防險官一員於二月初一起
十月初一止晝夜防護時刻不離法誠善也然不特可
爲一時之法誠可爲萬世之法潘印川云有隄不守與
無隄同守隄不密與不守同豈無所見而云然哉
王在晉曰隆慶中就坎河口壩以積石石如累丸沙流
其下久之亦潰而坎河之工始此愚按宿遷縣有竹絡
壩其法或者倣此乎
永樂十三年平江伯陳瑄自淮安城西管湖至淮河鴨
陳口與清河口相直鑿河引湖水入淮以通漕舟置四
閘曰移風曰清江曰福興曰新莊以時啟閉人甚便之
此即清江浦河道也
萬歷七年以通濟閘逼近淮河舊址坍損改建於甘羅
城北仍改濬河口斜向西南使黃水不得直射因廢拆
新莊閘又改福興閘於夀州厰適中處所其清江板閘
照舊增修八年用石包砌高堰九年又於府城南運河
之旁自窰灣楊家澗歴武家墩開新河一道長四十五
里曰永濟河因置三閘以備清江浦之險愚按以上諸
事皆今日可斟酌行之者也故備錄於此
南昌萬恭云淮安隆慶中水萬歷壬申又水或云海口
淤宜濬之郡有司爲探海口則廣三十里望之無際冬
中洲渚微見海中潮長則烟霧波濤極目舟從何繫人
從何依工從何施且清河之流甚駛海口即淤清河當
上行矣古無濬海者有由然哉而怨淮水罪海口者謬
矣愚按人每言海口宜濬觀於此說可以釋濬海口之
疑故錄之
萬歷元年建平水閘二十一於長堤又加建瓜州閘併
儀閘爲二十三湖水大平淮漲不能過寳應又復淺船
淺夫但許深湖不許高隄愚按今日運河身被黃河淤
墊已高此後但許深河不許高堤亦治河之要訣也
萬歷二十年淮河漲溢特遣科臣勘議開腰舖抵周家
莊四十里使黃讓淮而安祖陵開韓家莊及訾家營以
洩閘河之水而保運道實由河身日高易於淤梗耳後
戸部題稱黃流猛悍逼阻清口壅塞運道欲開復老黃
河上流深濬草灣下流部科咸謂黃水闊淺若挑故道
須與相等計長六十里煩糜可慮且大河口去清河口
僅五里許強黃仍逼弱淮恐終不能洩之東注而漁家
溝一帶土地可耕捐棄拂民愚謂淮黃交滙宜在天妃
廟後再下數里更好可免黃水倒灌我
皇上指授方略令挑挖陶莊引河引黃水而北誠善策
也今據此云大河口去清河口僅五里許強黃仍逼弱
淮大河口或者即黃河口也五里許尚恐其逼阻况黃
河逼近清口又安能免倒灌之患乎是宜倣古法而行
之愚意欲使黃水交滙在清口之下或五里或十里而
中河口不出仲莊閘即由雙金門閘由清河縣北至淮
黃交會之下入河庶乎黃河永不倒灌清口而運道永
無艱阻之患矣不知可行否待質高明
周用疏云黃河所以有徙决之變者無他特以未入於
海霖潦無所容也溝洫之爲用說者曰備旱潦而已其
用以備旱潦者容水而已故自溝洫至於海其爲容水
一也夫天下之水莫大於河天下有溝洫天下皆容水
之地黃河何所不容天下皆修溝洫天下皆治水之人
黃河何所不治水無不治則荒田何所不墾一舉而興
天下之大利平天下之大患矣愚按溝洫之說凡河皆
可用而獨黃河不可用何也以其隨行而隨淤也若與
諸湖相近者皆可用溝洫之法而洪澤湖一帶尤爲利
便予聞往時洪澤湖如周橋翟壩高良澗等閘下皆有
河河之兩岸皆爲肥美水田自六壩開而美田皆滙爲
巨浸矣今六壩已閉田盡涸出所待舉行者水利而已
與其以有用之水委之於海何若多開河渠廣修溝洫
引水灌田旣資其利又除其害之爲兩得乎春則使之
出清口一以刷黃一以濟運夏時水漲則開河渠以灌
溉民田則昔之民苦水之害者一轉移間而且以得水
之利矣但凡民可與樂成而難與慮始若聽民自爲之
勢必有所不能或添水利官使專治之或令地方官兼
管之務使先開河渠俱令至運河之西岸仍於運河之
下開㴠洞如淮安府山陽縣之伏龍洞遇水小時則閉
㴠洞止用以灌田而不使之東注遇洪澤湖水大則取
其足以灌田而止餘水盡令洩於運河之東由射陽湖
馬家蕩蝦鬚溝朦朧入海即運河之東至馬家蕩及蝦
鬚二溝俱可爲水田此處儘民爲之不必官爲區處也
此愚一得之見也
李化龍曰夫河蓋有以一逸貽永勞者未有以一勞貽
永逸者防守不固則下流雖通上流必奪防守固則上
無旁溢下必順流此之利害一恒人能辨之矣奈何持
議者之紛紛也觀於此言益知專設官員分汛防險爲
治河第一要訣也
李化龍疏云臣愚見前人之治河屢矣前人之脩隄備
矣今苐有相率守之耳西自開歸東至徐邳必無不守
之地上自司道下至府縣必無不守之人在府縣掌印
官必與管河佐貳同其賞罰在地方守廵道必與管河
司道同其功罪庶幾人人着肩自不暇於騰口說矣
王在晉曰問水集謂河流之淤難復引之以入運國家
治河如尚書平江伯陳瑄惟導汶濬淤建閘通運不復
引河徐有貞白昂劉大夏諸公亦不過力塞之而已不
復資以濟運蓋河至則衝决去則壅墊修治之功無時
可已遷徙不常害多於利愚按今日之黃河旣不復資
之以濟運惟有塞之一法涓滴不漏使淮黃併力以刷
海口海口旣深則上流自無壅滯之患而潰决之虞庶
乎可免矣
洪朝選云黃河之爲患雖云變遷不常然其避高趨下
之性自古及今則一而已故下流壅則上流必衝此理
勢之必然者又云如堤岸足恃則固堤岸堤岸不足恃
則開支河於漕運旣無妨阻東省民命亦得保全又云
隄防之設决不可緩而宣洩利導之方爲最上策者雖
萬古一致也即此可見固堤岸開支河此治河之要法
亦在乎審酌時勢之所宜而善用之耳
陳堂疏云天下事有利必有害未有有其利而無其害
者擇其利多害少者而爲之則可矣利在於河者多而
漕者少則從其利多者而不以爲私圖害在於淮者少
而黃者多則從其害少者而不以爲嫁禍利一害百毋
以害掩利害一利百毋以利冒害誠遣大臣奉命而往
聽其便宜行事大破故常利必期於大興而不惜小費
害必期於盡去而無惑人言或年終勘覆功罪或三年
彙報使人心鼓舞於奬勸激厲之中羣力可協而百工
可成矣語云治河者無一勞永逸之法祗有補偏救弊
之法則利害之多少正不可以不講也
佘毅中全河說云黃河之性合則流急分則流緩急則
蕩滌而疏通緩則停滯而淤塞故以人力治之則逆而
難以水力治之則順而易盡塞諸决則水力合矣寬築
隄防則衝决杜矣多設減壩則遥堤固矣并堤歸仁則
黃不及泗矣築高堰復閘壩則淮不東注矣堤柳蒲繕
西橋則黃不南侵矣脩寳應之堤濬揚儀之淺則湖捍
而渠通矣故自告竣以來河身深而河之赴海也急淮
口益深而淮之合河也急河淮併力以推滌海淤而海
口之宣洩二凟也急用是河嘗秋漲而涯畛屹然淮嘗
夏溢而消耗甚速貢賦舳艫若履枕席轉徙孑遺寢緣
南畆蓋借水攻沙之效已較然顯白矣愚按此說深得
治河之要訣凡治河者不可不熟讀而審察酌度之也
潘季馴疏云黃水來自崑崙入徐濟運歴邳宿桃清至
清口會淮而東入於海淮水自洛及鳳歴旴泗至清口
會河而東入於海此兩河之故道即河水自然之性也
元歲漕江南之粟由揚州直北出廟灣入海至永樂年
間平江伯陳瑄始堤管家諸湖通淮河爲運道然慮淮
水漲溢東侵淮郡也故築高家堰堤以捍之起武家墩
經小大澗至阜寧湖而淮水無東侵之患矣又慮黃河
漲溢南侵淮郡也故堤新城之北以捍之起清江浦沿
缽池山柳浦灣迤東而黃水無南侵之患尤慮河水自
閘衝入不免泥淤故嚴啟閉之禁止許漕艘鮮船由閘
出入匙鑰掌之都漕五日發籌一放而官民船隻悉由
五壩車盤是以淮郡晏然漕渠永頼而陳平江之功至
今未斬也後因剝蝕旣久堤岸漸傾水從高家堰决入
一郡遂爲魚鱉而當事者未考其故乃謂海口壅塞遂
穿支渠以洩之蓋欲亟拯淮民之溺多方規畫以爲疏
導之計其意甚善而其心亦良苦矣詎知旁支暫開水
勢陡趨西橋以上正河遂至淤阻而新開支河闊僅二
十餘丈深僅丈許較之故道不及三十分之一耳豈能
容受全河之水下流旣壅上流自潰此崔鎮諸口所由
决也今新開尋復淤塞故河漸已通流雖深闊未及原
河十分之一而兩河全下沙隨水刷欲其全復河身不
難也河身旣復而闊者七八里狹者亦不下三四百丈
滔滔東下何水不容若猶以爲不足而欲另尋他所别
開一渠恐人力不至於此也以臣等度之非惟不必另
鑿一口即草灣亦須置之勿濬矣故爲今之計惟有修
復平江伯之故業高築南北兩隄以斷兩河之内灌而
淮揚昏墊之苦可免至於塞黃浦口築寳應堤濬東關
等淺五閘復五壩之工次第舉之則淮以南之運道無
虞矣堅塞桃源以下崔鎮口諸决而全河之水可歸故
道至於兩岸遙堤或葺舊工或剙新址或因高岡或填
窪下次第舉之則淮以北之運道無虞矣淮黃二河旣
無旁决竝驅入海則沙隨水刷海口自復而桃清淺阻
又不足言矣此以水治水之法也若夫扒撈挑濬之說
僅可施之於閘河耳黃河河身廣闊撈濬何期悍激湍
流器具難下前人屢試無功徒費工料但恐伏秋水發
霪潦相仍不免暴漲致傷兩堤故欲於磨臍溝陵城安
娘城等處再築滚水壩三道萬一水高於壩任其宣洩
則兩壩可保而正河亦無淤塞之患矣
潘季馴疏云治河之役古今稱難今日之河緣雲梯關
塞而不通高家堰通而不塞是以桑梓鞠爲巨浸陵寝
亦有小妨蓋高堰决則淮水東黃河遂躡其後故清口
塞而堰内皆住址陸地其洩不及清口之半故泗州之
水聚今塞高堰乃所以通清口而洩泗州之本也高堰
旣成即聞泗水稍落兩府貧民得免魚鱉之患矣
又疏云高堰據黃浦之上游而黃浦爲興寳鹽城之門
戶高堰旣築黃浦之工自易黃浦旣塞則興寳鹽城一
帶田地盡行亁出自茲兩河横流涓滴皆由正道千里
之内民業皆可耕穫而海口河身日見深刷亦可免壅
潰之患矣
又疏云我朝建都燕冀轉輸運道實爲咽喉自儀真至
淮安則資淮河之水自清河至徐州則資黃河之水黃
河自西而來淮河自南而來合流於清河縣之東經安
東達雲梯關而入於海此自宋及今兩凟之故道也數
年以來崔鎮諸口决而黃水遂北高堰黃浦决而淮水
遂東桃清虹泗山陽高寳興泰田廬墳墓俱成巨浸而
入海故道幾成平陸臣等受事之初觸目驚心所至之
處孑遺之民扳輿號泣觀者皆爲隕涕然議論紛起有
謂故道當棄者有謂諸决當留者有謂當開支河以殺
下流者有謂海口當另行開濬者臣等反覆計議棄故
道則必欲乘新衝新衝皆故址陸地漫不成渠淺澁難
以浮舟不可也留諸决則正河必奪桃清之間僅存溝
水淮揚兩郡一望成湖不可也開支河則黃河必不兩
行自古紀之淮河泛溢隨地沮洳水中鑿渠則不能别
尋他道則不得况殺者無幾而來者滔滔昏墊之患何
時而止不可也惟有開濬海口一節於理爲順方在猶
豫而工部移咨叮嚀臣等親詣踏看臣等乃乘輕舠出
雲梯關至海濱延袤四望則見沙積成灘中間行水之
路不及十分之一然海口故道則廣自二三里以至十
餘里詢之土人皆云往時深不可測近因淮黃分流止
餘涓滴入海水少而緩故沙停而積海口淺而隘耳若
兩河之水仍舊全歸故道則海口仍舊全復原額不必
别尋開鑿徒費無益也臣等乃思欲疏下流先固上源
欲遏旁支先防正道决意塞决以挽其趨築遙堤以防
其决建減水壩以殺其勢而保其堤一歲之間兩河歸
正沙刷水深海口大闢田廬盡復流移歸業禾黍頗登
國計無阻而民生有賴矣
知府張允濟云查得古有大清口小清口大清口在清
河縣後即今之老黃河也小清口在清河縣前即今淮
水所出之清口也淮出清口東數里大河口與黃會黃
河入三義鎮以下老河口亦出大河口與淮會同流至
雲梯關九十里入海此弘治正德以前運道漕船到淮
俱由五壩車盤以達外河沂流從大河口由清河縣後
經漁溝等處出三義老河口而北達桃宿邳徐以上淮
不入裏河黃不至清口自塞三義口而黃流横絶清口
矣自開天妃壩而外河引入内灌矣黃淮轉折直射清
浦淮南之患始殷淮口之沙日積泗北之水日聚故議
者每每欲開復老黃河意蓋有見於此耳近年以來泗
水之瀦愈厚而王公堤之勢愈危通濟閘外常淤而天
妃壩亦决故首慮祖陵次慮運道次慮民生而復開老
黃河之說若不容已者但總計挑河共長一萬五千二
百一十丈計八十四五里分該銀九十萬六千三百七
十二兩應用錢糧夫役尚未敢擬誠開此河按入赤晏
廟大河下海使淮不受敵順勢東注無復退縮洄洑之
狀泗北積水自消黃流旣與通濟閘隔遠清江浦運道
自不受衝而王公堤岸可保是老黃河有可開之利矣
但河流旣分萬一全奪正河自三義鎮至清河三十餘
里水少而淺漕艘膠阻國家大計可慮也河性靡常遷
徙不一倘開後淤墊或别有改移致虚勞費可慮也連
歲災傷民窮財盡一旦動大衆營大費時詘舉嬴可慮
也是開老黃河亦非全利而無害者矣
黃河自宿遷而下河博而流迅治法宜縱之必勿隄宿
遷而上河窄而流舒治法宜束之亟堤可也又徐邳水
高而岸平泛濫之患在上宜築堤以制其上河南水平
而岸高衝刷之患在下宜捲埽以制其下不知者河南
以堤治是滅趾崇頂者也徐邳以埽治是摩頂擁踵者
也其失策均也
築堤有三禁毋掘房基毋挖古塜毋剗膏腴
河堤之法有二有截水之堤有縷水之堤截水者遏黃
水之性而亂流阻之者也治水者忌之縷水者因河之
勢而順流束之者也治水者便之夫水之爲性也專則
急分則緩而河之爲勢也急則通緩則淤若能順其勢
之所趨而堤以束之河安得敗惟河欲南而截之使北
欲合而截之使分以逆天地之氣化而反天地之血脉
河始多事也已
河南属河上源地勢南高北下南岸多強北岸多弱夫
水趨其所下而攻其所弱近有倡南堤之議者是逼河
使北也北不能勝必攻河南之銅瓦廂則徑决張秋攻
武家壩則徑决魚臺此覆轍也若南攻不過溺民田一
季耳是逼之南决之禍小而北决之患深
治漕有八因因河之未泛而北運因河之未凍而南運
因風之南北爲運期因河之順流爲運道因河安則修
堤以固本因河危則塞决以治標因冬春則沿堤以修
因夏秋則據堤以守是謂八因有三策四月方終舟悉
入閘夏秋之季河復安流上策也運艘入閘國計無虞
黃水齧堤隨决隨補中策也夏秋水發運舸度河漕旣
愆期河無全算斯無策矣是謂三策五行之性金圓木
直水曲火銳土方水之下不可使直猶木之不可使曲
也黃河九折而入中國每折千里此西域之河耳亦折
之大者耳若自三門七津而下由安東入海僅僅二千
里而強不知幾百十折也故能盤旋停蓄而不洩若人
之腸胃然丹田以上多直遂丹田以下多盤曲然後停
蓄而注於膀胱否則徑洩氣射斃也久矣黃河之在西
域丹田而上者也流入潼關丹田而下者也故入西域
折以千里計入潼關折以數十里計是注膀胱之勢也
每折必掃灣在河南制之以埽在徐邳制之以堤吾謹
備之耳若惡其掃灣必導之使直是欲直腸胃從管達
膀胱也豈惟人力不勝之傾巖急瀉是謂敝河故大智能
制河曲不能制河直者勢也
黃河險工當以頭年下埽爲次年之防一年積料爲兩
年之用則桑土早備隂雨無虞矣慎之哉
黃河非持久之水也與江水異每年發不過五六次每
次發不過三四日故五六月是其一鼓作氣之時也七
月則再鼓而盛八月則三鼓而竭且衰矣萬一河勢虚
驕銳不可當我且避其銳氣固守要害如河南之銅瓦
廂山東之武家壩徐州之曲頭集布陣嚴整二守四防
以待而姑以不要害之隄委而嘗之以分弱其勢以全
吾要害持至水勢漸落却將所委之堤隨缺而隨補之
刻期高厚勿令後水再由漸成河身致墊舊河如此則
河之攻我也有限我之守河也無窮
四防中風防尤宜慎之房村决風濤鼓擊不已黃吕梁
以巨舟四十障於决口風濤遽靜亦竒事然河堤千里
舟不及也古有黃河風防之法如遇水漲濤擊下風堤
岸則亦秫秸粟藁及樹枝草蒿之類束成綑把徧浮下
風之岸而繫以繩隨風高下巨浪止能排擊綑把且以
柔物堅濤遇之足殺其勢堤且晏然於内排擊弗及丁
夫却於堤外幇工此風防之要訣也綑把仍可貯爲捲
埽之需蓋有所備而無所費云
河决口之患二如上有所决下無所洩者曰隘决不必
鬭水搶築俟漲落水出直塞之耳若上决而下洩者曰
通决此不可少需搶築可也否則流衝勢洩恐成河身
則正河流緩而淤矣余於房村以搶築法施之正河即
安
一多穿漕渠以殺水勢此漢人之言也特可言秦晉峽
中之河耳若入河南水滙土疎大穿則全河由渠而舊
河淤小穿則水性不趨水過即平陸耳夫水專則急分
則緩河急則通緩則淤治正河可使分而緩之道之使
淤哉今治河者苐幸其合勢急如奔馬吾從而順其勢
隄防之約束之範我馳驅以入於海淤安可得停淤不
得停則河深河深則永不溢亦不舍其下而趨其高河
乃不决故曰黃河合流國家之福也愚按多穿漕渠以
殺水勢但不可施之於黃河耳凡清水之河皆可用之
駱馬湖之下爲中河則中河可以多穿漕渠也洪澤湖
之下爲周家橋翟家壩高良澗古溝高家堰武家墩則
周家橋翟家壩等處皆可穿漕渠也仍宜各設閘座水
小則閉閘蓄水以敵黃水大則開放水以漑田可以除
水之害可以資水之利一舉而兩得也武家墩之下爲
運河亦宜多穿漕渠以殺水勢可以漑民田而運河可
免氾濫衝决之虞凡可以穿漕渠之處皆宜建閘其下
皆宜制爲水田仍令地方官兼管水利事如同知通判
及縣丞主簿之類皆可兼之則民生旣可以資水之利
而河道亦可免泛濫衝决之患矣
居濟一得卷八
