居濟一得卷三
禮部尚書張伯行撰
十字河
十字河不可輕開蓋南旺湖水原蓄以濟北運者也若
南運水小需用南旺湖水亦必待金口壩黑風口五里
營閘十里舖閘安居閘並楊家壩盡皆開放而水仍不
足以濟運然後開十字河十字河既開須俟重運一過
南旺即行堵閉蓋南水之入海既遠而中間之水如彭
口大泛口徐塘口之入運河者又多且兼以獨山湖南
陽湖昭陽湖微山湖各處之水滙流入運河以達海運
河既小宣洩不及勢必泛溢民田此十字河之必不可
開蓋恐其助南行之水而為虐也古人分水三分往
南良有故也
汶河
汶河源出山東萊蕪縣原山之隂一由本縣寨子村一
出太山之陽仙臺嶺三水俱名汶至靜封鎮合流經泰
安州寧陽縣分為二一自東平州戴村壩西南流至汶
上縣會白馬河鵝河凡八十里南北流號為分龍口一
自寧陽縣堽城壩西南流合泗沂二水凡一百餘里至
濟寧州南天井閘東合分水南流之汶
汶河口
宜以南旺分水改為汶河口專往北行不分水於南則
北河之水自足濟運矣如糧船盛行水不足用則酌量
出蜀山湖水以助之如再不足則宜開洪仁橋放馬踏
湖水以助之則北河一帶之水自無不足之患矣
又
汶河口宜改於分水龍王廟之北十里五里舖滚水壩
對過專濟北運則東昌一帶自無淺阻之患矣汶河口
既改於滚水壩之對過則滚水壩之南北仍宜各建閘
一座以洩運河有餘之水入南旺湖蓄以濟運
又
南河水小之時先開安居閘如水再小方可開十里閘
如遇天旱之年北河水小南旺塘内及開河塘内不得
存船以致壅蔽水勢不得暢流
汶河中閘
汶河中閘之板當視分水口之誌樁以為啟閉如運河
五尺水足以濟運則止用五尺水過五尺則酌量下板
使水至五尺則止不足五尺則酌量起板使水至五尺
而止如中閘下板則將東西二斗門啟板收水入湖俟
中閘啟板之時仍將二斗門閉板毋洩湖水如中間之
板全啟運河水猶不足用則將斗門酌量啟板放出湖
水接濟足用即止不可過洩蓋湖中之水常使有餘毋
使不足也
汶河堤岸
汶河之水發源於松山之麓及新泰萊蕪至汶上而河
始大故每逢水長則汶上先受其害今宜於汶河兩岸
加築堤岸則汶河水長庶不至於渰沒矣
築汶河堤岸
康熙四十一二兩年寧陽汶上濟寧滋陽魚臺滕縣嶧
縣及江南之沛縣徐州邳州連遭水患者皆由於汶河
堤岸不修之故也查寧陽汶河南岸有石梁口最稱險
要歴來各州縣被水皆由於此至四十一二兩年為害
更烈而汶河南岸之冲決者又不止石梁一口也又有
桑家等口俱經冲決所以淹沒之慘較往年而倍甚余
於九月間親往查勘見堤工甚是單薄且係頂冲而離
堤數十丈内有高阜之地可以加築越堤又見石梁口
上下堤岸殘缺甚多若於石梁口内添築越堤再於桑
家等口堵築堅固又於沿河一帶堤岸加幇高厚不惟
寧陽不受水災而汶上濟寧滋陽魚臺滕縣嶧縣及江
南之沛縣徐州邳州俱蒙寧陽之福矣蓋石梁等口一
開先淹寧陽次及濟寧滋陽汶上漸至魚臺滕縣嶧縣
而並及於江南之沛縣徐州邳州是此十數州縣之被
淹皆由於寧陽石梁等口之沖決也夫堵築石梁等口
加幇汶河堤岸非有浩大工程難以奏績也為功甚少
而造福無窮從前皆因循悞事逮至冲決十數州縣被
淹之後始行堵築則何益矣應批行藩司轉行各府縣
將石梁口加修越堤桑家等口堵築堅固沿河堤岸加
幇高厚並嚴飭汶上縣令其照依寧陽加幇汶上堤岸
庶水不為害而寧陽汶上濟寧滋陽等十數州縣之民
均免淹沒之患矣
修泗汶堤
濟寧一帶叠罹水災皆由泗河汶河堤岸不修之故據
濟寧州北鄉鄉約張永爵禀稱黑風口迤北汶河一帶
堤岸殘缺每逢水漲不能捍禦以致泛濫淹沒民田等
語余查勘得實飭縣將黑風口迤北泗河汶河殘缺堤
岸多集人夫星夜修築一律高厚嗣後伏秋水發不至
沖漫淹害民田矣
飭修湖堤
官湖之設各有圈築湖堤以蓄水勢秋雨稀少湖河無
水是以閉金口壩𨗳水歸入馬場湖廣為蓄儲以濟來
歲重運誠恐湖堤不修水勢傍洩淹沒民田且妨来歲
新漕應飭地方官凡有殘缺之處立督人夫星夜修築
務使湖水廣積勿令傍溢走洩水利再將南旺湖堤殘
缺卑薄者催令修築一律堅平
採割湖草
湖産之草因壩工修堤需用往例放夫採割但所需夫
役人等豈得藉稱官物攔阻小民且搶奪民草有悖山
林川澤與民共之之大義也應嚴行禁止聽民採取
分水口上建閘
山東之運河不知壊於何年乃至今日而敝極矣夫以
一千二百餘里之河而總以南旺分水口為關鍵宋尚
書白老人不知幾經籌畫而始定為規制其三分往南
者有利運閘安居閘十里閘五里營閘及府河洸河泗
河及硯瓦溝磨鏈溝以相接濟而又有獨山湖南陽湖
昭陽湖微山湖以助之且以下八閘每閘俱有泉源此
所以三分往南而不患乎水少也其七分往北者以止
有安山一湖相接濟乃今並安山湖而亦廢之其下有
戴家廟之三空橋沙灣之五空橋東昌之減水閘九座
皆洩運河之水由鹽河以達海者也此所以七分往北
而不患乎水多也不知起於何人始自何年竟改為三
分往北七分往南惟其三分往北故每遇天旱之年七
級土橋一帶在在淺阻惟其七分往南故每遇雨潦之
年濟寧魚臺一帶竟成巨浸田禾淹沒一空百姓日受
其害而不知誰實為之也今欲修復舊制仍使三分往
南則馬場湖不可以不復也濟寧一帶之長河不可以
不挑也仍使七分往北則戴家廟之三空橋沙灣之五
空橋東昌府之減水閘九座皆不可以不復其故也此
其大略也其中之細微曲折不可枚舉如南旺分水口
之上汶河應設石閘三座中為汶河左右二閘一通馬
踏湖一通蜀山湖平時則中閘常開左右二閘盡閉放
水入運一遇洪水泛漲則中閘下板左右二閘盡啟使
泥沙隨水入湖大挑始為省力余讀全河備考乃知此
成化年間舊制前人笪東光曾議復之也不覺嘆古人
之先得我心也
挑濬月河
一先期挑濬月河南旺舊例兩年一大挑築壩斷流不
通舟楫始開月河官民稱便欲挑正河必先挑月河一
時兩役並興夫多苦累時廹則工必略工略則沙必淤
自萬歴十八年挑正河為大挑十九年挑月河為小挑
以為著為定規而舟楫往返既不阻於稽緩夫役用工
亦不病於煩難矣
大壩口
大壩口所以節宣運河之水者也運河之水不足則將
大壩口開寬小壩口堵塞使汶河之水盡出濟運若運
河之水有餘則將大壩口收束使窄將小壩口開通收
汶口有餘之水入蜀山湖蓄以待用總酌量運河之水
足用而止以為大壩口之寬窄無使不足亦無使有餘
老壩口
老壩口舊在徐建口之下壩下係大挑之工不知始自
何年竟改築於王士義口之下以致王士義口之上至
徐建口一叚並不挑挖殊非大挑之意今應仍築於徐
建口之下自大壩至分水口一叚遇大挑年照舊挑挖
庶塘河不至淤墊而大挑之工較省矣
小壩口
小壩口所以致汶河有餘之水入蜀山湖蓄以待用者
也汶水小則堵塞此口令汶水盡出大壩口以濟運汶
水大則將大壩口酌量收束小壩口開放使運河水足
運而止餘者盡由小壩口入蜀山湖俟汶水小時仍行
堵塞宜建小閘一座以備蓄洩更為妥當
胡家樓口
此處宜建石閘一座若汶水大發則啟板使水由此直
入蜀山湖中若蜀山湖水大則開南月河口及林家村
口使出汶河口由五斗門入南旺湖中若湖水仍大則
開利運閘使水由三斗門入南旺湖中則胡家樓口之
上自可無淹沒之患矣
何家壩
宜將石壩改閘一座北運水小可以開放接濟汶河水
發亦可分洩蓄積其用與王堂口等
王堂口
王堂口宜建石閘一座北運水小時則啟板從此放水
接濟北運如南旺水小則開蜀山湖口以助之若汶河
水發亦可啟板從此分洩蓄之沙河棗林河内若安山
湖復設亦可蓄之安山湖内
戴村壩
戴村壩以下宜築草壩四五處束水南流則南旺運河
之水自不至於漫溢而為南北數十州縣之害草壩之
上搭橋以便行人而渡船亦可不設矣更有一法將戴
村壩下用土實築壩一道以攔正河却於東岸建閘或
三座或四座若挑引河使水由閘而南則汶上各縣不
致湮沒而閘亦可啟可閉以備蓄洩漕運民田均有賴
矣
又
予問人曰戴村壩既決而後淹歟抑不決而即淹歟如
其不決而即淹也高築土壩良是也如其既決而後淹
也是土壩太高之過也或曰土壩高而東平猶淹土壩
卑而東平不更淹乎予曰不然當未分水南旺之時東
平州何以不淹也以其水有所歸也
又
戴村壩尚書宋禮未竟之功也元人引汶水由堽城至
濟寧濟運故於汶河建堽城壩以蓄水又於汶河南岸
建堽城閘引水至濟寧濟運故當冬春水小之時則閉
堽城壩開堽城閘引水入運又係清水河不得淤及至
伏秋水漲之時又係混水帶有泥沙則閉堽城閘開堽
城壩洩水入海而運河不致泛濫制誠善也迨明季尚
書宋禮改河由南旺濟運則於戴村建壩宜如堽城壩
之制仍宜於戴村建閘如堽城閘之制冬春水小而清
則開閘放水以濟運伏秋水大而濁則閉閘洩水以入
海庶民田無淹沒之患運河收利濟之功或謂會通河
初開之時運糧無多故閘水可以濟運今日運糧數倍
於昔建閘放水恐水不足用奈何予曰閘可多建照堽
城閘制先建三閘如不足用再建一閘又不足用再建
一閘五閘想無不足之理而再於坎河口下多建數閘
如堽城壩制水大則洩之入海將閘板盡啟放水北行
水小則蓄之濟運不止各閘下板仍將石壩上加一沙
壩或一尺高或二尺高務使足以濟運而止
又
戴村壩距東平州六十里一名周李村長五里十三步
汶水從陶泰而來就鹽河由博興車瀆入海永樂九年
宋尚書用老人白英計分水南旺築此壩横遏汶水南
流會通河始得濟運誠全河之屛障也其壩屢修屢圮
營費不貲天順五年知州潘洪增築高厚上植以柳至
今不壊先年設夫增土植柳培護周密張純守壩論曰
漕河之有戴村譬人身之咽喉也咽喉病則元氣洩走
四肢莫得而運矣昔在創建之初歲增土以培之植柳
以護之多設夫以守之其防禦盖甚密也後土日增柳
日固則夫議停役矣所以寬民力也然物久則壞防弛
則廢即今單薄日甚而原植護柳什無一二存矣况兖
地土疎汶性湍急萬一水失其性得無慮與然則為之
奈何乘泉夫之餘力歲加修築增舖舍植新柳令現役
之夫力加守護則盤錯根深壩將自固壩固將無所事
節乎曰不可也彼其淜湃浩蕩之勢非有以順之則沸
非有以蓄之則溢沸與溢等害耳故每遇水潦須決坎
河口以殺之殺之不足則開滚水壩又不足則開減水
諸閘或順之入海以披其勢或蓄之入湖以納其流微
則盡塞令餘波悉歸於漕是節之者固所以守之也此
營衛吐納之說也不然三汶争趨源大流長夏秋水潦
怒激奔逸豈一壩所能支歟誠至論也今歲久防弛以
漸單薄宜如舊例督夫培土栽柳乃運河第一關鍵不
可不加之意也
戴村壩議
築壩戴村遏絶汶流引水南旺分行濟運明臣宋禮之
功也冬春大挑歲勞民力夏秋水長運河澷溢南北被
淹者不啻四五十州縣在明臣陳瑄似不能無過也蓋
戴村壩乃宋禮因堽城壩而制之者也查元至正二十
年朝議以轉運弗便乃自任城開河分汶水西北流至
須城之安民山今之開河閘即當年之舊閘也故今日
之河底較當年之閘底高一丈有餘是其明驗也始濟
佐奉符畢輔國於堽城之左作斗門一遏汶水入洸後
都水少監馬之貞又於其東作雙虹懸門閘虹相連屬
分受汶水而於汶河築沙壩一道以遏汶流其後屢築
屢傾歲勞民力議者乃欲改作石壩為一勞永逸之計
而馬之貞又以石壩能走水而不能走沙沙漲淤平與
無堰同河底填高必溢為害後成化庚寅張克謙既築
金口壩並欲築此壩未幾遽以言者召還已而廵撫牟
公觀其成績作斗門六春月水小則將斗門盡閉使汶
水盡出堽城閘至濟寧以利漕運若遇伏秋水漲則閉
堽城閘將六斗門盡閉使水與沙盡由斗門入海故運
河無泛濫之虞而濟寧塘河亦未聞如今日南旺大挑
之甚也其制度盡善盡美莫有加矣溯明永樂九年宋
禮以地勢南下而北高故水之南行也易而北行也難
因用老人白英之計改分水口於南旺而於戴村築壩
以遏汶流又自戴村開河九十里至南旺規模方定偶
以微過蒙督責以儒巾治事旋命取材川蜀而明臣平
江伯陳瑄即於是年經理河漕續成其功而與侍郎金
純都督周長兼督其事功成後人隨於南旺立祠祀陳
瑄金純周長此後數十年止知為陳瑄之成並無有知
其為宋禮之功者故明臣文淵閣大學士邱濬過南旺
詩曰清江浦上臨清閘簫鼓叢祠飽餕餘幾度會同河
上過更無人說宋尚書謹身殿大學士李東陽詩曰文
皇建都向幽薊中𨗳汶泗通漕綱尚書宋公富經略世
上但識陳恭襄弘治十七年工部左侍郎李鐩題請表
彰宋禮白英之功其後又經工部尚書張昇等具題至
正德六年四月初五日又經工部尚書費宏具題初七
日奉旨是宋禮等既有功運道准立祠致祭是於數十
年後始知為白英之計宋禮之功也而不知白英之計
未盡行宋禮之功尚未成也若使宋禮白英始終其事
則戴村壩自應如堽城壩之制戴村自應建閘如堽城
閘之制啟閉有方蓄洩得宜又何至冬春大挑歲勞民
力夏秋水漲南北運河漫溢淹沒四十五州縣哉惟陳
瑄不能曉宋禮改河之意既未竟厥功而萬恭壘石為
灘潘季馴常居敬築石為壩亦未曉馬之貞沙淤壩平
之說也至今日而沙淤河高底與壩平馬之貞之言已
驗矣故今日之戴村壩宜照堽城壩之制除舊壩一百
丈外再築一百丈較舊壩再高二尺中作斗門閘八座
視水之消長以為啟閉仍於戴村建閘二座如堽城閘
之制引水由閘至南旺以節宣運河使不至有甚大甚
小之患如是而白英之計始全宋禮之功始成矣然此
特就戴村壩而言之也若以會通河之全勢論之則更
有可議者再查畢輔國始築金口壩引泗水由府河至
濟寧濟運又建堽城壩以遏汶水開堽城壩引汶水由
洸河至濟寧濟運分流南北汶泗盖並用也斯時糧運
僅至安山而止自安山至臨清俱用陸運其後壽張尹
韓仲暉及太史邊源相繼建言由安山開河至臨清可
免陸運之勞遂以總督漕河馬之貞相厥形勢開通成
河而會通河始成洪武二十四年河決原武黑羊山以
衝張秋而會通河淤塞數百里舟不得行自濟寧至臨
清又用陸運至永樂九年命尚書宋禮復開會通河及
用老人白英之計改築壩於戴村又開河九十里引汶
水至南旺分流濟運於是汶河有專功而泗水無全力
矣但自南旺以至臺庄有泗河沂河及彭口大泛口之
河又有馬場湖獨山湖南陽湖昭陽湖微山湖之水且
有滕嶧鄒魚之泉水皆可以濟運而自南旺以至臨清
并無涓滴之水可以濟運止有安山一湖可以蓄水而
今又經佃種矣故南運之水每有餘而北運之水恒不
足先時徐有貞因北運淺阻乃於金龍口築壩引黃河
之水以濟北運其後張秋屢被衝決屢決屢塞而卒無
如北運之淺阻何也余往来河上者三年相厥形勢溯
其源流乃知北運之不足皆由於泗河之水未盡其用
也再查今濟寧之蓮亭門首即古之分水口也以汶泗
二水會源於濟寧即於濟寧南北分流以濟運南至天
井閘僅十數丈耳北至開河閘則一百餘里盖南運不
患乎無水而北運每苦於水少故也後尚書宋禮改汶
河於南旺分流濟運竟置泗水於不問殊失畢輔國汶
泗並用之意成化六年建南旺上閘曰柳林建南旺下
閘曰十里而水之北行始難十八年又建安山閘正德
十二年又建袁家口閘嘉靖十六年又建戴家廟閘而
水之北行者愈難水之北行者難是以北運水小又兼
以泗河之水俱往南行是以南運水多而北運之水愈
覺其小也故今宜於獲麟古渡開一泗河口又於其内
開泗河一道兩岸置湖蓄水如汶河法則以泗河之水
合諸水以濟南運而以汶河之水專濟北運則北運自
無淺阻之患矣然而南旺分水口猶有可議者查笪東
光議築上源閘壩以省大挑略曰宜於每年打壩之處
設立石閘一座隨時啟閉又於閘之左右各建減水閘
一座名曰斗門一通馬踏湖一通蜀山湖平時則斗門
盡閉中閘常開放水入運一遇洪水則斗門盡啟中閘
下板五塊沙泥盡隨斗門入湖如此則二湖之役不惟
可為水櫃亦可為沙櫃矣縱洪水溷濁未可盡汰亦能
去其什之七八雖十年一挑亦可也萬一各處或有淤
淺傾頽欲行濬撈則一札板之下可以斷流不用樁草
夫力之煩又無曠日稽遲之苦用力少而成功多雖每
年一挑亦不為勞矣必如是而後會通河庶其成矣乎
余故將戴村壩之始末緣由備詳於此
又
戴村壩在坎河口石壩之南五里土堤是也今直呼坎
河口石壩為戴村壩矣後人之誤也
修戴村壩
查戴村壩建有滚水亂石玲瓏三壩乃遏汶水南流會
於南旺分濟南北關係最鉅惟亂石一壩無容修葺其
滚水玲瓏二壩並裹頭石塊年久未修間有傾卸錯亂
之處必須修理整齊方可束水濟運應調取泉淺夫役
將傾卸處所速為修葺
坎河口
坎河口壩宜照堽城壩金口壩之制連建數斗門以時
啟閉但今沙淤日積河底漸高將與壩平故宜比舊制
稍高當南接戴村北盡坎河其間設斗門八座如閘之
制石壩既長斗門又多則可以洩水而戴村壩無冲決
之虞矣又恐壩底太高水不能洩但照舊制於石壩之
上每當春月再築土壩一道或二尺高或三尺高蓄水
濟運至伏秋水發聽其冲去來歲再築所費無幾甚為
妥便
又
坎河口係汶水洩入鹽河之處遏之不能縱之河竭萬
歴十七年題築滚水石壩一座長六十丈水漲任其外
洩而湖河無泛濫之患水平仍復内蓄而漕渠無淺澁
之虞
又
坎河口閘在戴村東宋尚書既築壩於戴村遏汶水之
入海者注之南旺水無旁洩留坎河口不壩以備分洩
入海每歲重運過時止用刮沙板作一沙壩於坎河口
即涓滴盡趨南旺若水漲則連沙衝出坎河後河身漸
移近坎河口全河之水直灌坎口故土壩歲築歲決萬
歴初侍郎萬恭壘石為灘而每歲築壩勞費不貲且全
流漫衍而入鹽河南旺每至膠舟萬歴十七年總河潘
季馴築石壩四十丈高三尺上博丈五尺下益尺六之
一兩翼之長視壩減五之二其高倍之左右為土堤二
百三十丈東岸為石隄厚一丈其法用丈許大石夾砌
如墉實細石其中塗以堊拊上銳於豐狀如魚背水高
於壩漫而西出漕無溢也水卑於壩順流而南漕無涸
也二十一年水大發尚書舒應龍又於河口之下開渠
洩水因於兩傍各築石堰以防衝刷利賴甚重防守宜
嚴當石壩未築之先主事佘毅中議應築石壩略曰汶
河原從迤南松山之麓衝向戴村入海故宋公築壩戴
村遏汶趨南旺而留坎河口不壩以備分洩入海比時
松山之麓正河深廣水性就下即順流而南故坎河口
止用沙壩近松山一帶沙漸淤平河身移近坎河全河
之水俱入故土壩歲築歲決萬歴以來創為石灘似亦
良法但重運水渴之時有隙可以洩水而伏秋水溢之
日則無路可以通沙以故正河淤塞日甚每歲築壩之
勞費如故為今之計急宜大集泉壩人夫從正河見流
之身挑去淤沙使漸近松山一帶照舊深廣水入正河
既順則入坎河漸微但坎河口深廣倍昔沙土堤壩必
不足恃欲為經久之策莫若連建數閘以時蓄洩如元
人堽城壩之制蓋國朝運道之有戴村猶元人運道之
有堽城堽城可閘則坎河亦可閘也其次莫若採大石
為壩如馮家滚水壩之制查迤東龍山一帶可取大石
去坎河僅五里許合無量動河道官銀募工製器如式
開鑿運砌西接戴村東盡坎河俱挑沙入地數尺先砌
石基後酌量水平建滚水長壩其兩土岸俱用大石砌
為雁翅以防水之旁衝主事張文竒又議應仍築土壩
略曰宋公築壩戴村而留坎河不壩者勢不可也諸泉
合流三汶爭趨其勢曷常一日不欲東注之海哉况霖
潦之時乎故方其水涸春夏三四月秋冬九十月運道
咽喉所係即涓滴盡歸南旺湖可洩也若夏秋之間則
南旺濟寧一帶通漕啟板水尚漲溢與運河岸平坎河
口雖開而迤下王堂王巖何家缺口十餘處且不免一
二衝決汶邑民田多罹淹沒宋公之慮深遠矣邇來議者
因土壩歲築勞費創為石灘但方其水溢勢甚洶湧若
石灘阻壅不能大洩勢必多潰裂於王堂諸口及草橋
上下驟水所經民田受害非細不便一且灘能走水不
能走沙淤沙日積河身日高漸與灘平反助障阻不便
二况未及兩年石灘衝動水涸之時乘隙而洩土壩仍
不能免又奚賴焉議者又欲築建滚水大壩以淤沙不
能衝出弊與石灘等為今之計坎河既決一俟霜降後
即當仍舊歲築土壩計每歲之費大約不踰百金且水
直衝坎河則上源之勢既殺而下源之勢稍微王堂諸
口不致盡決汶邑民田得免淹沒以利害計雖歲有數
十金之費利倍於害矣加之歲挑西岸沙嘴使正河深
廣漸復故吾水不東逼徑流趨南則戴村壩根既被衝
刷之患坎河壩兩際亦不至盡決無存議者慎無重惜
小費輕議難成壅遏漲水而貽意外之虞也二公之議
不無異同然其慮未始不周迨張公居敬循行汶上規
畫建言而潘公季馴之石壩始成宋公之渠於以永賴
乃知創建非常昔人不敢輕視一坎河也宋公留其口
而不壩萬公以石為灘潘公以石為壩因時異建罔弗
合宜蓋慎之也後之人披覽往迹其可妄行舉廢哉
坎河口石壩
坎河口石壩止百餘丈不足以備分洩每逢水長戴村
土壩常被衝決故宜將石壩再加寬一百丈庶乎水易
分洩而戴村壩可保汶上亦免淹沒之患
居濟一得卷三
