居濟一得卷二
禮部尚書張伯行撰
沂河濟運
查沂河之水原合泗水由黑風口入府河濟運者也數
十年来舊制不修河失故道沂河之水不合泗水入黑
風口竟由金口壩下直趨魯橋矣今應照舊修理使沂
河之水合泗河之水仍入黑風口由府河濟運使水無
旁洩而於運道大有裨益
又
查沂河舊制合泗河由金口閘入濟運者僅一二分(金口)
(閘即今黑風口是也)而出魯橋入運者乃八九分今舊制盡湮河
道淤墊沂河之水並不能由金口閘濟運而盡出魯橋
矣故今宜於金口壩之東南建壩一道如金口壩之制
又將沂河合泗河之舊制挑挖深通使沂河之水合泗
河之水由金口閘入府河由馬場湖出馮家壩由十字
河濟運再泗河沂河之水可以專濟南運汶河之水可
以專濟北運
引沂泗二水入運
明臣劉珝金口堰記略云堰距兖州東五里許以其障
沂泗之水入金口閘西達濟寧會通河因號今名考之
後魏及隋元以来皆嘗修築以通漕運都之建不一堰
之興廢亦不一暨我太祖高皇帝定鼎金陵無事乎堰
太宗文皇帝駐蹕北京復通漕運而堰多事矣前此堰
築以土每夏秋之交波濤洶湧即圮無餘萬夫之役不
貲之費為之蕩然自永樂以迄於成化朝廷雖數命官
修固卒莫能底定歲庚寅都水主事宜興張公克謙祗
承是任乃曰與其屢廢以病民孰若一勞而永逸乃易
土以石自地平石計五層高七尺湫口三處眎水之消
長時其啟閉横巨石為橋以便往来愚按金口堰即金
口壩也原障沂泗二水入金口閘西達濟寧會通河自
府河淤塞而二水不能濟運矣今宜大挑府河引水至
長溝入運而汶河口移北十里則南旺大挑既易而東
昌一帶不至於淺阻夏鎮一帶不至於湖河相連矣此
運河萬世之利也是在後之君子留心運河者力舉而
行之耳
沂水
紀略云沂水發為二流其一由金口壩以會泗者僅什
一其一由捲里以濟師家莊閘者則什之八九均之利
也而天井急何者天井高而師家莊平也萬一泗水渴
濟河淺天井澁則遏沂益泗當不可已
復永通閘
永通閘所以洩運河之水入牛頭河者也每逢水漲運
河難容則由此閘宣洩故天井閘水不甚大糧船得以
遄行自永通閘堵閉運河之水無處宣洩天井閘水勢
湍激糧船難行一船用數百名夫一日僅過數船此糧
運所以遲滯也今議復建此閘水大則洩之水小則蓄
之斯善矣
馬場湖
馬場湖原受蜀山湖之水者也由馮家滚水壩入湖故
於五里營建束水堤一道以蓄水又建減水閘一座以
洩水又於十里舖安居各建減水閘一座以備蓄洩此
古制也自馮家滚水壩堵築開五里營堤口而馬場湖
乃不受蜀山之水而受府河之水矣府河即泗河也既
引泗河之水入馬場湖自應於馬場湖内開河一道於
長溝開一泗河口放水濟運如南旺汶河口之制則泗
水始為有用矣以泗水濟南運以汶水濟北運而北運
之水自無不足之患矣
又
濟寧州誌云本衛河道北岸有馬場湖一處週圍六十
里蓄水濟運軍民不得佔種立有禁碑
又
馬場湖原受蜀山湖有餘之水由馮家滚水壩以入湖
故於五里營東築壩以障之而於五里營西建閘又建
十里閘安居閘皆所以放水濟運者也但昔日受水之
處在北故放水之處在南今則受府河泗河之水矣受
水之處在南故放水之處又宜在北須於大長溝東或
大長溝西建閘放水以濟漕運實為允當蓋有此一閘
而十里閘安居閘楊家壩俱可不開矣
馬場湖小閘
濟寧城西馬場一湖乃係蓄水濟運之區舊由安居十
里舖二處斗門放水入運但安居十里舖二處斗門在
於東南地勢甚窪一開斗門水勢直瀉且於通濟閘上
不能接濟今議於小長溝迤南河東岸建一出水小閘
將馬場湖之水由此入運上抵柳林閘啟板之水不至
下流直瀉用濟小長溝並通濟閘上下一帶之河此閘
一修啟閉以時蓄洩得宜誠屬有益於漕運
馬場湖地
河防一覽内載馬場湖中原有高亢從不上水之田九
十三頃當魚滕被淹之時曾將此地令人佃種賠補魚
滕二縣之糧後二縣田地涸出即將此地仍歸馬場湖
不許耕種若果有民田被淹即以此地頂補似無不可
豈濟寧之田可以賠補魚滕之糧反不可以賠補濟寧
之地乎况地界相連畊種為便又非有隔縣百餘里之
遥也
復馬場湖
馬場湖舊制七百餘頃自知州吳檉栽葦園招佃種而
馬場湖盡為民田矣加以府河淤塞久不挑濬而泗河
之水盡由金口壩南下由魯橋入運金口閘内淤塞府
河不通泗河之水不復至馬場湖而馬場湖廢矣故今
日欲復馬場湖須查吳知州栽葦園者若干頃招人佃
種者若干頃使俱歸於湖而又大挑府河引水入湖以
濟運則馬場湖之舊制可復矣又宜將馮家滚水壩改
建閘座使水由大長溝迤西對十字河入運庶為盡善
清查湖界
漕河一線轉運數百萬
國糈是以開河以來設立各閘蓄以濟之奉有
俞旨不許奸民盗種法至善也查馬場一湖在濟寧城
西相距城廓止二三里許承受府洸二河之水蓄以濟
運名曰水櫃舊制原額七百三十頃因年久時湮湖界
無存奸民冀其肥腴日深一日悉成民田以致湖不足
額受水無幾弗能濟漕一遇雨水連綿山水暴發泛濫
四出不惟淹沒民田抑且有妨於漕堤應委官踏丈俾
足原額七百三十頃南有漕河無庸築堤外北邊建築
湖堤一道不惟衛湖水不能四出淹沒民田抑且使小
民不得侵種庶界限清而於漕運民生大有裨益矣
勸民耕種涸田
濟寧南鄕一帶地勢窪下邇来叠罹水患有地不盡耕
種懸磬興嗟哀鴻堪憫皆因楊家壩開通放水不入馬
場濟運而徑由運河轉至南陽湖南陽一湖不能容納
遂漫入南鄕一帶是以民田受淹余將楊家壩堵閉不
使過水則南鄕民田俱可涸出又查得宋家窪之水與
忙生閘盗決之水亦為南土之害余將宋家窪之水開
河引𨗳向北流入運河直達臨清忙生閘嚴飭禁閉更
將南旺湖之水疏浚北流則南鄕一帶從前受害之田
自此可無慮矣
風花臺
風花臺在城西十里屹然一邱突起湖濱臺四周皆荷
花清芬撲人風夕倍勝故名遠望之如翠嶴浮海面
安居閘
安居閘亦不可輕開為其洩水太甚也必俟白嘴不能
入運方可開放此閘然開放亦當有節須閘上下板酌
量放水使僅足濟運無致太洩仍於閘内引河兩旁開
副河二道每道開𨗳水之小渠五處二道共十處如用
水時先開一渠如不足再開一渠又不足乃再開一渠
漸次開放水足即止不可多開致水盡洩十里舖閘亦
宜倣此
通濟閘
通濟閘舊例下板十二塊今宜仍舊但閘夫利於少下
故閘之上下每有阻澁須時為稽查使板全下則運艘
自可通行矣如船少時自當一塘灌一塘若濟寧以南
一帶船多須天井閘過四塘或過五塘此閘始放一塘
則水不妄洩上下自無淺阻之虞若上下水勢足用又
不必儘塘灌放躭延時日須一塘約過二百隻可滿寺
前閘一塘足矣予斟酌南北之宜專以此閘為界水第
三閘蓋寺前閘啟板放船則此閘之板嚴下水自不至
於南洩也
又
此閘亦宜下板十八塊以積泗河之水使常盛滿則南
運之水自沛然有餘矣
又
通濟閘宜下板十八塊蓋必多下板方能蓄水而閘板
又不宜多啟恐其洩水太甚故或三日一次啟板或二
日一次啟板必不得已亦必一日一次啟板斷不可一
日二次或三次以致洩水太甚後不能繼啟板之後船
已過完即速下板而會牌亦不可早送必俟次日方可
送到寺前舖閘使馬場湖水必由白嘴入運河將通濟
閘上一塘灌滿然後啟寺前舖閘則上源之水不致多
洩而南旺上下不致淺阻矣
白嘴
白嘴宜建閘一座使馬場湖之水由此入運則不致一
洩無餘蓋此處宜與通濟閘相照應如通濟閘下板須
使馬場湖水灌滿運河然後送會牌到寺前舖使寺前
舖啟板則南旺之水不致大洩於南矣
大長溝東宜建閘
南旺之水南北分流往往南則有餘北則不足蓋以南
尚有諸湖以為之接濟而北止有南方一線之水也須
使馬場湖之水足以敵南旺之水使南旺之水不致大
往南洩則北運之水自不至於不足故宜於大長溝東
建石閘一座使馬場湖之水由馮家滚水壩下引河内
入運則足以敵南旺之水而不使南洩或曰馬場湖之
水雖五里營閘已壊尚有安居閘十里舖閘及楊家壩
皆可以洩水何必又於大長溝建閘乎不知安居閘十
里舖閘俱在通濟閘下不足以敵南旺之水此閘一開
直以馬場湖濟南運不足則開金口壩以助之以汶河
之水專濟北運不足則以蜀山湖馬踏湖之水助之是
以泗水濟南運汶水濟北運中止隔寺前舖至柳林閘
一塘以相為貫通而已
南界水閘
宜於大長溝擺渡口建石閘一座以界泗水使泗水不
得北行則以泗河之水專濟南運而濟寧以南一帶運
河可無淺阻此閘亦宜下板十八塊積水使由十字河
入南旺湖中
泗河口
宜於小長溝叠路之南開一泗河口即於馬場湖内開
泗河一道直引泗河之水由此入運仍於泗河之南築
堤將馬場湖界出則以泗河之水濟南運而以汶河之
水專濟北運則東昌一帶運河永無淺阻之患泗河北
仍宜建界水閘一座
又
泗河口宜開十字河對過使水由馮家滚水壩往西由
蜀山湖南岸開引河一道再於引河之北築堤一道隔
斷蜀山湖直引至十字河對過開河口一道使入運河
水小則用以濟運水大亦可由十字河分洩入南旺湖
中蓄以濟運
又
泗河口宜改於寺前舖閘之北使從利運閘入運將利
運閘之南汶河東堤之東開泗河一道又於泗河之東
建堤一道以禦蜀山湖之水使泗河之水由馬場湖由
馮家滚水壩往北直至利運閘八運以濟南運則南運
之水亦無不足之患矣
改泗河口
宜於兖州府金口閘之北相地勢所宜近於泉河者再
開泗河口一道使之由泉河入洸河至濟寧北隔斷府
河於府河之北另開引河一道引水至蓮水坡(即今濟寧州西)
(葦湖也)使由馮家滚水壩入運
寺前閘
寺前閘最宜嚴謹蓋南旺之水南行最順此閘一不嚴
謹則水之洩於南者太多而北運勢必淺阻若逢天旱
之年汶水不足濟運開利運閘以濟北運則此閘尤為
緊要此閘既嚴而柳林閘十里閘開河閘俱不下板而
水始可以通行北注若一閘下板水即不能北往矣乙酉
初夏汶河水微不能濟運已經用此法以濟北運甚覺
有益予相度形勢特以此閘為界水第二閘蓋柳林閘
啟板放船專恃此閘嚴謹下板堵水使不南行若此閘
下板或少或板不嚴謹則水之南洩太多不惟濟寧以
南之民田被渰而北運反苦無水矣故以此閘為界水
第二閘亦以堵水之南行也
寺前舖閘
寺前舖閘不可多開啟板太勤則洩水必多閘下糧船
必積二百餘隻足滿一塘方可啟板閘板一啟即速過
船船過完即速閉板則水之所洩必少矣
又
寺前舖閘宜下板十八塊蓋板須多下則水不大洩如
閘上水大令由盛進口張箱口入南旺湖以蓄之務使
水足濟運而止尤宜加板草塞蓆貼毋使洩水乃妙查
此閘最關緊要蓋南洩太多則水之北行者必少也
中界水閘
宜於寺前舖閘作中界水閘使泗水不得北行汶水不
得南行則汶河泗河各有專濟之功矣此閘亦宜下板
十八塊積水使由焦鸞口盛進口張箱口入南旺湖中
蓄以待用
利運閘
此閘專節宣蜀山湖水湖水若小則此閘宜堅閉萬不
可開湖水若大則將閘板全啟將北界水閘中略水閘
多下板塊使蜀山湖之水由焦鸞盛進張箱三口直過
南旺湖中蓄以待用則南旺湖中既可以蓄水而蜀山
湖以北之民田亦免致漫淹矣
又
利運閘必不可開蓋利南運而不利北運者也南運原
無不利何須此閘北運每逢淺阻則此閘適足為害此
閘一開南方之運行固利而南方之民田淹沒者正復
不少且南方多此一水止多一淹民田之水而北方少
此一水遂少一送糧船之水矣故此閘斷不可開也
又
利運閘在寺前舖閘之北在柳林閘之南為蜀山湖之
門戸相𫝊以為濟南運而不濟北運予始亦信以為然
見南来濟運之水甚多而北運每苦無水故二年以來
堅閉利運閘不令開放使蜀山湖水由田家樓口邢家
林口入汶河出南旺分水口濟運至初夏
聖駕回鑾見運河自南旺以北水勢甚小乃相度形勢
量水淺深知利運閘之水可以北注於是令閘官堅閉
寺前舖閘並啟柳林十里開河三閘之板開利運閘放
水北注其勢暢流心竊喜之遂赴臺莊接
駕豈期閘官不用吾命寺前舖閘數日並不下板以致
水盡南往南旺以北水勢仍小
聖駕一到予恐有淺阻乃閉開河閘板袁口閘板靳口
閘板俟
聖駕到時即為啟板幸得
龍舟無阻方
聖駕在五里舖下營見河水甚小一夜之間内侍到閘
數次問水大小衆河官紛紛議論有謂利運閘濟南運
而不濟北運者有謂當閉利運閘者有謂當閉柳林閘
者予雖有百口無能置辨及
聖駕已過河水更小蓋因隨
駕船隻不時北上閘板難下洩水太過糧船停泊南旺
塘内已月餘矣不能行走乃堅閉寺前舖閘啟柳林閘
十里閘開河閘各板開利運閘放水北注而從前停泊
之糧船遄行無阻自此以後河官閘官乃皆知利運閘
可以濟北運矣前言濟南運而不濟北運者蓋以利運
閘之水一過寺前舖閘至通濟閘有三十餘里之遠且
地勢最下水勢就下安得而不往南乎北過柳林閘至
十里閘止十里遠又有汶水南行柳林閘一啟板汶河
之水且往南流利運閘之水又安能北往乎是利運常
開則止濟南運而不濟北運矣余今用一法南北兼濟
將閘板常閉南邊少水則閉柳林閘啟寺前舖板開利
運閘放水以濟南運水勢足用即行下板不可多洩北
邊少水則閉寺前舖閘啟柳林十里開河三閘之板開
利運閘放水以濟北運水勢足用即行下板則南北可
以兼濟而水勢不致妄洩似為得節宣之要矣
柳林閘
柳林閘板宜嚴下用蓆貼草塞毋使過水閘下亦須積
船二百餘隻方可啟板板啟完即速過船船過完即速
閉板不可走洩水利吾欲以柳林閘為界水閘使汶河
之水盡濟北運南運則用馬場湖水以濟之如馬場湖
水不足用南旺水以助之
又
柳林閘為南運第一閘最關緊要須多下板草塞蓆貼
不可輕忽蓋南行水多則北運之水必少且此塘無慮
水大水大則由斗門入南旺湖以蓄之北運用水則放
之北行南運用水則放之南行斷不可使之輕易過柳
林閘也蓋直欲以此閘為界水閘使汶水止濟北運而
泗水竟濟南運也此閘之板尤宜少啟或三日一次或
兩日一次至不得已亦須一日一次决不可使水多洩
於南也
柳林閘放船法
柳林閘為南運之第一閘南旺以南湖水甚多不虞水
少故柳林閘宜常閉南旺以北止恃此一線之水故十
里閘開河閘宜常開但恐北既有餘而南或不足又宜
暫閉十里閘將柳林閘亮板一塊以接濟南運然惟北
運之水有餘乃可不然恐南有水而北又無水矣不可
不慮也南旺塘河原所以酌南北之宜南運水小宜啟
柳林閘板放水使南北運水小宜啟十里閘板放水使
北若南北水俱足用而汶河之水仍大則宜閉柳林閘
十里閘使水由斗門入南旺湖仍以備南北不時之需
舊例柳林閘為南旺上閘十里閘為南旺下閘一例啟
閉予今直以柳林閘為界水第一閘常閉此閘堵水使
不南行汶水專濟北運泗水專濟南運柳林閘下糧船
積至二百方可開放一次決不可輕易啟板使水南洩
也蓋南運原不少水多洩於南不惟堤岸難保民田受
淹而糧船亦難行走况北運之需水更急乎
北界水閘
宜以柳林閘為北界水閘使汶河之水不得南行直注
北河則自南旺以至臨清可無淺阻之患矣此閘宜下
板十八塊若運河水大使由五斗門入南旺湖中蓄以
待用
蜀山湖
蜀山湖所以蓄水濟運也故冬月挑河時將汶河之水
盡收入湖以備春夏之用較他湖為最緊要但從前湖
水盛大則由馮家壩滚入馬場湖今馮家壩已經堵築
閉塞矣蓋馬場湖已受府河泗河之水故不必再加以
此湖之水也但數年以来開利運閘則此湖之水多洩
於南故北運每苦淺阻今宜將利運閘永為閉塞而此
湖之水專濟北運迨北河水小然後開田家樓邢家林
河口出分水口閉柳林閘開十里閘使水北注則北河
之水自無不足矣
又
蜀山湖周圍六十五里零一百二十步計地一千八百
九十餘頃除宋尚書祭田地十二頃并高亢地八頃五
十三畆令民佃種外其餘一千八百六十九頃四十六
畆二分蓄水有南月河口邢家林口田家樓口胡家樓
口又長溝有滚水石壩一道東岸有陳蔡口每湖水大
則從此出入馬場湖
南旺湖
南旺湖蓄水原以濟運河之不足者也南運不足則開
濟運閘放水使南今之十字河是也北運不足則開關
家大閘五里舖滚水石壩放水北注不知始於何人起
自何年竟將關家大閘滚水石壩實行堵築而所常開
者十字河也南運湖水既多而又常開十字河故濟寧
魚臺民田每受淹沒北運既無湖水以為之接濟而又
將關家大閘滚水石壩永行堵塞所以東昌一帶糧船
每遭淺阻今宜將十字河永行堵塞將滚水石壩仍行
開通或再將關家大閘開通或將王化家莊對岸河南
開通建石閘一座以濟北運則北河永無淺阻之患矣
復南旺湖
或曰安山湖招墾陞課矣固宜復南旺湖並未招墾陞
課湖未嘗不在也而又何為言復乎予曰雖未招墾而
汶鉅嘉之私墾者不下數百頃矣特未陞課耳湖既佃
種則將十二斗門盡行堵閉汶河之水雖值大發之時
涓滴不得入湖湖雖未廢而其實已經久廢矣今欲復
南旺湖惟將各斗門盡行重脩仍置閘板酌量啟閉仍
將各斗門内之引河大加疏濬務使深通則南旺湖之
舊制庶可復矣
南旺主簿
每年重運過完之後如遇汶河水發即將柳林閘嚴閉
宜將寺前閘嚴閉使水由各斗門入南旺湖再看水勢
之大小如水不甚大即將十里閘並開河閘亦嚴閉收
水入南旺湖如南旺湖滿水勢仍大即將十里閘開河
閘及迤北各閘閘板全啟放水北行盖北行入海為近
不百里即有戴家廟三空橋洩水入海再北又有張秋
五空橋洩水入海再北又有聊城之减水閘博平之減
水閘皆洩水入海者也所以嚴閉柳林寺前二閘者以
水不可往南行南行之水入海甚遠也查南行之水直
至宿遷始有西寧橋可以洩水入海南旺至宿遷七八
百里安能一時入海中間田地之淹沒者不知幾何也
予所以分汶河之水專濟北運而以泗河之水專濟南
運者以水小之時東昌一帶不至膠舟水大之時南陽
夏鎮徐州邳州不至盡為澤國也然此就微山湖昭陽
湖南陽湖水大而言之也若此三湖水小又宜閉十里
開河二閘放水南行蓄之各湖但南旺去徐沛甚遠水
之大小恐無由知而南陽甚近又同屬運河廳轄視南
陽水之大小則知徐沛矣
南旺各斗門
南旺各斗門俱宜重修仍照舊下板每遇伏秋水長河
水入湖則啟板收水湖水入河則下板蓄水不使洩出
至秋後無水可收仍於湖口築壩堵水直至春夏水小
糧運難行時方可酌量開放陸續接濟
南旺湖九斗門閘
各閘俱宜下板以便蓄水各閘仍宜𣲖夫四名輪流守
板常有二名在閘汶河之水入湖則啟板放水若湖水
入河則宜下板堵閉蓄之湖中俟運河之水不足用時
然後酌量開放而仍不由此斗門開放如北運不足宜
於北湖堤頭建閘一座其下開引河一道使由開河以
北出兼濟閘接濟
南旺分水
南旺分水最宜斟酌如春月重運盛行之時南邊淺阻
則多放水往南北邊淺阻則多放水往北若遇伏秋水
長運河水大重運在北則水往南放重運在南則水往
北放盖使水勢常平糧船易行也
又
南旺分水地形最高所謂水脊也主事王寵論蓄洩之
大略曰南旺旱乾嘗在二三四月方其旱也每有淺阻
之患前此或濬泉源或放湖水或築土壩多方以蓄之
愚以為不若一日一啟以嚴閘座為上策每泛濫於六
七八月當其溢也每有衝覆之患前此或開南旺湖或
開減水閘或決金口壩多方以洩之愚以為不若以不
閉閘座開月河行船為上策予嘗當旱涸之時自分水
逆流而上至黑馬溝凡二十里或三百料或五百料或
千料船皆能通行於兩河而無阻則閘座之為緊要可
知又嘗窮歴汶源至萊蕪原山之陽不過三百餘里之
泉源而欲分流以供三千餘里之漕渠使非築塞疏濬
啟閉有方又安能行轉運哉則閘座之當緊要又可知
矣至於旱亁之甚則當行水車之法試以百船論之每
船漕卒十人至南旺盤剥當費百也此法行則每船止
用一人給車二十輛什二守閘什八踏車以挽湖水每
車用四人二十車用八十人一車加水七寸二十車則
加一丈四尺逮五十里之湖水亁則天雨必至矣此所
以可行而無弊也水大之甚則開南旺以收水開永通
閘以行船不惟可分殺滔天之勢且免濟寧一帶閘河
之險矣而潘公季馴則曰南旺地高決諸南則南流決
諸北則北流惟吾所用耳當春夏糧運盛行之時正汶
水微弱之際分流則不足合流則有餘宜效輪番法如
運艘淺於南則閉南旺北閘令汶盡南流如運艘淺於
北則閉南旺南閘令汶盡北流當其南也更發濱南諸
湖水佐之當其北也更發濱北諸湖水佐之泉湖兼注
南北合流即遇旱暵靡不克濟此誠以智役水以人勝
天力不勞而功倍也舊例大挑三年再舉正月十五築
壩絶流興工至二月中完主事笪東光議創上源閘壩
以省大挑略曰竊照運河實國家命脉攸關而其最莫
如南旺分水每遇大挑征夫以萬計支銀以千計非惟
勞費不貲且斷流二月南北舟楫不通是一利亦一害
也歲丁夘一挑越己巳又挑三年之内再舉大役民力
得無竭乎推原其故皆因南旺上接汶河及徂徠諸泉
平時固皆清流霖雨驟至則數百里之沙泥盡洗而流
入汶河至南旺則地勢平洋而又有二閘横攔故沙泥
盡淤比他處獨高每水漲一次則淤高一尺積一年則
高數尺二年不挑則河身盡填此大挑之役亦勢之不
得不然者也乃從來大挑用工甚拙不識分工自下而
上放水為便每築隔起水晝夜不息皆用力於無益之
地其始也有打壩築隔之勞其既也有起水之苦其終
也又費起壩挑隔之力曠日既久大壩一開上水隨至
各處淤淺俱不及挑傾堤亦不能築名曰大挑實非完
工矣曷若於上源打壩之處設立石閘一座隨時啟閉
又於閘之左右各建減水閘一座名曰斗門一通馬踏
湖一通蜀山湖平時則斗門盡閉中閘常開放水入運
一遇洪水則斗門盡啟中閘下板五塊沙泥盡隨斗門
入湖如此則二湖之役不惟可為冰櫃亦可為沙櫃矣
縱横水溷濁未可盡汰亦能去其十之七八雖十年一
挑亦可也萬一各處或有淤淺傾頽欲行濬撈則一札
板之下可以斷流不用樁草夫力之煩又無曠日稽遲
之苦用力少而成功多雖每年一挑亦不為勞矣河道
侍郎萬恭議改於九月誠為先事預圖且量地施工力
既不費於槩挑乘時興役夫又不苦於凍沍回空已盡
築壩絶流疏濬一完籍水封閉是新運之便也萬歴四
年開鑿月河間年一大挑每年一小挑大挑之期定於
九十月起工其回空及一應船隻皆由月河行走官民
稱便自明季崇禎壬午年間土寇旱荒一時並作月河
堙廢於是改為十一月開壩十二月正月挑浚祁寒膠
凍墮指裂膚人夫施力十倍艱辛今閘基河形俱在設
法脩復猶屬易事國用稍裕即應整理至南旺運河兩
岸每年挑河積土成山一經霖雨仍淋入河中徒勞挑
浚殊為無益南岸積沙近已捲去北岸尚未興挑應於
閒曠之時展運使平嗣後責令挑河夫役務將所挑沙
土抬至廣衍處所不得即置岸旁庶為得之
南旺大壩
南旺大壩正月議定開壩之期即於先期三日將南越
河口北越河口田家樓口徐建口盡行堵築堅固勿令
過水然後開壩開壩之後先通漕放水三日然後各閘
下板柳林閘十里閘板皆全下以後南河水小將柳林
閘板少下十里閘板多下如北河水小將柳林閘板多
下十里閘板少下如水太小即將十里閘板全啟如過
船之時恐船淺擱下板數塊蓄水養船船過之後依舊
全啟大壩既開之後即宜赴州縣疏濬泉源使水暢流
濟運南旺開壩安居閘十里閘楊家壩金口壩十字河
俱不宜開止宜開魯橋壩俟南河水小之時先開安居
閘如水再小方可開十里閘如遇天旱之年北河水小
南旺塘内及開河塘内不得存船以致壅蔽水勢不得
暢流
南旺大小挑
查宋尚書祠記云用白英計作壩戴村横亘五里遏汶
水令盡出於南旺乃分為二水以其三南入於漕河以
接徐吕以其七北會於臨清以合漳衛此舊制也其三
分往南者蓋以南有府河泗河洸河並馬場獨山南陽
昭陽微山各湖又有彭家口大泛口二河自餘諸泉不
可勝數此所以三分往南而不患其少也不知始自何
年竟改為七分往南惟其七分往南所以每逢雨澇之
年濟寧魚沛一帶民田往往淹沒今議仍改為三分往
南則民田得免淹沒之患其七分往北者蓋以北止有
安山一湖接濟所以七分往北而不患其水多不知始
自何年竟改為三分往北水勢甚微而安山一湖又經
招租起科無水接濟所以每逢亢旱之年東昌一帶在
在淺阻今議仍改為七分往北庶糧船無淺阻之患
居濟一得卷二
