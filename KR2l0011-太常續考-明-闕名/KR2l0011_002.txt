太常續考卷二
太廟五享事宜
國初建四親廟於闕左廟主皆南向東西有夾室有廡
三門門設二十四戟繚以周垣略如都宫之制歲時皆
特享洪武元年定四孟歲除五享有司請製祭器上曰
今之不可為古猶古之不可為今其製如事生之宜於
是器用金楎椸枕簟篋笥帷幔浴室皆備二年令春以
清明夏以端午秋以中元冬以冬至時享其歲除如故
祝稱孝子皇帝不得稱臣遣太子稱命長子某不得稱
皇太子三年令時享仍用四孟孟春特享於各廟各行
禮奏樂三時合享於德祖廟初獻各奏其廟樂餘奏德
廟樂六年令宗廟等祭祀祝文來說時必須著一員官
捧著立地另著一員官前面跪著說看時却放在案桌
上他自往前來跪聽不要將著祝文跪著說八年定廟
享登壇脫舄禮九年改建太廟前正殿翼以兩廡後寢
殿九間間一室主皆南向几席諸器備如生儀歲孟春
擇上旬吉日三孟朔日歲除日皆合享於正殿設德祖
帝后衣冠於神座居中南向懿熙仁三祖以次列東西
向設神座陳衣冠不出主凡合祭奏德廟之樂罷特享
禮樂二十五年令廟享值國喪樂備而不作三十一年
(建文元年)祔太祖永樂中建廟京師如南京制洪熙元年祔
成祖宣德元年祔仁宗宣德十年祔宣宗天順八年祔
英宗寢殿以次皆南向正殿神座以次皆東西向而九
廟備矣弘治元年憲宗將升祔議祧禮禮部尚書周洪
謨言國家自德祖以上莫推其世次德祖視周后稷不
可祧太祖太宗視周文武百世不遷其祧懿祖請於寢
殿後别建祧廟如古夾室之制歲暮奉祧主合享如古
祫祭禮吏部侍郎楊守陳言禮官議非是禮天子七廟
祖功而宗德凡號太祖即始祖也德祖可比商報乙周
亞圉非契稷比議者習見宋儒嘗取王安石說遂使七
廟既有始祖又有太祖太祖既配天又不得正位南向
名與實乖非禮請並祧德懿熙三祖自仁祖而下為七
廟如古禮異時祧盡則太祖擬契稷而祧主藏於後寢
祫禮行於前廟時享尊太祖祫祭尊德祖如此功德崇
恩義備上竟從禮官議建祧廟藏懿祖王并神座儀物
熙祖而下寢殿神主正殿神座皆以次遞遷弘治十八
年祔孝宗祧熙祖正德十六年祔武宗祧仁祖嘉靖九
年上將祔睿宗諭禮官曰太祖肇運開基壓於太廟非
宜遂祧德祖太祖居中南向是年春行特享禮令祠官
於廟殿設帷幄如各廟列聖皆南向各奠獻讀祝三孟
如舊十年冬上諭禮官曰太祖以恩隆德祖今日當以
義尊太祖祫祭奉四祖同太祖皆南向庶見太廟為特
尊太祖之意禮官夏言言禮合羣廟之主而祭於太祖
之廟是為大祫亦以尊太祖也太廟太祖之廟不當與
昭穆同序太祖太廟之祖不可與子孫並列自今大祫
宜奉德祖居中懿熙仁太祖東西敘皆南向列聖左右
敘東西向如故不惟我太祖列羣廟之上足以伸皇上
之心而懿熙仁三祖得全其尊尤足以體太祖之心上
曰善十一年罷設衣冠仍請主先是上坐文華殿召輔
臣李時翟鑾禮官夏言議復古七廟制未决會中允廖
道南疏請建九廟上喜下廷議禮官言言古者天子廟
制唐虞五夏因之殷周皆七而祭法王制與劉歆宗說
又各不同宋儒朱熹古今廟制引王制天子七廟外為
都宫内序昭穆漢不考古諸帝異廟諸廟異地不合都
宫不序昭穆明帝遵儉自抑遺命勿别為廟遂有同堂
異室之制嗣後歴魏晉隋唐宋皆然我太祖初立四親
廟廟皆南向似近古禮後建為太廟又用明帝之制皇
上憲天稽古大釐祀典獨於廟制不能無疑形諸翰札
宣諸召問謀諸臣弼者屢矣今太廟南近宫牆東邇世
廟西阻前朝地勢有限上諭太廟三殿勿撤則太廟垣
外左右隙地不盈數十丈若依古制昭穆六廟在太廟
前以次而南則今太廟都宫之南至承天門牆不遠即
使盡闢其地為左昭右穆猶恐勢不能容若欲稍减規
模不必别門異寢又恐禮未必協况古七廟九廟制度
皆因今太廟巍然弘壯而羣廟隤然湫隘亦恐於義未
安議者欲就太廟兩廡即分羣廟不惟去尊即卑不足
以稱聖孝而遷就一時裁損廟貌尤非細故且有廟無
寢神將安棲諸王功臣置之何所議者又欲藏主夾室
夫夾室者側室也以藏祧主可也以藏親廟未毀之主
情理舛矣至謂周人廟制約儉宜倣為之夫周廟門大
扃七個闈門小扃三個則大門實容二丈一尺小門實
容六尺其制過於今廟烏在其為儉約也今損於太廟
羣廟可又損於世廟乎且太宗功業比隆太祖憲宗獻
皇父也又可减於世廟乎今之廟主太宗之下凡有七
聖將如古制為三昭三穆而止六廟乎抑如商周以太
宗為百世不遷之宗而加立七廟乎即使廟宇既成皇
上冠冕佩玉執圭服衮循紆曲之途徧歴羣廟而行興
俯拜起奠獻之禮非獨筋力不逮而日亦不給矣議者
乃曰周禮宗伯代后獻羣廟可遣攝也夫古者廟祭君
后祭獻后不與祭宗伯代獻謂一廟之中代亞獻之禮
未聞人臣可以主廟祭也且古者助祭諸侯類多同姓
罔非天胤今陪禮者可擬古諸侯乎皇上仁孝誠敬可
以終歲舉祭止對越太祖之廟而不一至羣廟乎且規
制必備而後成廟門垣廡寢是也儀文必備而後成禮
主助禮樂之類是也今分為各廟廟祭之時不得不降
從簡易是欲尊之而反卑親之而反疎祇見其貶損而
未見其隆重矣大學士丘濬謂宜一日間祭一廟歴十
四日而徧七廟此盖無據而強為之說不自知其言之
迂也馬端臨曰後世失禮豈獨廟制漢儒以來講究非
不詳明而卒不能復古者以昭穆難定故也必如古制
父子相世則可兄弟相及則其序紊矣周孝王以共王
之弟懿王之叔繼懿王而立故朱子廟圖宣王之世則
以穆懿夷為昭共孝厲為穆夫穆王昭也共王穆子穆
也懿為穆孫則繼穆而為昭是也孝為共弟而繼共為
穆雖於世次不紊然以弟而據孫之廟矣夷王懿王子
也穆也而圖居昭厲王夷王子也昭也而圖居穆是孝
王立而夷厲之昭穆易位於是朱子亦無以處此不過
即其繼立之先後以為昭穆而不能自守其初說矣又
况宣王時三昭三穆為六代所祀合始於昭王今孝王
居其間於是昭王以六世祖雖未當祧而已在三昭三
穆之外名為六廟而祀止三世耳前乎周者為商商武
丁之時所謂六廟祖丁南庚陽甲盤庚小辛小乙也然
南庚者祖丁兄子陽甲盤庚小辛小乙又皆祖丁之子
姑以祖丁為昭言之則南庚至小乙皆祖丁子行為穆
是一昭五穆而武丁所祀上不及曾祖未當祧而祧者
四世矣後乎周者為唐唐懿宗之時所謂六廟者憲穆
敬文武宣然穆宣皆憲之子文武又皆穆之子姑以憲
宗為昭言之則穆宣為穆敬文武為昭是四昭二穆而
懿宗所祀上不及高祖未當祧而祧者三世矣若必欲
祀及六世則武丁時太祖之外必十廟懿宗時太祖之
外必九廟而後可盖繼世者既不能必其為弟為子建
廟者亦安能預定其為昭為穆或穆多昭少如殷或昭
多穆少如唐哉若必欲昭穆世敘則建廟之時昭齒者
必在太祖之廟之左穆齒者必在太祖之廟之右如此
預立六廟定三昭三穆以次遞遷之說又不可行矣更
都以來同堂異室未可盡以為非也皇上以皇考專享
世廟而太祖列聖乃不得專廟以全其尊列聖同享太
廟己極尊崇而皇考專居世廟猶為避遜若廟制大小
不倫行禮親攝或異則尊卑厚薄之間不足以稱皇上
孝敬之誠皇上劄諭輔臣祀典宜正廟制難更大哉皇
言實萬世之訓也疏入上不允竟從道南議撤故廟祖
宗各建專廟合為都宫太廟因舊而新之居中文皇帝
世室在太廟東北居六廟上昭穆六廟列太廟左右廟
各有殿殿後有寢藏主太廟寢後别有祧寢藏祧主太
廟門殿皆南向羣廟門東西向内門寢殿皆南向十三
年南京太廟灾上竟欲勿建勑廷臣議禮官言京師宗
廟行且復古而南京太廟灾聖祖之靈不可不默會上
悦令亟起新廟罷建南京太廟廟址築周垣香火并入
南京奉先殿先是上既追尊獻皇帝建世廟於太廟東
南以四孟享十五年改世廟為獻皇帝廟十二月九廟
成詔曰朕創昭穆羣廟以祀祖宗彰太廟為專尊之王
復作太宗廟於羣廟之外表功德不遷享百世更創皇
考廟曰獻皇帝廟别建吉區以避渠道止修時祭以避
豐昵之嫌十七年九月上尊皇考廟號睿宗祔享太廟
睿宗於孝宗弟行也躋武宗上遂尊太宗為成祖其冊
文曰臣聞古先聖王有大功德必有大名稱是以見諸
當時則盛大而莫及施諸後世則震耀而無窮然節惠
之諡雖表於至公而述德之辭未足以盡實則為子孫
臣庶永言孝思而弗可諼者豈容不崇薦鴻號以丕揚
大烈乎恭惟皇祖文皇帝躬上聖之資抱神睿之略文
章煥然而可述功烈巍乎以有成當眷顧維新之命遭
艱難未造之家將周公東征之師而大定王室則所以
成繼述之孝者何其勤遷武王鎬京之都而永建帝業
則所以成創守之功者何其大表章六經垂範萬世禮
樂明備教化大行有經天緯地之文親御六飛威振絶
漠四裔君長咸奉職貢有保大定功之武光踐寳阼而
二紀之治坐致太平晩付皇儲而萬幾之勤不廢總攬
至於敬天勤民右文重道親賢遠佞兼有君師之衆善
乃若懋賞輕刑畏灾重榖憫農優艾備有帝王之全德
此則自載籍之𫝊未有豐功駿業可以加兹者也臣忝
以支童託承大德比已恭建特廟用圖百世不遷兹者
加上尊稱期於配天罔極謹奉冊寳上尊諡曰啟天弘
道高明肇運聖武神功純仁至孝文皇帝廟號成祖伏
惟靈德在天顧歆廟祐鑒兹微悃臨享徽稱保我子孫
億萬斯世是日上獻皇帝后尊號其冊文曰臣聞古訓
德莫顯於基命孝莫大乎尊親是故有聖人之德必膺
天命之歸惟天子之孝尤以尊親為至洪惟我明開國
百年業承八聖乃小子獲奉郊廟進陟祖位匪我皇考
大德受命以敷錫𦕈躬曷克臻兹顧欲申罔極之恩實
久鬱追崇之典兹欲光於前聞垂之來載不有隆稱顯
號其何以表至聖而昭眷命乎恭惟皇考獻皇帝睿明
天縱恭儉性成蕩蕩難名道配乎帝堯之大乾乾不息德
比於文王之純學本聖𫝊心契乎四書六經之旨國封
南服化行於江沱汝漢之濱方憲祖賓遐之後當孝皇
在阼之年迎養一辭昭昭乎神明享其孝遣治一疏恢
恢乎帝王同其情奉藩二十五年心罔不在王室而昭
事上帝之心翼翼如有臨閱世四十四載身罔敢自暇
逸而學道愛人之志孜孜不少倦乃若游情翰墨則精
究古法非經訓之辭弗書至於怡神宫庭即應接斯須
非聖賢之事弗語喜怒不遷賞罰必當有𤼵而中節之
和明照無私幽隠必達有無所不通之睿摛辭電發煥
然其有文章冥心天游廓乎其有容德誠可謂包衆善
而難名兼百行而備有者也臣祇繼遺庥茂承餘烈永
惟至恩大德無物可稱是以恪稽典禮率籲羣心謹奉
册寶更上尊號曰知天守道洪德淵仁寬穆純聖恭儉
敬文獻皇帝廟號睿宗伏惟聖靈如在皇鑒孔昭膺顯
大於無疆與乾坤而同久永昌祚胤攸寧萬邦獻皇后
冊文曰臣聞頌稱夀母子賴以成者遠風美賢妃化行
於助者深是故母儀所被萬方仰其徽音内治明章閨
門由之正始永惟懿德卓耀前聞自非隆大號於追崇
曷以酬至德於罔極粤詢古式率乃彝章恭惟皇妣大
行章聖慈仁康靜貞夀皇太后貞明合天廣大法地宅
心專靜坤道得一以寧約己儉勤母德用慈為實於憲
祖有逮事之孝敬於睿考有輔佐之憂勤爰及𦕈躬之
踐阼式臨慈極以居尊藴性仁恭豈鄧馬之足尚秉心
敬愛嗣任姒之芳徽化洽六宫恩覃四域三十載化行
於江漢之國十七年受養於長樂之宫九廟聖靈儼褘
衣而祗謁七陵閟寢勤鸞馭以瞻依方欣介百福以有
永固宜享千齡於無疆豈意天不慗遺雖切攀號何逮
追惟顧復徒創鉅而感深上荷劬勞實叩心而銜恤兹
欲播休聲於後嗣揚芳烈於無窮匪易大名曷尊至德
敬遵典禮請命於天謹奉冊寶上尊諡曰慈孝貞順仁
敬誠一安天誕聖獻皇后惟親慈降鑒臨享徽稱陟附
嚴宫萃歆萬禩佑於嗣人永永無極是年十一月上復
加高皇帝后尊號其冊文曰臣伏聞自古受命之君躬
接于天萬世不隳號稱太祖然歴選前辟功德高大未
有如我皇祖之盛者也是故舜禹受禪乃揖遜而有其
位湯武𫝊業猶放伐而取諸人欽惟我太祖高皇帝當
有元剥亂之秋奮大人虎豹之變乃奮揚神武取中國
於疆隅分裂之餘恢闡聖文明王道於綱常淪斁之後
掃彌天之寇於宇内經百戰而帝業成剪羣雄之亂於
四方不十載而天下定得國之正視商周而功烈有光
受命維新比虞夏而艱難事倍殆與闢乾坤於混沌肇
人紀於狉榛同一揆也若夫制禮作樂經文緯武仁恩
溥於萬類教化行於四海躬帝王之大德建聖神之極
功則又兼總百王高視千古獨立一代卓乎無前者也
不有顯號何以昭公議於千萬世玄孫某早以冲人纘
承大位永念祖德莫可名言兹者不量顓蒙敢效摹擬
謹恭奉册寳加上尊號曰太祖開天行道肇紀立極大
聖至神仁文義武俊德成功高皇帝伏惟聖靈在天鑒
觀有赫垂庥委祉啟佑後人祚我皇明與天無極高皇
后冊曰臣聞后妃德侔於天地式奉神靈之統閨門化
洽于家邦允惟王教之端三代之興罔不繇是自關雎
化微徽音益遠漢唐而降懿德罕聞乃若輔聖成天贊
元斡化篤生成祖再造丕基則自上世以來未有若我
高皇后之德之功者也國家百年隂教明章内治成順
遡源徂委厥有自來敬惟我孝慈高皇后生有至德作
配聖王懿範貞容母儀天下嘉言善行風動萬邦左右
廟謨有參贊運籌之力服勤女事歴艱難創業之勞不
妄殺人之言與孟軻之訓相發無忘布衣之念與無逸
之書同旨大哉仁聖之德曠古鮮儷載籍所𫝊莫斯為
盛己臣永慕慈恩名言莫罄謹恭奉冊寳加上尊諡曰
孝慈貞化哲順仁徽成天育聖至德高皇后伏惟聖靈
昭鑒享懿號於無窮保我子孫贊祖基於永世上於是
定享祫禮及其樂章凡立春特享上親獻太廟遣大臣
獻列聖廟各出主成廟迎神樂别歌三獻徹饌還宫樂
如太廟仁宣英憲四廟樂歌同孝武二廟迎神樂别歌
三獻徹饌還宫樂歌同睿廟樂異於諸廟立夏時祫各
出主於太廟大殿行禮立秋時祫如夏禮樂歌異於夏
立冬時祫如秋禮迎神徹饌還宫樂歌異於秋季冬擇
中旬吉日大祫出四祖太祖成祖七宗主於太廟歌大
祫樂歌祭畢各歸主於其寢是年皇后助獻罷脫舄禮
二十年四月八廟灾初震火起仁廟風大𤼵主燬俄而
成祖廟火又燬延爇太廟及羣廟惟睿廟存上奉列聖
主於景神殿遣大臣入長陵獻陵告題成祖仁宗帝后
主同奉于景神殿已遷于奉先殿上重建太廟復同堂
異室之制二十四年七月新廟成廟建於闕左正殿九
間内設列聖冠服東西側間設親王功臣牌位前為兩
廡東西二燎爐東燎列聖親王祝帛西燎功臣帛南為
戟門設具服小次門左為神庫右為神廚又南為廟門
門外東南為宰牲亭南為神宫監西為廟街門正殿後
為寢殿奉安列聖主皆南向又後為祧廟藏祧主皆南
向時享於四孟祫於歲除仍設衣冠合享不出主如太
祖制二十八年孝烈皇后升祔祧仁宗四十五年世廟
升祔更奉孝潔肅皇后同祔廟遷孝烈於弘孝殿先是
孝潔薨未有本室禮官議暫祔奉慈殿側以俟及孝烈
升祔遂不復孝潔至是禮官高儀等奉上詔議曰孝潔
皇后肅皇帝元配也禮太廟祔享惟一帝一后后惟元
配今孝烈先祔廟若奉孝潔同祔則二后並配非制若
以孝烈先祔而孝潔遂不祔舍元配而祔繼配亦非制
况孝潔宜祔之禮皇考先年有欽依近有遺命臣儀等
昧死請孝潔祔享移孝烈弘孝殿仍於大行皇帝𤼵引
之先遷孝潔梓宫與聖母梓宫同日祔葬永陵仍各加
上尊諡上從之隆慶六年穆宗帝后升祔祧宣宗萬歷
四十八年神宗帝后升祔祧英宗泰昌元年光宗帝后
升祔祧憲宗天啟七年熹宗皇帝升祔祧孝宗四孟時
享歲暮大祫如舊先是廟祭高曾祖上祝稱五廟皇祖
考妣迄今上仍稱五廟而憲宗以下始詳帝后諡太常
寺卿温純議憲孝睿武世穆五宗六廟而上惟二祖英
宗設祭而猶云五廟舛也且詳於憲廟以下而二祖英
宗統云五廟祖考妣簡也於禮未宜閣臣轉以聞上改
之列敘九廟帝后如今式云
寢殿神主(每歲四孟正殿時享同)
太祖開天行道肇紀立極大聖至神仁文義武俊德成功高皇帝
孝慈貞化哲順仁徽成天育聖至德高皇后(中室)
成祖啟天弘道高明肇運聖武神功純仁至孝文皇帝
仁孝慈懿誠明莊獻配天齊聖文皇后(東第一室)
睿宗知天守道洪德淵仁寬穆純聖恭儉敬文獻皇帝
慈孝貞順仁敬誠一安天誕聖獻皇后(西第一室)
武宗承天達道英肅睿哲昭德顯功宏文思孝毅皇帝
孝靜莊惠安肅温誠順天偕聖毅皇后(東第二室)
世宗欽天履道英毅聖神宣文廣武洪仁大孝肅皇帝
孝潔恭懿慈睿安莊相天翊聖肅皇后(西第二室)
穆宗契天隆道淵懿寬仁顯文光武純德弘孝莊皇帝
孝慈貞惠順哲恭仁儷天襄聖莊皇后(東第三室)
神宗範天合道哲肅敦簡光文章武安仁止孝顯皇帝
孝端貞恪莊惠仁明嫓天毓聖顯皇后(西第三室)
光宗崇天契道英睿恭純憲文景武淵仁懿孝貞皇帝
孝元昭懿哲惠莊仁合天弼聖貞皇后(東第四室)
熹宗達天闡道敦孝篤友章文襄武靖穆莊勤悊皇帝
(西第四室)
寢殿主皆南向太廟正殿貯諸帝后冕旒鳳冠袍帶匱
而藏之祭則陳設祭畢仍藏匱中凡國有大事則告祭
廟中東廡下設
夀春王劉妃(為一壇)霍丘王翟妃下蔡王
安豐王趙妃南昌王(為一壇)蒙城王田妃
旴𣅿王唐妃臨淮王劉妃(為一壇)寶應王
六安王來安王都梁王英山王山陽
王昭信王(為一壇)
(按吾學編夀春王於高皇帝為伯霍丘以下七王為兄寳應以下七王為姪太廟廡中木主稱)
(夀春八王為高伯祖考寳應七王為曾伯祖考禮官誤矣然吾學編作於嘉靖中今去世宗又)
(二世矣廟中乃無所謂諸王木主而臨祭時本寺以黃紙書諸王及諸妃王猶仍舊稱愈誤宜)
(止書本爵為是)
廟中西廡下設
配享(四孟歲暮位置皆同)
祧殿神主(歲暮大祫禮祭)
德祖玄皇帝后懿祖恒皇帝后熙祖裕皇帝后
仁祖淳皇帝后仁宗敬天體道純誠至德弘文欽武
章聖達孝昭皇帝誠孝恭肅明德弘仁順天啟聖昭
皇后宣宗憲天崇道英明神聖欽文昭武寬仁純孝
章皇帝孝恭懿憲慈仁莊烈齊天配聖章皇后英
宗法天立道仁明誠敬昭文憲武至德廣孝睿皇帝
孝莊獻穆弘惠顯仁恭天欽聖睿皇后憲宗繼天凝
道誠明仁敬崇文肅武宏德聖孝純皇帝孝貞莊懿
恭靖仁慈欽天輔聖純皇后孝宗建天明道誠純中
正聖文神武至仁大德敬皇帝孝康靖肅莊慈哲懿
翊天贊聖敬皇后睿宗等帝后神座同前(東西相向兩廡同)
祧主皆南向冠服藏太廟凡歲暮大祫設祧廟衣冠祭
畢則藏之按隆慶六年穆廟升祔上勑禮官議祧廟禮
科都給事中陸樹德言宣宗於穆廟為五世祖不可祧
肅皇帝嘗從輔臣議建世廟至十七年始尊廟號祔太
廟而世廟之祭不輟如奉睿宗於世廟則不惟遂世宗
尊奉之初心而宣宗得免議祧又有以慰睿宗尊祖敬
宗之至念下禮官議禮官具議上上曰典禮重大未可
輕議其照勑諭行萬歷九年禮科給事中丁汝謙復以
請略曰列聖嘗君臨天下睿宗北面事之一旦與之並
列非禮躋武宗之右又非禮且世廟常尊百世不遷宜
以睿宗專祭於世廟上曰祔享大禮我世祖親定其何
敢議謫汝謙萬歷十三年禮科都給事中萬象春請復
建文之陵號正景皇帝之廟享上不允太廟東廡諸王
侑享則夀春等十五王按夀春出熙祖於孝陵為伯霍
丘下蔡安豐蒙城為夀春子於孝陵為從兄南昌旴𣅿
臨淮其同母兄也寳應為霍丘子六安來安都梁英山
為安豐子山陽為南昌子昭信為旴𣅿子皆從子也十
五王惟夀春霍丘安豐旴𣅿蒙城臨淮六妃配食南昌
者文正父也妃王氏不入配洪武二年定十五王侑享
四祖廟東廡八西廡七稱夀春為皇伯考霍丘等七王
為皇兄寳應等七王為皇姪八年設黃布幄於殿左右
左祀楊王皇兄徐王右祀功臣九年定夀春王王妃二
十一人侑享於東壁功臣西壁親王功臣不分獻正德
中御史徐文華言族成人而無後者祭終兄弟之孫之
身諸王於高皇帝非兄弟即伯叔至於今五六世矣禮
宜祧禮官議不可嘉靖中建九廟以東西廡配九廟灾
復同堂異室之制仍祔於兩序如故然其木主猶英廟
之舊以夀春與霍丘七王為皇高伯祖考寳應以下七
王為皇曾伯祖考世次不合舛謬尤甚萬歷七年太常
卿温純言之閣臣而聞於上於是改稱本爵云西廡功
臣侑享則武寧王等十七人凡祭品每人一案初洪武
二年既定十五王侑廟又祔饗戰殁功臣已又設青布
幃於廟庭祀之尋更定功臣十三人令大海通海兩德
勝世傑再成楚國公廖永安七人已卒祔於廟達等六
人俟卒進侑八年設黃布幃於殿左右右祀功臣九年
定十五王侑享東壁功臣西壁罷永安祀洪熙元年以
靖難功臣玉能真榮國恭靖公姚廣孝侑享嘉靖九年
中允廖道南言廣孝髠徒不宜入廟移祀大興隆寺即
今護國寺十年以刑部郎中李瑜議進基位次六王十
六年武定侯郭勛乞進其祖英下廷議不可戶部侍郎
唐胄爭之尤力言廟祀諸臣位次上下且不可易况有
無之額敢輒增損勛言往年進基祔享以文臣故舉朝
翕然順從臣祖英武臣乃紛然阻忌上是勛言進英祀
先是侑享功臣位各以爵及進基伯位公侯上上不喜
曰何上基而下英也令禮官考議乃合二廟功臣敘爵
於是列英于金鄉侯上列河間東平二王于黔寧王下
列基于永義下英未進侑時禮官言禮有功宗之祀漢
祭功臣於朝廷魏祀尚書令荀攸於太祖廟唐高祖至
憲宗廟或六七八人或二三四人宋太祖至光宗亦然
如魏徵李沆司馬光皆文臣不必皆武功也守成諸君
亦各有與享者不必皆創業也我二祖開國靖難有功
臣仁宗以後無事武功其間輔贊治平豈無有如魏徵
李沆輩者今侑享惟基廣孝二人文臣耳自後六廟缺
焉無聞乞下廷議考求六廟文武大臣功在當時澤在
後世者進侑廟廷上不允萬歷九年給事中丁汝謙言
諸王世次遠宜罷祭祭于墓親王之殤無後而近者宜
配凡親王功臣宜列兩廡上以汝謙議睿廟謫汝謙遂
未行萬歷十四年太常卿裴應章上言諸王從祖祔食
四祖親盡且祧而諸王獨配享百世非所以為殺也夀
春等王于太祖為伯為兄太祖南面而伯若兄俯而侑
於側非所以為順也列后在享諸功臣同座一堂非所
以為别也其以諸王祔祧廟歲祫則祔餘則罷功臣移
之廡便上下禮官宗伯沈鯉議曰臣考儀禮諸書與前
代故事無親王祔享之儀是太祖以義起者也宗廟之
祭祫為重故禮稱彌遠而邇尊時享不可預而預于祫
其無乃未安歟竊謂諸王墳墓近皇陵則祔皇陵之廟
近祖陵則祔祖陵之廟於禮無嫌亦不失太祖遺意但
考洪武四年初享十五王之文曰朕念親親之道無間
存歿凡我伯考兄姪悉追封為王伯妣先嫂皆為王妃大
夫列祀家廟著為常典臣不敢議罷其仍遵初制序列
東廡功臣列西廡惟上裁擇上曰可於是諸王功臣列
兩廡遣官分獻如國初制矣
太廟建於闕左正殿九間翼以兩廡兩廡之南為二燎
爐正殿後為寢殿寢殿後為祧殿各九間正殿南為
戟門上具服小次設於門左戟門東為神庫西為神
厨南為廟門廟門外東南為宰牲亭南為神宫監西
為廟街門正殿貯諸帝后衣冠(冕旒等服匱而藏之)寢殿為同
堂異室之制奉安九聖神主祧廟奉藏祧廟神主亦
各另有冠服(翼善冠黃袍等服)四時之享設九廟衣冠於正
殿祭畢仍貯匱中歲暮大祫設九祖九宗衣冠於正
殿祭畢亦各貯之匱寢殿祧殿皇祖帝后神主諡號
如前儀歲孟春以上旬吉日夏秋冬皆以朔日行時
享於太廟太祖神座南向成祖睿宗武宗
世宗穆宗神宗光宗熹宗神座東西相向
凡國有大事則告祭
歲暮行大祫禮
德祖神座正中懿祖熙祖仁祖太祖神座左
右序列皆南向成祖仁宗宣宗英宗憲宗
孝宗睿宗武宗世宗穆宗神宗光宗
熹宗神座東西相向東廡親王西廡功臣如前
儀
十二月晦日歲暮行大祫禮於太廟
一前期十五日題請聖駕詣太廟致祭本同日題請於
前期一日早開長安右等門放牲并供祀官員厨役人
等進入本同日題欽命大臣二員於前期一日告(祧寢)廟
本同日題前期二日夜開長安右等門進品物并供祀
官員厨役人等本
一本寺委協律郎提調樂舞生於太和殿朝夕演習禮
樂
一前期八日行手本知會鴻臚寺於前期三日請陞殿
奏祭祀
一前期四日行揭帖知會司禮監奏祭祀
一前期三日本寺官具公服於皇極殿候鳴鞭訖跪奏
云太常寺卿臣某等謹奏本月某日歲暮行大祫禮於
太廟本日午時恭候聖駕致祭文武百官自某日為始
致齋三日請旨承旨叩三頭一揖一躬退(如其日不朝具本題知)
是日屬官一員率鋪排執御仗紗燈進齋戒牌於文華
殿東九五齋北向仍出示長安門
一齋牌某年月日歲暮行大祫禮於太廟
自本月某日午後沐浴更衣某日為始致齋三日
一東西兩長安門告示太常寺為祭祀事某年
月日歲暮行大祫禮於太廟文武百官自本月某
日午後沐浴更衣於本衙門宿歇某日為始致齋三日
其陪祀官員除年老殘疾體氣瘡疥刑餘喪過之人不
與外文官五品以上六科都給事中武官四品以上皇
親指揮千百戶等官各具祭服陪祀合行告示知會今
月日
一行揭帖知會司禮監填祝版并奏省牲(如次日不朝則不具省牲)
(揭帖)
一前期二日本寺卿同光禄寺卿具吉服候上御門𫝊
嗽畢跪奏云太常寺等衙門卿臣某等謹奏本月某日
臣等恭詣太廟省牲請旨承旨不叩頭一躬退(如其日不朝則)
(具本題知)同日早樂舞生詣太廟廟街門戟門燒香同日早
本寺官詣太廟同神宫監司設監官安設神座畢本寺
官詣神樂觀太和殿演禮樂畢詣犧牲所看牲同日早
博士捧祝版三片於東平臺候上親填御名畢捧出奉
安於太廟神庫
一前期一日遣官告(祧寢)二廟陳設祧殿
一儀注導引官導遣官至殿門外典儀(唱)執事官各
司其事贊就位典儀(唱)迎神贊四拜典儀(唱)奠帛行初
獻禮執事捧帛爵詣各帝后御案跪獻訖贊跪典儀(唱)
讀祝讀訖贊俯伏興平身典儀(唱)亞獻禮終獻禮(與初獻同)
(惟不獻帛讀祝)本寺堂上官跪(唱)禮畢請還宫贊四拜典儀(唱)
讀祝官捧祝進帛官捧帛各詣燎位導遣官退拜位之
西捧祝帛官出中門贊禮畢(奉上𫝊近例不迎神不還宫二殿儀同)
一祝文祧殿(後殿)維年月日孝玄孫嗣皇
帝某謹遣敢昭告於德祖玄皇帝皇后懿祖
恒皇帝皇后熙祖裕皇帝皇后仁祖淳皇帝皇
后仁宗昭皇帝皇后宣宗章皇帝皇后英宗
睿皇帝皇后憲宗純皇帝皇后孝宗敬皇帝皇
后兹者歲暮恭於太廟舉行祫祭之禮祇請聖靈詣
廟享祀特申預告伏惟鑒知謹告
寢殿(前殿)維年月日孝玄孫嗣皇
帝某謹遣敢昭告於祖宗列聖帝后兹者歲暮特修
祫祭之禮恭迎德祖皇帝皇后懿祖皇帝皇后
熙祖皇帝皇后仁祖皇帝皇后仁宗昭皇帝皇
后宣宗章皇帝皇后英宗睿皇帝皇后憲
宗純皇帝皇后孝宗敬皇帝皇后同臨享祀伏惟
鑒知謹告
一本寺庫出祝帛香燭果品等物祝版二片奉先帛
三十五段速香十四斤(又十八炷)二斤燭三十四枝八
兩燭三十枝四兩燭四十枝二兩燭一百九十
枝紅棗二十七斤榛仁二十七斤葡萄二十七
斤蓮肉二十七斤胡桃仁十八斤香油十斤白
鹽五斤花椒茴香各八兩蒔蘿四兩木炭五
十斤祝版本紙四張包版黃白榜紙各二張
包香帛黃咨紙三十五張白咨紙三十張酒
三十六瓶木柴三百斤葦把八束(每束重二十五斤)鹿
一隻兔一十八隻
一登壇官員掌祭官二員導引官四員贊引官
二員對引官二員讀祝官二員視燎官二員
一執事樂舞生(俱祭服)祧殿典儀一人捧帛九人執
爵十八人司尊二人寢殿典儀一人捧帛九
人執爵十七人司尊二人供祀鋪排厨役共
六十七名
一陳設同日本寺卿同光禄寺卿省牲畢具本復命同
日本寺官率鋪排厨役人等俱詣神庫洗滌金器祭
器樂舞生陳設鐘磬樂器於丹陛本寺官同神宫監
官陳設冠服供案籩豆牲隻如式陳設
一儀注祭日午時上繇廟街門入至廟門西降輿導
引官導上繇廟左門入至戟門帷帳内上具祭服出導
引官導至丹陛上内贊對引官導上繇殿左門入典儀
唱樂舞生就位執事官各司其事内贊奏就位世宗皇
帝時位設於殿外穆宗皇帝時位設於殿内典儀唱迎
神奏樂樂止奏四拜(𫝊贊百官同)典儀唱奠帛行初獻禮奏
樂執事官各捧帛及金爵詣各帝后御案跪獻訖樂暫
止奏跪(𫝊贊百官皆跪)贊讀祝讀訖樂復作奏俯伏興平身(𫝊贊)
(百官同)樂止典儀(唱)亞獻禮奏樂執事官跪獻磁爵於各
帝后御案訖樂止典儀(唱)終獻禮奏樂(儀同亞獻)樂止本寺
卿至中室東傍西向立(唱)賜福胙光禄寺卿捧福酒跪
進於上右内贊奏跪奏搢圭奏飲福酒飲訖光禄寺官
捧胙跪進於上右内贊奏受胙受訖奏出圭奏俯伏興
平身奏四拜(𫝊贊百官同)典儀唱徹饌奏樂樂止本寺卿於
中室左柱下北向跪奏禮畢請還宫叩三頭一揖一躬
退奏樂内贊奏四拜(𫝊贊百官同)樂止典儀(唱)讀祝官捧祝
進帛官捧帛各詣燎位奏樂上退立於拜位東捧祝
帛官出中門至燎所奏禮畢上出導引官導至戟門
帷帳内易祭服回宫
一祝文維年月日孝玄孫嗣皇帝某敢
昭告於德祖玄皇帝玄皇后懿祖恒皇帝
恒皇后熙祖裕皇帝裕皇后仁祖淳皇帝
淳皇后太祖高皇帝孝慈高皇后成祖文皇
帝仁孝文皇后仁宗昭皇帝誠孝昭皇后
宣宗章皇帝孝恭章皇后英宗睿皇帝孝莊
睿皇后憲宗純皇帝孝貞純皇后孝宗敬皇
帝孝康敬皇后睿宗獻皇帝慈孝獻皇后
皇高伯祖考武宗毅皇帝皇高伯祖妣孝靜毅皇
后皇高祖考世宗肅皇帝皇高祖妣孝潔肅皇
后皇曾祖考穆宗莊皇帝皇曾祖妣孝懿莊皇
后皇祖考神宗顯皇帝皇祖妣孝端顯皇后
皇考光宗貞皇帝皇妣孝元貞皇后皇兄熹宗
悊皇帝時當歲暮明旦新正謹率羣臣以牲醴庶品恭
詣太廟特修祫祭之儀用申追慕之情尚享
一是日祭五祀之神司戶司竈司門司井
中霤之神執事贊引一人讀祝一人捧帛五
人執爵五人司尊一人同日承天門外祭旗纛
之神用執事五人
一樂章樂六奏舞八佾
迎神太和
慶源發祥世德惟崇助我祖宗開基建功
(合四一尺)(工六工尺)(尺一合四)(尺四工合)
京都之内親廟在東惟我子孫永懷祖風
(六工尺一)(六工一尺)(尺一合四)(合四工合)
氣體則同呼吸相通來格來從皇靈顯融
(四合四一)(六尺工尺)(尺一六尺)(一四工合)
初獻夀和武功之舞
思皇先祖耀靈于天源衍慶流繇高逮玄
(合尺一合)(一尺工尺)(工尺一四)(尺四工合)
玄孫受命追遠其先明禋世崇億萬斯年
(六工尺一)(六尺工尺)(工尺一四)(工尺一合)
亞獻豫和文德之舞
對越至親儼然如生其氣昭明感格在庭
(合四一尺)(工六工尺)(工尺一四)(尺四工合)
如見其形如聞其聲愛而敬之𤼵乎中情
(尺一六尺)(五六工尺)(一尺合四)(一尺一合)
終獻寧和文德之舞
惟前人功德肇膺天歷延及於小子爰受方國
(尺工尺一合)(一尺工尺)(工尺一合四)(尺合一合)
欲報其德昊天罔極慇懃三獻我心悅懌
(一尺工尺)(合四工合)(尺工一合)(合四一尺)
徹饌雍和
樂奏儀肅神其燕娛告成于祖亦佑皇妣
(合尺一合)(尺四工合)(工六工一)(一尺一合)
敬徹不遲以終祀禮祥光煥揚錫以嘉祉
(四合四一)(尺四工合)(六工一尺)(一尺四合)
還宫安和
顯兮幽兮神運無迹鸞馭逍遥安其所適
(尺工一合)(六尺工尺)(尺一工尺)(一四工合)
其靈在天其主在室子子孫孫孝思無斁
(六工一尺)(一合四一)(一尺一合)(一尺六尺)
一本寺庫出祝帛香燭果品牲醴等物祝版一片奉
先帛三十五段展親帛二十一段報功帛十
七段速香十四斤(又十八炷)牙香十二斤四兩薰
輦速香一斤盥手檀香五錢黃速香四兩二
斤燭四十八枝八兩燭一百枝四兩燭四十
九枝二兩燭四百九十枝進銅人二兩燭十
六枝監禮監宰二兩燭十六枝芡實二十七斤
栗子六十斤十二兩紅棗四十五斤十二兩榛
仁三十五斤四兩菱米三十三斤香油十三斤
砂糖五斤蜂密八兩白鹽十五斤鹽磚五斤
大笋一斤八兩花椒茴香各一斤五兩蒔蘿
十兩五錢梔子十五兩醢魚三十斤鰝魚三
十尾木炭四十斤祝版本紙二張包版黃白
榜紙各一張告示白榜紙三張齋牌表黃紙
一張親王牌表黃紙二十一張毛血帖表黃
紙三張包香帛黃咨紙一百張白咨紙六十
八張稻米二斗二升造粉糍粳米二斗七升
造&KR2047;餌糯米二斗七升黍米稷米粱米各二
斗二升白麫蕎麥麫各四十二斤葱三斤菁
菜三十二斤芹菜一十五斤十二兩韮菜七
斤十一兩醬二斤六兩酒一百瓶木柴二萬
零五百斤葦把五十八束(每束重二十五斤)犢二十
四隻(用騂)北羊二十三隻山羊一十七隻猪四
十七口鹿一隻兔二十二隻
一合用祭器以下各器俱神宫監收貯金鑲登鉶并
托各六十箇金爵三十箇金壺十五把金拆
盂十五箇金香盒十五箇金匙三十張金筯
三十雙銀杓十五把白磁登鉶六十箇簠簋
籩豆碟四百二十箇白磁爵六十一箇(内福酒爵)
(一箇)毛血盤四十五箇大羹銅壺二把錫湯壺
十五把錫香盒四箇篚箱十五箇籩豆亭十
五座三牲匣十五副犢牲匣十五副錫盆十
五箇酒尊六箇孔桌二張祝版座一座桌一
張案桌十五張帛桌十五張竅頭桌十五張
流金爐十五箇燭臺十對銅香爐十箇屏息
三十箇紅紗燈并明照燈四十四盞銅燈并
紙方燈九十八盞銅鍋十五口銅缸四口漂
牲扛錫桶各十二隻紅紗朝燈八座
一親王合用祭器白磁登鉶八箇簠簋籩豆碟九
十六箇磁爵十二箇篚箱四箇籩豆匣四副三
牲匣四副銀壺四把銀拆盂四箇銀匙二十一
張銀筯二十一雙酒尊六箇(并功臣)
一功臣合用祭器白磁鉶十七箇簠簋籩豆
碟一百七十箇磁爵五十一箇錫壺拆盂各
四件象牙匙十七張牙筯十七雙篚箱十七
箇籩豆匣十七副二牲匣十七副
一合用樂器琴十張笙十攢簫十枝笛十枝篪
六枝瑟四張塤二箇排簫二架搏拊二座柷
一座敔一座鐘一架(計十六口)玉磬一架(計十六面)鼓
一座麾一首節二對干戚籥羽各六十四
副
一登壇官員掌祭卿一員奏禮寺丞一員讀祝
寺丞一員對引官一員掌燎官二員舉麾官
二員陳設官三十六員導駕官六員執燈導
駕官二員收牲官二員
一執事樂舞生典儀二人通贊一人捧帛三十
九人執爵五十六人司尊四人(俱用青羅祭服)樂生
七十二人武舞生六十六人文舞生六十六
人燒香生一十二人
一樂生文舞生燒香生袍服共一百五十套每
套蟾冠一頂角帶一條紅羅袍一件(葵花補)紅
絹襯衫一件(錦領)白布襪一雙青段履鞋一雙
武舞生袍服六十六套天頂冠一頂金帶一條
紅羅袍一件(銷金)紅絹襯衫一件紅羅裙一條
(銷金花邊)紅羅結子一件(銷金)紅羅汗跨一件(銷金藍邊)
青線縧一根紅絹褡包一條抺綠皂靴一雙
白布襪一雙紅錦護臁一雙
一供祀厨役共三百二十二名(并五祀旗纛)
一時享正月某日孟春夏秋冬朔日時享太廟
于崇禎七年九月二十日奉聖旨四孟俱應昩
爽著該衙門議奏禮部回奏奉聖旨是前期
十日本寺題請聖駕親詣致祭本并題前一
日早開長安右等門放牲并官員人等進入本
一本寺委協律郎提調樂舞生執事於太和殿朝夕演
習禮樂
一前期八日行手本知會鴻臚寺於前期三日請陞殿
奏祭祀
一前期四日行揭帖知會司禮監奏祭祀
一前期三日本寺官具公服於皇極殿候鳴鞭訖跪奏
云太常寺卿臣某等謹奏某月某日孟(春夏秋冬)時享太廟
本日卯時恭候聖駕致祭文武百官自某日為始致齋
三日同日祭司(戶竈門井)之神遣内官行禮請旨承旨叩三
頭一揖一躬退(如其日免朝則具本題知)是日屬官率鋪排執御仗
紗燈進齋戒牌銅人於文華殿東九五齋北向仍出示
長安門
一齋牌年月日孟春本日卯時時享太
廟自本月某日午後沐浴更衣某日為始致齋三日
一東西長安門告示太常寺為祭祀事照得年
月日孟春時享太廟文武百官自本月某日午後
沐浴更衣於本衙門宿歇某日為始致齋三日其陪祀
官員除年老殘疾瘡疥體氣刑餘喪過之人不與外文
官三品以上六科都給事中武官四品以上皇親指揮
千百戶等官各具祭服伺候陪祀合行告示知會
一行揭帖知會司禮監奏省牲(如次日不朝則不具揭帖)
一前期二日候上御門𫝊嗽畢本寺卿同光禄寺卿具吉
服跪奏云太常寺等衙門卿臣某等謹奏本月某日臣
等恭詣太廟省牲請旨承旨不叩頭一躬退(如其日不朝則具本)
(題)是日早樂舞生詣廟街門戟門燒香是日本寺官同
神宫監官安設神座訖本寺官詣太和殿演禮樂畢詣
犧牲所看牲
一行揭帖知會司禮監填祝版
一前期一日本寺卿同光禄寺卿省牲畢具本復命是
日早博士捧祝版於東平臺候上親填御名畢捧安於
太廟神庫
一本寺官同神宫監官率鋪排厨役詣太廟神庫視洗
金器祭器樂舞生陳設樂器午後陳設冠服供案籩豆
牲隻
一陳設高皇帝高皇后神位南向成祖睿宗
武宗世宗各帝后西向穆宗神宗光宗熹
宗各帝后東向九聖九案陳設俱與大祫同親王功臣
陳設與大祫同
一儀注同大祫
一祝文維年月日孝玄孫嗣皇帝某敢昭
告於太祖高皇帝孝慈高皇后成祖文皇帝
仁孝文皇后睿宗獻皇帝慈孝獻皇后皇高
伯祖考武宗毅皇帝皇高伯祖妣孝靜毅皇后
皇高祖考世宗肅皇帝皇高祖妣孝潔肅皇后
皇曾祖考穆宗莊皇帝皇曾祖妣孝懿莊皇后
皇祖考神宗顯皇帝皇祖妣孝端顯皇后皇考
光宗貞皇帝皇妣孝元貞皇后皇兄熹宗悊皇
帝曰時維孟春禮嚴祭祀謹以牲醴庶品用伸追慕
之情尚享
一樂章(與祫祭同)
一本寺庫出祝帛香燭果品牲醴等物祝版
一片奉先帛十七段展親帛二十一段報功
帛十七段速香十二斤(又九炷)牙香十二兩黃
速香四兩盥手檀香五錢薰輦速香一斤二
斤燭三十六枝八兩燭八十四枝四兩燭三
十五枝二兩燭四百枝進銅人二兩燭十六
枝監禮監宰二兩燭十六枝芡實十五斤四
兩栗子四十九斤二兩紅棗三十六斤六兩
榛仁十七斤六兩菱米十八斤十二兩香油
十斤砂糖四斤蜂密五兩白鹽十五斤鹽磚
三斤八兩大笋一斤花椒一斤一兩茴香一
斤一兩蒔蘿八兩五錢梔子十兩醢魚十
九斤鰝魚十九尾木炭四十斤祝版本紙
二張包版黃白榜紙各一張告示白榜紙
三張親王牌表黃紙二十一張毛血帖表黃紙
五張包香帛黃咨紙五十張白咨紙五十張齋
牌表黃紙一張□米造粉糍粳米造糗餌糯米
各一斗四升黍米稷米粱米各一斗四升白麫
二十六斤蕎麥麫二十六斤葱一斤十兩菁菜
二十二斤芹菜十一斤韭菜四斤一兩醬十三
兩酒三十九瓶木柴一萬六千五百斤葦把五
十四束(每束重二十五斤)犢一十五隻北羊一十四隻
猪三十一口山羊一十七隻鹿一隻兔一十三隻
一合用供器祭器(以下各器俱神宫監收貯)金鑲登鉶并托各三
十六箇金爵一十八箇金壺九把金折盂九箇
金香盒九箇金匙十八張金筯十八雙銀杓九
把白磁登鉶三十六箇簠簋籩豆碟二百五十
二箇白磁爵三十七箇(内福酒一箇)毛血盤二十七箇
大羹銅壺二把錫湯壺九把錫香盒四箇篚箱
九箇籩豆亭九座三牲匣九副犢牲匣九副錫
盆九箇酒尊六箇孔桌二張祝版座一座桌一
張案桌九張帛桌九張竅頭桌九張流金爐
九箇屏息一十八箇燭臺十對銅香爐十箇紅
紗朝燈八座紅紗燈并明照燈四十四盞銅燈
并紙方燈九十八盞銅鍋十五口銅缸四口漂
牲扛湯桶各十二隻
親王功臣合用祭器(並同祫祭)
一樂器(與祫祭同)
一登壇官員(俱與祫祭同惟陳設官為一十八員)
一執事樂舞生典儀二人通贊一人捧帛三十人執
爵三十八人司尊四人(俱用青羅祭服)
樂生文武舞生燒香生人數及所用袍服(俱與祫祭同)
一供祀厨役共三百一十三名
四月初一日孟夏時享太廟(一應合行事官與孟春同)其祝文
該(春夏秋冬)字惟七月初一日孟秋六月遇小盡例該二十
六日奏祭祀緣其日為孝莊睿皇后忌辰移於二十五
日奏鴻臚寺前期題奉舊制四孟惟此祭為子時行
禮知會鴻臚寺於前期四日請陞殿奏祭祀知會司禮
監於前期五日行揭帖進齋牌銅人出長安門告示於
前期四日致齋則以前期三日為始今於崇禎七年奉
聖旨四孟俱應昧爽一應事宜俱同(惟歲暮午時)
九廟分祭事宜
一儀注是日上乘板輿繇廟街門入至太廟門西上降
輿導引官導上繇太廟左門入至戟門帷幕内上具祭
服出導引官導上繇戟門入繇丹墀東至後寢繇左門
入捧主官同入上請德祖主内臣請玄皇后主捧主官
請懿祖熙祖仁祖帝后主前寢捧主官請太祖帝后主
繇太廟後門入各廟捧主官詣各寢請成祖七宗帝后
主至太廟殿門外候五祖至闢殿門入詣各座候德祖
主捧主官各安帝后主訖退内贊對引官導上行典儀
(唱)樂舞生就位執事官各司其事内贊奏就位典儀(唱)
迎神奏樂内贊對引官導上至德祖香案前奏跪奏搢圭
奏上香上三上香訖奏復位樂止奏四拜(𫝊贊百官同)典儀
唱奠帛行初獻禮奏樂内贊對引官導上至御案前奏
搢圭上受帛奏獻帛訖上受爵奏獻爵訖上至玄皇后
前奏搢圭上受爵奏獻爵訖奏出圭奏復位上復位樂
暫止奏跪(𫝊贊衆官皆跪)贊讀祝訖樂復作奏俯伏興平身(𫝊贊)
(百官同)樂止典儀唱行亞獻禮奏樂内贊導上至御案左
奏搢圭奏獻爵出圭導至玄皇后前奏搢圭奏獻爵訖
奏復位樂止典儀唱行終獻禮奏樂儀同亞獻樂止太
常卿至中室西向立(唱)賜福胙光禄卿捧福酒跪進於
上右内贊奏跪奏搢圭奏飲福酒飲訖光禄官捧福胙
跪進於上右奏受胙受訖奏出圭奏俯伏興平身奏四
拜(傳贊百官同)典儀唱徹饌奏樂樂止太常卿於中室向上
跪奏禮畢請還宫奏樂奏四拜(𫝊贊百官同)樂止典儀(唱)讀
祝官捧祝進帛官捧帛各詣燎位奏樂上退拜位之東
立捧祝帛官出中門奏禮畢上請德祖主捧主官請玄
皇后列聖帝后主至各寢俱安訖上出導引官導上至
戟門帷幕内易祭服出上回宫樂止
一捧主大臣行禮儀注典儀唱迎神同詣各廟香案前
内贊奏跪齊跪奏搢圭齊搢笏奏上香齊上香三上香
訖奏復位齊退典儀(唱)奠帛行初獻禮各同上行至各
香案前内贊奏搢圭齊搢笏跪受帛奏獻帛齊獻帛訖
速起受爵於案桌首立奏獻爵齊獻爵訖奏出圭齊出
笏奏復位齊退亞終獻禮同初獻獻爵
一捧主内臣行禮儀注奠帛行初獻禮同上行至該廟
案桌首立候上至玄皇后前奏搢圭齊搢笏受爵奏獻
爵齊獻爵跪訖奏出圭齊出笏奏復位齊退亞終獻禮
同初獻
一祝文維年月日孝玄孫嗣皇帝某敢昭
告於德祖玄皇帝玄皇后懿祖恒皇帝恒
皇后熙祖裕皇帝裕皇后仁祖淳皇帝淳
皇后太祖高皇帝孝慈高皇后成祖文皇帝
仁孝文皇后仁宗昭皇帝誠孝昭皇后皇高
祖考宣宗章皇帝皇高祖妣孝恭章皇后皇曾
祖考英宗睿皇帝皇曾祖妣孝莊睿皇后皇祖
考憲宗純皇帝皇祖妣孝貞純皇后皇伯考孝
宗敬皇帝皇伯妣孝康敬皇后皇考睿宗獻皇
帝皇妣慈孝獻皇后皇兄武宗毅皇帝孝靜
毅皇后氣序云邁歲事將終謹率羣臣以牲帛醴齊
粢盛庶品特修大祫禮於太廟用伸追感之情伏惟
尚享
一樂章
迎神太和
仰慶源兮大發祥惟世德兮深長時維歲殘
(合四一四一工尺)(工六尺合四合)(四合四一)
大祫洪張祖宗神聖明明皇皇遥瞻兮頓首
(六尺工尺)(合四一四)(工尺一合)(六工合工尺)
世德兮何以忘
(工六尺合四合)
初獻夀和
神之格兮慰我思慰我思兮捧玉巵
(合四一四尺合尺)(六尺工尺合四合)
捧來前兮慄慄仰歆納兮是幸已而
(合四一四六工)(工六尺一尺四工合)
亞獻豫和
再舉瑶漿樂舞羣張小孫在位倍助賢良
(合四一尺)(六尺工尺)(合四一四)(工尺一合)
百工羅從大禮肅將惟我祖宗顯錫恩光
(一尺六尺)(五六工尺)(工尺合四)(一尺工合)
終獻寧和
思祖功兮深長景宗德兮馨香
(合四一四工尺)(工六尺合四合)
報歲事之既成兮典則先王惟功德之莫報兮何以量
(合四一四六尺工尺尺工尺)(工六尺一尺一尺四工合)
徹饌雍和
三酌既終一誠感通仰聖靈兮居歆
(合四一四)(尺四工合)(工六尺)一(尺工)
萬禩是舉兮庶乎酬報之衷
(合四一四工六工一尺四合)
還宫安和
顯兮幽兮神運無跡神運無跡兮化無方
(尺工一合)(一尺工尺)(六尺工尺一尺四合)
靈返天兮主返室願神功聖德兮啟佑無終
(四合四一尺合四)(工六工尺一尺一合四合)
玄孫拜送兮以謝以祈
(合四一四尺一尺六尺)
一登壇合用祭器金鑲登鉶并托各五十二箇
金爵二十六箇金壺一十三把金折盂十三
箇金香盒十三箇金匙二十六張金筯二十
六雙銀杓一十三把白磁登鉶五十二箇簠簋籩
豆碟三百六十四箇白磁爵五十三箇(内福酒爵一箇)毛
血盤三十六箇大羹銅壺二把錫湯壺一十三把
錫香盒四箇(常用)篚箱一十三箇籩豆亭一十三座
三牲匣一十三副犢牲匣十三副錫盆十三箇酒
尊六箇孔桌二張祝版座一座桌一張案桌十
三張帛桌十三張閣冠冕桌二十六張閣舄桌
二十六張竅頭桌一十三張流金爐十三箇燭
臺十對銅香爐十箇屏息四十箇紅紗朝燈八
座紅紗燈并明照燈四十四盞銅燈並紙方燈
九十八盞銅鍋十五口銅缸四口漂牲扛湯桶
各十二隻
一親王合用祭器白磁登鉶八箇簠簋籩豆碟九
十六箇磁爵十二箇篚箱四箇籩豆匣四副三
牲匣四副銀壺四把銀拆盂四箇銀匙二十一
張銀筯二十一雙酒尊六箇(並功臣)
一功臣合用祭器白磁鉶十七箇簠簋籩豆碟一
百七十箇磁爵五十一箇錫壺拆盂各四件
象牙匙十七張牙筯十七雙篚箱十七箇籩豆匣
十七副二牲匣十七副
一登壇掌祭卿一員讀祝官一員奏禮官一員對引
官一員掌燎官二員舉麾官一員司香官十二員
陳設導引佐主官共七十七員看牲官一員典儀
一人通贊一人捧帛三十三人執爵斟酒司尊共
三十二人登壇樂生七十二人武舞生六十六人
文舞生六十六人燒香樂舞共六人宰牲供祀厨
役鋪排共四百七十名
一樂器旌節干戚籥羽全一執事青羅服冠帶玎
璫笏板鞋襪全一樂舞生紅羅袍服冠帶鞋襪
全
一本寺庫内出制帛香燭果品等物奉先制帛二
十五段展親制帛二十一段報功制帛一十七
段祝版一片禮神制帛六段祝文二道速炷香
十三炷方塊速香七斤速香十六斤馬牙香
四斤盥手檀香五錢薰輦速香一斤降香六
炷并散香六斤二斤燭二十八枝八兩燭五
十二枝金燈八兩燭二十六枝四兩燭三十
五枝二兩燭三百九十枝雜照二兩燭九百
枝一兩燭五枝進銅人僉版二兩燭十八枝
紅棗七十九斤八兩栗子九十五斤榛仁二
十三斤半菱米二十三斤半芡實二十三斤
半香油十二斤胡桃三十斤茘枝二十一斤
圓眼二十一斤砂糖三斤蜜十二兩鹽二十
斤笋二斤鰝魚十二尾鮓魚十三斤花椒茴
香各二斤蒔蘿梔子各一斤祝文本紙六張包
祝版告示榜紙六張紅表紙二張表黃紙三十
張黃白咨紙一百張呈文紙二十張煮牲并造
糗餌粉糍木柴一萬八千斤木炭三十斤酒五
十九瓶(光禄寺支)黍稷稻粱各一斗五升粳糯米一斗
八升蕎麥白麫各三十斤醬七斤醋一瓶(神祇壇領)葱
三十二把韭菜二斤菁菜二十把芹菜四綑(司菜)
(局領)
一合用牲隻共一百一十七隻牛十九隻(用騂)北羊
十八隻山羊二十三隻(内五祀旗纛六隻)豕四十一口
(内五祀旗纛六口)鹿一隻兔十五隻
附考嘉靖中孟春特享列聖孟夏孟秋孟冬祫享
事宜
一立春特享太廟列聖廟前期十五日本寺委協律郎
提調樂舞生執事於太和殿朝夕演習禮樂
一本寺具題欽定捧主大臣八員内臣九員
又題開長安等門進牲本
一前期十日行手本知會捧主大臣
一前期五日行手本知會鴻臚寺請陞殿奏祭祀
一行揭帖知會司禮監奏祭祀
一前期三日本寺官具公服於奉天殿奏祭祀齋戒進
銅人齋牌於文華殿東安設北向
一行手本知會遣官僉版侍班知會中書填版
一齋牌年月日立春時享皇祖列聖配
享功臣同日祭太歲月將等神司戶之神某日午後沐
浴更衣某日為始致齋三日
一東西長安門告示太常寺為祭祀事年
月日立春特享皇祖列聖文武百官(以下與見今時享同)
一行揭帖知會司禮監填祝版
一前期二日本寺卿同光禄寺卿面奏省牲
一樂舞生早詣各廟廟街門戟門燒香
一神宫監官同本寺官安設神座訖本寺官俱詣太和
殿演禮樂畢詣犧牲所看牲
一前期一日本寺卿同光禄卿省牲復命博士捧祝版
於文華殿上親填太祖版中書舍人代填列聖版遣官
侍班填畢捧安於太廟神庫内供奉
一本寺官同神宫監官率鋪排厨役早詣太廟神庫出
洗金器祭器午後於各廟陳設冠服供案籩豆牲隻樂
舞生陳設樂器
一陳設
一儀注是日上陞板輿繇廟街門入至太廟門西降輿
導引官導繇太廟左門入至戟門帷幕内上具祭服出
導引官導繇戟門入繇東丹墀至寢繇左門入請太祖
主内臣請高皇后主繇太廟後門入上安太祖主内臣
安高皇后主訖内贊對引官導上至御拜位典儀(唱)樂
舞生就位執事官各司其事内贊奏就位典儀唱迎神
奏樂内贊對引官導上至香案前奏跪奏搢圭奏上香
訖奏出圭奏復位樂止奏四拜(𫝊贊百官同)典儀唱奠帛行
初獻禮奏樂内贊對引官導上至御案前奏搢圭上受
帛奏獻帛訖上受爵奏獻爵獻太祖爵訖奏出圭奏搢
圭上受爵奏獻爵獻皇后爵訖奏出圭奏詣讀祝位樂
暫止奏跪(𫝊贊衆官皆跪)贊讀祝讀訖奏俯伏興平身(𫝊贊百官同)
樂復作奏復位樂止典儀唱行亞獻禮行終獻禮(奏樂同初)
(獻獻爵惟不獻帛讀祝)樂止太常卿至中室西向立唱賜福胙光
禄卿捧福酒跪進於上右内贊奏跪奏搢圭奏飲福酒
飲訖光禄官捧福胙跪進於上右奏受胙受訖奏出圭
奏俯伏興平身奏四拜(𫝊贊百官同)典儀唱徹饌奏樂樂止
太常卿向上跪奏禮畢請還宫奏樂奏四拜(𫝊贊百官同)樂
止典儀(唱)讀祝官捧祝進帛官捧帛各詣燎位奏樂上
退拜位之東立捧祝帛官出中門奏禮畢上請太祖主
内臣請皇后主至寢各安主訖上出導引官導至帷幕
内易服出上回宫
一特享成祖列聖廟遣官儀注是日上入戟門帷幕内
具祭服大臣内臣詣各廟寢請后主繇後門入各安主
畢候太廟典儀唱樂舞生就位執事官各司其事(𫝊贊)
𫝊各廟典儀唱樂舞生就位執事官各司其事贊引贊
就位典儀唱迎神(傳贊)𫝊唱迎神奏樂贊引導遣官詣
香案前贊跪贊搢笏贊上香訖贊出笏復位樂止贊四
拜典儀唱奠帛行初獻禮(𫝊贊)𫝊奠帛行初獻禮奏樂
贊引導遣官内臣詣御案前贊搢笏贊獻帛訖贊獻爵
訖贊出笏贊詣讀祝位贊跪樂暫止贊讀祝訖樂復作
贊俯伏興平身復位典儀唱行亞獻禮奏樂贊引導遣
官内臣詣御案前贊搢笏贊獻爵訖贊出笏復位樂止
行終獻禮奏樂儀同亞獻樂止候上飲福受胙拜訖典
儀唱徹饌(𫝊贊)𫝊唱徹饌奏樂樂止掌祭官向上跪奏
禮畢請還宫奏樂贊四拜樂止典儀唱讀祝官捧祝進
帛官捧帛各詣燎位遣官退於東立捧祝帛官出中門
贊禮畢遣官内臣請帝后主還寢安訖退出候上升輦
回
一祝文維孝玄孫嗣皇帝某敢昭告於太祖高皇
帝孝慈高皇后曰時維孟春禮嚴特祀謹以牲帛庶
品用伸追慕伏惟鑒歆尚享
維孝玄孫嗣皇帝某謹遣敢昭告於成祖
文皇帝仁孝文皇后仁宗昭皇帝誠孝昭皇后
皇高祖考宣宗章皇帝皇高祖妣孝恭章皇后
維孝曾孫嗣皇帝某謹遣敢昭告於皇曾
祖考英宗睿皇帝皇曾祖妣孝莊睿皇后
維孝孫嗣皇帝某謹遣敢昭告於皇祖考
憲宗純皇帝皇祖妣孝貞純皇后
維孝姪嗣皇帝某謹遣敢昭告於皇伯考
孝宗敬皇帝皇伯妣孝康敬皇后
維孝子嗣皇帝某謹遣敢昭告於皇考睿
宗獻皇帝皇妣慈孝獻皇后
維孝弟嗣皇帝某謹遣敢昭告於皇兄武
宗毅皇帝孝靜毅皇后文俱同前
一樂章
太廟迎神太和
於皇於皇兮仰我聖祖乃武乃文安内靖外
(合四一四尺一尺六尺)(一尺工尺)(合四一四)
為天下大君粤比隆於古越彼放勛肇造王業
(一尺工一合)(尺合四一四)(尺四工合)(六尺工尺)
佑啟予小孫功德超邁太室攸尊首稱春祀
(工尺一合四)(工尺一合)(六尺工尺)(合四一四)
誠敬用伸維神格思萬世如存
(工尺一合)(四合工尺)
初獻夀和
薦帛于筐潔牲于俎嘉我稷黍酌我清酤
(合四一四)(工尺一合)(尺合一四)(一尺一合)
愚孫毖祀奠獻初舉翼翼精誠對越我皇祖
(六尺工尺)(工尺一合)(一尺工尺)(工尺合四合)
居然顧歆永錫純祜
(一尺工尺)(一尺四合)
亞獻豫和
籥舞既薦八音洋洋工歌喤喤醇醴載羞
(合四一尺)(六尺工尺)(工尺一四)(一尺一合)
齊明其將之永佑于子孫歲事其承之
(四合四工尺)(五六工一尺)(工尺合四合)
俾嗣續克承百世其保之
(一尺工六尺)(一尺四工合)
終獻寧和
三爵既崇禮秩有終盈溢孚顒顯相肅雍
(合四一尺)(尺工尺四)(六尺工尺)(一尺一合)
維皇祖格哉以繹以融申錫無窮暨于臣民
(四合四工尺)(六尺工尺)(合四一四)(一尺工尺)
萬福攸同
(工尺一合)
徹饌雍和
禮備樂成神悅人宜籩豆靜嘉敬徹不遲
(合四一尺)(六尺工尺)(工尺一四)(一尺一合)
穆穆有容秩秩其儀益祇以嚴矧敢斁於斯
(六工一尺)(工尺一合)(一尺工尺)(工尺合四合)
還宫安和
於皇我祖陟降在天清廟翼翼禋祀首虔
(尺工一合)(六尺工尺)(一尺一)(四)(一尺一合)
明神既留寢祏靜淵介福綏禄錫胤緜緜
(一尺工尺)(一尺一合)(四合四一)(六尺工尺)
以惠我家邦於萬斯年
(一尺合一合)(一尺六尺)
成祖廟迎神太和
於維文皇重光是宣克戡内難轉坤旋乾
(合四一四)(一尺工尺)(工尺一四)(一尺一合)
功振四方威行八埏詒典則于子孫
(六尺工尺)(工尺一合)(一尺一尺合四)
不忘不愆聖德神功格于皇天作廟奕奕
(工尺一合)(六尺工尺)(工尺一合)(六尺工尺)
百世不遷祀事孔明億萬斯年
(工尺一合)(四合四一)(工尺一合)
初獻亞獻終獻徹饌還宫樂歌俱與太廟同
仁廟迎神太和
明明我祖聖德天成至治訏謨遹駿有聲
(合尺一合)(六尺工尺)(工尺一四)(一尺一合)
專尊致享維古經是程春祀有嚴以迓聖靈
(六工尺一)(尺合四一四)(六工一尺)(一尺四合)
維陟降在庭以賚我思成
(一尺工六尺)(一尺合四合)
初獻夀和
幣牲載陳金石在懸清酒方獻百執事有虔
(合四一四)(尺四工合)(六尺工尺)(一尺工六尺)
明神洋洋降歆自天俾我孝孫德首孔宣
(合四一四)(工尺一合)(一尺工尺)(工尺一合)
亞獻豫和
中誠方殷明神如存醖齊孔醇再舉罍尊
(合四一四)(六尺工尺)(工尺合四)(一尺六尺)
福禄穰穰攸介攸臻追遠報酬罔極之恩
(五六工尺)(工尺一合)(六尺工尺)(一尺四合)
終獻寧和
樂比聲歌佾舞婆娑稱彼玉爵酒旨且多
(尺合一四)(一尺一合)(六尺工尺)(一尺四合)
獻享維終神聽以和孝孫在位受福不那
(六尺工尺)(工尺一合)(四合四一)(一尺六尺)
徹饌雍和
牷牲在俎稷黍在簠孝享多儀格我皇祖
(合尺一合)(一尺工尺)(尺合一四)(一尺一合)
稱歌進徹髦士膴膴孝孫受福以敷錫於下土
(六尺工尺)(工尺一合)(四合四一)(工尺一尺四合)
還宫安和
犆享孔明物備禮成於昭在天以莫不聽
(尺工一合)(尺四工合)(六尺工尺)(一尺一合)
明神即安維華寢是憑肇祀迄今百世祇承
(六尺工尺)(工尺合四合)(工尺一四)(一尺六尺)
宣廟英廟憲廟樂歌俱與仁廟同
孝廟迎神太和
列祖垂統景運重熙於惟孝皇敬德允持
(合四一四)(一尺四合)(六尺工尺)(工尺一合)
用光于大烈化被蒸黎專廟以享經禮攸宜
(四合四工尺)(六尺工尺)(工尺一四)(一尺一合)
爼豆式陳庶幾來思
(一尺工尺)(工尺一合)
初獻夀和
粢盛孔蠲腯肥牲牷考鼓鼘鼘萬舞躚躚
(合四一尺)(六尺工尺)(尺合一四)(一尺一合)
清醑初酌對越在天明神居歆式昭厥虔
(六尺工尺)(工尺一合)(四合工尺)(一尺四合)
亞獻豫和
祀事孔勤精意未分樂感鳳儀禮虔駿奔
(合尺一合)(六尺工尺)(尺合一四)(一尺一合)
醖齊挹清載奠瑶尊神其格思福禄來臻
(一尺六尺)(五六工尺)(合四一四)(工尺一合)
終獻寧和
樂舞既成獻享維終明明對越彌篤其恭
(尺合四一)(一尺工尺)(工尺一四)(一尺一合)
篤恭維何明德是宗神之聽之萬福來同
(六尺工尺)(工尺一合)(四合四一)(一尺六尺)
徹饌雍和
牲牢體陳我享我將黍稷蘋藻潔白馨香
(合四一尺)(六尺工尺)(合四一四)(工尺一合)
徹以告成降禧禳禳神錫無疆祜我萬方
(一尺工尺)(工尺一合)(四合四一)(工尺一合)
還宫安和
禮享既洽神御聿興廟寢煌煌以馮以寧
(尺工一合)(六尺工尺)(合四一四)(一尺一合)
維神匪遐上下在庭于寢孔安
(四合四一)(工尺一合)(六工一尺)
永底我蒸民之生
(合四一尺工六尺)
睿廟迎神太和
於穆神皇秉德凝道仁厚積累配于穹昊
(合尺一合)(一尺工尺)(工尺一四)(一尺一合)
流慶顯休萃于𦕈躬施于無窮以似以續
(六工一尺)(尺四工合)(一尺工尺)(合四一四)
以光紹我皇宗維兹氣始俎豆是共
(一尺工尺一合)(六尺工尺)(工尺一合)
循厥典禮式敬式崇神其至止以鑒愚衷
(四合四一)(一尺一合)(六尺工尺)(一尺四合)
初獻夀和
制帛牲牢庶羞芬膫玉戚朱干協于韶簫
(合尺一合)(六尺工尺)(合四一合)(一尺一合)
清醑在筵中情纏綿神之格思儀形僾然
(六尺工尺)(工尺一合)(四合四一)(尺四工合)
亞獻豫和
瑶爵再陳侑以工歌籥舞蹌蹌八音諧和
(合四一尺)(六尺工尺)(工尺一四)(一尺六尺)
孝思肫肫感格聖靈致慤則存如聞其聲
(五六工尺)(一尺一合)(四合四一)(工尺一合)
終獻寧和
儀式弗踰奠爵維三樂舞雍容以雅以南
(尺工一合)(六尺工尺)(尺合一四)(一尺一合)
仰仁源德澤嶽崇海淵願啟我子孫
(工六尺工尺)(尺四工合)(工尺一合四)
緝熙光明維兩儀是參
(工尺一合)(尺一尺六尺)
徹饌雍和
嘉饌甘旨亦既歆只登歌迅徹敬終惟始
(合尺一合)(一尺工尺)(工尺一四)(一尺一合)
維神孔昭賚永成于孝矣
(六工一尺)(工一工尺一合)
還宫安和
幽顯莫測神之無方祀事既成神返諸帝鄉
(尺工一合)(六尺工尺)(工尺一四)(一尺工尺尺)
申𤼵休祥俾胤嗣蕃昌宜君兮宜王歴世無疆
(四合四一)(工六尺工尺)(合四一尺四)(一尺六尺)
武廟迎神太和
列祖垂統景運重熙於惟武皇昭德勑威
(合四一四)(一尺六尺)(工尺合四)(一尺一合)
用翦除姦宄大業弗隳專廟以享經禮攸宜
(四合四工尺)(六尺工尺)(四合四一)(一尺一合)
俎豆式陳庶幾來思
(尺合一四)(一尺四合)
初獻亞獻終獻徹饌還宫樂歌俱與孝廟同九廟
并親王功臣合用祭器等項俱與大祫同
一登壇掌祭官九員讀祝官九員奏禮官九員
對引官九員舉麾官九員掌燎官十員司香
官九員陳設佐主官一十八員導引官二十
二員典儀九人𫝊贊十四人通贊一人捧帛
三十人執爵斟酒司尊共三十五人樂生共
百四十八人武舞生共五百九十四人文舞生
共五百九十四人燒香樂舞生共五十四人
一樂器旌節干戚籥羽俱全一執事青羅祭
服全一樂舞生紅羅袍服全鋪排厨役共四百名
一本寺庫内出制帛香燭果品等物奉先帛十八
段展親帛二十一段報功帛十七段祝版九片
速香九炷方塊香五斤速香十五斤馬牙香四
斤薰輦速香一斤盥手檀香五錢二斤燭七
十六枝八兩燭七十枝四兩燭八十五枝二
兩燭六百四十枝進銅人僉版二兩燭十六
枝(孟秋加二十斤燭六枝)紅棗三十斤栗子四十二斤
榛仁十四斤菱米十四斤芡實十四斤密十
兩砂糖四斤鹽二十斤香油十斤乾笋二斤
鰝魚十三尾鮓魚十三斤梔子花椒蒔蘿&KR1708;
香各十兩木柴一萬五千斤炭五十斤白榜紙
四張本紙二十張表黃紙二十二張黃白咨
紙各五十張酒三十八瓶(光禄寺領)粳糯米各一
斗九升黍稷稻粱各一斗四升蕎麥白麫各
二十七升醬十斤醋二瓶葱三十把韭菜
二斤菁菜三斤芹菜五綑(神祇壇恒裕倉司菜局領)
一立夏時祫享宗廟
一前期十五日本寺委協律郎提調樂舞生執事於太
和殿朝夕演習禮樂
一本寺奏請欽定捧主大臣八員内臣九員同日又題
開長安等門進牲本
一前期五日行手本知會鴻臚寺請陞殿奏祭祀齋戒
一行揭帖知會司禮監奏祭祀
一前期三日本寺官具公服奏祭祀齋戒進銅人齋牌
於文華殿東安設北向
一齋牌年月日立夏時祫享宗廟同日祭
司竈之神某日午後沐浴更衣某日為始致齋三日
東西長安門告示太常寺為祭祀事年月
日立夏時祫享宗廟文武百官(以下與見今時享同)
一前期二日本寺卿同光禄卿面奏省牲樂舞生早詣
太廟各門燒香
一本寺官早詣太廟同神宫監官安設神座畢本寺官
俱詣太和殿演禮樂訖詣犧牲所看牲
一前期一日本寺卿同光禄卿省牲復命博士捧祝版
於文華殿上親填御名訖博士捧出奉安於太廟神庫
内供奉
一本寺官率鋪排厨役詣太廟神庫洗滌金器祭器陳
設冠服籩豆牲隻樂舞生陳設樂器(俱與立春同)
一陳設太祖居尊成祖西向七宗東西相向設
一儀注正祭日上陞板輿繇廟街門入至廟門西降輿
導引官導上繇太廟左門入至戟門帷幕内具祭服出
導引官導繇戟門左入繇丹墀東至寢門左入捧請太
祖主内臣請高皇后主繇太廟後門入大臣内臣捧八
廟主至太廟殿門外候上捧主至闢門入上安太祖主
捧主官安高皇后以下各廟帝后主訖内贊對引官導
上行典儀唱樂舞生就位執事官各司其事内贊奏就
位典儀唱迎神奏樂内贊對引導上至香案前奏跪搢
圭上香訖奏出圭復位捧主大臣同上香訖退樂止奏
四拜(𫝊贊百官同)典儀唱奠帛行初獻禮奏樂内贊對引導
上至御案前奏搢圭上受帛奏獻帛訖上受爵奏獻爵
獻太祖爵訖奏出圭奏搢圭上受爵奏獻爵獻皇后爵
訖奏出圭奏復位捧主官各獻帛爵訖俱復位樂暫止
奏跪(傳贊衆官皆跪)贊讀祝訖樂復作奏俯伏興平身(傳贊百官同)
樂止典儀唱行亞獻禮行終獻禮奏樂(儀同初獻惟不獻帛讀祝)樂
止太常卿至太祖室西向立唱賜福胙光禄卿捧福酒
胙跪進於上右内贊奏跪奏搢圭奏飲福酒訖奏受胙
訖奏出圭奏俯伏興平身奏四拜(傳贊百官同)典儀唱徹饌
奏樂樂止太常卿向上跪奏云禮畢請還宫奏樂奏四
拜(傳贊百官同)樂止典儀唱讀祝官捧祝進帛官捧帛各詣
燎位奏樂上退拜位之東立捧祝帛官出中門奏禮畢
上請太祖主捧主官請高皇后以下各廟帝后主至各
寢俱安訖叩三頭退上回宫
一祝文維孝玄孫嗣皇帝某敢昭告於九廟皇祖考
妣太皇帝后曰氣序若流時當孟夏謹以牲醴庶品用
薦特祫之禮以伸追慕之情伏惟尚享
秋曰節序流邁時惟孟秋同前冬曰氣序云邁時
當孟冬同前
一樂章
迎神太和
序屆夏首兮風氣熏禮嚴時祫兮戞擊鐘鼖
(合四一四尺工六尺)(工六工一尺一合四合)
迎羣主來合享交欣於皇烈祖
(工尺合四)(尺合四合)(合四一四)
正南面以神崇報皇勲
(六尺工一工尺合四合)
初獻夀和歌二回
瞻曙色方昕仰列聖在上奠金觥而捧幣紋
(合四一尺四)(一尺工六尺)(合四一四工六工)
小孫執盈兮敢不懼慇
(工六尺一尺工合四合)
亞獻豫和
思皇祖仰聖神來列主會太宸
(合尺合)(工六尺)(工尺合)(尺四合)
時祫修循古倫惟聖鑒歆愚孫忱恂
(一工尺)(四上合)(工六尺)(一工尺一合)
終獻寧和
齊醴清兮麥熟新籩豆潔兮孝念伸
(尺工一合六尺工)(五六工尺合四合)
仰祖功兮宗德願降佑兮後人
(一尺工尺一四)(合四一尺六尺)
徹饌雍和
樂終兮禮成告玉振兮訖金聲徹之不違
(合四尺一尺)(六工尺一尺四合)(尺一工尺)
以肅精誠
(一尺四合)
還宫安和
三獻就兮祖宗鑒享一忱露兮念惟長
(尺工一合一尺六尺)(工六工尺合四合)
思弗盡兮思弗忘深荷德澤之啟佑
(四合四一六尺工)(合四一四尺一尺)
小孫惟賴以餘光神返宫永安保家國益昌
(工六尺一合四合)(尺一尺合四)(一尺工六尺)
各壇并親王功臣合用金器祭器(與立春同)
一登壇掌祭卿讀祝奏禮對引掌燎舉麾官共
十四員佐主官十六員司香官九員陳設官
十八員收支香燭官二員導引官六員典儀
一人通贊一人捧帛三十一人執爵司尊勘
酒共二十七人樂生七十二人武舞生六十六
人文舞生六十六人燒香樂舞生六人
一樂器旌節干戚籥羽袍服祭服(俱與大祫同)供祀
鋪排厨役四百名
一合用制帛香燭果品牲醴等物(俱與立春同)立秋時
祫享宗廟一應事宜同立夏行
一樂章
迎神太和
時兮孟秋火西流感時芘祀兮爽氣回
(合四一四一工尺)(工六尺一尺合四合)
喜金風兮飄來仰祖宗兮永慕哉
(一尺工尺六尺)(六尺工尺合四合)
秋祫是舉兮希鑒歆小孫躬迓兮捧素裁
(合四一四尺工六尺)(工六尺一尺合四合)
初獻夀和
皇祖降筵列祖雲聯執事恐蹎樂舞蹁躚
(合四一尺)(六尺工尺)(工尺合四)(一尺六尺)
小孫捧盈兮敢弗虔
(合四一四尺合四合)
亞獻豫和
再酌兮玉漿淨潔兮馨香祖宗垂享兮錫胤
(合四一工尺)(工尺合四合)(合四一四尺工六)
萬歲兮此禮行
(六工尺四工合)
終獻寧和
進酒三觥歌舞雍韺鐘鼓轟錚皇祖列聖
(尺工一合)(六尺工尺)(五六工尺)(合四一四)
永享愚誠
(一尺六尺)
徹饌雍和
秋嘗是舉&KR4454;黍豐農三獻既周聖靈顯容
(合尺一合)(六尺工尺)(工尺一四)(尺四工合)
小孫時思恩德兮惟&KR0885;
(一尺工尺)(工尺合四合)
還宫安和
仰皇祖兮聖神功祀典陳兮報莫窮嘗祫告竣
(尺工一尺工六尺)(六尺工尺合四合)(一)(尺工尺)
鸞御旋宫皇靈在天主在室萬禩陟降何有終
(工尺一合)(六尺工尺合一四)(合四一尺工六尺)
一祝文儀注陳設并登壇官生厨役合用制帛香燭果
品牲醴俱與立夏同立冬時祫享宗廟一應事宜同
立夏行
一樂章
迎神
時兮孟冬凜以凄感時芘祀兮氣潛回
(合四一四一工尺)(工六尺一尺合四合)
遡朔風兮北來仰祖宗兮永慕哉
(一尺工尺六尺)(六尺工尺合四合)
冬祫是舉兮希鑒歆小孫躬迓兮捧素裁
(合四一四尺工六尺)(工六尺一尺合四合)
初獻亞獻終獻同立秋
徹饌
冬烝是舉爼豆維豐三獻既周聖靈顯容
(合尺一合)(六尺工尺)(工尺一四)(尺四工合)
小孫時思恩德兮惟&KR0885;
(一尺工尺)(工尺合四合)
還宫
仰皇祖兮聖神功祀典陳兮報莫窮烝祫告竣
(尺工一尺工六尺)(六尺工尺合四合)(一尺工尺)
鸞御旋宫皇靈在天主在室萬禩陟降何有終
(工尺一合)(六尺工尺合一四)(合四一尺工六尺)
一祝文儀注陳設并登壇官生執事廚役合用制帛香
燭果品牲醴等項與立夏同
附考嘉靖年大禘事宜
嘉靖十五年禮官請行古大禘禮下廷議時羣臣皆請
禘德祖上不從或曰禘顓頊上亦不從曰可稱皇初祖
帝神勿主名丙辛年孟夏行大禘禮於太廟祭皇初祖
而奉太祖西向配焉先一日令中書官書皇初祖帝神
牌位於太廟至日設太廟殿中祭畢燎牌位尋罷
一丙辛年孟夏行大禘禮於太廟
一前期十五日本寺委協律郎提調樂舞生執事於太
和殿朝夕演習禮樂
一前期六日行手本知會鴻臚寺請陞殿奏祭祀
一行揭帖知會司禮監奏祭祀填請太祖并正祭祝版
前期四日博士捧太祖祝版於文華殿上填御名訖博
士捧出奉安於太廟神庫内供奉
一前期三日本寺官具公服奏祭祀齋戒進銅人齋牌
於文華殿東安設北向
一齋牌年月日行大禘禮於太廟某日
午後沐浴更衣某日為始致齋三日
東西長安門告示太常寺為祭祀事年月
日行大禘禮於太廟文武百官(以下與見今時享同)
本日奏祭祀畢本寺官率執事具祭服詣太廟候上請
太祖行一獻再拜禮
一祝文維孝玄孫嗣皇帝某敢昭告於太祖高皇帝
曰兹以某日恭祀皇初祖於皇祖廟謹請配享預用告
知伏希聖鑒謹告
一陳設脯醢果酒合用香燭果品等物俱與大報同
一前期二日本寺卿同光禄卿面奏省牲樂舞生早詣
太廟各門燒香本寺官俱太和殿演禮樂畢詣犧牲所
看牲晩官吏厨役候點齋宿
一前期一日本寺卿同光禄卿省牲復命本寺官率鋪
排厨役詣太廟同神宫監官安設神座訖洗滌金器祭器
博士捧祝版於文華殿上填御名訖博士捧出奉安於太
廟神庫内供奉
是日午刻中書於太廟恭書皇初祖牌畢内府備紙匣
盛之卿請安置於御案前桌上本寺官同神宫監官陳
設冠服供案籩豆牲隻樂舞生陳設樂器
一陳設
一儀注正祭日本寺卿捧皇初祖牌候上至安訖退是
日上陞板輿繇廟街門入至廟門西降輿導引官導上
繇廟門左入至戟門帷幕内具祭服出導引官導上繇
戟門左入繇丹墀東至寢繇左門入請太祖匵繇太廟
後門入至太祖座前太常堂官受匵上安皇初祖牌退
安太祖主訖内贊對引官導上至御拜位典儀唱樂舞
生就位執事官各司其事内贊奏就位典儀唱迎神奏
樂内贊導上至皇初祖香案前奏跪奏搢圭奏上香訖
奏出圭導上至太祖香案前奏跪奏搢圭奏上香訖奏
出圭奏復位樂止奏四拜(傳贊百官同)典儀唱奠帛行初獻
禮奏樂内贊導上至皇初祖前奏搢圭奏獻帛訖奏獻
爵訖奏出圭奏詣讀祝位樂暫止奏跪(傳贊衆官皆跪)贊讀祝
訖樂復作奏俯伏興平身(傳贊百官同)内贊導上至太祖前
奏搢圭奏獻帛訖奏獻爵訖奏出圭奏復位樂止典儀
唱行亞獻禮行終獻禮奏樂内贊導上至皇初祖前奏
搢圭奏獻爵訖奏出圭導上至太祖前儀同奏復位樂
止太常卿於中室左西向立唱賜福胙光禄卿捧福酒
胙跪進於上右内贊奏跪奏搢圭奏飲福酒訖奏受胙
訖奏出圭奏俯伏興平身奏四拜(傳贊百官同)典儀唱徹饌
奏樂樂止典儀唱送神奏樂内贊奏四拜(傳贊百官同)典儀
(唱)讀祝官捧祝進帛官捧帛各詣燎位奏樂上退拜位
之東立太常卿捧皇初祖神牌同捧祝帛官出中門奏
禮畢上請太祖主捧至寢安訖拜畢上出導引官導上
至戟門帷幕内易祭服上還宫
一祝文維孝玄孫嗣皇帝某敢昭告於皇初祖帝神
曰仰惟先祖肇我厥初發祥鍾靈啟我烈祖追慕德源
敬兹報祭願來格斯奉太祖高皇帝配侑尚享
一樂章
迎神元和
於維皇祖肇創丕基鍾祥有自曰本先之
(合四上四)(尺一四合)(六工尺一)(六尺工尺)
奄有萬方作之君師追報宜隆以伸孝思
(合四一四)(尺一四合)(尺一工尺)(一尺四合)
瞻望稽首介我休禧
(六工尺一)(尺合四合)
奠帛初獻夀和
木有本兮水有源人本祖兮物本天
(合四上四六上尺)(工尺上四上合四)
思報德兮禮莫先仰希鑒兮敢弗虔
(四合上四尺六尺)(工尺上四合上四)
亞獻仁和
中觴載升於此瑶觥小孫奉前願歆其誠
(合四上尺)(六尺工尺)(合四一四)(尺一四合)
樂舞在列庶職在庭祖鑒孔昭錫佑攸亨
(六工尺一)(六尺工尺)(一尺合四)(尺一四合)
終獻德和
於維兮先祖延慶兮深高追報兮曷能三進兮香醪
(尺工尺一合)(上尺工六尺)(工尺合一四)(工尺工六尺)
徹饌太和
芬兮豆籩潔兮黍粢祖垂歆享徹乎敢遲
(合四一四)(六尺工尺)(合四一四)(尺一四合)
禮示告備以訖陳辭永裕後人億世丕而
(工六工尺)(上尺工尺)(合四一四)(工尺一合)
送神永和
禘祀兮具張佳氣兮鬱昂皇靈錫納兮喜將
(尺工尺一尺)(工尺合四合)(合四上四六尺工)
一誠通兮萬載昌祈鑒佑兮天下康
(六工尺一尺四合)(四合四一工六尺)
仰源仁浩德兮曷以量小孫頓首兮以望
(一六工尺三尺一四合)(工六尺一尺一工)
遥瞻冉冉兮聖靈皇皇
(合四一四尺一尺六尺)
一合用金器祭器金爵二箇金鑲登鉶六箇
金匙二張金筯二雙金壺二把折盂二箇金
香盒二箇銀杓一把磁登鉶六箇簠簋籩豆碟
豆十箇毛血盤六箇白磁爵五箇(内福酒一箇)錫羹
壺一把湯壺一把錫盆一箇篚箱二箇酒尊三
箇籩豆亭二座三牲匣二副屏息五箇祝座并
桌一張供案二張帛桌二張孔桌一張流金爐
燭臺二副案全
一登壇掌祭卿讀祝奏禮對引掌燎司香舉麾陳
設收支香燭導引官共二十員典儀一人通贊
一人捧帛二人執爵二人司尊一人樂舞生并
燒香共二百一十人
一樂器旌節干戚籥羽祭服袍服俱全厨役二
百名
一合用制帛香燭果品牲醴等物奉先帛二段祝
版一片速香二炷塊香一斤散香十二斤薰輦
速香一斤檀香五錢二斤燭二十八枝八兩燭
五十枝四兩燭五十枝二兩燭二百四十枝白鹽
香油各五斤紅棗栗子榛仁菱米芡實各四斤
鰝魚鮓魚四尾砂糖四斤蜜梔子各二兩笋花
椒蒔蘿茴香各四兩木柴三千斤炭二十斤白
榜紙四張黃白連三咨紙二十二張酒七瓶黍
稷稻粱各四升糯粳米各一升蕎麥麫各六斤
醬五斤醋一瓶韭菜八兩蔥菁菜各四把芹菜
二把牛四隻羊三隻豕三口鹿一隻兔二隻
附考嘉靖年冊寳太祖太后事宜
一陳設
一正祭日冊寳亭繇奉天門出鴻臚寺官導至太廟陛
上太常官捧高皇帝冊寳内臣捧高皇后冊寶置於殿
内東西案上上乘輿至太廟門西降輿導引官導上至
寢上捧帝主内臣捧后主至太廟安訖各廟捧主官捧
各廟帝后主入太廟各座前向上立内贊對引官導上
行典儀唱樂舞生就位執事官各司其事(儀同)成祖宣
冊寶畢奏俯伏興平身太常卿跪奏云請列聖陞座各
廟安主訖捧主官各上香訖退(儀照常行)亞獻女官奏禮
中宫獻太祖高皇后爵皇妃八氏獻八廟帝后爵終獻
禮如時祫禮行禮畢各廟捧主官捧各廟帝后主先回
各寢奉安訖退上捧太祖主内臣捧高皇后主至寢奉
安太常官四員捧太祖冊寳内臣四員捧高皇后冊寳
随上寢安訖退上率皇后妃嬪回宫
一冊文維年月日孝玄孫嗣皇帝臣某謹
稽首百拜上言臣伏聞自古受命之君躬接于天萬世
不隳號稱太祖然歴選前辟功德高大未有如我皇祖
之盛者也是故舜禹受禪乃揖遜而有其位湯武傳業
猶放伐而取諸人欽惟我太祖高皇帝當有元剥亂之
秋奮大人虎豹之變乃奮揚神武取中國於疆隅分裂
之餘恢闡聖文明王道於綱常淪斁之後掃彌天之寇
於宇内經百戰而帝業成翦羣雄之亂於四方不十載
而天下定得國之正視商周而功烈有光受命維新比
虞夏而艱難事倍殆與闢乾坤於混沌肇人紀於狉榛
同一揆也若夫制禮作樂經文緯武仁恩溥於萬類教
化行於四海躬帝王之大德建聖神之極功則又兼總
百王高視千古獨立一代卓乎無前者也不有顯號其
何以昭公議於千萬世乎玄孫某早以冲人纘承大位
永念祖德莫可名言兹者不量顓蒙敢效摹擬謹恭奉
冊寶加上尊號曰太祖開天行道肇紀立極大聖至神仁
文義武俊德成功高皇帝伏惟聖靈在天鑒觀有赫垂
庥委祉啟佑後人祚我皇明與天無極臣某誠懽誠忭
稽首頓首謹言
維年月日孝玄孫嗣皇帝臣某稽首
百拜上言臣聞后妃德侔於天地式奉神靈之統閨門
化洽于邦家允惟王教之端三代之興罔不繇是然關
雎化微徽音益遠漢唐而降懿德罕聞乃若輔聖成天
贊元斡化篤生成祖再造丕基則自上世以來未有若
我高皇后之德之功者也國家百年隂教明章内治成
順遡源徂委厥有自來敬惟我孝慈高皇后生有至德
作配聖王懿範貞容母儀天下嘉言善行風動萬邦左
右廟謨有參贊運籌之力服勤女事歴艱難創業之勞
不妄殺人之言與孟軻之訓相發無忘布衣之念與無
逸之書同旨大哉仁聖之德曠古鮮儷載籍所𫝊莫斯
為盛也已臣某永慕慈恩名言莫罄謹恭奉冊寳加上
尊諡曰孝慈貞化哲順仁徽成天育聖至德高皇后伏
惟慈靈昭鑒享懿號於無窮保我子孫贊祖基於永世
臣某誠懽誠忭稽首頓首謹言
一祝文維孝玄孫嗣皇帝某敢昭告於太祖開天行
道肇紀立極大聖至神仁文義武俊德成功高皇帝
孝慈貞化哲順仁徽成天育聖至德高皇后曰通尊聖
諡宣獻既成奉列聖帝后來賀玄孫躬率婦皇后方氏
暨文武羣臣偕其命婦敬伸祭慶之情惟冀聖神之鑒
永享尊稱大膺洪號玄孫某無任激切率籲之至尚享
一樂章
迎神太和
繄中夏之遘艱兮慢凟羣皇天厭亂兮眷求大君降
錫元命兮挺生聖神惟我太祖兮首出人倫一戎衣
奄四海兮為帝王真
舉冊寶鴻和
皇祖受命兮闢乾坤乃反舊政兮復中原陳常時夏
兮祜元元克配彼天兮功高業尊寅薦寳冊兮鑒我
曾孫
初獻崇和
瑟彼玉瓚兮酌黃流敬而將之兮晃凝旒有赫在上
兮右享羊牛保我子孫兮永荷鴻庥
亞獻豫和
於皇祖兮帝中華廓清氛祲兮一統為家除殘雪恥
兮功蔑以加視湯武兮德音不瑕
終獻永和
爵三奠兮旨酒熏樂和鳴兮萬舞肅陳率百辟兮偕
駿奔衎我祖兮神欣欣
徹饌彰和
孝享畢兮禮弗愆羃牲俎兮徹豆籩於昭對越兮神
在天益篤皇祜兮萬斯年
還宫綏和
薦鴻號兮大禮成仰瞻威赫兮陟降在庭列聖左右
兮懽欣合并鐘鼓響答兮祀事孔明粤有大德兮必
得其名天地罔極兮欲報奚能庶幾鑒享兮寸草微
誠永賴祉福兮用保我後生
一改題太祖高皇后主事宜
一是日用脯醢果酒行三獻禮服吉服上乘輿至太廟
門西降輿導引官導上至寢香案前上香行一拜三叩
頭禮至神床前跪太常卿跪奏云謹請太祖高皇帝神
主恭用奉題少卿跪奏云謹請孝慈高皇后神主恭用
奉題上請太祖主内臣請高皇后主置於寢案内官監
官洗抹粉飾訖中書寫訖翊國公郭勛題畢上同内臣
請帝后主還於原處上跪卿跪奏云謹請太祖開天行
道肇紀立極大聖至神仁文義武俊德成功高皇帝神
靈上神主降殿奉享少卿跪奏云謹請孝慈貞化哲順
仁徽成天育聖至德高皇后神靈上神主降殿奉享上
捧帝主内臣捧后主至前殿安主訖内贊對引導上行
典儀(唱)執事官各司其事内贊奏就位典儀唱迎神内
贊導上至香案前奏跪上香復位奏再拜(陪拜官同)典儀唱
奠帛行初獻禮内贊導上至案前奏獻帛訖奏獻爵獻
二爵訖奏復位奏跪(陪拜官同)贊讀祝訖奏俯伏興平身(陪拜)
(官同)典儀(唱)行亞獻禮行終獻禮(儀同初獻惟不獻帛讀祝)太常卿跪
奏禮畢請還宫奏再拜(陪拜官同)典儀唱讀祝官捧祝進帛
官捧帛各詣燎位奏禮畢上捧帝主内臣捧后主還寢
安訖上回宫
一祝文維孝玄孫嗣皇帝某敢昭告於太祖開天
行道肇紀立極大聖至神仁文義武俊德成功高皇帝
孝慈貞化哲順仁徽成天育聖至德高皇后曰玄孫恭
於此月之初尊皇祖聖諡禮成即擬拜書神主玄孫幼
而弗慎致疾浹旬兹卜吉期敢敬奉主更題既虔爰伸
祭告仰惟聖慈攸歆尊事之誠承依萬世尚享
附考嘉靖年冊寳成祖冊寳睿宗并祔享太廟事宜
前期行奏告禮於玄極寳殿用脯醢果酒行三獻禮
一奏告文維嘉靖十七年九月初九日嗣天子臣某
敢祇奏於昊天上帝曰臣聞古之人君奉事天者禮備
情文是以明堂大享行焉臣以冲愚仰承明命纘祖丕
圖恭以今年為始大享上帝於玄極寳殿之堂循嚴父
配帝之規取是月二十二日行大享禮先以十二日尊
上皇考廟號尊諡為睿宗知天守道洪德淵仁寬穆純
聖恭儉敬文獻皇帝臣又惟我邦家天命皇祖高皇帝
開創於初皇祖文皇帝成事於備二聖之功德似同即
此十一日加尊皇祖文皇帝廟號尊諡為成祖啟天弘
道高明肇運聖武神功純仁至孝文皇帝奉冊寳率臣
僚行禮於二廟惟是大享首奉特祈垂歆既臣奉御位
於大内之玄極寳殿仰望天慈俯賜陟降臣下情無任
竭愚之至謹奏
一改題成祖主大學士李時題睿宗主大學士夏言題
儀注同太祖儀
一祝文維孝玄孫嗣皇帝某敢昭告於成祖啟天
弘道高明肇運聖武神功純仁至孝文皇帝仁孝慈
懿誠明莊獻配天齊聖文皇后曰爰用是辰恭題神主
更書御號奉慰安神仰惟我祖萬禩永依玄孫無任瞻
事之至謹告皇考文同但改我考稱孝子
一正祭日陳設十二籩豆牲醴成祖寳亭繇奉天門出
鴻臚寺堂官導引至成祖廟陛太常堂官捧冊寳置於
殿内左右案上乘輿至太廟門西降輿導引官導上至
太廟戟門外帷幕内具服出導引官導至成祖廟寢上
請主至廟内安主訖出圭内贊對引官導上行典儀唱
樂舞生就位執事官各司其事内贊奏就位典儀(唱)迎
神樂作内贊導上至香案前奏跪搢圭上香訖奏出圭
復位樂止奏四拜(傳贊百官同)典儀唱舉冊寳樂作太常官
捧冊跪於上右内贊奏跪(傳贊衆官皆跪)奏搢圭典儀(唱)進冊
上受冊獻訖授捧冊官安於案上太常官捧寳跪於上
左典儀(唱)進寳上受寳獻訖授捧寳官安於案上内贊
奏出圭讀冊官請冊跪於上右樂暫止太常卿(唱)宣冊
訖安于案上讀寳官請寳跪於上左太常卿(唱)宣寳訖
安于案上樂復作奏俯伏興平身(傳贊百官同)樂止典儀(唱)
奠帛行初獻禮樂作内贊導上至案前奏搢圭獻帛獻
爵訖奏出圭詣讀祝位奏跪(傳贊衆官皆跪)樂暫止贊讀祝訖
奏俯伏興平身(傳贊百官同)復位樂復作樂止典儀唱行亞
獻禮行終獻禮(儀同初獻惟不獻帛讀祝)樂止太常卿(唱)賜福胙光
禄卿捧福酒胙跪於上右内贊奏跪搢圭飲福酒受胙
出圭俯伏興平身奏再拜(傳贊百官同)樂止典儀唱徹饌樂
作樂止太常卿跪奏禮畢請還宫樂作奏再拜(傳贊百官同)
樂止典儀唱讀祝官捧祝進帛官捧帛各詣燎位捧祝
帛冊寳官出殿中門奏禮畢上捧主還寢太常官捧冊
寳随至寢安訖退上安主訖出至睿宗廟戟門外帷幕
内少憩出導引官導上至寢請主用十二籩豆三牲前
期初十日於文華殿西室面奉聖旨只用迎神上冊寳
還宫改降座上冊寳樂止太常卿跪奏云請睿宗獻皇
帝謁祖祔享降座陞輿樂作上請主至陛上安于輿内
行上随行各廟捧主官捧各廟帝后主至太廟先安訖
睿宗輿至太廟陛下上跪太常卿跪奏云請降輿上捧
主至陛初登典儀(唱)樂舞生就位執事官各司其事迎
神樂作二遍典儀(唱)睿宗獻皇帝謁廟上捧主入就拜
褥奏跪上安主於褥上出圭太常卿跪奏孝玄孫嗣皇
帝某躬奉皇考睿宗知天守道洪德淵仁寬穆純聖恭
儉敬文獻皇帝參拜内贊奏興五拜三叩頭興平身奏
搢圭上捧主朝上立太常卿進於東北西面唱賜座上
捧主安於座上出圭内贊導上至太祖香案前奏跪搢
圭上香訖奏出圭復位各廟捧主大臣齊上香訖退樂
止奏四拜(傳贊百官同)典儀唱奠帛行初獻禮樂作内贊對
引官導上至御案前奏搢圭上受帛奏獻帛上受爵奏
獻爵上獻太祖爵訖奏出圭奏搢圭上受爵奏獻爵上
獻高皇后爵訖奏出圭復位八廟捧主官齊獻帛爵訖
退樂暫止奏跪(傳贊衆官皆跪)贊讀祝訖復作奏俯伏興平身
(傳贊百官同)樂止典儀(唱)行亞獻禮行終獻禮儀同初獻惟
不獻帛讀祝樂止太常卿至太祖室西向立唱賜福胙
光禄卿捧福酒胙跪進於上右内贊奏跪搢圭奏飲福
酒訖奏受胙訖奏出圭俯伏興平身奏四拜(傳贊百官同)典
儀唱徹饌樂作樂止太常卿向上跪奏禮畢請還宫樂
作奏四拜(傳贊百官同)樂止典儀(唱)讀祝官捧祝進帛官捧
帛各詣燎位樂作上退拜位之東立捧祝帛官出殿中
門奏禮畢上請太祖主捧主官請高皇后以下各廟帝
后主至各寢俱安訖退
一冊文維年月日孝玄孫嗣皇帝臣某稽
首百拜上言臣伏聞古先聖王有大功德者必有大名
稱是以見諸當時則盛大而莫及施諸後世則震耀而
無窮然節惠之諡雖表於至公而述德之辭未足以盡
實則為子孫臣庶永言思孝而弗可諼者豈容不崇薦
鴻號以丕揚大烈乎恭惟皇祖文皇帝躬英聖之資抱
神睿之略文章煥然而可述功烈巍乎以有成當眷顧
維新之命遭艱難未造之家將周公東征之師而大定
王室則所以成繼述之孝者何其勤遷武王鎬京之都
而永建帝業則所以成創守之功者何其大表章六經
垂範萬世禮樂明備教化大行有經天緯地之文親御
六飛威振絶漠四裔君長咸奉職貢有保大定功之武
光踐寳祚而二紀之治坐致太平晩付皇儲而萬幾之
勤不廢總攬至於敬天勤民右文重道親賢遠佞兼有
君師之衆善乃若懋賞輕刑畏灾重榖憫農優艾備有
帝王之全德此則自載籍之𫝊未有豐功駿業而可以
加兹者也臣某忝以支童託承大德比已恭建特廟用
圖百世不遷兹者加上尊稱期於配天罔極謹奉冊寳
上尊諡曰啟天弘道高明肇運聖武神功純仁至孝文
皇帝廟號成祖伏惟靈德在天顧歆廟祐鑒兹微悃臨
享徽稱保我子孫億萬斯世臣某誠懽誠忭稽首頓首
謹言
一祝文維孝玄孫嗣皇帝某敢昭告於成祖啟天
弘道高明肇運聖武神功純仁至孝文皇帝仁孝慈
懿誠明莊獻配天齊聖文皇后曰適玄孫躬率羣臣加
上聖號既畢宣奏之禮用伸燕賀之情惟我皇祖永歆
孝念尚享
一樂章
迎神太和
天眷不遲誕降我皇祖夙秉文德宣昭聖武攘除姦
兇戢寧寰宇維典章未備繄孝孫是補大號鴻名卓
絶千古寳冊攸躋精禋斯舉將降休兮聖靈騰爐煙
兮燎炬尚來格來歆以篤天之祜
舉冊寳熙和
於穆文祖貽我丕基昊天罔極永言孝思爰薦徽稱
以協民彝勒賁琬琰昭我厥辭以昭於萬世神其聽
之
初獻夀和
制帛孔純滌牲腯肥黍稷醴羞蠲潔芬馡穆穆孝孫
敬德淵微獻享初陳仰威顔其靡違
亞獻豫和
干戚武成於昭神功文致太平沕穆皇風樂舞既薦
禮儀肅雍奠獻載將致其孚顒願申佑我孝孫萬福
攸同
終獻康和
三爵既登禮秩斯成駿奔就列虎拜盈庭匪臣工之
虔孝孫之德孔明錫皇釐於普天奠邦家兮永寧
徹饌永和
古禮之經有儀有節將享既終登歌以徹祀事利成
神人胥悅維孝孫之衷情猶纏綿其糾結
送神安和
高皇謨烈我祖是成誕垂裕於後昆孝孫是徵稽古
酌今恭薦兹尊稱奕奕閟宫歲事有恒子子孫孫百
世其承之
一冊文維年月日孝子皇帝臣某稽首百
拜上言臣聞古訓德莫顯於基命孝莫大乎尊親是故
有聖人之德必膺天命之歸惟天子之孝尤以尊親為
至洪惟我明開國百年業承八聖乃小子獲奉郊廟進
陟祖位匪我皇考大德受命以敷錫𦕈躬曷克臻兹顧
欲申罔極之恩實久鬱追崇之典兹欲光於前聞垂之
來載不有隆稱顯號其何以表至聖而昭眷命乎恭惟
皇考獻皇帝睿明天縱恭儉性成蕩蕩難名道配乎帝
堯之大乾乾不息德比於文王之純學本聖傳心契乎
四書六經之旨國封南服化行於江沱汝漢之濱方憲
祖賓遐之後當孝皇在阼之年迎養一辭昭昭乎神明
享其孝遺治一疏恢恢乎帝王同其情奉藩二十五年
心罔不在王室而昭事上帝之心翼翼如有臨閱世四
十四載身罔敢自暇逸而學道愛人之志孜孜不少倦
乃若游情翰墨則精究古法非經訓之辭弗書至於怡
神宫庭即應接斯須非聖賢之事弗語喜怒不遷賞罰
必當有𤼵而中節之和明照無私幽隠必達有無所不
通之睿摛辭電發煥然其有文章冥心天游廓乎其有
容德誠可謂包衆善而難名兼百行而備有者也臣某
祇繼遺庥茂承餘烈永惟至恩大德無物可稱是以恪
稽典禮率籲羣心謹奉冊寳更主尊諡曰知天守道洪
德淵仁寬穆純聖恭儉敬文獻皇帝廟號睿宗伏惟聖
靈如在皇鑒孔昭膺顯大於無疆與乾坤而同久永昌
祚胤攸寧萬邦臣某誠懽誠忭稽首頓首謹言
一樂章
迎神太和
於皇烈考濬𤼵慶源欽明宣哲敦德允元克昌厥祚
以釐我子孫噬薦徽稱惟天德是尊惟烈考鑒兹臨
享如存
舉冊寳熙和
月吉兮辰良薦鴻號兮受命溥將日皇赫奕兮玉冊
輝煌啟中興兮七葉頌貞符兮萬方
初獻夀和
載清酤兮犧尊瑟笙喤喤兮鐘鼓於論樂一奏兮爵
一獻靈來享兮鑒兹薰薰
亞獻豫和
瑶觴濯兮玄酒登懷明德兮薦椒馨繄昭考兮陟降
在庭顧孝享兮靈心載寧
終獻康和
三獻畢陳八音舉百辟相予祀事毖愛敬極兮揚名
始冀皇考兮綏孝子
徹饌永和
笙鏞止豆籩徹禮莫愆孝靡竭神具醉兮以莫不懌
賚我思成兮純嘏是錫
降座安和
神之來思天路脩神之去思路寢幽幽既安既妥兮
靡淹留奠宗祊兮永錫洪庥
一祔享祝文維年月日孝玄孫嗣皇帝某
敢昭告於太祖高皇帝孝慈高皇后成祖文皇
帝仁孝文皇后仁宗昭皇帝誠孝昭皇后皇
高祖考宣宗章皇帝皇高祖妣孝恭章皇后皇曾
祖考英宗睿皇帝皇曾祖妣孝莊睿皇后皇祖考
憲宗純皇帝皇祖妣孝貞純皇后皇伯考孝宗敬
皇帝皇考睿宗獻皇帝皇兄武宗毅皇帝孝靜
毅皇后曰兹者恭上皇考廟號尊諡禮成爰奉神主謁
祖祔祭仰延列聖同賜鑒歆謹此躬祭之誠以伸合享
之禮尚享
一祔享樂章
迎神太和
太室巍巍九廟肇祀皇聖居歆惟昭考假只昭假維
何欣天倫攸敘宗祏有嚴開萬禩伊始
初獻夀和
酌彼鬱鬯玉瓚是將敬哉捧盈有飶其香儼皇祖在
上八聖在旁合享交欣天容洋洋
亞獻豫和
樂奏既和禮嚴再獻黃流載觴玉露斯湛烝畀祖考
式衎以宴神其醉止用嘉我明薦
終獻寧和
五齊維醑萬舞盈庭尊祖饗親樂奏禮行式序式和
祀事孔明於赫聖靈兮賚我思成
徹饌雍和
籩豆有踐兮敬徹不遑禮儀卒度兮既敇既匡神之
聽之兮昭格洋洋保我孫子兮惠錫無疆
送神安和
雲輿肅肅兮靈駕歸閟宫侐兮瞻休我其夙夜兮敬
敢違願言顧歆兮俎豆光輝
附考嘉靖年冊寳慈孝獻皇后事宜
一陳設脯醢果酒服素服
一正祭日上乘輿至慈寧門外東降輿導引官導上至
几筵門外内贊對引導上入典儀唱執事官各司其事
内贊奏就位詣前跪上香復位奏四拜(陪拜官同)典儀唱上
冊寶奏詣前奏跪(陪拜官跪)贊進冊太常官捧冊跪於上右
進於上獻訖授内臣捧安於冊案贊進寳太常官捧寳
跪於上左進寳於上獻訖授内臣捧安於寳案讀冊官
捧冊跪於上右内贊贊宣冊訖置於案讀寳官捧寳跪
於上左内贊贊宣寳訖置於案奏俯伏興平身復位奏
四拜(陪拜官同)典儀唱奠帛行奠禮奏詣前奏跪(陪拜官同)内臣
捧帛跪於上左進帛於上奏獻帛上獻訖授内臣獻於
東案上奏初奠酒内臣捧爵跪於上左進爵於上奠訖
授爵於内臣斟酒跪進於上獻訖授内臣捧獻於案中
讀祝官捧祝跪於上右贊讀祝訖安於篚匣内奏亞奠
酒終奠酒(儀同初奠)奏俯伏興平身復位奏四拜(陪拜官同)典儀
唱讀祝官捧祝帛詣燎位捧冊寳官各捧合白詣燎同
焚奏禮畢上回宫
一冊文維年月日孝子皇帝臣某稽首百
拜上言臣聞頌稱夀母子賴以成者遠風美賢妃化行
於助者深是故母儀所被萬方仰其徽音内治明章閨
門繇之正始永惟懿德卓耀前聞自非隆大號於追崇
曷以酬至恩於罔極粤詢古式率乃彝章恭惟皇妣大
行章聖慈仁康靜貞夀皇太后貞明合天廣大法地宅
心專靜坤道得一以寧約己儉勤母德用慈為寳於憲
祖有逮事之孝敬於睿考有輔佐之憂勤爰及𦕈躬之
踐阼式臨慈極以居尊藴性仁恭豈鄧馬之足尚秉心
敬愛嗣任姒之芳徽化洽六宫恩覃四域三十載化行
於江漢之國十七年受養於長樂之宫九廟聖靈儼褘
衣而祇謁七陵閟寢勤鸞馭以瞻依方欣介百福以有
永固宜享千齡於無疆豈意天不慗遺雖切攀號何逮
追惟顧復徒創鉅而感深上荷劬勞實叩心而銜血兹
欲播休聲於後嗣揚芳烈於無窮匪易大名曷尊至德
敬遵典禮請命於天謹奉冊寳上尊諡曰慈孝貞順仁
敬誠一安天誕聖獻皇后伏惟親慈降鑒臨享徽稱陟
附嚴宫萃歆萬禩佑于嗣人永永無極謹言
一祝文維年月日孝子皇帝某謹昭告於
皇妣慈孝貞順仁敬誠一安天誕聖獻皇后尊靈曰惟
我皇妣弘仁厚德功配坤儀誕育𦕈躬光膺寳祚恩被
寰宇慶流邦家宜享大名以昭嗣世謹率文武羣臣敬
上冊寳禮成伏惟慈靈昭格永鑒哀忱謹告
一預告几筵文維年月日孝子皇帝某恭
令内總儀官佐敢昭告於聖母大行章聖慈仁康靜貞
夀皇太后尊靈曰兹辰恭以冊寳拜上鑒知垂賜臨享
謹告
一慈孝獻皇后祔享事宜
一陳設十二籩豆牲醴
一正祭日獻皇后輿亭繇午門出鴻臚寺官導引上乘
輿随行至太廟門西降輿詣獻皇后輿前跪太常寺卿
跪奏云請慈孝獻皇后詣太廟祔享上捧主至陛初登
典儀唱樂舞生就位執事官各司其事迎神樂作二遍
典儀(唱)慈孝獻皇后謁廟上捧主入就拜褥内贊奏跪
上安主於褥上奏出圭太常卿跪奏云孝玄孫嗣皇帝
某躬奉皇妣慈孝貞順仁敬誠一安天誕聖獻皇后參
拜内贊奏興五拜三叩頭興平身奏搢圭上捧主朝上
立太常卿進於東北西向(唱)賜座上捧主安於座上出
圭内贊導上至太祖香案前奏跪奏搢圭上香出圭復
位各廟捧主大臣齊上香訖退樂止奏四拜(傳贊百官同)典
儀(唱)奠帛行初獻禮樂作内贊對引導上至御案前奏
搢圭上受帛奏獻帛上受爵奏獻爵上獻太祖爵訖奏
出圭奏搢圭上受爵奏獻爵上獻高皇后爵訖奏出圭
復位八廟捧主官齊獻帛爵訖退樂暫止奏跪(傳贊衆官皆跪)
贊讀祝訖樂復作奏俯伏興平身(傳贊百官同)樂止典儀唱
行亞獻禮行終獻禮(儀同初獻惟不獻帛讀祝)樂止太常卿至太祖
室西向立唱賜福胙光禄卿捧福酒跪進於上右内贊
奏跪奏搢圭奏飲福酒訖光禄官捧福胙跪進於上右
奏受胙訖奏出圭奏俯伏興平身奏四拜(傳贊百官同)典儀
(唱)徹饌奏樂樂止太常卿向上跪奏禮畢請還宫奏樂
奏四拜(傳贊百官同)樂止典儀(唱)讀祝官捧祝進帛官捧帛
各詣燎位奏樂上退拜位之東立捧祝帛官出中門奏
禮畢上請太祖主捧主官請高皇后以下各廟帝后主
至各寢俱安訖退
一祝文維孝玄孫嗣皇帝某謹昭告於祖宗列聖帝
后曰兹奉皇妣慈孝貞順仁敬誠一安天誕聖獻皇后
神主升祔廟享恭伸祇謁謹以牲牢醴齊粢盛庶品致
祭伏惟尚享
一樂章
迎神太和
肅肅清廟駿奔在焉奉我母慈升祔告虔百禮有壬
八音在宣惟列聖降靈臨享一筵
初獻夀和
清酤載酌篚帛既陳殽核惟旅有飶其芬玉瓚初舉
翼翼欽欽以衎我祖考庶幾格歆
亞獻豫和
苾彼黃流酌言至再以烝以享必敬必戒惟九聖在
天景福是介伊嘏考妣俾式昌以大
終獻寧和
爵獻既終鏞鼓有奕濟濟蹌蹌率我百辟於皇聖神
既歆既懌惠我無疆保子孫千億
徹饌雍和
享禮既備豆徹敢遲終事有嚴敬而將之肇祀孔明
式永我孝思
送神安和
瞻雲駕兮翩翩神洋洋兮在天清廟兮肅肅奉烝嘗
兮於萬斯年
奉先殿蕃品事宜
殿在神霄殿之東國朝以太廟時享未足展孝思之誠
復於宫内建奉先殿盖以太廟象外朝以奉先殿象内
朝殿九室如太廟寢殿制中室奉安高皇帝后神主東
第一室奉安文皇帝后神主西第一室奉安睿皇帝后
神主及孝肅皇后神位東第二室奉安純皇帝后神主
及孝穆孝惠皇后神位西第二室奉安敬皇帝后神主
東第三室奉安獻皇帝后神主西第三室奉安毅皇帝
后神主東第四室奉安肅皇帝后神主及孝烈孝恪皇
后神位西第四室奉安莊皇帝后神主凡祭方澤朝日
夕月出告回參及冊封諸藩告祭諸帝后忌祭日獻膳
月薦新朔望行禮皆在焉祭品皆光禄寺辦
嘉靖以前奉先殿每室止設一帝一后神主如太廟寢
殿其祔祧迭遷之禮亦如之嘉靖十五年世宗皇帝
以孝肅皇后神主祔裕陵殿孝穆皇后孝惠皇后神
主祔茂陵殿合享遂奉安孝肅神位於奉先殿睿皇
帝室孝穆孝惠神位於奉先殿純皇帝室外廷莫知
也萬歷三年上諭禮官曰朕思弘孝神霄二殿皇祖
妣孝烈皇后孝恪皇太后神位宜奉安於奉先殿祔
享查議來行禮部議二后神位祔享奉先殿未敢擅
擬奉旨奉先殿今見有孝肅孝穆孝惠三后神位俱
係我皇祖欽定宜遵照祔安不必另擬乃奉安孝烈
孝恪二后神位於奉先殿肅皇帝室嘉靖初年萬夀
聖節中元冬至歲暮俱告祭於奉先殿十五年罷中
元節祭四十五年冬罷歲暮祭隆慶元年萬夀聖節
冬至祭俱罷(據本寺志嘉靖中歲暮告祭奉先殿而總覽云歲暮前一日博士捧祝版候上填)
(御名訖捧安於景神殿則歲暮之祭當時又似在景神殿也又考嘉靖二十年太廟災嘗暫奉列聖主於)
(景神殿已又遷奉先殿太廟主既奉於奉先殿則奉先殿之告祭其時或暫在景神殿行也)方澤
朝日夕月出告回參嘉靖中俱行於景神殿隆慶初
年以來行於奉先殿(祭品祝文執事人員皆不繇本寺亦不預行題請)日獻
膳(光禄寺辦不繇本寺)朔望行禮(用内執事不用本寺人員)冊封諸藩嘉靖
隆慶中本寺預題請遣官行禮其時祭品告文不繇
本寺執事則用本寺人員萬歷元年本寺題請遣官
奉旨朕親行禮二年本寺以内殿禁地用外衙門人
員執事未便題請用内衙門人員供事奉聖旨是(是後)
(不用本寺執事人員)惟先期題請聖駕以冊封告四月某日冊
封前期七日題請聖駕告内殿本(祭品祝文執事人員皆不繇本寺)
諸帝后忌祭嘉靖以前皆行於奉先殿十八年高皇
帝后忌祭改行於景神殿文皇帝后以下忌祭改行
於永孝殿至二十四年俱仍於奉先殿行每忌前二
日本寺官面奏五月初十日太祖高皇帝忌辰前期
二日本寺堂上官常服候上御門鳴鞭訖跪奏云太
常寺卿臣某等謹奏本月初十日恭遇太祖高皇帝
忌辰奉先殿有祭祀奏知一躬退(如其日不朝則具本題知不題遣官)
(本)凡面奏奉先殿祭祀如其日遇朝先一日行揭帖
知會司禮監不遇朝不具揭帖八月初十日孝慈高
皇后忌辰(合行事宜與太祖高皇帝忌辰同)六月十七日睿宗獻皇
帝忌辰前期二日應面奏奉先殿祭祀緣望日陞殿
止具本題知不題遣官本十二月初四日慈孝獻皇
后忌辰前期二日面奏奉先殿祭祀(奏式與太祖同惟換月日稱呼)
(如其日不朝則具本題知不題遣官本)每月薦新品物皆本寺典簿廳
收受於前月二十八日奏送光禄寺供薦惟二月之
冰(光禄寺自薦)三月之茶(禮部自薦)又每年十月分江西樂平
縣解到甘蔗本寺收送尚膳監供薦正月二十八日
奏二月分奉先殿薦新品物是日早𫝊嗽畢本寺堂
上官常服跪奏云太常寺卿臣某等謹奏本年二月
分薦新品物送光禄寺供薦奏知一躬退(如其日不朝則具本)
(題知以後凡奏薦新品物奏式並同)品物數芹菜三斤薹菜五
斤(俱宛大二縣)蔞蒿五斤(武清縣)子鵝二十二隻(南京)
冰(光禄寺自薦)二月二十八日奏三月分薦新品物
品物數鯉魚二十五斤(宛大二縣)笋十五斤(南京)茶
(禮部自薦)三月二十八日奏四月分薦新品物品物
數彘豬二口雉雞二十隻(上林苑監辦一十三隻餘兩縣辦)
櫻桃十斤王瓜一百五十箇杏子二十斤(俱宛大二)
(縣辦)青梅二十斤(南京)四月二十八日奏五月分薦
新品物品物數嫩雞三十五隻(上林苑監辦一十三隻餘俱兩)
(縣辦)来禽十五斤夏至李子二十斤桃子二十
斤茄子一百五十箇(俱宛大二縣)大麥仁三斗(先農壇辦)
小麥麪三十斤(先農壇辦)紅豆一斗砂糖一斤八
兩李子二十斤(俱宛大二縣)五月二十八日奏六月
分薦新品物品物數冬瓜三十箇(宛大二縣)甜瓜
三十箇(通州)西瓜三十箇(宛大二縣)蓮蓬二百五十箇
(覇州一百三十保定縣一百二十)六月二十八日奏七月分薦新
品物品物數梨二十斤棗子二十斤葡萄
二十斤鮮菱十五斤芡實十五斤(俱宛大二縣)雪
梨二十斤(南京)七月二十八日奏八月分薦新品物
品物數穄米三斗粟米三斗(俱先農壇辦)粳米
三斗鱖魚十五斤藕四十根芋苗二十斤(俱宛)
(大二縣)茭白二十斤(南京)嫩薑二十五斤(直隸應天府江寧縣)
八月二十八日奏九月分薦新品物品物數栗子
二十斤鯿魚十五斤小紅豆三斗砂糖一斤八
兩(俱宛大二縣)橙子二十斤(南京)九月二十八日奏十月
分薦新品物品物數山藥二十斤蜂蜜一斤八
兩(俱宛大二縣)柑子二十五斤(南京)橘子一一十五斤(南京)
兔十五隻(上林苑監辦八隻餘兩縣辦)又每年江西樂平縣解
甘蔗一千八百五十根本寺收送尚膳監薦奉先殿
十月二十八日奏十一月分薦新品物品物數
蕎麥麪三十斤(先農壇辦)鹿一隻獐二隻(俱宛大二縣)
鴈十五隻(上林苑監辦十隻餘兩縣辦)砂糖一斤八兩紅豆
一斗(俱宛大二縣)甘蔗一百三十根(南京)十一月二十
八日奏十二月分薦新品物品物數菠菜十斤
芥菜五斤白魚十五斤鯽魚十五斤(俱宛大二縣)
十二月二十八日奏次年正月分薦新品物品物
數雞子二百六十箇鴨子二百四十箇(俱上林苑監辦)
(解)韭菜四斤生菜四斤薺菜四斤(俱宛大二縣)
附考嘉靖年萬夀聖節祭告内殿事宜
一前期四日本寺行揭帖知會司禮監填内殿祝版具
題本開門進祭品并官員執事厨役
一前期一日博士捧内殿祝版於文華殿上填御名訖
博士捧安於内殿供奉
一前期一日本寺官具吉服早詣奉先殿候上至行祭
告禮
一陳設
一祝文維孝玄孫嗣皇帝某敢昭告於祖宗列聖帝
后曰明日乃玄孫初生之辰仰慕本源奚勝上報敬以
庶品之微躬伸祭拜伏惟恩宥以鑒歆之謹告
冬至告内殿祝文維孝玄孫嗣皇帝某敢昭告於祖
宗列聖帝后曰時序如流節維冬至仰思聖御追慕不
勝謹以庶品之儀用修常祀尚享
歲暮前期三日進僉版揭帖前期一日博士捧祝版於
文華殿上填御名訖捧安於景神殿光禄寺辦祭品
(按本寺志云嘉靖初聖旦冬至歲暮俱告祭奉先殿又查嘉靖四十五年十二月本寺題本猶云本月三)
(十日歲暮恭遇皇上祭告内殿所謂内殿即奉先殿也而此云捧安祝版於景神殿說見前)
一是日午後本寺讀祝奏禮對引司香導引官服吉服
候上至行三獻禮如常儀
一祝文維孝玄孫嗣皇帝某敢昭告於祖宗列聖帝
后曰時維歲暮明旦新正追感伏增謹用祭告尚享
一供祀官共一十七員一執事樂舞生三十人
景神殿殿建於太廟東北奉藏列聖御容每歲六月六
日本寺官詣殿曬晾
嘉靖中上大祀圜丘大祭方澤朝日夕月及視南北二
郊牲出告回參高皇帝后忌祭俱於景神殿行二十四
年高皇帝后忌祭仍行於奉先殿隆慶中大祀圜丘并
視牲辭參俱告於太廟寢殿大祭方澤并視牲朝日夕
月辭參俱告於奉先殿
玉芝宫宫建於太廟東南奉安睿宗獻皇帝后神王每
歲六月六日本寺官詣宫曬晾嘉靖四年建世廟享皇
考獻皇帝十五年改世廟為獻皇帝廟十七年改獻皇
帝廟曰睿宗廟祔太廟享祫如列聖二十年九廟災惟
睿廟存二十四年今太廟成睿宗帝后雖祔享太廟然
舊廟猶藏主焉每歲四孟歲除五享太廟日仍設祭於
睿宗廟四十四年改睿宗廟為玉芝宫隆慶元年二月
禮部題奉欽依玉芝宫四孟歲暮等祭俱罷六月六日
本寺官具吉服詣景神殿玉芝宮曬晾
一合用執事官員景神殿皇初祖德祖懿祖
熙祖仁祖太祖成祖仁宗宣宗英宗
憲宗孝宗睿宗武宗世宗穆宗各一
員共十六員玉芝宫三員
太常續考卷二
