古刻叢鈔
明陶宗儀編
大唐故陪戎校尉崔府君墓誌銘(并序名闕撰人)
君諱相清河人也神農之苖冑太公之胤緒原夫魚吞
吕釣應同載以歸周龍躍崔津表嘉名以誕慶曾祖懷
隋任鄭州司馬祖&KR0146;父觀隋任豪州錄事參軍或六條
布政揚至德以宣風或千里輔仁翊公平以闡化君高
門華緒間代清姿猗桐吸日月之光松栢挺風霜之節
方冀南山錫壽永駐頽齡何期北帝遊魂先悲過隙嗚呼哀
哉以開元十年二月廿一日終於私第春秋六十有八
夫人丁氏蘇氏李氏並母儀婉順婦德蕙和移隣之慶
早彰舉案之驩夙備庶期千月壽保百齡冀椿鶴而齊
年奄菌蝣而等謝越開元十年三月八日合袝於村西
北二里平原禮也左滎澤右成臯峨峨飛嶠鎮其前滔
滔黃河灌其後嗟乎玉樹雙埋金聲兩絶白日杳而三
千歲黃泉深而幾萬重悲風起而松栢哀冷露泫而蓬蒿
泣嗣子待賓等瞻天靡訴叩地無追長縈銜索之悲永
結飱茶之苦銘曰
東光不駐西影彌催崐山玉碎蘭苑香摧玄霄易掩白
日難開母儀夙備婦德早彰匣中劔折鏡裏鸞亡乾坤
載合琴瑟重張森森翠栢騷騷白楊千秋播馥萬代流
芳
大唐故忠武將軍行薛王府典軍上柱國平棘
縣開國男李府君墓誌銘(并序撰賈彦璿)
君諱無慮字忠眷隴西人也昔月貫於昴咎繇誕而邁
德氣感流星伯陽生而啟聖惟彼降瑞因兹命氏曾祖
貴隋太中大夫延州刺史凉國公皇朝封隴西公任切
分憂寵加芳理朱旗映日皂蓋生風屬隋室道喪我唐
天啟疇庸錫壤俾崇舊勲封以隴西昭其業也祖斌皇朝
銀青光錄大夫隰吉二州刺史襲封隴西公(闕)高(闕)御
下以寬洗幘清心不言而理襲封本郡昭其祚也父(闕)
道皇金紫光禄大夫汾州刺史股肱之郡公輔之材克
著政(闕)尤(闕)人望遷鎮軍大將軍左驍衛大將軍上柱
國襲封隴西郡公武庫森森縱横矛戟智囊(闕)風雲煥
乎鈎陳設在蘭錡乃祖乃父自公自侯昭其貴也君衣
冠奕世禮樂(闕)賢慶靄炳靈光昭茂大君有命人衛天
和階(闕)呈祥仲由負三軍之勇燕頷標異班超封萬里
之侯弱冠於清邊軍立功授遊擊將軍左衛長上明略
經濟雄心英果尅清妖孽飲至天庭師出以臧功宜上
賞朱紱斯曜可不偉歟無何轉授鄜州章州府右果毅
時關内按察使強(闕)以君幹蠱奏攝會州司馬又改授
同州洪泉府左果毅仍令長上一貴一賤喜愠不形於
色或出或處寵辱無戒於懷位(闕)題輿(闕)申龐統名參
都尉(闕)屈曾洪有勅差充(闕)野軍副使舉不失德勤衣
告勞展充國之務農輟揚雄之執戟軍儲是給(闕)馬賴
焉尋為太原節度使李暠奏授薛王府典軍蔽扞雄城
趨侍(闕)每入招賢之觀時陪樂(闕)之遊習習雄風和而
扇物粲粲(闕)寵而益(闕)青春始華玄夜秘景歲不我與
天奪其運以開元十七年五月七日終於静恭私第春
秋六十有二以其年六月十一日歸葬於萬年歲縣神
禾舊原陪光塋禮也嗚呼哀哉賢王端憂故人啜泣垂
天之翼必&KR0008;於紫霄經國之材俄辭於白日遂使瑶林
瓊樹瘞松草於佳城龍章鳳姿沒風煙於(闕)嗣子(闕)庭
等孝履增感攀號無訴恭陳道事俾刊豐石銘曰
公侯之子兮累代其昌河岳之秀兮為龍為光克岐克
嶷兮發言有章立功立事兮厥政其芳天何為兮連罹
其殃哲人痿兮為代所傷飛旐翩翻兮出帝鄉素車逶
遲兮西龍岡閉以大隧墐於便房勒勲鐘鼎畫像旗常
日黯黯兮愁欲暮風蕭蕭兮悲白楊
唐故江南西道觀察判官監察御史裏行太原
王公墓誌銘(并序撰許志雍)
公諱叔雅字元宏太原祁人也其先食采於祁因邑命
氏軒蓋蟬聯奕葉(闕)茂忠貞孝友更不絶書素風懿範
繼華紹烈誠有國之柱石為令族之領袖三代祖祐周
驃騎大將軍開府儀同三司光禄卿隋拜司空兼中書
令謚曰忠烈忠烈生皇朝比部郎中資州刺史師感公
之高祖也資州生朝請大夫澤王府司馬清源縣開國
男守節公之曾祖也清源生渝州刺史贈懷州刺史(闕)
一公之王父也懷州生金紫光禄大夫試秘書監兼御
史中丞衢州刺史贈揚府大都督諱承俊公之先考也
以中書之勲烈比部之令望清源之宏茂懷州之懿德
中丞之雄邁世濟其美慶鍾後昆公即中丞第四子也
弱不好弄幼而能文一見不忘有𩔖王充之敏五行俱
下不慚應奉之才為善孜孜小心翼翼恭敬以奉上篤愛
以臨下接士必盡其材修已不疵於物繇是鄉里挹其
仁朋友伏其義時秘書郎嚴維有盛名於代雖以公年
幼交契老成若蔡邕才重拔王粲於弱齡李膺望崇歎
孔融於稚齒嘉其至性敦重機(闕)深邃每器而厚之時
擕幼弟適郢乃賦詩以贈云萬里天連水孤舟弟與兄
時屬而和者連郡繼邑染簡飛翰朞月不息繇是聲華
藉甚於公卿開郡舉進士纔及京師動目屈指傾蓋結
轍為禮部侍郎劉太真深見知遇再舉而登甲科浹辰
之間名振寰宇俄為山南東道嗣曹王臯辟為從事丁
太夫人憂服闋調補右衛率府兵曹參軍環衛望高以
優賢也未幾為嶺南連帥韋公丹舉列上分表遷左金
吾衛兵曺參軍蓮府才雄軍門瞻重每下徐[孑(焉-正+?)]之榻獨
奪陳琳之筆屬本使節制東川府幕遂散邀公獨行奏
遷廷尉評兼監察御史府公再遷慈晉俄領江西復隨
鎮拜監察御史裏行以南康(闕)牧假行刺史事盡閭里
之情袪疲苶之疾人得歸厚吏不敢欺歲月之間(闕)增
(闕)復(闕)臨川(闕)南郡之理仁風所被清議攸彰無何寢
疾經時沉痼以元和四年正月七日告終于洪州南昌
縣之官舍春秋五十有五嗚呼哀哉以公之孝可以動
神明以公之忠可以(闕)社稷以公之德可以反澆漓以
公之仁可以厚風俗有一於此即為全人况其(闕)者乎
奈何天不與善奪(闕)重器民不幸歟時不幸歟夫人河
東薛氏故禮部侍郎(闕)元女族謂清門家稱令室以(闕)
謙睦中外以端(闕)奉(闕)公以伉儷之重加於人一等如
賓之敬禮若常林居家有恒情如顧涕由是時論多之
有一男一女男曰高陽女曰吳婆皆在孩幼哭無常聲
公雖臨郡佐幕以清潔自約禄俸所入皆均親愛故不
勝其貧轜車既還亦無以葬於時(闕)南西道連帥御史
大夫章公丹以公賓四府始終如一感歎追舊情均支
屬賻貲百金加以將校護喪聞者壯其高義以其年十
月十三日歸窆京兆府咸陽縣之延陵鄉袝先塋禮也
此志雍親同懿屬義比斷金見記斯文銜哀永歎銘曰
汪汪王公德門之秀儒宗賢士茂族華胄忠為信臣義
稱良友器逾瑚璉人推領袖何備其能不豐其壽嗚呼
哀哉歲月云邁言歸鎬京綿歷舊遊想像襟情倏已終
古閉於佳城蒼莽日落蕭颯風驚寒原故里丹旐新塋
嗚呼哀哉盛德無窮傳今與昔閟於玄壤斵兹真石陵
谷是遷令問不易泣下連洏氣填胸臆嗚呼哀哉
唐故銀青光禄大夫使持節蔚州諸軍事行蔚
州刺史兼御史中丞馬公墓誌銘(并序撰楊倞)
公諱紓字無畏扶風平陵人曾祖行琰媯州刺史祖于
龍平州刺史父寔右驍騎將軍御史中丞並有功幽蘭
書勲竹帛公即中丞苐廿五子幼有竒節性唯聰悟見
古名將勲業之事未嘗不廢書發憤沈吟久之(闕)寄河
朔志蕃王室欲變風俗期乎坦夷遂委質戎府累遷魏
大將自天寳末安史為亂雖克勦(闕)翻恣驕兇以故將
帥帶州連郡蕃貢罕至而魏博諸田相繼立元和中上
以文德武功定叛亂雖魏帥詐順尋亦如舊大和初滄
帥李全略死子同捷盗襲其位光皇震怒徵兵討之魏
帥以封壤連接潛相應援時中書令裴公掌兵柄謀撓
魏事公以才辨為戎帥率知每有奏請獨當其任遂申
密欵於裴公天子嘉之乃大張皇威深述聖旨開向國
之福戒覆巢之厄帥立歸誠未幾王師大捷而同捷就
戮萬夫解甲兩河肅清皆公始謀之力天子以公忠果可
任大事拜左武衛將軍後出為寧州刺史在郡有聞堂
帖赴闕拜右領軍大將軍至開成中博陵更師丞相進
(闕)取可繼作者以蔚為(闕)隣(闕)易遷就乃拜公蔚州刺
史兼御史中丞洎中謝文宗皇帝臨軒歎賞面許重事
以遣之既收安遷公綏戎以德撫下以恩野無南牧之
虞俗講東里之禮三年去任執轅遮道者(闕)路蔚人思
公令德日(闕)聞於廉帥廉帥聞於朝廷又拜蔚州刺史
(闕)疾(闕)尋西河上聞之惻然候疾愈方授以大柄神不
庇善以會昌四年三月十日終於所寄之第享年五十
六嗚呼才長壽促志遠途窮(闕)廣所以為有識所歎公
兩娶裴氏張氏皆名族生一男二女男補太廟齋郎娶
徐氏次女適裴氏長女在室即以其年七月十日歸窆
於關中少陵原袝其先塋合光妃之墓禮也銘曰
皇道熙熙天寳末盗弄干戈正猖獗滄師死兮有餘枿
魏為親隣志相活河海横流馬公遏溟盗亟誅天被闊
忠義克彰遂聞達天子臨軒歎賢傑將委邊陲(闕)勲烈
將分竹符後(闕)鉞所理蘇息無飢渴才有餘兮悲未豁
長衢方騁椎輗軏彼蒼者天何謁謁嗚呼馬君道消歇
中壽未登神奄絶唯有雄名流不竭
大唐故太白禪師塔銘(并序撰胡的)
禪師法號觀宗得姓留氏東陽人也世積貞隱玄冺不
耀初母夫人夢吉祥天女引行摩利上宫而娠太白焉
(闕)有善護懷刃不薰不腥肌窕為澤藏珠川媚藴玉方
流至寳處而殊倫至人出而體别異香襲乎襁褓重顔
清於冰雪太字進誘偏聫佛經滋味筵之但甘道素年
至十二懇求出家如哀者欲淚不可遏也昔太字逾邁
寧辭父去香烟頓騰擺落羈組乃登秦望山禮善惠禪
師求無上法一見竒秀如會宿心舊從門階新我堂室
服勤左右道務精微初受楞伽思益等經便入禪宗性
海然彼波瀾祕藏不習而了其功文字有窮生知莫際
囊鉢衣裓遐求戒珠便往南嶽禮(闕)空禪師稽首論心
演通秘奥菩提樹上汝得新枝師於座前詎量高下祖
師傳教南北一十二人今牛頭山中禪師是最後者遠
將啟暴研復眞言以心印心以法印法法且無别心寧
有差夫人善無修頓了無入二際情淨佛何間然禪師
皃出常倫挺秀八尺時牛頭法衆欲近萬人無礙辨才
(闕)瞻仰彼土緣盡思歸太白上方務安静也不游京國
遠名利也扃不開楗示無畏也常有兩虎依卧庵前伭
目輕步馴於家畜西境之内不聞暴聲我藴大慈力感
羣物諸毒皆善豈唯獸焉山雖高深不能隱其大德遠
近禮謁如川之流故明州刺史王公術故明州刺史李
公岑故劔南東川節度行軍司馬檢校戶部郎中任公
侗故明州刺史盧公雪前後昏駭騎雲根稽求上法飢
渴無量實往貲歸每有異香聞者非一嗚呼孰謂法梁
將壊般若舟沉光和四年八月十五夜跏趺化滅享齡
七十九僧臘卅九以其年十月一日權閉於太白峯南
先意也州尊邑尹祭奠交衢緇素齊道幢幡翳野慈雲
聚而還散定水咽而更流猿鳥悲吟聲慘風雨物感如
此人哀可知抵元和乙未歲建層龕邇於多寳佛塔依
法像也門人(闕)每法常道真明徹惠見光獻玄微清瑗
玄悟等皆承師教戒定慧雙修恐劫大重愈嵐風碎岳
請銘大德於無朽文曰如來示滅教留袐法言說非𫝊
清淨即合大鏡陽照山空響答(其一)真乘無相妙覺無形
三界上界前生下生丹虧魄隱冰津流清共之香塔徒
傷有情
唐故馮府君墓誌銘(并序名闕撰人)
府君諱倫字寰周長樂人也曾祖思祖琰父璋俱養性
邱園高尚不仕府君即璋第二子幼而簡約長而宏雅
恬然自處不趨世利禮則凝重器宇沉深雖榮之與辱
不能動其色忘言得意忻忻如也輕財重義博識多能
理性内融徽猷外發男公造立身恭謹色養兢兢二女
令淑有聞各娉他室嗚呼斯人不保遐壽少乖攝衛伏
枕彌旬藥術無徵奄隨風燭以大和十年八月一日終
於私第享年七十府君殄也隂雲暗慘鳥雀悲鳴至理
玄微天何可問男女迷謬叩地號天閭巷傷聞為之慜
然夫人陳氏蓬首灰心沆哀骨立徒想瓊田之草無復
返魂之香以其年十月十五日葬於江夏長樂鄉射亭
里之原禮也北背黃鶴之嶺南瞻八(闕)之峰恐年代侵
疎川原變易剋石記事永將不易辭曰
日月至明尚有盈缺丘山至壯尚有崩裂感彼馮君隨
波生滅時惟孟冬祈祈悲風凝隂蔽野苦霧霾空敬勒
斯志千載無窮
大唐故汝南公主墓誌銘(并序名闕撰人)
公主諱字隴西狄道人皇帝之第三女也天潢疏潤圓
折浮夜光之采若木分暉禯華照朝陽之色故能聰穎
外發閑明内映訓範生知尚觀箴於女史言容成則猶
習禮於公宫至於怡色就養佩帉晨省敬愛兼極左右
無方加以學殫綈素藝兼鞶紩令問芳猷儀形閨閫某
年某月有詔封汝南郡公主錫重珪瑞禮崇湯沭車服
徽章事優前典屬九地絶維四星潛曜毁瘠載形哀號
過禮繭纊不襲堛酪無茲灰琯亟移陵塋浸遠雖容服
外變而沉憂内結不勝孺慕之哀遂滅傷生之性天道
祐仁義其冥漠以合貞觀十年十一月丁亥朔十六日
故祭酒崔十八文綽常與冠章賀拔惎皆以鍳閱相
尋每稱伏膺虞書多所歷年自會昌以來時覩斯帖
因致其真隸有加頃年崔丈每送余弟兄下第東歸
必云此去獲見汝南帖其何减於昇第耶所惜者闕
其銘文耳咸通二年春於存神室輟獻於凝良足濇
愛也幾玄(闕)虞書世所傳者孔廟記耳此帖遂可抗
行河東薛紹彭題
唐故處士潁川陳氏公墓誌銘(并序撰李乂)
陳公諱韞字韜光西漢太邱長寔之遠裔也曾祖晏祖
(闕)先父澄偕高蹈不仕浪跡人寰以處默為輪輿以軒
冕為桎梏教垂嗣胤德冠我公作隱遯股肱為(闕)山浚
峭峻義方而(闕)屬不間宏心計而資給豐饒(闕)用身安
降年有永故春秋七十有八矣所宜溢斯上壽(闕)有中
庸誰謂劔沒延津珠貽淮水以唐開成三年二月二十
七日寢疾於江(闕)縣之私室(闕)年四月七日歸袝於順
化里黃(闕)塋禮也夫人譙郡曹氏先公三祀而卒子(闕)
立(闕)瘠綿頓幾不勝哀服懃經營面垢(闕)有禮號慟而
行路無聊仁孝光(闕)以(闕)父(闕)二(闕)滎陽潘氏婦儀母
道自彼抑揚豈不性(闕)㳂(闕)有自於戲言猶在耳昔容
已緘哀(闕)臨岐誰無怨(闕)又以曾蔭德宇忝識前修實
錄道芳刻於貞石銘曰
(闕)德門所嗣兮退藏是先名與身孰親兮道在保全福
壽所資兮天降永年遺芳不替而蒸蒸又(闕)兮(闕)前
大唐扶風馬氏墓誌銘(并序名闕撰人)
廿三娘馬氏名姹扶風人也故侍中太原尹子曾王父
故太子諭德兼兵部郎中子之王父故鄂州州從事子
之先父也子生於珥貂之家育在紈綺之室笄年廿歲
灼如蕣英期偶適耀(闕)我後嗣何華而不實祉福不臨
以元和八年七月三日洪水忽來浸隘夏汭合郭為患
顧比(闕)遂假官航以虞(闕)
江夏縣緣果道場七層塼塔下舍利銘記(闕撰人名)
(闕)設大齋(闕)朝爰洎遐邇設使芬盡方(闕)忘議善乃為
銘曰
茫茫宇宙悠悠世間九地銜海四(闕)山三塗有獄五道
無關(闕)識(闕)循還至聖何像嶷爾惔怕示現無方迦維
垂迹等救燒(闕)息衆𣙜城椎輪火宅八十化盡天人喪
師撫膺雨淚香水(闕)八國均持機緣靡隔靈祥俟時坊
墳式建層表臨空非因(闕)金盤仰露寳鐸搖風山移川
徙徽業興隆
唐故寧遠將軍守左金吾衛大將軍隴西李公
墓誌銘(并序撰李藝)
夫為淳源支流一𣲖後楫先軓者蓋紐宗子相襲焉由
是士(闕)時望扄扇和風昔附(闕)獨於前聞也公諱宗卿
字同系臨汝郡人曾祖蘭州刺史曰(闕)州龍遊縣(闕)瑱
考朝議郎泗州虹縣尉援本以敦序(闕)時衣冠及位公
道亮取時宏性測初勵躬祗廙克事(闕)難濟國操節侔
搢拖義為紳常以顯(闕)隱(闕)進會於道並泰則何宦而
(闕)自董武崇階總兵(闕)門(闕)宗族處朝襄交在位隟伺
内薦冀乎(闕)公植其風忽遺其命也時貞元十三年歲
次(闕)夏口官舍嗚呼春秋六十有二夫人汲郡康氏毁
躬(闕)長子德方次子直方宏方季子幼方等主奠號天
哀(闕)河南元氏先公之淪次女十六娘已許於天水趙
氏幼女十(闕)茹泣貫心(闕)於(闕)月十一日權(闕)禮也於
戲修幹挺空而見摧君子不幸於(闕)生誠藝通忝殊眷
孟伯之子恭命為詞
杳杳邃氣(闕)顧巖作度(闕其一)噫云夢奠倏歎頽(闕)代(闕)
馳(闕)彰(其二)曙興神輦告赴原塋却負(闕)哀(闕)至情(其三)
(闕)妃墓誌銘(尚書右僕射太子詹事臣勉奉勅撰)
永陽太太妃王氏琅琊臨沂人也其先周靈王之後自
秦漢逮於晉宋世載光(闕)羽儀相屬既以備於前志故
可得而略焉祖粹給事黃門侍郎父儼左將軍司馬尋
陽内史並見稱時輩太妃體中和(闕)宗之烈蹈此温恭
表茲淑愼孝敬資於冥發仁愛(闕)於自然至乎四教六
訓之閑工言貞婉之德無待(闕)該備故景行著於中(闕)
淑問顯乎言歸作嬪盛德實光輔佐(闕)勤及早世嫠居
遺孤載藐提擕撫育逮乎成(闕)洽劬勞必盡曾不移忘
用能緝睦於中外(闕)節曹妃之敬讓方之蔑如也皇業
有造殷(闕)纂嗣蕃號式顯廼拜為太妃策曰維天(闕)帝
遣宗室員外散騎侍郎持節兼散騎(闕)為國太妃曰於
戲惟爾茂德内湛(闕)用式遵舊典載章徽服往欽哉肅
茲休烈可不慎歟(闕)約居千乘(闕)厚既而恭王不永禮
從(闕)年高事重志氣方隆宜永綏福履而奄奪(闕)一月
九日己夘薨於第春秋五十有(闕)摧切割不能自勝便
(闕)可給東園(闕)辰式宏茂典又詔曰故永陽太太妃(闕)
式盛母儀即遠戒期悲懷抽割可詳典故(闕)八日戊戌
祔瘞於琅耶臨沂縣長千里黃鵠山用宣風(闕)銘曰
清瀾悠邈其儀(闕)世祀猗歟罔匱於昭不已誕資仁淑
作嬪君子幽閑表(闕)處薄秉默居冲參差採芼揜映言
工鑒昭彤管識懋休風凝芬載湛芳(闕)徙舍為訓止閭
成則曹號母儀豈伊婦德穆茲閨閫形於邦國龍飛集
運禮數攸鍾憲章盛典車服有容泰而愈約貴則彌恭
蕃祉方茂纂嗣克重巾帚差池朝夕(闕)事雖曰任𫝊永
請斯備是惟仁姑厥德竒庇恂恂濟濟蘭芬(闕)光隂易
晚祺福難留閨儀罷映褕華奄收奠遷朱邸駕指行楸
芳(闕)是勒大(闕)方攸
前陳伏波將軍驃騎府諮議參軍陳府君墓誌
序(周彪撰)
君諱詡字孟和潁川許昌人也鴻基浚序有虞之苗(闕)
若夫姚墟誕聖嬀汭降神四門穆穆八表光禪商均不
嗣周智胡公封建於陳因(闕)命氏鴻(闕)方榮書魏冊微
壬季(闕)先賢自下蟬聯並(闕)言史祖僧亮神情淡遠素
氣高竒齊(闕)父(闕)風儀峻整雅有(闕)至前梁儀同君幼
而聰敏長(闕)九部懸梁刺服手不釋書天才儁拔思若
有(闕)包之筆江淹用之(闕)王充五行俱下都(闕)重起家
為岳陽王雍州西曹轉府記(闕)都督衛州東征王師失
律軍潰䧟陳同旅督(闕)陳王曇頊初秉朝政虐於國威
縱情好(闕)於刑所附啟自陳蒙答貰死漏刃獲生俄而
釋禁(闕)波將軍俄遷驃騎府諮議(闕)國云亡總管秦王
招(闕)厚過辭者還鄉第二息孝(闕)昆季男女久違膝下
忽奉(闕)如從天落相率(闕)日膳常珍則(闕)九(闕)何曾百
品(闕)也同畢卓之(闕)放(闕)遣有識假歸眞所製(闕)秦始
之高墳是王孫之(闕)葬乃遺命送終唯令儉薄不許立
銘開皇二十九年九月二十四日卒於檀溪里時年七
十六五男五女男則孝悌著聞居喪過禮女則柔和顯
稱婉娩聽從以其(闕)十二月丙辰朔十八日癸酉歸葬
高陽鄉
碑隂
君第二叔爽字寳明州祭酒從事
第三叔子暢字彦舒法曹從事
第五叔彦薳字祥敷梁鎮北府法曹參軍使持節驃
騎大將軍開府儀同三司(闕)江(闕)
第二弟(闕)字仲厚
第三弟(闕)字季辨(闕)孝騫所生李夫人
長息孝柴早亡第二息孝騫字裕閔
第三息君卿字(闕)苐四息曜(闕)
第五息五敏字稚文第六息思岵字幼集
長女禮閨適梁故儀同郭仲方息元預
第二女藏閨適陽平郡守大都西門忠息瑱
第三女敏閨第四女四閨
第五女善才
君妻琅瑯諸葛氏
宋張氏墓誌(闕撰人名)
宋故臨渭縣侯湘東太守張府君諱濟夫人邱氏諱静
姬第三女推兒春秋卅有一亡於偏憂元徽元年十月
甲辰十七日庚申權假窀穸於四鄉遠葉蘭飛浚源璇
漯履順甲辰含章抄(闕)選史圖容循詩範節皎鏡冬泉
優柔春蕙(闕)北(闕)行營東慙藝(闕)昧慶善窅翳壽仁泣
血霣性團憂殱身罷景方旦摧華載春壠木已藹墓草
行陳朱火幾爓玄夜無晨
唐徐氏山口碣石題刻(徐浩撰)
至德二年上在鳳翔應制扈從(闕)中書門下(闕)上各贈
父祖一人官(闕)任中書舍人兼尚書右丞集賢殿學士
正月二十八日制贈公尚書吏部侍郎及上還京廣德
元年八月二十一日制復贈公嗣子故銀青光禄大夫
洺州刺史上柱國嶠之左散騎常侍洺州府君歷典趙
衢豫吉湖洺六州開元二十四年薨葬於洛陽石橋東
北十里浩自吏部侍郎貶明州别駕歸鄉拜掃換山口
碣石題此額篆
唐故東莞臧君夫人周氏墓誌銘(張師素撰)
夫人姓周氏其族望本乎汝南今為陽羡中江里人也
祖莊父俊皆不尚名宦抗跡邱園孝弟謙恭仁行昭著
夫人淑愼貞賢温柔令範自禮歸臧氏之室而琴瑟叶
和遵孟氏之風規有班家之令譽嗚呼玄穹降禍大夢
忽臻未偕知命之年奄促泉臺之痛以元和十三年歲
在戊戌三月四日終於義興平西里之私第享齡四十
有四亦以其月甲申廿六日己酉安厝於中江血瀆東
北之平原周氏祖業之圓地蓋從龜筮也有子曰奉言
始童丱有女二人長未及笄俱號訴之無依憾慈容之
永隔恐桑田變易陵谷傾頽故勒紀貞石乃為銘云
雙劔光芒兮嗟一沉鳳歸杳冥兮鸞孤吟撫稚子兮淚
盈襟悲壠樹兮愁雲深
唐朝請大夫試絳州長史上柱國趙郡李君故
夫人京兆杜氏墓誌銘(闕撰人名)
夫人諱瓊字瓊本京兆杜陵人後因家邢州遂為邢之
堯山人焉曾祖知愼皇將仕郎守冀州南宫縣尉祖昌
運皇守忻州定襄府左果毅上柱國父西巖皇朝散大
夫試左武衛長史夫人長史之叔女也笄年歸於李君
明正清劭輔以材能落落焉有賢傑之操門(闕)李君隨
牒襄陽夫人亦來漢上宣猷與夫人别業接連得叙宗
族日漸月深情同密親始子隨進士貢路出漢濱時寓
夫人里第稅駕之後徒馭如歸開顔拂(闕)主禮甚渥李
君賢厚少事以儒書自適門内之治實夫人主之其奉
夫也以敬其訓子也以義其睦親也以誠其接下也以
德吹惠布明家政煥然舉如是言雖賢丈夫何以過也
嗚呼材智方遠光景不借以大和五年十二月三十日
薨於襄州旌孝里之私第春秋六十五明年十月十一
日安厝於襄陽縣習他鄉之西把里夫人生二女二男
長女適太原王儀次女適扶風馬寧長男德玄次男德
章德玄幼奉擇鄰之訓明經擢第釋褐隨縣尉德章休
休然亦以詩禮充業今則泣血崩心若無所容先遠有
期託予誌德濡毫寫悲不羞不能銘曰
杜氏之先陶唐同源遠𣲖搖漾為傑為賢夫人體之令
範昭然身同朝露門閉幽泉
德本寺碑隂(闕撰人名)
晉杜氏集解春秋其有關於魯史者附為後序今建莊
之始即居士徐君導之置也以徐君有善亦剞之於石
也君世居寺之後石橋橋路多墊溺乃議於隣之左立
君曰榮謂開通道路儒釋共緒欲展其利必無其跡况
為鄉邑往返之大利哉大和六年春自前石橋趣後石
橋達於所止凡一百四十五步涿淩雲之石鎮積虛之
土條堅質以界道較繩墨為地面功成也有若梅天㴻
雨同落澗而驟傾臘雪凝冰等高岡而益固則智起二
人跡垂永躅
嬪吳氏墓銘(胡季良撰)
(闕)標於史冊關雎著於詩首即(闕)一貫也安君令嬪渤
海吳氏(闕)儒奉道為鄉閭之令望以夫人(闕)女長為孝
婦(闕)於嚴母令之也吉人為善惟日不足以大和九年
(闕)五日終於烏程縣苕臨鄕之私第年五十有三比盛
年則非夭折(闕)痛青春即以其年五月二十八日(闕)霅
水鄉仁王寺之西安君感其(闕)遵蒸祀買石誌德紀之
(闕)子曰師敏承(闕)保終於禮也君(闕)文以(闕)詞曰
仁王山兮寺西園孤墳寂寂兮閇(闕)婦德兮黯黯孤魂
平生義(闕)石誌言
唐故越州衙前總管杜府君墓誌銘(山隂沙門東乂撰)
府君諱(闕)其先(闕)乎(闕)詩曾祖(闕)祖珍名宦不敘欲略
故也府君氣宇英明風神雄大(闕)門之緒且時從(闕)傑
(闕)展伏波早世天命(闕)賢良所嗟太和三年三月二十
六日私第而故享齡六十以其年四月二十四日卜(闕)
於山隂承務鄉九里村馬(闕)之地宅兆之禮也夫人李
氏元和十二年四月二日先夫而終内則令範可傳女
史今合袝墳塋盖琴瑟榮枯嗣子師素弓裘克繼泣血
茹(闕)哀號事喪岵瞻屺瞻(闕)雷在(闕)風悲拱木月(闕)佳
城恐山谷遷變勒銘萬古詞曰
府君之生林(闕)禄位文武猗歟令名天命何欺遽違人
世喪親怙恃窀穸俄(闕)哀孤孝子荼毒肝腸奉柩扶護
合葬龍岡松柏新栽風光萬古佳城異代刻石泉戶
唐王府君墓誌銘
戴仁而處抱義而行者即瑯琊王府君公諱仕倫字文
迥其先晉右軍十(闕)代孫也曾祖璆皇祖思皇考良忠
貞不仕公春秋五十有七以大和九年六月二十二日
終於暨陽之私第嗣子宗志次子劉老稚年荼毒泣血
絶漿以當年八月二十九日葬於故朱夫人之同塋所
也山連藥王之岡地(闕)建興之壟且離城郭不逾一里
去人煙十步有餘焉恐山川遷變乃刊石為銘
賢哉哲人抑抑秩秩無嗜輕恌好求之質云何積善而
遘斯疾悲古青松哀辭白日萬古千秋於焉永吉
唐故鳳光寺俊禪和上之墓銘(闕撰人名)
和上諱常俊俗姓張氏清河人也皇祖莊皇考李即李
之第二子丱歲出家年齡七十僧夏冊奄自會昌元年
五月十五日示疾歿即以其月廿六日遷柩於常州無
錫縣太平鄉(闕)村東一里官河西八十步張宗祖墓中
卜其宅兆庚首而安厝之禮也有門人文則玄通伯昌
俗兄秀姪令客等悲痛哀摧涕淚交結恐陵谷遷改桑
田變移塋域無徵乃刊磚而為誌銘曰
禪宗内緼法印心(闕)棄浮生歸乎寂滅
唐故許氏夫人祈氏墓誌(李師聖撰)
夫人字芳太原人也先伊耆氏之胄封爵列位皆附舊
史故隱顯不言因遠祖居毗陵今為毗陵人也祖觀父
昇並高尚雲林獨立不懼積慶儲趾是生夫人夫人即
昇之長女也年始初笄歸於許氏輔佐君子協和中外
其儀可範其德可大貞順模於九族婉娩美於當代嗚
呼上天而假其德不假其永世之壽是足可悲以貞元
廿年七月三日寢疾卒於(闕)孝鄉唐昌里之私第春秋
五十有二以貞元廿一年孟春月三日安厝於震澤里
之原禮也夫人生二子長仲宣次仲康並哀疚悚心窮
號泣血懼山谷之遷變乃勒刻石而爲銘
振振夫人有德有操積為善慶自己所蹈彼蒼何偏而
不斯報(闕)吉永閇荒(闕)二子泣血罔極昊天慮日月之
(闕)遷乃刻銘於墓前
唐賈水部墓誌額
唐故朗州武陵縣令博陵瞿府君墓誌銘(闕撰人名)
府君諱令圭其先本博陵越人也蓋帝嚳之末裔(闕)晉
永嘉二年遷於南楚曾祖詮皇長沙縣令大父(闕)軍考
日智皇國子助教纂承儒業(闕)向二百年(闕)夫人南陽
張氏世傳冠蓋奕葉簪纓府君則國子監助教第二子
幼而孤夫(闕)弟更相誨訓未嘗住師(闕)業成各登(闕)
第府君以(闕)解褐曹州葉氏縣(闕)仕標(闕)邑闕元年遷
硤刑長(闕)百里稱賢頌(闕)大歷(闕)安州雲夢守節奉法
猾吏秉心貞元授朗州武陵去獸逾(闕)逋亡(闕)從官
四任(闕)政大夫以(闕)字人(闕)稱其善公庭訟息(闕)館(闕)
愼始令終府(闕)武陵記秩廿八載守道(闕)仕何圖皇天
不弔降此哀禍嗚呼玄(闕)何昧(闕)材賢時貞元十二年
龍集(闕)子三月遘疾七月庚寅(闕)於(闕)縣私第夫人廣
平程氏令淑有聞威儀紃紐敬事(闕)先始(闕)以大歷年
先府君而終府君享年七十有八有子三人長曰倗官
至左衛兵曹參軍次子任鄂州武昌府尉少曰佋(闕)州
(闕)縣尉孤子倗等(闕)荼淚血號訴聞天視庭戶而蕭條
覩空堂而寂寞長幼孤露一門無恃以其年十月四日
遇青(闕)之吉歸袝於鄂州江夏縣長樂鄉順化里黃鶴
西山之原禮也孤子倗散(闕)亂(闕)號泣請銘謹以為誌
銘曰
於戲(闕)著則(其一)積善於家肅穆清華(其二)克儉克勤榮禄
(闕)親(其三)四從歷(闕)一門承蔭(其四)天道何昧降斯灾害(其五)
神道胡欺遘此禍(其六)冀(闕)眉壽皇天不祐(其七)庭闈蕭索
蒼(其十)
惟晉元康二年太歲在子承開造斯穾窕丙戶(闕)出西
左參師圖合宫商是位龜筮易(闕)咸(闕)同吾&KR0008;爵除殞
邪惡奔走千禄百福永施後焉
漢永初討羌檄
永初二年六月丁未朔二十日丙寅得車騎將軍幕府
文書上郡屬國都尉二千石守丞廷義縣令三水十月
丁未到府受印綬發矢討畔羌急急如律令
右宣和中陜右人發地得木簡一瓮字皆章草朽敗
不可詮次唯此檄完中貴人梁師成得之嘗以入石
永幾梁卒石簡俱亡故見者殊鮮吳思道親覩梁簡
故賦其秘古堂云異錦于囊更妙好中有玉奩藏漢
草榮次新吳出也得其橅本以示余按章草今在世
益少唯急就章見在并諸帖所傳耳然急就轉橅失
眞愈遠官帖章帝皇象索靖等書與張芸叟所珍鷂
爵賦又率是&KR0915;作黃長叡已嘗辨於東觀餘論然則
此檄當為今章草家第一也米元章淮鱗帖卷内稱
章草乃章奏之章今攷之既用於檄則理容概施於
章奏豈小學流家由古以降日趨於簡便故大篆變
小篆小篆變隸比其久也復以隸為繁則章奏文移
悉以章草從事亦自然之勢故雖曰草而隸筆仍存
良由去隸未遠故也右軍作草猶是其典刑故不務
為冗筆逮張旭懷素輩出則此法掃地矣但檄言討
羌歲月與史不合此史誤無疑黃長叡已詳辨不復
述乾道庚寅孟秋中休命工鋟版因識其後陽羡張
駒書
石佛識
齊永明二年甲子太歲甲子四月廿日弟子紀德眞為
亡弟僧惠敬造釋迦石像追往悼心泣深反愛願僧惠
齊神離苦永與福會七世亡靈同生净土見在眷屬長
保吉(闕)家門雍睦子孫昌熾願願果遂享善無窮(闕)使
蜀于涪陵喪思寺就穎法師造
題名
張公洞璧記
楊漢公陶揆長慶四年六月二十六日
又
東坡居士自黃適汝艤舟亭下半月矣江山之樂傾想
平生時與(闕)德(闕)元豐七年七月十四日蘇子瞻題
又
前檢校戶部郎中兼興元少尹攝御史中丞賜紫金魚
袋楊漢公
嶺南觀察推官試祕書省校書郎鄭薰
又
臨川王旁登于佛(闕)
去東林
峯頭不住起孤煙池上相留有白蓮塵網分明知束縛
要須騎馬别雲泉
會昌三年七月十三日袐書省正字曹汾題
此詩在曇玼碑隂塵土昏塞無知之者至和三年春
二月陳國袁陟來遊山徧扶竒迹始發其晦東林詩
多矣未有如此篇之意完而美者因題以永之汾開
成四年崔蠡下進士後為中書舍人戶部侍郎忠武軍
節度使實丞相確之弟也
又
題山泉云可致清川廣難量利物功㳙流此山下誰識
去無窮
大和九年
京路馬駸駸塵勞日向深蒙泉聊息駕可以洗君心
寳歷二年四月沈𫝊師
又
五言寳林寺作會稽公徐浩
茲山昔飛來遠自琅耶臺孤岫龜形在深泉鱘井開越
王屢登陟何相傳詞才塔廟崇其顛規模稱壯哉禅室
清溽潤高閣無恢炱照曜珠吐月鏗轟鍾隱雷揆余久
纓弁末路遭邅回一棄滄海曲六年稽嶺隈逝川惜東
駛馳景憐西頽腰𢃄愁疾减容顔衰悴摧賴居茲寺中
法士多瓌能洗心聽經論禮足蠲凶灾永願依勝侣清
江乘度杯
謁禹廟一首
畎澮敷四海川源滌九州(闕)玄圭錫乃建洪疇鼎革
固天啟運興匪人謀肇(闕)宅土(闕)永庇昏(闕)山足靈廟
在(闕)前清鏡流象筵陳玉帛容衛(闕)戈矛探穴圖書朽
卑宫堂殿修梅梁今不壞松柘古仍留負責故鄉近朅
來申爼羞為魚知造化(闕)仰徽猷不復問夏樂唯餘秦
楚幽婆娑非舞羽鏜鎝異鳴球盛德吾無間高功誰與
儔災涯破山慝祚聖擁神休出谷鸎初語空山猿獨愁
春暉生草樹柳色曘汀洲恩貸題輿重榮殊衣錦遊宦
情同械繫生理任桴浮地極臨滄海天遥過斗牛精誠
如可諒他日寄冥摉
二詩舊以一石反覆刻之為好事者持歸京師今在
宣獻宋公家僕領浙東從次道得刻本命華史摹傳
留寘郡齋然亦不能盡得其眞熙寧己酉秋七月辛
未精思堂西軒題
王濛帖
濛死罪諸葛僕射之弟以情料之當非至困者欲歛其
時吏無一在者便以下官牋答之濛死罪
鍾繇帖
戎路兼行履險冒寒臣以無任不獲扈從仚佇懸情無
有寧舍傅方反覆胡脩背恩天道禍滛不終厥命
建平五年六月郫五官㑰范功平史石工&KR0795;徒要本長
廿五文賈二百五千
(闕)
唐故陸氏劉夫人墓誌銘(并序名闕撰人)
夫人彭城郡人也父峯皆詞林學趨官迹立笄年禮聘
適於陸門盥帨雞鳴嚴勤婦節大期俄届嗚呼於大中
九年七月(闕)日寢疾終於華亭邑内之私室也芳年四
有七以其十一月一日葬於縣東三里買宋氏地之新
塋禮也有子三人長度次夫師(闕)師雖以幼童哀訴過
禮恐代異時移故刊貞石銘曰
夫人劉氏簮纓之女節婦義夫早聞令譽隟光西邁逝
水東流佳城一閉萬古千秋
題名
昔漢丞相蕭何邀淮隂公韓信至此山
又
前溧水縣令鄭宗道開成三年六月罷官上州禮辭迴
遊此十一日記
又
朝散大夫守成都少尹上柱國李拜
大中十一年十二月十三日獨遊司顥
掌書記試大理評事盧知猷觀察推官試太常寺協律
郎徐彦(闕)安撫巡官試秘書省校書郎崔蔚攝觀察巡
官前鄉貢進士薛邁
咸通四年九月三日同謁先師
詩刻
元自五十年前遊天台宿建公院登華項攀琪樹觀石
橋之險絶𬗟懷昔遊因為絶句
上都左街保壽寺文章應制
天生石月架空虚樹綴龍髯子貫珠五十年前已攀折
建公曾到上方無
奉和(并書撰王謩)
華亭高峯接太虚承攀琪樹賦垂珠當時惟有建公在
老宿如今一半無
唐大中九年歲次乙亥八月丁丑六日壬午重題以
紀他年之事
故天水姜夫人誌銘
大唐故駙馬都尉天水姜慶初女適故殿中侍御史劉
元質享年七十三於開成三年十月一日終於鄂州私
第以其年十二月二十一日權厝黃鶴山南原禮也懼
陵谷之多變故為斯銘用紀悠久之祀
誌蓋題云新平公主女姜夫人墓
古刻叢鈔
