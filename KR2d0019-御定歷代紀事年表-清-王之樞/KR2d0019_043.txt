欽定四庫全書
御定歴代紀事年表卷四十六
宋世系表略
高祖武帝姓劉氏諱裕字德輿小字寄奴彭城縣
綏里人漢高帝弟楚元王交之後交生紅懿侯富
富生宗正辟疆辟疆生陽城節侯安民安民生陽
城釐侯慶忌慶忌生陽城肅侯岑岑生宗正平平
孫景為東萊太守景生明經洽洽生博士弘弘生
琅邪都尉悝悝孫亮為邪城令亮生晉北平太守
膺膺生相國掾熙熙生開封令旭孫旭孫生混彭
城楚都故苗裔家焉晉氏東遷混始過江居晉陵
郡丹徒縣之京口里官至武原令混生東安太守
靖靖生郡功曹翹是為皇考裕以晉哀帝興寧元
年生及長風骨竒特家貧有大志不治廉隅事繼
母以孝謹稱初為冠軍孫無終司馬會孫恩作亂
前將軍劉牢之請參府軍事屢擊恩破之尋遷下
邳太守後誅桓玄滅南燕後秦封宋公進爵為王
受晉恭帝禪國號宋都建康承晉金德以水德王
傳八主共六十年
欽定四庫全書
御定歴代紀事年表卷四十六
魏世系表略
初黃帝子昌意少子受封北土國有大鮮卑山因
以為號其後世為君長黃帝以土德王北俗謂土
為拓謂后為䟦故以為氏其裔始均入仕堯世帝
舜命為田祖爰歴三代以及秦漢而始均之裔不
交南夏是以載籍無聞焉其後興於詰汾詰汾生
力微是為始祖力微卒太子沙漠汗先遇害弟悉
鹿立悉鹿卒弟綽立綽卒沙漠汗少子弗立弗卒
力微子祿官立祿官卒沙漠汗子猗盧立猗盧卒
兄猗㐌子普根立普根卒弗子鬱律立鬱律卒猗
㐌子賀傉立賀傉卒弟紇那立紇那出奔鬱律子
翳槐立翳槐卒弟什翼犍立什翼犍卒太子寔之
遺腹子珪立是為道武帝始改國號曰魏初居定
襄之盛樂後徙都平城至孝文帝遷都洛陽改姓
元氏自道武登國元年丙戌至孝武甲寅傳十三
王一百四十九年而東魏西魏兩分西魏都長安
自乙夘至丙子傳三主凡二十二年禪周通前共
一百七十一年東魏都鄴先西魏一年自孝靜帝
甲寅至庚午凡十七年禪北齊
欽定四庫全書
御定歴代紀事年表卷四十六
(起庚申宋武帝永初元年六月魏明元帝泰常五年四月止辛未宋文帝元嘉八年魏太武帝神䴥四)
(年)凡十一年有奇
表例說
(臣)之樞謹按晉自偏安江左綱目猶大書其諡年
者以繼正綂之後也故年表列於上格至是宋氏
代晉魏益強大然其未能綂一區宇則一也綱目
以為無綂故並分注之南北朝之分始此今虛天
位於上列宋魏於下至於晉末僭國存者仍分載
焉南北朝雖各稱帝而既非正綂不得加以帝
上之號其君照例稱主崩年稱殂
御定歴代紀事年表卷四十六
