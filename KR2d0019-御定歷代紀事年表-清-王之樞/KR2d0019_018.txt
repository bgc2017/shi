欽定四庫全書
御定歴代紀事年表卷二十
秦世系表略
秦之先帝顓頊之苗裔孫曰女修女修生大業大
業生大費大費與禹平水土已成佐舜調馴鳥獸
是為伯翳賜姓嬴氏生子二人一曰大廉一曰若
木若木玄孫曰費昌費昌當桀時去夏歸商為湯
御敗桀於鳴條大廉玄孫曰孟戲中衍鳥身人言
為太戊御中衍之後世有功佐殷多顯遂為諸侯
其玄孫曰中潏在西戎保西垂生蜚廉蜚廉生惡
來蜚廉善走惡來有力父子以材力事紂周武伐
紂并殺惡來蜚廉復有子曰季勝五世至造父為
穆王御封趙惡來子曰女防四世至非子非子以
造父之寵皆蒙趙城姓趙氏周孝王使主馬於汧
渭之間馬大蕃息封為附庸邑之秦使復續嬴氏
祀三世至秦仲宣王命為大夫秦仲孫襄公討西
戎有功平王東遷以岐豐地賜之列為諸侯七世
至穆公始霸𫝊十五君至獻公獻公𫝊孝公國日
強始用商鞅以利而致富強廢井田開阡陌𫝊惠
王始稱王歴武昭孝文至莊襄王滅周始皇帝以
吕易嬴并吞六國廢封建置郡縣天下一統者一
十二年專以刑威立國焚書坑儒暴虐不道𫝊二
世三年而亡子嬰降漢項羽殺之
年表卷二十
(起乙夘秦王政元年止甲午二世皇帝三年)凡四十年
表例說
(臣)之樞謹按秦王政元年係正統之始故於板心
大書但六國尚存故虚天位於上後漢高祖元年
唐高祖元年宋太祖元年同此例
漢賈誼論曰秦以區區之地致萬乘之權招八州而
朝同列百有餘年然後以六合為家殽函為宫一夫
作難而七廟隳身死人手為天下笑者何也仁義不
施而攻守之勢異也
宋陳止齋傅良曰古者有畏民之君是以無可畏之
民後之人君狃於民不足畏而民之大可畏者始見
於天下矣秦自孝公薦食諸侯歴七世而并於始皇
之手自以為天下舉無可虞足以拱視崤函之上而
海内晏然者萬葉矣不知天下之大可畏伏於大澤
之卒隠於鉅鹿之盜而其睥睨覘覷者已滿於江之
西山之東也一呼而起氓隸雲集雖章邯百萬之師
建瓴而下而全關之地已税駕於霸上之劉季矣嗚
呼秦以七世亡六國而民以期月亡秦以秦之強不
能當民之弱天下之真可畏者果安在哉
御定歴代紀事年表卷二十
