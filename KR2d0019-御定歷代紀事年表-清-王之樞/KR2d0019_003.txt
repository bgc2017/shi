欽定四庫全書
御定歴代紀事年表卷四
商世系表略
子姓契之後也其先帝嚳次妃有娀氏女祈於高
禖有玄鳥之祥遂生契契為唐虞司徒教民有功
封於商契生昭明昭明生相土相土生昌若昌若
生曹圉曹圉生冥冥生振振生微微生報丁報丁
生報乙報乙生報丙報丙生主壬主壬生主癸主
癸娶扶都見白氣貫月意感以乙日生湯故名履
字天乙是為成湯豐下銳上晳而有髯倨身而揚
聲長九尺臂四肘始居亳五進伊尹於桀桀不用
歸相湯征伐自葛始繼伐昆吾氏遂伐桀與桀戰
於鳴條放之南巢諸侯大會湯退而就諸侯之位
曰天下非一家之有也惟有道者可以處之三讓
諸侯皆推湯於是即天子位以水德王色尚白都
於亳
年表四
(起乙未商王成湯十有八祀止己亥商王陽甲七祀)凡三百六十五年
表例說
臣之樞謹按史記殷本紀首稱殷契至祖乙時稱
殷復興但契始封曰商成湯國號亦曰商至盤庚
遷都於殷始改國號曰殷今自成湯至陽甲凡十
六世俱稱商王至下卷盤庚以後俱稱殷王云
御定歴代紀事年表卷四
