欽定四庫全書
御定歴代紀事年表卷二十九
東漢世系表略
劉氏系出景帝景帝生長沙定王發發生舂陵節
侯買買生鬱林太守外外生鉅鹿都尉回回生南
頓令欽是為皇考初為濟陽令生光武帝於縣舍
有赤光照室中欽異焉縣界有嘉禾生一莖九穗
因名帝曰秀美鬚眉大口隆準日角王莽末與兄
縯共起兵舂陵興復漢室即帝位於鄗南承西漢
以火德王都洛陽是為東漢傳十二帝凡一百九
十六年
年表卷二十九
(起乙酉漢光武帝建武元年止丁巳漢光武帝建武中元二年)凡三十三年
表例說
(臣)之樞謹按光武未即位以前通鑑綱目俱書更
始元年二年及光武即位大書建武元年遂無更
始三年但更始將亡其事迹尚須載入本格是年
光武封更始為淮陽王與侯國無别今於王朝次
格書之時羣雄割據有不奉王朝之命者則載
於侯王格下另書附字以别之如公孫述等是也
其有雖奉朝命而身未歸朝者其始亦附載於侯
王格下俟其受封之年則入於侯王格内如竇融
等是也其有割據之久兵敗歸朝已受封爵旋復
叛逆者則於侯王格内旁注其姓名如張步盧芳
等是也范氏後漢書無諸侯王年表今據本紀
列傳所載參考通鑑綱目凡定封嗣封徙封及繼
絶降削俱詳列焉
御定歴代紀事年表卷二十九
