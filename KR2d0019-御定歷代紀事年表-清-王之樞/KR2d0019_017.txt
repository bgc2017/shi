欽定四庫全書
御定歴代紀事年表卷十九
(起丁未周赧王元年止甲寅秦莊襄王三年)凡六十八年
表例說
(臣)之樞謹按周自赧王五十九年獻地於秦通鑑
即以秦繼周統綱且仍分注之何哉六國未平秦
猶不得稱正統也今遵綱目無統之例虚天位於
上止以秦先列國云無統見綱目凡例注云若
周秦之間秦漢之間是也天位者通鑑目錄采七
政之要置之上方上方即天位也年表之例遇正
統之朝則不虚天位而七政即載入王朝蓋正統
之君承天贊化足以位乎天位也若赧王五十九
年以前是也其無統之時則虚之以存天位惟書
日食星變於其中而分列諸國於其下若赧王亡
後至下卷秦王政二十五年是也楚漢之際及吕
后新莽南北朝五季等無統之世例同東周君
名分尚存書秦之上亦猶春秋王人雖微序乎諸
侯之上之意赧王五十九年以前繫魯於諸國
之上者從十二諸侯序次也今赧王亡於秦故降
魯於大國之下
御定歴代紀事年表卷十九
