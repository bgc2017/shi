御批歴伐通鑑輯覽卷九十九
元
順帝
至正十三年春正月以哈瑪爾為右丞
先是托克托為相哈瑪爾日趨附其兄弟之門及托
克托侍其父西行博爾克布哈為相以宿怨每欲中
傷之賴哈瑪爾營護得免博爾克布哈又與太平韓
嘉納圖們岱爾等十人結為兄弟謀黜哈瑪爾不克
及托克托復相博爾克布哈等相繼得罪去哈瑪爾
復見召用而托克托兄弟尤德之至是遂拜右丞
立分司農司
先是托克托言京畿近水地利請召募江南人耕種
歲可收粟麥百萬餘石可以不煩海運而京師自能
足食帝曰此事有利國家其議行之于是立分司農
司以右丞烏蘭哈逹(舊作悟良哈台今改後仿此)左丞烏克遜良
楨(字幹卿臨潢人)兼大司農卿給分司農司印西自西山南
至保定河間北抵檀順東及遷民鎮(注俱見前)凡官地及
原管各屯田悉從分司農司立法佃種給鈔五百萬
錠以供工價半具農器穀種之用(又略仿前集賢學士虞集議于江淮)
(召募能種水田及修築圍&KR0008;之人各千人為農師降空名勅牒十二道有能募農民百人者授正九品二)
(百人者正八品三百人者從七品就以領其所募之人所募農夫人給鈔十錠期年散歸)
夏五月泰州(注見前)張士誠(小字九四白駒場亭人)作亂據高郵自
稱誠王知府李齊(字公平廣平人)死之
士誠及弟士德士信等皆以操舟運鹽為業富家多
陵侮之弓手邱義窘辱尤甚士誠怒帥壯士十八人
殺義及諸富家招少年起兵鹽丁方苦重役遂共推
為主陷泰州淮南行省遣齊招降被留久之賊渠自
相戕始縱齊來歸士誠尋復鼓變殺參政趙璉陷興
化縣行省以左丞奇齊葉圖鎮高郵而出齊守甓社
湖(在今高郵州西北)會數賊呼譟入城省憲官皆遁齊還城
門已閉士誠遂據高郵稱誠王國號大周建元天佑
已而有詔赦之使至不得入賊紿曰請知府來乃受
命行省強齊往至則拘縶之齊雖辯說百端而士誠
本無降意特遷延為繕飭計官軍急進攻之士誠呼
齊使跪齊叱曰吾膝如鐵豈為賊屈士誠怒使曳倒
槌碎其膝而咼之尋詔淮南行省平意政事福夀(瑭古)
(特人)進兵討士誠
六月立子阿裕錫哩逹喇為皇太子
自六月不雨至于秋八月
九月乙丑朔日食
冬十月以方國珍為徽州路治中(元制上路總管府同知治中判官各一員)
不受命
國珍潛遣人至京師徧賂諸權貴詔遣江浙左丞托
里特穆爾(舊作帖里帖木兒)南臺侍御史尊達錫哩(舊作左答納失)
(里今並改後仿此)復招諭之二人報國珍已降乞授以五品
流官令納其船散遣徒衆遂以國珍為徽州路治中
國璋廣德路治中國瑛信州路治中國珍等疑懼不
受命仍擁船千艘據海道阻絶糧運乃復遣江浙右
丞阿爾烏遜(舊作阿兒温沙今改後仿此)等率兵伐之
十二月江浙平章政事布延特穆爾(舊作卜顔帖木兒今改後仿此)等
會兵討徐夀輝于蘄水破之
先是布延特穆爾軍池州賊衆十萬來攻布延特穆
爾曰賊表裏連結破之實難今新至疲弊乘其驕惰
盡銳攻之功可成也與諸將分番進戰大敗賊衆率
舟師追之連戰皆捷遂復江州進克蘄州擒其將鄒
普泰分兵平兩巴河(巴水出羅田縣北南流經蘄水縣界至黃岡入江有上巴河下)
(巴河故曰兩巴)江路始得通至是西寧王揚沙(舊作牙罕沙今改後仿此)
等諸軍皆會分道進攻蘄水拔之獲其官屬四百餘
人夀輝僅以身免
大都無雲而雷
聲震天地少頃有火墜于東南(是月大同復大疫人死者過半)
哈瑪爾進西番僧于帝
僧教帝行房中運氣之術號延徹爾(舊作演揲兒今改)法(華言)
(大喜樂也)集賢學士圖嚕特穆爾(哈瑪爾姝壻按圖嚕特穆爾舊作秃魯帖木兒)
(今改後仿此)又進僧結琳沁(舊作伽璘真今改後仿此)善秘密法(亦名雙修)
(法)帝皆習之乃詔以西番僧為司徒結琳沁為大元
國師各取良家女三四人奉之謂之供養帝日從事
于其法廣取女婦惟滛戲是樂帝諸弟巴朗(舊作八朗今改)
(後仿此)與圖嚕特穆爾等十人俱號伊納克(舊作倚納今改)皆
在帝前相與䙝狎號所處室曰濟齊齋烏格依(華言事事)
(無碍也按濟齊齋烏格依舊作皆即兀該今改)羣僧出入禁中無所禁止醜
穢外聞皇太子既長深疾二僧等所為欲去之未能
也
濠人朱元璋(字國瑞)起兵據滁州(明太祖事始此)
元璋先世家沛再徙泗州父世珍始徙濠之鍾離(晉郡)
(後為縣今鳳陽府臨淮縣是)生四子元璋其季也至正四年大饑
疫時元璋年十七父母兄相繼殁孤無所依乃入皇
覺寺為僧遊食諸州尋復還寺會盗賊並起元璋謀
避兵卜之去留皆不吉乃入濠城見郭子興子興奇
其貌留為親兵妻以所撫馬公(宿州人逸其名)女賈魯圍濠
元璋力拒之既而圍解因收里中兵得七百人子興
署為鎮撫元璋見諸帥無足與共事乃以兵屬他將
而獨與徐逹(字天德濠人)湯和(字鼎臣濠人)費聚(字子英五河人)等南
略地定遠(梁縣今屬鳳陽府)計降驢牌寨民兵三千與俱東
襲張知院于横澗山(在定遠縣西北)收其卒三萬道遇李善
長(字百室定遠人)與語大悦遂與俱攻陷滁州(時郭子興與趙均用相惡)
(均用嘗執囚子興元璋救出之至是專狠益甚挾子興攻盱眙泗州將害之元璋又使人賂其左右子興)
(得免乃將其所部萬餘就元璋于滁州)
(甲午)十四年春正月汴河冰五色
冰皆成五色花草如繪畫三日方解
二月遣吏部侍郎貢師泰(字泰甫寧國宣城人)和糴于浙西
時江浙兵起京師食不足命師泰詣浙西和糴得糧
百萬石
三月癸亥朔日食
夏四月江西湖廣大饑
民以疫癘死者無算
秋九月命右丞相托克托督諸軍討張士誠
士誠寇揚州逹什特穆爾兵敗詔托克托總制諸王
諸省軍討之一切聽便宜行事兵至高郵戰于城外
大敗士誠衆遂遣兵西平六合(注見前)賊勢大蹙
冬十二月詔削托克托官爵安置淮安以台哈布哈等
代總其軍
初托克托再相信用儒克忠巴勒由左司郎中參議
中書省事平章以下議事莫敢異同惟哈瑪爾以有
德于托克托不為下儒克忠巴勒因譖之托克托改
為宣政院使哈瑪爾深銜之及托克托討高郵哈瑪
爾復入為平章遂嗾御史袁賽音布哈等劾托克托
出師三月略無寸功傾國家之財為己用半朝廷之
官以自隨其弟御史大夫額森特穆爾庸鄙貪滛玷
汚清臺章三上詔削托克托官爵淮安安置額森特
穆爾安置寧夏升台哈布哈為河南行省左丞相伊
克徹爾加太尉蘇蘇知樞密院事代將詔至軍龔伯
璲曰將在軍君命有所不受且丞相出師時嘗被密
旨一意進討可也詔書且勿開開則大事去矣托克
托曰天子詔我而我不從是我與天子抗也君臣之
義何在既聽詔頓首曰臣至愚荷天子委以軍國重
事蚤夜懼弗克勝一旦釋此重負上恩所及深矣即
出兵甲名馬分賜諸將俾各帥所部以聽伊克徹爾
等節制客省副使哈喇台(舊作哈刺答今改)曰丞相此行我
輩必死于他人之手今日寧死丞相前遂拔刀自刎
而死
詔威順王庫沁布哈還鎮湖廣
王初以武昌被陷奪其印至是以討賊立功還其印
遣歸舊鎮
大都大饑疫
民有父子相食者
帝製龍舟于内苑
帝于内苑造龍舟自製其樣(船長一百二十尺廣二十尺用水手二十四人)
(皆衣金紫自後宫至前宫山下海子内往來遊戲行時龍首眼口爪尾皆動)又自製宫漏
(高六七尺廣半之造木為匱藏壺其中運水上下匱上設三聖殿匱腰立玉女捧時刻籌時至輒浮水而)
(上左右二金甲神一懸鐘一懸鉦夜則神人自能按更而擊無分毫差鳴鐘鉦時獅鳳在側者皆自翔舞)
(匱之東西有日月宫飛仙六人立宫前遇子午時自能耦進度仙橋達三聖殿復退立如前)其精
巧絶出人意皆前所未有帝既怠于政治惟事遊宴
以宫女十六人按舞名十六天魔戴象牙佛冠身被
纓絡大紅綃各執噶巴拉薩巴(舊作加巴剌般今改)之器每宫
中讚佛則按舞奏樂宦官非受秘密戒者不得與
(乙未)十五年春正月徐夀輝遣其黨倪文俊復陷沔陽
威順王庫沁布哈令其子報恩努(舊作報恩奴今改)等同元
帥阿爾斯蘭水陸並進討文俊至漢州水淺船閣文
俊用火筏燒船報恩努死之庫沁布哈走陜西(文俊尋進)
(陷中興路元帥多爾濟巴勒死之遂復陷漢陽迎夀輝居之)
教授鄭咺請正國俗不報
大鄂爾多(舊作大斡耳朵今改)儒學教授鄭咺言蒙古乃國家
本族宜教之以禮而猶循本俗不行三年之喪又妻
其繼庶母叔母兄妻恐貽笑後世宜令改革繩以禮
法不報
遣兵分戍河南諸路
時河南賊數渡河焚掠州縣上下視若常事中書參
議成遵言于丞相曰今天下州縣喪亂過半而河北
稍安者以河為之障賊兵卒不能渡所以剝膚椎髓
以供軍儲而民無深怨者視河南之民猶得保其室
家故也今賊北渡而官軍不禦是大河之險已不能
守河北之民復何所恃民心一搖國勢將若之何語
未畢哽咽不能言宰執而下皆揮涕乃入奏帝即遣
使罪守河將帥而防禦稍嚴仍遣河南參政洪超爾
(舊作洪丑驢今改後仿此)等各將兵分守陜西山東諸路
二月劉福通以韓林兒稱宋帝
福通等自碭山夾河迎林兒至亳立為皇帝又號小
明王國號宋改元龍鳳以其母楊氏為皇太后杜遵
道盛文郁為丞相福通羅文素為平章劉六(福通母弟)知
樞密院折鹿邑縣太清宫材建宫闕于亳遵道等各
遣子入侍福通疾遵道專權命甲士撾殺之遂自為
丞相
三月竄托克托于雲南
初安置托克托于淮安既又移額齊訥(舊作亦集乃今改)路
(元置屬甘肅行省方輿紀要肅州北有漢居延城元額齊訥路治此)至是臺臣猶論其
謫輕故再徙雲南之鎮西其弟額森特穆爾徙四川
碉門長子哈喇章(舊作哈剌章今改後仿此)肅州次子三布斡蘭
州仍籍其貲産
薊州雨血
夏四月以鼎珠為右丞相(十四年十二月鼎珠已為左丞相)哈瑪爾為
左丞相桑圖錫里(舊作桑哥失里今改正)為平章政事舒蘇為御
史大夫
哈瑪爾為相舒蘇為御史大夫于是國家大柄盡歸
其兄弟矣
五月詔削台哈布哈官爵命逹什巴圖魯(沙卜珠岱人耨埒之孫按)
(逹什巴圖魯舊作答失八都魯今改後仿此)總其兵
台哈布哈以軍士乏糧之故頗驕傲不遵朝廷命軍
士又往往剽掠為民患監察御史劾其慢功虐民詔
削其官仍俾率領和實衮(舊作火赤温今改後仿此)從征命逹什
巴圖魯總領其兵
六月朱元璋自和州渡江襲取太平路
先是元璋自滁州用計拔和州郭子興檄元璋總諸
軍守其地時樞密副使班珠爾瑪克(舊作絆住馬)民兵元
帥陳額森(舊作陳埜先今並改後仿此)屯兵絶餉道元璋奮擊破
之皆走渡江去會子興卒劉福通立韓林兒為帝檄
子興子天叙為都元帥張天佑及元璋為左右副元
帥元璋曰大丈夫寧能受制于人邪然以其勢方盛
可倚藉乃用龍鳳年號以令軍中至是元璋謀渡江
無舟楫會巢湖帥廖永忠(巢人)俞通海(字碧泉其先濠人徙于巢)等
以水師千艘來附元璋大喜往撫其衆而中丞曼濟
哈雅(舊作蠻子海牙今改後仿此)扼銅城牐(在含山縣東南)諸隘舟師不
得出忽大雨水漲遂從小港縱舟擊敗曼濟哈雅軍
乃定計渡江諸將請直趣集慶元璋曰取集慶必自
采石(在當塗縣西北)始采石重鎮守必固牛渚前臨大江彼
難為備可克也乃揚帆直逹牛渚常遇春(字伯仁懷遠人)先
登拔之采石兵亦潰(諸將以和州饑爭取資糧謀歸元璋謂徐逹曰渡江幸捷若舍)
(而歸江東非吾有也乃悉斷舟䌫放急流中謂諸將曰太平甚近當與公等取之)遂乘勝趣
太平拔其城總管靳義赴水死元璋揭榜禁剽掠軍
中肅然置太平興國翼元帥府自領元帥事召陶安
(字主敬當塗人)參幕府事而以耆儒李習(字伯羽當塗人)為知府(陶安)
(時以避亂家居率父老出迎元璋元璋召與語安進曰海内鼎沸豪傑並爭然其意在子女玉帛非有撥)
(亂救民安天下心明公渡江神武不殺人心悦服天下不足平也元璋曰吾欲取金陵何如安曰金陵古)
(帝王都取而有之撫形勝以臨四方何向不克元璋曰善)
秋七月遣使招諭諸起兵者
遣諸王錫哩瑪勒(舊作失里門今改後仿此)四川左丞錫哩巴拉
等率兵守禦山東湖廣四川諸路又命將作院判官
烏瑪喇等招諭濠泗沔陽諸起兵者中書左丞許有
壬言朝廷務行姑息之政賞重罰輕故將士貪掠子
女玉帛而無鬭志遂倡為招降之策耳不聽
以達什特穆爾為江浙行省左丞相
時江淮繹騷南北阻隔詔許達什特穆爾便宜行事
乃任用非人肆通賄賂賣官鬻爵惟視貨之重輕為
高下由是謗議紛然所部郡縣往往淪陷亦恬不為
意
冬十一月逹什巴圖魯擊劉福通軍破之十二月遂圍
亳福通以韓林兒走安豐
先是逹什巴圖魯進次許州與福通軍遇戰于長葛
為其所敗將士皆奔潰至中牟收散卒屯聚會劉哈
喇布哈(舊作劉哈剌不花今改後仿此)引兵來援大破福通兵復駐
汴梁至是進兵大敗之于太康遂圍亳州韓林兒遁
走安豐
哈瑪爾矯詔殺故相托克托
初托克托貶雲南行次大理騰衝(今永昌府騰越州是)知府高
惠欲以女事之托克托曰吾罪人也安敢念及此巽
辭拒絶惠銜之至是再徙阿輕乞之地惠發軍圖之
哈瑪爾矯詔賜之鴆遂卒年四十二(托克托儀狀雄偉器識宏逹輕)
(貨財遠聲色好禮賢士皆出天性至于事君之際始終不失臣節惟其惑于羣小急復私仇君子譏焉後)
(御史張冲等上章雪其冤始復官爵)
置大兵農司
詔有水田處置大兵農司招誘夫丁有事則乘機進
討無事則栽植播種凡置保定河間武清景薊共五
處其屬又有兵農千戶司二十四百戶所四十八鎮
撫司四
(丙申)十六年春正月哈瑪爾蘇蘇有罪伏誅
哈瑪爾既相恥前進西僧事告其父圖嚕曰我兄弟
位宰輔宜導人主以正今圖嚕特穆爾專以滛䙝媚
上天下士大夫必譏笑我有何面目見人我將除之
且上日昏暗何以治天下皇太子年長聰明不若立
為帝而奉上為太上皇其妹聞之歸告其夫圖嚕特
穆爾恐太子立則己必先誅即以聞于帝然不敢斥
言滛䙝事第曰哈瑪爾謂陛下年老故耳帝大驚曰
朕頭未白齒未落遽謂我為老耶因與謀去哈瑪爾
及蘇蘇計已定有旨哈瑪爾蘇蘇母入朝御史大夫
綽斯戩(竒&KR1685;氏)因劾奏二人罪惡帝曰哈瑪爾兄弟雖
有罪然侍朕久且與朕弟同乳姑緩其罰令出征自
效嗣省臣復糾其罪不已遂詔安置哈瑪爾惠州蘇
蘇肇州比行皆杖死(初額森特穆爾就貶籍其家貲以賜哈瑪爾及是籍哈瑪爾家)
(所得庫藏封䜟猶未啓也哈瑪爾前既譖害托克托兄弟為中外所共疾及是以不䡄誅人咸快之)
二月張士誠陷平江據之
時淮東大饑士誠遣其弟士德由通州渡江入常熟
遂陷平江及湖州松江常州諸路改平江為隆平府
自高郵徙據之(初或謂士誠有降意詔遣集賢待制烏瑪喇孫撝持詔往諭之士誠拘之)
(一室廹使降撝詬斥不絶及士誠徒平江撝與士誠部將張茂先謀遣人約鎮南王刻日進兵復高郵語)
(泄遂遇害州孫撝字自謙曹人)
三月朱元璋陷集慶南臺御史大夫福夀死之
元璋率諸軍進侵集慶至江寧鎮(在今江寧縣西南)破陳兆
先營擒之盡降其衆福夀數督兵出戰力不能支城
遂陷百司皆潰福夀獨踞胡床坐鳳凰臺(在今江寧縣南)下
指麾左右或勸之去叱曰吾國家重臣城存則生城
破則死尚何往哉俄而亂兵四集遂遇害元璋入城
召官吏父老諭之曰我來為民除亂耳其各安堵如
故舊政不便者除之民大喜遂改集慶路為應天府
遣徐逹侵鎮江鄧愈侵廣德皆陷之
方國珍復降
命為海道漕運萬戶以其兄國璋為衢州路總管
是月有兩日相盪
夏六月彰德李實如黃瓜
時有童謠云李生黃瓜民皆無家
秋七月張士誠遣兵寇杭州江浙丞相逹什特穆爾遁
平章政事尊逹錫哩死之
初江南始亂逹什特穆爾等屢敗議者以為苗軍可
用遂自寳慶招土官楊完者(字彦英武岡綏寧人)至淮南殺賊
以功累官江浙行省參政至是士誠遣弟士德從間
道寇陷杭州逹什特穆爾遁入富陽完者乃别由嘉
興引苗軍及萬戶普賢努(舊作普賢奴今改後仿此)擊敗之復其
城逹什特穆爾乃還
朱元璋自稱吳國公
以御史臺為公府置江南行中書省自總省事置參
議以下等官
八月彗星見
彗出張宿色青白指西南長尺餘至十二月朔始滅
冬十月星隕大名化為石
從東南流芒尾如曳篲隨地有聲火燄蓬勃久之乃
息化為石青黑色形如狗頭其斷處若新割者
賊陷淮安城江東廉訪使褚布哈(字君實隰州石樓人按褚布哈舊作褚不)
(華今改後仿此)死之
初褚布哈與樞密判官劉甲扞禦淮安甲守韓信城
(在今清河縣東)相掎角為聲援褚布哈上章劾總兵逗撓罪
總兵者恚之檄甲别將兵擊賊以困褚布哈賊因掘
塹圍淮安芻餉路絶元帥吳德琇運米萬斛入河為
賊所抄攻圍日急總兵者屯下邳按兵不出遣使十
九輩告急皆不應城中餓者仆道上人即取啖之草
木螺蛤魚蛙烏燕及鞾皮鞍韉革廂敗弓之筋皆盡
而後父子夫婦老穉更相食撤屋為薪人多露處坊
陌生荆棘力既盡城陷褚布哈猶據西門力鬭中傷
見執為賊所臠子班格(舊作伴哥今改)亦死褚布哈守淮安
五年大小數百戰精忠大節人比之張巡云(初同僉淮南行)
(樞密院事董摶霄建議以淮安南北襟喉江淮要衝其地一失兩淮皆未易保救援淮安誠為急務為今)
(日計莫若于黃河上下并瀕淮南之地及自沭陽抵沂莒諸州縣布連珠營每三十里設一總砦又于三)
(十里中設一小砦使烽堠相望而巡邏往來遇賊則并力野戰無事則屯種而食然後進有援退有守常)
(為不可勝以待敵之可勝也又言淮南北之民壯者已盡為兵老幼無所依者宜置軍民防禦司籍其民)
(以屯故地練兵積糓且耕且戰内全山東完固之邦外捍淮海出没之寇而後恢復可圖也時不能用而)
(淮安旋陷)
(丁酉)十七年春正月丙子朔日食
二月韓林皃黨李武崔德陷商州察罕特穆爾與李思
齊連兵擊敗之
李武崔德等兵破商州攻武關(注見前)遂直趨長安分
掠同華等諸州三輔震恐時豫王喇特納錫哩及省
院官皆洶懼計無所出行臺治書侍御史王思誠(字致)
(道兖州滋陽人)曰察罕特穆爾河南名將賊素畏之宜遣使
求援此上策也守將恐客兵軋已論久不決思誠曰
吾兵弱旦夕失守咎將安歸乃移書察罕特穆爾曰
河南陜西兩省互為脣齒陜西危則河南豈能獨安
乎察罕特穆爾新復陜州得書大喜遂提輕兵五千
與李思齊倍道來援與賊遇戰輒勝殺獲無算餘黨
皆潰散走南山河南總兵官以察罕特穆爾擅調遣
人問之思誠亟言于朝請令專守關陜仍許便宜行
事朝從之以察罕特穆爾為陜西行省左丞李思齊
為四川左丞
三月朱元璋陷常州
先是張士誠以舟師攻鎮江元璋遣徐逹敗之于龍
潭(鎮名在江寧府句容縣西北為濱江要地)遂進圍常州士誠遣將來援
逹離城設二伏以待而身自督戰敵走遇伏大破之
獲其二將士誠乃以書求和請歲輸粟二十萬石黃
金五百兩元璋答書責其歸所留使人楊憲(字希武太原陽)
(曲人)而歲輸五十萬石士誠不報逹復請益兵圍之至
是遂下其城(已而徐逹徇宜興攻常熟張士德戰敗為前鋒趙德勝所擒士德善戰有謀能)
(得士心既被執士誠大沮元璋欲留士德以招士誠士德間道貽士誠書俾降元遂不食而死趙德勝)
(濠人)
韓林兒黨毛貴陷膠萊諸州詔遣知樞密院事布喇竒
(舊作不蘭奚今改後仿此)等將兵擊之
劉福通遣毛貴連陷膠州萊州益都般陽(注俱見前)諸郡
縣遂以董摶霄為山東宣慰使從布喇竒擊之既而
中書省臣言山東郡縣相次陷没濟南曰危宜選將
練卒信賞必罰為保燕趙計以衛京師不報(御史張楨亦上)
(疏陳十禍以輕大臣解權綱事安逸杜言路離人心濫刑獄六者為根本之禍以不慎調度不咨羣策不)
(明賞罰不擇將帥四者為征討之禍其所言多剴切其事安逸不明賞罰二條尤中時弊大略謂陛下因)
(循治安不預防慮今海内不寧天道變常人情難保正當修實德以答天意推至誠以回人心凡土木之)
(勞聲色之樂宴安鴆毒之惑皆宜痛撤勇改而陛下乃泰然處之若承平無事時此所謂根本之禍者也)
(又言自四方有警調兵六年初無紀律又無激勸之宜將帥因敗為功指虚為實大小相瞞内外相依其)
(性情不一而邀功求賞則同是以有覆兵之將殘民之將貪婪之將怯懦之將曾無懲戒所經之處鷄犬)
(一空貨財罄盡而面諛游說者反以克復受賞且河南一省今所存者不過三四縣而江淮千里所在蕭)
(條如此而望天雨粟地湧金朝夕存亡且不能保况以地力有限之費供將帥無窮之欲哉陛下事佛求)
(福飯僧消禍以天夀節而禁屠宰皆虚名也今天下兵起殺人不知其數陛下泰然不理而曰吾將以是)
(求福福何自而至哉此所謂征伐之禍者也疏奏不省既而執政惡其訐直除山南道廉訪僉事)
夏五月以綽斯戩為右丞相太平為左丞相
綽斯戩自哈瑪爾得罪已拜左丞相至是進為右丞
相而太平亦自遼陽行省丞相復召為左丞相
朱元璋陷寧國等路
徐達常遇春率兵侵寧國城久不下元璋乃親往督
戰既至守臣楊仲英開門出降百戶張文貴殺其妻
妾自刎而死執義兵元帥朱亮祖(六安人)尋遣趙繼祖
侵江隂胡大海(字通甫虹縣人)侵徽州常遇春侵池州繆大
亨(定遠人)侵揚州皆陷之
六月有龍鬭于樂清江(樂清本晉樂成縣五季吳越改名縣西南有館頭江甌江下流)
(也南入于海)
颶風大作所至有火光如毬死者萬餘人
秋七月大都晝霧
自旦至午昏暝不辨人物如是者旬有五日
八月劉福通攻汴梁遂分兵略地于山東西
分軍為三道關先生破頭潘馮長舅沙劉二王士誠
寇晉冀白不信大刀敖李喜喜趨關中毛貴出山東
北犯其勢益熾
以楊完者為江浙行省左丞
苗軍素無紀律肆為抄掠所過蕩然無遺時逹什特
穆爾方傍楊完者以為重莫敢禁遏之故楊完者雖
陽尊事之而生殺予奪皆決于己矜驕日肆不可復
制達什特穆爾謹署成案而已
張士誠降詔以為太尉
士誠寇嘉興屢為楊完者兵所敗乃以書請降詞多
不遜楊完者欲納之逹什特穆爾以士誠反覆不可
信不許楊完者固勸乃承制假江浙廉訪使周伯琦
行省參致至平江招諭之士誠始要王爵達什特穆
爾不許又請爵為三公逹什特穆爾曰三公非有司
所定今我雖奉詔便宜行事然不敢專也楊完者又
力為之請逹什特穆爾外雖拒之心實幸其降又恐
忤楊完者意遂授士誠太尉其弟士信等皆受官有
差士誠雖去偽號擅甲兵土地如故朝廷以招安士
誠為達什特穆爾功詔加太尉(時楊完者強盛士誠復欲圖之而逹什特)
(穆爾亦心厭其驕肆不可制乃隂與定計尋舉兵襲殺之士誠遂據杭州朝廷因以其弟士信為江浙平)
(章方面大懽自是悉歸張氏矣)
命太尉努都爾岱(巴爾茂四世孫按努都爾岱舊作紐的該今改後仿此)總諸軍
守禦東昌
初鎮守黃河義兵萬戶田豐叛降于劉福通陷濟寧
義兵萬戶孟本周攻之豐敗走至是復率衆寇東昌
努都爾岱擊却之
九月倪文俊奔黃州徐夀輝黨陳友諒(沔陽人本謝氏祖贅于陳因從)
(其姓)襲殺之
友諒本漁家子嘗為縣吏不樂會夀輝文俊兵起慨
然往從之遂為文俊簿書掾尋亦領兵為元帥及文
俊專恣心不能平至是文俊謀害夀輝不克奔黃州
友諒因乘釁襲殺之遂并其軍自稱平章政事
冬十月韓林兒黨白不信等陷興元遂圍鳳翔察罕特
穆爾等合兵擊走之
不信等既陷秦隴據鞏昌遂窺鳳翔察罕特穆爾即
先分兵入守鳳翔城而遣諜者誘賊圍鳳翔賊果來
圍之數十重察罕特穆爾自將鐵騎晝夜馳二百里
往赴比去城五里所分軍張左右翼掩擊之城中軍
亦鼓譟而出内外合擊呼聲動天地不信等大潰及
李喜喜皆遁入蜀
十一月汾州桃杏華
十二月隨州人明玉珍作亂襲據重慶遂陷成都及嘉
定平章埒克達(舊作朗革歹)右丞旺扎勒圖(舊作完者都今並改)參政
趙資死之
玉珍初聞徐夀輝兵起團結千餘人屯青山(今名青林山在)
(隨州南)結柵自固夀輝使人招之乃引衆降令以元帥
守沔陽久之帥五十艘掠糧川峽間因襲破重慶右
丞旺扎勒圖出走已而復會平章埒克逹參政趙資
屯嘉定之大佛寺謀復重慶玉珍遣其將萬勝(黃陂人)
禦之分兵襲陷成都未幾嘉定亦陷執資及旺扎勒
圖埒克達以歸欲說降之三人皆不屈遇害蜀人謂
之三忠于是蜀中郡縣相繼降于玉珍
太尉逹什巴圖魯卒以其子博囉特穆爾為河南平章
政事領其軍
劉福通攻陷曹濮大名衛輝諸路逹什巴圖魯引兵
擊之詔遣知樞密院達爾瑪錫哩(舊作答理麻失里今改)來援
分兵雷澤(在濮州東南)濮州以禦福通逹爾瑪錫哩戰没
諸軍大潰逹什巴圖魯退駐石村朝廷頗疑其玩寇
失機使者趣戰相踵敵覘知之詐為達什巴圖魯通
好書遺諸路使者果得之以進逹什巴圖魯覺知一
夕憂憤而死尋命其子四川左丞博囉特穆爾為河
南平章政事代領其軍
詔天下團結義兵
路府州縣正官俱兼防禦使
翰林學士承旨歐陽元卒
初元以湖廣行省右丞致仕將歸帝諭留之仍為承
旨及天下盗起元獻招捕之策千餘言皆切實可行
時不能用後以中原道梗欲致仕去由蜀還鄉復不
允至是卒
(戊戌)十八年春正月陳友諒陷安慶淮南行省左丞余闕
死之
先是闕固守安慶倚小孤山為藩蔽命義兵元帥胡
巴延(舊作胡伯顔今改後仿此)統水軍戍守友諒自上流引軍直
𢷬山下巴延與戰四日夜敗還敵追薄城下闕遣兵
扼之俄而饒州祝寇攻西門友諒兵乘東門既登城
闕簡死士奮擊敗之賊兵恚甚乃并軍樹柵起飛樓
復來攻闕分兵捍禦晝夜不得息至是池州趙普勝
(本巢湖水軍將降朱元璋復叛歸徐夀輝)軍東門友諒軍西門祝寇軍南
門四面蟻集闕徒步提戈為士卒先分遣部將督三
門之兵自以孤軍血戰斬首無算而闕亦被十餘創
日中城陷城中火起闕知不可為乃引刀自剄墮清
水塘中死妻伊伯(舊作耶卜今改)氏子德生女福童亦皆赴
井死守臣韓建以下死者數十人(其知名者萬戶李宗可紀守仁陳彬)
(金承宗經歷段桂芳都事特穆爾布哈千戶盧廷玉推葛延齡邱□許元琰奏差烏德美百戶黃寅孫安慶)
(官黃圖嚕台經歴楊恒知事余中懷寧縣尹陳巨濟按特穆爾布哈舊作帖木補化烏德美舊作兀都蠻)
(黃圖魯台舊作黃秃倫歹今並改)城中士民相率登樓自捐其梯曰
寧俱死此誓不從賊焚死者以千計(事聞贈闕淮南江北等處行省)
(平章政事追封豳國公諡忠宣闕號令嚴信與下同甘苦然稍有違令即斬以徇常出戰矢石亂下如雨)
(士以盾蔽闕闕卻之曰汝輩亦有命何蔽我為故人爭用命稍暇即註周易帥諸生謁郡學會講立軍士)
(門外以聽有古良將風烈或欲挽闕入翰林闕以國步危蹙辭不往其忠國之心蓋素定云)
二月毛貴陷濟南路河南行省右丞董摶霄與戰死之
初摶霄從布喇竒援益都而濟南方告急乃提兵越
濟南連敗賊兵城下詔升淮南行樞密院副使兼山
東宣慰使都元帥有嫉其功者譖于努都爾岱令依
前從征益都摶霄屬老且病請以弟昂霄代領其衆
詔授昂霄淮南行院判官未幾復命摶霄守河間之
長蘆(後周縣宋廢故城在今滄州西北)搏霄以兵北行且曰我去濟
南必不可保至是濟南果陷毛貴遂入據之時搏霄
方駐于南皮縣(注見前)之魏家莊(在南皮縣西)詔遣使拜為
河南右丞甫拜命值貴兵卒至而營壘猶未完諸將
曰賊至當如何搏霄曰當以死報國因拔劍督戰賊
突前捽搏霄刺殺之無血惟見白氣衝天是日昂霄
亦死
韓林兒黨田豐陷濟寧努都爾岱棄東昌走
努都爾岱聞田豐兵逼境即棄城遁柏鄉尋還京師
拜中書添設左丞相豐遂入據其城引兵大掠諸郡
已而復退保東昌
三月毛貴陷薊州詔徵四方兵入衛
毛貴率衆由河間趨直沽(在天津府城北有大小直沽)遂陷薊州
略柳林逼畿甸樞密副使逹克津(舊作達國珍今改)戰死京
師大恐廷臣或勸帝北巡以避之或勸遷都關陜衆
議紛然獨丞相太平力以為不可遷遂徵四方兵入
衛同知樞密院事劉哈喇布哈以兵拒于柳林貴衆
潰退走濟南
大同路夜聞空中有聲
初黑氣蔽西方有聲如雷頃之東北方有雲如火交
射中天遍地俱見火光空中如有兵戈之聲
夏四月陳友諒陷龍興江西行省平章政事多通(高昌人按)
(多通舊作道童今改)死之
多通初任其將章巴延(舊作伯顔今改後仿此)布延布哈(字希占蒙)
(古氏按布延布哈舊作普顔不花今改後仿此)捍禦數有功至是左丞和尼
齊來江西專兵柄素與多通不相能且貪忍不得將
士心見城且陷遂夜遁去多通因退保撫州謀集兵
再圖克復為追騎所及遂遇害
五月劉福通陷汴梁韓林兒遷據之
福通攻汴梁守將珠占(舊作竹貞今改後仿此)出走遂入據其
城乃自安豐迎林兒居之
削右丞相台哈布哈官爵尋殺之以知行樞密院烏蘭
哈達代總其軍
台哈布哈與太平有隙前聞其復相意不平嘆曰太
平漢人乃復居中用事我反在外勞苦邪尋有詔起
台哈布哈為湖廣右丞相招討寇賊諸將皆欲進兵
台哈布哈以養銳為名勒兵退及賊攻汴梁守臣請
援至十往反猶按甲不動或諫之台哈布哈大言曰
我在何物小宼敢來既而出軍縱掠百里内蕩然自
是宼益蔓延不可制朝廷憂之兩遣重臣諭旨授以
成算皆不聽其子碩通(舊作夀童今改)將兵分討山東入奏
事語言驕慢帝由是惡之會毛貴田豐等勢愈充斥
乃拜台哈布哈右丞相總兵進討台哈布哈即上言
軍行以糧餉為先請令太平至軍供給乃可濟事不
然兵不能進太平知其欲害已遂諷御史劾其緩師
拒命之罪詔削奪官爵蓋州(注見前)安置以知行樞密
院事烏蘭哈達代之台哈布哈聞有詔夜馳詣故部
將劉哈喇布哈求救哈喇布哈時駐兵保定即至京
首見太平太平問其來故具以告太平責之俾致台
哈布哈以來哈喇布哈還縳台哈布哈父子送京師
未至皆殺之路
盜宼河北前翰林待制巴延(一名師聖字宗道哈喇魯特氏世居開州濮陽縣按)
(哈喇魯特舊作哈刺魯今改)死之
巴延自弱冠以斯文為己任至正初徵至京師授翰
林待制已而辭歸四方來學者甚衆其學務真知力
踐必期措諸實用至是河南宼蔓延河北巴延乃渡
北行至磁與寇遇宼知其名士欲誘以富貴巴延罵
不屈與妻子俱死之(巴延既死宼剖其腹見其心有數孔曰古稱聖人心有七竅此)
(非賢士乎乃納心于其腹中覆墻而掩之)
六月戊辰朔日食
韓林兒黨關先生兵陷遼州(注見前)遂大掠塞外諸郡
關先生破頭潘等分兵二道一出絳州(唐置今屬山西)一出
沁州(注見前)踰太行焚上黨攻破遼州晉冀雲中鴈門
代郡烽火數千餘里于是大掠塞外諸郡尋復轉而
南察罕特穆爾遣其部將關保等率兵分扼阻隘而
自勒重兵屯聞喜絳陽又分兵屯澤潞及塞井陘以
杜太行諸道屢擊却之河東悉定詔拜察罕特穆爾
為左丞尋進平章政事
冬十一月左丞相綽斯戩有罪免以努都爾岱為左丞相
時天下多故外則疆宇曰蹙内則帑藏空虚而帝方
溺于娛樂不恤政務綽斯戩居相位毫無所匡救而
公受賄賂貪聲著聞于是御史伊齊布哈(舊作燕赤不花今改)
(後仿此)劾奏其任用私人都哷(舊作朵列今改後仿此)及妾弟崔
旺扎勒特穆爾(舊作崔完者帖木兒今改後仿此)印造偽鈔事將敗
因殺都哷以滅口綽斯戩乃自請罷政詔止收其印
綬御史王尋等復劾之不已帝終不聽
十二月乙丑朔日食
朱元璋陷婺州
胡大海侵婺州久不下元璋自將往擊之僉行樞密
院事舒穆嚕伊遜(字申之其先遼之德里乣人按舒穆嚕伊遜舊作石抹宜孫德里乣)
(舊作廸烈今並改後仿此)方率兵守處州其母及弟和遜(舊作厚孫今改)
(後仿此)皆在婺乃遣將率車師由松溪(在金華縣東)來援元
璋曰道陿車戰適取敗耳命胡德濟(字世美大海養子)迎戰
于梅花門(即蘭谿縣龍門山大梅溪繞其下故名)伊遜兵大敗遂陷婺
州改州為寧越府令知府王宗顯(和州人)開郡學延儒
士葉儀(字景翰金華人)宋濓(字景濓其先潛溪人遷浦江)為五經師戴良
(字叔能浦江人)為學正吳沉(字潛仲蘭溪人)為訓導時喪亂之餘學
校久廢至是始聞弦誦聲
關先生兵䧟上都焚宫闕
尋轉掠遼陽至高麗自是上都宫闕盡燬帝不復時
巡矣(既而帝復欲修之工役大興參議中書省事陳祖仁上疏諫曰自古人君不幸遇艱虞多難之)
(時孰不欲奮發有為成不世之功以光復祖宗之業苟或上不奉于天道下不順于民心緩急失宜舉措)
(未當雖以此道持盈守成猶或致亂而况欲撥亂世反之正乎夫上都宫闕創自先帝修于累朝自經兵)
(火焚燬殆盡所不忍言此陛下所為日夜痛心宜亟圖興復者也然今四海未靖倉庫告虚乃欲驅疲民)
(以供大役廢其耕耨而荒其田畝何異扼其吭而奪之食以速其斃乎陛下追惟祖宗宫闕念兹在兹然)
(不思今日所當興復乃有大于此者願陛下以生養民力為本以恢復天下為務信賞必罰以驅策英雄)
(親正人遠邪佞以圖謀治道夫如是則承平之觀不日咸復詎止上都宫闕而已乎疏奏帝嘉納之陳)
(祖仁字子山汴人)
大饑疫
時兩河山東被兵之民攜老幼流入京師重以饑疫
死者枕藉宦者保布哈(又作王布哈布哈高麗人按保布哈舊作朴不花今改正)
(後仿此)請市地收瘞之前後凡二十餘萬人
太白經天
(己亥)十九年春二月詔博囉特穆爾移鎮大同
欲倚以捍蔽京師故也復置大都督兵農司專督屯
種以博囉特穆爾領之所在侵奪民田不勝煩擾
三月方國珍遣使以温台慶元三郡附于朱元璋
元璋既陷婺州遣使招方國珍國珍與其下謀曰江
左號令嚴明恐不能與抗况與我為敵者西有吳南
有閩莫若姑示順從藉為聲援以觀其變遂遣使奉
書幣請獻温台慶元三郡且以其次子關為質元璋
却其質厚賜而遣之然國珍實隂持兩端特以甘言
謝元璋而已
夏四月趙均用殺毛貴其黨續繼祖尋執均用殺之
韓林兒諸將惟貴稍有智略其在濟南立賓興院選
用故官分守諸路又于萊州立屯田三十六十所凡
官民田十取其二多所規畫故得據山東者三年及
是為均用所殺其黨續繼祖復自遼陽入益都殺均用
遂與其所部自相讎敵
五月大蝗
山東西河南北及關中飛蝗蔽天人馬不能行所落
溝塹皆平京師銀一錠易米八斗通州民有殺其子
而食者
六月陳友諒陷信州江東廉訪副使巴延布哈德克津
(字蒼崖輝和爾氏按巴延布哈德克津舊作伯顔不花的斤今改)死之
友諒遣其黨王奉國宼信州巴延布哈德克津自衢
州往援破走之時鎮南王子逹勝努(舊作大聖奴今改)屯兵
城中開門出迎巴延布哈德克津登城四顧誓必破
賊後數日賊又來攻遂分兵為三出城奮擊斬首數
千級復大破之賊繞城植木柵進攻益急又遣使來
說降巴延布哈德克津曰汝來誘我邪我頭可斷足
不可移乃數其罪而斬之由是日夜鏖戰糧竭矢盡
而氣不衰城中食草苗茶紙括鞾底煮食之又盡乃
殺老弱以食巴延布哈德克津屢出兵破賊王奉國
遂穴地梯城晝夜攻之不息踰旬城遂陷巴延布哈
德克津與逹勝努及部將哈喇坦(舊作海魯丁今改)蔡誠蔣
廣皆戰死
秋八月察罕特穆爾克汴梁劉福通以韓林兒復走安豐
韓林兒本起盜賊無大志又聽命劉福通諸將在外
者率不遵約束至啖老弱為糧且皆福通故等夷福
通亦不能制兵雖盛威令不行所攻下城邑多不能
守至是察罕特穆爾圖復汴梁大發秦晉之師會汴
城下首奪其外城遂環城而壘累誘賊出戰輒計敗
之賊懼不敢復出尋諜知城中計窮食盡乃督諸將
分門而攻至夜將士鼓勇登城斬闕而入遂拔其城
劉福通復挾林兒出東門遁還安豐俘獲數萬軍不
敢私市不易肆不旬日河南悉定捷聞詔以察罕特
穆爾為河南行省平章兼知行樞密院事仍便宜行
事
九月朱元璋陷衢處州
常遇春入衢州廉訪使宋巴顔布哈(舊作伯顔不花今改)被擒
胡大海入處州舒穆嚕伊遜戰敗走福建境上欲圖
克復而人心已散因歎曰吾勢已窮無所往不如還
處州境死亦為處州鬼耳還至慶元縣(宋縣今屬處州府)為
亂兵所害(元璋既得處州有薦劉基章溢葉琛及宋濓者即以書幣招之入見喜甚嘗從容與)
(論經史及咨以時事命于所居之西創禮賢館處之時李文忠守金華復薦王褘王天錫至皆用之劉)
(基字伯溫青田人章溢字三益龍泉人葉琛字景淵麗水人李文忠字思本盱眙人元璋姊子王褘字子)
(充義烏人)
遣使徵海運糧于張士誠
中原既亂江南海漕久不通京師屢苦饑至是因河
南始平乃遣兵部尚書巴延特穆爾等以御酒龍衣
賜士誠徵海運糧巴延特穆爾等至杭州傳詔命士
誠輸粟方國珍具舟丞相逹什特穆爾總督之既而
士誠慮國珍載粟不送京師國珍又恐士誠掣其舟
乘虚襲已互相猜疑巴延特穆爾往來開諭乃運粟
十一萬石至京師自是歲以為常
冬十一月大都有杜鵑
十二月太子殺左丞成遵參知政事趙中
先是竒皇后與太子謀内禪諭意太平太平不答后
又召太平至宫中舉酒申前意太平依違而已是時
太子欲盡逐帝左右令御史劾帝所親暱御史中丞
圖嚕特穆爾未及奏而所令御史被遷為他官太子
疑太平子額森呼圖克(又名均字公秉按額森呼圖克舊作也先忽都今改後仿)
(此)泄其事益决意去太平政柄知樞密院事努都爾
岱聞之數于帝前左右之以故太子志未得逞至是
太子以遵中皆太平所任用令御史誣其贓罪下獄
杖殺之
陳友諒徙徐夀輝于江州自稱漢王
初夀輝聞友諒破龍興欲徙居之友諒忌其來不利
于已不從至是夀輝遽引兵發漢陽南下江州友諒
陽出迎而伏兵于城西俟夀輝既入門閉伏發盡殺
其所部因留夀輝居之而自稱漢王置王府官屬事
權一歸友諒夀輝惟擁虛位而已
(庚子)二十年春正月知樞密院事努都爾岱卒二月太平罷
成遵等既死會努都爾岱又卒太平知勢不可留乃
數以病辭位拜太保令養疾于家臺臣奏留之不允
三月復以綽斯戩為右丞相
時帝益厭政宦者布木布哈用事為奸利綽斯戬因與
結搆相表裏四方警報及將臣功狀皆壅不上聞由
是内外解體
夏五月丁亥朔日食
陳友諒攻太平拔其城遂害其主徐壽輝於采石自稱
皇帝
友諒挾夀輝東下攻太平太平城堅不可拔乃引巨
舟薄城西南士卒緣舟尾攀堞而登遂克之朱元璋
守將花雲(懷遠人)及其養子朱文遜等皆不屈死友諒
志益驕急謀僭竊進駐采石磯佯使人白事夀輝前
戒壯士持鐵撾擊碎其首壽輝死友諒遂以采石五
通廟為行殿稱皇帝國號漢改元大義太師鄒普勝
以下皆仍偽官會大風雨羣下班沙岸稱賀不能成
禮(友諒既僭號欲東取建康朱元璋令其故人康茂才為書應之友諒果引舟師東下至江東橋呼荗)
(才不應始知見紿遂大敗乘輕舸走還江州元璋乘勢取安慶康茂才字夀卿靳人江東橋在江寧縣)
(江東門外)
秋九月博囉特穆爾引兵攻冀寧察罕特穆爾調兵拒
戰詔遣使和解之
初山西晉冀之地皆察罕特穆爾所平定而博囉特
穆爾兵駐大同因欲并據晉冀兩人遂相讐隙詔命
博囉特穆爾守石嶺關(注見前)以北察罕特穆爾守關
以南至是博囉特穆爾復調兵自石嶺關直抵晉冀
圍其城三日退屯交城察罕特穆爾調兵拒戰會朝
廷使參知政事額森布哈等諭令講和遂各退守關
南北尋有旨以冀寧畀博囉特穆爾察罕特穆爾以
用兵數年皆藉晉冀給軍食以致強盛不肯奉詔託
言用師汴梁尋渡河屯澤潞拒之調延安軍交戰於
東勝州再遣部將本布實勒援之本布實勒曰彼軍
奉詔而來我何敢抗察罕特穆爾怒殺之已而朝廷
復遣使諭二人令罷兵還鎮博囉特穆爾遂罷兵還
察罕特穆爾尋亦遣其子副詹事庫庫特穆爾(本姓王小)
(字保保察罕特穆爾之甥養為子後按庫庫特穆爾舊作擴廓帖木兒今改正仿此)貢糧至
京師皇太子親與之定約遂不復疑(額森布哈等初奉詔往解二家)
(之兵遷延不進山南道廉訪僉事張楨上疏請誅之不報楨歎曰天下事不可為矣即辭去居河中安邑)
(山谷聞有訪之者不復言時事但對之流涕而已)
冬十二月陽翟王阿哩衮特穆爾(太宗子密特哩大王七世孫)舉兵
反遣知樞密院事圖沁特穆爾將兵討之
時兵起四方朝廷屢詔宗王以北兵南討阿哩衮特
穆爾知國事不可為乘間擁兵數十萬屯於穆爾
楚(在開平南境穆爾固楚舊作木兒古徹兀今改)之地將犯京畿使來言曰
祖宗以天下付汝汝己失其大半若以國璽付我我
當自為之帝遣報之曰天命有在汝欲為則為之遂
命圖沁特穆爾將兵擊之軍潰圖沁特穆爾走上都
(辛丑)二十一年夏四月辛巳朔日食
秋八月朱元璋克江州陳友諒走武昌
友諒遣其將張定邊復取安慶元璋乃率舟師遡流
而上友諒將傅友德(其先宿州人後徙碭山)等皆迎降長驅向
江州分兩翼挾擊大破之友諒挈妻子夜奔武昌遂
克其城(既而友諒江西行省平章胡廷瑞以龍興降于元璋建昌饒袁相繼皆降元璋入龍興除)
(陳氏苛政改為洪都府美胡廷瑞沔陽人後改名)
察罕特穆爾克山東田豐等降
察罕特穆爾既定河南乃以兵分鎮關陜荆襄河洛
而重兵屯太行營壘旌旗相望數千里日訓練士卒
務農積糓謀大舉以復山東至是諜知山東羣盗自
相攻殺乃輿疾自陜抵洛大會諸將議師期分兵五
道水陸並進而自率鐵騎渡孟津踰覃懷而東復冠
州(隋冠氏縣地元置州今為縣屬東昌府)東昌遣其子庫庫特穆爾直
𢷬東平以田豐據山東久軍民服之乃遺書諭以順
逆之理豐及王士城皆降遂復東平濟寧時賊兵皆
聚於濟南察罕特穆爾乃分竒兵間道出賊後南略
泰安逼益都北徇濟陽(金縣今屬濟南府)章邱(隋縣今亦屬濟南府)中
循瀕海郡邑自將大軍進逼濟南攻圍三月乃下之
九月阿哩衮特穆爾兵敗伏誅
阿哩衮特穆爾兵逼上都命少保魯章以兵十萬擊
之大敗其衆時太子言於帝令以太平為留守實欲
置之死地會阿哩衮特穆爾部將托歡者太平子額
森呼圖克故將也引兵縳阿哩衮特穆爾至軍前太
平不受送闕下誅之
冬十月以察罕特穆爾為平章政事
仍兼知河南山東行樞密院事陜西行臺中丞
十一月黃河清
自平陸三門磧(即砥柱三門注見前)下至孟津五百里皆清凡
七日
大饑
(壬寅)二十二年春正月李思齊等攻張良弼良弼敗之
先是博囉特穆爾遣其將據長安謀入陜朝廷以張
良弼為陜西參政駐兵藍田受節制於察罕特穆爾
良弼隂結平章鼎珠聽丞相托里特穆爾調遣察罕
特穆爾銜之與李思齊連兵攻良弼詔和解之且命
思齊討四川良弼平襄漢以分其勢尋申諭二將各
以兵自效未幾思齊復遣兵攻良弼至于武功良弼
伏兵大破之
二月彗星見
未幾長星復見于虚危之間其形如練長數十丈
三月明玉珍陷雲南夏五月自稱隴蜀王
初玉珍聞陳友諒害徐壽輝謀欲討之乃堅兵守䕫
關絶不與通復立廟以祀夀輝至是遣兵陷雲南省
治屯金馬山(在今昆明縣東)玉珍遂自稱隴蜀王以張楨(字維)
(周瀘州人)為參謀分兵陷興元鞏昌等路
六月田豐復叛平章政事察罕特穆爾遇害詔以其子
庫庫特穆爾代總其兵
時山東俱定獨益都孤城不下察罕特穆爾移兵圍
之大治攻具諸道並進賊悉力拒守田豐復與王士
誠隂結賊謀叛初豐之降也察罕特穆爾推誠待之
不疑數入其帳中及是豐乃紿請行營衆以為不可
往察罕特穆爾曰吾推心待人安得人人而防之左
右請以力士從又不許乃從十一騎行至豐營遂為
士誠所刺(先是太史奏白氣如索起危宿貫太微垣山東當大水帝曰不然山東必失一良將)
(即馳詔戒察罕特穆爾勿輕舉未至而已及于難)詔贈河南行省左丞相封
潁川王諡忠襄命其子庫庫特穆爾為平章政事兼
知山東河南行樞密院事代總其兵
冬十一月庫庫特穆爾克益都執田豐等誅之
庫庫特穆爾既領兵討賊誓必復讐而賊城守益固
乃穴地通道以入拔其城執賊首陳猱頭等二百餘
人獻闕下而取田豐王士誠之心以祭其父餘黨皆
就誅尋遣兵取莒州山東悉平乃引兵還河南
十二月立塔斯特穆爾(舊作塔思帖木兒今改後仿此)為高麗王遣兵
送之國高麗以兵拒之大敗而還
初皇后竒氏宗族在高麗者恃寵驕横為國王巴延
特穆爾所殺后䜛之于帝遂廢巴延特穆爾而議立
其昆弟在京師者塔斯特穆爾為王國人上書言舊
王不當廢新王不當立帝不聽乃以將作同知崔特
穆爾為丞相率兵萬人送之國至鴨綠江高麗伏兵
四起乃大敗僅餘十七騎走還京師
遣戸部尚書張㫤(宛平人)如江東以朱元璋為江西行省
平章政事元璋不受
初察罕特穆爾破山東江淮震動元璋遣使致書于
察罕特穆爾察罕特穆爾留其使朝廷因命戸部尚
書張㫤郎中嗎哈木特(舊作馬合謀今改)浮海如江東授元
璋江西等處行中書省平章政事賜以龍衣御酒未
至而察罕特穆爾被刺元璋遂不受殺嗎哈木特以
張㫤才留官之
(癸夘)二十三年春正月明玉珍稱帝於重慶
玉珍用劉楨策僭即帝位建國號曰夏改元天統
二月張士誠將吕珍入安豐殺劉福通朱元璋率兵擊
走之以韓林兒歸于滁州
時福通兵勢日窘珍引兵圍安豐林兒告急于元璋
元璋乃率徐達常遇春等往救之未至而珍已殺福
通據其城元璋擊走之以林兒歸居之滁州
夏六月博囉特穆爾遣珠占襲據陜西庫庫特穆爾與
李思齊合兵討珠占降之
時陜西行省右丞達什特穆爾與行臺有隙且恐陜
西為庫庫特穆爾所據隂結博囉特穆爾請珠占入
城刦取御史大夫旺扎勒特穆爾印復拘留之庫庫
特穆爾遣部將摩該(舊作&KR0008;高今改後仿此)合李思齊兵討之
珠占乃降
秋七月陳友諒圍洪都朱元璋率師救之大戰于鄱陽
湖友諒敗死張定邊等復立其子理
初友諒忿疆埸日蹙乃大治舟艦復圍洪都載家眷
百官盡銳進攻飛梯衝車百道並舉時元璋從子文
正(元璋兄興隆之子)及鄧愈守洪都随方備禦三月不能下
趙德勝中流矢死内外音問不通文正乃遣使赴建
康告急元璋自將救之進次湖口友諒聞援兵至撤
圍東出鄱陽湖遇于康郎山友諒兵號六十萬元璋
分兵十一隊禦之張守邊直趨元璋舟舟膠于沙不
得退危甚適援舟驟進水湧得脱友諒集巨艦連鎖
為陣元璋兵仰攻不下皆有怖色會日暮東北風起
乃命死士載火藥蘆葦焚友諒舟風烈火熾友諒弟
友仁等皆燒死翌日復戰自辰至午友諒兵大敗欲
退保鞋山(即大孤山以形似得名)元璋既扼湖口邀其歸路相
持數日友諒食盡突圍出湖口元璋自上流邀擊之
大戰涇江(今名禁江在湖口縣東北)口友諒軍且鬭且走日暮猶
不解友諒從舟中引首出有所指撝驟中流矢貫睛
及顱而死軍遂大潰其長子善兒被執張定邊夜挾
友諒次子理載其屍遁還武昌復立理為帝改元德
壽元璋復進兵圍之既而還建康留常遇春督諸軍
(先是元璋救安豐劉基諫不聽至是謂基曰我不當有安豐之行使友諒乘虛𢷬建康大事去矣乃頓兵)
(南昌不亡何待友諒亡天下不足定也)
張士誠自稱吳王詔徵其糧士誠不奉詔
士誠令其下頌功德邀王爵達什特穆爾恐逆其意
為所害乃具文請于朝至再三不報士誠遂自立為
吳王即平江治宫室置官屬尊母曹氏為太妃朝廷
遣使徵糧不復與參軍俞思齊(字中孚泰州人)諫曰向為賊
可無貢今為臣不貢可乎士誠怒抵案仆地思齊即
引疾去(士誠以弟士信與女夫潘元紹為腹心參軍黃敬夫蔡彦文葉德新主謀議陳基饒介典)
(文章又好招延賓客所贈遺甚具諸僑寓者爭趨之)
冬十月山東赤氣千里
博囉特穆爾遣兵攻冀寧庫庫特穆爾擊走之
博囉特穆爾自察罕特穆爾既死之後復數以兵爭
晉冀朝廷雖屢下詔解之而讐隙日深至是復遣兵
攻冀寧至石嶺關庫庫特穆爾大破之擒其將烏嗎
喇殷興祖軍勢日蹙
十一月殺太傅太平
初帝欲以巴咱爾(舊作伯撒里今改後仿此)為相辭曰老臣不足
以任宰相若必以命臣非得太平同事不可時太平
方辭歸奉元于是密旨令巴咱爾留之太平至沙岸
聞命而止皇太子惡之令御史大夫布哈劫其違命
詔拘收所受宣命綽斯戩因誣奏之詔安置土蕃復
遣使至東勝逼令自裁
十二月出治書侍御史陳祖仁為甘肅參知政事御史
大夫羅達錫(帝母舅按羅達錫舊作老的沙今改後仿此)知樞密院事圖沁
特穆爾皆逃
時宦者布木布哈托歡内侍太子外結綽斯戩驕恣
不法御史傅公讓劾之忤太子意坐左遷祖仁乃上
書太子極諫(其略曰天下者祖宗之天下臺諫者祖宗之所建立顧以二豎之微而于天下)
(之重臺諫之言一切不恤獨不念祖宗乎且殿下職在監國撫軍問安視膳而已予奪賞罰之權自在君)
(父今方毓德春宫反使諫臣結舌凶人肆志豈惟君父徒擁虚器天下蒼生亦將奚望)書奏太
子怒令御史大夫羅達錫諭祖仁以托歡等初無是
事御史紏言不實已與美除昔裕宗為太子時凡事
合奏者皆許啓聞非獨我今日也祖仁乃復上書切
言之而臺臣大小皆請罷于是太子以其事聞二人
乃皆辭退帝又令羅達錫諭旨祖仁復上書極論之
(其略曰祖宗以天下傳之陛下今乃壊亂不可救藥雖曰天運使然亦刑法不明之所致也區區二豎猶)
(不能除况于大者願陛下顯斥二人勿令以辭退為名成其奸計使海内皆知陛下信賞必罰自二人始)
(則將士亦必效力天下可全)疏既奏帝大怒時侍御史李國鳳亦
言二人當斥于是祖仁等皆左遷時羅達錫執其事
頗力太子惡之因譖于帝以母舅故封為雍王遣歸
國而復以布木布哈為集賢大學士羅達錫乃與圖
沁特穆爾皆奔大同博囉特穆爾匿之軍中
(甲辰)二十四年春正月朱元璋自立為吳王
元璋以正月朔即吳王位建有司官屬以李善長為
右相國徐達為左相國常遇春俞通海為平章政事
汪廣洋(字朝宗高郵人)為右司郎中張㫤為左司都事
二月吳王元璋將兵圍武昌陳理降
元璋以武昌圍久不下復自將攻之其臣張必先自
岳州來援常遇春擊擒之徇于城下城中大懼元璋
乃遣其故臣羅復仁入城招理理遂率其太慰張定
邊等出降凡府庫倉儲恣理自取城中民饑困發粟
賑之以理歸建康封為歸德侯湖廣江西諸郡縣皆
降於元璋(江西行省以陳友諒鏤金牀進元璋曰此與孟昶七寳溺器何異立命毁之時句容)
(儒士戎簡入見語及陳氏之事簡曰向者敗陳氏于九江其衆既潰何不乘虚直抵武昌而乃引還今雖)
(克之費力多矣元璋曰汝豈不知覆巢之下豈有完卵乎若乘勝急追彼必死鬭殺傷必多吾故縱之遣)
(偏師綴其後恐其奔逸料彼創殘之餘人各偷生喘息不暇豈復敢戰我以大軍臨之故全城降服一者)
(我師不傷二者生靈復全三者保全智勇所得不亦多乎簡大悦服)
三月削博囉特穆爾官爵不受命詔庫庫特穆爾討之
夏四月博囉特穆爾舉兵犯闕殺右丞相綽斯戩太子
出奔
初綽斯戩徇太子旨遂誣羅達錫及太平子宣政院
使額森呼圖克等謀不軌收其黨鍜鍊具獄連逮不
已帝知其無辠數諭太子寢其事太子不從綽斯戩
布木布哈皆阿附太子必窮究其事額森呼圖克等
皆貶死又圖沁特穆爾先與中書右丞額森布哈有
隙額森布哈因譖其詆毁朝政而博囉特穆爾素與
圖沁特穆爾相友善且知其受誣遣人白其非罪太
子怒博囉特穆爾跋扈交通圖沁特穆爾及羅達錫
等于是下詔削博囉特穆爾官爵而奪其兵博囉特
穆爾拒命遂詔庫庫特穆爾率兵討之博囉特穆爾
知詔命調遣皆由綽斯戩所為非出帝意遂命圖沁
特穆爾舉兵向闕入居庸關知院伊蘇(蒙古人按伊蘇舊作也速)
(今改後仿此)詹事布喇竒迎戰不利皇太子率侍衛兵出
古北口東走興松(二州名元興州今在熱河界内元松州今在哈爾沁右翼界内)圖
沁特穆爾兵至清河(在宛平縣西北水出玉泉山至海淀分流而北東入白河)列
營時京師無備城中大震令百官吏卒分守使達達
國師即其軍問故以必得綽斯戩布木布哈為對詔
慰解之不聽乃執二人畀之皆為所殺遂復博囉特
穆爾官爵加太保仍命守禦大同圖沁特穆爾兵自
健德門入覲帝于延春閣慟哭請罪帝宴賚之授平
章政事乃引軍還大同
五月太子還宫遣兵攻大同博囉特穆爾復舉兵犯闕
太子率師拒之戰不利遂復出奔詔以博囉特穆爾為
右丞相
先是太子至路兒嶺詔追及之還宫恚怒不已遂命
庫庫特穆爾調兵分道討博囉特穆爾其東道以白
索珠(舊作鎖住今改)領兵三萬守禦京師中道以摩該珠占
領兵四萬西道以關保領兵五萬合擊之關保等進
逼大同博囉特穆爾留兵守大同而自率兵與圖沁
特穆爾羅達錫復大舉向闕前鋒入居庸關太子親
統兵禦于清河軍潰馳還白索珠遂引兵扈從太子
出順承門由雄霸河間取道以達冀寧博囉特穆爾
兵駐健德門外與羅達錫等入見帝于宣文閣訴其
非罪皆泣帝亦泣乃賜宴博囉特穆爾欲追襲太子
羅達錫止之(博囉特穆爾又使翰林承旨張翥草詔削奪庫庫特穆爾官爵發兵討之翥不)
(從或勸之翥曰吾臂可斷筆不可操帝知其不可奪乃命他學士為之張翥字仲舉晉寧人)遂以
博囉特穆爾為左丞相尋進右丞相節制天下軍馬
羅達錫為平章政事圖沁特穆爾為御史大夫其部
屬皆布列省臺百司博囉特穆爾既專國遂誅狎臣
圖嚕特穆爾等罷三宫不急諸造作沙汰宦寺禁西
僧作佛事數遣使請太子還使至太原拘留不報
秋八月壬辰朔日食
張士誠逐達什特穆爾以其弟士信為江浙左丞相南
臺御史大夫布哈特穆爾不屈死
時右丞達蘭特穆爾(舊作荅蘭帖木兒)郎中珍布(舊作真保今並改後)
(仿此)二人諂事士誠受其金帛數媒孽達什特穆爾之
短于士誠遂有不相容之勢至是士誠遣使面數達
什特穆爾過失勒其自陳老病去職又言丞相非士
信不可即逼取符印遷于嘉興幽之而士信自為丞
相士誠又諷行臺為之請實授王爵布哈特穆爾不
從即使人至紹興索其臺印布哈特穆爾封其印置諸
庫曰我頭可斷印不可與又迫之登舟曰我可死不
可辱也從容沐浴更衣與妻子訣賦詩二章乃仰藥
死後數日達什特穆爾聞之嘆曰大夫且死吾不死
何為遂命左右以藥酒進飲之而死
(乙巳)二十五年春二月日旁有一月一星
三月太子大發兵討博囉特穆爾博囉特穆爾幽二皇
后竒氏調兵拒戰大敗
時太子在外日夜謀除内難庫庫特穆爾使白索珠
將二萬騎屯漁陽為朝廷聲援而使關保等以兵𢷬
大同克之太子乃承制大發諸路兵分三道而進自
率庫庫特穆爾兵由中道博囉特穆爾怒遂出二皇
后竒氏幽之于諸色總管府既又逼后還宫取印章
偽為后書召太子復出而幽之乃遣圖沁特穆爾率
衆攻上都之附太子者調伊蘇南禦庫庫特穆爾兵
伊蘇次良鄉不進而謀之于衆皆以為博囉特穆爾
稱兵悖逆中外同憤遂勒兵歸永平遣人西連庫庫
特穆爾東連遼陽諸王軍聲大振博囉特穆爾患之
遣驍將姚巴延布哈統兵出拒至通州河溢營虹橋
(在通州之東)以待伊蘇出其不意襲而破之擒斬姚巴延
布哈博囉特穆爾大怒自將兵出通州三日大雨而
還時后亦數納美女于博囉特穆爾至百日始還宫
(初庫庫特穆爾將輔皇太子入討博囉特穆爾因遣使傳皇太子旨賜前僉山南道肅政廉訪使張楨以)
(上尊且訪以時事楨復書曰合燕趙齊魯之境大河内外長淮南北悉為邱墟關陜之區所存無幾江左)
(日思薦食上國湘漢荆楚川蜀淫名僭號幸我有變閣下國之右族三世二王得不思廉藺之于趙寇賈)
(之于漢乎京師一殘假有不逞之徒&KR1298;起草澤借名義存君父倡其說于天下閣下將何以處之守京師)
(者能聚不能散禦外侮者能進不能退紛紛籍籍神分志奪國家之事能不為閣下憂乎志曰不備不虞不)
(可以為師僕之惓惓為言者獻忠之道也然為言大要有三保君父一也扶社稷二也衛生靈三也請以)
(近似者陳其一二衛出公據國至于不父其父趙有沙邱之變其臣成兑平之不可謂無功而後至于不)
(君其君唐肅宗流播之中怵于邪謀遂成靈武之篡千載之下雖有智辯百出不能為雪嗚呼是豈可以)
(不鑒之乎然吾聞之天之所廢不驟也驟其得志肆其寵樂使忘其覺悟之心非安之也厚其毒而降之)
(罰也天遂其欲民厭其汰而鬼神勿福也其能久乎閣下覽觀焉謀出于萬全則善矣詢之輿議急則其)
(變不測徐則其釁必起通則往來之使達其上下之情得其情則得其策矣孔子曰君君臣臣父父子子)
(今九重在上者如寄青宫在下者如寄生民之憂國家之憂也可以深思而熟計之哉庫庫特穆爾深納)
(其說)
夏五月大都雨氂
長尺許或曰龍鬚也命拾而祀之
秋七月博囉特穆爾羅達錫圖沁特穆爾等皆伏誅
博囉特穆爾先嘗以疑殺其將保安既又失姚巴延
布哈鬱鬱不樂乃日與羅達錫等飲宴荒淫無度又
酗酒殺人喜怒不測威順王之子華善忿其無君數
言于帝受密旨與徐士本謀結勇士瑪勒(舊作上都馬今改)
金諾海(舊作那海今改)畢德爾(舊作百達兒今改)等隂圖剌之至是
圖沁特穆爾遣使來告攻上都之捷博囉特穆爾入
奏行至延春閣下畢德爾自衆中奮出斫之中其腦
瑪勒等競前斫死羅達錫傷額趨出擁博囉特穆爾
家屬北遁詔民間盡殺其部黨既而羅達錫被執伏
誅圖沁特穆爾引輕兵走巴咱爾(舊作八思兒今改)之地尋
亦討殺之時遇變城門不開者三日珠占摩該軍至
城外緣城而上碎平則門鍵以入大掠于都市
皇后翁吉喇特氏崩
九月太子還大都以巴咱爾為右丞相庫庫特穆爾為
左丞相
帝遣使函博囉特穆爾首往冀寧召太子還于是庫
庫特穆爾扈從至京師詔以巴咱爾為太師右丞相
庫庫特穆爾為太尉左丞相知樞密院事
冬閠十月詔封庫庫特穆爾為河南王總制諸道軍馬
時巴咱爾以累朝舊臣庫庫特穆爾後生晚進與之
並相中朝多忌之者而庫庫特穆爾久典軍亦不樂
在内居兩月即請南還視師是時中原無事而江淮
川蜀皆已陷没皇太子累請躬出督師征討帝難之
乃詔封庫庫特穆爾河南王代之親征總制關陜晉
冀山東諸道並迤南一應軍馬凡黜陟予奪悉聽便
宜而行庫庫特穆爾于是分省中官屬之半以自随
鹵簿甲仗亘數十里軍容甚盛尋還河南欲廬墓以
終喪左右咸以為受命出師不可中止乃復北渡居
懷慶又移居彰德
十二月立竒氏為皇后
改竒氏為索隆噶(舊作肅良合今改)氏
(丙午)二十六年春二月黃河北徙(禹貢錐指元大德初河決把縣蒲口蓋河自陳)
(留南入於把其後河徙而北自陳留入蘭陽儀封而把界遂無河矣考河自金明昌五年南北分流後大勢)
(日趨於南而北流益弱此云北徙者乃決流非大徙也故特引禹貢錐指以釋之)
先是河決小流口達于清河壊民居傷禾稼至是復
北徙自東明曹濮下及濟寧民皆被害
庫庫特穆爾調張良弼等兵不應遂遣兵西擊良弼李
思齊等與良弼連兵拒之
初李思齊與察罕特穆爾同起義兵齒位略相等及
是庫庫特穆爾總其兵檄諸將會師大舉思齊不能
平而張良弼遂首拒命孔興圖魯卜(舊作脱烈伯今改後仿此)等
亦皆恃功懷異請别為一軍莫肯統屬庫庫特穆爾
嘆曰吾奉詔總天下兵而鎮將皆不受調遣何討賊
為乃遣關保和爾齊(舊作虎林赤今改後仿此)以兵西攻良弼於
鹿臺思齊與圖魯卜孔興等皆與良弼合庫庫特穆
爾遣關保等合兵渡河且約思齊以攻良弼良弼遣
子弟質于思齊連兵拒守關保等戰不利思齊請詔
和解之(時禮部侍郎瑪實貝爾吏部侍郎温都爾罕持詔諭思齊開通川蜀道路思齊方事兵爭)
(不奉詔瑪實貝爾等留鳳翔一年始還京師哈按瑪實貝爾舊作滿尚賓温都爾罕舊作掩篤剌今並)
(改後仿此)
三月明玉珍卒子昇復僭稱帝
玉珍素無遠略然性節儉頗好學折節下士既僭稱
尊號設國子監教公卿子弟開進士科定賦税以十
分取一蜀人悉便安之至是疾革召其左丞相戴夀
等諭之曰西蜀險固若協力同心則可以自守不然
後事非所知也遂卒子昇立年甫十歲尊母彭氏為
太后同聽政
夏四月吳王元璋取淮安諸路
時徐達克高郵遂襲破張士誠將徐義于淮安義遁
左丞梅思祖(夏邑人)以城降濠徐宿諸州皆相繼下之
元璋遂如濠州省基置守塜二十家召父老飲極歡
除其税賦
秋七月辛巳朔日食
八月以陳友定(一名有定字安國福清人)為福建行省平章政事
友定始為黃土砦巡檢以討平山寨功再遷為汀州
路總管陳友諒將鄧克明陷汀州友定入援連戰克
捷盡復所失州縣進參知政事尋進兵攻處州為朱
元璋守將胡深(字仲淵處州龍泉人)所敗深乃與朱亮祖進攻
建寧破二柵友定遣阮德柔以兵四萬繞出深後斷
其歸路而自帥銳師搏戰德柔自後夾擊深兵大敗
遂被執而死至是詔置分省於延平以友定為平章
于是友定盡有福建八郡之地(友定頗任威福所屬違令者誅竄不絶威)
(震八閩然事朝廷未嘗失臣節時張士誠方國珍各據一方歲漕粟大都輙不至而友定歲輸粟數十萬)
(石海道遼遠至者嘗十三四帝嘉之下詔褒美)
九月以方國珍為江浙行省左丞相
先是以國珍為淮南左丞相分省慶元至是復拜江
浙左丞相封衢國公其弟國瑛國珉姪明善並為平
章政事
有星孛于東北
吳王元璋遣將擊張士誠取湖州諸路
元璋與張士誠接境數以兵相攻元璋將廖永安(字彦)
(敬永忠兄)被執死謝再興叛降于士誠會元璋方與陳友
諒相持未暇東略及破武昌即出師規取淮北地至
是元璋乃移檄數士誠八罪命徐達常遇春帥二十
萬衆擊之(元璋命之曰城下之日毋殺掠毋毁廬舍毋發邱壟士誠母葬平江城外毋侵毁既)
(而召問達遇春用兵當何先遇春欲直𢷬平江元璋曰湖州張天騏杭州潘原明為士誠臂指平江窮蹙)
(兩人悉力赴援難以取勝不若先攻湖州羽翼既披平江勢孤立破矣)達等自太湖趣
湖州守將迎戰而敗遂進圍之士誠遣朱暹等來援
屯於舊館(村名在烏程縣東)達遇春築壘斷其糧道士誠知
事急親督兵來戰敗於皂林潘元紹又敗于烏鎮(在烏)
(程縣東南)昇山(在烏程縣東)水陸寨皆破舊館援絶朱暹等降
達等以徇于城下城中大震左丞張天騏遂舉城降
於是李文忠攻杭州紹興華雲龍(定遠人)攻嘉興皆下
之
冬十二月韓林兒卒
林兒既居滁州至是卒僭號凡十二年或曰吳王元
璋命廖永忠迎林兒歸建康至瓜步覆舟沉于江云
吳江元璋立宗廟社稷
元璋本用宋龍鳳年號林兒既殁始以明年為吳元
年立廟社建宫室有司進宫殿圖見有雕琢竒麗者
即去之及新殿成製皆樸素命博士熊鼎編次古人
行事可為鑒戒者書于殿壁又命書大學衍義于兩
廡壁間曰前代宫室多施絢畫今書此以備省覽豈
不愈于丹青乎(時有言瑞州出文石可以甃地者元璋曰搆建宫室已覺作者之勞况遠)
(取文石能不厲民乎言者慙而退元璋又命訪求古今書籍嘗謂博士詹同等曰吾每無事輒取孔子之)
(言觀之如節用而愛人使民以時真治國之良規也尋又命協律郎冷謙考正雅樂音律及鐘磬等器定)
(樂舞之制文武生各六十四人又定文武二科取士之制其應文舉者察之言行以觀其德考之經術以)
(觀其業試之書算以觀其能策以經史時務以觀其政事應武舉者先之以謀略次之以武藝令有司預)
(為勸勉以俟開科源詹同初名書字同文婺人)
(丁未)二十七年(吳王朱元璋元年)春正月絳州天鼔鳴
其聲如空中戰鬭者
李思齊等會兵于陜西同拒庫庫特穆爾
庫庫特穆爾遣其弟托音特穆爾(舊作脱因帖木兒今改後仿此)以
一軍屯濟南防遏南軍而引兵西入關攻思齊等思
齊乃與張良弼圖魯卜等會于含元殿舊基共推思
齊為盟主遣將守黃連寨庫庫特穆爾使關保等擊
走之侯巴延達什(舊作侯伯顔達世今改後仿此)以兵援庫庫特穆
爾亦攻下秦州既而關保引兵退侯巴延達什亦奔
潰思齊乃遣將會良弼等屯於華隂而自還鳳翔
夏六月丙午朔日食
秋八月詔太子總制天下軍馬置大撫軍院
初太子之奔太原也欲援唐肅宗靈武故事自立庫
庫特穆爾不從及還京竒后遣人諭庫庫特穆爾以
重兵擁太子入城脅帝禪位庫庫特穆爾逆知其意
未至京城三十里即散遣其軍以數騎入朝故太子
深銜之及與李思齊相持經年帝數使使諭令罷兵
專事江淮庫庫特穆爾欲遂定思齊等然後引軍東
不奉詔廷臣譁言其跋扈有狀帝亦心忌之乃下詔
命皇太子以中書令樞密使總制天下軍馬(詔略曰曩者障)
(塞決河本以拯民昏墊豈期妖盗積造訛言塗炭郡邑兹逾一紀阿裕錫哩達喇計安社稷累請出師朕)
(以國本至重遂授庫庫特穆爾總戎重寄俾代其行李思齊等各懷異見稱兵不已以至盗賊愈熾深遺)
(朕憂爰遵舊典命皇太子悉總天下兵馬生殺予奪事無輕重如出朕裁其庫庫特穆爾總領本軍自潼)
(關已東肅清江淮李思齊自鳳翔以西進取川蜀以少保圖魯為陜西行省左丞相總本部及張良弼孔)
(興魯卜各枝兵馬進取襄樊王信固守山東别聽調遣)太子又用錫喇岱爾(舊作)
(沙藍答兒今改後仿此)等計立大撫軍院設知院同知等官專
備庫庫特穆爾
九月吳王元璋克平江執張士誠以歸士誠自殺
先是徐達等進攻平江築長圍困之士誠拒守數月
數突圍決戰不利元璋貽書招之不報士誠故將李
伯昇知其困甚遣所善客踰城說之降亦不聽士誠
故有勇勝軍皆驍猛善鬭悉敗溺萬里橋下死最後
丞相士信中礟死城中洶洶無固志至是城破士誠收餘
衆戰于萬夀寺(在蘇州府治東北)東街衆散走倉皇歸府第
拒戸自經故部將趙世雄解之士誠妻劉氏積薪齊
雲樓(在蘇州府治後子城上)下驅羣妾登樓令養子辰保縱火
焚之亦自縊徐達數遣李伯昇等諭意士誠士誠瞑
目不荅乃以戸扉舁之出葑門入舟不復食至金陵
竟自縊死(士誠為人外遲重寡言似有器量而實無遠圖既據有吳中吳承平久戸口殷盛士)
(誠漸奢縱怠于政事其弟士信及潘元紹尤好聚歛金玉珍寳及法書名畫無不充牣將帥亦偃蹇不用)
(命每有攻戰輒稱疾邀官爵田宅然後起至軍即摴蒲蹴踘皆不以軍務為意及喪師失地還士誠概置)
(不問已復用為將上下嬉娛以至于亡)元璋既克平江乃遣使致書于
帝並送宗室紳寳(舊作神保今改後仿此)大王等北還
冬十月詔罷庫庫特穆爾官奪其軍命諸將分統之
初太子既受詔竟止不行而分兵之命庫庫特穆爾
亦扞拒不受其將摩該所統多博囉特穆爾之效部
曲因鼓變脇之叛庫庫特穆爾殺衛輝彰德守將欲
進襲懷慶聞有備而還摩該遂上疏列庫庫特穆爾
罪狀于朝關保亦自歸于朝廷帝乃下詔以庫庫特
穆爾拒命宜黜其兵柄落太傅左丞相及兼領諸職
仍前河南王以汝州為其食邑弟托音特穆爾為集
賢學士同居河南其帳前諸軍命索珠和爾齊分統
之河南諸軍李克彝統之關保本部軍仍令統之山
東諸軍伊蘇統之山西諸軍錫喇岱爾統之河北諸
軍摩該統之詔下庫庫特穆爾遂退軍澤州
吳王元璋遣徐達等將兵北侵
元璋召諸將議曰山東則王宣反測河南則庫庫特
穆爾跋扈關隴則李思齊等梟張猜忌元祚將亡中
原塗炭今將北伐何以決勝常遇春曰以我百戰之
師敵彼久逸之卒直𢷬元都破竹之勢也元璋曰元
建國百年守備必固懸軍深入餽餉不前援兵四集
危道也吾欲先取山東撤彼屏蔽移兵兩河破其藩
籬拔潼關而守之扼其戸檻然後進兵元都勢孤援
絶不戰自克鼓行而西雲中九原關隴可蓆捲也諸
將皆曰善乃以徐達為征討大將軍常遇春為副將
軍率師二十五萬由淮入河而北(時又命征南將軍胡廷瑞率安吉寧)
(國等軍南取八閩俟八閩既定即以其師航海趣廣東湖廣平章楊璟等率荆湘之衆以取廣西楊璟)
(合肥人)
吳王元璋定律令
初元璋以唐宋皆有成律斷獄惟元不倣古制取一
時所行之事為條格胥吏易為奸弊自平武昌以來
即議定律至是命左丞相李善長等詳定律令語之
曰立法貴在簡當使人易曉若條緒繁多或一事而
兩端可輕可重奸貪之吏得夤緣為奸則所以禁殘
暴者反以賊良善非良法也卿等宜盡心參究凡刑
名條目逐日來上吾與卿等面議斟酌之庶可以為
久遠之法(既而太史院使劉基及其屬高翼以所定戊申歷來上元璋命頒行之)
十二月吳王元璋遣將克慶元方國珍降
初元璋遣兵攻温州國珍懼請俟杭城下即納土來
歸元璋為罷兵及杭州既克國珍據境自若遣間諜
假貢獻名覘勝負又數通好于庫庫特穆爾及陳友
定元璋怒遺書責其懷奸挾詐陽降隂叛且徵其貢
糧二十三萬石國珍不報遂遣湯和等進兵克温台
州長驅抵慶元國珍懼遁入海島復令廖永忠引兵
自海道會和攻之其步將多來降諸郡縣相繼皆下
國珍惶惑失措乃遣子明完奉表乞降既而及其弟
國珉親帥所部謁和于軍門和送國珍等于建康(元璋)
(授國珍廣西行省左丞食祿不之官數年卒于建康)時延平建寧福州興化漳
泉皆屬陳友定湯和兵既克國珍遂由海道徑取福
州
吳王元璋兵陷山東諸路
徐達常遇春引兵而北首陷沂州進陷嶧州(宋置今為縣屬)
(兖州府)于是般陽濟寧萊州東平濟南諸路相繼皆陷
詔右丞相伊蘇同諸將守禦山東李思齊為副總統
圖魯卜等出潼關渡河東行共勤王事思齊等皆不
奉命
(戊申)二十八年(是年依歷朝嬗代一歲兩係例閠七月以前為元順帝至正二十八年八月以後為)
(明太祖洪武元年)春正月吳相國李善長等奉吳王元璋為皇
帝國號明
先是善長等率羣臣奉表勸進王不允凡三上王乃
命具儀以聞及是遂祀天地於南郊即皇帝位定國
號曰明建元洪武追尊祖考為皇帝(高祖考曰元皇帝廟號德祖曾)
(祖考曰恒皇帝廟號懿祖祖考曰裕皇帝廟號熙祖考曰淳皇帝廟號仁祖妣皆皇后)立妃馬
氏為皇后世子標為皇太子(后仁慈有智鑒好書史吳漢接境戰爭無虚日)
(后手緝甲士衣履佐軍嘗言治天下以不殺人為本明主善之既即位欲官后族后謝曰爵禄私外家非)
(法力辭而止乃追封后父馬公徐王修墓置廟標后長子也)
明以李善長為左丞相徐達為右丞相
善長少習法家言有智計(明主嘗從容問曰四方戰爭何時定乎對曰漢高祖)
(起布衣豁達大度知人善任五載成帝業今元綱既紊天下土崩瓦解公濠産距沛不遠山川王氣公當)
(受之法其所為天下不足定也明主稱善明主凡自將征討皆命居守轉調兵餉無乏)至是改
官制尚左以為左丞相
明將軍湯和陷福建平章陳友定死之
先是明主既命和由海道趨閩復命胡美(即胡廷瑞注見前)
由江西趨杉關(注見前)遣使至延平招友定友定置酒
會諸將殺死者瀝血酒中與衆酌飲之誓以死守已聞
杉關破急分軍為二以一軍守福而自帥一軍守延
平和舟師抵福之五虎門(在福州府閩縣海中五虎山下)蟻附登城
守將遁去參政尹克仁宣政使多爾瑪(舊作朵耳麻今改)不
屈死僉院拜特穆爾殺妻女縱火自焚死時胡美已
克建寕和遂進攻延平友定欲以持久困之諸將請
出戰不許數請不已友定疑其部將殺一人軍士多
出降者會軍器局災城中礟聲震地明師知有變急
攻之友定呼其屬與訣退入省堂仰藥死所部開門
納明師舁友定出水東門未絶也天大雷雨友定復
甦械送建康入見明主詰之友定厲聲曰國破家亡
死耳尚何言遂併其子殺之延平既下興化泉州皆
望風附獨漳州路達嚕噶齊德爾密什(回回人按德爾密什舊作)
(迭里彌實今改)自殺時稱閩有三忠謂友定拜特穆爾德爾
密什也
削庫庫特穆爾爵邑命圖嚕李思齊討之
庫庫特穆爾既退軍澤州帝知其勢孤乃詔李思齊
等東出關與摩該共攻之而命關保以兵戍大原庫
庫特穆爾憤甚引兵據太原盡殺朝廷所置官吏于
是下詔削庫庫特穆爾官爵令諸將四面討之
夏四月明將軍廖永忠陷廣東
永忠自福州以書諭行省左丞何真(字邦佐東筦人)曉譬利
害真即奉表迎降永忠至廣東降盧左丞擒海寇邵
宗愚數其殘暴斬之廣人大悦馳諭九真曰南朱崖
儋耳三十餘城皆納印請吏又遣陸仲亨(濠人)進略
清遠英德廉州廣東悉入于明
明徐達常遇春陷河南梁王阿哩衮(察罕特穆爾之父也)降于明
徐達陷山東會遇春于濟寧引舟師泝河趣汴梁守
將李克彝走左君弼珠占等降遂自虎牢關入守將
托音特穆爾以兵五萬陳洛水北遇春單騎突陳二
十餘騎攢槊刺之遇春一矢殪其前鋒大呼馳入托
音特穆爾軍遂大潰追奔五十餘里梁王阿哩衮降
嵩陜陳汝諸州次第告陷明主如汴梁改為開封府
召徐達至命其率軍北略諭之曰中原之民久為羣
雄所苦故命將北伐拯民水火元祖宗功德在人其
子孫罔恤民隠天厭棄之君實有罪民則何辜前代
革命之際肆行屠戮朕實不忍諸將毋肆焚掠妄殺
人元之宗戚咸俾安全庶幾上荅天心下慰民望達
頓首受命明主尋還應天
明都督馮勝陷潼關
明師既陷河南李思齊張良弼(明史作張思道今仍從元史)合兵
駐潼關會火焚良弼營思齊移軍葫蘆灘(在華隂縣渭水南)
明師遂陷潼關思齊奔鳳翔良弼奔鄜城(注見前)尋共
推思齊為總兵諸將皆以兵會之於鳳翔
六月明平章楊璟陷廣西
璟攻永州鄧祖勝歛兵固守璟分營築壘造浮橋西
江急攻之祖勝力盡仰藥死遂陷永州以次略取寳
慶全州道州藍山諸州縣(藍山唐縣今屬桂陽州餘注俱見前)進攻靖
江不下璟謂諸將曰彼所恃西濠水耳決其堤岸破
之必矣乃遣將殺守堤兵盡決濠水築土堤五道傅
城攻兩月會廖永忠朱亮祖自廣東陷梧州連破潯
桂鬱林亮祖以兵來會總制張榮約降璟與之白帽
為識夜半從寳賢門入執平章額爾吉訥(舊作也兒吉尼今改)
移師郴州降兩江土官黃英岑巴延等永忠亦陷南
寧象州廣西悉入于明
秋閠七月復庫庫特穆爾官爵命率師會諸將復河洛
關保摩該進攻晉寧庫庫特穆爾與戰擒之尋皆為
所殺帝大恐乃下詔歸罪于太子罷大撫軍院誅知
院事巴延特穆爾等詔庫庫特穆爾仍前河南王左
丞相統軍馬直抵彰德衛輝右丞相伊蘇由東道同
圖嚕李思齊四道進兵克復汴洛詔下而明兵已逼
庫庫特穆爾尋自晉寧退守太原
明師陷通州帝北去八月徐達入大都監國淮王特穆
爾布哈死之元亡
徐達帥師發開封遣裨將分道徇河北地連下衛輝
彰德廣平次臨清使傅友德以輕兵先進開陸路通
步騎顧時(字時舉濠人)浚河通舟師會常遇春已陷德州
合兵陷長蘆扼直沽作浮橋濟師水陸並進遂陷通
州知樞密院事布延特穆爾力戰被執死之帝于是
詔淮王特穆爾布哈監國以慶同為左丞相同守京
師御清寧殿集三宫后妃皇太子議避兵北行左丞
相錫哩瑪勒知樞密院事赫色(舊作黑斯今改後仿此)宦者趙
巴延布哈以為不可帝不聽巴延布哈慟哭曰天下者
世祖之天下陛下當以死守奈何棄之臣等願率諸
軍民及諸集賽等出城拒戰願陛下固守京城卒不
聽夜半開健德門北去達陳兵齊化門將士填濠登
城入淮王及左丞相慶同平章德爾畢什(舊作迭兒必失)富
森寨音布哈(舊作朴賽因不花今並改)右丞相張康伯御史中丞
穆辰(舊作滿州今改)等不降殺之餘不戮一人封府庫及圖
籍寳物令指揮張勝以兵千人守宫殿門宦者護視
宫人妃主禁士卒毋侵暴吏民安堵市肆不移遣傅
友德等分守古北諸隘口元亡
御批歷代通鑑輯覽卷九十九
