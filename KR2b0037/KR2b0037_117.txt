欽定四庫全書
御批歷代通鑑輯覽卷一百十八
附明唐桂二王本末(桂王一)
(丙戊)我
大清
世祖章皇帝順治三年冬十一月故明兵部尚書丁魁楚兵部
侍郎瞿式耜等以桂王由榔(明神宗孫桂王常瀛次子)稱號於肇慶
初桂王常瀛卒於梧州長子安仁王由&KR0008;襲封未幾
病卒由榔當嗣爵會唐王聿鍵敗死報至粤中故明
總督尚書丁魁楚侍郎瞿式耜廵按御史王化澄與
舊臣吕大器李永茂晏日曙湯來賀董天閎朱治&KR0832;
周鼎瀚方以智朱容藩林佳鼎程源等議所立乃共
推由榔桂太妃王氏曰諸君何患於無君吾兒仁柔
願更擇可者魁楚等請益堅遂以十月十四日稱監
國于肇慶以魁楚大器式耜並為大學士(魁楚兼戎政尚書大)
(器兼兵部尚書式耜兼吏部右侍郎)永茂請終制化澄以下進爵有差
未幾聞
大兵已破贛州司禮太監王坤(即王肇基崇禎朝監餉宣府大作威福屢為言)
(官所劾福王時奔南亰福王敗復入閩唐王聿鍵棄不用又入粤事由榔命掌司禮監遂擅政事)倉
卒奉由榔奔梧州式耜等力爭不得時大學士蘇觀
生奉唐王聿鍵命募兵南安亦退入廣州遣職方主
事陳邦彦(字令斌順德人)奉表勸進甫入謁而觀生在廣州
别議立唐王聿&KR2045;(事具後)邦彦不知也夜二鼓由榔召
入舟中魁楚侍語以廣州事邦彦請急還肇慶正大
位以繫人心命南雄勍卒取韶制粤東十郡之七而
委其三于唐王代我受敵從而承其敝由榔大悦魁
楚式耜等乃定議迎由榔復還肇慶十一月十八日
遂稱尊號改年永歷以肇慶府署為行宫
(臣等謹案前代宦官之禍至明最烈始于王振而極于魏忠賢履霜堅冰其漸已非一日桂王當大)
(厦既傾親見宗邦淪喪由於閹寺横行尤宜疾首痛心乃甫稱尊號而即令王坤進掌司禮監干政)
(擅權倉卒奔梧州以致衆志乖離馴召劉承允之亂及坤被逐而龐天夀等先後用事諸臣依附朋)
(黨交争迄入緬而未已在桂王閻劣受制奄竪固無足怪獨是㭬徒流毒相仍既已覆明宗社即此)
(阽危餘燼而堅持故局雖國亡而其燄未熸禍敗所鍾遂與明一代相為終始其亦可為歎息痛恨)
(者矣)
故明大學士蘇觀生等以唐王聿&KR2045;稱號于廣州
丁魁楚等之將立桂王由榔也蘇觀生欲與共事魁
楚素輕之且欲專定策功慮其以舊相居已上拒不
與議吕大器亦以其非兩榜叱辱之觀生愠甚適唐
王聿鍵弟聿&KR2045;嗣為唐王者與大學士何吾騶自閩
浮海至南海關捷先番禺梁朝鍾首倡兄終弟及議
觀生遂與吾騶及布政使顧元鏡侍郎王應華曾道
唯總兵林察等擁立聿&KR2045;改年紹武就都司署為行
宫(封觀生建明伯掌兵部事進吾騶等秩擢捷先吏部尚書旋與元鏡應華道唯並拜東閣大學士分)
(掌諸部)招海上鄭石馬徐四姓盗授總兵等官與肇慶
相拒時倉猝舉事治宫室服御鹵簿通國奔走夜中
如晝不旬日除官數千冠服皆假之優伶市人傳以
為笑
桂王由榔遣兵攻唐王聿&KR2045;不克
桂王由榔遣給事中彭燿(順德人)主事陳嘉謨齎敕往
諭唐王聿&KR2045;至廣州以諸王禮見備陳宗支倫序及
監國先後語甚切至因歷詆蘇觀生諸人觀生怒執
燿殺之(嘉謨亦不屈死節燿嘉謨俱賜諡愍)即日發兵攻肇慶以
番禺人陳際泰督師由榔遣兵部右侍郎林佳鼎帥
兵赴三水佳鼎故粤中監司與林察同姓相善察使
羣盜詐降佳鼎信之乘勝追至三山口亂作全師皆
覆佳鼎同僉事夏四敷赴水死(佳鼎四敷俱賜諡節愍)時肇慶
大震瞿式耜視師峽口以王化澄代佳鼎督師吕大
器辭官入蜀遂以化澄為尚書起李永茂為大學士
未幾亦罷
(臣等謹案桂王竄跡嶺南據手掌之地勢尤危窘聿&KR2045;本唐王親弟誼出本支乃當望風瓦解之時)
(為同室操戈之舉而為之臣者方各挾其主以為奇貨爭城奪地攻戰逾時此與燕雀處堂何異至)
(彭燿陳嘉謨等銜命出使抗詞被殺雖律以大義與疆場致命者有殊乃猶)
(念其臨難捐軀不失臣節竟得一例邀恩賜諡褒錫)
(仁至義盡史冊以來實所未聞也)
十二月我
大清兵克廣州獲唐王聿&KR2045;廣東平
蘇觀生既敗肇慶兵意自得務粉飾為太平事而委
任關捷先及梁朝鍾捷先少有才便筆扎朝鍾善談
論浹旬三遷至祭酒有楊明競(潮州人)者好為大言詭
稱精兵滿惠潮間可十萬即特授惠潮巡撫又有梁
鍙者妄人也觀生才之用為吏科都給事中與明競
大納賄賂日薦用數十人觀生本乏猷略兼總内外
任益昏瞀招海盗資捍禦其衆白日殺人懸肝腸於
貴官之門以示威城内外大擾時
大兵由福建趨潮州惠州俱下之長吏皆降附即用其
印移牒廣州報無警觀生信之是月十五日聿&KR2045;視
學百僚咸集或報
大兵已逼觀生叱之曰潮州昨尚有報安得遽至此妄
言惑衆如是者三
大兵已自東門入觀生始召兵摶戰兵精者皆西出倉
猝不能集觀生乃自縊死(觀生走梁鍙所問計鍙曰死爾復何言觀生入東房)
(鍙入西房各拒戶自縊觀生慮其詐稍留聽之鍙故扼其吭氣湧有聲且推几扑地久之寂然觀生信為)
(死遂自縊明日鍙獻其屍出降)朝鍾及太僕寺卿霍子衡(南海人)行人
梁萬爵(字天若番禺人)新城知縣廖翰標(龍門人)等皆死之(朝鍾)
(聞變赴池為隣人救出自剄死子衡召三子訓以死節朝服北向拜又易緋袍拜家廟先赴井死妾莫氏)
(從之子應蘭應荃應芷及其妻各繼之有小婢見之亦赴井死萬爵赴水死翰標自縊死朝鍾萬爵翰)
(標俱子衡)(賜諡節愍賜諡烈愍)聿&KR2045;方事閱射急易服踰垣匿
王應華家俄縋城走為追騎所獲饋之食不受曰我
若飲汝一勺水何以見先人地下投繯而絶(周益遼等二十)
(四王俱死)何吾騶及應華等悉降
桂王由榔奔梧州
由榔司禮太監王坤用事銓政軍務任意顛例數以
内批授官由榔諸臣爭之不聽給事中劉鼒疏劾坤
幾得罪瞿式耜力救乃免及是聞廣州已破肇慶大
震式耜請駐峽口坤不從以朱治&KR0832;為兩廣總督守
肇慶趣由榔出走以二十二日乘輕舟上西峽遂奔
梧州
我
大清兵至順慶流賊張獻忠伏誅其黨孫可望李定國白
文選等潰走川南
獻忠據成都遣偽將軍分屠各府州縣川中民盡乃
謀窺西安盡焚成都宫殿廬舍夷其城率衆出川北
又欲盡殺川兵偽將劉進忠故統川兵聞之率一軍
逃會
大兵至漢中進忠來奔乞為鄉𨗳至鹽亭界大霧獻忠
曉行猝遇
大兵於鳳凰坡中矢墜馬蒲伏積薪下於是
大兵擒獻忠出斬之降及敗死者二三十萬其黨偽平
東將軍孫可望偽安西將軍李定國偽撫南將軍劉
文秀偽定北將軍艾能奇偽都督白文選馮雙禮等
俱潰走川南時故明川中諸將競擁兵自固(督師大學士王)
(應熊及王祥在遵義巡撫馬乾副將曾英在重慶監軍副使范文光及曹勛在洪雅監軍僉事詹天顔在)
(松茂譚宏譚詣在夔萬兵部侍郎總督川陜軍務樊一蘅在納溪居中調度與應熊會瀘州尅期並進)
(王祥綦江人馬乾吳縣人范文光内江人詹天顔龍巖人)重慶曾英兵最強可望
等率殘卒驟至英出不意戰敗死於江(英節愍賜諡)賊
遂䧟綦江督師大學士王應熊退走永寧山中(尋病卒於)
(畢節衛)踰月賊䧟遵義入貴州境
大兵追至重慶故明巡撫馬乾敗死(乾忠節賜諡)遂入遵
義以餉乏旋師王祥等因復取保寧二郡故明總督
侍郎樊一蘅再駐江上為復窺全蜀計乃列上善後
事宜及諸將功状於桂王由榔由榔拜一蘅戶兵二
部尚書加太子太傅祥等進爵有差
(王師臣等謹案孫可望李定國等本張獻忠義子自史定蜀即南定滇中旋附桂王受其爵號從前明)
(各傳牽連附載未為區别臣等恭輯唐桂二王本末仰荷)
(聖明指示以可望定國等身為賊黨其所稱平東安西等號皆獻忠偽授自應重加貶絶書賊書偽以正)
(聖慈其罪至二王及其臣子荷蒙君則正其稱號臣則裁度未可遽從僭偽之例故)
(深仁目以原官尺寸權衡具存書法)
(大度等量兩儀彼指瑯琊為僭晉斥梁益為偽朝者豈足語於)
(建中之極則乎)
(丁亥)我
大清
世祖章皇帝順治四年春正月我
大清兵克肇慶桂王由榔奔桂林
由榔既西走瞿式耜兼道趨赴由榔已越梧州而西
大兵自廣州向肇慶總督朱治&KR0832;棄城去由榔走平樂
大兵入肇慶遣别將徇高雷二府進取梧州巡撫曹華
迎降由榔欲走依何騰蛟于湖廣丁魁楚王化澄皆
棄由榔去(化澄走潯州魁楚走岑溪輜重多舳艫相連屬為大將李成棟追獲魁楚遂降成棟)
(與有隙錄其家數百人殺之魁楚乞一子成棟笑曰汝身且莫保尚求活人耶并殺之)惟式耜
及吳炳(宜興人時為由榔兵部侍郎)吳貞毓(字元聲宜興人時為由榔戶部尚書)等
從乃由平樂抵桂林(湖南副使陳象明以徵餉在廣西聞廣東地盡失檄調土兵與)
(陳邦傅連營東至梧州榕樹潭遇死之陳象明字麗南東莞人)(賜大兵戰敗諡烈愍)以
吳炳方以智為大學士同式耜入閣辦事(以智不至)遣使
勞何騰蛟趣其兵入衛徵四川文安之(彛陵人)雲南王
錫兗(祿豐人)入閣(錫兗以道阻不能逹安之亦不至)以周堪賡郭都賢
劉遠生等為六卿丁時魁金堡等為給事中馬吉翔
掌錦衣衛(吉翔本京師游猾夤緣為香山參將丁魁楚今獻捷于唐王聿鍵聿鍵喜其應對敏)
(捷擢為錦衣衛使至是以使忠貞營復命益以柔媚得由榔意命掌絲綸房事同栗擬遂大用事)
二月我
大清兵克平樂桂王由榔奔全州以其大學士瞿式耜留
守桂林
大兵襲平樂克之潯州相繼破由榔大恐會武岡鎮將
劉承允以兵至全州王坤請赴之瞿式耜極陳桂林
形勢請由榔堅守(略言留粤則粤在去粤則粤危我進一步人亦能進一步我去速一)
(日人來亦能速一日去而不守則拱手送矣)由榔不聽自請留守許之進
文淵閣大學士兼吏兵二部尚書賜劍便宜從事以
麾下焦璉為總兵(初由榔為張獻忠所執璉率衆攀城上破械出之由榔病不能行璉)
(員之以行由榔以此德璉用破靖江王功命為參將至是進總兵)封陳邦傅為思恩
侯守昭平由榔遂走全州
四川賊孫可望李定國等率衆入貴州
孫可望等率衆入黔故明布政使張耀(字融我三原人)急言
於巡撫米夀圖(宛平人)請發兵民守禦夀圖以衆寡不
敵難之俄賊衆突至貴陽耀率家丁乘城拒擊興寧
知縣吳子騏(字九逵)戶部主事劉琯同知楊元瀛等亦
以鄉兵扼賊賊來益衆子騏等戰敗被執死城遂䧟
賊執耀說之降耀大罵不屈遂與家屬十三人同見
殺夀圖出奔沅州(可望等䧟安平僉事曾益拒守力屈死䧟平壩衛戶部郎中譚先哲)
(寧前兵備參議石聲和俱闔門殉難犯定番州鄉官顧人龍率士民拒守殺賊甚衆城破大罵而死張)
(耀楊元賜諡忠烈吳子騏譚先哲諡節賜諡烈愍劉琯瀛曾益石聲和俱賜愍顧人龍)
(忠賜祀義祠)
三月我
大清兵攻桂林
由榔既出奔桂林危甚其總督侍郎朱盛濃走靈川
巡撫御史辜延泰走融縣布政使朱盛&KR0008;副使楊垂
雲桂林知府王惠卿以下皆遁惟瞿式耜與通判鄭
國藩縣丞李世榮及都司林應昌李當瑞沈煌在焉
由榔令兵部右侍郎丁元華代盛濃御史魯可藻代
延泰未赴而
大兵已薄桂林以騎數十直入文昌門登城樓瞰式耜
公署式耜即令焦璉拒戰甚力而身立矢石中與士
卒同甘苦積雨城壞吏士無人色式耜督城守自如
故人無叛志援兵索餉而譁式耜括庫不足妻邵捐
簪珥佐之既而劉承允所遣援桂兵五千人在城與
璉兵主客不和擊傷璉大掠城中而去璉兵亦出城
赴黃沙鎮城幾破者數矣會
大兵東還桂林始獲全
四川賊孫可望李定國等率衆入雲南
先是雲南土官沙定洲(王弄山長官司沙源之子)作亂逐故明黔
國公沐天波(黔寧王沐英裔孫以總兵官世鎮雲南)盤踞會城傳檄州
縣全滇震動天波走楚雄巡撫吳兆元不能制許為
奏請鎮滇定洲遂西追天波分巡金滄副使楊畏知
(寳雞人)說天波走永昌而已以楚雄當定洲定洲至畏
知紿與結盟而乘間清野繕堞徵鄰境援兵姚安景
東俱響應定洲聞之不敢至永昌還攻楚雄不能下
畏知伺賊懈輒出擊殺傷甚多定洲築長圍困之迄
不能下至是孫可望等聞滇亂兼程趨滇稱黔國焦
夫人弟來復仇(定洲之亂天波母妻皆走城北自焚死故可望假復仇為名)民久
困沙兵喜其來迎之定洲解楚雄圍去禦於草泥關
大敗遁歸阿迷可望破曲靖及交水俱屠之(巡按雲南御史)
(羅國瓛方按部曲靖與知府焦潤生俱被執可望欲降之國瓛不屈擕至昆明自焚死潤生亦不屈死都)
(司經歷徐道興方署師宗州事集士民固守及賊入署道興大罵賊令出迎其將道興擲酒杯擊之罵不)
(絶口遂被殺興羅國瓛嘉定州人焦潤生上元人修撰竑子徐道睢州人國瓛賜諡忠烈潤生)
(賜諡節愍道興賜諡烈愍)賊遂由陸涼宜良入雲南城(右僉都御)
(史朱夀琳以桂王由榔命募兵雲南可望至夀琳知不免張麾盖往見之行三揖禮曰謝將軍不殺不掠)
(之恩可望脅之降不從繫他所使人誘以官亦不從從容題詩於壁或以詩報可望遂遇害夀琳魯府)
(宗室家兗州賜諡節愍)分遣李定國徇迤東諸府而自與劉
文秀等率兵西出畏知禦於啟明橋兵敗投水不死
踞而罵可望下馬慰之曰聞公名久吾為討賊來公
能共事相與匡扶明室非有他也畏知瞪目視之曰
紿我爾可望曰不信當折矢誓畏知因要以三事不
用獻忠偽號不殺百姓不擄婦女可望皆許諾乃與
至楚雄略定大理諸郡使文秀至永昌迎天波歸(時永)
(昌推官王運開攝監司事通判劉廷標攝府事方發兵守瀾滄而天波已降可望諭兩人以印往兩人堅)
(不予永昌士民聞賊所至屠戮泣請納欵紓禍兩人慰遣之既去兩人相謂曰衆情如此吾軰惟一死自)
(靖爾是夕運開先自經廷標聞之曰我老當先死王公乃先我耶遂沐浴賦詩三章亦自經可望等重兩)
(人死節求其後或以運開弟運閎對即聘之行至潞江謂其僕曰吾兄弟可異趣耶吾死若收吾骨與兄)
(合葬遂躍入江死賜運開字子朗夾江人廷標字霞起上杭人俱諡節愍運閎賜祀忠義祠)
而定國之徇臨安者與定洲部目李阿楚力戰破其
城殺城中官民七萬八千餘人盡掠子女而回所過
無不屠滅(姚安䧟姚州知州何思舉人席上珍不屈死舉人金世鼎自殺晉寧陷知州冷陽春)
(殉節死舉人叚伯美諸生余繼善耿希哲助陽春城守亦殉難呈貢䧟知縣夏祖訓死之富民䧟貢生李)
(開方率妻子同死其友諸生王朝賀掩埋訖即自經在籍知縣陳昌裔不受偽職為賊杖死兵科給事中)
(廖履亨楚雄舉人杜天禎亦先後死之裔冷陽春石阡人夏祖訓嘉興人何思夏祖訓陳昌廖履亨俱)
(愍席賜諡節愍冷陽春祀忠賜諡烈上珍等俱賜義祠)於是迤西八府
以畏知在軍得保全而迤東之殺與獻忠同慘可望
遂據雲南(後二年可望復遣定國攻定洲既至會定洲土目楊嘉者方迎定洲就其營宴定國)
(偵得之率兵圍營相拒數日乃出降遂械定洲及其妻萬氏數百人回雲南剝其皮市中萬氏本江西寄)
(籍女滛而狡先為阿迷土官普名聲妻後改嫁定洲遂併有其地云)
我
大清兵克長沙
始唐王聿鍵既死故明總督何騰蛟在湘陰厲兵保
境如平時桂王由榔進騰蛟武英殿大學士加太子
太保至是平南大將軍恭順王孔有德等帥師下湖
南桂王總兵王進才故守益陽聞之退保長沙與狼
兵將覃遇春鬨揚言乏餉大掠而去并及湘陰
大兵進逼長沙進才走湖北騰蛟不能守單騎走衡州
湖南巡撫章曠亦走寳慶
大兵遂克長沙湘陰(先是劉承允受騰蛟節制騰蛟以藤溪之捷請加郝永忠援勦左將)
(軍張先璧援勦右將軍承允怒及長沙既失承允遂奏解騰蛟兵柄召之入朝先璧奏劾承允專擅騰蛟)
(反和解之會聞先璧提兵至寳慶承允懼又請命騰蛟督諸鎮兵駐衡州)
夏四月桂王由榔為其將劉承允劫遷於武岡州
由榔之至全州也劉承允迎奉頗如禮既而跋扈不
可制逐司禮監王坤於永州矯由榔命晉已爵為安
國公總督戎政賜尚方劍封其弟承永武岡伯錦衣
指揮馬吉翔文安伯郭承昊太和伯嚴雲從清江伯
御史毛夀登爭之吉翔怒激承允脅由榔杖夀登及
劉湘客吳德藻萬六吉於牙門外承允又力為申救
得免皆奪職六部九卿科道頌承允功德者章無虚
日至是聞
大兵將至承允揚言瞿式耜已通降欵逼由榔即日發
全州移居武岡改曰奉天府張先璧欲與承允為難
伏兵邀於路由榔甫渡河浮橋斷獲免先璧遂大掠
新寧承允請敇諭解久之始去自是由榔政事皆决
於承允矣
桂王由榔遣兵犯荆州敗走
由榔令李赤心等攻荆州月餘
大兵來援赤心等大敗步走入蜀數日不得食乃散入
施州衛聲言就食湖南劉承允懼為赤心所倂計非
堵允錫不能禦乃加允錫東閣大學士封光化伯賜
劍便宜行事允錫疏請得給空勅鑄印頒賜秦中舉
兵者時頗議其專
桂王由榔兵科給事中陳邦彦以兵犯廣州敗走
初邦彦見桂王由榔於肇慶擢兵部給事中遣齎勅
還諭蘇觀生邦彦聞使臣彭燿被殺遂變姓名入高
明山中及
大兵已定廣州列城悉下邦彦乃潛謀起兵有余龍者
本萬元吉所募兵未行而贛州失龍等千餘人無所
歸聚甘竹灘為盜他潰卒多附至二萬餘人桂王總
督朱治&KR0832;招降之未幾譟歸而唐王所置廣西巡撫
張家玉(字元子東莞人)亦與舉人韓如璜結鄉兵陷東莞城
籍前尚書李覺斯等貲以犒士奉表桂王由榔由榔
進家玉兵部尚書尋為
大兵擊敗如璜戰死家玉走西鄉(家玉祖母陳母黎妹石寳俱赴水死妻彭)
(被執不屈死)邦彦見粤西危急說龍乘間圍廣州而已發
高明兵由海道入珠江與龍會且移家玉書曰桂林
累卵但得牽制毋西潯平間可完葺是我致力於此
而收功於彼也家玉以為然邦彦遂與龍聫兵犯廣
州圍其城龍卒故無紀律
大兵自桂林還救揚言取甘竹灘龍等顧其家輒退邦
彦亦却歸(大兵以廣州之圍謀出邦彦求其家獲妾何氏及二子厚遇之為書招邦彦邦彦判)
(書尾曰妾辱之子殺之身為忠臣義不顧妻子)既乃遣門人馬應芳會龍軍
䧟順德無何
大兵至龍戰敗應芳被執赴水死龍再戰黃連江亦敗
歿
大兵攻家玉於新安(時西鄉大豪陳文豹奉家玉䧟新安襲東莞大兵至家玉敗走)
(鐵岡文豹等皆死李覺斯怨家玉甚發其先壟毁其家廟盡滅家玉族市井為墟家玉過故里號哭而去)
(道得衆數千復䧟龍門博羅連平長寧歸善諸州縣還屯博羅)邦彦乃棄高明收餘
衆徇下江門據之
五月我
大清兵克衡州
故明總督盧鼎方從何騰蛟駐衡州而張先璧兵突
至大掠鼎不能抗走永州先璧遂挾騰蛟走祁陽又
間道走辰州騰蛟脱還走永州甫至鼎部將復大掠
鼎走道州騰蛟與督餉侍郎嚴起恒(浙江山陰人)走白牙
市
大兵遂克衡州初騰蛟建十三鎮以衛長沙(黃朝宣張先璧劉承)
(允李赤心郝永忠袁宗第王進才董英馬進忠馬士秀曹志建王允成盧鼎皆開鎮湖南北故時稱十三)
(鎮大扺李自成餘黨及左良玉舊將也)至是皆自為盗賊衡州守將黃
朝宣來降
大兵數其罪支解之遠近大快尋進克永州以一知府
守之故明副將周金湯(莆田人)知城内虚夜鼓譟而登
知府出走金湯復䧟永州
魯王以海遣兵犯崇明
以海既航海走南澳復走長垣以熊汝霖為大學士
封鄭彩建國公鄭遵謙義興侯張名振定西侯阮進
蕩湖伯遣兵犯海口鎮東據之連陷海澄漳浦諸縣
王師旋復漳浦以海所置知縣洪有文死之至是遣
其總督水師兵部右侍郎沈廷揚(字季明崇明人)率舟師北
窺崇明抵福山次鹿苑夜分颶風大作舟膠於沙為
大兵所執諭之降不從戮死(洪有文沈廷揚)(賜諡節愍賜諡忠節)
六月桂王由榔召其督師大學士何騰蛟入武岡尋遣
還騰蛟在白牙由榔密遣中使告以劉承允專恣罪
令入武岡除之騰蛟乃以兵事屬章曠而走謁由榔
於武岡由榔及其太妃皆召見承允由小校以騰蛟
薦至大將稱門生已漸倨騰蛟在長沙徵其兵承允
大怒言先調黃朝宣張先璧軍皆章曠親行今乃折
箠使我遂馳至黎平執騰蛟子索餉數萬子走訢騰
蛟騰蛟遣曠行承允乃至騰蛟為請於由榔得封伯
且與為姻承允益驕至是忌騰蛟出已上欲奪其權
請用為戶部尚書專領餉務由榔不許由榔召騰蛟
圖承允騰蛟固無如承允何也騰蛟無兵由榔命以
雲南援將趙印選胡一青兵隸之及辭還賜銀幣命
羣臣郊餞承允伏千騎襲騰蛟印選卒力戰盡殱之
騰蛟乃還駐白牙(章曠移駐永州見諸大將擁兵聞警輒走抑鬱而卒)
(臣等謹案明季督撫姑息將校結為師生互相黨庇以致軍法玩墮劉承允因何騰蛟薦亦稱門生)
(其後跋扈反噬而騰蛟竞不能制盖積弊相沿雖騰蛟之忠藎有所不免終至召侮長奸亦可知錮)
(習之入人者深也)
秋七月桂王由榔遣兵䧟平樂梧州諸郡
由榔大學士瞿式耜遣總兵焦璉連取陽朔及平樂
陳邦傅由賓州取潯合兵䧟梧州於是廣西全省地
復為由榔所據由榔封式耜臨桂伯璉新興伯式耜
請由榔返全州又請還桂林皆不許
魯王以海以兵犯福州敗走
以海遣兵犯漳州復率鄭彩阮進等犯福州敗還旋
襲據連江進䧟長樂永福羅原寧德諸縣
八月我
大清兵克武岡桂王由榔奔柳州
時
大兵克常德寳慶直趨武岡城外馬吉翔挾由榔倉猝
走靖州命其大學士吳炳分道護由榔世子走城步
吏部主事侯偉時(公安人)從之既至城已為
大兵所破遂就執(炳至衡州不食自盡於湘山寺偉時亦死之炳賜諡忠節偉時)
(賜諡烈愍)劉承允以武岡降參將謝復榮戰死兵部尚書
傅作霖冠帶坐堂上承允力勸之降不從戮死(作霖妾鄭)
(有殊色就執驅之過橋躍入水中死節復榮賜諡烈愍作霖賜諡忠)由榔遂自
靖州奔柳州道出古泥總兵侯性太監龐天夀率舟
師迎由榔會天雨眷屬内豎狼籍泥淖中饑餓無人
色性供張儲峙皆備由榔喜封性商邱伯以天夀掌
司禮監時從官皆不至隨行者惟馬吉翔各部諸司
事皆吉翔一人掌之由榔進吉翔爵為侯
桂王由榔東閣大學士陳子壮以兵犯廣州敗死
子壮家居九江村桂王由榔稱號授為東閣大學士
兼兵部尚書總督廣東福建江西湖廣軍務會
大兵入廣東子壮止不行及張家玉陳邦彦與新會王
興潮陽賴其肖等先後舉兵子壮亦以是月聚兵九
江村兵多蜑戶番鬼善戰乃與邦彦約共攻廣州結
故指揮使楊可觀為内應子壮先至駐五羊驛事洩
可觀等死將引退邦彦軍亦至謀伏兵禺珠洲側伺
大兵還救會城而縱火以焚舟子壮如其計果焚舟數
十
大兵引而西邦彦尾之會日暮子壮不能辨旗幟疑皆
大兵也陣動
大兵順風追擊遂大潰子壮走還九江村長子上庸陣
歿邦彦奔三水會故御史麥而炫(字章闇高明人)䧟高明迎
子壮以故主事朱實蓮(字子潔南海人)攝縣事而清遠指揮
白常燦亦以城迎邦彦與諸生朱學熙嬰城固守邦
彦自起兵日一食夜則坐而假寐與其下同勞苦故
軍最強嘗分兵救諸營之敗者至是精銳盡喪外無
援軍越數日城破常燦死邦彦率數十人巷戰肩受
三刃不死走朱氏園見學熙縊拜哭之旋就執饋之
食不食繫獄五日就戮死高明亦破實蓮戰死子壮
而炫俱執至廣州不降磔死(時張家玉走龍門復募兵萬餘人分為龍虎犀)
(象四營攻據增城倚深大兵步騎萬餘進擊家玉三分其兵犄角相救溪高崖自固大戰十日力竭)
(而敗被圍數重諸將請潰圍出家玉歎曰矢盡砲裂欲戰無具將傷卒斃欲戰無人烏用徘徊不决以頸)
(血濺敵人手哉因徧拜諸將自投野塘中以死而陳子壮賜諡忠簡陳邦彦賜諡忠烈麥炫)
(朱實蓮白常燦俱初節賜諡烈愍張家玉以甲申出謁闖賊有虧廷議不予諡)
我
大清兵克永州
時
大兵盡定湖南地何騰蛟趙印選胡一青奔還桂林嚴
起恒劉湘客等亦至城中止焦璉軍騰蛟率諸將助
守而南安侯郝永忠忽擁衆萬餘至與璉兵欲鬭會
宜章伯盧鼎兵亦至騰蛟為調劑桂林以安乃與瞿
式耜議遣璉永忠鼎印選一青分扼興安靈川永寧
義寧諸州縣使各自為守
九月桂王由榔奔象州
初狼兵將覃遇春率衆滛掠瞿式耜召至桂林斬之
由榔之走柳州也遇春妻子迎訴由榔復以其子鳴
珂為總兵領父部曲至是鳴珂聲言復仇與柳州守
道龍文明相攻殺文明走鳴珂大掠城中矢及由榔
舟由榔南走象州
冬十月魯王以海遣兵䧟福寧州
唐王聿鍵舊將凃登華守福寧以海遣其大學士劉
中藻攻之登華欲降疑未决曰海上豈有天子舟中
豈有國公錢肅樂致書曰將軍獨不聞南宋之末二
帝並在海上張陸並在舟中乎登華遂以城附於以
海以海復遣其兵部右侍郎林汝翥(字大葳福清人)文選員
外郎林垐(字子野汝翥同邑人)以鄉兵犯福清戰敗垐殁於陣
汝翥就執諭降不從繋之吞金屑而死(汝翥節垐賜諡忠)
(烈賜諡愍)
(臣等謹案魯王竄身海外以視唐桂二王之在閩滇流離更甚其臣如林汝翥林垐等烏合逋逃旋)
(褒錄沒行陣亦非瞿式耜等可比乃易名鉅典並荷)
(曠蕩隆施實從古所未有也)
我
大清兵克黎平
故明總兵蕭曠本武昌諸生為劉承允偏禆何騰蛟
令管黎平參將事及承允降令降將陳友龍招曠曠
不從已而城破曠死之友龍遂盡劫騰蛟眷屬以去
(曠烈愍賜諡)
十一月我
大清兵克沅州
故明貴州巡撫米夀圖死之(夀圖忠節賜諡)偏沅巡撫傅
上瑞出降踰年與劉承允並誅死
我
大清兵攻全州
大兵既定湖南進攻全州灌陽何騰蛟率焦璉郝永忠
盧鼎趙印選胡一青等五將合力守拒大戰全州城
下會
大兵解圍去桂王由榔以為騰蛟等功加騰蛟太師與
焦璉並進爵為侯封趙印選新寧伯胡一青興寧伯
我
大清兵克梧州
故明總兵陳邦傅在梧州遣舟師將犯肇慶遇
大兵游騎輙驚潰
大兵泝流追擊徑上梧州邦傅不知所為急遁還潯州
大兵遂入梧州
十二月桂王由榔還桂林
由榔在象州聞梧州復破欲走南寧瞿式耜等力爭
乃以是月初五日還桂林以嚴起恒為大學士與式
耜王化澄同入直何騰蛟仍出督師
我
大清兵克全州
郝永忠駐全州有言陳邦傅將襲其輜重之在會城
者永忠即撤兵馳還桂林盧鼎從之焦璉不知其故
亦倉皇走平樂人情危駭守全諸將議遣使請降監
軍御史周震力爭不可衆怒曳出斬之(震忠節賜諡)全州
鎮道遂舉城來附
御批歷代通鑑輯覽卷一百十八
