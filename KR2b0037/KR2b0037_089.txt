御批歴代通鑑輯覽卷九十
宋
寧宗皇帝
(丙寅)開禧二年(金泰和六年元太祖却特特穆津元年按元自太祖至憲宗皆未建年號難以分注)
(今依南北朝例但紀其即位首年至世祖中統元年以後始每年備書却特舊作竒渥温特穆津舊作鐡木)
(真今並改按元史又以竒渥温為元室之姓亦非也元之國姓乃博爾□錦氏却特其貴種耳此俱以蒙古源)
(流訂正)春正月夏李安全(夏主乾順之孫與純佑從兄弟)弑其主純佑而
自立
二月夀慈宫火
太皇太后移居大内
二月以程松為四川宣撫使吳曦副之
松移司興元東軍三萬屬焉曦進屯河池西軍六萬
屬焉(松始至欲以執政禮見曦責庭參曦聞之及境而還松用東西軍一千八百自衛曦抽摘以去)
(松亦不悟尋詔曦兼陜西河東招撫使)
錢象祖罷
韓侂胄銳意用兵象祖執不可遂以懷姦避事罷之
尋奪二官信州居住
夏四月以薛叔似為京湖宣撫使鄧友龍為兩淮宣撫
使追奪秦檜王爵改諡繆醜
論檜主和誤國之罪也(後以金和議復成復檜爵諡)
金復命布薩揆會兵河南
金聞皇甫斌分兵規取唐鄧復命揆領行省于汴河
南皆聽節制盡徵諸道籍兵分守要害命彰德守臣護
韓琦墳凡宋宗族所居有司提控之
吳曦反
曦既得志與其從弟晛及徐景望趙富米修之董鎮
共為反謀隂遣其客姚淮源獻關外階成和鳳四州
于金求封蜀王
郭倪遣兵復泗州五月下詔伐金
時畢再遇(字德卿兖州人)為先鋒功第一(再遇尅日進兵聞金已有備乃先一)
(日出其不意泗有二城再遇列旗鼔偽為攻西城状而已率精兵遷趨東城先登殺金兵數百遂破之西)
(城亦降倪以刺史牙牌授之再遇辭曰甫下二城即得刺史繼此何以為賞不受)韓侂胄聞
已得泗州及新息褒信(漢縣故城在今河南光州息縣)潁上(隋縣今屬江南)
(潁州府)虹縣(唐置宋屬泗州今屬鳳陽府)乃議降詔伐金(有曰兵出有名師直)
(為壯言乎遠言乎近孰無忠義之心為人子為人臣當念祖宗之憤直學士院李璧之詞也)
郭倪遣兵攻宿州(唐置今屬鳳陽府)大敗
郭倪遣郭倬李汝翼會兵攻宿州敗還至蘄(漢縣宋屬宿州)
(元省)金人追而圍之倬執馬軍司統制田俊邁以與金
人乃得免時建康都統李爽攻夀州亦敗
皇甫斌敗績于唐州
時江州都統王大節攻蔡州亦不克而潰
詔以宗室均(大祖九世孫父希瞿)為沂王柄(孝宗孫父魏惠獻王愷)嗣賜名
貴和
六月鄧友龍免以邱崈為兩淮宣撫使
韓侂胄以師出無功免友龍而以崈代之駐揚州崈
至鎮部署諸將悉以三衙江上軍分守江淮要害于
是王大節李汝翼皇甫斌李爽等皆坐貶斬郭倬于
鎮江
秋七月蘇師旦有罪安置韶州
韓侂胄既喪師始覺為蘇師旦所誤一日召李璧飲
酒酣語及師旦始謀事璧微摘其過以覘之因極言
師旦怙勢招權使明公負謗非竄謫此人不足以謝
天下侂胄然之翌日罷師旦官籍其家旬日除名韶
州安置
冬十月金布薩揆分兵南侵
布薩揆分兵為九道南下揆兵三萬出潁夀完顔匡
兵二萬五千出唐鄧赫舍哩子仁兵三萬出渦口赫
舍哩呼沙呼(一名赫舍哩執中阿蘇之裔)兵二萬出清河口(清河即泗)
(水在淮安府西少北水經注淮水逕清河縣南與泗水合謂之清口是也)完顔充(按金史列傳宗)
(韓子名充卒于天眷九年此别是一人)兵一萬出陳倉富察貞兵一萬
出成紀(此宋初移置秦州州始之成紀縣明省入州漢之成紀注别見前)完顔綱(本名)
(約尼字正甫按約尼舊作元奴今改後仿此)兵一萬出臨潭(舊洮州治唐置臨潭縣尋)
(廢金仍宋曰洮州此沿唐舊名今鞏昌府洮州衛是)舒穆嚕仲温(本名枵鄂懿州呼圖克明)
(安人舊作石抹仲温楞鄂舊作老幹呼圖克舊作胡土虎今改後仿此)兵五千出鹽川
(注見前)完顔璘兵五千出來遠(宋寨後廢為鎮在今鞏昌府寕遠縣西南)呼
沙呼自清河口渡淮遂圍楚州
十一月以邱崈簽書樞密院事督視江淮軍馬
金人攻淮南日急詔郭杲將兵駐真州以援之又以
崈督視江淮軍馬或勸崈棄廬和州為守江計崈曰
棄淮則與敵共長江之險吾當與淮南俱存亡乃益
增兵防守
金人破京西州軍招撫使趙淳焚樊城而遁
金完顔匡破光化(宋縣今屬湖北襄陽府)棗陽(隋縣宋為軍今縣屬襄陽府)
江陵副都統魏友諒突圍奔襄陽趙淳焚樊城金人
遂破信陽(宋置軍元為州今屬河南汝寕府)襄陽隋州(唐置今屬湖北德安府)
進圍德安府(本漢江夏郡地宋曰德安府今隸湖北)
金布薩揆破安豐軍(宋置治壽春今江南夀州是)遂圍和州
揆引兵至淮遣人密測淮水惟八疊灘可涉即遣鄂
屯襄(本名添夀上京路人按鄂屯襄舊作奥屯襄今改後仿此)揚兵下蔡聲言欲
渡守將何汝勵姚公佐以為誠然悉衆屯花靨(鎮名在今)
(夀州西北)以備之揆乃遣薩布(始祖弟博郭尼之後按薩布舊作賽不博郭尼舊作)
(保活里今改後仿此)等潛師渡八疊灘駐于南岸官軍不虞其
至遂皆潰走自相蹂踐死者不可勝計揆遂奪潁口
(禹貢錐指潁水由潁上縣東南流至正陽鎮入淮謂之潁口即春秋之潁尼也)下安豐軍及
霍邱縣(注見前)進圍和州整軍列騎張旗幟于沿江上
下江表大震
金人入西和州(本宋長道縣之白石鎮紹興中移岷州來治改曰西和明降為縣今屬甘肅鞏)
(昌府)
十二月入成州(西魏置明降為縣今屬甘肅階州)吳曦焚河池退壁青
野原(注見前)
曦既遣姚淮源如金因按兵河池韓侂胄日夜望其
進兵使者相繼曦恐謀泄乃遣兵攻秦隴與金人力
戰以堅侂胄之心金人許封之(約曰若按兵□境不為異同使其師東下)
(無西顧之憂則全蜀之地卿所索有當加封冊一依康王故事更能順流東下助為犄角則旄麾所指盡)
(以相付因命完顔綱經略之綱進兵水洛訪得曦族人吳端署為水洛城廵檢使遣人報曦曦得報意動)
(以程松在興元未敢發詐稱枤殺端而隂遣使送欵于綱)及金富察貞破和尚原
入西和州曦將王喜等方力戰曦忽傳令退保黑谷
軍遂潰貞入成州曦因焚河池退壁青野原自是金
人無復顧慮
金人破真州攻六合郭倪遣兵救之敗績倪棄楊州走
金赫舍哩子仁破滁州遂入真州州之士民奔逃渡
江者十餘萬知鎮江府宇文紹節(字挺臣成都廣都人)亟具舟
以濟自是淮西縣鎮皆沒于金
金人入大散關吳曦還興州
時興州都統制母(廣韻注云母邱或為母氏)思以重兵守關曦聞
金兵至因撤驀關之戍金人由板閘谷遶出關後思
孤軍不能支遂破曦退屯置口(在漢中府略陽縣西)完顔綱遣
張仔會之曦言願附金之情仔請曦告身為報曦盡
出以付仔綱乃以金主命遣馬良顯持詔書金印立
曦為蜀王曦密受之遂還興州是夜天赤如血光燭
地如晝翌日曦召幕屬諭意謂東南失守車駕幸四
明今宜從權濟事王翼楊騤之抗言曰如此則相公
忠孝八十年門戶一朝掃地矣曦曰吾意已决即遣
任辛奉表獻蜀地圖及吳氏譜牒于金
邱崈遣使如金軍議和金布薩揆還軍下蔡
金布薩揆欲通和罷兵購得韓琦五世孫元靚遣之
渡淮邱崈獲之詰所以來之故元靚言兩國交兵北
朝皆謂韓太師意今相州宗族墳墓皆不可保故來
依太師耳崈使畢其說始露講解之意崈密使人護
送北歸俾叩其實既而元靚回得金行省文字崈以
聞于朝韓侂胄方以師出屢敗悔其前謀輸家財二
十萬以助軍而諭崈募人持書幣赴金營議和崈乃
遣劉佑持書于揆願講好息兵揆曰稱臣割地獻首
禍之臣乃可崈復遣王文往言用兵乃蘇師旦鄧友
龍皇甫斌等所為非朝廷意今三人皆已貶黜揆曰
侂胄若無意用兵師旦等豈敢專權文還崈復遣使
相繼以往因許還其淮北流移人及今年歲幣揆始
許之自和州退屯下蔡獨濠州尚使一統軍守之
薛叔似免
叔似夙以功業自期及臨事絶無可稱屬郡多陷故
坐免以吳獵為京湖宣撫使
以畢再遇權山東京東招撫司
自金兵渡淮戍將望風奔潰惟再遇數與抵禦朝命
再遇節制淮東軍馬(再遇謂六合最為要害引兵赴之適金人大至再遇登城偃旗)
(伏鼔伏兵南門列弩手城上金兵臨濠衆弩齊發伏兵出關金人驚遁既而金赫舍哩都統合兵進攻城)
(中矢盡再遇令人張蓋往來城上金人意其主兵官也争射之須臾矢集樓墻如蝟獲矢數萬間出奇兵)
(奮擊金人始退去)至是除鎮江都統制兼權山東京東招撫
司(又嘗引金人戰且前且却視日已晚乃以香料煮豆布地上復前摶戰佯敗金人乘勝追逐馬饑聞)
(豆香皆就食鞭之不前反攻之金人馬死者不可勝計又嘗與金人對壘度難與争鋒一夕拔營去留旗)
(幟于營並縳生羊置其前二足于鼓上擊鼓有聲金人不覺為空營復相持數日及覺欲追之則已遠矣)
程松自興元逃歸
金完顔綽哈(舊作完顔抄合今改後仿此)攻鳳州松求援于吳曦
曦始言當發三千騎往松信不疑及曦受金詔宣言
金使者欲得階成和鳳四州以和持書諷松使去松
不知所為會報金兵至百姓奔走相蹂躪松使趨宋
倉山(在今漢中府南鄭縣南一名玉女山)而遁自閬州順流至重慶以
書抵曦匄贐禮稱曦為蜀王曦以匣封致餽松望見
大恐疑為劍亟逃奔使者追與之乃金寳也松受而
兼程出峽西向掩淚曰吾今始獲保頭顱矣
蒙古却特特穆津稱帝于鄂諾(舊作斡難今改)河(即黑龍江上流發源于喀)
(爾喀部西北之肯特山今名額能河元太祖事始此額能舊作敖嫩今改後仿此)
特穆津之十世祖勃端察爾(舊作孛端又兒今改後仿此)母為阿
倫果斡(蒙古語多美之稱按元史太祖本紀阿倫果夢斡嫁托本默爾根生二子而寡居夜寢帳中)
(白光自天□中入化為金色神人來趨臥榻阿掄果幹覺遂有娠産一子即勃端察爾也陳桱通鑑續編)
(阿倫果斡生二子寡居夜寢屢有光明照其腹又生三子勃端察爾其季也今考蒙古源流神人語與元)
(史合而生三子則同陳說並注于此奔按阿掄果斡舊作阿蘭果火托本默爾根舊作脱咩哩揵今並)
(改)勃端察爾生而狀貌奇異其後子孫蕃衍各自為
部居烏桓之北與衛拉特(舊作畏羅今改)奈曼九姓回鶻故城
和林(地在今喀爾喀部杭爱山東元太祖初都此後置和寕路按回鶻即今回回唐時昆伽可汗築)
(城于哈喇和林河之東其地本與蒙古接壤自唐末徙居火州回鶻遂散處西域五代宋初常以玉馬入)
(貢其後又稱回回國王始見于遼史天祚紀蓋即回鶻轉音元史所載回回氏族與回鶻亦無分别如昂)
(吉爾傳稱阿哈瑪特回回人而阿哈瑪特傳則稱回鶻人實非有二族也)接壤世奉貢於
遼金而總隸于韃靼至伊蘇克依(勃端察爾九世孫舊作也速該今改)
并合諸部勢愈盛大已而生子有異徵(手握凝血如赤石)將
卜名適有名特璊者至其地遂以特穆津名之(按元史云)
(伊蘇克依攻塔塔爾部獲其部長特穆津還次特哩衮布達拉山而生子因即以命名今依蒙古源流改)
(輯里特哩衮布特拉舊作趺温盤陀今改後仿此)後伊蘇克依卒(後追諡烈祖神元皇)
(帝)特穆津幼部衆多歸於族人泰楚特(舊作泰赤烏今改後仿此)
部泰楚特合七部人凡三萬攻之特穆津與母諤楞
(舊作月倫今改後仿此)率部人為十三翼大戰泰楚特等敗因
得少安時泰楚特部地廣民衆而無紀律其下謀曰
特穆津衣人以己衣乘人以己馬真吾主也因悉歸
之泰楚特部日以微未幾塔塔爾部叛金特穆津自
鄂諾河帥衆會金師同滅之以功授特穆津為察罕
圖嚕(舊作察兀禿魯今改)猶中國之招討使也特穆津以奈曼
部強盛事之甚謹奈曼反侵掠之特穆津乃大會屬
部于特默格(舊作帖麥垓今改後仿此)川(在和林西南)議伐奈曼奈曼部長
廸延汗(舊作太陽罕今改)營于杭愛(舊作沆海今改)山(在和林北)與默爾
竒斯(舊作蔑里乞今改)諸部合兵勢頗盛特穆津與之大戰
擒殺廸延汗諸部悉潰(未幾泰曼遂滅)特穆津益以盛強遂
攻西夏破拉吉哩(舊作力吉里今改)寨(方與紀要在揄林北邊外)經羅索
(舊作落思今改)城(與上同)大掠其一路而還至是大會諸部長
于鄂諾河之源建九斿曰旗自號為成吉斯汗(先是金主)
(遣衛王允濟往静州受特穆津之貢允濟竒其狀貌歸言于金主請以事除之金主不許特穆津聞而憾)
(之北静州金屬西京路地理志云大定中以天山升置至邊八十里遼史地理志云本秦州地當在今)
(郭爾羅斯之境青吉斯汗舊作成吉斯可汗考蒙古源流云元太祖未起時石上有異鳥向之鳴聲曰青)
(吉斯以為瑞遂取其音為號今依蒙古源流改正)
(丁卯)三年(金泰和七年)春正月罷邱崈以張巖督視江淮軍馬
時金已有和意崈上疏乞移書金帥以成前議且言金人既
指韓侂胄為元謀若移書宜暫免繫銜侂胄大怒罷崈
吳曦自稱蜀王權大安軍(宋置今陜西漢中府寕羌州是)楊震仲(字革父成)
(都人)死之
曦遣將利吉引金兵入鳳州以四郡付之表鐵山(在漢)
(中府河縣北)為界即興州為行宫改元置百官遣董鎮至
成都治宫殿欲徙居之稱臣于金分其所統兵十萬
為統帥遣禄祈等戍萬州(唐置今四川夔州府萬縣是)泛舟下嘉
陵江(即西漢水自漢中府略陽縣北與白水江合又西南合諸水入蜀之廣元界)聲言約
金人夾攻襄陽下黃榜于成都潼川利州夔州四路
以興州為興德府召隨軍轉還使安丙(字君卿成州人)為丞
相長史權行都省事丙度不得脱徒死無益乃陽與
而隂圖之曦又召權大安軍楊震仲震仲不屈飲藥
而死其他如陳咸(字逄儒升卿子)自髠其髮史次泰(眉山人)自
瞽其目李道傳鄧性甫等悉棄官去又有權漢州事
劉當可簡州守李大全高橋廵檢郭靖皆不屈而死
二月以楊輔為四川制置使吳曦逐之
輔知成都嘗言吳曦必反帝意輔能誅曦乃密詔授
輔制置使許以便宜從事詔至人勸以倡義輔自以
不習兵事且内郡無兵可用遷延不發曦移輔知遂
寧府輔遂以印授通判韓植棄成都而去
以知建康府葉適兼江淮制置使
適上言三國孫氏嘗以江北守江自南唐以來始失
之乞兼節制江北諸州詔從之時羽檄旁午而適治
事如平時軍需皆從官給民以不擾其防守皆盡法
度
金平章政事布薩揆卒于下蔡
揆有疾金主命左丞相完顔宗浩行省事于汴至是
揆卒揆為政多惠人樂為用
四川轉運使安丙誅吳曦傳首臨安
監興州合江倉楊巨源(字子淵其先成都人父信臣家于益昌)謀討曦
乃隂與曦將張林朱邦寧及忠義士朱福等深相結
眉州程夢錫知之以告轉運使安丙丙時稱疾未視
事乃屬夢錫以書致巨源延之臥所巨源曰先生而
為逆賊丞相長史邪丙號哭曰目前兵將我所知不
能奮起必得豪傑乃滅此賊巨源曰非先生不足以
主此事非巨源不足以了此事會興州中軍正將李
好義(下邽人)亦結軍士李貴進士楊君玉李坤辰李彪
等數十人謀誅曦好義曰此事誓死報國救四屬生
靈但曦死後若無威望者鎮撫恐一變未息一變復
生欲奉安丙主事使坤辰來邀巨源與會巨源往與
約還報丙丙大喜始出視事君玉與白子申共草密
詔乙亥未明好義帥其徒七十四人入偽宫時偽宫
門洞開好義大呼而入曰奉朝廷密詔以安長史為
宣撫令我誅反賊敢抗者夷其族曦衛兵千餘聞有
詔皆棄挺而走巨源持詔乘馬自稱奉使入内戶曦
啓戶欲逸李貴即前執之刃中曦頰好義急呼王換
斧其腰貴遂斫其首馳告丙宣詔軍民拜舞聲動天
地持曦首撫定城中市不易肆盡收曦黨殺之衆推
丙權四川宣撫使巨源權參贊軍事丙陳曦所以反
及矯制平賊便宜賞功狀上疏自劾待罪函曦首及
違制法物與曦所受金人詔印送朝廷曦僭立凡四
十一日時金遣珠格高琪(西北路明安人按□瑚舊作木虎今改後仿此)奉
册于曦未至而曦已誅矣(先是韓侂胄聞曦反大懼與曦書許以茅土之封且)
(召知鎮江宇文紹節問計紹節云安丙非附逆者必能討賊侂胄乃密以帛書諭丙云若能圖曦報國以)
(明本心即當不次推賞書皆未逹而誅曦露布已聞朝廷大喜曦首至臨安獻于廟社梟之市三日詔誅)
(曦妻子家屬徙嶺南奪曦父挺官爵遷曦祖璘子孫出蜀存璘廟祀)
三月安丙使興州將李好義等復西和階成鳳州及大
散關
楊巨源李好義謂安丙曰曦死敵破膽矣關外四州
為蜀要害盍乘勢復取之不然必為後患丙從之于
是分遣好義復西和州張林李簡復成州劉昌國復
階州張翼復鳳州孫忠銳復大散關好義進兵次于
獨頭嶺會忠義及民兵夾擊金人死者蔽路七日至
西和人人效死前無留敵金將完顔欽遁去好義整
衆而入軍民歡呼迎拜好義籍府庫以歸于官欲乘
勢逕取秦隴以牽制江淮宣撫司不許士氣皆沮
以楊輔為四川宣撫使安丙副之夏四月召輔知建康府
吳曦既誅安丙趣楊輔還成都詔以輔為宣撫使
丙副之兼知興州許奕(字成之簡州人)為宣諭使改興州為
沔州(即人陜西漢中府略陽縣)朝廷察丙與輔異召輔赴闕輔抵
建康引咎不進著作佐郎楊簡言輔嘗棄成都不當
召遂命輔知建康
以方信孺(字孚若興化軍人)為國信所參議官如金軍
韓侂胄募可以報使金師者近臣薦信孺可使自蕭
山丞召赴都命以使事信孺曰開釁自我金人設問
首謀當以何辭對之侂胄矍然遂以信孺為奉使金
國通謝國信所參議官持張巖書以行
程松以罪竄澧州(明年再竄賓州)以錢象祖參知政事
金人復破大散關
五月太皇太后謝氏崩(諡曰成肅)
李好義襲秦州與金將珠格高琪戰敗績
好義還為吳曦將王喜所毒而卒朝廷慮喜為變授
節度使移荆鄂都統制
六月安丙殺宣撫司參議官楊巨源
初吳曦誅奬諭詔至興州巨源謂人曰詔命一字不
及巨源疑有以蔽其功者俄報王喜授節度使而巨
源與道判心益不平乃愬功于朝或謂安丙曰巨源
謀亂丙令喜鞠其黨皆抵罪時巨源方與金人戰于
鳳州之長橋而敗丙密使興元都統制彭輅收巨源
械送閬州獄至大安龍尾灘因使將校樊世顯殺之
聞者莫不扼腕流涕
秋七月大旱蝗
蝗飛蔽天食浙西豆粟皆盡詔郡邑賑恤之
九月貶方信孺官遣右司郎中王柟(字汝良大名人)如金軍
信孺至濠州赫舍哩子仁止之于獄露刃環守之絶
其薪水要以五事信孺曰反俘歸幣可也縛送首謀
自古無之稱藩割地則非臣子所敢言子仁怒曰若
不望生還邪信孺曰吾將命出國門已置死生度外
矣子仁遣至汴見完顔宗浩出就傳舍宗浩使將命
者來堅持五說信孺辨對不少屈宗浩不能詰授以
報書曰和與戰俟再至决之信孺還朝廷以林拱辰
為通謝使與信孺持國書誓草及許通謝百萬緡信
孺至汴宗浩怒信孺不曲折建白遽以誓書來有誅
戮禁錮之語信孺不為動將命者曰此非犒軍可了
别出事目以示之信孺曰歲幣不可再增故代以通
謝錢今得此求彼吾有隕首而已會興州遣師復大
散關宗浩益疑之乃遣信孺還復書于張巖曰若能
稱臣即以江淮之閒取中為界欲世為子國即盡割
大江為界且斬元謀姦臣函首以獻及添歲幣五萬
兩疋犒師銀一千萬兩方可議和好信孺還致其書
韓侂胄問之信孺言敵所欲者五事一割兩淮二增
歲幣三索歸附人四犒軍銀五不敢言伲胄固問之
信孺徐曰欲得太師頭耳侂胄大怒奪信孺三官臨
江軍居住信孺三使金師以口舌折之雖未即和然
已有成說及貶欲再遣使顧在廷無可者近臣以王
柟薦乃命假右司郎中持書北行
葬成肅皇后
以趙淳為江淮制置使張巖免
韓侂胄怒金人欲罪首謀和議遂輟復銳意用兵乃
以淳鎮江淮而免張巖(巖聞督府九月費耗縣官錢三百七十萬緡而無成功)
冬十一月禮部侍郎史彌遠誅韓侂胄于玉津園詔暴
侂胄罪惡于中外
自興兵以來蜀口漢淮之民死于兵戈者不可勝計
公私之力大絀而侂胄意猶未已中外憂懼禮部侍
郎兼資善堂翊善史彌遠入對因力陳危廹之勢請
誅侂胄以安邦皇后楊氏素怨侂胄因使皇子榮王
曮具疏言侂胄再啟兵端將不利社稷帝不答后從
旁力贊之帝猶未許后請命其兄楊次山(字仲甫越之上虞人)
擇羣臣可任者與共圖之帝始允可次山遂語彌遠
彌遠得密旨以錢象祖嘗諫用兵忤侂胄乃先白象
祖象祖許之象祖以告李璧彌遠自懷中出御筆批
云韓侂胄久任國柄輕啟兵端使南北生靈枉罹凶
害可罷平章軍國事陳自強阿附充位可罷左丞相
日下出國門仍命主管殿前司公事夏震以兵三百
防護象祖欲奏審璧謂事留恐泄乃已翌日侂胄入
朝至太廟前震呵止之從者皆散震以兵擁侂胄至
玉津園側殛殺之彌遠象祖以誅侂胄聞帝不信越
三日猶以為未死後審其果然遂下詔暴侂胄罪惡
于中外蓋其謀始于彌遠而成于皇后及次山帝初
無意也論功進彌遠為禮部尚書加震福州觀察使
(侂胄專政十四年宰執侍從臺諫藩閫皆其門廡之人天子孤立于上威行宫省權震宇内嘗鑿沼于山)
(下瞰太廟出入宫闈無度孝宗疇昔思政之所晏然居之老宫人見之往往垂涕顔棫草制以為得聖之)
(淸易祓撰答詔以元聖褒之余嘉請加九錫趙師□乞置平原郡王府官屬侂胄皆當之不辭其嬖妾皆)
(封郡國夫人每内宴與妃嬪雜坐恃勢驕倨掖庭皆惡之及籍其家多乘輿御服之飾其僭紊極矣易)
(祓字彥祥潭州人)
治韓侂胄黨竄陳自強于永州斬蘇師旦流郭倪等于
嶺南貶李璧等官
韓侂胄既死錢象祖探懷中堂帖授自強曰有旨丞
相罷政自強即上馬顧曰望大參保全明日奪其三
官永州居住尋竄雷州遣使即韶州誅師旦安置郭
倪于梅州(宋置明廢今廣東嘉應州是)鄧友龍于循州(唐置明廢今惠州府)
(龍川縣是)郭僎于連州貶李璧張巖許及之葉適薛叔似
皇甫斌等官秩有差
立榮王曮為皇太子更名懤
尋更名詢
十二月罷山東京東西路招撫司
以錢象祖為右丞相兼樞密使衛涇雷孝友參知政事
史彌遠同知樞密院事林大中簽書院事
初韓侂胄欲内交于大中大中不許而上書極論其
姦因辭官屏居時事不掛于口侂胄當國或勸其通
書以免禍大中曰福不可求而得禍可懼而免邪不
聽凡十二年而復起
(戊辰)嘉定元年(金泰和八年)春正月王柟還自汴三月以韓侂
胄蘇師旦首畀金
柟至汴請依靖康故事世為伯姪之國增歲幣為三
十萬犒軍錢三百萬貫蘇師旦等俟和議定後當函
首以獻完顔匡具以柟言奏于金主金主命匡移書
索韓侂胄首以贖淮南地改犒軍錢為銀三百萬兩
會錢象祖移書金帥府喻以誅侂胄事柟未之知也
一日匡問柟曰韓侂胄貴顯幾年矣柟曰已十餘年
平章國事才二年耳匡曰今欲去此人可乎柟曰主
上英斷去之何難匡顧之而笑和議始决遣柟持書
索韓侂胄首以贖淮南柟還言于朝詔百官議吏部
尚書樓鑰(字大防勤縣人)曰和議重事待此而决姦宄已斃
之首又何足惜遂命臨安府斵棺取首梟之兩淮仍
諭諸路以函首畀金之事遂以侂胄及師旦首付王
柟送金師以易淮陜侵地
臨安大火
火凡四日城内外亘十餘里死者甚衆廬舍十燬其
七百官多僦舟以居民訛言相驚亡頼因而縱火為
姦(四年三月臨安復大火焚省部官舍延及太廟詔遷神主于夀慈宫三日火息乃還太廟省部皆寓)
(治驛寺)
夏六月金人歸大散關及濠州
王柟以韓侂胄蘇師旦首至金金主御應天門備黃
麾立仗受之百官上表稱賀懸二首并畫像于通衢
令百官縱觀然後漆其首藏于軍器庫遂命完顔匡
等罷兵更元帥府為樞密院遣使歸大散關及濠州
秋七月詔邱崈同知樞密院事未至卒(諡忠定)
崈儀狀魁傑機神英悟嘗慷慨曰生無以報國死當
為猛將以滅敵其忠義蓋天性也
八月以婁機(字彦發嘉興人)同知樞密院事樓鑰簽書院事(續綱)
(目作同知院事今依宋史寕宗紀改正)
鑰持論堅正忤韓侂胄意奉祠累年機初為太常少
卿侂胄開邊機曰恢復之名非不美今人才難得財
力未裕萬一兵連禍結奈何鄧友龍曰不逐此人則
異議無所回遂斥外及入樞府時干戈甫定信使往
來機禆贊之功為多尤惜名器守法度進退人物直
言可否不市私恩不避嫌怨
賑江淮流民
出米二十萬石錢一百萬緡命江浙制置司賑之
九月金遣使來和議成
下詔以和議成諭天下
冬十月以錢象祖史彌遠為左右丞相雷孝友知樞密
院事樓鑰同知院事婁機參知政事
彌遠尋以母憂去位(在十一月)未幾象祖亦罷(在十二月)
金主璟殂衛王永濟(太名允濟後避諱改永世宗第七子)立(是為衛紹王)
金主無子疎忌宗室以永濟柔弱鮮智能故爱之欲
傳位馬會永濟自武定入朝金主已感疾遂留不遣
及金主殂元妃李氏黃門李新喜平章政事完顔匡
等定策奉永濟即位(明年葬金主璟于道陵廟號章宗金章宗陵在順天府房山)
(縣大房山東北)
贈趙汝愚太師沂國公(諡忠定後廹封福王)
(己巳)二年(金主永濟大安元年)夏四月金主永濟殺其故主妃李氏
初章宗遺詔内人有娠者二人生男則立為儲貳平
章政事布薩端(本名齊勤中都路和爾和必喇明安人按齊勤舊作七斤和爾和必喇舊)
(作大魯虎必剌今改後仿此)承金主永濟意奏先帝承御賈氏當
以十一月免乳今已逾期范氏産期合在正月今醫
稱胎形已失願削髮為尼金主乃以范氏損其遺腹
詔中外而殺元妃李氏承御賈氏以布薩端為右丞
相
五月起復右丞相史彌遠
彌遠歸治母喪太子請賜第行在令就第持服以便
咨訪
蒙古入靈州夏主安全降
夏自是益衰
秋八月罷四川宣撫使
冬十二月輝和爾(舊作畏吾兒今改後仿此)國降于蒙古
輝和爾國自唐末四遷火州統巴什伯(舊作别失八今改)里
之地臣于契丹至是遂與舉部降于蒙古
(庚午)三年(金大安二年)夏六月丁巳朔日食(續綱目作四月朔今依宋史寕宗紀)
(改正)
秋八月夏侵金葭州
夏自天會初與金議和八十餘年未嘗交兵至是為
蒙古所攻求救于金金主永濟新立不能出師夏人
怨之遂侵葭州金慶善努(本内族名承立字獻甫統軍使噶山之子按慶善努)
(舊作慶山奴噶山舊作拐山今改後仿此)敗之而去
冬十二月婁機免
機立朝能正言好稱奬人才不遺寸長訪問賢能疏
列姓名及其可用之實以備採取至是以老罷
蒙古侵金
金主永濟嗣立有詔至蒙古傳言當拜受蒙古主問
金使曰新君為誰使曰衛王也蒙古主遽南面唾曰
我謂中原皇帝是天上人做此等庸懦亦為之邪何
以拜為即乘馬北去金使還言永濟怒欲俟蒙古入
貢就害之蒙古主知之遂與金絶益嚴兵為備數侵
掠金西北之境其勢漸盛金人皇皇遂禁百姓傳說
邊事(周禮口自此蒙古與金兵連禍結故特書之)
(辛未)四年(金大安三年)夏四月金使人求和于蒙古蒙古不許
初金納哈塔邁珠(舊作納合買住今改)守北鄙知蒙古將侵邊
奔告于金主金主曰彼于我無釁汝何言此邁珠曰
近見其鄰部附從西夏獻女而造箭製楯不休非圖
我而何金主以其擅生邊隙囚之及蒙古侵擾雲中
九原連歲不休遂破大水濼(方輿紀西在大同府西北)以進金主
始恐釋邁珠而遣西北路招討使鈕祜禄哈達(舊作粘合)
(打今改)求和蒙古主不許
六月遣使如金不至而還
賀生辰也時金有蒙古之難不暇延使者至涿州而
還尋詔江淮京湖四川制置司謹飭邊備
秋八月夏主安全卒族子遵頊立(遵頊改元光定號安金曰襄宗)
蒙古攻金西京留守赫舍哩呼沙呼棄城遁金西北諸
州皆降蒙古
金通吉遷嘉努(舊作獨吉千家奴今改後仿此)完顔呼實(舊作胡沙今改後仿)
(此)至烏舍堡(與下烏月營俱在大同府北)未及設備蒙古兵奄至
拔烏舍堡及烏雲營蒙古主乘勝破白登城(本漢白登臺地)
(金置縣元廢故城在今大同府陽高縣南)遂攻西京凡七日呼沙呼懼以
麾下棄城突圍遁去蒙古主以精騎三千馳之金兵
大敗追至翠屏口(翠屏山口也在渾源州南)遂取西京及桓撫州
(桓州金置明廢故城在今獨石口外上駟院牧厰北撫州亦金置元為興和路明廢故城在今張家口外)
(鑲黃旗牧厰西南)蒙古主復遣其子卓沁(蒙古主長子舊作木赤)察罕
台(蒙古主次子舊作察合台)烏格台(蒙古主第三子即太宗舊作窩閣台今並改後仿此)三
人帥兵分取雲内東勝武朔豐靖等州(注俱見前)由是金
德興(本遼奉聖州金升府元曰保安州今州屬宣化府)弘州(遼置元省故城在今宣化府西)
(寧縣)昌平懷來(注俱見前)縉山(唐縣今宣化府延慶州是)豐潤(金縣今屬遵化州)
密雲(注見前)撫寧(金縣今屬永平府)集寧(金縣屬撫州元置路于此明廢故城在今)
(正黃旗牧厰東)東過平灤(謂平州灤州也續綱目作平欒今改正)南至清滄(與下)
(忻代注俱見前)由臨潢過遼河西南至忻代皆降于蒙古
閏九月金兵禦蒙古敗績于會河(堡名故址在今宣化府萬全縣西)蒙
古遂入居庸關大掠而去
蒙古主既破撫州休士牧馬將遂南向金主復命招
討使完顔糾堅監軍完顏萬努(舊作萬奴今改後仿此)等率其
衆號四十萬駐野狐嶺(在萬全縣東北勢極高峻鴈飛過此遇風輙墮)以備
呼實率重兵為後繼或謂糾堅曰蒙古新破撫州方
以所獲賜其下馬牧于野當乘其不虞揜擊之糾堅
曰此危道也不若馬步俱進為計萬全蒙古主聞之
進兵于獾兒觜(在野狐嶺西)糾堅遣麾下明安(剛里人)問蒙
古舉兵之故明安反降于蒙古以虛實告之蒙古主
遂與糾堅等戰金兵大敗人馬蹂&KR1011;死者不可勝計
蒙古乘銳而前呼實畏其鋒不敢拒戰引兵南行蒙
古兵踵擊之至會河堡金兵又大敗呼實僅以身免
走入宣德(注見前)蒙古兵乘勝薄之遊兵至居庸關守
將完顔福夀(哈斯罕人)棄關遁蒙古兵克之金中都戒嚴
禁男子不得輙出城蒙古遊奕至都城下金主欲南
奔汴會衛卒誓死迎戰蒙古兵損折頗多遂襲金羣
牧監驅其馬而去金主乃止命秦州刺史珠格高琪
屯通元門外尋降呼實為咸平路兵馬總管將士以
其罰輕由是益不用命
冬十一月己酉朔日食
金以圖克坦鎰為右丞相赫舍哩呼沙呼為右副元帥
鎰為上京留守聞中都戒嚴曰事急矣乃選兵二萬
遣同知烏克遜鄂屯(舊作烏古孫兀屯今改後仿此)將之入衛金
主嘉之徵拜尚書右丞相(先是鎰上言曰自國家與韃靼交兵以來彼聚而行)
(我散而守以聚攻散其敗必然不若入保大城併力備禦昌和撫三州素號富貴人皆健勇可内徙之以)
(益兵勢人畜財貨不至亡失參政梁&KR1723;曰如此是自蹙境土也金主從&KR1723;謀鎰復奏曰遼東國家根本距)
(中都數千里萬一受兵州府顧望必須報可誤事多矣可遣大臣行省以鎮之金主不悦日無故置行省)
(徒摇人心耳不從及失三州又聞東京不守金主乃大悔曰從丞相之言當不至此我見丞相恥哉)呼
沙呼之棄西京而還也至蔚州擅取官庫銀五千兩
及衣幣諸物奪官民馬與從行人入紫荆關(易易州西地記)
(大行八陘其第七為蒲隂即此)殺淶水(隋縣今屬易州)令至中都金主皆不
問以為右副元帥呼沙呼益無所忌憚自請兵二萬
北屯宣德金主與之三千令屯媯州(注見前)呼沙呼不
悦
金益都楊安兒作亂
初益都人楊安國少無頼以粥鞍材為業市人呼為
楊鞍兒遂自名楊安兒泰和中金人南侵山東無頼
往往相聚剽掠命州縣招捕之安兒時為羣盗亦請
降隸名軍中累官至防禦使及蒙古兵薄中都詔招
鐵瓦敢戰軍得千餘人以唐古哈達(舊作唐括合打今改後仿此)
為都統安兒副之以戍邊安兒至雞鳴山(在今宣化府宣化縣)
(東南一名鳴鷄山寰宇記即古磨笄山也每夜冇野鷄羣鳴于上故亦名鳴鷄也)不進亡歸
山東與張汝楫聚黨功劫州縣殺掠官吏山東大擾
(壬申)五年(金崇慶元年)春三月金赫舍哩呼沙呼有罪放歸田里
呼沙呼欲移屯南口移文尚書省曰韃靼兵來必
不能支一身不足惜三千兵為可憂十二關建春萬
寧宮且不保金主惡其言下有司按問詔數其十五
罪罷歸田里
夏五月安南王李龍翰死其壻陳日煚襲主國事
龍翰卒子昊旵嗣尋卒無子以女昭聖主國事其壻陳
日煚因襲取之(李氏自公藴八傳凡百二十餘年而易姓)
金河東陜西大饑
斗米數千錢流莩滿野
金泰安劉二祖作亂掠淄沂州
秋七月雷雨太廟屋壊
避正殿減膳(權直學士真德秀上疏曰臣博觀經史所志自非甚無道之世未聞震霆之驚)
(及乎宗廟者也蓋震霆者上天至怒之威宗廟者國家至嚴之地以至怒之威而加諸至嚴之地其為可)
(畏也明矣古先哲王遇非常之變異則必應之以非常之德政未嘗僅舉故事而已今日避殿損膳之外)
(咸無聞焉或者固已妾議陛下務為應天之文而不完其實矣臣願陛下内揆之一身外察諸庶政勉進)
(君德毋以豢養安逸為心博通下情深求致異召和之本庶幾善祥日應咎徵日消矣真德秀字景元)
(後更為景希建之浦城人)
(癸酉)六年(金至寕元年九月以後宣宗珣貞祐元年)春二月故遼人耶律瑠格
(舊作留哥今改)取金遼東州郡自立為遼王
瑠格契丹人仕金為北邊千戶蒙古兵起金人疑遼
遺民有他志瑠格不自安遁至龍安(即黃龍府大定中改隆州貞祐)
(初升府)聚衆至十餘萬自為都元帥遣使附于蒙古金
遣呼實率兵往攻瑠格大敗之遂自立為遼王改元
元統盡有遼東州郡遂都咸平(金改為咸州後升府明省故城在今奉天)
(府鐵領縣)瑠格後降蒙古蒙古主以為元帥令居廣寧
夏五月夏侵金保安慶陽
金主永濟復以赫舍哩呼沙呼為右副元帥秋八月呼
沙呼弑永濟而立昇王珣(顯宗之子原名烏都布是為金宣宗金史作吾暏補今改)
自為太師尚書令都元帥封澤王
金主復用呼沙呼使將兵屯燕城北圖克坦鎰諫不
聽呼沙呼與其黨完顏綽諾(舊作醜奴今改後仿此)富察陸錦
烏庫哩道喇(舊作烏古論奪剌今改)等謀作亂會金主以蒙古
兵在居庸關呼沙呼日務馳獵不恤軍事遣使責之
使者至呼沙呼怒遂妄稱知大興府圖克坦南平謀
反奉詔入討使其黨圖克坦金夀召南平南平不知
行至廣陽門呼沙呼遇之于馬上手刃殺之完顔實
古納(舊作石古乃今改後仿此)聞亂召兵五百迎戰不勝皆死之
呼沙呼至東華門呼衛實哷竒爾(舊作斜烈紇兒今改後仿此)等
納之呼沙呼入宫盡以其黨易宿衛自稱監國都元
帥居大興府陳兵自衛召聲伎與親黨會飲明日以
兵逼金主出居衛邸遣武衛兵二百固守之(呼沙呼欲除拜)
(其黨令黃門入宫收璽尚宫左夫人鄭氏掌寳璽拒之曰璽天子所用呼沙呼人臣取將何為黃門曰今)
(天時大變主上且不保况璽乎御侍當思自脱計鄭氏厲聲罵曰若軰宫中近侍恩遇尤隆君難不以死)
(報反為逆豎奪璽邪我死可必璽必不與遂暝目不語黃門乃還呼沙呼復遣人奪取宣命之寳除拜其)
(黨數十人)丞相圖克坦鎰時墜馬傷足在告聞難作命駕
將入省或告之曰省府皆以軍士守之不可入矣少
頃軍士索人于閭巷鎰乃還第呼沙呼欲僭位猶豫
不决以鎰人望乃詣訪之鎰從容謂曰翼王(珣先封翼王又)
(封昇王)章宗之兄顯宗長子衆望所屬元帥决策立之
萬世之功也呼沙呼默然乃遣宦者李思中弑金主
于邸時完顔綱將兵十萬行省事于縉山呼沙呼誘
而殺之因盡撤沿邊諸軍赴中都平州騎兵屯薊州
以自重遣圖克坦銘(字國本徒克坦貞之孫)等迎昇王珣于彰
德九月至燕即位立其子守忠為太子追廢永濟為
東海郡侯(後追復衛王諡曰紹)
冬十月蒙古大敗金將珠格高琪于懷來進圍燕高琪
還殺呼沙呼金主以高琪為左副元帥
蒙古兵至懷來金元帥右監軍珠格高琪拒之敗績
蒙古乘勝進圍中都方蒙古兵至皂河欲渡高橋呼
沙呼病足乘車督戰蒙古兵大敗翌日再戰呼沙呼
創甚不能出期高琪以乣軍(金史兵志東北路部族乣軍二西北西南二路)
(乣軍十又百官志有密雅里乣等詳衮九處里欽定金國語解乣即糺字糺軍所收之軍也密雅舊作)
(咩詳衰舊作詳□長官之稱今改)五千距之高琪失期不至呼沙呼
欲斬之金主以其有大功特喻令高琪免死呼沙呼
乃益其兵令出戰(□之曰勝則贖罪不勝斬汝)高琪大潰自度必
為呼沙呼所殺乃以乣軍入中都圍呼沙呼之第呼
沙呼聞難作登後垣欲走衣絓墜而傷股軍士就斬
之高琪取其首詣闕請罪金主赦之因詔暴呼沙呼
之罪奪其官爵以高琪為左副元帥一行將士論功
行賞
蒙古以史天倪(字和甫永清人)為萬戶屯霸州
時蒙古穆呼哩(札拉爾氏崆根郭斡之子按穆呼哩舊作木華黎札拉爾舊作札刺)
(爾崆根郭斡舊作孔温窟哇今並改後仿此)統兵侵金所向殘破永清史
秉直聚族謀曰方今國家喪亂吾家百口何以自保
既而知降者皆得免乃率里中數千人詣涿州軍門
降穆呼哩欲用秉直秉直辭乃以其子天倪為萬戶
領降人家屬屯霸州(天倪拊循有方遠近降者十餘萬家)
十二月夏取金涇川
蒙古分兵拔金河北河東諸州郡
蒙古主留竒爾台(舊作怯台今改)哈斯台(舊作哈台今改)屯燕城北
分降人楊伯遇劉林漢軍四十六都統並韃靼兵為三
道命其子卓沁察罕台烏格台為右軍循太行而南
(破保州山中邢沼磁相衛輝懷孟諸郡徑扺黃河大掠平陽太原之間)别將克特卜齊
(舊作薄察今改)等遵海而東(破灤薊大掠于遼西之地)蒙古主自將與子
圖壘(蒙古主少子後贈睿宗舊作拖雷今改)由中道(破雄莫清滄景獻河間濱隶濟南等)
(郡)自大口以逼中都時中原諸路之兵皆僉往山後
防遏悉僉鄉民為兵上城守禦蒙古盡驅其家屬來
攻父子兄弟往往遙呼相認由是人無固志故所至
郡邑皆下凡破金九十餘郡兩河山東數千里人民
殺戮幾盡金帛子女牛馬羊畜皆席卷而去屋廬焚
燬城郭坵墟
(甲戌)七年(金貞祐二年)春三月詔安丙同知樞密院事未至改
知潭州
丙使所愛吏安蕃何九齡合官軍夜襲秦州敗歸沔
州都統制王大才執九齡等七人斬之而訟丙于朝
故有潭州之命
金以其故主永濟之女歸蒙古夏四月及蒙古平
蒙古主還自山東屯燕城北諸將請乘勝破燕蒙古主
不從遣使諭金主曰汝山東河北郡縣悉為我有汝
所守惟燕京耳天既弱汝我復迫汝于險天其謂我
何我今還軍汝不能犒師以弭我諸將之怒邪金丞
相高琪言于金主曰韃靼人馬疲病當决一戰完顏
承暉(字離明本名福興)曰不可我軍身在都城家屬各居諸
路其心向背未可知戰敗必散苟勝亦思妻子而去
社稷安危在此一舉莫如遣使議和待彼還軍更為
之計金主然之遂遣承暉求和蒙古主欲得其公主
金主乃以東海郡侯少女及金帛童男女各五百馬
三千與之蒙古主引歸出居庸關收所虜山東兩河
少壯男女數十萬皆殺之金主以蒙古既和大赦其
國内
金左丞相圖克坦鎰卒
金主將遷都于汴鎰曰鑾輿一動北路皆不守矣今
已講和聚兵積粟固守京師策之上也南京四面受
兵遼東根本之地依山負海其險足恃備禦一面以
為後圖策之次也金主不從鎰尋卒(鎰明敏方正學問該貫一時名)
(士皆出其門)
五月金主徙都汴扈衛乣軍叛降蒙古秋七月蒙古復
圍燕
金主以國蹙兵弱財用匱乏不能守中都乃議遷于
汴諫者皆不納五月命平章政事都元帥完顔承暉
左丞穆延盡忠(本名博多上京路明安人按穆延舊作抺撚博多舊作彖多今改後仿此)
奉太子守忠留守中都遂與六宫啓行蒙古主聞之
怒曰既和而遷是有疑心而不釋憾特以解和為欵
我之計耳復圖南侵金主至良鄉令護衛乣軍元給
鎧馬悉復還宮乣軍怨之遂作亂殺其主帥索衮而
推卓多必實呼勒札拉爾(按索衮舊作素温卓多舊作斫答必實呼勒舊作比)
(涉兒札拉爾舊作札剌兒今並改)三人為帥北還完顏承暉聞變以
兵阻盧溝卓多擊敗之軍勢既張遣使乞降于蒙古
蒙古主遂遣明安援卓多合其兵圍燕京(金主聞之遣人召太)
(子應奉翰林文字完顔蘇哷以為不可平章珠格高琪曰上居此太子宜從且汝能保都城必完乎蘇哷)
(日完固不敢必但太子在彼則聲勢俱重邊隘有守則都城無虞昔唐明皇幸蜀大子實在靈武蓋將以)
(繫天下之心也不從竟召太子太子既行中都益懼按蘇哷舊作素蘭今改後仿此)
罷金歲幣
時金人屢遣使來督歲幣起居舍人真德秀上疏請
絶之(略曰女真以蒙古侵陵徒巢于汴此吾國之至憂也蓋蒙古之圍滅女真猶獵師之志在得鹿)
(鹿之所在獵必從之既能越三關之阻以攻燕豈不能絶黃河一帶之水以趨汴使蒙古遂能如劉聰石)
(勒之據有中原則疆場相望便為鄰國固非我之利也或如耶律德光之不能即安中土則奸雄必將投)
(隙而取之尤非我之福也今當乘女真之將亡亟圖自立之策不可幸女真之未亡姑為自安之計也夫)
(用忠賢修政事屈羣策收衆心者自立之本訓兵戎擇將帥繕城池飭戍守者自立之具以忍恥和戎為)
(福以息兵忘戰為常積安邊之金繒飾行人之玉帛女真尚存則用之女真強敵更生則施之強敵此苟)
(安之計也陛下以自立為規模則國勢日張人心日奮雖強敵驟興不能為我患以苟安為志嚮則國勢)
(日削人心日偷雖弱金僅存不能無外憂蓋安危存亡皆所自取若夫當事變方興之日而示人以可侮)
(之形是堂上召兵戶内延敵也微臣區區竊所深慮)反覆數千言帝納之遂罷
金國歲幣
夏人請會師伐金不報
夏人以書來四川議夾攻金以恢復故彊時董居誼
(字仁夫臨川人)初入蜀不之報由是邊訊中絶
九月壬戍朔日食
蒙古穆呼哩攻金遼西州郡下之
穆呼哩進兵攻金北京守將伊木沁(舊作銀青今改)帥其衆
二十萬禦于和託(戍名方輿紀要在故大寕城西舊作花道今改)敗還嬰城
自守其禆將完顔實哷(舊作昔烈今改)高德玉等殺伊木沁
而推音達琿(舊作寅答虎今改後仿此)為帥穆呼哩命史天祥(天倪)
(從兄)等趣兵進攻音達琿遂舉城降穆呼哩怒其降緩
欲坑之蕭額森(舊作蕭也先今改)曰北京為遼西重鎮既降
而坑之後豈有降者乎穆呼哩從之奏音達琿權北
京留守以烏葉爾(薩勒珠特氏察克察衮子舊作吾也兒元史作吾也而薩勒珠特舊)
(作珊竹察克察衮舊作察噶察華今改)權兵馬帥府事以鎮之于是金
順成懿通州(注俱見前)相繼降于蒙古
冬十二月金濰州李全(北海農家子)作亂
全銳頭蠭目權譎善下人弓馬趫捷能運鐵槍人號
李鐵槍開禧中戚拱常結之以復漣水金主遷汴賦
歛益横河北山東遺民保砦守險羣聚為盗寇掠州
郡皆衣紅納襖以相識時目為紅襖賊全與仲兄福
亦聚數千鈔掠山東劉慶福國安用(淄州人後改名用安)鄭衍
德田四于洋于潭等皆附之
金張鯨據錦州自稱臨海王附于蒙古
時興中府石天應(字瑞之興中永德人)亦降蒙古(鯨尋為穆呼哩所殺其弟)
(致復據錦州自稱瀛王降金穆呼哩遣將攻破之其下縳致出降遂被殺)
(乙亥)八年(金貞祐三年)春二月金布薩阿哈(原名阿海)擊楊安兒安
兒敗死三月阿哈復破劉二祖斬之
布薩阿哈至益都敗安兒于城東安兒奔登州刺史
耿格納之安兒僭號置官屬(政元天順)衆數十萬阿哈復
與山東行省完顔霆(本姓李氏中都寳坻人)經歷洪果(舊作黃摑今改)
(按此係姓氏史失其名)將花帽軍討敗之殱其衆安兒乘舟入
海欲走岠&KR0008;山(在登州府棲霞縣東方輿紀要山舊産金亦名金山)舟人曲成
擊之安兒墜水死無子其妺四娘子狡悍善騎射劉
全收餘黨奉之稱曰姑姑衆尚萬餘掠食至磨旗山
(在萊州府離縣南)李全以其衆附之楊氏因與私通遂以為
夫阿哈復遣瓜爾佳錫爾格(上京路明安人舊作夾谷石里哥今改後仿此)
破劉二祖斬之餘黨推霍儀為帥彭義斌石珪(泰安新泰)
(人)夏全時青(滕陽人)裴淵葛平楊德廣王顯忠附焉
金主遣兵救燕與蒙古兵遇于霸州大潰夏五月中都
留守右丞相完顔承暉自殺蒙古遂入燕
時金中都被圍既久完顔承暉以穆延盡忠久在軍
旅悉以兵付之而自總持大綱又遣人以礬寫奏告
急金主命左監軍永錫將中山真定軍左都監烏庫
哩慶夀(河北西路明安人)將大名兵萬八千西南路步騎萬
一千河北軍一萬御史中丞李英(字子賢遼陽人徙益都)運糧
大名行省富珠哩(舊作孛术今改)德裕(本名富拉塔隆安路明安人富拉塔舊作)
(蒲剌都今改)調遣繼發以救中都英至大明得兵數萬馭衆素
無紀律三月英被酒與蒙古兵遇于霸州北大敗盡
失所運糧英死士卒殱焉慶夀永錫軍聞之皆潰歸
自是中都援絶内外不通承暉與盡忠會議期同死
社稷盡忠不從承暉怒即起還第然兵柄既皆屬盡
忠承暉無如之何乃辭家廟作遺表付尚書省令史
師安石(字子安清安人本姓尹氏避國諱更焉)書之皆論國家大計及
平章政事高琪姦狀且謝不能終保都城之罪從容
若平日與安石舉白引滿謂之曰承暉于五經皆經
師授謹守而力行之不為虛文既被酒取筆與安石
訣謂曰子行矣安石出門聞哭聲復還問之則已仰
藥死矣家人匆匆瘞庭中是日暮凡在中都妃嬪聞
盡忠將南奔皆束裝至通元門盡忠紿之曰我當先
出與諸妃啓途諸妃信之盡忠乃與爱妾及所親者
先出城不復反顧蒙古兵遂入中都吏民死者甚衆
宫室為亂兵所焚火月餘不滅時蒙古主在桓州聞
燕陷遣使勞明安等而輦其府庫之實北去于是金
祖宗神御及諸妃嬪皆淪沒焉(安石奉承暉遺表至汴贈尚書令廣平郡)
(王諡忠肅盡忠至汴金主釋不問仍以為平章政事未幾以謀逆伏誅)
冬十月夏取金臨洮
蒙古攻金潼關不克遂自嵩山趨汴金人敗之乃還
蒙古主駐軍魚兒濼(在今鑲黃旗□厰故興和城西金史地理志柔遠縣有大魚濼)
(即此)遣繖格巴圖(舊作三哥拔都今改後仿此)帥萬騎自西夏趨京
兆攻潼關不能下乃由嵩山小路趨汝州遇山磵輙
以鐵槍相鎖連接為橋以渡遂赴汴京金主急召花
帽軍于山東蒙古兵至杏花營(在祥符縣西)距汴京二十
里花帽軍擊敗之蒙古兵還至陜州適河冰合遂渡
而北金人專守關輔(時蒙古兵所向皆下金主遣使求和蒙古主欲許之謂薩木哈)
(曰譬如圍場中獐鹿吾已取之矣獨餘一兔盍遂舍之薩木哈恥于無功不從遣人謂金主曰若欲議和)
(可去帝號稱臣常封汝為王議遂不成)
十一月復遣使如金
賀正旦也刑部侍郎劉鑰(字晦伯建陽人)等及太學諸生上
章言其不可不報
以真德秀為江東轉運副使
德秀朝辭奏五事一曰宗社之恥不可忘(言國家之于金人蓋)
(萬世必報之讐高宗孝宗值其方強不得已以太王自處而以勾踐望人後今天亡金近在朝夕誠能以)
(待敵之禮而遇天下之豪傑以遣敵之費而厲天下之甲兵人心奮張士氣自倍何憚而不絶之哉且重)
(于絶之者畏召怨而啟釁也然能不召怨于將亡之金而不啟釁于方興之敵權其利害顧孰重孰輕臣願陛)
(下勉勾踐之良圖懲謝元之失策則王業興隆可冀矣)二曰比鄰之道不可輕
(言蒙古及山東之盗苟得志而鄰於吾奠大之憂也願朝廷毋輕二寇日夜講其攻守之策以逆杜窺窬)
(之心)三曰幸安之謀不可恃(言今之議者大抵以金之存亡為我欣戚聞危蹙之)
(報則冀其非實得安静之耗則幸其必然是猶以朽壤為垣而望其能障盗盗也願陛下勵自彊之志恢)
(立武之絰則大勢舉矣)四曰導諛之言不可聽(言今邊事方殷正君臣戒懼之)
(日若乃薦紳大夫工為諛說或以五福足恃為言夫乾象告愆邇日尤甚其可恃䜟緯不經之說而忽昭)
(昭之警戒乎惟陛下鍳天人之相因察諛侫之有害益修其身以格天休宗社之慶也)五曰至
公之論不可忽(言公論國之元氣也元氣痞鬲不可以為人公論湮欝不可以為國深惟)
(今日實公論屈伸之機朝廷之上若以言者為爱君伸為報國無猜忌之意而有聽用之誠則公論自此愈)
(若以言者為沮事為徼名無聽用之誠而有猜忌之意則公論自此復屈夫公論伸屈乃治亂存亡之所)
(繇分故臣于終篇反復極言惟陛下亮臣愚忠也)
(丙子)九年(金貞祐四年)春二月甲申朔日食
東西兩川地大震
夏四月金以胥鼎(字和之持國子)為尚書左丞行省事于平陽
鼎知平陽府聞蒙古兵渡潼關即遣必刺阿嚕岱(舊作)
(必蘭阿魯帶今改後仿此)圖克坦拜札(舊作徒單百家今改後仿此)等帥兵一
萬五千由便道濟河以趨關陜而自以精兵援汴京
又遣布薩薩固珠(舊作僕散掃吾出今改後仿此)帥兵會諸將以拒
蒙古之自關而東者金主以其忠拜鼎左丞遣還平
陽
秋七月金郝定稱帝于山東侯摰(字華芝東阿人)討殺之
時摰移行省于東平獲紅襖賊訊之知其渠帥郝定
僭號署官改元已攻陷滕充單諸州萊蕪新泰等十
餘縣道路不通摯帥師進擊執定送汴京誅之(已而摯遣)
(兵擊劉二祖餘黨執霍儀斬之其衆皆散)
冬十月蒙古克金潼關
蒙古兵次嵩汝間金御史臺言敵兵深入重地近坻
西郊彼知京師屯宿重兵不復叩城索戰但以遊騎
遮絶道路而别兵攻擊州縣是亦困京師之漸也願
陛下命陜西兵扼距潼關選在京勇敢之將十數各
付精兵隨宜伺察且戰且守復諭河北亦以此待之
金主以奏付尚書省平章珠格高琪曰臺官素不習
兵備禦方略非所知也遂止高琪以蒙古兵日逼欲
以重兵屯駐汴京以自固州郡殘破不復恤金主惑
之國勢益衰
十一月金胥鼎敗蒙古于平陽復潼關
鼎慮蒙古兵扼河乃檄絳解隰吉孟五州經略司相
與會師為夾攻之勢及蒙古自三門析津北渡至平
陽鼎遣兵拒戰蒙古兵敗乃去金人遂復潼關
金以苖道潤為中都經略使
道潤貞祐初為河北義軍隊長以擊羣盗有功屢遷
知中山府至是復有是命道潤有勇略敢戰鬭能得
衆士心前後撫定五十餘城署保定張柔(字德剛定興人)為
元帥右監軍行元帥府事
(丁丑)十年(金興定元年)春正月金主謀伐夏不果
金主命選兵三萬五千付圖們呼圖克們(舊作佗滿胡土門今)
(改)統之西征尚書左丞胥鼎馳奏以為非便(略曰自北兵經)
(過之後民食不給兵力未完若又出師非獨饋運為勞民將流亡愈至失所或宋人乘隙而動復何以制)
(之此繫國家社稷大計方今勢止當禦備南邊西征未可議也)遂止尋進鼎平章政
事封莘國公
地震
二月金尚書省請罷府州學生廪給金主不許
尚書省以軍儲不繼請罷州府學生廪給金主曰自
古文武並用向在中都設學飬士猶未嘗廢况今日
乎其令仍舊給之
三月金以武仙(威州人)同知真定府事
金石海據真定叛威州刺史武仙率兵斬海及其黨
二百餘人降葛仲趙林張立等軍盡獲海僭擬物故
有是命
夏四月金人分道來侵詔京湖江淮四川制置使趙方
(字彦直衡山人)李珏(字元暉吉水人)董居誼飭兵禦之
初金有王世安者獻取盱眙楚州之策金主以為淮
南招撫使遂有南侵之謀珠格高琪復勸金主侵宋
以廣彊土金主始猶不然至是命烏庫哩慶夀完顏
薩布帥師南侵遂渡淮取光州中渡鎮(在光州光山縣淮水旁)
執𣙜埸官盛允升殺之慶夀分兵攻樊城圍棗陽光
化軍别遣完顏阿林(本姓郭以功賜姓)入大散關以攻西和
階成州朝廷聞之詔趙方李珏董居誼俱便宜行事以
禦之(先是金右司諫許古上疏請遣使與宋議和則韃靼聞將歛跡不宜用兵以益敵金主即命古)
(草議和牒文既成示參政高汝礪汝礪言有哀祈之意徒示微弱無足取者議遂寢平章政事胥鼎亦切)
(諫南侵有大不可高琪不從金主以南北用兵西夏復擾財匱兵弱為憂集百官議守禦之策高琪心忌)
(之有所言皆不用巖許古字道真獻州交河人高汝礪字夫應州金城人)
五月趙方遣統制扈再興(字叔起淮人)鈐轄孟宗政(字德父絳州人)
等救棗陽金人敗走
金人犯襄陽棗陽方語其子范(字武仲)葵(字南仲)曰朝廷
和戰未定觀此益亂人意吾策决矣惟有提兵臨邊
決戰以報國爾遂抗疏主戰因親往襄陽檄統制扈
再興陳祥鈐轄孟宗政等禦之仍增戍光化信陽均
州以聯聲勢金人來自團山(在襄陽縣北)勢如風雨再興
等分三陳設伏以待既至再興中出一陣復郤金人
逐之宗政與祥合左右兩翼掩擊之金人三面受敵
大敗血肉枕籍山谷間尋報棗陽圍急宗政午發峴
首遲明抵棗陽馳突如神金人大駭宵遁方聞捷大
喜以宗政權知棗陽軍未幾京湖將王辛劉世興亦
敗金兵于光山隨州
六月詔伐金
下詔伐金傳檄招諭中原官吏軍民從趙方之請也
太白經天
秋七月丙子朔日食
冬十二月蒙古以穆呼哩為太師經略山南
蒙古主以穆呼哩有佐命功拜太師國王承制行事
賜誓劵金印分洪吉哩(舊作宏吉剌今改)等十軍及番漢
諸軍並隸其麾下建行省于燕雲且謂之曰太行之
北朕自經略太行之南卿其勉之穆呼哩乃自中都
南攻遂城及蠡州(注俱見前)皆下之(初蠡州拒守力屠乃降穆呼哩怒將屠其)
(城時州人趙瑨從穆呼哩為署百戶泣曰母與兄在城中乞以一身贖一城之命哀懇切至穆呼哩義而)
(許之遂東擊齊定臨淄登萊等州而去)
蒙古圍夏興州夏州遵頊出奔西涼
(戊寅)十一年(金興定二年)春正月李全率衆來降詔以全為京
東路總管(考李全降宋宋史寧宗紀及李全傳俱在嘉定十一年續綱目乃書于十年七月而于分注)
(之末則又仍全傳舊文云東海馬良等輻輳漣水全等生羨心焉似尚未歸附者叙次殊不明晰今依宋史改)
(書并改輯)
先是知楚州事應純之密奏山東羣盜歸正中原可復
(李全等出没島崓寳貨山積而不得食相率食人會鎮江武鋒卒沈鐸亡命山陽誘致米商獲利數十倍)
(知楚州應純之償以玉貨北人至者輙舍之鐸因說純之以歸銅錢為名弛渡淮之禁由是來者莫可遏)
(初楊安□未敗有意歸朝定遠民季先者大侠劉佑家厮飬也嘗随佑部綱客山陽楊安兒見而悦之處)
(以軍職安兒死先至山陽夤緣鐸得見純之道山東豪傑願歸正之意純之命先為譏察諭意羣豪以鐸)
(為武鋒副將與高忠皎各集忠義民兵分二道伐金先遂以金五千人附忠皎忠皎與合兵攻克海州糧)
(援不繼退屯東海已而全及其兄福襲金莒密青州皆克之純之見北軍屢捷遂密聞于朝)時頻
歲小稔朝野無事丞相史彌遠鑒開禧之事不明招
納密敕江淮制置李珏及純之慰接之號忠義軍就
聽節制給忠義糧于是東海馬良高林宋德珍等萬
人輻輳來歸李全等生羡心焉至是全至漣水舉衆
歸附遂有是命
二月金人圍棗陽孟宗政擊敗之
宗政權棗陽初視事一爱僕犯新令立斬之軍民股
栗于是築隄積水修治城堞簡閱軍士至是完顔薩
布擁步騎圍城宗政與扈再興合兵角敵歷三月大
小七十餘戰宗政身先士卒金人戰輙敗忿甚周城
開濠控兵立濠外飛鋒鏑以綯鈴自警鈴響則犬吠
宗政厚募壯士乘間突擊金人不能支盛兵薄城宗
政隨方力拒隨州守許國援師至白水(此棗陽之白水即漢光武)
(所興地非來自南陽之白河也又别名滚河下流入漢)鼓聲相聞宗政率諸將
出戰金人奔潰
金人焚大散關入皂郊堡(在秦州西宋置有皂郊搏馬務)三月利州統
制王逸將兵復之進攻秦州至赤谷(即赤峪川在秦州南元統志皂郊堡)
(下視赤峪川即此)而潰
金完顔阿林入皂郊堡兵死者五萬人逾月王逸帥
官軍及忠義人十萬復之追斬金統軍完顔贇進攻
秦州至赤谷口沔州都統劉昌祖命退師且放散忠
義人軍遂大潰
夏四月金人入西和成階州及河池興元都統吳政敗
之乃去
金人合長安鳳翔之衆復攻皂郊遂趨西和州劉昌
祖焚城遁還時西和守臣楊克家成州守臣羅仲甲
階州守臣侯頤以昌祖遁皆棄城走金兵遂入諸州
前後獲糧九萬斛錢數十萬軍實不可勝計復攻大
散關守將王立亦遁又攻黃牛堡(注見前)吳政拒却之
政至大散關執立斬之以徇事聞政進三官昌祖奪
官竄韶州克家等並竄遠州
五月金中都經略副使賈瑀殺苗道潤道潤將張柔襲
之至紫荆關遇蒙古與戰被執遂降蒙古
道潤素與瑀有隙互相攻擊既而瑀詐為約和道潤
信之瑀遂伏兵刺殺道潤道潤之衆無所依部將靖
安民(德興府永興縣人)代領之瑀不自安遣使告張柔曰吾
得除道潤以君不助兵故也柔怒叱使者曰瑀殺吾
所事吾食瑀肉且未足快意反以此言相戲邪遂檄
召道潤部曲告以復讐之意衆皆羅拜推柔為長柔
方會兵趨中山而蒙古兵出自紫荆關柔遇之遂戰
于狼牙嶺(即今狼牙口在正定府阜平縣東北)柔馬跌為蒙古兵士所
執至軍前見主帥明安柔立而不跪左右強之柔叱
曰彼帥我亦帥也大丈夫死即死終不偷生為他人
屈明安壯而釋之其潰卒稍來集明安恐柔為變質
其二親于燕京柔歎曰吾受國厚恩不意猖獗至此
顧忠孝不兩立姑為二親屈遂降蒙古以柔為河北
都元帥
金國安用降詔以安用同知孟州事
秋八月蒙古穆呼哩復攻取金河東諸州郡金元帥烏
庫哩德升(本名埒爾錦益都路明安人埒爾錦舊作錄謹今改)等死之
穆呼哩圍太原環之數匝金元帥烏庫哩德升力拒
之城西北隅壊德升聯車寨之三却三登矢石如雨
守陴者不能立城破德升至府署謂其姑及妻曰吾
守此數年不幸力窮乃自縊而死行省參政李草(字君)
(美河津人)守平陽兵少援絶城陷或謂革宜上馬突圍出
革嘆曰吾不能保此何面目見天子汝輩可去矣遂
自殺節度使完顔恩徹亨(隆安府明安人按恩徹亨舊作訛出虎今改後仿此)
守汾州元帥右監軍納哈塔布拉圖(大名路明安人舊作納合蒲剌)
(都今改)守潞州城破皆力戰而死
冬十二月金主遣使來求和不納遂遣其太子守緒(原名)
(寕嘉素金史作寕甲速今改)會兵來侵
金主欲乘勝來議和以開封府治中吕子羽為詳問
使至淮中流不納廼去由是和好遂絶金主以布薩
安貞為左副元帥輔太子守緒南侵
(己卯)十二年(金興定三年)春正月金人復侵西和成鳳州入黃
牛堡吳政拒戰死之
政既死金人乘勝攻武休關(注見前)都統李貴遁還權
興元府事趙希昔棄城走金人遂入興元府沔州都
統張威(字德遠成州人)使石宣邀擊之于大安軍(今漢中府沔縣有三)
(泉故城宋于此置大安軍元為州後改縣明省)大破之殱其精兵三千人俘
其將巴圖魯安(舊作巴土魯安今改)金人乃遁去
金人復大舉圍棗陽趙方使知隨州許國等率師攻唐
鄧以救之
完顔額爾克(舊作訛可今改後仿此)圍棗陽塹其外繞以土城
方計其空巢穴而來若𢷬其虛則棗陽之圍自解乃
命國及扈再興引兵三萬餘分二道出攻唐鄧二州
又命其子范監軍葵為後殿
以曾從龍(字君錫公亮四世孫)同知樞密院事任希夷(字伯起眉州人徙郡)
(武)簽書院事
希夷嘗從朱熹學篤信力行為禮部尚書以朱熹張
栻吕祖謙皆已賜諡而周惇頥程顥程頥張載四人
為百代絶學之倡尚未贈諡乃上言乞定議賜諡朝
廷從之(從龍尋參知政事)
金人入洋州竄董居誼于永州以聶子述為四川制置
使
守臣蔡晉卿遣兵拒之不克洋州遂破金人焚其城
而去居誼自利州遁還詔竄之
夏人請會師代金詔許之
三月金人侵淮西楚州賈涉(字濟川天台人)使李全救却之詔
加全廣州觀察使
金人圍安豐軍及滁濠光州遂分兵自光州攻黃州
之麻城(隋縣今屬湖北黃州府)自濠州攻和州之石磧(在州東北)自
盱眙攻滁州之全椒來安(南唐縣今屬滁州)及掦州之天長
真州之六合淮南流民渡江避亂諸城悉閉金遊騎
數百至采石楊林渡建康大震時涉以淮東提刑知
楚州節制京東忠義慮忠義人兵為金所用乃遣陳
孝忠向滁州石珪夏全時青向濠州李先葛平楊德
廣趨滁濠李全李福要其歸路李全進至渦口與金
左都監赫舍哩約赫德(一名志本出親軍按約赫德舊作牙吾荅今改後仿此)
駙馬布薩阿哈連戰于化湖陂(在鳳陽府懷遠縣南)殺金將數
人得其金牌金人乃解諸州之圍而去全追擊之復
敗之于曹家莊而還金人自是不敢窺淮東(初涉募能殺金)
(太子者賞節度使殺親王者賞承宣使殺駙馬者賞觀察使全因致所得金牌于涉云殺駙馬布阿哈所)
(獲者涉請于朝乞如約受賞遂授全廣州觀察使而阿哈實不死也)
興元卒張福等作亂夏四月陷利州聶子述走保劍門
福遂掠閬果
興元軍士張福莫簡作亂以紅巾為號入利州聶子
述退保劍門檄醴泉觀使安丙子知果州癸仲兼節
制軍馬任討賊之事癸仲召沔州都統制張威等帥
兵來會福等殺總領財賦楊九鼎遂掠閬果州
復以安丙為四川宣撫使
張福等作亂四川大震張方魏了翁(字華父卭州蒲江人)移書
宰執謂安丙不起則賊未即平蜀未可定雖賊亦曰
須相公作宣撫使事乃定耳李璧李&KR1033;亦以國事勉
丙丙乃至果州會詔丙為宣撫知興元府利州路安
撫使民心始安
金築汴京裏城
初珠格高琪請修南京裏城金主曰此役一興民滋
病矣城雖完固能獨安乎高琪固請築之既而金主
慮擾于民募人能致甓五十萬者遷一官百萬陞一
等于是平陽判官完顔阿拉(舊作阿剌今改後仿此)左廂譏察
霍定和發蔡京故居得二百萬有竒准格遷賞金主
一日問曰人言此役恐不能就高琪曰苟防城有法
正使兵來臣等愈得效力金主曰與其臨城曷若不
令至此為善高琪無以對及城成高琪受金鼎之賞
建碑書功于會朝門
蒙古張柔侵金獲賈瑀殺之金武仙與戰于滿城敗績
河北郡縣多降蒙古
蒙古使柔帥兵南下遂克雄易保安諸州柔必欲誅
賈瑀而瑀據孔山臺(在定州曲陽縣西北孔山上志云山半一孔前後洞徹故名)
柔攻之不下臺無井泉汲山下柔先斷其汲道瑀窮
乃降柔縛瑀剖心以祭苖道潤遂引兵次于滿城武
仙會鎮定深冀兵數萬攻之柔全軍適出帳下才數
百人柔令老弱婦女乘城自率壯士突出仙兵後毁
其攻具從數騎策馬枤槊大呼入圍仙衆皆披靡復
使緣山多張旗幟聲言救至曳柴揚塵鼓譟以進仙
兵大潰柔追擊之尸陳數十里柔乘勝攻完州(金置今為)
(縣屬保定府)下之于是祁陽(金河北西路州縣無祁陽當作祁州)曲陽等帥
皆降于柔柔遂圍中山府仙遣其將葛鐡槍與柔戰
于新樂飛矢中柔頰落其二齒柔拔矢以戰葛鐵槍
大敗死者數千人仙復遣劉成攻柔柔又敗之遂南
掠金鼓城(隋縣明省故城在今正定府晉州)深澤(漢縣今屬保定府)寧晉(唐縣)
(今屬趙州)諸縣由是深冀以北鎮定以東三十餘城望風
降附柔之威名震于河朔
六月安丙討張福誅之
福衆薄遂寕焚其城遂入普州安丙自果州如遂寕
下令諸軍合圍絶其樵汲之路張威兵至福窮請降
威執之以獻丙命臠其黨王才以祭楊九鼎而誅福
既而張威捕莫簡及賊衆一千三百餘人誅之紅巾
賊悉平丙班師還治利州
孟宗政扈再興合擊金人于棗陽大敗之追至鄧州而
還
金完顏額爾克擁步騎傅城(宗政囊糠盛沙以覆楼棚列甕瀦水以隄火募砲手)
(擊之一砲輙殺數人金人選精騎二千號弩手擁雲梯天橋先登又募鑿銀壙石工晝夜埳城運茆葦直)
(抵□樓下欲焚樓宗政先燬樓掘深坑防地道剏戰棚防城隕穿井才透即施毒烟烈火鼓韝以薰之金)
(人窒以濕氊析路以刳土城頽樓陷宗政撤樓益薪架火山以絶其路列勇士以長槍勁弩備其衝距楼)
(陷所數丈築偃月城翼傅正城金人摘強兵披厚鎧氊衫鐵面而前又濕氊濡革蒙火山擁雲梯徑抵西)
(北□樓登城城中軍以長戈舂其喉殺之敢勇軍自下夾攻金兵墜死燎焰甚衆)金人連不
得志會扈再興許國兩道並進掠唐鄧境焚其城栅
糧儲時金已頓兵八十餘日趙方知其氣已竭乃召國
再興還併東師隸于再興尅期合戰再興敗金人于
瀼河(當作滚河即白水注見前)又敗之城南宗政自城中出擊内
外合勢士氣大振賈勇入金營自晡至三更殺敵三
萬金人大潰額爾克單騎遁獲其貲糧器甲不可勝
計追金人至馬磴寨(在棗陽縣西北)焚其城入鄧州而還金
人自是不敢窺襄漢棗陽中原遺民來歸以萬數宗
政發廪贍之給田剏屋興居籍其勇壯號忠順軍俾
出没唐鄧間宗政由是威振境外
秋九月以賈涉主管淮東制置司節制京東河北軍馬
初山東來歸者日衆而石珪以計殺沈鐸于漣水應
純之亦罷去權楚州梁丙無以瞻之季先乞預借兩
月糧然後帥所部五千并馬良等萬人往密州就食
丙不許先請速遣李全代領其衆丙亦不從而以石
珪權軍務珪乃奪運糧之舟渡淮大掠至楚州南渡
門焚燬幾盡丙遣人諭之不止知盱眙軍賈涉上書
言忠義之人源源而來不立定額自為一軍處之北
岸則安能以有限之財應無窮之需飢則噬人飽則
用命其勢然也朝廷命涉節制忠義人兵涉受命即
遣傅翼諭石珪楊德廣等以逆順禍福珪等乃謝罪
涉慮其人衆思亂因滁濠之役分石珪陳孝忠夏全
為兩屯李全為五砦又用陜西義勇法湼其手合諸
軍汰者三萬有竒湼者不滿六萬人正軍尚屯七萬
使主勝客朝廷歲省費十三四至是分江淮為三司
乃命涉管淮東
蒙古伐西域諸國
金張林以山東諸郡附李全來降詔以林為京東安撫
使
初蒙古克益都不守而去府卒張林與其黨復立府
歸金以功為治中林遂據益都山東諸郡皆附之林
欲歸附以自固而未決會李全克齊州比還揣知林
意乃薄兵青州城下遣人陳說國家威德勸林早附
林恐全誘已猶豫未納全挺身入城惟數人從林乃
開門納之相見甚懽謂得所託置酒結為兄弟全既
得林要領附表奉青莒密登萊濰淄濱隶寕海濟南
十二郡版籍來歸(表亂有云舉七十城之全齊歸三百年之舊主)詔授林武
翼大夫京東安撫使兼京東總管
冬十二月趙方使扈再興許國孟宗政帥師分道伐金
方以金人屢敗必將同時並攻當先發以制之乃遣
再興等帥師六萬分三道而進戒之曰毋深入毋攻
城第潰其保甲燬其城砦空其貲糧而已
李全襲泗州不克而還
時大雨雪淮冰合全請于賈涉曰每恨泗州阻水今
如平地全請取東西城自效涉許之全以長鎗三千
人從夜半渡淮潛向泗之東城將踏濠冰傅城下掩
金人不備俄城上荻炬數百齊舉遙謂全曰賊李三
汝欲偷城耶天黑故以火燭之全知有備乃引兵還
金右丞相珠格高琪以罪伏誅
高琪自執政尃固權寵擅作威福與平章政事高汝
礪相倡和高琪主機務汝礪掌利權附已者用不附
者斥凡言事忤意及負才力或與已頡頏者對金主
陽稱其才使幹當于河北隂置之死地又以已為相
不得兼樞密元帥以攬兵柄乃與汝礪力勸金主南
侵置河北于意外凡精兵皆集河南苟且歲月不肯
輒出一卒以應方面之急至是使奴薩布殺其妻因
歸罪于薩布而殺之以滅口事覺金主久知其姦遂
下高琪于獄殺之(初金主將遷汴欲置乣軍于平州高琪難之及發中都金主戒摶多)
(厚撫乣軍而博多輒殺數人且勸金主取其元給器用故有卓多之難而中都以亡金主嘗嘆曰壊天下)
(者高琪博多二人也博多即模延盡忠)
蒙古攻高麗降之
蒙古兵襲叛人于契丹經高麗之境高麗人洪大宣
降且為鄉導共攻其國國王暾降自是交通使命往
來不絶
(庚辰)十三年(金興定四年)春正月扈再興許國攻鄧州皆不克
而還
孟宗政敗金人于湖陽
夏四月金封經略使王福等九人為郡公分河北山東
地以隸之
初太原為蒙古所有河北州縣不能自立金主詔百
官議所以為長久計幹林承旨圖克坦高等十六人
謂制兵有三曰戰和守今欲戰則兵力不足欲和則
彼不肯唯有守耳河朔州郡既殘毁不可一槩守之
宜取願就遷徙者屯于河南陜西不願者許自推其
長保聚險阻宣徽使伊喇(舊作移喇今改)光祖(字仲禮本名巴噶伊錫部)
(人巴噶舊作八狗今改)等謂當募土人威望服衆者假以方面
重權能復一道即授以本道總管能捍州郡即授以
長佐必能各保一方宰臣欲置公府金主意未決中
丞完顔伯嘉(字輔之北京路額爾衮必喇明安人按額爾衮必喇舊作訛魯古必剌今改後)
(仿此)曰宋人以虚名致李全遂有山東苟能統衆守土
雖三公何惜金主曰他日事定公府無乃多乎伯嘉
曰若事定以三公就節鎮何不可金主從之乃封滄
州經略使王福為滄海公(以清觀滄州鹽山無隸樂陵東光寕津吳橋將陵阜)
(城修縣隸之)河間招撫使伊喇重嘉努(以戰功賜姓完顔氏按伊剌重嘉努)
(舊作移剌衆家奴今改後仿此)為河間公(以獻蠡安深州河閒肅寕安平武強饒陽六家莊郎)
(山寨隸之)真定經略使武仙為恒山公(以真定府沃冀威鎮寧平定州抱犢)
(寨欒城南宫縣隸之)中都東路經略使張甫(賜姓完顔氏)為高陽公
(以雄霸莫州高陽信安文安大城保定靜海寳坻武清安次縣隸之)中都西路經略使
靖安民為易水公(以涿易安肅深州君氏川季鹿三保河北江礬山寨青白口朝天寨)
(水谷懽谷東安寨□之)遼州刺史行元帥府事郭文振(字振之太原人)
為晉陽公(以河北東路皆隸之)平陽招撫使胡天作(字景山營州人)為
平陽公(以平陽晉安府隰吉州隸之)昭義節度使完顏布木凱(本張)
(開賜姓按布木凱舊作伯開今改)為上黨公(以澤潞沁州隸之)山東安撫副
使燕寕(本莒州提控)為東莒公(以益都府路皆隸之)九公皆兼宣撫
使總帥本路兵馬署置官吏徵歛賦税賞罰號令得
以便宜行之除已畫定所管州縣外如能收復鄰近
州縣者亦聽管屬同時九府財富兵強唯武仙耳(已而)
(王福降于張林靖安民為其下所殺燕寕與蒙古戰河敗死胡天作降蒙古尋被殺伊庫喇重嘉努不能守)
(間與張甫同保信安久之郭文振亦不能軍徙居衛州張開部曲離散為民家所殺詳武仙事詳具後)
六月賈涉誘殺漣水忠義軍副都統季先其下推石珪
為帥以拒涉
李全自化湖陂之捷有輕諸將心以季先威望出已
上隂結賈涉所任吏莫凱使譖先欲反涉信之乃以
計命先赴樞密院議事于道殺之而遣統制陳選總
先衆于漣水先部曲裴淵宋德珍孫武正王義深張
山張友六人拒選不納而潛迎石珪于盱眙奉為統
帥珪道楚城涉不之覺遂入漣水選還涉恥之謀分
珪軍為六請于朝出修武京東路鈐轄印誥各六授
淵等以分統先衆淵等陽從命而實不奉涉教令涉
恐甚詔以珪為漣水忠義軍統轄
秋七月金使人如蒙古求和
金使烏庫哩仲端(本名博濟字子正博濟舊作卜吉今改)如蒙古求和
呼蒙古主為兄蒙古主不允
八月金嚴實(字武叔長清人)據青崖崓(即青崖山在濟南府長清縣南崗巒綿亘崖谷)
(常清故名)以魏博等郡來歸李全遂會張林襲東平敗績乃
還
金長清縣令嚴實為主將所疑挈家壁于青崖崓依
益都張林以避之會趙拱以朝命諭京東過青崖實
因求内附拱奉實欵至楚州賈涉以聞實亦分兵四
出所至州縣皆下于是太行之東皆受實節制實乃
舉魏博恩德懷衛開相等郡來歸涉因再遣拱往諭
配以兵二千李全亦請往涉不能止乃帥楚州及盱
眙忠義萬人以行拱說全曰將軍提兵渡河不用而
歸非示武也今乘勝取東平可乎全乃合張林軍得
數萬襲東平之城南金行省呼爾噶(咸平府明安人按呼爾噶舊作)
(胡里綱又作蒙古綱今改後仿此)帥師固守全與林夾汶水(續綱目誤作汝)
(水今依宋史李全傳改正)而砦詰旦金監軍王庭玉以騎兵三百
奄至全欣然上馬帥帳前所有騎赴之殺數人奪其
馬逐北抵山谷遇金龍虎上將軍鄂博台(按瓦布達舊作斡不)
(答今改後仿此)盛兵出以旁有繡旗女將馳槍突鬭全幾不
免會諸將赴救拔全以出乃退保長清精銳喪失大
半全恐所攜鎮江軍百五人懷憤乃使拱先將之以
歸而自以餘衆道滄州假鹽利慰贍之尋還楚州
太子詢卒(諡曰景獻)
安丙遣兵會夏人伐金
丙遺夏人書定議同舉約以夏兵野戰我師攻城遂
命利州統制王仕信帥師赴熙秦鞏鳳翔委丁焴節
制且傳檄招諭陜西五路官吏軍民
夏取金會州金遣使如夏議和
金恒山公武仙以真定降蒙古穆呼哩以史天倪權知
河北西路兵馬事仙副之
穆呼哩至滿城遂使蒙古布哈(舊作蒙古不花今改)將輕騎三
千出倒馬關(即古鴻上關在今保定府唐縣北)適武仙所遣將葛鐵
槍與之遇葛鐵槍戰敗仙遂舉城降史天倪說穆呼
哩曰今中原已麤定而大兵所過猶縱鈔掠非王者
弔民伐罪之意且王為天下除暴豈可效他軍所為
乎穆呼哩善之即下令禁摽掠遣所俘老幼軍中肅
然
九月夏人圍金鞏州官軍會之不克而還
夏遣其樞密使寗子寕率衆二十萬圍鞏州且來趣
兵王仕信帥師發宕昌(注見前)四川宣撫司統制質俊
李寔帥師發下城(在鞏昌府岷州北)安丙命諸將分道進兵
沔州(與下天水注並見前)都統張威出天水利州都統程信出
長道(鎮名在鞏昌府西和縣西北)興元都統陳立出大散關統制
田昌出子午谷金州都統陳昱出上津(注並見前)威下令
所部諸將毋得擅進兵于是諸將遲疑不進質俊等
克來遠鎮敗金人于定遠城(宋置軍金為縣元省故城在蘭州府金縣)王
仕信克鹽川鎮(宋置寨後改鎮在鞏昌府漳縣西北)程信引兵會夏人
于鞏州攻城不克遂趨秦州夏人自定遠退師信復
邀夏人共攻秦州不從遂自伏羌城(注見前)引兵還諸
將皆罷兵信以宣撫司命斬仕信于西和州罷威官
蒙古遣使如金
蒙古主遣逹呼(舊作塔忽今改)報金謂烏古哩仲端曰向欲
汝主授我河朔地彼此罷兵汝主不從今念汝遠來
河朔既為我有關西數城未下者則割付我令汝主
為河南王勿復違也
冬十月金以時青為濟州宣撫使封滕陽公
青先為紅襖賊及楊安兒劉二祖敗青承赦降隸軍
中為濟州義軍萬戶後隨李全來歸處之龜山(在泗州盱)
(眙縣東北寰宇記禹治淮獲水神無支祁鎖之龜山之足即此)有衆數萬至是金元
帥赫舍哩納赫德遣人招之青以書乞假邳州以屯
老幼當襲盱眙盡定淮南以贖罪金主乃封青為滕
陽公本處兵馬總領元帥兼宣撫使而未授以邳
十一月蒙古穆呼哩入濟南嚴實復以魏博等郡降蒙
古
穆呼哩既戢士卒州郡悦附遂以輕騎入濟南嚴實
挈所部三府六州戶三十萬詣軍門降穆呼哩承制
拜實行尚書省事實將李信乘實出殺其家屬來降
實攻信殺之復取青崖崓
金人襲蒙古穆呼哩于濟南大敗穆呼哩進圍東平
時金兵二十萬屯黃陵岡(在開封府儀封東北與山東曹縣接界為河防要害)
遣步卒二萬襲穆呼哩于濟南穆呼哩迎戰敗之遂
薄黃陵岡金兵陣河南岸穆呼哩令騎下馬短兵接
金兵大敗溺死者衆穆呼哩遂進破楚邱由單州趨
東平圍之
蒙古耶律楚材(字晉卿都木達王托雲八世孫金尚書右丞履之子都木達王托雲舊作遼東)
(丹王突欲今改)進庚午元歷
楚材貞祐初為中都行省員外郎中都破遂降蒙古
蒙古主嘗訪遼宗室召楚材謂之曰遼金世讐吾為
汝報之矣楚材對曰臣祖父以來嘗北面事之既為
臣子豈敢復懷二心讐君父耶(蒙古主重其言命處左右備訪問)楚
材通術數之學尤邃于太元時從征西域以金大明
歷不應製庚午元歷上之(蒙古主每征伐必令楚材預卜吉凶之兆亦自灼羊)
(脾以符之然後行)
十二月石珪叛降蒙古賈涉命李全併將其軍
石珪以入漣水非賈涉本意心懷不安而李全復請
討珪于涉涉遂以全所統衆列于楚州之南渡門而
移淮隂戰艦于淮岸以示珪有備因命一將招珪軍
來者增錢糧不至者罷支給衆心遂散珪技窮乃殺
裴淵而挾孫武正宋德珍降于蒙古穆呼哩以珪為
元帥珪既去漣水之衆未有所屬李全求併將之涉
不能郤遂以付之
時青自金來附以為京東鈐轄
已而青入泗州西城金人來救青敗乃還(事在明年)
御批歴代通鑑輯覽卷九十
