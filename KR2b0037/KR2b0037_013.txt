御批歷代通鑑輯覽卷十四
漢
太宗孝文皇帝
名恒高祖中子母曰薄姬(先在魏許負相曰當生天子後入漢高祖内之後宫)
(一曰召幸之姬曰昨夢蒼龍據吾腹高祖曰此貴徵也吾為汝成之遂生帝)初封代王大
臣既誅諸吕遂迎立之
(壬戌)元年十月帝謁高廟
尊太后為皇太后(遣車騎將軍薄昭迎于代)
立趙幽王(故趙王友)子遂為趙王徙琅邪王澤為燕王
初齊王襄起兵紿琅邪王澤留之(事具前)澤不得反國
乃之長安與諸大臣共立帝以功徙為燕王瑯邪復
歸齊
以陳平為左丞相周勃為右丞相灌嬰為大尉
陳平謝病上問之平曰高祖時勃功不如臣及誅諸
吕臣功不如勃願以右丞相讓勃上從之于是論誅
諸吕功右丞相勃以下益戸賜金各有差(勃朝罷趨出意得甚)
(上禮之恭嘗目送之郎中袁盎進曰丞相何如人也上曰社稷臣也盎曰丞相功臣非社稷臣夫社稷臣主在與)
(在主亡與亡方吕氏時劉氏不絶如帶丞相為太尉本兵柄不能正吕后崩大臣共誅諸吕丞相適會其成)
(功今丞相如有驕色而陛下謙讓臣主失禮竊為陛下不取也後朝上益莊丞相益畏袁盎字絲楚人)
十二月除收孥相坐律令(應劭曰秦法一人有罪并坐其室家今除此律)
詔曰法者治之正也今犯法已論而使無罪之父母
妻子同産坐之及為收孥朕甚不取其議之有司皆
曰收孥相坐所以累其心使重犯法如故便上曰朕
聞法正則民慤罪當則民從且夫牧民而導之善者吏
也其既不能導又以不正之法罪之是反害于民為
暴者也朕未見其便于是有司奉詔除收孥諸相坐
律令
春正月立子啟為皇太子(即景帝)
有司請早建太子上曰朕既不德縱不能博求天下
賢聖有德之人而禪天下焉而曰豫建太子是重吾
不德也其安之有司曰豫建太子所以重宗廟社稷
不忘天下也古者殷周有國治安皆且千歲用此道
也立嗣必子所從來遠矣今子啟最長純厚慈仁請
建為太子上乃許之
三月立太子母竇氏(風俗通夏帝相后緡方娠遭寒氏之難逃出自竇生少康其支孫以)
(竇為氏)為皇后(后觀津人吕后時以良家子選入宫後吕后出宫人分賜諸王后入代生景帝)
后兄長君弟廣國(字少君幼為人所略賣傳十餘家聞皇后立乃上書自陳召見驗問)
(得實)厚賜田宅家于長安周勃灌嬰等曰吾屬不死命
且懸此兩人兩人所出微不可不為擇師傅賓客又
復效吕氏也乃選士有節行者與居兩人由此為退
讓君子不敢以尊貴驕人
詔定振窮養老之令
詔曰方春和時草木羣生之物皆有以自樂而吾百
姓鰥寡孤獨窮困之人或阽于死亡而莫之省憂為
民父母將何如其議所以振貸之又曰老者非帛不
煖非肉不飽今歲首不時使人存問長老又無布帛
酒肉之賜將何以佐天下子孫孝養其親哉具為令
八十以上月賜米肉酒九十以上加賜帛絮長吏閱
視丞若尉致二千石遣都吏循行不稱者督之
夏四月齊楚地震山崩
二十九山同日崩大水潰出
六月令四方毋來獻
時有獻千里馬者上曰鸞旗在前屬車在後吉行日
五十里師行三十里朕乘千里馬獨先安之於是還
其馬與道里費下詔曰朕不受獻也其令四方毋復
來獻
封宋昌為壯武(漢縣故城在今山東萊州府即墨縣西)侯
帝既施惠天下乃修代來功封昌為壯武侯(諸從官張武等)
(六人官皆九卿)
秋八月右丞相勃免
帝益明習國家事問右丞相勃曰天下一歲决獄幾
何勃謝不知又問一歲錢穀出入幾何勃又謝不知
惶愧汗出浹背帝問左丞相平平曰有主者帝曰謂
誰平曰陛下即問决獄責廷尉問錢榖責治粟内史
(秦官漢因之掌穀貨)帝曰然則君所主者何事平謝曰陛下不
知其駑下使待罪宰相宰相者上佐天子理陰陽順
四時下遂萬物之宜外填撫四夷諸侯内親附百姓
使卿大夫各得任其職焉帝曰善勃大慚自知能不
如平乃謝病免平專為丞相
遣大中大夫陸賈使南粤南粤王佗稱臣奉貢
初高后時遣隆慮(漢縣故城在今河南彰德府林縣)侯周竈擊南粤
會暑濕大疫兵不能隃嶺佗因此以兵威財物賂遺
閩越西甌駱(元和志嶺南道邕管貴州本西甌駱越地寰宇記永嘉為東甌鬱林為西甌)
(貴州今廣西潯州府貴縣&KR1273;林故城在縣南)役屬焉東西萬餘里乘黃屋
左纛稱制與中國侔至是帝初鎮撫天下使告諸侯
四夷以陸賈前使粤召為大中大夫謁者一人為副
使賜佗書(書曰朕高皇帝側室之子奉北藩于代高皇帝棄羣臣孝惠皇帝即世高后自臨事)
(不幸有疾諸吕為變賴功臣之力誅之朕以王侯吏不釋之故不得不立乃者聞王遺隆慮侯書求親昆)
(弟請罷長沙兩將軍朕以王書罷將軍博陽侯親昆弟在真定者已遣人存問修治先人冢前日聞王發)
(兵于邊為寇不止長沙苦之南郡尤甚雖王之國庸獨利乎必多殺士卒傷良將吏寡人之妻孤人之子)
(獨人父母得一亡十朕不忍為也得王之地不足以為大得王之財不足以為富嶺以南王自治之雖然)
(王號為帝兩帝並立亡一乘之使以通其道是爭也爭而不讓仁者不為也願與王分棄前患通使如故)
陸賈至佗恐頓首謝罪願奉明詔長為藩臣奉貢職
下令國中曰兩賢不並世漢皇帝賢天子自今以來
去帝制黃屋左纛因奉書(書稱蠻夷大長老夫臣佗昧死再拜上書皇帝陛下)
(老夫故粤吏也高皇帝幸賜臣佗璽以為南粤王孝惠皇帝義不忍絶所賜老夫者甚厚高后用事别異)
(蠻夷出令曰毋與粤金鐡田器馬牛羊老夫僻處馬牛羊齒已長自以祭祀不修有死罪使凡三輩上書)
(謝過終不反又風聞父母墳墓已壞削兄弟宗族已誅論吏相與議曰今内不得振于漢外亡以自高異)
(故更號為帝自帝其國非有害于天下也高皇后聞之大怒削南粤之籍使使不通老夫竊疑長沙王讒)
(臣故發兵以伐其邊老夫處粤四十九年今抱孫焉然夙興夜寐寢不安席食不甘味者以不得事漢也)
(今陛下幸哀憐復故號通使如故老夫死骨不腐改號不敢為帝矣)并獻方物
召河南守吳公為廷尉賈誼為大中大夫
帝謂河南守吳公治平為天下第一召為廷尉吳公
薦洛陽人賈誼(誼以能誦詩書屬文稱于郡中吳公召置門下)帝召以為博
士誼時年二十餘帝愛其辭博(每詔令議下諸老先生未能言誼盡為之)
(對人人各如其意所出諸生以為能帝悦之)一歲中超遷至大中大夫誼
請改正朔易服色定官名興禮樂以立漢制更秦法
(草具其儀法色上黃數用五為官名悉更奏之)帝謙讓未遑也
(癸亥)二年冬十月丞相曲逆侯陳平卒(諡曰獻)
平常言吾多陰謀道家所禁吾世即廢亦已矣終不
能復起也(後平曾孫何坐法棄市竟不得續封)
詔列侯之國
詔曰古者諸侯各守其地以時入貢民不勞苦上下驩欣靡有違德
今列侯居長安邑遠吏卒給輸費苦而列侯亦無由教訓其民其各之國
十一月以周勃為丞相
癸卯晦日食詔舉賢良方正能直言極諫者
詔曰人主不德天示之災以戒不治朕下不能治育
羣生上以累三光之明不德大矣令至其悉思朕之
過失及知見之所不及匄以啟告朕及舉賢良方正
能直言極諫者以匡朕之不逮因各敕以職任務省
繇費以便民罷衛將軍軍太僕見馬遺財足(遺留也財與纔同減)
(而留者纔足充數而已)餘皆以給傳置潁陰(漢縣故城在河南陳州府淮寧縣西)
(北)侯騎(侯家之騎從)賈山(潁川人)上書言治亂之道名曰至
言(其辭曰臣聞雷霆之所擊無不摧折者萬鈞之所壓無不糜滅者今人主之威非特雷霆也勢重非)
(特萬鈞也開道而求諫和顔色而受之用其言而顯其身士猶恐懼而不敢自盡又况于縱欲恣暴惡聞)
(具過乎昔者周蓋千八百國以九州之民養千八百國之君君有餘財民有餘力而頌聲作秦皇帝以千)
(八百國之民自養力罷不能勝其後財盡不能勝其求身死纔數月耳天下四面而攻之宗廟滅絶矣秦)
(皇帝居滅絶之中而不自知者何也亡輔弼之臣亡直諫之士天下已潰而莫之告也今陛下使天下舉)
(賢良方正之士天下之士莫不精白以承休德今已在朝廷矣乃選其賢者使為常侍諸吏與之馳騁射)
(獵一日再三出臣恐朝廷之解弛百官之墮于事也陛下即位親自勉以厚天下振貧民禮高年平獄緩)
(刑天下莫不說喜臣聞山東吏布詔令民雖老羸癃疾扶杖而往聽之願少須臾毋死思見德化之成也)
(今功業方就名聞方昭四方鄉風詩曰靡不有初鮮克有終臣不勝大願頼以夏歲二月定明堂造太學)
(修先王之道風行俗成萬世之基定惟陛下所幸耳古者大臣不得與宴遊方正修㓗之士不得從射獵)
(使皆務其方以高其節夫士修之于家而壞之于天子之廷臣竊愍之陛下與衆臣宴遊與大臣方正朝)
(廷議論夫游不失樂朝不失禮議不失計軌事之大者也)帝嘉納焉帝每朝郎從
官上書疏未嘗不止輦受其言言不可用置之可用
採之未嘗不稱善(上從霸陵上欲西馳下峻坂中郎將袁盎攬轡上曰將軍怯耶盎言)
(曰臣聞千金之子坐不垂堂聖主不乘危不徼幸今陛下聘六飛下峻山有如馬驚車敗陛下縱自輕奈)
(高廟大后何上乃止上所幸慎夫人在禁中常與皇后同席坐及幸上林郎署長布席盎引却慎夫人坐)
(慎夫人怒上亦怒盎因前說曰臣聞尊界有序則上下和今陛下既已立后慎夫人乃妾妾主豈可與同)
(坐且陛下獨不見人彘乎上說語慎夫人賜盎金五十觔)
春正月親耕籍田
賈誼說上曰筦子曰倉廩實而知禮節衣食足而知
榮辱民不足而治者自古及今未之嘗聞古之人曰
一夫不耕或受之饑一女不織或受之寒生之有時
而用之無度則物力必屈古之治天下至纖至悉故
其畜積足恃今背本而趨末者甚衆淫侈之俗日月
以長生之者甚少而靡之者甚多天下財産何得不
蹷世之有饑穰天之行也禹湯被之矣即不幸有方
二三千里之旱國胡以相恤卒然邊境有急數十百
萬之衆國胡以餽之夫積貯者天下之大命也苟粟
多而財有餘何為而不成以攻則取以守則固以戰
則勝懷敵附遠何招而不至今敺民而歸之農皆著
于本使天下各食其力末技游食之民轉而緣南畝
則畜積足而人樂其所矣上感誼言于是詔開籍田
上親率耕以勸百姓
三月立趙幽王子辟疆為河間王(治樂成今直隸河間府獻縣是)朱虚
侯章為城陽王(治莒今山東沂州府莒州是)東牟侯興居為濟北王
(治盧故城在今山東濟南府長清縣)子武為代王參為太原王(治晉陽注見前)揖
為梁王(治睢陽今歸德府商邱縣是)
有司請立皇子為諸侯王詔先立河間(憐趙王友幽死故既立其)
(太子遂又復立其少子)城陽濟北(以平諸吕有功故王)三王然後立皇子
(三皇子同日立後武徙淮陽參徙代并有太原揖好讀書帝愛之異于他子立十年卒無子武遂徙王梁)
夏五月除誹謗妖言法
詔曰古之治天下朝有進善之旌誹謗之木(帝堯事見前)
所以通治道而來諫者也今法有誹謗妖言之罪是
使衆臣不敢盡情而上無由聞過失也將何以來遠
方之賢良其除之民或祝詛上以相約而後相謾(欺也)
(初約祝詛後相欺誑中道而止無實事也)吏以為大逆其有他言又以為
誹謗此細民之愚無知抵罪朕甚不取自今以來有
犯此者勿聽治
秋九月賜天下今年田租之半
詔曰農天下之本也民所恃以生也而民或不務本
而事末故生不遂朕今親率羣臣農以勸之其賜天
下民今年田租之半
(甲子)三年冬十月丁酉晦日食
十一月丁卯晦日食
丞相絳(漢縣後漢改絳邑故城在山西平陽府曲沃縣西南)侯勃免就國
詔曰前遣列侯就國或辭未行丞相朕所重其為朕
率列侯之國
以灌嬰為丞相罷太尉官
淮南王長來朝殺辟陽(漢縣故城在今直隸冀州東南)侯審食其
初高祖過趙趙王敖進美人得幸有身及貫高事發
美人亦坐繫美人母弟趙兼因審食其言吕后吕后
妬弗肯白食其亦不彊爭美人已生子恚即自殺吏
奉其子詣高祖高祖悔名之曰長令吕后母之會黥
布反即封長為淮南王(事具前)王蚤失母附吕后故吕后
時得無恙而常心怨食其弗敢發至是入朝(王素驕蹇不奉)
(法上以親故寬假之及入見從上入苑囿獵與上同車常謂上大兄)往見食其袖鐵椎
椎殺之馳至闕下肉袒謝罪帝傷其志為親赦弗治
以此歸國益驕恣出入稱警蹕稱制擬于天子袁盎
諫曰諸侯太驕必生患上不聽
夏五月匈奴入寇帝如甘泉(甘泉宫名也在今陕西西安府涇陽縣西)
(北)遣丞相嬰將兵擊走之遂如太原濟北王興居
反遣大將軍柴武擊之秋七月還宫八月興居兵
敗自殺
匈奴入居北地河南(注俱見前)為寇上幸甘泉遣丞相灌
嬰發車騎八萬五千擊之匈奴走出塞上因幸太原
見故羣臣皆賜之復晉陽中都民三歲租留游十餘
日初誅諸吕時朱虚侯章功尤大大臣許盡以趙地
王章以梁地王興居帝既立聞其初欲立齊王故絀
其功及王諸子乃割齊二郡王之章興居自以失職
奪功常怏怏(章立歲餘卒)至是上幸太原興居以為天子
且自擊匈奴遂發兵反欲襲滎陽帝聞之詔罷丞相
兵以棘蒲(今直隸趙州)侯柴武為大將軍擊之遂還長安
八月武擊虜興居興居自殺
以張釋之(字季堵陽人)為廷尉(秦官漢因之)
釋之初為騎郎十年不得調袁盎薦之為謁者朝畢
因前言事帝曰卑之無甚高論令今可行也釋之乃
言秦漢間得失帝悦拜謁者僕射嘗從行登虎圈(在西)
(安府咸寧縣東北)上問上林尉(漢上林苑有令丞尉屬水衡都尉)諸禽獸簿
尉不能對虎圈嗇夫(漢制縣有鄉嗇夫掌聽訟此其類也)從旁代尉對
甚悉上曰吏不當若是耶詔釋之拜嗇夫上林令釋
之曰陛下以周勃張相如(東陽侯)何如人上曰長者釋
之曰此兩人言曾不出口豈效此嗇夫喋喋利口捷
給哉且秦以任刀筆吏爭亟疾苛察相高其敝徒
文具而無實不聞其過陵遲至于土崩今陛下以嗇
夫口辨而超遷之臣恐天下隨風而靡矣上曰善乃
不拜嗇夫以釋之為宫車令(衛尉屬掌司馬門天下上事四方貢獻皆領之)
頃之太子與梁王共車入朝不下司馬門釋之追止
之劾不敬太后聞之帝免冠謝教兒子不謹太后使
使承詔赦太子梁王然後得入帝由是竒釋之拜中
大夫(釋之從行至霸陵時慎夫人從上指示新豐道曰此走邯鄲道也使慎夫人鼓瑟上自倚瑟而)
(歌意慘悽悲懷顧謂羣臣曰嗟乎以北山石為椁用紵絮斮陳漆其間豈可動哉左右皆曰善釋之曰使)
(其中有可欲雖錮南山猶有隙使其中無可欲雖無石椁又何戚焉帝稱善)至是拜廷尉
上行出中渭橋(玉海架渭者三橋中渭橋在長樂宫北西渭橋亦曰便橋在長安西東渭)
(橋在萬年東)有人從橋下走乘輿馬驚捕屬廷尉釋之奏
犯蹕當罰金上怒釋之曰法者天子所與天下公共
也今法如是更重之是法不信于民也且方其時上
使使誅之則已今已下廷尉廷尉天下之平也壹傾
天下用法皆為之輕重民安所措其手足上良久曰
廷尉當是也後有人盗高廟坐前玉環得下廷尉治
釋之奏當棄市上大怒曰人盗先帝器吾欲置之族
而君以法奏之非吾所以共(讀曰恭)承宗廟意也釋之
曰法如是足也今盗宗廟器而族之有如萬分之一
愚民取長陵一抔土陛下何以加其法乎帝乃白太
后許之
(乙丑)四年冬十二月丞相潁陰侯灌嬰卒(諡曰懿)以張蒼(陽武)
(人)為丞相
蒼自秦時為柱下史明習天下圖書計籍尤善律歷
高祖用為計相(專主計籍)至是以御史大夫代灌嬰為丞
相(歷有黃帝顓頊夏殷周及魯六家蒼用顓頊歷于六家疏闊中最為微近以高祖十月始至霸上因)
(故秦時本以十月為歲首而朔晦月見弦望滿虧多非是)
召河東(漢河東郡治安邑安邑注見前)守季布至罷歸郡
上召季布欲以為御史大夫或言其使酒難近至留
邸一月見罷布因進曰臣無功竊寵待罪河東陛下
無故召臣此人必有以臣欺陛下者今臣至無所受
事罷去此人必有毁臣者夫以一人之譽而召臣以
一人之毁而去臣恐天下有識聞之有以闚陛下之
淺深也上默然良久曰河東吾股肱郡故特召君耳
下絳侯周勃廷尉獄既而赦之
勃既就國每河東守尉行縣至絳勃自畏常被甲令
家人持兵以見之人有告勃欲反下廷尉逮治勃恐
不知置辭(謂對獄之語)吏稍侵辱之勃以千金與吏吏乃
書牘背示之曰以公主為證公主者帝女也勃子勝
之尚之故獄吏教引為證太后謂帝曰絳侯始誅諸
吕綰皇帝璽居北軍不以此時反今居一小縣顧欲
反耶帝亦見勃獄辭乃使使持節赦之復爵邑勃既
出曰吾嘗將百萬軍然安知獄吏之貴乎
作顧成廟(在西安府咸寧縣東應劭曰帝自為廟制度卑狭若顧望而成故名自後諸帝皆自立廟)
(景帝廟號德陽武帝廟號龍淵昭帝廟號徘徊宣帝廟號樂游元帝廟號長夀成帝廟號陽池)
(丙寅)五年春二月地震
夏四月更造四銖錢除盗鑄令
初秦用半兩錢(文曰半兩重如其文)高祖嫌其重更鑄莢錢(杜佑)
(曰錢如榆莢重一銖半徑五分)于是物價騰踊米石萬錢至是更造
四銖錢(文亦曰半兩稍輕)除盗鑄錢令使民放鑄賈誼諫曰
法使天下公得鑄錢敢雜以鉛鐡者罪黥然鑄錢非殽
雜為巧則不可得嬴而殽之甚微為利甚厚夫事有
召禍而法有起姦今令細民人操造幣之勢各隱屏
而鑄作因欲禁其厚利微姦雖黥罪日報其勢不止
曩禁鑄錢死罪積下今公鑄錢黥罪積下姦數不勝
法禁數潰銅使之然也銅布于天下其為禍博矣故
不如收之(賈山亦上書言錢者亡用器也而可以易富貴富貴者人主之操柄也令民為之是)
(與人主共操柄不可長也)上不聽當是時吳王濞以諸侯即豫章
銅山(韋昭曰豫章當作故鄣今浙江湖州府安吉州漢故鄣縣其東有銅峴山括地志吳採鄣山之)
(銅即此)鑄錢富埒天子大中大夫鄧通(蜀郡南安人)以寵幸
賜蜀嚴道銅山(今四川雅州府榮經縣漢嚴道其北有銅山)使鑄錢財過
王者以故吳鄧錢滿天下
(丁卯)六年冬十月淮南王長謀反廢徙蜀道卒
淮南王長自作法令逐漢所置吏請自置相帝曲意
從之又擅刑殺不辜及爵人至關内侯數上書不遜
帝重自切責之復令薄昭與書引管蔡以為警戒長
不悦至是謀反(令男子但等與柴武子竒謀以輦車反谷口令人使閩越匈奴)事覺
召至長安丞相御史大夫等奏長罪當棄市上不忍
置法赦長死徙處蜀載以輜車縣次傳之袁盎諫曰
上素驕淮南王弗為置嚴傅相以故至此今暴摧折
之臣恐卒霧露病死陛下有殺弟之名奈何上曰吾
特苦之耳令復之王果恚憤不食死傳者不敢發車
封至雍(漢縣故城在今陜西鳳翔府鳳翔縣南)雍令發之以死聞上哭
甚悲逮考諸縣不發封餽侍者皆棄市葬長以列侯
禮民或歌之曰一尺布尚可縫一斗粟尚可舂兄弟
二人不相容上聞而病之後二年封長子安等四人
皆為列侯(安為阜陵侯勃為安陽侯賜為陽周侯良為東城侯)賈誼知上必將
復王之也諫曰淮南王悖逆無道天下孰不知其辠
今奉尊罪人之子適足以負謗于天下爾此人少壯
豈能忘其父哉弗聽(十二年追諡長曰厲王)
匈奴復請和親
初冒頓遺漢書請復故約帝報書并遺之繡袷綺衣
諸物至是冒頓死子稽粥立號曰老上單于帝遣宗
室女翁主為單于閼氏使宦者中行說(晉中行氏之别)傅翁
主說不欲行彊使之說曰必我也為漢患者既至降
單于甚親幸于是說教單于左右疏記(謂分條而記之)以計
課其人衆畜物遺漢書牘及印封皆令長大倨傲其
辭曰天地所生日月所置匈奴大單于
以賈誼為梁王太傅
初上議以誼任公卿之位大臣多短之曰年少初學
專欲擅權紛亂諸事上于是疏之以為長沙王太傅
(誼以適去意不自得渡湘為賦以弔屈原至長沙地卑濕有服鳥飛入其舍誼自傷倬為賦以自廣)久
之上思誼徵之至入見上方受釐(音禮顔師古曰福也受釐祭畢而受)
(神之福也)坐宣室(未央前正室)因問鬼神之本誼具道所以然之
故至夜半帝前席既罷曰吾久不見賈生自以為過
之今不及也乃拜誼梁王太傅誼上疏曰臣竊惟今
之事勢可為痛哭者一可為流涕者二可為長太息
者六若其他背理而傷道者難徧以疏舉進言者皆
曰天下已安已治矣臣以為非愚則諛皆非知治亂
之體者也陛下何不壹令臣得孰數之于前因陳治
安之策試詳擇焉(其略曰夫樹國固必相疑之勢下數被其殃上數&KR1065;其憂甚非所以)
(安上而全下也今或親弟謀為束帝親兄之子西向而擊今吳又見告矣天子春秋鼎盛行義未過德澤)
(有加焉猶尚如是况莫大諸侯權力且十此者乎曩時高皇帝割膏腴之地以王諸侯德至渥也然其後)
(十年之間反者九起臣竊跡前事大扺彊者先反弱者後反長沙乃二萬五千戶耳功少而最完勢疏而)
(最忠非獨性異人也亦形埶然也曩令樊酈絳灌據數十城而王今雖已殘亡可也令信越之倫列為徹)
(侯雖至今存可也然則天下之大計可知己欲諸王之皆忠附莫若令如長沙王欲臣子之勿葅醢亦莫若)
(令如樊酈等欲天下之治安莫若衆建諸侯而少其力力少則易使以義國小則無邪心今海内之勢如)
(身之使臂臂之使指莫不制從割地定制各為若干國國使其子孫以次受之分地衆而子孫少者建以為)
(空而置之須其子孫生者舉使君之一寸之地一人之衆天子亡所利焉誠以定治而已天下之勢方病)
(大瘇一脛之大幾如要一指之大幾如股平居不可屈信失今不治必為痼疾可痛哭者此病是也天下)
(之勢方倒懸今匈奴嫚娒侵掠至不敬也為天下患至亡已也而漢歲致金絮采繒以奉之夷狄徵令是)
(主上之操也天子共貢是臣下之禮也倒懸如此莫之能解猶為國有人乎可為流涕者此也陛下何忍)
(以帝王之號為戎人諸侯勢既卑辱而禍不息長此安窮臣竊料匈奴之衆不過漢一大縣以天下之大)
(困于一縣之衆甚為執事者羞之陛下何不試以臣為屬國之官主匈奴行臣之計請必繫單于之頸而)
(制其命伏中行說而笞其背舉匈奴之衆惟上之令今不獵猛敵而獵田彘不搏反寇而搏畜兔玩細娛)
(而不圖大患可為流涕者此也今民賣僮者為之繡衣絲履偏諸緣是古天子后服也而庶民得以衣婢)
(妾白穀之表薄紈之裏緁以偏諸美者黻繡是古天子之服而富人大賈召客者以被墻且帝之身自衣)
(皂綈而富民墻屋被文繡天子之后以緣其領者庶人嬖妾緣其履此臣所謂舛也夫俗至大不敬也至)
(亡等也至冒上也進計者猶曰毋為可為長太息者此也商君遺禮義棄仁恩并心于進取行之二歲秦)
(俗日敗故秦人家富子壯則出分家貧子壯則出贅借父耰耡慮有德色母取箕帚立而誶語抱哺其子)
(與公併倨婦姑不相得則反脣而相稽其不同禽獸者無幾耳今其遺風餘俗猶尚未改棄禮義捐廉恥)
(日甚月異而歲不相同矣而大臣特以簿書期會之間以為大故至于流俗失世壞敗因恬而不知怪以)
(為是適然耳夫移風易俗使天下回心而鄉道類非俗吏之所能為也俗吏之所務在于刀筆筐篋而不)
(知大體筦子曰禮義廉恥是為四維四維不張國乃滅亡可不為寒心哉豈如今定經制令君君臣臣上)
(下有差父子六親各得其宜此業一定世世常安若夫經制不定是猶渡江河亡維楫中流而遇風波船)
(必覆矣可為長太息者此也夏殷周為天子皆數十世秦為天子二世而亡何三代有道之長而秦無道)
(之暴也古之王者太子乃生有司齋肅端冕見之南郊過闕則下過廟則趨故自為赤子而教固已行矣)
(孩提有識三公三少明孝仁禮義以道習之逐去邪人不使見惡行選天下之端士有道術者使與居處)
(出入故太子乃生而見正事聞正言行正道左右前後皆正人也孔子曰少成若天性習貫如自然三代)
(之所以長久者以其輔翼太子有此具也反秦而不然使趙高傅胡亥而教之獄所習者非斬劓人則夷)
(人之三族也故胡亥今日即位而明日射人忠諫者謂之誹謗深計者謂之妖言其視殺人若艾草菅然)
(豈惟胡亥之性惡哉彼其所以道之者非其理故也鄙諺曰前車覆後車鍳天下之命懸于太子太子之)
(善在于卑諭教與選左右教得而左右正則太子正矣太子正而天下定矣此時務也凡人之智能見己)
(然不能見將然夫禮者禁于將然之前而法者禁于己然之後是故法之所為用易見而禮之所為至難)
(知也若夫慶賞以勸善刑罰以懲惡先生執此之政堅如金石行此之令信如四時據此之公無私如天)
(地豈顧不用哉然而禮云禮云者貴絶惡于未萌起教于微渺使民日遷善遠辠而不自知也世主之欲)
(民善同而所以使民善者異或道之以德教或敺之令以法令道之以德教者德教泠而民氣樂敺之以法)
(者法令極而民風哀哀樂之感禍福之應也夫人之置器置諸安處則安置諸危處則危天下大器也在)
(天子之所置之湯武置天下于仁義禮樂累子孫數十世此天下所共聞也奉皇置天下于法令刑罰禍)
(幾及身子孫誅絶此天下所共見也今或言禮義之不如法令教化之不如刑罰盍引殷周秦事以觀之)
(也人主之尊譬如堂羣臣如陛衆庶如地故陛九級上廉遠地則堂高陛無級廉近地則堂卑高者難攀)
(卑者易陵理勢然也故古者聖王制為等列内自公卿大夫士外有公侯伯子男然後有官司小吏延及)
(庶人等級分明而天子加焉故其尊不可及也諺曰欲投鼠而忌器鼠近于器尚憚不投恐傷其器况于)
(貴臣之近主乎廉恥節禮以治君子是以黥劓之罪不及大夫以其離主上不遠也今自王侯三公之貴)
(皆天子之所改容而禮之者也古天子之所謂伯父伯舅也而今與衆庶同黥劓髠刖棄市之刑然則堂)
(不亡陛乎被戮者不泰迫乎廉恥不行大臣無乃握重權大官而有徒隸無恥之心乎夫嘗已在貴寵之)
(位今而有過帝令廢之可也退之可也賜之死可也滅之可也若夫束縛之係緤之輸之司寇編之徒官)
(司寇小吏詈罵而榜笞之非尊尊貴貴之化也古者大臣有坐不廉而廢者曰簠簋不飾坐汙穢淫亂者)
(曰惟簿不修坐罷軟不勝任者曰下官不職故貴大諱臣定有罪矣猶未斥然正以呼之也尚遷就而為之)
(也遇之有禮故羣臣自憙嬰以廉恥故人矜節行化成俗定則為人臣者皆顧行而忘利守節而仗義故)
(可以託不御之權可以寄六尺之孤此勵廉恥行禮誼之所致也主上何喪焉此之不為而顧彼之久行)
(故曰可爲長太息者此也)上深納其言後梁王揖墜馬死(揖無子誼請為)
(梁立後而以淮南地益淮陽帝于是徙淮陽王武為梁王)誼自傷為傅無狀常哭
泣歲餘亦卒時年三十三
(己巳)八年夏長星出東方
(庚午)九年春大旱
(辛未)十年冬車騎將軍薄昭有罪自殺
昭殺漢使者帝不忍加誅使公卿從之飲酒欲令自
引分昭不肯使羣臣喪服往哭之乃自殺(昭初封軹侯既死帝)
(為置後)
(壬申)十一年匈奴宼狄道(漢縣今為州屬甘肅蘭州府)
時匈奴數為邊患太子家令(秦官漢因之屬詹事)鼂錯(鼂與朝同王子)
(朝之後以名為氏鍇潁川人)上書言兵事曰臣聞用兵臨陣合刃
之急者三一曰得地形二曰卒服習三曰器用利步
兵之地(山林川阜)車騎二不當一車騎之地(平原曠野)步兵十
不當一弓弩之地(平陵相遠川谷居間仰高臨下)短兵百不當一長
戟之地(兩陣相近可前可後)劔楯三不當一矛鋋之地(萑葦竹蕭草木)
(茂接)長戟二不當一劔楯之地(曲道相伏險阸相薄)弓弩三不當
一士不選練卒不服習前擊後懈與金鼓之音相失
此不習勒卒之過也百不當十兵不完利甲不堅密
弩不及遠射不能中中不能入此將不省兵之禍也
五不當一故曰器械不利以其卒予敵也卒不可用
以其將與敵也將不知兵以其主與敵也君不擇將
以其國與敵也四者兵之至要也今匈奴地形技藝
與中國異上下山坂出入溪澗中國之馬弗與(猶弗如)
也險道傾仄且馳且射中國之騎弗與也風雨罷勞
饑渴不困中國之人弗與也此匈奴之長技也若夫
平原易地輕車突騎則匈奴之衆易撓亂也勁弩長
戟射疏及遠則匈奴之弓弗能格也堅甲利刃長短
相雜遊弩往來則匈奴之兵弗能當也材官騶發(材官)
(有材力者騶發言驟發其矢也)矢道同的(言用矢者同中一的)則匈奴之革笥
(以皮作如鎧)木薦(以木作如楯)弗能支也下馬地鬭劔戟相接
去就相薄則匈奴之足弗能給也此中國之長技也
匈奴之長技三中國之長技五陛下又與數十萬之
衆以誅數萬之匈奴衆寡之計以一擊十之術也雖
然兵凶器戰危事帝王之道出于萬全今降胡義渠
(註見前)來歸誼者其衆數千長技與匈奴同可賜之堅
甲絮衣勁弓利矢益以邊郡之良騎令明將能知其
習俗和輯其心者將之即有險阻以此當之平地通
道則以輕車材官制之兩軍相為表裏各用其長技
此萬全之術也帝嘉之賜書寵答焉(錯初學申商法為人峭直刻深)
(以其辯得幸太子號曰智囊)
募民徙塞下
鼂錯復上言臣聞兵起而不知其勢戰則為人禽屯
則卒積死今匈奴數轉牧行獵于塞下以候備塞之
卒卒少則入不救則邊民絶望而降敵救之纔到則
胡又已去聚而不罷為費甚大罷之則胡復入如此
連年則中國貧苦而民不安矣陛下幸憂邊境發卒
治塞然令遠方之卒守塞一歲而更不如選常居者
家室田作且以備之以便為之高城深塹要害之處
調立城邑毋下千家先為室屋具田器乃募民免罪
拜爵復其家予冬夏衣廩食能自給而止(初徙予之能自供瞻)
(即止)塞下之民利禄不厚不可使久居危難之地胡人
入驅而能止其所驅者以其半與之縣官為贖如是
則邑里相救助赴敵不避死非以德上也欲全親戚
而利其財也此與東方之戍卒不習地勢而畏胡者
功相萬也上從之(錯復言陛下幸募民以實塞下使屯戍益省輸將益寡甚大惠也臣)
(聞古之徙民者相其隂陽之和嘗其水泉之味然後營邑立城制里割宅置器物焉使民至有所居作有)
(所用此民所以輕去其鄉而勸之新邑也為置醫巫以救疾病修祭祀男女有昏生死相恤墳墓相從種)
(樹畜長所以使民樂其處而有長居之心也臣又聞古之制邊縣以備敵也使伍家為伍十伍為里四里)
(一連十連為邑皆擇其邑之賢才習地形知民心者為之長居則習民于射法出則教民于應敵服習以)
(成勿令遷徙幼則同遊長則共事夜戰聲相知則足以相救畫戰目相見則足以相識驩愛之心足以相)
(死如此而勸以厚賞威以重罰則前死而不旋踵矣)
(癸酉)十二年冬十二月河决酸棗(漢縣故城在河南衛輝府滑縣北)
東潰金堤(括地志金堤一名千里堤在白馬東白馬漢縣故城在衛輝府滑縣東北)于是
東郡大興卒塞之(劉友益曰書河决始此)
詔民入粟邊拜爵免罪賜民今年半租
鼂錯上言請重農貴粟(略曰聖王在上而民不凍饑者非能耕而食之織而衣之)
(也為開其資財之道也故堯有九年之水湯有七年為之旱而國亡捐瘠者以畜積多而備先具也今海内)
(一亡有水旱之災而畜積未及者何也地有餘利民有餘力生穀之土未盡墾山澤之利未盡出游食之)
(民未盡歸農也人情一曰不再食則幾終歲不製衣則寒腹饑不得食膚寒不得衣雖慈母不能保其子)
(君安能以有其民哉夫珠玉金銀饑不可食寒不可衣然而衆貴之者以上用之故也粟米布帛一曰弗)
(得而饑寒至是故明君貴五榖而賤珠玉今農夫五口之家耕不過百畮收不過百石春耕夏耘秋穫冬)
(蔵四時之間亡日休息又私自送往迎來弔死問疾養孤長幼在其中勤苦如此復被水旱之災賦斂不)
(時朝令暮改有者半價而賣無者取倍稱之息于是有賣田宅鬻子孫以償債者矣而商賈大者積眝倍)
(息小者坐列販賣操其竒贏日游都市乘上之急所賣必倍故其男不耕耘女不蠶織衣必文采食必梁)
(内因其富厚交通王侯千里游教冠盖相望此商人所以兼并農人所以流亡者也方今之務莫若使民)
(務農欲民務農在于貴粟貴粟之道在于使民以粟為賞罰今募天下入粟縣官得以拜爵除罪則富人)
(有爵農民有錢所謂捐有餘補不足令出而民利者也不過三歲塞下之粟必多矣)帝從之令
民入粟于邊拜爵以多少級數為差錯復言邊食足支
五歲可入粟郡縣郡縣足支一歲可時赦勿收農民租
帝復從之乃下詔曰道民之路在于務本朕親率天下
農十年于今而野不加闢歲一不登民有饑色是從事
焉尚寡而吏奉吾詔不勤而勸民不明也且吾農民甚
苦而吏莫之省將何以勸焉其賜農民今年田租之半
置三老孝悌力田常員
詔曰孝悌天下之大順也力田為生之本也三老衆
民之師也廉吏民之表也朕甚嘉此二三大夫之行
今萬家之縣云無應令(謂無孝悌力田可應察舉之令)豈實人情是
吏舉賢之道未備也其遣謁者勞賜(三老孝者帛五匹悌者力田二)
(匹廉吏三匹)及問民所不便安而以戶口率置三老孝悌
力田常員令各率其意以道民焉
(甲戌)十三年春二月詔具親耕桑禮儀
詔曰朕親耕以供粢盛皇后親桑以奉祭祀其具禮
儀(漢書儀春始東耕于籍田以太牢祀先農百官皆從以次耕又春桑生皇后親桑于苑中養蠶于簿)
(以少牢祀蠶神還獻于繭館)
夏除秘祝
初秦時祝官有秘祝即有災祥輙移過于下至是詔
曰禍自怨起福由德興百官之非宜由朕躬今秘祝
之官移禍于下朕甚不取其除之
五月除肉刑
齊太倉令淳于意(臨淄人師同郡公乘陽慶受黃帝扁鵲脈書診病知生死)有罪
當刑詔逮繫長安其少女緹縈(意有五女臨行意罵曰生子不生男緩急)
(無可使緹縈傷父言乃隨之西)上書曰妾父為吏齊中皆稱其廉平
今坐法當刑妾傷夫死者不可復生斷者不可復續
雖欲改過自新其道無繇願沒入為官婢以贖父刑
罪帝憐悲其意詔曰詩曰愷弟君子民之父母今人
有過教未施而刑已加焉或欲改過為善而道無繇
至朕甚憐之夫刑至斷支體刻肌膚終身不息何其
痛而不德也豈為民父母之意哉其除肉刑有以易之
於是丞相張蒼等定律以上(當髠者為城旦舂當黥髠者鉗為城旦舂當劓者)
(笞三百當斬左止者笞五百當斬右止及殺人先自告吏坐受賕枉法守縣官財物而即盗之已論而後)
(有笞罪者皆棄市其城旦舂者各有歲數以免)制曰可是時上既躬修元默
而將相皆舊功臣懲惡亡秦之政論議務在寬厚化
行天下吏安其官民樂其業畜積歲增戶口寢息(生也)風
流篤厚禁網疏闊是以刑罰大省斷獄四百有刑措
之風焉
六月除田之租税
詔曰農天下之本務莫大焉今厪(與勤同)身從事而有
租税之賦是謂本末者(本謂農末謂商賈)無以異也其于勸
農之道未備除之
(乙未)十四年冬匈奴入宼遣兵擊之出塞而還
匈奴老上單于以十四萬騎入朝那(漢縣故城在今甘肅平凉府平)
(凉縣西北)蕭關(在平凉府固原州東南)殺北地都尉卬(卬姓孫見功臣表)虜
人畜甚多使竒兵入燒回中宫(注見前)候騎至雍甘泉
(注見前)詔發車千乘騎卒十萬上親勞軍勒兵申教令
欲自征匈奴羣臣諫不聽皇太后固要上乃止以張
相如欒布為將軍擊逐出塞即還
赦作徒魏尚(槐里人)復為雲中守(漢雲中郡治雲中縣即趙故城注見前)
上輦過郎署見郎署長馮唐問曰父老(顔師古曰謂年已老也考)
(唐在武帝初年九十餘則此時年當餘六十故帝呼之曰父老)何自為郎家安在對
曰臣大父趙人父徙代上曰吾居代時吾尚食監高
袪數為我言趙將李齊之賢戰于鉅鹿下今吾每飯
意未嘗不在鉅鹿也父老知之乎對曰尚不如廉頗
李牧之為將也上搏髀曰嗟乎吾獨不得廉頗李牧
為將吾豈憂匈奴哉唐曰陛下雖得之不能用也上
怒復入禁中良久召唐卒復問曰公何以知吾不能
用廉頗李牧也唐對曰上古王者之遣將也跪而推
轂曰閫以内寡人制之閫以外將軍制之軍功爵賞
皆决于外歸而奏之要非虚言也李牧為趙將軍市
租皆自用饗士賞賜不從中覆委任而責成功故牧
得盡其智能而趙幾霸今臣竊聞魏尚為雲中守其
軍市租盡以饗士卒私養錢(私廪假錢)自饗賓客軍吏舍
人是以匈奴遠避不敢近塞虜曾一入尚擊之所殺甚
衆坐上功首虜差六級(秦法斬敵一首拜爵一級今魏尚所上首虜之數差六級)
(因坐罪)陛下下之吏削其爵徒作之由此言之陛下賞
太輕罰太重雖得頗牧弗能用也上悦是日令馮唐
持節赦魏尚復為雲中守拜唐為車騎都尉
春增諸祀壇場珪幣
詔曰朕獲執犧牲珪幣以事上帝宗廟十四年于今
歷日彌長朕甚自愧其廣增諸祀壇場珪幣昔先王
遠施不求其報望祀不祈其福右賢左戚先民後己
至明之極也今吾聞祠官祝釐皆歸福于朕躬不為
百姓夫以朕之不德而專饗獨美其福百姓不與焉
是重吾不德也其令祠官致敬無有所祈
(丙子)十五年春黃龍見成紀(注見前)夏四月帝如雍始郊見
五帝(此五畤之五帝也五畤注詳後景帝中六年)
初魯人公孫臣上言始秦得水德漢受之當為土德
應黃龍見宜改正朔色尚黃丞相張蒼以漢乃水德
公孫臣言非是罷之至是黃龍見成紀帝召公孫臣
為博士與諸生申明土德草改歷服色事(張蒼由是遂絀)下
詔禮官議郊祀夏四月帝行幸雍郊見五帝
秋九月親策賢良能直言極諫者以鼂錯為中大夫
詔諸侯王公卿郡守舉賢良能直言極諫者上親策
之時對策者百餘人太子家令鼂錯最為高第(錯對策大)
(略以為五帝其臣莫及則自親之三王臣主俱賢則共憂之五伯不及其臣則任使之故各當其世而立)
(功德焉)擢為中大夫錯又上言宜削諸侯及法令可更
定者書凡三十篇上雖不盡聽然竒其材
(丁丑)十六年夏四月郊祀五帝于渭陽以新垣平為上大夫
趙人新垣平以望氣見上曰長安東北有神氣成五
采東北神明之舍天瑞下宜立祠以合符應于是作
渭陽五帝廟(廟同一宇帝各一殿面五門各如其方之色括地志廟在咸陽東臨渭)夏
四月帝親祠之貴平至上大夫賜累千金而使博士
諸生刺(采取之也)六經中作王制(即今禮記王制篇)議巡守封禪
事
分齊地立悼惠王子六人為王
齊王則(哀王襄子)薨無子國除上乃分齊地立悼惠王肥
子將閭為齊王志為濟北(注見前)王賢為菑川(治劇故城在今)
(山東青州府壽光縣)王雄渠為膠東(治即墨注見前)王卬為膠西(治高密今)
(縣屬萊州府)王辟光為濟南(治東平陵今濟南府歷城縣是)王
分淮南地立厲王子三人為王
安為淮南王(仍治夀春)勃為衡山王(治六注見前)賜為廬江(治舒)
(今江南廬州府廬江縣是)王(厲王四子東城侯良已卒故不封)
詔更以明年為元年立汾陰(注見前)廟
新垣平使人持玉杯詣闕下而入言于上曰闕下有
寳玉氣已視之果有獻玉杯者刻曰人主延夀平又
言臣候日再中居頃之日郤復中于是始更以十七
年為元年令天下大酺平復言周鼎在泗水中(注見前)
今河決通于泗而汾隂有金寳氣意鼎出乎于是治
廟汾陰欲祠鼎出
(戊寅)後元年冬十月新垣平伏誅
人有上書告新垣平所言皆詐也下吏治誅夷平是
後上亦怠于改正(之成反正朔也)服(服色也)鬼神之事渭陽五
帝使祠官領以時致禮不往焉
詔議可以佐百姓者
詔曰間者數年不登又有水旱疾疫之災朕甚憂之
意者朕之政有所失而行有過與將百官之奉養或
費無用之事或多與何其民食之寡乏也夫度田非
益寡而計民未加益以口量地其于古猶有餘而食
之甚不足者其咎安在無乃百姓之從事于末以害
農者蕃為酒醪以靡(同糜散也)榖者多六畜之食焉者衆
與細大之義吾未能得其中其與丞相列侯吏二千
石博士議之有可以佐百姓者率意遠思無有所隱
(己夘)二年夏復與匈奴和親
詔曰間者累年匈奴並暴邊境多殺吏民朕夙興夜
寐為之惻怛不安未嘗一日忘于心故遣使者冠蓋
相望結轍(使車往還故轍如結)于道以諭朕志于單于今單于
計社禝之安便萬民之利新與朕俱棄細過偕之大
道結兄弟之義以全天下元元之命和親以定始于
今年(時上遺匈奴書匈奴亦使當戶報謝復和親當戶匈奴官名)
秋八月丞相蒼免以申屠嘉(申侯之後居安定屠原為申屠氏嘉梁人)為丞相
時張蒼病免(蒼罷相口中無齒食乳年百餘歲乃卒)帝以后弟廣國賢
有行欲相之曰恐天下以吾私廣國久念不可而高
帝時大臣餘見無可者御史大夫申屠嘉故以材官
蹶張(如淳曰有材多力之士能脚蹋強弩張之故曰蹶張)從高帝封關内侯遂
以為丞相嘉為人彊直門不受私謁是時大中大夫
鄧通方愛幸(通初以櫂船為黃頭郎帝嘗夢欲登天不能有黃頭郎推之上顧其衣尻帶穿)
(覺而之漸臺見通其衣後穿夢中所見也召問姓名曰鄧通鄧猶登也帝遂愛幸之)嘉嘗入朝
通居上旁怠慢嘉奏事畢因言曰陛下愛幸羣臣即
富貴之至于朝廷之禮不可不肅上曰君勿言吾私
之(顔師古曰言當私戒之)罷朝嘉坐府中為檄召通不來且斬
通恐入言上上曰汝第往吾使人召若通詣丞相免
冠徒跣頓首謝嘉坐自如責曰朝廷者高帝之朝廷
也通小臣戲殿上大不敬當斬史(令史也)今行斬之通
頓首首盡出血不解上度丞相已困通使使持節召
通而謝丞相曰此吾弄臣君釋之通至為上泣曰丞
相幾殺臣
(辛巳)四年夏四月丙寅晦日食
(癸未)六年冬匈奴寇上郡雲中詔將軍周亞夫(勃次子封條侯)等
屯兵備之
匈奴老上單于死子軍臣單于立絶漢和親大入上
郡(漢郡治膚施膚施縣今屬延安府)雲中所殺略甚衆烽火通于甘
泉長安遣將軍令免(顔師古曰姓令名免)屯飛狐蘇意屯句注
(飛狐句注注俱見前)張武屯北地(漢郡治馬領故城在今甘肅慶陽府環縣東南)周亞
夫次細柳(今西安府咸陽縣西南有細柳倉即亞夫屯兵處)劉禮次霸上徐
厲次棘門(在咸陽縣東北秦故闕門也)以備胡上自勞軍至霸上
及棘門軍直馳入將以下騎送迎已而至細柳軍軍
士吏被甲銳兵刃彀弓弩持滿先驅至不得入曰天
子且至軍門都尉曰將軍令曰軍中聞將軍令不聞
天子之詔于是上乃使使持節詔將軍吾欲勞軍亞
夫乃𫝊言開壁門門士請車騎曰將軍約軍中不得
馳驅于是上乃按轡徐行至營亞夫持兵揖曰介胄
之士不拜請以軍禮見上為改容式車使人稱謝皇
帝敬勞將軍成禮而去羣臣皆驚上曰嗟乎此真將
軍也曩者霸上棘門軍若兒戲耳其將固可襲而虜
也至于亞夫可得而犯哉稱善者久之後月餘匈奴
遠塞兵罷拜亞夫為中尉(秦官漢因之掌徼循京師)
夏大旱蝗詔弛利省費振民
令諸侯毋入貢弛山澤減諸服御損郎吏員發倉庾
(在邑曰倉在野曰庾)以振貧民民得賣爵(富人欲爵貧人欲錢故聽賣買)
(甲申)七年夏六月帝崩遺詔短喪
遺詔曰萬物之生靡不有死死者天地之理物之自
然奚可甚哀當今之世咸嘉生而惡死厚葬以破業
重服以傷生吾甚不取且朕既不德無以佐百姓今
崩又使重服久臨哀人父子損其飲食絶鬼神之祭
祀以重吾不德謂天下何朕獲保宗廟以𦕈𦕈之身
託于天下君王之上二十有餘年賴天之靈社稷之
福方内安寧靡有兵革朕既不敏常畏過行以羞先
帝之遺德惟年之久長懼于不終今乃幸以天年得
復供養于高廟其奚哀念之有其令天下吏民令到
出臨三日皆釋服殿中當臨者皆以旦夕各十五舉
音禮畢罷服大紅(與功同)十五日小紅十四日纖七日
釋服(大功小功纖皆以衰布言由粗及細大功中祥小功大祥纖則禫也三十六日而釋服以日易)
(月也)布告天下使明知朕意霸陵山川因其故無有所
改(因山為蔵不復起墳就其水名以為陵號)歸夫人以下至少使(夫人下有美人)
(良人八子七子長使少使皆遣歸家)
葬霸陵(在西安府咸寕縣東其西北為霸陵縣即霸上也)
帝在位二十三年宫室苑囿車騎服御無所增益有
不便輙弛以利民嘗欲作露臺(史記索隱新豐驪山上有露臺鄉即文帝)
(欲作臺處)召匠計之直百金帝曰百金中人十家之産也
吾奉先帝宫室常恐羞之何以臺為身衣弋綈(弋黑色綈)
(厚繒也)所幸慎夫人衣不曳地帷帳無文繡以示敦朴
為天下先治霸陵皆瓦器不得以金銀銅錫為飾吳
王詐病不朝賜以几杖羣臣袁盎等諫說雖切嘗假
借納用之張武等受賂遺金錢覺賜御府錢以愧其
心專務以德化民是以海内安寧家給人足後世鮮
能及之
太子啟即位(是為孝景帝)
尊皇太后曰太皇太后皇后曰皇太后
秋九月有星孛于西方
孝景皇帝
(乙酉)元年冬十月尊高皇帝為太祖孝文皇帝為太宗令
郡國立太宗廟
丞相嘉等奏功莫大于高皇帝德莫盛于孝文皇帝
高皇帝宜為太祖之廟孝文皇帝宜為太宗之廟天
子世世獻郡國宜各立太宗廟制曰可
復收民田半租
初文帝除民田租(事具前)至是令民出租之半三十而
税一也
減笞法
文帝雖除肉刑而笞五百及三百者率多死至是帝
下詔曰加笞與重罪(謂死刑)無異幸而不死不可為人
其定律笞五百曰三百笞三百曰二百然尚有不全
者後更減笞三百曰二百笞二百曰一百(事在中元六年)又
定箠令(箠以竹為之長五尺其本大一寸末薄半寸皆平其節)當笞者笞臀毋
得更人(謂行笞者不更易人)自是笞者得全
以張歐(沛人字叔高祖功臣安邱侯說少子)為廷尉
歐事帝于太子宫雖治刑名家為人長者未嘗言案
人專以誠長者處官官屬亦不敢大欺
(丙戌)二年冬十二月有星孛于西南
春三月立子六人為王
德為河間王(故河間哀王福薨無子以其地封德)閼為臨江(治江陵注見前)王
(立三年薨無子)餘為淮陽(注見前)王(後徙封魯)非為汝南(治平輿注見前)王
(後徙封江都)彭祖為廣川(治信都注見前)王(後徙封趙)發為長沙(注見前)
王(長沙王吳著薨無子國除故以其地封發)
夏四月太皇太后崩葬南陵(在霸陵南)
六月丞相故安侯申屠嘉卒
時鼂錯為内使(秦内史掌治京師漢因之)數請間言事輙聽寵幸
傾九卿(漢正九卿奉常郎中令衛尉太僕廷尉典客宗正治粟内史少府是也)法令多
所更定丞相嘉疾之錯以内史門東出不便乃更穿
一門南出南出者太上皇廟堧(内垣外游地)垣也嘉聞為
奏請誅錯客有語錯錯恐夜入宫自歸上(自首于上也)至
朝嘉請上曰錯所穿乃外堧垣故冗官居其中且我
使為之錯無罪嘉罷朝曰吾悔不先斬錯乃為所賣
歐血而死(諡曰節)
以陶青(陶陶唐氏之後青高祖功臣開封侯舍子)為丞相鼂錯為御史大夫
彗星出東北
秋衡山(漢國注見前)雨雹
大者五寸深者二尺
熒惑(注見前)逆行守北辰(中宫北極五星亦曰天極)月出北辰間(月有九行)
(終不能出北辰之間出北辰間失其行也)歲星(注見前)逆行天廷(太微為天廷)中
(丁亥)三年冬十月梁王武來朝
梁王以竇太后少子故有寵居天下膏腴地(北界泰山西至)
(高陽四十餘城皆大縣)賞賜不可勝道(府庫金錢且百鉅萬珠玉寳器多于京師)至
是來朝時上未置太子與王宴飲從容言曰千秋萬
歲後傳于王王辭謝雖知非至言然心内喜太后亦
然詹事(秦官漢因之掌皇后太子家)竇嬰(字王孫太后從兄子)引巵進酒曰
天下者高祖之天下父子相傳漢之約也上何以得
傳梁王太后由是憎嬰嬰遂病免太后除嬰門籍(出入)
(殿門之籍)梁王以此益驕(廣睢陽城築東苑招延四方游士莫不至焉睢陽故城在今)
(河南歸德府商邱縣南東苑亦曰兔園在商邱縣東)
長星出東方
春正月吳王濞膠西王卬膠東王雄渠菑川王賢濟南
王辟光楚王戊(元王交之孫)趙王遂反以條(亦作修今直隸河間府景州有)
(南條城故漢縣也)侯周亞夫為太尉將兵討之
初孝文時吳太子入見得侍皇太子飲博争道不恭
皇太子引博局提(音抵擲也)殺之吳王由是怨望稱疾不
朝始有反謀後使人為秋請(孟康曰律春曰朝秋曰請如古諸侯朝聘也)
文帝責問之使者曰察見淵中魚不祥(語見韓非子)唯上
棄前過與之更始于是文帝賜吳王几杖老不朝其
謀乃解然以此日益横鼂錯數言吳過可削文帝寬
不忍罰及帝即位錯曰吳王不朝于法當誅文帝弗
忍德至厚也當改過自新乃益驕恣公即山鑄錢煮
海為鹽誘天下亡人謀作亂逆今削之亦反不削亦
反削之其反亟禍小不削其反遲禍大上命列侯公
卿宗室雜議莫敢難獨竇嬰争之錯又言楚趙皆有罪
請各削一郡膠西以賣爵事削六縣方議削吳吳王
恐削地無已因發謀舉事聞膠西王勇好兵使人說
之又身至膠西面約(吳王使應高往說膠西王王初不許高說以两分天下乃許之)
(吳王猶恐其不果乃身自為使者至膠西膠西羣臣聞其謀諫王曰今承一帝尚云不易假令事成兩主)
(分爭患乃益生王不聽)遂發使約齊菑川膠東濟南皆許諾楚
王戊坐削地亦與吳通謀(初楚元王與魯申公穆生白生俱受詩于浮邱伯及)
(王楚以三人為中大夫穆生不嗜酒元王每為設醴及孫戊即位常設後乃忘設焉穆生退曰可以逝矣)
(醴酒不設王之意怠不去楚人將鉗我于市遂稱疾卧申公白生強起之曰獨不念先王之德乎今王一)
(旦失小禮何足至此穆生曰君子見幾不俟終日先王之所以禮吾三人者為道存也今而忽之是忘道)
(也忘道之人胡可與久處豈為區區之禮哉因謝病去戊稍淫暴太傅韋孟作詩諷諫不聽亦去及與吳)
(通謀申公白生諫戊戊胥靡之衣之赭衣使杵臼碓舂于市穆氏楚穆王之後以謚為氏浮邱複姓伯)
(齊人韋豕韋氏後孟彭城人後徙鄒)及削吳會稽豫章郡書至吳王遂
先起兵殺漢吏膠西膠東菑川濟南楚趙亦皆反齊
王(孝王將閭)後悔背約城守濟北王城壊未完其郎中令
劫守王不得發兵膠西膠東菑川濟南共攻齊圍臨
淄趙王遂發兵住其西界北使匈奴與連兵吳王悉
其士卒二十餘萬閩東越亦發兵從起廣陵西涉淮
并楚兵遺諸侯書罪狀鼂錯欲合兵誅之攻破梁棘
壁(即春秋大棘注見前)乘勝而前銳甚梁王遣將軍擊之皆敗
還梁王城守睢陽初文帝且崩戒太子曰即有緩急
周亞夫真可任將兵及是七國反書聞上乃拜亞夫
為太尉將三十六將軍擊吳楚曲周侯酈寄擊趙將
軍欒布擊齊復召竇嬰拜大將軍屯滎陽監齊趙兵
殺御史大夫鼂錯
帝與錯議出兵事錯欲令上自將兵而身居守又言
徐僮之間吳未下者可以予吳錯素與吳相袁盎不
善及吳反錯以盎宜知吳計謀欲治之人有告盎盎
恐夜見竇嬰為言吳所以反願至上前口對狀嬰入
言上乃召盎盎入見上方與錯調兵食問盎曰今吳
楚反于公意何如盎曰願屏左右上屏人獨錯在盎曰
臣所言人臣不得知乃屏錯(錯趨避東廂甚恨)卒問盎對曰
吳楚相遺書言賊臣鼂錯擅適(讀作謫)諸侯削奪之地
以故反欲共誅錯復故地而罷今獨有斬錯發使
赦七國復其故地則兵可無血刃而俱罷上默然良
久曰顧誠何如吾不愛一人以謝天下乃拜盎為太
常密装治行使吳令丞相廷尉劾奏錯曰錯議陛下
自出臨兵使錯居守又欲以城邑予吳無人臣禮大
逆無道錯當要斬父母妻子同産皆棄市制曰可錯
殊不知上使中尉召錯紿載行市錯衣朝衣斬東市
(初錯建議侵削諸侯其父自潁川來謂曰疏人骨肉何為也錯曰不如此天子不尊宗廟不安父曰劉氏)
(安鼂氏危矣吾不忍見禍逮身遂飲藥死後十餘日吳楚反)錯已死謁者僕射鄧
公(城固人亦曰鄧先)為校尉上書言軍事見上上曰道軍所
來聞鼂錯死吳楚罷否鄧公曰吳為反計數十歲矣
以誅錯為名意不在錯也夫鼂錯患諸侯彊大不可
制故請削之以尊京師萬世之利也計畫始行卒受
大戮内杜忠臣之口外為諸侯報仇臣竊為陛下不
取也帝喟然曰吾亦恨之盎至吳吳楚兵已攻梁壁
因留盎軍中欲劫使將盎不肯使人圍守且殺之盎
得間懷節旄夜亡走梁遂歸報
二月太尉周亞夫大破吳楚軍濞亡走越越人誅之戊
自殺
亞夫之將也請于上曰楚兵剽輕難與爭鋒願以梁
委之絶其食道乃可制也上許之亞夫乘六乘傳(張晏)
(曰欲急馳故乘傳車六乘)將會兵滎陽發至霸上趙涉遮說曰吳
王素富懷輯死士久矣知將軍且行必置間人于殽
澠阸陿之間且兵事尚神密將軍何不從此右去走
藍田(今縣屬陜西西安府本漢置以藍田山名)出武關扺洛陽間不過差
一二日直入武庫擊鳴鼓諸侯聞之以為將軍從天
而下也亞夫如其計至洛陽喜曰吾乘𫝊至此不意
自全今吾據滎陽滎陽以東無足憂者使吏搜殽澠
間果得吳伏兵乃請涉為護軍引兵東北走昌邑深
壘而守吳攻梁急梁數使使求救亞夫不許梁愬于
上上使告亞夫救梁亞夫不奉詔而使輕騎出淮泗
口絶吳楚兵後塞其饟道梁使韓安國(睢陽人字長孺為梁中大)
(夫)張羽(楚故相張尚弟楚反尚諫被殺)為將軍羽力戰安國持重乃
得頗敗吳兵吳兵欲西梁城守不敢西即走亞夫軍
亞夫堅壁不與戰亞夫軍中夜驚擾亂至帳下亞夫
堅卧不起頃之復定吳奔壁東南陬亞夫令備西北
已而吳精兵果奔西北不得入吳楚士卒多饑死叛
散乃引而去亞夫出精兵追擊大破之吳王濞棄其
軍亡渡淮走丹徒(漢縣歷代因之今為江南鎮江府治)保東越越人鏦
殺之盛其頭馳𫝊以聞(大子駒亡走閩越)楚王戊軍敗即自
殺吳楚反凡三月皆破滅于是諸將皆以亞夫謀為
是而梁王由此與亞夫有隙
壬子晦日食
齊王將閭及卬遂皆自殺雄渠賢辟光皆伏誅徙濟北
王志為菑川王
先是三國(膠西膠東菑川)圍齊齊王使路中大夫(張晏曰姓路官中大)
(夫氏族略路出帝擊之後以國為氏)告于天子天子復令還報告齊王
堅守漢兵今破吳楚矣路中大夫至三國兵圍臨淄
數重不得入三國將與路中大夫盟曰若反言漢已
破矣齊趣下三國不且見屠路中大夫既許至城下
望見齊王曰漢已發兵百萬擊破吳楚方引兵救齊
齊必堅守無下三國將遂殺路中大夫齊初圍急隂
與三國通謀會路中大夫從漢來其大臣乃復勸王
無下而欒布等兵至擊破三國兵解圍已聞齊初有
謀欲移兵伐之齊王懼飲藥自殺膠西王肉袒詣漢軍
叩頭請罪弓高(漢縣故城在今直隸河間府阜城縣西南)侯韓穨當執金
鼓出詔書讀之卬自殺膠東菑川濟南皆伏誅酈寄
攻趙不下欒布破齊還并兵引水灌趙城城壞王遂
自殺濟北王亦欲自殺齊人公孫玃為說梁王曰濟
北雖墜言于吳而終底節不下使吳失與而無助破
敗而無救者未必非濟北之力也梁王以聞濟北王
得不坐徙封菑川
立故齊王將閭太子夀為齊王楚元王子禮為楚王子
端為膠西王勝為中山(治盧奴今直隸定州)王
帝以將閭迫劫有謀非其罪也乃召立其太子夀欲
續吳楚太后曰吳王首為紛亂奈何續其後不許乃
立禮(時封平陸侯為宗正)奉元王後
(戊子)四年夏四月立子榮為皇太子徹為膠東王(即武帝)
榮栗姬子徹王夫人子(王夫人母臧兒故燕王臧荼女孫也嫁槐里王仲生男信)
(與兩女仲死臧兒更嫁田氏長女為金王孫婦生女矣臧兒卜金氏婦當貴奪而納之皇太子宫是為王)
(夫人生兒徹徹方在身王夫人夢日入其懷以為貴徵焉)
冬十月戊戌晦日食(劉攽曰是年紀事十月在年終誤胡三省曰通鑑盖承用漢書本紀)
(也考劉胡二氏之說蓋亦闕疑之意而徐昭文考證以五年當書于日食之上薛應旂甲子彙紀又以日食紀)
(于四年之首未知孰是今仍通鑑)
徙衡山王勃為濟北王廬江王賜為衡山王
初七國反吳使者至衡山衡山王堅守無二志上以
為貞信徙王于濟北以褒之廬江王以邊越數通使
徙王衡山
(己丑)五年春正月作陽陵邑(豫作夀陵也在今西安府高陵縣西南)
募民徙居之賜錢二十萬(自是諸帝皆豫作夀陵)
遣公主嫁匈奴單于
(庚寅)六年冬十二月雷大霖雨
秋九月廢皇后薄氏
上為太子時薄太后以薄氏女為妃及即位為皇后
無寵至是遂廢
(辛卯)七年冬十一月廢太子榮為臨江王
長公主嫖(即館陶公主帝之妺下嫁陳午嫖匹肖反長公主名也)有女欲與太
子為妃栗姬妬以帝後宫諸美人皆因長公主見得
貴幸故怨怒不許長公主欲與王夫人男徹王夫人
許之由是長公主日讒栗姬而譽王夫人男之美帝
亦自賢之王夫人知帝嗛栗姬陰使人趣大行(本典客改)
(大行令掌九儀之制)請立栗姬為皇后帝怒曰是乃所宜言邪
遂按誅大行而廢太子太傅竇嬰力爭不能得乃謝
病免栗姬恚恨而死
庚寅晦日食
春二月丞相青免以周亞夫為丞相罷太尉官
夏四月立夫人王氏為皇后膠東王徹為皇太子
以郅都(郅商時侯國後以為氏都河東大陽人)為中尉
都為人勇悍公廉不發私書問遺無所受請謁無所
聽及為中尉獨先嚴酷列侯宗室側目而視號曰蒼
鷹臨江王榮坐侵太宗廟堧垣為宫徵詣中尉府對
簿(事在中元二年)王欲得刀筆(顔師古曰古者著書于簡牘必用刀)為書謝上
都禁吏不予竇嬰使人間予之王既為書因自殺太
后聞之怒後以危法中都殺之
(壬辰)中元年夏地震
衡山原都(胡三省註原都地名蓋屬衡山)雨雹
大者尺八寸
(癸巳)二年夏四月有星孛于西北
立子越為廣川王(彭祖徙趙故立越)寄為膠東王(徹為太子故立寄)
秋九月甲戌晦日食
梁王武使人殺袁盎
梁王以至親有功得賜天子旌旗出蹕入警寵信羊
勝公孫詭二人多竒邪計說王求為漢嗣王遂入朝
(在前七年)帝使使持乘輿駟迎于關外既朝上疏因留(王以)
(太后故入則侍帝同輦出則同車遊獵梁侍中郎謁者著籍引出入天子殿門與漢宦官亡異)會栗
太子廢太后因置酒謂帝曰安車大駕用梁王為寄
帝跪席舉身曰諾罷酒召諸大臣問曰太后言如是
何謂也皆曰太后意欲立梁王為帝太子袁盎曰昔
宋宣公不立其子而立弟(事具前)以生禍亂五世不絶
小不忍害大義故春秋大居正請入見太后白之太
后議格遂不復言而使梁王歸國梁王由此怨盎與
勝詭謀陰使人刺殺盎(梁刺者十餘曹先刺者聞盎名不忍刺其後曹遮殺盎安)
(陵郭門外)及他議臣十餘人于是天子意(猶疑也)梁逐賊果
梁使之遣田叔往案捕詭勝詭勝匿王後宫内使韓
安國見王泣曰大王訹(見誘也)邪臣浮說犯上禁撓明
法天子以太后故不忍置法太后日夜啼哭幸大王
自改大王終不覺悟有如太后宫車即晏駕大王尚誰
攀乎語未畢王泣數行下令詭勝自殺出之(上方怨梁遣使)
(覆按梁事冠蓋相望于道王恐使鄒陽入長安見皇后兄王信說曰長君弟得幸于上而長君行迹多不)
(循道理者今梁王即伏誅太后無所發怒切齒側目于貴臣竊為足下憂之長君誠為上言得毋竟梁事)
(太后德長君入骨髓而長君之弟幸于兩宫金城之固也昔者象日以殺舜為事舜立為天子封之有庳)
(是以後世稱之以是說天子徼幸梁事不奏長君乘間言之帝怒稍解鄒陽齊人)時太后憂
梁事不食日夜泣不止帝患之田叔等還至霸昌廐
(括地志在萬年縣東北萬年今咸寧縣治)悉燒梁獄辭空手來見帝曰梁
有之乎田叔曰上母以梁事為問也今梁王不伏誅
是漢法不行也伏法而太后食不甘味卧不安席此
憂在陛下也上大然之使叔等謁太后曰梁王不知
也為之者幸臣羊勝公孫詭之屬耳謹以伏誅梁王
無恙也太后聞之立起坐餐氣平復梁王因上書請
朝用茅蘭(梁大夫)說乘布車從兩騎伏斧質于闕下謝
罪太后帝大喜相泣復如故然帝益疏王不與同車
輦矣以田叔為賢擢為魯相
(甲午)三年夏四月地震
立子乘為清河(治清陽故城在今直隸廣平府清河縣東)王(立十二年卒無子國除)
秋九月蝗
戊戌晦日食
丞相亞夫免
初上廢栗太子亞夫固爭之不得而梁王每與太后
言亞夫短太后欲侯王信帝與亞夫議之亞夫曰高
帝約非有功不侯信雖后兄無功侯之非約也帝默然
而止後匈奴王徐盧等六人降帝欲侯之以勸後亞
夫曰彼背其主而降侯之則何以責人臣不守節者
乎帝曰丞相議不可用乃悉侯徐盧等亞夫因謝病
免
以劉舍(桃侯劉襄子嗣為侯)為丞相
(乙未)四年冬十月戊午日食
(丙申)五年夏立子舜為常山王(常山文帝時併入趙今復為國)
大水
九月詔獄疑者讞之
詔曰獄人之大命死者不可復生朕甚憫之諸獄疑
若(猶言若疑也)雖文致于法而于人心不厭(謂不服也)者輙讞
之
地震
(丁酉)六年冬十一月改諸官名
更命廷尉為大理奉常為太常典客為大行(後更為大鴻臚)
治粟内史為大農(後更為大司農)將作少府(本秦官掌治宫室)為將
作大匠主爵中尉(本秦官掌列侯)為都尉(後更名右扶風)長信詹事
(掌皇太后宫)為長信少府將行(本秦宫皇后卿)為大長秋大行為
行人(先是更郡守為太守郡尉為都尉更諸侯丞相為相明年又更中大夫為衛尉)
春二月行幸雍郊五畤(史記封禪書雍五畤索隱曰秦宣公作密畤祀青帝靈公作上)
(畤祀黃帝下畤祀炎帝獻公作畦畤祀白帝本四畤後漢高祖入關曰天有五帝今四何也待吾而具遂作北)
(畤祠黑帝于是雍有五畤括地志五畤原俱在雍縣南考秦襄公作西畤文公作鄜畤皆祠白帝以非雍地故)
(不在五畤之數)
夏四月梁王武卒(諡曰孝)分梁地王其子五人
先是梁王入朝上疏欲留帝不許王歸國意忽忽不
樂未幾卒太后哭極哀不食曰帝果殺吾子帝哀懼
不知所為與長公主計之乃分梁為五國盡立孝王
男五人為王(買為梁王明為濟川王彭離為濟東王定為山陽王不識為濟隂王)女五
人皆食湯沐邑太后乃說為帝加餐(梁後五王濟川濟東俱以)
(罪廢山陽濟隂俱無子國皆除惟梁獨存)
六月匈奴宼鴈門(漢郡治善無故城在今山西朔平府右玉縣南)上郡
匈奴入鴈門上郡李廣(成紀人)為上郡太守(廣初為上谷太守數)
(與匈奴戰公孫毘邪謂上曰李廣材氣天下無雙自負其能數與虜角恐亡之乃徙上郡)從百騎
出卒遇匈奴數千騎廣騎欲馳還廣曰吾去大軍數
十里今走匈奴追射我立盡今我留匈奴必以為大
軍之誘不敢擊乃令諸騎前未到匈奴陳二里所皆
下馬解鞍以示不走匈奴有白馬將出護其兵廣上
馬與十餘騎奔射殺之還解鞍令士皆縱馬卧會暮
匈奴終怪之不敢擊夜引而去
秋七月辛亥晦日食
以寗成(南陽穰人)為中尉
自郅都死長安宗室多暴犯法上乃召濟南都尉寗
成為中尉其治效郅都其廉弗如然宗室豪傑人人
惴恐(成後遷内史以罪廢已復起為關都尉吏民出入關者號曰寧見乳虎無直寗成之怒其暴如)
(此)
(戊戌)後元年春正月詔治獄者務先寬
詔曰獄重事也人有智愚官有上下獄疑者讞有司
有司所不能决移廷尉讞而後不當讞者不為失(顔師)
(古曰假令讞訖其理不當所讞之人不為罪失)欲令治獄者務先寬
夏地震
震凡二十二日
丞相舍免
秋七月乙巳晦日食
八月以衛綰(大陵人)為丞相直不疑(直氏楚人直弓之後不疑南陽人)為
御史大夫
初綰以戲車(顔師古曰若今弄車之技)為郎事文帝遷中郎將醇
謹無它(無餘志念也)上為太子時召文帝左右飲綰稱病
不行文帝且崩屬上曰綰長者善遇之故上亦寵任
焉不疑為郎有同舍告歸誤持其同舍郎金去同舍
郎疑不疑不疑買金償後告歸者至而歸金亡金郎
大慙以此稱為長者人或毁不疑以為盗嫂不疑曰
我乃無兄然終不自明也
下條侯周亞夫獄亞夫不食死
上召亞夫食獨置大胾無切肉又不置箸亞夫心不
平顧尚席(主席者)取箸上視而笑曰此非不足君所乎
(孟康曰此非不足滿于君所乎嫌恨之也)亞夫免冠謝上上曰起亞夫因
趨出上目送之曰此鞅鞅非少主臣也居無何亞夫
子為父買工官尚方(工官即尚方之工尚方少府屬掌工作器物)甲楯可
葬者為人所告事連汚亞夫召詣廷尉廷尉責問曰
君侯欲反乎亞夫曰臣所買乃葬器也何謂反乎吏
曰君縱不欲反地上即欲反地下耳侵之益急亞夫
不食五日歐血而死
(己亥)二年春正月地一日三動
夏四月詔戒二千石(漢太守秩二千石)修職事
詔曰雕文刻鏤傷農事者也錦繡纂組害女紅者也
農事傷則饑之本也女紅害則寒之原也饑寒並至
而能亡為非者寡矣朕親耕后親桑以奉宗廟粢盛
祭服為天下先不受獻減太官(少府屬掌膳食)省繇賦欲天
下務農蠶素有蓄積以備災害彊無攘弱衆無暴寡
老耆以夀終幼孤得遂長今歲或不登民食頗寡其
咎安在或詐偽為吏以貨賂為市漁奪百姓侵牟萬
民縣丞長吏也姦法與盗盗(謂犯法者直共盗為盗耳)甚無謂也
其令二千石各修其職不事官職耗(讀與眊同不明也)亂者
丞相以聞請其罪
秋大旱
(庚子)三年冬十月日月皆赤凡五日
十二月晦雷日如紫五星逆行守太微(晉書天文志太微天子庭五帝)
(之座十二諸侯府也)月貫天庭(注見前)中
春正月詔勸農桑禁采黃金珠玉
詔曰農天下之本也黃金珠玉饑不可食寒不可衣
間歲或不登意為末者衆農民寡也其令郡國務勸
農桑益種樹可得衣食物吏發民若取庸(韋昭曰發民用其民)
(也取庸因其資以雇庸也)采黃金珠玉者坐贓為盗二千石聽者
與同罪
帝崩太子徹即位(是為孝武帝)
尊皇太后為太皇太后皇后為皇太后
二月葬陽陵(注見前)
(史臣曰漢興掃除煩苛與民休息至于孝文加之以恭儉孝景遵業五六十載之間至于移風易俗黎民)
(醇厚周云成康漢云文景美矣)
御批歷代通鑑輯覽卷十四
