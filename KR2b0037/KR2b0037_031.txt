御批歴代通鑑輯覽卷三十二
晉
中宗元皇帝
(己夘)太興二年(漢定號趙後趙高祖石勒元年趙舊大國一趙□國二成凉新大國一後凡四僣)
(國)春二月石勒獻捷于漢(勒拔平陽事具前)漢斬其使
石勒遣長史王修獻捷于漢漢主曜遣使授勒太宰
進爵趙王修舍人曹平樂留仕漢言于曜曰勒遣修
來實覘彊弱俟其復命將襲乘輿曜乃遣使斬修勒
大怒曰孤事劉氏于人臣之職有加矣彼之基業皆
孤所為今既得志還欲相圖趙王趙帝孤自為之何
待于彼耶由是曜勒交惡
三月合祭天地于南郊
帝親祀南郊以未有北郊并地祇合祭之
詔尊琅邪恭王為皇考既而罷之
詔琅邪恭王宜稱皇考賀循曰禮子不敢以已爵加
于父乃止
夏四月將軍陳川以浚儀(注見前)叛降石勒
初蓬陂(即春秋蓬澤注見前)塢主陳川自稱寧朔將軍陳留太
守祖逖之攻樊雅也(事具前)川遣其將李頭助之頭力
戰有功逖厚遇之頭每嘆曰得此人為主吾死無恨
川聞而殺之大掠豫州諸郡逖遣兵擊破之遂叛降
石勒
南陽王保自稱晉王
保既稱王改元建康置百官時上邽大饑士衆困廹
復為陳安所逼(陳安叛保事具前)張寔遣兵救之安乃退既
而保為諸將張春楊次所殺(保體肥大重八百斤喜腫好讀書而暗弱無斷)
(故及于難先是陳安自稱秦州刺史降于漢又降于成及聞保被殺奉表劉曜以討賊執楊次斬之以天)
(子禮葬保于上邽諡曰元張春奔枹罕安尋叛曜有衆十餘萬自稱凉王踰年曜擊斬之安善撫士卒及)
(死隴上人思之為作壯士之歌)
六月祖逖討陳川石勒遣兵救之逖退保淮南勒兵守
蓬關(蓬陂之關)
逖攻陳川于蓬關石勒遣石虎桃豹救之逖兵敗退
屯淮南虎徙川部衆于襄國留豹守川故城(即蓬陂塢)
以周訪為荆州刺史王敦自領之表加訪安南將軍
初王敦患杜曾難制謂周訪曰若擒曾當相論為荆
州至是訪破斬曾(并得第五猗送敦斬之)而敦不用王廙在荆
州多殺陶侃將佐士民怨怒帝徵為散騎常侍而以
訪代之從事郭舒說敦曰荆州雖荒弊乃用武之國
不可以假人宜自領之訪為梁州足矣敦從之乃加
訪安南將軍餘如故訪大怒敦手書譬解並玉環玉
椀遺之訪抵之于地曰吾豈賈豎可以寳悅耶(訪在襄陽)
(務農訓兵隂有圖敦之志守宰有缺輒補然後奏敦不能制)
漢改號趙
漢主曜徙都長安立宗廟社稷南北郊改國號為趙
冬十一月石勒稱趙王(是為後趙)
勒即趙王位稱元年以將軍支雄等主胡人辭訟禁
胡人不得陵侮華族遣使循行州郡勸課農桑朝會
始用天子禮樂加張賓大執法專總朝政(禮遇優顯羣臣莫及)
(呼曰右侯而不名)以石虎為驃騎將軍督諸軍賜爵中山公
(勒悉召武鄉耆舊詣襄國歡飲勒微時與李陽鄰居數争漚麻池相毆陽由是獨不敢來勒曰孤方兼營)
(天下豈讐匹夫乎遽召與飲引陽臂曰孤往日嚴卿老拳卿亦飽孤毒手因拜都尉漚麻池在遼州榆)
(杜縣北有李陽村)
(庚辰)三年春以慕容廆為平州(武帝置統昌黎遼東等五郡)刺史
初平州刺史崔毖以士民多歸慕容廆心不平隂說
高句麗段氏宇文氏使共攻廆廆大敗之遂取遼東
遣長史裴嶷來獻捷嶷至建康盛稱廆之忠欵朝廷
始重之帝欲留嶷嶷曰舊京淪没名臣宿將莫能雪
恥獨龍驤竭忠王室使臣萬里歸誠今臣不返必謂
朝廷以其僻陋而棄之孤其嚮義之心使懈于討賊
此臣之所甚惜也帝然之遣使隨嶷拜廆為安北將
軍平州刺史(崔毖已奔高句麗故以廆為刺史廆尋進爵平州牧遼東郡公)
凉州殺其刺史張寔寔弟茂代領州衆
京兆人劉弘客居凉州以妖術惑衆張寔左右皆事
之弘自言天與神璽應王凉州于是帳下閻涉等謀
殺寔而奉之寔弟茂知其謀告之寔遣收弘未至涉
等遂殺寔寔所遣兵執弘轘之誅其黨數百人左司
馬隂元等以寔子駿尚幼推茂為刺史茂以駿為世
子
趙立太學
選民之可教者千五百人擇儒臣以教之(趙主曜作酆明觀及)
(西宫陵霄臺又營夀陵侍中喬豫和苞諫曰前營酆明市道細民咸譏其奢今又欲擬阿房而建西宫法)
(瓊臺而起陵霄其為勞費億萬酆明又營夀陵周圍四里□槨金餙殆非國内之所能辦也昔秦始皇下)
(錮三泉土未乾而發毁奈何踵其事乎曜下詔曰二侍中懇懇有古人之風可謂社稷之臣矣其悉罷諸)
(役夀陵一遵霸陵之法以豫苞領諫議大夫)
秋七月後趙兵退走祖逖進屯雍邱詔加號鎮西將軍
祖逖將韓潜與後趙將桃豹分據陳川故城相守四
旬逖以布囊盛土使千餘人運以饋潜又使數人擔
米息于道豹兵逐之即棄而走豹以為逖士衆豐飽
大懼後趙運糧饋豹逖又使潜邀擊獲之豹宵遁逖
使潜進屯封邱以逼之逖鎮雍邱後趙鎮戍歸者甚
衆詔加逖鎮西將軍(逖與將士同甘苦約已務施勸課農桑撫納新附雖疎賤者皆)
(結以恩禮河上諸塢先有任子在後趙者皆聽兩屬時遣游軍偽抄之明其未附塢主皆感恩後趙有異)
(謀輙密以告由是多所克獲自河以南多叛後趙歸晉逖練兵積穀為取河北之計後趙王勒患之乃下)
(幽州為逖修祖父墓置守冡因與逖書求通使及互市逖不報書而聽其互市收利十倍逖牙門童建降)
(于後趙勒斬送其首曰叛臣逃吏吾之深仇將軍之惡猶吾之惡也逖亦禁諸將不使侵暴後趙之民邊)
(境之問稍得休息)
八月梁州刺史周訪卒(諡曰壯)詔以甘卓代之
訪善于撫納士衆皆為致死知王敦有不臣之心私
常切齒敦由是終訪之世未敢為逆及卒敦遣郭舒
監其軍帝以甘卓鎮襄陽徵舒為右丞敦留不遣
後趙定九品舉六科
後趙王勒用法嚴峻使張賓領選定九品命公卿及
州郡歲舉秀才至孝廉清賢良直言武勇之士各一
人
冬十二月以譙王氶為湘州刺史
帝之始鎮江東也王敦與從弟導同心翼戴帝亦推
心任之(敦統征討導專機政羣從子弟布列顯要時人為之語曰王與馬共天下)後敦恃
功驕恣帝畏而惡之乃引劉隗刁協等為腹心稍抑
損王氏權導亦漸見疎外中書郎孔愉(字敬康山隂人)言導
有佐命勲宜加委任帝出愉為長史敦益不平其參
軍沈充(字士居吳興武康人)錢鳳皆巧謟凶狡知敦有異志隂
為畫策敦上疏為導訟屈辭語怨望左將軍譙王氶
忠厚有志行帝親信之夜召氶以敦疏示之隗亦為
帝謀出心腹以鎮方面會敦表充為湘州刺史帝謂
氶曰敦奸逆已著朕為惠皇(帝以惠帝自比言當受制于彊臣也)其勢
不遠湘州據上流控三州之會欲以叔父居之氶曰
臣奉詔命何敢有辭然湘州經蜀寇之餘民物彫弊
苟未及三年雖灰身無益也詔以氶為刺史(時湘土困弊氶)
(躬自儉約傾心綏撫甚有能名)
(辛巳)四年春三月日中有黑子(是月四日日出高六七丈精光潜昧色都赤中有異)
(物大如雞子又有青黑之氣共相搏擊良久乃解)
著作佐郎郭璞(字景純河東聞喜人)上疏以為隂陽錯繆皆繁
刑所致赦不欲數然子産知鑄刑書非政之善不得
不作者須以救弊故也今之宜赦理亦如之
後趙陷幽冀并州撫軍將軍幽州刺史叚匹磾死之
先是匹磾為後趙所攻奔依冀州刺史卲續已而後
趙石虎攻續執以歸(虎執續使降其城續呼兄子竺謂曰吾志欲報國不幸至此汝)
(等努力奉匹磾為主勿有貳心虎送續襄國勒以為忠釋而禮之)時匹磾與弟文鴦
方進攻薊州歸而與續子緝等(續被執朝廷不能救乃以續任授其子緝)
固守至是虎復攻匹磾于厭次(漢縣明省故城在今山東武定府陽信縣)
孔萇攻其統内諸城悉拔之文鴦出戰力盡被執匹
磾欲單騎歸朝續弟洎不聽并欲執臺使(晉朝所遣使者)送
虎匹磾正色曰卿不能遵兄志逼吾不得歸朝已甚
矣復欲執天子使者乎泊與緝竺等出降匹磾見虎
曰我受晉恩志在滅汝不幸至此不能為汝敬也虎
素與匹磾結為兄弟即起拜之于是幽冀并三州皆
入于後趙匹磾不為勒屈常持晉節久之與文鴦邵
續皆見殺
夏五月終南山(注見前)崩
秋七月以戴淵都督司豫劉隗都督青徐諸軍事王導
為司空錄尚書事
以淵為征西將軍督六州鎮合肥隗為鎮北將軍督
四州鎮淮隂名為討胡實備王敦也隗雖在外而朝
廷機事進退士大夫帝皆與之密謀帝以敦故以導
為司空錄尚書事而實疎忌之御史中丞周嵩上疏
以為不宜聽孤臣之言放逐舊德帝頗感悟導由是
得全
八月常山(即恒山注見前)崩
九月豫州刺史祖逖卒以其弟約(字士少)代之
逖以戴淵吳士雖有才望無宏致遠識且已剪荆棘
收河南地而淵一旦來統之意頗怏怏又聞王敦與
劉刁搆隙將有内難知大功不遂感激發病然猶志
圖進取不輟營繕虎牢使諸將築壘未成而卒豫州
士女若喪父母譙梁間皆為立祠敦由是益無所憚
約無綏御之才不為士卒所附
代弑其君鬱律子賀傉(魏惠帝)立
拓䟦猗㐌妻惟氏忌代王鬱律之彊恐不利其子乃
殺鬱律而立子賀傉鬱律之子什翼犍(魏昭成帝)幼在襁
褓其母王氏匿于袴中祝之曰天苟存汝則勿啼久
之不啼乃得免
(壬午)永昌元年春正月王敦舉兵反譙王氶甘卓移檄討
之敦分兵寇長沙
初敦既與朝廷乖離乃羈錄朝士有時望者置已幕
府以羊曼(字祖延祐從孫)謝鯤為長史至是舉兵武昌上疏
稱劉隗佞邪讒賊威福自由臣輙進軍致討隗首朝
懸諸軍夕退昔太甲顛覆厥度幸納伊尹之忠殷道
復昌願陛下深垂三思則四海乂安社稷永固矣沈
充亦起兵于吳興以應敦敦至蕪湖(漢縣今屬江南太平府)乂
上表罪狀刁協帝大怒下詔曰王敦憑恃寵靈敢肆
狂逆方朕太甲欲見幽囚是可忍也孰不可忍今親
帥六軍以誅大逆有殺敦者封五千戶侯時譙王氶
起兵移檄遠近列敦罪惡州内皆應之惟敦姊夫鄭
澹為湘東(吳郡今湖南衡州府是)太守不從命氶討斬之遣主
簿鄧騫(字長真長沙人)說甘卓曰劉大連雖驕蹇失衆心非
有害於天下大將軍以私憾稱兵向闕此忠臣義士
竭節之時也先是敦亦恐卓于後為變約共舉事卓
許之至是復遣參軍樂道融(丹陽人)往邀之道融憤敦
悖逆說卓偽許敦而馳襲武昌卓遂露檄數敦逆狀
帥所統致討遣參軍至廣州約陶侃侃遣參軍高寳
帥兵北下武昌城中傳卓軍至人皆奔散敦遣魏乂
帥兵攻譙王氶於長沙(時城池不完資儲又關人情震恐或說氶南投陶侃或退)
(據零桂氶曰吾之志欲死忠義豈可貪生苟免為奔敗之將乎事之不濟令百姓知吾心耳乃嬰城固守)
(司馬虞望戰死甘卓遺氶書勸之且云當以兵出沔口斷敦歸路則湘圍自解矣氶復書曰足下能卷甲)
(電赴猶有所及若其狐疑則求我于枯魚之肆矣卓不能從虞望字子都臨湘人)
三月敦據石頭殺驃騎將軍戴淵尚書僕射周顗甘卓
還襄陽夏四月敦還武昌
帝徵戴淵劉隗入衛隗與刁協勸帝盡誅王氏帝不
許王導帥宗族每旦詣臺待罪周顗將入導呼之曰
伯仁以百口累卿顗直入不顧既見帝言導忠誠申
救甚至帝納其言顗出導又呼之顗不與言(顧左右曰今年)
(殺諸賊奴取金印如斗大繋肘後徑出)又上表明導無罪言甚切導不
知恨之帝命還導朝服召見之導稽首曰逆臣賊子
何代無之不意今者近出臣族帝跣而執其手曰茂
弘方寄卿以百里之命是何言耶以為前鋒大都督
詔曰導以大義滅親可以吾為安東時節假之將軍
周札(陽羡人處之子)素矜險好利帝使隗軍金城(在江寧府句容縣北)
札守石頭敦至石頭欲攻隗杜弘曰隗死士多未易
克周札少恩兵不為用攻之必敗札敗則隗走矣敦
從之以弘為前鋒札開門納弘敦據石頭嘆曰吾不
復得為盛德事矣謝鯤曰何為其然也但使自今以
往日忘日去耳(謂日忘前忿則君臣猜疑自去)帝命協隗淵導顗等
分道出戰皆大敗(太子紹𣣔自帥將士决戰温嶠執鞚諫曰殿下國之儲副奈何以身)
(輕天下抽劍斷鞅乃止)敦擁兵不朝放士卒劫掠宫省奔散惟
將軍劉超案兵直衛及侍中二人侍帝側帝遣使謂
敦曰公若不忘本朝于此息兵則天下尚可共安如
其不然朕當歸琅邪以避賢路(協隗敗還帝流涕執其手勸令避禍給人)
(馬使自為計協素無恩紀募從者皆去為人所殺隗奔後趙)帝令百官詣石頭見
敦敦謂淵曰前日之戰有餘力乎淵曰豈敢有餘但
力不足耳敦曰吾今此舉天下以為何如淵曰見形
者謂之逆體誠者謂之忠敦大笑曰卿可謂能言又
謂周顗曰伯仁卿負我顗曰公戎車犯順下官親帥
六軍不能其事使王旅奔敗以此負公敦以太子有
勇略為朝野所嚮欲誣以不孝廢之大會百官問温
嶠曰皇太子以何德稱聲色俱厲嶠曰鈎深致遠蓋
非淺局所量以禮觀之可謂孝矣衆皆以為信然敦
謀遂沮(帝召周顗謂曰近日大事二宫無恙諸人平安大將軍固副所望耶顗曰二宫自如明詔)
(臣等尚未可知或勸顗避敦顗曰吾備位大臣朝廷喪敗寕可革問求活外投胡越邪)敦參軍
吕猗素以姦謟為淵所惡因說敦曰周戴皆有高名
足以惑衆公若不除之恐必有再舉之憂敦然之以
問導曰周戴南北之望當登三司無疑也導不答又
曰止應令僕邪又不答敦曰若不爾正當誅爾又不
答敦遂遣部將收之顗被收路經太廟大言曰賊臣
王敦傾覆社稷枉殺忠臣神祇若有靈當速殺之收
者以戟傷其口血流至踵容止自若遂並淵殺之(帝使)
(敦從弟彬勞敦彬素與顗善先往哭之然後見敦敦怪其容慘問之彬曰向哭伯仁情不能已敦怒曰伯)
(仁自致刑戮何哀而哭彬勃然數敦曰兄抗旌犯順殺戮忠良圖為不軌禍及門戶矣辭氣慷慨聲淚俱)
(下敦大怒曰爾以吾為不能殺汝邪導時在坐勸彬起謝彬曰脚痛不能拜且此復何謝敦曰脚痛敦若)
(頸痛彬殊無懼容竟不肯拜導後檢中書故事乃見顗救已之表執之流涕曰我雖不殺伯仁伯仁由我)
(而死幽冥之中負此良友彬字世儒正之子)初敦聞甘卓起兵大懼卓兄
子卬為敦參軍敦遣卬歸說卓使旋軍(卓雖慕忠義性多疑少決)
(聞周戴死流涕謂卬曰吾之所憂正為今日若徑據武昌敦勢逼必劫天子以絶四海之望不如更思後)
(圖吾據敦上流敦亦不敢遽危社稷也即命旋軍樂道融曰今分兵斷彭澤使敦上下不得相赴其衆自)
(然離散可一戰擒也將軍起義兵而中止竊為將軍不取也卓不從道融憂憤而卒)卓徑還襄
陽敦改易百官及諸軍鎮惟意所欲將還武昌謝鯤
曰公若朝天子使君臣釋然則物情皆悅服矣敦竟
不朝而去(甘卓還鎮家人皆勸卓備敦卓不從悉散兵佃作襄陽太守周慮承敦意襲殺之傳)
(首于敦)
敦兵陷長沙湘州刺史譙王氶死之
魏乂等攻湘州百日拔之執譙王氶將殺長史虞悝
(望之兄)子弟對之泣悝曰人生會當有死今閻門為忠
義鬼亦復何恨遂被害乂以檻車載氶送武昌主簿
桓雄(長沙人)書佐韓階(長沙人)從事武延(陽翟人)毁服為僮
從氶不離左右乂殺雄王廙承敦旨殺氶于道階延
送氶喪至都葬之而去
秋七月後趙拔泰山
初泰山太守徐龕以郡叛降石勒(龕與下邳内史劉遐同討沛賊周撫)
(龕部將擊斬撫及論功而遐先之龕怒故叛劉遐字正長廣平易陽人周撫一名堅沛人)詔以
羊鑒(字景期泰山人)為都督及徐州刺史蔡豹(字士宣陳留圉城人)等
討之(王導以鑒為龕之州里冠族必能制之鑒深辭才非將帥郗鑒亦表鍳不可使導不從事在)
(太興二年)鑒至下邳不敢前豹敗龕于檀邱(胡三省注在魯國卞縣東)
(南見卞縣注前)石勒遣兵救龕龕疑而殺之(龕求救于勒勒遣其將王)
(伏都以兵救之伏都淫暴龕疑其襲已乃斬伏都及其衆三百餘人)因請降朝廷不許
敕鑒進兵鑒猶疑憚不進于是詔除鑒名(刁協劾鑒免死除名)
(王導以失舉乞貶不許)以豹代領其衆會石虎以兵擊龕龕送
妻子乞降于虎虎許之將擊豹豹軍退為龕所敗(詔收)
(豹送建康斬之事在三年)已而龕復以郡來降(事在四年)及是虎攻
拔之執龕送襄國殺之(命王伏都等妻子刳而食之)
冬十月後趙寇譙祖約退屯夀春
祖逖既卒後趙屢寇河南及是圍譙祖約不能禦退
屯夀春後趙遂取陳留(後趙之拔泰山也兖州刺史郗鑒退屯合肥既而後趙寇)
(下邳彭城徐州刺史卞敦退保盱眙後石虎復陷青州石瞻取東莞東海石生攻河南司州刺史李矩潁)
(川太守郭默軍屢敗乃附于趙趙主曜自將擊生大敗還長安郭默南奔建康李矩亦率衆南歸卒于道)
(于是司豫青徐兖之地皆入于後趙州卞敦字仲仁壼從兄東莞晉郡治莒今山東沂府莒州是)
閏十一月帝崩司空導受遺詔輔政太子紹即位(是為明帝)
帝以憂憤成疾而崩太子即位
後趙右長史張賓卒
賓謙虚敬慎屏絶阿私入則盡規出則歸美後趙主
勒倚重之及是卒勒哭之慟曰天不欲成吾事邪何
奪吾右侯之早也(程遐代為右長史勒每與遐議有不合輙嘆曰右侯捨我去豈非酷)
(乎因流涕彌日)
肅宗明皇帝
(癸未)太寧元年春二月葬建平陵(在江寧府上元縣)
(史臣曰元帝恭儉有餘而明斷不足故大業未復而禍亂内興)
夏四月敦移屯姑孰(即今太平府當塗縣晉時置城戍守後遂為重鎮元和志姑孰城以)
(姑孰溪名溪在今當塗縣南)自領揚州牧以王導為司徒
敦謀篡位諷朝廷徵已帝手詔徵之敦移鎮姑孰屯
于湖(晉縣隋廢故城在今當塗縣)以導為司徒自領揚州牧(敦欲為逆)
(王彬諫之甚苦敦變色目左右收之彬正色曰君昔歲殺兄今又殺弟郭敦乃止)
六月立皇后庾氏(軍諮祭酒琛之女)以后兄亮為中書監
秋八月敦表江西都督郗鑒為尚書令
帝畏王敦之逼以鑒為外援使督揚州江西軍事鎮
合肥敦忌之表鑒為尚書令鑒還臺遂與帝謀討敦
趙擊凉州張茂降封茂為凉王(是為前凉)
趙主曜自隴上西擊凉州茂力屈乃遣使稱藩曜拜
茂太師封凉王加九錫
冬十一月敦以其兄含(字處弘)督江西軍
敦欲彊其宗族陵弱帝室乃徙兄含督揚州江西諸
軍事(含先督荆州)從弟舒(字處明)彬為荆江刺史(初舒子允之方總角)
(敦愛其聰警每以自隨敦常夜飲允之辭醉先卧敦與錢鳳謀為逆允之悉聞其言即于卧處大吐衣面)
(並汚鳳出敦果照視見允之卧于吐中不復疑之會舒拜廷尉允之求歸省悉以其謀白舒舒與王導俱)
(啟帝隂為之備焉王允之字深猷)
(甲申)二年(凉王張駿太元元年)夏五月趙凉王張茂卒世子駿(字公庭)
嗣
茂疾病執駿手泣曰吾家世以孝友恭順著稱晉室
雖微汝奉承之不可失也且下令曰吾官非王命苟
以集事死之日當以白帢入棺勿以朝服斂及卒趙
以駿為凉州牧凉王
六月加司徒導大都督揚州刺史督諸軍討敦敦復反
至江寕帝親征破之敦死衆潰其黨錢鳳沈充伏誅
敦無子飬兄含子應(字安期)為嗣至是疾甚矯詔拜為
武衛將軍以自副(錢鳳曰脫有不諱便當以後事付應郭敦曰非常之事非常人所能)
(為且應年少豈堪大事我死之後釋兵歸朝保全門戶上計也退還武昌收兵自守貢獻不廢中計也及)
(吾尚存悉衆而下萬一僥倖下計也鳳謂其黨曰公之下計乃上策也遂與沈充定謀以宿衛尚多奏令)
(三番休二)帝親任中書令温嶠敦惡之請為左司馬嶠乃
繆為勤敬綜其府事時進密謀以附其欲深結錢鳳
為之聲譽每曰錢世儀精神滿腹嶠素有藻鑑之名
鳳甚悅會丹陽尹缺(漢丹陽治宛陵三國吳移治建業晉初因之東晉于此建都改)
(曰丹陽尹宋齊梁陳皆同隋廢陽考丹陽之在江南者有四一為秦故縣亦曰小丹今太平府當塗縣)
(是一為漢故郡今寧國府宣城縣是一為晉京尹今江寧府是一為唐所置縣今鎮江府丹陽縣是)嶠
言于敦曰京尹咽喉之地公宜自選敦然之問誰可
者嶠薦錢鳳鳳亦推嶠嶠偽辭敦不聽遂表用之使
覘伺朝廷(嶠恐既去而鳳扵後間之因敦餞别起行酒至鳳鳳未及飲嶠偽醉以手版擊鳳幘)
(墜作色曰錢鳳何人温太真行酒而敢不飲敦以為醉兩釋之嶠與敦别涕泗横流出閤復入者再三行)
(後鳳謂敦曰嶠于朝廷甚密而與庾亮深交未可信也敦曰太真昨醉小加聲色何得便爾相讒)嶠
至建康盡以敦逆謀告帝與亮畫計討之敦聞之大
怒曰吾乃為小物所欺與王導書曰太真别来幾日
作如此事當募人生致之自拔其舌帝加導大都督
領揚州刺史使嶠與將軍卞敦應詹郗鑒分督諸軍
鑒請召臨淮太守蘇峻(字子高掖人)兖州刺史劉遐等入
衛帝屯于中堂(胡三省注在建康定陽門外)導聞敦疾篤帥子弟
為之發哀衆以為敦信死咸有奮志于是尚書騰詔
下敦府曰敦輙立兄息以自承代不由王命頑凶相
奬志窺神器天不長姦敦以隕斃鳳復煽逆今遣司
徒導等討之諸為敦所授用者一無所問敦之將士
從敦彌年違離室家朕甚愍之其單丁遣歸終身不
調餘皆與假三年休訖還臺當與宿衛同例三番敦
見詔甚怒而病轉篤(將舉兵使郭璞筮之璞曰無成復間璞曰吾夀幾何璞曰明公)
(起事禍必不久若住武昌夀不可測敦大怒曰卿夀幾何璞曰命盡今日日中乃收璞斬之)使王
含錢鳳鄧岳(陳郡人)周撫(訪之子)等帥衆向京師鳳問曰
事克之日天子云何敦曰尚未南郊何稱天子便盡
卿兵勢耳含水陸五萬奄至江寧(今縣晉太康初置)南岸(司徒)
(導遺含書曰大將軍已不諱兄此舉謂可如昔年之事乎昔年佞臣亂朝人懷不寧如導之徒心思外濟)
(今則不然大將軍來屯于湖漸失人心臨終之日委重安期諸有耳者皆知將為禪代非人臣之事也導)
(門戸大小受國恩厚今日之事明目張膽為六軍之首寧為忠臣而死不為無頼而生矣含不答)或
以為含鳳衆力百倍苑城(孫吳築晉置臺省于此亦曰臺城在今上元縣治北)
小而不固宜及軍勢未成大駕自出拒戰郗鑒以為
非萬全計不從(帝乘駿馬微行出覘敦軍敦方晝寢夢日環其營驚起曰黃鬚鮮卑兒來)
(邪亟遣騎追之不及帝母荀氏代人帝類外氏鬚黃敦故云)帝乃帥諸軍出屯南
皇堂(在中堂之南)夜募壯士遣將軍叚秀(匹磾弟)等率千人
渡水掩其未備平旦戰于越城(在今江寧府聚寳門外俗呼為越臺)大
破之敦聞含敗大怒曰我兄老婢耳門戶衰事去矣
我當力行因作勢而起困乏復卧乃謂應曰我死汝
便即位先立朝廷百官然後營葬敦尋死應祕不發
喪帝使人說沈充許以為司空充不奉詔遂舉兵與
含合劉遐蘇峻等帥精兵萬人至擊充鳳大破之尋
陽太守周光(亦訪之子)帥千餘人赴敦求見應辭以疾已
而光見其兄撫曰王公已死兄何為與錢鳳作賊衆
皆愕然含等遂燒營夜遁明日帝還宫含奔荆州王
舒遣軍迎之(舒時為荆州刺史)沈其父子于江周光斬鳳詣
闕自贖充為故將吳儒所殺傳首建康敦黨悉平有
司發敦瘞焚其衣冠跽而斬之與充首同懸于南桁
(即朱雀桁在江寧縣南桁與航同列航為橋故亦曰朱雀橋在國之南故又曰南桁)郗鑒曰前
朝誅楊駿等皆先極官刑後聽私殯臣以為王誅加
于上私義行于下宜聽敦家收葬帝許之導等皆以
討敦功受封賞有司奏王彬等當除名詔曰司徒導
以大義滅親猶將百世宥之况彬等皆其近親乎悉
無所問(有詔敦綱紀除名參位禁錮温嶠上疏曰敦剛愎不仁忍行殺戮為其屬者恒懼危亡原)
(其私心豈遑安處必其贊導凶悖自當正以典刑如其枉䧟姦黨謂宜施之寬貸郗鑒以為先王立君臣)
(之教貴于仗節死義王敦佐吏雖多逼廹然進不能止其逆謀退不能脱身遠遊凖之前訓宜加義責帝)
(卒從嶠議)
(乙酉)三年春二月贈故譙王氶戴淵周顗等官有差
詔故譙王氶戴淵周顗及甘卓虞望郭璞等贈官有
差(初周札為會稽内史敦以札宗強盛使沈充襲之札拒戰而死至是札故吏為札訟冤尚書卞壼議)
(以為札開門延寇不當贈諡王導以為往年之事敦姦逆未彰自臣等有識以上皆所未悟與札無異既)
(悟其姦札便以身許國尋取梟夷臣謂宜與周戴同例郗鑒謂周戴死節周札延寇事異賞均何以勸沮)
(如司徒議則譙王周戴皆應受責何贈諡之有今三臣既褒則札宣貶明矣導曰札與譙王周戴所見有)
(異同皆人臣之節也鑒曰敦之逆謀履霜日久若以往年之舉義同桓文則光帝可為幽厲邪然卒用導)
(議)
立子衍為皇太子
夏五月以陶侃都督荆湘等州軍事
侃復鎮荆州士女相慶侃性聰敏恭勤終日斂膝危
坐軍府衆事檢攝無遣未嘗少閒常語人曰大禹聖
人乃惜寸隂至于衆人當惜分隂豈可逸遊荒醉生
無益于時死無聞于後耶諸參佐以談戱廢事者命
取其酒器蒱博(蒱樗蒱博局戲也博物志云老子入胡作說文以為古者烏曹作)之
具悉投于江將吏則加鞕扑曰樗蒱者牧猪奴戱耳
老莊浮華非先王之法言無益實用君子當正其威
儀何有蓬頭跣足自謂宏達邪(侃嘗造船其木屑竹頭侃皆令籍而掌之)
(人咸不解後正會積雪始晴聽事前猶濕乃以木屑布地及桓温伐蜀又以所貯竹頭作丁装船其綜理)
(微密皆此類也)
秋閏七月帝崩司徒導中書令庾亮尚書令卞壼受遣
詔輔政太子衍即位(是為成帝)尊皇后為皇太后臨朝稱制
右衛將軍虞胤(濟陽外黃人元敬皇后弟)左衛將軍南頓王宗(字延)
(祚汝南王亮之子)俱為帝所親任典禁兵直殿内多聚勇士
以為羽翼王導庾亮頗以為言帝待之愈厚宫門管
鑰皆委之帝寢疾亮夜有所表從宗求鑰宗不與叱
亮使曰此汝家門戶邪亮益忿之及帝疾篤羣臣無
得進者亮疑宗胤有異謀排闥入見請黜之帝不納
引太宰西陽王羕司徒導及尚書令卞壼將軍邪鑒
庾亮陸昱(字士光吳郡人)丹陽尹温嶠並受遺詔輔太子更
以亮為中書令而崩太子即位生五年矣羣臣進璽
導疾不至壼正色于朝曰王公非社稷臣大行在殯
嗣皇未立豈人臣辭疾時邪導閬之輿疾而至太后
臨朝以導錄尚書事與亮壼参輔朝政然大要皆决
于亮(尚書召樂謨為郡中正庾怡為廷尉評謨廣之子怡珉之子各稱父命不就壺曰人非無父而)
(生職非無事而立若父各私其子則王者無民而君臣之道廢矣廣珉受寵聖世身非已有况後嗣乎謨)
(怡不得已就職)
葬武平陵
(賀善贊曰明帝即位三年獨能奮發剛斷躬殄大憝可謂明矣使歴年久而復能以仁武濟之晉祚其庶)
(幾乎)
冬十一月癸巳朔日食
十二月叚遼弑其君牙而自立
叚氏自務勿塵以來日益彊盛其地西接漁陽東至
遼水所統胡晉三萬餘戶控弦四五萬騎末柸卒弟
牙代立至是就陸眷之孫遼攻牙殺而代之
代王賀傉卒其弟紇那(魏煬帝)立
顯宗成皇帝
(丙戌)咸和元年夏六月以郗鑒為徐州刺史
司徒導稱疾不朝而私送鑒卞壼奏導虧法從私無
大臣之節請免官雖事寢不行舉朝憚之壼儉素廉
潔裁斷切直當官幹實性不苟同時好故為諸名士
所少阮孚(字遥集咸之子)謂曰卿常無閒泰如含瓦石不亦
勞乎壼曰諸君子以道德恢弘風流相尚執鄙吝者
非壼而誰時貴游子弟多慕王澄謝鯤為放達壼厲
色於朝曰悖禮傷教罪莫大焉中朝傾覆實由于此
欲奏劾之導及庾亮不聽乃止
秋八月以温嶠都督江州軍事王舒為會稽内史
初王導以寬和得衆及庾亮用事任法裁物頗失人
心祖約自以名輩不後郗卞而不預顧命遺詔褒進
大臣又不及約與陶侃二人皆疑亮刪之歴陽内史
蘇峻有功于國(峻前率兵擊破沈充錢鳳等)威望漸著卒銳器精
有輕朝廷之志招納亡命衆力日多皆仰食縣官稍
不如意輙肆忿言亮既疑峻約又畏陶侃之得衆乃
以嶠鎮武昌舒守會稽以廣聲援又修石頭以備之
(丹陽尹阮孚謂所親曰江東創業甚淺主幼時艱庾亮年少德信未孚以吾觀之亂將作矣遂求出為廣)
(州刺史)
冬十月殺南頓王宗降封西陽王羕為弋陽縣王
宗自以失職怨望又素與蘇峻善庾亮欲誅之宗亦
欲廢執政中丞鍾雅(字彦胄潁川人)劾宗謀反亮收殺之降
封其兄羕為弋陽縣王宗宗室近屬羕先帝保傅亮
一旦剪黜由是愈失衆心宗之死也帝不之知久之
問亮曰常日白頭公何在亮對以謀反伏誅帝泣曰
舅言人作賊便殺之人言舅作賊當如何亮懼變色
十一月後趙攻夀春歴陽蘇峻擊走之
石聡攻夀春祖約屢表請救朝廷不為出兵聡遂進
寇阜陵(注見前)建康大震蘇峻遣其將韓晃擊走之朝
議欲作涂塘(涂讀曰滁今江寧府六合縣有滁河上自滁州流入下至瓜步入大江三國吳)
(于此築塘曰堂邑涂塘以淹北道)以遏胡寇約曰是棄我也益懷憤
恚
十二月後趙始定九流立孝秀試經之制
(丁亥)二年夏五月甲申朔日食
冬徵蘇峻為大司農峻與祖約舉兵反
庾亮以蘇峻在歴陽終為禍亂欲下詔徵之司徒導
曰峻必不奉詔不若且包容之亮曰今縱不順命為
禍猶淺若復經年不可復制猶七國之于漢也卞壼
曰峻擁彊兵逼近京邑一旦有變易為蹉跌宜深思
之温嶠亦以書止亮亮皆不聽峻聞之遣司馬詣亮
辭亮不許徵為大司農以其弟逸代領部曲峻上表
辭復不許峻遂不應命温嶠即欲帥衆下衛建康三
吳亦欲起義兵亮報嶠書曰吾憂西陲(謂陶侃在荆州)過于
歴陽足下無過雷池(即大雷水在安慶府望江縣南寰宇記大雷水至望江縣積而)
(為池謂之雷池又東入江謂之大雷口)一步也亮復遣使諭峻峻曰臺
下云我欲反豈得活邪我寧山頭望廷尉不能廷尉
望山頭峻知祖約亦怨朝廷乃請共討亮約大喜譙
國内史桓宣曰使君助國討峻則威名自舉今乃與
俱反安得久乎約不從宣絶之約遣兄子沛渙壻許
柳以兵會峻
十二月峻襲陷姑孰詔庾亮督諸軍討之宣城内史桓
彝起兵赴難
尚書左丞孔坦司徒司馬(司徒屬有司馬)陶回(丹陽人)言于司
徒導請及峻未至急斷阜陵(注見前)守江西當利(浦名在江)
(南和州東)諸口導然之庾亮不從至是峻使其將韓晃等
襲陷姑孰亮方悔之京師戒嚴假亮節都督征討諸
軍使左將軍司馬流將兵據慈湖(在太平府當塗縣北)以拒之
宣城(晉郡今江南寧國府是)内史桓彝欲起兵赴朝廷長史禆
惠謂郡兵寡弱山民易擾宜且案甲以待之彝厲色
曰見無禮于君者若鷹鸇之逐鳥雀今社稷危逼義
無宴安遂進屯蕪湖韓晃擊破之因攻宣城彝退保
廣德(吳郡今江南廣德州是)徐州刺史郗鑒欲帥所領赴難詔
以北寇不許
(戊子)三年(後趙太和元年)春正月温嶠以兵赴難至尋陽(晉郡治柴桑今)
(江西九江府是漢尋陽在黃州注詳前)尚書令成陽公卞壼督軍討峻戰
敗死之庾亮奔尋陽峻兵犯闕
温嶠欲救建康軍于尋陽韓晃襲司馬流于慈湖流
敗死峻濟自横江臺兵屢敗(陶回謂庾亮曰峻知石頭有重戍必向小丹陽)
(南道步來宜伏兵邀之可一戰擒也亮不從峻果如回言而夜迷失道無復部分亮始悔之朝士多遣家)
(人入東避難左衛將軍劉超獨遷妻孥入居宫内)詔以卞壼都督大桁(即朱雀航)
(以秦淮諸航此為之最故名)東諸軍及峻戰于西陵(在江寧縣西)大敗
峻攻青溪柵(在今上元縣東北寰宇記溪洩元武湖水南入秦淮)壼又拒擊之
峻因風縱火燒臺省諸營皆盡壼背癰新愈瘡猶未
合力疾戰死二子眕盱亦赴敵死其母撫尸哭曰父
為忠臣子為孝子夫何恨乎丹陽尹羊曼黃門侍郎
周導廬江太守陶瞻(侃之子)力戰死亮及郭默趙胤俱
奔尋陽(亮將行顧謂侍中鍾雅曰後事深以相委雅曰棟折榱崩誰之咎也)峻兵入臺
城(即苑城注見前)司徒導謂侍中禇翜(色洽切字謀遠陽翟人)曰至尊
當御正殿翜即入閤抱帝登太極前殿導及光禄大
夫陸曄荀崧尚書張闓共登御牀衛帝劉超鍾雅及
翜侍立左右太常孔愉朝服守宗廟峻兵既入叱翜
令下翜呵之曰蘇冠軍來覲至尊軍人豈得侵逼峻
兵不敢上殿突入後宫宫人皆見掠奪府藏一空(或謂)
(鍾雅曰君性亮直必不容于寇盍早為計雅曰國亂不能匡君危不能濟各遯逃以求免何以為臣)峻
以王導有德望猶使以本官居己之右以祖約為太
尉峻自錄尚書事弋陽王羕詣峻稱述功德峻復以
為太宰西陽王(温嶠聞建康不守號慟人有候之者悲哭相對庾亮至尋陽宣太后詔以)
(嶠為驃騎將軍開府儀同三司嶠曰今日當以減賊為急未有功而先拜官何以示天下遂不受嶠素重)
(亮亮雖奔敗嶠愈推奉分兵給之)
三月皇太后庾氏以憂崩峻南屯于湖
葬明穆皇后
夏五月温嶠以陶侃入討峻峻遷帝于石頭郗鑒王舒
來赴難
温嶠將討峻與庾亮互相推為盟主嶠從弟充曰陶
征西位重兵彊宜共推之嶠乃遣督護王愆期詣荆
州邀侃同赴國難侃猶以不預顧命為恨嶠屢說之
乃遣督護襲登帥兵詣嶠嶠有衆七千於是列上尚
書陳峻約罪狀移告征鎮灑泣登舟侃復追登還嶠
遺書曰近已移檄遠近言于盟府惟須仁公軍至便
齊進耳今乃反追軍還或者遂謂仁公緩于討賊此
聲難追願深察之愆期亦謂侃曰峻豺狼也如得遂
志公寧有容足之地乎侃感悟乃戎服登舟兼道而
進郗鑒在廣陵得詔書即流涕誓衆入赴國難(鑒遣將軍)
(夏侯長等間行謂嶠曰或聞賊欲挾天子東入會稽當先立營壘屯據要害既防其逸又斷賊糧運然後)
(清野堅壁以待賊賊攻城不拔野無所掠必自潰矣嶠深以為然)侃至尋陽議者謂
侃欲誅亮以謝天下亮甚懼用嶠計詣侃拜謝(侃止亮曰)
(庾元規乃拜陶士行邪亮引咎自責侃乃釋然曰君侯修石頭以擬老子今日反見求邪)遂同趣
建康戎卒四萬峻聞之自姑孰還遷帝于石頭司徒
導固争不從(帝哀泣升車時大兩泥濘劉超鍾雅步侍左右峻給馬不肯乘而悲哀慷慨峻)
(惡之峻以倉屋為帝宫日肆醜言超雅與荀崧華恒丁潭等不離帝側時饑饉峻問遺超一無所受繾綣)
(朝夕臣節愈恭雖居幽厄之中猶啟帝授孝經論語華恒字敬則平原高唐人丁潭字世康會稽山隂)
(人)導密令張闓以太后詔諭三吳使起義兵會稽内
史王舒使庾冰(字季堅亮之弟)將兵一萬西渡浙江于是吳
興太守虞潭(字思奥餘姚人)吳國内史蔡謨(字道明考城人)義興太
守顧衆(字長始吳郡人榮族弟)等皆應之峻遣其將管商等拒
之嶠以南兵習水峻兵便步令將士有上岸者死會
峻送米萬斛饋祖約毛寳(字碩真陽武人)為嶠前鋒告其衆
曰兵法軍令有所不從今視賊可擊乃不上岸擊之
邪率衆襲取之約由是饑乏嶠表寳為廬江太守侃
表舒潭監浙東西軍事郗鑒都督揚州八郡軍事鑒
遂帥衆渡江與侃等會舟師直指石頭峻望之有懼
色侃部將李根請築白石壘(在上元縣西北本名白石陂後于此設城因曰)
(白下城)侃使庾亮守之峻攻之不克舒等數戰不利侃
乃令鍳退據京口立大業(里名在鎮江府丹陽縣北)曲阿(注見前)庱
亭(在常州府武進縣西三國吳志孫權射虎于庱亭即此)三壘以分峻兵勢祖
約遣祖渙桓撫襲湓口(湓水入江之處在江西九江府德化縣西亦曰湓浦)毛
寳中流矢貫髀徹鞍寳使人蹋鞍拔箭血流滿鞾還
擊破走之
六月峻分兵䧟宣城内史桓彝死之
桓彛聞京城不守進屯涇縣(注見前)禆惠勸彛與峻通
使以舒交至之禍彝曰吾受國恩義在致死焉能忍
耻與逆臣通問如其不濟此則命也彝遣將軍俞縱
(宣城人)守蘭石(地名在寧國府涇縣東)韓晃攻之將敗左右勸退
軍縱曰吾受桓侯恩厚當以死報吾之不可負桓侯
猶桓侯之不可負國也力戰而死晃遂進軍至是城
䧟執彝殺之
秋九月陶侃温嶠討峻于石頭峻伏誅峻弟逸領其衆
西軍與峻相持久不決温嶠軍食盡貸于陶侃侃怒
欲西歸嶠曰師克在和古之善教也峻約小豎凶逆
滔天何憂不滅奈何捨垂立之功設進退之計乎且
天子幽逼社稷危殆乃臣子肝腦塗地之日今之事
勢義無旋踵譬如騎虎安可中下哉公若違衆獨返
人心必沮義旗將迴指於公矣毛寳及竟陵太守李
陽亦皆說侃侃乃分米五萬石以餉嶠軍寳燒峻句
容(漢縣今屬江寧府)湖孰(漢縣隋廢故城在今上元縣)積聚峻軍乏食侃
遂不去韓晃等急攻大業壘侃將救之長史殷羡(字洪)
(喬陳郡長平人)曰吾兵不習步戰不如急攻石頭則大業自
解侃從之督水軍向石頭亮嶠帥步兵萬人從白石
南上峻逆戰乘醉突陳不得入將回馬躓侃部將斬
之三軍皆稱萬歲餘衆大潰峻司馬任譲等共立峻
弟逸為主閉城自守嶠乃立行臺布告遠近凡故吏
二千石以下皆令赴臺于是至者雲集
冬十二月後趙王勒大破趙兵于洛陽獲趙主曜以歸
殺之
先是後趙石虎攻趙蒲坂趙主矅擊破之遂攻石生
于金墉襄國大震至是勒欲自將救洛陽程遐等固
諫勒大怒按劍叱遐等出(謂臣下曰庸人之情皆謂曜鋒不可當曜帶甲十萬)
(攻一城而百日不克師老卒怠以我初銳擊之可一戰擒也若洛陽不守曜席捲而來吾事去矣)乃
使内外戒嚴命石堪等會滎陽石虎進據石門(在開封府)
(河隂縣西北水經注漢靈帝于敖城西北壘石為門以遏浚儀渠口謂之石門)勒自統步騎
濟河至成臯勒見趙無守兵大喜卷甲銜枚詭道兼
行出于鞏訾(注俱見前)之間曜專與嬖臣飲博不撫士卒
左右或諫曜以為妖言斬之俄聞勒自來色變使釋
金墉之圍陳于洛西衆十餘萬南北十餘里勒望見
曰可以賀我矣帥步騎四萬入洛陽城虎引步卒攻
趙中軍堪以精騎擊其前鋒大戰于西陽門勒躬擐
甲胄出閶闔門夾擊之曜素嗜酒至是將戰飲數斗
至西陽門揮陳就平地堪因而乘之趙兵大潰曜昏
醉墜馬為堪所執勒乃下令班師曜至襄國勒嚴兵
圍守使曜與其太子熙書諭令速降曜但敕熙與諸
大臣匡維社稷勿以吾易意勒乃殺之
(己丑)四年(是歲趙亡大國一後趙小國二成凉凡三僣國)春正月冠軍將軍趙胤
拔歴陽約奔後趙
先是後趙攻夀春約衆潰奔歴陽至是歴陽為胤所
拔約率其左右奔後趙明年後趙主勒誅約夷其族
(初祖逖有胡奴曰王安甚愛之在雍邱謂曰石勒是汝種類厚資遣之安仕趙為左衛將軍及約誅安嘆)
(曰豈可使祖士雅無後乎乃往觀刑竊取逖庶子道重匿之及石氏亡復歸江南)
趙太子熙奔上邽後趙取長安
熙與南陽王胤奔上邽關中大亂蔣英擁衆數十萬
據長安遣使降于後趙石生率衆赴之
二月諸軍討逸誅之及西陽王羕
初蘇逸使任讓將兵入官收右衛將軍劉超侍中鍾
雅帝抱持悲泣曰還我侍中右衛讓奪而殺之至是
諸軍攻石頭建威長史滕含(南陽西鄂人脩之孫)大破其兵獲
蘇逸韓晃斬之含部將曹據抱帝奔温嶠船羣臣見
帝頓首號泣請罪殺西陽王羕陶侃與任讓有舊為
請其死帝曰是殺吾侍中右衛者不可赦也乃殺之
司徒導入石頭令取故節侃笑曰蘇武節似不如是
導有慙色
以禇翜為丹陽尹
時宫闕灰燼嶠欲遷都豫章三吳之豪請都會稽導
曰孫仲謀劉元德俱言建康王者之宅古之帝王不
必以豐儉移都苟務本節用何憂凋敝且北寇游魂
伺我之隙一旦示弱竄于蠻越懼非良計今特宜鎮
之以靜羣情自安由是不復徙都而以翜為丹陽尹
翜收集散亡京邑遂安
三月以陶侃為太尉郗鑒為司空温嶠為驃騎將軍開
府儀同三司庾亮為豫州刺史
論平蘇峻功侃鑒嶠以下封拜有差諡卞壼曰忠貞
其二子眕盱及桓彝劉超鍾雅羊曼陶瞻皆加贈諡
侃以江陵偏遠移鎮巴陵朝議欲留嶠輔政嶠以導
先帝所任固辭又以京邑荒殘留資蓄具器用而後
還藩庾亮泥首謝罪欲闔門投竄山海帝手詔慰諭
曰此社稷之難非舅之責也亮乃求外鎮自效遂以
為豫州刺史出鎮蕪湖(侃之討□也獨湘州刺史卞敦擁兵不赴又不給軍糧侃)
(奏請檻車收付廷尉司徒導以喪亂之後宜加寬宥乃以敦為廣州刺史敦憂愧而卒)
夏四月驃騎將軍始安公温嶠卒(謚忠武)
嶠卒以嶠軍司劉胤為江州刺史陶侃郗鑒皆言胤
非方伯才王導不從胤矜豪縱酒不恤政事將軍郭
默襲殺之誣以大逆傳首京師陶侃聞江州亂即日
舉兵討默默將縳默以降斬之
秋八月後趙石虎攻拔上邽殺趙太子熙遂取秦隴
趙南陽王胤帥衆數萬自上邽趣長安石生拒守虎
救之大破趙兵乘勝追擊上邽潰虎執熙及胤等以
下三千餘人皆殺之于是蒲洪姚弋仲俱降于虎秦
隴悉平(前趙自劉淵僣號至曜亡凡五主合二十一年是後後趙止稱趙)
代王紇那出奔宇文部翳槐(魏烈帝)立
翳槐鬱律之子也(既立遣其弟什翼犍為質于趙以請和)
(庚寅)五年(趙建平元年)春二月趙王勒稱趙天王以石虎為太
尉封中山王
趙羣臣勸勒即皇帝位勒乃稱大趙天王行皇帝事
立妃劉氏為皇后世子弘(字大雅)為太子子宏為大單
于中山公虎為太尉進爵為王(虎私謂其子邃曰吾身當矢石二十餘年)
(以成大趙之業大單于當以授我乃與黃吻婢兒念之令人氣塞不能寝食待主上宴駕後不足復留種)
(也中書令徐光以虎雄暴多詐勸勒漸奪其權程遐亦以為言勒心然之而未能從)
秋九月趙王勒稱皇帝
時趙將郭敬䧟襄陽遷其民于沔北城樊城(注見前)以
戍之
(辛夘)六年春三月壬戍朔日食
夏趙舉賢良方正起明堂辟雍靈臺
(壬辰)七年春正月趙大饗羣臣
趙主勒謂徐光曰朕可方自古何等主對曰陛下神
武謀略過于漢高勒笑曰人豈不自知卿言太過朕
若遇高祖當北面事之與韓彭比肩若遇光武當並
驅中原未知鹿死誰手大丈夫行事宜礌礌落落如
日月皎然終不效曹孟德司馬仲逹欺人孤兒寡婦
狐媚以取天下也(勒雖不學好使諸生讀書而聽之時以其意論古今得失聞者悦服)
(嘗使人讀漢書聞酈食其勸立六國後驚曰此法當失何以遂得天下及聞留侯諫乃曰頼有此耳)
秋太尉陶侃遣南中郎將桓宣攻拔襄陽遂留鎮之
趙郭敬南掠江西陶侃遣桓宣乘虚攻樊城悉俘其
衆敬旋救樊宣與戰破之敬遁去遂拔襄陽侃使宣
鎮之(宣招懷初附簡刑罰略威儀勸課農桑或載鋤耒于軺軒親帥民芸穫在襄陽十餘年趙再攻)
(之宣以寡弱拒守趙不能勝時人以為亞于祖逖周訪)
(癸巳)八年春趙遣使來脩好詔焚其幣
夏五月遼東公慕容廆卒世子皝(字元真)嗣
皝初嗣位用法嚴峻國人不安先是皝庶兄翰(字元邕)
母弟仁皆有勇略有寵于廆皝忌之至是翰與其子
出奔叚氏仁據平郭(漢縣晉省縣城存在今奉天府盖平縣)以叛盡有
遼東之地後皝攻克遼東襲仁殺之(舊海水無冰自仁叛後凍合者)
(三皝乃從昌黎東踐冰而進輕騎趣平郭遂禽仁賜死事在咸康二年)翰依叚遼已復
奔宇文氏久之逃還(宇文逸豆歸忌翰才名翰乃佯狂乞食歸信而不禁翰得往來)
(自任遂竊歸名馬擕其二子逃歸皝大喜厚遇之事在咸康六年)
秋七月趙主勒卒太子弘立
趙主勒寢疾中山王虎入侍矯詔羣臣親戚皆不得
入時秦王宏彭城王堪將兵在外皆召使還勒疾小
瘳見宏驚曰吾使王處藩鎮正偹今日有召王者邪
當按誅之虎懼曰秦王思慕暫還耳今遣之仍留不
遣至是勒疾篤遺命曰大雅兄弟宜善相保司馬氏
汝曹之前車也中山王宜深思周霍勿為將來口實
遂卒(虎劫太子弘使收程遐徐光下廷尉召其子䆳使將兵入宿衛弘大懼讓位于虎虎曰若不堪)
(重任天下自有大義何足豫論弘乃即位殺遐光夜以勒喪潜瘞山谷乃備儀衛虚葬于高平陵石勒)
(冡在順德府邢臺縣之西南)
(甲午)九年(趙主石弘延熙元年)春二月以張駿為征西大將軍
先是趙拜駿凉州牧駿耻為之臣不受會趙破休屠
王羌(羌部落名)駿懼乃稱臣入貢已而駿遣從事張淳假
道于成來上表(成人欲留淳謂曰卿體豐大天熱可且遣下吏先往湏凉淳曰寡君以皇)
(輿播越生民塗炭故遣淳通誠上都所論事重非下吏所能傳雖火山湯海猶將赴之豈寒暑之足論哉)
(成主雄知不可奪厚為禮而遣之卒致命于建康)至是詔以駿為征西大將
駿遣使報謝自是每歲使者不絶
夏六月太尉長沙公陶侃卒(諡曰桓)
侃晚年深以滿盈自懼不預朝權屢欲告老歸國佐
吏等苦留之至是疾篤上表遜位以後事付司馬王
愆期輿車就船將歸長沙顧謂愆期曰老子婆娑(猶徘)
(徊謂未及早歸去也)正坐諸君未幾卒(侃在軍四十一年明毅善斷識察纖密人不能)
(欺自南陵迄于白帝數千里中路不拾遺尚書梅陶嘗謂人曰陶公機神明鑒似魏武忠順勤勞似孔明)
(陸抗諸人不能及也謝安每言陶公雖用法而恒得法外意南陵晉戍梁置郡隋以後為縣今屬寧國)
(府其故城在今縣西北謝安字安石鯤從子)
成主雄卒太子班(字世文)立
以庾亮都督江荆等州軍事
亮鎮武昌辟殷浩(字深源羡之子)為記室參軍浩與禇裒(字季)
(野陽翟人)杜乂(字弘理京兆人)皆以識度清遠善談老易擅名江
東而浩尤為風流所宗(桓彛嘗謂裒曰季野有皮裏春秋言其外無臧否而内有)
(褒貶也謝安曰裒雖不言而四時之氣亦備矣)
冬十月成李越弑其主班而立其弟期(字世運雄第四子)
初成主雄立兄蕩之子班為太子羣臣皆諫雄曰吾
兄先帝之嫡統有竒材大功事垂克而早世朕常悼
之且班仁孝好學必能負荷先烈遂立之及雄病痬
諸子皆惡而遠之惟班晝夜侍側雄卒班即位雄子
越先屯江陽奔喪歸成都與弟期弑班于殯宫奉期
而立之(期以越為相國)
十一月趙石虎弑其主弘自立為居攝天王
先是石虎自為丞相弑太后劉氏石生石朗起兵討
之皆被殺至是趙主弘自齎璽綬詣虎請禪虎曰帝
王大業天下自當有議何為自論邪尚書請依禪讓
故事虎曰便當廢之何禪讓也遂廢而弑之自稱居
攝天王(姚弋仲稱疾不賀累召乃至正色謂虎曰弋仲嘗謂大王命世英雄奈何把臂受託而反)
(奪之邪虎心雖不平然察其誠實亦不之罪)
(乙未)咸康元年(趙石虎建武元年成李期玉恒元年)春三月幸司徒導府
時帝委政于導導辟王濛(字仲祖太原晉陽人)王述(字懷祖承之子)為
掾屬濛與沛國劉惔(字真長相人)友善當時稱風流者以
惔濛為首(濛不修小廉而以清約見稱惔嘗謂濛性至通而自然有節濛曰君知我勝我自知)
(述性沈靜年三十尚未知名人謂之癡導以門第辟之既見唯問江東米價述張目不答導曰王掾不癡)
(導每發言一坐莫不贊美述正色曰人非堯舜何得每事盡善導改容謝之)
秋九月趙遷都鄴
初趙主勒以天竺僧佛圖澄豫言成敗數有竒騐甚
敬信之及虎遷鄴奉澄尤謹于是國人化之相競事
佛澄之所在無敢向其方面涕唾者
冬十月乙未朔日食
代王紇那復入翳槐奔趙(已趙納翳槐于代紇那奔燕)
張駿遣使上疏請北伐
駿勤修庶政總御文武咸得其用民富兵彊西域諸
國皆詣姑臧朝貢駿有兼秦雍之志遣使上疏以為
勒雄已死虎期繼逆元老消落後生不識慕戀之心
日遠日忘乞敕司空鑒征西亮等汎舟江沔首尾齊
舉
(丙申)二年春正月彗星見奎婁(西方奎十六星天武庫婁三星為天獄)
二月立皇后杜氏(預女孫)
趙作太武殿東西宫
趙作太武殿于襄國作東西宫于鄴(皆甃以文石以漆灌瓦金璫銀)
(楹珠簾玉壁窮極工巧選士民之女以實之服珠玉被綺縠者萬餘人教宫人占星氣馬步射以女騎千)
(人為鹵簿皆著紫綸巾熟錦袴執羽儀鳴鼓吹遊宴以自隨)于是境内大旱金一
斤直粟二斗百姓嗷然而虎用兵不息百役並興徙
洛陽鍾虡九龍翁仲銅駝飛廉(皆魏明帝時物)于鄴又于鄴
南投石于河以作飛橋功費數千萬億竟不成(既而虎復)
(作臺觀四十餘所于鄴又營長安洛陽二宫役者四十餘萬人後又造獵車千乘刻期較獵自靈昌津南)
(至滎陽數千里為獵場犯其禽獸者罪至死)
(丁酉)三年(是歲前燕始建國號舊大國一趙小國二成凉新小國一燕凡四僣國)春正月趙
王虎稱趙天王
虎依殷周之制稱大趙天王即位於南郊大赦(先是左枝)
(令成公叚作庭燎于杠末高十餘丈上盤置燎下盤置人虎試而悦之至是文武五百餘人入上尊號庭)
(燎油灌下盤死者二十餘人虎惡之腰斬成公叚)
立太學
國子祭酒袁瓌(字山甫陽夏人)等以江左寖安請興學校帝
從之立太學徵集生徒而士大夫習尚老莊儒術終
不振
慕容皝自稱王(是為前燕)
初慕容皝既立詔以為鎮軍大將軍遼東公至是鎮
軍長史封奕等勸皝稱王皝從之以奕為國相
(戊戌)四年(是歲成改號漢李夀漢興元年代昭成帝什翼犍建國元年舊大國一趙小國三漢凉燕新小)
(國一代凡五僣國)春趙王虎燕王皝合兵攻叚氏破之虎拔令
支(漢縣晉叚氏都此故城在今直隸永平府遷安縣)悉取其地
先是燕王皝欲伐叚氏遣使稱藩于趙乞師會討趙
王虎大悅與定師期至是虎使桃豹等將舟師十萬
出漂渝(一作榆)津(在今天津府天津縣北水經清河東北遇漂渝邑入于海即此)支雄
等帥步騎七萬為前鋒燕王皝引兵攻掠令支以北
叚遼弟蘭悉衆追之皝設伏邀擊大破蘭兵掠五千
戶而歸虎進屯金臺(亦曰黃金臺燕昭王築寰宇記臺在易縣東南易縣今易州是)
支雄長驅入薊降四十餘城遼聞蘭敗遂棄令支奔
密雲山(水經注鮑邱水南逕禦&KR0595;鎮東南密雲戍西胡三省曰據成帝紀遼奔平崗密雲山盖在)
(漢平岡縣界禦彛平崗注俱見前)虎徙其民二萬餘戶于司雍兖豫
四州
夏四月成李夀(字武考驤之子)弑其主而自立改國號漢
成主期驕虐日甚多所誅殺大臣多不自安尤忌漢
王夀威名使出屯涪夀懼不免遂襲成都夀世子勢
為翊軍校尉開門納之廢期為縣公幽之期縊而卒
夀遂稱帝改國號曰漢
五月趙王虎擊燕不克燕慕容恪(字元恭皝第四子)追擊大敗
之
燕王皝之破叚蘭也不待趙師之至遂還于是趙王
虎以燕不會攻而自專其利(謂掠令支以北)伐之下三十餘
城遂進攻棘城(注見前)皝欲出亡帳下將慕輿(慕容同祖别為)
(氏)根諫曰趙彊我弱大王一舉足則趙之氣勢遂成
今固守堅城其勢自倍事之不濟不失于走奈何望
風委去為必亡之理乎皝乃止然猶懼形于色元莬
太守劉佩(河間人)曰事之安危繫於一人大王當自強
以厲將士事急矣臣請出擊之縱無大捷足以安衆
乃將死士數百騎出衝趙兵大捷而還于是士氣百
倍根等力戰十餘晝夜趙兵不能克而退皝遣其子
恪帥二千騎追之趙兵大敗斬獲三萬餘級悉復所
失城虎益造船運榖謀再擊燕(是冬叚遼自密雲遣使求迎于趙已中悔)
(復遣使于燕趙王虎遣麻秋率衆迎遼燕王皝自將迎之遼密與燕謀覆趙軍皝遣慕容恪㐲精騎于密)
(雲山大敗秋兵盡得其衆遂以遼歸初趙之入薊也軍北平相陽裕保燕山以自固既而降趙及迎遼裕為)
(司馬兵敗被執皝素聞裕名釋其囚以為郎中令待遼以上賓之禮久之遼謀叛皝誅之陽裕字士倫)
(右北平無終人燕山注見前)
以司徒導為太傅都督中外諸軍事郗鑒為太尉庾亮
為司空六月更以導為丞相罷司徒官
導性寬厚委任諸將趙胤賈寧等多不奉法大臣患
之亮與鑒牋曰人主春秋既盛不稽首歸政甫居師
傅之尊多養無頼之士公與下官並荷托付大奸不
掃何以見先帝于地下乎欲共起兵廢導鑒不聽或
勸導密為之備導曰吾與元規休戚是同如君言吾
便角巾還第復何懼哉參軍孫盛(字安國楚之孫)諫亮曰王
公常有世外之懷豈肯為凡人事邪此必佞邪之徒
欲間内外耳亮乃止(是時亮雖居鎮而遥執朝權趨勢者多歸之導内不能平嘗遇)
(西風塵起舉扇自蔽徐曰元規塵汚人)
冬十月光禄勲顔含(字弘都琅邪莘人)致仕
含以老遜位時論者以王導帝之師傅百僚宜為降
禮太常馮懷以問含含曰王公雖貴重禮無偏敬降
禮之言或是諸君事宜鄙人老矣不識時務既而告
人曰吾聞伐國不問仁人向馮祖思問佞于我我豈
有邪德乎致仕二十餘年而卒(初郭璞嘗遇含欲為之筮含曰年在天位)
(在人修己而天不與者命也守道而人不知者性也自有性命無勞蓍龜)
代王翳槐卒弟什翼犍立
翳槐弟什翼犍質于趙翳槐病命諸大人立之翳槐
卒諸大人以什翼犍在遠來未可必謀立次弟孤孤
不可自詣鄴迎什翼犍請身留為質趙王虎義而俱
遣之什翼犍即位分國之半以與孤代自猗盧卒後
國多内難部落離散什翼犍雄勇有智略能修復舊
業始置百官分掌衆務號令明白政事清簡百姓安
之于是東自濊貉西及破落那(唐書西域傳寧遠者本拔汗那或曰鏺汗)
(元魏時謂破落那去長安八千里居西鞬城在真珠河之北)南距隂山北盡沙漠
率皆歸服有衆數十萬人(什翼犍求婚于燕燕王皝以其妹妻之)
(己亥)五年春三月庾亮表請伐趙詔諭止之
亮欲開復中原表以桓宣鎮襄陽弟懌(字叔豫)鎮魏興
(注見前)翼(字稚恭)鎮江陵毛寳樊峻戍邾城(在今湖北黃州府黃岡縣)
(戰國時楚遷邾人于此故名)上疏欲帥大衆十萬移鎮石城(今湖北安)
(陸府治是水經注沔水逕石城西城因山為固晉大傅羊祜立元康九年置竟陵郡冶此考石城胡三)
(省注甚明馮智舒以為信陽州之石城山誤)遣諸軍羅布江沔為伐趙之
規帝下其議丞相導請許之太尉鑒議以為資用未
備不可大舉太常蔡謨議曰時有否泰道有屈伸苟
不計彊弱而輕動則亡不終日何功之有為今之計
莫若養威以俟時朝議多與謨同乃詔亮不聽移鎮
(已而趙兵入寇沔南邾城皆䧟寳峻灾圍赴江死江夏義陽皆降于趙)
秋七月丞相始興公王導卒(諡文獻)以何充為護軍將軍
庾冰為中書監揚州刺史參錄尚書事(復改丞相為司徒)
導簡素寡欲善因事就功輔相三世倉無儲穀衣不
重帛初導與庾亮共薦丹陽尹何充于帝及導卒徵
庾亮為丞相亮固辭遂以充及亮弟冰參錄尚書事
冰經綸時務不舍晝夜賓禮朝賢升擢後進朝野翕
然稱為賢相(初導輔政每從寬恕至冰頗任威刑丹陽尹殷融諫之冰曰前相之賢猶不堪)
(其宏况如吾者哉殷融羡之弟)
八月太尉南昌公郗鑒卒(諡文成)以蔡謨都督徐兖軍事
鑒疾篤上疏曰臣所統率多北人人思歸本臣宣國
恩量與田宅漸得少安聞臣疾篤衆情駭動太常臣
謨平簡貞正素望所歸可為徐州鑒卒即以謨代之
(庚子)六年春正月司空庾亮卒(諡文康)以何充為中書令庾
翼都督江荆等州軍事
時人疑翼年少不能繼其兄翼悉心為治戎政嚴明
數年之間公私充實
二月有星孛于太微
三月代始徙都雲中(魏書昭成帝紀三年徙都于雲中之盛樂宫水經注白渠水西逕魏)
(雲中宫南考白渠水即今歸化城之黑河雲中宫盖即雲中之盛樂宫也)
秋漢大閱于成都遣使如趙趙人報之
趙王虎遺漢主夀書欲連兵入寇中分江南夀大喜
集士卒為舟師大閱于成都遣使如趙致書署曰趙
王石君虎不悅中書監王波曰夀既僣大號而以制
詔與之彼必酬返不若復為書與之會挹婁國(注見前)
獻楛矢石砮于趙波因請以遺之曰使其知我能服
遠也虎從之遣漢亡將李閎歸報閎至成都夀下詔
曰羯使來庭貢其楛矢虎聞之怒黜波以白衣領職
(初蜀處士龔壯以父叔皆為李特所害志在復讐而力弱不能及特孫期立與李夀有隙壯欲假夀以報)
(因說夀西取成都稱藩于晉夀然之由是殺期欲官壯壯誓不仕而屢勸夀事晉至是夀遣使于趙壮諫)
(曰與其與胡通孰若與晉通夀不從壮乃詐稱耳聾辭歸終身不至成都龔壮字子瑋巴西人)
冬趙大發兵以伐燕燕人襲之入趙高陽(漢縣今屬直隸保定府)
趙師還
趙王虎合兵五十萬具船萬艘自河通海運糓千一
百萬斛于樂安城(在今直隸永平府樂亭縣水經注濡水東逕樂安亭北即此)自
幽州以東至白狼(漢縣以白狼山名故城在今熱河八溝界)大興屯田括
取民馬凡得四萬餘匹大閱于宛陽(今河南彰德府臨彰縣西有趙)
(王閱馬臺水經注漳水東逕閱馬臺即此)欲以擊燕燕王皝謂諸將曰虎
自以樂安城防守重椱薊城南北必不設備今若詭
路出其不意可盡破也遂帥諸軍入自蠮螉塞(胡三省注)
(自龍城取西道入蠮螉塞據此塞當在龍城之西)襲趙戍將直扺薊城破武
遂津(在保定府安肅縣易水逕其南)入高陽所至焚燒積聚掠三萬
餘家而去趙兵乃還
(辛丑)七年春二月甲子朔日食
封慕容皝為燕王
皝自以稱王未受晉命遂遣長史劉翔來獻捷(破趙之捷)
且言權假之意翔至建康為皝求大將軍燕王章璽
朝議以為故事大將軍不處邊異姓不封王翔曰自
劉石搆亂未聞中華公卿有能摧破凶逆者獨慕容
鎮軍心存本朝屢殄彊敵功烈如此而惜北海之地
不以封邑何哉吾非苟尊所事竊惜聖朝疎忠義之
國使四海無所勸慕耳經年衆議不決會皝上表罪
狀庾氏兄弟又與冰書責其當國不能雪恥冰懼乃
與何充奏從其請以皝為大將軍幽州牧大單于燕
王以翔為代郡太守翔不受(翔疾江南士大夫以奢縱相尚嘗謂充等曰四)
(海板蕩奄踰三紀宗社為墟黎民塗炭此乃廟堂焦慮之時而諸君晏安江沱以奢靡為榮以傲誕為賢)
(將何以尊主濟民乎充等甚慙及翔北還公卿餞之翔曰今石虎李夀志相吞噬王師縱未能澄清北方)
(且當從事巴蜀一旦石虎先併夀據形便之地以臨東南雖有智者不能謀矣中護軍謝廣曰是吾心也)
三月皇后杜氏崩
夏四月葬恭皇后
(壬寅)八年春正月己未朔日食
夏六月帝崩琅邪王岳即位(是為康帝)
帝不豫或詐為尚書符勅宫門無得納宰相衆皆失
色庾冰曰此必詐也推問果然帝二子丕(即哀帝)奕(字延)
(齡即海西公)皆在襁褓冰請以母弟琅邪王岳為嗣帝許
之中書何充曰父子相傳先王舊典且今將如孺子
何冰不聽帝乃詔冰充及武陵王晞(字道叔元帝子)會稽王
昱(元帝少子即簡文帝)尚書令諸葛恢(字道明陽都人)並受顧命而崩
瑯邪王即位委政于冰充已而封丕瑯邪王奕東海
王
秋七月葬興平陵
(史臣曰成帝幼冲嗣位不親庶政及長留心萬幾務在簡約雄武之度雖有愧于前王恭儉之德兄追蹤)
(于往烈矣)
冬十月燕遷都龍城(地在今熱河塔子溝東北遼于此立興中府所建三塔猶存蒙古謂)
(三為古爾板塔為蘇巴爾漢故名曰古爾板蘇巴爾漢城)
燕王皝使陽裕等築城于柳城之北龍山(胡三省注山在龍城)
(東)之西立宗廟宫闕命曰龍城遂徙都焉
十一月燕王皝擊高句麗入丸都(高句麗所都故城在今朝鮮國城東北丸)
(都山下)
慕容翰說燕王皝伐高句麗(翰曰宇文屢為國患今逸豆歸簒竊得國羣情)
(不附伐之必克然高句麗去國密邇衷虚掩吾不備此腹心之疾也宜先除之還取宇文如反掌耳)皝
善其言乃分兵二道伐之(高句麗有二道北道平闊南道險狹翰曰虜必重北)
(而輕南王宜帥銳兵從南道擊之而别遣偏師出從北道皝從之自將勁兵四萬出南道以翰為前鋒别)
(遣長史王寓等出北道)高句麗王釗戰敗(釗果以精兵拒北道而自以羸兵備南道)
(翰先至合戰皝以大衆繼之釗遂大敗)燕軍乘勝遂入丸都釗單騎走
(會燕北道兵戰没遂不窮追)乃虜釗妻子發釗父墓載其屍毁丸
都城而還(明年釗朝貢于燕皝還其父屍留母為質數年而後歸之)
十二月立皇后禇氏
時徵后父豫章太守禇裒為侍中裒以后父不願居
中任事乃除江州刺史鎮半洲(城名在江西九江府德化縣)
趙徵兵入寇
濟南平陵(即漢東平陵注見前)城北石虎一夕移于城東南有
狼狐千餘迹隨之迹皆成蹊趙王虎喜曰石虎者朕
也自西北而東南天意欲使朕平蕩江南也其敕諸
州兵明年悉集(于是諸州兵集者百餘萬會虎享羣臣于大武殿有白雁百餘集馬道之)
(南太史令趙攬曰白雁集庭宫室將空之象不宜南行虎乃臨宣武觀大閱而罷事在建元二年)
康皇帝
(癸夘)建元元年秋七月詔議經略中原庾翼表遣梁州刺
史桓宣伐趙
翼為人慨慷喜功名與琅邪内史桓温(字元子彛之子)相友
善(温尚南康公主豪爽有氣槩翼嘗薦于成帝曰温有英雄之才願勿以常壻畜之宜委以方召之任)
(必有宏濟之勲時杜乂殷浩並才名冠世翼獨弗之重也曰此輩宜束之高閣俟天下太平然後徐議其)
(任耳浩屢辭徵辟屏居十年時人以比管葛謝尚王濛至伺其出處以卜江左興亡嘗曰深源不起當如)
(蒼生何翼請浩為司馬浩不應翼遺之書曰王夷甫立名非真實長華競明德君子遇會處際寕可然乎)
(浩猶不起之謝尚字仁祖鯤子)翼以滅趙取蜀為己任遣使約燕
凉刻期大舉朝議多以為難唯庾冰意與之同温及
譙王無忌(字公夀氶之子)皆贊成之至是詔議經略中原翼
欲悉衆北伐表桓宣督諸軍趣丹水(註見前)桓温為先
鋒小督帥衆入臨淮(既而桓宣擊趙李羆于丹水為羆所敗宣慙憤而卒)
漢主夀卒太子勢立
庾翼移鎮襄陽詔以翼都督征討軍事庾冰都督荆江
等州軍事徵何充為揚州刺史錄尚書事
翼欲移鎮襄陽恐朝廷不許乃奏移鎮安陸帝遣使
譬止之翼遂違詔北行至夏口復請鎮襄陽翼時有
衆四萬詔加翼都督征討軍事遣冰出鎮武昌以為
繼援徵充輔政(明年冰卒翼移鎮夏口留子方之戍襄陽)
(甲辰)二年(漢李勢太和元年)春燕王皝擊滅宇文部逸豆歸走死
皝還殺其兄翰
皝自將擊逸豆歸以慕容翰為前鋒逸豆歸遣南羅
大涉夜干(南羅城名大城之長涉夜干長之名也)將精兵逆戰涉夜干
勇冠三軍宇文所頼翰直出衝陳斬之宇文士卒不
戰而潰燕兵乘勝逐之遂克其都城(宇文氏都遼西紫□川)逸
豆歸走死漠北宇文氏由是散亡皝遷其部衆于昌
黎翰為流矢所中卧病積時後漸差于其家試騁馬
或告翰欲為變皝雖藉翰勇略然終忌之乃賜翰死
秋九月帝崩太子聃即位(是為移帝)尊皇后曰皇太后太后
臨朝稱制
帝疾篤庾翼庾冰欲立會稽王昱為嗣何充建議立
聃為太子帝崩太子即位由是翼冰深恨充時太子方
三歲太后臨朝稱制(設白紗帷于太極殿太后抱帝臨軒)充薦禇裒宜
綜朝政裒固請居藩改督徐兖鎮京口(尚書奏裒見太后在公庭)
(則如臣禮私覿則嚴父從之)
冬十月葬崇平陵
孝宗穆皇帝
(乙巳)永和元年(燕王慕容皝稱十二年舊大國一趙小國三漢凉代新小國一燕凡五僣國)夏
四月以會稽王昱為撫軍大將軍錄尚書六條事(通典晉初)
(有吏部三公客曹駕部屯田度支六曹太康有吏部殿中五兵田曹度支左民六曹盖六條也)
昱清虚寡欲尤善元言常以劉惔王濛韓伯(字康伯潁川人)
為談客又辟郗超(字景興鑒之孫)為撫軍掾謝萬(字萬石安之弟)為
從事中郎(超少卓肇不羈父愔簡默冲退而嗇于財積錢數千萬嘗開庫任超所取超施散親)
(故一日都盡萬清曠秀邁亦有時名郗愔字方回)
二龍見于燕之龍山
燕有黑白二龍見于龍山交首遊戲觧角而去燕王
皝祀以太牢命所居宫曰和龍是歲始不用晉年號
稱十二年
秋七月江州都督庾翼卒(諡曰肅)以桓温都督荆梁等州
軍事
翼病表子爰之(翼第二子)為荆州刺史委以後任及卒朝
議以諸庾世在西藩人情所安欲從其請何充曰荆
楚國之西門戶口百萬北帶彊胡西隣勁蜀豈可以
白面少年當之哉桓温英略過人有文武器幹西夏
之任無出温右者(丹陽尹劉惔每竒温才然知其有不臣之志謂會稽王昱曰温不可)
(使居形勝之地其位號常宜抑之勸昱自鎮上流以已為軍司馬昱不聽)遂以温代翼又
以惔監沔中軍代庾方之(翼長子)
冬十二月張駿自稱凉王
初凉州僚屬勸駿稱王駿曰此非人臣所宜言也然
境内皆稱之為王至是駿分其境内二十二郡三營
為凉(統武威等十一郡)河(統金城等八郡)沙(統敦煌等三郡及西域都護三營)州自
稱大都督大將軍假凉王督攝之始置百官車服旌
旗擬于王者
(丙午)二年(漢嘉寧元年凉王張重華永樂元年)春正月揚州刺史都鄉侯何
充卒(諡曰文穆)
充有器局臨朝正色以社稷為己任所選皆以功效
不私親舊
三月以顧和為尚書令殷浩為揚州刺史
禇裒薦顧和殷浩詔以和為尚書令浩為揚州刺史
和有母喪固辭不起謂所親曰古人有釋哀絰從王
事者以其才足幹時故也如和者正足以虧孝道傷
風俗耳浩亦固辭會稽王昱與浩書曰屬當厄運危
弊理極足下沈識淹長足以經濟若復深存挹退吾
恐天下之事於此去矣足下去就即時之廢興也家
國不異宜深思之浩乃就職
夏五月凉王張駿卒世子重華(字泰臨)嗣
冬十一月桓温帥師伐漢
桓温將伐漢將佐皆以為不可江夏相袁喬(字彦叔陽夏人)
曰今為天下患者胡蜀二寇而已蜀雖險固比胡為
弱將欲除之宜先其易者李勢無道臣民不附且恃
其險遠不脩戰備宜以精卒萬人輕齎疾趨比其覺
之我已出其險要可一戰擒也蜀地富饒戶口繁庶
諸葛武侯用之抗衡中夏若得而有之國家之大利
也温拜表即行委長史范汪(字元平順陽人)以留事使袁喬
帥二千人為先鋒(朝廷以蜀道險遠温衆少而深入皆以為憂惟劉惔以為必克或問)
(其故惔曰以博知之温善博者也不必得則不為但恐克蜀之後温終專制朝廷耳)
(丁未)三年(是歲漢亡大國一趙小國三凉燕代凡四僣國)春三月桓温敗漢兵于
笮橋(在成都府西南華陽國志萬里橋西上曰夷星橋亦曰笮橋笮疾各反)進至成都漢
主勢降詔以為歸義侯
温軍至青衣(漢縣後漢改陽嘉故城在今四川雅州府雅安縣縣有青衣水亦曰平羌江出)
(縣之濛山至嘉定府樂山縣入江)漢大發兵趨合水(青衣水入江之處水經注江水)
(東南遇武陽縣青衣水沫水從西南來合注之即此)以拒之漢諸將從江北向
犍為(注見前)温軍自江南出彭模(軍中議者欲分為兩軍異道俱進以分漢)
(兵之勢袁喬曰今懸軍深入當合勢力以取一戰之捷萬一偏敗大事去矣不如全軍而進齋三日糧以)
(示無還心勝可必也温然之注彭模即彭亡山後漢岑彭被刺處見前)乃留參軍孫盛
將羸兵守輜重温自將步卒直指成都進遇漢將李
權三戰三捷漢兵走散温軍於成都之十里陌勢悉
衆出戰于笮橋温前鋒不利矢及温馬首衆懼欲退
鼓吏誤鳴進鼓袁喬拔劍督士卒力戰遂大破之温
乘勝長驅至成都縱火燒其城門漢人惶懼無復鬭
志勢輿櫬面縳詣軍門温送勢於建康引漢司空譙
獻之等以為參佐舉賢旌善蜀人悦之留成都三十
日振旅還江陵詔封勢歸義侯(後蜀自李特據成都至勢亡凡六主合四)
(十六年)
夏四月趙攻凉州張重華遣謝艾將兵擊破之
先是趙遣王擢麻秋攻凉為凉將謝艾所破至是復
遣麻秋攻枹罕帥衆八萬圍塹數重雲梯地突百道
皆進城中禦之秋衆死傷數萬退保大夏(漢縣唐廢故城在今)
(甘肅蘭州府河州)張重華遣謝艾帥步騎三萬進軍臨河(艾乘)
(軺車戴白幍鳴鼔而行秋望見怒曰艾年少書生冠服如此輕我也命黑稍龍驤三千人馳擊之艾左右)
(大懮艾踞胡床指麾處分趙人以為有伏兵懼不敢進)别將張瑁自間道引兵
截趙軍後趙軍退艾乘勢進擊大破之趙王虎復遣
孫伏都帥步騎二萬會秋軍長驅濟河艾又破之虎
嘆曰吾以偏師定九州今九州之力困于枹罕彼有
人焉未可圖也
趙築華林園(在臨漳縣西本魏所築復廣之)
趙王虎據十州之地聚斂財物不可勝記猶以為不
足悉發前代陵墓取其金寳沙門吳進言于虎以趙
運將衰晉當復興宜苦役晉人以厭其氣虎遂發近
郡男女十六萬人車十萬乘運土築華林園及長墻
于鄴北然燭夜作暴風大雨死者數萬人(郡國前後獻蒼麟十)
(六白鹿七虎命司虞調之以駕芝蓋命太子宣祈福于山川因行遊獵宣乘大輅羽葆華蓋建天子旌旗)
(戎卒十八萬出自金明門虎升凌霄觀望之笑曰我家父子如此自非天崩地䧟當復何愁但抱子弄孫)
(曰為樂耳)
冬十月楊初遣使稱藩詔以為雍州刺史仇池公
初楊難敵降劉曜曜封為武都王已降于成旋復叛
成難敵卒子毅嗣遣使來稱藩族兄初襲殺之附于
趙(石虎)至是初復通使詔以為征南將軍雍州刺史仇
池公
御批歴代通鑑輯覽卷三十二
