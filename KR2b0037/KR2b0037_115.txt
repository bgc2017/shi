欽定四庫全書
御批歴代通鑑輯覽卷一百十六
明
莊烈帝
(甲申)崇禎十七年(是年三月流賊陷京師五月福王由崧稱帝于南京以明年為弘光元年)我
大清
世祖章皇帝順治元年(臣等謹按歷代史家書法義例攸殊率于歷朝代嬗時意多偏私曲徇進退失)
(宜如續網目于元至正十五年後即標元國號大書明我年臣等學識凡猥嘗擬崇禎甲申即應仿沿前例欽蒙)
(皇上折衷至義昭示大公明統猶存仍當大書紀歲即福王面諭臣等以崇禎十七年)
(稱號尚可比于宋代建炎之例必俟蕪湖被執始書明亡因以掦萬世之閧綱祛百家之私議辨統系而必存)
(其實垂法戒而永著為程)
(睿製煌煌為自古史臣發凡起例所未有以視春秋謹嚴後先一揆臣等謹首登卷端用彰)
(盛美自是以次編排悉敬遵能仰測宸衷筆削洵非管牑之見所)
(高深于萬一云)
春正月朔李自成僭號于西京
自成僭稱王(改名自晟)國號順改元永昌追尊其曾祖以
下加諡號以李繼遷為太祖設天佑殿大學士以牛
金星為之增置六政府尚書設弘文館以下等官復
五等爵大封功臣侯劉宗敏以下九人伯劉體純以
下七十二人子三十人男五十五人(草檄傳布遠近有云君非甚暗)
(孤立而焬蔽恒多臣盡行私比黨而公忠絶少又云獄囚累累士無報禮之心征斂重重民有偕亡之痛)
(見者扼腕)是日大風霾黃霧四塞有邱從周者都司吏也
長不滿三尺素懷義憤伺自成出乘醉直至其前戟
手罵曰若一貧賤細民今妄據王僭稱偽號逆天背
理吾見汝屍之萬段也自成大怒立斫殺之
李建泰自請督師勦賊許之
帝聞自成僭號大驚召廷臣集議欲親征決戰建泰
家曲沃富于貲請以私財餉軍率師西討帝曰卿若
行朕當倣古推轂禮遂賜建泰敕幸正陽門樓親餞
(行數里建泰所乘肩輿忽折衆以為不祥)建泰以宰輔督師兵食並絀所
携止五百人甫出都聞曲沃已破驚悸稱病日行三
十里至定興吏民閉城不納建泰攻破之笞其長吏
抵保定賊鋒已逼知府何復(字見元平度人)同知邵宗元(字景)
(康碭山人)方城守建泰叩城求入宗元等不許建泰以尚
方劒恐之或曰金御史毓峒(保定衛人)監軍亟推出視信
乃納之遂屯城中
以工部尚書范景文禮部侍郎邱瑜(宜城人)並兼東閣大
學士預機務
李建泰既出督師景文遂與瑜同入閣輔政帝謂景
文曰朕知卿久今急而用卿恨晚卿尚勉之景文請
釋繫獄張國維郭景昌等帝立從其言李自成漸逼
有請帝南幸者命集議閣中景文言固結人心堅守待
援而已此外非臣所知帝是其言
張獻忠入四川
獻忠自荆州趨蜀陷䕫州石砫土官秦良玉馳援兵
寡敗歸(先是秦良玉自夔州敗歸慷慨語其衆曰吾兄弟二人皆死王事吾以一孱婦人蒙國恩)
(二十年今不幸至此其敢以餘生事逆賊哉悉召所部約曰有從賊者族無赦乃分兵守四境後賊招土)
(司蜀無敢至石砫者)獻忠至萬縣水漲留屯三月已破涪州進
陷佛圖關(注見前)時四川巡撫陳士竒(字平人漳浦人)已謝事
駐重慶或勸之去士竒不可與副使陳纁知府王行
儉(字質行宜興人)知縣王錫(新建人)等竭力拒守賊穴地轟城
遂陷士竒等皆被執瑞王常浩亦與焉(王避闖賊自漢中來奔)
指揮顧景泣告獻忠曰寧殺吾無害帝子賊怒遂害
王幷殺景天忽無雲而雷者三賊有震者獻忠大怒
曰我殺人何與天事乃發巨礮與天角而盡殺士竒
等
二月李自成陷太原别遣將犯畿南陷真定
自成渡河連破蒲州汾州(知府侯君招汾陽縣劉必逹俱死之)遂陷太
原執晉王求桂(恭王棡十世孫賊脅入北京後不知所終)巡撫蔡懋德(字公)
(虞崑山人恪本朝賜諡忠)等死之(中軍副總兵應時盛與懋德同擊賊懋德死遂與標丁王)
(永魁等自刎官吏則有布政使趙建極副使毛文炳及妻趙氏妾陳氏參議藺剛中僉事畢拱辰知府孫)
(康周同知李一清長史范志泰副將惠光祚都司張宏業及妻趙氏子凝秀指揮韓似雍千戶王德新司)
(鼎晉府典仗官樊子英等皆不屈死人應時盛遼東人趙建極河南永寧人毛文炳鄭州藺剛中陵縣)
(人畢拱辰字星伯掖縣人孫康周字魯侯安邱人范志泰虞城人張宏業忻州人)遂連陷黎
城臨晉潞安執潘世子進攻代州總兵周遇吉力拒
食盡退守寧武賊遂扺固關分兵趨真定&KR0702;總督徐
標(臨清人)降標斬其使率衆拒守真定知府邱荗華與
中軍謝加福害之以城降賊攻彰德趙王常決亦降
下詔罪已
發帑金五十治守具詔天下勤王左都御史李邦華
請南遷及太子撫軍江南皆不報賊勢急復遣内臣
高起潛杜勲等分監邊鎮及近畿要害
陳演罷
演在閣一無籌畫惟以賄聞賊入山西薊遼總督王
永言請移寧遠總兵吳三桂于關門選士卒策應京
師演持不可後帝決計行之演始不自安引疾求罷
入辭自言佐理無狀當死帝怒曰汝死不足蔽辜叱
之出演貲多不能遽行遂留京師
李自成陷寧武關總兵官周遇吉力戰死之
初遇吉駐代州憑城固守食盡退守寧武賊踵至大
呼五日不降即屠遇吉發大礮殺賊萬人設伏城中
誘賊入復殺數千人城毁復完者再自成悉力攻破
之遇吉巷戰徒步跳盪手殺數十人矢集如蝟毛被
執罵賊死(諡本朝賜忠武)遇吉妻劉氏率婦女登屋射賊
賊縱火焚之闔家俱死城中士民無降者自成集衆
計曰此去歷大同陽和宣府居庸皆有重兵倘盡如
寧武奈何不如且還俟再舉而大同總兵姜瓖宣府
總兵王承允降表相繼至自成大喜遂長驅而東
三月大同總兵官姜瓖宣府監視太監杜勲俱降于李
自成
自成將至大同廵撫衛景瑗(字仲玉韓城人)不知瓖已降賊
歃血要與共守瓖訛言謂廵撫秦人將應賊代州王
果疑之不與相見及自成至瓖開門迎降自成殺代
王傳㸄(簡王桂十世孫)宗室殆盡景瑗被執自成欲官之景
瑗據地以頭觸階石血淋漓尋自縊死賊嘆為忠臣
而去(分廵副使朱家任盡驅妻妾子女入井而已從之一家死者十六人督儲郎中徐有聲山隂知)
(縣李倬亦死之人朱家仕河州人徐有聲金壇李倬陜西人)至宣府杜勲蟒玉鳴
騶郊迎三十里外廵撫朱之馮(字樂三大興人)登城誓守將
士皆散走嘿無應者之馮撫膺嘆曰不意人心至此
俄賊入城之馮南向叩頭縊死城樓下(同時死難者督粮通判朱)
(敏泰諸生姚時中投繯死副將寗龍駡賊死繫獄總兵宫董用文副將劉元卿及里居知縣申以孝並不)
(屈死其他婦女死義者十餘人)
蔣德璟罷
李建泰自保定疏請南遷帝召廷臣于平臺諭曰國
君死社稷朕將焉往德璟與少詹事項煜請命太子
往江南帝不答給事中光時亨追論練餉之害德璟
擬旨有向來小人倡為練餉致民窮禍結等語帝不
悦責其朋比罷之(德璟移寓外城無何都城陷得逸去而李建泰在保定賊亦尋至其)
(部下為賊内應城遂陷知府何復同知邵宗元御史金毓峒及中官方正化鄕官張羅俊等皆不屈死建)
(泰竟降賊)
封總兵官吳三桂唐通左良玉黃得功俱為伯
李自成犯居庸守將唐通太監杜之秩以關降
通先以兵入衛命與杜之秩同守居庸已而自成至
通與之秩俱降賊遂入關陷昌平焚十二陵總兵官
李守鑅力戰死始自成欲知京師虛實往往遣其徒
輦重貲賈販都市又令充部院掾吏探刺機密朝廷
有謀議千里立馳報及是昌平已陷兵部發騎偵探
輒被勾去無一還者賊遊騎至平則門都人猶未知
也帝召問羣臣莫對有泣者頃之賊環攻九門門外
先設三大營賊至悉降守陴者寥寥益以内侍内侍
專守城事百司皆不敢問丙午(十八日)自成設座彰儀
門外降賊太監杜勲侍呼城上人請入城見帝監視
太監曹化淳等縋之入内勲盛稱賊勢請帝自為計
帝怒叱之出手書親征詔召駙馬都尉鞏永固(字洪圖宛)
(平人尚光宗女樂安公主)以家丁護太子南行永固叩頭曰親臣
不藏甲臣安敢有家丁相向涕泣而已
京師陷帝崩于煤山
杜勲既叱出曹化淳等復縋之下城勲顧謂曰吾輩
富貴固在也及日晡化淳遂啓彰儀門賊盡入帝出
宫登煤山望見烽火徹天嘆息曰苦我民耳徘徊久
之還宫命分送太子永定二王于周奎田宏遇(陜西人田)
(貴妃父時貴妃已卒)第以劒斫長平公主嘆曰汝何故生我家
(太子投奎家不得入匿侍奄外舍後為奄獻于自成永定二王亦被執皆不屈自成羈之宫中尋封太子)
(為宋王挾之西去不知所終長平公主絶而復甦至本朝順治二年命前所選駙馬周顯復尚故主土)
(田邱第賜予有加主涕泣逾年病卒)趣皇后自盡后即承旨自經又斫
殺妃嬪數人翌日昧爽内城亦陷鳴鍾集百官無至
者帝乃復登煤山書衣襟為遺詔曰朕凉德藐躬上
干天咎致逆賊直逼京師皆諸臣誤朕朕死無面目
見祖宗自去冠冕以髮覆面任賊分裂無傷百姓一
人以帛自縊于山亭遂崩太監王承恩縊于側李自
成氊笠縹衣乘烏駁馬入承天門偽丞相牛金星尚
書宋企郊(乾州人以吏部員外郎家居降賊)等騎而從登皇極殿下
令大索帝后期百官三日朝見已知帝后崩自成命
以宫扉載出盛柳棺置東華門外百姓過者皆掩泣
(尋遷殯昌平州州之士民率錢募夫葬之田妃墓内靳蓬藋而封之一切簡率田妃墓在鹿馬山妃前)
(率葬此)時羣臣殉難者文臣則大學士范景文(景文趨至宫門)
(遇宮人曰駕出矣復趨朝房賊已塞道從者請易服還邸景文曰駕出安歸赴雙塔寺旁古井死其妾聞)
(之即自經死忠本朝賜諡文)尚書倪元璐(元璐聞難北向拜父南向拜母自縊而絶一門)
(殉節者十三人正本朝賜諡文)左都御史李邦華(邦華走文丞相祠北向再拜三)
(揖信國作絶命詞自經此本朝賜諡忠肅)協理京營兵部右侍郎王家
彦(城陷家彦向闕叩頭投城下不死緼于民舍而絶本朝賜諡忠穀家彦字聞美莆田人)刑
部右侍郎孟兆祥(兆祥奉命守正陽門賊至自縊門下子進士章明亦縊死兆祥妻吕)
(氏章明妻王氏亦同日並縊字本朝賜兆祥諡忠靖章明諡貞孝兆祥允吉交河人)左副都
御史施邦曜(邦曜閏城陷自縊僕觧之復蘇邦曜叱曰若知大義母阻我死遂仰藥而絶)
(本朝賜諡忠愍人邦曜字爾韜餘姚)大理寺卿凌義渠(義渠聞難以首觸柱流血)
(被面乃取平生所閱書盡焚之曰無被賊手汙也服緋正笏向□拜後南向稽首作書辭父闔戶自經)
(本朝賜諡忠介人義渠字騣甫烏程)太常少卿吳麟徵(麟徵奉命守西直門賊詐)
(為勤王兵請入中官欲納之麟徵不可以土石塞其門募死士縋城襲擊多所斬獲及城陷入道旁祠作)
(書訣家人自經死主本朝賜諡忠肅麟徵字聖海鹽人)右庶子周鳳翔(都城陷或)
(有傳帝南幸者鳳翔趨入朝見魏藻德陳演等羣入而自成方據御座鳳翔至殿前大哭急從左掖門出)
(賊亦不問歸至邸作書辭二親題詩壁間自經死本朝賜諡文忠鳳翔字儀伯山隂人)左諭
德馬世竒(城陷世奇方早食投筯起□帝安在或言已出城明日知帝崩東宫二王被執作書)
(别母肅衣冠捧所署司經局印望闕再拜自經妾李氏朱氏並先縊死本朝賜諡文肅)左中允
劉理順(城陷理順與妻萬氏妾李氏子孝廉并婢僕十八人闔門縊死羣盜多中州人聞其死入)
(唁曰此吾鄉之劉狀元也居鄉多厚德何遽死羅拜號泣而去本朝賜諡文烈理順字復禮把縣人)
檢討汪偉(京城陷偉語繼妻耿氏善撫幼子耿泣日我獨不能從公死乎因以幼子屬其弟衣)
(新衣上下縫引刀自到不死復投繯而絶偉欣然曰是成吾志移其屍于堂援筆書于壁曰日講官翰林)
(院撿討汪偉同繼妻耿氏死節處乃自經本朝賜諡文毅偉字叔度休寧人)太僕寺丞
申佳允(佳允出近畿閱馬聞李自成破居庸關流涕曰京師必不守矣疾馳入都貽子涵光書曰)
(吾受國恩當以死報城陷冠帶辭母策馬至王恭厰將投井從者持之下馬旁見灌畦巨井急躍入僕號)
(呼欲出之佳允亦呼曰告太安人有子作忠臣勿過傷也遂死本朝賜諡端愍佳允字孔嘉永年人)
給事中吳甘來(甘來聞變疾走皇城不得入返作絶命詞盡取疏草焚之曰賊寇縱横徒)
(持議論無益毫末留之罪彌大正衣冠北向拜投繯死本朝賜諡莊介甘來字受和江西新昌人)
御史王章(章與給事中光時亨守阜成門賊入城時亨要章走俄賊突至疾呼下馬時亨倉皇)
(下跪乞降章罵賊不顧賊攢槊刺死本朝賜諡節愍章字漢臣武進人)陳良謨(良謨母老)
(已求有子而妾時氏方□乃謂之曰吾且死汝幸妊身急歸父母家時泣曰公殉國妾不當殉公耶倘不)
(幸有他不如無子良謨曰能如是乎時乃先就縊既死良謨整衣冠望□拜亦自縊本朝賜諡恭㓗)
(良謨字士亮鄞人時氏京師人)陳純德(奉命督學畿輔因賊警還都及城陷慟哭作書别父母遂)
(自經福王時諡恭節純德字靜生零陵人)趙譔(廵視中城城陷罵賊被殺)兵部郎中
成德(德聞帝崩慟哭持雞酒奔奠梓宫前觸地流血賊露刃脅之不為動奠畢歸家有妹年二十餘)
(因家難未嫁德顧之曰我死汝何依妹請先死德稱善哭而視其縊繼室霍氏請繼之德痛不及視入别)
(其母哭盡哀出而自縊母見子女及子婦皆死亦投繯死闔門死難本朝賜諡恭愍德字元升霍州)
(人)郎中周之茂(需次都下賊搜得之不屈被害之茂字松如黃麻人)吏部員
外郎許直(直聞帝崩一慟幾絶客以七十老父為觧直曰不死辱及所生乃作書寄父賦絶命)
(詩六章闔戶自經死如本朝賜諡忠愍直字魯若臯人)兵部員外郎金鉉(鉉廵)
(視皇城京師陷慟哭急趨入朝見宫人狂奔出知帝已崩觧牙牌北向四拜投金水河從者力挽之鉉怒)
(奮臂躍入死母章妻王弟錝並同日死之本朝賜諡忠㓗鉉字伯玉武進人占籍順天大興)員
外郎寗丞烈(管太倉銀庫城陷自經于官廨丞烈字飬純大興人)中書宋天
顯(被執自經亭天顯松江茟人)光禄寺署丞于騰雲(賊至語其妻曰我為朝臣)
(汝亦命婦不可□賊夫婦並衣命服從容自縊騰雲順天人)兵馬司指揮姚成(城陷)
(自經餘成字孝成姚人)知州馬象乾(居京師賊入率妻及子女五人並縊)凡數十
人(又布衣湯文瓊者慟哭自殺書其衣曰位非文丞相之位心則文丞相之心賊徒見者皆歎其忠)
勲戚則宣城伯衛時春(時春掌後府京師陷懷鐵劵闔門十七人皆赴井死時)
(春穎六世孫)惠安伯張慶臻(都城陷慶臻召親黨盡散貲財闔門自焚死福王時諡忠)
(武)新城侯王國興(城陷自焚死弟國興熹宗母孝和太后昇之子)新樂侯
劉文炳(文炳以孝純皇太后弟子嗣封侯太后帝生母也文炳素與太學生申湛然布衣黃尼麓)
(講明忠義賊攻西直門勢益急尼麓踉蹌告文炳宜自為計時太后母瀛國太夫人尚在文炳與其母杜)
(氏計太夫人篤老不可俱燼請匿之湛然家杜氏曰太夫人得所我與若妻妹俱死耳外城陷文炳馳至)
(崇文門殺賊數十人馳歸第母妻及其妹已俱縊死家人共焚樓火烈不得入至後園與叔繼祖俱投井)
(死弟文耀守外城城破奔還覓文炳死所大書牌井旁曰左都督劉文耀同兄文炳畢命報國處亦投井)
(死闔門死者四十二人而湛然以匿瀛國太夫人為賊栲掠終不言體糜爛以死劉文炳字湛筠宛平)
(人申湛然黃尼麓亦俱宛平人)駙馬都尉鞏永固(都城陷時公主已毫未葬永固以黃)
(繩縳子女五人繫柩旁曰此帝甥不可汙賊手舉劒自刎闔室焚死福王時諡貞愍)及錦衣衛
指揮同知李若珪(賊陷作絶命詞自縊死)千戶高文采(一家十七人皆)
(自殺)等皆同時死(宫人魏氏臨御河大呼曰有志者當自為計遂投河死頃刻間從死者一)
(二百人又有宫人費氏者自投眢井中賊鈎出見其姿容爭奪之費紿曰我長公主也羣賊不敢過擁見)
(自成自成命中官審視非是以賞部將羅某費復紿羅曰我□天潢義難苟合將軍宜擇吉成禮羅喜置)
(酒極歡費懷利刀俟羅醉斷其喉立死因自詫曰我一弱女子殺一賊帥足矣遂自刎自成聞大驚令收)
(葬之)越三日己酉昩爽成國公朱純臣(能七世孫)大學士魏
藻德陳演等率百官入賀演首勸進自成不許大改
官制(六部曰六政府司官曰從事六科曰諫議十三道曰直指使翰林院曰弘文館廵撫曰節度使)
(其餘改者甚多)召見朝官以大僚多誤國概囚繫之庶官則
或用或否(用者下吏政府銓除不用者榜掠取貲)繫純臣藻德演及諸
勲戚大臣等悉付劉宗敏營(藻德與馬世竒家人泣曰我不能為若主人求)
(死不得矣)拷掠責賕賂至灼肉折脛備諸慘毒金足輒殺
之是時畿内府州縣俱降山東河南亦多附自成謂
真得天命令牛金星等撰登極儀諏吉日及自成升
座忽若有神人擊之者座下龍瓜鬛俱動自成恐亟
下鑄金璽及永昌錢皆不就聞山海關吳三桂兵起
益大沮喪謀歸西安
夏四月我
大清兵破李自成于山海關自成奔還京師僭號于
武英殿遂奔山西
初吳三桂奉詔入援至山海關聞京師陷猶豫不進
自成執其父襄令作書招之三桂欲降至灤州聞愛
姬陳沅被劉宗敏掠去憤甚疾歸山海襲破賊將自
成怒部親賊十餘萬執吴㐮于軍東攻山海關以别
將從一片石(關名在永平府撫寕縣東北)越關外三桂懼乞降于我
大清求共討賊時統兵睿親王師次翁後得三桂書即
遣使報之(大略言聞明崇禎帝滅于流賊不勝髮指故率仁義之師沉舟破釡誓不返旌期必)
(滅賊出民水火伯遣使致書深為喜悦若率衆來歸必封以故土晉為藩王國讐可報身家可保)三
桂復請速進兵遂疾馳至沙河三桂報賊已出邊立
寨柵
大軍迎擊之敗賊將唐通于一片石至山海關三桂開
關出迎我
大清令三桂兵繫白布為識使之先驅遂入關時賊衆
皆多歷戰陳殊剽悍陣于關内自北山亘海
大軍布陣不能横及海岸乃令軍士鱗次布列對賊陣
尾伺其氣衰奮擊之且戒勿越伍躁進違節制陣既
列三桂居右翼之末先悉其衆博戰賊力鬭圍開復
合戰良久
大軍從三桂陣右突出衝賊中堅萬馬奔騰飛矢雨墮
天大風沙石飛走擊賊如雹自成方登高岡觀戰知
為
大清兵急策馬下岡走賊衆大潰自相殘踏死者無算
僵屍遍野溝水盡赤自成奔永平
大軍追之三桂先驅至永平自成殺吳襄走還京師(時牛)
(金星居守諸降人往謁執門生禮甚恭金星曰訛言方起諸軍宜簡出由是降者始懼多竄伏矣)乃
悉鎔所拷索金及宫中帑藏器皿鑄為餅每餅千金
約數萬餅騾車載歸西安二十九日僭帝號于武英
殿追尊七代皆為帝后立妻高氏為皇后自成被冠
冕列仗受朝金星代行郊天禮是夕焚宫殿及九門
城樓詰旦挾太子二王西走而使偽將軍左光先谷
可成為後衛(自成勒諸璫悉取其金玉珠寳及出宫令羣賊各執守城白楊杖逐之不分貴)
(賤皆號泣徒跣敗面流血走出京城門外)
五月
大軍定京師
自成既西奔我
大軍所至諭以定亂安民共享太平之意百姓竄匿山
谷者悉還鄉里迎降恐後遂整兵入京城故明諸臣
迎于五里外下令安輯百姓民間安堵如故命以禮
改葬崇禎帝后建碑亭殿廡悉如典制並葬帝妃袁
氏兩公主及熹宗后張氏神宗妃劉氏皆如禮令臣
民服喪三日尋議加諡曰莊烈愍皇帝陵曰思陵
(明史贊曰帝承神熹之後慨然有為沉機獨斷刈除奸逆天下想望治平惜乎大勢已傾積習難挽在廷)
(則門戶紏紛疆場則將驕卒惰兵荒四告流寇蔓延遂至潰爛而莫可救可謂不幸也已然在位十有七)
(年不邇聲色憂勤惕厲殫心治理而用非其人益以憤事乃復信任宦官布列要地舉措失當制置乖方)
(祚訖運移身罹禍變豈非氣數使然哉迨至大命有歸妖氛盡掃而帝德加諡建陵典禮優厚是則)
(聖朝盛德度越千古亦可以知帝之蒙難而不辱其身為亡國之義烈矣)
明兵部尚書史可法等奉福王由崧(神宗孫福恭王常洵長子初封德昌)
(王崇禎十六年嗣封福王)監國于南京
北都既陷莊烈帝殉社稷四月己巳報至南京人心
惶懼時參贊機務兵部尚書史可法方督師勤王在
浦口諸大臣議立君而福王由崧與潞王常淓(穆宗孫潞)
(簡王翊鏐之子)俱以避賊至淮安倫序當屬福王諸臣慮福
王立或追怨妖書及梃擊移宫等案潞王立則無後
患且可邀功隂主之者廢籍禮部侍郎錢謙益及郎
中周鑣(字仲馭金壇人)僉事雷縯祚(注見前)力持其議者兵部
侍郎吕大器(字儼若遂寧人)而右都御史張慎言(字金銘陽城人)詹
事姜曰廣(字居之新建人)皆然之移牒可法(大略言福王倫序當立而有七)
(不可貪淫酗酒不孝□下不讀書干預有司也潞王神宗之姪賢明當立)可法遂還南京
而鳳陽總督馬士英利福王昏庸欲立之密與操江
誠意伯劉孔昭(基之十二世孫)總兵高傑劉澤清黃得功劉
良佐等結而致書于可法可法意未决甲申守備南
京魏國公徐弘基(逹之十世孫)等戶部尚書高弘圖(字研文膠)
(州人)等南京守備太監韓贊周等集議于朝大器署禮
兵二部印不肯下筆吏科給事中李沾(松冮革亭人)厲聲
言今日冇異議者死之孔昭亦面斥大器而士英握
兵于外與諸將送福王至儀真連營江北勢甚張可
法不得已福王名告廟(時文武官俱集内官宅韓贊周令各署名籍姜曰廣曰無)
(悤遽請祭告奉先殿而後行明日至奉先殿諸勲臣語侵史可法曰廣呵之于是羣小咸月懾曰廣焉)
乙酉迎王于江浦丁亥百官迎見于龍江關(在江寕縣西儀)
(鳳門外)王素服角帶哭五月戊子朔王謁孝陵奉先殿
出居内守備府羣臣入朝王色赧欲避可法曰王母
避宜正受既朝議戰守可法曰王宜素服郊次發師
北征示天下以必報讐之義王唯唯明日再朝出議
監國事張慎言曰國虚無人可遂即大位可法曰太
子存亡未卜倘南來若何劉孔昭曰今日既定誰敢
復更可法曰徐之乃退又明日王監國
明福王以史可法高弘圖姜曰廣王鐸(孟津人)竝為東閣
大學士入閣辦事馬士英為東閣大學士仍總督鳳陽
等處軍務
時廷推閣臣劉孔昭攘臂欲並列衆以勲臣無入閣
例遏之孔昭勃然曰即我不可馬士英何不可乃并
推士英又議起廢競舉鄭三俊劉宗周徐石麒孔昭
舉阮大鋮可法曰先帝欽定逆案母復言越二日拜
可法弘圖士英竝為大學士可法仍掌兵部事士英
仍督師鳳陽姜曰廣先以曾有異議不用及再推詞
臣乃以曰廣及王鐸等名上遂與鐸並命又以張慎
言為吏部尚書起劉宗周為左都御史(宗周聞京師陷方召募義)
(旅討賊未發而福王立遂起故官)徐石麒為右都御史(尋改吏部尚書)兵部
尚書張國維以原官回部協理京營戎政(莊烈帝令國維赴冮)
(浙督餉出都十日而城陷至是召還)餘皆遷擢有差
明福王稱帝于南京以史可法督師江北召馬士英入
閣辦事
史可法定京營制如北都故事侍衛及錦衣衛諸軍
悉入伍操練錦衣東西兩司房及南北兩鎮撫司官
不備設以杜告密安人心時馬士英旦夕冀入相及
督師鳳陽命下大怒以可法所與士英七不可書奏
之王且令高傑等疏趣可法視師而自擁兵入覲拜
表即行可法遂請出師督鎮淮揚王命以便宜行事
各鎮並聽節制十五日壬寅王稱帝于南京癸丑士
英即入閣佐理仍掌兵部尚書事乙巳可法陛辭請
以總兵劉肇基(字鼎維遼東人)于永綬李棲鳳卜從善金聲
桓(字虎夫東衛人)等隨征從之(可法啟行即遣使訪崇禎帝后梓宫及太子二王所在復)
(奉命祭告泗鳳二陵祭畢上疏言鳳泗境中今蓬厲蒿滿目陛下見之當益悲憤願慎終如始戰兢惕)
(無時怠□二祖列宗必默祐中興若不思遠略威斷不靈東南一隅未可保也王嘉答之時李自成棄京)
(師西走青州諸郡縣並殺偽官據城自保未知南都擁立事可法請□頒監國登極二詔慰山東河北軍)
(民心開禮賢館招四方才智下僚有才被棄者亦悉舉任用之以監紀推官應廷吉領其事幕府稱得人)
明分淮揚鳳廬為四鎮以黃得功劉良佐劉澤清高傑
領之
時議分江北為四鎮劉澤清轄淮海駐淮北經理山
東一路高傑轄徐泗駐泗水經理開歸一路劉良佐
轄鳳夀駐臨淮經理陳把一路黃得功轄滁和駐廬
州經理光固一路仍進得功靖南侯封傑興平伯澤
清東平伯良佐廣昌伯時得功澤清傑爭欲駐揚州
傑先至固欲入城揚州民畏傑不納傑攻城急日掠
村廂婦女民益惡之知府馬鳴騄(褒城人)推官湯來賀
(南豊人)堅守月餘(進士鄭元勲家城中身詣傑營責以大義傑頗感悟為欽兵五里外城西)
(北得暫啟門以進薪而守城者負約數以矢石中傑兵傑兵復進揚人兢以元勲通傑遂遇害鄭元勲)
(歙縣人)傑知不可攻意稍怠而澤清亦大掠淮上臨淮
不納良左軍亦被攻王命可法往解得功良佐澤清
皆聽命乃詣傑營傑憚可法夜掘坎十百埋骸骨旦
日謁可法帳中詞色俱變汗浹背可法坦懷待之接
偏禆以温語傑大喜過望然傑亦自是易可法用已
甲士防衛文檄必取視而後行可法夷然為具疏屯
其衆于瓜州傑又大喜可法乃開府揚州(職方主事萬元吉請)
(奉詔宣諭四鎮且發萬金犒高傑令保江淮乃渡江詣將營約共奬王室諸將嫌漸解廷議以元吉能輯)
(諸鎮擢太僕少卿監視江北軍務)
明進封左良玉為寧南侯
先是莊烈帝詔封良玉寧南伯許功成世守武昌命
給事中左懋第(字蘿石萊陽人)便道督戰(事在是年正月)良玉乃條
日月進兵狀以聞疏入未奉旨而京師陷福王立詔
至其部下有異議不欲開讀廵撫何騰蛟(字雲從黎平衛人)
急至良玉所爭之而良玉以從正紀(良玉所置官名)盧鼎言
開讀如禮諸將尚洶洶欲引兵東下良玉慟哭不許
盡出所蔵金銀綵物散之諸將曰此皆先帝賜也受
國厚恩禍變至此良玉何心獨有之乎于是諸將噭
然皆哭副將馬士秀奮曰有不奉公令復言東下者
吾擊之以巨艦置礮斷江衆乃定會王命進良玉爵
為侯廕一子錦衣千戶以上流之事專委良玉制書
到楚而良玉賀表亦至時李自成敗于關門良玉得
以其間稍復楚西境之荆州德安承天而騰蛟及總
督袁繼咸(字季通宜春人)居江西皆與良玉善南都倚為屏
蔽(良玉兵八十萬號百萬前五營為親軍後五营為降軍每春秋肄兵武昌諸山一山幟一色山谷為)
(滿軍法用兩人夾馬馳曰過對馬足動地殷如雷聲聞數里諸鎮兵惟高傑最強不及良玉遠甚然良玉)
(自朱仙鎮之敗精銳略盡其後歸者皆烏合軍容雖壮法令不復相攝而是時良玉亦老且病無出兵之)
(意矣)
明分置應天蘇松巡撫
以左懋第為應天安徽巡撫祁彪佳(字宏吉浙江山陰人)為蘇
松巡撫時蘇州諸生檄討其鄉官從賊者奸民和之
少詹事項煜及大理寺正錢位坤通政司參議宋學
顯(吳縣人)禮部員外郎湯有慶(長洲人)之家皆被焚刦常
熟又焚給事中時敏家彪佳請議從逆諸臣罪而治
焚掠之徒以加等從之(時高傑駐瓜洲跋扈甚彪佳尅期往會至期風大作傑意)
(彪佳必無來彪佳擕數卒衝風渡傑大駭異盡撤兵衛會彪佳于大觀樓彪佳披肝膈勉以忠義共奬王)
(室傑感泣曰傑□人多矣如公傑甘為死公一日在吳傑一日遵公約矣共飯而别)
明以忻城伯趙之龍(永樂功臣彝八世孫)總督京營戎政
明淮揚巡撫路振飛(字見白曲周人)擊賊黨董學禮于宿遷走之
先是流賊陷山西振飛遣將十七人分道防河由
徐泗宿遷至安東沭陽且團練鄉兵犒以牛酒得兩
淮間勁卒數萬至是河南副使吕弼周(鄒平人)為賊節
度使進逼淮上武愫(涇陽人)為賊防禦使招撫徐沛軍
而賊所遣偽制將軍董學禮等據宿遷振飛擊擒弼
周愫走學禮(竿弼周法場命軍士人射三矢乃解磔之縳愫徇諸市鞭八十檻車送南京誅)
(之)會馬士英欲用所親田仰(廬陵人)為淮揚廵撫乃罷
振飛振飛亦遭母喪無家可歸遂流寓蘇州(振飛在淮安與)
(廵按御史王燮頗號召義士同心戮力自振飛既去王燮亦陞右僉都御史巡撫山東而劉澤清來居淮)
(城□福自擅散遣義士其桀驁者籍之部下刦掠村落一空又大興土木造宅壯□僭擬皇居與田仰日)
(肆歡飲士民憤怨時山東郡縣已歸我)
(大清王燮亦不能往但逡巡河上而已)
六月明追上崇禎帝后諡號
命諡崇禎帝曰烈皇帝廟號思宗(趙之龍欲傾高弘圖以思非美諡上)
(疏糾駁尋改曰毅宗)周后曰孝節皇后又追諡其祖母鄭貴妃
曰孝寧太后考福恭王曰恭皇帝(尋改諡孝皇帝尊其墓曰熙陵别立)
(專廟)上嫡母鄒氏尊號曰恪貞仁壽皇太后(時太僕少卿萬元吉)
(請修建文實錄復其尊稱并還懿文追尊故號把之寢園以建文既而速褒靖難死事諸臣以作忠義之)
(氣命從之乃追復懿文太子廟號追諡建文帝曰惠宗譲皇帝復封其弟允熥等為王并上景帝廟號曰)
(代宗改諡孝宗張后曰孝成皇后方孝孺等皆為贈謚立祠又聞崇禎太子及永定二王皆為李自成所)
(害乃追諡太子曰獻愍定王曰哀永王曰悼)
明召阮大鋮陛見
大鋮名掛逆案失職久廢崇禎末以避流賊居南京
頗招納遊俠為談兵說劒覬以邊才召無錫顧杲吴
縣楊廷樞等皆復社中名士方聚講南京惡大鋮甚
作留都防亂揭逐之大鋮懼乃閉門謝客獨與馬士
英深相結福王既立士英秉政招權罔利日事報復
時高弘圖姜曰廣張慎言等皆以宿德在位將以次
引海内人望而士英必欲起大鋮因薦大鋮知兵初
大鋮在南京與守備太監韓贊周暱及北都既陷中
官悉南奔大鋮因贊周遍結之為羣奄言東林當日
所以危貴妃福王者以潛傾史可法等羣奄更極口
稱大鋮才士英亦言大鋮從山中致書與定策謀為
白其附璫贊導無實跡遂命大鋮冠帶陛見大鋮乃
上守江策陳三要兩合十四隙疏并自白孤忠被陷
痛詆孫慎行魏大中左光斗且指大中為大逆于是
大學士姜曰廣侍郎吕大器懷遠侯常延齡(開平王遇春十)
(一世孫)等並言大鋮逆案巨魁不可召給事中羅萬象
應天府丞郭維經(字六修江西龍泉人)大理寺丞詹兆恒(字月如廣)
(信永豐人)亦各言逆案不可翻(兆恒疏略言先皇手定逆案芟刈羣凶第一美政今)
(者大讐未報乃怱召大鋮還之冠帶豈不上傷先帝靈下短忠義氣哉疏奏命取逆案進覽兆恒卽上進)
(而士英亦以是日進三朝要典)乃切責萬象等弘圖復請下九卿會
議亦不聽
明吏部尚書張慎言罷
時大起廢籍慎言薦前大學士吳甡前尚書鄭三俊
王命召甡陛見一日朝罷誠意伯劉孔昭忻城伯趙
之龍羣詬于廷指慎言及甡為奸邪叱咤徹殿陛給
事中羅萬象言慎言平生具在甡素有清望安得指
為奸邪孔昭等伏地痛哭謂慎言舉用文臣不及武
臣囂爭不已孔昭至欲手刃慎言韓贊周呵之乃止
既退又疏劾慎言極詆三俊且謂慎言當迎立時阻
難懷二心乞寢甡陛見命且議慎言欺蔽罪慎言疏
辨因乞休時兩解之(萬象又言首膺封爵者四鎮也新改京營又加二鎮銜何嘗不)
(用武年來封疆之法先帝多寬武臣武臣報先帝者安在祖制以票擬歸閣臣參駁歸言官不聞委勲臣)
(以糾劾也使勲臣得兼糾劾文臣可勝逐哉史可法奏慎言疏薦無不當諸臣痛哭喧呼滅絶法紀恐驕)
(弁悍卒益輕朝廷御史王孫蕃言用人吏部職掌奈何廷辱冡宰)弘圖等亦以不能
戢和文武各疏請罷俱不允而吳甡亦竟不復召慎
言乃再疏乞休遂許其請且諭之曰晉疆未復卿已
無家可歸沿途僑寓需召慎言遂流寓蕪湖宣城間
(至國亡後疽發于背戒勿藥卒)
明總兵劉澤清入朝于南京吏部侍郎吕大器罷
先是諸臣議擁立時大器主錢謙益雷縯祚言欲立
潞王(事具前)及馬士英等推戴福王因遷大器吏部左
侍郎大器以異議絀自危乃上疏劾士英言其擁兵
入朝靦留政地翻先皇手定逆案欲躋阮大鋮中樞
其子以銅臭為都督女弟夫未履行陣授總戎婣婭
越其杰田仰楊文驄(字龍友貴陽人)先朝罪人盡登膴仕亂
名器夫吳甡鄭三俊臣不謂無一事失而端方諒直
終為海内正人之歸士英大鋮臣不謂無一技長而
奸回邪慝終為社稷無窮之禍至是澤清入朝疏糾
大器縯祚懷異圖面薦逆案張捷(丹陽人)鄒之麟(武進人)
張孫振(霍山人)等(時武臣名占分地賊入不以上供恣其所用置封疆兵事一切不問與廷)
(臣互分黨援干預朝政擠排異已奏牘紛如紀綱盡裂而澤清所言尤狂悖擁立之初即援靖□故事請)
(以五月改元又請宥故輔周延儒助餉贓銀又請禁巡按不得拏訪追贓請法司嚴緝故總督候恂及其)
(子方域時皆曲意從之及是入朝復阿士英指力糾大器等侯方域字朝宗)大器遂乞休
去以手書監國告廟文送内閣明無他士英憾未巳
令太常少卿李沾劾之遂削大器籍復命法司逮治
之尋以蜀地盡失無可蹤跡而止(大器既去沾得超擢左都御史而謙)
(益亦以附士英大鋮得為禮部尚書協理詹事府事)
明鎮江軍亂
時史可法部將于永綬等四人駐京口浙江入衛都
司黃之奎亦部水陸兵四千戍其地之奎御軍嚴四
將兵恣横刃傷民浙兵縳而投之江遂有隙已而守
備李大開統浙兵斫鎮兵馬鎮兵與相擊遂有隙射
殺大開亂兵大焚掠死者四百人會巡撫祁彪佳至
永綬等遁去彪佳劾治四將罪賙䘏被難家民大悦
(前給事中熊汝霖赴召途中上言臣自丹陽來知浙兵為邊兵所擊火民居十餘里邊帥有言四鎮以殺)
(掠獲封賞我何憚不為臣意四鎮必毅然北征一雪此恥今戀戀淮揚何也况一鎮之餉多至六十萬勢)
(必不能供即倣古藩鎮法亦當在大河以北開屯設府曾與窔之内而遽以藩籬視之疏奏不省熊汝)
(霖字而殷餘姚人)
明馬士英乞罷慰留之
士英當國畏東林倚左良玉為難謾語修好而陰忌
之良玉不自安屬承天守備太監何志孔廵按御史
黃澍入賀陰伺朝廷動靜澍挾良玉勢當陛見面數
士英奸貪不法且言嘗受張獻忠偽官周文江(麻城人)
重賄為題授參將罪當斬志孔亦論士英罔上行私
諸罪司禮太監韓贊周叱志孔退士英跪乞處分澍
舉笏直擊其背曰願與奸臣同死士英大號呼贊周
即執志孔候命時有内諭贊周欲令士英引避士英佯引疾請
罷而賂福邸舊奄田成張執中等泣愬曰上非馬公
不得立逐馬公天下將議上背恩矣且馬公去誰念
上者明日即慰留士英士英亦畏良玉請釋志孔而
命澍速還湖廣未幾復以他事奪澍官(故都督掌錦衣衛劉僑者)
(嘗遣戍由周文江賄張獻忠受偽命為錦衣指揮使及良玉復蘄黃僑削髮逃去澍持之急而士英納僑)
(賄令訐澍遂復僑官削澍職)尋以朱盛濃(楚府中尉)言逮澍良玉留澍
不遣(良玉令部將羣譁欲下南京索餉因保救澍袁繼咸亦為上疏代澍申理)士英不得
已乃免逮澍遂匿良玉軍中良玉與士英由此有隙
明封福府千戸常應俊為襄衛伯
應俊本革工福王值宼出亡時應俊嘗負行以免于
難王初立即授左都督至是封襄衛伯世襲太監韓
贊周盧九德及福府内臣屈尚忠田成張執中等亦
以翊戴功各廕其弟姪有差
明命魯王以海(魯荒王檀之九世孫)居處州
時山東殘破以海棄藩南奔泊舟京口命暫駐處州
(明年南京破兵部尚書張國維等迎以海居于紹興號魯監國順治三年六月)
(大兵克紹興以海遁入海國維及禮部尚書余煌侍郎陳函輝等皆死六年吏部尚書張肯堂復迎以海居)
(舟山八年)
(大兵襲舟山以海復航海肯堂自經死鄭成功奉以海居金門禮待頗恭既而懈以海不能平將往南溪成)
(功使人沉之海中時順治十一年也堂余煌字武貞會稽人陳函輝字本叔臨海人張肯字載寧松江)
(華亭人鄭成功芝龍子南澳在廣東潮州府饒平縣東南海中中有三澳延袤三百里為閩粤門戶今設)
(南澳鎮總兵駐此按國維諡忠敏張肯堂諡忠誠俱本朝賜)
秋七月明遣兵部侍郎左懋第等求成于我
大清
我
大清兵連破李自成河北郡縣亦相繼歸附時議遣使
通好而難其人懋第母陳殁于燕欲因是返匶葬請
行乃拜懋第兵部右侍郎兼右僉都御史與左都督
陳洪範太僕少卿馬紹愉偕而令懋第經理河北聯
絡關東諸軍務馬紹愉者故兵部郎官也嘗為陳新
甲通使(事見前)新甲既誅紹愉以督戰致衂為懋第劾
罷及是紹愉已起官郎中乃進為少卿副懋第懋第
請罷紹愉勿遣(略言臣此行致祭先帝后梓宫訪東宫二王蹤跡臣既充使勢不能兼理)
(封疆且紹愉臣所劾罷不當復與臣共事必用臣經理則乞命洪範同紹愉出使而假臣一旅偕山東撫)
(臣收拾山東以待不敢復言北行如用臣與洪範北行則去臣經理但銜命而往而勿遣紹愉)閣部
議止紹愉改遣原任薊督王永吉(高郵州人)命仍遵前諭
懋第瀕行言臣此行死生未卜請以辭闕之身效一
言願陛下以先帝讐恥為心瞻高皇之弓劍則思成
祖列祖之陵寢何存撫江上之殘黎則念河北山東
之赤子誰䘏更望時時整頓士馬必能渡河而戰始
能扼河而守必能扼河而守始能畫江而安衆韙其
言時令齎白金十萬兩幣帛數萬匹以兵三千人護
行命王永吉(時以永吉總督山東軍務)暫駐河上料理戰守候北
使回(時史可法銳意進兵河南以懋第等方行兵不宜繼進諭止之)懋第等以十月
朔至張家灣我
大清令以百人從行入都館之鴻臚寺懋第請祭告諸
陵及崇禎帝不許乃陳太牢旅所哭而奠之旋以是
月二十八日遣還出都陳洪範于途次陳密啓請身
往江南招諸將劉澤清等降附而留懋第等勿遣于
是自滄州追還懋第改館太醫院而縱洪範南歸(至明)
(年五月南京破懋第聞之慟哭其從弟懋泰先為吏部郎降賊後歸我)
(大清授官矣來謁懋第曰此非吾弟也叱出之尋與從行兵部司務陳用極游擊王一斌部司張良佐劉統)
(王廷佐俱死之惟馬紹愉降按左懋第本朝賜諡忠貞)
李自成遁歸西安
初自成西走至定州我
大清兵追敗之斬賊黨谷可成自成西走真定益悉衆
迎戰
大兵復擊之賊不能支漸却自成中流矢創甚西踰故
關入山西會
大兵東返自成乃得鳩合潰散走平陽以讒殺其黨李
巖(巖故勸自成以不殺收人心及陷京師保護懿安皇后令自盡又獨于士大夫無所拷掠牛金星等)
(大忌之定州之敗河南州縣多殺偽官自保巖請率兵往金星隂告自成曰巖雄武有大略非能久下人)
(者河南巖故鄉假以大兵必不可制因譖其欲反自成令金星與巖飲殺之)賊衆俱解體
至是自成復遁歸西安遣别賊陷漢中降總兵趙光
遠進略保寧張獻忠以兵拒之乃還(自成既屢敗益強狠自用偽尚)
(書張第元耿始然皆以小忤死製銅鏌官吏坐賕即鏌斬民盜一雞者死西人大警懼張第元汾陽人)
(耿始然猗氏人)
明以張有譽(江陰人)為戶部尚書
内批特用戶部侍郎張有譽為尚書高弘圖封還力
諫不聽蓋有譽素有清望馬士英欲借以開傳陞倖
門為阮大鋮地也(未幾又以張捷為吏部侍郎捷因薦逆案吕純如得罪公論士英方)
(欲用大鋮故亦以中旨起之)
明釋高墻罪宗為庶人
前唐王聿鍵等三百餘人俱釋為庶人禮臣請復聿
鍵王爵不許尋命徙居廣西平樂府(明年南京破聿鍵方行次杭川)
(遇總兵鄭鴻逵戶部主事蘇觀生奉之入閩總兵鄭芝龍廵撫都御史張肯堂與禮部尚書黃道周等定)
(議奉聿鍵監國閏六月遂自立于福州號隆武改福州為天興府進芝龍鴻逵為侯觀生道周俱大學士)
(餘拜官有差時權在鄭氏聿鍵不能有所為屢促芝龍出兵以餉絀辭竟不行道周請自往江西圖恢復)
(以七月啓行由廣信出衢州進至婺源遇)
(大清兵戰敗執至江寕不屈死于是侍郎楊廷麟等請聿鍵出江右總督何騰蛟請出湖南原任知州金堡)
(言騰蛟可恃芝龍不可恃宜棄閩就楚聿鍵從之十二月自福州起行至建寕明年二月至延平六月)
(大清兵克紹興閩中大震鄭芝龍航海去仙霞嶺空無一人七月)
(大兵抵閩關守蒲城御史鄭為虹給事中黃大鵬延平知府王士和死□進克興化副使知府事劉永祚仰)
(藥死八月聿鍵出走數日方至汀州)
(大兵繼至從官奔散與妃曾氏俱就執妃至九瀧投于水聿鍵死于福州給事中熊緯尚書曹學佺通政使)
(馬思禮等俱死時順治三年也江蘇觀生字宇霖東莞人金堡仁和人仙霞嶺在浙衢州府江山縣南)
(福建建寧府浦城縣北即古泉山之嶺為浙□通□鄭為虹字天玉江都人黃大鵬字文若建陽人王士)
(和字□□金谿人劉永祚字叔遠武進人九瀧即九龍灘在清流縣南險峻為七閩最熊緯字文江南昌)
(人曹學佺字能始侯官人按黃道周本朝賜諡忠端)
八月明設厰衛緝事官尋罷之
刑科給事中袁彭年(公安人)疏言厰衛之盛衰關世運
之治亂不可不革命責以狂悖沽名謫浙江按察司
照磨蘇松巡撫祈彪佳亦上疏極論其弊大學士姜
曰廣擬俞旨羣奄共撓之曰廣曰緝事不除宗社且
不可知何厰衛之有乃改命五城御史體訪而罷緝
事官不設
張獻忠䧟成都明蜀王至澍(蜀獻王椿九世孫)及巡撫都御史
龍文光(雒容人)巡按御史劉之勃等死之
初成都聞賊急蜀王至澍謀遷于滇劉之勃持不可
内江王至沂與之力爭王將行而守門卒洶洶亂輜
重有被掠者事遂寢已而新撫龍文光(是年春莊烈帝命文光代)
(陳士竒)總兵劉佳引率兵三千從川北來謀設守諸王
大姓逸去者半(華陽知縣沈雲祚謁蜀王陳守禦策不聽聞太平王至淥賢往說之曰成)
(都危在旦夕而王府貨財山積不及今募士殺賊疆場淪喪誰為王守至淥言于王亦不聽沈雲祚字)
(子凌太倉人)至是賊逼成都文光等分陴拒守佳引出戰
而敗賊穴城實以火藥又刳大木長數丈者合之纏
以帛貯藥向城樓之勃厲衆奮擊賊郤二三里皆喜
以為將去也初九日黎明火發北樓陷木石飛蔽天
守陴者皆散賊遂入城蜀王率妃妾自沈于井之勃
文光等皆被執賊以之勃同鄉欲用之之勃大罵賊
攢箭射殺之復盡驅文武將吏及軍民男婦于東門
之外將戮之忽有龍尾下垂賊以為瑞遂停刑文光
佳引卒不屈死(文光見殺于濯錦橋佳引自投于浣花溪)副使張繼孟(字伯)
(功扶風人)陳其赤(字石文崇仁人)僉事劉士斗(字瞻甫南海人)張孔教(字魯)
(生會稽人)蜀府左長史鄭安民(浙江人)成都同知方堯相(字紹)
(虞黃岡人)華陽知縣沈雲祚等皆死之(士斗被執見劉之勃與張獻忠語大)
(呼曰此賊也公不可少屈獻忠怒命捽以上士斗返顧語如前遂闔門被殺其赤投百花潭死堯相死于)
(萬里橋下賊幽雲祚于大慈寺遣其黨饋食以刃脅降不從遇害後獻忠復欲用諸人備百官繼孟等不)
(為屈遂並見殺)
明南京修興寧宫慈禧殿
先是洛陽之陷福王母妃與王相失居于河南人郭
守義家王既立始遣總兵王之綱奉迎及是至南京
命于三日内搜括萬金以充賞賜又諭工部以行宫
湫隘亟修興寧宫慈禧殿剋期告成以居母妃尋又
封母妃弟鄒存義為大興伯(時土木並興賜予無節御用監内官請給工料)
(銀置龍鳳几榻諸器物及宫殿陳設金玉諸寶封貲數十萬工部侍郎高倬奏請裁省光禄寺辦御用器)
(至萬五千七百有奇倬又以為言皆不納高倬字枝樓忠州人)
明以前大學士王應熊為兵部尚書督師專討蜀寇起
前寧夏巡撫樊一蘅(字君帶宜賓人)為兵部侍郎總督川陜
軍務
時張獻忠已據全蜀惟遵義保境自守應熊與一蘅
避其地命應熊督師一蘅總督軍務討之又遣御史
米夀圖(昆明人)廵按四川命吏部簡堪任監司守令者
從壽圖西行應熊等乃縞素誓師開幕府傳檄諸郡
舊將會師大舉會廵撫馬乾(昆明人)復重慶副將朱化
龍等復龍安荗州一蘅乃起舊將甘良臣為總統合
參將楊展等所携潰卒得三萬人尋復叙州而副將
曾英(福建人)連敗賊軍聲大振亦受一蘅節制其他據
城奉征調者洪雅則曹勛(黎州參將)范文光(内江人)松荗則
詹天顔(龍巖人)䕫萬則譚宏譚詣一蘅遂移駐納溪(注見)
(前)與應熊會瀘州檄諸路刻期並進獻忠頗懼(事皆在明)
(年至順治三年我)
(大清兵入蜀誅獻忠餘賊南奔至重慶曾英戰歿應熊避之畢節衛尋卒會)
(大兵北旋一蘅復駐江上為收復計時蜀中大亂諸將各據地自擅一蘅令不行順治八年)
(大清兵南征一蘅遁山中遘疾卒蜀中將士俱盡而壽□出奔沅州至順治十一年城破亦死)
明以越其杰為右僉都御史廵撫河南
時河南諸將各結寨自固其最大者開封汝寧間則
劉洪起南陽則蕭應訓洛陽則李際遇諸帥中獨洪
起勇而好義數殺賊有功嘗與巡按御史陳潛夫大
破賊將陳德于柳園潛夫因請予掛印為將軍馬士
英不聽前僉事越其杰本坐贓遣戍赦居南京以士
英姻婭特起為河南巡撫老憊不知兵潛夫所建白
皆不用諸鎮兵無至者會其杰以事譖潛夫于士英
(蕭應訓復南陽及泌陽舞陽桐栢遣子三傑獻捷潛夫授告身飲之酒鼓吹前導出三傑喜過望往謁其)
(杰其杰覬其賄故為尊嚴厲詞詰責詆為賊三傑泣而出萌異心潛夫過諸寨皆鐃吹迎送其杰問過之)
(諸寨皆閉門不出其杰恚故譖之)士英竟調潛夫還以凌駉(歙縣人)代
之
明選淑女
時以母妃命選淑女羣奄借端肆擾隠匿者至鄰里
連坐兵科給事中陳子龍(字卧子松江華亭人哲王時死節本朝賜諡忠裕)
言中使四出搜巷凡有女之家黃紙貼額持之而去
閭井騷然明旨未經有司中使私自搜採甚非法紀
御史朱國昌(臨安衛人)亦以為言乃命禁訛傳誑惑者尋
復使太監李國輔等分詣蘇杭採訪民間婚娶一空
明賜北京死節諸臣贈諡
北京文武臣殉難者並子贈諡世廕立廟于雞鳴山
賜額曰旌忠其列于正祀者文臣二十四人(范景文倪元潞)
(李邦華王家彦孟兆祥施邦曜凌義渠吳麟徵周鳳翔馬世竒劉理順汪偉申佳允吳甘來王章陳純德)
(陳良謨成德許直金鉉及大同廵撫衛景瑗宣府廵撫朱之馮布衣湯文瓊諸生許琰范景文等事具)
(前許琰字玉仲吳縣人聞京師破趨古廟自經為人所解及哀詔至竟不食死)武臣七人(新樂)
(侯劉文炳惠安伯張慶臻襄城伯李國楨駙馬都尉鞏永固左都督劉文擢山西總兵官周遇吉遼東總)
(兵官吳襄前文炳等事具)内臣一人(王承恩事具前)婦人九人(成德母張氏金)
(鉉母章氏汪偉妻耿氏劉理順妻萬氏妾李氏馬世竒妾朱氏李氏陳良謨妾時氏吳襄妻祖氏事具前)
附祀者文臣七人(進士孟章明及郎中徐有聲給事中顧鋐彭琯御史俞志虞總督徐)
(標副使宋廷煥川孟章明徐有聲徐標事具前顧鋐成都人彭琯永人俞志□浙江人朱廷煥單縣人)
(以副使分廵大名流賊陷城被執死)武臣十五人(成國公朱純臣鎮遠候顧肇迹定遠候鄧)
(文明武定候郭培民陽武候薛濓永康候徐錫登西寧候宋裕德懷寧候孫維瀋彰武伯楊崇猷宣城伯)
(衛時春清平伯吳遵周新建伯王先通安鄉伯張光燦右都督方履泰錦衣衛千戶李國祿時春事具)
(前純臣東平王能入世孫肇迹夏國公成十一世孫文明寧河王愈十世孫培民營國公英九世孫濓鄞)
(國公禄七世孫錫登蔡國公忠十世孫裕德晟十世孫維藩鏜八世孫崇猶信七世孫遵周梁國公成七)
(世孫光通守仁曾孫光燦興六世孫履泰南和伯一元子)内臣六人(李鳳翔王之心高時明禇)
(憲章方正化張國元掌方正化事貝前鳳翔司禮秉筆太監時明故司禮印太監憲章國元皆提督諸)
(監局太監並殉難而之心家最富降賊拷掠死)命有司春秋致祭然顧鋐彭
琯愈志虞輩特為賊拷死皆濫與其列而郎中周之
茂等並以不屈死(事具前)顧未邀贈䘏他如御史馮恒
登(新昌人)員外郎鄭逢所行人謝于宣(鄞縣人)郎中李逢
申知縣鄒逢吉(湖口人)等皆拷死亦並獲贈諡時南北
阻絶多未能核實也(又子前大學士孫丞宗太常少卿鹿善繼祠諡又湖廣殉難巡)
(按御史劉熙祚參政許文岐推官蔡道憲等並予贈諡禮部尚書顧錫疇又言温體仁得君行政最專且)
(久其負先帝罪大且深乞削其文忠之諡而補文震孟羅喻義姚希孟吕維祺諸臣諡庶天下有所勸懲)
(王亦從之仁孫承宗鹿善繼劉熙祚等事具前許文岐字我西和人蘄州陷被執賊繫之後營文岐陰)
(與同繫舉人奚鼎鉉等數十人相結圖賊謀洩被害蔡道憲字元白晉江人為長沙推官城陷被執賊㗖)
(以官嚼齒大罵賊磔之健卒林國俊等九人殉焉顧錫疇字九疇崑山人)
明封鄭芝龍為南安伯
尋命為總兵官鎮守福建復令其弟鴻逵帥舟師駐
鎮江防守
明以阮大鋮為兵部侍郎巡閱江防
大鋮之召大學士高弘圖以去就爭馬士英意稍折
遲回月餘至是復用安遠侯柳祚昌(并八世孫)薦起大鋮
兵部添註右侍郎仍禁廷臣不得把持阻諫左都御
史劉宗周疏言大鋮昔爭吏垣不得致魏大中死詔
獄殺大中者魏璫大鋮其主使也即才果足用臣慮
黨邪害正之才終病世道且祖宗故事九列必用廷
推乃者中旨頻降司農之後繼之少宰(司農張冇譽少宰張提也)
未幾而大鋮司馬又繼之其為墨勅斜封之漸有不
待問者大鋮進退實係江左興亡乞寢成命給事中
熊汝霖亦言大鋮以知兵擢當置有用之地若止優
游司馬則樞輔已優為之何必增置命切責宗周而
格汝霖疏不聽尋命大鋮兼右僉都御史巡閱江防
九月明黃得功趨揚州高傑以兵襲儀真不克
初史可法置得功儀真與傑陰相牽制及是登萊總
兵黃蜚將之任蜚與得功同姓稱兄弟移書請兵備
非常得功率騎三百由揚州往高郵迎之傑素忌得
功又疑圖已乃伏精卒道中邀擊之得功行至土橋
方作食伏起出不意上馬舉鐡鞭飛矢雨集馬踣騰
他騎馳有驍騎舞槊直前得功大呼反鬭挾其槊而
抶之人馬皆糜復殺數十人跳入頽垣中哮聲如雷
追者不敢進遂疾馳至其軍得免方鬭時傑潛師𢷬
儀真得功兵頗傷而所俱行三百騎皆沒遂訴於南
京願與傑决一死戰命太監盧九德及可法遣監軍
萬元吉和解之不可會得功有母喪可法往弔語之
曰土橋之役無智愚皆知傑不義今將軍以國故捐
盛怒而歸曲于高是將軍收大名于天下也得功色
稍和終以所殺亡多為恨可法令傑償其馬復出千
金為母賵得功不得已聽之
明大學士姜曰廣罷
曰廣與高弘圖協心輔政而馬士英挾擁戴功内結
勛臣朱國弼(保國公永五世孫)劉孔昭趙之龍外連諸鎮劉
澤清劉良佐等謀擅朝權深忌二人沮阮大鉞進
用益為所疾曰廣遂抗疏乞休(大略言前旯文武交競既慚無術調和近)
(賭逆案忽翻又愧不能寢弭先帝善政雖多而頻出口宣職為亂階所得閣臣則貪滛巧猾之周延儒等)
(所得部臣則隂邪貪狡之王永光等所得勲臣則力阻南遷盡撤守禦狂穉之李國楨等所得大將則紈)
(絝支離之倪寵王樸等所得言官則貪横無頼之史莖陳啟新等後效亦可賭矣今又創一秘方但求面)
(對立談取官同登場之戲劇下殿得意類贏勝之販夫决廉恥之大防長便侫之惡習此豈可為訓哉臣)
(待罪綸扉半壁東南有同幕雀愧死無地終夜□膺願乞骸骨還鄉里)疏入慰留之士
英大鋮等滋不悦國弼孔昭遂以誹謗先帝誣衊忠
臣李國楨為言交章攻之曰廣又與士英面詆(曰廣言上)
(以親以序自應立汝何功士英□聲曰臣無功汝輩欲立潞藩故臣成功耳爭辨久之)宗室朱
統&KR2099;(新建人)者素無行士英啖以官使擊曰廣疏不由
通政司為禮科所駁通政司劉士楨(萬安人)亦劾其違
制俱不問劉澤清復假諸鎮疏攻曰廣以三案舊事
及迎立異議為詞請執下法司正謀危君父之罪頃
之統&KR2099;復劾曰廣五大罪(一引用東林死黨把持朝政二交聯江湖大俠日窺)
(南都聲息非謀刧遷則謀别戴三庇從賊諸臣四納賄五奸媳)曰廣既連被誣衊屢
疏乞休至是始得請(曰廣入辭諸大臣威在列曰廣言微臣觸忤權奸自分萬死上)
(恩寬大猶許歸田但臣歸後當還以國事為重士英勃然曰吾權奸汝且老而賊也因叩頭言臣從滿朝)
(異議中擁戴陛下願以犬馬餘生歸老貴陽如陛下留臣臣亦但多一死曰廣叱之曰擁戴是人臣居功)
(地耶士英曰汝謀立潞藩功安在爭論久之時不能斷但諭以叔父賢明當立二先生無傷國體也既出)
(復于朝堂相詬詈而罷)曰廣遂還江西(其後故將全聲桓者初在史可法麾下後隸左)
(良玉良玉死聲桓降于我)
(大凊為南昌副總兵既而復叛附桂王由榔迎曰廣以資號召聲桓敗曰廣投偰家池死本朝賜諡忠確)
(偰家池在新建縣西北偰家樓下)
明左都御史劉宗周罷
宗周初聞召命以大讐未報不敢受職自稱草莾孤
臣疏陳時政言今日大計舍討賊復讐無以表陛下
渡江之心非毅然決策親征無以作天下大義之氣
因進四策(一曰據形勢以窺進取江左非偏安之業請進圖江北以鳳陽駐親征之師一曰重)
(藩屏以資彈壓劉澤清高傑倡逃可斬一曰慎爵賞以肅軍情分别各師封賞孰嘗孰濫一曰核舊官)
(以立臣紀受偽官叛逃者宜分别定罪)命納其言宣付史館而馬士英
高傑劉澤清恨甚滋欲殺宗周宗周請告不許遂抗
疏劾士英(大略言陛下龍飛淮甸天實予之乃以扈蹕微勞晏然入内閣進中樞者非士英乎)
(于是李沾劉孔昭等譁然聚訟而羣隂且翩翩然矣高傑一逃將而奉若驕子劉黃諸將各有舊汎地而)
(置若奕棋京營自祖宗以來皆勲臣為之陛下立國伊始即有内臣盧九德之命士英不得辭其責惟陛)
(下首辯隂陽消長之機出士英仍督鳳陽聯絡諸鎮史可法即不還中樞亦當自淮而北歷河以南别開)
(幕府與士英相犄角京營提督獨斷寢之書之史冊為弘光第一美政)優旨答之而促
其速入士英大怒即日具疏辭位且揚言曰劉公自
稱草莾孤臣不書新命明示不臣天子也其私人朱
統&KR2099;遂劾宗周疏請移蹕鳳陽高墻所在欲以罪宗處
皇上而與史可法擁立潞王其兵已伏丹陽當急備
而澤清傑日夜謀所以殺宗周不得乃遣客十輩往
刺之(宗周時在丹陽終日危坐未嘗有惰客客前後至者皆不忍加害而去)適京口軍
亂(事具前)士英以統&KR2099;言為信亦震恐于是澤清疏劾
宗周隂撓恢復欲誅臣等激變士心劉良佐亦言宗
周力持三案為門戶主盟倡義親征圖晁錯之自為
居守疏未下澤清復草一疏署傑良佐及黃得功名
上之言宗周勸上親征謀危君父陰結死黨迫刦乘
輿如宗周入都臣等即渡江赴闕正春秋討賊之義
疏入舉國大駭傳諭和衷集事(初澤凊疏出遣人錄示傑傑曰我輩武人)
(乃預朝事耶得功疏辨臣不與聞士英寢不奏可法不平遣使徧詰諸鎮咸云不知遂據以入告澤清輩)
(由是氣沮)宗周不得已以七月十八日至南京會阮大鋮
進用宗周復請告王許其乘傳歸里將行疏陳五事
(一曰修聖政毋以近娛忽遠猷一曰振王綱母以主恩傷臣紀一曰明國是毋以邪鋒危正氣一曰端治)
(術毋以刑名先教化一曰固邦本毋以外釁釀内憂)亦但優旨報聞而已(明年六月)
(杭州破宗周不食死本朝賜諡清介)
明史可法遣諸將分守要地高傑移駐徐州
初可法出巡淮安閱劉澤清士馬返揚州請餉為進
取資馬士英靳不發可法疏趣之因言今事勢更非
昔比必專主討賊復讐舍籌兵籌餉無議論舍治兵
治餉無人才優旨褒答而不能行至是可法議分布
諸將奏請以總兵李成棟鎮徐州賀大成鎮揚州王
之綱鎮河南李本身胡荗楨隸高傑麾下為前鋒而
令劉肇基駐高家集李棲鳳駐睢寧以防河用張天
禄為閣標前鋒駐瓜洲高傑故䟦扈可法日以君臣
之大義曉示之傑感其忠奉約束可法因與謀恢復
調黃得功劉澤清二鎮赴邳宿防河傑自提兵直趨
開歸且瞰宛洛荆襄以為根本傑遂具疏上之且曰
得功與臣介介前事臣知報君雪耻而已安能與同
列較短長哉然得功終不欲為傑後勁而澤清尤狡
横難任可法不得已乃移得功廬州以防桐皖調劉
良佐赴邳徐進復黃汝與傑相聲援傑遂帥兵移鎮
徐州以左中允衛允文(字祥趾韓城人)兼兵科給事中監其
軍(徐州土賊程繼孔崇禎末被擒至京乘亂逃歸傑至徐州擒斬之)
明逮前浙江巡撫御史左光先下獄
阮大鋮既得志專務報復既排去劉宗周等于是盡
召逆案楊維垣虞廷陛(嘉興人)等十餘人及所善蔡奕
琛唐世濟(烏程人)張孫振袁宏勲(慈谿人)等布列要路浙
江廵按御史左光先者光斗之弟故與大鋮世讐又
嘗首劾士英大鋮益恨刺骨光先在浙嘗平許都亂
(都東陽人家富任俠知縣姚孫榘索賄不得誣其結黨謀逆都遂反光先以撫標兵討之都乞降遂殺之)
(姚孫榘桐城人)至是光先已去而都餘黨復叛大鋮因坐以
激變逮下獄蘇松廵撫祁彪佳疏救士英大鋮并恨
彪佳嗾張孫振論其奸貪彪佳遂移疾去(明年杭州破彪佳即)
(不食尋端坐池中而死本朝賜諡忠惠)
明吏部尚書徐石麒罷
石麒初入朝上疏陳七事(省庶官慎破格行久任重名器嚴起廢明保舉交堂)
(廉)褒納之時當考選石麒與都御史劉宗周矢公甄
别擬莊元辰(鄞縣人)等十三人為科道馬士英庇其私
人更易殆半御史黃耳鼎(蘄水人)給事中陸郎(上元人)有
物議石麒以年例出之朗賄奄人内傳留用耳鼎尋
亦復官石麒發其罪朗恚疏詆石麒耳鼎亦兩疏劾
石麒并言其枉殺陳新甲石麒疏辯求去益力士英
擬嚴旨不許令馳驛歸(石麟剛方清介值權奸用事欝鬱不得志士英挾定策功)
(將圖封石麒議格之中□田成輩請囑石麒拒不應由是中外皆怨搆之去明年南京破)
(大軍至浙江□麒方居城外曰吾大臣也城亡與亡復入居城中朝服自縊死本朝賜諡忠懿)
冬十月明以前兵部尚書張縉彦總督北直山西河南
軍務
時馬士英掌中樞絶不銳厲恢復日以鋤正人引兇
黨為務初舉朝以逆案攻阮大鋮大鋮憾甚及見北
都從逆諸臣頗多附會清流者因倡言曰彼攻逆案
吾作順案相對以李自成偽號曰順也士英因疏糾
光時亨(桐城人)陳名夏(溧陽人)周鍾(□從弟)項煜等以諸人
皆附東林故重劾之其他大僚降賊者反不之及賄
入輒復其官縉彦以本兵首先開門從賊自成敗走
縉彦竄歸河南至是自言集義勇擒偽官收復列城
士英主之即授原官總督軍務許便宜行事給事中
李維樾言縉彦闇曶失機寸斬莫贖逆賊入宫青衣
候點賊敗竄歸安能復收河北總督何官顧畀賊臣
士英等勿恤也(時北都降賊諸臣多以賊敗南遷史可法言北都之變臣子皆當有罪若)
(在北者始應從死豈在南者獨非人臣卽臣可法謬典南樞臣士英叨任鳳督未能疾趨北援鎮臣澤清)
(傑以兵力不支折而南走是首應重論者臣等罪也乃鈇鉞未加且恩榮叠被獨于在北諸臣毛舉而槩)
(繩之豈散秩閑曹責反重于南樞鳳督哉宜摘其罪状顯著者重懲示儆若偽命来汚當置不問其逃避)
(後至者許戴罪討賊赴臣軍前酌用時不能盡從也)
明大學士高弘圖罷
初阮大鋮入見以弘圖不附東林引為証弘圖顧力
言逆案不可翻大鋮及馬士英並怒(一日閣中言及故庶吉士張溥)
(士英曰吾故人也死酹而哭之姜曰廣笑曰公哭東林亦東林耶士英曰我非叛東林東林拒我耳弘圖)
(因慫惥之士英意解會劉宗周劾疏上大鋮宣言曰廣實使之于是士英怒不可止力薦張捷謝陞朝端)
(益水火矣)弘圖因乞休請召還史可法皆不許至是凡四
疏乞休乃許之(弘圖旣致仕無家可歸流寓會稽及南京破逃野寺中絶粒而死木朝)
(賜諡忠貞)
明鳳陽地震
明遣太監孫元德督賦浙江
先是命太監王肇基(即王坤)督催浙閩金花銀以給事
中羅萬象執奏而止及是復遣司禮太監孫元德往
浙督催内庫及戶工二部錢糧尋以高起潛請餉又
于浙閩增𣲖二十萬亦令元德催觧軍前
明以張捷為吏部尚書楊維垣為通政使
馬士英獨握國柄一聽阮大鋮計朝政濁亂賄賂公
行時徐石麒既去士英欲用張國維掌吏部而大鋮
結内奄取中旨特授張捷士英&KR0787;𣅿良久楊維垣力
謀起官禮部尚書錢謙益因上疏薦維垣及蔡奕琛
且頌士英功而盡雪逆案賈繼春等維垣遂得授通
政使(未幾進左副都銜史奕琛亦授吏部侍郎)
我
大清兵西討李自成分兵下江南
先是我睿親王多爾衮令南來副將韓拱薇參將陳
萬春等齎書致史可法(書曰于向在潘陽即知燕京物望咸推司馬後入關破賊)
(得與都人士相接識介弟於清班曾託其手靮平安奉致衷緒末審以何時得逹比□道路紛紛多謂金)
(陵有自立者夫君父之□不共戴天春秋之義有賊不討則故君不得書葬新君不得書即位所以防亂)
(臣賊子法至嚴也□賊李自成稱兵犯關手毒君親中國臣民不聞加遺一矢平西王吳三桂介在東陲)
(獨效包胥之哭)
(朝廷感其忠義念累世之宿好棄近日之小嫌爰整貔貅驅除狗鼠入京之日□崇懷宗帝后諡號卜葬山)
(陵悉如典禮親郡王將軍以下一仍故封不加改削無勲戚文武諸臣咸在朝列恩禮有加耕市不驚秋毫)
(擾方擬秋高氣爽遣將西征傳檄江南聫兵河朔陳師鞠旅戮力同心報乃君國之讐彰我)
(朝廷之德豈意南州諸君子苟安旦夕弗審事機聊慕虛名頓忘實害予甚惑之)
(國家之撫定燕都乃得之於闖賊非取之於明朝也賊毁明朝之廟主辱及先人我)
(國家不憚征繕之勞悉索敝賦代為雪耻孝子仁人當如何感恩圖報兹乃乘逆寇稽誅王師暫息遂欲雄)
(據江南坐享漁人之利揆諸情理豈可謂平將以為天塹不能飛渡投鞭不足斷流耶夫闖賊但為明朝)
(得耳未嘗罪於我)
(國家也徒以薄海同讐特仲大義□若擁號稱尊便是天有二日儼為勍敵于將簡西行之銳轉旆東征且)
(擬釋彼重誅命為前導夫以中華全力受制潢池而欲以江左一隅兼支大國勝負之數無待蓍龜矣予)
(君子之爱人也以德細人則以姑息諸君子果識時禄知命第念故主厚爱賢王宜勸今削號歸藩永綏福)
(朝廷當得以虞賓統承禮物帶礪山河位在諸王候上庶不負)
(朝廷伸義討賊興滅繼絶之初心至南州羣彦翩然來儀則爾公爾候列爵分土有淮西之典例在惟執事)
(實圖利之輓近士大夫好高樹名義而不顧國家之急每有大事輒同築舍昔宋人議論未定兵已渡河)
(可為殷鍳先生領䄂名流主持至計必能深維終始寕忍随俗浮沉取舍從違應早審定兵行在即可西)
(可東南國安危在此一舉願諸君子同以討賊為心母貪一身瞬息之榮而重故國無窮之祸為亂臣賊)
(子所笑予實有厚望焉記有之惟善人能受盡言散布腹心佇聞明教江天在望延跂為勞書不宣意)
可法旋遣人答書(書曰南中向接好音法随遣使問訊吳大將軍未敢遽通左右非委)
(隆誼于草莽也誠以大夫無私交春秋之義今倥偬之際忽捧琬琰之章真不啻從天而䧏也循讀再三)
(殷殷至意若以逆賊尚稽天討煩)
(貴國憂法且感且愧懼左右不察謂南中人民媮安江左竟㤀君父之怨敬為)
(貴國一詳陳之我大行皇帝敬天法祖勤政爱民真堯舜之主也以庸臣悮國致有三月十九日之事法待)
(罪南樞救援無及師次淮上凶問遂來地坼天崩山枯海泣嗟乎人孰□君雖肆法于市朝以為泄泄者)
(之戒亦奚疋謝先皇帝于地下哉爾時南中臣民哀慟如喪考妣無不拊膺切齒欲悉東南之甲立剪兇)
(讐而二三老臣謂國破君亡宗社為重相與迎立今上以繋中外之心今上非他神宗之孫光宗猶子而)
(大行皇帝之兄也名正言順天與人歸五月朔日駕臨南都萬姓夾道歡呼聲聞數里羣臣勸進今上悲)
(不自勝讓再讓三僅允監國迨臣民伏闕屢請始以十五日正位南都從前鳳集河清瑞應非一即告廟)
(之日紫雲如盖祝文升霄萬目共瞻欣𫝊盛事大江湧出柟梓數十萬章助修宫殿豈非天意也哉越數)
(日遂命法視師江北刻日西征忍傳我大將吴三桂借兵)
(貴國破走逆成為我先皇帝后發喪成禮掃清宫闕撫輯羣黎且罷薙髮之令示不忘本朝此等舉動振古)
(鑠今凡大明臣子無不長跽北向頂禮加額又豈但如明諭所云感恩圖報已乎謹于八月薄治筐篚遣)
(使犒師兼欲請命鴻裁連兵西討是以王師旣發復次江淮乃辱明誨引春秋大義來相詰責善哉乎推)
(言之然此又為列國君薨世子應立有賊未討不忍死其君者止說耳若夫天下共主身殉社稷請宫皇)
(子慘變非常而猶拘牽不即位之文坐昧大一統之義中原鼎沸倉猝出師將何以維繫人心號召忠義)
(紫陽綱目踵事春秋其間特書如莽移漢鼎光武中興丕廢山陽昭烈踐阼懷愍亡國晉元嗣基徽欽蒙)
(塵宋高纘統是皆于國讐未剪之日亟正位號綱目未嘗斥為自立率以正統與之甚至如元宗幸蜀太)
(子即位靈武議者疵之亦未嘗不許以行權幸其光復舊物也本朝傳世十六正統相承自治冠帶之族)
(繼絶存亡仁恩遐被)
(貴國□在先朝夙膺封號載在盟府寧不聞乎今痛心本朝之難驅除亂逆可謂大義復著于春秋矣昔契)
(丹和宋止歲輸以金繒回紇助唐原不利其土地况)
(貴國篤念世好兵以義動萬代瞻仰在此一舉若乃乘我蒙難棄好崇讐規此幅&KR0695;為德不卒是以義始而)
(以利終為賊人所竊笑也)
(貴國豈其然往先帝軫念潢池不忍盡戮勦撫互用貽悞至今今上天縱英明刻刻以復讐為念廟堂之上)
(和衷體國介胄之士涕泣枕戈忠義民兵願為國死竊以為天亡逆闖當不越于斯時矣語曰樹德務滋)
(除惡務盡今逆成未服天誅諜知捲土西秦方圖報復此不獨本朝不共戴天之恨抑亦)
(貴國除惡未盡之憂伏乞監同讐之誼全始終之德合師進討問罪秦中共梟逆賊之頭以洩敷天之憤則)
(貴國義問焒燿千秋本朝圖報惟力是視從此兩國世通盟好傳之無窮不亦休乎至于牛耳之盟則本朝)
(使臣久已在道不□扺燕奉盤盂從事矣法北望陵廟無涕可揮身蹈大戮罪應萬死所以不即從先帝)
(者實為社稷之故傳曰竭股肱之力繼之以忠貞法處今日鞠躬致命克盡臣節所以報也惟殿下實昭)
(鍳之)至是山西山東郡縣已次第撫定我
大清乃命英親王阿濟格為靖遠大將軍帥師西討李
自成豫親王多鐸為定國大將軍帥師下江南
明定諸鎮兵額
江北督撫四鎮額兵三萬楚撫額兵一萬京營額兵
一萬五千時九江總兵袁繼咸為馬士英等所惡因
汰其軍餉六萬軍中有怨言繼咸爭之不聽(繼咸又議造戰)
(艦檄九江僉事葉士彦截置材木士彦封還其檄繼咸劾之士彦同年御史黃耳鼎亦劾繼咸且言繼咸)
(嘗勸左良玉立他宗而良玉不從良玉聞之疑懼上疏明與繼咸無隙耳鼎受指使而言由是南京籍籍)
(益為良玉脅制朝廷矣葉士彦巢縣人)
十一月鳳陽陵災
松栢皆燼
張獻忠僭號于成都
獻忠既有全蜀遂僭號大西國王偽稱大順元年修
蜀王府居之設丞相尚書五軍都督府等官(用汪兆麟命為)
(左右丞相王□麟冮鼎鎮龔完敬為尚書養子孫可望艾能竒劉文秀李定國等皆為將軍賜姓張氏鼎)
(鎮完敬尋以小過刲剔死脅川中士大夫受偽職前布政使尹伸給事中吳宇英皆不屈死江鼎鎮南)
(充人龔完敬彭縣人尹伸敘州人吳宇英廣元人)遣諸偽將分屠各府州縣
(詭開科取士集于青羊宫盡殺之筆墨成邱塚坑成都民于中園殺各衛籍軍九十八萬偽官朝會呼獒)
(數十下殿獒所齅者引出斬之名天殺又創生剝人法皮未去而先絶者刑者抵死)將卒以殺
人多少敘功共殺男女六萬萬有竒會諸郡義兵並
起獻忠憤怒誅殺益毒川中人跡殆絕列城内至雜
樹成拱云(後二年獻忠盡焚成都宫室鏟其城率衆出川北又欲盡殺川兵偽將劉進忠率川兵一軍盡逃會我)
(大清兵至漢中進忠降乞為嚮導至鹽亭界大霧獻忠曉行猝遇)
(大兵中矢墜馬蒲伏積薪下擒出斬之鹽亭魏縣今屬四川潼川府)
明史可法帥師進次清江浦
可法聞李自成敗還陜西決策北行高傑旣赴徐州
可法遂帥師進次清江浦遣官屯田開封為經略中
原計時諸將各分汛地擇便利者自王家營(在清河縣東北)
(黃河北岸)而北至宿遷最衝要諸鎮不敢任可法自任之
令幕下文武築壘緣河南岸(可法以自成未滅上疏請頒討賊詔書大略言)
(偏安者恢復之退步未有志在偏安而遽能自立者也大變之初黔黎灑泣紳士悲哀猶有朝氣今則兵)
(驕餉絀文恬武嬉頓成幕氣矣河上之防百未經理人心不肅威令不行復讐之師不聞及關陜討賊之)
(詔不聞逹燕齊君父之讐置諸膜外憶臣等迎駕時陛下言及先帝則泣下沾襟恭謁孝陵則淚㾗滿袖)
(皇天后土實式鑒臨曾幾何時頓忘斯志先皇帝死于賊恭皇帝亦死于賊此千古未有之痛國家變出)
(非常在北諸臣死節者無多在南諸臣討賊者復少此千古未有之恥夫庶民之家父兄被殺尚思穴胸)
(斷脛得而甘心况在朝廷顧可□置臣恐恢復無期即偏安亦未可保也今宜速發討賊之詔責臣與諸)
(鎮悉簡精銳直指秦關庶海内忠臣義士聞而感憤且陛下嗣登大寳原與先朝不同諸臣但有罪當誅)
(曾無功足錄臣于登極詔藁特將加恩一欵刪除不意後來仍復開載致貽笑天下今恩外加恩紛紛未)
(已武臣腰玉名器濫觴自後尤宜慎重專待有功庶猛將武夫有所激厲至行兵討賊最苦無糧搜括不)
(可行勸輸亦難繼請將不急之工程可已之繁費一切報罷朝夕之燕衎左右之進獻一切謝絶即事關)
(典禮萬不容已者亦槩從節省蓋賊一日未滅即有深宫曲房豈能安處錦衣玉食豈能安享必刻意在)
(雪恥報讐振舉朝精神萃萬方物力盡并于選將練兵一事庶人心可鼓天意可回疏奏不省時諸鎮位)
(秩已崇咸逡巡無進師意可法悔之語其客欲斬已及馬士英高弘圖姜曰廣四人頭為任事不忠之戒)
(因上疏請責成諸鎮進戰可法每繕疏循環諷誦聲淚俱下聞者無不感泣士英第取優旨報之而已)
我
大清兵入宿遷
我
大清兵取海州遂取宿遷史可法舟次鶴鎮聞報遣總
兵劉肇基往援復其城越數日
大清兵圍邳州軍城北肇基援之軍城南相持半月而
解復分兵拔贛榆豐沛等縣皆降(可法以聞馬士英大笑不止坐客楊)
(士聰問故士英曰君以為誠有是事耶此史公妙用也歲將暮防河人將吏應敘功耗費軍資應稽算此特為敘功稽算地耳楊士聰濟寧)
明命𣙜酒稅
馬士英請𣙜酒助餉下部議從之士英又請免童生府
州縣試分上中下戶納銀即赴院試又奏開助工等例
暴斂益甚民間因有掃盡江南金填塞馬家口之謠
明逮治前昌平巡撫何謙(崑山人)等
御史沈宸荃(慈谿人)言經略山東河南者王永吉張縉
彦也先帝拔永吉為總督不救國危擢縉彦典中樞
率先從賊即加二人極刑不為過陛下屈法用之而
永吉觀望逗遛縉彦狼狽南竄死何以對先帝生何
以對陛下昌平巡撫何謙失陷諸陵罪亦當按都城
既陷守土臣宜皆厲兵秣馬以報國讐乃賊塵未揚
輒先去以為民望如河道總督黃希憲山東巡撫邱
祖德(字念修成都人)尚可容偃臥家園乎疏入永吉縉彦釋
勿問逮謙祖德等付法司治之
明桂王常瀛卒于梧州
常瀛初封衡州張獻忠陷湖南常瀛走廣西遂居梧州至
是以憂悸致疾卒(常瀛世子先次子安仁王由□未幾亦月卒次由榔初封永明王至順治三年八)
(大兵下汀州執唐王聿鍵干是兩廣總督丁魁楚廣西廵撫瞿式耜等迎由榔監國十一月自立于肇慶號永歷會)
(大兵克廣州式耜請駐軍峽口太監王坤不從奉由榔走梧州至順治四年正月)
(大兵向肇慶由榔復走之桂林又走武岡柳州會)
(大兵東還由榔旋返桂林順治五年南京總兵金聲桓等叛降于由榔復還肇慶順治六年)
(大兵下湘潭總督何騰蛟死之尋入桂林大學士瞿式耜亦死由榔大懼自梧州奔南寧時孫可望已據滇黔受)
(封為秦王順治八年遣兵至南寧殺其大學士嚴起桓等順治九年可望迎由榔入安隆所改曰安龍府日益)
(窮促聞李定國與可望有隙遣使密召定國以兵來迎可望偵知之殺其大學士吳貞毓等數人順治十三年)
(定國至乃奉由榔走雲南由榔封定國晉王順治十四年可望舉兵與定國戰大敗挈妻子降于我)
(大清順治十五年由榔走永昌順治十六年大兵三路入雲南)
(大兵克雲南由榔走騰越定國敗于潞江由榔走南甸遂入緬緬以四舟迎由榔隨行者六百餘人緬人于)
(赭陘置草屋居由榔遣兵防之順治十七年定國等與緬戰索其主連敗緬兵緬終不肯出由榔時平西)
(大將軍吳三桂以由榔尚在請進兵緬甸以靖根株為一勞永逸之計我)
(大清命定西將軍愛星阿率師會之三桂遂傳檄緬甸諭以擒獻由榔順治十八年正月三桂遣二土官至)
(緬示師期三月師至猛卯會瘴發撤兵而緬酋莽猛白屢得三桂檄欲生致由榔乃密使人防守誘其從)
(官沐天波等渡河盟盡殺之惟存由榔與其屬二十五人九月三桂及愛星阿帥師自南甸隴川猛卯進)
(别遣兵取道姚關鎮康孟定十一月會于木邦遂趨緬十二月次舊挽坡去緬城六十里緬使人請兵百)
(人進蘭鳩江濱為扞衛遂執由榔及其親屬送三桂軍前明年四月由榔死于雲南嚴起桓浙江山隂)
(人安隆所本元普安路地明設守禦所今為南籠府屬貴州吳貞毓字元聲宜興人按何騰蛟諡忠誠瞿)
(式耜諡忠宣俱本朝賜)
十二月我
大清兵克河南府
高傑至徐州沿河築墻專力備禦且遣人通好許定
國(太康人)為聯絡河南計張縉彦亦奏定諸將分地(王之)
(綱自永城至寧陵許定國自寧陵至蘭陽劉洪起自祥符至汜水)會
大清兵至孟津先追精兵渡河沿河十五寨堡俱望風
歸附
大兵入河南府總兵李際遇迎降縉彦等並走沈邱河
南撫鎮飛章告急命傑率兵進屯歸德為備(已而)
(大兵别由濟寕南下至夏鎮復自洛陽圍鄧州可法傑及劉澤清等各具疏告警馬士英言北兵雖在河上)
(然賊勢尚張不無後慮豈遂投鞭問渡乎況彊弱何常赤壁三萬淝水八千惟在諸將策厲之而已卒不)
(應)
明命馬士英閱兵
將大閱京軍適有疾不出因命士英代之時工費無
度荒酒漁色閹人田成等擅寵士英輩亦因之竊權
固位政以賄成識者皆知其不堪旦夕(阮大鋮嘗以烏絲闌寫已)
(所作燕子箋雜劇進之時歲將暮福王一日居興寕宫憮然不樂韓贊周請其故王曰梨園殊少佳者贊)
(周泣曰奴以陛下或思望考乃作此想耶)
明重頒三朝要典命追卹逆案諸臣
楊維垣追論三朝黨局力詆王之寀楊漣等而為劉
廷元霍維華等訟冤乃命求三朝要典宣付史館尋
復令删定刊行吏部尚書張捷力稱維華等忠請表
章三案諸臣因盡追賜卹典(贈廕祭葬諡全者維華等六人贈廕祭葬不予)
(諡者徐大化等二人贈祭葬者徐掦先等三人復官不賜卹者王紹徽等三人他若王德完黃克纘王永)
(光章光岳等雖名不麗于逆案而為清論所不予者亦賜卹有差徐掦先江寕人章光岳臨川人)袁
宏勲復請追論焚要典諸臣罪袁繼咸疏言要典已
經先帝焚毁何必復理其說未進宜寢之已進宜毁
之不聽
明妖僧自稱齊王伏誅
有狂僧大悲自稱齊王又稱潞王為趙之龍所捕下
鎮撫司勘訊阮大鋮與張孫振謀欲假以誅東林及
素所不合者令大悲引諸臣擁潞王可一網盡也因
造十八羅漢五十三參之目書史可法高弘圖等名
一時人望無不備列納大悲袖中錢謙益先已上疏
頌士英且為大鋮訟冤修好矣大鋮憾不釋亦列焉
將窮治其事獄詞詭秘廷臣皆自危而士英不欲興
大獄乃第當大悲妖言律而斬止
(乙福王由崧弘光元年王是年五月我酉大清兵下江南福就執明亡)春正月明以南
京宫殿成推恩諸臣有差
加史可法太保馬士英少師王鐸少保予廕仍以士
英掌文淵閣印充首輔辦事可法力辭太保許之(可法)
(為督帥行不張蓋食不重味夏不箑冬不裘寢不解衣年四十餘無子其妻欲置妾太息曰王事方殷敢)
(為兒女計乎在軍中絶飲除夕遣文牒至夜半倦索酒殽肉分給將士已盡乃取塩豉下之思先帝泫然)
(淚下凭几卧比明將士集轅門外門不啟左右遥語其故知府任民育曰相公此夕卧不易得也令鼓人)
(仍擊四鼓可法寤怒曰誰犯吾令左右述民育意乃免任民育字時澤濟寧人)
明定北都從逆諸臣罪削刑部尚書解學龍籍
先是命治從賊諸臣獄倣唐制六等定罪學
龍議定為爰書分别上之一等應磔者十一
人(吏部員外郎宋金郊舉人牛金星平陽知府張嶙然太僕少卿曹欽程御史李振聲喻上)
(猷山西提學參議黎志陞陜西布政使陸之祺給事中高翔漢潼關道僉事楊王休檢討劉世)
(芳首嶙然烏程人振聲米脂人上猷石人志陞華容人世芳膚施人)二等應斬
秋決者四人(給事中光時亨河南提學政事鞏焴庶吉士周鍾兵部主事方允昌)
(允焴真寕人昌浙江人)三等應降擬贖者七人(翰林院修撰兼都給)
(事中陳名夏等)四等應戍擬贖者十五人(禮部主事王孫蕙等孫蕙無錫人)
五等應徒擬贖者十人(通政使參議宋學顯等)六等應杖擬贖
者八人(工部員外郎潘同春等同春餘姚人)其留北俟後定奪者十
九人(少詹事何瑞徵等瑞徵信陽人)另存冄議者二十八人(給事中翁)
(元益等人元益上海)又已經錄用者十人(兵部尚書張縉彦等)奏入諭
以周鍾等不當緩决陳名夏等未蔽厥辜宋學顯潘
同春等擬罪未合令冄議(惟方拱乾名在五等以結納馬阮減其罪拱乾桐)
(城人)至是學龍更擬周鍾光時亨等各加一等潘同春
諸臣皆候補小臣受偽無據仍執前律時馬阮急欲
殺周鍾學龍欲緩其死謀之王鐸乘士英注籍上之
且請停刑鐸即擬諭旨褒以詳慎平允士英大怒然
事已無及大鋮暨張捷楊維垣等聲言欲劾學龍學
龍引疾命未下保國公朱國弼御史張孫振等詆其
曲庇行私遂削籍(後周鍾光時亨既死大鋮等即傳旨二等罪斬者謫雲南金齒軍三)
(等罪絞者充廣西邊衛軍四等以下俱為民永不叙用然學龍所定案亦多漏綱而所擬一等諸犯皆隨)
(賊西行實未嘗正刑辟也周鍾等被戮事俱詳後)
明總兵許定國誘殺高傑于睢州
傑帥兵進次歸德定國方駐睢州故與傑有怨(嘗上書詆)
(傑為賊故傑恨之)而定國亦已遣使納欵于我
大清且送其二子渡河為質乞濟師往援傑微聞之招
定國相會不應傑復邀廵撫越其杰等同往睢州定
國始郊迎毁其軍而以羸見且故為屈服狀傑心輕
定國遂入城其杰止之不聽十一日定國置酒享傑
傑飲酣為定國刻行期且微及送子事定國益疑無
離睢意傑固促之行定國怒夜伏兵傳礟大呼其杰
等亟遁走傑醉臥未起衆擁至定國所殺之(先是傑以定國)
(將去睢盡發兵戍開封所留親卒止數十人定國為恭順多選妓侍傑而以二妓偶一卒寢卒盡醉及聞)
(礟欲起為二妓所掣不得脱皆死)明日傑部將回軍攻城自東門入
老弱無孑遺定國奔考城尋走降于
大清軍(黃得功間傑死復引兵襲揚州將盡殺其妻子以報城中大懼史可法急命同知曲從直諭解)
(之乃引兵去人曲從直遼東)
明以吏部侍郎蔡奕琛兼東閣大學士入閣辦事
尋復以唐世濟為右都御史皆阮大鋮援之也
明以衛允文為兵部侍郎總督開歸防勦軍務
高傑既死部下兵將大亂互為雄長睢州旁近二百
里殺戮無遺史可法聞之流涕曰中原不可為矣遂
馳之徐州以總兵李本身乃傑甥請用為提督代統
其衆又立傑子元爵為世子撫定其軍黃得功劉澤
清良佐聞可法欲以本身將傑軍連章劾之而監軍
衛允文希馬士英指亦論可法督師為贅士英喜即
擢允文兵部右侍郎總督興平標下兵馬經略開歸
防勦軍務以分其權可法益不得展布矣(尋□傑兵回揚州改)
(命劉良佐防歸德)
我
大清兵克西安李自成走襄陽
我
大兵至潼關賊將劉芳亮迎戰奮擊敗之俘斬無算自
成親率馬步兵至復大破之遂克潼關偽伯馬世耀
以七千人來降斬之進克西安自成已焚宫室由龍
駒寨走武岡入襄陽復走武昌我
大兵兩道追躡蹙之于鄧州承天德安武昌等處窮追
至賊巢連破走之(自成至湖廣衆尚五十餘萬尋為我)
(大兵所廹部衆多降或逃散自成走咸寕蒲圻至通城竄于九宫山率二十騎略食山中為村民所困自縊)
(死或曰陷泥淖中村民擊之腦中鉏死時我)
(大兵遣識自成者驗其尸朽莫辨獲自成兩從父偽趙候偽襄南候及偽汝侯劉宗敏等皆斬之其兄子過)
(偕諸賊帥奉自成妻高氏降于唐王聿鍵未幾亦死蒲圻晉縣通城宋縣今俱屬武昌府)
二月明以阮大鋮為兵部尚書
命大鋮以尚書恊理部事仍廵閱江防大鋮雖長中
樞置一切兵事不問顧時時撓六部權任劉應賓(沂水)
(人)為文選濁亂銓政冄舉考選擢其私人二十餘人
為給事御史嘗欲罷撫按紏薦令納金于官糾者免
薦者予其謬誕如此(中書舍人林翹善星術以嘗决士英必大用半歲間遂躐授左)
(都督銜蟒服趨事總督袁繼咸請以陳麟鄧林竒為總兵大鋮索賄始給勅印諸白丁隸役輸重賂立躋)
(大師時人為之語曰職方賤如狗都督滿街走林翹江浦人)
三月明人有自稱崇禎太子者下獄治之
北都之變李自成刦太子慈烺西走不知所終或傳
其已遇害至是有自北來稱太子者召勲臣朱國弼
等閣臣馬士英等翰林劉正宗(安邱人)等入見武英殿
面諭同府部九卿科道辨驗真偽日午羣臣奏係故
駙馬都尉王昺(高陽人尚穆宗女延慶公主)姪孫王之明曾侍衛
東宫家破南奔鴻臚少卿高夢箕(河間人)家丁穆虎教
之詐稱太子乃下之明中城兵馬司獄越四日復逮
夢箕穆虎鞫于午門外皆具服亦下刑部獄時都下
士民皆以太子為真衆論籍籍謂士英等朋奸導上
滅絶倫理黃得功即抗疏爭之(疏略言東宫未必假冐先帝子即上子未)
(有了無證明混然雷同者臣恐在廷諸臣諂徇者多抗顔者少即明白識認亦不敢抗論取禍矣)命
三法司覆訊王之明等遂令燬得功原疏以絶奸謀
左良玉亦疏請保全東宫且斥士英等為奸臣以王
之明自供甚明將審明略節諭之而已
明河南婦人有自稱王妃者下獄治之
河南有婦人童氏自稱藩邸王妃劉良佐信之廵撫
越其杰具儀從送至京以為假冐下童氏錦衣衛獄
以前廵按御史陳潛夫嘗于途次稱臣朝謁亦逮治
之中外譁然良佐因言王之明童氏兩案未恊輿論
懇求曲全兩朝彝倫毋為天下口實命將獄詞刊布
以息羣疑
我
大清兵定河南
我
大軍既定關陜復移師下江南出虎牢關口分兵自龍
門關及南陽三路同趨歸德克郾城上蔡諸縣所過
城邑皆望風欵附遂進取歸德廵按御史凌駉及其
從子潤生死之南陽副將李好降河南悉定
明左良玉舉兵反
良玉既與馬士英有隙(士英謀築板磯為西防良玉歎曰今西何所防殆防我耳)
而黃澍匿其軍中與諸將日以清君側為請良玉躊
躇弗應會王之明事起良玉爭不聽心甚不平澍欲
借此激衆以報已怨召三十六營大將與之盟良玉
亦以士英裁其餉益大憾反意遂决乃傳檄遠近以
討士英為名復上疏請誅之(疏言自先帝之變士英利災擅權事事為難逆)
(案先帝手定士英首翻之要典先帝手焚士英復修之又募死士伏皇城詭名禁軍動曰廢立由我陛下)
(即位之初恭儉明仁士英百計誑惑進優童豔女傷損盛德復引用阮大鋮睚眦殺人借三案為題凡平)
(生不快意人必一網打盡令天下士民裹足解體目今皇太子至授受分明士英一手握定抺殺識認之)
(方拱乾而信朋謀之劉正宗忍以十七年嗣君付諸幽囚凡有血氣皆思寸磔士英大鋮以謝先帝乞立)
(肆士朝傳首抒憤)疏上遂引兵而東自漢口逹蘄州列舟三
百餘艘士英大懼急命阮大鋮劉孔昭率兵會黃得
功趨上江堵禦袁繼咸請赦太子以遏止之不聽(良玉)
(之發武昌邀總督何騰蛟偕行不可則盡殺城中人刦之騰蛟解印付家人令速走將自剄良玉部將擁)
(去置之别舟乘間躍入江漂十餘里漁舟救之起則漢前將軍關忠義侯廟前也家人懷印者亦至相視)
(大驚覓漁舟忽不見人謂騰蛟忠誠得神祐云)
夏四月明周鍾光時亨伏誅遂殺前禮部郎中周鑣山
東按察司僉事雷縯祚
先是馬士英以鑣縯祚嘗主立潞王議指為姜曰廣
私黨令朱統&KR2099;劾奏逮治及周鍾光時亨下獄士英
復言二人罪應族誅而請以鑣從坐阮大鋮亦與鑣
有夙憾于是御史羅萬爵(蕪湖人)王懩等連疏詆鑣縯
祚至比縯祚為成濟請亟正西市至是左良玉稱兵
人情洶洶而良玉檄中復斥其搆陷鑣縯祚狀士英
等益怒因謂鑣實召良玉兵遂戮鍾及時亨而賜鑣
縯祚自盡故事小臣無賜自盡者因良玉兵東下故
大鋮輩急殺之
明徵劉良佐等將兵入援
左兵將至馬士英徵良佐等入衛劉澤清亦以勤王
為名大掠而東時史可法以
大兵將及淮南連疏告警時召對羣臣大理少卿姚思
孝(歙縣人)御史喬可聘(寳應人)成友謙(南通州人)請毋撤江北
兵亟守淮揚士英厲聲叱曰若輩東林猶籍口防江
欲縱左逆入犯耶北兵至猶可議欵左逆至則若輩
高官我君臣獨死耳力排思孝等議淮揚備禦益弱
明左良玉死于九江
良玉至九江邀袁繼咸入舟中語及太子下獄事大
哭因袖出密諭邀諸將盟繼咸正色曰先帝舊德不
可忘今上新恩亦不可負良玉色變乃改檄為疏駐
軍侯旨繼咸歸方謀拒守而部將郝效忠陰約良玉
兵入城殺掠縱火殘其城而去良玉已疾篤夜望城
中火光太息曰吾負臨候(繼咸别號)嘔血數升遂死其子
夢庚秘不發喪諸將共推為帥留七日而東兵勢尚
盛自彭澤以下皆陷黃得功方駐軍荻港(在繁昌縣西)進
拒夢庚于銅陵破之解其圍阮大鋮等曰虚張捷音
以邀爵賞得功尋復敗其衆于板子磯乃封得功靖
國公命移家太平一意辦賊(良玉後營總兵惠豋相本降寇過天星感良玉)
(恩有忠實心方諸將自九江東下連陷郡縣獨池州不破貽書言留待後軍登相大詬曰若此則反不如)
(我前為流賊時矣如先師未命何撤其軍返夢庚索輕舸追之相見大慟登相以夢庚不足事遂引兵絶)
(大江去諸將乃議還軍而執袁繼咸及安慶廵撫張亮清兵已至江北夢庚遂)
(偕黃澍率衆歸附亮乘間赴水死繼咸北行亦不屈死張亮四川人按袁繼咸本朝賜諡忠毅)
我
大清兵克泗州
大軍自歸德起行潁州太和悉下兵未至泗州二十里
將先奪泗北淮河橋守將焚橋遁走我
大兵遂夜渡淮翌日追五十餘里不及
我
大清兵克揚州明督師兵部尚書兼大學士史可法等死之
可法初聞
大兵日南下將移軍泗州防護祖陵輜重已發而左良
玉稱兵召之入援渡江抵燕子磯黃得功已破良玉
軍可法乃趨天長檄諸將救盱眙俄報盱眙已降
大清泗州援將侯方巖敗歿可法一日夜奔還揚州訛
傳許定國兵將至殱高氏部曲城中人悉斬關出舟
楫一空可法檄各鎮兵無一至者獨總兵劉肇基目
白洋河(在桃源縣西白洋鎮即潼水之下流也)趨赴請背城一戰可法
持不許十八日
大清兵大至屯斑竹園招諭可法及衛允文等降不從
明日總兵李棲鳳監軍副使高岐鳳拔營出降城中
勢益單諸文武分陴拒守(舊城西門險要可法自守之作書寄母妻且曰死葬)
(我高皇帝陵側)越二日
大清兵薄城下用巨&KR0008;擊城西北隅城遂破可法自刎
不死一參將擁可法出小東門既就執可法大呼曰
我史督師也乃殺之(可法死覓其遺骸天暑蒸變不可識踰年家人以袍笏招魂葬)
(于揚州郭外之梅花嶺一梅花嶺在揚州府新城廣儲門外名土山)劉肇基率所部
四百人巷戰力不支與副將乙邦才(青州人)馬應魁(字守)
(卿貴池人)莊子固(字憲伯遼東人)汪思誠等皆死衛允文(赴水死)及
回籍侍郎張伯鯨(自經死)知府任民育(著緋衣安坐堂上就殺)同
知曲從直王纘爵(鄞人)知縣周志畏(亦鄞人)羅伏龍(新喻)
(人)吳道正(餘姚人)運使楊振熙(臨海人)縣丞王志端(孝豐人)
幕客盧渭(字渭生長洲人)歸昭(崑山人)等皆死之員外郎何剛
(字慤人上海人)庶吉士吳爾壎(崇德人)皆參可法軍事城破亦
投井死其他諸生(高孝纘王士琇王纘王續王續又有武生戴之藩醫者陳天拔畫士)
(陸愉義兵張有德市民馮應昌舟子徐某)及婦女死節者不可勝紀(時福王命)
(劉澤清往援揚州而澤清已潛謀輸欵我)
(大清惡其反覆磔誅之忠按史可法本朝賜諡正)
五月我
大清兵渡江
我
大清兵臨江總兵鄭鴻逵鄭彩以水師守瓜洲副使楊
文驄駐金山扼大江而守會王擢文驄常鎮廵撫兼
督沿海諸軍文驄乃還駐京口合鴻逵等兵南岸與
大清兵隔江相持
大清兵編大筏置燈火夜放之中流南岸軍發礮石以
為獲勝也日奏捷己丑夜
大清兵乘霧而濟廹岸諸軍始知倉皇列陣甘露寺鐡
騎蹙之悉潰蘇松廵撫霍逹(長安人)及文驄俱走蘇州
鴻逹等縱兵大掠遁還閩中
明福王出奔太平
京口敗軍奔還南京大震福王荒宴至夜半跨馬自
通濟門出走遂奔太平劉孔昭斬關遁馬士英以黔
兵自衛挾福王母妃走浙江亂兵入獄擁王之明立
之時黃得功方收兵屯蕪湖福王潛入其營得功驚
泣曰陛下死守京城臣等猶可盡力奈何聽奸人言
倉卒至此且臣方對敵安能扈駕王曰非卿無可仗
者得功泣曰願效死(士英道廣德知州趙景和閉門拒守士英攻殺之遂走杭州阮)
(大鋮亦自上江逃至未幾)
(大兵至杭州潞王常淓開門降士英與大鋮俱走嚴州方國安營明年)
(大兵勦湖賊擒士英誅之大鋮乞降從大兵攻仙霞關僵仆石上死)
我
大清兵定南京
大軍營城北總督京營忻城伯趙之龍奉表納欵勲戚
自魏國公徐州爵(宏基之子)駙馬都尉齊贊元(尚光宗女遂平公主)
靈璧侯湯國祚安遠侯柳祚昌等大臣自大學士王鐸
禮部尚書錢謙益等文武數百員并城内官民迎降
高傑子元爵及廣昌伯劉良佐等亦于沿途歸附得
馬步兵二十三萬
大兵遂入屯城中(時刑部尚書高倬吏部尚書張捷副都御史楊維垣皆死之而庶僚殉難)
(者則有儀制司主事黃端伯不屈死戶部郎中劉成治自縊死戶部主事吳嘉允謁方孝孺祠從容投繯)
(死中書舍人龔廷祥投武定橋下死欽天監博士陳于階自經于公署其諸生布衣死者則有吳可箕金)
(璽陳士逹等允端伯字元公建昌新城人成治字廣如漢陽人嘉字純如松江華亭人廷祥字伯興無)
(錫人于階上海人可箕徽州人璽士逹俱南京人)
我
大清兵至蕪湖明總兵田雄(宣府人)刦福王由崧以降靖國
公黃得功死之明亡
南京既定我
大清遣官兵及降將劉良佐等襲太平福王登舟欲渡
江走
大兵據江口截其去路黃得功以戰荻港時傷臂衣葛
衣以帛絡臂佩刀坐小舟方督麾下入總兵結束前
迎戰而良佐大呼岸上招降得功怒叱曰汝乃降乎
忽飛矢至中其喉左偏得功知不可為擲刀拾所拔
箭刺吭死(本朝賜謚忠桓其妻聞之亦自經總兵翁之琪投江死)田雄遂挾福
王以降所屬總兵及部衆俱降我
大兵執福王至南京改南直隸為布政使以應天府為
江寕府分徇郡縣無不歸附江南悉定
王師遂進平浙江
御批歴代通鑑輯覽卷一百十六
