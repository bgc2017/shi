御批歴代通鑑輯覽卷二十四
後漢
孝安皇帝
(壬戌)延光元年夏四月雨雹(京師及郡國凡二十一河西雹大者如斗)
遼東都尉龐奮承偽詔斬元菟太守姚光徵抵罪
元菟太守姚光幽州刺史馮煥(巴郡宕渠人)數紏發姦惡
怨者詐作璽書譴責煥光賜以歐刀(刑人之刀)又下龐奮
使速行刑奮即斬光收煥煥欲自殺其子緄(字鴻卿)疑
詔文有異止之煥乃上書自訟徵奮抵罪
秋七月地震(郡國凡十三)
高句驪王遂成降
初高句驪王宫率馬韓濊貊(注俱見前)數千騎圍元菟夫
餘(今朝鮮東北境古扶餘國地通典扶餘國後漢通焉)王遣子尉仇台將二萬
餘人與州郡併力討破之(事在建建元年)已宫死子遂成立
(時姚光為元菟太守上言欲因其喪發兵擊之議者皆以為可陳忠曰官前桀黠光不能討死而擊之非)
(義也宜遣使弔問責讓前罪赦不加誅取其後善帝從之)至是遂成還漢生口詣
元菟降其後濊貊率服東垂少事
九月地震(郡國凡二十七)
雨水(京師及郡國二十七)
遣宦者及乳母王聖女伯榮詣甘陵
尚書僕射陳忠上疏曰竊聞使者所過威動郡縣王
侯二千石至為伯榮獨拜車下修道繕亭徵役無度
賂遺僕從人數百匹(謂縑帛)伯榮之威重於陛下陛下
之柄在於臣妾水災之發必起於此臣願明主嚴天
元之尊正乾剛之位不宜復令女使千錯萬幾書奏
不省(時機事專委尚書而災變輒免三公忠又上疏曰漢典舊書丞相所請靡有不聽今之三公雖)
(當其名而無其實選舉誅賞一由尚書近以災異切譲三公臣心常獨不安又尚書决事多違故典罪法)
(無例詆欺為先宜割而勿聽上順國典下防威福置方圓於規矩審輕重於街石誠國家之典萬世之法)
(也)
汝南黃憲(字叔慶汝南慎陽人)卒
憲初舉孝廉又辟公府友人勸其仕憲亦不拒暫到
京師而還竟無所就年四十八終天下號曰徵君(憲世)
(貧賤父為牛醫憲年十四潁川荀淑遇于逆旅竦然異之楫與語移日不能去謂曰子吾之師表也前見)
(袁閬未及勞問逆曰子國有顔子寧識之乎閬曰見吾叔度邪同郡戴良才高倨傲而見憲未嘗不正容)
(及歸罔然若有失也其母問曰汝復從牛醫兒來邪對曰良不見叔度自以為無不及既覩其人則瞻之)
(在前忽然在後固難得而測矣陳蕃周舉常相謂曰時月之閒不見黃生則鄙吝之萌復存乎心矣太原)
(郭泰少游汝南過袁閬不宿而退從憲累曰乃還或問之泰曰奉高之器譬諸汎濫雖清而昜挹叔度汪)
(汪若千頃陂澄之不清清之不濁不可量也良荀淑字季和潁川潁陰人袁閬字奉高汝南人戴字叔)
(鸞懷陽人陳蕃字仲舉平輿人周舉字宣光汝陽人郭泰字林宗太原介休人)
(癸亥)二年夏四月封王聖為野王君
以班勇為西域長史將兵屯柳中(注見前)
北匈奴連與車師寇河西議者欲復閉玉門陽關以
絶其患敦煌太守張璫上書陳三策(略曰北虜呼衍王常展轉蒲類)
(秦海之間專制西域共為寇鈔今以酒泉属國吏士二千餘人集昆侖塞先擊呼所絶其根本因發鄯善)
(兵五千人臇車帥後部此上計也若不能出兵置軍司馬將士五百人四郡供其犁牛穀食出據抑中此)
(中計也如又不能則宜棄交河城收鄯善等悉使入塞此下計也蒲類國名今已里坤城其東部也城)
(西北有池即古蒲類海唐人亦名婆悉海秦海章懷注大秦國在海西故云交河故城在今土魯番城西)
(漢車師前王庭地唐于此置縣屬西州)朝廷下其議陳忠請于敦煌復
置校尉增四郡屯兵以撫諸國于是復以班勇為西
域長史將兵五百人出屯柳中
秋七月丹陽山崩(此丹陽今寧國府是)
九月雨水(郡國凡五)
以楊震為太尉
耿寳薦李閏兄于震曰李常侍國家所重欲令公辟
其兄寳惟𫝊上意耳震曰如此則宜有尚書勅寳大
恨而去閻顯亦薦所親震又不從(司空劉授聞之即辟此二人由是震)
(益見怨)時詔使者大為王聖修第樊豐周廣謝惲等傾
摇朝廷震上疏曰方今災患滋甚百姓空虚三邊震
擾帑藏匱乏而為阿母起第為費巨億廣惲兄弟依
倚近倖與之分威屬託州郡傾動大臣招徕貪汙之
人受其貨賂復得顯用黑白溷淆天下讙譁臣聞師
言上之所取財盡則怨力盡則叛怨叛之人不可復
使惟陛下度之上不聽
冬十二月地震(京師及郡國三)
聘處士周燮(字彦祖汝南安成人)馮良(字君郎南陽人)不至
陳忠薦汝南周燮南陽馮良學行深純隠居不仕帝
以羔幣聘之(燮宗族勸之曰夫修德立行所以為國君獨何為守東剛之坡乎燮曰夫修道)
(者度時而動動而不時焉得亨乎)燮與良皆自載至近縣稱病而還
(甲子)三年春正月班勇擊走匈奴田車師者西域復通
班勇至樓蘭以鄯善歸附特加三級龜兹王白英猶
自疑未下勇開以恩信乃率姑墨温宿自縛詣勇因
發其兵到車師前王庭擊走匈奴于伊和谷于是前
部始復開通還屯田柳中(後勇擊斬車師後王軍就及匈奴使者傳首京師事)
(在西年)
二月帝東巡三月還未入宫策收太尉震印綬遣歸故
郡震自殺
樊豐等見楊震連諫不從無所顧忌遂詐作詔書調
發司農錢穀大匠見徒(見形甸反徒供徭役者)材木各起家舍
園池震復上疏(略曰臣聞台輔不能調和陰陽去年十二月四日京師地動其日戊辰三)
(者皆土位在中宫此中臣近官持權用事之象也陛下以邊境未寧躬自菲薄宫殿垣屋傾倚枝拄而已)
(而親近倖臣驕溢踰法惟陛下奮乾剛之德棄驕奢之臣以承皇天之戒)所言轉切帝既
不平而豐等憤怨(會河間男子趙騰上書指陳得失帝發怒欲誅騰震救之曰殷周哲)
(王小人怨詈則還自敬德乞全騰命以誘芻蕘輿人之言帝不聽竟殺之)及帝東巡太尉
部掾高舒得豐等所詐下詔書具奏湏行還上之豐
等惶怖會太史言星變逆行遂共譛震云自趙騰死
後深懷怨懟且鄧氏故吏有恚恨心帝然之及還京
師便臨太學即其夜遣使者策收震太尉印綬震于
是柴門(柴塞其門也)絶賓客豐等復悪(烏路反)之令耿寳奏
震恚望有詔遣歸故郡(震行至城西夕陽亭乃慷慨謂其諸子門人曰死者士之)
(常分吾蒙恩居上司疾奸臣狡猾而不能誅惡嬖女傾亂而不能禁何面目復見日月身死之日以禖木)
(為棺布單被裁足盖形勿歸冢次勿設祭祀)因飲酖而卒(弘農太守移良承樊豐等旨遣)
(吏于陜縣留停震喪露棺道側讁震諸子代郵行書道路皆為隕涕移姓齊公子雍于邑于移其後因)
(以為氏代郵行書代驛吏𫝊行文書也)
夏四月閬中(秦縣今為四川保寧府治)山崩
以耿寳為大將軍
秋九月廢太子保為濟隂王
王聖江京樊豐等譛太子乳母王男厨監(主飲食者)邴吉
等殺之太子歎息京豐懼乃與閻后讒太子帝怒召
公卿議廢太子耿寳等皆以為當廢太僕来歴(字伯珍歙)
(曾孫)與太常桓焉(字叔元榮之孫)廷尉張皓(字叔明犍為武陽人留侯良之後)
議曰經說年未滿十五過惡不在其身且男吉之謀
皇太子容有不知宜選忠良保𫝊輔以禮義廢置事
重此誠聖恩所宜宿留不從遂廢太子為濟隂王居
德陽殿西鐘下(来歷乃要結光禄勲祋諷宗正劉偉將作大匠薛皓侍中閭邱弘陳光趙)
(代施延大中大夫朱倀等十餘人俱詣鴻都門證太子無過帝使中常侍詔曰天下一體天性自然以義)
(割恩為天下也歷諷等不識大典而共為讙譁外見忠直而内希後福朝廷廣開言路故且一切假貨若)
(懷迷不決當顯明刑書皓先頓首曰固宜如明詔歷怫然庭詰皓曰屬通諫何言而今復背之大臣處國)
(事固得輾轉若此乎乃各稍自引起歷獨守闕連日不肯去尚書令陳忠劾奏歷等乃免歷兄弟官削國)
(□黜歷母武安公主不得令見鐘德陽殿章懷注在北宫掖庭中西鐘下西廂下懸之所也按鴻都門)
(北宮門名閭邱複姓左傳齊有閭邱嬰)
庚申晦日食
地震(京師及諸郡國凡二十三)大水雨雹(郡國凡三十六)
(乙丑)四年春二月帝如宛
三月戊午朔日食
帝崩于葉(注見前)還宫發喪
帝崩于乘輿(年三十二)皇后與閻顯兄弟江京樊豐等謀
以濟隂王在内恐公卿立之乃偽云帝疾甚徙御卧
車(所在上食問起居如故)馳歸四日至洛陽
尊皇后曰皇太后太后臨朝以閻顯為車騎將軍儀同
三司迎北鄉侯懿入即位
太后欲久專國政貪立幼年與顯等定策迎濟北惠
王(名夀章帝子)子北鄉(濟北國邑)侯懿為嗣濟隂王以廢黜不
得上殿親臨梓宫悲號不食羣僚莫不哀之
樊豐等下獄死耿寳自殺王聖伯榮徙鴈門
閻顯忌樊豐耿寳風有司奏貶寳為亭侯遣就國寳
自殺豐及謝惲周廣下獄死聖母子徙雁門于是顯
以弟景為衛尉耀為城門校尉晏為執金吾並處權
要威福自由
葬恭陵(在洛陽縣東南)
(賀善贊曰安帝即位所書羌夷盗賊災變世道可知徒聞狎佞臣厚保毋疾忠賢望其弭災靖亂尚可得)
(乎)
冬十月越嶲山崩
北鄉侯薨(尹起莘發明北鄉侯已即位而不書崩不成乎君也不成乎君而書薨既臨大位異乎羣)
(臣也)
閻顯白太后秘不發喪更徵諸王子閉宫門屯兵自
守
十一月地震(京師及郡國凡十六)
中黃門孫程(涿郡新城人)等迎濟隂王保入即位(是為孝順帝)誅
閻顯等遷太后于離宫封宦者孫程等十九人為列侯
初北鄉侯病篤孫程等十九人(孫程王康王國與中黃門黃龍彭愷孟叔)
(李建王成張賢史汛馬國王道李元楊佗陳子趙封李剛魏猛苖光等皆裁單衣為誓)謀立濟
隂王至是夜入省門遇江京劉安陳逹斬之以李閠
積為省内所服脇與俱迎濟隂王即皇帝位(時年十一)召
尚書令以下從輦幸南宫登雲臺召公卿百寮使虎
賁羽林士屯南北宫諸門(閻顯時在禁中憂廹不知所為小黃門樊登勸顯以)
(太后詔石越騎校尉馮詩將兵屯平朔門且授之印曰能得濟隂王者封萬戶侯詩許諾辭以兵少顯使)
(與樊登迎吏士于門外詩因格殺登歸營屯守顯弟景還外府收兵孫程傳召諸尚書使收景送廷尉獄)
(即夜死)明日遣使者入省奪得璽綬乃收顯及其弟耀
晏誅之家屬皆徙比景(後漢縣属日南郡)遷太后于離宫又
明日開門罷屯兵封程等皆為列侯是為十九侯擢
程為騎都尉(詔以將作大□來歷為衛尉祋諷閭邱弘等先卒皆拜其子為郎朱倀施延陳)
(光趙代皆見拔用後至公卿徵王男邴吉家属還京師厚加賞賜初閻顯辟崔瑗為吏瑗以北鄉立不以)
(正知顯將敗欲說令收江京廢少帝而立濟陰王而顯日沉醉不得見乃告長吏陳禆欲與共求見言之)
(禪猶豫未聽從會顯敗瑗坐斥門人蘇祗欲上書言状瑗遽止之禪謂曰第聽祗上書禪請為證瑗曰此)
(譬猶兒妾屏□耳願勿復出口遂辭歸不復應州郡命崔瑗字子玉涿郡安平人駰之子)
葬北鄉侯
以諸王禮
改葬故太尉楊震祠以中牢
楊震門生虞放陳翼詣闕追訟震事詔除震二子為
郎贈錢百萬以禮改葬于華隂潼亭(震墓在今陜西潼關西大道北)
遠近畢至(有大鳥高丈餘集震喪前俯仰悲鳴葬畢乃飛去郡以狀上帝感震忠直復以中牢)
(具祠之時人立石圖鳥象于墓所)
孝順皇帝
(丙寅)永建元年春正月帝朝太后于東宫
初議郎陳襌以為閻太后與帝無母子恩宜徙别館
絶朝見周舉謂司徒李郃(延光四年為司徒)曰瞽瞍常欲殺
舜舜事之逾謹鄭莊公秦始皇(事具見前)怨母隔絶後感
潁考叔茅焦之言復修子道書傳美之今諸閻新誅
太后幽在離宫若悲愁生疾一旦不虞主上將何以
令于天下如從禪議後世歸咎明公宜密表率羣臣
朝覲以厭天心以答人望郃即上疏帝從之太后意
乃安
皇太后閻氏崩(合葬恭陵)
隴西鍾羌反馬賢擊破之
賢將七千餘人戰于臨洮斬千餘級羌請率種人降
進封賢都鄉侯自是凉州無事
秋八月下司隸校尉虞詡獄尋赦出之以為尚書僕射
左雄(字伯豪南郡湼陽人)為尚書
司隸校尉虞詡到官數月奏太傅馮石太尉劉憙阿
黨權貴免之又劾中常侍程璜陳秉孟生李閏等百
官側目三公劾奏詡盛夏多拘繫無辜為吏民患詡
上書自訟曰法禁者俗之隄防刑罰者民之銜轡臣
所發舉贓罪非一三府恐為臣所奏遂加誣罪臣將
從史魚死即以尸諫耳(韓詩外𫝊史魚將死謂其子曰我言蘧伯玉賢不能進彌)
(子瑕不肖不能退死不當埋殯于室足矣子以父言聞之君立召伯玉而貴之子瑕而退之)又案
中常侍張防屢寢不報詡不勝憤乃自繫廷尉奏言
曰昔樊豐幾亾社稷(事見前)今張防復弄威柄臣不忍
與防同朝謹自繫以聞書奏坐論輸左校防必欲害
之二日之中傳考四獄孫程張賢等乞見曰虞詡盡
忠更被拘繫張防贓罪明正反搆忠良今客星守羽
林(古今注曰二月甲午客星入太微李郃上書曰乃月十三日有客星氣象彗孛歴天市梗河招摇槍)
(梧十六日入紫宫廹北辰十七日復過文昌泰陵天船樍水間稍微不見如占恐復有居帝旁耗亂政事)
(者)其占宫中有奸臣宜急收防送獄以塞天變時防
在帝後程叱防下殿奏曰陛下急收防無令從阿母
(帝乳母宋娥)求請帝問諸尚書賈朗素與防善證詡之罪
帝疑于是詡子顗與門生百餘人候中常侍高梵車
訴言枉狀梵入言之防坐徙邊即赦出詡徵拜議郎
數日遷僕射詡上疏曰方今公卿以下類多拱默以
樹恩為賢盡節為愚伏見議郎左雄有王臣蹇蹇之
節宜擢在喉舌之官必有匡弼之益由是拜雄尚書
遣孫程等十九侯就國
程等坐懷表上殿争功徙封遠縣(程徙封宜城侯)因遣十九
侯就國促期發遣司徒掾周舉謂司徒朱倀(字孫卿夀春人)
(是年二月李郃免倀代)曰朝廷非程等不立今忘大德錄小過
如道路夭折使上有殺功臣名宜急表之倀乃諫帝
從之復故爵土(三年召程還京師陽嘉元年卒)
(丁夘)二年夏六月追尊母李氏為恭愍皇后
初帝母李氏為閻太后所害(事見前)瘞洛陽城北至是
左右白之帝發哀親到瘞所更以禮殯恭陵
遣敦煌太守張朗與班勇擊焉耆降之徵勇下獄免
先是班勇誅斬東且彌(西域圖去洛陽九千二百五十里)王更立其
種人為王又發諸國兵擊匈奴呼衍王呼衍王亾走
徙居枯梧河上西域皆服惟焉耆王元孟未降勇請
攻之于是遣朗將河西四郡兵與勇兩道擊之朗先
有罪欲邀功自贖遂先期至爵離(釋氏西域記龜兹國北山上有寺名)
(雀離)關元孟乞降朗入受降而還勇以後期徵下獄免
(後卒于家)朗亦免官
秋七月甲戌朔日食
以許敬(字鴻卿平輿人)為司徒(朱倀罷敬代)
敬仕于安和之間當竇鄧閻氏之盛無所屈撓三家
既敗士大夫多染汙者獨不及敬當世以此重之
聘樊英(字季齊南陽魯陽人)為五官中郎將
英善星算推步災異隠于壺山(章懷注山在鄧州新城縣即張衡南都賦)
(所云天封大狐是也)之陽州郡禮請公卿舉賢良有道皆不行
安帝初徵為博士建光元年與孔喬(字子松宛人)李昺(字子)
(然酇人)郎宗(字仲綏安邱人)楊倫(字仲理東昏人)王輔(字公助安陸人)等同徵
不赴至是帝復以策書元纁備禮徵之英固辭疾篤
不聽英不得已到京稱疾彊輿入殿猶不能屈乃設
壇席賜几杖待以師傅之禮延問得失拜五官中郎
將數月英稱疾篤詔以為光禄大夫賜告歸令所在
送榖以歲時致牛酒英初被詔命衆皆以為必不降
志及後就聘應對無竒謀深策談者失望
以處士楊厚(字仲宣廣漢新都人)黃瓊(字世英香之子)為議郎
時又徵楊厚黃瓊厚至豫陳漢有三百五十年之戹
以為戒拜議郎瓊將至李固(字子堅郃之子)以書遺之曰語
云嶢嶢者易缺皦皦者易汙盛名之下其實難副是
故俗論皆言處士純盜虛聲願先生宏此遠謨令衆
人歎服一雪此言耳瓊至亦拜議郎稍遷尚書僕射
數上書言事帝頗采用之(固少好學以父郃為司徒因改姓名杖策驅驢負笈)
(從師不遠千里每到太學密入公府定省不令同業諸生知其為郃子也)
(戊辰)三年春正月京師地震漢陽地䧟裂
(己巳)四年春正月帝冠
夏五月桂陽獻大珠還之
詔曰海内頗有災異朝廷脩政減膳珍玩不御而桂
陽太守文礱遠獻大珠以求幸媚今以還之
秋九月詔復安定北地上郡(安帝永初五年徙至是復)
虞詡言安定北地上郡山川險阨沃野千里土宜畜
牧水可溉漕頃遭羌亂郡縣兵荒二十餘年矣棄沃
壤之饒捐自然之財不可謂利離河山之阻守無險
之處難以為固今三郡未復園陵單外(言無蔽障)宜開聖
聽考行所長從之使謁者督徙者各歸本縣繕城郭
置候驛又浚渠屯田省費歲一億計遂令諸郡儲粟
周數年
(辛未)六年春二月以沈景(吳郡人)為河間相
河間王政(章帝子開封河間王開卒子政嗣)傲很不奉法帝以侍御
史沈景彊能擢為河間相景到國謁王王不正服箕
踞殿上侍郎贊拜景峙不為禮問王所在虎賁曰是
非王邪景曰王不正服常人何别今相謁王豈謁無
禮者邪王慙而更服景然後拜出請王𫝊責之曰前
發京師陛見受詔以王不恭使相檢督諸君空受爵
祿曾無訓導之義因捕諸奸人奏按其罪出冤獄百
餘人政遂改節悔過自修
二月復置伊吾司馬開屯田
帝以伊吾膏腴傍近西域匈奴資之以為鈔暴復令
開設屯田置司馬一人
秋九月起太學
初安帝薄于藝文博士不復講習朋徒怠散學舍頽
敝鞠為蔬園將作大匠翟酺請更修繕誘進後學左
雄亦以為言帝從之凡造二百四十房千八百五十
室
(壬申)陽嘉元年春正月立貴人梁氏(名妠乘氏侯商次女恭懷皇后弟雍之孫)
為后
帝欲立后而貴人有寵者四人莫知所建㒒射胡廣
(字伯治南郡華容人)等上疏曰岐嶷形於自然俔天必有異表
宜參良家簡求有德德同以年年鈞以貌稽之典經
斷之聖慮帝從之后少好史書選為貴人常特被引
御從容辭曰夫陽以博施為德隂以不專為義願陛
下思雲雨之均澤小妾得免於罪帝由是賢之立以
為后
夏四月以后父商(字伯夏)為執金吾
立孝廉限年課試法
尚書令左雄上言孔子曰四十不惑禮稱強仕請自
今孝廉年不滿四十不得察舉諸生試家法(章懷注儒有一)
(家之學故稱家法)文吏課箋奏乃得應選若有茂才異行如
顔淵子奇(劉向新序子奇齊人年十八齊君使主東阿阿縣大化)自可不拘年
齒帝從之(時廣陵所舉孝廉徐淑年未四十臺郎詰之對曰詔書有如顔淵子竒不拘年齒故)
(本郡以臣充選郎不能屈雄詰之曰昔顔淵聞一知十孝廉聞一知幾邪淑無以對乃罷却之)雄公
直精明能審覈真偽決志行之濟隂太守胡廣(先是廣駁)
(雄所奏乞宣下百官參其同異帝䘚從雄奏出廣為太守)等十餘人皆坐謬舉免
黜惟陳蕃李膺(字元禮穎州襄城人)陳球(字伯真下邳淮浦人)等三十餘
人得拜郎中自是牧守畏慄莫敢輕舉察選清平多
得其人(雄又上疏曰寧民之道必在用賢用賢之道必在考黜吏數變易則下不安業久于其事)
(則民服教化今典城百里轉動無常謂聚斂整辦為賢能以治已安民為劣弱監司項背相望見非不舉)
(聞惡不察言善不稱德論功不據實虚言者獲譽拘檢者離毁臣愚以為守相長吏有顯效者可就增秩)
(勿移徙其鄉部親民之吏皆用儒生清白任從政者吏職滿歲乃得辟舉如此虚偽之端絶迎送之役省)
(民各寧其所矣帝悉從之而宦者不便終不能行)
(癸酉)二年春正月徵郎顗(郎氏魯懿公孫費伯城郎因居之子孫以為氏顗字雅光安邱)
(人)為郎中不就
上召郎顗問以災異顗因條便宜七事(一園陵火災神聖驚動而)
(宫殿官府歲時未積便更修造願校計繕之費永念百姓之勞罷將作之官二今三宫皆令色足恭外厲)
(内荏無佐國之實宜采納良臣以助聖化三今年春旱夏水宜務節約四去年熒惑出入軒轅宜簡出宫)
(女五去冬有白氣從西方天苑趨參左入玉井恐有羌寇宜為備禦六恭陵大災主名未立多所收捕備)
(經考毒宜恭已内省凡諸考案並須立秋司徒居位隂陽多謬異人同資宜黜司徒以應天意七漢興以)
(來三百二十九歲于時三期宜大蠲法令去奢□儉除煩為簡舉方正徵有道開不諱之路園陵火災)
(陽嘉九年恭陵百丈廡災軒轅十二星后妃所居天苑注見前玉井參星下四小星)復上書薦
黃瓊李固又言自冬涉春訖無嘉澤朝廷勞心廣為
禱祈臣聞皇天感物不為偽動災變應人要在責己
若令雨可請䧏水可禳止則太平可待然而災害不
息者患不在此也書奏特拜郎中辭病不就
封乳母宋娥為山陽君
帝之立也娥與其謀故封之又封梁商子冀為㐮邑
侯左雄上書就曰臣案尚書故事無乳母爵邑之制
惟先帝時王聖為野王君聖造䜛賊廢立之禍生為
天下所咀嚼死為海内所為懽快臣請歲以錢千萬
給阿母内可以盡恩愛之歡外可以不為吏民所怪
梁冀之封事非機急宜過災戹之運然後平議可否
于是商譲還冀封
夏四月京師地震詔公卿直言舉敦樸之士
左雄復上疏曰先帝封野王君漢陽地震今封山陽
君京城復震專政在隂其災尤大臣前後瞽言封爵
至重翼已高讓山陽君亦宜崇其本節雄言切至娥
亦畏懼辭讓而帝卒封之(是時大司農劉據以職事被譴召詣尚書傳呼促步)
(加以摇撲雄上言九卿大臣行有佩玉之節孝明皇帝始有撲罰非古典也帝納之)
京師地坼詔引敦樸士對策
洛陽宣德亭地坼八十五丈帝引公卿所舉士對策
李固(衛尉賈建舉固)對曰漢興三百餘年豈無阿乳之恩然
上畏天威俯案經典知義不可故不封也今宋阿母
雖有功勤但加賞賜足酬其勞裂土開國實垂舊典
梁氏子弟榮顯兼加永平建初故事殆不如此宜令
還居黃門之官使權去外戚政歸國家又詔書所以
禁侍中尚書中臣子弟不得為吏察孝廉者以其秉
威權容請託故也而中常侍在日月之側聲勢震天
下子弟禄仕曾無限極諂偽之徒望風進舉今可為
設常禁同之中臣尚書為陛下喉舌出納王命權尊
勢重宜擇其人以毗聖政刺史二千石外統職事内
受法則夫表曲者影必邪源清者流必潔由此言之
本朝號令豈可蹉跌又宜罷退宦官去其權重裁置
常侍二人方直有德者省事左右小黃門五人才智
閑雅者給事殿中如此則論者厭塞昇平可致也時
馬融(字季長扶風茂陵人)張衡(字平子南陽西鄂人)皆對策上以固為第
一即出阿母還舍諸常侍叩頭謝罪朝廷肅然以固
為議郎而阿母宦者皆病之詐為飛章以陷其罪大
司農黃尚(字伯河南郡即人邔音紀)僕射黃瓊救之久乃得釋
出為雒令棄官居漢中阿母後竟坐搆奸誣㒺收印
綬還里舍(衡善機巧尤致思于天文陰陽歷算為太史令作渾天儀著靈憲造侯風地動儀時)
(皆服其妙宣胡三省注蔡邕曰言天體者三家一曰周髀二曰夜三曰渾天惟渾天者近得其情今史)
(官所用俱臺銅儀則其法也衡靈憲序曰在昔先王將步天路用定靈軌尋緒本原先凖之于渾體是為)
(正儀故靈憲作興又衡本傳侯風地動儀以精銅鑄成圓徑八尺合盖隆起形以酒樽中有都柱旁行八)
(道外有八龍首銜銅丸下有蟾蜍張口承之如有地動則龍機發吐丸而蟾蜍銜之振聲激響雖一龍發)
(機而七首不動尋其方乃知振之所在書典所紀未之有也)
秋七月大尉龐参免
參在三公中最名忠直數為左右所毁司隸乘風案
之叚恭(廣漢上計掾)上疏曰太尉參極忠盡節不能曲心
孤立羣邪之間自處中傷之地夫以䜛佞傷毁忠正
此天地之大禁人主之至誡也國以賢治君以忠安
願卒寵任以安社稷書奏詔遣小黃門視參疾致羊
酒會參夫人疾前妻子殺之雒陽令奏參罪竞以災
異免
(甲戌)三年夏五月旱
時春夏連旱上露坐德陽殿東廂請雨問消變之術
周舉對曰隂陽閉隔則水旱成災宜推信革政崇道
變惑出後宫不御之女除大官重膳之費慎官人去
貪佞帝曰貪佞者為誰對曰公卿大夫數有直言者
忠正也阿諛苟容者佞邪也張衡亦曰前年京師地
震土裂裂者威分震者民擾也願陛下稽古率舊勿
令刑德八柄不由天子然後神望允塞災消不至矣
(乙亥)四年春二月初聽中官得以飬子襲爵
御史張綱(字文紀皓之子)上書曰竊尋文明二帝德化尤甚
中官常侍不過兩人近幸賞賜裁滿數金惜費重民
故家給人足而頃者無功小人皆有官爵非所以愛
民重器承天順道也書奏不省
以后父商為大將軍
商稱疾不起且一年帝使太常桓焉奉策就第即拜
商乃詣闕受命商少通經傳謙恭好士辟巨覽(漢陽人)
陳龜(字叔珍上黨弦氏人)為掾屬周舉李固為從事中郎固以
商和柔自守不能有所整裁乃奏記曰數年以來災
怪屢見天道無親可為祗畏誠令王綱一整道行忠
立明公踵伯成之高(莊子天地篇堯治天下伯成子高立為諸侯堯授舜舜授禹伯)
(成子高辭為諸侯而耕)全不朽之譽豈與外戚凡軰耽榮好位
者同日而論哉商不能用
秋閏八月丁亥朔日食
冬十二月京師地震
(丙子)永和元年冬十二月以王龔(字伯宗山陽高平人)為太尉
龔深疾宦官擅權上書極言其状諸黃門使客誣奏
龔罪帝命龔亟自實李固奏記于梁商曰王公以堅
貞之操横為䜛佞所搆衆人聞知莫不歎慄夫三公
尊重無詣理訴冤之義王公卒有他變則朝廷獲害
賢之名羣臣無救護之節矣語云善人在患饑不及
餐斯其時也商即言之事乃得釋
以后兄冀為河南尹
冀嗜酒佚遊居職縱暴商客吕放以告商譲之冀遣
人殺放而恐商知之乃推疑放之怨仇請以放弟禹
為洛陽令使捕之盡滅其宗親賓客百餘人
武陵蠻反
初武陵太守言蠻夷率服可增租賦虞詡曰自古聖
王不臣異俗先帝舊典貢税多少所由來久矣今猥
增之必有怨叛計其所得不償所費帝不從至是蠻
果争貢布非舊約遂殺鄉吏舉種反明年春以李進
為武陵太守討平之進簡選良吏撫循蠻夷郡境遂
安
(丁丑)二年夏四月地震
冬十月帝如長安徵處士法真(字高卿雄之子)不至
真博通内外學為關西大儒會帝西廵田羽薦之前
後四徵終不䧏屈友人郭正稱之曰法真名可得聞
身難得而見可謂百世之師矣
十一月京師地震
十二月帝還宫
(戊寅)三年春二月京師地震金城隴西山崩
夏閠四月京師地震
以祝良(字邵卿長沙□湘人)為九真太守張喬(南陽人)為交趾刺史
招降蠻寇嶺外悉平
先是象林蠻區(姓也豈俱反又烏侯反)憐等攻縣寺殺長吏交
趾刺史樊演發交趾九真兵萬餘人救之兵士憚遠
役反攻其府府雖擊破反者而蠻勢轉盛侍御史賈
昌討之歲餘不克(事在二年)百官皆議遣大將發荆揚兖
豫四萬人赴之李固駁其七不可而請任祝良張喬
(固曰荆揚盗賊磐結不散長沙桂楊數极徵發如復擾動不可一也兖豫之人遠赴萬里詔書追促必致)
(叛亾不可二也南州溫暑加有瘴氣致死亾者十必四五不可三也遠涉萬里士卒疲勞比至嶺南不堪)
(復鬪不可四也軍行日三十里而兖豫去日南九千餘里三百日乃到計人禀五升用米六十萬斛尚不)
(計將吏驢馬之食致費若此不可五也設使軍致死亡者衆不足禦敵當復更發不可六也九真日南相)
(去千里發其吏氏猶尚不堪何況苦四州之卒赴萬里哉不可七也前中郎將尹就討益州叛羌益州諺)
(曰虜來尚可尹來殺我後就徵還以兵付刺史張喬喬因其將吏日月之間破殄寇虜此發將無益州郡)
(可任之騐也宜更選有勇略仁惠任將帥者以為刺史太守徙日南吏民北依交趾還募蠻夷使自相功)
(轉輸金帛以為其資有能反間致頭首者許以封侯裂土之賞故并州刺史祝良性多勇决張喬前有破)
(虜之功皆可任用)四府悉從固議即拜良為九真太守喬為
交趾刺史喬至開示慰誘並皆䧏散良到九真單車
入賊中設方略招以威信䧏者數萬人嶺外復平
詔舉武猛任將帥者
初左雄薦周舉為尚書至是雄為司隸校尉舉馮直
(故冀州刺史)任將帥直嘗坐贓罪舉以此劾雄雄曰進君
適所以自伐也舉曰昔趙宣子任韓厥為司馬而厥
戮其僕宣子謂諸大夫曰可賀我矣(事見晉語)今君不以
舉之不才誤升諸朝不敢阿君以為君羞不寤君之
意與宣子殊也雄悦謝曰是吾過也天下益以此賢
之時宦者競賣恩勢惟大長秋良賀(春秋鄭穆公子子良後以字為)
(氏)清儉退厚無所薦舉帝問其故對曰臣生自草茅
長于宫禁既無知人之明又未嘗知交士類昔衛鞅
因景監以見有識者知其不終今得臣舉者匪榮伊
辱是以不敢
冬十二月戊戌朔日食
(己夘)四年春正月中常侍張逵等伏誅
梁商以黃門曹節(南陽新野人)等用事遣子冀及不疑與
交逵等忌其寵反共譖商及曺騰(沛國譙人)孟賁圖廢立
帝曰必無是但汝曹共妬之耳逵懼矯詔收縳騰賁
帝聞震怒收逵等下獄悉伏誅辭所連染延及大臣
商上疏曰春秋之義罪止首惡大獄一起無辜者衆
非所以順迎和氣也宜早訖竟以止逮捕之煩帝納
之
三月京師地震
夏四月馬賢擊燒當羌那離等斬之
先是鍾羌良封等寇隴西漢陽校尉馬續擊破之(事在)
(陽嘉三年)時詔拜馬賢為謁者鎮撫諸羌賢復發隴西吏
士及羌胡兵擊殺良封又進擊鍾羌且昌等諸種俱
詣凉州降(事並在陽嘉四年)已而燒當那離等寇金城塞賢
將兵赴擊斬首四百餘級那離等復西招羌胡殺傷
吏民(事在永和三年)至是賢將湟中義從兵掩擊那離斬之
徵賢為弘農太守
(庚辰)五年春二月京師地震
夏四月南匈奴吾斯車紐(左部句龍王名)等反詔度遼將軍馬
續招降之
吾斯車紐等寇西河招誘右賢王合兵圍美稷(注見前)
殺長吏馬續與中郎將梁並烏桓校尉王元發兵掩
擊破之帝遣使責譲單于單于本不預謀乃脱帽避
帳謝罪中郎將陳龜以單于不能制下迫令自殺降
者遂更狐疑龜坐免梁商上表曰馬續素有謨謀典
邊日久深曉兵要宜令續深溝高壘以恩信招降宣
示購賞為明約期如此則醜類可服國家無事矣帝
乃詔續招降叛虜(商又移書與續曰中國安寧忘戰日久交鋒接矢決勝當時戎狄之)
(所長而中國之所短也彊弩乘城堅營固守以持其衰中國之所長而戎狄之所短也宜務先所長以觀)
(其變設購聞賞宣示反悔勿貪小功以亂大謀)於是右賢王部提鞮等萬三
千口皆詣續降(是秋九月匈奴吾斯立車紐為單于引烏桓羌胡寇邊冬十二月遣中郎)
(將張耽將兵擊降之)
五月己丑晦日食
(辛巳)六年春正月馬賢與羌戰敗沒東西羌(羌居安定北地上郡西河)
(者為東羌居隴西漢陽金城塞外者為西羌)遂大合閏月鞏唐羌寇三輔燒
園陵
初那離等既平朝廷以来機劉秉為并涼刺史(梁商謂之)
(曰戎狄荒忽無常而統領之道亦無常法臨事制宜略依其俗今二君素性疾惡欲分明黑白孔子曰人)
(而不仁疾之已甚亂也况戎狄乎務在防其大故忍其小過)機等虐刻多所擾發
羌遂復反(事在五年)帝命馬賢討西羌梁商以為賢老不
如大中大夫宋漢帝不從賢到軍稽留不進馬融(時為)
(武都太守)上疏曰今襍種諸羌轉相鈔盜宜及其未并亟
遣深入破其支黨而賢等處處留滯羌胡百里望塵
千里聽聲必侵寇三輔為民大害臣又聞吳起為將
暑不張盖寒不披裘今賢野次垂幕珍肴襍遝兒子
侍妾事與古反臣懼其將士將不堪命必有高克潰
叛之變也皇甫規(字威明安定朝那人)亦見賢不恤軍事審其
必敗上書言狀帝皆不從至是果敗(賢及二子皆沒封賢孫承光為)
(列侯)三月武都太守趙冲擊破鞏唐羌詔冲督河西四
郡兵(時郡將以皇甫規有兵略乃命為功曹使率甲士八百與羌交戰羌遂退郤規上疏曰羌戎潰)
(叛皆因邊將失于綏御乘常守安則加侵暴苟競小利則致大害微勝則虚張首級軍敗則隠匿不言軍)
(士勞怨困于猾吏進不得快戰以徼功退不能溫飽以全命酋豪泣血驚懼生變是以安不能久叛則經)
(年願假臣屯列坐食之兵五千與趙決共相首尾可不煩方寸之印尺帛之賜高可滌患下可納降臣不)
(勝至誠沒死自陳帝不能用羌遂寇北地轉寇武威帝以羌寇充斥涼部震恐復徙安定居扶風北地居)
(馮翊命張喬行車騎將軍事將兵屯三輔明年羌降乃罷軍屯)
秋八月大將軍梁商卒
商病篤敕冀等曰吾生無以輔益朝廷死何可以耗
費帑藏衣衾飯含玉匣珠貝之屬何益朽骨宜皆辭
之卒諸子欲從其誨朝廷不聽
以梁冀為大將軍不疑(冀之弟)為河南尹
以周舉為諫議大夫
初梁商病篤帝親臨幸問以遺言對曰臣從事中郎
周舉清高忠正可重任也由是用之
九月辛亥晦日食
冬十一月徙荆州刺史李固為泰山太守
荆州盜起彌年不定以李固為刺史固到遣吏勞問
境内赦寇盗前釁與之更始于是賊帥自縳歸首固
皆原之遣還相招半歲間餘類悉䧏固奏南陽太守
高賜等贓穢賜等重賂梁冀冀為之千里移檄而固
持之愈急冀遂徙固為泰山太守時太山盗賊屯聚
歴年郡兵常千人追討不能制固到悉罷遣歸農但
選留任戰者百餘人以恩信招誘之未滿歲賊皆弭
散
(壬午)漢安元年秋八月遣八使分行州郡
時盜賊並起殺長吏二千石横行州郡帝以周舉言
遣舉及杜喬(字叔榮河丙林慮人)周栩馮羡張綱欒巴(字叔元魏郡内)
(黃人)郭遵劉班分行州郡表賢良顯忠勤其貪汙有罪
者刺史二千石驛馬上之墨綬以下(輿服志千石六百石墨綬三采)
便輒收舉喬等受命之郡綱獨埋其車輪于雒陽都
亭曰豺狼當道安問狐狸遂劾奏大將軍冀河南尹
不疑無君之心十五事京師震悚帝雖知綱言直不
能用也他使所劾亦多冀及宦官親黨事皆寢遏侍
御史种暠(字景伯洛陽人)復行按舉乃更考正其罪
以李固為將作大匠
杜喬奏李固政為天下第一故有是命(喬奏梁氏親黨陳留太守)
(梁讓等皆免之)
以張綱為廣陵太守
梁冀恨張綱思有以中傷之時廣陵賊張嬰寇亂揚
徐積十餘年乃以綱為廣陵太守綱單車徑詣嬰壘
門罷遣吏兵以書喻嬰請與相見嬰出拜謁綱譬之
曰前後二千石多肆貪暴故致公等懷憤相聚然為
之者非義也今主上仁聖欲以文德服叛不願以刑
罰相加故遣太守來誠轉禍為福之時也若聞義不
服天子震怒則大兵雲合身首横分血嗣俱絶二者
利害其深計之嬰泣下曰愚民不堪侵枉遂復相聚
偷生若魚遊釡中知其不可久且以喘息須臾間耳
今聞明府之言乃嬰等更生之辰也明日率所部萬
餘人歸䧏南州晏然綱論功當封冀遏之在郡一歲
卒嬰等五百餘人為之制服送至犍為負土成墳(是時)
(二千石長史有能政者雒陽令任峻冀州刺史蘇章膠東相吳祜峻為令能選用人才各盡其用發奸不)
(旋踵民間不畏吏雒陽大治章為冀州刺史有故人為清河太守章行部欲按其奸賊乃請太守為設酒)
(甚歡太守喜曰人皆有一天吾獨有二天章曰今夕蘇儒文與故人飲者私恩也明日冀州刺史案事者)
(公法也遂舉正其罪州境肅然吳枯政從仁簡民不忍欺嗇夫孫性私賦民錢市衣以進其父父得而怒)
(曰有君如是何忍欺之促歸伏罪性慚懼自首具談父言祐曰掾以親故受汙檅之名所謂觀過知仁矣)
(使歸謝其父還以衣遺之字任峻渤海人蘇章字儒文扶風平陵人吳祐季英陳留長垣人)
(癸未)二年冬十一月使匈奴中郎將馬實(字伯騫扶風茂陵人)遣人
刺匈奴吾斯斬之
元年秋吾斯復反與薁鞬臺耆且渠伯德等掠并州
王暢(字叔茂龔之子)薦實于朝以為中郎將實募人刺殺吾
斯送首洛陽明年進擊餘黨烏桓七十餘萬口皆詣
實䧏詔書褒獎賜錢十萬(時匈奴兜樓儲先在京師明年遣之歸上親臨軒授)
(璽綬引上殿賜車馬器服金帛甚厚詔太常大鴻臚與諸國侍子于廣陽城門外祖會饗賜作樂角觝百)
(戲立為呼蘭若尸逐就單于)
地震
涼州自九月以來地百八十震山谷坼裂壊敗城寺
民壓死者甚衆
增孝廉為四科
尚書令黃瓊以前左雄所上孝廉之選專用儒學文
吏于取士之義猶有所遺乃奏增孝悌及能從政為
四科帝從之
(甲申)建康元年春趙冲討羌戰沒
先是趙冲為護羌校尉擊燒何羌(燒常别種)破之于是諸
種前後三萬餘戶悉䧏(事在漢安元年二年)至是冲追叛羌遇
伏戰沒而冲前後多所斬獲羌亦由是衰耗(封冲子為義陽)
(亭侯明年左馮翊梁並招誘叛羌離湳狐奴等皆降隴右復平)
夏四月立子炳為皇太子
太子居承光宫帝使侍御史种暠監其家中常侍高梵
從中單駕出迎太子時太傅杜喬等疑不欲從而未决
暠乃手劍當車曰太子國之儲副今常侍來無詔信何
以知非姦邪梵辭屈馳還奏之詔報太子乃得去喬
退而歎息愧暠臨事不惑帝亦嘉其持重稱善者良久
秋八月掦徐羣盗范容等作亂遣御史中丞馮緄討之
帝崩太子炳即位(是為冲帝時年二歲)
尊皇后曰皇太后太后臨朝
以李固為太尉錄尚書事
九月葬憲陵(在雒陽縣東北)
(史臣曰古之人君離幽放而反國祚莫不矯鑑前違審識情偽無忘在外之憂故能中興其業觀夫順朝)
(之政何其傚僻之多歟)
地震詔舉賢良方正之士策問之
京師及太原雁門地震水涌土裂詔三公特進侯卿
校尉舉賢良方正各一人百僚皆上封事皇甫規對
曰陛下攝政之初拔用忠貞遠近翕然望見太平而
災異不息寇賊縱横殆以姦臣權重之所致也其常侍
尤無狀者宜亟黜遣以答天誡大將軍冀河南尹不
疑亦宜增修謙節輔以儒術省去游娛不急之務割
減廬第無益之飾凡諸宿猾酒徒戲客皆宜貶斥以
懲不軌冀忿之以規為下第拜郎中託疾免歸
冬十一月九江盗馬勉稱帝于當塗(注見前)
勉稱皇帝其黨徐鳳稱無上將軍建年號置百官
羣盗發憲陵
孝冲皇帝
(乙酉)永嘉元年春正月帝崩
太后以揚徐盜賊方盛欲須所徵諸生列侯到乃發
喪李固曰帝雖幼小猶天下之父今日崩亡人神感
動豈有人子反共掩匿乎秦皇沙邱之謀近日北鄉
之事皆天下大忌不可之甚者也太后從之即暮發
喪
徵清河王蒜(孝王慶嗣孫延平之子)及渤海王(名鴻樂安夷王寵之子考夷王寵)
(之父十乘貞王伉章帝子也伉卒寵嗣封千乘延光中改國樂安卒子鴻嗣鴻生纘即質帝帝既立梁太后始)
(徙封鴻渤海此云渤海者蓋史臣追叙之文)子纘至京師大將軍冀白太后
迎纘入即位(是為孝質帝)罷蒜歸國
蒜纘皆章帝曾孫(蒜父延平亦樂安夷王之子鄧太后以嗣清河)蒜為人嚴
重有法度公卿皆歸心焉時纘年八歲李固謂梁冀
曰立帝宜擇長年有德任親政事者願將軍審詳大
計鑑周霍之立文宣戒鄧閻之利幼弱冀不從與太
后定策禁中迎纘入南宫即皇帝位蒜罷歸國
葬懷陵
將卜山陵李固以寇賊軍興費廣帝尚幼小可起陵
于憲陵塋内如康陵制度太后從之
三月九江都尉滕撫(字叔輔北海劇人)擊馬勉范容等斬之
太后以徐掦盗賊益熾(掦州刺史尹耀九江太守鄧顕討賊俱敗沒)博求
將帥三公舉撫有文武才詔拜九江都尉助馮緄討
之廣開賞募錢邑有差遂破斬馬勉及徐鳳范容等
拜撫中郎將督徐掦二州事(時張嬰復反廣陵歷陽賊茟孟自稱黑帝撫皆)
(破斬之于是東南惌平和歷陽漢縣故城在今江南州)
詔康陵在恭陵工
詔曰殤帝雖不永祚即位踰年君臣禮成安帝承襲
統業而前世命恭陵在康陵之上先後相踰失其次
序今其正之
孝質皇帝
(丙戌)本初元年夏四月詔郡國舉明經詣太學受業者歲
滿課試拜官有差
自是公卿皆遣子受業遊學增盛至三萬餘生
閠六月梁冀進毒弑帝白太后策免太尉固迎蠡吾(後漢)
(侯國故城在今直隸保定府博野縣)侯志(章帝曾孫)入即位(是為孝桓帝)太后臨朝
帝少而聰慧嘗因朝會目梁冀曰此䟦扈將軍也冀
深惡之使左右置毒于煮餅以進帝苦煩甚召李固
固入前問帝曰食煮餅腹悶得水尚可活冀曰恐吐
不可飲水語未絶而崩固伏尸號哭推舉侍醫冀慮
其事泄大惡之議立嗣固與司徒胡廣司空趙戒(字志)
(伯蜀郡成都人)先與冀書曰先世廢立未嘗不詢訪公卿廣
求羣議令上應天心下合衆望傳曰以天下與人易為
天下得人難至憂至重可不熟慮冀乃召百官入議
固廣戒及大鴻臚杜喬皆以為清河王蒜明德著聞
又属最尊親宜立為嗣而中常侍曹滕常謁蒜蒜不
為禮由此惡之夜往說冀曰將軍累世椒房之親秉
攝萬幾賓客縱横多有過差清河嚴明若果立則將
軍受禍矣不如立蠡吾侯富貴長可保也(章帝生河間王□開)
(生平原王翼翼以貶歸河間其父請分蠡吾縣以侯之翼辛子志嗣太后欲以女弟妻志因徵到夏門亭)
冀然其言明日重會公卿冀意氣凶凶廣戒懾憚曰
惟大將軍令獨固喬守本議冀厲聲罷會說太后策
免固迎蠡吾侯志入南宫即位時年十五太后猶臨
朝政大將軍掾朱穆(字公叔南陽宛人)戒梁冀曰願將軍專
心公朝割除私欲廣求賢能斥遠佞惡為皇帝置師
傅宜得小心忠厚之士與之參勸講授又薦种暠欒
巴等冀不能用
秋七月葬静陵(在雒陽縣東南)
九月追尊河間孝王為孝穆皇蠡吾先侯曰孝崇皇
冬十月尊母匽氏(匽同偃臯陶之後以姓為氏)為博園貴人
孝桓皇帝
(丁亥)建和元年春正月辛亥朔日食
夏四月京師地震
六月以杜喬為太尉
自李固之廢中外喪氣羣臣側足而立惟喬正色不
撓由是朝野皆倚望焉
秋論定策功益封梁冀萬三千戶又封其子弟及宦者
劉廣等皆為列侯
杜喬諫曰陛下即位不急忠賢之禮而先左右之封
梁氏一門宦者微孽並帶無功之紱裂勞臣之土其
為乖濫胡可勝言苟遂斯道豈伊傷政為亂而已喪
身亡國可不慎哉書奏不省
八月立皇后梁氏
初永昌太守劉君世鑄黃金為文蛇以獻梁冀益州刺
史种暠紏發其奸冀恨暠因以他事䧟之李固上疏
伸理太后赦暠免官以金蛇輸官冀從大司農杜喬
借觀喬不與冀小女死令公卿會喪喬獨不往冀又
属喬舉汜宫為尚書喬以宫贓罪不用至是立后冀
欲以厚禮迎之喬又據舊典不聽由是日忤冀
九月京師地震策免太尉喬
冬十一月貶清河王蒜為尉氏(漢縣今属河南開封府)侯徙桂陽
蒜自殺(後梁冀惡清河名改為甘陵)下李固杜喬獄殺之
宦者唐衡左悺等共譖杜喬曰陛下前當即位喬與
李固抗議言上不堪奉漢宗祀帝亦怨之會劉文(甘陵)
(人)劉鮪(魏郡人)謀共立清河王蒜劫其相謝暠殺之蒜
坐貶徙桂陽自殺梁冀因誣固喬云與文交通收固
下獄門生王調(渤海人)貫械上書趙承(河内人)等數十人
亦要鐡鑕詣闕通疏太后詔赦之京師市里皆稱萬
歲冀聞之畏固名德終為己害乃更據奏前事長史
吳祐爭之不從時馬融為冀作章奏祐謂曰李公之
罪成于卿手李公若誅卿何面目視天下人冀怒起
入室祐亦徑去固遂死獄中(固臨終與胡廣趙戒書曰梁氏遠謬公等曲從)
(漢室衰微從此始矣公等受主厚禄顛而不扶後之良史豈有所私回身已矣于義得矣復何言哉廣戒)
(得書長歎流涕而已)冀使人脅杜喬使自引决喬不聽收繫之
亦死獄中(冀暴固喬尸令有敢臨者加其罪因弟子郭亮年始成童詣闕上書乞收固尸下報)
(與董班俱往臨哭守尸十日不去喬故掾掦匡號泣星行至洛託為夏門亭吏守護尸喪積十二日詣闕)
(上書并乞二公骸骨太后許之匡送喬喪還家葬乞行服遂與亮班皆隠匿終身不仕趙承與固弟子七)
(十二人論固言迹為德行一篇吳祐亦自免歸卒于家郭亮字恒直朗陵人董班字李宛人楊匡字叔)
(康陳留人)
(戊子)二年春正月帝冠
三月帝從皇太后幸大將軍冀府
夏五月㐀宫火帝徙居南宫(明年三月復還北宫)
(己丑)三年夏四月丁夘晦日食
六月震顯陵寢屋
秋七月廉縣(後漢縣故城在今甘肅平凉府□原州)雨肉(續漢志肉似羊肺或如掌五行)
(志□法律逐功臣時則有羊禍是時梁冀專權枉誅李固杜喬天下冤之)
八月有星孛于天市(天市垣二十四星在房星東)
九月地再震山崩
前朗陵(後漢侯爾故城在今河南汝寧府確山縣)侯相荀淑卒
淑少博學有高行李固李膺等皆師宗之安帝時徵
拜郎中再遷當塗長後舉賢良(光禄勲杜喬少府房植所舉)對策
譏刺貴幸梁冀忌之出為朗陵相涖事明治稱為神
君有子八人儉緄靖燾汪爽肅□並有名稱時人謂
之八龍(靖字叔嗣少有俊才弟爽字慈明亦以才顕汝南許章曰慈明外朗叔嗣内潤穎川又為)
(之語曰荀氏八龍慈明年䨇陳實嘗詣淑實使于紀將車諶持杖後從孫羣年小載于車中既至淑使靖)
(應門爽行酒餘六龍下食孫彧小坐于膝前是時太史奏五百里賢人聚陳實字仲弓潁川許人紀字)
(元方諶字季方羣字長文荀彧字文若)穎隂令苑康(字仲直渤海重合人)命其里
曰高陽里淑卒年六十七歲李膺時為尚書自表師
喪二縣皆為立祠(叔兄子昱為沛相曇為廣陵太守皆正身疾惡志除閹宦昱後共竇)
(武謀誅中官與李膺俱死曇亦禁錮終身昱字伯條曇字元智)
(庚寅)和平元年春正月太后歸政二月崩(合葬憲陵)
三月封梁冀妻孫夀為襄城君
夀善為妖態(夀作愁眉帝粧堕馬髻折腰步齲齒笑)冀寵憚之冀愛監
奴秦宫出入夀所(夀見宫輙屛御者託以言事因與私焉)刺史二千石
皆謁辭之(冀夀對街為宅殫極土木起兔□亘數十里移憿調生兔刻毛為職人有犯者罪至)
(死)冀用夀言多斥奪諸梁在位者外以示謙讓而孫
氏宗親為侍中卿校郡守者十餘人皆貪饕凶滛所
在怨毒侍御史朱穆奏記于冀曰將相大臣均體元
首豈可去明即昧履危自安宜時易宰守非其人者
減省第宅園池之費拒絶郡國諸所奏送内以自明
外解人惑則將軍身尊事顯德耀無窮矣冀不納冀
雖專朝而猶交結宦官任其子弟以為要職欲以自
固穆又奏記極諫冀終不寤(冀遣書詣樂安太守陳蕃請託不得通使者詐)
(稱他客蕃笞殺之坐左轉修武令)
夏五月尊博園匽貴人曰孝崇后
(辛夘)元嘉元年春正月朔尚書張陵(字處冲蜀郡成都人)劾大將軍
冀罪詔以俸贖
羣臣朝賀大將軍冀帶劍入省尚書張陵叱出敕羽
林虎賁奪劍冀跪謝陵不應即劾奏冀請廷尉論罪
有詔以一歲俸贖百僚肅然河南尹不疑嘗舉陵孝
廉謂曰舉君適所以自罪也陵曰明府不以陵不才
誤見擢序今申公憲以報私恩不疑有媿色(不疑好經書喜)
(待士冀疾之轉為光禄勲不疑自耻兄弟有隙遂辭位歸第興弟蒙閉門自守冀不欲令與賓客交通陰)
(使人變服至門記往來者南郡太守馬融初除過□不疑冀諷有司奏融貪濁髠笞徒朔方)
夏四月帝微行至河南尹梁胤(不疑子時年十六)府舍是日大
風拔樹晝昏
尚書楊秉(字叔節震中子)上疏曰臣聞諸侯如臣之家春秋
尚列其誡况以先王法服而私出槃游降亂尊卑等
威無序侍衛守空宫&KR0807;璽委女妾設有非常之變任
章之謀(前漢書宣帝時代郡太守任宣坐謀反誅宣子章為公車丞亡在渭城界中夜元服入廟)
(居廊間執戟立於廟門待上至欲為逆發覺伏誅)上負先帝下悔靡及帝不
納(秉以病乞退出為右扶風黃瓊留之拜光禄大夫)
京師旱任城梁國饑民相食
冬十一月地震詔舉獨行之士
涿郡崔實(字子真一名台字元始駰之孫)以獨行舉詣公車稱病不
對策退而論世事名曰政論(其略曰几天下所以不治者常由人主承平日)
(久習亂安危怢不自覩或荒耽嗜慾不恤萬幾或耳蔽箴誨厭偽忽真或猶豫岐路莫適所從或見信之)
(佐括囊守禄或疎遠之臣言以賤廢是以王綱縱弛智士鬱伊夫為天下者自非上德嚴之則治寬之則)
(亂何以明其然也近考宣皇帝審于為政之理故嚴刑峻法破奸宄之膽海内肅清天下密如算計見效)
(優于孝文及元帝即位多行寬政卒以墮損威權始奪遂為漢室基禍之主政道得失于司可監蓋為國)
(之法有似治身平則致養疾則攻焉夫刑罰者治亂之藥石也德教者興平之梁肉也以德教除殘是以)
(梁肉治疾也以刑罰治平是以藥石供養也自數世以來政多恩貸馭委其轡馬駘其銜四牡横犇皇路)
(險傾方將拑勒鞬䩗以救之豈暇嗚和鸞清節奏哉)
(司馬氏光曰漢家之法已嚴矣而實猶病其寬何哉蓋衰世之君率多柔懦凡愚之佐唯知姑息是以權)
(偉之臣有罪不坐豪猾之民犯法不誅仁恩所施止于目前姦宄得志紀綱不立故崔實之論以矯一時)
(之枉非百世之通義也孔子曰政寬則民慢慢則糾之以猛猛則民殘殘則施之以寬寬以濟猛猛以濟)
(寬政是以和斯不易之常道矣)
詔加大將軍冀殊禮增封四縣賜以甲第
帝欲褒崇梁冀使議其禮胡廣等咸稱冀勲德宜比
周公錫之山川土田附庸司空黃瓊獨曰可比鄧禹
合食四縣於是有司奏冀入朝不趨劍履上殿謁贊
不名禮比蕭何增封四縣比鄧禹賞賜金錢奴婢綵
帛車馬衣服甲第比霍光每朝會與三公絶席十日
一入平尚書事冀猶以所奏禮薄意不悅
(壬辰)二年春正月京師地震
夏四月孝崇后匽氏崩(合葬博陵帝父蠡吾侯之墓也)
帝舉哀洛陽西鄉以弟平原王石為喪主王侯以下
皆會葬禮儀制度比恭懷皇后(是時大將軍梁冀輔政匽氏無在位者)
秋七月庚辰朔日食
冬十月京師地震
(癸巳)永興元年秋七月河溢民饑以朱穆為冀州刺史尋
徵下獄輸作左校
冀州民饑流亡數十萬戶詔以朱穆為刺史令長聞
穆濟河解印綬去者四十餘人及到奏劾諸郡貪污
者有至自殺或死獄中宦者趙忠喪父歸葬僭為玉
匣穆下郡案騐吏發墓剖棺出之帝聞大怒徵穆詣
廷尉輸作左校太學生劉陶(字子竒穎川定隂人)等數千人詣
闕上書訟穆曰中官近習竊持國柄手握王爵口含
天憲運賞則使餓隸富于季孫呼噏則令伊顔化為
桀跖而穆獨抗然不顧身害非惡榮而好辱惡生好
死也徒感王綱之不振懼天網之久失故竭心懷憂
為上深計臣願黥首繫趾代穆校作帝乃赦之(陶又上疏)
(稱朱穆李膺履正清平貞高絶俗斯寔中興之良佐國家之柱臣宜還本朝夾輔王室書奏不省)
(甲午)二年春二月復聽刺史二千石行三年喪
京師地震
東海朐山(在今江南海州南上有雙峯如削俗呼為馬耳山)崩
封乳母馬惠子初為列侯
秋九月丁夘朔日食
冬十一月泰山琅邪盜起
時盜賊四起陳留李堅自稱皇帝(事在建和元年)長平陳景
自號黃帝子署置官屬南頓管伯稱真人圖舉兵(事俱)
(在建和二年)扶風裴優(裴氏非子支孫封&KR1548;鄉因以為氏其後去邑從衣)亦稱皇
帝(事在和平元年)俱伏誅至是泰山琅邪賊公孫舉東郭竇
等復反叛殺長吏
(乙未)永夀元年春二月司隸冀州饑人相食
巴郡益州郡山崩
秋南匈奴左薁鞬臺耆等反属國都尉張奂(字然明敦煌酒泉人)
擊破降之
南匈奴左□鞬臺耆且渠伯德等反東羌復舉種應
之安定属國都尉張奐初到職壁中惟有二百許人
聞之即勒兵出軍吏爭止之不聽遂進屯長城收兵
遣將王衛招誘東羌使匈奴不得交通東羌諸豪遂
相率與奐共擊薁鞬等破之伯德將其衆䧏(羌豪遺奐馬二)
(十匹金鐻八枚奐以酒酧地曰使馬如羊不以入&KR1350;使金如粟不以入懷悉還之前此八都尉率好資財)
(為羌所苦及奐正身潔巳無不悦服)
(丙申)二年秋鮮卑檀石槐寇雲中以李膺為度遼將軍
初鮮卑檀石槐勇健有智略部落畏服弛法禁平曲
直無敢犯者遂推以為大夫立庭于彈汗山去高柳
(注見前)北三百餘里東西部大人皆歸焉因南抄緣邊
北拒丁零(注見前)東却夫餘西擊烏孫盡據匈奴故地
東西萬四千餘里至是入寇以故烏桓校尉李膺為
度遼將軍(膺為校尉時鮮卑犯塞膺常蒙矢石每破走之虜甚惲懾)膺到邊羌胡
望風畏服先所掠男女悉詣塞下還之
以韓韶(字仲黃潁川舞陽人)為嬴(漢縣故城在今山東泰安府萊蕪縣)長
公孫舉等寇青兖徐州討之連年不克尚書選能治
劇者以韶為嬴長賊聞其賢相戒不入境流民萬餘
戶歸縣界韶開倉賑之主者爭不可韶曰長活溝壑
之人而以此伏罪含笑入地矣韶與同郡荀淑鍾皓
(字季明長社人)陳寔皆嘗為縣長時人謂之潁川四長(淑事具前)
皓少以篤行稱公府辟林慮長不就與荀淑並為士
大夫所歸慕李膺嘗歎曰荀君清識難尚鍾君至德
可師(皓兄子瑾好學慕古有退讓風與膺俱有聲名瑾母膺之姑也應祖太尉修嘗言瑾邦有道不)
(廢邦無道免于刑戮復以膺妹妻之膺謂瑾曰弟何太無皂白瑾以白皓皓曰昔國武子好招人過以致)
(怨本保身全家爾道為貴)寔為太邱(漢縣故城在今河南歸德府永城縣)長修德清
静百姓以安本司官行部吏慮有訟者白欲禁之寔
曰訟以求直禁之理將何申其勿有所拘人亦竟無
訟者以沛相賦歛違法乃解印綬去吏民追思之
遣中郎將叚熲(字紀明武威祐臧人)擊泰山琅邪羣盜平之
帝以東方盜賊昌熾命公卿選將帥有文武才者司
徒尹頌(字公孫鞏人)薦議郎叚熲乃拜中郎將擊公孫舉
東郭竇等大破斬之餘黨皆散
冬十二月京師地震
(丁酉)三年夏四月九真蠻夷反討破之
居風(漢縣属九真郡)人朱逹誘蠻夷反太守兒式討之戰歿
遣九真都尉魏朗(子少英會稽上虞人)擊破之(後延熹三年餘寇後反詔以夏)
(方為文州刺史方威惠素著賊相率降夏方九江人)
閏月庚辰晦日食
京師蝗
或言民貧宜鑄大錢事下四府羣僚及太學能言之
士議之劉陶曰當今之憂不在于貨在乎民饑盖民
可百年無貨不可一朝有饑議者不逹農殖之本多
言鑄冶之便雖以隂陽為炭萬物為銅猶不能足無
厭之求也夫欲民殷財阜要在止役禁奪則百姓不
勞而足今地廣而不得耕民衆而無所食羣小競怨
吞噬無厭誠恐卒有役夫窮匠投斤遠呼使愁怨之
民響應雲合雖方尺之錢何能救其危也遂不改錢
(戊戌)延熹元年夏五月甲戌晦日食
太史令陳授陳日食之變咎在梁冀冀收考授死于
獄中帝由是怒冀
京師蝗
秋七月雲陽地裂
冬十二月南匈奴烏桓鮮卑入寇以陳龜為度遼將軍
除并涼一年租賦
龜臨行上疏曰臣聞三辰不軌擢士為相蠻夷不恭
拔卒為將臣無文武之才而忝鷹揚之任雖歿軀體
無所云補西州地瘠民貧數更寇虜屢被災荒雖含
生氣實同枯朽陛下以百姓為子焉可不垂撫循之
恩哉牧守不良招致災害胡虜凶悍因衰緣隙而將
帥不忠聚奸玩寇使倉庫單竭功業無效宜改任收
守去斥奸殘更選將校簡練文武除并涼今年祖更
(更謂卒更錢也漢律更有三品曰卒更曰踐更曰過更)寬赦罪隸掃除更始則
善吏知奉公之祜惡者覺營私之禍胡馬可不窺長
城塞下無候望之患矣帝乃更選幽并刺史太守下
詔除并涼一年租賦龜到職州郡震栗省息經用歲
以億計後梁冀暴虐日甚冀與龜素有隙徵還龜上
疏請誅冀不省遂不食而卒
以張奐為北中郎將
匈奴烏桓燒軍門屯赤坑煙火相望兵衆大恐奐安
坐帷中講誦自若潛誘烏桓使斬匈奴屠各(匈奴别種名)
渠帥襲破其衆諸胡悉䧏
以种暠為度遼將軍
暠到營所先宣恩信不服然後加討羌虜質郡縣者
悉遣還之誠心懷撫信賞分明由是羌胡皆來順服
乃去烽燧除候望邊方晏然
(己亥)二年春三月復斷刺史二千石行三年喪
秋七月皇后梁氏崩
梁氏恃姊兄勢奢靡妬忌寵衰無子宫人孕育鮮得
全者帝益疎之憂恚而崩(葬懿陵後梁冀□廢懿陵為貴人冢)
八月大將軍梁冀伏誅太尉胡廣司徒韓縯司空孫朗
皆以罪免為庶人
梁氏七侯三后六貴人三大將軍卿將尹校五十七
人冀專擅威柄凶恣日積宫衛近侍並樹所親禁省
起居纖微必知四方貢獻皆先輸上第於冀乘輿乃
其次焉百官遷召皆先到門謝恩然後敢詣尚書(吳樹)
(為宛令之官辭冀冀以賓客為託樹曰小人奸蠧比屋可誅明將軍處上將之位宜崇賢善以補朝闕而)
(多託匪人非樹所敢聞也到縣遂誅冀客數十人後還謁冀冀鴆之出死車上又遼東太守侯猛初拜不)
(謁冀託以他事要斬之郎中袁著年十九詣闕上書曰臣聞四時之運成功則退高爵厚寵鮮不至災)
(今大將軍位極功成宜遵懸車之禮若不抑損權盛將無以全其身矣冀聞而密遣掩捕笞殺之太原郝)
(絜胡武與著反善冀遂誅武家死者六十餘人絜知不免仰藥而死帝嫡母耿貴人薨冀從貴人從子承)
(求珍玩不得怒族其家崔琦作外戚箴以諷冀殺之)冀威行内外百僚莫敢違
命帝頗不平鄧香(和熹皇后從兄子)妻宣生女猛香卒宣更
適孫夀舅梁紀夀引其女猛入掖庭為貴人冀欲認
猛為己女時猛姊壻邴尊為議郎冀恐尊沮宣乃使
刺客殺尊而又欲殺宣遣客登屋宣家覺之馳入白
帝帝大怒遂與中常侍單超(河南人)具(漢紀作貝)瑗(元城人)唐
衡(潁川郡人)左悺(平隂人)徐璜(下邳良城人)等成謀誅冀冀疑之
乃使黃門張惲入宿以防變瑗收惲請帝詣前殿使
尚書令尹勲(字伯元河南鞏人)持節勒丞郎以下皆操兵守
省閤斂請符節送省中使瑗將廐騶虎賁羽林都候
劒戟士合千餘人與司隸張彪共圍冀第收大將軍
印綬冀夀皆自殺收梁氏孫氏無長少皆棄市胡廣
韓縯孫朗皆坐阿附減死免為庶人故吏賓客免黜
者三百餘人朝廷為空百姓稱慶收冀財貨合三千
餘萬萬以充王府用減天下租稅之半散其園囿以
業窮民
立貴人鄧氏為皇后(即猛也)
封宦者單超等五人為列侯
超及徐璜具瑗左悺唐衡五人同日受封故世謂之
五侯
以黃瓊為太尉
時新誅梁冀天下想望異政瓊首居公位乃舉奏州
郡貪汚死徙十餘人辟汝南范滂(字孟博征羌人)滂少厲清
節嘗為清詔使按察冀州登車攬轡慨然有澄清天
下之志守令贓汚者皆望風觧印綬去及為太尉掾
時詔三府掾属舉謠言(漢官儀曰三公聽採長吏臧否人所疾苦還條奏之是謂)
(舉謠言也)奏權豪之黨二十餘人深為民害者
徵處士徐穉(字孺子豫章南昌人)姜肱(字伯淮彭城廣戚人)韋著(字休明扶風平陵人)
袁閎(字夏甫安九孫)李曇(字雲潁川陽翟人)皆不至
尚書令陳蕃薦五處士以安車元纁徵之不至穉家
貧常自耕稼非其力不食恭儉義譲所居服其德屢
辟不起蕃為太守以禮請署功曹穉既謁而退蕃性
方峻不接賓客穉來特設一榻去則懸之後舉有道
家拜太原太守皆不就肱與二弟仲海季江俱以孝
友聞同被而寢嘗詣郡縣遇盜欲殺之肱曰弟年幼
父母所憐又未聘娶願殺身濟弟季江曰兄年德在
前家之珍寳國之英俊乞自受戮以代兄命盜兩釋
焉至郡中見肱無衣服怪問其故肱托以他辭終不
言盜盜聞而感悟就肱叩頭謝罪還所掠物肱不受
勞以酒食而遣之舉有道方正皆不就著隱居講授
不脩世務閎家世貴盛苦身守節以耕學為業曇少
喪父繼母酷烈事之彌謹身耕農以奉供養得四時
珍味必先以進母鄉里宗其孝行(帝又徵安陽魏桓其鄉人勸之行桓)
(曰夫干錄求進所以行其志也今後宫千數其可捐乎廐馬萬匹其可減乎左右權豪其可去乎皆對曰)
(不可桓慨然歎曰使桓生行死歸于諸子何有哉遂隱身不出)
封皇后兄子鄧康宦者侯覽(山陽防東人)等為列侯殺白馬
(漢縣故城在今河南衛輝府□縣)令李雲(字行祖甘陵人)弘農掾杜衆(袁紀李雲下獄)
(事在三年范書在二年綱目因之今依綱目)
帝既誅梁冀故舊恩私多受封爵封后親属皆為列
侯侯覽上縑五千匹賜爵關内侯又託以與誅梁冀
功進封高鄉侯又封小黃門劉普趙忠(安平人)等八人
為鄉侯自是權勢全歸宦官五侯尤貪縱傾動内外
白馬令李雲露布上書移副三府曰梁冀雖恃權專
擅今以罪行誅猶召家臣搤殺之耳而猥封謀臣萬
戶以上西北列將得無解體帝者諦也今官位錯亂
小人諂進財貨公行政化日損是帝欲不諦乎帝震
怒逮雲送獄使中常侍管霸考之弘農掾杜衆傷雲
以忠諫獲罪上書願與雲同死帝愈怒并下獄大鴻
臚陳蕃太常楊秉洛陽市長沭茂郎中上官資並上
疏請皆坐免黜(□秉免歸田里茂資貶秩二等)管霸亦言雲衆狂戅
不足加罪帝曰帝欲不諦是何等語而常侍欲原之
耶遂皆死獄中(後黃瓊上疏曰陛下即位以來未有勝政諸梁秉權豎宦充朝李固杜喬)
(既以忠言横見殘滅而李雲杜衆復以直道受誅海内傷懼以忠為諱尚書周永素與梁冀共搆姦□臨)
(冀當誅乃陽毁示忠以要爵賞復與忠臣並時顕封四方聞之莫不憤歎書奏不者)
冬十月以宦者單超為車騎將軍
以陳蕃為光禄勲
時封賞踰制内寵猥盛蕃上疏曰夫諸侯上象四七
(謂二十八宿)藩屏上國而左右以無功博賞至乃一門之
内侯者數人故緯象失度隂陽謬序又比年收斂十
傷五六人不聊生而采女數千食肉衣綺脂油粉黛
不可貲計且聚而不御必生憂悲之感以致水旱之
困帝頗采其言為出宫女五百餘人封侯者䧏為鄉
侯
以楊秉為河南尹尋坐論作左校
單超兄子匡為濟隂太守負勢貪放兖州刺史第五
種(字興先倫之曾孫)使從事衛羽案之得贓五六千萬奏并
劾超匡賂客任方刺羽羽覺之捕繫洛陽匡密令突
獄亡走尚書詰秉對曰方等無罪釁由單匡乞檻車
徵匡考覈其事則奸慝蹤緒必可立得秉竟坐論作
左校種亦以他罪徙朔方(後種以久旱赦出皇甫規等松之冄徵乃到拜太常)
以爰延(字季平陳留外黃人)為五官中郎將
帝問侍中爰延朕何如主對曰陛下為漢中主帝曰
何以言之對曰尚書令陳蕃任事則治中常侍黃門
與政則亂是以知陛下可以為善可以為非帝曰敬
聞闕矣拜五官中郎將會客星經帝座帝密以問延
延曰天子動静以禮則星辰順序意有邪辟則晷度
錯違陛下以河南尹鄧萬世有龍潛之舊封侯引見
與之對博上下媟黷有虧尊嚴夫善人同處則日聞
嘉訓惡人從游則日生邪情惟陛下遠讒佞之臣納
蹇蹇之士則災變可除矣帝不能用延稱疾免歸
御批歴代通鑑輯覽卷二十四
