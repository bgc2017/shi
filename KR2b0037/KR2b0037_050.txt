御批歴代通鑑輯覽卷五十一
唐
太宗文武皇帝
(丁酉)貞觀十一年春正月以吳王恪(帝次子)等為諸州都督
諸王將之官土賜書戒敕且曰吾欲遺汝珍玩恐益
驕奢不如得此一言耳(恪督安州數出畋獵頗損居人侍御史柳範彈奏恪坐免)
(官後褚遂良言皇子興州者多幼稚未知從政不若留京師教以經術俟其長而遣之上以為然安州)
(注見前柳範解人褚遂良字登善亮之子)
制釋奠以孔子為先聖
舊制釋奠於太學以周公為先聖孔子配饗至是房
元齡等建議以孔子為先聖顔回配饗詔從之
定律令
房元齡等先受詔定律令凡定律五百條立刑名二
十等比隋律減大辟九十二條減流入徒者七十一
條削煩去蠧變重為輕者不可勝紀又定令一千五
百九十餘條刪武德以來敕格定留七百條至是頒
行之(自張藴古之死法官以出罪為戒時有失入者又不加罪上嘗問大理卿劉德威曰近日刑網)
(稍密何也對曰此在主上不在羣臣律文失入減三等失出減五等今乃失入無辜失出獲罪是以史各)
(自免競就深文陛下倘一斷以律則此風立變矣上悦從之由是斷獄平允劉德威徐州彭城人)
二月豫為山陵終制
上以漢世豫作山陵免子孫倉卒勞費又志在儉葬
恐子孫從俗奢靡自為終制因山為陵容棺而已
幸洛陽宫
上至顯仁宫(隋書地理志夀安有顯仁宫壽安故城在今河南府宜陽縣)官吏以
闕儲偫被譴魏徵諫曰陛下以儲偫譴官吏臣恐乘
風相扇異日民不聊生殆非行幸之本意也昔煬帝
諷郡縣獻食視其豊儉以為賞罰故海内叛之此陛
下所親見奈何欲效之乎上驚曰非公不聞此言因
謂長孫無忌等曰朕昔過此買飯而食僦舍而宿今
供頓如此豈得猶嫌不足乎至洛陽宫西苑泛積翠
池顧謂侍臣曰煬帝作此宫苑結怨於民今悉為我
有正由宇文述虞世基之徒内為謟諛外蔽聰眀故
也可不戒哉
三月丙戌朔日食
詔行新禮
房元齡魏徵所定凡百三十八篇
以王珪為魏王泰師
上謂泰曰汝事珪當如事我泰見珪輙先拜珪亦以
師道自居(珪子敬直尚南平公主先是公主下嫁皆不以婦禮事舅姑珪曰主上欽明動循禮)
(法吾受公主謁見豈為身榮所以成國家之美耳乃與其妻就席坐令公主執笲行盥饋之禮是後公主)
(始行婦禮手笲音煩竹器以盛棗栗腏修盥饋沃而進食於舅姑其禮如是)
夏六月以荆王元景(帝之弟)長孫無忌等為諸州刺史子
孫世襲
秋七月穀洛溢詔百官極言過失
大雨穀洛溢入洛陽宫壞官寺民居溺死者六千餘
人詔水所毁宫少加修繕纔令可居廢明德宫元圃
院以其材給遭水者令百官上封事極言過失(侍御史馬)
(周上疏以為三代及漢歴年多者八百少者不減四百良以恩結人心人不能忘故也自是以降多者六)
(十年少者纔二十餘年皆無恩於人本根不固故也今之戶口不及隋之仆一而給役者兄去弟還道路)
(相繼營繕不休器服華侈陛下少居民間知民疾苦尚復如此况皇太子生長深宫不更外事萬歲之後)
(固聖慮所當憂也臣觀自古百姓愁怨國未有不亡者人主當修之於可修之時不可悔之於既失之後)
(貞觀之初天下饑歉斗米直匹絹而百姓不怨者知陛下憂念不忘故也今比年豐穰匹絹得粟十餘斛)
(而百姓怨咨者知陛下不復念之多營不急之務故也自古以來國之興亡不以蓄積多少在於百姓苦)
(樂且以近事驗之隋貯洛口倉而李密因之東都積布帛而世充資之西京府庫亦為國家之用至今未)
(盡夫蓄積固不可無要當人有餘力然後收之不可彊斂以資敵寇也夫儉以息人貞觀之初陛下所親)
(行也豈今日而難之乎欲為長久之計但如貞觀之初則天下幸甚又陛下寵遇諸王過厚亦不可不深)
(思也魏武帝愛陳思王及文帝即位遂遭囚禁然則武帝愛之適所以苦之也又百姓所以治安惟在刺)
(史縣令今重内官而輕州縣刺史多用武臣或京官不稱職始補外任邊遠之處用人更輕所以百姓未)
(安殆由於此疏奏上稱善久之謂侍臣曰刺史朕當自選縣令宜詔京官五品以上各舉一人朕魏徵上)
(疏曰人主善始者多克終者寡豈取之易而守之難乎蓋以殷憂則竭誠以盡下安逸則驕恣而輕物盡)
(下則胡越同心輕物則六親離德雖震之以威怒亦皆貎從而心不服故也人主誠能見可欲則思知足)
(將興繕則思知止處高危則思謙降臨滿盈則思抑損遇逸樂則思撙節在晏安則思後患防壅蔽則思)
(延納疾讒邪則思正已行爵賞則思因喜而僭施刑罰則思因怒而濫兼是十思而選賢任能則可以無)
(為而治矣於又曰陛下欲善之志不及於昔時聞過必改少虧曩日譴罰積多威怒微厲乃知貴不期)
(驕富不期侈非虚言也在昔隋之未亂也自謂必無亂其未亡也自謂必無亡故賦役無窮征伐不息以)
(致禍將及身而尚未之寤也夫鑒形莫如止水鑒敗莫如亡國伏願取鑒於隋去奢從約親忠遠佞以今)
(之無事行昔之恭儉則盡善盡美矣夫取之實難守之甚易陛下能得其所難豈不能保其所易乎又)
(曰今立政致治必委之君子事有得失或訪之小人其待君子也敬而疏遇小人也輕而狎狎則言無不)
(盡疎則情不上通夫中智之人豈無小慧然才非經國慮不及遠雖竭力盡誠猶未免有敗况内懷姦宄)
(其禍豈不深乎夫雖君子不能無小過苟不害於正道斯可略矣陛下誠能慎選君子以禮信用之何憂)
(不治不然危亡之期未可保也上賜手詔褒美曰得公之諫朕知過矣當置之几案以比弦韋)
冬十月以武氏為才人(劉友益曰書此謹亂始也)
故荆州都督武士彠女年十四上聞其美召入後宫
(戊戌)十二年春正月頒氏族志
上命吏部尚書高士廉等徧貴天下譜諜質諸史籍
考其真偽分為九等(先是山東人士崔盧李鄭諸族自矜地望凡為婚姻必多貴財)
(帛或捨其鄉里而妄稱名族或兄弟齊列而更以妻族相陵上惡之故命士廉等考定甲乙士廉等以黃)
(門侍郎崔民幹為第一上曰漢高祖與蕭曹樊灌皆起布衣至今推仰以為英賢豈在世禄乎高氏偏據)
(山東梁陳辟在江南雖有人物蓋何足言况其子孫衰替而猶卬然以門第自負販鬻松檟無復廉耻不)
(知世人何為貴之今三品以上皆以德行勲勞文學致位貴顯彼衰世舊門何足慕哉今欲釐正訛謬捨)
(名取實而卿曹猶以民幹為第一是輕我官爵而徇流俗之情也乃更命刊定專以今朝品秩為高下)
皇族為首外戚次之崔盧李鄭諸族又次之凡二百
九十三姓千六百五十一家頒於天下
二月帝發洛陽觀砥柱祠禹廟遂至蒲州
蒲州刺史趙元楷飾樓觀盛儲偫上怒曰此乃亡隋
之弊俗也
贈隋堯君素為蒲州刺史(君素守河東事具前)
詔曰隋故鷹擊郎將堯君素雖桀犬吠堯有乖倒戈
之志而疾風勁草實表歲寒之心可贈蒲州刺史
閏月庚辰朔日食
帝還宫
三月宴五品以上於東宫(時以皇孫生故宴於東宫)
上曰貞觀之前從朕經營天下元齡之功也貞觀以
來繩愆紏謬魏徵之功也皆賜之佩刀(上謂徵曰朕政事何如往)
(年對曰威德所加比往年則遠矣人心悅服則不逮也上曰何也對曰陛下往以未治為憂故日新今以)
(既治為安故不逮上曰今日所為亦何以異於往年邪對曰陛下初年恐人不諫常導之使言中間悅而)
(從之今則勉強從之而猶有難色也上曰其事可得聞歟對曰陛下昔欲殺元律師孫伏伽以為法不當)
(死陛下賜以蘭陵公主園直百萬或云太厚陛下云朕即位以來未有諫者故賞之此導之使言也司戶)
(柳雄妄訴隋資陛下欲誺之納戴冑之諫而止是悅而從之也近皇甫德參上書諫修洛陽宫陛下恚之)
(雖以臣言而罷勉從之也上曰非公不能及此人苦不自知耳)
夏五月永興公虞世南卒(諡文懿)
世南外和柔而内忠直上嘗稱世南有五絶一德行
二忠直三博學四文辭五書翰(世南嘗獻聖德論上賜詔曰卿論朕太高)
(朕何敢當然卿適覩其始未覩其終若朕能慎終如始則此論可傳不然恐徒使後世笑卿也)
冬十一月置屯營飛騎
初置左右屯營飛騎於元武門以諸將軍領之又簡
飛騎才力驍健善騎射者號百騎以從遊幸
十二月以馬周為中書舍人
周有機辯岑文本常稱馬君論事援引事類揚㩁古
今舉要刪煩會文切理一字不可增減聽之靡靡令
人忘倦
以霍王元軌(帝之弟)為徐州刺史
元軌好讀書恭謹自守舉措不妄與處士劉元平為
布衣交人問元平王所長元平曰無長問者怪之元
平曰人有所短乃見所長至於霍王無所短何以稱
其長哉
西突厥乙毘咄陸可汗立
初西突厥咥利失可汗(前咄陸可汗之弟先是統葉護諸父莫賀咄殺統葉護而)
(自立為屈利俟毘可汗國人不附立統葉護之子咥力特勒為乙毘鉢羅肆葉護可汗已而俟毘為莫賀)
(設之子泥孰所殺肆葉護為國人所攻走死泥孰立為咄陸可汗咄陸死弟同娥設立為沙鉢羅咥利失)
(可汗)分其國為十部每部酋長各賜一箭謂之十箭又
分左右廂左廂號五咄陸置五大啜右廂號五弩失
畢置五大俟斤通謂之十姓至是咥利失失衆心為
其臣統吐屯所逐走焉耆尋復得其故地西部遂立
欲谷設為乙毘咄陸可汗(先是統吐屯將立欲谷設為可汗會統吐屯為人所)
(殺欲谷設兵亦敗不果立已而西部竟立之)中分其地以伊列水(亦曰伊麗水即)
(今伊犁河在伊犁地)為界水以西屬乙毘咄陸以東屬咥利失
(已而咥利失之臣俟利發與乙毘咄陸通謀為亂咥利失窮蹙死其弟子沙鉢羅葉護可汗立謂之南庭)
(乙毘咄陸為北庭)
(己亥)十三年春正月加房元齡太子少師
元齡為太子少師太子欲拜之元齡不敢謁見而歸
時人美其有讓(先是中書侍郎岑文本以穀洛水溢上書略言開撥亂之業其功既難守)
(已成之基其道不易故居安思危所以定其業也有始有卒所以崇其基也上深嘉之及是上問侍臣創)
(業與守成孰難元齡曰草昧之初與羣雄並起角力而後臣之創業難矣魏徵曰自古帝王莫不得之於)
(艱難失之於安逸守成難矣上曰元齡與吾共取天下出百死得一生故知創業之難徵與吾共安天下)
(常恐驕奢生於富貴禍亂生於所忽故知守成之難然創業之難既已往矣守成之難方當與諸公慎之)
(元齡等拜曰陛下之言及此四海之福也)
永寧公王珪卒(諡曰懿)
珪性寬裕自奉養甚薄於令三品以上當立家廟珪
祭於寢為法司所劾上不問命有司為之立廟以愧
之
二月以尉遲敬德為鄜州(元魏置今隸陜西)都督
上嘗謂敬德曰人或言卿反何也對曰臣從陛下征
伐四方身經百戰今之存者皆鋒鏑之餘也天下已
定乃更疑臣反乎因解衣投地出其瘢痍上流涕而
撫之(上又嘗謂敬德曰朕欲以女妻卿何如敬德謝曰臣妻雖陋相與共貧賤久矣臣雖不學聞古)
(人富不易妻此非臣所願也乃止)
詔内職有闕選良家有才行者充
尚書奏近世掖庭之選或微賤之族禮訓蔑聞或刑
戮之家憂怨所積請自今後宫及東宫内職有闕皆
選良家有才行者以禮聘其沒官口賤人不得補用
上從之
詔停襲封刺史
上既詔宗室功臣襲封刺史于志寧以為古今事殊
恐非久安之道上疏爭之馬周亦言堯舜之父猶有
朱均之子倘有孩童嗣職萬一驕愚兆庶被殃國家
受敗正欲絶之也則子文之治猶在(楚莊王事詳具前)正欲
留之也則欒黶之惡已彰(晉士鞅語亦見前)與其毒害於見
存之百姓寧使割恩於己亡之一臣矣然則向所謂
愛之者適所以傷之也會長孫無忌等皆不願之國
上表固讓乃詔停之
夏五月旱詔五品以上言事
魏徵上疏言陛下志業比貞觀之初漸不克終者有
十謹用條陳裨萬分一(初清淨寡欲化及荒外今萬里遣使訪求怪珍一漸也初)
(護民如子不輕營為今寖奢肆輕用民力二漸也初役已以利物今縦欲以勞人雖憂人之言不絶於口)
(而樂身之事實切於心三漸也初親君子遠小人今重君子也恭而遠之輕小人也狎而近之近之莫見)
(其非遠之莫見其是四漸也初不貴異物不作無益今難得之貨雜然並進玩好之物無時而息五漸也)
(初求士如渴今由心好惡讒佞得行守道疏間六漸也初高居深拱無田獵畢弋之好今晨出夕返馳騁)
(為樂七漸也初遇下有禮羣情上達今詰責細過忠款不申八漸也初孜孜治道常若不足今長傲縱欲)
(無事興兵九漸也初頻年霜旱撫寧戶口死不擕貳今徭役勞弊百姓之心恐不能如前帖泰十漸也)
疏奏上深奬嘆報云已列諸屏障朝夕瞻仰仍錄付
史官
秋七月立李思摩(頡利族人)為突厥可汗
先是突厥結社率(突利之弟)作亂伏誅(結社率入朝為中郎將久不進秩會)
(上幸九成宫結社率隂結種人夜犯御營折衝孫武開帥衆擊斬之)於是言事者多云
突厥留河南不便上乃賜懷化郡王阿史那思摩姓
李氏立以為泥孰俟利苾可汗賜之鼔纛使帥其種
落還舊部(突厥咸憚薛延陁不肯出塞上賜薛延陁璽書諭令各守土疆無或踰分薛延陁奉)
(詔於是遣思摩帥所部建牙於河北命趙郡王孝恭等齎冊書立之上謂侍臣曰中國根幹也四夷枝葉)
(也割根幹以奉枝葉木安得滋榮朕不用魏徵言幾致狼狽)
八月辛未朔日食
冬十一月以楊師道(字景猷隋觀王雄子)為中書令劉洎為黃門
侍郎參知政事(劉友益曰參知政事之名始此)
十二月以侯君集為交河大總管將兵擊高昌
初高昌王麴文泰多遏絶西域朝貢及拘留中國人
詔令入朝又不至與西突厥共擊破焉耆焉耆訴之
上遣使問狀文泰曰鷹飛於天雉伏于蒿猫遊于堂
鼠噍于穴各得其所豈不能自生邪上怒欲發兵擊
之薛延陁可汗遣使請為鄉導上猶冀文泰悔過復
下璽書以示禍福徵之入朝文泰竟稱疾不至至是
乃遣君集及薛萬均將兵擊之
太史令傅奕卒
初上嘗謂奕曰佛教元妙可師卿何獨不悟其理對
曰佛書乃中國邪僻之人竊取莊老元談飾以妖幻
之語用欺愚俗無益於民有害於國臣非不悟鄙不
學也上頗然之及是年八十五卒臨終戒其子無得
學佛書又集魏晉以來駁佛教者為高識傳行於世
(奕精究術數之書而終不之信有僧自西域來能咒人使立死復咒即生上試之驗以告奕奕曰此邪術)
(也臣聞邪不干正請使咒臣必不能行上命僧咒奕奕初無所覺須臾僧忽僵仆遂不復蘇又有婆羅門)
(僧言得佛齒所擊輙碎長安士女輻輳如市奕謂子曰吾聞有金剛石者性至堅物莫能傷惟羚羊角能)
(破之汝往試焉其子如言叩之應手而碎觀者乃止)
(庚子)十四年春二月詣國子監
上幸國子監觀釋奠命祭酒孔穎達講孝經賜諸生
帛有差(是時上大徵天下名儒為學官數幸國子監使之講論學生能眀一大經以上皆得補官)
(增築學舍千二百間增學生滿三千二百六十員自屯營飛騎亦給博士使授以經有能通經者聽得貢)
(舉於是四方學者雲集京師乃至高麗百濟新羅高昌吐蕃諸酋長亦遣子弟請入國學升講筵者至八)
(千餘人上以師說多門章句繁雜命穎達與諸儒定五經疏謂之正義令學者習之大經唐取士以禮)
(記春秋左氏傳為大經詩儀禮周禮為中經易尚書公羊穀梁為小經百濟國名馬韓之屬其先以百家)
(濟故號焉今為朝鮮國全羅道新羅注見前)
三月流鬼國(杜佑曰在北海之北)入貢
流鬼去京師萬五千里重三譯而至上以其使者余
(孫愐曰視遮反姓也)志為騎都尉
夏五月侯君集滅高昌以其地為西州(唐西州交河郡治前庭即漢車)
(師前王庭也注已見前)
高昌王文泰聞唐兵起謂其國人曰唐去我七千里
而沙磧(即瀚海也)居二千里地無水草寒風如刀熱風如
燒安能致大軍乎及聞唐兵臨磧石憂懼發疾卒子
智盛立刻日將葬諸將請襲之侯君集曰天子以高
昌無禮故使吾討之今襲人於墟墓之間非問罪之
師也於是鼓行而進詰朝攻之及午而克智盛出降
(高昌麴氏自嘉至智盛凡五世百三十四年而滅)君集分兵略地下其二十
二城戶八千四十六上欲以高昌為州縣魏徵諫曰
文泰有罪故王誅加之今罪人已死其子又服宜撫
其百姓存其社稷復立其子則威德被於遐荒四夷
皆悅服矣若以為州縣當復遣兵鎮守勞費不貲死
亡相繼而陛下終不得高昌撮粟尺帛以佐中國所
謂散有用以事無用也上不從以其地為西州置安
西都護府於是唐地東極於海西至焉耆南盡林邑
北抵大漠皆為州縣凡東西九千五百一十里南北
一萬九百一十八里(君集之破高昌也私其珍寳將士競為竊盗為有司所劾詔下)
(君集等獄岑文本上疏曰命將出征苟能克敵雖貪可賞若其敗績雖廉可誅漢之李廣利隋之韓擒虎)
(皆負罪譴卒受封賞今君集等雖自詿羅網願錄其微勞忘其大過則法雖屈而德彌顯矣上乃釋之)
以劉仁軌(字正則汴州尉氏人)為櫟陽丞
初陳倉折衝都尉魯寧坐事繫獄自恃高班慢罵陳
倉尉劉仁軌仁軌杖殺之州司以聞上怒追至長安
將面詰而斬之仁軌曰魯寧對臣百姓辱臣如此臣
實忿而殺之辭色自若魏徵侍側曰隋末百姓彊而
陵官吏多如魯寧之比隋以是亡上乃擢仁軌為櫟
陽丞(上將幸司州校獵仁軌上言大稔未穫使農民供獵事治道葺橋動費一二萬工願少停旬日)
(則公私俱濟矣上賜蠒書嘉納遷新安令)
冬十一月詔李淳風考定戊寅歷
時戊寅歷以癸亥為十一月朔李淳風表稱古歷分
日起於子半今歲甲子朔冬至而傅仁均減餘稍多
子初為朔遂差三刻用乖天正請更加考定從之
詔更定服制
禮官奏請加高祖父母服齊衰五月嫡子婦服期嫂
叔弟妻夫兄舅皆服小功從之
以太常卿韋挺為封禪使
先是羣臣再請封禪上命秘書監顔師古議其禮房
元齡裁定之(事在十一年)至是百官復請故有是命(明年四月)
(詔將有事於泰山會星孛太微褚遂良以東封為言乃罷)
(辛丑)十五年春正月以文成公主(宗室女)嫁吐蕃
先是吐蕃贊普棄宗弄讚遣使奉表求婚上未之許
弄讚遂帥衆二十萬進寇松州(唐置今四川松潘衛是)上命侯
君集擊敗之弄讚懼遣使謝罪因復請婚上許之(事在)
(十六年)至是弄讚遣其大論(吐蕃國相之稱)禄東贊獻黃金珍
寳為聘(上嘉禄東贊善應對欲以琅邪公主外孫叚氏妻之辭曰臣國中有婦父母所聘不可棄)
(也且贊普未得謁公主陪臣何敢先娶上益賢之然欲撫以厚恩竟不從其志)乃命江夏王
道宗持節送文成公主於吐蕃贊普大喜慕中國衣
服儀衛之美為公主别築城郭宫室而處之(其國人皆以赭)
(塗面公主惡之贊普禁之亦漸革其猜暴之性遣其子弟入國學受詩書)
夏四月命太常博士吕才(博州清平人)刊定隂陽雜書
上以近世隂陽雜書訛偽尤多命太常博士吕才刊
定上之才皆為之叙質以經史(其叙宅經曰近世巫覡妄分五姓如張王)
(為商武庾為羽以取諧韻至於以柳為宫以趙為角又復不類或同出一姓分屬宫商或複姓數字莫辨)
(徵羽此則事不稽古義理乖僻者也叙禄命曰禄命之書多言或中人乃信之然長平坑卒未聞共犯三)
(刑南陽貴士何必俱當六合今亦有同年同禄而貴賤懸殊共命共胎而夭夀更異此皆禄命不險之著)
(明者也其叙葬曰古者卜葬盖以朝市遷變泉石交侵不可前知故謀之龜筮近代或選年月或相墓田)
(以為窮達夭壽皆因卜葬所致按禮天子諸侯大夫葬皆有月數是古人不擇年月也春秋九月丁巳葬)
(定公雨不克葬戊午日昃乃克葬是不擇日也鄭中葬簡公司墓之室當路毁之則朝而窆不毁則日)
(而窆子産不毁是不擇時也古之葬者皆於國都之北兆域有常處是不擇地也今以妖巫妄言遂於擗)
(踊之際擇地選時以希富貴或云辰日不可哭泣遂莞爾而對弔客或云同屬忌於臨壙遂吉服不送其)
(親傷教敗禮莫斯為甚識者以為確論音五姓隂陽家以五音配姓而定其方向如趙姓角宜坐丙向)
(寅之類三刑如寅刑已之類六合如子與丑合之類)
起復于志寧為太子詹事
詹事于志寧遭母喪起復舊職太子治宫室妨農功
好鄭衛之樂寵昵宦官役使司馭不使分番私引突
厥入宫志寧上書切諫太子大怒遣刺客張師政紇
干承基殺之二人入其第見志寧寢處苫塊竟不忍
殺
冬十一月以李世勣為兵部尚書
并州長史李世勣在州十六年令行禁止民夷懷服
上曰隋煬帝勞百姓築長城以備突厥卒無所益朕
惟置李世勣於晉陽而邊塵不驚其為長城豈不壯
哉因有是命
薛延陁攻突厥遣李世勣等將兵討破之
薛延陁真珠可汗遣其子大度設發諸部兵二十萬
擊突厥思摩不能禦帥部落入長城保朔州遣使告
急詔遣李世勣等分道擊之(諸將辭行上戒之曰薛延陁負其彊盛踰漠而)
(南行數千里馬已疲瘦見利不能速進不利不能速退吾已敇思摩燒薙秋草彼糧糗日盡野無所獲卿)
(等俟其將退與思摩一時奮擊破之必矣)十二月世勣敗薛延陁於諾真
水(胡三省注在雲中古城西北)斬首三千餘級捕虜五萬餘人大
度設脱身走值大雪人畜凍死者十八九世勣還軍
定襄(薛延陁既敗遣使請婚上謂侍臣曰薛延陁屈彊漠北今御之止有二策非發兵殄滅之則與)
(之婚姻以撫之耳房元齡曰兵凶戰危臣以為和親便先是契苾何力省母凉州其故部刦之以降薛延)
(陁何力不屈拔佩刀割左耳自誓會有使者自薛延陁來言其狀上即命兵部侍郎崔敦禮持節使薛延)
(陁許以新興公主妻之以求何力何力由是得歸遂上言薛延陁不可與婚上曰吾已許之豈可食言何)
(力因請敕使親迎彼必不敢來則絶之有名上乃詔幸靈州與真珠可汗會禮真珠大喜益搜賦馬羊充)
(聘薛延陁本無庫廐調斂諸部不亟集又度磧乏水草畜口耗死過半失期不至乃責以聘禮不備詔絶)
(其婚停幸靈州上契苾何力鐵勒哥楞莫何可汗之孫崔敦禮字安咸陽人新興公主帝第十三女後)
(嫁長孫曦)
(壬寅)十六年春正月魏王泰上括地志
泰好學司馬蘇勖說泰以古之賢王皆招士著書故
泰奏請修括地志於是大開館舍門庭如市至是上
之(泰月給踰於太子褚遂良上疏曰聖人制禮庶子雖愛不得踰嫡所以塞嫌疑之漸除禍亂之源也)
(若當親者疎當尊者卑則佞巧之姦乘機而動矣今魏王新出閣宜示以禮上從之上又令泰徙居武德)
(殿魏徵曰此殿海陵昔嘗居之陛下愛魏王常欲使之安全宜每抑其驕奢不可處之嫌疑之地上遽遣)
(泰歸第封海陵元吉追王號)
夏六月詔太子用庫物有司勿為限制
詔太子用庫物有司勿為限制於是太子發取無度
左庶子張元素上太子書曰恩旨未踰六旬用物已
過七萬驕奢之極孰云過此苦藥利病苦言利行伏
惟居安思危日慎一日太子惡之令戶奴隂伺擊之
幾斃
秋九月以魏徵為太子太師
初魏徵有疾上手詔問之且言不見數日朕過多矣
若有聞見可封狀進來(徵上言比者弟子陵師奴婢忽主下多輕上漸不可長又)
(言陛下臨朝常以至公為言退而行之未免私僻或畏人知横加威怒欲盖彌彰竟有何益)徵宅
無堂上命輟小殿之材以構之五日而成仍賜以素
屛風素褥几杖等以遂其所尚徵上表謝上手詔曰
處卿至此蓋為黎元與國家何事過謝會上問侍臣
以國家急務褚遂良曰太子諸王宜有定分此為最
急時太子承乾失德魏王泰有寵羣臣日有疑議故
遂良對及之上乃曰方今羣臣忠直無踰魏徵我遣
傅太子用絶天下之疑乃以徵為太子太師徵以疾
辭上曰知公疾病可卧護之徵乃受詔(上嘗謂侍臣曰朕雖平定)
(天下其守之甚難徵對曰臣聞戰勝易守勝難陛下之言及此宗廟社稷之福也上嘗問徵比來朝臣)
(殊不論事何也對曰陛下虚心采納必有言者凡臣徇國者寡愛身者多彼畏罪故不言耳房元齡高)
(士廉遇少府少監竇德素於路問北門近何營繕德素奏之上怒讓元齡等曰君但知南牙政事北門小)
(營繕何預君事元齡等拜謝魏徵進曰元齡等為陛下股肱耳目於中外事豈有不應知者使所營者是)
(則當助成之非則當請罷之不知何罪而責亦何罪而謝也上甚愧之上嘗問侍臣曰或君亂而臣治)
(或君治而臣亂孰愈魏徵對曰君治則善惡明賞罰當臣安得而亂之苟為不治縱暴愎諫雖有良臣將)
(安所施上曰齊文宣得楊遵彦非君亂而臣治乎對曰彼纔能救亡耳烏足為治哉北門南牙唐正牙)
(在南元武門在北南門公卿出入北門宦官私人所出入也)
西突厥寇伊州安西都護郭孝恪擊敗之
西突厥乙毗咄陸可汗既幷沙鉢羅葉護之衆自恃
彊大遣兵寇伊州郭孝恪擊敗之未幾乙毗咄陸為
其下所逐(乙毗咄陸擊破米國不分虜獲與其下又斬其將泥孰啜泥孰啜部將胡禄屋襲擊)
(之乙毗咄陸走保白水胡城距米國胡三省注一曰彌末治末息德城北康居百里)於是所
部詣闕請更立可汗上遣使立莫賀咄之子為乙毗
射匱可汗乙毗咄陸奔吐火羅(唐書西域傳一曰土豁羅居葱嶺西烏滸)
(河之南古大夏地)
冬十一月高麗泉蓋蘇文(泉姓蓋蘇文名亦號蓋金)弑其王建武
高麗東部大人泉蓋蘇文凶暴多不法其王及大臣
議誅之蓋蘇文知之勒兵盡殺諸大臣因馳入宫手
弑其王立王弟子藏為王自為莫離支其官如中國
吏部兼兵部尚書也於是號令遠近專制國事(蓋蘇文狀)
(貌雄偉身佩五刀左右莫敢仰視每出行前導長呼人皆奔逬不避坑谷)亳州刺史裴思
莊奏請伐高麗上曰高麗職貢不絶為賊臣所弑朕
甚哀之但山東彫弊吾未忍言用兵耳(已而遣使持節册命高藏)
(為遼東郡王)
廣州都督党仁弘(馮翊人)有罪徙欽州(隋置今屬廣東廉州府)
高祖之入關也党仁弘將兵有功其後歴官所至有
聲迹至是為廣州都督坐贓當死上欲宥之召五品
以上謂曰法者人君所受於天不可以私今朕私党
仁弘而欲赦之是自亂其法上負於天欲席藁於南
郊三日日一進蔬食以謝罪羣臣以為自貶太過頓
首固請上乃降手詔曰朕有三罪知人不明一也以
私亂法二也善善未賞惡惡未誅三也於是黜仁弘
為庶人徙欽州
詔議反逆緣坐律
刑部以反逆緣坐律兄弟沒官為輕請改從死敕八
座議之議者皆以為秦漢之法反者夷族宜如刑部
之請給事中崔仁師駁曰古者父子兄弟罪不相及
奈何以亡秦酷法變隆周中典(周禮秋官刑平國用中典)上從之
(癸卯)十七年春正月鄭公魏徵卒(諡文貞)
魏徵寢疾上與太子同至其第指衡山公主欲以妻
其子叔玉徵薨命百官赴喪給羽葆鼓吹陪葬昭陵
其妻裴氏曰徵平生儉素今葬以羽儀非其志也辭
不受以布車載柩而葬上登苑西樓望哭盡哀自製
碑文并為書石謂侍臣曰人以銅為鏡可以正衣冠
以古為鏡可以見興替以人為鏡可以知得失魏徵
歿朕亡一鏡矣
以張亮(鄭州滎陽人)為洛州都督
侯君集自以有功而下吏怨望有異志會亮出為洛
州君集謂曰我平一國來逢嗔如屋大鬱鬱殊不聊
生公能反乎與公反亮密以聞上曰卿與君集皆功
臣語時旁無他人若下吏君集必不服卿且勿言待
君集如故
圖功臣於凌煙閣(南部新書閣在西内三清殿畫功臣皆北面)
上命圖畫功臣長孫無忌(趙公)趙郡王孝恭(元王)杜
如晦(萊成公)魏徵(鄭文貞公)房元齡(梁公)高士廉(申公)尉遲
敬德(鄂公)李靖(衛公)蕭瑀(宋公)叚志元(褒忠壯公)劉弘基
(夔公)屈突通(蔣忠公)殷開山(鄖節公)柴紹(譙襄公)長孫順德
(邳襄公)張亮(鄖公)侯君集(陳公)張公謹(郯襄公)程知節(盧公)
虞世南(永興文懿公)劉政會(渝襄公)唐儉(莒公)李世勣(英公)
秦叔寳(胡壯公)等於凌煙閣(胡三省注書爵不書諡者其人存書爵書諡者其人)
(已卒)
齊州都督齊王祐(帝之子)反伏誅
祐性輕躁昵近羣小好畋獵長史權萬紀驟諫不聽
恐并獲罪乃條祐過失廹令表首上以敕書戒之祐
大怒曰長史賣我以為功必殺之萬紀拘持祐益急
不聽出城門悉解縱鷹犬劾其左右數十人上遣使
按之詔祐入朝祐殺萬紀驅民入城繕甲兵樓堞詔
發兵討之兵未至齊府兵曹杜行敏等執祐送京師
賜死(上檢祐家文疏得記室孫處約諫書嗟賞之累遷中書舍人孫處約本名道茂汝州郟城人)
夏四月太子承乾謀反廢為庶人立晉王治(帝第九子即高宗)
為皇太子貶魏王泰為東萊郡王
太子承乾少有躄疾喜聲色畋獵所為奢靡(居宫中與□小)
(相亵狎效突厥語及服飾飲食謂左右曰一朝有天下當帥數萬騎獵於金城西然後解髮委身思摩若)
(當一設不居人後矣)漢王元昌(高祖子)所為多不法上數譴責之
由是怨望太子與之甚善魏王泰多能有寵潛有奪
嫡之志折節下士以求聲譽太子畏其逼隂養刺客
紇干承基等謀殺之吏部尚書侯君集怨望以太子
暗劣欲乘釁圖之因勸之反太子大然之厚賂中郎
將李安儼(頓邱人)使為中詗洋州刺史趙節(慈景之子高祖女長)
(廣公主所生)駙馬都尉杜荷(如晦之子尚帝女城陽公主)漢王元昌皆
預其謀割臂為誓會齊王祐反事連承基繫獄當死
上變告太子謀反敇大理中書門下參鞫之反形已
具上面責承乾承乾曰臣為太子復何所求但為泰
所圖時與朝臣謀自安之術不逞之人遂教臣為不
軌耳今若泰為太子所謂落其度内也上乃謂侍臣
曰將何以處承乾羣臣莫敢對通事舍人來濟(護兜之子)
進曰陛下不失為慈父太子得盡天年則善矣上從
之詔廢承乾為庶人幽之元昌賜自盡君集安儼節
荷等皆伏誅庶子張元素等以不諫諍免為庶人獨
于志寧以數諫見褒承乾既獲罪魏王泰日入侍奉
上面許立為太子岑文本劉洎亦勸之長孫無忌固
請立晉王治上謂侍臣曰昨青雀(泰小字)投我懷云臣
今日始得為陛下子臣有一子臣死之日當為陛下
殺之傳位晉王朕甚憐之諫議大夫褚遂良曰陛下
言大失願審思勿誤安有陛下萬歲後魏王據天下
肯殺其愛子傳位晉王者乎陛下前者以嫡庶之分
不明致此紛紜今必立魏王願先措置晉王始得安
全耳上流涕曰吾不能也因起入宫魏王泰恐上立
晉王謂之曰汝與元昌善得無憂乎治憂形於色上
怪屢問其故治以狀告上憮然始悔立泰之言因留
長孫無忌房元齡李世勣褚遂良謂曰我三子(承乾祐泰)
一弟(元昌)所為如是我心誠無聊賴因自投於牀抽
佩刀欲自刺遂良奪刀以授晉王無忌等請上所欲
上曰我欲立晉王無忌曰謹奉詔上乃使治拜無忌
曰汝舅許汝矣即御太極殿召羣臣謂曰承乾悖逆
泰亦凶險諸子誰可立者衆皆讙呼曰晉王仁孝當
為嗣上悦詔立晉王治為皇太子(時年十六)謂侍臣曰我
欲立泰則是太子之位可經營而得自今太子失道
藩王窺伺者皆兩棄之傳諸子孫永為後法乃降泰
爵東萊郡王幽之北苑府僚親狎者皆遷嶺表(先是侯君)
(集被收上謂侍臣曰君集有功欲乞其生可乎羣臣不可上乃泣謂之曰與公長訣矣今而後惟見公遺)
(像矣遂斬之而原其妻子上嘗使李靖教君集兵法君集言於丄曰靖將反矣上問其故對曰靖獨教臣)
(以其粗而匿其精以是知之上以問靖對曰此乃君集欲反耳今諸夏已定臣之所教足以制四夷而君)
(集固求盡臣之術非反而何江夏王道宗嘗從容言於上曰君集自負微功耻在房李之下以臣觀之必)
(將為亂上不之信至是上乃謝道宗曰果如卿言)
以太子太保蕭瑀詹事李世勣同中書門下三品(歐陽修曰)
(同三品之名始此)
詔以長孫無忌為太子太師房元齡為太傅蕭瑀為
太保李世勣為詹事瑀世勣並同中書門下三品(唐書)
(百官志唐以三省之長中書令侍中尚書令共議國政其後以太宗嘗為尚書令臣下不敢居其職遂以)
(僕射為尚書省長官與侍中中書令號為宰相後李世勣以詹事同中書門下三品謂同侍中中書令也)
(至高宗以後為宰相者必加同中書門下三品雖品高者亦然)又以李大亮于志寧
馬周蘇勖高季輔張行成褚遂良皆為僚屬(世勣嘗得暴疾)
(方云鬚灰可療上自剪鬚為之和藥又嘗從容謂曰朕求羣臣可託孤者無以踰公公往不負李密豈負)
(朕哉世勣流涕辭謝齧指出血宫黃門侍郎劉洎言太子宜勤學問親師友今入侍闈動踰旬朔師保)
(以下接對甚稀上乃命洎與岑文本褚遂良馬周更詣東宫與太子遊處談論上自立大子遇物則誨)
(之見其飯則曰汝知稼穡之艱難則常有斯飯矣見其乘馬則曰汝知其勞而不竭其力則常得乘之矣)
(見其乘舟則曰水所以載舟亦所以覆舟民猶水也君猶舟也見其息於木下則曰木從繩則正后從諫)
(則聖守上疑太子柔弱密謂長孫無忌曰雉奴懦恐不能社稷吴王恪英果類我我欲立之何如無忌)
(固争以為不可上曰公以恪非己之甥耶無忌曰太子仁厚真守文良主儲副至重豈可數易上乃止)
(雉奴太子小字)
六月己卯朔日食
詔太子知左右屯營兵馬事
上謂羣臣曰吾如治年時頗不能循常度治自幼寬
厚諺曰生狼猶恐如羊冀其稍壯自不同耳長孫無
忌曰陛下神武撥亂之才太子仁恕實守文之德也
秋七月貶杜正倫為交州都督
初太子承乾失德上密謂庶子杜正倫曰吾兒果不
可教當來告我正倫屢諫不聽乃以上語告之承乾
表聞上責正倫正倫對曰臣以此恐之冀其遷善耳
及承乾敗正倫左遷交州
踣魏徵碑
初魏徵嘗薦杜正倫侯君集有宰相才至是正倫以
罪黜君集謀反誅上始疑徵阿黨又有言徵自錄前
後諫辭以示起居郎褚遂良者上愈不悅乃罷叔玉
尚主而踣所撰碑
房元齡上高祖今上實錄
上謂褚遂良曰卿知起居注所書可得觀乎對曰史
官書人君言動備記善惡庶幾人君不敢為非未聞
自取而觀之也上曰朕有不善卿亦記之邪對曰臣
職當載筆不敢不記黃門侍郎劉洎曰借使遂良不
記天下亦皆記之矣已而上又謂監修國史房元齡
曰朕欲觀國史以知前日之惡為後來之戒公可撰
次以聞諫議大夫朱子奢上言陛下聖德在躬獨覽
起居於事無失若以此法傳示子孫或有飾非護短
史官不免刑誅則莫不順旨全身千載何所信乎上
不從元齡乃與給事中許敬宗等刪為高祖今上實
錄書成上之(上見書六月四日事語多微隐謂元齡曰昔周公誅管蔡以安周季友鴆叔牙)
(以存魯朕之所為亦類是矣史官何諱焉即令直書其事)
九月新羅乞兵伐高麗遣使諭之
新羅遣使言百濟與高麗連兵謀絶新羅入朝之路
乞兵救援上遣使齎璽書諭之蓋蘇文不奉詔使還
上曰蓋蘇文弑君不可以不討諫議大夫褚遂良曰
今中原清晏四夷讋服陛下之威望大矣乃欲渡海
遠征小夷萬一蹉跌傷威損望更興忿兵則安危難
測也李世勣曰間者薛延陁入寇陛下欲發兵窮追
用魏徵之言遂失機會不然薛延陁無遺類矣上曰
然此誠徵之誤朕尋悔之而不欲言恐塞嘉言之路
耳於是遂欲自征高麗(遂良復諫曰天下譬猶一身兩京心腹也州縣四肢也四)
(夷身外之物也高麗罪大誠當致討但命一二猛將將四五萬衆取之如反掌耳今太子新立幼穉諸王)
(陛下所知一旦棄金湯之全踰遼海之險以天下之君輕行遠舉皆臣之所甚憂也羣臣亦多諫者上皆)
(不聽)
徙故太子承乾於黔州順陽王泰(泰由東萊徙封順陽)於均州(注俱)
(見前)
(甲辰)十八年秋七月以劉洎為侍中岑文本馬周為中書令
岑文本既拜還家有憂色母問其故文本曰非&KR0564;非
舊濫荷寵榮位高貴重所以憂懼語賀客曰今受弔
不受賀也上嘗謂侍臣曰朕欲自聞其失諸公宜直
言無隐劉洎曰頃有上書不稱旨者陛下皆面加窮
詰恐非所以廣言路馬周曰陛下比來賞罰微以喜
怒有所高下上皆納之(上文學辯敏羣臣言事者引古今以折之多不能對劉洎)
(丄書諫曰以至愚而對至聖以極卑而對至尊虚襟以納其說猶恐未敢對敡况動神機縱天辯飾辭而)
(折其理引古以排其議欲令凡庶何階應答且多記損心多語損氣願為社稷自愛上飛白答之曰非慮)
(無以臨下非言無以述慮比有談論遂致煩多輕物驕人恐由兹道形神志氣非此為勞今聞讜言虚懷)
(以改施飛白書體也蔡邕見鴻門匠人堊箒遂創造焉白通作帛)
九月以褚遂良為黃門侍郎參預朝政
上嘗問褚遂良曰舜造漆器諫者十餘人此何足諫
對曰奢侈者危亡之本漆器不已將以金玉為之忠
臣愛君必防其漸若禍亂已成無所復諫矣上曰然
朕見前世帝王拒諫者多云業已為之終不為改如
此欲無危亡得乎(上謂長孫無忌等曰人苦不自知其過卿可為朕明言之無忌對曰)
(陛下武功文德臣等將順之不暇又何過之可言上曰朕問公以已過公等乃曲相諛說朕欲面舉公等)
(得失以相戒而改之何如皆拜謝上曰長孫無忌善避嫌疑敏於决斷而總兵攻戰非其所長高士廉臨)
(難不改節當官無朋黨所乏者骨鯁規諫耳唐儉言辭辨捷善和解人事朕三十年遂無言及於献替楊)
(師道性行純和而情實怯懦緩急不可得力岑文本性質敦厚持論恒據經速自當不負於物劉洎性最)
(堅貞有利益但意尚然諾私於朋友馬周凡事敏速直道而言朕比任使多能稱意褚遂良學問稍長性)
(亦堅正每寫忠誠親附於朕譬如飛鳥依人人自憐之)
冬十月辛丑朔日食
帝如洛陽命房元齡留守十一月以張亮李世勣為行
軍大總管詔親征高麗
先是蓋蘇文貢白金褚遂良曰此郜鼎之類不可受
也上從之而責其使者悉以屬大理及是上至洛陽
(前宜州刺史鄭元璹已致仕上以其嘗從隋煬帝伐高麗召問之對曰遼東道遠糧運艱阻東夷善守城)
(攻之不可猝下上曰今日非隋之比公但聽之)乃以張亮為平壤大總管帥
兵自萊州泛海趣平壤以李世勣為遼東大總管帥
步騎趣遼東手詔諭天下以高麗蓋蘇文弑主虐民
今問其罪以順討逆以治乘亂何憂不克布告元元
勿為疑懼
十二月武陽公李大亮卒(諡曰懿)
大亮忠儉恭謹房元齡每稱其有王陵周勃之節及
是副房元齡守京師卒(初大亮為李密所獲其帥張弼見而釋之及大亮貴求弼)
(弼為將作丞自匿不言大亮遇諸塗而識之持弼而泣以家貲遺弼不受言於上乞悉以其官爵授之上)
(為之擢弼為中郎將時人皆賢大亮不負恩而多弼之不伐也大亮卒遺表請罷高麗之師家餘米五斛)
(布三十匹親戚早孤為大亮所養喪之如父者十有五人)
故太子承乾卒
突厥徙居河南可汗李思摩入朝
思摩自渡河之後薛延陁數攻之雖有衆十萬不能
撫御其衆悉南渡河處於勝夏二州之間思摩遂輕
騎入朝願留宿衛上以為右武衛將軍
(乙巳)十九年春正月帝發洛陽
上自將諸軍發洛陽詔諡殷太師比干曰忠烈命所
司封其墓春秋祠以少牢給五戶灑掃至鄴上自為
文祭魏太祖曰臨危制變料敵設奇一將之智有餘
萬乘之才不足
三月至定州詔皇太子監國
詔太子監國留居定州命太傅高士廉詹事張行成
庶子高季輔及侍中劉洎中書令馬周同掌機務以
輔之將行太子悲泣數日上曰為國之要在於進賢
退不肖賞善罰惡至公無私汝當努力行此悲泣何
為於是遂發定州(長孫無忌岑文本楊師道從上親佩弓矢手結雨衣於鞍後)
夏四月岑文本卒(諡曰憲)以許敬宗檢校中書侍郎
上悉以軍中資糧器械簿書委岑文本文本夙夜勤
力精神耗竭遇暴疾卒上召許敬宗代之
五月帝渡遼拔遼東城(注見前)六月攻白巖城(在今遼陽州東北)
降之進攻安市(本漢縣故城在今奉天府蓋平縣東北)敗其援兵於城下
先是李世勣潛師濟遼水攻蓋牟城(本漢西蓋馬縣後入高句麗今)
(為蓋平縣屬奉天府)拔之(以其地為蓋州)已而張亮以舟師渡海襲卑
沙城(注見前)城潰世勣遂圍遼東城(高麗步騎四萬來救江夏王道宗將)
(四千騎逆擊敗之)車駕次遼澤泥淖二百餘里布土作橋以
渡既渡撤之以堅士心進至遼東城下上見士卒負
土填塹即分其尤重者自於馬上持之從官爭負土
致城下時世勣攻城已十二日上引精兵會之圍其
城數百里縱火登城高麗力戰不能敵遂克之(以其城為)
(遼城)六月降白巖城(李思摩中弩矢上親吮血將士聞之莫不感動契苾何力擊高麗救)
(兵挺身陷陣槊中其腰尚輦奉御薛萬備單騎往救援何力於萬衆之中而還何力氣益憤束瘡而戰遂)
(破高麗兵白巖城既降而中悔上怒其反覆攻之約以虜口畀諸將頃之復乞降上將受之李世勣曰士)
(奮而先貪虜獲也今城垂拔奈何許䧏以孤戰士之心上下馬謝曰將軍言是也然縱兵殺人而虜其妻)
(孥朕所不忍將軍麾下有功者朕以庫物賞之庶因將軍贖此一城耳世勣乃退上受其䧏以為巖州)
進攻安市高麗北部耨薩(高麗有左右前後内五部耨薩官名北都督)延
壽惠真(二人名高氏宗族)帥兵十五萬救之(上謂侍臣曰延夀若引兵直前)
(連城為壘據險食粟掠吾牛馬坐困吾軍上策也拔衆宵遁中策也不度智能來與吾戰下策也必成擒)
(矣高麗有對盧年老習事謂延夀曰秦王内芟羣雄外服戎狄獨立為帝此命世之才今舉海内之衆而)
(來不可敵也為吾計者莫若頓兵不戰曠日持久分遣奇兵斷其運道糧食既盡求戰不得欲歸無路乃)
(可勝也不從北對盧高麗官大對盧一品)延壽引軍直進上命阿史那
社爾(突厥處羅可汗次子)將千騎誘之兵始交而偽走高麗相
謂曰易與耳競進乘之至安市城東南依山而陳上
以數百騎乘高觀望形勢命李世勣將步騎萬五千
陳於西嶺長孫無忌將精兵萬一千自山北出狹谷
以衝其後上自將步騎四千為竒兵挾鼓角偃旗幟
登北山敕諸軍聞鼔角齊出奮擊延壽等見世勣布
陳勒兵欲戰上望見無忌軍塵起命作鼔角舉旗幟
諸軍鼓譟並進延壽等大懼欲分兵禦之而陳已亂
龍門人薛仁貴(名禮以字行安都六世孫)著白衣大呼陷陳所向
無敵大軍乘之高麗兵大潰延壽惠真帥衆請降舉
國大駭上乃更名所幸山曰駐蹕山(即首山在遼陽州西南)刻
石紀功驛書報太子及高士廉等曰朕為將如此何
如
秋九月薛延陁真珠可汗死子多彌可汗拔灼立
上之伐高麗也薛延陁遣使入貢且請發兵助軍上
不許及高麗敗於駐蹕山莫離支使說真珠啗以厚
利真珠懾不敢動及是卒初真珠請分國立其庶長
子曳莽嫡子拔灼皆為可汗詔從之至是拔灼殺其
兄曳莽而自立自為多彌可汗
帝攻安市城不下詔班師
上攻安市城中望見旌麾輙乘陴而譟上怒李世勣
請克城之日男子盡誅城中聞之益堅守攻久不下
(江夏王道宗督衆築土山攻東南城中增陴以拒李世勣攻其西衝車所壞城中隨立木柵以塞其缺士)
(卒分番交戰晝夜不息)凡六旬用功五十萬上以遼左早寒草
枯水凍士馬難久留且糧食將盡敕班師耀兵於安
市城下而旋(城主登城拜辭上嘉其固守賜縑百匹以勵事君速師渡遭暴風雪士卒沾濕)
(多死者)
冬十月遣使祀魏徵復立所踣碑
凡征高麗戰士死者幾三千人戰馬死者什七八上
以不能成功深悔之歎曰魏徵若在不使朕有是行
也命馳驛祀徵以少牢復立所製碑召其妻子詣行
在勞賜之
帝還至營州(注見前)祭戰亡士卒贖諸軍所虜高麗民
上至營州詔集戰亡士卒骸骨祭以太牢上自作文
臨哭從臣皆流涕聞太子奉迎將至乃從飛騎馳入
臨榆關(注見前)道逢太子初上發定州指所御褐袍謂
太子曰俟見汝乃易此袍耳在遼左雖盛暑流汗弗
之易至是太子進新衣乃易之諸軍所虜高麗民萬
四千口安集幽州將以賞軍上愍其父子夫婦離散
命有司平其直悉以錢帛贖為民歡呼之聲三日不
息
十二月殺侍中劉洎
初上將東行謂侍中劉洎曰我今遠征爾輔太子安
危所寄宜深識我意對曰願陛下無憂大臣有罪者
臣謹即行誅上以其妄發怪之及上還不豫洎色悲
懼謂同列曰疾勢如此聖躬可憂或譖於上曰洎言
國家事不足憂但當輔幼主行伊霍故事大臣有異
志者誅之自定矣上以為然詔賜自盡
以馬周攝吏部尚書
周以四時選為勞復請十一月選至三月畢從之
(丙午)二十年春正月遣大理卿孫伏伽等廵察四方
遣大理卿孫伏伽等二十二人以六條(胡三省注用漢六條也)
廵察四方伏伽等多所貶黜其人詣闕稱冤者前後
相屬上令褚遂良類狀以聞上親臨决以能進擢者
二十人以罪死者七人流以下除免者數百千人
帝還京師
初上攻安市城江夏王道宗請以偏師徑趨平壤(道宗)
(曰高麗傾國以拒吾師平壤之守必弱願假臣精兵五千覆其根本則數十萬衆可不戰而降矣)上
不聽及還上謂李靖曰吾以天下之衆困於小夷何
也靖曰此道宗所解上顧問道宗具陳前語上悵然
曰當時悤悤吾不憶也
三月詔皇太子聽政
上疾未全平欲專保養詔太子間日聽政於東宫既
罷則入侍藥膳不離左右褚遂良請遣太子旬日一
還東宫與師傅講論從之
殺刑部尚書張亮
人告亮有反謀上命按之亮不服命百官議其獄皆
言亮反當誅獨將作少監李道裕言亮反形未具不
當死上不聽斬之(後歲餘刑部侍郎缺上曰朕得其人矣往者李道裕議張亮獄朕雖)
(不從至今悔之遂以為刑部侍郎)
閏月癸巳朔日食
夏五月高麗遣使謝罪却之
高麗王藏及莫離支蓋金(即蓋蘇文)遣使謝罪并獻二美
女上以師還之後金益驕恣表辭詭誕待使者倨慢
屢違詔攻新羅詔勿受其朝貢復議討之
秋八月帝如靈州遣李世勣擊薛延陁降之敕勒諸部
遣使請吏
薛延陁多彌可汗猜褊好殺廢棄父時貴臣專用已
所親昵國人不附回紇諸部擊之大敗上詔江夏王
道宗等將兵分道並進國中驚擾多彌出走回紇殺
之盡據其地餘衆西走猶七萬餘口共立真珠兄子
咄摩支遣使奉表請居鬱督軍山之北詔遣使安集
之敕勒九姓酋長聞咄摩支來皆懼朝議亦恐其為
磧北之患乃遣李世勣圖之上自詣靈州招撫世勣
至鬱督軍山咄摩支降道宗兵既度磧薛延陁拒戰
道宗擊破之遣使招諭敕勒諸部其酋長皆喜請入
朝駕至浮陽(胡三省注當作涇陽涇陽注見前)回紇等十一姓各遣
使歸命乞置官司上大喜遣使納之詔曰朕聊命偏
師遂擒頡利始宏廟略巳滅延陁鐵勒百餘萬戶請
為州郡混元以降殊未前聞宜備禮告廟仍頌示普
天上為詩曰雪恥酬百王除兇報千古勒石於靈州
(明年回紇諸部皆來朝請吏詔以為六府一州各以其酋長為都督刺史諸酋長請以回紇以南突厥以)
(北開一道謂之參天可汗道置六十八驛許之於是北荒悉平然回紇吐迷度已私自稱可汗官號皆如)
(突厥故事)
冬十月貶蕭瑀為商州刺史
瑀性狷介與同僚多不合嘗言房元齡等朋黨不忠
但未反耳上不聽瑀内不自得因自請出家既而悔
之上以瑀反覆不平詔曰朕於佛教非意所遵梁武
簡文窮心釋氏社稷為墟報施之徵何其謬也瑀踐
覆車之餘軌襲亡國之遺風自請出家尋復違異豈
具瞻之量乎貶商州刺史(後瑀卒太常議諡曰德尚書議諡曰肅上曰諡者行)
(之迹當得其實可諡貞𥚹子銳嗣)
十二月帝生日罷宴樂
上謂長孫無忌等曰今日吾生日世俗皆為樂在朕
翻成傷感今君臨天下富有四海而承歡膝下永不
可得此子路所以有負米之恨也(見家語)詩云哀哀父
母生我劬勞奈何以劬勞之日更為歡樂乎因泣數
行下左右皆悲
幸房元齡第
元齡嘗以微譴歸第褚遂良諫曰元齡翼贊聖功冐
死决策選賢立政勤力為多自非罪在不赦不可遐
棄若以其衰老亦當退之以禮上然之因幸芙蓉園
(在咸寧縣南雍錄園本古曲江地隋文帝惡其名曲改曰芙蓉)元齡敕子弟汎掃門
庭曰乘輿且至有頃上幸其第因載元齡還宫
(丁未)二十一年春正月詔以來年仲春有事於泰山(已而以河)
(北水災遂罷)
以牛進達李世勣為行軍大總管伐高麗
上將復伐高麗朝議以為高麗依山為城攻之不可
猝拔前大駕親征國人不得耕種大半乏食今若遣
偏師更迭擾其疆場使彼疲於奔命釋耒入堡數年
之間千里蕭條則人心自離鴨綠以北可不戰而取
矣上從之遣牛進達李世勣水陸並進以討之(是年五月)
(世勣破南蘇城七月進逹拔石城乃皆還明年正月復遣薛萬徹從海道入萬徹渡鴨綠水斬其梁帥而)
(還縣南蘇漢高句驪地有南蘇水城因此名今為寧海屬奉天府石城在今蓋平縣東北石城山上)
夏四月以李素立為燕然都護
置燕然都護府(其後更名瀚海又曰安北遷徙不常最後移治天德軍在今吳喇忒旗西)
(北黃河北岸)以李素立為之統瀚海等六府(回紇及多覽葛等)臯
蘭等七州(渾及斛薛等)素立撫以恩信夷落懷之共率馬
牛為獻素立惟受其酒一杯餘悉還之(上問侍臣曰自古帝王雖)
(平中夏不能服戎狄朕才不及古人而成功過之何也羣臣稱頌功德上曰不然朕所以能及此者止由)
(五事耳自古帝王多疾勝已者朕見人之善若已有之人之行能不能兼備朕常棄其所短取其所長人)
(主往往進賢則欲置諸懷退不肖則欲推諸壑朕見賢者則進之不肖者則憐之人主多惡正直隂誅顯)
(戮無代無之朕踐阼以來正直之士比肩於朝未嘗黜責一人自古皆貴中華賤夷狄獨朕愛之如一故)
(其部落皆依朕如父母此五者朕所以成今日之功也)
五月帝如翠微宫
先是上得風疾苦京師盛暑命修終南山太和廢宫
(高祖建)為翠微宫至是幸之進士張昌齡獻翠微宫頌
上愛其文命於通事舍人裏供奉(初昌齡與王公治皆有文名考功員)
(外郎王師旦知貢舉黜之上問其故師旦曰二人文體輕薄終非令器若置之高第恐後進效之傷陛下)
(雅道上善其言)
骨利幹(注見前)遣使入貢
骨利幹於鐵勒諸部為最遠晝長夜短日沒後天色
正曛煮羊胛適熟日已復出矣
立皇子明為曹王
曹王明母楊氏巢刺王之妃也有寵於上文德皇后
之崩也欲立為皇后魏徵諫曰陛下方比德唐虞奈
何以辰嬴自累乃止尋以明繼元吉後
冬十一月突厥車鼻可汗遣入貢
車鼻本突厥同族頡利之敗諸部欲立之時薛延陁
方彊車鼻不敢當帥衆歸之薛延陁以車鼻貴種有
勇略恐其為後患欲殺之車鼻逃去建牙金山之北
自稱可汗突厥餘衆稍歸之及薛延陁敗車鼻勢益
張遣子入見又請入朝遣使徵之車鼻不至
(戊申)二十二年春正月作帝範以賜太子
上作帝範十二篇以賜太子曰君體建親求賢審官
納諫去讒戒盈崇儉賞罰務農閱武崇文且曰修身
治國備在其中一旦不諱更無所言矣夫成遲敗速
者國也失易得難者位也可不惜哉可不慎哉
中書令馬周卒
上親為調藥使太子臨問周疾甚取奏草悉焚之遂
卒
結骨(即黠戞斯古堅昆國也地當伊吾之西焉者北白山之旁漢郅支單於都此後得其地者訛為結骨)
(亦曰紇扢斯最後謂之黠戞斯)俟利發入朝
結骨人皆長大赤髮綠睛自古未通中國至是其俟
利發(其君之稱)失鉢屈阿棧(其君之名)來朝請除一官詔以為
堅昆都督是時四夷君長爭入獻見每元正朝賀常
數百千人上曰漢武帝窮兵三十餘年所獲無幾豈
如今日綏之以德使窮髮之地盡為編戶乎
帝如玉華宫(在今鄜州宜君縣)
上營玉華宫務為儉約惟寢殿覆瓦餘皆茅茨然所
費已巨億計充容(九嬪之一)徐惠(孝德之女)上疏(其略曰今東征高麗西討)
(龜兹以有盡之農功填無窮之巨浪圖未獲之他衆喪已成之我軍地廣非常安之術人勞乃易亂之源)
(又曰作法於儉猶恐其奢作法於奢何以制後)上善其言甚禮重之
三月故隋后蕭氏卒
詔復其位號諡曰愍使三品護葬江都
夏五月遣右衛長史王元策使天竺(唐書西域傳天竺曰國或曰摩伽陀或)
(婆羅門去京師九千六百里居葱嶺南分東西南北中五天竺南天竺瀕海北天竺距雪山東天竺際海與扶)
(南林邑接西天竺與罽賓波斯接中天竺在四天竺之會都城曰茶鎛和羅城也)因襲擊之執
其王以歸
初中天竺兵最彊四天竺皆臣之王元策奉使至其
國會其王卒其臣阿羅那順自立發兵攻元策元策
脱身宵遁抵吐蕃西境徵鄰國兵吐蕃泥婆國(即泥婆羅)
(國在吐蕃之西樂陵川)皆遣兵赴之元策帥之進至中天竺連
戰三日大破城邑聚落降者五百八十餘所俘阿羅
那順以歸
殺華州刺史李君羡
太白屢晝見太史占云女主昌民間又傳秘記云唐
三世之後女主武王代有天下上惡之以武衛將軍
李君羡小字五娘而官稱封邑皆有武字(君羡武安人封武連)
(縣公)出為華州刺史御史復奏君羡謀不軌上遂誅之
(上嘗密問太史令李淳風秘記所云信有之乎對曰臣仰稽天象俯察歷數其人已在宫中自今不過三)
(十年當王天下殺唐子孫殆盡其兆既成矣上曰疑似者盡殺之何如對曰天之所命人不能違也王者)
(不死徒多殺無辜且自今以往三十年其人已老庶幾頗有慈心為禍或淺今借使得而殺之天或生壯)
(者肆其怨毒恐陛下子孫無遺類矣上乃止)
司徒梁公房元齡卒(諡文昭)
元齡留守京師疾篤上徵赴玉華宫肩輿入殿相對
流涕因留宫下候問不絶元齡謂諸子曰吾受主上
厚恩今天下無事惟東征無已羣臣莫敢諫吾知而
不言死有餘責乃上表諫(略言老子曰知足不辱知止不殆陛下威名功德亦)
(可足矣拓地開疆亦可止矣且陛下每决一重囚必令三覆五奏膳素止樂者重人命也今驅無罪之士)
(卒委之鋒刅之下使之肝腦塗地獨不足懲乎向使高麗違失臣節誅之可也侵擾百姓滅之可也他日)
(能為中國患除之可也今無此三條而坐煩中國内為前代雪恥外為新羅報讎豈非所存者小所損者)
(大乎願陛下許高麗自新焚凌波之船罷應募之衆自然華夷慶賴遠肅邇安臣旦夕入地倘蒙錄北哀)
(嗚死且不朽)上覽表曰病勢如此尚能憂我國家乃自臨
視握手與訣悲不自勝遂卒
秋八月己酉朔日食
冬十月帝還宫
雅眉卭州(雅州隋置今為府屬四川眉州唐置卭州梁置二州今俱隸四川)獠反
初上以高麗困弊議以明年發三十萬衆一舉滅之
或以劍南隋末無寇屬者遼東之役又不預徵發百
姓富庶宜使造舟上從之遣使發民造船役及山獠
於是三州獠反發隴右峽中兵二萬餘人以擊之蜀
人苦造船之役州縣督廹嚴急民至賣田宅鬻子女
不能供穀價踊貴劍外騷然
十二月阿史那社爾等擊龜兹執其王布失畢
龜兹王訶黎布失畢寖失臣禮侵漁鄰國上怒詔阿
史那社爾契苾何力郭孝恪等將兵擊之社爾引兵
自焉耆之西趣龜兹北境分兵為五道出其不意焉
耆王奔龜兹社爾遣兵擊斬之進屯磧口龜兹王布
失畢及相那利戰敗走保都城社爾進軍逼之拔其
城使郭孝恪守之布失畢走保撥換城(龜兹城名)社爾追
擒之那利收合餘燼潛引西突厥之衆襲殺孝恪驍
衛將軍曹繼叔等擊那利獲之社爾破其大城五遣
使諭降七百餘城立王弟葉護為王西域震駭社爾
勒石紀功而還
(己酉)二十三年春三月帝有疾詔太子聽政
夏四月帝如翠微宫
五月以李世勣為疊州(後周置隋廢唐復置故城在今洮州衛邊外)都督
上謂太子曰李世勣才智有餘然汝與之無恩我今
黜之若其即行俟我死汝用為僕射親任之若徘徊
顧望當殺之耳乃左遷世勣為疊州都督世勣受詔
不至家而去
衛公李靖卒(諡曰景武)
靖病甚上幸其第流涕曰公乃朕生平故人今疾若
此邪卒贈司徒
帝崩長孫無忌褚遂良受遺詔輔太子還宫發喪罷遼
東兵
上苦痢增劇太子晝夜不離側或累日不食髮有變
白者上召長孫無忌褚遂良入卧内謂之曰太子仁
孝善輔導之謂太子曰無忌遂良在汝勿憂天下又
謂遂良曰無忌盡忠於我我有天下多其力也我死
勿令讒人間之仍令遂良草遺詔有頃上崩秘不發
喪無忌等請太子先還飛騎勁兵及舊將皆從大行
御馬輿繼至發喪宣遺詔罷遼東之役及諸土木之
功四夷入仕及朝貢者數百人聞喪皆慟哭剪髮𠢐
面割耳流血灑地
六月太子即位(是為高宗)
太子初即位召朝集使謂曰事有不便於百姓者悉
宜陳不盡者更封奏自是日引刺史十人入閤問以
百姓疾苦及其政治長孫無忌褚遂良同心輔政故
永徽之治百姓阜安有貞觀之遺風
以長孫無忌為太尉李勣(時太宗二名俱諱故稱李勣)為開府儀同
三司並同三品
秋八月地震
晉州尤甚壓殺五千餘人
葬昭陵(在西安府醴泉縣東北)
阿史那社爾契苾何力請殉葬上遣人諭以先旨不
許蠻夷君長為先帝所擒服者頡利等十四人皆琢
石為象列於北司馬門内
(范氏祖禹曰太宗以武撥亂以仁勝殘其材略優於漢高而規模不及也恭儉不若孝文而功烈過之矣)
(迹其本性彊悍勇不顧親而能畏義好賢屈已從諫刻勵矯揉力於為善此所以致貞觀之治也)
九月以李勣為左僕射(胡三省曰行先帝之治命也)
冬十二月詔濮王泰(泰於貞觀二十一年徙封濮王)開府置僚屬
高宗皇帝
(庚戌)永徽元年春正月立妃王氏(并州祁人思政之孫)為皇后
秋九月右驍衛郎將高侃擊突厥車鼻可汗擒之
初太宗以車鼻可汗不入朝遣高侃發兵討之至是
侃至阿息山車鼻發諸部兵皆不應遂以數百騎走
侃追獲之送京師獻於廟社及昭陵而赦之置狼山
都督於鬱督軍山統其餘衆於是突厥諸部盡為内
臣置單于瀚海二都護府(宋白曰振武軍舊為單于都護府即漢定襄郡之盛)
(樂也瀚海都護後移於回紇本部盛樂注見前)十都督二十二州分統之
冬十月以褚遂良為同州刺史
監察御史韋思謙(名仁約以字行鄭州陽武人)劾奏遂良抑買人
地左遷同州刺史
(辛亥)二年秋七月西突厥賀魯(逹頭可汗從曾孫)叛自立為沙鉢
羅可汗宼庭州(貞觀中置漢車師後王庭也元和志州東至西州五百里)詔武候大
將軍梁建方等討之(考唐書西突厥傳不言賀魯殺射匱通鑑亦但言擊破射匱綱目於)
(是條綱書賀魯殺射匱目云西擊射匱滅之未知何據今依唐書通鑑改)
初西突厥乙毗咄陸可汗既奔吐火羅(事具前)其葉護
阿史那賀魯以衆内屬詔以為瑶池都督(處庭州之莫賀城)
賀魯招集離散廬帳漸盛聞太宗崩遂擊破乙毗射
匱可汗建牙於千泉(即石國千泉注見前)自稱沙鉢羅可汗統
有咄陸弩失畢十姓勝兵數十萬與乙毗咄陸連兵
處月處密(皆西突厥别部)及西域諸國多附之至是進宼庭
州攻陷金嶺城(唐書地理志西州交河縣北行經柳谷度金沙嶺至北庭都護城)詔
梁建方契苾何力發兵三萬及回紇五萬騎以討之
(賀魯之叛處月朱邪孤注與之連兵明年梁建方等擊孤注斬之又二年乙毗咄陸死其子真珠葉護擊)
(破沙鉢羅已而復為沙鉢羅所併)
冬十一月詔獻鷹隼犬馬者罪之
(壬子)三年春二月御安福門樓觀百戲
上謂侍臣曰朕舊聞胡人善為擊鞠(王幼學曰擊鞠猶今言打毬謂)
(騎而以杖擊之)嘗一觀之昨初升樓即有羣胡擊鞠意謂朕
篤好之也帝王所為豈宜容易朕已焚此鞠冀杜胡
人窺望之情亦因以自戒
秋七月立陳王忠(後宫劉氏所生)為皇太子
王皇后無子其舅柳奭(字子邵解人時為中書令)為后謀以忠母
微賤勸后請立為太子上從之
冬十一月濮王泰卒(子欣嗣)
(癸丑)四年春二月散騎常侍房遺愛(元齡次子)及高陽公主謀
反伏誅遂殺荆王元景吴王恪流宇文節等於嶺表
初房遺愛尚太宗女高陽公主公主驕恣與浮屠辯
機等私通事覺怨望遂使掖庭令陳元運伺宫省禨
祥遺愛亦與駙馬都尉薛萬徹(尚高祖女丹陽公主)柴令武(紹之)
(子尚太宗女巴陵公主)謀奉荆王元景為主以舉事至是公主
謀黜遺愛兄遺直封爵使人誣告遺直罪上令長孫
無忌鞫之更獲遺愛及主反狀吳王恪有文武才素
為物情所向太宗欲立之無忌固争而止(事見前)遂與
無忌相惡無忌欲因事誅之遺愛因言與恪同謀冀
得免死於是遺愛萬徹令武皆斬元景恪高陽巴陵
公主並賜自盡恪且死罵曰長孫無忌竊弄威權搆
害良善宗社有靈當族滅不久宇文節江夏王道宗
執失思力並坐與遺愛交通流嶺表道宗素與無忌
及褚遂良不協故得罪罷元齡配饗
(甲寅)五年春三月以太宗才人武氏為昭儀(劉友益曰志禍始也)
初蕭淑妃有寵王皇后疾之上之為太子也入侍太
宗見才人武氏而悦之太宗崩武氏隨諸嬪御出為
尼忌日上詣寺行香見之泣后聞之隂令長髮納之
後宫欲以間淑妃之寵武氏巧慧多權數初入宫屈
體事后后數稱其美未幾大幸拜為昭儀后及淑妃
寵皆衰更相與譖之上皆不納(昭儀欲追贈其父而無名故託以褒賞功)
(臣徧贈屈突通等而武士彟預焉)
夏閏四月帝在萬年宫(即九成宫永徽二年更名)夜大水
上在萬年宫夜大雨山水衝元武門(此萬年宫之元武門)衛士
皆走郎將薛仁貴曰天子有急敢畏死乎登門桄(讀如)
(肱門上横木)大呼以警宫内上遽出乘高俄而水入寢殿
漂溺三千餘人
(胡氏寅曰高宗即位地震晉陽武氏入宫水入寢殿高宗既視之漠然大臣亦無以恐懼修省告者何人)
(謀之忽不如天意之昭也)
六月恒州大水
滹沱溢漂溺五千餘家
冬十月築長安外郭
雍州參軍薛景宣上言漢惠帝城長安尋宴駕今復
城之必有大咎于志寧等以景宣言涉不順請誅之
上曰景宣雖狂妄若得罪恐絶言路遂赦之(上嘗謂宰相曰)
(聞所在官司行事互觀顔面多不盡公長孫無忌對曰此豈能無然亦不至肆情曲法至於小小收取人)
(情恐陛下亦不能免上嘉之為上嘗出畋遇雨即問諫議大夫谷那律曰油衣若則不漏對曰以瓦為)
(之必不漏上悅為之罷獵諫引駕盧文操盗左藏物上命誅之諫議大夫蕭鈞曰文操情實難原然法)
(不至死上乃免之顧侍臣曰此真諫議也論上嘗謂五品以上曰頃在先帝左右見五品以上事或仗)
(下而陳或退上對事終日不絶豈今日獨無事邪何公等皆不言也谷那律魏州昌樂人蕭鈞瑀從子)
大稔
洛中粟米斗兩錢半秔米斗十一錢隋開皇中戶八
百七十萬今三百八十萬
以長孫無忌子三人為朝散大夫
王皇后蕭淑妃與武昭儀更相譖訴后不能曲事上
左右昭儀伺后所不敬者必傾心與相結由是后及
淑妃動靜昭儀必知之皆以聞於上后寵雖衰然上
未有意廢也會昭儀生女后憐而弄之后出昭儀潛
扼殺之上至昭儀陽歡笑發被視之女已死矣即驚
啼問左右左右皆曰皇后適在此上大怒曰后殺吾
女昭儀因泣數其罪后無以自明上由是有廢立之
志又恐大臣不從乃與昭儀幸長孫無忌第酣飲極
歡拜無忌寵姬子三人皆為朝散大夫仍載金寳繒
錦十車以賜無忌上因從容言皇后無子以諷無忌
無忌對以他語上與昭儀皆不悅而罷禮部尚書許
敬宗亦數勸無忌無忌厲色折之
(乙卯)六年夏五月以韓瑗(字伯玉京兆三原人)為侍中來濟為中書令
唐因隋制後宫有貴妃淑妃德妃賢妃皆視一品
上欲特置宸妃以昭儀為之韓瑗來濟諫以為故事
無之乃止
秋七月貶吏部尚書柳奭為榮州(唐置今為縣屬四川嘉定府)刺史
奭以皇后舅累遷中書令已而后寵衰奭内不自安
請解政事遂罷為吏部尚書至是武昭儀誣后與其
母柳氏為厭勝禁不得入宫因并貶奭
以李義府(瀛州饒陽人)為中書侍郎
中書舍人李義府為長孫無忌所惡左遷壁州(唐置宋省)
(故城在今四川保寧府通江縣)司馬義府問計於中書舍人王德儉
(許敬宗甥癭而智善揣事)德儉曰上欲立武昭儀恐宰官異議君
能建策立之則轉禍為福矣義府然之叩閤表請上
悅留之超拜中書侍郎於是衛尉卿許敬宗御史大
夫崔義元(東武城人逞之後)中丞袁公瑜皆潛布心腹於昭
儀矣
八月始置員外同正官(員外同正自此始)
以裴行儉(字守約仁基子)為西州(注見前)長史
長安令裴行儉聞將立武昭儀以國家之禍必由此
始與長孫無忌褚遂良私議其事袁公瑜聞之以告
昭儀母楊氏行儉坐左遷
九月貶右僕射褚遂良為潭州(隋置今湖南長沙府是)都督
上召長孫無忌李勣于志寧褚遂良入内殿遂良曰
今日之召多為中宫上意既决逆之必死太尉元舅
司空功臣不可使上有殺元舅功臣之名遂良起於
草茅無汗馬之勞致位至此且受顧託不以死争之
何以下見先帝勣稱疾無忌等入上曰武昭儀有子
欲立為后何如遂良對曰皇后名家子先帝為陛下
娶之臨崩執陛下手謂臣曰朕佳兒佳婦今以付卿
非有大故不可廢也上不悦而罷明日又言之遂良
曰陛下必欲易后請擇令族何必武氏武氏經事先
帝衆所共知萬代後謂陛下為何如臣今忤陛下意
罪當死因執笏於殿階叩頭流血曰還陛下笏乞放
歸田里上大怒命引出昭儀在簾中大言曰何不撲
殺此獠無忌曰遂良受先朝顧命有罪不可加刑于
志寧不敢言韓瑗因泣涕極諫上不納瑗又上疏曰
妲己傾殷褒姒滅周每覽前古常興歎息不謂今日
塵黷聖代陛下不用臣言臣恐宗廟不血食矣來濟
上表曰王者立后上法乾坤必擇禮教名家幽閑令
淑副四海之望稱神祇之心漢成以婢為后卒使社
稷傾淪惟陛下察之上皆不納他日李勣入見上問
之曰朕欲立武昭儀為后遂良固執以為不可事當
且已乎對曰此陛下家事何必更問外人上意遂决
許敬宗宣言於朝曰田舍翁多收十斛麥尚欲易婦
况天子立一后何預諸人事而妄生異議昭儀令左
右以聞貶遂良為潭州都督尋遷桂州(遂良之貶潭州也韓瑗上)
(疏為遂良訟冤曰遂良體國忘家損身徇物風霜其撡鐵石其心社稷之舊臣陛下之賢佐無罪斥去内)
(外咸嗟願鑒無辜稍寬非罪上不聽瑗復言曰昔微子去而殷國以亡張華存而綱紀不亂陛下無故秉)
(逐舊臣恐非國家之福上不納慶桂州注見前遂良徙桂州都督事在顯二年)
冬十月廢皇后王氏為庶人立昭儀武氏為皇后
詔曰武氏門著勲庸地華纓黻往以才行選入後庭
朕昔在儲貳常得侍從嬪嬙之間未曾忤目聖情鑒
悉每乘賞歎遂以賜朕事同政君(漢元后)可立為皇后
后上表曰陛下前以妾為宸妃韓瑗來濟面折庭爭
乞加褒賞上以表示之瑗等大懼屢請去不許百官
朝后於肅儀門故后王氏淑妃蕭氏並囚於别院上
嘗念之間行至其所呼之王后泣對曰至尊若念疇
昔使得再見日月幸甚上曰朕即有處置武后聞之
大怒遣人斷去手足投酒甕中曰令二嫗骨醉數日
而死又斬之(淑妃將死罵曰阿武妖猾乃至於此願他生我為猫阿武為鼠生生扼其喉由)
(是宮中不育猫)武后數見王蕭為祟如死時狀即徙蓬萊宫
厲復見故多在洛陽不敢歸長安
以中書侍郎李義府參知政事
義府容貌温恭與人語必嬉怡微笑而狡險忌刻故
時人謂義府笑中有刀又以其柔而害物謂之李猫
御批歴代通鑑輯覽卷五十一
