御批歷代通鑑輯覽卷五十四
唐
睿宗皇帝
(辛亥)景雲二年春二月命太子監國以宋王成器為同州刺
史豳王守禮(故太子賢之子)為豳州刺史安置太平公主于蒲州
初太平公主以太子年少意頗易之既而憚其英武
數為流言云太子非長不可立每覘伺其所為纖悉
必聞于上與益州長史竇懷貞結黨欲危太子邀
韋安石至其第安石固辭不往上嘗密召安石謂曰
聞朝廷皆傾心東宫宜察之對曰陛下安得亡國之
言此乃太平之謀耳太子有功於社稷仁明孝友天
下所知願陛下無惑上矍然曰朕知之矣卿勿言公
主又嘗乘輦邀宰相於光範門内諷以易置東宫衆
皆失色宋璟抗言曰東宫有大功于天下真宗廟社
稷之主柰何忽有此議與姚元之密言于上曰宋王
陛下之元子豳王高宗之長孫公主交搆其間將使
東宫不安請出宋豳王皆為刺史罷岐薛二王(岐王名隆)
(範薛王名隆業皆帝之子)左右羽林太平公主武攸暨皆于東都
安置上曰朕惟一妹豈可遠置東都諸王惟卿所處
頃之上謂侍臣曰術者言五日中當有急兵入宫卿
等為朕備之張說曰此必姦人欲離間東宫願陛下
早使太子監國則流言自息矣元之曰張說所言社
稷之至計也上悅以宋王成器為同州刺史豳王守
禮為豳州刺史太平公主蒲州安置命太子監國六
品以下官徒以下罪並聽處分(已而太平公主聞姚元之宋璟之謀大怒)
(以讓太子太子懼奏二人離間姑兄乃貶元之為申州刺史璟楚州刺史宋豳二王寢刺史之命太)
(平公主亦即還京師)
以韋安石為中書令李日知為侍中
安石日知為政紀綱紊亂復為景龍之世矣
夏四月制政事皆取太子處分
上召三品以上謂曰朕素懷淡泊不以萬乘為貴今
欲傳位太子如何羣臣莫對殿中侍御史和逄堯(岐州)
(岐山人)太平公主之黨也言于上曰陛下春秋未高方
為四海所依仰豈得遽爾上乃止制凡政事皆取太
子處分軍旅死刑及五品除授議定以聞
六月置十道按察使(劉友益曰按察使之名始此)
時遣使按察十道分山南為東西兩道分隴右為河
西道又分天下置二十四都督(楊益州并荆四州為四大都督汴兖魏冀蒲綿)
(秦洪潤越十州為中都督齊鄜涇襄安潭遂通梁䕫十州為下都督)各糾察所部刺史以
下善惡太子右庶子李景伯舍人盧備等上言都督
專生殺之柄權任太重或用非其人為害不細今御
史秩卑望重以時廵察姦宄自禁已而竟罷都督(惟大)
(大都督府如故)但置按察使道各一人(開元二年更曰十道按察採訪處置使至)
(四年罷八年復置十年又罷十七年復置)
秋九月以竇懷貞為侍中
懷貞每退朝必詣太平公主第時修金仙玉真二觀
(帝以西域隆昌二公主為女冠為之造觀改號二公主為金仙玉真)羣臣多諫懷貞獨
勸成之身自督役(懷貞尋同三品有相者謂曰公有刑厄懷貞懼請解官為安國寺奴)
(敕聽之未幾復以為左僕射)
冬十月韋安石郭元振竇懷貞李日知張說罷以劉幽
求魏知古(深州陸澤人)崔湜並同三品陸象先(吳人元方之子)同平
章事
上御承天門引韋安石等宣制責以政務多闕水旱
為災輔佐非才並罷政事以劉幽求等同三品象先
同平章事皆太平公主之志也(象先清慎寡□言論高遠時人所重湜私)
(侍太平公主欲用為相湜請與象先為同升上不欲用湜公主涕泣以請從之)
召司馬承禎(字子微洛州温人)至京師尋許還山
上召天台道士司馬承禎問以陰陽數術對曰道者
損之又損以至於無為安肯勞心以學數術乎上曰
理身無為則高矣如理國何對曰國猶身也順物自
然而心無所私則天下理矣上嘆曰廣成之言(莊子廣成)
(子居崆峒之山黃帝訪之問至道焉)無以過也承禎固請還山上許之
尚書左丞盧藏用指終南山謂承禎曰此中大有佳
處何必天台承禎曰以愚觀之此乃仕宦之捷徑耳
藏用嘗隠終南武氏時徵為左拾遺故承禎言之
(壬子)太極元年(元宗皇帝先天元年八考是年正月改元太極五月改元延和月元宗即位改元)
(先天一歲三元唐書帝紀通鑑皆于正月即書元宗年號綱目則以太極紀年先天仍用分注今依之)春
正月祀南郊
初武氏時(天册萬歲元年)南郊始合祭天地至是上將有事
南郊有司議不設皇地祗位諫議大夫賈曾(河南洛陽人)
請合享天地如古制(曾言郊之與廟皆有禘禘于廟則祖宗合食于太祖禘于郊則)
(地祗羣望合食于圜丘三輔故事祭于圜丘上帝后土位皆南面則是漢嘗合祭矣)詔宰相禮
議皆如曾言會上欲祭地北郊曾議遂寝(考新舊唐書禮樂志)
(及賈曾傳皆云武氏時始合祭天地睿宗太極元年復用分祭賈曾雖建合祭之議而不果行至元宗天)
(寳元年又復合祭記載甚詳通鑑于是年正月書睿宗祀南郊初因諫議大夫賈曾議合祭天地于五月)
(則又書上祭北郊前後似不明晰今因新舊書改輯)
以蕭至忠為刑部尚書
蕭至忠自託于太平公主公主引為尚書華州長史
蔣欽緒其妹夫也謂之曰如子之才何憂不達勿為
非分妄求至忠不應欽緒退而嘆曰九代卿族一舉
滅之可哀也哉(左傳術太叔儀之言至忠蕭德言之曾孫故欽緒引之)至忠素
有雅望嘗自公主第門出遇宋璟璟曰非所望于蕭
君也至忠笑曰善乎宋生之言遽策馬而去(明年正月至忠)
(拜中書令李自知為刑部尚書)
夏五月祭北郊(是月改元延和)
秋七月彗星出西方入太微(注見前)
八月帝傳位于太子太子即位尊帝為太上皇
太平公主使術者言于上曰彗所以除舊布新又帝
座(太徹垣中有五帝座)及心前星(心三星中星為明堂天子位前星為太子)皆有變
皇太子當為天子上曰傳德避災吾志决矣公主及
其黨皆以為不可太子聞之固辭上曰汝為孝子何
必待柩前然後即位邪太子流涕而出制傳位于太
子太子又上表辭太平公主勸上自總大政上乃謂
太子曰汝以天下事重欲朕兼理之邪昔舜禪禹猶
親巡狩朕雖傳位豈忘家國其軍國大事當兼省之
太子即位尊帝為太上皇上皇自稱曰朕命曰誥五
日一受朝于太極殿皇帝自稱曰予命曰制勅日受
朝于武德殿三品以上除授及大刑政乃奏上皇决
之大赦改元(曰先天)
立妃王氏(下邽人仁皎之女)為皇后
流劉幽求于封州(唐置明省今廣東肇慶府封川縣是)
初河内人王琚預于王同皎之謀(事具前)亡命傭書于
江都上之為太子也琚還長安見上至庭中故徐行
宦者曰殿下在簾内琚曰何謂殿下今獨有太平公
主耳上遽召見與語琚曰韋庶人弑逆人心不服誅
之易耳太平公主凶猾無比大臣多為之用琚竊憂
之上引與同榻坐泣曰主上同氣唯有太平言之恐
傷主上之心不言為患日深為之奈何琚曰天子之
孝當以安宗廟社稷為事豈顧小節上悅及即位以
為中書侍郎是時宰相多太平公主之黨劉幽求與
羽林將軍張暐謀使言于上曰竇懷貞崔湜岑羲皆
因公主得進日夜為謀不軌若不早圖一旦事起太
上皇何以自安請速誅之上以為然暐洩其謀上大
懼遽列上其狀有司奏流幽求于封州張暐于峯州
(初崔湜坐與譙王重福通書當死張說與幽求營護得免既而湜附太平公主謀罷說政事及幽求得罪)
(湜諷廣州都督周利貞使殺之桂州都督王晙知其謀留幽求不遣由是得免峯州唐置地在今安南)
(國)
九月丁夘朔日食
冬十月沙陁金山遣使入貢
沙陁處月(西突厥别部)之别種也姓朱邪氏(考沙陁者北庭之大磧也)
(在金娑山之陽蒲䫉海之東自處月以來世居此磧因以為號以朱邪為姓其後北徙是為後唐沙陁)
(今巴里坤西北路天山之北有大磧綿亘蓋沙陁故地)
十二月刑部尚書李日知致仕
日知左官不待捶撻而事集刑部有令史受勅三日
忘不行日知怒欲捶之既而謂曰我欲捶汝天下人
必謂汝能撩李日知嗔受李日知杖不得比于人妻
子亦將棄汝矣遂釋之吏皆感悦無敢犯者
元宗明皇帝
(癸丑)開元元年春二月御樓觀燈大酺
開門然燈大酺合樂上皇與上御門樓臨觀以夜繼
晝凡月餘左拾遺嚴挺之(名浚以字行華州華隂人)上疏諫以為
酺者因人所利合醵為歡今乃損萬人之力營百戲
之資非所以光聖德美風俗也勅以挺之忠直宣示
百官厚賞之(晉陵尉楊相如上疏言時政略曰隋氏以縱欲而亡太宗以抑欲而昌人主不)
(可不慎擇也夫人主莫不好忠正而惡邪佞然忠正者常疎佞邪者常親以至于覆國危身而不悟何哉)
(忠正者多忤意佞邪者多順指積忤生憎積順生愛此親疎之所以分也誠能愛其忤以收忠賢惡其順)
(以去佞邪則太宗之業將何遠哉夫法貴簡而能禁罰貴輕而必行小過不察則無煩苛大過不漏則止)
(姦逆使簡而難犯寬而能制則善矣上覽而善之)
以高麗大祚榮(大姓祚榮名)為勃海郡王
初高麗既亡(事見前)其别種大祚榮徙居營州阻險自
固武氏使將軍李楷固討之大敗祚榮遂東據東牟
山(胡三省注山在挹婁國界地直營州東二千里)高麗靺鞨之人稍稍歸之
地方二千里戶十餘萬勝兵數萬人附于突厥中宗
時遣子入侍至是以為勃海郡王
秋七月太平公主謀逆賜死蕭至忠岑羲竇懷貞崔湜
伏誅
太平公主依上皇之勢擅權用事宰相七人五出其
門文武之臣大半附之與竇懷貞岑羲蕭至忠崔湜
薛稷僧慧範等謀廢立又與宫人元氏謀于赤箭粉
(赤箭草部藥名研粉服之延年益氣)中寘毒以進中書侍郎王琚言于
上曰事廹矣不可不速發左丞張說自東都遣人遺
上佩刀荆州長史崔日用入奏事言于上曰太平謀
逆有日陛下往在東宫猶為臣子若欲討之須用謀
力今但下一制書誰敢不從萬一姦宄得志悔之何
及上曰誠如卿言直恐驚動上皇日用曰天子之孝
在于安四海若姦人得志則社稷為墟安在其為孝
乎請先定北軍(即羽林萬騎)後收逆黨則不驚上皇矣上
以為然乃與岐王範薛王業(二王名避帝諱俱去隆)郭元振王
毛仲姜皎(上邽人謩曾孫)李令問(靖弟客師之孫)王守一(后父仁皎子)及
内給事(屬内侍省從五品下)高力士(潘州人本馮盎曾孫中人高延福養以為子遂冒其)
(姓)等定計率兵三百餘人入虔化門召至忠羲斬之
懷貞自縊死戮其尸上皇聞變登承天門樓郭元振
奏皇帝前奉誥誅竇懷貞等無他也上皇乃下詔自
今軍國政刑一取皇帝處分徙居百福殿太平公主
賜死諸子及黨與死者數十人崔湜與右丞盧藏用
俱坐私侍公主流嶺南尋以湜與逆謀追賜死(初太平公)
(主與湜等謀廢立陸象先獨以為不可公主曰廢長立少已為不順且又失德若之何不去象先曰既以)
(功立當以罪廢今竇無罪象先終不敢從上既誅懷貞等召象先謂曰歲寒知松栢信哉時窮治公主私)
(黨象先密為申理所全甚多然未嘗自言時無知者)
以高力士為右監門將軍知内侍省事
初太宗定制内侍省不置三品官黃衣廪食守門傳
命而已中宗時七品以上至千餘人然衣緋者尚寡
上在藩邸力士傾心奉之及為太子奏為内給事至
是以誅蕭岑功賞之是後宦官增至三千人除三品
將軍者寖多宦官之盛自此始
(范氏祖禹曰中人不可假以威權盖近而易以為姦也明皇不戒履霜堅冰而輕變太宗之政崇寵宦官)
(增多其員自是以後寝干國政末流之禍實基于此)
冬十月引見京畿縣令
戒以惠養黎元之意
講武于驪山
上幸新豐講武于驪山之下徵兵二十萬以軍容不
整坐兵部尚書郭元振于纛下將斬之劉幽求張說
諫曰元振有大功于社禝不可殺乃流新州而斬給
事中知禮儀事唐紹上始欲立威亦無殺紹之意將
軍李邈遽宣敕斬之上尋罷邈官廢棄終身(時二大臣得罪)
(諸軍震懾失次惟薛納觧琬二軍不動上遣輕騎召之皆不得入其陣上深歎美之解琬魏州元城人)
以同知刺史姚元之為兵部尚書同中書門下三品
上欲以姚元之為相張說疾之使御史大夫趙彦昭
彈之上不納又使殿中監姜皎言于上曰陛下常欲
擇河東總管而難其人臣今得之矣問為誰皎曰元
之文武全才真其人也上曰此張說之意汝何得面
欺皎叩頭首服時上方獵渭川即召元之至行在拜
以為相(元之既至上詢以天下事衮衮不知倦上曰卿宜遂相朕元之知上大度銳于為治乃先)
(設十事以堅上意一願政先仁恕二願不幸邊功三願法行自近四願宦豎不與政事五願絶租賦外貢)
(獻六願戚屬不事臺省七願接臣下以禮八願羣臣皆得批逆鱗犯忌諱九願絶佛老營造十願鑒祿莽)
(閻梁之亂為萬代法上曰朕能行之元之頓首謝翌日拜兵部尚書同三品)元之三為宰
相皆兼兵部尚書緣邊屯戍斥堠士馬儲械無不默
記上每事諮訪應答如響同僚唯諾而已(元之常奏請序進郎)
(吏上仰視殿屋再三言之終不應元之懼趨出罷朝高力士諫曰陛下新總萬幾宰臣奏事當面加可否)
(奈何一無省察上曰朕任元之以庶政大事當奏聞共議之郎吏卑秩乃以煩朕耶會力士宣事至省中)
(道上語元之乃安左拾遺張九齡以元之有重望為上所信任奏記勸其遠謟躁進純厚略曰君候職相)
(國之重持用人之權為時未幾而淺中弱植之徒已延頸接踵而至謟親戚以求譽媚賓客以取容其間)
(豈不有才所失在于無耻元之嘉納其言張九齡字子夀韶州曲江人)
十一月羣臣請加尊號(加號開元神武皇帝)
命中書侍郎王琚行邊
中書侍郎王琚為上所親厚羣臣莫及或言于上曰
琚權譎縱横之才可與之定禍亂難與之守承平上
由是寖疎之使按行北邊諸軍
十二月改官名
僕射為丞相中書為紫微省門下為黃門省侍中為
監雍州為京兆府洛州為河南府長史為尹司馬為
少尹
以姚崇為紫微令張說為相州刺史
元之避開元尊號復名崇崇既為相張說懼乃潛詣
岐王申欵他日崇對于便殿行微蹇上問有足疾乎
對曰岐王陛下愛弟張說為輔臣而密乘車入王家
恐為所悮故憂之遂左遷說為相州刺史
(甲寅)二年春正月定内外官出入恒式
制選京官有才識者除都督刺史都督刺史有政迹
者除京官使出入常均永為恒式
置左右教坊(劉友益曰教坊之名始此)
舊制雅俗之樂皆隸太常上以太常禮樂之司不應典
倡優雜伎乃更置左右教坊以教俗樂又選樂工宫
女數百人自教之謂之皇帝梨園弟子(禮部侍郎張廷珪酸棗尉)
(袁楚客皆上疏以上春秋鼎盛宜崇經術近端士尚路樸素深以悦鄭聲好遊獵為戒上雖不能用欲開言)
(咸嘉賞之)
沙汰僧尼
中宗以来貴戚争營寺度僧富戶彊丁削髮避役姚
崇上言佛圖澄不能存趙鳩摩羅什不能存秦齊襄
梁武未免禍殃何用妄度姦人使壞正法上從之沙
汰萬二千餘人禁創寺鑄佛寫經百官之家毋與僧
尼道士往還
以薛訥同紫微黃門三品將兵擊契丹
初營州都督治柳城以鎮撫奚契丹武后之世都督
趙文翽失政(事其前)奚契丹攻陷之或言韎&KR1944;奚霫以
唐不建營州無所依投故且附突厥并州長史薛訥
奏請復置營州上亦欲討契丹姚崇等諫不聽遂以
訥同三品將兵擊契丹羣臣乃不敢言(是秋薛訥及奚契丹戰于)
(灤河敗績詔削訥官爵後奚契丹内附乃復置營州都督于柳城)
二月庚寅朔太史奏日食不應
太史奏太陽應虧不虧姚崇表賀請書史册從之
貶劉幽求為睦州(隋置今浙江嚴州府是)刺史鍾紹京為果州(唐置)
(今四川順慶府是)刺史
或告太子少保劉幽求詹事鍾紹京有怨望語按問
不服姚崇盧懷慎等言于上曰幽求等皆功臣乍就
閒職不無沮喪若令下獄慮驚遠聽乃皆貶之時紫
微侍郎王琚行邊未還坐黨貶澤州刺史(後幽求復徙郴州憤)
(恚道卒紹京屢遷少詹事以夀終)
三月貶韋安石韋嗣立趙彦昭李嶠為諸州别駕
御史中丞姜晦(上邽人皎之弟)以宗楚客等改中宗遺詔(事見)
(前)當時宰相韋安石韋嗣立趙彦昭李嶠不能匡正
令監察御史郭震奏彈貶之晦又奏安石檢校定陵
盗隠官物下州徵贓安石憤恚而卒(時又貶武后時酷吏周利貞等)
(放歸草澤終身切齒)
夏五月罷員外檢校官
以歲饑悉罷員外試檢校官自今非戰功及别敇毋
得注擬(時薛王業之舅王仙童侵暴百姓御史彈奏業為之請敕覆按之姚崇盧懷慎奏御史言)
(是上從之申王成義奏以府錄事為參軍崇等不可事亦寝由是貴戚束手請謁不行)
魏知古罷
知古本起小吏姚崇薦之至為相崇意輕之請知古
知東都選事遣吏部尚書宋璟于門下過官(唐置凡文武官)
(六品以下必過門下省審定謂之過官)知古銜之崇二子分司東都有
所請託知古歸悉以聞他日上問崇卿子何官才性
何如崇揣知上意對臣三子兩在東都為人多欲而
不謹是必以事干知古臣未及問之耳上問安從知
之對曰知古微時臣嘗卵而翼之臣子愚以為知古
容其為非故敢干之耳上于是以崇為無私而薄知
古欲斥之崇固請曰臣子無狀陛下赦之已幸苟逐
知古累聖政矣上久乃許之知古竟罷為工部尚
書
六月以宋王成器等為諸州刺史
但領大綱州務皆委上佐(長史司馬)是後諸王領州並凖
此
秋七月焚珠玉錦繡于殿前
上以風俗侈靡制乘輿服御金銀器玩令有司消毁
以供軍國之用其珠玉錦繡焚于殿前后妃以下皆
無得服勅百官所服𢃄及酒器銜燈三品以下聽飾
以玉四品以金五品以銀餘皆禁之婦人從其夫子
自今天下更毋得采珠玉織錦繡等物罷兩京織錦
坊(其後上以賈人言命監察御史楊範臣往海南求珠翠竒寳範臣奏曰陛下前年焚珠玉錦繡示不)
(復用今所求者何以異于所焚者乎夫御史天子耳目之官必有軍國大事臣雖觸冒炎瘴死不敢辭此)
(特賈人眩惑求媚無益聖德上遽引咎慰諭而罷之)
襄王重茂薨于房州(諡曰殤皇帝)
作興慶宫(後謂之南内故址在今咸寧縣東南)
宋王成器等請獻興慶坊宅為離宫許之仍賜成器
等宅環于宫側又于宫西南置樓西曰花萼相輝南
曰勤政務本
八月出宫人
初民間訛言上采宫女以充掖庭上聞之命有司具
牛車于崇明門選後宫無用者載還其家訛言乃息
吐蕃入寇以薛訥為隴右防禦使擊之
吐蕃衆十萬寇臨洮至渭源(後魏縣今屬甘肅蘭州府)掠牧馬命
薛訥(以白衣攝官)郭知運(字逢時瓜州晉昌人)王晙帥兵擊之是冬
訥與吐蕃戰于武街(晉縣唐為驛廢城在今蘭州府狄道州東)大破之(時王)
(晙帥所部與訥會擊吐蕃方屯大来谷晙遣勇士七百衣敵衣夜襲之多置鼔角于其後前軍遇敵大呼)
(後人鳴鼓角以應之敵以大軍至驚懼自相殺傷死者萬計遂大潰訥自武街與晙軍會追奔至洮水復)
(大敗之前後殺獲數萬豐安軍使王海賓戰死其子忠嗣方九歲上以為尚輦奉御養之宫中大來谷)
(在渭源界王海賓華州鄭人忠嗣本名訓帝賜名)
以武后鼎銘頒告中外
太子賓客薛謙光以武后鼎銘有云上天降鑒方建
隆基為上受命之符獻之姚崇表賀請宣示史官頒
告中外
敇諸州修常平倉法
敇以歲稔令諸州修常平倉法江嶺淮浙劒南下濕
不堪貯積不在此例
冬十二月立皇子嗣真為鄫王嗣謙為皇太子
嗣真上長子母曰劉華妃嗣謙上次子母曰趙麗妃
麗妃以倡進有寵故立之
置幽州節度經略大使(劉友益曰特書置志禍始也)
領幽易平媯檀燕六州(諸州注俱見前)
(乙卯)三年春正月以盧懷慎為黃門監
懷慎清謹儉素不營資産俸賜隨散親舊妻子不免
饑寒所居不蔽風雨姚崇嘗有子喪謁告十餘日政
事委積懷慎不能决惶恐入謝上曰朕以天下事委
姚崇以卿坐鎮雅俗耳崇既出須臾裁决俱盡(崇頗有得)
(色顧謂紫微舍人齊澣曰我為相可比何人澣未對崇曰何如管晏對曰管晏之法雖不能施于後猶能)
(沒身公所為法隨復更之似不及也崇曰然則竟何如澣曰可謂救時之相耳崇喜投筆曰救時之相豈)
(易得乎懷慎自以其才不及崇每事推之時人謂之伴食宰相齊澣字洗心定州義豐人)
夏四月以薛訥為凉州大總管郭虔瓘(齊州歷城人)為朔川
(通鑑作朔州)大總管
初突厥可汗默啜衰老昏虐其葛邏禄胡禄屋諸部
降唐者前後萬餘帳制皆以河南地處之遣薛訥居
凉州郭虔瓘居并州勒兵以備默啜
秋七月庚辰朔日食
九月置侍讀官(劉友益曰侍讀之名始見于此)
上謂宰相曰朕每讀書有疑無從質問可選儒士入
内侍讀盧懷慎薦太常卿馬懷素以為左散騎常侍
與右散騎常侍禇無量(字宏度杭州鹽官人)更日侍讀聽肩輿
乘馬于宫中以無量羸老為造腰輿使内侍舁之親
送迎之待以師傅之禮
西域八國請降
初監察御史張孝嵩奉使廓州(後周置故城在今西寧府而寧縣)聽
便宜從事拔汗那者古烏孫也内附歲久吐蕃攻之
其王奔安西求救孝嵩遂帥旁側戎落兵萬餘人出
龜兹西數千里下數百城至是孝嵩傳檄諸國威振
西域大食(本波斯地東距哭騎施西南屬海)等八國請降勒石紀功
而還
(丙辰)四年春正月殺尚衣奉御長孫昕
昕皇后妹夫也與御史大夫李傑不恊于里巷伺而
毆之傑自訴上大怒命于朝堂杖殺以謝百僚
以鄫王嗣真為安北大都護陜王嗣昇(二王皆帝之子嗣昇後屢更名)
(即肅宗也)為安西大都護
二王皆不出閣諸王遥領節度自此始
二月以倪若水為汴州刺史
上欲重都督刺史選京官才望者為之然當時猶輕
外任揚州採訪使班景倩入為大理少卿過大梁若
水餞之望其行廛久之謂官屬曰班生此行何異登
仙(上嘗遣宦官詣江南取鵁鶄鸂鶒等欲置苑中所至煩擾若水言今農桑方急而羅捕禽鳥水陸傳)
(送道路觀者豈不以陛下賤人而貴鳥乎上手敇謝之縱散其鳥)
山東大蝗
先是山東大蝗(三年夏)民或焚香設祭而不敢殺姚崇
奏遣御史督州縣捕而瘞之盧懷慎以為殺蝗太多
恐傷和氣崇曰昔楚莊吞蛭(音質水蟲馬蝗也)而疾愈(賈誼新書)
(楚莊王食葅得蛭恐監食者見誅遂吞之已而王疾令尹入問王告之故令尹賀曰王有仁德天所輔也)
(是夜嘔而蛭出疾遂愈)孫叔殺蛇而致福(劉向說苑孫叔敖兒時出見兩頭蛇殺而)
(埋之歸而泣其母問故叔敖曰聞見兩頭蛇者必死母曰蛇安在對曰吾恐後人復見已殺而埋之矣母)
(曰吾聞有隂德者天報以福汝不死也)奈何不忍于蝗而忍人之饑死
乎若使殺蝗有禍崇請當之至是山東蝗復大起崇
又命捕之倪若水謂蝗乃天災非人力所及宜修德
以禳之劉聰時常捕埋之為害益甚拒不受命崇牒
若水曰劉聰偽主德不勝怪今日聖朝妖不勝德古
之良守蝗不入境若其修德可免彼豈無德致然因
勅使者察捕蝗之勤惰以聞由是不至大饑
召新除縣令試理人策
或言于上曰今歲選除太濫縣令非才上悉召至殿
庭試理人策惟韋濟(嗣立之子)詞理第一擢為醴泉(隋縣今屬)
(西安府)令餘二百人不入第且令之官四十五人放歸
學問吏部侍郎盧從願李朝隠皆坐左遷(從愿朝隠典選稱職)
(高宗之世馬載裴行儉在吏部最有名時人稱吏部前有馬裴後有盧李)
夏六月太上皇崩
拔曳固斬突厥默啜以降
初突厥默啜北擊拔曳固大破之恃勝輕歸不復設
備拔曳固迸卒(散走之卒)頡質略自柳林突出斬之時子
將(小將也)郝靈荃使突厥得其首拔曳固回紇同羅霫
僕固五部皆來降突厥立默棘連為毗迦可汗闕特
勒(骨咄禄之子)為左賢王專典兵馬(默啜自武氏世為中國患朝廷旰食及是)
(郝靈荃得其首自謂百世之功會宋璟為相以天子好武功恐好事者競生心儌倖遂抑其賞逾年始授)
(郎將靈荃痛哭而死)
秋八月遷中宗于别廟
太常博士陳貞節(穎川人)蘇獻(頲從兄)以太廟七室已滿
請遷中宗神主于别廟奉睿宗神主祔太廟從之(已而)
(伊闕人孫平子上言春秋譏魯僖公今遷中宗于别廟而祀睿宗正與魯同願下羣臣博議遷中宗入太)
(廟蘇獻等以為七代之廟不數兄弟今睿宗之室當亞高宗故為中宗特立别廟非躋睿宗于中宗之上)
(也遂從獻等議平子論之不已貶都城尉都城晉縣故城在今肇慶府德慶州)
冬十月葬橋陵(在今同州府蒲城縣西北)
十一月黃門監盧懷慎卒
懷慎病亟上表薦宋璟李傑李朝隠盧從愿上深納
之既卒家無餘蓄惟老蒼頭請自鬻以辦喪事
以源乾曜同平章事
乾曜既相會姚崇以病謁告凡大政事上必命乾曜
就咨乾曜奏稱旨上曰此必姚崇畫之或不稱旨則
曰何不問崇乾曜謝乃已(崇第賖僻因近舍客廬詔徙寓四方館崇固辭上曰)
(恨不可使卿居禁中此何足辭唐考通鑑作崇無居第寓居罔極寺今依書改輯)
十二月以宋璟為西京留守
姚崇請避位(崇子彝昇頗受賂遺又所親信主書趙誨受賂事覺當死崇復營救上不悦會)
(曲赦京城特敕杖誨流嶺南由是請避位)薦廣州都督宋璟自代上將幸
東都以璟為刑部尚書西京留守遣内侍楊思勖(夲姓)
(蘇氏羅州石城人)迎之璟風度凝遠人莫測其際在途不與
思勖交言思勖素貴幸歸訴于上上嗟嘆良久益重
璟
閏月姚崇源乾曜罷以宋璟為黃門監蘇頲同平章事
璟為相務在擇人隨才受任使百官各稱其職刑賞
無私犯顔正諫上甚敬憚雖不合意亦曲從之璟與
頲相得甚厚璟每論事則頲助之璟嘗謂人曰吾與
蘇氏父子同居相府僕射寬厚誠為國器若獻可替
否則黃門過其父矣(璟與姚崇相繼為相崇善應變成務璟善守法持正二人志操)
(不同然協心輔佐使賦役寬平刑罰清省百姓富庶唐世賢相前稱房杜後稱姚宋他人莫得比焉二人)
(每進見上輙為之起去則臨軒送之及李林甫為相雖寵任過于姚宋然禮遇殊卑薄矣紫微舍人高仲)
(舒博通典藉齊澣練習時務姚宋每坐二人以質所疑既而嘆曰欲知古問高君欲知今問齊君可以無)
(闕政矣廣州請為璟立遺愛碑璟請禁之以革謟䛕之風于是他州皆不敢立山人范如璿獻所為文璟)
(判之曰觀其良宰論頗涉謟䛕文章若高宜從孫舉選不可别奏李林甫宗室長平王叔良曾)
始制郎御史起居遺補不擬
舊制六品以下官皆委尚書奏擬是歲始更此制
(丁巳)五年春正月太廟四室壞行幸東都
上將幸東都會太廟四室壊上素服避殿以問宋璟
蘇頲對曰陛下三年之制未終遽而行幸恐未契天
心故災異為戒願且停之姚崇曰太廟屋材皆苻堅
時物朽腐而壊適與行會何足異也百官供擬已備
不可失信但遷神主于太極殿更修太廟耳上大喜
從之命崇五日一朝入閣供奉恩禮更厚有大政輙
訪焉禇無量言隋文帝富有天下豈取苻氏舊材以
立太廟此特諛臣之言願陛下克謹天戒納忠諫遠
諛謟上弗聽遂幸東都(上過崤谷道隘不治欲免河南尹及知頓使官宋璟曰陛)
(下方事巡幸今以此罪二臣臣恐將來民受其弊上遽命釋之璟曰陛下罪之而以臣言免之是臣代陛)
(下受德也請令待罪朝堂而後釋之上從之)
秋七月放太常卿姜皎歸田
初上微時與姜皎親善及誅竇懷真等皎預有功由
是寵遇特厚出入卧内至與后妃連榻晏飲宋璟言
皎權寵太甚非所以安之因下制曰西漢諸將以權
貴不全南陽故人以優閒自保皎宜放歸田園勲封
如故
以明堂為乾元殿
太常少卿王仁惠奏則天明堂窮極奢侈不合古制
密邇宫掖人神雜擾制復以為乾元殿正至受賀季
秋大享復就圜丘(十一年冬復以乾元殿為明堂二十五年十二月又復以明堂為乾)
(元殿)
九月復舊官名令史官隨宰相入侍羣臣對仗奏事
貞觀之制中書門下及三品官入奏事必使諫官史
官隨之有失則匡正美惡必記之諸司皆正牙(唐稱大明)
(宫含元殿為正牙亦謂之南牙)奏事御史彈百官服豸冠(法冠也一曰柱後惠)
(文)對仗讀彈文故大臣不得專君而小臣不得為讒
慝及許敬宗李義府用事政多私僻奏事官多俟仗
下于御座前屏人密奏監察御史及待制官遠立以
俟其退諫官史官皆隨仗出仗下後事不復預聞武
后以法制羣下諫官御史得以風聞言事互相彈奏
于是多以險詖相傾宋璟欲復貞觀之政制自今事
非的須秘密者皆令對仗奏聞史官自依故事
冬十二月詔訪逸書
秘書監馬懷素奏省中書頗散闕請選學士整比較
補從之于是搜訪逸書選吏繕寫命國子博士尹知
章(翼城人)等二十二人于乾元殿前編校刊正以褚無
量為之使無量卒國子祭酒元行冲代之九年上其
錄凡四萬八千卷
(戊午)六年春正月禁惡錢
敇錢重二銖四分以上乃得行斂人間惡錢鎔之更
鑄如式宋璟請出太府錢二萬緡以平賈買百姓不
售之物可充官用者庶使良錢流布人間其後敇太
府及府縣出粟十萬石糶之以歛人間惡錢送少府
銷毁
徵嵩山處士盧鴻(字浩然范陽人徙洛陽)為諫議大夫不受
夏四月敇度鄭銑郭仙舟為道士
河南參軍鄭銑朱陽(後魏縣故城在今陜州盧氏縣)丞郭仙舟投匭
獻詩敕曰觀其文理乃崇道法至于時用不切事情
宜從所好度為道士
秋八月令州縣歲十二月行鄕飲酒禮
始加賦以給官俸
唐初州縣官俸皆令富戶掌錢出息以給之多破産
者秘書少監崔沔(字善冲長安人)請計州縣官俸于百姓常
賦之外微有所加以給之從之
冬十一月帝還西京
吐蕃請和
初武街之捷(事具前)上命左驍衛郎將尉廷瓌使吐蕃
宣慰金城公主吐蕃亦遣其大臣請和用敵國禮上
不許自是連歲犯邊至是吐蕃奉表請和乞舅甥親
署誓文又令彼此宰相皆著名其上
以李邕鄭勉為遠州刺史李朝隠為大理卿陸象先為
河南尹
宋璟奏邕勉並有才略文詞俱好是非改變若全引
進則咎悔必至若長棄捐則才用可惜請以為渝峽
刺史大理卿元行冲不稱職請以朝隠代之象先閑
于政體寬不容非請以為河南尹皆從之
(己未)七年夏四月祁公王仁皎卒
仁皎后父也(其子駙馬都尉守一請用竇孝諶例築墳高五丈一尺上許之宋璟蘇頲以為)
(凖令一品墳高一丈九尺其陪陵者高出三丈竇太尉墳議者頗譏其高大至韋庶人崇其父墳以自速)
(禍豈可復踵為之臣等所以再三進言者欲成中宫之美耳上說曰朕每欲正身率下况于妻子何敢私)
(之卿能固守典禮垂法將來誠所幸也竇孝諶帝之外祖)
五月己丑朔日食
上素服以俟變徹樂減膳命中書門下察繫囚賑饑
乏勸農功宋璟奏曰陛下勤恤民隠此誠蒼生之福
然臣聞日食修德月食修刑親君子遠小人絶女謁
除䜛慝所謂修德也君子恥言浮于行苟推至誠以
行之不必數下制書也
秋八月敇五服並從禮傳
右補闕慮履冰(范陽人)言禮父在為母服周年則天改
服三年今請從舊上下其議禇無量是履冰議敕自
今五服並依喪服傳文然士大夫議論猶不息行之
各從其意無量歎曰聖人豈不知母恩之厚乎厭降
之禮(厭損降下也禮子為母服齊衰三年父在則厭降服齊衰期也)所以明尊卑也
俗情膚淺一紊其制誰能正之
(庚申)八年春正月宋璟蘇頲罷以源乾曜張嘉貞同平章
事
先是朝集使往往齎貨入京師將還多遷官璟奏一
切勒還以革其弊璟又疾負罪而妄訴不已者悉付
御史臺治之人多怨之者會天旱優人作魃狀(魃音跋大)
(雅雲漢詩曰旱魃為虐)戱于上前問魃何為出對曰奉相公處
分又問何故對曰負冤者三百餘人相公悉以繫獄
故不得不出耳上心以為然時江淮間惡錢尤甚璟
使監察御史蕭隠之括之隠之嚴急煩擾怨嗟盈路
于是貶隠之官罷璟頲弛錢禁而惡錢復行矣
夏五月以源乾曜為侍中張嘉貞為中書令
乾曜上言形要之家多任京官使俊乂之士沈廢于
外臣三子皆在京請出其二上從之于是出者百餘
人嘉貞吏事彊敏而剛躁自用引進苖延嗣呂太一
員嘉静崔訓與論政事四人頗招權時人語曰令公
四俊苖吕崔員
六月瀍糓溢
朔方大使王晙誘殺突厥降戶僕固都督勺磨(僕固部之都督)
(名勺磨)
突厥降戶散居受降城側朔方大使王晙言其陰引
突厥謀陷軍城誘僕固都督勺磨而殺之拔曳固諸
部聞之皆悔懼并州長史張說引二十騎持節即其
部落慰撫之因宿其帳下副使李獻以其情難信馳
書止之說復書曰吾肉非黃羊(出今直隸宣化府諸縣皆有之)必不
畏食血非野馬(胡三省注不畜而孳生于野謂之野馬)必不畏刺此吾
效死之秋也諸部由是遂安
冬十月流裴虚已于新州
上禁約諸王不使與羣臣交結駙馬都尉裴虛已與
岐王範遊晏私挾䜟緯坐流新州離其婚上待範如
故謂左右曰吾兄弟自無間但趨競之徒強相托附
耳吾終不以此責兄弟也
十一月突厥寇凉州
初突厥毘伽可汗既立突騎施蘇禄復立為可汗(蘇禄)
(突騎施别將也擁衆二十餘萬據有西方遣使入朝詔以為金方道經略大使尋立為忠順可汗)毘
伽患之默啜時牙將暾欲谷年七十餘多智略為國
人所信服毘伽召以為謀主于是突厥降戶處河西
者多叛歸之詔薛訥王晙追討毘伽遂謀入寇暾欲
谷以為不可乃止至是王晙奏請西𤼵拔悉密(亦突厥之)
(種姓阿史那氏居北庭)東發奚契丹掩毘伽于稽落水上毘伽
用暾欲谷謀擊擄拔悉密(毘伽初聞晙奏大懼暾欲谷曰不足畏也拔悉密在)
(北庭與奚契丹相去絶遠勢不相及且拔悉密輕而好利得晙之約必喜而先至晙與張嘉貞不相悦奏)
(請多不得應必不敢出兵拔悉密獨至擊而取之勢甚易耳既而拔悉密果彂兵遇突厥牙帳朔方奚契)
(丹兵不至拔悉密引退毘伽欲擊之暾欲谷曰此屬去家千里將死戰未可擊也不如以兵躡之去北庭)
(二百里暾欲谷分兵間道先圍北庭因縱兵擊拔悉密拔悉密敗走北庭不得入盡為突厥所獲)暾
欲谷還出赤亭(注見前)掠凉州河西節度使楊敬述遣
禆將盧公利邀之大敗毘伽由是大振盡有默啜之
衆(明年毘伽遣使求和上賜書許之于是連歲貢獻方物)
(辛酉)九年春正月改蒲州為河中府置中都
二月以宇文融(萬年人㢸元孫)為勸農使
監察御史宇文融上言天下戶口逃移巧偽甚衆請
加檢括源乾曜贊成之敕有司議招集流移按詰巧
偽之法以聞已而置州縣逃亡戶口聽百日自首或
于所在附籍或牒歸故鄉各從所欲過期不首謫徙
邊州以融充使融奏置勸農判官十人分行天下其
新附客戶免六年賦調使者競為刻急州縣承風勞
擾百姓苦之陽翟尉皇甫憬上疏言之坐貶州縣希
旨虚張其數或以實戶為客凡得戶八十餘萬田亦
如之(十一年八月敕以儉括逃人慮或煩擾宜令所在州縣安集遂其生業十二年五月制聽逃戶)
(自首闢所在間田隨宜收税毋得差科征役租調一皆蠲免復以融為勸農使廵行州縣議定賦役)
夏四月敕舉縣令
敕京官五品以上外官刺史四府(京兆河南河中太原)上佐舉
縣令一人視其政善惡為舉者賞罰
六月罷中都(復為蒲州)
時陸象先為蒲州刺史政尚寬簡吏民有罪曉諭遣
之嘗謂人曰天下本無事但庸人擾之耳苟清其源
何憂不治
秋七月蘭池部康待賓反(蘭池綱目作蘭也州考元和志神龍三年置蘭池都督府)
(在白池縣北康待賓盖蘭池都督所隸之部也唐書帝紀及地志亦俱作蘭池綱目疑有誤今特改正白池)
(廢縣在今寧夏府靈州)王晙等擒斬之
蘭池部康待賓誘降戶同反攻陷六降州(元和志調露元年于)
(靈州南界置魯麗含塞依契等六州以處突厥降戶謂之六降州)有衆七萬命朔方
大總管王晙太僕卿王毛仲天兵軍(開元五年置鎮并州後廢)節
度大使張說共討之晙攻待賓擒之集四夷渠長腰
斬之先是待賓潜與党項通謀攻銀城(本西魏石城縣後周更名)
(故城在今叚州神木縣南)連谷(隋戍唐置縣故城在今神木縣北)張說將步騎萬
人出合河關(亦曰合水關在今神木縣北黃河上)掩擊大破之党項更
與之戰衆復潰說安集党項使復其居業阿史那獻
(夲降人為討擊使)以党項翻覆請并誅之說曰王者之師當
伐叛柔服豈可殺已降邪因奏置麟州(治新秦縣故城在神木縣)
(北)以撫其餘衆(康待賓之叛也詔隴右節度大使郭知運與王晙合擊晙言朔方兵自有)
(餘力請敕知運還未報知運已至由是與晙不協晙所招降者知運縱兵擊之遂以晙為賣已由是復叛)
(晙坐貶梓州刺史梓州隋置今四川潼川府是也)
九月乙巳朔日食
梁公姚崇卒(諡曰文獻)
崇以開府儀同三司罷政事及是卒年七十二(遺令曰佛)
(以清静慈悲為本而愚者寫經造像冀以求福昔周毁經像而修甲兵齊崇塔廟而弛政刑一朝合戰齊)
(滅周興汝曹勿效兒女子終身不悟追薦冥福道士見僧獲利效其所為尤不可延之于家永為後法)
以張說同三品
以王君㚟(字威明瓜州常樂人)為河西隴右節度大使
君㚟與郭知運同郡皆以驍勇著名為寇所憚至是
知運卒君㚟自麾下代之
冬十一月罷諸王都督刺史召還京師
新作蒲津橋
安州别駕劉子元(即劉知幾避帝嫌名以字行)卒
子元領國史垂三十年嘗著史通(内外四十九篇)譏評今古
又言史有三長才學識世罕兼之封居巢縣子以子
貺累貶安州卒(初著作郎吳兢撰則天寶錄言宋璟激張說使證魏元忠事後說修史見)
(之謬曰劉五殊不相僣兢起對曰此兢所為史草具在不可使明公枉怨死者同僚皆失色其後說隂祈)
(兢改數字兢曰若循公請則此史不為直筆何以取信于後)
造新歷及黃道遊儀
太史言麟德歷浸疎日食屢不效上命僧一行更造
新歷(即大衍歷也)梁令瓚造黃道遊儀(古渾儀止有赤道天體也黃道者日)
(行出入于赤道之路也又有白道月行出入于黃道之路也一行欲知黃道進退而太史無其儀令瓚乃)
(造木遊儀以追列舍之變又施月環以䆒隂陽朓朒)以候七政遣太史監南宫
說等于河南北平地測日晷及極星(北極天樞)夏至日中
立八尺之表同時候之陽城(今河南府登封縣即古陽城縣也東南有測景)
(臺)晷長一尺四寸八分弱夜視北極出地高三十四
度十分度之四浚儀(注見前)岳臺(在今開封府祥符縣西)晷長一
尺五寸微疆極高三十四度八分南至朗州(隋置今湖南常)
(德府是)晷長七寸七分極高二十九度半北至蔚州(注見)
(前)晷長二尺二寸九分極高四十度南北相距三千
六百八十八里九十步晷差一尺五寸三分極差十
度半又南至交州晷出表南三寸三分八月海中南
望老人星下(史記正義老人一星在弧南一曰南極為人主夀長之應常以秋分之曙見于)
(丙春分之夕見于丁)衆星粲然皆古所未名(集覽乃渾天家以為常沒地中者)
大率去南極二十度已上皆見
(壬戌)十年夏四月以張說兼知朔方軍節度使
置朔方節度使領單于都護府夏(注見前)鹽(西魏置故城在今寧)
(夏府靈州)銀(後周置故城在今綏德州米脂縣)麟(注見前)豐(隋置故城在今鄂爾多斯右翼)
(後旗)勝(隋置故城在鄂爾多斯左翼後旗)等六州定遠(故城在今寧夏府新渠縣北)
豐安(故城在今寧夏府靈州北)二軍三受降城(注見前)以宰相張說
兼領之
五月伊汝水溢
六月博州(隋置今山東東昌府是)河決
命蕭嵩(瑀從子鈞之孫)等治之
(劉友益書法自王莽辛未書河決至是七百餘年始復一書)
制增太廟為九室
增太廟為九室遷中宗還太廟
秋安南亂遣内侍楊思勖討平之
(真氏德秀曰唐世中人預國政自元宗任高力士始中人預軍政自元宗用楊思勖始)
杖秘書監姜皎流之欽州(注見前)
初上之誅韋氏也王皇后頗預密謀及即位色衰愛
弛武惠妃陰懷傾奪之志上密與皎謀以后無子廢
之皎洩其言上怒張嘉貞希旨搆成其罪云皎妄談
休咎杖而流之卒于道敕宗戚自非至親無得往還
卜相占候之人不得出入百官之家
北庭節度使張孝嵩(此張孝嵩盖即前破降西域八國耆通鑑誤作張嵩今依唐書改正)
擊吐蕃大破之
吐蕃圍小勃律(唐書西域傳大勃律或曰布露直吐蕃西與小勃律接小勃律去京師九)
(千里而嬴東少南三千里距吐蕃贊普牙東南三百里對大勃律今東西布魯特盖即其地也)其王
沒謹忙求救于孝嵩孝嵩遣副使張思禮將蕃漢步
騎四千倍道合擊大破之斬獲數萬自是累歲吐蕃
不敢犯邊
張說巡邊討康待賓餘黨平之奏罷邊兵二十萬人
康待賓餘黨康願子反自稱可汗張說發兵追討擒
之其黨悉平徙殘部五萬餘口于許汝唐鄧仙豫等
州(仙州唐置今南陽府之業縣是餘俱見前)空河南朔方千里之地先是
緣邊戍兵常六十餘萬說以時無彊寇奏罷二十餘
萬使還農上以為疑說曰臣久在疆場具知其情將
帥苟以自衛及役使營私而已若遇敵致勝不必多
擁冗卒以妨農務上乃從之
始募兵充宿衛(劉友益曰志府兵所以廢也故特書)
初諸衛府兵自成丁從軍六十而免其家不免雜徭
浸以貧弱逃亡略盡百姓苦之張說建議請召募壯
士充宿衛不問色役(謂各色徭役之人皆取不分良賤亦不究其有罪逋逃)優
為之制逋逃者必争出應募上從之旬日得精兵十
三萬分隸諸衛更番上下兵農之分自此始矣
冬十一月初令宰相共食實封三百戶
(癸亥)十一年春正月帝北巡詔潞州給復五年以并州為
太原府置北都
二月張嘉貞罷
張說與嘉貞不平會嘉貞弟嘉佑贓發說勸嘉貞素
服待罪于外遂左遷幽州刺史(初廣州都督裴伷先下獄上與宰相議其)
(罪嘉貞請杖之說曰刑不上大夫為其近君且所以養廉恥也盖士可殺不可辱臣向廵北邊聞姜皎杖)
(于朝堂皎官登三品亦有微功奈何以皂隸待之事往不可追豈宜復蹈前失上深然之嘉貞不悦退謂)
(說曰何論事之深也說曰宰相時來則為之若大臣皆可笞辱行及吾軰矣此言非為伷先乃為天下士)
(君子也嘉貞無以應)
祭后土于汾陰
初上將幸晉陽張說言于上曰汾陰睢上有漢后土
祠(事具前)其禮久廢陛下宜因巡幸修之為農祈糓上
從之
三月帝至西京
夏五月置麗正書院
上置麗正書院聚文學之士或修書或侍講以張說
為使有司供給優厚中書舍人陸堅(洛陽人)以為無益
徒費欲奏罷之說曰自古君王于無事之時莫不崇
宫室廣聲色今天子獨延禮文儒發揮典籍所益者
大所損者微陸子之言何不達也
秋八月尊獻祖懿祖祔于太廟
宣帝(名熙神堯皇帝之高祖)為獻祖光帝(名天賜宣帝之子)為懿祖
冬始置長從宿衛
命尚書左丞蕭嵩與京兆蒲同岐華州長官選府官
兵及白丁一十二萬謂之長從宿衛一年兩番(更代宿衛)
(也)州縣毋得役使明年更號長從曰彍騎(彍苦郭反滿張弩也)
(其法十人為火五火為團皆有長又擇材勇者為番頭以習弩射)又明年始以彍騎
分隸十二衛(唐十六衛曰左右衛曰驍騎曰武衛曰威衛曰領軍曰金吾曰監門曰千牛每)
(衛各有左右共十六衛凡五府外府之番上者十二衛受其名簿而配以職除監門千牛左右四衛不須)
(故但十二衛)總十二萬為六番每衛萬人十六年又改彍
騎為羽林飛騎(考通鑑更令長從為彍騎在十三年二月今依唐書兵制輯)二十
六年又分羽林置龍武軍
十二月改政事為中書門下
張說奏改之列五房(一吏房二樞機房三兵房四戶房五刑禮房)于其後
分掌庶政
(甲子)十二月春三月以杜暹(濮州濮陽人)為安西副大都護
初監察御史杜暹因按事至突騎施突騎施饋之金
暹固辭左右曰君寄身異域不宜逆其情乃受之埋
之幕下出境移牒令取之敵大驚追之不及及安西
都護闕暹自給事中居母喪詔起為之
夏六月制選臺閣名臣為諸州刺史
上以山東旱命選臺閣名臣出為刺史于是中書侍
郎崔沔禮部侍郎韓休(京兆長安人)等皆出外(初張說引崔沔為中)
(書侍郎故事承宣制皆出宰相侍郎署位而已沔曰設官分職上下相維各申所見事乃無失侍郎令之)
(貳也豈得拱默而已由是事多異同說因是出之)
秋七月以楊思勖為輔國大將軍(劉友益曰宦者稱大將軍始此)
溪州蠻覃行璋反以思勖為招討使擊擒之故有是
命
廢皇后王氏
姜皎既得罪王皇后愈憂畏不安上猶豫不决者累
歲后兄守一以后無子使僧明悟為后祭南北斗剖
霹靂木書天地字及上名佩之事覺廢為庶人守一
賜死廢后尋卒後宫思慕不已上亦悔之
八月以宇文融為御史中丞
融為御史中丞乘驛周流天下事無大小州先牒上
勸農使然後申中書省司亦待融指撝然後處决上
將大攘四夷急于用度融以歲終所增緡錢數百萬
悉進入官由是有寵議者多言煩擾上令百寮議之
公卿皆不敢言戶部侍郎楊瑒(字瑶光華隂人)獨抗議以為
括客免税不利居人徵籍外田税使百姓困弊所得
不補所失未幾出為華州刺史
冬十一月帝如東都羣臣請封禪
時張說首建封禪之議而源乾曜不欲為之由是與
說不平
(乙丑)十三年春二月以宇文融兼戶部侍郎
制以所得客戶税錢均充所在常平倉本又委使司
與州縣議作勸農社使貧富相恤耕耘以時
選諸司長官為諸州刺史
上自選諸司長官有聲望者十一人為刺史命宰相
百官餞于洛濱供張甚盛自書十韻詩賜之左丞楊
承令在行中意快快上怒貶睦州别駕
夏四月更集仙殿為集賢殿
上與中書門下及禮官學士宴于集仙殿上曰仙者
憑虛之論朕所不取賢者濟理之具今與卿曹合宴
宜更名曰集賢其書院官五品為學士六品以下為
直學士以張說知院事右散騎常侍徐堅(字元固齊聃之子)
副之
遣使如突厥
張說以大駕東巡恐突厥乘間入寇議加兵守邊召
兵部郎中裴光庭(字連城行儉子)謀之光庭曰封禪者告成
也今將升中于天而四夷是懼非所以昭盛德也突
厥屢求和親未許今遣一使徵其大臣從封泰山彼
必欣然承命突厥來則四夷君長無不偕來可以偃
旗臥鼓矣說即奏行之上遣中書直省袁振諭旨于
突厥小殺(毘伽可汗本號小殺者)與闕特勒暾欲谷環坐帳下
置酒謂振曰吐蕃狗種也奚契丹突厥奴也皆得尚
主突厥求婚獨不與何也且吾亦知入蕃宫主皆非
天子女今豈問真偽但屢請不獲愧見諸蕃耳振許
為之奏請小殺乃遣其大臣阿史德頡利發(阿史德突厥三)
(字姓頡利發宇厥大臣之稱)入貢因扈從東巡其後頡利發辭歸
厚賜而遣之竟不與婚
秋九月禁奏祥瑞
上謂宰相曰春秋不書祥瑞惟記有年敇自今州縣
毋得更奏祥瑞
冬十月作水運渾天成
水運渾天上具列宿注水激輪令其自轉晝夜一周
别置二輪絡在天外綴以日月逆天而行淹速合度
置木匱為地平令儀半在地下又立二木人每刻擊
鼓每辰擊鐘機械皆在匱中
十一月封泰山
車駕發東都百官四夷從行有司輦載供具數百里
不絶上備法駕至山足御馬登山與宰相祠官俱登
問禮部侍郎賀知章(字秀真越州永興人)曰前代玉牒之文何
故秘之對曰欲密求神仙故不欲人見上曰吾為蒼
生祈福耳乃出玉牒宣示羣臣于是親祀昊天上帝
于山上羣臣祀五帝百神于山下明日祭皇地祗于
社首又明日御帳殿受朝覲赦天下封泰山神為天
齊王(張說多引兩省吏及所親攝事禮畢推恩往往超入五品而不及百官中書舍人張九齡諫不)
(聽又扈從士卒但加勲而無賜物由是中外怨之)
以王毛仲為開府儀同三司
初隋末國馬皆為盗賊外國所掠唐初纔得牝牡三
千匹于赤岸澤(在今同州府西南)徙之隴右命太僕張萬歲
掌之萬歲善于其職自貞觀至麟德馬蕃息至七十
萬匹垂拱以後潜耗大半上初即位牧馬有二十四
萬匹以王毛仲為閑廐使張景順副之至是馬有四
十三萬上之東封以數萬匹從色别為羣望之如雲
錦加毛仲開府儀同三司
車駕還幸孔子宅
至宋州
宴從官于宋州上謂張說曰懷州刺史王邱(同皎從父兄子)
餼牽之外一無他獻魏州崔沔供張無錦繡示我以
儉濟州裴耀卿(字煥之絳州稷山人)表數百言莫非規諫且曰
人重擾則不足以告成朕常寘之坐隅如三人者不
勞人以市恩真良吏矣顧謂刺史宼泚曰比亦屢有
以酒饌不豐訴于朕者知卿不借譽于左右也自舉
酒賜之由是以邱為尚書左丞沔為散騎侍郎耀卿
為定州刺史
十二月帝還東都
分吏部為十銓親决試判
上疑吏部選試不公御史中丞宇文融密奏請分為
十銓以禮部尚書蘇頲等十人掌之試判將畢遽召
入禁中决定尚書侍郎皆不得預左庶子吳兢表言
陛下曲受讒言不信有司非居上臨人推誠感物之
道昔漢之賢相尚不對錢穀之數不問鬭死之人况
萬乘之君豈得下行銓選之事乎上雖不即從明年
復故
大有年
東都斗米十五錢青齊五錢粟三錢
(丙寅)十四年春正月命張說修五禮
張說奏今之五禮貞觀顯慶兩書不同或未折衷望
與學士討論刪改從之
夏四月以李元紘同平章事
元紘以清儉著故用為相
張說罷
上召河南尹崔隠甫(貝州武城人)欲用之張說薄其無文
奏擬金吾大將軍說有才智而好賄百官白事有不
合者好面折之惡宇文融之為人且患其權重融所
建多抑之于是隠甫融及御史中丞李林甫共奏說
引術士占星徇私納賂敕源乾曜等于御史臺鞫之
事頗有狀上使高力士視說還奏說蓬首垢面席藁
待罪上意憐之力士因言說有功于國上以為然但
罷中書令
秋七月河南北大水
八月魏州河溢
以杜暹同平章事
冬十月黑水靺鞨(今黑龍江地古為肅慎氏隋唐曰黑水靺鞨)遣使入見
黑水靺鞨遣使入見上以其國為州置長史(胡三省注史當)
(作吏)勃海王武藝聞之曰黑水不我告而請吏于唐是
必與唐攻我也遣其弟門藝將兵擊之門藝曰黑水
請吏于唐而我擊之此亡國之勢也武藝疆遣之門
藝棄衆來奔武藝表請殺之上密遣門藝詣安西報
云已流嶺南武藝知之上表曰大國當示人以信豈
得為此欺誑上以鴻臚少卿李道邃等漏洩皆坐左
遷暫遣門藝詣嶺南以報之(後武藝寇登州上遣門藝發幽州兵討之無功)
(而還武藝怨門藝密遣客刺之不死)
(丁卯)十五年春正月吐蕃入寇王君&KR0930;追擊至青海西破
之
初吐蕃自恃其彊致書用敵國禮上怒張說言曰吐
蕃無禮誠宜誅夷但連兵十年甘凉河鄯不勝其弊
聞其悔過求和願聽欵服以紓邊人上曰俟與君&KR0930;
議之說退謂源乾曜曰君&KR0930;勇而無謀常思僥倖吾
言不必用矣及君&KR0930;入朝果請深入討之會吐蕃寇
甘州焚掠而歸君&KR0930;勒兵躡其後及于青海之西乘
冰而渡破其後軍獲其輜重羊馬萬計而還君&KR0930;以
功遷左羽林大將上由是益事邊功(是秋吐蕃攻䧟瓜州執刺史田)
(元獻及王君&KR0930;之父進攻玉門君&KR0930;西望而泣竟不敢出兵吐蕃毁瓜州城而去瓜州注見前隋縣宋)
(白曰漢廢玉門關徙屯其人于此故名唐天寳後廢今仍置縣屬西安府)
夏五月作十王宅百孫院
上附苑城為十王宅以居皇子不復出閣雖開府置
官屬及領藩鎮惟侍讀時入授書自餘歲時通名而
已及諸孫浸多又置百孫院太子亦不居東宫常在
乘輿所幸之别院
夏至賜近貴絲人一綟(即計反猶言一繚也)
上命妃嬪以下宫中育蠶以知女功至是以其絲賜
貴近
秋七月冀州河溢
盗殺王君&KR0930;
初回紇契秘思結渾四部度磧徙居甘凉之間以避
默啜王君&KR0930;微時往來其間為所輕及為河西節度
以法繩之四部恥怨密遣使詣東都自訴君&KR0930;遽奏
四部謀叛上遣中使往察之諸部竟不得直于是流
其部長回紇承宗等于嶺南承宗族子護輸合衆報
讐會君&KR0930;邀擊吐蕃于肅州(隋置今隸甘肅)護輸伏兵殺之
突厥遣使入貢
吐蕃之寇瓜州也遺突厥毘伽可汗書欲與之俱入
寇毘伽獻其書上嘉之聽于西受降城互市歲齎縑
帛數十萬匹就市戎馬由是國馬益壮(綱目誤作耗今依通鑑改)
冬十月帝還西京
以蕭嵩為河西節度副大使
時王君&KR0930;新敗河隴震駭嵩以裴寬(聞喜人)為判官與君&KR0930;
判官牛仙客(涇州鶉觚人)俱掌軍政人心寖安(仙客本鶉觚小吏以才幹為君&KR0930;腹心嵩)
(又奏建康軍使張守珪為瓜州刺史帥餘衆築故城板幹裁立吐蕃猝至守珪于城上置酒作樂蕃疑有備不敢攻而)
(退守珪縱兵擊之蕃敗走守珪乃修復城市收合流散皆復舊業朝廷嘉其功以為瓜州都督吐蕃大將悉諾)
(邏威名甚盛嵩縱反間于其國云與中國通謀贊普誅之由是少衰建康軍注見前張守珪陜州河北人)
(戊辰)十六年春正月以宇文融充九河使
融請用禹貢九河故道(注見前)開稲田并回易陸運錢
(先是江淮漕至陜陸運率兩斛計庸錢千今融令先納此錢而回易之于民也)官收其利(收其)
(不盡用之餘利)興役不息事多不就
二月以張說兼集賢學士
說雖罷政事專文史之任朝廷每有大事上常遣中
使訪之
秋八月行開元大衍歷
冬十二月立長征兵分番酬勲法
敇長征兵無有還期人皆難堪宜分五番歲遣一番
還家洗沐五年酬勲五轉
制戶籍三歲一定分為九等
(己巳)十七年春三月朔方節度使信安王禕(吴王恪之孫)攻吐
蕃拔石堡城(在今西寧府西南唐書地理志定戎城南隔澗七里有故石堡城)
初吐蕃䧟石堡城留兵據之侵掠河右上命朔方節
度使信安王禕與河西隴右同議攻取諸將咸以為
石堡險遠難攻(其城四面懸崖數千仞石路盤曲長三四里)禕不聽引兵
深入急攻拔之分兵據要害拓地千餘里上大悦更
命曰振武軍
限明經進士及第每歲毋過百人(唐取士科有進士明經凡明經先帖文後)
(口試經問大義十條答時務策三道分上上上中上下中上凡四等為及第進士試時務策五道帖一大經經)
(策全通為甲第策通四帖過四以上為一第)
國子祭酒楊瑒奏流外出身(自諸衛錄事及五省令史外官諸吏等謂之流)
(外)每歲二千餘人而明經進士不能居其什一則服
勤道業之士不如胥吏之得仕也臣恐儒風浸墜廉
恥日喪若以出身人太多則應諸色裁損又奏主司
帖試明經(取所習經掩其兩端其間惟開一行裁紙為帖凡帖三字隨時增損可否不一或得)
(四得五得六者為通)不求大指專取難知問以孤經絶句或年
月日請自今並帖平文上甚然之
夏四月禘于太廟
唐初袷則序昭穆禘則各祀于其室至是太常少卿
韋縚(安石兄子)等奏如此則禘與常饗不異請禘祫皆序
昭穆從之
五月杜暹李元紘源乾曜罷以宇文融裴光庭同平章
事蕭嵩兼中書令(嵩于十一年冬同平章事)
張說張嘉貞李元紘杜暹相繼為相源乾曜以清謹
自守唯諾署名而已元紘暹議事異同更相奏列上
不悦貶暹荆州長史元紘曹州刺史乾曜罷為左丞
相以融光庭平章事嵩兼中書令遥領河西
秋八月以帝生日為千秋節
八月五日上以生日宴百官于花萼樓下丞相源乾
曜張說表請以是日為千秋節布于天下咸令宴樂
移社就之(古以立秋後五戊為社此不拘戊日移于八月五日也)
工部尚書張嘉貞卒
嘉貞不營家産有勸其市田宅者曰吾貴為宰相何
憂寒餒比見朝士廣占良田身沒之曰適足為無頼
子弟酒食之資吾不取也
禁私賣銅鉛錫
敕以人間多盗鑄錢始禁私賣銅鉛錫及以銅為器
皿其采銅鉛錫者官為市取
貶宇文融為汝州刺史
融性精敏應對辯給以治財賦得幸廣置諸吏競為
聚歛由是百官浸失其職而上心益侈百姓苦之在
相位謂人曰使吾居此數月則海内無事矣信安王
禕以軍功有寵融疾之使御史李寅彈之禕聞之先
以白上明日寅表果入上怒融坐貶(既而國用不足上復思之會有)
(飛状告融贓賄隠匿官錢者坐貶巖州道卒然是後言財利以取貴仕者皆祖之巖州唐置故城在今)
(廣西鬱林州境)
冬十月戊午朔日食
不盡如鈎
(庚午)十八年春二月初令百官休日選勝行樂
初令百官於春月旬休選勝行樂自宰相至員外郎
凡十二筵各賜錢五千緍或御花萼樓邀其歸騎留
飲迭使起舞盡歡而去
夏四月以裴光庭兼吏部尚書
先是選司注官惟視其人之能否或不次超擢或老
於下位有出身二十餘年不得禄者光庭始奏用循
資格各以罷官(謂罷劇就聞者)若干選而集(謂罷官之後經選凡幾各以多)
(少為次而集於吏部)官高者選少卑者選多無問能否選滿則
注非負譴者有升無降愚庸皆喜謂之聖書而才俊
之士無不怨嗟宋璟争之不能得
六月以忠王浚(即陜王嗣昇更封改名)領河北道行軍元帥帥十
八總管討奚契丹
初契丹王季邵固遣可突干入貢李元紘不禮焉張
說曰可突干狡而狠專其國政久矣人心附之今失
其心必不來矣至是可突干弑邵固叛降突厥制以
忠王浚領元帥御史大夫李朝隠京兆尹裴伷先副之帥
十八總管以討奚契丹命浚與百官相見張說謂人曰吾
嘗觀太宗畫像雅類忠王此社稷之福也然浚竟不行
洛水溢
冬十月吐蕃遣使入貢
吐蕃兵數敗而懼乃求和親忠王友皇甫惟明因奏
事從容言和親之利(上曰贊普嘗遺吾書悖慢此何可捨對曰贊普當開元初年尚)
(幼穉安能為此殆邊將詐為之欲以激怒陛下耳夫邊境有事則將吏得以因緣盗匿官物妄述功状以)
(取勲爵此皆姦臣之利非國家之福也兵連不解日費千金河西隴右由兹困弊陛下誠命一使往視公)
(主因與贊普相約結使之稽顙稱臣永息邊患豈非御遠人之長策乎上說)上即命惟明
與内侍張元方使於吐蕃贊普大喜遣其大臣論名
悉獵隨惟明入貢遂復欵附
是歲天下奏死罪二十四人
(辛未)十九年春正月王毛仲有罪賜死
初毛仲以嚴察幹力有寵百官附之輻輳(毛仲嫁女上問何須)
(毛仲頓首謝曰臣萬事已備但未得客上曰知卿所不能致者一人耳必宋璟也朕為汝召客明日詔宰)
(相與諸達官詣之日中璟乃至先執酒西向拜謝飲不盡巵遽稱腹痛而歸其剛直之操老而彌篤如此)
毛仲驕恣日甚嘗求兵部尚書不得怏怏上由是不
悅時上寵任宦官往往為三品將軍門施棨戟楊思
勖高力士尤貴幸毛仲視之若無人毛仲妻産子三
日上命力士賜之甚厚且授兒五品官毛仲抱兒示
力士曰此豈不堪三品邪力士歸奏之上大怒曰昔
誅韋氏此賊心持兩端今日乃敢以赤子怨我力士
因言北門奴官(毛仲本帝家奴補萬騎故云)太盛不蚤除之必生
大患上乃貶毛仲遠州追賜死自是宦官勢甚力士
尤為上所寵信表奏皆先呈之小事即决勢傾内外
以詩書賜吐蕃
吐蕃使者稱公主求毛詩春秋禮記正字于休烈(志寧)
(曾孫)上疏曰東平王漢之懿親求史記諸子漢猶不與
況吐蕃國之宼讐今資之以書使知權略愈生變詐
非中國之利也裴光庭等奏吐蕃久叛新服因以有
請賜以詩書庶使漸陶聲教化流無外休烈徒知書
有權略變詐之語不知忠信禮義皆從書出也遂與
之
上躬耕於興慶宫側
三月置太公廟
令兩京諸州各置太公廟以張良配享選古名將以
備十哲以二八月上戊致祭如孔子禮
冬十二月幸東都
(壬申)二十年春正月遣信安王禕將兵擊奚契丹大破之
以信安王禕為行軍總管戶部侍郎裴耀卿副之分
道擊奚契丹大破之可突干遠遁其部李詩𤨏高帥
五千餘帳來降禕乃引軍還
二月甲戌朔日食
敕裴光庭蕭嵩分押左右廂兵(胡三省曰此分押南牙兵也)
秋八月辛未朔日食
九月開元禮成
初命張說與諸學士刊定五禮說卒蕭嵩繼之請依
上元敕父在為母齊衰三年從之至是書成上之號
曰開元禮
冬十一月祀后土於汾隂十二月還西京
蕭嵩奏自祀后土以來年榖屢豐宜因還京賽祠上
從之
(癸酉)二十一年春二月裴光庭卒
太常博士孫琬議光庭用循資格失勸奬之道請諡
曰克其子訟之賜諡忠獻
以韓休同平章事
上問蕭嵩可以代光庭者嵩欲薦散騎常侍王邱邱
讓于韓休嵩言之上以為相(休為人峭直不干榮利始嵩以為恬和易制故)
(引之及與共事守正不阿嵩漸惡之宋璟歎曰不意韓休乃能如是上或宴樂遊獵小有過差輙謂左右)
(曰韓休知否言終疏奏已至左右曰韓休為相陛下殊瘦于舊何不逐之上歎曰吾貌雖瘦天下必肥蕭)
(嵩奏事常順指既退吾寝不安休常力争既退吾寝乃安吾用休為社禝耳非為身也有供奉侏儒黃㼐)
(上常憑之以行寵賜甚厚一日晩入上怪之對曰曏違捕盗官與臣争道臣掀之墜馬故晚因下階叩頭)
(上曰但使外無章奏汝亦無憂有頃京兆奏其状上即叱出杖殺之)
夏六月制選人有才行者委吏部臨時擢用
時雖有此制而有司以循資格便于已猶踵行之(是時)
(官自三師以下一萬七千六百八十六員吏自佐史以上五萬七千四百一十六員而入仕之塗甚多不)
(可勝紀)
秋七月乙丑朔日食
冬十月左丞相宋璟致仕歸東都
蕭嵩韓休罷以裴耀卿同平章事起復張九齡同平章事
韓休數與嵩争論于上前面折嵩短嵩因乞骸骨上
曰朕未厭卿卿何為遽去對曰陛下未厭臣故臣得
從容引去若已厭臣首領且不保安能自遂因泣下
上亦為之動容乃皆以為丞相罷政事時九齡居母
喪自韶州(隋置今為府屬廣東)入見求終喪不許
分天下為十五道置采訪使
京畿(治西京)都畿(治東都)關内(京官遥領)河南(治汴今開封府)河東(治蒲)
(今蒲州府)河北(治魏今大名府)隴右(治鄯今西寧府)山南東(治襄今襄陽府)西(治梁)
(今漢中府)劒南(治益今成都府)淮南(治揚今揚州府)江南東(治蘇今蘇州府)西(治洪)
(今南昌府)黔中(治黔今重慶府)嶺南(治廣今廣州府)凡十五道各置采訪
使以六條檢察非法兩畿以中丞領之餘皆擇賢刺
史領之惟變革舊章乃須報可自餘聽便宜從事先
行後聞
以楊慎矜知太府出納
楊政道(隋齊王腖之子)之子崇禮為太府卿二十餘年前後
莫能及至是以戶部尚書致仕上問宰相崇禮之子
誰能繼其父者以慎矜對乃擢為監察御史知太府
出納上甚悦之(慎矜奏諸州所輸布帛有漬汚穿破者皆下本州徵折估錢轉市輕貨徵)
(調始繁矣)
(甲戌)二十二年春正月幸東都
二月秦州地震
夏四月以裴耀卿為侍中張九齡為中書令李林甫同
三品
林甫柔侫多狡數深結宦官及妃嬪家伺候上動静
無不知之由是每奏對常稱旨時武惠妃寵傾後宫
生夀王瑁諸子莫得為比太子浸疎薄林甫乃因宦
官言於惠妃願盡力保護夀王妃德之陰為内助
上芟麥於苑中
上種麥苑中帥太子以下親往芟之謂曰此所薦宗
廟不敢不親且欲汝曹知稼穡艱難耳
以裴耀卿為江淮河南轉運使置河口(汴水入河之口)輸埸
初上以關中久雨榖貴將幸東都召耀卿謀之(耀卿曰關)
(中帝業所興當百代不易但地狹榖少故乘輿時幸東都以寬之臣聞貞觀永徽之際禄廪不多歲漕關)
(東一二十萬石足以周贍今用度浸廣運數倍于前猶不能給故使陛下數冒寒暑以恤西人今若使司)
(農租米悉輸東都而轉漕以實關中則關中有數年之儲而無水旱之憂矣且吳人不習河漕所在停留)
(遂生隠盗臣請於河口置倉使吳船至彼輸米而去官自雇載分入河洛于三門東西各置一倉至者貯)
(納水險而止水通則下或開山路車運而過則無復留滯省費鉅萬矣上深然其言)至是以耀
卿為江淮河南轉運使於河口置輸埸埸東置河隂
倉西置栢崖倉三門東置集津倉西置鹽倉鑿漕渠
十八里以避三門之險先是舟運江淮之米至東都
含嘉倉僦車陸運三百里至陜率兩斛用千錢耀卿
以江淮舟運悉輸河隂倉更用舟運至含嘉倉及太
原倉自太原倉入渭至關中凡三歲運米七百萬斛
省僦車錢三百萬緡或說耀卿獻之耀卿曰此公家
贏縮之利耳奈何以市寵乎悉奏以為市糴錢
以方士張果(晦鄕里世系隠中條山)為銀青光禄大夫
初張果自言有神仙術堯時為侍中多往來恒山中
相州刺史韋濟薦之上遣璽書迎入禁中以為光禄
大夫號通元先生厚賜遣歸後果卒好事者以為尸
解上由是頗信神仙
冬十二月戊子朔曰食
幽州節度使張守珪斬契丹王屈烈及可突干
時可突干連年為邊患守珪屢擊破之可突干困廹
遣使詐降守珪使管記王悔就撫之悔至而契丹初
無降意密遣人引突厥謀殺悔悔知之以牙官李過
折與可突干争權不恊說使圖之過折夜勒兵斬屈
烈及可突干帥衆來降上美守珪之功欲以為相張
九齡曰宰相代天理物非賞功之官也上曰假以名
而不使任其職可也對曰惟器與名不可以假人君
之所司也守珪纔破契丹即以為相若盡滅奚厥將
以何官賞之乃以為羽林大將軍兼御史大夫(李過折既)
(降即以為契丹王已而過折為其下涅禮所殺上以書責涅禮而赦之因以為松謨都督)
置病坊
禁京城匄者置病坊以廩之
(乙亥)二十三年春正月耕籍田御樓酺宴
上耕耤田九推乃止公卿以下皆終畝上御五鳳樓
酺宴時命三百里内刺史縣令各率所部音樂集樓
下較勝負懷州刺史以車載樂工數百皆衣文繡魯
山(唐縣今屬汝州)令元德秀(字紫芝河南人)惟遣樂工數人連袂歌
于蒍(即德秀所為歌名其詞不傳)上曰懷州之人其塗炭乎立以
刺史為散官(德秀性介潔質樸士大夫服其高)
三月張瑝張琇殺殿中侍御史楊汪以復父讐敇杖殺
之
初張審素為嶲州都督或告其贓汚制遣御史楊汪
按之總管(督下將)董元禮以兵圍汪脅令善奏會救至
得解汪遂奏審素謀反坐斬二子瑝琇皆幼流嶺表
(事在十九年)至是瑝琇逃歸手殺汪于都城繋表于斧言
父冤狀欲之江外殺與汪同謀者為有司所得議者
多言二子穉年孝烈宜加矜宥張九齡亦欲活之裴
耀卿李林甫以為壊法不可上然之乃下敕曰國家
設法期于止殺各伸為子之志誰非徇孝之人展轉
相讐何所限極宜付河南府杖殺士民憐之為作哀
誄歛錢葬之
冬閏十月壬午朔日食
十二月册夀王妃楊氏(胡三省曰為後納妃亂國張本)
妃故蜀州司戶元琰之女也
(丙子)二十四年春二月頒令長新戒
皇太子更名瑛
諸皇子皆更之忠王浚改曰璵(即肅宗故特表之)
三月敇禮部侍郎掌貢舉
舊制考功員外郎掌貢舉有進士陵侮之議者以員
外郎位卑不能服衆敇委禮部侍郎
夏四月張守珪使討擊使安祿山討奚契丹敗績
張守珪使平盧討擊使安禄山討奚契丹敗績守珪
奏請斬之禄山臨刑呼曰大夫欲滅奚契丹柰何殺
禄山乃更執送京師張九齡批曰昔穰苴誅莊賈(司馬)
(穰苴為齊景公將監軍莊賈後期斬之)孫武斬宫嬪(吴王闔閭使孫武以宫中美人試兵)
(法寵姬二人為隊長美人笑武斬隊長以徇)守珪軍令若行禄山不宜免
死上惜其才赦之九齡固争曰失律喪師不可不誅
且其貌有反相不殺必為後患上曰卿勿以王夷甫
(晉王衍之字)識石勒(事見前)枉害忠良竟赦之(禄山本營州雜部初名阿)
(犖山母再適安氏冒其姓後其部落破散遂與安氏子思順逃來狡點善揣人情守珪愛之養以為子又)
(有史窣干者與禄山同里閈亦以驍勇名聞守珪奏為果毅累遷將軍後入奏上與語悦之賜名思明)
(集覽阿犖山新舊書俱作軋犖山按軋犖山突厥所謂戰鬭神也安禄山夲營州雜部姓康氏其母阿史)
(德為巫居突厥中禱子于軋犖山及産有光照穹廬鳥獸盡鳴范陽節度使張仁愿搜廬帳欲殺之匿而)
(獲免母以神所命遂字軋犖山父死母再適安延偃故更名安祿山)
(胡氏寅曰祿山敗軍其罪應誅九齡直以軍法争論其理自勝乃言未來之事斷其後患故元宗得以拒)
(之)
增宗廟籩豆數加母黨服
上因耤田赦令有司議增宗廟籩豆之數及服紀未
通者太常卿韋縚奏請宗廟每坐籩豆十二兵部侍
郎張均(說之子)職方郎中韋述(宏機曾孫)太子賓客崔沔等
議禮由舊章不必加數上固欲增之縚請每室加籩
豆各六實以新果珍饈從之縚又奏請加外祖父母
為大功九月姨舅加小功五月堂舅堂姨舅母並加
至袒免沔述請依儀禮喪服為定敕姨舅皆服小功
舅母不得全降宜服緦麻堂姨舅宜服袒免
秋八月張九齡上千秋金鑑錄
千秋節羣臣皆獻寳鏡九齡以為以鏡自照見形容
以人自照見吉凶乃述前世興廢之源為書五卷謂
之千秋金鑑錄上之賜書褒美
冬十月帝還西京
先是敕以來年二月還西京會宫中有怪上召宰相
議西還裴耀卿張九齡以農收未畢請俟仲冬李林
甫潛知上旨獨留言曰長安洛陽陛下東西宫耳往
來行幸何更擇時借使妨農但應蠲所過租稅而已
臣請宣示有司即日西行從之(上過陜州以刺史盧奐有異政題贊于聽)
(事而去子盧奐懷慎之)
十一月賜朔方節度使牛仙客爵隴西縣公
仙客前在河西能節用度勤職業倉庫充實器械精
利上嘉之欲加尚書張九齡曰不可尚書古之納言
唐興以來惟舊相及敡歷中外有德望者乃為之仙
客本河湟使典今驟居清要恐羞朝廷上曰然則但
加實封可乎對曰封爵所以勸有功也邊將實倉庫
修器械乃常務耳不足為功欲賞其勤賜之金帛可
也上默然李林甫曰仙客宰相才也何有于尚書上
悦(明日上復以仙客實封為言九齡固執如初上怒變色曰卿嫌仙客寒徹如卿有何閥閱九齡曰臣)
(嶺海孤賤不如仙客生于中華然臣出入臺閣典司誥命有年矣仙客邊隅小吏目不知書若大任之恐)
(不愜衆望林甫退而言曰苟有才識何必辭學天子用人何有不可)乃賜仙客爵隴西
縣公食實封三百戶
裴耀卿張九齡罷為左右丞相以李林甫兼中書令牛
仙客同三品
初上欲以李林甫為相問于張九齡九齡對曰宰相
繫國安危陛下相林甫臣恐異日為廟社之憂上不
從是時上在位歲久漸肆奢欲怠于政事而九齡遇
事無細大皆力争之林甫日夜短九齡于上上由是
浸疎九齡林甫引蕭炅為戶部侍郎炅素不學嘗讀
伏臘為伏獵中書侍郎嚴挺之言于九齡曰省中豈
容有伏獵侍郎乃出炅刺岐州故林甫怨挺之上積
前事以耀卿九齡阿黨並拜丞相罷政事(先是九齡既見疎恐)
(遂為林甫所危因上賜白羽扇乃獻賦自况其末曰苟效用之得所雖殺身而何忌又曰縱秋氣之移奪)
(終感恩于篋中上雖優荅然卒罷之)以林甫為中書令牛仙客同三品
領節度如故貶挺之為洛州刺史(上即位以來所用之相姚崇尚通宋)
(璟尚法張嘉貞尚吏張說尚文李元紘杜暹尚儉韓休張九齡尚直各其所長也九齡既得罪朝廷之上)
(皆容身保位無復直言林甫欲蔽主擅權明謂諸諫官曰今明主在上羣臣將順之不暇烏用多言諸君)
(不見立仗馬乎食三品料一鳴輙斥去悔之何及補闕杜璡嘗上書言事黜為下邽令自是諫諍路絶仙)
(客既為林甫所引進專給唯諾而已林甫城府深密人莫窺其際好以甘言㗖人而隂中傷之不露辭色)
(凡為上所厚者始則親結之及位勢稍逼輙以計去之雖老奸巨猾無能逃其術者)
(丁丑)二十五年春正月置元學博士
每歲依明經舉
二月立明經問義進士試經法
敕曰進士以聲韻為學多昧古今明經以帖誦為功
罕窮旨趣自今明經問大義十條對時務策三道進
士試大經十帖
夏四月殺監察御史周子諒(汝南人)貶張九齡為荆州長史
周子諒彈牛仙客非宰相才引䜟書為證上怒甚命
㩧于殿庭絶而復蘇仍杖之朝堂流瀼州(唐置今南府上思州)
(是)至藍田而死李林甫言子諒九齡所薦也乃貶九
齡荆州長史
廢太子瑛鄂王瑶光王琚而殺之
上之在藩也趙麗妃生太子瑛皇甫德儀生鄂王瑶
劉才人生光王琚及即位幸武惠妃生夀王瑁麗妃
等皆愛弛太子與瑶琚以母失職有怨望語駙馬都
尉楊洄尚咸宜公主(武惠妃女)常伺三子過失以告惠妃
惠妃泣訴于上上大怒欲皆廢之張九齡曰陛下享
國長久子孫蕃昌天下方為慶幸今三子不聞大過
奈何一旦以無根之語廢之乎且太子天下本不可
輕摇陛下必欲為此臣不敢奉詔上不悦惠妃密使
宫奴謂九齡曰有廢必有興公為之援宰相可長處
九齡叱之以其語白上上為之動容故迄九齡罷相
太子得無動至是楊洄譖太子鄂王光王潛搆異謀
上召宰相謀之李林甫對曰此陛下家事非臣等所
宜預上意乃决使宦官宣制于宫中廢為庶人尋賜
死(瑶琚皆好學有才識死不以罪人皆惜之)
募丁壯長充邊軍
敕以方隅底定令中書門下量軍鎮閑劇利害審計
兵防定額召募丁壯長充邊軍增給田宅務加優恤
詔選宗子補官
秋七月大理寺奏有鵲來巢賜李林甫爵晉國公牛仙
客豳國公
大理少卿徐嶠奏今歲天下斷死刑五十八獄院由
來殺氣太盛鳥鵲不棲今有鵲巢其樹于是百官以
刑措表賀上歸功宰輔故有是命
行和糴法停江淮運
先是西北多宿重兵地租營田皆不能贍始用和糴
之法有彭果者獻策請推之關中敕以榖賤傷農令
增時價什二三和糴東西畿粟各數百萬斛停今年
江淮運租自是關中蓄積羨溢車駕不復行東都矣
冬十月開府儀同三司廣平公宋璟卒(諡曰文貞)
十二月惠妃武氏薨追諡貞順皇后
初上欲以妃為后或上言武氏乃不戴天之讐豈可
以為國母且妃既有子若登宸極太子必危上乃止
至是薨贈貞順皇后
御批歴代通鑑輯覽卷五十四
