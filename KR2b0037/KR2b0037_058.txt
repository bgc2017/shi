御批歴代通鑑輯覽卷五十九
唐
德宗皇帝
(甲戌)貞元十年春正月雲南擊吐蕃大破之遣使來獻捷
韋臯遣其節度巡官崔佐時齎詔詣雲南佐時至吐
蕃使者數百人先在其國異牟尋令佐時衣牂牁(注見)
(前)服而入佐時曰我大唐使者豈得衣小夷之服異
牟尋不得已乃夜迎之佐時大宣詔書異牟尋恐懼
失色歔欷受詔佐時因勸異牟尋悉斬吐蕃使者去
其所立之號復南詔舊名異牟尋皆從之與佐時盟
于點蒼山(在今大理府太和縣西湞載記山高千餘仞有峯十九蒼翠如玉蒙氏封為中岳)
神祠(在山中峯之麓)先是吐蕃徵兵于雲南異牟尋許發五
千人與之至是遣五千人前行異牟尋自將數萬人
踵其後襲擊吐蕃大破之取十六城虜其五王降其
衆十餘萬遣使獻捷已而異牟尋復遣其弟獻地圖
土貢及吐蕃所給金印請復號南詔詔以袁滋(字德深蔡)
(州朗山人)為冊使立異牟尋為南詔王(詔賜銀窠金印異牟尋北面跪受因)
(與使者宴出元宗所賜器物指老笛工歌女曰皇帝所賜龜兹樂唯二人在耳袁滋曰南詔當深思祖考)
(子子孫孫盡忠于唐異牟尋曰敢不敬承使者之命)
夏六月昭義節度使李抱真卒
李抱真卒(抱真惑方士之言餌丹二萬餘丸不食而死)其子緘祕不發喪
詐為抱真表求以職事授已都虞候王延貴(字君佐汝州梁)
(人)素以義勇聞上知抱真已卒遣中使第五守進往
觀變且以軍事委延貴守進至謂緘曰朝廷已知相
公捐館令王延貴權知軍事侍御宜發喪行服緘愕
然出謂諸將曰朝廷不許緘掌事諸君意何如衆莫
對緘乃發喪守進召延貴宣口詔令視事趣緘赴東
都尋以延貴為節度使賜名虔休
冬十二月陸䞇罷為太子賓客
裴延齡恣為詭譎處之不疑(上欲修神龍寺延齡奏同州一谷有木數千株)
(皆可八十尺上曰開元天寳間求美材于近畿猶不可得今安得有之對曰天生珍材固待聖君乃出開)
(元天寳何從得之又奏簡閱左藏于糞土中得銀十三萬兩雜貨百萬有餘請入雜庫以供别支大府少)
(卿韋少華抗表稱此皆每月申奏之物請加推驗不許)上亦頗知延齡誕妄但
以其好詆毁人冀聞外事故親厚之羣臣畏其有竉
莫敢言陸䞇獨以身當之上書極陳延齡姦詐數其
罪惡(其略曰延齡以聚歛為長策以詭妄為嘉謀以掊克歛怨為匪躬以靖譖服讒為盡節可謂堯)
(代之共工魯邦之少卯跡其姦蠧日長月滋移東就西便為課績取此通彼遂號羨餘昔趙高指鹿為馬)
(臣謂鹿之與馬物理猶同豈若延齡掩有為無指無為有臣以卑鄙任當台衡情激于喪雖欲罷而不能)
(自默也)書奏上不悦待延齡益厚趙憬之入相也䞇實
引之既而有憾于䞇(事見前)密以䞇所譏彈延齡事告
之延齡益得以為計上由是信延齡而不直䞇䞇與
憬約至上前極論延齡姦邪上怒形于色憬默而無
言遂罷䞇為太子賓客(䞇為相嘗奏論備邊六失以為措置乖方課責虧度財匱)
(于兵衆力分于將多怨生于不均機失于遥制夫關東戍卒不習土風身苦邊荒心畏戎虜或利王師之)
(敗乘擾攘而東潰或拔棄城鎮摇遠近之心豈惟無益實亦有損可謂措置乖方矣自頃權移于下柄失)
(于朝將之號令既鮮克行之於軍國之典常又不能施之于將罪以隐忍而不彰功以嫌疑而不賞使忘)
(身效節者獲誚于等夷率衆先登者取怨于士卒僨軍蹙國者不懷于愧畏緩救失期者自以為智能可)
(謂課責虧度矣虜每入寇將帥虚張威勢惟務徵發益師無禆備禦之功重增供億之弊有司所入半以)
(事邊閭井日耗徵求日繁可謂財匱于兵衆矣夫兵以氣勢用者也氣聚則盛散則消勢合則盛析則弱)
(自頃分割朔方列為三使其餘鎮軍數且四十既無軍法下臨惟以客禮相待可謂力分于將多矣理戎)
(之要在于練覈優劣之科以為衣食等級之制使能者企及否者息心今窮邊長鎮之兵皆百戰傷夷之)
(餘終年勤苦而常有凍餒之色關東戍卒怯于應敵而衣糧所頒厚踰數等又有素非禁旅遥隸神策其)
(于廪賜之饒遂有三倍之益可謂怨生于不均矣自頃邊軍去就裁斷多出宸裏戎虜馳突迅如風飈驛)
(書上聞旬月方報守土者以兵寡不敢抗敵分鎮者以無詔不肯出師賊既縱掠退歸此乃陳功告捷將)
(帥幸于總制在朝不憂罪累陛下又以為大權由已不究事情可謂機失于遥制矣臣謂宜罷諸道防秋)
(令本道但供衣糧募戍卒願留及蕃漢子弟多開屯田官為收糴寇至則人自為戰時至則家自力農又)
(擇文武能臣為隴右朔方河東之元帥緣邊諸鎮有非要者隨便併之然後减姦濫虚浮之費以豐財定)
(衣糧等級之制以和衆弘委任之道以宣其用懸賞罰之典以考其成如是則戎狄威懷疆場寧謐矣上)
(雖不能盡用心甚重之收上性猜忌官無大小必自選用一經譴責終身不好以辨給取人不得敦實)
(之士䞇又諫曰登進以懋庸黜退以懲過二者迭用理如循環故能使黜退者克勵以求復登進者警飭)
(以恪居上無滯疑下無蓄怨又曰明王不以辭盡人不以意選士如或好善而不擇所用悦言而不驗所)
(行進退隨愛憎之情離合繫異同之趣是猶捨繩墨而意裁曲直棄權衡而手揣重輕雖甚精微不能無)
(謬又曰中人以上迭有所長苟區别得宜付授當器及乎合以成功亦與全才無異但在明鑒大度御之)
(有道而已以一言稱愜為能而不核虚實以一事違忤為咎而不考忠邪稱愜則付任逾涯不思其所不)
(及違忤則罪責過當不恕其所不能則職司之内無成功君臣之際無定分矣上不聽贄又奏請均節)
(財賦凡六條其一論兩税之弊略曰舊制租庸調法天下均一雖欲轉徙莫容其姦故入無摇心而事有)
(定制兵興以來版圖隳壊執事者知弊之宜革而遂失其原知簡之可從而不得其要遽更舊法以為兩)
(税但取大歷中一年科率最多者以為定數夫財之所生必因人力故先王之制賦入必以丁夫為本不)
(以務穡增其税不以輟稼減其租則播種多不以殖産厚其征不以流寓免其調則地著固不以飭勵重)
(其役不以窳怠蠲其庸則功力勤兩税之立惟以資産為宗不以丁身為本由是務輕資而樂轉徙者恒)
(脱于徭税敦本業而樹居産者每困于徵求此乃誘之為姦驅之避役創制之首不務齊平供應有煩簡)
(之殊牧守有能否之異所在徭賦輕重相懸所遣使臣意見各異計奏一定有加無除又大歷中供軍進)
(奉之類既收入兩税今于兩税之外復又並存望稍行均減以救彫殘其二請兩税以布帛為額略曰榖)
(帛者人之所為錢貨者官之所為也是以兩朝著令租出穀庸出絹調出繒纊布曷有禁人鑄錢而以錢)
(為賦者哉今之兩税獨以錢穀定税所徵非所業所業非所徵遂或增價以買其所無減價以賣其所有)
(一增一減耗損已多望勘會諸州初納兩税年絹布定估比類當今時價加賤減貴酌取其中總計合税)
(之錢折為布帛之數其三論長吏以增戶加税闢田為課績略曰長人者罕能推忠恕之情體至公之意)
(以傾奪隣境為智能以招萃逋逃為理化捨彼適此者既為新收而有復倏往忽來者又以復業而見優)
(惟安居不遷者則使之日重斂之日加請詳定考績若管内阜殷税額有餘任其據戸口均減以減數多)
(少為考課等差其十分減三者為上課減二者次焉減一者又次焉如或人多流亡加税見戶比較殿罰)
(法亦如之其四論税限廹促略曰蠶事方興已輸縑税農功未艾遽斂穀租上司之繩責既嚴下吏之威)
(暴愈促有者急賣而耗其半直無者求假而費其倍酬望更詳定徵税期限其五請以税茶錢置義倉以)
(備水旱其六論兼并之家私斂重于公税請為占田條限裁減租價事皆不行䞇以上知待之厚事有不)
(可常力争之或規其太銳䞇曰吾上不負天子下不負所學他無所恤)
(乙亥)十一年夏四月貶陸䞇為忠州(唐置今隸四川)别駕
裴延齡譖李充張滂李銛黨于陸䞇(充為京兆尹滂為鹽鐵使銛為)
(司農卿以職事相關時證延齡之妄故惡之)會旱延齡奏言䞇等失勢怨
望言天旱民流度支多欠諸軍芻糧動摇衆心其意
非止欲中傷臣而已後數日上獵苑中適有軍士訴
度支不給馬芻上意延齡言為信遽還宫貶䞇為忠
州别駕充滂銛皆為諸州長史初陽城自處士徵為
諫議大夫拜官不辭人皆想望風采曰城必諫諍死
職下及至諸諫官紛紛言事細碎天子益厭之而城
方與客日夜痛飲人莫能窺其際皆以為虛得名耳
前進士韓愈(字退之河陽人)作争臣論以譏之城亦不以屑
意及陸䞇等坐貶上怒未觧中外惴恐以為罪且不
測無敢救者城即帥拾遺王仲舒(字宏中并州祁人)補闕熊
執易崔邠(字處仁武城人)等守延英門上疏論延齡姦侫䞇
等無罪上大怒欲罪之太子為營救乃觧令宰相諭
遣之(金吾將軍張萬福聞諫官伏閤趣往大言賀曰武朝廷有直臣天下必太平矣遂徧拜城等萬福)
(人年八十餘自此名重天下)時朝夕相延齡城曰脱以延齡為相
當取白麻壞之慟哭于廷李繁者泌之子也城盡數
延齡過惡欲密論之使繁繕寫繁徑以告延齡延齡
先詣上一一自觧疏入上以為妄不之省尋改城為
國子司業
五月以李說(字巖甫淮安王神通五世孫)為河東留後
河東節度使李自良卒監軍王定遠奏請以行軍司
馬李說為留後說深德定遠為請鑄監軍印從之監
軍有印自此始(定遠自以有功于李說遂專軍政殺大將彭令茵說奏其状定遠詣說刺)
(之說走免定遠召諸將謂曰有勅以李景略為留後諸軍皆遷官大將馬良輔覺之麾衆不受定遠走踰)
(城墜死)
秋八月司徒侍中北平王馬燧卒(謚曰莊武)
冬十月横海軍亂逐其節度使程懷直
横海節度使程懷直不恤士卒出獵數日不歸懷直
從父兄懷信閉門拒之懷直奔京師以懷信為留後
(丙子)十二年春正月以渾瑊王武俊兼中書令嚴震田緒
劉濟韋臯並同平章事諸節鎮悉加檢校官
欲以悦其意也
三月以李齊運(蔣王惲之孫)為禮部尚書
齊運無才能學術專以柔佞得幸每宰相對罷則齊
運進决其議或病卧家上欲有所除授遣中使就問
之
夏四月魏博節度使田緒卒
緒尚嘉誠公主有庶子三人季安最幼公主子之緒
卒左右推季安為留後
六月以竇文場霍僊鳴為護軍中尉
初上置六統軍視六尚書以處罷鎮者相承用麻紙
寫制至是文場諷宰相比統軍降麻翰林學士鄭絪
(字文明鄭州榮陽人)奏故事惟封王命相用白麻今不識陛下
特以寵文場邪遂為著令也上乃謂文場曰武德貞
觀時中人不過員外將軍衣緋者無幾輔國以來始
隳制度朕令用爾不謂無私若復降麻天下必謂爾
脇我為之矣文場叩頭謝遂焚之謂絪曰宰相不能
違拒中人朕得卿言方寤耳是時竇霍勢傾中外藩
帥多出神策軍臺省清要亦有出其門者矣
以嚴綬(挺之族孫)為刑部員外郎
初上以奉天窘乏故還宫以來專意聚斂藩鎮多以
進奉市恩皆云税外方圓(胡三省注折則成方轉則成圓言于常税之外别自)
(轉折以致貨財也)亦云用度羡餘其實或增斂百姓或減刻
吏禄或販鬻蔬果往往自入所進纔什一二李兼在
江西有月進韋臯在西川有日進其後常州刺史裴
肅(濟源人)以進奉遷浙東觀察使刺史進奉自肅始宣
歙判官嚴綬掌留務竭府庫以進奉徵為刑部員外
郎幕僚進奉自綬始(綬以進奉上記其名行遷河東行軍司馬不踰年即授節度使)
(湖南觀察使吕渭奏發永州刺吏陽履贓賄三司鞫之對曰所斂物已市馬進之矣詰馬主為誰馬齒幾)
(何對曰馬主東西南北之人今不知所之按禮齒路馬有誅故不知其齒上悦其進奉之言免官而已)
(吕渭字君載河中人)
秋七月宣武軍亂以董晉為節度使
宣武節度使李萬榮病不知事霍仙鳴薦押牙劉沐
為行軍司馬時萬榮子廼為兵馬使上遣中使第五
守進至汴州宣慰軍士呼曰兵馬使勤勞無賞劉沭
何人為行軍司馬沐懼陽中風舁出軍士欲斫守進
廼止之遂殺大將數人都虞候鄧惟恭(滑州匡城人)執廼
送京師詔董晉為宣武節度使萬榮卒惟恭遂權軍
事不遣人迎晉晉受詔即與傔從十餘人赴鎮不用
兵衛惟恭以晉來速不及謀乃帥諸將出迎晉命惟
恭勿下馬氣色甚和既入仍委以軍政惟恭尋謀作
亂晉誅其黨械惟恭送京(時朝議以董晉柔仁恐不能集事乃以汝州刺史陸)
(長源為行軍司馬以佐之長源性剛刻多更張□事晉初皆許之案成則命且罷由是軍中得安陸長)
(源字泳吳人)
八月乙未朔日食
九月以李景略為豐州都防禦使
初上不欲生代節度使常自擇行軍司馬以為儲帥
李景略為河東行軍司馬李說忌之回鶻梅錄入貢
過太原說與之宴梅錄争坐次說不能遏景略叱之
梅錄識其聲趨而拜之曰非豐州李端公(唐人稱侍御史為端)
(公)邪遂就下坐坐中皆屬目于景略說益不平乃厚
賂竇文場使去之會有傳回鶻將入寇者上以豐州
當虜衝擇可守者文場因薦景略豐州窮邊氣寒土
瘠民貧景略以勤儉帥衆二歲之後儲備完實雄于
北邊
裴延齡死
中外相賀上獨悼惜之(諫議大夫崔損常為延齡所薦上即以為同平章事崔)
(損字至無元暐之從孫)
冬十一月以韋渠牟(述從孫)為諫議大夫
上自陸䞇貶官尤不任宰相自縣以上皆自選用中
書行文書而已然深居宫中所取信者裴延齡李齊
運司農卿李實(道王元慶四世孫)翰林學士韋執誼(京兆人)及
渠牟皆權傾宰相趨附盈門實狡險掊克執誼以文
章與上唱和年二十餘入翰林渠牟形神恌躁尤為
上所親狎(故事上生日用沙門道士講論于麟德殿既而以儒士參之渠牟嘲談辯給上悦之)
(由四門博士旬日間遷補闕至是遂為諫議大夫)上每對執政漏不過三刻
渠牟奏事率至六刻語笑欵狎往往聞外所薦引咸
不次遷擢率皆庸鄙之士
(丁丑)十三年春二月築方渠合道木波(九域志環州方渠縣有木波馬嶺石)
(昌合道四鎮四環州今慶陽府環縣是方渠廢縣及鎮故址俱在今環縣)三城
上以方渠合道木波皆吐蕃要路欲城之使問邠寧
節度使楊朝晟須幾何兵對曰邠寧兵足以城之上
曰曏城鹽州用兵七萬今三城尤逼虜境如此何也
對曰今發本鎮兵不旬日至出其不意而城之虜謂
吾衆不減七萬不敢輕來不過三旬吾城已畢虜雖
至城旁草盡不能久留虜退則運芻糧以實之此萬
全之策也若大集諸道兵踰月始至虜亦集衆而來
與我争戰勝負未可知何暇築城哉上從之朝晟分
軍為三各築一城踰月三城成朝晟軍還至馬嶺吐
蕃始出追之相拒數日而去朝晟遂城馬嶺而還開
地三百里皆如其素(謂皆如其素所慮之期也)
以姚南仲(革州下邽人)為義成節度使
初李復為義成節度使辟盧坦(字保衡洛陽人)為判官監軍
薛盈珍數侵軍政坦據理拒之盈珍曰盧侍御所言
公我固不違也及是復卒詔以陜虢觀察使姚南仲
代之盈珍曰姚大夫書生豈將才也坦私謂人曰姚
大夫外柔中剛監軍侵之必不受軍府之禍自此始
矣遂潛去既而盈珍與南仲有隙(盈珍欲奪南仲軍政南仲不從故有)
(隙)幕府多以罪貶有死者後上徵盈珍還(盈珍遣小吏乘驛誣)
(奏南仲罪牙將曹文洽追殺之自作表雪南仲之冤且首專殺之罪遂自殺驛吏以聞上異之遂召還盈)
(珍)南仲亦入朝待罪上召見問曰盈珍擾卿邪對曰
盈珍不擾臣但壞陛下法耳且天下如盈珍軰何可
勝數雖使羊杜復生亦不能行愷悌之政成攻取之
功也上默然竟不罪盈珍乃使掌機密
秋七月起復張茂宗(茂昭之弟)為左衛軍尚公主
茂宗許尚義章公主(帝之女)未成昏母卒遺表請終嘉
禮上許之拾遺蔣艾(字德源常州義興人)上疏曰古有墨衰以
從金革之事者未聞駙馬起復尚主也上曰人間多
借吉成昏者卿何執此之堅對曰婚姻喪紀人之大
倫吉凶不可凟也委巷之家不知禮數其女孤貧無
恃或有借吉從人未聞男子借吉娶婦者也上不悦
命趣下嫁之期遂成昏
冬十二月以宦者為宫市使
先是宫中市外間物令官吏主之隨給其直比歲以
宦者為使謂之宫市置白望數百人抑買人物以紅
紫染故衣敗繒尺寸裂而給之仍索進奉門戶及脚
價錢名為宫市其實奪之嘗有農夫以驢負柴宦者
稱宫市取之又就索門戶農夫曰我有父母妻子待
此然後食今以柴與汝不取直而歸汝尚不肯我有
死而已遂毆宦者街吏擒以聞詔黜宦者賜農夫絹
十匹然宫市亦不為之改諫官御史數諫不聽徐州
節度使張建封入朝具奏之上頗嘉納以問判度支
蘇弁弁希宦者意對曰京師游手萬家無土著生業
仰宫市取給上信之故凡言宫市者皆不聽
(戊寅)十四年秋八月初置神策統軍
時禁軍戍邊者禀賜優厚諸將多請遥隸神策其軍
遂至十五萬人
九月以于頔(字允元謹七世孫)為山南東道節度使
頔由陜虢觀察使為山南東道節度使請陞襄州為
大都督府從之(上晚年益務姑息頔所奏建無不開允頔嘗誣劾吉州刺史元洪贓罪上)
(為之流端州頔復表洪責太重丄因改洪吉州長史頔又怒判官薛正倫奏貶之比詔下頔怒已觧復奏)
(署舊職初㐮州有髹器天下以為法及頔驕蹇凡方帥不法者號襄樣節度吉州唐置今江西吉安府)
(是端州隋置今廣東肇慶府是)
吳少誠判
少誠遣兵侵掠夀州殺鎮遏使已而復寇唐州掠臨
潁陳許留後上官涚(時曲環卒涚以刺史知留從)遣將救之敗没
少誠遂圍許州朝廷以涚為節度使涚欲棄城走營
田副使劉昌裔(字光後太原陽曲人)諫止之少誠晝夜急攻昌
裔鑿城出擊大破之城由是全(兵馬使安國寧謀翻城應賊昌裔以□斬)
(之召其麾下人給二縑伏兵要巷見持縑者悉斬之無得脱者)
貶陽城為道州(注見前)刺史
太學生薛約師事司業陽城坐言事徙連州(隋置今隸廣東)
城送之郊外上以城黨罪人貶道州刺史(城治民如治家賦税)
(不登觀察使數加誚譲城自署其考曰撫字心勞徵科政拙考下下觀察使遣判官督其賦城自繫獄判)
(官大驚馳謁之城不復歸判官辭去又遣他判官往案之判官載妻子行中道逸去)
(己卯)十五年春宣武節度使董晉卒軍亂殺留後陸長源
長源性刻急恃才傲物軍中惡之晉卒長源知留後
揚言曰將士弛慢日久當以法齊之耳衆皆懼或勸
之發財以勞軍長源曰我豈效河北賊以錢買健兒
求節鉞邪軍中怨怒作亂殺長源監軍俱文珍以宋
州刺史劉逸凖(正臣之子)久為宣武大將得衆心召之逸
凖引兵徑入汴州衆乃定遂以為節度使(錫名曰全諒)
以李錡(國貞之子)為浙西觀察使諸道鹽鐵轉運使
李齊運受李錡賂數十萬薦之于上故用之錡刻剥
以事進奉上由是悦之(錡以饋遺結權貴恃此驕縱無所忌憚布衣崔善貞詣闕)
(上封事言宫市進奉及鹽鐵之弊因言錡不法事上械送錡錡生瘞之遠近聞之不寒而慄錡復欲為自)
(全計增廣兵衆選有力善射者謂之挽彊胡奚雜類謂之蕃落給賜十倍他卒判官盧坦屢諫不悛與幕)
(僚李守約等皆去之李守約勉之子)
以韓弘(滑州匡城人)為宣武節度使
劉全諒卒軍中思劉元佐之恩推其甥兵馬使韓弘
為留後詔以為節度使弘將兵識其才鄙勇怯指顧
必堪其事先是吳少誠遣使與全諒約共攻陳許使
者數軰猶在館弘悉驅出斬之選卒三千擊許下少
誠由是失勢(宣武軍自元佐卒凡五作亂弘召倡者及其黨三百人數而斬之自是至弘入)
(朝二十一年士卒無一人敢讙呼于城郭者)
詔削奪吳少誠官爵令諸道兵討之
諸軍討吳少誠者既無統帥進退不一自潰于小溵
水(溵亦作㶏水經注汝水别派謂之㶏水東逕征羌城北合小㶏水南流注于大㶏水考征羌故城在)
(今許州郾城縣縣南有沙河下流至陳州府商水縣入于潁即古㶏水也)委棄器械資糧
皆為少誠所有于是始議置招討使
冬十二月中書令咸寧王渾瑊卒(諡曰忠武)
瑊性謙謹雖位窮將相無自矜大之色每貢物必躬
自閱視受賜如在上前上還自興元雖一州一鎮有
兵者皆務姑息瑊每奏事不過(胡三省注唐制凡奏事得可者皆過中書)
(門下不過者寢其奏不下也)輒私喜曰上不疑我故能以功名終
(庚辰)十六年春二月以韓全義(興卒伍史失其先世)為蔡州招討使
夏五月全義與淮西兵戰于溵南(溵水之南也)大潰
全義本出神策軍中尉竇文場愛之薦于上使統諸
軍討吳少誠十七道兵皆受節度全義素無勇略既
為大帥每議軍事監軍數十人争論紛然不決而罷
士卒久屯沮洳之地天暑病疫全義不存撫人有離
心與淮西戰鋒鏑未交諸軍大潰退保五樓(地名在今陳州)
(府商水縣西南)已而少誠襲擊全義全義大敗走保陳州
徐泗濠節度使張建封卒
建封鎮彭城十餘年軍府稱治病篤累表請代詔以
韋夏卿(字雲客京兆萬年人)為行軍司馬勅下建封已卒軍士
為變刦建封子愔令知軍府事殺留後及大將數人
械繋監軍上聞之以李鄘為宣尉使鄘至召將士宣
朝旨諭以禍福脱監軍械使復其位比鄘還愔表求
旌節朝廷不許加淮南節度使杜佑兼徐泗濠節度
使使討之前鋒濟淮而敗佑不敢進朝廷不得已除
愔團練使後名其軍曰武寧以愔為節度使(初建封之疾病)
(也濠州刺史杜兼隂圖代之疾驅至府幕僚李藩曰僕射疾危如此公宜在州防遏來欲何為不速去當)
(奏之兼錯愕徑歸及是兼誣奏藩播動軍情上大恕密詔杜佑殺之佑素重藩出詔示之藩神色不變佑)
(曰吾已密論用百口保君矣上猶疑之召藩詣長安望見其儀度安雅乃曰此豈為惡者耶即除秘書郎)
(孫杜兼字處弘正倫五世李藩字叔翰趙州人)
秋九月以李元素(字太樸密之裔孫)為義成(貞元元年更號滑亳許節度為義成)
(軍)節度使
義成節度使盧羣(字載初范陽人)卒賈躭曰凡就軍中除節
度使必有愛憎向背喜懼者相半故衆心不安自今
願陛下只自朝廷除人庶無他變上以為然故有是
命
冬十月赦吳少誠復其官爵
吳少誠引兵還蔡州先是韋臯聞諸軍討少誠無功
請以渾瑊賈躭為元帥統諸軍若重煩元老則臣請
以精銳萬人下巴峽以翦凶逆不然因其請罪而赦
之罷兩河諸軍以休息公私亦策之次也若少誠一
旦為麾下所殺又當以其官爵授之則是除一少誠
生一少誠為患無窮矣賈躭言于上曰賊意亦望恩
貸恐須開其生路上然之會少誠致書監軍求昭洗
監軍奏之詔赦少誠復其官爵(韓全義至長安竇文場為掩其敗迹上禮)
(遇甚厚全義稱足疾遣司馬崔放入對放為全義謝無功上曰全義能招來少誠其功大矣何必殺人然)
(後為功耶)
(辛巳)十七年夏五月壬戌朔日食
以高固(本渾瑊僮奴瑊以齊有高固因名之)為朔方節度使
朔方節度使楊朝晟卒軍中欲奉寧州刺史劉南金
為帥南金曰節度使固我所欲然非天子之命則不
可命閉門不納衆去詣兵馬使高固固逃匿搜得之
固曰諸軍能用吾言則可衆曰惟命固曰母殺人母
掠金帛衆曰諾乃共詣監軍請奏之衆曰劉君必撓吾
事詐稱監軍命召計事至而殺之上聞之遣高品(唐内)
(侍省官名)薛盈珍往詗軍情盈珍遂以上旨命固知軍事
固宿將以寬厚得衆前使忌之置于散地同列多輕
侮之及起為帥一無所報復由是軍中遂安
成德節度使王武俊卒
以其子士真代之
秋九月韋臯大破吐蕃于雅州(唐置今為府屬四川)
初吐蕃寇鹽州又䧟麟州敇臯出兵深入吐蕃以分
其勢臯遣將將兵二萬分出九道破吐蕃于雅州轉
戰千里凡拔城七軍鎮五焚堡百五十斬首萬餘級
圍維州(唐置故城在今四川茂州保縣)及昆明城(唐縣後没吐蕃今為鹽源縣屬四川)
(寧遠府)明年吐蕃救維州臯擊敗之獲其將論莽熱(吐蕃)
(遣論莽熱將兵十萬觧維州之圍四川兵據險設伏以待之虜衆大敗擒論莽熱士卒死者大半維州毘)
(明竟不下引兵還遣使獻論莽熱上赦之)
冬十月以韋臯為司徒南康王
(壬午)十八年秋七月詔百官毋得正牙奏事
嘉王諮議高弘本正牙奏事自理逋債詔自今母得
正牙奏事如有陳奏詣延英門請對議者以為正牙
奏事所以達羣情講政事弘本無知黜之可也不當
因人而廢事
(癸未)十九年夏六月以孫榮義為右神策中尉
榮義與右神策中尉楊志廉皆驕縱招權依附者衆
宦官之勢益盛
自正月不雨至於秋七月
冬十二月以高郢鄭珣瑜(字元伯鄭州滎澤入)同平章事
時崔損卒齊抗罷相遂以郢珣瑜並同平章事
貶韓愈為陽山(漢縣今屬廣東連州)令
京兆尹李實恃恩驕傲為政暴戾務徵求以給進奉
言于上曰今歲雖早而禾苗甚美由是租税皆不免
人窮至壞屋賣瓦木麥苗以輸官優人成輔端為謠
嘲之實奏輔端誹謗朝政杖殺之監察御史韓愈言
京畿百姓窮困今年税物徵未得者請俟來年遂坐
貶
(甲申)二十年春正月以任廸簡(京兆萬年人)為天德軍防禦使
初天德防禦使李景略嘗宴僚佐行酒者誤以醯進
廸簡恐行酒者獲罪彊飲之歸而嘔血軍士聞之泣
下及景略卒遂欲奉以為帥監軍以聞詔從之
秋八月以盧從史(其先元魏時盛族後徙籍不常)為昭義節度使
昭義節度使李長榮卒上遣中使以手詔授本軍大
將但軍士所附者即授之時大將來希皓為衆所服
中使以手詔付之希皓曰此軍取人合是希皓但作
節度使不得若朝廷以一束草來希皓亦必敬事(言若)
(束草為節度使亦必敬而事之)因固辭兵馬使盧從史潛與監軍相
結超出伍曰從史請且勾當此軍監軍曰此固合聖
旨中使因取詔授之從史再拜舞蹈希皓亟回揮同
列北面稱賀
九月太子有疾
初翰林待詔王伾(杭州人)善書王叔文(越州山陰人)善碁俱
出入東宫娛侍太子叔文詭譎多詐自言讀書知治
道太子嘗與諸侍讀論及宫市事曰寡人方欲極言
之衆皆稱贊獨叔文無言既退太子自留叔文謂曰
向者君獨無言豈有意耶叔文曰太子職當視膳問
安不宜言外事陛下在位久如疑太子收人心何以
自觧太子泣曰非先生寡人無以知此遂大愛幸與
伾相依附因言某可為相某可為將幸異日用之密
結翰林學士韋執誼及朝士有名而求速進者陸淳
(字伯冲後更名質吳縣人)吕温(字和叔渭之子)李景儉(漢中王瑀之子)韓曄(滉族子)
韓泰(字安平瑗族曾孫)陳諫(史不言何所人)柳宗元(字子厚其先河東人後徙于吳)
劉禹錫(字夢得中山人)等定為死友而凌凖(字宗一)程异(字師舉長)
(安人)等又因其黨以進日與遊處蹤跡詭秘莫有知其
端者及是太子始得風疾瘖不能言
(乙酉)二十一年(順宗皇帝永貞元年)春正月帝崩太子即位(是為順宗)
正月朔諸王親戚入賀太子獨以疾不能來上涕泣
悲歎由是得疾凡二十餘日中外不通莫知兩宮安
否帝崩倉猝召翰林學士鄭絪衛次公(字從周河東人)等草
遺詔宦官或曰禁中議所立尚未定次公遽言曰太
子雖有疾地居冡嫡中外屬心必不得已猶應立廣
陵王(名純太子之子即憲宗)不然必大亂絪等從而和之議始
定太子知人心憂疑力疾出九仙門(内西苑東北角門)召見
諸軍使京師粗安明日太子即位以失音不能決事
宦官李忠言昭容牛氏侍左右百官奏事自帷中可
其奏王伾召叔文坐翰林中使決事伾入言于忠言
稱詔行下外初無知者
以韋執誼同平章事
王叔文專國政首引執誼為相已用事于中與相倡
和
李師古發兵屯曹州
時告哀使未至諸道義成節度使李元素密以遺詔
示師古師古欲乘國喪噬隣境乃集將士謂曰聖上
萬福而元素忽傳遺詔是反也宜擊之遂發兵屯曹
州且告假道于汴韓弘使謂曰汝能越吾界而為盗
耶元素告急弘曰吾在此公安無恐或告曰剪棘夷
道兵且至矣請備之弘曰兵來不除道也不為之應
師古計窮且聞上即位乃罷兵(吳少誠以牛皮遺師古師古以鹽資少誠)
(譖過宣武界弘皆留之曰此于法不得以私相餽師古等皆憚之)
貶李實為通州(西魏置宋改達州今州隸四川)長史
實殘暴掊斂及貶市里讙呼皆袖瓦碟遮道伺之
以王伾為左散騎常侍王叔文為翰林學士
伾寢陋吳語上所褻狎而叔文自許微知文義好言
事上以故稍敬之以伾為散騎常侍仍待詔翰林叔
文為學士庶事先下翰林使叔文可否然後宣于中
書韋執誼承而行之韓泰柳宗元劉禹錫等采聽謀
議汲汲如狂互相推奬僴然自得以為伊周管葛復
出也榮辱進退生于造次惟其所欲不拘程式其門
晝夜車馬如市伾亦尋為翰林學士
大赦罷進奉宮市五坊小兒
先是鹽鐵月進羡餘經入益少五坊小兒張捕鳥雀
于閭里者皆為暴横以取人錢物至有張羅網于門
或張井上近之輒曰汝驚供奉鳥雀即痛毆之出錢
物求謝乃去或相聚飲于酒肆賣者就索其直多被
毆詈或時留蛇一囊為質賣者求哀乃挈而去上在
東宫知其弊故即位首禁之
追陸䞇陽城赴京師未至卒
德宗之末十年無赦羣臣以微譴逐者不復敘用至
是始得量移追陸䞇陽城赴京師二人皆未聞追詔
而卒(䞇之秉政也貶李吉甫為明州長史及䞇貶吉甫徙刺忠州䞇門人以為憂而吉甫忻然以宰)
(相禮事之䞇遂與深交浙李吉甫字洪憲栖筠之子明州唐置今江寧波府是)
以杜佑為度支等使王叔文為副使
先是叔文與其黨謀得國賦在手則可以結諸用事
人取軍士心以固其權又懼人心不服藉杜佑雅有
會計之名位重而務自全(佑于貞元十八年春同平章事)易可制故
先令佑主其名而自除為副以專之叔文不以簿書
為意日夜與其黨屏人竊語人莫測其所為
以武元衡(字伯蒼平一之孫)為左庶子
叔文之黨多為御史中丞元衡薄之劉禹錫求為山
陵儀仗使判官不許叔文又使其黨誘元衡以權利
不從由是左遷元衡為左庶子(侍御史竇羣奏禹錫挾邪亂政不宜在朝)
(又嘗謁叔文曰事固有不可知者叔文曰何謂也羣曰去歲李實怙恩挾貴氣蓋一時公當此時逡巡路)
(旁乃江南一吏耳今公一旦復據其地安知路旁無如公者乎其黨欲逐之韋執誼以羣素有強直名止)
(之京竇羣字丹立兆金城人)
立廣陵王純為皇太子
上久疾不愈中外危懼思早立太子而王叔文之黨
欲專大權惡聞之宦官俱文珍劉光琦薛盈珍等疾
叔文等乃啟上召學士鄭絪等入草制時牛昭容軰
以廣陵王淳英睿惡之絪不復請書紙為立嫡以長
字呈上上頷之乃立淳為太子更名純百官睹太子
儀表大喜相賀有感泣者而叔文獨有憂色誦杜甫
(字子美襄陽人)題諸葛亮祠堂詩以自况聞者哂之(先是杜黃裳為)
(裴延齡所惡留滯臺閣十年不遷及其壻韋執誼為相始遷太常卿黃裳勸執誼帥羣臣請太子監國執)
(誼驚曰丈人甫得一官奈何啟口議禁中事黃裳勃然曰黃裳受恩三朝豈得以一官相買乎拂衣起出)
(至是執誼恐太子不悦故以陸質為侍讀使潛伺太子意且觧之太子怒曰陛下令先生為寡人講經義)
(耳何為預他事質懼而出陸質即陸淳避太子名改)
賈躭鄭珣瑜病不視事
躭以王叔文黨用事惡之稱疾不出屢乞骸骨故事
丞相方食百寮無敢謁見者叔文至中書欲見執誼
直省以舊事告叔文怒叱之直省懼入白執誼慙赧
起迎叔文就其閣語良久叔文索飯執誼遂與同食
閣中杜佑高郢心知不可而莫敢言珣瑜獨歎曰吾
豈可復居此位顧左右取馬徑歸遂不起二相皆天
下重望相次歸卧叔文等益無所忌遠近大懼
夏五月以范希朝為神策京西行營節度使韓泰為行
軍司馬
王叔文自知為内外所疾欲奪取宦官兵權以自固
藉希朝老將使主其名而實以泰專其事人益疑懼
(泰有籌畫能決大事為叔文等所倚重)
以王叔文為戶部侍郎
叔文為戶部侍郎俱文珍等惡其專權削去翰林之
職叔文驚曰叔文日至此商量公事若不得此院職
事則無因而至矣王伾即為疏請乃許三五日一入
翰林叔文始懼
六月貶羊士諤為寧化(唐縣今屬福建汀州府)尉
宣化巡官羊士諤以事至長安遇叔文用事公言其
罪叔文怒欲斬之執誼不可遂貶焉(執誼初為叔文所引用深附之)
(既得位欲掩其迹且迫于公議故時時為異同輒使人謝叔文曰非敢負約乃欲曲成兄事耳叔文詬怒)
(不之信遂成仇怨)
王叔文以母喪去位
叔文既以范希朝韓泰主神策行營邊將各以状辭
中尉宦者始悟兵柄為叔文等所奪乃大怒密令其
使歸告諸將曰無以兵屬人希朝至奉天諸將無至者
泰馳歸白之叔文計無所出未幾以母喪去位韋執
誼益不用其語叔文怒與其黨謀起復斬執誼而盡
誅不附已者王伾日詣宦官及杜佑請起叔文為相
總北軍坐翰林中疏三上不報知事不濟忽呌曰伾
中風矣遂輿歸不出
横海軍節度使程懷信卒
以其子執恭為留後(後賜名權)
秋七月太子監國
先是韋臯表請太子監國(臯上表曰陛下哀毁成俟請權令太子親監庶政)
(皇躬痊愈復歸春宫又上太子牋曰聖上亮陰不言委政臣下而所付非人王叔文王伾李忠言之徒輙)
(當重任墮紊紀綱樹置心腹恐危家邦願殿下即日奏聞斥逐羣小使政出人主則四方獲安)俄而
荆南裴均(字君齊光庭曾孫)河東嚴綬牋表繼至意與臯同
中外皆倚以為援至是上亦惡叔文黨俱文珍等因
屢請以太子監國上許之
以杜黃裳袁滋同平章事鄭珣瑜高郢罷
俱文珍等以黃裳滋皆舊臣故引用之
八月帝傳位于太子自號太上皇貶王伾為開州(唐置今四)
(川䕫州府開縣是)司馬叔文為渝州(唐置今四川重慶府是)司戶
伾尋病死明年賜叔文死
太子即位(是為憲宗)
昇平公主獻女口上曰上皇不受獻朕何敢違遂郤
之荆南獻毛龜上曰朕所寳惟賢嘉禾神芝皆虚美
耳所以春秋不書祥瑞自今勿復以聞珍禽奇獸亦
毋得進
西川節度使南康王韋臯卒(謚曰忠武)
臯在蜀二十一年重加賦斂豐貢獻以結主恩厚給
賜以撫士卒士卒婚嫁死喪皆供其費以是得久安
其位士卒樂為之用服南詔摧吐蕃府庫既實時寬
其民三年一復租賦蜀人服其智謀而畏其威及卒
畫像為土神祀之
夏綏節度使韓全義致仕
全義敗于溵水還不朝覲而去上在藩邸聞而惡之
全義懼乃請入朝杜黃裳直令致仕
罷裴延齡所置庫
遣使宣慰江淮
以鄭餘慶(字君業絪從子)同平章事
貞元中餘慶為相以比戶部侍郎于䪹(頔之兄)坐貶(餘慶)
(與䪹素善䪹所奏事餘慶多勸行之德宗以為朋比遂貶郴州)及上即位復以為同
平章事(明年夏餘慶罷)
始令史官撰日歷(劉友益曰日歷之名始見于此)
從監修國史韋執誼之請也
貶韓泰韓曄柳宗元劉禹錫為諸州刺史(已又貶泰等為諸州司馬)
冬十月葬崇陵(在西安府涇陽縣嵯峨山)
(范氏祖禹曰德宗享國二十有六年粃政尢多初欲削平僭叛剗滅藩鎮一有奉天之難而心隕膽破惟)
(恐生事既猜防臣下則專任宦者思其窮窘則聚斂掊克自古治愈久而政愈弊年彌進而德彌退鮮有)
(如德宗者也是以藩鎮強而王室弱宦者專而國命危貪政多而民心離唐室之亡卒以是三者其所從)
(來漸矣)
十一月祔于太廟
禮儀使杜黃裳等議以為國家法周制太祖猶后稷
高祖猶文王太宗猶武王皆不遷高宗在三昭三穆
之外請遷主于西夾室從之
貶韋執誼為崖州司戶
叔文敗執誼亦自失形勢奄奄無氣聞人行聲輙惶
悸失色以至于貶
十二月以劉闢(字太初貞元中進士)為西川節度副使韋丹(字文明孝)
(寬六世孫)為東川節度使
先是韋臯卒劍南支度副使(唐六典凡天下邊軍皆有支度使以計軍資糧)
(仗劉闢由支度副使表求旌節尋授為節度副使綱目于闢求旌節即作節度副使誤今依新舊書及通)
(鑑改正)劉闢自為留後表求節鉞朝廷不許以袁滋為
節度使徵闢為給事中闢不受徵阻兵自守滋畏其
彊不敢進上怒貶滋吉州刺史又以新嗣位力未能
討闢因授闢節度副使諫議大夫韋丹上疏曰今釋
闢不誅則朝廷可以指臂而使者惟兩京耳此外誰
不為叛上善其言以丹鎮東川
以鄭絪同平章事
絪由翰林學士為中書侍郎同平章事
憲宗皇帝
(丙戌)元和元年春正月太上皇崩
劉闢反命神策行營節度使高崇文(幽州人)將兵討之
闢既得旌節志益驕求兼領三川上不許闢遂發兵
圍梓州(推官林藴力諫闢闢怒將斬之陰戒行刑者使不殺但數礪刃于其頸欲使屈服而赦之)
(藴叱之曰豎子當斬即斬我頸豈汝砥石耶闢曰忠烈士也乃黜之林氏風俗通曰林放之後藴字復)
(夢莆田人)上欲討闢而重于用兵公卿議者亦以為蜀險
固難取杜黃裳獨曰闢狂戅書生取之如拾芥耳臣
知神策軍使高崇文勇略可用願陛下專以軍事委
之勿置監軍闢必可擒上從之(翰林學士李吉甫亦勸上討蜀上由是器)
(之)乃削闢官爵詔崇文與神策行營兵馬使李元奕
河南西道節度使嚴礪(字元明震從祖弟)討之(時宿將甚衆皆自謂當征)
(蜀之選及詔用崇文皆大驚)崇文時屯長武城(注見前)練卒五千常
如寇至受詔即行器械糗糧一無所闕軍士有食于
逆旅折人七箸者崇文斬以徇劉闢陷梓州執東川
節度使李康崇文引兵趣梓州闢歸康以求自雪崇
文以康敗軍失守斬之(初上與杜黃裳論及藩鎮黃裳曰德宗自經憂患務為姑)
(息不生除節帥有物故者遣中使察軍情所與則授之未嘗出朝廷之意陛下必欲振舉綱紀宜稍以法)
(度裁制藩鎮然後天下可得而理也上深以為然于是用兵討蜀以至威行兩河皆黃裳啟之也上嘗)
(與宰相論自古帝王或勤勞庶政或□拱無為何為而可黃裳對曰王者上承天地宗廟下撫百姓四夷)
(夙夜憂勤固不可自暇逸然上下有分紀綱有叙苟慎選賢才而委任之有功則賞有罪則刑誰不盡力)
(明主勞于求人而逸于任人此虞舜所以無為而治者也至于簿書獄市煩細之事各有司存非人主所)
(宜親也昔秦始皇以衡石程書魏明帝自按行尚書事隋文帝衞士傳餐皆無補當時取譏後世所務非)
(其道也丄深然之)
三月夏綏留後楊惠琳拒命詔河東天德軍討誅之
韓全義之入朝也以其甥楊惠琳知留後朝廷以將
軍李演為夏綏節度使惠琳勒兵拒之河東節度使
嚴綬表請討之遣牙將阿跌(代北複姓)光進(其先河曲諸部後家太原)
及弟光顔(字光遠)將兵赴之夏州兵馬使張承金斬惠
琳傳首京師光進兄弟在河東皆以勇敢聞後賜姓
李氏
夏四月以高崇文為東川節度副使
韋丹至漢中表言高崇文容軍遠鬭無所資若與梓
州綴其士心必能有功故有是命
策試制舉之士
于是元稹(字微之河南人)獨孤郁(字古風及之子)白居易(字樂天下邽人)蕭
俛(字師謙華之孫)沈𫝊師(字子言既濟之子)出焉上以稹俛為左右
拾遺居易為盩厔尉傳師為校書郎(稹上疏論諫職略曰昔太宗以)
(王珪魏徵為諫官宴遊寝食未嘗不在左右三品以上入議大政必遣諫官一人隨之以參得失故天下)
(大理今諫官就列朝謁而已近年以來正牙不奏事庶官罷巡對諫官能舉職者獨誥命有不便則上封)
(事耳君臣之際諷諭于未形籌畫于至密尚不能回至尊之盛意况已行之誥令而欲以咫尺之書收之)
(誠亦難矣願陛下時于延英召對使盡所懷頃之復上疏曰開直言廣視聽理之萌也甘詔䛕蔽近習亂)
(之象也自古人主即位之初必有敢言之士苟受而賞之則君子樂行其道競為忠讜小人亦貪得其利)
(不為回邪如是則上下之志通幽遠之情達欲無理得乎苟拒而罪之則君子將括囊以保身小人迎合)
(以竊位十步之事皆可欺也欲無亂得乎昔太宗初即位孫伏伽以小事諫太宗厚賞之故當時言事者)
(惟患不深切未嘗以觸忌諱為憂也太宗豈好逆意而惡從欲哉誠以順適之快小而危亡之禍大故也)
(陛下踐祚今已周歲未見有受伏伽之賞者臣等備位諫列曠日彌年不得召見而况疏遠之臣乎因條)
(奏請次對百官復正牙奏事禁非時貢獻等十事又勸上以伾文為戒早擇修正之士輔導諸子上頗嘉)
(納其言時召見之訪巡對猶云轉對貞元中令常参官每日引見二人以政事謂之巡對後罷焉)
以李巽為度支鹽鐵轉運使
杜佑請觧鹽鐵舉巽自代自劉晏之後居職者莫能
繼之巽掌使一年征課所入類晏之多明年過之又
一年加一百八十萬緡
葬豐陵(在西安府富平縣東北)
秋八月平盧節度使李師古卒
師古卒判官高沭李公度奉師古異母弟師道為節
度副使總軍務久之朝命未下或請出兵掠四境高
沭固止之請輸兩税申官吏行鹽法奉表京師杜黃
裳請乘其未定而分之上以劉闢未平以師道為留
後
九月堂後主書(堂後官也)滑渙伏誅
渙久在中書與知樞密(代宗時始置内樞密使以宦者為之)劉光琦相
結杜佑鄭絪等皆善視之鄭餘慶與諸相議事渙從
旁指陳是非餘慶怒叱之未幾罷相四方賂遺無虚
日中書舍人李吉甫言其專恣請去之上命宰相闔
中書四門搜掩盡得姦狀賜死籍没家財凡數十萬
高崇文克成都擒劉闢送京師誅之
先是崇文破鹿頭關(在今四川綿州德陽縣北以鹿頭山名)連戰皆捷
詔征蜀諸軍悉取崇文處分至是崇文復屢敗劉闢
河東將阿跌光顔將兵會崇文于行營愆期一日懼
誅欲深入自贖軍于鹿頭之西斷其糧道于是綿江
(即今綿陽河源出綿竹縣下流至漢州入雒江雒江今名石亭江)鹿頭諸將皆以城
降崇文遂長驅直指成都克之闢奔吐蕃崇文使高
霞寓(幽州范陽人)追擒之遂入成都屯于通衢市肆不驚
秋毫無犯檻闢送京師斬其大將邢泚餘無所問命
軍府事一遵韋南康(韋臯封南康王故云)故事從容指撝一境
皆平(先是知卬州崔從以書諫闢闢發兵攻之從固守得免韋臯參佐皆素服請罪崇文皆禮而薦)
(之獨謂段文昌曰君必為將相未敢奉薦闢有二妾皆殊色監軍請獻之崇文曰天子命我討平凶䜿當)
(以撫百姓為先遽獻婦人以求媚豈天子之意邪崇文義不為此乃以配將吏之無妻者卭州梁置今)
(隸四川崔從字子乂融曾孫段文昌字墨卿志元元孫)初杜黃裳建議征蜀指
授方略皆懸合事宜崇文素憚劉澭(盧龍節度使濟之弟德宗時舉)
(部歸朝授秦州刺史御軍嚴整蕃戎懾服)黃裳使謂崇文曰若無功當以
澭相代故能得其死力及蜀平宰相入賀上目黃裳
曰卿之功也闢至長安并族黨悉誅之
徵少室(□見注)山人李渤(字濬之洛陽人)為左拾遺
渤辭疾不至然朝廷政有得失輒附奏陳論
冬十月以高崇文為西川節度使柳晟(河中觧人)為山南西
道節度使
晟至漢中府兵討劉闢還未至城詔復遣戍梓州軍
士怨怒謀作亂晟聞之疾驅入城慰勞之曰汝曹何
以得成功對曰誅反者劉闢耳晟言闢以不受詔命
故汝曹得以立功豈可復使他人誅汝以為功邪衆
皆拜謝請詣戍所
十一月以吐突承璀(吐突代北複姓承璀閩人)為左神策中尉
承璀事上于東宫以幹敏得幸
回鶻入貢
始以摩尼偕來(摩尼猶中國之僧也其法日晏乃食食葷而不食湩酪回鶻信奉之)置
寺處之(其後往來為姦十二年遣歸其國)
(丁亥)二年春正月司徒杜佑請致仕
上以佑高年重德禮重之常呼司徒而不名佑以老
疾請致仕詔令佑每月一再入朝因至中書議大政
杜黃裳罷為河中節度使
黃裳有經濟大略而不修小節故不得久在相位
以武元衡李吉甫同平章事
吉甫謂中書舍人裴垍(字弘中聞喜人)日吉甫流落江淮踰
十五年一旦蒙恩至此思所以報德惟在進賢而朝
廷後進罕所接識君有精鑒願悉為我言之垍取筆
疏三十餘人數月之間選用略盡當時翕然稱吉甫
為得人
夏四月以范希朝為朔方靈鹽節度使
以右神策鹽州定遠(軍名唐初置故城在今寧夏府新渠縣北)兵隸焉以
革舊弊任邊將也(希朝以宿衛出帥以革任用邊將之弊)
李錡反制削官爵屬籍發諸道兵討之鎮海兵馬使張
子良執錡送京師伏誅
夏蜀既平藩鎮惕息鎮海節度使李錡不自安求入
朝上許之錡實無行意屢遷行期稱疾請至歲暮武
元衡曰錡求朝得朝求止得止將何以令四海上以
為然下詔徵之錡計窮遂謀反殺留後王澹制削錡
官爵遣淮南節度使王鍔統諸道兵討之(時常州刺史顔防斬)
(錡將李深傳檄蘇杭湖睦請同進討湖州刺史辛秘亦斬錡將趙惟忠辛秘系出隴西睦州隋置今浙)
(江嚴州府是餘注俱見前)錡遣兵馬使張子良等將兵襲宣州子
良等知錡必敗與牙將裴行立同謀夜還趣城執錡
械送京師(時羣臣入賀上愀然曰朕不德致宇内數有干紀者何賀之有)上御興安
門引錡面詰之對曰臣初不反張子良等教臣耳上
曰卿為元帥子良等謀反何不斬之而入朝錡無以
對乃并其子腰斬之(宰相議誅錡大功以上親兵部郎中蔣乂曰錡大功親皆淮安)
(靖王之後也淮安有佐命之功陪陵享廟豈可以末孫為惡而累之乎又欲誅其兄弟又曰錡兄弟故都)
(統國貞之子也國貞死王事豈可使之不祀乎乃皆流貶淮安靖王名神通李國貞為絳州行營兵所)
(殺事具前)有司籍其家財輸京師翰林學士裴垍李絳(字深)
(之系本贊皇)言錡割剥六州以富其家今以輸上京恐遠
近失望願以賜浙西百姓代今年租賦上嘉歎從之
以武元衡為西川節度使高崇文為邠寧節度使
高崇文在蜀朞年謂監軍曰西川為宰相回翔之地
崇文豈敢自安屢上表稱蜀中安逸無所陳力願效
死邊陲故有是命
盧從史擅出兵屯邢洺
昭義節度使盧從史内與王士真劉濟通而外獻策
請圖山東擅引兵東出邢洺上召令還從史不時奉
詔久之乃還上召李絳語之曰朕與鄭絪議敇從史
歸上黨續徵入朝絪乃泄之于從史使稱上黨乏糧
就食山東負朕乃爾將何以處之對曰審如此滅族
有餘矣然絪從史不自言陛下誰從得之上曰吉甫
密奏絳曰搢紳之論以絪為佳士恐必不然或者同
列欲專朝政疾寵忌前願陛下熟察之上良久曰非
卿言朕幾誤處分(上又嘗問絳曰諫官多謗訕無事實朕欲摘其尤者一二以儆其餘)
(何如對曰此殆非陛下之意必有邪臣欲壅蔽陛下之聰明也人臣死生繄人主喜怒敢發口諫者有幾)
(就有諫者皆晝度夜思朝刪暮減比得上達什無二三故人主孜孜求諫猶懼不至况罪之乎如此杜天)
(下之口非社稷之福也上善其言謂宰相曰太宗以神聖之資羣臣進諫者猶往復數四况朕寡昧自今)
(事有違宜卿當十論無但一二而已)
羣臣上尊號
以白居易為翰林學士
居易作樂府百餘篇規諷詩事流傳禁中上悦之故
有是命
李吉甫上元和國計簿
總計天下方鎮四十八州府二百九十五縣千四百
五十三(其鳳翔鄜坊邠寧振武涇原銀夏靈鹽河東易定魏博鎮冀范陽滄景淮西湽青等十五)
(道七十一州不申戶口外每歲賦税倚辦止于浙江東西宣歙淮南江西鄂岳福建湖南八道四十九州)
(百四十四萬戶)戶税比天寳四分減三兵給比天寳三分增
一大率二戶資一兵其水旱所傷非時調發不在此
數
(戊子)三年春正月大赦禁長吏詣關進奉
知樞密院劉光琦奏分遣中使齎敇詣諸道意欲分
其饋遺翰林學士裴垍李綘奏敇使所至煩擾不若
但付急遞(傳遞馳驛兼程而行)上從之光琦稱舊例上曰例是
固當從之苟非是何不改中丞盧坦彈奏山南西道
節度使柳晟浙東觀察使閻濟美違赦進奉上召坦
褒慰之曰朕已釋之不可失信坦曰赦令宣布海内
陛下之大信也晟等不畏陛下法奈何存小信棄大
信乎上乃命歸所進于有司
夏四月策試賢良方正直言直諫舉人
牛僧孺(字思黯弘七世孫)皇甫湜(字持正睦州新安人)李宗閔(字損之鄭王元)
(懿四世孫)皆指陳時政之失無所避考官楊於陵(字達夫漢太尉)
(震之後)韋貫之(本名純避諱以字行夐八世孫)署為上第上亦嘉之李
吉甫惡其言直泣訴于上且言湜翰林學士王涯(字廣)
(津太原人)之甥也涯與裴垍覆策而不自言上不得已罷
垍貶貫之巴州刺史涯虢州司馬於陵嶺南節度使
僧孺等久之不調各從辟于藩府(劉友益曰唐末黨禍起于此)
以裴均為右僕射盧坦為庶子
均素附宦官嘗入朝踰位而立御史中丞盧坦揖而
退之均不從坦曰昔姚南仲為僕射位在此均曰南
仲何人坦曰是守正不交權倖者坦尋改右庶子(白居)
(易上疏曰牛僧孺等直言時事而遭斥逐楊於陵等以收直言而坐譴謫盧坦以舉時事而黯庶子此數)
(人皆今之人望天下視其進退以卜時之否臧者也一旦無罪悉疎棄之上下杜口衆心恟恟陛下亦知)
(之乎且陛下既下詔徵之直言索之極諫僧孺等所對如此縱未能推而行之又何忿斥而罪之乎)
五月沙陀來降以其酋長執宜為陰山兵馬使(劉友益曰朱邪)
(之入中國也始此)
沙陀勁勇冠諸胡吐蕃每戰(沙陀降吐蕃事具前)以為前鋒回
鶻攻吐蕃取凉州吐蕃疑沙陀貳于回鶻欲遷之河
外沙陀懼酋長朱邪盡忠與其子執宜謀復歸唐帥
部落三萬而東吐蕃追之轉戰數百合盡忠死部衆
亡者大半餘萬人詣靈州降節度使范希朝置之鹽
州為市牛羊廣其畜牧善撫之詔置陰山府以執宜
為兵馬使每有征討用之皆捷靈鹽軍益彊
秋七月辛巳朔日食
以盧坦為宣歙觀察使
坦到官值歲饑榖價日增或請抑之坦曰宣歙榖少
仰食四方若價賤則商船不來益困矣既而斗米二
百商旅輻輳民賴以生
淮南節度使王鍔入朝
鍔厚進奉賂宦官求平章事白居易言宰相人臣極
位非清望大功不應授今除鍔則諸鎮皆生冀望與
之則典章大壞又不感恩不與則厚薄有殊或生怨
望且鍔在鎮百計誅求自入進奉若除宰相藩鎮效
之競為割剥則百姓何以堪之事遂寢
以裴垍同平章事
上雖以李吉甫故罷垍學士然寵信彌厚故未幾復
擢為相嘗謂之曰以太宗元宗猶藉輔佐以成其理
况如朕不及先聖萬倍者乎垍亦竭誠輔佐上嘗問
垍為理之要何先對曰先正其心舊制民税分上供
(供度支)送使(送本道)留州(存留本州)三品建中初定兩税時貨
重錢輕是後貨輕錢重民所出已倍其初(民輸本色凖錢過倍)
其留州送使者所在又降省估(都省所立之價)就實估(出物處時)
(價)以重斂于民(有司于折價則凖省價以多取錢于買物則又凖時價以多取物是反覆)
(倍征于民也)垍奏請一用省估其觀察使先税所理州以
自給不足然後税屬州由是江淮稍蘇先是執政多
惡諫官言時政得失垍獨賞之(垍器局峻整人不敢干以私嘗有故人自)
(遠詣之垍待之優厚其人乘間求京兆判司垍曰公才不稱此官垍不敢以私害公他日有盲宰相憐公)
(者不妨得之垍則必不可)
李吉甫罷
吉甫病醫者夜宿其家御史中丞竇羣劾吉甫交通
術士上大駭訊之無狀羣坐貶吉甫亦乞免乃出為
淮南節度使
邠公杜黃裳卒(諡曰宣)
黃裳達權變有王佐大略當大政未久不究其才及
處外天下嘗所屬意至是卒年七十贈司徒
(己丑)四年春正月南方旱饑遣使宣慰賑恤
宣慰使鄭敬德等將行上戒之曰朕宫中用帛一匹
皆籍其數惟賙救百姓則不計費卿等宜識此意
鄭絪罷以李藩同平章事
藩為給事中制敇有不可者即于黃紙後批之吏請
更連素紙藩曰如此乃狀也何名批敇裴垍薦藩有
宰相器上以絪循默罷之擢藩為相藩知無不言上甚
重之
三月成德節度使王士真卒
子承宗自為留後(承宗叔父士則以承宗擅立恐禍及宗與幕客劉栖楚俱自歸京師)
(詔以士則為神策大將軍劉栖楚鎮州人)
閏月制降繋囚蠲租税出宫人絶進奉禁掠賣
上以久旱欲降德音李絳白居易言欲令實惠及人
無如減其租税宫人數廣宜簡出之諸道横斂以充
進奉南方多掠良人賣為奴婢皆宜禁絶上悉從之
制下而雨絳表賀曰乃知憂先于事故能無憂事至
而憂無救于事
詔贖魏徵故第賜其家
魏徵元孫稠貧甚以故第質錢于人平盧節度使李
師道請以私財贖出之白居易奏言事關激勸宜出
朝廷師道何人敢掠斯美望敇有司以官錢贖還上
乃出内庫二千緡贖以賜稠仍禁質賣
立鄧王寧為皇太子
李絳等奏曰陛下臨御四年儲關未立非所以承宗
廟重社稷也故有是命
夏四月山南東道節度使裴均(于頔入朝均節度山南東道)進銀器
均有中人之助于德音後首進銀器千五百兩李絳
白居易等言均欲以此嘗陛下願却之上遽命出付
度支尋密諭進奏院自今諸道進奉無得申御史臺
有訪問者輒以名聞居易復以為言上不聽
起復盧從史為金吾大將軍
上欲乘王士真死除人代之不從則興師討之以革
河北諸鎮世襲之弊裴垍曰李納跋扈不恭王武俊
有功于國陛下前許師道今奪承宗沮勸違理彼必
不服由是議久不决(上以問諸學士李絳曰武俊父子相承四十餘年今承宗又以)
(總軍務一旦易之恐未即奉詔又河北諸鎮事體正同必不自安陰相黨助雖有勸成之請亦非誠意若)
(所除之人得入彼則自以為功若不得入興師致討彼又復潛相交結按兵玩寇進退獲利而勞費之病)
(咸歸國家且今江淮大水公私困竭軍旅之事恐未可輕議也)中尉吐突承璀欲
奪垍權自請將兵討之時昭義節度使盧從史遭父喪
朝廷久未起復(遭喪在軍不觧職亦未奉命起復)從史懼因承璀進
說請以本軍討承宗詔走復金吾大將軍
吐蕃請和許之
六月以范希朝為河東節度使
朝議以沙陀在靈武廹近吐蕃慮其反覆命悉從希
朝詣河東希朝選其驍騎號沙陀軍處其餘衆於定
襄川(唐定襄縣之川也在今大同府大同縣西北)於是朱邪執宜始保神
武川(後魏故神武郡之川也在今寧武府神池縣東北)之黃花堆(在今大同府山陰縣)
(北一名黃瓜堆)
毁安國寺碑樓
吐突承璀領功德使盛修安國寺奉立聖德碑先搆
樓請勅學士撰文欲以萬緡酬之上命李絳為之絳
言堯舜禹湯未嘗立碑自言聖德惟秦始皇刻石高
自稱述未審陛下欲何所法且敘修寺之美豈所以
光聖德邪上命曳倒碑樓承璀言樓大不可曳請徐
毁拆上厲聲曰多用牛曳之承璀乃不敢言凡用百
牛曳之乃倒
秋七月貶楊憑(字虚受弘農人)為臨賀(漢縣今廣西平樂府賀縣是)尉
中丞李夷簡(字易之鄭王元懿四世孫)彈京兆尹楊憑貪汚僭侈
貶臨賀尉憑親友無敢送者櫟陽尉徐晦獨至藍田
與别權德輿(字載之丹徒人)謂之曰君送楊臨賀誠為厚矣
無乃為累乎對曰晦自布衣蒙楊君知奬今日遠謫
豈得不與之别借如明公他日為讒人所逐晦敢自
同路人乎德輿嗟歎稱之于朝後數日李夷簡奏晦
為監察御史謂之曰君不負楊臨賀肯負國乎
九月王承宗表獻德棣二州詔以承宗為成德節度使
薛昌朝(嵩之子)為保信軍節度使領德棣二州承宗襲昌
朝執之以歸
上審問諸學士曰今欲用王承宗為成德留後割其
德棣二州更為一鎮使輸二税請官吏何如李絳等
對曰德棣隸成德已久一旦割之恐其憂疑怨望復為
隣道搆扇萬一旅拒倍難處置不若使弔祭使以其
私諭承宗令其表請幸而聽命於理固順若其不聽
體亦無損(上又問今劉濟田季安皆病若其物故又如成德天下何時當平議者皆言宜乘此)
(際代之不受則發兵討之何時當平議者皆言宜乘此際代之不受則發兵討之何如對曰羣臣見取蜀)
(取吳易于反掌故謟躁之徒争獻策畫勸開河北陛下亦以前日成功之易而信其言臣竊以為河北之)
(勢與二方異何則西川浙西皆非反側之地其四隣皆國家臂指之臣劉闢李錡獨生狂謀大軍一臨則)
(渙然離耳河北則不然其將士百姓懷其累代煦嫗之恩不知君臣逆順之理隣道各爲子孫之謀亦慮)
(他日及此萬一或相表裏兵連禍結戎狄乘閒内侵其為憂患可勝道哉濟及季安物故之際若有隙可)
(乘當臨事圖之于今用兵則恐未可太平之業非朝夕可致願陛下審處之時吳少誠病甚絳等因言少)
(誠病必不起淮西四旁皆國家州縣不與賊通朝廷命帥今正其時萬一不從可議征討故臣願捨恒冀)
(難致之策就申蔡易成之謀脱或恒冀連兵事未如意蔡州有釁勢可興師南北俱興財用不贍儻事不)
(得已須赦承宗則恩威兩廢不如早賜處分)既而承宗以未得朝命頗懼
累表自訴上遣京兆少尹裴武宣慰承宗受詔甚恭
請獻德棣二州武復命以承宗為成德軍節度德州
刺史薛昌朝為保信軍節度領德棣二州(昌朝王氏壻故就用)
(之)田季安使謂承宗曰昌朝陰與朝廷通故受節鉞
承宗襲執昌朝囚之(上以裴武為欺㒺又有譖之者曰武使還先宿裴垍家明旦乃)
(入見上怒甚欲貶之李絳曰武昔䧟李懷光軍中守節不屈豈容今日遽為姦回蓋承宗始懼朝廷誅討)
(故請獻二州而隣道不欲其然計必有陰行間說使不得守其初心者非武之罪也况垍武久處朝廷諳)
(練事體豈有使未復命而先宿宰相家乎此殆讒人中傷之言願陛下察之上遂不問)
以許孟容(字公範長安人)為京兆尹
左神策軍吏李昱貸長安富人錢不償孟容收捕械
繫立期使償曰期滿不足當死中尉訴于上上遣中
使宣旨送本軍孟容曰臣不奉詔當死然臣為陛下
尹京畿非抑制豪彊何以肅清輦下錢未償李昱不
可得上嘉其剛直而許之京城震慄
冬十月削奪王承宗官爵發兵討之以吐突承璀為招
討處置等使
上遣中使諭王承宗使遣薛昌朝還鎮承宗不奉詔
制削奪其官爵以吐突承璀為神策河中等道行營
兵馬使諸軍招討處置等使翰林學士白居易上疏
諫(略曰國家征伐當責成將帥近歲始以中使為監軍已非令典自古及今未有徵天下之兵專令中)
(使統領者也今神策不置行營節度使則承璀乃制將又統諸軍招討使則都統也臣恐四方聞之必輕)
(朝廷四夷聞之必笑中國陛下忍令後代相傳云以中官為制將都統自陛下始乎又恐諸道耻受指麾)
(心既不齊功何由立且軍國權柄動關理亂朝廷制度出自祖宗陛下寧忍徇彼之欲而自隳法制以損)
(聖朝乎)度支使李元素鹽鐵使李鄘京兆尹許孟容御
史中丞李夷簡給事中吕元膺(字景夫鄆州東平人)穆質(懷州河内)
(人)右補闕獨孤郁亦極言其不可上不得已削承璀
四道兵馬使改處置為宣慰而已(李絳嘗極言宦官驕横侵害政事讒)
(毁忠良上曰此屬安敢為讒就使為之朕亦不聽絳曰此屬大抵不知仁義不分枉直惟利是嗜得賂則)
(譽跖蹻為廉良拂意則毁龔黃為貪暴惟用傾巧之智搆成疑似之端朝夕左右浸潤以入之陛下必有)
(時而信之矣自古宦官敗國者備載方冊陛下豈得不防其漸乎上不能用)
十一月吳少誠死牙將吳少陽(滄州清池人)自為彰義軍留後
先是少誠寵其大將吳少陽名以從弟出入如至親
少誠病少陽殺其子自攝副使知軍州事及少誠死
少陽遂自為留後上以河朔方用兵不能討少陽明
年三月遂以少陽為淮西留後(尋授節度使)
(庚寅)五年春正月吐突承璀討王承宗戰不利
先是幽州牙將譚忠(絳人)使于魏時田季安方舉其
徒謀出兵以拒吐突承璀忠聞之往說季安(季安聞吐突承)
(璀討王承宗聚其徒曰師不跨河二十五年矣今一旦越魏伐趙趙虜魏亦虜矣為之奈何其將有超伍)
(而言者曰願借騎五千以除君憂季安欲從之忠知其謀入謂季安曰如某之計是引天下之兵也往年)
(王師取蜀取吳算不一失是皆相臣之謀今王師越魏伐趙不使耆臣宿將而專付中臣不輸天下之甲)
(而多出秦甲君知誰為之謀此乃天子自為之謀欲將夸服于臣下也若師未叩趙而先碎于魏是上之)
(謀反不如下能不耻且怒乎既耻且怒必任智士畫長策仗猛將練精兵畢力再舉鑑前之敗必不越魏)
(而伐趙校罪輕重必不先趙而後魏矣季安曰然則若之何忠曰王師入魏君厚犒之而悉甲壓境號曰)
(伐趙陰遺趙書使觧□障遺魏一城特以奏捷則魏之霸基安矣)季安善其言遂與
趙陰計得其堂陽(漢縣宋省故城在今冀州武邑縣)已而忠歸幽州
復激劉濟使伐趙(濟合諸將曰天子知我怨趙今必命我伐之趙亦必大備我伐與不)
(伐孰利忠曰是必皆將無之濟怒曰我與承宗反乎命繋忠獄使人視成德之境果不為備而詔至亦止)
(令濟護北邊濟乃召忠問何以知之忠曰盧從史外親燕内實忌之外絶趙内實與之此為趙畫曰燕以)
(趙為障雖怨趙必不殘趙不必為備一示趙不敗抗燕二使燕獲疑天子此忠所以知天子之不使君伐)
(趙而趙之不備燕也濟曰今則柰何忠曰天子伐趙君坐燕之甲不濟易水使潞人得以藉口是燕貯忠)
(義之心卒染私趙之謗不見德于趙人惡聲徒嘈嘈于天下耳請君熟思之濟曰吾知之矣)時諸
軍皆未進濟下令軍中曰五日畢出後者醢以徇乃
自將兵七萬獨出擊趙拔饒陽束鹿(注俱見前)于是諸軍
皆會于定州及是承璀至行營威令不振與承宗戰
屢敗大將軍酈定進戰死軍中奪氣(河北用兵久無功會上以吳少)
(陽為淮西留後白居易言河北本不當用兵今承璀未嘗苦戰已失大將遷延進退久未有功師道季安)
(元不可保察其情狀似相計會各收一縣遂不進軍觀此事勢速須罷兵若復遲延所費滋多且河北諸)
(將見吳少陽已受制命必引事例輕重請雪承宗章表繼來義無不許如此則是與奪皆由隣道恩信不)
(出朝廷此臣所為陛下痛惜者也况今天時已熱兵氣相蒸饑渴疲勞疾疫暴露一有奔潰諸軍必摇西)
(戎北虜承虚入寇兵連禍生何事不有萬一及此實國安危此臣所為陛下深憂者也不聽)
貶元稹為江陵士曹
河南尹房式有不法事東臺監察御史元稹奏攝之
擅令停務朝廷以為不可罰俸召還至敷水驛(在今同州)
(府華陰縣西)有内侍後至破驛門入擊稹傷面上復引稹
前過貶之李絳崔羣(字敦詩武城人)言稹無罪白居易言中
使陵辱朝士中使不問而稹先貶恐自今中使出外
益暴横人無敢言者又稹為御史多所舉奏不避權
勢切齒者衆恐自今無人肯為陛下當官執法有大
姦猾陛下無從得知上不聽
吐突承璀誘盧從史執送京師以烏重胤(字保君承玼之子)為
河陽節度使
盧從史陰與王承宗通謀上甚患之會從史遣牙將
王翊元入奏事裴垍引與語為言君臣之義微動其
心翊元遂輸誠言從史陰謀及可取之狀垍令翊元
還本軍經營遂得其都知兵馬使烏重胤欵要垍言
于上曰從史必為亂今與承璀對營而不設備失今
不取後雖興大兵未可以歲月平也上許之承璀乃
召從史入營與博伏壯士擒縛之馳詣京師昭義士
卒聞之皆甲以出重胤當軍門叱之曰天子有詔從
者賞違者斬遂皆散上嘉重胤功欲即以為昭義帥
李絳以為不可乃以重胤鎮河陽而徙河陽節度使
孟元陽鎮昭義貶從史驩州司馬
秋七月制雪王承宗復其官爵加劉濟中書令
王承宗遣使自陳為盧從史所離間乞輸貢賦請官
吏許其自新李師道等亦數上表請雪之白居易復
奏罷兵于是制先雪承宗復以德棣二州與之悉罷
諸道行營加劉濟中書令
瀛州刺史劉總弑其父濟及其兄緄
濟之討王承宗也長子緄為副大使掌留務(河北三鎮相承)
(各置副大使以嫡長為之父没則代領軍務)濟軍瀛州次子總為刺史濟
有疾總與判官張圮謀使人從長安來曰朝廷以相
公逗遛無功已除副大使為節度使矣濟怒追緄詣
行營總因進毒殺濟緄至又殺之遂領軍務
九月罷吐突承璀為軍器使
裴垍言于上曰承璀首唱用兵疲弊天下卒無成功
陛下縱以舊恩不加顯戮豈得全不貶黜以謝天下
乎李絳奏曰陛下不責承璀他日復有敗軍之將何
以處之若誅之則同罪異罰彼必不服若釋之則誰
不保身而玩寇乎上即罷承璀中尉中外相賀
以權德輿同平章事
上問宰相為政寬猛何先權德輿對曰秦以慘刻而
亡漢以寬大而興先後可見矣上善其言
冬十月以任廸簡為義武節度使張茂昭為河中節度使
初義武節度使張茂昭請除代河北諸鎮互遣人說
止之不從凡四上表上乃許之以任廸簡為義武行
軍司馬茂昭悉以簿書管鑰授之遣其妻子先行曰
吾不欲子孫染于汚俗茂昭既去都虞候楊伯玉張
佐元相繼作亂將士共殺之奉廸簡主軍務時府庫
罄竭閭閻亦空廸簡無以犒士乃設糲飯與士卒共
食之居戟門下經月士卒感之共請還府然後得安
上聞之命以綾絹十萬賜易定將士授廸簡節鉞徙
茂昭鎮河中
十一月以王鍔為河東節度使
上左右受鍔厚賂多稱譽之上命鍔兼平章事李藩
固執以為不可權德輿曰宰相非序進之官今鍔既
無忠勲朝廷又非不得已何為遽以此名假之上乃
止(鍔有吏才工于完聚范希朝以河東全軍出屯河北耗散甚衆鍔到鎮之初兵不滿三萬人馬不過)
(六百匹歲餘兵至五萬人馬有五千匹器械精利倉庫充實又進家財三十萬緡上復欲加鍔平章事李)
(絳諫曰鍔在太原雖頗著績效今因獻家財而命之若後世何乃止)
裴垍罷為兵部尚書
垍得風疾上甚悼惜之
十二月以李絳為中書舍人
上每有軍國大事必與諸學士謀之嘗踰月不見學
士絳等上言臣等飽食不言其為自計則得矣如陛
下何陛下詢訪理道開納直言實天下之幸非臣等
之幸也上遂召對(白居易因論事言陛下錯上色莊而罷密召絳謂曰居易小臣不遜須令)
(出院絳曰陛下容納直言故羣臣敢竭誠無隐居易言雖少思志在納忠陛下今日罪之臣恐天下各思)
(箝口非所以廣聰明昭聖德也上悦待居易如初)上嘗欲近獵苑中至蓬萊
池西謂左右曰李絳必諫不如且止絳嘗面陳吐突
承璀專横語極懇切上作色曰卿言太過絳泣曰陛
下置臣于腹心耳目之地若臣畏避左右愛身不言
是臣負陛下言之而陛下惡聞乃陛下負臣也上怒
觧曰卿所言皆人所不能言真忠臣也他日盡言皆
應如是遂以為中書舍人(絳嘗從容諫上聚財上曰今政令不及兩河河湟淪)
(于北敵朕日夜思雪祖宗之耻而財力不贍故不得不蓄聚耳不然朕宫中用度儉薄多藏何用邪)
(辛卯)六年春正月以李吉甫同平章事
吉甫自淮南召還復以前官秉政上尊任之
二月李藩罷為太子詹事
李吉甫復相藩頗沮止會詔授吳少陽淮西節度吉
甫既見上潛欲中藩即奏曰道逄中使假印節與吳
少陽臣為陛下恨之上色變翼日罷藩為太子詹事
(上嘗與宰相語及神仙李藩對曰秦始皇漢武帝學仙之效具在前史太宗服天竺僧長年藥致疾此古)
(今之明戒也陛下春秋鼎盛勵志太平宜拒絶方士之說苟道盛德充人安國理何憂無堯舜之壽乎)
以李絳為戸部侍郎
宦官惡李絳在翰林以為戶部侍郎判本司上問絳
故事戸部皆進羡餘卿獨無進何也對曰守土之官
厚斂于人以市私恩天下猶共非之况戸部所掌皆
陛下府庫之物給納有籍安得羡餘若自左藏輸之
内藏以為進奉是猶東庫移之西庫臣不敢踵此弊
也上喜其直益重之
夏四月以盧坦判度支
或告泗州刺史薛謇有異馬不以獻事下度支使巡
官往驗未返上遲之使品官(内侍省官)劉泰昕按其事盧
坦曰陛下既使有司驗之又使品官繼往豈大臣不
足信于品官乎臣請先就黜免上乃召泰昕還
五月以李惟簡(范陽人)為鳳翔節度使
隴州地與吐蕃接舊常更入攻抄人不得息惟簡以
為邊將當謹守備蓄財榖以待寇不當規少利起事
益市耕牛鑄農器以給農之不能自具者增墾田數
十萬畆屬歲豐稔公私有餘販者流及他方
六月詔有司省吏員併州縣減仕塗均俸給
李吉甫奏中原宿兵見在八十餘萬商賈僧道不服
田畆者什有五六是常以三分勞筯苦骨之人奉七
分待衣坐食之輩也今内外官以税錢給俸者不下
萬員天下或以一縣之地而為州一鄉之民而為縣
者甚衆舊制一品月俸三十緡職田禄米不過千斛
艱難以來增置使額厚給俸錢大歷中權臣月至九
千緡州無大小刺史皆千緡常衮始立限約李泌稍
復增加然有名存職廢或額去俸存閒劇之間厚薄
頓異請敇有司請定省吏員併州縣減入仕之塗定
俸給之數于是詔段平仲(字秉庸武威人)韋貫之許孟容李
絳同詳定省併八百八員諸色流外千七百餘人
秋九月梁悦報讐殺人杖而流之
富平(此唐所置富平縣也今屬西安府漢故縣在今寧夏府靈州)人梁悦報父讐
殺秦杲自詣縣請罪敇復讐據禮經則義不同天徵
法令則殺人者死宜令都省集議聞奏職方員外郎
韓愈議曰律無復讐之條非闕文也蓋不許則傷孝
子之心而乖先王之訓許之則人將依法專殺而無
以禁止其端故聖人丁寧其義于經而深没其文于
律其意將使法吏一斷于法而經術之士得引經而
議也宜定其制曰凡復父讐者事發具事申尚書省
集議奏聞酌其宜而處之則經律無失其指矣于是
杖悦一百流循州(隋置今廣東惠州府是)
冬十一月弓箭庫使劉希光伏誅以吐突承璀為淮南
監軍
希光受羽林大將軍孫璹錢二萬緡為求方鎮事覺
賜死事連知内侍省事吐突承璀出為淮南監軍上
問李絳朕出承璀何如對曰外人不意陛下遽能如
是上曰此家奴耳曏以其驅使之人故假以私恩若
有違犯朕去之輕如一毛耳(試太子通事舍人李涉知上于承璀恩顧未衰)
(乃投匭上疏稱承璀有功希光無罪知匭使孔戣見其副章詰責不受上疏極言淡姦險欺天請加顯戮)
(詔貶涉峽州司倉子李涉渤之兄弟戣字君嚴巢父從峽州注見前)
十二月以李絳同平章事
李吉甫復相多修舊怨上頗知之故擢絳為相吉甫
善迎逢上意而絳鯁直數争論于上前上多直絳而
從其言由是二人有隙(上御延英吉甫言天下已太平陛下宜為樂絳曰漢文帝)
(時兵木無刃家給人足賈誼猶以為厝火積薪之下不可謂安今法令所不能制者河南北五十餘州強)
(鄰侵犯近接涇隴烽火屢驚加之水旱時作倉庫空虚此正陛下宵衣旰食之時豈得謂之太平遽為樂)
(哉上欣然曰卿言正合朕意退謂左右曰吉甫專為悦媚如李絳真宰相也上嘗問貞元中政事不理何)
(乃至此吉甫對曰德宗自任聖智不信宰相使姦臣得乘間弄威福故也上曰然此亦未必皆德宗之過)
(朕幼在德宗左右見事有得失當時宰相亦未有再三執奏者今日豈得專歸咎于德宗邪卿軰宜用此)
(為戒事有非是當力陳不已勿畏朕譴責而遽止也吉甫嘗言人臣不當彊諫使君悦臣安不亦美乎李)
(絳曰人臣當犯顔苦口指陳得失若䧟君于惡豈得為忠上曰絳言是也吉甫至中書卧不視事長吁而)
(已李絳或久不諫上輙謂之曰豈朕不能容受邪將無事可諫也吉甫又嘗言于上曰賞罰人主之二柄)
(不可偏廢今惠凙已深而威刑未振中外觧惰願加嚴以振之上顧李絳曰何如對曰王者之政尚德不)
(尚刑豈可捨成康文景而效秦始皇父子者乎上曰然後旬餘于頔入對亦勸上峻刑上謂宰相曰于頔)
(大是姦臣勸朕峻刑卿知其意乎皆對曰不知也上曰此欲使朕失人心耳吉甫失色退而抑首不言笑)
(竟日)
太子寧卒
大稔
是歲天下大稔米斗有值二錢者
(壬辰)七年春正月以元義方為鄜坊觀察使
義方媚事吐突承璀李吉甫欲自托于承璀擢義方
為京兆尹李絳惡而出之義方入謝因言絳私其同
年許季同以為京兆少尹故出臣鄜坊專作威福明
日上以詰絳曰人于同年固有情乎對曰同年乃四
海九州之人偶同科第情于何有且陛下不以臣愚
備位宰相宰相職在量才授任若其人果才雖在兄
弟子姪之中猶將用之况同年乎避嫌而棄才是乃
便身非徇公也上曰善遂趣義方之官
夏四月以崔羣為中書舍人
上嘉翰林學士崔羣讜直命學士自今奏事必取羣
連署然後進之羣曰翰林舉動皆為故事必如是後
來萬一有阿媚之人為之長則下位直言無從而進
矣遂不奉詔
五月詔蠲淮浙租賦
上謂宰相曰卿軰屢言淮浙去歲水旱近有御史自
彼還言不至為災事竟何如李絳對曰臣按淮浙諸
道奏狀皆云水旱人流求設法招撫其意似恐朝廷
罪之者豈肯無災而妄言災邪此蓋御史欲為姦諛
以悦上意耳願得其主名按致其法上曰卿言是也
國以人為本聞有災當亟救之豈可復疑之邪因命
速蠲其税(上嘗與宰相論治道于延英殿日旰暑甚汗透御服宰相求退上留之曰朕入禁中)
(所與處者獨宫人宦官耳故樂與卿等且共談為理之要殊不知倦也)
秋七月立遂王恒為皇太子(即穆宗)
八月魏博節度使田季安卒
季安病軍政廢亂夫人元氏立其子懷諫為副大使
知軍務召牙内兵馬使田興(字安道廷玠之子)為都知兵馬
使(興有勇力頗讀書性恭遜季安淫虐興數規諫季安以為收衆心欲殺不果)未幾季安
卒(上與宰相議魏博事李吉甫請興兵討之李絳曰魏博不必用兵當自歸朝廷上意以吉甫議為然)
(絳曰懷諫乳臭子不能自聽斷軍府大權必有所歸諸將不服怨怒必起田氏不為屠肆則悉為俘囚何)
(足煩天兵哉然彼自列將起代主帥隣道之所深惡不倚朝廷之援則無以自存故臣以為不必用兵可)
(坐待魏博之自歸也上曰善)
冬十月魏博兵馬使田興請吏奉貢詔以興為節度使
(尋賜名弘正)
田懷諫幼弱軍政皆决于家僮蔣士則數以愛憎移
易諸將衆皆憤怒朝命久不至軍中不安田興晨入
府士卒大譟環拜請為留後興驚仆久之起謂衆曰
汝肯聽吾言勿犯副大使守朝廷法令申版籍請官
吏然後可皆曰諾興乃殺蔣士則等十餘人遷懷諫
于外(自田承嗣據魏博至懷諫凡四世四十九年)監軍以聞上亟召李絳
曰卿揣魏博若符契吉甫請遣中使宣慰以觀其變
絳曰今田興奉其土地兵衆坐待詔命不乘此際推
心撫納必待勅使至彼持將士表來然後與之則是
恩出于下而其感戴之心非今日比矣上欲且除留
後絳曰田興恭順如此自非恩出不次無以深慰其
心上從之除興節度使制命至魏州興感恩流涕士
衆鼓舞
十一月遣知制誥裴度(字中立聞喜人)宣慰魏博
李絳言魏博五十餘年不霑皇化一旦來歸不有重
賞過其所望則無以慰士卒之心使四隣勸慕請發
内庫錢百五十萬緡以賜之宦官以為太多上以語
絳絳曰田興不貪專地之利不顧四隣之患歸命聖
朝陛下奈何愛小費而遺大計不以收一道人心錢
用盡更來機事一失不可復追借使國家發十五萬
兵以取六州期年而克之其費豈止如此而已乎上
悦曰朕所以惡衣菲食蓄聚貨財正欲為平定四方
不然徒貯之府庫何為十一月遣知制誥裴度宣慰
魏博頒賞軍士六州百姓給復一年軍士受賜歡聲
如雷成德兖鄆使者數軰見之相顧失色歎曰倔強
者果何益乎度為興陳君臣上下之義興聽之終夕
不倦請度徧行所部宣布朝命又奉所部缺官請有
司注擬奉法令輸税賦室屋僣侈者皆避不居鄆蔡
恒遣遊客間說多方興終不聽(李師道使人謂韓弘曰我世與田氏約相)
(保援今興非其族又首變兩河事亦公之所惡也我與成德合軍討之弘曰我不知利害知奉詔行事耳)
(若兵北渡河我則以兵東取曹州師道懼不敢動)
置振武(乾元初置振武軍領麟勝二州地在今陜西葭州神木縣)天德(注見前)營田
李絳奏振武天德左右良田可萬頃請擇能吏開置
營田可以省費足食上從之命度支使盧坦經度四
年之間開田四千八百頃收榖四千餘萬斛歲省度
支錢二千餘萬緡
吐蕃寇涇州
吐蕃數入寇上患之李絳言京西京北始置神策鎮
兵欲以備禦吐蕃使與節度使掎角相應今則鮮衣
美食坐耗縣官每有寇至節度使邀與俱進則云申
取中尉處分比及得報虜去遠矣縱有果銳之將聞
命奔赴節度使無刑戮以相制相視如平交左右前
却莫肯用命請據所在之地割隸本鎮使號令齊一
則軍威大振虜不敢入寇矣上曰不知舊事如此當
亟行之既而神策軍驕恣日久不樂隸節度使竟為
宦官所沮而止
御批歷代通鑑輯覽卷五十九
