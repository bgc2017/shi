歴代名臣奏議卷一百八十五
明楊士竒等撰
去邪
宋寧宗時衛涇論新除司農少卿張鎡乞賜竄責状曰
臣仰惟陛下奮𤼵乾剛誅鉏元惡中外慶快萬口一詞
惟是更化之初一黜一陟天下觀瞻所係不容少有差
失儻使姦人投隙而進豈不致中外之疑謹按新除司
農少卿張鎡很甚虎狼毒於蛇虺立朝則猥賤而無耻
居家則瀆亂而朋淫其回邪姦慝之迹雖盡南山之竹
不足登載而前後亦略見於臺臣之章䟽矣若其凶殘
著於心本奴婢廝役之徒少忤其意必潜置之死地當
蘇師旦用事之時鎡傾其故弟家財強抑孤女與師旦
子為婚其女出嫁之夕號泣登車指鎡而慟曰叔要做
好官却以我嫁書表司之子聞者為之悲感有銜不怯
卒殞非命自此益得罪於公議不復以人𩔖待之廢放
終身猶為僥倖忽傳除目大駭聽聞轉相顧語莫測其
端識者尤為疑懼況張鎡既為師旦姻家情好稠密崇
資顯秩皆自師旦得之師旦既斥每懷觖望近正典刑
當益懷鞅鞅既為刑人死黨豈宜寘之卿列而俾近君
側乎臣職在弹劾若不於幾微之始亟鉏其姦設或鎡
交結非𩔖益肆梟張則為國蟊賊將有不可勝言者用
敢冒昧以聞伏望聖斷將張鎡削奪官資重賜竄責以
清朝列以杜姦萌中外幸甚取進止十一月十五日三
省同奉聖旨張鎡特降兩官送廣德軍居住
涇又論朝議大夫易祓太常少卿朱質朝奉大夫林行
可乞賜鐫斥状曰臣恭惟陛下奮發英斷雷厲風行元
惡巨姦一朝屏殪兵民欣快夷夏聳聞宗社幸甚然以
侂胄自強秉政日久中外之士被其汲引安於平進無
所阿附者豈無其人勢亦難以盡責之若夫朋姦罔上
長惡怙終為天下所指目者安可置而不論乎臣謹按
朝議大夫易祓器識卑凡貪躁嗜進學舍優選歆艷士
林使之稍加涵養自可馴致通顯繇館學而攝詞垣盖
鄕用矣一旦侂冑畀蘇師旦以節鉞猶有憚於物議祓
乃懷章詣師旦之門極其褒美有文事武備及智名勇
功之語傳者唾罵形於譏誚既而懷不自安求居諫職
以鉗衆口士行已掃地矣遂愈無顧藉凡可以投合者
靡所不為侂胄竊弄威福怨嫉既多密圖兵柄以固其
位鄧友龍倡用兵之議易祓和之更互表裏專務詭隨
去年之春侂胄意雖已决然未卜人心之從違祓乃獻
說張大敵中之事使廷臣條具易祓首言敵人有必敗
之勢中國有必勝之理又曰敵國如外強中乾之人僅
延喘息易祓號為儒生豈無見於利害之實徒以意在
逢迎不復體國侂胄始欲加罪異議而廷臣言不可者
什七八卒亦無如之何易祓果得為諫大夫復力主兵
說方其遣從臣宣諭荆襄也止以賑卹流民為詞人尚
疑信及易以宣撫則中外始知其必妄動同列有力争
者易祓鄧友龍相繼論奏遂至貶斥而師已出境矣逮
友龍以喪師罷黜祓自知其敗露佯為大言以宣威自
任欲盖前日之繆妄且師旦之麻祓寧不知其不當草
侂胄亦不強其必從祓諂附師旦攫金而不見人慨然
援筆師旦既敗侂冑每對客鄙笑之主持用兵本欲附
會侂胄以苟富貴至誕謾之不可揜則雖侂冑亦厭惡
之矣未幾而果逐去易祓知有權要而不恤國計兵釁
一動貽禍生靈祓偃然家居坐享祠廩其心亦自安乎
朝請郎太常少卿兼權吏部侍郎兼侍講朱質趣操回
邪心術傾險策名高第榮進素定初任回改秩即授學
官具有舊比質既欲速乃於任未滿之前力求特薦有
審察之命已不安分義矣入朝甫閱四載以著廷權郎
朝廷待遇不薄不自愛重日事奔競至投拜李士謹以
結蘇師旦或謁不得入則伺候終日趑趄受命閽人館
閣之彦當如是乎師旦雖揄揚於侂胄而未有以中其
意也去歲正旦北使來廷偶閤門詔相差誤致北使舉
止周章未為甚失禮也質知侂胄意在尋釁遽上章乞
斬北使師旦言於侂冑謂質天下之竒才且訝廷臣不
知出此質由是進見無節竟得諫官遂與易祓更相附
和形於章奏無非迎合如曰方今指義旗以行天討弔
遺黎而復舊疆來蘇徯望之久雲合響應之勢摧枯拉
朽指日可竢不知質何所見而云爾耶丘崈之在督府
斟酌事勢嘗遣小使往通和議北使一再回荅指言侂
胄不及其他侂胄怒其不與回護直以上聞諷質使言
質即上疏醜詆務快其意雖不厭公論不恤也質既盤
據要地自謂莫敢孰何每肆劫持之言謂可以聾瞽上
下而不知人之視己如見其肺肝侂胄亦始覺其非矣
乃移之奉常質盍自圖去就乃復乞憐於侂胄自述其
宿昔奉承之謹求兼吏侍仍廁經帷前此卿監郎曹之
兼講讀或出於一時擢用者有之其罷臺諫而仍兼講
讀者惟陳讜嘗冒處旋即論去質居之安焉且以張栻
自況多見其不知量又其大可罪者近日陛下竄斥侂
胄質自以失所依賴纍若喪家之狗荒廢職事奔趨他
門止復為庇身之所至有拒而不納者夫子曰苟患失
之無所不至矣有臣如此尚可使居獻納之任侍清閒
之燕乎至若朝奉大夫林行可者状𩔖鬼蜮心同蛇虺
褊狹多忌深峴莫測兩宰劇邑觕有能稱而大體不正
貪榮嗜利背君忘親其人之賢否可見矣陳自強冒居
政地即引為六察以為己助二年之間躐處臺端凡所
論奏無非奉行權臣風指暨以憂去書問交通殆無虚
月每遇侂胄生日餽獻之禮不違時刻侂胄亦拳拳於
行可率朝至暮報常許還以舊物夫居喪而通問於人
在禮必有甚不得已者而行可念弗及此一意趨媚事
親不孝其能移忠於君乎去夏六月蘇師旦敗行可未
及知致書師旦囑浦城宰陳至和轉達書題稱為恩府
節使相公至和急封還之已為一士夫所見相與傳笑
行可身為臺諫顧稱奴隸為恩府其苟賤亡耻抑可知
矣其居鄉也嘗以舊臺諫自處縱容親黨陵轢州縣福
州因買銀事有親戚占恡富室無禮縣官邑宰林洽稍
加懲治行可大怒帥憲為之斷遣數人猶未快意必欲
作草大臣上䟽論奏以欺脅愚民搖撼邑宰幾至不免
夫臺諫朝廷紀綱之任豈行可恣睢鄉曲之具乎服闋
被召處以奉常清選怏怏不樂諂佞百出一日見執政
忽言平章可謂與天同心衆人以為當用兵則從而用
兵衆人以為議和亦從而議和夫兵陛下之兵也豈衆
人所得可否而侂胄所得專決與天同心之語豈所施
於臣下乎侂胄之擅開兵端不特士大夫知之閭閻小
民亦知之不特中國知之敵人亦莫不知之方丘崈之
遣小使也書詞未嘗不為之歸過於鄧友龍皇甫斌軰
而敵帥貽書直謂侂胄既為太師平章軍國使無意於
用兵則師旦軰豈敢專擅由是言之則首謀姦臣其為
侂冑明矣夫遠而敵國亦知兵端起於侂胄而行可獨
不知之不過巧為諂辭為侂冑文過而已欺君負國孰
甚於斯卒自奉常晉長諫省又見外議籍籍謂國事至
此咎將誰歸推所從來將不利於自強侂冑必去異議
者然後可安遂有一網打盡之謀夫侂冑專擅日久自
強依阿取容人畏凶焰莫敢指言蒙蔽之禍將不勝救
而行可又欲盡逐異議是將使陛下左右皆侂胄自強
之人而後已此其意欲何為耶臣前所謂姦險之徒樂
為之鷹犬者易祓朱質行可其人是矣夫侂胄之姦惡
易祓導之於前朱質助之於後行可成之於終今侂冑
既已竄殛而三人者使得佚罰則何以快人心之憤鬱
昭國憲於陛下更化厲精之始乎臣愚欲乞睿斷將易
祓朱質林行可重賜鐫斥終身不齒以為士而不顧行
檢自棄名義朋姦罔上長惡怙終者之戒
涇又論宫觀鄧友龍乞賜鐫黜状曰臣聞國家之大柄
賞罰而已昭勸示懲維昔盛時未嘗廢一是以公道興
行人心悅服臣伏見與宫觀鄧友龍始焉立朝頗得士
譽慷慨自許亦足稱尚朝廷以其勇赴功名之會未暇
詳考才諝之實畀以重權不從中御而友龍疎闊脫略
乏持重之操阻愎迷闇無臨敵之筭所以許之便宜正
應斟酌彼已審量進退設若未得機便不厭反覆論議
以圖萬全而友龍不思委寄之重無虞心而務輕信上
違指授督趣師行遂使績效未暏憂顧方深職任宣威
咎將誰執所幸陛下明見萬里察其負勝改授宿望友
龍自宜上章引過屏息俟命傳聞道路尚乃偃然自居
猶覬入臺就職紀綱風憲之首當如是乎雖陛下曲示
保全賦以祠禄然既辜任使遽得優閒懲勸不明公論
未塞欲望聖斷將鄧友龍特賜鐫黜以彰國典天下幸
甚
涇又論蘇師旦状曰臣仰惟天眷宗社啓佑聖衷奮𤼵
英斷斥竄凶惡一正君臣上下之分方陛下躬攬萬幾
之始號令之行當若風雷之震盪然後可以聳動羣聽
收還主威臣猥以庸虚乃於斯時誤膺親擢濫長憲府
拜命之日即具二凶罪惡彈劾繼而諫臣論奏給舍繳
駮萬目傾注以觀陛下維新之政而側聽四日未蒙施
行臣考其故乃因臣首章中小貼子論及蘇師旦本侂
胄奴隸因賣鬻將帥縱使侂胄竊弄兵柄使侂胄上至
誤國下不保家師旦未正典刑輕重失序師旦既敗即
有三省樞密院人吏史逹祖耿檉董如壁三名隨即用
事賄賂公行向來師旦所賣者軍帥而已三吏用事以
來監司郡守職事官亦以貨取侂胄進退用捨惟三吏
之言是聽以至調𤼵軍馬移易兵將科撥錢糧同列皆
不得與聞雖三吏視執政亦蔑如也恣横如此其誤侂
胄多矣加以陳自強未第時又嘗館史達祖家身至宰
輔止以弟行呼達祖為兄士大夫苟賤亡耻者干求差
遣必先登達祖之門有若市井論量物價專以金帛之
多寡為予奪傳聞四方有史丞相耿參政董樞密之謠
公吏之用倉法謂之重禄贓滿十貫配廣南自有成憲
初不以官之崇庳為間三吏之贓盖不知其紀極也況
侂胄自強皆已誅竄侂胄又至家破師旦乃安處善地
而三吏各擁厚貲遍求關節臣所奏文字已得旨依徒
以三吏之故稽留勅命委曲求全是陛下刑政獨行公
卿而不行於胥吏何以服人心何以令天下且臣之章
為三吏而沮格不下亦何以厲風采振紀綱上副陛下
大有為之意乎是以不避斧鉞再冒昧以聞伏望陛下
特賜睿斷行下廣東提刑躬親臨視將蘇師旦處斬仍
下大理寺將三吏盡情根勘依法施行以伸國憲以快
公論不勝幸甚
涇又奏按郭榮乞賜鐫黜状曰臣照對湖南飛虎一軍
自淳熙間帥臣辛棄疾奏請創置垂四十年非特彈壓
蠻猺亦足備禦邊境北敵頗知畏憚號虎兒軍開禧用
兵盖嘗調𤼵緣統御無術分隸失宜兵將素不相諳枉
致剉衂人皆惜之今盜賊平定正賴主兵官潔已奉公
撫摩教閱振刷士氣苟任非其人專事貪刻利害非輕
關繫帥閫臣安敢避仇怨不為陛下陳之臣伏見武翼
郎飛虎軍統制郭榮貪鄙庸繆全無知識昨因峒寇竊
𤼵鄂州差榮部領大軍五百人前來防托擁兵飬寇初
乏戰勇夤緣奏功進官三等就陞統率賞之可謂厚矣
盍思奮勵上報國恩自領軍職以來一意掊斂豐殖囊
橐巧事苞苴侵盜官錢虐用士卒未易縷數姑摭其害
軍政者言之榮隸籍鄂渚因遂家焉比歲遺漏延燒私
室及房廊之屬輙支破軍中錢物以脩寨屋為名買山
斫木結縳簰筏順流而下役軍匠脩治熟材製造䆫隔
動使不時装發至於燒造石灰木炭亦載往鄂渚皆付
親戚嚴三官人者變賣乘時射利厥直倍增掩為己有
其軍兵般運往來之費則責其自備至於本軍打造衣
甲器械自臣到任節次支撥錢會二千餘貫榮所創置
十不二三多因向來討捕關出器甲已行銷破既撤戍
繳納不曾收附樁留軍中初間補緝呈點稍似從實已
而用吏胥之計移舊換新工料鹵莽妄作支破錢數轉
多悉贏落以為利至為軍典持歷告論減剋鐵炭物料
案牘具存其貪黷猥屑尤可駭者如差出戍兵責令回
易深入二廣收買箭簳牛皮軍須等物每遇江鄂荆襄
戎司差人計置或托其收買即增擡高價取利歸已此
何異市井販夫豈管軍所為乎其更戍將佐回司必抑
令以回易息錢買納銀兩盡入私帑稍不滿意生事捃
拾或遭毒手及將佐闕額保明陞差不較勞能止以賄
賂多寡為可否本軍有營田莊有房賃有租地錢有營
運錢本以偹器械脩營寨充激賞悉肆侵漁所餘無幾
士卒不堪勞役重以刻削貪困多有逸而為盜潭州嘗
捕獲強劫乃本軍劉勝為首當廳引問聲言統制掊刻
軍人不容存活又貽怨於軍中者本軍舊有漏澤園一
所士卒葬埋之地榮遽墾闢剏立亭館種植花木以偹
遊樂及布種粟豆謀取微利揮鋤之際白骨紛如過者
傷心榮不䘏也古之良將師入敵境猶不伐墓夷父兄
之墳壟使其子弟見之誰獨無是心乎稍有識知寧忍
為此臣自去冬已見物論騰沸屢行告戒仍出榜禁戢
榮懷不自安嘗欲陳乞離軍差遣臣冀其猶有悛心或
圖後效遲遲累月見其循習故態溪壑無厭不復自新
之意不容但已矧方敵人内訌所宜練習軍伍警戒不
虞如榮之貪狠刻薄素失士心平居暇日已懷怨憤脱
有征調孰肯用命若不亟行斥逐必致誤事無疑是敢
煩瀆天聽儻以其山前討捕曾宣微勞與免根究亦乞
睿斷將榮特賜鐫黜少懲貪刻别選公廉材武之將表
率士伍脩明軍政俾還舊觀以為一旦緩急之備不勝
幸甚
劉光祖上奏曰臣猥以非才待罪憲府僅踰兩月數糾
官邪一一蒙陛下主張施行臣之感奮自惟隕身不足
為報近者竊見陛下潜邸瑣隸吳端除帶御器械諫臣
三入章疏陛下御筆批出可依已得指揮緣此夀皇潜
邸人孫璫亦萌意干求轉行觀察使給事中封還詔旨
御筆又令書讀旬日之間疊此二事人言籍籍仰議聖
明臣職彈劾應臣寮不安分守僥求無厭者正在彈劾
之科今吳端孫璫輙敢踰分干請臣不即時彈劾已是
職事不修竊緣諫臣後省既已有言不須臣更入文字
今來以二瑣隸之故而使給諫論奏不行僥倖大啓又
勤人主親批訓止事體異常臣若喑默不言豈不仰孤
陛下任使臣謂天下至大所以統臨而維持之者不過
恃主權之尊綱紀之嚴名器之重執此三者守而勿失
而已矣今以吳端孫璫微瑣小人而屬鞬之任職躐等
威廉車之選班為侍從使軍功武力之士戚里勲舊之
臣或耻與之列或羞居其下其為名器不已輕乎諫臣
論列後省封駁是其職所當然今乃重改二人之除授
而輕違給諫之本職其為綱紀不已虧乎人主之威天
也天豈可瀆而小人無識祈恩求寵遂令人主命令既
輕及至臣寮有言又屈陛下手筆訓諭其為主權不既
䙝乎是二事者可謂一舉而三失矣臣若不言為負陛
下言而不行又增人主之一失是臣所深懼也然臣斷
然有所控奏者臣伏觀紹興聖政講筵所祗應人以經
進書推恩内門下後省私名慕允中換進義副尉仍與
不作非泛補授左司諫唐煇論列乞追改之高宗曰既
有例當依例施行席益曰此事固有前比當如聖旨施
行然副尉而煩諫官論執乞陛下且與允所奏高宗曰
此小事非繫國體吕頥浩復與席益固請從煇之說高
宗可之當時君相之所重者諫官之體也況今吳端超
受要近之職又非小事而諫臣已三言之其為事體孰
為輕重乎吳國長公主為女夫鄭珙陳乞轉兩官添差
浙東帥司參議給事中賀允中封駁之高宗曰命下逾
兩旬鄭珙已被受差遣敕矣乃始封駮轉官詞頭恐非
故事可諭令書讀宰執退以聖旨諭允中允中申執所
見翌日再進呈高宗曰雖稍後時所論極有理當曲從
之沈該等曰諫行言聽使言者得以自安此盛德事也
今孫璫之命初出而給事中據理封駮亦必有故且以
長公主之請而視宫邸之使臣又孰為重輕乎高廟中
興規摹足以貽訓今日臣意陛下必不終徇小人之私
請以遂廢國家之公法是以敢冒死極陳之陛下俯從
微臣之請則是轉三失而為四美矣臣以四美望陛下
伏惟陛下斷自聖意追改吳端除授免令福過灾生更
思孫璫無功而為觀察使外議終不以為當特賜停寝
如此則名器無由可輕綱紀無由可紊主權無由可䙝
陛下之剛健威明聽言納諫之德一日而聳聞於中外
足以仰承高廟之規摹不負夀皇之付託盛美之事臣
豈可不控露愚衷冒犯天威無任激切俟命之至謹錄
奏聞伏候勅旨
光祖又奏曰右臣昨於十八日封入奏章論吳端孫璫
除轉僥倖給諫各有文字陛下重於改命仰煩宸筆諭
止之給諫不復申執前奏臣緣此事反復憂慮以為從
此臺諫給舍無緣可以舉職而攀附使令之軰各自以
為人主恩我外廷臣僚其如我何自後當言者憚於有
言不行不若初無言之為愈臣念及此中心有如焦灼
是以冒昧具奏小人踰分僥求使名器紀綱與夫人主
之大權三者俱失臣竭忠效愚無復餘藴俯伏俟命今
已三日未聞付外施行臣為執憲之官其所關繫乃是
國家之憲令今小人干請犯分臣合糾奏以聞公法苟
惟不行是臣不能守官以孤陛下委寄而使微瑣之人
尚得依憑以逞志自今不復知有臺綱如此則陛下亦
安用此偹位之臺臣也臣以憂及隄防從此而蕩不敢
備禮一言而止謹再具奏仰瀆天聰伏乞檢會前奏早
賜睿斷施行謹錄奏聞伏候勅旨
光祖又奏曰右臣昨冒萬死兩上奏封乞陛下且將吳
端除授孫璫轉官特屈已行之命使臺諫給舍不至有
負職業伏緣臺諫給舍乃是朝廷紀綱所繫既有論奏
不可苟止臣於數日之内洊瀆天聽屏躬惕息以俟允
從今日宰臣令都司來諭臣以聖意臣實何人仰勤宸
訓戰汗如雨便合遵承君父之誨不當再有奏陳重念
孤遠小臣蒙陛下親擢寘之言路使知無不言言無不
盡猶懼不足以報也今乃知之而有所不言言之而有
所不盡陛下縱寬臣而不責臣獨不愧於心乎臣又念
本朝家法聖聖相傳率多屈己以從人虚心而聽諫此
乃玉音之所屢及聖德之所優為今孫璫之命陛下以
服勤於夀皇者四十餘年所以令轉行觀察使陛下事
親之孝可謂至矣臣愚以為深惜名器力持紀綱使主
權日尊而左右不容妄有干請陛下志業如此諒尤夀
皇之所樂聞也至於吳端則予奪皆由陛下耳復何難
哉陛下以恩而予之臣僚以義而有請陛下捨恩而取
義可也詩云鼓鍾于宫聲聞于外臣聞陛下宫庭之内
裁抑左右之請求多矣其所以持守祖宗之法度外人
靡不知之且如后戚私恩不曾令有過當而驟加之以
富貴此最久長之道中外之所共服也今乃以宫邸微
瑣之隸謂其階官已高除授不為超躐然而物議則曰
屬鞬之職是要近選授之地未可以階官言此前後除
擢足以考求使吳端而稍知道理聞臣僚累入封章自
當再三控辭云不敢以賤臣仰累聖德它日足望陛下
成就如此則能持其福禄而深得進退之宜今乃偃然
當之却令人主不免有毫髮之可議端之罪大矣臣既
蒙聖諭今來處分悉由人主自當退聽但中心所懷亦
須一一控陳欲待面奏而未得請對之日不敢不即日
叙謝仍罄竭其愚忠伏惟聖慈寬其僭犯之誅尚賜採
用庶幾人臣後來皆能勉於職業不至畏縮保身都忘
國事
光祖又論陳賈黃掄䟽曰臣竊謂臺諫之任古難其人國
朝以來尤重此選居是官者或以剛直盡言而一時得罪
於人主或以回邪害正而萬世得罪於清議一時得罪於人
主人主終復以清議而取之萬世得罪於清議人主終亦以
清議而薄之簡策所傳前後非一臣謹按前諫議大夫陳
賈今右正言黃掄皆為清議之所非有孤人主之任使可
謂聖世之罪人也已矣按賈為人險悍用意姦回自得入
臺罔思報國舞其憸黠上御主心數年之間進長諫省無
吉士忠純之意有小人駔儈之風容盖所私排逐異己縱
横請託禍福繫於從違喜怒任情風旨生於咳唾如賈者
真倚勢以為威託公以為姦者也王渥解四川茶馬還朝
贓數十萬靡人不知賈為諫諍之官乃受渥貝錦蜀珍甚
夥既已蝕於利慾一切與之彌縫情分日深言皆響荅
夀皇因事察賈私於渥而不直之當是時也賈若不以
憂歸必以罪去何則身在言路屢以賄聞庇貪忌廉無
復更恤於清議夀皇明聖淵鑒豈逃而今也乃以集撰
典大州何君子之不幸而小人之獨幸也至如掄者志
趣凡近資禀佞柔陛下偶得之於進對之間意其為淳
實朴茂之士擢在言路豈不望其公忠朝有愆違庶幾
密見啓沃而掄䟽一出聞者駭然且陛下欲更補闕拾
遺之名初匪有督過諫臣之意詔墨開勉臣子感心一
去一留事已久定而掄於事定之後乃妄謂人臣掠名
而歸過君父陛下聞其所謂無尊君親上之意聽其所
謂以直諫得罪之言雖天度之能容豈聖心之所樂二
人之罷亦為臣之分也而群情共惑則掄實有以致之
臣於彼時讀掄此䟽驚嘆失聲曰豈有身任諫官而惡
人忠諫又使陛下真有罪諫之名與詔意特異皆掄以
䜛說誤聖聰之過也其後淵衷漸察欲擇臺臣不知掄
何慮何疑而亟入奏封乃謂恐從臣薦人各有私意陛
下聰明洞照掄說不行中外聞之咸誦聖德且掄前出
一言而使人主厭惡人言後出一言而使人主猜防臣
下掄之職任所當然否臣昨者上殿本首欲劾掄議論
邪諂不堪為諫官又念臺諫一體擊之太遽故於奏䟽
千餘言之後深切及之掄來見臣面目羞愧臣雖勉強
開釋之使去然意其必能請外以自全掄察臣意度稍
寬復自言初非己意諉人以自免諂臣以求安臣於是
鄙掄之為人見其依違反覆以難保略小嫌而明大義
臣之所不可後也臣於陳賈范處義黃掄三人誠素意
所薄且每恨其孤負君恩今處義敗露而去如賈者縱
不深罪亦宜罷郡以慰人心如掄者就令寬恩且使補
外以塞公議臣盡言孤拙不䘏顛危上恃陛下訓以所
守不回臣以死報伏惟亮其愚忠而采納之聖斷立行
四海傳誦臣不勝幸
時韓侂胄當國武學生華岳上書曰旬月以來都城士
民徬徨四顧若將喪其室家諸軍妻子隠哭含悲若將
驅之水火闤闠籍籍欲語復噤駭於傳聞莫曉所謂臣
徐考之則侍衛之兵日月潜𤼵樞機之逓星火交馳戎
作之役倍於平時郵傳之程兼於疇昔乃知陛下將有
事於北征也侂胄以后族之親位居極品專執權柄公
取賄賂畜飬無藉吏僕委以腹心賣名器私爵賞睥睨
神器窺覘宗社日益炎炎不敢嚮邇此外患之居吾腹
心者也朝臣有以庸瑣之資請婣師旦驟入政府者有
以䛕佞之資阿附侂胄致身顯貴者陳自強老不知耻
貪不知止私植黨與隂結門第凡見諸行事惟知侂胄
不知君父此外患之居吾股肱者也爽奕汝翼諸李之
貪懦無謀倪僎倬杲諸郭之膏粱無用諸吳之恃寵專
僭諸彭之庸孱不肖皇甫斌魏友諒毛致通秦世輔之
彫瘵軍心瘡痍士氣以至陳孝慶夏興祖商榮田俊邁
之徒皆以一卒之才各得把麾專制平日剜膏刻血包
苴侂胄以致通顯飢寒之士咸願食其肉而不可得萬
一陛下付以大事彼之首領自不可保奚暇為陛下計
哉此外患之居吾爪牙者也程松之納妾求知或以售
妹入府或以獻妻入閤魯□之貢子為郎富宫之庸駑
充位此外患之居吾耳目者也蘇師旦以穢吏冒節鉞
牙儈名爵周筠以隸卒冒戎鈐市易將相此外患之扼
吾咽喉者也彼之所謂外患者實未足憂而此之外患
盖已周吾一身之間矣禮樂征伐自天子出所貴乎中
國者皆聽命於陛下也今也與奪之命黜陟之權又不
出於陛下而出於侂胄是吾有二中國也命又不出於
侂胄而出於蘇師旦周筠是吾有三中國也女真以區
區之地猶能逼我淮漢曾謂外患之居吾腹心股肱耳
目爪牙及吾咽喉而不馮陵吾之宗廟社稷乎曾謂一
家之中自為秦越一舟之中自為敵國而能制遠人乎
比年軍皆掊克而士卒自仇其將佐民皆侵漁而百姓
自畔其守令家自為戰此又啓吾中國億萬之仇敵也
今不務去吾腹心股肱爪牙耳目咽喉與夫億萬之仇
敵而欲空國之師竭國之財而與遠人相從於血刃相
塗之地顧不外用其心歟臣嘗推衍兵書自去歲上元
甲子五福太一初度吳分四神直符對臨荆楚始擊蜚
符旁臨甌粤青門直使交次于幽冀黑殺黃道正按于
燕趙考之成法主筭最長客筭最短兵以先發為客後
𤼵為主自太歲乙丑至庚午六年之間皆不利於先舉
儻其畔盟犯義撓我疆埸至於事不獲已然後應之則
反主為客猶曰庶幾萬一國家首事倡謀則將帥内暌
士卒外畔肝腦萬民血刃千里此天數之不利於先舉
也矧將帥庸愚軍民怨懟馬政不講騎士不熟豪傑不
出英雄不收餽糧不豐形便不固山砦不修堡壘不設
吾雖帶甲百萬餫餉千里而師出無功不戰自敗此人
事之不利於先舉也臣願陛下除吾一身之外患吾中
國之外患既已除然後公道開明正人登用法令自行
紀綱自正豪傑自歸英雄自附侵疆自還中原自復天
下自底於和平四海自躋於仁夀何俟乎兵革哉不然
則亂臣賊子毁冕裂冠哦九錫隆恩之詩恃貴不可侔
之相私妾内姬隂臣將相魚肉軍士塗炭生靈墜百世
之遠圖虧十廟之遺業陛下於此雖欲不與之偕亡則
禍廹於身權出於人俛首待終何臍可噬事之未然難
以取信臣願以身屬之廷尉待其軍行用師勞還奏凱
則梟臣之首風逓四方以為天下欺君罔上者之戒儻
或干戈相尋敗亡相繼強敵外攻姦臣内畔與臣所言
盡相符契然後令臣歸老田里永為不齒之民書奏侂
胄大怒下大理貶建寧圜土中郡守傅伯成憐之命獄
卒使出入毋繫
時史嵩之服除有嚮用之意殿中侍御史章琰正言李
昴英監察御史黃師雍論列嵩之甚峻翰林學士李韶
同從官抗䟽曰臣等謹按春秋桓公五年書蔡人衛人
陳人從王伐鄭春秋之初無君無親者莫甚於鄭莊二
百四十二年之經未有云王伐國者而書王書伐以見
鄭之無王而天王所當聲罪以致討未有書諸侯從王
以伐者而書三國從王伐鄭又見諸侯莫從王以伐罪
而三國之微者獨至不足伸天王之義初不聞以其嘗
為王卿士而薄其伐今陛下不能正姦臣之罪其過不
專在上盖大臣百執事不能輔天子以討有罪皆春秋
所不赦乞斷以春秋之義亟賜裁處
理宗寳祐元年起居舍人牟子才上奏曰臣聞君子之
於小人猶隂之於陽不能以相無而消長有常亦非人
之所能損益也先儒以為聖人作易於其不能相無者
既以健順仁義之屬明之而無所偏至於消長之際淑
慝之分未嘗不致其扶陽抑隂之助盖陽屬君子隂屬
小人固不可相無亦不可相亂固不可相亂尤不可相
暴泰之為卦内健而外順内陽而外隂内君子而外小
人所以深致其内外之辨使之界限一明不相殽亂君
子得其位可進以有為小人得其欲雖退而無怨故聖
人名之以泰泰之為言安也言君子小人各得其所而
不相害廼所以為安也自古惟堯舜之時足以當之三
代而下治亂靡常然不過由此二道用君子則去小人
用小人則去君子未聞君子小人參用者也用君子則
治用小人則亂亦未聞君子小人參用而可以久安而
無亂者也然則有天下國家欲久安而無亂者必自辨
君子小人始不明君子小人之辨而冺其異同混其賢
否而曰吾將以是為安也直幸而已矣非聖人所為致
泰之道也臣抑嘗讀國朝元祐之事而竊有感焉夫元
祐之所以為元祐者用君子而退小人也元祐之所以
為紹聖則君子小人並用故也方元祐之四五年當時
言者已澟然以邪正之不辨為憂朱光庭則謂用人之
際當以善與利二者之間加明察使正臣日進而邪臣
永退范祖禹則謂憸人在前則害政事在下則害風俗
大則傾覆邦國小則殘敗善𩔖不當使之在位為他日
患蘇轍則謂君子小人勢如冰炭同處必争一争之後
小人必勝君子必敗不可惑於浮議引與共事王巖叟
則謂小人無能斯不足畏小人而材然後可畏當明辨
力遏毋使小人得以雜其間其言皆深切著明反覆詳
盡而於泰之一卦莫不援以為據盖以為保泰之道在
乎此而隳泰之道亦在乎此是豈私憂過計哉使當時
盡用其言絶禍萌培治本雖百年元祐可也奈何調停
之說雖賢如吕大防范純仁劉摯亦且惑之楊畏鄧温
伯李清臣皆小人之雄而引之腹心俾得乘間抵巇隂
唱邪說紹述之論起而君子不能以一日安其後黨錮
禍成雖大防純仁摯亦皆不免報復之禍則調停之論
盖亦疏矣遂使國家當其禍敗至於宣靖之事不可勝
悔而光庭祖禹轍巖叟之流獨受知言之名可不為痛
哭流涕者哉伏惟陛下臨政願治垂三十年宜可以為
元祐矣而乃岌岌乎紹聖且宣靖宜可以為泰矣而乃
駸駸乎為姤為遯陛下亦嘗思其故乎陛下未嘗不用
君子而不純於用君子未嘗不去小人而不盡於去小
人故其勢不免參而用之夫君子小人勢不兩立參而
用之則是正邪相軋而使之日鬭于下豈有安靖之理
哉陛下試觀三十年間君子小人幾進幾退幾僨幾起
幾勝幾負相尋至今未有止極者皆以此也陛下見其
如此不察其故以為是紛紜譁競者皆君子之過也而
小人又擠而陷之以為必去其𩔖而後可靖國則益誤
矣故始於君子小人之並用而卒至於君子日空小人
日盛臣竊惟小人不去其害之大者有三焉累君德也
害治體也敗善𩔖也敢為陛下悉言之小人性本巧惡
又敢欺誣其狡獪之術足以逢迎而為悅其淫詖之辭
足以譸張而為幻變黑為白指鹿為馬以之惑人主之
視聽而亂其是非甚至借人主之喜怒以成其威福耻
為正論則厚誣其君為不可以責難隂進邪謀則歸過
於上以自逃於公論遂使謗議流聞聲光不著此則欺
誣之說有累於君德也小人性本傾危又好反覆勢在
彼則始趨而終背勢在此則始背而終趨閃倏游颺蹤
跡詭祕巧險側媚情態乖張其状似三變柔行巽入善
為模稜軟語卑詞曲相容悅其状似兩來操三變之心
行兩來之術而視勢之所趨為向背此反覆之說有害
於治體也小人性本刻薄又善激發上惡譁競則曰是
好名也是多言也上惡朋比則曰是某黨也是交結也
上惡誕妄則曰是欺罔也是浮矯也駕虚翼偽造謗興
訛其譖貝錦其言巧簧陽為納忠隂實激怒其術一售
其勢遂成梟心虺志無所不為此激作之說有害於善
𩔖者也此三害者千岐萬轍為變多端不懼上之悔患
務行其言不恤國之憂危務伸其志不虞君子之困敗
務遂其說為禍之烈如此而可使之一日參乎君子之
間耶今通國之所謂小人者陛下亦知去之矣臣以為
非去之之難而辨之之難去一小人是一小人也安知
一小人之去無一小人之進辨之則幾矣夫君子小人
如數一二如别蒼素辨之無難者是在陛下之心耳陛
下如能致知格物以明此心賤貨貴德以一此心明目
達聰以廣此心使此心之體如衡之平如鑑之空既不
失其好惡本然之真又有以得其是非當然之則所謂
君子小人之情状固無所逃乎陛下之前而陛下又即
其賢否枉正之所在而為用舍進退之分焉柔邪巧佞
阿意承旨者必斥剛方鯁亮犯顔苦口者必容輕儇便
給狡慧削刻者必遠而莊重靖嘉温純朴茂者必親出
入多岐隂有所主者必屏忠信不二孤立無朋者必用
去其庸猥卑雜而存其耿介挺特去其狠戾駔儈而任
其宏毅惠和懲其躁競無耻而擢其靖退有守黜其隂
墨深阻而取其䟽明洞逹不以鄉原而易狂狷不以嬖
人而嫉莊士不以美疢而䟽藥石則忠邪之位定而内
外之限明豈不能致元祐泰亨之治哉今上而論思獻
納多夀儁忠正之臣次而給舍臺諫皆端亮純實之士
下而百司庶尹又能時發讜言於靖共正直之餘陛下
宜鑑鏡其心勿以小人參乎其間而二三執政亦宜去
係累之私昭平明之治融朋黨之意絶反覆之慮一以
開誠心布公道之言而為進君子退小人之地思元祐
諸老拳拳之憂鑒紹聖以往紛紛之事務使邪正不暴
隂不勝陽以成泰内之治豈不韙歟不然實未有以知
人材之孰忠孰邪而姑聽其一時之乍賢乍佞則用者
不必用去者未嘗去而所謂安者乃禍亂之所伏也臣
隠憂所發冒進瞽言不勝拳拳
理宗時浙東提點刑獄高斯得劾奏知處州趙善瀚知
台州沈塈等七人倚勢厲民䟽上不報改江西轉運判
官斯得具辭免又奏曰臣劾奏趙善瀚等七人未聞報
可固疑必有黨與營救惑誤聖聽今奉恩除乃知中臣
所料善瀚者侍御史周坦之婦翁也贓吏之魁錮於聖
世鄭清之與之有舊復與州符沈塈者同簽樞密院事
史宅之妻黨也祖宗以來未有監司按吏一不施行者
壊法亂紀未有甚此臣身為使者劾吏不行反叨易節
若貪榮冒拜則與世之頑鈍無耻者何異乞併臣鐫罷
以戒奉使無状者
斯得任秘書少監兼侍立修注官又奏曰紹聖三年正
月寳文閣待制知成德軍楊畏知河中府右正言孫諤
言畏在元豐之間其為御史其論議趨向皆與朝廷合
及元祐之末吕大防蘇轍用事則盡變其趣而從之紹
聖之初陛下躬親總攬則又變其趣而偷合苟容交鬭
執政傾亂朝政至今天下之人謂之三變詔楊畏落寳
文閣待制依舊河中府中書舍人盛陶言未敢詞行下
移知虢州臣聞舜之戒其臣以難任人為急難之一辭
乃聖人屏惡之深意不可不精思而熟玩也盖憸壬之
人易惑難遠聖人非特去之而兢兢業業戒謹恐懼惟
慮其人之復來以傾亂吾國苟畏難之心頃刻不存則
彼必緣間伺隙不旋踵而至矣詎可忽哉熙豐祐聖之
間小人反覆莫如楊畏利在王安石則附安石利在吕
大防蘇轍則附大防蘇轍利在章厚安燾李清臣則附
厚安燾清臣天下之人謂之三變國家惡運亂源濫觴
于符紹滔天于崇觀政宣畏實為之若此傾覆之徒其
可近乎嘉熙以來侍從之臣固有隨世俯仰逐利轉移
如楊畏之三變者方其氣燄熏灼之時其力至能進退
宰相鉗制言路善良重足懼遭傾覆之禍幸賴陛下洞
照其姦不動聲色而去之天下咸仰聖德之明彼其退
伏散地豈一日而忘復出哉特未有可乘之機耳邇來
國家多釁局勢漸搖彼静觀竊笑久矣一旦因事論建
依倣公議以動陛下之思而廷臣不自後先及其奏至
之時復加薦引中外相應如此豈得為無意哉陛下苟
入其說召之使還臣恐楊畏一來元祐變為紹聖特反
掌間耳況比日以來從臣奏議欲用嵩清與□三黨倡
邪說以誤國事包藏已深乃今又有佞人來矣之漸邪
氣盤結如此臣竊為國事&KR1006;&KR1006;也臣願陛下深察安危
存亡之機以舜難任人為法斥去邇言謹勿輕信使已
去之姦絶意再用則局面增固善人獲安陛下更化善
治之初心不至中道而改轍矣臣憂愛之切遂忘其愚
惟陛下采擇
秘書少監湯漢疏論比年董宋臣聲焰薰灼其力能去
臺諫排大臣結連兇渠惡德參會以致兵戈相尋之禍
陛下灼見其故斥而遠之臣意其且影滅而迹絶矣豈
料夫隂消而再凝冰解而驟合既得自便即圖復用以
其罪戾之餘一旦復使之出入壼奥之中給事宗廟之
内此其重干神人之怒再基禍亂之原上下皇惑大小
切齒而陛下方為之辨明大臣方與之和解臣竊重傷
此過計也自古小人復出其害必慘將逞其憤怨嘯其
儔伍顛倒宇宙陛下之威神有時而不得以自行甚可
畏也
中書舍人徐元杰奏繳胡泓新除宗正少卿指揮䟽曰
臣聞君者天也父也人臣立人之本朝以事天之心而
事君則知盡萬物之生不足以報天之德以事父之心
而事君則知竭百體之勞不足以報父之恩況於身為
要臣而狎被御筆親除之寵其當若何勉竭自厲以為
君上罔極之報可也今胡泓讀聖賢之書豈無羞惡是
非之心哉平居討論亦豈不知三綱五常之正理者哉
臣與泓同朝且同江鄉本以其年長而敬之每聽其語
言則有大謬不然者官爵陛下之官爵也泓自作郡而
廢黜陛下柬拔登朝置之郎省洊膺親擢方陪虎觀之
聯忽領烏臺之職不惟泓喜過其望人皆以為殊特超
躐之典此正砥節礪行明目張膽敢於論事之時奈何
泓資禀凡下血氣衰而志節之不立辭旨所及不以聖
恩親擢者勉務稱塞惟曰此恩此德實出於公雖聲言
於衆而不以為耻臣聞泓之初來登對首劄有愛國必
愛大臣之語巧為容悦至次劄猶曲意阿諂識者覺其
為人久矣及其職司彈劾專為報復私讐之地前後所
詆皆犯物論而不恤是非易位好惡反常以耆艾典刑
之名臣而妄有論列以五十年儒科之宗老而亦被詆
誣泓誠何心哉豈舉世己無一可論之士哉方舊相以
憂去也稍有人心者皆知人道之不可廢泓一則曰恩
相何來之遲二則曰何必只管說綱常甚至延見士夫
正色厲辭毁短國祚背棄君恩盡倒公論之戈横身要
衝以售其足香糞苦之諂通國皆切齒其姦為之憤疾
涕洟陛下一旦感悟特出御筆拔擢公忠骨骾之士以
代之人心欝悶之餘不翅如幽暗而復見天日如泓者
既無羞惡是非之心是尚可容其汚惟月之清峻者乎
況泓出身始末尤可羞稱自其微官時未嘗用舉削而
脱選率不待終更而圖辟泓知贛州既不申審奏事却
令通判舒復宗語部使者以本州盜𤼵催其赴上泓舊
與贛之娼女狎稔到郡取為小妻當時輿卒皆出不遜
語聞舒復宗於幕次顯以匪人斥之其他不顧十手十
目之罪在南安時同官備能言之是其居要地而甘自
暴棄在外服而不自愛重𩔖有如此臣與泓雖同江鄉
平時雖有敬老之念然陛下恩德之罔極臣雖糜捐不
足補報何敢芘泓而不以聞況泓年將耆稀戒之在得
臣愚欲乞睿察稍懲其姦且以祠廩畀泓使之少待而
上掛冠之請公論幸甚世道幸甚所有泓詞頭一件臣
獨未敢撰述
元杰再繳胡泓乞祠不允指揮䟽曰臣聞諸孟子曰有
官守者不得其職則去有言責者不得其言則去臣叨
恩過分濫兼掖垣實以封駁為職事無鉅細當言必言
是亦合官守言責為一職也昨日臣以胡泓除宗正少
卿詞頭未敢撰述已懇切奏陳未蒙頒命苐切凌兢臣
竊見泓昨以御筆親除職居臺察既不知明目張膽為
扶持綱常計觀其前後彈劾專為報復私怨而已最是
背棄君恩毁短國祚每厲聲對衆盡倒公論之戈舉朝
之士為之切齒涕洟相與言曰自古見無禮於其君則
當如鷹鸇之逐鳥雀臣盖為陛下憤疾其人久矣況泓
自微官以至守南安守贛郡貪滛之状備載前櫝昨汚
臺綱物論籍籍黨姦醜正善𩔖吞聲今幸一旦親擢正
人以代之有識無識同切慶快而月卿宗少之任是為
清切入從之階泓既無人心犯物論如此斷斷不可與
之並處朝列明矣臣職在繳駁不避仇怨痛切言之實
以泓久為公論之所不容市議道謗至作為歌謠皆以
泓為小人之倡臣自昔持心近厚非敢過為指摘為公
道計為朝綱計不得不以去就争之今泓既上丐祠之
牘臣愚欲乞聖斷亟從泓請早畀以祠所有泓奉聖旨
不允指揮錄黃臣實未敢書行
元杰又繳錢相召赴行在指揮䟽曰臣竊見錢相起自
儒科殊乏器識齷齪自守榮進是貪仕於外則政以賄
成仕於朝則公為私奪其居於鄉則縱容子姪恣肆幹
僕廣占民産閭里怨嗟衆謂其多貲𤼵身嘗徧歴言路
矣凡所論列摘微過而蔽鉅姦每借之以為脩怨之地
迨其躡天官之長兼夕瑣之任都人為之謠曰要過銓
衡及銀臺除非大錢小錢來盖指其父子黷貨而言也
相不是察身居緊頭行每由徑故曩為學校所詆又為
吏議所斥相嘗假親老丐祠今其親九十餘矣而又急
於規圖超用召命一下人言籍籍咸謂聖化方新汚俗
漸洗詎容愚而能神復覬於穿金門入紫闥乎為相之
計正當回顧親老退處寬閒日供滫瀡之奉惟内存畎
畆不忘之念庶乎其少逭清議矣乃獨不然何耶言之
至此不覺寒心臣濫尸繳駁之職若不正救於未用之
先何以為士大夫風俗之戒欲乞睿斷將相召赴行在
恩命亟賜寝免世道幸甚士論幸甚
元杰又繳鄧泳乞祠不允指揮䟽曰臣竊惟長江號天
險也然必得人之險而後天之險為可恃㳂江制副甚
重匪輕胡可畀非其人哉今鄧泳心術回邪氣貌麄俗
早求速化徧歴邊閫入幕之賓其為謀畫不過所至清
野殫國之財撒花資寇而已用是而為績最麾節更迭
徑躐朝班入從出藩如取諸寄臣每聞其在朝之日怙
勢擅權不可具状姑以一二言之泳嘗脅制言路之臣
抑遏其月課所及更授以揆路之風旨臺臣不敢自固
所守以至憂患而斃又嘗為殿廬編排官凡詳定而下
皆惟泳意所授屏息以俟其頥氣諸房敢怒而不敢言
陛下盖嘗察之雖能黜泳於外乃又以重任付之徒見
其軍政不脩江防不備將校率惟私人是用問其郡政
既多為苛斂之術凡商賈鹺運之往來泳復百計困沮
之至專其利以自豐殖是尚可使之當重地者乎臣職
在封駁因其再有乞祠之牘豈容緘嘿而不言臣愚欲
乞聖斷俯從泳之所請亟使解罷制副職事畀之投閑
少自警省别選材望以重茲寄庶乎天險與人險相資
而無虞矣
元杰又繳趙汝&KR3343;改差知邵武軍指揮䟽曰臣聞士大
夫年及者不作縣不作郡著之令甲昭然不誣況於得
郡而闕及凡未經登對之人必奏事訖然後之任此又
聖朝所以重臨遣專牧飬也今趙汝&KR3343;元未嘗作宰是
猶曰兩嘗為令但當考其月日滿與未滿而已然汝&KR3343;
年已七十有二邇者臣寮奏乞以年及人姑畀參議未
欲絶其祿亦不欲勞以郡也汝&KR3343;年踰古稀偃然得郡
不待奏事而徑己之任是於法守無一可也臣職在繳
駁未暇論其人之賢否與夫功過之有無姑就臣職分
之所當覺察者而舉之臣愚欲乞聖聰特發英斷將汝
&KR3343;改差知邵武軍指揮特賜寝免姑畀議幕以禄其老
所有錄黃臣未敢書行
元杰又繳蕭郊理還元斷日月指揮䟽曰臣聞士大夫
貪鄙無厭昏謬無状有一于此所至毒民初犯再犯猶
不知改必又展轉三犯不復有人心者未有若蕭郊之
甚也郊之初宰漳浦其罪不可勝數且庇同官從臾其
汙穢相與壓良為賤指無為有轉相誣詐平民漁獵銀
會不極不止具見提刑陳韡之所按次宰湘潭疲軟不
足以勝任容縱吏胥肆為民病又見於提刑羅愚之再
劾若是則無所往而不自罹咎覺悟警省豈非郊之所
當動心者而猶未也其所恃者謂朝廷忠厚遇郊則可
陳乞參注未逾時又可陳乞改正故逃邑而受僉幕郊
於是益無忌憚矣妻妾奴僕第第交通下則啗民膏以
自潤上則睨郡計以自豐以折苖虧公為能奉上以隨
事獵貨為所當然江西提舉趙希巃之彈墨未乾也而
放行參注之旨隨請而輙下朝廷但務姑息既許令授
親民差遣又曲從其理還元斷月日之請若是則昏鄙
狼藉之人所至皆可攫取貨財為湔洗之計餓虎出柙
齧噬縱横民瘼其何以瘳臣職兼繳駁誼難隠容欲乞
聖慈特𤼵英斷將郊理還月日指揮亟賜寝免俟明禋
赦後别聽陳乞施行仍乞自今以始令郊注授閑慢差
遣庶幾職事與民兩不相病公論幸甚
元杰又繳趙逢龍江東提舉王傑知雷州指揮䟽曰臣
聞士大夫可用與否惟精神心術不可不察盖精神昏
闒每事受成吏手視為腹心使民無所吐氣雖有愛民
之意不能自由其已若是者為郡且誤民況為一道乎
臣於趙逢龍見之其心術姦欺嗜利亡耻不知命義數
罹譴訶懵不知所自悔若是者雖為倅貳且不可況為
郡乎臣於王傑見之臣切惟逢龍讀書授徒奮由科第
臣與來往嘗稱其廉及解郡而為郎士論籍籍相告曰
人知其迹而已去年秋旱田野煎熬吏告逢龍以軍期
為名搔動六邑公私鼎沸朝廷果有出軍之令乎逢龍
可謂之不知事乎況以前官積下官錢為吏奄有以數
萬計逢龍家僕具能言之簿歴尚可驅磨也彼其待吏
如弟兄燕私率與之對坐稱都吏而不名民訟曲直期
會寬嚴皆吏之命至有一事而三四案官書擬者甲不
滿吏意則之乙乙不滿吏意則之丙或一訟而迭勝迭
負更禪無窮如此等𩔖不知其幾臣切怪之姑言其略
及聞諸要路之臣亦曰士夫豈無昏庸者未有如逢龍
昏庸之極豈無信吏者未有如逢龍信吏之極臣怍不
能對益信知人之難如此今濫員封駁知而不言不惟
無以見江東父老亦非所以愛逢龍是有負陛下多矣
王傑生長膏粱鮮克由禮嗜利亡耻所至貪淫狎妓受
賕獄訟為市如預借官物而去其籍如廣敷楮皮而肆
其暴舉差役而滋賣弄之弊虐小民而奉大家之驩始
則宰長興而見於臺臣之彈擊次宰龍游又見於知郡
蔡岊之按劾盖亦不復知有世間廉耻事矣況其罪犯
既多前此脫網為倅今僅一為倅爾又復脫請一麾若
且放過則遠方赤子畀之虎狼得乎臣於逢龍雖為有
舊一道事重不當隠情臣於王傑初無怨尤然知其人
亦難自嘿之二人者善惡不同同於為民之病欲乞聖
斷各且畀之祠禄使知退省其私他日警悟各當其所
而用之亦未為晚
監察御史吳昌裔論史嵩之疏曰臣等聞之易之師曰
大君有命開國承家小人勿用聖人象之曰小人勿用
必亂邦也必之為辭言其決然而無可疑也臣觀自古
以來必有君子而後能國未有用小人而不至於敗亡
者聖人之言如金科玉條其可犯也哉臣等謹按太中
大夫新除刑部尚書史嵩之習氣輕浮操心狡獪膏粱
之子本無學術憑藉其伯彌遠聲勢濫魁朝列公論不
容至今籍籍遊邊累年初乏善状彌遠内專八柄之權
外存三窟之勢遂以乳臭小子謬當閫寄彌遠晩年每
欲引之自代師昭之心人皆知之冰山既摧嵩之知無
所恃外交敵人私結和議用權檜故智恐脅朝廷為守
禄固位之計不臣莫大焉邊方以積貯為大命嵩之空
京湖之粟以餧強隣以博珠玉兵民苦於轉輸破蕩死
徙而不恤敵人本未知中國虚實嵩之屈體事之引敵
人頭目一二百人出入城府聽其節制而殊不知耻往
者小使鄒伸之之遣引致王檝窺覘上都啓敵人貪婪
之心貽襄蜀蹂踐之禍皆嵩之實為之斥逐家居安享
富貴在嵩之可為幸矣而乃恃其多貲交結中外規圖
復進起家而帥江右物議已自沸騰曳履而玷清班名
器抑何輕䙝給事洪咨夔謂近日雷雪之變皆此人所
致嘗行繳駮權直院吳詠亦復見之論奏為嵩之者合
知去就矣顧乃偃然供職恬若不聞可謂小人之無忌
憚者也嵩之為人惟陛下與一二大臣謂其才可集事
而天下之人皆謂其輕囂寡謀必將重至誤國此譬之
惡草當芟夷藴崇之勿使能殖可也豈宜任獨見違公
論而用之乎且陛下與一二大臣必欲用嵩之者不過
謂其嘗為襄帥稍諳北人情性可以招來郭勝講解敵
師而已臣等以為不然勝之叛去父母妻子被戮怨望
已深決無可招之理敵得志而驕和議亦斷未易成嵩
之近日奏疏嘗為走弄之語矣陛下用之必無益而有
害臣等聞元祐間衆賢聚朝天下駸駸向治矣時相吕
大防把捉不定至用調停之說兼用熙豐舊人進李清
臣鄧温伯而楊畏章厚蔡京之徒攀援而至其時雖以
劉摯范純仁蘇轍王巖叟諸賢參錯要路不足以遏其
復然之凶焰而中原之禍隨之天下安危理亂之機甚
可畏也彌遠濁亂天下一十八年遺患餘禍至今不可
醫治今陛下復欲用其猶子寘之文昌八座之列臣等
恐其巧窺隂伺呼集非𩔖以害君子而紹聖之禍復作
矣臣等甚憂之在易内君子而外小人其卦為泰内小
人而外君子其卦為否小人之不可近也如此臣等愚
見欲望陛下特賜睿斷將嵩之刑書職任亟行褫罷以
清朝列以快公論若謂時方多事未免使貪使過且乞
與一在外州郡差遣少老其才以備他日邊頭任使庶
合泰否内外之道謹具覺察以聞伏候敕旨
昌裔又論鄭清之䟽曰臣等惟國家之患莫大於用兵
人臣之罪無加於誤國此漢武所以正王恢之誅晉穆
所以行商浩之廢也臣等竊見左丞相鄭清之舊由庠
序驟致顯榮涉歴迂疎智謀短淺扳援潜藩之舊冒居
宰輔之司當陛下親攬萬幾聿新大化清之亦悉心輔
贊隨事更張如絶苞苴斥貪佞召耆德去副封等事其
於新政豈無小補特其不能度德量力保境息民妄意
功名經營分表力排羣議輙啓兵端信輕銳之士以主
帷幄之謀用虚驕之將以分節鉞之寄輕挑強鄰敗師
河洛兵民之物故者以數十萬計粮食之陷失者以百
餘萬計凡器甲舟車悉委偽境而江淮蕩然無以為守
禦之偹如清之者能因一蹶之失翻為百全之圖愛惜
餘力保守舊境猶可補瘡痍之痛收桑榆之功而乃護
疾弗悛私心自用但求已說之勝靡卹事力之窮復妄
許於摧鋒不痛懲於覆轍繼而邳徐唐泗俱以敗聞士
氣沮失國威敗喪遂使驟興遠夷得以歸曲于我始寇
關蜀而八郡為之荼毒旋犯京襄而江面為之繹騷以
叛將召戎亂兵干紀外鬭内訌之孔棘左支右吾之莫
能凡邊民之骸骨相枕國家之膏血無餘使陛下寒心
銷志於九重之上夜不安枕至於累月者皆清之輕動
干戈之罪也誤國孰大焉方今春氣向深敵騎將退正
當更改規模補苴罅漏兩排和戰之論專為守禦之謀
如清之固位不去必不能盡變舊習載圖新功滯吝私
心重誤國事不至於危亡不止儻或狼狽至是而後如
靖康之誅王黼開禧之竄陳自強夫果何益臣等不避
大譴欲乞聖慈下臣等此章示清之待其自知引退即
賜允俞以全陛下進退大臣之節以謝關蜀京湖四路
之民俾繼此為宰執者不敢輕易謀國以遺陛下之憂
豈勝天下宗社之幸臣等非不知臺諫彈擊大臣往往
與之俱出苐臣等猥蒙親擢備數言路不敢自愛其身
而為國家忠計謹具覺察以聞惟陛下裁斷
昌裔又論趙汝榟兄弟䟽曰臣按本臺令諸御史臺每
季專委臺官一員躬詣大理寺及應有刑獄去處點檢
禁囚淹留不決或有冤濫並具當職官職位姓名以聞
臣於今月二十二日恭奉詔條前往大理寺及臨安府
三院錢塘仁和兩縣點檢其有事情交互囚繫淹延問
駁迂逥降斷遲緩等事除已同本臺官一面申朝省外
内仁和縣一項劉允中等為趙大使宅少監位買獻平
江府苖田三百餘畆又府院一項周夢庚為寺丞大監
包占常州沙田一萬四十餘畆是皆勢要貪利致獄訟
淹留若非澄治其何以感召和氣臣契勘稱寺丞者即
汝榟也稱大監者即汝櫄也父子以驕侈而相詔兄弟
以兼并而相師強奪民田不知其幾而常州一事尤駭
聽聞止因游士一時無根之談遂占平民百年有契之
業為數浩大至萬四千始令周夢庚出名陳詞後却使
李天祐等交業管幹帶領兵衆以張其勢持執槍杖以
示其威孀婦為之銜冤平民為之掩泣官吏雖知枉状
亦復飲氣奉承盖緣是時汝榟簉蹟周行汝櫄詳刑浙
右氣焰熏灼莫敢誰何若非朝廷清明政令更始奪諸
暴虎還與飢鴻則晉陵之民將填于溝壑矣在法當職
官吏不許請佃官田今汝榟身為王官既已犯法包占
而汝櫄職在風憲又敢冒嫌行移以若所為是不知有
國法也是不知有天民也竊詳案周夢庚者當被誣告
之罪而汝櫄汝榟曾無毫髮之傷安坐家庭僥覬擢用
將恐自是貴要觀望法禁陵夷民業不安獄訟滋起其
患有甚於所謂盜賊矣竊見汝櫄兄弟以乳臭之資濟
惏貪之欲依憑城社過惡頗多具見臺章未暇悉數今
臣因司刑察姑摘其貪暴一事亟以奏聞欲望聖慈將
汝櫄汝榟特賜䥴秩罷祠永不得與親民差遣併乞行
下所屬將幹人李天祐馬伯駒等同周夢庚一例定法
重作施行庶幾範權要而仁困窮實所以昭陛下平明
之理也謹具覺察以聞伏候勅旨
貼黃臣近又風聞汝櫄有淮西提刑之命却未曾見
邸吏報行若果無之豈非至幸萬一有此臣竊惑
焉夫以浙西三輔之地去日甚近汝櫄奉使無状
一至于此況淮右乃風寒之處民物凋瘁而使之
司臬其間將恐移浙右之害而害淮右矣又何望
其執邦憲而求民瘼哉臣愚過慮欲望陛下特出
睿斷明諭大臣或有進擬汝櫄等新除亟賜寝罷
以穆公論以慰人心伏乞睿照
昌裔又論四都司䟽曰臣竊惟政府萬事之樞機宰椽
諸司之綱紀故參陪機政者必先民望而彌綸省闥者
多用士人在祖宗時不輕其選也前者樞臣非才備位
臣已論列之矣今都曹之中先後相望有利口之覆邦
家庸人之擾天下者臣敢置而不言乎謹按前戶部尚
書兼檢正余鑄性資深刻言行辨堅以操切合權姦以
便佞躐清要出入都省盖踰十年縱豪横之僕以籠貨
財館輕囂之賓以通關節貪遠濁亂之政鑄也實附益
之大化既更舊掾盡屏鑄獨漏網出尹神京治状無聞
經營再入以沮壊人事為任怨以寬卹民隠為好名每
於論事之間常有感舊之意黃榦學者之宗也鑄乃謂
之很士陳宗仁林介小人之黠也鑄乃謂之好人是非
良心倒置如此況能以當事任哉陛下赫然宸斷令奉
祠官公論莫不稱快然不正其久據都司之罪而僅以
督府之微罪行偃然家居咸謂佚罰此臣所謂利口之
覆邦家者新除司農少卿兼檢正顔耆仲器能皎厲舉
止輕儇假借他人之文以躐世科諂事權門之子以玷
班著方其分治省事遽與同列交争暴氣鄙辭聞者眙
愕朝廷不靖之風寔自耆仲倡之迨至出使淮堧不能
奉宣德意而乃操聚斂之術𣙜鹽醝之贏以微羨獻朝
廷以毫末濡僚屬其朘脂膏以自潤者盖有倍蓰于此
行道之人往往能言其數進承密旨見謂叨覦糾正省
務尤為非據似聞朝廷方以財賦之任委之竊恐其力
小任重才短學疎實無補於國家大計耳此臣所謂庸
人之擾天下者也倉部郎中兼左司崔端純獰貌而駑
材亦一庸人也其在番陽貪鄙慘刻以小價兊會而換
内庫之金以畸零折鈔而奪下戸之利以贓罰積鏹而
豐囊橐之藏軍怒塞胷民怨入骨幾於激變幸而脫歸
余鑄以其能執籌筭計引佐都省不務大體求詳細苛
所擬文書動多積壓近者交争相府人頗駭之豈容以
冒居藂委之任哉樞密院編修官兼侍右郎官劉克莊
纖能而小慧亦一利口也蚤雖能文見謂輕薄真德秀
其師也平昔受知出入其門及德秀疾病則遂奔競而
他往曾從龍其所主也督府幕屬皆其所擬及上命督
趣則又變其說以沮行王邁其鄉人也平時握手出示
肺肝及為臺評所點則遂拒戶而不見既背其師又誤
其主又不得譽於鄉黨朋友如此至于刺探時事以聞
大臣傳誦風旨以諭臺諫心術巇險人皆畏之豈可以
久居編摩之選哉臣來自遠方靖共下位與四人者初
無怨尤竊謂國家多事正藉宰士得人而使憸人俗吏
交迭居之物論沸騰不容自嘿用敢列其姓名聞奏欲
望聖慈將鑄罷祠以示利口之戒端純罷斥以彰庸人
之罰耆仲姑畀外任以老其才克莊且與祠廪以奉其
母庶幾宰路嚴重而政本澄清其於國論寔非小補謹
具覺察以聞
昌裔又論王定等状曰臣聞中興南渡留意海道之防
專置帥垣實為重寄矧強敵猖獗孽婦窺覦正當固結
民社控制水軍朝夕究圖以隄備不測則分閫置幕詎
可委非其人乎臣謹按㳂海制置使王定人物頑頓心
術回邪因賂故相僕昕而得京削因結寧海尼普而登
權門出守毗陵蔑聞善状徒以奉承貪梱之意仳離賤
息之姻因此薦&KR0993;持節浙右進不以正公論鄙之更化
之初例叨收召方為宰椽隂附用兵及分臺察專仇善
𩔖所幸陛下洞燭其姦亟屏于外不然端平人才一網
盡矣蒙恩予郡不能導德意致之民而乃搜括見緡稱
提會子民大為擾形于嘲詩反以此敗公朝增美秩日
聞易鎮之除浙東楮價為之頓落盖恐其移害一郡者
而害一路也尚何望其任分梱而控海道乎㳂海制置
司主管機宜文字袁似道生禀兇暴家傳刻深方韶尹
亰政出子舍昵比黠吏交通賄賕估籍富民掩為囊橐
凡韶一切貪黷之政實似道附益之聖化更新兇徒盡
屏汙吏之子斥謫無遺似道其尤乃獨漏網方且多岐
交結開幕鄉邦倚勢作威道路以目甚至洩銅鏹以罔
番舶之利擲樗蒲以醉營妓之家䦧墻之羞尤不忍道
人言籍籍謂其以毒天府者而毒鄉閭必矣何以持幕
畫而贊其長乎㳂海備禦之計正在主賓相扶而今以
老繆之人少兇之子參會其間國事鮮有濟矣欲望聖
慈將定予祠似道罷黜别選威望之臣并柬忠雅之士
以重梱事以清海塵此今日之急務也謹具覺察以聞
昌裔又論趙汝遇等状曰臣聞典獄者必用常人祥刑
者必惟哲人常則哀矜惻怛不以惠文為師哲則明允
篤忱不以獄市為擾廷尉天下之平司臬四方之訓其
可不得若人而任之乎臣謹按大理少卿趙汝遇棗昏
樗散寸無他長其兄汝述五木之一也薦于故相升之
中都假守廬陵一無善状但聞黷貨囊橐以歸架屋天
台極其華麗旦評公族多不齒之入為郎曹偶承卿乏
暨升戎監乃謂下遷出語乞憐聞者眙愕廷理貳正之
選今以庸人居之汚我棘位甚矣江東提刑林半千皎
厲輕儇素虧士檢自初筮仕已乏廉聲今使江東尤無
美政縱部曲以追胥而肆攘奪淹民詞以監繫而多瘦
亡屈法以受富民之賕冒禁以狎官籍之妓至于按行
屬部尤為寵賂彰聞以若所為豈不孤臨遣之意福建
提刑葉宰狷執偏滯自負吏能方在朝端粗知趨向及
更民事浸見乖疎憲江右則誘殺降民守温陵則席卷
公帑迨茲易節宜務觀風而乃徇偏聽以長胥吏之姦
開越訴以撓州縣之政甚至溺于子妾之愛公以貨賕
交通人言如斯決難久澄清之任方聖朝欽恤之際正
天牧明謹之時而内之寺廷外之臺治猶不純以吉士
臣濫司刑察得之風聞用敢䟽列姓名具奏欲望陛下
將汝遇與宰姑畀祠廪其半千特賜罷黜庶以仰助大
德曰生之造謹具覺察以聞
昌裔又論安癸仲䟽曰臣聞紓蜀難者在收軍心收軍
心者在足兵食兵食之匱總計責也為計所言者多曰
生劵日增引直日減一兵而兼兩人之請斗米而償三
倍之直歲支增至於五千萬緡而所收僅及於一半向
以二分就糴關外而今盡仰給於上流事事築底若難
措手矣然使得趙開之操略李迨之筭計王之望之通
敏勤疆夙夜諳知源流則雖公私赤立之餘尚可支梧
萬一今有都賦輿之任而無調度之才者臣豈敢避仇
怨而不言乎謹按具位安癸仲品凢而資騃識闇而氣
昏緣先世之勲勞躐朝廷之官爵辛夘之變帥幕節麾
身兼數器才聞敵至徑走合陽朝廷不加譴呵付以餉
事之重盖謂其能損家貲以助國也而癸仲不惟絲毫
無補反以囊橐自豐馮安世土牢刑人也乃舍之正堂
以為腹心馮異孫等江湖敗賈也乃假之外幕以為羽
翼委官糴於親屬而一碩一引與分其利掩官井於私
家而一月數萬自操其贏根刷及於樁坐而郡計空科
斂至於抵擬而民力困支粮雜糠䬣而士不飽衣賜率
紕薄而師多寒是致敵騎一來望風輙潰皆以總所乏
粮為詞當癸仲浮家再為遁計而潰徒尾襲追及其舟
焚燬一空僅以家免其積怨怒盖可知矣臣嘗游于劔
外見癸仲任内廪無半月之積帑無經宿之儲至于關
表粮多不給今觀其節次申状乃言青澗倉失粮七千
八百餘石黃沙倉失粮三千二百七石漢沔諸倉失粮
一萬七千石約計三百四十萬有竒虚張夸言漫不可
考不幾于大出豁以欺天聽乎且朝廷每年為之科降
度牒增印引料撥大寧監鹽息合茶馬司羡利扶助總
司靡不周盡而癸仲秤提無策征𣙜無方截科降以營
私創回易以罔利所為若是豈不有辜朝廷美意乎近
者癸仲自知手足俱露日夜求以脫去既僥撫諭又覬
召還人言籍籍咸謂其心計智略不及乃父遠甚而交
結營進反有過之可謂頽其家聲矣臣愚欲望聖慈特
將癸仲鐫職罷黜亟於監司中選差諳曉財賦者一員
令代其任驅磨其失陷錢物拘覈其支出米數以正典
刑則不勝幸甚
歴代名臣奏議卷一百八十五
