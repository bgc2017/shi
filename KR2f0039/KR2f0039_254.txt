歴代名臣奏議卷二百五十四
明楊士竒等撰
賦役
漢武帝時外事四夷内興功利役費並興而民去本董
仲舒說上曰古者税民不過什一其求易共(共讀曰供)使民
不過三日其力易足民財内足以養老盡孝外足以事
上共税下足以畜妻子極愛故民說從上至秦則不然
用商鞅之法改帝王之制除井田民得賣買富者連田
阡陌貧者無立錐之地又顓川澤之利管山林之饒荒
淫越制踰侈以相高邑有人君之尊里有公侯之富小
民安得不困又加月為更卒已復為正一歲屯戍一歲
力役三十倍於古(更卒謂給郡縣一月而更者也正卒謂給中都官者也率計今人一歲之)
(中屯戍及力役之事三十倍多於古也更音工衡反)田租口賦鹽鐵之利二十倍
於古或耕豪民之田見税什五故貧民常衣牛馬之衣
而食犬彘之食重以貪暴之吏刑戮妄加民愁無聊亡
逃山林轉為盜賊赭衣半道斷獄歲以千萬數漢興循
而未改古井田法雖難卒行宜少近古(卒讀曰猝)限民名田
以贍不足(名田占田也各為立限不使富者過制則貧弱之家可足矣)塞并兼之路
鹽鐵皆歸於民去奴婢除專殺之威薄賦斂省繇役以
寬民力然後可善治也
東漢靈帝欲鑄銅人而國用不足乃詔調民田畝斂十
錢而比水旱傷稼百姓貧苦樂安太守陸康上疏諫曰
臣聞先王治世貴在愛民省徭輕賦以寧天下除煩就
約以崇簡易故萬物從化靈物應德末世衰主窮奢極
侈造作無端興制非一勞割自下以從苟欲故黎民吁
嗟隂陽感動陛下聖德承天當隆盛化而卒被詔書畝
斂田錢鑄作銅人伏讀惆悵悼心失圖夫十一而税周
謂之徹徹者通也言其法度可通而行也故魯宣税畝
而蝝灾自生哀公增賦而孔子非之豈有聚奪民物以
營無用之銅人捐捨聖戒自蹈亡王之法哉傳曰君舉
必書書而不法後世何述焉陛下宜留神省察改敝從
善以塞兆民怨恨之望
魏武帝始制新科下州郡又收租税緜絹長廣守何䕫
以郡初立且師旅之後不可卒繩以法乃上言曰自喪
亂以來民人失所今雖小安然服教日淺所下新科皆
以明罰勅法一大化也所領六縣疆域初定加以飢饉
若一切齊以科禁恐或有不從教者有不從教者不得
不誅則非觀民設教隨時之意也先王辨九服之賦以
殊遠近以三典之刑以平治亂愚以為此郡宜依遠域
新邦之典其民間小事使長吏臨時隨宜上不背法下
以順百姓之心比及三年民安其業然後齊之以法則
無所不至矣帝從其言
晉武帝太元十三年以范寗為豫章太守寗臨發上疏
曰今邊烽告急而倉庫空匱古者使民歲不過三日今
之勞擾殆無三日之休至有生兒不復舉養鰥寡不敢
嫁娶臣恐社稷之憂厝火積薪不足喻也又言中原士
民流寓江左歲久安業謂宜正其封疆戶口皆以土斷
又人性無涯奢儉由勢今并兼之室亦多不贍由用之
無節爭以靡麗相高故也禮十九為長殤以其未成人
也今以十六為全丁十三為半丁傷天理困百姓謂宜
二十為全丁十六為半丁則人無夭折生長滋矣帝多
納用之
宋文帝時司徒王弘上言曰舊制民年十三半役十六
全役當以十三以上能自營私及公故以充役而考之
見事猶或未盡體有彊弱不皆稱年且在家自隨力所
能堪不容過苦移之公役動有定科循吏隱恤可無其
患庸宰守常已有勤劇況值苛政豈可稱言乃有務在
豐役增進年齒孤遠貧弱其敝尤深至令依寄無所生
死靡告一身之切逃竄求免家人遠討胎孕不育巧避
羅憲實亦由之今皇化惟新四方無事役召之應存乎
消息十五至十六宜為半丁十七為全從之
南齊武帝永明中會稽豐登商旅往來倍多常歲西陵
牛埭税官格日三千五百元懿如即所見日可一倍盈
縮相兼略計年長百萬浦陽南北津及柳浦四埭乞為
官領攝一年格外長四百許萬西陵戍前檢税無妨戍
事餘三埭自舉腹心世祖敕示會稽郡此詎是事宜可
訪察即啓隨王東中郎長史顧憲之議曰尋始立牛埭
之意非苟逼僦以納税也當以風濤迅險人力不捷屢
致膠溺濟急利物耳既公私是樂所以輸直無怨京師
航渡即其例也而後之監領者不達其本各務已功互
生理外或禁遏别道或空税江行或撲船倍價或力周
而猶責凡如此𩔖不經埭煩牛者上詳被報格外十條
並蒙停寢從來諠訴始得暫弭案吳興頻歲失稔今兹
尤饉去之從豐良由飢棘或徵貨貿粒還拯親累或携
老弱陳力餬口埭司責税依格弗降舊格新減尚未議
登格外加倍將以何術皇慈恤隱振廪蠲調而元懿幸
灾㩁利重增困瘼人而不仁古今共疾且比見加格置
市者前後相屬非惟新加無贏並皆舊格猶闕愚恐元
懿今啓亦當不殊若事不副言懼貽譴詰便百方侵苦
為公賈怨元懿禀性苛刻已彰往效任以物上譬以狼將
羊其所欲舉腹心亦當虎而冠耳書云與其有聚斂之
臣寧有盜臣此言盜公為損蓋微斂民所害乃大也今
雍熙在運草木含澤其非事宜仰如聖旨然掌斯任者
應簡廉平廉則不竊於公平則無害於民矣愚又以便
宜者蓋謂便於公宜於民也竊見頃之言便宜者非能
於民力之外用天分地者率皆即日不宜於民方來不
便於公名與實反有乖正體凡如此等誠宜深察
時詔折租布二分取錢車騎將軍竟陵王子良啓曰臣
一月入朝六登玟陛廣殿稠人裁奉顔色縱有所懷豈
敢自達比天𤯝亟見地孽亟臻民下妖訛好生噂&KR0689;榖
價雖和比室飢嗛縑纊雖賤駢門躶質臣一念此每入
心骨三吳奧區地惟河輔百度所資罕不自出宜在蠲
優使其全富而守宰相繼務在裒尅圍杗品屋以准貲
課致令斬樹發瓦以充重賦破民財産要利一時東郡
使民年無常限在所相承准令上直每至州臺使命切
求懸急應充猥役必由窮困乃有畏失嚴期自殘軀命
亦有斬絶手足以避徭役生育弗起殆為恒事守長不
務先富民而唯言益國豈有民貧於下而國富於上邪
又泉鑄歲遠𩔖多翦鑿江東大錢十不一在公家所受
必須輪郭遂買本一千加子七百猶求請無地捶革相
繼尋完者為用既不兼兩回復遷貿會非委積縱令小
民每嬰困苦且錢帛相半為制永久或聞長宰須令輸
直進違舊科退容姦利八屬近縣既在京畿發借徵調
寔煩他邑民特尤貧連年失稔草衣藿食稍有流亡今
農政就興宜蒙賑給若逋課未上許以申原兖豫二藩
雖曰舊鎮往屬兵虞累棄鄉土密邇宼庭下無安志編
草結庵不違涼暑扶攜聚落靡有生向俱禀人靈獨絶
溫飽而賦斂多少尚均沃實謂凡在荒民應加蠲減又
司市之要自昔所難頃來此役不由才舉並條其重貲
自許以衒前人增估求俠後人加税請代如此輪回終
何紀極兼復交關津要共相脣齒愚野未閑必加陵誑
罪無大小横没貲載凡求試榖帛𩔖非廉謹未解在事
所以開容
後魏孝文帝時徐州刺史荀虎上疏曰臣聞先王建不
易之軌萬代承之聖主垂不刊之制千載共仰伏惟陛
下道洽羣生恩齊造化仁德所覃跡超前哲遠崇古典
留意治方革前王之弊法申當今之宜用定貢賦之輕
重均品秩之厚薄庶令百辟足以代耕編戶享其餘畜
巍乎煥焉不可量也臣竊尋居邊之民蒙化日淺戎馬
之所資計素微小戶者一丁而已計其徵調之費終歲
乃有七縑去年徵責不備或有貨易田宅質妻賣子呻
吟道路不可忍聞今淮南之人思慕聖化延頸企足十
室而九恐聞賦重更懷進退非惟損皇風之盛慮傷慕
義之心且臣所居與南連接民情去就實所諳知特宜
寬省以招未至其小郡太守數戶而已一請止六尺絹
歲不滿匹既委邊捍取其必死邀之士重何吝君輕今
班制已行布之天下不宜忤冒以亂朝章但猥藉恩私
備位蕃岳憂責之地敢不盡言
孝明帝時諫議大夫張普惠以天下民調幅度長廣尚
書計奏復徵綿麻恐其勞民不堪命上疏曰伏聞尚書
奏復綿麻之調尊先皇之軌夙宵惟度忻戰交集何者
聞復高祖舊典所以忻惟新懼可復而不復所以戰違
法仰惟高祖廢大斗去長尺改重秤所以愛萬姓從薄
賦知軍國須綿麻之用故云幅度之間億兆應有綿麻
之利故絹上税綿八兩布上税麻十五斤萬姓得廢大
斗去長尺改重秤荷輕賦之饒不適於綿麻而已故歌
舞以供其賦奔走以役其調天子信於上億兆樂於下
故易曰悅以使民民忘其勞此之謂也自兹以降漸漸
長闊百姓嗟怨聞於朝野伏惟皇太后未臨朝之前陛
下居諒闇之日宰輔不尋其本知天下之怨綿麻不察
其幅廣度長秤重斗大革其所弊存其可存而特放綿
麻之調以悦天下之心此所謂悦之不以道愚臣所以
未悦者也尚書既知國少綿麻不惟法度之易民言之
可畏便欲去天下之大信棄已行之成詔追前之非遂
後之失奏求還復綿麻以充國用不思庫中大有綿麻
而羣官共竊之愚臣以為於理未盡何者今宫人請調
度造衣物必度忖秤量絹布匹有尺丈之盈一猶不計
其廣絲綿斤兼百銖之剰未聞依律罪州郡若一匹之
濫一斤之惡則鞭戶主連三長此所以教民以貪者也
今百官請俸人樂長闊并欲厚重無復準極得長闊厚
重者便云其州能調絹布精闊且長横發美譽以亂視
聽不聞嫌長惡廣求計還官者此百司所以仰負聖明
也今若必復綿麻者謂宜先令四海知其所由明立嚴
禁復本幅度新綿麻之典依太和之税其在庫絹布并
及絲綿不依典制者請遣一尚書與太府卿左右藏令
依今官度官秤計其斤兩廣長折給請俸之人總常俸
之數計俸所出以布綿麻亦應其一歲之用使天下知
二聖之心愛民惜法如此則高祖之軌中興於神龜明
眀慈信照布於無窮則孰不幸甚伏願亮臣悾悾之至
下慰蒼生之心
唐太宗初即位詔關中免二年租賦關東給復一年又
有勅已役已納並遣輸了明年總為准折魏徵諫曰臣
伏見八月九日詔率土皆復一年老幼相歡式歌且舞
在路又聞有勅丁巳配役即令役滿折造餘物亦遣輸
了待至明年總為准折道路之人咸失所望此誠非平
分萬姓均同七子然下民難與圖始日用不知皆謂國
家追悔前言二三其德臣竊聞天之所輔者仁人之所
助者信陛下初膺大寳億兆觀德始發大號便有二言
生八表之疑心失四時之大信如國有倒懸之急猶必
不可為況以泰山之安而輒行此事為陛下為計者於
財利則小益於德義則大損臣誠智識淺短竊為陛下
惜之
武后時鳳閣舍人崔融上奏曰伏見有司請税關市事
條不限工商但是行人盡税者臣謹按周禮九賦其七
曰關市之賦竊惟市縱繁巧關通末遊欲令此徒止抑
所以咸增賦税臣謹商度今古料量家國竊將為不可
税謹件事跡如左伏惟聖旨擇焉往古之時醇樸未散
公田籍而不税關防譏而不征中代已來澆風驟進桑
麻疲弊稼穡辛勤於是各徇通財爭趨作巧求徑捷之
速忘歲計之餘遂使田業日荒倉廪不積蠶織休廢弊
縕闕如飢寒猥臻亂離斯瘼先王懲其若此所以變古
隨時依本者恒科占末者增税夫關市之税者謂市及
國門關門者也惟斂出入之商賈不税來往之行人今
若不論商人通取諸色事不師古法乃在情悠悠末代
於何瞻仰濟濟盛朝自取嗤笑雖欲憲章姬典乃是違
背周官臣知其不可者一也臣謹按易繫稱庖羲氏没
神農氏作日中為市致天下之人聚天下之貨交易而
退各得其所班志亦云財者帝王聚人守位養成羣生
奉順天德治國安人之本也士農工商四人有業學以
居位曰士闢土殖榖曰農作巧成噐曰工通財鬻貨曰
商聖王量能授事四人陳力受職然則四人各業久矣
今復安得動而搖之蕭何又云人情一定不可復動班
固又云曹參相齊齊國安集大稱賢相參去屬其後相
曰以齊獄市為寄慎勿擾也後相曰理無大於此者乎
參曰不然夫獄市者所以并容也今若擾之姦人安所
容乎吾是以先之夫獄市兼受善惡若窮極姦人無所
容竄久且為亂秦人極刑而天下叛孝武峻法而刑獄
繁此其效也老子曰我無為而人自化我好靜而人自
正參欲以道化其本不欲擾其末臣知其不可者二也
四海之廣九州之雜關必據險路市必憑要津若乃富
商大賈豪家惡少輕死重義結黨連羣喑嗚則彎弓睚
眦則挺劒小有失意且猶如此一朝變化定是相驚乘
兹困窮或致騷動便恐南走越北走燕非唯流迸齊民
亦自攪亂殊俗又如邊徼之地寇賊為隣守戍之旅歲
月相繼儻因科賦致有猜疑一從散亡何以制禁求利
雖切為害方深而有司上言不識大體徒欲益帑藏助
軍國殊不知軍國益擾帑藏愈空臣知其不可者三也
孟軻又云古之為關也將以禦暴今之為關也將以為
暴今行者皆税本末同流且如天下諸津舟航所聚旁
通巴漢前指閩越七澤十藪三江五湖控引河洛兼包
淮海弘舸巨艦千軸萬艘交貿往還憧憧永日今若江
津河口置鋪納税則檢覆檢覆則遲留此津纔過彼鋪
復止非唯國家税錢更遭主司僦賂船有大小載有多
少量物而税觸途淹久統論一日之中未過十分之一
因此擁滯必致吁嗟一朝失利則萬商廢業萬商廢業
則人不聊生其間或有輕譟任俠之徒斬龍刺蛟之黨
鄱陽暴虐之客富中悍壯之夫居則藏鏹出便竦劒加
之以重税因之以威脅一旦獸窮則攫執事者復何以
安之哉臣知其不可者四也五帝之初不可詳也三王
之後厥有著云秦漢相承典章大備至如關市之税史
籍有文秦政以雄圖武力捨之而不用也漢武以霸略
英才去之而勿取也何則關為禦暴之所市為聚人之
地税市則人散税關則暴興暴興則起異圖人散則懷
不軌夫人心莫不背善而樂禍易動而難安一市不安
則天下之市心搖矣一關不安則天下之關心動矣況
澆風久扇變法為難徒欲禁末遊規小利豈知失玄默
亂大倫魏晉眇小齊隋齷齪亦所謂不行斯道者也臣
知其不可者五也今之所以税關市者何也豈不以國
用不足邊寇為虞一行斯術冀有殷贍然也微臣敢借
前箸以籌之伏惟陛下當聖期御玄籙沈璧于洛刻石
于嵩鑄寳鼎以窮姦坐明堂而布政神化廣洽至德潛
通東夷暫驚應時平殄南蠻纔動計日歸降西域五十
餘國廣輪一萬餘里城堡清夷亭候靜謐比為患者惟
苦二蕃今吐蕃請命邊事不起即目雖尚屯兵久後終
成㢮拆獨有默啜假息孤恩惡貫禍盈覆亡不暇征役
日已省矣繁費日已稀矣然猶下明制遵大樸愛人力
惜人財王侯舊封妃主新禮所有支斷咸令削減此陛
下以躬率先堯舜之用心也且關中河北水旱數年諸
處逃亡今始安輯儻加重税或慮相驚況承平歲積薄
賦日久俗荷深恩人知自樂卒有變法必多生怨生怨
則驚擾驚擾則不安中既不安外何能禦文王曰帝王
富其人霸王富其地理國若不足亂國若有餘古人有
言帝王藏於天下諸侯藏於百姓農夫藏於庾商賈藏
於箧惟陛下詳之必若師興有費國儲多窘即請倍算
商客加斂平人如此則國保富強人免憂懼天下幸甚
臣知其不可者六也陛下留神繫表屬想政源冒兹炎
熾早朝晏坐一日二日機務不遺先天後天靈心密應
時政得失小子何知卒陳瞽辭伏紙惶懾
中宗景龍中宗楚客紀處訥武延秀韋溫等封戶多在
河南河北諷朝廷詔兩道蠶産所宜雖水旱得以蠶折
租黃門侍郎張廷珪言兩道倚大河地雄奥股肱走集
宜得其歡心安可不恤其患而殫其力若以桑蠶所宜
而加别税則隴右羊馬山南椒漆山之銅錫鉛鍇海之
蜃蛤魚鹽水旱皆免寧獨河南北外於王度哉願依貞
觀永徽故事準令折免詔可
肅宗時高適出為蜀彭二州刺史始上皇東還分劒南
為兩節度百姓弊于調度而西山三城列戍適上疏曰
劒南雖名東西川其實一道自卭關黎雅以抵南蠻由
茂而西經羌中平戎等城界吐蕃瀕邊諸城皆仰給劒
南異時以全蜀之饒而山南佐之猶不能舉今裂梓遂
等八州專為一節度歲月之計西川不得參也嘉陵比
困夷獠日雖小定而痍痏未平耕紡亡業衣食貿易皆
資成都是不可得役亦明矣可税賦者獨成都彭蜀漢
四州而已以四州耗殘當十州之役其弊可見而言利
者枘鑿萬端窮朝抵夕千案百牘皆取之民官吏懼譴
責及鄰保威以罰秩而逋逃益滋又關中比饑士人流
入蜀者道路相繫地入有訖而科斂無涯為蜀計者不
亦難哉又平戎以西數城皆窮山之顛蹊隧險絶運糧
束馬之路坐甲無人之鄉為異域言不足利戎狄為國
家言不足廣土宇奈何以彈丸地而困全蜀太平之人
哉若謂己戍之城不可廢已屯之兵不可收願罷東川
以一劒南併力從事不爾非陛下洗盪關東清逆亂之
急也蜀人又擾則貽朝廷憂帝不納
德宗初門下侍郎楊炎疾賦役法敝乃請為兩税法以
一其制凡百役之費一錢之斂先度其數而賦於人量
出制入戶無主客以見居為簿人無丁中以貧富為差
不居處而行商者在所州縣税三十之一度所取與居
者均使無僥利居人之税秋夏兩入之俗有不便者正
之其租庸雜徭悉省而丁額不廢其田畝之税率以大
歴十四年墾田之數為準而均收之夏税盡六月秋税
盡十一月歲終以戶賦增失進退長吏而尚書度支總
焉帝善之
貞元間詔定兩税既而厲疫水旱戶口減耗賦役日重
帝以問宰相陸贄贄因上疏請釐革其害其一論兩税
之弊須有釐革曰國朝著令賦役之法有三一曰租二
曰調三曰庸古者一井之地九夫共之公田在中藉而
不税私田不善則非吏公田不善則非民事頗纖微難
於防檢春秋之際已不能行故國家襲其要而去其煩
丁男一人授田百畝但歲納租粟二石而已言以公田
假人而收其租入故謂之租古者任土之宜以奠賦法
國家就因往制簡而一之每丁各隨鄉土所出歲輸若
絹若綾若絁共二丈綿三兩其無蠶桑之處則輸布二
丈五尺麻三斤以其據丁戶調而取之故謂之調古者
用人之力歲不過三日後代多事其增十之國家斟酌
物宜立為中制每丁一歲定役二旬若不役則收其庸
日準三尺以其出絹而當庸直故謂之庸此三道者皆
宗本前哲之規模參考歴代之利害其取法也遠其立
意也深其斂財也均其域人也固其裁規也簡其備慮
也周有田則有租有家則有調有身則有庸天下為家
法制均一雖欲轉徙莫容其姦故人無搖心而事有定
制以之厚生則不隄防而家業可久以之成務則不校
閱而衆寡可知以之為理則法不煩而教化行以之成
賦則下不困而上用足三代創制百王是程雖維御損
益之術小殊而其義一也天寳季歲禄山叛亂海内波
搖兆庶雲擾版圖隳於避地賦法壊於奉軍建中之初
再造百度執事者知弊之宜革而所作兼失其源知簡
之可從而所操不得其要舊患雖減新沴復滋救跛成
痿展轉增劇凡欲拯其宿弊須窮致弊之由時弊則但
理其時法弊則全革其法而又揆新校舊慮遠圖難規
略未詳悉故不果行利害非相縣固不苟變所為必當
其悔乃亡若好革而不知原始要終斯皆以弊易弊者
也至如賦役舊法乃是聖祖典章行之百年人以為便
兵興之後供億不恒乘急誅求漸隳經制此所謂時之
弊非法弊也時有弊而未理法無弊而已更掃庸調之
成規創兩税之新制立意且爽彌綸又疎竭耗編甿日
日滋甚夫作法裕於人未有不得人者也作法裕於財
未有不失人者也陛下初膺寳位思致理平誕發德音
哀痛流弊念徵役之頻重憫烝黎之困窮分命使臣敷
揚惠化誠宜損上益下嗇用節財窒侈欲以盪其貪風
息冗費以紓其厚斂而乃搜摘郡邑劾驗簿書每州各
取大歴中一年科率錢榖數最多者便為兩税定額此
乃採非法之權令以為經制摠無名之暴賦以立恒規
是務取財豈云恤隱作法而不以裕人拯病為本得非
立意且爽者乎夫財之所生必因人力工而能勤則豐
富拙而兼墯則窶空是以先王之制賦入也必以丁夫
為本無求於力分之外無貸於力分之内故不以務穡
增其税不以輟稼減其租則播種多不以殖産厚其征
不以流寓免其調則地著固不以飭勵重其役不以窳
怠蠲其庸則功力勤如是然後能使人安其居盡其力
相觀而化時靡遁心雖有堕遊不率之人亦已懲矣兩
税之立則異於斯唯以資産為宗不以丁身為本資産
少者則其税少資産多者則其税多曾不悟資産之中
事情不一有藏於襟懷囊箧物雖貴而人莫能窺有積
於場圃囤倉直雖輕而衆以為富有流通蕃息之貨數
雖寡而計日收贏有廬舍噐用之資價雖高而終歲無
利如此之比其流實繁一槩計估算緡宜其失平長偽
由是務輕費而樂轉徙者恒脱於徭税敦本業而樹居
産者每困於徵求此乃誘之為姦敺之避役力用不得
不㢮風俗不得不訛閭井不得不殘賦入不得不闕復
以創制之首不務齊平但令本道本州各依舊額徵税
軍興已久事例不常供應有煩簡之殊牧守有能否之
異所在徭賦輕重相懸既成新規須懲積弊化之所在
足使無偏減重分輕是將均濟而乃急於聚斂懼或蠲
除不量物力重輕惟以舊額為準舊重之處流亡益多
舊輕之鄉歸附益衆有流亡則已重者攤徵轉重有歸
附則已輕者散出轉輕高下相傾勢何能止又以謀始
之際不立科條分遣使臣凡十餘輩專行其意各制一
隅遂使人殊見道異法低昂不𩔖緩急不倫逮至復命
于朝竟無𩔖會裁處其於踳駮胡可勝言利害相形事
尤非便作法而不以救微防患為慮得非彌綸又疎者
乎立意且爽彌綸又疎凡厥疲人已嬰其弊就加保育
猶懼不支況復亟繚棼絲重傷宿痏其為擾病抑又甚
焉請為陛下舉其尤者六七端則人之困窮固可知矣
大歴中紀綱廢弛百事從權至於率税少多皆在牧守
裁制邦賦既無定限官私懼有闕供每至徵配之初例
必廣張名數以備不時之命且為施惠之資應用有餘
則遂減放增損既由郡邑消息易協物宜故法雖久刓
而人未甚瘁及摠雜徵虚數以為兩税恒規悉登地官
咸繫經費計奏一定有加無除此則人益困窮其事一
也本懲賦斂繁重所以變舊從新新法既行已重於舊
旋屬征討國用不充復以供軍為名每貫加徵二百當
道或增戎旅又許量事取資詔勅皆謂權宜悉令事畢
停罷息兵已久加税如初此則人益困窮其事二也定
税之數皆計緡錢納税之時多配綾絹往者納絹一疋
當錢三千二三百文今者納絹一疋當錢一千五六百
文往輸其一者今過於二矣雖官非增賦而私已倍輸
此則人益困窮其事三也諸州税物送至上都度支頒
給羣司例皆增長本價而又繆稱折估抑使剥徵姦吏
因緣得行侵奪所獲殊寡所擾殊多此則人益困窮其
事四也税法之重若是既於已極之中而復有奉進宣
索之繁尚在其外方岳頗拘於成例莫敢闕供朝典又
束以彛章不許别税綺麗之飾紈素之饒非從地生非
自天降若不出編戶之筋力骨髄將安所取哉於是有
巧避微文曲承睿旨變徵役以召雇之目換科配以和
市之名廣其課而狹償其庸精其入而麄計其直以召
雇為目而捕之不得不來以和市為名而迫之不得不
出其為妨抑特甚常徭此則人益困窮其事五也大歴
中非法賦斂急備供軍折估宣索進奉之𩔖者既並收
入兩税矣今於兩税之外非法之事復又並存此則人
益困窮其事六也建中定税之始諸道已不均齊其後
或吏理失宜或兵賦偏重或癘疾鍾害或水旱&KR2384;灾田
里荒蕪戶口減耗牧守苟避於殿責罕盡申聞所司姑
務於取求莫肻矜恤遂於逃死闕乏税額累加見在疲
甿一室已空四鄰繼盡漸行增廣何由自存此則人益
困窮其事七也自至德訖于大歴二十年餘兵亂相乘
海内罷弊幸遇陛下紹膺寳運憂濟生靈誕敷聖謨痛
矯前弊重愛人節用之旨宣輕徭薄賦之名率土烝黎
感涕相賀延頸企踵咸以為太平可期既而制失其中
斂從其重頗乖始望已沮羣心因之以兵甲而煩暴之
取轉加繼之以獻求而靜約之風浸靡臣所知者纔梗
槩耳而人益困窮之事已有七焉臣所不知何啻於此
陛下儻追思大歴中所聞人間疾苦而又有此七事重
增於前則人之無聊不問可悉昔魯哀公問於有若曰
年飢用不足如之何有若對曰盍徹乎哀公曰二吾猶
不足如之何其徹也有若曰百姓足君孰與不足百姓
不足君孰與足孔子曰有國有家者不患寡而患不均
不患貧而患不安蓋均而無怨節而無貧和而無寡安
而無傾漢文恤患救灾則命郡國無來獻是以人為本
以財為末人安則財贍本固則邦寧今百姓艱窮非止
不足税額𩔖例非止不均求取繁多非止來獻誠可哀
憫亦可憂危此而不圖何者為急聖情重慎每戒作為
伏知貴欲因循不敢盡求釐革且去華去甚亦足小休
望令所司與宰臣參量據每年支用色目中有不急者
無益者罷廢之有過制者廣費者減節之遂以罷減之
資廻給要切之用其百姓税錢頃因軍興每貫徵二伯
者下詔停之用復其言俾人知信下之化上不令而行
諸道權宜加徵亦當自請蠲放如是則困窮之中十緩
其二三矣供御之物各有典司任土之儀各有常貢過
此以往復何所須假欲崇飾燕居儲備賜與天子之貴
寧憂乏財但勅有司何求不給豈必旁延進獻别徇營
求減德示私傷風敗法因依縱擾為害最深陛下臨御
之初已弘清淨之化下無曲獻上絶私求近歲已來稍
渝前旨今但滌除流誤振起聖猷則淳風再興賄道中
寢雖有貪饕之輩曷由復肆侵漁州郡羨財亦將焉往
若不上輸王府理須下紓疲人如是則困窮之中十又
緩其四五矣所定税物估價合依當處月申百姓輸納
之時累經州縣簡閱事或涉於姦黨過則不在戶人重
重剥徵理甚無謂望令所司應諸州府送税物到京但
與色樣相符不得虚稱折估如濫惡尤甚給用不充唯
罪元納官司亦勿更徵百姓根本既自端靜枝葉無因
動搖如是則困窮之中十又緩其二三矣然後據每年
見供賦税之處詳諭詔旨咸俾均平每道各令知兩税
判官一人赴京與度支𩔖會參定通計戶數以配税錢
輕重之間大約可准而又量土地之沃瘠計物産之少
多倫比諸州定為兩等州等下者其每戶配錢之數少
州等高者其每戶配錢之數多多少已差悉令折衷仍
委觀察使更於當管所配錢數之内均融處置務盡事
宜就於一管之中輕重不得偏併雖或未盡齊一決當
不甚低昂既免擾人且不變法粗均勞逸足救凋殘非
但徵賦易供亦冀逋逃漸息俟稍寧阜更擇所宜其二
請兩税以布帛為額不計錢數曰夫國家之制賦税也
必先導以厚生之業而後取其什一焉其所取也量人
之力任土之宜非力之所出則不征非土之所有則不
貢謂之通法歴代常行大凡生於天地之間而五材之
用為急五材者金木水火土也水火不資於作為金木
自産於山澤唯土爰播植非力不成衣食之源皆出於
此故可以勉人功定賦入者唯布麻繒纊與百榖焉先
王懼物之貴賤失平而人之交易難准又立貨泉之法
以節輕重之宜斂散㢮張必由於是蓋御財之大柄為
國之利權守之在官不以任下然則榖帛者人之所為
也錢貨者官之所為也人之所為者故租税取焉官之
所為者故賦斂捨焉此又事理著明者也是以國朝著
令稽古作程所取於人不踰其分租出榖庸出絹調雜
出繒纊布麻非此族也不在賦法列聖遺典粲然可徵
曷嘗有禁人鑄錢而以錢為賦者也今之兩税獨異舊
章違任土之通方效算緡之末法不稽事理不揆人功
但估資産為差便以錢榖定税臨時折徵雜物每歲色
目頗殊唯計求得之利宜靡論供辦之難易所徵非所
業所業非所徵遂或增價以買其所無減價以賣其所
有一增一減耗損已多且百姓所營唯在耕織人力之
作為有限物價之貴賤無恒而乃定税計錢折錢納物
是將有限之産以奉無恒之輸納物賤則供税之所出
漸多多則人力不給納物貴則收税之所入漸少少則
國用不充公私二途常不兼濟以此為法未之前聞往
者初定兩税之時百姓納絹一疋折錢三千二三百文大
率萬錢為絹三疋價計稍貴數則不多及乎頒給軍裝
計數而不計價此所謂税入少而國用不充者也近者
百姓納絹一疋折錢一千五六百文大率萬錢為絹六
疋價既轉賤數則漸加向之蠶織不殊而所輸尚欲過
倍此所謂供税多而人力不給者也今欲不甚改法而
粗救灾害者在乎約循典制而以時變損益之臣謂宜
令所司勘會諸州府初納兩税年絹布定估比𩔖當今
時價加賤減貴酌取其中摠計合税之錢折為布帛之
數仍依庸調舊制各隨鄉土所宜某州某年定出税布
若干端某州某年定出税絹若干疋其有絁綿雜貨亦
隨所出定名勿更計錢以為税數如此則土有常制人
有常輸衆皆知上令之不遷於是一其心而專其業應
出布麻者則務於紡績供綿絹者則事於蠶桑日作月
營自然便習各修家技皆足供官無求人假手之勞無
賤鬻貴買之費無暴徵急辦之弊無易常改作之煩物
甚賤而人之所出不加物甚貴而官之所入不減是以
家給而國足事均而法行此宜稍循令典之舊規固非
創制之可疑者也然蚩蚩之俗罕究事情好騁異端妄
行沮議臣請假為問答以備討論陛下誠有意乎憐愍
蒼生將務救恤但垂聽覽必有可行議者若曰每歲經
費所資大抵皆約錢數若令以布帛為額是令支計無
憑答曰國初約法已來常賦率由布帛輸二甲子制用
不愆何獨當今則難支計且經費之大其流有三軍食
一也軍衣二也内外官月俸及諸色資課三也軍衣固
在於布帛軍食又取於地租其計錢為數者獨月俸資
課而已制禄唯不計錢故三代以食人衆寡為差兩漢
以石數多少為秩蓋以錢者官府之權貨禄者吏屬之
常資以常徇權則豐約之度不得恒於家以權為常則
輕重之柄不得專於國故先王制禄以食而平貨以錢
然後國有權而家有節矣況今餽餉方廣倉儲未豐盡
復古規或慮不足若但據羣官月俸之等隨百役資課
之差各依錢數少多折為布帛定數某官月給俸絹若
干疋某役月給資布若干端所給色目精麄有司明立
條例便為恒制更不計錢物甚賤而官之所給不加物
甚貴而私之所禀不減官私有准何利如之生人大端
衣食為切有職田以供食有俸絹以供衣從事之家固
足自給以兹制事誰曰不然夫然則國之用財多是布
帛定以為賦復何所傷議者若曰吏禄軍裝雖頒布粟
至於以時斂糴用權物價重輕是必須錢於何取給答
曰古之聖人所以取山澤之藴材作泉布之寳貨國專
其利而不與人共之者蓋為此也物賤由乎錢少少則
重重則加鑄而散之使輕物貴由乎錢多多則輕輕則
作法而斂之使重是乃物之貴賤繫於錢之多少錢之
多少在於官中盈縮官失其守反求於人人不得鑄錢
而限令供税是使貧者破産而假資於富有之室富者
蓄貨而竊行於輕重之權下困齊人上虧利柄今之所
病諒在於斯誠宜廣即山殖貨之功峻用銅為器之禁
苟制持得所則錢不乏矣有糶鹽以入其直有𣙜酒以
納其資苟消息合宜則錢可收矣錢可收固可以斂輕
為重錢不乏固可以散重為輕弛張在官何所不可慮
無所給是未知方議者若曰自定兩税以來恒使計錢
納物物價漸賤所納漸多出給之時又增虚估廣求羨
利以贍庫錢歲計月支猶患不足今若定供布帛出納
以平軍國之資無乃有闕答曰自天寳以後師旅數起
法度消亡肅宗撥滔天之灾而急於功賞先帝邁含垢
之德而緩於糾繩由是用頗殷繁俗亦靡弊公賦已重
别獻繼興别獻既行私賂竟長誅求刻剥日長月滋積
累以至于大歴之間所謂取之極甚者也今既總收極
甚之數定為兩税矣所是别獻之𩔖復在數外矣間緣
軍用不給已嘗加徵矣近屬折納價錢則又多獲矣比
於大歴極甚之數殆將再益其倍焉復幸年榖屢豐兵
車少息而用常不足其故何哉蓋以事逐情生費從事
廣物有劑而用無節夫安得不乏乎苟能黜其情約其
用非但可以布帛為税雖更減其税亦可也苟務逞其
情侈其用非但行今重税之不足雖更加其税亦不足
也夫地力之生物有大數人力之成物有大限取之有
度用之有節則常足取之無度用之無節則常不足生
物之豐敗由天用物之多少由人是以聖王立程量入
為出雖遇灾難下無困窮理化既衰則乃反是量出為
入不恤所無故魯哀公問年飢用不足如之何有若對
以盍徹桀用天下而不足湯用七十里而有餘是乃用
之盈虚在節與不節耳不節則雖盈必竭能節則雖虚
必盈衞文公承滅國之餘建新徙之業革車不過三十
乘豈不甚殆哉而能衣大布冠大帛約已率下通商務
農卒以富強見稱載籍漢文帝接秦項積久傷夷之弊
繼高吕革創多事之時家國虚殘日不暇給而能躬儉
節用靜事息人服弋綈履革舄却駿馬而不御罷露臺
而不修屢賜田租以厚烝庶遂使戶口蕃息百物阜殷
乃至鄉曲宴遊乘牝牸者不得赴會子孫生長或有積
數十歲不識市鄽御府之錢貫朽而不可校太倉之粟
紅腐而不可食國富於上人安於下生享遐福没垂令
名人到于今稱其仁賢可謂盛矣太宗文皇帝收合板
蕩再造寰區武德年中革車屢動繼以灾歉人多流離
貞觀之初洊屬霜旱自關輔綿及三河之地米價騰貴
斗易一縑道路之間餒殍相籍太宗敦行儉約撫養困
窮視人如傷勞倈不倦百姓有鬻男女者出御府金帛
贖還其家嚴禁貪殘慎節徭賦弛不急之用省無事之
官黜損乘輿斥出宫女太宗嘗有氣疾百官以大内卑
溼請營一閣以居尚憚煩勞竟不之許是以至誠上感
淳化下敷四方大和百榖連稔貞觀八年以後米斗至
四五錢俗阜化行人知義讓行旅萬里或不齎粮故人
到于今談帝王之盛則必先太宗之聖功論理道之崇
則必慕貞觀之故事此三君者其經始豈不艱窘哉皆
以嗇用愛人竟獲豐福是所謂能節雖虚必盈之效也
秦始皇據崤函之固藉雄富之業專力農戰廣收材豪
故能芟滅暴強宰制天下功成志滿自謂有太山之安
貪欲熾然以為六合莫予違也於是發閭左之戌徵太
半之賦進諫者謂之宣謗恤隱者謂之收恩故徵發未
終而宗社已泯漢武帝遇時運理平之會承文景勤儉
之積内廣興作外張甲兵侈汰無窮遂至殫竭大搜財
貨算及舟車遠近騷然幾至顛覆賴武帝英姿大度付
任以能納諫無疑改過不恡下哀痛之詔罷征伐之勞
封丞相為富民侯以示休息邦本搖而復定帝祚危而
再安隋氏因周室平齊之資府庫充實開皇之際理尚
清廉是時公私豐饒議者以比漢之文景煬帝嗣位肆
行驕奢竭耗生靈不知止息海内怨叛以至於亡此三
君者其所憑藉豈不豐厚哉此皆以縱欲殘人竟致蹙
喪是所謂不節則雖盈必竭之效也秦隋不悟而遂滅
漢武中悔而獲存乃懲與不懲覺與不覺其於得失相
遠復有存滅之殊安可不思安可不懼今人窮日甚國
用歲加不時節量其勢必蹙而議者但憂財利之不足
罔慮安危之不持若然者則太宗漢文之德曷見稱秦
皇隋煬之敗靡足戒唯欲是逞復何規哉幸屬休明將
期致理急聚斂而忽於勤恤固非聖代之所宜言也其
三論長吏以增戶加税闢田為課績曰夫欲施教化立
度程必先域人使之地著古之王者設井田之法以安
其業立五宗之制以綴其恩猶懼其未也又教之族墳
墓敬桑梓將以固人之志定人之居俾皆重遷方可為
理厥後又督之以出鄉遊堕之禁糾之以板圖比閱之
方雖訓導漸微而檢制猶密歴代因襲以為彛章其理
也必謹於隄防其亂也必慢於經界斯道崇替與時興
衰人主失之則不可御寰宇守長失之則不可釐郡邑
理人之要莫急於兹頃因兵興典制弛廢戶板之紀綱
罔緝土斷之條約不明恣人浮流莫克禁止縱之則湊
集整之則驚離恒懷倖心靡固本業是以賦税不一教
令不行長人者又罕能推忠恕易地之情體至公徇國
之意迭行小惠竟誘姦甿以傾奪鄰境為智能以招萃
逋逃為理化捨彼適此者既謂新收而獲宥倏忽往來
者又以復業而見優唯懷土安居首末不遷者則使之
日重斂之日加是令地著之人恒代墯游服役則何異
驅之轉徙教之澆訛此由牧宰不克弘通各私所部之
過也及夫廉使奏課會府考功但守常規不稽時變其
所以為長吏之能者大約在於四科一曰戶口增加二
曰田野墾闢三曰税錢長數四曰徵辦先期此四者誠
吏職之所崇然立法齊人久無不弊法之所沮則人飾
巧而苟避其網法之所勸則人興偽以曲附其文理之
者若不知維御損益之宜則巧偽萌生恒因沮勸而滋
矣夫課吏之法所貴戶口增加者豈不以撫字得所人
益阜蕃乎今或詭情以誘其姦浮苛法以析其親族苟
益戶數務登賞條所誘者將議薄征已遽驚散所析者
不勝重税又漸流亡州縣破傷多起於此長吏相效以
為績安忍莫懲齊人相扇以成風規避轉甚不究實而
務增戶口有如是之病焉所貴田野墾闢者豈不以訓
導有術人皆樂業乎今或牽率黎烝播植荒廢約以年
限免其地租苟農夫不增而墾田欲廣新畝雖闢舊畬
反蕪人利免租頗亦從令年限纔滿復為汙萊有益煩
勞無增稼穡不度力而務闢田野有如是之病焉所貴
税錢長數者豈不以既庶而富人可加賦乎今或重困
疲羸力求附益捶骨瀝髓隳家取財苟媚聚斂之司以
為仕進之路不恤人而務長税數有如是之病焉所貴
徵辦先期者豈不以物力優贍人皆樂輸乎今或肆毒
作威殘人逞欲事有常限因而促之不量時宜唯尚強
濟絲不容織粟不暇舂矧伊貧虚能不奔迸不恕物而
務先徵辦有如是之病焉然則引人逋逃蹙人艱窘唯
兹四病亦有助焉此由考覈不切事情而泛循舊轍之
過也且夫戶口增加田野墾闢税錢長數徵辦先期若
不以實事驗之則真偽莫得而辨將驗之以實則租賦
須加所加既出於人固有受其損者此州若增客戶彼
郡必減居人增處邀賞而税數有加減處懼罪而税數
不降倘國家所設考課之法必欲崇於聚斂則如斯可
矣將有意乎富俗而務理豈不刺謬歟當今之要在於
厚人而薄財損上以益下下苟利矣上必安焉則少損
者所以招大益也人既厚矣財必贍焉則暫薄者所以
成永厚也臣愚謂宜申命有司詳定考績往貴於加者
今務於減焉假如一州之中所税舊有定額凡管幾許
百姓復作幾等差科每等有若干人戶每戶出若干税
物各令條舉都數年别一申使司使司詳覆有憑然後
錄報戶部若當管之内人益阜殷所定税額有餘任其
據戶均減率計減數多少以為考課等差其當管税物
通比校每戶十分減三分者為上課十分減二分者次
焉十分減一分者又次焉如或人多流亡加税見戶比
校殿罰法亦如之其百姓所出田租則各以去年應輸
之數便為定額每歲據徵更不勘責檢廵增闢者勿益
其租廢耕者不降其數足以誘導墾植且免妨奪農功
事簡體弘人必悦勸每至定戶之際但據雜産校量田
既自有恒租不宜更入兩税如此則吏無苟且俗變澆
浮不督課而人自樂耕不防閑而衆皆安土斯亦當今
富人固本之要術在陛下舉而行之其四論税期限迫
促曰夫建官立國所以養人也賦人取財所以資國也
明君不厚其所資而害其所養故必先人事而借其暇
力先家給而斂其餘財遂人所營恤人所乏借必以度
斂必以時有度則忘勞得時則易給是以官事無闕人
力不殫公私相全上下交愛古之得衆者其率用此歟
法制或虧本末倒置但務取人以資國不思立國以養
人非獨徭賦繁多夐無蠲貸至於徵收迫促亦不矜量
蠶事方興已輸縑税農功未艾遽斂榖租上司之繩責
既嚴下吏之威暴愈促有者急賣而耗其半直無者求
假而費其倍酬所繫遲速之間不過月旬之異一寬税
限歲歲相承遲無所妨速不為益何急敦逼重傷疲人
頃緣定税之初期約未甚詳衷旋屬征役多故復令先
限量徵近雖優延尚未均濟望委轉運使與諸道觀察
使商議更詳定徵税期限聞奏各隨當土風俗所便時
候所宜務於紓人俾得辦集所謂惠而不費者則此𩔖
也其五請以税茶錢置義倉以備水旱曰臣聞仁君在
上則海内無餒殍之人豈必耕而餉之爨而食之哉蓋
以慮得其宜制得其道致人於歉乏之外設備於灾沴
之前是以年雖大殺衆不恇懼夫水旱為敗堯湯被之
矣隂陽相宼聖何禦哉所貴堯湯之盛者在於遭患能
濟耳凡厥哲后皆謹循之故王制記虞夏殷周四代之
法乃云國無九年之蓄曰不足無六年之蓄曰急無三
年之蓄曰國非其國也周官司徒之屬亦云掌鄉里之
委積以恤艱阨縣鄙之委積以待凶荒王制既衰雜以
權術魏用平糴之法漢置常平之倉利兼公私頗亦為
便隋氏立制始創社倉終於開皇人不飢饉貞觀初戴
胄建積榖備灾之議太宗悦焉因命有司詳立條制所
在貯粟號為義倉豐則斂藏儉則散給歴高宗之代五
六十載人賴其資國步中艱斯制亦弛開元之際漸復
修崇是知儲積備灾聖王之急務也語曰百姓足君孰
與不足百姓不足君孰與足此言君養人以成國人戴
君以成生上下相成事如一體然則古稱九年六年之
蓄者蓋率土臣庶通為之計耳固非獨豐公庾不及編
甿記所謂雖有凶旱水溢人無菜色良以此也後代失
典籍備慮之旨忘先王子愛之心所蓄糧儲唯計廪庾
犬彘猒人之食而不知檢溝壑委人之骨而不能恤亂
興於下禍延於上雖有公粟豈得而食諸故立國而不
先養人國固不立矣養人而不先足食人固不養矣足
食而不先備灾食固不足矣為官而備者人必不贍為
人而備者官必不窮是故論德昏明在乎所務本末務
本則其末自遂務末則其本兼亡國本於人安得不務
頃以寇戎為梗師旅亟興惠恤之方多所未暇每遇隂
陽愆候年不順成官司所儲祇給軍食支計苟有所闕
猶須更取於人人之凶荒豈遑賑救人小乏則求取息
利人大乏則賣鬻田廬幸逢有年纔償逋債斂穫始畢
糇粮已空執契擔囊行復貸假重重計息食每不充儻
遇洊飢遂至顛沛室家相棄骨肉分離乞為奴僕猶莫
之售或行丐鄽里或縊死道途天灾流行四方代有率
計被其害者每歲常不下一二十州以陛下為人父母
之心若垂省憂固足傷惻幸有可救乏之道焉可捨而
不念哉今賦役已繁人力已竭窮歲汲汲永無贏餘課
之聚糧終不能致將樹儲蓄根本必藉官司助成陛下
誠能為人備灾過聽愚計不害經費可垂永圖近者有
司奏請税茶歲約得五十萬貫元勅令貯戶部用救百
姓凶飢今以蓄粮適副前旨望令轉運使摠計諸道戶
口多少每年所得税茶錢使均融分配各令當道廵院
主掌每至榖麥熟時即與觀察使計會散就管内州縣
和糴便於當處置倉收納每州令錄事參軍專知仍定
觀察判官一人與和糴廵院官同勾當亦以義倉為名
除賑給百姓已外一切不得貸便支用如時當大稔事
至傷農則優與價錢廣其糴數榖若稍貴糴亦便停所
糴少多與年上下准平榖價恒使得中每遇灾荒即以
賑給小歉則隨事借貸大飢則錄奏分頒許從便宜務
使周濟循環斂散遂以為常如此則蓄財息債者不能
耗吾人聚榖幸灾者無以牟大利富不至侈貧不至飢
農不至傷糴不至貴一舉事而衆美具可不務乎俟人
小休漸勸私積平糴之法斯在社倉之制兼行不出十
年之中必盈三歲之蓄弘長不已升平可期使一代黎
人永無餒乏此堯湯所以見稱於千古也願陛下遵之
慕之繼之齊之苟能存誠蔑有不至其六論兼并之家
私斂重於公税曰國之紀綱在於制度商農工賈各有
所專凡在食禄之家不得與人爭利此王者所以節材
力勵廉隅是古今之所同不可得而變革者也代理則
其道存而不犯代亂則其制委而不行其道存則貴賤
有章豐殺有度車服田宅莫敢僭踰雖積貨財無所施
設是以咸安其分罕徇貪求藏不偏多故物不偏罄用
不偏厚故人不偏窮聖王能使禮讓興行而財用均足
則此道也其制委則法度不守教化不從唯貨是崇唯
力是騁貨力苟備無欲不成租販兼并下錮齊人之業
奉養豐麗上侔王者之尊戶蓄羣黎隸役同輩既濟嗜
欲不虞憲章肆其貪惏曷有紀極天下之物有限富室
之積無涯養一人而費百人之資則百人之食不得不
乏富一家而傾千室之産則千家之業不得不空舉𩔖
推之則海内空乏之流亦已多矣故前代致有風俗訛
靡甿庶困窮由此弊也今兹之弊則又甚焉夫物之不
可掩藏而易以閱視者莫著乎田宅臣請又措其宅而
勿議且舉占田一事以言之古先哲王疆理天下百畝
之地號曰一夫蓋以一夫授田不得過於百畝也欲使
人無廢業田無曠耕人力田疇二者適足是以貧弱不
至竭涸富厚不至奢淫法立事均所謂制度今制度弛
紊疆理隳壊恣人相吞無復畔限富者兼地數萬畝貧
者無容足之居依託強豪以為私屬貸其種食賃其田
廬終年服勞無日休息罄輸所假常患不充有田之家
坐食租税貧富懸絶乃至於斯厚斂促徵皆甚公賦今
京畿之内每田一畝官税五升而私家收租殆有畝至
一石者是二十倍於官税也降及中等租猶半之是十
倍於官税也夫以土地王者之所有耕稼農夫之所為
而兼并之徒居然受利官取其一私取其十穡人安得
足食公廪安得廣儲風俗安得不貪財貨安得不壅昔
之為理者所以明制度而謹經界豈虚設哉斯道浸亡
為日已久頓欲修整行之實難革弊化人事當有漸望
令百官集議參酌古今之宜凡所占田約為條限裁減
租價務利貧人法貴必行不在深刻裕其制以便俗嚴
其令以懲違微損有餘稍優不足損不失富優可賑窮
此乃古者安富恤窮之善經不可捨也右臣前月十
一日延英奏對因叙賦税煩重百姓困窮伏奉恩旨令
具條疏聞奏今且舉其甚者謹件如前臣聞於書曰無
輕人事惟難無安厥位惟危此理之所以興也又曰厥
後嗣王生則逸不知稼穡之艱難此亂之所由始也以
陛下天縱聖哲事更憂危夙夜孜孜志求理致往年論
及百姓必為悽然動容每言朕於蒼生支體亦無所惜
臣久叨近侍亟奉德音竊謂一代黔黎必躋富夀之域
昨奏人間疾苦十分纔及二三聖情已甚驚疑皆謂臣
言過當然則愁怨之事何由上聞煦育之恩何由下布
典籍所戒信而有徵一虧聖猷實可深惜臣又聞於書
曰非知之艱行之唯艱竊唯陛下所以驚疑於微臣之
言者但聞之未熟耳此乃股肱耳目之任仰負於陛下
誠所謂知之非艱尚未足深累聖德也今則既知之矣
願陛下勿復艱於所行居安思危億兆幸甚謹奏
歴代名臣奏議卷二百五十四
