歷代名臣奏議卷二百七十
明楊士竒等撰
理財
宋徽宗即位初通判鳳州馬景夷言陕西自去年罷使
銅錢續遣官措置錢法未聞有深究錢幣輕重灼見利
害者銅錢流注天下雖千百年未嘗有輕重之患獨鐵
錢局扵一路所可通交易有無者限以十州之地欲無
滯礙安可得乎又諸州錢監鼓鑄不已歲月增多以鼓
鑄無窮之錢而供流轉有限之用更數十年積滯一隅
暴如丘山公私為害又倍扵今日矣謂宜弛其禁界許
鄰近陕西河東等路特不入京城外凡觧鹽地州縣並
許通行折二鐵錢如此則流注無窮久遠自無輕重之
患
建中靖國元年給事中上官均上奏曰臣竊聞河北自
来不係𣙜鹽地分周世宗初𣙜河北塩世宗北伐父老
遮道泣訴碩以鹽課均之兩税而弛其禁世宗許之今
兩稅鹽錢是也嘉祐中三司使王拱辰乞本路𣙜鹽仁
宗皇帝降詔曰朕不欲河北軍民頓食貴鹽詔書既下
北京父老感戴聖恩聚僧道作道場七日至今碑刻詔
文具在比京紹聖四年因宣德郎竇訥誣罔朝廷奏請
𣙜鹽當時訥妻父宰相章子厚遂從其請施行已及三
年臣近緣使事經由河北州縣官吏皆以為自行𣙜鹽
官中獲利甚少而民食貴鹽被刑出賞為害不少盖河
北淮南諸路如北京澶恩諸郡頗多鹵地既不可耕種
係出稅賦又納鹽錢下戶貧民取煎小鹽貨賣供官贍
家今来官中𣙜買既非竈戸不能剗煎賣却依舊納稅
更出鹽錢下戸轉見貧窘往往犯法一人冒禁累及同
保共備賞錢州縣督責雖眀貧乏以提舉茶鹽司按簿
催促不免經年監錮貧民迫扵衣食不足必至為盗兼
詢得州郡自行𣙜鹽官中雖獲息錢然商賈稀少却有
虧損稅錢去處通計一路就使息錢增多然民間鹽價
比昔日倍貴又多伴和泥土烹煎不精至扵犯法被刑
督責賞錢為害不細兼河北係黃河行流人使經由道
路每年人戸應副工役比扵它路尤為勞費昨因大河
移改決溢渰浸田廬又累年飢荒流移餓殍人數不少
今年稍得豐稔未便蘇息尤藉州縣官吏協力寬恤伏
願陛下深飭有司考究𣙜鹽公私獲利多寡循守仁宗
手詔德音罷去禁𣙜養貧乏寧固根本以副陛下惻怛
仁民愛物之意
左司員外郎陳瓘進國用須知䟽曰臣伏見仁祖之時
臣寮上言曰周制冢宰制國用唐宰相兼鹽鐵轉運使
或判戶部或判度支然則宰相制國用從古然也今中
書主民樞密主兵三司主財各不相知故財已匱而樞
密院益兵不已民已困而三司取財不已中書視民之
困而不知使樞密院減兵三司減財以救民困者制國
用之職不在中書故也臣謂當仁祖之時官制未立自
元豐以来制國用之職在三省矣戸部右曺之所掌乃
天下財用之根本也神考理財之政所以法先王而慮
萬世元祐之臣雖有紛更然天下所積財物朝廷亦不
盡取今則一年之間連下五勅凡提舉司所積錢取之
殆盡竭天下根本之財壊神考理財之政繼志述事豈
宜然哉今具五次朝旨下項
一元符三年九月八日勅府界諸路見管坊場錢除
本路一年合支數外將剰數更留一半准備支用
餘一半特令起發上京應副朝廷支用
一元符三年十一月十九日勅府界諸路見管常平
役錢除本路一年合支數外將剰數更留一半准
備支用餘一半特令起發上京應副朝廷支用
一建中靖國元年二月二十三日勅諸路提舉司將
見在抵當息錢並起發上京應副朝廷支用
一建中靖國元年三月初一日勅諸路提舉司將見
在量添酒錢依抵當息錢已得指揮施行今後支
使不盡錢數並封樁准備朝廷支用
一建中靖國元年三月初二日勅府界諸路提舉司
所管錢物除依指揮起發及除留出本年合支散
外餘剰更留一半錢數不多深属闕少糴本今扵
元祐年中所納助役錢内撥一半充常平糴本餘
一半許𣙜貨務召人入便或計置起發上京兊那
往三路添助常平糴本
臣竊惟神考立法之意取民之財還以助民故天下諸
路州州縣縣各有蓄積將以待非常之用不使有偏乏
之處故右曹錢物不得與别司交雜違條輙用者徒二
年自元豐七年以常平等積剰財物補助邊費歲取二
百萬緡為額只以三年為期盖不欲多費天下民財以
資邊用神考愛民之慮可謂深矣遠矣今當紹述此意
豈宜取三十年間根本蓄藏之物一切大違成憲而偏
用之扵一方乎且上件五項所取之𩔖以天下計之萬
數不少扵此𩔖内河東陕西京西三路之撥與提刑司
者其數幾何河北路交撥與措置糴買司者其數幾何
川陜西路具樁管數目關鄰路召人入便乃與茶馬司
對數交兊者其數幾何臣謂凡八路那移兊撥皆主扵
邊費而已自餘路分起發入京西飛于塞下者又不知
其幾何然則天下蓄積之物皆運之于邊矣若使一勞
而久佚暫費而永寧則三十年積之而一日用之猶足
以濟一時之權成不得已之計今則不然但剔割諸路
以補一方之瘡痍而已臣恐一方瘡痍補之未合而天
下乏財之患有不可深言者矣臣生長南方不能周知
四境之事但為東南之西邊財用匱竭則供億調度必
取諸東南東南積剩之物今扵無事之時既巧取而偏
用之矣或有東南意外不庭之患又將取之扵何地乎
臣竊考唐武德以後開拓邊境地連西域置都督列州
縣開元中置節度以統之軍城戍邏萬里相望然而當
此之時糗糧出扵屯田馬牛出扵監牧戍卒繒布取足
扵山東而已未嘗罄天下之積以從事扵一方也今五
勅之所取非歲歲常有之數方主議大臣充位之時賴
此紓目前之急為廟堂久遠之慮當如之何制國用者
既不卹此議棄地者又執偏見不詢衆庶之論不盡邊
臣之說各以利意自復其言因循相仍馴致大患縦以
闕乏為憂不過請行鬻爵之𩔖耳神考創法比隆扵三
代彼中世之陋法如鬻爵之𩔖乃熙寧初議之所不取
也當時條例司臣寮恭議論者今為輔相忍不為陛下
一言之乎又況神考自有為之初以至法度之成憂勤
不倦非一日之積也所以建子孫萬世之業為四海無
疆之慮何意今日繼述先緒乃復遽取中世之陋法而
行之者也使財用有餘則朝廷議論自不至此然則神
考十九年焦勞之慮特為今日目前之費爾豈不痛哉
又聞獻議之臣欲裁損州郡供給減削吏人請受以佐
國用樞密院減罷陕西諸路准備官員數以節冗費此
不得已之計非無毫髮之助也然使神考理財之政不
為廟堂所壊則臣寮議論亦不至此此等不得已之事
不免漸漸為之則筭間架除錢陌貸富人錢穀賣御史
告身之𩔖安保其不漸為也主議大臣既去之後設有
此事則其斂謗欲使何人當之故凡戸部不得已之下
策皆非神考大有為之初意也漸用不得已之策頓改
大有為之意名曰建中而偏為過甚之舉名曰繼述而
大違神考之緒甚矣其可痛也陛下嗣位之初肆赦天
下大弛逋欠此廼真宗之所嘗行而神考之所欲為也
紹聖役法有一倍三料之文神考素意欲候歲久積多
則時一弛之所以遠繼成周馭民之法而俯取漢文弛
租之政以悅斯民以召和氣以為後嗣之式也夫上之
所弛者其數既多則下之所獲者不為僥倖周官八則
所謂予以馭其幸者雖非日行之常事是乃馭民之美
意陛下式祖宗而行之可謂得繼述之義而人臣之所
宜將順者也然方國用匱乏之時而所弛之物其數太
多故所謂傾天下之財而使無子遺者言者之所當慮
也然赦勅之所放陛下所以廣恩惠五敕之所取大臣
所以備邊乏廣恩惠以牧人心有益之事也因邊費而
壊成法無益之舉也又赦敕所放其數止扵二千餘萬
五敕所取其數不知其幾萬萬也陛下為有益之事以
法祖宗其數又少方乏財之時尚不可以不言大臣為
無益之舉以壊先憲其數甚多方乏財之時安可以不
慮乎竊惟神考承祖宗久安之緒熙寧之初國用匱乏
而理財之政未脩也王安石曰有天下者豈以乏財為
患哉扵是講理財之法立天下之政緝熙增損十有餘
年至扵元豐之間法度成就然後州州縣縣皆有蓄積
天下無偏乏之處將以待非常之用則所謂有天下者
不以乏財為患信不誣矣今則不然耗根本之財壊已
成之法雖西邊用度目前不乏而天下方匱乏患將由
此而作矣盖神考為子孫萬世之慮故政事既立而天
下無乏財之患今日壊神考之法則天下之患必自乏
財而生此必然之理也且自祖宗以来天下諸路轉運
司或有非常之用必須干告朝廷既在經費之外扵理
自合應副然自熙寧以前常患無可應副者以理財之
政未脩故也由元豐以来根本蓄積之財州州縣縣聚
如江海法防堅固内外充溢轉運司經費之外設有干
求以此應副不患不足然而神考愛惜民財謹守交雜
之法轉運司雖有干求亦不輕與故當時轉運使劉攽
之徒妄有乞貸者皆被謫罰今則邊方用度百倍扵昔
轉運司匱乏迫窘異扵平時雖有乞貸理合應副然朝
廷扵其所請例皆峻拒朝廷豈為愛惜民財謹交雜之
法乎良以乏財而已矣諸路誤以乏財廢事為轉運使
者安肻受無名之謫乎夫州州縣縣蓄積之物一年之
内皆以五敕取之而尚以乏財為患可不慮哉臣碩陛
下詔宰臣制國用脩戸部右曹之政眀提舉官覆奏之
法委官選吏會計五敕所起都數若干已到若干未到
若干自餘八路那移兊撥以充邊用者若干陜西河東
邊費除繫本路錢物及朝廷以錢應副外已用五敕所
及外應支五敕所起者其數各若干除已用應支外所
餘之數尚有若干凡已往之費不可追究未来之費所
宜會也前此朝廷遣使會計邊費已用之數所得者簿
歷盈車不可覆考重有煩費無補扵事今臣所論者右
曹根本之財而已不知五敕所取可為西邊幾年之用
否困天下之力壊神考之政而數年之後未免闕絶廟
堂之上今亦可以覺悟矣惟陛下熟計之幸甚
崇寧中監察御史沈畸奏論當十夾錫錢最為剴當略
曰小錢之便扵民久矣古者軍興用乏或以一當百至
于當千此權時之術非可行扵無事之世今當十之議
固足紓目前然使游手鼓鑄無故有倍稱之息何憚而
不為雖日加斷斬勢不可止恐未能期歲東南小錢輕
錢輕則物重物重則民愈困此盜賊所由起也陕西舊
無銅錢故以夾錫為貴一切改鑄則猶前日鐵錢耳今
東南方私鑄又將使西北效之是導民犯法也
大觀四年張商英為相奏言當十錢為害久矣舊小平
錢有出門之禁故四方客旅之貨交易得錢必太半入
中末鹽鈔收買告牒而餘錢又流布在市井此上下内
外交相養自當十錢行以一夫而負八十千小車載四
百千錢既為輕齎之物則告牒為滯貨鹽鈔非得虚擡
之息則不行臣今欲借内庫并密院諸司封樁紬絹金
銀并鹽鈔下令折十錢限民半年所在送官十千給銀
絹各一匹兩限竟毋更用俟錢入官擇其惡者鑄小平
錢存其好者折三行用如此則錢法鈔法不相低昂可
以復舊
侍御史毛注言崇寧以来鹽法頓易元豐舊制不許諸
路以官船迴載為轉運司之利許人任便用鈔請鹽般
載扵所指州縣販易而出賣鹽多寡為州縣殿最一有
循職養民不忍侵克則指為沮法必重奏劾譴黜州縣
孰不望風畏威競為刻虐由是東南諸州每縣二等以
上戸俱以物産高下勒認鹽數之多寡上戸歲限有至
千緡第三等末戸不下三五十貫籍為定數使依數販
易以足歲額稍或愆期鞭撻隨之一縣歲額有三五萬
緡今用為常額寔為害之大者又言朝廷自昔謹三路
之備糧儲豐溢其術非它惟鈔法流通上下交信東南
末鹽錢為河北之備東北鹽為河東之備觧池鹽為陕
西之備其錢並積扵京師随所積多寡給鈔扵三路如
河北糧草鈔至京並支見錢號飛錢法河東三路至京
半支見錢半支銀紬絹陕西觧鹽鈔則支請觧鹽或有
泛給鈔亦以京師錢支給惟錢積扵京師鈔行扵三路
至則給錢不復滯留當時商旅皆悅争運糧草入扵邊
郡商賈既通物價亦平官司上下無有二價斗米止百
餘錢束草不過三十邊境倉廩所在盈滿自崇寧来鈔
法屢更人不敢信京師無見錢之積而給鈔數倍扵昔
年鈔至京師無錢可給遂至鈔直十不得一邊郡無人
入中糴買不敷乃以銀絹見錢品搭文鈔為糴買之直
民間中糴不復會筭鈔直惟計銀絹見錢須至高擡糧
草之價以就虚數致使官價幾倍扵民間斗米有至四
百束草不下百三十餘錢軍儲不得不闕財用不得不
匱如觧鹽鈔每紙六千今可直三千商旅凡入東南末
鹽鈔乃以見錢四分鹽引六分𣙜貨務惟得七十千之
入而東南支鹽官直百千則鹽本已暗有所損矣臣謂
鈔法不循復熙豐則物價無由可平邊儲無由可積方
今大計無急扵此薛向昔講究扵嘉祐中行之未幾榖
價遽損邊備有餘逮及熙豐其法始備比年𣙜貨務不
顧鈔法屢變有誤邊計惟冀貼納見錢專買東南鹽鈔
圖增錢數以僥冒榮賞前鈔方行而後鈔又復變易特
令先次支鹽則前鈔遂為廢紙罔人攘利商旅怨嗟臣
碩明詔執政大臣精擇能吏推眀鈔法無以見行為有
妨無以既往為不可復如薛向之法已效扵昔者可舉
而行之今之練政事通鈔法不患無人在京三庫之積
皆四方郡縣所入不患無備如以三四百萬緡樁留京
師随數以給鈔引使鈔至給錢不復邀阻上下交信則
人以鈔引為輕費轉相貿易或支請多惟轉廊就給東
南末鹽鈔或度牒之𩔖如東南末鹽鈔或度牒敕牒唯
許以鈔引就給外餘並令在京以見錢入易樁留以為
鈔引之資亦計之得者若舊出文鈔亦當體究立法量
為分數支鹽償之自昔立法之難非特造始脩復既廢
亦為非易欲興經久之利則目前微害宜亦可略惟詳
酌可否施行
徽宗時李綱論理財以義䟽曰臣伏見朝廷講求理財
之術以足邦計議者紛然争獻其說夫以天下之大承
平之久萬物盛多之時經畫財用豈患不足貴扵理之
有其義而已易曰何以聚人曰財理財正辭禁民為非
曰義財者民之所以相生養者也故人非財無以聚之
義者利之本也故財非義無以理之溥天之下莫非王
土率土之濱莫非王臣臨之以法度之威何求不獲而
先王必以輕賦薄斂為貴者盖知予之為取者政之寳
也方今國家用度之廣官吏廪禄之多倍蓰扵前則講
求理財之術誠為先務獻議者亦不容無取然臣願陛
下必令廟堂之臣參議以聞蔽自淵衷揆之以義而行
之使義然後取人不厭其取上以裕國下以裕民實宗
社無窮之利也
李復乞置𣙜場䟽曰臣竊見回紇于闐盧甘等國人嘗
齎蕃貨以中國交易為利来稱入貢出熙河路朝廷察
知其情故限之以年依到本路先後之次發遣赴闕而
来者不已守待發遣有留滯在本路十餘年者其所齎
蕃貨散入諸路多是禁物民間私相交易遠商物貨厚
利盡歸扵牙儈臣累次詳問所齎物貨上者有至十餘
萬緡下者亦不减五七萬且遠人懷久客之情平民陷
冒禁之法利贏無極盡歸扵牙儈往来無已每遇發遣
徒擾州縣今湟州新復正要措置使商賈奔湊不惟通
其有無誠亦厚其根本之勢臣今欲乞扵湟州依雄州
火山軍等處例置立𣙜場扵湟州别置蕃市以居来者
更不發遣赴闕使利歸扵公貨通扵下亦可少補經費
復又論錢鈔法䟽曰臣竊見近日言陕西利害者皆言
錢輕物重與夫觧鹽鈔法之弊臣嘗究其源陜西自康
定寳元年間西鄙用兵支費不足遂鼓鐵為錢邊事纔
息即時罷鑄至熙寧九年皮公弼主領漕計復奏鑄之
迨今二十七八年所鑄不知幾千萬矣鐵錢不通别路
聚積陕西民間既多此錢輕一也陕西百貨皆視榖價
高下近年西邊拓地增築州軍城寨添屯軍馬急扵年
計添價糴買兼并巨商蓄榖待價而不出物價愈重錢
輕二也若邊事稍息鑄數減少久而比之今日須重裁
抑藏榖之豪榖價稍平百貨自随東南商貨知陕西物
重輻湊入關别無回貨皆變轉買鈔而東此鈔價日重
平昔鹽鈔常患不行今者價高乃公家之利異時貨輕
則鈔自輕矣臣今欲乞下陕西轉運司有艱扵物料及
難般運端閒工匠之處可以先次減罷鑄監扵出産斛
㪷之處結糴一兩次及召人入粟塞下使儲蓄之家不
能擅價庶幾榖價略平
御史中丞王安中論妄興坑冶䟽曰臣竊惟自昔神考
之世凡山澤之利始掌扵常平仁民愛物之意具諸成
憲陛下親政之初諸路坑冶惟舊係轉運司錢本者自
属漕司外其餘告發撿踏烹鍊費用等並以常平條令
從事官無冗員職有常守後因增廣鼓鑄乃扵河北河
東京東西陕西權差措置坑冶官属考扵初令固曰權
差又曰候措置就緒即行減罷積歲于此既無鼓鑄惟
陕西河東出自御筆已併歸常平司若河北京東西曾
未及省而九路措置之使且復出矣河北之鑿空擾下
横及無辜既已考驗陛下沛然親洒神翰令具所費所
得来上則官司遷延顧待蠧耗財力之迹臣預知其無
所逃扵睿斷若夫京東西與九路之弊獨可弗慮乎京
東西之近其無異扵河北陜西河東者固不待臣言而
後知至扵九路之事跨地遼遠體勢甚重臣敢不為陛
下詳言之頃者朝廷遣徐禋往東南措置銅事其後又
益以寳貨禋復命于朝圖繪之數增舊十倍乃奏請分
委所部禋盖不虞朝廷使之自行也方禋為此數時峻
文移禁錮人吏逼監司守令承認開掘江西洪州有嚴
陽山場苖脉久不興發禋必欲有得不復愛惜人力開
掘深入至命官何摭者暴露得疾以斃最後禋遣属官
監守烹鍛僅得錙銖州縣不得已承認數十兩之額所
謂錙銖者人固疑其所自来而數十兩之額人固疑州
縣欲取之它也以此一事言之則九路之數豈皆確然
可信哉禋既不免自行計窮情得則使事之外别立說
以規自免曰若或得希世珍異古之寳器乞納書藝局
方陛下聖德撫運庶邦萬民惟正之供而珍異古器之
入自有司存如禋外臣豈其所職盖欲挟此以濟欺誕
騷擾之計耳遠方異事初或可為弗窒其源害將甚大
今訴訟之詞已有願以田没官者矣矧官属吏額視發
運司舟船人從劵給公使之費又不特如河北京東西
而已也若夫東南舊来寳藏厲禁嚴密鼓鑄錢貨又有
近降御筆令兩司通融趁辦而青碌之𩔖考扵眀堂第
賞之書亦止逐路監司之效設有非泛抛索何必更使
禋輩侵官臣愚欲望睿慈加惠天下以今来體究河北
銅礦御筆指揮下京東西及禋領九路後来興脩坑冶
處監司依應體究仍乞檢會陕西河東已降御筆參酌
處分庶幾不失政事之體稍去冗官蠧耗之弊遠近幸
甚
陳次升論中都費用奏曰臣竊觀易曰聖人之大寳曰
位何以守位曰仁何以聚人曰財古之聖人非志扵為
利而樂扵貨財也以謂理財之道不講則國用不足雖
欲聚人守位不可得也臣聞元豐庫昔年所積財帛甚
多近歲關邊支遣殆盡𣙜貨務全藉賣鈔如聞賣鈔之
金已是窘乏都商務近来商旅稀少歲課不登且國家
外有邊防之費内有河防之患百官之俸給軍旅之衣
糧凡百用度不貲而利源闕乏府庫空虚以至扵此不
可不慮伏望朝廷早賜講求利害以通貨財以實倉庫
毋使倉卒之間不足扵用以貽國患
次升又論收湟州奏曰臣竊以國家今日之患在扵財
用不足府庫空虚倉廪匱乏諸路皆然而陕西河北尤
甚去秋雖豐登而榖價不減戎兵雖已減省而糧儲不
繼方當休兵無事之時尚乃如此萬一敵人犯邊費用
百倍將何支梧如聞陕西路新築城寨每歲所費不貲
而湟州一年自費二百八十餘萬未委何處糧儲可以
供贍有何錢物可以應副臣嘗乞措置可守可棄之策
不聞如何行遣河北路黃河決溢之後民多流移甚是
彫弊敵主新立如聞喜兵好殺盟誓未必可保邊庭難
必無虞此二者當今之患要當深思熟講之而不可忽
古人有言曰存不忘亡治不忘危然後國家可保也伏
望聖慈念古人之言思今日之患勅大臣以理財賦嚴
邊吏以謹守禦無使鄰敵乘我之虚猖狂衝突以貽朝
廷之憂不勝幸甚
次升又奏曰臣竊以國家内外府庫之財祖宗以来生
之有道而財常至扵有餘用之有節而財不至扵虚匱
是以内外財賦充足而無不給之患近年朝廷知用之
而不知所以節之知出之而不知所以藏之戸部不獨
左曹財用空匱而右曹亦無餘諸路不獨漕司空匱而
常平司亦不足夫天下不能常無事忽有水旱盜賊常
賦豈足支梧常平之積實天下根本之財神宗皇帝經
畫之意遠矣今天下無事而用之三五年後必甚闕乏
一旦水旱盜賊將如之何伏望聖慈嚴勅宰臣講理財
之義而常平司錢物不得輕易支費庶使府庫充實良
法具存天下之福也
左正言任伯雨上奏曰臣竊以今日國家所患莫大不
足不足之患非理財無法也用財無節爾貢有常供賦
有常取山澤之利莫不兼擅舟車之筭莫不畢入青苗
有息免役有剰理財之政可謂有法矣邊隙益廣宿兵
益多歲歉物貴糴價五倍辟名之用乾沒之弊若會其
數有過常費加之朝廷非泛支賜尋常錫賚之𩔖不惟
無名亦且太厚用財之際可謂無法矣取之既悉用之
無節諸路上供之外歲計往往不足椎魯之吏必乞扵
朝廷姦巧之吏則多方科折目前取辦不足之患宜救
以道臣伏願陛下勅三省下有司會計國家一歲所入
與一歲所出凡有幾支用有餘而畜之或不足而助之
凡有幾内外帑藏之積凡有幾然後析而三之若干為
經費若干為浮費若干為陕西五路邊用之費近質諸
元豐遠質諸慶歷孰多孰少孰有餘孰不足寫為一圖
以視盈耗目擊心計朝夕在念然後内節浮費如非泛
支賜尋常錫賚之𩔖非不得已而不可減者俾有司條
陳名件各損其半昔仁宗皇帝嘗患支費之冗乃詔自
皇后及宗室及輔臣已降南郊賞賜各減其半又嘗以
齋醮之物須索無度詔中丞劉筠裁減冗費浮費減則
經費充矣今年議者謂邊鄙已寧正可偃革省若干戍
兵罷若干將佐減若干支用仁宗皇帝嘗曰自頃開納
夏國本為息民今日邊用猶廣乃詔陕西轉運提刑與
經略安撫使減損邊用併省冗官悉為條目以授監司
又嘗勅兩川歲造錦綺改織絹以供邊費邊用節則國
用充矣夫以國家太平日久業大事叢賦入不加多費
用日益廣民既不可益賦下既不可更損則愛人足用
之要顧有大扵節浮費損邊用哉此最切扵時而易行
者臣伏碩陛下下三省樞密院參議立法留意必行天
下幸甚
貼黃臣所奏為言天下財用不足乞依仁宗時減浮
費損邊用乞下三省樞密院參議立法臣伏聞近
日文思院扵内藏庫關取銀一千四百兩移用本
庫無銀支撥財用乏匱乃至如此
慕容彦逢上奏曰臣竊惟神考立常平之法加惠元元
意旨深遠著令完具而吏或不虔便文自營馴致蠧耗
出多入寡近因臣寮建言申嚴約束務絶姦弊惠及細
民臣愚以謂唯納欠多寡最見𣙜行之實使任職者悉
心奉法計置及時官無抑勒留難下無詭冒違法之人
則良民輸納自無稽違豈有出多入寡之弊臣欲乞應
斂常平錢榖逐歲於令佐印紙内批書納欠分數候三
考滿日别立殿最之法庶幾知所勸沮罔或偷惰如蒙
聖允即乞詔有司施行
安燾以學士知河南將行上䟽曰自紹聖元符以来用
事之臣持紹述之名誑惑君父上則固寵位而快恩讎
下則希進用而肆朋附彼自為謀則善矣未嘗有毫髮
為公家計者也夫聽言之道必以其事觀之臣不敢高
談遠引獨以神考之事切扵今者為證熙寧元豐之間
中外府庫無不充衍小邑所積錢米亦不減二十萬紹
聖以還傾竭以供邊費使軍無見糧吏無月奉公私虚
耗未有甚扵此時而反謂紹述豈不為厚誣哉願陛下
監之勿使飾偏辭而為身謀者復得行其說
欽宗靖康元年御史中丞吕好問乞罷青苖奏曰臣竊
見陛下嗣位之初民心仰戴中外胥悅雖敵騎深入人
無異意何者天下之人知有休息之日凡所舉動皆順
其意所下詔令皆以從祖宗之法為言也今既日久矣
陛下圖治之意雖未少改扵前而德澤不能下究民心
歡悅漸不如初何也盖由軍旅未戢祖宗之法未行議
論之臣借以為詞而奉法之吏倚以為姦也祖宗之法
今雖未得盡行其間有可行之順民心者何為而不為
哉臣請舉其大者青苗斂散之法扵民為害最甚扵官
都無利益方今州縣常平錢等率無見在每年俵散之
時多以虚劵科率逐都保正長等其實請錢者多是州
縣官戸公人違法冒名無所不至及送納時只送息錢
逐年登帶縣道吏人又因斂散之際恣行乞覓此實無
窮之患也民間病此數十年矣今春陛下既降詔旨從
祖宗之法用事之臣如此等事自當即罷今乃遷延却
避例不敢言其意不過恐異日天下平定復行紹述之
說則已受黜責爾遂使朝廷冒虚數斂實怨可為痛心
疾首臣願陛下出自聖意將青苗斂法先次改罷眀告
天下以固民心其它非祖宗之法逐旋改正行下以息
異議無疆之業不勝幸甚
諫議大夫楊時乞罷茶鹽𣙜法奏曰臣伏覩陛下屢降
德音欲盡復祖宗之舊崇寧紛更唯是茶鹽二法最為
民害𣙜茶自唐末始有祖宗盖嘗行之矣積年之久流
弊滋甚仁宗詔有司會𣙜茶淨利均為茶租戸輸之弛
其禁使自興販縣官坐收𣙜茶之利而民得自便無冒
禁抵刑之患可謂公私兩利矣當時詔書有曰私藏盜
販犯者實繁嚴刑重誅情所不忍是扵江湖數千里設
穽以陷吾民也又曰歷世之弊一旦以除著為經常不
復更制尚慮喜扵立異之人緣而為奸之黨妄陳奏議
以惑官司必寘眀刑以戒狂謬其訓告丁寧至矣固後
世子孫所宜守也今茶租錢輸如故而𣙜法愈密是𣙜
之又𣙜也二浙窮荒之民有經歲不食鹽者茶則不可
一日無也一日無之則病矣昔時晚春採造謂之黃茶
每斤不過三二十錢故細民得以厭食今買引之直已
過數倍未有茶色民間例食貴茶而細民尤被其害行
法之初裒刻之吏以配賣引數多為功苟冒恩賞其後
以歲課最高為額上戸有敷及十數引陪費無慮十五
六十則人不易供矣諸犯𣙜貨不得根究来歷自祖宗
迄于熙豐未之有改也今茶法獨許根究盜販者皆無
賴小民一為捕獲則妄引来歷以報私怨官司不敢沮
抑追呼枝蔓狴犴充斥經時不能決良可憫也𣙜鹽自
漢有之非一日也周世宗征河東河朔之民遮道訴鹽
法之不便世宗會所得息均之人戸從民願也熙寧中
有議再𣙜者朝廷不行方神宗大有為之時凡可以益
國而利民者知無不為以是為不可行則是終不可也
今鹽息敷在人戸者亦輸之如故而又設官置司與它
路等其為害深矣江浙有蠶鹽扵春初均與之為蠶繅
之用蠶熟以絹償之未為厲民也今蠶鹽不支而償絹
不免則鹽之利入官已多矣山谷之民食鹽之家十無
二三而州縣均敷鹽鈔民間陪費與茶引等官吏廹扵
殿最之嚴皆計口授之以充歲額人何以堪今朝廷不
立歲額不比較歲課必虧使者持節一路豈肻坐視而
恬不加察乎前此定賦之後盖嘗不額比較矣而歲額
大虧鹽事監司切責州縣不覺察盜販致有虧欠州縣
苟逭譴責不免敷配取辦雖名為不比較而比較之實
仍舊也臣竊謂宜一遵祖宗之法罷提舉茶鹽司使之
自便無敷配之弊而人始受賜矣往時鹽息諸路所得
各無慮數十萬緡以充經費故漕計不乏漕計不乏則
横斂不加扵民而上下裕矣議者必謂罷茶鹽二法中
都必至乏用臣竊以為不然舊日𣙜貨務所積皆充御
前用戸部所得無幾矣今陛下恭儉節用一毛不妄費
焉用此物為哉兼𣙜貨務在祖宗時鹽鈔自有常數以
備經費舉而行之兩無所妨陛下早降睿旨罷此二法
以幸天下
李光論制國用䟽曰臣伏覩祖宗之制天下財榖悉緫
扵三司非條例有定數不敢擅支朝廷知其大數量入
為出故能倉廩充溢用度有餘近年以来政出多門法
度浸弛戸部既不得緫天下財賦朝廷亦無緣盡知錢
榖大數侵支互用不可幾察名為應奉御前其實般入
私室東南財賦盡扵朱勔西北財賦困扵李彦天下根
本之財竭扵蔡京王黼自徐鑄蒋彛為常平司官何漸
為茶馬司官張琬徐惕燕瑛為市舶官應安道朱彦美
玉子獻王復為轉運司官胡直孺盧宗原為發運使王
仲閎胡邃為提點刑獄宋晦為香塩官劉寄吕岯毛孝
立為鹽司属官天下財賦盡歸權倖之家小人乘時無
復忌憚今所至匱竭公家無半年之儲百姓無旬日之
積加之兵興府庫金帛散用將盡此乃國用危急之時
所謂理財經久之術不可不慮伏望遵依祖宗故事使
三省樞密院通知兵民財利大計與戸部量一歲出入
以制國用仍乞精擇健吏通知財計者置司驅磨諸路
應干錢物往来移用過及見在之數其官吏各量添俸
給課以功限為之賞罰或專遣使命就所至勾集諸司
人吏驅磨庶幾利源歸一而天下財用可得而理矣
高宗建炎元年知開封府宗澤上奏曰臣竊見京東路
青相密登莱皆産鹽自太府卿鄭僅建請行東北鹽其
産鹽州縣並行稅鹽法宣和三年宰相王黼用事始罷
河北京東稅鹽其意只欲在京𣙜貨務入納數多應副
目前用度遂為東北之害者十年臣亦嘗歲計之行鈔
鹽比之稅鹽大段虧少蓋稅鹽不拘錢數多少皆可買
販故民易扵得鹽若鈔鹽非富商大賈以千萬計不能
為也方無事時商賈尚且乘時要利使人食貴鹽況今
道路梗澁商賈不行以今歲春夏觀之官鹽無處賈販
遂令盜販者專其利其偷竊官鹽又不知幾何也欲乞
特降睿旨將宣和三年以前稅鹽地分並依舊法不惟
官收其利以資州縣闕乏亦可止絶私販兼扵鹽法别
無妨礙委是經久可行實有助扵諸州縣糴本且安京
東河北兩路人心
紹興七年試中書舍人李弥遜上奏曰臣竊惟泉貨之
用扵天下猶水之行扵地中其出也有源則其流也不
絶一窒其源則竭矣伏覩朝廷多事已来百費叢起其
生之也未得其術而用之無窮雖有丘山之積亦日削
矣且以一州一月計之不下數萬緫天下一歲之費可
勝計哉不可不慮也況錢貨之積必有所在不在公家
即在私室今國用不足百姓不足公卿之家盡扵盜賊
兼并之家盡扵誅求雖比来郡邑所輸悉入諸軍而軍
中非積錢之地往往變易輕齎以便攜挈不知何自而
往也訪聞多自淮南轉入偽境以資敵國之用兼川陕
鐵錢地分近来公然行用銅錢及民間違法銷鑄以為
器物如此泄之其患滋甚是欲實漏巵而大其罅也臣
願陛下深究此弊申命計臣詳加講議廣所以生之之
源思所以積之之術嚴所以泄之之禁誠今日之急務
也
弥遜又乞置使積粟䟽曰臣聞陸䞇有言晁錯論安邊
之策要在積榖充國建破羌之議先務屯田故其扵興
元平賊之後猶力請罷歲運水脚擇人充使委以平糴
盖師行之際足食為先不易之理也國家用武十有餘
年軍餉日滋終歲所入才可給目前仰食之衆水旱盜
賊之備不預焉一有非常之役不取則不足以濟事功
取之則民不堪命長慮却顧者扵此寒心也臣每扵敷
奏之間躬聞聖訓以國用不給為甚患以民力既竭為
深憂臣仰體陛下宵旰勤恤之意蚤夜以思祖宗之法
有便扵國利扵民可行扵今者發運一司是也其制始
扵太宗淳化間而備扵仁宗皇祐之後大槩不過權六
路豐凶以行平糴之法灾傷州郡則減價而收之直豐
熟州軍則增價而糴以補當輸之數每歲轉般以實中
都亦可謂便扵國利扵民也然今日之宜比昔少異不
必盡循舊制當師其意損益以行之臣愚謂當扵經費
之外别給糴本數百萬緡復置一司廣行儲積分毫不
得取供近用唯以待陛下經遠恢復之須積之一年必
見其效三年之間當有一年之蓄加以數年倉廪有豐
實之漸田畆有休息之期公私之利不可勝言然方省
官之時而欲增置吏員方匱闕之時而欲樁辦糴本方
目前仰給之時而效乃在數年之後議者必以為說盖
興事者難扵謀始慮遠者不求近功今捐緡錢數百萬
增官吏十數人而可以為朝廷長久無窮之利何憚而
不為孟子謂有七年之病求三年之艾苟為不蓄終身
不得政可為今日道臣謹條具發運司建置廢罷及今
日可以依倣置使之目随此繳進伏望陛下特加聖覽
參酌利病斷以不疑而力行之不勝幸甚
紹興間江西安撫制置大使李綱論財用䟽曰臣竊見
自宰臣以下裁減俸禄有以見朝廷財用之闕也陛下
臨御以来恭儉憂勤無燕遊玩好之娱六宫簡省無横
恩濫賜之費執政常虚侍從多闕省臺寺監之官未嘗
具員而財用闕乏乃至此者豈非以養兵之費不貲故
耶臣切觀近年行在禁衛之兵與夫諸將屯兵扵大江
表裏不啻數十萬人日有食錢月有俸料時有激賞犒
設凡數倍扵承平無事之時而戸部歲入常賦無承平
三分之一朝廷所資𣙜貨亦頗有入納不如平時之數
者然則積月累歲帑藏遂虚無足怪者戸部調度不足
則仰給於朝廷朝廷支降不繼則責辦於州縣雖陛下
屢降寬恤之詔不許斂取扵民然勢有不得已者非取
扵民曷從而得降官告給度牒理積欠賣戸帖名雖不
同取扵民一也方今民力凋弊取之不已物力耗屈人
心驚疑非長慮却顧之策易曰何以聚人曰財理財正
辭禁民為非曰義財非義不理興師動衆奉辭伐罪非
財不行今陛下張皇六師恢復疆土以建中興之業而
財用不足將何以克濟大功昔太公佐周而立九府之
法管仲相齊而眀取予之權范蠡霸越而用計然之策
蕭何輔漢而專轉輸之事近世有唐自天寳而後兵拏
不觧肅代德宗之朝有劉晏韓滉之流皆通扵財計權
百貨之低昂籠天下利以佐軍興不斂扵民而國用足
載在方冊其術可考臣愚伏望聖慈降旨朝廷委官考
劉晏韓滉事跡可行扵今者條具進呈試採其說擇有
心計䟽通公廉之臣而推行之庶有補國用扵戸部常
賦朝廷𣙜貨外别項封樁專以養兵而佐中興伏惟陛
下裁幸
高宗時李光上奏曰臣聞之易曰何以守位曰仁何以
聚人曰財理財正辭禁民為非曰義然則善為國者安
可不務理財以足用度乎故周室之興厚生民之本則
有如公劉齊威之霸富國強兵之術則有如管仲李悝
之平糴耿夀昌之常平劉晏之平凖皆能斂不及民而
用度足其經理財用必有術矣至扵後世聚斂之臣盖
非有生財之道不過掊克生靈割剥百姓以欺惑人主
冒一旦之寵禄而已豈真能為人主興利除害使上下
給足乎今軍興之際固宜講究利源以佐國用而自冬
春及今朝廷用議者之說巧為名目以斂取財戸帖鬻
爵交引給換等法中外騷然遠近疑惑上下愁怨臣恐
邦本一搖其祻有不可勝言者伏望聖慈深詔大臣訪
求通知財用之士别議生財之術量入為出以制國用
如前世數人遺法尚有可施行者古人有言與其有聚
斂之臣寧有盜臣盖自古離亂社稷憂危未有甚扵今
日者皇天后土眷顧陛下故十年之間強敵偽廷稍稍
沮却東南年榖屢登兵力漸振中原赤子矯首望幸庶
幾復覩漢衣冠者恃陛下德澤有以得人心也昔范祖
禹論奉天之難其略曰德宗以飢羸之卒守一縣之地
而當朱泚十萬之師備禦俱竭危不容喘所恃者人心
未去也卒能克復宗社不失舊物而況以天下之大億
兆之衆守之以道德用之以仁義其誰能敵之故人君
苟得民心則不在地之廣狭兵之衆寡王天下猶反掌
也湯以七十里文王以百里豈不信哉臣每每戒陛下
以不可行苛刻之政無名之賦務存大體者深慮此聲
一出遠近傳播人心動搖也惟陛下察之
光又乞廢常平主管官罷發運司䟽曰臣謂今日急務
莫切扵理財而理財之政有避其名而因失其實者有
無其實而徒存其名者固未易槩舉今姑論其大者其
事有二常平之法本扵漢耿夀昌今州縣錢榖有属常
平司者名色非一悉揔扵戸部右曹今乃以王安石之
故而廢之既使香鹽司兼領又别差主管官一員有司
莫之適從錢榖因致失陷豈非避其名而失其實乎發
運使本以揔六路財計以漕輓中都餽餉為職兵興以
来既無轉輸今乃以糴買事委之其本錢盡從朝廷給
降無慮五六百萬緡又以淮南緫制司及諸路失陷回
易市易贍軍等錢歲亦不下數十萬緡此國用所以益
窘也臣愚欲望聖慈特降睿旨廢常平主管官依舊令
香鹽官兼領罷發運司其糴買緫制等事令戸部侍郎
專領庶幾名正而事成官省而職舉不勝幸甚
戸部尚書章誼上奏曰臣竊惟國家財用轉輸必有心
計之臣内外幹旋使山海之藏天地之産通而不竭然
後用度不匱祖宗設官理財内則戸部以知天下貢賦
盈虚之數外則諸路各有轉運使副以經理一路之財
計至扵東南委輸最盛則又置發運以督六路供輸之
入盖皆有移用補助之法戸部仰以不乏者也今兵革
繁興財用為急諸路貢賦或侵奪扵剽攻之盜或乾沒
扵貪贓之吏又復州縣之官疲懦者失扵拘催強暴者
敢扵擅用戸部不勝其窘間遣郎官分道催督單車所
至不過移文終亦索手空歸固無益也而況悍將驕兵
各據要害自川廣東西荆湖南北土貢歲輸不入扵王
府者且累年矣王以寧孔彦舟截留扵湖南李允文張
用盜取扵鄂岳李山李惇仁奪攘扵虔吉致此諸路財
計散亡之端則皆發運使失職之罪也發運使職緫財
計固當竭力奔走上下江湖之間置司形勝要害之地
共營中外經常之費今乃坐局一方僅同筦庫之吏豈
陛下設官理財之意哉頃時朝廷定都汴京故發運使
置司真州泗州兩處今朝廷暫駐吴越則發運使當在
荆湖南北之間往来督運乃為稱職昔唐韓滉之在東
南也當德宗西狩奉天之日江淮震騷而滉調發糧帛
以濟朝廷陸運則勁卒萬人綏靖東南而漕路無梗水
運則船置十弩以相捍警而賊不能剽當時賴之以成
中興今之發運使權重扵昔人而地兼扵數路任非其
人處非其地宜乎邦計之不裕也伏望睿斷付之外廷
討論發運使置司之郡博選能臣俾勝其任
誼又論發運常平官制因革䟽曰臣伏見戸部掌天下
財賦出入在祖宗時則三司使之任也三司使在人主
左右緫金榖圖籍之數而諸路各設轉運使以分任一
路之責三司使在内諸路轉運使在外其開闔斂散之
權有不能相通也扵是在三路則有都轉運使在六路
則有發運使所以廵行天下周知盈虚之數以制國用
自更為戸部以来在本部則有左曹右曹之設在諸路
則有轉運司提舉司之異運司則左曹之属也提舉則
右曹之属也左曹所入散之以給經常之費右曹所入
積之以待不時之須此皆内外相維臂指相應而理財
之政密矣今發運既廢而諸路財賦有無不得以相通
提舉既廢而常平財物陷失幾及扵太半議者乃欲使
戸部長貳周行扵郡邑但置主管官以革常平之宿弊
誠恐無補治道徒紛紛也臣竊謂今日諸路監司幹官
無慮數十人若罷去冗員收其吏禄以復發運司則諸
路財用通而不竭矣又今諸路轉運使副率兩員若專
委一員撿察常平以應右曹之選則戶部財用無陷失
矣兩司名實既辨職事所及不敢不盡如蒙睿明灼見
因革之原乞付外廷措置施行
誼又乞建使名糾察諸路財計䟽曰臣竊惟今日國家
財用之乏未有甚於此時也倉廩府庫之儲曾無水旱
凶荒之備月營一月歲營一歲臣原其所自盖有三焉
一則軍旅調發芻糧之費甚廣二則齊民轉徙賦役之
度不均三則官吏蠧耗費出之用無節方今外禦邊警
内平盜賊軍旅芻糧之費雖欲損節盖未可也至於末
作游手填郛溢郭既無榖粟布帛之征又無力役供須
之事縣官所取獨在耕織之家陛下海涵天覆視民如
傷尺縑斗粟有司不敢擅賦也夫以入者不均而生財
之路狹出者難損用財之路多誠使監司州縣撫養凋
瘵勸課農桑裁抑浮冗謹毖出納使彊宗大姓肻佐公
家之急姦胥貪吏無復乾没之弊則國家每歲賦入自
足支吾今則不然監司州縣翫習苟且財計散亡支費
無度朝廷灼見弊端嘗遣郎官奉使福建二廣假以撿
察措置之名甚大幸也至於江浙四路尚未付能臣使
之鈎考臣聞近者四路頗遣催督造船之官若因此使
之行委以財用之事而不付以撿察措置之名則臣恐
監司州郡未知陛下理財之政將圖恢復足食足兵意
有所在或藏匿簿書或移隠財物監司則稱廵歷而遠
避州郡則稱去失而難稽甚者密與行司人吏暗相要
結盜換文歷竄易窠名遂致輶軒使者仗節空歸良可
惜哉況今郡守監司往往曾歷宰執侍從卿監之任今
者單車之使呼喚人吏取索文書當未易折簡致也伏
望聖慈崇建使名先賜詔告示諸路以足食足兵之意
假使者以廉按糾察之權俟具奏陳大明賞罰庶幾經
常之入得免侵耗正賦之外斂不及民足國裕民於是
乎在臣職司邦計不敢隠默如或可採乞付外廷施行
誼又論財賦䟽曰臣契勘朝廷近年用兵以来緣財用
闕乏多剏科目以廣生財之路雖名籍甚繁率係於戶
部之行移而所收財用不入扵戶部之帑藏夫名色繁
多則有以致議者之紛紜帑藏虚空則無以供軍國之
調度此掌邦計者所以難扵稱職也今有條具申稟朝
廷乞正本原不然救之末流恐亦無補切見行在與諸
路回易庫本用都督府本錢為之而議者謂戸部與百
姓争利贍軍酒庫本都督府取江東安撫司酒庫為之
而議者謂戸部與建康府争利戸帖錢下及扵細民官
告錢徧取扵豪右諸路煑酒各增價直廣西一路剏建
𣙜酤其科目如此之多而戸部未嘗受一金之入至扵
經常之賦又復侵削過半如上供錢帛金銀如茶鹽見
錢關引如市舶乳香藥物率經截用計其可見者已輸
一千五百萬緡矣已用者固難扵追收未用者尚可以
拘集今幸邊陲無事止是供億屯田洎軍馬計一歲之
用已當三千萬緡但倚𣙜貨務所得積日累月以相補
助萬一朝廷有所須索以應倉猝之用決不能辦伏望
朝廷釐正科目各任司存之責拘集見在撥還侵用之
數二事既行然後量入為出以儉易奢上足國用下寬
民力亦使惟新之政無得而議不勝大幸如蒙採錄乞
賜施行
戸部侍郎葉夢得上奏曰臣惟方今要務莫急扵兵食
二事而食尢為先今地官掌邦財臣之職也古者有生
財有節財有理財三者兼備而國用足生財之道比歲
講之已詳所不暇論日近裁損浮費所以節財者亦略
舉矣惟是廢興相因闔散相制以權有無以稽出納者
理財之政當在講究竊見兵興以来諸路轉運司及州
縣例皆乘時擾攘玩習舊弊凡府藏所當治法令所當
行一切滅裂不省至或妄為支費或輕為蠲除以棄其
所有遇有緩急反侵取它司斂率百姓上下陵暴彼此
紊奪無復綱紀不可不及今早正之臣試略舉一二如
和糴措置扵收成價平之時至翔貴倍蓰乃始科配酒
務課額不與之本乃使借貸扵民與之分利公私輸送
初不鈎稽至于侵盜因事發露雖加刑辟而無可備償
斂散在民初不按視至于欠負拖延歲月僥倖赦恩而
例從蠲免之𩔖所虧折不可勝計甚有畏懦以謀已私
則有私立軍伍犒設濫增公吏廪給姑息以邀民譽則
擅放兩稅直除和買等公家之入又併侵棄一旦吏按
籍告不足乃舉權宜以亂法則侵常平之藏專鹽香之
入稱情願以罔民則縦借貸之令申勸誘之法此皆偷
安塞責取辦目前不為它人之謀不為後日之計是以
上日以匱下日以困若加以數歲公私其何堪乎臣蒞
職之初不敢不因所聞見妄獻其愚伏望聖慈特下明
詔申飭諸路漕臣守令使各按法令振舉其職毋得越
法守而妄支費毋得矯詔令而輒蠲除毋得斂百姓而
濟私謀毋得侵它司而辦已事應能以本職自足經費
歲終無陷失拖欠者令戸部察漕臣漕臣察州縣量立
員額取其最優者指陳實状上之其廢堕者准此特加
陞黜眀示勸沮其舊條有當申眀及合立為格法鈎挍
撿察者委本部討論措置脩立以聞庶幾當此多事之
時人各自奮職思其憂國用民力兩獲兼濟不至遺患
它日
權戸部侍郎廖剛奏乞宰相兼制國用䟽曰臣竊惟今
日國事莫急扵財用歲入不及承平三之一而費出倍
扵昔日所幸頻年無大水旱通泰等處鹽額倍增𣙜貨
務入納不闕朝廷苟紓目前往往以為如此自可以度
日卒歲不復深慮臣愚竊以為憂也夫水旱飢歉治世
數有運鹽請鈔權在商賈官司或有阻節致其不来則
立見虧失然則詎能保其長如一日乎古人嘗謂國無
三年之蓄則國非其國斯言誠不為過為今之計如節
用一事一舉措不可忘也如營田屯田二事一日不可
忘也此實足財用之本源願陛下毋以言之者多遂以
為常談而不加意焉則天下幸甚臣又聞古者冢宰制
國用唐制宰相兼領鹽鐵度支戸部國初亦以宰相都
提舉三司水陸發運等使盖財用為國之本宰相可不
知乎用財之道必量入以為出今也甲主而乙用之主
者雖竭而用者若不聞正猶秦人視越人之肥瘠耳臣
願陛下速降睿旨下有司討論以宰相兼制國用使得
視其盈虚而均節之誠今日之急務也
給事中孫覿乞復常平䟽曰臣伏見神宗皇帝脩講常
平之政置提舉官行其法於天下爾時錢榖充斥府縣
大縣至百萬小縣猶六七十萬貫朽粟陳不可勝校臣
又聞役法初行取寬剰錢不得過二分以備水旱至元
豐八年計所積有三千餘萬貫石元祐二年京東轉運
使范純粹欲以此錢米買田舉行熙寧給田募役如邊
郡招弓箭手之法是時寬剰錢米尚有此數則常平之
積在天下不可勝校可見矣崇寧中始取充學校養士
居養安濟漏澤園等費政和以来又取以供花石應奉
之資横費三十年所喪十八邇者議臣追咎熙豐改作
遽罷提舉官而常平之財所存十二猶以億萬計一旦
斥罷委棄它司争取妄用遂至掃地甚可惜也然而轉
運使漕輓軍儲上供之外趣了目前已號稱職無一金
之藏它日朝廷有大水旱招集流亡有大舉措繕治宫
闕經畫殘破召募軍馬以備不時緩急之須則非轉運
使之所能辦也方時多事財用為急比見朝廷遣諸路
撫諭添置發運副使措置逓馬催發綱運不免差官夫
豈得已所謂常平提舉官尤不可已也伏望聖慈眀詔
三省選用老成之士追復常平提舉官申講補助之政
增廣蓄積之備使它司不得侵而異日有所恃以為萬
世無窮之基
右正言陳淵上奏曰臣聞商旅不行則有無不能以相
資而物之有餘者常病扵無用而物之不足者常患乎
難得民始有受其弊者矣故舜之懋遷有無周之阜通
貨賄不厄商旅乃所以利民而救其弊也自賤夫罔利
始有征商之法盖惡夫苟得無厭將使人人棄本而逐
末欲以是抑之耳及至後世筭及舟車此何道也而自
漢以来未之有改豈非國用待之而後裕耶由是言之
古之征商抑其貪所以利民今之征商取其贏所以利
國夫利國而不及民已非先王之意況其所征有甚扵
異日乎臣觀國家見行條法凡課利場務視元額多寡
趁辦不及者罰之若增之過倍即有減年之賞應賞而
又有餘者十分之一以給官吏凡所以籠絡而督責之
亦可謂盡其術矣而任其事者往往猶以為未足則商
旅安得而不困乎故比年以来物價騰踊日甚一日貧
民下戸尤為不易皆由征商太重之所致也臣不敢悉
以所聞為言姑及近地之可見者只如自衢州至臨安
水陸之所經由應稅者凡七處使其每處止扵三十而
稅一不為多矣比及臨安扵其所販已加二分之費而
負載糧食之用又不在是是非得三分之息不可為也
借使善幹其能扵十日之間數百里之内致三分之息
乎必不能矣如是則所聚之處誠不可以賤售所聚之
處既貴則所出之處益不可以賤得此商旅所以不通
百貨之直所以久而不能平也雖然此特常用之物而
其害已如此至扵用之所急一有不通其害尤甚如今
歲旱乾蘇湖雖不至大歉而衢信所收十無五六若蘇
湖之米不移則衢信上下来年必至乏食此又人所甚
急者如不早為之慮待其流離旋行賑恤亦恐無及故
米麥之稅臣願權與除免使商旅轉販得以私相接濟
久之價平則人人可以備豫不至重貽宵旰之憂矣此
聖主所宜留意不可緩者自餘可稅之物縦未能盡如
祖宗之舊亦當眀諭有司視其所販之直惟務蠲減不
求甚增宜足以救目前物貴之弊也萬一臣之愚慮偶
合聖心欲乞先下兩浙徧及諸路灾傷去處並令依此
施行臣不勝過計之至惟陛下財幸
詔百官各言省費裕國強兵息民之策祠部郎韓肖胄
言天下財賦窠名舊悉隸三司今戸部惟有上供之目
而已問諸路窠名扵戸部戸部不能悉問諸州窠名扵
漕司漕司不能悉失一窠名則此項遂亡願詔諸路漕
司括州縣出納可罷罷之可併併之立為定籍漕司揔
諸州戸部揔諸路則無失陷矣經費之大莫過養兵今
人亡而冒請者衆願立諸軍覆實之法重將帥冒請之
罪則兵數得實餉給不虚省費裕國此其大者生民常
賦之外迫以軍期吏緣為姦斂取百端復為寇所迫逐
田桑失時寇去復業未及息肩催科之吏已呼其門矣
願詔郡邑招集流散官貸之種俟及三年始責其賦置
籍書之以課殿最強兵息民此其先者
王元渤論生財之法䟽曰臣聞王者之理財與私室之
理財不同私室之財必待藏扵箧笥王者之財固可寓
扵庶民是故以天下之力生天下之財以天下之財養
天下之衆未嘗以不足為患也近年以来朝廷用度比
之異時無事之日奉宗廟祭祀之費十不及一妃嬪禁
御之費十不及一百官廪禄之費十不及一然而切切
然以不足為患者無它故也興師日滋倉無見儲諸將
用財責之省戸而省戸見數無以給之此大可憂者也
臣竊觀古者兵民合而為一後世兵民析而為二今欲
盡復古制使轅下之夫為執戟之士有所不可若稍使
諸軍漸講屯田之利庶幾便而易行淮南諸州浙西數
郡或連家殺虜致阡陌空閒若選強明之吏俾領屯田
差擇行之五年當得勝兵數萬既不乏扵軍紀又可勸
扵耕農以是生財若緩甚急至乃欲蘇國計害及民財
取之既已再三輸者豈無怨恨遠近結怨本根動搖則
非臣所能知也
李石上奏曰國家莫重扵民莫急扵財既不可以其所
急而病其所重又不可以其所重而廢其所急何則重
民者天子之職而急財乃有司之事二者有分矣則雖
今日之急不患無財也歲賦所入之外至扵山澤鹽鐵
𣙜酟之利有司講之略具自陛下弭兵息民以来凡前
日之過取厚斂者一切罷去又下裕民之詔申命有司
搜取寬剰之財以裕吾民陛下得其所以重吾民之職
矣然有司吝出納有以所取寬剰為憂方陛下裕民之
意日新而無窮有司寬剰之財勉出而有限以有限給
無窮有司且病而有言誠如此則言利者得以窺主意
而售其術然自臣料之前日多事賦扵民與今日之無
事取扵民較之孰多有司之費視前日多事比今日之
費孰廣則所謂財者何必藏有司之府庫然後為富哉
十年生聚十年教訓蠶之者疾而衣之者舒耕之者衆
而食之者寡此生財之源由民心出也臣願陛下以裕
民為財而勿以取民為財執之不改則聚斂之臣語塞
而不敢病矣
趙元鎮論福建兩川鹽法奏曰臣竊惟國家歷兹厄運
頻歲艱虞遑遑之民雖流離困苦之極而未嘗一日忘
宋者以祖宗剏業之始結民心為基本故也其扵川廣
福建之民尤加優卹以其疾苦赴訴去朝廷特遠而變
亂竊發遽難救止故凡鹽酒之利與民同之而不之𣙜
近以國用窘急始議𣙜福建之鹽尋欲𣙜福建之酒臺
諫臣寮數已開陳其弊言猶未行而近見張浚申眀欲
措置四川鹽酒為經久之利是何中外不謀而同遠方
之民亦不容其少安邪浚蜀人也蜀之利病宜自知之
願陛下手詔諭浚俾令裁酌及令三省詳議福建鹽法
所得所失孰大孰小毋致重失民心斯為盡善惟祖宗
肇造艱難欲垂法萬世而一時建立掃地殆盡獨此民
心未至離散若併此而失之則大事去矣幸陛下留意
歷代名臣奏議卷二百七十
