歴代名臣奏議卷三百十四
明楊士竒等撰
灾祥
宋理宗時江東提點刑獄杜範上奏曰旱暵洊臻人無
粒食楮劵猥輕物價騰踴行都之内氣象蕭條左浙近
輔殍死盈道流民充斥未聞安輯之政剽掠成風已開
弄兵之萌是内憂既迫矣新興北兵乘勝而善闘中原
羣盜假名而崛起𢷬我巴蜀據我荆襄擾我淮堧近又
由䕫峽以瞰鼎澧疆埸之臣肆為欺蔽勝則張皇而言
功敗則掩覆而不言脫使乘上流之無備為飲馬長江
之謀其誰與捍之是外患既深矣人主上所事者天下
所恃者民近者天文示變妖彗吐芒方冬而雷既春而
雹海潮衝突於都城赤地幾徧於畿甸是不得乎天而
天已怒矣人死於干戈死於饑饉父子相棄夫婦不相
保怨氣盈腹謗言載路等死一萌何所不至是不得乎
民而民已怨矣内憂外患之交至天心人心之俱失陛
下能與二三大臣安居於天下之上乎陛下亦嘗思所
以致此否乎盖自曩者權相陽進妾婦之小忠隂竊君
人之大柄以聲色玩好内蠱陛下之心術而廢置生殺
一切惟其意之所欲為以致紀綱陵夷風俗頽靡軍政
不修而邊備廢缺凡今日之内憂外患皆權相三十年
醖成之如養護癰疽待時而決耳端平號為更化而居
相位者非其人無能改於其舊敗壊汙穢殆有甚焉自
是聖意惶惑莫知所倚仗方且不以彼為讎而以為德
不以彼為罪而以為功於是天之望於陛下者孤而變
怪見矣人之望於陛下者觖而怨叛形矣陛下敬天有
圖旨酒有箴緝熙有記使持此一念振起傾頽宜無難
者然聞之道路謂警懼之意秖見於外朝視政之頃而
好樂之私多縱於内廷燕䙝之際名為任賢而左右近
習或得而潛間政出於中書而御筆特奏或從而中出
左道之蠱惑私親之請託蒙蔽陛下之聰明轉移陛下
之心術也
範遷吏部侍郎兼侍講以久旱復上言曰陛下嗣膺寶
位餘二十年灾異譴告無歲無之至于今而益甚陛下
求所以應天者將止於減膳徹樂分禱羣祀而已乎抑
當外此而反求諸躬乎夫不務反躬悔過而徒覬天怒
之釋天下寧有是理欲望陛下一洗舊習以新天下出
宫女以遠聲色斥近習以防蔽欺省浮費以給國用薄
征斂以寬民力且儲貳未立國本尚虚乞選宗姓之賢
者育之宫中而教導之又言銓法之壊廟堂既有堂除
復時取部缺以徇人情士大夫既陷贓濫乃間以不經
推勘而改正凡此皆徇私忘公之害未幾復上言曰天
災旱暵昔固有之而倉廪匱竭月支不繼升粟一千其
增未已富戶淪落十室九空此又昔之所無也甚而闔
門餓死相率投江里巷聚首以議執政軍伍誶語所不
忍聞此何等氣象而見於京城衆大之區浙西稻米所
聚而赤地千里淮民流離襁負相屬欲歸無所奄奄待
盡使邊塵不起尚可相依苟活萬一敵騎衝突彼必奔
迸南来或相攜從敵因為之鄉導巴蜀之覆轍可鑑也
竊意陛下宵旰憂懼寧處弗遑然宫中宴賜未聞有所
貶損左右嬙嬖未聞有所放遣貂璫近習未聞有所斥
遠女冠請謁未聞有所屏絶朝廷政事未聞有所修飭
庶府積蠧未聞有所搜革秉國鈞者惟私情之徇主道
揆者惟法守之侵國家大政則相持而不決司存細務
則出意而輒行命令朝更而夕變紀綱蕩廢而不存無
一事之不弊無一弊之不極陛下盍亦震懼自省詔中
外臣庶思當今急務如河道未通軍餉若何而可運浙
右旱歉荒政若何而可行財計空匱糴本若何而可足
流徙失所遣使若何而可定敵情叵測邊圉若何而可
固各務悉力盡思以陳持危制變之策
右正言兼侍講李大同上言曰趙冀分野乃有熒惑犯
填星之變則我師之出豈無當長慮而郤顧者臣願陛
下勿以星文為小異而或加忽一話一言一政一事必
求有以格天心而弭災變
度宗咸淳九年起居舍人高斯得進故事曰漢董仲舒
治國以春秋災異之變推隂陽所以錯行故求雨閉諸
陽縱諸隂其止雨反是行之一國未嘗不得所欲
臣聞水旱之有祈禳古之道也何則民命所關苟有
可以救之者君子必盡心焉不若是則謂之無志於
民可也周禮太祝六祈有鬯人禜門祭法曰雩宗祭
水旱也漢晉梁隋暨唐皆遵用之不以為世俗祈禳
小數而忽之也然臣以為水旱之有祈禳猶焚溺之
有救拯當急而不當緩急則可及其未然而弭之緩
則災變成形無益於事矣雲漢之詩曰祈年孔夙方
社不莫夙與不莫者言貴早耳古人之於民事皇皇
汲汲而圖之故曰民事不可緩也董仲舒之治江都
史不載他事獨詳著其求雨止雨之法亦可見以此
為先務之急矣行之一國未嘗不得所欲忱意感通
宜其應之速也國家凡有水旱祈禳之禮著于令甲
有司未嘗不舉而行然常失之遼緩赫赫炎炎苗將
槁死而勤雨之令始行浩浩洋洋慮殫為河而閉隂
之典方舉其未然者固可及救然其所傷亦已多矣
有民有社災已切近勇於行之不為晉越也而猶拘
攣蓄縮視儀聽唱亦何為哉雖然水旱者隂陽而已
救之者縱閉而已所謂縱閉豈止於城門開闔而已
哉夫淫雨為沴者隂盛陽微之證也今朝廷之上明
目張膽之夫少而宛舌同聲之士多此隂也邊鄙之
間投石拔距之氣衰而棄甲曳兵之習痼此隂也田
里之間擊壌鼓腹之音絶而疾首蹙頞之恨深此隂
也光弼出矣而旗幟未見其精明勝之用矣盜賊不
為之衰止貪墨之吏去之是也而使之易鎮僨軍之
將斥之是也而使之扞城朝臣舛午膠戾乖剌幾有
漢人之患正衙罷奏庶官不對幾有唐世之風凡此
皆隂盛陽微之證也微者不縱使之日消盛者不閉
使之日長安得不感天地之精而生戾氣哉此又祈
禳之大者而尤當皇皇汲汲以圖之也臣憂愛之深
愚戇妄發惟陛下幸赦
牟濴進故事曰乾道元年二月甲辰以久雨避殿減膳
蠲兩浙災傷州縣身丁錢絹決繫囚蠲福建寺觀歲輸
寬剰二年四月戊寅以淫雨為沴詔侍從臺諫講究刑
政所宜以聞
臣恭惟皇帝陛下臨政願治法祖敬天肇新初元與
天下更始德至渥也乃仲春之月一雨兼旬霖霪未
已聖心惻然憂民之憂遣使察獄捐帑賑貧堯舜用
心何以加此臣竊觀中興以来之治莫盛於乾淳而
稽之史冊元年春以久雨避殿減膳次年夏以淫雨
講究刑政夫以夀皇勵精為治之初君德初無絲毫
之失而頻年苦雨如此夀皇切切然懼一政一事之
間有以干隂陽之和者即此一念自可格天故終不
能累乾淳之治者以此陛下初政罔匪大公杜貢獻
之門絶憸壬之路皆為民生計也而隂沴之氣乃見
於清明之時何耶快活條貫日見施行天地生物之
心也或者奉行不虔德意志慮猶未逹於民歟聖恩
汪洋仁及草木天地成物之仁也或者猶有沈鬱于
下而不能自拔者歟禁法令所當禁欲民知重本也
而京城游手末作者衆或困於衣食之無資平物價
之未平欲民易養生也而在在物價騰湧每病於貿
遷之無術不傷不困明主未嘗不欲躋世於治平而
欲夀欲安人情終莫能盡遂也得無猶有乖氣致異
者歟不然有君如此淫雨何從而来耶方細民艱食
計日以望二麥之登而今壊於垂成何以觧陛下為
民之憂耶陛下謙遜未嘗御正殿未嘗享玉食之奉
可無愧於孝宗皇帝避殿減膳矣臣願陛下以孝宗
之心為心詔内而侍從臺諫講求刑政之所宜外而
監司帥守條陳民生之疾苦因其所已行而求其所
未至一政一令果合人情乎人情悦則天意回矣然
此皆目前顯然之憂也而隂陽消長之機又有大可
畏者焉今正人登進善𩔖翕集方陽明用事而隂晦
乃爾是可不思其故乎隂為女子為小人以至四裔
盜賊皆隂也陛下力行通喪孝思罔極決無聲色之
奉所可慮者小人得無包藏乎四裔得無窺伺乎盜
賊得無竊發乎天其或者警吾君吾相使為持陽抑
隂之計無事而為有事之防歟凡此數端皆當上關
聖慮書曰惟事事乃其有備有備無患惟陛下與二
三大臣亟圖之臣不勝惓惓
宗正少卿趙景緯上奏曰雷發非時竊迹今日之事而
有疑焉内批疊降而名器輕宫閫不嚴而主威䙝横恩
之濫已收而復出戢貪之詔方嚴而随弛宫正什伍之
令所以防竒衺而或縱於乞憐之卑詞緇黃出入之禁
所以嚴宸居而間惑於禬禳之小數以至彈墨未乾而
抆拭之旨已下駁奏未幾而捷出之徑已開命令不凝
則陽縱而不收主意不堅則隂閉而不密陛下可不思
致災之由而亟求所以正之哉願清其天君以端出治
之源謹其號令以肅紀綱之本毋牽於私恩而撓公法
毋遷於邇言而亂舊章去讒而遠色賤貨而貴德則人
心悦而天意得可以開太平而兆中興也
金章宗明昌二年參知政事張萬公賜告省親還上問
山東河北粟貴賤今春苗稼萬公具以實對帝謂宰臣
曰隨處雖得雨尚未霑足柰何萬公進曰自陛下即位
以来興利除害凡益國便民之事聖心孜孜無不舉行
至於旱災皆由臣等若依漢典故皆當免官帝曰卿等
何罪殆朕所行有不逮者對曰天道雖遠實與人事相
通唯聖人言行可以動天地昔成湯引六事自責周宣
遇災而懼側身修行莫不修飾人事方今宜崇節儉不
急之務無名之費可俱罷去帝曰災異不可專言天道
盖必先盡人事耳故孟子謂王無罪歲左丞完顔守貞
曰陛下引咎自責社稷之福也
承安五年烈風昏曀連日詔問變異之由平章政事圖克
坦鎰上奏曰仁義禮智信謂之五常父義母慈兄友弟
敬子孝謂之五德今五常不立五德不興縉紳學古之
士棄禮義忘廉耻細民違道畔義迷不知返背毁天常
骨肉相殘動傷和氣此非一朝一夕之故也今宜正薄
俗順人心父父子子夫夫婦婦各得其道然後和氣普
洽福禄洊臻矣因論為政之術其急有二一曰正臣下
之心竊見羣下不明禮義趨利者衆何以責小民之從
化哉其用人也德器為上才美為下兼之者待以不次
才下行美者次之雖有才能行義無取者抑而下之則
臣下之趨向正矣其二曰導學者之志教化之行興于
學校今學者失其本真經史雅奥委而不習藻飾虚詞
釣取禄利乞令取士兼問經史故實使學者皆守經學
不惑於近習之靡則善矣又曰凡天下之事叢来者非
一端形似者非一體法制不能盡隐於近似乃生異論
孔子曰義者天下之斷也記曰義為斷之節伏望陛下
臨制萬機事有異議少凝聖慮尋繹其端則裁斷有定
而疑可辯矣
宣宗時天旱宣差河南提控完顔伯嘉上奏曰日者君
之象陽之精旱暵乃人君自用亢極之象宰執以為冤
獄所致夫燮和隂陽宰相之職而猥歸咎於有司高琪
武弁出身固不足論高汝礪輩之不知所職其罪大矣
漢制災異策免三公顧歸之有司邪臣謂今日之旱聖
主自用宰相諂䛕百司失職實此之由也
元太祖征西域駐鐵門關有一角獸形如鹿而馬尾其
色綠作人言謂侍衞者曰汝主宜早還帝以問左右員
外郎耶律楚材對曰此瑞獸也其名角端能言四方語
好生惡殺此天降符以告陛下陛下天之元子天下之
人皆陛下赤子願承天心以全民命帝即日班師
世祖至元二十年有星孛于帝座帝憂之夜召平章政
事布呼密入禁中問所以銷天變之道對曰風雨自天
而至人則棟宇以待之江河為地之限人則舟楫以通
之天地有所不能者人則為之此人所以與天地參也
且父母怒人子不敢疾怨惟起敬起孝故易震之象曰
君子以恐懼修省詩曰敬天之怒又曰遇災而懼三代
聖王克謹天戒鮮不有終漢文之世同日山崩者二十
有九日食地震頻歲有之善用此道天亦悔禍海内乂
安此前代之龜鑑也臣願陛下法之因誦文帝日食求
言詔帝悚然曰此言深合朕意可復誦之遂詳論欵陳
夜至四鼓明日進膳帝以盤珍賜之
世祖聞李冶賢召問昨地震何如冶對曰天裂為陽不
足地震為隂有餘夫地道隂也隂太盛則變常今之地
震或姦邪在側或女謁盛行或讒慝交至或刑罰失中
或征伐驟舉五者必有一于此矣夫天之愛君如愛其
子故示此以警之耳苟能辯姦邪去女謁屏讒慝省刑
罰慎征討上當天心下協人意則可轉咎為休矣帝嘉
納之
成宗大德七年八月戊申夜地大震詔問致災之由及
弭災之道齊履謙對曰按春秋言地為隂而主静妻道
臣道子道也三者失其道則地為之弗寧弭之之道大
臣當反躬責已去專制之盛以答天變不可徒為禳禱
也
成宗以恒暘暴風星芒之變詔公卿集議弭災之道翰
林學士承旨劉敏中等上奏曰切惟事有本末政有後
先今摭其本與先者言之其略有七一曰畏天天育萬
物不能自理乃立君以主之故君者所以代天育物也
惟明君能知天監在上赫赫甚邇凡一語動一政令罔
不兢兢業業思合天則期當天心若論官則曰天命有
德五服五章不敢乘一時之喜怒而輕予奪之也若論
刑則曰天討有罪五刑五用不敢因一時之喜怒而輕
出入之也凡事如此謹守勿失於是隂陽和風雨時而
萬物育天相之也乃若政令之或爽天必出災異以儆
之而儆之者所以仁愛人君欲其久安長治而萬物得
其育也故明君遇此則必省躬以知懼昭德而塞違誠
格政修天意乃得於是災變弭而和氣復矣故雖堯湯
之世不能無水旱而卒以無害者堯湯用此道也二曰
敬祖自古帝王創建國家無不自艱難而得之而傳之
子孫猶菑者之望播穫作室者之待堂構也夫固不易
哉我太祖皇帝起自朔方身歴百戰收附諸國惡衣菲
食櫛風沐雨何如其辛勤也世祖皇帝親歴行陣心籌
計畫恭儉敬畏以有天下混一南北何如其辛勤也欽
惟陛下以仁明天縱之聖紹膺景命盖嘗以此存心思
祖宗開基建業之不易而遇是儆也固益兢兢業業用
一財則必曰此民力也自祖宗艱難而得之也豈可輕
用官一人則必曰此國柄也自祖宗艱難而致之也豈
可輕與動静整勅每事如此則百司自然共職庶政自
然修舉祖宗在天之靈必皆歡悅而天佑響答福禄日
臻邦基益固矣三曰清心心者一身之主萬事之本也
夫目之於視耳之於聽口之於言手之於執足之於履
皆惟心之所使心得其正則接物臨事之際視聽言動
皆得其正而無有繆悮乖戾之患況四海之廣萬幾之
微皆仰治于一人而一人之所仰者非惟心乎盖水必
止乃可以涵物象鏡必明乃可以别妍醜故帝王貴清
心清者静一不遷之謂也若聲色之娛宴飲之樂所不
能無尤當節適使不至撓吾心之清心清則四海之廣
無不燭萬幾之微無不察光明洞徹不言而信讒䛕不
得施邪偽不敢前百官有司各安其職無有撓格之患
則法制流行紀綱振舉災變息而天下治矣語曰本立
而道生故帝王以清心為本實總攬權綱之要道也四
曰持體事莫不有體體者得其要之謂耳人君任宰輔
以馭百官守法度以信萬民斯其體也若乃任一小官
罰一小過有司之事耳而人君親之則有司懼矣夫上
下正政令一賦斂以時用度有節賞罰必信此天下之
守也而朝行夕改守無所止則臣下恐懼皆思為己而
怠其所職殃害及民怨讟不免而或召災異故為君之
道在乎持大體先有司裁制予奪必信必一則雍熙之
治可坐而致何災異之有哉五曰更化傳有之琴瑟不
調甚者必觧而更張之為政不行甚者必變而更化之
今有司所甚患者曰財用不足曰選法撓亂曰官府不
治三者而已改絃更張此其時也盍亦思其所由乎財
用不足豈非所入者有限所出者無窮歟選法撓亂豈
非賢不肖混淆越格者多而非格者不少歟官府不治
豈非賞罰不明而名節素不勵歟宜敕有司詳校一歲
錢榖所入幾何所出幾何若所出皆為當出則財之不
足將無法可理若猶有不當出而可以已者如不急之
營繕無名之賜予據其名件一皆止之則財用必足矣
又詳校銓選除合格外越格與非格者幾何任廻量其
根脚功過定奪仍原其所由跡轍一禁絶之則選法必
行矣官府之制上下内外相維相資各有條理果皆得
人何有不治然人材不齊善惡必有故賞罰立焉若善
者當賞而不賞惡者當罰而不罰則善者變而為惡而
惡者狃而益甚又如犯至不叙大罪也而或巧圖復用
老病謝事常理也或戀不忍去至有貪欺害民善於自
蔽不即敗露上官不以審風憲不以察因習成風不知
有耻治何由興宜嚴敕省臺公賞罰勵名節由京朝始
則官府自治矣凡此三者更化之大略也三者果更民
力必紓人材必多祥瑞必集國勢必隆然非更之之難
行之之難也非行之之難守之之難也惟聖天子以畏
天敬祖清心之德守而行之又何難哉六曰察吏治官
府之設本以為民然而民弗蒙惠者豈非任職之人廉
正者恒少而貪邪者恒多歟恒少者宜培植而反摧抑
之歟恒多者宜簡除而反擁護之歟何以知其然也夫
廉正者仰不能悦上官而復或忤也憾怒畜矣俯不能
媚奸民而又常戢之怨憎積矣故舉一事則沮於上行
一政則謗於下奸人乘釁猾吏授計扇黨搆誣譁然訟
之蓄怒者得以折辱求索鍜煉而成其罪夫以搢紳廉
正之士一旦屈膝受誣置對於無賴之小民縱萬一得
觧而風槩掃地矣彼貪邪者於上則先意以希合於下
則越禮以求媚贓賄狼籍無由敗露憲司上司佯為不
知安然秩滿給由而去乃且奔走權要徼取優等擇授
美官是廉正者少而益少貪邪者多而益多也嗚呼所
謂實惠者將孰從而致之哉夫源清則流清本治則末
治宜端本澄源特發嚴令戒敕内外官吏皆當洗心易
慮奉公為民所在憲司及上司衙門毋敢抑正容姦務
要精詳察舉其治行超衆者增秩賜金如漢世故事貪
鄙尤甚者黜竄不齒憲司或失察舉亦行論罪如是良
吏日多奸吏日少官府立而政化行惠及民而災變息
矣七曰除民患公家百須皆民所出取之有法民不知
病今夫夏絲秋税乃其常賦和買和雇官皆給價宜無
所病者然和買和雇名件不一駢至疊出責辦須臾故
和買必至望戶科着貪吏憸人得緣為姦易新鈔為爛
鈔者有之給價撙除者有之緣指其物惡賂焉而受者
有之預嚇以多買而取賂者有之受賂當買之戶而移
之下戶者有之而又追呼停留費用過當民不勝擾矣
其和雇則十車之運而為百車之雇有車之家闔境追
攝必賂而後免故和買和雇姦民之利而細民之病也
今後一切和買和雇憲司必須密為體察仍許諸人首
告似前犯者痛行追斷監臨有失防禁罰俸摽過甚者
降等憲司不察同坐惟後止於大都將年例和買段疋
絲絹等物預期張立榜文各開色樣幅尺麄細輕重添
價收買仍許中買塩引商旅四集旬月可辦不惟省減
脚力防押官兵及免水火盜賊之虞實永絶姦人因公
規利害民之弊若慮或有躭悞且可内外分買若大都
果便来歲通行斯亦惠民弭災之切務也
英宗至治三年夏帝以日食地震星變詔議所以弭災
者太常禮儀院經歴曹元用上言曰應天以實不以文
脩德明政應天之實也宜撙浮費節財用選守令卹貧
民嚴禋祀汰佛事止造作以紓民力慎賞罰以示勸懲
至於科舉取士之法當革冒濫嚴考覈俾得真才之用
朝廷咸是之
泰定帝泰定元年車駕在上都先是帝以災異詔百官
集議集賢大學士張珪與樞密院御史臺翰林集賢兩
院官極論當世得失詣上都奏之曰國之安危在乎論
相昔唐玄宗前用姚崇宋璟則治後用李林甫楊國忠
天下騷動幾致亡國雖賴郭子儀諸將效忠竭力克復
舊物然自是藩鎮縱横紀綱亦不復振矣良由李林甫
妒害忠良布置邪黨奸惑蒙蔽保禄養禍所致死有餘
辜如前宰相特們德爾奸狡險深隂謀叢出專政十年
凡宗戚忤已者巧飾危間隂中以法忠直被誅竄者甚
衆始以贓敗諂附權姦實勒們及嬖幸伊埓薩巴之徒
苟全其生尋任太子太師未幾仁宗賓天乘時幸變再
入中書當英廟之初與實勒們等恩義相許表裏為姦
誣殺蕭楊等以快私怨天討元凶實勒們之黨既誅坐
要上功遂獲信任諸子内有宿衞外據顯要蔽上抑下
杜絶言路賣官鬻獄威福已出一令發口上下股栗稍
不附己其禍立至權勢日盛中外寒心由是羣邪並進
如逆賊特克實之徒名為義子實其腹心忠良屏迹坐待
收繫先帝悟其姦惡仆碑奪爵籍没其家終以遺患構
成弑逆其子索諾木親與逆謀所由来者漸矣雖剖棺戮
尸夷滅其家猶不足以塞責今復回給所籍家産諸子
尚在京師夤緣再入宿衞世祖時阿哈瑪特貪殘敗事雖
死猶正其罪況如特們德爾之姦惡者哉臣等議宜遵
成憲仍籍特們德爾家産遠竄其子孫外郡以懲大姦
君父之讎不共戴天所以明綱常别上下也特克實之黨
結謀弑逆君相遇害天下之人痛心疾首所不忍聞比
奉旨以特克實之徒既伏其辜諸王阿勒台布哈博囉伊埓
特穆爾綽羅布哈烏魯思布哈亦已流竄逆黨脅從者
衆何可盡誅後之言事者其勿復舉臣等議古法弑逆
凡在官者殺無赦聖朝立法強盜劫殺庶民其同情者
猶且首從俱罪況弑逆之黨天地不容宜誅阿勒台布哈
之徒以謝天下書曰惟辟作福惟辟作威臣無有作福
作威臣而有作福作威害于而家凶于而國盖生殺與
奪天子之權非臣下所得盜用也遼王托克托位冠宗室
居鎮遼東屬任非輕國家不幸有非常之變不能討賊
而乃覬幸赦恩報復讎忿殺親王妃主百餘人分其羊
馬畜産殘忍骨肉盜竊主權聞者切齒今不之罪乃復
厚賜放還仍守爵土臣恐國之紀綱由此不振設或效
尤何法以治且遼東地廣素號重鎮若使托克托久居彼
既縱肆將無忌憚況今死者含冤感傷和氣臣等議累
朝典憲聞赦殺人罪在不原宜奪削其爵土置之他所
以彰天威刑以懲惡國有常憲武備卿濟里前太尉布
哈以累朝待遇之隆俱致高列不思補報專務姦欺詐
稱奉旨令鷹師強收鄭國寶妻古哈貪其家人畜産自
恃權貴莫敢如何事聞之官刑曹逮鞫服實竟原其罪
輦轂之下肆行無忌遠在外郡何事不為夫京師天下
之本縱惡如此何以為政古人有言一婦銜冤三年不
雨以此論之即非細務臣等議宜以濟里布哈付刑曹
鞫之中賣寳物世祖時不聞其事自成宗以来始有此
弊分珠寸石售直數萬當時民懷憤怨臺察交言且所
酬之鈔率皆天下生民膏血錙銖取之從以捶撻何其
用之不吝夫以經國有用之寳而易此不濟饑寒之物
又非有司強要和買大抵皆時貴與斡脫中寳之人妄
稱呈獻冒給回賜高其直且十倍蠶蠧國財暗行分用
如沙布迪音之徒頃以增價中寳事敗具存吏牘陛下即
位之初首知其弊下令禁止天下欣幸臣等比聞中書
乃復奏給累朝未酬寳價四十餘萬錠較其元直利已
數倍有事經年遠者三十餘萬錠復令給以市舶番貨
計今天下所徵包銀差發歲入止十一萬錠已是四年
徵入之數比以經費弗足急於科徵臣等議番舶之貨
宜以資國用紓民力寳價請俟國用饒給之日議之太
廟神主祖宗之所妥靈國家孝治天下四時大祀誠為
重典比者仁宗皇帝皇后神主盜利其金而竊之至今
未獲斯乃非常之事而捕盜官兵不聞杖責臣等議庶
民失盜應捕官兵尚有三限之法監臨主守倘失官物
亦有不行知覺之罪今失神主宜罪太常請揀其官屬
免之國家經賦皆出於民量入為出有司之事比者建
西山寺損軍害民費以億萬計刺繡經幡馳驛江浙逼
迫郡縣雜役男女動經年歲窮奢致怨近詔雖己罷之
又聞姦人乘間奏請復欲興修流言喧播羣情駭驚臣
等議宜守前詔示民有信其剏造刺繡事非歲用之常
者悉罷之人有冤抑必當昭雪事有枉直尤宜明辯平
章政事蕭拜珠中丞楊多爾濟等枉遭特們德爾誣陷
籍其家以分賜人聞者嗟悼比奉明詔還給元業子孫
奉祀家廟修葺苟完未及寧處復以其家財仍賜舊人
止酬以直即與再罹斷没無異臣等議宜如前詔以元
業還之量其直以酬後所賜者則人無冤憤矣德以出
治刑以防姦若刑罰不立奸宄滋長雖有智者不能禁
止比者額森特穆爾之徒遇朱太醫妻女故省門外強
拽以入姦宿舘所事聞有司以扈從上都為觧竟弗就
鞫輦轂之下肆惡無忌京民憤駭何以取則四方臣等
議宜遵世祖成憲以姦人命有司鞫之臣等又議天下
囚繫冤滯不無方今盛夏宜命省臺選官審錄結正重
刑䟽決輕繫疑者申聞詳讞邊鎮利病宜命行省行臺
體究興除廣海鎮戍卒更病者給粥食藥力死者人給
鈔二十五貫責所司及同鄉者歸骨於其家歲貢方物
有常制廣州東莞縣大步海及惠州珠池始自大德元
年姦民劉進程連言利分蜑戶七百餘家官給之糧三
年一採僅獲小珠五兩六兩入水為蟲魚傷死者衆遂
罷珠戶為民其後同知廣州路事塔塔爾等又獻利於
實勒們剏設提舉司監採廉訪司言其擾民復罷歸有
司既而内正少卿魏按達拉冒啟中旨馳驛督採耗廪
食疲民驛非舊制請悉罷遣歸民善良死於非命國法
當為昭雪特克實弑逆之變學士布哈指揮布延呼哩院
使特古斯皆以無罪死未褒贈特們德爾專權之際御
史徐元素以言事鎖項死東平及賈托卜堅布哈之屬皆
未申理臣等議宜追贈死者優叙其子孫且命刑部及
監察御史體勘其餘有冤抑者具實以聞政出多門古
人所戒今内外增置官署員冗俸濫白丁驟陞出身入
流壅塞日甚軍民俱蒙其害夫為治之要莫先於安民
安民之道莫急於除濫費汰冗員世祖設官分職俱有
定制至元三十年已後改陞剏設日積月增雖嘗奉旨
取勘減降近侍各私其署夤緣保禄姑息中止至英宗
時始銳然減罷崇祥夀福院之屬十有三署徽政院斷
事官江淮財賦之屬六十餘署不幸遭罹大故未竟其
餘比奉詔凡事悉遵世祖成憲若復循常取勘調虚文
延歲月必無實效即與詔旨異矣臣等議宜勅中外軍
民署置官吏有非世祖之制及至元三十年已後改陞
剏設員冗者詔格至日悉減併除罷之近侍不得巧詞
復奏不該常調之人亦不得濫入常選累朝鄂爾多所
立長秋承徽長寧寺及邊鎮屯戍别議處之自古聖君
惟誠於治政可以動天地感鬼神初未嘗徼福於僧道
以厲民病國也且以至元三十年言之醮祠佛事之目
止百有二大德七年再立功德使司積五百有餘今年
一增其目明年即指為例己倍四之上矣僧徒又復營
幹近侍買作佛事指以筭卦欺昧奏請增修布施莽齋
自稱特奉傳奉所司不敢較問供給恐後況佛以清淨
為本不貪不欲而僧徒貪慕貨利自違其教一事所需
金銀鈔幣不可數計歲用鈔數千萬錠數倍於至元間
矣凡所供物悉為己有布施等鈔復出其外生民脂膏
縱其所欲取以自利畜養妻子彼既行不修潔適足䙝
慢天神何以要福比年佛事愈繁累朝享國不永致災
愈速事無應驗斷可知矣臣等議宜罷功德使司其在
至元三十年以前及累朝忌日醮祠佛事名目止令宣
政院主領修舉餘悉減罷近侍之屬並不得巧計擅奏
妄增名目若有特奉傳奉從中書復奏乃行古今帝王
治國理財之要莫先於節用盖侈用則傷財傷財必至
於害民國用匱而重斂生如鹽課增價之𩔖皆足以厲
民矣比年游惰之徒妄投宿衞部屬及宦者女紅太醫
隂陽之屬不可勝數一人收籍一門蠲復一歲所請衣
馬芻糧數十戶所徵入不足以給之耗國損民為甚臣
等議諸宿衞宦女之屬宜如世祖時支請之數給之餘
悉簡汰和托齊牧養馬駞歲有常法分布郡縣各有常
數而宿衞近侍委之僕御役民放牧始至即奪其居俾
飲食之殘傷桑果百害蠭起其僕御四出無所拘鈐私
鬻芻豆瘠損馬駞大德中始責州縣正官監視盖暖棚
團槽櫪以牧之至治初復散之民間其害如故監察御
史及河間路守臣屢言之臣等議宜如大德團槽之制
正官監臨閱視肥瘠拘鈐宿衞僕御著為令兵戎之興
號為凶器擅開邊釁非國之福蠻夷無知少梗王化得
之無益失之無損至治三年參不郎盜始者劫殺使臣
利其財物而已至用大師期年不戢傷我士卒費國資
糧臣等議好生惡死人之恒性宜令宣政院督守將嚴
邊防遣良使抵巢招諭簡罷冗兵明勅邊吏謹守禦勿
生事則遠人格矣天下官田歲入所以贍衞士給戍卒
自至元三十一年以後累朝以是田分賜諸王公主駙
馬及百官宦者寺觀之屬遂令中書酬直海漕虚耗國
儲其受田之家各任土著姦吏為莊官催甲斗級巧名
多取又且驅迫郵傳徵求餼廪折辱州縣閉償逋負至
倉之日變鬻以歸官司交忿農民窘竄臣等議惟諸王
公主駙馬寺觀如所與公主僧格喇卜濟及普安三寺之
制輸之公廩計月直折支以鈔令有司兼令輸之省部
給之大都其所賜百官及宦者之田悉拘還官著為令
國家經費皆取於民世祖時淮北内地惟輸丁稅特們
德爾為相專務聚斂遣使括勘兩淮河南田土重併科
糧又以兩淮荆襄沙磧作熟收徵徼名興利農民流徙
臣等議宜如舊制止徵丁稅其括勘重併之糧及沙磧
不可田畆之稅悉除之世祖之制凡有田者悉役之民
典賣田随收入戶特們德爾為相納江南諸寺賄賂奏
令僧人買民田者毋役之以里正主首之屬逮今流毒
細民臣等議惟累朝所賜僧寺田及亡宋舊業如舊制
勿徵其僧道典買民田及民間所施産業宜悉役之著
為令僧道出家屏絶妻孥盖欲超出世表是以國家優
視無所徭役且處之官寺宜清淨絶俗為心誦經祝夀
比年僧道往往畜妻子無異常人如蔡道泰班講主之
徒傷人逞欲壊教干刑者何可勝數俾奉祠典豈不䙝
天瀆神臣等議僧道之畜妻子者宜罪以舊制罷遣為民
賞功勸善人主大柄豈宜輕以與人世祖臨御三十五
年左右之臣雖甚愛幸未聞無功而給一賞者比年賞
賜汎濫盖因近侍之人窺伺天顔喜悅之際或稱乏財
無居或稱嫁女取婦或以技物呈獻殊無寸功小善逓
互奏請要求賞賜回奉奄有國家金銀珠玉及斷没人
畜産業似此無功受賞何以激勸既傷財用復啓倖門
臣等議非有功勲勞效著明實蹟不宜加以賞賜乞著
為令臣等所言弑逆未討姦惡未除忠憤未雪冤枉未
理政令不信賞罰不公賦役不均財用不節民怨神怒
皆足以感傷和氣惟陛下裁擇以答天意消弭災變帝
不從珪復進曰臣聞日食修德月食修刑應天以實不
以文動民以行不以言刑政失平故天象應之惟陛下
矜察允臣等議乞悉行之帝終不能從
文宗天歴二年御史中丞史惟良上奏曰今天下郡邑
被災者衆國家經費若此之繁帑藏空虚生民凋瘵此
政更新百廢之時宜遵世祖成憲汰冗濫蠶食之人罷
土木不急之役事有不便者咸釐正之如此則天災可
弭禎祥可致不然將恐因循苟且其弊漸深治亂之由
自此而分矣帝嘉納之
順帝至正二年監察御史王思誠上奏曰京畿去年秋
不雨冬無雪方春首月蝗生黃河水溢盖不雨者陽之
亢水涌者隂之盛也嘗聞一婦銜冤三年大旱往歲巴
延專擅威福讐殺不辜郯王之獄雅克特穆爾宗黨死者
不可勝數非直一婦之冤而已豈不感傷和氣邪宜雪
其罪勅有司行禱百神陳牲幣祭河伯發卒塞其缺被
災之家死者給葬具庶幾可以召隂陽之和消水旱之
變此應天以實不以文也
順帝在位每遇天變民災必憂見於色翰林學士承旨
庫庫乘間上奏曰天心仁愛人君故以變示儆譬如慈
父於子愛則教之戒之子能起敬起孝則父怒必釋人
君側身脩行則天意必回矣
蘇天爵上奏曰盖聞應天以實不以文動人以行不以
言此自昔國家消弭天變感格人心之至計也洪惟天
朝列聖臨御深仁厚澤涵育羣生或遇災異猶思修省
誕布德音務施實惠是則祖宗畏天愛民之盛德也邇
者日月薄食星文示變河北山東旱蝗為災遼陽江淮
黎民乏食方此春夏之始農人播植之時災異若此歲
事何望夫天之變異盖不虚生將恐人事有乖和氣當
是之時國家正宜訪求直言指切時政矧在卑職忝居
言官豈容緘默伏願朝廷哀矜黎民誕敷實惠更新庶
政勿示虚文庶幾消弭天災感召和氣宗社臣民不勝
幸甚
一賞罰者國之大柄朝廷紀綱繫焉故賞不失有功
則勞臣勸刑不失有罪則姦人懼二者或失綱紀
必隳故古者爵人於朝與士共之刑人於市與衆
棄之雖人君不得而私也況左右臣鄰敢擅威福
而為之乎竊聞近日以来倖門漸啓刑罰漸差無
功者覬覦以希賞有罪者僥倖以求免中外聞之
竊議傷嘆誠恐刑政從此漸隳紀綱自此日紊勞
臣何以示勸姦人無所警懼矣伏願自今以始凡
官賞刑獄敢有交結近侍互相請托恣為罔欺紊
亂政治者嚴行禁治中書左右兩司及六部等官
所以參贊宰臣決理政務若有不思奉公守法阿
容苟從并許究問庶幾賞罰攸當刑政肅清雍熙
之化可坐而致矣
一節用愛民有國之常經今朝廷用度不足弊在於
浮費不節所入者有限而所出者無涯遂令内外
帑廩皆未充贍夫天下之財皆出于民既傷其財
民必罹害故愛民必謹於節用也盖國家財用責
之戶部戶部責之運司州郡州責之縣縣責之民
至民而止民竭其力以佐公上而用猶不足則嗟
怨之氣上干天地隂陽之和此水旱災變所由作
也宜從朝廷專命中書省官二員責督戶部詳定
減省罷不急之工役止無名之賞賜裁官吏之冗
員減僧道之好事凡百用度務令撙節庶幾國用
既充民無横斂感召和氣莫急于此
一遇災知懼聖賢之明訓昔之有國家者凡值凶荒
災異必減膳徹樂側身警畏憂恤元元惟恐其不
至也盖天災方作民食未充在位者於此時何忍
相與飲食燕樂而不恤其民乎近年以来朝廷無
事待遇勲臣固為優厚然而宴享太頻財用不能
無費夫珠璣國之重寳馬政國之大事今宴享必
以殺馬為饌珠璣為花誠恐習俗成風奢侈日甚
費財擾民有損國治矧當災異洊臻尤宜警懼以
答天意今後内外百司凡有必合筵宴一切浮費
奢靡之物並宜裁節禁治是亦恐懼修省之一事
也
一在古有訓作善降祥不善降殃盖言人之為善為
惡殃咎各以其𩔖應也後世佛教既入中國始言
人能修奉佛事輒獲福利小民信之或不能悟甚
至有國家者傾其府庫捨施金帛供佛飯僧唯恐
不至然其徵驗盖可覩矣是以中外之臣言其可
罷者十常八九而國家崇信方篤不忍遽已邇者
徽政院臣以府庫不充金帛不給啓奉懿旨凡在
興聖宫常例好事一切罷止今朝廷政教惟新方
圖孝治宜體東朝之意凡大内常例好事宜權停
止豈惟制節浮費有裕于國財庶幾不惑異端有
關于政化也
一建官分職本以為民官冗事繁適足害治盖古者
爵禄所以待賢才熙庶績非以供人之欲給人之
求者也是以上自公卿大夫下及抱關擊柝皆有
定員而無曠職故官無苟得人無倖心洪惟世祖
皇帝在位三十五年建官之制詳酌古今之宜故
治化成而事功立爰自近歲以来官府日增選法
愈弊俸禄既廣事功益隳夫文翰之職既同何為
復列數職造作所司既一不應又置數司掌軍政
者亦既俱分奉祭祀者似太重複至于屬官羣吏
員額雜冗支俸食米内外繁多若不早為裁減日
久愈難沙汰夫科場取士三年止得百人今吏屬
出身一日不知其幾即目中書𩔖選已有積年不
調之苦孰思數歲之後吏部選又將柰何宜從都
省早為聞奏照依至元定制合併裁減不惟省去
冗員清選舉之方亦以制節浮用為裕財之道
一命郡縣之官唯欲圖治班田禄之制所以養廉今
國家設官固有高下之列頒禄當無厚薄之分然
而朝廷卿士俸廩既均郡縣公田多寡不一亦有
剏設員闕逐月止請俸錢故廉者奉公凍餒其妻
子貪者受賄辱及其宗親各處雖嘗申明其事主
者但言設置已久廉吏嗟嘆無可柰何宜從戶部
行移取勘各處所闕公田於係官田内均行標撥
豈惟廪禄惠及官吏之一家庶責廉能治洽郡縣
之兆姓
一錢幣之制在古所以惠民鈔法之行歲久不能無
弊盖米粟布帛養兆民之本錢幣鈔法權一時之
宜故法久必更理當然也昔者世祖皇帝始立法
制遂行中統交鈔其後又行至元寳鈔夫行之既
久真偽不無坐罪雖曰匪輕獲利自是甚重爰稽
造鈔以来元額已踰數倍以致鈔日益虚物日益
貴民庶有倒鈔檢鈔之擾官吏有監鈔燒鈔之害
欲救其弊理宜更張洪惟武宗皇帝即位之初始
命尚書省更行銅錢本欲復古以便民未聞有妨
於國計盖因至大已後一切矯枉太過因併銅錢
遂亦不用夫行封贈所以勸忠增俸禄所以養廉
禁干名犯義者厚風化之原減吏員月日者奬奉
公之吏是皆尚書省所行未聞人以為非何於銅
錢獨為不可況遠自唐漢近及宋金明君才臣阜
民之制皆本乎此矧今國家疆宇萬里錢幣之制
祖宗已嘗舉行宜從都省明白奏聞令戶部官講
究歴代鼓鑄之方用錢之制遠近便宜斷然行之
豈惟救鈔法一時之宜實所以遂民生無窮之利
也
一治平既久民獲奠居版籍既定田無餘畆盖山東
益都之境自昔號稱廣斥書所謂莱夷作牧是也
今國家平定盖已百年戶數土田悉有定籍邇者
姦人妄行呈獻凡民之田宅墳墓悉指以為荒閑
朝廷雖嘗差官覆實輒與符同不復考察夫既設
置官吏遂為會斂稅糧幸因水旱為由不克收滿
元額民既無所控訴官亦無可柰何驗其一歲所
入之稅糧僅足諸人所支之俸給既不能裕財富
國徒足以害衆擾民矧今山東黎民阻飢盜賊多
有誠恐因之别生利害欽覩天歴元年詔書節文
有曰國家租稅自有常例今後諸人毋得妄獻田
土違者治罪擬合欽依明詔將山東田賦總管府
等衙門革去其百姓合納租賦並依舊制庶使一
方之民咸獲有生之樂仰稱文宗皇帝發政施仁
之盛德
一薄賦稅者治國之大經廣聚斂者蠧民之弊法夫
以河南之地方數千里所輸稅糧已有定數先之
以劉伊木罕妄獻地土既已長流海南是無閑田
亦已明矣自延祐以来姦人竊取相位欲興功利
以固權寵輒以經理為名惟欲擾害其衆名曰自
實田糧實是強行科斂朝廷深知其弊累降詔書
免除有司失於奉行至今令民包納夫以堂堂天
朝富有四海差稅之入悉有定制乃因興利之徒
遂遺斯民之害擬合欽依累朝詔旨其經理虚樁
之數並行革撥豈惟彰朝廷薄斂惠民之厚澤亦
以植斯民本固邦寧之遠圖
一國家之治當一視而同仁夫以高麗為國僻居海
隅聖朝肇興首效臣節世祖皇帝嘉其勤勞釐降
公主盖所以懷柔小邦恩至渥也比年以来朝廷
屢遣使者至于其國選取子女求娶妾媵需索百
端不勝其擾至使高麗之民生女或不欲舉年長
者不敢適人憤怨感傷無所伸訴方今遼東歲歉
民適告飢和氣之傷或亦由此今後除内廷必合
取索外其餘官員敢有不經中書擅自奏請取索
高麗女子及因使其國娶妻妾者擬合禁治庶幾
彰國家同仁之治慰小邦嚮化之心
歴代名臣奏議卷三百十四
