歴代名臣奏議卷二百七十八
明楊士奇等撰
律歷
東漢和帝永元十四年待詔大史霍融上言曰官漏刻
率九日增減一刻不與天相應或時差至二刻半不如
夏歷密詔書下太常令史官與融以儀校天課度遠近
太史令舒承梵等對案官所施漏法令甲第六常符漏
品孝宣皇帝三年十二月乙酉下建武十年二月壬午
詔書施行漏刻以日長短為數率日南北二度四分而
增減一刻一氣俱十五日日去極各有多少今官漏率
九日移一刻不隨日進退夏歷漏隨日南北為長短密
近於官漏分明可施行
安帝延光二年中謁者亶誦上言曰當用甲寅元河南
梁豐言當復用太初尚書郎張衡周興皆能歷數難誦
豐或不對或言失誤衡興參案儀注者考往較今以為
九道法最密詔書下公卿詳議大尉愷等上侍中施延
等議太初過天日一度弦望失正月以晦見西方食不
與天相應元和改從四分四分雖密於太初復不正皆
不可用甲寅元與天相應合圖䜟可施行博士黃廣大
行令任僉議如九道河南尹祉太子舍人李泓等四十
人議即用甲寅元當除元命苞天地開闢獲麟中百一
十四歲推閏月六直其日或朔晦弦望二十四氣宿度
不相應者非一用九道為朔月有比三大二小皆䟽遠
元和變歷以應保乾圖三百歲斗歷改憲之文四分歷
本起圖䜟最得其正不宜易愷等八十四人議宜從太
初尚書令忠上奏諸從太初者皆無效驗徒以世宗攘
夷廓境享國久長為辭或云孝章改四分灾異卒甚未
有善應臣伏惟聖王興起各異正朔以通三統漢祖受
命因秦之紀十月為年首閏常在歲後不稽先代違於
帝典太宗遵修三階以平黃龍以至刑犴以錯五者以
備哀平之際同承太初而妖孽累仍痾禍非一議者不
以成數相參考真求實而泛采妄說歸福太初致咎四
分太初歷衆賢所立是非已定永平不審復革其弦望
四分有謬不可施行元和鳳鳥不當應歷而翔集遠嘉
前造則喪其休近譏後改則隠其福陋見曲論未可為
是臣輙復重難衡興以為五紀論推步行度當時比諸
術為近然猶未稽於古及劉向子歆欲以合春秋横斷
年數損夏益周考之表紀差謬數百兩歷相課六千一
百五十六歲而太初多一日冬至日直斗而云在牽牛
迂闊不可復用昭然如此史官所共見非獨衡興前以
為九道密近今議者以為有闕及甲寅元復多遺失皆
未可取正昔仲尼順假馬之名以崇君之義況天之歷
數不可任疑從虛以非易是上納其言遂改歷事
順帝漢安二年尚書侍郎邊韶上言曰世微於數虧道
盛於得常數虧則物衰得常則國昌孝武皇帝攄發聖
思因元封七年十一月甲子朔旦冬至乃詔太史令司
馬遷治歷鄧平等更建太初改元易朔行夏之正乾鑿
度八十分之四十三為日法設清臺之候驗六異課效
觕密太初為最其後劉歆研幾極深驗之春秋參以易
道以河圖帝覽嬉雒書甄曜度推廣九道百七十一歲
進退六十三分百四十四歲一超次與天相應少有闕
謬從太初至永平十一年百七十歲進退餘分六十三
治歷者不知處之推得十二度弦望不效挟廢術者得
竄其說至永和二年小終之數寖過餘分稍增月不用
晦朔而光見孝章皇帝以保乾圖三百年斗歷改憲既
用四分以太白復樞甲子為癸亥引天從筭耦之目前
更以庚申為元既無明文托之於獲麟之歲又不與感
精符單閼之歲同史官相代因成習疑少能鈎深致遠
案弦望足以知之詔書下三公百官雜議太史令虞恭
治歷宗訢等議建歷之本必先立元元正然後定日法
法定然後度周天以定分至三者有程則歷可成也四
分歷仲紀之元起於孝文皇帝後元三年歲在庚辰上
四十五歲歲在乙未則漢興元年也又上二百七十五
歲歲在庚申則孔子獲麟二百七十六萬歲尋之上行
復得庚申歲歲相承承下尋上其執不誤此四分歷元
明文圖䜟所著也太初元年歲在丁丑上極其元當在
庚戌而曰丙子言百四十四歲超一辰凡九百九十三
超歲有空行八十二周有奇乃得丙子案歲所超於天
元十一月甲子朔旦冬至日月俱超日行一度積三百
六十五度四分度一而周天一匝名曰歲歲從一辰日
不得空周天則歲無由起辰案百七十歲二蔀一章小
餘六十三自然之數也夫數出於抄㫚以成毫釐毫釐
積累以成分寸兩儀既定日月始離初行生分積分成
度日行一度一歲而周故為術者各生度法或以九百
四十或以八十一法有細觕以生兩科其歸一也日法
者日之所行分也日垂令明行有常節日法所該通遠
無已損益毫釐差以千里自此言之數無緣得有虧棄
之意也今欲飾平之失斷法垂分恐傷大道以步日月
行度終數不同四章更不得朔餘一雖言九道去課進
退恐不足以補其闕且課歷之法晦朔變弦以月食天
驗昭著莫大焉今以去六十三分之法為歴驗章和元
年以來日變二十事月食二十八事與四分歷更失定
課相除四分尚得多而又便近孝章皇帝歷度審正圖
儀晷漏與天相應不可復尚文曜鈎曰高辛受命重黎
說文唐堯即位羲和立禪夏后制德昆吾列神成周改
號萇弘分官運斗樞曰常占有經世史所明洪範五紀
論曰民間亦有黃帝諸歷不如史官紀之明也自古及
今聖帝明王莫不取言於羲和常占之官定精微於晷
儀正衆疑於祕藏中書改行四分之原及光武皇帝數
下詔書草創其端孝明皇帝課校其實孝章皇帝宣行
其法君更三聖年歷數十信而徵之舉而行之其元則
上統開闢其數則復古四分宜如甲寅詔書故事奏可
靈帝熹平四年五官郎中馮光沛相上計掾陳晃上言
歷元不正故妖民叛寇益州盜賊相續為歷周甲寅為
元而用庚申圖緯無以庚為元者近秦所用代周之元
太史治歷郎中郭香劉固意造妄說乞與本庚申元經
緯有明受虛欺重誅乙夘詔書下三府與儒林明道者
詳議務得道真以羣臣會司徒府議議郎蔡邕議以為
歷數精微去聖久遠得失更迭術術無常是以承秦歷
用顓頊元用乙夘百有二歲孝武皇帝始改正朔歷用
太初元用丁丑行之百八十九歲孝章皇帝改從四分
元用庚申今光晃各以庚申為非甲寅為是案歷法黃
帝顓頊夏殷周魯凡六家各自有元光晃所據則殷歷
元也他元雖不明於圖䜟各家術皆當有效於其當時
黃帝始用太初丁丑之元有六家紛錯争訟是非太史
令張壽王挟甲寅元以非漢歷雜候清臺課在下第卒
以䟽闊連見劾奏太初效驗無所漏失是則雖非圖䜟
之元而有效於前者也及用四分以來考之行度密於
太初是又新元效於今者也延光元年中謁者亶誦亦
非四分庚申上言當用命歷序甲寅元公卿百寮參議
正處竟不施行且三光之行遲速進退不必若一術家
以筭追而求之取合於當時而已故有古今之術今之
不能上通於古亦猶古術之不能下通於今也元命苞
乾鑿度皆以為開闢至獲麟二百七十六萬歲及命歷
序積獲麟至漢起庚子蔀之二十三歲竟己酉戊子及
丁夘蔀六十九歲合為二百七十五歲漢元年歲在乙
未上至獲麟則歲在庚申推此以上上極開闢則不在
庚申䜟雖無文其數見存而光晃以為開闢至獲麟二
百七十五萬九千八百八十六歲獲麟至漢百六十二
歲轉差少一百十四歲云當滿足則上違乾鑿度元命
苞中使獲麟不得在哀公十四年下不及命歷序獲麟
漢相去四蔀年數與奏記譜注不相應當今歷正月癸
亥朔光晃以為乙丑朔乙丑之與癸亥無題勒欵識可
與衆共别者須以弦望晦朔光魄虧滿可得而見者考
其符驗而光晃歷以考靈曜二十八宿度數及冬至日
所在與今史官甘石舊文錯異不可考校以今渾天圖
儀檢天文亦不合於考靈曜光晃誠能自依其術更造
望儀以追天度遠有驗於圖書近有效於三光可以易
奪甘石窮服諸術者實宜用之難問光晃但言圖䜟所
言不服
元和二年二月甲寅制書曰朕聞古先聖王先天而天
不違後天而奉天時史官用太初鄧平術冬至之日日
在斗二十二度而歷以為牽牛中星先立春一日則四
分數之立春也而以折獄斷大刑於氣已迕用望平和
盖亦遠矣今改行四分以遵於堯以順孔聖奉天之文
是始用四分歷庚申元之詔也深引河雒圖䜟以為符
驗非史官私意獨所興構而光晃以為固意造妄說違
反經文謬之甚者昔堯命羲和歷象日月星辰舜協時
月正日湯武革命治歷明時可謂正矣且猶遇水遭旱
戒以蠻夷猾夏宼賊姦宄而光晃以為隂陽不和姦臣
盜賊皆元之咎誠非其理元和二年乃用庚申至今九
十二歲而光晃言秦所用代周之元不知從秦來漢三
易元不常庚申光晃區區信用所學亦妄虚無造欺語
之愆至於改朔易元往者壽王之術已課不效亶誦之
議不用元和詔書文備義著非羣臣議者所能變易太
尉耽司徒隗司空訓以邕議劾光晃不敬正鬼薪法詔
書勿治
靈帝時議郎蔡邕於朔方上書曰論天體者三家宣夜
之學絶無師法周髀術數具存考驗天狀多所違失惟
渾天僅得其情今史官所用候臺銅儀則其法也立八
尺圓體而具天地之形以正黃道占察發斂以行日月
以步五緯精微深妙百世不易之道也官有器而無本
書前志亦闕而不論本欲寢伏儀下思惟微意按度成
數以著篇章罪惡無狀投畀有北灰滅雨絶勢路無由
宜問羣臣下及巖穴知渾天之意者使述其義時閹官
用事邕議不行
魏明帝景初間尚書郎楊偉上表曰臣覽載籍斷考歷
數時以紀農月以紀事其所由來遐而尚矣乃自少昊
則玄鳥司分顓頊帝嚳則重黎司天唐帝虞舜則羲和
掌日三代因之則世有日官日官司歷則頒之諸侯諸
侯受之則頒于境内夏后之世羲和湎淫廢時亂日則
書載胤征由此觀之審農時而重人事歴代然之也逮
至周室既衰戰國横騖告朔之羊廢而不紹登臺之禮
滅而不遵閏分乖次而不識孟陬失紀而莫悟大火猶
西流而怪蟄蟲之不藏也是時也天子不協時司歴不
協日諸侯不受職日御不分朔人事不恤廢棄農時仲
尼之撥亂於春秋說褒貶糾黜司歴失閏則譏而書之
登臺頒朔則謂之有禮自此以降暨于秦漢乃復以孟
冬為歲首閏為後九月中節乖錯時月紕繆加時後天
蝕不在朔累載相襲久而不革也至武帝元封七年始
乃悟其繆焉於是改正朔更歷數使天才通人更造太
初歷校中朔所差以正閏分課中星得度以考疎密以
建寅之月為正朔以黃鍾之月為律歷初其歷斗分太
多後遂䟽闊至元和二年復用四分歷施而行之至于
今日考察日蝕率常在晦是則斗分太多故先密後疎
而不可用也是以臣前以制典餘日推考天路稽之前
典驗之以蝕朔詳而精之更建密歷則不先不後古今
中天以昔在唐帝協日正時允釐百工咸熙庶績也欲
使當今國之典禮凡百制度皆韜合往古郁然備足乃
改正朔更歷數以大吕之月為歲首以建子之月為歷
初臣以為昔在往代則法日顓頊曩自軒轅則歷日黃
帝暨至漢之孝武革正朔更歷數改元曰太初因名太
初歷今改元為景初宜曰景初歷臣之所建景初歷法
數則約要施用則近密治之則省功學之則易知雖復
使研桑心筭隸首運籌重黎司晷羲和察景以考天路
步驗日月究極精微盡術數之極者皆未能並臣如此
之妙也
晉武帝時將作大匠陳勰掘地得古尺尚書奏曰今尺
長於古尺宜以古為正潘岳以為習用已久不宜復改
尚書郎摯虞駮曰昔聖人有以見天下之賾而擬其形
容象物制器以存時用故參天兩地以正筭數之紀依
律計分以定短長之度其作之也有則故用之也有徵
考步兩儀則天地無所隠其情準正三辰則懸象無所
容其謬施之金石則音韻和諧措之規矩則器用合宜
一本不差而萬物皆正及其差也事皆反是今尺長於
古尺幾於半寸樂府用之律吕不合史官用之歷象失
占醫署用之孔穴乖錯此三者度量之所由生得失之
所取徵皆絓閡而不得通故宜改今而從古也唐虞之
際同律度量衡仲尼之計謹權審度今兩尺並用不可
謂之同知失而行不可謂之謹不同不謹是謂謬法非
所以軌物垂則示人之極凡物有多而易改有少而難
變亦有改而致煩有變而之簡度量是人所常用而長短
非人所戀惜是多而易改者也正失於得反邪於正一
時之變永世無二是變而之簡者也憲章成式不失舊
物季末苟合之制異端雜亂之用當以時釐改貞夫一
者也臣以為宜如所奏
宋文帝頗好歷數太子率更令何承天私撰新法元嘉
二十年上表曰臣受性頑惰少所開解自昔幼年頗好
歷數躭情注意迄于白首臣亡舅故祕書監徐廣素善
其事有既往七曜歷每記其得失自太和至泰元之末
四十許年臣因比歲考校至今又四十載故其疎密差
會皆可知也夫圓極常動七曜運行離合去來雖有定
勢以新故相涉自然有毫末之差連日累歲積微成著
是以虞書著欽若之典周易明治歷之訓言當訓天以
求合非為合以驗天也漢代雜候清臺以昏明中星課
日所在雖不可見月盈則蝕必當其衝以月推日則躔
次可知焉捨易而不為役心於難事此臣所不解也堯
典云日永星火以正仲夏今季夏則火中又宵中星虛
以殷仲秋今季秋則虛中爾來二千七百餘年以中星
檢之所差二十七八度則堯冬令至日在須女十度左
右也漢之太初歷冬至在牽牛初後漢四分及魏景初
法同在斗二十一臣以月蝕檢之則景初今之冬至應
在斗十七又史官受詔以土圭測景考校二至差三日
有餘從來積歲及交州所上檢其增減亦相符驗然則
今之二至非天之二至也天之南日在斗十三四矣此
則十九年七閏數微多差復改法易章則用筭滋繁宜
當隨時遷革以取其合案後漢志春分日長秋分日短
差過半刻尋二分在二至之間而有長短因識春分近
夏至故長秋分近冬至故短也楊偉不悟即用之上歷
表云自古及今凡諸歷數皆未能並已之妙何此不曉
亦何以云是故臣更建元嘉歷以六百八為一紀半之
為度法七十五為室分以建寅之月為歲首雨水為氣
初以諸法閏餘一之歲為章首冬至從上三日五時日
之所在移舊四度又月有遲疾合朔月蝕不在朔望亦
非歷意也故元嘉皆以盈縮定其小餘以正朔望之日
伏惟陛下允迪聖哲先天不違劬勞庶政寅亮鴻業究
淵思於往籍探妙旨於未聞窮神知化㒺不該覽是以
愚臣欣遇盛明效其管穴伏願以臣所上元嘉法下史
官考其疎密若謬有可採庶或補正闕謬以備萬分詔
曰何承天所陳殊有理據可付外詳之太史令錢樂之
兼丞嚴粲奏曰太子率更令領國子博士何承天表更
改元嘉歷法以月蝕檢今冬至日在斗十七以土圭測
影知冬至已差三日詔使付外檢署以元嘉十一年被
勅使考月蝕土圭測影檢署由來用偉景初法冬至之
日日在斗二十一度少檢十一年七月十六日望月蝕
加時在夘到十五日四更二唱丑初始蝕到四唱蝕既
在營室十五度末景初其日日在軫三度以月蝕所衝
考之其日日應在翼十五度半又到十三年十二月十
六日望月蝕加時在酉到亥初始食到一更三唱蝕既
在鬼四度景初其日日在女三以衝考之其日日應在
牛六度半又到十四年十二月十六日望月蝕加時在
戌之半到二更四唱亥末始蝕到三更一唱食既在井
三十八度景初其日日在斗二十五以衝考之其日日
應在斗二十二度半到十五年五月十五日望月蝕加
時在戌其日月始生而已蝕光已生四分之一格在斗
十六度許景初其日日在井二十四考取其衝其日日
應在井二十又到十七年九月十六日望月蝕加時在
子之少到十五日未二更一唱始蝕到三唱蝕十五分
之十二格在夘一度半景初其日在房二以衝考之則
其日日在氐十三度半凡在五蝕以月衝一百八十二
度半考之各至之日日並不在斗二十一度少並在斗
十七度半間悉如承天所上又去十一年起以土圭測
景其年景初法十一月七日冬至前後隂不見影到十
二年十一月十八日冬至其十五日影極長到十三年
十一月二十九日冬至其二十六日影極長到十四年
十一月十一日冬至其前後並隂不見到十五年十一
月二十一日冬至十八日影極長到十六年十一月二
日冬至其十月二十九日影極長到十七年十一月十
三日冬至其十日影極長到十八年十一月二十五日
冬至二十一日影極長到十九年十一月六日冬至其
三日影極長到二十年十一月十六日冬至其前後並
隂不見影尋校前後以影極長為冬至並差三日以月
蝕檢日所在已差四度土圭測影冬至又差三日今之
冬至乃在斗十四間又如承天所上又承天法每月朔
望及絃皆定大小餘於推交會時刻雖審皆用盈縮則
月有頻三大頻二小比舊法殊為異舊日蝕不唯在朔
亦有在晦及二日公羊傳所謂或失之前或失之後愚
謂此一條自宜仍舊員外散騎郎皮延宗又難承天若
晦朔定大小餘紀首值盈則退一日便應以故歲之晦
為新紀之首承天乃改新法依舊術不復每月定大小
餘如延宗所難太史所上有司奏治歷改憲經國盛典
爰及漢魏屢有變革良由術無常是取協常時方今皇
猷載暉舊域光被誠應綜覈晷度以播維新承天歷術
合可施用宋二十二年普用元嘉歷詔可
孝武帝大明六年南徐州從事史祖沖之上表曰古歷
疎舛頗不精密羣氏糾紛莫審其要何承天所奏意存
改革而置法簡略今已乖遠以臣校之三覩厥謬日月
所在差覺三度二至晷影幾失一日五星見伏至差四
旬留逆進退或移兩宿分至乖失則節閏非正宿度違
天則伺察無準臣生属聖辰逮在昌運敢率愚瞽更剏
新歷謹立改易之意有二設法之情有三改者其一以
舊法一章十九歲有七閏閏數為多經二百年輙差一
日節閏既移則應改法歷紀屢遷實由此條今改章法
三百九十一年有一百四十四閏令卻合周漢則將來
永用無復差動其二以堯典云日短星昴以正仲冬以
此推之唐代冬至日今宿之左五十許度漢代之初即
用秦歷冬至日在牽牛六度漢武改立太初歷冬至日
在牛初後漢四分法冬至日在斗二十二晉時姜岌以
月蝕檢日知冬至在斗十七今參以中星課以蝕望冬
至之日在斗十一通而計之未盈百載所差二度舊法
並令冬至日有定處天數既差則七曜宿度漸與歷舛
乖謬既著輙應改制僅合一時莫能通遠遷革不已又
由此條今令冬至所在歲歲微差卻檢漢注並皆審密
將來久用無煩屢改又設法者其一以子為辰首位在
正北爻應初九斗氣之端虛為北方列宿之中元氣肇
初宜在此次前儒虞喜備論其義今歷上元日度發自
虛一其二以日辰之號甲子為先歷法設元應在此歲
而黃帝以來世代所用凡十一歷上元之歲莫值此名
今歷上元歲在甲子其三以上元之歲歷中衆條並應
以此為始而景初歷交會遲疾亦置紀差裁合朔氣而
已條序紛互不及古意今設法日月五緯交會遲疾悉
以上元歲首為始則合璧之曜信而有徵連珠之暉於
是乎在羣流共源實精古法若夫測以定形據以實效
縣象著明尺表之驗可推動氣幽微寸管之候不忒今
臣所立易以取信但深練始終大存整密革新變舊有
約有繁用約之條理不自懼用繁之意顧非謬然何者
夫紀閏參差數各有分分之為體非細不密臣是用深
析毫釐以全求妙之準不辭積累以成永定之制非為
思而莫悟知而不改也竊恐讚有然否每崇遠而隨近
論有是非或貴耳而遺目所以竭其管穴俯洗同異之
嫌披心日月仰希葵藿之照若臣所上萬一可采伏願
頒宣羣司賜垂詳究庶陳錙銖少增盛典世祖下之有
司使内外博議時人少解歷數竟無異同之辯唯太子
旅賁中郎將戴法興議以為三精數微五緯會始自非
深推測窮識晷變豈能刊古革今轉正圭宿案祖沖之
所議每有違舛竊以愚見隨事辯問案沖之新推歷術
今冬至所在歲歲微差臣法興議夫二至發斂南北之
極日有恒度而宿無改位古歷冬至皆在建星戰國横
騖史官喪紀爰及漢初格候莫審後雜覘知在南斗二
十二度元和所用即與古歷相符也逮至景初而終無
毫忒書云日短星昴以正仲冬直以月維四仲則中宿
常在衛陽羲和所以正時取其萬世不易也沖之以為
唐代冬至日在今宿之左五十許度遂虛加度分空撤
天路其置法所在近違半次則四十五年九月率移一
度在詩七月流火此夏正建申之時也定之方中又小
雪之節也若冬至審差則豳公火流晷長一尺五寸楚
宫之作晝漏五十三刻此詭之甚也仲尼曰丘聞之火
伏而後蟄者畢今火猶西流司歷過也就如沖之所誤
則星無定次卦有差方名號之正古今必殊典誥之音
代不通軌堯之開閉今成建除今之壽星乃周之鶉尾
即時東壁已非玄武軫星頓屬蒼龍誣天背經乃至於
此沖之又改章法三百九十一年有一百四十四閏臣
法興議夫日有緩急故斗有闊狹古人制章立為中格
年積十九常有七閏晷或虛盈此不可革沖之削閏壊
章倍減餘數則一百三十九年二月於四分之料頓少
一日七千四百二十九年輙失一閏夫日少則先時閏
失則事悖竊聞時以作事事以厚生以此乃生人之大
本歷數之所先愚恐非沖之淺慮妄可穿鑿沖之又命
上元日度發自虛一云虛為北方列宿之中臣法興議
沖之既云冬至歲差又謂虛為北中舍形責影未足為
迷何者凡在天非日不明居地以斗而辯借令冬至在
虛則黃道彌遠東北當為黃鍾之宫室壁應屬玄枵之
位虛宿豈得復為北中乎曲使分至屢遷而星次不改
招搖易繩而律吕仍往則七政不以璣衡致齊建時亦
非攝提所紀不知五行何居六屬安託沖之又令上元
年在甲子臣法興議夫置元設紀各有所尚或據文於
圖䜟或取效於當時沖之云羣氏糾紛莫審其會昔黃
帝辛夘日月不過顓頊乙夘四時不忒景初壬辰晦無
差光元嘉庚辰朔無錯景豈非承天者乎沖之苟存甲
子可謂為合以求天也沖之又令日月五緯交會遲疾
悉以上元為始臣法興議夫交會之元則食既可求遲
疾之際非凡夫所測昔賈逵略見其差劉洪觕著其術
至於疎密之數莫究其極且五緯所居有時盈縮即如
歲星在軫見超七辰術家既追筭以會今則往之與來
斷可知矣景初所以紀首置差元嘉兼又各設後元者
其並省功於實用不虛推以為煩也沖之既違天於改
易又設法以遂情愚謂此治歷之大過也臣法興議日
有八行各成一道月有一道離為九行左交右疾倍半
相違其一終之理日數宜同沖之通同與會相覺九千
四十其隂陽七十九周有奇遲疾不及二帀此則當縮
反盈應損更益沖之隨法興所難辯折之曰臣少鈍愚
尚專功數術搜練古今博采沈奥唐篇夏典莫不揆量
周正漢朔咸加該驗罄策籌之思究䟽密之辨至若立
員舊誤張衡述而弗改漢時解銘劉歆詭謬其數此則
筭氏之劇疵也乾象之弦望定數景初之交度周日匪
謂測候不精遂乃乘除翻謬斯又歷家之甚失也及鄭
玄闞澤王蕃劉徽並綜數蓺而每多䟽舛臣昔以暇日
撰正衆謬理據炳然易可詳密此臣以俯信偏識不虛
推古人者也按何承天歷二至先天閏移一月五星見
伏或違四旬列差妄設當益反損皆前術之乖遠臣歷
所改定也既㳂波以討其源刪滯以暢其要能使躔次
上通晷管下合反以譏詆不其惜乎尋法興所議六條
並不造理難之關楗謹陳其目其一日度歲差前法所
略臣據經史辨正此數而法興設難徵引詩書三事皆
謬其二臣校晷景改舊章法法興立難不能有詰直云
恐非淺慮所可穿鑿其三次改方移臣無此法求術意
誤横生嫌貶其四歷上元年甲子術體明整則苟合可
疑其五臣其歷七曜咸始上元無隙可乘復云非凡所
測其六遲疾隂陽法興所未解誤謂兩率日數宜同凡
此衆條或援謬自譏或空加抑絶未聞折正之談厭心
之論也謹隨詰洗釋依源徵對仰照天暉敢罄管穴法
興議曰夫二至發斂南北之極日有恒度而宿無改位
故古歷冬至皆在建星沖之曰周漢之際疇人喪業曲
技競設圖緯實繁或借號帝王以崇其大或假名聖賢
以神其說是以䜟記多虛桓譚知其矯妄古歷舛雜杜
預疑其非真按五紀論黃帝歷有四法顓頊夏周並有
二術詭異紛然則孰識其正此古歷可疑之據一也夏
歷七曜西行特違衆法劉向以為後人所造此可疑之
據二也殷歷日法九百四十而乾鑿度云殷歷以八十
一為日法若易緯非差殷歷必妄此可疑之據三也顓
頊歷元歲在乙夘而命歷序云此術設元歲在甲寅此
可疑之據四也春秋書食有日朔者凡二十六其所據
歷非周則魯以周歷考之檢其朔日失二十五魯歷校
之又失十三二歷並乖則必有一偽此可疑之據五也
古之六術並同四分四分之法久則後天以食檢之經
三百年輙差一日古歷課今其甚疎者朔後天過二日有
餘以此推之古術之作皆在漢初周末理不得遠且却
校春秋朔並先天此則非三代以前之明徵矣此可疑
之據六也尋律歷志前漢冬至日在斗牛之際度在建
星其勢相隣自非帝者有造則儀漏或闕豈能窮密盡
微纖毫不失建星之說未足證矣法興議曰戰國横騖
史官喪紀爰及漢初格候莫審後雜覘知在南斗二十
二度元和所用即與古歷相符也逮在景初終無毫忒
沖之曰古術訛雜其詳闕聞乙夘之歷秦代所用必有
效於當時故其言可徵也漢武改創檢課詳備正儀審
漏事在前史測星辨度理無乖遠今議者所是不實見
所非徒為虛妄辨彼駭此既非通談違今背古所誣誠
多偏據一說未若兼今之為長也景初之法實錯五緯
今則在衝口至曩已移日盖略治朔望無事檢候是以
晷漏昏明並即元和二分異景尚不知革日度微差宜
其謬矣法興議曰書云日短星昴以正仲冬直以月推
四仲則中宿常在衛陽羲和所以正時取其萬代不易
也沖之以為唐代冬至日在今宿之左五十許度遂虛
加度分空撤天路沖之曰書以四星昏中審分至者據
人君南面而言也且南北之正其詳易准流見之勢中
天為極先儒注述其義僉同而法興以為書說四星皆
在衛陽之位自在已地進失向方退非始見迂迴經文
以就所執違訓詭情此則甚矣捨午稱已午上非無星
也必據中宿餘宿豈復不足以正時若謂舉中語兼七
列者觜參尚隠則不得言見昴星雖見當云伏矣奎婁
已見復不得言伏見伏皆不得以為辭則名將何附若
中宿之通非允當實謹檢經旨直云星昴不自衛陽衛
陽無自顯之義此談何因而立苟理無所依則可愚辭
成說曾泉桑野皆為明證分至之辨竟在何日循復再
三竊深歎息法興議曰其置法所在近違半次則四十
五年九月率移一度沖之曰元和日度法興所是唯徵
古歷在建星以今考之臣法冬至亦在此宿斗二十二
了無顯證而虛貶臣歷乖差半次此愚情之所駭也又
年數之餘有十一月而議云九月涉數每乖皆此類也
月盈則食必在日衝以檢日則宿度可辨請據效以課
疏密按太史註記元嘉十三年十二月十六日中夜月
蝕盡在鬼四度以衝計之日當在牛六依法興議曰在
女七又十四年五月十五日丁夜月蝕盡在斗二十六
度以衡計之日當在井三十依法興議曰日在柳二又
二十八年八月十五日丁夜月蝕在奎十一度以衝計
之日當在角二依法興議曰日在角十二又大明三年
九月十五日乙夜月蝕盡在胃宿之末以衝計之日當
在氐十二依法興議曰日在心二凡此四蝕皆與臣法
符同纖毫不爽而法興所據頓差十度違衝移宿顯然
易覩故知天數漸差則當式遵以為典事驗昭晳豈得
信古而疑今法興議曰在詩七月流火此夏正建申之
時也定之方中又小雪之節也若冬至審差則豳公火
流晷長一尺五寸楚宫之作晝漏五十三刻此詭之甚
也沖之曰臣按此議三條皆謬詩稱流火盖略舉西移
之中以為驚寒之候流之為言非始動之辭也就如始
說冬至日度在斗二十二則火星之中當在大暑之前
豈隣建申之限此專自攻糾非謂矯失夏小正五月昏
大火中此復在衛陽之地乎又謂臣所立法楚宫之作
在九月初按詩傳箋皆謂定之方中者室壁昏中形四
方也然則中天之正當在室之八度臣歷推之元年立
冬後四日此度昏中乃自十月之初又非寒露之日也
議者之意盖誤以周世為堯時度差五十故致此謬小
雪之節自信之談非有明文可據也法興議曰仲尼曰
丘聞之火伏而後蟄者畢今火猶西流司歷過也就如
沖之所誤則星無定次卦有差方名號之正古今必殊
典誥之音時不通軌堯之開閉今成建除今之壽星乃
周之鶉尾也即時東壁已非玄武軫星頓属蒼龍誣天
背經乃至於此沖之曰臣以為辰極居中而列曜貞觀
羣像殊體而隂陽區别故羽介咸陳則水火有位蒼素
齊設則東西可準非以日之所在定其名號也何以明
之夫陽爻初九氣始正北玄武七列虛當子位若圓儀
辨方以日為主冬至所舍當在玄枵而今之南極乃處
東維違體失中其義何附若南北以冬夏禀稱則夘酉
以生殺定號豈得春躔義方秋麗仁域名舛理乖若此
之反哉因兹以言固知天以列宿分方而不在於四時
景緯環序日不獨守故轍矣至於中星見伏記籍每以
審時者盖以歷數難詳而天驗易顯各據一代所合以
為簡易之政也亦猶夏禮未通商典濩容豈襲韶節誠
天人之道同差則蓺之興因代而推移矣月位稱建諒
以氣之所本名隨實著非謂斗杓所指近校漢時已差
半次審斗節時其效安在或義非經訓依以成說將緯
候多詭偽辭間設乎次隨方名義合宿體分至雖遷而
厥位不改豈謂龍火貿處金水亂列名號乖殊之譏抑
未詳究至如壁非玄武軫属蒼龍瞻度察晷實效咸然
元嘉歷法壽星之初亦在翼限參校晉注顯驗甚衆天
數差移百有餘載議者誠能馳辭騁辯令南極非冬至
望不在衝則此談乃可守耳若使日遷次留則無事屢
嫌乃臣歷之良證非難者所宜列也尋臣所執必據經
史遠考唐典近徵漢籍䜟記碎言不敢依述竊謂循經
之論也月蝕檢日度事驗昭著史注詳論文存禁閣斯
又稽天之說也堯典四星並在衛陽今之日度遠準元
和誣背之誚實此之謂法興議曰夫日有緩急故斗有
闊狹古人制章立為中格年積十九常有七閏晷或盈
虛此不可革沖之削閏壊章倍減餘數則一百三十九
年二月於四分之料頓少一日七千四百二十九年輙
失一閏夫日少則先時閏失則事悖竊聞時以作事事
以厚生此乃生民之所本歷數之所先愚恐非沖之淺
慮妄可穿鑿沖之曰按後漢書及乾象說四分歷法雖
分章設蔀剏自元和而晷儀衆數定於嘉平三年四分
志立冬中影長一丈立春中影九尺六寸尋冬至南極
日晷最長二氣去至日數既同則中影應等而前長後
短頓差四寸此歷景冬至後天之驗也二氣中影日差
九分半弱進退均調略無盈縮以率計之二氣各退一
日十二刻則晷影之數立冬更短立春更長並差二寸
二氣中影俱長九尺八寸矣即立冬立春之正日也以
此推之歷置冬至後天亦二日十二刻也嘉平三年時
歷丁丑冬至加時正在日中以二日十二刻減之天定
以乙亥冬至加時在夜半後三十八刻又臣測景歴紀
躬辨分寸銅表堅剛暴潤不動光晷明潔纖毫&KR1427;然據
大明五年十月十日影一丈七寸七分半十一月二十
五日一丈八寸一分太二十六日一丈七寸五分彊折
取其中則中天冬至應在十一月三日求其蚤晩令後二
日影相減則一日差率也倍之為法前二日減以百刻
乘之為實以法除實得冬至加時在夜半後三十一刻
在元嘉歷後一日天數之正也量檢竟年則數減均同
異歲相課則遠近應率臣因此驗考正章法今以臣歷
推之刻如前竊謂至密永為定式尋古歷法並同四分
四分之數久則後天經三百年朔差一日是以漢載四
百食率在晦魏代已來遂革斯法世莫之非者誠有效
於天也章歲十九其䟽尤甚同出前術非見經典而議
云此法自古數不可移若古法雖䟽永當循用謬論誠
立則法興復欲施四分於當今矣理容然乎臣所未譬
也若謂今所革剏違舛失衷者未聞顯據有以矯奪臣
法也元嘉歷術減閏餘二直以襲舊分麤故進退未合
至於棄盈求正非為乖理就如議意率不可易則分無
增損承天置法復為違謬節氣蚤晚當循景初二至差
三日曾不覺其非横謂臣歷為失知日少之先時未悟
增月之甚惑也誠未覩天驗豈測歷數之要生民之本
諒非率意所斷矣又法興始云窮識晷變可以刊舊今
復謂晷數盈虛不可為準互自違伐㒺識所依若推步
不得准天功絶於心目未詳歴紀何因而立案春秋以
來千有餘載以食檢朔曾無差失此則日行有恒之明
徵也且臣考影彌年窮察毫微課驗以前合若符契孟
子以為千歲之日至可坐而致斯言實矣日有緩急未
見其證浮辭虛貶竊非所懼法興議曰沖之既云冬至
歲急又謂虛為北中捨形責影未足為迷何者凡在天
非日不明居地以斗而辨借令冬至在虛則黃道彌遠
東北當為黃鍾之宫室壁應属玄枵之位虚宿豈得復
為北中乎曲使分至屢遷而星次不改招搖易繩而律
吕仍往則七政不以璣衡致齊建時亦非攝提所紀不
知五行何居六屬安託沖之曰此條所嫌前牒已詳次
改方移虚非中位繁辭廣證自搆紛惑皆議者所謬誤
非臣法之違設也七政致齊實謂天儀鄭王唱述厥訓
明允雖有異說盖非實義法興議曰夫置元設紀各有
所尚或據文於圖䜟或取效於當時沖之云羣氏糾紛
莫審其會昔黃帝辛夘日月不過顓頊乙夘四時不忒
景初壬辰晦無差光元嘉庚辰朔無錯景豈非承天者
乎沖之苟存甲子可謂為合以求天也沖之曰夫歷存
效密不容殊尚合䜟乖說訓義非所取雖驗當時不能
通遠又臣所未安也元值始名體明理正未詳辛夘之
說何依古術詭謬事在前牒溺名喪實殆非索隠之謂
也若以歷合一時理無久用元在所會非有定歲者今
以效明之夏殷以前載籍淪逸春秋漢史咸書月蝕正
朔詳審顯然可徵以臣歴檢之數皆協同誠無虛設循
密而至千載無殊則雖遠可知矣備閱曩法疎越實多
或朔差三日氣移七晨未聞可以下通於今者也元在
乙丑前說以為非正今值甲子議者復疑其苟合無名
之歲自昔無之則推先者將何從乎歴紀之作幾於息
矣夫為合必有不合願聞顯據以覈理實法興曰夫交
會之元則蝕既可求遲疾之際非凡夫所測昔賈逵略
見其差劉洪粗著其術至於疎密之數莫究其極且五
緯所居有時盈縮即如歲星在軫見超七辰術家既追
筭以會今則往之與來斷可知矣景初所以紀首置差
元嘉兼又各設後元者其並省功於實用不虛推以為
煩也沖之既違天於改易又設法以遂情愚謂此治歷
之大過也沖之曰遲疾之率非出神怪有形可檢有數
可推劉賈能述則可累功以求密矣議又云五緯所居
有時盈縮歲星在軫見超七辰謂應年移一辰也案歲
星之運年恒過次行天七帀輙超一位代以求之歷凡
十法並合一時此數咸同史注所記天驗又符此則盈
次之行自其定准非為衍度濫徙頓過其衝也若審由
盈縮豈得常疾無遲夫甄耀測象者必料分析度考往
驗來准以實見據以經史曲辯碎說𩔖多浮詭甘石之
書互為矛楯今以一句之經誣一字之謬堅執偏論以
㒺正理此愚情之所未厭也筭自近始衆法可同但景
初之二差承天之元實以奇偶不協故數無同盡為遺
前設後以從省易夫建言倡論豈尚矯異盖今實以文
顯言勢可極也稽元曩歲羣數咸始斯誠術體理不可
容譏而譏者以為過謬之大者然則元嘉置元雖七率
舛陳而猶紀協甲子氣朔俱終此又過謬之小者也必
當虛立上元假稱歷始歲違名初日避辰首閏餘朔分
月緯七率並不得有盡乃為允衷之製乎設法情實謂
意之所安改易違天未覩理之譏者也法興曰日有八
行合成一道月有一道離為九行左交右疾倍半相違
其一終之理日數宜同沖之通同與會周相覺九千四
十其隂陽七十九周有奇遲疾不及一帀此則當縮反
盈應損更益沖之曰此議雖游漫無據然言迹可檢按
以日八行譬月九道此為月行之軌當循一轍環帀於
天理無差動也然則交會之際當有定所豈容或斗或
牛同麗一度去極應等安得南北無常若日月非例則
八行之說是衍文邪左交右疾語甚未分為交與疾對
為舍交即疾若舍交即疾即交在平率入歷七日及二
十一日是也值交蝕既當在盈縮之極豈得損益或多
或少若交與疾對則在交之衝當為遲疾之始豈得入
歷或深或淺倍半相違新故所同復摽此句欲以何明
臣覽歷書古今略備至如此說所未前聞遠乖舊準近
背天數求之愚情竊所深惑尋遲疾隂陽不相生故交
會加時進退無常昔術著之久矣前儒言之詳矣而法
興云日數同竊謂議者未曉此意乖謬自著無假驟辯
既云盈縮失衷復不備記其數或自嫌所執故汎略其
說乎又以全為率當互因其分法興所列二數皆誤或
以八十為七十九當縮反盈應損更益此條之謂矣緫
檢其議豈但臣歷不密又謂何承天法乖謬彌甚若臣
歷宜棄則承天術益不可用法興所見既審則應革剏
至非景極望非日衝凡諸新說必有妙辯乎時法興為
世祖所寵天下畏其權既立異議論者皆附之
後魏太武帝時崔浩上五寅元歷表曰太宗詔臣學天
文星歷易式九宫無不盡看至今三十九年晝夜無廢
臣禀性弱劣力不及健婦人更無餘能是以專心思書
忘寢與食至乃夢共鬼爭義得周公孔子之要術始知
古人有虛有實妄語者多真正者少自秦始皇燒書之
後經典絶滅漢高祖以來世人妄造歷術者有十餘家
皆不得天道之正大誤四千小誤甚多不可言盡臣愍
其如此今遭陛下太平之世除偽從真宜改誤歷以從
天道是以臣前奏造歷今始成訖謹以奏呈唯恩省察
以臣歷術宣示中書博士然後施用非但時人天地鬼
神知臣得正可以益國家萬世之名過於三皇五帝矣
後周宣帝時達奚震及牛弘等上議曰竊惟權衡度量
經邦懋軌誠須詳求故實考校得衷謹尋今之鐵尺是
太祖遣尚書故蘇綽所造當時檢勘用為前周之尺驗
其長短與宋尺符同即以調鍾律并用均田度地今以
上黨羊頭山黍依漢書律歷志度之若以大者稠累依
數滿尺實於黃鍾之律須撼乃容若以中者累尺雖復
小稀實於黃鍾之律不動而滿計此二事之殊良由消
息未善其於鐵尺終有一會且上黨之黍有異他鄉其色
至烏其形圓重用之為量定不徒然正以時有水旱之
差地有肥瘠之異取黍大小未必得中案許慎解秬黍
體大本異於常疑今之大者正是其中累百滿尺即是
會古實籥之外纔剩十餘此恐圍徑或差造律未妙就
如撼動取滿論理亦通今勘周漢古錢大小有合宋氏
渾儀尺度無舛文依淮南累粟十二成寸明先王制法
索隠鈎深以律計分義無差異漢書食貨志云黃金方
寸其重一斤今鑄金校驗鐵尺為近依文據理符會處
多且平齊之始已用宣布今因而為定彌合時宜至於
玉尺累黍以廣為長累既有剩實復不滿尋訪古今恐
不可用其晉梁尺量過為短小以黍實管彌復不容據
律調聲必致高急且八音克諧明王盛軌同律度量哲
后通規臣等詳校前經斟量時事謂用鐵尺於理為便
歴代名臣奏議卷二百七十八
