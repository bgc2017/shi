歴代名臣奏議卷二百六
明楊士竒等撰
聽言
宋孝宗時兵部侍郎胡銓論從諫䟽曰臣聞從諫人主
之高致古之賢王以從諫稱者未易僂指書稱成湯以
從諫弗咈為美梅福稱漢高祖以從諫若轉圜為美魏
徵稱唐太宗以悅而從諫為美成湯格天之功由從諫
而致也漢高祖開四百年之基由從諫而致也唐文皇
創三百年之業由從諫而致也猗歟偉哉人主之高致
端在於此陛下自登大位虚懷受嬰鱗之言兼聽盡天
下之美有不善未嘗不知知之未嘗復行有不知未嘗
廢言言之未嘗不聽凡獲賜對者人人皆以為得盡其
忠中外翕然咸謂恢復之期指日可冀然臣愚竊以謂
靡不有初鮮克有終以漢光武之聖明而大司徒韓歆
用直諫死唐文皇晚節殺劉洎而魏徵有勉強從諫之
規故春秋傳曰終之實難而先正司馬光重為世祖惜
臣愚伏望陛下置臣章於座右永鑑漢光唐宗之失則
社稷之福也
秘書少監周必大論聽言責實䟽曰臣三日之間再望
清光敢陳瞽言致惓惓之誼臣聞政莫衰於隋而功莫
隆於唐文皇亂莫極於五代而治莫速於我藝祖一言
以蔽之文皇善於聽言藝祖善於責實故也仰惟陛下
厲精政事無聲色之娛無畋游之好無便嬖之私好問
聽言惟治道是求綜核名實惟祖烈是繼然而中外之
臣鮮有助陛下大有為者謇諤之節無聞而諂諛之習
故在激勵之風未著而闒茸之俗彌勝平居尚爾緩急
何賴夫文皇所以革隋季之政而身致太平藝祖所以
變五代之俗而坐臻上治其施設次第具載史册臣願
陛下詔經筵官擇當時聽言責實之要條上其目以今
準古勉而行之庶幾風俗一變不負陛下孜孜為政之
意則功何患於不隆而治何患不速哉
權吏部尚書韓元吉進故事曰唐書王珪𫝊太宗召珪
為諫議大夫謂之曰正主御邪臣不可以致治正臣事
邪主亦不可以致治唯君臣同德則海内安朕雖不明
幸諸公數諫正庶致天下於平珪進曰古者天子有爭
臣七人諫不用則相繼以死今陛下開聖德采芻言臣
願竭狂瞽佐萬分一帝可珪推誠納善每存規益帝益
任之遷侍中帝使太常少卿祖孝孫以樂律授宫中音
家伎不進數被譙珪與温彦博同進曰孝孫脩謹士陛
下使教女樂又責譙之天下其以士為輕乎帝怒曰卿
皆我腹心乃附下罔上為人游說耶彦博懼謝罪珪不
謝帝默然明日語房玄齡曰自古帝王納諫固難矣朕
夙夜庶幾于前聖昨責珪等痛自悔公等勿懲是不進
諫也
臣聞君臣相須猶手足之衛頭目也有是君也而其
臣不足以輔之有是臣也而其君不足以使之則失
其所以相須者矣故君在審擇其臣而臣在忠事其
君未有君臣之志不同其德不合而能成天下之治
者也太宗之說可謂知此矣然君之患常在於不能
納諫臣之患常在於不能盡言以太宗之明且聖其
於兵機將略戡定祻亂足以比迹湯武其於躬行仁
義力致太平足以庶幾成康其大者既已安定天下
自餘行事固亦無甚過舉也猶汲汲然導珪等使諫
如此則朝廷之上一日萬幾之間何慮其闕失哉夫
譙責孝孫以教宫中音伎之不進豈亦太常協律之
職實人君過舉之細管仲所謂未能害覇者也而珪
與彦博過慮而言便有輕士之憂太宗始亦怒之終
則悔之又詔玄齡輩勿懲是而不諫當時責成大臣
納誨以輔台德可謂無隠情矣其至貞觀之治也宜
哉臣以是知君臣皆正之明驗也且太宗之說固正
矣使其臣不正其肯為太宗盡言乎一事之不諫則
天下之事將有不聞者矣故臣下之邪正在於言與
不言之間明君不可以不察也
元吉又進故事曰唐書李絳𫝊絳見帝浴堂殿帝曰比
諫官多朋黨論奏不實皆陷謗訕欲黜其尤者若何絳
曰此非陛下意必憸人以此熒誤上心自古納諫昌拒
諫亡夫人臣進言於上豈易哉君尊如天臣卑如地加
有雷霆之威彼晝度夜思如欲陳十事俄而去五六及
將以聞則又憚而削其半故上達者才十二何哉干不
測之祻顧身無利耳雖開納奬勵尚恐不至今乃欲譴
訶之使直士杜口非社稷利也帝曰非卿言我不知諫
之益
臣竊以謂綘之言何其盡哉當憲宗之初豈有失德
諫官論奏不實者果何事意其必有過甚之語難行
之議以帝之聦明而亦謂之謗訕則非不可黜也綘
直以進言之難十事去其五六為帝激切言之將以
開天下敢言之路懼或黜之則正直之士畏罪而不
敢言耳然帝雖欲黜之而以聞綘是亦意有所未安
不果於黜也綘能開導主意致憲宗飜然感悟知諫
之為益而不罪其過後世且不知諫者其為誰君臣
之間納誨輔德可謂泯然而無跡矣然自古小人之
害言者莫甚於謂其植黨而好名盖植黨則欲去其
衆好名則使人君怒其謗已是二者古今之論多矣
唯植黨之疑猶為易辨好名之譏最為難知夫天下
之所趨者名與利而已人臣之事君以其有爵禄之
利也好名之人不顧爵禄之利而欲慕正直之名則
何惜不以其名與之盖利之與名均為御世之物人
君於此既設官而謂之諫將以名與之也若不與之
名而又欲加之罪則吾之御世者亦狹矣就使狂妄
之士濫夫正直之名而忠實之言將亦由是而得也
豈足以傷吾之治哉故臣因論綘事而敢以為陛下
獻恭惟聖學高妙知此久矣而絳之言誠有取焉者
也
元吉又進故事曰國史薛居正傳太祖嘗謂居正曰自
古為君者鮮克正已為臣者多無遠略盖君臣之道不
得其所吾觀唐太宗受人諫䟽直抵其非而不耻以朕
所見不若自不為之使人無異詞也又吕蒙正傳太宗
謂蒙正曰古所謂君臣道合者情無間爾故事必無隠
而言皆從之今既列於位得以獻可替否雖言未必中
度朕亦當共議而更之俾協于道朕固不以居尊自恃
使人不敢言也
臣聞人君之德莫大於納諫而後世稱納諫之盛者
無如唐文皇其臣王珪魏徵之徒號善諫諍至於無
言不從無事不聽可謂至美惟太祖皇帝聖見高遠
不以文皇納諫為難而以自不為之使人無可諫為
善大哉言乎前世帝王所不逮也昔書稱成湯猶曰
改過不吝是不能無過也若吾太祖將無之矣本紀
又載太祖一日罷朝不樂内侍有問者上曰爾謂帝
王可容易行事耶早來前殿乘快處分一事有失史
官必書之所以不樂也蓋太祖皇帝常以乘快處分
為悔為戒兢兢業業罔敢怠忽宜其周旋卻顧當時
無可諫之事矣臣又聞之事君之義有犯無隠所謂
犯者不過觸威嚴冒忌諱其用心則忠至夫有隠則
見利而不陳遇害而不指挾姦導䛕務為身謀人臣
之罪莫越是也惟太宗皇帝聖見高遠於二三大臣
既欲其情之無間且欲其事之無隠猶曰不以居尊
自恃而使人不敢言也大哉言乎亦前世帝王所不
逮也書所謂啟乃心沃朕心爾無面從退有後言實
是道也故太宗又謂宋琪曰朕周旋欵曲商確時事
蓋欲通上下之情無有壅蔽卿等但直道而行絶其
私請無得有所顧避也蓋太宗皇帝每慮羣臣不由
直道而交通私請戒之使無所顧避宜當靡不盡其
情矣仰惟皇帝陛下至仁大度同符祖宗謀猷施設
罔不諏于故實而憲于謨訓臣願陛下兼聽廣覽以
太祖之訓益隆聖德好問察言以太宗之訓深勵羣
臣夫使會朝清明而常無可諫之事人臣皆知直道
事君而舉無不盡之情則治功何患不成中原何患
不復哉此臣區區日夜以冀也
中書舍人崔敦詩論聽言䟽曰臣嘗謂人臣獻言靡不
盡其誠人君聽言要當攷其效是以漢高祖嘉婁敬之
諫唐太宗思魏徵之言是皆利害雖一時所陳忠邪乃
悠久方見此不可不察也臣嘗觀東漢盜賊之原惟劉
陶楊賜嘗言之其後事作始閱故事得陶與賜所上章
奏皆行封侯之賞臣恭聞神宗皇帝諭開邊之非右丞
蒲宗孟曰臣嘗言之神宗曰卿何嘗有言在内惟吕公
著在外唯趙卨言之爾乃知臣下之言不可無記也臣
仰惟陛下隆寬盡下屈已受言歴觀自古帝王未有能
及聖德之萬一然而論思獻納臣下雖盡其忠考擇審
觀人主當謹其術昔唐太宗嘗諭史官曰羣臣言事朕
行與不行皆當記之真宗皇帝嘗詔中書置籍記諫官
御史言事行與不行歲終具奏臣愚欲望睿旨特詔中
書凡降出朝臣章奏行與不行並置簿錄上歲終仍以
副本進入禁中于以考其是非而究獻言之情于以驗
其成否而要聽言之效又使羣臣知其有此懷忠者得
以盡言懷私者不敢妄言將見言必可復不為文具此
於聖政實非小補
袁說友上奏曰臣仰惟陛下虚心以求言和顔以受諫
固常有進言以遷秩未聞有納忠而得譴者也然而在
廷之臣不聞諤諤以抗節惟知唯唯以取容昔之敢言
者雖有斧鉞之誅而猶且不顧豈今之世有爵賞之勸
反有所不敢臣有以知士大夫氣節之不立也盖士大
夫之氣節養之則銳挫之則懾方其銳也雖有斧鉞之
誅而不懼及其懾也雖誘以爵賞而不為惟養之於無
事之時斯可用於有事之際無事之時苟不先有以養
之欲其用於有事之時難矣方今天下外無邊鄙之憂
内無盜竊之虞雨暘以時倉廩粗足正天子養尊士大
夫養䛕之時也陛下不以此時有以養士大夫之氣節
臣恐風俗自此日委靡矣養氣節以厲風俗當自朝廷
始朝廷臺諫給舍之官所以糾官邪而杜姦慝也朝廷
之風采繫焉天子執政以為可臺諫給舍以為不可於
是有彈劾之章有繳駮之奏所以示至公也陛下既已
信其人則不可以不信其言其人既是則其言不得而
非其人既非則其言不得而是陛下既信之於未用之
始不當難之於已用之後故臺諫給舍之所與是公議
之所共與也雖陛下不得以不與臺諫給舍之所不與
是公議之所不與也雖陛下亦不得而與之陛下非徒
從言責之臣也從公議也士大夫亦非畏言責之臣也
畏公議也陛下當使天下畏公議不當使天下畏言責
天下畏公議則為正直天下畏言責則為私邪臣謂欲
尊朝廷當養士大夫之氣節欲養士大夫之氣節當使
臺諫給舍得以行其言百里奚愚於虞而智於秦裴矩
佞於隋而忠於唐蓋不以氣節作之雖智者不免於愚
苟以氣節作之雖佞者可使之忠也臣願陛下許大臣
用人其有可否當與大臣辨之許臺諫言事其有可否
當與臺諫辨之許給舍繳駮其有可否當與給舍辨之
辨之而是從亦何傷辨之而非不從亦何損都俞吁咈
見於明良之盛時可否獻替是謂君臣之合德直道行
於上公議伸於下士大夫之氣節立矣氣節既立惰者
必勤私者必公貪者必廉怯者必勇方是時也陛下何
為而不成何欲而不濟哉實天下幸甚
觀文殿大學士兼侍讀史浩論褒賞諫官劄子曰臣比
者入對内廷以衰病乞歸田里蒙賜之坐問臣以何如
唐太宗臣對曰陛下聖德高出百王宫中止聞孝儉太
宗閨門之内尚多慙德豈敢望陛下萬分之一徒以其
聪明知前代帝王之高致在於從諫降意屈志以來言
者從而賞之以收美名以起至治史官謂功德兼隆得
此道也是故魏徵諫發兵則以五百縑賞之孫伏伽諫
死刑則以蘭陵公主園賞之李大亮諫求鷹則以漢紀
胡瓶賞之高馮言得失則以鍾乳賞之今諫官有意為
陛下開闢公道無所阿私誠可與唐臣並駕願下有司
亟議褒賞使萬世之下贊陛下之功巍巍太宗之上豈
不美哉
浩又乞免臺諫侍從當日條具劄子曰臣昨夜伏覩御
扎賜侍從臺諫不允三日條具之請臣竊思之陛下為
此將以得天下之弊而更新之庶可立萬世之基業何
為欲速如此夫鐘之扣也待其從容然後盡其聲人之
言也畀以閒裕然後盡其藴今若促之使不得盡他日
或有弊不革則必有辭曰倉猝不暇及也將何以責之
臣未敢奉行聖旨者誠以陛下今日之舉真可追配仁
宗書之信史足以光萬世於此而促廹之使不得盡其
藴則人皆付之文具矣所有御札謹俟少選進入乞賜
俞允俾遂三日之請
浩又上奏曰臣恭領聖訓至於諄諄曲折臣以賤微冒
犯天威罪宜萬死臣當退就斧鉞不可復言然臣區區
猶不能自已者誠以陛下聖性純明德量寬大今日忽
為此舉乃與平昔不𩔖是以疑之張燾之言覬陛下取
弊事而革去非欲陛下以一日之力困諸儒於筆札之
下臣意侍從臺諫游學校取科第欲其荅策持論固所
優為然非陛下前日求言之本意也夫言之必可行貴
乎考察事情周知物態民之利病國之安危籌度于心
筆之于紙聖君用之則天下咸被膏澤無一物之失所
若陛下欲令援筆而書不切於事如舉子之在場屋侍
從臺諫何至不能而飾詞以求展限哉今天下三歲科
舉舉子未嘗有曳白者而謂立朝之士不能此左右之
人欲用此以為戲使陛下有輕士之心其與祖宗開天
章閣求直言豈不甚相戾耶昔仁宗開天章閣使大臣
條對姦臣欲困同列故請一日而畢其間所說有得其
大體者衆不能奪竟許退而條具兹故事也陛下若不
聽臣言馴此而行則將流於薄而忠厚之氣象不見矣
此臣所以雖有白刃在前不敢避而欲救陛下之失也
樞密院檢詳文字李椿上奏曰臣聞求言非難用其言
實難何則盖用言不審則言之者必多輕舉妄議非唯
不足以裨一人之聰明適所以惑四方之觀聽臣切惟
陛下虚懷屈已聽言不倦真堯舜之用心也近臣嘉謀
嘉猷孰不罄竭以告而百執事之間日有輪對使得盡
言猶以為未也監司郡守罷授之際皆得奏事凡國之
休戚民之利病惟恐纖悉有遺此陛下盛德事也臣切
見比年以來凡臣僚申請建明利害其間不無輕易而
朝廷聽信施行或未經審詳故有頒降之旨未孚而改
易之令已下不唯遠方觀聽深有疑惑切慮緩急有誤
朝廷命令臣愚願陛下於聽納之際凡臣僚有所申請
建明必先付兩省照應前後指揮及見行事理参酌其
可否或令與言事之人商榷而辨明之如其灼然可行
然後取旨施行庶幾令下可行可以悠久不失信於四
方萬里所繫非輕伏乞睿察
蔡戡進諫錄䟽曰臣聞人君以納諫為聖人臣以進諫
為忠三代以還善納諫之君無若唐太宗善進諫之臣
無若魏徵太宗以英武不世出之資取孤隋攘羣盜平
定天下皆其餘事然而貞觀之治庶幾成康似非太宗
所能自致所以致此者徵進諫之力也徵所以敢諫者
太宗導之使諫也故太宗嘗曰魏徵勸我偃武修文中
國既安四夷自服朕用其言徵之力也徵亦曰陛下開
臣使言故臣得盡其愚若拒而不受臣何敢數犯顔色
乎盖君能納諫故臣能進諫君臣相須從古以然恭惟
陛下聰明冠倫上参堯舜勤勞稽古下慕太宗有以見
陛下求治之切臣聞木從繩則正后從諫則聖太宗所
以成正觀之治者一本於納諫而已陛下欲還太宗致
治之隆必求當時致治之本欲知太宗納諫之效必觀
當時進諫之言臣嘗夷考其人魏徵固號善諫而在廷
之臣有若王珪馬周劉洎褚遂良虞世南岑文本輩以
諫名者又不可一二計内則閨門至親乘間進說外則
蕃夷武將因事納忠想其當時瞽為詩工誦箴諫士傳
言大夫規誨駸駸乎有治古之風自非太宗導之何以
至此臣念羣臣諫語散在史册不可𩔖舉謹用裒切於
治道者凡百事聚成一書繕寫進呈如蒙陛下萬機之
餘特賜一覽不唯忠言嘉論有裨聖學之明而日就月
將可成貞觀之治臣不勝惓惓之誠
戡又乞優容言者䟽曰臣聞國之士氣如人之元氣元
氣猶存必康寧而夀考及其已耗則顚仆隨之古之人
君愛惜士氣如護元氣涵養作成使天下之士激昂奮
勵人人懷不能自已之意故無事之時則有犯顔敢諫
之士多難之世則為伏節死義之臣治亂安危實係於
此我祖宗保養士氣二百餘年未嘗深罪言者一事過
舉議論鋒起章奏交上往往以死争之縱有忤旨不過
薄責旋即超陞仁宗皇帝盖嘗斥逐臺諫究其端由皆
出於當時大臣之意帝反嘉其忠直後多大用之如范
仲淹歐陽修唐介之𩔖是也盖人主一時雷霆之怒譴
責言者雖明君有所不免儻能幡然而寤改過不吝適
所以成聖德也近者給舍臺諫相繼罷去縉紳之士莫
不為朝廷惜而臣猶有所喜者以元氣尚存故也夫諫
行言聽膏澤下於民此人臣之所願欲也高爵厚禄以
榮其親以肥其妻子亦人臣之所願欲也大則竄逐小
則罷斥艱難困苦流離凍餓上累其親下累其妻子如
此而得區區之虚名飢不可食寒不可衣將焉用之盖
忠義所激不得不然捨實利而求虚名甚非人情之所
得已此魏徵所以不願為忠臣者也又況人臣之進言
言之而是君能聽之則君有納諫之名人臣何自而得
名哉言之而非君不之聽臣有妄言之過亦何自而得
名哉惟其諫不行言不聽天下之人惜其不見用於世
於是以名歸之然實非人臣之所欲也為人君者要當
不憚屈已以來忠諫不愛厚賞以旌直臣則君都顯名
臣獲實利兩得所欲豈不美歟臣願陛下深察臣下之
情非樂於求名愛惜士氣優容言者力振委靡之風作
成忠義之節則天下之士感慨發憤以圖報效實惟宗
社無疆之休天下幸甚
中書舍人林光朝上奏曰臣聞唐虞之世内有百揆四
岳外有州牧侯伯遠近相参有如一體又且時廵于方
岳諸侯各朝于方岳之下是當時諸侯歲一見天子皆
以為職分之當然者觀其一時戒飭之辭有曰敷奏以
言明試以功車服以庸此為導之使言也言不徒發是
必有可指之效則賜之車服所以寵異之也車服有數
天子以是御羣下惟有功者得之則人人有歡心苟為
無功偶然得此則人皆有倖心一或有倖心則車服亦
不足貴矣故其曉然告之使之敷奏以言而又試其言
之當否臯陶嘗提是說以為不如是則敷同日奏罔功
則是說為一日不可廢於天下也陛下修明庶政蒐取
實材每於羣牧部使者守臣各令奏事而後丁寧告戒
此於唐虞之事不約而合然而自他處得郡或丞郎補
外或執政侍從均勞佚而去者當有一二說歴陳之於
上前雖陛下有所可否然不終計其效驗如何耳臣竊
觀神宗皇帝於百司所奏無不徧覽又嘗作功過簿以
稽其言之當否臣願陛下酌祖道以養天下每於州牧
侯伯入對宸旒言有可聽者當計以歲月考其言之當
否如功過簿則田萊可闢水利可修流人可集盜賊可
去其大者可以厚民俗起士風其次可以講鐵酒酤利
原豐耗之所出是天下萬務皆可以周知而悉數之也
昔文帝見賈生於宣室偶於受釐之際所問者鬼神而
賈生之對不敢及他事今州牧侯伯一日見天子得以
極言郡國之事此為導之使言已如唐虞之時苟無以
考其言之當否臣恐敷同日奏罔功也臣前謂天下之
大非耳目所可及在唐虞盛時謂此說為不可廢是必
為簡易之法陛下試一關宸慮使天下復見唐虞之治
薛季宣上奏曰臣聞人主之為天下莫大於天下不可
得而欺夫使天下皆不可得而欺則欲無不遂為無不
成自昔號有志之君其所欲為非不甚盛甚美然卒有
齟齬之歎蓋欺之者多耳夫欺者之情状天下皆知之
而人主獨不知之是豈人主不欲察之而甘於受之耶
近者為之地則遠者有盤錯之堅大者為之助則小者
有彰露之援其察之豈曰甚易乎守令之所臨治不過
一郡一邑之間旦暮坐于廳事之中豪家巨駔敢於欺
侮而不懼者恃有胥吏為之囊橐也人主萃天下之責
而以一身臨之爵禄利勢足以動人小人而不為欺何
以有僥竊冨貴之望而罪之根本則在於左右之囊橐
致使人主無從而察之也夫左右之為欺甚於天下彼
其伺候詞色之工窺見意向之密捭闔迎逢殆難以状
其巧也故有托正以行其邪假廉以濟其貪偽直以售
其佞薦退人才不於有所陞黜之時而游揚中傷於平
居無事之日一旦陞黜之際雖人主自以為出於獨斷
而喜怒氣燄已歸於囊橐者之門矣然則左右之為欺
人主又何從而察之亦曰兼聽無我收骨鯁弃軟熟而
已且可以利來可以使懼有見而不敢言或言而不敢
盡皆軟熟之人也骨鯁之士惟其胷中耿耿不能與世
推移急危存亡之秋乃可望以伏節死義平時軟熟自
為身謀而欲望以急難非所聞也借使舉朝之士無非
軟熟之人其為墨墨大矣於人主何利焉若乃骨鯁之
士世多以好名疑之夫名天地之美物不易以與人而
亦天下之公論不可以冒得舉事進言果出於為君上
為社稷也然後可以得名不然將誹謗隨之矣故在臣
子自為學問之計不可存好名之心人主為社稷計惟
恐不得好名之士人人皆好名畏義則人主所欲為者
無不濟矣故欲絶天下之欺惟在於收骨鯁收骨鯁在
於兼聽兼聽莫難於無我入者先主縱有他說不能復
入何以鑒擇其是否乎骨鯁之言非無我則誠難於受
之也忠言逆耳利於行良藥苦口利於病此漢初之謀
臣所以事英略大度之主而使屈羣策之用者其言如
此齊威之覇其機不在乎阿即墨大夫之誅賞而係乎
毁譽不公使齊威之刑賞不行焉則為欺者殆無以禁
之矣恢復之功獨可日月冀乎此臣所以冒昧而獻兼
聽無我之說也陛下静觀而熟察之儻有驗於微臣之
言功業成否反掌間爾
季宣又上奏曰臣聞唐太宗之戒王珪曰人心所見互
有不同苟論難往來務求至當舍巳從人亦復何傷隋
末内外務相阿順皆自謂智及天下大亂家國兩亡卿
等各當徇公去私母雷同也魏鄭公告太宗曰人主兼
聽則明偏聽則暗昔堯清問下民故有苗之惡得以上
聞舜明四目達四聰故共鯀驩兜不得蔽是故人主兼
聽廣納則下情得以上通大哉言乎其君臣致治之美
庶幾成康有由矣夫和之與同疑若相似聖人之論則
有君子小人之分善乎晏嬰之言和如鹽梅相濟同如
以水濟水人心不同如其面焉強而同之非回於利弗
能也向令仕者舉回於利則凡時之利病政之得失何
自而知之君子不為利奪往往輕為去就藉此以治萬
無是理間自權臣柄國斵喪忠良内外之臣無小無大
相與諛說合若一人幾於楊氏無君其於國家何有流
風遺俗溺陷人心同而不和至今為梗以陛下之剛明
聖武高視唐宗即政以來每欲一湔前弊其如無君之
習革之良難舉世為同則有入而不自知者臣懼邦之
政俗將日非而莫之捄也凡處天下之事不當心有所
主惟處身於利害之外乃知利害之實故見利者不知
其害見害者不知其利誠使言利害者畢陳所見則利
害之情無餘藴矣合天下聽無不聰合天下視無不明
鹽梅相濟何以易此不然自塗耳目同異不聞雖臣下
盈庭自成孤立矣人情誠不易見然而指意可知大抵
勉君以容受讜言要為忠愛之至導之拒諫寧為體國
之心由此觀之邪正無遁情矣臣不敢遠引三代姑以
所學稽於唐之君臣致治之美為陛下獻惟聖神留慮
而圖之社稷蒼生幸甚
直煥章閣王師愈論聽言之要䟽曰臣竊惟陛下躬上
聖之資勵大有為之志孳孳圖治聽納如流欲以來天
下之言然而進言者不能皆昌言多為虚誕一偏之說
仰欺天聰其名則是其實則非聽之則可喜行之則可
駭或有利少而害多者或有利於此而害於彼者或有
斷然不可行者行之未久雖不憚於輟或從而變更其
弊已甚矣原其用心不過苟持一說以取容悅欲為干
利禄之階而不顧上誤朝廷之施行下貽生民之大病
此何謂也陛下明目達聰欲周知而廣覽進言之路固
不可不闢自今凡有陳利便者誠能先隠之於聖心次
付之於大臣侍從臺諫参酌詳審擇其灼然可行者行
之庶幾事功可濟利興而害除矣
光宗紹熙二年起居舍人黃裳上奏曰自古人君不能
從諫者其蔽有三一曰私心二曰勝心三曰忿心事苟
不出於公而以已見執之謂之私心私心生則以諫者
為病而求以勝之勝心生則以諫者為仇而求以逐之
因私而生勝因勝而生忿忿心生則事有不得其理者
焉如潘景珪常才也陛下固亦以常人遇之特以臺諫
攻之不已致陛下庇之愈力事勢相激乃至於此宜因
事静察使心無所係則聞臺諫之言無不悅而無欲勝
之心待臺諫之心無不誠而無加忿之意矣
三年御史臺主簿彭龜年論聽言以講學明理為本䟽
曰臣聞天地以虚為德聖人所以能贊天地之化育而
與之参焉者亦虚而已矣恭惟陛下受天明命臨照萬
國自御極以來天下之事一切以虚心應之執政大臣
日有闓陳無一事之不下侍從論思給舍繳駮臺諫劾
奏無一言之不聽内而百執事外而監司郡守一遇奏
對無不自以為稱愜上意雖舜之舍已從人禹之聞善
言則拜何以過此然臣區區之愚猶願有陳于陛下者
盖以天下之理有所謂可亦有所謂不可夫虚者豈一
於可之謂哉無可不可者虚也有可不可者理也試觀
之天地之化何嘗有所偏倚其無所偏倚者天地之虚
也然隂陽寒燠之氣動植飛潜之性長短小大之形亦
何嘗有所變易哉所不可變易者天地之實理也夫是
非邪正此實理之在人而不可變易者若是謂是非謂
非邪謂邪正謂正物各付物而吾無一毫私意介乎其
間豈不如天地之虚哉儻是非邪正未嘗辨析而徒曰
吾虚心應之吾之應之者若其人正其言是則是虚也
達而為堯舜不難也若其人邪其言非則是虚也反而
為祻亂亦不難也孔子曰君子之於天下也無適也無
莫也義之與比夫無適無莫豈不甚善然非義之與比
則有所不可故無適無莫而義則為從善如轉圜無適
無莫而不義則為用賢如轉石矣是可不察哉臣觀陛
下數月之間用人納諫聖心愈虚盛德彰明天下歡喜
太平之期指日可冀而臣之私憂過計益不自已者誠
願陛下於是非邪正之間深加聖心焉臣非敢議陛下
今日虚心以為非是誠以是非邪正未易判别異時不
幸有不肖者竊陛下虚心之機而用之或誤陛下陛下
儻懲今日為監戒則將猜忌關防表裏不應其患又有
不勝言者此臣所以有狂僭之言也抑臣之言猶有未
盡者臣聞之能明理然後能使心之虚能講學然後能
使理之明夫天下之事紛紜淆雜日至乎前利害之相
形賢否之相蒙千變萬化不可窮詰而陛下以一人之
聰明酬之可不謂難哉陛下隨事而應雖無不聽之言
事過而思豈無既往之悔萬一有之陛下亦嘗察夫悔
之所以然乎是必於理有所未明所以於事不能無誤
臣是以知講學之不可緩也恭惟陛下自得聖學之高
明多閱天下之義理是非邪正固已瞭然然而理本無
窮學斯不足若絲毫有所不察則祻亂或從而生臣愚
欲望陛下精考聖賢之言多親儒學之士公好惡以合
天道辨義利以察人情常使聖心昭明了無蔽惑如水
鑑之清而妍醜自見如尺度之公而長短自形此聖人
之所謂虚而與天地相参者也唯陛下留神
四年龜年為秘書郎又論羣臣進言早賜處分䟽曰臣
以非材備數三館月糜廪粟無所補報嘗伏自念三館
之士在祖宗時許以議政比偕同列僭上封章待罪旬
浹未聞報罷竊知聖德優容必無訶譴然而所論之事
亦無施行訶譴不加不敢自喜從違未卜實切私憂臣
仰惟陛下自即位以來隆寬盡下虚已受人聽納之勤
前古無有只因近日二三差除大臣執奏給舍繳駮臺
諫論劾未合聖心反覆月餘尚無予決羣臣既不肯背
理而徇陛下陛下復不肯屈勢而聽羣臣君臣之間齟
齬既久情意不通易成睽阻一日二日萬機沓來設於
其間又有同異展轉激作或貽威怒則豈特羣臣之罪
不勝誅夷而已哉陛下父母也羣臣臣子也子事父母
只欲其喜豈欲其怒父母怒則一家不寧陛下怒則天
下不寧此臣所甚懼也陛下聖度如天萬萬無此臣但
見羣臣屢批逆鱗恐其至是是以願為陛下先事言之
然臣亦非敢以臆說欺陛下也臣嘗讀周公旦無逸之
書至篇之終曰自商王中宗及高宗及祖甲及我周文
王兹四人廸哲厥或告之曰小人怨汝詈汝則皇自敬
德厥愆曰朕之愆允若時不啻不敢含怒此厥不聽人
乃或譸張為幻曰小人怨汝詈汝則信之則若時不永
念厥辟不寬綽厥心亂罰無罪殺無辜怨有同是叢于
厥身旦之此言真萬世帝王龜鑑也夫所謂小人怨汝
詈汝者乃後世指斥乘輿之𩔖其犯上瀆尊與抗䟽陳
議者蓋不可同年而語矣而四君聞之反取之以為德
任之以為愆然則怒安從而生哉儻不如四君之能聽
則譸張為幻之人必指其言曰此怨吾君之詞也此詈
吾君之詞也人君不察從而信之則失為君之道無寬
裕之德其弊至於亂罸無罪殺無辜者盖有之矣陛下
慈仁覆物謙虚無我固當上擬四君然臣猶不免以譸
張為幻之人為懼者誠不為無見也劉向曰執狐疑之
心者来讒賊之口持不斷之志者開羣枉之門羣臣之
言陛下既疑而不聽則譸張為幻者可以投間而起矣
臣逆料其說不過有三必曰陛下之命羣臣執之不行
是天下之事盡由羣臣不由陛下為此說者是以唐明
皇待陛下非忠臣也昔明皇欲加牛仙客尚書張九齡
以為不可又欲加實封九齡又以為不可李林甫揣上
意曰仙客宰相才也何有於尚書明皇信之復以仙客
實封為言九齡固執如初明皇曰事皆由卿耶自是林
甫進九齡罷而唐之治亂分矣此豈陛下所欲聞乎又
必曰羣臣為此不過欲歸過於上邀名於已耳為此說
者是以唐德宗待陛下亦非忠臣也德宗欲為唐安公
主造塔姜公輔表諫德宗曰唐安造塔其費甚微非宰
相所宜論止欲指朕過失自求名耳夫不善之事行之
則為過改之則為名人君能改則名在人君人君不能
改則名在諫者德宗終守改過之吝竟失從諫之名褊
心忌克此豈陛下所欲聞乎又必曰號令已行不可復
反是又以反汗之小嫌傷從諫之盛德亦非忠於陛下
之言也臣請復以慶歷元祐之事辨之慶歷三年仁宗
既除夏竦樞密使後用御史中丞王拱辰諫官歐陽修
等十一䟽追竦樞密使勅元祐元年哲宗除安燾知樞
密院給事中王巖叟封駮竟因燾辭免之章令依舊職
此皆大臣也尚不憚於改除又何取號令之不可反乎
且羣臣獲仕清時固欲陛下躋祖宗之盛際邁帝王之
極功身荷美名主都顯號偶有違拂誠非得已陛下諒
其忠則跼蹐恐悚猶不自安陛下不諒其忠則流移轉
徙何所不至寧肯不顧妻子故犯君父之怒乎陛下今
日雖未有怒羣臣之意臣恐譸張之說萬一不解則必
有觸此機而動者矣蓋人君胷中當如清水明鏡一毫
不留乃得其正四君之所以不敢含怒盖謂是也臣愚
欲望陛下恢廓聖懷和平宸慮以天下之理察羣臣之
言酌其是非早賜處分或罷召命或與外除毋使譸張
之說能惑聰明忠藎之臣或罹擯棄實天下幸甚宗社
幸甚
龜年又論優遷臺諫沮抑忠直之弊䟽曰臣聞言路通
塞天下治亂繫焉言路通則雖亂易治也言路塞則雖
治易亂也仰求前監方册昭然臣敢不為陛下縷縷陳
之臣伏見陛下自登大寳隆寬盡下廣覽兼聽揆之於
古未見其比而近日臺諫之官稍稍抗直者多不得久
於其職大率優遷其官以去之臣不知其故何也夫假
遷官以逐言者此近世最弊之法陛下柰何數出而用
之乎消耎精銳沮抑忠直莫甚於此且臺諫之官皆朝
廷選擇而後除使其言可行則為稱其職當留而不當
遷言不可行則為不稱其職不當遷而當去而乃舉措
倒置是非易位臣不知陛下所以勸懲天下果何術也
恭惟治朝崇奬臺諫列聖相承視為家法傅堯俞嘗謂
言事之官許令風聞祖宗之詔曲全過當許風聞則豈
皆責實全過當則欲其盡言如此求之猶恐未至臣觀
南渡以來臺諫忠鯁大率不逮祖宗盛際每有所言極
不過三數章而止安有二十三章劾胡宗愈十九章劾
章惇如劉安世者乎全臺彈劾不聽亦已安有上章不
報率同列進見列拜於御座之側如孫抃論温成典禮
者乎聞有宣諭唯唯禀承安有召赴都堂宣諭而論列
如故如傅堯俞之論張舜民不當罷者乎言有不合苟
得美官奉身而去安有以去為諫幾上感寤如程顥之
不受提刑司馬光之不受樞密傅堯俞之不受吏部侍
郎者乎臣不知先正諸臣剛決勇敢一至于此以為無
上耶則近世愛君未有過於諸臣者也以為沽激好名
邪則忠實&KR0548;惻亦未有過於諸臣者也而祖宗容受聽
納若恐傷之得非以朝廷紀綱之地不容不重為社稷
宗廟大計自當爾耶陛下試取先正諸臣奏議反覆詳
觀然後知祖宗寬大人無不盡之言今日臺諫略無先
正之直陛下儻舍己從人如舜改過不吝如湯不唯聽
人之言而又且導之使言不唯容人之直而又且激之
使直臣尚懼士氣消靡已久不能頓然作興而況從而
沮之耶臣是以知士氣不可以不伸夫姦宄之人何世
無之唯藉臺諫嚴重有以折其萌芽而臺諫之士所以
能震慴姦宄唯藉人主聽納其言假以聲勢今臺諫之
士消沮如此臣恐在内之姦宄乘此隙以蠧其内在外
之姦宄執此隙以搖其外陛下雖欲高枕而臥不可得
也且臣嘗熟察臺諫所以數忤陛下者盖有由矣非以
陛下身有失德惡人正救如前代拒諫之主也特不過
攻擊權倖不協聖意耳夫權倖恩寵不行不過一夫怨
而怨歸臺諫臺諫言論不行能使天下怨而怨歸陛下
陛下柰何不忍一夫之怨而獨任天下之怨乎此臣所
以痛心疾首欲一言於陛下之前不能自已也臣反覆
思惟今日陛下唯有導人使諫足以救此臣猶慮聲勢
已動未易頓回政須陛下開廣聖心掃除芥蔕遵用仁
廟召還唐介故事柬别向來以諫去國不由人言之人
擢用一二示天下以聽納之機登對臣僚議論忠讜者
稍旌别之示天下以聽納之實庶幾聖德昭明羣疑解
釋不勝幸甚
光宗時監登聞鼓院楊大全上奏曰臣之志憂君者不
畏義死不榮幸生不以言而獲罪為耻而以言不聽從
為耻自古諫之不效其大者身膏斧鑕其次亦流竄四
裔其小者猶罷免終身未有若今日不勉於聽從亦不
加於黜逐徒餌之以無所譴呵之恩使皆饕富貴甘豢
養以消靡其風節平居皆貪禄懷姦之士則臨難必無
伏節死義之人陛下自夏秋以來執政從官之死者皆
不信卒之果然乎不然乎建康趙濟死武興吳挺死今
尚不以為然則事有幾微於朕兆者可諫陛下乎萬一
變起蕭墻祻生肘腋陛下必將以為不信坐受其危亡
矣盜滿山東而高斯弄權二世不知也蠻寇成都而更
奏捷明皇不知也此猶左右聾瞽爾今在朝之士瀝忠
以告而陛下不聽是陛下自壅蔽其聰明也今外間傳
聞以為夀皇將幸越幸吳興此愛陛下之深欲泯其迹
也陛下當亟圖所以解夀皇之憂
趙汝愚論聽言䟽曰臣仰惟陛下天縱聖明寬仁盡下
凡臺諫之論奏給舍之封駮微及一介疎遠之士雖寸
長片善陛下未嘗不聽而受之無有難色臣每與羣臣
竊窺陛下盛德全度恢乎有容如天之高如日之升光
明廣大不可尚已若守之以誠行之以久使義理習熟
是非著明不為邪說所轉移則三王不足多五帝不足
進矣然臣嘗觀自古納諫之君未有如唐之太宗者當
時魏徵號為善諫帝嘗曰人言魏徵舉止疎慢我視之
更覺嫵媚至徵陳十漸則尤加奬歎為列諸屏障朝夕
瞻仰君臣之際相得深矣及其怒也則曰會須殺此田
舍翁及徵之亡乃復有停昏仆碑之事夫以太宗之明
魏徵之賢而終不能免此何耶又帝嘗止于木下愛之
宇文士及從而譽之不已帝正色曰魏徵嘗勸我遠佞
人我不知佞人為誰意疑是汝今果不謬士及叩頭謝
而帝亦不加罪大抵人之情喜順而惡逆方其始初清
明也聞善言則喜聞惡言則懼凡君子忠藎之言雖甚
拂其意然未必不蒙信用小人阿順之語雖初若可喜
亦未必不加察也及其久也君子今日論某人明日論
某事積其違忤之意則終將壓之矣若小人則善伺人
主之意阿䛕順旨終無所違逆故人主雖知其佞而卒
以難去從古以來人主皆欲治而惡亂皆欲進君子而
退小人然卒之君子遠而疎小人近而親危亂之日常
多治安之日常少者惟在乎違道而任情喜順而惡逆
爾書曰有言逆于汝心必求諸道有言遜于汝志必求
諸非道斯言也誠萬世人主聽言之法惟陛下留神幸
甚
軍器少監兼權侍左郎官劉光祖論言事本末䟽曰臣
聞古之事君者必曰忠必曰直忠則有所不欺直則有
所不避忠直者人臣之大本也進則觀望人主之顔色
退則顧慮一身之安危如此者必有所不盡於其心其
於忠也遠矣設為關防以為能避遠形迹以為智如此
者必有所不盡於其言其於直也遠矣然而忠直非有
素則不信忠而君不以為疑直而君不以為忤惟有素
者能之臣雖愚魯竊慕斯義平生所受教於父師者盖
終其身而不能變平日所交際於朋友者亦盡其心而
無所隠而況於事君乎而況於任陛下耳目之寄乎陛
下往歲毓德春宫臣備數小學教授陛下察臣盡心於
嘉王而無所苟是以蒙簡記於夀皇召臣之日臣到闕
際會舜禹親傳蒙恩引見所奏悉荷開納未幾又值輪
對略嘗效其愚忠以為當今人才衰而肯論事者益少
勸陛下長養收拾崇奬其直言陛下御批依奏即日付
出而大臣反若有所顧畏不敢報行然臣自念區區之
誠已獲信於陛下久矣又未幾陛下遣臣迓送使客三
得瞻望清光臣所奏楚州城壁絶無一詞之欺陛下卒
采臣言減省工役過半臣以事無大小皆可盡忠官無
高卑悉當圖報今也陛下擢臣以風憲之任其為感激
又當如何報效耶所以承命以來不遑寧處朝惟夕究
如是累日即自斷曰惟初念純一可以對上帝可以事
君父不可貳也不可疑也是故道學朋黨之論人不敢
言而臣言之為其不消此名即必貽將來之患故也左
右近習之勢人不敢及而臣及之為其不窒此門則必
喪士大夫之節故也臣在小學時曾為日記其間記陛
下一日因臣進見問曰曾識吕祖謙否臣對識之陛下
再三稱誦其賢而悼嘆其不幸臣今思之使祖謙而尚
在人將目為道學之首則陛下亦不得而用之矣又記
一日臣得進見陛下諭臣曰近日主上付下骨鯁集令
看皆先朝元老議論讀之甚有補臣對云自范仲淹以
下奏䟽皆在可見祖宗以來容納直諫如此陛下曰中
間所論新法自是必為民害斷不可行又曰當時同已
者即以為是異已者即以為非所以後來遂將司馬温
公蘇文忠及黃庭堅各目為黨魁臣對云只緣王安石
引用小人卒亂天下陛下曰如蔡卞蔡京之徒是也又
曰陳東亦不易得臣每誦陛下東宫之語以為淵衷所
見一一與祖宗之意同符是以昨者敢進借朋黨以害
君子之說皆臣數年之内中心所懷如此臣自信言公
而語平故乞陛下降出以消未然之患至於士大夫納
交於近習臣自立朝以來心誠鄙之目覩陛下愛重名
器不為小人所竊弄於是乃昌言之而無所避曰忠曰
直臣雖未能望古人之萬一然其不為姦回之人決矣
臣於職事疎則有之欺則無也於議論不及則有之過
則未也臣無言責之時尚勸陛下用賢納諫諄複而不
已豈今居言責而反不言乎是以相繼封入奏䟽乞先
收召人才而大臣但進呈而無所議臣既非今日之言
則言而不行不能以自已也何則人才者國家基本之
所繫生民休戚之所關乏則養之有則用之慶歷之所
以盛者豈一日之積乎惟其非一日之積是以為數世
之用事之最大無以過此臣所願陛下體至公之道開
衆正之門又乞早用愚言兼收人物必獲安静之福而
無一旦之憂如臣所言異時有誤國是臣甘竄殛
寧宗慶元元年大府寺丞吕祖儉上奏曰臣近者蒙恩
輪對不度狂愚嘗僭論奏陛下聖孝純篤猶未得一見
上皇將何以慰聖心而修人紀又嘗以敵情難測欲得
備豫不虞貴倖市權欲得防制有節及御筆施行傷於
快易且進退臣下復多匆匆莫不展竭懇欵以致願忠
之義聖度隆寬温詞慰納臣退而感泣莫知圖報指心
誓日以為他日或有事繫國體義所當言可以仰禆聖
明者苟得竭盡則雖退就黜責靡敢自愛竊聞國子祭
酒李祥比因宰相趙汝愚論罷心有所懷不能自已嘗
有封事上徹宸聰自以所見與諫臣不同居家待罪陛
下既予之以寬告又復寵之以職名畀之以使節使以
禮而去中外之論莫不以陛下博盡羣議不貴苟同此
蓋治世盛德之事而明主之所取以為先務者也臣竊
嘗妄論本朝治體盖以崇養議論氣節為立國之根本
自王安石用事好同惡異天下從風而靡逮至崇觀間
復倡為豐亨豫大之說虚美熏心實禍蔽塞遂使習俗
日變馴致靖康之禍如吳开莫儔之徒與敵為市痛在
人心其始固止於順從其終乃至於此極為人上者詎
可不知所崇養而以好同惡異為深戒哉今諫臣抗䟽
論罷李祥新任仍禠其職顧惟諫臣所言陛下自應聽
納其在庶僚亦豈容妄有條陳苐以陛下含弘之美意
因是不能無虧而人有懼心精銳銷耎議論氣節必愈
陵夷凡事理利害之真實顧望愛惜多為身謀誰肯為
陛下明言之其所關繫盖治忽所從分非一目一事之
可比也仰惟陛下初政清明收召人望登用忠直天下
之士莫不訢訢然精白以承休德然曾未踰時朱熹老
儒也有所論列則亟使之去彭龜年舊學也有所論列
亦亟許之去其他侍從臺諫之臣以言事而去者尚多
有之夫人才固未易得而盡節竭忠之士寧復有幾長
育奬勵猶懼其有所畏縮今士氣似少沮矣如李祥老
成篤實非有偏比盖衆聽之所共孚者今又終於斥遂
臣恐自是而後天下或有當言之事必多相視以為戒
鉗口結舌之風一成而未易反是豈國家之利邪矧今
國勢甫定人心猶搖歲事可慮未可保其無害邊報屢
警未可保其無他又自去秋以來災異相繼殊為駭常
而天象昭昭尤為可畏白虹貫日陽精示變皆適當滛
雨之開霽近者太白經天金木失次立夏之日風起艮
方此為何景胡可少安政是陛下厲精為治明目達聰
之時今能言之士指陳災變所以助成陛下抑畏之心
者亦不為少然終未克致消弭之實而於其所甚當言
者雖陛下以聰明臨照之未必皆得而聞是安可不思
其故哉蓋天下之事所宜指陳者固非一端然言有淺
深勢有難易今之所難非在於得罪於君父而在於忤
意於權勢姑以臣所知者言之難莫難於論災異然言
之不諱猶未以為難者以陛下有容受之德而其事不
關於權勢也難莫難於論綱常然言之不諱猶未以為
難者以陛下有誠孝之心而其事亦不關於權勢也若
廼御筆之降初豈盡却僉謀然廟堂不敢重違臺諫不
敢深論給舍不敢固執盖以號令出於獨斷而事體多
關貴倖深慮左右乘間過有激發而重得罪也臣蓋嘗
面奏從昔而來凡勸導人主事從中出者夫豈意在尊
君蓋欲假人主之聲行之於外使莫敢爭執而可以漸
竊威權所當深加省察旬日而來復聞有一二中批指
揮給舍繳駁僅得一再而止其自為謀則善矣儻事有
當論而又切於此者望其致閉邪之敬盡面折庭爭之
節未必有也子思有言羣下同聲則善安從生今士大
夫之習俗蓋近於是不知陛下亦何便於此臣比日又
竊聞之道路左右暬御於黜陟廢置之際間得與聞者
車馬輻湊其門如市恃權怙寵搖撼外庭聲燄所及𩔖
莫敢言所賴素有望實不畏強禦者正色朝端盡言宸
扆有以折其鋒而殺其勢苟惟不然歲月荏苒事勢浸
滛腹心耳目愈失委寄政權將歸倖門而不在公室凡
所薦達皆其所私凡所傾陷皆其所惡豈特側目畏憚
莫敢指言而阿比順從内外表裏之患必將形見前史
所載其鑒甚明親愛之道全之為上若或不加抑損是
乃所以害之惟在陛下加念而已臣所以因李祥獲罪
而深及此者是豈病狂喪心欲為矯激而自取罪戾也
哉實以士氣頽墮之中稍有所言與諫臣忤意則去不
旋踵而邇者尊君之論播於朝行皆欲習為謹畏而不
知盡責難之恭雖知貴倖市權無由敢言於陛下之前
或有志在忠愛能言其難者皆將目之以出位犯分不
恭不遜之罪臣之私憂過計豈獨以搢紳之士遭罹讒
謗而已其所深慮者陛下之勢孤而相與維持宗社者
浸寡也伏望陛下深惟天下之勢在於以言為諱渙命
重申復還李祥職名新任雖若稍咈諫臣之說然可以
通壅蔽之情朝廷美意既得因此開明而天下有難言
之事在朝在野必將聞風欣慰願竭忠藎於王朝陛下
躬受四海之圖籍兼聽臣庶之邪言開公正之門絶私
倖之路委信大臣以正朝綱容納忠直以強國勢中心
無為銷平偏論以涵養天下和平之福則宗社幸甚生
靈幸甚臣世受國恩不遑他恤發言狂瞽罪在不赦惟
陛下財幸
慶元間將作監陳貴誼因轉對上言曰言路雖開觸犯
忌諱者指為好名切劘時政者指為玩令利害關於天
下是非公於人心一人言之未已或至累十數人言之
則又指為朋黨是非易位忠佞不分又言婉順巽從者
是美疢也非愛我也宜屏之外之矯拂救正者是藥石
也愛我也宜用之聽之
嘉定三年秘書郎真德秀上奏曰臣聞天下有不泯沒
之理根本於人心萬世猶一日者公議是也自有天地
以來雖甚無道之世破裂天常隳壞人紀敢為而弗顧
者能使公議不行於天下不能使公議不存於人心善
乎先正劉安世之論曰公議即天道也天道未嘗一日
亡顧所存何如耳熙寧之世以新法為不可行者公議
也雖以王安石之愎諫遂非而不能遏士大夫之口紹
興之際以和好為不足恃者公議也雖以秦檜之擅權
專殺而不能弭君子之論卒之新法行而民力屈和好
就而敵情驕甚哉此理之在人信可畏也與其拂之以
取敗孰若順之以為安近年侂胄用事以區區私意小
智扞天下公議之衝能顛倒是非於一時終不免為當
世大僇何者公議天道也侂胄違之則違天矣天其可
違乎故善為國者畏公議如畏天則人悅之天助之何
事功不立之憂哉陛下以還至公之理盖嘗少伸於久
鬱之後矣臣愚伏願朝廷之上兢兢保持勿失初意用
人立政一以天下公議為主而不累於好惡黨偏之私
盡公極誠如對上帝則天人胥悅治效可期海内之幸
也惟陛下留神反復愚臣之言
六年德秀為起居舍人又上奏曰臣伏觀陛下更化之
始首下明詔求直言又詔近臣請對論事薦紳士夫如
聞震霆如覩白日臣時備官太學竊語同列以為自今
言路大開將復見祖宗盛時氣象矣而五六年來士風
選愞無以大異前日臣竊惑焉盖嘗歴觀往昔言路壅
塞之由大抵起於人主好自用大臣好自專而已自用
則視天下之人皆莫已若而惡人之言自專則舉天下
之事唯所欲為而忌人之言今陛下恭已責成未嘗有
自用之失大臣虚心無我未嘗有自專之私而羣臣觀
望莫敢盡言者陛下亦嘗察其故乎盖自權姦擅政十
有四年䛕佞成風日以浸甚然其始也朱熹彭龜年以
抗論逐吕祖儉周端朝之徒以上書斥當時近臣猶有
爭之者正如始病之人氣血雖傷而未至甚憊也其後
吕祖泰之貶非惟近臣莫敢言而臺諫且出力以擠之
則嘉泰之疾已深於慶元矣又其後也盜平章軍國之
名起邊陲干戈之釁非獨舉朝莫敢言雖布衣韋帶之
士求一如祖泰者亦不可得是開禧之疾又深於嘉泰
矣風俗至此已成膏肓救藥扶持豈易為力誠使更化
之初一時羣賢皆得以忠言自奮則精神風采猶可漸
還而曾未兼旬遺補之官以言罷職是疾方小愈而遽
以酒色伐之矣若是而欲起嘉泰開禧之沈痼其可得
乎自時厥後傅伯成以諫官論事去蔡幼學以詞臣論
事去鄒應龍許奕又繼以封駁論事去方其去也陛下
皆華之以美職畀之以大藩視昔斥逐言者之時固大
異矣然人之常情易媮難勉彼見是數人者非能大有
所矯拂已皆不容於朝未免妄疑陛下真有諱言之意
故寧默默以自全不肯譊譊以賈禍且侍從之臣以已
見求對故事也今或曠歲彌年而不一舉職者矣集議
各貢所聞亦故事也今或閣筆相視而不措一詞者矣
設有大安危大利害羣臣喑默如此豈不殆哉臣今欲
為陛下言者三一曰勤訪問臣自獲侍清光每見陛下
延納羣臣温恭有禮然從容咨訪罕聞玉音記注所書
寂寥無幾豈皆不足以上承清問乎又間遇兩班多從
隔下既進復卻或至再三陛下雖未必厭聞人言羣臣
或得以妄議聖德臣願自今昕朝賜對時出聖訓訪以
民生疾苦朝政闕遺仍詔賓贊之臣雖有兩班皆令宣
引則下情可通而上聽無壅矣二曰廣謀議臣聞古者
大事謀及庶人翕然大同乃底元吉比年政令之間或
有更革往往過為祕密不暇参酌羣言計慮固曰精詳
本末豈無未究有如楮幣鹽鈔尤為民命所關而更張
獨決於廟謨獻替靡聞於羣下儻凡皆若此欲事無遺
策其可得哉臣願陛下以帝堯稽衆為心以漢廷雜議
為法俾人得自竭則令無不臧矣三曰明黜陟昔唐憲
宗以忠直用李藩以循默去鄭絪迄成中興之烈而宰
臣裴垍尤能奬勵盡言拾遺獨孤郁等因遷致謝垍獨
責嚴休復曰君異夫二人孜孜獻納者休復大慙故論
者至今稱憲宗為盛君而裴垍為賢相間者一二小臣
以奏對剴切旋被奬拔亦足以明示好尚矣臣願推廣
此意凡向以言事去國者察其用心之忠勿使久外左
右近臣盡誠獻替者當如憲宗之擢李藩媕阿苟容者
如裴垍之責嚴休復使人知忠鯁可尚而䛕悅可羞則
元和之盛何難致之有臣以孤生蒙陛下擢掌内命四
年于兹近叨塵誤恩進侍螭陛有懷弗吐臣罪奚逃故
於進對之初不敢毛舉細故以塞責輙冒昧極陳其愚
惟陛下垂聽
歴代名臣奏議卷二百六
