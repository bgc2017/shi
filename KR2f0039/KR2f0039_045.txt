歴代名臣奏議卷四十五
明楊士竒等撰
治道
宋欽宗即位初李綱上䟽曰右臣伏覩皇帝陛下誕膺
天命撫臨萬邦天地神祇永有依歸華夏蠻貊永有承
事神人交慶海㝢騰歡道君皇帝體道法古因天順人
不貳不疑傳付大器授受之際燦然明白雖堯之禪舜
何以加此下視漢唐無足比數此誠宗社之休而生靈
之福也然臣竊謂陛下主鬯春宫兹踰十年孝友之美
實形四方英偉之姿久動群聽道君皇帝眷佑一德方
兹艱難付以宗社生靈之寄天之所歸豈曰人力然而
方今勍敵憑陵邊隅孔亟姦邪充斥君子道消法度紀
綱蕩然無統陛下履位適當斯時得不上應天心下順
人欲外攘勍敵使邊隅之患寧内誅姦邪使君子之道
長以副道君皇帝所以付託陛下之意哉邇者道君皇
帝下罪己詔罷不急之務蠲煩苛之令除掊克之法招
徕忠讜之言討論捍禦之策唱於前陛下不可不和於
後造於始陛下不可不續於終正猶堯之禪舜論共鯀
兜苗之罪皆在堯時而四罪之誅使天下咸服必居舜
日然後元凱可進法度可修四目可明四聰可達庶政
惟和萬邦咸寧以成垂拱無為之治仰惟道君皇帝既
已為宗社生靈之故親御翰墨悔前日之非播告四方
不匿厥旨矣則夫左右恩寵之臣造作邊事養成禍胎
屢覆王師貽患宗社有如童貫者招權怙勢首為兵謀
以佞幸之資據師保之任有如王黼蔡攸者以穿窬之
質挾姦雄之謀作竒技淫巧以蕩上心運花石竹木以
斂民怨有如朱勔者豪奪民田掊斂財賄剥下奉上依
勢作威有如李彦者恃寵眷之私擅威福之柄招兵自
衛失禁旅之心有如高俅者罪實比於四凶誅宜行於
兩觀陛下以其久在道君皇帝左右之故未欲誅殛亦
宜流竄遠方以正典刑而自即位以来今已累日寂然
未聞決斷之詔群心憂疑其何以仰副道君皇帝畀付
之意上應天心下順民欲而使邊鄙懷我德威逡廵
而不敢進哉臣愚伏望陛下運以乾綱照以離明為宗
社生靈大計斷而行之天意昭荅人心悅服則邊鄙不
難禦矣昔孔子為魯司寇七日而誅少正卯今陛下即
位累日而未行虞舜之政臣竊惑之至於宰相臺諫之
臣亦宜罷黜慎擇其人以協惟新之政何則天下之事
惟宰相可行而臺諫可言坐於廟堂之上與天子相可
否者宰相也立乎殿陛之間與天子爭是非者臺諫也
宰相得行其道臺諫得行其言一失其職則為宰相者
何以揆百官而撫四夷為臺諫者何以紏官邪而諫王
惡冒寵尸禄無補國家噤默不言致危宗社其罪豈淺
鮮哉臣竊觀道君皇帝深悼前失欲收天下之心而降
哀痛之詔罪己之言所不忍聞仰讀之人為之掩泣此
誠禹湯之用心也抑畏之極至於感疾遜位退居舊宫
人主如此而宰相臺諫之臣偃然如故恬不為怪此何
理也譬猶庸醫之療病已致人於危困猶且顧視財賄
自為身謀不忍捨去而慮他人之軋已也求病之瘳豈
可得哉為今之計正宜深訪博採求人於閒廢疎賤之
間所謂擢卒為將拔士為相者正今日急務也惟陛下
留神幸察臣愚戇無取惟好讀書深考古人論議天人
之際竊有所見往年任起居郎日因都城暴水變異至
大嘗具状奏乞因侍立直前奏事區區之誠以謂隂氣
太盛恐有盜賊夷狄兵革之事有其兆而未見難於顯
言故欲面奏尋蒙謫降惓惓之忠無以自達去國七年
而盜賊夷狄之患相仍如此乃知天人之際若合符節
不可誣也請以比年以来天人之際及今日之事為陛
下詳言之崇寧之間蚩尤之旗見其長半天宣和之初
赤氣夜起自西北至於東南此皆兵象禍大而應遲今
年冬日之至熒惑入南斗端誠殿稱賀梟鳴於廷此皆
不祥之兆惟正心修德大有變革乃能消弭禍故導迎
福祥昔宋景有善言三而熒惑為之退三舍此必至之
理不可忽也陛下傳位之初前兩日昏翳四塞日光不
明隂慘之氣無風而慄至暮日入赤光散溢此君道衰
弱議論未決之兆也陛下即位之日日暈五色帶黃赤
珥兩日相摩正同藝祖受命之應此天人協贊之符也
然而御垂拱殿見群臣之後蒙氣四起暴風從西北来
越翼日天氣清潤日華騰輝明而未融方中蒙氣復作
至暮乃散臣竊以法推之日者君象君以剛明為道君
道明則日光盛而群隂伏今如此者殆陛下即位之初
退托謙損未總權綱之所致也平時猶可如此今事勢
廹急敵國寇邊日有變故乃宗社安危之秋豈可平時
比哉上天垂象所以警戒陛下者甚厚願陛下察臣前
之所言密詔親信大臣條具過惡之甚者明正典刑過
惡之輕者量加貶謫然後下寬大之詔一切不問其餘
以安反側則主勢強而天意得人心服矣推此以往雖
致極治之太平可也臣素愚直為衆所知方陛下聽政
之初昩死上狂言惟陛下赦其罪而取其忠天下不勝
幸甚
靖康元年三月校書郎陳公輔條畫十二事上奏曰臣
近者兩蒙聖恩召對親奉玉音事平之後當急於圖治
此實天下幸甚臣不勝踊躍抃蹈之至臣聞之聖人不
先時而起不後時而縮凡興事造業扶危救衰要當勇
於力行敏則有功烏可以後時哉伏自陛下臨御以来
天下延頸舉首伺望新政遲遲未聞民固惑矣況今宗
廟垂休神祇降福陛下聖德所感強兵宿將皆願盡力
軍聲大振敵氣已奪欲和與和欲戰必克事之可平在
旦暮矣然則陛下圖治之計宜早定睿謨以慰天下之
望不可緩也臣自念平昔有致君澤民之志有犯顔逆
耳之言無路而不得進今幸遭遇陛下慨然願治容受
直辭乃臣自效之秋臣不避萬死條畫十二事皆今日
治所宜先者預以奏聞伏乞聖慈貸臣狂愚少賜睿鑒
謹具列其目一曰審因革臣聞聖主立法不矜於同而
矜於治故可則因否則革未嘗拘於一而不知變也國
家祖宗之法善矣至治平而稍弊故神宗皇帝革而新
之凡以隨時之宜適民之欲耳比来專以不變熙豐之
法為紹述之孝不問時之所宜民之所欲者曰以不變
為孝則是神宗自不當變祖宗法盖法無必因亦無必
革惟其當而已況今吏員猥多賦役煩重政令數易紀
綱隳壊以至養兵取士馭吏牧民皆不如古法至於此
而已弊矣尚何紹述為哉臣願考祖宗之法與今日所
行善者因之否者革之詳求博取精思熟慮擇其至當
者著一代良法不必拘拘以紹述為名而失其實也二
曰論大臣臣聞天子所與共天下者七八大臣得人則
朝廷正百官治海内和平四夷效順苟非其人天下不
安豈可不論哉傳曰人主之職論一相相之難其人久
矣古之論相必曰才足以有為識足以有明量足以有
容三者固難全矣有一於此亦可任焉乃若以道事君
以公滅私則難其人矣惟以道事君則自任以天下之
重毁譽得喪不以動心聲色富貴不以累志可則行之
不可則止唯以公滅私則孤忠自許不立朋黨所以鈞
陶天下進退人才一付以至公未嘗着意於其間也本
朝惟李沆韓琦為真相焉近時此風無復存者陛下承
變亂之後將大有為必得賢相共圖治功臣望陛下詳
擇而審考之則必有名世之才為時而出者至於樞密
之地政事之本綱轄之任亦必擇其真賢實能人望所
歸者儻無其人自可兼之不必備也三曰辨邪正臣聞
正臣進者治之表正臣陷者亂之機自古治亂必主乎
邪正自古之人君所以任賢勿貳去邪勿疑唐太宗知
士及之佞德彛之姦而不用至房杜王魏則任之不疑
所以成貞觀之治明皇之初委任姚宋以致太平至於
末年罷張九齡相李林甫則治亂自此分甚哉邪正不
可不辨也然邪人乘間窺伺揣合主意阿權事貴持禄
固寵故人主易以信正人責難於君不務苟且直道而
行無所附麗故人主易以疑此唐德宗所以於裴延齡
軰則委任不移於陸贄則怫然以讒倖逐也臣願陛下
於易信者不可以輕信於易疑者斷之以不疑庶幾可
得其實也四曰明賞罰臣聞賞當賢則臣下勸罰當罪
則臣下畏賞罰者人主之威柄安可以不當哉國家承
平既久萬事姑息故爵賞太濫典刑太輕貴游子弟雖
乳臭小兒聮班侍從應奉官吏雖蒼頭奴隸躐取顯仕
兩府大學而身不任責直閣待制而服不識字伶倫嬖
倖醫卜伎藝身被朱紫家盈金玉豈非爵賞太濫耶漢
法大臣有罪皆棄市夷族本朝祖宗恩德之厚未嘗殺
戮大臣然竄逐嶺表固有之矣近時大臣懷姦誤國天
下疾之乃令閒居都城坐享厚禄其他朋邪諂佞之徒
姦贓狼籍罪惡昭著方且結交權貴與之營救或貨而不
問或朝竄夕召豈非典刑太輕耶夫爵賞濫則人多僥
倖典刑輕則下不畏法此所以至於危亂也臣願陛下
深鑒此弊愛惜名爵不輕以與人明正典刑不失其罪
賞以春夏刑以秋冬如天地之無私則天下之治舉矣
五曰廣言路臣觀自古人君苟不至有大惡如桀紂者
未嘗不欲納諫然卒至於言路壅塞天下潰亂者皆權
臣蔽之元帝之初聽蕭望之劉向所言及恭顯用事則
不能容成帝之初數下明詔求言公卿奏議可述及外
家擅權則不復聞矣國家祖宗之時大臣皆公心直道
故朝廷詔令有未便者臣下得以直言雖天子震怒大
臣方極力救之至熙豐以来用事者欲新法必行恐人
異已故排斥群議有出一言則謂之沮壊良法必逐之
而後已諫官御史以其黨為之觀望成風無復公議方
太上皇帝詔求直言言之不中亦不加罪及蔡卞乃盡
治言者如陳瓘等皆當世端人擯死不用士論痛惜臣
觀今日其弊極矣大臣樂軟熟而憎骾切臺諫之官與
夫縉紳之士相習一律閒居議論無敢及國家安危生
民休戚況望於人主前爭是非利害耶所以上下欺罔
誕謾無所不至而召天下之亂也臣願陛下以前日為
鑒擇臺諫官責其言事不稱職者凡政事法度有可議
者詔臣下集議各獻其說無令權臣壅蔽聖聦則人人
皆願明目張膽效區區之忠下情不患不通矣六曰勵
風俗臣聞士大夫者風俗之所繫朝廷用賢士大夫以
職業成政事以行義率風俗則民德日歸於厚矣近時
士人以剽切記問為讀書不能行其所言以纖艷浮巧
為能文不能先以器識以傾險變詐為有材不能持以
義節士之所尚如此而在位大臣亦以此為用人之先
故奔競成風巧偽相扇禮義廉恥浸以凋喪而天下日
流於薄也臣願陛下稍革此弊令廟堂之上選公忠廉
退純實篤厚之人用於朝廷其浮躁衒露傾邪險薄者
黜之示以好惡則天下之士皆相率為善可以革浮薄
之風成忠厚之俗也夫忠質文之政三代所以相救臣
觀今日禮法度數失於太繁聲名文物皆非實用習俗
淫靡人情澆偽可不救之以質歟七曰收權綱臣聞太
阿之柄不可授於人人主之權不可移於下漢自昭帝
之時大臣秉權宣帝承之信賞必罰綜核名實所以收
威權於上而成中興之功及至元帝牽制文義優柔不
斷故漢業衰焉臣觀太上皇帝本以寬厚曠達之性在
位日久不防姦邪浸以欺惑故群小狃狎權移於下而
威令有至於不行臣願陛下深鑒此弊排斥群邪奮然
獨斷使威權皆出於人主則頽綱廢紀可以復振而天
下之治無患不成矣八曰抑宦侍臣聞柔曼傾意佞諛
盜朝漢唐禍亂皆原於此不可不知也然此曹蠱惑人
主皆以其嗜好入之今陛下勤儉之德出於天性聲色
狗馬觀游宴樂皆屏不近彼固無所肆其巧矣然尚有
可戒者不宜崇其爵位任以事權蓋崇其爵位則志得
意驕任以事權則作威作福唐太宗時内侍不立三品
不任以事惟閤門守禦廷内掃除可謂深鑒此弊矣至
於進退人才尤不宜與之謀孔子不主癰疽瘠環孟子
不畏臧倉聖賢君子寧没身不見任用豈肯附麗幸臣
耶其所以寅緣干進者必朋邪憸薄之小人也懷姦之
臣皆倚之以為重卒亂天下可不鑒之哉九曰治財賦
臣聞古者制國用皆量入以為出是以祖宗盛時斂取
有經用度有節無虚費無妄予故常賦之外未嘗一取
於民間而聚斂興利之臣亦不得容其姦矣比年費耗
百出征求無藝聚斂興利之臣專以上供為名侵漁百
姓無所不至州縣率掠民不聊生陛下今日雖已盡罷
御前供奉所須之物奈何軍興之時財用窘急於取民
者尚或未巳臣願事平之後詔有司以一歲經費立為
定額常賦之外如茶鹽法刻民尤深者一切講究取其
中制輕徭薄賦與民休息使海内富庶如祖宗時國用
亦無患其不饒所謂百姓足君孰與不足也十曰崇儉
約臣聞儉為德之共侈為患之大帝王所以訓天下未
有不以儉德也比年承平既久海内富庶驕侈不期而
至故尊卑上下内外遠近皆以淫靡相勝衣服飲食極
其珍異車輿屋宅飾以金翠聲樂玩好觀游燕樂其費
不貲而物價騰踊細民窮苦蓋不可不節之也上之所
行下之所效陛下在東宫儉德著聞今日臨御專以敦
樸為天下先夫楊綰人臣也以清德在位能使人減騶
徹御罷去聲樂況以一人而躬行者乎然羔羊在位節
儉雖以化文王而有刑威之政存焉臣願陛下明詔四
方痛革前日侈靡之弊有不懲者重寘以法自京師貴
近始則此風可消而天下富足矣十一曰重外官臣聞
監司天子外臺守令民之師帥監司得人則一路受賜
守令得人則郡縣被澤此不可不擇也近時除擢監司
或出貴倖之門或繇宰執親黨不觀才能不問資格至
於郡縣尤不擇人侍從之官得罪朝廷乃付以民社貪
饕之吏干求權要乃得除郡士人以縣令為俗吏不肯
注受吏部以縣令非要官不加銓擇故為監司者人微
望輕不能舉善懲惡為守令者曠官慢法不能承流宣
化上下蒙蔽肆為姦欺窮困之人無所告訴臣願陛下
謹重外任之官凡監司有闕選卿監省郎藩府有闕選
侍從官所以均其内外更其勞逸其餘郡守之闕盡歸
吏部如祖宗時以分數資望依格授之任久其任無令
數更易至於縣令雖有吏部選格更令侍從官舉充其
有治状優異委監司御史考察以聞特加陞擢使人知
郡縣為重不敢不勉而四方萬里皆蒙朝廷德澤矣十
二曰修武備臣聞有文事者必有武備治天下國家未
有能廢此也祖宗盛時邊備尢謹比来委任非人故守
禦中國禦戎安邊之策一切壊盡是以夷狄一旦長驅
而前良可駭嘆臣願陛下深鑒前日之弊以武事為急
内自京師外至都邑講求兵備盡如祖宗之時況今金
人雖已出境秋冬決須復来河東河北兩路尤當備禦
亦宜早為之計糧不可不積兵不可不募將不可不擇
城池不可不固車馬不可不修器械不可不備臣料此
等廟堂講究熟矣不復具陳姑舉其略而已緣臣所論
十二事其次第雖有先後然皆今日之急至於武備議
者必曰當在所先而臣獨後之者盖文武以天保以上
治内采薇以下治外至於宣王亦曰内修政事外攘夷
狄今日雖夷虜深入禦之為先以臣觀之朝廷若法度
修舉大臣得人賞罰無私風俗歸厚以至下情得通權
綱不失大略如臣前項所陳則天下國家無有不治矣
彼夷虜自當懷德畏威望風遠遯豈足憂哉孔子曰遠
人不服則修文德以来之孟子曰王如施仁政可使制
挺以撻秦楚堅甲利兵臣所聞如此惟陛下不以為迂
闊不勝幸甚
侍御史曹輔上言曰臣聞萬幾萃於一日可謂至煩數
十年蠱壊之業救於一時可謂至難以至煩至難之任
付於吾君而欲責效於朞月之間有撥亂興衰之志奮
而行之則善矣若支傾補漏循襲故常臣不知其可也
今天下危疑之事駭心動目卒然而至者時有之矣堂
陛之間相視失色無借箸之略而有失匕之驚甲可乙
否紛如聚訟俯仰踟蹰而機會已失不可追救往往轉
易而為難垂成而遂壊痛心切骨貽恨無窮者每每有
之曩者敵去渡河縱而弗擊是一失也非不斷之過乎
至今天下調兵饋糧疲弊生民以貽宵旰之憂殆為是
也不斷為患顧不大哉僥倖之門正如市道平旦啓關
側肩而入以其貨賄之所聚也紛紛勢利之場又甚於
此前日濫恩冒賞稍行禁止而一時横竊名器之人亦
皆斂迹僥倖之門似將少塞今又大啓苟賤不廉之徒
彈冠復出富商巨猾挾貲獻巧伺候權門小夫下伍躡
足俟進是必有以姑息之恩干動聖慈有以造謗生怨
之語妄搖聖慮既以姑息為恩以造謗生怨為可慮則
自時厥後小人成群決不敢去而刑罰大柄得無委墜
而不舉乎是又不斷之過也僥倖既多奔競益起悠悠
風塵誰復抑之不斷為患顧不大哉言路初開諫官臺
臣摩肩而進其間亦有挺節徇公捐軀報國之士欲效
涓埃以助明時陛下温顔下詔若水投石陛下之於言
者可謂真有意矣然奏章十上六七不行縱或行之聊
復應耳初信之抑又疑之初許之抑又拒之得無有以
私見曲說進陳是非者乎得無欲隔絶言路故為沮折
使不得一伸其喙乎陛下亦為之不信言官輒寝其奏
是又不斷之過也夫臺諫所採惟公論耳公論所許從
而與之其所不許從而擊之苟言官屢發弗售則公論
遂廢不行古今未有無公論而能善風俗者治道陵遲
誠有以也不斷為患顧不大哉書曰任賢勿貳去邪勿
疑夫知其賢而任之又以人之言而貳焉則賢者退藏
於深渺知其邪而去之又以人之言而疑焉則邪者朋
比而求援今者姦諛在位能盡去乎内官領職干與兵
柄能盡罷乎陛下明知其人矣言者屢上而依違不遣
是又不斷之過也卒之為姦佞者朋比欺蒙上下暌隔
鬻恩弄權妨功害能預兵柄者縱暴逞威呼吸變故蜂
蠆在懷去則必復不斷為患顧不大哉人主之於大臣
待之至優責之甚重不優則不足以示君之施不重則
不足以效臣之報古者公卿大臣天地有大變賜之牛
酒則以不起聞矣職不勝任策書一至則布衣出府矣
若有他失則棧車牡馬歸以思過矣其所責顧不重哉
今聖主所以禮貌大臣可謂至矣其敢不竭所以報乎
前者河東之役种師中戰殁七統制師皆潰正緣糧乏
兵飢廟堂因循失於措畫而敢坐視其敗略不引咎近
日彗星出東北十夕不滅而論道燮理之臣擊鐘鼎食
曾莫懲嗟主憂臣辱此語端為何哉而天度包荒終不
忍詰是又不斷之過也臣恐自是利則同享患則相棄
有全軀保妻子之念無安國衛社稷之心堂堂再造之
基誰與共圖不斷之患顧不大哉古語不云乎日中必
熭操刀必割負扆而立垂裳而治必取諸斧良有以也
易於乾曰剛健中正於夬曰剛決柔也臣望陛下體乾
之健乘夬之剛雷厲而風飛陽開而隂闔君子怙焉小
人懼焉中興之業何慮其不成也
晁說之上奏曰臣聞王制司徒之職曰一道德以同風
俗傳曰剛柔緩急聲音不同繫水土之風氣謂之風好
惡取捨動靜無常隨君上之情欲謂之俗是俗可同也
風莫之能同也五十年来學士大夫不約而同稱焉曰
一道德以同風俗同其所不可同者遂至設重賞以禁
民之口逞虐刑以奪士之職人無強弱必責之以隨順
便辟士無大小皆待以諸侯之享與不享專利不遺纖
介黷兵無有寧歲小人得志君子失措熾為尚同惡異
之政貽天下後世之害實自乎顛倒六經飾六藝以文
姦言之故也臣愚望陛下深留神加察
校書郎余應求條畫利害疏曰臣昨嘗面奏有治道之
得失時政之因革及條畫當今利害文字伏蒙聖慈令
臣繳進臣已進入訖然臣區區之意所謂治道得失時
政因革者如盡復祖宗法度兼用元豐元祐之政伏覩
陛下已降詔旨矣條畫利害如追贈司馬光等内侍依
祖宗法罷廉訪使者廢苑囿以賜貧民等事陛下已施
行矣至於前日所條畫有未盡者又不敢隠默陛下虚
懷聽納篤於求言如此若畏避嫌疑有所懷而不盡臣
之罪也謹具條畫如後
一近者太上皇帝東遊遠涉江淮冒犯風露非所以
保安聖躬欲乞遣使奉迎歸京深居宸嚴陛下日
奉四海之養優游逸樂永保盛福
一近年以来凡有中旨皆降御筆施行稍似稽遲寘
以不恭之罪百司執事奉行不暇雖或違戾法憲
不敢執奏又人臣啓擬有法所不可者取御筆行
之尤為非便欲乞自今陛下意所欲行者臨朝與
大臣議之母降宸翰非唯有司可以審覆違戾庶
幾權歸於上杜多門之政絶近習私謁僥倖之原
一古者文敝捄之以質近来文敝劇矣欲乞純法太
祖之道尚質厚從簡易捐侈靡去煩苛以厲風俗
一古者國有建立更革必集群議以異衆者為高自
王安石行新法詆異已者為流俗士大夫議論雷
同無所可否六十年近歲尤甚凡有所為獨建議
者謀之不復以利害可否詢於衆庶欲乞自今軍
國之事博延群臣謀之廣庭以盡下情取衆所謂
可者而行之庶無敗事
一近来宰執並不見賓客所得進者門下親狎故人
阿諛苟媚以事干請是以人材之能否生民之休
戚國家之安危邊鄙之利害政事之得失恬不聞
知欲乞令宰執許於私第見客庶可廣詢世務
一君臣之間欲上下交而情通人臣獻言尤所難者
陛下既以虚心屈已以来天下之言欲乞每遇退
朝後開延賢士賜坐從容使陳治亂安危之本古
今興亡成敗之要及令百司無問大小各以本職
言事親加省覽以進忠讜
一春秋書災異而不書祥瑞所以示後世人君知警
懼也然以臣觀之天下和平民物安樂年榖屢豐
乃為上瑞彼雲物鬼神之祥禽獸草木之異吉凶
未定也近年四方水旱盜賊不以聞而表賀祥瑞
曾無虚月欲乞自今應有水旱盜賊災異毋得隠
諱其祥瑞之事一切禁止
一祖宗官制簡而易行流品有敘自改官制以来紊
亂重復今日尤甚欲乞内外文武内侍伎術等官
並依祖宗舊制或謂行之既久未易輕改則乞減
省中都職事釐務及州縣冗員以省邦用
一近歲名器輕紊以恩倖除大學士者六七人開府
使相者十餘人節度使以上無慮數員若承宣觀
察防禦團練遥刺之𩔖奴隸皆得為之欲乞例行
追降
一而清官及三等職名所以賞勞用賢近来公卿戚
里子弟及朋附權倖與夫以財利辦職者起躐華
要乞盡行降黜今後凡有功於國有勞於民其人
之賢允衆議者間除一二以為勸沮
一諸路監司員數尚多無益於事祇增煩擾乞憲漕
之外有可減者併之如茶鹽常平自合漕司兼領
一燕雲之役道途之人皆知其不可而邊臣喜功不
恤國事唱為此謀以誤朝廷罪不可貸欲乞凡建
議燕雲及後来以燕雲推賞者並行追奪以慰人
望
一伏覩祖宗肇造區夏佐命功臣封以王爵可也近
世褒寵大臣假以王號尤紊憲章欲乞降為國公
一戚里後宫之家公卿貴游子弟以恩幸進及士大
夫交結中貴列職朝著者尚多欲乞澄汰以清班
列
一近歲御前應奉有勞上書文理可采及特赴殿試
之人皆一時權幸干請欲乞追奪或勒令致仕不
理官品
一天下錢糧祖宗時盡緫之三司使自改官制以来
錢榖散漫不盡屬戸部久矣近世中人緫領名色
尤不一欲乞令天下錢糧盡歸戸部
一軍政久壊邊鄙不修將帥不遴選兵卒不訓練欲
乞以老臣知軍務者為樞使以祖宗之法修軍政
復邊備訓練士卒遴選將帥置之京師以待一旦
之用
一自陛下臨御以来雖降霈恩然民間未受實惠而
召兵四方不無煩擾伏乞應民間夏秋二稅只納
本色其餘無名科率盡皆放免和預買並乞先次
支錢今年以前倚閣賦稅不許監司再行催納諸
州上供亦乞參酌近年中數特加減損
一茶鹽法雖罷立額減鈔錢然民間猶未便也欲乞
講畫取利民便國者行之
一常平法行之既久散多納少其法浸壊今若收之
則詭名挾戶有籍無人不過監保正長地分人均
納民間重困欲乞自今年以前應未納常平錢榖
並可放免今後只以見在錢榖願請者給之不須
比校年例更行賞罰
一免役法雖為便民然所募皆游手姦猾既給雇直
又復受賕而保正長等又復有等第者為之則是
既出雇錢又不免差役矣兼衙校之𩔖多是借産
業抵當率不過數百緡而差押官物或多至萬緡
失陷侵盜家業不足以償欲乞參酌祖宗法制重
行修立
一市易抵當與民爭利所得不償所費失體尤甚欲
乞減罷
一近年以来賜第之家相望於京師欲乞非國戚主
第者並行拘收雖係國戚主第而奢侈過制者改
賜小第仍徹去之
一臣寮之家所得御筆詔札例皆建閣僥覬恩澤欲
乞並令繳納朝廷其閣毁拆今後不得輙有陳請
一近歲公卿大夫下至庶寮翫於安逸專事游燕家
置聲樂沈湎無度内則荒亂心術外則隳廢職事
尤壊名義陛下既以聖德化之羣臣自當革心欲
乞更加訓諭其或不悛重行竄棄
一士大夫名節不立行義不修專務奔馳投獻自媒
欲乞選擇端靖有守之士置之列位及招山林遺
逸以為臺諫
一儒生問學不根本原專尚浮華互相蹈襲欲乞復
祖宗制科取士及兼用先儒傳註義理之學當以
人心所自得者形之於文不可斷以一說以誤後
進王安石今之臣子豈宜列位於先聖之次乞降
從諸儒之列
一緇黃之徒不耕不蠶耗蠧衣食員數浸廣常住田
産富於農民飲食服用侈埓王侯甚者招姦利無
行業欲乞省併寺觀十存二三並作十方不得甲
乙住持無敕額者並行拆去常住田産存留一半
其餘納官召人租佃留為養兵之費逐年課試及
恩澤撥放出賣度牒並行停罷戚里後宫及大臣
之家並不得置墳寺只以人戶守冢復其家如古
之制減僧道等員其強壯者任便歸民庶幾生齒
寖繁戶口日衆以副務農重本之意
右件如前臣區區之意欲言者久矣厥路無由伏遇陛
下英斷聦明虚懷聽納故敢忘其固陋輒自罄竭欲望
采擇其中者誠以守之斷以行之庶幾朞月之間可見
太平冒犯天威罪當萬死
侍御史胡舜陟論反正六事上奏曰臣觀春秋傳曰兵
猶火也弗戢將自焚老氏亦曰以道佐人主者不以兵
強天下其事好還國家自熙寧間王韶建開邊之說王
安石主其議遣將用兵無歲無之瀘南廣南勤師遠伐
至崇寧以来尤甚西開青唐以及夏國南築溪洞以及
丹州西南則建祺祥等州皆不毛之地非人之境而驅
赤子陷鋒鏑死者不計其數生者竭其膏血凡五十餘
年而又王黼童貫合謀以棄契丹百年之好約大金以
墟其國是以上帝震怒禍我國家金人猖獗莫之能禦
屠戮士庶攻陷城邑長驅於中原問罪於都城親王宰
執為質金廷猶磨牙搖毒搏噬不已我師之出無不敗
衂蹙國喪氣失威損重此豈非所謂弗戢自焚其事好
還乎陛下踐阼適于斯時宵旰焦勞未見于效盖天怒
未解人力豈能勝哉然天之與人相去雖遠其應甚邇
今欲上解天怒當修人事以應之書曰惟先格王正厥
事此先王修省以應天解上帝震怒之道也臣觀今日
祖宗寬大之政泯滅而未舉王安石刻急之法為害而
未除法度未得其正也士大夫之欺罔誕謾尚循舊習
驕奢貪鄙曾不少悛風俗未得其正也事未見功賞已
驟至及其敗事罰不加焉賞罰未得其正也閹宦近習
猶執事權頡頏恣睢無所忌憚任用未得其正也昔之
叨冒恩寵者未加鐫削懷才抱器者陸沈州縣爵禄未
得其正也昔之僥倖富貴者一毫不取火耕水耨者困
於重斂賦斂未得其正也數者不正豈所謂正厥事乎
伏望明詔三省凡是數者悉反之正庶幾人事修而天
意得震怒一解妖氣自消坐致太平增光祖烈
欽宗時起居郎胡安國上奏曰臣聞為天下國家者必
有一定不可易之計謀議既定君臣固守雖浮言異說
沮毁搖動而初計不移故有志必成治功可致陛下即
位於艱難多事之中有恭儉之德有孝友之行有克勤
願治之誠有好謀納諫之善以兹四美撥亂興衰宜若
反手然南向而朝天下今越半年矣而紀綱尚紊風俗
益衰施置乖方舉動煩擾大臣爭競而朋黨之患萌百
執窺觀而交間之姦作用人失當而名器愈輕出令數
更而士民不信若不掃除舊迹乘勢更張竊恐姦雄無
所忌憚因兹恣行侵侮大勢一傾不復可正矣陛下所
任為股肱心膂者兩府大臣也所信為耳目聦明者諫
官御史也上世帝王之治詢事考言以圖成績伏望陛
下遠稽周世宗開國之謀近法仁祖慶歴間求治之意
特詔兩府大臣詢以救方今之弊修政事攘寇敵之方
各令展盡底藴具為畫一進呈先次宣示臺諫臣寮如
有不合者使得逐件䟽駮若大臣議詘則參用臺諫之
言䟽駮不當則專守大臣之策衆議既定仍集百官議
於朝堂以合古者詢謀僉同之意然後斷自宸衷按為
國論頒諸中外以次施行敢有動搖必罰無赦庶幾新
政有經民聽不惑可冀中興之效
歴代名臣奏議卷四十五
