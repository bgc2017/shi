歴代名臣奏議卷二百八十七
明楊士竒等撰
巡幸
魯莊公二十三年公如齊觀社非禮也曹劌諫曰不可夫禮
所以整民也故會以訓上下之則制財用之節朝以正班
爵之義率長幼之序征伐以討其不然諸侯有王王有廵守
以大習之非是君不舉矣君舉必書書而不法後嗣何觀
漢元帝幸甘泉郊泰畤禮畢因留射獵薛廣德上書曰
竊見關東困極人民流離陛下日撞亡秦之鐘聽鄭衛
之樂臣誠悼之今士卒暴露從官勞倦願陛下亟反宫
思與百姓同憂樂天下幸甚上即日還
東漢明帝永平四年春車駕近出觀覽城第尋聞當遂
校獵河内東平王蒼上書諫曰臣聞時令盛春農事不
聚衆興功傳曰田獵不宿食飲不享出入不節則木不
曲直此失春令者也臣知車駕今出事從約省所過吏
人諷誦甘棠之德雖然動不以禮非所以示四方也惟
陛下因行田野循視稼穡消搖仿佯弭節而旋至秋冬
乃振威靈整法駕備周衞設羽旄詩云抑抑威儀惟德
之隅臣不勝憤懣伏自手書乞詣行在所極陳至誠帝
覽奏即還宫
桓帝延熹六年車駕幸廣城校獵光禄勲陳蕃上䟽諫
曰臣聞人君有事於苑囿唯仲秋西郊順時講武殺禽
助祭以敦孝敬如或違此則為肆縱故臯陶戒舜無效
逸遊周公戒成王無盤于遊田虞舜成王猶有此戒況
德不及二主者乎夫安平之時尚宜有節況當今之世
有三空之戹哉田野空朝廷空倉庫空是謂三空加兵
戎未戢四方離散是陛下焦心毁顔坐以待旦之時也
豈宜揚旗曜武騁心輿馬之觀乎又前秋多雨民始種
麥今失其勸種之時而令給驅禽除路之役非聖賢恤
民之意也齊景公欲觀於海放于琅邪晏子為陳百姓
惡聞旌旗輿馬之音舉手嚬眉之感景公為之不行周
穆王欲肆車轍馬跡祭公謀父為誦祈招之詩以止其
心誠惡逸遊之害人也書奏不納
後魏孝文帝車駕將水路幸鄴已詔都水回營構之材
以造舟檝御史中尉高道悅表諫曰臣聞博納輿言君
上之崇務規箴匡正臣下之誠節是以置鼓設謗爰自
曩日虚襟博聽義屬今辰臣既疎魯濫蒙榮貫司兼獻
弼職當然否佩遇恩華願陳聞見竊以都作營構之材
部别科擬素有定所工治已訖回付都水用造舟艫闕
永固居宇之功作暫時遊嬉之用損耗殊倍終為棄物
且子来之誠本期營起今乃脩繕舟檝更為非務公私
回惶僉深怪愕又欲御泛龍舟經由石濟其㳂河挽道
久已荒蕪舟檝之人素不便習若欲委棹正流深薄之
危古今共慎若欲挽牽取進授衣之月躶形水陸恐乖
視人若子之義且鄴洛相望陸路平直時乘沃若往来
匪難更乃捨周道之安即涉川之殆此乃愚智等慮朝
野俱惑進退伏思不見其可又從駕羣寮聽將妻累舟
檝之間更無限隔士女雜亂内外不分當今景御休明
惟新式度裁禮調風軌物寰宇竊惟斯舉或損洪猷失
溥天順則之望又氐羌犯順未恭西道偏戎旗胄仍襲
南寇對接近畿蠻民疎戾每造不軌闚覦閒隙或生慮
外愚謂應妙選懿親撫寧後事令姦回息覬覦之望邊
寇絶闚疆之心臣稟性愚直知而無隠區區丹志冒昧
以聞
宣武帝時車駕將幸鄴司徒左長史李平上表諫曰伏
見已丑詔書雲軒鑾輅行幸有期鳳服龍驂剋駕近日
將欲講武淇陽大習鄴魏馳驌騻於綠竹之區騁驎驥
於漳滏之壤此誠幽顯同忻人靈共悅臣之愚管竊有
惑焉何者嵩京創構洛邑俶營雖年跨十稔根基未就
代民至洛始欲向盡資産罄於遷移牛畜斃於輦運陵
太行之險越長津之難辛勤備經得達京闕富者猶損
大半貧者可以意知兼歴歲從戎不遑啟處自景明已
来差得休息事農者未積二年之儲築室者裁有數間
之屋莫不肆力伊瀍人急其務寔宜安静新人勸其稼
穡令國有九年之粮家有水旱之備若乘之以羈紲則
所廢多矣一夫從役舉家失業今復秋稼盈田禾菽遍
野鑾駕所幸騰踐必殷未若端拱中天坐招四海耀武
嵩原禮射伊洛士馬無跋涉之勞兆民有康哉之詠豈
不美歟
唐太宗貞觀七年上將幸九成宫散騎常侍姚思廉進
諫曰陛下高居紫極寧濟蒼生應須以欲從人不可以
人從欲然則離宫遊幸此秦皇漢武之事故非堯舜禹
湯之所為也言甚切至太宗諭之曰朕有氣疾熱便頓
劇故非情好遊幸甚嘉卿意因賜帛五十段
十一年太宗東廵狩將入洛次於顯仁宫宫苑官司多
被責罰侍中魏徵進曰陛下今幸洛州為是舊征行處
庶其安定故欲加恩故老城郭之民未蒙德惠官司苑
監多及罪辜或以供奉之物不精又以不為獻食此則
不思止足志在奢靡既乖行幸本心何以副百姓所望
隋主先命在下多作獻食獻食不多則有威罰上之所
好下必有甚競為無限遂至滅亡此非載籍所聞陛下
目所親見為其無道故天命陛下代之當戰戰慄慄每
事省約參蹤盛列昭訓子孫奈何今日欲在人之下陛
下若以為足今日不啻足矣若以為不足萬倍於此亦
不足也太宗大驚曰非公朕不聞此言自今已後庶幾
無如此事
太宗幸洛陽宫泛舟于積翠池顧謂侍臣曰此宫苑臺
沼是煬帝所為驅役生人窮此雕麗復不能守此一都
以萬人為慮好行幸不息人所不堪昔詩人云何日不
行何草不黃大東小東杼軸其空正謂此也遂使天下
怨叛身死國滅今其宫苑盡為我有隋氏傾覆者豈惟
其君無道亦由股肱無良如宇文述虞世基裴藴之徒
居高官食厚祿受人委任惟行諂佞蔽塞聰明欲令其
國無危亡理不可得也司空長孫無忌奏言隋氏之亡
其君則杜塞忠讜之言臣則苟欲自全有過初不糾舉
寇盗滋蔓亦不實陳據此即不惟天道寔由君臣不相
匡弼太宗曰朕與卿等承其餘弊惟須弘道移風使萬
代永頼矣
十四年上幸同州沙苑親格猛獸復晨出夜還特進魏
徵奏曰臣聞書美文王不敢盤于遊畋傳述虞箴稱夷
羿以為戒昔漢文臨霸坂馳下袁盎攬轡曰聖主不乘
危不徼幸今陛下騁六飛馳不測之山如有馬驚車覆
陛下縦欲自輕奈高廟何孝武好格猛獸相如進諫曰
力稱烏獲捷言慶忌人誠有之獸亦宜然卒遇逸材之
獸駭不存之地雖烏獲逄蒙之技不得用而枯木朽株
盡為難矣雖萬全而無患然本非天子所宜近也孝元
郊泰畤因留射獵薛廣德奏稱竊見關東困極百姓罹
灾今日撞亡秦之鐘歌鄭衞之樂士卒暴露從官勞倦
如安宗廟社稷何馮河暴虎未之比也臣竊思此數帝
心豈木石獨不好馳騁之樂而剖情屈已從臣下之言
者志存為國不為身也臣伏聞車駕近出親格猛獸晨
出夜還以萬乘之尊闇行荒野踐深林涉豐草甚非萬
全之計願陛下割私情之娱罷格獸之樂上為宗廟社
稷下慰羣寮兆庶太宗曰昨日之事偶属塵昏非故然
也自今深用為戒
太宗嘗校獵同州時秋斂未訖咸陽丞劉仁軌諫曰今
兹澍澤霑足百榖熾茂收纔十二常日贅調已有所妨
又供獵事繕橋治道役雖簡省猶不損數萬少延一旬
使場圃畢勞陛下六飛徐驅公私交泰璽書褒納
玄宗開元五年帝幸東都國子祭酒禇無量上言昔虞
舜之狩秩山川徧羣神漢孝景祠黃帝橋山孝武祠舜
九疑高祖過魏祭信陵君墓過趙封樂毅後孝章祠桓
譚冢願陛下所過名山大川邱陵墳衍古帝王賢臣在
祀典者並詔致祭自古受命之君必興滅繼絶崇德報
功故存人之國大於救人之災立人之後重於封人之
墓願到東都收叙唐初逮今功臣世絶者雖在支庶咸
得承襲帝納其言
十三年帝東封泰山道中數馳射為樂太子左庶子吳
競諫曰方登岱告成不當逐狡獸使有垂堂之危朽株
之殆帝納之
玄宗將西幸已復有旨與宰相云西幸有日般運已去
仍聞京畿百姓猶有未安儻来歲非熟下人無向朕雖
至彼復有何情欲延期至来冬待看榖麥卿等商度以
為何似時張九齡等具奏曰洛陽城闕雖曰皇都至於
宫苑之間制度本狭然風土氣候不甚宜人陛下以萬
姓為心萬姓以陛下為命億兆所繫誠在聖躬聖躬若
安何顧小小陛下遂當宁動色再降德音苟利於人朕
何顧惜發言惻隠感動神祗臣等幸聞至言不覺承睫
聖恩愛育遂及於此又勅臣等商量進来者湛恩至德
焉可使朝臣不知聖君鴻名不可令史官無述臣望宣
聖旨改用来年十月幸西京仍望具將本狀徧示朝列
并宣付史官
玄宗將幸東都而太廟屋自壊帝問宰相宋璟蘇頲同
對曰三年之喪未終不可以行幸壊壓之變天所以示
教戒陛下宜停東廵脩德以答至譴帝以問姚崇對曰
臣聞隋取苻堅故殿以營廟而唐因之且山有朽壊乃
崩況木積年而本自當蠧乎但壊與行會不緣行而壊
且陛下以關中無年輸餉告勞因以幸東都所以為人
不為己也百司已戒供擬既具請車駕如行期舊廟難
復完盍奉神主舍太極殿更作新廟申奉誠大孝之德
也帝曰卿言正契朕意賜絹二百匹詔所司如崇言天
子遂東
玄宗自東都還李林甫牛仙客知上厭廵幸乃增近道
粟賦及和糴以實關中數年蓄積稍豐上謂高力士曰
朕不出長安近十年天下無事朕欲悉以政事委林甫
何如對曰天子廵守古之制也且天下大柄不可假人
彼威勢既成誰復敢議之者上不悅力士頓首謝罪上
意乃解力士自是亦不敢深言天下事矣
肅宗時史思明陷洛陽有詔幸東京將親征考功郎中
知制誥蘇源明上䟽曰淫雨積時道路方梗甚不可一
也自春大旱秋苗耗半斂穫未畢先之以清道之役申
之以供頓之苦甚不可二也每立殿廊見旌旗之下餓
夫執殳仆于行間日見二三市井餒殍求食死于路旁
日見四五甚不可三也姦夫盜兒連牆接棟磨礪以須
陛下之出御史大夫必不能澄清禁止甚不可四也聖
皇廵蜀之初都内財貨吏民資産縻散于道路之手至
有乘馬駃驢入宣政紫宸者況陛下初有四海威制不
及曩時遠矣今兹東行殆賊臣誘掖陛下而已詩曰三
星在霤謂危亡在於須臾臣不勝嗚咽為陛下痛之願
速罷幸不然窮甿樂禍已扼腕於下甚不可五也方今
河洛繹騷江湖叛涣詩曰中原有菽庶民采之彼思明
椘元皆采菽之人也陛下何遽輕萬乘而速成之邪甚
不可六也大河南北舉為寇盜王公以下廩稍匱絶將
士糧賜僅支日月而中官冗食不減往年棃園雜伎愈
盛今日陛下未得穆然高枕殆繇此也自非中書指使
太常正樂外願一切放歸給長牒勿事須五六年後随
事蠲省今聚而仰給甚不可七也李光弼拔河陽王思
禮下晉原衞伯玉拂焉耆過析支不日可至御史大夫
王玄志壓巫閭臨幽都汝州刺史田南金踰闕口遏二
室鄧景山淩淮泗愾然而西狂賊失勢蹙于緱山之下
北不敢逾孟津東不敢過甖子計日反接而至矣陛下
不坐而受之乃欲親征徇一朝之怒甚不可八也王者
之於天地神祗享之以牲幣而已記曰不祈方士彼淫
巫愚祝妄有關說甚不可九也天子順動人皆幸之之
謂幸人皆病之之謂不幸臣等屢拂視聽聯伏赤墀之
下頓顙流涕而出雖陛下優容貸罪凡百之臣必昌言
于朝萬口謗于外甚不可十也臣聞子不諍於父不孝
也臣不諍於君不忠也不孝不忠為苟榮冒禄圈牢之
物不若也臣雖至賤不能委身圈牢之中將使樵夫指
而笑之帝嘉其切直遂罷東幸
德宗時翰林學士陸贄奏言右先頒勅旨已定行期所
司供承亦聞粗備但以霖潦方甚道路阻艱衆情同憂
莫敢論奏今發日漸逼隂雲尚繁小大嗷嗷愁懼轉甚
臣雖闇鈍亦竊揣量豈不知元惡初平餘氛未殄乃是
逆順將分之際吉凶多變之時須速鎮安理宜促駕向
使霖潦為害人功可施其備禦由於智能其役用止於
煩費其所患不及於性命其可憂但在於人臣則當公
私罄財上下竭力務寧大業奚恤暫勞各應叶奉聖規
安敢復忤成命良以褒斜峻阻素號畏途緣側逕於巔
巖綴危棧於絶壁或百里之内歴險且千或一程之中
涉水數四若遇積雨滯浸羣峯澍流巨石崩奔訇殷相
繼深谷瀰漫往来不通悉非功力之所支籌略之所遏
斯須之頃跬步之間倉黃遘殃皆不可測匹夫單騎尚
且過防況萬乘時行千官景從而可以蹈不存之險冒
無禦之災乎如或磴路潨崩閣道淹圮環衞之儀少闕
屬車之馬微驚縦有億徒何所為用陛下欲無駭慮其
可得乎又或霪滯更深谿澗皆溢逕路既絶傳送無由
連山萬重進退不可一日乏食將如之何陛下欲無軫
憂固亦難矣人主舉措宜圖萬全必先事以防危不臨
危而求幸幸而獲濟貽媿已深不幸罹災追悔何及孔
子曰欲速則不達誠哉是言臣今非敢阻陛下欲速之
情但頗以不達為慮耳儻迴睿旨少俟開晴則發期雖
延涉路無滯不疾而速允叶乾行知機其神是謂天鑒
竊聞羣議輙以上陳慺慺懇誠寔冀昭納
敬宗欲幸東都諫者甚衆上皆不聽已使按脩宫闕裴
度從容言曰國家本設兩都以備廵幸然自多難以来
宫闕營壘百司廨舍率已荒弛陛下儻欲行幸宜命有
司徐加完葺然後可往上曰從来言事者皆謂不當往
如卿所言不往亦可乃勅罷脩
宋真宗大中祥符四年將祀汾隂是時大旱京師近郡
榖價踊貴龍圖閣待制孫奭上䟽諫曰先王卜征五年
歲習其祥祥習則行不習則增脩德而改卜陛下始畢
東封更議西幸殆非先王卜征五年慎重之意其不可
一也夫汾隂后土事不經見昔漢武帝將封禪故先封
中嶽祠汾隂始廵幸郡縣遂有事於泰山今陛下既已
登封復欲幸汾隂其不可二也古者圓丘方澤所以郊
祀天地今南北郊是也漢初承秦唯立五畤以祀天而
后土無祀故武帝立祠於汾隂自元成以来從公卿之
議遂徙汾隂后土於北郊後之王者多不祀汾隂今陛
下已建北郊乃舍之而遠祀汾隂其不可三也西漢都
雍去汾隂至近今陛下經重關越險阻輕棄京師根本
而慕西漢之虚名其不可四也河東唐王業之所起也
唐又都雍故明皇間幸河東因祠后土聖朝之興事與
唐異而陛下無故欲祀汾隂其不可五也昔者周宣王
遇災而懼故詩人美其中興以為賢主比年以来水旱
相繼陛下宜側身脩德以荅天譴豈宜下徇姦回遠勞
民庶盤遊不已忘社稷之大計其不可六也夫雷以二
月啟蟄八月收聲育養萬物失時則為異今震雷在冬
為異尤甚此天意丁寧以戒陛下而反未悟殆失天意
其不可七也夫民神之主也是以聖王先成民而後致
力於神今國家土木之功累年未息水旱洊沴饑饉居
多乃欲勞民事神神其享之乎此其不可八也陛下必
欲為此者不過效漢武帝唐明皇廵幸所至刻石頌功
以崇虚名夸示後世爾陛下天資聖明當慕二帝三王
何為下襲漢唐之虚名其不可九也唐明皇以嬖寵姦
邪内外交害身播國屯兵交闕下亡亂之迹如此由狃
於承平肆行非義稔致禍敗今議者引開元故事以為
盛烈乃欲倡導陛下而為之臣切為陛下不取此其不
可十也臣言不逮意陛下以臣言為可取願少賜清閒
以畢臣說帝遣内侍皇甫繼明就問又上䟽曰陛下將
幸汾隂而京師民心弗寧江淮之衆困於調發理須鎮
安而矜存之且土木之功未息而奪攘之盜公行外國
治兵不遠邊境使者雖至寧可保其心乎昔陳勝起於
徭戍黃巢出於凶饑隋煬帝勤遠略而唐高祖興於晉
陽晉少主惑小人而耶律德光長驅中國陛下俯從姦
佞遠棄京師涉仍歲洊饑之墟脩違經久廢之祠不念
民疲不恤邊患安知今日戍卒無陳勝饑民無黃巢英
雄將無窺伺於肘腋外敵將無觀釁於邊陲乎先帝嘗
議封禪寅畏天災尋詔停寝今姦臣乃贊陛下力行東
封以為繼成先志先帝嘗欲北平幽朔西取繼遷大勲
未集用付陛下則羣臣未嘗獻一謀畫一策以佐陛下
繼先帝之志者反務卑辭重幣求和扵契丹蹙國縻爵
姑息於繼遷曾不思主辱臣死為可戒誣下㒺上為可
羞撰造祥瑞假託鬼神纔畢東封便議西幸輕勞車駕
虐害饑民冀其無事往還便謂成大勲績是陛下以祖
宗艱難之業為姦邪僥倖之資臣所以長嘆而痛哭也
夫天地神祇聰明正直作善降之百祥作不善降之百
殃未聞專事籩豆簠簋可邀福祥春秋傳曰國之將興
聽於民將亡聽扵神愚臣非敢妄議惟陛下終賜裁擇
六年奭又上䟽曰陛下封泰山祀汾隂躬謁陵寝今又
將祠于太清宫外議籍籍以為陛下事事慕效唐明皇
豈以明皇為令德之主耶甚不然也明皇禍敗之迹有
足為深戒者非獨臣能知之近臣不言者此懷姦以事
陛下也明皇之無道亦無敢言者及奔至馬嵬軍士已
誅楊國忠請矯詔之罪乃始諭以識理不明寄任失所
當時雖有罪己之言覺寤已晚何所及也臣願陛下早
自覺寤抑損虚華斥遠邪佞罷興土木不襲危亂之迹
無為明皇不及之悔此天下之幸社稷之福也
真宗時翰林學士李廸上言陛下東封時勅所過毋伐
木除道即驛舍或州治為行宫裁令加塗塈而已及幸
汾亳土木之役過往時幾百倍今蝗旱之災殆天意所
以儆陛下也帝深然之
哲宗時監察御史陳次升奏曰臣伏聞有旨今月二十
日幸金明池者臣竊觀孟子之言曰吾王不遊吾何以
休吾王不豫吾何以助一遊一豫為諸侯度則知天子
遊幸與民同樂乃天下無事之時也今聞聖駕幸金明
池有旨不過御橋是以主器至重社稷所繫其出入起
居兢慎如此寔天下之福也臣竊觀輿議以所造龍舟
窮極工巧華麗尤甚陛下必須乘御以臣愚見乘船危
乘橋安陛下尚不乘橋豈肯乘船耶雖然陛下若不乘
船臣先事而言亦無所害萬一有之可為未然之戒臣
安可以緘默傳有之曰千金之子不垂堂百金之子不
倚衡聖主不乘危不徼倖又曰乘船危聖主不乘危伏
願陛下念之哉
徽宗政和後多微行曹輔時為祕書省正字上䟽曰陛
下厭居法宫時乘小輿出入廛陌之中郊坰之外極遊
樂而後反道塗之言始猶有忌今乃談以為常某日由
某路適某所某時而歸又云輿飾可辨而避臣不意陛
下當宗廟社稷付託之重玩安忽危一至於此夫君與
民本以人合合則為腹心離則為椘越畔服之際在於
斯須甚可畏也昔者仁祖視民如子憫然惟恐其或傷
一旦宫闈不禁衛士輙踰禁城幾觸寳瑟荷天之休帝
躬保佑俚語有之盜憎主人主人何負於盜哉況今革
冗員斥濫奉去浮屠誅胥吏蚩愚之民豈能一一引咎
安分萬一當乘輿不戒之初一夫不逞包藏禍心發蠭
蠆之毒奮獸窮之計雖神靈垂護然亦損威傷重矣又
況有臣子不忍言者可不戒哉臣願陛下深居高拱淵
默雷聲臨之以穹昊至高之勢行之以日月有常之度
及其出也太史擇日有司除道三衛百官以前以後若
曰省煩約費以便公私則臨時降旨存所不可闕損所
未嘗用雖非祖宗舊制比諸微服晦迹下同臣庶堂陛
陵夷民生姦望不猶愈乎
高宗建炎初將駐蹕建康車駕詣神主船燒香畢次幸
普照寺尚書右丞許景衡上奏曰臣竊惟陛下廵幸恭
迎太祖太宗神主載之前舟有司嚴奉如在太廟而陛
下未敢升舟燒香者誠以非時瀆神恐失禮也意者當
俟駐蹕恭行奉安之儀然後禮文為稱今来道出淮泗
方謁神主枉駕佛祠臣深恐天下議者以陛下緣致恭
於僧伽欵神靈於宗廟不獨誠意有所未專而於禮文
亦未為得也若以為行幸祈福耶則天子之行風伯清
塵雨師洒道天地神明所共扶持豈若商旅細民每過
淮泗則徼福塔廟耶又況祖宗廵幸並無臨佛祠欵浮
屠故事唯章聖皇帝東封道過睢陽見張廵許遠廟為
之嘆賞表其忠義之節以為臣下之勸而已於此有以
見帝王一嚬一笑豈無謂而發哉臣愚欲望聖明一意
奉先之孝謹守祖宗之制無惑乎議者之謂而為有識
者之所非也臣不勝拳拳竭忠愛君之至所有臨幸普
照寺塔下燒香指揮伏乞特賜寢罷
紹興三十一年權吏部侍郎汪應辰上言曰臣伏見漢
章帝幸河内詔曰精騎輕行無他輜重不得輙脩道橋
遠離城郭遣吏逢迎刺探起居出入前後以為煩擾動
務省約但患不能脱粟瓢飲耳又南幸詔曰所經道上
郡縣無得設儲跱命司空自將徒支柱橋梁有遣使奉
迎探知起居二千石當坐又見唐太宗脩洛陽宫以傋
廵幸張元素極諫太宗謂房玄齡曰元素所言有理宜
即罷役後日或以事至雖露居亦無傷也夫以章帝太
宗當安平無事之時而行幸之際務從簡嗇至於如此
恭惟陛下清心約已無所嗜好仁民愛物惟恐傷之比
以敵人敗盟將士冒犯矢石之故寝不安席食不甘味
為之避殿減膳今將親御戎輅大廵六師而臣竊聞沿
路州縣自詔令下即已預為之備供辦之物名色猥衆
其未必他日所當用者十居七八往往裒斂賖貸於民
而胥吏又得寅緣以濟其貪至於填塞田畆毁撤廬舍
以開廣道路甚非所以仰稱聖德欲望明降詔旨嚴行
禁約有不奉承者坐之以示陛下恭儉仁厚與夫今日
行幸之本意天下幸甚
孝宗時羅願奏曰臣聞帝王之出必嚴扈從故有大駕
法駕千乘萬騎煩而不可省所以示尊嚴致兢懼也陛
下留心典禮出入有節自郊祀孟享之外惟德夀宫温
凊之奉一月屢出兩宫相距不遠既不欲數蹕煩民往
往駕興行者未止而扈從之人積習生常恬然不戒至
於己事還宫左右禁旅喘汗而相見小黃門諠笑於馬
上此何為者也天下乂安君臣簡易不過於觀美為不
足今北有強敵方窺伺人誠不可以不戒又每春遊豫
與民同樂雖亦頗陳禁旅然鑾輿不御以萬乘之尊幅
巾匹馬雜於扈騎之中繞出湖山數十里夾道觀者密
近天威臣子之心不能不懼又毬馬之設雖以閑習武
事然皆昧爽期入宫掖奔突馳驟揮霍紛紜雖武將邊
人素精此技有如萬分一馬不受鞚手不應節跬步之
間何以相及願明詔有司出入之際申嚴扈從奏其尤
不肅者謹游豫之防省毬馬之會陛下安則九廟安矣
理宗時牟子才上奏曰臣恭覩旨揮車駕以十月三日
詣西太乙行欵謁恭謝之禮臣切謂自漢武帝始祠太
乙其後或随太乙所在築室迎祠大率皆因方士雜引
道經星歴之學而為之比者國家以五福太乙臨蜀分
乃建西太乙於西湖之濱以為禬祈之地雖厥有故事
然是役也土木鉅麗一時囊封匭奏已交言其非而或
者又切議陛下他日必因欵謁而為湖山游幸之舉今
宗祀禮成親行恭謝陛下盖將敬體神天禔福庶民夫
豈以觀游為意然道塗之言皆謂有司飭橋梁除道路
辦供給過為勞擾又傳是日欲張水嬉陳樂伎萬一果
出於此豈不實或者游幸之說而有失陛下敬天愛民
之初意乎逢迎者之論不過謂祖宗嘗屢詣西太乙而
南渡以来亦有湖山之幸臣以為此承平時事今邊警
未清事大單屈為何如時豈可盡循承平之盛觀以啟
豐亨豫大之心乎恭惟陛下踐阼之始一欵圜丘其後
未嘗輕出郊也三十年間嚴恭寅畏動無過舉則今日
之出臣尤以為不可不謹況乘輿出郊非他時比臣之
隠憂又有在於言之外者陛下其可不為宗廟社稷深
長思乎臣非不知聖意已定未易挽回觸忤威顔必取
誅斥而區區忠愛不能自已用敢親書此奏昧死以聞
伏惟陛下察臣愚衷深入宸慮自以其意特召大臣詳
議其事明詔有司亟止此行庶幾舉動合宜青史書之
可為萬世法而疑慮潜消宗廟社稷幸甚
子才又上奏曰臣比者西太乙旨揮初下之時嘗密告
陛下乞自以聖意明詔有司亟止此行盖區區忠愛之
志欲救正於未然力量淺薄未能感動繼聞諸臣陸續
亦有奏䟽是公議不謀而同非臣一人之私言也二十
四日伏覩内批陛下非不敬悟此意而欵謁之行終未
即止是猶以臣等之言為未然也其曰為國祈祥初無
其他臨幸去處此意固甚明白但湖山嬉游歌舞之地
民庶蕩産於此士夫溺志於此堂堂人主存一敬心随
寓皆福初無分於東西也又何必親出郊以勞千乘萬
騎而啟諸人游幸之疑乎其曰應干排辦禮文務從簡
約此意固亦甚善但乘輿出郊十里而遠所至除道斫
木毁室寧免勞民與其省約於道塗之間曷若動循禮
義謹重一出之為安且適乎陛下之意不過曰畿輔之
盜近已肅清及今一出亦未為過不思淮哨未定蜀圍
未解並邊赤子殞命鋒鏑者不知幾千萬億陛下苟念
及此切念聖心未嘗不淒然蹙頞也又不過曰百榖順
成在在豐稔及今一出亦未為過抑不思湖湘襄蜀皆
以旱苦赤地千里民無宿儲公私之積良可哀痛陛下
苟念及此切料聖意未嘗不慨然動心也又不過曰祼
享太宫隂雲閣雨宗祀世室皓魄當空天地祖宗眷佑
昭垂也今以冬享行恭謝欵謁之禮亦未為過抑不思
景星慶雲非福我者也淒風苦雨殆儆予者也敬肆之
念一分治忽之幾攸係前日畏威夙夜不敢荒寧是以
有佑順之眷今以一晴霽之故遂謂之得天而肆以繼
之庸詎知眷顧可長保乎陛下識見超邁遠覽古今其
亦知臨幸之為害乎車轍亡周驪山覆秦此遠幸也華
林卑晉梨園衰唐此近幸也今陛下鳴鑾警蹕於湖山
間亦隣乎近幸矣安知近幸不已它日不轉而為遠
幸耶又有一說扵聖躬頗有關係宣和間車駕時出
正字曹輔諫曰萬一乘輿既駕之初一夫不逞發䗬蠆
之微逞窮獸之計雖皇天后土宗廟靈神並垂護佑然
亦傷威損重又況有臣子不忍言者此所謂不測起於
軫下也可不戒哉臣讀史至此未嘗不痛恨於當時而
深哀輔之忠也今陛下仁慈立國君民一心萬無如輔
所言亦有不容不慮者四郊多壘時多艱危賊臣之孽
嗣窟於舊海弄兵之餘黨伏於近畿禁衛何所而偽符
得入宫闈何地而妖訛相恐重以連歲土木民怨載塗
則曹輔之言臣以為未宜忽之也此一身之慮也又當
為子孫萬世之慮作法於涼其弊猶貪作法於貪其弊
若何今陛下臨幸西宫乘輿一出遂為故事傳之後世
久則習為常矣以陛下聖明閱歴既久艱難備知遊幸
之樂猶不能自制忠讜之論猶不能盡容後世子孫豈
能皆賢臣恐必有以今日藉口而窮靡麗極盤游於湖
山之間而又有甚焉者矣方是之時國力困於供億民
力疲於土木忠臣義士死於諫諍未必非陛下今日之
舉有以啟之古之人君抑情制欲以為子孫貽謀之慮
陛下不此之意獨奈何開而縦之乎陛下一幸西宫而
開子孫奢縦之禍亦豈忍其至此也陛下試於燕閒之
際超然遠覽穆然深思自一身之慮及子孫之慮以及
天下國家之慮籌惟利害亟罷此行所抑者甚微而所
存者甚大苟狃於左右逢迎之說玩細娱而忘大慮臣
未知其可也臣又按漢史武帝元鼎五年立泰畤於甘
泉親祠太乙武帝即位至此幾三十年而有此舉措盖
其學不足以明理理不足以制欲無足怪者陛下講學
于今三十餘年此乃聖德成就之日所當同符堯舜而
方欲效武帝親祠太乙之舉臣寔惜之始武帝既祠太
乙遂下詔稱揚以為望見太乙若景光十有二迺心侈
然其後益封泰山祠后土幸建章廵海上作甘泉通天
蜚廉殆無虚歲盖其侈心一萌不能自止可不懼哉且
祠太乙所以致福而臣以漢史考之其初祠太乙之年
日有食之自是旱蝗河決蛇鬭無歲無有而南越之叛
匈奴之宼亦在是年至於東方盜起巫蠱禍作干戈相
尋所謂福者乃如此武帝晚年始悟下詔以為平生所
為狂悖嗚呼亦已晚矣武帝自謂其所為狂悖陛下試
觀其所為豈不真狂悖可笑而奈何欲效之乎武帝猶
知所悔而陛下豈甘在武帝下乎豈必晚而後悔乎晚
而悔之豈有及乎故臣願陛下以三十年講學之功同
符堯舜而不願陛下與漢武比也臣既效密啟之忠敢
忘廷爭之議用敢直前繳奏以聞欲望陛下痛察臣衷
改降指揮特寢前命以弭人言夫從諫者帝王之盛德
陛下欲駕幸西宫而止以人言屈己從人之美度越古
今其愈於執迷不復使後之執筆而議者皆得以歸尤
於今日遠矣惟陛下亟圖之
貼黃祥符間王欽若等建議封泰山祠汾隂是時王
旦方相真宗心憚之曰王旦得無不可欽若曰臣
得以聖意諭旦宜無不可旦既黽而從之其後天
書之事不復異議議者非之今日之事臣竊料陛
下必無畏相之心而二三大臣相與逄迎亦必不
待諭而後從也然則亦何頼焉孟子曰逢君之惡
其罪大二三大臣尚可以王旦藉口乎臣以為非
陛下銳然以理制欲自止此行則二三大臣決不
能力陳正義以回聖意也
太學生劉黻上諫游幸䟽曰天下有道人主以憂勤而
忘逸樂天下無道人主以逸樂而忘憂勤自昔國家乂
安四夷賓服享國日久侈心漸生若漢武帝之單于震
讋而有千門萬戶之觀唐明皇之北邊無事而有驪山
温泉之幸至於隋之煬帝陳之後主危亡日迫遊觀無
度不足效也堯舜禹湯文武之兢業祗懼終始憂勤無
逸言遊畋則不敢日是則不暇食曷嘗借祈禳之說以
事遊觀之適比年以来以幸為利以玩為常未免有輕
視世故眇忽天下之心單于未嘗震讋而有武帝多欲
之費耗北邊未嘗無事而有明皇晏安之鴆毒陛下春
秋尚少貽謀垂憲之機悉在陛下作而不法後嗣何觀
自十數年間創龍翔創集慶創西太乙而又示之以遊
幸導之以禱祠蠱之以虚誕不經之說孔子曰少成若
天性習慣如自然積久慣熟牢不可破誰得而正之且
西太乙之役佞者進曰太乙所臨分野則為福近歲自
吴移蜀信如祈禳之說西北坤維按堵可也今五六十
州安全者不能十數敗降者相繼福何在耶武帝祠太
乙於長安至晚年以虚耗受禍而後悔方士之繆雖其
悔之弗早猶愈於終不知悔者也大凡人主不能無過
脱有過言過行宰執侍從當言之給舍臺諫當言之搢
紳士大夫當言之皆所以納君於當道者也今陛下未
為不知道未為不受人言宰執以下希寵而不言與夫
言之而不力皆非所以愛陛下也其心豈以此為當而
不必言哉直以陛下為不足以望堯舜禹湯文武之主
而以漢武明皇待陛下也
金熙宗時翰林待制兼右諫議大夫程寀上奏曰古者
天子皆有廵狩無非事者或省察風俗或審理冤獄或
問民疾苦以布宣德澤皆廵狩之名也國家肇興誠恐
郡國新民逐末棄本習舊染之汙奢侈詐偽或有不明
之獄僭濫之刑或役無時四民失業今鑾輅省方將憲
古行事臣願天心洞照委之長貳釐正風俗或置匭匣
以伸冤枉或遣使郡國問民無告如古廵狩之事昔漢
昭帝問疾苦求民瘼如此則和氣宣通天下丕平可坐
而待也
世宗將幸金蓮川有司具辦薛王府掾梁襄上䟽極諫
曰金蓮川在重山之北地積隂泠五榖不殖郡縣難建
盖自古極邊荒棄之壤也氣候殊異中夏降霜一日之
間寒暑交至特與上京中都不同尤非聖躬將攝之所
凡奉養之具無不遠勞飛輓越山踰嶮其費數倍至於
頓舍之處軍騎闐塞主客不分馬牛風逸以難收臧獲
逋逃而莫得奪攘蹂躪未易禁止公卿百官衛士富者
車帳僅容貧者穴居露處輿臺皂隸不免困踣饑不得
食寒不得衣一夫致疾染及衆人夭傷無辜何異刃殺
此特細故耳更有大於此者臣聞高城峻池深居邃禁
帝王之藩籬也壮士健馬堅甲利兵帝王之爪牙也今
行宫之所非有高殿廣宇城池之固是廢其藩籬也掛
甲常坐之馬日暴雨蝕臣知其必羸瘠矣禦侮待用之
軍穴居野處泠啖寒眠臣知其必疲瘵矣衛宫周廬才
容數人一旦霖潦積旬衣甲弓刀霑溼柔脆豈堪為用
是失其爪牙也秋杪將歸人已疲矣馬已弱矣裹粮已
空楮衣已弊猶且遠幸松林以從畋獵行於不測之地
往来之間動踰旬月轉輸移徙之勞更倍於前矣以陛
下神武善騎射舉世莫及若夫銜橜之變猛摯之虞姑
置勿論設扵行獵之際烈風暴至塵埃漲天宿霧四塞
跬步不辨以致翠華有崤陵之避襄城之迷百官狼狽
於道途衛士參錯於隊伍當此宸衷寧無戒悔夫神龍
不可以失所人主不可以輕行良謂此也所次之宫草
略尤甚殿宇周垣唯用氊布押宿之官上番之士終日
驅馳加之飢渴已不勝倦更使徹曙廵警露坐不眠精
神有限何以克堪雖陛下悅以使人勞而不怨豈若不
勞之為愈也故君人者不可恃人無異謀要在處已於
無憂患之域也燕都地處雄要北倚山嶮南壓區夏若
坐堂隍俯視庭宇本地所生人馬勇勁亡遼雖小止以
得燕故能控制南北坐致宋幣燕盖京都之選首也況
今又有宫闕井邑之繁麗倉府武庫之充實百官家屬
皆處其内非同曩日之陪京也居庸古北松亭榆林等
關東西千里山峻相連近在都畿易於據守皇天本以
限中外開大金萬世之基而設也奈何無事之日越居
草莱輕不貲之聖躬愛沙磧之微凉忽祖宗之大業此
臣所惜也又行幸所過山徑阻脩林谷晻靄上有懸崖
下多深壑垂堂之戒不可不思臣聞漢唐離宫去長安
才百許里然武帝幸甘泉遂中江充之姦太宗居九成
幾致結社之變太康畋於洛汭后羿拒河而失邦魏帝
拜陵近郊司馬懿竊權而簒國隋煬海陵雖惡德貫盈
人誰敢議止以離棄宫闕遠事巡征其禍遂速皆可為殷
鑒也臣嘗論之安民濟衆唐虞猶難之而今日之民賴
陛下之英武無兵革之憂賴陛下之聖明無官吏之虐
賴陛下之寬仁無刑罰之枉賴陛下之節儉無賦斂之
繁可謂能安濟矣而遊畋納凉之樂出於富貴之餘静
而思動非如衣食切身有不可去者罷之至易耳唐太
宗將行關南畏魏徵而停漢文帝欲馳霸陵袁盎諫而
遽止是陛下能行唐虞之難行而未能罷中主之易罷
臣所未諭也且燕京之凉非濟南之比陛下牧濟南日
每遇炎蒸不離府署今九重之内臺榭高明晏安穆清
何暑得到議者謂陛下北幸久矣每歲随駕大小前歌
後舞而歸今兹再出寧有遽不可乎臣愚以為患生於
不戒者多矣西漢崇用外戚而有王莽之禍梁武好納
叛降而有侯景之變今者累歲北幸狃於無虞往而不
止臣甚懼焉夫事知其不可猶冒為之則有後難必矣
議者又謂往年遼國之君春水秋山冬夏巴納舊人猶
喜談之以為真得快樂之趣陛下效之耳臣愚以謂三
代之政令有不可行者況遼之過舉哉且本朝與遼室
異遼之基業根本在山北之臨潢臣知其所遊不過臨
潢之旁亦無重山之隔冬猶處於燕京契丹之人以逐
水草牧畜為業穹廬為居遷徙無常又壤地褊小儀物
殊簡輜重不多然隔三五歲方能一行非歲歲皆如此
也我本朝皇業根本在山南之燕豈可捨燕而之山北
乎上京之人棟宇是居不便遷徙方今幅員萬里惟奉
一君承平日久制度殊異文物增廣輜重浩穰随駕生
聚殆逾於百萬如何歲歲而行以一身之樂歲使百萬
之人困於役傷於財不得其所陛下其忍之歟臣又聞
陛下於合圍之際麋鹿充牣圍中大而壮者才取數十
以奉宗廟餘皆縦之不欲多殺是陛下恩及於禽獸未
及於随駕衆多之臣庶也議者謂前世守文之主生長
深宫畏見風日彎弧上馬皆所不能志氣銷懦筋力拘
柔臨難戰懼束手就亡陛下監其如此不憚勤身遠幸
金蓮至於松漠名為坐夏打圍實欲服勞講武臣愚以
為戰不可忘畋獵不可廢宴安鴆毒亦不可懷然事貴
適中不可過當今過防驕惰之患先趨萬有一危之途
何異無病而服藥也況欲習武不必度關涿易雄保順
薊之境地廣又平且在邦域之中獵田以時誰曰不可
伏乞陛下發如綸之旨回北轅之車塞雞鳴之路安處
中都不復北幸則宗社無疆之休天下莫大之願也方
今海内安治朝廷尊嚴聖人作事固臣下將順之時而
臣以螻蟻之命進危切之言仰犯雷霆之威陷於吏議
小則名位削除大則身首分磔其為身計豈不愚謬惟
陛下深思博慮不以人廢言以宗廟天下為心俯垂聽
納則小臣素願遂獲雖死猶生他非所覬望也世宗納
之遂為罷行
章宗明昌四年將幸景明宫御史中丞董師中及侍御
史賈鉉治書侍御史鈕祜禄遵古諫以謂勞人費財盖其
小者變生不虞所繫非輕聖人法天地以順動故萬舉
萬全今邊鄙不馴反側無定頗勒格巴斡貪暴強悍深
可為慮陛下若問諸左右必有容悦而言者謂堂堂大
國何彼之恤蠭蠆有毒患起所忽今都邑壮麗内外苑
囿足以優佚皇情近畿山川飛走充牣足以閱習武事
何必千車萬騎草居霜宿逼介邊陲遠煩偵候以冒不
測之悔哉上不納師中等又上疏曰近年水旱為沴明
詔罪已求言罷不急之役省無名之費天下欣幸今方
春東作而亟遣有司脩建行宫揆之於事似為不急況
西北二京臨潢諸路比歲不登加以民有養馬簽軍挑
壕之役財力大困流移未復米價甚貴若扈從至彼又
必增價日糴升合者口以萬數舊籍北京等路商販給
之倘以物貴或不時至則飢餓之徒將復有如曩歲殺
太尉馬毁太府瓜菓出忿怨言起而為亂者矣書曰民
情大可見小人難保況南北兩屬部數十年捍邊者今
為頗勒格巴斡誘脇傾族随去邊境蕩搖如此可虞若
忽之而往豈聖人萬舉萬全之道哉廼者太白晝見京
師地震又北方有赤色遲明始散天之示象冀有以警
悟聖意脩德銷變矧夫逸遊古人所戒遠自周秦近逮
隋唐與遼皆以是生釁可不慎哉可不畏哉
泰和二年將幸長樂川刑部尚書李愈切諫曰方今戍
卒貧弱百姓騷然三叉尤近北陲恒防外患兼聞泰和
宫在兩山間地形狹隘雨潦遄集固不若北宫池臺之
勝優游閒適也上不從夏四月愈復諫曰北部侵我舊
疆千有餘里不謀雪耻復欲北幸一旦有警臣恐丞相
襄樞密副使實默等不足恃也況皇嗣未立羣心未定
豈可遠事逸游哉上異其言
元世祖時趙天麟上策曰臣聞先王之臨制也馬上得
之而不以馬上治之順天取之而又以順天守之當其
四邊有警中夏未寧方方興傒后之心在在冀更生之
日有天吏之濟世不得已而用兵事在合宜心非自豫
迨乎荆榛絶柢烽火沈光安不忘危因時講武故春夏
秋冬之事有蒐苗獮狩之名轅置旃以為門褐纏質以
為𣙗前禽遂失即鹿由虞不韋陳厲飾之文氣嚴三鼓
戴聖紀合圍之戒禮用三驅且振旅茇舍治兵大閱于
以順少長而習威儀于以辨號名而讀書契表田莱而
是務防戰事之不虞豈耽嗜云乎哉亦舉儀而已矣今
國家起統于玄冥之域習俗于弓矢之中在潜龍之時
而派天潢之尊馳志於斯猶為未可況飛龍之後而承
大器之重存情於此云何自輕國家每春日載陽乘輿
北邁金風薦爽大駕南迴因田事以選車徒采珍異以
供食膳臣疑太甚敢罄愚衷庶陛下之思之顧芻蕘而
不棄夫弥旬延月出伏從禽並細柳之龍臺接長楊之
熊館霓旌蔽日靁鼓震天九重之兵衞森森萬乘之儀
鑾澟澟馳驅迅速回互騰驤天馬紛飛斜衝横騖加之
以崇崗峻阜積藪長林路不但於千盤坂或同於九折
竊以千金之子坐不垂堂今陛下富無倫貴無敵豈宜
頻冒此險哉夫敦弓楛矢長戟利戈窮山澤以設罝罘
合周圍而縦鷹犬雲霄杳漠無可避之捷禽陵谷交雜
無得逃之鷙獸莫不摧翎卸羽絓角羈蹄濺血滿於荒
蕪號聲慟於人耳竊以君子見其生而不忍見其死諸
侯哀觳觫而行仁術今陛下禀聖人之資居聖人之位
貴洽好生之德用推不忍之心豈宜屢為此事哉文王
不敢盤於遊畋周公美之漢文日射狐兔賈山悼之至
於俎豆之實固當親射庖厨之奉則有司存伏望陛下
游神太素端慮施仁常存愛物之心簡夫遊畋之事革
延日弥旬之例戒光武夜歸之失虞德被動植之物湯
羅寬鳥獸之生如此則承恩聿致於告祥聞樂因之而
率舞使有知之民傾心感戴未服之國嚮化来賓且如
廣廈之下細旃之上公卿在後師保居前訪治道以調
化機計公論以和玉燭周旋揖讓不其樂哉又何須親
勞耎脆逞雄心於兵馬之間屈犯塵埃取微樂於銜橜
之上故曰好動不及好静有為不若無為斯天下之想
聞乃聖王之大道也
御史大夫托克托扈從上都還至鷄鳴山之渾河帝將畋
于保安州馬蹶托克托諫曰古者帝王端居九重之上日
與大臣宿儒講求治道至於飛鷹走狗非其事也帝納
其言
世祖車駕廵幸上都監察御史崔敬上䟽曰太祖以上
都為清暑之地車駕行幸歲以為常閣有大安殿有鴻
禧睿思所以保養聖躬適起居之宜存畏敬之心也今
實喇鄂爾多思乃先皇所以備宴游非常時臨御之所
今陛下方以孝治天下屢降德音祇行宗廟親祀之禮
雖動植無知㒺不歡悦而國家多故天道變更臣備員
風紀以言為職願大駕還大内居深宫嚴宿衛與宰臣
謀治道萬幾之暇則命經筵進講究古今盛衰之由緝
熙聖學乃宗廟之福也
成宗元貞二年監察御史李元禮上諫幸五臺䟽曰臣
聞古人有言曰天下之得失生民之利害社稷之大計
惟所見聞而不繫職司者宰相得行之諫官得言之今
朝廷雖不設諫官監察御史職當言路即諫官也烏可
坐視得失而無一言以禆益聖治萬分之一哉伏見五
臺剏建寺宇土木既興工匠夫役不下數萬人附近數
路州縣供億頓重男不暇耕女不暇織百物踊貴則民
將有不聊生者矣又聞太后親臨五臺布施金幣廣資
福利其不可行者有五何則時當盛夏禾稼方茂百姓
歲計全仰秋成扈從經過千乘萬騎不無蹂躪其不可
一也太后春秋已高親勞聖體往復暑途數千里山川
險惡不避風日輕冒霧露萬一調養失宜悔之無及其
不可二也陛下即位以来遵守祖宗成憲正當兢業持
盈之日凡上舉動必書簡册以貽萬世之則書而不法
將焉用之其不可三也夫財不天来皆出於民今朝廷
費用百倍昔時而又勞民傷財以奉土木其不可四也
佛者本西方聖人以慈悲方便為教不與物競雖窮天
下珍玩供養不為喜雖無一物為獻亦不為怒今太后
為國家為蒼生崇奉祈福福未獲受而先勞聖體聖天
子曠定省之禮軫思親之懷其不可五也伏願中途回
轅端居深宫儉以養德静以頥神上以循先皇后之懿
範次以盡聖天子之孝心下以慰元元之望如此則不
待祈福而福自至矣臣元禮謬當言路不避僭越而惓
惓不已者誠以臣子愛君之心切冀其一悟聖聰與其
受不言之責寧獲敢言之罪天下幸甚
武宗初即位上都即廵狩賽音布拉克之地翰林學士王文
用上奏曰先帝新棄天下陛下廵狩不以時還無以慰
安元元宜輒還京師且臣聞人君猶北辰然居其所而
衆星拱之不在勤遠略也帝悟即日可其奏
文宗幸護國仁王寺泛舟玉泉監察御史盖苗進曰今
頻年不登邊隅不靖政當恐懼脩省何暇逸遊以臨不
測之淵乎帝嘉納之賜以對衣上尊即日還宫
順帝時車駕將田扵柳林御史臺臣諫曰陛下春秋鼎
盛宜思文皇付托之重致天下於隆平況今赤縣之民
供給繁勞農務方興而馳騁冰雪之地倘有銜橛之變
奈宗廟社稷何
歴代名臣奏議卷二百八十七
