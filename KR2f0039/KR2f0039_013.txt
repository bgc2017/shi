歴代名臣奏議卷十三
明楊士竒等撰
敬天
宋哲宗元祐八年翰林學士范祖禹上奏曰臣前上仁
皇訓典願陛下法則仁宗宜以至誠好學為先今因進
講月令聖人奉天之事臣竊以畏天者莫如仁宗故願
陛下先誠於事天臣聞聖人之事天也非在於七日戒
三日齋執圭幣以饗圜丘之時也天之佑聖人也亦非
在於祭則降福之時也聖人無一日而不事天天無一
日而不佑聖人昔堯授舜舜授禹皆曰天之歴數在爾
躬夫帝王之興受天眷命豈一朝一夕哉由其積行累
功素合於天也堯有聖神文武之德故天命以為天下
君孔子曰惟天為大惟堯則之所以事天也元亨利貞
乾之四德君子行仁義禮智以法之天地之大德曰生
聖人之大德曰仁天敘有典故奉之以五典天秩有禮
故奉之以五禮天命有德故奉之以五服天討有罪故
奉之以五刑賞有德罰有罪皆天之事非人君所得私
也故官謂之天官民謂之天民官不可非其人民不可
失其心易曰大人者先天而天不違後天而奉天時夫
能使天不違者奉天之至也仲虺之誥曰天乃錫王勇
智聖人聰明淵懿皆天所與豈可不學以奉天乎湯誥
曰爾有善朕弗敢蔽罪當朕躬弗敢自赦惟簡在上帝
之心言人有善已有過皆天所知不可誣也聖人推此
心於天下故其德合於天伊尹曰惟尹躬暨湯咸有一
德克享天心夫一者何惟誠而已不誠則有偽故不一
不一則無以享天心又曰非天私我有商惟天佑于一
德非商求于下民惟民歸于一德天之所佑民之所歸
惟誠而已召誥曰今天其命哲命吉凶命歷年命哲則
有智有不智故不可不一于學命吉凶則有禍有福故
不可不一于德命歷年則有永有不永故不可不一于
仁此皆所以事天也詩曰文王陟降在帝左右言文王
升降動静皆合天之意也又曰昊天曰明及爾出王昊
天曰旦及爾游衍言天常與人君出入游處不可不畏
也夫天之與人同一氣耳故民愁則天為之戚民悦則
天為之和書曰天視自我民視天聽自我民聽是也恭
惟仁宗深體此意是以能誠於事天誠於畏天臣伏見
自去冬郊祀以来天人協應風雨時若有豐年之祥此
乃皇天嚮佑陛下至誠之所感也而自中春以来暴風
雨雪寒氣過甚節令不時豐年之祥復未可必夫天之
於人君亦猶人君之於臣下也小過則戒敕之若其不
改然後責罰加焉人君覩小異而不儆戒則大異將至
矣是以洊雷震則君子恐懼修省迅雷風烈孔子必變
敬天威怒也惟陛下戒之慎之無忽天地之小異側身
修德小銷大異於未然則天心常悦人心常和四海幸
甚
徽宗時右正言鄒浩上奏曰臣聞天人之應捷於影響
苟知其故而豫處之則轉禍為福斯不難也神宗皇帝
常謂輔臣曰事之將兆天常見象但人不能知彗孛示
人事甚直猶如語言頋今無深曉天道之人耳古人能
知之則能消伏又曰事將萌而天象先見蓋人事在下
氣積於上積衆人之氣而先見猶人之五臓有疾病而
氣色見於面矣非神宗皇帝至神至聖豈能及此此人
主之所宜遵用也臣愚欲望睿慈申敕太史無有諱避
悉以所占密具奏聞從而察之以正厥事以為曲突徙
薪之計天下幸甚
高宗紹興二年張浚上奏曰自古聖賢之君莫不以畏
天為心其意若曰天道雖高其聽甚邇語默動静天實
臨之故一話一言一舉一措靡不孜孜恭肅務格天心
方今大宼憑陵民墜塗炭四方歸心期致太平者責在
陛下臣愚伏乞政事之餘平澹自養正心修身自然言
行之間可以動天禍難之作指日消弭凡此皆人君格
天之實也陛下聖學高妙固已自得臣愚區區愛君之
心願以所知為獻耳
高宗時曹勛論畏天上書曰臣愚既陳定國是之說於
前繼此願陛下勉勉愈勵畏天之實以副天意而已臣
仰惟陛下誕受丕圖遭家多難臨御以来膺天眷佑大
約有十皆深切著明之效至於今日已就安定然後可
言臣請偹言之初為質於軍中繼撫軍於河外其歸也
孰脱之其出也孰命之歷數在躬遂即大位其眷佑陛
下一也鉞旄所指備嘗艱難水陸之行偃薄風雨將究
觀於歷試必保安於萬全其眷佑陛下二也四川天下
之根本荆州襟帶之上流兩淮形勝之要地頃者四川
嚴守關之師荆州附鄂渚之軍兩淮成犄角之勢截然
四固南紀以安原始維持似非人力其眷佑陛下三也
巨盗魁宼嘯聚蠭起曾未幾年掃無蹤跡雖資廟筭亦
出天亡其眷佑陛下四也連年稔熟濟接以時大兵之
後實難於有年有年固難况屢豐乎是以調發之煩科
斂之重民力雖困尚堪支持其眷佑陛下五也晉元帝
渡江雖遠羯寇王敦蘇峻迭出為亂庾亮有汙人之塵
陶侃有折翼之夢姦宄内訌何以制外陛下廵幸歷時
豈復有此憂哉國於天地與有立焉其眷佑陛下六也
假劉豫而助之兵尼瑪哈之謀深矣然土龍芻狗卒無所成
豫無所成尼瑪哈所以去尼瑪哈去豫所以廢向使尼瑪哈
不去劉豫不廢則成三矣三不可和也不和終不定也
天意委曲如此皆為我宋其眷佑陛下七也達蘭復我
中原而與烏珠異謀雖和必不久達蘭死烏珠用事欲
復取中原而烏舍蕭慶勸其用兵和議去矣臣奉使在
敵中烏舍蕭慶見臣即欲投諸鼎鑊何止被留哉方擾
擾間二人一旦連頸被誅臣所親見也向使烏舍蕭慶
不死今日之事尚敢望乎二人之死非天殺之而何其
眷佑陛下八也先帝梓宫之還因山之功告成久矣皇
太后久留於北陛下念親之心無一日忘今歸就慈寧
之養亦四年矣是豈人力所能致哉非天克相陛下純
孝未易就此其眷佑陛下九也庚申之歲敵人復取中
原兵再舉矣南北轉戰至辛酉之春猶未定天下之人
皆曰用兵未艾也是年秋九月烏珠又大舉兵而南陛
下先遣臣勛劉光遠繼又遣魏良臣王公亮至泗上未
幾敵遣蕭毅邢具瞻来審議和議遂定兵已熾而遽熄
事方洶洶而遂大定亦豈人力所能致哉靖康之初國
人方以和為請而終不能和辛酉之冬國人皆以和為
非而卒從和天之從違可見矣其眷佑陛下十也臣竊
窺天意眷佑陛下深切著明之效不可誣如此豈非以
陛下明畏天之道必能紹隆祖宗積累之基業乎陛下
勉勉愈勵畏天之實以副天意考其既往驗其將来天
之眷佑所成就於他日者當如何哉自古創業繼世之
主膺天眷佑而能克脩畏天之事未有不愈隆益大而
永命者堯舜禹湯文武德同乎天亦必謹畏天之道載
之典謨形乎雅頌班班然也夏少康一廛一旅復禹之
績太甲從伊尹之訓高宗用傅說之戒皆能成中興之
業畏天也成康守文武之謨烈而大成畏天也宣王興
衰撥亂復文武境土功績之美方見於采芑六月之章
而庭燎之箴沔水之規祈父之刺繼作矣始畏天而終
忽於畏天也漢高帝崛起豐沛自謂能用三傑得天下
天下未定君臣相與逸樂遽入於無為既老昵愛幾成
廢適立庶之誤再世而有吕氏之患天方祚漢特假是
以戒其後遂有文景之治天命吉凶之報也武帝始不
知畏天終能畏天卒為七制明主唐高祖不及漢高遠
矣以太宗之明而好大喜功勤兵於遠自違天戒末年
用人納諫大不及貞觀時留李勣輔高宗終成武氏之
禍又甚於漢之諸吕亦天所命吉凶之報也明皇憲宗
始知畏天終不能畏天始則天相之終則天敗之皆視
其所為不可欺也聖朝太祖皇帝由揖遜得天下固不
可與漢唐同世而語祖功宗德繼序興隆未易殫數大
抵人才以兢業恪公為用風俗以厚實儉嗇為本兵以
不用為武刑以不刻為平財以不斂為富一言一為立
政立事如天在傍不敢慢忽是以天心克相和平安定
三代以来未有如此之盛且久者熙寧大臣進天命不
足畏祖宗不足法人言不足聽之說文恬武嬉牙孽恫
怨五十餘年竒禍大作而陛下適膺斯時誕受天命天
意畀付盖可見矣臣聞既亂必有定定亂必以治治亂
之本先繫於生民之休戚又繫於人材之賢否政事之
得失紀綱之廢舉風俗之厚薄陛下以天命之哲天錫
之智豈不明此五者為治亂相易之本乎聖意非脱略
而不為也前此所未暇也今天下定矣前此所未暇者
今可以有為矣亦天之眷佑始終於陛下將以成今日
之治臣願陛下勉勉愈勵畏天之實以副天意者區區
之忠在是而已臣考秦滅六國而繼周有統而無德不
為天所佑二世而為漢漢亡天下三分統不在吴蜀而
在魏者將以與晉也晉得吴蜀合而為一其後不能保
其一天使劉石亂華元帝渡江雖南北分統在晉宋繼
晉齊繼宋梁繼齊陳繼梁皆得統也五朝而合於隋隋
受周禪本無統得陳而有統亦以無德不為天所佑二
世而為唐唐亡天下八分雖朱梁石晉皆可以得統者
將以興我宋也五代五十年而為我宋太祖皇帝取吴
蜀閩越南唐以并天下太宗皇帝取晉遂混為一靖康
之變至是又分南北乃定自秦合天下至漢末而三分
至晉而二分其數五百年自隋合天下至唐末而八分
至我宋而又分其數又五百年天命可不畏哉晉之分
南一姓而北十數姓今日之分南一姓而北亦不一姓
晉分而南北不定者又十數年今一分遂定而天命在
陛下天之責我者重責彼者輕望彼者略望我者全筭
計見效考其既往驗其將来天之眷佑所成就在陛下
決非淺淺者臣揆此理甚明願陛下勉勉愈勵畏天之
實以副天意而已臣不勝拳拳之誠惟陛下裁赦幸甚
光宗紹熙二年司農寺主簿吕祖儉上奏曰臣聞天人
相與之際未嘗相遠而人君舉動實與天通詩曰敬之
敬之天維顯思命不易哉無曰高高在上陟降厥士日
監在兹此言天道之流行人君舉動莫不與之俱也是
故禮曰天秩典曰天叙賞曰天命刑曰天討動必以天
為言而不敢有貳其心即是心而嚴乎假廟則禮文之
見於假廟者不敢廢也即是心而盡乎事親則禮文之
見於事親者不敢廢也至於有大典禮大休慶之事則
舉之以告亦不敢略其禮文所以承天意而答天休者
固如此若迺一用一捨必明乎好惡之公一賞一罰必
察乎僣差之失則又蘄合乎天而靡有所易也典禮賞
罰悉本諸天動静陟降罔不在是堯舜禹湯文武之為
君皆同乎此心而已矣恭惟陛下受天明命性與天合
誠自有以深得乎天心然臣之愚猶有不能自已者竊
嘗惟念辛亥之春雷雪交作郊禋之夕風雨驟至已而
聖躬愆豫中外寒心今兹清明在御如日方升展慶慈
闈祗欵原廟天宇開霽神人欣歡而況比年以来夏令
雖寒然蔑聞霜雹之為異冬氣雖燠然幸有時雪之應
期灾害漸銷和氣浸洽對越之敬政在斯時欲望陛下
觀天道之甚邇而益思所以戒懼因天心之昭假而益
思所以奉承擴夫正大之情以致謹乎德刑極夫感通
之理以致嚴乎典禮即諸念慮驗諸事為咸加聖心以
承天意則往歲之灾害可以常弭難諶之命可以常保
而聖德隆盛將與天同休矣臣不勝惓惓
光宗時醴泉觀使周必大上奏曰臣聞人君所踐者天
位所保者天禄故愛民則欲如天之仁勤政則欲如天
之健博愛無私以法天存心養性以事天然後可以奉
若其道顧諟其命億萬斯年受天之祜矣列聖相傳以
為家法至于夀皇尤篤意焉嘗御製敬天圖䟽經傳法
語於其下朝夕省覽此圖必在禁中願陛下訪求而觀
之則古今成說不待儒生學士鋪張議論固已畢陳於
前矣抑臣尚有管見敢併言之揚雄曰史以天占人聖
人以人占天如上所奏盖欲陛下以人占天也苟德脩
而化行自然三光宣精百川循理雖無太史之占可也
然以堯之聖猶命羲和歷象日月星辰以舜之聖猶在
璿璣玉衡以齊七政况後世乎今太史局雖有其官皆
以技進名隸祕書省不過歲時點檢鐘鼔而已政事或
闕于下灾祥或見於上彼何預焉堯舜遠矣羲和固難
復置以本朝論之凡提舉司天監皆委忠直近臣如神
宗初年首用司馬光元豐間復用王安禮設或躔度稍
異必能入告圖消弭之方自然灾害不生禍亂不作所
謂風雷弗迷熒惑退舍可拱而俟其助治也大矣臣願
陛下酌本朝故事擇侍從臺諫之忠直者提舉太史局
此亦復古格天之一端也
寧宗嘉定八年袁爕上奏曰臣一介疎庸遭逢盛際誤
蒙拔擢浸歷清華每自念無以稱塞惟有罄竭愚忠庶
幾仰酬天造臣聞人君之德莫大於敬天尤莫大於法
天盖法天者敬天之實也宅天位之尊精神運用形見
於天下者無往而非天是之謂敬天之實徒曰敬之而
不能法之亦猶心慕其人不知效其所為豈真能有益
於已哉陛下光紹丕圖垂及二紀嚴恭寅畏常如一日
雖古帝王篤於敬天者殆無以過然古之敬天未嘗不
以天為法陛下内揆於心其皆與天無間歟抑猶有未
合者歟夫天猶父也君猶子也子克肖其父父必為之
喜而譴怒不作矣君克配乎天天必降之福而灾變不
生矣陛下敬天之心不為不至而前年日有食之不盡
如鈎去年大旱之後飛蝗塞空星變異常一夕再見今
年日月復相繼薄食則是天意猶未觧也得非法天之
誠猶有可議者歟臣愚不識忌諱謹條四事切於當世
者上干天威惟陛下裁赦而垂聽焉其一曰臣聞天下
大器也惟逹天德者為能舉之在易之乾天行健君子
以自強不息宜健而弱非天德也故君德弱則不進紀
綱弱則不張法度弱則不修號令弱則不行治内而弱
則中國不尊治外而弱則邊圉不懾君天下者當無時
而不強豈可一日而弱哉且女真之將亡無智愚皆知
之陛下愛惜生靈遵養時晦似未害也而揣摩迎合之
流遂欲苟安於無事有言不可者則詆之曰是欲用兵
爾加以是名時所至諱則不敢復言盖所以結其舌也
而不知我能自奮則威聲震疊自足以不戰而屈人兵
我不自強而示人以弱適足以召兵又豈能息兵哉韃
靼夏人自昔雄盛新興諸豪兵力亦強皆知中國之弱
日夜垂涎伺隙而作吾將若之何竊恐兵端浸啟而禍
患未易平也陛下以是思之豈可不法天行健磨厲精
神破庸人之論以彊中國之威哉其二曰臣聞人主之
大柄有二曰慶賞曰刑威而已然本於公則天下服出
於私則公道廢臯陶之陳謨曰天命有德五服五章哉
天討有罪五刑五用哉奉天而行所謂公也陛下更化
以来招延俊彦屏去回邪固已上合乎天心矣然用違
其才則如勿用言而不行與不用同忠良不得以展布
賢智未免於湮欎天之命德豈其然乎或依勢作威敢
於專殺而姑務含容或黨附權姦罪不容誅而隂求抆
拭或貪墨著聞士論不耻而復官與祠或總戎締交賄
賂公行而匿瑕含垢天之討罪豈其然乎施此二柄而
不原乎天則朝綱廢弛而國勢陵夷矣陛下思之至此
豈可不大明公道而力救斯弊哉其三曰臣聞惟天惠
民惟辟奉天人君之仁民必如天之無不愛可也旱蝗
相仍民大飢困上軫淵衷多方賑䘏可謂仁矣然長民
之吏慮蠲放太多未必能以實告故飢民不可勝計而
濟糶不能徧及或轉於溝壑或輕去鄉井或羣聚借糧
或肆行剽掠無所得食勢固宜然今春既分矣而艱食
猶衆不知其飢餓而死抑有以虐我而讎其上者乎昔
者東晉之末李雄李特之流初起不過流民浸盛廼能
據蜀監觀往事可為寒心我朝内帑之儲本為凶荒之
備耗於移用誠為可惜所宜特發睿斷申敇攸司止絶
他費專以救荒為急推廣天心大施仁政則垂絶之命
續而作亂之萌折矣其四曰臣聞廣謀從衆則合於天
心聰明明畏皆自乎民所以為天疇咨于衆舍已從人
所以為聖今侍從之臣所以資獻納之益也日近清光
而不聞有所咨訪通進一司所以逹庶僚之言也虚名
僅存而不聞有所規箴則是朝廷之舉事實不與天下
共之也天下之大當與天下共圖之豈可不稽謀于衆
哉患人才之難得稽謀于衆必將有超卓逸羣之彦患
國計之未豐稽謀于衆必將有取與不窮之術患邊備
之未修稽謀于衆必將有禦戎制勝萬全之良策觸𩔖
而長之凡事關利害皆廣咨博訪是為至公是為天心
豈復有不當者哉臣區區愚忠陳此四事一本於天者
盖如此陛下天資粹美聖心淵静行此四者易於轉圜
而臣猶慮陛下未能盡行者諂䛕之風未息蒙蔽之患
方深爾惟私是徇則不知有公惟利是趨則不知有義
詭隨以求合脂韋以取容隔絶上下交相為欺萬一陛
下少惑其說則凡忠鯁之言何自而能行哉故孔子曰
遠佞人佞人殆而孟軻亦云與讒謟面䛕之人居國欲
治可得乎崇觀政宣之際此徒實繁所以靖康之禍至
大至酷今日所當深戒也去秋大饗明堂至誠昭假熙
事告成羣臣争為歸美之詩極其稱贊陛下深念旱蝗
之餘抑而不納此亦足以窒導䛕之源矣臣願陛下益
堅此志無甘佞辭惟正人是親惟忠言是聽此固天心
所望於陛下也奉而承之于以祈天永命不其休哉尊
崇異教齋素禱祠事天之末節爾君子無取焉故臣終
始以敬天之實上裨聖德惟陛下勉思臣言天下幸甚
嘉定間寧宗有事於眀堂權禮部侍郎游景仁上疏言
欲盡事天之禮當盡敬天之心心存則政事必適其宜
言動必當其理雨暘必循其序夷夏必安其生
寧宗時將作監主簿牛大年入對言人主所當先者要
以天命人心之所繫致念焉夫以人主居富貴崇高之
位重而承宗社之託尊而為臣辟之戴一指意而衆莫
敢違一動作而人孰敢議然而天心靡常則可畏也
理宗嘉熙六年屯田郎中王萬因轉對言天命去留原
於君心陛下一二而思之凡惻然有觸於心而未能安
者皆心之所未能同乎天者也天不在天而在陛下之
心苟能天人合一永永勿替天命在我矣
淳祐十年太師左丞相兼樞密使鄭清之上䟽曰敬天
之怒易敬天之休難天怒可憂而以為易天休可喜而
以為難何哉盖憂則懼心生懼則怒可轉而為休喜則
玩心生玩則休或轉而為怒帝大喜命史官書之賜詔
奬諭
歷代名臣奏議卷十三
