歴代名臣奏議卷一百九十一
明楊士竒等撰
節儉
齊桓公謂管仲曰吾國甚小而財用甚少而羣臣衣服
輿馬甚汰吾欲禁之可乎管仲曰臣聞之君嘗之臣食
之君好之臣服之今君之食也必桂之漿衣練紫之衣
狐白之裘此羣臣之所奢大也詩云不躬不親庶民不
信君欲禁之胡不自親乎桓公曰善於是更制練帛之
衣大白之冠朝一年而齊國儉也
秦穆公問由余曰古者明王聖帝得國失國當何以也
由余曰臣聞之當以儉得之以奢失之穆公曰願聞奢
儉之節由余曰臣聞堯有天下飯於土簋啜於土瓶其
地南至交阯北至幽都東西至日所出入莫不賓服堯
釋天下舜受之作爲食器斬木而裁之銷銅鐵脩其刃
猶漆黑之以爲器諸侯侈國之不服者十有三舜釋天
下而禹受之作爲祭器漆其外而朱畫其内繒帛爲裀
褥觴勺有彩爲飾彌多而國之不服者三十有二夏后
氏以没殷周受之作爲大器而建九傲食器雕琢觴勺
刻鏤四壁四帷茵席雕文此彌侈矣而國之不服者五
十有二君好文章而服者彌侈故曰儉其道也由余出
穆公召内史廖而告之曰寡人聞鄰國有聖人敵國之
憂也今由余聖人也寡人患之吾將柰何内史廖曰夫
戎辟而遼遠未聞中國之聲也君其遺之女樂以亂其
政而厚爲由余請期以疎其間彼君臣有間然後可圖
君曰諾乃以女樂三九遺戎王因爲由余請期戎王果
見女樂而好之設酒聽樂終年不遷馬牛羊半死由余
歸諫諫不聽遂去入秦穆公迎而拜爲上卿問其兵勢
與其地利既以得矣舉兵伐之兼國十二開地千里穆
公奢主能聽賢納諫故覇西戎西戎淫於樂誘於利以
亡其國由離質樸也
晉平公爲馳逐之車龍旌衆色掛之以犀象錯之以羽
芝車成題金千鎰立之於殿下令羣臣得觀焉田差三
過而不一顧平公作色大怒問田差爾三過而不顧何
爲也田差對曰臣聞說天子者以天下說諸侯者以國
說大夫者以官說士者以事說農夫者以食說婦姑者
以織桀以奢亡紂以淫敗是以不敢顧也平公曰善乃
命左右曰去車
漢武帝末年天下侈靡趨末百姓多離農畝上從容以
問太中大夫給事中東方朔曰吾欲化民豈有道乎朔
對曰堯舜禹湯文武成康上古之事經歴久遠臣不敢
陳願近述孝文皇帝之時當世耆老皆聞見之貴爲天
子富有四海身衣弋綈足履革舄以韋帶劒莞蒲爲席
兵木無刃衣緼無文集上書嚢以爲殿帷以道德爲麗
以仁義爲準於是天下望風成俗昭然化之今陛下以
城中爲小圖起建章左鳳闕右神明號稱千門萬戶木
土衣綺繡狗馬被繢罽宮人簮瑇瑁垂珠璣設戱車教
馳逐飾文采叢珍怪撞萬石之鍾擊雷霆之鼓作俳優
舞鄭女上爲淫侈如此而欲使民獨不奢侈失農事之
難者也陛下誠能用臣之計推甲乙之帳燔之於四通
之衢却走馬視不復用則堯舜之隆宜可與比治矣易
曰正其本萬事理失之毫釐差以千里願陛下留意察
之
元帝即位徵貢禹爲諫大夫是時年歲不登郡國多困
禹奏言古者宮室有制宫女不過九人秣馬不過八匹
牆塗而不琱木摩而不刻車輿器物皆不文畫苑囿不
過數十里與民共之任賢使能什一而税亡他賦斂繇
戍之役使民歲不過三日千里之内自給千里之外各
置貢職而已故天下家給人足頌聲並作至高祖孝文
孝景皇帝循古節儉宫女不過十餘廐馬百餘匹孝文
皇帝衣綈履革器亡琱文金銀之飾後世爭爲奢侈轉
轉益甚臣下亦相放效衣服履絝刀劔亂於主上(絝古袴字)
主上時臨朝入廟衆人不能别異甚非其宜然非自知
奢僭也猶魯昭公曰吾何僭矣今大夫僭諸侯諸侯僭
天子天子過天道其日久矣承衰救亂矯復古化在於
陛下臣愚以爲盡如太古難宜少放古以自節焉論語
曰君子樂節禮樂方今宫室已定亡可柰何矣其餘盡
可減損故時齊三服官輸物不過十笥(三服官主作天子之服在齊地)
(笥盛衣竹器音先嗣反)方今齊三服官作工各數千人一歲費數
鉅萬蜀廣漢主金銀器歲各用五百萬三工官官費五
千萬(三工官謂少府之屬官考工室也右工室也東園匠也)東西織室亦然廐馬
食粟將萬匹臣禹嘗從之東宮見賜杯案盡文畫金銀
飾非當所以賜食臣下也東宫之費亦不可勝計天下
之民所爲大飢餓死者是也今民大飢而死死又不葬
爲犬豬所食人至相食而廐馬食粟若其大肥氣盛怒
至乃日步作之(日日行步而動作之以散光溢之氣)王者受命於天爲民
父母固當若此乎天不見邪武帝時又多取好女至數
千人以填後宫及棄天下昭帝幼弱霍光專事不知禮
正妄多臧金錢財物鳥獸魚鼈牛馬虎豹生禽凡百九
十物盡瘞臧之又皆以後宫女置於園陵大失禮逆天
心又未必稱武帝意也昭帝晏駕光復行之至孝宣皇
帝時陛下惡有所言羣臣亦隨故事甚可痛也故使天
下承化取女皆大過度(取讀曰娶)諸侯妻妾或至數百人豪
富吏民畜歌者至數十人是以内多怨女外多曠夫及
衆庶葬埋皆虚地上以實地下其過自上生皆在大臣
循故事之辠也唯陛下深察古道從其儉者大減損乘
輿服御器物三分去二子産多少有命審察後宫擇其
賢者留二十人餘悉歸之及諸陵園女亡子者宜悉遣
獨杜陵宮人數百誠可哀憐也廐馬可亡過數十匹獨
舍長安城南苑地以爲田獵之囿(舍置也獨留置之其餘皆廢去)自城
西南至山西至鄠皆復其田以與貧民方今天下飢饉
可亡大自損減以救之稱天意乎天生聖人蓋爲萬民
非獨使自娛樂而已也故詩曰天難諶斯不易惟王上
帝臨女母貳爾心當仁不讓獨可以聖心參諸天地揆
之往古不可與臣下議也若其阿意順指隨君上下(上下)
(猶言高下謂苟順從也)臣禹不勝拳拳不敢不盡愚心天子納善
其忠乃下詔令太僕減食榖馬水衡減食肉獸省宜春
下苑與貧民田又罷角抵諸戲及齊三服官
禹又言諸離宫及長樂宫衛可減其大半以寬繇役又
諸官奴婢十萬餘人戲游亡事稅良民以給之歲費五
六鉅萬宜免為庶人稟食令代關東戌卒乘北邊亭塞
候望又欲令近臣自諸曹侍中以上家亡得私貶賣與
民争利犯者輒免官削爵不得仕宦
哀帝時龔勝居諫官數上書求見言百姓貧盜賊多吏
不良風俗薄灾異數見不可不憂制度泰奢刑罰泰深
賦斂泰重宜以儉約先下
東漢章帝時馬廖代趙憙為衛尉時皇太后躬履節儉
事從簡約廖慮美業難終上疏長樂宫以勸成德政曰
臣案前世詔令以百姓不足起於世尚奢靡故元帝罷
服官成帝御浣衣哀帝去樂府然而侈費不息至於衰
亂者百姓從行不從言也夫改政風移必有其本傳曰
吴王好劒客百姓多創瘢楚王好細腰宫中多餓死長
安語曰城中好高髻四方高一尺城中好廣眉四方且
半額城中好大袖四方全匹帛斯言如戲有功事實前
下制度未幾後稍不行雖或吏不奉法良由慢起京師
今陛下躬服厚繒斥去華飾素簡所安發自聖性此誠
上合天心下順民望浩大之福莫尚於此陛下既已得
之自然猶宜加以勉勖法太宗之隆德戒成衰之不終
易曰不恒其德或承之羞誠令斯事一竟則四海誦德
聲薰天地神明可通金石可勒而況於行仁心乎況於
行令乎願置章坐側以當瞽人夜誦之音太后深納之
靈帝欲鑄銅人而國用不足乃詔調民田畆斂十錢而
比水旱傷稼百姓貧苦樂安太守陸康上疏諫曰臣聞
先王治世貴在愛民省徭輕賦以寧天下除煩就約以
崇簡易故萬姓從化靈物應德末世衰主窮奢極侈造
作無端興制非一勞割自下以從苟欲故黎民吁嗟隂
陽感動陛下聖德承天當隆盛化而卒被詔書畆斂田
錢鑄作銅人伏讀惆悵悼心失圖夫十一而稅周謂之
徹徹者通也言其法度可通萬世而行也故魯宣稅畝
而蝝灾自生哀公增賦而孔子非之豈有聚奪民物以
營無用之銅人捐捨聖戒自蹈亡主之法哉傳曰君舉
必書書而不法後世何述焉陛下宜留神省察改敝從
善以塞兆民怨恨之望
魏明帝時百姓凋匱而役務方殷閺鄉侯衛覬上疏曰
夫變情厲性彊所不能人臣言之既不易人主受之又
艱難且人之所樂者富貴顯榮也所惡者貧賤死亡也
然此四者君上之所制也君愛之則富貴顯榮君惡之
則貧賤死亡順指者愛所由來逆意者惡所從至也故
人臣皆爭順指而避逆意非破家爲國殺身成君者誰
能犯顔色觸忌諱建一言開一說哉陛下留意察之則
臣下之情可見矣議者多好悅耳其言政治則比陛下
於堯舜其言征伐則比二虜於貍鼠臣以爲不然昔漢
文之時諸侯彊大賈誼累息以爲至危況今四海之内
分而爲三羣士陳力各爲其主其來降者未肯言舍邪
就正咸稱逼於困急是與六國分治無以爲異也當今
千里無煙遺民困苦陛下不善留意將遂凋弊難可復
振禮天子之器必有金玉之飾飲食之肴必有八珍之
味至於凶荒則徹膳降服然則奢儉之節必視世之豐
約也武皇帝之時後宮食不過一肉衣不用錦繡茵褥
不緣飾器物無丹漆用能平定天下遺福子孫此皆陛
下之所親覽當今之務宜君臣上下並用籌策計校府
庫量入爲出深思句踐滋民之術尤恐不及而尚方所
造金銀之物漸更增廣工役不輟侈靡日崇帑藏日竭
昔漢武信求神仙之道謂當得雲表之露以餐玉屑故
立僊掌以承高露陛下通明每所非笑漢武有求於露
而猶尚見非陛下無求於露而空設之不益於好而糜
費功夫誠皆聖慮所宜裁制也
吳烏程侯寶鼎元年時居武昌揚州民泝流供給甚苦
之又奢侈無度公私窮匱左丞相陸凱上䟽曰今無災
而民命盡無爲而國財空臣竊痛之昔漢室既衰三家
鼎立今曹劉失道皆爲晉有此目前之明驗也臣愚但
爲陛下惜國家耳武昌土地險瘠非王者之都且童謠
云寧飲建鄴水不食武昌魚寧還建鄴死不止武昌居
此足明民心與天意矣今國無一年之蓄有露根之漸
而官吏務爲苛急莫之或恤大帝時後宮女不滿百景
帝以來乃有千數此耗財之甚者也又左右率非其人
羣黨相扶害忠隠賢此皆蠧政病民者也願陛下省百
役罷苛擾出宫女清選百官則天悅民附而國安矣吳
主雖不悅以其宿望特優容之
時吳俗奢侈中書丞華覈上䟽曰今民貧俗奢轉相倣
傚兵民之家内無甔石之儲而出有綾綺之服上無尊
卑等級之差下有耗財費力之損求其富給庸可得乎
晉武帝太康三年中護軍羊琇後將軍王愷散騎常侍
石崇三人皆富於財競以奢侈相高車騎司馬傅咸上
書曰先王之治天下食肉衣帛皆有其制奢侈之費甚
於天災古者人稠地狹而有儲蓄由於節也今土廣人
稀而患不足由於奢也欲時人崇儉當詰其奢奢不見
詰轉相高尚則無有窮極矣
後魏宣武帝時散騎常侍邢巒奏曰臣聞昔者明王之
以德治天下莫不重粟帛輕金寶然粟帛安國育民之
方金玉是虚華損德之物故先皇深觀古今去諸奢侈
服御尚質不貴雕鏤所珍在素不務竒綺至乃以紙絹
爲帳扆銅鐵爲轡勒訓朝廷以節儉示百姓以憂務日
夜孜孜小大必慎輕賤珠璣示其無設府庫之金裁給
而已更不買積以費國資逮景明之初承升平之業四
疆清晏遠邇來同於是蕃貢繼路商賈交入諸所獻賀
倍多於常雖加以節儉猶歲損萬計珍貨常有餘國用
常不足若不裁其分限便恐無以支歲自今非爲要須
者請皆不受宣武從之
秦主苻堅自平諸國之後國内殷實遂示人以侈懸珠
簾于正殿以朝羣臣宮宇車乘器物服御悉以珠璣琅
玕竒寶珍怪飾之尚書郎裴元略諫曰臣聞堯舜茅茨
周卑宮室故致和平慶隆八百始皇窮極奢麗嗣不及
孫願陛下則采椽之不琢鄙瓊室而不居敷純風於天
下流休範於無窮賤金玉珍榖帛勤恤人隱勸課農桑
捐無用之器棄難得之貨敦至道以厲薄俗脩文德以
懷遠人然後一軌九州同風天下刑措既登告成東嶽
蹤軒皇以齊美哂二漢之徙封臣之願也堅大悅命去
珠簾以元略爲諫議大夫
後周武帝保定間豪富之家競爲奢麗外史下大夫黎
季明上書曰頃者亢旱踰時人懷望歲陛下爰發明詔
廣求六瘼同禹湯之罪已高宋景之守正澍雨應時年
穀斯稔剋己節用慕質去華此則尚矣然而朱紫仍耀
於衢路綺縠猶侈於豪富短褐未充於細人糟糠未厭
於編戶此則勸導之理有所未周故也今雖導之以禮
齊之以刑風俗固難以一矣昔漢文帝集上書之嚢以
作帷帳惜十家之産不造露臺後宮所幸衣不曳地方
之今日富室之飾嘗不如婢隸之服然而以身率下國
富刑清廟稱太宗良有以也臣聞聖人久於其道而天
下化成今承魏氏衰亂之後貞信未興宜先尊五美屏
四惡革浮華之俗抑流競之風察鴻都之小藝焚雉頭
之異服無益之貨勿重於時虧德之器勿陳於側則人
知德矣
唐太宗貞觀四年上謂侍臣曰崇飾宮宇遊賞池臺帝
王之所欲百姓之所不欲帝王所欲者放逸百姓所不
欲者勞弊孔子云有一言可以終身行之者其恕乎己
所不欲勿施於人勞弊之事誠不可施於百姓朕尊爲
帝王富有四海事皆由己誠能自節若百姓不欲必能
順其情也魏徵曰陛下本憐萬姓每節己以順人臣聞
以欲從人者昌以人樂己者亡隋焬帝志在無厭雖好
奢侈所司每有供奉營造小不稱意則有峻罰嚴刑上
之所好下必有甚競爲無限遂至滅亡非惟書籍所傳
亦陛下目所親見爲其無道故天命陛下代之陛下若
以爲足今日不啻足矣若以爲不足更萬倍過此亦不
足太宗曰公所奏對甚善非公朕安得聞此言
太宗嘗怪舜造漆器禹雕其俎諫者十餘不止小物何
必爾邪諫議大夫禇遂良對曰雕琢害力農纂繡傷女
工奢靡之始危亡之漸也漆器不止必金爲之金又不
止必玉爲之故諫者救其源不使得開及夫横流則無
復事矣帝咨美之
玄宗時天子誕日諸道爭以侈麗奉獻不則爲老子浮
屠解禱事中書舍人常衮以爲漢文帝還千里馬不用
晉武帝焚雉頭裘宋高祖碎琥珀枕是三主者非有聦
明大聖以致治安謹身率下而已今諸道饋獻皆滛侈
不急而節度使刺史非能男耕而女織者𩔖出於民是
歛怨以媚上也請皆還之今軍旅未寧王畿戶口十不
一在而諸祠寺寫經造像焚幣埋玉所以賞賚若比邱
道士巫祝之流歲巨萬計陛下若以易芻粟減貧民之
賦天下之福豈有量哉
穆宗嘗問侍臣曰司馬遷言漢文帝惜十家之産而罷
露臺身衣弋綈履革舄集上書囊爲殿帷信乎何太儉
邪中書侍郎同中書門下平章事崔植對曰良史非貌
言漢承秦侈縱之餘海内凋窶文帝從代來知稼穡艱
難是以躬履儉約爲天下守財景帝遵而不改故家給
戶足至武帝時錢朽貫穀紅腐乃能出師征伐威動四
方然侈靡不節末年戶口減半稅及舟車人不聊生乃
下哀痛詔封丞相爲富民侯然則帝王不可以不示儉
而天下足帝曰卿言善患行之爲難耳
敬宗立侈用無度詔浙西上脂盝粧具觀察使李德裕
奏曰比年旱災物力未完乃三月壬子赦命常貢之外
悉罷進獻此陛下恐聚斂之吏緣以成姦彫窶之人不
勝其敝也本道素號富饒更李錡薛苹皆𣙜酒於民供
有羡財元和詔書停𣙜酤又赦令禁諸州羨餘無送今
存者惟留使錢五十萬緡率歲經費常少十三萬軍用
褊急今所須脂盝粧具度用銀二萬三千兩金百三十
兩物非土産雖力營索尚恐不逮願詔宰相議何以俾
臣不違詔旨不乏軍興不疲人不斂怨則前敕後詔咸
可遵承不報方是時罷進獻不閱月而求貢使者足相
接於道故德裕推一以諷他又詔索盤絛繚綾千匹德
裕又上奏曰臣昨緣宣索已具軍資歲計及近年物力
聞奏伏料聖慈必垂省覽又奉詔旨令織定羅紗袍段
及可幅盤絛繚綾一千匹伏讀詔書倍增惶灼臣伏見
太宗朝臺使至涼州見名鷹諷李大亮令獻之大亮密
表陳誠太宗賜詔報云有臣若此朕何憂再三嘉歎事
載史書又玄宗令中使於江南採鵁鶄諸鳥汴州刺史
倪若水陳論玄宗亦賜詔嘉納其鳥即時皆放又令皇
甫詢於益州織半臂背子琵琶銲撥鏤牙合子等蘇頲
不奉詔書輙自停織玄宗皆不加罪忻納所陳臣竊以
鵁鶄鏤牙至爲微細若水等尚以勞人損德瀝款效忠
當聖祖之朝有臣如此豈明王之代獨無其人蓋有蔽
者弗言非陛下拒而不納又伏覩四月二十三日德音
云侯伯有位之士無或棄余謂不可者其有違道傷理
徇欲懷安面刺廷爭無冇隱諱則是容納善道增光祖
宗不盡忠規過在臣下況立鵝天馬蹙豹盤絛文彩珍
竒只合聖躬自服今所織千匹費用至多臣愚亦所未
曉昔漢文衣弋綈之衣元帝罷輕纖之服仁德慈儉至
今稱之伏乞陛下近覽太宗玄宗之容納遠思文帝孝
元之恭已以臣前表宣示羣臣酌臣當道物力所宜更
賜節減則海隅蒼生無不受賜
文宗嘗見中書舍人柳公權於便殿舉袖示之曰此衣
已三澣矣衆皆美上儉德公權獨無言上問其故對曰
陛下貴爲天子富有四海當進賢退不肖納諫諍明賞
罰乃可以致雍熙服澣濯之衣乃末節耳
南唐嗣主保大中太常博士陳致雍上奏曰臣聞尊卑
有倫貴賤有序下及黎庶車輿服馬宫室飲食嫁娶喪
祭之分事有宜適物有節文若無制度何以防其淫侈
救其彫敝者哉臣且覩保大以來條約庶民居止舍宇
間架無過大衣服車馬各有彰别至今撙節上下不渝
猶有市廛閭閈之間銷金畫繒爲婦人帬衣中被之屬
奢溢者爭浮競僞循法守正之士猶未能素厚自處何
況中庸之人出見紛華盛麗心意盪悅老氏不云乎不
見可欲使心不亂由是漸漬失教被服成俗既而正金
銷盡朽壞同歸數年之中奢蠧尤甚臣又聞國奢則示
之以儉國儉則示之以禮其或從上化下而民焉敢踰
越伏以皇帝陛下絶素爲治偷薄者聞之而自革正明
宣化貪饕者知之而自懲于今十有三載躬行節儉未
嘗怠佚而於有司之官法度不考憲式不彰其致姦色
而流成弊故也臣叨禮職無禆聖政輙斯陳露上逹聦
明伏乞宣下所司特頒嚴勅條約世人不得踵前更有
造作銷金衣服如有故違重以法繩之其王公之室卿
士之家並禁斷所冀率其庶民以次漸變頽風自然脩
本
宋太宗太平興國中塩鐵判官張觀嘗因奏事白上曰
陛下務敦淳化殿宇采飾皆徹去之惟尚朴素天下幸
甚然於服御器用臣願亦從純儉上曰朕庶事簡約至
於所服多用絁絹皆經澣濯爾卿言甚善觀頓首謝
真宗咸平中都官劉蒙叟上䟽曰陛下已周諒闇方勤
萬務望崇儉德守前規無自矜能無作奢縱厚三軍之
賜輕萬姓之徭使化育被於生靈聲教加於中外且萬
國已觀其始惟陛下慎守其終思鮮克之言戒習性之
漸則天下幸甚上嘉之
仁宗明道二年殿中侍御史龐籍上奏曰臣近者伏見
傳降聖旨差雇玉工真珠匠小臣疎賤不知所造服用
然而職在耳目之官苟有愚見不敢緘默恭惟陛下自
纂位以來積德脩道日謹一日近無耽好之玩遠無追
求之勞古之聖明未易能過然今水旱相仍公私俱困
北有林胡之抗敵西有元昊之兇狡尤宜恭儉齊紀律
惜國用以豐實制兵威而震耀臣愚以謂不急之服玩
近奢之器物悉宜屏絶以勸天下書曰不矜細行終累
大德禮曰無作淫巧以蕩上心願陛下視珍竒爲棄物
以奢侈爲覆車
籍爲右司諫時上奏曰臣昨到太平州界體量安撫本
處檢會廣德軍判官錢中孚當塗縣主簿兼嘉祥縣尉
温宗賢等狀稱往諸鄉檢旱竊見貧民多食草子名曰
烏昧并取蝗蟲曝乾摘去翅足和野菜合煑食别無虚
妄者臣竊思之東南上供粮米每歲六百萬石至於府
庫物帛皆出於民民於飢年艱食如此國家若不節儉
生靈何以昭蘇臣今取前件草子封進伏望宣示六宫
藩戚庶抑奢侈以濟艱難仍乞密下裁造務後苑文思
院糧料院檢祖宗之朝每歲用度之費數目比於今時
則奢儉自見伏望聖慈特降進止則天下幸甚
籍調陜西轉運使時又上奏曰臣伏見連年災異天久
不雨臣謂弭災消禍在朝廷自脩比年費用奢廣倉廪
出納不嚴内中須索旣多有司以憑申除破無緣鈎較
虚實臣竊爲凡乘輿所用宮中所費宜取先朝爲則今
宿師西鄙力戰重傷方獲功賞而内官醫官樂官無功
時享豐賜故天下指目謂之三官願少裁損無厚賚予
專勵戰功邊鄙不足平也
寶元元年天章閣待制賈昌朝上奏曰臣伏見西夏僭
妄出師命將以貽朝廷之憂臣竊謂此固不足慮而國
家用度素廣儲蓄不厚民力頗困是則可憂自天聖以
來屢詔有司節省用度以至于今未聞有所施行古者
四方無事則脩政令務稼穡倉廪有積穀府庫有羨財
節用愛人以戒不虞卒有水旱寇攘之至而無所憂自
三代而下稱王業盛者唯漢爾文景以恭儉故風俗厚
財用足至于武帝務勤征伐始筭緡錢𣙜酤以助軍旅
之給而天下蕭然矣至昭帝議塩鐵罷𣙜酤省徭役篤
耕種凡侵蠧民利者一切寬貸之時賜租賦使民得以
足衣食内則省宰夫樂工希文景之風以厚儲蓄數百
年間四夷咸服百姓不厭漢德者無他道也節用愛人
崇本抑末之所致也宋受命八十載可謂治平矣然節
愛之術有所未至邊陲雖寧而兵備不省徭役雖簡而
農務不篤外厚幣聘而内豐廪藏自餘虚用冗費難以
悉數天下諸道若京之東西財可自足陜右河朔歲須
供饋所仰者淮南江東數十郡爾故田稅不足重以𣙜
禁凡山澤市井之利靡有厚薄悉入於公上而民不得
售加以不耕不織游惰之俗蠶食爲害都人士女燕安
太平忘衣食艱難之患習尚奢侈重傷民力農所以困
國之儲蓄所以不厚者職此之由夫國財民力靡於無
用之日故當其有事不得不憂臣嘗治畿邑有禁兵三
千而留萬戶賦輸僅能了足其三年賞給仍出自内府
況他郡邑兵不啻此推是可以知天下虚實矣臣又嘗
掌京廪計江淮歲運粮六百餘萬以一歲之入僅能充
朝廷之用三分二在軍旅一在冗食所蓄聚不盈數天
下太平已久而財不藏於國又不在於民儻有水旱頻
仍之災軍戎調度之急計將安出哉願陛下鑒已往之
失察當今之務取景德已來迄于景祐凡百用度靡有
巨細校其所入所出之數約以祖宗舊制其不急者皆
省罷之
二年右司諫韓琦上奏曰臣准敕以御史王素上言乞
依賈昌朝所奏取景德至景祐年凡百用度靡有巨細
較計所入所出之數省罷不急等事蒙差張若谷任中
師并臣與三司同共詳所奏定奪減省聞奏竊以臣先
監左藏庫日朝廷亦曾差官於三司令將咸平景德天
聖景祐年支費比附其時三司已撿尋天聖已前帳案
不足遂下在京諸司庫務差人監勒撿尋亦是多不存
在甚爲騷擾臣輙上言若檢前項年分帳案得全比附
見今來支費數多朝廷若不節用乃是徒摭空文或勘
會近年帳案但見得冗費即行減罷亦不須見遠年文
字蒙下三司撿尋終不齊足只將近年帳案勘會絶結
了當今陛下崇恭儉之本沛然垂詔以經費有度復議
均節斯乃陛下興化致理愛養元元之深意也天下黎
民實蒙惠福若又須將景德至景祐年逐月用度較計
必是依前虚有勞費淹滯無成況今西鄙設備聚財實
邊之費所宜移兹冗用以助兵須豈可遷延歲時不求
速效臣欲乞將三司逐案景德年後來帳籍及照證文
字勘會不必年分整齊但見得官中支用顯有虚費即
定奪減省聞奏臣伏覩古先哲王興儉以勸天下必以
身先而後臣庶省分有司率職從上之令猶風靡而響
應之也雖有僥倖覬覦之徒抑制其欲亦不敢興造怨
語動惑衆心何則上躬行而下之所勸也臣愚欲望陛
下飭宮掖之間先務節儉凡奢靡之飾竒巧之玩無名
之賜無度取索一切罷之仍詔三司與臣等計會入内
内侍省御藥院内東門司取先朝及今來賜予支費則
例比附酌中定奪減省等定奪之後或有飛語流謗斷
在宸衷屏而不聽如此則縣官之用可期充足且内藏
宜聖景福等殿庫蓋累蓄聚以備非常今或外用既節
而不絶内帑支取即與外庫供億縻費一同亦望陛下
深思祖宗經久之制更務謹節臣又以出納之用各有
攸司冗費之敝必能知悉仍乞特降敕命下三司委諸
路轉運副使發運司逐處知州通判在京諸司庫務管
當官員除官吏兵馬請給則例自來已有定制不在起
請外如有諸般用度顯有虚費可以省減者即具利害
擘劃聞奏降下依敕定奪三司人吏有所見亦聽經三
司具狀陳述如顯然大叚減省得官中錢物其起請官
吏即乞特行酬奬臣備員諫列誤被聖選不避衆怨罄
竭上陳唯冀裁擇早賜進用
慶歷六年張方平上言曰伏以天下承平爲歲深遠而
國用不贍民力益困今聚師境上調費寖廣倚於經入
則財不給加以横賦則人不堪救兹交急特在陛下身
先於率下惟事事乃其撙約而已臣竊惟陛下躬勤節
用克自抑畏凡諸服御殊爲菲薄而兹中外之論皆言
用度之過臣竊疑之蓋宮闈嬖昵左右近習假威恣横
敢爲欺誣仰恃仁慈緣爲姦弊且禁中呼索輙稱聖旨
有司應奉皆爲上供故外不知其詳而譏議累乎盛德
國家帑藏之困乃羣下侵牟之蠧也伏願陛下上念宗
社之計下以生民爲心彼婦人宦者何煩過爲姑息超
然遠慮斷自天心試取先帝之世及陛下臨御以來天
聖之初官司帳籍如内東門之𩔖比較近年支費金帛
則知增損豐儉之數以一言裁減之恩爲萬方富庶之
本兆民所賴爲幸實深先朝已前事恐難繼若天聖初
體例夫豈遠哉因降詔書諭天下以陛下憂邊之心愛
民之故則將卒聞之孰不奮勵以投命士民聞之孰不
鼓舞以稱仁至于外諸司庫務凡百横費乞特置司局
選用公平通敏諳曉時務之士三兩員條理之而以大
臣一人監領其事其不便者惟是左右主當之人爾誠
陛下斷之不疑無容沮撓則上可以資德美下可以施
恩惠内可以集國計外可以成武功效速而利多事近
而德遠此當世之切務也
方平又論減省財用事曰臣近受勅同賈昌朝等定奪
減財費竊聞淵旨先自宮禁裁損一切用度至于聖躬
奉給緡錢亦令罷供此蓋陛下身先勤儉爲生靈計夫
減省所爲者自下而議上則於體不順由上以率下則
於名爲正臣願以禁中所行之事擇其大者三數節宣
示外廷因發明詔使天下共知聖意憂邊愛人之深則
中外臣庶得不體國家之急上成德美者乎特在陛下
斷之清衷不屑細言則成效可冀也其有徇已之利與
則喜奪則怒此女子與小人之情怨謗所由生也臣軰
敢不竭精盡慮上副天心
皇祐元年右司諫錢彦良上奏曰臣伏見真宗皇帝詔
書以塗金冗費上自宮掖下及庶民一皆禁止三十年
間不敢有犯陛下奉以儉約遵守祖宗舊章雖申明塗
金之勅歲下而近日戚里諸親權要族黨並以塗金衣
服首飾相尚日增盛麗以至三朝慶會被服入宮蔑視
刑典習爲慣事且此巧僞之物蕩昏心目無益飢寒風
俗所以趨競者禁雖立而法不行故好之愈甚況真宗
皇帝崇本沖素講求制度欲爲萬世之戒豈可使之廢
墜此乃國家守成大要屬在陛下今欲乞嚴禁約塗金
匠人依舊條處斬如情理稍輕刺面決配千里外牢城
臣僚之家用使造作並科違制皇親戚里即不支俸錢
一年其失於紏察賞罰並依先朝之舊仍乞指揮内東
門司使臣如有諸親命婦郡縣主等入内輙服金衣首
飾者並畫時禁止不令入内一面具姓名申奏勘責如
本非私情别因事彰露亦與同罪所貴先朝之制遵行
天下
嘉祐六年知諫院何郯上奏曰臣等竊見今歲以來災
異屢臻日食地震江淮騰溢風雨害稼民多菜色此正
陛下側身克己未敢擅恣之時而道路流言皆云天子
近日宫中燕飲微爲過差賞賚之費動以萬計耗散府
庫調斂細民況酒之爲物傷性敗德禹湯所禁周公所
戒殆非所以承天憂民輔養聖躬之道也陛下恭儉之
德彰信兆民議者皆以爲後宫奢縱務相誇尚左右近
臣利於賞賚陛下重違其請屈意從之夫天以剛健爲
德君以正固爲事奈何徇後宫左右之欲上忽天戒下
忘民病中不爲宗廟社稷深自重惜臣等愚惑竊爲陛
下不取伏望陛下當此之際悉罷燕飲安神養氣後宮
妃嬪進見有度左右小臣賞賚有節及厚味腊毒之物
無益奉養者皆不宜數御以傷於和乃可以解皇天譴
告之威慰元元窮困之望保受命無疆之休也
八年知諫院司馬光上劄子曰臣伏覩聖恩頒賜羣臣
以大行皇帝遺留物如臣所得已近千緡况名位漸高
必霑賚愈厚舉朝之内所費何啻鉅萬竊以國家用度
素窘復遭大喪累世所藏幾乎掃地傳聞外州軍官庫
無錢之處或借貸民錢以供賞給一朝取辦逼以捶楚
當此之際羣臣何心以當厚賜況將來山陵所須全未
有備國信往來又當供億萬一更有水旱軍旅之虞不
知朝廷何以處之若國用不足必重斂於民民已困窮
何以供命飢寒所驅必爲盜賊此乃安危之本願陛下
深思熟慮勿以爲細事而忽之也臣誠知乾興之際曾
有此例亦恐當時所賜不至如此之多況當時帑藏最
爲富實今事力耗竭十無一二豈可但云舊例不思損
益況委質爲臣共圖國事股肱耳目譬猶一體安則俱
安危則俱危豈待多得金珠然後輸忠盡力恐非所以
遇士大夫之道也今天崩地坼率土哀摧羣臣各遷一
官不隔磨勘恩澤已厚誠不忍更受賜物因公家之禍
爲私室之利伏望聖慈許令侍從之臣各隨其意進奉
金帛錢物以助供山陵之費如此則君恩下流臣誠上
逹上下相愛洽於至和既可以少紓民力又不至有傷
國體
光又上劄子曰臣於今月十五日曾具劄子上言乞詳
令侍從之臣進奉金銀錢帛以助山陵之費至今未聞
降出臣亦曾與同軰具狀詣客省進物蒙批降指揮以
乾興年中無此例不令收接其事理本末臣已於前來
劄子内一一奏陳今更不敢重複有言竊以方今國家
多虞人心危懼正是朝廷斟酌時宜損益變通之際豈
可不究利害但詢舊例而已況所賜羣臣之物比舊例
過多幾倍而羣臣有所進獻則云舊例無之雖聖恩務
在優隆然羣臣有廉耻之心者何面目以自安又州縣
鞭撻平民逼取錢物以濟一時之急不知乾興年中何
嘗有此例也以此見國家虚實緩急逐時不同豈可專
執舊文不加裁損今大喪之後内外困窮几百在位之
臣皆當焦心刻己以救其患若受此非常之賜恬然有
之曾不爲媿則士衆必曰我軰勞苦而所得微薄羣臣
安坐而享厚利其心安得不怨百姓亦曰我軰剥膚椎
髓以供賦斂而浩浩入羣臣之家如泥沙不惜其心安
得不怒近者怨遠者怒爲國計者可以不深思遠慮乎
是以臣軰區區欲輸此物非謂可以增帑藏之富助用
度之急也其意蓋以通上下之情慰遠近之心塞無厭
之怨解重斂之怒伏望朝廷留心省察知其爲安危之
本非臣誇小廉競小忠也臣今來并前來所奏劄子共
二道並乞早降付中書樞密院同共商量施行
光又上奏乞制國用曰臣近曾上䟽以即今公私財用
率皆窮窘專奉目前經費猶汲汲不足萬一有大水大
旱飢饉相仍敵人侵邊盜賊羣起發兵誅討不時克定
倉庫已空百姓又竭其憂患不細必當早爲之謀以救
斯弊乞隨材用人使久於其任務農通商以蕃息財物
節省賜予裁損浮費又以宰相領總計使之職凡天下
金帛錢穀屬於三司不屬三司者總計使皆領之歲終
則校其出入之數若入少而出多則思其所以救補之
術奏而行之常使歲餘三分之一以備飢饉軍旅非常
之費其内外錢穀官之長皆委總計使察其能否考其
功狀以奏而誅賞之此誠當今之急務伏望陛下與公
卿大臣定議早賜施行
仁宗時陜西用兵權度支判官宋祁上䟽曰臣伏見西
賊叛逆未即梟截申命將校警飭邊陲陛下日仄憂勤
特軫調發内經聖慮旁咨群謀臣誠不肖竊用感憤以
爲勇夫行外儒者計内合爲威略以行天誅則跳梁小
醜指期烹醢故敢妄陳愚見以佐萬一臣聞兵以食爲
本食以貨爲資在易聚人在書八政誠聖人一天下之
歸之具也以天下取之以天下用之量入爲出故天子
不得私焉傳曰足食足兵民信之矣今在藏無積年之
鏹太倉乏三歲之儲南方冶銅匱而不發承平如此已
自彫困其故何哉良由取之既殫而用之無度也臣不
能悉知朝廷之經費且以臣素所見者言之何者大有
三冗小有三費以困天下之財財窮用褊乃今更欲興
數十萬衆無謀甚矣陛下誠能超然遠覽燭見根本去
三冗節三費專奉西北之屯尚可曠焉高枕無匱乏之
患何謂三冗天下有定官無限員一冗也天下廂軍不
任戰而耗衣食二冗也僧尼道士日益多而無定數三
冗也三冗不去不可爲國今陛下詔於此斷自今日僧
尼道士已受戒具者且使如舊其在寺帳爲徒弟子者
悉還爲民勿復歲度今日已後州縣寺觀留若干所僧
尼道士定若干人且令後來之數不得過此此策一舉
可得耕織夫婦五十萬人則一冗去矣今天下廂軍不
擇孱小尫弱悉皆收配纔圖供役本不知兵亦且月費
廪糧歲費庫縑數口之家不能自庇於是相挻逃匿化
爲盜賊者不可勝筭朝廷每有夫役更藉農民以任其
勞假如廂軍可令驅以就役方且别給口劵間望賜錢
二端相準不便明甚陛下若敕天下廂軍今日以後除
州軍須要防捉别留三百人自餘更不收補已在籍者
許備役終身如此則中下之家悉入農業又得力耕者
數十萬則二冗去矣國家郡縣素有定官譬以十人爲
額常以十二加之遷代罪謫足以無乏今則不然一位
未缺十人競逐紆朱滿路襲紫成林州縣之地不廣於
前而陛下官五倍於舊吏何得不苟進官何得不濫除
陛下誠能詔審官院内諸司流内銓明立限員以爲定
法自今已往門廕流外貢舉之色實置選限稍務擇人
俟有闕官計員補吏内則省息奉廪外則静一浮華則
三冗去矣何謂三費一曰道場齋醮無日不有若七日
若一月若四十九日各挾主名未始暫停至於蠟蔬膏
麵酒稻錢帛百司供億不可貲計而主者旁緣利於欺
撥故奉行崇尚故干典法皆以祝帝壽奉先烈祈民福
爲名欲令臣下不得開說臣愚以爲陛下上事天地宗
廟次事社稷百神醴酪粢盛犧牲玉幣使有司端委而
奉之歲時而薦之足以竦明德於天極介多福於黔庶
何必道場齋醮希屑屑之報哉是國家抱虚以考祥小
人誣神而獲利耳陛下若斷自聖慮取必不可罷者使
略依本教以奉薰脩開啓有時賜與有度則一費節矣
二曰京師寺觀或多設徒卒或增致官司衣糧所給三
倍他處帷幄謂之供養田産謂之常住不徭不役坐蠧
齊民而又競餙神祠爭脩塔廟皆曰不費官帑自募民
財此誠不逞罔上之尤者夫民藏於國國藏於民財不
天來而由地出也役不使鬼而待人作也捨國取民其
傷一焉伏望陛下切敕州縣普令罷止則二費節矣三
曰使相節度不隸藩要貪取公用全濟私家跡夫節相
之建或當邊鎮或臨師旅也公用之設或以饗賓也今
則不然罷黜大臣率叨使相安居都邑普蒙公用取生
人之資力爲無功之奉養坐縻邦用莫此爲甚伏望陛
下寶惜名器使授受惟才自今地非邊要州無師屯者
不建節度已帶節度不得留近藩及京師則三費節矣
三冗已去三費已節數年之内用度必饒臣又聞之人
不率則不從身不先則不信陛下若能躬服至儉風示
四方錦綵金玉不得妄費請自後宫爲始衣服醪膳無
溢舊規請自乘輿爲始然後天下嚮應民業日豐人心
不搖師役可舉雖使風行電照飲馬西河蠢爾戎酋可
玩之股掌中矣寧與今日誅求財用課塩㩁茗爲戚戚
之計者同年而語哉臣誠狂妄不曉禁忌輕進愚策惟
陛下裁赦其辜
知諫院包拯上奏曰臣伏見景德祥符中文武官總九
千七百八十五員今内外官屬總一萬七千三百餘員
其未授差遣京官使臣及守選人不在數内較之先朝
纔四十餘年已逾一倍多矣切以唐虞建官惟百夏商
倍之周設六官僚屬漸廣秦併六國郡縣益衆降及漢
魏以至隋唐雖設官寖多然未有如本朝繁冗甚也今
天下州郡三百二十縣一千二百五十而一州一縣所
任之職素有定額大率用吏不過五六千員則有餘矣
今乃三倍其多而又三歲一開貢舉每放僅千人復有
臺寺之小吏府監之雜工蔭序之官進納之輩總而計
之不止於三倍是食祿者日增力田者日耗則國計民
力安得不窘乏哉臣謹案景德中天下財賦等歲入四
千七百二十一萬七千匹貫石兩支四千九百七十四
萬八千九百匹貫石兩在京歲入一千八百三十九萬
二千匹貫石兩支一千五百四十萬四千九百匹貫石
兩慶歴八年天下財賦等歲入一萬三百五十九萬六
千四百匹貫石兩支八千九百三十八萬三千七百匹
貫石兩在京歲入一千八百九十九萬六千五百匹貫
石兩支二千二百四十萬九百匹貫石兩況天下税籍
有常數矣今則歲入倍多者何也蓋祖宗之世所輸之
稅只納本色自後以用度日廣所納並從折變重率暴
斂日甚一日何窮之有且天下田土財用比之曩時虚
耗漸以不逮豈於今而能倍之乎非天降地出但誅求
於民無紀極爾輸者已竭取者未足則大本安所固哉
臣以爲冗吏耗于上冗兵耗于下欲捄其弊當治其源
在乎減冗雜而節用度若冗雜不減用度不節雖善爲
計亦不能捄也方今山澤之利竭矣征賦之入盡矣幸
而西北無事乃是可爲之時若不銳意而改圖但務因
循必恐貽患將來有不可捄之過矣伏望上體祖宗之
成憲下恤生靈之重困謂設官太多也則宜艱難選舉
澄汰冗雜謂養兵太衆也則宜罷絶招募揀斥老弱土
木之工不絶者悉罷之科率之出無名者並除之省禁
中奢侈之僭節上下浮枉之費當承平之代建長久之
治願陛下留神省察申命宰執條此數事而力行之則
天下幸甚
拯又上奏曰臣竊見中外臣僚士庶之家衣服首飾之
𩔖多用銷金工匠於闤闠之中任意制造殊不畏憚臣
復詳編勅節文除大禮法物外上從中禁下暨庶邦但
係衣服裝著之𩔖土木玩用之物並不得以金爲飾如
違並科違制之罪其元業匠人輙更造作犯者當行處
斬此蓋真宗皇帝躬行儉德以化天下故自中禁以及
庶邦凡衣服玩用以金爲飾者一切禁斷工匠置於極
典致數十年間中外絶無犯者而近年以來時俗相尚
銷金之作寖以公行近日尤甚其戚里及臣僚士庶之
家衣服首飾並用銷金及生色内間金之𩔖並無避懼
蓋是匠人等故違條制厚取工錢上下相蒙無敢言者
若不速行禁止切慮糜壞金寶扇長澆風競事浮華大
損聖化欲乞嚴賜指揮申明舊制上以遵先帝崇儉之
意下以絶臣庶好奢之漸
英宗治平元年侍御史吕誨上奏曰臣竊以祖宗之有
天下也削平諸國所聚財貨皆歸於内府數十年中區
宇乂寧誠國富兵彊之致也所謂内藏奉宸諸庫非有
司關掌故外臣莫得知其登耗但慮歲月久支費寖廣
不復當時之盛比來先帝樁留之物賜及小臣過越乾
興之例拜賜者干今震恐蓋知祖宗艱難收聚之意非
所以容其虚受爾如聞禁中取用尚亦無節加之近倖
因緣侵漁以有限之積供無窮之費一旦四方有事何
以枝梧陛下踐阼之初當謹持守脩葺府庫謹嚴出納
兹其時也臣欲乞今後内庫非旌賞功勞貸助經費一
切浮用無俾仰給出入之籍亦行會計應禁中取索財
寶不限内外庫所降合同須具支使者名目俾歲中會
計知其過當則可以裁損及後苑剏造服玩器用並付
文思院所造之物工畢别差朝官點檢則官物無由枉
破侵欺之路可以杜絶是亦節儉愛民之一端也唯聖
神留意天下幸甚
二年知諫院司馬光乞節用劄子曰臣竊見國家公私
窮窘固非一日今兹復遇大災畿内秋田蕩無孑遺倉
廪儲蓄率多敗壊府庫財帛散用將盡必恐今冬饑饉
甚於去年軍民嗷嗷無以賑救經費不足重以郊禮此
乃國用危急之時不可不早以爲憂今取之於内帑則
内帑已虚收之於外方則外方已盡斂之於下民則下
民已竭不知朝廷將何以爲計臣愚以爲若非陛下側
身克己痛自節約則無以應答天意感慰民心使昏墊
者忘其悲愁餒死者無所怨嗟也臣聞節用之道必自
近始伏望上自乘輿服御之物下至親王公主婚嫁之
具悉加裁損務從儉薄勿信主者以舊例爲言出六宫
冗食之人使之從便罷後苑文思院所造淫巧服玩止
諸處不急之役然後命有司考求在外凡百浮費之事
皆一切除去羣臣非有顯然功效益國利民者勿復濫
加賞賜將來南郊自非犧牲玉帛供神之物其餘青城
儀仗之𩔖止於奉車駕備外飾者亦令有司與禮官同
共參詳減省臣聞國有凶荒則殺禮事天者貴於内誠
而賤外物是故器用陶匏席用藁秸況於青城儀仗之
𩔖何爲不可減乎凡此數者唯在聖意斷而行之固不
可與庸俗之人執文泥例者謀之也
四年御史劉述上奏曰臣竊觀方今天下之事可謂困
弊之極矣如久疾之人肢體羸薾氣息奄奄不能自持
所可恃者脉理未憊而已誠得良醫而救藥之輔其氣
血調其飲食時其寒温庶幾可以復全也陛下有明德
嘉道孳孳庶政醫之良者也所謂輔其氣血者輕徭薄
賦以寬民力以固民心俾無怨畔是也調其飲食者道
民務本教之儉約雖有水旱之困而無捐瘠之患是也
時其寒温者爲擇良守宰以撫綏之利有可興者興之
害有可去者去之是也百姓習於久安競以侈靡相尚
居處服用率多僭差婚姻喪葬不計其費而以不若人
爲耻因而破産者有焉其致非他繇禁令不設故也管
子曰倉廪實而知禮節衣食足而知榮辱若禁令不設
人得自恣則倉廪奚由而實衣食奚由而足欲望其知
禮節榮辱不可得也教化之行率自上起臣愚欲望陛
下躬行節儉以化天下臣聞太祖皇帝常服澣濯之衣
乘輿服用皆尚質素寢殿設青布葦簾宫闈施布幕無
文錦之飾嘗出麻履布裳以賜左右曰此我舊所服者
也真宗皇帝嘗謂輔臣曰國家所務儉約爲先當須節
用愛人以富庶天下張齊賢對曰書稱大禹克儉于家
老氏三寶儉居其一上好儉則國有餘財下不僭則家
有剰貲如此則天下自然富壽矣大哉聖人之德皆能
抑情損欲而以身率人也如是經曰下之事上也不從
其所令從其所好上好是物下必有甚者也臣固願陛
下躬行節儉以化天下也至於賜予之事非有功德可
以激勸於人者不可輕爲也昔韓昭侯使人藏弊袴侍
者曰君亦不仁矣弊袴不以賜左右而藏之昭侯曰非
爾所知也吾聞明主愛一嚬一笑嚬有爲嚬而笑有爲
笑今夫袴之與嚬笑遠矣吾必待有功者而與之善哉
人君之不妄賞人也如是古人有言人主不妄賞非徒
愛其財也賞妄行則善不勸不妄罰非徒矜其人也罰
妄行則惡不懲賞不勸謂之止善罰不懲謂之縱惡在
上者能不止下爲善不縱下爲惡則國法立矣陛下誠
能以身先之然後敕下有司設爲科條以絶僭侈之弊
仍戒飭長吏使傳諭朝廷之意務崇約素以厚風俗若
是則民之生業日益厚矣雖遇水旱之困而有儲蓄以
禦之矣民財既充國用復省則徭賦之事自然輕薄矣
兹實太平之基而萬世之利也在陛下勤而行之固而
執之耳臣不勝惓惓之愚
歴代名臣奏議卷一百九十一
