歴代名臣奏議卷二百三十一
明楊士竒等撰
征伐
宋神宗元豐四年判河南府太尉文彦博論西事奏曰
近聞西師已還中外但知時暫歇泊而未有分屯解甲
之旨人情憂疑皆慮王師必有再舉之計老臣受國恩
深義同休戚齒髮如此無復覬望唯有區區欲報之意
不能緘默輙為陛下言之臣竊觀陛下臨御以來選拔
將校訓齊師徒脩治器械儲峙糗粮皆衆智所不及近
世所未有比者夏人昏亂自致天討陛下赫然命將出
師以伐其罪師行以來捷音屢上雖未能覆其巢穴係
其君長而師行有紀所遇輙克羌人遁逃莫敢抗堂堂
之鋒天威神武震慴四夷戰功之多近世未有然而數
路進軍興動大衆彌歴累月餽輓不貲諸路之民疲於
供給將士盡忠竭力為朝廷奮不顧身間關死亡衝突
寒苦備極勤勞臣以謂國威既已振矣將士之力亦已
殫矣百姓供餽亦已竭矣為陛下今日之計正當勞徠
將士安拊百姓噢咻其疾痛補完其瘡痍使得蘇息按
甲養威以全前日之勝如此則外足以懲艾遠人内足
以愛養軍民乃宗社無疆之休也今若師徒暫還而復
出士氣已衰而再鼓民力已困而調發復興諸路深入
而轉餉益遠如此則師之勝敗恐未可知而前功或喪
此天下之深憂也兼臣在洛中津遣陜西軍須不少亦
聞陜西事體頗詳皆言百姓亦已流離菽粟之價騰踴
今冬二麥多不下種將春農事方興又復調發不已必
恐應副不前有誤大計臣而不言孰當言者伏望陛下
以天下為度以蒼生為心不以盡敵然後為功亟詔班
師分屯諸路使朝廷恩威並行軍民和附以小羌昏亂
如此可以坐待其滅亡矣臣不勝大願老臣愚忠憂國
之心不能自已僭易冒聞不任隕越
五年陜西轉運使范純粹論西師不可再舉䟽曰臣伏
見朝廷聚兵一道以俟西討將脩築堡寨聚積芻粮為
進攻必取之計臣以非才職專餽餉雖前後累與同職
官條具事狀仰煩聖聽然其所論皆區區餽運職事之
所當言者至于攻討得失之勢城堡利害之實師期之
緩急民情之戚休所以繫朝廷天下之體者則非臣之
職而前此未之言也臣愚以謂畎畝不忘君者盖臣子
之常守況臣世荷國恩久叨器使今事有所覩而心有
所懷詎當以非職為間而𨼆默自欺此臣所以自信不
疑而欲言者也臣切聞去年邊事之初議者謂夏人惛
亂囚辱其長衆怨親叛席卷可平朝廷大治兵師諸道
並進所向力戰而賊巢不拔則是與夫議者之言有間
矣今朝廷會兵涇原欲為且城且戰之計臣以謂精騎
二十萬聚于一方聲勢重大彼必清野以避我鋒決於
他路犯邊以為牽制萬一乘虚入宼則事可憂兼涇原
進築之衆所食粮米日將萬斛所築城堡不過一二而
地里漸遠餽運無可繼之策時日漸久丁夫有奔潰之
虞當此之時勢必中罷豈不負陛下興舉之意而繫遠
方觀望乎矧所城堡障深在賊疆存守久長豈敢自保
此又不可不慮者也朝廷休飬民力充實府庫久矣去
歲兵師一出而公私困弊若此其甚今者再議大舉人
氣事力大非去歲之比若今歲事功不就即來歲又將
如何國財民力將何以繼此臣所謂攻討得失之勢城
堡利害之實者也臣准制置司牒坐到調發時諸路兵
馬之期皆在六月切計出兵之日決是初秋去歲涇原
環慶兩路各以九月出兵比至中冬漸以還塞然猶士
卒疾凍十亡四五今七月行師方是苦暑以二十萬之
衆冒犯炎日或被堅禦宼或負重力役渴飲難周瘧痢
多有復當大雨時行之月豈無霖潦之虞臣恐疾病傷
殘有甚前日内外重兵上繫國體此臣所謂師期之緩
急者也臣切見去年調夫出界其上等人戶有至獨出
數十夫之家其貧下人戶亦須數戶共出一夫每夫雇
直至百貫文又諸路轉運司接續調發至于再三其間凍
餒艱辛若遇賊被害死亡凋弊久未可復今兹再籍百
姓已諳事勢人必駭畏頗有逃散麰麥在隴秋禾將耘
妨奪農時適於此日緣軍興大計動須人力臣等蒙朝
廷誡以軍法責令趣辦若人戸大段流移關内騷動根
本之地事有可憂異日言者必以臣等為歸咎之地一
身之責無足自愛其如國事何此臣所謂民情之戚休
者此也臣切謂朝廷興計當萬全而不當幸一時之無
事發而無成前車可鑒臣切與老于邊事之人曲折講
議事可寒心而中外之臣妄意朝廷謀身畏禍無有為
陛下言者臣獨何人特以忠義所激不復以職事為間
寧受盡言之罪于今日而不忍被不言之罪于他時故
敢以所得衆人之論昧死以聞
晁補之上言曰臣聞杜牧曰國家大事牧不當言實言
之有罪則自以其書為罪言安南之舉賤臣輕言之亦
罪也夫仁懷義率智謀信結而出之以勇闐然而鼓堂
然而陣身被堅執銳奮臂大呼以先三軍使三軍之士
進旅退旅如驅羣羊如視嬰兒與之往與之來莫知所
之若是者臣不能布策挾龜迎日計月望雲占風觀星
候氣雷聲雨沐虹垂霧横暈珥光怪背建向破從孤擊
虚六窮三刑生王囚死以察害凶以明利吉使三軍之
士逆之以止順之以行不厭不疑至死無所災若是者
臣不能畫地聚米相險度夷左青右白前鳥後龜無當
天牢無處龍首高陵知逆背邱知向林木之隰葭蔣之
陂一迂一直一亟一遲使三軍之士所由以入所從以
歸交挂圯絶不失地宜若是者臣不能馳一乘之車掉
三寸之舌不甲不兵以行賊營曉以禍福諭以利害使
賊交臂受事屈膝請和可以無戰而屈人之兵若是者
臣不能深溝高壘清野以待示以所害欲戰不可三時
務農一時習武百姓家給人足雞犬相聞使賊不敢南
下而獵於嶺東出而漁於海徹關棄傳内外為一若是
者臣不能臣負不能之才五且少孤不幸墮在荆棘泥
塗之中荒楚幽穢不得預聞下士之議而私慕庶人所
以𫝊語者是以不勝犬馬心願效一言雖然凡所言者
亦非曰能之特其理勢之然否可道者也自交趾犯順
侵軼郡縣溪嶺騷然檄書日聞陛下仁愛遠民若保赤
子憂勤宵旰思所以禁止安集者臣雖不備行列有目
有趾莫非王臣故㤀其怯懦以自試鈇鉞之誅謹參古
驗今先論其所宜勝與所為未可取者而次條愚計於
後以備執事者擇焉𫝊曰不先時而起不後時而縮又
曰敵加於己不得已而應之謂之應兵兵應者勝陛下
以父道育四國四國所宜歡欣咸以子來而交趾不道
乃干大順陛下謀於心謀於卿士以逮庶民設壇授鉞
應而討之兵應者勝此其理勢必勝一也兵起之初五
管莫備賊至城下市合不知而邕州刺史蘇緘家世儒者
不識金革汗馬之勞卒遇大變乃能奮不顧身閉城乘
壘連鬭宛轉以嬰賊鋒兵敗不屈血染砧几妻子女婦
駢頭為戮將吏偕死者至數十人遠近聳動争欲伏節
前驅者此其理勢必勝二也陛下即位以來精意武備
設監置官以董軍器金鐡皮革筋簳膠漆精良百選刀
矟矛槍戟楯蔽櫓矢弩胄鎧鼓旗笳角凡軍之須一切
素具北益黃河之水以滿隋渠南盡豫章之木以為船
一船所載當中國車數十量舳艫相銜以濟南師此其
理勢必勝三也交趾之地不過中國一大郡呌呼跳梁
不足以越千里疲弊空窶不足以支數歲陛下神武天
旋雷動莫不蠢然況此小宼制之得術捐五管一城足
以當賊有餘何至嘵嘵以煩執事者今析中國之衆五
一以伐之如舉岱山壓鳥卵此其理勢必勝四也陛下
謀臣計士布列中外適一事命一將皆試可乃遣而比
歲更武舉之科親延於廷諏以計策天下小兒孺子莫
不踴躍憤悱争試劒馳馬指畫論議以希功名其作新
振起亦勇氣百倍矣交趾儌外小國其人腥臊雜處非
素知兵能出竒合變也乍聚乍散非有常性鈔掠奪擊
與邊人争一旦之命此如攫鳥逸獸雖角牙爪觜輕利
足奮而不知人能以機械㒺罟獲之此其理勢必勝五
也雖然勝可萬全而有未可取者此事之情不可不察
也陛下方拓西疆指圖授筭以取熙河六城如探懷中
物敵逃遁不敢窺境上將狃近功士飽新賞帶甲十萬
乘勝南指有輕交趾心臣以謂姑無謂交趾小蜂蠆有
毒不可忽也𫝊曰鳥窮則啄獸窮則摶人窮則詐昔魯
人與邾人戰魯卑邾不設備而禦之邾人敗魯使我軍
不知察此交趾示弱以堅我我廹其窮使姦謀得恃此
其理勢或未可取一也中國隂陽之中土氣和適其生
物如之故極寒甚熱皆是傷病百越之地少隂多陽其
人䟽理鳥獸希毛故性能暑三月五月春草黃茅嵐霧
瘴氛上炎下潦颶風之所扇鼓且土多毒蟲蚺蛇沙虱
過而踣者猶十三四焉今以舉大軍宿之其間久而不
召強者病弱者死奚暇争功利哉此其理勢或未可取
二也古者興師十萬日費千金故軍無輜重則亡無委
積則亡無粮食則亡臣請以漢賈捐之所論羌軍質之
暴師曾未一年兵出不踰千里費四十餘萬大司農錢
盡乃以少府錢續之今交趾之遠非特羌軍也且輟畿
内禁卒及調河北京東戍兵五六萬以伐之倍道兼行
三月而後至以臣計之人日糒二升則五萬人之費日
千石也行三月日千石舍未畢陳未定而十萬石之粟
去矣使其淹回未有成績其為費可勝言哉孫子曰智
將務食於敵食敵一鍾當吾二十鍾&KR2055;秆一石當吾二
十石此計平地千里之法也今以京師直交趾五倍而
言之則何啻二十鍾二十石而後可以當賊之一矧其
俗又非專以五榖為養也木實草根魚鼈蚌蜃之為餔
且其土之所出足以給其人安坐而待我若此雖十年
不病闕食也𫝊曰粟不如者勿與持久持久非遠行之
利此其理勢或未可取三也平陸之軍習於車攻閑於
騎鬭蹈蹂厚土大步疾走左旋右折出入往來蕩蕩坦
坦不可障阨而以之入於東南之幽前則重山後則複
溪左則大阜右則深谷積石叢篠車以摧輪馬以敗蹄
擇土計地若不容足縱行則絶首尾衡行則絶兩翼往
不知所返而賊生死其地其人如猱狖下上坂險筋力
百倍於華人倏起忽止適去已至從之如摶景不可得
也傳曰不用鄉導不能得地利地利者兵之助故孟子
所記亦先地利而後天時而將士非素知此其理勢或
未可取四也畿内禁卒固天下之材選賞罸素信約束
素明拳勇亦當百矣然臣竊計之設比營而擇或取左
遺右或取右遺左參差不齊聚為一軍則少非同巷長
非並舍賚賜不偕受調發不俱行雖一之以旗鼔晝戰
目不能以相識夜戰聲不能以相知則臨事難濟而河
北京東之卒又半雜新軍尫孱貧窶不任田畝徒博飲
酒計窮力盡之人乃起而為兵一旦遂驅之戰不惟不
足勝戈甲為病而其往也皆有戚戚羇旅之懷夫戰勇
氣也氣不盈不可必勝此其理勢或未可取五也凡此
較然易見雖五尺童子能道之而臣所以獨不自已區
區為國私憂過計者非以交趾果能為足拇病也以謂
遠勞王師戰久不決則事將不能無弊不可不察也夫
交趾實古揚州之南境自三代盛時列荒服之外不及
以政秦并天下略定揚粤以謫戍守五嶺與越雜處以
至漢而任囂尉陀亦數以其地叛當是時有閩越東越
南越東甌西甌謂之百越交趾百越之儌也其國距洛
陽南萬一千里人皆雕題文身項髻徒跣俗相習以鼻
飲父子男女同川而浴今其地負海倚山阻險僻迂師
行之道可以為正為竒為伏者非特一途而已也盖漢
初遣王恢韓安國擊越亦一出豫章一出會稽時唐蒙
亦使越越人食蒙以蜀枸醬蒙歸因又上書通夜郎浮
船䍧柯以出越人不意其後路博德為伏波將軍出桂
陽下湟水按圖湟水盖出於連州楊僕為樓船將軍出
豫章下潢浦按圖潢浦盖出於廣州故歸義越侯二
人為戈船下瀨將軍出零陵下灕水按圖灕水盖出於
桂州馳義侯𤼵巴蜀罪人下䍧柯䍧柯即唐蒙所通道
起夜郎者也於是五將軍咸會越人或降或亡南越平
為九郡至建武中交趾女子側貳叛馬援將平之援始
自合浦緣海而行隨山刊道盖千餘里如浪泊禁溪無
功居風下雋壺頭之路凡圖記可見往往援所行也今
其計謀所長不可得而知所可知者其出入往來死生
之地髣髴具在師行所從不可不察也臣又以今言之
居後踵前固不必皆出前人之舊而其大槩瀕湖以南
要害之地朝廷因以分屯迭進至於明越餘杭海上諸
郡負海無障塞中國所素不虞者臣願亦粗修守禦備
游宼凡此非特以待交趾而已臣又以今料之使賊能
為狂計固不出於三若外有合交據關守隘以老我師
我頓兵絶儌之下曠日持久欲戰不可引去則賊又復
至回軍轉陣返而赴之賊又入保如初如是數年則邊
人未有息肩之期此計上也若開關闢戶誤我以利誑
我以弱設計誘我且戰且却我易而不戒乃亟入之以
墮賊計中賊度我歸遠以竒兵斷後我進無所得欲退
不能此計中也若棄關不守鼓行出隘唐突侵軼疾戰
自快輕勇悍亟分散四擊大則劫城小則掠屯其入吾
之地恐不深其爭吾之利恐不及我主彼客彼輕我重
我衆彼寡雖強可虜此計下也賊出上計利在賊出中
計利害半出下計魚爛亡矣臣又以今料之賊必不能
出上計何則海外遠國固非交趾之弱所能恃雖近有
羣獠又非固為交趾役也況敢侮王國乎意者輔車相
依脣亡齒寒有不自安之心今臣姑置遠者而不論論
羣獠之近者則亦不可無所以待之今見朝廷舉大兵
欲滅交趾彼其中能無介然疑似之心哉臣獨計以謂
誠能擇使者如酈食其司馬相如陸賈班起等軰乘馹
持節以寬大鎮之告以朝廷誅叛逆賊即伏行罷兵矣
能從中國討賊及反間致頭首者計所得以賞以身從
者賞以身以家從者禄以家以鄉從者封以鄉以縣從
者侯以縣縱不能悉從可以少定其志則是不戰而賊
之形已窘矣臣又料之賊無他助其上計不能悉用或
者猶參上計而雜中計參上計據關守隘以老我師我
雖衆無所用之請以大軍當其衝虚張形勢以疑賊而
隂擇精兵為三四間道絶徑或薄其左或突其右設竒
取之兵法所謂攻其所不守也昔蜀姜維拒劒閣鄧艾
乃潜自隂平行無人之地七百里鑿山通道﨑嶇險絶
以氊自裹輪而下士卒皆緣崖攀木魚貫而進卒降劉
禪此設竒者也雜中計開關闢戶以誘致我我雖衆亦
無必入請留大軍屯其後而以驍銳佯從之輕足利兵
以為前行分屯析隊伏於兩傍勿薄勿廹遠而挑之偶
勝無追不勝疾歸棄金遺鼓拔衆以馳賊貪吾獲可邀
於阨卒前遇伏其衆必覆兵法所謂引而去之令敵半
出而擊之利者也昔北戎侵鄭公子突曰使勇而無剛
者嘗宼而速去之君為三覆以待之戎勝不相讓敗不
相救先者見獲必務進進而遇覆必速奔從之遂破戎
師此設伏者也賊出上中而不利將悉衆偕出以徼幸
於其下計是固中國之利也請剋日而取之昔魏祖伐
關中賊每一部至魏祖輒喜破賊諸將問其故魏祖曰
關中道遠賊若依險阻征之不一二年不可下也今皆
來集衆雖多軍無適主一舉可滅諸將皆服語曰連雞
不俱棲可離而解賊衆之謂也此三說者譬之丸不能
出於盤其大槩如此然兵無常數故隨所動而應之前
必有減竈之說而後繼之者得以起添竈之智顧為陛
下將者何如耳賊出下計而又不利將大走遠遁亡海
絶道以保窟穴臣請按甲勿從或曰按甲勿從何以立
威於天下曩士卒所以犯晨夜冒白刃者懼不勝使幸
勝奈何幾舉而棄之且賊窘窮無所知此如兩鼠鬭穴
中將勇者勝臣則以謂不然兩鼠鬭穴中將内鼠勝且
欲摶賊大海之間其勢必與之相從於舟楫夫使吾三
晉齊魯之人失夷曠而為樓船鬭艦浮之狂瀾之中平
居無事目亂心悸而況乘以倉猝微風搖檣一夫蕩櫓
我衆駭矣又何暇與之校強弱勝負哉盖前世語水戰
以謂越人能入水負舟而杜牧所𫝊鄭年者能沒海履
其地五十里不噎今海上賈人亦往往遇水宼鑿舟沈
焉此其非中國所用以取勝故也故臣請按甲勿從而
更設策修備以待之且陛下富有天下地漸日月之窟
府籠山海之蔵非以交趾羸&KR1454;安定勾漏靡零曲陽比
帶稽徐西于龍編朱䳒封溪望海卑陬不毛方尺圍寸
之地為足有也又非以交趾生犀馴象古貝文螺琥珀
翡翠鼊皮鮫革蕉紵桂蠧詼竒不法殫瑣極細之物為
足寳也不得已而問其罪足以威懾小宼使之悔過效
順歸命中國而已賊既定臣請循古更選仁厚勇略堪
任將帥者以為五管諸州刺史太守以歲月鎮撫其民
而因其家之可任者置土兵如保甲以時教習土兵之
外乃募游軍而就擇將吏其地平居無事謹飬而善别
之以周知其心有故王臣失勢欲復見其功者聚為一
卒有死事之人昆弟欲為之報仇者聚為一卒有貧窮
忿怒將使其志者聚為一卒有故贅壻人虜欲昭迹揚
名者聚為一卒有故胥靡負犯之人欲逃其恥者聚為
一卒加賜而時慰焉使之居其地服其俗安其水土便
其械用因其糧食得以無煩執事而坐制其弊乃可以
得志此百世之計也臣身非安南將吏民庶又不親與
交趾接也安能周知其虚實短長利害所在曰今日出
某道取某屯明日出某道取某聚某道可以為正某道
可以為竒某道可以為伏意者其大槩理勢之所在故
臣得以臆計胷度而妄議焉若夫知己知彼每舉不殆
與敵變化循環無窮提軍挈衆動於九天之上此則大
將軍之任非臣所得而前知也臣愚疎外不知事體昧
死陳愚計
哲宗即位守門下侍郎司馬光請革弊劄子曰臣伏見
陛下自臨政以來夙夜孜孜以愛百姓安國家為事盖
善治疾者必究其所來攻其所急救之欲速去之欲盡
臣觀今日公私耗竭遠近疲弊其原大槩出於用兵夫
兵者凶器天下之毒財用之蠧聖人除暴定亂不得已
而用之耳自有唐中葉藩鎮跋扈降及五代羣雄角逐
四海九州瓜分麋潰兵相吞噬生民塗炭二百餘年太
祖受天明命四征弗庭光啓景祚太宗繼之克成厥勲
然後大禹之迹悉為宋有於是載戢干戈與民休息或
自生至死年及期頥不見兵革吏守法度民安生業雞
鳴狗吠煙火相望可謂太平之極致自古所罕侔矣及
神宗繼統材雄氣英以幽薊雲朔淪於契丹靈夏河西
專於拓跋交趾日南制於李氏不得悉張置官吏收籍
賦役比於漢唐之境猶有未完深用為耻遂慨然有征
伐開拓之志於是邊鄙武夫窺伺小利敢肆大言祇知
邀功不顧國患爭賈餘勇自謂衛霍不死白面書生披
文按圖玩習陳迹不知合變競獻竒策自謂良平更生
聚斂之臣捃拾財利剖析秋毫以供軍費專務市恩不
恤殘民各陳遺利自謂研桑復出相與誤惑先帝自求
榮位於是置提舉官強配青苖多收免役以聚貨泉又
驅畎畝之人為保甲使捨耒耜習弓矢又置都作院調
筋皮角木以多造器甲入飬保馬使賣耕牛市駔駿而
農民始愁苦矣部分諸軍無問邊州内地各置將官以
領之自知州軍緫管鈐轄都監監押皆不得關預捨祖
宗教閱舊制諸射法效遠服機械陳圖競為新竒朝晡
上場罕得休息而士卒始怨嗟矣置市易司強市推取
坐列販賣增商稅色件及菜果而商賈始貧困矣又立
賖貸之法誘不肖子弟破其家又令民封狀增價以買
坊場致其子孫鄰保籍沒貲産不能備償又增茶鹽之
額賤買貴賣強以配民食用不盡廹以威刑破産輸錢
又設措置河北糴便司廣積糧榖扵臨流州縣以備饋
運教兵既久積財既多然後用之而承平日久人已㤀
戰將帥愚懦行伍驕惰加以運籌決勝者乃浮躁巧偽
之士不知彼已妄動輕舉是以頓兵靈武力疲食盡自
潰而歸執兵之士荷粮之夫暴骨塞外且數十萬築堡
永洛怠忽無備縱宼延敵闔城之人翦為魚肉曾未足
以威服敵國而中國先自困矣先帝深悔其然厭截截
諞言思番番良士及下哀痛之詔息兵富民奄棄天下
此臣所為痛心疾首泣血追傷者也伏惟皇帝陛下肇
承基緒太皇太后同聽庶政首戒邊吏毋得妄出侵掠
俾中外兩安今契丹繼好秉常納貢乾德拜章征伐開
拓之議皆已息矣則此置提舉官散青苖斂免役錢點
教保甲置都作院飬保馬置將官市易司封狀買坊場
增茶塩額措置河北糴便司皆為虚設陛下幸詔臣民
各言疾苦其已至者千有餘章未有不言此數事者足
以為天下公患衆人所共知非臣一人之私言也利害
著明皎如日月何所復疑而羣臣猶習常安故憚於更
張雖頗加裁損而監司按堵將官具存保甲猶教閱保
馬猶養飼邊州屯戍不減軍器造作不休茶鹽新額尚
在差役舊法未復是用兵雖息而公私勞費猶未息也
如此因循不知改轍數年之後萬一遇水旱大飢盜賊
羣起其為國家憂患豈敢盡言哉伏願陛下斷自聖志
凡王安石等所立新法果能勝於舊者則存之其餘臣
民以為不如舊法之便者痛加釐革雖非一日可行之
事欲乞陛下宣諭執政令因臣民上封事熟議利害進
呈以聖鑒裁決而行之昔夏遵禹訓商用湯法周循文
武之典盖創業垂統之王貽厥孫謀後世所宜謹守不
可失也若凡百措置率由舊章但使政事悉如熙寧之
初則民物熙熙海内太平更無餘事矣議者必曰革弊
不可倉猝當徐徐有漸此何異使醫治疾而曰勿使遽
愈且勿除其根原使盡也其為醫者謀則善矣其為疾
者謀奚利哉
李廌上慎兵論曰臣聞兵不可好好兵者嗜殺人者也
戰不可忘忘戰者棄民者也臣嘗原兵之理我克敵敵
克我要之各有相傷為民父母奈何使民兩自相傷中
道無罪而霣生哉萬一正不獲意則權必用武乃濟然
後哀矜愴惻而用之以犯難難平即止非復可玩此以
殺止殺以戰去戰之術也司馬法曰不違時不歴民病
所以愛民也不加喪不因凶所以愛夫民也冬夏不興
師所以兼愛其民也後之人君豈䘏是哉爭城則戰矣
爭地則戰矣爭長則戰矣爭利則戰矣小忿則戰矣違
言則戰矣代翕代張代存代亡民不加多率以戰死獨
何辜哉今日暴原野之白骨乃昔日暴原野白骨之子
孫也人君當視人猶已以己推人則好戰之心自平夫
士卒之痛思己之痛士卒之傷思己之傷矢石在前白
刃在左右法令在後萬死之間幸於一生其危心如何
彼貴賤雖異位而喜懼好惡之心無二況復殺一人則
父母妻子失所而無依者數人或至於殺其子孫則嗣
續遂絶者夫推愛物之心猶不忍暴殄天物況人乎不
戰而屈人兵者正慎於此故觀無衣之詩然後見興師
之情觀揚之水之詩然後見屯戍之思觀葛生之詩然
後見戰歿之感迨夫民日益寡國日益削力日益屈財
日益殫於是惻然哀恫其前非殆矣主父偃曰務戰勝
窮武事未有不悔者豈特悔而已禍亦隨之夫三世為
將道家猶且忌之況好兵之主乎故禍莫大乎好兵好
兵之心有二曰幸曰侈孔子曰不仁者不可以長處樂不
可以久處約惟樂與約處之實難自匹夫至於天下國
家其召禍之漸均生於有餘不足有餘則侈心生不足
則幸心生幸心之禍在厥身侈心之禍在子孫今夫國
廹小而鮮長慮財褊急而多妄計貪而無謀勇而無禮
惟試僥倖於一戰萬一償志於是乎幸心生矣幸心一
生故不量力不度德而所較非其敵志徒大心徒勞而
所求非其道如卵投石如指撓沸自求危難屠其城夷
其社覆其宗絶其嗣者踵相及孟子所謂緣木求魚必
無後災以若所為求若所欲後必有灾是也不足為有
天下者道若夫燕安閒暇財豐力富旁視四顧無一不
可惟外事四夷然後快意於是侈心生矣侈心一生故
好大喜功而不以生息元元為念窮兵黷武惟以無伐
功為愧自求憂患困役傷財得寸損尺怨滿天地而禍
及子孫衆仲所謂兵猶火也不戢將自焚者是也前王
既以此致凶咎後王當以此為龜鑑古之好兵無功而
其主非賢者不足道好兵而賢且有功者莫若漢孝武
唐太宗夫孝武席高祖文景之餘休太倉有紅腐之粟
内府有貫朽之錢故放心肆欲玩兵耀武以事疆埸内
則有期門羽林孤兒佽飛騎士之兵外則有六郡良家
材官之士緫節制以統軍則有衛將軍之智提孤軍以
深噪則有若霍驃騎之勇又有李廣程不識蘇建貳師
安國嚴助李息徐自荀彘之徒以帥偏師楊僕路博德
李蔡王恢李陵李沮公孫賀公孫敖之徒以將别部擊
匈奴救東甌平南粤誅昆邪平西羌伐朝鮮征大宛乃
置朔方滄海武威儋耳䍧牁樂浪等二十四郡厥勛偉
哉太宗以英雄神武戡定禍難以基王業自偏禆小校
至於為帝大小戰無慮累百未嘗挫衂有若李勣李靖
柴紹衛孝節薛萬徹之徒以平突厥有若道宗道彦樊
興宗叚志元高甑生之徒以平吐谷渾有若侯君集薛
萬均之徒以平高昌有若李襲譽李大亮之徒以平延
陀有若牛進達之徒以平吐蕃有若郭孝恪之徒以平
焉耆有若李子和齊善張士貴張德寳上官懷仁之徒
以平諸獠有若契苾何力阿史那杜爾之徒以平龜兹
邦國既底定諸盜既勦絶其餘勇故氣猶未肯寧晚命
馬周李勣張儉張亮為將統十六緫管之兵復遠駕遼
海親征高麗厥勛偉哉以漢武唐太宗之伐功度越前
世所殺敵人固不可億數然士卒物故亦已多矣故君
子曰戾太子父子庶人承乾兄弟之釁實由於此臣故
曰兵不可好禍莫大於好兵好兵之禍既無近殃則慎
用兵而重民命者其得福必永矣或曰子論兵而以好
兵之禍為先奈何為驚人主心兵可去乎臣曰知戰可
慎民可愛兵可暫而不可玩禍可去福可就然後可以
用兵矣書所謂知稼穡之難乃逸之意歟故曰仁者愛
人惡人之害人義者循理惡人之亂紀以兹為兵意是
乃仁術又安可去太祖皇帝昭受昊天之成命市不易
肆兵不血刃與漢唐百戰以得天下固已異道五宗相
承奉之以德雖間用兵兵出有名未嘗有漢唐之侈心
則基福而遠禍也其已久矣陛下紹大統繼大烈可垂
拱無為以荷天休然内寧必戒外居安必慮危故戰不
可忘兵未可去戰雖不可忘當念民命之可重兵雖未
可去當念好兵之貽禍鑒眎漢唐之侈心緝熙祖宗之
多福故有曰今太平可恃四夷無虞宜毁兵革銷鋒鏑
者自弊之論也願陛下勿聽或有曰今太平有餘四夷
可討除宜興師旅闢土地是召禍之論也願陛下勿聽
臣願陛下妙選將帥必求其良訓練士馬必致其精謹
烽候繕甲械積芻粟完城壘以待四圉不害中國之為
強脱若嬰吾憲吾以逸待勞以直待曲真天子之兵也
欽宗靖康元年兵部侍郎李綱上言曰臣伏領御批降
付臣僚所上奏劄不知何人所陳皆與臣意暗合乃知
今日不為無人在陛下採其說斷而行之而已唐韓愈
有言不赦不疑唯天子明凡此蔡功惟斷乃成正謂此
也易於謙之上六稱利用行師征邑國於師之上六稱
大君有命開國承家小人勿用盖謙之極非利用行師
不足以濟功師之成非戒用小人不足以保治今陛下
之於金人卑辭厚幣靡不順從其謙極矣然金人驕悖
愈甚其勢非用師不能有濟以臣料之不得已而用兵
其功必成然功成之後在陛下以小人為戒而已臣愚
伏望聖慈深考聖人之言斷自淵衷無為浮議所動則
大功一成中國數十年可以無強敵之患不然憂未艾
也所降奏劄更容臣來早將上面禀聖訓謹錄奏知
御史中丞許翰上言曰臣聞敵方駐營朔野闚兵太行
而种師道兵距河未渡此挫師之銳而示敵以弱臣以
為非便昔董卓自言討先零日留司馬劉靖屯兵安定
以為聲勢虜欲斷卓歸道小擊輙開者以安定有兵故
也虜謂安定當數萬人不知但步騎四千而已故知兵
之勢要恃聲援非必實加之也今我控扼狼車而大兵
渡河號十萬衆此足以震敵人之心而增諸鎮之氣欲
戰則可以及事欲和則易與之講此賢於老師不用而
縱敵殘暴何啻萬萬也願陛下下臣之言詔大臣與种
師道熟議其便然臣累論种師道今不可廢已蒙聖慈
許令師道制置河北戎事之機間不容髮而逮今十三
四日未聞施行今雖用師道言恐亦未必能盡其心以
朝廷任之不專信之不一故也更望睿斷早圖任之
翰又論戰曰臣伏見金人退師以來朝廷搢紳上恬下
嬉幸於無事恃以為安而臣獨竊終夜不寐方以為憂
夫以強敵之性貪惏無厭而我既示之以弱開之以利
不過一二歲勢必復來自所割三鎮疾馳三日則突騎
犯都城飛塵入宫闕矣當此之時金帛不可復得土地
不可復割邊鄙之師不可復召智能之士不可復圖萬
世之變可勝言哉今聞姚古等兵已次國郊切謂陛下
可以閫外之事制於將帥若遣一介之使可下下之使
不可下則用兵不疑臣嘗熟計我戰而勝則蒙福無窮
戰而不勝則北阨井陘西斷太行内守大河國固無患
敵以殘弊將歸之兵力必不能取三鎮故我勝亦利不
勝亦利此可決戰一也敵欲既盈將驕卒懈時益暄濁
人馬喘汗以我方銳擊其墯歸此可決戰二也我衆彼
寡以十當一反顧者誅旋踵者斬使威令既必則罷弱
者奮況於關陜百戰之士外誘以金繒而内激以憤耻
破敵必矣此可決戰三也种師道持重名將今雖老疾
智略足恃議者見其木訥若無策畫此盖不以口擊賊
者昔趙括論兵其父奢不能難也而奢謂括將必敗趙
師宋文割據江左聞王元謨論兵飄飄有伊洛間意及
使之望風奔潰聞師道自少沈毅盖自天性介胄之士
瞋目語難自古而然未可遂疑況今濟以姚古必能相
與成功此可決戰四也陛下仁聖誠動萬姓義感三軍
人人思為國死以滌中原之耻而發七廟之憤夫天時
易失而人心難收陛下今不乘此利勢後必悔之此可
決戰五也今全軀保妻子之臣務在張敵聲勢虚喝恐
劫苟安目前遺患萬世此其意亦無他不過慮戰不勝
則咎歸議者使身不利今一主和身保無患明年盛秋
敵騎復來則必諉曰國家事敵不至不得歸咎和者姦
回自營孰便於此非復有為陛下宗廟社稷長慮却顧
者也夫一勝一負兵家常勢要觀大計如何爾議者以
姚平仲前日妄動小衂以謂王師不可復用𫝊曰凡此
蔡功唯斷乃成故願陛下斷之而已矣
翰又論三鎮曰臣伏見王師既行而廟筭未定此疑事
也古今盖未有能以疑事成功者故朝廷之意惑則將
帥之心不一將帥之志分則士卒之氣不銳斷而必行
鬼神避之此精誠之力也陛下欲斷今日之議當究為
和與戰卒將如何而已矣其中小小利鈍非大計之所
繫也昔漢高帝蜀先主皆號聦明神武為一代之英雄
考其用兵敗北無數然其志氣挫而愈厲絀而更揚者
大計已定於中斯其所以為英雄者也陛下欲決和議
則臣願陛下取太史公記虞卿𫝊覽其往復此往古之
鑒也方今若失三鎮二十州之地則天下之勢已斷西
北無河東則陜西不可守無河朔則汴不可都計不過
謀渡江南臣考永嘉渡江能為東晉者乃有王導謝安
英賢相繼扶危救傾僅能立國而中原邱墟遂陷鄰敵
使世無王導謝安之才或有而不見施用則東晉割據
猶恐未易為也借使能為東晉宗廟可復立也社稷可
復建也盜入陵寢取一抔土則將若何言而至此可流
涕陛下永念方來之艱則今日雖復勞動天下猶不得
已何者擇禍莫若輕也或者以為太祖即位以來未有
江南晉蜀而卒能混一區宇臣以為不侔太祖生長兵
間非若陛下繼體守文建隆將士百戰精銳非若方今
將不素養兵不素練也敵在掌握縱而不取使益張大
復何以敵不得以太祖言故凡守和之計以國與人者
也陛下欲決戰議則臣之所陳可戰者五已具于前奏
矣今使敵不辭城則渡河之師當戰戰則必有漕運之
役有應援之兵有阨據之要皆當素治不計小却但責
成功而後將帥志一而士卒氣奮三鎮之守有死無二
若我以疑遣將帥以苟行則精銳已亡矣何以取勝凡
今為和議者苟取目前之無事則又未必可取臣聞西
北之民人人相語曰吾属與其為虜則寧南向作賊死
且為中原鬼使三鎮之衆發忿怨懟入為宼攘非小變
也故姑息目前亦未為得況又方來之患未知所稅駕
與自古用兵必有異議成王之時周公東征民獻有十
夫予翼而已其他罔不反曰艱大晉武與杜預謀取江
南大臣賈充等皆力爭之獨一張華贊定大計唐憲宗
用武元衡裴度謀討淮西盜殺元衡朝廷震恐請罷裴
度以安諸鎮憲宗大怒討蔡益急唐之威令自是復振
周世宗初即位漢引契丹入宼河東世宗自將禦之宰
相馮道固争不得周之功烈自是遂興書曰惟克果斷
乃罔後艱陛下所以疑者度衆必以姚平仲前日之無
功自持其說臣近問种師道平仲所以不利者師道為
臣言劫寨之法不用大兵當小擾之使自蹂藉而後可
乘又地勢入横河中度兵隘橋此利誘使出戰不利以
兵入鬭也臣是以知師道之有謀故前日之功失在不
用老將而用驍勇不恃謀將而恃辭說非兵不當用也
昔石晉開運之變契丹始入敗不窮追冬復大來遂陷
都城國朝景德契丹入宼澶淵之役亦不窮追而卒和
親夫開運景德驅逐之策同而成敗之效異者何也開
運之時中國方弱而示之以畏故敵復來景德之間中
國正強而受之以和故敵遂定今議者不鑒開運縱敵
之患而欲為景德之寬大則可謂不知時矣陛下何不
試使議割地者身任數年敵不復入臣知議者必將難
之夫為國不保數年之安而欲定萬世之策必不然矣
願下臣章使有定議
晁說之出狩議曰居其所而衆星拱之者北辰也乃一
夕不居其所隨衆星以流焉天將無四時也商詩不云
乎邦畿千里惟民所止肇域彼四海非邦畿以止民也
實止民以為邦畿也其能止千里而近者斯能域彼四
海之遠也若夫千里不為我畿則四海將為他人域矣
周詩亦曰价人維藩大師維垣大邦維屏大宗維翰懷
德維寧宗子維城無俾城壊無獨斯畏傷厲王失是道
也民不懷德而城壊矣烏覩文武成康之績哉是故國
君死社稷禮也後世有以身保一州勇捍一城者為希
世偉烈無他焉不學禮之過也聞之國君死社稷矣而
大王去邠詩人不刺焉何也曰大王去邠以興周也時
則商之衰世也紀侯大去其國春秋又不貶焉何也曰
紀侯去其國以存其祀也時則周之衰世也若使當商
周之治君盛世則紀侯者玉帛朝貢之不暇寧論於其
國去不去耶春秋於紀侯信不貶矣而於周王則有譏
焉書曰天王狩於河陽盖天王無出出則自絶於天下
也天子之孝在天下諸侯之孝在一國所任不同所責
亦異也漢文帝時老上單于自將十四萬騎入蕭關燒
回中宫候騎至雍烽火通甘泉宫可謂危矣帝乃躬擐
甲胄思親征焉其後匈奴復大入帝親勞軍至覇上及
棘門而在細柳則黃輿屈而不得驅矣未聞其輕出狩
也既而景帝立一日中七國同反帝命周亞夫竇嬰將
三十六軍以伐之有張羽之力戰韓安國之持重韓頽
當之功冠諸侯而趙涉劇孟鄧都尉軰為之謀畫七國
王侯之首可指日而旌之也惟帝之斷足以誅御史大
夫晁錯其勢足以使太常袁盎使吳其明足以容周亞
夫之不奉詔以梁委吳亦未聞其輕出狩也唐明皇有
始無卒昏滛不道固非文景之比而國家之盛不減文
景時也一旦安禄山以范陽平盧河東之師率同羅奚
契丹室韋十五萬衆反范陽取河北陷東京克桃林而
潼關失守則不告宗廟不顧九族不諭百官身與宫宦
數十人揭衣而奔才行四十里而無食飲與征徒並飢
寒越明日軍士不肯行則斬宰相縊妃子僅行中道散
去者衆賴劒南騾綱至以甘言強之而前不敢言騎騾
之疲也受辱於饋食之田父訴誠於獻酒之微臣悲歌
酸鼻若悔而不悔唐室自是傾矣其後肅宗幸岐代宗
幸陜德宗幸奉天皆脩明皇故事也末有僖昭之出則
春秋之不貶也昔禄山之初叛也四方郡縣有不從賊
者皆倚東平太守嗣吳王祗以起兵其終賴太子即位
於靈武以固天下之基業則民心於帝豈不願其留而
無出哉梁武帝區區好無益之名窺無實之利專以登
叛人為謀末納侯景十有四州之地自謂坐獲非常之
大功也不知其相朱异納景之賂其子正德通景之謀
長江不足以為險而朱雀航石頭城與浮苴等也景逼
帝坐白刃交前而景徒能焚宫室辱妃主殺百官曾不
自保其首領也梁室不碎於景之手者武帝坐朝如故
而未嘗議及奔亡苻堅之秦軍聲國勢據中原以威百
戎非江左可擬也銳氣以攻衰微之晉戎卒六十萬介
馬二十七萬下蜀漢之舟師擁幽冀之陸騎軍實萬里
齊聲並進晉謝石之師不足以當其十二之一而石琰
幼度伊軰風流清談之師不足以當苻融張蚝慕容暐
垂姚萇軰熊虎百戰之將而融陣逼淝水從幼度之誘
一動而奔潰不可制止融擒而堅僅以身遁姑得道洛
陽而入長安曾不安席而復出五將山姚萇執之幽于
新平别室而縊死靳𫝊國寳以陳義問尹緯以憐才於
時垂與子寳中道叛而燕復以興乞伏父子繼以隴右
叛而秦以立句町王以河南叛姚萇以萬年叛慕容冲
兵起於帳下慕容暐變發於會中誠可懼矣向使堅收
散卒不去長安任權翼苻越之忠謀督張蚝石越毛當
苻飛龍之力戰則何遽有五將之辱新平之禍使秦遂
亡乎執事者鑒漢文景不出而隆盛唐明皇出而衰亡
梁武不出而存苻宣昭出而亡則一反覆手間天下之
利害斷可知矣又有往古實迹可按而為執事言者燕
太祖文明帝以新造之邦出師小勝而激石虎之趙大
陣以臨之一日亡其二十餘城於趙趙兵將逼所都之
棘城皝懼欲出亡其帳下將慕輿根諫曰王一舉足則
成彼趙之王業中趙之計矣今國家固守堅城其勢百
倍事之不濟不失於走奈何望風委去為必亡之理乎
元菟太守劉佩曰事之安危繫於一人大王當自強以
厚將士不宜自弱也其謀臣封奕曰虎凶惡已甚鬼神
共疾禍敗之至何日之有今空國遠來攻守勢異戎馬
雖強無能為也頓兵積日釁隙自生但堅守以竢之耳
燕乃以劉佩之力戰大敗趙師終為大國視石虎不義
以死也是尤今日之所當知者也所謂尼雅滿斡哩雅布
者非石虎之儔也其凶淫不道則過之我不可一舉足
以自弱而成賊計惟堅守以成百倍之勢而視其明神
誅殛可也況我祖宗基業之固宗廟社稷之靈今天子
之勤儉圖治固非新造之燕可同日語也亦竊有可懼
者今之謀臣視封奕如何其戰將視劉佩又如何執事
者未宜忽於斯也又如燕幽帝慕容暐屢敗於晉大司
馬温之師矣温乘勝至枋頭暐懼焉與太傅評謀奔龍
城賴吳王垂請出戰曰若其不捷走未晚也果大破温
於襄邑而得晉之夀春焉此則危甚矣無足為執事者
陳之也今之謀臣必不為慕容評而我將視慕容垂又
如何執事者復宜念之也是二者盖有前比矣光武初
在河北得邯鄲信都二郡之助而兵衆未合議者多言
可因信都兵自送西還長安獨邳彤曰若明公無征伐
之意則雖信都之兵猶難會也明公既西則邯鄲城民
不肯捐父母背城主而千里送公其離散亡逃可必也
光武不復西而卒因二郡以一天下也方光武創業之
初猶不肯散亡二郡之衆而固守河北執事者謂今累
聖重光之基業可不恤京師之衆散亡而固守天下乎
嗟夫皝去棘城暐奔龍城則燕雖興而復亡也光武輕
去河北則不能中興而漢不得復有天下也執事者幸
少念之也或曰晉元帝之亡也保江東而興王業胡為
而不可曰元帝以琅邪王渡江而即帝位非驅黃屋以
東廵也其所以即帝位者又豈特藉江山之固哉中原
名德之士王導周顗之屬不忘中原之故國相與慷慨
垂涕而立宗廟於荆棘之中耳是時東晉之地南抵夀
春北極彭城東至洛陽如使元帝居洛陽之舊都收中
原之遺英則彼劉淵石勒軰果何有哉請以二事明之
東晉之初興也弱矣劉琨遥奉朝廷之威命無日不戰
於劉石間幾興而敗且使琨不死則滅劉以興晉陽殺
石勒以固河北而洛陽長安皆晉之歸也祖逖志在中
原琨之所畏也其在豫州百姓襁負而至將士樂為致
死力敵人不敢窺兵石勒遣吏護其母墓黃河以南復
為晉有略地千里復戸萬計惜逖不能自成其渡江之
志而卒也晉之末尤衰矣大司馬温之師猶足以至覇
上劉裕之師又足以入長安況在元帝初興乎其初則
未有定分争先破竹之勢也其後則強箭之末飲羽之
勢也琨逖二人者元帝可用而不能用之以一天下者
也温裕二人者不生於元帝之時使之效忠佐王者也
執事者當念琅邪王渡江失計如此況以天子之尊為
江東之舉乎豈不惜哉昔人所謂目前可驗天下共知
之事區區所陳往事是也其在本朝則章聖皇帝因契
丹再入河北不西狩蜀不南狩金陵上有畢士安之深
謀下有高瓊之竭忠而成之於宼凖之決策不復徘徊
而徑幸澶淵其流福天下至今賴之也是則不待說之
之言而執事者宿知之矣
歷代名臣奏議卷二百三十一
