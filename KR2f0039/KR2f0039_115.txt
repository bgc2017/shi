歴代名臣奏議卷一百十五
明楊士竒等撰
學校
宋徽宗初即位御史中丞王覿奏乞太學冬季補試䟽
曰臣伏見太學外舍生以二千為額每歲四季補試前
後試中之人逾額雖多而入學者少故逐季補試不已
今科詔在邇外舍生入學者漸衆遂已及額四方學者
既不知在學諸生額足又以朝廷逐季補試之法行之
已久未嘗中廢故来就冬試者道路相望也竊聞太學
收接到諸生家保狀已是六百餘人本學申禮部乞補
試而都省以額足不許本學已曉示罷試六百人者既
不得試能無怨嗟若詔告有素則咨怨固所不恤緣太
學既未嘗先期告諭四方學者更不冬試及學者如期
限到闕之後方指揮罷試即是朝廷著令誤四方就學
之人奔走道路也豈所以信天下哉況孤寒之士有不
遠數千里而至者不得試而使歸顯於事理非便臣欲乞朝
廷指揮太學今年冬季依舊補試其試中人候學中生員有
闕以資次撥入仍令本學契勘如來年春夏季委要更不須
試補即預先移文諸路州軍曉喻學者令知若將來生員額
闕合行補試亦先期曉告施行所貴不誤四方學者
崇寧初左司諫慕容彦逢上奏曰臣竊謂諸路學校州
有正錄縣有長諭廼至其餘掌事之人皆奉行貢士法
令書攷陞選之詳盖根本於此而遠方諸生尚循積習
之弊廼或持其短長糾率學衆輙興訴訟以至發其舊
愆以快私忿以此職掌𩔖多畏默求全鮮克振職臣愚
伏望聖慈特降睿旨編修學制嚴立法禁不唯整肅學
政亦以敦厚士風
大觀中湖北提舉劉才邵乞頒聖學下太學劄子曰臣
聞天佑下民作之君作之師惟其克相上帝寵綏四方
盖治之之謂君教之之謂師治之教之之功天不能以
自為必付之帝王帝王以盛德履尊位克稱君師之任
用能相天而成其能四方之民賴以寧謐唐虞三代之
盛見於詩書之所傳率由此道其後去聖既遠無所折
衷異論肆行而道統益微漢興百年稽古禮文之事乃
克修舉孝宣增光前烈留意藝文爰詔諸儒講論五經
同異於石渠且使平奏其議躬自臨決章帝建初間復
修石渠故事因著其說為白虎通議雖未能方駕前古
而發揮聖道豈云小補兩漢之文於斯為盛載在方冊
光華至今恭惟國家膺受駿命聖聖相承雲章奎文光
耀相燭非若前代歴世十數而好文之主纔一二見也
陛下躬濬哲之資緝熙光明之學紹開興運纂修列聖
之丕緒萬幾之餘無所嗜好獨玩意編簡考觀前言凡
妙旨所寄精微浩博昔人之所未覩者皆獨得於心術
之妙雖堯舜禹湯文武汲汲以成帝王之極功何以遇
此豈留意於章句之同異者得以望清塵哉天相斯文
世道交興宗社再安兵革偃息而聖謨經遠首以育材
為務爰頒詔旨崇建太學以幸教多士導民設教之意
勤勤如此君師之任可謂兼全之矣夫學者以聖王為
師親逢斯時千載之遇也搢紳韋布之士豈無望於餘
光哉兩漢之事不足為今日獻臣愚不勝區區大願欲
望聖慈於清燕之間凡微言奥旨自得於聖心者頒之
儒館學宮俾承學之衆得以味道真而泳聖涯莫不精
白以承休德仰副陛下恢崇至道開明羣心之意天下
幸甚
徽宗時通判李新上奏曰臣伏覩大觀學令斷自聖知
制為成書頒降郡國知所遵守者累年于兹矣昔游夏
不能贊孔子一辭則學令之設詎容擬議者邪自三代
已来未有如此之詳且明也如挾書代筆之禁奉行者
失於不嚴州學季試已不能杜絶其弊而縣學補試歲
升假手尤甚轉透題目出外終日塊坐撫弄筆硯以待
文字之来其間翻錄至句語字畫錯繆雖差官監門例
不敢搜索稍加誰何則必紛争詬詈公肆觝突傳出送
入傍若無人一隸名學籍便以保庇門戶有繫空名行
食身未嘗一躡學圃者有假故逾限已經除籍再託人
補試者臣欲乞諸生補試入縣學歲升入州學許教授
當面試經義一道試日牒本州有出身官一員監如文
義不通字札不同全然疎繆根究元試之弊則學者知
所畏而州縣學無濫進叨冒之人矣
李復上取士劄子曰臣恭覩神宗皇帝憫士弊於俗學
之久慨然作新造之以經術發明聖人之遺言使講求
義理之所歸庶知乎修身行已上以事君内以事親涖
官接物弗畔於道而今之學者曾不思此平日惟是編
𩔖義題傳集海語又大小經題目有數公試私課久已
重疊印行傳寫其義甚多無不誦念公然剽竊以應有
司之試終身之學止於如此甚者至於所專之經句讀
不知音切不識苟誤中選入仕平生所學皆無可用非
惟鄉閭無一善可稱雖有甚不齒者亦更不問朝廷建
學立師設館給食而偷墯苟且若是安能副上教養之
意哉欲責其移孝資忠臨民應務之效必不能也古者
鄉舉里選非但取其浮文必皆考其素行臣欲乞立法
取士以博學行義為先試言為次抑亦絶其干託奔競
之私察其器識材術之異庶幾所養可取所取可用聖
朝有得士之實
趙鼎臣乞駐蹕府學劄曰臣恭以陛下樂育人材建庠
序開封府實輦轂畿甸之域天子所自治之地首詔執
事並興府縣之學而有司推遷殆且十年博士弟子僑
寄他所甚不稱明詔意致煩陛下申以程督曾不踰年
之頃黌舍完成生徒四集秋某月有金芝二本産于大
成殿之木上而本學生楊汶等一千一百五十八人相
與踊躍誦歎合辭而言以謂乘輿方躬郊丘之饗吾學
乃輦路所經從今芝實挺生殆先聖先師蒸出瑞物以
報吾皇之德兹甚盛之舉謂臣默不以聞何也臣竊以
謂郊祀慶成之日千乘萬騎扈蹕還宮雖道出府學之
南懼非所以仰勤天步之臨也然而諸生伏清道之左
聆屬車之音奏名通謁抑有著令如蒙天慈矜其懇誠
示以恩意少緩六龍之驅一紆重瞳之顧如古式閭以
寵新學則多士仰德孰不競勸四方聞風得以矜式以
副陛下隆儒重道之意不勝幸甚臣待罪京邑職事所
及有所見聞不敢緘默謹昧死以聞
給事中俞㮚上言曰學校三代之學也然崇寧四年以
前議者以為是五年則非之大觀三年以前議者以為
是四年則非之豈學校固若是哉觀望者無定說爾必
使士有成才人無異論事之不美者不出於學校然後
為得言頗見行
高宗時胡寅上疏曰臣竊謂孔子孟子皆生於列國戰
争之時衛靈公問陳而孔子以爼豆為對滕文公問為
國而孟子以庠序為言聖賢之謀必非迂闊究觀治亂
可驗不欺自軍興以来布衣韋帶之士儒風掃地下無
學賊民興此先哲之所深憂非國家之美事也方陛下
潛心道奥日就月將發明經世之書以幸當世而承學
之士未有可以仰副聖懷者豈亦教導之法有所未至
哉臣愚謂諸州教授宜慎擇老成名士以充其選仍詔
守臣留意學校則凡鄉舉游學之科居處飲食之制生
徒多寡之額師儒殿最之法皆在所議如合聖心即乞
睿斷詔大臣施行
刑部侍郎知漳州廖剛上奏曰臣聞學術之邪正道之
所由以廢興天下之所由以治亂是以自古為天下國
家欲化民成俗以興帝王之治者未有不審乎此盖學
必以堯舜禹湯文武周孔為師而外乎此者皆他道也
異時王安石以該洽辯給輘轢一世自以前無古人後
無来者然其學博雜無統頗僻失中乃至分文析字傍
引曲證以行其臆說殆孟軻所謂邪說淫辭之害正者
也盖說枝於正道則為邪辭溢於正理則為淫豈徒不
足以明道而已哉如安石之學術大抵尊功尚利輕改
作而廢典常樂軟熟而賤名節使天下靡靡日入於偷
薄而莫之悟其為害亦深矣陛下天日之鑒灼見其弊
悉罷黜之以幸天下誠斯文千載之遇也比詔名儒之
能闢其說者以書来上竊意已經乙夜之鑒儻合聖意
臣願頒之學官鏤板以傳使學士大夫曉然皆知是非
當否之所在庶幾邪淫之說不勝而人心皆歸於正豈
小補哉
李石上奏曰臣聞六經者帝王之心術也其實見於行
事而其文見於成書因其文以考其實因其實以推其
心之所傳則堯舜禹湯文武周公孔子之德業可概見
也漢人之於垂絶之經勤矣賴其收秦人之餘燼振起
遺音使其有傳而復續專門名家之學未易及也如武
帝之表章元帝之牽制二君者雖於經甚勤泥於成書
與行事之迹不能推明六經心術之所自所謂讀堂上
之書反有愧於推輪之妙故也仰惟陛下之心則堯舜
禹湯文武之心術也充之以惠利四海散之以潤澤萬
物無一不有是心既有是心雖忘書亦可然猶儲精道
奥灑為宸編以流布學校俾六經之文得附雲漢之章
相為昭回矣頃者令取士通習六經與詩賦並行恐學
者之習有所偏也則又下詔有司優取二禮之學其尊
尚之意臣竊有以窺陛下欲託六經以逹其心於天下
也不知士子所以仰副今日教育所得於經之盛能如
漢人之專門名家者乎抑止為剽章獵句誦習科第計
而已乎且聖人之經有資於金口木舌者駕說之師是
也今世之儒非必一一金口木舌然所以為倡導之師
者不可廢也今之六經誠有所偏廢而不舉者無師傳
之過也臣願陛下立六經博士於太學俾四方學者各
得以其經相授受州郡學校精擇其師如逐經學諭之
𩔖如是則無偏廢之經矣
韓駒上論曰臣聞方今陋儒之論以為人主之治天下
直以禮樂刑政而為士者亦務明於道德性命而已文
章不足尚也臣竊以為過矣昔者堯舜三代之世文章
煥然周公仲尼聖人之在下者文章亦深遠矣今陋儒
以已不能之故而曰不足尚則是六七聖人者皆不足
法乎且夫堯舜三代距今幾千歲矣其風俗之盛衰尚
可考者以其書知之也故周之噩噩不如商之灝灝而
商之灝灝不如虞之渾渾周之衰也禮樂刑政尚未大
壞而其文章獨先潰爛無復渾灝之氣後世言治者不
過稱漢唐誦其詩讀其書則亦皆差賢於後世盖自古
未有盛德之世而文章骩骳不振者也是以聖人尚之
太祖皇帝時天下初定未遑文學之事太宗皇帝數與
侍臣論文由是風俗翕然而變嘗喜而謂侍臣曰近時
文物漸盛它日必有著名者其後累聖臨御皆以叡文
神學超軼百王又皆崇儒表善盖自端拱淳化之後天
下乂安士得篤於文事磨礱綴緝以副上意百餘年間
異人間出矣臣嘗思之此豈一朝夕力哉是殆累聖奬
勵激勸之所致也臣聞太宗始尚文教則士有王禹偁
蘇易簡倡其風真宗敦好詞學則有晏殊楊億為之冠
仁宗時則有若歐陽脩在神考時則有若王安石此數
公者其文皆不愧於漢唐而其餘以文擅於一時者尚
不可一二數也朝廷之上文物之盛至今耆老以為美
談真太平之偉觀治世之休光也陛下天縱明智肆筆
成書虞歌湯銘播示海内自有書籍以来未之有也臣
竊度之雖有相如之典策終嚴之奉對常揚之制誥尚
未足以仰望清光必有賡歌之臯陶陳謨之大禹效伎
於周衛之内而後為稱方今雖不乏人然而數年之後
壯者已老老者已耄則陛下所取以為侍從者𩔖皆今
之少年進士也臣為進士顧所謂時文者其體格曾漢
唐之不如則陛下它日所望以賡歌陳謨者誰乎意者
奬勵激勸之道有所未盡而後生小儒承陋儒之說以
為無事於此是以日靡靡也陛下廣庠序之教置師儒
之官進士之高選者不惜好爵以尊顯之不可謂不奬
勸而士未有深於文者雖臣亦疑之進士之高選者或
幸得之而未必深於文也至體格卑弱者又曾不屏黜
此固宜其不勉者矣謂宜稍變其體間求四方之能文
者不問疎賤而尊顯之則不十年必有能賡歌陳謨者
出焉使夫堯舜之主而有臯陶大禹之臣以繼今日之
盛且陛下它日功成治定亦當得此等紀太山之封鏤
白玉之牒與詩書並傳而不愧宜不為無益故臣欲破
陋儒之論而先言治天下者文之不可廢也如此
駒又上論曰臣聞古之人其仁義充于内則其文不期
而自工是故讀易春秋則知周公仲尼之道為閎深要
𦕈矣此必然之符也有木於此枝披葉落而曰吾本根
茂則天下莫之信士皆曰吾知行仁義而其言漫汗繁
雜無一言當於理則其所謂仁義者亦無乃非其實乎
陋儒之論其不可聽亦明矣臣請遂論時文之弊昔者
神宗皇帝既罷詞賦始立經義之科意以謂詞賦非古
也而六經之作皆本於聖人學者如通其大義則其文
章亦將漸復於三代今之學者既以講究道德發揮章
句六經之旨亦略明矣獨其文章未能復古後生小儒
皆為偶儷之詞漫汗之文纂錯以為工繁雜以為美昔
李翺言六經之文不拘於儷也詩曰憂心悄悄慍于羣
小則不偶儷矣其曰遘閔既多受侮不少則偶儷矣惟
晉宋之間始拘於偶儷故劉子元以謂可一言而足者
必衍以為二言可三句而成者必增以為四句然而偶
儷之作近世尤甚是以至於纂錯繁雜而漫汗不可考
嗚呼臣不知始變斯文之體者誰歟甚乎不仁者也臣
丱角時從鄉先生問為大義鄉先生曰童子記之大略
如為賦而無聲韻耳已而臣游場屋視同列者果皆如
此因退而歎曰此豈神宗皇帝罷詞賦之意耶譬猶女
工不欲作錦而壞其機退而相與刺繡夫錦之與繡則
固不同矣然其為纂錯繁雜則一也陛下萬幾之暇亦
嘗取今進士之文觀之乎其偶儷漫汗三代有之乎六
經有之乎陛下聖學淵奥博稽上古此固無逃於聖鑒
矣夫文之偶儷始於東漢而詞之漫汗盛於東晉至其
纂錯繁雜則又前世所未有也臣竊惟神宗皇帝罷詞
賦立經義陛下崇學校以三代之風期天下之士而士
止為漢晉之文以待天子之選甚可羞也恭惟陛下奎
文宸章超軼堯禹學者雖無以測知其萬一然而昭回
之光固萬物之所仰睹也又近歲黜異端之後士非三
代之書不讀誠可謂知本矣其朝夕之所誦捨六經則
孟軻揚雄莊周列禦寇之書而已六經何可及也然詩
之道志書之述事尚當取為法焉至於孟軻之醇揚雄
之深莊周之辯列禦寇之不華皆曩之工文者所採取
也今徒剽其語而不能學其文是獨何歟往者初立經
義時士以王安石為師至今有司頒其書於天下數十
百卷可取視也亦豈獨偶儷漫汗之體哉則是學者不
能上陶風化以復渾灝之氣而次亦未能希王安石立
言之萬一也豈不陋哉士方狃於素習見有不偶儷漫
汗者則衆指為異端而有司亦不敢取必若所云則是
六經孟軻及王安石亦皆為異端乎此亦積習之大弊
也願下明詔使為文者上窮六經之體以為質中取孟
軻諸子之作以為支下如王安石義解之𩔖以為義至
於漢晉之弊則使痛刮而深鉏之然後游於璧池之上
不負吾聖天子教育矣
駒又上論曰臣嘗謂學者之病在名實之不相副庠序
之士所慕者三代今其文愧於三代矣其所陋者漢晉
今其文不幸𩔖之矣是猶躬行顔閔之行而服盜跖之
服曰無傷也此豈可不革其弊哉前日陛下制詔多士
詞尚體要使復三代之盛甚大惠也臣時聞之踊躍太
息謂將立見渾灝之氣詔書懇切然無士君子之深於
文者倡其風士因陋就寡不能遠希作者徒為淺易之
文以應有司之選煩言碎詞刊落不盡違明詔失聖意
臣甚為諸儒不取也陛下即聽臣言詔革文弊則當慎
擇有司而嚴其法臣嘗計今天下郡國之士不翅數十
萬人既已講解義理發明經傳為其所難矣豈無軼羣
超俗之才足以輔弱扶微而庶幾於三代之文者乎特
以有司非是不取也不敢自騁於繩墨之外凡臣之所
患者獨恐有司升黜之際未盡别白則士專已守殘其
弊未可以猝除也國家初乘五季之亂文章盖掃地矣
以太宗真宗歴年之久聲明文物之盛然僅能革五季
之風而已及仁宗時益務復古是時綴文之士不為不
衆而士亦未甚勸也其後歐陽脩執文柄以度量多士
凡僻裂輕豔者揭其名而辱之惟重厚典直者取焉由
是風俗一變熙寧之初僻裂輕豔之文既不復作而雕
蟲篆刻之技猶在也士君子亦皆知其弊而不能自還
以上之所取者惟是而已會王安石白罷詞賦神考從
之而安石布其書於天下使以新義從事士乃始去雕
蟲篆刻之技向令仁宗神考雖有復古立經之意而無
良有司以升黜繼之臣知其有所必不能矣夫上言所
好惡而以升黜繼之雖欲變天下之至難可也仁宗之
復古風神考之立經義比於陛下之欲詞尚體要可謂
難矣士猶勉力以副科舉而順上之好惡何則利之所
在固衆之所趨也今荆廣閩蜀之間去京師數千里學
者無所取師而都下鬻書者歲取進士高選之文集為
版本傳播四方謂之義格後生小儒何識之有徒見為
是文者例得高選則皆搖脣燥吻焚油繼日誦讀以為
師法此豈可不澄其源而欲清其流乎故其要莫若慎
有司之選陛下欲民之不散則必擇導民之官欲農之
不惰則必擇勸農之吏欲士之深於文則亦擇司文者
而已必得如脩及安石者足以風動天下而又諭以升
黜之旨仍大臣自太學博士及郡國教授每歲謹察其
升黜之當否以為賞罸士雖未能遽復三代之風然少
須假之不一二年必有可觀者
駒又上論曰臣聞士為科舉之文其工拙若無所繫於
國家而臣諄諄為陛下言之者不獨以格氣卑弱負陛
下教育之意且陛下立政造事皆將復三代之盛臣愚
以謂典謨訓誥所以播之四方傳之萬世亦當盡如六
經而後為稱士生於此時不能自振拔於頽波之中使
至治之世文事缺然此賤臣所深惜也夫文章雖小技
而古人未有不苦心勤力而後僅能工者甚非可以一
旦把筆而學為也如是則陛下亦無怪乎學者之不能
文也彼志於禄而已故自為兒童而父兄教之以義格
比十餘歲則已誦數百篇稍長而能執筆則皆不治它
技惟以模擬為工已而試于有司則固足以得禄矣及
其入官之後年日加長而志不加專偶儷漫汗之文已
熟於其手而古文竒字或未始識也夫文之體固不一
矣而今之為文者則一之何則其素所積畜者然也然
陛下它日使掌西掖之誥視北門之草與夫紬石室金
匱之書者例皆取此今不教之於初學之時而欲責之
於入官之後臣以為難矣及失職不稱然後擯斥之此
又非學者之罪也士方未仕固不可使雜治它技以妨
其業誠如臣言使為科舉之文已略倣依三代之體則
它日遣言立意自當不愧於古人且臣非敢厚誣天下
之進士也陛下何不試於清閒之燕取義格而觀之觀
其遣言立意它日有能為陛下編年記事如劉向班固
者乎有能為陛下陳謨奏議如馬周賈誼者乎有能歌
功頌德如柳宗元韓愈者乎有能發誥施命如權德輿
白居易者乎臣有以知其不能為也此六七公尚不可
及況其上者乎今之學者則以為此等皆不足為也曰
通經而已甚乎其不思也臣不敢借古人以為諭今之
所尊師者莫如王安石文集數十百卷其間箴銘歌詩
賦頌表奏之𩔖無不皆善經術特其文章之一端爾世
有醜女見鄰婦之美而學之其眉目膚髮手足鼻口舉
無所似也獨以一節之似而曰我盡得其美則未有不
為人之所歐弃者矣此則士學安石之比也往者哲宗
皇帝患其若此始立宏詞之科陛下前又置詞學兼茂
科欲以此等求天下之士其意既美矣第恐所得不廣
不足以儲他日之用故臣竊效愚策以為莫若教之於
初學之時又皆取六經孟軻之體以為模楷則自當不
陷於邪說前所謂宜間求四方之能文者不問疎賤而
尊顯之尚慮有司之選有幸不幸則士亦未勸也臣聞
累聖敦奬詞學當時羣臣號能文者無不旋被褒擢臣
畎畝書生所記者纔二三事爾太宗嘗夜讀李度詩朝
而問丞相曰度今何在丞相言度坐法居絳州有詔乘
傳入直史館夫度小官謫于外州而一詩之善已蒙記
識矣則學者何得不勸焉今四海之大豈無如度者陛
下留意微臣之言詳延俊彦以助聖化不勝幸甚
駒又上論曰臣聞儒者之患非獨其文之不振也學之
不博抑又甚焉陛下既詔學者復古之文又當使之博
學今之說者曰博溺心又曰絶學無憂此乃老子莊周
絶俗之人刳心去智之說何可法焉自孔子之聖而曰
不如丘之好學也又曰我學不厭其晏居與門人應對
之際諄諄以學為言故問禮問樂問官名耻一物之不
知如曰博溺心則肅慎之矢專車之骨巨魚萍實聖人
亦安用之耶太祖皇帝尚欲盡令天下武夫讀書而況
庠序之士秉筆操牘其號曰儒而所問輒不知曰是不
足知也將誰欺乎古人之博學者臣不可徧舉矣今士
專修夫子之道夫子既學矣其師慕者又莫如王安石
臣聞安石於書無所不讀故其講解經傳訓釋文字雜
取百家諸子之說以發明之誦其言而不知其所讀之
書謂之盡得安石之學臣不信也往者安石初建經義
時獨倡言道德性命之理此其意非以文章學問為不
足尚也以為文章學問固儒者之本務如女子而事組
繡法吏而讀律令自當然爾今以為不足尚而不務也
是乃中人之情樂於閒佚而為之說臣嘗游場屋間見
同列者專治一經其所旁取以為資者老莊揚列三經
義解字說而已此數書不一年可徧閱又其甚則二三
年可成誦也故士終日袖手書案之上無所用心驟而
問之不必巨魚萍實之難知也六經之事有不能知者
矣昔韓愈言隂陽地土星辰禮樂之書雖今仕進者不
要此道然古之人未有不深於此而後為大賢者臣觀
漢董仲舒揚雄之屬則果皆通於此惟賈山以涉獵書
傳則已不得為醇儒矣陛下不惜官爵以待天下之士
如一賈山且不得見則是陛下何時而得仲舒軰哉雖
然士之不學非其所不能也特以上之所設科無所事
於此則當此之時自非好名者孰肯耗心疲力以腹貯
萬卷書耶臣恐數年之後百家諸子皆為故紙以與家
人覆瓿而已甚可惜也今詔自太學及郡國庠序與士
講明經術之外又勸之以不可無學而時叩其所有有
博聞者優與升擢而甚惰無所涉獵者亦時屏黜二三
則士無有不勸者矣苟其博學則其文章亦必無前之
弊此尤不可以不先也
駒又上論曰臣向之所論者專為學者而已然士之不
學非學者之患而國家之所宜慮也陛下無以臣為過
士之不學不過稠人中閉口結舌面赤汗下使天下以
為口實而已也今之進士𩔖皆他日之公卿百執事也
彼方應舉時既無事於學而其入仕之後雖向之所讀
數書者又將捐去則峩冠曳帶所有者特枵然之腹而
已陛下置公卿百執事也大則欲其謀王體斷國論小
則欲其辯權事而決疑獄上以備左右之應對下以與
賓客言今以枵然之腹立乎本朝之上則陛下何望焉
其不學之患今日未見也他日見之矣往者學士劉敞
奉使北方敵人道使者由他徑以誇示其郡國之大敞
素明於地理因責問之敵人畏服是時順州山中有異
獸敵不能名以問敞敞為言此駮也敵益畏之父老為
臣言神宗皇帝時御殿放榜進士有暨陶者有司讀曁
為洎而陶不應侍郎蘇頌曰吳有塈豔暨讀為結此得
非其後乎問之果然神宗皇帝喜謂頌曰果吳人也慶
歷元豐之際士皆深於學矣然微此二臣則堂堂大宋
幾何而不為外國之所鄙笑多士之所訕薄乎奈何今
日不勸之使博學以儲他日之用陛下欲有所問則皆
恍然相視醉心拱手而不能知然後倉猝四顧而求多
聞之士不可得矣且夫效一官緫一職非學亦不能也
真宗皇帝嘗因放榜謂羣臣曰天下至廣藉羣學共治
之今又得千餘分理州縣矣以此而言則是州縣之吏
亦欲其知學也鄭子皮用一不學之人尹何以為邑而
子産譬之於傷錦如吏部歲補數百尹何於天下則數
年之後殆無完錦矣自州縣而上其所職愈大則所學
當益富今士通於道德性命之理誠前世所不及然一
為吏則素所蓄積不過以善其身而已是何預於天下
之事而驟布於郡國之間此臣之所以私憂也陛下幸
以此教學者又宜詔大臣歲擇博學者以名聞而尊顯
之如真宗召崔偓佺於肥鄉主簿而特置龍圖閣直學
士以處杜鎬則海内皆承風以不學為恥矣昔人有種
漆者鄉人皆笑之十年而漆可以為器向之笑者悉取
資焉士之學不學於今誠未有損益臣言之若迂闊然
不十年陛下必收其用矣惟陛下留神省察
駒又上論曰臣愚無所識知竊獨聞之於士君子陛下
稽古如帝堯好學如孔子萬幾之暇博覽前載之書至
於夜分不寐蓋嘗慨然以士寡學為歎故臣略陳勸學
之方其詳則在陛下下議郎博士議以詔天下臣嘗竊
怪西漢之士亦專一經而其飾吏事斷疑獄皆出於此
今之學者亦專一經而不能施於用神宗皇帝所為罷
詞賦而建經義者蓋將使之見於行事也非以為决科
之具而已今徒能誦王安石義訓及義格以待問此豈
神宗皇帝所望於士者耶臣知其然矣臣嘗以尚書試
進士請以尚書一經言之尚書五十八篇大約數萬言
自帝堯至秦穆其世次之先後與其誥命誓訓之所從
作雜見他書學者所宜知也竒文奧義訓註不能盡者
昔之老儒有白首而不能窮也然其可以為有司之問
題者不過二千而已二千之目自元豐至今凡太學公
私試與州郡省試之所問者皆不離此而其所嘗問者
又不再出蓋今之可以為題者又纔數百而已數百之
義學者如竭其力數歲可備也數百義足以應敵則其
他雖吾本經有不必究知者矣有司按其義而可以合
格則又不敢不取而鬻書者取士之所對義刻為版本
若書則自堯典及秦誓靡不皆有謂之排𩔖後生小儒
曉夜課讀雖不敢盡用然少增損之亦足以合格如是
而欲望其飾吏事决疑獄豈不難哉六經之旨既為微
妙其間星辰山川禽魚草木皆資他書以相參驗此王
安石所以書無所不讀也然今之學安石所訓之外則
不復研究而有司之不可以為題者又皆不復究知獨
誦道德性命之言以為學聖人之道者如是足矣蓋昔
之善醫者必先讀神農之書以徧識天下之藥雖其用
藥之妙出於自得非書之所能盡然未有不明於藥性
之寒温補瀉而後能為方者也後之庸醫以為治病之
妙不在於此獨收古方而不復讀神農之書則其所試
之方足以毒人而已今之學者不幸𩔖此臣愚以謂宜
於大義之外令有司雜取六經中事及安石之所未訓
釋或訓釋而未盡與先儒之所疑而未决者如今之策
題以問士常出其不意而視其所通多寡以為升黜則
凡誦時文者不能有所儌倖而通經博古之士出矣凡
臣之所言者上自師儒下逮進士皆心知其弊獨口不
言爾其間豪傑之士亦各欲暴露其所長至於有所拘
而不得馳騁則尤不樂於此而考試時文詞一律試官
亦益厭之但上下相循以為習俗無有言於朝者臣愚
不肖竊欣太平之難遇而嘉聖道之方興又重惜神考
崇經教士之意不白於天下是故勇不自制既以其身
當天下之笑譏亦不虞蹈狂妄之罪輙具為書冒獻於
上古人曰士不通經果不足用惟明主裁之
駒又上論曰臣聞方今貢舉之法有三曰義論策大要
以義為主臣既科條之矣策論亦足以考士之所學而
非今日之所先也故臣特言其略而陛下試觀焉臣聞
真宗皇帝時制詔取士兼收策論嘗謂丞相旦曰時才
政事盡在二者臣竊惟神宗皇帝所以罷黜詞賦而獨
不廢策論者以為取士之道義以觀其經術論以察其
智識策以辨其謀略則天下之士盡在吾彀中矣是時
太學諸生有策居第一者其文詞亦未有以大過人也
然神宗皇帝尚取而觀是以學者咸勸經義之外策論
亦彬彬可取焉近日學子乃以是為餘事不過亦以偶
儷漫汗之文纂錯繁雜以充試卷而已此尤失作文之
體矣而有司曰是餘事也亦不以定升黜又其所問率
皆無益之事𩔖非所以取時才而詢政事也夫學者之
未仕其於時才政事是豈能知而有以助萬一邪然既
以設科則不得不盡其實此真宗之所以兼收而神考
之所以獨不廢也今之學子皆不觀史書則策論之不
工為無足怪臣觀歴代史記其間車旆服器禮樂制度
與夫守文之君當途之士相與謀是非而斷利害者皆
今所宜知也書云事不師古以克永世匪說攸聞太宗
皇帝讀書至說命未嘗不太息也神考之聖訓曰漢之
武宣唐之太宗則吾無間然矣自餘治世盛王則吾取
二三策而已夫豈以史記為不足觀邪臣嘗與市人讀
詔書于路竊見陛下戒伶官則引同光之政諭宗室則
稱劉向之美蓋學為王者久矣漢丞相言謹按詔書律
令下者文章爾雅訓詞深厚小吏淺聞不能究宣因重
掌故之選自是公卿士吏彬彬多文學之士矣夫西漢
之詔書無足道也然猶恐淺聞者不能究宣今聖天子
誥命如此而承學之臣率不知史書此臣之所甚未諭
也陛下側席求賢用之惟恐不及士之去為公卿蓋無
日矣今日之論則他日之陳謨而為陛下講治道者也
今日之策則他日之奏䟽而為陛下議時政者也宋興
以來名臣幾百人矣其陳謨奏䟽班然可睹也此豈致
身廟堂之上而後學為者自為布衣其學素明也陛下
試讀今日之策論以預卜其陳謨奏疏則他日之文物
恐未得如前日之盛臣是以為陛下極言之臣嘗見一
進士工為文詞至為策論則亦漫汗偶儷無足觀者臣
偶問之汝何苦而為此則曰不然有司不我取也夫神
考與陛下教育之意當使天下洗濯磨礱日夜奮發務
增其所未高而極其所未至以待國家之用今以有司
之故而使豪傑之士破崖岸去圭角以自貶損則自中
人以下何可望其進邪蓋古之教人者思所以增益之
而今之教人思所以摧抑之甚非聖主意也願陛下詔
有司及考試時策論所問皆可以察智識而辨謀略者
其文非得體則明教告之而取經義之外亦頗以定其
升黜庶使學者少通前代之典無令空言不適於用又
時因得豪傑之士凡此皆所以為異日名臣之資此神
考與陛下教育之本意也
孝宗時知南康軍朱熹上奏曰臣竊嘗伏讀國朝會要
恭覩太宗皇帝嘗因江州守臣周述之奏詔以國子監
九經賜廬山白鹿洞書院既又以其洞主明起為蔡州
褒信縣主簿以旌儒學每恨無由一至其處仰觀遺跡
及蒙聖恩假守兹土到任之初考按圖經詢究境内民
間利病乃知書院正在本軍星子縣界而陳舜俞廬山
記又載真宗皇帝咸平五年嘗勅有司重加修繕間因
行視陂塘始得經由其地見其山川環合草木秀潤真
閒燕講學之區而荒涼廢壞無復棟宇因竊惟念太宗
皇帝真宗皇帝所以幸教多士垂裕萬世之意其盛如
彼而下吏淺聞弗克原念以稱萬分之罪其大如此駭
懼震慴不遑啓居既又按考此山老佛之祠蓋以百數
兵亂之餘次第興葺鮮不復其舊者獨此儒館莽為荆
榛雖本軍已有軍學足以養士然此洞之興遠自前代
累聖相傳眷顧光寵德意深遠理不可廢况境内觀寺
鐘鼓相聞殄棄彛倫談說空幻未有厭其多者而先王
禮義之宫所以化民成俗之本者乃反寂寥希闊合軍
與縣僅有三所而已然則復修此洞蓋未足為煩於是
始議即其故基度為小屋二十餘間教養生徒一二十
人節縮經營今已了畢但其勅額官書皆已燒毁散失
無復存者不敢擅行標榜收置輙昧萬死具奏以聞欲
望聖明俯賜鑒察追述太宗皇帝真宗皇帝聖神遺意
特降勅命仍舊以白鹿洞書院為額仍詔國子監仰摹
光堯夀聖憲天體道性仁誠德經武緯文太上皇帝御
書石經及印板本九經䟽論語孟子等書給賜本洞奉
守看讀於以褒廣前烈光闡儒風非獨愚臣學子之幸
實天下萬世之幸
熹召對延和又上奏曰臣昨任南康軍日嘗具狀奏乞
賜白鹿洞書院勅額及乞以太上皇帝御書石經并版
本九經注疏給賜本洞今亦未蒙施行而朝野喧傳相
與譏笑以為怪事臣誠恐懼不敢不盡其說謹按本洞
書院實唐隱士李渤所居當時學者多從之游遂立黌
舍至五代時李氏為建官師給田贍養徒衆甚盛迨至
國初猶數十百人太平興國中嘗蒙詔賜九經而官其
洞主見於會要而咸平五年有勅重修仍塑宣聖及弟
子像又見於陳聖俞所記簡牘具存可覆視也夫以此
洞之興原其所自雖若淺鮮無足言者而太宗皇帝真
宗皇帝眷顧褒崇至於如此則聖意所存至深至遠必
有非下吏淺聞所能窺測者今乃廢而不舉使其有屋
廬而無勅額有生徒而無賜書流俗所輕廢壊無日此
臣所以大懼而不能安也然竊意有司所以不能無疑
於臣之請固未必皆如譏笑者之言殆必以為州縣已
有學校不必更為煩費耳如其果然則臣請有以質之
夫先王禮義之宫與異端鬼教之居孰正孰邪三綱五
常之教與無父無君之說孰利孰害今老佛之宫徧滿
天下大郡至踰千計小邑亦或不下數十而公私增益
其勢未絶至於學校則一郡一縣僅一置焉而附郭之
縣或不復有其盛衰多寡之相絶至於如此則於邪正
利害之際亦已明矣今有司非徒不能有所正於彼而
反疑臣之請於此臣不能識其何說也今幸蒙恩賜對
故敢復以為請伏望聖慈下臣此章特從其請既以紹
承先志啓迪羣心又以丕闡大猷昭示抑邪與正之漸
實天下萬世之幸
中書舍人崔敦詩論南康軍奏請白鹿洞書院額疏曰
臣竊惟國朝偃武崇文首善太學其後天下州郡始相
繼有請建書院以養士至道二年賜西京嵩陽書院額
咸平四年賜潭州嶽麓書院大中祥符二年從應天府
請置新建書院此𩔖不一皆賜經書亦有令備價印造
及間有賜額者江州廬山白鹿洞書院實太平興國二
年守臣周述言學徒數百人望賜九經使之隸習緣其
學徒繁盛於是有旨從之自慶歴詔許州府軍縣立學
於是學校徧於天下當時詔書有曰除舊立學外並令
各立學蓋舊學即書院之𩔖是也自太上皇帝中興廣
設學校徧賜石經所以教之之法已是詳備今來南康
軍所奏雖非定制然亦所以推廣朝廷崇儒重道之化
本監訪聞潭州嶽麓書院係隸屬郡學所養生員皆自
郡學補中撥入及請選行藝之士充長委實曲盡今勘
當南康軍奏所復白鹿洞書院養士一二十人名額經
書未敢擅便標榜收買本監欲下本軍隨宜措置標榜
所有經書具數申監印造仍會潭州嶽麓書院隸屬州
學規例一體施行
光宗紹熙三年禮部侍郎倪思請復混補法命兩省臺
諫雜議可否於是吏部尚書趙汝愚等合奏曰國家恢
儒佑文京師郡縣皆有學慶歴以後文物彬彬中興以
來建太學於行都行貢舉於諸郡然奔競之風勝而忠
信之俗微亦惟榮辱升沉不由學校德行道藝取决於
名工雕篆之文無進修之志視庠序如傳舍目師儒如
路人季考月書盡成文具今請重教官之選假守貳之
權倣舍法以育材因大比以取士考終場之數定所貢
之員期以次年試于太學其諸州教養課試升貢之法
下有司條上思議遂寢
寧宗時兵部侍郎虞儔上奏曰臣聞三代令主以至列
國之君皆有學故天子曰辟雍諸侯曰泮宫雖小大不
同其化民成俗長育人材則一也朝廷興太學置明師
四方之士于于然而來可謂盛矣竊怪夫近年州郡之
學往往多就廢壊士子游學非圖餔啜以給朝夕則假
衣冠以誑流俗而鄉里之自好者過其門而不入為教
授者則自以為冷官而不事事自一郡觀之若未甚害
也舉天下皆然則實關事體矣臣嘗究其所以然蓋人
之常情莫不以仕進為榮選人之在外者所望不過關
陞與夫改秩而已向也太守監司所發舉狀先及教授
今則且以為贅員置而不問雖有提學司文字專舉教
官而員數又甚窄向也教官在法得就任改秩今則莫
之許也是以有不屑就之心故不能所不樂為之事無
足怪者夫朝廷建一官蓋欲使之治一職苟以為迂闊
於事無補於時曷不一舉而廢之吏祿學糧猶可省也
若以為化民成俗長育人材自學校始祖宗以來莫之
有改奈何使之名存而實亡乎照得教官自堂除之外
在部格法非曾試中詞科及學官殿試第一甲省試上
舍十名前等人不許差注蓋立法之初重其選也如此
今選人到部縱使有格多不肯就至與之堂除亦不滿
意又就試者絶無一人而干堂者日以猥衆上而架閣
非有所擢用則不可得次而幹官非特降指揮則不可
差伺候日月之久廟堂無闕以處之未免有淹滯之歎
今若朝廷稍重教官之選有以作新之使其知所歆羡
則選人進取之路少寬而廟堂造化之權亦廣矣是一
舉而兩得之也或曰然則其如闕遠何臣應之曰不然
今京局之闕至有三政四政者蓋以文字易得庶幾他
日可望於改秩初未嘗以為遠而莫之肯待也臣願陛
下明詔銓曹復教授在任改秩之法風厲監司郡守教
授中有能勤於教育作成士𩔖者舉狀之發必先及之
則孰不願仕於其間激昂奮厲以修舉其職業乎將見
異時民以之化俗以之成人材輩出以為國家之用矣
此當今之急務也惟陛下留神
理宗時起居郎魏了翁論敷求碩儒開闡正學疏曰臣
自去歲嘗以士習之弊告於先帝大扺謂今之為士蹤
跡詭祕見利則趨脱有緩急不可倚仗今不幸而言中
小則賣友以求免大則賣國以偷生雖其自麗典刑然
已有傷國體不及今圖所以久安長治之道而隨事隨
救雖嚴刑峻法比而誅之不能禁也臣以慶元進士嘉
泰學官開禧館職嘉定史臣三十年間得諸舊聞驗以
親見蓋自乾道淳熙以來涵養作成大儒輩出學者景
從淳熙之季雖已有倡為道學之目者然而儒風鼎盛
正理常勝自孽韓柄國又更偽學之名以排陷善𩔖其
始也宗相之黜舉朝咸曰不可以是得罪者凡五十餘
人太學生上書固爭亦蹈難而不悔猶以見先朝表章
風厲有益於人心者若此自學禁既密士習日浮夫所
謂伊洛之學非伊洛之學也洙泗之學也非洙泗之學
也天下萬世之學也索諸天地萬物之奥而父子夫婦
之常不能違也約諸日用飲食之近而鬼神隂陽之微
不能外也大要以六經語孟為本使之即事即物窮理
以致其知而近思反求精體實踐期不失本心焉耳奚
其偽而被以此名屏不得傳於是驅一世而納諸近功
淺利之域以漁獵為學問以綴緝為文章以操切為實
才以貪刻為奉公踵陋習愚恬不之講方時苟安害未
甚見也一旦開邊之議大官倡聲一口附和其不謂然
者不過一二館職之卑耳卒之内訌外猘誤國殘民流
毒至今夫學術之不明其害乃至於此自嘉定以來雖
曰亟更曩轍然老師宿儒零替殆盡後生晚學散漫亡
依其有小慧纖能者僅於經解語錄諸生揣摩剽竊以
應時用文詞浮淺名節隳頓蓋自其始學父師之所開
導子弟之所課習不過以譁衆取寵惟官資宫室妻妾
是計爾及其從仕則又上之所以軒輊下之所以喜愠
亦不出諸此古人所謂為已之學成物之本固不及知
也一旦臨小小利害周章錯愕已昧所擇脱不幸而死
生臨乎其前則全軀保妻子之是務雖亂常干紀有不
遑恤嗚呼使此習也而日長月異平居無直諒多聞之
友立朝無正色犯顔之士臨難無赴節死義之臣雖利
在盗賊利在夷狄亦委已聽命而已陛下與大臣俱何
便於此哉陛下嗣位之初正明示好惡作新觀聽之幾
願與大臣圖維長久安寧之計毋以書生為迂腐毋以
正論為闊疏敷求碩儒開闡正學使人人知其有禮義
廉恥之實知有君臣父子之親知此身之靈於物而異
於禽獸也則見得必思義見危必致命夫如是而君享
用賢之福為人臣者亦職有利焉周頥曰師道立則善
人多善人多則朝廷正而天下治此斷斷然如穀之可
以療飢也惟亟圖之
元世祖至元十三年布呼密與同舍生戬通泰達爾圖嚕
等上疏曰臣等聞之學記曰君子如欲化民成俗其必
由學乎玉不琢不成器人不學不知道故古之王者建
國君民教學為先蓋自堯舜禹湯文武之世莫不有學
故其治隆於上俗美於下而為後世所法降至漢朝亦
建學校詔諸生課試補官魏道武帝起自北方既定中
原增置生員三千儒學以興此歴代皆有學校之證也
臣等今復取平南之君建置學校者為陛下陳之晉武
帝嘗平吳矣始起國子學隋文帝嘗滅陳矣俾國子寺
不隸太常唐高祖嘗滅梁矣詔諸州縣及鄉並令置學
及至太宗數幸國學增置學舍至千二百間國學太學
四門學亦增生員其書算各置博士乃至高麗百濟新
羅高昌吐蕃諸國酋長亦遣子弟入學國學之内至八
千餘人高宗因之遂令國子監領六學一曰國子學二
曰太學三曰四門學四曰律學五曰書學六曰算學各
置生徒有差皆承高祖之意也然晉之平吳得戶五十
二萬而已隋之滅陳得郡縣五百而已唐之滅梁得戶
六十餘萬而已而其崇重學校已如此况我堂堂大國
奄有江嶺之地計亡宋之戶不下千萬此陛下神功自
古未有而非晉隋唐之所敢比也然學校之政尚未全
舉臣竊惜之臣等嚮被聖恩俾習儒學欽惟聖意豈不
以諸色人仕宦者常多蒙古人仕宦者尚少而欲臣等
曉識世務以任陛下之使令乎然以學制未定朋從數
少譬猶責嘉禾於數苗求良驥於數馬臣等恐其不易
得也為今之計如欲人材衆多通習漢法必如古昔徧
立學校然後可若曰未暇宜且於大都弘闡國學擇蒙
古人年十五以下十歲以上質美者百人百官子弟與
凡民俊秀者百人俾廪給各有定制選德業充備足為
師表者充司業博士助教而教育之使其教必本於人
倫明乎物理為之講解經傳授以修身齊家治國平天
下之道其下復立數科如小學律書算之𩔖每科設置
教授各令以本業訓導小學科則令讀誦經書教以應
對進退事長之節律科則專令通曉吏事書科則專令
曉習字畫算科則專令熟閑算數或一藝通然後改授
或一日之間更次為之俾國子學官總領其事常加點
勘務要俱通仍以義理為主有餘力者聽令學作文字
日月歲時隨其利鈍各責所就功課懲其勤惰而賞罰
之勤者則升之上舍惰者則降之下舍待其改過則復
升之假日則聽令學射自非假日無故不令出學數年
以後上舍生學業有成就者乃聽學官保舉蒙古人若
何品級諸色人若何仕進其未成就者且令仍舊學習
俟其可以從政然後歲聽學官舉其賢者能者使之依
例入仕其終不可教者三年聽令出學凡學政因革生
員增減若得不時奏聞則學無弊政而天下之材亦皆
觀感而興起矣然後續立郡縣之學求以化民成俗無
不可者臣等愚幼見於書聞於師者如此未敢必其可
行伏望聖慈下臣此章令諸老先生與左丞王贊善等
商議條奏施行臣等不勝至願書奏帝覽之喜
至元中翰林集賢學士程鉅夫奏曰臣聞國於天地必
需才以為用而人才之盛非自盛也全在國家教育之
勤其衰也反是參之歴代可考也國家自中統建元以
來中外臣僚亦時聞表表偉傑者皆自往時故老宿儒
薰陶浸灌而然歴時既久以次淪謝邇來晨星寥寥無
幾何矣臣不知更十餘年後人物當何如其瑣瑣也而
主國論者恬不知怪視學校為不急謂詩書為無用不
知人才盛衰張本於此蓋嘗有旨行貢舉求好秀才上
意非不諄切而妄人輙隂沮之應故事而集議凡幾作
輟矣然則無怪乎選任之非才政治之不理也今已至
此後當若何臣愚欲望陛下明詔有司重學校之事慎
師儒之選京師首善之地尤當興建國學選一時名流
為國人矜式優以餼廪隆以禮貌庶四方觀感有所興
起外而名都大邑教官有缺不但循常例取庸人而已
必使廷臣推擇可以為人表儀者條具聞奏令有祿可
養而不匱職比親民而加優視教化之廢興為考第之
殿最其諸生有經明行修者特與蠲免賦役依已降詔
旨施行似望國家教育有方多士鼓舞不倦他日隨取
隨足無臨事乏才之歎天下幸甚
世祖時各道儒司悉以曠官罷浙西道儒學提舉葉李
召至京師上奏曰臣欽覩先帝詔書當創業時軍務繁
夥尚招致士𩔖今陛下混一區宇偃武修文可不作養
人才以弘治道各道儒學提舉及郡教授實風化所係
不宜罷請復立提舉司專提調學官課諸生講明治道
而上其成才者於太學以備錄用凡儒戶徭役乞一切
蠲免帝可其奏
葉李為尚書左丞一日從世祖至柳林奏曰善政不可
以徒行人才不可以驟進必訓以德義摩以詩書使知
古聖賢行事方略然後賢良輩出膏澤下流唐虞三代
咸有胄學漢唐明主數幸辟雍匪為觀美也乃薦周砥
等十人為祭酒等官凡廟學規制條具以聞帝皆從之
成宗時翰林國史院檢閱官袁桷上國學議曰成周國
學之制略於大司樂其遺禮可法者見於文王世子三
代而上詳莫得而聞焉漢武表章六經興太學至後漢
為尤盛唐制微附益之而其制愈加詳密今可考也宋
朝承唐之舊而國學之制日隳至于紹興國學愈廢雖
名三學而國學非真國子矣夫所謂三舍法者崇寧宣
和之弊也至秦檜而復增之月書季攷又甚夫唐明經
帖括之弊唐楊綰嘗曰進士誦當代之文而不通經史
明經但記帖括牒自舉非仄席待賢之意宋之末造𩔖
不出此今科舉既廢而國朝國學定制深有典樂教胄
子之古意儻得如唐制五經各立博士俾之專治一經
互為問難以盡其義至於當世之要務則略如宋胡瑗
立湖學之法如禮樂刑政兵農漕運河渠等事亦朝夕
講習庶足以見經濟之實往者朱熹議貢舉法亦欲以
經說會粹如詩則鄭氏歐陽氏王氏吕氏書則孔氏蘇
氏吳氏葉氏之𩔖先儒用心實欲見之行事自宋末年
尊朱熹之學唇腐舌弊止於四書之註故凡刑獄簿書
金穀戶口靡密出入皆以為俗吏而爭鄙棄清談危坐
卒至國亡而莫可救近者江南學校教法止於四書髫
齓諸生相師成風字義精熟蔑有遺忘一有詰難則茫
然不能以對又近於宋世之末尚甚者知其學之不能
通也於是大言以蓋之議禮止於誠敬言樂止於中和
其不涉史者謂自漢而下皆霸道其不能詞章也謂之
玩物喪志又以昔之大臣見於行事者皆本於節用而
愛人之一語功業之成何所不可殊不知通逹之深者
必悉天下之利害灌膏養根非終於六經之格言不可
也又古者教法春夏學干戈秋冬學羽籥若射御書數
皆得謂之學非若今所謂四書而止儒者博而寡要故
世嘗以儒詬誚由國學而化成于天下將見儒者之用
不可勝盡儒何能以病于世
仁宗時虞集為集賢修撰會議學校乃上奏曰師道立
則善人多學校者士之所受教以至於成德逹材者也
今天下學官猥以資格授彊加之諸生之上而名之曰
師爾有司弗信之生徒弗信之於學校無益也如此而
望師道之立可乎下州小邑之士無所見聞父兄所以
導其子弟初無必為學問之實意師友之游從亦莫辨
其邪正然則所謂賢材者非自天降地出安有可望之
理哉為今之計莫若使守令求經明行修成德者身師
尊之至誠懇惻以求之其德化之及庶乎有所觀感也
其次則求夫操履近正而不為詭異駭俗者確守先儒
經義師說而不敢妄為竒論者衆所敬服而非鄉愿之
徒者延致之日諷誦其書使學者習之入耳著心以正
其本則他日亦當有所發也其次則取鄉貢至京師罷
歸者其議論文藝猶足以聳動其人非若泛泛莫知根
柢者矣
順帝時蘇天爵乞增廣國學生員狀曰國家典章興隆
庠序敦崇勸勉責在憲臺夫成均實風化之原而人材
乃邦家之本是宜增廣員額樂育賢能昔者世祖皇帝
既定中原肇新百度知為治必資於賢者而養賢必本
於學官至元七年初命中書左丞許衡為國子祭酒以
教公卿大夫之子弟是時學徒未有定額其後政教既
修學者寖廣迨至仁宗皇帝增多至四百員然而近歲
以來員額已滿至使胄子無從進學殊非祖宗開設學
校廣育羣材之美意也蓋自昔國家未有不由作興英
賢而能為治者也故漢室中興圜橋門者億萬計李唐
受命游成均者三千員人材之多近古未有洪惟國家
海宇之廣庠序之盛又豈漢唐所可此擬獨於學徒員
額猶少方今朝廷治化更新嘉惠儒術至于學校長育
人材尤為先務宜從都省聞奏量擬增添生員一百名
内蒙古色目五十員漢人五十員應入學者並如舊制
錢穀所費歲支幾何人材所關實為至重如此則賢能
益盛俗化益隆其於治道實為有補
歴代名臣奏議卷一百十五
