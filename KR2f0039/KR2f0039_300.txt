歷代名臣奏議卷三百
明楊士竒等撰
灾祥
宋仁宗皇祐四年劉敞論天久不雨䟽曰臣伏以古今
之通義主逸而臣勞陛下親聽萬機日昃不倦與羣臣
等勤矣今又聞以天久不雨之故降服徹膳躬自暴露
夜輙升壇禱祠逹旦不寐此則聖躬之勞過於羣臣羣
臣實未有及陛下者也臣竊聞之不勝其憂且水旱之
數未可前測設復彌月連旬不如聖意陛下何能專以
萬乘之體爲羣臣代勞哉如令萬一冒風寒霜霧之苦
有所不怡陛下當使誰受其責而宗廟社稷之憂獨在
陛下陛下不可不自愛也詩書百家聖賢精論皆曰人
者天地之心人和則天地之和至矣近者大赦恩及四
海解宿逋裁減常稅宥過除罪與之自新德厚如此和
氣宜應而愆亢尤甚者臣之愚竊意今日政事所褒進
所刑罰所施舍所廢置猶有未合人心不當天意者故
令隂陽否隔也陛下誠少加聖恩延問正直日新其德
則和氣可致時雨可望何必降服徹膳躬自暴露涉風
寒霜霧之險增宗廟社稷之憂非計之安者也陛下視
羣臣百姓如子羣臣百姓望陛下如父父以子將失所
之故深自克責不避災疾而子方晏然自若不可謂孝
臣雖賤切不勝犬馬之心又以謂救旱之術在彼不在
此故敢冒昧陳聞惟陛下裁幸
至和元年敞知制誥又上奏曰臣前月十一日延和殿
奏公事因論吳充馮京謫官本末面蒙宣諭云中書怒
其太直不與含容臣其時曾奏言若如是則大臣蔽君
之明專君之權而擅作威福也必恐感動隂陽有地震
日食風霧之異今臣竊聞鎮戎軍地震一夕三發去臣
所言五日之内爾又京師雪後昏霧累日復多風埃太
陽黃濁此皆變異之可戒懼者也臣所以先知必然者
按五行志云事雖正專之必震況其不正乎又尚書洪
範蒙恒風若而京房易傳臣之蔽君則蒙氣起以此數
者合之必知有異也然皇天保祐陛下至深至厚以災
異隨事輒應欲望陛下覩變自戒永綏四方也不可不
思不可不憂今陛下推誠委信大臣而大臣依勢作威
政事不平如此甚衆在外畏憚已非常時陛下宜深究
天地之意收攬威權無使聦明蔽塞法令不行則足以
消伏災異矣臣前已奏陳故敢再述所聞特乞留中詳
加省覽
二年敞論水旱之本䟽曰臣伏見城中近日流民衆多
皆扶老㩦幼無復生意問其所從來或云久旱耕種失
業或云河溢田廬蕩盡竊聞聖慈憫其如此多方救濟
此誠陛下爲民父母之意足以感動羣心臣猶謂但可
寬目前之急而已非救本之術也譬如良醫療病必先
審其病源病源不除彊食無益今百姓之病已可見矣
父子兄弟不能相保鰥寡孤獨不能自存彊者流轉弱
者死亡所以致此者其源在水旱也所以致水旱者其
本在隂陽不和也所以致隂陽不和者其端在人事不
修也然則三公之職主和隂陽而議臣之任主明天人
陛下何不責三公以其職使之陳隂陽不和之理詢議
臣以其學使之述天人相與之際參之聖心以觀今日
政事若陛下所委任皆已得人所施爲皆已應天則水
旱者蓋無妄之災不足憂矣若天人之際少有不合豈
得安然坐視其病心知其源不思救之哉臣言似迂其
理實切今羣臣爲陛下謀者不過煑粥糶米名爲救濟
其實亦欲欺聦明自解免而已非謀國之體也又今天
氣當暑反寒率多常風雨澤愆候秋成不可必願陛下
速思所以救其本者召致和氣無令聖心重增焦勞則
天下幸甚
嘉祐四年敞又上奏曰臣伏以聖王所甚畏事者莫如
天所甚聽用者莫如民是故觀天意於災祥察民情於
謠俗因災祥以求治之得失原謠俗以知政之善否誠
少留意則皆粲然矣前古賢智之君莫不循此以導其
下忠信之臣莫不緣此以諷其上上下相飭而自天祐
之竊見朝廷每有吉應佳瑞則公卿稱賀至於災異非
常可怪之事則寂然莫有言者雖歸美將順臣子之常
操而於儆戒吁俞理似未盡陛下復不自延問以求天
意恐非所謂小心翼翼昭事上帝聿懷多福者也臣愚
以謂五經災異之說最深最切設四方所上竒物怪變
妖孽沴疾有非常可疑者宜使儒學之臣據經義傅時
事以言若其言是可以當天意若其言非足以廣聖聦
如近日雨雪驟寒人有凍死者此亦災變之一端矣唯
聦明睿智憂深思遠順時慎微不可不慮也臣忝近列
愚不能通古今竊觀前世商高宗周成王畏天威享福
祚之益誠願陛下留意於此不勝區區
康定元年知諫院富弼上奏曰臣學術空疎才識庸懦
謬蒙奬擢充職諫垣苟有見聞安敢緘默伏以日者君
之象日食則人君恐懼脩省損饍徹樂衣素服避正殿
求萬務所失許百寮上封事食於常時已謂非吉況在
歲旦尤爲深災今月一日午後伏覩太陽虧蝕衆所觀
仰稽諸前籍可謂大異臣竊聞北使在館欲取今日御
宴若用常禮盛饌作樂是重敵人而忽天譴殊無恐懼
之心臣甚爲陛下不取也假令臣子有過陛下未欲加
責且示戒勵而絶無憂恤怠惰如故怒之之意當何如
也天之留意於陛下亦猶是焉伏望陛下出自聖慮罷
此宴會或恐定制不可遽已即宜令北使就館别日遣
近臣押賜御筵更慮北使已入難於中輟即今之會秖
且徹樂亦無所妨不可謂之張皇亦不謂之輕易天文
謫見萬姓皆覩罷會徹樂不出内庭非張皇也救天之
災惟恐不速感天之意不可不深觀變側身宜不旋踵
非輕易也如此則上可以祗警天戒下可以慰說人心
亦使敵人見陛下脩德禳災傳聞遠方足爲鉅美僧道
法事一切不用此外更乞陛下夙夜戒懼以塞變異則
聖躬無疆之慶亦宗社無疆之休臣不勝大願昨日申
未時臣赴館宿於街衢間見此虧食遇夜投進文字不
及伏望聖慈恕此怱廹之罪
龍圖閣直學士知耀州趙師民上䟽曰近覩太陽食于
正朔此雖隂陽之事亦慮是天意欲以感動聖心臣非
瞽史不知天道但率愚意言之其月在亥亥爲水水爲
正隂其日在丙丙爲正陽月掩日隂侵陽下蔽上之象
也詩曰十月之交朔日辛卯又曰彼月而微此日而微
謂以隂奸陽失其叙也又曰百川沸騰山冡崒崩高岸
爲谷深谷爲陵謂下陵上侵其權也又曰皇父卿士番
維司徒家伯冢宰仲允膳夫棸子内史蹶維趣馬楀維
師氏謂大小之臣有不得其人者也宗周之間時王失
德今而引喻蓋事有所譬固當不諱凡天之示象由人
君有失不然則下蔽其上古人君之失不過暴虐怠慢
奢侈縱放不師古始捨是何失道之有今聖心慈仁恭
勤儉約自撿動循典禮如此自非下蒙上邪撓正使主
恩不下究而誰之咎歟望陛下朝夕咨于丞弼心膂之
臣洎左右近侍耳目之官其忠而純者與之慎柬内外
百執事及州縣牧宰使主恩究于下不爲羣邪所蔽塞
則億兆之幸也
慶歷元年右正言直諫院孫沔上奏曰臣竊見經春已
來時令失序沈隂不雨蒙氣連宵日景青昏天光惨翳
按漢書所述洪範云皇之不極厥咎常隂必有下人竊
議上者臣晝夜思之莫知所以天道雖遠災祥不欺人
心至微氣志必應豈有變異昭著而終久無患者也伏
惟陛下至明至聖察之謹之臣職當言事心所有疑不
敢自隠冀愚者之盡慮也臣又聞臣者君之隂婦者夫
之隂邪者正之隂若臣廹於君婦陵於夫邪害於正則
有隂蒙之眚蓋人事動於下則天變見于上矣今氣象
如是在陛下專精勵意察事求端思所以致感之因行
所以消復之道以荅上穹降鑒之兆則天下幸甚伏諒
陛下以喪子感傷宸心悲欝又將廣嗣是念仇淑爲意
每於庭墀之下頗聞珠玉之音是沖和未融而結嗇未
解也伏望全神省思養器加膳優游適性燕静端居節
嗜欲之情戒寵嬖之盛罇爼之間袵席之上無俾過度
冀盡防微保聖德於康寧發純剛之斷決察姦謀於臣
下嚴左右於禁中若百事先覺則萬福來同庶可以克
謹天戒永綏國家者也
二年右正言歐陽脩論澧州瑞木䟽曰臣近聞澧州進
瑞木成文有太平之道四字其知州馮載本是武人不
識事體便爲祥瑞以媚朝廷臣謂前世號稱太平者須
是四海晏然萬物得所方今西羌叛逆未平之患在前
北敵驕悖藏伏之禍在後一患未減一患已萌加以西
則瀘戎南則湖嶺凡與四夷連接無一處無事而又内
則百姓困弊盜賊縱横昨京西陜西出兵八九千人捕
數百之盜不能一時翦滅只是僅能潰散然却於别處
結集今張海雖死而逹州軍賊已劫百人又殺使臣其
勢不小興州又奏八九十人州縣惶惶何以存濟以臣
視之乃是四海騷然萬物失所實未見太平之象臣聞
天道貴信示人不欺臣不敢遠引他事只以今年内事
驗之昨夏秋之間太白經天累月不滅金木相掩近在
端門考於星占皆是天下大兵將起之象豈有纔出大
兵之象又出太平之字一歲之内前後頓殊豈非星象
麗天異不虚出凡於戒懼常合修省而草木萬𩔖變化
無常不可信憑漸生懈怠臣又思若使木文不僞實是
天生則亦有深意蓋其文止曰太平之道者其意可推
也夫自古帝王致太平皆自有道得其道則太平失其
道則危亂臣視方今但見其失未見其得也願陛下憂
勤萬務舉賢納善常如近日不生逸豫則三二歲間漸
期修理若以前賊張海等少衰便謂後賊不足憂以近
京得雪便謂天下大豐熟見北敵未來便謂必無事見
西賊通使便謂可罷兵指望太平漸漸安逸則此瑞木
乃悞人事之妖木耳臣見今年曾進芝草者今又進瑞
木竊慮四海相俲争造妖妄其所進瑞木伏乞更不宣
示臣寮仍乞速詔天下州軍告以興兵累年四海困弊
方當責已憂勞之際凡有竒禽異獸草木之類並不得
進獻所以彰示聖德感勵臣民
至和三年脩爲翰林學士上奏曰臣伏覩近降詔書以
雨水爲災許中外臣寮上封言事有以見陛下畏天愛
人恐懼修省之意也竊以雨水爲患自古有之然未有
水入國門大臣奔走淹浸社稷破壊都城者此蓋天地
之大變也至於五城京邑浩如陂湖衝溺奔逃號呼晝
夜人畜死者不知其數其幸免者屋宇摧塌無以容身
縳棧露居上雨下水纍纍老幼狼藉于天街之中又聞
城外墳冢亦被浸注棺槨浮出骸骨漂没此皆聞之可
傷見之可憫生者不安其室死者又不得其藏此亦近
世水災未有若斯之甚者此外四方奏報無日不來或
云閉塞城門或云衝破市邑或云河口決千百步闊或
云水頭高三四丈餘道路隔絶田苖蕩盡是則大川小
水皆出爲災遠方近畿無不被害此陛下所以警懼隱
惻至仁之心廣爲諮詢冀以消復竊以天人之際影響
不差未有不召而自至之災亦未有已出而無應之變
其變既大則其憂亦深臣愚謂非小小有爲可以塞此
大異也必當思宗廟社稷之重察安危禍福之機追已
往之闕失防未萌之患害如此等事不過一二而已自
古人君必有儲嗣所以承宗社之重而不可闕者也陛
下臨御三十餘年而儲嗣未立此久闕之典也近聞臣
寮多以此事爲言大臣亦嘗進議陛下聖意久而未決
而庸臣愚士知小忠而不知大體者因以爲異事遂生
嫌疑之論此不思之甚也且自古帝王有子至三二十
人者其材高年長羅列於朝者亦衆而爲其君父莫不
皆享無窮之安豈有所嫌而斥其子耶若陛下鄂王豫
王皆在至今則儲宫之建久矣世之庸人偶見陛下久
無皇子忽聞此議遂以云爾且禮曰一人元良萬國以
正蓋謂定天下之根本上承宗廟之重亦所以絶臣下
之邪謀自古儲嗣所以安人主也若果如庸人嫌疑之
論是常無儲嗣則人主安有儲嗣則人主危此臣所謂
不思之甚也臣又見自古帝王建立儲嗣既以承宗廟
之重又以爲國家美慶之事故每立太子則不敢專享
其美必大赦天下凡爲人父後者皆被恩澤所以與天
下同其慶喜然則非惡事也漢文帝初即位之明年羣
臣再三請立太子文帝再三謙遜而後從之當時羣臣
不自疑而敢請漢文帝亦不疑其臣有二心者臣主之
情通故也五代之主或出武人或出乞養如後唐明宗
尤惡人言太子事羣臣莫敢正言有何澤者嘗上書乞
立太子明宗大怒謂其子從榮曰羣臣欲以汝爲天子
我將歸老於河東由是臣下更不敢言然而漢文帝立
太子之後享國長久爲漢太宗是則何害爲明主也後
唐明宗儲嗣不早定而秦王從榮後以舉兵窺覬陷于
大禍後唐遂亂此前世之事也況聞臣寮所請但欲擇
宗室爲皇子爾未即以爲儲貳也伏惟陛下仁聖聦明
洞鑒今古必謂此事國家大計當謹重而不可輕發所
以遲之耳非惡人言而不欲爲也然朝廷大議中外已
聞不宜久而不決昨自春首以來陛下服藥于内大臣
早夜不敢歸家飲食醫藥侍于左右如人子之侍父自
古君臣未有若此之親者也下至羣臣士庶婦女嬰孩
晝夜禱祈填咽道路發於至誠不可禁止以此見臣民
盡忠蒙陛下之德厚受陛下之恩深故屬陛下之慮遠
也今之所請天下臣民所以爲愛君計也陛下何疑而
不從乎中外之臣既喜陛下聖躬康復又見皇子出入
宮中朝夕問安侍膳于左右然後文武羣臣奉表章爲
陛下賀辭人墨客稱述本支之盛爲陛下歌之頌之豈
不美哉伏願陛下出於聖斷擇宗室之賢者依古禮文
且以爲子未用立爲儲也既可以徐察其賢否亦可以
俟皇子之生臣又見樞密使狄青出自行伍遂掌樞密
始初議者以爲不可今三四年間外未見過失而不幸
有得軍情之名且武臣掌國機密而得軍情豈是國家
之利臣前有封奏其說甚詳具述青未是竒材但於今
世將率中稍可稱耳雖其心不爲惡不幸爲軍士所喜
深恐因此陷青以禍而爲國家生事欲乞且罷青樞密
務任以一州既以保全青亦爲國家消未萌之患蓋緣
軍中士卒及閭巷人民以至士大夫間未有不以此事
爲言者惟陛下未知之耳臣之前奏乞留中而出自聖
斷若陛下猶以臣言爲疑乞出臣前奏使執政大臣公
議此二者當今之急務也凡所謂五行災異之學臣雖
不能知然其大意可推而見也五行傳曰簡宗社則水
爲災陛下嚴奉祭祀可謂至矣惟未立儲貳易曰主器
莫若長子殆此之警戒乎至於水者隂也兵亦隂也武
臣亦隂也此推𩔖而易見者天之譴告苟不虚發惟陛
下深思而早決庶幾可以消弭災患而轉爲福應也臣
伏覩詔書曰悉心以陳無有所諱故臣敢及之若其他
時政之失必有羣臣應詔爲陛下言臣言狂計愚惟陛
下裁擇
嘉祐元年脩又上奏曰臣伏覩近降手詔以水災爲變
上軫聖憂既一人形罪已之言宜百辟無遑安之意而
應詔言事者猶少亦未聞有所施行豈言者不足採歟
將遂無人言也豈有言不能用歟然則上有詔而下不
言下有言而上不用皆空文也臣聞語曰應天以實不
以文動民以行不以言臣近有實封應詔竊謂水入國
門大臣奔走淹浸社稷破壞都城此天地之大變也恐
非小有所爲可以消弭因爲陛下陳一二大計而言狂
計愚不足以感動聽覽臣日夜思惟方今之弊紀綱之
壊非一日政事之失非一端水災至大天譴至深亦非
一事之所致災譴如此而禍患所應于後者又非一言
而可測是則已往而當救之弊甚衆未來而可憂之患
無涯亦非獨責二三大臣所能取濟況自古天下之治
必與衆賢共之也詩曰濟濟多士文王以寧書載堯舜
之朝一時同列者䕫龍稷契之徒二十餘人此特其大
者耳其百工在位莫不皆賢也今欲救大弊弭大患如
臣前所陳一二大計既未果爲而又不思衆賢以濟庶
務則天變何以塞人事何以修故臣復敢進用賢之說
也臣材識愚暗不能知人然衆人所知者臣亦知之伏
見龍圖閣直學士知池州包拯清節美行著自貧賤讜
言正論聞于朝廷自列侍從良多補益方今天災人事
非賢罔乂之時拯以小故棄之遐遠此議者之所惜也
祠部員外郎直史館知襄州張瓌靜默端直外柔内剛
學問通逹似不能言者至其見義必爲可謂仁者之勇
此朝廷之臣非州郡之才也祠部員外郎崇正院檢討
呂公著故相夷簡之子清靜寡欲生長富貴而淡於榮
利識慮深遠文學優長皆可過人而喜自晦默此左右
顧問之臣也太常博士羣牧判官王安石學問文章知
名當世守道不苟自重其身論議通明兼時才之用所
謂無施不可者凡此四臣皆難得之士也拯以小過棄
之其三人者進退與衆人無異此皆爲世所知者猶如
此臣故知天下之廣賢材淪没於無聞者不少也此四
臣者名迹已著伏乞更廣詢採亟加進擢置之左右必
有禆補凡臣所言者乃願陛下聽其言用其才以濟時
艱爾非爲其人私計也若量霈恩澤稍陞差遣之𩔖適
足以爲其人累耳亦非臣薦賢報國之本心也臣伏見
近年變異非止水災譴告丁寧無所不有董仲舒曰國
家將有失道之敗而天乃先出災害以譴告之不知自
省又出怪異以警懼之尚不知變而傷敗乃至斯言極
矣伏惟陛下切詔大臣深圖治亂廣引賢俊與共謀議
未有衆賢並進而天下不治者此亦救災弭患一端之
大者臣又竊見京東京西皆有災傷並當存卹而獨河
北遣使安撫兩路遂不差人或云就委轉運使此則但
虚爲行遣爾兩路運司只見河北遣使便認朝廷之意
有所輕重以謂不遣使路分非朝廷優卹之急者兼又
放稅賑救皆耗運司用物於彼不便兼又運使未必皆
得人其材未必能救災卹患又其一司自有常行職事
又豈能專意撫綏故臣以爲虚作行遣爾伏乞各差一
使於此兩路安撫雖未能大段有物賑濟至於興利除
害臨時措置更易官吏詢求疾苦事既專一必有所得
與就委運司其利百倍也又聞兩浙大旱赤地千里國
家運米仰在東南今年災傷若不賑濟則來年不惟民
饑國家之物自亦闕供此不可不留心也竊以三司今
歲京師糧米已有二年准備外有三百五十萬餘碩未
漕之物今年東南既旱則來年少納上供此未漕之米
誠不可不惜然少輟以濟急時亦未有所闕欲下三司
勘會若實如臣所聞則乞量輟五七十萬碩給與兩浙
一路令及時賑救一十三州只作借貸他時歲熟不妨
還官然所利甚大此非弭災之術亦救災之一端也臣
愚狂妄伏望聖慈特賜裁擇
慶歷三年知制誥田況上奏曰臣竊見比來災咎頻仍
蝗潦繼作陛下責躬引咎不遑寧處以至躬祈道佛並
走羣望薰祓之意可謂至矣求當世之弊驗致災之由
其實役斂重而民愁和氣傷而爲沴役斂之重由國計
之日窘國計之日窘由冗兵之目蕃今天下兵已踰百
萬比先朝幾三倍矣自古以來坐費衣食養兵之冗未
有如今日者雖欲斂不重民不愁和氣不傷災沴不作
不可得也昔董仲舒劉向以謂春秋所書螽螟之災皆
政貪賦重之所致今陜西河北河東三路民力凋弊人
共知之臣不復言矣且以江淮之間言之今江淮菽麥
已登矣而責民輸錢數㪷之費不供一㪷之價物遂大
賤而農傷絹已輸矣民間貿易無餘而暴令復下又配
市之織絍之家寒不庇體而利盡歸于富賈累年已來
刻剥不已民間泉貨已匱竭其凡百科調峻法争利不
可勝計便聞東南之民大率中産已下往往絶食民之
愁窘致傷和氣如此而未聞陛下與兩府大臣議所以
救之之術乃欲以一爐香數祝版上塞譴咎此臣所以
不得已而言也夫國之所養之兵其上者戰其下者役
苟不能堪此則爲冗食今諸路宣義廣捷等軍其間孱
弱者甚衆大不堪戰小不堪役逐處唯欲廣募邀其賞
格豈復顧國家之利害哉宜分遣幹臣選揀諸路宣義
廣捷等軍其不堪戰者並降爲廂軍廂軍之不堪役者
並放停議者必曰兵驕日久一旦遽加澄汰則恐立致
亂此慮事者之疎也且孱弱之兵既不堪戰則勇強者
耻與爲伍去年韓琦汰邊兵萬餘人豈聞有爲亂者今
天下財用不足以贍冗食之兵尚或顧惜細故而不思
救弊之原臣切憂之惟陛下裁擇
諫官孫甫論赤雪地震䟽曰臣聞洪範五行及前代變
驗曰赤雪者赤眚也人君舒緩之應舒緩則政事弛賞
罰差百官廢職所以召亂也晉太康中河隂降赤雪時
武帝怠於政事荒宴後宫每見臣下多道常事不及經
國遠圖故招赤眚之怪終致晉亂地震者隂之盛也隂
之象臣也後宫也四裔也三者不可過盛則隂爲變而
動矣忻州趙分地震六七年每震則有聲如雷前代地
震未有如此者也惟唐高宗本封于晉及即位晉州經
歲地震宰相張行成言恐女謁用事大臣隂謀宜制於
未萌其後武昭儀專恣幾移唐祚天地災變固不虚應
陛下救舒緩之失莫若自主威福時出英斷以懾奸邪
以肅天下救隂盛之變莫若外謹戎備内制後宫謹戎
備則切責大臣使之預圖兵防熟計成敗制後宫則凡
掖庭非典掌御幸盡出之以省浮費且裁節其恩使無
過分此應天之實也
甫又上奏曰臣竊見景福内宫祖宗積經費之餘以備
非常之用近歲諸路物帛多入内庫中外盡疑宫中之
私費唐置瓊林大盈二庫率供燕侈楊炎陸贄請罷之
今日景福之積頗𩔖唐之二庫後宫之數臣雖不知但
聞三司計肉食者千餘人又有私身當不啻數千人矣
臣近聞染院計置染綾羅甚急以備宫中支用言至藏
庫所積紅羅去冬已絶他物稱此則浮費可知也陛下
省之立可感動人心以消災譴張修媛寵恣市恩禍漸
以萌夫后者正嫡也其餘婢妾爾貴賤有等用物不宜
過僭自古寵女色初不制而後不能制者其禍不可悔
知諫院蔡襄余靖上奏曰臣等伏見自春至今四方亢
旱日蝕地震變異相仍有以見上天垂意於陛下至深
至厚臣不知陛下何以報天戒之貺乎臣聞古之人君
遇一災異循省修飭或以六事自責或避正殿不居或
減饍徹樂或遣使廵察求直言於朝䆒愁苦於下於是
轉災爲福者有之矣若天之戒告而不懼民之冤隠而
不救乘飢旱之會其變不可量也伏望陛下避殿減饍
以自修省仍降詔書戒敕百官各舉厥職遣使天下求
訪闕失或有官吏貪殘而不糾刑獄冤枉而不治賦斂
繁數而不均徭役頻仍而不息孤獨無所養流散無所
歸朝廷之惠不逮於下下民之情不逹於上皆得條奏
而施行之伏惟陛下鑒前王戒畏之理觀當世安危之
勢留意而行天下幸甚
襄等又奏曰臣等近以亢旱請行自古帝王消弭災譴
之術避殿減饍發詔書遣使者上以荅天戒下以慰民
心數日顒然德音未降臣聞天地之氣與人相通隂陽
不和本自人召今若不修人事則無以回天意而召至
和伏自兵興累年天下困弊外有三邊百萬仰給之卒
内有四海億兆愁苦之人方此公私匱乏之時必無拯
救災傷之力將來流亡必衆盜賊必多患至後思恐無
所及況朝夕以来祈禱未應人心如涸天意益高陛下
爲蒼生憂念非不勤臣等爲國思慮無不至凡人有可
爲者皆勉而爲之以救災害况避殿减饍發詔遣使此
乃典冊常行之故事帝王修省之盛美伏望陛下早賜
施行苟能下悅人心自可上消天譴
四年襄等又奏曰臣等伏覩陛下以災變屢見飛蝗爲
殃責躬引過祈于天地宗廟社稷不令殃及萬方臣㐲
念災變之來實由人事政治闕失感動天地故古之人
君或遇災異則避正殿徹常饍深自刻責思所以致之
之咎改之之理以至冊免三公者有之詔求直言者有
之此皆消災異召和氣之道也方今天下之勢至危矣
強鄰驕暴淩脅中國盜賊縱横驚劫郡縣養兵至冗擇
將不精配率頻繁公私匱乏内外之官務爲辦事而少
矜恤之心天下之民急於供應而有流離之苦治道如
此未聞救之之術臣等伏見數年以来天戒屢至朝廷
雖有警懼之意然而因循舊弊未甚改更今日災變頻
數蓋天意必欲朝廷大修人事以救其患乃可變危爲
安也救患之方莫若原其致災之本致災之本由君臣
上下之闕失也闕失之事臣等敢次第而言之陛下不
專聽斷不攬威權使號令不信於人恩澤不及於下此
陛下之失也持天下之柄司生民之命無嘉謀異議以
救時弊不盡忠竭節以副任用此大臣之過也朝有闕
失而不能救民有疾苦而不能逹陛下寬仁少斷而不
能規大臣循默避事而不能斥百官邪正並進而不能
辨四夷交構内侵而不能謀有顧避之心無力諍之節
此臣等之罪也今陛下既有引過之言逹於天地神祗
矣伏乞陛下必踐其言必行其實踐言行實之要莫若
專聽斷攬威權號令信於人恩澤及於下則災異消而
和氣應矣其大臣不舉職之過伏乞陛下以致變之由
赫然督責之若督責之又無近效則用災異冊免三公
故事而去之别求能賢以救大患如臣等蒙陛下非次
選擢不能稱職尚致陛下有如此之失大臣有如是之
過臣等負罪至深伏乞朝廷遠加竄逐求方正材識之
人俾居諫職必能禆贊朝綱上副聖選臣等謹具狀待
罪以聞
襄等又奏曰臣等伏見陛下以災變屢見飛蝗爲孽引
咎責躬告于天地廟社臣等伏念致災之本由君臣上
下之闕失列其事而言之終以自劾乞朝廷遠加竄逐
别求方正才識之士俾居諫職臣等待罪于今七日曾
不得報憂媿益深不知所措竊以今天下之勢外有羌
戎結連侵脅之憂内有邊陲守禦戰争之苦兵冗財竭
賦斂暴興生民膏血掊取無極譬如投石入井到底乃
止不幸有旱澇飢荒之變盜賊乘時而起將何以禦今
日視前一二年國用民力固不如矣復且因循無有更
改救弊之術後一二年還視今日又可知矣非獨不如
今日其患至大縱有知者不能爲謀臣等以諫名官見
天下之勢至危如此既不能開廣陛下恩信以固民心
又不能紏正大臣闕失以救時弊是致災異頻數中外
恐懼臣等上負陛下選擇之恩下負生靈困苦之望憂
慮終日譏責滿身尚何顔面入出朝中臣等罪咎實深
伏乞朝廷必加竄逐以謝天下
京師旱知諫院王素請帝禱於郊帝曰太史言月二日
當雨今將以旦日出禱素曰臣非太史然度是日必不
雨帝問故曰陛下知其且雨而禱之應天不以誠故臣
知不雨帝曰然則明日詣醴泉觀素曰醴泉之近猶外
朝耳豈憚暑不遠出邪帝悚然更詔詣西太一宫諫官
故不在屬車間廼命素扈從日甚熾埃氛翳空比輿駕
還未薄城天大雷電而雨
參知政事范仲淹奏災異後合行四事䟽曰臣近日屢
聞德音以災異數見畏天罪已此實聖帝明王至仁之
體也天下幸甚幸甚昨日宰臣等再奉聖旨不須謝過
但自行事此又濟時責實之要也臣等敢不惶恐思竭
誠志以副宵旰之意臣觀自古國家皆有災異但盛德
善政及於天下人不敢怨叛則雖有災異而無禍變也
如其德衰政暴兆民怨叛故災異之出多成禍變也陛
下今既畏天之戒上憂宗社下憂生靈固已得堯湯之
心矣如更行堯湯之事使天下受賜其有災異適足增
陛下之盛德臣待罪輔臣經年無狀四方多事未敢引
退恐負君親擢用之意臣竊觀自祥符年後以至今日
火不炎上之災已十數度又累有地震之異今夏蝗秋
潦人多妖言雖陛下修德罪已自可以動天地感鬼神
而念及生民若不遑處臣請行此數事少助陛下救生
民之萬一惟聖心裁擇
一委天下按察使省視官吏老耄者罷之貪濁者劾
之昏懦者逐之是能去謬吏而糺慢政也至於激
勸善政之術即未著明其官吏中有畏上位之威
希意望進或矯修廉節而争爲猛政求集事之名
者務爲暴斂求盡公之稱者專用深文政尚虚聲
人受實弊資産竭於科率舉動觸於刑憲生民困
苦善人嗟痛此天下怨叛之本也秦以天下怨叛
而亡漢以救秦之弊而興臣請詔諸路按察官除
常程糺察舉薦外於轄下知州知縣縣令中别選
潔已愛民顯有善政得百姓心如倚父母者各具
有的實事狀舉三兩人特與改官再任或陞陟委
用如此則天下官吏知陛下憂赤子之心各務愛
民求理不爲苛政足以息生民之怨叛也如所舉
不實仰御史臺彈奏當議重行貶黜今别進呈唐
時選刺史縣令條目便乞約附施行
一天下官吏明賢者絶少愚暗者至多民訟不能辯
吏姦不能防聽斷十事差失者五六轉運使提點
刑獄但采其虛聲豈能遍閱其實故刑罰不中日
有枉濫其奏按于朝廷者千百事中一二事耳其
奏到按牘下審刑大理寺又只據案文不察情實
惟務盡法豈恤非辜或無正條則引謬例一斷之
後雖冤莫伸或能理雪百無一二其間死生榮辱
傷人之情實損和氣者多矣古者一刑不當而三
年大旱著於史策以戒来代非虚言也況天下枉
濫之法寧不召災沴之應耶臣請詔天下按察官
專切體量州縣長吏及刑獄法官有用法枉曲侵
害良善者具事狀奏聞候到朝廷詳其情理别行
降黜其審刑大理寺乞選輔臣一員兼領以慎重
天下之法令檢尋自來斷案及舊例削其謬誤可
存留者著爲例冊
一今諸道常平倉司農寺管轄官小權輕主張不逮
逐處提點刑獄多不舉職盡被州府借出常平倉
錢本使用致不能及時聚糴每有災沴及其遣使
安撫雖民委溝壑而倉廪空虚無所振發徒有安
撫之名且無救恤之實又國家養民之政本尚務
農因民之利而利之則朝廷不勞心而民自養之
矣臣請選輔臣一員兼領司農寺力主天下常平
倉使時聚糴以防災沴并詔諸路提點刑獄今後
得替上殿並先進呈本路常平倉斛㪷數目方得
别奏公事移任者亦須依此發奏後方得起離仰
司農寺常切糺舉及委輔臣等速定勸農賞罰條
約頒行天下
一天下茶鹽出於山海是天地之利以養萬民也近
古以來官禁其源人多犯法今又絶商旅之路官
自行販困于運置其民庶私販者徒流兵稍盜取
者絞配歲有千萬人罹此刑禍是有司與民争利
作爲此制皆非先王之法也及以官販之利較其
商旅則增息非多而固護之弊未能革者俟陛下
之睿斷爾臣請詔天下茶鹽之法盡使行商以去
苛刻之刑以息運置之勞以取長久之利此亦助
陛下修德省刑之萬一也
仲淹奏乞災異後合行疎決刑獄等六事䟽曰臣今早
親聞德音謂復有災異當修德以及民并詔臣等謹省
刑法此實見聖人憂畏之心合於天意臣今條奏數事
皆陛下增修明德之要一齋誡發誠特降詔命明言災
變屢見敢不罪已祇畏以告中外羣臣同心修省二遣
使四方疎決刑獄非害人者悉從減降三詔天下州縣
長吏訪問民間孤獨不能存活者特行賑䘏四詔逐處
籍出陣亡之家察其寡弱别加存養五邊陲之民被敵
人驅虜者量支官物贖還本家六詔諸處欠負已該赦
恩除放者官司更不得催理違者官吏科違制之罪遇
赦不原仍差近臣置司與奪陛下力行此數事下悅民
心上荅天戒昔商中宗桑穀共生於朝懼而修德撫綏
百姓三年而歸者十六國號爲中興陛下今日因災修
德則福及兆人道光千載天下幸甚
五年御史李京上奏曰臣伏以陛下因天之戒恐懼修
省避正殿減常膳故精意感格日當食而隂雲蔽虧雖
商大戊之桑楮並生宋景公之熒惑退舍無以異也然
臣區區竊有疑者自寶元初定襄地震壊城郭覆廬舍
壓死者數萬人迨今十年震動不已豈非西北二陲有
窺中國之意乎二月雷發聲在易爲豫言萬物出地皆
悅豫也八月收聲在易爲歸妹言雷復入地避羣隂之
害也今孟夏雷未發聲豈非號令之不信乎願陛下敕
邊臣備不虞戒輔臣謹出命以厭禍於未形又尚美人
棄外館多年比聞復召入必有假媚道以蠱惑天意者
宜亟絶之苖繼宗嬪御子弟乃緣恩私爲府界提點宜
割帷薄之愛重名器之分庶幾不累聖政
六年京東兩河地震登萊尤甚胡宿通隂陽五行災異
之學廼上䟽曰明年丁亥歲之刑德皆在北宫隂生於
午而極於亥然隂猶強而未即伏陽猶微而不能勝此
所以震也是謂龍戰之會其位在乾若西北二邊不動
恐有内盜起於河朔又登萊視京師爲東北少陽之位
今二州置金坑多聚民鑿山谷陽氣耗洩故隂乘而動
宜即禁止以寧地道
七年知潤州錢彦遠上奏曰臣伏覩兩浙轉運司飜錄
三月十九日詔敕節文以今春大早應中外文武臣寮
並許實封言當世切務者竊念臣近以直言極諫登科
恩擢不次敢自緘默苟養資格謹條方今急政要事水
旱原本少盡千慮之得臣聞天地有常數隂陽有常度
當進退盈虚之際兩適均等則氣和氣和則風雨時風
雨時則萬物育矣然隂盛則水陽盛則旱二者自然之
理故陽主德隂主刑德不可以獨任德過則弛刑不可
以專任刑過則惨天之愛物甚矣春夏生之必秋冬以
節之所以相爲表裏而成歲功求其端正其本繫人之
事故在易之泰曰后以裁成天地之道輔相天地之宜
言泰極則安而無節無節則過其害猶不及也惟元后
輔相而裁成之在春秋魯僖公之三年春王三月夏四
月兩書不雨者以僖公能克已求過放佞臣理冤獄精
神感天不雩而雨故顯書不雨以旌之此聖人精微極
致謂天人相與應如影響俾人君戒之謹之之旨也伏
自陛下即位二十餘載内無聲色之娛外無畋漁之逸
外戚近侍循循守法未有專權之失前歲地震起雄覇
滄登旁及荆湖幅員數千里雖往時定襄之異未有大
於此者今復大旱以臣愚料之非他也蓋天警陛下爾
誠以國家備寇之術未盡要牧民之吏未盡良天下之
民未盡安上天垂意陛下欲因而大治故先出災異告
焉陛下知天戒所在因而修之則宗廟社稷之鉅福苟
簡忽大事規規求亡用之言唯減常膳避正殿臣愚謂
非應天以實不以文之意臣願爲陛下别白明之臣前
所謂禦寇之術未盡要者夫西北二寇者我之堅敵天
性驁悍以戰爲生業非可與以首争首校一旦之命且
古之所謂邊方為禍不若今之烈也其來不過驅略老
弱畜産故詩曰薄伐玁狁至于太原逐去則止今契丹
据幽燕山後諸鎮元昊盜靈武銀夏皆我之州郡其衣
冠車服子女玉帛與我同欲加以日夜伺我間隙收我
亡叛迹其深心非止敺略畜産而已往時元昊負固不
服朝廷責戰甚速出入五載邊臣未有效首虜者而天
下已騷然困矣下及牛馬諸畜皆殘衂罷極他物可知
暨納欵錫命亦朝廷不得已而爲之紓一時之患可也
我當按甲蓄威節財嗇用講過救失論長短利害以困
虜而臣見自元昊之降上下安然器械城壁治葺稍緩
主兵之官備邊長吏皆以次補用不復銓擇士大夫高
冠侈服耻言軍旅臣懼一旦北敵負恩乘利送死西結
元昊兩道並來則國家之力未易支也臣嘗中夜以思
寒心疾首臣懼如景祐康定中待元昊之謀則殆矣北
敵土地廣甲兵壯凶黨多非元昊比也臣願陛下無輕
待焉事不預備不可應猝此陛下宜深留意而又湖廣
一道蠻獠繹騷聞其戕害劫掠生民流離調發督斂軍
須百出而置之不問但責一二儒生非有竒藴祕略但
能治文書辦期會深可歎也亦用兵三年未聞尺寸之
效歲月持久其憂不細惟陛下以此三方之急因天戒
之明命大臣講長久之計以安元元性命天下幸甚臣
前所謂牧民之吏未盡良者大凡生民之命舒惨休戚
繫之刺史縣令雖遠近閒要有郡縣大小然耕田鑿井
出租稅皆陛下赤子苟守吏之失則一方受弊旦夕利
害切於身飢寒偪於内彼不起爲盜賊則當危苦愁厄
而死危苦愁厄之氣所以致水旱臣伏見江淮諸郡地
近京輔皆國家之外府而守吏年七十者十率三四往
往耳目昏惑神用耗竭罷癃俯傴唯以圭田稍食爲意
縱有心力克壯者則倚其年齒陵轢吏民夫長吏執千
里之柄而昏惑耗竭則必輸其柄於下吏下吏操刺史
之威而敺良民亡所不至甚於長吏之自貪也江淮一
方計之尚或如此況天下僻左之地乎況縣令之猥衆
乎臣願陛下悉按其門閱功狀命之納禄致仕優賜子
弟官秩俾之自養精擇天下長吏此根本之論也議者
將云國家惠養老臣不當如此謂之曰古之養老盖賜
珍膳財帛豈任之以政事且陛下不忍此老眊百十軰
而何忍天下千萬人受其弊願陛下思之臣前所謂天
下之民未盡安者臣聞隋唐之制有賦租庸調四者之
入自楊炎變兩稅法天下稱便自五代迄今斂名雜出
兩稅之法漸弊民已竭力供矣加以非時配率和市舉
放利盡歸官而主計之司不復設輕重均輸之法乘用
兵之急唯督取諸路緡錢之用速濟經費至專遣内使
四出趣廹郡國承望風旨竭取乃已殊不知錢者以通
流移用則利入公上民得資販今四方之錢月取歲輸
一去不復故天下之民嗸嗸商賈失業酒𣙜商筭課入
益虧此蓋專取緡錢之過平日已囂囂苦不足況能禦
水旱在先朝時常患其若此有三說之法俾商人入粟
邊郡而受鹽茗雜物於内郡邊食不復給緡錢則天下
之貨通矣其三說之法副在有司朝廷逮事先帝諸臣
皆能言之陛下舉而行之然後詔主計者講利害輕重
之術不許專取緡錢於諸路俾百姓息肩易曰何以聚
人曰財所以感人心而天下和平矣再念臣身遠慮淺
實緣陛下詔旨而言之故安危之語無所隠避伏願陛
下不以人廢言不以治忘亂降意才傑謹明賞罰庶幾
災異消釋導迎善氣天下幸甚
宋庠上奏曰臣伏覩聖旨以星文垂見特開寺觀三日
令臣僚爲民祈福仍許士庶燒香者伏玩沖旨頗見聖
心因星次之匪常荅神理之申戒特使祈請以示禳除
然珍宇大門都人駢集群優雜伎列肆賈區遂移清静
之場飜爲遊玩之所閭里喧會旦暮奔馳甚不副陛下
側身修德之本意也臣聞詩曰敬天之怒無敢戲豫敬
天之渝無敢馳驅今都下以燒香爲名士女填咽可謂
戲豫矣百司以祈福爲名車馬遨遊可謂馳驅矣若令
鑒觀在下氣焰爲災以此應天恐貽不韙臣伏乞今後
或祇若天意只令宰臣以下恭欵祠庭齋心祈祝更不
令士庶喧譁寺觀庶可銷除後咎申逹至誠
殿中侍御史梅摯以時有災異引洪範上變戒曰王省
惟歲謂王總群吏如歲四時有不順則省其職今日食
于春地震于夏雨水于秋一歲而變及三時此天意以
陛下省職未至而丁寧戒告也伊洛暴漲漂廬舍海水
入台州殺人民浙江潰防黃河溢埽所謂水不潤下陛
下宜責躬脩德以回上帝之眷佑隂不勝陽則災異衰
止而盛德日起矣
皇祐元年昭文館大學士中書門下平章事文彦博等
上奏曰臣等各以非才忝居大任不能禆補聖政燮和
隂陽以致星文屢有變異下飭人事上貽聖憂陛下曲
示包容未賜罷免責以來效使之極言詔旨丁寧睿恩
寬大跪受伏讀兢慙失圖恭以陛下堯舜用心禹湯罪
已欽若天戒增修聖政弭災召和宜集休應聖詔曰德
政闕修刑賞差濫臣以謂刑不爲貴近而屈賞不可僥
倖而求則無差濫矣刑賞不濫則德政自脩又曰人有
冤滯而無控雪之路民已匱困而無寬恤之實臣以謂
人有冤滯必由郡縣及按察之司節級陳訴若猶未伸
又許撿鼓檛訴固無壅遏之理然更須州縣官吏常得
其人爲之伸理則民絶冤滯矣今冗費無藝國用窘乏
故歲一不登下民艱食雖欲恤之而力不足也若減不
急之務罷無功之賞及兵籍官吏之浮冗者稍澄汰之
則庶幾國用不乏則可以有恤民之實矣又曰官局具
設而職務或弛典章備存而紀綱不振臣以謂爲官擇
人不使僥倖者求而得之久於其任考其殿最而升黜
之無使屢遷速易不爲苟簡之政則職務焉敢廢弛祖
宗之法備在典冊舉而行之似若甚易但不爲權倖所
撓則爲至難苟上下一意守兹典章堅如金石行此號
令信如四時則綱紀振矣又曰科役煩重肆成暴刻軍
政簡惰而莫爲經制臣以謂前之所陳減不急之務罷
無功之賞澄汰兵吏之冗則國用不乏國用不乏則可
以省科役之煩重州郡官吏常得其人雖有科役亦不
至於暴刻矣慎擇將帥稍假威權撫馭士卒不務姑息
勿使貴臣驕將撓於其間則軍政自肅而有經制矣又
曰教令輕出有所未安賢智在下遺而弗舉臣以謂令
出惟行慎乎始出出而不慎故行之未安近歲以來兹
弊頗甚由議臣輕建言而須必行行之無效而終無責
或雖有嘉謀而事無近效人之多言横爲沮議朝廷不
能持之故多中變條其事狀此𩔖尤繁舉賢任官宰相
之職宰相不能悉知其人但當慎擇臺省長官及州縣
大吏使如近制各舉所知庶幾無遺才矣又曰姦倖妄
求而不抑此正今之所患臣等繼日議之矣又曰惠澤
施壅而不流臣以謂朝廷推恩靡不下究然恐郡縣之
吏不稱朝廷之意或逋負之物合除而未除流竄之人
可釋而不釋如此𩔖者更宜申明聖詔曰將此十二條
於軍國庶務中推求實事有合更張振舉者密具條上
朕當悉心詳究即議施行有以見陛下求治之心勤切
之至所恨臣等空疎不能上副好問雖然敢不罄竭愚
短粗有所禆然今所陳乃其大略蓋慮繁詞終成虚語
徒煩睿覽無補大猷臣等欲將十二條事日舉一兩條
細述合更張振舉事件逐時面奏委曲敷陳所冀言之
必行行之必當斯亦舜禹臯陶吁咈都俞之義也臣等
不勝區區聖詔曰德政闕修刑賞差濫臣等近奏以謂
刑不爲貴近所屈賞不爲僥倖所求則無濫矣臣等請
略舉一端如往年蘇舜欽劉巽以進奏院賽神輙用官
錢即皆坐除名去年曾奭宋永宗賽神亦用官錢其罰
當與舜欽軰均而曾奭等止停見任近日史昭文等以
不覺察手下人吏取受稍場錢物衝替未得與差遣尋
有監稍場官閻繼隆等却爲昭文所發亦是不覺察專
典取受一例衝替而昭文即時却令與差遣其同事馮
經亦連茹牽復而繼隆等衝替如故此蓋昭文曾奭軰
以親近而從輕罰舜欽繼隆等以疎遠而受重責又去
年親事官作過皇城司官吏當坐重責然皆是近臣貴
戚止於降秩補外才逾年即皆復職或更遷官往年張
沔以保州及李敭事降黜數經大赦至今未復舊職言
體則皇城司事爲重議罪則張沔等軰爲輕升擢廢弃
理似未均不惟刑罰失平實恐貴倖壊法臣等以謂今
後用法理當振舉更務均平賞典之濫則如近日司天
監周琮李用晦止以選課日辰便乞轉官任子醫官别
無勞績妄乞額外轉遷如馮琦潘象蘇惟和沈遇明之
軰賴陛下聖斷皆與裁抑然未悉如先朝之制及前後
條貫更欲申明遵守聖詔曰人有冤滯而無控雪之路
臣等謂人有冤滯必由郡縣按察之官節級陳訴若未
申雪又許撿鼓院撾訴計無壅遏之理今欲更敕約轉
運司提刑司凡冇理訴並令子細究詳如事理稍涉冤
枉即選官就近覆勘勿令煩擾淹延免致貧窮無資不
能詣闕者抑而無告聖詔曰民已困匱而無寬恤之實
又曰科役煩重肆成暴刻臣等以謂國用窘則科役煩
科役煩則民困匱民力既困國用自乏雖欲恤民不可
得已臣等請言其國用窘乏之由恭惟祖宗以來置兵
與吏及賞賚賜予皆有定制量入以出故財不屈乏自
康定用兵之後添募新兵幾四十萬數年以來雖逃亡
減廢之後猶不減三十餘萬每歲所費衣糧錢物等共
約三千萬貫匹兩石束賞賚之數不在焉兼自慶歷二
年後來添給二敵金帛每歲共四十餘萬匹兩加以頻
遭水旱復除租賦則國用不得不窘故國用窘則科役
煩科役煩則民力困今將恤民之困窮寬民之科役正
在省冗費而已省冗費之大者在減冗兵臣等已嘗奏
述欲於今冬别立揀兵之格密降付逐路轉運使俟至
春首依常年例計會帥臣同共依新格擇選老弱以減
冗費其次則罷不急之土木停無功之賜予抑僥倖之
求請省員外之冗官衣服用度務從敦質多方節約諸
事簡儉年歲之間漸期足用國用既足則科役不煩則
是恤民之實矣聖詔曰官局具設而職務或弛典章備
存而綱紀不振臣等以謂官得其人職務自舉選才任
官正是臣等之責若官須擇人不甚拘以資他事須責
實當時校其殿最三載考績必行黜陟百官脩飭孰敢
懈弛臣等請略舉其弊只如省府之官及外計之任近
歲以來遷改頗速有如假道豈暇舉職所以務爲一切
苟簡之政而職業不得不弛臣等欲乞更頒詔敕約束
中外之官必須二年之外方許遷替考其殿最而升降
之若特敕擢才則不在兹限所謂典章者朝廷之大法
祖宗之舊制舉而行之執而用之豈有綱紀不振哉蓋
近歲已來緣貴倖之臣墮大法壊舊制者多矣臣等略
舉其尤者祖宗之制官有定員今員外而置官者多矣
如勾當皇城軍頭司及醫官使副之比是矣又俸禄之
法各有定制等級賦與固不可差今則有任觀察使而
請留後俸者如此之𩔖其徒實繁臣等欲乞今後更不
溢舊額而置官逾本官而受俸一守祖宗舊制不爲貴
倖所侵則綱紀振矣乞持頒一詔敕處分聖詔曰軍政
簡墮而莫爲經制臣等嘗謂慎擇將帥不務姑息勿使
貴臣驕將害之軍政自肅矣聖詔曰教令輕出有所未
安臣等嘗謂慎乃出令令出惟行若輕出之必有未允
則數易屢改此爲政之大弊若近日錢令鹽法爲弊不
細而建言者謀之不臧未嘗有責此所以致輕改作而
易受弊也往年建言諸州招刺義軍去歲却揀配諸軍
人心騷然其始不能詳慎致不數年便有改易臣略舉
此數條蓋事之稍大者聖詔曰賢智在下遺而弗舉臣
等嘗謂舉賢擇才輔臣之職輔臣不能悉知衆才惟當
慎擇臺省長官州郡大吏使如近制各舉所知庶幾無
遺才矣然臣等敢不益勵憃愚博求才智將期得士之
美上副任賢之心聖詔曰姦倖妄求而不抑臣等以謂
近臣貴戚醫工卜祝及諸司人吏因緣請託妄述微勞
希求内降如此之𩔖盡守條制一切裁抑則官邪之蹊
可以漸塞聖詔曰惠澤旋壅而不流臣等嘗謂凡有推
恩靡不下究猶恐州郡之吏不稱朝廷之意或逋負之
物當除而未除流竄之人可釋而不釋臣等欲乞應經
前年大赦合放負欠物色如省司以未見保明文字州
郡以未受朝省指揮至今尚行催理者速令勘會依赦
蠲除編配之人除屬揀選路分外有已經量移情理輕
者令具元犯奏聞看詳依赦釋放
三年知諫院吳奎上奏曰臣竊見近歲以來水不潤下
盜賊横起皆隂盛所致陛下寅畏天命宜格善祥而反
應以災沴其故何哉夫帝王之美莫大乎進賢退不肖
賢者進則君子各以𩔖升而陽勝陽勝而善祥可致也
不肖者退則小人各以𩔖伏而隂虧隂虧而災沴可銷
也今天下之人皆謂之賢陛下亦知其賢然不能進天
下之人皆謂之不肖陛下亦知其不肖然不能退重以
内寵驕恣近習回撓敵人桀驁奸邪交傷隂盛如此寧
不致大異哉且朝廷之過常在乎無事之時因循而不
為有事之後顛沛而失錯中外臣僚平時建一策舉一
官雖有可取皆沮抑而不行又從而媒糵謂之生事如
河北河東盜賊行路之人皆已傳布大臣不以為事至
執通判傷巡檢然後倉皇於數路之間移易官守立重
賞以募之不亦晚乎事將有大於此者將如之何幸陛
下留意
歴代名臣奏議卷三百
