歴代名臣奏議卷二百四十九
明楊士竒等撰
水利
周靈王三十二年(靈王大心也)榖洛鬭將毁王宫(穀洛二水名鬭者兩)
(水挌有似於鬭)王欲壅之大子晉諫曰不可晉聞古之長民者
不墮山不崇藪不防川不竇澤(竇决也不為此四者為其反天性)夫山
土之聚也藪物之歸也川氣之導也澤水之鍾也夫天
地成而聚於高歸物於下䟽為川谷以導其氣陂塘汚
&KR0763;以鍾其美是故聚不阤崩而物有所歸(大曰崩小曰阤)氣不
沈滯而亦不散越(沈伏也滯積也越逹也)是以民生有財用而死
有所葬(物有所歸故生有財用山陵不崩故死有所葬)然則無夭昏扎瘥之憂
而無飢寒乏匱之患(短折曰夭狂惑曰昏疫死曰扎瘥病也)故上下能相
固以待不虞古之聖王唯此之愼昔共工棄此道也虞
于湛樂滛失其身欲壅防百川墮高堙&KR0763;以害天下皇
天弗福庶民弗助禍亂並興共工用滅其在有虞有崈
伯鯀播其滛心稱遂共工之過堯用殛之于羽山其後
伯禹念前之非度釐改制量象物天地比𩔖百則儀之
于民而度之于羣生共之從孫四岳佐之(共共工也從孫昆弟之孫)
(也四岳官名主四岳之祭為諸侯伯佐助也)高高下下䟽流導滯鍾水豐物
封崇九山決汨九川陂障九澤豐殖九藪汨越九原宅
居九隩合通四海故天無伏隂(伏隂夏有霜雹)地無散陽(散陽李梅)
(冬實)水無沈氣(沈伏也無伏積之氣)火無灾燀(燀焱起貌天曰灾人曰火)神無間
行(間行姦神滛厲之屬)民無滛心(隂陽調財用足故無淫濫之心)時無逆數(逆數四時)
(寒暑反逆)物無害生(蝗螟之屬不害嘉榖)帥象禹之功度之于儀軌莫
非嘉績克厭帝心皇天嘉之胙以天下(胙禄也)賜姓曰姒
氏曰有夏謂其能以嘉祉殷富生物也胙四岳國命為
侯伯賜姓曰姜氏曰有吕謂其能為禹股肱心膂以養
物豐民人也此一王四伯豈繄多寵皆亡王之後(王謂禹四)
(伯謂四岳也)唯能釐舉嘉義以有胤在下守祀不替其典有
夏雖衰把鄫猶在(把鄫二國夏後也)申吕雖衰齊許猶在(申吕四岳)
(之後商周之世或封於申齊許其族也)唯有嘉功以命姓受祀迄于天下
及其失之也必有慆淫之心間之(慆慢也)故亡其氏姓踣
弊不振絶後無主堙替隸圉(堙没也替廢也隸役也圉養馬者)夫亡者
豈繄無龍皆黃炎之後也唯不帥天地之度不順四時
之序不度民神之義不儀生物之則以殄滅無胤至于
今不祀及其得之也必有忠信之心間之度於天地而
順於時動龢於民神而儀於物則故高朗令終顯明昭
融命姓授氏而附之以令名若啓先王之遺訓省其典
圖刑法而觀其廢興者皆可知也其興者必有夏吕之
功焉其廢者必有共鯀之敗焉今吾執政毋乃實有所
避而滑夫二川之神使至於爭明以妨王宫王而飾之
毋乃不可乎
魏文侯時西門豹為鄴令有令名至文侯曾孫襄王時
與羣臣飲酒王為羣臣祝曰令吾臣皆如西門豹之為
人臣也史起進曰魏氏之行田也以百畆鄴獨二百畝
是田惡也漳水在其旁西門豹不知用是不智也知而
不興是不仁也仁智豹未之盡何足法也於是以史起
為鄴令遂引漳水溉鄴以富魏之河内民歌之曰鄴有
賢令兮為史公決漳水兮灌鄴旁終古舄鹵兮生稻梁
漢武帝初方事匈奴興功利言便宜者甚衆齊人延年
(史不得其姓氏)上書言河出昆侖經中國注勃海是其
地勢西北高而東南下也可案圖書觀地形令水工準
高下開大河上領(上領山頭也)出之胡中東注之海如此關
東長無水灾北邊不憂匈奴可以省隄防備塞士卒轉
輸盗賊侵掠覆軍殺將暴骨原野之患天下常備匈奴
而不憂百越者以其水絶壤斷也此功壹成萬世大利
書奏上壮之報曰延年計議甚深然河廼大禹之所道
也聖人作事為萬世功通於神明恐難改更
元光中河決於瓠子武安侯田蚡為丞相其奉邑食鄃
鄃居河北河決而南則鄃無水菑邑收多蚡言於上曰
江河之決皆天事未易以人力為彊塞塞之未必應天
而望氣用數者亦以為然於是天子久之不事復塞也
是時鄭當時為大司農言曰異時關東漕粟從渭中上
度六月而罷而漕水道九百餘里時有難處引渭穿渠
起長安並南山下至河三百餘里徑易漕度可令三月
罷而渠下民田萬餘頃又可得以溉田此損漕省卒而
益肥關中之地得穀天子以為然令齊人水工徐伯表
悉發卒數萬人穿漕渠三歲而通以漕大便利其後漕
稍多而渠下之民頗得以溉田矣
成帝初清河都尉馮逡奏曰郡承河下流與兖州東郡
分水為界城郭所居尤卑下土壤輕脆易傷頃所以闊
無大害者以屯氏河通兩川分流也今屯氏河塞靈鳴
犢口又益不利獨一川兼受數河之任雖高增隄防終
不能泄如有霖雨旬日不霽必盈溢靈鳴犢口在清河
東界所在處下雖令通利猶不能為魏郡清河减損水
害禹非不愛民力以地形有埶故穿九河今既滅難明
屯氏河不流行七十餘年新絶未久其處易浚又其口
所居高於以分殺水力道理便宜可復浚以助大河泄
暴水備非常又地節時郭昌穿直渠後三歲河水更從
故第二曲間北可六里復南合今其曲埶復邪直貝丘
百姓寒心宜復穿渠東行不豫修治北決病四五郡南
決病十餘郡然後憂之晩矣
哀帝初平當使領河隄奏言九河今皆窴滅按經義治
水有決河深川而無隄防壅塞之文河從魏郡以東北
多溢決水迹難以分明四海之衆不可誣宜博求能浚
川䟽河者下丞相孔光大司空何武奏請部刺史三輔
三河弘農太守舉吏民能者莫有應書待詔賈讓奏言
治河有上中下策古者立國居民疆理土地必遺川澤
之分度水埶所不及大川無防小水得入陂障卑下以
為汙澤使秋水多得有所休息左右游波寬緩而不迫
夫土之有川猶人之有口也治土而防其川猶止兒啼
而塞其口豈不遽止然其死可立而待也故曰善為川
者決之使道善為民者宣之使言盖防隄之作近起戰
國壅防百川各以自利齊與趙魏以河為竟趙魏瀕山
齊地卑下作隄去河二十五里河水東抵齊隄則西泛
趙魏趙魏亦為隄去河二十五里雖非其正水尚有所
遊盪時至而去則填淤肥美民耕田之或久無害稍築
室宅遂成聚落大水時至漂没則更起隄防以自救稍
去其城郭排水澤而居之湛溺自其宜也今隄防陿者
去水數百步遠者數里近黎陽南故大金隄從河西西
北行至西山南頭廼折東與東山相屬民居金隄東為
廬舍住十餘歲更起隄從東山南頭直南與故大隄會
又内黃界中有澤方數十里環之有隄往十餘歲太守
以賦民民今起廬舍其中此臣親所見者也東郡白馬
故大隄亦復數重民皆居其間從黎陽北盡魏界故大
隄去河遠者數十里内亦數重此皆前世所排也河從
河内北至黎陽為石隄激使東抵東郡平剛又為石隄
使西北抵黎陽觀下又為石隄使東北抵東郡津北又
為石隄使西北抵魏郡昭陽又為石隄激使東北百餘
里間河再西三東迫阸如此不得安息今行上策徙冀
州之民當水衝者決黎陽遮害亭放河使北入海河西
薄大山東薄金隄埶不能遠泛濫朞月自定難者將曰
若如此敗壞城郭田廬冢墓以萬數百姓怨恨昔大禹
治水山陵當路者毁之故鑿龍門辟伊闕折底柱破碣
石墮斷天地之性此廼人功所造何足言也今瀕河十
郡治隄歲費且萬萬及其大決所殘無數如出數年治
河之費以業所徙之民遵古聖之法定山川之位使神
人各處其所而不相奸且以大漢方制萬里豈其與水
爭咫尺之地哉此功一立河定民安千載無患故謂之
上策若廼多穿漕渠於冀州地使民得以溉田分殺水
怒雖非聖人法然亦救敗術也難者將曰河水高於平
地歲增隄防猶尚決溢不可以開渠臣竊按視遮害亭
西十八里至淇水口廼有金隄高一丈自是東地稍下
隄稍高至遮害亭高四五丈往五六歲河水大盛增丈
七尺壞黎陽南郭門入至隄下水未踰隄二尺所從隄
上北望河高出民屋百姓皆走上山水留十三日隄潰
二所吏民塞之臣循隄上行視水埶南七十餘里至淇
口水適至隄半計出地上五尺所今可從淇口以東為
石隄多張水門初元中遮害亭下河去隄足數十步至
今四十餘歲適至隄足由是言之其地堅矣恐議者疑
河大川難禁制滎陽漕渠足以卜之其水門但用木與
土耳今據堅地作石隄埶必完安冀州渠首盡當卬(牛向)
(反)此水門治渠非穿地也但為東方一隄北行三百餘
里入漳水中其西因山足高地諸渠皆往往股引取之
旱則開東方下水門溉冀州水則開西方高門分河流
通渠有三利不通有三害民常罷於救水半失作業水
行地上湊潤上徹民則病溼氣木皆立枯鹵不生穀決
溢有敗為魚鼈食此三害也若有渠溉則塩鹵下隰填
淤加肥故種禾麥更為秔稻高田五倍下田十倍轉漕
舟船之便此三利也今瀕河隄吏卒郡數千人伐買薪
石之費歲數千萬足以通渠成水門又民利其溉灌相
率治渠雖勞不罷民田適治河隄亦成此誠富國安民
興利除害支數百歲故謂之中策若廼繕完故隄增卑
倍薄勞費無已數逢其害此最下策也王莽時徵能治
河者以百數其大略異者長水校尉平陵關並言河決
率常於平原東郡左右其地形下而土疏惡聞禹治河
時本空此地以為水猥盛則放溢少稍自索雖時易處
猶不能離此上古難識近察秦漢以來河決曹衞之域
其南北不過百八十里者可空此地勿以為官亭民室
而已大司馬史長安張戎言水性就下行疾則自刮除
成空而稍深河水重濁號為一石水而六斗泥今西方
諸郡以至京師東行民皆引河渭山川水溉田春夏乾
燥少水時也故使河流遲貯淤而稍淺雨多水暴至則
溢決而國家數隄塞之稍益高於平地猶築垣而居水
也可各順從其性毋復灌溉則百川流行水道自利無
溢決之害矣御史臨淮韓牧以為可略於禹貢九河處
穿之縱不能為九但為四五宜有益大司空掾王横言
河入勃海勃海地高於韓牧所欲穿處往者天嘗連雨
東北風海水溢西南出寖數百里九河之地已為海所
漸矣禹之行河水本隨西山下東北去周譜云定王五
年河徙則今所行非禹之所穿也又秦攻魏決河灌其
都決處遂大不可復補宜卻徙完平處更開空使緣西
山足乘高地而東北入海廼無水灾沛郡桓譚為司空
掾典其議為甄豐言凡此數者必有一事宜詳考驗皆
可豫見計定然後舉事費不過數億萬亦可以事諸浮
食無産業民空居與行役同當衣食衣食縣官而為之
作廼兩便可以上繼禹功下除民疾
晉武帝咸寧三年杜預言諸欲脩水田者皆以火耕水
耨為便非不爾也然此事施於新田草萊與百姓居相
絶離者耳往者東南草創人稀故得火田之利自頃戶
口日增而陂堨歲決良田變生蒲葦人居沮澤之際水
陸失宜放牧絶種樹木立枯皆陂之害也陂多則土薄
水淺潦不下潤故每有水雨輒復横流延及陸田言者
不思其故因云此土不可陸種臣計漢之戶口以驗今
之陂處皆陸業也其或有舊陂舊堨則堅完脩固非今
所謂當為人害者也臣前見尚書胡威啟宜壞陂其言
懇至臣中者又見宋侯相應遵上便宜求壞泗陂徙運
道時下都督度支共處當各據所見不從遵言臣案遵
上事運道東詣壽春有舊渠可不由泗陂泗陂在遵地
界壞地凡萬三千餘頃傷敗成業遵縣領應佃二千六
百口可謂至少而猶患地狭不足肆力此皆水之為害
也當所共恤而都督度支方復執異非所見之難直以
不同害理也人心所見既不同利害之情又有異軍家
之與郡縣士大夫之與百姓其意莫有同者此皆偏其
利以忘其害者也此理之所以未盡而事之所以多患
也臣又按豫州界二度支所領佃者州郡大軍雜士凡
用水田七千五百餘頃耳計三年之儲不過二萬餘頃
以常理言之無為多積無用之水況於今者水澇瓫溢
大為灾害臣以為與其失當寧瀉之不滀宜發明詔敇
刺史二千石其漢氏舊陂舊堨及山谷私家小陂皆當
脩繕以積水其諸魏氏以來所造立及諸因雨決溢蒲
葦馬腸陂之𩔖皆決瀝之長吏二千石躬親勸功諸食
力之人並一時附功令比及水凍得粗枯涸其所脩功
實之人皆以俾之其舊陂堨溝渠當有所補塞者皆尋
求微跡一如漢時故事豫為部分列上須冬東南休兵
交代各留一月以佐之夫川瀆有常流地形有定體漢
氏居人衆多猶以無患今因其所患而宣寫之跡古事
以明近大理顯然可坐論而得臣不勝愚意竊謂最是
今日之實益也朝廷從之
後魏太武帝延和三年以刁雍為薄骨律鎮將雍至鎮
表曰臣蒙寵出鎮奉辭西藩總統諸軍戶口殷廣又總
勒戎馬以防不虞督課諸屯以為儲積夙夜惟憂不遑
寧處以今年四月末到鎮時以夏中不及東作念彼農
夫雖復布野官渠乏水不得廣殖乘前以來功不充課
兵人口累率皆饑儉略加檢行知此土稼穯艱難夫欲
育民豐國事須大田此土乏雨正以引河為用觀舊渠
堰乃是上古所制非近代也富平西南三十里有艾山
南北二十六里東西四十五里鑿以通河似禹舊跡其
兩岸作溉田大渠廣十餘步山南引水入此渠中計昔
為之高於水不過一丈河水激急沙土漂流今日此渠
高於河水二丈三尺又河水浸射往往崩頽渠溉高懸
水不得上雖復諸處按舊引水水亦難求今艾山北河
中有洲渚水分為二西河小狭水廣百四十步臣今求
入來年正月於河西高渠之北八里分河之下五里平
地鑿渠廣十五步深五尺築其兩岸令高一丈北行四
十里還入古高渠即循高渠而北復八十里合百二十
里大有良田計用四千人四十日功渠得成訖所欲鑿
新渠口河下五尺水不得入今求從小河東南岸斜斷
到西北岸計長二百七十步廣十步高二丈絶斷小河
二十日功計得成畢合計用功六十日小河之水盡入
新渠水則充足溉官私田四萬餘頃一旬之間則水一
遍水凡四溉穀得成實官課常充民亦豐贍詔從之
宣武帝時冀定數州頻遭水害左中郎將鄭楷上䟽曰
臣聞有國有家者莫不以萬姓為心故矜傷軫於造次
求瘼結於寢興黎民阻飢唐堯致歎衆庶斯饉帝乙罰
已良以為政與農實繫民命水旱緣兹以得濟夷險用
此而獲安頃東北數州頻年淫雨長河激浪洪波汨流
川陸連濤原隰通望彌漫不已汎濫為灾戸無擔石之
儲家有藜藿之色華壤膏腴變為舄鹵菽麥禾黍化作
萑蒲斯用痛心徘徊潸然佇立也昔洪水為害四載流
於夏書九土既平攸同紀自虞誥亮由君之勤恤臣用
劬勞日昃忘餐宵分廢寢伏惟皇魏握圖臨宇總契裁
極道敷九有德被八荒槐階棘路實維英哲虎門麟閣
寔曰賢明天地函和日月光曜自比定冀水潦無歲不
饑幽瀛川河頻年汎溢豈是陽九厄會百六鍾期故以
人事而然非為運極昔魏國鹹舄史起哂之兹地荒蕪
臣實為耻不揆愚瞽輒敢陳之計水之湊下浸潤無間
九河通塞屢有變改不可一準古法皆循舊隄何者河
決瓠子梁楚幾危宣防既建水還舊跡十數年間戸口
豐衍又決屯氏兩川分流東北數郡之地僅得支存及
不通靈鳴水田一路往昔膏腴十分病九邑居凋離墳
井毁滅良由水大渠狭更不開瀉衆流壅塞曲直乘之
所致也至若量其逶迤穿鑿溝澮分立隄堨所在疏通
預決其路令無停蹙隨其高下必得地形土木參功務
從便省使地有金隄之堅水有非常之備鈎連相注多
置水口從河入海遠邇逕過瀉其墝潟泄此陂澤九月
農罷量役計功十月昏正立匠表度縣遣能工麾畫形
勢郡發明使籌察可否審地推岸辨其脉流樹板分崖
練厥從往别使案檢分部是非瞰睇川原明審通塞當
境脩治不勞役遠終春自罷未須久功即以高下營田
因於水陸水種秔稻陸藝桑麻必使室有久儲門豐餘
積斯實上策禦灾之方亦為中古井田之利即之近事
有可比倫江淮之南地勢洿下雲雨隂霖動彌旬月遥
途遠運惟用舟艫南畝畬菑微事耒耜而衆庶未為饉
色黔首罕有饑顔豈天德不均致此偏罰故是地勢異
圖有兹豐餒臣既鄉居水際目覩荒殘每思鄭白屢想
王李夙宵不寐言念皇家愚誠丹欵實希效力有心螢
爝乞暫施行使數州士女無廢耕桑之業聖世洪恩有
賑饑荒之士鄴宰深笑息自一朝臣之至誠申於今日
詔曰頻年水旱為患黎民阻饑靜言念之旰不遑食鑒
此事條深協在慮但計畫功廣非朝夕可合宜付外量
聞事遂施行
宋太宗淳化二年秋泾陽縣民杜思淵上書言泾河内
舊有石翣以堰水入白渠溉雍耀田歲收三萬斛其後
多歴年所石翣壞三白渠水少溉田不足民頗艱食乾
德中節度判官施繼業率民用梢穰笆籬棧木截河為
堰壅水入渠緣渠之民頗獲其利然凡遇暑雨山水暴
至則堰輒壞至秋治堰所用復取於民民煩數役終不
能固乞依古制調丁夫修疊石翣可得數十年不撓所
謂暫勞永逸也詔從之遣將作監丞周約已等董其役
以用功尤大不能就而止
至道元年正月度支判官梁鼎陳堯叟上鄭白渠利害
案舊史鄭渠元引泾水自仲山西抵瓠口並北山東注
洛三百餘里溉田四萬頃畝收一鍾白渠亦引泾水起
谷口入櫟陽注渭水長二百餘里溉田四千五百頃兩
渠溉田凡四萬四千五百頃今所存者不及二千頃皆
近代改修渠堰浸隳舊防繇是灌溉之利絶少於古矣
鄭渠難為興工今請遣使先詣三白渠行視復修舊迹
於是詔大理寺丞皇甫選光祿寺丞何亮乘傳經度選
等使還言周覽鄭渠之制用功最大並仲山而東鑿斷
岡阜首尾三百餘里連亙山足岸壁頽壞陻廢已久度
其制置之始泾河平淺直入渠口暨年代浸遠涇河陡
深水勢漸下與渠口相懸水不能至峻崖之處渠岸摧
毁荒廢歲久實難致力其三白渠溉泾陽櫟陽高陵雲
陽三原富平六縣田三千八百五十餘頃此渠衣食之
源也望令增築隄堰以固護之舊設節水斗門一百七
十有六皆壞請悉繕完渠口舊有六石門謂之洪門今
亦隤圯若復議興置則其功甚大且欲就近度其岸勢
别開渠口以通水道歲令渠官行視岸之缺薄水之淤
填即時浚治嚴豪民盜水之禁涇河中舊有石堰脩廣
皆百步捍水雄壮謂之將軍翣廢壞已久杜思淵嘗請
興修而功不克就其後止造木堰凡用梢樁萬一千三
百餘數歲出於緣渠之民涉夏水潦木堰遽壞漂流散
失至秋復率民以葺之數斂重困無有止息欲令自今
溉田既畢命水工坼堰木寘於岸側可充二三歲修堰
之用所役緣渠之民計田出丁凡調萬三千人䟽渠造
堰各獲其利固不憚其勞也選能吏司其事置署於泾
陽縣側以時行視往復甚便又言鄧許陳潁蔡宿亳七
州之地有公私閒田凡三百五十一處合二十二萬餘
頃民力不能盡耕皆漢魏以來召信臣杜詩杜預任峻
司馬宣王鄧艾等立制墾闢之地内南陽界鑿山開道
疏通河水散入唐鄧襄三州以溉田又諸處陂塘防埭
大者長三十里至五十里闊五丈至八丈高一丈五尺
至二丈其溝渠大者長五十里至百里闊三丈至五丈
深一丈至一丈五尺可行小舟臣等周行歴覽若皆增
築陂堰勞費頗甚欲隄防未壞可興水利者先耕二萬
餘頃他處漸圖建置
九月帝以汴河歲運江淮米五七百萬斛以濟京師問
侍臣汴水疏鑿之由令參知政事張洎講求其事以聞
其言曰禹導河自積石至于龍門南至華隂東至砥柱
又東至于孟津東過洛汭至于大伾即今成臯是也或
云黎陽山也禹以大河流泛中國為害最甚乃於貝丘
疏二渠以分水勢一渠自舞陽縣東引入漯水其水東
北流至千乘縣入海即今黃河是也一渠疏畎引傍西
山以東北形高敝壞隄水勢不便流溢夾右碣石入于
渤海書所謂北過洚水至于大陸洚水即濁漳大陸則
邢州鉅鹿澤播為九河同為逆河入于海河自魏郡貴
鄉縣界分為九道下至滄州今為一河言逆河者謂與
河水往復相承受也齊桓公塞以廣田居唯一河存焉
今其東界至莽梧河是也禹又於滎澤下分大河為隂
溝引注東南以通淮泗至大梁浚儀縣西北復分為二
渠一渠元經陽武縣中牟臺下為官渡水一渠始皇疏
鑿以灌魏郡謂之鴻溝莨菪渠自滎陽五出池口來注
之其鴻溝即出河之溝亦曰莨菪渠漢明帝時樂浪人
王景謁者王吳始作浚儀渠蓋循河溝故瀆也渠成流
注浚儀故以浚儀縣為名靈帝建寧四年於敖城西北
壘石為門以遏渠口故世謂之石門渠外東合濟水濟
與河渠渾濤東注至敖山北渠水至此又兼邲之水即
春秋晉楚戰于邲邲又音汳即汴字古人避反字改從
汴字渠水又東經滎陽北旃然水自縣東流入汴水鄭
州滎陽縣西二十里三皇山上有二廣武城二城相去
百餘步汴水自兩城間小澗中東流而出而濟流自兹
乃絶唯汴渠首受旃然水謂之鴻渠東晉大和中桓温
北伐前燕將通之不果義熙十三年武帝西征姚秦復
浚此渠始有湍流奔注而岸善潰塞帝更疏鑿而漕運
焉隋煬帝大業三年詔尚書左丞相皇甫誼發河南男
女百萬開汴水起滎澤入淮千餘里乃為通濟渠又發
淮南兵夫十餘萬開䢴溝自山陽瀆至于揚子江三百
餘里水面闊四十步而後行幸焉自後天下利於轉輸
昔孝文時賈誼言漢以江淮為奉地謂魚䀋穀帛多出
東南至五鳳中耿壽昌奏故事歲增關東穀四百萬斛
以給京師亦多自此渠漕運唐初改通濟渠為廣濟渠
開元中黃門侍郎平章事裴耀卿言江淮租船自長淮
西北沂鴻溝轉相輸納於河隂含嘉太原等倉凡三年
運米七百萬石實利涉於此開元末河南採訪使汴州
刺史齊澣以江淮漕運經淮水波濤有沈損遂浚廣濟
渠下流自泗州虹縣至楚州淮隂縣北八十里合于淮
踰時畢功既而水流迅急行旅艱險尋乃廢停却由舊
河德宗朝歲漕運江淮米四十萬石以益關中時叛將
李正已田悅皆分軍守徐州臨渦口梁崇義阻兵襄鄧
南北漕引皆絶於是水陸運使杜佑請改漕路自浚儀
西十里疏其南涯引流入琵琶溝經蔡河至陳州合潁
水是秦漢故道以官漕久不由此故填淤不通若畎流
培岸則功用甚寡又廬壽之間有水道而平岡亙其中
曰鷄鳴山佑請疏其兩端皆可通舟其間登陸四十里
而已則江湖黔嶺蜀漢之粟可方舟而下由是白沙趨
東關經廬夀浮潁步蔡歴琵琶溝入汴河不復經沂淮
之險徑於舊路二千里功寡利博朝議將行而徐州順
命淮路乃通至國家膺圖受命以大梁四方所湊天下
之樞可以臨制四海故卜京邑而定都漢高帝云吾以
羽檄召天下兵未至孝文又云吾初即位不欲出虎符
召郡國兵即知兵甲在外也唯有南北軍期門郎羽林
孤兒以備天子扈從藩衞之用唐承隋制置十二衞府
兵皆農夫也及罷府兵始置神武神策為禁軍不過三
數萬人亦以備扈從藩衞而已故祿山犯闕驅市人而
戰德宗蒙塵扈駕四百餘騎兵甲皆在郡國額軍存而
可舉者除河朔三鎮外太原青杜各十萬人邠寧宣武
各六萬人潞徐荆揚各五萬人襄宣夀鎮海各二萬人
自餘觀察團練據要害之地者不下萬人今天下甲卒
數十萬衆戰馬數十萬疋並萃京師悉集七亡國之士
民於輦下比漢唐京邑民庶十倍甸服時有水旱不至
艱歉者有惠民金水五丈汴水等四渠𣲖引脉分咸會
天邑舳艫相接贍給公私所以無匱乏唯汴水横亙中
國首承大河漕引江湖利盡南海半天下之財賦并山
澤之百貨悉由此路而進然則禹力疏鑿以分水勢煬
帝開甽以奉廵游雖數湮廢而通流不絶於百代之下
終於國家之用者其上天之意乎
真宗天禧四年二月河塞羣臣入賀上親為文刻石紀
功是年祠部員外郎李垂又言疏河利害命垂至大名
府滑衞德貝州通判軍與長吏計度垂上言臣所至並
稱黃河水入王莽沙河與西河故瀆注金赤河必慮水
勢浩大蕩浸民田難於隄備臣亦以為河水所經不無
為害今者決河而南為害既多而又陽武埽東石堰埽
西地形汙下東河泄水又艱或者云今決處漕底坑深
舊渠逆上若塞之旁必復壞如是則議塞河者誠以為
難若決河而北為害雖少一旦河水注御河蕩易水逕
乾寧軍入獨流口遂及契丹之境或者云因此搖動邊
鄙如是則議疏河者又益為難臣於兩難之間輒畫一
計請自上流引北載之高地東至大伾瀉復於澶淵舊
道使南不至滑州北不出通利軍界何以計之臣請自
衛州東界曹公所開運渠東五里河北岸凸處就岸實
土堅引之正北稍東十三里破伯禹古隄注裴家潭&KR0985;
牧馬陂又正東稍北四十里鑿大伾西山釃為二渠一
逼大伾南足決古隄正東八里復澶淵舊道一逼通利
軍城北曲河口至大禹所導西河故瀆正北稍東五里
開南北大隄又東七里入澶淵舊道與南渠合夫如是
則北載之高地大伾二山脽服之間分酌其勢浚瀉兩
渠匯注東北不遠三十里復合于澶淵舊道而滑州不
治自涸矣臣請以兵夫二萬自來歲二月興作除三伏
半功外至十月而成其均厚埤薄俟次年可也疏奏朝
議慮其煩擾罷之
仁宗慶歴間守平江范仲淹上奏曰德惟善政政在養
民此言聖人之德惟在善政善政之要惟在養民養民
之政必在農務江南舊有圩田每一圩田方數十里如
大城中有河渠外有門閘旱則開閘引江水之利潦則
閉閘拒江水之害旱澇不及為農美利又浙西地卑常
苦水沴雖有溝河可以通海惟時開導則潮泥不得以
堙之雖有隄塘可以禦患惟時脩固則無摧壞臣知蘇
州日點檢簿書一州之田係出産者三萬四十頃中稔
之利每畝得米二石或三石計米七百餘萬石東南每
歲上供之數六百萬石乃一州所出臣詢訪高年則云
曩時兩浙未歸朝廷蘇州有營田軍四部共七八千人
專為田事導河築隄以減水患于時民間錢五十文糴
白米一石自宋朝一統江南不稔則取之浙右浙右不
稔則取之淮南故慢於農政不復脩舉江南圩田浙右
河塘大半隳廢失東南之大利今江浙之米石不下六
七百足至一貫省比於當時其貴十倍民不得不困國
不得不虚矣臣請每歲之秋降勅下諸路轉運司令轄
下州軍吏民各言農桑可興之利可去之害或合開河
渠或築堤堰陂塘之𩔖並係本州軍選官計定工料每
歲於二月間興役半月而罷仍具功績聞奏如此不絶
數年之間農利大興下少飢寒上無貴糴則東南歲糴
輦運之費大可減省其勸課之法宜選官討論古制取
其簡約易從之術頒賜諸路轉運使面賜一本付新授
知州知縣等此養民之政富國之本也
皇祐三年直集賢院劉敞論修商胡口奏曰臣聞天有
時地有勢民有力聖王之建功謀事者不與天分時不
與地分勢不與民分力則功成而事立今朝廷以河決
商胡議必塞之臣竊謂過矣乃者霖雨淋溢山谷發泄
經川横潰或衝冒城郭此天時也澶魏之埽如商胡者
多矣莫決而商胡獨敗此地勢也淮汝以西關陕以東
數千里之間罹於水憂者甚則溺死不甚則流亡夫婦
愁痛無所控告略計百萬人未聞朝廷有以振業之也
而議塞河強疲病之餘以極其力乘殘耗之後以略其
財重為事而罰所不勝急為期而誅所不至上則與天
爭時下則與地爭勢此臣所謂過也臣聞河之為患於
中國久矣其在前代或塞或不塞塞之為仁不塞不為
不仁此有時而否者也以堯為君以舜為臣以禹為司
空十有三年而後僅能勝水患耳今朝廷之無禹明矣
而欲以數月之間塞決河不權於時不察於民不亦甚
乎議者以為不塞河則冀州之水可哀甚不然夫河未
決之時能使水不病冀州則已矣既決之後縣邑則已
没矣人民則已亡矣府庫則已喪矣雖塞河不能有救
也今且縱水之所欲往而利導之其不能救與彼同而
可以息民何嫌而不為詩云民亦勞止汔可小康惠此
中國以綏四方夫中國者固四方之本也唯陛下與知
道者慮之
至和二年兼判三司院歐陽修状奏曰臣伏見學士院
集兩省臺諫官議脩河事未有一定之論蓋由賈昌朝
欲復故道李仲昌請開六塔互執一說莫知孰是以臣
愚見皆謂不然言故道者未詳利害之源述六塔者近
乎欺罔之繆何以言之今謂故道可復者但見河北水
患而欲還之京東然不思天禧以來河水屢決之因所
以未知故道有不可復之勢此臣故謂未詳利害之源
也若言六塔之利者則不攻而自破矣且開六塔既云
減得大河水勢然今恩冀之患何緣尚告危急此則減
水之利虚妄可知開六塔者又云可以全回大河使復
横壠故道見今六塔只是分減之水下流無歸已為濱
棣德博之患若全回大河以入六塔則其害如何此臣
故謂近乎欺罔之謬也臣聞河本泥沙無不淤之理淤
澱之勢常先下流下流淤高水行不快乃自上流低下
處決此其常勢也然避高就下水之本性故河流已棄
之道自是難復臣不敢遠引書史廣述河源只以今所
欲復之故道言天禧以來屢決之因初天禧中河出京
東水行於今所謂故道者水既淤澁乃於滑州天臺埽
決尋而修塞水復故道未幾又決於滑南鐵狗廟其後
數年又議修塞水令復故道已而又於王楚埽決所決
差少與故道分流然而故道之水終以壅淤故又於横
壠大決則決河非不能力塞故道非不能力復不久終
必決於上流者由故道淤高水不能行故也及横壠既
決水流就下所以十餘年間河未為患至慶歴三四年
横壠之水又自下流先淤是時臣為河北轉運使海口
已淤一百四十餘里其後遊金赤三河相次又淤下流
既梗乃又於上流商胡口決然則京東横壠兩河故道
皆是下流淤塞河水已棄之高地京東故道屢復屢決
理不可復其驗甚明則六塔所開故道之不可復不待
言而易知臣聞議者計度京東故道功料止云銅城已
上地高不知大抵東去皆高而銅城已上乃特高耳其
東比銅城已上則似低比商胡已上則實高也若云銅
城已東地勢斗下則當日水流宜決銅城已上何緣而
頓淤於横壠之口亦何緣而大決也然則兩河故道既
皆不可為則河北水患何為而可去臣聞智者之於事
有不能必則較其利害之輕重擇其害少者而為之猶
勝害多而利少何況有害而無利此三者可較而擇也
臣見往年商胡初決之時議欲修塞計用一千八百萬
梢芟科配六路一百有餘州軍今欲塞者乃往年之商
胡必須用往年之物數至於開塞故道張奎元計功料
極大後來李參等減得全少猶用三十萬人然欲以五
十步之狹容大河之水此可笑也又欲增一夫所開三
赤之方倍為六尺且闊厚三尺而長六尺已是一倍之
功在於人力已為勞苦若云六尺之方以開方法算之
乃八倍之功此豈人力之所勝是則前功浩大而難興
後功雖小而不實大抵塞商胡開故道凡二大役皆困
國而勞人所舉如此而欲開難復屢決已驗之故道使
其虚費而商胡不可塞故道不可復此所謂有害而無
利者也就使幸而暫塞暫復以紓目前之患而終於上
流必決如龍門横壠之比重以困國勞人此所謂利少
而害多也若六塔者於大河有減水之名而無減水之
實今下流所散為患已多若全回大河以注之則濱棣
德博河北所仰之州不勝其患而又故道淤澁上流必
有他決之虞此直有害而無利耳是智者之不為也今
若因水所在增治堤防疏其下流浚以入海則可無決
溢散漫之虞今河所歴數州之地誠為患矣隄防歲用
之夫誠為勞矣與其虚費天下之財虚舉大衆之役而
不能成功終不免為數州之患勞歲用之夫則此所謂
害少者乃智者之所擇也大抵今河之勢負三決之虞
復故道上流必決開六塔上流亦決今河下流若不浚
使入海則上流亦決臣請選知水利之臣就其下流求
其入海之路而浚之不然下流梗澁則終虞上決為患
無涯臣非知水者但以今事目可驗者而較之耳言狂
計愚不足以備聖君博訪之求此大事也伏乞下臣之
議廣謀於衆而裁擇之謹具状奏聞伏候勅旨
脩又上奏曰臣竊見朝廷近因臣寮建議欲塞商胡開
橫壠回大河於故道已下三司候今秋興役見令京東
計度物料次臣伏以國家興大役動大衆必先順天時
量人力謀於其始而審然後必行計其所利者多乃能
無悔伏見比年以來興役動衆勞民費財不精謀慮於
厥初輕信利害之偏說舉事之始既已倉皇羣議一搖
尋復悔罷臣不敢遠引他事上煩聖聰只如往年河決
商胡是時執政之臣不慎計慮遽謀修塞科配一千八
百萬梢芟搔動六路一百有餘州官吏催驅急若星火
民庶愁苦盈於道塗或物已輸官或人方在路未及興
役遽已罷修虚費民財為國斂怨舉事輕脫為害若斯
雖既往之失難追而可鑒之蹤未遠今者又聞復有修
河之役聚三十萬人之衆開一千餘里之長河計其所
用物力數倍往年當此天灾歲旱之時民困國貧之際
不量人力不順天時臣知其有大不可者五蓋自去秋
以及今春半天下苦旱而京東尤甚河北次之國家當
務安靜振䘏之猶恐饑民起而為盜何況於此兩路聚
大衆興大役此其必不可者一也河北自恩州用兵之
後繼以凶年人戸流亡十失八九數年以來人稍歸復
然死亡之餘所存無幾瘡痍未斂物力未完今又遭此
旱歲京東自去冬無雨雪麥不生苖已及暮春粟未布
種不惟目下乏食兼亦向去無望而欲於此兩路興三
十萬人之役若别路差夫則遠處難為赴役就河便近
則此兩路力所不任此其必不可者二也臣伏見往年
河決滑州曾議修塞當時公私事力未如今日貧虚然
猶收聚物料誘率民財數年之間方能興役況今國用
方乏民力方疲且合商胡塞大決之洪流此自是一大
役也鑿横壠開久廢之故道此又一大役也自横壠至
海一千餘里埽岸久已廢壞頓須修緝此又一大役也
往年公私有力之時興一大役尚須數年今併三大役
倉卒興為於灾旱貧虚之際此其必不可者三也就令
商胡可塞故道可回猶宜重察天時人力之難為何況
商胡未必可塞故道未必可回者哉臣聞鯀障洪水九
年無功禹得洪範五行之書知水趨下之性乃因水之
流疏決就下而水患乃息然則以大禹之神功不能障
塞其流但能因而疏決爾今欲逆水之性障而塞之奪
洪河之正流斡以人力而回注此大禹之所不能此其
必不可者四也横壠湮塞已二十年商胡決流又亦數
歲故道已塞而難鑿安流已久而難回昨聞朝廷曾遣
故樞密直學士張奎計度功料極大近者再行檢計減
得功料全少功料少則所開淺狭淺狭則水勢難回此
其必不可者五也臣伏見國家累歲灾譴甚多其於京
東變異尤大地貴安靜動而有聲巨嵎山摧海水搖蕩
如此不止僅乎十年天地警戒必不虚發臣謂變異所
起之方尤宜加意防懼今乃欲於凶旱之年聚三十萬
之大衆於變異最大之方臣恐地動山搖灾禍自此而
始方今京東赤地千里饑饉之民正苦天灾又聞河役
將動往往伐桑拆屋無復生計流亡盜賊之患不可不
虞欲望聖慈特降德音速罷其事當此凶歲務安人心
徐詔有司審詳利害縱令河道可復乞候豐年餘力漸
次興為臣實庸愚本無遠見得於外論不可不言謹具
状奏聞
三年修判三司院又奏曰臣伏見朝廷定議開修六塔
河口回水入横壠故道此大事也中外之臣皆知不便
而未有肻為國家極言其利害者何哉蓋其說有三一
曰畏大臣二曰畏小人三曰無竒策今執政之臣用心
於河事亦勞矣初欲試十萬人之役以開故道既又捨
故道而修六塔未及興役遽又罷之已而終為言利者
所勝今又復修然則其勢難於復止也夫以執政大臣
銳意主其事而又有不可復止之勢固非一人口舌可
回此所以雖知不便而罕肻言也李仲昌小人利口偽
言衆所共惡今執政之臣既用其議必主其人且自古
未有無患之河今河浸恩冀目下之患雖小然其患已
形回入六塔將來之害必大而其害未至夫以利口小
人為大臣所主欲與之爭未形之害勢必難奪就使能
奪其議則言者猶須獨任恩冀為患之責使仲昌得以
為辭大臣得以歸罪此所以雖知不便而罕敢言也今
執政之臣用心太過不思自古無不患之河直欲使河
不為患若得河不為患雖竭人力猶當為之況聞仲昌
利口詭辯謂費物少而用功不多不得不信為竒策於
是決意用之今言者謂故道既不可復六塔又不可脩
詰其如何則又無竒策以取勝此所以雖知不便而罕
肻言也衆人所不敢言而臣今獨敢言者臣謂大臣非
有私仲昌之心也直欲興利除害爾若果知其為患愈
大則豈有不回者哉至於顧小人之後患則非臣之所
慮也且事欲知利害權重輕有不得已則擇其害少而
患輕者為之此非明智之士不能也況治水本無竒策
相地勢謹隄防順水性之所趨爾雖大禹不過此也夫
所謂竒策者不大利則大害若循常之計雖無大利亦
不至大害此明智之士善擇利者之所為也今言修六
塔者竒策也然終不可成而為害愈大言順水治堤者
常談也然無大利亦無大害不知為國計者欲何所擇
哉若謂利害不可必但聚大衆興大役勞民困國以試
竒策而僥倖於有成者臣謂雖執政之臣亦未必肻為
也臣前已具言河利害甚詳而未蒙採聽今復略陳其
大要惟陛下詔計議之臣擇之臣謂河水未始不為患
今順已決之流治隄防於恩冀者其患一而遲塞商胡
復故道者其患二而速開六塔以回今河者其患三而
為害無涯自河決横壠以來大名金堤埽歲歲增治及
商胡再決而金堤益又加功獨恩冀之間自商胡決後
議者貪建塞河之策未嘗留意於堤防是以今河水勢
浸溢今若專意併力於恩冀之間謹治隄防則河患可
禦不至於大害所謂其患一者十數年間今河下流淤
塞則上流必有決處此一患而遲者也今欲塞商胡口
使水歸故道治堤修埽功料浩大勞人費物困弊公私
此一患也幸而商胡可塞故道復歸高淤難行不過一
二年間上流必決此二患而速者也今六塔河口雖云
已有上下約然全塞大河正流為功不小又開六塔河
道治二千餘里隄防移一縣兩鎮計其功費又大於塞
商胡數倍其為困弊公私不可勝計此一患也幸而可
塞水入六塔而東横流散溢濱棣德博與齊州之界咸
被其害此五州者素號富饒河北一路財用所仰今引
水注之不惟五州之民破壞田産河北一路坐見貧虚
此二患也三五年間五州凋弊河流注溢久又淤高流
行梗澁則上流必決此三患也所謂為患而無涯者也
今為國設計者本欲除一患而反就三患此臣所不諭
也至如六塔不能容大河横壠故道本以高淤難行而
商胡決今復驅而注之必横流而散溢自澶至海二千
餘里堤埽不可卒修修之雖成又不能捍水如此等事
甚多士無愚智皆所共知不待臣言而後悉也臣前未
奉使契丹時已嘗具言故道六塔皆不可為惟治堤順
水為得計及奉使往來河北詢於知水者其說皆然雖
恩冀之人今被水患者亦知六塔不便皆願且治恩冀
堤防為是下情如此誰為上通臣既知其詳豈敢自默
伏乞聖慈特諭宰臣使更審利害速罷六塔之役差替
李仲昌等不用選一二精幹之臣與河北轉運使副及
恩冀州官吏相度隄防併力修治則今河之水必不至
為大患且河水天灾非人力可回惟當順導防捍之而
已不必求竒策立難必之功以為小人僥冀恩賞之資
也況功必不成後悔無及者乎臣言狂計愚惟陛下裁
擇
至和二年侍御史趙抃上奏曰臣竊聞有内臣擘畫奏
請於在京汴河兩畔增築堤岸大段高闊以防決溢之
患見下三司相度併係開封府縣東西排岸八作濠寨
等司檢計施行次日近自有此行遣以來㳂汴兩邊居
民戸口非常驚動搔擾日夕洶洶其貧者則曰官中果
有必行之命奪民之地毁民之屋則我軰離散狼狽父
子夫婦不能相保矣其富者則公行賄賂百方請囑吏
緣為姦無所不至夫河防為害須順其情性在先朝時
歲歲開濬就深通行後數十年泥滓漲淤官司因循以
役民為重困監轄僥倖以省工得恩澤今汴河之底比
於疇昔已厚數丈而汴河之堤累年添起今却視通衢
其堤高下已與居民簷廡相等矣復更欲如何增築之
耶以臣愚見莫若向去每年開淘不輟使水性就下汴
底深快則灼然無横流之虞京師溝渠積滯因而亦可
流布通泄設若不順水性暫圖苟安其堤愈高其勢愈
危既非國家經久之利又有居民重遷之嗟伏望陛下
宸斷早賜聖旨指揮直行寢罷無使相度官吏尚持兩
端猶豫之說而干繫師局得以誅求計會為名下以安
民心上以固邦體也
嘉祐元年右司諫馬遵議開浚汴河奏曰臣竊聞本朝
舊制每歲興功開浚汴河故水行地中而無濫溢填閉
之患祥符中廵護使臣韋繼昇表請罷修一年以省物
力又請今後三五年一浚徒見目前苟簡之利而不能
思患於久遠故近年以來河底漸高口地數易水小則
東南有漕運之阻水大則京師有隄防之虞歲習為常
人恬不怪夫禍固藏於隱微而發於人所忽者暴水可
為寒心雖使横流僅紓大患而所殘無數百姓可哀臣
欲乞朝廷指揮自今每歲農隙之際檢計開淘以深快
為限縱未能一切如舊積功數年可以濟集
八年河流派于魏之第六埽遂為二股自魏恩東至于
德滄入于海是謂東流時議者多不同李立之力主生
堤帝不聽卒用宋昌言說置上約三月翰林學士司馬
光奏治河當因地形水勢若彊用人力引使就高横立
隄防則逆激旁潰不惟無成仍敗舊績臣慮官吏見東
流已及四分急於見功遽塞北流而不知二股分流十
里之内相去尚近地勢東高西下若河流併東一遇盛
漲水勢復西合入北流則東流遂絶或於滄德堤埽未
成之處決溢横流雖除西路之患而害及東路非策也
宜專護上約及二股堤岸若今歲東流止添二分則此
去河勢自東近者二三年遠者四五年候及八分以上
河流衝刷已闊滄德堤埽已固自然北流日減可以閉
塞兩路俱無害矣會北京留守韓琦言今歲兵夫數少
而金堤兩埽修上下約甚急深進馬頭欲奪大河緣二
股及嫰灘舊闊千一百步是以可容漲水今截去八百
步有餘則將束大河於二百餘步之間下流既壅上流
蹙遏湍怒又無兵夫修護堤岸其衝決必矣況自德至
滄皆二股下流既無隄防必侵民田設若河門束狭不
能容納漲水上下約隨流而脫則二股與北流為一其
患愈大又恩深州所創生堤其東則大河西來其西則
西山諸水東注腹背受水兩難扞禦望選近臣速至河
所與在外官合議帝在經筵以琦奏諭光命同張茂則
再往四月光與張鞏李立之宋昌言張問吕大防程昉
行視上約及方鋸牙濟河集議於下約光等奏二股河
上約並在灘上不礙河行但所進方鋸牙已深致北流
河門稍狭乞減拆二十步令近後仍作蛾眉埽裹護其
滄德界有古遥堤當加葺治所修二股本欲䟽導河水
東去生堤本欲捍禦河水西來相為表裏未可偏廢帝
因謂二府曰韓琦頗疑修二股趙抃曰人多以六塔為
戒王安石曰異議者皆不考事實故也帝又問程昉宋
昌言同修二股如何安石以為可治帝曰欲作簽河甚
善安石曰誠然若及時作之往往河可東北流可閉因
言李立之所築生堤去河遠者至八九十里本計以禦
漫水而不可禦河南之向著臣恐漫水亦不可禦也帝
以為然五月丙寅乃詔立之乘驛赴闕議之六月戊申
命司馬光都大提舉修二股工役吕公著言朝廷遣光
相視董役非所以褒崇近職待遇儒臣也乃罷光行七
月二股河通快北流稍自閉戊子張鞏奏上約累經泛
漲并下約各已無虞東流勢漸順快宜塞北流除恩冀
深瀛永靜乾寧等州軍水患又使御河胡盧河下流各
還故道則漕運無壅遏郵傳無滯留塘泊無淤淺復於
邊防大計不失南北之限歲減費不可勝數亦使流移
歸復實無窮之利且黃河所至古今未嘗無患較利害
輕重而取舍之可也惟是東流南北隄防未立閉口修
堤功費甚夥所當預備望選習知河事者與臣等講求
具圖以聞乃復詔光茂則及都水監官河北轉運使同
相度閉塞北流利害有所不同各以議上八月己亥光
入辭言鞏等欲塞二股河北流臣恐勞費未易成幸而
可塞則東流淺狭隄防未全必致決溢是移恩冀深瀛
之患於滄德等州也不若俟三二年東流益深闊隄防
稍固北流漸淺薪芻有備塞之便帝曰東流北流之患
孰輕重光曰兩地皆王民無輕重然北流已殘破東流
尚全帝曰今不俟東流順快而塞北流他日河勢改移
奈何光曰上約固則東流日增北流日減何憂改移若
上約流失則事不可知惟當併力護上約耳帝曰上約
安可保光曰今歲創修誠為難保然昨經大水而無害
今歲地脚已牢復何慮且上約居河之側聽河北流猶
懼不保今欲横截使不行庸可保乎帝曰若河水常分
二流何時當有成功光曰上約苟存東流必增北流必
減借使分為二流於張鞏等不見成功於國家亦無所
害何則西北之水併於山東故為害大分則害小矣鞏
等亟欲塞北流皆為身謀不顧國力與民患也帝曰防
捍兩河何以供億光曰併為一則勞費自倍分二流則
勞費減半今減北流財力之半以備東流不亦可乎帝
曰卿等至彼視之時二股河東流及六分鞏等因欲閉
斷北流帝意嚮之光以為須及八分乃可仍待其自然
不可施功王安石曰光議事屢不合今令視河後必不
從其議是重使不安職也庚子乃獨遣茂則茂則奏二
股河東傾已及八分北流止二分張鞏等亦奏丙午大
河東徙北流淺小戊申北流閉詔奬諭司馬光等仍賜
衣帶馬
歴代名臣奏議卷二百四十九
