歴代名臣奏議卷一百九十三
明楊士竒等撰
戒佚欲
魯隱公五年公將如棠觀魚者臧僖伯諫曰凡物不足
以講大事其材不足以備器用則君不舉焉君將納民
於軌物者也故講事以度軌量謂之軌取材以章物采
謂之物不軌不物謂之亂政亂政亟行所以敗也故春
蒐夏苖秋獮冬狩皆於農隙以講事也三年而治兵入
而振旅歸而飲至以數軍實昭文章明貴賤辨等列順
少長習威儀也鳥獸之肉不登於俎皮革齒牙骨角毛
羽不登於器古之制也若夫山林川澤之實器用之資
皂隸之事官司之守非君所及也公曰吾將略地焉遂
往陳魚而觀之
宣公以夏月濫於泗淵里革斷其罟而棄之曰古者大
寒降土蟄發水虞於是乎講罛罶取名魚登川禽而嘗
之寢廟行諸國人助宣氣也鳥獸孕水蟲成獸虞於是
乎禁罝羅矠魚鼈以爲夏槁助生阜也鳥獸成水蟲孕
水虞於是乎禁罝䍡設穽鄂以實廟庖畜功用也且夫
山不槎蘖澤不伐夭魚禁鯤鮞獸長麑䴠鳥翼鷇卵蟲
舍蚳蝝蕃庶物也古之訓也今魚方别孕不教魚長又
行網罟貪無藝也公聞之曰吾過而里革匡我不亦善
乎
晉文公出田逐獸碭入大澤迷不知所出其中有漁者
文公謂曰我若君也道安從出我且厚賜若漁者曰臣
願有獻公曰出澤而受之於是遂出澤公令曰子之所
以教寡人者何等也願受之漁者曰鴻鵠保河海之中
厭而欲移徙之小澤則必有丸繒之憂黿鼉保深淵厭
而出之淺渚則必有羅網釣射之憂今君逐獸碭入至
此何行之太遠也文公曰善哉謂從者記漁者名漁者
曰君何以名爲君其尊天事地敬社稷固四國慈愛萬
民薄賦斂輕租税者臣亦與焉君不敬社稷不固四國
外失禮於諸侯内逆民心一國流亡漁者雖得厚賜不
能保也遂辭不受曰君亟歸國臣亦反吾漁所
魏絳對晉侯(悼公)曰昔有夏之方衰也后羿自鉏遷于窮
石因夏民以代夏政恃其射也不脩民事而淫于原獸
棄武羅伯因熊髠尨圉而用寒浞寒浞伯明氏之䜛子
弟也伯明后寒棄之夷羿收之信而使之以爲已相浞
行媚于内而施賂于外愚弄其民而虞羿于田樹之詐
慝以取其國家外内咸服羿猶不悛將歸自田家衆殺
而享之以食其子其子不忍食諸死于窮門靡奔有鬲
氏浞因羿室生澆及豷恃其䜛慝詐僞而不德于民使
澆用師滅斟灌及斟尋氏處澆于過處豷于戈靡自有
鬲氏收二國之燼以滅浞而立少康少康滅澆于過后
杼滅豷于戈有窮由是遂亡失人故也昔周辛甲之爲
太史也命百官官箴王闕於虞人之箴曰芒芒禹迹畫
爲九州經啓九道民有寢廟獸有茂草各有攸處德用
不擾在帝夷羿冒于原獸亡其國恤而思其麀牡武不
可重用不恢于夏家獸臣司原敢告僕夫虞箴如是可
不懲乎於是晉侯好田故魏絳及之
楚莊王即位三年不出號令日夜爲樂令國中曰有敢
諫者死無赦伍舉入諫莊王左抱鄭姬右抱越女坐鐘
鼓之間伍舉曰願有進隱(隱謂隱藏其意)曰有鳥在於阜三年
不蜚不鳴是何鳥也莊王曰三年不蜚蜚將翀天三年
不鳴鳴將驚人舉退矣吾知之矣居數月淫益甚大夫
蘇從乃入諫王曰若不聞令乎對曰殺身以明君臣之
願也於是乃罷淫樂聽政所誅者數百人任伍舉蘇從
以政國人大悅
靈王狩于州來次于乾谿右尹子革夕王與之語曰昔
我先王熊繹與吕伋王孫牟燮父禽父並事康王四國
皆有分我獨無有今吾使人於周求鼎以爲分王其與
我乎對曰與君王哉昔我先王熊繹辟在荆山篳路藍
縷以處草莽䟦涉山林以事天子唯是桃弧棘矢以共
禦王事齊王舅也晉及魯衛王母弟也楚是以無分而
彼皆有今周與四國服事君王將唯命是從豈其愛鼎
王曰昔我皇祖伯父昆吾舊許是宅今鄭人貪頼其田
而不我與我若求之其與我乎對曰與君王哉周不愛
鼎鄭敢愛田王曰昔諸侯遠我而畏晉今我大城陳蔡
不羹賦皆千乘子與有勞焉諸侯其畏我乎對曰畏君
王哉是四國者專足畏也又加之以楚敢不畏君王哉
王入析父謂子革吾子楚之望也今與王言如響國其
若之何子革曰摩厲以須王出吾刃將斬矣王出左史
倚相趨過王曰是良史也是能讀三墳五典八索九丘
對曰臣嘗問焉昔穆王欲肆其心周行天下將皆必有
車轍馬跡焉祭公謀父作祈招之詩以止王心王是以
獲没於祇宮臣問其詩而不知也若問遠焉其焉能知
之王曰子能乎對曰能其詩曰祈招之愔愔式昭德音
思我王度式如玉式如金形民之力而無醉飽之心王
揖而入饋不食寢不寐數日不能自克以及於難仲尼
曰古者有志克己復禮仁也信是哉楚靈王若能如此
豈其辱於乾谿
昭王欲之荆臺游司馬子綦進諫曰荆臺之游左洞庭
之陂右彭蠡之水南望獵山下臨方淮其樂使人遺老
而忘死人君遊者盡以忘其國願大王勿往遊焉王曰
荆臺乃吾地也有地而游之子何爲絶我游乎怒而擊
之於是令尹子西駕安車駟馬徑於殿下曰今日荆臺
之遊不可不觀也王登車而拊其背曰荆臺之遊與子
共樂之矣步馬十里引轡而止曰臣不敢下車願得有
道大王肯聽之乎王曰苐言之令尹子西曰臣聞之爲
人臣而忠其君者爵禄不足以賞也爲人臣而䛕其君
者刑罰不足以誅也若司馬子綦者忠臣也若臣者䛕
臣也願大王殺臣之軀罰臣之家而禄司馬子綦王曰
若我能止聽公子獨能禁我游耳後世游之無有極時
奈何令尹子西曰欲禁後世易耳願大王山陵崩陁爲
陵於荆臺未嘗有持鐘鼓管絃之樂而游於父之墓上
者也於是王還車卒不游荆臺令罷先置孔子從魯聞
之曰美哉令尹子西諫之於十里之前而權之於百世
之後者也
莊辛諫襄王曰君王左州侯右夏侯從新安君與夀陵
君同軒淫衍侈靡而忘國政郢其危矣王曰先生老惽
歟妄爲楚國妖歟莊辛對曰臣非爲楚妖誠見之也君
王卒近此四子者則楚必亡矣辛請留於趙以觀之於
是不出十月王果亡巫山江漢鄢郢之地於是王乃使
召莊辛至趙辛至王曰嘻先生來邪寡人以不用先生
言至于此爲之奈何莊辛曰君王用辛言則可不用辛
言又將甚乎此庶人有稱曰亡羊而固牢未爲遲見兔
而呼狗未爲晩湯武以百里王桀紂以天下亡今楚雖
小絶長繼短以千里數豈特百里哉且君王獨不見夫
青蛉乎六足四翼蜚翔乎天地之間求蚊虻而食之時
甘露而飲之自以爲無患與民無爭也不知五尺童子
膠絲竿加之乎四仞之上而下爲蟲蛾食已青蛉猶其
小者也夫爵俛啄白粒仰棲茂樹鼓其翼奮其身自以
爲無患與民無爭也不知公子王孫左把彈右攝丸定
揉持審參連故晝遊乎茂樹夕和乎酸醎爵猶其小者
也鴻鵠嬉遊乎江漢息留乎大沼俛啄鰋鯉仰奮陵衡
脩其六翮而陵清風麃搖高翔一舉千里自以爲無患
與民無爭也不知弋者選其引弩脩其防翳加繒繳其
頸投乎百仞之上引纖繳揚微波折清風而殞故朝遊
乎江河而暮調乎鼎俎鴻鵠猶其小者也蔡侯之事故
是也蔡侯南遊乎高陵北徑乎巫山逐麋麕麞鹿彉谿
子隨時鳥嬉遊乎高蔡之國溢滿無涯不以國家爲事
不知子發受令靈王厄以淮水填以巫山庚子之朝纓
以朱絲臣而奏之乎靈王也蔡侯之事猶其小也今君
王之事遂以左州侯右夏侯從新安君與夀陵君淫衍
侈靡康樂遊娛馳騁乎雲夢之中不以天下與國家爲
事不知穰侯方與秦王謀寘之以黽厄而投之乎黽塞
之外而襄王大懼形體悼栗曰謹受令乃封莊辛爲成
陵君而用計焉
齊景公飲酒而樂釋衣冠自鼓缶謂侍者曰仁人亦樂
是夫梁丘子曰仁人耳目亦猶人也奚爲獨不樂此也
公曰速駕迎晏子晏子朝服以至公曰寡人甚樂此樂
也願與夫子共之請去禮晏子對曰君之言過矣齊國
五尺之童子力盡勝嬰而又勝君所以不敢亂者畏禮
也上若無禮無以使其下下若無禮無以事其上夫麋
鹿唯無禮故父子同麀人之所以貴於禽獸者以有禮
也詩曰人而無禮胡不遄死故禮不可去也公曰寡人
無良左右淫湎寡人以至於此請殺之晏子曰左右何
罪君若好禮左右有禮者至無禮者去君若惡禮亦將
如之公曰善請革衣冠更受命乃廢酒而更尊朝服而
坐觴三行晏子趨出
景公爲臺臺成又欲爲鐘晏子諫曰君不勝欲爲臺今
復欲爲鐘是重斂於民民之哀矣夫斂民之哀而以爲
樂不祥景公乃止
景公遊於海上而樂之六月不歸令左右曰敢有先言
歸者致死不赦顔燭趨進諫曰君樂治海上而六月不
歸彼儻有治國者君且安得樂此海也景公援戟將斫
之顔燭趨進撫衣待之曰君奚不斫也昔者桀殺關龍
逢紂殺王子比干君之賢非此二王也臣之材亦非此
二子也君奚不斫以臣參此二人者不亦可乎景公說
遂歸中道聞國人謀不内矣
吳王欲從民飲酒伍子胥諫曰不可昔白龍下清泠之
淵化爲魚漁者豫且射中其目白龍上訴天帝天帝曰
當是之時若安置而形白龍對曰我下清泠之淵化爲
魚天帝曰魚固人之所射也若是豫且何罪夫白龍天
帝貴畜也豫且宋國賤臣也白龍不化豫且不射今棄
萬乘之位而從布衣之士飲酒臣恐其有豫且之患矣
王乃止
魏文侯見箕季其墻壞而不築文侯曰何爲不築對曰
不時其墻枉而不端問曰何不端曰固然從者食其園
之桃箕季禁之少焉日晏進糲餐之食瓜瓠之羹文侯
出其僕曰君亦無得於箕季矣曩者進食臣竊窺之糲
餐之食瓜瓠之羹文侯曰吾何無得於季也吾一見季
而得四焉其墻壞不築云待時也教我無奪農時也墻
枉而不端對曰固然者是教我無侵封疆也從者食園
桃箕季禁之豈愛桃哉是教我下無侵上也食我糲餐
者季豈不能具五味哉教我無多斂於百姓以省飲食
之飬也
梁王魏嬰觴諸侯於范臺酒酣請魯君舉觴魯君興避
席擇言曰昔者帝女令儀狄作酒而美進之禹禹飲而
甘之遂䟽儀狄絶旨酒曰後世必有以酒亡其國者齊
桓公夜半不嗛易牙乃煎熬燔炙和調五味而進之桓
公食之而飽至旦不覺曰後世必有以味亡其國者晉
文公得南之威三日不聽朝遂推南之威而遠之曰後
世必有以色亡其國者楚王登強臺而望崩山左江而
右湖以臨彷徨其樂忘死遂盟強臺而弗登曰後世必
有以高臺陂池亡其國者今主君之尊儀狄之酒也主
君之味易牙之調也左白台而右閭須南威之美也前
夾林而後蘭臺強臺之樂也有一如此足以亡其國今
主君兼此四者可無戒歟梁王稱善相屬
漢高帝初爲沛公至咸陽秦王子嬰降沛公沛公入秦
宫宫室帷帳狗馬重寶婦女以千數意欲留居之樊噲
諫沛公出舍沛公不聽張良曰夫秦爲無道故沛公得
至此夫爲天下除殘賊宜縞素爲資今始入秦即安其
樂此所謂助桀爲虐且忠言逆耳利於行毒藥苦口利
於病願沛公聽樊噲言沛公乃還軍覇上
文帝從覇陵上欲西馳下峻阪中郎袁盎㩜轡上曰將
軍怯邪盎言曰臣聞千金之子不垂堂百金之子不騎
衡聖主不乘危不徼幸今陛下騁六飛馳不測山有如
馬驚車敗陛下縱自輕奈高廟太后何上乃止
武帝時司馬相如從帝至長楊獵是時天子方好自擊
熊豕馳逐埜獸相如因上䟽諫其辭曰臣聞物有同𩔖
而殊能者故力稱烏獲捷言慶忌勇期賁育臣之愚竊
以爲人誠有之獸亦宜然今陛下好陵阻險射猛獸卒
然遇逸材之獸駭不存之地(不存不可得安存也)犯屬車之清塵
輿不及還轅人不暇施巧雖有烏獲逢蒙之技不得用
枯木朽株盡爲難矣是胡越起於轂下而羌夷接軫也
豈不殆哉雖萬全而無患然本非天子之所宜近也且
夫清道而後行中路而馳猶時有銜橜之變(銜馬勒銜也橜騑馬)
(口長銜也一說車之鈎心也銜橜之變言馬銜或斷鉤心或出則致傾敗以傷人也橜鉅月反)況乎涉
豐草騁丘虛前有利獸之樂而内無存變之意其爲害
也不難矣夫輕萬乘之重不以爲安樂出萬有一危之
塗以爲娛臣竊爲陛下不取蓋明者遠見於未萌而知
者避危於無形旤固多臧於隱微而發於人之所忽者
也故鄙諺曰家絫千金坐不垂堂此言雖小可以諭大
臣願陛下留意幸察上善之
成帝始作期門數爲微行立趙飛燕爲皇后后專寵懷
忌皇太子多横夭譙玄上書諫曰臣聞王者承天繼宗
統極保業延祚莫急胤嗣故易有幹蠱之義詩詠衆多
之福今陛下聖嗣未立天下屬望而不惟社稷之計專
念微行之事愛幸用於所惑曲意留於非正竊聞後宫
皇子産而不育臣聞之怛然痛心傷剥竊懷憂國不忘
須臾夫警衛不脩則患生非常忽有醉酒狂夫分爭道
路旣無尊嚴之儀豈識上下之别此爲不測起於轂下
而賊亂發於左右也願陛下念天下之至重愛金玉之
身均九女之施存無窮之福天下幸甚
成帝時富平定陵侯張放淳于長等愛幸入侍禁中設
宴飲之會皆引滿舉白談笑大噱時乘輿幄坐張畫屏
風畫紂醉踞妲己作長夜之樂上以班伯新起視事數
目禮之因顧指畫而問伯紂爲無道至於是乎伯對曰
書云廼用婦人之言何有踞肆於朝所謂衆惡歸之不
如是之甚者也上曰苟不若此此圖何戒伯曰沈湎于
酒微子所以告去也式號式謼大雅所以流連也詩書
淫亂之戒其原皆在於酒上廼喟然歎曰吾久不見班
生今日復聞讜言放等不懌稍自引起更衣因罷出
東漢光武嘗出獵車駕夜還上東門候郅惲拒關不開
帝令從者見面於門間惲曰火明遼遠遂不受詔帝乃
迴從東中門入明日惲上書諫曰昔文王不敢槃于游
田以萬民爲憂而陛下遠獵山林夜以繼晝其如社稷
宗廟何暴虎馮河未至之戒誠小臣所竊憂也書奏賜
布百匹貶東中門候爲參封尉
安帝永寧元年西南夷撣國王獻樂及幻人能吐火自
支解易牛馬頭明年元會作之於庭帝與羣臣共觀大
竒之諫議大夫陳禪獨離席舉手大言曰昔齊魯爲夾
谷之會齊作侏儒之樂仲尼誅之又曰放鄭聲遠佞人
帝王之庭不宜設外國之技尚書陳忠劾奏禪曰古者
合歡之樂舞於堂四夷之樂陳於門故詩云以雅以南
韎任朱離今撣國越流沙踰縣度萬里貢獻非鄭衛之
聲佞人之比而禪廷訕朝政請劾禪下獄有詔勿收左
轉爲玄莬候城障尉詔敢不之官上妻子從者名禪既
行朝廷多訟之
桓帝延熹八年賢良方正劉瑜上書曰臣瑜自念東國
鄙陋得以豐沛枝胤被蒙復除不給卒伍故太尉楊秉
知臣竊闚典籍猥見顯舉誠冀臣愚直有補萬一而秉
忠謨不遂命先朝露臣在下土聽聞歌謠驕臣虐政之
事遠近呼嗟之音竊爲辛楚泣血漣如幸得引錄備荅
聖問泄寫至情不敢庸回誠願陛下且以須臾之慮覽
今往之事人何爲咨嗟天曷爲動變蓋諸侯之位上法
四七垂文炳燿關世盛衰者也今中官邪孽比肩裂土
皆兢兢胤嗣繼體傳爵或乞子疎屬或買兒市道殆乖
開國承家之議古者天子一娶九女娣姪有序河圖授
嗣正在九房今女嬖令色充積閨帷皆當盛其玩飾冗
食空宫勞散精神生長六疾此國之費也生之傷也且
天地之性隂陽正紀隔絶其道則水旱爲并詩云五日
爲期六日不詹怨曠作歌仲尼所錄況從幼至長幽藏
殁身又常侍黃門亦廣妻娶怨毒之氣結成妖眚行路
之言官發略人女娶而復置轉相驚懼孰不悉然無緣
空生此謗鄒衍匹夫把氏匹婦尚有城崩霜隕之異況
乃羣輩咨怨能無感乎昔秦作阿房國多刑人今第舍
增多窮極竒巧掘山攻石不避時令促以嚴刑威以正
法民無罪而覆入之民有田而覆奪之州郡官府各自
考事姦情賕賂皆爲吏餌民愁鬱結起入賊黨官輙興
兵誅討其罪貧困之民或有賣其首級以要酬賞父兄
相代殘身妻帑相見分裂窮之如彼伐之如此豈不痛
哉又陛下以北辰之尊神器之寶而微行近習之家私
幸宦者之舍賓客市買熏灼道路因此暴縱無所不容
今三公在位皆博逹道藝而各正諸已莫或匡益者非
不智也畏死罰也惟陛下設置七臣以廣諫道及開東
序金縢史官之書從堯舜禹湯文武致興之道遠佞邪
之人放鄭衛之聲則政致和平德感祥風矣
帝嘗校獵廣成遂至上林苑光禄勲陳蕃上䟽諫曰安
平之時遊畋宜有節況今有三空之戹哉田野空朝廷
空倉庫空加之兵戎未戢四方離散是陛下焦心毁顔
坐以待旦之時也豈宜揚旗耀武騁心輿馬之觀乎又
前秋多雨民始種麥今失其勸種之時而令給驅禽除
路之役非聖賢恤民之意也書奏不省
靈帝好微行遊幸外苑司徒楊賜上䟽曰臣聞天生烝
民不能自理故立君長使司牧之是以唐虞兢兢業業
周文日昃不暇明慎庶官俊乂在職三載考績以觀厥
成而今所序用無他才德有形埶者旬日累遷守真之
徒歴載不轉勞逸無别善惡同流北山之詩所爲訓作
又聞數微行出幸苑囿觀鷹犬之埶極槃遊之荒政事
日墮大化陵遲陛下不顧二祖之勤止追慕五宗之美
蹤而欲以望太平是猶曲表而欲直景郤行而求及前
人也宜絶慢慠之戲念官人之重割用板之恩慎貫魚
之次無令醜女有四殆之歎遐邇有忿怨之聲臣受恩
偏特忝任師傅不敢自同凡臣括囊避咎謹自手書密
上
蜀後主時譙周上䟽曰昔王莽之敗豪傑並起跨州據
郡欲弄神器於是賢才智士思望所歸未必以其勢之
廣狹惟其德之薄厚也是故於時更始公孫述及諸有
大衆者多已廣大然莫不快情恣欲怠於爲善游獵飲
食不恤民物世祖初入河北馮異等勸之曰當行人所
不能爲遂務理冤獄節儉飲食動遵法度故北州歌歎
聲布四遠於是鄧禹自南陽追之吳漢寇恂未識世祖
遥聞德行遂以權計舉漁陽上谷突騎迎于廣阿其餘
望風慕德者邳肜耿純劉植之徒至于輿病齎棺襁負
而至者不可勝數故能以弱爲強屠王郎吞銅馬折赤
眉而成帝業也及在洛陽嘗欲小出車駕已御銚期諫
曰天下未寧臣誠不願陛下細行數出即時還車及征
隗囂潁川盗起世祖還洛陽但遣寇恂往恂曰潁川以
陛下遠征故奸猾起叛未知陛下還恐不時降陛下自
臨潁川賊必即降遂至潁川竟如恂言故非急務欲小
出不敢至於急務欲自安不爲故帝者之欲善也如此
故傳曰百姓不徒附誠以德先之也今漢遭厄運天下
三分雄哲之士思望之時也陛下天姿至孝喪踰三年
言及隕涕雖曾閔不過也敬賢任才使之盡力有踰成
康故國内和一大小戮力臣所不能陳然臣不勝大願
願復廣人所不能者夫輓大重者其用力苦不衆拔大
艱者其善術苦不廣且承事宗廟者非徒求福祐所以
率民尊上也至於四時之祀或有不臨池苑之觀或有
仍出臣之愚滯私不自安夫憂責在身者不暇盡樂先
帝之志堂構未成誠非盡樂之時願省減樂官後宫所
增造但奉脩先帝所施下爲子孫節儉之教
魏文帝爲太子時耽樂田獵晨出夜還任城棧潛督守
鄴城諫曰王公設險以固其國都城禁衛用戒不虞大
雅云宗子維城無俾城壞又曰猶之未遠是用大諫若
逸于游田晨出昏歸以一日從禽之娛而忘無垠之釁
愚竊惑之太子不悦然自後游出差簡
文帝時蘇則爲侍中帝獵槎桎拔失鹿大怒踞牀拔刀
悉收督吏將斬之則稽首曰臣聞古之聖王不以禽獸
害人今陛下方隆唐堯之化而以獵戲多殺羣吏愚臣
以爲不可敢以死請帝曰卿直臣也遂皆赦之
文帝問侍中蘇則曰前破酒泉張掖西域通使燉煌獻
徑寸大珠可復求市益得否則對曰若陛下化洽中國
德流沙漠即不求自至求而得之不足貴也帝默然
文帝頗出遊獵御史大夫王朗上䟽曰夫帝王之居外
則飾周衛内則重禁門將行則設兵而後出幄稱警而
後踐墀張弧而後登輿清道而後奉引遮列而後轉轂
靜室而後息駕皆所以顯至尊務戒慎垂法教也近日
車駕出臨捕虎日昃而行及昏而反違警蹕之常法非
萬乘之至慎也帝報曰覽表雖魏絳稱虞箴以諷晉悼
相如陳猛獸以戒漢武未足以喻方今二寇未殄將帥
遠征故時入原野以習戎備至於夜還之戒已詔有司
施行
文帝出獵駙馬都尉兼侍中鮑勛上䟽曰臣聞五帝三
王靡不明本立教以孝治天下陛下仁聖惻隱有同古
烈臣冀當繼蹤前代令萬世可則也如何在諒闇之中
脩馳騁之事乎臣冒死以聞唯陛下察焉帝手毁其表
而競行獵中道頓息問侍臣曰獵之爲樂何如八音也
侍中劉曄對曰獵勝於樂勛抗辭曰夫樂上通神明下
和人理隆治致化萬邦咸乂故移風易俗莫善於樂況
獵暴華蓋於原野傷生育之至理&KR0808;風沐雨不以時隙
哉昔魯隱觀漁於棠春秋譏之雖陛下以爲務愚臣所
不願也
明帝時大興殿舍百姓勞役廣采衆女充盈後宫後宫
皇子連夭繼嗣未育廷尉高柔上䟽曰邊人狡猾潛自
講肄謀動干戈未圖束手宜畜養將士繕治甲兵以逸
待之而頃興造殿舍上下勞擾若使吳蜀知人虚實通
謀并勢復俱送死甚不易也昔漢文惜十家之資不營
小臺之娛去病慮匈奴之害不遑治第之事況今所損
者非惟百金之費所憂者非徒北狄之患乎可粗成見
所營立以充朝宴之儀訖罷作者使得就農二方平定
復可徐興昔軒轅以二十五子傳祚彌遠周室以姬國
四十歴年滋多陛下聦逹窮理盡性而頃皇子連多夭
逝熊羆之祥又未感應羣下之心莫不悒戚周禮天子
后妃以下百二十人嬪嬙之儀既以盛矣竊聞後庭之
數或復過之聖嗣不昌殆恐由此臣愚以爲可妙簡淑
媛以備内官之數其餘盡遣還家且以育精養神專靜
爲寶如此則螽斯之徵可庶而致矣帝報曰知卿忠允
乃心王室輙克昌言他復以聞
時光禄勲高堂隆上䟽曰三代之有天下歴數百載尺
土一民莫非其有然癸辛從欲皇天震怒宗國爲墟紂
梟白旗桀放鳴條天子之尊湯武有之豈伊異人皆明
王之胄也黃初之際天兆其戒異𩔖之鳥育長燕巢此
大異也宜防鷹揚之臣於蕭墻之内可選諸王使典兵
泰畤鎮撫皇畿翼亮帝室夫皇天無親唯德是輔民詠
德政則延期過歴下有怨嘆則輟禄授能由此觀之天
下乃天下之天下非獨陛下之天下也帝手詔慰勞之
吳大帝爲車騎將軍時每田獵常乘馬射虎虎嘗突前
攀持馬鞍長史張昭變色而前曰將軍何有當爾夫爲
人君者謂能駕御英雄驅使羣賢豈謂馳逐於原野校
勇於猛獸者乎如有一旦之患奈天下笑何
帝又於武昌臨釣臺飲酒大醉使人以水灑羣臣曰今
日酣飲惟醉墮臺中乃當止耳綏遠將軍張昭正色不
言出外車中坐帝遣人呼昭還謂曰爲共作樂耳公何
爲怒乎昭對曰昔紂爲糟丘酒池長夜之飲當時亦以
爲樂不以爲惡也帝默然有慙色遂罷酒
晉武帝太康末頗親宴樂又多疾病屬小瘳侍中華嶠
與侍臣表賀因微諫曰伏惟聖體漸就平和上下同慶
不覺抃舞臣等愚戇竊有微懷以爲收功於所忽事乃
無悔慮福於垂成祚乃日新唯願陛下深垂聖明遠思
所忽之悔以成日新之福沖靜和氣嗇養精神頥身於
清簡之宇留心於虚曠之域無厭世俗常戒以忽羣下
之言則豐慶日延天下幸甚
宋明帝畋游無度嘗出夜還敕開門侍中謝莊居守以
棨信或虚執不奉旨須墨敕乃開帝曰卿欲效君章邪
對曰臣聞王者祭祀畋遊出入有節今陛下晨往宵歸
臣恐不逞之徒妄生矯詐是以伏須神筆乃開門耳
漢主劉聦游獵無度嘗晨出暮歸觀漁於汾水以燭繼
晝中軍王彰諫曰今大難未夷餘晉假息陛下不懼白
龍魚服之禍而昏夜忘歸陛下當思先帝創業之艱難
嗣承之不易鴻業已爾四海屬情何可墜之於垂成隳
之於將就比竊觀陛下所爲臣實痛心疾首有日矣且
愚人係漢之心未專而思晉之懷猶盛劉琨去此咫尺
之間狂狷刺客息頃而至帝王輕出一夫敵耳願陛下
改往脩來則億兆幸甚
齊武帝永明末上將射雉竟陵王子良諫曰忽聞外議
伏承當更射雉臣下情震越心懷憂悚猶謂疑妄事不
必然伏度陛下以信心明照故所以傾金寶於禪靈仁
愛廣洽得使禽魚養命於江澤豈惟國慶民懽乃以翺
翔治樂夫衛生保命人獸不殊重軀愛體彼我無異故
禮云聞其聲不食其肉見其生不忍其死且萬乘之尊
降同匹夫之樂夭殺無辜傷仁害福之本菩薩不殺夀
命得長施物安樂自無恐怖不惱衆生身無患苦臣見
功德有此果報所以日夜劬勤厲身奉法實願聖躬康
御若此每至寢夢脫有異見不覺身心立就燋爛陛下
常日捨財脩福臣私心顒顒尚恨其少豈可今日見此
事一損福業追悔便難臣此啓聞私心實切若是大事
不可易改亦願陛下照臣此誠曲垂三思況此嬉遊之
間非關當否而動輙傷生實可深慎臣聞子孝奉君臣
忠事主莫不靈祇通感徵祥證登臣近叚仰啓賜希受
戒天心洞遠誠未逹勝善之途而聖恩遲疑尚未垂履
曲降尊極豈可今日復隨此事臣不隱心即實上啓
後魏文帝時中書監高允上酒訓曰臣被勅論集往世
酒之敗德以爲酒訓臣以朽邁人倫所棄而殊恩過隆
錄臣於將殁之年勖臣於已墜之地奉命驚惶喜懼兼
甚不知何事可以上答伏惟陛下以叡哲之姿撫臨萬
國太皇太后以聖德之廣濟育群生普天之下罔不稱
賴然日昃憂勤虚求不已思監往事以爲警戒此之至
誠悟通百靈而況於百官士民不勝踴躍謹竭其所見
作酒訓一篇但臣愚短加以荒廢辭義鄙拙不足觀採
伏願聖慈體臣悾悾之情恕臣狂瞽之意其詞曰自古
聖王其爲饗也玄酒在堂而&KR1997;酒在下所以崇本重原
降於滋味雖汛爵旅行不及於亂故能禮章而敬不虧
事畢而儀不忒非由斯致是失其道將何以範時軌物
垂之於世歴觀往代成敗之效吉凶由人不在數也商
辛躭酒殷道以之亡公旦陳誥周德以之昌子反昏酣
而致斃穆生不飲而身光或長世而爲戒或百代而流
芳酒之爲狀變惑情性雖曰哲人孰能自競在官者怠
於政也爲下者慢於令也聦達之士荒於聽也柔順之
倫興於爭也久而不悛致於病也豈止於病乃損其命
諺亦有云其益如毫其損如刀言所益者止於一味之
益不亦寡乎言所損者夭年亂志夭亂之損不亦夥乎
無以酒荒而陷其身無以酒狂而喪其倫迷邦失道流
浪漂津不師不遵反將何因詩不言乎如切如磋如琢
如磨朋友之義也作官以箴之申謨以禁之君臣之道
也其言也善則三復而佩之言之不善則哀矜而貸之
此實先王納規之意往者有晉士多失度肆散誕以爲
不羈縱長酣以爲高達諷酒之頌以相昡曜稱堯舜有
千鍾百觚之飲著非法之言引大聖爲譬以則天之明
豈其然乎且子思有云夫子之飲不能一升以此推之
千鍾百觚皆爲妄也今大魏應圖重明御世化之所暨
無思不服仁風敦洽於四海太皇太后以至德之隆誨
而不倦憂勤備於皇情誥訓行於無外故能道協兩儀
功同覆載仁恩下逮罔有不遵普天率土靡不蒙賴在
朝之士有志之人宜克己從善履正存貞節酒以爲度
順德以爲經悟昏飲之美疢審敬慎之彌榮遵孝道以
致養顯父母而揚名蹈閔曾之前軌遺仁風於後生仰
以答所授俯以保其成可不勉歟可不勉歟
明帝時張普惠以帝好游騁苑囿不親視朝過崇佛法
郊廟之事多委有司上䟽切諫曰陛下殖不思之冥業
損巨費於生民近供無事之僧遠邀未然之報未若收
萬國之歡心以事其親使天下和平災害不生也伏願
淑慎威儀爲萬邦式躬致郊廟之虔親臨朔望之禮釋
奠成均竭心千畝撤僧寺不急之華還百官久折之秩
則節用愛人四海俱賴矣
唐高祖初即位萬年縣法曹孫伏伽上表曰隋以惡聞
其過亡天下故陛下得之然陛下徒知得之之易而未
知隋失之之不難也謂宜易其覆轍務盡下情凡人君
言動不可不慎陛下今日即位而明日有獻鷂雛者此
乃少年之事豈聖主所須哉又百戲散樂亡國淫聲近
太常於民間借婦女裙襦以充妓衣擬五月五日玄武
門遊戲此亦非所以爲子孫法也夫善惡之習漸染易
移太子諸王參僚左右宜謹擇其人有門風不睦素無
行義專好奢靡以聲色游獵爲事者皆不可近自古骨
肉乖離以至敗亡未有不因左右離間而然也高祖大
悦下詔褒稱擢爲治書侍御史賜帛三百匹仍頒示遠
近
太宗即位數出馳射大理少卿孫伏伽諫曰臣聞天子
之居禁衛九重出也警入也蹕非直尊其居處爲社稷
生人計也比聞陛下走馬射帖娛悅羣臣殆非所以導
養聖躬垂憲後代此直少年諸王務耳安得既爲天子
尚行之乎竊爲陛下不取帝悅曰卿能言朕失朕能改
之天下庶有瘳乎
太宗好田獵秘書監虞世南上䟽諫曰臣聞秋獮冬狩
蓋惟恒典射隼從禽備乎前誥伏惟陛下因聽覽之餘
辰順天道以殺伐將欲摧斑碎掌親御皮軒窮猛獸之
窟穴盡逸材之林藪夷凶剪暴以衛黎元收革擢羽用
充軍器舉旗效獲式遵前古然黃屋之尊金輿之貴八
方之所仰德萬國之所係心清道而行猶戒銜橜斯蓋
慎防微爲社稷也是以馬卿直諫於前張昭變色於後
臣誠細微敢忘斯義且天弧星罼所殪已多頒禽賜獲
皇恩亦溥伏願時息獵車且韜長戟不拒芻蕘之請降
納畎澮之流袒裼徒搏任之羣下貽範百王永光萬代
太宗深嘉其言
太宗時諫議大夫蘇世長從獵涇陽大獲帝入旌門詫
左右曰今日畋樂乎世長曰陛下廢萬機事游獵不滿
十旬未爲樂也帝色變既而笑曰狂態𤼵邪曰爲臣計
則狂爲陛下計忠矣時武功郿新經突厥宼掠鄉聚凋
虚帝將遂獵武功世長諫曰突厥向盜劫人陛下救䘏
之言未出口又獵其地殆恐百姓不堪所求帝不聽
時民部尚書唐儉從獵洛陽苑羣豕突出于林帝射四
發輙殪四豕一豕躍及鐙儉投馬搏之帝拔劒斷豕顧
笑曰天策長史不見上將擊賊邪何懼之甚對曰漢祖
以馬上得之不以馬上治之陛下神武定四方豈復快
心于一獸帝爲罷獵
太宗嘗逐兔於後苑將軍執失思力諫曰天命陛下爲
華夷父母奈何自輕上又將逐鹿思力脫巾解帶跪而
固諫上爲之止
太宗嘗遣使至涼州都督李大亮有佳鷹使者諷使獻
之大亮密表曰陛下久絶畋獵而使者求鷹若陛下之
意深乖昔旨如其自擅便是使非其人太宗下書曰以
卿兼資文武志懷貞確故委藩牧當兹重寄比在州鎮
聲績遠彰念此忠勤無忘寤寐使遣獻鷹遂不曲順論
今引古遠獻直言披露腹心非常懇到覽用嘉歎不能
已己有臣若此朕復何憂宜守此誠始終若一詩云靖
共爾位好是正直神之聽之介爾景福古人稱一言之
重侔於千金卿之此言深足貴矣今賜卿金壺瓶金碗
各一枚雖無千鎰之重是朕自用之物卿立志方直竭
節至公處職當官每副所委方大任使以申重寄公事
之閒宜觀典籍賜卿荀悅漢紀一部此書叙致簡要論
議深博極爲政之體盡君臣之義今以賜卿宜加尋閱
大宗遣使西域立葉護可汗又别使齎金帛歴諸國市
馬魏徵諫曰今發國使以立可汗爲名可汗未定即緣
諸國市馬彼必以爲意在市馬不爲專立可汗得立則
不甚懷恩不得立則以爲深怨諸蕃聞之必不重中國
馬市旣不可得縱得馬亦還路無從但使彼安寧則諸
國之馬不求自至矣昔漢文帝有獻千里馬者曰吾吉
行日三十凶行日五十鑾輿在前屬車在後吾獨乘千
里馬將以安之乎乃償其道路之費而反之漢光武有
獻千里馬及寶劒者馬以駕鼓車劒以賜騎士陛下凡
所施爲皆邈擬三王之上奈何至於此事欲爲二帝之
下乎魏文帝欲求市西域大珠蘇則曰若陛下惠及四
海則珠不求自至求得之不足貴也陛下如不能慕漢
文之高行不畏蘇則之言乎太宗納其言欣然而止
高昌平太宗欲以爲州縣徵諫曰陛下初臨天下高昌
主先來朝謁自後屢有稱其遏絶貢獻不禮大國遂使
王誅再加若罪止文泰斯亦可矣未若因而撫之而立
其子所謂伐罪吊人威德被於遐外爲國之善者也今
若利其土壤以爲州縣常須千餘兵鎮守數年一易每
往交替死者十有三四遣辦衣資離别親戚十年之後
隴右空虛陛下終不得高昌撮穀尺布以助中國所謂
散有用而事無用臣未見其可太宗不從
時虢州統軍裴師利奏諸山大有銀鑛採之極有利益
勅殿中少監趙元楷令諸國府衛士及百姓採之頗爲
勞擾徵進諫曰昔堯舜置璧於山投珠於谷所以崇名
顯號見稱千祀陛下巍巍盛德思與堯舜比隆戡定大
功遠踰湯武之烈所急在於仁義且勞役衛士與下爭
利人不見德將何取焉太宗深納之即令停廢
時益州及北門造綾錦金銀等作徵諫曰金銀珠玉妨
農事者也錦繡纂組害女工者也一夫不耕天下有受
其饑一女不織天下有受其寒古人或投之深泉或焚
之通衢而陛下好之愚臣不勝其耻
時新羅國獻美女徵諫曰臣昨在内略聞新羅國重更
進女未委逗留計蕃夷獻女誠不足怪但今日受納實
非其時道路傳聞必生横議若微虧聖德悔不可追且
願詳擇事宜以禮告示申其使人誠款必不得已然後
遂其所欲則遠夷悅服人無謗言太宗喜形於色而遣
之
太宗問魏徵曰觀近古帝王有傳位十代者有一代兩
代者亦有身得身失者朕所以常懷憂懼或恐撫養生
民不得其所或恐心生驕逸喜怒過度然不能自知卿
可爲朕言之當以爲楷則徵對曰嗜欲喜怒之情賢愚
皆同賢者能節之不使過度愚者縱之多至失所陛下
聖德玄遠居安思危伏願陛下常能自制以保克終之
美則萬代永賴
太宗謂侍臣曰朕聞西人愛珠若得好珠劈身藏之侍
臣咸曰貪財損己實爲可笑太宗曰勿唯笑彼今官人
貪財不顧性命身死之後子孫被辱何異西人之愛珠
耶帝王亦然恣情放逸勞役無度信任羣小疎遠忠正
有一於此豈不滅亡隋煬帝奢侈自賢身死匹夫亦爲
可笑徵對曰臣聞魯哀公謂孔子曰有人好忘者移宅
乃忘其妻孔子曰又有好忘者甚於此丘見桀紂之君
乃忘其身太宗曰朕與公等旣知笑人今共相匡輔庶
免人笑
太宗謂侍臣曰漢代常以八月選洛陽中子女姿色端
麗者載還後宫此不可爲法然即日宫内甚多配役之
口使其誕乳諸王是非所宜據此論選補宫列理宜依
禮徵對曰人多惑嬖色乃致敗亂周幽惑褒姒晉獻惑
驪姬躭於寵欲廢嫡立庶幽王因此身死遂喪西周獻
公身雖獲没禍延數代嬪御之間所宜深慎上又謂侍
臣曰人有明珠莫不貴重若以彈雀豈非可惜況人之
性命甚於明珠見金銀錢帛不懼刑網往即受納乃是
不惜性命明珠是身外之物尚不可彈雀何況性命之
重乃以博財物耶羣臣若能備盡忠直有益國利民則
官爵立至若不能以此道求榮遂妄受錢物贓賄旣露
其身亦損實爲可笑帝王亦然恣情放逸勞役無度信
任羣小疎遠忠正有一於此豈不滅亡隋煬帝奢侈自
賢身死匹夫之手亦爲可笑上又謂侍臣曰朕嘗謂貪
人不觧愛財也至如内外官五品已上禄秩優厚一年
所得其數自多若受人財賄不過數萬一朝彰露禄秩
削奪此豈是解愛財物是小得而大失者也昔公儀休
性嗜魚而不受人魚其魚長存且主貪必喪其國爲臣
貪必忘其身詩云大風有隧貪人敗𩔖固非謬言也昔
秦惠王欲伐蜀不知其逕乃刻五石牛置金其後蜀人
見之以爲牛能便金蜀王使五丁力士挽牛入蜀道成
秦師隨而伐之蜀國遂亡漢大司農田延年贓賄三千
萬事覺自死如此之流何可勝記朕今以蜀王爲元龜
卿等亦須以延年爲覆轍也
太宗與黃門侍郎王珪宴語時有美人侍側本廬江王
瑗之姬也瑗敗籍没入宫太宗指珪曰廬江不道賊殺
其夫而納其室暴虐之甚何有不亡者乎珪避席曰陛
下以廬江取之爲是耶爲非耶太宗曰安有殺人而取
其妻卿乃問朕是非何也珪對曰臣聞於管子曰齊桓
公之郭國問其父老曰郭何故亡父老曰以其善善而
惡惡也桓公曰如子之言乃賢君也何至於亡父老曰
不然郭君善善而不能用惡惡而不能去所以亡也今
此婦人尚在左右臣竊以聖心爲是也陛下若以爲非
所謂知惡而不去也太宗大悅稱爲至言遽令美人還
其親族
太宗謂侍臣曰朕有二喜一懼比年豐稔斗粟三錢一
喜也北陲久服邊鄙無虞二喜也治安則驕侈易生驕
侈則危亡立至此一懼也房玄齡奏閱武庫甲兵遠勝
隋世上曰甲兵武備誠不可闕然煬帝甲兵豈不足邪
卒亡天下若公等盡力使百姓乂安此乃朕之甲兵也
上又謂侍臣曰往昔初平京師宫中美女珍玩無院不
滿煬帝意猶不足徵求無已兼東西征討窮兵黷武百
姓不堪遂致亡滅此皆朕所目見故夙夜孜孜唯欲清
淨使天下無事遂得徭役不興年穀豐稔百姓安樂夫
治國猶如栽樹本根不搖則枝葉茂盛君能清淨百姓
何得不安樂乎太宗又謂侍臣曰人主惟有一心而攻
之者甚衆或以勇力或以辯口或以諂䛕或以姦邪或
以嗜慾輻輳攻之各求自售以取寵禄人主少懈而受
其一則危亡隨之此其所以難也又謂公卿曰朕終日
孜孜非但憂憐百姓亦欲使卿等長守富貴天非不高
地非不厚朕嘗兢兢業業以畏天地卿等若能小心奉
法常如朕畏天地非但百姓安寧自身常得驩樂古人
云賢者多財損其志愚者多財生其過此言可以爲深
誡若徇私貪濁非止壞公法損百姓縱事未發間中心
豈不恒恐懼恐懼既多亦有因而致死大丈夫豈得苟
貪財物以害身命使子孫每懷愧耻耶卿等宜深思此
言又謂侍臣曰古人云鳥棲於林猶恐其不高復巢於
木杪魚藏於泉猶恐其不深復屈穴於泥下然爲人所
獲者皆由貪餌故也今大臣受委任居高位食厚禄皆
須履忠信蹈公清則無咎悔長守富貴矣陷其刑者祇
爲貪冒財利與魚鳥何異哉卿等宜記此語用爲鑒戒
工部尚書段綸奏進巧人楊思齊至上令試綸遣進傀
儡戲具上語綸曰所造巧匠將供國事卿令先造此物
是豈百工相戒無作竒巧之意邪乃詔削綸階級並斷
此戲高麗王高藏及莫離蓋蘇文遣使獻二美女太宗
謂其使曰朕憫此女離其父母兄弟於本國若愛其色
而傷其心我不取也並却還之本國
諫議大夫谷那律嘗從出獵在途遇雨太宗因問曰油
衣若爲得不漏對曰能以瓦爲之必不漏矣意欲太宗
弗數遊畋也太宗嘉納之賜帛五十段加以金帶爲之
罷獵
太宗廵幸東都時高宗爲皇太子監國上手敕中書令
兼左庶子薛元超曰朕留卿若失一臂顧太子未習庶
務關中事卿悉專之時以太子射獵詔元超得入禁籞
太子稍怠政事元超諫曰内苑之地繚叢薄冒翳薈絶
磴險塗殿下截輕禽逐狡兔銜橜之變詎無可虞又戶
奴多反逆餘族或邊陲遺醜使兇謀竊發將何以禦哉
夫爲人子者不登高不臨深謂其近危辱也天皇所賜
書戒丁寧惟殿下罷馳射之勞留神墳典豈不美歟帝
知之遣使厚賜慰其意
睿宗先天二年正月望夜伶人婆陁請然百千燈因弛
門禁又追賜元年酺帝御延喜安福門縱觀晝夜不息
閱月未止右拾遺嚴挺之上疏諫以爲酺者因人所利
合醵爲歡也不使靡敝今暴衣冠羅伎樂雜鄭衛之音
縱倡優之玩不深戒慎使有司跛倚下人罷劇府縣里
閻課賦苛嚴呼嗟道路貿壞家産以營百戲擾方春之
業欲同其樂而反遺之患乃陳五不可誠意忠到帝納
焉
玄宗初即位以開元元年二月然燈大酺合樂從上皇
御門樓臨觀以夜繼晝凡月餘晉陵尉楊相如上䟽曰
隋氏以縱欲而亡太宗以抑欲而昌人主不可不慎擇
也夫人主莫不好忠正而惡佞邪然忠正者常疎佞邪
者常親以至於覆國亡身而不悟何哉忠正者多忤意
佞邪者多順旨積忤生憎積順生愛此親疎之所以分
也誠能愛其忤以收忠賢惡其順以去佞邪則太宗之
業將何遠哉夫法貴簡而能禁罰貴輕而必行小過不
察則無煩苛大罪不漏則止姦逆使簡而難犯寬而能
制則善矣上覽而善之
開元中市舶使右威衛中郎將周慶立造竒器以進殿
中侍御史柳澤上書曰不見可欲使心不亂是知見可
欲而心必亂矣慶立雕製詭物造作竒器用浮巧爲珍
玩以譎怪爲異寶乃治國之巨蠧明王所宜嚴罰者也
昔露臺無費明君不忍象箸非大忠臣憤歎慶立求媚
聖意搖蕩上心陛下信而使之乎是宣淫於天下慶立
矯而爲之乎是禁典之所無赦陛下即位固宜昭宣菲
薄廣示節儉豈可以怪好示四方哉書奏玄宗稱善
玄宗遣中人捕鵁鶄溪&KR2051;南方刺史倪若水上言農方
田婦方蠶以此時捕竒禽怪羽爲園籞之玩自江嶺而
南達京師水舟陸齎所飼魚蟲稻粱道路之言不以賤
人貴鳥望陛下邪帝手詔褒答悉放所玩讁使人過取
罪而賜若水帛四十段
時又遣使齎繒錦至石國市犬馬黃門侍郎張廷珪曰
犬馬非土性弗畜珍禽異獸不育于國不宜勞遠人致
異物願省無益之故救必然之急天下之幸
初武后末年爲潑寒之戲中宗嘗乘樓縱觀開元中因
四夷來朝復爲之中書令張說上䟽曰韓宣適魯見周
禮而歎孔子會齊數倡優之罪列國如此況天朝乎今
四夷請和使者入謁當接以禮樂示以兵威雖曰戎夷
不可輕也焉知無駒支之辯由余之賢哉且乞潑寒戲
未聞典故裸體跳足汨泥揮水盛德何觀焉恐非干羽
柔遠樽爼折衝之道上納之自是遂絶
歴代名臣奏議卷一百九十三
