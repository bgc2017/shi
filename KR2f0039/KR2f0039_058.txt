歴代名臣奏議卷五十八
明楊士竒等撰
治道
宋寧宗時袁說友上言臣仰惟皇帝陛下聦明仁孝得
於天資歷數攸歸神器有託承太皇之命旨遵聖父之
詔音嗣守丕圖撫臨萬㝢天地開悅神人協和臣遭際
明時至榮極幸臣猥瑣不才叨綴從列向者充員京邑
屢拜清光夙荷聖神特達之知媿無職守纖毫之報兹
幸身逢華旦碩瀝愚衷亟欲仰贊宏模少裨聖德竊惟
自古大有為之君其於踐阼之初必思有以收結人心
慰滿衆望人心既得衆望已孚則天順人助四夷来王
極功所不難致陛下嗣位維新中外愛戴正是收結人
心慰滿衆望之日臣不暇縷舉繁目碩以當今可行足
以收人心而慰衆望者有六事焉
其一曰大行至尊夀皇聖帝奄棄萬方倏已浹月陛
下追慕皇祖日赴臨殿號慟備至臣民歎嗟唯是
三年之服天下通喪自漢以来喪禮從薄遂有以
日易月之制盖數千百年為天子者未有斷然而
能復古也惟我夀皇聖帝頃罹高宗之喪斷自宸
衷躬行三年之服孝誠之至萬古無踰今陛下繼
統嗣位適當以日易月禫祭之初此正陛下盡孝
竭誠之日夫夀皇之於高宗盖子為父服是以為
三年之喪今陛下之於夀皇則孫為祖服亦當行
周期之制臣碩陛下體夀皇執喪三年之禮倣古
人喪禮近厚之說亟下詔旨躬行周期之服令有
司討論喪制凡御朝退朝御輦過宫之服並令斟
酌裁定陛下一一躬行之此令一下中外臣子既
以仰嘆陛下念祖孝誠之切復以深感陛下居喪
盡禮之孝抑以敬服陛下聦明仁孝之實以收人
心以慰衆望莫切於此且今之外敵固非可以禮
義責也猶能慕我夀皇之孝而能於繼祖踐位之
日躬行三年之喪外敵固不足言之於陛下也然
彼且能爾今周朞之服陛下必能以身行之儻聖
意以為無難即乞速降指揮不勝臣子厚幸
其二曰昨日恭聞已降指揮宣押宰臣留正仰見陛
下握符御極知所先後倚任大臣共圖盛治規模
宏遠將致太平天下幸甚臣竊意留正必須抗章
牢辭未即赴闕碩陛下體古人進退大臣以禮之
意深以朝廷輔佐之任為重與降詔趣還俾之必
来則陛下禮貎大臣無愧於古先哲王矣至如起
居郎陳傅良憂國愛君不得已遂納禄而去樞密
院編修官楊方以前日時事未順亦投劾而歸二
人者皆一時人望所属臣願陛下出自聖意亟下
詔旨並令日下依舊前来各供舊職豈特以收結
士心亦於贊襄治道大非小補
其三曰臺諫者天子之耳目所以密贊治道裨益聖
聦頃歲高宗皇帝更化之日首下詔書大開風憲
之地今陛下作主舉行新政要當廣開言路崇用
臺諫臣碩陛下斷自宸衷亟發詔旨申飭臺諫令
各盡乃職知無不言凡有章奏陛下即日施行則
言路既廣聖德彰聞治效日隆下無壅蔽初政之
要無以越此
其四曰向者夀皇聖帝初罹高宗之喪教坊樂人及
一應俳優伶官等並行罷逐今陛下嗣服之日適
居喪制臣碩陛下即降指揮應干樂人及俳優伶
官等日下並權令逐便候終喪日續聽指揮亦以
見陛下盛德之至也
其五曰自古人主規圖極治增益聖德未嘗不求言
納諫以廣聽聞漢董仲舒謂廣覽兼聽極群下之
知盡天下之美此盖帝王之要務也今陛下嗣服
之始尤當廣求直言崇任忠鯁政事之當否民情
之休戚儻非聽言受諫陛下無由自知國朝祖宗
即位之日即相繼下詔以求直言列聖遵承以為
家法然而求言貴於能聽聽言貴於能行今朝政
闕失民間疾苦未易縷陳臣碩陛下亟發詔旨先
令在朝監察御史以上及館職學官限五日内各
上封章極言時政闕失使之盡言無隱陛下儻未
能盡經乙覽即乞以臣下章奏付後省都司官掇
其必可施行者類申朝廷將上取旨一一施行其
間有關繫陛下躬行者亦令大臣别項敷奏陛下
恪意力行如此則五帝三王將並駕而齊驅矣
其六曰今歲適當大禮之年今大行在殯遂降九月
明堂指揮陛下既履寶位即與太上皇帝事體不
同參之禮經嚴父莫大於配天盖謂尊父以配天
也陛下若行明堂則於尊父之禮實有所礙兼陛
下臨御之初正欲修明號令聳動觀聽臣碩陛下
以明堂尊父之禮既有所礙亟與大臣商議仍舊
講行郊祀之禮如冬至之前未得發引即照乾道
元年正月郊祀之例别降德音其肆赦支犒恩數
等亦照隆興二年十一月冬至日指揮施行庶幾
陛下御極之始即見上帝於昭格天地斂福庶民
實為初政之助臣備數從班職在獻納既未得即
侍天威面控愚慮而於六事實不可緩用敢亟具
奏劄上瀆聖聦惟陛下諒其忠悃而早行之至於
躬節儉之德以先天下惜内帑之財以養國力兩
宫定省之日風雨不渝泰安之禮極其優厚倚信
大臣視為心腹收召人物必先忠良早朝晏罷日
以勤政為務臣下章奏可否随即施行内侍之任
以忠直老成為先見在宫嬪稍加斟酌裁減随龍
恩數必合舊制而後行左右請求必惟成法而後
與戒飭諸屯主帥務令修舉軍政申嚴㳂邊守臣
專以固圉為職凡此數端望陛下曲留聖衷節次
施行則堯舜三代之治日月可冀矣臣不勝激切
控瀝之至
衛涇上奏曰臣聞人君之治天下無不原於此心治安
常得於憂勤禍敗每基於逸樂盖方其多事則懼心必
生故憂勤而圖治居安既久則驕心易起故逸樂而不
自知苟非聦明過人鮮能自克臣恭惟陛下天資濬哲
智略高遠萬無是事臣區區愚慮不能自已於言且聲
色易於移人陛下非不知聲色之不可邇也而耳目為
難防宴安同於酖毒陛下非不知宴安之不可懷也而
志意為易惰財用生民之膏血陛下非不知財用之當
節也而牽於姑息則有所未暇節名器人主之操柄陛
下非不知名器之當惜也而溺於貴幸則有所未暇惜
自陛下即位人臣之進說者非一䟽陛下之聽言者非
一日雖改過不吝見善必從而弊隙尚多冗濫未革陛
下意謂時之無事不必過憂事之至微未足害治然恐
陛下此念生於自喜則驕心得以乘之驕心一萌則所
以體天意者亦幾於怠矣況朝廷庶事未可謂盡當四
方幽隱未可謂盡達年糓雖豐民困重斂夷狄雖順意
實不測大計未立大讎未復天之望陛下者若是正宜
惕息脩省其可有一毫之驕心耶臣碩陛下圖患於不
見保治於未形一起居言動一云為注措兢兢業業常
若上帝臨之在上質之在傍聲色之陳於前必思玉體
之當愛宴安之動於念必思德業之當勉爵賞之施必
思名器不可以假人賜予之頒必思民力不可以困竭
此心無日不與天相似則陛下所以體天意者既至天
心所以愛陛下無窮凡陛下所當為之事皆次第而舉
矣昔仁祖謂休祥之臻懼省不類災異之見儆畏厥繇
乃攷箕疇之傳稽漢儒之說裒類五行六沴禍福之應
為書十二卷名曰洪範政鑒以示天人感召之理夀皇
嘗諭近臣無逸一書享國久長皆本寅畏爰緝尚書所
載天事列為二圖名曰敬天朝夕觀覽仁祖夀皇所以
飭躬修德克謹天戒見於三書者不外此數事成效昭
然于今可覩不然治教刑政大抵粗略而天之報貺迺
同於已安已治之時臣誠恐天幸不可以為常禍機多
藏於隱微而發於人之所忽也惟陛下留神省察豈特
臣之幸實宗社生靈之幸
涇又上奏曰臣恭惟陛下聦明天縱嗣承大統舜禹授
受千古有光遵夀皇之成規對廷臣於黼座將以講求
治道夫豈徒應故事而已臣側聞群臣進言者多勸陛
下即位之初當大有所施設以竦動四方之觀聽陛下
聖意以循循為治臣有以見宸慮高明度越千古固非
常情之所能量度也臣竊觀自昔欲有為之君非不好
大喜功志高慕遠方其銳意圖治凡創端造業皆足以
震耀群動興起人心論治者亦皆喜談而樂道及閱歲
踰時意銷氣沮曾無尺寸之效而淪胥以敗往往銳始
者必怠終兢虚美而本無誠心故其害至此孰若因人
情之所欲審事勢之所宜圖實效而不隆虚名務遠謀
而不趨近利其初雖若循循未快人意然盡力於躬行
用功於悠久積日累月寖明寖昌計筭見效反出於欲
有為者之上得失可槩見矣昔堯以兢兢日行其道舜
以業業日致其孝禹之克勤湯之檢身若不及文王之
翼翼小心武王之繼志述事凡詩書所稱此六七聖人
不過畏天命保人心側身修行恭己任賢慢遊逸樂之
是儆是戒憂勤恭儉之是訓是圖初未嘗為驚世駭俗
輕發易變之舉也然後世稱聖之盛治之極必曰唐虞
三代豈非循循之效哉陛下以不世出之資享夀皇已
成之業踐阼以来薄海内外小大臣民傾耳拭目以徯
維新之政陛下聖意先定周密詳重謹於所發不為目
前可喜之事誠有得於聖賢循循之義矣臣愚猶有私
憂過計試為陛下言之陛下慈仁本於天禀未嘗不恭
儉也而恭儉之德未信服於人心陛下日昃視朝咨詢
忘倦未嘗不憂勤也而憂勤之志未昭白於天下爵賞
所以勵臣工也而人以為多濫紀綱所以尊朝廷也而
人以為未振有納諫之盛德而未聞行諫之英斷有恤
民之仁心而未聞寬民之實惠詔百官以修職業而苟
且之習未革敕將帥以厲軍政而貪刻之徒寔繁半歲
之間課效未見救過不給衆人竊議有識憂疑毋乃陛
下雖知循循之可尚而未能踐其實乎夫聖賢之循循
與世俗之因循相近而實相遠也聖賢之循循亦順至
理之當然力行而不息耳苟無誠心實德悠悠玩日時
乎無事則苟安而不慮事變之至則倉卒而無謀徇一
時之娛忘千載之患此乃世俗因循之害非唐虞三代
所以為治之意也況今日風俗頽靡百度弛縱人材削
弱國勢未張汲汲有為尚恐不濟若猶因循其弊將至
於不可為矣臣慮臣下或聞陛下有循循之志遂希旨
迎合飾因循之說以誤聖聽非忠於為陛下計也臣碩
陛下剛健篤實勵精圖政躬朴素以杜奢侈之漸防逸
豫以戒宴安之毒則恭儉之德彰矣輟燕閒之暇以攬
機務絶左右之私以親正人則憂勤之心著矣公予奪
以示懲勸惜名器以待功勞罷内降之命遵累朝之法
則爵賞知所謹矣毋以朋黨輕疑外廷毋以道學併棄
賢士擇任耳目之寄大開公正之塗則紀綱庶乎振矣
有奬飾而未聞拔擢有開納而無所施行非所以崇諫
也務斥諂諛之說護養忠直之氣斯得聽言之要矣貴
近之濫恩未革無益之費用未省非所以寬民也條無
名之横斂議蠲減而必行斯有惠下之實矣擢廉勤之
吏以勵偷惰嚴按察之司以治贓汚則職業修矣昔之
以賄賂進者果於棄而不用今之以貪黷敗者寘於法
而不貸則軍政肅矣凡此八者陛下果事事而加謹物
物而加察勿以小善無益而不為勿以小惡無傷而不
去仁心善政與日俱新如火之然如泉之達使聖德日
以光大功業日以休顯斯足以盡循循之實矣苟懷安
怠忽無所施為臣恐未免終堕於因循之說也惟陛下
留神幸甚
涇又上奏曰臣聞天下雖大治之在心自昔君臣相與
講明治道未嘗不以此心為先務禹之告舜曰安汝止
伊尹之告太甲曰欽厥止傅說之告高宗曰惟厥攸居
政事惟醇周公之告成王曰文王惟克宅厥心迺克立
兹常事盖心者萬事之綱致治之本未有不先定其心
而能成治道者也臣恭惟陛下以聦明英睿之資承慈
皇付託之重憂勤在御三載于兹虚懷任人屈已從諫
帝王盛德蔑以加此是宜盈成之業有光太平之期可
卜顧求治雖勤課效未見上下悠悠偷安歲月毋乃聖
心所嚮容有未定而莫知所用力之地歟夫惟聖心未
定故小大之臣議論不明趨嚮不一家持一說人立一
見或習頽堕或貢䛕佞或務迎合或事讒邪皆不過竊
取陛下爵禄其為身計足矣陛下臨政碩治何所望於
此乎易曰通其變使民不倦又曰易窮則變變則通通
則久言天下之事苟至於窮極必貴於變通乃為可久
之道也臣觀當今事勢往往多弊而其弊將窮矣民極
於貧而莫究賑恤之宜平時猶且思亂兵極於養而莫
止飢寒之怨臨事孰肯用命官極於冗而澄汰之無策
徒困於缺少財極於斂而寬省之無計每患其不支士
大夫知有禄位而不知有名節緩急何所倚仗風俗知
有奢靡而不知有條制踰僭何所限節舉天下大事無
出此五六者而其弊至此極矣尚頼朝廷清明聖德容
覆祖宗仁澤在人中興以来培植益厚維持固結幸以
無事然平居暇日已懷懔懔之懼脫有讒諂在側群邪
並進得以撓亂陛下之紀綱法度公道不伸國體浸弱
姦雄睥睨或生輕侮之心一旦事變起於細微禍機萌
於所忽向之維持固結者有時而不可恃亦可為寒心
哉陛下試當清閒之燕事物不衡於慮嬪御不接於前
平心定氣而靜思之微臣之言必有默契於淵衷者然
則變通之道其在今日誠聖心所宜先定也臣伏願陛
下體乾健之德廣離明之照審觀事勢之所繫念其弊
之為己窮察其弊之所由起覽大易之言求變通之道
聖心先定然後明詔大臣逮中外百執事朝夕講磨同
心協力及今而亟圖之勿坐待其極而至於不可救凡
行一事必曰其有益於變通之實歟不可以嘗試而幸
成也每出一令必曰其有合於變通之理歟不可以輕
發而驟改也進一人才必曰果可以任吾變通之責歟
不可以順適目前而用之也聽一言議必曰果有以助
吾變通之政歟不可以投合所見而受之也夫既知所
用力之地循循而行之孜孜而為之雖無立見之效而
有馴致之功前五六者之弊庶乎有瘳而天下之治可
次第舉矣不然當庶事極弊之時譬之一身四體岌如
藥傷補敗猶恐不給而希合苟容之徒養交持禄方且
謂雨𤾉時若詠誦太平以規榮利及其意得志滿奉身
而退它時獨以憂勞遺陛下豈不誤哉可勝悔哉此理
非難曉其事非難行特在陛下加意與否而已臣拙戅
不量疎外僭論大體竊惟國朝儲養館職之意甚厚仁
皇盛時詔特許以言事臣待罪冊府首尾五年三獲瞻
望清光每竭愚衷輙蒙寬赦兹不敢以去國而忘葵藿
之誠昔魏徵陳十漸以戒太宗其末有曰千載休期時
難再得明主可以為而不為此臣所以欝結而長歎也
臣敢以徵之言為陛下獻惟陛下財幸
煥章閣待制侍講朱熹上奏曰臣迂愚衰賤無以踰人
仰荷聖明召從遠外置之近侍之列處以勸誦之官此
豈私於小臣者哉意者必以其粗嘗講學稍有思慮不
肯随衆默默或有以仰裨聖治萬分之一也而臣伏自
到闕三獲進對狂妄之言時蒙采納如增添講日看詳
封事不受賀表之属皆得施行臣竊不自知以為庶幾
可以披瀝肝膽畢義碩忠而無負於陛下所以收錄使
令之意又竊惟念服在内朝實以從容諷議為職故雖
被求言之詔亦不敢輙同外臣撰述文字以致宣洩但
嘗面奏一二意望陛下自以聖意施行而累日以来竊
觀天意雷霆之後繼以陰雨沈欝不觧夜明晝昏此必
政事設施大有未厭人望以致陰邪敢干陽德者而臣
前日所嘗言之大者尚亦未蒙省察若但碌碌随群觧
釋文義時時陳說一二細微以應故事則不唯非陛下
所以召用愚臣之意亦豈愚臣所以服事陛下之志哉
今有微誠須至傾竭臣之所言其最大者則勸陛下凡
百自奉深務抑損自宫闈之私居處服用且如潜邸之
舊以至外庭禮數僕御恩澤亦未可遽然全享萬乘之
尊庶幾有以感格親心早遂晨昏定省之碩以為陛下
必垂開納而數日来乃聞有旨修葺舊日東宫為屋三
數百間外議皆謂陛下意欲速成早遂移蹕以為便安
之計不惟未能抑損乃是過有增加臣不知此果出於
陛下之心大臣之議軍民之碩耶抑亦左右近習倡為
此說以誤陛下而欲因以遂其姦心也臣恐不惟上帝
震怒灾異數出正當恐懼修省之時不當興此大役以
咈譴告警動之意亦恐畿甸百姓飢餓流離阽於死亡
之際忽見朝廷正用此時大興土木修造宫室但以適
已自奉為事而無矜惻憫憐之心或能怨望忿切以生
他變不唯無以感格太上皇帝之心以致未有進見之
期亦恐夀皇在殯因山未卜几筵之奉不容少弛太皇
太后皇太后皆以尊老之年煢然在憂苦之中晨昏之
養尤不可闕而四方之人但見陛下亟欲大治宫室速
得成就一旦翩然委而去之以就安便六軍萬民之心
必又將有扼腕而不平者矣前鑑未遠甚可懼也至於
一離尊親之側輕去倚廬之次深宫永巷園囿池臺耳
目之娛雜然而進臣又竊恐陛下之心未易當此紛華
盛麗之熒惑感移雖欲日親儒士講求經訓以正厥事
而進德修業亦將有所不暇矣此又臣之所大懼也至
於夀康定省之禮則臣嘗言之矣而其意有未盡也今
聞邇日一再過宫亦未得見而不亟為之慮如臣所謂
下詔自責頻日繼往者顧乃逶迤舒緩無異尋常之時
泛然而往泛然而歸太上皇帝聞之必以為此徒備禮
而来實無必求見我之意其深閉固拒而不肯見固亦
宜矣又聞太上皇后懼忤太上皇帝之意不欲其聞太
上之稱又不欲其聞内禪之說此又慮之過者殊不知
若但一向如此而不為宛轉方便使太上皇帝灼知陛
下所以不得已而即位者但欲上安宗社下慰軍民姑
以代已之勞而非敢遽享至尊之奉則父子之間上怨
怒而下憂懼將何時而已乎父子天倫三綱所繫不惟
陛下之心深所未安而四方觀聽殊為不美久而不圖
亦將有借其名以造謗生事者此又臣之所大懼也至
於朝廷紀綱尤所當嚴上自人主以下至於百執事各
有職業不可相侵盖君雖以制命為職然必謀之大臣
參之給舍使之熟議以求公議之所在然後揚于王庭
明出命令而公行之是以朝廷尊嚴命令詳審雖有不
當天下亦皆曉然知其謬之出於某人而人主不至獨
任其責臣下欲議之者亦得以極意盡言而無所憚此
古今之常理亦祖宗之家法也今者陛下即位未能旬
月而進退宰執移易臺諫甚者方驟進而忽退之皆出
於陛下之獨斷而大臣不與謀給舍不及議正使實出
於陛下之獨斷而其事悉當於理亦非為治之體以啓
將来之弊況中外傳聞無不疑惑皆謂左右或竊其柄
而其所行又未能盡允於公議乎此弊不革臣恐名為
獨斷而主威不免於下移欲以求治而反不免於致亂
盖自隆興以来已有此失臣嘗再三深為夀皇論之非
獨今日之憂也尚頼夀皇聖性聦明更練世事故於此
輩雖以驅使之故稍有假借實亦陰有以制之未至全
墮其計然積習成風貽患於後其害已有不可勝言者
如陳源袁佐之流皆陛下所親見也奈何又欲襲其跡
而蹈之乎且陛下自視聦明剛斷孰與夀皇更練通達
孰與夀皇夀皇尚不能制之於前而陛下乃欲制之於
後臣恐其為患之益深非但前日而已此又臣之所大
懼也至於&KR1238;宫之卜偏聽臺史膠固謬妄之言堕其交
結眩惑之計而不復廣詢術人以求吉地但欲於祐思
諸陵之傍儹那遷就苟且了當既不為夀皇體魄安寧
之慮又不為宗社血食久遠之圖則自宰執侍從以至
軍民皆知其非而不敢力爭夫以夀皇之豐功盛烈百
世不忘而所以葬之如此其草草也此豈不又大咈天
人之心以致變異之頻仍而貽患於無窮乎此又臣之
所大懼也凡此四懼皆非小故臣碩陛下深察愚言而
反之於心明詔大臣首罷修葺東宫之役而以其工料
回就慈福重華之間草創寝殿一二十間使粗可居又
於宫門之外草創供奉宿衛之廬數十間勿使其有偪
仄暴露之苦如是則上有以感格太上皇帝之心而速
南内進見之期又有以致夀皇几筵之奉而盡兩宫晨
昏之禮下有以塞群下窺觀眩惑之姦而慰斯民飢餓
流離之歎此一事也若夫過宫之計則臣又碩陛下下
詔自責減省輿衛入宫之後暫變服色如唐肅宗之改
服紫袍執控前馬者預詔近属尊行之賢使之先入首
白太上皇后以臣前所陳宛轉方便之說然後随之而
入望見太上皇帝即當流涕伏地抱膝吮乳以伸負罪
引慝之誠而太上皇后宗戚貴臣左右環擁更進譬諭
觧釋之詞則太上皇帝雖有忿怒之情亦且霍然雲消
霧散而懽意浹洽矣此二事也若夫朝廷之紀綱則臣
又願陛下深詔左右勿預朝政但使朝廷尊嚴紀綱振
肅而國家有泰山之安則此等自然不失富貴長久之
計其實有勲庸而所得襃賞未愜衆論者亦詔大臣公
議其事稽考令典厚報其勞而凡號令之弛張人才之
進退則一委之二三大臣使之反復較量勿徇己見酌
取公論奏而行之批旨宣行不須奏覆但未令尚書省
施行先送後省審覆有不當者限以當日便行繳駁如
更有疑則詔大臣與繳駁之官當晚入朝面議於前互
相論難擇其善者稱制臨決則不惟近習不得干預朝
權大臣不得專任己私而陛下亦得以益明習天下之
事而無所疑於得失之筭矣此三事也若夫山陵之卜
則臣前日嘗以議状進呈近日又與同列連名具奏今
更不敢頻煩聖聽亦望特宣大臣使詳臣等前後所論
而決其可否於立談之間先寬七月之期次黜臺史之
說别求草澤以營新宫使夀皇之遺體得安於内則宗
社生靈皆蒙福於外矣此四事也凡此四事皆今日最
急之務切乞留神反覆思慮斷而行之以答天變以慰
人心上以彰聖主用人求諫之實下以伸小臣愛君憂
國之忠則臣不勝千萬大幸又竊念臣老病之餘寒齋
獨宿終夜不寐憂慮萬端而進對之時率多遺忘言語
精神又不能以自達是以前日一再面奏所陳數事有
未蒙深察者今因入侍敢復冒昧輙形紙墨伏惟聖明
獨賜詳覽而擇其中至於孤危之蹤不敢自保竊恐自
今以往不獲久侍清閒之燕矣臣無任瞻戀懇切皇恐
俟罪之至
駕部員外郎李鳴復上奏曰臣聞有帝王之規模當有
帝王之事業規模宏闊而事業又與之相符天下不足
治矣唐魏徵之言曰五帝三王不易民以教行帝道而
帝行王道而王顧所行何如耳世盖未有行其道而不
著其效者堯舜其君而俗不唐虞禹湯文武其君而治
不三代此必有其故也恭惟陛下以天縱之資篤日新
之學嗣位之始首增講員聽政之餘垂精經典書中庸
至聖之章而日加省察閱大學章句之疑而特垂顧問
大庭彂策昭明此書瓊林賜詩彰示此意為天下國家
之經有九既取之以為出治之規明明德於天下之序
有八亦視之以為力行之要此其規模豈漢唐諸君所
敢望雖六五帝四三王可也然自登大寶于今七年天
下翹首以望太平傾心以觀至化雍熙泰和之風不見
而歎息愁恨之聲轉聞規模則古事業不古獨何歟臣
嘗讀孟子見其言有曰以不忍人之心行不忍人之政
治天下可運之掌上又曰堯舜之道不以仁政不能平
治天下盖有是心也而能行是政則付之掌運而有餘
有是道也而不以其政則求以平治而不足今陛下之
心堯舜之心也未知陛下之施於政者果足以發是心
乎否也陛下之道堯舜之道也未知陛下之見於政者
果足以行是道乎否也民政壊於守令之貪殘軍政壊
於將帥之掊尅朝廷之政又壊於士大夫之苟安三者
之弊未去而欲與古帝王齊驅而並駕臣知其難矣三
代之得天下也得其民也得其民者得其心也民惟邦
本本固邦寧而今之為州縣者以撫字為迂談以催科
為急務此猶曰用之公家也囊橐之私勝而民不聊生
矣苞苴之計行而民無所赴愬矣使天下不敢言而敢
怒昔人以是為虐民之戒今則不惟敢怒又至於敢叛
矣夫置吏所以養民而民之叛端自吏始國家何頼焉
前車既覆後車當戒近甸之地咫尺君門握符之寄輟
從朝列召杜之詠罕見而苛如虎者踵相接也𥜗袴之
歌鮮聞而剥及膚者袂相聮也民無常産因無常心即
不幸帶牛佩犢相扇而起又何以為策民政如此陛下
亦常思之否乎古者寓兵於農初無養兵之費後世以
民養兵遂有蠧民之患然使其如霆如雷足以折外侮
有嚴有翼足以彊國勢是猶曰于以固吾圉也兵以精
為貴今則老弱相半矣兵以氣為勇今則凍餒交作矣
與士卒同甘苦昔人以是為將兵之法今則勢分隔絶
又剥之以自利矣竭天下之力以養兵而反竭兵之力
以奉主帥國家何益焉不遇盤根曷知利器潢池赤子
盜弄戈矛鼠竊狗偷顧何足道然江上分備禦之屯而
賊之兇焰未戢也京都輟禁衛之旅而賊之猖獗自如
也小寇尚爾大敵何若即不幸姦雄勍敵觀釁而動復
何以為計軍政如此陛下亦嘗思之否乎夫治亂之迹
雖見於天下轉移之機實係於朝廷四郊多壘此何等
時而列武周行因循度日謂惟靜可以制動是則然矣
靜而流於偷堕恐其動未易息也謂惟常可以御變是
則然矣常而失之弛玩恐其變未易弭也謂雍容和緩
可以鎮安人心是則然矣然内無可恃之實外有可憂
之形此猶駕弊舟於驚濤之中寝積薪於然火之上恐
人心亦未易安也陛下非不憂勤也大臣非不焦勞也
百司庶尹亦未嘗無惴惴不寧之懷也而積習既久䛕
風浸成務為虚文掩覆實状所陳者𩔖非軍國之急務
所事者不過簿書之常程日甚一日而怪證生歲復一
歲而元氣削朝政如此陛下又嘗思之否乎陛下居今
行古其規模為甚高而以古準今其事業猶弗逮則亦
有是心而無是政故爾夫政者所以推吾之心而達之
天下者也苟無其政心何自而達苟非其人政何自而
舉立政一書周公所以訓戒成王者諄切備至上自禹
湯下自文武陳其已往之實用為方来之規推而至於
詰爾戎兵陟禹之迹所以著其功業之盛以覲文王之
景光以揚武王之大烈所以彰其繼述之美然要其所
以致此亦惟曰勿以憸人克用常人而已是知人才之
賢否國政成敗之所關不可不謹也昔仁宗皇帝享國
最久遇變最多然衆賢聚於内而朝廷尊按察使分布
於外而郡國治帥得一仲淹而西賊喪膽使得一富弼
而北敵降心將得一狄青而南兇授首四十二年之治
號為太平皆自得人始臣碩陛下稽仁祖致治之法味
姬旦告君之辭不徒究之於心而必發之於政不徒求
之空言而必見之行事必吏稱職民安業而政之在民
者無不理必車馬修器械備而政之在軍者無不肅必
九德咸事百工惟時而政之在朝者無不舉為政在人
無使一小人或得容其姦政在養民無使一細民或不
被其澤政事修於内變故息於外理有必至勢無甚難
特在陛下加之意爾不然學與政一道也勤於學而不
及於政知與行一理也致於知而不力於行譬如五糓
不腹而欲以療飢良藥不口而欲以己病臣未知其可
也臣生長萬里外洊叨誤渥獲玷郎曹舊典有常職當
登對有懷不吐不惟負陛下亦負所學惓惓之忠惟陛
下察焉
鳴復為侍御史又奏曰臣聞九官相遜所以為虞廷之
盛多士濟濟所以致周室之隆盖衆賢和於朝則萬物
和於野未有乖爭淩犯之習交肆於内而安静和平之
治能成於外者也中庸言位天地育萬物必以致中和
為本洪範論斂五福錫庶民必以建皇極為要中庸之
與洪範異書而同旨中和之與皇極異名而同意古聖
王治天下所以措一世於泰和躋斯民於仁夀其道未
有不本諸此陛下以天縱之資膺天位之重知出治之
道在問學故垂精經典知進學之益在講讀故留意經
筵正心誠意之實持之惟懼其不嚴治國平天下之理
究之惟恐其不熟有君如此其忍負之而十年之間柄
臣專國鉗天下之口而奪之氣正者引遁直者銷沮迎
合苟容之輩擢置朝行寡廉鮮耻之徒散在郡國故中
外附和如出一口而天下之俗弊於䛕堅冰頓消太陽
正照天下拭目以觀維新之化戢者思奮屈者求伸不
得其平者久喑而欲鳴不獲乎上者久憤而欲吐故談
辯風生矯枉過正而天下之俗又傷於激䛕固非盛世
事也激而不已亦豈國家之福哉光禹之持禄保位無
以起西漢之衰南北部之互相譏揣適以招東漢之禍
可為萬世鑒也國朝之治莫盛於慶歷又莫盛於元祐
祠醉之舉網傲歌之摘瑕賴老於謀國者力行救正而
紹述之論一起群兇得志善𩔖吞聲其初起於邪正之
交攻而其末遂至於夷夏之不靖豈不甚可畏哉厥今
權歸人主政在中書若有將治之機而外寇尚強内勢
尚弱未有平治之實生我王國置身周行謂宜不競不
絿同心同德各揚乃職無曠厥官而邇者都司之爭幾
於奮臂臺臣之辯至於交章含沙或寓於奏對之間下
石或託於游談之口此何等氣象而見於今日不知是
數者之紛紛施之國家所益者何事所補者何策也陛
下聖性高明随宜區處或用或舍或去或留雖浩乎天
地之兼容而亦截乎毫釐之有辨百官知所戒懼矣然
臣竊以為天下之患每成於既著聖人之慮常謹於至
微與其别是非於交鬭之餘不若絶偏黨於無形之始
盖人性本於善外物感之而後性始遷人心一於正利
欲汨之而後心始雜克念罔念聖狂之所以分為善為
利舜蹠之所由判猶之水焉澄其昏穢則清者自存猶
之鑑焉滌其氛埃則明者自若臣碩陛下密運中和之
化大開皇極之門無有作好無有作惡在上者既一惟
斯道之遵則無有淫朋無有比德在下者亦皆惟有極
之會喜怒哀樂發必中節偏陂反側咸歸于中上下共
由於大公至正之途相與於和協輯睦之境將見有所
不為為無不成有所不動動無不濟其或不然上作而
下不應君倡而臣不和此方待以休休有容之量而彼
乃甘為截截小人之歸則國有常刑理有公是臣亦不
敢畏避怨仇以孤陛下責任之意臣蒙恩簡拔拊已兢
皇惟有愚忠仰圖報稱故於請對之始審量事勢揆度
時宜首以致中和建皇極之說為陛下獻惟陛下垂聽
而力行之天下幸甚
鳴復又奏曰臣聞善圖治者當勉其所未至善慮患者
當察其所未形未至而能勉則實政日舉而天下之治
因以成未形而能察則公理常存而天下之患因以息
有天下國家者不可不致其謹也陛下自更化以来杜
群枉之門開衆正之路易之所謂内君子外小人書之
所謂任賢勿貳去邪勿疑陛下固已得之此正天下將
治之秋四海生靈延頸企踵以望太平之日也然臣竊
有言焉天下之事惟其實而已名者實之賓也苟徒務
其名則不足以致治天下之理惟其公而已私者公之
對也苟或溺於私則適足以害治臣觀今日朝廷之上
佩玉黼黻者皆名勝拔茅征吉者皆善𩔖其闕然猶可
議者實效之未著耳且恢復大事也斷而行之名非不
美也空國以出百費且興喪師而返一籌不畫恢復之
實安在會計急務也舉而行之名非不正也費用日廣
今且無節征斂日繁今猶無度會計之實安在稱提楮
幣名曰便民而便民之實未見蠲除苛取名曰惠民而
惠民之實未聞宰椽樞属更易不常問其政今猶昔也
百司庶府除授不一課其效今猶昔也天下事豈真盤
錯而不可為哉特務其名不覈其實爾果能責之以實
則九德咸事足以凝庶績六卿分職足以阜成兆民雖
隆古盛治有不難及不然觀美有餘實用不足臣恐畫
龍不足以致雨流為西晉之浮虚未可知也臣故謂當
勉其所未至者此也臣觀今日士大夫近清光者皆懇
惻以愛君列庶位者每忠誠而體國其隱然猶可慮者
已私之未克耳且王言所以寓訓戒也力求刪去者有
之公乎私乎臺䟽所以示勸懲也委曲覆護者有之公
乎私乎甲以為是乙或以為非此以為然彼或以為否
往者都司有爭貽訕朝路此風何可長也往者臺臣有
辯至勞聖斷此舉不宜再也天下事豈真淆亂而不可
決哉特牽於私不顧其公爾果能處之以公則無偏無
黨王道蕩蕩無黨無偏王道平平雖盛時氣象有不難
復不然好惡既異朋比漸生臣恐蟻穴或足以潰隄激
而為東漢之黨錮未可知也臣故謂當察其所未形者
此也夫使有小人焉而或曠其職擊而去之未足憂也
皆君子也而實政不舉則深可憂有小人焉而或背乎
理排而斥之未足慮也皆君子也而私情不戢則深可
慮然則如之何其可曰是不難定其意嚮者在陛下握
其樞機者在宰相耳任之以是事必責之以是實夫誰
敢慢公言則播而行之私請則拒而絶之夫誰敢肆今
朝多吉士野無遺賢瞻之在前有唐虞三代之可企瞠
乎其後有漢室晉氏之可鑒治亂安危之分實係於此
碩陛下與二三大臣擇斯二者而亟圖之天下幸甚
宗學博士許應龍上奏曰臣聞人主有善始之意固天
下之所深喜亦天下之所深望也夫飛龍在天萬物咸
覩意諭色授而六服震動言傳號渙而萬里奔走苟意
向之或偏舉動之不審則治忽之機實肇於此今也講
學以進德求賢以輔治開言路以通下情此帝王盛德
之事而皆舉行於臨政碩治之初是其初意之善固足
以聳動觀聽天下安得不以為喜然是意也易長亦易
消易勤亦易怠必守之以堅行之以力則日就月將以
極其緝熙之功言聽諫從以盡其施行之實求之必用
用之必信而使賢者能者無不盡其才之歎此豈非天
下之所深望哉苟能為其所喜而復滿其所望則唐虞
三代之盛有不難致者矣共惟陛下以神聖之資紹延
洪之業體元居正厲精思治謂多聞乃可以建事也則
銳情經術增置講官謂帝王之德莫大於納諫也則下
明詔以求直言命群臣以上封事謂邦基之立惟在於
得賢也則播告中外各舉才識凡此設施無非治道之
大端則善始之意固已不容言矣然臣惓惓之忠尤望
堅守而不變焉盖自昔人主固有留意於經理者矣而
為黃老養性之說或欲以沮其勤不欲人主觀書者又
欲以售其術稍不加察則近便嬖之時多親儒生之時
少而好學之勤不能如其初矣亦有銳意於求言者矣
然逆耳之諫難受順旨之言易從一或偏聽則剴切者
謂之沽名訐直者疑其訕上而悅諫之心必不能如其
初矣亦有汲汲於求賢者矣然君子鯁直而易疎小人
柔順而易親親則莫見其非疎則莫見其是故積年信
而任或一朝疑而棄則好賢之心復有始而無終矣凡
若此者皆後世人主之通患苟非天德清明純亦不己
未有不蹈其轍者陛下退朝之暇猶勤觀覽切直之諫
優加褒擢收召耆德之臣旌表清廉之守此皆真心實
德之所形見固非勉強而行者而臣猶以堅守為言是
豈為是過計哉盖自強不息斯可合乾德之大終始惟
一乃可底日新之盛否則動搖於浮言而遷易於邪佞
此心轉移一息間耳而治勢安危所關者大臣不復援
引古昔請近述國朝之事以明之昔元祐初選擇名儒
勸講經幄廣開言路增置講員擢舊德於散地設十科
以薦賢一時之治燦然更新疑若可以無遺慮矣而當
時之臣猶有隱憂焉劉摯則曰已行之令持循勿變則
治道成王巖叟則曰惟當日篤此心不可少移初意以
至日謹一日天下之事不足慮程頥言之終則念始不
可不勉傅堯俞又言之無非欲其堅守不變以成其初
政之美哲宗信用其言故元祐之盛度越今昔異時此
論一搖或以紹述之說進或以調停之說進則事體非
復前日矣然則進言於今日者可不以是為戒哉雖然
人主一心攻者甚衆少懈而受其一則陷溺其中而不
自覺太宗皇帝嘗曰人主當澹然無欲使嗜好不形於
外則邪佞無自而入此先正其心之意也此心一正則
私意不足以亂其真而外物不足以更其所守以之講
學則專而精以之聽言則公而明以之任賢使能則無
所處而不當書曰監于先王成憲其永無愆惟陛下留
神
應龍又奏曰當國家多事之日而欲興起治功者其大
要有二議論不可以不一命令不可以不謹盖一則公
是公非無甲可而乙否謹則令出惟行無驟更而數易
古先聖人凡有大疑必謀及卿士謀及庶人翕然大同
然後從之以為不如是則異論者得以惑吾聽巧言者
得以肆其欺而國是無由定凡有政令必質之人情參
之輿議罔有不臧然後行之以為不如是則上作而下
不應朝行而暮復改而國事何由舉奈何時君世主無
獨斷之明謀臧不從不臧覆用故佞者迎合以取容而
偽者誕謾而求售辯者紛更以生事而戅者矯亢以賣
直各執其說互相矛盾豈知議論不一人將何所適從
歟無一定之規則慕美名而忘實患急近效而昧遠圖
事不問是非而徑欲施行法不權輕重而遽欲更革豈
知命令不謹烏能經久而不變歟如此則雖有聽言之
名而反為多言所累雖有善治之意而終無致治之期
明主獨觀萬化之原其必有以處此矣竊觀更化以来
言路廣開下情無壅論事切直者罔不嘉納上書狂悖
者亦示優容建政立事興利除害戒飭官吏御札屢頒
勤恤民隱詔書洊下百姓咸曰大哉王言一哉王心固
宜庶政和而萬邦寧然悠悠歲月成效蔑然豈道遠難
驟致事大難速成耶推原其故無不議論命令之間猶
有所當審者乎且今之議論如何哉意境土之可復則
獻恢拓之謀一或少沮則謂和議之當講慮老弱之無
用則申揀汰之請及至激變則復咎區處之失宜御教
之議或謂可從或慮重費履畆之議或謂可行或謂亟
免若是之𩔖皆議論之不一也度牒不應敷何既敷而
随免官劵不必截胡既截而復造帑藏赤立遽建督府
恐費用之難支謫籍未消復頒除命恐師言之未穆若
此之𩔖皆命令之不謹也誠使決以獨見不惑群議是
者從之非者違之何至前後之牴牾作事謀始随時施
宜可則因之否則革之何患施行之不當盖今日之弊
謀雖廣而未能從衆聞雖多而未能擇善故議論不一
而終難成事務名而不務實知利而未知害故命令不
謹而易至反汗然議論與命令實相關係議不主乎公
則命之出也必不合乎公論不當於理則令之行也必
有背於理是則議論者其命令之樞乎然持是樞者實
在大臣留屯之議公卿議臣以為不可而趙充國以為
可魏相能主充國而先零之強不戰而服珠崖之叛陳
萬年以為當擊賈捐之以為不當擊于定國主捐之而
終漢之世絶無邊患此又大臣所宜加察雖然天下之
事有經有權而又有機機者所以制治於未亂銷患於
未形者也一或不密則害成矣其所係尤重也矧敵情
叵測而備禦當嚴逆儔未馘而事變方激謀畫精審則
轉危而安處置失宜則召釁稔禍凡一竒之出一計之
畫固不容不周密也今所圖者萬分未獲其一而迹之
布於天下已若泥中之鬭獸而況兵之多寡財之有無
戰艦之未具城壁之或缺將帥之不和遠近傳播纖悉
靡遺潜窺而陰伺者儻乘巇而投隙其能無岌岌乎且
用兵之法有之不可使人知無之不可使人疑今朝廷
之上雖務安靜而道聽塗說者多張皇以惑衆儻以無
為有以虚為實豈不啓疑貳而滋反側乎蘇軾有言智
者圖事貴於無迹故功已成而人不知此切時之論也
惟陛下與大臣亟圖之
應龍為太學博士又奏曰臣聞天下有向安之勢人主
無幸安之心則治功有隆而無替矣夫事至而為之備
患生而為之防此特苟簡目前者之見至於無事而為
有事之備無患而為防患之謀非憂深思遠者豈能計
慮及此人主苟以是為念則久安長治之效又烏有難
致者哉易之泰曰無平不陂無往不復艱正無咎夫居
泰之世聖人不以為可樂而以為可懼者何哉天下之
理無常平而不陂者無常往而不復者惟能艱危其思
慮正固其施為則可以無咎夫泰者通也天下極安之
時也聖人猶以為戒況未至於極安之時乎且今日之
事非臣所當僭言也亦嘗竊觀天下之大勢矣河北山
東雖入職貢而版圖猶未盡復殘敵垂亡游魂假息而
遺𩔖猶未盡滅豪傑歸附人心響應而大勲猶未遽集
是雖有向安之勢又不可不為久安之圖必思患而預
防随機而應變然後可以久安必振發以立志果銳以
圖功然後可以久安臣不敢遠引古昔請近述高宗之
事以明之敵人退避若可以少安矣而猶欲大立其恢
復之模強敵遽斃若可以自賀矣而猶欲自治以待其
釁以至論中興之有時則謂必有所施為而後可以得
志論自古人君則以為未有安坐而不勤於四方者由
是而觀則高宗固不以既安之日而懷幸安之心故上
焉有以建中天之業下焉有以垂億萬載之基其成效
大驗盖可覩矣率由舊章豈非今日之所當勉乎今朝
廷之上亦未嘗不加意於此也宣威置於全蜀制閫列
於邊陲新復郡縣經理而綏懷之流移邊氓勞来而安
集之城壕則為之修築關隘則為之葺理若此之類固
非因循苟安者之為也然而自治之策未易畢舉將帥
雖擇果皆賢於長城如李勣之守并州者乎士卒雖練
果皆藝能精銳如德裕之雄邊子弟者乎邊食雖蓄果
能有十年之積如羊祜之在襄陽者乎若猶未也則激
厲以作其氣委任以責其成使守禦之備無一而不舉
則主威益振國勢益尊中興之業可指日以冀矣詩曰
是究是圖亶其然乎臣不勝拳拳
應龍又奏曰臣聞韓琦之論曰天下之事惟審其是定
而不易乃可成務蘇軾亦曰先定其規模而後從事治
亦多術耳而獨以定為先者盖能定而後能應天下之
大事機之繁以有限之力而應無窮之變苟所守不堅
則議論之角立賢否之雜進政事可因可革其將何以
處之惟吾心有一定之見以之聽言則無稽勿聽弗詢
勿庸以之用人則任賢勿貳去邪勿疑以之出令則堅
如金石信如四時三者既定顧何事之不可為哉共惟
陛下厲精更始緫攬權綱急於聽言則論事之切直者
悉蒙崇奬上書狂悖者亦示優容公於用人則收召耆
哲招来俊彦無一藝之不庸雖寸長而不棄謹於出令
則親灑宸翰洊頒德音或戒飭以警庶官或奬諭以厲
將士聖化日新四方風動太平之盛可翹足以待也然
臣區區之愚猶欲堅守而不變者豈顧為是過計哉盖
嘗敬觀元祐之事而參之今日之治則知定之一說信
乎其所當務也今觀其時進擬可行之言看詳奏對之
䟽擢舊德於散地起忠讜於謫籍停水利而厚農桑之
業罷青苗而復常平之舊免保甲而去民兵之擾一時
之治絶後光前宜若可以無遺慮矣而當時之臣猶有
隱憂焉劉摯則曰已行之令持循勿變則治道成王巖
叟則曰惟當日篤此心不可少移初意無非欲其一定
不易以為長治久安之計夫何異議之人日夕搖撼未
幾國論一變或以調停之說進或以紹述之說進新學
廢矣而復興之新法罷矣而復行之邊隙息矣而復啓
之召釁稔禍遂詒伊戚然則言治於今日者可不以是
為鑒乎且今朝廷之上凡所施行固不容議惟碩不以
異議而搖不以小不如意而沮且機會可乘之言固快
人意也而量時度力則未可以輕舉上策自治之說若
委靡不振也而實可以圖全揣摩迎合雖若可聽然信
而用之必至於誤事忠鯁戅直雖若逆耳然推而行之
實切於時政此心一定是非莫惑尚何築舍道旁之慮
哉臣故曰聽言不可以不定例不當得而得則扳援而
妄求者頭鑚而肘刺才不足用而用則經營以求進者
肩摩而袂接碩德偉績超躐遷擢人誰敢議名實未加
於上下而遽膺不次之選則人懷倖得之心必以沈淪
為恨把麾持節善最上聞增秩進職彼自知勸若迭更
數易人無固志不惟迎送之重費尤恐績用之弗成凡
此四弊一意杜絶則各安其分無復僥覬尚何賢否之
混殽哉臣故曰用人不可以不定禁專殺謹徒刑所以
示欽恤之仁戒掊克懲貪墨所以洗舊汙之染若是者
斷在必行犯者勿貸孰不&KR1006;然而知警迺若蠲免賦租
固欲寬民力也而州郡迺以用度不贍而冀朝廷之裨
補輸納用劵固欲捄折閱也而常賦所入虧損過半既
乏見鏹以應軍衣之支復窘財用以供經常之費若是
者尤當通融其有無斟酌而蠲減否則廹於文移急於
逃責必至創立名色肆行科罰倚法以削民何以堪若
是則雖有恤下之美名未必有及民之實惠必詳考熟
究使公私俱便庶可立為定制不然則朝行暮改徒為
墻壁之虚文耳臣故曰出令不可以不定雖然此非至
難之事也特在乎一轉移之頃耳然尤有大於此者敢
以關於理亂之原者陳之昔吕陶言於哲宗之朝有曰
君子小人分辨則治道成邪正雜揉於朝則治體不能
以純一今之君子固彙進於朝矣豈無投閒置散而未
盡用者乎今之小人固斥逐無餘矣豈無潜窺陰伺以
冀其復進者乎天下之患莫大乎君子有挾持天下之
志而小人得參其間使不得以展布焉夫君子不得以
展布君子何病也君子一去而小人得以鼓舞而竊其
權肆意妄行不至於極弊大壊則不止然則人主果何
利於此哉今大明當天魑魅盡伏固無所容其跡然藥
石於強壮之時乃臣子拳拳憂國之忠易曰履霜堅冰
陰始凝也是必防其微杜其漸則天下可以常為泰而
不為否矣臣位卑言高罪在不赦惟陛下恕其愚
歴代名臣奏議卷五十八
