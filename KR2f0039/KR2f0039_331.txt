歴代名臣奏議卷三百三十一
明楊士竒等撰
禦邊
宋哲宗元祐元年三月守慶州范純粹乞以弃地易被
虜之人䟽曰臣自元豐元年在陕西路備員監司適當
軍興之時至七年乃得還朝故於陕西邊事粗知始末
昨蒙除授今任赴官過闕雖蒙特許朝覲累狀乞上殿
奏禀職事尋准樞密院劄子催發出門故欲敷奏職事
了不獲陳今既到任身遠朝廷須至披露論析仰黷聖
聽切以西夏之國效順歲久邊隅無事夷夏晏然秪因
种諤沈括數軰希功造事欺罔朝廷以謂夏國失勢衆
怨親叛無甚勞費席卷可平或請覆巢長驅或請進築
開拓致朝廷大舉戈甲諸路並興固嘗長驅而無功亦
已進築而失利衆說並試一無所成徒致關輔瘡痍公
私困弊百姓流徙國兵殘耗雖諸路各有收復故砦廢
州多非中國所利之地深在敵境剏為興修横添兵屯
倍置器械加費金幣益耗芻糧盡關輔公私之力曾不
足以自支故日煩朝廷自内應副而邊防釁隙日在可
憂彼夏國者深沈自居未即報應盖亦以頻年應敵部
族疲勞横山之人失業良久勢力未復舉動良難故但
比時以來數數遣使跡如效順實廼有謀外則不議土
疆内則不修常貢既形欵我之計又為自資之謀臣聞
累番使人貨販滋廣通約所得不減三數百萬其自資
之謀亦可見矣諸路軍兵經累次凋瘵之餘雖將招填
略充舊數而新人眇小未堪戰闘朝廷但知兵籍數目
而未知士卒之氣全未振奮臣未測朝廷謀畫所向但
見近降朝旨應因軍興增置兵將官吏及添戍軍兵並
已抽還外議以謂朝廷晏然自以為無事人切憂之則
其欵我之計亦已行矣常貢未修彼所以言邊事之未
竟也疆土不議彼所以為將來舉事之端也理勢灼然
無可疑者然則邊防大事未見成畫臣恐歲月滋久彼
力漸全待草豐榖實之秋當弓勁馬肥之際稱兵有請
暴肆跳梁倉卒之間何以遣應若臨時欲議許可則國
體有傷若至期復舉干戈則生靈被害唯編戶之方困
豈再籍之能堪臣心之憂言有不忍臣昨者既不得奏
禀聖筭尋曾往見執政大臣語此邊事雖所慮亦或切
至而為謀未知所從如臣之愚亦何敢以此自任唯是
思慮所得參訪羣言不敢内有所懷願陳其說臣切以
謂諸路所取夏人之地固未足繫彼國存亡之機而彼
之所以乘困而必争者盖以謂日侵月削而不敢校則
小國之勢在所可憂故自保之計不得不然一國共謀
豈不及此由是推之乃知必争之地未弃則邊釁無時
而可除也夫中國者禮義之所自出也今彼之與我必
争者顧禮義當何如耳臣竊觀近時之論邊事者獨以
謂彼既困怠無所能為加以數年可期柔服臣竊以謂
不然彼所以嘿嘿自處未有所請但為自全之計者乃
所以飬銳待時也是豈終困之理哉謂新地自興復以
來糜耗鉅萬斥弃為難殊不思前日之已費者不足復
追而它日之未費者尚可救也臣伏覩陛下即位以來
累降德音凡聚斂掊積之令有害民生者悉行蠲除四
海兆民懽呼愛戴蒙被聖澤可謂盛矣臣竊思念天下
之費莫大於饋邊若邊事未有措置他日一有調度帑
藏空虚無以取濟則聚斂傷民之令恐不能輙已此又
不可不慮者也臣願陛下静占往鑒斷自聖心因彼遣
使再三而未有所請之時乘彼詞理恭順而姦謀未露
之日特降詔旨槩述先帝所以問罪之意具道秉常所
以復國之由嘉其忠藎之誠諭以逆順之理趣令先以
前後戰陣虜陷官員使臣將吏丁夫悉歸朝廷其所削
之地並從給賜如此則邊釁可期於止息生靈有望於
安全亦足使四夷知朝廷前日興師之意在於拯患問
罪而不在乎疆土之利也中國陷寇之人又知朝廷愛
人而不愛地也神功偉績可謂難名臣非不知危言異
議自速祻悔伏念不獨守邊之職理當建眀重以事君
之方義無可避臣於先帝臨御之日數論邊事屡竭迂
淺伏蒙先帝曲賜優容每有稱可非敢獨於此日驟為
首尾異同之論古人有言曰知予之為取者政之寶也
取予之間正在今日伏望陛下察臣誠在憂國志切愛
君以臣今言少關聖慮如其粗有可採即乞宣付三省
樞密院令大臣共議事貴機速伏乞早賜處決庶不為
朝廷異時之患則天下幸甚傳曰事君有犯無隐臣則
無隠矣其如位卑言高妄議朝廷機政實犯天憲不敢
以誅竄自逃
貼黃臣頃者或聞北敵曾有文字到朝廷請勾下西
邊兵馬臣昨充北朝國信使日其接伴之使嘗語
及夏國之事亦云曾有文字教南朝罷兵臣是時
隨宜應對尋具奏聞臣以謂西北脣齒之國萬一
北敵狡慢或一日又以夏國所失疆土為言即朝
廷至時却已難為處決今日機會恐不可忽此臣
所謂事貴機速也
臣竊見所得西夏舊城堡砦如河東路葭蘆吳堡
鄜延路米脂義合浮圖環慶路安疆等寨皆係深
在賊疆於漢界地利形勢略無所利而所費芻糧
皆是倍價計置及歲歲勞煩稅戸遠入輸納至于
運致錢帛器械置官遣戍一一艱苦今日若行斥
弃委是並無關害唯是鄜延路塞門一寨係當中
路之衝平川廣闊去帥府地里甚近别無地利控
扼之險自得塞門增遠四十餘里可為中路屏蔽
粗為邊防之利兼此塞門一寨舊是漢城弃陷以
來年歲未遠似與其餘城寨利害有殊朝廷若議
存守則理或有名更係朝廷裁決所有蘭會之地
耗蠧尤深如聞朝廷已遣使相視勘會更不敢縷
細開陳
平章軍國重事文彦博奏曰臣伏讀聖問有可禦西夏
之術臣去年夏始聞西人欲求内臣以謂方國家多事
務早安静奏乞朝廷恢天海之量廣示開納禦四夷之
術羈縻而已由此可以息兵止固吾圉外夷懷服中夏
安寕則太平之風浸隆浸久兼曾繳進神宗專令臣男
貽慶齎賜臣親書詔一夲所貴審知神宗夲意止務安
邊不欲輕舉皆是邊臣希望功賞為國生事徼倖萬一
以致兵食困匱財力殫耗必料此詔已經聖覽今復蒙
下問所禦西夏之術臣愚何足以仰副虛佇臣切見西
人自去年已來凡數次入朝即未見脩歲時常貢之禮
亦未聞請常賜之物度其姦心必有所待當此之際朝
廷亦須有以待之邊臣亦必有以制之若更如向時种
諤徐禧軰料敵不精謀攻失策致誤邊事即關中之人
其心搖矣自靈武永樂王師不振之後兵勢民力尚未
完復狡羌竊發必能制乎即如向時种諤軰皆云西人
亂弱取如拾芥又可信乎國之大事豈可數為狂計所
誤朝廷於此固當熟計而深念事欲美成計須先定當
責成邊臣審料賊勢精選諜者密窺賊形必先事以待
之使賊計不行邊壘有備此亦固羌夷之策為人謀之
小勝或西人欵塞請覲詰其所由出於善意即導之使
來俟至延安帥臣密察亦當得其要領先時奏聞廟堂
之上可以預料而審度之俟至闕下知其所來必有所
為因其所為之可否或議或詰審而應之可者即從否
者即已若議及疆土須廟堂之上衆謀大同苟有後艱
同任其責或取與之間謀有同異即各述利害理須明
白後或不應謀果不臧自任其責廟謀一定邊計粗寧
天下小康堂上高枕矣伏惟陛下聖眀遠大之計固已
先定出於衆智豈俟臣之過慮然采芻蕘擇狂言亮其
誠而不責其妄幸甚
元年彦博又奏曰中外臣僚上言夏國受朝廷封冊恩
禮極優錫賚尤厚而敢忘恩背惠輙行公牒傳達疆吏
自絶於天不脩貢奉天地所不容人神所共怒乞行天
討以正有罪欲乞降詔邊帥及出勅牓以諭中外若朝
廷姑務息民推天地之大德曲示含容抑羣情之怒忿
不與醜羌計較即乞眀諭邊臣嚴加守備静以待之必
取全勝所有朝廷續遣大兵且令分屯次邊州軍以備
緩急邊上勾抽
元祐元年十一月吏部尚書吕大防荅詔諭西事䟽曰
臣伏准詔問戎人狡獪未測其誠心臣愚以為四裔之
情自古無信西夏自繼遷以來專事譎詐惟朝廷御得
其道則詐無所施或失其方則驕而益肆待遇之體不
可不審然以臣觀之今日夏戎之情略可見矣羌人重
於酬報先帝舉大兵徑抵靈武幾入其國而不能以數
萬人之衆入塞為報永樂諸將寡謀敗事使北敵僅得
以藉口然自是王師深入不虞之咎非其夲國舉兵之
成功盖未足以為美敵之無能為一也自來開邊進築
之始敵必極力決争乘其未堅至於三四不能得而後
已昨蘭州之城攘斥甚廣雖一再至争不能得去歲冰
合遂不復來城既益堅敵望亦絶此虜之無能為二也
比聞秉常極孱劣梁氏既死而秉常已亡則内難未已
何暇外圖雖使秉常得存亦不足畏今數遣使入朝而
不早布誠欵者盖苟欲觀望遷延不敢先發以示弱以
臣愚計切聞敵使旦夕到闕可使押伴臣僚且以私意
問其來使今主上嗣登寶位自大遼諸國皆遣使入賀
夏國是朝廷蕃臣何故獨不至以觀其意足以測其偽
矣又詔問向者所得邊地雖建立城寨亦慮孤僻不易
應援弃之則弱國威守之則終恐戎人在念臣以謂新
收疆土議者多言可弃盖思之未熟也詔旨以為弱國
威真廟筭之遠慮然臣猶謂弃之不止弱國威而已又
有取侮於四夷之端焉不可不審計也況蘭州西羌之
地夲非夏國封境又其君長嘗受朝廷禄秩元昊以來
方盜據其地延慶城寨則接近漢界一旦舉而弃之未
見其可今日措置之宜只可降詔下夲路將會州一處
更不攻取其蘭州及延慶兩路新建城寨只據見得地
界守禦亦可以稍安敵情而為議和之計矣議者不過
謂戍兵少則不足以出戰多則無力以供饋臣愚以綏
蘭之地皆並塞美田增招民兵墾以足食則供饋之費
省專事守計少存戰兵則騎兵可大減矣其增招民兵
墾闢曠土分守戰之計減供饋之費如以為可即乞下
臣條析子細利害又詔問邊計合如何措置向去如何
守禦臣愚以為今日邊計唯擇將帥為先轉運使為次
其他施設皆可取辦伏聞國初西戎之患多在環慶太
祖皇帝擇姚内斌董遵誨二驍將以守二州租賦之入
兵械之費一切付之而聽其自為西人畏之不敢入寇
今以四海九州之力奉邊而不足太祖以二州租入之
費禦戎而有餘以此言之守禦之方在於得人而已臣
愚以陕西五路宜擇威名忠亮之人不限文武為之統
帥其次以為將佐又擇公正強眀之臣以為轉運使副
俾各擇其才能以充其任使屬官備邊之城專事守計
而出戰救援之兵蓄於内郡平居則散而耕寇至則聚
而守且為内郡之兵以援之視寇入之多寡深淺而必
報之無使其得志亦不妄動以生事守兵雖見大利不
得出戰戰兵雖見大利不得久在邊如此則費省而易
供守堅而不堕其計矣
給事中孫覺乞弃蘭州上奏曰臣頃在諫職嘗議蘭州
可弃兩次奏聞未蒙賜可切聞西人在館以蘭州為請
而朝廷大臣議論不一或以為可弃或以為不可臣切
思之二者皆有所見非苟而已也以為不可者以戎人
難保弃信忘義今日得地眀日侵邊未可知也與其割
要地以利之而不能巳其侵冐孰與守其要害而坐制
其弊哉以為可者則以為蘭州之地乃彼所素有吾雖
得之增兵益戍未嘗有毫髮之益而歲糜一百七十餘
萬羌人又嘗大舉圍閉久之乃罷終為中國之患而生
西人之隙恐西人今請不已用兵未有巳時二者所見
雖不同然皆為中國計慮憂深思遠有志之士也以臣
觀之今者朝廷之於西羌幸可乘其無事保飬三數年
間亦可以休息邊人困苦之弊萬一西羌不如所請跳
踉桀驁如元豐時則臣知廟堂之上憂未艾也臣以為
弃之便凡臣所謂弃之者非謂直弃以與之而已盖欲
於未與之時先與之要約西界寨栅往時所謂要害羌
人取之而去者有幾令西人先以還我約束既定乃議
與之如此則吾所得者亦不少矣伏望聖慈因其來請
特與之勿牽於異議拘於常守而失此機會也漢宣帝
明主也趙充國良將也以宣帝之明充國之老練其論
羌事往返至於五六年從其策而事乃集廣謀博議古
之人不免要在明主擇而行之
哲宗時侍御史劉摯論邊事上言曰臣伏見元豐中出兵
西界增創城壘議者講求利害久矣臣亦嘗具三策上於
朝今夏人汎遣使者已到邸累日其勢必有邀請雖廟議
默定而區區不能自已謹復條列一二補前奏之未備以
待採擇議者之論臣嘗詢訪本末備得其說為弃地之議
者曰往年興師本以弔民伐罪既取地自利其勢必争傷
財害民以争非其地其勢不得不弃困而後弃不如一捐
空城予之以示恩惠此言是也然難者謂予地所以息争
若虎狼亡厭争求不已得地據險益擾近郡其能保不為
患乎為守地之議者曰頓儲設阻增募土兵遠斥近援
何地不守且先皇帝之所得而以予人非是此言亦是
也然難者謂敵不得地兵難不解日引月長邊釁益大
其能保終守此地乎故議者之論非不曲盡事理至於
弭未然之患如難者所憂則雖好謀之人莫敢任責竊
料朝廷深計遠慮未欲遽決亦必以此臣愚不佞獨謂
用兵以終守其地誠難保也弃地而使不為患臣雖老
矣願保沒齒不見邊境之憂惟陛下赦其愚使畢其說
臣聞向所得地在熙河為蘭州在鄜延為五寨蘭州夲
西蕃故地而五寨夲夏戎所有也其地道里迂直産利
厚薄所須守兵多寡轉餉勞逸皆朝廷所熟䆒臣不復
道而自夏人視之為必争之地彼將以誓約為請固請
而固不予彼將獸困而闘借兵北戎以逞其忿朝廷且
有西顧之憂使我師每戰每勝臣猶以為非國之利又
況殺傷相當成敗未可知皇帝陛下諒隂之際太皇太
后垂簾稱制正思與民休息而顧欲戮力血戰以争尺
寸無用之地所謂以隋侯之珠彈千仞之雀由此言之
終守其地是臣之所以不敢保也國朝自祖宗以來歲
捐金帛數十萬遣使修約而西虜稽首順命者數十百
年矣蠻貊好事亡厭固天性也然且如此則恩深利厚
足以羈縻其心故也今乘先帝討擊之威因其屈服之
勢曠然推惠歸侵地復歲賜丁寧戒勅分棄前患復謹
舊約彼雖有桀黠眦睚之意既一杜塞其欲無所發則
亦將感激退聽復如前日何苦必欲動衆犯順以自魚
肉其民雖彼之國寧獨利乎古之飬虎者時其饑飽適
其怒心虎或可飬而況四裔乎由此言之弭患息争非
獨臣以死保之自祖宗以來御此敵者用此道也臣願
采議者之論觀異日之勢而斷以此意大計既決其餘
措置纖悉施行次第在朝廷裁之而已雖然臣猶有拳
拳之愚不敢不盡今夫請地在彼予地在我是以主制
客以逸待勞之勢也為彼計則不得不急為我計正宜
從容閒暇鎮以無事臣切怪近日議者皇皇汲汲視此
地如金城湯池唯恐不守不然如附贅懸疣唯速去之
為快異議紛起先自惑亂又何其迫遽無大體也今使
者雖在邸臣願且毋遽許以地而厚禮荅之善詞遣之
或先復歲賜而微示以不愛地之意度其效順堅決至
於再至於三然後以歲月予之所謂許四裔不一而足
夫豈晚乎臣愚不知大計惟陛下裁幸
殿中侍御史吕陶上慮邊五䟽一曰四夷為中國患從
古有之雖純王極治所不免然無如今日匈奴之盛彊
也禦戎之策前世止言中下雖搢紳之儒介胄之士備
見利害互論得失或專和親以苟一時之安或務討伐
以洗數世之耻然無如今日制御之失也盛彊之漸非
一日而能盖自光啟以來善窺中原之多故起掠旁鄰
以廣部族至於石晉則又藉其兵勢以取天下乃割地
以報之夫十六州者皆據宅要害天之所設以限四裔
前世聚兵置帥控扼之地既已弃而為其巢穴矣而乃
劃千里平廣之野以自守禦且藩墻不完而戶庭易覘
則寇兵奮臂以入又安怪其南牧之患哉是以晉祚之
末悉衆來寇如蹈無人之境而得志以歸於是有輕中
原之意國家之興數從數叛景德之役氣燄大喪始露
講好之請章聖皇帝以休息天下為慮有為民屈已之
說可其盟約因而罷兵而天下之武備漸以弛廢至寶
元康定之間西鄙不庭王師未克敵人觀我之釁外自
連結以邀利於上多張虚聲屢出慢言以駭惑朝廷之
聽而當時之勢顧有未安乃議增其金帛以至五十萬
今三十年矣時獻一書歲馳一介設難可之求發非常
之問以觀吾君吾相之應答而朝廷拳拳然若奉盟主
未嘗輙忤其意寧忍愧耻不敢興事惟重賂柔辭以固
鄰好舉天下生民之膏血刧以鞭扑聚以錐刀而歸於
敵者幾千萬也古之外敵彊盛有如今日者乎古之制
御外敵有如今日者乎然而恃以為長久之計亦竊為
執事者不取也夫兵家之要先據地利不然則善屈敵
人之力而勝之故軍志曰先處戰地趣戰者勞又曰以
佚待勞以飽待饑謂之理人力彼十六州者古稱險固
之會而我皆失之則地利有不及也所恃者獨中國之
冨彊耳而掊剥吾民歲為供饋使之坐得厚賄以充其
強悍之力而我之生民日趨困弊王兵未舉而邦夲先
搖動則素所恃者亦不足矣始防外憂而終召内患也
雖曰和戎為利又安獲其利哉臣恐積日持久我虚彼
實彼佚我勞一旦乘隙而發則勢將不可是和之愈久
則害愈深而禍愈大所謂飬虎遺患也善制四裔者不
若是叛戾不率則有戰困窮而馴伏然後與之和戰亦
在我和亦在我是故中國不可料以一隅而四夷無得
計今我常欲和彼常欲戰則彼能測我之所欲而以戰
邀利於我乃其計之得也彼之所欲者亦未必然耳夫
如是則中國何事於畏戰而好和哉今日尤宜思之矣
景德之戰彼力既屈而謀臣猛將欲乘其敗以鏖之此
萬世之舉矣貸而不戮則固有噬臍之悔及其以地為
請而議者不思遠圖廼許之以金幣垂三十年而請地
之釁復作於慶歴之始則又從而增之慶歴距今亦三
十年矣知天子之新即位而欲窺中國備禦之淺深彊
弱乃其謀也向之虛聲慢言而有請者疑其旦暮聞於
朝廷矣臣雖甚愚不知何以禦之哉彼方窺吾之備禦
而苟失其策則陵侮之勢無休已時也將拒之以兵邪
則平日畏戰而不欲加兵矣將益之以賂邪則民力有
限敵心無厭而國之大費日益不給用以制之者適足
助之也藉以為利者隂受其害也名為惜民而實乃戕
民也勢至於此則莫若一任威斷而不可不用兵矣用
兵之略臣敢繼而備論焉
二曰朝廷畏戰甚矣天下之士疑焉而未知其端也以
體言之而謂不順乎則中國固可鞭笞四夷而隆主威
也以義言之而謂無釁乎則慢求僭請接踵以至而衆
心積憤也以地言之而謂其廣乎則我之享有四海而
彼乃一隅也以兵言之而謂其多乎則我之成軍百萬
而彼纔什二也以材言之而謂其足用乎則桀黠之族
不若多士之賢也以力言之而謂其冨厚乎則馬羊之
饒不若寶幣之積也中國之直且彊敵之曲且弱也如
此然猶畏戰而不敢用兵以正其罪論者乃曰兵凶器
戰危事不可輕議而妄舉也斯大不然兵所以禁暴也
惟其窮兵則受弊戰所以殄寇也惟其好戰則取亡國
家方有四裔侵侮之患而未嘗一議誅削之策是以中
國之氣欝欝不振而天下之心不勝其憾苟一日奮揚
皇威以申九伐之令則豈及於窮兵好戰之失哉持是
談者膠柱於一偏而未能應變也度今之勢必可不至
於兵戰惟甘言厚幣結其心而致萬世之安乎雖天下
之愚夫曲士皆知其不足以結之而必至於兵戰也知
甘言厚幣之不足結則何事極竭吾力以填盧山之壑
而飽寇讎之力哉知兵戰之不可免則又何憚夫凶器
危事而不講求其具也昔者六國併力以攻孤秦百戰
而歸於覆亡者豈兵之不可勝歟盖以地賂秦而不知
其地盡而兵亦弱也今天下之勢固萬萬異於六國然
以遼人與我為敵之情而言則亦有類於秦與六國之
事彼常邀賂而無厭者欲窮我之力也以賂與之而不
以兵禦之則何以息其見窮哉然則臣之所謂用兵者
亦非大舉六師長驅深入輕吾民之命犯天下之危力
決於一勝而驟平其巢穴盖亦大為之防先嚴其備而
次絶其賂示以必戰而求其成功於終也夫困則卑順
彊則驕逆者敵之情也有田欽祚之勝然後有開寳之
盟有達蘭之敗然後有景德之好今肆其陵慢務求於
我而不已者豈其勢力必能乘中國之釁哉盖六十年
間狃於國家之仁治珍藏之財歲歲厚遺而無窮已壮
夫猛士不敢彎弓而北嚮彼方之人少而耳所聞長而
目所見惟知中國貨財之可取而不知中國威武之不
可犯故也是以彊而不困驕逆日甚而卑順日遠幸今
陛下纘治之始乾健離明運炤萬物天威霆怒震驚四
海殊方獷俗深有未測而方覘伺於我則固宜乘此機
會而更張備禦之策示之以無所貸忍之意而有所必
誅之道以變易其視聽而破壊其姦心夫講求邊備申
嚴軍政慎擇將帥精練士卒分屯要地以為犄角之勢
謹固封略以全守禦之形然後罷其歲賂而使之無素
蓄之具則敵之計反覆皆窮而不知所出欲以賂為請
乎則我之財不復可覬欲以戰為事乎則我之兵可用
而無所憚夫内之既失於貨賄則其力自困外之又逼
於守備則其勢無所得如此而部族之不微黨與之不
潰者從古未嘗有也不過十年敵必衰矣苟非屈服於
我以就命則必逃遁亡匿於幕北寒苦無水草之域而
不之見也夫然乘坐勝之勢復燕薊之地遵祖宗前定
之策即范陽故府建堡置戍以遏三路入寇之漸則勲
高古今而福及廟社豈不偉哉與夫平日委百萬之貲
與人而拱手以待寇至者孰為愈也
三曰今天下之勢内無彊臣跋扈之漸外無僭國割裂
之危朝廷之上早夜深憂切計孜孜而不已者惟二邊
之患臣嘗語其詳而奏於前篇矣及西戎逆順之情狀
臣亦竊覘其大略焉夫以五州之地數萬之衆而敢肆
其豺狼之心求犯天子之威怒而不知懼者其故何哉
盖彼之部族日以盛大而我之制御失其策也靈武之
地方廣千里表裏山河草木肥茂足為放牧耕戰之所
而一旦捨之以資彼寇使西域諸羌坦無隘礙合而為
一則其類益廣其勢益彊不足怪也昔之制北敵者必
通西域以弱其助今之所以不能通者由弃靈武而夏
人安處其間為之障蔽也西域之不能通則北敵有以
連結而夏人之彊梗豈可量哉且自國初而來逆順固
非一也興國之際繼捧既奉朝貢則繼遷為寇故端拱
之詔賜國姓授節鉞以羈縻之至淳化之初侵掠不已
是以太宗皇帝奮揚武怒銳意誅翦王師一舉而俘其
酋領蕃漢之戶來歸者八千餘族因隳夏城徙民於内
及至道之始則又有五路之伐然而諸將緩期不援遂
喪大功資飬餘孽以遺害於後世至今天下深惜之洎
乎章聖嗣位遽請蕃任朝廷雖察變詐姑務寧息乃有
刺史功臣之拜其後清遠靈武之役起於咸平而二壘
盡䧟德眀幼弱則有景德之歸嚮元昊狂悖則有寳元
之僭叛此始終順逆其情狀可見者也賜之以國授之
以節鉞封之以功臣加之以王爵朝廷之恩信極於此
矣皆不足以悅來其心而屈服其志於是賂之以厚幣
以固結盟好幸其不犯邊吏而免用師之勞豈惠中國
綏四夷不戰而屈人兵之長計乎臣故曰彼之部族日
以盛大而我之制禦失其策也況比歲已來服容官號
不復循習舊俗皆竊取朝廷之制而倣用之多遣介使
以伸難塞之請屢傳閱集以驚近塞之耳目招致逋逃
又與之謀議叛釁之萌已數年矣而朝廷不為備慮從
而飬之甚可痛也臣計其逆戾之意不過兩端而已大
則欲舉衆犯塞徼倖於一勝之利而徐圖所嚮小則欲
益吾之歲賂而飽其貪心就兩端而窺之則所謂舉衆
犯塞者亦未必能爾惟求益歲賂則固其心焉兵說有
之詞卑者進詞彊者退昔冐頓匿壯士徤馬不以示漢
使盖有攻漢之心也誇人以形聲者豈必有其實哉由
此而言則夏人為彼不庭之態者欲求益歲賂而已也
彼以形聲誇我而遂益其賂乃逆計之得矣則無厭之
求何時而息乎此天下之共議而廟堂之宜慎動也就
使舉衆入寇則勝敗之際亦有兩端而已戰而勝邪則
謂吾畏之而必益其賂戰而敗邪則必曰近塞諸羌擅
用兵爾為此說者欲吾歲賜之不絶也彼之得失兩獲
其利而吾可以不計哉内府之財羣生之力捨之以啗
寇則貽害益甚孰若取之以飬兵而彊威也事之施設
必有先後而利亦有大小今之所先者莫若精武備謹
邊略不為形聲之所駭動而遂自處於柔弱恐懼之地
來則禦之去則守之毋畏其兵毋繼以賂使之不測國
家臨制之術夫然則其利雖小可弭數十年邊鄙之患
而無旦夕之憂苟欲謀其大者而滌除本根之害則必
復靈武而後可也
四曰朝廷之弃靈武凡幾十年矣議者以為殊方絶塞
無用之地昔漢武以英材雄略征伐天下舉造陽之地
九百里而弃之元帝以捐之一言遂罷朱崕不復討擊
皆足以垂裕後世然則何必疲弊中國之力而興事於
彼哉臣雖狂愚輙謂不爾今西邊諸郡多與蕃戎接迹
旦夕惴惴常有侵掠之虞者盖失靈武而致其境土迫
於我也況西域不能通而北鄙無以弱乎昔東漢之世
西羌屢擾鄧隲欲弃涼州虞詡以為不可其議乃曰今
羌所以不敢入據三輔為心腹之害者以涼州在後故
也其土人所以推鋒無反顧之心者為其臣属於漢故
也若弃其境或徙其人衆必生異志雖太公白起為將
恐不足禦今靈武久弃而西羌盛大二鄙連結而中國
之憂不已亦何異此故臣愚以為必復之則本根之患
庶幾可以除也然則臣所謂復之之策者非經營朞月
之間而速求其效盖亦久而不懈而要以成功於終其
措置之大略有三而已一曰離旁鄰之助二曰啟嚮化
之心三曰分兵以困其力且西鄙諸羌類族至衆有地
可守有兵可戰雖彊弱大小其勢不一而其心不能相
君臣此固中國以四裔伐四裔之資也昔景德之初羅
支能以部族出討繼遷卒致敗滅當時議臣欲加王爵
褒寵其效今之不附於夏人者其謂誰乎則固宜敷導
恩信諭之禍福厚賜金幣重假名器以懷結其心而感
其力必有輸忠義而為梗於彼者使諸羌類族攻戰不
暇則外有所忌而内不敢抗於中國此之謂離旁鄰之
助臣又聞戎酋之性自用而好忍比歲以來雖腹心之
人往往罹陷誅殺是故為其役屬而處於要重者竊有
欵塞效順之意然而懼乎無見容之地而退就刑戮徬
徨猶豫計莫能決則固宜擇任土人為之誘導可其來
歸之請而撫存之且以索求其左右之姦謀則夏人之
黨與將漸攜貳此之謂啟嚮化之心況今西夏之兵不
滿二十萬已寇於我悉衆而至大抵長於聚而不長於
散可以獨支於一隅而不可雜出於諸路是故犯秦隴
則涇渭為無虞逼環慶則麟府未嘗警此虚實衆寡可
見者也儻任吾犄角之勢而更相援助彼掠於東則擊
其西彼擾於南則追其北則力有不逮而氣亦喪矣此
之謂分兵以困其勢為是三說而濟以久而不懈則已
失之地庶幾必復而西域有可通之漸乃中國數世之
利也柰何不圖長遠之計而過務姑息幸朝夕之無寇
至豈不惜哉今之所謂禁地者吾不可徒步輒履而彼
得以放牧其間今之所謂廵照者吾不可張弓西嚮而
彼得以縱暴於我言之國體殊未壯也苛法細禁徒自
損弱而不敢奮然革易者得非畏康定之失乎昔之失
也盖萬事弛廢變生於倉卒而莫能支矣以今況昔則
邊不失備兵已知戰而猶甘心以欺侮者誠亦未之思
也
五曰自周而下外域之勢稍稍抗於中國而朝廷時有
遣將用師之役其見於載籍可得而擬議者在詩則有
采薇出車杕杜六月采芑江漢常武之類分列二雅而
詠歌之至於齊桓以大國之資起為盟主而衞王室其
於異域最號有功雖春秋實予而孔子稱其一正天下
大槩皆務攘除驅逐而不使之有損於中國亦不以四
夷為難制漢氏初興大亂甫定羌戎之患屢起故其計
議雜出於一時之不得已而以和親為說於是中國四
夷之分始交而失其别及乎積久而國家旦夕常有四
夷之憂是以才謀智識之士探窮原本而務為經遠之
策志在力平邊鄙之難而不欲使之一日輙犯於中國
其思慮精密而規模恢廣雖時異事變亦可倣而用焉
夫欲特設一官以主蠻夷之事使吾日理而彼日危然
後施三表五餌而係其頸令千家為一國而處之塞外
此賈誼之術也夫欲徙民實邊使遠方無屯戍之勞塞
下之民父子相保而無係敵之患則與東方戌卒不習
地勢而心畏敵者功相萬矣此鼂錯之議也夫欲度羌
人故田及民所未墾願罷兵分屯要害賦以農事益積
畜省大費以待寇之自弊此趙充國之計也夫欲令隴
西以北定安以西八郡之民罪非不赦者皆得輸粟於
公以贖其過且廣邊備而為守戰之具此張敞之言也
今二邊之釁中國以為大患而百官不尸其責疆埸之
謀日勞於吾君吾相之念慮而未聞成功天下之務或
委廢而不暇修講則孰若特建一官以專其任使之廣
詢博聽竭其智力而辦之哉此賈誼之術可施於今日
也三邊之地嚴於扞敵一夕不敢㤀備而土兵無幾聚
四方兇悍不逞之徒坐食塞下如寄於逆旅之中而督
以殄寇則孰若募近塞願徙之民及以罪而遷者一切
寬假而命之久安於彼以為禦衞哉此鼂錯之議可施
於今日也一方少警則四海有饋餉之勞歲掊月斂竭
耗民力以飬不耕不戰之卒而勢不可已則孰若募人
為屯以墾塞下之閒田而助足兵足食之利哉此趙充
國之計可施於今日也不惜國家之公利召富商入榖
而給之倍價以王官易民之錢刀假浮屠法以度非類
而為饋邊之脩則孰若貸民之輕罪而命之以粟贖過
且有紓於急匱哉此張敞之言可施於今日也臣竊惟
方今之敝盖危而後為之謀及乎暫安則置而不議皆
苟於一時之利而不若古人經營之久以圖其功於永
世故也惟吾君吾相深思極慮參求古今之宜而慎其
施設則四子之策孰云無補於朝廷乎勿謂其區區既
往之陳迹而不之考也
陶又乞徙瀘州戎兵歸内郡上奏曰臣切見昔年瀘州
乞弟入寇始因求索一髦骨價事至毫末而邊吏貪功
覬賞擅行殺戮以至敗軍覆將騷動一方上煩朝廷兩
次命帥西討調發數萬公私之費其數不貲兩蜀瘡痍
今未全復初林廣統領大兵深入巢穴及到乞弟住坐
處止有茅屋數間賊亦遁去竟不能獲乃是以天下之
力與螻蟻計較毫釐以生民膏血棄如糞土爾此朝臣
固未詳知也其後以王光祖為瀘南安撫意欲生致賊
酋光祖怙權作威肆其殘虐蕃漢被害怨淪骨髓經營
數年亦無所得此朝廷亦未詳知也今瀘州内外屯兵
萬餘作為聲勢欲致此賊其策亦疎矣夫欲致賊而不
匿其形賊不可得且萬兵之費饋運日勞雖無寇至坐
耗民力臣愚以謂乞弟之存亡違順不足上煩朝慮宜
一切置而不問唯徙重兵歸内郡以省横費戒邊臣守
疆場示不必取之意要以歲月當有成效
元祐二年九月八日翰林學士朝奉郎知制誥兼侍讀
蘇軾因擒果莊論西羌夏人事宜劄子奏曰臣竊見近
者熙河路奏生擒果莊百官稱賀中外同慶臣愚無知
竊謂安危之機正在今日若應之有道處之有術則安
邊息民必自是始不然將驕卒惰以勝為災亦不足怪
故臣區區欲乞陳前後致寇之由次論當今待敵之要
雖狂愚無取亦臣子之常分昔先帝用兵累年雖中國
靡弊然夏人困折亦幾於亡横山之地㳂邊七八百里
不敢耕者至一百餘里歲賜既罷和市亦絶敵中疋帛
至五十餘千其餘老弱轉徙牛羊&KR1089;壊所失盖不可勝
數饑羸之餘乃始欵塞當時執政大臣謀之不深因中
國厭兵遂納其使每一使賜予貿易無慮得絹五萬餘
疋歸鬻之其民疋五六千民大悅一使所獲率不下二
十萬緡使五六至而累年所罷歲賜可以坐復既使
因吾資以德其民且飽而思奮又使其窺我厭兵欲和
之意以為欲戰欲和權皆在我以故輕犯邊陲利則進
否則復求和無不可者若當時大臣因虜之請受其詞
不納其使且詔邊臣與之往返商議所獲新疆取捨在
我俟其詞意屈服約束堅眀然後納之則敵雖背恩反
覆亦不至如今日之速也敵雖有易我意然不得西蕃
解仇結好亦未敢動夫阿里庫棟戬之賊臣也挾契丹
公主以弑其君之二妻棟戬死匿喪不發逾年衆定廼
詐稱嗣子偽書果莊温希沁等名以請於朝當時執政
若且令邊臣審問果莊等以阿里庫當立不立若朝廷
從汝請遂授節鉞阿里庫真汝主矣汝能臣之如棟戬
乎若此等無詞則是諸羌心服既立之後必能統一都
部吾又何求若其不服則釁自彼爵命未下曲不在吾
彼既一國三公則吾分其恩禮各以一近上使額命之
果莊等各得所欲宜亦無患當時執政不深慮此專以
省事為安因其妄請便授節鉞阿里庫自知不當立而
憂果莊之討也故欲借力於西夏以自重於是始有解
仇結好之謀而果莊亦不平朝廷之以賊臣君我也故
怒而盜邊夏人知諸羌之叛也故起而和之此臣所謂
前後致寇之由眀主不可以不知者也雖既往不咎然
可以為方來之鑒元昊本懷大志長於用兵亮祚天付
兇狂輕用其衆故其為邊患皆歴年而後定今梁氏專
國素與人多不協方内自相圖其能以創殘呻吟之餘
久與中國敵卒料其姦謀盖非元昊亮祚之比矣意謂
二聖在位恭默守成仁恕之心著於遠邇必無用武之
意可肆無厭之求蘭會諸城鄜延五寨好請不獲勢脅
必從猖狂之後求無不獲計不過此耳今者&KR0704;聞朝廷
降詔諸路敕勵戰守深眀逆順曲直之理此固當今之
急務而詔書之中亦許夏人之自新臣切以謂開之太
易納之太速曾未一戰而厭兵欲和之意已見乎外此
復蹈前日之失矣臣甚惜之今欲聞果莊之捷或有漸
欵塞之謀必將為恭狠相半之詞而繼之以無厭之請
若朝廷復納其使則是欲戰欲和權皆在敵有求必獲
不獲必叛雖媮一時之安必起無窮之釁故臣願眀主
斷之於中深詔大臣密敕諸將若夏人欵塞當受其詞
而却其使然後眀敕邊臣以夏人受恩不貲無故犯順
今雖欵塞反覆難保若實改心向化當且與邊臣商議
苟詞意未甚屈服約束未甚堅眀則且却之以示吾雖
不逆其善意亦不汲汲求和也彼若心服而來吾雖未
納其使必不於往反商議之間遽復盜邊若非心服則
吾雖蕩然開懷待之如舊能必其不叛乎今歲涇原之
入豈吾待之不至耶但使吾兵練士飽斥候精眀敵無
大獲不過數年必自折困今雖小勞後必堅定此臣所
謂當今待敵之要亦眀主不可以不知者也今朝廷意
在息民不憚屈已而臣獻言乃欲艱難其請不急於和
似與聖意異者然古之聖賢欲行其意必有以曲成之
未嘗直情而徑行而有獲其意者也若權其利害究其
所至則臣之愚計於安邊息民必久而固與聖意初無
小異然臣竊度朝廷之間似欲以畏事為無事者臣竊
以為過矣夫為國不可以生事亦不可以畏事畏事之
弊與生事均譬如無病而服藥與有病而不服藥皆可
以殺人夫生事者無病而服藥也畏事者有病而不服
藥也乃者阿里庫之請人人知其不當予而朝廷予之
以求無事然事之起廼至於此不幾於有病而不服藥
乎今又欲遽納夏人之使則是病未除而藥先止其與
幾何臣於侍從之中受恩至深其於委曲保全與衆獨
異故敢出位先事而言不勝恐悚待罪之至
二十七日軾又乞詔邊吏無進取及論果莊事宜劄子
奏曰臣聞善用兵者先服其心次屈其力則兵易解而
功易成若不伏其心惟力是恃則戰勝而寇愈深況不
勝乎功成而兵不解況不成乎頃者西方用兵累年先
帝之意本在弔伐而貪功生事之臣惟務殺人争地得
尺寸之土不問利害先築城堡置州縣使四夷憎畏中
國以謂朝廷專欲得地非盡滅我族類不止是以併力
致死莫有服者今雖朝廷好生惡殺不務遠略而此心
未信憎畏未衰心既不服惟有鬭力力屈情見勝負未
可知也今日新獲果莊威震異域邊臣賈勇争欲立功
以為河南之地指顧可得正使得之不免築城堡屯兵
置吏積粟而守之則中國何時息肩乎乃者王韶取熙
河全師獨克使韶有遠慮誅其叛者乃以忠順即用其
豪酋而已則今復何事其所以兵連禍結罷弊中國者
以郡縣其地故也往者既不可悔而來者又不以為戒
今又欲取講王城曰此要害地不可不取方唐盛時安
西都護去長安萬里若論要害自此以西無不可取者
使諸羌知中國有進取不已之意則寇愈深而兵不解
其禍豈可量哉臣願陛下深詔邊吏叛則討之服則安
之自今已往無取尺寸之地無焚廬舍無殺老弱如此
朞年諸羌可傳檄而定然朝廷至意亦自難喻將帥未
必從也雖日行文書終恐無益宜驛召陜西轉運使一
員赴闕面敕戒之使歸以喻將帥而察其不如詔者臣
又竊聞朝論謂果莊犯順罪當誅死然譬之化外不足
深責其子孫部族猶足以陸梁於邊全其首領以累其
心以為重質庶獲其用此實當今之良策然臣竊料果
莊凶豪素貴老病垂死必不能甘於困辱為久生之計
自知生存終不得歸徒使其臣子首鼠顧忌不敢復讎
必將不食求死以發其衆之怒就使不然老病愁憤自
非久生之道果莊若死則其臣子專意復讎必與阿里
庫合而北交於夏人此正蠻貊同舟遇風之勢其交必
堅而温希沁介於阿里庫夏人之間地狹力弱其勢必
危若見并而吾不能救使二敵合三面以窺熙河則其
患未可以一二數也如臣愚計可詔邊臣與果莊約若
能使其部族討阿里庫而納趙純忠者當放汝生還質
之天地示以必信果莊若從則稍富貴之使其信臣而
喻至意焉果莊既有生還之望不為求死之計其衆必
從以果莊之衆與温希沁合而討阿里庫其勢必克既
克而納純忠雖放還果莊可以無患此必然之勢也西
羌本與夏人世仇而果莊夲與阿里庫不協若許以生
還其衆必相攻縱未能誅阿里庫亦足以使二盜相疑
而不合也昔太史慈與孫策戰幾殺策策後得慈釋不
誅放還豫章卒立竒功李愬得吳元濟將李祐解縛用
之與同卧起卒擒元濟非豪傑名將不能行此度外事
也議者或謂果莊之獲兼用近界酋豪力戰而得之仇
怨已深若放生還此等必無全理臣以謂不然若果莊
死於中國其衆讎此等必深若其生還其讎之亦淺此
等依中國為援足以自全自古西羌之患惟恐解仇結
盟若所在為讎敵正中國之利無可疑者臣出位言事
不勝恐悚待罪之至
十月七日軾又乞約果莊討阿里庫劄子奏曰臣近者
竊見劉舜卿賀表具言阿里庫罪狀又竊聞舜卿奏乞
削阿里庫官爵續又聞阿里庫上章請命議者或欲許
其自新以臣愚慮二者之說皆未為得何者阿里庫兇
狡反覆必無革面洗心之理今聞其女已嫁梁伊伯之
子度其久遠必須協力致死共為邊患今來上章請命
盖是部族新破衆叛親離恐吾乘勝致討力未能支故
匿情忍詬以就大事若得休息數年蓄力養銳假吾爵
命以威脅諸羌誅不附已者羽翼既成西北相應必為
中原之憂非獨一方之病也且夏賊逆天犯順夲因輕
料朝廷以為必不能討已今若便從阿里庫之請則其
所料良不為過西蕃小醜朝為叛逆暮許通和則夏國
之請理無不許二寇淊天自若欲戰欲和無不可者則
西方之憂無時而止矣然遂從舜卿之請削奪官爵即
須發兵深入致討彼新喪大首領舉國戒懼我師深入
苟無他奇恐難以得志臣愚以謂當使邊將發厚幣遣
辯士以離其腹心壊其羽翼今聞温希沁等諸族已為
所質勢未能動而又有凌戬在其肘腋迹同而心異若
用臣前計使邊臣與果莊約若能使其部族與温希沁
凌戬等合而討阿里庫納趙純忠即許以生還此政所
謂以敵人攻敵人計無出此者若朝廷便許阿里庫通
和即須推示赤心待之如舊不可復用計謀以圖此賊
數年之後必自飛揚此所謂養虎自遺患者也故臣願
朝廷既不納其通和之請又不削奪其官爵存而勿論
置之度外隂使邊臣以計圖之似為得策臣屢凟天聽
罪當誅死
八年十一月十一日軾知定州又乞增脩弓箭社條約
狀奏曰臣竊見北敵久和河朔無事㳂邊諸郡軍政少
弛將驕卒惰緩急恐不可用武藝軍装皆不逮陜西河
東遠甚雖據即目邊防事勢三五年間必無警急然居
安慮危有國之常備事不素講難以應猝今者河朔㳂
邊諸軍未嘗出征終年坐食理合富彊臣近遣所辟幕
官李之儀孫敏行親入諸營按視曲折審知禁軍大率
貧窘妻子赤露饑寒十有六七屋舍大壊不庇風雨體
問其故盖是將校不肅斂掠乞取坐放債負習以成風
將校先違法不公則軍政無緣脩舉所以軍人例皆飲
博逾濫三事不止雖是禁軍不免寒餓既輕犯法動輙
逃亡此豈久安之道臣自到任漸次申嚴軍法逃軍盜
賊已覺衰少年歲之間庶革此風然臣竊謂㳂邊禁軍
緩急終不可用何也驕惰既久膽力耗憊雖近戍短使
輙與妻孥泣别被甲持兵行十數里即便喘汗臣若嚴
加訓練晝夜勤習馳驟坐作使耐辛苦則此聲先馳北
敵疑畏或致生事臣觀祖宗以來㳂邊要害屯聚重兵
止以壯國威而消敵謀盖所謂先聲後實形格勢禁之
道耳若進取深入交鋒兩陣猶當雜用禁旅至於平日
保境備禦小寇即須專用極邊土人此古今不易之論
也鼂錯與漢文帝畫備邊策不過二事其一曰徙遠方
以實廣虛其二曰制邊縣以備敵寶元慶歴中趙元昊
反屯兵四十餘萬配刺宣毅保捷二十五萬人皆不得
其用卒無成功范仲淹劉滬种世衡等專務整緝蕃漢
熟戶弓箭手所以封殖其家砥礪其人者非一道藩籬
既成賊來無所得故元昊稱臣今河朔西路被邊州軍
自澶淵講和以來百姓自相團結為弓箭社不論家業
高下戸出一人又自相推擇家資武藝衆所服者為社
頭社副錄事謂之頭目帶弓而鋤佩劔而樵出入山坂
飲食長技與北敵同私立賞罰嚴於官府分番廵邏鋪
屋相望若透漏北敵及本土彊盜不獲其當番人皆有
重罰遇有警急擊鼔集衆頃刻可致千人器甲鞍馬常
若寇至盖親戚墳墓所在人自為戰敵甚畏之體問得
元豐二年北界羣賊一火約二十餘人在兩界首不住
打刧為患久不敗獲有北平軍大悲村本社頭目冉萬
冉昇及長行冉捷等部領社人與盗賊鬭敵趕趁捉殺
直至北界地名北當山峪内被冉萬射中賊頭徐德冉
捷趕上斫獲首級并冉昇亦斫到第二賊頭賈貴本路
保眀申奏朝廷並已於班行内安排以此知弓箭社人
戶驍勇敢戰緩急可用先朝名臣帥定州者如韓琦龐
籍皆加意拊循其人以為爪牙耳目之用而籍又增損
其約束賞罰奏得仁宗皇帝聖旨見今具存昨於熙寧
六年行保甲法準當年十二月四日聖旨彊壯弓箭社
並行廢罷又至熙寧七年再準正月十九日中書劄子
聖旨應兩地供輸人戶除元有弓箭社彊壯并義勇之
類並依舊存留外更不編排保甲看詳上件兩次聖旨
除兩地供輸村分方得依舊置弓箭社其餘並合廢罷
雖有上件指揮公私相承元不廢罷只是令弓箭社兩
丁以上人戶兼充保甲以至逐捕夲界及化外盜賊並
皆驅使弓箭社人戶向前用命捉殺見今州縣委實全
藉此等寅夜防托顯見弓箭社實為邊防要用其勢決
不可廢但以兼充保甲之故召集追呼勞費失業今雖
名目具存責其實用不逮往日臣竊謂陜西河東弓箭
手官給良田以偹甲馬今河朔㳂邊弓箭社皆是人戶
祖業田産官無絲毫之給而捐軀捍邊器甲鞍馬與陜
西河東無異苦樂相遼未盡其用近日覇州文安縣及
真定府北寨皆有盗賊驚刧人戶捕盜官吏拱手相視
無如之何以驗禁軍弓手皆不得力向使州縣逐處皆
有弓箭社人戶致命盡力則盗賊豈敢輕犯邊寨如入
無人之境臣已戒飭夲路將吏申嚴賞罰加意拊循其
人去訖輙復給用龐籍舊奏約束稍加增損别立條目
欲乞朝廷立法少賜優異眀設賞罰以示懲勸今已密
切取會到夲路極邊定保兩州安肅廣信順安三軍邊
面七縣一寨内管自來團結弓箭社五百八十八村六
百五十一火共計三萬一千四百一十一人若朝廷以
為可行立法之後更敕將吏常加拊循使三萬餘人分
番晝夜廵邏盜邊小寇來即擒獲不至狃&KR1016;以生戎心
而事皆循舊無所改作敵不疑畏無由生事有利無害
較然可見謹具所乞立法事件畫一如左
一看詳嘉祐四年龐籍已獲朝旨事件除見可施行
外有當時事體與今來稍有不同須至少有增損
今參詳到下項
弓箭社人戶但係久來團結地分並依見今已行
體例不拘物産高下丁口衆寡並每戶選擇彊壮
一丁充弓箭手(貼黃高彊人戶與下等各出一丁雖似不均緣行之已久下等人戶)
(無詞乞且一切仍舊若上戶添差人數即恐行法之初人心不安又緣保甲法雖上戶亦止一丁所)
(以今來不敢增損)
每社置長社副社錄事各一名為頭目並選有物
力或好人材事藝衆所推服者方得差補農事餘
暇委頭目常切提舉閱習武藝務令精熟齊整如
無盜賊非時不得勾集
每社及百人以上選少壮者三人不滿百人者選
二人不滿五十人者選一名充急脚子並輪番一
月一替專令探報盜賊如探報不實及稽留後時
有誤捕捉者並申官乞行嚴斷
逐社各置鼓一面如有事故及盜賊並須聲鼔勾
集若尋常社内聲鼔不到者每次罰錢一百如社
内一兩村共為一火地里稍遠不聞鼔聲去處即
火急差急脚子勾喚若彊盜入村鼓聲勾喚及到
而不入賊者並罰錢三貫如三經罰錢一百一經
罰錢三貫而各再犯者並送所屬嚴斷如能捉獲
強盜一名除依條支賞外更乞支錢二十貫如兩
次捉獲依前支賞外仍與免戶下一年差徭如三
次以上更免一年無差徭可免者各更支錢十貫
折充如獲竊盜一名除依條支賞外更支錢二貫
以上錢用社内罰錢充如不足並社衆均備
逐社各人置弓一張箭三十隻刀一口内單丁及
貧不及辦者許置槍及捍棒一條内一件不足者
罰錢五百弓箭不堪施放器械雖有而不精並罰
錢二百若全然不置即申送所屬乞行勘斷
逐社每夜輪差一十人於地分内往來廵覷仍夲
縣每季給歴一道委夲社頭目抄上當廵人姓名
有不到者罰錢二百如夲地分失賊其當廵人委
夲社監勒依條限捕捉限滿不獲送官量事行遣
其所給歴除每季納換及知佐下鄉因便點檢外
不得非時取索
弓箭社人戸遇出入經宿以上須告報本社頭目
及鄰近同保之人違者罰錢三百文
社内遇捉殺賊盜因鬭致死除依條官給絹外更
給錢一十貫付其家被傷重者減半並以係省錢
充社内所納罰錢令社長等同共封記主管須遇
社會合行酬賞者方得對衆支給破使即不得衷
私别作支用
社内遇豐熟年只得春秋二社聚會因便點集器
械非時不得亂有糾集騷擾
已上並是龐籍起請已獲朝旨事件自寧熙六
年聖旨廢罷後來民間依舊衷私施行令參詳
增損修定
一弓箭社人戶為與彊敵為隣各自守護骨肉墳墓
曉夜不住廵邏探伺以此廵撿縣尉全藉此人為
耳目肘臂之用每遇冬教内有本社弓箭人戶見
係保甲人數者即須勾上一月教閱其稱捕盜官
司不敢放心以至化外盜賊既知逐社人戶勾上
村堡空虛即皆生心窺伺公私憂恐又人戶勾集
彌月諸般費用不少深為患苦臣竊謂保甲人戶
每年冬教本塞與人氣俗相似以戰鬭為生寢食
起居不釋弓馬出入守望常帶器械其勢無由生
疎欲乞應弓箭人戶今後更不充保甲仍免冬教
(貼黃保甲法須是主戶兩丁以上方始差充其弓箭社一丁以上並差即無已充保甲而不充弓箭)
(社人戸者今來所乞本社内人戶更不充保甲只是減罷重疊虚名即非幸免)顯無妨礙
而使人戶稍免無益之費專心守禦又免教集之
月村堡空虚以生戎心公私安枕為利不淺其減
罷保正長並却令充本社守闕頭目
一弓箭社人戸既任透漏失賊之責動輙罰錢科罪
及均出賞錢顯見與其餘人戸苦樂不同理合稍
加優異欲乞應弓箭社人戸並免兩稅折變科配
今已取會到本路州軍所免折科錢物數目比之
和買價例每歲剰費錢七千九百九十八貫五十
六文所獲精銳可用民兵三萬餘人費小利大可
行無疑
一弓箭社頭目並是鄉村有物力心膽之人責以齊
衆保境亦須别加旌勸欲乞立定年限每句當及
三年如無透漏及私罪情重者委本縣令佐及捕
盜官保眀申安撫司給與公據公罪杖以下聽贖
又及三年無上件過犯仍與保眀給公據與免本
戸差徭内别有功勞者委自安撫司相度如委是
卓然顯效雖未及上件年限亦與比類施行若更
有大叚勞績難以常格論賞者即委自本司奏乞
錄用
一弓箭社地分本係人戶私下情願自相團結皆是
緣邊之人衆共相約要害防托之處行之已久北
敵不疑所以龐籍奏請並是因舊略加約束今來
不可更有移易地分及增添團結去處永遠只以
今來所管五百八十一村為定所貴事事循舊不
至張皇事如本地分内人戶分烟析生即各據戸
眼定差或外來人戸典買到本社田地亦許收入
差充弓箭社戸若兩處有田産者不得緣此帶免
别處折變委所属官司常切覺察(貼黃弓箭社五百八十八村内)
(有八十九村係兩地供輸人戸勘會上件人戸元是有些小虚名稅賦自來北界差人過來計會本)
(縣收衆戸抱脚供輸其人戸並是一心捍邊可信之人切慮朝廷欲知其實)
一今來立法整齊弓箭社人戸及免冬教即須委自
安撫司逐時差官按視内有武藝膽力出衆之人
即須與例物激賞不惟使人戸競勸亦所以致朝
廷及將帥恩意緩急易為驅使今取會到轄下兩
州三軍弓箭社人戸兼充保甲者每年冬教按賞
合用錢一千五百八十二貫七百八十八文今來
既免冬教即保甲司却合出備上件錢數與安撫
司為上件激賞之用但人數既多上件錢數微少
支用不足欲乞每年破五千貫除上件錢數外其
餘並以本路回易庫見在錢貼支
右謹件如前臣竊見西山之下定保之間山開川平無
陂塘之嶮澶淵之役敵自是入寇見今本路只有戰兵
二萬五千九百餘人分屯八州軍若有警急尚不足於
守而況戰乎論者或以保甲之衆緩急可恃臣竊謂保
甲皆齊民也集教止是一月武藝無緣精熟又平時無
絲毫之利有得於官每歲所獲按賞例物不償集教一
月之費一旦驅之於戰守死地恐未可保惟弓箭社人
戸所處皆必争之地世世相傳結髮與敵戰若朝廷許
依臣所乞少有以優異其人既免折科間復贖罪免役
歲以五千緡賞其尢異者深致朝廷將帥恩意則此三
萬餘人真久遠可恃者也今錄白到嘉祐四年龐籍奏
獲聖旨事件兼取會到本路兩州三軍弓箭社火人數
及免折科每年和費用錢數年免冬教所省按賞例物
數目繳連在前仍畫到地圖一面帖出接連邊面及逐
社住坐去處随狀進呈伏望聖慈詳酌施行謹錄奏聞
伏候勅旨
歴代名臣奏議卷三百三十一
