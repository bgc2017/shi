歴代名臣奏議卷二百八十四
明楊士竒等撰
褒贈
宋仁宗時包拯上疏曰臣竊觀太宗皇帝實錄載禮部
侍郎王明傳言明之節義端勁功烈卓偉其始卒樹立
冠於皇朝名臣當太祖太宗時戡靖亂略剗削僭偽駕
馭英傑撫定區夏而明感會風雲之際周旋金革之間
勒餉王師生擒偽將卒能下嶺表平江南繼成大功論
籍第一臣每見其事迹想其風采然歎惜明才未盡施
而死於太平位未極顯而恩不加諡名爛史牒德晦泉
壤臣素欲表聞於朝乞申褒勸今忝邊寄復睹明之曾
孫雄州防禦推官臨所著家傳國書之外補完遺實利
人及物咸足稱紀恭惟陛下奉艱難之業懷忠力之臣
宜漏寵靈下慰幽魄至如楊億馮元官與明等或以文
詞侍從於先帝或以經文勸講於東宫而皆崇以徽章
追賜美諡矧明佐祖宗之休運垂竹帛之異勲既不霑
贈爵之榮又未及易名之典使傑然大節歿有遺恨仰
祈聖造特賜德音降付禮官俾定諡法庶發明於茂烈
足垂勸於將來
神宗時韓琦上奏曰臣讀唐史見魏元成之輔太宗能
盡忠切諫卒致貞觀之治所以後代欲治之主知納諫
為先是其功不止一時而實及百世比其裔孫乃夷民
伍又本家見執前來州縣判憑得免差役今乃一刺義
勇一充衙門真可憐憫欲乞朝廷特與家長道嚴一官
仍免本戶差役庶使為臣者聞異代忠賢之後猶蒙奬
錄則今日能忠於朝廷者誠有所勸也兼臣據魏道嚴
齎到遠祖處哲洽官誥二道處哲乃元成之孫洽乃重
孫今道嚴等鄉里在臣官下既再有叙陳合具敷奏
張方平上言曰臣奉勅撰故相陳執中神道碑銘今已
繕寫上進執中器資毅重有大臣風節陛下察舉再登
元宰直清公正始終不渝薨謝之日恩禮隆至昨者有
司定諡甚駭天下聽聞臣聞古為諡法節以一惠蓋君
子成人之美不成人之惡責人之備於義已甚若又揜
其所長而專揚其短則是朝廷之内士無行義之全君
臣之際恩無始終之篤春秋傳曰太平之君子樂道人
之善夫禮讓之隆人相稱善此太平之風教化之美也
昔魯哀公問孔子近世人君孰賢孔子對曰丘未之見
也抑有衛靈公乎公曰吾聞其閨門之内無别而子以
為賢何也孔子曰臣語其朝廷行事不論其私家之際
也蓋聖人之是非如此斯可謂不成人之惡者矣臣竊
惟陛下勵精燭理以凝化朝廷推公存恕以求治執中
在相位無交黨侃然正色匪躬之故干進好名者忌之
當議論之際憎愛噂沓比而不周加之以惡名古志有
之下淩則上替者積衰之漸不可長也臣今所論著執
中事然皆實錄乞更付中書看詳有所未安不妨改定
免致降付本家刊立之後復招毁詆重貽執中之累亦
以上全陛下君臣之分下成國家風俗之和
哲宗時侍御史劉摯乞褒贈吕誨上言曰臣伏以辨大
姦而救未萌人臣之先識褒遺忠而發潛德國家之令
典臣常觀熙寧之初王安石以道義文學起而輔政先
帝舉天下聽之天下士民亦罔不指期以望太平上下
向之無異辭當此之時故諫議大夫吕誨為御史中丞
獨以為不然屢有奏論其略曰安石居廟堂天下必無
安静之理又曰誤天下蒼生必此人誨坐是貶官于外
未幾亡歿其後安石與其朋黨變亂祖宗法度專以聚
斂為事顛倒邪正進退失其當廢民之所同欲興民之
所同害欺罔朝廷天下被其患者十七八年其間雖有
踵事增虐之人然要之權輿造端實自安石始四海困
擾皆如誨言誨可謂有前知之明矣誨名臣之後為人
忠信剛正立朝行已有古人之節大臣之風在言路前
後三黜皆以擊姦邪忤權勢最後尤以直道大義為公
論所高誨之死於散地在熙寧四年官至侍從而朝廷
未嘗有所贈䘏誨之妻今在生事微薄有子皆碌碌小
官恭惟陛下臨御以來惠綏生民修完庶政以成就先
帝求治本指昭顯于世而開奬言者孜孜聽納凡臣子
在前日輸忠獻直嘗有一言于朝者莫不收拾褒用之
而誨不幸既亡不見遇於今日此天下有志之士所以
歎惜而不能已臣不勝愚慮欲望聖慈嘉誨之有識敢
言言不獲用利不得及于世哀其志節特賜褒贈及賜
諡以表顯之錄其諸孤稍賜任使非獨以慰幽壤蓋亦
以勸天下之忠義而愧人臣之為姦䛕者非小補也
摯又上言曰臣等聞有功而不見知則無以勸天下之
忠有德而不及報則無以勸天下之義忠義息心誰與
為國此自古明君賢主所以不敢一日忘於此雖微必
錄雖久必伸以為天下萬世忠義之勸也伏見故贈尚
書令忠獻公韓琦當仁宗春秋高儲嗣未立琦位輔相
自任憂責遺身忘家觸嫌疑而犯忌諱請建大本累年
之間其言不可勝記又嘗挾孔光傳進帝指漢成帝立
弟之子定陶王為太子事卒能感動仁祖天心開悟皇
祖遂自宗藩立為皇子曾未踰年纂紹大統使琦猶豫
畏縮如衆臣以全軀保妻子為計遲徊數月之間安危大
策蓋未可知此琦之功萬世之功也恭惟英宗皇帝出
潛膺籙乃天之所命以開佑無疆在人臣何功之有哉
而聖人以謂天命必假人以發之故推功臣下然則固
當考是非較難易以覈其實乃可以示天下信後世也
琦與一時在位者歿既久矣乃有貪功徼幸之人出而
攘之元豐三年故參知政事王堯臣子同老上書言其
父至和中與三四執政請立皇嗣其議已嘗定矣願發
明先臣忠烈書既入朝廷疑之有所詢考卒無確然之
論可以信天下者朝廷於是行疑賞於卒歿詔下之日
公卿士大夫之知當時事者莫不謂朝廷過舉於時史
官阿意迎合又請其事書之公論為之憤欝今者伏遇
編修先帝一朝大典及纂述故臣以立傳臣等以謂不
可不明辨直書傳信後世謹疏列九事以考是非按同
老繳進家藏之文謂是堯臣議建儲日預撰詔草嘗懷
之而進意俟仁祖開允即宣之以定其事今詔草非得
於禁省而出於同老則其有無真偽猶未可知借令有
之緣堯臣復懷之而退乃是未嘗得請議已格矣詔草
雖在何功之有果有已定之旨則此詔用之矣不應懷
而歸也然則至和之間大議未定此可明者一也按元
豐詔書褒諸臣之功曰中外縉紳近臣莫有知者臣等
竊觀英祖即位踰年范鎮行富弼遷官制辭云往在至
和之中嘗司冡宰之任屢陳計策請建國儲逮兹纘承
乃出緒論則是當時縉紳近臣非不知弼等有建儲之
請而朝廷亦非不知報其德矣但不聞大本已有所屬
也故弼自為辭官表云臣嘉祐中雖曾泛論建儲之事
仁宗尚袐其請其於陛下如在茫昧杳冥之中未見形
象安得如韓琦等後來功效之深切著明也弼自言止
曾泛議則明是當時所請别無主名又云尚祕其請則
是仁祖未有允意至和之間大議未定此可明者二也
今攘功者之言曰至和三年四月已有定議臣等按諫
官范鎮其年五月初乞預建儲副以安國本比至十月
凡十九疏言皆感切不見聽用遂待罪乞郡又兩移書
執政責其不恤國計若四月已有定議則何至使鎮半
年間懇懇如此安得不略形已定之意止鎮再三之瀆
至和之間大議未定此可明者三也御史中丞包拯言
方今大務唯根本一事而猶豫不決惟祈聖心開悟斷
而行之按拯此疏在嘉祐三年閏十二月則至和之間
大議未定可明者四也仁祖末年一日降出諫官司馬
光及知江州吕誨請建儲章疏琦屢以光奏進說懇請
甚力遂定大策故參知政事歐陽修論光云自仁宗至
和服藥之後羣臣便以皇嗣為言五六年間言者雖多
而未有定議最後光以諫官極論其事敷陳激切感動
主聽仁宗遂決不疑考修此言則至和之間大議未定
可明者五也按諫官王陶乞仁宗遣親信中人就第督
宗實赴宗正寺供職其疏云前日未命宗實人人上言
早建儲嗣今日與一宗正寺差遣人人觀望陛下風旨
不復肯言何哉非前日人忠今日人不忠也盖前日未
有主名泛為公言而陛下不疑也以此考之堯臣之時
決未敢有所主名至和之間大議未定可明者六也堯
臣軰言因樞府闕官乞召韓琦充樞密使以琦忠義必
能當此重事此則不攻自破之語也既云上意已定又
云謂無疑矣固當乘時決策成之於手何必引琦使成
之夫冐嫉者之情見他人所就尚且奪之况功在其手
可成於呼吸俯仰之間而乃肯以屬人乎至和之間大
議未定可明者七也琦自入為樞密使即有建儲之議
及為宰相曲謝之日首進劄子乞擇宗室為嗣其略曰
如陛下已得其人則望宣示中書樞密院使奉而行之
以慰中外按琦為宰相去堯臣軰未甚遠倘前日已有
定計則因琦進言必有宣示何緣尚歴數年請者百計
而不聞一言哉至和之間大議未定可明者八也嘉祐
末琦請愈切一日仁祖發言曰朕有意多時但未得其
人因問琦宗室中誰可琦曰宗室不與外人接臣等何
由知其人此在陛下聖擇耳仁祖曰宫中嘗養二子小
者近不慧其大者今三十歲矣琦曰其一人既陛下知
其不慧更不須論盖琦之意欲專屬英宗也自此仁祖
意有定歐陽修時與琦同坐退而書之今其家親筆具
在至和之間大議未定可明者九也大凡自皇祐至於
嘉祐中間臣子以皇嗣為請者莫知其數不可盖也如
堯臣軰在輔弼之地以此開導亦其宜也但其議紛紛
終無敢有所主名而請之者直至嘉祐六年十月琦軰
進說於是英宗之名為子之策始定於君臣都俞之間
矣臣等載惟人臣之於廟社大計以言之為難乎以成
之為難乎以屬人為難乎以己任為難乎人為其易琦
為其難廟社之功不可㤀也同老上私藏之虚文徼天
下之實功同時之人又助其攘是可歎也琦挺身危疑
援立聖嗣以為宗廟社稷計非以自為計也非以為子
孫計也天下知之亦可不知亦可於琦誠心足以貫天
地列神明者無所加損而所惜者朝廷信賞可以竒謀
取而不中於懲勸之義忠賢勲烈可以單辭奪而輕變
於存亡之間使真忠失意於九泉公議乖望於四海至
如歐陽修以英偉之才忠諒之節與琦協心決定大策
其助最力皆勲效顯著天下共知二人既歿衆從其後
揖而有之豈不惜哉伏望聖慈特賜下詔辨正是非褒
顯琦及一時同列之功使之明白以慰士大夫之心仍
乞以臣等章付實錄院照會考正以成信史詔之當世
而無疑垂之將來而不謬非臣等之幸天下之幸
門下侍郎司馬光上奏曰臣伏覩祕書少監劉攽等奏
故祕書丞劉恕同編修資治通鑑功力最多比及書成
編修屬官皆蒙甄錄惟恕身亡其家獨未霑恩門戶單
露子孫並無人食祿乞依黃鑑梅堯臣例官其一子臣
往歲初受勅編修資治通鑑首先奏舉恕同修恕博聞
強記尤精史學舉世少及臣修上件書其討論編次多
出於恕至於十國五代之際羣雄競逐九土分裂傳記
訛謬簡編缺落歲月交互事迹差舛非恕精博他人莫
能整治所以攽等衆共推先以為功力最多不幸早夭
不見書成未死之前未嘗一日捨書不修今書成奏御
臣等皆蒙天恩褒賞甚厚獨恕一人不得霑頓降為編
戶良可矜憫欲乞如攽等所奏用黃鑑梅堯臣例除一
子官使其平生苦心竭力不為虛設
知樞密院事孫固等上奏曰臣等伏見故太子中允直
集賢院石介在仁宗朝文學行義名重一時經術博深
議論堅正以扶持名教為己任嘗與孫復胡瑗為國子
監直講教養人才士風丕變故至今論學校者稱慶歴
之風然介志氣剛大不肯枉道以阿世而喜於分别邪
正嫉惡太明以此忤權貴取怨擠逐傾陷至其死尤不
已天下皆冤之其後誣謗雖已明而歴年浸久無復為
言之者今聞其子編于民籍略無生業日有饑寒之苦
士議歎惜以謂盛朝尚賢不應使名臣之後零落至于
此極也臣等不勝拳拳欲望聖慈特詔有司錄介之後
以子若孫一人賜以一命使獲薄祿不墜厥世以副聖
朝崇奬善人之意而為天下守忠義者之勸
給事中范祖禹乞優恤司馬康家劄子曰臣等伏見直
集賢院提舉西京嵩山崇福宫司馬康操履端方學問
深遠士大夫共推其賢以為能繼其父陛下采於人望
置在經筵所補實多近擢諫職未克就命不幸疾病遽
至亡歿唯有一子承奉郎植纔十三歲一女幼稚家世
清貧一旦遭喪已聞窘乏伏望聖慈特優賜賻贈以恤
忠賢之後仍乞多差廂軍兵士津送本家一行幷差汴
河坐船及兵梢載送行李等並至西京候有葬期乞下
合屬去處應副
殿中侍御史吕陶上奏曰臣伏見故樞密直學士知渭
州劉庠志趣高遠有古人之風論議堅正知大臣之體
治平中曾任御史多所建明號為稱職當是時英宗皇
帝富有春秋一旦不豫中外臣僚不敢以東宫之議為
獻獨庠拜疏乞早建儲貳神宗皇帝遂繼大統雖天命
與子神器有歸不假人言而後定臣子固不當掠以為
功惟其憂國之心能慮大事忠義之節貫於金石而晦
密不言人無知者一朝奔走四方連蹇流落以至老死
邊郡棺斂之日私無餘積士論惜之臣嘗奏事簾前恭
聞德音嗟庠之死伏望聖慈垂憫舊物錄庠之大節褒
庠之至廉特推異恩以慰存歿
劉安世上奏曰臣伏見故諫議大夫天章閣待制齊恢
清德懿行有聞於時英宗柬拔置之東宫神考登極遂
列侍從擢用未幾奄至淪謝搢紳之士莫不惜之而又
三子繼亡門緒衰替臣竊惟先帝攀附之臣如孫固邵
亢韓維陳薦孫永等諸人子孫前後例曾推恩仍有已
任館閣省寺者獨恢未及有足矜閔伏望聖慈念恢遭
遇先朝不幸早卒訪求其後量加奬進庶有以稱陛下
追遠恤舊之意豈勝幸甚
徽宗時趙鼎臣上奏曰本州管下會稽縣有夏禹之廟
去郡城十里載在祀典千有餘年祠旁有僧寺一所掌
廟之管鑰及其埽除基趾勝絶室宇具備舊無勅額止
曰大禹之寺因循相承有失奏請恭以朝廷方復禹績
疆理天下會稽乃禹之所葬圖諜具存神靈馮依不與
他比雖守吏承詔祭饗以時齊民畏威祈報以禮而主
守不專護治不嚴未足以稱國家崇明祀奉禹功之意
今來欲乞朝廷詳酌依崇寧二年十一月二十四日已
降指揮特賜本寺一勅額歲許度僧一人使之承續洒
掃世掌廟事凡祠宇之修繕草木之封殖責以歲時毋
敢有壊郡守縣令時至而謹祭之有不如令必罪主者
庶幾廟貌嚴飾明靈顧懷下以慰一方歸嚮之誠仰以
祝聖夀延長之慶臣等不勝至願
李復上奏曰臣按孫路治平初以進士擢第歴官中外
四十餘年遠識守義昔通判河州承景思立敗衂之後
綏輯蕃漢人情懷附後通判蘭州夏賊攻圍抗賊堅守
終能保完城壘紹聖間為環慶經略使進築横山興平
寨闢土廣屯皆據要害又招納到強酋李訛&KR1529;詢考其
情皆得要領元符初移帥熙河築會川等城直通涇原
前後措置實而不華不敢虛飾以為身利又能愛惜民
力臣近以朝廷講究邊事如路鮮有及者曾具論奏今
被詔旨令赴闕奏事然路雖已得病以久懷邊事本末
乃欲力疾造朝一陳所藴期有補於朝廷西洛士夫皆
深歎仰不幸瞑目齎志歸於泉下平生清白自持家貧
子幼衆共傷惻伏望朝廷優推贈典例外官一子或孫
特給賻卹候將来舉葬令所在州縣量行應副庶使天
下知朝廷不忘有功以為來者之勸
欽宗靖康元年御史中丞吕好問上奏曰臣聞之孔子
曰示之以好惡而民知禁書曰王播告之脩不匿厥指
夫惟不匿厥指則莫若明示好惡使民知禁而自從也
所謂好惡者賞善而罰惡勿任己之私意而已矣臣竊
見朝廷近日用人賢不肖雜進所以好惡不分是非不
别臣謂陛下宜先推明以示四方潛德隐惡各有所處
以定民志有不可緩者元符之末多士盈朝故司諫陳
瓘江公望正言張廷堅任伯雨殿中侍御史龔夬等皆
以忠直自奮知無不言捐軀徇國不顧妻子其後蔡京
趙挺之等得志首加擠陷意欲使之必死不遺餘力巧
發竒中衆為寒心賴太上皇仁恕力為保全得免誅戮
死亡之後妻子窮困至今未復今京略正典刑而此數
人尚在責籍子孫凍餒人皆憐憫獨陳瓘已贈諫議大
夫任伯雨一子得官外江公望張廷堅龔夬等並未昭
叙非所以示好惡而不匿厥旨也伏望陛下特降睿旨
將公望等並行褒贈仍各官其子孫周恤其家使天下
後世為善報國者知所勸勉而姦雄鉅惡常有畏懲此
誠所宜先也
高宗時直祕閣喻汝礪上疏曰嘗謂忠臣義士如玉鎮
大寶灕然雜於羣玉之府人莫知其所以為玉也及夫
祭祀則陳之大朝會則陳之神鼎玉磬停儲粹清肅然
有威神姦絀僭亂寵靈社稷之氣忠義之士亦猶是也
方無事時世人殆未有以名之也及遭變故臨大事蹈
不測持義明壯截然不亂姦夫盜子望之失氣而宗廟
社稷亟增泰山九鼎之重故為天下者雖有高城巨浸
以為之防粟糧漕庾以為之備良夫選卒以為之戰而
微忠臣義士以為之守是委社稷而付之敵也故曰忠
臣義士朝廷之玉鎮大寶也臣竊念之自靖康建炎而
來將帥守宰義人烈婦豈無捐軀徇國犯患觸諱負傑
異之操如古人乎若不及時早加褒擢使忠魂埃滅義
骨冰澌歲月荒老無所討正此有志之士所以濡涕而
切嘆也伏願陛下申詔使臣採自靖康而來蒙患死難
暴人耳目較然不欺者書之為死節之士復摭近日明
詔之所蒐訪周行之所論薦者書之為守節之士議者
以為靖康而來閱幾歲所矣何以研覈而論著之臣謂
孔子立乎哀定之間而書乎隐公桓公之世至於宋史
則上括魏朝隋書則遠包梁代是蓋詢搢紳記錄之所
傳訪父老年月之所接信以傳信疑以傳疑而君子猶
將取之也臣謂今之史臣是宜考郡縣之計書採史官
之異說質文士之紀述參本家之行狀則邊鄙老卒豈
無知段太尉之忠者乎書生詞人豈無記高愍女之烈
者乎拾甲子年事豈無知李新聲之義者乎于以掇十
一於千百振已沈之幽憤亦足以討僭叛懲不軌建宏
規立大範也此正太史之烈而又何疑哉漢高祖制詔
御史長沙王忠其定著令建元初永寧之末復徘徊引
却不敢輒正號位者何也世之議者乃謂當操之時袁
紹雖亡劉備猶在故操有所畏避而未敢自今觀之操
之權譎豈知畏孫劉者哉特畏李固陳蕃李膺范滂孔
融神明精爽澟澟尚在有以隂捽其脛而誅之耳孫劉
曷足畏哉忠義之效如此願詔史臣時加記錄庶幾彰
國家臨危有伏節之士勵世有消萌之術天聖中有顔
似賢者唐魯公真卿之裔孫部使者以其名聞仁宗皇
帝曰噫忠臣之後也其官之夫唐德宗投真卿於希烈
虐燄猛沸之中如棄墜甑無復顧惜而我仁宗多真卿
之義乃官其孫於數百年之後則仁宗之消萌壓難其
意亦微矣
章誼上論桑成死事疏曰臣竊見今年三月五日勅荆
湖南路提刑司保明到借補保義郎權衡州茶陵縣武
尉桑成領兵迎殺羣盜羅閑十等被賊圍掩陷陣聖旨
桑成特贈保義郎與一子補甲頭切詳桑成既已贈官
其子又蒙補授則死事之狀盖明白矣然臣觀軍功八
資之法甲頭僅出齊民一等謂之䟽爵則非品謂之頒
祿則無俸其為名目盖為最下者也兼桑成本是借官
又為權尉乃能守職以死此人情之所甚難也前人殺
身為人之所甚難後嗣受賞得時之所最下臣謂不足
以為死事之勸也近世敵國内侵盜賊竊發逃避之人
多死事之官少今逃避之官朝廷未嘗顯戮其重者不
過停罷編置其輕者止於罰金降官既更赦宥則安榮
自若矣至於死事之人肝腦塗地身首異處父母妻子
終天永訣或貧不能自存者又復饑寒以死則其酷有
甚於剭誅之罰矣陛下若不重恤其孤優與官職則走
而生者為得計戰而死者為失策豈社稷之福哉今論
一桑成不足為時重輕臣區區及此者誠恐天下戰守
之人默以桑成為戒無復死難之志耳伏幸聖旨裁察
不勝幸甚
起居舍人洪遵上奏曰臣以愚戇無似世受國厚恩竊
處從班常思補報輒進狂瞽上塵聖聰退就重誅無所
伏竄臣比奉宰執宣諭聖旨以張俊艱難以來功冠諸
將小心恭順終始一節其子子正子顔並除待制子仁
除集英殿脩撰繼讀除目乃知陛下身濟大業不忘舊
勲所以旌寵其子孫無所不用其至臣已即日奉承威
命且以所被旨意載之制書使天下後世知陛下此舉
非故以名器假人所為然者正以褒有禮奬元勲而已
然臣又讀别降指揮自今功臣子孫序遷當至侍從並
令久任在京宫觀永為定法臣退而伏念有大不可且
陛下所以寘子正子顔於法從者凡以為俊而已今乃
泛言功臣子孫開以序遷之路然則簪筆持橐之列自
今遂可以累日積久得之臣竊計内外將家子孫亡慮
二十人其任職事官者姑以兩歲一遷為率自寺監丞
為郎自郎為少卿更少遷延則為卿不過三四遷而極
矣帶職之人自直秘閣而升内閣自内閣而為修撰更
少遷延則為殿撰亦不過三四遷而極矣五年之外十
年之内此二十人者皆坐致西清次對之官不唯輕用
高爵使人人有覬覦之心且與陛下甄異元功之意似
不為稱恭惟陛下厲精圖治觸事抑損業業乾乾動以
祖宗為法而太祖皇帝之世所與開國創業及南征西
伐諸大功臣如曹彬潘美王審琦石守信王全斌慕容
延釗之徒其子若孫用不過諸司使惟彬之子璨瑋以
功名自奮審琦之子承衍守信之子保吉以聮姻帝室
皆為節度使初不聞有序遷侍從之例今指揮一出使
十年之間清穆敞閑之地𩔖皆將種實非朝廷昭示天
下之美觀欲望聖慈不以臣人微言拙特賜留聽不憚
反汗小嫌收還前詔上以遵太祖之成憲中以慎國家
之名器下以合一時之公言臣不勝惓惓憂國之至
趙元鎮上奏曰臣伏見故右奉直大夫提舉江州太平
觀邵伯温康節先生雍之子伯温自少出入富弼司馬
光吕公著韓綘韓維范純仁之門程頥范祖禹深知之
元祐初伯温為布衣韓維以十科薦可備講讀後以經
明行修命官維又薦學官范祖禹薦於經筵司馬光卒
其子康亦亡乃特差伯温西京教授俾教其孫植因以
經紀光家事紹聖初章惇作相意欲用伯温伯温安於
筦庫澹如也元符末以上書得罪名書黨籍坐廢者四
十年靖康初召用一時名士諫議大夫吕好問薦為諫
官宰相吳敏欲以東宫官處之時戎事方興不果用建
炎初除利州路轉運判官遂請宫祠以卒臣宦學關陜
二十年接其議論熟其為人嘗歎其不可企及也竊惟
陛下褒賢念舊凡黨籍上書人皆被優恤況伯温大賢
之後行義顯著平生所學迄不獲用深為聖朝惜之臣
輒錄伯温元符末所上書進呈伏望聖慈特賜褒錄優
加追贈以示寵光豈獨伯温九泉之榮實為士大夫名
節之勸臣不勝幸甚
龍圖直學士知湖州汪藻上奏曰伏見本州城東能仁
院有唐顔真卿祠堂一所謹按石刻真卿以大歴七年
自撫州除湖州刺史逮今四百餘年州人奉祠不衰前
此為湖州刺史者多矣而此州獨拳拳於真卿者豈非
以忠義感人有不能忘者耶自艱難以來州縣官吏日
以兵興為憂如真卿之祠見謂不急棟宇傾仆將就泯
滅臣實惜之竊謂方今多事之時所以昭勸羣倫者忠
義為首而名節暴白莫如真卿昔章聖皇帝東巡嘉張
巡許遠之節至親幸其祠所以旌異代之忠示將來之
訓真卿風烈誠不在巡遠之下幸車駕駐蹕臨安真卿
之祠適在旁郡若不特加崇奬恐無以慰邦人之思欲
望聖慈量給度牒拾餘道付臣市材葺治顯遺直之魂
激懦夫之氣誠非小補
樞密行府參謀鄭剛中上奏曰臣訪聞故文林郎前原
州彭陽縣令李喆建炎四年原州陷沒移治界上偽彭
陽縣令執以獻敵敵三予官三辭其後指為歸附轉儒
林郎喆持牒自言曰初因捕獲不敢受歸附之賞封還
之劉麟聞其名委京兆府以禮津致終拒弗起臣入陜
西或謂喆無恙下原州訪之則喆於今年六月已死遺
孤尚幼生理蕭然志節分明衆所嗟憫伏望聖旨將喆
特賜褒贈錄用其後庶幾存沒感恩尚知忠義之有報
也
剛中又上奏曰臣初入陜西即訪問高行之士有奉議
郎原州通判米璞朝請郎前知隴州劉化源奉議郎前
僉書博州判官廳公事劉長孺士民衆口一辭謂璞當
廢齊亂常羣偽爭進之日杜門謝病終不受汙關陜之
人見璞則知有朝廷今雖童稚能道之化源守隴孤城
既陷虜守視之不得死驅入河北鬻蔬果隐民間十年
卒不屈辱以歸長孺當逆豫萌兇之日嘗致書備陳祖
宗德澤勸其轉禍為福豫怒毁除告牒囚之百日後復
起之以官長孺堅卧自若也三人皆本貫耀州業儒登
科亂離以來糠豆不贍而高風善行藹然有聞臣於本
州津致前來親加勞問而璞苦風痺右足幾廢化源等
已老步履亦艱雖昨聖旨行下發赴行在緣以老病各
不能就道伏望聖慈憐其陷沒之久察其志節之高特
與除宫觀差遣仍進官一二等償其閒廢之日使璞等
優游祠祿為鄉曲門戶之榮實聖朝激厲風俗之道也
宗正少卿史浩上奏曰臣仰惟陛下天錫聖性躬孝慈
寧曩因慶夀推錫𩔖之恩天下耄耋咸被爵邑婆娑聖
時以樂餘景甚大惠也而有司奉行不體上意拘以歲
月之限間有阻抑使萬古曠澤而有不徧之累臣甚惜
之夫子欲親榮其誰敢後州縣剡發自為稽期彼同井
里隔門牆年適相若而獨不被其澤豈無向隅之歎乎
臣愚欲望聖慈特降睿旨應紹興二十九年正月一日
慶夀恩合封祖父母諸州已具聞見下部未施行者並
乞於今年九月明堂大禮赦内該載放行所貴破有司
拘礙之文全陛下㒺極之報鴻恩溥博億載愈光不勝
天下幸甚
武義大夫曹勛上書曰竊以連年征伐略無虛月凡功
烈死事之軰泯沒無聞致孝子嫠婦無所旌顯昔太宗
皇帝不忘勲臣猶次叙其列傳二百四家今建中興之
功豈可不成一代之典人死留名賢愚所共而聖王之
祀臣有五義欲乞令所在州縣有忠義報國當時功烈
出衆所明知者許搢紳之儒作為傳記經所屬投陳然
後州府繳進宣付史館幷嚴戒所在常優給其子孫不
惟仰昭聖澤下漏幽冥遂可激勸方今死節之士
孝宗時胡寅上奏曰臣竊見陛下加惠元祐勲賢之族
既昭雪其黨錮之冤又錄用其子孫以至公之義照臨
百官風勵天下非為利也凡預錄用者所宜激昂節行
思不辱其父祖以稱陛下之意而乃乘時僥倖犯義營
私無所不至若范正國者是已謹按正國於故相忠宣
公純仁為季子自廣東轉運判官被召既至行闕即獲
賜對褒稱甚美錫以章服與江東見闕漕臣異恩稠重
皆以純仁之故在正國未有以堪之也既而畏江東漕
事應辦之難請刺一郡改畀桐廬則又以謂由監司為
太守失其故步處之不當遲回城外必欲陞擢每語人
曰猶子直方尚得為郎而正國反不如也奔走半歲經
營甚力乃有今來除命公論籍籍咸不謂然以外臺耳
目之寄率勸列城非鮮廉寡耻者之所宜處也昔者純
仁生存之時所得恩澤先及異姓次及孤貧比其薨謝
子孫尚多未命世以是高其德今正國陳乞先世恩澤
凡四資盡欲官其諸子之在孩抱者而親兄之子年長
貧悴乃不及焉其行已處事如是亦可謂不肖子矣古
者世祿而不世官祿以報功故其世可延建官惟賢故
其人當擇是二者不可相貿易如正國以其父純仁之
故使有祿足矣而為之擇官至于再至于三不惟其人
而惟其世此公論之所以不平也夫陛下以義行而正
國以利報何其輕上施蔑大德乎此而不正餘風相俲
亦非所以恤故家之門戶彰勲賢之遺烈也臣愚伏望
聖慈詳酌别降指揮所有詞頭臣不敢撰行
趙汝愚上奏曰臣伏見通直郎宋南強之父汝為初建
炎間淪陷偽境忠節澟澟著于北方後間關來歸朝廷
授以處州通判未及顯用會故相秦檜欲復遣過敵中
汝為義不肯屈遂棄妻子逃去變姓名為趙復其區區
之志雖竄伏狼狽猶冀國家克復境土以雪前日之耻
也其後流落蜀道饑餓困苦十有餘年竟死于蜀藁葬
于永康軍青城山時人未有知者至乾道改元朝廷嘉
其忠義詔與一子恩澤南強遂得補官見任知南劒州
沙縣頗著政績淳熙十三年正月九日已降指揮候任
滿日赴都堂審察臣昨蒙恩自閩移蜀經由南劒之境
屢得南強書備言其父汝為平生忠義之節遁逃危苦
之狀又自言其方幼弱時與其父别音問隔絶竟不相
聞以至于死雖蒙補官稍經祿仕緣官卑俸薄無力入
蜀謀葬其父讀之令人慨然念非朝廷特加矜恤則忠
臣孝子志願莫伸伏望聖慈特賜指揮除南強一蜀郡
差遣俾得盡其子道非惟上廣聖朝孝治之美亦足感
厲天下忠義之氣其於風化實非小補
汝愚乞褒表孫松夀上奏曰臣仰惟聖上道隆德備恭
默一心懋明孝治老老之澤敷錫滲漉無有遠邇蒙被
聖化民彛歸厚以行相高今其卓然者臣敢不推廣德
意以所見聞之實表上姓名仰備采擇臣竊見成都府
郫縣朝議大夫致仕孫松夀資禀純正内行素飭方其
蚤歲奉事繼母雖處空窮必致隆盡稱其歡心人服其
難自為小官至作郡守率以忠信慈惠為主不為赫赫
之譽治行皆可稱述自嘉州除利路運判當朝廷擢用
之初松夀齒殊未衰挂冠勇退雖親戚朋舊力挽不回
識者高之家居幾二十年常廬先壠歲時薦享追慕哀
切年垂八十尚以其母之亡屬方童幼乃議追服斟酌
情義蔬布慘戚于今三年見者無不敬而慕之臣考其
始終一節不渝咸有可觀欲望聖明特賜褒表以勵風
俗使知純德至行為世所重多所感化庶幾仰稱九重
崇德廣孝之意
光宗時起居舍人兼中書舍人陳傅良上奏曰臣竊覩
近者贈岳霖煥章閣待制與張某一子官仰見公朝旌
念舊臣苟有勞烈即錄其子孫不愛重爵以此勸士天
下知尊君親上之報不薄而徇國者衆矣幸甚臣嘗論
本朝聖聖相承每遇大事則有先見特立之臣奮不顧
身為國建事臣不暇遠論姑述宣和以來三朝所覩在
徽宗時則有傅察以死事為節義之功之首高宗中興
時則有宗澤以留行為翊戴之功之首夀皇入繼大統
時則有婁寅亮以建儲為定策之功之首然而傅察贈
典雖甚優渥宗澤致仕亦頗通貴而兩家子孫未蒙旌
異棄善錄瑕令人於邑至於寅亮初以上虞縣丞敢建
大議高宗嘉納擢為御史其後時議不同竟死小官澤
不及後遂以乏祀若以至和嘉祐故事言之宜在褒崇
之典一切勿問臣恐傷忠厚之風塞敢言之路上無以
發明高宗至公之心下無以對&KR0993;夀皇善繼之美欲望
聖慈以所以褒賞岳飛子孫之意推及三家以廣恩惠
以勸忠力
祕書郎彭龜年上疏曰臣等聞書曰官師相規工執藝
事以諫古者人臣各揚其職以輸忠於上如此晉知悼
子未葬平公擊鐘而飲酒宰夫杜蕢揚觶以罰師曠盖
責其當言而不言也臣等非材充員三館乃仲夏辛卯
有旨令舉暴書故事置酒館中恩至渥也臣等豈不以
拜賜為榮屬以六月十三日知樞密院事胡晉臣卒于
位朝廷方議卹典未下夫體大臣禮羣臣此陛下之本
心也羣臣若貪陛下欽賜之榮致虧陛下軫卹之體豈
不有媿於蕢哉是以願有言焉臣聞祖宗優待大臣備
極其禮至於死生之際尤為隆厚端拱中簽書樞密院
事楊守一卒上親臨哭送終之禮率加常數咸平二年
樞密使曹彬病上幸其第問之踰月彬卒臨其喪哭之
慟未幾樞密使楊礪卒冒雨臨其喪礪舍在委巷中乘
輿不能入至步以進景德三年樞密使王繼英卒上即
臨哭賜白金五千兩遣内臣護葬倂為葬其祖宗寶元
元年同知樞密院事王博文卒時上宴金明池既歸而
奏訃至即趣駕臨奠如此之𩔖不可殫舉且景德中嘗
詔鴻臚寺入内内侍省太常禮院羣臣當賻贈者關移
不得過兩日慶歴中太常又議天子臨喪禮不可緩若
奏訃在未前當日出未後次日出其速如此盖君父也
臣子也未有子喪而父不哀君元首也臣股肱也未有
股肱傷而元首不痛者情之所鍾政自應爾臣等竊見
胡晉臣卒已半月餘而朝廷贈卹之典未下陛下體貌
大臣無異祖宗豈於死生乃不遑卹近者士峴之卒即
日輟朝未應聖心賢戚遽異人心惶惑未免驚疑得非
大臣未敢以聞乎抑太常不舉慶歴之議以告陛下乎
或鴻臚内省不能守景德之詔乎不然何以至此夫贈
卹之典不下在晉臣無所損所損者國體耳晉臣無可
憾所可憾者累陛下盛德耳況大臣在殯而小臣燕樂
死者未贈卹而生者蒙飲賜其於傷國體累盛德尤不
細也臣聞仁宗因宰臣張知白卒為罷社燕富弼以母
憂去位時晏成裕知禮院亟言於上曰君臣之義哀樂
所同請罷春燕以表優卹仁宗從之此陛下家法也搜
考典故以備討論此三館士之職分也臣等輙冒昧緣
事以請欲望聖慈詔大臣早議胡晉臣卹典所有暴書
會乞照天聖罷社燕故事施行庶幾典禮之行各當其
宜上可無愧於祖宗下可免譏於天下唯陛下留神垂
聽
知漳州朱熹上奏曰臣猥以塵賤備員偏州仰體聖明
收用奬拔之意思竭駑鈍仰報萬分故惟聽訟決獄之
際不敢不盡其愚今幸踰年目前人戶些小曲直粗得
其情獨有事在數十年之前而其枉直之分舉錯之重
或非州郡之所得為者則在臣之職不敢不具以聞伏
惟聖慈特垂聽察臣伏見本州漳浦人故迪功郎高登
資禀忠義氣節孤高少遊太學值靖康之禍嘗與陳東
詣闕上書力陳六賊之罪且言金人不可和狀至紹興
間廷對力陳闕失無所顧避覆試官忌其直降為下州
文學高宗皇帝嘉其忠而收之調静江府古縣令是時
秦檜當國帥臣胡舜陟以其父嘗宰是邑欲為立祠以
悦其意而登獨持不可舜陟欲以危法中之召致獄官
驗問訊掠訖無罪狀可書後為潮州試官又使諸生論
直言不聞之可畏策閩浙水沴之所由檜聞益怒以為
隂附趙鼎削官徙容州以死檜沒之後諸以口語為檜
所陷者高宗皇帝深察其冤巨細存亡無不甄錄而登
以遠人下士獨無為言之者至乾道間近臣梁克家等
始援紹興二十六年赦書以請而有司拘文廢格弗下
近歲守臣傅伯夀又嘗具奏如前然今亦已踰年未奉
進止是使登以抱恨沒身垂五十年而姓名猶在罪籍
未蒙昭洗雖其孤忠自信獨立不懼精爽澟然必不以
此為悔而在聖朝伸冤雪枉勸善懲惡之意則議者猶
竊恨焉臣幸得蒙恩假守其鄉目睹兹事若又緘默不
能具以上聞則雖萬被戮不足償罪是以敢冒言之伏
惟皇帝陛下御極以來虛心克己容納盡言比以隂陽
失和申詔近臣樂聞至論草茅之士雖有枉直過甚之
言始雖忤旨終薄其罪竊揆聖志如登之忠直宜在矜
奬欲望特發德音復其官秩量加褒錄以慰九原且使
天下之欲為忠義者知所勸慕誠非小補臣不量疎遠
干犯威嚴無任震懼隕越之至
寧宗時熹為焕章閣待制侍講奏為潭州創立晉譙王
承及紹興死事臣廟乞賜勅額疏曰臣前任知潭州日
伏準紹熙五年七月七日大赦内一項節文歴代忠臣
烈士祠廟損壊令本州支係省錢修葺竊見東晉王敦
之亂湘州刺史譙閔王司馬承起兵討賊不克而死紹
興初金人犯順通判潭州事孟彦卿趙民彦督兵迎戰
臨陣遇害城陷之日將軍劉玠兵官趙聿之巷戰罵敵
不克而死此五人者皆以忠節沒於王事而從前未有
廟貌無可修葺無以仰稱聖朝褒顯忠義之意遂牒本
州於城隍廟内創立祠堂象五人者幷考譙王本傳幷
象其參佐數人立侍左右各立位版記其官職姓名奉
祀如法方行考究未及營表而臣忽被誤恩赴闕奏事
計其功力不至甚多本州必已起造了畢欲望聖慈特
詔有司賜之廟額仍下本州照應施行庶以慰答忠魂
為天下萬世臣子之勸臣不勝大願
湖南安撫使真德秀奏曰臣等竊惟人材之優劣未易
知也平居暇日勉自修飭夫誰弗能至於事變之來紛
紜轇轕呼吸之頃安危係焉乃能從容區畫摧羣兇陸
梁之氣成一方綏靖之功則其材始有可稱者矣臣所
部武岡軍近者有兵卒之變原其始也盖以守臣司馬
遵不善撫循致此紛擾臣某嘗劾奏以聞奉旨罷免矣
遵雖去郡然兇卒蔣宗等自知以軍伍之微已嘗淩犯
郡守剽掠居民戕殺保正罪在不赦締交合黨其謀日
深既脅取州郡文帖為諸營之長且以將領自稱擅出
文引役使郡兵鳴梆集衆無敢後者方其鼓衆倡亂之
日已劫郡民三十餘家臣等移文撫定之後雖不復行
劫但以意諭富室借犒軍之名令輸錢於己所積日富
氣燄愈張包藏祻心實有叵測獨賴本軍簽判葉莫者
平時素以寬厚為兵民所信愛自初變作司馬遵託疾
在告莫能躬任撫諭之責使蔣宗等不敢大肆其兇臣
等得報亟令莫權攝郡事且密授計策使莫圖之又能
沈深弗露外示撫柔而中為規畫以措置火政為名選
兵卒之可用者團結什伍更番守宿區處既定即以臣
所下賞榜及借補文帖密示其中之可仗者數人使為
之倡於是羣卒争奮遂梟蔣宗等三人之首於崇朝之
頃自餘兇黨同時就縛無一漏網闔郡吏民歡若更生
臣等竊見宣教郎簽書武岡軍判官廳公事權軍事葉
莫學問該洽操行潔修早登儒科兩試邑令始在善化
以和平為政潭人稱之繼在遂昌修復經界迄今猶賴
其利及至武岡適會闕守攝承數月政譽藹然捄荒舂
陵民被實惠今兹又能殄除兇逆震憺國威使軍律已
壊而復修民情方搖而遽定其事雖止一方其利實及
一路其效雖止一時其功可及百年用敢合辭上干天
聽伏望聖慈將莫優加褒賞仍賜拔擢以風厲當世使
凡為國竭力為民除患者知所勸勉實天下幸甚
金章宗泰和初詔定功臣諡先海陵將伐宋太醫使祁
宰上疏諫言甚激切海陵怒命戮於市至是尚書省椽
李秉鈞上言事有宜緩而急若輕而重者名教是也伏
見故贈資政大夫祁宰以忠言被誅慕義之士䀌傷厥
心世宗即位贈之以官陛下錄用其子甚大惠也雖武
王封比干之墓孔子譽夷齊之仁何以異此而有司拘
文以職非三品不在議諡之例臣竊疑之若職至三品
方得請諡當時居官食厚祿者不為無人皆畏罪淟涊
曾不敢申一喙畫一策以為社稷計卒使立名死節之
士顧出於醫卜之流亦可以少愧矣臣以謂非常之人
當以非常之禮待之乞詔有司特賜諡以旌其忠斯亦
助名教之一端也制曰可
歴代名臣奏議卷二百八十四
