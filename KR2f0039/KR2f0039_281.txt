歷代名臣奏議卷二百八十一
明楊士竒等撰
諡號
漢哀帝時郎中令冷襃黃門郎段猶等奏言定陶共皇
太后共皇后皆不宜復引定陶蕃國之名以冠大號車
馬衣服宜皆稱皇之意置吏二千石以下各供厥職又
宜為共皇立廟京師上復下其議有司皆以為宜如襃
猶言師丹議獨曰聖王制禮取法於天地故尊卑之禮
明則人倫之序正人倫之序正則乾坤得其位而隂陽
順其節人主與萬民俱蒙祐福尊卑者所以正天地之
位不可亂也今定陶共皇太后共皇后以定陶共為號
者母從子妻從夫之義也欲立官置吏車服與太皇太
后並非所以明尊卑無二上之義也定陶共皇號諡已
前定義不得復改禮父為士子為天子祭以天子其尸
服以士子無爵父之義尊父母也為人後者為之子故
為所後服斬衰三年而降其父母朞明尊本祖而重正
統也孝成皇帝聖恩深遠故為共王立後奉承祭祀令
共皇長為一國太祖萬世不毁恩義已備陛下既繼體
先帝持重大宗承宗廟天地社稷之祀義不得復奉定
陶共皇祭入其廟今欲立廟於京師而使臣下祭之是
無主也又親盡當毁空去一國泰祖不墮之祀而就無
主當毁不正之禮非所以尊厚共皇也
東漢沖帝時有司奏言孝順皇帝弘秉聖哲龍興統業
稽乾則古欽奉鴻烈寬裕宴宴宣恩以極躬自菲薄以
崇玄默遺詔貽約顧念萬國衣無製新玩好不飾塋陵
損狭不起寢廟遵履前制敬勅慎終有始有卒孝經曰
愛敬盡於事親而德教加於百姓詩云敬慎威儀惟民
之則臣請上尊號曰敬宗廟天子世世獻奉藏主祫祭
進武德之舞如祖宗故事露布奏可
靈帝熹平四年小黃門趙祐議郎卑整上言春秋之義
母以子貴隆漢盛典尊崇母氏凡在外戚莫不加寵今
沖帝母虞大家質帝母陳夫人皆誕生聖皇而未有稱
號夫臣子雖賤尚有追贈之典况二母尚在不蒙崇顯
之次無以述遵先世垂示後世也帝感其言乃拜虞大
家為憲陵貴人陳夫人為渤海孝王妃
蜀先主章武二年追諡皇思夫人遷葬於蜀未至而先
主殂隕丞相諸葛亮上言皇思夫人履行脩仁淑慎其
身大行皇帝昔在上將嬪配作合載育聖躬大命不融
大行皇帝存時篤義垂恩念皇思夫人神柩在遠飄颻
特遣使者奉迎會大行皇帝崩今皇思夫人神柩以到
又梓宫在道園陵將成安厝有期臣輒與太常臣賴恭
等議禮記曰立愛自親始教民孝也立敬自長始教民
順也不忘其親所由生也春秋之義母以子貴昔高皇
帝追尊太上昭靈夫人為昭靈皇后孝和皇帝改葬其
母梁貴人尊號曰恭懷皇后孝愍皇帝亦改葬其母王
夫人尊號曰靈懷皇后今皇思夫人宜有尊號以慰寒
泉之思輒與恭等案諡法宜曰昭烈皇后詩曰榖則異
室死則同穴(禮云上古無合葬中古後因時方有)故昭烈皇后宜與大行
皇帝合葬臣請太尉告宗廟布露天下具禮儀别奏制
曰可
魏明帝即位詔曰尊嚴祖考所以崇孝表行也追本敬
始所以篤教流化也是以成湯文武寔造商周詩書之
義追尊稷契歌頌有娀姜嫄之事明盛德之源流受命
所由興也自我魏室之承天序既發迹於高皇大皇帝
而功隆於武皇文皇帝至於高皇之父處士君潛脩德
讓行動神明斯乃乾坤所福饗光靈所從来也而精神
幽遠號稱罔記非所謂崇孝重本也其令公卿已下會
議號諡東亭侯劉曄議曰聖帝孝孫之欲襃崇先祖誠
無量已然親疎之數遠近之降盖有禮紀所以割斷私
情克成公法為萬世式也周王所以上祖后稷自以其
佐唐有功名在祀典故也至於漢氏之初追諡之義不
過其父上比周室則大魏發迹自高皇始下論漢氏則
追諡之禮不及其祖此誠往代之成法當今之明義也
陛下孝思中發誠無已已然君舉必書所以慎於禮制
也以為追尊之義宜齊高皇而已尚書衛臻與曄議同
事遂施行
明帝悼后崩議書銘旌或欲去姓而書魏或欲兩書尚
書令侍中司馬孚以為經典正義皆不應書凡帝王皆
因本國之名以為天下之號而與往代相别耳非為擇
美名以自光也天稱皇天則帝稱皇帝地稱后土則后
稱皇后此乃所以同天地之大號流無二之尊名不待
稱國號以自表不俟稱氏族以自彰是以春秋𨼆公三
年經曰三月庚戌天王崩尊而稱天不曰周王者所以
殊乎列國之君也八月庚辰宋公和卒書國稱名所以
異乎天王也襄公十五年經曰劉夏逆王后于齊不云
逆周王后姜氏者所以異乎列國之夫人也至乎列國
則曰夫人姜氏至自齊又曰紀伯姬卒書國稱姓此所
以異乎天王后也由此攷之尊稱皇帝赫赫無二何待
於魏乎尊稱皇后彰以諡號何待於姓乎議者欲書魏
者此以天皇之尊同於往古列國之君也或欲書姓者
此以天皇之后同於往古之夫人也乖經典之大義異
乎聖人之明制非所以垂訓將来為萬世不易之式者
也遂從孚議
明帝時有司奏請追諡文昭甄皇后使司空王朗持節
奏策以太牢告祠于陵又别立寢廟三公奏曰盖孝敬
之道篤乎其親乃四海所以承化天地所以明察是謂
生則致其養歿則光其靈誦述以盡其美宣揚以顯其
名者也今陛下以聖懿之德紹承洪業至孝烝烝通於
神明遭離殷憂每勞謙讓先帝遷神山陵大禮既備正
於先后未有顯諡伏惟先后恭讓著於幽微至行顯於
不言化流邦國德侔二南故能膺神靈嘉祥為大魏世
妃雖夙年登遐萬載之後永播融烈后妃之功莫得而
尚也案諡法聖聞周達曰昭德明有功曰昭昭者光明
之至盛久而不昧者也宜上尊諡曰文昭皇后
明帝青龍中散騎常侍王肅上疏曰昔唐禪虞虞禪夏
皆終三年之喪然後踐天子之尊是以帝號無虧君禮
猶存今山陽公承順天命允答民望進禪大魏退處賓
位公之奉魏不敢不盡節魏之待公優崇而不臣既至
其薨櫬斂之制輿徒之飾皆同之於王者是故遠近歸
仁以為盛美且漢總帝皇之號號曰皇帝有别稱帝無
别稱皇則皇是其差輕者也故當高祖之時土無二王
其父見在而使稱皇明非二王之嫌也况今以贈終可
使稱皇以配其諡明帝不從
東晉哀帝即位欲尊崇章皇太妃尚書江虨議曰虞舜
體仁孝之性盡事親之禮貴為天王富有四海而瞽叟
無立錐之地一級之爵蒸蒸之心昊天罔極寧當忍父
卑賤不以徽號顯之豈不以子無爵父之道理窮義屈
靡所厝情者哉春秋經曰紀季姜歸于京師傳曰父母
之於子雖為天王后猶曰吾季姜言子尊不加父母也
或以為子尊不加父母則武王何以追王太王王季文
王乎周之三王德配天地王跡之興自此始也是以武
王仰尋前緒遂奉天命追崇祖考明不以子尊加父母
也按禮幼不誄長賤不誄貴幼賤猶不表彰長貴況敢
錫之以榮命耶漢祖感家令之言而尊太公荀悦以為
孝莫大於嚴父而以子貴加之父母家令之言過矣爰
逮孝章不上賈貴人以尊號而厚其金寳幣帛非子道
之不至也盖聖典不可踰也當春秋時庶子承國其母
得為夫人不審直子命母邪故當告於宗祧以先君之
命命之邪竊見詔書當臨軒拜授貴人為皇太妃今稱
皇帝册命命貴人斯則子爵母也貴人北面拜受斯則
母臣子也天尊地卑名位定矣母貴子賤人倫序矣雖
欲加崇貴人而實卑之雖顯明國典而實廢之且人主
舉動史必書之如當載之方策以示後世無乃不順乎
竊謂應告顯宗之廟稱貴人仁淑之至宜加殊禮以酬
鞠育之惠奉先靈之命事不在己妃后雖是配君之名
然自后以下有夫人九嬪無稱妃焉桓公謂宜進太夫
人非不允也如以夫人為少可言皇太夫人皇君也君
太夫人於名順矣
武帝太元中欲追崇庶祖母宣太后議者或謂宜配食
中宗時臧燾為明教議曰陽秋之義母以子貴故仲子
成風咸稱夫人經云考仲子之宫若配食惠廟則宫無
緣别築前漢孝文孝昭太后並繫子為號祭於寢園不
配於高祖孝武之廟後漢和帝之母曰恭懷皇后安帝
祖母曰恭愍皇后雖不繫子為號亦祭於陵寢不配章
安二帝此則二漢雖有太后皇后之異至於並不配食
義同陽秋唯光武追廢吕后故以薄后配高祖廟又衛
后既廢霍光追尊李夫人為皇后配孝武廟此非母以
子貴之例直以高武二廟無配故耳夫漢立寢於陵自
是晉制所異謂宜遠准陽秋考宫之義近摹二漢不配
之典尊號既正則罔極之情申别建寢廟則嚴禰之義
顯繫子為稱兼明母貴之所由一舉而允三義固哲王
之高致也
南齊武帝時步兵校尉王慈以朝堂諱榜非古舊制上
表曰夫帝后之德綢繆天地君人之亮蟬聯日月至於
名族不著昭自方篆號諡聿宣載伊篇籍所以魏臣據
中以建議晉主依經以下詔朝堂榜誌諱字懸露義非
綿古事殷中世空失資敬之情徒乖嚴配之道若乃式
功鼎臣贊庸元吏或以勲崇或由姓表故孔悝見銘謂
標叔舅子孟應圖稱題霍氏況以處一之重列尊名以
止仁無二之貴夤沖文而止敬昔東平即世孝章廵宫
而洒泣新野云終和熹見似而流涕感循舊𩔖尚或深
心矧觀徽跡能無惻𨼆今扄禁嶔邃動延車盖若使鑾
駕紆覽四時臨閱豈不重增聖慮用感宸衷愚謂空彪
簡第無益於匪躬直日朝堂寧虧于夕惕伏惟陛下保
合萬國齊聖羣生當删前基之弊軌啓皇齊之孝則詔
付外詳議
後魏孝明帝正光五年侍中甄琛卒太常議諡文穆吏
部郎袁翻奏曰案禮諡者行之迹也號者功之表也車
服者位之章也是以大行受大名細行受細名行生於
已名生於人故闔棺然後定諡皆累其生時美惡所以
為將来勸戒身雖死使名常存也凡薨亡者屬所即言
大鴻臚移本郡大中正條其行迹功過承中正移言公
府下太常部博士評議為諡列上諡不應法者博士坐
如選舉不以實論若行狀失實中正坐如博士自古帝
王莫不殷勤重慎以為褒貶之實也今之行狀皆出自
其家任其臣子自言君父之行無復相是非之事臣子
之欲光揚君父但苦迹之不高行之不美是以極辭肆
意無復限量觀其狀也則周孔聯鑣伊顔接袵論其諡
也雖窮文盡武罔或加焉然今之博士與古不同唯知
依其行狀又先問其家人之意臣子所求便為議上都
不復斟酌與奪商量是非致號諡之加與汎階莫異專
以極美為稱無復貶降之名禮官之失一至於此案甄
司徒行狀至德與聖人齊蹤鴻名共大賢比跡文穆之
諡何足加焉但比来贈諡於例普重如甄琛之流無不
複諡謂宜依諡法慈惠愛民曰孝宜諡曰孝穆公自今
已後明勒太常司徒有行狀如此言辭流宕無復節限
者悉請裁量不聽為受必準人立諡不得甚加優越復
仍踵前来之失者付法司科罪從之
莊帝追尊兄彭城王為孝宣皇帝尚書令拓䟦彧面諫
曰陛下中興意欲憲章前古作而不法後世何觀歴尋
書籍未有其事願割友于之情使名器無爽帝不從及
神主入廟復𠡠百官悉陪從一依乘輿之式彧上表以
為爰自中古迄於下葉崇尚君親褒明功懿乃有皇號
終無帝名今若去帝直留皇名求之古義少有依凖
唐太宗初即位謂侍臣曰准禮名終為諱之前古帝王
亦不生諱其名故周文王名昌周詩云克昌厥後春秋
時魯莊公名同十六年經云齊侯宋公同盟于幽惟近
代諸帝皆妄為節制特令生避其諱理非通允宜有改
張因詔曰依禮二名義不偏諱尼甫達聖非無前指近
世以来曲為節制兩字兼避廢闕已多率意而行有違
經誥今宜依據禮典務從簡約仰效先哲垂法將来其
官號人名及公私文籍有世及民兩字不連讀並不須
避
睿宗時改葬故太子重俊有詔加諡又詔雪李多祚等
罪議贈官太府少卿兼通事舍人韋凑上言王者發號
出令必法天道善善著惡惡明也賞罰所不加則考行
立諡以褒貶之臣議其君子議其父曰靈曰厲者不敢
以私亂公也臣伏見故太子與多祚等擁北軍犯宸居
破扉斬關兵指黃屋騎騰紫微和帝御玄武門親諭&KR0647;
順太子據鞍自若督衆不止逆黨悔非回兵執賊多祚
伏誅太子乃遁去明日帝見群臣涕數行下曰幾不與
公等相見其為危甚矣臣子之禮過位必趨蹙路馬芻
有誅昔漢成帝為太子行不敢絶馳道秦師免胄過周
北門王孫滿策其必敗推此則太子稱兵宫中為悖已
甚以斬三思父子而嘉之乎則弄兵討逆以安君父可
也因欲自立則是為逆又奚可褒此時韋氏逆未明義
未絶於太子母也子無廢母之理非中宗命廢之則又
劫父廢母且君或不君臣安可不臣父或不父子安可
不子晉太子申生諡曰恭漢太子據諡曰戾今太子乃
諡節閔臣所未諭願與議諡者執於御前使臣言非耶
甘鼎鑊之誅申大義示天下臣言是耶咸蒙冰釋不復
異議如曰未然奈何使後世亂臣賊子資以為辭宜易
諡以合經禮多祚等罪云免而不云雪帝瞿然引内閤
中勞曰誠如卿言業已爾奈何對曰太子實逆不可以
褒請質行以諡時大臣亦重改唯罷多祚等贈官
德宗即位禮儀使顔真卿請復七聖諡號狀曰謹按禮
記曰先王諡以尊名節以一惠故行出於己而名生於
人使夫善者勸而惡者懼也虞夏之質殷周之文至矣
而禹湯文武之君咸以一字為諡言文則不稱武言武
則不稱文豈聖德所不優乎盖羣臣稱其至者是以子
不得議父臣不得議君天子崩則臣下制諡於南郊明
受之於天也諸侯薨則太子赴告於天子明受之於君
也至於周室卑大朴散諡始以兩字為重人或以虚美
為榮漢承戰國餘烈參而用之君臣易名事歸至當少
不以為貶多不以為褒雖衆美所歸可一言而盡矣魏
晉以降盖不足徵聖唐欽明憲章周漢爰初創業順考
古道高祖諡太武用漢制太宗諡曰文行周道也名正
理順垂之無窮上元中政在宫壼亂名改作始建神堯
文武大聖之號盖非高宗之所獲已&KR2116;玄宗之末姦臣
竊柄析言而亂舊法輕議以改鴻名遂廣累聖之諡有
加至十一字者皇帝則悉有大聖之號皇后則皆有順
聖之名使言之者惑於今行之者異於古非舊制也其
後劒門下罪已之詔叙高祖已下累聖悉用舊諡則玄
宗悔既往之失亦以明矣寳應中二聖山陵有司議諡
事不師古變而行權去古質而尚浮華捨舊名而廣新
諡謂一名不足以節惠廼十倍於古焉而累聖諡名悉
以字多者為定是廢高祖太宗之令豈曰愛君今制諡
非古人皆知之有司因循其事而無敢言者假使當今
守之而不改後人議之以為非所失豈不大哉何者臣
子之於君父莫不欲廣其美稱先王制禮不敢過也故
至敬無文至文尚質質之數極於一堯舜之美足以彰
矣文之數極於二孝文孝景之德亦以明矣質則近古
文則近今此高祖太宗所以更用其法後王所宜守之
法也非天下之至聖其孰能定之此天皇所以興聖主
而正鴻名太宗所以待孝孫而脩廢典微臣所以守經
義而崇聖朝陛下宜奉天心繼先太宗之志使子孫蒙
其法而萬代守之此天下之能事也臣愚以為高祖已
下累聖諡號悉宜取初諡為定謹案舊制宜上高祖為
太武皇帝太宗為文皇帝高宗為天皇大帝中宗為孝
和皇帝睿宗為真聖皇帝其二聖諡名字數太廣有逾
古制臣愚請擇其美稱而正之謹按諡法秉德不回曰
孝照臨四方曰明宜上玄宗為孝明皇帝又按諡法聖
善周聞曰宣宜上肅宗為孝宣皇帝仍准漢魏及國朝
故事於尚書省議定奏御夫文弊則救之以質至敬也
名惑而反之於正至明也祖作之而孫述之至孝也三
者備矣然後能立天下之大本正天下之大名建天下
之大業能事畢矣伏惟陛下詳擇
翰林學士陸贄上奏曰右冀寧奉宣聖旨往年百官請
上尊號曰聖神文武皇帝今緣經此宼難諸事並宜改
變衆議欲得於朕舊號之中更加一兩字卿宜商量事
體穏便得否者伏以睿德神功參天配地巍巍蕩蕩無
得而名臣子之心務崇美號雖或增累盈百猶恐稱述
未周陛下既越常情俯稽至理愚衷未諭安敢不言竊
以尊號之興本非古制行於安泰之日已累謙沖襲乎
喪亂之時尤傷事體今者鑾輿播越未復宫闈宗祏震
驚尚愆禋祀中區多梗大憝猶存此乃人情向背之秋
天意去就之際陛下誠宜深自懲勵以收攬羣心痛自
貶損以荅謝靈譴豈可近從末議重益美名既虧追咎
之誠必累中興之業以臣庸蔽未見其宜乞更詳思不
為兇孽所幸此臣之至願也
贄又上奏曰右冀寧奉宣聖旨卿所商量加尊號事雖
則理體甚切然時運必須小有改變亦不可執滯不信
卿宜為朕更審思量應亦無妨者臣聞德合天者謂之
皇德合地者謂之帝德合人者謂之王父天母地以養
人理物各有其宜者謂之天子是皆至尊之殊號極美
之大名雖欲變更無踰於此故伏羲神農黃帝堯舜自
生人已来君德之最神聖者天下尊之美之亦已至矣
而其指以為號者或曰皇或曰帝唯目一字且猶不兼
禹湯繼興莫非大聖尚自菲薄降號為王嬴秦德衰於
殷周而名竊於羲皥兼皇與帝始總稱之流及後代昏
僻之君乃有聖劉天元之號是知人主輕重不在名稱
崇其號無補於徽猷損其名不傷於德美然而損之有
謙光稽古之善崇之獲矜能納諂之譏得失不侔居然
可辨况今時遭屯否事屬艱難尤宜懼思以自貶抑必
也俯稽術數須有變更與其增美稱而失人心不若黜
舊號以祇天戒天時人事理必相扶人既好謙天亦助
順陛下誠能斷自宸鑒渙發德音降引咎名深自尅責
惟謙與順一舉而二美從之外可以收物情内可以應
玄運上可以高德於夐古下可以垂法於無窮興廢典
矯舊失至明也損虚飾收美利大智也前聖之所以永
保鴻名常為稱首者達於兹義而已矣陛下何恡而不
革反欲加冗號以受實患哉玄元道德經曰王侯自謂
孤寡不榖以賤為本也周襄王遭亂出居于鄭告於諸
侯曰不榖不德鄙在鄭地春秋禮之以其能降名也漢
光武詔令上書者不得言聖史册稱之以其能損己也
臣顧以微賤獲承訪議伊尹恥其君不如堯舜臣亦恥
之是以誠發於中不復防慮忌諱赦其愚而鑒其理惟
明主行焉
憲宗時國子博士韓愈請上尊號表曰臣某言臣得所
管國子太學廣文四門及書算律等七館學士沈周等
二百人狀稱身雖微賤然皆以選擇得備學生讀六藝
之文脩先王之道粗有知識皆由上恩天子整齊乾坤
出入神聖經營乎無為之業游息乎混元之宫不謀於
庭不戰於野坐收冀部旋定幽都析木天街星宿清潤
北嶽醫閭鬼神受職地彌天區界軼海外舜之十有二
州周之七百餘國章亥所步禹契所書四面輻輳各脩
貢職西戎之首北虜之渠沮威愧德失據狼狽收其種
落逃遁遠去来獻羊馬千里不絶功既如此德又如彼
爰初嗣位首去姦孽隨所顧指應時清寧哀天下之鰥
寡釋四海之鬱結左右前後莫匪俊良小大之材咸盡
其用無所誅詰一和以仁由是五榖歲登百瑞時見六
府三事惟序惟歌昔者媧皇殺黑龍以濟冀州堯誅九
嬰以定下土血兵刻力僅就厥功以方吾君一何遠也
堯之在位七十餘載戒飭咨嗟以致平治孔子之聖自
云三年有成今自嗣位以来歲有餘矣臻此功德何其
捷哉置郵傳命未足以喻以非常之功襲尋常之號以
冠古之美屈守文之名臣子之誠闕而不奏天號人稱
不滿事實斯亦縉紳先生之過也謂臣官居師長不言
謂何考其所陳中於義理天人合願不謀而同非臣之
愚所敢隠蔽輒冒死以聞伏乞天恩特允誠志令公卿
大夫得竭思慮取正於經以定大號有司備禮擇日以
頒天下幸甚
憲宗崩淮南李夷簡上言大行皇帝功高宜稱祖穆宗
下其議博士王彦威奏曰古者始封為太祖由太祖而
降則又祖有功宗有德故夏人祖顓頊而宗禹商人祖
契而宗湯周人祖文王而宗武王魏晉而下務欲推美
自始祖外並建列祖之議叔世亂典不可以為訓唐本
周禮以景皇帝為太祖祖神堯而宗太宗自高宗後咸
稱宗以為成法不然太宗致升平玄宗清内難肅宗收
復兩都皆撥亂反正猶不稱祖今當本三代之制黜魏
晉亂法大行廟號宜稱宗制可
穆宗時白居易上疏曰臣某等言今月二十四日臣等
已陳表章請上尊號愚誠雖懇聖鑒未迴蹐地跼天不
勝大願臣等誠惶誠恐頓首頓首臣聞大道者無求於
物物尊而不辭至公者非欲其名名生而不讓不讓故
與天合德不辭故率土歸心斯所謂應乎天而順乎人
者也伏惟皇帝陛下嗣興一德統牧萬方致時俗之和
平納生靈於富夀金革已偃銷七十載之厲階玉燭方
調啓一千年之聖運天人合應書軌混同而鴻名未加
盛典猶缺華夷失望史策無光此誠君上之謙然亦臣
下之罪也今臣所以上稽天意下酌人情再黷皇明重
陳丹慊臣謹按書曰思作睿睿作聖又曰乃聖乃神乃
武乃文經曰明王以孝治天下凡此五者歷觀列辟雖
甚盛德莫能兼之伏以陛下自即大位及此二年無巾
車汗馬之勞而坐平鎮冀無亡弓遺鏃之費而立定幽
燕仁和一薰獷驁盡化可不謂睿文乎削平天下震耀
八荒北敵求婚以禀命西戎乞盟而納欵威靈四及奔
走来賓可不謂神武乎陛下以萬乘之尊四海之富供
養長樂道光化成推而置之可塞天地可不謂孝德乎
故臣等敢冒死稽首上尊號曰睿文神武孝德伏惟陛
下略撝謙之小節弘祖宗之大猷惟十一聖在天豈忘
繼其志以億兆人為子寧忍阻其心特迴宸衷俯受徽
號在玄功不為主宰於盛德有所形容煥乎大哉垂裕
無極此實天下之幸甚非獨臣之幸也臣等無任誠願
懇禱之至
宋太宗端拱二年翰林學士宋白上奏曰臣等奉宰臣
傳聖旨以近降御劄省去尊號今欲只稱帝字令臣等
商量者乍聆睿旨仰測天心見陛下謙尊之誠善下之
意寅畏天命超越古先固無得而稱也然則皇帝二字
典策昭然數千百年沿襲不改盖如天之有地日之有
月二儀成象兩曜齊明不可斯須而去之也聖意以為
非從上古起自嬴秦鄙其兼名欲歸一字然肇于前漢
爰至近朝唯此尊名不能去者何哉盖天下行之已久
人臣呼之已熟方今萬世一統四海為家士馬精研蠻
夷率服民物豐阜前代無雙至於徽號之稱增加即可
唯此至尊之字減損實難況夫今古異宜質文互變一
定之制千載不刊與其改作而謀新曷若因俗而仍舊
臣等職塵内禁上事明庭凡在討論未嘗請免如此大
事不敢輕言誓竭微軀各以死請泰山可轉此志不移
冒犯冕旒甘當鼎鑊
直集賢院王皥上奏曰諡者行之表也善行有善諡惡
行有惡諡盖聞諡知行以為勸戒六典太常博士掌王
公以下擬諡皆跡其功德為之褒貶近者臣僚薨卒雖
官該擬諡其家自知父子别無善政慮定諡之際斥其
繆戾皆不請諡竊惟諡法自周公以来垂為不刊之典
盖以彰善癉惡激濁揚清使其身沒之後是非較然用
為勸懲今若任其遷避則為惡者肆志而不悛乞自今
後不必候其請諡並令有司舉行如此則隠慝無行之
人有所沮勸若須行狀申乞方行擬諡考諸方册别無
明證惟衛公叔文子卒其子戌請諡臣謂春秋之時禮
壊樂闕公叔之卒有司不能明舉舊典故至將葬始請
諡於君且周制太史掌小喪賜諡小史掌卿大夫之家
賜諡請誄以此知有司之職自當舉行明矣詔下有司
詳定如皥請焉
仁宗寳元元年右司諫供諫職韓琦上奏曰臣竊以陛
下至德合天地至仁越堯舜雖徽號累百亦無得而稱
焉盖以三載一郊陛下報本之際臣子之心無以歸美
君上故恭薦盛名以達惓惓之意緣近年以来天地之
變比比而發陛下亦嘗虚懷以来讜言平刑以降罪戾
今者圓丘展祀所宜責躬引咎仰荅天戒其所加尊號
欲望不賜恩可如陛下已有聖意謙遜不從莫若直降
御劄申諭宰庭具述宸衷使斷来表若候章表五上方
示推拒此乃從来俞允之例似未協宜此事動干典策
望聖明熟慮之
慶歴四年翰林學士王堯臣等上奏曰章獻明肅盛烈
丕功非一惠可舉諡告於廟册藏於陵無容追減章惠
擁祐帝躬並均顧復故景祐中膺保慶之册義專繫子
禮須别祠章穆升祔歲月已深奉慈三室先後已定若
再議升降則情有重輕請如舊制中書門下覆議成憲
在前文考之意配食一體二慈之宜奉承無私陛下之
孝請如禮官及學士議案祥符詔繫章聖特旨位叙先
後乞聖制定數昭示無窮詔依所議
嘉祐四年知制誥劉敞上奏曰臣伏見宰臣率文武百
官詣東上閣門拜表乞加上尊號今月十一日准批答
不允此誠見陛下恭讓持滿惡盈好謙之意且陛下自
寳元以来不復加徽號近二十餘年矣沖遜之德上通
於天下信於民此上天所以保佑聖躬受福無疆萬民
所以戴愛聖政日新一日者也今直不須稍增數字示
人自滿臣願陛下固執雅意羣臣雖十上表堅讓勿受
足以益明積年沖遜之實必大得天人之佑且陛下尊
號既已云體天法道欽文聰武聖神孝德盡善極美矣
復加大仁不足增光而曰至治則有若自矜今百姓多
困倉廪不實風俗未清賢不肖混淆獄訟繁多盜賊羣
輩水旱繼有四夷雖粗定然本以重賂厚利羈縻而服
之非畏威慕義者也未可謂至治然則讓而不居於聖
德彌高矣今羣臣皆以加上徽號為請而臣獨望陛下
固辭徽號為願其心則同欲尊君同欲愛君然望陛下
裁之聖慮參之美志斷而行之則有高世之名與道同
符豈數字可盡哉
敞又上奏曰臣近上封事欲望陛下堅讓尊號今已兩
奉批荅不允願陛下遂執此意斷在不疑且陛下不加
尊號已二十年謙沖之德超絶前古簡在上帝人臣歸
心夫已二十年行之一旦改之於義不可盖推善歸美
以尊君父者臣子之常節也讓德惡盈以保天下者聖
人之至道也臣謂陛下永執至道以當天心必有一謙
四益之報增加數字未足發揚光輝實恐反累陛下二
十年昭外之美又入今歲已来頗有灾異日食地震雨
雹大雪飛蝗涌水傷害廣遠以理論之陛下寅畏天命
正當深自挹損豈可於此時加上尊號昔伊尹戒商王
曰有言逆於汝心必求諸道有言遜于汝志必求諸非
道今臣此言逆於心者也而羣臣之請遜于志者也誠
望陛下求諸道而已
敞又上奏曰臣兩貢愚忠欲望陛下辭不受所加尊號
似未蒙采納臣豈敢沮衆人之意豈敢損主上之美實
以謂崇陛下之稱號不如明陛下之謙讓徇臣子歸美
報上之心不如廣君父克己畏天之道此事至重至大
在陛下力能行之不當復詢左右之臣今羣臣已上五
表聽之則頓失二十年謙遜之美不聽則合於嚴恭寅
畏持盈克讓之義亦令四方無以窺聖德之淺深臣雖
狂暗竊重慎此舉不敢不再三陳聞
仁宗時知禮院韓維上奏曰司徒侍中杜公剛重不倚
明果而斷秉事君之直節有保民之大德爰初服官以
及謝政職無大小事無劇易必極其力不為苟然任提
點刑獄屢決疑訟人以不冤治詮審官法明選公吏至
謝賕不受開封號難治為尹者𩔖以擊斷無壅為聲至
公居之又以其餘力惠綏民人畿甸歌之在二府引義
獻納有大臣風采私謁幸恩法所不可者一切裁罷聞
人少善稱道如不及至論國事有所曲直雖平生厚善
不為毫髮假借故其進而相也天子恨其用之晚退而
老也士大夫恨其去之速公雖家居上尊禮焉比薨三
遷其官爵至封國為公賜予勞問之使歲月不絶嗚呼
可謂善始令終者矣謹案諡法清白守正曰正文賢有
成曰獻迹公所以當大位享大名始終尊榮人無間言
者亦其樹立所從来遠始諸父與公分財所得鉅萬悉
推不受以予昆弟之貧者及富貴無聲樂妾御之好居
處被服如始仕惟其治身報國之不足是以為憂故其
德業所就章章如此謚曰正獻不亦宜哉
維又上奏曰贈太師兼侍中陳執中幸得以公卿子遭
世承平因緣一時之言遂至貴顯皇祐之末天子以後
宫之喪問所以葬祭之禮執中位為上相不能總率羣
司考正儀典以承答天問知治喪皇儀非嬪御之禮追
册位於宫闈有嫌建廟用樂踰祖宗舊制執中白而行
之曾不愧憚遂使聖朝大典著非禮之舉此不忠之大
者閨門之内禮分不明夫人正室疎薄自絀庶妾賤人
悍逸不制醜聲流布行路共知此又治家無足言者夫
宰相所當秉道率禮以弼天子正身齊家以儀百官執
中不務出此而方杜門深居謝絶賓客曰我無私也我
不黨也豈不陋哉謹案諡法寵祿光大曰榮不勤成名
曰靈執中出入將相以一品就第可謂寵祿光大矣得
位行政不為不逢死之日賢士大夫無述焉可謂不勤
成名矣請合二法諡曰榮靈
維又上奏曰臣聞尊卑親疎賢不肖之辨所以立人倫
也禮者所以維持人倫使不斁敗之具也朝廷之位廟
寢之制車服之數金石俎豆之容皆有章也章不明則
尊卑親疎賢不肖紛亂而人倫斁矣故有天下者不可
不先禮也竊見國家受命百年而郊廟之位尚有未正
朝廷之儀尚有未尊祭祀婚葬車服之等尚多不備所
以然者患在棄禮而任人情也夫禮所以撙節人情使
一於正今任人情而廢禮是以民俗無羞惡之風士大
夫寡廉遜之節禮制雖繁而下不率法禁滋密而姦不
勝盖有當先而後宜興而廢者矣伏惟宋至陛下比之
於周成康之世也方當脩起廢墜興造禮樂以成一家
之制典章之有失者此臣所以不得默也臣聞温成之
喪陛下疑所以處中夜令就宰相陳執中第問之明日
遂發喪而下禮之大不可者有四夫皇儀殿者先帝先
后之所嘗治喪也雖宫禁給使之人知其不當處之而
處之矣大不可一也皇后者上配宸極天下之母也位
號至重豈容僭瀆中宫在上而發册殿廷且以后禮送
之大不可二也樂禁之内大祀用樂者備而不作大祀
者非天地日月則宗廟社稷也而殺厭其禮大不可三
也殿而不廟不備四時之享者奉孝惠皇后之禮也孝
惠皇后者非太宗之正配也猶以為未足而立廟用樂
遂與祖宗等大不可四也别廟四后章惠皇后不立忌
日久矣緣此而立之事已施行賴陛下聖明采諫者之
言而復止不然此又不可一也臣伏思温成皇后雖進
册位號其實陛下之後宫也今以尊奉後宫而瀆臣主
之分殺天地之祀僭祖宗之禮竊計此非陛下本意何
以言之臣伏見陛下謙儉寅畏謹於事神篤於奉先祠
享常禮之外過自抑損以極孝恭不宜有此盖當時臣
下莫為陛下正言者陳執中位居師長曾無一言之補
夫為國謀事而至於瀆臣主之分僭祖宗之禮可謂乖
戾矣生既竊陛下之爵位以厭其欲若死又得美諡以
成其志是執中終始獲幸而獨留非理之名使後世有
以議陛下也臣不勝憤懣謹因其家請諡責其大節之
失加以榮靈之諡言其寵祿則厚而令名不立也其義
欲使天下知為臣當盡忠事君當以禮又使阿䛕竊位
之臣知生雖苟一時之榮而死不免萬世之戮不然議
虚名將朽之骨臣何獨為此區區也且諡者周公所作
萬世之公法也臣之所言天下之公議也陛下寵待大
臣亦以至矣而使有司得以萬世之公法天下之公議
貶之亦天下之至公也伏惟陛下幸聽臣言以成天下
至公之法豈不大哉臣備位禮官凡儀典之遺闕得以
討論又大臣之薨卒者得秉筆為議以美惡諡之皆臣
之職也義有所在不忍緘默
維又上奏曰臣近與孫抃等議故太師侍中陳執中之
諡論有異同遂具狀申中書門下臣以謂朝廷且將復
下有司使議執中所以得諡恭之狀然後決其是非遽
聞降𠡠考功以恭字為定臣伏思之不勝惶惑臣以榮
靈諡執中者正謂責其廢禮不恭失為臣之節而朝廷
遂用恭法此臣不得不惑也臣聞孟子曰責難於君謂
之恭謂以難行之道進於君而勉之也孔子曰恭近於
禮遠恥辱也盖禮之意非恭不立而恭不近禮適足以
招恥辱也書曰官師相規工執藝事以諫其或不恭邦
有常刑此言治古之世自公卿大夫以至百工各以其
職諫有不如此謂之不恭也執中備位宰相遭遇明主
以仁恕臨下賦事行政惟大臣是咨惟古訓是式前代
人君之所難陛下皆易之此誠人人自竭盡之秋而執
中内懷阿倚苟援不正之說僭瀆大禮尚不能成明主
之易可謂責難乎陛下中宫在上而妃嬪之没治喪發
册近在殿中此雖宫省使令之人猶知其不可執中尚
不能及使令之所知可謂近禮乎有司上孝惠祠殿之
比不享不樂罷斥其議而遂僭祖宗之制執中表帥羣
司縱不能遠復治古各以職諫而首自亂禮此又常刑
之所不赦也且恭之法曰不懈于位夫位以宅才才以
治事苟事之不治雖脩潔其衣冠莊嚴其色辭終日危
坐無少懈之容何益哉執中犯不恭者三而顧以恭為
諡如此則是諡法可廢而官守無用也夫設法而至于
可廢命官而同於無用臣愚不識朝廷處此於義何當
伏望陛下亟詔有司格𠡠未行復令禮官得盡諡恭之
說然後并以臣議下尚書都省集百官參定臣論有少
屈退伏妄言之誅誠無所恨
維又上奏曰臣近兩上章論故太師侍中陳執中不當
諡恭事至今未蒙朝廷俞允竊聞勅在考功有司以不
應常法未即奉行故臣敢復進其愚說臣聞聖人治天
下所以得人而用之其大法有五士之處也則教育之
其將進也則辨論之其已仕也則校其功罪而升黜之
既没也又作史以紀其善惡制諡以著其賢不肖所以
教育奬勸聳懼者如此故士之為善也固其遠惡也力
在上者總其才而用之此天下之所以治也後世苟簡
教育辨論之法既蕩然矣作史制諡止以備官而不責
其實至於升黜則非有成可考或舉或廢各因其時在
上者方患才之難得官之不脩不知所以教育奬勸聳
懼之法不立也臣請以執中一事明之夫執中學問之
不講義理之不達而遂至貴顯此教育辨論已廢之驗
也既位宰相首亂國典瀆尊卑親疎之義而優游夀寵
以一品自終此升黜不行之效也今臣區區欲加公議
於已然之後而同僚不以為得朝廷不以為善徑黜其
論不少加參考此又備官而不責其實也所未知者但
史官耳若史官又廢其守則是聖人之法都盡矣方今
風俗頽靡百職隳惰謂宜力加振肅以消因循之弊而
乃奪有司之職使不盡其法退至公之論使不極其理
臣恐非朝廷之福也伏惟陛下觀聖人制法之意鑒後
世苟簡之弊察當今之所宜急使有司不失其職公論
得有所立非臣之幸實天下幸甚
知太常禮院司馬光上奏曰臣等伏覩故贈太師中書
令夏竦以舊在東宫特賜諡文正臣聞大戴禮曰諡者
行之迹也行出於己名生於人所以勸善沮惡不可私
也臣等叨預禮官諡有得失職有當言不敢隠嘿謹按
令文諸諡王公及職事官三品以上皆錄行狀申省議
定奏聞所以重名實示至公也陛下聖德涵容如天如
地哀愍舊臣恩厚無已知竦平生不協衆望不欲委之
有司槩以公議且將掩覆其短推見所長故定諡於中
而後宣示于外臣等謂猶宜擇中流之諡使與行實粗
相應者取以賜之亦非羣臣所敢議也今乃諡以文正
二者諡之至美無以復加雖以周公之才不可兼取況
如竦者豈易克當所謂名與實爽諡與行違傳之永久
何以為法伏以陛下睿智聰眀燭見微遠如竦所為豈
不素聞廼欲以恩澤之私強加美諡雖朝士大夫畏竦
子孫居美仕不敢顯言四万之人耳目炳然豈可揜蔽
必曰夏竦之為如是而諡文正非以諡為公器也盖出
於天子之恩耳此其譏評國家之失豈云細哉臣等所
以夙夜區區不敢避誅戮之辜報讎之禍狂僭妄言正
為此耳伏乞陛下留神幸察改賜一諡庶協中外之論
以為萬世之法
光又上奏曰臣等近以故贈太師中書令夏竦賜諡文
正輒有奏陳乞賜改更至今未奉俞旨臣竊以凡為人
臣受祿不必多受位不必高苟當官不言則刑戮之人
也是以夙夜惶懼不敢默默伏惟陛下不以鄙賤而忽
其言臣等切迹諡法本意所謂道德博聞曰文者非聞
見雜博之謂也盖以所行所學不離於道德也靖共其
位曰正者非柔懦苟媮之謂也盖詩云靖共爾位好是
正直也今竦奢侈無度聚斂無厭内則不能制義於閨
門外則不能立效於邊鄙言不副行貌不應心語其道
德則貪淫矣語其正直則回邪矣此皆天下所共聞非
臣等所敢誣加也陛下乃以文正諡之臣等戇愚不達
大體不知復以何諡待天下之正人良士哉且陛下所
以念竦如此之厚者以竦嘗為東宫之臣故也向者東
宫之臣死而得諡者非一陛下未嘗親有所定至於竦
獨不然豈非知竦所為不合衆心邪陛下必以竦為正
直無疑則何不委之有司付以公議然則陛下揜覆其
短適所以彰之也陛下念竦不已則莫若厚撫其家至
於諡者先王所以勸善沮惡非供恩澤之具也議者將
以諡為虚名何害借人臣等請試言其害凡國家所以
馭臣下者不過禍福榮辱而已為善者生享其福死受
其榮為不善者生遇其禍死蒙其辱天下雖欲不治安
何可得也如有不令之臣生則盜其祿位死則盜其榮
名善者不知所勸惡者不知所懼臧否顛倒不可復振
此其為害可勝道哉虞書曰兢兢業業一日二日萬幾
孔安國傳曰言當戒懼萬事之微夫事之方微治之易
絶及其既著誰得治之況天下之人皆知竦為大邪陛
下雖諡之以正此不足以揜竦之惡而適足以傷國家
之至公耳且諡法所以信於後人者為其善善惡惡無
私也今以一臣之故而敗之使忠良雋傑之士蒙美諡
者後世皆疑之則諡法將安用哉臣等所以冒犯天顔
區區不已與人父子為怨者誠惜國家勸沮大法不可
因循虧廢也伏惟陛下憐察少加采擇特依前奏所陳
改賜竦諡天下幸甚
歴代名臣奏議卷二百八十一
