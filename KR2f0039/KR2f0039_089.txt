歴代名臣奏議卷八十九
明楊士竒等撰
經國
宋高宗紹興間虞允文上言曰臣聞國勢有強弱人心
有向背而天下之理有順逆理之順人心之所嚮也勢
雖弱而可以強故有以百里之地而興王一旅之衆撥
亂世而反之正者能用吾之順以應彼之逆而已彼以
其虐吾則應之以寬彼以其奢吾則應之以儉彼黷於
貨利吾則應之以無欲彼窮其力役吾則應之以不擾
一順一逆之間而向背自分四海之大可使一心也世
之人以斧析薪以錐鑿石可以必克矣然不得其理則
斧可缺薪不可破錐可折石不可鑿而謂敵挾強勢用
逆理可得志於天下振古未有也臣觀今日之勢天所
以相陛下者甚厚而陛下所以答天之休者無不用其
至臣敢以今歲所親見者粗言之罷駞坊之冗費減甲
庫之雜務禁諸軍之重役細至於美瓜之獻卻而不納
道路驩傳以至感泣臣愚猶欲望陛下廣運兹德緣其
𩔖而推之凡冗費如駞坊者雜務如甲庫者諸軍之弊
有大於重役者外廷之獻又有甚於美瓜者願陛下必
罷必禁以次而施行之蠧國害治之事已盡矣尚憂其
未盡宅中圖大之慮可休矣尚勤而勿休一號令之行
煥然有以起天下之心而作其氣臣將見四方萬里之
外莫不丕應徯志而勢有所激則弱者忘其所以為弱
而強者失其所以為強恢復之功日月可冀尚何敵人
窺伺之憂哉里語曰盜欲入人之室主人覺之則盜無
自而入矣此言雖小可以喻大毣毣孤忠惟陛下幸擇
胡宏上書曰治天下有本仁也何謂仁心也心官茫茫
莫知其鄉若為知其體乎有所不察則不知矣有所顧
慮有所畏懼則雖有能知能察之良心亦浸消亡而不
自知此臣之大憂也夫敵國據形勝之地逆臣僭位於
中原牧馬駸駸欲爭天下臣不是懼而以良心為大憂
者蓋良心充于一身通于天地宰制萬事統攝億兆之
本也察天理莫如屏欲存良心莫如立志陛下亦有朝
廷政事不干於慮便嬖智巧不陳於前妃嬪佳麗不幸
於左右時矣陛下試於此時沈思靜慮方今之世當陛
下之身事孰為大乎孰為急乎必有歉然而餒惻然而
痛坐起彷徨不能自安者則良心可察而言可信矣昔
舜以匹夫為天子瞽叟以匹夫為天子父受天下之養
豈不足於窮約哉而瞽叟猶不悅自常情觀之舜可以
免矣而舜蹙然有憂之舉天下之大無足以解憂者徽
宗皇帝身享天下之奉幾三十年欽宗皇帝生於深宫
享乘輿之次以至為帝一旦劫於讎敵遠適窮荒衣裘
失司服之制飲食失膳夫之味居處失宫殿之安妃嬪
之好動無威嚴辛苦墊隘其願陛下加兵敵國心目睽
睽猶飢渴之於飲食庶幾一得生還父子兄弟相持而
泣歡若平生引領東望九年於此矣夫以臣之疎賤念
此痛心當食則嗌未嘗不投箸而起思欲有為況陛下
當其任乎而在廷之臣不能對揚天心充陛下仁孝之
志反以天子之尊北面讎敵陛下自念以此事親於舜
何如也且羣臣智謀淺短自度不足以任大事故欲偷
安江左貪圖寵榮皆為身謀爾陛下乃信之以為必持
是可以進撫中原展省陵廟來歸兩宫亦何誤邪萬世
不磨之辱臣子必報之讎子孫之所以寢苫枕戈弗與
共天下者也而陛下顧慮畏懼忘之不敢以為讎臣下
僭逆有明目張膽顯為負販者有協贊敵人為之羽翰
者有依隨兩端欲以中立自免者而陛下顧慮畏懼寬
之不敢以為計守此不改是祖宗之靈終天暴露無與
復存也父兄之身終天困辱而求歸之望絶也中原士
民沒身塗炭無所赴愬也陛下念亦及此乎王安石輕
用已私紛更法令棄誠而懷詐興利而忘義尚功而悖
道人皆知安石廢祖宗法令不知其并與祖宗之道廢
之也邪說既行正論屏棄故姦䛕敢挾紹述之義以逞
其私下誣君父上欺祖宗誣謗宣仁廢遷隆祐使我國
家君臣夫婦之間頓生疵癘三綱廢壊神化之道泯然
將滅遂使敵國外横盜賊内訌王師傷敗中原陷沒二
聖遠栖於沙漠皇輿僻寄於東吳囂囂萬姓未知攸底
禍至酷也若猶習於因循憚於更變亡三綱之本性昧
神化之良能上以利勢誘下下以智術干上是非由此
不公名實由此不核賞罰由此失當亂臣賊子由此得
志人紀由此不修天下萬事倒行逆施人欲肆而天理
滅矣將何以異於先朝求救禍亂而致升平乎末言陛
下即位以來中正邪佞更進更退無堅定不易之誠然
陳東以直諫死于前馬伸以正論死于後而未聞誅一
姦邪黜一䛕佞何摧中正之力而去姦邪之難也此雖
當時輔相之罪然中正之士乃陛下腹心耳目奈何以
天子之威握億兆之命乃不能保全二三腹心耳目之
臣以自輔助而令姦邪得而殺之於誰責而可乎臣竊
痛心傷陛下威權之不在已也
知饒州李彌遜上奏曰臣聞光武起南陽一年而破新
室肅宗起靈武一年而復兩京元帝起建康數月而君
臣之禮定遂成東晉之基事雖不同皆謀深志定力行
而不疑故功效之成如此其速也竊惟國家之患振古
未聞天祐宋德陛下興起於艱難之中以陛下英睿神
武何啻並駕漢唐之君而祖宗流澤入人之深比方數
代何啻相什百也然閱時滋久大勲未集者良由聖志
未定廟謨未決上下無所遵承小大之臣無路以自效
也爰自多事以來朝廷雖未嘗不以復境土為急而前
後議者各私其說以相矛盾主和者以征討為敗謀好
攻者以守備為失計彼是而此非朝令而夕改紛紜殽
亂上紊宸聽猶豫不決日復一日而已迫防秋之期矣
故八九年間排難解紛之不暇其於恢復之圖初未有
定計也求治效之成難矣哉夫千金之家為巨室者必
先度方隅正基陛然後鳩工庀材藩垣而棟宇之則室
成矣不然雖有良工無所施其巧也況天下之大不正
其基址定其規模而可為乎書曰事不師古以克永世
匪說攸聞伏望陛下奮剛健勇智之德考前古已行之
事酌今日當務之宜斷自宸衷定其規模而力圖之姦
言浮議排斥不用上志既定然後詢謀一二同心之臣
任之勿疑責以成效恢復境土歲月可待也天下之事
未有不為而成亦未有為而不成者也古人有言患莫
大於以為不足為而不為願陛下早圖之
彌遜又上奏曰臣聞易曰介如石不終日吉孔子曰苟
有用我者期月而已可也三年有成天下之事方其臨
機應變間不容髮朝聞而夕行猶恐失之至於恢遠圖
振長策貽謀百世之後非先其根芽封植而長養之不
能成功故不俟終日不以為速期月三年之間不以為
久為國者不可偏廢也國家靖康之末法度大壊陛下
繼紹丕圖日新庶政當如創業之初條舉而叙行之然
外患内憂無有寧歲盡心力而為之僅救目前之急其
遠者大者有所未暇此亦臨機應變隨時之義不得已
爾而上下習熟便謂當然禦敵之外一切不議間有陳
一說論一事利在歲月之後者衆皆指為迂闊非笑而
詆訿之朝廷因以為不急之務置而不知妨功害治莫
此為甚也孟子曰猶七年之病求三年之艾苟為不蓄
終身不得傳曰無三年之蓄曰國非其國也豈有為國
之慮不及三年之近乎伏望陛下詔左右輔弼之臣禦
敵之暇取社稷經遠之計治安亂危之所係者條具以
進陛下少加宸慮審其先後緩急而推行之日滋月益
必有成效上禆中興之治庶幾國有定安之期民有休
息之望
彌遜又上奏曰臣聞圖治安者忘艱難險阻之為勞故
終於逸樂而克成永世之基溺宴安者忽因循苟且之
可慮故怠於閒暇而馴致一朝之患在昔多事之時人
君未嘗不欲求安而每至於顛隮離析者樂於苟且而
倦於艱難故也仰惟陛下聰明睿智負興衰撥亂之才
踐祚以來焦心勞思圖回治功是宜措天下於泰山之
安矣然而國步未寧民居未奠一有小警上下騷動陛
下不得高枕於九重之中臣所未喻也豈尚或怠於閒
暇而救焚援溺之策不汲汲於朝夕耶何以言之臣竊
觀累年敵退之後中外熙然便謂無事朝廷有偃武之
象將帥思歸馬之期一日無事幸一日之安一月無事
幸一月之安欲求終歲之安已不可得而求天下之安
可乎賈誼居文帝時謂猶抱火厝之積薪之下而寢其
上火未及燃因謂之安今日方之豈不為寒心哉易於
萃除戎器戒不虞於既濟思患而預防之居安慮危猶
不可緩而況欲轉危為安乎臣願陛下不以艱難險阻
為甚勞而以因循苟且為甚可慮忘目前朝夕之娛為
社稷萬世長久之計天下幸甚
彌遜又上奏曰臣近准大臣宣諭聖旨令臣條具今日
當行事件臣惶恐震懼罔知所措自惟空疎不識治體
何以仰副聖訓輙罄愚衷少布犬馬之誠臣痛念國家
多事十有餘年前後失圖屢有改作致誤陛下焦勞如
此未見成效臣謹稽合公論參酌事宜今日規模當急
為自治之計先令國勢日安日強以圖恢復方為萬全
之策安強之術其目有六一曰固藩維以禦外侮二曰
嚴禁衞以尊朝廷三曰練四方之兵以壯國勢四曰富
國用以備軍食五曰收民心以固根本六曰擇守帥以
責實效信能行此六者則一年而安三年而強然後資
閩廣之利以守淮南積四川之財以窺關陜政事既修
舉則必勝不然按兵固守傳檄遣間遠者自至惟陛下
用之爾然臣之所陳拯危救亂之策難以循守故常當
如創業之初為之先須陛下聖慮深思熟計灼見利害
確然不疑必欲力行不為浮議所搖方可擇人以任之
數年之間可見成效良以國勢空虛危弱至此已甚不
以持久不能有成若但應目前以為迂闊而不為孟子
論三年之艾政可為比陛下既欲力行而又委任得人
則於聽言之際尤不可不審也蓋興大利必有小害圖
遠業必無近功𩔖非衆人所能窺測兼立言者甚易立
事者至難若事有小害輒罷人有小失輒廢一守前日
之轍臣恐徒養小惠有害陛下安危大計日復一日事
無立期加以數年天下有不可勝慮者矣臣冐瀆聖聰
罪不容誅伏望聖慈察臣區區之忠不敢愛身上酬天
地生成之賜貸臣萬死使得少圖報效臣不勝惶恐激
切屏營之至
兵部侍郎王庶入對上曰召卿之日張浚已去趙鼎未
來此朕親擢非有左右之助庶頓首謝因奏曰恢復之
功十年未立其失在偏聽在欲速在輕爵賞是非邪正
混淆誠能賞功罰罪其誰不服昔漢光武以兵取天下
不以不急奪其費不知兵者不可使言兵又口陳手畫
秦蜀利害上大喜即日遷本部尚書
岳飛為太尉從幸建康以王德酈瓊兵隸飛詔諭德等
曰聽飛號令如朕親行飛數見帝論恢復之略又手疏
言金人所以立劉豫於江南蓋欲荼毒中原以中國攻
中國金人因得休兵觀釁臣欲陛下假臣月日便則提
兵趨京洛據河陽陜府潼關以號召五路叛將叛將既
還遣王師前進彼必棄汴而走河北京畿陜右可以盡
復然後分兵濬滑經略兩河如此則劉豫成擒金人可
滅社稷長久之計實在此舉帝答曰有臣如此顧復何
憂進止之機朕不中制會與張浚不協乞終母喪詔強
起慰遣之飛因奏比者寢閤之命咸謂聖斷已堅何至
今尚未決臣願提兵進討順天道因人心以曲直為老
壯以逆順為強弱萬全之效可必又奏錢塘僻在海隅
非用武地願陛下建都上游用漢光武故事親率六軍
往來督戰庶將士知聖意所向人人用命未報而酈瓊
叛浚始悔飛復奏願進屯淮甸伺便擊瓊期於破滅不
許詔駐師江州為淮浙援
監察御史鄭剛中上奏曰臣聞執一隅之見偏信自守
者謂之衆人見善則改惟義之適者謂之智人通流變
化不可測知者謂之聖人惟聖人之見高出一世之上
故能宰制籠絡御天下而為之主臣謂和議高世之見
陛下得之矣何則敵人虐犯中國禍毒流布則號呼怨
恨思欲犁庭而報耻者衆人之所同也而有智者不以
為然顧我之勢既未可與為敵料彼之情猶不敢以為
信則卑辭遜意姑曰從之者智士之所同也而陛下不
以為然陛下之意決謂敵人之心在於休兵河南之地
必以歸我故於衆論猶豫之時守以剛明不回之斷所
以得陜得洛得汴又得禁軍弓箭手以備西入之夏得
榖粟布枲以寬出蜀之兵可謂盛舉矣然而今也迎請
之使半留半返凡我所以懇祈于彼者皆靳且遲陛下
於此雖已有高世之見然通流變化區區臣子之心尚
有望於陛下焉蓋敵今日之勢非前日之勢也我之勢
非前日之勢也何以言之昔為敵謀者主為和好者也
而今為敵謀者其和好非自己出也然敵捨河南之地
斂跡而北非其國中内有牽制之患外無及人之力當
未至此則通和之議彼豈遽變第其謀國之臣必不肯
一遵前議勢須少示齟齬艱難之狀然則我所以懇祈
于彼者能一請而遂乎臣故曰敵今日之勢非前日之
勢也河南之民方其陷沒日有懷朝廷之心今其歸矣
日有失朝廷之憂臣比見陜西兵民具言敵無技能用
一人可當其四五臣卜之曰如是則關陜當永無亡失
之患對曰不然朝廷主之則敵為可勝朝廷棄而不顧
則又復解散而已嗚呼殆眞情也使果有解散之患其
何以為國哉臣故曰我之勢非前日之勢也夫彼已之
勢皆有不同則所以通敵人所以保新疆者必有道焉
靜而勿躁緩而弗迫堅忍以濟其誠慮遠以防其變如
有須於我者於其所可酌中道以從之於所不可遜辭
意以違之此通敵人之道也定帥臣以專其託通兵勢
以示其形料理三京使其血脉相連分委大將使其號
令相及此保新疆之道也
剛中又上奏曰臣聞人君之有天下猶人之有四體也
人之四體惟血氣浹洽脉絡流通然後疾病不生一者
有痞塞則膚理為之不榮人君之天下惟德意交孚政
事徧舉然後危亂不作一者廢隔則綱紀為之不貫國
家多故以來江淮之北隂邪之氣結為癰疽聚為痼癖
者不可勝數賴陛下感動天地強敵革心和氣一通而
大河以南妖沴平息甚盛德也臣今年四月被旨為樞
密院行府參謀官渡江踰淮道京洛抵關陜嘗為陛下
詳觀今日天下之勢關陜新復而且遠然其就緒也必
易三京去東南為近然其就緒也尚難關陜就緒矣三
京之力又從而相接則關陜之安久而可保苟三京之
力衰敝不振於中則關陜孤絶後當有可慮者臣請備
言之陜西諸路雖號新復然得禁軍可四萬皆壯勇善
戰之人是官不至於無兵也弓箭手舊額一十四萬今
猶得六萬是民尚可以為兵也年榖既狼戾官中見管
之粟與和糴相當共可以足一歲之食是土地不全曠
也今又益之以秦鳳熙河出蜀之兵宣撫使節制其間
有一旦之警利兵據險六經略趨走而聞號令未易窺
也臣故曰就緒為易惟洛陽百戰之餘凋殘尤甚其西
則陜府為鄰陜自李彦僊死守敵悉力取之民無噍𩔖
其東則汴京應天府一帶久為劉豫兇焰所焚焦痛未
蘇三京戶口今計雖僅四十萬比平時不能十分之三
近又緣屯田司收其已租之田追其元買農具公私相
礙宿麥不入土民力殊困論其地勢則平川通道不見
藩籬無一兵可以受甲無一家可以輸上孤城乍聚之
衆不相統屬釁隙之所易生臣故曰就緒為難夫關陜
先就緒而三京不能振起則朝廷之德意政事痞塞于
數千里之間有如盜賊蒙死徼幸乘執事之不備則潼
關以西不過自能保守當無氣力相援紀綱廢隔豈不
再貽關陜之憂哉臣願陛下與二三大臣講究所以保
養三京之道選任名德重望之士置之要郡審擇材猷
敏博之吏使為監司增廣戍兵而謹備不虞精究屯田
而俾民安業使朝廷和氣自東南達乎西北中間血氣
浹洽脉絡流通起居食息日就安彊則事功之興起未
易量也苟惟不然膚理不榮復有受病之處不治將深
矣
剛中又論東南根本疏曰臣聞第五琦謁見肅宗於彭
戍原奏言今之急在兵兵強弱在賦財賦所出江淮為
淵臣請悉東南寶貲飛餉函谷肅宗悅之臣不識陛下
以肅宗之悅琦為是耶非耶陛下見肅宗之非則臣不
復論若以為是則臣欲有言夫西北有亂藉東南為根
本奈何欲先搖其本以徇西北乎國家兩宫遠狩中原
未復生靈日望陛下出之於塗炭謂可棄西北而不顧
者非也而又人心久而不收則離德澤久而不繼則竭
僭竊之勢豈可容其蟠結漸牢謂可棄西北而不顧者
非也知以西北為念力守其說而不忘經營則濟矣謂
可困東南以徇西北者亦非也書曰民罔常懷懷于有
仁西北之民以東南為裕則如水就下雖萬折而必至
若東南自有愁嘆之苦彼何所慕而歸乎大抵事不可
令再失策今陛下親撫六師大臣統護將展力共洗前
日退避失策之悔則天下幸甚不然槃水一跌恐無有
再能收拾者
剛中又上奏曰臣竊見朝廷自去冬建議移蹕論者是
非相半或謂建康阻江為固有如敵騎徼幸萬一則受
敵在先非百司安枕之地故以幸浙西為是或謂士卒
之氣恃朝廷進退為強弱進尺則有賈勇之望退寸則
有解體之憂故以幸浙西為非臣皆以為不然也古人
之言曰人君門庭遠於千里堂下遠於萬里必待近而
後理則其遠已如此身臨戎馬者便足以為治乎又曰
不出戶而知天下坐於室而見四海必謂遠者難治則
易亦如此決勝千里者亦豈不然哉鄰有堅敵士未解
鞍或進或退觀時應變此未足以定是非而恐是非在
其後也使朝廷謀慮足以料敵賞罰足以使人雖走一
函之書可以驅三軍於水火孰謂捨建康而不可以制
勝人亦不得而非之矣使防閑失計外侮可入則一馬
朝渡暮即東南何臨安之可保吾亦安能獨是哉為今
之計要當保其所謂是無使為人所非也乘輿還臨安
矣侍衞亦臨安矣百司庶府皆臨安矣朝廷以為安且
治邪其以為未然邪陛下與二三大臣密勿之意以為
未治未安夙夜圖畫如是守淮如是守江何地置兵何
人應敵上下同心不置中原於度外如是則豈害中興
之功陛下與二三大臣以為巳治己安兵自此可以漸
息民自此可以少休敵人不復來東南不復擾我在堂
奥藩籬已自可託如是則臣恐不能無後日之悔二者
朝廷當自知所擇矣陛下豈不見鑾輅所臨州里老人
攜子抱孫駢肩趼足如見父母其鞠育保全之道陛下
宜有以勉之董仲舒曰高明光大不在於他在乎加之
意而已臣不勝區區之心
剛中又上奏曰臣竊見比者敵使造朝人情疑慮咸謂
國家數年蟠屈待時之氣一旦又訹甘言而自解於是
感激不平者咸以所見抗論于上夫論事者言不切至
則事不可回論事而欲其必回則其言常多偏偏勝之
論聽者難之而人主或至於厭聞矣然可否相濟社稷
之福雷同之論古今之患故聖人之建功立事寧使衆
智畢陳可否相反而不欲上下䛕悅雷同而相比寧使
發揚宣布戇愚而面折不敢使其緘默隠避顧望而腹
非惟吾守中平至當之道裁應事機故雖衆多之論時
有偏勝過直者亦一切虛心容納之所以下有盡言之
忠上有兼收之美而事亦無適而不得其當也敵人之
恨臣子緘於骨髓然國家士馬之氣力財用之源流智
者當自默識而心計之機雖不可不投患亦不得不慮
敵乃肯開我以好言示我以善意我亦何辭而峻絶之
乎絶之誠易也後日之策計將安出謂有揚旌電掃問
罪破竹之勢則平時自可用之何待絶使者而後可以
有為乎故專意不與敵和者臣知其言必偏勝而難聽
雖然犬方齧人豈有無因而自己虎方得肉必不無故
而捨之勍敵狃忲種種如意今一旦欲還我已捐之地
歸我已棄之民是未可信也而又妖祥變怪詭詐反覆
之士無世無之亦不可不察故專意不欲議和者其言
雖偏勝過直臣謂陛下正當虛心容納而守以中平至
當之道也中平之道法當何如亦曰應之而已好言善
意我姑領之秣馬按兵靜觀其變所以守江所以守淮
者論之宜加詳所以取中原所以圖恢復者念之宜益
深使天意悔禍吾則與億萬生靈同享其福敵情叵測
吾則與三軍將士常自有備矧又時移事異勢已不同
當不至如前日斂手入其計中也道理明甚而人情不
免於疑者正以未知朝廷信與未信為如何爾朝廷以
敵為必信而善鄰之望在於朝夕則論者之言恐或可
采不以為信而姑曰從之則以弱應強在理為順以誠
待詐於我無捐論者雖過陛下自可優容之古人有言
聽者事之候也計者存亡之機也陛下跨馬横槊以有
天下敵人情偽何待馬援言之然後在於目中聽言定
計當亦審矣疎遠之臣懷區區不自已之意上瀆天威
惟陛下幸赦其愚
剛中又上奏曰臣今月十九日准樞密院劄子備奉聖
旨節文以梓宫未還母后在遠陵寢宫闕兄弟宗族之
故欲屈己就和令在廷侍從臺諫之臣詳思所宜條奏
來上臣伏讀流涕仰見陛下孝友格天敵人改意事雖
可喜可疑至於屈己之言則臣子所不忍聞也且國家
南渡以來間關險阻寒心銷志僅能自立謂今日可與
敵爭者非癡則愚又況敵遣使曰休兵我何辭曰用兵
敵曰通和我何辭曰立敵敵曰奉梓宫母后還我何辭
曰不欲聽其甘言領其善意少降辭氣以就和議勢有
不可已者然陛下詔羣臣以屈己則臣所未詳夫屈己
之事非一端也前世固有奉子女者有供金繒者有割
土地者有北面而臣稱者皆上為宗社下為生靈不得
已而為之今國家之於金人土地為其所據金繒子女
為其所取崇高之號亦嘗自貶而臣稱之屈己至矣不
知此外又將何如其屈也父子之間所本者孝君臣之
間所本者忠陛下欲為親屈此孝也安能使天下皆忘
陛下而廢忠乎上而士大夫下而國人衆而三軍士卒
方同心而上戴有如敵使狂悖過一縣則欲使縣令拜
過一郡則欲使郡守拜至中都又妄有所欲則是傳一
函紙自北撫定而南非通和也人皆肯從乎國人之情
士大夫之情也陛下詢士大夫則見國人之情矣至於
三軍士卒之情亦即此而可卜陛下儻未以為信試呼
一二大將問之彼不至為酈瓊必不率三軍而屈膝也
士大夫之情不得順小則去大則其身死而已矣三軍
之情不得順則事有不待臣言者夫強敵之奉命至境
而吾軍民順從者半不從者半使者眙愕相顧觸藩而
返則結讎造怨益不淺淺曷若卑辭報使者曰江南雖
小要自各有君臨以小事大稱臣可也獨難行之禮無
以塞大國之責弗辱顧憐則是吾之誠意不足以感動
大國而上天終未至於悔禍末如之何也已然後督勵
將士謹備不虞江外塵起則上下協心再修甲寅之役
臣恐敵人便未能越長江如坦途也雖然臣有一焉陛
下欲謝使者必先呼集大將更令各與近上統制官數
人同定此議陛下仍開心諉之曰金人邀我以難行之
禮汝軰其許之乎謂可許則後日敵再封一函紙又甚
於此計將安出謂不可即有邊陲之警孰為吾當之彼
如慷慨垂泣各願效死則長江之氣已增十倍謝使者
何憚臣不敢遠引前代鋪叙為可觀之文直以存亡禍
福之機係於今日者為陛下言其梗槩愚陋不足以奉
承明詔臣罪當萬死惟陛下幸赦之
剛中又上奏曰臣竊聞敵使就館朝廷差官同王倫等
計議衆論皆謂朝廷審處適中必無過舉和議之事次
第可成此至幸也然衆皆知和議之可成而不知垂成
之事亦復可敗要須有道以濟之何則敵所求出於平
易其事必成敵所求出於甚難其事必敗事之成也謀
畫可以繼進事之敗也智者無以善其後此幾微禍福
之原不可差以毫釐者陛下應之可不審乎有如敵求
我以甚難則和議之敗蓋有兩端其一激怒於敵人也
二則激怒於國中也有一于此非但和議之不成蓋亦
産禍之甚速臣請試言其略朝廷若曰敵不可從必峻
辭而拒之敵必曰稱臣者汝也請和者汝也致我使往
來者汝也今遽云爾是我不紿汝而汝復無信也其激
怒將如何和議當自是敗矣朝廷若曰敵不可違悉俛
首聽之國中必曰是無中夏也是棄君尊也是忘宗廟
也雖有防川之力恐不能防人之口其激怒又如何和
議亦敗矣為今日計者必當以適中之論調護其間其
從之也不使激怒於國中其有可辭也不使激怒於敵
人周旋曲折以就其事如是則和議可成矣雖然適中
之舉要在勿速有如未就益擇善議論之士熟為使者
開陳道理使其心解意悅共擇兩平之道守而行之仍
曉然令内外通知勿使下有憂疑之意如是則事無不
濟漢韓安國有言謀事必就祖發政占古語側聞咸平
二年章聖皇帝謂曹彬曰北鄙終成和好此事須朕屈
節為天下蒼生然又須執綱紀存大體即為久遠之利
陛下欲謀事就祖其法章聖之意而已矣郅支求侍子
漢議遣谷吉送至庭貢禹持不可曰春秋之義許夷狄
者不一而足先儒謂節制之不求稱其欲也陛下欲占
古語其合春秋之義而已矣陛下孝友之心感天地而
動金石微臣區區之意惟恐朝廷行之失當有害成議
其數以和議為言者乃所以欲和議之成也陛下恕其
愚否
剛中又上奏曰臣竊見講和之事初則士大夫以為憂
中則民庶以為憂今則將帥以為憂士大夫見朝廷審
處適中未有失策方朝夕為陛下同心謀慮共圖善後
之計初以為憂而今少定民庶則視士大夫為舒卷者
也見士大夫之情稍安於前故其憂亦緩而未迫聞之
道路獨將帥之憂洶洶如風濤爾朝廷但知今日某人
入館議事明日某人入内奏禀而不知士卒竊竊之言
日益憤激此其為患不可不慮也蓋陛下間關之初收
拾西北流離之士拔為將帥分置軍旅相倚為安危者
踰十年矣曰敵騎人邊詔使守禦者諸將也曰盜賊據
險詔使招捕者諸將也諸將顧雖未能以大功名自見
然其所以事陛下者甚久且勤今陛下一旦欲成和議
敵使在館曾未與諸將道其曲折寧不使其疑且憂歟
安知其不深思自念曰我軰平時不能相與展力今乃
使君父至於屈已降氣則懷厚恩而感激者必至於自
慙又安知其不相與語曰和議既成我軰自是當漸無
用而朝廷自是漸至於相忘則防後患而危疑者必至
於自恐使諸將慙且恐其終不為朝廷憂者無是理也
臣愚謂此後勢當選擇大臣别作措畫以繫諸將之心
目今且當分遣官吏密宣詔旨以慰諸將之意繫諸將
之心則和議成與不成皆不相妨但少俟金使北去之
後議之未晚臣未敢進其說也至於慰諸將之意則勢
有不可緩者陛下誠即日遣人分詣諸屯喻以至意使
知朝廷施設皆無過當事成則與汝等彊兵積粟漸為
進守之計不成則與汝等鞠旅陳師圖為後日之舉雖
成否未知真偽相半然皆不捨汝以圖功也如是則將
帥安而羣論息人情通而和議固矣傳曰高鳥盡良弓
藏今日豈陛下藏弓時乎愚瞽之計願陛下即施行之
勿以為疑也
剛中又上奏曰臣累具奏禀講和事惟在審處中道務
令可行陛下亦頗采納其說謂北使今已在館足可商
議臣不勝幸甚今者如聞敵書緘藏未肯分付意欲陛
下實行臣事之禮拜而奉之臣實駭懼且今日之事或
從或違各有大害惟於從違之間求得中道乃可施行
然而不可急也臣冐死畢其說惟陛下留神省察臣聞
齊楚交善之國也秦欲伐楚先使張儀紿楚約獻商於
之地六百里使之絶齊楚王大說羣臣畢賀獨陳軫不
賀楚王曰不煩一兵不傷一人而得地六百里子獨不
賀何也軫對曰臣見商於之地不可得而患必至也且
先出地後絶齊秦計必弗為也先絶齊後責地必受欺
於張儀矣楚王不聽使勇士詈齊王絶之使將軍受地
於秦張儀指謂楚使曰從某至某可六里楚之君臣始
大悔今日講和之事臣竊謂𩔖此而又有甚焉者夫不
因謀慮不勞師旅而敵欲復故地還梓宫歸母兄反宗
族是其所以許我者何止商於六百里耶秦欲使楚絶
齊敵欲使我受詔使楚絶齊不過孤其旁援而已使我
受詔是欲伐吾之本根也墮其計而孤旁援為禍猶淺
墮其計而伐本根禍無乃深乎此不可不察也雖然用
陳軫之計則必使秦先出地後絶齊然而秦不肯也今
使敵先復故地還梓宫歸母兄反宗族而後奉詔則敵
亦不肯矣軫恐後責地受張儀之欺則我豈不憂後求
五事為敵所紿乎道理分明如此則講和之事自當絶
之然而上之百執下之國人皆紆回曲折共為陛下圖
善後之策而不欲絶之者古語有云利則行之害則舍
之疑則少嘗之今日之事正可以為疑也陛下孝友之
性動天地而感金石釃酒奉觴日欲上長樂之夀故臣
子亦不敢專言其害止欲陛下以為疑而少嘗之爾何
則敵見吾今日朝廷氣力稍強號令漸一以地勢言之
則又據長江而擁襄漢彼與其涉遠勞師而容有後害
曷若設謀用計而制其十全此其智慮不淺然萬有一
焉者彼或同室相攻族𩔖内潰欲有中原而患力之不
足欲平故怨而念恩之無從則革意回心事有不可知
者此正疑則少嘗之之時也少嘗之之道當如何亦曰
推我誠心領其善意汝封一函紙來吾謹待爾使欽聽
爾言可從則致禮以答之不則修辭以謝之執紀綱存
大體如是乃可今敵使就館踰數日必欲屈陛下為自
古帝王所不行之禮此豈謂之講和哉是其心非但欲
使楚罵齊而自絶也然亦猶癡賈操竒貨於市知人欲
之則予價愈多而愈不肯售願陛下少回天意更賜從
容命大臣於從違兩者之間求一可行之道與北使再
三商量庶幾協濟講和之議陛下不可專見可從之利
而忘其害事苟失策非但楚受六百里之欺為天下後
世笑而已幾微之禍有不可測者仰惟哀憐臣子之心
而俯聽之臣不勝懇祈之切
剛中又上奏曰臣昨日與臺諫連書入奏乞令王倫等
盡力取敵書納入方為今日兩全之策如聞聖意允許
不勝幸甚然臣有一言更須控陳惟陛下哀憐聽之所
謂取敵書者但欲為敵使作道地爾恐書至而我不屈
則敵或以為未滿故欲取而納入今日納入明日見使
者或書與使偕入置使者幕中大臣授書入之陛下徐
出見使者如是則不屈非彼所知也是謂兩全之策至
於陛下聖躬則雖書入而不可屈也聖人有言莫見乎
隠莫顯乎微隠微之中天下所同見陛下勿謂禁密之
中可以潛行天日之表可以暗屈一人知之什百人言
之四方萬里皆傳矣或謂臣曰陛下為親屈傳之天下
何害臣應之曰親歸地得播告中外布禮以謝大國之
惠天下不敢議正恐親未必歸地未必得徒取天下後
世笑爾又或謂臣曰彼諾而我信之有如負約則曲為
在彼於我無愧是又不然墮其計則解體喪氣精銳銷
愞何所不有又或謂臣曰敵非前日比謀亦何用蒼蒼
悔禍事寧可知臣又應之曰用謀者敵人之常情革意
者古今之萬一立國之道以守常為正而不可以僥倖
為心大抵破人之國奪人土地者未嘗不慮其再興也
若曰今不滅越後必悔之則吳君臣所以慮越者如何
曰汝忘會稽之耻耶則越君臣所以念吳者如何非特
是也秦嘗破荆矣後與荆人和荆乃起為秦敵又破魏
矣後與魏人和魏乃起為秦敵故秦之謀臣痛誚其主
謂其不早成王業者良由不絶滅荆魏而使其得以收
亡國聚散民而再立宗社也然則堅敵之待殘國其心
忍矣故傳載其語曰削株掘根無與禍鄰禍乃不存由
是觀之敵人之情眞可畏哉若乃陛下孝友格天祖宗
德澤在人強敵改心事隨世變於理不謂之無獨不可
全信之爾一書遠來未見端的天子屈帝尊而受之無
乃信之全乎陛下為親而意切天下念而心危矣臣又
得之王倫謂敵後日有南北羈縻之請此尤不可之大
者一言許之後不可爽今日奉詔之事乃是議和之初
未嘗遠慮但作悠悠之語不思事至之時遂至無畫今
若又以此事許其後日則今雖平和後復難處惟陛下
稍回聖心思慮後日祖宗基業不全矣民力窮矣人心
危矣更令失計悔將如何伏望憫臣戇愚察臣疎淺但
見人情物論有不允當故盡取以告陛下使陛下初不
過聽置臣言責之地則臣豈敢越職犯分累冒天威哉
臣不勝懇祈之切
剛中又上奏曰臣聞自下劘上非全身之謀再三而瀆
非得已之計竭陳愚悃仰冒帝尊臣比緣使事條陳利
害數千百言大要欲得和議不敗天予不屈而已昨與
臺諫乞令專委王倫取敵書納入陛下念祖宗存大體
之訓畏古人犯衆怒之言俯從其計事已獲濟不勝幸
甚然臣尚有私憂者敢因事濟之初妄獻預謀之策南
北羈縻之請臣所憂也果有是耶其不然耶今復不正
其始則他時從違無策利害益深矣臣料陛下旦夕必
再見使者與之計議大抵敵有所欲寧難之於初不可
悔之於後難於初彼自見理而止悔於後彼固得以歸
曲也如聞朝廷亦嘗扣問驛客所有羈縻之人欲於何
時交付臣謂審之是也問其時則非矣要當為敵言如
某等人可還如某等人不可得開言創意宜懷遠圖勿
謂事未至而謾云也且如今來許我者事事皆得籍兵
之敵而可遣乎臣請備論之通和之後其割以還我者
必止是空地無府庫也無桑棗也無蓄聚也無大姓豪
民也梗莽丘壟之間所留者老病孤弱豈復有強壯可
戰闘之人郡縣既開東南虛匱籍兵之敵平時倚以為
用者又一旦舉而還之則衆心解散不待立六國後而
人各指其故鄉矣可不念哉和議既成萬端偕起凡有
措畫便當為經久之計不可僥倖而苟就也說者謂數
年卑屈祈哀自請迨敵國專使來臨許以通好豈容輕
失其意他時敵遣萬騎臨江人情駭懼吾内顧財用自
知不足外督將士或恐難用則事亦可虞此陛下之所
慮也紀綱散矣士馬空矣衣食竭矣得宗族而復不能
保得土地而復不能定大河之南藩籬蕩然如失元氣
之人忽忽待盡此臣子之慮也陛下之所慮能作而起
之豈不在我臣子之所慮苟至其時則無策矣審量輕
重顧久圖遠惟聖心加察焉臣聞爵禄者厲世之具也
陛下操爵禄而欲有為何所不可然羣言交入衆智紛
然好謀能聽此前史所以獨稱於漢祖蓋事方危疑國
論未定必有揣摩傅會之士投隙而進其心雖上欲獵
取陛下之爵禄而不知禍毒可流於天下惟陛下禁其
萌焉臺諫天子以為耳目臣雖愚陋不足以當陛下視
聽之責斷不敢導君父以姦聲惡色也感激言狂至於
流涕冒瀆天威罪在不赦
剛中又上奏曰臣伏見敵人敗約中外不以為憂而為
喜敵逆天太甚養禍彌深變已和之議而神必誅驅久
戰之兵而人極怨措身危絶之地行師盛夏之中茲故
可以無憂陛下以孝悌之至雖從其請初未嘗為屈己
太過之事也根本不移藩籬如故比前日實無所損而
敵人受其田茲故可以為喜夫舉大事者在酌民情中
外之情如是勝負之形形矣然區區之愚憂喜猶交戰
也陛下精兵勁甲需險有年今欲震發沈潛布昭聖武
則檄書一行萬物吐氣其誰敢敵臣固安得不為喜然
用兵者如槃水在檠臨敵者如養虎遺患惟持重可以
鎮物惟果斷可以成功旋踵之間禍福相倚臣亦安得
不為憂又念敵人多計善為妖祥稍覺失利便能以甘
言相怵正恐他時將帥鼓行士卒用命兇孽遊魂之日
或我師顔行不備小有萬一之虞彼未必不再遣一介
持消釋釁憾之語復相紿弄于斯時也陛下持以斷然
之志否乎臣又安得不以為憂持之不堅行之不果既
已為強又欲為弱遲疑兩端之間吾進無所鼓退失所
據皆志士寒心之日也臣又安得不以為憂臣嘗精思
深念以為今日之事雖感動士心同力赴敵猶是中策
而陛下持以斷然之志終始不變者上策之上也苟士
氣不衰國論堅決鼓而進之敵人震壊則破竹之勢次
第可圖知難而退以戰為守則長江之險方可為固不
然則後日持之不堅與今日畏縮退避其患一也新疆
之民方如赤子之得父母父母今又棄而遠之計其宛
轉塗炭延頸拯救者日夜號呼以幾願陛下以臣堅果
不變之說詔之大臣天下幸甚
剛中又上奏曰臣聞中國之治有盛衰敵國之勢有彊
弱執權應變因時制宜此聖人撫中國御天下之道也
伏自夏五月封疆之臣以敗盟之警聞陛下惻然慨傷
知曲直之有在爰戒師律奉揚天威克獲之書以日來
上制宜應變之道誠得之矣夫以敵人輕視中國無謀
妄動宜其一跌塗地盡斃其衆而不返然猶能收拾餘
衆欺有大河之民者無他蓋去年修還地之好今年報
敗盟之警長驅之馬觸盛夏而甘暍死顧吾猝遽之間
謀既不得素定諸將之戰力亦未能齊一此宜渠酋之
誅尚以頃刻淹也雖然今茲中冬歲之杪日無幾朝廷
所以為來年計者盍亦蚤正而先定乎中國之盛衰比
前日自可見敵人之彊弱比前日自可料願陛下乘萬
寶亨昌之始即乾剛運動之初開廓規模沈潛機算與
二三大臣預為來歲待敵之畫動靜戰守皆使謀素定
而力齊一則中興之功成於此矣謀之素定在朝廷力
之齊一在將帥但朝廷之謀素定則將帥之力自然齊
一側聞太祖皇帝兵不過十萬而平定四海指麾如意
者用素定齊一之道也臣不勝區區願望之切
歴代名臣奏議卷八十九
