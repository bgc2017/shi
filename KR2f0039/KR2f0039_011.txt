歴代名臣奏議卷十一
明楊士竒等撰
孝親
宋光宗紹熙二年帝以疾不過重華宫祕書正字項安
世上書言陛下仁足以覆天下而不能施愛於庭闈之
間量足以容羣臣而不能忍於父子之際以一身寄於
六軍萬姓之上有父子然後有君臣願陛下自入思慮
父子之情終無可斷之理愛敬之念必有油然之時聖
心一回何用擇日早往則謂之省暮往則謂之定即日
就駕旋乾轉坤在反掌間爾
三年上以憂疑成疾不過重華宫中書舍人黃裳奏曰
陛下之於夀皇未盡孝敬之道意者必有所疑也臣竊
推致疑之因陛下毋乃以焚廪浚井之事為憂乎夫焚
廪浚井在當時或有之夀皇之子惟陛下一人夀皇之
心託陛下甚重愛陛下甚至故憂陛下甚切違豫之際
焫香祝天為陛下祈禱愛子如此則焚廪浚井之心臣
有以知其必無也陛下何疑焉又無乃以肅宗之事為
憂乎肅宗即位靈武非明皇意故不能無疑夀皇未倦
勤親挈神器授之陛下揖遜之風同符堯舜與眀皇之
事不可同日而語眀矣陛下何疑焉又無乃以衞輙之
事為憂乎輙與蒯聵父子争國夀皇老且病乃頥神北
宫以保康寧而以天下事付之陛下非有争心也陛下
何疑焉又無乃以孟子責善為疑乎父子責善本生於
愛為子能知此理則何至於相夷夀皇願陛下為聖帝
責善之心出於忠愛非賊恩也陛下何疑焉此四者或
者之所以為疑臣以理推之初無一之可疑者自父子
之間小有猜疑此心一萌方寸遂亂故天變則疑而不
知畏民困則疑而不知恤疑宰執專權則不禮大臣疑
臺諫生事則不受忠諫疑嗜慾無害則近酒色疑君子
有黨則庇小人事有不須疑者莫不以為疑乃若貴為
天子不以孝聞敵國聞之將肆輕侮此可疑也而陛下
則不疑小人將起為亂此可疑也而陛下則不疑中外
官軍豈無他志此可疑也而陛下則不疑事之可疑者
反不以為疑顛倒錯亂莫甚於此禍亂之萌近在旦夕
宜及今幡然改過整聖駕謁兩宫以交父子之歡則四
夷向風天下慕義矣
校書郎蔡幼學上封事曰陛下自春以来北宫之朝弗
講比者夀皇愆豫侍從臺諫叩陛請對陛下拂衣而起
相臣引裾羣臣隨以號泣陛下退朝宫門盡閉大臣屢
日弗獲一對清光望日之朝都人延頸遷延至午禁衞
飲恨市廛軍伍謗誹籍籍旁郡列屯傳聞疑怪變起倉
卒陛下實受其禍誠思身體髮膚夀皇所與宗社人民
夀皇所命則疇昔慈愛有感乎心可不獨出聖斷復父
子之歡弭宗社之禍
光宗車駕將朝賀重華宫既而中輟翊善羅點言自天
子達庶人節序拜親無有闕者三綱五常所係甚大不
當以為常事而忽之上過宫意未決點奏陛下已涓日
過宫夀皇必引領以俟陛下常人於朋友且不可以無
信況人主之事親乎今陛下久闕温凊夀皇欲見不可
得萬一憂思感疾陛下將何以自解於天下
司農寺主簿吕祖儉奏曰臣聞臣之事君猶子之事父
也子則受氣於父臣則制命於君是臣子之身非可私
為巳有也故君父安則家國安家國安則此身始得而
安否則天地雖大四海雖廣將無所安其身矣自昔以
来仁人孝子忠臣義士所以竭誠盡言視家國之事如
已事而不避死亡之誅其心豈有他哉盖以家國之安
危實相關繋有不可得而解者固非沽名要譽訐以為
直以自私其身也矧臣世受國恩粗明兹義先臣蒙正
輔太宗真宗夷簡輔仁宗公弼輔英宗神宗公著輔神
宗哲宗好問復輔高宗於即政之始事體之艱難時勢
之變故是皆身歷其間調娱維持均休共戚不敢有二
臣之父兄又蒙朝廷記錄亦皆有位於朝臣從州縣小
官復蒙陛下拔擢使之備數班列得非皇慈興念舊族
俾其扶植嗣續或能不私其身耶自惟位下言微止當
退循分守豈應狂妄僣貢封章實以區區愚衷有所感
激雖欲緘默不能自制不得不昧死為陛下言之恭惟
國家聖聖相承受天眀命紀綱法度賞罰政刑是豈盡
過於漢唐獨仁孝之行既本諸内心而大過人之德業
夐超千古故能祈天永命雖經變故而終不傾搖高宗
皇帝匹馬渡江再造區夏不謀不筮挈提大寳付之夀
皇聖帝以對越藝祖在天之靈惟我夀皇翼翼孜孜躬
致二十七年之孝養鑾車往来萬姓瞻仰豈惟天下愛
戴而夷狄異𩔖亦能詠歎欣慕莫知其然於斯之時雖
有水旱之灾盜賊之虞人心既固旋即消弭盛德格天
其應自爾此非以幸而得也仰惟皇帝陛下春宫毓德
仁孝升聞日就月將閱天下之義理已多獄訟謳歌㒺
不歸仰夀皇顧天位之有託睠萬機之憂勤雖春秋未
高而精一之傳復見之於陛下三聖授受赫奕焜煌慈
孝偕極是誠簡冊之所未嘗有也夫貴為天子富有天
下而得以天子之貴天下之富奉事其親此古今之難
值君父之至榮自三代以還歴千餘載惟唐之數君為
然太宗之於高祖眀皇之於睿宗肅宗之於明皇遜禪
之際皆匪由衷嫌隙疑阻禍亂隨至而肅宗因臣庶之
言抱玩弱女感懷顧復至於歔欷載之史冊至今讀之
可以使人流涕肆我本朝禪代之美固始見於靖康然
是時戎馬在郊事出倉猝相與之際有不忍言者夫以
古今人主難逢之盛事既有其時復乖所願而有害夫
養志之至樂此仁人君子所以痛心疾首也今陛下躬
承休運所以事夀皇者一遵夀皇所以事高宗若記禮
所載文王之事王季武王帥而從之真無間然家法懿
範休聲鉅美陛下既皆得之是誠足以教天下之孝而
垂法於萬世兹盖我國家仁孝之所積故非常之慶錫
之於天而尤當極其培植保養之功也去冬郊禋之夕
風雨暴至聖心祗懼遂愆天和然陛下思念慈闈之心
不為疾輟藥餌甫除不憚風雪遂御乘輿都人夾道聳
瞻莫不鼔舞聖孝其所以培植保養乎天之錫我國家
者亦可謂至矣旋聞聖躬復少違豫夀皇愛念切至於
是屢頒免過宫之旨今閱日久矣清明在御臣下悅喜
比者會慶節前期十日奉香致敬羣疑冰釋歡意周流
逮至流虹之旦天氣和暢百官敘立重華宫外皆自以
為必得瞻覩親奉玉巵之禮大明浸升踵企目斷拜表
竣事衆心皇皇抑不知聖心以夀皇慈訓難於重違故
不欲數蹕煩民耶或聖體有甚不能勉強者而非外庭
所能知邪孟子曰孰不為事事親事之本也孰不為守
守身守之本也陛下仁孝得於生知豈容復有擬議然
臣下猶有不能忘其憂者誠恐玉體猶有未康而無以
釋海内之至情也尋聆御朝臨講之制不踰常式雖有
以知陛下已集和平之福而道路籍籍愈以為疑盖事
親之禮衆所共知儻有少愆自難戶曉在庭之臣庶幾
長至在即陛下既受羣臣之朝必將祇欵北宫以展未
申之誠及期天仗入陳百辟就列顧瞻黼扆不啻渴飢
傍徨徘徊嚴辦未奏離立庭中蹙頞閣淚人情憂迫若
癡若狂咫尺天閽無路可扣逡廵退却相顧黯然流言
紛紛有不忍聽方當有道之朝加之陽剛漸長政是陛
下膺受多福庶邦丕享之時胡為而使人心至於此極
臣竊自妄測聖意必以為父子至情當盡慈孝歲時之
慶止屬禮文既慈孝之兩隆雖禮文而可略臣則以為
不然士庶人之家父子同室動息與俱至於人主有庶
政之繁問安視膳不容朝夕之必躬則五日一朝節序
稱慶盖將達人子之情所謂禮文乃是實事況人主者
華夏蠻貊之所觀瞻凡見於節物儀典皆所以感化天
下起其忠君親上之心詎宜於疑似之間謂因循為無
傷而使人心解弛妄有測度乎夫君心所感隨動輙應
陛下試反而思之陛下親舉重華之禮則天心底豫兩
宫喜悅羣臣觀感軍民歡呼萬方儀刑四夷敬服洋洋
然有太平之象樂莫大焉尊榮莫大焉陛下暫輟重華
之禮則天心必不孚格兩宫必形思念羣臣憂懼㒺知
所依軍民怨誹無復忌諱萬方有泮渙之勢四夷有輕
侮之謀宛然有衰殘危悴之態辱莫大焉不祥莫大焉
此二者其利害榮辱至易知至易見陛下將何擇哉竊
聞夀皇鉅典已成進書有日恭想陛下躬率羣臣必欲
行此縟禮以慰神人之望雖夀皇復有免到宫之命不
可遂巳盖免到宫者夀皇愛子之心而必到宫者陛下
事親之實擴天性之固有如水勢之必東不必以屢出
欲止為嫌不必以人言既多為厭或萬一有援引繳進
之說者兹乃為導䛕竊寵之計非所以愛陛下也天意
之從違人心之離合政在今日惟陛下念之然臣之愚
所以拳拳於此者非為陛下愛惜此名也國家南渡以
来版籍半淪於沙漠而讐耻未能遽雪言乎民力則困
於養兵而焦熬憔悴𩔖不聊生言乎軍政則墮於和議
而驕脆窮怨緩急難倚言乎人才則務為沈默即有患
難孰同其憂静言思之誠可寒心所恃以維持億萬年
之基者盖祖宗既有仁孝慈愛不可及之盛德而比年
三聖授受孝愛交孚又足以祈天永命故他雖未至猶
可漸而為也儻聖孝於形迹之間稍有所虧四方傳聞
愈遠愈異人心搖動根本必傷竊慮菑害自此而生禍
變自此而萌無以恃之為固事實在於目睫不可謂為
迂談而轉移之機則在陛下一念之頃耳臣於此而不
言是愛其身而負國家累世養育之恩也詩云心之憂
矣不遑假寐臣不勝拳拳冐犯天威臣無任瞻天望聖
懇祈激切惶懼俟命之至
四年祖儉又上奏曰臣世受國恩兹又備數朝列近因
輪對得望清光天容穆穆極其粹温不遺微賤之言曲
加奬納至論天人感通之際有及於事親之禮聖謨洋
洋窮極根柢謂事親如事天當務誠實有以仰見陛下
聖念所存真與天通凡禮文所寓或未甚周初非有虧
天性之至愛誠有非外廷所能知者然事因適爾觀聽
浸隳誠實之德曖昧而不彰禮文之實因循而失信國
勢人心岌岌搖動盖凛然有不保朝夕之憂以陛下之
明聖照臨宇内方將登延俊良以興治功今焉於此屢
有虧闕既非陛下之本心而猶爾優游視為常事使道
路流言浸不忍聽臣實痛心若執政大臣侍從臺諫不
以今日事理之實告之陛下則是羣臣有負陛下也若
有所論奏不得即以上聞則是左右閹宦畏威遠罪壅
蔽陛下之聰明也夫天下之心有萬不同至於事親之
實則本於孩提之良知不待家至而戶曉自天子至於
庶人壹是皆以此為本而人主者華夏蠻貊之所觀瞻
兹事實為三綱之首苟舉措乖違則天意人心隨即渙
散臣不敢避萬死為陛下極言之非是敢為危言苦論
盖以聖性本不如此而不忍陛下負此不美之名也且
過宫之密疏初何疑間獨以自去冬以来乘輿屢駕皆
成中輟皆是舉行盛禮之日粤若會慶之旦臣所目覩
百官序立重華宫外以望翠華之来大眀浸升踵企目
斷拜表竣事衆心皇皇當是時陛下雖自以為誠實無
他而人情固已不能不愕疑矣至於長至之辰臣所目
覩者天仗入陳百辟就列徬徨徘徊嚴辦未奏離立庭
中蹙頞閣淚人心憂迫若癡若狂咫尺天閽無路可扣
逡廵退却相顧黯然當是時陛下雖又自以為誠實無
他然流言籍籍尤有非辭說所能解者矣臣於十一月
十二日冐死投匭以自通於陛下之前盖恐於中外之
情或有所未知也所幸邇来進書成禮過宫如儀天宇
開霽都人歡欣中外疑惑方得消釋陛下誠實之意始
昭于四方而此月兩旬之間過宫之日則復兩皆放仗
十七日之事又復甚於往時自旦至暮竟無傳旨侍臣
在庭衛士在列經過官司伺候起居捉巷軍兵次第排
立終日守次莫不皇皇逮夫殿門將閉始各散歸宰輔
章奏間阻隔絶宫闈殿陛有同萬里呼吸之際關念實
深夫偶未過宫亦非大失苐以屢不加察因是而可生
禍亂之階盖因循失信閒燕自如固已深失人心而外
庭内朝關節脉理不相貫通譬若咽喉之間須臾閉塞
便成危疾此乃陛下切身之利害而宗社安危之所分
也若乃四方之觀聽夷狄之窺伺姦雄之生心聲聞流
傳愈遠愈異則猶為後日事耳臣在闕門之外聖意所
以適爾未出之故非所敢知但此事至大至重人所共
曉合四方之心以此為莫大之憂更不暇語及他事陛
下聖性高眀静而思之其可復以為常邪今夀皇生朝
進香之禮降旨過宫陛下寓誠意於禮文不敢有忽凡
曰臣民孰不鼓舞聖德而適以隂雨有所未果但自兹
以往衆心愈覺顒顒政在陛下益加聖心謹此常禮疑
情滯念不可復存感動轉移難以少緩每遇過宫日分
前期敬戒養此誠心或恐左右便嬖之臣妄測意旨但
務逢迎否則覆藏姦慝潜行離間時當過宫往往進酒
排當留連夜刻無以全陛下平旦清明之氣遂使鸞車
夙駕多失期度此等情状未必有之然臣私憂過計則
願陛下更致察焉古人有言所不可得而久者事親之
日也夀皇躬致二十七年之養於高宗雖殊方異𩔖亦
皆感化今夀皇春秋寖高陛下問安侍膳不容朝夕之
不親則五日一朝節序展慶式循儀制猶為闊疎陛
下聖孝自天可不深念若或聖體適於斯時少有未怡
謂宜預降指揮改作他日清燕高拱以養和平之福雖
一時小小排當亦當暫輟如此則始能還天意於既暌
之後收人心於既失之餘大本充立有以發天下孝敬
之心則事或未理皆可支吾而陛下事親如事天之實
德殆若日月之食更也人皆仰之豈惟纖塵浮翳有如
冰釋不足為累而孝德感召和氣致祥又有以開萬世
無疆之休矣臣拳拳之志止在愛君發言狂愚憂心如
醉惟陛下裁赦臣冐犯天威俯伏待罪之至
紹熙三年十一月陳傅良上封事曰臣一介疎遠才不
逾衆人而多病早衰齒髮頽變久無榮進清顯之望間
者將指湖湘罷弗勝任嘗上奉祠之請乞便醫藥不謂
陛下過聽不以臣為不肖歸以畿節留之郎舍賜對便
殿初無建明而天顔開懌玉音温厚曾不數日擢貳冊
府又未幾用以為皇子嘉王府贊讀官極一時儒者之
遇臣誠不自意陛下待之甚寵也不勝大懼無以塞遭
值之責日夜思念獨有與二三僚友共秉一意為大王
道古今父子君臣之際人之大倫天地之正義以成孝
敬長恩愛無負任使之意死且不朽盖嘗讀書至文王
世子之記曰文王朝於王季者日三雞初鳴衣服至于
寝門外問内侍之御者今日安否何如内侍曰安文王
乃喜其有不安則文王色憂行不能正履則必反覆為
王誦之曰是可以為法事親若文王則受命作周本支
百世功德見於雅頌願王慕之效之勿以為不可及也
至漢戾太子之傳曰親戚之路隔塞而不通太子進不
得見上退則困於亂臣獨冤結而亡告則亦必反覆為
王誦之曰是可以為戒事親如漢太子則交兵闕下父
子不相保而望思歸来之臺天下悲之願王警之懼之
勿使萬一有此也賴天之靈社稷宗廟之福而大王資
禀純眀嗜好鮮少不自貴倨喜親書生每得僚佐危言
極論則深信而不諱忌至若周之所以得則斂袵加敬
漢之所以失則嚬蹙不忍聞也邇者王譽日彰人心日
附臣與二三人者竊相欣賀以為陛下有子國家無疆
之休也今竊有惑焉會慶誕節陛下闕上觴之禮而弗
講長至大會陛下復闕稱賀之禮而弗講羣臣迫怵妄
窺聖意臣固知陛下自違豫以来雖及康復尚弗便於
乘輿而怯風霜雖然非所以為訓也何者區區陳說無
過口耳之感必不能勝躬行之化汎觀往古無過紙上
之習必不能如家傳之法今陛下上虧三宫之歡而下
責小臣陳誼於冢嗣以庶幾寡過則雖抱血誠之忠未
見其補將以逃斧鉞之誅而已楚王有言人之愛其子
者亦如余乎陛下以國家無疆之休託在一子宜如何
愛之而偶不察夫所以儀刑之道如此顧使講讀皆為
空言名曰輔導安用臣等此所以痛惜此舉動非所以
為訓也臣以多病早衰齒髮頽變久無榮進清顯之望
方申祠請以便醫藥不忍默默昧死為陛下一言以冀
省悟伏紙流涕不知所云
四年傳良為起居舍人兼中書舍人又上奏曰臣不勝
螻蟻之忠輙有愚言仰干天聽如蒙省覽即臣雖就誅
戮不悔臣聞父子天性也孝慈之道不待教而能者也
自士庶人皆然而況於人主乎然考之載籍則有尊為
人主而隙開於父子之間至於禍敗反不若士庶人之
家者何也賤者羣居其勢易親貴者異宫其勢易疎故
也夫惟其勢易疎則離間之言易入離間一入則父之
情不欲自通於其子子之情不欲自明於其父由是愈
難於言而父子之隙開矣父子之隙開而禍敗至唐之
西内則李輔國之徒前日之龍德宫則梁師成之徒是
也論至於此可為寒心恭惟陛下父子之間一同舜禹
而比年以来稍虧定省之節臣誠卑賤不能知宫禁間
事若以前鑒觀之或者亦當有離間兩宫者乎陛下孝
謹本自無他偶以纖介動成疑阻夀皇恐傷陛下之意
不欲自察察言之陛下恐傷夀皇之意又不敢自察察
言之而左右之臣各憚天威又亦以傳言為諱由是禮
文寖疎情好日隔積成因循實駭聞聽此臣所以不避
萬死而輙言之也言之也者將以通之也有如天意信
謂如此即下臣此章明詔大臣使兩宫左右曉然知此
務通二聖之情則舜禹之德千載同符矣臣無任拳拳
激切祈懇之至
傳良又上奏曰臣近者不識忌諱幸因賜對輙論及兩
宫情意未通事仰荷聖慈闊略愚直曲垂清問備盡懇
悃仍令臣入文字指罪離間之人將有施行以釋疑阻
則古所謂狂夫之言聖人擇焉何以過此臣雖麋捐無
以報稱比至奏入竟留不下臣切自咎責非陛下之不
聽臣言實臣負陛下耳以此不避煩凟再有奏陳臣聞
天倫骨肉自然恩愛偶有嫌隙至相猜疑考之載籍間
或如此然而秉彝之性不可解剝同氣相求終易感動
是以方其懷疑若將終身而不合及至感悟則又俄頃
而如初往往喜極至於流涕豈同他人各有異志雖以
盟誓相要竟亦關防不已者乎又況陛下父子聖眀同
德舜禹適至今日尤非本心苟反求於一念之初則何
待於多言之切且陛下獨不記夀皇之疎魏邸乎自古
廢立出於愛憎夀皇此時果何心耶而陛下忍忘之也
若曰離間之人則亦宜有緣故究觀前代多是姦臣因
懷反側之心遂行鬭喋之計為此向背皆以自危今之
羣臣豈有是事盖未嘗得罪於陛下則必不赴愬於夀
皇人情曉然可以洞察假使近習妄自分朋間或有少
可語言亦不過時暫欺蔽初非要害可造事端雖是合
正典刑何足尚煩聖慮此臣所以日夜痛心以為陛下
誤有所疑而積憂成疾至此也抑臣不識聖意今將聽
二三大臣與百執事之言而為父子如初歟將一切勿
聽使父子終不得相見歟昔者虞舜欲見其父於生前
日號泣于旻天訖於克諧萬世誦聖漢武欲見其子於
死後作歸来望思之臺天下聞而悲之而事巳無及徒
成永恨二君之心大抵略同遲速之間得失相反臣恐
陛下今日之不為虞舜而他日之將為漢武也臣言及
此亦既泣下今請以此月扈從車駕過宫為期若猶未
也則臣實負陛下將退而就誅戮矣臣不勝迫切之情
傳良又上奏曰臣竊覩兩年以来以不過宫諫者衆矣
誦說義理條陳利害非不詳盡非不激切而陛下曾不
加聽間或聽之亦不過勉強一出近者且以面從為聽
嘻笑不加怪矣獨臣私念以為陛下誤有所疑積憂成
疾以至於此故自去冬凡四請對每於陛下心事之間
反覆開眀至於深入切中往往陛下為臣傾倒一無隠
情臣亦益得肆其狂愚無所諱避枚解而件析之誠冀
聖懷曠然大悟起居飲食務自安和號令言語務自平
允其在外朝不必事事過為留難其在内廷不必人人
過為猜慮如此則淵衷寧謐天性自見何待臣下固要
力請乎而陛下以臣言之故釋然無他凡三感悟於此
矣去冬令臣宣諭兩府翊日取旨前月令臣更入文字
付外施行最後十八日復諭臣以早来曾許丞相以十
九日命駕退朝之後便降指揮臣數四懇奏而玉音亦
數四響答此陛下三感悟之幾也然今日確許眀日中
變不惟中變而又號召大衆赫然示天下以不肯出假
如陛下有一人可信有一策可取有一日清明在躬豈
至此乎臣所以惶恐踧踖前此對後輙乞補外於今極
矣宜即誅戮納祿謝事猶是自營而非臣之敢要君也
天度寬容降旨不允臣敢不更自殫竭以畢區區之義
臣聞抱虚恐者蹈實禍懷妄憂者得真疾何也此心最
靈功侔造化一有所蔽皆成定力自非聖賢未易開悟
甚者無故及於亂亡昔漢武帝征和間居建章宫見一
男子收之弗獲而巫蠱始起又常晝寝夢木人數千持
杖欲擊帝帝驚寤因是體不平忽忽善忘疑左右皆為
蠱祝詛莫敢訟其冤者巳而有戾園之禍隋煬帝大業
初内殿火帝以為盜起驚走入西苑匿草間火定乃還
自後每夜眠中常驚悸云有賊至以甖貯毒藥謂所幸
姬曰賊至當飲之已而有江都之禍由今觀之征和巫
蠱本無是事只緣武帝疑心不解姦臣夤緣卒禍其子
大業盜賊亦無是事只緣煬帝疑心不解左右壅蔽卒
禍其身臣故曰此心之蔽甚者無故及於亂亡二君是
也陛下不過宫豈非誤有所疑乎臣不識陛下何所疑
重華耶道路之言不以為責善則以為猶吝權以臣計
之二者皆誤也且夀皇責善為天下計為社稷宗廟計
耳假使陛下政事脩明人心愛戴則夀皇之願得矣尚
復何辭陛下不是之察豈非誤乎若曰吝權則進退百
官必與聞其人罷行庶政必與聞其事而五六年来天
下不見其有此也但見陛下懷不自安動輙阻惑以其
人為欺雖大臣死亡而不信以其事為怪雖細民疚灾
而不恤又豈非誤乎夫以誤為實而開無端之釁以疑
為信而成不療之疾臣切以為夀皇不能禍陛下是陛
下自貽禍也臣言不足聽分當永棄念此違離不宜自
外復為陛下懇惻言之伏惟鑒隋漢之所已往而捄其
將来國家之福也兩宫之所期待也非獨臣之願也臨
紙涕泣庶幾萬一
傳良又上奏曰臣聞人主之所以得天下者以得人心
也所以失天下者以失人心也非獨以父子之私也苟
得人心雖其父不得以天下私諸人苟失人心雖其父
不能以天下私其子昔者禹薦益於天將以天下遜也
而謳歌朝覲獄訟者皆不之益而之啓故禹卒不與賢
而與子故曰苟得人心雖其父不能以天下私諸人啓
是也秦人自以為萬世有天下死而號曰始皇帝其次
曰二世欲以一至萬也然身死纔數月耳天下四面而
攻之宗廟滅絶矣故曰苟失人心雖其父不能以天下
私其子胡亥是也恭惟陛下今所憂疑豈非以不得愛
於夀皇乎夫惟以不得愛於夀皇而欝欝終日以失天
下為懼於是舉朝諫之而不聽舉國非之而不恤舉世
為之惶惑而不加怪臣恐陛下之憂不在聖父而在人
心也何者假如萬一夀皇誠責善誠猶吝權而天下歸
心則陛下固有辭於夀皇矣夀皇雖不責善雖不吝權
而天下離心則雖夀皇亦無以為陛下計者是故疑夀
皇者虚憂也失人心者實禍也此理曉然不待智者而
諭今也舉朝諫之而不聽百官解體矣四參常朝宰執
而下無一人立班者是失舉朝之心也舉國非之而不
恤軍民皆怨讟矣或詐為詔書敢於指斥是失舉國之
心也且舉朝諫之而不聽舉國非之而不恤猶曰為憂
疑夀皇故也若乃吳挺之死半年而不置將張孝芳之
見殺累月而不討賊他如班直待試於殿庭侍從待命
於郊外往往邈然都不省記是於夀皇何預焉而陛下
獨固守力行之又所謂舉世為之惶惑而不加怪者是
豈不足以失舉世之心乎不但此也人情好逸而惡勞
今仗下之士皆苦晏朝已報班矣有唾不顧者臣未知
禁衛之心果如何人情利親而患疎今自閤長御藥卒
不得一至左右間嘗一日逐數十人臣未知近習之心
果如何甚者嘉邸有子而不奏告掖庭有喪而不起發
臣又未知宫閫后妃之心果如何陛下試一念此不謂
之孤立歟不謂之人人自危歟陛下博覽載籍閱義理
熟矣亦嘗見自古人主孤立如此人人自危如此而可
晏然無事乎今天下本無事而陛下以憂疑失人心至
此方且曰吾計當如此吾不可放下矣而專欲盛怒益
不容解則古所謂肘腋之變蕭墻之禍殆不可謂今直
無也豈不甚可畏哉雖然破疑為笑在蹙頞之頃則轉
禍為福亦在反掌之間何者今日之事非若敵國對壘
難平也非若強臣䟦扈難制也又非若四分五裂難收
拾也徒以聖意憂疑夀皇過當而人心不服耳聖意釋
然則人心帖然矣故今日過宫則人心以今日解明日
過宫則人心以眀日解然則陛下何苦執滯而為此岌
岌也在易暌之上九曰暌孤見豕負塗載鬼一車先張
之弧後脱之弧匪寇婚媾往遇雨則吉說者曰睽孤之
極見豕負塗甚可穢也載鬼盈車吁可怪也方張弧以
攻矣而其極必變變必通俄而脱弧則無為寇之患有
遇雨之吉者隂陽和也孔子之象曰遇雨之吉羣疑亡
也人有此事則易有此象陛下今日非偶然也極則變
變則通此其時矣獨奈何弗悟乎臣前後論奏以干冕
旒大抵務為開釋冀自感悟而不忍以危言傷聖懷念
當謝事納祿永辭闕庭是以復誦人心可畏之說以望
裁擇惟陛下速圖之幸甚幸甚
秘書郎彭龜年乞車駕過重華宫上䟽曰臣聞大學之
九章曰孝者所以事君也弟者所以事長也慈者所以
使衆也古之君子不出家而成教於國者如此而已矣
堯舜禹湯文武此六君子者未有不謹於此者也恭惟
陛下嗣無疆大歴服四年于兹講求治道非不勤至然
而風化未興習俗日頽閨門乏雍穆之風郡國多陵犯
之變遠未暇言姑言其近御史臺朝廷紀綱之地而羣
不逞敢奪人其中驅擊於市餘杭縣去行都財百餘里
而無賴之人輙登縣治而逐其長秀州私販鹽者廵檢
捕之反縛廵檢而殺士伍其無忌憚至此耳目習熟以
為故常循循不已禍將益大不可待之為小變而不顧
也國家法令眀備若使此等可以法治則人固畏之矣
法密而人不畏此非法之罪也大學曰君子有諸已而
后求諸人無諸已而后非諸人所藏乎身不恕而能喻
諸人者未之有也陛下抑嘗自反矣乎書曰萬方有罪
在予一人又曰民不靖亦惟在王宫邦君室古之聖人
非是彊認以為已責理固如此易曰有父子然後有君
臣有君臣然後有上下然則欲使君臣上下各盡其分
豈無自而然耶恭聞夀皇聖帝之事高宗也備極子道
其始受禪欲日一朝高宗不可於是下倣漢制月六朝
焉已而高宗復難之始展為四朝然不朝之日晨昏定
省之禮飲食上下之節寒暑温凊之宜無不聞之雖有
南北宫之不同而父子嬉嬉如處一堂自舜文而後事
父母盡其道唯夀皇而已耳此皆陛下所親覩想當時
宫閫之間委蛇曲折求以說夫親者陛下又皆心得之
外庭不得知也至今天下稱頌夀皇之德必指事親為
第一事以夀皇之事高宗如此則陛下之事夀皇當有
以過之而後可若纖毫有所不及則天下之責必至盖
夀皇之於高宗與陛下之于夀皇又不同故也陛下自
即位以来供養三宫未嘗有缺止因前歲聖躬不和於
是過宫稍稀夫過宫固事親之末節也今日三宫之情
如春風和氣何嘗計此然有不可已者陛下事親自視
孰與周文王文王朝王季且日三焉而陛下歴月不過
宫可乎是不可委之於偶然而已以是為偶然而弗恤
則其他以偶然而罷者亦必猶是也夫稍不過宫直以
為有損於孝固不可然今世之所謂孝者曾不過如此
等事於此有不謹無怪乎人之輙以議已也何也吾之
所謂實然者誠未有以大信於人則捨禮文之間抑何
以自見乎且父母之愛其子不論貴賤其情則一人至
晚年愛子尤切倚門之望豈獨閭巷之人哉况夀皇今
日止有陛下一人聖心拳拳不言可知特遇過宫日分
陛下或遲疑其行則夀皇不容不降免到宫之旨此亦
夀皇恐人得以竊議陛下故為陛下辭責於人此盖夀
皇美意必非不願陛下之来也陛下儻疑夀皇不喜陛
下之来鑾輿何不一往以嘗之上可以感動慈親之意
下可以解釋國人之疑今日夀皇愛子之心人莫不知
而陛下事親之心人猶未信自去年陛下不過宫得之
道塗之議籍籍可畏不知曾有舉以告陛下者否似聞
宰執侍從臺諫亦嘗泛然有召亂致禍之言已而竟不
過宫言遂不驗然亦幸而不驗爾今日不可不以其言
之無驗而遂忽之也臣所以欲有言於陛下而必首及
近日數事政欲陛下知人情已動不得不警爾抑又有
大可憂者焉臣聞之道塗皆謂兩宫之情頗不如舊疑
間之隙漸覺有形此雖小人見陛下久不過宫有此擬
議然臣以事揆之亦有不容不疑者陛下既舉慈福慶
夀大典自合奏禀而陛下不行此一事也陳源乃夀皇
所屏逐之人而陛下錄用之此二事也夀皇近失長婦
若庶人見父母晚年遭此憂戚亦必親唁之而陛下不
往此三事也積之不已其疑愈深却恐因循遂成阻隔
此豈細事哉竊聞嘉祐治平之間英宗母子携貳已開
内臣任守忠等間諜之於内大臣則韓琦富弼侍從臺
諫則吕誨司馬光王疇等調停之於外當是之時小人
唯欲其離君子唯欲其合天錫我家社稷有福二聖英
睿既不惑於小人之言而諸臣懇惻又足以動天性之
愛所以天下禍亂無從而起盖自古人君處骨肉之間
指為家事多不與外臣謀而與小人謀之所以交鬭日
深疑隙日大今日兩宫萬萬無此然臣所深憂者陛下
外無韓琦富弼吕誨司馬光之臣而小臣之中已有任
守忠者在焉兩宫豈堪有他疑哉方今廷臣無不知此
每至聚首動色憂之然臣嘗竊聞其議論皆未有忠實
為陛下謀者或曰父子之間人所難言人誰無親親所
當事奚待人言言之適足激陛下之怒不如聽之天理
自還為此說者委陛下為不足與言此最不忠之大者
或曰此亦非言語論說所能動獨有夀皇降意以就陛
下或可回爾為此說者是又欲僥倖陛下一出以厭人
情而不知其誤陛下尤甚儻為此舉在夀皇固慈矣然
倒置如此於陛下得為安乎使韓琦富弼吕誨司馬光
之徒當今日臣知其獨有事親不可不孝一說告陛下
必不委曲回互反累聖德如諸臣者臣實慕焉臣竊觀
陛下近日所為眎中庸九經已犯其五臣之所欲言者
盖不止此此特大學九章中之一條最大者也唯陛下
幡然改圖一新聖德使綱常之間了無所愧不特可以
息禍亂又且可以致太平初無拘礙牽制在陛下反覆
掌之易耳何憚而不為也哉干冐宸嚴臣下情不勝隕
越俟命之至
龜年又上䟽曰臣輙瀝血誠仰干天聽臣聞人主不可
有所疑疑則天下之情壅遏而不通天下之事廢格而
不舉其為害至切也故歐陽脩嘗奏䟽仁宗皇帝曰自
古有天下者莫不欲治而常至於亂莫不欲明而常至
於昏者其故何哉患於好疑而自用耳夫好疑而自用
其弊乃至於昏亂脩之言非過也情既壅而不通事既
廢而不舉則理固應爾也恭惟陛下聰眀睿智度越常
主忠信誠慤孚於天下羣臣獲事休眀自非病風喪心
安敢輙以昏亂二字重誣聖世適自今歲以来朝廷機
務多疑不決宰執侍從臺諫皆陛下委以心腹耳目之
寄者言輙不行金字牌專一報機速軍事尋常郵傳文
書莫此為急亦復委之不信雖無昏亂之形而有昏亂
之理有識者固已憂之然其事皆有跡可考一日清明
盖不待頃刻而可以一言辨之不難也唯是重華之朝
累月不講閭閻竊議其言萬端多出揣摩𩔖不可信逮
至九月二十二日忽自南内徑罷過宫指揮而後羣臣
始知兩宫必有所疑不然陛下天性至孝不應於至親
父子恝然相忘如此臣聞之道塗陛下宫閫之間上自
中宫下逮嬪御或遇生日其大者則必有所宴集其小者
亦必有所錫予盖不如是則人情必有不美寧有慈福
誕彌之月而不親舉萬年之觴夀皇聖節近在朝夕而
進香故事又復不舉以臣揆之陛下非大有所疑於中
必不若是然夀皇之於陛下乃親父子親父子復何所
疑而至此乎臣觀自古帝王親父子嘗有暌阻者唯舜
而已爾其父至欲殺之其母若弟又從而設為機穽以
圖之至難處也然舜未嘗疑其父亦未嘗怨其母與弟
唯夔夔齋慄負罪引慝自今觀之舜之事親古今莫加
焉豈有罪可負有慝可引耶而舜獨如此者非偽為也
其心以謂吾事父而不得乎父即為罪與慝矣故書紀
其祇載見父而父旋有允若之應夫舜之祇載以見其
父乃其父真情實意所從而感發之機也使其不見詎
敢望其允若哉今之時非舜之時也舜處其變陛下處
其常舜為其難陛下為其易計時揆事舜豈敢望陛下
然舜能處其變而陛下乃不能處其常舜能為其難而
陛下乃不能為其易獨何歟顔淵曰舜何人也予何人
也有為者亦若是孟子曰謂其君不能者賊其君者也
臣雖愚戇固不敢謂陛下不能為舜之事也邇者羣臣
抗章無不切至而天聽穹窿未見昭格此固羣臣孚誠
有所不足詞語有所未眀然臣竊料必有植此疑根於
陛下之胷中者見外庭紛紛迭有奏䟽將千方百計誤
陛下之聽使陛下不省羣臣之言未可知也比亦聞宣
諭宰執侍從以所疑之故而一時無有忠實懇惻能啓
廸聖心者是以其疑至今未解臣方聞有此宣諭時雖
竊喜陛下推赤心以待臣下不示形迹而又竊憂其遲
回不決必將益甚也何也陛下父子豈復有疑為此疑
者必有人焉其人聞陛下將與羣臣剖析此疑則其心
必如沸湯唯恐陛下父子一見天性復還則前日間言
反將為莫大之禍臣料此人自此將益為間諜妄指形
似重惑皇眀使陛下不復出激怒聖父或傷隂陽之和
乃適其意然陛下獨不思萬一如此彼之計誠遂矣陛
下豈不負天下萬世之責乎臣甚為陛下惜此也昔穎
考叔以遺母之意感鄭莊公卒能復莊公母子之愛李
唐山人亦以愛女之心感唐肅宗而不能通肅宗父子
之情其機一也而應否異者莊公無人間之而為肅宗
父子之間者李輔國軰尚在左右故也然則羣臣之言
不能感陛下豈不𩔖是哉雖然陛下既因是人而起是
疑矣一旦欲使遽釋其疑固甚難也何也未知陛下所
疑者何事而無以辨之則固難望陛下之幡然也臣嘗
聞陸贄有云明則㒺惑辨則㒺冤惑莫甚於逆詐而不
與眀冤莫痛於見疑而不與辨唯眀與辨乃治疑之良
藥臣竊觀陛下多疑皆始於不喜眀辨之故然外廷之
事羣臣尚能為陛下辨之乃若父子之間非陛下自辨
之不可也臣愚欲望陛下肅命鑾輿亟朝重華反躬自
咎極其誠意盡以所疑之事面質之於夀皇夀皇見陛
下如此必將感發慈愛歡然相接盡以所疑眀辨之於
陛下臣殆見陛下父子自此天清地寧日光月潔當無
一毫之間可窺矣方今兩宫暌異落落難合而臣知其
必可合者以父子天性不可泯滅但恐隔而不通則無
如之何若陛下感於此夀皇必應於彼視影響形聲猶
為不速也反昏為眀轉亂為治直在陛下他人安能與
哉臣但能為陛下言之而已唯陛下念之干冐宸嚴臣
下情無任隕越俟命之至
龜年又上䟽曰臣輙瀝血誠仰干淵聽臣備數三館無
補公上比隨同列疉抗封章陳乞陛下過宫幾至煩黷
臣於十月十七日又嘗獨上一䟽謂陛下久不過宫必
有所疑而植此疑者必有人焉深恐其益為間諜欲乞
車駕早過重華親辨其事意雖誠懇詞實荒疎不足以
裨補聰明實深憂懼至十月二十六日忽聞陛下遣宰
執詣重華奏事雖未見鑾輿順動而已知父子情通至
次日降過宫指揮閭閻之人破涕為笑聞之道路皆謂
陛下嘗眀諭大臣以小人間諜之語將有行遣人皆謂
陛下父子自此當歡愛如初矣而臣實未敢以為喜也
何也陛下既眀諭間者姓名而大臣不能正其罪間者
不去則陛下過宫之期必不可必矣盖天下之人皆願
陛下過宫而所不願陛下過宫者不過此三數小人其
平日造作疑阻以間疎陛下之父子者不知其幾何矣
一旦陛下父子相見豈不憂其言語之敗乎豈不憂其
罪戾之及乎臣嘗見陛下臨朝與羣臣語及過宫未嘗
不動色及入中禁即變其說是以知左右之惑陛下者
衆而陛下之父子終未得相見也既而果聞中輟不勝
憂懣臣不敢保惜首領終為陛下眀言之臣在闕門之
外固不能知爲陛下父子間者果為何人耶抑為何事
耶臣但見自昔間人父子者皆必有故遠則興慶之事
猶有明皇結歡父老召宴將臣之可指近則靖康之事
猶有徽宗不發逓角截留兵卒之可疑夀皇自揖遜以
来何嘗略有此等痕迹陛下試舉間者之言一二質之
於外臣知其必妄無疑矣臣不知陛下所以久蓄此疑
而不決者果何故耶臣知非陛下不欲決但數間者不
欲決耳陛下早決此疑一日則小人必早獲罪一日陛
下遲決此疑一日則小人必遲獲罪一日陛下若但蓄
此疑而不決只是爲此數間者匿此惡而不使之敗陛
下不忍於數間者以受天下之謗而乃忍於夀皇以成
數間者之姦乎然臣亦恨陛下未有忠實首公勇敢任
事者爲陛下辨此疑任此事也今日宰執侍從但能推
父子之愛以調停重華臺諫暨百執事但能仗父子之
義以責望陛下至於疑間之根盤固左右者略不敢一
語及之曾不知此疑根未除雖至情有所不能通雖大
義有所不能舉譬如隂沍之雲凝結未散非疾風動蕩
盡力掃除安能使太清廓然皎日復麗哉臣區區愚忠
誠不忍陛下為此數小人者受天下不義之名如此也
故終日忘食終夜忘寝思有以告之陛下十月十六日
之䟽猶未敢誦言之今事急矣不得不言矣竊見今日
内侍間諜兩宫者固不止一人唯見陳源在夀皇朝得
罪至重近日復遭進用外人皆謂離間之禍必自源始
方源未進之時雖陛下過宫巳疎然源之進也政以知
陛下此疑已動而其黨之進源也亦欲陛下此疑愈固
也源輩既在宫中臣知陛下之疑未易可解盖其膽大
敢為欺㒺機深能為狡獪陛下飲食居處皆將投以所
疑重華往来問訊皆將指以為疑或陽請陛下之出而
隂尼陛下之行或名為畏懼夀皇而實以激怒陛下千
方百計神出鬼没雖不可得而窮詰而其情状意態不
過是數端而已大要只欲陛下父子終不相見而後其
志始遂矣古人求忠臣必於孝子之門謂其有父子然
後有君臣也今人有父子而欲間絶之則其於君臣何
有哉陛下儻以斯人為忠則臣有以驗之矣始李輔國
之欲間肅宗父子也張后與焉既而父子暌異輔國得
志卒之殺張后而致肅宗亦隨以亡者實輔國也陛下
自今觀之間人父子者豈不可畏也哉今陛下久不過
宫而道塗紛紛議及中殿陛下以為誰實為此宫禁之
事秘不可聞所以騰播於外者皆此輩為之也今已如
此後可知矣司馬光嘗論高居簡以為置居簡於肘腋
恐令陛下父子兄弟夫婦皆不寧臣見源輩實亦如此
故臣愚欲望陛下亟發威斷斥逐陳源以謝天下然後
肅命鑾輿亟朝重華負罪引慝以謝夀皇使陛下父子
歡然宗社有永豈不幸歟若陛下以臣言為愚妄不足
採取即乞放歸田里以畢餘生陛下既已赦臣不可使
臣為小人所陷不勝忠憤懇切震慴悚恐以俟威命之
下
五年龜年為起居舍人又上䟽曰臣恭聞三月二十三
日有旨日輪侍從官一員詣天竺寺禱雨臣雖庶官次
亦當行臣於今月四日齋戒夙興奉將淵指跪辭致敬
唯懼不虔然自朝廷祈禱以来臣竊觀天意未見感通
纔雨即風纔風即晴常若有散之而不得合格之而不
得下者訪之諸處皆未浹洽農事已過旱勢可憂臣自
服職柱下凡四閱月已兩被旨禱雨天竺皆無昭格此
盖諸臣誠敬不足不能仰達宸衷合被譴訶理無疑者
然臣竊伏自念水旱之灾何世蔑有靡神不舉具有憲
章若成湯之桑林周宣之雲漢無非反已自咎藉以徼
福於神盖未有只事祈禱以冀感通者也臣竊聞仁宗
皇帝每遇水旱必露立仰天痛自刻責盡精竭慮無所
不至而韓琦猶謂陛下欽順上天之誠可謂至矣其於
消伏災𤯝之道則猶未焉琦所謂消伏災𤯝之道者即
書所謂惟先格王正厥事者是也當時廷臣多持此論
故景祐元年旱李淑歸咎於爵賞過優康定元年天久
不雨龐籍以謂費用奢廣出納不嚴所致二臣之言災
異亦異乎漢之諸儒矣然槩之格王正厥事之說則誠
有此理也富弼謂天地人本是一氣氣既相貫氣動則
應人君欲考天地災祥以是察之而已臣竊觀今日不
雨所以召此者雖未易數然其大者未有若過宫者也
臣非彊自牽合欲得陛下因此警懼幸聽臣言實緣天
人相與理政如此夫匹夫之賤儻孝於父母猶能致天
降甘露地冽美泉設或不然禍亦視此而況陛下據億
兆人之上則其勢力感通必視億兆人之衆盖不止如
匹夫而止也陛下豈不見去歲未過宫之前黑子見於
日赤𤯝作於夜既過宫之後瑞雪忽降災變盡消感應
之理其速如神則臣以為今日不雨在於不過宫豈過
也哉且向来無雪固嘗禱而不應矣去歲之雪乃因不
禱而得之陛下非不禱也禱於夀皇即禱於天竺也今
不一定省於北宫而但懇祈於釋氏使釋氏無靈則已
釋氏有靈而真可禱也臣知必監陛下事親之念必不
監陛下命臣之旨也何也兩宫不和則天下不和天下
不和則天地不和天地不和則釋氏雖欲彊雨以應陛
下之求將不可矣盖天地和則雨未有不和而雨者陛
下一念儻回則此和自陛下而生一念不回則此和自
陛下而乖顧釋氏何有哉陛下儻不聽臣之言非特不
能得雨於釋氏陛下今歲郊祀合祀天地而不先求夫
所以得天地者臣尤以為憂也孝經曰事父孝故事天
眀事母孝故事地察謂之眀察者盖無毫釐不盡之謂
也於父母有不盡之心則於天地亦有不盡之心矣此
心儻有毫釐之不盡尚何以事天地乎此臣又非特為
不雨而言也情出迫切言詞狂悖天威咫尺俯聽誅夷
唯陛下裁幸
龜年又上䟽曰臣竊見近日廷臣自宰執至於百執事
陳乞陛下過宫不知幾䟽皆不蒙聽納至一日之間舉
朝求去自古及今盖未聞有此等事也臣謂陛下見此
必加省察乃聞宰執開陳聖怒叵測陳善閉邪人臣之
職分也羣臣獲事休眀偶見陛下過宫希闊恐虧孝道
故畢力開陳一幾感悟雖詞語狂悖舉措輕脱然究其
中心則皆有忠君愛父之意若以古人之法揆之不唯
當容受聽納又當奬予激勵然後士氣可振國勢可安
而陛下乃反有含怒之意將大有所懲戒此則臣之所
甚憂者用是昧萬死一為陛下陳之臣竊惟今日之事
憂陛下者指小人以為間順陛下者指君子以為激夫
以臣事君或出於激此固不可然有輕重焉君子雖激
猶為愛君小人之間直損君德耳陛下至親父子若非
有間寧至於是羣臣但見陛下久不過宫人情洶洶不
勝憂懣只得以大義勉陛下小人必曰若如此而出是
陛下本不孝因羣臣而後孝也本其意止欲固其間言
使不至於敗而已陛下乃從而信之可乎設若陛下不
聽羣臣之言終於不出亂或由是而生則昔之投間於
陛下者又未必不推為羣臣之激有以使之也而陛下
又加怒於羣臣可乎小人始以間誤陛下而終以激殺
羣臣豈不重失天下之心哉陛下試觀二十二日聖駕
不出舉朝求去如出一口此豈有形役而氣使之者盖
出於其心之同然故不期而動如此陛下只以此推之
則自此舉止動息若稍不順人心其應又豈止此而陛
下不懼可乎臣觀陛下近日所為多拂正理唯有容納
讜直闊略狂狷所以人心未離若更於此路稍加荆棘
則陛下大事去矣陛下豈不思此等本何所為而不容
之乎此等不過少忤陛下之意陛下若遂去之則順陛
下者進矣陛下抑思今日之事忤陛下而欲陛下全事
親之孝者為愛君乎順陛下而欲陛下失事親之孝者
為愛君乎陛下但與羣臣較從違而不與天下較逆順
臣雖至愚未敢以為然也陛下疑之益甚則兩宫不合
既為君德之玷諸臣得罪卒兆國家之禍是未可知也
陛下若聽羣臣之言父子如初不唯聖孝光明上紹虞
舜羣臣得安意奉職共登太平豈不休哉國家安危羣
臣禍福繋此一舉此臣所大憂也唯陛下念之
龜年又上䟽曰臣輙冒萬死仰控忠懇臣本無材術謬
司記注近數奏論過宫希闊載筆難書書之則臣不知
愛君不書則臣不知守職書與不書臣皆有罪是以抗
章自劾陳乞竄逐聖恩寬大俾復故官威命一臨跼踳
就職陛下既未許臣以去則臣安得不復修其官用敢
冐昧條舉一二陛下事親禮有常數設若夀皇有旨免
到宫臣猶可書也四月二十二日初無免到宫之旨而
陛下不出使臣如何書耶尋常問安偶免到宫猶可書
也五月七日既以夀皇聖帝聖體不和遣官奏告矣旋
有旨免到宫使臣又如何書耶然初八日免到宫既云
有夀皇聖旨猶可書也今月十五日初無免到宫之旨
在朝羣臣累請問疾乘輿已駕道路已清而陛下復不
出使臣又如何書耶十九日為夀皇服藥肆𤯝天下連
日都人顒望翠華之出不啻望歲而陛下晏然不動使
臣又如何書耶然此特見之關報之粗者耳若夫道路
流𫝊至有不堪聞者臣雖不得而書計必有野史書之
其言但有增加必無隠諱傳之後世重累聖德臣實為
陛下惜也臣竊見近日羣臣請陛下過宫者不止一人
或將順或正救或解釋其疑亦不止一說言語忿激引
𩔖䙝慢殆不可恕而陛下受之曾無難色一入内庭其
意即異果何為而然哉是必有誤陛下者也然誤陛下
者不特間疎陛下父子而已父子之間人所難言儻非
羣臣忠愛陛下誰敢及此今陛下外雖受其言而内實
背之是必有謂羣臣舉不足信者也謂羣臣舉不足信
則是又疎間陛下之君臣矣羣臣但見夀皇春秋已高
多近醫藥恐陛下因循不見或成不可追之悔故勸陛
下太急小人知陛下父子天性終必復還唯恐羣臣之
言入而陛下之天復也故誤陛下愈深想其為說不一
而足臣觀近日夀皇遊幸而陛下無所效獻夀皇服藥
而陛下不及省問陛下豈忘此者是皆内侍輩自愛已
甚唯恐陛下疑其輙通重華消息故不敢以告致陛下
事親之禮少虧今小人又欲以此離外庭之臣使外庭
之臣鉗口而不敢言則陛下父子終身不可復見矣豈
不痛哉彼小人者既離陛下父子又離陛下君臣使陛
下孤立於上内外不得通禍亂不得聞此其意欲何為
而陛下不悟乎若此等事法皆不利於陛下之身而陛
下冐行之臣實痛心疾首不曉其故以陛下聰明睿智
纖悉必察何獨於此略不省覺盖小人誤陛下已深矣
彼但使陛下父子恩意之間日損於一日如履淤泥一
步深於一步則不待更加讒毁之言而陛下自不能已
可不謂惨耶然以臣觀之父子之性出於天命安能終
暌唯患聖心不回耳聖心一回臣以為處此甚易也夫
木本不衰有蠧則衰一去其蠧木如初矣父子本無暌
有間則暌一去其間父子如初矣陛下今若翻然悔悟
將平日為間之人揚於王庭眀正其罪則向来陛下父
子之間少有所不及之事盖有任其責者又何足累陛
下哉臣愚欲望陛下平心下氣少察所親無使父子之
恩絶而後悔小人之間遂而後悟天下之亂作而後圖
則無及矣唯陛下速為宗社念之臣為右史輙及陛下
父子之間自知必干天誅然陛下之意不回則臣之職
終不可舉是以率意極言無有所隠唯陛下幸赦其愚
光宗時陸游上奏曰臣恭惟陛下躬聖人之資履天子
之位而致養三宫承顔左右盛事赫奕冠映千古尚何
待塵露之增山海哉顧臣竊抱惓惓之愚不敢輙默伏
惟陛下聖孝純至禀於天性昔在潛邸及登儲宫以来
夙夜孜孜何嘗頃刻不以夀皇為心夀皇罷朝而悦進
膳而美則陛下欣然喜動於色夀皇罷朝而不悦進膳
而少味則陛下愀然憂見於色方是時徒能喜之憂之
而已今則致親之悅者責在陛下其可以不深念乎所
謂悦親之道非薦甘旨奉輕暖也非晨昏定省冬夏温
凊也非千門萬戶之宫鈞天簫韶之樂也唯在陛下得
得天下之愛戴以寧夀皇之心而已雞鳴而攬衣辨色
而視朝必曰此昔者問安之時也今以萬幾之繁不能
日朝重華歉然於懷豈有限極然闕問安之常禮之小
也致天下之治孝之大也吾其力為其大者乎此固夀
皇所望於陛下亦天下所望於陛下也治功已成中外
無事陛下時備法駕率羣臣上萬年之觴豈非天下之
大慶不然太史或以災異上聞四方或以寇盜来告夀
皇聞之萬分有一微輟玉食陛下雖居萬乘之貴孰與
解憂哉臣昧死願陛下於進退人才罷行政事之際率
以是為念自三思十思以至百思不為過也自一日五
六日至於百時不為緩也謀及卜筮謀及卿士謀及庶
人不為廣也一有小失豈獨上勞宵旰夀皇亦與焉故
陛下今日憂勤恭儉百倍於古帝王乃僅可耳譬如臣
民之家上有尊親則所以交四隣訓子弟備饑饉禦盜
賊比之他人自當謹戒百倍何則彼亦懼憂之及其親
也犬馬小臣貪於增廣聖孝不知言之涉於狂妄冐犯
天威伏候斧鉞
歴代名臣奏議卷十一
