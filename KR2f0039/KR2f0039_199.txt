歴代名臣奏議卷一百九十九
明楊士竒等撰
求言
周厲王時國人謗王召公告王曰民不堪命矣王怒得
衛巫使監謗者以告則殺之國人莫敢言道路以目王喜
告召公曰吾能弭謗矣乃不敢言召公曰是障之也防民之
口甚於防川川壅而潰傷民必多民亦如之是故為川者決
之使導為民者宣之使言故天子聽政使公卿至於列士獻
詩瞽獻典史獻書師箴瞍賦矇誦百工諫庶人傳語近臣盡
規親戚補察瞽史教誨耆艾脩之而後王斟酌焉是以事行
而不悖民之有口也猶土之有山川也財用於是乎出猶其
有原隰衍沃也衣食於是乎生口之宣言也善敗於是乎興
行善而備敗所以阜財用衣食者也夫民慮之心而宣之口
成而行之胡可壅也若壅其口其與能幾何王不聽
齊威王時鄒忌脩八尺有餘身體昳麗朝服衣冠窺鏡
謂其妻曰我孰與城北徐公美其妻曰君美甚徐公何
能及公也城北徐公齊國之美麗者也忌不自信而復
問其妾曰吾孰與徐公美妾曰徐公何能及君也旦日
客從外來與坐談問之客曰吾與徐公孰美客曰徐公
不若君之美也明日徐公來孰視之自以為不如窺鏡
而自視又弗如遠甚暮寝而思之曰吾妻之美我者私
我也妾之美我者畏我也客之美我者欲有求扵我也
扵是入朝見威王曰臣誠知不如徐公美臣之妻私臣
臣之妾畏臣臣之客欲有求於臣皆以為美扵徐公今
齊地方千里百二十城宫婦左右莫不私王朝廷之臣
莫不畏王四境之内莫不有求扵王由此觀之王之蔽
甚矣王曰善乃下令羣臣吏民能面刺寡人之過者受
上賞上書諫寡人者受中賞能謗議扵市朝聞寡人之
耳者受下賞令初下羣臣進諫門庭若市
晉武帝泰始初尚書李胤上奏曰古者三公坐而論道
内參六官之事外與六卿之教或處三槐兼聽獄訟稽
疑之典謀及卿士陛下聖德欽明垂心萬機猥𤼵明詔
儀刑古式雖唐虞疇諮周文翼翼無以加也自今以往
國有大政可親延羣公詢納讜言其軍國所疑延詣省
中使侍中尚書諮論所宜若有疾疢不任覲會臨時遣
侍臣訊訪詔從之
後周武帝保定二年以于謹為三老帝親幸太學以食
之曰猥當天下重任自惟不才不知政術之要公其誨
之三老荅曰木從繩則正君從諫則聖自古明王聖主
皆虚心納諫以知得失天下乃安惟陛下念之
唐太宗貞觀元年太宗謂侍臣曰正主任邪臣不能致
理正臣事邪主亦不能致理惟君臣相遇有同魚水則
海内可安朕雖不明幸諸公數相匡救冀憑直言鯁議
致天下扵太平諫議大夫王珪對曰臣聞木從繩則正
君從諫則聖故古者聖主必有爭臣七人言而不用則
相繼以死陛下開聖慮納芻蕘愚臣處不諱之朝實願
罄其狂瞽佐萬分一太宗曰善詔令自是宰相入内平
章國計必使諫官隨入預聞政事有所開說必虚已納
之
二年太宗謂侍臣曰明主思短而益善暗主護短而永
愚隋煬帝好自矜誇護短拒諫誠亦寔難犯忤虞世基
不敢直言或恐未為深罪昔箕子佯狂自全孔子亦稱
其仁及煬帝被殺世基合同死否杜如晦對曰天子有
爭臣雖無道不失其天下仲尼稱直哉史魚邦有道如
矢邦無道如矢世基豈得以煬帝無道不納諫諍遂杜
口無言偷安重位又不能解職請退則與箕子佯狂而
去事理不同昔晉惠帝賈后將廢愍懷太子司空張華
竟不能苦爭阿意苟免趙王倫乃舉兵廢后使讓張華
華曰將廢太子日非是無言當時不被納用其使曰公
為三公太子無罪被廢言既不從何不引身而退華無
詞以荅遂斬之夷其三族古人云危而不持顛而不扶
則將焉用彼相故君子臨大節而不可奪也張華既抗
直不能成節遜言不足全身王臣之節固已墜矣虞世
基位居宰輔在得言之地竟無一言諫爭誠亦合死太
宗曰公言是也人臣必須忠良輔弼乃得身安國寧煬
帝豈不以下無忠臣身不聞過惡積禍盈滅亡斯及若
人主所行不當臣下又無匡諫苟在阿順事皆稱美則
君為暗主臣為䛕臣主暗臣䛕危亡不遠朕今志在君
臣上下各盡至公共相切磋以成理道公等各宜務盡
忠讜匡救朕惡終不以直言忤意輙相責怒
四年太宗問蕭瑀曰隋文帝何如主也對曰克已復禮
勤勞思政每一坐朝或至日昃五品已上引坐論事宿
衛之士傳飱而食雖性非仁明亦是勵精之主上曰公
知其一未知其二此人性至察而心不明夫心暗則照
有不通至察則多疑於物又欺孤兒寡婦以得天下恒
恐羣臣内懷不服不肯信任百司每事皆自決斷雖即
勞神苦形未能盡合扵理朝臣既知其意亦不敢直言
宰相已下惟承順而已朕意不然以天下之廣海内之
衆千端萬緒須合變通皆委百司商量宰相籌畫扵事
穏便方可奏行豈得以一日萬幾獨斷一人之慮也且
日斷十事而五條不中中者信善其如不中者何以日
繼月乃至累年乖謬既多不亡何待豈如廣任賢良高
居深視法令嚴肅誰敢為非因令諸司若詔勅頒下有
未穏便者必須執奏不得順旨便即施行務盡臣下之
意
十七年太宗謂魏徵曰比來朝臣都不論事何也徵對
曰陛下虚心採納誠宜有言然古人云未信而諫則謂
之謗已信而不諫謂之尸禄但人之材器各有不同懦
弱之人懷忠直而不能言疎遠之人恐不信而不得言
懷禄之人慮不便身而不敢言所以相與緘默俛仰過
日太宗曰誠如卿言朕每思之臣欲進諫輙懼死亡之
禍與赴鼎鑊冒白刃亦何異哉故忠貞之臣非不欲竭
誠乃是極難所以禹拜昌言豈不謂此朕今開懷抱納
諫諍卿等無勞怖畏遂不極言
太宗又謂魏徵曰朕觀近古帝王有傳位十代者有一
代兩代者亦有身得身失者朕所以常懷憂懼或恐撫
養生民不得其所或恐心生驕逸喜怒過度然不能自
知卿可為朕言之當以為楷則徵對曰嗜欲喜怒之情
賢愚皆同賢者能節之不使過度愚者縱之多至失所陛下
聖德玄遠居安思危常能自制以保克終之美則萬代永頼
太宗時疎勒朱俱波甘棠遣使貢方物太宗謂羣
臣曰向使中國不安日南西域朝貢使亦何緣而
至朕何德以堪之觀此翻懷危懼近代平一天下拓定
邊方者唯秦皇漢武始皇暴虐至子而亡漢武驕奢國
祚幾絶朕提三尺劒以定四海遠夷率服億兆乂安自
謂不減二主也然念二主末塗皆不能自保由是每自
懼危亡必不敢懈怠惟藉公等直言正諫以相匡弼若
惟揚美隠惡共進䛕言則國之危亡可立而待也左右
皆曰陛下求言如此誠社稷之福也
太子右庶子高季輔上䟽陳得失太宗特賜鍾乳一劑
謂曰卿進藥石之言故以藥石相報
太宗又謂孫伏伽曰今以公為諫議大夫必須獻可替
否又謂侍臣曰公等全無諫爭魏徵對曰昔者齊景公
射不中的而左右俱稱其善景公曰自晏子死不復聞
寡人之過弦章對曰上之所好下必從之君若以謇諤
為忠則人皆晏子陛下每稱述忠諫之士若有事須獻
替誰敢不盡其忠
太宗又謂侍臣曰比兩三月來不見公等讜言未知以
朕不可諫爭隠而不言為是庶事咸得不須論也魏徵
對曰陛下每見一事即為鑒誡臣等深識聖情必事理有
違豈敢隠而不奏然比來大使既出内外無事所以不論
玄宗天寳十五年帝在蜀有老父郭從謹進言曰安禄
山包藏禍心固非一日有告其謀者陛下往往誅之使
得逞其奸逆致陛下播越是以先王務延訪忠良以廣
聦明盖為此也臣猶記宋璟為相數進直言天下賴以
安自頃以來在廷之臣以言為諱闕門之外陛下皆不
得知草野之臣必知有今日久矣但九重嚴邃區區之
心無路上達事不至此臣何由得睹陛下之面而訴之
乎帝曰朕之不眀悔無所及慰諭而遣之
德宗時翰林學士陸贄上奏曰朝隠昨日奉宣聖旨逆
賊雖退猶未收城令臣審思當今所務何者最切具條
錄奏来者伏以初經大變海内震驚無論順逆賢愚必
皆企竦觀聽陛下一言失則四方解體一事當則萬姓
屬心動關安危不可不慎臣謂當今急務在扵審察羣
情若羣情之所甚欲者陛下先行之羣情之所甚惡者
陛下先去之欲惡與天下同而天下不歸者自古及今
未之有也夫理亂之本繫扵人心況乎當變故動搖之
時在危疑向背之際人之所歸則植人之所去則傾陛
下安可不審察羣情同其欲惡使億兆歸趣以靖邦家
乎此誠當今之所急也然尚恐為之不易者蓋以朝廷
播越王命未行施之空言人或不信何以言其然今天
下之所欲者在息兵在安業天下之所惡者在斂重在
法苛陛下欲息兵則寇孽猶存兵固不可息矣欲安業
則征徭未罷業固未可安矣欲薄斂則郡縣懼乏軍用
令必不從矣欲去苛則行在素霽威嚴言且無驗矣此
皆勢有所未制意有所未從雖施扵德音足慰來蘇之
望而稽諸事實未符悔過之誠且動人以言者其感不
深動人以行者其應必速蓋以言因事而易發行違欲
而難成易發故有所未孚難成故無思不服今陛下將
欲平禍亂拯阽危恤黎烝安反側既未有息人之實又
乏扵施惠之資唯當違欲以行已所難布誠以除人所
病乃可以彰追咎之意副惟新之言若猶不然未見其
可頃者竊聞輿議頗究羣情四方則患扵中外意乖百
辟又患扵君臣道隔郡國之志不達扵朝廷朝廷之誠
不升於軒陛上澤闕於下布下情壅於上聞實事不必
知知事不必實上下否隔於其際真偽雜糅於其間聚
怨嚻嚻騰謗籍籍欲無疑阻其可得乎物論則然人心
可見蓋謂含弘聽納是聖主之所難鬱抑猜嫌是衆情
之所病伏惟陛下神無滯用鑒必窮微愈其病而易其
難如淬鋒潰疣決防注水耳可以崇德美可以濟艱難
陛下何慮不行而直為此懔懔也臣謂宜因文武羣官
入參之日陛下特加延揖親與敘言備詢禍亂之由明
示咎悔之意各使極言得失仍令一一面陳軍務之除
到即引對不拘時限用表憂勤周公勤握髮吐餐而天
下歸心則此義也又當假之優禮悅以温顔言切而理
愜者必賞導以盡其情識寡而辭拙者亦容恕以嘉其
意有諫諍無隠者願陛下叶成湯改過之美褒其直而
勿恡其非有謀猷可用者願陛下體大禹拜言之誠奬
其能而亟行其策至扵匹夫片善採錄不遺庶士傳言
聽納無倦是乃緫天下之智以助聦明順天下之心以
施教令則君臣同志何有不從遠邇歸心孰與為亂化
疑梗為訢合易怨謗為謳歌浹辰之間可使丕變陛下
儻行之不厭用之得中從義如轉圓進善如不及推廣
此道足致和平其於昭德塞違恐不止當今所急也慮
有愚而近道事有要而似迂冀垂睿思反覆詳覧必或
無足觀採捨棄非遥
穆宗初立逸游荒恣監察御史楊虞卿上奏曰烏鳶遭
害仁鳥逝誹謗不誅良臣進臣敢冒誅獻瞽言臣聞堯
舜以天下為憂不以位為樂況今朔部方梗西戎弗靖
兩河有瘡痏之虞五嶺罹氛厲之役人之疾苦積下朝
之制度莫脩邊亡見儲國用寖屈固未可以高枕而息
也陛下初臨萬幾宜有憂天下心當日見輔臣公卿百
執事垂意以問使四方内外灼有所聞而聽政六十日
入對延英獨三數大臣承聖問而已他内朝臣偕入齊
出無所咨詢諫臣盈廷忠言不聞臣實羞之盖主恩疎
而正路塞也公卿大臣宜朝夕燕見則君臣情接而治
道得矣今宰臣四五人咸頃刻侍坐鞠躬隕越隨旨上
下無能往來此繇君太尊臣太卑故也公卿列位雖陟
降清地曾未奉優睠承下問雖陛下神聖如五帝猶宜
周爰顧逮惠以氣色使支體相成君臣昭明陛下求治
扵宰相宰相求治扵臣等進忠若趨利論政若訴冤此
而不治無有也自古天子居危思安之心同而居安慮
危之心則異故不得皆為聖明也
後唐廢帝清泰二年帝以時事為憂嘗從容讓宰相盧
文紀等無所規贊文紀上言曰臣等每五日起居與兩
班旅見侍衛滿前雖有愚慮不敢敷陳竊見前朝置延
英殿或宰相欲有奏論天子欲有咨度皆非時召對旁
無侍衛故人得盡言望復此故事帝詔曰舊制以五日
起居百僚俱退宰相獨升若常事自可敷奏或事應嚴
密聽扵閤門奏牓子當盡屏侍臣扵便殿相待何必襲
延英之名也
宋太宗太平興國中言事者衆詔閤門非涉僥望乃許
受之繇是言路稍塞直史館謝泌上奏曰狂夫之言聖
人擇焉苟詰而拒之四聦之明將有所蔽願采其可者
拒其不可者庶顒顒之情得以上達帝然之
仁宗天聖三年右正言劉随乞顧問諫官䟽曰臣伏念
景德天禧之間九域晏清四夷欵附生物咸遂祥瑞&KR2384;
臻而猶下賢能之詔求諫諍之官豈不以萬機至繁慮
措置之或爽八紘至廣非耳目之獨知是以雖居安而
慮危思長轡以遠馭也其後唯得魯宗道劉燁二人充
職精擇之難一至扵此洎皇太后陛下受顧託之重皇
帝陛下自臨御已来萬國歡心百官承式而乃憂勤庶
政脩舉舊章復置諫官委以言事臣最為愚懦亦預柬
求方竭駑鈍少伸補報旋因公累出領外官三年替還
復命供職誓堅勤藎罔避誅夷夫以品位甚卑責任甚
重道君親之過失指權勢之非違冒雷霆之威掇姦邪
之怒在扵小臣固當難事若非恕其狂妄俾盡誠懷鉗
口保身或孤任使臣欲詳觀先帝之詔上報兩宫之恩
凡有侵紊朝綱干竊政柄姦憸冒寵賢俊久沈憲綱涉
冤賞典過制蠧政之類知而必言言之中否唯聖人擇
之而已念臣塵諫職内外三年除朝請之外未嘗一登
金殿略近天顔雖名侍從之官實為疎遠之跡唐初置
拾遺補闕掌侍從諷諫日親旒冕凡事得以盡言盖自
唐末已後權臣阻絶雖不預扵宴遊亦專司扵諫諍洎
太宗皇帝改為正言司諫精擇流品號為清華既為耳
目之官宜審詢訪之地式期顧問願竭愚誠故不敢朋
附班聮蒙昧日月有違詔旨自速靈誅
景祐二年御史中丞杜衍上奏曰臣聞三公之官至重
所以經邦萬事之統實繁貴乎燭理故明主躬親庶政
體貌大臣常扵進見之間俾盡論思之道盖君臣相遇
則可致時雍上下不交則謂之否塞固在倚毗丞弼詢
訪善謀使下情必通上澤無壅斯有國有家之大務也
臣伏見中書樞密之官是皆選自宸衷委之柄用領三事
之職佐萬機之劇古所謂坐而論道者也今乃每遇剛
辰得親丹扆外朝始罷延英次對中覆奉行祗循常務
以天下之大民事之艱恐非數刻之中可盡硏幾之理
欲望聖慈當清閒之燕迭召兩府臣僚賜坐便殿一月
之中只乞三兩次召對俾其極獻替之說酌古今之宜
究治亂之源達幽隠之意上以成好問之裕下以申納
忠之誠明良之歌上下同體是故平時而論可明其體
要之變臨事而辨或近乎遊說之嫌以虞舜之時而云
好察邇言以漢文之達亦曰無甚高論此實通國體用
衆智之大端也至扵鹽米之細務叢脞之末節此特有
司之職耳不當取決扵宸斷宜詔所司科管之庶其正
小大之分適權義之中延納訏謨開蓋聖智提綱緫要
叶大德之不踰造膝虚懷明為善之最樂臣猥以庸望
輙罄愚衷干冒威嚴隕越無地
光禄寺主簿蘇舜欽上奏曰臣聞治平之君使危亡禍
亂之言不離於耳則天下庶可久安也高位之臣使顛
覆竄殛之禍不絶於心則百職可以無曠也苟治平而
忽危亡未有不危亡者也高位而忘顛覆未有不顛覆
者也此物理之常勢古今之定分也歴觀前代聖神之
君好聞乎讜議賢明之輔不壅乎下情蓋以四海至遠
民有隠匿不可以徧照故無間愚賤之言而擇用之萬
機至繁事有習弊不可以獨覽故必求衆多之議以更
張之然後朝無遺政物無遁情雖有佞人邪謀莫得而
進也臣昨覩詔書戒越職言事者播告四方無不驚惑
往往竊議恐非本扵宸衷盖陛下即位已来屢詔羣下
以來鯁直故百僚皆得轉對又置匭函設直言極諫科
今詔書如此是與前事相違豈非大臣蔽塞陛下聦明
杜絶忠良之口不惟虧損朝廷大政實亦自取覆亡之
道夫納善進賢宰相之事蔽君自任未或不亡今諫官
御史又多出其門下但務希旨即取好官多士盈庭噤
不得語陛下垂拱法宫之内何由得聞天下之務乎臣
前見陛下以孔道輔范仲淹剛直不撓致位臺諫後雖
改他官不忘獻納此二臣者非不知緘口數年坐得卿
輔盖不敢負陛下委注之意虧臣子忠義之節而皆罹
中傷竄謫不假使正臣奪氣鯁士咋舌目覩時弊口不
敢論昔晉公問叔向曰國家之患孰為大對曰大臣持
禄而不極諫小臣畏罪而不敢言下情不得上通此患
之大者是故漢文感女子之說而肉刑是除武帝聽三
老之議而江充以族肉刑古法江充近臣女子老人愚
耄疎隔之至也豈以義之所在賤不可忽二君從之後
世稱聖況國家班設爵位列陳豪英故當責其公忠安
可教之循默賞之使諫尚恐不言罪其敢言孰肯獻納
物情閉塞上位孤危軫念于兹可為驚怛伏望陛下霈
𤼵德音追寝前詔懃扵采納下及芻蕘求覩四海之安
危垂念朝廷之闕失見所未見日新又新故可常守隆
平保全近輔若詔牓未削欺罔成風則不唯堂下遠扵
千里竊恐指鹿為馬之事復見扵今朝也臣區區以此
言達扵冕旒者非不知出口禍從為衆憫笑盖欲陛下
一悟則天下蒙福以臣之軀質蒼生之命亦以大矣伏
望陛下留意焉
慶歴五年知諫院余靖上奏曰臣竊見朝廷每有契丹
遣使到闕元昊差人来朝大臣商量唯欲秘密兩制兩
省御史中丞已下雖名侍從供奉之官當時並不聞知
及處置既了縱或不便無由論列臣思國家建置侍從
之官以備顧問諫諍之官以救闕失蓋欲謀無遺策故
也漢武帝征伐西戎開置邊郡侍從之官嚴助朱買臣
之徒常與大臣論議大臣數屈漢史稱之以為美談今
柄臣密議外不得聞一慮或失救之不及勢之可憂者
也伏乞宣諭大臣凡北敵西戎之事繫於安危者侍從
諫諍之官悉令聞之使陳利害不為漏洩傳云謀之欲
多斷之欲獨此御國之要也惟陛下裁之
八年殿中侍御史何郯乞許兩制兩省上章論事疏曰
臣竊以古者人君聽政以天下至廣非一人聦明所能
盡是故内取公卿大夫謀於朝外採百工庶人議於下
使下情無不通然後中外相濟政理所以無過差焉今
國家設侍從之官自翰林學士至天章閣待制皆取文
學極選以備顧問公卿之材並由此出自頃相承朝廷
惟以文翰待之而不責其言議臣下亦以職分當爾而
自安於循默以天下利害之大被言責者唯御史臺官
僅十餘員而欲陛下聦明無遺政理無所失者不可得
矣唐太宗置十八學士與之議天下事故貞觀一代稱
為至治斯從臣輔助之明效也在明皇時則有集賢學
士張說以圖國政在德宗時則有翰林學士陸贄以參
戎機以至憲宗得李絳而斥近倖之弊敬宗因韋處厚
而辨忠邪之分皆由時君開懷用意以待臣下故感慨
之士得以效其節今天下多故政令舛失者不一使賢
智之士驅馳尚恐不足救其弊若猶復雍容拱默為高
以言議非所責則朝廷之事何寄焉近日伏聞中詔命
羣臣論議時事斯誠陛下求治之志務通塞蔽然恐天
下利害非一日可盡條陳欲乞特頒詔旨告諭兩制兩
省臣寮自今有聞朝廷闕失政令過差軍機利害雖非
言職並許上章論列仍委中書置籍具錄所上章䟽遇
欲進用臣寮令取有裨補多者用為選首所冀親侍之
臣各知責任務圖傾竭以助政化
至和二年侍御史趙抃上奏曰臣伏覩中書劄子奉聖
旨下御史臺根勘太常博士祕閣校理王起虚妄上言
定州夜會擲塼瓦等事見追禁鞫問次臣嘗聞太宗皇
帝朝雍邱縣尉武程上䟽願減後宫嬪嬙太宗謂宰臣
曰武程䟽遠小臣不知宫闈中事内庭給使不過三百
人皆有掌執不可去者卿等固合知之時李昉奏武程
妄陳狂瞽宜行黜削以懲之太宗曰朕曷嘗以言罪人
但念其不知耳終不之罪今起志在憂國用心無他若
緣此獲譴臣恐中外臣僚人人緘默雖有機密急速大
事誰敢復措一詞言路榛塞由此始矣伏望陛下上念
太宗皇帝不罪言事者之誠恕起之罪以廣睿聦有益
聖仁若然則堯採誹謗舜逹聦明禹拜昌言漢詔不諱
不獨稱美扵前世矣
三年知諫院范鎮上奏曰臣伏見先朝以御寳印歴紙
給言事官令以時奏上所以課得失而殿最之也恭以
陛下天資寬仁喜聞諫諍考扵施用其實無幾深恐大
臣不甚將順所以言者多見廢格臣欲乞據今御史諫
官見員扵禁中及中書樞密院人置一簿每一章奏即
簿上之在禁中者陛下時時觀覽以備遺忘以觀言者
得失有可施行即敕大臣施行其在中書樞密院者亦令
大臣為詳閱其已行未行勾注每季終錄付史館庶使
後世知陛下納諫求治之意仍令言者不敢妄有奏論
仁宗時知諫院司馬光乞施行制策劄子曰臣竊以國
家夲置六科蓋欲以上觀朝政之得失下知元元之疾
苦非為士人設此以為進取之階也臣昨差覆考應制
舉人所制策竊見上等三人所陳國家大體社稷至計
其間甚有可采擇者伏望陛下取正本留之禁中常置
左右數加省覽以為儆戒其副本下之中書令擇其所
言合於當今之務者奏而行之使四方之人皆知朝廷
求直言之士非以餙虛名乃取其實用也及臣前獻五
規雖智識闇淺辭語鄙陋然皆臣夙夜盡忠竭誠以思
治世之要道非指陳一事之得失於有司無所施行亦
望陛下以視朝之隙時取觀之庶幾於聖政或有萬分
之益
劉敞上奏曰臣近曾密獻愚忠乞特降手詔諭與閤門
前後殿聽政稍增數刻足以廣聦明收衆心未蒙采納
伏念九月以後晝漏益短日始東出已涉辰初比至百
官起居二府奏事逡廵俯仰便及辰正實恐羣臣因此
請對稀少習俗既成下情壅隔甚非陛下憂勤萬機之
意臣謂自九月以後用已初為限三月已後用辰正為
限雖升降止扵數刻之間其扵收斂羣情已無量矣臣
又竊聞頃来奏事者雖有可否罕聞德音君臣之情亦
似未通且萬乘至尊羣下至卑以至卑接至尊甚難也
皆考據條制齊戒沐浴乃得一見自以為千載之遇而
曾不蒙少垂察問盡其忠藴則人人抑默退而失望臣
願陛下延見上殿臣僚仍賜委曲訪問侍從之臣則問
以治體言事之臣則問以所言財利之臣則問以國計
守土之臣則問以民俗如此則朝廷得失人情善惡無
不聞者矣易曰唯君子為能通天下之志而天下不治
者未之有也臣忝近列無補聦明輙貢所聞伏增戰恐
英宗即位殿中侍御史司馬光乞延訪羣臣上殿劄子
曰臣聞天尊地卑道之常也而周易乾下坤上謂之泰
者盖言人君降心以接臣人臣竭忠以事君然後上下
交而其志同也若人君驕亢以自尊人臣怠慢以自疎
則上下之情不通而否道成焉是以孔子語舜之德曰
舜好問而好察邇言其斯以為舜乎竊見祖宗之時閒
居無事常召侍從近臣與之從容講論萬事至扵文武
朝士使臣選人凡得進見者往往召之使前親加訪問
委曲詳悉無所不至所以然者一則欲使下情上通無
所壅蔽二則欲知其人能否才器所任是以黜陟取捨
皆得其宜太平之業由此而致恭惟陛下潜德藩邸踰
三十年一旦龍飛奄有四海雖聖質英睿得扵天縱然
與當世士大夫未甚相接民間情偽未甚盡知臣謂宜
詔侍從近臣每日輪一員直資善堂夜則宿扵崇文院
以備非時宣召若有事故請假則與以次官互換直宿
其餘羣臣進見及奏事者亦望聖慈稍解嚴重細加訪
問以開廣聦明禆益大政
光又上劄子曰臣先曾上言乞詔侍從近臣每日輪一
員直資善堂夜則宿扵崇文院以備非時宣召若有事
故請假則與以次官互換直宿以開廣聦明裨益大政
至今未聞施行盖陛下謙謹以皇太后同聽庶政未奉
慈旨不敢擅召羣臣與之議論今皇太后盡以四海之
事歸扵陛下出入起居頥指如意臣是以敢重申前說
乞少加采擇凡人墻之外目不見也里之前耳不聞也
而天子奄有四海一日萬機民之憂樂事之本末雖有
聦明睿知之性若不問之扵人何從知之是以太祖太
宗雖起扵側微猶日孜孜訪問羣下至扵小臣卒伍亦
無所間絶故能紀綱四方創業垂統陛下生為帝王子
孫未嘗歴事扵外天下之事豈能細知況先朝置直學
士待制等職以為侍從之臣若使之不得朝夕在左右
備顧問將安用之所有每夜扵崇文院輪宿自是舊制
近年以來因循隳廢舉而行之有何所難㐲望聖慈檢
會臣前來所奏劄子内事節特賜施行
光又上劄子曰臣前者兩次上言乞詔待從近臣每日輪
一員直宿資善堂夜則宿於崇文院以備非時宣召若有
事故請假則與以次官互換直宿亦曾面奉德音云欲自
以聖意宣諭政府施行此事自後至今未聞施行臣不避
煩瀆天聽再三進言者蓋以為國之要在於審察人材周
知下情而已審察人材之謂明周知下情之謂聰明則百
官稱其職聰則萬幾當其理百官稱其職萬幾當其理治
之極也賢不肖混殽之謂昏下情不上通之謂蔽昏則百
職隳曠蔽則萬幾乖戾百職隳曠萬幾乖戾亂之至也治
極則安亂至則危故聰明昏蔽者治亂之大本也今陛下
即政之初厲精求治而不以此事為先欲以興隆祖業垂
裕後昆是猶却行而求及前人也故臣不得不勤勤懇懇
為陛下再三言之書稱堯之德曰稽于衆舍己從人稱
舜之德曰賓于四門明四目達四聰故能咸熙庶績格
于上下至今言聖人者無不以二帝為首何哉聰明故
也秦二世納趙高之謀恐譴舉不當見短扵大臣而深
拱禁中漢靈帝惑趙忠之言謂人君豋高則百姓散離
而不敢豋臺榭北齊後主志度儒懦不喜見朝士非私
眤未嘗交語隋煬帝沈湎滛泆常在後宫盜賊滿天下
恐人言之是以上下怨叛至於殺身滅國而終不自知
後世言無道者無不以四君為首何哉昏蔽故也太祖
太宗起扵側微天下艱難民間情偽無不備知然南面
之日延訪羣臣惟恐不及晝日不足繼之以夜下至役
夫田婦無不詢察以盡其情用能創業垂綂力致太平
陛下以帝王子孫生長富貴朝士大夫素未相接耕織
勞苦不經耳目當兹親政之始雖孜孜下問朝夕不倦
以察人情猶恐不盡況深居九重非視朝之時不見羣
臣羣臣非官位職事有例上殿無由進見顒卬淵默以
嚴重自居將使幽遠之民銜冤失職者何由上聞疎賤
之臣懷材藴德者何由自達分國家安危之所哉將扵
此乎在臣是以不勝憤懑區區盡忠重為陛下陳之伏
望陛下察為國之要觀唐虞之所以興秦漢齊隋之所
以亡繼祖宗之志以守太平之業檢會臣前来所奏兩
劄子内事節早賜施行實天下幸甚
光又上劄子曰臣屢曾上言乞詔侍從近臣每日輪一
員直資善堂夜則宿於崇文院以備非時宣召亦曾面
奉德音云候秋凉當頻有宣召今已秋凉尚未聞有曾
被召之人臣始者上言之時竊見陛下欣然開納將謂
即時施行自後遷延日久聖意漸以為難臣竊意内外
之臣必有欺惑天聽沮難此事欲陛下常居禁中不與
羣下相接以壅蔽聦明專固權寵者此豈忠臣之所為
而陛下之福邪臣願陛下深察此情斷自聖志使之更
直陛下每日聽政餘暇宫中無事之時特賜召對與之
從容講論古今治體民間情偽使各竭其胷臆所有而
陛下更加采擇是者取之非者捨之忠者進之邪者黜
之如此則下情盡達聖德日新矣若以資善堂體例稍
生則學士待制於崇文院輪宿自有在彼祗候宣召其
有事故請假者須與以次官互換直宿此事極其難行
而所益甚大惟陛下留意
光又上劄子曰臣竊見祖宗之時累曾令朝臣轉對或
遇災異更廣求直言真宗咸平景德之間詢訪尤切其
詔書云涉詆許者固可優容乏詞藻者許其直致是時
羣臣上書言事者日不下百餘封每戒敕閤門令疾速
進入詔樞密直學士馮拯陳堯叟令詳定以聞所以然
者不惟考時政之得失亦以觀羣臣之能否也是故太
宗時得寇準真宗時得張知白皆因上書言事驟加擢
用後為宰相俱著名迹景德元年六月内出朝士邊肅
等二十四人姓名令扵崇政殿引對在外者驛召赴闕
其後稍稍進用多為名臣此皆近事易法者也陛下踐
阼未久羣臣能否恐未徧知欲乞依祖宗舊制每遇内
殿起居日常令朝臣兩人轉對其餘在京及外處臣僚
有欲上書言事者所在官司皆不得壅滯彼必欣然承
命各竭所懷然後陛下親加省覧必有所得若上書者
稍多陛下不能一一徧觀即乞擇近臣識慮明達用心
公正者二人先次看詳但求理道切當不取文辭華美
分為數䓁各以貼黃節出事宜置之扵前然後奏御陛
下更以聖意擇其善者特令引對面加詢訪若實有可
采其所言之事即為施行仍扵禁中籍記姓名每遇有
重難公事試委之幹辦俟果有功效乃加進用如此則
天下之才盡在目前可以器使雖堯舜之世嘉言罔攸
伏野無遺賢亦不是過也不然若但循故事止作虚名
所上之書未必省覽雖復省覽亦無施設則無益扵事
不如不為也
治平中知諫院吕誨乞詔中外咸上封事䟽曰臣恭惟
聖德踐阼之初臨朝聽斷搢紳懽抃中外同慶方天下
延頸傾耳仰奉新政宜有講求以厭羣望竊以章聖皇
帝御正殿之二日詔羣臣直言抗䟽自古求治之君未
有如是之切也有以知開闢言路誠邦國之首務矣陛
下承先帝仁明之治萬機無闕臣尚慮四方幽遠明有
未燭百執因循事或過舉在繼述之體所繋尤重臣欲
乞陛下特降明詔俾中外臣僚咸上封事指陳朝政之
闕失時務之利害採擇善言恢張治道則下情無壅聖
聦日廣昌明盛業自此而始羣心慶賴不勝大幸
殿中侍御史范純仁乞詔臣寮上封章陳闕失䟽曰臣
伏見近者水災為害萬衆失寧愁痛未平繼以滛雨隂
沴不解人益無聊陛下軫慮至深嘗降詔旨責躬求諫
非不丁寧多士盈庭徒為竊議未聞各明上封章副陛
下之意者其間或有奏䟽亦未聞采擇施行羣下有未
通之情朝廷無恤災之實以致天意未順人罹其殃若
非陛下至德動天推誠納諫則恐未能上承天戒下格
太和伏望聖慈特降詔諭令兩制近侍及三司副使已
上臣寮並須令逐員各上封章指陳時政闕失其省府
館閣諸司主判朝臣及常參官等並令依次轉對各依
故事如此忠言可盡下情可通聖政之得失必聞羣臣
之能否皆見惟祈天造俯納愚誠
純仁又上䟽曰臣近日曾上封奏乞降詔令兩制及三
司副使已上臣寮逐員各上封事及諸司主判常參官
等依次轉對至今不蒙施行伏惟陛下臨御之初天下
延頸企足觀望聖化正宜博覽羣策通達下情使四方
之利病必聞羣下之能否皆見然後可以布順民之政
恢太平之風固不當以聽覽為煩而以多言為厭也況
自古昔有敷奏以言之法官師相規之誡瞽為詩工誦
箴大夫規誨士傳言皆所以深采羣言裨助時政之道
也近世則有百僚轉對之法本朝累聖悉曾行之非臣
至愚獨有是說伏望聖慈體明目達聦之道念羣情壅
塞之弊將臣所奏付中書門下檢會施行則天下幸甚
起居舍人傅堯俞上奏曰臣伏以近侍臺諫官皆天子
耳目心腹所上章奏宜即達聖聽乃與其他文字一例
進入脫有留滯遺失内外不得相知自来别無關防竊
慮未為便穏欲乞指揮禁中置簿專令人管勾逐日具
有無及職位姓名章奏道數畫一抄上仍令通進司逐
日亦依此畫一開坐關送閤門閤門每日扵引公事前
先次進呈俟陛下親覽訖然後付内照會遇前後殿不
坐即令閤門具状直進如有留滯遺失可以根逐施行
神宗初即位下詔曰朕以菲德承至尊託于公卿兆民
之上惟治忽在朕躬夙夜兢兢上思有以奉天命下念
所以修政事之綂愧不敏明未燭厥理夫開言路通上
下之志欲治之主所同趣也其布告内外文武羣臣若
知見思慮之所及至扵朝之闕政國之要務邊防戎事
之得失郡縣民情之利害各令直言抗䟽以聞無有所
隠言若適用亦以得人觀其器能當從顯擢風爾文武
其各體朕意庶兹令之非徒下也扵是御史知雜事劉
述上奏曰臣伏覩近降詔敕許内外文武羣臣直言朝
之闕政國之要務邊防戎事之得失郡縣民情之利害
此誠陛下悉心求治虚已待人圖新庶政之當先也天
下幸甚臣竊思之内外文武職官固多英俊之士其間
論議或有可取然不若侍從臺閣乃天下賢才之所聚
也臣欲乞特降聖旨取當今之急務問以所宜令兩制
兩省及館閣臣僚一一條對既以究其利病亦以見其
器能候内外諸處奏到文字就兩制館閣中擇智識優
長練習時務者三四人置局看詳評議逐旋其事理扵
所屬中書密院參覆商量然後進呈取旨施行所冀庶
政交脩下情盡達
熙寧元年龍圖閣直學士韓維上奏曰臣近嘗面奏降
黜陳習有虧陛下信令理須追革自爾未聞别有處分
尋屬迫近郊祠不及繼有論列臣伏以人主深居九重
之中所以鼓動羣衆共成天下之務惟在號令而已則
其出之豈可以不慎行之豈可以不信陛下即位之初
命羣臣轉對其詔文曰斥有位之阿私又曰郡縣之官
課空文而尸素仰詳明詔之意是開羣臣以盡言使其
抱負隠伏悉以上聞然後公議審擇以輔初政之美陳
習所言臣雖不盡知然聞其大略詆人過失耳使其所
言而是乃所以上副詢求之意若其非也猶當函忍以
勸来者今所言之事未察虚實而言事之人已加斥貶
自違明詔之本意而失大信於初政未獲其利乃更有
害此臣愚所未諭也昔晉文覇駮之君商鞅刻核之臣
耳尚知假伐原徙木以著其信然後政令可得而行人
民可得而使也豈為人主而不務此乎議者或謂陳習
素行非美今所言頗挾怨害得貶不為不幸此又流俗
不知大體者之言無足采信藉使習實有此乃自匹夫
之惡耳匹夫之惡不懲於朝政未為甚損使天下之人
疑陛下扵不信臣竊以為害無甚扵此者陛下若不以
此為失亟加追改而乃欲博詢細故以補聦明臣恐陛
下思慮雖遠而所及者愈近施設雖多而所得者愈少
也伏望聖慈特賜指揮追還誤罰昭示大信
知諫院范純仁乞詔近侍陳朝廷闕失䟽曰臣竊以古
者三公之下即建九卿皆以左右王朝恊贊治道蓋禄
厚者其報宜重位高者其責當深理之必然不容僭濫
本朝自兩府之下亦設侍從之官自待制諫議已上學
士舍人皆是古來九卿之職朝廷待之恩禮既異士民
瞻仰位貌亦崇是宜朝夕論思同國休戚今乃忘本徇
末擇易捨難只將主判司局便為巳之職事言寵名則
亞扵四輔論補報則同扵庶僚人情既務因循朝廷不
加考核況今災異之後是陛下宵旰之時凡在近臣正
宜盡瘁而其間甚有優游緘默養望待遷無愛君憂國
之言乏盡忠補過之義或有時政得失惟能退有後言
處之不慚僅同胡越未必人人苟禄盖因習以成風不
稼取禾莫斯為甚伏望陛下明降詔旨督責近侍凡是
朝廷闕失並須論列奏陳所上封章並赴政府其盡心
論奏而言多中理者稍加褒進其持禄不言或言而無
取者量行黜責如此則朋龜效靈庶職脩舉朝廷獲多
士之助近臣免尸素之譏
元豐八年純仁知慶州乞詔内外官條陳利害状曰臣
伏覩六月二十二日詔書應中外臣寮及民庶並許實
封直言朝政闕失民間疾苦者有以見聖心求治之深
也臣雖至愚不敢泯默竊以陛下方啓重熙之運布日
新之政天下之人翹首以望至治固未覩夫闕政之可
陳也所謂民間疾苦則陛下臨御之初聊整數事而百
姓鼓舞歡呼者是也蓋近在畿輦之下事理著明者陛
下得熟聞而更之其在僻遠幽微者則陛下莫得而聞
矣固宜明詔四方詢求之廣也然中外臣民猶未能深
副聖意極有所陳者盖民庶之愚雖有疾苦不能自言
唯舉人胥吏有能言者又以利害不切於己而不言也
臣寮則亦有不能言者矣或有所畏避而不言者矣有
疎遠而慎靜者矣有怠於憂國愛人者矣有昔嘗言而
今愧扵言者矣如此者皆不言也儻非陛下深詔執事
及羣有司使各罄其所聞自陳扵上則懼聖詔將為空
文而天下之情終不能盡也蓋向來朝廷脩立法度付
之有司以施扵天下固欲便民而益國也如慈父寄食
哺兒意豈有不善哉而哺者無愛兒之心不量飢飽多
少之節曰唯知哺之而已不恤其他則兒不病而死者
幾希矣今吏之行法者不恤民之利害惡欲曰唯知
行法而已不恤其他則宜其百姓疲弊而無告也然
則郡邑之弊守令知之一路之弊職司知之茶鹽利
局民兵刑法差役之弊提其局及受其害者知之軍
政之弊三帥與將領者知之邊防之弊守邊者知之
伏望陛下特下明詔内則敕六曹四司九寺三監三
帥百司外則敕監司提舉提點邊臣牧守以至令佐
監當曹掾各使條陳本職及所經歴之利害無或隠
蔽曰某事利人益國可以興行某事煩密勞費可以
簡省某事蠧害公私可以釐革限一月内聞奏亦可
因其所陳略知其人之才識然後陛下參命近侍與
大臣審擇而行之流為霈澤被於萬方如此則朋龜
獻兆庶績咸熙堯舜三代之政可不勞而成矣唯陛
下留神省察特賜施行則天下幸甚
哲宗初即位下詔求言曰蓋聞為治之要納諫為先朕
思聞讜言虛已以聽凡内外之臣有能以正論啓沃者
豈特受之而已固曰不愛高爵重禄以奬其忠設其言
不當于理不切于事雖拂心逆耳亦將欣然容之無所
拒也若乃隂有所懷犯非其分或扇搖機事之重或迎
合已行之令上則觀望朝廷之意以徼倖希進下則衒
惑流俗之情以干取虛譽審出扵此而不懲艾必能亂
俗害治然則黜罰之行是亦不得已也顧以即政之初
恐羣臣未能徧曉凡列位之士宜悉此心務自竭盡朝
政闕失當悉獻所聞以輔不逮宜令御史臺出榜朝堂
時韓維留侍經筵乃上䟽乞改詔書六事曰臣近者伏
覩錄到朝堂所出牓文開示大信招來羣言皆前代帝
王之高致而方今朝廷之急務天下幸甚臣尚有疑者
若乃隂有所懷至不得已也七十五字非元諭聖旨之
本意似增飾而為之者何則前云至扵拂心逆耳猶將
欣然容而不拒復以賞爵勸之後所云則異扵此矣又
以黜罰懼之且機事之重何害密言已行之令容有未
知朝廷之意苟善何惡其觀望流俗之言必淺自可以
勿聽藉使有犯此四禁者亦未至拂心逆耳猶在欣然
容之之列豈可便行黜罰若此言出于陛下則是詔文
前後自相違戾疑誤觀者若出扵臣下議論則是違異
聖意巧為辭說以懼來者隂成其邪志也古之求言必
曰毋有所諱又曰毋悼後患今則多設防禁又以黜罰
懼之是人有所諱而悼後患也古之為民者宣之使言
下至道路芻蕘亦見收采今則出榜止扵朝堂降詔不
及諸道既乖古義亦非舊體恐非所以推廣聖德普及
扵遐遠開闢言路不間扵幽側也此事若不改正臣深
恐自今聖德漸成壅蔽臣在先帝朝嘗奉聖旨以災旱
撰責躬求直言詔及下之日都人歡悅甘雨亦降不數
日姦人希宰相意上惑聖聽别作一詔盖掩前詔之美
庇護新法之失人情疑懼遂不敢言前詔但成虚文而
已今榜後之意頗亦𩔖之此事扵國體不小伏望陛下
深察此弊而痛絶其端特作聖意批降指揮令刊去此
七十五字只以榜前所云别撰詔文徧頒天下使萬方
之人豁然知聖人樂善好諫之心披雲霧而覩青天白
日豈不快哉豈不大哉門下侍郎司馬光亦上䟽曰臣
先乞下詔書廣開言路不以有官無官之人並許進實
封状仍頒下諸路州軍於要閙處出榜曉示鼓院檢院
州軍長吏不得抑退臣昨奉聖旨令入見於今月二十
三日到京蒙降中使以五月五日詔書賜臣看閱臣狂
瞽妄言曲荷采納豈獨微臣之幸抑亦天下之幸此乃
聖主之先務太平之本原也然臣伏讀詔書其間有愚
心未安者不敢不冒萬死極竭以聞竊見詔書始末之
言固盡善矣中間有云若乃隂有所懷犯非其分或扇
搖機事之重或迎合已行之令上則觀望朝廷之意以
徼倖希進下則衒惑流俗之情以干取虛譽審出扵此
苟不懲艾必能亂俗害治然則黜罰之行是亦不得已
也臣聞明主推心以待其下而無所疑忌忠臣竭誠以
事其上而無所畏避故情無不通言無不盡今詔書求
諫而逆以六事防之臣以為人臣惟不上言上言則皆
可以六事罪之矣其所言或扵羣臣有所褒貶則可以
謂之隂有所懷本職之外微有所涉則可以謂之犯非
其分陳國家安危大計則可以謂之扇搖機事之重或
與朝旨暗合則可以謂之迎合已行之令言新法之不
便當改則可以謂之觀望朝廷之意言民間之愁苦可
閔則可以謂之衒惑流俗之情然則天下之事無復可
言者矣是詔書始扵求諫而終扵拒諫也臣恐天下之
士益箝口結舌非國家之福也又止令御史臺出榜朝
堂自非趨朝之人莫之得見所詢者狹伏望聖明扵詔
書中刪去中間一節如臣三月三十日所奏頒布天下
使天下之人曉然知陛下務在求諫無拒諫之心各盡
所懷不憂黜罰如此則中外之事遠近之情如指諸掌
矣帝於是始改前詔曰朕紹承燕謀獲奉宗廟初攬庶
政鬱于大道夙夜祗畏不敢遑寕懼無以章先帝之休
烈而安輯天下之民永惟古之王者即政之始必明目
達聦以防壅蔽敷求讜言以輔不逮然後物情徧以上
聞利澤得以下究詩不云乎訪予落止此成王所以求
助而羣臣所以進戒上下交儆以遂文武之功朕甚慕
焉應中外臣寮及庶民並許實封直言朝政闕失民間
疾苦在京於登聞鼔檢院投進在外扵所屬州軍驛置
以聞朕將觀覽以考求其中而施行之
光又乞降封事簽帖劄子曰臣聞舜明四目達四聦王
者視四海之内皆如戶庭閭閻之間皆如指掌然後能
治其天下恭惟太皇太后陛下深居九重皇帝陛下富
扵春秋四海之廣大閭閻之微隠未嘗身親而目覩也
非采聽臣民之言雖以天縱睿智之性何由知之陛下
近詔天下臣民皆得上封事言朝政缺失民間疾苦仍
降出令臣與諸執政官看詳其第一次降出者三十三
卷臣謹與諸執政選擇其中除無取及冗長之辭外其
可取者已用黃紙簽出進入訖伏乞陛下取簽出者更
賜詳覽或留置左右以備規戒或降付有司商議施行
如此則忠言日進聦明日廣誠生民之厚幸社稷之盛
福也曏者執政請聽臣寮上殿陛下謙退以為國家政
事多未習知臣寮欲言事者自有章疏何必上殿今臣
民章疏舉集於前若非陛下勤加省覽則朝政缺失民
間疾苦何由上聞國家政事無時而習知也其間亦有
一事而衆人共言者臣亦重複簽出蓋欲陛下知天下
所共患衆情所同欲也夫為政在順民民心之所欲者
行之所惡者去之則何患號令不行民心不附國家不
安名譽不榮哉惟在陛下斷志而力行之耳
光知陳州又乞開言路劄子曰臣昨在京師伏蒙太皇
太后不以臣愚疎無取遣使訪以得失豈惟微臣有千
載一遇之幸中外聞之踊躍相慶以為言路將開下情
得以上通太平之期指日可待也當是時臣未暇備論
天下之事先陳所急於三月三十日上言以近歲風俗
頽弊士大夫以偷合苟容為智以危言正論為狂致閭
閻愁苦而上不得知明主憂勤而下無所訴公私兩困
盜賊已繁宜下詔書不以有官無官之人有知朝政闕
失及民間疾苦者並許進實封状鼓院檢院州軍長吏
不得抑退其義理精當者行其言而顯其人狂愚鄙陋
者報聞罷去亦不加罪又扵四月二十一日復上言皇
帝陛下初即政扵用人賞罰尤不可不當夫諫諍之臣
人主之耳目也不可一日無之說命曰若跌弗視地厥
足用傷設有人閉目而塞耳跣足而疾趨前遇險阻能
無傷乎賈山有言人主之威非特雷霆也勢重非特萬
鈞也開道而求諫和顔色而受之用其言而顯其身士
猶恐懼而不敢自盡況震之以威壓之以重乎頃者王
安石秉政欲蔽先帝聦明專威福行私意由是深疾諫
者過於仇讎嚴禁誹謗甚於賊盜是以天下之人以
言為諱百姓愁苦無聊靡所控告致怨謗之語上及先
帝臣常痛心泣血思救其失是故首乞下詔開言路以
通下情臣謂羣臣苟有肯進言者陛下必加褒擢以勸
來者此乃古人市駿骨揖怒蛙之意也召誥曰王乃初
服嗚呼若生子罔不在厥初生自貽哲命今皇帝陛下
新即位太皇太后初垂簾天下之人莫不屬目傾耳臣
自到西京以來朝夕伏聽朝廷惟新之政以為必務明
四目達四聦以𤼵天下積年憤鬱之志今開言路之詔
既不聞頒扵四方而太府少卿宋彭年言在京不可不
並置三衙管軍臣僚水部員外郎王諤乞令依保馬元
立條限均定逐年合買之數又乞令太學增置春秋博
士使諸生肄業朝廷以非其本職而言各罰銅三十斤
臣忽聞之悵然失圖憤悒無已臣非私扵二人直為朝
廷惜治體耳夫阿意箝口容身竊禄此小臣之利也威
福在巳人不敢言此大臣之利也然民怨扵下而不聞
國家阽危而不知於陛下有何利哉彼宋彭年王諤臣
素不識不知其人為賢為不肖但惜陛下臨政之初而
二臣首以言事獲罪臣恐中外聞之忠臣解體直士挫
氣欲仕者斂冠藏之欲諫者咋舌相戒則上之聦明猶
有所不照下之情猶有所不達太平之功尚未可期也
宋彭年所言雖不識事體但當廢而不行亦不宜加罪
至如孔子作春秋為萬世法王安石秉政輙黜之使不
得與諸經並列於學官學者毋得習以為業王諤所言
未至不當乃以越職為罪古者置諫鼓設謗木詢于芻
蕘未聞有位於朝而以言事為越職者也若當職之人
既不肯言不當職之人又不得言則以四海之廣兆民
之衆其政治利病天子深居九重何由得聞之哉昨日
進奏院遞到告身差臣知陳州然則臣自今於一州之
外言及他事亦為越職何敢言矣今二臣之罰既不可
追伏望陛下如臣前奏下詔不以有官無官當職不當
職之人皆得進言擇其可取者微加旌賞使天下之人
知朝廷樂聞善言不惡論事無可取者寢而勿問庶幾
願納忠之人猶肯源源而来也臣禀賦愚戇文學政事
皆出人下惟不識忌諱不阿權貴遇事妄言無所顧避
以此荷知於累朝見稱於衆人若亦不得言則無所復
用於聖世矣上辜太皇太后陛下下問之意下負微臣
平生納忠之心内自痛悼死不暝目臣久忝便安今朝
廷授以名藩義不敢辭見牒本州索遠接公人起𤼵赴
任次到官之日但勉竭疲駑恪勤本職苟力所不逮伏
須罪戾而已
光又上劄子曰臣聞周易天地交則為泰不交則為否
君父天也臣民地也是故君降心以訪問臣竭誠以獻
替則庶政修治邦家乂安君惡逆耳之言臣營便身之
計則下情壅蔽衆心離叛自生民以来未有不由斯道
者也夫道猶岐路近差跬步遠失千里今皇帝陛下新
臨大寳德性高明太皇太后同斷萬幾聖謨光大初𤼵
號令不可不慎斯乃治亂之岐塗安危之所分也當以
要切為先以瑣細為後臣竊見近年以來風俗頽弊士
大夫以偷合苟容為智以危言正論為狂是致下情蔽
而不上通上恩壅而不下達閭閻愁苦痛心疾首而上
不得知明主憂勤宵衣旰食而下無所訴公私兩困盜
賊已繁猶賴上帝垂休歲不大饑祖宗詒謀人無異志
不然者天下之勢可不為之寒心乎此皆罪在羣臣而
愚民無知往往怨歸先帝此臣所以日夜憤痛焦心泣
血不顧死亡思有開𤼵於朝廷者也臣愚以為今日所
宜先者莫若明下詔書廣開言路不以有官無官之人
應有知朝廷闕失及民間疾苦者並許進實封狀盡情
極言仍頒下諸路州軍於所在要閙處出榜曉示在京
則於鼓院檢院投下委主判官畫時進入在外則於州
軍投下委長吏即日附遞奏聞皆不得取責副本彊有
抑退其百姓無産業人慮有姦詐則責保知在奏取指
揮放令逐便然後陛下於聽政之暇略賜省覽其義理
精當者即施行其言而顯擢其人其次取其所長捨其
所短其狂愚鄙陋無可采取者報聞罷去亦不加罪如
此則嘉言日進羣情無隠陛下雖深居九重四海之事如
指諸掌舉措施為惟陛下所欲斯乃治安之源太平之
基也陛下若以臣言為可取伏乞決自聖意下學士院
草詔書施行羣臣若有沮難者其人必有奸惡畏人指
陳專欲壅蔽聦明此不可不察
侍御史劉摯乞增諫員許察官言事疏曰臣蒙恩過聽
使備員御史固將竭盡愚論知無不及而竊惟陛下即
阼臨政之始其所先者宜莫若廣言路故臣今就職之
日首獻其說蓋聖人以一心御萬事而無遺慮以一視
周四海而無遺照非能身親而目得之也為能咨諏訪
逮致人之言開闢其途使無壅蔽上之公卿大夫百執
事下之雖工瞽執技之賤芻蕘負薪之鄙皆得輸意自
竭雜然至前而聽吾之所擇惟懼乎言者之不能多也
祖宗以来諫官御史張設員品罕不備足凡在職者皆
有言責臣今伏見諫官止有大夫一員御史臺自中丞
而下雖十員然止於中丞侍御史兩殿中法得言事外
監察御史六員專於察治官司公事文書之稽違者而
不與於言則是在朝廷以言為官而任其責者裁此五
人而已天下之大臣工之衆權強之漸朋比之萌民之
休戚政之利病其於獻納伺察誠恐耳目之未廣事或
有不得盡聞于聖聽者非所謂明四目達四聦開衆正
屈羣策者也臣欲望聖慈於諫院增置諫官員數本臺
六察御史並許言事其所領察按自不廢如故所貴共
盡忠力交輔聖政臣不勝惓惓
歴代名臣奏議卷一百九十九
