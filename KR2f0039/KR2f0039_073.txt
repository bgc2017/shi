歴代名臣奏議卷七十三
明楊士竒等撰
儲嗣
宋仁宗嘉祐元年知制誥吳奎上奏曰臣聞王者以社
稷為本宗廟為重社稷必有奉宗廟必有主今陛下在
位三十四年而嗣續未立天地祖宗開發聖意不然何故
陛下無大過朝廷無甚失輙降如此之災異乎在禮大
宗無嗣則擇支子之賢者漢成之於哀帝孝和之於安帝
皆兄弟之子也若以昭穆言之則太祖太宗曾孫以近親
言之則太宗之曾孫陛下所宜建立用繫四海之心者也陛
下春秋猶盛嗣有皇子則退所為後者頗優其禮於宗室
臣子之心誰曰不然陛下勿聽隂邪巧計以誤大事假如倉
卒之際柄有所歸致社稷宗廟不血食書之史册為萬世
憤臣不願陛下以聖明之資當危亡之比也此事不宜優游
願速裁定定之不速必有姦人隂賊其間然亦不獨陛下之
過輔弼之臣未聞力争致宗祀無本欝結羣望感召沴
氣毒流天下所宜深罪推之咎罰無大于此
祕閣校理李大臨上奏曰臣竊以比來大雨入都門壊
廬舍溺人民祖宗以來未之有也謹按漢書五行志曰
簡宗祀不禱祠則水不潤下今朝廷祭祀非不恭時享
非不至而反謂簡慢者何皇嗣未立主鬯有闕故也夫
水萬物之本太子天下之本今天下之根本未立上天
深示災變伏望陛下鑒天之戒早擇儲嗣以前定天下
之心古者天子即位必有儲副以受宗廟易曰主器者
長子又曰明两作離大人以繼明照四方是天子必有
儲副而天下獲安今儲副未定祭祀幾廢故天之變示
深切著明也伏乞陛下無逆天時為社稷蒼生留意焉
臣之朴忠憂國大計昧死以聞
觀文殿學士昭德軍節度使知并州龐籍上奏曰臣伏
以中外之任各有分局職外陳事皆為出位在臣則不
然早自寒儒偶升朝序荷陛下千世之遇寘于侍從付
之權任遂登樞府迨冠台司臣之椎愚進無他路凡在
恩擢莫非帝力今身已頽憊猶居一方上將之位則國
家大事敢以守屏自外忍默不言上負大恩慚責重矣
恭惟陛下至聖臨御三紀日謹一日德全業大憂勤機
務焦勞夙夜今春之初偶嬰微疹萬方臣庶心如焚灼
祈禱穹昊冀集福聖躬天地降休廟社垂慶藥劑有喜
亟臻平復夀康之永人神有賴然臣今昧萬死而思有
所陳者盖以陛下儲嗣未立宫坊虚位誠願陛下深思
祖宗統緒之重下察臣民系望之懇發日之明親加精
慮歴選宗室宜為嗣者速決聖斷制命一出四海懽忭
天序既定羣心大安如此則陛下增基業之固奉宗廟
之孝無大於此也至如天禧之時先帝違豫溥率之誠
雖懷憂戚而中外帖然安心者以陛下在東宫故也此
理昭昭扵耳目矣伏見唐世方鎮之臣上儲宫者數人
當時不以為非而並蒙采用遂得福歸王室況臣感主
之深愛君之切苟以益國而死愈扵負恩而生所以冒
重禍而不疑不悔也且臣年垂七十逼扵休退固無他
希冀惟陛下保萬世之業蒙無窮之幸乃臣之大願矣
瀝血上控祈賜裁擇不勝輸誠待罪之至
起居舍人知諫院范鎮奏曰伏惟陛下置諫官者為宗
廟社稷計也諫官而不以宗廟社稷計事陛下者是不
知諫官之任也陛下不以臣愚任之諫官臣敢不以宗
廟社稷計獻于陛下乎二月中臣使契丹還過河北河
北之人藉藉紛紛皆謂陛下方不豫時有言曰我為宗
廟社稷計以廣孝道憂勞而成此疾陛下所謂宗廟社
稷計而憂且勞者得非皇嗣未立乎是時中外皇皇莫
知所為而陛下方以宗廟社稷為念是陛下之計慮至
深且明也今陛下既已平復御殿聽政願推向者之言
而終行之行之之術非明則不審非果則不決惟審與
決而宗廟社稷之計定矣方今祖宗後裔蕃衍盛大信
厚篤實伏惟陛下擇其尤賢者優其禮數試之以政與
圖天下之事以系天下之心異時誕育皇嗣復遣還邸
則真宗皇帝時故事是也初周王既薨真宗皇帝取宗
室子飬之宫中此天下之大慮也太祖皇帝捨其子而
立太宗皇帝者天下之大公也宗廟社稷之至計也伏
惟陛下觀太祖皇帝之公心考真宗皇帝時故事斷于
聖心以幸天下臣不勝至願稽之於昔參之於今謀之
於心書之於䟽䟽成而累月不上者大懼無益於事死
今之世以累陛下之明伏惟赦臣萬死之罪審之決之
以定宗廟社稷之至計非獨臣蒙更生之賜乃天下之
人之心也不勝區區之愚
鎮又奏曰臣聞傳曰決者智之君需者事之賊盖言有
所需待而不決則害智而賊於事也季文子三思而後
行孔子曰再斯可矣何則再思則是非定至于三則惑
況過於三者乎然則是非已定而復思之者惑也孔子
之所不與也臣近奏參考祖宗故事選宗室子優其禮
數以係天下人心竢有聖嗣復遣還邸此是非之至辨
而無可惑者及今月餘不決故天雨而不止雲隂而不
觧此其應也陛下方不豫時尚不忘宗廟社稷之計而
形於言今已平復其肯忘宗廟社稷之計而不行之邪
必不然也臣恐大臣不為陛下將明之爾陛下恭事宗
廟仁覆海内上天之報必生聖嗣臣今所請乃祖宗時
故事以權係天下人心者何惑而不為之乎伏惟上觀
天意久雨之變速加處定以示中外臣不勝大願
鎮又奏曰臣伏見天下以水灾奏者日有十數都城大
水天雨不止所謂水不潤下也傳曰簡宗廟不禱祠廢
祭祀逆天時則水不潤下陛下恭事天地神祇肅祇祖
宗山川之祀罔不秩舉至於號令必順天時非逆天時
也非廢祭祀也非不禱祠也然而上天出此變者曉諭
陛下以簡宗廟乎陛下即位以来虚副貳之位三十五
年矣臣近奏擇宗子賢者優其禮數試之以政以繫天
下人心竢有聖嗣復遣還邸及今两月餘日不行正謂
簡宗廟也此天變所以發也伏惟陛下深念宗廟之重
必有副貳以臣前所上章降付執政大臣速為裁定以
塞天變
鎮又奏曰臣前後六奏宗廟社稷大計四奏進入兩奏
奉聖旨送中書陛下不以臣章留中而令送中書者是
欲使中書大臣奉行也臣兩至中書而中書大臣迭相
設辭以拒臣以此觀之是陛下欲為宗廟社稷計而大
臣不欲為也為大臣而不欲為宗廟社稷計非所謂為
大臣也臣竊原大臣之意恐行之而事有中變故畏避
而為容身之計也今星變主急兵萬一兵起大臣家族
首領顧不保其為身計亦已疎矣就使事有中變而死
陛下之職與其死於亂兵不猶愈乎乞陛下以臣此章
示大臣使其自擇死所
鎮又奏曰臣伏見天禧三年六月彗星見未幾而冊陛
下為皇太子方是時真宗皇帝只有陛下一人天下人
心已有所係然真宗皇帝遽立陛下為皇太子者欲預
正名分以塞覬覦之路也非私於陛下也為宗廟社稷
之計與應天譴之變皆當然也今陛下未有皇嗣天下
人心無有所係故天初見流星繼以大水告陛下以簡
宗廟之罰陛下君臣不知覺悟故天又出彗以告陛下
而陛下君臣晏然復如前時此臣當言之責所以恐懼
而待罪也初流星示變時大臣豈意必有大水乎及大
水入都城大臣親領徒役以捍水患今大水已定而不
知致大水之本本由簡宗廟而不為宗廟計故天又出
彗也彗之變主急兵大臣又不知先定大計以備兵變
及兵如水之至而後親捍之雖勤勞如捍水之時亦無
益矣陛下為民父母已視民有壓溺之患又忍使遭戮
辱之禍而不為宗廟社稷計以荅天譴乎
鎮又奏曰近除臣侍御史知雜事本臺見闕官奉聖旨
令受敕告速赴臺供職者臣近以都城大水及彗星適
見為變非常故乞速定大計以荅天譴闔門待罪祈以
死請臣人微言輕固不足以動聖聽然所陳者乃天之
戒陛下縦不用臣之言可不畏天之戒乎彗星尚在朝
廷不知警懼彗星既滅則天不復有所告戒後雖欲言
亦無以為辭此臣所以懼恐而必以死請也今除臣侍
御史知雜事則臣之言責益重於前所有告敕未敢祇
受
鎮又奏曰臣伏見古之人有以死諫忘其身之計唯宗
廟之是憂者盖有官守與忠義之所發也臣今日之為
亦猶古之人也有官守也忠義之所發也肯愛其身而
忘宗廟之憂以自愧古人乎所以前後奏議者凡十一
上矣是皆陳天地之大變與述天下之人之心也伏乞
陛下以臣前所奏議盡付執政大臣速加處決以應天
變以慰人心以為宗廟社稷之計臣之區區不勝大願
鎮又奏曰臣前後三准中書劄子聖旨指揮令臣疾速
赴臺供職臣未敢從命者非慢陛下之命也欲陛下行
臣之言而為宗廟社稷計也夫君命有固不可違者亦
有固可違者君命是而臣執之非者固不可違者也違
之誅之可也君命非而臣執之是者固可違者也違之
寬之可也伏乞陛下問大臣臣言是邪非邪如以臣言
為是伏乞寬臣之罪因此大禮擇定副貳誕告中外以
為宗廟社稷計以臣言為非伏乞誅臣以為妄言之戒
所有知雜御史之職臣未敢輒受
鎮又奏曰臣前後三准中書劄子聖旨指揮令臣疾速
赴臺供職有以見陛下愛臣之深也初臣待罪陛下不
加以罪而又遷擢之臣未即赴職而陛下又三降聖旨
敦趣之是陛下之恩意於臣篤且至也而臣終不敢輒
輕就者自陛下擢臣為諫官臣已將身許陛下也今日
之事乃是臣致命之秋陛下不用臣之言賜臣之死則
臣一身之輕何足卹也陛下感悟臣言而為宗廟社稷
計則臣之言甚可重也不以一身之輕而廢甚可重之
言者臣之職也臣之身一人之私也臣之言衆人之公
也宗廟社稷之計也陛下與其卹一人之私孰若行衆
人之公以為宗廟社稷計誠能因大禮定大議決然大
告於庭則陛下收納諫之名以慰天下之心豈不美哉
如是而臣就死無所憾也生而進之可也退之亦可也
於陛下職事無所負也於臣之初心亦無所負也
鎮又上奏曰臣待罪中蒙除知雜御史七降聖旨臣雖
甚愚知陛下必以臣言為是然久而不知決者竊恐左
右近習以為陛下已安不用為此以惑陛下是皆佞邪
無識之人不可不察古人所謂小人愛人以姑息者正
謂此軰臣愚謂陛下既安尤當為之以荅天意天意報
貺必蒙子孫無疆之慶此天人相與之際必然之理願
陛下黜小人姑息之淺見察臣之至言則大臣不敢畏
避必能盡力輔佐陛下以為宗廟之計臣前後上章凡
十九次竊恐留中大臣不盡得見今具錄進呈乞付中
書樞密大臣同共參議有異議者乞與臣廷辨謂臣不
然即乞明加臣罪觧臣言責臣之至情盡在於此
二年翰林學士歐陽脩上奏曰臣聞言天下之難言者
不敢冀必然之聽未必聽而不可不言者所以盡為忠
之心況臣遭遇聖明容納諫諍言之未必不聽其可默
而不言臣伏見自去歲以来羣臣多言皇嗣之事臣亦
嘗因災異竊有奏陳雖聖度包容不加誅戮而愚誠懇
至天聽未回臣實不勝愛君之心日夜區區未嘗忘此
思欲再陳狂瞽而未知所以為言今者伏見兖國公主
近已出降臣因竊思人之常道莫親於父子之親人之
常情亦莫樂於父子之樂雖在聖哲異於凡倫其為天
性於理則一陛下曏雖未有皇嗣而有公主之愛上慰
聖顔今既出降漸疎左右則陛下萬幾之暇處深宫之
中誰可承顔色臣愚以謂宜因此時出自聖意於宗室
之中選材賢可喜者錄以為皇子使其出入左右問安
侍膳亦足以慰悅聖情臣考於書史竊見自古帝王雖
曰至尊未嘗獨處也其出而居外也不止百司公卿奏
事而已必有儒臣學士講論於閒宴又有左右侍從顧
問語言其入而居内也不止宦官宫妾在於左右而已
其平居燕寢也則有太子問安侍膳於朝夕其優游宴
樂也多與宗室子弟懽然相接如家人計其一日之中
未嘗一時獨處也今陛下日御前後殿百司奏事者往
往仰瞻天顔而退其甚幸者得承一二言之德音君臣
之情不通上下之意不接其餘在庭之臣儒學侍從之
列未聞一人從容親近於左右入而居内則至於問安
侍膳亦闕於朝夕則陛下富有四海之廣躬享萬乘之
尊居外則無一人可親居内則無一人得親此臣所以
區區而欲言也伏惟陛下荷祖宗之業承宗廟社稷之
重皇子未降儲位久虚群臣屢言大議未決臣前所奏
陳以謂未必立為儲貳而且飬為子既可以徐察其賢
否亦可以待皇子之降生於今為之亦其時也臣言狂
計愚伏俟斧鉞
仁宗春秋高未有嗣集賢校理韓宗彦上書曰漢章帝
詔諸懷姙者賜胎養榖人三斗復其夫勿筭一歲著為
令臣考尋世次帝八子長則和帝而質安以下諸帝皆
其係胄請修胎飬之令且曰人君務繁毓其民則天亦
昌衍其孫子矣
三年吳及改右正言上䟽曰帝王之治必敦骨肉之愛
而以至親夹輔王室詩曰懷德惟寧宗子惟城故同姓
者國家之屏翰儲副者天下之根本陛下以海宇之廣
宗廟之重而根本未立四方無所係心上下之憂無大
於此謂宜發自聖斷擇宗室子以備儲副以服属議之
則莫如親以人望言之則莫如賢既兼親賢然後優封
爵以寵異之選重厚樸茂之臣以教導之聽入侍禁中
示欲為後使中外之人悚然瞻望曰宫中有子矣陛下
他日有嫡嗣則異其恩禮復令歸邸於禮無嫌於義為
順弭覬覦之心属天下之望宗廟長久之策也既而又
言開寳詔書内侍臣年三十無飬父者聽飬一子為嗣
并以名上宣徽院違者扺死比年此禁益弛天地之理
隂累聖嗣願詔大臣明示舊制上順天意以綏福佑
四年右諫議大夫權御史中丞包拯上疏曰臣伏讀前
史見聖王之御天下也初纂大業即建儲貳盖所以安
億兆危疑之心絶中外覬覦之望乃有國之常典而歴
代所遵守者也伏自陛下紹隆丕搆已逾三紀仁孝恭
儉之德格于上下孜孜求治未嘗一日少怠兹固群臣
仰望清光之不暇但以東宫虚位日久天下之心憂危
至切雖前後臣僚論列者多矣卒不聞有所處置未審
聖意持久不決者何也夫萬物皆有根本而太子天下
之根本也根本不立禍孰大焉今既皇嗣未降亦當采
詩人盤維之義固天下根本之地不可忽也臣願陛下
特出宸斷密與執政大臣協議精擇宗室中親而有德
望衆所推重者優以封爵置在左右日加訓勖仍與增
補僚属選用厚重方正之士令就禁邸諭以善道益其
聞見如此則不惟表異親賢抑亦鞏固王室可以挫姦
雄觀望之意也竢皇嗣誕育則以優禮而進退之此亦
古今之通義陛下何憚而不為哉伏況藝祖以艱難得
天下以聖繼聖傳於陛下垂及百年陛下豈可不念祖
宗之業當傳之無窮若乃徇目前之適忽經久之策必
稔禍於將來恐非社稷之福也陛下得不留神而熟慮
乎臣以疎外之迹累當言責之任今陛下以臣愚直擢
在憲府若畏罪不言是上孤陛下委用之意臣不忍為
惟陛下審其當否斷而行之則天下幸甚
拯嘗奏曰東宫虚位日久天下以為憂陛下持久不決
何也仁宗曰卿欲誰立拯曰臣不才備位乞豫建太子
者為宗廟萬世計也陛下問臣欲誰立是疑臣也臣年
七十且無子非邀福者帝喜曰徐當議之
時群牧使宋祁卒上遺奏曰陛下享國四十年東宫虚
位天下係望人心未安為社稷深計莫若擇宗室賢才
進爵親王為匕鬯之主若六宫有就館之慶聖嗣蕃衍
則宗子降封郡王以避正嫡此定人心防禍患之大計
也
六年翰林學士胡宿上奏曰臣被旨令為青詞禱諸陵
山川以求儲嗣臣聞漢文帝二年有司請豫建太子是
時文帝已有元子猶對有司稱楚王吴王淮南王皆秉
德以陪朕何為不豫哉太祖皇帝感昭憲太后遺言捨
魏王而立太宗自開闢以來神武英斷未有如太祖皇
帝陛下必待聖嫡然後擬議非居安思危之道願察宗
室敦厚慈仁可以為副君者立之則儲貳之分定天下
之心安矣欲望聖慈特賜睿斷臣不勝區區之情
首相韓琦上奏曰臣竊見近歲以來内外忠孝之臣以
陛下臨御四海已四十年而皇嗣未育天下無所係心
不避重誅繼有論奏乞於宗室中擇幼而可教者權為
嗣陛下慈仁崇儉冠絶今古天監至明非晚必生聖子
以為廟社無疆之慶至時宗室中權為嗣者優加職秩
使之退就宫邸誠善議也臣愚竊怪陛下何疑而不行
之然兹事至大當獨斷於聖心雖至親至近之人不可
預議如陛下素有所属已得其人則望宣示中書樞密
院使奉而行之以慰中外之意若謂賢愚難審選擇當
謹則臣曾乞於内中建學取宗室中幼而謹厚勤於為
學者置於内學陛下每於聽斷之暇或休假之日親幸
學舍觀其道業進退應對長短不年歲間陛下必盡知
其能否然後聖慮取其可属者權而命之則無不當矣
臣蒙陛下非次拔擢使待罪宰相思有以報上而事無
重於此者故昧死盡言惟聖度寬納則天下幸甚
琦遷昭文館大學士監修國史時帝既連失三王自至
和中得疾不能御殿中外惴恐臣下争以立嗣固根本
為言包拯范鎮尤激切積五六歲依違未之行言者亦
稍怠至是琦乘間進曰皇嗣者天下安危之所係自昔
禍亂之起皆由策不早定陛下春秋高未有建立何不
擇宗室之賢者以為宗廟社稷計帝曰後宫將有就館
者姑待之已又生女一日琦懷漢孔光傳以進曰成帝
無嗣立弟之子彼中材之主猶能如是況陛下乎願以
太祖之心為心則無不可者又與曾公亮張昇歐陽脩
極言之會司馬光吕誨皆有請琦進讀二疏未及有所
啓帝遽曰朕有意久矣誰可者琦皇恐對曰此非臣軰
所可議當出自聖擇帝曰宫中嘗養二子小者甚純近
不慧大者可也琦請其名帝以宗實告宗實英宗舊名
也琦等遂力贊之議乃定英宗居濮王喪議起知宗正
琦曰事若行不可中止陛下斷自不疑乞内中批出帝
意不欲宫人知曰只中書行足矣命下英宗固辭帝復
問琦琦對曰陛下既知其賢而選之今不敢遽當盖器
識遠大所以為賢也願固起之英宗既終喪猶堅卧不
起琦言宗正之命初出外人皆知必為皇子不若遂正
其名乃下詔立為皇子
吕誨上奏曰臣竊聞中外臣僚屢有密䟽以聖嗣未立
精擇旁繼指斥祖宗分别裔緒臣子之心詎當如是盖
憂懼隕穫發於忠誠而深虞機會之失也雖然宗室有
親疎天資有賢愚委付親賢當出聖慮人臣安得陳露
事機以萌非冀惟陛下思忠言奮剛斷遏未然之亂無
使後時此防微之深慮也又聞近日奏彗星躔心宿請
備西北謹按天文志三星天王之正位中曰明堂前為
太子後為庶子星直則失勢明則見祥質之知星者以
謂既直且闇而妖星所犯變見之驗恐不在西北臣又
聞自夏秋京師滛雨諸路水潦數州地震江河泛溢民
戶墊溺斯隂盛之沴固有冥符唐神龍初洛水暴盛宋
務光曰自登皇極未建元良非所以守器承祧飬德贊
美姻戚之間謗議所集積疑成災厥罰斯至乃已然之
明驗有以知皇天愛陛下之深數以災異感動若尚不
加警悟殆非畏天保國之深慮也臣又聞近宗室中訛
言事露流傳四方人心驚疑是亦隂沴之應窺覦之心
不可不知其漸伏望陛下念根本之重為宗廟之計檢
會前後臣僚奏議延對大臣周爰忠讜審擇宫邸以親
賢稽合天意況宗枝蕃茂豈無賢德上副聖念脫或宸
謀已定當使天下共知以安久系萬一姦臣隂有附會
陽為忠實以緩上心此最為患之大者不可不察也漢
成帝惑王根邪說捨中山而立定陶及孝安之際梁冀
姦謀貪樂安冲幼而畏清河嚴明卒至於亂苟有正人
讜論則東西二京基祚可量哉惟陛下念祖宗造宋之
艱難鑒成安隳漢之基祚窒奸臣附會之漸絶後世窺
覦之患早為定斷慰安人心天下大幸
同知諫院吕誨又上奏曰臣伏覩淮陽郡王宫置翊善
侍講等官又聞翊善王陶等請郡王當拜禮者臣竊思
之盖名有不正禮固失宜敢不論列上裨宸聽今王出
閤儀非開府當且設師友未宜建置僚属國朝至道元
年中書奏案唐文宗朝李石言太子有侍讀諸王亦有
侍讀無隆殺之禮請改為奉諸王講讀皇姪皇孫是環
衛之職請以教授為名從之先帝為夀春郡王命張士
遜崔遵度為友至天禧中士遜為諫議大夫兼太子庶
子詣資善堂參見猶令升階列拜自是始有跪受之禮
事體甚明臣欲乞朝廷先正陶等職任名位既正禮分
自安又況郡王年已長立當早出閤以奉朝請如此開
府建官翊善侍講自為寮属於禮宜矣
殿中侍御史裏行陳洙上奏曰臣聞孟子之言曰生亦
我所欲也義亦我所欲也二者不可得兼舍生而取義
可也臣官為御史身有言責當世之事繫安危興亡之
本原者計身而不言則失事君之大義切言而不避則
蹈死亡之顯誅臣敢捨生取義攄瀝肝膽仰聞於陛下
誅之容之惟君父命伏以陛下仁侔帝堯孝同周武體
元居正已四十年惠滂澤流浹民肌骨陛下視億兆之
人如赤子億兆之人視陛下如慈父未有為人之子而
不憂其父之憂者也天下之本未立吾君之子未育此
天下所以皇皇而同慮也臣輙探天下之心採天下之
論而開陳之方今皇嗣未降人心未安公府大臣無敢
言者朝廷安危莫大於是歴代治亂之迹甚明臣不復
條舉姑借東漢之事言之順冲質之際漢祚幾絶清河
王蒜最親賢而不得立奸臣梁冀立蠡吾侯志是為威
帝忠臣杜喬李固雖力争就死曾何益於漢哉威帝既
立政移五倖刑淫三獄而宗社自此危矣迹其所以然
盖辨之不早計之後時也嚮使李杜之策行於前梁冀
之謀不得用則炎歷長久其可量乎思東漢之事則知
奸邪之臣幸時失制廢明立昏棄長扶幼以危亡其邦
家皆可見也然則可不預為久安之策哉臣愚伏願陛
下決自清衷發於聖斷擇宗室之賢者立為皇子寘之
左右使日聞陛下之訓言日觀陛下之德政則天下之
憂去而奸臣之謀戢矣皇天輔德其應如響陛下至仁
至義至慈至孝行將天錫聖嗣繼照四海復俾宗室退
還舊藩九州四海之人孰曰不然夫先機而謀則事克
濟失時而慮則禍已萌臣失今不言而異時倉猝言之
不過能效李杜之死耳曾何益於朝廷哉陛下如不亮
臣愚忠以臣為懷異日之圖莫若先殺臣之身而用臣
之言臣雖死之日猶生之年也伏望聖慈宣示臣章付
執政大臣而行之天下大幸
七年右正言王陶上奏曰臣伏覩自至和中聖躬不豫
之後天下之人顒顒惴惴無所寄命日望上穹眷命降
生聖嗣内承九廟祀享之重外安四海億兆之心天貺
莫期未如民志朝廷百執事州郡之吏下至韋布草莱
之士抗疏交章引古今陳灾異請擇宗室親賢早建儲
嗣危言切語感動天聽者以數百夫為是議者豈皆懷
不忠不孝為姦利託附之人哉盖發於至誠為宗廟社
稷無窮大計他日四海生靈死亡之命豫求安全深思
遠慮而已陛下納諫從善博通古今治亂之要知聖人
先天而天不違後天而奉天時之道在乎順民欲而安
衆心也故歲親發德音稽唐故事擇宗子使知宗正寺
上以先後天心導迎景貺而俟與子之祥次以尊崇宗
廟欽重祭享而脩主鬯之職下以順悅人情表的聖意
而示強宗之勢中外聞之咸謂此舉設施安稳不驚人
耳目而天下搖搖之心一旦而定他日聖嗣降育則稍
遷其秩使歸本邸進退之命無傷國體莫不稱慶陛下
有堯之至仁舜之大孝漢文之恭遜而睿謀英斷非近
代中庸之主所可跂及厥後寖聞稽緩四方觀聽豈免
憂疑或罪宗實以為自唐以来判宗正寺者皆用宗子
求之典故乃一尋常差遣何必過為辭避或者流言云
事白宫中嬪御宦臣姑息之言聖恩因而微惑且婦人
近幸不識國家大計苟務一時慰悅陛下而不知返沮
壊美政暌隔英斷為害甚大也風聞宗實自有此命而
来夙夜恐懼閉門不敢見人昨自二月服除今半年有
餘矣臣恐天下之人謂陛下始者順天心人欲而命之
今者聽左右姑息之言而疑之不獨百世之後使人歎
息聖政始卒之不一亦恐自今遠近中外奸雄之人得
以窺伺間隙矣自古天下禍亂之始未有不由繼嗣不
立付属之心不豫定而遂致後世争奪危亡使天下赤
子糜爛塗地而受弊者也況數歲以来灾異頻數不可
勝紀今春徐陳許蔡迨京畿之民訛言相傳掘土而食
近又龍鬪於南京之舊驛盛夏火王金當消又太白芒
角盛大陵犯熒惑又太白經天與歲星晝見天地人事
皆見變異其占為兵為凶為人心不安為甚可懼太史
必有以其術為陛下言之者陛下於此時豈可尚復優
游不斷恐懼脩省急荅天戒哉夫天下者聖祖神宗之
天下傳至陛下使陛下永置生民於安全之地陛下當
思先帝付託之重使宗廟社稷生民有所依賴天下忠
臣節士有所取正無令漢成帝獨有美名也前日未命
宗實人人言早建儲嗣今日乃無一人敢言者非今日
之人不忠盖前日未有主名泛為公言而陛下不疑也
今日補一宗正官雖非繼嗣似有主名又陛下猶豫遲
疑自冬徂秋十月矣中外之人無貴賤賢愚人人自顧
私計懼陛下見疑獲罪不敢出一言但日聽朝廷所為
以卜治亂而已臣職為諫官倘又不言則誰為陛下言
者故臣區區憂國之心顛沛彷徨而不能自已也
仁宗春秋高皇嗣未立監察御史傅堯俞請建宗室之
賢以慰天下望及英宗為皇子有司闕供餽仁宗未知
堯俞言陛下既以宗社之重建皇嗣宜以家人禮使皇
子朝夕侍饍左右以通慈孝之誠今禮遇有闕非所以
隆親親重國本也於是詔有司供具甚厚
英宗初即位同知諫院吕誨上奏曰臣竊以事之遽者
步寧思於中矩心之切者言何假於文為況任居言責
世有憂危焉敢恝然自持為全身之計哉臣以謂王者
所以尊高於人上慘舒於天下以賞罰之柄專其有也
故威福不可移於下謹重操守而已恭惟陛下踐祚以
来聖體違豫雖天光臨下而德音鮮聞萬機之事未嘗
可否悉付中書密院然皇太后關決於中自匪輔臣雖
承旨兩制近侍亦不得造簾箔之下況疎遠之臣耶如
是爵賞刑威一歸於政府盡公則已脱或差謬何繇取
正下情不無於蔽壅所以中外慊然未安者此也尚頼
忠良一意上下無間萬一姦邪得進盜弄威福勢不可
不防其漸也為陛下謀者莫若早建元良自輔號令威
福自中而出人知所歸則下無異心此當今之速效也
漢文帝即位之初有司請豫建太子文帝英睿之君景
帝賢明之嗣尚以不豫為憂誠有謂也況淮陽王天資
敏悟位當冢嫡速宜建立以固本根旁絶窺覬慰安人
心斯萬世之慮也伏望陛下大開聦聽俯納愚忠審操
柄不可移於下思機會不可失於時法漢文豫建之策
為廟社長久之計上有聖后之翊輔下有元良之倚賴
陛下高拱巖廊仰成庶政臣私謂雖泰山之安莫安於
此也清静不言而化人神胥悅天意昭輔勿藥之喜計
日可期天下幸甚
誨又上慈聖皇后乞調治聖躬建立儲副奏曰臣竊以
兩漢而後諸侯王入繼聖統者甚衆或以功或以賢或
以親或以黨四者之繼隆替之所係以功與親賢者何
嘗不興隆於寳緒繇黨附而至者未有不基乎禍亂哀
平威靈之𩔖是也千百載之下為之監戒今上生而敏
睿天資英哲先帝知其歷數在躬又當近属實以親而
賢授之寳器及誕告于外讙聲翕然殿下以積勲之後
配德仁宗主宣隂教天下蒙福上自潜德之初殿下鞠
育保護者三十年矣先皇厭代宣導遺旨掌握機柄佐
佑聖嗣克安天下永我帝業丕功茂實固不待愚臣一
二而談矣上違豫而来重煩聽斷庶務允輯中外賴焉
比聞流議宣傳上疾未間言或荒忽承顔之禮時有所
闕殿下幾至不能容覆外臣罔測謂之然矣臣竊慮小
人乘間幸兩宫如是隂為交鬪以生他事殿下察其素
履知其有疾故當責忠臣之輔助擇太醫之調理又聞
上意自倦服藥以致醫工久無效驗然病者苦其瞑眩
斯亦常情誠恐奉御之人但能備禮不敢強以服餌積
日之深其誤不細惟殿下廣乎容納之度忘其惰慢之
禮親閱湯劑力為調治強之以嚴威撫之以恩愛如此
人神和悦得不降祐上之起居必遂安適不然恩禮中
闕慈孝兩失人言不已其如天下何其如宗廟何其如
先帝何三十年保育之功一朝而棄臣竊為殿下惜之
臣重思療治之法即如是言萬世之計敢不為殿下陳
論漢馬皇后畢明帝世克全美德以至鞠飬章帝勞悴
過於所生母子慈愛始終無纖介之隙章帝終為賢聖
之主其保助亦已明矣史册書美世遠益光臣伏願殿
下循修以為法度念先帝之顧體聖躬之憂危宫中間
言不可不察方四海顒顒日期振治萬幾取決不可持
疑雖神宇暫勞而宋祚安矣俟上躬平和還居清淨愉
怡夀考豈不休哉況淮陽王及諸孫天資淳篤宜均撫
育以盡愛慈繼繼承承本根為重儲副之位安可暫虚
殿下宜上承天意下順人心謀乃輔臣助成君德早議
建立旁絶闚覦則廟社之福天下之幸
知諫院司馬光上劄子曰臣伏見陛下差直史館王陶
充皇子伴讀秘閣校理孫思恭充本位說書此誠國家
之首務聖哲之遠圖然臣聞三代令王置師傅保以教
其子又置三少與之燕居至於左右前後侍御僕從之
人皆選孝悌端良之士逐去邪人毋得在側使之日見
正事聞正言然後道明而德盛心愉而體安福被兆民
功流萬世此教之所以為益也今陶等雖為皇子官属
若不日日得見或見而遽退語言不洽志意不通未嘗
與之論經術之精微辨人情之邪正究義理之是非考
行已之得失教者止於供職學者止於備禮而左右前
後侍御僕從或有佞邪讒巧之人雜處其間出入起居
朝夕相近誘之以非禮導之以不義納之以諂諛濟之
以詐偽雖皇子資性聰明端慤難移然親近易習積久
易遷諂䛕易入詐偽易惑如此則雖有碩儒端士為之
師傅終無益也臣聞孟子曰雖有天下易生之物一日
暴之十日寒之未有能生者也吾見亦罕矣吾退而寒
之者至矣又曰一齊人傅之衆楚人咻之雖日撻而求
其齊言不可得也臣愚伏望陛下多置皇子官属博選
天下有學行之士以充之使每日在皇子側與皇子居
處燕遊講論道義聳善抑惡輔成懿德其左右前後侍
御僕從亦皆選小心端恪之人使所属官司結罪保明
然後得入仍專委伴讀官提舉覺察若有佞邪䜛巧之
人誘導皇子為非禮之事者委伴讀官糺舉施行即時
斥逐不令在側若皇子自有過失再三規誨不從者亦
聽以聞如此則必進德修業日就月將善人益親邪人
益疎誠天下之幸也大理評事趙彦若孝友温良謹潔
正固博聞強記難進易退國子監直講李寔好學有文
修身慎行秘閣校理孟恂清純愷悌始終如一此臣之
所知也伏望陛下擇此三人及廣求其尤以備皇子官
属臣推心盡忠不敢形迹僭越妄言伏俟譴謫
殿中侍御史傅堯俞上奏曰臣竊嘗讀傳記採國家之
要務見聖人之教其子也未有不思所以護其闕而養
其全是以事作軌儀物為防檢盖夫恩惟父子義則君
臣必恩義之兩行實古今之通道天下之本庸可易乎
故滯愛生愆具存規誡異宫而處用别嫌疑臣雖至愚
輒有深慮竊見淮陽郡王爵分茅社位列鼎司體何但
於勝衣年已踰於志學雖即外傅尚居中禁臣謂非所
以養其德望而廣其嚴恭者也伏願陛下稍抑私情務
存大體俾之出外居别館稍親諸務問安内寢著為定
規然后飲食起居必有常度左右前後皆用正人上以
隆父子之恩下以著君臣之義養全教本此其始乎
治平二年監察御史裏行吕大防上奏曰臣伏覩皇子
穎王以元子之重幼年盛德出閤開府二年于兹雖陛
下聖心謙遜未遑正位東宫而社稷之本天下之望實
有繫焉至于師友寮寀宜用道德英俊一時之賢或以
方嚴見憚或以行義可法庶可以行輔導之職發揮皇
子聰明仁義之姿屢觀前古未嘗不謹於此故在虞則
有夔周有周召史佚太顛散宜生閎夭漢則有留候四
皓二䟽石奮丙吉韋玄成鄧禹桓榮晉則有山濤張華
王導賀循皆以元臣巨儒輔正儲貳故宣廣言於宣帝
曰太子國儲副君師友必天下英俊張佚言扵光武曰
為天下立太子則宜用天下賢才此可見其遴選之意
所以重國本而尊宗廟也竊見近除穎王府記室陳薦
侍講孫固道義無聞學問至淺初薦之被選已為時論
所非而固之獲進重取識者之笑皆以為諂事公卿致
身於此又安能儀刑藩邸輔翼元良也哉臣愚以為宜
飭輔臣更選經行脩明可為師範者以備王府官属薦
固之才量其所堪改授别職及乞依舊令置王傅友官
擇兩制之臣有道德學問者充其任則朝廷尊榮天下
幸甚
三年翰林學士張方平上奏曰臣竊惟穎王地居嫡長
春秋鼎盛方當稽古向學修誠進德若其左右前後有
位之士所以朝夕納誨咨告法度出入起居罔有不欽
一人元良萬國以貞社稷之本也今遴選官寮進用時
俊歲年之間即復遷易於此假途以陞要近乃令縉紳
之列指為仕宦捷徑非所以資王之重也願留聖慮申
諭執政王府記室顧當兼用詞翰之選至于翊善保傅
之業亦宜於兩省以上推擇老誠舊望行安而節和者
得以久處其職俾典領宫中之政至于侍御僕從便僻
側媚以非正之事云為者察而聞於王小者懲戒大者
上聞而斥之無有憸人得在王門以著王之令聞兹國
家無疆之休惟陛下留神幸察
英宗不豫儲嗣未正劉庠拜疏謂太子天下本漢文帝
於初元即為無窮計穎王長且賢宜亟立使日侍禁中
閱四方章奏帝皆行之
神宗熙寧九年宣徽使張方平上言曰臣聞王者大居
正謂王者君國當先正其統本也三代遠矣漢唐之盛
君即位太后太子多同時建立立太子不以長幼其緩
者不過二三年不然則必有故史策具存矣本朝太祖
開國知天命属有太宗故不與子然以儲位寓於京尹
太宗自京尹踐祚真宗自京尹登儲位仁宗未嘗出閤
即登儲位先帝入纂大統尋登尊位尹京故事盖未有
陛下即位及今九年受天之祜早有前星之慶正統大
本謂宜時定上以尊宗廟下以係天下之心國之大事
僭議罪也然陛下特以恩意留臣在朝愚慮所及敢有
不盡故不避嚴憲輙陳忠悃
神宗數失皇子太史言民墓多迫京城故不利國嗣詔
悉改卜無慮數十萬計衆洶懼知開封府王安禮諫曰
文王卜世三十其政先於掩骼埋胔未聞遷人之冡以
利其嗣者帝惻然而罷
元豐六年禮部尚書黃履上奏曰臣聞古之至治之時
太子雖在孩提有識之間必選天下孝悌博聞之士以
衞翊之盖欲其見正事聞正言行正道也恭聞皇太子
妙齡寖加保傅未立雖其神靈徇齊得於天縱而樂以
修内禮以修外至於其成也懌而恭敬温文深知父子
君臣之道則亦有所教也伏惟皇帝陛下動容周旋莫
不中禮使之觀之固有默然而喻者聖學高遠肆口所
言皆可為法使之聞之固有曉然而循者然而主之以
恩不責以善必立傅以養之審道以示之觀德以喻之
盖二帝三王之盛亦莫不然也臣愚不肖不足以明當
世要務與夫先王立治之本徒守愚學輒傅經以言臣
不勝惓惓犬馬之情
徽宗時劉元承論謹擇皇子官属疏曰臣聞天下之本
有三法度人材皇子是也而法度人材又以皇子為之
本皇帝陛下詳延俊良列于庶位恢張綱目細大畢舉
實社稷無疆之業迺者皇子就傅選置官属為之輔導
獨出宸鑒之所識擢可謂急所本矣臣聞賈誼言曰天
下之本繫之太子太子之善在於早設諭教與選左右
夫翊善侍講記室之職實掌教諭前日慎柬既已精矣
而左右者亦不可不慎盖教諭之官趨見有時左右之
臣朝夕于側所以服習積貫者為賴已多必得其人乃
克有補方今近侍之臣其賢與否固已不逃陛下之熟
察矣臣願慎擇莊恪純厚而博學者以充左右之選左
右罔非正人則所聞皆正言所見皆正行元良正而天
下定矣苟群枉雜進則治忽以分可不畏哉可不慎哉
欽宗時御史胡舜陟奏向者晁說之乞皇太子講孝經
讀論語間日讀爾雅而廢孟子夫孔子之後深知聖人
之道者孟子而已願詔東宫官遵舊制先讀論語次讀
孟子又奏涪陵譙定受易於郭雍究極象數逆知人事
洞曉諸葛亮八陣法宜厚禮招之
高宗時知漳州廖剛奏曰准尚書禮部符偹奉手詔節
文太陽有異氛氣四合中外侍從之臣其遵前後詔書
各舉能直言極諫之士一人將詳延于廷諏以過失次
第施行用承天意者右臣奉詔旨歴思平生所知識之
士覬有以仰承休德雖學問文采不無其人求所謂賢
良方正真能直言極諫而文詞敏贍足以應科目者迄
未有得久稽裁奏臣誠惶誠懼不知所處除不住更搜
訪外竊復思念侍從之臣以論思獻納為職艱厄未濟
變異仍彰陛下側身咨訪亟圖銷弭之方此臣等所當
披露心腹竭所見聞庶幾仰補聖政之萬一亦何暇轉
索之於疎遠草萊之士而望其能言者哉臣誠不自揆
姑欲以區區愚見仰塞明詔伏望陛下廓天地之度霽
雷霆之威少垂聦聽使狂言獲經聖慮雖就鼎鑊臣所
無憾恭惟陛下謙恭責已勤儉宜民聲色不邇問學是
好嘗膽父兄之耻仄席仁賢之求臣實未見聖德之或
缺然則變見之異曷為其然臣聞應天以實不以文自
靖康已來天之譴怒甚矣不必日蝕地震之為異也陛
下嘗試隠之於心應天之誠其亦有未至耶臣願有說
於此陛下昨者慨然念往轍之或非懼天譴之有在於
是有建國公之封盖將以承天意而示公於天下後世
者也然而不遂正名為子者豈尚有所待邪有所待則
是應天之誠未至也人君之舉事惟上有以當天心下
有以合天下之公議而幽無負於神明則在誠以行之
而已倘非發於誠心而曰姑若是云耳則有始而無卒
者有矣曾不足以服匹夫匹婦之心而況可以動天乎
臣願陛下昭告藝祖在天之靈正建國儲君之位布告
中外不匿厥指使四方萬里乃至九夷八蠻皆知陛下
此舉出於誠心而志先定矣異時雖有百斯男不復變
易此於聖德豈不光哉豈不大哉是誠足以荅天意而
轉禍為福感人心而變逆為順彼遠裔聞之亦將慕義
而率服者矣此所謂行小變而初不失其大常陛下亦
何吝而不為乎臣竊以為陛下之得失獨在於此置此
之大而欲飾小善行小惠以銷天變非臣所敢知也且
作善降祥天鑒靡忒自古命以義者後世子孫往往復
受天命如仲雍避季而夀夢有吳宣公立和而與夷有
宋之𩔖是也臣非敢以此為說辭欲陛下知天理之昭
昭如此孟軻曰責難於君謂之恭謂吾君不能謂之賊
陛下方求直言極諫臣故敢以堯舜之所為望陛下伏
幸聖慈未賜狂瞽之誅而加采納焉實宗社生靈無窮
之福臣不勝惶恐戰越待罪之至
建炎四年至越上虞丞婁寅亮上疏曰先正有言太祖
舍其子而立弟此天下之大公周王薨章聖取宗室育
之宫中此天下之大慮也仁宗感悟其說詔英祖入繼
大統文子文孫宜君宜王遭罹變故不斷如帶今有天
下者獨陛下一人而已属者椒寢未繁前星不耀孤立
無助有識寒心天其或者深戒陛下追念祖宗公心長
慮之所及乎崇寕以來䛕臣進說獨推濮王子孫以為
近属餘皆謂之同姓遂使昌陵之後寂寥無聞奔迸藍
縷僅同民庶恐祀豊于昵仰違天監太祖在天莫肯顧
歆是以二聖未有回鑾之期金人未有悔禍之意中原
未有息肩之日臣愚不識忌諱欲乞陛下于子行中遴
選太祖諸孫有賢德者視秩親王俾牧九州以待皇嗣
之生退處藩服并選宣祖太宗之裔材武可稱之人升
為南班以備環衛庶幾上慰在天之靈下係人心之望
紹興元年召赴行在復上䟽曰陛下轍迹所環六年于
外險阻艱難備嘗之矣然而二聖未還金人未滅四方
未靖者何哉天意若曰天祚宋德太祖不私其子而保
之不幸姦邪悮國而壊之將使嗣聖念祖思危而後獲
之乃所以申其永命也臣誠狂妄去歲上章請陛下取
太祖諸孫之賢者視秩親王使牧九州誤蒙采聽赦而
不誅兹盖在天之靈發悟聖心為社稷計非愚臣之所
及也伏望宣告大臣行之他日皇子之生使之退處清
暇不過增一節度使爾陛下以太祖之心行章聖之慮
自然孝弟感通兩宫回蹕澤流萬世
紹興元年張浚上言曰臣荷陛下恩德之厚有踰等倫
顧事有干於宗社大計臣知而不言誰為陛下言者惟
陛下察其用心貸其萬死臣恭惟陛下自即位以來念
兩宫倚託之重夙夜憂勤不近聲色不事玩好雖古賢
王之用心持身無以加此是宜天地感格祖宗垂祐受
福無窮決致中興臣之區區亦冀依日月之末光獲保
終年少效補報臣竊見西漢之制人君即位首建儲嗣
所以固基本属人心臣願陛下特詔大臣講明故事仍
乞多擇宗室之賢者優禮厚飬以為藩屏臣無任懇禱
激切之至
孝宗時張浚上言曰臣竊惟人君即位必蚤建太子所
以承祖宗廣孝愛固根本懷萬方也漢高帝初定關中
付蕭何以居守之任首建太子文帝自代邸繼大統即
位未數月有司請蚤建太子以尊宗廟其為天下國家
之計甚厚也仰惟太上皇帝以帝堯之心付受陛下光
照萬古邈不可及為陛下計所當立萬世之基拯生民
之難揚祖宗之烈用以仰副太上皇帝之心西漢故事
其在今日不可不舉伏望陛下蚤賜睿斷不勝幸甚
信州守王師愈奏曰臣恭惟陛下長慮遠識早建儲宫
立天下大本以為社稷宗廟永永無疆之休甚盛舉也
至乃參用至道故事命皇太子領臨安府尹外間未能
深諭竊惟皇太子副貳宸極繫四海之望以紹承統業
當居春宫日親師傅講論治道尋繹經義臨安府尹一
州長吏耳非所以浼皇太子之尊而示天下廣大也雖
有至道故事臣猶以為不然何者藝祖太宗同起軍旅
素習勞辱煩劇事故藝祖既登極命太宗尹京以彈壓
鎮撫當時太宗亦藩臣耳於領天府事體為順三代時
諸侯入為王官者固多若已正儲貳則與列國諸侯州
郡長吏不同矣況自藝祖以来天府多用藩王兼領遂
為故事建隆初太宗皇帝以使相尹京進封晉王太宗
即位則秦王尹京秦王得罪則許王尹京許王既卒真
宗皇帝乃以襄王尹京進封夀王尹京八年始升儲升
儲之後自合觧府事入處東宫以全儲貳之尊當時因
循不暇釐正止稍加崇重已是大臣失於討論雖有故
事豈可復舉真宗既即位即藩王不復尹京矣盖親王
尹京所以繫人望將以正儲未聞已升儲乃始尹京者
惟欽宗皇帝以皇太子出牧開封二日而即位事出倉
卒非可為法真宗皇帝以至道元年九月升儲至三年
三月即位自升儲至即位止一年半府僚郡政相仍未
久故未見有不便今陛下春秋鼎盛方宵衣旰食以濟
大業未至倦勤若以皇太子監國撫軍無所不可若浼
以一州吏事誠非所宜也真宗皇帝在東宫講讀勸諭
之官汨沒州郡吏事勢必不能專心致志以輔導啓迪
從容議論唯日困於簿書期會無乃失職乎恭惟皇太
子英禀異常天性夙成他日不患不能臨決民事在涵
養睿德日新又新以躋堯舜之盛而已恐領臨安府尹
非所以浼儲貳也且太上南渡以來臨安止暫為駐蹕
之地所以不為建都立邑之制者誠以繫中原之望兼
今日臨安府事與舊日京尹大段不同今陛下方以恢
復神京自任建儲之際乃首舉尹京故事於臨安四方
安知聖意所在皆曰臨安已作京師無恢復意矣豈不
絶中原之望疑四海之心臣疎遠愚昧不知朝廷故事
僭越狂妄罪死不赦伏惟陛下少加思慮寬假誅殛則
天下幸甚天下幸甚
太子詹事王十朋上疏曰臣恭聞陛下斷自宸衷首建
國本天下相賀以為社稷無疆之福臣初至闕下聞太
子有尹京之議臣竊以為未然臣聞三王之教世子也
不過教之以禮樂樂以治内禮以治外俾知父子君臣
之義而已成王之為太子也召公為保周公為傅太公
為師保保其身體傅傅之德義師導之教訓未聞其尹
京也國朝雖有真宗故事至仁宗為太子則不然當時
左右前後罔匪正人養成仁厚之性四十二年之治雖
堯舜亡以加初不由尹京然也況今天府事繫其所委
任之臣未必有如畢士安者使太子裁決事事皆善亦
不足以為太子之聦明增太子之盛德萬一少有過差
十手所指小人易得浮議傳聞四方所損非細非所以
愛太子也大抵太子之職在於問安視膳而已至於撫
軍監國皆非得已事也陛下但與之遴擇師友僚属俾
日與端人正士游養成德性相與講論古今治亂之理
他日民情吏事不患不知臣願陛下與一二大臣議之
寢尹京之議以安國本社稷之福天下之幸也
孝宗嘗有旨令皇子慶王非時招延講讀官相與議論
時政期盡規益屯田員外郎兼直講林栗以為不可乃
䟽言漢武帝為戾太子開博望苑卒敗太子唐太宗為
魏王泰立文學館卒敗魏王古者教世子與吾祖宗之
所以輔導太子諸王惟以講經讀史為事他無預焉若
使議論時政則是對子議父古人謂之無禮不可不留
聖意
光宗時嘉王感疾左丞相留正言陛下只有一子隔在
宫墻外非便迺今蚤正元良之位入居東宫則朝夕相
見甚順又奏太子天下本傳曰豫建太子所以重宗廟
社稷漢文帝即位即建太子本朝皇子居冢嫡有未出
閤而正儲位者皇子嘉王既居冢嫡出閤已久宜早正
儲位以定天下本再月不報檢漢文帝紀及本朝真宗
立仁宗典故并吕誨張方平兩奏節其要語繳奏
寧宗時衛涇奏曰臣等蚤上奏事間恭奉玉音皇太子
參决事朕有此意甚久昨日趙彦逾經筵求去奏及此
此事斷自朕意不欲因人言批出卿等可商量教穏當
欲待批出臣等仰見陛下聖明獨斷為宗社大計不繇
臣下奏請不勝慶抃臣象祖奏陛下欲得皇太子習知
朝廷政事此宗社大計非臣下所敢奏陳出自英斷尤
見陛下聖明臣彌遠奏此事當出自陛下宸斷臣涇奏
陛下適所宣諭誠出獨斷然今日與真宗天禧間故事
不同亦與夀皇淳熙末年故事不同天禧間真宗聖體
不豫所以有此淳熙間夀皇已有倦勤之意今陛下春
秋鼎盛正當躬親聽斷之時聖意不過以皇太子年齒
長楙欲得習知政事今與宰執聚議庶幾習熟天下事
體他時付托得人日逐扵侍膳問安初無相妨臣所慮
者恐外人不知妄有傳播撰造語言陛下聖明必能洞
照臣象祖等惟朝殿奏事得侍清光退後凡有事件多
是繳入非時無緣可得通逹内外之意所以向来韓侂
胄因此得以竊弄威福稔成姦惡幾危國家今得皇太
子會議臣等奏事既退或陛下有所宣諭或臣等有敷
陳未盡之意皇太子扵侍膳問安之際皆可以從容奏
禀内外不至扞格不通且更不容外間别有人出入禁
闥干預朝政豈非宗社大幸奏事畢臣等又奏適来所
聞玉音聖意已定容臣等退而商議以聖意擬定御筆
進入今謹用别幅擬進更乞睿覽如合聖意即乞御筆
批降施行
理宗時恭知政事李鳴復奏曰臣嘗讀國史見真宗皇
帝以綠車旄節迎養濮王于禁中至仁宗生用簫韶部
樂送還邸其後授防禦使累拜節度使封汝南郡王兩
典大宗正寺人人莫不畏愛而心服當時美之後世頌
之皆禁中教養之力也皇嗣未定而養之扵内皇嗣既
生而送之扵邸先朝典禮具在可行伏乞睿照
金世宗太定二十五年皇太子薨司徒兼樞密使徒克坦
克寧表請立金源郡王為皇太孫以係天下之望其略
曰今宣孝皇太子陵寢已畢東宫虛位此社稷安危之
事陛下明聖超越前古寧不察此事貴果斷不可緩也
緩之則起覬覦之心来䜛佞之言䜛佞之言起雖欲無
疑得乎兹事深可畏大可慎而不畏不慎豈惟儲位久
虛而骨肉之禍自此始矣臣愚不避危身之罪伏願亟
立嫡孫金源郡王為皇太孫以釋天下之惑塞覬覦之
端絶搆禍之萌則宗廟獲安臣民蒙福臣備位宰相不
敢不盡言惟陛下裁察
宣宗即位改元貞祐左諫議大夫張行信以皇嗣未立
無以係天下之望上䟽曰自古人君即位必立太子以
為儲副必下詔以告中外竊見皇長子每遇趨朝用東
宫儀衛及至丹墀還列諸王班況已除侍臣而今未定
其禮可謂名不正言不順矣昔漢文帝元年首立子啓
為太子者所以尊祖廟重社稷也願與大臣詳議酌前
代故事蚤下明詔以定其位慎選宫僚輔成德器則天
下幸甚上嘉納之
四年哀宗為皇太子春宫所設師保贊諭之官多非其
人於是監察御史完顔蘇蘭上章言臣聞太子者天下
之本也欲治天下先正其本正本之要無他在選人輔
翼之耳夫生於齊者能齊言而不能楚語未習之故也
人之性亦在夫習之而已昔成王在襁褓中即命周召
以為師保戒其逸豫之心告以持守之道終之功光文
武垂休無窮欽惟陛下順天人之心預建春宫皇太子
仁孝聦明出於天資緫制樞務固已綽然有餘倘更選
賢如周召之儔者使之夹輔則成周之治不足侔矣
知大原府事烏庫哩德升上言皇太子聦明仁孝保訓
之官已備更宜選德望素著之士朝夕左右之日聞正
言見正行此社稷之洪休生民之大慶也
元世祖至元十五年會立詹事院中書省掾劉容上言
曰太子天下本苟不得端人正士左右輔翼之使傾邪
側媚之徒進必有損令德聞者是之俄命為太子司議
時東平趙天麟上策曰臣聞未宜輕舉者四海之宗不
可常空者三台之位是以貞臣守道虞人違析羽之招
明主防微漢帝拒郎官之請斯皆小節尚貫大經矧此
國基係乎太子方其幼也但可齒學而振風及其長也
但可安心而行孝奚暇乎他事哉今國家鋪張治具整
頓條綱内焉三公九卿外焉而庶疆諸尹例皆舉賢推
德使宅高下之員揆務分司嚴糾傾邪之𩔖盖欲有生
皆樂無物不安旁推惻隐之心迓續文明之治至於中
書一令樞密一使嘗使東宫領之連旬累月望儲闈銅
輦之來臨虚榭空帷設銀棨金墀之太坐事專歸於副
相政並決於同僚臣以為中書者機務之關津天門之
鎻鑰挈四海蒼生之命掌萬眷皇闕之家任之而當則
奠枕磐石任之未當則瘝官病政此實國家股肱心膂
之臣也樞密者疆場之守衛熊虎之維綱武臣效力而
有所歸依強寇寒心而潜消變故良才司令則坐撫塵
清昧者持衡則多生僻事此實國家爪牙統領之臣也
由此觀之軍民二柄治亂所關具其員而非其才尚恐
難行設其位而曠其員云何可治且太子正名之後雖
諸王莫得而同有三師三少之徒立詹事属官之院凡
在臣民而咸仰但惟父母之常尊君行則守有守則從
從曰撫軍守曰監國為天子之元子其貴無以尚矣任
天下之副君其盛蔑以加矣又何須銀章玉帶耀一品
之華階宥府都堂占大臣之上位名為重之適所以輕
之也東宫之領此職非臣之所獲知若謂藉其重以鎮
之邪則朝臣政事無不奏聞是天威已鎮之矣何煩太
子鎮之哉若謂他人不可為此職邪則太師太保國王
暨劉公為之矣太傅司徒亦有為之者矣觀彼四職不
下於此皆令異姓為之何獨人不敢為此職哉況耶律
公已嘗作中書令乎太子之道春誦夏絃秋習禮冬讀
書研磨往古之攸行爰證當今之可務龍樓問寢慇懃
於内豎之前甲觀尊師懇惻於春官之側以徽柔為本
以仁孝為先及其既冠則有記過之史徹膳之宰進善
之旌敢諫之鼓習與智長故切而不媿化與心成故中
道若性三代之胤祚長久者輔翼太子有此具也太子
之善在於早諭教教得而左右正左右正則太子正矣
太子正而天下定矣此所以周公示法於成王賈子忠
告於漢文也以陛下之聖猶立保傅在太子以奚疑伏
望陛下慎選碩人輔導太子無令降居臣職以輕其身
當使益增其明以成其孝如此則乾符永握黔黎知大
本之安震德惟新天地有長男之美更望陛下近擇宗
室旁及岩穴舉大賢充令使之官即聖主錫軍民之福
也愚臣妄議實係亂言但以詔文許陳朝廷得失故冒
死以言之爾
世祖問處士羅英誰可大用者對曰張雄飛真公輔器
帝然之命驛召雄飛至問以方今所急對曰太子天下
本願早定以繫人心閭閻小人有升斗之儲尚知付託
天下至大社稷至重不早建儲貳非至計也向使先帝
知此陛下能有今日乎帝方卧矍然起稱善者久之
歴代名臣奏議卷七十三
