歴代名臣奏議卷四十三
明楊士竒等撰
治道
宋徽宗即位禮部侍郎陸佃上䟽曰人君踐阼要在正
始正始之道夲於朝廷近時學士大夫相傾競進以善
求事為精神以能訐人為風采以忠厚為重遲以静退
為卑弱相師成風莫之或止正而救之實在今日神宗
延登真儒立法制治而元祐之際悉肆紛更紹聖以来
又皆稱頌夫善續前人者不必因所為否者賡之善者
揚焉元祐紛更是知賡之而不知揚之之罪也紹聖稱
頌是知揚之而不知賡之之過也願咨謀仁賢詢考政
事惟其當之為貴大中之期亦在今日也
南鄭縣丞李新上奏曰臣伏覩詔書以四月一日日蝕
許中外臣寮及民庶實封言事者臣學闇識陋不能深
明治亂之原謹條當今急務析為十事以應詔書所求
伏惟陛下裁擇臣聞天不言示人以象天子繼天故應
天以實行無用之文以弭昭然之戒循先儒之腐說以
為古人之禮經其誣甚矣春秋書日蝕書之而已不言
禳禬之事而左氏乃有用牲用幣擊鼓馳走之文書曰
建用皇極謂大中之道不立則咎徵洊臻其傳曰時則
有日月亂行薄蝕是也而古人乃有避殿撤樂減膳之
事是皆不求其端而脩其末不推原其失而狃習之臣
所謂行無用之文以弭昭然之戒循先儒之腐說以為
古人之禮經者此也迺者四月丁酉朔日有蝕之在畢
八度夫日宗衆陽而象至尊四月正陽純乾之月也陽
生於復至於已則隂爻盡矣隂爻盡而猶蝕明隂侵於
陽是猶小人而乘君子之噐不可以不慮也臣竊念陛
下出膺寳緒乘龍御天純乾之象也朔一月之始也即
位人君之始也天其或者警陛下於其始耶春秋謹乎
始所以舉其終君子謀於始所以慎其事方小毖求賢
以為助訪落謀廟而後行綸語之敷初自微以及著涣
號之發亦惟行而弗返一設不當則舉棋不定再慮莫
中則置噐非安汨河之源而流卒於不清亂絲之端而
末至於不理此陛下所以思正其始也仰惟陛下仁孝
洽聞睿智有臨而更求已躬之闕失大新憲度刓去弊
蠧而復咨政令之臧否欲分左右之忠邪故未即乎正
殿而知親賢之為急欲明風俗之美惡故未加乎元服
而知民事之不可緩廣垂漏泉而懼上之德澤不下究
大闢言路而恐下之疾苦不上聞雖舜之紹堯中宗之
繼太戊孝文之起代邸稽古願治之意不過如此而臣
竊有議焉自臣結髮讀書彈冠從仕釋負薪之憂而索
大官之廪者已十年矣目之所覩者信以傳信耳之所
聞者疑以傳疑屬在遐徼叩閽未得流賈生之涕抱婺
婦之憂蓋亦有日矣丁紹聖有為姦臣擅命朝多忌諱
殺身亡益而狂狷之論進不得吐退復鯁其㗋而不得
下見庶人之議於道商賈之謗於市則又與國包羞而
懷憤也幸今陛下揭至公之路来直臣之口臣雖疎愚
請畢以獻非陛下赦而容之孰肯右臣言者臣嘗謂方
今之弊權綱不在人主責任不及宰相朋黨之風熾臺
諫之職輕士不素飬而用師不素慮而出土木之役興
財利之臣進西南亡&KR0640;以虞倉卒之變内外相蒙而有
衰微之漸遠土下吏不識國體繆悠之談欲以上移天
意動悟萬乘午夜甲帳乙其處以終篇是非野人之芹
則遼東之獻豕者也何謂權綱不在人主自古固有專
之者矣政在陪臣則諸田分齊政在大夫則六卿分晉
在房闥則拱手在外戚則跋扈在諸侯則僭擬今之弊
釋此而在宰相曷以知之臣嘗見其挾天子而報私仇
摟大臣而生死之鼻息干雲端芻狗視同列臺諫斂袵
道路側目方哲宗皇帝春秋鼎盛可與有為可與無為
者也不於此時輔弼以仁義啓沃以道德今日兵革明
日祥瑞是進之以好勝喜功之心而萌夫驕汰之志則
聲色之奉臺榭之樂無所不至矣是蠱人主而奪之權
也此與夫言天子不宜登高登高而國耗不宜閒暇閒
暇而觀書者何以異也且神考憲度利於民者不一元
祐諸人變更倒易失之太銳既竄其身又錮其家廢置
其子弟蹊田奪牛不已甚乎於是排元祐者進士取上
第小臣得要官有可以逞憾借交者反復訹導而躁競
之士爭致其身非善攘人主之權者不能為也瑶華之
廢哲宗皇帝固嘗訪之宰相矣禁掖祕嚴事不得聞而
一言喪邦焉用彼相乃至設鈎摭以防民口引羣小以
固夲根恐其權分則虚右揆而無所薦拔欲膠其權則
植奥援而不恤公議黨已蕃矣而田蚡之除吏尚未盡
門如市矣而欽宗之子壻尚撓法作福作威塗人耳目
尚賴祖宗法度盤固嚴密周慮遠顧而承平之人不敢
變名姓以復讎養刺客以為用匕首雖銛利不得發盜
賊之嘯不敢激民以首事臣恐久假不歸專之不已而
堅冰之漸養虎之患虞在後日則是辨之不早爾昔吳
楚七國反以誅晁錯為名侯景陷臺城以誅朱异為名
祿山起范陽以誅國忠為名今天下嗷嗷亦必有指宰
相以為名者臣願陛下收還權綱緫攬在已賞罰之任
名噐之重雷動淵嘿出神入神端持太阿無授人柄豈
惟天下之幸而亦宰相之重幸也何謂責任不及宰相
古者三辰悖序水旱失時災異生變疫癘迭作盜賊竊
發蠻夷不賓率以咎丞相丞相亦以不稱職上印綬乞
骸骨避賢者路天子勉留之曰君上書歸矦印丐身謝
事是章朕之不德其專精神邇醫藥強起視事以與朕
共治丞相固請則賜之以養牛上尊酒不得已而許之
則杜門省愆免冠待罪甚者曰朕未忍退君其審處焉
則丞相自殺淮南衡山稱戎而公孫自以為無功居位
使諸侯有畔逆之謀平原東郡民多餓死而魏相亦以
奉職不脩致灾害未息永徽中自三月不雨至九月而
張行成告老焉熒惑守心而罷方進日蝕而罷王商問
牛喘而内史以怪丙吉閉坊門而陷濘者以辱再思方
今丞相殆不知此而朝廷亦不以此屬之高堂鮮言務
養崇貴曷與尸而祝之社而稷之乎稽攷程按顧問鹽
米曷與什已者游而若已者趨乎八座議事而丞相睥
睨如以鵰挾兔則一切媕娿氣焰十倍寒熱自殊則模
稜以求苟容伴食以希無責其間和事忍垢者又比比
也始霍光謂蔡義可制故引以同職林甫謂陳希烈可
制故援以知政若是而朝廷何頼耶頃者河北水災齧
地千里蕩室廬汨牛馬老弱轉徙箱筥錡釜篳輅藍縷
號泣道路州縣畏其聚而無給則更勸而遞遣占富人
之田者未暇耕鑿而死者已十八九所謂賑濟之法苐
行空文爾自雍以西米斗千錢而京東西物價翔湧兩
蜀巴漢之民採橡實屑木皮以充其腸而屋無尺椽突
無燧烟獸游於市鬼哭於庭死者若蟻潰麻仆殆不可
以占而記也朝廷曾不以此責宰相也宰相亦不以此
謝而去也臣願陛下用鎮撫燮理之任專責宰相則天
工人績庶幾乎熙而理百辟卿士庶幾其率屬此國家
大體非愚臣之所能條布也何謂朋黨之風熾且堯之
朝有舜禹稷契皋陶太戊之時有伊陟巫咸文王之朝
有閎夭太顛散宜生武王之朝有太公望周公旦召公
奭宣王之朝則有山甫申伯方叔召虎之徒然不聞其
有比周之嘆何也臣嘗謂朋黨之原始於東漢盛於唐
甚於夲朝為患最大而最深者也方今其標榜曷止三
君八俊其熏焰曷止八關十六子其禍之起曷止李杜
其憾之結曷止牛李退休偃月而經營擠報者累累皆
是也背公死權佩劒相笑飴漆不能過其密鬼神不能
窺其奥張弧於前設穽於後其甘如薺其烈如蝮笑間
藏刃杯酒殺人者累累皆是也自古士植朋黨卒死於
朋黨風俗薄於朋黨機務廢於朋黨由朋黨而亂法者
非一日也一黨去一黨興根株蔓延不可芟藴天子巍
然其中為之證佐而已既排其人則反其言其言反其
法變勢不得不然也且進君子退小人太平之夲基可
則因否則革天下之良法前日之士無賢不肖一切目
之曰元祐黨詆之惟恐不力前日之法無可與否一切
目之曰元祐法變之惟恐不盡逐之惡地禠職削階者
五十餘人夤緣薦舉從而遷罷者又不知幾何人也始
時䜛媢之人為十九章以激怒哲宗皇帝和之者縵緯
如織雖嶺南若人蒙罪以去迄今天下不知其由謂其
有姦謀則昔漢桓帝之立止於殺李固憲宗之立止於
殛八司馬不如是之甚也然猶明告天下咸使知之夫
惡不可掩罪不可赦嫉之者與天下同嫉之也棄之者
與天下同棄之也柰何執政者實以攻黨而反以罔上
又以罔民者耶元祐訴理欲其改過不吝俾之自新捨
此無他意也日月之食而更則人皆仰之惡人齋浴猶
可以祀上帝而含垢國君之盛事使過古人之用權者
也前日設訴理所執政者取刻薄吏司其職抉剔案牘
吹求疵病槩指而摘之所雪者輙報罷而詿誤者益張
也是豈聖人記功忘過之義耶夫治道惡太甚見淵魚
為不祥尅核至則不肖之心生疾不仁則為亂之心速
況已湔濯之矣而復治之何也是所以闢告訐之門而
長怨讎之府欲以此召迎和氣弭寕天災得乎兹朋黨
之弊也且自古及今人不勝天人能勝天天定亦能勝
人此忠邪之分枉直之判所以有待於陛下也陛下臨
御之始召元老於外咨以大政海隅蒼生咸謂直道更
興正人在上而猶懼張權輿作坦腹之謠劉崇魯有掠
麻之哭則人主疑之而不察昔小白問害覇於管仲管
仲曰任賢而不能信既信而又使小人參之者害覇也
唐欽宗謂宋申鍚孤直擢而任之王守澄誣以不道幾
弗免死此又在陛下待之以不疑而察之欲其至也何
謂臺諫之職輕古者御史大夫次丞相司諫亞九卿皆
天子得自除授非以時薦而時用之也非限乎資格也
故名其居則曰御史府或曰肅政臺名其官則曰中執
法或曰大司憲嚴其任則為風霜也端其夲則曰綱紀
也分左右諫諍輔人主格非心糾百官不如法如豸之
觸邪如草之指佞勅容其批也詔書許其封還也裾容
其牽而止也檻容其折而勿治也何者司聦欲聦司明
欲明使下之情上逹上之過失以時而聞元首之耳目
不壅蔽而無飾非遂事之失假之以疾惡之權而實自
以為助者也若人君自聖於不諫而宰相怙升沈之手
以閉拒公議則臺諫之官結舌飲忠約時情以去就殆
未免過屠門而大嚼立仗馬者不嘶尚可希片言之助
以寵進君子沮排小人也哉然用之非其人則將據要
津以自保而一切觀望假道烏府以為清要之津委委
備位否則懷怨隱慝席風聞以報其私而為之地者又
安其說而不疑是非寄雌黃於匹夫之齒牙此被繡仗
斧者所以不厭其心而至公之柄反困於倒持者也亦
未聞朝廷以直敢養士氣而俯仰寵拔與之温言賁之
禮物以吐其骨鯁開白獸以助勁力賜黃金以比精厲
而區區言官猶車中女三日婦卷懷皂嚢而伏蒲請劒
寂世不聞其人矣亂之初生臺諫為虚名亂之又生臺
諫為偹物鄒浩以言立后事得罪中外之士恬於故常
學為轅駒安於豢蓄容容日久一聞其風則或笑或駭
立朝右者或目而憎之嗚呼古人之所甚易行今人之
所良難知此衰世之弊而見於華旦者甚可傷也夫世
無採詩之官以什民言又禁之使不得言道無朝端之
木以集士書又禁之使不得陳賢良科廢而人吞直聲
匭函名存而士司冷局天子所賴獨有臺諫官爾臣竊
謂哲宗皇帝強明䟽通不待劘拂而曉者大臣專恣築
塞言路外峻刑法以拒脅来者士欲全身遠害呼吸以
終天年者亦不肯自投諸淵然而鼎鑊白刃若置之通
逵付之士師考其䟽論萬萬不中則坐之誣罔士雖死
之日猶生之年何憚而不為耶近者陛下擢豐稷孫諤
龔夬陳瓘䓁列之殿陛斷自聖知大協羣情臣願陛下
每於閒暇之時旁採清議區設名流躬自拔識不以付
大臣使行私恩以叛公正而臺諫士自以為天子門生
則效誠竭節於萬鈞之下而羔裘之正直晨風之飛集
足以跨越古昔茲事體大伏願陛下不以臣言為愚而
力行之亦社稷之福致治之夲原也何謂士不素養而
用古者開石渠東觀以論經天祿以讎書宣室承明以
訪問皆天子自育人材平居無事飬之有素一旦加諸
上位使之陳力就列左之而宜之右之而有之以為相
而廟堂無偹位以為將而閫外無敗績使之昌言則真
御史也使之居百職事則名卿才大夫也置之近侍則
正人列之郡國則循吏其未用也則或目之曰此國寳
此南金此清廟噐此明堂材此千里駒人主振其侣若
鵷鷺高其選若瀛洲時雨之保護菁莪之樂育而巖穴
幽隐玉彩呈露下僚英俊錐嚢穎脫號為得人之盛而
三館之士天子往往微幸其處處士布衣得占詩進見
載之輅車導之金蓮使參鈞天帝所之游以激奬英氣
故拱把之把梓有干雲之志而一斑之於菟有食牛之
量或引之便殿訪以外事宰相所不知諫官所不言者
借筋假笏得盡閒燕而内相帝聦日聞所未聞矣非飬
之有素試之亦有素乎今郡國庠序之地以家老圃太
學教化之原以宗游譚謂他時十科適增長浮競而日
者宏詞又關通權要其與選者皆近臣之子弟四方寒
士才力雖高柰有司之不公不明者何自丞轄而下府
寺之要臺閣之妙至一牧守一監司遷除補叙出自權
門天子頷之而已且管晏之智不可以方伊尹吕望伊
吕之功不可以擬風后力牧騏驥千里駑馬十駕洪鍾
百叩沙石一擊人之才噐之相遠也非今日矣驟而談
兵則括不可以將驟而用客則武陽不可以使司晨必
雞吠盜必狗織必婢耕必奴其所以養之者乃求所以
用之也臣嘗謂粹美王道粉澤治政卿雲黼黻以昭回
雲漢之章盛時豈謂乏人而代王言操帝制者詞氣卑
弱反衂國體俗失之俚輕失之誣粃糠我制度斷絶我
繩墨所謂大雅温厚之訓簡嚴易直之文或近於嘲罵不
幾於攘臂而捽之此識者所怪而流之遐陬適資夷狄
之笑也至於治河者以河決奪官奉使者以辱命削職
廉吏十一貪吏十九民社之託筦庫之寄汚穢簡慢吏
議而去者略無虚日夫蟲莫知於龍劉累豢而蓄之獸
莫戾於虎梁鴦飬而馴之士不可養歟亦不可用歟以
楚猶多賢臣以衛猶多君子皇宋造邦百有餘年文物
之盛比蹤三五非楚衛區區小國之比而一職之闕緩
急擇人則天子假名噐於近臣近臣斂恩意於私家大
起寒滯之嘆甚無謂也臣願陛下養士以歲月日與二
三元老講論人物磨礲漸勸取其姓字書之屏風覆之
金噐舉而用之以為治世先務從民之望以新天下之
耳目豈不偉耶若夫朔方節度得其姓不得其名歇後
鄭五有其名而無其實除韋巨源而朝廷觧體用牛仙
客而士大夫養恩房琯有浮虚之名崔湜無經濟之略
是又人主不可以不戒也何謂師不素慮而出臣遠不
敢舉三代近不取五季其間彊臣專封而割據山河荒
裔亂華而俶擾河洛如魏晉之時則臣不復借喻臣嘗
謂漢唐之地廣於本朝而法制不及法制不及雖多奚
為也漢興封建子弟大啓九國燕代有鴈門以東齊趙
有常山而南梁楚奄龜蒙而有之荆吳擅江湖鹽鐡之
利淮南總山澤之富諸侯之國聯三垂而控胡越天子
止有三河江陵巴蜀雲中隴西凡十五郡而公主湯沐
列侯之邑尚在其中唐列藩鎮以為附而大歴貞元以
後益更負横田弘正盜有魏博王氏盜有成德朱氏有
幽薊李氏有淄青劉氏有宣武吳少誠有淮蔡或一傳
或再傳或三四傳或一姓或再姓或三四姓四郊多壘
唐天子號令所通者不過河湟數都是四海之遠賦之
所入者十之一二而已遠惟祖宗深鑑漢唐之失以立
法詒孫謀而不窮内無封建藩鎮之失外無夷狄侵擾
之患坐而守此萬世帝王之業也以中國之實甲馬之
利可以坐扑四夷而祖宗不肯輕舉而輙發者智慮深
也澶淵之役豈得已哉方今西方用兵連年不觧青唐
順義散而復圍是得其地不足守降其王無所用之勞
民廢財職此之由永念神考之志謂羌夷驕黠為日已
久侵暴我黎庶虔劉我邊陲天威震疊欲待時而動舉
無遺策睿謀神筭臣愚不足以知之然臣竊觀夫積粟
如山是取於民有制也宿民於農是教於民有法也志
已先定矣計已熟復矣糧已積矣兵已練矣一舉而用
之豈無成功也哉今廟堂之上倉卒造次築一城俘一
級喜見顔面賚予四出使之拓土至玉門列張掖酒泉
武威等郡如漢武帝時若是不知朝廷何以為賞也日
者固嘗妄發救援行軍死地老師費財關輔空困是皆
慮之不素也且今叩關請命未必不包狼子之野心而
築城受降未必能斷匈奴之右臂而又契丹輔車相依
縱觀勝負強弱之勢徐起而乘我此尢令人寒心今欲
進兵亦未可釋甲亦未得臣願陛下遴擇良將堅壁以
守少休士卒訓練加勸積粟邊鄙待時而動以追述神
考之志所謂萬全之師豈不韙耶何謂土木之役興臣
嘗論大禹之卑宫室不如堯之茅茨不剪武帝啓千門
萬戶不如文帝惜中人十家之産以禮考之天子之制
有三朝有九門以考工言之夏后有世室商人有重屋
周人有明堂其度如此而已治人事天以養體者亦惟
如此而已洛邑之營止均諸侯之會不聞其為游觀之
美靈臺之作止同庶民之樂不聞其崇私已之奉蕭
何治未央孫盛之論以為開後世之侈楊素營仁夀
裴矩之料以為必婦人之說諸侯黝堊大夫蒼則楹不
可丹春築於郎冬築於囿則譏臺不可為故阿房就
而大盜興紫閣成而國用竭驪山幸而荒靈光成而
亡以至鹿游姑蘇香分銅雀未暇風雨之避而招兵
火之憂再行宫室之場而增禾黍之嘆者古數有之殆
未可法也邇者月臺之造龍艦之制爾般之斤工輸之
巧晝夜雜作丹砂曾青之所圖繪香棼桂楣之所紛
奕磩金玉以次第為步剞龍蛇以飛走為戲陶甓倍於
南山之土釘頭多於太倉之粟以鬼為之尚憚其勞以
人為之皆知其不可而又蕃餙服御增崇佛廬大司農
不能供無訾之求諫官御史未嘗有一言之及閹寺希
寵則樂成竒麗以蕩搖天心庶幾荒淫不度顛倒裳衣
以滋禍亂之芽而探矯命令與知朝政以隳紊祖宗之
法者在旦暮也幸陛下繼統以清躬先天下黜淫靡之
觀究支費之蠧前此者已罷而勿居則後來者宜勿啓
也臣伏願陛下日慎終戒防微杜幾書無逸為元龜置
攲噐於座右仄席儒者而與之考古今成敗之由疚懷
民力而躋之仁夀之域則堯禹之至德孝文之恭儉亦
陛下所常行而不為異者也何謂財利之臣進夫先王
生財有政理財有義而論道者以謂不貴難得之貨使
民不為盜說禮者以謂貨惡其棄於地也不必藏於已
使養天下者揣本齊末厚於人而薄於已知所謂不貴
難得之貨則雖借黃金白玉以翼而不能飛借明珠以
脛而不能走非特使民不為盜而已也知所謂不必藏
於已之意則家給人足猶吾之胠篋而掌握盈虚來如
江河積如丘山不時焚燒無所藏之非特惡其棄於地
而已也季道末世經營天下猶寒家細民務争錐刀而
有司之吝賢士大夫不敢輕議其得失則桑弘羊起而
為公卿皇甫鎛進而至宰相財利之臣得志矣且許行
以滕君有倉廪府庫為厲民而記史者乃謂倉有紅腐
都有朽貫為富國之美談王制者又謂國無九年之儲
則國非其國而鑒古者則曰鉅橋之粟洛口之榖為興
王之資則財用之積散與夫取予之多寡果在於時君
世主因事趨變不拾狼戾為有餘不強殞穫為無節求
適於當而已夫以父𣙜子則必貧旦旦伐木則必不&KR0839;
而寡婦之利童子之餉無非吾國與天下也若生之而
不傷厚之而不困使之捆載嚢負各滿其意以歸見於
聲色此堯舜禹湯文武成康以来所以父母子民其愷
悌忠厚發於詠歌傳於金石以至於今而不衰也方今
利孔百出臣不敢徧舉獨指虐民之大者一事為陛下
略陳之且摘山以為茶民之朝暮不可闕也議者以謂
戶部之計茶利歲入不訾邊防之用仰此以為㗋吻之
哺故朝廷假其權大臣怙其勢而司其事者過桀跖之
徒奉其法者行水火之政臣官漢中目擊其事利之所
在民賴以衣食得之則生弗得則死未易可遏也而比
年禁其私販五木巨械鉗首貫足考一逮十考十連百
囹圄無虚刑餘半道而冤痛之聲至不忍聞夫臘茶之
直數十倍於草茶而其罪惟均細民輕以觸法自昔然
也今官賤其直以市園戶不吾市者為私售酷其威以
脅州縣不吾從者為沮法陛下試令諸路提刑司具斷
獄以上聞則緣茶事坐者十倍其他也交通貧富貿遷
有無商賈之職也茶事半天下則商賈不通商賈不通
則關市之征廢他司歲計日朘削矣而又月計軍儲官
吏之費歲總侵欺失陷之數其所得者僅償所亡是所
謂朝三暮四割膚肉以啖口者也至於縣官苟旦夕之
譴則抑配良民以津積滯而他司按劾所不得與鋪兵
為盜賊之淵則轉寇良民以資口腹而有司坐視所不
敢訶故每使茶一過則聚罵族誹思臠其肉噬其臍呼
天而詛操矛而伐之何啻十目所視十手所指柰何朝
廷益重而委之臣所謂財利之臣進者斯人之徒歟陛
下之於遠民忍不聽此而矜怛之耶閭閻之疾苦此其
大者如陛下以為鹽池之壊未復國用尤急於茶利又
神考已施之迹不忍遂輟則宜求長厚之吏以補使者
少緩法禁支計博買外許之通商則德澤下流孰有遠
邇耶何謂西南無偹而虞倉卒之變夫患生於所忽而
燕安為鴆毒之懷壊防之水始於蟻穴拚飛之鳥兆於
桃蟲故聖人於萃聚之時除戎噐於既濟之時思患而
豫防之今朝廷惟知偹西北而不知西南之可偹也且
自威茂黎雅以南正古之南詔南詔西北接吐蕃北抵
益州東北際黔巫自唐時已更臣而數叛閤羅鳳之攻
雲南劒南節度鮮于仲通乃有白厓城之敗天寳中異
牟尋與吐蕃并力入寇令其下曰為我取蜀為東府杜
元穎治西川王嵯巔乃悉衆掩卭戎嶲因陷三州入成
都止西郛十日掠子女工技數萬引而南今南蠻種𩔖
已離而不合西戎道里自梗而不通其勢不能并一然
國家晏寧日久兩蜀之民數世不見風塵之警白首休
居拊子孫以待盡賣劒買書廣弦誦以竟日外戶弗闔
而無有吠狗行人千里而不持寸刃恬玩已久臣恐一
旦有急則劒外州郡為蠻夷區落是入無人之境而莫
之嬰拂者矣臣蜀人也知之詳矣嘗見乞第宼瀘川董
阿丹宼茂州上煩朝廷命帥遣將而飛輓之饋一方騷
然今蜀兵驕懦不可使飽稻飫豕十九如瓠朔風正嚴
緩步一舍已呀然汗矣萬一有變是決不可使也蜀之
守邊者因仍徼倖計歲月蓄香藥犀馬以去不問其他
萬一有變是決不能守也以至有城池而無樓櫓有金
鼓而無閒習矛楯以脆易良&KR1887;矢以柔易堅甲胄爛漬
而不復治障堠㢮沓而不復明萬一有變是攻與守皆
無其具也比年峨眉蠻獠以關市不平即包人民掠牛
馬以歸兩林種至挈工徒鑿山開道直趨盧山以市珠
馬為名其意果安在耶使之有飲馬岷江之志而吾兵
不能戰邊無良守戰與守又無良具則斬狄山之頭虜
騎劫之兵出入自如蹂躪數千里之地而民畜為之一
空矣臣所謂西南無偹而虞倉卒之變者此也伏願陛
下勿以臣言為迂詔脩守偹益屯戌選清白知兵吏以
鎮之斯遠人之福也何謂内外相蒙而有衰微之漸昔
賈山謂秦以不聞其過失而亡故杜牧之曰族秦者秦
也非天下也春秋書梁亡左氏言自取之也榖梁謂心
昏耳目塞大臣背叛梁自亡也周之天下自夷王下堂
平王東遷而周室遂微其亡也非赧之罪也秦之天下
自二世暗弱趙高專恣其亡也非子嬰之罪也西漢之
亡非孺子也兆於元成之不斷東漢之亡非獻帝也由
於桓靈之不君唐自代德姑息至昭宗而遂亡夫人之
受病有在榮衛有在四肢有在心腹然非一日而成也
在榮衛四肢則心腹為之不寧在心腹則四肢為之俱
廢榮衛四肢之疾緩而可治腹心之疾急而欲急攻之
也望色聆音以知病所從起不待疾至而治謂之良醫
朝廷天下人主之一身也仰惟太祖太宗之德澤固結
愈遠神考之紀綱維持不絶固無有受病處蓋嘗治之
於未然而已臣試言之夫黃河貫地中猶人之榮衛邊
鄙猶四肢大臣猶心腹築隄以壅䟽渠以泄然後河乃
安流或決於東或決於西譬榮衛之不通故結而為癕
㿉緩而絶經絡治河者不深窮其利而苟簡一時之功
是諱疾於榮衛也芻粟不繼如筋不勝將不知兵兵不
知戰如骨不勝今邊鄙之臣或虚張戰多或擅棄所得
苟目前之捷而不設久慮是飬疾於四肢也前日大臣
專恃顧命頗有德色貪天之功以為已有臣言之於前
矣上賴左廟右社之休山川百靈之助而權臣搖手不
得不幸而有他變則莽之文詐操之姦雄掘起而萌亂
矣是藏疾於心腹也一身而有此三疾臣所謂内外相
蒙而有衰微之漸者此也陛下即位神噐攸屬人意所
歸而又文母厚德儀坤徽音嗣世沈幾意表而同天道
之運扶日虞淵以赫下土之照共斷大務而施設注措
人神僉同則不必巫咸和緩之術滌腸紉腹肘後萬金
反魂起廢於急廹尋常之間彼榮衛四肢心腹之疾徐
診而治之箴砭所及聚毒供事尚未為晚也在陛下施
之何如耳且今天下如磐石太山陛下求直言而臣以
自古危亡之君以為陛下之鑑不已過乎李雲露布固
訐矣而威帝止以不諦何語為口實韓愈表佛骨固切
矣而憲宗止以天子夭促為乖剌是二君者有拒諫之
實而無好諫之名安足為陛下道哉臣釋耒西山立朝
無葭莩之親負笈賢關終歲惟雅言之學貧無以自資
而載色載笑獨於借書乞火居下位不能媚上官以釣
名沽譽所養如是殆一木彊人耳如上所陳皆朝廷已
行之迹衆人之所不足言者無禆聖教之萬一而祗自
以為勞伏惟陛下天縱之聖自誠而明既恭默以思昭
曠之道又緝熙而成光明之學昔人求禮於野人求道
於瓦礫問迷於童子每況愈下謂愚者千慮或有一得
而臣之井窺管見區區欲罄而終未能已也臣嘗惟天
下之事莫尚於密聖人之功無易於勤昔陽處父言狐
射姑不可將晉君以其言告射姑射姑刺處父於朝而
奔狄高宗欲廢武后上官儀諫之及高宗見后則曰是
皆上官儀教我而武后卒殺儀且為容之仰舉趾之高
儀可觀也而易測其中前在馳逐後在音聲志在内也
而或見於外人君可以富貴生死天下之士未發其機
而人已逆而合之矣況以不密者乎故臣願陛下尚密
則無過事明皇之初銳意勵精誓復貞觀之治而開元
之間號稱太平晚節怠荒聲色游幸失道敗度於天寳
之末可為歎惜夫禹之勤於邦文王之日昃不食非謂
其勤於始而已始始而終終也十日暴而一日寒百年
為而一日廢適遠中畫與不適同深耕不穫與不耕同
故臣願陛下貴勤則無棄功若夫血氣之戒精神之用
隙不在大失不在小永惟陛下深思而長念之則天下
幸甚臣誠狂妄干犯威顔臣無任瞻天望聖激切屛營
之至
建中靖國元年李朴上奏曰臣聞天下有事不足憂無
事深可畏人之情勞則思逸則肆故方其有事之時則
憂勤恐懼之心能以危亂而至於治安及其無事之後
則驕盈怠惰之氣亦能以治安而至於危亂舜之時七
政齊於上百獸舞於下可謂安且治矣而君臣之間惴
惴然常若憂危禍亂之將必至何也知治安之不足恃
而驕盈怠惰且隨其後也臣竊觀國家聖作明述自古
太平之盛未有久於今日者此正天下所謂無事之時
而臣所謂深可畏者也伏願陛下思創業之甚難懼守
成之不易親睦九族風示萬邦好惡不留於心喜怒循
理而動體仁爱之德而濟之以剛破險詖之論而平之
以恕知君子所以致治而慮其難進則任之勿疑鑒小
人所以致亂而防其易入則去之必速除心術之害然
後可以育人材勵廉媿之節然後可以肅仕路辨嘗試
之說然後可以来忠言師老而邊隙可慮莫若以自治
為守禦之策民困而國用不足莫若以節儉為富庶之
夲觀俗化而通其變議政事而處其中執持權綱爱惜
百姓日謹一日保其初心若是者皆聖政之所當急者
也雖然所以致此者有夲矣臣聞昔周成王即位召公
為之保周公為之師同心輔導嘗致謹於起居言動之
間唐太宗開文學選道德名儒十八人為學士雖飲食
游宴十八人者未嘗不在其中退朝與討論古今所以
成敗輙至日昃夜分故成王能光昭文武之業而太宗
獨高三代之後無他知所以自治而天下不足治矣臣
誠知陛下聦明仁聖性所自得然而聖人者德配天地
而志常不足不識陛下夙興視朝擁經左右詔德意志
慮者誰乎陳前世廢興治亂請得據舊鑒新者誰乎退
居深宫之中燕見間召所以偹顧問者誰乎今縱未能
遠法成周立師保之官宜且近倣唐制大開學館博選
通儒耆德使侍經幄萬機之暇孜孜與之講論正心誠
意事天治人之道雖陛下聖性所自得者臣願益加聖
學焉此臣之所謂夲者也臣又聞人主不可求勝於天
下不可廢天下之公議不可使心術失於毫釐之間此
三者人主之要道也臣請為陛下别白而言之所謂人
主不可求勝於天下者何也臣聞自古有道之君不敢
失一夫之心以天下者一夫所積耳是故為其欲夀則
與之輕刑為其欲富則與之薄歛為其欲逸則與之緩
力凡上之禁令取舍惟恐一不當於天下之欲惡是以
天下亦相與安之而已也後世有若韓非商鞅者始道
其君以勝天下之事其言曰權勢法制者人主之操術
彼天下者必於我而聽命者也而屑屑若是是以天下
為匹夫役也故或勝之以擊斷或勝之以裒剝或勝之
以戰鬭安忍自恣仇讎其民民不勝其害則相與合天
下而勝之矣臣故曰人主不可求勝於天下一也所謂
人主不可廢天下之公議者何也臣聞人主勢能生殺
禍福人而不能變天下之公議堯舜三代之時則公議
用於朝廷之上以賞功罰罪進賢退不肖而行於天下
至其亂則廢於朝廷之上而竊竊然發於閭閻之間又
其甚而設誹謗之法以杜天下之口則又不發於閭閻
而欝於人心最甚者莫若秦也立為腹誹心謗之誅則
欲併取其在人心者而去之也然且獨能禁於一時而
卒大肆於後世何則所謂公議者其夲與天地並立而
是非出於人心之同然不可得而變者也知其不可得
而變而使或發於閭閻或欝於人心或肆於後世孰若
舉而用於朝廷之上行之天下乎臣故曰人主不可廢
天下之公議二也所謂人主不可使心術失於毫釐之
間者何也臣聞人主者天下之夲也心術者人主之夲
也養之以道德仁義則終身而未足以為功動之以回
邪淫佚則一朝不可勝其患是何歟道德仁義難全而
回邪淫佚易溺也古語曰人主唯有一心而攻之者甚
衆彼小人之欲禍天下必先敗壊其君之心術而後可
以得志是故吾欲尚恭儉彼則攻之以驕奢吾欲夲仁
恕彼則攻之以煩苛吾欲務厚下彼則攻之以聚歛吾
欲用正直彼則攻之以佞柔彼其所以攻我者紛起並至
人主又惡能以一心而保其所難全勝其所易溺者哉
必主之以平照之以清持之以誠恐恐然若宼盜之將
至而蚤杜其窺覦之漸也不然使之乘吾徘徊猶豫之
時一投隙而得以自售則浸淫敗壊而終以不悟矣臣
故曰人主不可使心術失於毫釐之間三也知此三者
而大夲立矣臣愚不勝惓惓之忠惟陛下留神省察以
幸天下
左諫議大夫陳次升進戒豫六事奏曰臣噐非適用材
不逮人夙蒙神考之誤知擢寘臺屬逮事哲宗皇帝又
叨言責迄無善状終以罪廢陛下即位之初搜羅人材
振拔淹滯起臣於烟瘴之地擢貳烏府今復除臣諫議
臣自以天資樸拙學問迂疎辭章屢上天聽莫回拜命
以来不遑夙夜思所圖報輙取古先哲王洎我祖宗之
大猷作為六事一曰體道二曰稽古三曰修身四曰仁
民五曰崇儉六曰用人以豫為戒欲陛下念兹在兹使
聖躬無過舉庶事無不治亦芻蕘爱君之義也謹昧死
上進
其一曰體道臣聞天道運而無所積故萬物生帝道
運而無所積故天下歸聖道運而無所積故海内
服不可為也不可執也無偏無黨而蕩蕩乎民莫
能名是以先王揆才頒政量能授職設為宰輔以
經邦國以理隂陽以制卿士以撫四夷而又使夫
通世務明治體多識前言往行者繩愆糾謬而議
論之故能垂拱無為而天下治彼昏不知或獨任
宰輔或偏信諍臣或嘗推誠為其所誤而兩棄之
甚矣其惑也故書史特詳書為萬世誡者如秦之
李斯趙高漢之王莽董卓唐之李林甫盧把皆其
君之所獨任者至於姦佞滿前而不見大謀顛錯
而不知名辱身危覆邦絶祀譬猶掩塞耳目而運
股肱其可濟乎樊豐周廣之於孝安朱异之於梁
武裴延齡韋梁牟之於德宗皆其君之所偏信者
至於奪公輔之任挫宰相之威䜛慝忠良稔禍社
稷譬猶芟割其股肱而任耳目其可濟乎漢武以
英雄之資即位五六年間號勝文景及其獨任田
蚡也入奏事則語移日所言皆聽飬成其罪遂致
有吾亦欲除吏何不遂取武庫之怒爾後惟偏信
嚴助朱買臣吾丘夀王主父偃之徒以辯論詘辱
大臣至於交私諸侯潛藴譛訴劫殺親王訖未嘗
有得其死者漢武之志豈以其嘗獨任宰輔者如
彼偏信諍臣則又如此故兩疎之耶由是詭誕之
士竒邪之術乘隙而進無正救者故窮奢極欲繁
刑重歛内侈宫室外事四夷信惑邪怪廵遊亡度
哀痛之詔由是作矣臣聞仁宗之御天下也民到
於今稱頌盛美而不置者豈有他哉不為不執無偏
無黨如天運之無積故民心歸而海内服也觀其
用言者以罪范仲淹之黨及翻然而悟皆大用之
唐介以彈文彦博貶未幾而復其官以衆言黜歐
陽脩因范鎮一言而留之機圓術妙可不務乎臣
竊觀陛下即位以来獨任宰輔計行言聽莫之敢
抗汲引黨與沸騰於朝臣恐其竊弄威柄而陛下
厭之以致改轍而偏信諍臣以堕於漢武之失苟
不出此若或委心腹寄耳目於近習則禍愈亟矣
可不謹哉
其二曰稽古臣聞堯舜之道載於二典者其目雖多
而總其大美皆曰若稽古而已而傅說之戒高宗
亦曰不師古訓于何其訓詩人之頌成王亦曰日
就月將學有緝熙于光明夫帝王以一身而應萬
有苟不該博古今以深究夫明君賢臣修身治國
之要雋功偉烈謀猷方略之施與夫昏虐賊亂禍
根罪首之由取是捨非執古道以御今其何以堪
之哉是故堯舜之所以若而順稽而考高宗之所
以師成王之所以學者如是而已矣若夫略典墳
之大道好雕蟲之小技競一韻之竒争一字之巧
者此腐儒之所為而藴德行志功名者鄙之況於
帝王日有萬機而盡心於卉木之間極意於烟霞
之表將焉用之隋煬帝尤善於文不欲人出已右
薛道衡被誣而死則曰復能作空梁落燕泥否王
胄之誅則曰復能作庭草無人随意綠否又曰設
令朕與士夫高選亦當為天子梁武帝父子尤刻
意於文學乃至隂陽卜筮騎射聲律草隸圍棋無
不精妙又何補於治適足致亂耳何則既騁此以
為智能矣則必恃此以驕慢天下故賢者由是觧
體而小人競學是以資嫵媚則向之所謂智能者
翻為亡身之具遺後世之所閔笑者臣聞陛下潛
德藩邸時則已留意翰墨矣即位以来好為詩曲
以賜親幸鐫石鏤板傳播遠近臣愚過計恐天下
之人不能盡知陛下由天縱之能不思而得肆茟
而成妄以前代帝王之刓精竭慮於雕蟲篆刻之
細為比且曰天下之政未理而游心於是豈不為
盛德玷乎又恐用小人之能是者則士風靡矣臣
願陛下痛屏浮華無用之文不使膠於心術惟一
以切磨治道聽政之餘躬閱書史取其關國家之
興衰生民之休戚成者襲之敗者反之以資益聖
治之道以懋稽古之德豈不偉歟
其三曰修身臣聞之詩曰鶴鳴于九臯聲聞于天鼓
鐘于宫聲聞于外易曰行發乎邇見乎遠蓋修身
之應也如此歴觀古之創業之君與夫中興之主
承乎離亂之緒其俗其民久已安於無治急之則
怨緩之則偷賞之不勸刑之不變於斯時也而能
肇造天命平滌九區恢廓宇宙致治之效可計日
而待者豈有他哉蓋明乎人可以誠感難以戶說
乃正其心以及身正其身以及國故道德由是而
明風俗由是而美也何則人君之所恃以有天下
者曰天命之民歸之賢者附之耳而天親有德民
懷寬仁邦無道則賢者卷而懷之是三者皆非修
身則莫能致不然則昭昭之鑒可以矯餙偽行而
欺之乎億兆之心可以輿金輦寳而召之乎有道
之士可以高爵厚禄而誘之乎非所聞也又況君
者民之師表動静舉措發於中必形於外民影從
矣將欲興崇禮義厚人倫而美教化者其可以言
率之哉此孟子所謂君仁莫不仁君義莫不義也
是故堯之民比屋可封桀之民比屋可誅豈民異
習哉格之者異也魏武好法律而天下貴刑名魏
文慕通達而天下賤守節豈士異尚哉格之者異
也此皆前事之驗也其可忽乎仁宗嘗書無逸於
邇英閣之屏歲久而弊命王洙復書之且曰朕不
欲背聖言乃置之左取孝經天子孝治聖治廣要
道四章命蔡襄書以對於右欲使聖言時存乎顧
眄雖以聲為律而身為度者何以尚兹其興事造
業制度遺文獨超於百王之表宜矣臣願陛下遹
追仁祖謹厥身脩日新其德使百官有司相儆曰
聖德如斯其可自怠巖谷之士相勉曰聖德如斯
其可自棄黎民戒其子弟曰聖德如斯其忍犯上
盜賊率其黨與曰聖德如斯其敢猖獗如是則成
康之治可立而待也
其四曰仁民臣聞天之視聽在乎民國之存亡繫於
天王者之所以得天下者民歸之而天命之也所
以失天下者民叛之而天禍之也是故民歸一德
天乃命湯庶民子来天乃命周百姓弗堪天命殛
桀民罔不欲喪天訖商命黔首愁歎天亡秦祀百
姓怨望天剪隋虐古人以水能覆舟朽索御馬為
戒者豈徒念民之孔艱則強者為盜賊弱者膏草
野耶誠恐人君因之不免其身而毁辱及其宗廟
困窮及其妻子也夫為人父母而生靈塗炭為人
子孫而宗廟毁辱貴為天子不能保其身以及其
妻子豈宜忍哉是以盛王兢兢業業以圖治者誠
畏此耳惟知畏此故惡衣菲食輕徭薄賦使民家
給人足知禮義廉恥之尚舉天下而安樂之也頻
年以来水旱屢作疾癘尤熾而兩河之民服役科
須煩費愁苦而官司催科急於星火貪墨之吏從而
誅求竊恐供者有限而取者無厭以有限供無厭
天下一動變生無方此臣所以痛心疾首慄慄危
懼也陛下雖屢形詔命偹陳至誠惻怛憂民疾苦
之意惠澤之下如置郵傳命今乃公然廢格是朝
廷之恩奪於州縣可不痛哉自古所患者君澤壅
而不下逹民情欝而不上通以致君勤恤而民不
懷民愁苦而君不知至於離叛危亡者踵相及也
臣願陛下申勅臺諫監司常切糾察嚴刑名以杜
絶之如救拯焚溺以幸社稷
其五曰崇儉臣聞禹卑宫室惡衣食克儉于家以有
天下再傳而之太康則已色荒禽荒矣及桀之身
竭百姓以為傾宫而天下亡之唐明皇之初乘輿
服御金銀器玩令有司銷毁以供軍國之用其珠
玉錦繡焚於前殿及其晚節窮天下之侈不足以
供其慾由是觀之創業之君昭儉以示子孫其末
流猶入於淫靡始於克儉者其終猶至於驕奢況
無以啓廸後人不謹其始者哉天下習安於侈靡
久矣於今為甚貴介之族與夫兼并之家燕飲之
物歌謠之具窮竒極巧以相傾勝銷金鋪翠旬翻
月異一領之細至有千錢之直者此風其可長哉
臣願陛下以道德為麗仁義為華以珍玩竒貨為
喪國之斧斤以珠玉錦繡為迷心之鴆毒芟夷藴
崇之絶其根夲痛自裁抑以禁之褒進朝士之約
素清修者貶退其淫荒驕奢者以敦薄俗顧不美
哉昔孝文惜百金不為露臺而天下衣食滋殖晉
武焚雉頭裘而士敦朴素唐太宗以亡隋為鑑而
公私富給夫失節之嗟愚智同惡由恥不及其羣
𩔖故勉強為之以相高耳人主儻能躬儉以率之
其趣也孰禦臣聞偽蜀以珠餙溺噐太祖命碎之
且曰以此奉身不亡何待嗚呼聖人之慮遠矣是
豈特化當時之習使知其所尚哉
其六曰用人臣嘗學稼於農矣凡播殖之宜耕鋤之
功等則穫無或異苟隂陽之和雷風之動雨露之
澤不時則與之同饑饉時則與之同豐穰由是而
知天地之所以能成其大者豈非以其無私者耶
是故先王法之其於用舍也能激天下之不善而
使之退愧勸天下之良才而使之樂進以致治者
抑亦法天地之無私故能成其私耳後世不該不
徧之主鮮克由是其於用舍之際或崇勢地而抑
寒門或任親密而棄疎遠或採虚譽而廢卑賤或
悅其才能而略歴試或重朝廷而輕四方或皆反
是而益亂其故何也夫君子與小人所出不在於
世禄與側微而言行非一事之可槩出處非一端
之可見此愚智同知也柰何立賢而有方哉以謂
必出於勢地與親密耶而膏粱子弟至有不辨菽
麥而高車大馬以為民上則版築之叟渭濱之漁
何從致哉以謂必出寒門與疎遠耶而碌碌腐儒
持方尺之紙書骫骳之文以享萬鐘則伊尹之伊
陟周公之魯公何從致哉至或採虚譽而廢卑賤
悅其才能而略歴試内外迭為輕重是皆昏君之
所為可深戒者夫王者一視而同仁苟德義可尊
無擇負販故管仲之舉二盜穆公之用由余齊威
王以左右譽而烹阿大夫功成於當年名著於後
世可謂明也已矣以舜之聖受命之初且猶歴試
諸難況其他乎近古漢宣亦可謂急賢之主矣而
蕭望之杜延年蓋其所尤厚者或出而治民或出
為邊吏非為煩使之以觀人才亦所以維持四方
均内外勢也其治優於文景者不其然乎夫祿一
不才爵一無功未病於國而終為害者非惟其忌
賢者進而害能者用也而賢能亦羞於同羣或恥
居其下此其所以為害也自古人君之於進賢也
罔間親䟽貴賤無有爱憎惟較其賢否耳故丁公
於漢祖有活已之恩非徒不用而加誅焉唐太宗
不恤秦王府官吏之怨嗟以為朕與卿軰日所衣
食皆取諸民者設官分職以為民也當擇賢而用
之豈以新舊為先後哉臣願陛下稽古先王法天
地之無私鑑漢祖唐宗之公正不以布衣寒士公
卿子弟惟賢是用不及私暱無所偏徇庶幾賢者
彙征以光左右
大觀四年侍御史毛注采當世之急務上奏曰省邊事
足財用收士心禁技巧近年以来邊民僥倖苟得昔所
入貢者今必成為郡縣昔所羈縻者今盡納其土疆以
内地金帛而事窮荒不可計之費今黔南已有處分如
夔渝新邊宜在裁省運塩昔主於漕計今移於它司常
平昔積於外州今輸於都下經費安得不匱財貨何以
轉移願詔有司悉講復元豐舊制湯之遭旱以士失職
為辭今學校飬士蓋有常額額外之人不復可預教飬
歲貢之餘略無可進之地願留貢籍三分暫存科舉以
待學外之士使無失職東南造作竒玩花石綱舟後苑
工徒京城營繕並宜暫罷以抑末敦本凡此皆聖政之
所當先人心悅則天意觧矣
歴代名臣奏議卷四十三
