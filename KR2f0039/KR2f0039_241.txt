歴代名臣奏議卷二百四十一
明楊士竒等撰
任將
宋寧宗時知成都曹彦約上奏曰臣以樸樕小才誤蒙
親擢度越常等廁迹禁路曾未兩月復玷異恩寵以次
對之美職分以西土之閫寄臣實何人可當此選聞命
以來日夜憂懼不敢常人自視以異數為喜亦不敢典
故自比以辭免為高心誠求之思所以仰副聖主眷遇
之意竊以立功立事之世非可以禄位決進退也朝廷
清明四方無事自一命以上皆得以行其志菽水可以
奉其親吏事可以振其職及紛紜之際國論不一司馬
光為樞密副使猶不受命种師道盡護諸將訖無成功
世變愈下艱難愈急家國之事有不可勝言者有志之
士猶尚以禄位言哉直當論可否耳自古閫外之臣得
以盡其所學非謂一已之見足以盡知天下之事一夫
之力足以盡制諸將之勇也恃朝政以為根本假威令
以為事權執賞罰以為勸懲資佐屬以為輔助又須在
王所之善士以為之主妒功嫉能之士不撓其政如此
而見義不勇可以坐不任責之罪矣為司寇於魯者不
若乘田委吏之為省事為卿於齊者不若抱關擊柝之
為專職國論之所繫則守官者猶得以守道也若事關
大體與國論相表裏有文王之令聞而後中國可以守
有宣王之脩政而後玁狁不足慮當艱難之時宵衣旰
食一日萬幾君以惰墮責其臣臣以叢脞戒其君開心
膽以延見士民惜日晷以響應奏報則傳導於下者無
媿辭叫號於外者有近效謂閫外之臣恃朝政以為根
本者此也若使法令變更農末俱病處置失宜軍民胥
怨發為播告者厥指或匿形於論䟽者曠日不報則所
當恃者無所恃矣郭進誅御馬直謂之專殺可也而太
祖不責張美強取民女謂之無檢可也而太祖不問恐
閫外之權於此少沮也況於公事之所當行緩急之所
倚重居閫外之職者謂之節制行閫外之事者謂之便
宜人才出𩔖者可以承制用將佐失律者可以逗撓誅
已奏者不必待報未奏者不必詰問謂閫外之臣假威
令以為事權者此也若使將帥跋扈深自交結州縣輕
率不相關白互有申請者尚決於勝負轉相詬詈者或
俟於調停則所當假者無所假矣賞當其功雖喝轉十
官者不以為僭罰當其罪雖戮及全隊者不以為濫居
閫外之職正當視國事如家事惜官物如已物不以一
毫彌縫親舊不以睚眦報復讎怨勢要之力所不能移
闊褊之書所不能奪閫外之不得其人逐之可也假賞
罰以行其私罪之可也不逐不罪則其說必所當行其
求必所當與謂閫外之臣執賞罰以為勸懲者此也若
乃高爵授之而以不肖之心疑之聞喝轉則舉朝伸舌
行法令則旁觀失色官命未改蹤跡搖動則所當執者
無所執矣唐方鎮全在幕屬不必一一參軍事也或議
論宏偉可以助名教或文采雄壯可以草表檄勇能專
將者可以備策應才堪應變者可以廣智慮謂閫外之
臣資佐屬以為輔助者此也若使如今世舉削與今世
權局發書者稱有舊而已不問其才具投誠者求寸進
而已不揣其能否則所資者無所資矣孔子入衞主於
顔讐由而後進孟子入魯尼於臧倉而見沮勿謂聖賢
行志直情獨立而無所附麗也顔讐由之徒誠未易得
彼臧倉者世常有之不可不察也士大夫有志事功已
畏其少若又痛加沮格誰肯任事往時事變尚淺蹤跡
尚祕雖詭辭浸潤不過繫一二士大夫出處比年兩軍
相加肝腦塗地戰死驍將指為降番親獲酋帥諉曰虚
詐變亂人心絶滅天理萬一山東忠義識破事體兩端
首鼠有翩然事新主之意此何時也旁觀膽落獨欲以
閫外之事責辦於閫外之臣不其難哉臣蒙恩所領郡
只是一路安撫且又與西南夷為界不近北邊事不相
關不應遽啓此論然念富平之敗擾及果閬興元之潰
經至遂普設使江淮有警則蜀道豈可安迹關外有警
則劒南豈得高臥而況吐蕃部落連及威茂雲南遺種
漸迫黎雅臣頃年嘗轉漕關外討論四蜀事體知成都
脆弱之卒不足以有用漢中單寡之兵不可以獨立制
帥之與緫所位置非宜將來職事間必有牴牾官軍之
與忠義勇悍無禮將來調發處必有不遜以至兵財逓
鋪間探等事所當改絃者不一而足嘗作病夫議以告
當路以為同此思慮而後可以同所見同此忠赤而後
可以同所行若以為不可而欲擇其中一二事間行之
或過時失事而欲取已陳之舊說徐行之二者皆不及
事而欲責建議者之非計非所聞也今四年矣事變已
見而臣適當是選脗合扵過時失事之說臣實懼焉用
敢詳其說以告陛下昔張詠之守益州也遲半歲而不
行知蜀道未定不可以遽進也太宗以面對許之以便
宜從事諭之知蜀事難決不可以隃度也又敢倣是說
以復于陛下惟陛下留神
秘書省著作郎楊簡上奏曰臣聞慶歷之末有親從卒
夜入禁中之變是時士大夫殊不少省其所以致此者
何由亦無所改為循循仍仍至高宗初又有苖劉之變
士大夫又不省其所以致此者何由又無所改為而循
循仍仍至近者又有吴曦之變韓侂胄之變士大夫又
不省其所以致此者何由又循循仍仍臣今告陛下以
所由致節節祻變者為夫不循古制也古者六軍軍將
皆命卿今諸將率從事武勇未熟復乎古先聖王之訓
典未踐修乎詩書禮樂之實德則其訓齊諸軍亦不過
射刺擊戰之術爾罕能訓以禮義夫授以殺人之器日
習乎殺人之術可畏哉可畏哉古者赳赳武夫皆可以
為公侯腹心執訊言言攸馘安安其有德見諸容氣者
如此今陛下宜精擇文武俱通之儒法古司馬之官以
尹正之訓導之賞諸卒之孝者忠者善者則惡者潜化
愈久愈化愈化愈安祈天永命鞏國祚于泰山之安在
此而已今不改為是措火積薪之下火未及燃又將有
慶歷及侂胄之變悔將無及臣日夜長慮無路告陛下
今得一見吐露自此何時再見惟陛下念之不忘今文
武通儒至不易得然不可謂無其人殿司十三軍太盛
宜析小半益以馬司餘卒以備三司則其勢均可以防
後患慮患當重複雖擇賢儒立法自亦不過於此
樞密院編修官葛洪上䟽言今之將帥其才與否臣不
得而盡知惟忠誠所在凡為人臣者斯須所不可離則
不可不以是責之耳今安居無事必奮不顧死冒水火
蹈白刃而後謂之忠也苐職思其職謂之忠公爾忘私
謂之忠純實不欺謂之忠且拊循士卒帥之職也朝廷
每嚴掊克之禁蠲營運之逋其儆之者至矣今乃有别為
名色益肆貪黷視生理之稍豐者而誣以罪辜動輙估
籍揮廪給之稍優者而強以庫務取辦芻粟抑配軍需
於拊循何有哉訓齊戎旅亦帥之職也朝廷每嚴點試
之法申階級之令其儆之亦切矣今顧有教閱視為具
文坐作僅同兒戲技勇者不與旌賞拙懦者未嘗勸懲
士日驕横𩔖難役使於訓齊何有哉況乃有沉酣聲色
之奉溺意田宅之圖而不恤國事者矣又有營營終日
專務納交書幣往來道路旁午而妄希升進者矣自謂
繕治器甲修造戰艦究其實則飾舊為新而已爾自謂
撙節財用聲稱羨餘原其自則剥下罔上而已爾乞嚴
飭將帥上下振厲申警軍實常若有寇至之憂磨礪振
刷以求更新亦庶乎其有用矣帝嘉納之
侍御史兼侍講李鳴復奏曰臣嘗觀殽陵既戰秦伯猶
用孟明孟明增修國政重施於民故秦雖敗而猶可以
自強街亭既戰諸葛亮上䟽自貶蜀主以為右將軍亮
於是引咎責躬布所失於境内故蜀雖敗而猶足以有
立盖敗軍之將雖不可語勇苟因其敗而痛自懲創則
轉禍為福易危為安英明之主猶不忍盡棄也邇者王師
既出版圖漸歸褒詔方頒衂音繼至折北奔潰者固所當
罰發縱指示者亦豈容逃陛下悉從輕典復取其任大責
重如趙范者湔洗而委之臣知聖恩寬大恕之於今日將
以望之於後日也抑不知范果能如孟明之所以報秦諸
葛之所以佐蜀乎臣切惟范有所當戒者三一曰去私二
曰禁暴三曰懲忿能持此三戒則陛下所以責任之意庶
乎其無負矣范之在黃也大建弘宇日役萬夫片瓦寸釘
竹頭木屑皆索之列郡號曰軍需先世之祠堂後庭之燕
寢無一不備千仞之樓且巍然插空於倥偬不暇給之時
直為是騷動不遑安之舉古人匈奴未滅何以家為似不
作此等舉措也今易臨峴首號襲世官儻不封蔽芾之甘
棠而惟愛紛奢之麗屋則民將不敢言而敢怒今而後皆
失望矣此所當戒者一也范之在合淝也以一萬五千之
夫數而責之一縣以數百里之遠地而限以三日臣曩嘗
言之聞其以軍法從事而死於鋒鏑以軍期窮廹而斃於
道路者又不知其幾也今之淮非昔之淮矣倉廩竭府庫
空而郡縣不如昔戸口減耗雞犬寂寥而鄉井不如昔富
者憔悴貧者轉徙而百姓不如昔身喪於接戰氣喪於奔
潰而壯士健馬亦不如昔此皆范實為之儻復移其所以
用淮甸者用京襄則國之元氣愈耗矣此所當戒者二也
范垂涎襄閫久矣向欲藉襄兵取關陜而史嵩之各執
其說近欲移隨將過樊城而楊恢弗從其令志雖憤悶
猶未容發也今事任既正誅戮自由城池雖昔日之舊
遊蕃漢乃今時之雜處御得其道狙詐作使御失其道
狙詐作敵況主帥新易人情懷疑倘不開誠心布公道
而或以私忿臨之則士氣摧挫意外之變不能保其不
作矣此所當戒者三也臣於范無纖芥之隙向者北兵
犯蜀蜀之仕于朝者日扣政府乞以范為襄帥藉襄之
力以紓蜀之難于時臣實與焉繼為武部貳卿臣復以
列屬事之見其撫掌談兵捐軀許國未始不擊節嘉歎
也今范建牙帥閫而臣偶待罪臺端為所當為以無負
陛下之臨遣者范之責言所當言以無負陛下之擢任
者臣之責臣之所論非但憂國亦所以愛范也願陛下
下臣此章以示范范果以臣言為戒修政恤民如秦孟
明引咎責躬如蜀諸葛則京湖一面可寬陛下宵旰矣
否則未也惟陛下加察
貼黃臣觀馬謖諸葛亮密友也祁山之役督諸軍為
先鋒一敗街亭論罪至死蔣琬以為天下未定而
戮智計之士豈不可惜亮曰孫武所以能制於天
下者用法明也四海分列兵交方始若復廢法何
用討賊亮之見遠識高如此比者楊義棄軍而走
徐敏子棄軍而潰此猶為敵騎所廹也汴距戰場
二百餘里且有一郡之隔趙葵全子才各擁數萬
兵建大將旗鼓正當整陣以援諸將一聞風聲鶴
唳皆奉頭鼠竄矣此何等舉措聞諸敵境謂中國
有人乎范於無罪之民則用其慘於有罪之將則
用其恕按章來上此殆具文耳以折北不支為殱
敵精銳以狼狽反國為歸護根本以望風先潰為
急於全師彼固謂朝廷為可欺安知天下公論不
可欺乎昔太祖以南方之事委曹彬且授以匣劒
曰副將而下不用命者斬之潘美等失色不敢仰
視范何足以語此此臣所以深為國家惜也
理宗時監察御史吴昌裔論趙范失襄陽䟽曰臣聞街
亭之役咎由馬謖而諸葛亮以為咎皆在臣宜禄之敗
罪由渾瑊而郭子儀以為罪實在我夫非人是己人之
常情而今乃責躬自咎如此亮與子儀之盛心真可為
萬世將帥之法哉臣竊見敵犯襄漢以來唐鄧首降均
安繼叛光以圍破峽以燬空棗陽之䧟死者幾十四萬
人沙市之擾殁者以二十萬計八州殘破千里蕭條主
帥是當趙范何所逃責然范時以襄州孤壘適被重圍
督勵三軍迄退強敵功過相補猶有辭也近閱荆鄂所
申乃知襄事大謬克敵首叛忠衛繼之糧械積聚掃蕩
無遺搢紳民居被禍尤慘雖探報互有不同而證狀則
不可掩矣漢水峴城金湯堅壯軍儲守具根本富強盖
自紹興名將岳飛營屯至嘉定帥臣趙方徙治雖金人
屢寇而江面不搖險以人守故也范方之子遂世其官
將略帥謀耳濡心授正宜謹固封守牧御軍民以報國
恩以紹先業而乃勞於騖遠闇於知人輕信反覆之心
失御變詐之道養癰遺患引堇庀身遂使變起蕭墻自
貽伊戚以百年之生聚而莽為灰燼以中興之樓櫓而
視為棄遺退保荆州望實俱喪人言縱不之及范視厥
考能無愧於心乎臣采之公論咸謂趙范之罪合賜褫
謫别選時彦以代其軍然荆襄為天下喉襟襄州既失
江陵尢為要地趁急經理卒未有人如范之才未可終
棄欲援春秋責帥之誼乞賜睿斷䥴秩三等申儆諸軍
使之收拾散亡以規復襄陽自效庶幾邊疆俶擾之際
猶知有朝廷紀綱可杜姦萌可紓狄難謹具覺察以聞
貼黃臣自聞襄報即草劾范之章或有謂臣者曰今
廟堂倚趙范以自安趙范倚北軍以自固若臺諫
論列不惟招大臣之忌亦具啓邊臣之疑内外交
憎禍在不測臣沈吟累日反復再思竊以為不然
炎興初年國事草創張吕諸臣當國扵上韓劉諸
將擁兵扵下功在社稷人孰敢言而趙鼎之為御
史也今日而論劉光世明日而論韓世忠風采澟
然曾不少恕亦未聞當時將相以為疑忌也況今
戎首實在北軍趙范已正王旻之誅廟堂當議趙
范之罰亟圖改紀斯乃其時若謂兇將本無叛心
襄城猶為我守沉痼舊見覆護前非日引月深
遂成再誤恐非計也用敢具錄前奏復以繳聞惟
陛下亟賜睿斷施行
貼黃臣竊惟本朝三百年所與立者國法臺綱也方
今事勢俱無可恃獨有憲法一脉尚存近來邊臣
師師非度則併舉其綱與法而廢之矣趙范襄守
退保江陵臣已具列前䟽其知荆門軍朱揚祖被
命乘障有城可守而乃委棄民社擅離本軍是無
國法也前京湖制機趙楷以罪被劾謫官居永而
乃久稽朝命未離沙津是無臺綱也方茲艱危之
會正當紀綱修明若此二人豈容佚罰欲望聖慈
將揚祖罷黜以謝軍民將楷更與䥴降押赴貶所
庶幾懦者有所畏而懼兇者無所恃而侮伏候勅
旨
昌裔又論趙范召命不當䟽曰臣近以克敵之變焚蕩
襄陽僨軍之罰責在趙范欲乞貶秩三等以正邦刑且
令規復舊城以責來效此盖前代之故實本朝之彛章
如諸葛亮街亭之貶韓琦秦州之罰張浚富平失律之
罪載在往牒可復考也陛下亟賜俞允褫職䥴官仍其
使名責以收復邊梱深識之士咸以為當但襄州一失
已閱四旬而進復無期有暌衆望或謂叛亡餘卒竊據
城中游哨敵兵侵軼境上京西五叛將至連衡漢東諸
城皆欲徙治淮襄戸口日夜絶江人搖不寧事變罔測
豈襄事蹉跌之後財殫力匱未易遽進耶抑趙范經變
之餘心摧膽怯不可語勇耶臣方欲再上封章以督厥
咎今月初二日伏覩邸報趙范令赴行在奏事又聞因
其弟葵有請欲令代帥淮東而以已副之其扵兄弟相
友之情公朝叙情之意可謂曲盡矣然今事會方來正
以賞刑為急方其責范經理則姑欲示以薄懲今既將
范易置則所當明正嚴罰儻或釋其重負而予以召還
脱諸破壞之城而置之安全之地則是功過未白賞罰
無章不惟趙范苟逭刑誅亦恐邊臣聞之解體非所以
宣昭國法而畏服人心也臣近見别之傑所申虎翼舊
軍統制劉廷美力戰叛卒收復樊城則事勢猶有可為
苟能授任得人趁急經理收拾餘燼圖復故疆則戸牖
既牢上流恃以無恐不然易趙范扵安地置襄陽扵荒
墟知以三海八櫃為防而不知以漢水方城為固脣齒
寒而不問喉襟絶而不憂保障單殘藩籬淺薄無襄陽
則江陵危無江陵則吴蜀中斷脫有一騎闖我長江風
景日殊人心震擾其關係存亡不止一方痛一面病而
已淮淝之却秦師由廟堂處分已定河北之禀唐令在
朝廷處置得宜臣觀今日襄事撫御失當咎在帥臣而
區處非宜則又有任其責者昔紹興初酈瓊之叛固非
小變然朝廷一時處置動中事機高宗下詔罪已則曰
由朕委任非人致一軍懷疑反側張浚見上引咎有曰
是臣非才誤國以致上貽聖慮於是薦趙鼎居揆路而
朝政舉命劉錡帥淮西而軍律張可以感動天人轉回
事變益固中興百年之業只在君臣一念之間也今陛
下憂形玉色而未覩撥亂之英規大臣躬瘁百為而未
有康屯之竒策罪已之詔踰時不下何以感武夫悍卒
之心引咎之章曠日無聞何以解衆難羣疑之惑翫愒
歲月坐失良圖蹙國殱民禍至無日臣未知其所終也
臣憂深家國一再冒言而復以高宗君相之事為陛下
告惟望聖慈奮赫英斷而亟圖之宗社幸甚
昌裔又論安癸仲䟽曰臣竊見高宗紹興二十八年禮
部侍郎孫道夫言成都帥不可不擇宜求可以制置四
川者二三人置之聖度上曰當儲人以待緩急之用孝
宗淳熙十年太府寺丞勾昌泰奏蜀制置使任六十州
安危願扵從臣中常儲一二人作安撫使上曰須是選
擇可以備制置使之用者盖蜀去天遠帥當豫儲在鄉
人先事而力言之在朝廷加意而急圖之在君上申命
而臨遣之此我祖宗慮遠儲材之規模實萬世子孫之
所當法也臣以蜀人待罪言路若鄉有急證而不言則
為有負扵鄉國朝有令典而不舉則為有欺於朝廷昨
扵二月妄論四事備言蜀之危狀而尤以儲帥為先伏
蒙聖慈俯加容納特輟侍從出帥成都臣謂陛下此心
即高宗孝宗之心也然命既頒而遄反使已遣而復回
議論數更臣竊未喻竊惟蜀自二十年以來私意横流
人情障礙帥非奉已者不久緫非挾故者不安幕府非
所薦引者不得充數上下蔽痼牢為一詞故民有疾病
而上不知兵有飢寒而遠不達戰鬭有上功而賞不及
潰敗有顯狀而罰不加若非得有威風識大體者肅將
明命改紀而更新之則剥爛蠱壊之證無日而可革矣
今臣遂既已罷行事往豈敢論列但儲帥一事所宜亟
留聖意趙彦呐老病交侵智勇俱竭屢上祠請難以倚
靠秋防臣於前䟽已嘗言之況今敵兵侵犯麥積時當
可穫潰兵肆横江油賀請病事勢岌岌民不遑安而鄉
人之在列者無有以道夫昌泰之言告陛下深可嘆也
近聞前總領安癸仲以臣論奏擊其姦貪畏懼驅磨經
營復用近則托趙彦呐薦代于朝遠則令其子恭行交
結于内甚至嗾利州士民以列功狀啖遠方布衣以助
游談遣幹人李真蒲午蒲恭以財物請求結大程官童
炳曾永等以關節搬送專欲撼動言路攘竊帥權如紹
興間錢良臣之事鄉評籍籍皆能言之臣與癸仲初無
宿仇但見其為緫餉則暴斂之興軍民胥怨為撫諭則
侵權奪利郡縣騷然彼為一使之任尚且不可況以當
專征重寄豈不誤陛下事哉且往者辛夘之變癸仲以
漕臣先走合陽乙未之變癸仲以緫臣舟至閬州上下
利州之民怨入骨髓所列功狀決非情實是皆假托撰
造欺罔公朝若誤入其言而輕加信用則蜀事去矣此
臣所以痛心疾首為陛下熟數之欲乞睿慈特命大臣
早擇帥材臨朝親遣以慰蜀民倒垂之望仍將癸仲更
與䥴斥以為罔上嗜進之戒所有幹人李真蒲恭蒲午
等揚言交通貨賂汙衊清明之朝仍乞下臨安府密加
搜捕痛行根治自遞押歸亦足以肅吏奸而昭國法謹
錄奏聞㐲候勅旨
貼黃臣竊見王沂公曾當國嘗曰恩欲歸已怨使誰
當聞者歎服以為名言盖謂大臣事業不當斂恩
避怨也臣論安癸仲之貪至於三矣每蒙陛下付
外從行而政事堂中持筆不下及下檢正都司又
復累日不呈不知治一貪吏逐三五幹人有何恩
怨而上下覆護至于此哉臣言不行何以分察欲
望聖慈檢臣累䟽將癸仲亟與䥴罷并將幹人李
真等根治押發施行
淮東制置使李曾伯上奏曰照對臣準尚書省劄子五
月十八日三省同奉聖旨令内而侍從臺諫給舍外而
制閫各舉帥材二人者臣竊惟薦材難薦帥材尤難古
者方召遠矣今夫謀三軍之帥將以備一時之選睿旨
誕頒猥令薦進豈不謂觀臣以其所主惟善能舉其類
乎頋臣本無材略忝任藩翰揆已不足安能知人為之
踰月議圖其位望之已著者固不待微言之推敡其聲
名之未達者則有得於共事之更歴今有二人焉竊見
朝奉郎前知建昌軍事余鼇自任高郵尉而留淮幕臣
見其諳軍民利害得將士心顒顒昂昂有遠到器議論
本乎正大趨向不為卑汙臣命夏臯修泗上承下接皆
鼇贊之最一事尤可識往時鼇初擢第值遣使諭蜀道
拉鼇偕行耻於依憑甘以吏事自見臨節而不可奪於
此可占今稍更霜露才氣殆益老矣宣義郎通判襄陽
府兼京湖制機王登昨以秭歸尉而留荆幕臣見其曉
兵家韜略通當世務磊磊落落無罷軟習政事多所規
益言議不為依阿臣命高達復襄左撑右柱實登佐之
最一節尤可書往時登以勇爵因獲寇詣荆閫怒登不
拜飜然舍去卒以儒科自奮有志事竟成於此可觀今
久在風寒文理浸加密矣是二人者臣察之已熟故敢
薦之不疑抑又有說焉馬廐金懷之無取則可以臨羌
桑株田頃之弗多則可以慕亮如鼇如登臣嘗與之講
論及此使遂展布必可保其能自廉飭臣愚欲望聖慈
下有司籍記姓名特加旌擢以為事任之儲如後不如
所舉臣甘坐謬舉之罰
洪舜俞進故事曰晉謝安以荆江二州並缺桓石虔有
沔陽之功慮其驍猛在形勝之地終或難制乃以桓石
民為荆州桓伊為中流石虔為豫州既以三桓據三州
彼此無怨各得所任其經遠無競類皆如此
臣聞御得其道則天下狙詐咸作使御失其道則
天下狙詐咸作敵御之為言以馬喻也詭銜泛駕
之馬跅弛而難制使王良造父御之則鳴和鸞逐
水曲進退伸縮無不如意否則駻不受羈矣謝安
之用三桓人徒知其經遠無競而不知駕御之術
默寓乎其間盖石虔趫捷絶倫既奪之上流而石
民與伊非所患兼是時荆江豫三州軍事皆在安
都督之下而兵權實操於内此首重則彼尾輕也
苟朝廷無以操其權而制其命王彪之所謂兵權
萃於一門非深根固蔕之宜安烏得不為之深慮
哉知此則知八柄馭臣雖王者有所不敢忽
禮部尚書魏了翁進故事曰唐憲宗時裴度上䟽云淮
西盪定河北底寧承宗斂手削地韓弘輿疾討賊豈朝
廷之力能制其命哉直以處置得宜能服其心耳
臣謂憲宗承唐綱積弛之餘藩臣阻兵帥不庭授
盖自夏蜀山東澤潞易定魏博貝衛澶相朝廷之
令所不能加視今日之事難易絶不侔而淮西之
役處置得宜遂能使頑悍革心梗強效順信知折
衝禦侮不盡在於國勢之強弱兵威之衆寡顧吾
所以處之耳邇來邊帥不和朝廷但知委曲覆護
聽其相傾相軋以養成亂本而不知所以處之始
焉淮西制閫治黃州匪但控阨要害實以兼總黃
陂克敵一軍也既命楊恢分閫恢而可任邪則軍
未潰以前其戮叛將范青不必付之湖廣總領何
元壽軍既叛以後其招來陳温等又不必付之荆
鄂都統王旻今舍制閫不付而付之他司臣所未
諭也觀楊恢之詞謂旻有誘叛之迹繼而旻之告
諭陳温許其來德安境内劄寨是旻果使之矣孟
珙招納備據叛酋陳温之詞謂若斬楊恢用孟馬
帥為制置則我軰就招此何語也而珙公然見之
公狀不以為嫌殆有嘗試朝廷之意是珙亦可疑
者矣恢之不能綏御以至於此坐以虎兕出柙之
罪恢尚何詞然使旻以誘叛而獲厚賞珙以述叛
酋之悖語而獲遷除則是唐末藩鎮諸軍自擇主
帥之風成矣今朝廷不問可否而一切聽之尚謂
之處置得宜乎苟幸無事養癰護疾不如誘叛而
受賞襲跡而動則長此安窮惟陛下與二三大臣
力圖之
魏了翁又進故事曰宼恂復拜潁川太守執金吾賈復
在汝南部將殺人於潁川恂捕得繫獄戮之於市復以
為耻還過潁川謂左右曰今見恂必手刃之恂聞其謀
乃敕屬縣盛供具儲酒醪執金吾軍入界一人皆兼二
人之饌恂乃出迎於道左疾而還賈復勒兵欲追之而
吏士皆醉遂過去恂以狀聞帝乃召恂恂至引見時復
先在坐欲起相避帝曰天下未定安得私鬭今日朕當
分之於是極歡結友而去
臣謂先儒謂賈復不戢部將寇恂戮之使復明達
必且謝過乃更蓄憤欲手刃之殊無責已之意帝
當先以曲直曉之使復慚謝然後慰勉聽其自釋
則善矣臣嘗謂天下之事至理而止理之所至雖
強暴凶狡有不容不弭耳而帖服苟惟無所可否
務為包含是姑息苟且之政也何以慰服人心邪
慶歴四年韓琦為陜西四路招討鄭戩為四路都
部領尹洙知渭州狄青為涇原副都統先是韓琦
乞罷修水洛城鄭戩固請終役琦還自陜西罷役
而戩命劉滬董士廉督役如故尹洙檄滬士廉罷
役不從遣人代滬又不受洙怒命狄青領兵行邊
追滬士廉械送德順獄成詔釋滬士廉令卒城之
而洙與青不服也善乎歐陽修之論曰宜命中使
密諭狄青曰滬城水洛非擅役衆不可加罪若臨
陣而違節制自當臨以軍法然後又諭滬曰汝違
大將自合有罪今以城水洛有功故赦爾爾宜卒
事以自贖城成則又戒青不可失城以遂已臣謂
如修之論處置得宜君臣之情分盡矣紹興六年
張浚以宰相都督江上命韓世忠屯承楚命張俊
屯建康先是浚在淮上謀渡淮北向惟倚世忠為
用世忠辭以兵少欲摘張俊之將趙密為助浚以
行府檄俊不受令浚奏乞降聖旨而俊亦禀於朝
甲可乙否朝廷難之善乎趙鼎之論曰浚以宰相
督諸軍若號令不行何以舉事然俊亦不可拒乃
責俊當踐行府命不應尚禀於朝復下浚一面專
行不必申明慮失事幾臣謂如鼎之論周旋曲當
則上下之體綂正矣襄黃二帥比肩事主各效已
見以圖補報比乃聞二帥不和幾有私鬭之慮審
其如此則所關甚大此在朝廷所當諭以賈寇之
事俾各釋前疑共濟多艱否則脉絡不通緩急不
相倚助如國事何惟陛下留意
淳祐間徐元杰進故事曰唐德宗陸䞇論淮西事宜狀
曰克敵之要在乎將得其人馭將之方在乎操得其柄
將非其人者兵雖多不足恃操失其柄者將雖材不為
用將不能使兵國不能馭將非止費財玩寇之弊亦有
不戢自焚之災
臣聞人主之用天下惟明與斷而已明足以有别
則知人而善任使臨事不至於乏才斷足以有為
則操縱予奪莫不在我舉天下英雄豪傑之士亦
莫不犇走鼓舞扵籠絡駕馭之中必如是則將得
其人而敵國外患非所憂矣其或平居暇日咨訪
之不廣體認之不親有才而不能致其用能用而
未必當其才而況依違牽制或昧扵折姦宄之萌
姑息含容浸失其所謂宰制之道其始不有以杜
憑陵之漸其卒未有不至於横潰四出而不容遏
者此春秋之季漢唐之末八代紛紜之際其證具
存扵方冊者不可以不察也唐德宗猜疑多忌有
將而不能馭將操失其柄久矣當時九節度之師
初未嘗不惟上之令自夫希烈懷光之徒一失扵
制馭他日之患不待智者而後知陸䞇忠於德宗
者也因論淮西事宜而告帝以克敵之要實在乎
將得其人繼之曰馭將之方在乎操得其柄又斷
斷然反其辭曰將非其人則兵雖多而不足恃馭
失其柄則將雖材而不為用極言其弊以為不止
扵費財玩寇而已諄諄然語之以不戢自焚之災
吁贄之言亦切矣惜乎明不足以知李晟之忠勲
斷不足以止懷光之鐵劵奉天紛擾之患有不可
勝禦者至今令人掩卷三嘆而已吁有明謨糾斷
之光武然後二十八將之才各隨其志能而有以
厲其中興之功有剛明果斷之憲宗然後善用裴
度之忠而李愬韓弘之徒亦各得以勉其克復之
效曾謂半千載間出之真主而俾光武憲宗專美
於漢唐之間哉臣故於陸贄之言益惓惓烏
寶祐二年起居郎牟子才上奏曰臣比者蜀事孔棘嘗
進苦言謂宜用李曾伯鎮蜀而以蒲擇之吕文德佐之
則選威望重臣為荆閫以應接之又謂宜召余晦以釋
羣疑此皆順人心而為是急着聞陛下亟賜采領緘達
大臣以待處分陛下憂顧在西一聞人言即與大臣商
之真不翅如救頭燃也大臣自獨相以來未嘗召臣謀
一事昨忽召臣至相府議論反覆數刻乃罷而指意所
在大槩只以隃制為是大臣曰蜀力屈矣非通荆蜀為
一而借荆州事力以援蜀則不可臣謂荆事力既耗於
襄樊安得更有餘力以及蜀乎大臣又謂曾伯既受節
制事急則必須進至夔門控制臣謂曾伯既是荆湖制
置大使豈有捨本職公事而越足過夔門之理藉令欲
往萬一襄樊有事曾伯將趨襄樊乎趨西蜀乎大臣又
謂曾伯不過夔門必遣吕文德代往臣謂此處分終是
隃制不若曾伯正除宣撫使之專心一意經理西事而
吕文德既為曾伯所任必與曾伯俱西也大臣又謂曾
伯節制四川當不容辭臣謂以制置節制制置則受節
制者自無事權若未即召晦則曾伯亦未肯受也大臣
又謂曾伯且未肯受節制若正除宣撫使豈肯受臣謂
曾伯忠義人也使人主推誠以任之温詔以趣之彼非
木石豈不能感激思奮以報上恩邪大臣又曰韓宣以
城築未就不欲往閬州清叟亦有奏令且了城築今且
命楊大淵則專任楊大淵不可二三其說大臣又謂今
且令曾伯節制却令曾伯自求一人留司重慶曾伯必
委蒲擇之擇之既在劒閣且令黃應鳳主留司臣謂此
等處分太似繚繞終不脱隃制規摹恐如此施行重慶
根本之地無重臣以鎮壓之則事終渙散也大臣又謂
余晦當召曾伯未受節制未可出命臣謂不召余晦曾
伯決不肯受命綂兵者亦且疑惑其為妨礙非一端而
足也大臣又謂若召余晦而出李曾伯宣撫之命曾伯
必飄然而歸是一日而失二帥也臣謂余晦狼狽至此
失之何損曾伯負當世重望蜀之三軍百姓願得之以
為司命曾伯忍孤人心耶又忍孤上意耶臣非敢與大
臣辯論也事勢至此大臣乃一切坐斷自以為廟謨高
深非小臣所可及臣至是亦不得不辯也然豈得已哉
或曰大臣憂邊思職日夜盡瘁不可謂之不以西事為
念也而子之言急切如此豈大臣果有不憂蜀之過耶
臣謂大臣之過非不憂蜀也其過在於任已見而不受
盡言好順上意而每怫公議此即是過而又有大過者
在於自詭知兵也且兵豈易知也哉如韓琦范仲淹出
入邊陲尚不能周知今足不出廟堂之上而謂洞知軍
戎萬里情此隃制之說所以牢不可破也且兵不中御
古之道也軍中聞將軍之令不聞天子之詔今軍中無
鉅細悉制廟堂之上而徒以尺書慰勞諸將使諸將知
有廟堂而不知有制閫則知兵之說臣所未喻也趙充
國曰兵難隃度臣願至金城圖上方略今西事壊爛而
使曾伯節制數千里之外諸將下禀令於節制上禀命
於廟堂繚繞回曲坐失事機則知兵之說臣所未喻也
晉侯作三軍謀元帥趙衰曰晉縠可乃使郤縠將中軍
今不謀帥而謀節制分左右三距而無元帥以任中軍
之寄專欲倚仗於節制則知兵之說臣所未喻也師六
五長子帥師弟子輿尸凶今長子帥師於數千里之外
而欲使蒲擇之在邊黃應鳳留司既使韓宣緫綂又使
楊大淵代韓宣緫綂則知兵之說臣所未喻也大臣雖
諳熟科條彌縫將帥固識兵家之節度而自詭知兵此
則大臣之過也昔程頥每與司馬光說話不曾放過范
純仁十件事只争得三四件事便已程頥曰光只為能
受盡言儘人忤逆終不怒便是好處今大臣能如光不
怒人以忤逆乎昔又有言范祖禹於司馬光必能協濟
國事光正色曰爾謂祖禹見光有過不言乎今大臣能
如光樂聽人之攻已過乎程頥光之所薦也祖禹光之
屬也而辯論不少恕有過必盡言臣於二臣無能為役
然不敢不取法以致臣區區愛助之微忠欲望陛下丁
寧宣諭使大臣以司馬光之心為心勿遂前非勿貳後
過盡改隃制規摹一從公論以救吾蜀則尚可為也若
辨論之間是已見屈羣策而自謂如此足以隃制四蜀
則輕用余晦以成一年之誤若召晦不速用曾伯又遲
其為誤蜀將有不可勝諱者矣惟陛下亟圖之
度宗咸淳九年起居舍人高斯得奏言匈奴冒頓大入
圍信信數使使敵求和解上賜信書責之曰專死不勇
專生不任寇攻馬邑君王力不足以堅守乎安危存亡
之地此二者朕所以責於君王(出前漢書韓王信𫝊)李廣為將
軍出鴈門擊匈奴匈奴兵多破廣軍生得廣廣得脫至
漢漢下廣吏吏當廣亡失多當斬贖為庶人(出前漢書李廣傳)
臣聞為將之道能勇而持重則進無輕脫之憂退
無逗撓之失矣盖將帥之病常患於恃勇而尤患
於無勇恃勇者輕敵取敗固能為國生患然其志
猶可取也無勇則銳氣銷沮日淪於偷其為國家
之禍可勝言哉常武之詩曰震驚徐方如雷如霆
徐方震驚言貴乎能勇也出車之詩曰彼旟旐斯
胡不旆旆憂心悄悄僕夫況瘁言貴乎持重也王
者之師以剛厲柔以柔濟剛動而萬全所向無敵
抑由此之故乎漢高帝時匈奴冒頓大入圍韓王
信於太原信不能力戰而反求和於虜故高帝責
之曰專死不勇專生不任謂為將之道專持必死
之心則傷而反不得為勇專持必生之心則不足
以任軍事信盖持必生之心而無必死之意者宜
乎虜入不支卒以敗亡也文帝時李廣擊匈奴恃
勇輕敵屢為匈奴生得出鴈門則軍亡失多出右
北平則一軍幾没雖號名將所至多敗輕敵之過
也雖然將者軍之司命也與其選懦寧其果銳與
其為信寧其為廣擇將者可不加衡於此乎臣竊
見襄陽之圍曠日持久命將救援擇非不至然氣
索志偷情見力屈大勞未艾掃清無期豈非將不
勝任之所致乎淮西之寇俶擾諸郡巢穴既近倏
去忽來其有能懲閉門之失者似強人意而遽遣
大將自取敗衂非旁郡一捷則敵得氣去患日益
深豈非將不持重之所致乎襄失之弱淮失之輕
懲勸之道不可偏廢今喪師失律者既加之罪矣
彼蓄縮顧望不發一矢者可不申嚴師律以少警
之乎臣瑣瑣陋儒不達兵事妄陳所見少效涓塵
惟陛下財擇
金宣宗時左諫議大夫張行信奏曰竊自興兵以來將
帥甚難其人願陛下令重臣各舉所知才果可用即賜
召見褒顯奬諭令其自效必有奮命報國者昔李牧為
趙將軍功爵賞皆得自專出攻入守不從中覆遂能北
破大敵西抑強秦今命將若不以文法拘繩中旨牽制
委任責成使得盡其智能則克復之功可望矣上善其
言時方擢任王守信賈鼐爾者為將皆鄙俗不材不曉
兵律行信懼其誤國上䟽曰易稱開國承家小人勿用
聖人所以垂戒後世者其嚴如此今大兵縱横人情恟
懼應敵興理非賢智莫能狂子庸流猥蒙拔擢參預機
務甚無謂也於是上皆罷之
元世祖時東平趙天麟上策曰臣聞剛柔並用定鴻鈞
坱圠之功文武雙行為國家久長之計事兼生殺雖任
于人權在聖明不宜歸下粤自理分天地位正君臣仁
為文之實義為武之幹至如隂陽不測體用無方振義
武以拯人仁亦在其中矣布仁文而肅政義其可以忘
乎故仁者義之元而義者仁之宜文者武之宗而武者
文之助也自黃帝以來始用弓矢帝王一揆秦漢尚功
三國以至隋唐五季以及金宋四千餘載未聞一日而
停兵億兆夷民常願一人之有慶其間亦有人主自專
而開泰否之門亦有委於將帥以啓興衰之變原其所
致可得而言夫權者天子之神器事者在下之所行權
維輕重故非臣下之當持事各分科故非天子之宜務
今國家立樞密院以維中外之軍兵以定武臣之官爵
而又紫垣春色榮照六軍丹闕神威澟班諸衛而又元
帥統軍招討鄂囉之官萬千百十夫長之職熊羆貔虎
八鎮方維騏驥鷹鸇一遵約束又如武庫武器設署于
京師弓箭甲局分工于隨處此皆事行于下也凡諸事
務皆申樞密以奏聞此盖權歸于上也欽惟國家處置
權事甚為明切臣竊以為將兵者將也將將者君也將
兵之道有四而行之者八何謂四一曰忠二曰計三曰
勇四曰果何謂八見敵勤王之謂忠聞敵制勝之謂計
飽直恃力之謂勇進戰期克之謂果此盖攻戰將兵之
將也勸主上以先之謂忠嚴軍律以養素之謂計坐帷
幄以折衝之謂勇不生事以希倖之謂果此盖太平將
兵之將也而將將之道亦有二焉一曰分綂二曰專委
當其天下已定將帥優游以備爪牙之用乃方方殊掌
位位各司無使一員獨為魁首於是有分統之道焉寔
萬世之計也如或邊塵暫起命將興師須立名將以總
之乃面告之云閫以内寡人制之閫以外將軍制之於
是有專委之道焉但一時之事也出征而不專委則節
制難齊太平而不分綂則久生異事高爵以寵之厚禄
以食之二術以御之舉無遺策矣伏望陛下立樞密院
使一員使與行省首官品秩相同其餘員位以次班之
今適太平事無大小須待同議無或敢專若夫衛府司
營已有蒙古監軍不須别議此即分統之道也設或動
兵則暫行專委之道焉更望陛下於中外衛府司訓示
以愚臣所述攻戰將兵太平將兵之四德如是則事常
謹扵下而權常歸扵上矣權歸於上則人無覬覦而民
得安矣
趙天麟又上策曰臣聞兵者凶器也戰者危事也既不
可不慎動矣將軍者國家之爪牙人命之關係尤不可
不慎選也上古以來民無定志聖人既作大統由分自
黃帝用弓矢以擒蚩尤之後周有方叔召虎尹吉甫之
徒漢有淮隂條侯霍嫖姚之軰趙之廉頗燕之樂毅楚
之吳公齊之孫子矯矯然樹四方之英氣昂昂然振百
世之風聲或有搴旗斬將之功或有轉地回天之技或
有助伐罪弔民之德或有懷佐君匡世之才莫不感會
風雲契合魚水依光日月垂名竹帛以至尚父之鷹孔
明之龍吴漢之敵國李勣之長城斯皆將軍之善戰善
勝者也彼有視人如草菅而刈之御衆如蜂蟻而藐之
行伍不整疾徐無節三令五申而其令不行耀材陳策
而其材不中營壘輕而可掩襲也甲仗利而徒無益也
故慎子為魯將軍一戰勝齊猶且不可白起勝趙長平
坑死之人四十餘萬柏直乳臭挫魏王之師轅門兒戲
致孝文之誚此雖為將者之曠官抑亦有司選將者之
失也所謂良將者剛則法天可望而不可干也柔則法
淵可觀而不可入也去如收電可見而不可追也留如
丘山可瞻而不可動也此之所謂良將不亦大哉然後
龍韜豹略發于胷中霧卒雲師領于麾下赫然一怒乘
風送欵者將接踵而來矣復豈有争鋒迓刃之敵哉是
以選大將者固非餘將之比也驊騮騏驥奮迅乎千里
驣驤乎九州非噉芻數倍于常不足以盡其能全其力
而役之以取效也良將亦然方其國家無事之時遴選
英雄高爵以寵之厚禄以食之加之以殊禮處之以閒
職一旦卒然有急則行專委之遴焉於是乃有折衝于
樽俎之間制勝於疆埸之際心口相誓而委命自甘肝
腦塗地而赤心無吝者豈非王者善將將之所致而然
邪先帝之平江南由此故也若夫無事之時偃然不慮
一旦有急則任夫肉食之流設或犯皇家之大戒虧丹
闕之威嚴雖復噬臍何嗟及矣伏望陛下深符祖意爰
採宏材下詔林泉飛書營壘凡德足以鎮服人心能足
以超越倫類計足以坐消變故勇足以深入敵陣者縣
次續食令與計偕至于京師館于上室申之以天鑒接
之以優禮處之以無事之崇班寄之以不時之大用昔
者唐有郭子儀而身為安危者二十餘年更望陛下凡
武臣宿將功高望重德顯才清者宜加殊遇以厲將來
臣非不知聖朝與天齊福啟運正隆但宜柔遠以文尚
奚賴於將軍之力哉然而審事務防變故者聖人戒慎
之至不得不如此也
趙天麟又上策曰臣聞至重者將也至險者兵也雖係
於將而其原皆在於君也君之任將得人則用之如神
守之如山馳之如風整之如網之在綱矣設或任非其
人則害有不可勝言者焉故翦商魁帥乃渭水之漁公
伐夏大臣即莘郊之農父又豈但將門方有將哉采葑
采菲無以下體建官惟賢位事惟能詩書之言信不誣
矣若謂箕裘遺業多習其事因而用之加諸上位亦當
因其名而驗其實斯可也不然則亦猶舉渭水漁翁之
子命作太師求莘郊農父之族升為右相與伊吕之姓
雖同而伊吕之才則否求其實效不亦難乎非徒無益
而又害也今國家綂兵之臣子承父職乃有不閑武藝
之流不讀兵書之軰或充副倅或鎮方維或擐甲以遐
征或横戈而應敵幸而殊方納欵窮寇消聲斯皆社稷
之靈威皇上之洪福奚有將軍之智力哉不幸而不勝
則既損天光又使功臣之子孫骨委邊塵魂飄異域士
卒之命石火風燈流血成河僵屍蔽野不亦哀哉究而
言之皆不審於用將故也況於兵有六險一天二地三
敵四間五使六卒是也夫祁寒暑雨疾風迅雷捲鴈塞
之沙飛滎陽之瓦或欝積之氣蒸為霧靄而蔽天或愁
恨之情騰為冰雹而載路此天之險也夫長山峻岅深
谷茂陵或九折以升天或千盤而入井卒徒罷倦輜重
艱難伏百萬之敵於數步之間降三六之軍扵九天之
上者此地之險也夫佯奔詐北驟趨緩行或當前而就後
相襲或在左而於右夾出彼衆我寡彼彊我弱者此敵
之險也夫縱横之子捭闔之徒衒惑之言迷冥之語似
忠而復佞似實而還誑者此間之險也夫交兵之際行
人在中出言一失而難救其端奉簡誤投而遂形其釁
至有泄吾機事䛕彼逆流者此使之險也夫殃風偶扇
孽事由興機不定兮兵事危令不行兮人意離者此卒
之險也冐六險而行向非良將誰能當之夫良將有四
術一曰定心二曰飽氣三曰策勝四曰身鬭故疾雷破
山飄風振海而不驚駕士鼓卒視衆猶寡而不懼隨賈
不能說廉李不能攻見小利而不趨存大端而自厲所
謂定心之術也養威蓄銳飲直行仁承王命徂征禦奸
風而坐鎮其英可以上淩紫氛其信可以下孚敵國所
謂飽氣之術也檄至而風從旗指而草靡洞穰苴之方
寸吐陳平之竒謀所謂策勝之術也挾匹夫之勇而氣肅
勍敵踴七尺之軀而威加殊域若仁貴之三箭庾公之
乘矢所謂身鬭之術也臣謂得此四術之將而六險不
足以為險矣非此四術之將而未有不險之地也伏望
陛下惜禁衛九重之威保功臣子孫之命無致外敵之
得利勿令中土之罹殃凡武臣九品以上子孫弟姪當
承襲者皆令樞密院試其實能然後量加以職若然則
天威永固民命更生下無趙括之危上享軒皇之逸抑
使武臣之子孫知天官之不可濫得則盡心習其家業
矣
歴代名臣奏議卷二百四十一
