歴代名臣奏議卷八十八
明楊士竒等撰
經國
宋高宗時張浚上言曰臣受陛下聖知最厚自謂遭逢
幸會盖非偶然凡有所見盡言無隠又況社稷至計所
繋臣安敢曲為身謀默不上逹仰惟俯賜矜察不勝大
幸臣契勘金人侵犯以来強暴為甚鋒不可當公卿大
夫上負國家甘為叛逆其大惡不道固不待言矣次則
不過畏避怯縮随時俯仰敵之未至幸且偷安敵之憑
陵委身而去陛下念其勢力不逮旋復器使此往事之
明驗也其間盖有恨敵之不道憫國之無辜誓死捐身
力圖破敵而事機之来有成有敗好事觀望之人又復
以輕狂而媒糵之然則為陛下社稷至計果如之何而
可乎臣嘗折中而論之大凡持盈守成遲重是貴謀功
立事勇决為先今國勢衰弱宼難日至使人人懷因循
苟且之心不敢任成敗安危之責臣恐日復一日坐致
大壊矣臣竊謂當今喪亂之後謀身者易任事者難謀
身則毁譽不至任事則怨謗立随仰惟陛下念社稷之
重思中興之難反復熟計以觀得失至於臣之起自孤
遠驟膺委寄不自量力妄意事功則又甚難矣今臣欲
決意以圖敵則恐負敗事之憂欲專斷以立功則恐貽
擅權之議至於因循玩日姑為朝夕之計事極勢危終
歸於無可奈何則又臣之所深疾痛恨不肯為此以負
陛下知遇也伏惟萬幾之暇特賜省覽庶使臣之孤忠
得被聖知趨事赴功雖死無悔臣無任激切之至
浚論當時事勢曰臣聞受非常之恩者圖非常之報拯
焚溺之急者乏徐緩之音臣竊惟當今事勢譬若養成
大疽於頭目心腹之間不決不止決遲則禍大而難測
決速則禍輕而易治惟陛下謀之於心斷之以獨謹察
情偽預備倉卒猶之奕棋分據要害審思詳處使在我
有不可輙犯之勢庶幾社稷有安全之理不然日復一
日且將噬臍異時以國與敵者反歸罪於正議此臣所
以食不下咽不能一夕安也倘非陛下聖德在人獲天
地之祐承祖宗之慶有以照察其心臣亦何所逃罪
浚論車駕進止利害曰臣昨日幸侍天光獲聞聖訓退
而思之惟是車駕進止一事利害至大臣區區中懷所
見未知當否敢以剖露惟陛下深思而詳擇焉臣竊惟
天下之事不倡則不起不為則不成自古賢聖之君平
定禍亂未有謙退遠處而能躋天下於太平之域者惟
太公避狄勾踐報吳二事士大夫多以為口實不知與
今事勢萬萬不同夫祖宗二百年積累之基付在陛下
不幸而敵人陵之叛臣據之陛下不得已而養銳待時
以俟天定猶之可也至於事有可為之理時有可興之
勢思前慮後猶豫不決豈不重失人心乎臣請以棋諭
善奕者先固基本次定筭數臨以大勢使之左右枝梧
之不暇然後我勝可必彼敗可分今四海生民之心孰
不思戀王室者敵人相結脅之以威雖有智勇無由展
竭三歲之間賴陛下一再進撫士氣從之而稍振民心
因之而稍回正當示之形勢庶幾乎激忠起懦而三四
大帥者亦不敢懷偷安苟且之心夫天下者陛下之天
下也陛下不自致力孰肯履危險忘寝食孜孜焉惟恢
復是望而愚忠不移者乎臣意謂今日之事存亡安危
所自以分陛下六師倘還則有識解體内外離心日復
一日終以削弱異時復欲下廵幸詔書誰為深信而不
疑者何則彼知朝廷姑以此為避地之計實無意於圖
天下故也陛下若斷自宸衷有進無退車塵一動上可
以格天心下可以順民望敵人之勢寖以蹙縮大功自
是而立大業自是而成論者不過曰萬一秋冬有警車
駕難於遠避夫軍旅同心將士用命扼淮而戰破敵有
餘況陛下身臨大江氣當百倍苟士不效力人有離心
陛下雖過自為計將容足於何地乎又不過曰當秋而
進士有戰心及春而還絶彼窺伺此特可舒一時之急
應倉卒之警年年為之人皆習熟謂我不競當有怨望
難乎其立國矣又不過曰敵占上流順舟而下變故立
生所不可測夫襄漢我有也敵舟何自而来乎敵人事
力有餘果能陵犯水陸偕行自上而濟陛下身處臨安
去建康無數舍之遠也處之其安否乎三者利害有同
白黑矧惟陛下遭兩宫之大耻負四海之重責天意人
心兩皆屬望有為而無成天下猶矜憐而歸心陛下也
不為而坐待其盡為禍可勝言耶夫為將帥之策者恐
臣導陛下而前督其進取曾不知事有機會時有利鈍
士馬不能遽益也敵勢不能立破也要宜剛大其志氣
恢洪其度量以拯救天下百姓為心仰無愧於天俯無
怍於人度事而為審時而動先謀自治利而誘之致而
破之何難而不可濟哉惟陛下斷以恢復為事則任恢
復之人以退守為事則任退守之人使各引其𩔖求其
黨一意施為為陛下畢盡死力庶乎不至於操持兩端
擇利自謀也臣又竊譬之父有痼病其子欲以瞑眩之
藥治之而或者爭止焉為或人之謀疑其愛已為子之
謀似乎不審然而人各有心姑取䛕悅捨此適彼所不
慙焉謂子為不盡忠乎其父豈不過謬哉今日侍陛下
以還為臣之謀無所任責誠亦得計矣為陛下國家之
計恐有所未至是以披心腹露肝膽反復一二言之而
不知其當否也伏惟陛下裁赦
浚論脩德以圖恢復䟽曰臣聞明主能受盡言暗主以
言為諱臣幸遭遇陛下不以臣為至愚不肖數亦采聽
其說臣倘不以死力陳而猶回顧後患是臣負陛下矣
故願盡區區之忠烏乎尚忍言之哉今吾之二帝宗族
遠處沙漠之地憂憤無聊可想而知輕侮肆辱可思而
見臣嘗屈指而計之如此者盖三千晝夜矣雖云歲俸
之牛種時遺之粟帛數既不多安能充養彼其殘忍用
意實欲摧折而消磨之也雖然此尚以陛下揔師于南
不敢遽加無禮耳嗚呼陛下異時之事一或差跌禍有
可勝言者乎臣自富平既敗分膏斧鉞陛下矜憐其心
不以釁鼔臣幸復見天日陛下之惠也今事雖有可為
之機理未有先勝之道含糊畏默終不以言而僥倖於
一勝富平之事將復見於今日矣豈惟上辱陛下抑亦
辱臣之身臣願披肝膽露心腹為陛下言之夫兵家之
事不在交鋒接戰然後勝負可分要在夫得天下之心
則士氣百倍叛臣歸服不旋踵而四海定矣故人君之
道莫先乎正心脩身以感格天下之心然而是豈可以
偽為哉一毫有差四海共知今使天下之人皆曰吾君
孝弟之心須臾不忘寝食之間父兄在念則忠義之士
當思有以共憤雪耻矣吾君言動舉措皆合禮法至誠
不倦上格於天則教化必行於異日矣吾君之朝君子
在位小人屏去侍御僕從㒺匪正人譛言不行邪言不
入市井之談不聞道義之說日至則内外安心各服其
職矣吾君棄珠玉絶弄好輕犬馬賤刀劍金帛之賞不
以予幸惟以予功則上下知勸矣夫如是則將帥之心
日益以壮士卒之心日益以奮天下四海之心日益以
歸彼將曰吾君之所為如此所行如此敵人不道尚肆
吞噬曷不共力而同濟事功哉金國之人雖號荒服盖
亦心知善惡非盡憃愚全無知識也聞陛下之威德知
中國之理直則氣讋志喪小大離異戰未必力衆未必
同如此陛下何為而不可何事而不成乎嗚呼事或有
一不然疑惑之說毫髮著見於外天下之人口不敢言
心則敢怒異時事乖勢去禍亂立作如覆水之不可救
矣盖隙一見於此心已生於彼不易之道為人上者其
可不畏而戒之耶且自古為君甚難非獨今日也或一
言之失或一行之非或失色於人或失禮於人或一小
人在側便足以致禍致難起戎起兵前日明受之變大
逆之徒陳兵闕下旁引他詞其鑑不遠也今祖宗傳陛
下以二百年之基業而陛下聖德日躋學問日廣斷然
脩其在已者遂可以致帝王之治何憚而不勉之耶如
臣備位宰輔受美禄享重名豈不欲懷姦觀望因循度
日以全其身哉顧以異時身無死所且蒙誤國惡聲則
為臣莫大之醜故寧盡言而得罪於今日也不識陛下
能恕而容之於後日乎陛下果能容之而欲以至誠行
其事臣將繼此而一二以獻焉
浚又奏曰臣伏見近報罷諸路檢察財用官并福建江
西路收買翎毛亦皆住罷臣仰惟陛下仁民愛物事每
謹微雖帝王之用心不過是也然臣區區之意竊以為
天下之勢有緩急天下之事有輕重急其所緩重其所
輕則顛沛於末流而害之加於百姓有不可勝言矣臣
嘗謂天下大計譬如人之一身方安平無事之時恬淡
虚静調養元真足以保天和享夀考不幸而養治失素
痼疾已成邪氣侵淩日甚一日苟非瞑眩之藥毒而治
之臣恐元氣既失必無遽生之理今天下之勢衆所共
知倘不思拯溺救焚之策以保吾民豈不終至危殆耶
臣非不知夫捐器甲而不脩捨弓矢而不造羽毛不傷
舟車不葺漕運不督激賞不施可以裕民力足財用崇
虚譽靖國人然而叛臣之禍近在腹心一旦緩急誰任
其責將棄吾赤子而避之乎亦將驅士卒而與之争乎
若欲驅士卒而與之爭即如前所陳闕一不可此數者
固非天降地出出於民力而已安有事借民力而無毫
髮之擾者哉夫合天下百姓之力除天下百姓之害而
措之安平之域雖湯武復生無以易此也顧取之均平
無或苛虐使錙銖寸粒還以為民斯善矣且商周之君
當桀紂之時退而脩德以待天定方是時桀紂未嘗憑
陵天下也故能脩德以懷徕天下歴時之久得行其志
陛下上有父兄之讎下有生民之責敵之謀我歲必一
至四海嗷嗷未見休息以事揆之如黃帝之有蚩尤漢
高之有項籍光武之於赤眉王莽爭雄角力曾不少暇
轉晷之間存亡所係自非一大痛治掃除其惡推行仁
德與民更始四海内外何以獲安且檢察之官謹擇其
人可也以財用為不當檢察非也羽毛之實謂申請措
置之不善可也併兩路而悉罷之非也不然即天下之
事無一可為姑束手端拱聽之而已彼操仁義繩墨之
說者正如人之有疾勢在膏肓庸醫畏縮方且戒以勿
吐勿下姑進參苓而安養之終至於必死主人猶以為
愛已也乃若良醫進剖腹洗腸之術傍觀駭愕指以為
狂迨疾良已尚不免夫輕試之謗自古掠美附衆者得
譽常多而骨鯁當權者負謗常重天下之事難如人意
大率如此往者澶淵之役寇準決策親征功存社稷事
平之後姦臣謂其輕棄萬乘假此擠陷近事之鑒使人
傷憤臣起廢放之中蒙陛下一心委用願竭死力以報
恩德雖此兩事臣不預行然傳聞紛紛思之誠為可畏
萬一異時事有大於此者出衆人之不意始徐起而議
之則敗事多矣伏望陛下申明内外更賜詳議國是既
定事乃可為孟子曰人之易其言也無責耳矣無責之
人言每輕發況乎懷私意務搖動者乎且靖康以来借
仁義愛民之言以進說者不知其幾人矣其後都城之
禍渡江之後生民塗炭莫之紀極官私事力十去八九
愛民之意其實安在當時大臣流離竄棄雖死無益而
獻言陳說者今尚保其妻孥以安於田里也臣之區區
不自量度輙任國事早夜以憂必欲盡力而為之然而
事之成敗猶恐未保倘於此含糊首鼠誤陛下決矣伏
望聖慈察臣之心苟所見邪僻不可信用臣自此入覲
天光即乞骸骨歸里養親矣冒犯天威無任震恐
浚論和戰利害䟽曰臣夙負大罪自謂必死瘴癘之地
仰惟陛下優容之矜憐之保全之死骨復生盡出聖神
之造自今已往皆已死之日而陛下實生之臣今雖居
苫塊中安敢恝然遂忘陛下恩德且顧惜一已而默不
出一言庶幾有補萬一哉惟陛下察其用心恕之而已
臣聞自昔忠臣事君莫不欲其主之明莫不欲其主之
聖莫不欲其主之名顯日月功盖宇宙彼知夫國家安
榮則其身亦與有安榮故犯顔逆耳而不敢辭也姦臣
不然惟利之圖不復他恤導君於非使重失天下之心
而隂肆其邪志始則曲意媚順而蔽欺人主之聦明終
則專事擅權而潜移生殺之大柄跡其包藏有不可勝
言者矣然而身滅家亡族覆世絶見於史册歴歴可攷
天下後世視之曾犬豕之不如彼果何所利耶惜乎至
愚而莫之思也日者陛下法乾之剛而用以沉潜施設
中機天下四方孰不畏服是臣可言之秋也臣䟱遠不
復預聞朝廷機事而伏思念今日事勢極矣陛下將拱
手而聽其自然乎抑將外存其名而博謀密計求所以
為長久歟臣誠過慮以為自此數年之後民力益竭財
用益乏士卒益老人心益離忠臣烈將淪亡殆盡内憂
外患相仍而起陛下將何以為策祖宗盛時嘗與敵通
好矣惟力敵勢均而國家取兵於西北取財於天下文
武之才世不乏人是故其事得以持久而百四十年之
後靖康大變事出不意禍亂之酷亙古所無論者猶恨
夫恃和為可安而不知自治之失也今天下幾何譬之
中人之家盜據其堂室安居飽食其間而朝夕隂伺吾
隙一日有間其捨我乎然則陛下不可不深思力圖於
此時也且敵嘗有弑立之舉夫弑逆之人天地所不容
人情所甚惡誠能任賢選能脩德立政斷然為吾之所
當為口不絶和而實以勢臨之彼必有瓦解之憂借使
敵不量度輕為舉動第堅壁清野以遲之明示逆順其
衆自離敵之危亡可立而待何則人心不肯趨逆而忘
順也假之五七年而敵君臣之分定彼國有人得柄用
事雖有賢智莫知為陛下計矣願陛下精思審謀無忘
朝夕無使異日有噬臍之嘆夫約和衰弱之時謂不能
久而敵人之變洊生於内則是天贊陛下違天不祥陛
下其承之臣聞人之俯仰天地間所以自立其身者不
過忠孝二字此天下之大義不可斯須少忽也而臣行
負神明孤苦餘生親養已無所施矣事有大義所當為
者不過盡忠於陛下顧雖頭目手足有可捐棄而為陛
下用者所不當顧惜而況親逢聖明極力保全恩德至
大使臣有懷私顧已匿情畏罪慮禍之心則是陛下不
負臣臣實負陛下天地鬼神其肯容之哉是以不顧嫌
疑不避鼎鑊不恤讒毁為陛下陳之陛下勿謂軍民之
心為可忽忠良之言為可棄夫治天下譬持罌水一決
而潰有不可收拾者矣陛下其念之哉臣行年六十死
亡無日非若紛紛者互持和戰之說惟恐其說之不勝
而身之不獲用貪目前之得忽久遠之圖臣知為陛下
國家計耳陛下安榮臣亦與有安榮臣之自謀亦豈為
不審耶幸未死得終禮制陛下不以臣為愚而卒棄之
願陛下許臣居嚴婺間賜之屋三十楹田三十頃俾得
優游養痾田野間為陛下謀畫心腹之臣以畢盡愚忠
庶幾有補萬一臣之志願足矣惟陛下廣乾坤之度以
精求天下之賢無忘祖宗國家之耻父兄宗族之讐盛
德大業昭著後世臣猶幸及見之臣不勝大願
浚又上言曰臣受陛下更生大恩今至憂廹身涉險萬
里常恐一旦死填溝壑終無以仰報萬一思得以展盡
所懷瞑目無憾臣嘗病夫世儒牽扵和戰異同之說而
不知實為一事或者竊儒為姦不知經史之心切切焉
利禄是圖而有以欺惑陛下之聽又其甚則大姦大惡
挾敵懷貳以自封殖其家簧鼔曲說愚弄天下敢畢陳
之臣聞天地之大德曰生而天地生物之功本於秋冬
盖非嚴凝之于秋冬則無以敷榮之于春夏然則秋冬
之嚴凝乃生物之基也在萃之象曰除戎器戒不虞而
泰之九二爻辭曰包荒用馮河泰萃之世聖人謹於武
備如此謂不如是不足以生物而行其心也況時丁艱
難而可忽略不省啓大禍于後反謂是為得哉若夫一
時之和則亦聖賢生利天下之權也商湯事葛矣而終
滅葛書曰湯一征自葛始周太王避狄矣築室于岐未
幾謀以却敵詩曰乃立冡土戎醜攸行文王事昆夷矣
而卒伐之詩曰昆夷銳矣維其喙矣越勾踐事吳矣坐
薪嘗膽竟以破吳越語曰越十年生聚十年教訓彼皆
翕之乎始而張之乎終汲汲乎德政脩立而以生利天
下為心未嘗恃和為安自樂其身而已也漢高祖嘗與
項羽和歸太公吕后割鴻溝以西為漢東為楚良平進
言今楚兵罷食盡此天亡之時不因其機而取之是養
虎自遺患也漢王從之卒成大業漢文帝與匈奴和曾
無間歲之寧漢文全有天下謂可和以息民方是時百
姓猶不免侵陵之苦至武帝始一大征伐之其後單于
来朝漢三百年間用以無事唐太宗天下初定有渭上
之盟未幾李靖之徒深入沙漠之地犂其庭係其酋海
内始安焉兹豈非以和為權而得之哉若夫石晉之有
天下則不然取之非其道謀之非其人桑維翰始終於
和其言曰願訓農習戰養兵息民俟國無内憂民冇餘
力觀釁而動動無不成初若有深謀者然考其君臣所
為名實不孚于上下朝廷之上專務姑息賞罰失章施
設謬戾權移於下政亂於上無名之獻莫知紀極一時
用事方鎮之臣往往昏于酒色厚于賦歛果于誅戮以
害于百姓朝廷莫知所以御之所謂訓農習戰養兵息
民略無實事維翰所陳殆為空言姑欲信其當時必和
之說以偷安竊位而已契丹窺見其心謂晉無人須求
陵侮日甚一日後嗣不勝其忿始用景延廣之議僥倖
以戰而不知其荒淫怠傲失德非一日天下之心已離
天下之勢已去天下之財已匱延廣不學不知行聖賢
之權亟思所以復其心立其勢強其國急急兵戰之爭
事窮勢極數萬之師無一夫為之發矢北向者至今為
天下後世嗤笑凡言君臣委靡不振服役于人者必曰
石晉云臣仰惟陛下聦明聖知孝心純一即位以来簡
用實材敵人聞風而畏之於是有議和之事陛下以太
母為重且幸徽宗皇帝梓宫之亟還和之權也不幸用
事之臣貪天之功肆意圖利乃欲翦除忠良以聽命於
敵而隂蓄其邪心方國家閒暇之時怠傲是務德政俱
廢而專扵異已之去志果安在哉夫敵日夕所願望者
欲我之忠良淪没耳欲我之盡失天下之心耳欲我之
將士解體其氣不復振作耳欲我之懷於宴安以甘于
酖毒耳前日用事者一切徇其所甚欲而畢為之不幾
乎與敵為地歟身死之日天下酌酒相慶不約而同下
至田夫野老莫不以手加額其背天逆人不忠于君而
天人之心重惡之如此且彼曾不思夫敵之於我其愛
之而和乎其有餘力而肯和乎其國中亦有掣肘之虞
而和乎其欲圖之於後而和乎臣謂敵有大讎大怨不
可復合譬夫一葉之分今日之和必其酋帥攜離人心
睽異姑為此舉以息目前而圖回江淮以去除後患之
心其中未嘗一日忘也惜夫昏庸姦賊之人豢於富貴
闇於政事曾無尺寸之效以上報於國家毫髮之惠以
下及於百姓分列黨與布在要郡聚歛珍貨以獨厚於
私室為身謀為子孫謀而不知為陛下謀不知為國家
天下謀坐失事機者二十餘年以誤陛下社稷大事有
識之士誰不痛心且夫賢才不用政事不脩國勢不立
而專欲責成受命於敵適足以啓輕侮之心而正墮其
計中魯仲連所謂彼將有所與奪梁王安得晏然而已
乎此甚可痛恨者也敵國之人何自而畏敵國之難何
自而成遲以歲月百姓離心將士喪氣國亦危亡而已
矣臣願陛下鑒石晉之敗而法商湯周太王文王之心
用越勾踐之謀考漢唐四君之事以保固社稷天下幸
甚臣竊料前日用事者獻議於陛下不過曰以我之和
而敵之變難洊生是欺天之說也敵相殘之釁其来有
素初不在夫和與不和之間向使國家德政脩乎上威
令加乎下敵之變難豈不有大於此而我不世之耻庶
幾其可雪乎又不過曰姑少遲之更俟其亂此盖度其
身之必不可辦任大事相與為叨竊苟且計而已非國
家計也萬一敵有人焉定其亂而強其國臣恐當是時
陛下不得一夕安枕矣古語曰當斷不斷反受其亂又
曰天與不取反受其咎又曰畏首畏尾身其餘幾又曰
機事之来間不容髮此四者今日之謂也願陛下體道
之權外示順聽一一從之於今及春陽用事與廊廟大
臣圖回大計復人心張國勢立政事不絶其和而遣一
介之使與之分别曲直逆順之理事必有成臣不孝之
身親養已絶含毒忍死其亡無日徒能為陛下言之而
已臣乂伏思祖宗之德在天下至大至厚太平之治多
歴年所三代盛時有不能及恭惟皇帝陛下稟乾剛之
資而輔以緝熙之學何為而不成何治而不至願陛下
充其志氣擴其聦明必使清明在躬如太虚然惟是之
從以選賢才以脩德政以大基業天下幸甚
浚奏恢復事宜曰臣伏覩聖旨指揮令㳂江諸大帥監
司帥守各條陳目今進討恢復事宜合如何施行具已
見利害疾速聞奏此陛下兼覽衆智明目逹聦之義也
天下幸甚臣不自量嘗以河東陜西之策上浼天聽伏
想已逹聽覽竊惟今日之事當自陜西河東山東始以
觀其變以度其勢然後因時而應似為得宜臣仰惟陛
下好生之德格于天地敵人不道自取殄滅此天心也
誠可為天下大慶然臣嘗觀唐安禄山之亂慶緒史思
明繼之稱兵為虐亦既數年緣九節度之師節度不一
心腹不相得一敗不振使之及此誠可為龜鑑也臣自
入本路界早夜詢問江淮目今民力軍勢之實百姓困
扵征役科歛頻繁頗不聊生軍馬疲扵道路飢疾相仍
殘死者衆民多流離軍有愁歎將或驕而不武兵或分
而不協臣願陛下厚撫軍民亟施恩惠固結其心振作
其氣謹簡將帥大脩軍政乘此機會掃除大讎陛下略
細務罷常程去冗食專意馬上之治除天下之大害興
天下之大利如祖宗創業之初則中興之業盛大無窮
功績之隆震耀前古固陛下之所優為臣愚無識嘗誤
國事每自震懼顧何足以補萬一區區愚忠不忍少隱
當否未必惟陛下寬赦采擇不勝幸甚
浚論歸正人利害䟽曰臣竊惟自昔創業中興之君圖
回天下初非有夙任之將素養之兵舊撫之民為之用
也攷其施設事非一端或取之羣盜或得之降虜或以
敵人攻敵人莫不虚懷大度仰憑天道俯順人心以成
大功後世仁德之不孚措置之失宜馴致降人多有背
叛此非徒人事之繆盖亦天命之所不歸也今陛下紹
隆祖宗方務恢復乃扵降者而首疑之則左右前後與
夫今日軍旅之衆孰不可疑而況他日進撫中原必先
招徕事乃可濟若處之失當反激其怒他日人自為敵
未易可圖計之出此豈不誤哉雖然臣知此非陛下意
也盖陛下將有經營四海之心推誠待人如天如日豈
比固陋之士姑為保身全家之謀唯恐大江以南萬一
生事耳至扵刺客間起固容有之不可不防然亦安可
以此因噎廢食也死生有命富貴在天聖賢豈虚語乎
臣之幕屬固有力持此議者臣盖嘗深闢之伏乞睿照
浚又論招納歸正人利害䟽曰今月初二日司農寺丞
史正志到建康伏領御筆處分臣不勝感懼惟歸正一
事臣日夜思念至熟不敢少忽也竊惟國家自南渡以
来兵勢單弱賴陜西及東北之人不忘本朝率衆歸附
以數萬計臣自為御營參贊軍事目所親見後之良將
精兵往往當時歸正人也三十餘年捍禦力戰國勢以
安今一旦遽絶之事有大不可者臣不避誅責敢條列
于後此令一下中原之人以吾有棄絶之意必盡失其
心一也人心既變為寇為讎内則為敵用外則為我宼
二也今日處分既出聖意將見淮北之人無復渡淮歸
我者人迹既絶彼之動息無自而知間探之𩔖孰為而
遣三也中原之人本吾赤子今陷扵敵三十餘年日夜
望歸如子之仰父母今有脫身而来者父母拒而棄絶
之不得衣食天理人情皆所未順四也自往歲用兵大
軍奔馳疾疫死亡十之四五陛下慨念及此既望諸將
各使招募若淮北之人不復再渡所募之卒何自而充
五也尋常諸軍招江浙一卒之費不下百緡而其人柔
弱多不堪用若非取兵淮北則軍旅之勢日以削弱六
也臣自叨任使事即為二說以盡其情其一山寨之首
領来歸厚加犒勞使持帛書復往撫論本處山寨令各
安居耕種毋輒生事以待王師其二許令充應萬弩之
選若有官借補之人不肯與效用為列即以忠義從軍
之名處之各令準備差出間探及學習弓弩以就行列
今近二百餘人其攜家而来者老弱不任軍用則分撥
荒田借貸錢粮俾為屯守之計區區不敢少容私意扵
其間惟此一事所係甚重若果絶之人心一失大事去
矣仰惟陛下聖明仁孝英武有太祖太宗之遺風思欲
拯生民之厄雪廟社之耻國家所係人心為本陛下恢
洪聖度同符天地信順獲祐其理必然天下幸甚
浚又論泗州事宜䟽曰臣竊聞敵人有燕山自立者偽
赦傳聞大略可見此天付陛下以恢復之日也目今事
宜臣愚以為宜召募有智辯使臣數輩持主事宰執書
反復詳列俾切中其心庶幾祖宗故地不待血刃可復
得之仰惟陛下早夜整兵訓戎命帥擇將聚糧儲財以
待機會中興之業其必有成臣又伏見淮東泗州在今
日最為要害之地若得一智勇兼長之將以步騎五千
近日未經戰戍者使守其中北可以通京師東可以通
山東西可以通陳蔡英雄豪傑其必有環應而起者第
與之深結勿用輕復城邑它日大兵一出嚮導既得人
心既歸孰不響合惟是擇任不可不謹臣智識淺短特
以荷陛下恩遇夙夜殫竭不敢不盡其誠陛下不以為
罪自兹機事之来臣當次第具所見以進用備采擇之
末伏惟聖慈貸其狂愚不勝幸甚
浚又論撫恤淮漢兵民及經理陜西河東事宜䟽曰臣
竊見淮西敵人以聖駕俯臨大兵四出引衆遁去其勢
必為北歸計臣竊伏思之敵人悖逆天道率脅醜𩔖来
涉吾境衆叛親離旋被殺戮天之相佑國家大啓昌期
可謂甚著兹盖皇帝陛下執柔剛之權惟其時中盡仁
孝之誠有以上格自信此心終獲其應顧兹機會誠大
有為之秋也天下幸甚臣待罪藩方望屬車之塵不遠
數舍歡忭之餘反復深念其敢不盡竊以天意人事推
之今日為恢復之時盖無疑矣雖然恢復所宜詳講周
慮使出萬全臣愚以為来遠之道先自近始為今之計
恐宜以撫養根本為急務也惟自夏迄冬江漢兩淮之
間兵疲往来民困饋運若復大舉深追誠恐所得未幾
而我之事力益覺其弊借使河南之地即盡得之秋風
既高鐵騎萬一復来不得不虞恐或一城差跌百姓必
重被其毒孤中原歸戴之心遲海内平寧之望臣故願
陛下孜孜扵撫兵恤民之事俾江漢兩淮得少休息扵
三兩月間圖回經略之心則默運而亟行之頻遣間使
求歸故地以察其情以觀其勢以怠其志以回其心廣
陛下好生至德使諸國之人皆知愛慕而坐銷其精兵
勇夫怒我復戰之意時發檄文責任將帥招撫中原其
間豪傑自樂輸情獨陜西河東形勢所在厥今可以進
為伏乞更勤神筭以時授之俾先駐險地常為大敵復
臨之計山東海道亦宜一大措置付以成謀據天下之
要阨海道之衝左牽右引使支梧之不暇而後使人之
辭得伸其說縦其未從吾之勢力亦足以平定中原矣
伏惟睿筭固已洞燭區區愚見何補萬分仰乞特賜采
擇不勝幸甚
浚又上經理淮甸䟽曰臣竊惟敵人退兵之後士馬物
故幾半飲馬長江之志固未敢萌也而用事羣酋人各
有心日夜備具似有欲窺淮甸之謀先事預圖理不可
緩我之甲兵方之昔日西北之士所存無幾而又去歲
捍禦大敵傷折逃亡繼以病死十亦四五馬固同之以
今歲事力比量酌度夫人知其為弱也議者或欲弭兵
息民以治在我此說近是也誠恐敵之圖事未肯但已
一旦倉卒何以待之又況補集將士必資西北之人能
戰忍苦方為可仗然則乘機及時内堅守備外疑敵心
左牽右制使之首尾奔趨人情搖動斯為成筭不可忽
也淮甸要處我不先圖異日勍敵起侮渡淮先據形勢
則事有難處者矣惟陛下其念之臣愚不勝惓惓
浚又論蕭宇等約降及恢復事宜䟽曰臣今月初七日
得翰林學士史浩書恭領御筆處分臣愚荷陛下示以
腹心與謀至計其敢不盡誠臣契勘宿州總管蕭宇及
蕭千戶皆契丹之族屬今其聞契丹之盛欲歸之心想
見甚切其言誠實誠如聖諭臣見已選募得力心腹人
前去外臣伏讀聖訓將来秋深以大兵繼之来降則重
賞叛則破之陛下聖慮盖得之矣今當以兵臨境約之
使降俟其從我俾居先鋒同共破敵若付之以兵責成
扵宇等恐它日有難制者聖意素定臣謹當遵守惟是
定中原圖恢復非徒係之天時亦須人事克盡有以副
之仰惟陛下兢兢脩德誠意格天必欲拯斯民之窮復
祖宗之業規模甚盛然而朝廷承前日多事之後綱紀
未立賞罰未明人才未集法令未行風俗未變甲兵未
備財用未足自治上策猶不能盡厭人心臣愚以為今
日之幾既不可失所以圖之當務酌中庶幾萬全臣前
日之奏欲令吳璘固守德順時為聲勢牽制其西復欲
令淮東之兵循海而出水陸漸進搖動其東彼之事勢
大槩可見然後復以重兵進襄漢只當以一二萬人耀
兵許順以示出竒盖彼處糧道難繼不當更用重兵恐
乏食退師更沮軍勢異時善後之策莫若屯駐大軍扵
順昌非惟糧道便利屏蔽江淮而與山東陜西聲勢相
通若河南之地盡歸扵我臨河都邑秖先選募令自為
守我之大兵雲屯順昌招来英豪益壮軍勢常為備具
以待其来縦竭國遠至亦必有以破之矣況其大勢既
去不能復来耶臣所陳今日經常之規理當如是若夫
東北之人雲合響應與夫敵自相攻其勢攜貳此又一
時機會雖事有決然者而不敢預必但當先為在我不
可勝之計耳臣衰遲淺學何足以補聖聦萬一伏惟聖
慈更賜睿斷特降處分
浚奏恢復事宜曰臣老無能為自蒙太上皇帝委用既
而陛下紹統信任彌深審計密圖朝夕不替臣扵五月
間必欲廣運錢糧冒險泝淮置之于西正以事機之来
理不可失今日誠有可為之時獨師旅單寡賞予闕乏
將帥難得不可冒昧一戰以幸其成所宜圖為萬全左
牽右制徐為之應若異時形勢自見果有必取中原之
圖願陛下假臣以權使得少效尺寸然後歸老山林臣
之願也至於見可則進知難則退惟社稷之計是謀惟
生民之命是卹此又臣區區素心初不敢僥倖一時之
動貽悔後日也伏乞聖慈更賜睿照
時詔問宰執方略資政殿學士李邴條上戰陣守偹措
畫綏懷各五事戰陣之利有五曰出輕兵務遠略儲將
帥責成功重賞格大略謂關陜為進取之地淮南為保
固之地關陜雖利扵進取然不用師扵京東以牽制其
勢則彼得一力以拒我今大將統兵者數人皆所恃以
為根本萬一失利將不可復用偏裨中如牛臯王進楊
珪史康明皆京東土人知地險易可各配以部曲三五
千人或出淮揚或出徐泗彼將奔命之不暇此不動而
分陜西重兵之一端也關陜今雖有二宣撫其體尚輕
非遣大臣不可呂頥浩氣節高亮李綱識量宏遠威名
素著願擇其一而用之必有以報陛下又言陛下即位
之初韓世忠劉光世張俊威名隠然為大將今又有吳
玠岳飛者出矣願詔大將扵所部舉智謀忠勇可以馭
衆統師各兩三人朝廷籍記遇有事宜使當一隊毋隸
大將則諸人競奮才智皆飛玠之儔矣大將爵位已崇
難相統一自今用兵第可授以成筭使自為戰而已慎
勿遣重臣臨之以輕其權而分其功今却敵退師之後
必論功行賞願因此詔有司預定賞格謂如得城邑及
近上首領之𩔖自一命至節度使皆差次使足相當所
謂守備之宜有五曰固根本習舟師防地道講遺策列
長戍大略謂江浙為今日根本欲保守則失進取之利
欲進取則慮根本之傷古之名將内必屯田以自足外
必因糧扵敵誠能得以功名自任如祖逖者舉淮南而
付之使自為進取而不至虚内以事外臣聞朝廷下福
建造海船七百隻必如期而辦乞倣古制建伏波下瀨
樓船之官以教習水戰俾近上將佐領之自成一軍而
專隸扵朝廷無事則散之緣江州郡緩急則聚而用之
臣度敵人他年入宼懲創今日之敗必先以一軍来自
淮甸為築室反耕之計以綴我師然後由登莱泛海窺
吳越以出吾左由武昌渡江窺江池以出吾右一處不
支則大事去矣願預講左支右吾之策夫兵之形無窮
願詔臨江守臣凡可設竒以誤敵者如吳人疑城之𩔖
皆預為措畫今長江之險綿數千里守備非一苟制得
其要則用力少而見功多願差次其最緊處屯軍若干
人一將領之聽其郡守節制次緊稍緩處差降焉有事
則以大將兼統之既久則諳熟風土緩急可用與旋發
之師不侔矣所謂措畫之方有五曰親大閱補禁衞講
軍制訂使事降敕榜大略謂因秋冬之交闢廣場會諸
將取士卒才藝絶特者而爵賞之建炎以来禁衛單寡
乃籍五軍以為重臣常寒心願擇忠實嚴重之將以為
殿帥稍補禁衛之闕使隠然自成一軍則其馭將也若
臂之使指矣今諸郡廂禁冗占私役者大郡二三千人
小郡亦數百人臣願講求除郡守兵將官自禁軍給使
外餘僕從衣糧使自僦人以役大抵殺廂軍三分之二
而以其衣糧之數盡募禁軍金人自用兵以来未嘗不
以和好為言此決不可恃然二聖在彼不可遂已姑以
餘力行之耳臣謂宜專命一官如古所謂行人者或止
左右司領之當遣使人舉成法而授之庶免臨時斟酌
之勞而朝廷得以專意治兵矣劉豫僭叛理必滅之謂
宜降敕榜明著豫僭逆之罪曉諭江北士民此亦兵家
所謂伐謀伐交者所謂綏懷之略有五曰宣德意先振
恤通關津遣材能務寬貸大略謂山東大姓結為山砦
以自保今雖累年勢必有未下者願募有心力之人密
往詔諭應淮北遺民未歸者令淮南州郡給以行由差
船津濟量差地分人護送母得邀阻有官人先次注授
差遣無官而貧乏者令㳂江州郡以官舍居之仍量給
錢米三兩月其能自營為生乃止内有才智可用之人
随宜任使勿但縻以爵秩而已凡諸將行師入境敢抗
拒者固在勦戮其有善良老弱之人皆從寬貸使之有
更生之望
歴代名臣奏議卷八十八
