歴代名臣奏議卷九十一
明楊士竒等撰
經國
宋高宗時秦檜力主和議刑部侍郎陳槖上疏曰金人
多詐和不可信且二聖遠狩沙漠百姓肝腦塗地天下
痛心疾首今天意既回兵勢漸集宜乘時掃清以雪國
耻否亦當按兵嚴備審勢而動捨此不為乃遽講和何
以繫中原之望既而金人厚有所邀議久不決將再遣
使槖復言金每挾講和以售其姦謀論者因其廢劉豫
還河南地遂謂其有意於和臣以為不然且金之立豫
蓋欲自為捍蔽使之南窺豫每犯順率皆敗北金知不
足恃從而廢之豈為我哉河南之地欲付之他人則必
以豫為戒故指以歸我往歲金書嘗謂歲幣多寡聽我
所裁曾未淹歲反覆如此且割地通和則彼此各守封
疆可也而同州之橋至今存焉蓋金非可以義交而信
結恐其假和好之說騁謬悠之辭也包藏祻心變出不
測願深鑒前轍益嚴戰守之備使人人激厲常若敵至
苟彼遵和則吾之振飭武備不害為立國之常如其不
然決意恢復之圖勿循私曲之說天意允恊人心響應
一舉以成大勲則梓宫太后可還祖宗疆土可復矣
兵部侍郎張燾上言曰自昔有為之君未有不先定規
模而能收效者臣紹興初首以是為言今七年矣往者
進臨大江退守吳會未朞月而或進或却豈不為敵所
窺乎今陛下相與斷國論者二三大臣而已一紀之間
十四命相執政遞遷無慮二十餘日月逝矣大計不容
復誤願以先定規模為急
燾為吏部尚書上言曰陛下信王倫之虚詐發自聖斷
不復謀議便欲行禮群臣震懼㒺措必已得梓宫已得
母后已得宗族始可議通好絰久之禮今彼特以通好
為說意謂割地講和而已陛下之所願欲而切於聖心
者無一言及之其情可見奈何遽欲屈而聽之一屈之
後不可復伸廷臣莫能正救曾魯仲連之不如豈不獲
罪於天下萬世
端明殿學士權邦彥獻十議以圖中興大略謂宜以天
下為度進圖洪業恢復土宇勿苟安於東南駕御諸將
當威之以法而限之以爵命講讀之臣取累朝訓典及
三代漢唐中興故事日陳于前以裨聖學又監觀傷善
妨賢之讒偷安苟容之佞市恩立威之姦懷讒罔上之
欺聽其言察其事則忠邪判愛民先愛其力寬民先節
其用朘已奉以佐國當自執政始分閫而属大事類非
偏裨之所能為必得賢臣大將然後可制置一官可省
宜令沿江州縣各備境内總以漕帥上自荆鄂江池下
至采石京口委任得人乃防秋上策宗室中豈無傑然
有人望可以濟艱難贊密勿留宿衛者願求其人置諸
左右人事盡則天悔祻不可獨歸之數
吏部員外郎廖剛奏曰臣伏見廟堂近因江南探報事
宜頗懷疑慮謀畫方深臣輙有愚見仰瀆聖聰伏候採
擇臣嘗考唐德宗之在奉天徒以飢羸之卒守一縣之
地當朱泚十萬之師危殆極矣惟人心未去出死者衆
卒能戡定暴亂恢復大業今吾甲兵猶可以決戰取勝
非若彼之寡弱也北有重江之阻重兵又當其前非若
彼之窮蹙也聖德日躋人心愛戴天之眷佑斷可識矣
顧豈不足恃邪羣臣往往以維揚之事為戒無敢任其
責者故未見端倪而遽為遷徙之謀臣竊謂動静之間
亦在審其緩急而已何謂所當急周防要害之津申嚴
斥堠之法重賞必罸使之疾於飛鳥此為事機最要者
顧可緩邪鑾輿或須順動則所幸之地預當經理使如
天之不可升萬萬無窺伺之理然後可此為事體最重
者顧可緩邪而自得報以來未聞朝廷有急切措畫指
揮此臣所未諭也建康鄱陽勢未暇議自會稽而南惟
永嘉與福唐所當留意永嘉之險可恃與否臣所不知
如閩之四境三面皆重山峻嶺稍加人力不復可犯東
南則大海形勢之勝殆是天設永嘉固順便若論遠險
恐多不知也臣碩速降指揮下本路增修寨柵以備不
時之廵所有盜賊未息臣碩曲賜赦宥因遣一重臣往
宣德音使潢池赤子得以自新彼且感恩激義悉為我
用大抵閩之風俗重義尚氣君臣父子之心雖為盜而
不變此臣所知也何謂所當緩易曰吉凶悔吝生乎動
故古人有言利不百不變法功不十不易噐又況動而
有安危之機乎今所在民物凋弊不堪重擾盜賊竊發
多是乘時若非事勢有大急迫詎可輕動臣碩陛下熟
計而審處之期於不失機會而已有如不得已而至於
幸閩則凡供億之事必責他路致於海上而出戰之兵
亦環駐於鄰境閩人無所困苦則宗社所寄安於泰山
矣然後恢復之計徐可圖也將臣相臣經略四國少須
有成進撫中原正位布命如日麗天亦何傷於往者之
虞淵乎雖然臣愚竊料今歲敵騎勢分必無南渡之事
伏望聖慈姑寬憂念以慰天下臣前所陳固慙下策猶
如孝子操瞑眩之藥厥疾已瘳無所用之則志願得矣
惟聖慈察其區區幸甚
周林上奏曰孟子曰君子創業垂統為可繼也若夫成
功則天也聖人之順乎天常以時觀之聖人之因乎時
常以事觀之時者天之所為也事者人之所為也事之
未至先時而起其失也過事之已至後時而縮其失也
不及視其事之所在則知時之所可而天之所與也上
穹悔祻神贊令圖敵人之來侵者既遁盜賊之竊發者
既除士氣振躍而不驕兵食給足而不乏事之如是時
可占矣傳曰時哉不可失伏願陛下奮乾之剛發離之
明乘時競辰應機而作中興之功指日可待以副上天
平治天下之意不勝幸甚
右正言陳淵奏曰天命雖周公不敢知然今日之事以
理觀之天之眷宋未有艾也何則祖宗之德澤在人未
竭而民之戴宋無有竆已故也臣請試言之昔我太祖
皇帝市不易肆而得天下太宗繼之四方僭偽不勞而
服真宗仁宗視民如傷屈意和戎以安赤子不殺之德
入人心髓後更五世以至今日中間姦臣繼執國命百
姓征徭無所措其手足故遠裔得以侵侮中國自古王
室遽爾敗壞遂至於不可支持者未有酷於此時然民
心猶未離也豈非祖宗德澤在人未竭而民之戴宋無
窮乎觀民之從違則天意可得而知矣方淵聖入繼大
綂雖兄弟之間不能無疑而獨於陛下親厚此有以見
天意也當是時大臣如耿南仲之徒苟可以獻疑於淵
聖者無所不至及其奉陛下為大元帥莫有阻遏之者
陛下雖欲不去京城不可得也此又有以見天意也使
北之行未果敵已大入方圖引還而二聖遠狩皇族内
外莫不扈駕以往而陛下適遠父兄之側故王室陵夷
而宗廟社稷賴陛下復存此又有以見天意也天留陛
下以興我宋其意之篤蓋如此當此之時但當欽承天
意以追復祖宗之舊而已盖天之所以付陛下甚重而
其責亦不輕若二聖未歸宗社未復天下未一金人之
仇未報則祖宗之業因循而不復振而陛下之責亦不
能塞矣此宜朝夕黽勉坐薪嘗膽而以為憂然以今日
之勢觀之盖有未能遽如陛下所欲者盖大江之南荆
湖之間與夫閩廣之寇尚為内患故也夫歸二聖復宗
社一天下以報金人之仇而内患不除若出師北向以
窮遠略則鼠竊狗偷近生肘腋亦足以牽制我矣故當
先靜其内然後外亂可弭也諸葛亮必擒孟獲然後出
師盖為是爾往者朝廷嘗命宰執副以大將先由福建
以次及江東西湖南北之盜盖有意先平内患也臣以
謂既有以平之必圖所以守之慎擇守令毋拘以常制
而使之以愛民為本豈獨施於内而已哉雖削平僣亂
鞭撻敵人而臣之亦可也
章誼上奏曰臣聞近日諸軍有招安到諸處頭項人馬
頗不寧帖雖重兵彈壓將臣措置固已别無他虞然事
欲經久理須可行臣詢之衆論謂其說有三盖自來招
安之人必須裂其隊伍易其將佐異其居處今新招之
人關防有所未至者一也又行在諸軍月糧口食料錢
食錢並從一例今新招之人日支食錢百錢省口食二
升半别無衣食自營之資迫於老幼餬口之計其撫養
存恤有所未盡者二也朝廷旁近郡如錢塘温明等處
物價高下比之越土大段不同並無戍卒若分就錢塘
近便去處時暫駐劄則士卒薪芻日資之物決無高價
倍用之費即有警急朝召而夕至必無闕事今新招之
人放縱既久乍從儉約已自不堪加之百物踴貴日用
益廣是以不能安處其屯泊暫戍之地有可議者三也
臣伏望聖慈速與大臣商量經畫此三事者以安反側
不勝大幸若使之迫於飢竆令其愁苦雖法制日嚴刀
鋸積下終不能禁其潰亂之心何敢望其征役之用哉
誼又上奏曰臣竊觀陛下繼承大統號稱中興而險阻
艱難實同創業中外臣子豈無英才肯為陛下圖事揆
策闢國彊兵出死力抗勍敵者乎雖有此人陛下深居
九重誰聽誰受陛下何不定都東南深固根本擇一二
大臣俾之居守然後親御六飛練兵選將廵荆楚之郊
用關陜之衆結羌夷之歡引蜀漢之利攘却撫綏以見
武節則深謀至計竒材猛士將雲集而景附矣方陛下
春秋鼎盛之時鬱鬱於此而不兼收羣策成馬上之功
盖執事者未之思也臣不勝區區之願
誼又上奏曰臣竊見國家軍兵之散在州郡者不可勝
數平時虚費錢粮復邀犒設將來明堂大禮決須恐迫
州郡希望給賜朝廷若不預行措置必生變亂以臣耳
目之所剽聞者可舉而言也自來大禮未有藩鎮今藩
帥之安於本鎮者與州郡一等其軍兵之數給予之物
朝廷不必措置也若夫藩帥之被兵而素仰給於縣官
者將來軍兵賜予之物取辦於本鎮乎仰給於朝廷乎
此其可慮者一也張用已降指揮鎮撫舒蘄而未能就
職孔彦舟雖罷鎮撫而所領部曲實在湖南岳飛留老
幼於徽州劉綱寓次舍於溧水四人者將來軍兵賜予
之物其誰辦之此其可慮者二也自餘統兵之官謂之
盜賊則有恭順之名謂之將帥則無攻守之效或屯方
州或據縣鎮尺籍伍符不登於樞府列營移戍不由於
信宣如韓世清之在宣城邵青之在太平楊勍之在臨
江吳全之在洪府張忠彦之在吉州韓京之在茶陵劉
紹先之在江西大者有衆數萬小者不下數千將來軍
兵賜予之物其誰辦之此其可慮者三也朝廷大帥如
吕頤浩劉光世張俊辛企宗所統之衆見今有司經營
應副已自費力將來軍兵賜予之物其誰辦之此其可
慮者四也四者之外州郡各有隸將不隸將禁軍與夫
土軍廂軍又復不住招刺以填闕額自來大禮運司州
郡各有樁辦僅能免責今者在處官司往往空匱將來
本路本州軍兵賜予之物縱能辦集而前項軍兵之寓
其境上者何以給之與之則虚張軍數而難周不與則
侵陵官吏而為變若非朝廷預有措置深恐臨時别有
喧競伏望睿明深詔執政大臣早賜經畫
誼又奏曰臣竊惟朝廷暫駐江左以避金人蓋非得已
當為攘却恢復之圖以振大業然金人累歲南侵朝廷
亦累歲奔走此豈金人計數之得哉盖謀國之臣誤陛
下也頃歲駐蹕揚州是時陛下有兵數十萬可以一戰
而斥堠不明金人奄至卒以奔走踰江而東此宰相之
過也前歲移蹕建康是時兵練將勇食足財豐據長江
不測之險當敵人疑懼之秋可以守矣而舟師不設二
相異意金人未至先已奔走遵海而南此宰相之過也
往者不可諫來者猶可追不知陛下今年守戰之策安
所從出執政大臣誰為陛下任此事者陛下幸守東南
以固根本瞰臨江海憑據險阻兵將不乏糧賦未匱不
乘此時講明守戰之策外遏敵人之侵而僥倖無警萬
一事起倉猝大臣復欲弃陛下之土疆遺陛下之人民
委陛下之府庫脫身奔走此豈安國家定社稷之謀乎
臣愚以謂有江海則必資舟檝戰守之具有險阻則必
資郡縣防守之力有兵將則必駕馭馴擾不可為將帥
自衛之資有粮賦則必漕運轉輸不可為盜賊侵據之
用四者各付能臣分路自辦然後陛下親帥勁兵健將
宅中指授分遣信使往來督察重賞以勸功嚴罰以懲
罪其誰敢不用命哉若以江左地狹不足有為則金人
之師必不盛於苻秦金人之謀亦不踰於曹操苻秦敗
於東晉曹操剉於全吳當是之時江東之勢何如哉伏
望聖主考古驗今委任大臣早賜措畫不勝大幸
誼又奏曰臣竊觀自古創業之君與夫中興之主必能
屈羣策以為智合衆力以為彊因山川之險阻以為固
然後守位以仁故無敵於天下今智能籌略之士或上
章公車或侍從交薦陛下固嘗官使之矣未聞試用其
言此制敵所以無策也今中原雖失而淮甸江東戸口
百萬多力敢死之士不可勝數陛下不合而用之此國
勢所以不彊也水有江海之險而樓船戰士檝師没人
有所不具陸有山林之阻而民兵土豪地形阨塞無人
統理此山川之險阻所以不足恃也陛下承累聖付託
之重號稱中興實同創業專用太王去邠之仁以當金
人内侵之勢日朘月削何時已乎陛下誠能奮乾剛屈
羣策合衆力因山川之險阻且戰且守北向而收天下
則金人不足滅也惟陛下財幸
誼又奏曰臣聞唐德宗幸奉天兩稅度支使包吉寓揚
州儲財賦八百萬緡將輸京師而淮南節度使陳少游
悉脅取之度支使蠟表以聞時祻難煽結帝未能制乃
曰少游國守臣取度支財防他盜耳庸何傷遠近咸稱
帝得其機少游聞之果不自安即羞悸上表請償由是
觀之多難之世事有守正而危從權而安者矣臣竊見
宣撫處置使司属官李允文挾降將張用之兵擾江湖
兩路之境輙用便宜擅更守宰虚張戰功覬冒官賞罪
状明白朝廷既得其情俾之歸司恩貸厚矣允文徘徊
鄂渚尚以張用不肯放行為解近者張用騰表有碩聽
節制之言滕膺奏陳有耆老借留之請高衛懼其豪暴
難制至今不敢之官如此則鄂州但留假守未有帥臣
又復馬進之兵相望咫尺蘄黃之盜止隔一水若朝廷
堅執前降指揮深恐人情别生向背設使别授守臣又
須遷延日月内不足以安張用反側之心外無以杜盜
賊闚伺之意此正安危之幾所宜審訂之日也昔漢祖
悟淮隂假王之請躡足行封卒定帝業臣觀今日祻難
煽結不減於有唐而陛下恢宏大度同符於漢祖投機
之會豈不以少游淮隂為念哉伏望少留聖慮更與宰
執商度容此小醜俯徇鄂州士庶所請徐為後圖不勝
大幸
武義大夫曹勛論和戰劄子曰臣竊惟天下大噐宗廟
社稷大計四海生齒大本皆繫於國之安危在今日利
害不出於和戰之間議國事者當先審所尚而定國是
國是者天之所與時也時之所行事也當戰則戰當和
則和先後緩急不容無一定之論必措國於至安然後
天下大噐定於不傾宗廟社稷隆於鞏固四海生齒保
於輯寧雖必世百年守之不易可也不審所尚而逐紛
紜之論僥倖於萬一名曰嘗試之說天下之禍莫大於
以國徇嘗試之說可為寒心者也且國之安危與已之
進退得失孰輕孰重已之進退得失與人之毀譽好惡
何損何益人臣而能辨此然後可以議國事苟惟以己
之進退得失為心則必以人之毀譽好惡為重彼以謂
人之毀譽好惡與其己之進退得失實相妨也故言戰
則人朋而隨之者多譽之者亦多其心非一一明乎戰
有必勝之道也特以謂主戰者不失為尊主強國之說
今日言之譽之者必多固無害於己之進他日雖和亦
無害於己之進盖和亦不可忘戰是今日之言與他日
之言皆無害於己之進而當戰與不當戰於國之安危
不問也言和則皆睥睨而不敢隨者以和難保也今日
言和固不妨己之進一旦有異焉則必大得罪而去不
若言戰之兩無害於己之進也而當和與不當和於國
之安危亦不問也況言和則主戰者惡之惡之則毀至
矣於己之進豈不大為害乎二者皆不以國之安危為
心而惟以己之進退為心以人之毀譽好惡為心此今
日之風俗紛紜之論所自起也陛下所與圖回天下不
過宰執數人而紛紜之論亦足以眩數人之聽是以廟
堂之上主戰者陽為尊主強國之言以收小人之虚譽
其中未必真有善善之策也陛下不用其言則以拒諫
竊議於陛下以弱國騰謗於同列浩然引去亦不失高
爵厚禄而小人之虚譽愈歸之主和者亦不知固執其
所見往往惑於尊主強國之言而求免乎卑主弱國之
謗進則迎合主意退則雷同衆人所謂國是果安在哉
臣所謂以國徇嘗試之說可謂寒心者也上天崇正統
於中國保固祖宗積累之基純佑陛下之聖德眷命纘承
將以光大久長於其後故周旋調護成此安定之期若曰
人謀恐未易致是臣不得不辨者惜天意與陛下聖德混
於紛紜之論而不知所分也臣聞強弱異勢不可期也人
身不能無病能不諱病則可以全身國不能無弱能不諱
弱則可以圖強弱而為強自欺可也欺人可乎欺人可也
欺天可乎春秋時吕甥為王城之盟謂秦伯曰晉國之小
人不憚征繕以立圉君子則不然曰必報德有死無貳納
而不定廢而不立以德為怨秦必不然秦伯曰是吾心也
歸晉侯而成盟國復強晉君子可謂能審所尚也方其弱
則言弱能不諱弱則足以養強也能養強則足以成強也
使人臣之謀皆如晉之君子國何患哉陛下察今日紛紜
之論如晉君子之言乎抑皆晉小人之言乎君子小人不
能逃陛下聖鑒則陛下刑賞行矣單于嫚侮議兵樊噲請
以十萬横行匈奴季布曰噲可斬晁錯發七國之難吳楚
兵起錯乃居守而勸景帝親征又方與調兵食身斬東市
非袁盎私意也人臣自為紛紜進說而不可用不加罪焉
且誤國矣亦不加罪焉孰不以嘗試之說售其身乎其言
不行又無所加罪是以肆為紛紜而無所憚也臣觀今
日之事非前日之比者以天定故也申包胥曰人衆者
勝天天定亦能勝人臣解之曰祻福無不自己求之人
衆者衆之所為凶德已極自求祻者也天豈樂祻乎人
之所為凶德已極祻必自至天不能庇故曰人衆者勝
天前日之事也天之於人祻終不悔乎其報已極復圖
安寧是為天定人何以勝之故曰天定亦能勝人今日
之事也臣請以東晉宋武帝驗之東晉之渡江也謀復
中原之臣如劉琨祖逖庾翼桓温之徒皆可以有立而
卒不能成功者天定也苻堅為江左之舉以百萬之師
一敗於謝玄劉牢之身死國亡計不旋踵豈謝玄劉牢
之勇過於苻堅乎天定而堅欲以人勝自取祻也宋武
帝得關中棄而不守知赫連之必來也宋武棄關中赫
連即取之由是南北舉安知天定而不敢為不定天祐
之也故天定則人主之意不可不定主意定則人臣之
意不可不定君臣之意定則天下自定定不定祻福如
彼之明可不畏哉今陛下與腹心大臣酌天意之大定
以斷國是以今日已有成策已見定效尚可復容紛紜
之論崇虚名而令國受實祻乎敵欲求安易於保安者
守邊不動為長久之計則敵保安之策也我欲求安難
於保安者恃敵不動則我保安之策也彼既不動我非
特保安而已因得自治焉則千百之安在我也臣之所
望於陛下者此也萬一為紛紜之論所惑以蹈至危則
臣所望於陛下者未易就也此臣之所甚憂也願陛下
毋忽臣言奉二儀之無私揭日月之大明聳山嶽之不
動行四時之信令則陛下之所欲為者自是無不可為
者矣臣不勝至願
中書舍人周麟之論守應之策曰臣聞為國者必有一
定之計大計已定斷然無疑非徇一已之見也而千萬
人之說莫能搖非苟一時之利也而數百世之議莫能
易此其為利害亦豈必天知神略而後知之惟所見者
審而通乎事機所持者要而當乎人情所言者順而合
乎天道所操執者彌固則所成就者愈大古所謂聰明
賢聖大有為之君建功立事類如此仰惟皇帝陛下察
問如虞舜憂勤如文王總攬權綱綜核名實則又與漢
之宣光比立國於此固自有一定之計而近之言時事
者乃紛紛而不一軍旅之言厲閭巷之言戚士大夫之
言惑厲有所憤戚有所憂此其常態耳未至於大害治
也惟惑之為害盖有不可勝言者此無它銳與怠之謂
也銳者言兵而欲用怠者諱兵而不言言兵而欲用是
喜功也諱兵而不言是偷安也自講和以來九廟寧矣
東朝安矣赤子休息矣成功著見昭昭可知陛下方且
慎遣重臣厚將信幣以堅永好以釋羣疑而汨之以喜
功之說其可乎渝盟弃好陛下之所不為也當朝廷閒
暇脩明政刑振舉綱紀簡練將士此不可一日忘者陛
下方且頒明詔飭庶工懲緘默之風革驕怠之弊欲人
人相與協濟國是而委之於偷安之說又可乎視漏忽
傾陛下之所不取也如臣所見粗有確論曰守曰應兩
言而盡之耳當無事則思所以守有不虞則思所以應
思所以守自治之謂也思所以應不得已之謂也守之
者在我應之者在彼在我者有常者也惟其有常則雖
信睦交通不能廢吾之所以守在彼者不測者也惟其
不測則雖事變猝至不能逃吾之所以應今夫千金之
家固其垣墉常人之所及也若曰吾與親黨為鄰不吾
害也至慢易其固守之具而弗之理豈不備它盗哉所
謂自治者如此詩曰迨天之未陰雨徹彼桑土綢繆牖
戸今此下民或敢侮予孔子曰為此詩者其知道乎能
治其國家誰敢侮之此言自治之為可畏也獸蹂于田
荷戈而逐孺子之所知也若曰吾將委肉而飼之不汝
驅也而獸且噬人矣雖欲不逐其能安乎所謂不得已
者如此漢元康中乘匈奴之衰議欲擊之魏相不可曰
救亂誅暴謂之義兵兵義者王敵加於己不得已而起
謂之應兵兵應者勝爭恨小故不忍憤怒謂之忿兵兵
忿者敗非但人事乃天道也亦言應敵之不得已也蓋
能守者能應之道也守之無不固則應之無不勝矣守
之既固則銷盟折衝人莫予侮且將無敵之可應焉昔
人所謂善之善者理固如此臣碩陛下增修德政厚施
於民蓄材俊廣儲峙敦本而抑末去華而務實明賞罰
而一於信振威令以致其嚴考將帥之能否而為摩勵
之方察士卒之勤惰而求飬用之實凡可以為守國之
具者靡不恢張而徧舉如此守無不固矣度山川之遠
近視道途之險易孰當其阻孰當其衝孰為之聲援孰
為之掎角孰為之統一凡可以為應敵之機者靡不素
定而默諭如此應無不勝矣守國之具皆可以熟議而
應敵之機不可以豫言惟在陛下力行之心識之執中
自信而已矣書曰人心惟危道心惟微惟精惟一允執
厥中夫人心危而易動易動者浮言之所以興道心微
而難知難知者至理之所以隱君人者不過屏衆多之
慮致精一之思執中自信則聖人之能事畢矣堯舜禹
之治天下相傳以一道不外乎此數語者伏望陛下睿
斷不移操一定之計圖守應之策以為執中自信之道
而毋惑於喜功偷安之說則千萬人之衆莫能搖數百
世之遠莫能易徵諸人事質諸神明臣之斯言庶或無
愧惟陛下留神省察天下幸甚
提點成都路刑獄公事馮當可上書曰臣竊以陛下臨
御以來遭時多艱再造宗社不憚屈己修好息民然謙
損過中寖成卑弱弱形著見然後強敵生心夫濟寬以
猛濟弱以強猶救火必以水救寒必以温不得不然善
為強者先強其志意志意強然後舉事以著其強形強
形見則弱形銷矣陛下審知敵盟之必敗也兵必不可
弭也當赫然慨憤移蹕建康示天下有為下罪己之詔
感動中外願與社稷俱為存亡天下聞之孰不投袂而
起此舉事以著其強形之一端也且君為元首所以率
先天下鼓動萬化自古未有人主退而能使天下進人
主怯而能使天下勇惟陛下勵其強志著其強形赫然
有一怒安天下之心忠臣義士無不感應人心一奮士
氣百倍何所往而不可昔真皇澶淵之役陳堯咨勸幸
蜀王欽若勸幸江南惟寇凖決策親征國家太平之基
一戰再定當時果幸蜀果幸江南則靖康建炎之事已
在此時矣今之形勝又不比全盛之時車駕已在江南
無復可往之地福建二廣陛下可到彼亦可到蜀雖險
阻形勢廹促如鼠入牛角必不能久今匹夫舉措猶知
吉凶悔吝由動而生何況萬乘而不深思一動之間變
故莫測將士觀望忠義之氣沮喪散而為盜賊大事去
矣其與移蹕建康使天下增氣皆憤然北向為陛下争
先死敵萬萬相遠又沿江備禦朝廷雖已措置然尚多
闊疎臣自蜀出峽凡有兵將所在必親見其人問其策
略審其虚實以備陛下詢採大江數千里諸軍屯營不
一不能盡言姑以湖北言之荆南鄂渚上流要衝荆南
兵力甚弱雖添循灨萬卒不帶家口日夜思歸統制官
不伏李宏節制無事之時猶慮變出不測緩急豈能為
用問其戰守之方惟恃壅水護城水口在城外與敵共
之敵得水口塞之可以灌城決之可以攻城李宏本田
師中部曲今自為一軍田師中疾之恐緩急必不相為
援田師中又老且病借有忠義之心已不能躬擐甲胄
出入戎行矣然則上流要地已不可保彼田師中者二
十年講和静無所事高堂大厦玉帛子女富貴安佚至
矣及今有事豈不自知度其心亦願退避終保富貴然
難於自言惟陛下急擇忠勇壮健如李宏李顯中之徒
易之上流之地可恃以保而田師中亦必銜荷聖恩矣
又㳂流諸軍無所總統譬如有指無臂筋骨脫落安能
擊搏攫拏屈伸如意今敵使既還恐兵端便開望陛下
急擇文武大臣有威望衆所畏信者属一人於荆襄属
一人於江淮有威望衆所畏服莫如張浚劉錡則陛下
既用之矣然猶有說借其譽望不當便置之前行勝負
兵家之常萬一小跌搖動諸軍今使之總統諸將諸將
自當前列錡獨任指蹤利害差遠亦致重之道也張浚
嘗誤陛下事陛下不以為賢然方今天下皆以為當用
日夜跂踵願陛下用之孟子曰國人皆曰賢然後察之
願陛下捨一已之好惡以天下為心勉用張浚以副人
望一日之間決能使軍民回心踴躍鼓舞其效亦非小
補張浚憂患頓挫更歴耆老已無少年輕銳之氣惟陛
下深察之兵不徒用必資財賦財賦非自天降出於民
力軍興已來三十餘年賦斂煩重民之津脉竭矣蜀民
冠昏喪祭之禮盡廢風俗急迫愁嘆無聊荆湖盜賊正
晝攻劫田野蕭條州縣上供月摏無所從出往往多仰
征稅所在稅務持弓挾矢要遮船舫名曰征商其實劫
奪貧商小賈至有棄舟逃遁者長江上下人不敢行臣
不知福建二廣然以此較必不能獨豐裕也平居無事
諸軍之費月給一月常懼不繼一旦用兵費必十倍國
無所藏民不可取惟陛下痛自撙節惡衣菲食輟内庭
之費以佐軍用自古克濟艱難未嘗不由恭儉勤勞陛
下誠能至誠克已蠲損切身之奉以養戰士自被堅執
銳之夫豈不知感激奮勵捐其軀以報陛下者内而公
卿大臣外而監司郡守下而富商鉅賈州縣兼并之家
雖使分其家財之半以佐軍用亦將甘心誠以陛下率
之以身也兵有衆寡擇將統臨整齊訓練朞月可振惟
財用在今日最為難事版曹司會計之臣當日夜精思
省官吏減州郡冗卒精核當否無一毫妄費者庶或可
以應辦州郡冗卒充守倅白直之外一無所用一路監
司凡三四員間有闕官止一員而兼數職者略不聞有
廢事然則官亦可省矣必官闕而事廢乃可建置然則
雖從省併自不廢事大抵精微會計委曲周旋必不取
於百姓然後根本不搖此今日之大務也又人主當艱
難之際圖回事功聽言用謀當聽而不聽當用而不用
當有為而不為當速而緩與當緩而速如發機括差之
毫釐利害立見惟人主清心静慮公聽遠覧然後能隨
宜應變願陛下疎遠閹寺絶去便佞使私意無所干擾
取舍無所熒惑專一誠意與賢士大夫骨鯁謀議之臣
同心戮力共濟大事臣前所言望陛下移蹕建康選將
練卒用張浚劉錡總統諸軍節用損己以充軍費餘皆
末事也非事之本也惟陛下遠便佞疎近習清心寡欲
以臨事變此興事造業之根本洪範所謂皇建其有極
者也今日之所當為者必能以次而舉無不切當然後
命大臣留守宫闕陛下如建炎之初馬上從事以數千
騎往來循撫諸軍江淮荆襄無有定處使敵莫能知測
臣知雖未及戰敵已知畏矣夫敵人雖強其強易弱非
誠得天下之心其實強驅而南陛下與之抗衡不必大
勝粗足支敵一二年間彼釁隙自開幽燕兩河當有起
而斃之者陛下有半天下帶甲三十萬非奮空拳者又
長江巨澤地利在我何所畏哉然今日之事誠急迫矣
如救焚拯溺須臾不及便繫存亡臣料敵使既還朝廷
必有大措置一新天下耳目旬日之間寂然無聞臣恐
廟堂之議猶欲遣使祈請冀和議可以遷延以臣計之
萬無此理三年前敵焚𣙜場南牧之計已定矣雖云遷
都其實意欲自臨行陣雖千百祈請徒自貽羞決不能
回今年未動不過明年幸其早動陛下恐懼脩省整頓
條綱猶能及事其動愈遲則祻愈大不可及也臣於紹
興八年嘗蒙陛下召對是時適敵使請和臣以為疑陛
下不以臣為疎遠微賤與之反覆數四至煩聖喻以為
親屈己之意其後太上梓宫歸葬中華太母還就東朝
之養天下幾年不見兵革不可謂無得於講和然無以
善其後臣之愚言猶有驗於今日臣今又被召旨敵人
適欲敗盟臣又以其狂愚冒凟聖聦望陛下特垂聖覽
採而用之無使狂瞽之言又驗於異日也臣被病昏塞
語言無次干冒宸嚴罪當萬死惟陛下裁赦
祕書省正字汪應辰上䟽曰和議不諧非所患和議諧
矣而因循無備之可畏異議不息非所患異議息矣而
上下相蒙之可畏金雖通和疆場之上宜各戒嚴以備
他盜今方且肆赦中外褒寵將帥以為休兵息民自此
而始縱忘積年之耻獨不思異時意外之患乎此因循
無備之所以可畏也方朝廷力排羣議之初大則竄逐
小則罷黜至有一言迎合則不次擢用是以小人窺見
間隙輕躁者阿䛕以希寵畏懦者循默以備位而忠臣
正士乃無以自立於羣小之間此上下相蒙之所以可
畏也臣碩勿以和好之可無虞而思患預防常若敵人
之至䟽奏秦檜大不悅
應辰為戸部侍郎應詔言事曰臣準尚書省劄子三省
樞密院同奉聖旨以防秋不遠事貴預&KR0879;足食足兵宜
有長策可令臺諫侍從各以所見條具聞奏者臣伏見
上天助順元惡殄滅其主新立畏天之威遣使通和辭
意勤篤陛下方且不自暇逸而預為防秋之備不自賢
聖而博盡群臣之謀天下幸甚盖自近日以來傳報不
一或以為其主寬厚能得衆者或以為懦弱不立者或
以為急於和親欲復還河南地者或以為彼方厚立賞
格以勸戰士如唐鄧陳蔡之𩔖失而復取其志蓋未已
者或以為河朔羣盜擾其南而契丹之遺種攻其北者
昔漢光武初定天下臧宫馬武皆以匈奴衰亂時不可
失光武答以北敵尚彊而屯田儆備傳聞之事常多失
實古今通患實在於此要之為國計者不當問敵國之
盛衰顧吾自治如何爾東晉之季苻堅以百萬之師戰
勝之威長驅入寇自謂投鞭於江足斷其流晉人懔懔
有吾其左衽之歎至於淝水之戰虜衆奔潰首尾不支
卒以亡國然則敵人雖盛未足為我之患也晉之謀臣
皆欲乘苻氏敗亡開拓中原王師一出盡得兖青徐豫
之地然而君臣宴安無復顧慮以謝安之勲勞猶不見
容而道子元顯之流出而用事晉之不振實自此始然
則敵人雖衰未必為我之福也臣故曰不當問敵國之
盛衰顧吾自治如何爾今詔旨以足食足兵為慮此二
者皆自治之要也臣請先言足食之說昔人以為縣官
當食租衣稅然漢文景之盛或賜民田租之半或盡除
之或三十稅一武帝征伐四方窮極奢侈於是有鹽鐵
酒酤之禁昭帝即位一切罷之至於後世或用或否唐
至德宗用楊炎之說盡取軍興以來暴斂横賦合而為
兩稅又用張滂之說始有茶禁凡漢唐之所征取𣙜禁
者今皆不能易矣然劉晏號為善𣙜鹽其始至也鹽利
歲纔四十萬緡至大歴末乃六百餘萬天下之賦鹽利
居半宫闈服御軍饟百官祿俸皆仰給焉今止以淮浙
計之歲收一千三百四十萬貞元八年𣙜茶歲得四十
餘萬緡今則歲收二百四十萬矣世固未有善理財之
人也獨不知劉晏復生其於今日財利尚能有所增加
否乎至於其他所取名色猥衆曰經制曰緫制曰無額
上供曰折帛曰州郡寬剰曰僧道免丁曰寺觀寬剰曰
大軍月樁曰贍軍酒息曰糴本緫其所得又十倍於兩
稅而不翅也然則今日利入之厚漢唐之時與吾祖宗
之盛皆所不及也宜其財聚於上不可勝用矣而大司
農無經旬之儲至於仰貽宵旰之慮此其故何也臣嘗
以謂取之多則宜有餘而或以不足取之寡則宜不足
而或以有餘以文景輕徭薄賦而貫朽粟陳以武帝籠
天下之財而用度常不繼唐王仲舒觀察江西奏罷𣙜
酤錢九十萬既三年錢餘於庫粟餘於廩孔戣節度嶺
南盡除它名之稅免屬州負逋之緡錢二百萬而公藏
私蓄上下與足由此觀之不在乎取之多而在乎用之
有節也今日財賦自其外而言之左藏一歲所出比於
紹興之初其多已增倍矣臣不敢遠引前古姑以陛下
之初政為率則其間所當裁節者固不少矣仁宗至和
中諫官范鎮乞明詔中書樞密大臣考求祖宗朝及天
聖中官吏兵數與天下賦入之數斟酌損益立為條章
上下遵守則國用有常而民力有餘矣此亦微臣所望
於陛下也凡百官有司浮冗之費可以參酌舊制一切
減省惟是軍旅之用日以增廣因循浸久遂為成例一
旦更革固亦未易然而賞典之冗濫獨不可以甄別乎
尺籍之偽冒獨不可以考覈乎此特在陛下指麾之間
爾又自用兵以來中外争言便宜往往多出於希功徼
幸之意如措置營田如結集民兵如招納歸附之類錢
粮噐械一皆取足於朝廷曾無毫髮之效亦莫知其何
用也熙寧間韓絳以大臣宣撫陜西所費十八萬緡終
無成功衆議沸騰以為大咎今所謂十八萬緡不知其
幾矣況其事行之初議者固疑其有不可故臣碩朝廷
之上有所興為與衆共之使可否之論畢陳於前然後
擇而從之如漢宣帝使公卿議屯田利害反復詳盡庶
幾無輕舉妄費之失矣雖然此特言其外者而已至於
内府之財則有非外廷所知者周官太宰以九式均節
財用有匪頒之式好用之式然則王之用度雖曰不會
要不出乎式也太府掌九賦九功之貳受其貨賄之入
其頒財則以式法授之而式貢之餘財則以共玩好之
用元豐更定官制以金部左藏案主行内藏之出納而
奉宸庫則隸于太府所以示天子至公無内外之異也
自紹興十三年始詔内庫不隷戸部太府有司輙敢會
問與供報者皆坐之中外之人不知所以然者何也疑
詞異說無所不有臣竊觀陛下清心省事仁民愛物一
皆出於天性宫掖使令既已不備又從而出之教坊音
樂既已不聽又從而罷之此豈以外物為樂哉比以戎
士暴露備邊犒師招軍市馬率從中出此豈以多藏為
利哉而臣猶有不能已者竊恐賜予之間或過為豐厚
而失於撙節出納之際或習為寬縦而失於考察雜色
供奉冗食無用之人或雖澄汰而未盡也今陛下恭儉
於上而左右近習與夫貴戚之家第宅池館窮極華美
田園邸舍連亙阡陌此固不能使人之無疑也夫有不
忍人之心必有不忍人之政有仁心仁聞而民不被其
澤者蓋有之矣願陛下推其所為損之又損始自宫掖
次及外廷如此則聖德日新人心說服而實惠及乎天
下矣先王所不可儉者祭祀也至於當損之時則二簋
可用享況於匪頒好用之類乎且臣聞之有國家者未
嘗不以民心為安危惟我祖宗覆育天下斯民愛戴有
隕無二尤見於艱難之時陛下試以東晉觀之方晉之
國於江左中原分裂夷狄自相攻擊故邊境僅得以少
寬而變故内起岌岌乎無終日之安所患者王敦也敦
既死而蘇峻祖約連衡犯順所患者桓温也温既死而
王恭商仲堪稱兵内向所患者孫恩也恩既死而盧循
徐道覆相繼擾亂盖其基本尚淺人心易搖故姦邪得
以肆行而無所畏也自建炎以來金人之祻甚於東晉
然而戸口雖或流離而無背畔之志盜賊雖或竊發而
無響應之助彊悍之將不能以使其下之為非暴虐之
敵不能以禁其民之向化此皆祖宗德澤之所固結陛
下仁心之所感動相與扶持扞蔽以至今日豈曰小補
之哉趙簡子使尹鐸為晉陽請曰以為繭絲乎以為保
障乎簡子曰保障哉尹鐸損其戶數既而智伯攻晉陽
决水灌之沈竈産鼃民無叛志凡今日之所以取諸民
者臣已具陳於前矣願陛下思民心所係之甚重閔方
今民力之已竭而求所以振救之惟有節省無益之費
使財用充足然後賦斂之不得已者可以次第蠲除庶
幾疲瘵之民得以蘇息則其為國家之保鄣者豈有已
哉臣請言足兵之說昔陸贄有言克敵之要在乎將得
其人馭將之方在乎操得其柄將非其人者兵雖衆不
可恃操失其柄者將雖材不為用兵不足恃與無兵同
將不為用與無將同固不在益兵以生事加賦以殄人
也至和中朝廷招募新兵諫官范鎮以為財用不足民
力凋敝而又欲募兵是何異欲救火而益以薪流之濁
而復撓其源也兵不在衆在練之與將何如耳方儂智
高寇嶺南之後遣將不知幾輩遣兵不知幾萬死亡奔
北不可勝紀然狄青所以取勝者番落數百騎爾此兵
不在衆近事之效也臣以為陸贄范鎮之說切中今日
之病自講和以來諸將坐擁重兵初無尺寸之功而高
爵厚祿極其富貴安享優佚養成驕惰無復激昂奮厲
之志兵籍雖多初不閱習或拘之以為工匠或敺之以
為商賈或抑之以為僕廝之役既虐使之以不當為之
事又侵奪其所當得之食行路之人皆知其不可用也
已而敵騎奄至曾不一戰望風遁逃浹辰之間而兩淮
之地蹂踐幾遍方且恬不忌憚恣為誕謾列上戰功誑
惑羣聽危急之際被旨應援乃或游辭詭計顧望不進
陛下雖嘗取其不用命者治之終未足以震服中外且
鈞是罪也而罰有輕重人猶不能無詞況於或罰之或
賞之乎故其免於罪而蒙賞者不知愧怍而反謂朝廷
之可欺偃蹇傲睨日以滋甚陛下捐金帛以賜士卒適
以資其刻剥之計至於怨讟並興無以自觧乃復奏功
第賞超越資級動以數萬唐李愬平淮西奏請將佐以
下官凡百五十員憲宗謂裴度曰愬誠有竒功然奏請
過多使如李晟渾瑊又何如哉遂留中不下以此校之
今日之事無乃太甚乎方無事時朝廷有所使令率以
詔旨行下或隂為遷延或公肆欺玩或直抗執而不行
不知一旦有急能惟命是聽以循國家之難乎四方之
人何所觀望三軍之士何所勸沮雖有貔虎百萬將誰
用之故臣之所憂不在乎兵之不足而在乎軍政之不
脩也且今中外之兵其老弱強壯不可得而分也其逃
匿死亡不可得而見也然則雖欲益兵亦不知其所以
益矣諸葛亮出師無功或勸以益兵者亮曰大軍在祁
山箕谷皆多於賊而反為賊所破者則此病不在兵少
也在一人耳今欲減兵省將明罰思過校變通之道於
將來若不能然者雖兵多何益自今以後有忠慮於國
者但勤攻吾之闕則事可定賊可死功可蹻足而待矣
由此觀之亮非徒不肯益兵也又欲減省之蓋勝敗在
將不在兵兵多而冗不若少而精也臣碩陛下内自省
察以前日之失為在已奮發英斷力行大公至正之道
而不牽於異說之私賞善罰惡無偏無黨示天下以好
惡所在使人皆洗心易慮以聽陛下所為然後兵籍之
多寡人材之高下皆可以按見其實謹其訓練之法號
令必行等級必嚴技藝必精心志必一周旋進退將無
所不可者矣昔人論兵盖有一可以當十者亦有十不
當一者此顧用之何如耳竊聞朝廷方簡閱州縣之兵
取其半以待不虞之備此誠有不得已者去冬固嘗發
諸郡弓弩手什之七矣彊之使行驚擾狼顧州郡有調
發之費室家有離散之怨既至軍中大率奴虜使之初
不藉以為戰闘之用也大敵在前何嘗得一夫之力且
所謂正兵者技止於此況其下者乎而又有甚不便者
夫盜賊之作常生於細微州縣之兵雖不可施之於大
軍而追胥討捕防護鄉井蓋所以銷患於未萌也晉武
帝罷州縣兵山濤陶璜皆以為不可及永寧以後盜賊
羣起州郡不能制此往事之鑒也去冬既取所謂弓弩
手者州郡無備則或發諸縣尉司弓手以守衛城郭縣
又無備則或押差編戸以代弓手之乏貪猾之夤緣為
姦無所不至或差或否均被其擾夫天下之事順人情
而行之則如水之就下拂人情而行之則有挾山超海
之難故聖王之政山者不使居川而渚者不使居中原
此非有神竒巧妙也亦曰順之而已今民之在田里者
則拘之以縣縣之廵捕者則執役於州州之守衛者則
分隷於諸軍豈所以為順哉議者患州縣之空虚也則
請各置四隅之官而以其土人為之強宗富室平日挾
其財力以武斷於鄉曲今又假以尺寸之柄公行賄賂
明報仇怨有甚於盜賊者朝廷知其不便尋即寢罷盖
凡所以開闔動搖至于數四公私煩費騷然不寧而訖
不得其道理者皆起於州郡之無兵也今者詔旨止令
選其強壯就各州教閱則固未必調發也惟陛下精思
熟慮於不得已之中有所裁酌使州縣不至於無備田
里不至於重擾則州縣安寧而朝廷安矣臣仰惟陛下
臨政碩治于茲有年國宜益富兵宜益強而顧以不足
為憂凡在臣子孰不皇恐臣竊以為自古人君當艱難
之際其能積微而致著革弊而為治者要必以至誠為
本以力行為要不尚虚文專取實效用其人必責以功
聽其言必驗以事使欺偽者有所不敢為而忠臣義士
皆得自盡以奉其上則天下無不可為之事矣詩曰秉
心塞淵騋牝三千又曰思無邪思馬斯徂夫馬之蕃息
何預於人君之心思蓋物無小大苟非以誠心持之則
所行之事其施於外也必苟簡所用之人其應於上也
必滅裂又安能還至而有效乎今日之事特在陛下加
之意而已臣竊觀今之風俗大率以欺㒺為尚夔路帥
臣自謂訓練精兵二萬及監司核實初無一卒東南鑄
錢祖宗時歲不下百萬緡比來止以四十萬為額又盡
收天下之銅有司以為可鑄三十萬則是七十萬也去
年所納僅及五萬而乃以六萬為羨餘而獻夫以欺罔
如此既不以為罪又或從而賞之人亦何憚而不為欺
㒺乎此風不革則天下之事所以仰勞聖慮者何時而
已耶臣不勝惓惓獻其愚忠惟陛下裁赦幸甚
直秘閣喻汝礪上裕蜀策曰論天下形勢必資之秦論
秦雍軍須必資之蜀秦與蜀壌界之國也擁四川之饒
據五路之強而中興之大勢定矣仰惟陛下至明旁燭
而用之以晦大德丕冒而用之以恭於是結二國之信
致諸侯宗祧徼上帝之福錫之天下綏靖河洛澄一崤
渭天下胷腹也今已據其胷腹則號令之施足以掩天
下矣光復大業紹開中興千載一時也臣竊謂蜀宿重
兵歲月淹久一歲供億無慮千萬緡玉壘豐腴燥於轉
輸西海羽毛燼於器甲而蜀人之力日以殫矣仰賴陛
下惻怛晨興念慮遠方慨蜀漢宿兵之久憐岷峨飛餉
之勞乃詔樞臣徙兵關右全蜀父兄亟蒙福祉自謂可
以少燕一日之閒矣然臣竊念之其弊猶在者官冗是
也水濁則魚困官冗則民亂事要則易從法簡則易行
且蜀之力何以困兵蠧之也非特兵蠧之冗官病之也
蓋自軍興以來於是有制置司之官於是有都漕司之
官於是有州縣酒官及催撥運米官之流煩擾乎供須
崇侈乎饋問公私焦然物力耗竭囷簏空寡老弱罷病
而蜀之人益以瘠矣伏願陛下伸之以訓辭裁之以紀
極省官併局則益利罕不急之負薄賦緩征則潼夔有
息肩之日如是則蜀日以肥可以餉秦秦日以勁可以
遮蜀中興之業永為萬世無疆之休
汝礪又上恢復策曰嘗考荆楚之區北臨漢沔南薄夏
廣東界吳會西瀕巴蜀諸葛孔明以為用武之國者是
也外帶江漢内據巖阻魯肅以為金城之固者是也孫
權都武昌黃龍之元徙都建業以陸遜輔其子鎮焉豈
非以其地形得上流之勢依荆州之險足以為國之隱
蔽故耶又使步隲守西陵程普守江夏吕蒙守陸口朱
然守南郡而魯肅甘寧之徒亦復經營於資水益陽之
間是數公者皆天下魁桀竒偉豪爽萬人之英而權悉
付之以上流之任其意蓋以為先據夏口則上流之形
勢可全又據楚關則南夏之勢彌廣夫孫權雖威行江
東據有八州騁技賈力不足以駕二方之雄而劉備曹
公天下強對也陸遜非劉備對周瑜非曹公對卒能窘
劉備於西陵䠞曺公於赤壁破壞摧辱退步千里夫豈
有異故哉誠以楚關為城長江為池而得上流之便故
也仰惟陛下受命中興恢復疆宇大縣數百名都十二
自河而南悉主悉臣光復舊業系隆我宋世之議者棘
欲蹠孔明跨有荆益之言誦杜甫江陵望幸之句以謂
中原父老虚心注目願望陛下朝服濟江駐蹕諸宫臣
愚則謂其說是矣而時則未可也臣自岷江拏小舟漾
夔峽泛荆渚浮夏口倚泊九原廬阜督草郡守例兼田
官已而徜徉四顧迥眺千里獸蹄鳥足寂無人聲正念
戈兵斬刈歲月汚久穡人彫傷牛畜肆玩則地何由闢
粮何由積將何以奉萬乘供百官哉取諸岷益則岷益
鮮耗而無窮竭諸鄢郢則鄢郢養求之未給伏願陛下
少復俟之加以數年地益增治粮益得藏然後振旆以
臨三楚清蹕而朝諸侯可也更復俟之歴歲滋久河潼
囂庶許洛昌大然後復皇輿於舊京旋古鼎於大邑可
也臣書生駑弱僭論國事輕觸宸嚴惟陛下赦其愚尚
熟一計之
監察御史劉行簡論人主不憚改為䟽曰臣竊觀自古
人主處非常之時建非常之業謀無遺策事靡不濟者
無他焉機變敏速不憚改為而已臣請以漢高帝之事
言之始高帝聽酈生撓楚之計封六國後且將刻印付
之聞張良之說旋悟其非亟命銷印群臣勸都雒陽議
既定矣聞婁敬之說即日徙都何其易改耶處非常之
時建非常之業不得不如此也方今盜據中原四郊多
壘軍旅洊興國用耗竭可謂處非常之時矣陛下所與
群臣早夜圖回者無非安朝廷定社稷弭難銷兵足國
裕民之事可謂建非常之業矣然而機事之來間不容
髮謀不能皆密也知其疎則改之舉不能皆當也知其
非則改之機變敏速正在此耳臣伏覩陛下近降詔旨
以謂承中否之運不啻創業之難自非陛下既知其難
聦明宏達思慮至到惡能知其難若此哉臣謂陛下既
知其難則當以前古創業之君如漢高帝者為法凡群
臣論議於前陛下固當審思然知其可用則敏而行之
無憚改作如是乃可以濟功如其循習拘攣若可若否
則雖平居閒暇且猶不可況今日之事哉伏惟留神財
幸
歴代名臣奏議卷九十一
