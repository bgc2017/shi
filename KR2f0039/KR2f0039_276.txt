歴代名臣奏議卷二百七十六
明楊士竒等撰
國史
東漢獻帝時秘書監侍中荀悦上奏曰古者天子諸侯
有事必告于廟朝有二史左史記言右史書事事為春
秋言為尚書君舉必書善惡成敗無不存焉下及士庶
苟有茂異咸在載籍或欲顯而不得或欲隠而名章得
失一朝而榮辱千載善人勸焉滛人懼焉宜于今者偹
置史官掌其典文紀其行事每於歲盡舉之尚書以助
賞罰以行法教帝善之
魏明帝景初中帝問秘書監王肅曰司馬遷以受刑之
故内懷隠切著史記非貶孝武令人切齒肅對曰司馬
遷記事不虚美不隠惡劉向揚雄服其善叙事有良史
之才謂之實錄漢武帝聞其述史記取孝景及己本紀
覽之於是大怒削而投之於今此兩紀有錄無書後遭
李陵事遂下遷蠶室此為隠切在孝武而不在於史遷
也
吳烏程侯時韋曜為侍中領左國史烏程侯欲為父和
作紀曜執以和不豋帝位宜名為傳如是者非一後以
曜不承用詔命遂收付獄右國史華覈上䟽救之曰曜
運值千載特蒙哀識以其儒學得與史官貂蟬内侍承
合天問聖朝仁篤慎終追遠迎神之際垂涕勅曜曜愚
惑不達不能敷宣陛下大舜之美而拘繫史官使聖趣
不叙至行不彰實曜愚蔽當死之罪然臣慺慺見曜自
少勤學雖老不倦探綜墳典温故知新及意所經識古
今行事外史之中少過曜者昔李陵為漢將軍敗不還
而降匈奴司馬遷不加疾惡為陵遊說漢武帝以遷有
良史之才欲使畢成所撰忍不加誅書卒成立垂之無
窮今曜在吳亦漢之史遷也伏見前後符瑞彰著神指
天應繼出累見一統之期庶不復久事平之後當觀時
設制三王不相因禮五帝不相㳂樂質文殊塗損益異
體宜得曜軰依準古義有所改立漢氏承秦則有叔孫
通定一代之儀曜之才學亦漢通之次也又吳書雖已
有頭角叙贊未述昔班固作漢書文辭典雅後劉珍劉
毅等作漢記遠不及固叙傳尤劣今吳書當垂千載編
次諸史後之才士論次善惡非得良才如曜者實不可
使闕不朽之書如臣頑蔽誠非其人曜年已七十餘數
無幾乞赦其一等之罪為終身徒使成書業永足傳示
垂之百世書上不許
薛瑩以罪徙廣州覈又上䟽曰臣聞五帝三王皆立史
官叙錄功美垂之無窮漢時司馬遷班固咸命世大才
所撰精妙與六經俱傳大吳受命建國南土大皇帝末
年命太史令丁孚郎中項峻始撰吳書孚峻俱非史才
其所撰作不足紀錄至少帝時更差韋曜周昭薛瑩梁
廣及臣五人訪求往事所共撰立備有本末昭廣先亡
曜負恩蹈罪瑩出為將復以過徙其書遂委滯迄今未
撰奏臣愚淺才劣適可為瑩等記注而已若使撰合必
襲孚峻之跡懼墜大皇帝之元功損當世之盛美瑩涉
學既博文章尤妙同寮之中瑩為冠首今者見吏雖多
經學記述之才如瑩者少是以慺慺為國惜之實欲使
卒垂成之功編於前史之末奏上之後退填溝壑無所
復恨於是召瑩還為左國史
東晉元帝中興草創未置史官中書監王導上䟽曰夫
帝王之迹莫不畢書著為令典垂之無窮宣皇帝廓定
四海武皇帝受禪于魏至德大勲等蹤上聖而紀傳不
存扵王府德音未被乎管絃陛下聖明當中興之盛宜
建立國史撰集帝紀上敷祖宗之烈下紀佐命之勲務
以實錄為後代之準厭率土之望悅人神之心斯誠雍
熙之至美王者之弘基也宜俻史官勅佐著作郎干寶
漸就撰集帝納焉
後魏孝文帝時秘書令高祐與丞李彪等上奏曰臣等
聞典謨興話言所以光著載籍作成事所以昭揚然則
尚書者記言之體春秋者錄事之辭尋覽前志斯皆言
動之實錄也夏殷以前其文弗具自周以降典章備舉
史官之體文質不同立書之旨随時有異至若左氏属
詞比事兩致並書可謂存史意而非全史體逮司馬遷
班固皆博識大才論叙今古曲有條章雖周達未兼斯
寔前史之可言者也至於後漢魏晉咸以放焉惟聖朝
創制上古開基長發自始均以後至於成帝其間世數
久遠是以史弗能傳臣等疎陋忝當史職披覽國記竊
有志焉愚謂自王業始基庶事草創皇始以降光宅中
土宜依遷固大體令事類相從紀傳區别表志殊貫如
此脩綴事可備盡伏惟陛下先天開物洪宣帝命太皇
太后淳曜二儀惠和王度聲教之所漸洽風譯之所覃
加固已義振前王矣加太和以降年未一紀然嘉符禎
瑞備臻於往時洪功茂德事萃於曩世會稽佇玉牒之
章岱宗想石記之列而秘府策勲述美未盡將令皇風
大猷或闕而不載功臣懿績或遺而弗傳著作郎已下
請取有才用者參造國書如得其人三年有成矣然後
大明之德功光于帝篇聖后之勲業顯於皇策佐命忠
貞之倫納言司直之士咸以俻著載籍矣帝從之
宣武帝初踐阼李彪上表曰臣聞龍圖出而皇道明龜
書出而帝道昶斯寔冥中之書契也自瑞官立而卑高
陳民師建而貴賤序此乃人間之繩武也是以唐典篆
欽明之册虞書銘眘徽之篇傳著夏書之箴詩錄商家
之頌斯皆國史明乎得失之迹也逮于周姬鑒乎二代
文王開之以兩經公旦申之以六聫郁乎其文典章大
略也故觀雅頌識文武之丕烈察歌音辨周公之至孝
是以季札聽風而知始基聽頌而識盛德至若尼父之
别魯籍丘明之辨孔志可謂婉而成章盡而不汚者矣
自餘乘志之比其亦有趣焉暨史班之錄乃文窮於秦
漢事盡於哀平懲勸兩書華實兼載文質彬彬富哉言
也令大漢之風美𩔖三代炎劉崇道冠乎来事降及華
馬陳于咸有放焉四人敷贊弗遠不可力致豈虚也哉
其餘率見而書覩事而作者多矣尋其本末可往来焉
唯我皇魏之奄有中華也歲越百齡年幾十紀太祖以
弗違開基武皇以奉時拓業虎嘯域中龍飛宇外小往
大来品物咸亨自兹以降世濟其光史官叙錄未充其
盛加以東觀中圯册勲有闕美随日落善因月稀故諺
曰一日不書百事荒蕪至於太和之十二年先帝先后
遠惟景業綿綿休烈若不恢史闡錄懼上業茂功始有
缺矣於是召名儒博達之士充麟閣之選于時忘臣衆
短采臣片志令臣出納授臣丞職猥属斯事無所與讓
高祖時詔臣曰平爾雅志正爾筆端書而不法後世何
觀臣奉以周旋不敢失墜與著作等鳩集遺文并取前
記撰為國書假有新進時賢制作於此者恐閨門既異
出入生疑弦柱既易善者或謬自十五年以来臣使國
遷頻有南轅之事故載筆遂寢簡牘弗張其於書功錄
美不其闕歟伏惟孝文皇帝承天地之寶崇祖宗之業
景功未就奄焉崩殂凡百黎氓若無天地頼遇陛下體
明叡之真應保合之量恢大明以燭物履静恭以安邦
天清其氣地樂其静不愆不忘率由舊章可謂重明疉
聖元首康哉惟先皇之開創造物經綸浩曠加以魏典
流製藻繢垂篇窮理於有象盡性於衆變可謂日月出
矣無幽不燭也記曰善流者欲以繼其行善歌者欲人
繼其聲故傳曰文王基之周公成之又曰無周公之才
不得行周公之事今之親王可謂當之矣然先皇之茂
猷聖達今王之懿美洞鑒準之前代其聽靡悔也時哉
時哉可不光昭哉合德二儀者先皇之陶鈞也齊明日
月者先皇之洞照也慮周四時者先皇之茂功也合契
鬼神者先皇之玄燭也遷都改邑者先皇之達也變是
恊和者先皇之鑒也思同書軌者先皇之遠也守在四
夷者先皇之略也海外有截者先皇之威也禮田岐陽
者先皇之義也張樂岱郊者先皇之仁也鑾率幽漠者
先皇之智也燮伐南荆者先皇之禮也升中告成者先
皇之肅也親虔宗社者先皇之敬也衮實無闕者先皇
之充也開物成務者先皇之貞也觀乎人文者先皇之
藴也革弊創新者先皇之志也孝慈道洽者先皇之衷
也先皇有大功二十加以謙尊而光為而弗有可謂四
三皇而六五帝矣誠宜功書於竹素聲播於金石臣竊
謂史官之達者大則與日月齊明小則與四時並茂其
大者孔子左丘是也小者史遷班固是也故能聲流於
無窮義昭於来裔是以金可滅而風流不泯者其唯載
籍乎諺曰相門有相將門有將斯不唯其性盖言習之
所得也竊謂天文之官太歲之職如有其人宜其世矣
故尚書稱羲和世掌天地之官張衡賦曰學乎舊史氏
斯盖世傳之義也若夫良冶之子善知為裘良弓之子
善知為箕物豈有定習貫則知耳所以言及此者史職
不修事多淪曠天人之際不可須臾闕載也是以談遷
世事而功立彪固世事而名成道爭乃前鑒之軌轍後
鏡之蓍龜也然前代史官之不終業者有之皆陵遲之
世不能容善是以平子去史而成賦伯喈違閣而就志
近僭晉之世有佐郎王隠為著作虞預所毁亡官在家
晝則樵薪供爨夜則觀文属綴集成晉書存一代之事
司馬紹勅尚書唯給筆札而已國之大籍成於私家末
世之弊乃至如此史官之不遇時也今大魏之史職則
身貴禄則親榮優哉游哉式榖爾休矣而典謨弗恢者
其有以也而故著作漁陽傳毗北平陽尼河間邢産廣
平宋弁昌黎韓顯宗等並以文才見舉注述是同皆豋
年不永弗終茂績前著作程靈虬同時應舉共掌此務
今從他職官非所司唯崔光一人雖不移任然侍官兩
兼故載述致闕臣聞載籍之興由於大業雅頌垂薦起
於德美雖時有文質史有備略然歷世相仍不改此度
也昔子談誡其子遷曰當世有美而不書汝之罪也是
以久而見美孔明在蜀不以史官留意是以久而受譏
取之深衷史談之志賢亮遠矣書稱無曠庶官詩有職
思其憂臣非今之所司然昔忝斯任故不以草茅自䟽
敢言及於此語曰患為之者不必知知之者不得為臣
誠不知彊欲為之耳竊尋先朝賜臣名彪者遠則擬漢
史之叔皮近則準晉史之紹統推名求義欲罷不能荷
恩珮澤死而後已今求都下乞一静處綜理國籍以終
前志官給事力以充所須雖不能光啓大錄庶不為飽
食終日耳近則朞月可就遠也三年有成正本藴之麟
閣副貳藏之名山
西魏文帝時柳蚪以史官密書善惡未足懲勸乃上䟽
曰古者人君立史官非但記事而已盖所以為監誡也
動則左史書之言則右史書之彰善癉惡以樹風聲故
南史抗節表崔杼之罪董狐書法明趙盾之愆是知直
筆於朝其来久矣而漢魏已還密為記注徒聞後世無
益當時非所謂將順其美匡救其惡者也且著述之人
密書其事縱能直筆人莫之知何止物生横議亦自異
端互起故班固致受金之名陳夀有求米之論著漢魏
者非一氏造晉史者至數家後代紛紛莫知准的伏惟
陛下則天稽古勞心庶政開誹謗之路納忠讜之言諸
史官記注者請皆當朝顯言其状然後付之史閣庶令
是非明著得失無隠使聞善者日修有過者知懼敢以
愚管輕冒上聞乞以瞽言訪之衆議事遂施行
唐高祖時秘書丞令狐德棻上言曰近代無正史梁陳
齊文籍猶可㩀至周隋事多脫損今耳目尚相及史有
所馮一易世事皆汨暗無所綴拾陛下受禪於隋隋承
周二祖功業多在周今不論次各為一正史則先烈世
庸不光明而後無傳焉帝然之
太宗時褚遂良遷諫議大夫兼起居事帝謂遂良曰卿
記起居大抵人君得觀之否對曰今之起居古左右史
也善惡必記戒人主不為非法未聞天子自觀史也太
宗曰朕有不善卿必記邪對曰守道不如守官臣職載
筆君舉必書黃門侍郎劉洎曰使遂良不記天下之人
亦記之矣太宗曰朕行有三一監前代成敗以為元龜
二進善人共成政道三斥遠羣小不受纔言朕能守而
勿失亦欲史氏不能書吾惡也又謂房元齡曰比見前
後漢史載錄揚雄甘泉羽獵司馬相如子虚上林班固
兩都等賦此既文體浮華無益勸戒何暇書之史册其
上書論事詞理切直可裨於政理者朕從與不從皆須
載書
太宗又謂房玄齡曰朕每觀前代史書彰善癉惡足為
將来規誡不知自古當代有國史何因不令帝王親見
之對曰國史既善惡必書庶幾人主不為非法止應畏
忤旨故不得見也太宗曰卿可撰錄進来諫議大夫朱
子奢奏曰陛下獨覽起居扵事無失若以此法傳示子
孫㦯有飾非護短史官不免刑誅莫不順旨全身千載
何所信乎上不從元齡等遂删略國史為編年體撰高
祖太宗實錄表上之太宗見六月四日事語多微文謂
元齡曰昔周公誅管蔡而周室安季友鴆叔牙而魯國
寧朕之所為義同此𩔖盖所以安社稷利萬人耳史官
執筆何煩有隠宜即改削浮詞直書其事魏徵奏曰臣
聞人主位居尊極無所忌憚唯有國史用為懲惡勸善
書不以實後人何觀陛下今遣史官正其辭雅合至公
之道
代宗時吏部侍郎楊炎薦沈既濟有良史才召拜左拾
遺史館修撰初吳競撰國史為則天本紀次高宗下既
濟上奏曰則天皇后進以彊有退非德讓史臣追書當
稱為太后不宜曰上中宗雖降居藩邸而體元繼代本
吾君也宜稱皇帝不宜曰廬陵王睿宗在景龍前天命
未集假臨大寳於誼無名宜曰相王未容曰帝且則天
改周正朔立七廟天命革矣今以周廁唐列為帝紀考
于禮經是為亂名中宗嗣位在太后前而叙年製紀反
居其下方之躋僖公是謂不智昔漢高后稱制獨有王
諸吕為負漢約無遷鼎革命事時孝惠已殁子非劉氏
不紀吕后尚誰與哉議者猶謂不可況中宗以始年即
位季年復祚雖尊名中奪而天命未改足以首事表年
何所拘閡而列為二紀魯昭公之出春秋歲書其居曰
公在乾侯君在雖失位不敢廢也請省天后紀合中宗
紀每歲首必書孝和在所以統之曰皇帝在房陵太后
行某事改某制紀稱中宗而事述太后名不失正禮不
違常矣夫正名所以尊王室書法所以觀後嗣且太后
遺制自去帝號及孝和上諡開元册命而后之名不易
今祔陵配廟皆以后禮而獨承統於帝是有司不明正
失先旨若后姓氏名諱才藝智略崩葬日月宜入皇后
傳題其篇曰則天順聖武皇后云議不行
憲宗元和十五年史館修撰李翺上奏曰臣等無能謬
得秉筆史館以記注為職夫勸善懲惡正言直筆紀聖
朝功德述忠臣賢士事業載奸臣佞人醜行以傳無窮
者史官之任也伏以陛下即位十五年矣乃元年平夏
州二年平蜀斬闢三年平江東斬錡張茂昭遂得易定
五年擒從史得澤潞邢洺七年田宏正以魏博六州来
受常貢十二年平淮西斬元濟十三年王承宗獻德棣
入租税滄景除吏十四年平淄青斬師道得十二州神
斷武功自古中興之君莫有及者而自元和以来未著
實錄盛德大功史氏未記忠臣賢士名德甚有可為法
者逆臣賊人醜行亦有可為誡者史臣皆闕而未書臣
實懼焉故不自量輙欲勉強而修之凡人之事迹非大
善大惡則衆人無由知之故舊例皆訪問於人又取行
状諡議以為一據今之作行状者非其門生即其故吏
莫不虛加仁義禮智妄言忠肅惠和㦯言盛德大業遠
而愈光㦯云直道正言歿而不朽曾不直叙其事故善
惡混然不可明至如許敬宗李義府李林甫國朝之姦
臣也其使門生故吏作行状既不指其事寔虚稱道忠
信以加之則可以移之於房元齡魏徵裴炎徐有功矣
此不唯其處心不實苟欲虚美於所受恩之地而已盖
亦為文者又非游夏遷䧺之列務於華而忘其實溺於
辭而棄其理故為文則失六經之古風記事則非史遷
之實錄不如此則辭句鄙陋不能自成其文矣由是事
失其本文害於理而行状不足以取信若指事書實不
失虚言則必有人知其真偽不然者縱使門生故吏為
之亦不可以謬作德善之事而加之矣臣今請作行状
者不要虚說仁義禮智忠肅惠和盛德大業正言直道
蕪穢簡册不可取信但指事說實直載其詞則善惡功
跡皆㩀事足以自見矣假傳魏徵但記其諫諍之詞足
以為正直矣如傳段秀實但記其倒用司農寺印以追
逆兵又以象笏擊朱泚自足以為忠烈矣今之為行状
者都不指其事率以虛詞稱之故無魏徵之諫諍而加
之以正直無秀實之義勇而加之以忠烈者皆是也其
何足以為㩀若考功視行状之不依此者不得受依此
者乃下太常并牒史館太常定諡牒送史館則行状之
言縦未可一一皆信與其虚加妄言都無事實者猶山
澤高下之不同也史氏記錄須得本末苟憑往例皆是
空言則使史館何所為㩀伏乞下臣此奏使考功守行
善惡之詞雖故吏門生亦不能虚作而加之矣臣等要
知事實輙敢陳論輕黷天威無任戰越
文宗時帝方議政適見起居郎鄭朗執筆螭頭下帝謂
之曰向所論事亦記之乎朕將觀之朗曰臣執筆所書
者史也故事天子不觀史昔太宗欲觀之朱子奢曰史
不隠善不諱惡自中主而下㦯飾非護失見之則史官
無以自免且不敢直筆褚遂良亦稱史記天子言動雖
非法必書庶幾自飭帝悅謂宰相曰朗援故事不畀朕
見起居注可謂善守職者然人君之為善惡必記朕恐
平日言之不協治體為將来羞庶一見得以自改
時魏謩為起居舍人文宗嘗索起居注謩奏曰古置左
右史書得失以存鑒誡陛下所為善無畏不書不善天
下之人亦有以記之帝曰不然我既嘗觀之謩曰向者
取觀史氏為失職陛下一見則後来所書必有諱屈善
惡不實不可以為史且後代何信哉乃止
武宗會昌中李德裕上奏曰長夀二年宰臣姚璹以為
帝王謨訓不可闕於紀述史官疎遠無因得書請自今
以後所論軍國政要宰臣一人撰錄號為時政記厥後
因循多闕紀述臣等商量向後每坐日聖言如有慮及
生靈事關興替可昭示百代貽謀後昆者及宰臣獻替
謀猷有益風教並請依國朝故事知印宰臣撰錄連署
名封印至歲末送史館
德裕又上奏曰臣等伏見近日實錄多云禁中言者伏
以君上與宰臣及公卿言事皆須衆所聞見方合書扵
史策禁中之語向外何由得知㦯得於傳聞多出邪妄
便載史筆實累鴻猷向得實錄中如有此𩔖並請刊削
更不得以此紀述又宰臣及公卿論事行與不行須有
明㩀或奏議允惬必見褒稱㦯所論乖僻固有懲責在
藩鎮獻表者必有答詔居要官啓事者自合著明並當
昭然在人耳目或取舍存於堂案或與奪形於詔敇前
代史書所載奏議無不由此近見實錄多載密䟽言不
彰於朝聽事不顯于當時得自其家未足為信向後所
載羣臣奏議其可否得失須朝廷共知者方可紀述密
䟽並請不載如此則書必可法人皆首公愛憎之志不
行褒貶之言必信矣
宋太祖開寳七年知制誥史館修撰扈蒙乞委宰執抄
錄言動送付史館上䟽曰臣嘗讀唐書見文宗每開延
英召大臣論事必命起居郎起居舍人執筆扵殿階螭
頭之側以紀時政故文宗一朝實錄稍為詳俻至後唐
明宗亦命端明殿學士及樞密直學士輪修日歷旋送
史館近世以来此事都廢每季雖有内庭日歷樞密院
抄錄送付史館所記者不過對見辭謝而已帝王言動
莫得而書亦緣宰相以漏洩為虞無因肯說史官以疎
遠是隔何由得聞徒虔著撰之心難紀憂勤之德伏望
今後凡有裁制之事優䘏之恩發自宸衷合書簡册者
並委宰相及參知政事每月輪次抄錄送付史館以憑
修撰日歷所貴睿德神功歷千年而不朽嘉謨聖政垂
萬世以為光
太宗淳化五年左諫議大夫史館修撰張佖乞復左右
史之職上䟽曰臣竊以史官之職掌修國史不虚美不
隠惡凡天地日月之祥山川封域之分昭穆繼世之序
禮樂師旅之政本於起居注以為實錄然後立編年示
襃貶伏覩聖朝編年謂之日歷惟紀報状略叙敕文扵
聖政嘉言皇猷美事羣臣之忠邪善惡庶務之㳂革弛
張汗簡無聞國經曷紀謹案六曹故事起居郎掌修記
事之史凡記事以事繫日以日繫月以月繫時以時繫
年必書朔日甲乙以紀歷數典禮文物以考制度遷拜
旌賞以勸善誅罰黜免以懲惡季終則授之國史起居
舍人掌修記言之史錄天子制詔德音政事之制臣欲
請置起居院修左右史之職以記錄為起居注與時政
記逐月終送史館以備修日歷如此則聖朝稽古必煥
發於典墳信史成文固度越於周漢矣
真宗時詔遷官校勘三國志晉唐書或有言兩晉事多
鄙惡不可流行者真宗以語宰相翰林學士畢士安奏
曰惡以戒世善以勸後善惡之事春秋備載真宗然之
仁宗嘉祐四年翰林學士史館修撰歐陽脩論修日歷
䟽曰臣伏以史者國家之典法也自君臣善惡功過與
其百事之廢置可以垂勸戒示後世者皆得書而不隠
故自前世有國者莫不以史職為重伏見國朝之史以
宰相監修學士修撰又以兩府之臣撰時政記選三館
之士當陞擢者乃命修起居注如此不為不重矣然近
年以来員具而職廢其所撰述簡略遺漏百不存一至
扵事關大體者皆没而不書此實史官之罪而臣之責
也然其弊在於修撰之官惟據諸司供報而不敢書所
見聞故也今時政記雖是兩府臣僚修纂然聖君言動
有所宣諭臣下奏議事關得失者皆不紀錄惟書除目
辭見之𩔖至於起居注亦然與諸司供報文字無異修
撰官秖據此銓次繫以日月謂之日歷而已是以朝廷
之事史官雖欲書而不得書也自古人君皆不自閱史
今撰述既成必錄本進呈則事有諱避史官雖欲書而
又不敢書也加以日歷時政記起居注例欲承前積滯
相因故纂錄者常務追修累年前事而歲月既遠遺失
莫存至扵事在目今可以詳扵見聞者又以追修積滯
不暇及之若不革其弊則前後相因史官永無舉職之
時使聖朝典法遂成廢墮矣臣竊見趙元昊自初僭叛
至復稱臣始終一宗事節皆不曾書亦聞修撰官甚欲
紀述以修纂後時追求莫得故也其扵他事又可知焉
臣今𣣔乞特詔修時政記起居注之臣並以德音宣諭
臣下奏對之語書之其修撰官不得依前秖據諸司供
報編次除目辭見並須考驗事實其除某官者以某功
如狄青等破儂智高文彦博等破王則之𩔖其貶某職
者坐某罪如昨来麟州守將及并州龐籍緣白草平事
近日孫沔所坐之𩔖事有文據及迹状明白者皆俻書
之所以使聖朝賞罰之典可以勸善懲惡昭示後世若
大臣用情朝廷賞罰不當者亦得書以為警戒此國家
置史之本意也至於其他大事並許史院據所聞見書
之如聞見未詳者直牒諸處會問及臣僚奏議異同朝
廷裁置處分並書之已上事節並令修撰官逐時旋據
所得錄為草卷摽定月分扵史院躬親入櫃封鎖候諸
司供報齊足修為日歷仍乞每至歲終命監修宰相親
至史院點檢撰官紀錄事迹内有不勤其事隳官失職
者奏行責罰其時政記起居注日歷等除今日以前積
滯者不住追修外截自今後並令次月供報如稍有遲
滯許修撰官至中書樞密院催請其諸司供報拖延及
史院有所會問諸處不畫時報應致妨修纂者其當行
手分並許史院牒開封府勾追嚴斷其日歷時政記起
居注並乞更不進本所貴少修史職上存聖朝典法此
乃臣之職事不敢不言
仁宗時知成德軍宋祁乞宰相監修唐書䟽曰臣先奉
詔修定唐書是時賈昌朝罷執政丁度以參知政事嗣
揔其任度比罷免而書局不解今度不幸薨謝臣又遠
守邊郡本局止有删修官王疇以下四員至今編纂遼
延紀志俱未有草卷誠恐書無統制諸儒論議不一淹
引歲時欲望朝廷許依前例以宰相監修竊以一王大
典垂法千古今功且垂成而其間褒貶是非出史臣等
須藉當國大臣商㩁訂正為斯文之重庶書成行遠無
愧前人唐特修晉氏一史亦宰相恭緫彼偏方陋國制
度殘窶尚以輔弼領之比今唐書恢大光明為不侔矣
伏乞特賜詳度施行
宋庠乞删修唐書及五代史䟽曰臣伏見劉昫唐書及
范質五代史並是近代修纂雖粗成卷帙而實多漏略
義例無次首末相違按唐自武宗以還實錄皆闕詳昫
等輯綴之日因舊史存體統續後事者不無叢脞至扵
序篇贊論褒貶大方訂之前世訖無可采其五代帝紀
則殆是全寫實錄列傳則更同銘誌比於唐史抑又甚
焉自宋興八十餘年上距李氏歷載踰百五姓相代故
老淪亡語授耳傳寖以疎闊若不因時修定則二書者
非徒取愧扵来葉固將遺恨于當年乃者威武軍節度
使知樞密院事盛度任學士日亦嘗乞搜訪唐事以裨
史闕雖文移徧下而州縣俗吏罕或省知逮此數年莫
克如詔臣誠不自揆然由布衣之日服膺簡册竊觀二
史未嘗不廢書結欷但恨家乏篇籍人無師仰區區之
志誰與憫之比者幸蒙陛下教育之仁久塵史觀讐撰
之職每緣是正文字見秘府所藏唐家紀傳詔令及偏
記小說之𩔖名種尚多五代實錄諸國僭偽之篇往往
完具若得裒𩔖而通閱猶足以整齊年月補緝散亡勒
成新書或矯前病然念臣才識蒙淺見聞凡近必依朋
𩔖參質否臧竊覩同館脩撰翰林侍讀學士尚書吏部
員外郎李淑預修三朝正史博貫前載文雄學奥儻諧
咨定實繄宗矩臣弟尚書刑部員外郎直史館祁稍勤
篇翰頗及軰流俾之編删亦必盡力臣欲望聖慈差李
淑及臣弟等三人同將唐書及五代史别加撰著然乞
不為官局只許於館閣内正行公文更互掇借應係唐
書及五代史照對文字各就本家纂錄並不煩官司供
給庶得寖尋史法寬假歲期上賴好文之明恣窮希古
之樂此亦千載一時之遇耳臣又案唐張說退罷許在
家修史沈傳師出為湖南觀察使亦令在州撰述彼本
朝記注尚許私藏況前世成書詎勞公禁如臣等或有
外補差擇亦乞如傳師故事
哲宗元祐元年門下侍郎司馬光乞令校定資治通鑑
所寫稽古錄劄子曰臣聞史者今之所以知古後之所
以知先是故人主不可以不觀史善者可以為法不善
者可以為戒自生民以来帝王之盛者無如堯舜書稱
其德皆曰稽古然則治天下者安可以不師古哉伏見
皇帝陛下初開經筵先講論語讀祖宗寳訓論語記孔
子之言行寳訓述祖宗之聖謀誠為從學之要然國家
未有天下以前帝王之事臣愚以為亦不可不知也頋
以年祀悠遠載籍浩博非一日二日所能徧閱而周知
所宜提其綱目撮其精英然後可以見治亂存亡之大
略也臣先於英宗皇帝時嘗采獵經史上自周威烈王
二十三年下盡周世宗顯德六年略舉每年大事編收
為圖年為一行六十行為一重五重為一卷凡一千三
百六十二年共成五卷謂之歷年圖上之以省煩文便
觀覽臣又於神宗皇帝時受詔修國朝百官公卿表臣
依司馬遷法自建隆元年至治平四年各記大事於上
方書成上之有詔附於國史臣今更討論經史上自伏
羲下至周威烈王二十二年略序大要以補二書之闕
合為二十卷名曰稽古錄欲繕寫奏御而私家少得筆
吏恐日近不能了畢竊見先有聖旨令秘書省正字范
祖禹等就本省校定臣所編修資治通鑑見有筆吏及
紙札等物伏望聖慈特降指揮許臣并上件稽古錄送
祖禹等令就夲局繕寫校對訖先次上進候將来讀祖
宗寳訓了日若别未有書可讀欲乞且取臣此書進讀
仍令讀官随文解釋則前王軌轍皆可槩見庶幾足以
資稽古之萬一輔聖性之聦明
徽宗即位初右正言陳瓘上奏曰臣伏聞王安石日錄
七十餘卷具載熙寧中奏對議論之語此乃人臣私錄
之書非朝廷之典册也自紹聖再修神宗實錄史官請
以此書降付史院凡日歷時政記及神宗御集之所不
載者往往專據此書追議刑賞奪宗廟之美以歸故臣
建掌書之官以修私史考之往古並無此例唯唐武宗
時宰相李德裕引鄭亞之徒改修憲宗實錄增損筆削
專美其文其後宣宗即位追念憲考不能平也故大中
三年九月制曰委國史於愛婿之手寵秘文扵弱子之
身擅敢改張㒺有畏忌奪他人之懿績為私門之令猷
於是德裕鄭亞皆從貶竄盖以國史實錄皆欲顯揚宗
廟之美非人臣之所得私也神考之信任安石雖成湯
之扵伊尹不過如此安石密贊之言強諫之語何必盡
宣扵外然後見君臣相得之盛乎昔者周公之訓曰爾
有嘉謀嘉猷則入告爾后于内爾乃順之於外曰斯謀
斯猷惟我后之德安石日錄所載嘉謀嘉猷既入告而
發扵命令則斯謀斯猷皆神考之德也豈可以繼志述
事為名而專紹人臣之美乎伏惟陛下若稽如堯舜繼
述如武王棄斥人臣不改之小孝光神考日新之聖緒
忍使裕陵之美皆為私史所攘改而正之理不可緩所
有紹聖神宗實錄願詔史臣别行删修以成一代不刊
之典
瓘又論哲宗實錄不當止差蔡京兼脩状曰臣聞公而
不私則朝廷無過舉之事私而不公則天下有不服之
心臣伏見近差翰林學士承旨蔡京兼脩哲宗皇帝實
錄此朝廷過舉之大而人心不服者也國家自太宗以
後每朝實錄提舉脩撰皆有正官用度雖多不敢惜費
命官雖衆不敢憚煩所以重大典而敬先朝也今脩哲
宗實錄獨用兼官而已豈非以蔡京欲擅史局而朝廷
不欲重違其意乎蔡京得兼局而哲宗史事不得具官
輕一朝大典違祖宗故事皆為一京則是朝廷之所以
厚京者過於哲宗明矣臣前章所謂朝廷大政無不委
曲遷就而為一京之地者此亦其一事也陛下篤扵天
倫曲致其厚每對臣下語及泰陵則聖顔慘戚感動左
右豈肯以天下而儉於先朝之史事乎今物議詾詾皆
有公私厚薄之說無不歸過於陛下矣京為陛下畫不
忠之策陛下為京受不厚之名京無忌憚人不敢言陛
下孤立人不敢助卑君尊臣陵壓主道豈有朝廷事勢
倒置如此而可以久安乎昔者為修王安石日錄專置
一局今者為修哲宗實錄則兼官而已王氏尊於神考
蔡氏重扵哲宗三家僭魯六卿分晉原其起因不過如
此前古已陳之事安可以不監戒乎臣自十八日不得
上殿次日又復隔下自知必有重譴理當誅竄然而未
受謫命猶在言職豈敢以一身之危辱而棄其所當言
乎願詔三省檢會累朝差官修實錄故事如臣所言不
誣乞行改正以稱陛下厚扵泰陵之意
時詔三史三國志晉書舛誤其選官校正之瓘又上䟽
曰人君稽古之學一經一史經則守之而治身史則考
之而應變天下之事其變無窮故往古可監之迹不可
不詳知也仁宗嘗謂輔臣曰朕聽政之暇於舊史無所
不觀思考歷代治亂事迹以為監戒也英宗命司馬光
論次歴代君臣事迹可以為監戒者既上通志八卷又
命置局續修書成取旨賜名神考繼志述事賜其名曰
資治通鑑又為親製厥序炳若雲漢為章于天自然之
巧變化出焉其略曰所載明君良臣切摩治道議論之
精語德刑之善制天人相與之際休咎庶證之原威福
盛衰之夲規模利害之效良將之方略循吏之條教斷
之以邪正要之扵治忽辭令淵源之體箴諫深切之議
良謂備焉列于戸牖之間而盡古今之統博而得其要
簡而周於事是亦典刑之總會策牘之淵林矣臣嘗三
復明訓掩卷歎息以謂諸史所載數千年事文字繁多
不可勝覽窶儒寒生業專習一窮年皓首猶或昧陋仰
窺聖作區判事𩔖數語之間盡史之要翕受以畜德敷
施而日新堯舜之所謂稽古何以加此而況不忘謙抑
俯比漢唐自謂文景太宗無間然矣自餘治世盛王得
聖賢之一體者亦皆取焉至于荒墜顛危之主亂賊姦
宄之臣可觀可鑑無不悉論以著聖志其書既以印行
可取而讀也然則仁宗校正之時則資治通鑑既有兆
矣聖聖稽古同乎一心皆以載籍垂示後嗣昔之人積
累艱難非一日也繼而張之正在今日
大觀二年起居郎石公弼上奏曰臣竊考唐貞觀職官
故事天子御正衙則起居郎居左舍人居右有命則臨
陛俯聽退而書之每仗下議政事亦必随輔臣入殿執
筆記錄於前史官随之及仗在紫宸内閤則夾香案對
立殿下上記得失繇是事之機要言之微密人之忠邪
皆得書之方册昭示將来明主賢臣之事罔或缺遺一
代之典文燦然大俻且唐天下垂三百年號稱至治莫
盛扵貞觀而謀猷設張制度文采勲績治效必可垂法
後世而當時崇尚史官載錄如此由今考之事之存者
猶十之五六此史官之不可不知故事也永徽以後高
宗不躬萬機重臣許李綰權持政姦謀邪計杜塞不聞
畏避羣臣自是起居稍奪故事止扵對仗承旨仗下議
論不復與聞至長夀中宰相姚璹始建議執政大臣錄
仗下論議多出扵股肱輔弼之臣史官職在記錄而已
利害殊絶較然可知若夫時政記使宰相為之賢者則
推美避譽邪臣則飾過隠非事關機要或疑謀泄而功
沮言及臣寮或慮隙開而怨售巧事形迹互相依倚銓
次不廣筆削自私此時政記之在當時屢建而屢罷者
此也臣竊惟國家受命以来累聖相繼百度脩明度越
前古獨史臣之職未復故事脩時政記即未免有昔時
之累起居注及史館日歷意在塞責具員苟免以編制
勅𩔖除免叙年月為纂述聖主言動仗下與便坐論議
既不與聞而羣臣奏䟽諫官言事留中者未嘗宣諭焚
藁者往往無傳神機天算竒謀碩畫内安社稷外撫四
夷可以輝煥竹帛儀刑今古者或在當時未嘗撰述至
扵異日稍稍訪求則必耳目不接真偽相冒是非雜揉
失實傳之後世其可信乎事之出於羣臣者家人故吏
因兹緣飾朋黨仇怨得以成私文字增加委曲旨意虚
美溢惡不可勝聽遂使高文直筆是非猶豫褒貶自疑
忠臣義士視既往之迹晻昧不章因有自悔不前之心
臣竊以邪正辨而有好悪好惡形而為是非施扵有政
也則為刑為賞列之國史也則為褒為貶必著明萬世
既有以旌别於生前又有以追錄于已死如此為善者
自堅造非者解體二者皆人主之操柄教化之樞機不
可不審也方今史官之選必天下文學脩潔之士若止
以編制勅𩔖除免叙年月為奉職則但通曉文字求之
二省一令史足矣何必擇人哉且唐天寶以後天下多
故起居之職因循曠弛然後百家傳記之說雜然並興
瀰漫流行不可勝數率皆耳剽口傳轉相紀述文辭侈
靡誑亂事實猥發宫闈之私傅致難知之事采獲竒怪
雜以詼笑施之當時未免無疑傳之後世豈得不信古
者禮失求之扵野孔丘學官名於郯子皆以事久難明
苟可考焉必為事實唐褚遂良知起居事太宗問曰朕
有不善卿必記耶對曰臣職載筆君舉必書劉洎曰使
遂良不書天下之人亦記之矣夫起居之錄不詳則臣
下之記逾廣機失扵上則柄任扵下自然之理也近世
綴文之事頗為傳記有所論列臣愚以為不復其本則
其原未可卒禁臣愚伏願陛下詔大臣講求故事稍還
史館之職使之得以悉意記錄善惡必書至纖至悉無
所或遺凡羣臣奏䟽諫官言事或行或否並望即時宣
示史官删叙潤色書之緗簡使後世知陛下有納諫之
明知直臣立不諱之朝知議事有羣臣之論知陛下無
偏聽之聦羣臣拜免必叙遷責之由使後世知陛下無
好惡之私倘或史官因循廢職著譔不時則必明加黜
責庶幾君臣行事廊廟規圖纖微必著後世有所考法
焉臣又以為唐制起居供奉仗内而史官必随其後者
意欲記注臣寮與脩撰學士者皆得親見事實與聞謨
訓然後銓次不相牴牾此最策之得者也又臣嘗考漢
事記注無定員而太史有常職是時近臣皆持槖簮筆
入侍左右盖欲有所紀述而天下計書先上太史副上
丞相由是事得廣載書可責成此兩漢遺史所以為後
世模楷也今近臣非職事者自見聖君言動固不敢有
所紀而天下記之亦未嘗上羣臣列傳事非章章尤著
者則唯取信行状行状者門人故吏之所為非大公至
正之語尤難依據者也臣又以古之史官皆久扵職如
司馬遷班固皆父子繼纂其事唐張說致仕亦必脩史
吴競被貶以藁自随方今史臣遷擢不時前後相承文
書猥積修舊不給何暇議新以至軍國政要纂錄後時
久而訛謬事多此𩔖難一一陳至扵宰相監修劉子允
以為十羊九牧書成進本朱子奢以為開後世史官之
禍如此等事所宜變更伏望聖慈俯察狂瞽如前所陳
萬有一分倘合聖意即乞詔公卿議定其例
四年起居舍人宇文粹中上奏曰臣聞人君忠利以導
民則民安其政信順以事神則神饗其德神民不相雜
擾則天下之物有非人力可校而自至者故禮記言四
靈為畜謂至和浹洽而物遂其性也周詩言貽我来麰
謂五榖順成而得所養也物遂其性民得所養脩德錫
符之應莫大扵此若夫鱗毛羽介之孽虹蜺光景形色
變怪之祥華實之非其時孽育之非其𩔖則月令書之
以為異洪範五行傳記之以為妖先儒董仲舒劉向之
徒論之詳矣臣伏覩近年起居注所書祥應猥冗而不
經煩雜而無所别擇如檜枝生黃花菜菓有佛像白氣
騰空紅光燭天桃李冬實僊人影晝見之𩔖皆前世以
為妖異今一切紀為瑞應昔桑榖共生于亳廷則伊陟
巫咸贊太戊脩德以禳之飛雉升于鼎耳則祖己訓高
宗正厥事以應之今州郡䛕佞成風裒集境内妖怪繪
圖奏陳其意曰此臣治理之效三省集諸路所奏拜表
稱賀其意曰此皆燮理之功而數月之間動以千數夫
物反常為變天反時為災所以警懼告戒者今不以為
憂又從而講慶賀之禮史官所紀乃天子言動政事誥
命而雜以䛕佞無寔之事豈不為典册之累乎恭惟陛
下内德淳茂昭格于三靈惠澤洋溢丕冒于四海天地
助順祖宗儲福何必假此虛誕蕪翳盛美伏望明詔史
官應禮部所關報祥瑞驗以經典而載其大者若常雨
常燥青眚赤祥凡前史以為灾異者直書其事不必點
綴文辭遷就附合庶幾弭灾報貺可以仰當天地之心
無虚美無溢言可以垂訓于千百世之後
徽宗時侍御史陳次升上奏曰臣訪聞前右司諫陳瓘
嘗論史院修神宗實錄多用王安石家日錄頗失事實
不聞施行者臣竊謂神宗皇帝聦明英睿超絶古今熙
寧元豐間勵精庶政更新百度盡出宸斷而執政大臣
但奉行而已如聞安石日錄多稱己善謂一時制作皆
自己出矯詞託訓前無祖宗上薄神考厚誣天下事非
一端其扵聖德掩蔽多矣瓘嘗指陳數事朝野相傳皆
謂得實至今不得改正兼風聞史院先因曾布請用安
石日錄遂准得朝旨謂修入實錄必取旨而後用不知
果有乎無耶若果有之不委史院曾無取旨乎陛下貴
為天子持萬乘之權而神考一朝大典儻容史官任其
私意紊亂事實不行究治何以彰聖孝之至伏望聖慈
早賜指揮施行
次升又論神宗實錄劄子曰臣恭惟神宗皇帝在位十
有九年其道德之妙不可得而名所見於政事者特緒
餘而已史傳所載豈能形容其萬一哉訪聞史院官附
會執政蔡卞用故宰相王安石日錄變亂事寔熙寧元
豐間聖作之善者悉歸功于安石朝廷時政記則略而
不用前諫官陳瓘嘗具論列陛下仁孝篤至躬親省覽
灼見事寔至今未聞施行近又覩禮部關報御史臺牒
云史院僅十年方修帝紀五册其餘並未修撰竊以史
官直筆取信天下昭垂萬世是是非非實繫襃貶若以
非為是以是為非後世何觀而又貪冒史院供給優厚
遷延歲月以圖利入曾不以修撰為意遂使君父盛美
掩蔽而不揚一朝大典久稽而不就附下罔上尊臣抑
君不忠不敬莫大乎是此而不懲何以示戒伏望聖慈
明詔史院改正事實重黜史官以正典刑庶彰神考之
聖烈以昭陛下之聖孝以慰中外之公議不勝幸甚
次升又上劄子曰臣竊以聖人之治無以加扵孝孝莫
大扵嚴父嚴父莫大顯名扵後世恭惟神宗皇帝功業
赫顯前古無上其所以流傳萬世者國史而已今史院
官先用王安石日錄歸美安石而掩蔽神考盛德陛下
躬親省覽灼見事實已行删改天下莫不仰陛下孝誠
之至也然而史官之罪未正朝廷失刑也今朝廷既見
史官弗虔職事忽略大典僅及十年方修帝紀五册而
史官之罪又置而不問天下以謂陛下獨厚扵史官不
忍加罪而顯親之道未至加隆有累聖德伏望睿旨檢
會臣前奏早賜施行
次升又上劄子曰臣伏以臣任侍御史日論奏史院官
修神宗皇帝國史僅及十年方修帝紀五册其餘並未
修撰乞行黜責未見指揮竊以國家馭吏之法有司承
行事件雖甚微末偶爾稽違必行糾治況一朝大典所
繫國體最重安可置而不問乎今史官敢爾慢令輕視
朝廷貪冒俸給優厚特有稽留遂使神宗皇帝盛德大
業前後相承十有七年不獲成書自古已来修撰國史
未有如此其久也今若不正其罪何以為後来之戒信
書未委何日可成伏望聖慈斷自清衷無牽大臣之私
意以廢天下之公議
次升又論鄧詢武状曰臣伏聞秘書少監鄧詢武除同
修正史輿議未允者竊以王言如絲其出如綸王言如
綸其出如綍言命令一出而不可反也詢武前日史院
留之朝廷謂其不可遂行寝罷今又有此差除衆議籍
籍以謂命令反覆如此何以明是非别賢愚而取信扵
天下乎況詢武父綰昔為御史中丞專事姦佞求媚大
臣為安石求賜第薦安石子滂及其婿蔡卞館職神宗
皇帝察見底裏親批聖語操心頗僻賦性姦回論事薦
人不循分守今詢武修史豈能公心直筆以發揮神考
之盛德而不能掩其父之惡乎兼詢武學問荒唐衆所
共知前日蔡卞報綰之私恩及欲褒飾妻父安石之美
故置詢武扵史院以偹檢討士人莫不指笑今令同修
正史尤非所宜伏望聖慈斷自宸衷特賜寝罷以允公
議
次升又上奏曰臣近彈奏秘書少監鄧詢武不可同修
神宗皇帝正史不蒙施行須至再瀆天聽者竊以史官
直筆取信萬世祖宗以来尤為慎重咸平初修太宗皇
帝實錄錢若水主其事薦起居舍人李宗諤等數人充
史官真宗皇帝指宗諤曰自太平興國以後皆昉在中
書日事史策本憑直筆倘子為父隠何以傳信扵後代
乎除宗諤不許餘悉可之且宗諤文學才名顯扵一時
議論堅正信於朝廷真宗皇帝以此尚不授之史官而
詢武人材凡下詞筆繆陋不可比擬宗諤一二昉亦當
時名相非若鄧綰之姦佞兼綰自為御史知雜以至御
史中丞凡六七年論事不少頗僻為多詢武豈不為父
隠乎何以取信天下後世前日既已罷之今日又有此
差除公議寔為未允伏望聖慈以國史為念特賜追寝
除命無使小臣得逞其私
諫議大夫襲夬上奏曰臣伏覩制命以秘書監鄧詢武
兼編修神宗皇帝實錄者臣恭惟神宗皇帝在位一十
九年勵精政事百度修明當有一朝盛典垂範萬世光
耀無窮者也宜得博學純儒端正之士以任其職詢武
何人乃與此選臣謹按詢武中懷險詐内行汚惡䛕諂
權要縉紳不齒東觀長吏已為冒榮豈容濫廁史筆滓
穢先朝大典臣愚伏望聖慈追還成命别選名流以慰
天下之望
左司諫江公望上奏曰臣恭以神宗皇帝史書經元祐
紹聖修纂史臣議論各有所挾𩔖多偏係不唯不足以
傳信後世今日史官寔難措辭若折以紹聖之書則元
祐修纂之臣法固不容匿藁臣妄意其家各有追記所
以之文後世其書必别行議陛下者必曰神考乃陛下
之父豈有子不為父作好書必不信史而信别行之書
也盛德大業反遭掩昧而不明當是時誰為分辯今日
所當痛思也或者之論欲重為恩賞以出私挾之書并
二書焚之别行修纂如是則野史復興矣適以寔元祐
别行之書為不妄也史官以二書叢較矛盾相持不獨
神考德業未易措辭當時預政大臣子弟或在顯仕豈
無頋避業已在職以編次纂集為名苟延歲時假此以
為階至扵華近遂脫身去矣此史所以未有絶筆之期
也況神考盛德大業事實見在陛下雖欲加損益且不
可得況人臣乎況天下後世乎伏望陛下蒐羅博古洽
聞平心篤論之士凡三數人不以彼時此時之間擢自
淵衷付以史任期以一二年早見成書故不受汙染之
清明不入形容之氣象倘得良史筆下自傳此意而簡
牒迥有光彩伏望特降詔書明牓朝堂使曉陛下德意
以先帝史牒異論相持久不得就今訪之公論取博古
洽聞平心篤論之士蔽自朕意以補史官不以元祐紹
聖為間二書並存折之事實書就即焚之雖朕與士大
夫無預加損要以近期不以員多為冗豈惟神考盛德
大業增潤扵直筆傳美扵正論俾朕夙夜不遑康寧之
心少安亦卿等父祖之休績不為阿論異見之所揜共
揚斯休朕與汝之責塞矣伏冀聖慈如允所請早賜降
詔施行臣以謂機已失時已後矣雖旦晝不可停也惟
陛下勉之
翰林學士王覿辭免修史上奏曰臣今月七日閤門告
報奉勅差修神宗國史兼哲宗實錄修撰者伏以史氏
之職古難其才況兩朝之信書示萬世之常道恭惟神
宗皇帝盛德大業際天接地哲宗皇帝柔遠能邇持盈
守成繼明扵三紀之間致治乎百王之上宜得深識義
理博通古今富扵典麗之辭責以論次之效豈容蹇淺
輙汙簡編伏望聖慈矜此微誠察其非據追還成命改
授名儒庶幾灝噩之文不墜典謨之體所有勅命不敢
祗受
歷代名臣奏議卷二百七十六
