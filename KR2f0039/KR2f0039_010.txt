歴代名臣奏議卷十
明楊士竒等撰
孝親
後魏孝文帝時文明太后崩高祖五日不食中部曹楊
椿進諫曰陛下至性孝過有虞居哀五朝水漿不御羣
下惶灼莫知所言陛下荷祖宗之業臨萬國之重豈可
同匹夫之節以取僵仆且聖人之禮毁不滅性縱陛下
欲自賢於萬代其若宗廟何高祖感其言乃一進粥
唐太宗時監察御史馬周上疏曰臣每讀前史見賢者
忠孝事未嘗不廢卷長想思履其迹臣不幸早失父母
犬馬之養已無所施顧来事可為者惟忠義而已是以
徒步二千里歸於陛下陛下不以臣愚擢臣不次竊自
惟念無以論報輙竭區區惟陛下所擇臣伏見大安宫
在宫城右墻宇門闕方紫極為卑小東宫皇太子居之
而在内大安至尊居之反在外太上皇雖志清儉愛惜
人力陛下不敢違而蕃夷朝見四方觀聽有不足焉臣
願營雉堞門觀務從高顯以稱萬方之望則大孝昭矣
臣伏讀明詔以二月幸九成宮竊惟太上皇春秋高陛
下宜朝夕視膳今所幸宫去京三百里而遠非能旦發
暮至也萬一有太上皇思感欲即見陛下何以逮之今
兹本為避暑行也太上皇留熱處而陛下走凉處温凊
之道臣所未安然詔書既下業不中止願示還期以開
衆惑臣伏見詔宗室功臣悉就藩國遂貽子孫世守其
政竊惟陛下之意誠愛之重之欲其裔緒承守與國無
疆也臣謂必如詔書者陛下宜思所以安存之富貴之
何必使世官也且堯舜之父有朱均之子若令有不肖
子襲封嗣職兆庶被殃國家蒙患正欲絶之則子文之
治猶在也正欲存之則欒黶之惡已暴也必曰與其毒
害於見存之人寧割恩於已亡之臣則向所謂愛之重
之者適所以傷之也臣謂宜賦以茅土疇以戶邑必有
材行隨器而授雖幹翮非彊亦可以免累漢光武不任
功臣以吏事所以終全其世者良得其術也願陛下深
思其事使得奉大恩而子孫終其福祿也臣聞聖人之
化天下莫不以孝為本故曰孝莫大於嚴父嚴父莫大
於配天國之大事在祀與戎孔子亦言吾不與祭如不
祭是聖人之重祭祀也自陛下踐阼宗廟之享未嘗親
事竊惟聖情以乘輿一出所費無蓺故忍孝思以便百
姓而一代史官不書皇帝入廟將何以貽厥孫謀示来
葉邪臣知大孝誠不在爼豆之間然聖人訓人必以已
先之示不忘本也臣聞致化之道在求賢審官孔子曰
惟名與器不可以假人是言慎舉之為重也臣伏見王
長通白眀達本樂工輿皂雜類韋槃提斛斯正無他材
獨解調馬雖術踰等夷可厚賜金帛以富其家今超授
高爵與外朝廷會騶豎倡子鳴玉曳履臣竊耻之若朝
命不可追改尚宜不使在列與士大夫為伍帝善其言
帝又謂侍臣曰今日是朕生日俗間以生日可為喜樂
在朕情翻成感思君臨天下富有四海而追求侍養永
不可得仲由懷負米之恨良有以也況詩曰哀哀父母
生我劬勞奈何以劬勞之哀遂為宴樂之事甚乖禮度
因而泣下左右皆悲
肅宗在東宫時李林甫數搆譛勢危甚及即位怨之欲
掘冢焚骨行軍司馬李泌以天子而念宿嫌示天下不
廣使脅從之徒得釋言於賊帝不悅曰往事卿忘之乎
對曰臣念不在此上皇有天下五十年一旦失意南方
氣候惡且春秋高聞陛下錄故怨將内慚不懌萬有一
感疾是陛下以天下之廣不能安親也帝感悟抱泌頸
以泣曰朕不及此
宋英宗即位初同知諫院吕誨乞奉慈闈以全孝德上
奏曰臣聞置天下方乎置器者盖在人君者審乎安危
之勢所以有守成之難有持盈之戒者正謂是矣我太
祖太宗造宋之艱難承五季之弊平諸夏以為一援生
靈於塗炭安寰海於覆盂真宗以神武定二邊以文德
綏萬方薦功高厚著於金石仁宗在宥四十二年循持
憲度何嘗殺一不辜失一有罪惠澤下流有生畢遂可
謂仁信之至集百年之昌期纂四聖之丕緒矣而襃豫
鄂王相繼不育天其意者以陛下當其歴數錫之休命
席乎成業有以恢隆萬世之基而又知先帝明哲拔陛
下於公族授之以震器皇太后鞠養聖躬保護成德一
旦恭宣玉几之命謀先輔弼之助陛下安步中外帖然
功德為重矣恩德為厚矣陛下報之之道宜如何哉然
自踐阼三日之内親決數事至眀燭理人皆慰抃有望
於治平矣屬以聖候爽和嬰仍于今竊聞所上湯劑未
嘗服餌太醫診脉而不敢言病内臣依違而不敢進藥
良以天威違拂震慴靡遑日度一日殊不知誤天下之
大矣且百金之子尚有倚衡之誡而萬乘之貴殊無保
邦之慮耶矧又聞流議騰沸謂陛下視朝之後燕適宫
中言動無節嘻笑不常執喪之禮未至奉親之道或闕
以至晨昏省問曠絶者踰月虧損盛德莫大於此但外
臣不知端倪果如是乃陛下重違天意不以繼承為念
忽先帝顧託之命輕萬乘崇高之體忘聖母鞠育之恩
違孝子承顔之道何以上奉宗廟率教於天下也臣重
思違豫而来巳逾半歲萬幾之事都無可否而賴皇太
后處内大臣盡心中外循常理軍民無怨言直以累聖
恩德浹人之深爾尚恐曠日持久人心動搖變生於内
將安寄處臣竊為陛下寒心也臣備員諫列既有所聞
痛心疾首敢復緘默以謂聖帝明王好聞已過忠臣孝
子不隱其情是以懇懇切言不避諱忌伏望宸聰循省
既往不遠而復起居必謹言動必思上奉慈闈克全孝
德念先帝付託之重審置器安危之勢知良藥可以利
病則勉勤服餌謂忠言可以利行則廣其開納流言自
弭休聲日至天下幸甚
天章閣待制知諫院司馬光上奏曰臣愚竊惟先皇帝
春秋未甚高以宗廟社稷之重昭然遠覽確然獨斷知
陛下仁孝聰明可守大業擢於宗族之中建為嗣子授
以天下其恩德隆厚踰於天地固非微臣所能稱述今
不幸奄棄萬國陛下哀慕泣血以夜繼晝過於禮制以
至成疾中外聞者無不感泣知先皇帝能為天下得人
治平之期企踵可待羣臣百姓不勝大幸今者聖體痊
平初臨大政四海之人拭目而視傾耳而聽舉措云為
不可不謹易曰君子以作事謀始召誥曰王乃初服嗚
呼若生子㒺不在厥初生自貽哲命夫為政之要在於
用人賞善罰惡而已三者之得則遠近翕然嚮風從化
可以不勞而成無為而治三者之失則流聞四方莫不
解體綱紀不立萬事隳頽治亂之原安危之機盡在於
是臣願陛下難之謹之精心審慮如射之有的必萬全
取中然後可發也陛下思念先朝欲報之德奉事皇太
后孝謹撫諸公主慈愛此誠仁孝之至過人遠甚臣願
陛下雖天性得之復加聖心夙夜匪懈謹終如始以結
億兆之心形四方之化則福祿流於子孫令聞垂扵無
窮矣古者人君嗣位必踰年然後改元臣願陛下一循
典禮勿有變更於中年也三年之喪自天子逹於庶人
一也自漢氏以来始從權制以日易月臣願陛下雖仰
遵遺詔俯徇羣情二十七日而釋服至於宫禁之中音
樂游燕吉慶之事皆俟三年然後復常以盡謹終追遠
之義焉禮為人後者為之子故為所後服斬衰三年而
為其父母齊衰不杖期為所後者之親皆如子而為已
之親皆降一等盖以特重於大宗則宜降其小宗所以
專志於所奉而不敢顧私親也漢宣帝自以為昭帝後
終不敢加尊號於衛太子史皇孫光武起於布衣親冐
矢石以得天下自以為元帝後亦不敢加尊號於鉅鹿
都尉南頓君此皆徇大義眀至公當時歸美後世頌聖
至於哀安桓靈或自旁親入繼大統皆追尊其祖父此
不足為孝而適足犯義侵禮取譏當時見非後世臣願
陛下深以為鑑杜絶此議勿復聽也凡此數者伏計陛
下聰明皆素知之然臣復區區進言誠懼不幸有諂諛
之臣不識大體妄有開說自求容媚陛下萬一誤加聽
從聖言一出布聞於外則足以傷陛下之義虧海内之
望臣雖欲捐軀争之亦無及已是以不敢不先事而言
庶幾聖德純粹全美不有秋毫之缺不使一夫竊議於
草莱者臣之志也輕冐宸嚴不勝悃欵惶悸之至
光又上兩宫疏曰臣謂天地交謂之泰天地不交謂之
否天地者上下之象也施諸人事君仁而臣忠父慈而
子孝兄愛而弟恭皆泰也君不仁臣不忠父不慈子不
孝兄不愛弟不恭皆否也泰則上下之情通内外之志
和國以之治家以之安否則上下之情塞内外之志乖
國以之亂家以之危治亂安危之分不在於他在於審
察否泰之端而已矣書曰立愛惟親立敬惟長始于家
邦終于四海自古聖王治天下之道未有不自孝慈始
者也恭惟先帝屬籍之親凡數百人獨以天下之業傳
於聖眀皇太后承顧命之際鎮撫中外決定大策其恩
德隆厚踰於天地何可勝言皇帝至性烝烝哀以執喪
恭以致養夙夜憂勞以成疾疹其於慈孝之美可謂至
矣然臣猶竊有所懼不可不過慮於萬一先事而進言
者臣聞金隄千里潰於蟻壤白璧之瑕易離難合況社
稷之重非特金隄也骨肉之親非特白璧也在於守之
至謹執之至固完美無間然後福祿無疆也夫姦邪之
人專闚主意苟有釁隙則因而乘之於是離間人君臣
交搆人父子使之上下相疾内外相疑然後得奮其詐
謀以盜其大權私其重利自古以来喪國敗家未有不
由此者也今雖睿聖在上朝廷清眀中外之臣咸懷忠
良然禍福之原其来甚微舉措聽納不可不慎臣愚竊
惟今日之事皇帝非皇太后無以君天下皇太后非皇
帝無以安天下兩宫相恃猶頭目之與心腹也皇帝聖
體平寧之時奉事皇太后承順顔色宜無不如禮若藥
石未效而定省温凊有不能周備者亦皇太后所宜容
也孔子曰孝哉閔子騫人不間於其父母昆弟之言盖
言誠信純至表裏著眀而他人不能間也孟子曰父子
責善賊恩之大者也盖言骨肉至親止當以恩意相厚
不當較錙銖之是非也臣愚伏望皇帝常思孔子之言
皇太后無忘孟子之戒萬一姦人欲有關說涉於離間
者當立行誅戮以眀示天下使咸知讒佞之徒不能欺
惑聖眀也方今天地鬼神羣臣百姓鳥獸草木皆恃兩
宫以為安若兩宫歡忻於上則天地鬼神得以歆其禋
祀鳥獸草木得以遂其生息況羣臣百姓孰不保首領
以樂太平之化哉臣狂瞽妄言不識忌諱惟知徇國不
為身謀不勝區區迫切之誠
光又上奏曰臣先於四月二十七日及六月二十三日
皆曾上疏以陛下受仁宗皇帝之天下欲報之德當奉
事皇太后孝謹撫諸公主慈愛勿使姦邪之人有所離
間致兩宫有隙以上貽宗廟之憂下為羣生之禍叩心
瀝膽極其懇惻未審臣言得逹聖聽或萬機之繁未嘗
奏御也此乃成敗之端安危之本不可不察臣聞漢章
帝乃賈貴人之子眀帝使眀德馬皇后母養之后盡心
撫育勞瘁過於所生章帝亦孝性淳篤恩性天至母子
慈愛始終無纖芥之間馬氏三舅皆為卿校列侯賈貴
人終不加尊號賈氏親族無受寵榮者此前世美事今
日所當法也詩云父兮生我母兮鞠我拊我畜我長我
育我顧我復我出入腹我欲報之德昊天㒺極然則父
母之恩不獨以其生已也拊畜長育居其大半焉陛下
自齠齓之年為皇太后所鞠育恩亦至矣又況今日為
仁宗皇帝之嗣承四海之大業乎臣謂陛下宜夙興夜
寐昏定晨省親奉甘旨承順顔色無異於事濮王與夫
人之時也近者道路之言頗異於是紛紛籍籍深可駭
愕臣竊惟陛下孝恭之性著於平昔豈一旦遽肯變更
盖曏者聖體未安之時舉動語言或有差失不能自省
而外人訛傳妄為增餙必無事實雖然此等議論豈可
使天下聞之也周書曰小人怨汝詈汝則皇自敬德古
人有言曰禦寒莫如重裘弭謗莫如自修陛下疾疹未
平固無如之何若既愈之後臣愚伏望陛下親詣皇太
后閤克已自責以謝前失温恭朝夕侍養左右先意承
志動無違禮使大孝之美純粹光顯過於未登大位之
時如此則上下咸悅宗社永安今日道路妄傳之言何
能為損也古之至孝者雖有不慈之母猶能使之感悟
懽悅回心易慮況皇太后聖善之德著聞四方自陛下
有疾以来日夜泣涕禱於神祇憂勞困瘁以冀陛下之
安寧如耕者之望收涉者之求濟陛下豈不思有以慰
安之也臣不勝區區干冐以聞乞留神採擇
光又上奏曰臣竊聞近日陛下聖體甚安奉事皇太后
昏定晨省未嘗廢闕非獨羣臣百姓之福乃宗廟社稷
之福也陛下既為仁宗皇帝之後皇太后即陛下之母
今濮王既没陛下平生孝養未盡之心不施之於皇太
后將何所用哉臣聞君子受人一飯之恩猶不忍負之
必思報答況皇太后有莫大之德三陛下豈可斯須忘
之先帝立陛下為嗣皇太后有居中之助一也及先帝
晏駕之夜皇太后決定大策迎立聖眀二也陛下踐阼
數日而得疾不省人事中外衆心惶惑失措皇太后為
陛下攝理萬機鎮安中外以俟痊復三也有此一德者
則陛下子子孫孫報之不盡況兼三德而有之陛下所
以奉養之禮若有絲毫不備四海之人其謂陛下為如
何天地鬼神其謂陛下為如何此不可以不留聖心也
今陛下已能奉養如禮而臣復區區進言者誠欲陛下
戒之慎之始終無倦外盡其恭内盡其愛使孝德日新
令聞四達以叶天下之望保萬世之祿而已若萬一有
無識小人以細夫之事離間陛下母子不顧國家傾覆
之憂而欲自營一身之利者願陛下付之有司眀正其
罪使天下曉然皆知陛下聖眀仁孝不負大恩而讒佞
不能間也
光又上奏曰臣累曾上言乞陛下加意奉養躬親萬幾
言辭拙訥未蒙采納臣竊惟當今切務無大於此是敢
不避斧鉞重有敷陳至於奉親之禮報德之義為君之
職嚮善之道臣曏来文字敘述已詳不敢復煩聖聽獨
以目前利害言之陛下試詳擇焉竊以皇太后母也陛
下子也皇太后母儀天下已三十年陛下新自藩邸入
承大統若萬一兩宮有隙陛下以為誰逆誰順誰得誰
失又仁宗皇帝恩德在民藏於骨髓陛下受其大業而
無以報之則何以慰天下之望若陛下上失皇太后之
愛下失百姓之望則雖有大寳之位將何以自安凡人
主所以保國家者以有威福之柄也故民畏之如神眀
愛之如父母今陛下即位將近朞年而朝廷政事除拜
賞罰一切委之大臣未嘗詢訪事之本末察其是非有
所與奪臣恐上下之人習以為常威福之柄寖有所移
則雖有四海之業將何以自固位則不安業則不固於
陛下果何所利乎陛下必以為事皇太后之禮止如是
亦不失矣親萬幾之務止如是亦無闕矣臣竊以為不
可臣聞陛下昔在藩邸事濮王承順顔色備盡孝道凡
宫中之事濮王皆委陛下幹之無不平允陛下事皇太
后當一如濮王然後可視天下之政當一如宫中之事
然後可況濮王之親以恩皇太后之親以義其奉養之
謹非特有所加則無以取信也宫中之事小天下之事
大其聽斷之勤非特有所加則無以致治也儻奉養極
其謹聽斷極其勤則陛下仁孝之名流於萬世英叡之
德逹於四表宗廟永安子孫蒙福於陛下有何所害而
久不肯為哉凡此利害之明有如白黑取捨之易有如
反掌陛下今日回意易慮猶未為晚若固守所見終無
變更臣恐日月寖久釁隙愈深不可復合威權已去不
可復收後雖悔之亦無及已臣受國家累世大恩不敢
愛死為陛下極陳社稷之計肝膽所蓄盡此而已伏望
陛下少留意察之
光又上奏曰臣近以私懇求鄉便一州伏蒙聖恩令宰
臣宣諭以臣曏所言事略皆施行令臣且在諫院供職
未得求出臣以駑下之質生於盛眀之世得備諫官為
幸已大況陛下謙恭接下容受直言此乃愚臣千載一
遇畢命報國之秋豈願離去左右自棄於疎遠之地誠
以父母墳墓久不展省人子之心遑遑不安所以有此
陳乞今忽奉聖旨宣諭如此臣惶恐慙懅無地自容夙
夜循省進退維谷臣竊惟曏時所言欲陛下以事濮王
之禮事皇太后又欲陛下延訪羣臣躬親政事今陛下
雖奉事皇太后加於往日猶未及事濮王之時承顔順
意曲盡歡心也雖省覽庶政猶未嘗訪問羣臣講治亂
之切務也陛下若以二者為止當如此則兩宫之意無
由和洽萬幾之務無由治辦禍亂之原尚在太平之期
尚遠臣雖日侍丹扆有何所益陛下若奉養之禮日增
月益訪求治道勤勞不倦使慈母歡忻於上百姓安樂
於下則臣雖在遠方亦猶在陛下之側也臣聞為人子
者事其親而親不悅不敢怨也退而自責曰我之愛不
至歟愛至矣而猶不悅則曰我之禮不恭歟禮恭矣而
猶不悅則曰我之誠不盡歟誠既盡矣則大孝之名達
於四海通於神眀神眀且猶助之而況人乎臣又聞為
人君者視天下有一事不治以為已過有一民失所以
為已憂天下已安已治矣猶復思將来之患而豫防之
天下未嘗無事也在人君思與不思而已矣思之則治
安不思則亂危陛下儻能以此二者自勉則臣安敢廢
公家之急而徇私家之務乎
光又上奏曰臣伏思陛下嚮者即位之初奉事皇太后
虔恭欵至皇太后撫愛陛下恩渥周備數日之間慈孝
之譽達於中外播於遠近聞者無不相慶自聖體不安
旬月之間道路之人漸有異議皆云因守忠等本不樂
陛下為嗣故於皇太后之處則言陛下與中宫之短於
陛下與中宫處則言皇太后之失遂使兩宫之心互相
猜貳間隙一開猝難復合今陛下奮發英斷屏黜讒邪
守忠等皆降逐出外中外之人不勝抃悅然臣愚竊恐
皇太后尚未能盡知姦人之情與陛下所以斥去之意
伏望陛下與中宫親詣皇太后閣頓首陳謝具述從来
為守忠等所誤致屢有違忤皇太后之意今守忠等既
去願與皇太后母子之恩一如舊日然後朝夕與中宫
侍養左右膳羞藥餌躬親進獻承順顔色皆如臣庶之
家母子婦姑之禮若左右之人尚有敢相離間者願陛
下立行誅竄勿復有疑如此則讒慝黜遠内外雍睦善
氣興行灾沴消亡宗廟永安令聞長世若失此之際兩
宫之歡不能復舊則恐長無可復之期豈惟當今天下
之人以陛下為非將傳於史策取譏萬世矣此皆聖眀
所自知而臣復區區進言者欲陛下更深留意
光又上慈聖皇后䟽曰臣竊見去歲仁宗皇帝捐棄萬
方皇帝嗣統之初憂哀成疾殿下念社稷之重同聽庶
政以安羣情今聖體復初四方無事殿下推而不居自
取安逸動静之節無不合宜率土臣民孰不稱頌臣不
自量度欲成殿下之全美猶以螢燭之微眀仰裨日月
之盛光伏惟殿下稍寬其罪而終聽其辭臣竊以治家
之道貴賤雖殊人情一也嘗觀天下士民之家其長幼
羣居長者或恩意不備衣食不豐幼者或容貌不恭語
言不遜若幼者孝恭而不怨長者慈惠而不責則上下
雍睦家道以興若幼者以為怨長者以為責則上下乖
離家道以衰其始相失也甚微而終為禍也甚大又加
以讒人間之於是乎有父子相疑兄弟相疾亂虐並興
無所不至者矣凡閨門之内子婦有以孝恭之心至者
則尊親當歡然以慈愛之心接之若其有過則當以忠
厚之心教之教之備矣而猶不聽則雖責之可也罪之
可也及其既改則又當復以歡心接之不可以一忤顔
色而終身惡之遂不可解謝也故骨肉之間有威怒而
無憎疾有詰責而無猜忌此自古聖人所以御其親之
道也臣竊惟皇帝皇后於殿下兼内外之親幼蒙保育
今日為萬民父母享天下富貴孰云非殿下之力臣謂
殿下固宜撫存愛念情同所生周旋保護以終大惠不
可偶以纖介之失遂蓄久長之怒棄生成之厚恩取疎
絶之深怨愚智所同知也皇帝去歲得疾之時禮貌言
辭誠有可疑得罪於殿下者臣固已嘗言於殿下云不
可責有疾之人以無疾之禮也凡醉而有過醒猶可赦
况有疾之人不自省知本非意之所欲為豈可追數以
為罪咎邪皇后自童孺之歲朝暮遊戲於殿下之懷分
甘哺果拊循愛育有恩無威今既正位中宫得復奉膳
羞盥&KR0868;以事殿下其意恃昔日之愛不自疎外猶以童
孺之心望於殿下故或有所求須不時滿意則愠懟怨
望不能盡如家人婦姑之禮殿下雖怒之責之固其宜
也誰曰不可但事過之後殿下若遂棄之不復收恤憎
疾如仇讐則臣以為過矣臣在闕門之外無由知禁廷
之事竊聞道路之言未詳虚實皆言近日皇帝與皇后
奉事殿下恭勤之禮甚加於往時而殿下遇之太嚴接
之太簡或時進見殿下雖賜之坐如待疎客語言相接
不過數句須臾之間巳復遣去如此母子之恩如何得
達婦姑之禮如何得施所以使之疑惑恐懼不敢自親
者盖以此也臣竊惟殿下母儀天下踰三十年柔眀之
譽洽於中外皇帝龍潛藩邸進德修業仁聖之望光於
遠邇先帝以至公大義選賢建嗣海内之人皆謂繼統
之日慈孝之風必自家刑國誠不意閭巷之民忽有今
茲異論推其本原盖由皇帝遇疾之時宫省之内必有
讒邪之人造飾語言互相間諜一則欲詐效小忠以結
殿下之知僥求祿位二則自知過失素多畏嗣君之嚴
有所不容三則欲竊弄權柄惡長君聰眀使已不得自
恣是以日夜闚覘拾掇絲毫之失無不納於殿下之耳
殿下雖至聰哲不能無疑雖至仁慈不能無怒皇帝以
剛健之性屈於衆口無以自伸能不憤悒遂使兩宫之
間介然相失久而不解流聞於外致朝野之士有敢竊
議其是非者深可惜也今天誘其衷殿下濬發慈旨卓
然遠覽舉天下之政歸之皇帝此乃宗廟之靈生民之
福然臣竊料讒邪之人心如沸湯愈不自安力謀離間
彼皆自營一身之私非為國家與殿下之計也臣願殿
下深察其情勿復聽納斥遠其人勿置左右召諭皇帝
以嚮来紛紛皆此屬所為自今以後母子之間當坦然
無疑皇帝必涕泣拜伏感激摧謝然後兩宫之歡一皆
如舊凡皇帝皇后進見之際殿下宜賜以温顔留之從
容来往無時勿加限絶或置酒語笑與之欣欣相待一
如家人之禮如此則殿下坐享孝飬何樂如之心平氣
和眉夀無疆國家乂安内外無患名譽光美垂於無窮
與夫信任讒慝猜防百端終日戚戚憂憤生疾國家不
寧禍亂横生譏謗之言流於後世二者得失相去遠矣
且殿下既能以祖宗之業付皇帝又能以大政授之而
獨於恩禮之際終不能豁然回心息怒其故何哉方今
宫闈之中殿下骨肉至親止於皇帝皇后長公主及皇
子公主數人而已其餘皆行路之人於殿下何有若親
者尚不可結以恩信猜而遠之則疎者獨肯受殿下顧
遇盡其死力終始無二乎夫貴莫貴於為天子之母富
莫富於受四海之養今殿下有此富貴而不能自樂親
其所可疎疎其所可親使受恩之子婦彷徨而不自安
踧踖而不敢進雖内懷反哺之心而無以施展臣竊為
殿下惜之臣父子皆蒙先帝大恩擢於常調之中置之
侍從之列心非木石豈能暫忘今先帝晏駕之後臣惟
不避死亡以進忠直之言庶幾殿下母子和悅國家安
寧是臣所以為報效也不勝區區激切之誠展布以聞
惟留神幸察
起居舍人傅堯俞上奏曰臣伏覩四月九日牓朝堂詔
書以陛下踐阼之初銜哀得疾慮庶政或壅請皇太后
權同處分俟平愈日依舊陛下今已康復聖體清眀固
當上法乾健專總萬樞皇太后佐佑先帝拔陛下於藩
邸以繼大統其恩德若天地然陛下宜順適慈顔務致
優佚詎可於既安之後尚以機務煩之恭惟皇太后慈
仁眀哲以大公安天下為心從容禁中亦足輔𨗳陛下
伏乞早降眀詔以四月九日依舊指揮施行
堯俞又上奏曰竊惟皇太后有旨更不於内東門同聽
朝政臣伏以皇太后佐佑先帝援陛下於藩邸有不得
已遂權同機務及清躬和豫舉神寳以歸之其始終恩
力可勝道哉陛下天畀仁孝思所以報塞固無窮已雖
然自去年以来淺見者妄意宫禁中事頗有浮議流於
人間此睿聽所具悉者也今陛下於九重之内雖日竭
曾閔之志行以奉事皇太后天下安得遽聞臣謂宜順
承顔色既致其悃愊又取奉養隆顯之禮可以使士民
共知者速講而數為之自然聖孝之聲亟傳於四海如
是則端拱無為長享天人之助矣至於給事皇太后之
人向者既未得專力於陛下苟見皇太后復辟慮其智
識鄙短未能測乾坤之量不免有所疑畏臣謂宜錄其
勤勞少推恩例上足以慰母后慈惠之意下足以安左
右疑懼之心愚慮所及不敢不言惟陛下矜其狂愚而
特加收採則不勝幸甚
堯俞又上奏曰臣伏見内侍任守忠以罪降黜中外聞
者㒺不欣抃罰一勸百固可以破姦猾之膽臣職司風
憲失於彈劾聖度回怒幸赦而不誅猶敢有言者冀陛
下重加矜察臣謂大姦之去其遺過餘惡方日有上聞
小人無知或伺隙脩怨枝詞蔓說往往寖及善良疑似
之間不可不察陛下若更加諭究則讒間且將復起況
守忠據權之久附離者多深慮左右之人有所疑畏望
陛下霈發德音自此一切不問則天德加厚而人心易
安皇太后之慈仁布聞四海舉神器大寳傳付陛下而
陛下挟堯舜之資以天下養將用誠孝以鼓舞萬物奈
何使交構之語得行其間今罪人投竄皇太后必渙然
疑釋陛下緣此當益加禮意務盡其歡心則天人交欣
其為陛下之福臣言甚忠懇惟陛下留神省覽
英宗暴得疾太后垂簾聽政帝疾甚舉措或改常度遇
宦官尤少恩左右多不悅者乃共為讒間兩宫遂成隙
韓琦與歐陽脩奏事簾前太后嗚咽流涕具道所以琦
曰此病固爾病已必不然子疾母可不容之乎脩亦委
曲進言太后意稍和久之而罷後數日琦獨見上上曰
太后待我無恩琦對曰自古聖帝眀王不為少矣然獨
稱舜為大孝豈其餘盡不孝耶父母慈愛而子孝此常
事不足道惟父母不慈而子不失孝乃為可稱但恐陛
下事之未至爾父母豈有不慈者哉帝大感悟
判三班院劉敞侍英宗講讀每指事據經因以諷諫時
兩宫方有小人間言諫者或訐而過直敞進讀史記至
堯授舜以天下拱而言曰舜至側微也堯禪之以位天
地享之百姓戴之非有他道惟孝友之德光於上下耳
帝竦體改容知其以義理諷也皇太后聞之亦大喜
哲宗即位初侍讀韓維上奏曰臣聞内出皇帝所撰大
行皇帝挽辭二首付外歌習臣愚竊有所疑伏惟大行
皇帝靈駕發引在近陛下方當擗踴號慕以致孝思秉
筆綴文恐非其時若陛下自為之則恐未合禮意若使
侍臣潤色則是示天下以偽惟誠與孝人主要道陛下
嗣位之初舉動語默實繋四方觀聽不可不慎昔高宗
諒隂三年不言言乃雍高宗商之盛王默則盡孝言則
合禮臣民化德遂致天下雍和可不務哉伏望聖慈及
挽辭未甚宣布特賜收還以合禮制臣幸得以採擢備
進讀偶於義理有所見不敢不告
哲宗時侍講學士范祖禹上奏曰臣等伏以天下不幸
大行太皇太后登遐陛下號慕哀毁孝性天至在廷聞
者無不摧隕今將總攬庶政延見羣臣四方之民傾耳
而聽拭目而視此乃宋室隆替之本社稷安危之基天
下治亂之端生民休戚之始君子小人消長進退之際
天命人心去就離合之時也嗚呼可不慎哉可不慎哉
臣等久備講讀職在論思首當獻言以助萬一陛下宜
先誠意正心推廣聖孝發為德音行為仁政以慰答天
下生民之望此在陛下加意而已非有所難也願陛下
循其本而行之則其末可以無難昔周公以成王幼弱
故位冢宰治天下七年制禮作樂以致太平其功德至
隆周公既没成王追念周公之勲勞賜魯以天子禮樂
使世世祀周公以為非此不足以稱周公之德也成王
所以報周公如此故天下莫不歸心漢大將軍霍光尊
立宣帝霍光既没宣帝亦葬以天子之禮帝始親政事
又思報大將軍功德夫周公霍光皆人臣也有非常之
功故成王宣帝皆報以非常之禮而況太皇太后英宗
之配神宗之母陛下之祖母有大功於宗廟社稷有大
德於億兆人民於陛下之恩與天地無極豈人臣之比
哉然則今陛下所宜先者莫如報太皇太后之德也自
仁宗以来三后臨朝皆有大功章獻眀肅之於仁宗慈
聖光獻之於英宗鞠育扶持勤勞艱難亦未得如太皇
太后之於陛下也元豐之末神宗寝疾已不能出號令
陛下年始十歲太皇太后内定大策擁立陛下儲位遂
定陛下之有天下乃得之於太皇太后也聽政之初詔令
所下百姓無不歡呼鼔舞自古母后多私外家惟太皇
太后未嘗有毫髮假借族人不唯族人而已徐王魏王
皆親子也以朝廷之故疎遠隔絶魏王病既没然後一
往太皇太后疾已革然後徐王得入進退羣臣必從天
下人望不以已意為喜怒賞罰故至公無私之德雖匹
夫匹婦之口亦能道之臨朝九年未嘗少自娛樂焦勞
刻苦以念生民所以如此豈有他求哉凡皆為趙氏社
稷宋室宗廟專心一意以保佑陛下也故身當其勞苦
而使陛下享其安逸昔章獻眀肅時親黨多僥倖濫恩
仁宗既親萬機不免釐革故小人不能無怨今太皇太
后自臨朝以来左右請求一切拒絶内外肅然盖以朝
廷不可無紀綱故身當其怨而使陛下坐收肅清之功
陛下如欲報太皇太后之德莫若循其法度而謹守之
祖宗以来唯以德澤結百姓之心欲四海安静無事仁
宗行之四十二年天下至今思之恭惟太皇太后之政
事乃仁宗之政事也然而仁宗聖性寬裕不忍拒人内
降濫恩其後亦比比而有惟太皇太后嚴正至静不可
干犯故能外斥逐姦邪以清朝廷内裁抑僥倖以肅宮
禁九年之間終始如一故雖德澤深厚結於百姓而小
人怨者亦不為少矣今必有小人進言曰太皇太后不
當改先帝之政逐先帝之臣此乃離間之言陛下不可
不察也當陛下嗣位之初太皇太后同聽政中外臣民
上書者以萬數皆言政令有不便者太皇太后因天下
人心欲改故與陛下同改之非以已之私意而改也既
改其法則作法之人及主其法者有罪當逐陛下與太
皇太后亦以衆言而逐之其所逐者皆上負先帝下負
萬民天下之所讐疾衆庶所欲同去者也太皇太后豈
有憎愛於其間哉顧不如此則天下不安耳惟陛下清
心照理辨察是非斥遠佞人深拒邪說有敢以姦言惑
聖聽者宜眀正其罪付之典刑痛懲一人以儆羣慝則
帖然無事矣陛下若稍入其語不正其罪則恐姦言邪
說繼進不已萬一追報之禮小有不至此於太皇太后
聖德無損而於陛下孝道有虧必大失天下人心陛下
豈不見司馬光以公忠正直為天下所信服陛下與太
皇太后用以為相海内之人無不欣悅光没之日無不
悲哀乃至茶坊酒肆之中亦事其畫像光所以得人心
如此者為其能輔佐陛下與太皇太后功及天下也以
光之功比之太皇太后止是萬分之一百姓思之如此
而况太皇太后有天地之恩於陛下有父母之德於生
民四海愛戴思慕無窮陛下若聽小人讒說或追報有
所未至或輕改其政事豈不大失天下人心乎人心離
於下則天變見於上陛下雖欲為善以救之改過以補
之亦無及矣孝者萬行之本本既不立則其餘何足觀
焉夫小人之情非為朝廷之計亦非為先帝之事皆為
其身之利也日夜伺候欲逞其憾者久矣今太皇太后
新棄天下陛下初攬政事乃小人乘間伺隙之時也故
不可不豫防之此等既上悞先帝今又欲復悞陛下天
下之事豈堪小人再破壞邪臣等恭聞陛下自太皇太
后寝疾朝夕不離左右躬親藥膳衣不解帶憂瘁泣涕
形於顔色自遭變故以来哀慕毁瘠中外具聞喪服之
禮務從至隆又下詔發揚太皇太后盛德推恩高氏此
大孝之極也至親之際無所間然然而臣等猶言及此
者竊以小人衆多恐置陛下於有過之地也如臣等所
言雖萬萬無之然不敢不慮於未然或有纖芥流聞於
外則臣等上負陛下不先言之罪大矣不勝憂國愛君
之至惟陛下深留聖思
徽宗時張庭堅為右正言在職逾月數上封事其大要
言世之論孝必曰紹復神考然後謂孝夫前後異宜法
亦隨變而欲纖悉必復然則將敝於一偏久必有不便
於民而招怨者如此而謂之孝可乎司馬光因時變革
以便百姓人心所歸不為無補於國家陳瓘執義論諍
將以去小人士論所推不為無益於宫禁乞盡復光贈
典以悅人心召還瓘言職以慰士論又士大夫多以繼
志述事勸陛下者臣恐必有營私之人欲主其言以自
售謂紹復先烈非其徒不可將假名繼述而實自肆焉
今遠略之耗於内者棄不以為守則兵可息特旨之重
於法者刪不以為例則刑可省近以青唐反叛棄鄯守
湟既以鄯為可棄則區區之湟亦安足守臣謂并棄湟
州便
秘書省校書郎陳瓘奏曰臣聞善繼人之志善述人之
事者天子之孝也武王是矣不改父之臣與父之政者
卿大夫之孝也孟莊子是矣神考之初當百年宜改之
運改英祖者多矣乃所以為善繼善述也書曰一人有
慶兆民頼之此神考之大孝也
欽宗靖康元年校書郎陳公輔上奏曰臣恭聞道君太
上皇帝聖駕將還臣不勝鼓舞欣躍之至此陛下孝誠
所感而宗廟社稷之福天下之幸也然議者皆謂上皇
左右有懷姦之臣離間陛下父子致有疑心臣切怪之
竊惟太上皇帝臨御日久去冬緣邊圉作過深厭萬機
欲行遜禪陛下至誠篤孝感泣退避以至慈諭再三方
即大寳此與唐睿宗因星變答天戒遂欲傳位太子皇
懼入請其事𩔖矣豈比眀皇幸蜀肅宗自即位靈武哉
是宜父子懽好之情雖數千百年不復有疑矣若乃陛
下更改諸事進退大臣賞善罰惡興利除害皆以宗廟
社稷為念合天下公議所以奉承上皇罪已之詔豈有
異志邪縱使姦臣離間百端而上皇慈仁陛下孝愛二
十餘年人無間言豈一旦能入之哉且父子天性上皇
於陛下親邪於羣臣親邪臣謂上皇之親無親於陛下
也臣恐臣僚未悉此意或因道路相傳之言致陛下於
上皇自有所疑此大不可也况上皇聰明睿智寬厚豁
達不防姦邪浸以疑惑今既自感悔斷然不疑以神器
授之陛下方未遜位前已下哀痛之詔追悟宿愆盡革
弊事雖禹湯罪已周公改過無以復加陛下今日所行
皆奉行上皇去年十二月詔書也臣深恐前日所遣如
趙野軰不能爲陛下感激敷陳以解上皇之疑臣愚欲
望更擇一二重臣前路迎候仍齎陛下親書為開具上
皇罪已手詔與今日奉行之意使釋然無疑然後迎奉
上皇備加禮數内自后妃諸王帝姬外至公卿百官士
庶皆出國門使聖意知前日之去怱遽如彼今日之還
光艷如此非陛下承付託之重賊兵遠遯京師復安政
事脩舉人心懽快能若是乎以此慰悅上皇之心方知
此時為天子父尊之至也若夫還宫之後一切供奉之
物陛下過為儉約上皇務加隆厚著於令式風示四方
以動天下之孝仍乞於宰執侍從臺諫中選有學術行
義眀忠孝大節者分日請見上皇以備顧問開諭聖意
庶幾究性命之至理以適其優游無事之樂顧不韙哉
夫堯舜之道孝悌而已矣孝悌之至通於神明光於四
海陛下貴為天子有父可尊此人間莫大之樂伏惟篤
其孝心使誠意昭感無纖介自疑則天地神眀保佑聖
躬靡所不至臣將見陛下全萬年人子之孝而上皇享
萬年天子之養國祚延長生靈蒙福自今以始豈有窮
哉臣一介微臣不任言責妄意論及陛下父子之間死
有餘責惟聖慈裁之不勝幸甚
公輔遷左司諫又上奏曰臣今月十六日延和殿引對
不識忌諱妄有論奏已甘誅夷而陛下不以臣狂妄特
賜聽覽更蒙聖慈擢為諫官令臣不候受告先次供職
顧臣之愚何敢輙當此選臣已一面具状辭免然臣以
昨来所言有未盡者今輙敢冐死再為陛下陳之臣初
謂上皇之怒得於道路傳聞未必的也故不敢深以為
言及聞聖語乃知陛下實有此疑夫為人之子若果貽
父之怒其可一日安乎宜陛下之所以憂也臣聞帝王
之盛莫加於舜舜之言曰惟不順於父母如窮人無所
歸故人悅之好色富貴皆不足以解憂唯順於父母然
後可以解憂且以瞽瞍之頑而母嚚象傲為舜者亦難
堪矣舜終能使瞽䏂底豫而天下化者以盡事親之道
而已然則陛下以舜為非可乎況上皇以上聖之資有
天下之大興事造業二十六年實聰眀睿智之王陛下
苟能如舜之孝寧不足以感動其心而釋其怒哉臣願
陛下用臣所言急遣重臣前路奉迎如李綱固可委矣
更得一二人節次前去陛下感泣面諭使其上體聖心
至誠委曲為陛下言之臣料上皇必無甚怒乃若所改
之事如放宮人拆苑囿減玩好之具省應奉之物此自
是陛下宮中所不用者若龍德宮别有所須且當許以
一面旋行措置陛下若以奉親故薄有所費百姓知之
亦豈敢以為非乎上皇久之視陛下自奉如此養親如
此亦必自感悔不復過當矣至於其他改更政事但當
遵依上皇去年十二月罪已詔書盡與推行亦可以慰
四海之望更在宣諭臣僚行移文字回避語言免有指
斥以防姦人得以藉口而激怒也臣恭聞聖語謂皇后
亦怒意欲先還禁中理會數事此一時躁忿之言陛下
未有以解之耳婦人從夫豈有上皇既處龍德而皇后
得居禁中耶若果先還臣固嘗面奏陛下當出郊奉迎
和容遜辭以理開曉皇后若當此理方欣慰不暇豈復
有怒心哉若夫聖慮所疑恐上皇還宫左右姦邪去之
未盡或尚有蠧國害民侵撓朝政於人情有不可從之
事處之為難臣謂此不足憂大臣臺諫當任其責若陛
下任用大臣得人臺諫稱職皆以公心直道持紀綱守
法度上下内外無所不理雖陛下不可得而私況上皇
乎若是則陛下不妨以孝而隆私恩德也金人侵犯而
陛下威德兼隆宗社復安上皇既歸而陛下至誠篤孝
父子無疑自古帝王盛德有加於此乎此臣所以為陛
下喜也伏惟聖意勤勤始終如一當使四海生靈受福
無疆豈不盛哉
右諫議大夫楊時上奏曰臣竊惟父子之恩天性也無
容私焉一於誠而已矣夫舜之登庸天下之士悅之人
之所欲也而不足以解憂富人之所欲也富有天下而
不足以解憂貴人之所欲也貴為天子而不足以解憂
惟順於父母為足以解憂夫豈外襲而取之哉心誠有
之也其為法於天下可傳於後世本諸此而已孔子曰
本立而道生此之謂也恭惟上皇付陛下以神器之重
天下戴之如天就之如日可謂得所欲矣上皇東幸未
還陛下寤寐念之憂形于色乾龍上夀亦罷而不講是
雖貴為天子富有天下不足以解其憂也非陛下誠於
中寧有是夫誠至矣雖天地鬼神猶將感格况於至親
乎雖有姦凶造為浮言無自而入矣夫以陛下之恭孝
上皇之慈仁其心一也父子之懿人無間言自斯以往
讒慝自消矣若夫内藏猜慮外矜觀聽則釁自我作欲
其無嫌不可得也疑隙一開窒之難矣不可不慮也若
事干朝廷當付之公議而巳三省者天下公議所自出
也大臣宜任其責陛下亦不得而私焉一徇至公則天
下幸甚
時又上奏曰臣聞天下之本在國國之本在家竊惟宣
仁聖烈皇后保佑哲宗皇帝殆十年枉被誣謗久而未
明臣謹條其本末于左昔元豐末伏見神宗皇帝不豫
哲宗幼冲宣仁聖烈皇后有旨令二王非宣召不得入
内其周防之慮深矣是時王珪首建大議請立延安郡
王為皇太子餘人無言者退批聖語在中書仍關實錄
院衆臣簽書本末詳具天地鬼神臨之在上質之在旁
不可誣也至元祐中蔡確以罪去其黨始造其姦謀冀
徼異日之福紹聖初章惇蔡卞用事欲中傷舊臣報復
私怨遂實其事上誣聖母而以大逆之名加王珪以定
策之功歸蔡確而已亦與焉其為此謀非私於蔡確其
實自為因以中傷元祐之人耳天下銜冤積怨幾四十
年伏遇陛下嗣守神器如大眀之升無隠不燭而臣幸
得偹員諫省不得不為陛下言之也凡元祐政事著在
甲令者皆已焚毁則當時所批聖語在中書者必無遺
矣所幸紹聖中脩時政記具在秘書省國史案猶可考
也此天存之以遺陛下伏乞下秘書省國史案索元祐
時政記一賜覽觀庶以究見事實昭洗王珪為臣不忠
之名追奪蔡確冒受褒贈之典濫恩所被悉行改正以
釋天下積年憤鬱之氣臣不勝幸願之至
御史中丞陳過庭上奏曰臣聞周公遭管蔡流言上天
動威雷電以風禾偃木拔以彰周公之德盖聖人用心
與天地合不幸而遭變故必有感格而震動恭惟陛下
聖聖相繼中外乂寧將二百年自紹聖崇寧大觀宣和
以来星文變見日食地震水旱連年盗賊滿野遂至金
人甲兵直犯京闕非特姦邪用事忠良擯斥庶政不脩
百姓愁苦之所致也宣仁聖烈皇后保佑哲宗功在社
稷垂裕無窮而乃負誣謗於天下者垂四十年天地幽
鬱人神憤怨前日之變幾至大亂未必不由此也日近
縉紳之士咸謂臣曰當宣仁聖烈垂簾聽政登用耆舊
惠養黎元如章子厚曾布蔡京及卞姦險刻薄之徒棄
黜弗用小人懷憾務在報復及其得志託紹述為名凡
元祐正士禁廢弗用一時輔相侍從之賢死於遐陬荒
裔者何可勝計及章子厚晚年被黜頗有悔過之意其
謝表則曰竭力以遏徐王覬覦之謗一心以眀宣仁保
佑之功觀此則知當時固嘗起徐王之謗而掩宣仁保
佑之功矣范純仁嘗曰矧宣仁誣謗之未眀致保佑憂
勤之不顧純仁懷忠發憤遂有此言然伸幽直枉正在
今日伏望陛下詳酌令三省樞密院及侍從臣僚共議
其事辨眀休烈振發潛光然後敷眀詔以喻中外差大
臣以告陵廟上以慰在天之靈次以攄幽明之憤天意
披豁人心感悅則中興之業當自此有成矣
高宗時和議成范如圭請遣使朝八陵遂命判大宗正
士㒟與吏部尚書張燾偕行至永安諸陵朝謁如禮及
還上奏曰金人之禍上及山陵雖殄滅之未足以雪此
耻復此讐也陛下聖孝天至豈勝痛憤顧以梓宮兩宫
之故方且與和未可遽言兵也祖宗在天之靈震怒既
久豈容但已異時恭行天罰得無望於陛下乎自古戡
定禍亂非武不可人各有心不可保恃久矣伏望脩武
備俟釁隙起而應之電掃風驅復光舊物以告諸陵夫
如是然後盡天子之孝而為人子孫之責塞矣上問諸
陵寝如何燾不對唯言萬世不可㤀此耻上黯然
孝宗時袁說友上奏曰臣聞人臣之職位雖有高下而
愛君之言則一人主之待下固有輕重而聽言之意則
同臣一介螻蟻兹以新任闕在半年之前吏部行下俾
之趨闕官卑不獲仰瞻皇帝陛下清光恭從新制赴議
事堂敷禀臣自惟一遠闕庭今閱十載兹者復幸詣行
在所中懷管見願以裨贊聖德之萬一臣伏自揣念官
在卑下職在外任凡所進說惟當視職以言其於國家
大事體朝廷大議論似非所當及者臣竊觀本朝范仲
淹方身在遠外再上封章歴言朝政得失蘇軾為開封
幕官進萬言書極論一時新政二人之言豈限於其位
而祖宗聽言亦豈有異意哉臣愚戇不佞固不敢比迹
前賢獨念頃蒙陛下擢寘周行備更舘學編摩樞屬攝
事郎省歲在已亥分守池陽陛辭之日開納褒奬俾之
宣諭統帥調護軍民親承玉音畀以見次臣兩年之内
竭力郡事天地涵育免以罪行聖眷隆厚萬未報一用
是忘其下位迫於愛君之切昧死以獻愚忠仰瀆淵聽
惟陛下赦之臣来自田間侍班旅邸竊覩邇者先帝靈
輿發引仰惟先帝仁德聖功陛下孝思誠意感格天地
貫通神眀禮典之興上下叶應如江潮之沙日以退落
請諡之日已雨亟晴隂靄於發引二日之前至日則晴
日特盛風息於靈輿渡江之頃渡畢則微風始来是皆
昭格感通密相隂佑神靈安妥中外嘆嗟誠方筴之所
少聞古今之所難能也然臣聞之道路皆謂發引之後
朝廷所當先者莫急於皇太后還内一事而已而聖意
未定詔旨未頒宫室未闢事體未正大臣有請而未允
諫官有奏而未行臣子憂懷庶民疑惑利害輕重所繋
實深豈宜因循浸以未決臣竊謂皇太后不可不還大
内者其說有八臣請得而具言之臣聞母之與子其恩
愛相關情意相及如心腹耳目之相隨不可須臾離也
昏定晨省以慰母心雖匹夫之微猶所不免況人主之
尊哉前日先帝夀母同處北宫陛下五日一朝事勢則
順今也慈極上賓大事已畢亟當迎請夀母入還廣内
今若太后獨居北宮朝夕少遠至養雖曰乘輿時一詣
宫亦是希闊於禮為簡於情為疎於法度未宜於觀瞻
未允稽之方冊攷之前古似若未順顧使盛治極美之
朝而有一不如古哉此不可不還大内其說一也臣仰惟
陛下自罹大故哀慕憂慼靡一弗至斷自聖孝躬行三
年之喪極為禮文克襄大事亘古所無垂訓萬世今若
山陵訖事即乞夀母還内則母子日親允合大典備道
全美焜燿今昔儻若未講夀母還内之儀未全母子相
安之禮則為山而虧一簣百里而止九十在陛下亦豈
欲至此哉此不可不還大内其說二也臣仰惟先帝弊
屣天下燕怡北宫日與皇太后同享天下之養同介康
寧之福盖二十六年矣方兹國卹非常夀母獨處諒於
慈抱未能全釋當此之際陛下固願日親母側承顔奉
志寬悅憂念調娛聖懷豈欲使夀母於憂傷之初而遽
有獨處之況哉矧今先帝靈駕已東音容日遠夀母憂
思尤倍曩日不於此時蚤議還内日寬慈念則高年悲
志益難處矣此不可不還大内其說三也臣仰惟先帝
虞主還都靈筵定置當以大内為王揆之禮經質之事
理了無可疑今若以太后未還大内先帝靈筵亦復且
留北宮徒使近習以奉靈几則是陛下雖欲朝晚親奉
靈帷以展孝慕何可得也既不能日拜于先帝靈筵之
前又不能日親於太母慈顔之側情暌意隔又豈陛下
所欲哉今若太后即日還内則先帝靈筵便可同歸以
慰在天之靈以正夀母之養以全陛下之孝得則兩得
失則兩失矣此不可不還大内其說四也臣仰惟皇太
后春秋既高方此獨居其於朝夕之奉固當悉出陛下
聖意下俾侍從以奉娛養若南北兩内相望各處陛下
不得朝夕侍側而委之近習日侍親養親疎倒置輕重
失宜凡百執事將必浸弛日復一日必有非意違禮之
事不時請求之擾盖小人善於伺候攻於較計異日恐
有仰費陛下調護者陛下聰明如天於此可以意料非
若既還大内陛下近在咫尺朝夕在側威制所加定省
所接小人忌憚無復有干宸慮者此不可不還大内其
說五也臣竊惟北宮今日几百事體恐非昔比外而宿
衞循徼之卒内而嬪嬙宦官之衆必亦少損於舊日側
聞宫中閤分亦復鮮少若復内之期尚復迤邐則號令
弗周關防弗備若如前日不測之盜出於其中或有尤
甚於此者驚動慈闈駭愕宫禁此豈細事也縱朝廷深
加誅治所傷亦已多矣當是之時豈不上動慈母之念
哉此不可不還大内其說六也臣仰惟陛下臨御以来
虚懷納諫言有當理未嘗不行下至疎賤小臣一有可
採悉加聽納近者復置三諫以廣言路以通下情聖德
宏大治功恢崇盖基於此今者太后還内一事臣下奏
請盖已不一雖閭閻賤隸亦謂事合如此理尤曉然今
朝廷寂無所行相顧莫得其說凡百臣民懷疑妄慮至
有猜說以惑人心事勢所關利害尤重若陛下即頒太
后還内之詔早正日侍東朝之儀豈惟上以遵奉祖宗
之禮而下亦以彈壓衆多之疑此不可不還大内其說
七也臣聞疾痛疴癢雖少壮者有所不免仰惟皇太后
春秋既崇又當憂悼之餘豈無關聖抱而傷至和者今
者獨居北宫天所護相日固康寧或萬有一小親藥餌
則陛下日夕寧侍必有未便非可以前日槩論也況平
居無事太后飲食起居之間言動意向之頃尤頼陛下
日居親側加意調護今既未能日夕以侍一有拂意皆
足以干和氣矣此不可不還大内其說八也臣所陳八
說皆揆之禮典質諸孝道酌之人情考之衆論無一而
不合者為今之說不過曰皇太后安於北宫未欲輕動
又曰慈母之訓難以固違臣竊以為大不然事有輕重
利害善處事者惟擇其重且利者而行之耳南北二内
皆宫禁也今日處此而安與他日處彼而安一也陛下
以天下之養國家之力而辦一東朝之奉抑何難者豈
必獨以北宮為安而他無可安之地耶慈母之訓固不
敢違然事貴當理耳陛下一請未遂至于再至于三力
以祖宗典故國家禮文萬世法則母子情義宫闈利害
臣下累奏外言紛惑歴舉數者之說委曲控懇期於得
請乃已則慈母必將欣然而從陛下之孝願遂矣則又
曰左右前後必有以北宮為便而憚於南内之遷者臣
以謂此小人之私意甚易折也仰惟陛下剛明英斷如
天之威平日一聞姦謀誅戮靡後使左右前後果有陰
搖其議者臣願陛下聲其號令嚴其誅罰一有妄行沮
議者必戮無赦則亦何患於沮間者哉臣愚欲望聖慈
即賜睿斷備以臣所陳八說力請皇太后期於必還大
内纔獲俞音速降眀詔擇日迎請或恐東朝宫室未可
速辦即乞且於大内見今殿宇那撥繕治早迎慈駕續
行修建以遵祖訓以合禮典以全孝養以詔萬世以慰
輿願實天下厚幸臣疎遠小臣輙議朝廷大政罪當萬
死惟念久沐聖恩無路報塞切於愛君小效愚慮非敢
矯激沽名以干出位之誅如蒙聖慈以為可行即乞聖
旨施行臣無任瞻望穆穆之光不勝犬馬惓惓而已
說友又上奏曰臣仰惟主上以大有為之資親承付託
之重重華協帝以舜事親定省慈闈以天下養歲踰二
紀亘古所無大故非常聖心痛切至性盡於父子孝誠
通於神眀斷自宸躬行三年之制悲憂過禮哀極有餘
盖自三代以来眀君聖主不能黽勉而力行者主上發
於至誠躬履喪彝舉無違禮跨越今古焜燿簡筴貽訓
萬世甚盛甚休臣仰惟高宗皇帝身濟大業紹開中興
道偹德全功大仁顯形之謨烈施之政令配天地參化
育散在天下而載諸史牒者盖非鋪張揚厲得以究其
萬一也惟兹羹墻之念方切於宸慮則夫聖有謨訓豈
一日而可忘恭惟乾道之二禩主上首命儒臣纂輯建
炎紹興之大典作宋一經揭名聖訓貽謀燕翼悉聚此
書御製序文藏諸金匱臣頃蒙聖恩擢丞中祕得以仰
窺大政拱誦奎文不勝至榮極幸主上方極孝慕思報
大恩惟有循舊章憲成式以寓㒺極之念以慰在天之
靈庶幾孝治有隆亡替臣欲望敷奏恭發睿旨於講筵
所候將来開講日以聖政一書命經筵官日以進讀俾
之紬繹寳訓啓沃聖衷以永孝思以宏治道以仰副主
上倫制兩盡之意實天下厚幸
歴代名臣奏議卷十
