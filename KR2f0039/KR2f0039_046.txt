歷代名臣奏議卷四十六
明楊士竒等撰
治道
宋高宗建炎二年胡銓對策曰臣聞國將興聽於民將
亡聽扵天湯武聽於民其興也勃焉桀紂聽扵天其亡
也忽焉方桀紂之未亡也謂已有天命曰我生不有命
在天彼以天命為真可恃偃然自謂子孫帝王萬世之
業也及其亡也諸侯歸商者三千資以勝夏則成湯以
興諸侯歸周者八百資以勝商則武王以興夫湯武聽
扵民而反以興非民興之也修人事以應天是以興桀
紂聽扵天而反以亡非天亡之也恃天命而虐扵人是
以亡興亡之端厥監在民而不在天甚易曉也而中材
庸主每每反之此忠臣義士之所以深悲天下之所以
亂亡相尋而世主不悟也陛下起干戈鋒鏑之間適丁
天下倥偬不暇給之秋外亂内訌憸人柄朝邊方有風
塵之虞中原有新羈之馬赤子入無知之俗民愁盜起
禍稔蕭墻王室搖搖然幾如一髮引千鈞當此之時可
謂亂甚矣臣愚謂陛下宜焦心嘗膽聽扵民之時也而
陛下策臣等數十條大槩質之於天首曰盖聞治道本
天天道本民又曰豈朕不德無以動天又曰何精誠之
弗效禍亂之難戡也似皆聽扵天者此臣等所深疑而
願為陛下直言無諱也伏讀聖策曰盖聞治道本天天
道本民故視聽從違不急扵算數占候而惟民是察持
以至誠無遠弗届古先哲王㒺不由斯道也臣有以見
陛下聽扵天而不聽扵民之弊也臣謹按春秋禍變之
由與祖宗已然之故事為陛下陳之為春秋之說者曰
正次王王次春王者上承天之所為而下以正其所為
此漢儒傅會之論臣謂不然臣聞聖人作春秋尊一王之
法為萬代訓未嘗有明言天者盖謂天道難測若深言
之則遂以為茫昧莫究而忽扵天若淺言之則天下後
世遂溺扵隂陽灾異而蔽扵天聖人推變扵天常與人
事雜而書之至其變見禍敗或應扵數十年之後甚則
或不旋踵而應國家將有失道之敗天乃先出灾異以
譴告之不知自省又出怪異以警懼之尚不改悔覆敗
乃至苟無其事變不虚生若痛自惕懼側身修行則禍
灾滅塞可轉為福此春秋之大凡也以此知天心之愛
人君而欲止其亂也自非大無道之世天盡欲扶持而
安全之此古先哲王所以持以至誠而不及扵筭數占
候誠知夫天人相與之際甚可畏也我國家自江南平
定太祖感宇縣分割生民受弊涕下惻然思布聲教以
撫養之是時識者知天命固已牢不可解矣且如擇一
法官細事也而太宗擇王濟則曰無或有冤濫以致天
下灾任一憲臺細事也而真宗選諸道提點刑獄則曰
一夫受冤即有灾沴夫一夫受冤宜未害也而祖宗惕
然動念懼致天罰則民之不可忽而造物之不可欺也
陛下龍飛之初傳&KR0702;四走天下莫不翕然響應臣雖不
識天理以人事卜之知天意固已有在比来聖慮漸解
浸不克終國勢委靡而不振生民愁苦而無聊天意向
背殆有不測可勝寒心願陛下持以至誠以春秋為戒
而謹持之以祖宗為監而力行之無以草茅之言而罷
之則天下幸甚聖策曰朕承宗廟社稷之託扵俶擾阽
危之後懷父母兄弟之憂扵攜貳單微之時念必撫民
以格天庶或悔禍以靖亂踰年于兹寢興在是兹又陛
下聽扵天而不聽扵民之弊也嗚呼陛下興言及此亦
知有宗廟社稷之託乎亦知有父母兄弟之憂乎知有
宗廟社稷之託所與任其託者為誰知有父母兄弟之
憂所與分其憂者為誰任其託分其憂一非其人則天
下之大勢無復救矣臣聞天下大器得之甚難敗之甚
易莫不由夫祖宗辛苦艱難以成立之莫不由夫子孫
奢傲以覆墜之成立於百年而覆墜扵一日遂使祖宗
艱難之業幷與宗廟社稷一旦成墟是以聖人作春秋
於亂君亡國痛以王法繩之謹按昭二十二年書王室
亂劉子單子以王猛居于皇是時新有景王之難王猛
以幼冲而嗣大位劉單以庸材而相幼君社稷危如贅
斿則王室安得不亂夫王室天下根本根本一亂而播
遷于皇則俶擾阽危亦甚矣卒之天王播奔避子朝之
難終昭公之世僅復成周至黃池之會而天下奔潰聖
人獨反覆書之重社稷也陛下以單微幼冲之資獨戡
多難則危如王猛左右大臣以憸佞而佐大計則庸如
劉單臣恐王室之亂又甚扵子朝之難矣安知江都之
幸不變為狄泉之脅迫乎是陛下知承宗廟社稷之託
於俶擾阽危之後而未知荆卿何羅竊發扵肘腋之間
願陛下思太祖得天下之難而早圖之監春秋王室之
禍而慎守之毋謂懷父母兄弟之憂扵攜貳單微之時
而遂觧體也謹按襄二十八年書曰公如楚二十九年
書曰公在楚又曰公至自楚竊原公如晉如齊如京師
皆未嘗書在獨扵楚書在何也曰楚虎狼之國也襄公
如楚既非常而逾年不反禍且不測書曰在楚者盖臣
子痛君父之失所在也以今兩宮有沙漠之狩孰與如
楚之危哉且襄二十八年如楚至二十九年而歸春秋
深危之況兩宮暴露扵穹廬三年扵此矣則陛下懷父
母兄弟之憂臣愚不知何以處之為陛下之計者獨不
念在楚之事乎臣願慎擇賢佐惟斷惟果側身憂灾如
宣王厲精綜核如孝宣鋤去亂略如光武剛明果斷如
憲宗復讎刷恥如勾踐以春秋為戒而謹持之以祖宗
為監而力行之毋以草茅之言而罷之則天下幸甚陛
下首策以此中則曰府庫單匱軍費倍滋而賦斂加薄
外患未弭寇盜尚多而追胥有程擇守令以厚牧養責
案廉以戢貪暴命令為民而下者十常六七凡曰聚所
欲去所惡者朕有未聞未有聞而不恤恤而不行也此
又陛下聽扵天而不聽扵民之弊也臣聞治天下者正
如療疾方天下之受病也府庫單匱軍費倍滋則病在
血脉矣外患未弭寇盜尚多則病在腸胃矣客邪干正
矣擇守令以厚牧養正猶導之以湯液醪醴而助真氣
也責案廉以戢貪暴正猶投之以砭劑而攻強陽也如
使人血脉受病腸胃又受病而導之以湯液醪醴者或
失節焉則疾益甚疾既甚而投之以砭劑又非良焉秖
速其死耳醫國者亦然故方天下受病之際府庫竭矣
軍費滋矣外患熾矣寇盜多矣乃牧之以不賢之守令
擾之以不才之按廉是猶疾已深而投之以野葛豈不
殆哉臣請歷言其弊臣聞府庫單匱軍費倍滋者以兵
冗而坐食也以師老而費財也以生寡而食衆也三者
今之最大弊也自古兵無事而食則不可使聚聚則不
可使無事而食其勢然也昔漢之兵制有踐更之卒而
無營田之兵京師亦不過南北期門羽林之兵而止邊
境有事諸侯有變皆以虎符調發郡國之兵事已輒罷
是以其兵雖不知農而天下不困兵甲未嘗聚也唐置
十六衞無事則力耕而積粟非但自贍且以廣縣官之
儲是以其兵雖聚扵京師而天下亦不困者未嘗無事
而食也我朝沿近代養兵之法中下一兵衣糧給與歲
約五六十緡太祖得周代之兵中外止十有二萬而已
至乾德間中外止十萬兵耳太宗盡有天下添兵至多
亦止三十餘萬真宗當全盛之時乃始五十餘萬當時
軍數非多尚慮耗蠧調度命汰疲冗周瑩不奉減兵之
詔則怒而罷之向敏中奏軍額漸多則反覆詰難之誠
知夫兵無事則不可使聚聚則不可使無事而食臣故
曰兵冗而坐食今之最大弊也按兵法興師十萬日費
千金以日計之費已如此況今曠日彌年兵拏不觧百
人仰食縣官則挟千夫之名大槩雖數百為輩要歸則
無異扵數十萬之兵而坐食連年無毫髮功則農夫之
力安得不困饋餉之卒安得不疲謹案莊公八年春師
次于郎夏師及齊師圍郕秋師還春秋書用兵未有歷
三時而後反者獨扵此書春書夏書秋惡莊公無故勞
師興圍郕之役卒之郕降于齊而魯師無功比秋乃還
故書曰師還者惡其夏已無功秋始班師暴露滯留之
甚是後二十八年有告糴之舉其禍正基扵圍郕之役
矣以今征役之久動至累年校之春秋三時而反者不
已太甚乎則府庫竭而軍費滋自不足怪臣故曰師老
而費財者今之最大弊也兵冗而坐食師老而費財加
以生寡食衆入少用多陛下雖賦斂加薄而州縣之追
科實煩何則用度既匱則其勢不得不取扵民矣臣前
所謂追胥有程而外患未弭盜賊尚多者其弊在朝廷
多過生靈多怨使朝廷無過生靈無怨則外患寇盜亦
何名而動哉盖自古姦雄如陳涉吳廣之起扵秦赤眉
黃巾之起扵漢蘇峻之亂晉安史之亂唐本皆巨盜兇
渠伺朝廷之過執以為辭幸生靈之怨唱而稱義遂至
迭起州縣劫令殺守相挻為亂今明盛之朝豈有大過
竊聞長老之談或謂戚近撓權姦臣盜柄刑賞不必行
小人不盡除綱紀不甚振此豈過之漸邪何則自古亂
天下國家多自戚近撓權如漢之諸呂竇霍唐之諸武
韋張竊弄朝柄一敗赤族國家俱破今乃有肺腑領樞
柄戚属將衞兵漢南北軍之禍其監不遠儻不少戢是
增朝廷之過而起姦雄之膽大亂之後豈宜復然晉趙
王倫石勒之徒心窺人主口責宰相實姦雄伺過而後
動不幸因之以饑饉加之以灾荒生民愁苦無聊則姦
人乘隙奮飛血視千里此外患所以未弭寇盜所以尚
多是雖追胥有程何以救其亂謹按昭十一年楚子虔
誘蔡侯般殺之于申蔡般弑逆之賊王誅之所必加春
秋反惡楚靈何也曰討蔡般可矣誘而討之此匹夫之
賤行春秋所甚惡也前日下詔書招納叛亡許以不死
此輩皆投戈請命謂陛下示以大信也然而陽示以信
隂加以刑是誘討也陛下為人父母奈何以天子詔書
為誘人之餌臣恐大信一失則後来以招降為悔自今
上下猜忌如寇讎聚處得間則更相魚肉惟先發者為
雄耳何怪乎寇盜之未弭也臣前所謂擇守令以厚牧
養而守令多不賢者朝廷輕守令也責按廉以戢貪暴
而按廉多不才者朝廷輕按廉也守令一不賢則郡縣
受禍按廉一不才則守令敢扵為姦故責守令在擇按
廉此祖宗之成法也太祖太宗注意守令尤切太宗嘗
親選諸州長吏又親書其歷戒曰公務刑政惠愛臨民
奉法除姦方可書為勞績因顧錢若水曰朕暑中書此
豈不勞乎盖為任官擇人以安百姓耳嗚呼太宗不憚
盛暑而親札賜行今守令則未嘗有召對者太宗躬自
選擇而延見便殿今乃有付吏部而注擬者是朝廷輕
守令也朝廷輕守令則守令輕郡縣郡縣之職一輕則
牧養之方盡廢使要近州縣或非其人彼畏朝廷耳目
之近尚憚不敢逞若遠方細民雖使盜跖為之守檮杌
饕餮為之令斯民雖千百為輩號呼聚罵朝廷不知其
為害豈不大哉臣聞太祖以錢文敏知瀘州戒之曰比
聞郭思齊掊斂不法恃其遐遠謂朝廷不知耳至則為
朕鞫之夫瀘州去京師四千餘里而郭思齊不法太祖
已盡知之今州縣稍遠者其守令過失朝廷乃不聞則
遠如瀘州者陛下必不能知矣彼何憚而不為盜耶然
則所賴以糾察其弊者尚賴按廉耳如使按廉又非其
人則其禍可勝言哉臣聞太祖以按廉之職出為朝廷
耳目或由聖選或令舉充選之既艱責之亦重凡寬一
按廉是壊一路之事一路不治是使數百萬軍民受殃
自太宗即位厲精求理詔轉運使考覈職任之廢舉又
遣使察廉官吏之汚潔如劉文質察舉部内官吏則有
遷移之寵如王德裔部内不治則有黜爵之罰賞罰如
此其嚴則按廉振威按廉振威則守令振職厥今守令
不職是按廉未得人也往者遣使撫諭諸道天下想望
風采以為行被大惠卒之廚傳騷然公行賄賂甚者責
子女扵郡縣輦家屬以偕行雖官以撫諭為名而民有
供輸之苦守令之外復增一蠧夫遠方細民不幸遭不
賢守宰終歲抱冤引領輶軒之出以雪其憤而按廉又
不才是使終身懷冤而莫之控愬也則民安得不多怨
而易動此姦雄所以竊發也謹按春秋閔元年齊仲孫
来聖人嘉而字之重其將命從宜以安鄰國之難方閔
之初叔牙慶父媒糵魯禍閔公始立國人危如贅斿齊
人可折箠取之當是時魯之輕重在齊仲孫乃能說其
君務寧魯難卒使閔不失國而魯人以安湫之力也經
書仲孫之来喜其一出而民安存魯也以今兩河淮甸
兵革之餘豈不甚扵魯國之難而按廉之出未聞如仲
孫以務寧魯難為懷者以春秋之法責之則罪人矣臣
故曰守令不職是按廉未得人也夫以守令既不職而
按廉又失職如此則陛下命令為民而下雖十常六七
而壅遏詔書者十常八九矣是陛下有恤民之詔無及
民之惠州縣知有守牧之令不聞有天子之詔三數年
来邊防用兵凡百科斂不以四方有無物之處但嚴令
督之近海州軍例科鎗榦居山州縣則買鵝翎有司既
不辨有無州縣或罕能條奏官取一物民費數倍且如
前日勸誘一事監司責辦扵郡郡責辦扵縣縣移文扵
鄉假軍期急速為名迫若星火小有不至則械繋苦掠
人皆畏死其敢有辭是名為勸誘而實暴斂之監司郡
守但務上供以悦朝廷則忽而不知省宰相大臣但務
足用以悦陛下則知而不敢言上下相蒙民窮無訴是
陛下恤民之詔雖多扵孝文而天下乾耗乃甚扵孝武
傷和召怨咎將誰歸臣聞咸平中議改元赦書頗多蠲
免或謂三司必以惠澤太廣為言真宗責曰非理害民
之事朝廷所不可行若赦令既行必使良人受賜矣時
方午雷震帝惻然曰豈赦令少及民之惠上天以雷警
朕邪嗚呼祖宗以赦令未遍懼速天罰則陛下命令多
壅實悖天心其害殆不為細願陛下以春秋為戒而謹
持之以祖宗為監而力行之不以草茅為嫌而罷之則
天下幸甚陛下中策臣以此又念迎親之使接武在道
而敵情未孚保國之謀刻意在兵而軍勢未張躬純儉
以敦本而驕侈之習未悛擴大公以示訓而私枉之俗
尚勝刑賞不足以振偷惰之氣播告不足以革狂悖之
心田畆未安旱蝗害歲豈朕不德無以動天抑政令失
宜而民以為病乎何精誠之弗效而禍亂之難戡也此
又見陛下聽扵天而不聽扵民之弊也臣謂陛下躬純
儉而驕奢弗悛者是陛下未必純儉也擴大公而私枉
尚勝者是大公未必能擴也賞罰不足以振偷惰是大
柄下移也播告不足以革狂悖是危亂之兆也田畆未
安而旱蝗害歲則生民失職而怨沴並作也若乃遣迎
親之使而敵情未孚則臣竊有說焉臣聞慶歷中契丹
聚兵境上遣其使蕭英劉六符来聘是時使来非時而
兵既壓境中外忿怨仁宗皇帝命宰相擇所以報聘者
得左正言富弼片言折六符之謀卒挫其主自景德以
来北方無事八十餘年扵此矣豈惟弼之力哉是時宰
相則晏殊參政則范仲淹樞密則杜衍韓琦諫官則余
靖歐陽脩皆天下之所仰望而北敵之所畏憚者彼知
朝廷有人故弼之計得而敵計不得逞以今廟堂之上
宰相有如晏殊者乎參政有如范仲淹者乎樞密有如
杜衍韓琦者乎諫臣有如余靖歐陽脩者乎臣知陛下
必無此等人物矣而欲求敵情之孚此臣所大惑也臣
聞猛虎所以百獸畏者為爪牙也使棄爪牙則孤豚特
犢皆得搏噬譬之國無勁兵則蕞爾之區皆為勍敵故
春秋雖惡窮兵之禍至扵兵不素養而取具臨時者又
深罪之謹按僖二十六年齊人伐我北鄙公子遂如楚
乞師公以楚師伐齊取榖說者曰乞重辭也重師也臣
謂聖人非唯意在扵重師盖其惡魯之無備也夫齊為
魯難久矣自甗之役齊敗扵宋而魯不救是時孝公有
切骨之恨至二十六年春侵我西鄙怨已結矣為魯計
者正宜早夜預防常若寇至乃恬然熟臥養成腹脅之
疽根不旋踵而齊人伐我北鄙矣乃至乞師于楚以取
榖焉假夷狄而伐中國不可之最大者也以今敵勢大
張害甚扵齊而兵不素養乃甚扵魯議者乃欲借助兵
扵高麗何異乞師扵楚以伐榖者哉是陛下徒知軍勢
之未張而不知兵將之未練可為陛下痛哭流涕者此
也國初劒南交廣各僭大號荆南江表止通貢奉西戎
北狄未盡賓服太祖垂意將帥命李漢超等守關南命
郭進禦并寇命姚内斌守慶州以為既得名將非厚通
其意無以得其死力故許收逐郡關征酒𣙜之利不惟
養犒士卒兼使豐富其家又慮所費不足仍許圖回其
家屬在京師者並厚撫之則將帥之心更無私慮但專
力邊事而已又慮奏陳之事未盡機要時許入朝自陳
至升殿賜坐又復厚賜遣之以故邊臣多富扵財得以
養募死力使為間諜盡知蕃夷情狀多致克捷二十年
間無西北之憂平西蜀復湖湘下嶺表克江南盡得東
南之地雖諸將之功實太祖馭將之力也以今將佐偏
裨其雄挺孰與李漢超其才略孰與姚内斌其鎮重孰
與馬仁瑀其運籌決敵孰與韓令坤以陛下駕馭諸將
孰與太祖然而借之重權禄之顯秩賜之重賞其恩禮
已過先朝數等矣是陛下擇將不如太祖而恩禮則過
之適足以啟諸將之驕心而長姦臣之觖望假令收復
兩河迎還二聖陛下何以加之夫戰勝之兵勇智百倍
敗亡之卒沒世不復盖所以戰勝者氣也今之士不戰
而氣已索此天下之大憂也昔者六國之際秦人出兵
扵山東開關延敵六國之師皆逡巡不敢進然長平之
敗廉頗猶能收拾餘燼北摧栗腹西抗強秦振刷磨淬
不自屈服是時秦人圍邯鄲梁王使新將軍如趙欲遂
帝秦而魯仲連慷慨流涕深以為不可非徒惜帝秦之
虚名惜夫天下之大勢有所不可也而議者乃謂宜尊
奉敵國不可一觸其意陛下何不以魯仲連抗秦之事
諭之然則何怪乎軍勢之未張也夫春秋何為作也為
天下無王而作也周衰天下不知有王陪臣竊國命家
臣僭大夫聖人有憂之作春秋以代王之賞罰書天子
書王書天王者誅賞之大柄也書天子書王皆其常稱
也其曰天王則至大之稱天王與周官司服所稱天王
皆以嗣君之初君道未著人心未寧正危疑之機大姦
之所伺非常之時故大威武以防之稱天王者大威武
以防天下之時故曰非常也然則又書天子書王何也
曰春秋作王者威權喪矣大政大法諸侯擅而行之護
強恃衆迭相吞據是本末大弱之世名分大亂之時非
剛健大過之才若九二焉不足以震其弱非毒衆窮討
之役若唐太宗焉不足以戡其亂故仲尼扵春秋凡有
出扵王為之者皆書天王言扵斯時王之所為當大誅
賞不可循常道冀後世興王之知變也是時吳楚之君
皆鴟視虎踞僭號稱王諸蠻羣酋洊據中土如此則文
辭之告猶可治之也歟霸侯暴國迭相傾噬伯子之存
不能十數如此則誅賞之令猶可治之也歟故曰有用
我者吾其為東周乎東周僅存禮文而已非撥亂反正之
道也故春秋必書天王者正賞罰扵大亂之時也若事
非王為但從諸侯之稱只書王者禮之常也其曰天子
者所謂至貴以親諸侯也莊王不書天王以其寵逆賊
之人不足以當至大之稱故去天字以重其譏重莊王
之譏則魯桓之罪彰矣春秋大逆外始扵州吁内始扵
魯桓聖人著其惡如此若曰世大亂則從惡者衆趨善
者鮮善若不予則是賞不足以有勸大姦大惡不加誅
則是罰不足以有懲賞罰不行而能興衰撥亂者無有
矣陛下臨御之初正春秋危疑之機稱天王以臨下之
時大柄大權乃悉竊弄權臣之手太阿倒持收之良難
是陛下有春秋之亂而無春秋之賞罰則何以駕馭羣
䧺而平大亂也竊觀太祖太宗所以取天下其要在賞
罰二事而已當時賞則常薄刑則常嚴方澶淵之役李
繼隆有疾戰破敵之功但加開府階爾臣嘗怪真宗何
賞如是之薄也其深意以謂既殺敵將而不能破其衆
此將之可責也有將帥之寄而獨賞内臣不可以為後
世法此所以薄其賞一也又以自古宦者領兵未嘗不
為亂如太宗朝内侍王繼恩出平蜀亂大有功止受宣
政使爾謹守先帝之法而不敢違此所以薄其賞二也
至馭之以刑則未嘗不嚴且如主將戰沒則降黜别將
如王繼勲者誅戮親兵如荆罕儒者威令如此嚴則人
皆死力求賞故太祖兵法罪在不赦而春秋兵法尤嚴
扵馭軍城濮之役楚師敗績則得臣死之書曰殺其大
夫得臣罪在得臣也鄢陵之役楚又敗績則子反死之
書曰殺其大夫公子側罪在子反也二子皆以失律喪
師不逃重戮則見夷狄用兵其刑賞常嚴而中國常寬
此夷狄所以常得志成襄之後中國累累受制扵吳楚
者抑有由矣厥今軍勢未張而動見敗衂是有春秋之
亂而無春秋之賞罰臣故曰賞罰不足以振偷惰則是
大柄下移也如使大柄一移則陛下徒擁虚器而已何
怪乎播告不足以革狂悖也然臣愚不識狂悖者為誰
謂前日詆忤權臣者為狂悖乎謂左右便嬖為狂悖乎
謂前日詆忤者為狂悖則臣不敢奉詔如謂左右便嬖
為狂悖則陛下豈不能斷然而去之哉竊料陛下所不
能去之者則是推委權臣之弊也自古以推委臣下為
盛美然亦或以治或以亂漠高祖推委羣傑則治至其
後推委王鳳王音至于王莽則亂光武推委二十八將
而取天下則治至其後推委后族至于董呂二袁則亂
魏委荀彧則治至委司馬則亂唐文皇駕馭英豪而取
天下則治至明皇推委李林甫楊國忠則亂初以推委
而天下治終以推委而天下亂何弊之然哉當推委之
際超擢十人上從其九是九分之恩出扵下矣如此則
數年之間左右前後皆權臣之黨也若黜削十人上從
其九是九分之威出扵下矣如此則數年之間中外遠
近無敢忤權臣者以故忠義解體而上之勢孤矣前日
將相大臣放意誅戮冤及無辜陛下不得一舉手此豈
推委之弊邪明皇天寶之禍未大遠也此可不為寒心
哉厥今天下大體皆壊獨祖宗德澤未泯人心未厭譬
羸病之人厭厭待盡獨氣血尚在爾如使人心一離則
是氣血又將絶天下無復可言者矣而陛下以田畆未
安旱蝗害歲為患則是生民失職人心將離氣血將絶
之時也謹按春秋灾異變見常與人相符灾異見扵上
則禍敗應扵下猶鐵炭之低昂見效可信者也凡春秋
書螽者傷旱蝗之害稼也然書螽凡九而哀公十數月
之間凡三書之甚之也甚之者疾其害民之甚也按是
時十三年之間而帥師伐某侵某取某戰于某比他公
為特甚干戈至此而糜爛其民矣生靈至此而為血肉
矣黃池之會夷狄之盟中原天下日趨扵亡矣乃復暴
興田賦民怨禍稔歲大旱蝗人有艱食之苦聖人扵此
不一年而三書螽傷之也是知旱蝗之患實兵戈怨毒
之餘所由作也比年以来敵人横行干戈爛漫而不息
未嘗一年間不戰生民日委頓四夷日熾肆天下不知
有生之樂幾年于此矣創痍之民肝腦塗地邱壠發掘
辜及朽骨胔腐血流者不知幾億萬生靈之命陛下不
得而見也士卒死邊野之外婦哭其夫母哭其子寡婦
弱子抱負轊車望冤弔哀扵千里之外塗悲巷泣怨痛
徹天陛下不得而聞也陛下不見其所不見不聞其所
不聞驅萬死之地而卒無一毫之利積毀銷骨積怨傷
和隂沴作而灾疫興何怪乎田畆未安螽蝗之害歲也
今者兩河淮甸赤地千里飛蝗蔽天公卿大臣熟視無
計而請為遣蝗之舉嗚呼正使蝗而可遣是移腹心之
疾而寘諸股肱不知他境之民何苦而加之哉臣聞天
禧中真宗以歲旱蝗秋稼不稔慨然動念實慮政令闕
失有爽天意因詔削茶鹽條禁之峻刻者以懲旱蝗之
變以今政令闕違豈惟茶鹽一二事而已臣知旱蝗為
害實天意大警陛下也而議者尚謂天灾流行由歷數
運會非政令失宜之咎嗚呼天下有善則歸諸巳天下
有禍則歸諸天此何聖賢之用心也願陛下少戢誅討
少息調發練兵實粟養吾銳氣而全中國之力以銷旱
蝗之灾毋以精誠弗效而怠荒毋畏禍亂難戡而息志
以春秋為戒而謹持之以祖宗為監而力行之無以草
茅為嫌而罷之則天下幸甚陛下中策臣以此又念伊
欲復親族奠疆埸清寇攘善風俗使百姓安業而亹亹
迓衡何修而可以臻此臣扵是見陛下真欲興衰撥亂
以起天下之病也竊觀陛下首懷父母兄弟之憂中念
迎親之使至此又以復親族為言是陛下痛念二聖鑾
輿暴露而未有迎復兩宮之策也夫漢高祖所以還太
公扵椘軍豈獨侯生力哉臣嘗料高帝有勝項王者五
以兵強力壯則楚不如漢以三傑為用則楚不如漢以
駕馭諸將則椘不如漢以關中廩粟之富則楚不如漢
以關中形勢之重則椘不如漢五者皆項王所不如則
何苦而拘扵太公哉以今凋弊之餘無漢之兵力無漢
之三傑無漢之駕馭無漢之廩粟而又違遠上都棄去
兩河則又無關中之形勢而欲求親族之復雖使如侯
生千百輩往焉臣知其無能為也故臣謂欲復親族莫
若復兩河不得兩河則親族不可復今陛下以奠疆埸
為念是欲復兩河也兩河得失係天下輕重唐神堯起
晉陽以一旅取天下而後世子孫不能以天下取河北
其難如此晉扵春秋為大嘗驅役諸侯至秦萃銳兵之
晉乃得韓遂折天下脊韓信聯齊有之故蒯通知漢椘
輕重在信宋武號英雄得蜀關中盡有故疆十分之八
然不能使一人渡河以窺邊是兩河之地王者不得則
不王霸者不得則不霸賊得之則天下不安臣故曰不
得兩河則親族不可得而復也咸平中真宗與王濟極
論邊事濟言蠢兹小國敢爾憑陵盖謀謨當位之臣未
有昔人之比且國家所恃獨一河耳此誠急賢之秋不
然臣懼北戎飲馬扵河渚矣嗚呼濟之言誠切中今日
之病臣謂欲復親族而收兩河亦誠陛下急賢之秋當
以濟言為監也然當今最大患者親族之未復疆埸之
未奠寇攘之未清而臣愚所最患者風俗之敗壊也風
俗天下之筋絡也譬人之身所恃以維持氣血者唯筋
絡耳風俗一敗則筋絡又絶矣漢唐之亡其弊皆風俗
之先壊也故臣嘗論東漢之亡與李唐大略相似東漢
之季閹童亂政毒被生靈豪傑據郡而起天下遂裂為
三國唐末宦者蠧扵内藩鎮潰扵外天下遂磔為五代
然三國之士其好惡去就尚有可觀雖天厭漢德而劉
氏猶擁虚器亦卒以禪代終五季之亂其臣皆兇狠頑
鄙戕賊君親專為梟雄豈天扵東漢之季獨多君子而
唐末專為小人哉誠風俗染激然也中原亂亡自古更
迭亦天下常事盖未有不亡之國然當其時有推變扵
天而言者有以人事前知而言者有握節以死者有衞
社稷而死者有憤國破亡猶奮不顧并家族破滅者亦
有知幾之士掛冠而去之不蹈其禍者我國家涵養天
下之久士大夫受君父之賜亦甚久一朝國家有難自
公卿劒履間以及下之百執事凡幾人自王畿以達四
方郡邑有位凡幾人前知而言者為誰死名節死社稷
者為誰破家徇國者為誰知幾而掛冠者為誰推變扵
天而知其將亡者又復誰也方晉南渡士流尚有聚于
新亭傷國之衰對江山而下泣者周之東遷尚有不恤
其緯而憂宗國之殞者以今兩宮播越則非直東遷之
辱也而陛下倉皇遠狩則非直南渡之迫也誰復有泣
對江山而憂宗周之殞者哉自晉風俗之壊而海内横
潰生靈魚肉甫二百餘載以晉監今其禍可勝言哉昔
田横一豪士恥北面臣漢遂自殺從者五百餘人皆死
之無一人降漢者諸葛誕魏室一叛臣及其既敗所養
死士三百人就戮皆曰為諸葛公死無憾今之士大夫
蒙國厚恩何啻齊卒之受恩扵田横死士就養扵諸葛
哉而忍恥含垢視君父之僇辱甘心焉嗚呼縱不愧田
横之客又獨不愧諸葛之奴邪臣故曰今之最大患者
風俗之敗壊也風俗一敗則筋絡又將絶矣願陛下以
春秋為戒而謹持之以祖宗為監而力行之不以草茅
為嫌而罷之則天下幸甚雖然陛下策臣等數十條皆
當今之大弊臣既已極言之而聖策尚謂子大夫涉艱
險以副詳延誠亦勤矣其必有至言欲為朕陳者其悉
言之無隐若乃矜空文而無補扵實咎既往而無益扵
今者非朕之所欲聞也其以朕所未聞而切扵時者言
之朕將親覽焉臣又見陛下真有意求苦口之言以救
天下之病也然臣觀陛下求苦口之言雖若甚切而在
廷之士必不敢盡言無諱何也臣聞鵲巢覆而鳳不至
直士受禍則忠臣杜口往者從東南来道路籍籍皆謂
陛下即位以来不旬月之間戮直言者三有是乎豈道
路之妄議乎儻如所言則傷威損德為害不淺謹按春
秋陳殺其大夫洩冶說者謂洩冶以直諫被誅國之大
惡是時盖宣公九年也而十年有徵舒之禍十一年而
楚子入陳不三年之間而陳國大亂嗚呼戮直言之禍
而至扵此然而洩冶被誅權不在陳靈而在徵舒前日
議士被誅權不在陛下而在左右專殺之禍春秋大惡
而況專殺直士惡又甚矣此楚子入陳所以得藉口而
討徵舒則敵人乘隙將以假討惡為名而躡入陳之軌
矣臣是以卜在廷之士必不敢盡言無諱也然而臣猶
敢區區竭愚者竊自惟念陛下詔臣等無矜空言而陳
實務則陛下知前日濫誅為過而改之是陛下樂聞其
過矣臣而不言是負陛下使臣言不從則陛下負臣抑
臣嘗聞太平興國中有布衣皂囊獻書者其辭狂妄太
宗覽之弗罪因謂宰相曰比降詔書許言事故雖狂悖
亦不加罪至淳化中武程上疏狂瞽李昉請加黜削以
懲之太宗責曰曷嘗以言罪人哉嗚呼太宗樂聞直言
如此而大臣尚請黜敢言之士幸而太宗不從如使太
宗不樂直言而李昉之請得入焉則武程者爼上肉矣
今臣累千萬言則其罪過扵皂囊之書以臣疎賤則甚
扵武程而有狂瞽之論使陛下樂聞讜言尚患見忌借
使人主一惡直言大臣如昉者又從而媒糵之則臣言
亦危矣幸陛下以祖宗為念而擴太宗納諫之量大臣
體陛下之意而無李昉惡直言之心則畏避而不敢言
者亦臣所竊恥也臣故曰願陛下以春秋為戒而謹持
之以祖宗為監而力行之無以草茅為嫌而罷之則天
下幸甚臣謹對
三年張浚上言曰臣自建康抵江州境凡二十日所歷
兩州六縣莫不累經殘破滿目蕭然斷椽破瓦狼藉于
道父老知朝廷命大臣出使扶攜遠迓感嘆咨嗟臣每
見則羞愧汗顔身無所措因念今日之事皆因風教敗
亡淳朴凋喪侈靡太甚天實惡之其勢非一大改革使
上下内外反本還淳去華就實熙熙然復見堯舜三代
之遺俗治道未易成也臣既念之深則求其所以致此
之策竊以謂若欲撥亂反正以力拯其弊此事特在陛
下明教化而以身率之扵前嚴刑罰而以政繩之扵後
日積一日治或可圖陛下躬歷險阻累試艱難身率之
教宜優為之惟刑罰一事臣始備員二府日固願陛下
赫然大明黜陟一洗而丕變之顧以時方多故人心未
定驟而更革不易服從臣雖受陛下眷知之深而德望
威名亦未聞于天下區區改作適取怨尤臣所以輕捨
朝夕奉承之恩冒犯艱險可虞之地其意誠欲為陛下
稍強兵勢先定國本異時果能建立尺寸之功陛下不
以其不可用而尚加使令則犬馬之力深欲有為扵後
日也然則當今所急務在扵陛下身率之更加勉強以
行之而已臣願陛下早暮見天無忘誠禱思天下之所
以困窮生民之所以塗炭而自反自咎身任其責衣服
之尚有鮮美者去之飲食之尚有豐肥者止之文采之
可以亂目者屏之讒佞之可以惑耳者遠之淡然漢然
與道為一苟言之非有益扵天下生靈者弗聽也苟思
之非有利扵天下生靈者弗及也以此而化家人以此
而化天下積久而行之則可以動天下可以格人自近
及遠自内及外民雖至愚豈不感格至扵兵革之事雖
陛下所當留意要之兵本凶器聖人不得已而用之凡
所以救亂止難難止則已非陛下中心所樂而深好之
也所當急務者特在扵明教化耳自古帝王所以致治
莫不深明此理臣仰惟陛下英睿之質仁勇之資必能
坐進此道臣扵陛下分則君臣情則父子故雖遠去天
威而區區愛君之心朝夕思有以自效臣言蕪陋惟陛
下裁赦
浚又奏時政七弊曰臣幸蒙陛下不以臣愚不肖置諸
宰輔顧慙駑下不足以奉承德意伏自惟念君臣相與
莫過于誠一毫欺妄乖戾所生臣區區中懷淺陋之見
為日久矣儻畏縮隐默終不以言豈惟上負陛下亦非
所以格天心召和氣也是用齋沐洗心百拜以獻惟明
主詳酌而行焉臣竊惟方今政事施設數年以来更張
非一夙夜以思多所未曉臣謹條列其大者用備乙夜
之觀僭越之罪不可以逃臣嘗謂人主之職專在論相
古之賢君留意于此殆不苟然考其素履詢之國人幸
而得之遂足以濟一代之用如成湯之扵伊尹高宗之
於傅說文王之扵太公彼其精神會遇默運扵一堂之
上而中和之氣洋洋乎敷洽于宇宙矣後世創業中興
之君如漢高祖世祖唐太宗最可稱者當時風雲相際
附翼之臣亦莫不始終展竭各效所長豈無傷功害能
之人隂肆間隙二三主者終不以是而疑棄之知之深
而用之專也陛下踐阼九年于兹矣所倚以為腹心共
斷天下之事者果有之乎所藉以振飭紀綱輔成一代
之法者果有之乎為陛下牧養小民而久任其職者誰
歟為陛下經理財用而首尾其事者誰歟然則國勢安
得而不衰治功安得而興起也所幸陛下神聖之資長
扵駕御二三將帥任用不惑不以人言而遽廢不以一
敗而遂黜故雖中庸之人各能盡力軍政可備使令不
然臣未見宗廟血食之所矣此臣之所以未曉者一也
臣聞自昔人君之命相也莫不相與講論天下之大計
與夫修德立政之舉次第而施為故日積月累成效可
冀譬諸為室先廣基址次定規模付諸匠者以責其成
一有不合安可輕委臣竊惟自建炎以来陛下選用大
臣未知責以何事大臣之進說扵陛下亦未知何以奉
詔臣但見夫一相之入親舊之間不問賢否例叨要職
而讎隙之人率多廢棄又見夫臺諫排擊多自堂除大
臣因之遂為進退而陛下所以攘寇敵圖中興求人才
立法度理財用治軍政則漠然皆不及之朝廷聚訟殆
止私意耳此臣之所未曉者二也臣竊考祖宗崇設臺
諫之意將以輔治非以擾治也慮夫四方萬里之遠人
才之善惡官吏之能否民情之利便廟堂不能盡見而
周知臺諫得以風聞而論列臣故曰將以輔治非以擾
治也至扵不幸而大臣之選非其人又得以力争明辯
于前盖非懷姦觀望伺候主意而收拾細故于其後也
臣請復借築室以喻之主人扵此將營大室固必選求
匠者授以成規凡運斤之徒得以旁招梁棟之材得以
選用亦必有監視之人焉以警偷惰繩不法俾匠者得
以成其功大匠譬諸宰相也監視之人譬諸臺諫也今
匠者求人擇材次第施設而監視者在傍纖悉指數謂
某人為不可用某材為非所宜自朝及夕紛争不已則
匠雖智巧而亦縮手不能為矣曷亦各守其職而務存
大體姑責其成與不成乎故謂匠為不能立廢之可也
使匠營室而俾監視者一二細擿不可也不然空為紛
張徒費歲月室何由成為主人者既不能成大廈風雨
之所淩逼烈日之所觸犯而終不知監視者為非焉方
且輟食興嘆謂匠無人不省其任之不專而聽之惑也
人情失扵斷大而樂扵聞小每每如此今臺諫之間事
或類焉此臣之所未曉者三也臣竊惟仁宗皇帝之時
風俗忠厚事皆可法當時臣寮廷論大臣者所言雖行
旋亦補外所以隆體貌崇教化防邪僻破朋黨也使言
事之人復居要職大臣疑似之過何自而明夫惟兩出
事乃顯著公議既分復加召用其用意深矣比年以来
為中丞為諫議多以詆毁大臣而得之好進之徒姦巧
百出或隂肆揣摩或公為反復士風薄惡莫此為甚甚
者伺候人主之意隂結内臣之私榻前之語往往預聞
觀勢乘時以快宿忿時有異同則使人導意謂不如是
無以解主上之疑大臣之黨有聞望者則必先求細故
而歷詆之使無敢議其私焉外示不畏強禦之名内懷
力圖進取之計其扵人主治道了不相干此臣之所未
曉者四也古者設官分職凡以為民夫人主以一身而
臨蒞天下捨百姓其何以有為哉監司守宰奉行人主
德意而推之以及民者也治兵之官所以救民之難理
財之官所以息民之力事雖不同實皆加惠元元耳祖
宗時郎曹之選非累歴親民有所不授自臺閣而出為
貳守者十常七八盖使之更歴世故諳曉民情養成其
材以備任用是以内外均一百姓蒙福至扵執政之除
則又重其事為郡守監司為沿邊轉運使為二路帥臣
為三司副使正使然後預簽書樞密之選今則不然事
口語者可致言官弄文采者偕陞館職日進月遷驟竊
要位一居朝列視州縣為冗官故有為大臣而不知民
情之休戚財用之盈虚以至軍政之始末者有為侍從
而不知州縣政事所宜施行者況責之以天下之大計
哉或十百為朋更相汲引繼處華要不啻手拾彼為州
縣之官者自視流落不復有寸進之望因循苟且民受
其苦此臣之所未曉者五也當熙豐之前天下未嘗聞
某年人材某時政事也盖祖宗盛時君臣立政惟以利
民是則行之非則更之而已自是而後公道不明假借
名號以行其私黜陟用捨更為進退人材隨時各立門
戶非為國家計也夫天下之事要當惟其是而已何必
曰此熙豐之失此元祐之得此紹聖之非取此去彼以
彰先朝之未至乎此臣之所未曉者六也舜之罪也殛
鯀其舉也用禹古之聖人示天下以至公未嘗容私意
于其間也今舊出蔡京王黼之門者不問賢否一切廢
罷京黼秉政踰二十年天下士夫將何所適而可乎至
扵元祐子孫則一切任用夫以其賢德之後物色而奬
借之則可也謂其為元祐之家槩蒙進任此何理耶昔
者有大功德于天下莫若堯舜禹湯未聞後世人君必
求其子孫盡錄之也此臣之所未曉者七也臣愚無識
知誤蒙陛下知遇每思慮所及必欲盡言無隐念臣而
不以告陛下誰為陛下力陳者惟是所學淺陋所見迂
僻臣不敢自逃其罪惟陛下裁擇
建炎間中書舍人季陵入對言事有可深慮者四尚可
恃者一大駕未有駐蹕之地賢人皆無經世之心兵柄
分而將不和政權去而主益弱所恃以僅存者人心未
厭而已前年議渡江人以為可朝廷以為不可故諱言
南渡而降詔回鑾去年議幸蜀人以為不可朝廷以為
可故弛備江淮經營關陕以今觀之孰得孰失維揚之
變朝廷不及知而功歸宦寺錢塘之變朝廷不能救而
功歸將帥是致此曹有輕朝士之心黃潛善好自用不
能用人呂頤浩知使能不知任賢自張慤許景衡飲恨
而死凡知幾自重者往往卷懷退縮今天下不可謂無
兵劉光世韓世忠張俊各招亡命以張軍勢各效小勞
以報主恩然勝不相遜敗不相救大敵一至人自為謀
耳周望在浙西人能言之張浚在陕右無敢言者夫軍
事恐失機會便宜可也乃若自降詔書得無竊命之嫌
邪官吏責以辦事便宜可也乃若安置從臣得無忌器
之嫌邪以至賜姓氏改寺額此皆傷扵太專臣恐自陕
以西不知有陛下矣惟祖宗德澤在人心未忘所望以
中興者此耳陛下宜有以結之今欲薄斂以裕民財而
用度方闕輕徭以紓民力而師旅方興罪己之詔屢降
憂民之言屢聞丁寧切至終莫之信臣謂動民以行不
以言陛下爵當賢禄當功刑當罪施設注措無不當理
天下不心服者未之有也
湖州通判張燾上書略曰人主戡定禍亂未有不本扵
至誠而能有濟者陛下踐阼以来號令之發未足以感
人心政事之施未足以慰人望豈非在我之誠有未修
乎天下治亂在君子小人用舍而已小人之黨日勝則
君子之類日退將何以弭亂而圖治
紹興初監察御史劉一止上言陛下憫宿蠧未除頽綱
未振民困財竭故置司講究然未聞有所施行得無有
以疑似之說欺陛下曰如此將失人心夫所謂失人心
者必刑政之苛賦役之多好惡之不公賞罰之不明若
皆無是則所失者小人之心耳何病焉
時秦檜請置修政局一止又言宣王内修政事修其外
攘之政而已今之所修特簿書獄訟官吏遷降土木營
建之務未見所當急也又謂人材進用太遽仕者或不
由銓選朝士入而不出外官雖有異能不見召用非軍
事而起復皆倖門不塞之故請選近臣曉財利者倣劉
晏法瀕江置司以制國用鄉村置義倉以備水旱增重
監司之選後多採用其言
吏部侍郎綦崇禮上奏曰臣嘗觀周宣王之小雅扵車
攻則曰内修政事外攘夷狄復文武之境土扵吉日則
曰能慎微接下無不自盡以奉其上然則中興之效本
扵修政事而政事之修亦在夫小大之臣無不自盡而
已今朝廷播遷庶事草創外備彊敵内鋤羣盜日不暇
給而百司庶府小大之臣類多苟且偷安不務舉職姑
息胥吏闊略細務累資養譽猶襲承平之弊其間亦有
孜孜奉公疚心職事者則衆必非笑指以為迂至摘其
事而靳之曰了得其事便足以勝夷狄否臣切怪之且
國家大體輔弼大臣任之所謂百司庶府之臣知治其
一官一職而已夫使一官一職而皆治焉則事將無所
不治傳曰嫠不恤其緯而憂宗周之隕為將及焉彼憂
之誠是也盍亦圖其所憂而效扵上歟儻無所陳其智
謀以裨國論之萬一乃徒私憂過計空言廢實亦奚救
扵危亂哉今不及其暇時修起庶政顧以細務為不足
省則大事亦將委靡而紀綱弛矣紀綱既弛而欲駕馭
豪傑以興衰撥亂不亦難乎臣愚欲望聖斷深察兹弊
申飭百執事之臣各揚其職無以空言憂國而妨實務
庶幾細大畢舉紀律設張則内治外攘無所不可矣
崇禮遷兵部侍郎又上奏曰臣聞為天下者審夫議論
規橅所存而已規橅者國家所恃以立議論者規橅所
待而定議論定則規橅立規橅立而國家之勢成矣議
論不定則規橅不立規橅不立而國家之勢危矣夫規
橅議論尤急扵天下多事之際議論定則成不定則敗
規橅立則存不立則亡此成敗存亡之機也仰惟陛下
初紹大綂適當寇敵搏噬盜賊憑凌之時凡所為議論
規橅有未能定今八年之久天下之變至此已極戎狄
之要雖未可得而其情已見盜賊之暴雖未盡平而其
勢已蹙事固有失之扵始收之扵終其在今日收終之
時也故臣愚竊以為今日之議論規橅宜不出三者恢
復中原以成再造之功上也因所有之地而疆理之中
也苟目前之安而無所為下也語其上則今之力誠未
可為守其下則吾之勢不可復立惟度時量力就其中
者為之中者既成則其上可馴而致苟止扵下則雖志
扵中者有不可得矣臣愚欲望陛下發自聖志明詔大
臣無取言高以害實治毋偷苟安以玩歲月議論審其
可用規橅定其適中以此立政事以此任人材以此責
功效如是而期月之間治功不成未之見也
權知渠州虞允文召對上言曰臣聞聖人與天同功天
不變其道而萬物化聖人不變其道而萬民順天非有
心扵化物也物化扵一氣之周流聖人非有心扵順民
也民順扵一德之終始盖不變則常常則久久則安自
然之理也古之聖人圖回天下持心以一慮治以終不
忽其所可輕不矜其所已得御其情以求可慎之事因
其事以防或縦之情亹亹繹繹純而不已其在書曰終
始惟一時乃日新夫德至扵日新而不變者以其一也
有萬之衆尚有不順其治哉恭惟陛下得一之妙見扵
始終日用之際臣請有以明之撥亂反正既得天矣而
不忘扵寅畏觧嬈除苛既安民矣而不忘扵焦勞立政
立事既法祖宗矣而不忘扵繼述三十餘年之間勤扵
己而佚扵人儉扵國而豐扵天下凡務損以自克之道
無不用其至薄海内外孰不歸仁嗚呼盛哉然而天下
之事一日而萬變天下之人一心而百偽變則有害正
之基偽則有亂真之漸安危治忽所由分也故虞舜之
惟幾商湯之慎終周成王之持盈其保治之術汲汲如
此臣愚欲望陛下堅守常道益懷永圖凡一慮之萌一
事之作必畏天必安民必法祖宗則君德不二治理如
一億萬年之洪業永永無窮矣臣不勝犬馬愛君之誠
惟陛下留神省察
中書舍人周麟之論賞罰名實狀曰臣聞自古中興之
君惟漢宣帝為得治道之要史臣稱之曰孝宣之治信
賞必罰綜核名實嗚呼斯言盡之矣仰惟皇帝陛下以
英叡之姿系隆景祚躬履多難式遏宼略事同乎創業
校飾百度濟登至平功兼乎守成盛德丕烈固已超出
百王上矣而臣猶區區以宣帝為言者以陛下方厲精
聽斷剗除宿弊用更化于四方施之扵今莫此為急信
賞必罰則公道舉綜核名實則真賢興二者國家之先
務雖堯舜三代之治不外是而宣帝能用之以救弊願
陛下取法焉若夫雜霸術尚刑名此則宣帝之失臣不
敢為陛下道
高宗時御史中丞許景衡上奏曰臣自蒙誤恩備位執
法閱日滋久了無建明不獨智慮短淺言辭澀訥之故
亦以陛下方圖東幸纖悉措置上關宸慮竊謂與其狂
易之黷寧負不敏之罪今者駐蹕淮甸上下安寧此正
講明治道興滯補廢之時也故不揆迂愚輙以見聞昧
死上獻庶幾有補聖政之萬一臣竊觀方今人材未備
而政事不立法度未修而宿弊尚存浮費不節而國用
空虛賦役煩重而民力困弊命令不行而事多壅滯賞
罰未明而人無懲勸賊盜繼作而吏民被害邊境危急
而武備弗嚴姦贓未逐而貪暴滋多公議未伸而親黨
害政凡此十事之利病實繫國家之安危安危所在變
故難測以陛下之神武英斷必能成中興之業以陛下
之誠心孝友必能迎二聖之歸其事雖曰多端其要不
過十者而已惟是十事之利其講之則不可不熟十事
之害其去之則不可不速講之熟則是非明白去之速
則立見治效欲望睿旨下三省樞密院公共討論修復
祖宗之成憲稽參士夫之公議下從民欲上取聖裁于
以致中國之安榮于以釋異域之憂鬱在陛下果斷力
行之而已
李綱初至行在上本政論曰臣竊以朝廷天下之本也
政事法度扵是乎出故中書進擬門下審駁尚書奉行
所以宣布天子之命令使四方禀承焉政出扵一則朝
廷尊而天下安政出扵二三則朝廷卑而天下危天下
之安危係扵朝廷之尊卑而朝廷之尊卑係扵宰輔之
賢否與夫人主聽任之重輕其可忽乎唐至文宗之朝
可謂衰弱矣武宗既立得一李德裕相之而威令遂振
何哉德裕知所本故也其初為相即上言曰宰輔非其
人當亟廢罷至天下之政則不可不歸中書武宗聽之
號令紀綱咸自已出故能削平僭偽號為中興然則扵
艱難多事之秋所以出政者尤不可以不一也自崇觀
以来政出多門閹宦恩倖女謁皆得以干預朝政所謂
宰輔者保身固寵不敢以為言遂失其職法度廢弛馴
致靖康之禍非一朝一夕之積也臣愚誠願陛下深思
天下安危之本察德裕之言而法武宗之任人監崇觀
之失以刷靖康之大耻宗社生靈不勝幸甚
李光上治道劄子曰臣嘗謂帝王者神民萬物之主也
以一身而寄天下之上所恃者衆心之所戴也歴考自
古興衰撥亂之君未有不因乎人心而能有為者盖觀
人心之所與則知天命之所歸故金人之盛強或不足
畏盜賊之猖獗或不足憂中原之竊據或不足慮關陕
之捷奏或不足喜臣願陛下凡所舉措務合人心而已
今移蹕之初扶攜之民歸往如市海内顒顒皆託命扵
陛下士民傾属以觀聖化之行則今日之所施為安得
不汲汲乎昔梁襄王問扵孟子曰天下惡乎定對曰定
于一孰能一之對曰不嗜殺人者能一之孰能與之曰
天下莫不與也又曰不行王政爾苟行王政四海之内
皆引領而望之欲以為君夫豈在山河之固甲兵之利
土地之廣哉臣願陛下克己恭勤隆道德扵上大臣守
法奉公肅紀綱扵下明賞罰辨邪正懲汙偽之黨以砥
礪名節去姦贓之吏以惠養小民容受直言駕馭英傑
如是而人心不歸海内不服未之前聞也惟陛下留神
省察
著作郎張嵲出為福建路轉運判官上疏略曰古之人
君其患有二不在扵拒諫在納諫而不能用不在扵不
知天下利害在知而不以為意陛下渡江十年矣外有
勍敵之國内有驕悍之兵下有窮困無聊之民進言者
多矣今皆以為陳腐而别取新竒之說任事者衆矣今
皆習是以為當然而更為迂闊之事此近扵納諫而不
知用知利害而不知恤也為今之計朝斯夕斯非是二
者不務數年之後庶其有濟國之所惡者莫大扵朋黨
今一宰相用凡其所與者不擇賢否而盡用之一宰相去
凡其所與者不擇賢否而盡逐之宜其朋黨之寖成也
右司諫潘良貴上奏曰臣嘗謂自古一治一亂不可為
常由堯舜迄于五代三千二百九十餘年其間所以治
者無他君臣協心各相戒飭凡所施為合扵大公至正
之道而已所以亂者無他君臣異志皆務因循凡所施
為悖扵大公至正之道而已仰惟祖宗之有天下兵不
血刃市不易肆天意人心不約自歸當時制為法度立
為紀綱非益扵國非利扵民有所弗措是以海内廓廓
無事百有餘年承平既久姦臣擅權肆為蔽欺率意改
作祖宗紀綱法度廢壊殆盡遂繼之以大亂陛下紹承
大業扵艱難之際焦心勞思欲恢復中原迎還二聖九
年于兹矣然而治道殊未有以稱聖意者臣謂大公至
正之道尚塞而未行也夫祖宗順此道而治其後逆此
道而亂今不欲治安如祖宗時則已如必欲之可不兢
兢業業朝夕唯此道之是念乎臣願陛下静澄其心思
祖宗創業之難念父兄遠狩之久憫生靈常懷塗炭之
苦憤土地日有侵削之憂凡下一令行一事必先以此
四者為念然後發之扵政詔大臣同心協力勿以一毫
私意曲徇人情斷自今日其已往者漸以公正之道更
革之其方来者力以公正之道固守之如四時之有信
如金石之不移則天下庶乎有休息之期也如其不然
臣恐萬事寖以大壊雖無敵國外患而中國自弊矣唯
陛下留神察焉
歴代名臣奏議卷四十六
