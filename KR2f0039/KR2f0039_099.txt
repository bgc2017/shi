歴代名臣奏議卷九十九
明楊士竒等撰
經國
宋理宗時侍御史李鳴復奏曰臣近覩邸報趙范趙葵
全子才並除三京留守中原故都盡歸版籍高宗皇帝
三十六年經營而不可得孝宗皇帝二十八年圖回而
不能有者陛下緫攬權綱不一載而坐復之功光祖宗
業垂後嗣此固薄海内外喜聞而樂道也然二使之歸
自陵寢也得之身履見之目擊咸謂所過丘墟寂無煙
火骨殖横道蓬蒿蔽空皆緣北兵經行舉無噍類是以
若此其為惨毒盖亙古所無有也惟北兵有亙古所無
之惨毒故國家有亙古所無之機會以其絶無而僅有
也人固喜之臣實憂焉臣前所謂得之易守之難又謂
用兵一事不獨係生靈之休戚實有關宗社之安危即
臣之所憂大略也夫中原之所至清野邊閫皆知之特
朝廷未知之耳襄帥之所主在和既不以實告而惟欲
以和而策勲淮帥所主在戰亦不以實告而惟欲以戰
而奏績和戰之議不同其誑為之辭以幸朝廷之聽從
則一而已逮夫和之說不售戰之說得行盡起兩淮之
夫悉空兩淮之積移防江之戰艦以漕運撤防江之戍
卒以出征驅數萬之師入無人之境捷雖屢至實未嘗
戰也兵不接戰非所謂捷也臣恐或遇大敵勝負之勢
未可知也此可憂者一也古之取天下者争其所有餘
不争其所不足諸將皆走金帛財物之府是財即吾財
也築甬道以取敖倉粟是粟即吾粟也農願耕於野商
旅願出於市是民皆吾民也今咸無焉所獲者空城耳
必也散東南之財而後人可聚發東南之粟而後食可
飽移東南之民而後田可闢貨可通川竭谷虛丘夷淵
實臣恐枝葉未敷而本實先撥矣此可憂者二也韃與
金交戰幾三十年金未嘗不守河也而其師不由河以
濟未嘗不守關也而其騎不由關以入未嘗不講和也
而其禍不以和而解蓋其英鷙果銳之氣習性堅忍不
滅金不止也今釁隙既開忿心必激邇者偏師相遇小
小交戰而我軍已不支矣然其國酋將佐猶深居草地
未嘗出也其出愈遲則其禍愈大將恐不擊藩籬而直
犯吾之堂奥不争臂指而直衝吾之腹心先備弗豫後
悔無及此可憂者三也邇者朝紳建議謂宜㳂江重鎮
别除帥閫内以弭蕭墻不測之患外以消尾大不掉之
勢不但防韃而已此萬世長慮也而廟堂弗之聽其心
蓋曰吾有河可恃有關可守乘破竹之勢振拉朽之威
北渡河可舉燕趙西入關可定秦隴車書萬里文軌一
家又何必畫江以為限志非不大論非不偉也然進於
前豈可不顧其後利於得豈可不虞其失今北兵南來
王師小衂亦可小警矣而斂兵據險之外㳂江措置且
復悠悠非獨㳂江也當風寒之衝者京襄也子才握制
閫之權未嘗至洛楊恢罷制閫之命乃使守襄聞諸道
路子才與葵争欲得開封為之故違命不行僅遣楊義
以往義之敗子才之罪也萬一敵人直趨峴首徑𢷬江
陵制帥遠在一隅將誰任其責乎㳂江事體最重荆襄
事勢最急儻不博採千萬人之公論而惟曲從二三子
之私情當重者反輕當急者反緩其不敗乃事者鮮矣
此可憂者四也自昔蠧財害民暴征横斂未有不自用
兵始漢武帝有征伐四方之功其末也至於筭舟車𣙜
鹽鐡唐德宗有一平海内之志其甚也至於稅間架除
陌錢冒其所不可而為之皆兵食為之累也今天下費
用夥矣而猶斂不及民特恃有楮耳蜀楮創於天聖其
後行之陜府行之熙河至湟鄯之取多出以助兵費其
法大壊遂以新界之一易舊界之四又詔四十一界至
四十三界更不收兊此崇觀間姦臣誤國可為萬世鑒
也今京楮之出至二十千萬有零矣而印造未巳蜀楮
之出至十七千萬有零矣而用度未足萬一楮價益賤
艱於支遣又何以為策此可憂者五也臣之為陛下憂
者五而未嘗一陳其策非無策也是在將與相而巳中
外有強弱而使其強常在中國者將也内外有重輕而
使其重常在朝廷者相也使為將者知所以應敵又能
以體國為心知所以足兵又能以愛民為務有持重而
無躁急有謹畏而無驕盈則前乎三者之所憂庶乎其
可釋矣為相者不以一時之近功為喜必以萬世之遠
業為慮察民情之休戚揆國計之盈虛固其本毋徒逐
其末理其内毋騖其外則後乎二者之所憂亦庶乎其
可釋矣雖然臣猶有言焉益之告舜也首發其嘆而曰
戒哉儆戒無虞所以重其事也而詳其所戒則言罔者
凡五罔失法度罔遊于逸罔淫于樂罔違道以干百姓
之譽罔咈百姓以從巳之欲是也言勿者凡三任賢勿
貳去邪勿疑疑謀勿成是也此皆戒詞也而終之曰無
怠無荒四夷來王何也盖天下歸往之謂王使人君能
於是八者戒謹而無怠忽之心儆懼而無荒廢之志則
自西自東自南自北雖遐方絶域莫敢不來王矣古聖
賢講明治道本末有序内外有别而相與儆戒之際其
嚴如此臣之所憂者五將相事也益之所戒者八人主
事也陛下德性高明義理融貫以所當憂者責之將相
以所當戒者行之聖躬中興事業不難致矣臣非不知
三京既歸四海交慶顧乃不能將順以贊陛下之美猶
且憂危以動陛下之聽臣非過慮也自昔圖大功定大
業者不有大福將有大禍必上自人主下至百僚曰將
曰相若内若外謹之重之使萬舉萬全而後可不當以
常事論也惟陛下加察
鳴復又擬輪對劄子其一曰臣聞善用天下者當使有
久安之勢而不可徒有幸安之心勢未可以久安汲汲
焉求其安猶之可也上下苟玩而謂勿藥為有喜中外
苟且而以厝火為無虞變幸而息則動色相賀不幸而
作則束手無策為國若此將恐客疾日盛元氣日衰而
天下之勢不可支持矣國家承五季分裂之後合天下
之異而使之同平澤潞平維揚西取巴蜀南下湖廣東
有吳越北征太原而後天下始定于一其開創如此其
難也列聖相承遵守家法以仁厚為立治之本以畏天
愛民為保治之道以進賢退不肖為輔治之要其持守
如此其謹也自王安石變亂舊章以失天下之心而内
勢漸弱王黼童貫妄開邊釁以困天下之力而外患遂
生遄致靖康之禍尚忍言哉六飛南渡所以為興復者
愈難於前奕葉纂承所以為持守者益謹於昔誠以中
原板蕩王業偏安祖宗大一統之天下僅存其半其規
模措置不容不爾也陛下嗣位今九年矣試觀今日天
下之勢為巳安乎為未安乎先皇帝更化以來内撫外
寧天下有泰和之風陛下踐阼以來内阻外訌天下皆
急廹之態峒寇猖獗未足問平日安居省地號為良民
乃至攻劫郡邑相扇為亂此何等祥也逆酋僭叛未足
怪平日仰食縣官名隸尺籍乃至殺逐帥守肆無忌憚
此何等證也不共戴天之讎密邇為鄰固不容不慮新
敵遠在沙漠距吾國風馬牛之不相及乃至撤我藩籬
破我門戶漸入我堂奥此何等氣象也謂宜如太祖雪
夜訪趙普問以南征北伐之事宜如仁宗開天章閣召
范仲淹富弼給以筆札陳當務之急兢兢業業猶懼弗
堪汲汲皇皇猶恐弗逮而陛下端拱無為一聽大臣之
籌畫大臣寬緩不廹一聽事勢之自定臣竊為陛下凛
凛也今湖寇幸已息閩寇幸已定邊淮之寇幸已屏迹
近畿之寇幸已授首然幸何可恃也吾不能使之無變
變既作矣幸而勝之赤子相殘不知其斃於鋒鏑者幾
千萬也是幸之中固有大不幸者在也乃若外人肆侮
幸而遇金之弱則侵疆以得邊燧以弭不幸遇北兵之
彊則一軍下大安而全蜀擾動一軍過房陵而荆襄震
悚幸何可恃也吾素無以禦敵敵既至矣趨而避之人
心無厭不至於蠶食殆盡不止也是不幸之中尤有大
可憂者在也今天下大勢岌岌矣問之蜀幾亡而復存
問之淮幾失而復得問之襄漢存亡得失未判也果可
以為安乎恃民以守而民無常心恃兵以戰而兵無固
志恃人以運籌决勝而畏怯者敗事奮發者未保其成
事也果可以為安乎及今勇為尚可移轉失此弗慮何
以圖全臣願陛下思祖宗創守之難念宗社付託之重
日與二三大臣求所以為保全之計屈天下之羣策毋
謂遜志者為是逆心者為非任天下之實才毋謂貴要
者必可用䟱賤者必可棄民如何而使之可以安業兵
如何而使之可以禦侮内勢如何其可振外變如何其
可定以宴安為鴆毒而力用其戒以憂患為藥石而急
為之圖陛下勿專以謙虛一德為盡君人之道大臣勿
專以鎮静一說為得宰相之體公卿百執事勿專以緘
默一生為了臣子之節上作而下必應君倡而臣必和
夫如是斯可以易亂為治轉危為安否則如彼泉流淪
胥以敗將莫知所届矣臣至愚極陋蒙陛下擢置周行
歲在庚寅首當登對時以四郊多壘民未安居臣不勝
軫憂歴陳時政之三弊秋八月朔復當轉對時以逆全
狂悖朝廷未忍加誅臣不勝憤激再進自強之三策日
月逾邁今又二年矣天下事變有甚於前而陛下規模
無異於昔此臣所以重為陛下&KR1006;&KR1006;也雖然去幸安之
心則斯可成久安之勢此在陛下與二三大臣亟圖之
而已臣不識忌諱冒貢愚忠惟陛下裁赦其二曰臣蜀
人也三仕劒外十數年安危成敗身履而目擊之今蜀
困甚矣用敢以塵聖聽蓋蜀自開禧丁卯以來屢經大
變始擾於僭偽繼擾於金人近又擾於北兵自北兵入
寇日甚一日而蜀之為蜀大非昔比矣丁亥之始至也
重兵扼西和而西和不動以大將留屯有以為之備也
游騎逼同慶而同慶不懾以郡將堅守而又有援兵為
之助也麻仲敗衂程信退走敵進窺七方而七方不恐
以蜀帥在石門距關纔五十里而人心知所恃也惟武
階失守敵至文陽境上賴官軍土豪相與協力驅之而
退敵雖縱横數月其所破者惟一郡耳四蜀無夫估之
擾諸司無科調之急列郡輸獻助而弗受襄漢遣援兵
而弗納路帥欲招忠義而弗許敵來則禦敵去則備蜀
雖驚擾其根本猶未撥也往歲再由大散徑至鳳集蹂
踐我疆土要求我財貨驅虜我人民田遂轉戰而官軍
不知李寔固守而戎帥不救未幾而勢窮力屈鳳集陷
矣潘福以大將守關者也不施一矢而倉皇以潰郭正
孫以路帥守城者也不畫一籌而流落以死潰卒反戈
北兵乘間而梁洋又陷矣鳳集不守天水必無以自存
漢中既陷同慶必難以自保所可重惜者沔陽有複嶺
重關之勝曩時金人以百萬之師扼於分番送射而不
得進今過之如履平地西和有因山為城之固前日敵
人以方張之勢困於長槍短箭而不得逞今拔之如振
槁葉益昌有連雲危棧之險往日巴提控以輕騎窺蜀
僅至大安隻輪不返今自利而閬自閬而果長驅深入
若踐無人之境有險不備而謂險不足守有兵不戰而
謂兵不足用四大將先退近郊而竟不免於潰諸大司
先具舟楫而卒不免於奔窮六十郡之地徧科夫估又
督步運於成都督舟運於沿流而終不免於乏食敵人
有吮血割肌之慘官吏有剥膚及髄之酷吁尚忍言哉
嘗觀祖宗視蜀如在殿角西頭張詠治行優異真宗遣
使諭曰得卿治蜀朕無西顧憂趙抃自蜀召還神宗謂
曰聞卿匹馬入蜀以一琴一龜自隨為政簡易亦稱是
耶二臣事業光明俊偉如此不特蜀賴以安朝廷亦賴
以尊此無他任得其人故也邇者丁卯之變程松實當
之則自米倉遁己卯之變董居誼聶子述實當之則自
劒門遁辛卯之變桂如淵實當之敵未過險則浮家之
巨艦先下三峽敵既過險則倍道之輕車徑至合陽泛
論其迹雖五十步百步不容相笑專誅其心則如淵之
走計已定於半載之前矣於四蜀奚賴於朝廷奚益此
無他任非其人故也今陛下肆頒宸綍易置帥垣固公
論之所共慶然受任於敗將之手人實難之必申嚴紀
律使四大將守禦之兵畏我而不畏敵必招集流離使
十數州豪傑之士歸我而不歸敵此外閫事今之用蜀
者當任其責必朝奏暮下而後帥司之賞罰足以使人
信必言聽計從而後帥司之號令足以使人服此朝廷
事陛下與大臣當加之意若夫預儲帥才以備異日之
用則臣願陛下以昔之得抃者為法以今之得如淵者
為戒則全蜀幸甚天下亦幸甚
嗚復又輪對狀曰臣洪惟陛下以天縱之資進日新之
德嗣膺大寳于今十年災異洊臻事變迭作撫左則右
動鎮前則後起亦艱乎為力矣而上賴祖宗二百年之
積累寧皇三十年之憂勤恭聖仁烈皇太后九年之保
佑克自抑畏不敢荒寧用能易危為安轉禍為福如欎
攸肆虐彗星示象天心若震怒矣今雨暘時若則在天
已有助順之實連歲大水往歲又旱民生若憔悴矣今
秋稼告成則在人復有熙然之理内而寇盜昔也猖獗
而今也妥安外而敵人昔也憑陵而今也帖息此正否
而泰剥而復之時也臣濫當輪對再獲瞻望清光顧何
以為陛下獻雖然竊有言焉臣嘗讀孟子見其有曰國
家閒暇及是時明其政刑雖大國必畏之矣又曰國家
閒暇及是時般樂怠傲是自求禍也蓋及云者當其可
之謂也過是則無及矣同是閒暇也及其時而明其政
刑則大國有必畏之勢及其時而般樂怠傲則在已有
自求之禍舉措一差禍福隨異可不畏哉今邊境暫寧
妖氣暫弭而隐然猶為吾國家之大患者敵也邇者廟
堂先事而慮介使觸機而應于以息兵端於未動銷事
變於方萌由中及外咸謂吾君吾相軫念及此自今可
保無慮矣而臣猶以為未也臣嘗精思熟慮察往知來
妄謂敵之情有不可測者二有深可慮者一昔契丹自
改建國號以來連歲騷動至景德初元舉國來宼直抵
澶淵我真宗決策親征射殺敵將而和議始決是見吾
中國之不可犯而後和也金人自得志中國之後聲勢
氣焰勃乎其不可禦我高宗匹馬渡江艱難立國逮分
遣諸將屢以捷聞而和議始定是知吾中國之不可輕
而後和也曩歲敵擾川蜀突過均襄猶虎兕出柙吾未
嘗敢嬰其前也決戰唐鄧圍困汴京猶螳螂捕蟬吾未
嘗敢襲其後也無故遣一介使掉三寸舌於我曷為來
哉其不可測一也景德初和契丹也歲幣約三十萬至
慶歷中重兵壓境復遣使求關南地我仁宗命富弼報
聘雖以死力争僅塞其割地求婚之請而歲幣則不容
不增也紹興之和金人也以徽廟梓宫未復顯仁皇太
后未歸吾中國屈也甚矣河南之地未割金人之師已
來自是屢戰屢和至海陵敗盟臨江師覆敵氣大沮雖
名稱少易而歲幣則不能痛減也今北使之來其為說
甚簡且易未嘗過有邀索也其為詞甚卑且遜未嘗妄
自矜大也雖云敵使而實非真敵也雖致敵之書而且
謂書不足據也國書如彼而專對如此其然豈其然乎
其不可測二也歲在丁亥敵嘗遣兩金牌議和矣一至
西和州一至秦家埧制司以狀聞于朝繼承密委欲正
其名曰通好夫有争而後有和吾與彼未嘗争也不曰
講和而曰通好可謂名正言順矣然講和也通好也皆
吾中國婉為之詞而敵之意則不爾也觀其金牌所載
自謂為天所錫誇張殊甚總其大略蔽以一言盖欲臣
妾我也欲使吾國中盡行投拜也嘗聞敵之併吞諸國
也不有其土地不征其稅賦惟許其投拜而已其不投
拜者舉無噍類也既投拜矣視之若其家然倏往忽来
必聽其驅役不容拒也夫漢以和親結匈奴所屈者和
親而已國朝以歲幣啗遼金所費者歲幣而已今敵之
情既不可測萬一移其所以用之他國者用於我我其
何以待之此深可慮者一也臣之為是說也非謂敵之
使不可遣也敵之使當遣而敵之和未可恃也敵之和
未可恃則臣前所謂明其政刑者不可緩也且夫惟辟
作威惟辟作福政刑當自上出也陛下既終禮制猶服
通喪恭詣几筵必有定日固無所謂般樂矣一號令之
出國體所關一政教之施風化所係亦嘗少關聖慮審
其當否乎陛下日御經筵講論經史退居閒燕游戲翰
墨固無所謂怠傲矣官刑所以儆有位八柄所以馭羣
臣亦嘗斷自聖意見之施行朝廷之上四方之所視傚
也今精忠體國者無幾而託公營私者肩相摩也慷慨
任事者無幾而蹈常習故者踵相接也節儉正直有愧
古詩之稱嬉樂宴遊至形月牘之奏是政刑不明於朝
廷也監司郡守郡縣之所恃以為安也今苞苴之貢不
絶於中都是媚上之習未除也估籍之令屢聞於田里
是剥下之風未革也寡廉鮮恥者不足怪以聲名自居
以循良見稱者不能免也遐方偏壘不足問號為通都
輔郡者不能盡無也是政刑不明於郡縣也將帥軍旅
邊鄙之所恃以為固也今糧孔艱師不宿飽設若寇至
何以為守老弱相半藝不素習卒然遇敵何以為戰將
帥酣豢富貴多養安於平居無事之時士卒困苦饑窮
每疾視於倉卒有警之日是政刑不明於邊鄙也慶歷
中仁宗銳意求治任范仲淹富弼每進見責以太平既
又開天章閣召對賜坐凡所條奏悉見施行卒之西北
二邊皆弭耳聽命亦見吾中國有政知吾中國有人故
耳陛下欲明政刑於朝廷臣請以是為法紹興中高宗
篤意民事嘗諭宰執曰監司郡守若能奉職宜加擢用
若不恤民奉法郡守令監司按劾監司令御史彈劾如
此則上下有紀綱不至委靡大哉王言真國家之福生
靈之幸也陛下欲明政刑於郡縣臣請以是為法淳熙
中孝宗刻意武備講屯田以周其防申明陣法以一其
號令守邊則欲重其選擇將則欲澄其源持身甚廉如
王友直如吳挺必加旌異蠧壊軍政如秦琪必加斥絶
敵不敢南牧實自是基之陛下欲明政刑於邊鄙臣請
以是為法上而朝廷次而郡縣又次而邊鄙乘此閒暇
之際亟為經久之謀幸外患之未萌思内治之當舉有
憂勤而無般樂有謹畏而無怠傲有趨事赴功之實而
無玩歲愒日之憂紀綱森嚴法度峻整行之以堅決持
之以悠久雖以此平定中原混一區宇可也敵之和不和
豈足為吾休戚哉往者庚寅之秋逆全䟦扈朝廷畀之
以高爵啗之以厚利又欲遣列衛之臣銜命而往臣於
是時適當轉對妄謂徇人而有自弱之勢不若立我而
為自強之道力陳三策上瀆四聰既而全計逆萌王師
順動新塘之捷自強之明騐也今敵與全雖有異勢而
朝廷遣使則同此一機臣為陛下謀亦同此一理千慮
之愚或有一得惟陛下察焉臣不勝拳拳
鳴復又論天變可畏人事當修疏曰臣昨嘗妄謂厥今
要務莫急於邊防相距秋風已無多日今秋風至矣驗
之天象太白經天流星晝隕又流星出牛宿占皆為兵
甚至流血千里無非昭示其警戒之意天變見於上人
事可不修於下乎而求之今日竊有大可憂者淮西所
主在和其和也未足恃京西淮東所謀在戰其戰也未
可保㳂江正副所重在守其守也未必固蔡息之師忽
爾歛去徐邳之寇翻然退休或謂布展實為之此和之
小驗也然人心難測變詐百出先之以小信安知無大
不信者踵乎其後就使邊將委順而敵酋之命掩至則
順必變而為逆介使雖通而乖争之議或起則同必轉
而為異北向之師此不以鄒伸之未回而止則南牧之
事彼豈以王檝既回而息臣故謂其和未足恃者此也
自汴京退走而我師之雄膽巳喪徐邳再陷而我師之
畏心愈甚御失其道狙詐作敵勢實使之郭賊以唐叛
出數郡之兵而不能克王賊以宿叛合一路之力而不
能討大敵未動先期已困小寇弗戢後效奚觀范方倚
李伯淵為腹心不思養虎以遺患趙葵亦置夏全於肘
腋不虞飽鷹之颺去邊塵未起而銳氣已餒兵刃未接
而敗證已具臣故謂其戰未可保者此也長江之險固
天所以限南北然有其人則因風縱燎足以成赤壁之
勝無其人則舉帆直指得以墟建業之地今㳂江之重
鎮有二在武昌則張元簡金陵則陳韡也元簡志大而
謀疎談辯風生若可屬大事者然往歲王檝之來道過
其境嚢封論奏無一字得實他人不足問也元簡身為
閫帥居料敵制勝之地三軍之勝負兩國之強弱繫焉
使大敵在前而耳目昏塞如此豈不誤事韡任重而力
小茅山之捷誠若有起人意者然承累政蠧弊之餘司
存之積戰守之具蕩然一空曩者敵人犯淮方且控告
廟堂抽回戍卒抽回戰艦窘狀畢見手足俱露萬一藩
籬或抉門戸何恃臣故謂其守未必固者此也外之所
以為和所以為戰所以為守者如此而一二大臣猶襲
故蹈常恬然不以為意譬如駕巨艦於洪濤之中一檝
不舉而聽其勢之自如亦無具甚矣陛下憤四方之多
虞思萬幾之當理並建二相凡在政府者皆以序遷豈
徒以示恩寵哉待之也厚則望之也深任之也隆則責
之也重而曠日不聞於實政連旬徒事於虚文此何等
時陛下所以擢任者何意而因循苟且虚度歲月視曩
昔又甚焉設若邊庭有警甲兵之問日至廟堂將見計
無所出案吏奉行文書不過飛一紙密劄令用心隄備
不得縱容一人一騎過界耳臣謬司言責竊觀當今事
勢外有可憂之形内無可恃之實儻弗以告是之謂欺
伏望陛下念天變之可畏思人事之當修詢問兩府大
臣何道而可以致中外之相安何策而可以底内外之
無患禮文揖遜有無可以却敵騎若猶未也盍亦速圖
其所甚急安坐拱默有無可以強國勢若猶未也盍亦
力行其所不逮陛下毋謂敵居草地距中原凡幾何里
其歸也未必出其出也未容久若北兵一動則人心搖
矣毋謂二相並命足以股肱帝室國是必由此而定治
效必由此而著若此心不協則萬事隳矣臣之所言者
社稷之大計也願陛下留神
貼黃臣竊惟陛下往者親攬萬機選任一相天下拭
目以觀惟新之化此一機也然有更化之名無更
化之實故治日以少亂日以多邇者九重深思二
相並建天下傾耳以聽協成之政此又一機也必
痛懲既往之失恪謹方來之圖而後亂日以消治
日以長願陛下與二三大臣謹之重之時哉不可
失此事不容再壊也伏乞睿照又臣竊見今日將
帥不和而多有相圖相陷之意士卒不軌而且有
相扇相習之風内不自靖何以禦敵朝廷不明賞
罰何以御下轉危為安易亂為治是在廟堂區處
耳然非同志合謀未足以集事也併乞睿照
嗚復又奏曰臣竊妄謂厥今天下有可慮者三有可幸
者二有所當勉者一金人垂亡棄去國都百年不得已
之賂一旦絶之國論壯矣然雄心不息憤氣方盈邊戍
未撤糧運孔艱彼之殘喘日蘇我之事力日困萬一俯
首強敵求償於我邇歲梁洋之變蘄黃之擾餘毒猶在
其可慮一也北人崛起異類相吞朝家不共戴天之恨
若將假手焉國憤伸矣然兩虎共闘下術莫施一敵未
亡一敵已熾淮上借舟有難塞之請關表突騎有難遏
之勢萬一得志中土與我為鄰視景德之契丹建炎之
女真亦奚以異其可慮二也山東歸附趨順舍逆祖宗
版籍之舊談笑得之國勢張矣然狼心難保鷹飽則颺
御得其道狙詐作使御失其道狙詐作敵萬一絛籠不
足以止其奮銜勒不足以戢其暴則跳梁之勢乖異之
謀近在肘腋其可慮三也夫是三者雖未有顯然目前
之變而實有隐然意外之憂制治未亂保邦未危朝廷
其何恃以為重耶自昔國家理亂每關乎天意之從違
我藝祖受天明命奄有寰海聖聖相繼簡在帝心雖厄
運中遭而大業遄復陛下纂承丕緒于今五年洪水横
流暴風為沴變若異矣引咎自省之實既著反灾為祥
之理自彰南郊肇禋景星炳煥以此見天心仁愛陛下
警之戒之又從而眷顧之易之大有曰自天祐之吉無
不利此一可幸也自昔國家安危每係乎人心之向背
本朝以仁立國以不嗜殺人為一天下之規德澤旁流
淪肌浹髓故雖屢經大變而民心不搖南渡以來百有
餘歲養兵之費用愈夥取民之名色愈繁勢幾極矣陛
下肆赦之旨纔下蠲逋之令繼頒傾耳德音舉手加額
以此見人心愛戴陛下可生可殺而不可使為亂孟子
曰得其民有道得其心斯得民矣此二可幸也由前三
者而觀其可慮如彼由後二者而觀其可幸如此進言
於陛下而曰如是亦足以已矣不幾於諛陛下乎夫天
難諶命靡常則天心未足恃民罔常懷懷于有仁則人
心未可恃此在陛下盡君道而已夫所謂君道如之何
其盡也貴為天子富有天下一日二日萬幾固不容以
一端計而天下之本在國國之本在家家之本在身則
斷可以一理求心術念慮之微而罔敢不正則施之於
事無不正矣暗室屋漏之隐而罔或不謹則見之於外
無不謹矣陛下英姿天縱盛德日新其於斯道固講明
有素然聖化之成本乎常久躬行之實初無上法由格
物致知充而至於治國平天下大學之道君道之本也
陛下固熟知之矣然必朝思夕維而後為盡君道由正
心正朝廷極而至於遠近莫敢不一於正董仲舒之說
君道之要也陛下固優為之矣然必終始如一而後為
盡君道君道以務學為先陛下延進儒臣日侍經幄雖
堯舜之稽古商宗之師古何以遠過講說討論之餘亦
嘗體之於身騐之於心矣乎若猶未也是務學之道未
盡也君道以聽言為急陛下廣開言路日覽奏篇雖漢
高帝之從諫唐太宗之導人使諫未足與比犯顔逆耳
之後亦嘗痛自櫽括見之施行矣乎若猶未也是聽言
之道未盡也業業致孝必如舜而後盡事親之道翼翼
小心必如文王而後盡事天之道思天下之溺必如禹
而後盡憂民之道立賢無方必如湯而後盡用賢之道
泛而言之吏稱職民安業而後理内之道盡車馬修器
械備而後理外之道盡條章品目雖紛然不齊而端本
澄源實自陛下一身始此所當勉者一也陛下而能盡
是道也則天心眷於上人心應於下道德之威日彊仁
義之效日著有所弗為為無不成而何三事之足憂陛
下而或不能盡是道也則天心久而釋人情久而怠法
度漸弛紀綱漸廢有所弗動動輒齟齬而非特三變之
可慮臣一介䟱賤從下國來未知朝廷事體惟以耳目
見聞之陋肝膽披瀝之素稽諸往古揆之方今僭為陛
下陳之陛下儻加之意焉持之以有始有卒戒之以無
怠無荒日新而至於又新不息而至於悠久如是而家
不齊國不治天下不平四夷不賓臣未之聞也雖然欲
為君盡君道欲為臣盡臣道天下至大也萬幾至繁也
秉本執要固在人主輔贊彌縫當在大臣自古論治未
有不以君臣並言者孔子曰為君難為臣不易書曰后
克艱厥后臣克艱厥臣盖天下事每患乎以易心臨之
苟以為易難將至矣苟以為難易斯至矣如知為君之
難也則無輕民事無安厥位乾乾終日盡其所以為君
之道有一弗盡則此心弗遑而君德修矣如知為臣之
不易也則乃心王室任重天下戰戰臨淵盡其所以為
臣之道有一弗盡則此念弗置而臣職舉矣虞廷之賡
歌有曰元首明哉股肱良哉庶事康哉此言君明臣良
則舉天下事皆得其安者也又曰元首叢脞哉股肱惰
哉萬事墮哉此言君失之叢脞臣失之懈惰則舉天下
事未有不墮廢者也臣不量愚陋併誦此以為獻惟陛
下與二三大臣實圖之天下幸甚
鳴復又上奏曰臣竊惟蜀之有關外四州猶朝廷之有
四蜀也蜀據上流有四蜀而後朝廷重四州介在關表
有四州而後蜀重臣蜀人也三仕劒外伏見四州有合
措置者敢因對揚之頃為陛下陳之其一曰復家計寨
之舊其二曰增忠勇軍之額家計寨復則老幼有保聚
之地而人心安忠勇軍增則州郡有守禦之備而人心
固蜀之形勢以三關為險隸于梁曰武休隸于沔曰僊
人曰七方而所謂階成岷鳳者越乎三關之外今雖創
天水為軍而實則前日成州之一縣也四州之有家計
寨曩時吳玠實為之岷曰仇池鳳曰秋防原階曰楊家
崖成曰董家山是四者皆有險可恃有泉可飲又為之
糧以食為之屋以居無事則寓于州有事則歸于寨自
紹興以來遵守不易七十餘載矣曦變之後此寨因廢
本路帥臣懼其無以守也力請于朝而城築之議遂起
故岷有城鳳有城河池亦有城岷鳳之城是也河池距
殺金平三十里咫尺天險而亦城之其城也又隨築隨
毁則徒費耳雖然此往事無以議為也臣獨以為州既
有城而山遂無寨則城之所容者少民之所聚者衆是
一城之外皆無駐足之地耳萬一有警不死於兵戈則
斃於道路矣有城以禦寇又有寨以保民則軍民兩利
而人心自安官司顧何惜而不為哉蜀之守禦以四大
將為要僊人之外曰成曰天水沔戎司主之七方之外
曰階曰岷利副司主之武休之外曰鳳集興元戎司主
之其金戎司則又各為一隅密邇商虢蔽捍梁洋者也
官軍之外而有土兵初以陜西弓箭手法籍兵丁為之
關外曰忠勇梁洋曰義士金州曰保勝其與京西之保
捷大率相類可以攻可以戰以之而守尤效死弗去盖
有屋廬田業以係其志有妻子骨肉以堅其心其勢不
盡力不止也臣往歲以犒軍至西和見其人品強勁技
藝驍勇問其所管僅一千四百餘人此大郡也而其數
止此階成鳳可知也關外之産賦輕而役重民之願為兵
也非以免賦盖以免役也夫賦輕則官之所蠲者少役
重則民之所利者多儻能因其俗而行之為之以漸持
之以久則邊戍可减生劵可罷古者寓兵於農之意不
過如此戎司有官軍以捍敵州郡有兵民以捍城則聲
勢益強而人心自固官司亦何憚而不為哉厥今強敵
遠去金人僅蘇當外患帖息之時正内治修明之日原
堡之增築戍卒之還屯民生之勞徠安定任蜀之寄者
亦次第施行矣如臣所建二議勢若緩而實急雖無一
時可見之功而實有異日久安之勢推而廣之沿邊之
地荒廢尚多若募民墾耕計口分授蠲其租賦藉以禦
邊專意力行厥效自著凡臣所論大率為守蜀計也若
夫用蜀以卷三秦用蜀以圖中原則有漢高帝諸葛亮
舊規在惟陛下擇而行之
鳴復又上奏曰臣至愚極陋頃叨誤渥濫守金城竊見
金之為郡最係極邊上津一帶緊與商虢為鄰西城漢
隂距長安不數百里郡之所仰以為根本者城也而城
不足恃又所賴以為藩籬者關隘也而關隘亦不足多
恃盖金嘗有城矣城之外又有隄焉以捍水城方而小
隄順而長各不相關涉也邇歲帥臣有城築之請朝廷
下城築之令一時任事者心乎欲速不暇審思由東而
北因隄以增築而隄之上可以階而升由西而南飭舊
以為新而新城之創修僅與隄接故城之形如舟焉如
帶焉首尾不相應而其中受敵最為要害故曰不足恃
金之關隘守以官軍雜以土豪星分棋布非不周密也
然戎司所管僅八千餘兵耳在寨者十之六在邊者十
之四遞疊更戍而土豪則於近邊之地役之夫以千餘
里之邊封七十餘處之關隘而僅守之以數千之兵能
保其無虞乎故曰不足多恃然則如之何孟子曰天時
不如地利地利不如人和此言地雖有險而所以保其
險者人也軍民雜處每有紛争之患若軍民協一則斯
有可用之勢嘉定己卯敵人從間道入寇踰鶻嶺破上
津抵蜀口土豪全紹飛戰之於前統制張信擊之於後
敵未出境而兩相忌嫉内自交攻紹飛不旋踵死而官
軍之歸寨者半沈於河遂起大獄此近事也往歲之冬
北兵至長安又至商洛縣金人之奔迸於境上者踵相
接也臣與權都統吳彦深軫前弊同為榜墨戒諭軍民
明夫守禦之方曉以利害之實使之併力防遏互相救
援從則有賞違則有罰謀議既定人心頗安使後之主
兵者皆如彦也是固可與共國事也萬有一不然平居
冰炭之不侔則緩急胡越之相視兵自為兵民自為民
其害將有不可勝言者臣嘗精思熟慮竊見沔陽雖為
次邊最號衝要守以季捴嘗假之以節制軍馬之名繼
以田克悉又畀之以制司參議之職朝廷規畫意盖有
在儻能推夫用之於沔者以施之於金將見臂指一身
軍民一體有和協輯睦之實無乖争違異之虞以守則
固以戰則勝其於邊防利害實非小補
嗚復又論執政無定見侍從多私情奏曰臣不識忌諱
私竊妄謂今天下未有久安之勢而士大夫皆有幸安
之心此風不革危亡之禍至矣敵之侵犯吾中國已幾
十年丁亥之變至階文而反三關尚無恙也蜀以東未
有警也辛卯之變西下大安破利閬東踐金房過襄漢
事勢已不能堪矣然金猶未亡敵特假道於我志在金
不在我也令三邊皆與我為鄰無金以牽掣其肘無黃
河潼關以限隔其勢先之以和和未定而挑之以戰一
變也繼之以戰戰不利而接之以和再變也臣謂和不
足恃戰未可保當以守備為急凡所論奏必切切然及
之朝廷但見目前之無虞而不知意外之可慮是以虛
度歲月雖變故遝來而猶不之悟也今日事勢非曩時
比矣四蜀國之喉襟也敵若得志蠶食殆盡然後順流
而東則建瓴其勢矣荆襄國之腰腹也敵若掩至以輕
兵綴城壘重兵瞰江面則常蛇中斷矣其於兩淮也亦
然此豈可以丁亥之抄掠辛卯之經過謂其倏來無足
多慮也哉陛下一念通天露香精禱每論及邊事必動
容易色聖心焦勞可謂至矣而宰執雖虚懷而無定見
侍從雖建議而多私情以無定見之規模聽多私情之
論議無怪乎外患日滋内勢日弱而未有以大慰天下
之望也且宰執以論道經邦為職者也謂宜把握天下
大勢使一令之出一政之施人心於焉感動士氣於焉
奮發今朝以為然暮忽以為不然始以為可俄復以為
不可羣然聚議莫知適從卒之賢否混淆用舍倒置經
國若此何以排大難建大業哉侍從以論思獻納為事
者也正宜主持天下公論使一議之建一策之行朝廷
恃以尊安天下聞而悅服今乘機薦引率多親戚故舊
之私隨事獻替每有黨同伐異之意高談正理滿腹私
情卒之似足以亂真邪足以奪正謀國若此何以安國
家利社稷哉不特此也四郊多壘甲兵之問日至廟堂
此何時也而盛騶從之集燕樂於天府者有之輟湖山
之游獻酬於公宇者有之彼敵之狡謀固已視吾中國
衣冠為几上肉排牆之禍作矣而如彼泉流淪胥以敗
猶恬然不以動其心曾謂中國有人乎天若祚宋使烏
珠遁迹於金平海陵覆軍於采石此固萬世宗社之洪
福四海生靈之公願然天意莫測人事當修非宰執定
其規模侍從公其論議羣有司百執事孜孜然以憂國
為志臣未見其可也今日之事急矣臣不敢援引古今
藻繪章句直書其所欲言者以進且不避形迹不顧利
害盖欲轉移士大夫苟安之習相與扶顛持危使天下
大器泰山其安而已詞拙而情真惟陛下省察
鳴復又奏曰臣近者獲觀右丞相喬行簡累陳奏劄殊
切事情備敵者十有五目前所見者八關於紀綱者一
切於近憂者三謂功賞須當速行謂兵屯更當增創措
置米禁于以實邊備團結保伍于以捍外寇明久任之
制則有言重考察之法則有言以至合江淮為一或開
宣幕或命督視此尤關繋之最大者使一一見之施行
轉弱為強易危為安特一反掌之易耳然臣撮其大要
思之復有所當講明者二焉盖舉事而無其人則事未
必濟辦事而無其財則事未必成進退人才宰相職也
通制國用亦宰相事也為相者能於是焉加意則如前
所論皆可次第而舉不但著之空言矣不然臣猶未保
其往也且脩車馬備器械邊庭急務也任非其人則曰
曩雖出征未嘗失一人一騎也曩雖驟退未嘗亡一矢
一鏃也紿言以相欺而朝廷亦莫能詰矣實關隘峙糗
糧邊境重事也任非其人則曰某處已遣戍矣不憂其
難守也某處已饋運矣不虞其不足矣大言以相誑而
朝廷亦莫可誰何矣昔之謀帥者必儲才以為緩急之
代今亡矣成敗寄之一人耳昔之禦邊者必擇才以任
牧守之寄今亡矣可否決之專閫耳天下本無事也自
斯人倡狂妄作經營分表而國中始不静矣天下本無
變也自斯人互相疾視激起事端而境内始多故矣五
大在邊動輒牽掣而欲舉行連章累牘之所陳能使之
捷如吾意乎臣故謂舉事而無其人則事未必濟正慮
此也國家財用養兵之費居多慮淮交之太賤也給以
京楮楮印而不已亦將為淮交矣慮湖會之太輕也易
以京楮楮用而無節亦將為湖會矣古人制國用必量
入以為出今生之者寡食之者衆未嘗制也古者無三
年之蓄曰國非其國今倉廪俱竭府庫悉空未嘗蓄也
歲歲營繕有損而無益如漕司科降數百萬見之獄案
祇以飽官吏之溪壑他可知矣歲歲和糴多出而少收
如虞一飛關出四百五十萬身在囹圄竟不許有司鞫
勘他可想矣姦弊日滋公私赤立而欲悉行連章累牘
之所奏果能使之百廢具舉乎臣故謂辦事而無其財
則事未必成又慮此也易帥於臨敵之時兵家所忌然
帥才不可不儲也足國於多事之日智者所難然國用
不可不制也或曰人才之難從古所病試加摉索誰可
屬大事者嗟夫何代不生才用之則行舍之則藏惟患
不求耳韓信跨下一殍夫耳因蕭何而奮諸葛亮隆中
一野叟耳遇先主而起張韓劉岳曷嘗借之異代而自
足以致中興之業曾謂舉目無人而遂聽其自為驕肆
乎或曰國計之辦尤今所難曩嘗集議孰為策之良者
嗟夫生財有大道為之者疾用之者舒則財恒足矣文
帝崇節儉得絳灌佐之而海内富武帝好征伐有衞霍
蠧之而海内虚炎紹乾淳豈專仰之楮劵而自足以給
一時之用果謂束手無策而遂聽其自為頽壊乎故必
摉羅人才使之足以供器使而後臂指運動無施而不
宜通制國用使之足以濟事功而後血氣周流無往而
不遂奏篇之所議者數十端而臣獨以二事撮其機要
臣非過為異論也數十端者有司之職二事者宰相之
當務也為相而能務其所當務則執要可以御衆執簡
可以御繁而天下無不治矣言之狂愚惟陛下加察
歴代名臣奏議卷九十九
