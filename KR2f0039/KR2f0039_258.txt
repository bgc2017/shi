歴代名臣奏議卷二百五十八
明楊士竒等撰
賦役
宋哲宗元祐四年右司諫劉安世乞罷畿内保甲疏曰
臣竊惟祖宗深鍳五代外重之弊聚天下之兵寓之畿
内制馭四海如臂使指可謂盡善矣然而河北河東陜
西之地密接敵境居常宿師以為戰守之備尚恐兵威
未振不足以壯中國之勢乃籍民丁謂之義勇雖未嘗
使冒鋒鏑盖資其虛聲以奪敵人之心爾熙寧中先帝
欲廣其法扵天下始命排之為保甲以習武事陛下踐
阼之初既罷長上教閱止令農隙之月倣祖宗義勇之
制專委州縣以次集教平居無事之日俾民服力南畆
而又順時講武以張軍勢深得禦外治内之策然臣所
有未諭者竊謂自古王畿之名異於郡國所任之事嘗
務輕簡盖休飬其力以重根本也今府界正兵既多固
非三路之比而千里之内亦置保甲勞民示弱且有未
安雖連歲灾傷依例免教而此名尚在終累人心使比
屋之間不得坦然為自安之計亦何益也伏望聖慈深
賜省察應畿縣保甲悉令廢罷所貴民力舒緩人情安
泰遠近輕重不失國體
五年左諫議大夫劉安世論役法之弊疏曰臣伏見朝
廷欲變役法今將四年選官置局講求利病天下之議
悉使折衷而承詔立法之意惟以仁民愛物為務謂嘉
祐差役之制已便矣然當時嘗見其害者今則損而去
之元豐約束之制民以為利者今則取而益之至扵風
俗之殊尚南北之異宜本諸人情裁以國論随方立條
罔不具備而又申以明詔諭旨郡縣若施行之際或窒
礙而未通節文之間或疏略而未盡更俾建明為之增
損有以見陛下至仁至厚重恤民事之深意也新書之
下輿情慰悅中外恬息初無間言而姦邪之人内懷顧
望造播横議必欲沮毁遂致一二小臣敢執偏見妄進
邪說欲罷差役依舊募雇當職官吏不能為朝廷固守
法度而依違遷就屢有變更天下人情莫不疑惑此最
當今之大患也臣聞自古取民之道止扵粟帛與民力
而已三者皆生之無窮取之不竭故堯舜三代已來皆
不能廢議者以為不役其身止令輸錢則公私兩便而
可以久行臣請有以折之國家泉貨經費所資設官鼓
鑄歲有定額民或盜為罪至論死今棄其易出之力而
責其難致之錢固已非理又使上戶止納數千則優游
卒歲日益兼并下戶自來無役者例使加賦日朘月削
寖以窮困損九分之貧民益一分之上戶輕重倒置孰
甚扵此臣竊謂以一家一歲觀之則輸錢若省而易給
以終身累世計之則所出不貲而難供今聚斂之臣惟
欲誅剥生民不為天下久長之慮其可信哉議者又謂
人戶輪差不及三番處恐役次太重臣亦有以折之且
治平之前天下戶口一千二百七十餘萬而舊法役人
五十三萬六千餘人元豐之後戶口一千八百三十五
萬九千有竒較之治平已增五百六十餘萬而新定役
人止扵四十二萬九千餘人比之舊法却減十萬七千
之額謂之輪差不足亦已過矣然而天下州縣或有連
值凶歲人戶流移番次不足之數則在有司通融補助
必不可以小節而廢大法也臣伏觀國家受命以來百
有餘年差役之法已更六聖随時損益既皆中理考觀
已試之效固可行之不疑而累年扵兹尚容移奪臣竊
謂知法之未良改之不可不速知法之已善守之不可
不固今差法已善陛下正當信而守之執政大臣尤宜
協心體國拒堲邪說而乃縱使姦慝倡為異論動搖人
情惑亂天下故議者謂今日紛綸之患不在扵無知之
庶民而特在扵挾邪之士大夫也臣聞執狐疑之心者
來䜛賊之口持不斷之意者開羣枉之門願陛下特奮
乾綱力主差役深詔執政固守初議毋使輕徇浮言妄
有變易庶幾祖宗之成法不為姦人之所奪天下幸甚
哲宗時同判司農寺曾布條奏役法疏曰畿内上等戶
盡罷昔日衙前之役故今所輸錢比舊受役時其費十
減四五中等人戶舊充弓手力承符戶長之𩔖今使上
等及坊郭寺觀單丁官戶皆出錢以助之故其費十減
六七下等人戶盡除前日冗役而專充壯丁且不輸一
錢故其費十減八九大抵上戶所減之費少下戶所減
之費多言者謂優上戶而虐下戶得聚斂之謗臣所未
諭也提舉司以諸縣等第不實故首立品量升降之法
開封府司農寺方奏議時盖不知己嘗增減舊數然舊
勅每三年一造簿書等第嘗有升降則今品量增減亦
未為非又況方曉諭民戶苟有未便皆與釐正則凡所
增減實未嘗行言者則以謂品量立等者盖欲多斂雇
錢升補上等以足配錢之數至扵祥符等縣以上等人
戶數多減充下等乃獨掩而不言此臣所未諭也凡州
縣之役無不可募人之理今投名衙前半天下未嘗不
典主倉庫場務綱運而承符手力之𩔖舊法皆許雇人
行之久矣惟耆長壯丁以今所措置最為輕役故但輪
差鄉戶不復募人言者則以謂衙前雇人則失陷官物
耆長雇人則盜賊難止又以謂近邊姦細之人應募則
焚燒倉庫或守把城門則恐潛通外境此臣所未諭也
免役或輸見錢或納斛斗皆從民便為法至此亦已周
矣言者則謂直使輸錢則絲帛粟麥必賤若用他物準
直為錢則又退揀乞索且為民害如此則當如何而可
此臣所未諭也昔之徭役皆百姓所為雖凶荒饑饉未
嘗罷役今役錢必欲稍有餘羨乃所以為凶年蠲減之
備其餘又專以興田利增吏禄言者則以謂助錢非如
稅賦有倚閣減放之期臣不知昔之衙門弓手承符手
力之𩔖亦嘗倚閣減放否此臣所未諭也兩浙一路戶
一百四十餘萬所輸緡錢七十萬爾而畿内戶十六萬
率緡錢亦十六萬是兩浙所輸纔半畿内然畿内用以
募役所餘亦自無幾言者則以謂吏緣法意廣收大計
如兩浙欲以羨錢徼幸司農欲以出剩為功此臣所未
諭也賈蕃為令不受民訴使趋京師諠譁其意必有謂
也誠令用心無他亦可謂不職矣蕃之不職不法其狀
甚衆皆趙子幾所不得不問御史之言欲舍蕃而治子
幾是不顧陛下之法陛下之民宜莫如蕃與御史也
畢仲游論役錢䟽曰古之為政雖随時適變間有損益
至扵推強撫弱抑富䘏貧而惡兼并則不可易之理也
自商鞅變田即有兼并之家富者連阡陌貧者無立錐
之地自古及今痛心疾首同以為患者也限田之法既
不行扵天下而富家大姓終無廉恥厭足之心唯有祖
宗差徭能裁制兼并雖其立法本不為兼并設而推數
循理觀之乃有可以裁制兼并之道盖舊法雖分等差
而實以田産富貧定為上下有千金之産者支千金可
任之徭役有五百金之産者支五百金可任之徭役今
有千金之産與五百金訟其役之先後輕重則千金者
居其先五百金者居其後或千金者任其重五百金者
任其輕既有千金之産而又欲兼五百金則憚徭役之
加重欲取而中己者多矣其心非不欲兼并懼加重而
不敢進也其至有隠寓田産扵他人以避徭役而朝廷
亦有隠寓田産之禁則是祖宗差法雖不為兼并設而
裁制兼并之道寄在其間自改差為募富家大姓不知
徭役而但輸緡錢則兼并之患已多扵差法何者差役
之法大姓不利而下貧以為利募役之法下貧不利而
大姓以為利今者一邑上者輸緡錢十萬中者輸七萬
下者輸五萬既以等級輸緡錢蠲其徭役則斥廣田産
兼并下貧唯恐力之不逮自中戶斥廣田産兼并下貧
數十家至升而在上不過加緡錢三二萬爾而富家大
姓其等既已在上則雖增半邑之田猶不加緡錢也故
治平以前大姓有破家之患而天下之人不至窮困熙
寧以來大姓無破家之患而天下之人往往窮困不能
自立盖治平以前大姓破家者雖為不幸而破一大姓
則變為十中民或百下戶扵損上益下之道未有害也
熙寧以來雖有破家不幸之人而大姓輸緡錢之外無
復徭役斥廣田産兼并下貧曾無忌憚故大姓兼中民
中民兼下戶流離散亡轉徙扵四方所以然者斥廣田
産恣為兼并大姓之家所難遇而歲損一萬二萬或三
五萬緡錢則大姓之家所易為也
仲游又論役局疏曰役書之所未定者非無定法也無
定心也熙寧之初改差為募天下之人言令不便者幾
千萬數至元豐之初欲復耆長戶長之役士大夫之聞
者喜見扵顔色及其卒不能復也莫不咨嗟慨歎如有
求而不得則願差法之復者豈一日也今朝廷鑒成敗
攬是非為萬世之慮脩復差法而士大夫反有意差法
之未善者為法一豈未復之時則為善而既復之後則
不善盖嘉祐之間固嘗謂其法有可更者矣輸將繁重
而勞費不及貨賂公行而貧富無别熙寧之初得其可
更之論而并其不可更者更之顧令人出緡錢以私其
贏餘是以言不便者千萬數今差法雖復而所謂可更
者猶在則亦主嘉祐之書增損之則差法定矣而十人
十議百人百議以旬浹之功而爭至扵期年之外既不
知主嘉祐之舊書又不敢論熙寧之新法泛泛然如人
游扵江湖未有歸宿不知其後將如何邪故曰役書之
未定者非無定法也無定心也
左正言孫諤上言曰役法之行在官之數元豐多元祐
省雖省未嘗廢事則多不若省雇役之直元豐重元祐
輕雖輕未嘗不應募則重不若輕今役法優下戶使弗
輸而盡取諸上戶意則美矣而法未善也夫先帝建免
役之法而熙寧元豐有異論元祐有更變正惟不能無
弊爾願無以元豐元祐為間期至扵均平便民而止則
善矣
御史中丞傅堯俞上奏曰臣伏見今歲諸路蠶麥並熟
處甚多其價随而過賤風聞逐處監司將積年逋負並
行催督不惟虛費鞭扑亦徒長公人貪暴乞取之弊必
不能以一熟之力了納積年之欠至使民聲愁歎謂豐
稔不如灾傷盖纔有水旱則舊欠俱閣若稍獲豐稔則
使宿逋並納欲乞朝廷指揮諸路監司且令帶納一料
候秋成更令帶納庶幾疲瘵頗獲安濟
監察御史陳次升上奏曰臣伏覩元豐八年四月二十
三日樞密院奏請保甲上教其下等人戶土地既少不
免效力為生并止有兩丁其間有疾病者雖依條未該
破丁若不能營作顯難應副保甲色役三省同奉聖旨
府界三路保甲除見教人外本家止有兩丁病患未該
破丁而委的不堪營作并第五等以下土地不及二十
畆者並免推行之後人以為便況當時奏請得旨施行
乃是今日一二大臣修先帝法度之人非是故為增損
而壊法者也今年六月二十四日却有指揮衝改土地
不及二十畆之家免冬教全條更不行用及老疾羸弱
者選以次人承替緣貧下之人其田不及二十畆效力
以求日給若令上教則廢為生之道官中雖給口食不
足以償所費其家無以養兼老病羸弱之人既難以筋
力從事其飬生必頼扵壯者若是兩丁之家一丁老病
而又令壯丁代教則老病者必致失所竊聞此法既行
人欲避免保丁有賣盡土地者有分析生産者或稱父
母年老或分房向外或令女壻出外乞破丁者人情如
此理當安存盖民為邦本本固則邦寧民既賣土地不
為長久之計窮則斯濫必流而為盗恐貽朝廷之憂臣
伏乞睿旨令保甲土地不及二十畆兩丁病患者並依
元豐八年指揮施行以安存貧下老弱之民不勝幸甚
右正言王覿奏為乞添差詳定役法官疏曰臣伏見朝
廷以役事至重故差官置局詳定其法今詳定官吏部
尚書孫永吏部侍郎傅堯俞戶部侍郎趙瞻皆素有名
德縉紳之選也然戶吏劇曹專治其職者尤憚其繁而
使之兼領役事豈得盡意扵其間哉今役事久而不定
天下之猾胥貪吏得以搖動人情而郡縣等第戶及招
差人欲求安靖未得也夫諸路通法當出朝廷者講求
何可以不偹也四方疑事日望指撝者施行何可以不
速也況諸路役書已有到者遞限月日皆次第將滿其
役書必相繼而集矣非劇曹日力之餘可得而省閱也
臣愚以為臣僚中當更有通曉民政而本職稍簡者若
添差一二人使得專在本局以治其事庶免滯留之患
徽宗即位初工部侍郎王覿奏乞重定差役人戶等第
疏曰臣竊聞諸路州縣頗有役人數多而鄉村等第人
戶數少差役不足者目今雖以次等人戶相兼差足將
來役人年滿難得人戶承替及雖有人戶可作三兩番
更休充役之處亦是經隔年歲不多其中等人戶應役
既頻則其力必困議者患之臣竊以為不然其弊有自
來矣議者或未之知也伏緣差役之法本朝行之百餘
年未嘗患人戶少而不足以充役也至今日而患之盖
助役免役法推行之初天下州郡皆先會一年雇役及
寬剰錢之數然後賦之扵民也賦扵民者不可無法而
且欲其均又必會其民家業之多寡為緡錢而率之其
法大槩曰一州差役及寬剰歲用錢若干一州之民家
業錢若干即家業錢每貫歲出免役錢若干而歲計足
用矣法雖如此而民財卒不可以得其實必欲得其實則
必至扵搔動而民情之所甚不悅者如手實之法是也
故州縣之吏莫不以謂雖盡得家業之數其賦扵民者
足乎歲計而已耳徒致民情之不悅也雖少得家業之
數其賦扵民者亦足乎歲計而止焉乃可持虛名以悅
民故天下之所謂家業錢者或十得其一二或十得其
三四寬扵此者固不可勝計密扵此者未之有也不惟
如此而已州縣又有先集等第人戶使各承認逐戶合
納免役錢數既足歲計矣然後令供通家業而告之曰
家業錢每貫當納免役錢若干今某人歲納免役錢若
干即當家業錢若干貫矣彼人戶乃具狀供析家業以
取合所納免役錢之數則家業十得其一二者又加少
也既用家業錢以定免役錢之多少則所謂等第者無
所用之而等第之名又不可廢故郡縣之吏皆扵家業
帳内率意立說曰自家業若干貫以上為第一等戶若
干貫以下為第二等戶至五等十等皆然也其等第既
公私皆以為虛名矣然小民之情終惡為近上等第則
州縣之吏亦何惜更以虛名而悅民故天下州縣之等
第除上等戶物力顯著難以退減之外其自中等而入
下等者可勝數哉此臣所親見也今州郡徒用前日不
實之等第而差役則人戶之可以應役者至少又何足
怪耶臣愚以為欲天下鄉村應役人戶稍多得以更休
而不困即須告詔天下郡縣使重定等第令頗得其實
則力役均而論者之所患者不足以為患矣惟聖慈詳
酌施行
貼黃免役法根究人戶家業以緡錢率之又官司有
故為假借之意故難得其實今鄉村人戶只是分
為五等推排家業之大槩易得其實也兼等第亦
不須特行排定緣著令鄉村三年一次造簿只可
申戒州縣遇依條造簿年歲子細推排等第不可
漏落堪任充役之人隠在下等以致中等以上人
戶數少差役不均庶幾等第漸次得實不為差役
之害
徽宗時左司諫江公望上言曰為民必有役奉公上之
通義也免役必輸布取民力之中制也會一歲之用以
為斂其寬剰不過十之一二以備凶荒之不足也此神
考立法之本意而奉行之吏扵十二外别立封樁子或
過母元祐之政得以藉口先帝遹追神考之志一切罷
去可謂善繼然隨時損益之美有待陛下今日臣訪聞
府界提舉常平祝朋劄子乞復行封樁以備不給此何
異扵獻羨餘者也職董農政當講求神考立法之意俾
德澤下逮黎庶而乃啓厚斂之路天下必以府界先偵
得指希風迎意翕然各私售其說變亂故常斯害政之
尤大者也陛下即政踰年膏澤美利未聞有以及天下
而天下之人拭目傾耳日望堯舜之治不啻若饑渴朋
以厚斂之說開新政之隙是欲陛下隳神考之良法當
天下之怨議復見詆毁成法之人駢首属耳切切私議
將乘間而發也其背陛下繼述之意有如此者若朋别
將使指臣未知其如何決不可以董常平之政盖常平
所董皆神考所立法度其一如此𩔖皆可知陛下方因
時損益酌其中道力救元祐紹聖過與不及之弊使天
下後世好為異論之人無得而議故造端不可不謹也
高宗建炎三年司諫趙元鎮論役法疏曰臣竊惟免役
之法起扵熙寧之初當時中外臣寮論列利害不可槩
舉大率優上戶斂下戶優富民斂貧民雖單丁女戶以
至僧道皆不獲免以其所斂飬吏之餘謂之寬剩是謂
一稅之外更起一稅大失祖宗寬民之意行之六十餘
年今則由之而不知其害也陛下灼見紛更之弊既不
能復循舊制今乃扵元額之外重增三分官戶更不減
半其扵祖宗之意益遠矣又如鈔旁等錢乃前日殘民
之術靖康初即以罷之近降指揮雖不賣鈔而猶隨鈔
納錢賣鈔得錢規圖苛細已非朝廷美事乃令随鈔納
錢是何名目凡取扵民亦須有名取之無名不得無辭
矣今國勢微弱強敵未和高城深池不足恃堅甲利兵
不足恃臣知所恃者惟民而已安可横斂加賦重失其
心邪比来州縣用度不足雖知此法之弊而不以為言
者幸其所斂以資闕乏獨京畿運判上官恪能言之仍
乞諸路依此施行其意甚善雖奉聖旨權免京畿而諸
路未罷也臣願陛下如恪所請遍行諸路且使斯民知
此二事昨因臣寮建言而行今因臣寮申請而罷皆非
朝廷本意則心悅而歸之此堯舜得民之道也祖宗得
天下之術也幸陛下毋忽
高宗時夔州通判虞允文奏論四川差科科約之弊曰
臣竊惟陛下躬好生之盛德䘏民之疾苦以幸海内頻
年下詔大蠲蜀賦之苛恩施之隆與天無極而廣詢博
訪尚勤不已之心凡食一命之禄者其何以報稱而州
縣之間差科之數不實科約之外輙復别取為民隠害
終不可去者民愚而無知吏姦而無所不至民豈能與
吏敵也謂如一郡合起和買絹一萬疋郡管稅錢一千
貫即是人戶管稅錢一百文方合科一疋若州縣以八
十文科一疋則多取二千疋矣自和買而𩔖推之差科
之數不實不勝其多也又如大禮助賞合用轉運司科
約内係省錢計置若州縣將本色錢妄用以大禮助賞
為名别行科取其為銀絹之數不下數千萬緡自助賞
而𩔖推之科約之外别取亦不勝其多矣吏以民之不
知故取之無藝用之不恤或以事土木不急之費或以
奉臺府無名之取或以應親朋干索之求甚者遂掠為
己貲無所顧憚間有敗露為民所訴則州縣相通改換
赤歴方行收附其獄或成止從公坐仇視其民而禍愈
酷矣今約束之詔甚明而吏之所行敢與詔戾者以書
罪之法未立也臣嘗觀唐憲宗元和之初立為條制凡
兩稅應留錢外加率一錢一物州縣長吏並以枉法贓
論令出使御史訪察其後又遣詳覆使按治一十六郡
梓遂郡守嚴礪等皆抵扵譴案籍具存也憲宗中興威
令復振者實本諸此臣愚欲望陛下特出睿斷將州縣
賦外大科别科之錢從枉法贓定罪明詔諸州長吏限
以一歲許令改正别造科約具逐縣差科則例均給五
等之家及以蠲除之數申轉運司仍乞扵諸路轉運司
官選差清強通練者專任施行稽考之責訖事具數以
聞以竢陛下異時遣使詳覆庶幾州縣知所畏戢百年
隠害一旦可去仰副仁天子宵旰斯民之意
右正言陳淵論薄斂奏曰哀公問扵有若曰年饑用不
足如之何有若對曰盍徹乎公曰二吾猶不足如之何
其徹也曰百姓足君孰與不足百姓不足君孰與足夫
夏后氏五十而貢商人七十而助周人百畆而徹其實
皆什一也夫取民以什二用之猶不足而告之以什一
之法不亦迂乎此儒者之論所以多不見聽扵時君而
商財𣙜利之臣所以常得行其計也然世之患不足者
始則多取扵民民既不足又從而暴斂之掊刻屢興扵
是有轉徙流散去而為盗賊者終扵不足雖加之以刑
戮財何自而得乎非特如此而已因之以致大亂者是
不反其本之過也由是言之雖若甚迂宜在其中矣
中書舍人洪遵論被水人戶折科疏曰臣竊聞平江府
湖秀州去年積潦之後農民流離失所今春蠶麥頗登
得以續食施工南畆日覬秋成而近來大雨連綿無異
去歲田不沒者無幾皇皇哀號無以善後而州縣不能
以拊摩凋瘵為意但知依例預將秋苖折科大麥每米
一碩令民倍以麥輸方今麥價不下扵米積困之民朝
賑暮貸猶懼不濟奈何指夏以為秋衍一以為二使之
剥膚椎髄終擠扵溝壑乎臣聞飬馬所須本不至此姦
吏因緣無所不至欲望聖慈特賜睿旨下戶部會計馬
料見在實數當用幾何只令合科借處如數敷折須以
苖一碩折麥一碩五斗庶幾民戶可以輸納仍乞先次
行下三州被水人戶盡免折科免致重困吾民不勝幸
甚
章誼乞委通判均平稅役奏曰臣叨蒙器使職在牧民
夙夜以思其可以布宣陛下惠澤者莫如為百姓除患
臣伏觀平江今日百姓之患在公者莫甚扵催科之無
法在私者莫甚扵賦役之不均夫逃亡戶荒之田地不
耕桑而二稅具在監司守令拘扵省額而不敢除姦胥
猾吏利扵誅求而不肯白每歲拘催責任都保有不備
償笞辱随至此臣所謂催科無法者也至扵富家巨室
阡陌相望而多無稅之田貧民下戶破家竭産以償不
割之稅田無稅則科斂之數寡稅不割則戶籍之等高
此臣所謂賦役之不均者也今欲救此二弊若責之監
司則不過移文扵郡守責之郡守則不過移文扵縣令
是三人者吏課叢委酌應多方雖有敏彊之吏功不能
專力有餘暇況吏不盡才則又非徒無益也伏望聖慈
明降詔音專委通判一員均平税役詳舉告陳之令先
開首原之路責以期限賞信罰嚴如此則二弊可去貧
富皆安公私共濟矣不勝幸甚
試中書舍人李彌遜上奏曰臣伏覩朝廷比以兩浙江
東西等路因被盜賊燒劫逃移人戶秋夏二税並皆倚
閣累年之間漸次復業仰見陛下仁厚之政惠飬元元
之意天下幸甚近因中外臣僚之請已降指揮夏税兩
浙路並復元額餘以紹興四年欠數為率江東權閣三
分江西權閣五分餘數依限起發秋税已經放免及五
年十料之數並令輸納全税臣契勘曾經燒劫逃移人
戶如已自復業開墾了當自合依今來指揮輸納緣諸
路被害州縣輕重不等其間有大段深重全未歸業雖
已歸業未曾開墾去處若一槩立定分數及全復舊額
委是無所從出切慮百姓虛被追擾致逃避流為盜賊
而官司徒有虛數不濟實用若緣此一例與展年限又
恐其間不無僥倖臣愚欲乞依今來檢放灾傷條法令
逐州委官同逐縣知縣遍詣元被劫人戶檢視田畆已
未開墾數目詣實本州保明申轉運司差官覆實保明
申朝廷其已開墾數目即依舊額輸納税賦其未曾開
墾去處並權倚閣委自令佐知通多方招誘歸業開墾
逐年開墾到數申朝廷考其殿最而賞罰之庶幾數年
之間民得安業而公家實得税賦之利
殿中侍御史張守上奏曰臣伏自陛下踐阼以來詢求
民瘼德音屢下丁寧惻怛凡擾扵民者一切蠲罷所以
固結人心而建中興之大業也近復有臣僚上言州縣
扵百姓戶下科率金銀錢米已蒙聖慈令監司按劾重
寘典刑臣竊聞淮西提刑司緣夀春府霍邱縣屯駐高
武略人馬公行文移扵夀春府廬光濠州每人戶家業
錢一千貫逐人月納錢一貫米一石前去霍邱縣送納
其小貼子云如本縣不即均敷必定分撥高統制人馬
扵本縣駐劄雖至小縣亦令每月認定千緡千石臣契
勘今之家業及千緡者僅有百畆之田税役之外十口
之家未必餬口今更使之歲别出錢一十二千米一十
二石而送納脚剰之費因緣乞取之弊又在數外理難
供輸供輸不前必亡而為盜矣又況淮西數州皆遭丁
進及羣盜經過民力已乏而重困之體國愛民者固如
是乎初無朝旨擅行科率德音踵至恬不為念奉法遵
職者固如是乎且州縣科率為監司者即當奏劾而躬
自為之何以廉按一路既自知非法慮州縣不從乃欲
移屯人馬以恐制之又豈部使者所以待部屬之理也
欲乞聖慈特賜究治施行竊慮諸路更有似此去處亦
乞申嚴戒約所有霍邱縣高武略人馬聞亦係招安賊
徒亦乞早賜措置分屯庶幾不至姦吏因緣侵擾良民
而陛下之德意實惠不為虛文也
孝宗時太學博士虞儔輪對劄子曰臣恭惟國家聖聖
相承法令明具無非以惠民為本若州縣官吏悉能奉
行則何弊之有今州縣之弊多矣惟賦役不均為甚非
法有所未盡也盖官吏奉行不虔之過也諸縣税租夏
秋造簿及已受納對鈔朱銷凡所以關防之法非不嚴
且密也近來諸縣推割造簿之時豪右之家計嘱鄉書
只用白狀不述保分人丁住止將一戶税力分立詭名
減免等第却與下戶暗增色額當職官略不留意點對
便以造簿為定赴州審印下縣起理開數給帖付戶長
催科其詭名挟戶既無人丁保分住止雖間有潛行送
納甚者至扵偽作逃亡掛欠官司多是抑勒戶長代輸
以致戶長受害愈難充應又民戶輸納二税除給戶鈔
外官司自有縣監住鈔可以照應鄉書不即與朱銷主
簿又不書押或去失官鈔則反追索戶鈔至有不行照
用勒令再納以致下戶重困其弊乃爾豈非官吏奉行
不虔之過乎常平免役自有專法非不詳且備也近來
諸縣所差保正長雖以稅力高下為則然姦民利在規
避役次扵未點差已前先行計囑鄉書將所管税力虛
立典賣文契及詭名走寄官司不究情偽往往將無力
下戶抑逼承認或經一季或經半年並不依限與奪緣
官司不曾置籍具姓名明注入役年月前期定差致已
滿人未得抵替間有保分不測烟火盜賊枉受連累破
壊家業其弊乃爾豈非官吏奉行不虔之過乎臣愚欲
望陛下詔有司檢坐見行條法申勅州縣務在必行不
為文具仍委知通常切覺察監司廵歴點檢如有違戾
去處重作施行庶幾成法所在官吏奉行罔有不虔賦
役以均民受實惠天下幸甚
長沙守王師愈上奏曰臣伏見州縣間民之所苦者在
扵充役官之所難者在扵差役陛下高拱九重之上明
燭四方萬里之遠民之利病罔不周知比頒詔旨告戒
大臣欲均役法甚大惠也臣嘗承乏長沙叨民社之寄
豈敢不仰體聖意貢其狂愚伏見長沙前政劉椿創為
集議帳臣既到官損益而行役不差而人樂充三年之
間絶無爭訟者百姓以為便官吏亦以為便鄰邑如善
化安化瀏陽倣傚而行又以為便請為陛下試言其大
槩一鄉各有都一都必有富豪可充保正者多者十餘
戶少亦不下五戶其物業之高下人丁之衆寡歇役之
久近咸具扵帳俾見役保正將替兩月之前持此帳備
酒食會其充役之人衆共商議公選一名充應承代其
間雖有情偽曲折官不得而知者此曹盡知之纖息無
隐案吏鄉司不能曲為輕重故善良之民樂從而無訟
或有富強頑猾不循理者巧餙詞說規圖避免則令見
役保正押帳内人至扵縣庭長官折衷衆人之議以理
曉諭之鮮有不聽者間有頑然不服不免臨之以威必
欲如衆人之議而後己其或衆議挾私窮究見實必為
懲挾私之罪如是則富強豪猾之徒亦願從而不敢訟
盖係衆人之公選官吏無所用其心此集議之大槩也
臣抑嘗原其必爭之端由科敷重而費用多耳扵是都
内凡有科敷一切罷去利可興則興之害可除則除之
數月之後遠近孚信故集議尤易為力所有集議帳式
輙具進呈然而此帳易行扵湖廣而難行扵江浙江浙
官戶多詭戶多其民猾也湖廣官戶少詭戶少其民淳
也欲望聖慈頒臣此帳扵湖廣州縣與見行常年役法
兼行聽從民便則民無充役之苦官無差役之難惟陛
下留神幸甚
唐仲友上奏曰臣仰惟陛下軫念元元患苦役法數年
以來數採議臣之請損益斟酌期歸至當德意盖深厚
矣臣誤被臨遣愚管之見不忍自嘿以負陛下臣初任
縣僚嘗歴考役法之本末久伏田野又熟察民情之利
病乃知法惟畫一而情有萬殊法可以通乎人情而不
能自周乎人情顧行法之人如何耳得其人則法行而
民情安非其人則法廢而民情擾比年以來民情所以
厭苦於差役者盖有由矣縣令惰弛贓汙委政胥吏吏
緣為姦蠧害百出其始差也甲當充役或先差丁導使
論丙轉以及甲故民破産於爭訟其既差也峻刑於追
呼巧法於科率須索誅求谿壑無藝故民破産於搔擾
二弊不去陛下雖有良法美意民之困苦固自若也臣
愚竊謂縣得賢令雖以簡要之法行之而民猶安縣無
賢令雖以周密之法行之而民猶擾令固不能皆賢則
考察勸沮誠不可緩臣願陛下申敕監司守臣謹察縣
令之賢否稽其差役訴訟之多寡搔擾之有無以為殿
最取其甚者條奏一二賞罰焉庶幾官知奉法吏不敢
肆欺民被實惠輕於從役實郡邑之急務也
陸游上奏曰臣聞天下有定理決不可易者飢必食渴
必飲疾必藥暑必箑豈容以他物易之也哉臣伏觀今
日之患莫大於民貧救民之貧莫先於輕賦若賦不加
輕别求他術則用力雖多終必無益立法雖備終必不
行以臣愚計之朝廷若未有深入遠討犂庭掃穴之意
能於用度之間事事裁損陛下又躬節儉以厲風俗則
賦於民者必有可輕之理緩急之備固不可無姑以歲
月徐為之可也如是則和氣浃洽必無水旱之災驩聲
洋溢必無盜賊之警何慮國用之不足耶設使裔夷弗
賓侵犯王略所謂率其子弟攻其父母直可舞干羽而
格之爾頃者建炎紹興戡定變亂之日一切賦歛有非
承平之舊者高宗皇帝宵旰焦勞每欲俟小定而悉除
之故詔令布告天下曰惟八世祖宗之澤豈汝能忘顧
一時社稷之憂非予獲已止俟捍防之隙首圖蠲省之
宜臣幼年親見民誦斯詔至於感泣雖傾貲以助軍興
而不敢愛旋屬國家多故敵國畔盟雖所蠲已多終未
仰稱聖意壽皇聖帝臨御以來所以節用裕民者皆繼
承高宗蠲省之指也則陛下今日豈可不以為先務哉
臣昧死欲望聖慈恢大度明遠略詔輔臣計司博盡論
議量入而用量用而取可蠲者蠲可省者省富藏於民
何異府庫果有非常孰不樂輸以報君父淪肌浃髓之
恩哉若有事之時既竭其財矣幸而無事又曰儲積以
為他日之備也雖恢復中原又將曰邊境日廣矣屯戍
日衆矣則斯民困弊何時而已耶瀆犯天威罪當萬死
惟陛下裁赦
袁說友上奏曰臣竊見州縣小民有産去稅存之害官
吏非不盡知朝廷亦累嘗戒諭而終無成說以革其弊
此由得産富民規避官物惟幸緩於過割隠漏稅賦官
司既未割稅而追呼催督止及鬻産之民彼方以産售
人固甚不得已今又無此産而納此稅蹊田奪牛其毒
滋甚縱使鬻者赴官陳訴而追逮出官之費已不少於
代納之數矣是豈不為重困哉此最賊夫民之大者也
在法每三年一推排此正祖宗欲以革産去稅存之弊
盖一經推排則凡某産已去某家及某産已歸某戶一
一盡知産業既明稅賦自定豈復更為小民之害今縣
道例皆前後避免或以災傷為辭有經十年二十年而
不一推排者此而不治而譊譊曰吾病夫産去而稅存
也豈不闇哉臣愚欲望睿慈自今立為定制凡天下諸
縣並須三年一推排候知縣任滿日州府於本官印紙
該載任内曾與不曾推排結罪保明批上如在任三年
不曾推排者候到部日取旨若今来尚有兩年為任之
人只緫以三年一推排為率各於任内計年分可見雖
災傷年分須及八分以上然後免庶幾一行此法産稅
自明鬻産小民不至重困
提舉浙東常平茶鹽公事朱熹奏義役利害䟽曰臣廵
歴到處州竊見本州昨奉聖旨依布衣楊權所請結立
義役此見陛下愛民之切雖草茅之言苟有便於民者
無不采納施行天下幸甚然本州目今奉行却有未盡
善者如令上戶官戶寺觀出田以充義田此誠善矣而
本州却令下戶只有田一二畆者亦皆出田或令出錢
買田入官而上戶田多之人或却計會減縮所出殊少
其下戶今既被科出田將来却不充役無緣復收此田
之租乃是困貧民以資上戶此一未盡善也如逐都各
立役首管收田租排定役次此其出納先後之間亦未
免却有不公之弊將来難施刑罰轉添詞訴此二未盡
善也又如逐都所排役次今日已是多有不公而况三
五年後貧者或富富者或貧臨事不免却致爭訟此三
未盡善也所排役次以上戶輪充都副保正中下戶輪
充夏秋戶長上戶安逸而下戶陪費此四未盡善也凡
此四事是其大槩目下詞訴紛然何況其間更有隠微
曲折未可猝見若不兼採衆論熟加考究竊恐將來弊
病百出詞訴愈多改之則枉費前功不改則反貽後患
將使義役之名重為異議者所笑無復可行之日誠有
未便臣昨見紹興府山隂縣見行義役只是本縣勸諭
人戶各出義田均給保正戶長各有畆數具載砧基其
保正戶長依舊只從本縣定差更不别置役首亦不先
排役次而其當役之戶既有義田可收自然樂扵充應
不至甚相糾訐但其割田未廣去處未免尚仍舊弊若
更葺理增置便無此患竊謂其法雖似闊疎然却簡直
易明無它弊病又且不須衝改見行條法委實利便故
嘗取其印本砧基行下州縣然以未經奏請畫降指揮
州縣往往未肯奉行臣愚欲望聖慈詳酌行下處州止
令合當應役人戶及官戶寺觀均出義田罷去役首免
排役次止用山隂縣法官差保正副長輪收義田仍令
上戶兼充戶長俟處州行之有緒却令諸州體倣施行
庶幾一變義風永息爭競須至奏聞者
熹又上奏曰臣昨蒙聖恩待罪南康小壘自惟短拙無
以補報萬分到任之初即以本軍星子縣稅錢偏重民
不聊生條具奏聞乞賜蠲減總計不過納絹一千五十
餘匹錢二千九百餘貫伏蒙聖慈開納即賜施行而有
司不能仰體德意輙引議臣對補之說以拒其請臣扵
今年得替之前久嘗具奏冀卒蒙恩而逮今累月未奉
進止竊意有司尚守前說然臣之愚亦有不能自已者
謹以前奏之内最明白者二條復為陛下陳之按本縣
所管廬山一帶多是高巖峭壁穹石茂林其間雖有些
小田段𩔖皆磽瘠寒冷所入不多而經界官吏起細税
錢數目浩瀚難以輸納以故紹興年中守臣徐端輔者
因寺院之請減去一百四十餘貫減之誠是也然初不
請命扵朝而輙私減之既又慮夫經税之或虧也則妄
引經界以前不明文帳將人戶下田升作中等中田升
作上等亦有徑自下等而升上等者按籍履畆而横加
其税計錢一百四十餘貫以隂補所免廬山税錢之數
中間常有漕臣按臨人戶陳訴漕司為之張榜約束改
正而本軍不復奉行其後又有人戶曾經戶部陳訴而
亦不能正也臣竊惟國家子愛黎元憂勤懇惻常賦之
外一毫不忍有所多取而下小臣率情妄作乃敢以一
百四十餘貫之税無故而妄加扵人雖其除之扵山粗
若得宜而增之扵田則悖謬甚矣故臣前奏欲乞將端
輔所減山税明降指揮特與蠲減而其所增田税却與
改正依舊等色均税其為事理曉然無可疑者而所蠲
之數亦不甚多不謂有司不顧大體而惜小費乃欲限
以對補之說則是使臣又為端輔之所為而後已爾未
興一利而先起一害臣雖至愚有所不忍為也今雖已
去官守然扵此縣疲瘵之民有未能忘者故敢不避斧
鉞之誅復以上聞欲望聖慈矜閔明詔有司將此兩條
先次減免改正其餘項目臣亦未敢便乞施行悉祈蠲
免且乞專委本路監司一員子細相度俟其奏報别賜
指揮至扵淳熙六年十月十九日議臣對補之說其言
吝細鄙狹不逹大體無以將順陛下克己愛民聽言革
弊之美意而程奏顯言頒布海内非所以宣德意而廣
仁聲扵天下也欲望聖明并賜追寢自今以來四方内
外或有以蠲除為請者究其虛實而一以法義裁之則
彼固不得以肆其僥倖苟免之計亦何必逆為之限以
傷遠近祈恩望幸之心哉抑古人亦有言曰百姓足君
孰與不足百姓不足君孰與足此乾坤廣大之心聖賢
親切之訓臣願陛下扵此深加聖意則彼妄庸淺俗之
言自將深藏遠屏不敢以陳扵陛下之前矣臣進越妄
言犯非其分不勝恐懼戰慄之至
司農卿李椿上奏曰臣乾道四年春蒙恩擢守鄂州陛
辭之日得旨召募開墾荒田立三限通九年而後全起
税賦臣自到任之後措置召募請佃人戶投狀者數千
戶尋已具數申省部訖自臣離任之後申請不一事多
衝改或限一年或限半年或不通檢止納元税或許遠
年逃戶歸業以致爭奪詞訟不絶州縣莫之適從臣廵
歴諸郡以目所見惟常德府已耕墾及九分以上澧州
及七分以上其餘州郡亦五分以上下以請佃之數計
之則全未及分若行根括則佃戶必又逃棄不耕却致
荒廢非徒無益況半年一年之限大廹民戶愈疑若不
通檢止納元税又多無元税數目亦成虛文若令遠年
逃戶歸業則經官給佃已施工力之家豈得無詞官司
何以取信扵民臣欲乞檢照臣元奏獲指揮及申省部
畫一及後來臣僚陳請續降指揮𩔖聚看詳從長歸一
施行仍乞預先寬約年限聽令自陳不須根括立定苖
税視田肥瘠為三等上等每畆不過六升中等四升下
等三升役錢計料不得過數科敷重立罪罰其夏税令
諸州取每畆兵火以前租額不得過數自轉運司𩔖聚
申朝廷從輕定數候得指揮方許行下曉諭庶使耕佃
之家預知税賦不重安心着業耕布曠土漸闢伏乞睿
照
椿又上奏曰竊謂養兵所以衛社禝講好所以息鬭爭
皆所以保國安民也然當以理財為要然後能濟二者
之急務所謂理財當知生財之道生財之道取之扵民
而已民力有餘則取之不竭民反本而知節用則力有
餘矣今荒田尚廣民多游手用度不節貧困者多甚者
轉而為盗賊安能上濟國家之急務哉然則民之情孰
不願安其業而輸常賦也耶當窮其逐末而不反本之
原有以救之可也人生所藉以生者糓帛也糓帛出扵
民者也民能力農桑而不失其時則榖帛不可勝用矣
錢者所以平百貨使輕重適均者也錢鑄扵官而不出
扵民也官能精扵鼓鑄而不致流毁商𣙜無弊用之有
節則錢不可勝用矣今賦税多折見錢是取不出扵民
烏得不棄本而逐末耶如曰朝廷用度至廣若不賦錢
扵民無從應辦是未知思也今有𣙜貨商税之利不為
不廣當革其弊原除其冗食固自浩瀚又況既賦布帛
應請錢者量與布帛孰為不可又民競奢僭不知節儉
是以首致貧困謂如閭巷之婦有以一冠一領厥價數
千奴皂之徒競衣羅綺皆當有以風化之使男力稼穡
女工蠶織奢僭之風既息則貧困之人自有生理也傳
曰未有民富而國貧者也是豈虛語愚謂當遴選漕臣
以均賦税常賦不折變盡輸本色隨税不納錢禁戢奢
僭除去冗食量入為出勤課農桑使田野盡闢盜賊消
弭百姓富庶則所以上濟國家之急務者可不勞而辦
矣伏乞鈞照
椿為吏部侍郎上奏曰臣伏覩近降指揮撥錢付諸軍
回易以贍請少口衆軍兵仰見陛下存恤戰士德意甚
厚軍人莫不感戴恩惠凡天下事有利必有害且回易
以惠軍此利也何害之有臣請預言之今江上諸州自
歸峽荆岳鄂黃蘄江池太平十州皆仰商税以充利源
今軍中回易之物則失所收之税州郡皆窘此其一也
商賈憚扵重征則必夾帶扵軍中場務併客税失之紛
爭必多此其二也軍中前此不許回易猶且以收買軍
須為名役使戰士今明開其端將來占破回易必益多
矣此其三也回易所以圖利也物價低昂非人所能為
或有折閱侵欺失陷將來必有征驅鞫勘之擾此其四
也然則謀其成不謀其敗姑以惠軍士為急況已出黃
榜軍中亦望此惠不可已也臣願以中道處之使不為
害莫如軍中回易物貨並與減半收税則州郡所失不
多軍中亦可獲利並令總領所出給歴頭具載回易物
色及所差人數税務照例減收又檢察人數其歴外之
物並依格收税如回易軍人有犯聽税務具申總領所
下本軍根究仍嚴戒税務合干人不得分文乞覓如是
則三害非所慮惟折閱失陷一事則繫乎幸不幸耳當
置之度外如臣愚瞽之言或有可採乞别作聖旨施行
員興宗議征税奏曰臣聞上世之法簡後世之法繁前
世之吏朴後世之吏姦上世法非欲簡也民純吏朴有
令即從有義即服法不得不簡也後世法非欲繁也民
訛吏姦令之未必從聞義未必服法不得不繁也夫以
朴吏而奉至簡之法一有不行行之必易為力也以姦
吏而奉至煩之法終歲欲行行之亦難為功也昔者有
周之初關市譏而不征澤梁無禁天下日用之物不征
不禁故物易通流而國易足用此文王造周之始其國
非特輕其征税且又無征税也至成周之時吏亦少簡
民亦少繁故當時太宰之職有九賦以斂財其中有曰
關市之賦及山澤之賦及幣餘之賦此即近世州縣商
税一切用物所存物額之𩔖也當是時周公相周知民
吏益扵前世其法不得不繁其吏不得不選故周公之
扵周官雖文武關譏不征之事有不能行者相時之宜
經略世務故也且周公之時已不能盡行文王之法而
欲後世盡行周公之法可乎但漢唐之世多不能遵用
中制以法周公之遺意科目煩多漸成横斂故有税筭
緡税雜物税間架税六畜之𩔖見扵前記以為世戒臣
亦不敢并舉也惟我國家創業之初一洗前代之弊是
以太祖皇帝動守經常凡為國苛賦横税尋即停罷聖
子神孫守為一定至天聖中有司以乏用請税緡錢仁
宗皇帝謂泉貨之利欲流天下今輙税之可乎是則祖
宗之扵民税不特常慮之又常欲輕之也今陛下志勤
道大節用簡取無日不行䘏民之詔無時不下此即祖
宗用心文王用心也然今日郡縣税務多與州府通同
尚皆不遵憲度自為一已而殃物不為朝廷而愛物臣
敢以荆湖三峽論之荆襄三峽皆邊大江自當百貨流
通而近年以來蜀物少出南貨少往四遠之利未敷用
物稍致闕乏何也盖税務之六弊未去也三峽荆湖所
遇税務不問商客税物之多少輒欲加等重税敷攤逋
負此一弊也沿道千里武夫小吏以為監官豪奪暴取
設弓羅箭如待宼至此二弊也本無税物監欄一面虛
喝謂之花喝商客辯爭則不可欲去則不能拘留旬月
自然聽命此三弊也商客𩔖至專欄預行資覓多得則
税輕少得則税重輸官之物未至而私遺之物先逹此
四弊也監專有私取之數異乎赤歴之數僻鎮外縣卒
難考稽所得在私所虧在官此五弊也在州則知州以
税務為鷹犬在縣則縣令以税務為肘腋百色呼須暗
行陪填是致税務苛刻州縣不問商旅無訴此六弊也
夫此六弊之不去則税額未敷其坐此乎今臣之愚欲
望朝廷明詔荆湖三峽諸路申嚴法禁大革前之六弊
仍令諸州逓差清強官兼行伺察離軍武吏未曾親民
及經諸司保舉者願勿補衝要監税之官專欄暗覓及
輙以弓箭恐嚇商旅者乞罪不貸行人税物並許依約
國家元法如税務敢以少為多以輕為重被客人告首
者亦乞坐之如是則物易流轉郡縣遍蒙其利矣陛下
德高天下此言雖小在陛下聖世一事之可察度聖量
如天必兼納而博採也
歴代名臣奏議卷二百五十八
