歷代名臣奏議卷三百四十七
明楊士竒等撰
四裔
宋徽宗即位殿中侍御史龔夬論青唐状奏曰臣竊聞
敵人之勢分而不一則為中國之利自頃敵人強盛必
頼比近部族自相攜貳偵伺敵情為國藩翰臣伏見青
唐一族世受封爵堅心依漢又歲出善馬以供和市自
熙寧元豐已來朝廷待之尤厚昨因強臣盜有其地至
其嗣子國人不附逃難來奔特青唐之一夫耳而朝論
以為納土之降王引對闕庭超受節鉞為四方之笑至
於道路宴犒之費以巨萬計關輔騷擾不可具道今則
不惟不得其地而使青唐之人遂無向漢之心其勢必
與夏人觧仇結約以為邊患和市善馬不復出矣數年
之後夏賊兵力稍全青唐不復附漢而合從於敵臣恐
朝廷西顧之憂未易言也今既往之失無所云救將來
之策尚或可圖伏望聖慈特詔邊臣多方誘諭赦其罪
戾使之自新待其入貢因撫而有庶幾復堅向漢之誠
不復歸心於敵以為預備不虞之計邊氓幸甚
建中靖國元年侍御史陳次升論西蕃市馬上奏曰臣
竊以邊人勢合則強勢分則弱強則難禦弱則易制神
宗皇帝熙寕元豐間以夏人為中國患乃優撫青唐一
族世襲封爵俾伺間隙蠧其腹心而又歲市善馬以強
兵深得禦戎之要道也其後青唐衰弱土地為強臣之
子繼立國人不附棄位為僧迹不自安窮來歸我特一
亡徒爾邊臣張皇招納以致种朴敗衂為國家辱所得
亡人道路將迎甚勤朝廷恩賜甚渥費用不貲為四方
笑已往之失不可救未來之患深可慮夫兵家制勝莫
如馬步兵雖多十不當馬軍之一故自古論兵必以馬
為先焉今西戎既叛馬不出市國家每歲所失二萬餘
疋數年之後馬必甚闕萬一夏人與青唐觧讎連衡入
宼併力衝突其將何及訪問聞今日邊將乃是前日招
納之人多行庇護冀免譴責患害並不以實聞伏乞睿
旨令本路帥臣將官各具的實利害結罪保明敷奏朝
廷詳酌施行或令多方開諭許其自新依前入貢待過
如初可益強兵勢威聲遐憺夏人不敢窺邊國家之福
也
龍圖閣學士范純粹乞令蕃官不得換授漢官差遣上
奏曰臣久忝帥任殆遍諸邊竊見諸路蕃官近年以來
志意驕滿習於惰慢緣數有立功之人叙述祖父曾任
漢官或帥臣姑息特為陳乞遂得輕授漢官差遣致互
相攀援不安守分訪聞各有觀望不肯專意訓習弓馬
管幹部族以至遣使探諜講論邊事無復留心倣傚成
風事有未便切緣属羌部族既始祖元是羌人即雖綿
隔世代因功授官不論高卑要之終是蕃種豈容輙有
變易雜亂華人況自來應蕃官首領侵刻部族或犯餘
罪罪雖至死止是罰納羊馬以至婚姻亂倫喪葬異制
皆與漢戶禮法不同兼條禁不得與漢官婚姻亦不許
置買産業固有深意今昔不殊雖功大官高不過充蕃
將享厚禄而已而其位著久來不以官品高卑並叙在
漢官之下所以尊中國而抑四夷也故每遇差點驅使
並聽漢官統馭指呼命無不伏今則輙容僥倖改授漢
官差遣不惟上下姑息之風既已增熾而於漢蕃區别
之體遂致陵夷因此又多與漢人婚姻不遵昔日條禁
各自置買田産廢格朝廷典刑為患日深不可不戒兼
逐人皆是近上使額或至遥郡防團一旦既叙漢官多
在舊統轄官之上事属倒置人情不甘姑息之害至扵
如此積弊在後無有已時若不别作申明來者未易止
息兼誘致諸路蕃官子弟儇衣豐食驕恣相尚不肯伏
從若復緩急之際更無可使之人雖有得力蕃兵亦無
舊人統領臣恐積久之後部族減耗籬落凋殘遠畫長
謀為損不細輙有短見謹具下項
一乞朝廷明降指揮今後諸路帥臣不得奏乞與蕃
官換授漢官差遣其蕃官亦不得輙有陳乞
一乞朝廷契勘諸路蕃官已換漢官差遣之人並與
改換就差充元舊部族都廵檢或官職甚高者即
與某路蕃兵統領兼本地分沿邊都廵檢名目並
在將副之下仍明降指揮並令久任不限資考
一乞立法應蕃官雖已換授漢官如遇舊曾統轄將
副城寨官不以官職高下依舊在舊統轄官之下
一乞立法應蕃官已換授漢官差遣之人並止終其
身其弟姪子孫雖因薦奏得官並只得充舊管本
族蕃官各依蕃官條貫施行
一乞立法應蕃官已換授漢官差遣之家婚姻及置
買産業並依蕃部舊條施行
右伏乞朝廷更賜詳酌如臣言可採即乞以臣今奏潤
色立法速賜施行仍乞不坐臣所奏行下
崇寕五年知鳳翔府馮澥論湟廓西寕三州䟽曰臣伏
覩陛下比年以來知關陜勞弊罷兵偃武與之休息和
氣充塞年榖豐稔百姓快樂道路歌舞臣於今年三月
到任首問民間疾苦皆云自罷兵之後人若更生疾苦
事十已去九唯支移一事尚為民害自本府至湟州千
有餘里唯道里遥遠又為經涉生界民間勞困不易興
調臣遂即敷奏蒙恩第加寬免上等不過十程下戶不
出府界旨下之日萬口歡呼言自今以去更無餘事太
平如此尚復何言而臣竊有所憂者病本尚在陛下雖
欲罷兵而兵安可得罷雖欲息民而民安可得息臣竊
以湟廓西寕三州本不毛小聚大河之外天所限隔陛
下空數路耗内帑竭生靈膏血而取之收復以來何嘗
得一金一縷入府庫一甲一馬備行陣而三州歲用以
億萬計仰於官也而帑藏已空取之民也而膏血已竭
有司束手莫知為計塞下無十日之積戰士饑餒人有
菜色今殘宼遊魂未即歸順黠羌阻命公為脣齒窺伺
間隙忽肆姦侮則兵將復用役必再籍殘弊之後尚安
可堪陛下以四海九州之大德被萬方威震四夷奈何
以二三小聚困弊關陜一方生靈長為朝廷西顧無窮
之憂乎臣愚欲采前世羈縻之義擢其酋豪授以旄鉞
其首領等級命官使失地無歸之人復得其殘兵敗卒
疆土各安其故嚴其誓約結以恩信彼將畏威懷德稽
顙聽命輸誠效順長為漢守有得地之名無費財之患
兵革不用藩籬永固而又可以逆絶北敵之辭旁釋西
羌之怨一舉而衆利得策無上於此者或以謂朝取暮
與取與無常為已甚者此大不然始朝廷慮其為邊患
也一舉而取之易於探嚢今知無所用也一舉而與之
輕若擲芥其擒縱在我取與不計大度無所不包神機
不俟終日利便所在何常之有又謂棄地之議未遠罪
斥之人未復今而為此彼將有辭又大不然羈縻之義
使為臣属與夫捐棄自不同且此軰沮壊先帝功烈宜
加罪誅今之利害彼復何異議方陛下以邊鄙生靈為
念含垢忍耻猶或不辭況兹小嫌尚何所恤臣望陛下
下臣言於本路帥府使之看詳或遣近臣臨察可否然
臣言一出必為衆所咻沮何者盖無邊事則朝廷之福
有邊事則臣下之福用兵以來州縣小官反掌而登侍
從行伍賤夫移足而專斧鉞金錢充棟宇田壌連阡陌
下至幕府偏裨趨走廝役計其所得略皆稱是故大者
稱功德小者論利害欺罔熒惑日陳於前陛下雖欲不
作邊事尚安可得雖愛民如赤子亦無暇顧矣臣願陛
下懲既往之失窒方來之路奮威斷顕絀一二以示好
惡以絶欺罔則朝廷之福天下之幸臣遠方疎賤不避
忌諱荷陛下非常之遇蒙陛下不次拔擢念非捐軀隕
命無以報稱冐萬死為獻使狂瞽獲效萬一則臣雖死
之日猶生之年
大觀四年安堯臣上書論燕雲之事其言曰宦寺專命
倡為大謀燕雲之役興則邊釁遂開宦寺之權重則皇
綱不振昔秦始皇築長城漢武帝通西域隋煬帝遼左
之師唐明皇幽薊之寇其失如彼周宣王伐玁狁漢文
帝備北邊元帝納賈捐之之議光武斥臧宫馬武之謀
其得如此藝祖撥亂反正躬擐甲冑當時將相大臣皆
所與取天下者豈勇略智力不能下幽燕哉盖以區區
之地契丹所必争忍使吾民重困鋒鏑章聖澶淵之役
與之戰而勝乃聽其和亦欲固本而息民也今童貫深
結蔡京同納趙良嗣以為謀主故建平燕之議臣恐異
時脣亡齒寒邊境有可乘之釁敵人蓄銳伺隙以逞其
欲此臣所以日夜寒心伏望思祖宗積累之艱難鑒歷
代君臣之得失杜塞邊隙務守舊好無使敵人乘間窺
中國上以安宗廟下以慰生靈上然之
宣和間承平日久兵將驕惰蔡攸童貫貪功開邊將興
燕雲之役引女真夾攻契丹以宇文虚中為參議官虚
中以廟謨失策主帥非人將有納侮自焚之禍上書言
用兵之策必先計強弱察虚實知彼知已當圖萬全今
邊圉無應敵之具府庫無數月之儲安危存亡係兹一
舉豈可輕議且中國與契丹講和今踰百年自遭女真
侵削已來嚮慕本朝一切恭順今捨恭順之契丹不羈
縻封殖為我藩籬而遠踰海外引強悍之女真以為隣
域女真藉百勝之勢虛喝驕矜不可以盟誓要不可以
言說誘持卞莊兩闘之說引兵踰境以百年怠惰之兵
當新銳難抗之敵以寡謀安逸之將角逐於血肉之林
臣恐中國之禍未有寕息之期也
四年童貫蔡攸等師既行即降旨妄議北事者必罰無
赦廷臣皆無一言獨朝散郎宋昭論女真決先敗盟上
疏曰臣聞外裔之性不以戰鬪為苦去來無定叛服不
常雖成周盛世猶有玁狁之難故自古禦戎未見上策
漢唐以還或盛或衰乍叛乍服其禦之之術率非良策
皆不足為聖世道故略而不論迄我有宋寰區之内靡
不歸順而景德中亦有澶淵之役真宗皇帝天威一震
敵勢瓦觧當是時乘勝逐北則敵國之兵無噍類矣真
廟聖慈深厚特以兩國生靈為念故推天地之量洪覆
載之恩啖以厚利與之議和為天下後世萬萬年安全
之計故敵人謹守盟誓不敢南下而牧馬者誠以天地
之洪恩不敢忘也自爾聖聖相承明明繼照雖睿智神
武堯仁湯德足以懷柔然實亦恃此以為長城神宗皇
帝熙豐之間銳意北伐選將練卒積榖理財葺城郭修
噐械十九年間倉廪實府庫充貔貅之士無不一當百
當是時鼓噪而前則自燕以北其人皆俎上肉矣亦以
河朔祖宗興王之地不忍騷動安可快一時之忿失百
年之好故終莫之舉也陛下即位以來禦戎之術實得
上策敵使之來宴犒賜予恩數曲盡故懷德畏威向風
慕義稽首稱藩介胄之士櫜弓偃息黔黎之民鼓腹詠
歌歷觀三代以來傾心悅服至誠面内莫如今日實太
平希世之盛事也比者王黼童貫力引狂生李良嗣董
才之徒妄興邊事致煩宸慮遣大臣提重兵久屯塞上
倉廪府庫為之一空官卒民兵死亡無數前所奏陳悉
皆誕妄財用尚可復全死者何由更生欺君罔上蠧國
害民罪不容誅臣願斷此數人頭以令天下不唯慰安
敵人之心使明知陛下德意無復猜忌謹守盟好庶幾
奸臣賊子欺君罔聖妄興邊事僥覬功賞者有所懲戒
臣固知陛下聖慈不忍誅戮臣下然此數人不誅則敵
人猜忌之心末易可觧臣願陛下勿以馭賢臣之禮馭
此姦賊則不勝幸甚臣聞敵中頻歲不登斗米千錢雖
或請和恐非本心特出於不得已耳萬一養銳數年歲
榖小稔秋高馬肥士氣稍振復來侵擾則干戈相尋無
時而巳較其利害輕重則姦臣數人之誅不足恤也又
況李良嗣董才皆北敵叛臣心懷怨望故附會邊臣撰
造虚語欲假中國之勢以復私讎耳實兩朝之姦賊豈
復忠義之可望哉臣竊料議者謂歲賜浩瀚虚蠧國用
是不知祖宗建立㩁場之本意也盖祖宗朝賜予之費
皆出於㩁場歲得之息取之於敵而復以予敵中國初
無毫髮損也比年以來𣙜場之法寖壊遂耗内帑臣願
遴選健吏講究𣙜場利害使復如祖宗之時則歲賜之
物不足慮也或者又謂九州中國之地皆上饒膏腴
之田歲得甚厚是曾不慮屯戍守禦之備戰闘犒賞之
費歲幾百萬計耶貪其所得既不足以償所失而又戰
闘死亡之士横被屠戮之民幾人也哉徒有闢國之虚
名而無補國之實利或者又謂山後之民皆有思漢之
心咸欲歸順此尤誕妄之易見者不唯北敵為備日久
山後之民往往徙居漠北又自唐末至於今數百年間
子孫無慮巳易數世今則盡為藩種豈復九州中國舊
民哉皆由邊臣用人無術致探報者利於所得恣為誕
謾帥臣庸暗更加緣飾妄議邊事僥覬功賞或者又謂
北敵比年以來為女真所困侵城掠地横亘千里勢以
廹蹙願與女真合從腹背攻射則撲滅之易甚於反掌
是亦弗思之甚也滅一弱寇而與強敵為隣恐非中國
之福徒為女真之利耳且北敵雖異族然久漸聖化粗
知禮義故百餘年間謹守盟誓不敢妄動者知信義之
不可渝也今女真性剛狠善戰闘坐擁精兵勢熖日甚
北敵以同類相攻尚不能勝儻與之鄰則將何術以禦
之不過修盟誓以結鄰國之外好而已本朝與北敵通
好百有餘年一旦敗之女真果能信其不渝乎異日女
真決先敗盟為中國患必矣此理之必然事之必至雖
使伊周復生不能易此議也臣又聞兩國之誓敗盟者
禍及九族陛下以孝理天下其忍忘列聖在天之靈乎
陛下以仁覆天下其忍致河北之民於塗炭之中而使
肝腦塗地乎臣竊謂凡今之人臣不負陛下諏訪之意
愛君憂國論奏忠赤者間亦有之其希意承旨背公營
私苟求陛下富貴者不可勝數遂使忠赤之臣志不得
伸言不見用此臣所以痛心疾首扼腕憤悶犯顔逆鱗
以蹈萬死者豈得巳哉誠以國之大事實係安危下情
壅遏不得上達今而不言其如後患何譬猶人之一身
中氣痞隔陽不降隂不升則百脉不調四體不充久而
不治病在膏肓雖有良醫不能愈也今疾幸在膚腠是
正宜投藥石之時也臣願為陛下出疆說諭敵人云比
因彼中亡失國主深慮擾攘之時疆陲不戒姦人作過
邊臣生事故遣近臣使之防邊果有羣宼妄託北朝驚
却邊民雖降處分不得殺戮止牒北界緊行捕捉切慮
尚懷疑貳妄興兵馬務在謹守祖宗之盟無失百年之
好如女真侵削不已力不能勝則許求援於中國報使
復來厚加恩禮以釋其疑使之外扞女真内屏中國則
陛下奠枕永無憂於北顧百姓安業得盡力於南畆實
天下萬萬年無窮之利古人謂外域相攻中國之福正
謂是矣臣固知疎遠微賤輙以狂瞽冐犯天威難逃誅
戮然臣聞忠臣徇義志士徇名故忠義發於内則鼎鑊
忘於外愛君之心切則慮患之志深也況頑石五色尚
有補天之功愚夫千慮豈無一得之長願陛下勿以人
廢言留神聽察則撮土之微尚能增山嶽不厭之高爝
火之光尚可裨日月不照之明矣臣向任陜州靈寳知
縣日因論列陜右錢法蒙恩召對面奉德音欲除監司
旋致煩言猶叨貳郡未到任間復蒙聖恩除臣提舉江
南茶塩事以歲課增衍又蒙特轉一官臣每以未能仰
報天地為恨今者伏覩姦賊敢爾欺君義當竭節圖報
涓埃是敢越職輙貢芻蕘萬一臣言可采乞不降出庶
使天下皆知斷自宸衷不由人言足以竦動神靈激昂
士類北敵聞之恩歸陛下則臣報上之心足矣儻或上
誤聖聦置諸鼎鑊亦臣之所甘心也惟陛下擇而處之
真定府路安撫趙遹乞撫存北敵䟽曰臣伏准今月十
三日樞密院劄子奉御筆敵界為女真所侵兵勢瓦觧
切慮奔潰侵軼逼犯邊境仰河北諸路帥司依降指揮
團結兵馬編排噐甲准備不測勾抽上邊使喚仍先具
知委奏聞除已具知委及逐時探到北界事節次附入
内内侍省逓奏聞去訖臣竊詳北敵自澶淵既盟之後
歲省用兵之費國享重幣之利敵自知得計守盟修好
皆其誠心然累年以來敵酋失德上下離叛人不為用
女真勃海宼亂其國征伐不已敗衂相繼境土侵削士
馬凋殘財力匱耗常疑中國密有窺伺左枝右梧困弊
日甚恭惟陛下好生之德深洽民心帝王之舉必度萬
全況臣嘗親奉玉音屢被詔劄每念南北歡好方固祖
宗盟誓謂非細事不可少有引惹造端生釁而敵殊不
知聖神加惠兩國之意如此今兹睿旨特慮他宼與奔
潰之衆不測侵軼姑示備禦之計廟謨甚遠預為之防
然臣叨承閫寄職所當言苟有管見豈敢緘默伏覩邊
報近者敵酋獵於白水川女真掩其無備全軍陷沒敵
酋不知存亡國中震擾未見所立若復調兵上邊彼將
謂中國起乘其弊疑隙既開何可復釋唯當示之安静
致其懷服臣愚竊謂耶律氏既有沙漠歴年甚多其人
習熟貴其種類設有姦雄誰肯推服仰惟朝廷與彼兄
弟之國共守盟好百有餘載今敵酋叔兄子弟甚衆若
敵酋真遂不還願陛下用家人禮特遣重臣將命彼國
推急難之義念外侮之虞慰諭其宗族臣下厚加拊勞
勉以忠孝雪耻戡難就其敵酋叔兄子弟取敵酋之所
愛國人之所慕擇賢立孤以主其衆隆其恩禮錫封册
申結信誓以繼好息民俾之知戴中國彼既倚中國為
重得存其宗社則中國有大造於彼也陛下雖不責報
彼歸故地減歲幣必有一以報陛下矣如是則中國不
得汗馬之勞遺鏃之費萬無失一而安享大利機會之
來間不容髮伏望聖慈特加採擇速奮睿斷施行實天
下大幸
貼黃臣愚竊謂敵失其酋未知所立方疑中國乘間
而攻之然陛下兼愛南北生靈務隆義好若即恤
其禍難援立新酋當此孤遺乏助之時得倚朝廷
以存其國名正言順勢無不從則恩歸於我必復
披心申固盟誓為利無窮若使彼新酋自立則恩
非我出立而衆附則勢將復彊增戍緣邊過為隄
備徒足生釁以啓戎心願陛下無遽增戍開先時
之隙毋緩立孤貽不及時之悔孔子曰興滅國繼
絶世天下之民歸心焉惟聖神亟圖之
貼黃臣契勘女真蕞爾偏隅自昔臣屬北敵勢不過
敵之一大族其衆強弱與敵不侔徒以敵酋失德
乘其離心遂致以寡敵衆以弱凌強者非女真之
能皆其所自取也然北敵大國其人素不畏女真
女真今雖得志亦豈能久横行於敵中哉敵之新
酋既立得國人心事將反掌也陛下仁聖被於四
海普天率土罔不臣妾若速於斯有以深結其心
使之懷服自削其平日之貪傲今若止增戍之役
收援立之恩處以守盟存國之大義蠻貊革心固
不難矣臣所謂用力小而見功多也
徽宗時趙鼎臣代條具北邊事宜曰臣竊以耶律氏自
五季以來盗据全燕抗衡中國遭值國家以仁德撫四
夷屈以休兵與之講好憑藉祖宗百年蓄飬之恩因得
私其土宇有其人民盖自古昔以來其盛未有如此者
也自禧僭立之後肆為荒滛無復法度再至燕京窮極
暴虐燕人痛毒貫入骨髓而又出入輕佻斥去防衛嫚
我使人笞辱儐者人怨神怒罪已貫盈譬如猛虎不自
飬威而終日跳踉搏噬其勢窮力困當自斃踣此殆天
亡之之時也今奚又首亂破其三州兵勢甚盛據諜報
所傳殊未衰息密邇漢境休戚繫焉而守邊之吏未有
深謀遠慮條畫上聞致煩聖訓委曲訪逮網羅設張究
極終始此臣所以被詔震恐竊自訟其不敏而無所辭
誅也臣材質駑下思慮短淺何足以贊廟謀之末議頋
以方承人乏冒領帥事不敢不自竭其愚以塞聖問臣
聞古之善用兵者在於觀釁而動所謂釁者固有小大
強弱之形遲速遠近之迹善觀其幾而應以謀則動無
不剋矣今奚人叛遼衆已盈萬止殺契丹不戮漢人其
意盖欲隂結其黨以為己助雖曰草竊固亦未易可量
然既破三州未能長驅有所深入尚且屯聚於採凉山
中不聞諜者言其有窺覦燕薊之意則虚實強弱亦未
可以隃度也臣竊料之彼與敵戰而勝也則其志將愈
大志將愈大必不肯侵犯吾圉以結中國之怨明矣使
彼戰而不勝耶一旦豕突敢犯吾境則是乃吾之賊也
邊吏當亟捕之夫復何疑其或戰既不勝而提其孤軍
扣關請命則是特敵之一叛將耳以中國之大而納其
亡人吾何賴焉又況隳盟約以啓宼讎決非朝廷之所
樂為也臣愚以謂窮來歸我宜不可受深閉固拒理不
獲巳既足以昭睦鄰之德又足以示中國之義禧雖庸
材將感激沒齒不敢忘陛下之賜矣至其或者遼不勝
奚敗北擾亂而思漢之民悉舉燕地來歸有司方是之
時勝負之數既可見強弱之勢又可知應接斷於一朝
竊謂未可逆決其去取也何則漢宣因匈奴乖亂五單
于争立然後擁護呼韓卒臣其國光武因匈奴自分為
南北單于然後建立日逐終饗其利唐失河湟舊封至
宣宗時吐蕃主弱大臣相攻兵拏不觧然後唐不血刃
而復三州七關已而沙州人張義潮以瓜沙十一州歸
于有司盖存亡之數成敗之形天時人事率相符合故
臣願徐觀其釁最策之上也恭以本朝和戎之久講信
之嚴自三代以來未見其比今禧雖荒縱不悛其於奉
事中國亦未敢大失禮也然其國内不靖如此或是滅
亡之萌兆皇天所以右助我宋而付屬陛下以燕之遺
黎盖必有日雖不可以後時而縮然尤不可以先時而
起也自古王師之出要必有名故臣深願陛下静而俟
之不勝幸甚臣伏誦聖訓所以咨謀臣者可謂至矣而
必繼之以有備無患仰見陛下凡所以周旋戒敕臣者
要使之先備而預謀耳臣聞宣王伐玁狁復疆土必使
之修車馬備噐械漢高祖欲伐魏聞其三將皆不及吾
所遣也然後進兵自古待敵未有不先於自治者矣今
防邊之備可謂致嚴矣然臣竊嘗以謂一堡寨官之能
否乃一路之休戚一隊部將之勇怯乃一軍之勝敗故
臣守邊日久每以選人材為最急自邊事平息以來本
路奏舉大小使臣率多以不應格報罷今雖未有他警
然求於倉猝頋安足以及事哉臣愚乞聖慈特降睿旨
應河東河北緣帥司所舉大小使臣員闕權許不以有
無違礙特行差注一次庶幾官無鉅細皆得其人敵至
則戰未至則守陛下雖高枕可以無北頋之念矣至於
軍中儲蓄尤為急務而邊臣廩粟每以匱乏為憂伏乞
嚴飭計司多方積貯或果有急闕仍許帥司申請措置
支降施行邊境之上既得可用之人又有可食之粟奉
陛下之威靈禀廟堂之成筭區區鼠盜不足置齒牙間
也臣不勝昧死謹上
宋欽宗靖康元年尚書右丞李綱上徽宗疏曰臣聞中
國外裔相為盛衰非徒人為殆亦天數一昨金人緣藥
師叛既陥燕山寖窺河北城壘相望而無藩籬之固牧
守相視而無封疆之臣老將持兵望風先潰大河觧凍
乘桴競浮駿騎長驅於中原勁兵直指於魏闕以正月
初七日廹邇都城劫掠士民焚蕩廬舍以大火船鐵騎
攻水西門守衛之具辦於倉卒臣奉皇帝旨率勵將士
誓以死守設械拒於汴流之中殺獲數千人迨曉方息
復以銳兵攻酸棗門一帶敵國之衆蜂屯蟻附渡壕臨
城梯長如雲箭落如雨天地改色風沙晝昏人心震驚
宗社危急臣奉皇帝旨將諸班直弓弩手救援躬冒矢
石以摧其鋒令敢死士焚爇雲梯殺獲首領一人攻破
其黨獲級甚衆敵兵乘栰以強弩射之往往沒溺障汴
河水令歸城壕水勢漲溢自夘及午敵兵方退却知我
城中有備始遣使人同李鄴等計議臣等糾集將士欲
以死戰皇帝以宗社生靈之故務令持重始議通和使
者旁午冠盖相望累日而後議成皇帝聖德格於曠古
變鴟鴞為好音化強暴為善類不愛金幣務保要害之
地遂遣康王張邦昌使軍前悉如所請敵方退舍竢犒
師之物以歸然邀求數多殫竭帑藏空匱民力不足以
給之敵情難窺尤當預防臣見修治守禦之具訓練出
戰之兵使敵蠲減所須之數果如期而退夫復何言萬
一有跋扈之憑陵欲危宗社臣等當陳師鞠旅以圖進
討神人共憤天必助之恭惟道君太上皇帝祗遹神考
以武繼文天下稱其孝傳位聖子法堯禪舜天下稱其
高翠華南幸臣拘以職守不敢負羈紲以從艱難之秋
冒處政機誓將肅清畿甸奉迎鑾輿矢心已明殞首何
悔
綱又上奏曰臣伏蒙聖慈以臣乞罷職任特降親筆令
安心職事及蒙宣諭和議觧圍兩不相妨若敵人必欲
三鎮不免戰争今則觧圍之事不可少緩臣伏讀聖訓
第深感懼竊以今春戎馬犯闕倉卒無備自當議和但
一切如其所欲許以三鎮及金幣之數太多則為非是
臣所以當時與宰執力争者正恐貽今日之患非為不
欲和而主戰也戎馬既退河北兩鎮幸自保全而太原
之圍至今未觧陛下既出師以觧圍又遣師以約和議
雖兩不相妨然敵情狡獪自春徂秋頓兵堅城之下而
不退又以重兵侵犯河朔我師屢北而議和之使始行
臣恐中國之勢益弱而黠敵之氣益驕矣且自秋以來
㳂邊探報金人日聚兵為南牧深入之計朝廷日罷兵
如太平無事之時今中山河間真定諸郡乞兵告急羽
書狎至宣撫司無兵可遣申奏朝廷又只行下宣撫司
措置是徒以空文往復初無補於實用敵騎憑陵復有
今春之虞將何以禦之臣累具劄子乞再行起發後來
罷止防秋人兵團結弓手之類未蒙施行伏望留神為
宗社計募兵擇將以圖自強無謂和議之使便可恃以
為安也如臣書生不習兵法不歷行陣大帥之任誠非
所宜況今春危城之中陛下之所驅策者悉已去位而
臣獨以非材尚叨重寄恐不知者謂臣黷武貪功為國
生事招致人言陛下雖欲保全不可得也仰冀聖慈終
始哀憐特降睿旨許臣守本官致仕糜捐之報期於異
日干冒天威不勝戰越待罪之至
吏部侍郎程振上言曰柄臣不和論議多駁詔令輕改
失於事幾金人交兵半歲而至今不觧者以和戰之說
未一故也裁抑濫賞如白黑易分而數月之間三變其
議以私心不除各蔽其黨故也今日一人言之以為是
而行明日一人言之以為非而止或聖斷隃度而不暇
疇咨或大臣偏見而遂形播告所以動未必善處未必
宜乃輙為之反汗其勢不得不爾也時金兵至河北振
請糾諸道兵犄角擊之曰彼猖獗如此陛下尚欲守和
議而不使之少有懲艾乎上嗟味其言而牽於外廷不
能用
監察御史余應求乞將相勿争私忿早定和戰之計上
䟽曰臣嘗讀六月之詩有曰文武吉甫萬邦為憲又有
曰侯誰在矣張仲孝友盖宣王既使文武之將征伐於
外矣若内無孝友之臣以與王居則䜛毁之言日至忠
謀不見用雖有吉甫烏能成其功哉至唐穆宗則不然
裴度以元臣宿望出討幽鎮烏重嗣李光顔皆一時名
將勢若甚易而元稹用事恐度有功妨已進取所畫軍
事皆從中沮壊之故屯守踰年迄無成功夫内外之事
相須如此可不鑒哉方今強敵入宼四郊多壘講和之
計雖決而金帛之數未足兵將之勢已振而師出之日
無期是宜内外之臣同心一意共議國事以雪耻辱之
時也而道路籍籍皆言宰執大臣與將相異謀朝夕諠
争未有定論審如此豈誠心為國者哉夫和親征戰之
說漢廷臣論之詳矣今日之策未可偏廢然金幣既不
足敵人必不肯退師又三鎮三關之地向以兵力寡弱
不得不姑從之今老將援師繼至而城下要盟神弗信
也若敵人必要金幣之足與三鎮三關之地又豈得憚
於用兵哉陛下既以兵事委李綱與諸將矣願詔執政
大臣以孝友張仲為心和以濟事無争私忿先公而後
私庶幾大功可立如或不悛與夫妨功害能之人當顯
出之求所謂孝友者而任之可也雖然戎馬在郊城門
未啓中外不通巳再旬矣和戰之計亦宜早定願詔宰
執將帥僉議於黼座之前使將帥出師與之對壘然後
遣辯士以利害禍福成敗曲直與之言若能休兵講和
以繼好息民策之上者苟貪惏而無厭旅拒而不受陛
下雖欲勿戰得乎又況事直師壮人有闘心以宗廟社
稷之靈何憂不克所可慮者窮宼遠來自居死地奮不
顧身之時也願更詔將帥持重應機無輕接敵以取萬
全之策不勝幸甚臣一介書生不知兵謀忠憤所激欲
默不能惟陛下財擇
晁說之應詔上封事曰二月十六日朝請大夫賜紫金
魚袋臣晁說之謹昧死再拜上書皇帝陛下比者皇天
眷命陛下即位之七日下詔求直言天下幸甚微臣居
山邑距京師越百里而近踰月得隨士庶垂淚以伏讀
干戈風塵阻絶如此不謂國家遭陽九之厄也女真一
旅矜棘入塞擁馬渡河曾不淹時勢如壊山直底王城
之下嗚呼天乎忘我祖宗配天澤民二百年之基業乃
一日有斯酷耶在昔春秋之時周室衰微天下無王諸
侯相侵莫酷於城下之師莫辱於國中之盟孔子春秋
用是作也孰謂國家聖聖相繼重光洽熙天下太平自
結繩而來未之或有天子坐廣内朝四夷而牧萬國曾
不足以為輕重威至廣也乃於女真小敵平昔服屬高
麗臣事契丹者逡廵偃蹇乃有城下之師國中之盟何
其甚耶義士痛心壮夫瀝血孰甚於斯時耶臣至愚且
老敢齒於義士壮夫而逖視樵牧思謀妾婦思勇之際
寕無一言以自效哉況臣一門七世食禄高祖廻咸平
景德之際極禮樂文章之譽曾祖宗慤寳元康定之時
專任西鄙之役遂參大政罷兵息民自爾以來海内推
臣族為文學之家微臣之言亦其職也雖然臣在元符
末上皇即位之初嘗應詔有封事蒙有司第臣為邪等
著籍刑部初禁入京城漸許仕宦而擯斥卑竄二十餘
年矣其所言皆天下大利害今莫能悉記唯是二事不
能忘也一曰國家累聖功德巍巍無所與二而近日諂
䛕大姦獨推尊考廟是觀德不在七世之廟而下同庶
士祭行於寝乎二曰自古衰世暗君乃有誹謗先烈之
言以鉗天下之口唯我神宗皇帝何所負於天下天下
内外罔有一人不足於恩德者尚何謗毁之有彼謟䛕
大姦濟以凶暴徒以資一身之欲而不知上累先帝之
明也臣愚欲因此二事申言當今之急務豈顧卞和之
玉再刖其足耶竊惟城下之師明主夙夜焦勞憂慮之
時狂夫之言未暇擇也伏覩戊申大赦強敵逋遁齊民
乂安凡有血氣之屬咸以更生相賀又不必自言也含
哺鼓腹以沐太平之澤不知其已雖死猶生也然赦文
有新邊之語讀者疑焉識者則歎妄以謂涿州易州之
地竟不能保而復棄之為新邊也既而乃知所謂新邊
者河間府中山府太原府三大鎮無慮二十餘州五六
十縣自州升之為府而未幾乃自中國棄之為新邊也
耶嗟夫斯地可棄也斯民其可棄乎斯民可棄也吾祖
宗艱難之業其可棄乎嗟乎誰為陛下而為此策乎昔
賈誼不忍以文帝之明承天下之資而久為戎人欺傲
乃歎曰可謂中國無人矣臣竊考之當是之時高祖之
舊臣猶有在者如陳平周勃灌嬰季布之徒其後進者
議論有袁盎晁錯賈山馮唐守正有宋昌申屠嘉司刑
有張釋之司兵有周亞夫柴武誼尚何恨哉使誼尚在
謂今之日有人無人乎臣於是乎忘其至愚且老不能
默已請專以割地為言未暇及天下事也唯陛下幸察
臣元符中知磁州武安縣嘗作朔問二篇因杜牧之論
而發也牧之意則勤矣其論失之迂而不密盖山東不
足以兼河北而河北為能制山東牧安得以天下之勢
專之於山東也哉凡君天下者得河北則得天下失河
北則失天下凡有國者得河北則其國興失河北則其
國弱又有其國雖不正而得河北則強其國雖正而失
河北則弱其國雖無道而得河北則強其國雖不至無
道而失河北則弱秦漢晉隋唐之有天下宋武帝之不
能有天下苻堅之秦拓䟦之魏朱氏之梁李氏之後唐
石氏之晉劉氏之漢其國所以強弱之勢與夫曹氏之
魏強於劉氏巴蜀之漢高氏之齊強於宇文氏崤函之
周其迹昭然在方策可考不誣是謂河北之形勢臣敢
為陛下略言之陛下幸察臣既言河北重於天下矣乃
敢復言三鎮之重於河北者不必繁引遠古唯事與國
家造邦相因者則不得而略昔周世宗之英武雄毅實
漢光武唐太宗之流承石晉父事契丹之後劉漢禍亂
於契丹之餘即位僅踰兩月黃鉞親征而師出之日四
壘奔北為我有宋驅除晚以數千之師伐契丹不血刃
而取益津關繼取瓦橋關又繼取高陽關是三關者晉
人棄之以為契丹之元首非特為其右臂也何則契丹
之所盜據者六國時燕地也唐方鎮中盧龍也六國之
燕最弱非韓魏趙之比河北方鎮中盧龍亦最弱朱㴞
朱克融輩非魏博田承嗣鎮冀王武俊之比而其人堅
忍竒倔藏禍心畜凶謀前有太子丹荆軻之風後習安
禄山史思明之態易以興亂而難與圖治也以故雖曰
弱燕而常重於趙魏雖曰隂燕而常動摇乎魏博鎮冀
之上棄之以與契丹固非所宜況以奉契丹之叛臣女
真小敵者審其情状得幽薊則潛窟壌得三關則遊粟
積其勢倍萬也然克是三關者雖曰周世宗之英武而
我太祖太宗實在師間也世宗嘗以千人之軍溺於亂
流叢葦之中而契丹不敢以一鏃來加者以三天子之
威靈在是也其克瓦橋關者又專在太祖之功也夫以
三天子之威靈而得之者乃一日無名而棄之於一荒
裔小敵豈勝慟哭之痛哉又如晉開運之末出帝之醜
先自梁漢璋覆師於高陽關遂使契丹侵鎮定入京師
縛晉帝而北其在咸平中康保裔敗於高陽關契丹遂
得犯澶淵儻如康保裔無高陽之敗則不勞真宗皇帝
為澶淵之役矣高陽關之勝敗猶繫中國之輕重如此
忍論高陽關之存亡邪廊廟之上肉食者宜為陛下念
之中山府唐義武軍也此軍甲兵雄於天下城壁堅高
自昔有揖客三年不得上之語況又其帥獨知臣節昔
號河北四叛之時義武不與後稱河北二宼之時義武
亦不與也逮黃巢之亂中原四方諸鎮孰為勤王之師
獨義武王處存擁兵渡河以觧關中之急不幸石晉之
梁漢璋敗於高陽契丹遂得犯鎮定攻中山然契丹之
兵亦豈能必勝而前為入京師之舉哉亦且屢危矣唯
是張彦澤杜重威以禁旅重兵至中渡橋降於契丹而
中山李商者納契丹於中山使契丹遂得入京師成晉出
帝之禍為中國之醜向使高陽完師中山堅璧寧至是邪
咸平中康保裔既敗於高陽而定州之望都且復失守遂
勞真宗皇帝革輅親征而傅潛擁十數萬精兵屯中山
不出一騎當斯之時遠邇愚智無不憤疾潛者耻與之
俱生無幾何革輅班師之後潛議罪當斬真宗特賜其
首領竄斥之衆議甚欎也至今聞者擊指奮袂而起孰
知真宗聖意自有在也豈臣下所易窺哉盖潛實白首
老將耳目親接晉開運之禍變今坐擁十萬精兵以完
中山示怯於契丹勿擊堂堂之陣勿當得意之銳脫彼
能至澶淵必不能渡河待其將成渡河之役我出中山
十萬蓄銳請戰之師一舉而蹙之彼契丹雖衆豈堪填
吾洪流而代吾洒掃也哉彼或不克渡河我以此師覆
其歸路片馬隻輪定不返矣恭惟祖宗無失刑真宗豈
特私一傅潛也哉真宗清淨垂拱之君不惑於羣策而
決意親征不以王超石普楊延斷契丹之歸路不斬傅
潛之不濟師巍巍然振乎千古之上矣中山之形勢其
何如哉唯我祖宗為能用中山之形勢也何則在戰國
時介於魏趙之間屹然自成一國其地雖狹而謀至廣
其人雖寡而材最武西足以抗秦北足以制燕無論趙
魏也所謂中山君者是也太祖太宗時每歲防秋之兵
全師聚於定州真宗躬置禦戎之陣以鎮定高陽諸路
之兵並會定州夾唐河為大陣量蕃寇遠近出軍建栅
仁宗謹是祖宗之制積粟則中山為多畜兵則中山為
重命帥則得韓琦焉至今廟而祀之歲時嚴也太原府
劉氏盜有之太祖皇帝親往而未之克留以待太宗皇
帝特封太宗為晉王逮夫晉王即皇帝位之四年親征
克之於是有宋受天明命平一天下萬國罔不臣妾逮
今將二百年重惟太祖皇帝號令之所加鼓鼙之所及
一日削平唐末暨五代百年之僣亂曾不足以摧枯拉
朽諭之乃於太原獨艱難如此何邪劉繼元雖孺子也
有郭無為之謀侯覇榮之勇其兵嗜戰不怯死其民樂
土不輕去且復念曰太原吾父兄之世有也吾家所以
革晉為漢者自太原基之也彼石氏有天下者亦自晉
而得之遂以晉自命也晉篡李氏之唐而李氏所以為
唐奪朱氏之梁者初實起諸晉也其上則高祖太宗所
以為唐者晉奉之也楊氏所以為隋者晉肇之也高氏
所以為齊者晉大之也司馬氏以晉自命者實謂受命
於晉也其在成周宣王承厲王之亂號為中興者伐玁
狁於太原也其後王師敗績於羌氏之戎王乃料民於
太原是太原為成周之盛衰者又如此也嗚呼太原之
為鎮可輕畀付哉重以太宗皇帝之神武念太原久未
下頋視羣臣誰可與議者首詢之張暉暉曰戢兵育民
待富庶而後為謀繼詢之張永德永德曰太原兵少而
悍加以北戎為援未可倉猝取也莫若先離其戎心又
詢之薛居正居正曰太原自古難克之國周世宗之伐
至於師老太祖破北戎於鴈門關南盡驅其人民居虎
牢以西雖巢穴尚存而危困已甚卒得曹彬而謀之問
曰顯德開寳兩征太原以當時兵力不能克何也帝意
豈不深哉彬能身任其役帝遂決意親征躬貫介冑曹
彬潘美郭進等為之將先以進守石嶺關禦北敵乃降
繼元平太原保全其人民而毁築其城郭將貽萬世之
安也嗟夫兩朝三帝二十餘年而得之者一日甘心而
棄之邪或謂唐自安史之後河北遂非朝廷所有亦何
害乎為唐也哉臣應之曰唐之河北固重而失之然其
據太行津大河以制河北太原猶在朝廷也此李德裕
相武宗毅然以身許國不赦澤潞卒能號令鎮魏以誅
劉稹成一代偉績也以兵論之河北之銳師固為三鎮
而飛揚然太原青州各有兵十萬邠寕宣武各有兵六
萬自足以制彼三鎮矣今又并太原而棄之古未之有
也太原唐重兵之地今棄之矣而青州賊盜久熾又未
必有如唐之重兵也邠寧之兵凋殘於近歲未易並言
唐之宣武是謂今之汴都祖宗以重兵威天下千百倍
於唐宣武之兵也太宗時張洎為能言京師之兵制固
於唐之兵制仁宗時尹洙又能言京師兵制出於秦漢
上非特與唐室論也後來者宜不復措意開口於斯也
奈何初變更於王安石卒殱盡於童貫天下之勢墊矣
惟陛下念之天下萬方臣妾不勝至願而三鎮之形勢
臣愚略陳之矣臣前謂國家無名而賜之者敢復言之
大凡王者慎一嚬一笑不易以假人不知此三鎮於一
嚬一笑孰輕重哉謂此小敵為有功則隋唐因突厥之
兵以有天下唐郭子儀嘗以回紇南蠻大食之兵而興
復中國矣安得人人賜之土田也哉惟石敬瑭父事契丹
假其兵力以即帝位割燕以委契丹而魏趙之地猶不
與也謂其能戰則彼荒絶遐陬疆場不相接未嘗一日
當中國仁義之師也亦未嘗一日聞中國雷霆之音也
果孰怯而孰勇哉但聞勃海者高麗之别種也女真者
勃海之别種也高麗臣事契丹而女真國因高麗以臣
事契丹者也在祖宗時嘗因高麗以入貢而昔困於契
丹之三柵求救於淳化之初也其後國家絶高麗而不
與之通女真遂亦自絶於中國逮熙寧初國家復與高
麗通而女真方狃於契丹不得與也奈何一且凶謀傾
奪契丹之國出其故君空其寳貨而狂肆之心不能自
已遂欲陸梁於中國哉在祖宗時嘗來宼我白沙寨略
官馬三匹民一百二十八口適其貢馬之使在京師遂
執之不得還無幾何渤海入貢而渤海之酋為謝女真
之過遂詔還女真之使不知今日女真之暴逆不恭自
干天誅孰與三馬百人多少在祖宗之令當如何哉議
者曰奈其頓兵城下何請責之曰唐廣德初突厥自涇
州犯長安至於代宗幸陜而郭子儀帥師則吐蕃望風
遯去越二年僕固懷恩以吐蕃回紇羌渾二十萬宼京
畿郭子儀以回紇伐吐蕃而難平皆未有割土田以奉
之者也恭惟陛下始初清明之時天以小敵警懼陛下
增修盛德巖廟之上肉食者必有長駕遠馭之術三鎮
已復歸於職方氏矣頋惟疎遠小臣必待百官班賀之
後乃得與昆蟲共慶也雖然臣猶將有所陳者唐杜牧
最善論兵謂上策莫如自治漢皇甫規善用兵而先零
諸種羌慕其威信相勸降者十餘萬則以威信為干櫓
也規之言曰力求猛敵不如清明勤明孫吳未若奉法
皆自治之道也又如程苞於板楯蠻但選明能牧守自
然安集不煩征伐亦知自治者也陛下誠得如皇甫規
之有威信者為師師程苞之明能者為州郡則三鎮之
復為王土可指日而期也然而此則邊埸之臣自治之
道也若夫人君之自治者無時而不然尤見於變亂之
後猶之治兵也漢路温舒嘗為宣帝言之曰齊有無知
之禍而小白以興晉有驪姬之難而重耳用覇近趙王
不終諸吕作亂而孝文為太宗禍亂之作將以開聖人
也文帝永思至德以承天心崇仁義省刑罰通關梁一
遠近禮賢如大賓愛民如赤子内恕情之所安而施於
海内是以囹圄空虛天下太平夫繼變亂之後必有異
舊之恩此聖賢所以昭天命也温舒於是遠不及高祖
近不及武帝可謂知務矣其視東方朔對武帝之化民
不言堯舜而言文景尤著明也今陛下繼變亂之後思
所以昭天命者其不在仁宗乎凡温舒之稱文帝者實
為吾仁宗而云爾也核而論之仁宗於斯天德加以嚴
恭寅畏翼翼而純矣漢文未必無愧色也且文帝在位
二十三年逮其歲晚頗惑異端孰如仁宗在位四十二
年日昚一日圖治愈切求言愈急用賢愈勤正德愈勵
使漢文加之二十年之後不知又果如何也語曰不知
其君視其臣漢文之臣略如前之所陳者矣孰如仁宗
初相王曾李廸吕夷簡晚得杜衍文彦博韓琦富弼其
在内外大小華國命世之臣蔚乎不可稱數也其用之
未盡留以遺子孫者吕誨范鎮司馬光吕公著皆社稷
之衛也陛下今日繼變亂之後誠能得臣如仁宗時不
開邊以玩兵不專利以殘民不急刑以殺士不禁言拒
諫以自蔽則何慮乎女真小敵是謂大有上九天祐之
吉無不利之時也是謂洪範九疇彛倫攸叙之時也儻
或不然使梟鳴嘉木之上蛭毒清池之中如漢幸而有
皇甫規張奐為將而不幸胡廣趙戒為相其中則張遜
叚珪曹節輩兇閹為之虎狼唐幸而有郭子儀李光弼
為將而不幸元載盧把為相其中則李輔國程元振魚
朝恩軰兇閹為之虎狼則天下之事去矣是謂困之六
三困于石據于蒺䔧入于其宫不見其妻凶之時也是
謂洪範九疇彛倫攸斁之時也嗚呼天下治亂興亡之
跡出一轍也如此其在治世既有明君則有賢相而將
臣自出矣臣雖至愚不願國家獨以將稱而無相也昔
者賈誼慟哭於明時不勝其忠也阮籍慟哭於衰世不
勝其憂也當今執政大臣必有撥亂之才幹國之噐請
為陛下念之臣前所謂大有上九自天祐之吉無不利
者乃自乎六五之君厥孚交如威如吉也六五有信以
交乎天下終以威乎天下是謂德威故能以一柔用五
剛使上九受天人信順之助吉無不利也大有之君於
是乎得以遏惡揚善順天休命如其惡者不遏則善亦
無自而揚何以為大有之休命也大有一變而為乾乾
之德首在剛健而後曰中曰正曰純曰粹曰精也人君
之德固宜先之以剛健而繼之以中正歸之於純粹精
而天下何難乎為治哉臣愚言不識忌諱陛下赦其死
幸甚臣前所謂朔問二篇者今輙隨封事上進以備乙
夜之覽重增死罪陛下赦之幸甚臣說之昧死再拜
侍御史胡舜陟論高麗人使所過州縣之擾状曰臣伏
以漢建武時西域請置都護送侍子光武不許唐貞觀
中高昌王將入朝西域諸國欲悉遣使奉獻魏徵以為
不可太宗從之皆不欲以蠻夷敝中國也高麗敝我國
家五十餘年矣政和以來人使每歲一至淮浙之間不
勝其擾所過州縣官私船盡為用驅村保挽舟一縣有
至數百人田桑之時農業盡廢州縣前期勾集保丁多
致凍餓失所㳂流亭館寺觀悉陳設排辦所用之物皆
出於民官吏督廹急如軍期吏緣為姦民無所訴更有
官為之提轄事過有須索州縣尤畏之鞭笞取辦於民
故淮浙間言高麗一過甚於遭宼朝廷所得貢獻皆玩
好無用之物所費皆帑藏之實民之膏血近歲錫予尤
腆所費不貲而有一路饋遺燕勞之用約數十萬緡高
麗人貪利唯欲數至臣不知朝廷蠧國害民以待此小
醜果何用耶有為害之大者彼昔臣事契丹今必臣事
大金二敵能制其死命而我無如彼何故畏敵而不畏
我所得賜予聞與之分我之山川形勢兵旅衆寡財用
虚實往往窺測以報敵人如此不唯有所煩費實養虎
遺患豈非為害之大者乎臣近見兩浙路申高麗人使
入朝非久到明州臣恐復如前日騷動淮浙蠧耗邦財
今日聖政一新悉革弊事以撫養吾赤子伏望陛下以
漢光武唐太宗為法勿使入朝實國之利如使人已到
明州止令本州逓表入進遣還使人大率高麗入貢於
國於民有害焉於州縣贜吏小人有利焉臣願睿明察
此去數十年之弊病以慰天下企望之情
歴代名臣奏議卷三百四十七
