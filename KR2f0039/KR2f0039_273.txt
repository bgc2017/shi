歷代名臣奏議卷二百七十三
明楊士竒等撰
理財
宋寧宗時青田縣主簿陳耆卿上奏曰臣聞錢猶母也
楮猶子也母子所以相權也不可重子而輕母也夫有
錢而後有楮其楮益多則其壅底益甚甚則稱提之說
興焉厥今在朝在野日夜講畫而奉行者非稱提不急
也而未嘗有言及錢者楮日多錢日少禁楮之折閱者
日嚴而禁錢之漏泄者日寬夫非果寬也寬於大而獨
嚴於小則雖謂之寬可也闉闍之間有腰百金以出者
吏卒已目送之積而至於數百則攟摭之鞭笞之矣高
檣巨舳出没江海有豪家窟宂其中則人不敢仰視間
能捐毫末以餌邏卒則如履康莊矣若是者不知幾數
百邪夫豪家之弊猶可言也富商之弊不可言也豪家
泄之於近而富商泄之於遠泄於近則猶在中國也泄
於遠則轉及外國而不可復返矣稽諸令甲動合坐死
今死者幾人邪夫一金之鑄其為費不啻數金一金之
博易其為利亦不啻數金朝廷常以數金之費而為富
商媒數金之利錢既日耗則其命遂歸於楮其弊遂積
於楮而上下之間遂一切併力於楮不知楮之所以難
行者不獨以楮之多而亦正以錢之少也存者既少藏
者愈牢故雖以重法欲散出之彼將曰吾之錢吾所自
有吾所藏也彼以中國之所有而散之外國上不之禁
而何以咎我為哉是故家可空身可辱而其心不可服
盍亦反其本乎故臣以為今日之務不專在於稱提楮
弊又在於稱提銅錢也盖今銅錢之法大率犯者罰輕
而捕者賞輕犯者罰輕則人易為姦捕者賞輕則吏不
盡力臣愚欲望聖慈申飭攸司嚴漏泄之憲優掩獲之
典其捕至若干者特與附𩔖獲盜改秩以風厲之庶幾
各務罄竭以從上之令誠使錢不甚荒則楮不偏勝此
稱提本務也惟陛下赦其愚
耆卿又奏曰臣聞豐歉在天而制其豐歉者在人三年
耕必有一年之蓄九年耕必有三年之蓄此古人事不
可施於今日矣倣其意而行之莫如和糴和糴將以利
民也而民或以為害是可不詳其故哉夫有粟者之欲
錢猶有錢者之欲粟也彼既欲之則惟恐和糴之不行
爾而乃以為害者非其懵於事情而然有由也夫民與
民為市此其所樂也民與官為市此其所畏也畏官而
復虐於官故苟閉戶以失利毋寧傾囷以賈害市之價
增官之價減一害也市無斛面而官有斛面二害也市
以一人操槩量無他費焉而官之監臨者多誅求者無
藝三害也市先得錢而官先槩粟有偵伺之苦有錢陌
不足之弊四害也四害不去故凶年未見其利而豐年
已罹其擾是豈和糴之不可行哉名雖為和實則強之
也比歲郡國之間間苦水潦而亦多以稔告民得粟即
飽未暇為飢饉謀也朝廷降度牒以收糴此意甚溥臣
亦預在犇走一人之數奉行惟謹區區愚慮猶恐所在
州縣未能痛戢吏姦萬一如前四害之陳則其關繋邦
本不輕而重而況邊備方殷積粟實塞之策尤今所急
隄防貴密計慮貴精誠宜播告有司每遇收糴則必增
其價而先予之錢蠲其斛面而俾自操其槩量吏有騷
動取贏者必寘于罰如是則雖一日萬斛彼將樂趨之
不暇裕民實邊二責併塞失今不圖後將愈難惟陛下
財幸
江西提舉袁燮上便民䟽曰臣聞書稱監于成憲詩美
率由舊章盖聖哲之規模子孫所不可易也我孝宗皇
帝頒楮幣于天下常通而不壅常重而不輕無他道焉
有以收之而已自開禧用兵造幣甚廣知散而不知收
故其價甚賤今日更定其法固將流通而不窮其可不
法孝宗所以收之者乎盖楮之為物也多則賤少則貴
收之則少矣賤則壅貴則通收之則通矣雖然朝廷收
之可也州郡若何收之曰是在長吏而已長吏而賢何
事不集今公清者少貪濁者衆肆為蟊賊無所忌憚尚
何望其財用之積而楮幣之收乎我朝家法最為忠厚
而獨於贓吏之罰甚峻深知其蠧不得不然當今之務
謂宜痛懲貪濁崇奬公清盖公清之士必能正身律下
而黠吏莫措其姦必能愛惜財物而冗費無所不節必
能選擇官僚講理財之策必能寬裕民力養豐財之源
薄關市之征則商旅四集謹鉟銷之防則銅錢不耗嚴
交易稅契之法則泉貨頓增守錢會相半之制則藏鏹
可出財既裕矣視時楮價其賤耶亟從而收之何憂其
不貴既貴矣日月&KR1171;久價將復賤則又收之非常收也
賤而後收也此孝宗之規模也今為郡守者不知出此
或拘民間米塩並從官賣或科有餘之家彊以買會或
令民間輸納非買楮於官者不與收接甚者課吏牧豕
聽其自賣而輸緡錢於官朝夕紛紛與民爭利可為太
息可為寒心非治世之事也惟聖君速救之
爕又上䟽曰臣聞易之繋曰何以聚人曰財盖財者人
之命脉也苟惟不足則無以相生相養而遂至於離散
此豈小故哉今之蠧財者固非一端臣不暇枚舉姑以
其至切者為陛下言之聞諸道路内帑之儲枵然蔑有
財之所當用者多以乏告俸之所當得者不以時給富
有四海供億至厚一月之間所供者幾何所費者幾何
具載于籍歴歴可考初非難知也而空乏如是豈不殆
哉臣聞自古立國必有紀綱表裏扶持相與為一内廷
知公議可畏不私其有使外廷得以與聞外廷以公道
自任不敢阿私使内廷有所顧忌紀綱常存何至不足
若各分畛域私立籓籬非有明白洞逹之心而交壊其
紀綱則何自而足哉孟軻有言無政事則財用不足軻
之所謂政事即臣之所謂紀綱也施於朝廷則為國政
行乎宫闈則為家政内帑之不充毋乃家政之猶有闕
歟宰輔知其急也欲以楮幣度牒補之夫此二物者皆
國用也數十年来創例增益輸之禁中者不為不多矣
馴致于今惟見乏絶若又增之遂成永例而國用益虧
矣陛下當積弊之餘可不慨然發憤革其故而圖其新
乎昔成周之制歲終則會惟王及后世子不會注云不
會計多少優尊者若攽賜羣臣則計之以是知其非皆
不會也故大宰均節財用中外一體而内宰亦會内宫
之財用雖極於崇貴而不得自如此所謂至公也為今
之計亦宜付之外廷窒其滲漏督其逋欠敢不如式必
罰無赦則内帑之積立見其有餘矣昔藝祖皇帝憤北
敵之強府庫儲蓄不可勝計嘗謂敵人之首可盡以絹
易之神宗用兵始於西陲遂欲收復燕薊尤致意於儲
蓄嘗親製御詩以一字為一庫多可知矣孝宗志在恢
復二十八年之間帑藏盈溢陛下仰觀先朝之雄富俯
視今日之匱乏得失是非相去如此汲汲皇皇繩其祖
武以助軍旅之費當今之急務也惟陛下留神
燮知江州時上便民䟽曰臣聞楮幣之用至今而窮立
法而稱提之所以濟其窮也然今日之所謂稱提者果
能有濟乎始以法令從事兊不以省陌者必罰無赦未
幾從民之便又未幾而有三分七分之說展轉屢變而
卒歸于銅錢楮幣之相半是復其舊也是猶未始稱提
也經久可行之策顧不在兹乎今議者急於豐財欲用
鐵錢與銅錢並當不足之時倏易有餘寧不可喜而其
實有不然者往時楮幣多故銅錢少而又益以鐵錢不
愈少乎往時楮幣多故物價貴今又益以鐵錢不愈貴
乎銅鐵之價固不相若鑄以為錢孰貴孰賤兼用之於
市而實得銅錢之直得無徒費鐵錢乎兩淮虚耗甚矣
運鐵錢於江南貿易而歸固將裕之也然江南之楮幣
易淮甸之鐵錢厥價三倍姦巧之民争先取之此盈而
彼虚矣鐵錢日以朘削銅錢禁不得往淮人將安所用
哉名曰裕之其實蹙之臣不知其可也且夫鐵錢之易
就非若銅錢之難成盜鑄如雲而起楮之輕也滋甚譬
之人方病寒又以涼劑投之祗益其疾而已内不足以
權楮外不足以裕淮將何便於此哉或曰楮幣之用今
已窮矣不變而通之可乎曰變而通之是也革而當其
悔乃亡變之而不善不若勿變之為愈也然則柰何曰
詳於立法不若嚴於守法法已明具固守而力行之自
足以維持斯世有法不守而别立之法徒為此紛紛爾
且今日楮幣之輕得非以銅錢之寡歟海舶之洩未始
無法也而檢空之委得於情懇納其私賄縦其私載則
連檣而去奸民相結貯錢小舟潛往海洋納諸巨舶稇
載而歸此錢之所由少也獨不可申嚴其禁乎銷錢為
器未始無法也而獲利十倍人競趨之所在公行若當
然者句容天台四明池陽臨川之所鑄者以精巧名人
皆貴之此錢之所以銷也獨不可痛懲其奸乎鼓鑄之
司令甲至嚴也每歲增之何可勝用自黠吏既漁其利
而場戶復濟其姦憚取銅之難銷錢以輸之幸其精練
無復致詰錢安得而不耗獨不可堅明其約束乎邦有
常典講若畫一人不畏法以法䋲之誰敢不服若夫守
法之地人所觀瞻而先自廢法罪莫大焉銅楮相半之
制其来舊矣乃創為新例輸楮於官者必令貼納是利
其贏也是弛相半之法而置錢於無用之地也奸民乘
之逞其私欲毀之匿之者不勝其衆是孰為之倡哉臣
竊觀當今州郡大抵兼行楮幣所在填委而錢常不足
間有純用銅錢不雜他幣者而錢每有餘以是知楮惟
能害銅非能濟銅之所不及也加之以貼納豈貨泉之
利也哉朝廷深懲往事革三分七分之弊而復二者均
平之法此乾道淳熙之美意也人情翕然僉曰至當守
法之便昭晣如此夫法有常守則觀聽不惑而民有定
志法不一定則前後相戾而人無信心守銅楮相半之
法悠久不變而異時謀利撓法之蠧蕩滌無餘尚何憂
銅錢之寡而楮幣之輕乎此當今之急務也惟明主留
神天下幸甚
理宗時兵部侍郎袁甫論會子䟽曰臣仰惟聖上宵旰
勤政尤以會子極弊為憂廟堂大臣鑒前事之誤悉意
經畫自去歲遣官置局随所在州軍任責橑紙今端緒
已見豈容輕易施行而至於再誤乎前此朝廷措置會
子其說屢變矣然每變每失而迄無成效何若下朴實
工夫庶無屢變之悔朝廷因會子給降黃榜亦屢矣然
榜愈多人愈玩何若勿復紛紛出令庶可以消玩侮之
心大抵朝廷行事患在事未舉而人先疑近者因有更
張之說猶未見諸施行而中外之人已自惶惑兩月之
間物價驟增會價頓削城市荒索氣象蕭條臣區區愚
慮以為在我工夫真是靠實縦無全利之策然亦利多
害少較之變法易令乍行乍改徒啓人心之疑畏者盖
不侔矣臣請先將白劄子所言一一别白言之然後臣
之所謂靠實工夫者乃可得而畢陳焉目今十六十七
兩界會子五十千萬數日夥價日低其術可謂窮矣救
弊之策幸有十八界新會一着又幸有已撩到紙數此
正運轉斡旋之機四方人心傾耳以聽若善用之猶可
以救弊若不善用之則適所以滋弊今白劄子遽欲以
十八界會子旋印旋支其說謂一新之直可當舊之五
六故欲停舊造新然新者當造而不當遽用機括所繋
殆不可輕白劄子之說盖謂不貴重新會則無以扶持
舊會故欲暗收舊會而旋出新會舊因新而價增新因
舊而價定其思慮亦甚勞剖析亦甚明柰何事理之未
盡然也盖十八界之未出也則人之望朝廷區處惟兩
界舊會耳十八界之既出也則新舊三界雜然並行而
區處愈費力矣據白劄子雖云以新會照時價買舊會
而暗毁之然當此用度窘迫既曰不必頓造新會則安
能每月以三分之一而買舊會必致三界並行愈多愈
賤此事理之當審者一也見錢會子子毋相權白劄子
云不必措置見錢又云宜放都城會價與城外相等意
欲以重楮輕錢之術神之而人心實未易愚終有輕楮
重錢之心官司雖嚴刑重罰勒令新會從官價舊會從
民價然三界並行民聽易惑新舊會之價不一新必為
舊所牽而倒用於軍則軍以此售之民必欲作官陌行
用民或不受必致交争用於民則甲信乙疑官司強以
官陌必致商旅不通店肆停閉此事理之當審者二也
向無新會則兵劵請給與之以舊會彼自無辭今既旋
旋頒行新會萬一羣起願得新會而不欲舊會朝廷於
新會既未嘗有蓄積外而三緫内而版曹設或告急其
將何以應之此事理之當審者三也目今舊會散在民
間者為數五十千萬就如白劄子所云三緫所歲支見
錢不過二百萬貫姑即其言為諸州入納見錢之數且
以見錢一貫紐時價折納舊會不過一千萬貫而已假
使朝廷果能盡將上件一千萬貫截鑿則所銷舊會未
及五十分之一白劄子雖言許民間應干稅賦盡將舊
會照時價入納及其他官錢收納解發並許用舊會搪
折然入納解發之數有限又未免随收随支果何足以
消此四十九千萬之數深恐舊會必且益賤物價必將
愈貴此事理之當審者四也方民間初納夏稅折帛錢
照時價紐筭舊會之時則舊會之價必略增暨至州郡
以舊會解發到三緫及戶部之時則舊會之價必大減
何者盖因白劄子明言欲待年歲間稅賦徑令用新會
入納此聲一播則舊會之價驟削也固宜白劄子乃謂
諸軍所請一半之錢紐支舊會不知三緫及戶部將依
民間入納時價折支以給兵劵耶抑將别有一項會子
准備陪貼以給兵劵也不貼陪則諸軍豈無諠譁之憂
貼陪則三緫戶部寧無不繼之慮此事理之當審者五
也三緫戶部歲支見錢白劄子指擬於朝廷樁積錢内
支撥照得端平初元因換會子遂出累朝所積金銀棄
之輕於泥沙至今帑藏枵虛言之可為哀痛僅有昇潤
所積見鏹六七百萬及行都所積見鏹三四百萬視為
根本若又掃而空之犯端平之大失豈不重可惜哉況
樁積之錢其數有限三緫所若不願得樁積有限之錢
自願依舊錢會中半朝廷縦欲強緫所之聽命而緫所
以軍情有請於朝廷展轉紛紜恐終不能奪緫所之說
此事理之當審者六也緫餉諸軍及殿步兩司合支見
錢白劄子既指射於樁積錢内支撥諸州廂禁軍春冬
衣賜係是見錢不知從何處得見錢以給之白劄子雖
令於諸郡且以樁管見錢兊與軍人却以所兊之會依
舊樁管初無所閱殊不思諸郡之有見錢者能幾縦有
見錢使之以實錢而博虚會會價不及官陌安得不謂
之折閱白劄子又云毋慮軍人不願受會盖今来朝廷
既許以純會納税民間必皆出錢以買會軍人執劵於
市便以易錢何不樂之有詳味此言亦可見期望新會
之意甚切但談河止渴何救目前入納純會之害先見
而随手便可易錢之效難必此事理之當審者七也今
朝廷尚欠諸閫及緫所科撥錢不下一千數百餘萬況
諸閫三緫簿歷見管不無舊會自新指揮既攽之後不
知便當如入納之例照時價每貫作五貫折支耶抑每
貫自作一貫行使也若每貫作五貫折支則在官之數
未免平白折陷若每貫作一貫行使則在上之令自行
背馳此事理之當審者八也白劄子云諸郡應干稅賦
一半見錢並許折納純會如用十六十七界舊會則照
各處民價如用十八界新會則照官價盖新會之價既
定錢即會也會即錢也所以斬然罷一半見錢而純用
會臣竊惑焉且新會作七百七十陌行使姑以意逆之
耳非已有此實事也萬一黃榜頒行之後新會果為舊
會牽倒不作七百七十陌行使朝廷業已棄見錢而重
新會軍兵却恐輕新會而願見錢綱解既無見錢不知
從何趣辦白劄子云稅賦許用全會則無會者必皆蓄
會而捨錢而會價為之頓重此言似亦近於人情然臣
則以為人情亦不盡然也吾意其捨錢而民於錢終不
肯捨吾意其蓄會而民於會終不肯蓄終不肯捨則錢
不得不重終不肯蓄則會不得不輕此事理之當審者
九也會子立界分立年限其法始於蜀中當換界之時
差内外兩場官吏辨驗真偽互相考覈方與交收外場
辦驗到一貫偽會追賞至七十貫内場辨驗到一貫偽
會所追賞錢視外場又倍之凡賞錢皆置歴拘𣙜專以
激犒高吏斷斷不敢侵移他用民間知將来換會之時
偽會必不逃兩場辨驗自然偽會不至通行今白劄子
乃欲新會不立界限是盖未知立法防姦之深意彼偽
會何其幸耶又謂間有年深損壊許民間用此入納諸
郡用此解發朝廷自從而暗毁之夫一片之楮久而損
壊此乃必然之理上下相示貴於明白洞逹使其不毁
何名為毁毁則當明何名為暗端平所行正緣有截鑿
之名無截鑿之實徒滋民之疑惑非所以昭大信於天
下此事理之當審者十也臣既以十條䟽列于右若夫
區處之策亦非有新竒驚人之論大抵成大事者不可
為煩碎之舉致大利者必當有堅忍之謀立定規摹善
用新撩之紙為一頓換易之計則庶乎其可矣臣請索
言之厥今民間皆知朝廷紐舊會之陌換易新會大率
以五舊易一新舊會計五十千萬必得十千萬新會則
舊會可以盡易今諸州撩到新會紙已及二千六百萬
尚欠七千餘萬以一歲計之每州撩一千萬合七州則
来年之夏可及十千萬而換易之數不虧但日印舊會
自目下積至来夏又增十千萬通計舊會六十千萬矣
若然則以六舊易一新可也而臣則謂約其大數或者
五舊自足以易一新何者如湖南江西等處舊會價極
低如京城及京口等處舊會價稍高稍高處一新雖不
可得五舊然極低處一新又不止得五舊合諸郡而論
價稍高僅一二處價極低乃徧天下絶長補短通而計
之則十千萬新會略亦足用今其要惟在作急辦紙而
已雖曰都司提綱諸郡恊力然更須磨勵精神申嚴號
令能以國事為意而奉行如期者旌以厚賞不以國事
為懷而慢令不虔者加重罰賞罰既明官吏競勸則紙
必辦集矣辦紙固不可緩印造尤所當急舊楮日印以
應支遣今既未可遽然住造新楮十千萬之數尤當作
急措置併力䟎趣務在速辦然後一朝盡行換易舉五
六十千萬之舊會悉易以十千萬之新會工夫靠實效
驗可立致矣白劄子所言三界會價混雜並用舊會一
價也新會又一價也價既二三則新會之價為舊會所
牽恐不可以守七百七十陌若從臣之言一頓換易自
来夏以後更無舊會一劵行於世間獨有一色新會則
民間自然貴重安得不盡從官陌乎此非獨臣之說也
白劄子固云頓造新會其說徑捷但事力有所不逮又
云縦使極力為之亦須二三年可辦是初不以頓造新
會為非特憂其課效稍遲耳然如白劄子所獻之說亦
云行之三四年間則舊會可以盡毁是亦非責目前之
效也今臣采取白劄子不欲速之說而行之於頓造新
會恐未為失理臣每見前此朝廷行事往往獨運自私
而無博盡下情之心輕易多誤而無審計謹重之意今
陛下洞然與天下為公審而後發發而必中此豈非憂
深慮遠之至者哉臣區區管見願陛下力持四戒一曰
戒新會三界並用二曰戒輕變錢會中半三曰戒空竭
昇潤樁積四曰戒新會不立界限此四戒者决不可犯
若夫臣之愚說則更乞陛下斷以聖意與二三大臣熟
究而審圖之務在簡而易知要而易行勿以来夏為賖
勿以頓造為憚愛惜寸隂力救積弊實天下生靈幸甚
貼黃又竊詳白劄子所陳不欲明換而欲暗銷者盖
恐一新易五舊非民所樂故只令紐價輸賦神而
化之耳意非不善也然日来物直翔踴正緣舊會
數多之故民方苦之如能五分銷去其四使新會
頓復官陌則凡物十千之價者只兩千可得米碩
絹疋色色如之豈非衆所願欲慮其不樂者過也
況既以時直准會而輸賦民間折閱與以一易五
則同雖避其名民不可愚也與其暗銷恐不若明
白收換之為愈又照得紹興間四川錢引價低固
嘗以一易四人無異論亦非今日剏行伏乞睿照
臣又竊思撩紙一事須使朝廷州郡通為一體所
有給降本錢應期發下勿復稽遲庶幾收買楮皮
不至闕乏又其間有以楮皮不足来告者須當體
恤此意使有餘不足彼此通濟如印造舊會之紙
曩時責辦於徽嚴等處者尤當從長區處使新會
時無相妨不致受害偏重如此則朝廷得以責成
州郡無以藉口兼印造新會屋宇器具雖已素備
其常時所放散造會工匠並宜盡行拘上廪給加
厚勿憚小費務在集事此專在都司主張維持之
力耳併乞睿照
侍御史李鳴復上制國用奏曰臣聞用國而不知國計
之虚實此最今日之大患也古者冢宰制國用必於歲
之杪視年之豐耗量入以為出夫量入為出一有司事
耳而必為之制必歸之冢宰何也盖天下之財其入也
有豐耗之不常則其出也當有增損之各異權其多寡
之數酌其費用之宜是之謂制此制一定雖人主不得
越制而過取有司不得違制而擅支制與不制之間而
國計之盈虧民生之休戚天下之理亂係焉此豈一有
司所能辦哉考之周官太宰之職掌建邦之六典以佐
王治國是六官皆屬之冢宰也天官之屬六十宫衞之
賤士則領之魚腊醯醢之微物則領之次舍幄帟裘服
之末用則領之以至宫寺嬪御洒掃使令之冗役則又
領之是王宫之事無貴賤無巨細皆隸之冢宰也冢宰
日與天子論道經邦則其情親内而王宫外而官府無
不統則其權重惟其親則議論所建人主無一不從惟
其重則號令所加中外無不聽故九賦九貢既有以致
其財矣又以九式均節之周官之均節財用即王制之
所謂通制國用也是故國用不制不足以為國冢宰不
能制不足以為冢宰由一歲之近以至三十年之久皆
逆數而通計之其謀之深慮之遠不輕於用其國盖如
此漢宰相以錢榖當問治粟内史遂失所謂制國用之
意唐宰相下領塩鐵僅供有司之職又失所以任宰相
之體是盖不知夫古人設官分職冢宰提其綱羣有司
理其目冢宰揆之以道羣有司守之以法耳國朝財用
雖掌之三司使而制國用之說憂國者每每及之張方
平論支費數廣則乞下中書樞密院審加圖議范鎮論
財匱民困則乞使中書樞密院通知兵民財利大計至
孝宗乾道間則又特命宰相帶兼制國用使參政同知
國用事詔旨丁寧有曰理國之要裕財為重向来二三
大臣專務簡忽用度浸廣漫不加省又曰百姓足君孰
與不足量入為出可不念哉聖謨洋洋曷敢不敬一日
進呈條具理財事謂宰執曰戶部財計見令供具歲入
名件較之支遣之數每歲只欠三百餘萬緡若行那移
亦可支遣得過是國家大計非獨外庭不敢忽當時雖
九重邃密之地亦未嘗不朝夕在念也今日之財用匱
矣問之戶部戶剖莫之知問之宰相宰相亦莫之知也
戶部不以白宰相宰相不以告陛下府庫已竭而調度
方殷根本已空而蠧耗不止廟堂之上縉紳之間不聞
他策惟添一撩紙局以為生財之地窮日之力增印楮
幣以為理財之術而已楮日益多價日益減號令不足
以起其信繼以稱提稱提不足以強其從重以估籍估
籍之令行而民不聊生矣民不聊生將激而為亂矣如
是焉而猶不早為之計豈不大可懼也哉往者會計有
局檢閱有官在上者若致思於國計矣然置郵旁午徒
撫空文歲月遷延莫究實效是雖為而何益論造楮有
䟽論省費有䟽在下者若致憂於國用矣然位卑言
聽之者未必信事大體重聞之者未必行是雖言而何
補臣愚欲望陛下遠體周人制國用之遺意近法孝宗
任宰執之成規明詔大臣條陳經畫何道而可以足一
歲之用何術而可以致九年之蓄所入不足於何而取
辦所出不敷於何而減損既思之又思之揆事理之當
然度時宜而裁酌當必有轉移闢闔之用以副陛下之
責望者或曰論國計於今日不過理財節財二事耳理
所當理所以防滲漏之弊節所當節所以革冗濫之習
是二者夫人皆知之皆見之曷不詳舉以達宸聽必待
宰執建明乎臣曰不然天下大政令大更革非人主定
其意向則其事難非大臣進其謀謨則其言泛意出於
人主謀出於大臣上下一心君臣同德有所不言言無
不行有所不行行無不效夫如是則國事濟矣臣故開
其端而欲陛下與二三大臣自為決擇正懼其輕且泛
也冢宰制國用必於歲之杪此正其時厥今要務孰大
於此惟陛下留意
鳴復又論理内之道當以節財為急奏曰臣竊見陛下
自首正以来日謹萬機慮周四表御筆之特旨朝廷之
撿會一號令之出悉當於人心一政教之施皆切於事
理大哉王言一哉王心真足以感動中外普天之下莫
不懽忻悅懌矣顧臣愚陋尚何以為說雖然亦在陛下
與二三大臣力行之而已倘言而不行行而不力臣恐
一時之懽忻悅懌未必不為異日之怨歎愁恨也厥今
邊境暫寧敵情叵測及閒暇而明其政刑戒宴安而嚴
其警備獨不在茲時乎臣嘗撮其大要言之禦外之策
莫過於和戰守理内之道莫出於兵民財此雖書生常
談譬諸五榖之療飢良藥之愈疾斷不容一日不講求
也肖形天地間而一日舍是則凍餒作矣阽危見矣為
天下國家而欲外禦風寒内固根本顧乃厭常而好異
得乎和戰守之策臣已嘗言之兵民財之理用敢䟽其
說以瀆宸聽且夫兵務精不務多先儒論之詳矣太祖
皇帝受天明命撫有大寳戰士不過十餘萬北禦契丹
西捍河東以其餘威開荆楚包湖湘卷五嶺吞巴蜀掃
江南服吳越太宗皇帝繼之遂拔晉陽一統四海兵固
不在衆也今天下兵數視國初何啻數倍而老弱相半
蒐揀不加乃者洛陽之衂汴城之潰死於鋒鏑死於蹂
踐又不知其幾其名存實亡者多矣近旨檢會節次指
揮而刷兵額居其一又形諸御筆欲令制帥臣練兵繕
器使備禦之嚴常如敵至則虚籍之未覈武事之未練
陛下固已知之萬一行之不力上下相蒙平居不能究
心倉卒復至誤事無益也民惟邦本本固邦寧邦本之
當固其来尚矣范鎮言於仁宗曰備契丹莫若寬河東
之民備西夏莫若寬關陕之民備雲南莫若寬西川湖
廣之民備天下莫若寬天下之民是民固不可重困也
數十年来貪風交扇所在焦熬重以兵端妄開軍令峻
急戶口減耗閭里蕭條民不聊生也甚矣近旨檢會節
次指揮而除横斂罷科抑弛邊賦居其三又形諸御筆
力役之繁重行戶之敷取在邊在都亟加禁絶則官吏
之侵漁民生之疾苦陛下固已知之萬一行之不力貪
暴自如大吏視為虚文而細民弗沾實惠無益也乃若
財用之匱乏此尤陛下與二三大臣所宜加意者而見
諸施行不過欲重楮價覈計籍而已理其末而不理其
本責其文而不責其實臣竊惑焉往歲之冬臣嘗以制
國用之說進今再易月矣陛下不聞有訪問之旨大臣
不聞有條陳之策坐視困竭如罔聞知其以國用為不
當制耶或入出之數大相遼絶欲制之而未能也臣採
之輿言謂欲豐財當自節財始今之所以蠧財者邊費
為重浮費次之經費之泛者又次之自邊帥以興兵誤
國而帑藏盡空府庫皆竭其車載舟運以備犒賞卒之
棄置道路卷歸囊槖者不知幾千萬億也今朝廷已令
斂戍則鑿空架漏以誘賺錢物者自宜一一屏絶尚慮
以新復州郡為辭則亦更當随宜裁制耳此邊費所當
節一也自故相以人力抗天理欝攸之後輪奐鼎新后
戚王宫争相誇尚以儉陋為耻以豪華為榮斤斧之聲
至今未已其所剥削皆國家元氣斯民膏血也又祖宗
置内藏庫所以為軍旅不測之用似聞支用不節賜予
無度閹寺蠧之於内緇黃耗之於外若此等費豈宜不
甚顧惜此浮費所當節二也至如經費則内庭供奉官
吏俸給軍兵請受雖若有一定之額然日廣月增有益
無損建炎紹興之始乾道淳熙之間決不至若是繁且
夥也兵之冗者當汰官吏之冗者獨不當汰乎行之外
庭者既加裁約始自宫掖者獨不宜裁約乎以有限之
費養無用之人於國家奚利此經費所當節三也節此
三費而且搜羅其滲漏剔抉其姦欺必使一歲之入足
以敷一歲之出則國家大計庶乎其裕矣不然弊原不
革而徒僥覬乎楮價之重實政不講而惟遷延於計籍
之覈臣未知其可也禦外曰和戰守其說雖三而當以
固守為重理内曰兵民財其事雖三而當以節財為急
盖守固則可以和可以戰財裕則兵以足民以寬雖無
新竒可喜之功而自有安彊可恃之理此皆先儒之所
已言先朝之所已試非臣臆說也書不云乎知之非艱
行之惟艱惟陛下留神
監察御史陳求魯上言曰議者謂楮便於運轉故錢廢
於蟄藏自稱提之屢更故圜法為無用急於扶楮者至
嗾盜賊以窺人之閫奥峻刑法以發人之窖藏然不思
患在於錢之荒而不在於錢之積夫錢貴則物宜賤今
物與錢俱重此一世之所共憂也蕃舶巨艘形若山嶽
乘風駕浪深入遐陬返於中國者皆浮靡無用之異物
而泄於外國者乃國家富貴之操柄所得幾何所失者
不可勝計矣京城之銷金衢信之鍮器醴泉之樂具皆
出於錢臨川興隆桂林之銅工尤多於諸郡姑以長沙
一郡言之烏山銅爐之所六十有四麻潭鵝羊山銅戸
數百餘家錢之不壊於器物者無幾今京邑鍮銅器用
之𩔖鬻賣公行於都市畿甸之近一䋲以法由内及外
觀聽聿新則鉟銷之姦知畏矣香藥象犀之𩔖異物之
珍竒可悅者本無適用之實服御之間昭示儉德自上
化下風俗丕變則漏泄之弊少息矣此端本澄源之道
也
殿中侍御史朱熠上言曰塩之為利博矣以蜀廣浙數
路言之皆不及淮塩額之半盖以斥鹵彌望可以供煎
烹蘆葦阜繁可以備燔燎故環海之湄有亭戶有鍋戶
有正塩有浮塩正塩出於亭戶歸之公上者也浮塩出
於鍋戶鬻之商販者也正塩居其四浮塩居其一端平
之初朝廷不欲使浮塩之利散而歸之於下於是分置
十局以收買浮塩以歲額計之二千七百九十三萬斤
十數年来鈔法屢更公私俱困真揚通泰四州六十五
萬袋之正塩視昔猶不及額尚何暇為浮塩計邪是以
貪墨無耻之士大夫知朝廷住買浮塩龍斷而籠其利
纍纍竈戸列處沙洲日籍銖兩之塩以延旦夕之命今
商賈既不得私販朝廷又不與收買則是絶其衣食之
源矣為今之計莫若遵端平之舊式收鍋戶之浮塩所
給塩本當過於正塩之價則人皆與官為市郤以此塩
售於上江所得塩息徑輸朝廷一則可以絶戎閫争利
之風二則可以續鍋戶烹煎之利
宗正少卿兼權右郎官趙必愿上言曰財非天雨鬼輸
豈可輕施妄用長此不已必至顛覆異時或得罪今之
大夫不能為國生財程异皇甫鎛之徒乘間捷出推敲
剋剥以術相勝鑿空取辦以計巧取事掊斂獻羨餘間
架緡錢之令下而唐祚愈促矣願陛下精思熟慮約已
愛民必如勾踐之卧薪嘗膽必如衞文公之帛衣布冠
可也
洪舜俞進故事曰梁冀在位二十餘年窮極滿盛收冀
財貨縣官斥賣合三十餘萬萬以充王府用減天下租
稅之半散其苑囿以業窮民
臣聞財用之在天下如血脉行乎一身可通而不可
壅王者藏富於民覇者藏富於國其下富不在國又
不在民而在聚斂臣之家盖自王道不行而人心壊
人心壊而吏治壊舍義趨利假公售私朘民自封一
孔不貸柄國者又為生姦受盜之府而天下之富偏
聚焉此冀所以積至三十餘萬萬而未屬饜也夫財
本吾國之有而取以助國財皆吾民之出而還以予
民其理順其政公故收冀家以充王府而減租稅天
下以為快後世莫以為非不謂威帝能行之也
劉克莊進故事曰元祐初以李常為戶部尚書鮮于侁
為京東漕
臣嘗考論古今自漢中葉筦𣙜之法行上而公卿下
而賢良文學各持一論然公卿之論常勝雖合賈誼
董仲舒諸名儒唇敝舌腐而不能少殺其勢惟本朝
則不然所用三司使如寇準蔡齊王堯臣包拯宋祁
張方平蔡襄之流其人平日既持賢良文學之論一
旦居公卿之位施為建置終不敢背儒者大旨此其
所以異於漢也熙寧改法初猶用程顥蘇轍為官屬
其後薛向吳居厚之徒始進於是司馬光得政内擢
李常為版書外擢鮮于侁為漕以救其弊元祐相業
第一義也臣謂國家此一氣脉宜迓續不宜間斷宜
培養不宜椓伐顧今天下兵不可汰官不可省郊廟
之禮不可闕掖庭之用不可會臣非敢立高虚之論
直以理財為非也昔之理財者摧抑富商巨賈之盜
利權者爾逐什一以養口體者不問也削弱豪家大
姓之侵細民者爾營斗升以育妻子者不問也天地
所産海之魚塩藪之薪蒸漆枲絺紵之百貨械器陶
冶之一藝盖販夫販婦園夫紅女所資以為命者苟
操斡之無遺則歎愁之寧免漢筭緡錢下逮末作之
人唐為宫市害及鬻樵之夫治世氣象不宜如此向
也𣙜酟𣙜契信有遺利今囊括殆盡弓張未施猝失
利源邑困繭絲之取邑無生意民受池魚之殃治世
氣象不宜如此議者排之愈力執事者持之愈堅踵
漢庭塩鐵論之弊失先朝前軰儒臣治賦之意麟趾
之澤息蠆尾之謗興將安取此臣觀今日事勢損上
未易言也酌中制以取之足矣裕民未易言也捐末
利以還之足矣昔陳恕令三司吏各條茶法第為三
等曰上者取利太深可行之商賈不可行之朝廷吾
用其中者真計臣之心也王旦遣漕臣曰朝廷𣙜利
至矣真大臣之言也惟陛下詔廟堂省府亟圖之
金世宗與宰臣議鑄錢或以鑄錢工費數倍欲使金銀
坑冶上曰山澤之利可以與民惟錢幣不當私鑄若財
貨流布四方與在官何異石琚進曰臣聞天子之富藏
於天下正如泉源欲其流通耳上問琚曰古亦有百姓
鑄錢者乎琚曰使百姓自鑄則小人圖利錢愈薄惡古
所以禁也
宣宗貞祐二年六月宣宗南渡次邯鄲拜高汝礪為參
知政事次陽隂上聞汴京榖價騰踴慮扈從人至則愈
貴問宰臣何以處之皆請命留守司約束汝礪獨曰物
價低昂朝夕或異然糴多糶少則貴盖諸路之人輻湊
河南糴者既多安得不貴若禁止之有物之家皆將閉
而不出商旅轉販亦不復入城則糴者益急而貴益甚
矣事有難易不可不知今少而難得者榖也多而易致
者鈔也自當先其所難後其所易多方開誘務使出粟
更鈔例榖價自平矣上從之
興定元年十一月汝礪為尚書右丞又上言曰臣聞國
以民為基民以財為本是以王者必先愛養基本國家
調發河南為重所徵稅租率常三倍于舊今省部計歲
收通寳不敷所支乃于民間科斂桑皮故紙錢七千萬
貫以補之近以通寳稍滯又加兩倍河南人戶農民居
三之二今稅租猶多未足而此令復出彼不糶所當輸
租則必減其食以應之夫事有難易勢有緩急今急用
而難得者芻粮也出於民力其来有限可緩圖而易為
者鈔法也行于國家其變無窮向者大鈔滯更為小鈔
小鈔弊改為寳劵寳劵不行易為通寳從權制變皆由
於上尚何以煩民為哉彼悉力以奉軍儲已患不足而
又添徵通寳苟不能給則有逃亡民逃亡則農事廢兵
食何自而得有司不究遠圖而貪近效不固本原而較
末節誠恐軍儲鈔法兩有所妨臣非於鈔法不為意也
非與省部故相違也但以鈔法稍滯物價稍增之害輕
民生不安軍儲不給之害重耳惟陛下外度事勢俯察
臣言特命有司減免則羣心和悅而未足之租有所望
矣
三年河南頗豐稔民間多積粟汝礪上奏曰國家之務
莫重於食今所在屯兵益衆而修築新城其費亦廣若
不及此豐年多方營辦防秋之際或乏軍興乞於河南
州府驗其物價低昂權宜立式凡内外四品以下雜正
班散官及承廕人免當儤使監官功酬或僧道官師德
號度牒寺觀院額等並聽買之司縣官有能勸誘輸粟
至三千石者將来注授升本牓首五千石以上遷官一
階萬石以上升職一等並注見闕庶幾人知勸慕多所
收獲上從之同提舉𣙜貨司王三錫建議𣙜油高琪以
用度方急勸上行之汝礪上言曰古無𣙜法自漢以来
始置塩鐵酒𣙜均輸官以佐經費末流至有筭舟車稅
間架其征利之術固已盡矣然亦未聞𣙜油也盖油者
世所共用利歸於公則害及於民故古今皆置不論亦
厭苛細而重煩擾也國家自軍興河南一路歲入稅租
不啻加倍又有額徵諸錢横泛雜役無非出於民者而
更議𣙜油歲收銀數十萬兩夫國以民為本當此之際
民可以重困乎若從三錫議是以舉世通行之貨為𣙜
貨私家常用之物為禁物自古不行之法為良法竊為
聖朝不取也若果行之其害有五臣請言之河南州縣
當立務九百餘所設官千八百餘員而胥隸工作之徒
不與焉費既不貲而又創搆屋宇奪買作其公私俱擾
殆不勝言至於提點官司有升降決罰之法其課一虧
必生抑配之弊小民受病益不能堪其害一也夫油之
貴賤所在不齊惟其商旅轉販有無相易所以其價常
平人易得之今既設官各有分地輙相侵犯者有罪是
使貴處常貴賤處常賤其害二也民家日用不能躬自
沽之而轉鬻者增取利息則價不得不貴而用不得不
難其害三也塩鐵酒醋公私所造不同易於分别惟油
不然莫可辦記今私造者有刑捕告者有賞則無頼輩
因之得以誣搆良民枉陷於罪其害四也油戶所置屋
宇作具用錢已多有司按業推定物力以給差賦今奪
其具廢其業而差賦如前何以自活其害五也惟罷之
便上是之
四年翰林侍講學士趙秉文上奏曰寳劵滯塞盖朝廷
初議更張市肆已妄傳其不用因之抑遏漸至廢絶臣
愚以為宜立回易務令近上職官通市道者掌之給以
銀鈔粟麥縑帛之𩔖權其低昂而出納詔有司議行之
元世祖至元二十三年中書傳旨議更鈔用錢同知江
西宣慰司事劉宣獻議曰原交鈔所起漢唐以来皆未
嘗有宋紹興初軍餉不繼造此以誘商旅為沿邊糴買
之計比銅錢易於擎齎民甚便之稍有滯礙即用見錢
尚存古人子母相權之意日增月益其法浸弊欲求目
前速效未見良策新鈔必欲創造用權舊鈔只是改換
名目無金銀作本稱提軍國支用不復抑損三數年後
亦如元寳矣宋金之弊足為殷鑒鑄造銅錢又當詳究
秦漢隋唐宋利病著在史冊不待縷陳國朝廢錢已久
一旦行之功費不貲非為遠計大抵利民權物其要自
不妄用始若欲濟丘壑之用非惟鑄造不敷抑亦不久
自弊矣
世祖時東平布衣趙天麟上策曰臣聞聖明開世混萬
國之車書法制臨時便羣機於掌握廟堂電斷區宇風
從故得其要則可成長久之功動其機則可底治安之
效欽惟陛下貴為天子所衣不過禦寒而已所食不過
適口而已然而智周六合仁濟衆有而不憚煩者盖皇
天降命歸于有德推脩身之餘以理之也臣伏以定已
然之事者須據其形審將来之形者莫如於勢察形勢
之大者莫大於財力財者義之基也力者德之資也今
國家德義行乎上而下猶未之盡從財力壯乎末而本
猶未之丕定臣所以冒死而言之也欲下民德義之風
行宜在上財力之方無失也夫財貨重則榖帛輕財貨
輕則榖帛重是以有子母相權銅楮逓用之法焉此盖
財之形也方今至元鈔法以一當五可謂審於財之形
矣上好義則下亦好之上好利則下亦好之臣但以在
上之利皆出於民轉相兼并以至窮困百姓不足君孰
與足此盖財之勢也夫曩者之時宋據荆揚則其險要
在於江漢金據中原則其險要在於河山以至遼人之
海蜀人之棧得一郡則有開疆拓土之勲失一郡則有
斷臂亡肩之患此盖力之形也今立行省于外維持錯
綜衆建其官有諸侯之鎮而無諸侯之權可謂審於力
之形矣然雨露霑濡之地乾坤盖載之區莫非吾之民
也但以國家一綂拱於燕都非同金宋遼蜀之君守蕞
爾之地以為民主也且瓜分之國形勢在地一統之運
形勢在民約力量財惟軍為甚此盖力之勢也財壯於
下而化易行化行而知耻知耻而禮讓興矣力壯於上
而權易持權持而民新民新而王政成矣伏望陛下顧
形勢之大明財力之源凡息民之務如偃兵戈之𩔖未
降者降之凡養民之道如限田産之𩔖未行者行之凡
溥天兆姓四遠諸方有銜冤無告者以肺石達之凡軍
役之家宜令樞密院差官随處與鄂囉官一同照戸口
産業再行定之臣竊見軍戶有財竭力屈丁壯俱無而
婦人嬰孺承其門籍者有壯夫百丁良田千頃而亦與
貧人一例應軍役者或謂軍籍不敢輕動則是敢於苦
貧逸富而不敢行均一之政也凡軍役十年一定限内
皆不可改移限至許告消乏凡定軍之法但升降軍籍
之家不得已而採工匠之上戶以充之可也若然則財
力之形勢並壯而德義之化靡有不從者焉良由形勢
係於下民而下民既均且逸矣國家豈有不壯者乎德
義豈有不孚者乎
天麟又曰臣聞仁義而已者亞聖之法言允執厥中者
聖人之極致仁義合而為道道者利之利也執中變而
為過過者利之害也何以言之夫愛人利物謂之仁見
得思宜謂之義以致民心悅順基緒堅長如滄海泄於
尾閭而百川益以歸之如張弓當乎不足而自然有以
補之此雖不言利而利已在其中矣夫取物限多謂之
過平限益求亦謂之過以致民生朘削恒業消耗且下
之於上猶枝葉之係本器物之在室上之於下猶本之
統枝葉室之貯器物未有枝葉朘削而本獨豐器物消
耗而室能滿者也此雖力征利而害已在其中矣超然
上聖鑒臨萬方明義之當然絶利之可欲守以行已推
於教人亦豈併絶其利之利者哉盖矯枉過直率之於
中而後已也今國家誅邪臣之好利者以謝兆人其官
吏之嗜利者以委憲職可謂審乎義利之正矣然而聖
教流布尚未盡從者利門未杜故也臣竊以財貨委有
失漏献言于上亦正義也乃有兇悖之徒傾巧之子平
地風波妄謂天下之財貨可商計也有欺蔽也有羨餘
也曲成微理足移明聖之心深飾辯言足惑明聖之聽
此等已惡於民而其實豈欲增國家之利哉但欲指名
握節侵剥刻除以自濟幸事之辦希功徼賞以自榮也
且自濟自榮亦何濟榮之有哉皆得珠藏腹斃身之𩔖
也是故釁彰加戮舉遺業而並破矣臣恐後之人昧未
形之禍貪望外之利亦且倣獻利者此盖未盡從聖教
之由也臣又以中外官吏志道義者據道義而直行志
功名者念功名而自勵以富貴為儻来之物以忠孝為
天爵之全豈肯浥下民之膏脂以潤其尺寸之膚哉臣
恐有志富貴者脅肩諂笑於權貴之前昏夜乞哀於要
津之下其未得之則患得之之難及既得之則仗市井
之謀乘君子之器姦心大逞欲竅旁開蒼蠅之技聞臭
而集苟狗之心忍羞而計心計之不足故口求之口求
之不足不知身之赴之手之攫之也吾家之何物未造
造之吾家何物未完完之王事紛紜委於後矣若見廉
者則相顧而笑之曰愚也拙也俸薄而廉徒自苦也既
又相齊而疾之曰汝非原范亦將廉邪汝不和光同塵
將背吾徒邪而陥之而脅之遂使廉之固者受排沮於
明時廉之薄者變琳琅而土苴矣彼一旦禍孽盈溢聞
諸憲職於是計賄之多寡而決之而復任之是用被決
無耻之徒復臨良民也如此而欲廉耻風行奚自哉彼
習知被決而復獲守職則益無所顧矣此亦未盡從聖
教之由也故獻商計羨餘者莫非懷穢之人被笞杖復
官者例皆無耻之𩔖穢既懷矣惡能清耻既無矣惡能
廉伏望陛下大開離耀明示羣方凡財貨委係未貢而
無拘檢者許令陳言凡獻商計羨餘之議者並行禁絶
不須擬議而利門自杜於上矣凡中外掌政臨民官吏
厚增其俸有受一毫之賂停錮其身不假笞杖而利門
自杜於下矣盖以慾心之起小大無殊臨民之官莫先
於義也然後能私弊息而公義自行百姓足而君無不
足矣
許衡代人擬奏劄曰臣聞天下有大利非聚斂財貨之
謂也乾之四德曰利此謂生之遂也故以利為本此謂
性之順也聖人遂萬物之生順萬物之情故能致天下
之大利後世遂一已之生順一已之情故能致天下之
大害利之善惡於此判矣子曰君子喻於義盖物得其
宜則無不利故曰利者義之和也子曰小人喻於利盖
一於利而無義則害於人故曰放於利而行多怨後世
學者不識天下之大利而耻言之故曰利者悉歸於小
人以小人而謀利未有不為天下國家之禍者也臣以
為謀利者莫如君子盖君子不以利為利以義為利也
惟君子之喻於義也必損上以益下蠲無名之征罷不
正之供節用度減浮食國家若不足於調度然而土地
闢田野治年榖豐登盖藏充溢人民繁阜鳥獸草木咸
若以此觀之謂之國貧可乎惟小人之喻於利也必剥
下以奉上急暴横之征創苛虐之斂倉廪實府庫充國
家若足於用度矣然而土地日削田野荒蕪水旱相仍
閭里愁嘆人民凍餒兄弟妻子離散以此觀之謂之國
富可乎大略以富驕而亡國者常多以貧約而失國者
常少言利者必曰此特老生之常談而不切於用以今
楮幣折閱稱提無術君子苟能謀利盍出一策以為明
主獻乎臣敢曰楮幣之折閱斷無可稱提之理直一切
罷而不行用耳臣請言其幣之設非古先聖王智慮不
及後世而不能用也盖制法無義則古先聖王知其為
天下害必不可行也古者為市以榖粟布帛器用之物
自相貿易泉貨未鑄安肯持虚劵以易百姓之實貨哉
鹿幣之造特出於漢武虚耗無聊之末計歷千三百年
無敢染指於其後夫以數錢紙墨之資得以易天下百
倍之貨印造既易生生無窮源源不竭此世人所謂神
仙指瓦礫為黃金之術亦何以過此然後世不期於奢
侈而自不能不奢侈雖有賢明之資恐不能免也奸民
不期於偽造而自不能不偽造雖制以死刑不能絶也
此豈良法哉是故講稱提之策者今三四十年矣卒無
能為朝廷毫髮之助但見稱提之令每下而百姓每受
其害而貫陌益落矣嘉定以一易二是負民一半之貨
也端平以五易一是負民四倍之貨也無義為甚今不
若以實貨而收虚劵猶足以救前日之過而無媿百姓
也實貨者何塩是也言者又曰朝廷倚塩課為國之命
脉今乃欲以之易無用之破紙計狂而事左何以為國
乎曰不然榖粟布帛銅鐵金銀皆足以充國用歷黃帝
以来四千餘年之所通行何獨不可行於今日未論前
古只以渡江之初言之外有強敵内有羣盜干戈相尋
江左蕭條内立百司庶府外供歲幣饋餉不鬻官告度
牒不造官會國家亦漸致富強其所以制國家之財用
者亦人耳故曰遂萬物之生順萬物之情故能致天下
之大利盖自有道焉其可與俗吏言哉育萬物者天地
也主萬物者陛下也神而化之使民宜之輕重低昂豈
不在我惟陛下裁鑒
歷代名臣奏議卷二百七十三
