歴代名臣奏議卷三十
明楊士竒等撰
治道
宋仁宗天聖七年羣牧判官龐籍答詔論時政奏曰臣
幸辱班聮獲當次對輙陳管見仰瀆纊旒内揣狂愚當
從震殛臣聞服忠義者皆懷愛君之意被惠養者咸蓄
報恩之心故有委輅納忠嬰鱗陳諫義烈所激無故殞
身而況生逢盛隆身事明聖丁寕詔旨責其盡言非臣
韜默之秋實臣罄勵之日也恭惟皇帝陛下倚祖宗之
淳熙承慈聖之保祐積德彌盛涉道日深罄天咸寕而
自謂未乂在理必照而退託不明招尊鯁臣虚受讜議
不吝過舉恩廣日新此前王之所難而陛下之所易實
九廟無疆之福四海永安之基也臣是敢竭至陋之識
揣當今之宜可補助聖治之萬一者條之如左伏以推
誠任人則布腹心而事上懷疑待下則顯形迹以避嫌
腹心布則下無隠情形迹顯則義乖至理夫古今之事
固有形近私而實公者祁奚内舉其子而見褒前典亦
有形近公而實私者王莽親戮其息而終成大盜是故
王者察臣之心而任之推己之誠而信之則内竭其公
外宣其力矣是以唐虞之朝興羣臣之遜而不為比周
東漢之世立三互之法而無救衰弱故推誠之益如彼
而懷疑之損若此謹按唐文皇之世或言魏元成阿黨
者按驗無状温彦博奏其不存形迹遠避嫌疑元成奏
曰君臣上下同遵此路則邦之興亡或未可知文皇矍
然改容曰吾巳悔之故貞觀之冶與三代同風又憲宗
之時皇甫湜應制舉策語切直王涯是其舅時為翰林
學士任當覆策不以舅甥之嫌而收之為貴倖者所怒
及貶涯虢州司馬以湜之盛才而尚不免親累故元和
之政不至於太平此乃推誠懷疑之效也臣愚切窺今
日似懷疑而待下矣羣臣似皆存形迹以避嫌矣陛下
疑羣臣之私也臣下必有挾私徇情以致陛下之疑者
也臣又謂當考其状實退之罪之可也未聞任之而疑
疑之而任也書曰任賢勿貳又曰疑謀勿成此之謂也
而言事之臣知陛下之有疑也當以理道分判公私昭
然不惑使朝廷推至誠廣至公蕩然無猜以至於大同
也夫宓子賤古之一縣令耳推誠於下而吏不忍欺況
國家精擇信臣置之左右苟推心任之自非回邪姦佞
孰不竭心仰醻倚属也安可謂推誠不可行於今乎臣
切度今之言事者𩔖皆迎揣上意指似是之事以成其
疑是致上之益疑也則其意似欲陛下悉疑於下自取
信於聖心以利其身也不然夫豈不知疑之害治也臣
恐防疑不巳則上不知所信畏避不巳則下無所推公
公信兩虧事將安決伏惟陛下至聖至明臣碩陛下推
至誠廣至公察情偽以臻太平之治臣又聞萬機之務
所應至衆四海之大所緫至廣必在乎立畫一之法守
不紊之條持其權綱擥其要命此帝王所以不勞而制
天下也是故以一制衆則多至而益整以繁應廣則雖
久而必亂故曰法不一則朋黨生若然則發號施令可
得二三哉臣伏見去年十月十七日及二十七日宣傳
聖旨令群牧司借支帶甲馬二疋并随行草料與新差
保州廵檢都監楊懷愍本司為准大中祥符五年宣頭
節文今後應有臣僚及使臣脚下巳有官馬因差遣並
不得乞借官馬礙此條貫遂具劄子扵十二月二日進
呈得旨只令賜馬一疋自備草料樞密院出降宣頭之
次至三日又傳聖旨却令借帶甲馬二疋随行十七日
内為一小事四降聖旨三令借馬二疋一令賜馬一疋
本司不知所從遂再具進呈當月十六日批降聖旨云
巳賜與馬其劄子更不行方敢依准宣頭指揮且樞密
院是陛下樞密發命之司也得旨畫依方降宣命於外
頒行之次陛下又以傳宣衝之以在京之司職連大臣
則可以進呈更改若疎遠之地使何所依從夫一州之
守一邑之宰若政令不一尚有受其弊者況一人之威
天下之大苟命令二三安得不慮乎且號令如汗汗出
而不返者也故曰安危在出令安危所繫得不謹乎蜀
相諸葛亮有云宫中府中皆為一體陟罰臧否不宜異
同此實先代名臣之言也矧今寰宇之大咸遵一軌豈
宜號令之發自啓多門萬一處置大事亦如此比恐致
不虞以成後悔此遂事既往誠不當言臣碩陛下謹號
令於此後耳臣又聞守文之體必遵於制度御下之方
在謹於憲法制度定則貴不敢驕盈賤不敢踰越憲法
正則寬不赦有罪猛不及無辜釋此二者雖堯舜不能
治天下也唐文宗嘗言為國之道致治甚難宰相李石
對曰朝廷法令行則易此要言妙道也故法行則君主
重法廢則朝廷輕輕重之理安危之機乎夫祖宗垂憲
軌迹具在固不可改也所可改者請以醫者諭之夫藥
所以攻疾也若疾證巳移不應但守故藥必更方易劑
随其所移而攻之則疾應而痊矣法所以塞姦也若姦
源巳遷不應但守故法必更條易科随其所遷而塞之
則姦息而政明矣其不可改者亦請以醫者諭之夫三
部之脈四時之氣五藥之性針灸之法更歴古今孰可
變改也若制度之設尊君卑臣同文一軌防踰僭塞僥
倖雖前王後帝亦不可改易也凡人見法令之有改者
遂謂制度之皆可易也此世之所以多違越之人也恭
惟國家以聖繼聖典章開具垂之無窮自中書樞密院
下至百司政教所行皆有成憲守而勿失可致治平況
祥符中敕文應臣僚上殿奏事不得批依奏并批送合
属中書樞密等處以先帝睿明昇平在運小大之政無
不洞曉尚不欲便行依可而必令有司奏覆者蓋恐破
改舊制開啓倖門故也抑又先帝之深意不獨自守法
度而巳誠欲垂之訓典冀陛下遵之也臣伏見頃來傳
宣内降歲有增多夫求丐之人若事合舊典理非所創
則雖下有司不憂不行其背違定制創起新例者下於
有司必法而不可行故須求傳宣内降期於必遂是則
因一傳降廢一制度傳降不巳歲月寖深臣恐制度存
者無幾制度削則紀綱壊紀綱壊則上下之分何所檢
局此臣所以日夜為朝廷惜之也臣碩陛下事無大小
皆送有司覆奏則事機必當而典制常存矣然帝王行
法必從近始使左右貴戚畏而不犯犯而不捨則天下
孰敢輕重哉夫左右之臣貴密之戚出入禁闥綢繆寵
遇凡常之見所望惟恩望恩不巳驕怨漸積諸葛亮所
謂寵之以位位極則賤順之以恩恩竭則慢夫有賤位
之心繼有慢恩之意未有不猖獗踰檢縱肆無憚者矣
過惡既盈然後寘之文法此前代之亡身覆族者皆由
驕之太過制之不早故也所謂將欲福之適足禍之不
若以義而斷其恩以法而制其漸知有過不捨則大過
不生矣知無故不賞則僥望自息矣諸葛亮所謂威之
以法法行則知恩限之以爵爵加則知榮是也使其操
履自守常有懼禍之心寵渥所被必懷感恩之意永保
元吉與國同休豈非王者待左右親戚之至仁乎孰若
養癕疽使至決潰也臣頃為開封府兵曹參軍伏見王
世融因毆本府客司軍將仇保法當贖銅物勅勒任且
仇保京府一走吏耳世融貴戚之子也陛下責其横恣
越法停官此實國家用法之至當而保全戚里之深心
也若陛下制馭左右貴戚皆如世融則何患法不行而
人不畏乎況此數年事耳固未忘於聖心近聞作坊料
物庫監官連宫掖之戚侵盜官物事發而逃三司按捕
之次降旨不令窮究此非臣本職得自風傳萬一有之
未為美事陛下何不使推窮其事付之於法俟其知過
後或因赦文稍加收叙或以衣食豢養不使任職若因
而悛改是陛下再造其身也此乃公法不屈私恩亦隆
臣切惑聖斷異於曩時也計過則此重而彼輕也論属
則彼親而此疎也議罪則彼加法而此貸刑也臣恐中
外有或效之者繩之以法是同罪異罰矣因而寬之是
法憲廢矣昔漢武帝時隆慮公主病因以金千斤錢千
萬為子昭平君豫贖死罪上許之隆慮公主卒昭平君
驕醉殺人廷尉請論武帝曰法令者先帝所造也用弟
故而誣先帝之法吾何面目入高帝廟乎又下負萬民
乃可其奏哀不能止且隆慮帝妹也昭平帝壻也復巳
許其贖死而終不貸貰者蓋食言之媿小而廢法之失
大也故臣碩陛下謹法制以齊中外也謹覽詔文云規
朕躬之過失臣伏惟陛下體仁聖之姿躬孝睦之德鑒
照古昔包舉蓺文屏絶游畋不邇聲樂奬用忠直斥遠
佞邪此天下家曉而戸知也然日月不能無薄蝕之過
唐堯不能無哲惠之難故懷多福者小心累大德者細
行臣是敢竭愚慮塞明詔又云陳宰政之闕遺伏以執
政之本在内銓擇庶官在外安集百姓今官吏非其人
而曠弛之政漸盛考課不得其實而升黜之典或濫夫
官吏之體奉公束手以為要胥史之性舞文規利以為
資官吏不嚴則胥史縱胥史縱則法令壊法令壊則民
受弊此必然之理也夫欲外律郡國當先自京師故曰
京邑翼翼四方是則今京任之官以寬縱法制為大體
以姑息胥史為美名此巳相沿積習矣或有以公繩下
者則羣胥百計而動搖之誠能動搖則來者為戒雖有
公心幹略安敢施為乎伏見祥符縣令檢下稍峻群胥
相率逃去尋而罷其縣事是動搖之計行矣況近年來
任京職者多徇其私便罕責於才實按局廢弛蠧弊增
深而今之奉公稍矯前失朝廷不責狡胥之隂計而戒
官吏之峻整臣恐自此孰敢盡公操法束縛羣下乎百
司觀之孰不效之乎百司之胥既效之而危其上百司
之官亦戒之而縱其下上危下縱久而成風此為胥史
謀則得矣為公家謀何有哉使四方聞之莫可則矣臣
碩朝廷速變此風無使成俗要在擇人而任責之行法
無聽羣黨動搖之也又考課之制備存令典景行功罪
不容隠私今内外之官雖有課歴率無實状蓋由刺舉
之官或昧於察廉或徇於私曲推勞舉過多失公實意
有發擿則果能成贓情在容掩則吞舟漏網考課之司
但據課歴以入升殿之科無緣察其真偽夫剛正之吏
彊猾所以為仇則孤立而多患貪黷之夫姦智足以自
衛則有黨而寡禍故有幹廉在公而偶罹文法者考司
即為有過而降殿之典行矣誅剥害民而贓状不露者
考司即為無瑕而升賞之恩及矣如此則降之或在非
辜既無以戒惡賞之或在有罪又無以觀能實由任選
之道不精阿縱之法不嚴察舉之官不懼故也臣碩朝
廷立嚴制去此弊風此乃銓擇之闕也又國之用度節
儉為先節儉行於上則府庫實於内雖逢灾沴之數水
旱之因上有賑救之備則民無流亡之悲今財賦益屈
而土木之功不息浮冗之費日增儲蓄寡備而荒殄之
民屢困賙恤之恩不時此輔臣固當苦言陳罷土木削
浮冗以存濟之此乃安集之闕也儻陛下不輕小臣之
言曲加裁擇誠能察情偽審號令謹法制然後責輔臣
之公正者推擇天下才行而任之嫌疑之私既去至公
之風自行名實不亂賞罰必當官曹嚴整紀綱振張則
詔旨所謂回邪朋比阿私恣横請託貪殘宜自息矣止
土木之功去浮冗之費則失業之民有以濟矣臣聞明
王聖主好聞其過忠臣孝子言無隠情至於諱有司悼
後害皆非人臣之節也敢效百慮冀補萬分幸當責言
之辰㒺避論輸之律實祈英睿照其悃誠
八年侍御史知雜事劉随上章獻皇后乞還政䟽曰臣
恭惟皇太后天資聖明手扶宗社爰自先朝不豫萬機
倦勤皇帝養德東朝選賢咨善太后預聞政事參決居
多洎皇帝膺龍躍之期年尚冲幼太后承顧託之命心
如金石垂簾以對群臣盡力以報先帝戎夷率服華夏
乂安終始不渝中外咸仰於國家顯隆平之舉於皇帝
極慈愛之情天地之功全母子之道備光輝於簡册垂
億萬年然天下治矣王業崇矣皇帝長矣太后勤矣而
猶祁寒盛暑勞苦聖躬一日萬機煩於聽斷臣聞虚心
以致遐夀澄神以保太和是以神仙夀同天地者不勞
心而役神也臣愚欲乞今後軍國常務並逐日專取皇
帝處分所貴清神養素延聖母萬夀之期内侍問安成
皇帝孝治之德天下幸甚
景祐五年制策曰朕蒙積累之休蒞幅員之廣寅畏天
命以康元元思欲恢祖宗之遠圖追皇王之極摯躋俗
於仁夀之域陶民於禮義之化兢兢業業不敢怠遑焦
心勞志十有七年于兹矣而明不燭遠智不通幽奉承
明訓惟恐失墜故深詔有司詳延天下特起之士冀聞
忠讜實至之言以補朕之不逮子大夫卓出群萃褎然
造庭必有宏謀以塞虚佇國家誕膺寳命奄甸中區三
聖繼明萬邦作乂除殘而革暴蠲苛而薄賦稼政脩禮
文縟愛人甚於赤子縻賢同夫白駒竒傑魁壘之士列
位于朝循良慈惠之長分政于外求治若此可謂勤且
至矣然而革之前載猶或異論法制寖講未協厥中經
費實繁而未得其節樂未諧於韶濩刑未措於成康官
司或昧於廉平風俗頗虧於素朴夷貊雖率化而時或
有陵犯邊鄙者歲時雖嘉靖而時有警戒變異者將朕
之不德使之然耶抑物之有數適當爾耶子大夫其精
心極慮無有所隠古之制度可用於今今之章程有盭
於古並宜條列勿事猥并立樂之方何以格神祇而來
瑞物祥刑之要何以空囹圄而致和氣至於遴柬多士
懋建庶官咸有前規可為來範唐氏考功之格善最悉
陳漢家刺部之儀科條具舉士民之𩔖愚衆賢寡奢僭
相尚習以成風不嚴而化其術安在蠢爾微寇何以革
其非心漠然大鈞何以致其順序且道者萬世無敝而
前經有忠文相救之說法者百王不易而舊典著輕重
異用之宜戴記為國有九經所宜銓次周官辨地以五
物咸為敷陳式副諮詢且觀殫洽固將施之於行事匪
獨取之於虚文悉意以陳無撓執事張方平對策曰臣
聞昔漢氏始舉賢良文學士而策以當時之大政凡治
亂之故施捨之宜使以經對所得善者輙施之於政故
文景之朝制度興作比隆三代得人之盛由此其選也
今陛下上承先志遐稽治古祗惕乎安安之難戒慎乎
事事之備數詔多聞之士延至大廷臨問以保邦制理
之道以通天下之志以成天下之務兹誠抱器而有心
於生民者發舒其憤碩之會臣不佞學不足以通天人
之變識不足以達古今之務而竊有志焉乃今承之靦
然塞舉大問所及豈臣愚所能通者雖然敢不以承學
所聞謹昧死上愚對臣伏讀聖策見陛下寅畏天命以
康兆民為心奉承謨訓以恢遠圖為志期躋俗於仁夀
思陶民於誼禮而退託於不逮以求忠讜之言斯以見
陛下虚懷於聽受之勤也伏以聖策有除殘去暴之言
及蠲苛薄賦之念列愛人縻賢之道叙列位分政之良
斯又見陛下勤恤小民之依以深察其微隠勵精庶政
之紀以博用乎賢才此帝堯之協和萬邦周文之思皇
多士而猶慊然興歎逖懷治古請為陛下廣其義焉昔
聖王之所以能見天下於戶牖之間運萬化於股掌之
上者非為一人之明且智可徧見而盡察也使聦明者
竭其視聽知力者盡其謀能則事無所遺政無不舉矣
欲事無所遺在乎廣言路欲政無不舉在乎正有司臣
聞書稱舜之德曰詢于衆伊尹曰匹夫匹婦弗獲自盡
人主㒺與成厥功古之興王咨嗟戒慎莫不箴勅其羣
下俾補察其政故在輿有旅賁之規位宁有官師之典
倚几有誦訓之諫臨事有瞽史之導猶衆楚人之求其
齊言不可得也古之明君思興治道曷有不先廣視聽
以平王度者乎昔漢魏相白去尚書副封以防壅蔽而
宣帝得以知萬機之微為漢明主唐太宗著司門式云
其無門籍人有論奏者皆令監門司馬引對不許關礙
又制大臣入論事輙令諫官同入或對問之言有虧理
道随即争之此唐文帝致太平之迹也今朝廷司過拾
遺之職惟御史諫臣凡厥庶官無得出位而言者臣碩
陛下深留聖慮遠惟治方益進端亮骨鯁之士以旦夕
承弼清閒之餘對臨之際訪之古訓爰及政事則嘉謀
日聞于黈纊誠士各薦其見聞夫如是則何遠而不燭
乎臣聞夫子曰必也正名乎春秋之義君不尸小事臣
不專大名故尊主其要卑任其勞人君佚於任使仰成
而治三公論道九卿分職羣有司各事其事以故庶務
百職本末條理今夫津官亭吏一命之微米鹽貨利毫
杪之細莫不關決衡石經煩清衷三公下任卿大夫之
勞卿大夫勞領羣有司之事職分名局不歸臺省政失
其本事忘甚舊惟陛下考理之要清化之源莫若謹諸
關柅執其機轄委任三吏切摩治本使夫緫百揆者則
謀建庶官之長列庶官之長者則各選衆職之任付之
柄而要其效盡其材而責其成官守典司無相侵紊有
廢厥職必正于罰如此則陛下以無為用天下羣吏莫
不各有為而為天下用要在于上詳在于下上下正則
天下治矣夫如是又何幽而不通乎方且優游嵓廊之
上拱揖羲軒之庭不為而功成不勞而治定易曰知臨
大君之宜此之謂也伏以聖策曰今竒傑魁壘之士列
位于朝循良慈惠之長分政于外求治若此之勤猶未
格于前載者臣伏讀至于再而竊有惑矣臣誠深歎陛
下有英睿之度而臣弼乏將明之材因循蔽欺偷取一
切不能作法於治不能革弊於細獨貽陛下兢兢之憂
也誠使朝皆竒傑則朝廷重而百度正外皆循良則上
下交而其志通雖甚盛德何以加此又何前載之愧乎
以臣之愚正謂朝位鮮魁壘之器外官寡慈惠之師未
足以副聖心愛人縻賢之念爾雖然竒傑乃間世而出
循良非比肩而有亦在人主推擇而聳勸之爾何以言
之列位于朝者忠邪不可不辨也分政于外者牧宰不
可不重也臣聞伊尹戒太甲曰左右惟其人周穆王命
伯冏為太僕正曰僕臣正厥后克正僕臣諛厥后自聖
旨哉聖賢之究治本也堯舜禹大聖智者然猶相與歎
以不知人為憂此九德所以為帝謨也至于夫子亦以
為知人之難堯舜其猶病諸夫知人之所以難者以其
巧言令色之賊實也夫世之治亂君之昏明臣之忠邪
所更而有雖治世明君不能使其立朝居位舉忠賢而
無邪佞者也由能親忠賢而疎邪佞者爾雖亂世昏君
亦未必立朝居位舉邪佞而無忠賢者也由其近邪佞
而遠忠賢者爾故堯舜之庭稷契班乎共鯀幽厲之朝
蘇衛儕乎榮暴顧上所親而近者孰悅焉夫欲辨朝位
之忠諛者考其所朋之迹而志行見矣察其施作之謀
而材智詳矣忠莊而端直者斯則雪霜之松栢矣諂從
而容悅者斯亦疾風之蓬累矣進斯人也原其譽之所
自退斯人也察其毀之所出拔茅以彙必有𩔖也如此
則列位之縻賢頗得竒傑魁壘之士矣臣聞民政之本
在乎牧宰而朝廷之選任其制甚輕銓審補除初無差
擇計階而授循資而遣或罷弱昏亂狠頑貪忍流毒于
下窮枉無告刺守奪于權利坐視其弊而莫之聞者地
相接已夫本既失之姑正其末猶愈於不正也昔在兩
漢雖有刺史督州而又時遣使四出察羣吏之治故前
漢則有繡衣直指傳行四方得專免二千石後漢則有
美俗清詔之名以按郡國唐雖有採訪按察之職而亦
時遣郎官御史出廉外事誠國家舉用漢唐之典精選
臺閣之臣才識深明風度方重者時遣分道以察郡縣
守令能否之迹具善惡而入報示賞罰於必行如此則
牧宰之官心知勸懼郡縣之政稍以澄清夫是則治民
分政者頗得循良慈惠之長矣聖策曰法制寖講而未
協厥中經費實繁而未得其節樂未諧於韶濩刑未措
於成康官師或昧於廉平風俗頗虧於素樸此以見陛
下無微不講無小不慮者也夫法制所以未中以其命
令之數易經費所以未節以其用度之無蓺樂未諧於
韶濩以其工師之失職刑未措於成康以其貨利之亂
制官師或昧於廉平以其澄勸之義廢風俗頗虧於素
樸以其分度之禮踰臣請為陛下悉數以終之臣所謂
法制所以未中以其命令之數易者聞之書曰慎乃出
令令出惟行夫命令者國之綱紀政之隄防綱紀一弛
則萬目随解隄防一傾則横流莫制故為國之本為政
之原信為大也比者命令布下尋復衝改是以郡縣承
用者駮姦吏巧□因緣為市民無所措手足而多犯于
有司揆大體而論之此損政之深者倘朝廷出令事干
大政必集議而後行下于多方必一定而無變略其苛
細删諸重累俾萬姓咸曰大哉王言又曰一哉王心如
此則法制允當協于中理矣臣所謂經費之未節以其
用度之無蓺者伏以承平之日久是故因循之弊生日
知其所增歲不知其所減此費之所以煩也陛下幸加
惠思所以撙節之理臣謂宜以約處之而巳宫室臺榭
足以順隂陽之候旌旗羽衛足以昭文物之容苑囿池
蘌足以備游豫之行音官樂部足以具燕享之禮自餘
土木之不急者舉罷容衛之罕用者勿飾寬池囿之利
下賦於貧民省音樂之伎稍斥其冗食減後苑之工巧
息匠司之營繕慎無名之好賜約無功之匪頒罷緇黃
之厚施節一切之横費以緩天下水旱之賦以為國家
帑廪之實以濟疲農工女稼穡之勤以整老弱孤寡飢
勞之殃如此則德澤被于天下而經費有節矣臣所謂
樂未諧於韶濩以其工師之失職者昔舜命九官夔實
典樂漢史叙得人之盛而儒雅質直無協律並列又漢
制卑者之子不得舞宗廟之酎歴代而下樂府令丞多
用士人夫均聲考律其義微矣故師胥瞽矇古所甚重
也今夫執伎以事上者歴象則有司天之監醫藥則有
翰林之署至于琴奕書畫一藝之微者莫不厚賦廪稍
間蒙寵賜太樂諸工真古者大夫士之職也謂宜略依
司天為之官次補用知鍾律之士以充其選擇取儒師
為之令丞使習其精義通其鍾吕雖名異於韶濩而可
以薦天地享祖宗其用一也臣所謂刑未措於成康以
其貨利之亂制者伏以國家之在宥天下一統治平德
教加於蒸人其陶化益深矣陛下臨御區極欽恤庶慎
急深故之罪寬縱出之罰有慘怛之愛有忠利之教而
刑未之措獄繫猶繁其故何由蓋上籠貨物漁財利之
路多筦𣙜封占之法密間之以權豪富室侵奪貧細吏
務因循或引賕賄不能抑強扶弱是以小人業蹙窮而
思濫者衆矣誠朝廷慎擇守宰摧抑豪猾稍寬利路以
優齊人刊定律令除文致毛細之法務從簡易便於遵
守使民不敢欺冒而試法吏無以輕重而侮文則刑雖
未盡措而羅穽寬矣臣所謂官司或昧於廉平以其澄
勸之義廢者按周典小宰以六計弊羣吏之治雖治行
不同而同主於廉故馭吏之法麗重惟貨而受賕&KR1328;禁
相繼有焉意者官刑稍以寬弛部長多故縱歟夫貪吏
侵刻下民善事上官腹心爪牙各有施設及貫盈滅趾
官以墨敗而又赦令屢下亟蒙釋觧丹書未乾已冀收
叙此所謂官刑稍以寬弛者也今夫令宰有濫黷之迹
而守倅縱不考驗守倅有貪暴之政而司官隠不上聞
及乎惡積而不可掩事播而不可逭罪正不察厥罰至
輕倘使諸統設之司及于聮事之職贓罪相坐以重其
累則人自為計下無容姦矣夫峻刑苛禁誠非治世善
化之意然今風俗流溢踰軌者衆不嚴官制何以立法
猶乎馭駻突而不利于銜策且奔踶而衝蹶矣古所謂
惟齊非齊者謂此道也臣所謂風俗頗虧於素樸以其
分度之禮踰者書曰惟民生厚因物有遷違上所令從
厥攸好故君人者章好以示民俗慎惡以御民滛夫風
化之所起必由上以達下内而及外且萬邦表則在乎
王國今夫彫飾巧偽之器竒邪纖靡之服陳鬻于市流
于四方詐偽姦欺聚為淵藪按周官以儀辨等則民不
越以度教節則民知足古之制民者使之雖富不異服
無故不食珍納幣無過五兩合親不踰一肉故王道之
端必自制節始也謂宜益條其僭侈之弊惟事事為之
分度所示制令期于必信如此則争奪踰靡之俗革禮
義敦厚之教行矣聖策曰夷貊雖率化而時有陵犯邊
鄙者歲時雖嘉靖而時有儆戒變異者兹又以見陛下
過虞寇聚之漸祗畏天戒之重也然陵犯之擾雖特儌
裔之小醜變異之來兹乃隂陽之大事何陛下問之後
乎彼群蠻依嵠峒之險恃林嶺之阻窺伺無備潜出攘
掠結集如蟻蜂飛迸如鳥獸守臣無状自投亡地然此
之區區者亦何足以累國威煩聖慮哉臣謂邊事之重
其在西北乎北戎通好於我餘三十年自漢氏巳來夷
夏之和而能堅守信誓如今之久者未之有也非惟懷
我恩信利我聘幣抑當我盛德之世無釁可乘夫以利
相結者利盡則交疎以勢相合者勢解則難作故有備
無患謂之善無恃不來在乎多筭又西陲雖受羈縻姑
息蓋久自國家失朔方棄靈武置戍内地控扼益蹙雖
貢職外謹而巢穴内堅鄙上之防不可不戒且自唐氏
中世以降兵農之業離文武之權分而政事不齊國謀
相乖矣今之邊事根本在於廟堂措置施設固非下臣
所得而詳然三軍之命繫於主帥是以擇將之重兵事
之本臣請因平寇之問著于後篇以言之深惟陛下以
天日高明之德承祖宗淳耀之靈夙興視朝中昃勤聽
勅天之命臨此下人無疆惟休亦無疆惟恤宜乎自天
降休百嘉來應而災異數作謫變仍見上天勤勤之意
諒不徒發而必有所屬也間者殞星如雨流擾失次地
震定襄裂而湧泉雷不收聲泄于窮冬又正月以來日
蒙少光輙或數日不解臣鄙儒昧於天官之學竊考春
秋之義及前志天文五行之占其咎皆由乎陽德微弱
隂道專縱下為阿比盜用威柄者也夫隂之為象臣道
也妻道也邊圉之道也天意若曰將俾陛下察左右之
姦正宫闈以禮謹邊防之備者乎夫人君之道所以配
乾而法天者蓋取乎乾體之剛天行以健也剛故中正
無邪健故運行不息洪範曰惟辟作福惟辟作威春秋
之義譏大夫之專者夫臣下能竊威福之柄亦不專在
乎執政當國者苟信聽之或過則欺誣之随生蟻漏壊
堤炬遺燎原杜漸防微在慎厥始此所謂察左右之姦
者也若夫防戚黨之侵預絶女謁之請求御進取周典
之文均選循漢氏之制戒留連之害政事省幽怨以延
和氣此所謂正宫闈以禮者也若夫將校之列思其智
勇可任者為誰卒伍之衆察其銳驍無前者有幾邊壘
守將孰有扞城之材帷幄謀臣孰有折衝之筭至于儲
峙輸發之術兵械精完之數有一未備非先勝之道也
此所謂謹邊防之備者也夫是三者惟在陛下存神而
遠照凝慮而深思利柄勿以假人主威貴乎獨運雖篋
櫝已固扃鐍不可不嚴雖垣墉既脩關楗不可不設用
乾剛以弭隂異謹人事以應天心如此則災異不足消
休祥不足致也且聖策俾臣精心極慮無有所隠臣既
冒陛下斯舉矣敢悼後害而為身謀者歟亦在陛下寬
狂妄之誅以來天下至當之言焉聖策曰古之制度可
用於今今之章程有盭於古並宜條列勿事猥并臣謹
按春秋之義譏變古易常者而又善變之正者蓋國之
善制不可輕變其未至者變之可也伏以先制舊法彼
此一時事體權宜各有云設誠大制度或大典章為世
規摹著在甲令故當守而弗失謹以奉行至於凡小事
為因時消息或迹存而理異或法久而姦生必踐而行
以為無改於祖宗之道此所謂膠柱而鼓瑟刻舟而求
劒者易曰窮則變變則通通則久故復而不厭久而不
弊之謂道昔先王之作為爵禄賞罰以親攬其柄是以
為天下之主見勞授賞則衆譽不能進無功見惡行誅
則衆讒不能退無罪若政無大小人無善惡進退用捨
一取諸舊是爵禄賞罰不在人主而在例也與奪之柄
於陛下何有臣碩陛下革弊去蠧無不忍之愛拔才賞
忠無疎賤之隔大稽諸古小度于今使天下之耳目常
新萬務之本原必正無曰引例合義而巳如此則古之
制度斯用於今今之章程自合於古矣帝王之制不亦
光大乎聖策曰立樂之方何以答神祇而來瑞物祥刑
之要何以空囹圄而致和氣臣前所謂謹工師之職齊
貨利之制者備矣夫樂作而順氣成象則和和則瑞物
至矣故夔曰於予擊石拊石鳥獸蹌蹌簫韶九成鳳凰
來儀刑得中則清清則和氣應矣故周官曰以刑教中
則民不虣夫是則和氣其有不通乎聖策曰遴柬多士
懋建庶官咸有常規可為來範唐氏考功之格善最悉
陳漢家刺部之儀科條具舉臣按唐六典考功考課之
法有四善一曰德義有聞二曰清慎明著三曰公平可
稱四曰恪勤匪懈善状之外有二十七最獻可替否拾
遺補闕為近侍之最銓衡人物柬擢才良為選司之最
揚清激濁褒貶必當為考校之最禮制儀式動合經典
為禮官之最音律克諧不失節奏為樂官之最決斷不
滯與奪合理為判事之最部統有方警守無失為宿衛
之最兵士調習戎装充備為督領之最推鞫得情處斷
平允為法官之最讐校精審明於刊定為校正之最承
旨敷奏吐納明敏為宣納之最訓導有方生徒充業為
學官之最賞罰嚴明攻戰必勝為將帥之最禮義興行
肅清所部為政教之最詳錄典正詞理兼舉為文史之
最訪察精審彈舉必當為糾正之最明於勘覆稽失無
隠為勾檢之最職事脩理供承強濟為監掌之最功課
皆充丁匠無怨為役使之最耕耨以時收穫成課為屯
官之最謹於蓋藏明於出納為倉庫之最推步盈虚究
理精密為歴官之最占候醫卜效驗居多為方術之最
譏察有方行旅無壅為關津之最市鄽不擾姦濫不行
為市司之最收養肥碩蕃息孳多為牧官之最邊境肅
清城隍脩理為鎮防之最𩔖其善最校定内外文武官
吏之課為九等焉漢刺史以六條察所部二千石其略
曰豪右兼并占田過制曰二千石納引賕賄曰喜怒任
情曰選署不平曰子弟請託曰違公不比此科條之目
也聖策曰士民之𩔖愚衆賢寡奢僭相尚習以成風不
嚴而化其術安在夫戒奢防僭之術臣既略陳于前矣
蓋民之為名謂其冺然無知辨者愚之衆也所禀蓋然
其動静趣習惟上是視故曰君子之德風小人之德草
草上之風必偃言下化上之速也在易履卦象曰君子
以辨上下定民志故上下誠辨則民志斯定矣其在節
卦象曰節以制度數議德行夫數度有等則貴賤章别
德行見奬則賢愚自分此則節之本也陛下念民習侈
屢以為問有以見聖意之深憫乎末俗之不厚也間者
頒下詔旨戒服用之尤溢者媮靡少損矣然未足以稱
陛下淳儉之教意者民之所效者其本未正歟春秋之
義法之所建必自貴者始陛下誠欲清天下之弊其自
諸戚里豪貴大臣之家以先之上徐趨而下奔走不嚴
而化此其術也聖策曰蠢爾微寇何以革其非心漠然
大鈞何以致其順序者夫裔夷微孽臣既列于前篇矣
其擇將之事請得復盡焉今禁衛千幕環絡京甸什伍
相長偏禆相承六軍之重統乎元帥而皆起奔走之勤
舊積恩澤以稍遷以軀力為武以引強為材智不足以
達機變惠不足以撫部伍冒没寵利優游太平輕肥相
夸坐受姑息設不幸遐陬有嘯聚之寇邊隅有侵牧之
擾雖受成于上指蹤在人非惟師律之不臧智勇之無
恃是其肯委易得之富庶冒難死之鋒刃乎故將不知
兵主不擇將無功厚賜無勞厚禄皆法所忌者也向者
朝廷念將帥之材難是以擇搢紳之能者然其所得率
多善奔走人事以為寵利之路而巳其鈐略才藝不謂
無之然固鮮焉誠國家因為科條損益其制使夫衣冠
之應詔者為設機宜十問以策之必有稽於軍志精合
於時體者為通擢之理戎參于列校其方略智勇固未
之盡抑猶愈於徒進者也至於和大鈞致大順兹由民
心下和則和氣上應爾時使薄斂以富之緩刑弛力以
佚之制節謹度以平之擇吏審令以安之是以政和則
民和民和而後隂陽和隂陽和則大鈞調而順氣序矣
聖策曰且道者萬世無弊而前代有忠文相救之說法
者百王不易而舊典著輕重異用之宜者夫董生推道
蓋探其本而言荀卿論刑蓋有所激而發彼三代之弊
雖有忠文相救之說至于法天順人之意其可改乎此
則萬世無弊之本也彼治亂之世雖有輕重異用之宜
至于遏惡扶善之用其可殊乎此則百王不易之制也
聖策曰戴記為國有九經所宜銓次周官辨地以五物
咸為敷陳夫為國有九經者脩身則不惑尊賢則道立
親親則諸父昆弟無怨禮大臣則不悖體羣臣則士之
報禮重子庶民則百姓勸來百工則財用足柔遠人則
四方歸之懷諸侯則天下畏之此為國之九經也周官
大司徒之職以土會之法辨五地之物生一曰山林其
動物宜毛物其植物宜皂物其民毛而方二曰川澤其
動物宜鱗物其植物宜膏物其民黑而津三曰丘陵其
動物宜羽物其植物宜覈物其民專而長四曰墳衍其
動物宜介物其植物宜莢物其民晢而瘠五曰原隰其
動物宜臝物其植物宜叢物其民豐肉而痺此五地之
物也聖策曰固將施之於行事匪獨取之於虚文兹以
見陛下虚己以諮詢留聽於葑菲者也臣材識迂鄙不
通于政至于所發亦庶幾有以上當聖心者陛下不廢
其言擇其近是者粉澤而用之使天下知國家設科取
士之道不為虚名則豈惟臣之獨被寵靈也哉固國家
之盛美者巳臣昧死上對
慶歴五年張方平為御史中丞上言曰臣觀古今治亂
之變在上下之勢離合而巳上下之勢合事無大不成
上下之勢離事無小不敗況近司輔臣股肱同體協恭
和衷豈容乖異竊聞中書奏事争辨御前連日紛譁中
外喧駭其於事理必有曲直伏以中書政本其所擬議
即為命令無作好惡是謂皇極各徇所執何以適治歴
代敗亂之兆皆由朝廷立彼此之論而巳彼此立則朋
黨分朋黨分則勝負生勝負生則攻奪作攻奪作則敗
亂之所以起臣碩聖心深鑒於此緣中書議論之事頗
密外傳不審不敢以為言故陳理亂大體而巳
時方平又上言曰臣嘗讀漢書至晁錯之事惟錯謀策
宏遠達於權義有致君經世之志戮於姦讒之口而史
氏不能褒發其忠更議以變古易常之說臣竊憤厲反
覆較錯凡所辨議悉國家危事亂經將以圖安建治皆
合覇王之軌不可不正遷之謬譏嘗試論之古不可變
耶則是三代無革弊救失之理而漢所用法當循亡秦
也忠恭之異尚質文之殊用禮不相襲樂不相沿固三
王之罪矣用寬大革苛慘固高祖之過矣夫以文景之
世追視漢初之政沿革既多豈錯先嘗變易哉稽遷旨
意則是顛而弗扶危而弗持興亡倚天成敗推數括囊
結舌浮沈容身者為智矣此乃夫子深鄙以為焉用彼
相可為具臣者也故論者稱遷是非謬於聖人其斯誠
矣益使後人務苟且而惡立事貴因循而重改作沮有
心之銳為無功之辭其於教義不重虧歟臣嘗論之夫
為邦之道有制有權制為之本權為之勢節之以禮行
之以信齊之以刑斷之以義此不可易之法故為之制
長則縈之短則引之重則損之輕則益之此不可常之
理故為之權其不可易者不為艱危急卒而變之其不
可常者不為安寕平泰而慢之其本正雖危必安其勢
傾雖治必亂然人之大情危必思安治必忘亂均乎二
者處權為難非通才達義適時知變者孰能與於此乎
易曰變則通通則久故樂而不亂復而不厭之謂道夫
事遠必弊法久必衰原其始初各有云設時遷俗易迹
在理非聖人執權盍即回革使天下之耳目常新萬務
之本源必正彼立法垂制不在人君乎言為典刑動為
律度苟無愆於大義寕一取乎舊章在商中宗嚴恭寅
畏天命自度治民祇懼不敢荒寕在周宣王聿求賢臣
憂勤戒慎以振絶緒嘉靖庶邦並建中興之業夫豈悉
履湯武之迹哉在漢孝武引拔俊乂文藝隆起武功震
耀雄材大略為漢盛主又豈咸踐文景之教哉且事苟
便俗豈憚乎觧絃而更張政苟戾時何固乎守株而求
雉故夫不知達權推變之理而牽易常循舊之說者是
拘生腐儒按文泥俗凝塞治道此聖智之所常患者也
臣敢旁採世務僅若小敝者列之以禆萬分焉
立政之本在信命令
臣聞制天下之動者主乎一齊天下之衆者存乎信王
言惟作命百官承式兆民從乂其難其慎惟新厥德天
下至大也兆庶至衆也民心至動也萬務至煩也統之
有宗會之有元使衆而不惑繁而不亂非信何以一之
故曰德惟一動㒺不吉德二三動㒺不凶天何言哉四
時行焉萬物育焉惟其信之謂也故王者居上以制下
宅中而圖大慮善而動非禮勿言動則可法法必可以
繼言則可行行必可以復賞罰政命紀律條貫惟事事
乃其有訓非信何以成之傅說曰惟口起羞言教令輕
發所以召亂帝舜曰惟口出好興戎謂王者之言天下
善惡所繫也故凡為人上自一話一言㒺不戒慎一動
一静㒺不寅畏又況設為法制布于四方之大者歟書
曰慎乃出令令出惟行弗惟反故命令者國之綱紀政
之隄防綱紀一弛則萬目随觧隄防一傾則横流莫制
故令必信則上得其正下安其事令不信則吏侮乎法
民慢其禁弊雖微於安静之初害必大於急虞之際且
匹庶而無信衆必棄之士而無信友必疎之卿大夫而
無信家必敗王者而失信天下必危故人可以去食而
無信不立三軍可以奪帥而非信不行為國之本為政
之經信為大也比見朝廷詔令或尋即遷改或久而自
廢吏易之而奉行不固民忽之而苟慢多違揆大體而
論之此損政之深者蓋國家切於求理急於聽受一人
唱之即行一人沮之即止本末故為枘鑿前後自相矛
楯是使民無所措手足而多犯於有司者也臣伏碩自
今凡諸臣有請創端釐舊事干大政必集議而後行下
于多方必一定而無變略其毛細簡其苛蕪勿以辯言
亂舊經勿以小忠害大德無稽之言勿聽弗詢之謀勿
庸俾萬姓咸曰大哉王言又曰一哉王心自然民協于
中四方風動疇敢復慢孰不悅從嗚呼弗慮胡獲弗為
胡成慎厥初圖有終惟明明后邦其永孚于休
致理之要在廣言路
臣聞趨利違害去危圖安者世之大情遺身徇時忘家
存國者人之難事故夫從容於舒逸眷戀乎富貴泥乎
情之樂者舉世而是感激乎忠義顧重乎名節處乎事
之難者絶世而希哲后興王深推此理故開懷接納勤
心率勵無言不受擇善而從竒策遠猷必加酬賞犯顔
忤意曲為矜容愚淺者固在恕中疎誕者姑置度外如
鑑之照各盡其衆形如衡之平無爽乎一物緫羣智以
為智因衆心而為心通其情偽分其邪正而君人之道
舉矣伊尹曰匹夫匹婦弗獲自盡人主㒺與成厥功盤
庚曰無敢伏小人之攸箴此則詢于芻蕘下及庶賤者
也況於士民乎況於卿大夫乎臣聞之屋漏在上知之
在下政事有闕必訪旁議詩曰惟彼二國其政不獲惟
此四國爰究爰度晉文聽輿人之誦克興覇功子産採
鄉校之謗卒成善政衆所善者我則行之衆所惡者我
則改之政以無瑕事以合義是為國者之藥石為政之
量準也譬之庶人治一家之政其里人邑子有見其田
萊不闢家事不脩則勉之以敦業厚生勸功利用之說
見其羞服玩用不中禮起居出入不以時則誡之以制
節謹度周身嗇用之善居常則勵之以孝悌和睦之美
緩急則展之以救賙分勞之助者是必其族姻親愛意
在相厚者也其有語焉不以義游焉不以時間誘其子
弟使不循於法離諜其僕妾使不親其上是必素嘗仇
恨或挾姦伺便有所利之者也彼為一家之長者將孰
悅焉是必悅其相厚者謂有益其家也是必怨其仇而
利之者也謂有損其家也今為天下乃不然忠良而相
厚者飜以為怨讒邪而利之者飜以為悅是固不若庶
人之治一家能審損益之正矣嗚呼歴代之昏君暴主
不能自入於道德之門者可知之矣由其臣有利之者
歟歴代之亂臣賊子不能自立於忠孝之路者可知之
矣由其主有以召之者歟故君臣之誠不盡則天下之
患必生理之然矣臣竊惟陛下體乾剛之德奮震耀之
斷奬拔孤介聽納下議帝堯之詢于衆大禹之不自矜
成湯之從諫弗咈文王之徽柔懿恭道兼前王光被四
表小臣愚鄙安足以識聖德之大者然嘗覽載籍頗識
理亂之道見乎英叡之君忠正之臣恭畏戒慎咨嗟相
戒莫不以博采下言周知衆情而興治德驕佚之主姦
利之下阿諛順欲牽合迎意莫不以壅遏忠直漸取衰
敝而至危亂故深碩陛下揭日月之明無幽蔀而不照
廣江海之度無㳙流而不納秕稗不以近俗而見棄葑
菲不以下體而不採招來讜論以廣聽德音漢魏相白
去尚書副封以防壅蔽而宣帝得以知萬機之微為漢
明主唐太宗躬勤政理明於聽受著司門式云其無門
籍人有論奏者皆令監門司馬引對不許關礙又制大
臣入論事輙令諫官同入或對問之言有虧理道随即
諍之此唐太宗致太平之本也臣聞人之才有通塞識
有淺深諍而合義自為深益諍或非當苐可置之故春
秋傳曰文公逆祀去者三人定公順祀叛者五人去者
謂三諫不從去之以禮此諫而是者也叛者謂諫不合
道去不以義此諫而非者也是故臣之論事容有當否
在人主明擇其善可從而從若乃闢忌諱之門斷謇諤
之路公為蔽拒之意以沮忠義之心臣雖甚愚竊所不
取伏碩陛下覽成湯盤庚之令典考漢宣唐宗之善制
務進有心之士時聞造膝之對益為寬大配洪覆於上
穹不自聦明託視聽於四遠以通天下之志以成天下
之務則七世之廟傳裕於無疆蒸民之生率同於慶賴
矣
姑息之賞
臣聞惟名與器君之重柄信賞必罰國之大經故以德
詔爵度材居位計勞賦禄量罪議刑百王之通制也二
典三謨五誥衆誓春秋一王之法周官六典之訓功懋
懋賞其義同歸故車服以庸二帝所以褒德衣裳在笥
有商所以禮賢爰及成周具存彛制寰内卿士甸外侯
伯則有九儀之命以異尊卑之數八柄之法以馭予奪
之權其好賜匪頒之式蓋所以將宴喜之厚意非尊寵
大臣者也昔者周公輔成王致太平既營洛宅社于新
邑庶邦冢君駿奔咸覲召公欲因大會顯周公之功乃
出取幣入以王命錫之纔束帛爾則知聖人尚德貴禮
不黷貨利訓天下以恭儉而巳及王室衰亂戰國紛擾
兵拏禍結務相吞勝競為賞法以激用命故秦設武功
爵二十級以授戰士齊立賜金之令魏行給復之制以
首争首而享苴茅連從約衡至取封君干賞蹈利遂以
成俗乃至楚漢歴世之王各乘間釁互行窺圖得之為
英傑失之為姦叛莫不威之以斧鉞寵之以軒冕是猶
鬻販賈賣之道劫質誘略之術豈先王尊教化褒功德
法天秩而制禮之意歟至於唐氏天寳幽陵之亂建中
奉天之逼而爵賞刑罰窮矣財賦不足以頒賚而職官
之賞行焉職官不足以補授而檢試之號立焉吏胥輿
皂假春坊憲署之秩卒旅冗校僭三公八座之稱彛章
蕩然官紀大紊五代相蹂亂靡有定呴濡姑息務相加
厚姦臣驕將磨牙擇肉指帑藏為外府視藩嶽為别
第人君之御國如燕巢幕上固無暇剗深固之弊迹立
宏遠之規摹也伏惟我有宋之集靈命而宅天極也經
綸屯昧削平亂略丕冒無外緝熙光明故歴世之相轥
轢所以為我而驅除苟衆政之有因循固宜鑑彼而創
艾臣竊見賞典之謬姑息之軌猶有存焉疑朝廷俟議
者之所發也善乎前賢之論爵賞也以為立國之道惟
義與權誘人之方惟名與利名近虚而於教為重利近
實而於德為輕凡所以裁是非立法制者則存乎其義
至於參虚實揣重輕消息盈虚使人不倦者則存乎其
權專實利不濟之以虚則耗匱而物力不給專虚名不
副之以實則誕漫而人情不趨故國家之制賞典錫賚
財賦秩廪所以裁實也差號品異章服所以飾虚也秩
之載于甲令者有職事官焉有散官焉有勲官焉有爵
號焉其掌務而受俸者以序才能以位賢德此所謂施
實利而寓之虚名者也其勲散爵號大抵止於服色資
廕而巳以馭崇貴以甄功勞此所謂假虚名而佐其實
利者也虚實交相飬故人不黷賞輕重互相制故國不
廢權彼夫胥史臺輿部曲卒校雖執簡曳綬而無貴異
之實假名虚號而無緫攝之柄罪不足以論贖徭不足
以庇復於下則在無喪無得之際於國則有虧名害義
之深是故損下之虚益上之實固權收利政之大方子
曰必也正名乎夫豈惟名之不正而巳哉固有理之重
者臣請備言焉自天下乂寕四鄙撤警人安其業逾三
十年是國家全盛之時公私豐餘之日而帑廪無數年
之積閭巷有半菽之民得非由於費也廣故為斂也重
乎以是觀之設不幸遐陬有蜂蟻之擾連境有水旱之
沴邊徼有立功之衆郡縣有施勞之人虚名先盡於無
事之初實利不足於有為之際臨危而畫發機已晚矣
且兵驕將惰無甚于今未嘗臝股肱扞患難而號列功
臣未嘗識亭障出營壘而賞盈私槖作法於治敝猶不
救治而無法何救艱難方今可謂乘治作法之期是宜
悉去五代姑息之失而乃虚實之用巳竭權義之制未
立此臣輙用感憤者也臣聞衆之去就視乎君心事之
重輕繫於國制重之則衆斯慕輕之則人必略故明主
之為國譬猶執權衡謂其可以輕重乎天下之事制衆
之去就也慎惜之斯重矣泛用之斯輕矣今虚名之在
人可謂泛而輕者授之既不以為寵罷之固不足為怨
而乃不加意慎惜作法貴重謀所以為佐實利而用者
子曰民可使由之不可使知之管子曰密事端則上神
自古明君良臣講議理道未有不以輕重消息之術為
政者也若其守一定之制昧通久之變過時失會後徒
噬臍乃以動衆為虞易常為戒若是而能通天下之志
成天下之務者臣不敢知也
恩貸之罰
臣聞洪範三德平康正直言用正直之德以治平寕之
世也蓋剛柔並用威惠相濟之謂正直剛而不柔則非
綏懷之道惠而㒺威則成姑息之弊且子産有寬猛之
說而謂寬則使民易犯不若猛以為政荀卿有輕重之
論而謂輕則令人無畏不若重之近理夫子産仁人荀
卿正士其言刑法乃後寬而尚猛是重而非輕彼豈樂
苛慘而貴殺伐哉誠審乎治法之宜爾也書曰威克厥
愛允濟愛克厥威允㒺功何謂平世主尊臣卑本重末
輕朝無權強士無偽行民篤其業食節用時樂事勸功
尊君親上風俗敦厲禮義興行綱紀文章脩整淳重此
之謂平世若其有不及於此者未得謂之平也且夫以
一國之法譬一身之治平則致養疾必攻焉安佚舒泰
而不以時發伸宣導則必有壅滯虚實之疾生焉發伸
宣導既失其節疾焉而不時攻延属于腠理浸滛乎血
脉而又怠于針熨煎劑之救滋入乎膏肓則雖扁鵲之
伎雅無施矣然初由恃乎安佚舒泰故也故刑罰者因
循之藥石保息者承平之粱肉巳平而用刑罰是以藥
石致養因循而復保息是以粱肉攻疾也臣實愚惷不
達理要竊揆時政属累盛之世治用中典德化醇醲仁
澤深厚民頗流靡事或恩貸其尤著者罰用於下而不
用於上賞行於上而不行於下若不整厲銜策箝勒鞬
輈則且和鑾失節僨突敗御矣昔舜因天討有四罪之
誅湯制官刑著十愆之誡周官八議其議貴之辟蓋謂
請讞于王禮曰刑不上大夫蓋謂不虧傷其體皆非謂
不入罰科也故内則有放奪殺刺之典外則有絀爵削
地眚伐之制漢氏之法則有免罷謫徙完舂輸作之令
是故爵位者天下之砥石先王所以勵世磨鈍賢則處
之不賢則避之才則用之罪則罰之自古馭臣之通制
也古者位重則憂大禄厚則責深今也位重則無憂禄
厚則免責故臣曰罰用於下而不用於上賞行於上而
不行於下也臣伏碩陛下英威發斷高明深燭鑒前王
之治軌訪良臣之忠議更立大訓裁其過倖賞苟在功
不以疎近而殊賞罰誠有罪不以尊卑而異罰如此則
國典正於上官制立於下貽範永世見英主革弊立制
之明焉謹論
歴代名臣奏議卷三十
