歴代名臣奏議卷二百六十
明楊士竒等撰
屯田
漢武帝時初通西域置校尉屯田渠犂是時軍旅連出
師行三十三年海内虚耗征和中貳師將軍李廣利以
軍降匈奴上既悔遠征伐而搜粟都尉桑弘羊與丞相
御史奏言故輪臺以東捷枝渠犂皆故國地廣饒水草
有溉田五千頃以上處温和田美可益通溝渠種五榖
與中國同時熟其旁國少錐刀貴黃金采繒可以易榖
食宜給足不可乏臣愚以為可遣屯田卒詣故輪臺以
東置校尉三人分護各舉圖地形通利溝渠務使以時
益種五榖張掖酒泉遣騎假司馬為斥候屬校尉事有
便宜因騎置以聞田一歲有積榖募民壯健有累重敢
徙者詣田所就蓄積為本業益墾溉田稍築列亭連城
而西以威西國輔烏孫為便臣謹遣徵事臣昌分部行
邊嚴敇太守都尉明烽火選士馬謹斥候蓄茭草願陛
下遣使使西國以安其意臣昧死請上乃下詔深陳既
往之悔
順帝永建四年尚書僕射虞詡上䟽曰臣聞子孫以奉
祖為孝君上以安民為明此高宗周宣所以上配湯武
也禹貢雍州之域厥田惟上且沃野千里榖稼殷積又
有龜兹塩池以為民利(上郡龜兹縣有塩官即雍州之域也)水草豐美土
宜産牧牛馬銜尾羣羊塞道北阻山河乘阸據險因渠
以溉水舂河漕(水春即水碓也)用功省少而軍糧饒足故孝武
皇帝及光武築朔方開西河置上郡皆為此也而遭元
元无妄之灾衆羌内漬(无妄者无所望也萬物无所望於天灾異之大也)郡縣
兵荒二十餘年夫棄沃壌之饒損自然之財不可謂利
離河山之阻守無險之處難以為固今三郡未復園陵
單外(園陵謂長安諸陵園也單外謂無守固)而公卿遜懦容頭過身(遜懦柔怯)
(也)張觧設難但計所費不圖其安宜開聖德考行所長
書奏帝乃復三郡使謁者郭璜督促從者各歸舊縣繕
城郭置候驛既而激河浚渠為屯田省内郡費歲一億
計
吳大帝黃武五年陸遜以所在少榖表請諸將增廣農
畝帝報曰甚善孤父子親田車中八牛以為四耦雖未
及古人亦欲與衆均勞也
南齊明皇帝時連年虜動軍國虚乏開府儀同三司徐
孝嗣表立屯田曰有國急務兵食是同一夫輟耕於事
彌切故井陌疆理長轂盛於周朝屯田廣置勝戈富於
漢室降此以還詳略可見但求之自古為論則賖即以
當今宜有要術竊尋緣淮諸鎮皆取給京師費引既殷
漕運艱澀聚糧待敵每若不周利害之基莫此為急臣
比訪之故老及經彼宰守淮南舊田觸處極目陂堨不
修咸成茂草平原陸地彌望尤多今邊備既嚴戍卒增
衆遠資餽運近廢良疇士多饑色可為嗟嘆愚欲使刺
史二千石躬自履行随地墾闢精尋灌溉之源善商肥
确之異州郡縣戍主帥以下悉分番附農今水田雖晚
方事菽麥菽麥二種益是北土所宜彼人便之不減粳
稻開創之利宜在及時所啟允合請即使至徐兖青豫
爰及荆雍各當境規度勿有所遺别立主曹專司其事
田器耕牛臺詳所給歲終言殿最明其刑賞此功克舉
庶有弘益若緣邊足食則江南自豐權其所饒略不可
計事御見納時帝已寢疾兵事未已竟不施行
後魏孝文帝時州鎮戍兵資絹自随不入公庫任其私
用常苦饑寒徐州刺史荀虎子上表曰臣聞金湯之固
非粟不守韓白之勇非糧不戰故自用兵以來莫不先
積聚然後圖兼并者也今江左未賓鯨鯢待戮自不委
粟彭城以彊豐沛將何以拓定江關掃一衡霍竊惟在
鎮之兵不滿數萬資糧之絹人十二匹即自随身用度
無凖未及代下不免饑寒論之於公無毫氂之潤語其
利私則横費不足非所謂納民軌度公私相益也徐州
左右水陸壌沃清汴通流足盈激灌其中良田十萬餘
頃若以兵絹市牛分減戍卒計其牛數足得萬頭興力
公田必當大獲粟稻一歲之中且給官食半兵種植餘
兵尚衆且耕且守不妨捍邊一年之收過於十倍之絹
暫時之耕足充數載之食於後兵資唯須内庫五稔之
後榖帛俱溢匪直戍士有豐飽之資於國有吞敵之勢
昔杜預田宛葉以平吳充國耕西零以彊漢臣雖識謝
古人任當邊守庶竭塵露有增山海帝納之
唐德宗建中元年楊炎欲發兩京關内丁夫浚豐州陵
陽渠以興屯田上遣中使訪之涇源節度使段秀實秀
實以為邊備尚虚未宜興事以召宼炎怒以為沮已徵
秀實為司農卿使李懷光兼涇源京兆尹嚴郢奏按朔
方五城舊屯沃饒之地自喪亂以來人功不及因致荒
廢若力可懇闢不俟浚渠今發人浚渠得不補費是虚
幾甸而無益軍儲也䟽奏不報既而渠竟不成
貞元三年募戍卒屯田京西上問李泌以復府兵之策
對曰今歲卒戍京西者十七萬人計歲食粟二百四萬
斛今粟斗直錢百五十為錢三百六萬緡國家比遭饑
亂經費不充就使有錢亦無粟可糴未暇議復府兵也
上曰然則亟減戍卒歸之如何對曰陛下誠用臣言可
不減戍卒不擾百姓糧食皆足府兵亦成上曰果能如
是何為不用對曰此須急為之過旬日則不及矣上問
其計泌曰吐蕃久居原蘭之間以牛運粮粮盡牛無所
用請發左蔵惡繒染為綵纈因黨項以市之計十八萬
匹可致六萬餘頭命諸冶鑄農器糴麥種分賜緣邊軍
鎮募戍卒耕荒田而種之約麥熟倍償其種其餘據時
價五分增一官為糴之來春種禾亦如之沃土久荒所
收必厚戍卒獲利耕者浸多糴價必賤名為增之而實
比今歲所減多矣且邊地官多闕請募人入粟以補之
可足今歲之糧上皆從之因問曰卿言府兵亦集如何
對曰舊制戍卒五年而代今既因田致富必不思歸及
其將滿下令有願留者即以所開田為永業家人願來
者本貫續食遣之不過數番則戍卒皆土著乃悉以府
兵之法理之是變關中之疲弊為富強也上喜曰如此
天下無復事矣泌曰未也臣能不用中國之兵使吐蕃
自困上曰計將安出對曰臣未敢言之俟麥禾有效然
後可議也
宋太宗端拱元年淄州刺史何承矩上奏曰臣幼侍先
臣關南征行熟知北邊道路川原之勢若於順安寨西
開易河蒲口引水東注至海東西三百餘里南北五七
十里滋其陂澤可以築隄貯水為屯田以助要害免蕃
騎奔軼俟朞歲間塘注關南諸泊淀水播作稻田其緣
邊州軍地臨塘水者止留北城軍士不煩發兵廣戍收
水田以實邊設險固以防塞春夏課農秋冬備宼縱贍
師旅不失耕耘不費國用不勞民力如此則敵弱我強
彼勞我逸以強禦弱以逸待勞制匈奴之術也順安已
西至西山道路百里以來無水田處亦望遣兵戍以練
其精銳擇將領以去其冗繆夫邊兵不患寡患驕慢不
肅而不精邊將不患怯患偏見自賢而無謀邊備不患
宼患慢防而未葺若禦得其力制得其要何慮乎邊塵
不息邊患不除且有國有家以足兵足食為本水田之
盛誠可以限戎馬而省轉粟之費實萬世之利也
淳化二年知制誥柴成務奏曰臣近以河北緣邊州郡
乞置屯田事宜具状聞奏於今月二十六日長春殿召
對面奉聖旨令具營置屯田利害子細擘劃封進者切
以戎人騷邊古今常事逐之則羣驚而星散守之則師
老而費殫是知帝王歴代置之度外止於列亭障以遏
奔衝之患營耕戰以圖經久之功果啟天心是恢遠略
謹按古者井田之制以六尺為步步百為畆畝百為頃
是一夫之田夫九為井井方一里井開四道而分八家
鑿井於中八家共用是一井之法一井之法當計九頃
之地室廬溝洫畢在其中先王所以定邦賦而足食也
三代致理何莫由斯今之屯田取法於是大率地方四
里置為一屯一屯之田開十六井闔井之戸當一百二
十八家家立垣墻井分區域屯落之外界以長溝四四
相從多多益辦是以地方四十里置屯一百區若東西
展二百里之長南北止四十里之闊可以置屯五百列
井八千居六萬四千之家侔一國三軍之衆以之耕則
力均而功簡以之守則食足而心齊保衆備邊無易兹
道稽古人之眀效立聖代之宏規事若果行敵則無患
其有招納勞徠之戸維持佃守之方俟允施行别為條
制
真宗時太常博士王沿上書論漢唐之初兵革纔定未
暇治邊圉則屈意以講和承平之後我力有餘而外侮
不已則以兵治之孝武之於匈奴太宗之於突厥頡利
是也宋興七十年而契丹數侵深趙貝魏之間先朝患
征調之不已也故屈己與之盟然彼以戈矛為耒耜以
剽虜為商賈而我壘不堅兵不練而規規於盟歃之間
豈久安之策哉夫善禦敵者必思所以務農實邊之計
河北為天下根本其民儉嗇勤苦地方數千里古號豐
實今其地十三為契丹所有餘出征賦者七分而已魏
史起鑿十二渠引漳水溉斥鹵之田而河内饒足唐至
德後渠廢而相魏磁洺之地並漳水者累遭決溢今皆
斥鹵不可耕故沿邊郡縣數蠲租税而又牧監芻地占
民田數百千頃是河北之地雖十有其七而得賦之實
者四分而已以四分之力給十萬防秋之師生民不得
不困也且牧監養馬數萬徒耗芻豢未嘗獲其用請擇
壮者配軍衰者徙之河南孳息者養之民間罷諸坰牧
以其地為屯田發役卒刑徒佃之歲可獲數十萬斛夫
漳水一石其泥數斗古人以為利今人以為害繫乎用
與不用爾願募民復十二渠渠復則水分水分則無奔
決之患以之灌溉可使數郡瘠鹵之田變為膏腴如是
則民富十倍而帑廪有餘矣以此馭敵何求而不可
仁宗慶歴五年知諫院歐陽脩上奏曰臣昨奉使河東
相度緣邊經久利害臣切見河東之患患在盡禁緣邊
之地不許人耕而私糴北界斛㪷以為邊儲其大害有
四以臣相度今若募人耕植禁地則去四大害有四大
利河東地形山險輦運不通邊地既禁則緣邊乏食每
歲傾河東一路税賦和糴入中斛斗支往緣邊人戶既
阻險遠不能輦運遂齎金銀絹銅錢等物就緣邊貴價
私糴北界斛斗北界禁民以粟馬南入我境其法至死
今邊民冒禁私相交易時引爭鬭輙相斫射萬一興訟
遂搆事端其引惹之患一也今吾有地不自耕植而偷
糴隣界之物以仰給若敵常歲豐及緩法不察而米過
吾界則尚有可望萬一敵歲不豐或其與我有隙頓嚴
邊界禁約而閉糴不通則我軍遂至乏食是我師飢飽
繫在敵人其患二也代州岢嵐寧化火山四州軍緣邊
地既不耕荒無定主敵人得以侵占往時代州陽武寨
為蘇直等爭界訟久未決卒侵却二三十里見今寧化
軍天池之側杜思榮等又來爭侵經年未決岢嵐軍爭
掘界濠賴米光濬多方力拒而定是自空其地引惹北
人歲歲爭界其害三也禁膏腴之地不耕而困民之力
以遠輸其害四也臣謂禁地若耕則一二歲間北界斛
斗可以不糴則邊民無爭糴引惹之害我軍無飢飽在
敵之害緣邊地有定主無爭界之害邊州自有粟則内
地之民無遠輸之害是謂去四大害有四大利今四州
軍地可一二萬頃若盡耕之則其利歲可得三五百萬
石伏望聖慈特下兩府商議如可施行即召募耕種税
入之法各有事目容臣續具條陳
七年知鄧州富弼上奏曰臣竊聞河朔軍儲每歲不減
六七百萬斛自來本路賦入外須更令客旅入中方得
充足今水災之後農民大半流徙從來沃壌盡為閒田
又河朔所占地土至多無由耕稼臣切計見入之賦不
過三分之一别路支撥增添亦不過十萬斛榖價踴貴
必無入中之助則是河北每歲軍儲頓虧一半已上雖
朝廷極力救濟臣知無以出辦况别路所撥之物已是
那輟應副若更減輟兩科則彼自虚竭必是難為支撥
民力不得不困國用不得不窘臣兼體量得河朔流民
東走登萊濰密南奔淮楚荆㐮西至并代關陜北投幽
燕及山後諸鎮暌離四散無所不之三二年間唯上等
有力或可歸業自餘流浪忘反卒無還期河朔逃田盡
成廢棄河朔軍須無以供億若不早為擘劃恐朝廷財
用殫耗遂至不支甚非為國之計也臣嘗覽載籍歴代
備邊守戍多用屯田趙充國守先零曹鳳守西城諸葛
亮守魏羊祜守吳當時皆為戍邊頗多軍食不足盡取
營田之利遂立破敵之功况今陜西河北緣邊甚有置
屯田之處法制多在增修不難臣欲乞朝廷指揮河北
州縣去年逃田随所在撥為屯田諸處抽差廂軍給使
如不足即募流民日得數千人不必比招軍人例勿支
破衣糧但量給口食粗令飽足既免凍餒必樂服田况
本是農家不勞教勸或更許收成後十分中少給與一
二分以充贍養之資則應募者其孰能禦之兼自來經
水田土十倍肥濃耕鑿之功不甚勞力但能布種在地
便有厚獲之望至於農具牛畜亦易為經度或慮災傷
之後難得牛畜只用人亦可應急若朝廷嚴切指揮速
令興作必然今秋便有所入一二年後不可勝食纔候
流民復業逐旋據其元地給與則向時流徙不患其不
歸也方今至急之務無出於此伏惟聖慈早賜裁擇
仁宗時陜西經略安撫使范仲淹奏乞罷陜西近裏州
軍屯田䟽曰臣等竊見陜西昨來興置營田本欲助邊
以寬民力除沿邊有空閒膏腴地土處可以開墾外其
近裏州縣官吏不能體朝廷之意將遠年瘠薄無人請
佃逃田抑勒近隣人戸分種或令送納租課又自來人
戸租佃官莊地土每畝出課不過一二㪷今亦勒令分
種每畝須收數㪷致貧戶輸納不前州縣追擾無時暫
暇緣人戶自用兵以來科率勞弊至於己業尚多荒廢
實無餘力更及營田其所出租課多是抱虚送納切覩
編勅指揮不得將逃戶田土抑勒親隣佃蒔盖恐害民
况今歲灾旱尤甚理當優䘏不可非理煩擾使之重困
臣等欲乞特降指揮應陜西近裏州軍營田一切廢罷
如元係租佃即令依舊額出課如元係遠年瘠薄逃田
舊稅額重無人請佃者即與減定稅額召人請佃所貴
疲民受賜歸感睿仁
張方平上論曰臣聞古者師役不逾時無遠征久戍之
勞宿軍轉餽之費故在三代無屯田之事降及秦漢務
恢封略疲弊中夏外事蠻貊魏氏之後吳蜀鼎立永嘉
東徙遂成南北天下割解更相鄙夷分疆占域各分戍
守力穡之夫鮮被甲之士衆曠日持久兵勢未觧而屯
田之利興矣漢昭始調戰射士設屯於張掖充國後擊
先零羌留佃於浩亹魏武之經略四方取濟許潁之積
晉氏之南征吳會仰給江淮之儲唐太宗既定天下思
欲散兵權省國用遂因隋制相要衝以設府計隙地而
置屯三時務農一時講武居則有扞城之庸而廪食自
足動則備調發之籍而戎事無廢及明皇恃海㝢之泰
寕承國力之全盛府兵耗散田萊不墾後又停折衝府
立武士帳於是乎罷丁兵而有正兵矣寵將驕卒坐而
蠧食帑庾虚竭財用不贍而商利侵刻之臣百方誅取
生人困瘁漸至危亂范陽構禍日尋干戈代宗德宗專
用姑息自諸方嶽之任徒兼營田之名荷戟之夫箕踞
待哺至憲宗時有司上元和國計簿校天下兵農之數
率以兩戸而資一卒人力凋弊可舉而知天下兵農之
業遂離而不復焉今國家之務莫大於養兵四聖同仁
恭儉慎德靡遊於逸於觀於畋念四方惟正之供憫小
人作業之勞節爱惟微嗇用㒺小然出納之吝在乎有
司刻斂勾收錙毫圭撮天地所産山海之富動植之物
悉筦於官婦織不裳夫耕不食黎民力盡寒暑不息以
供軍士衣稍匪頒之費汲汲乎其不能足也伏見議者
有獻屯田之策雖未能該盡乎體要顯辨其利跡而或
者猥為異說破其端緒臣輙為之揚㩁以申其論或者
曰盖聚衆邊境戰守相持留則芻糧不足觧則寇患未
息故且耕且守而後有屯田之事未聞平時興屯於内
地也臣應之曰昔棗祗建安之迹邇布都畿鄧艾正始
之謀近緣陳項晉荀羡興石鼈之利分界東陽齊嵇曄
置懷義之屯乃在河内唐氏府兵就田天下相望後上
元中因洪澤芍陂之饒大資國用我朝自唐汝河朔之
郡皆有田務此固不待邊境而後有屯田也今淮陽許
昌汝南之域人稀土曠地力不盡密接京輔便於漕發
雖内師禁旅更出就食往復浃日不廢衛護又東平鉅
野至於彭城率多閒田民力不贍決河之所墳於皆為
沃野歲所收入東自濟汶漕而北洄可至河北東境西
入廣利渠可至太倉曹南陶丘可為廪積置屯之地無
便於此江淮之境人稠土狹田無休易何以布屯且國
家歲漕東南之粟度其運致費已兼倍此為謀之迂也
或者曰唐氏之前兵民同業本調取於農板故可任於
農事今之軍士皆市井桀猾去本惰游之民至於無所
容然後入於軍籍且其驕也久矣呴濡保息莫敢拂其
心者是可使之寒耕暑耘者乎臣應之曰昔之為屯田
者多在師旅之中解甲胄而執耒耜釋耒耜而執干戈
出死入勞莫之憾也惟所御用之而已又況四方無事
邊疆無役衣食足而起居時安室家而守妻子使趨南
畝各食其力又何慊焉盖智者謀始因勢推移使事濟
而衆安在資權而成務臣雖不敏請試效愚盖漢氏之
屯田也發弛刑焉曹氏之屯田也募百姓焉晉氏之屯
田也置營卒焉後魏之屯田也借民力焉唐氏之屯田
也以府兵焉或兵或民惟所用者今天下浮戶依強家
而為佃客者取分末之利輸大半之率由無以自業也
儻優制招來豔之以利寬其賦入復其它徭則願屯之
夫襁負而至矣為置典農之官專司力穡之事事功勞報
賞為法必信因使冬隙簡其強銳教之角射賞其精力
古者因農事而寄軍令盖此之謂則是募屯田夫得屯
田兵也居則稼穡之人用則戰騎之士不衣庫帛不食
廩榖是驕卒可放省屯倉可待盈雖有凶荒水旱之變
而軍不乏乎儲峙民不增乎横賦建屯之利其亦溥矣
謹論
神宗熙寕七年詔委提點秦鳳路刑獄鄭民憲興營田
許奏辟官属以集事樞密使吳充上䟽曰今之屯田誠
未易行古者一夫百畝又受田十畝為公田莫若因弓
箭手倣古助田法行之熙河四州田無慮萬五千頃十
分取一以為公田大約中歲畝一石則公田所得十五
萬石官無營屯牛具廪給之費借用衆力而民不勞大
荒不收而官無所損省轉輸平糴價如是者其便有六
而提點刑獄鄭民憲言祖宗時屯營田皆置務屯田以
兵營田以民固有異制然㐮州營田既調夫矣又取鄰
州之兵是營田不獨以民也邊州營屯不限兵民皆取
給用是屯田不獨以兵也至於招弓箭手不盡之地復
以募民則兵民參錯固無異也而前後施行或侵占民
田或差借耨夫或諸郡括牛或兵民雜耕或諸州廂軍
不習耕種不能水土頗致煩擾至於歲之所入不償其
費遂又報罷惟因弓箭手為助田法一夫受田百畝别
以十畝為公田俾之自備種糧功力歲畝收一石水旱
三分除一官無廪給之費民有耕鑿之利若可以為便
然弓箭手之招至未安其業而種糧無所仰給又責其
借力於公田慮人心易搖乞候稍稔推行
元豐五年詔提舉熙河等路弓箭手營田蕃部共為一
司隸涇原路制置司提舉熙河營田康識言新復土地
乞命官分劃經界選知田廂軍人給一頃耕之餘悉給
弓箭手人加一頃有馬者又加五十畝每五十頃為一
營四砦堡見缺農作廂軍許於秦鳳涇原熙河三路選
募廂兵及馬遞鋪卒願行者人給裝錢二千詔皆從之
高宗時龍圖閣直學士知湖州汪藻上䟽曰臣竊惟國
家遭金人之禍於今五年無歲無兵而去冬之役振古
未聞迺者盤礴之師至江壖不渡此陛下憂勤上通於
天而天贊我也然臣嘗觀古者兩敵相持所貴者幾會
此勝負存亡之分也敵師既退國家非暫都金陵不可
而都金陵非盡得淮南不可淮南之地敵人必不能守
若為劉豫經營不過留簽軍數萬人而已耳盖可驅而
去也淮南洊罹兵戈蹂踐且羣盗繼之民去本業十室
而九空其不耕之田千里相望流移之人心已棄决非
朝夕可還也國家欲保淮南勢須屯田則此田皆可耕
墾臣愚以為正二月間可便遣劉光世或吕頥浩率諸
頭項招安人馬過江營建寨栅除見存人戸田産不可
借外其餘流移未還者明降指揮各借五年使諸軍分
地而耕候種食充盈規模已定然後徐步而圖中原既
固行在藩籬且清東南羣盗此萬世一時也
章誼上奏曰臣竊見朝廷累年興置營田將以勸耕桑
足兵食廣財賦寬民力誠敦本抑末務農重榖之政也
然而行之累年而土不加闢者何也急於見效而務於
專利也夫急於見效則官吏搔抑之弊生務於專利則
田野耕鑿之人少今京西湖北與夫淮南東西此四路
者其被兵最甚其失業最多朝廷必欲家給牛種人給
錢糧然後為勸耕財力所不能足必欲今年借貸眀年
收租然後為見效則豐凶有不可必苟能捨此二事而
捐其地於財力可辦之人使人自勸耕家自竭力而兵
食兼足公私並濟見效於數年之後實大惠也今三大
將各屯一路此皆昔時鎮撫使所有之地也人民懲於
兵盗而不敢歸國家恃為藩籬而未能固如蒙聖慈各
捐數縣之地使三大帥均給將士其願耕者則收其租
賦之入明諭百姓使執契劵盡償其業於它部申飭有
司使供給餉饋毋得少損於平日人情既孚地利既盡
則可善償而收其餘以省轉輸之勞非小補也今不早
圖日復一日困數路之力竭財用之源以供軍旅之費
設有水早儲峙不繼悔將無及況自用兵十年以來言
營田者幾人矣非無區區憂國爱民之意𩔖皆計較毫
末數日議功又欲兵民雜耕所以卒無成效惟聖主斷
而行之早賜給授使將有定守兵有常産堡壁相望耕
戰相因其堅守則有金城湯池之固其相援則有常山
長蛇之勢聽其自設方略各為遠圖不必屑屑較其賦
入之多寡彼將畢智竭慮以副聖主涵育之惠矣伏惟
留神大幸
給事中廖剛上奏曰臣嘗謂國不可一日無兵而兵不
可一日無食今諸將之兵被於江淮不知幾萬數初無
儲蓄之備日待哺於東南之民已不勝其困矣可不為
之慮哉然救此患者莫若屯田朝廷亦嘗行之於淮南
乃今閱數秋矣曾未聞其有補豈措劃之方勸相之誠
有未至乎何其效之遲也臣願有說於此昔郭子儀以
河中軍常乏食乃自耕一畝將校以是為差於是士卒
皆不勸而耕是歲河中野無曠土軍有餘糧史傳所載
不可誣也以此知在主將加意而已夫子儀之事固不
可以強大將然自偏禆而降獨不可勉之以身率乎陛
下誠詔之曰將校有如郭子儀之躬耕者朝廷當加旌
賞彼亦必以為榮而胥勸矣此一說也昔漢之盛時力
田者與孝悌同科盖務農重榖所以勸之者不得不爾
臣觀比年行軍之賞以功遷資者動以萬計誠詔之曰
每耕田一頃與轉一資彼以執耒之安方之操戈之危
豈不特易此賞誠行萬頃不難得將無不耕之田矣此
二說也臣又聞諸葛亮據武功與司馬懿對於渭南每
患糧不繼乃分兵屯田為久駐之基耕者雜於渭濱居
民之間而百姓安堵軍無私焉今江淮之民流離失業
者甚衆顧未有以安集之耳誠詔之曰假爾種糧復爾
賦租雖有士卒不汝侵優凡主將之可恃如此則彼有
轉相勸率負耒耜而來者矣夫争魚者濡逐獸者趨利
之所在人樂赴之死且不避而況無死之懼乎此三說
也三說者誠行則兵食足而民力舒矣豈徒如此種粟
既多人保其有相與出力以禦外患而軍勢亦益張矣
豈小補哉臣願陛下以是屬之諸將可乎是謂經遠之
謀富強之術而中興之資也若夫貪尺寸之功為僥倖
之舉與夫覘彼之所為而輒務勝之抑末也臣恐或為
所欺反自取困弊耳非計之得也願陛下虚心而加擇焉
天下幸甚
剛又奏曰臣竊見朝廷講屯田之策久矣春耕又復失
時日度一日略不見有所設施臣所未喻夫臨淵羨魚
不如退而結網今欲戰苦無兵養兵苦無食此朝夕之
所念慮而不能置者如謂古屯田法未易遽行獨不可
參酌時宜姑取其簡易便於人情者試為之乎江淮之
間蒿萊千里本皆膏腴之地臣願詔劉光世軍中將校
有能部其卒伍就耕者優加爵賞歲入悉分其衆自餘
曠土益募民墾闢每能率三五百人或千人乃至數千
人逓補以官三歲勿賦則淮南江北懷歸之人與所在
土豪自當有應募者事成皆許優與遷轉利之所在人
所樂趨雖使之自戰自守可也此古實邊意也豈惟民
力紓兵食足人保其有相與出力以禦外患而軍勢亦
益張矣豈小補哉今歲閏四月稲田或尚可種惟早圖
之
剛為御史中丞又奏曰臣聞聽納人君之盛德也然貴
於能行聽納而不果於行亦何益哉昔子路有聞未之
能行唯恐有聞盖士之欲善其身如此君天下者行一
善言則天下蒙其福廢一善言則天下受其弊其所係
固非士人欲善其身者比也臣伏覩陛下求言之誠聽
納之德古未有也豈惟在廷之臣莫不罄其所欲言四
方萬里布韋草澤之士苟有所見咸得上聞臣意今日
天下幾無隠情矣然考察而施行之臣竊以為未至且
以一事言之屯田之為利三尺童子皆知之前後言者
不知幾千百人而十年於兹訖未見效謂終不可行邪
古人行之而獲其利者多矣豈今天下曠土之多不戰
之兵張口待哺者如此之衆而獨不可行乎朝廷寔緩
其事雖行之而未得其術亦明矣東南餘民困弊極矣
不以屯田代其供饋將何以蘇之臣願亟詔有司取前
後講畫屯田章䟽詳加討論務在必行若歲復一歲不
加意焉欲兵食足而民不困窮臣敢以為無良策也此
則今日事之最急者也臣復見日前關報臣寮所陳利
害其間有切中時病決可施行者尚多且如言賞重罰
輕民不知畏廢法用例吏並為姦翻異不已而姦賘卒
免添差不已而州縣被害賦租失實而貧民苦於代納
文移猥煩而庶事因以不治若此之𩔖甚衆其弊顯然
當革無可疑者朝廷大抵例送所属看詳甚當而已是
以因循遷延其說多不果行臣愚欲望聖慈特降處分
委自宰属檢舉日前看詳等指揮立限具上都省參酌
取旨施行所貴求言不為虚文實天下幸甚
虞允文上言曰臣聞國以兵強兵以糧聚此天下之通
論也然兵之敝常戒於冗而不精糧之敝常憂於虚而
無積二敝其今日之所甚急乎往歲之春警報紛紛陛
下嘗為之宵旰矣及此暇時四境之備當議持久之計
而或者謂備邊者必增兵而增兵之害有二外則起敵
國之疑内則憂月給之不足臣嘗竊思之以為無增兵
之名而有屯田之實有藏兵之利而無養兵之費者營
田是也國家營田有年矣蜀口之入歲不過十二萬石
武昌之入歲不過八萬石荆淮之間所入益少而將相
故家一歲之儲有至數十萬石者豈天下之大乃不及
之況今荒田曠闊未易以頃畝計昔諸葛亮之於漢中
鄧艾之於兩淮羊祜之於荆㐮顯然皆有成效亮雖不
久而已寬全蜀之運艾以六七年間積三千萬斛祜之
末歲亦有十年之儲以今二三大將忠義智略自是不
在亮祜艾下顧不能為陛下思長久便利之策乎臣聞
古者一軍之中未必皆戰士也而有上中下之别上者
可戰中下者可役而新募之兵可役者必倍焉而舊兵
之老弱者舉不堪役也不堪役者聽其離軍資其鉏犂
糧種之費授田以優其生而募新兵以復其額使凡可
役者併寓於農而薄其歲之所入率以一人耕而飬一
兵若耕者萬人歲可增一萬兵矣歲增不已耕者益衆
所藏之兵必全盛於今日豈惟國勢以強邊儲以豐而
軍制可坐而定也臣願陛下與腹心大臣共議之微旨
所嚮則下皆景從矣大抵使精於藝者習戰拙於用者
力耕而老者得以自便莫不因其性而行之三軍其有
不順陛下之令者乎一得之愚惟陛下幸擇
孝宗隆興元年臣僚言州縣營田之寔其說有十曰擇
官必審募人必廣穿渠必深鄉亭必修器用必備田處
必利食用必充耕具必足定稅必輕賞罰必行且欲立
賞格以募人及住廣西馬綱二年以市牛會有訴㐮陽
屯田之優者上欲罷之工部尚書張闡言今日京襄屯
田之害以其無耕田之民而課之游民游民不足而強
之百姓於是百姓舍已熟田而耕官生田或遠數百里
徵呼以來或名雙丁而役其強壯老稚無飬一方騷然
罷之誠是也然自去歲以來置耕牛農器脩長木二渠
費已十餘萬一旦舉而棄之則荆㐮之地終不可耕也
比見兩淮歸正之民動以萬計官不能續食則老弱饑
死強者轉而之它若使之就耕荆㐮之田非惟可免流
離抑使中原之民聞之知朝廷有以處我率皆襁負而
至矣異時墾闢既廣取其餘以輸官實為兩便詔除現
耕者依舊餘令虞允文同王珏措置
二年江淮都督府參贊陳俊卿言欲以不披帶人擇官
荒田標旗立砦多買牛犂縱耕其中官不收租人自樂
從數年之後墾田必多榖必賤所在有屯則村落無盗
賊之憂軍食既足則饋餉無轉運之勞此誠經久守淮
之策詔從之
國子司業劉爚接伴金使於盱眙軍還言兩淮之地藩
蔽江南干戈盗賊之後宜加經理必於招集流散之中
就為足食足兵之計臣觀淮東其地平博膏腴有陂澤
水泉之利而荒蕪實多其民勁悍勇敢習邊鄙戰鬭之
事而安集者少誠能經畫郊野招集散亾約頃畝以授
田使母廣占抛荒之患列溝洫以儲水且備戎馬馳突
之虞為之具田器貸種糧相其險易聚為室廬使相保
護聫以什伍教以擊刺使相糾率或鄉為一團里為一
隊建其長立其副平居則耕有警則守有餘力則戰帝
嘉納之
蔡戡上奏曰臣聞守城以兵養兵以食有城而無兵與
無城同有兵而無食與無兵同三者不可闕一今㐮陽
樁積米不過三萬石借貸侵移陳腐之餘所存不多緩
急何以為備況總領所歲計支米十萬石自湖南諸州
移運應副鄂州至㐮陽泝流而上二千一百里灘淺水
急非兩月不可到且有損失欠折之患水脚糜費盖亦
不資臣謂與其仰給於餽運不若取之於土産與其責
辦於民力不若官自為之今襄陽間沃壌千里古人屯
田遺跡具在羊祜墾田八百頃即此地也故臣先言水
利之當脩次言屯田之可廣況漢淮之俗淺種薄收殊
不勞費一歲之間用力不過三次春耕夏種秋收而已
兵師得人於此留意每歲春時差撥官兵廣行耕種事
竟即歸收穫亦然及其登場以四分入官六分給耕種
收穫之人無官軍兵請給甚微得此望外之物云胡不
喜將見不待驅廹争欲服田官兵既已樂為然後寓以
教閱之法使之角射藝之精者得往比其反也復使之
角射藝之不廢者再遣之且耕且教兵食俱足積以歲
月可省湖南餽運之勞而邊備有餘矣㐮陽見今屯田
官兵五百人歲收榖麥幾三萬斛官取其半惜乎未廣
也今既鑿水渠渠之左右無非良田以漸耕墾其利十
倍伏望聖慈詳酌行下荆鄂都副統制司相度施行
光宗時戡又上奏曰臣等凖淳熙十年八月十四日
尚書省劄子節文福州觀察使建康諸軍都統制郭剛
劄子奏六月三日凖遞到御前金字牌御寳封降下御
筆朕聞屯田内有亡費之利外有守禦之備趙充國陳
便宜十有二事其說曉然久欲推而行之患無其人闕
而不講卿宿將虎臣通於兵事可以倚仗其計度田處
與夫人數器用之属凡所以施行之策詳悉條具聞奏
副朕意焉付臣謹已仰體聖訓恭禀施行切惟屯田之
法因田致榖以便軍食為利甚博陛下留神農務明問
下及臣雖愚闇敢不罄竭萬一惟是經始之初不無少
費既定之後可與圖成以守則堅以戰則克實為經久
無窮之利臣區區愚見條具奏陳八月十四日三省同
奉聖旨令總領與郭剛同共條具臣等恭禀前項聖旨
指揮置條具下項須至奏聞者
一臣等契勘淮西州軍邊面闊遠若於沿淮處一槩
措置屯田切慮優動邊民兼有不通水次去處難
以轉輸惟是和州烏江含山歴陽縣無為軍巢縣
廬江縣至東關焦湖一帶地瀕江湖可以通行舟
楫昨來措置屯田之時軍旅方息人戸少有歸業
亦止根括到和州三縣及無為軍巢縣荒田共五
百頃及廬州三十六圍開墾自廢罷之後州縣據
憑人戸契據識認其間不無侵耕歲月既久遂同
已業若欲泛行根括切慮州縣因而優民今相度
欲乞從朝廷劄下淮西帥漕司先次行下諸縣取
見人戸請佃舊管屯田數目然後於瀕江臨湖一
帶近裏州縣根括可以開耕無主荒田開具坐落
地段四至田畝數目供申朝廷候到降下以憑標
撥措置開耕仍令逐司嚴切約束州縣不得因而
優民
一今來剏開荒閒田土全藉工力不比熟田用功省
易須令人有餘力方可使之競勸臣等今相度欲
每田一頃令四人分耕每人當二十五畝每六人
為一甲於内差甲頭一名十甲為一保計六十人
差使臣一員管押今且以五百頃為率共合用二
千三十三人每一千人差將官一員部轄措置將
司白直等人一十五人共用二千六十五人照得
自乾道六年以後不曾差撥官兵前去沿淮出戍
今來所差屯田官兵欲且於和州防城一千人内
分撥前去候淮西師漕司根括田段見得多少或
有不足人數即從都統制司照數貼差亦作防城
名目將來田土成熟耕墾省力有可减人數從宜
施行
一合用耕牛農具寨屋種糧之属若令淮西漕司應
辦不免行下州縣科擾百姓若令軍中自行辦集
又緣建康都統制司自廢罷回易之後止有逐月
撥到酒息錢按月支給諸軍統制統領將佐供給
又有打造戰船教閱犒賞百色支用别無寬剰切
見淮西漕司所管錢物浩瀚欲乞朝廷指揮於淮
西漕司見管錢内先撥十萬貫支付建康都統制
司拘收據合用耕牛農具寨屋物料種子並依郭
剛已奏請之數先且減半收買製造使用淮西漕
司除根括田段之外其餘事件並無干預既免優
民事亦易集
一今來開墾之初所收子利未廣兼起荒勞苦合行
優潤臣等今相度將欲第一年所收物斛除存留
種子外盡行給與力耕官兵第二年除種子外以
十分為率官收二分其餘八分給與力耕官兵第
三年除種子外以十分為率官收三分其餘七分
給與力耕官兵第四年所收物斛除種子外以十
分為率官收四分其餘六分給與力耕官兵以後
年分並止以四六分收給庶幾官兵樂於勸耕不
致廢墮
一部轄將官使臣合千人白直等人往來管幹亦合
量行支犒緣官中所收不多臣等今相度欲於力
耕官兵所得分數内斟量取撥從都統制司照等
第徑自均給候支散畢具數供申朝廷照會
一今來淮西漕司先撥到錢數及將來收成官中合
拘收物斛臣等相度欲委都統制司收支候年終
造帳開具奏聞
一如有條具未盡事件續具奏聞
戡又上奏曰臣昨任京西漕臣親見荆㐮之間沃野千
里古人屯田遺跡具在戍兵全仰縣官請給微薄餽運
艱險誠因其所利耕墾可實邊儲亦因以寓教閱之法
今春召還嘗具劄子面奏特蒙玉音稱善近者伏凖尚
書省劄子備奉聖旨令臣與都統郭剛同條具屯田事
宜臣切揣聖意豈非採向者愚慮之一得不但可行於
荆㐮欲廣其策於被邊之地乎況臣所領職實兼措置
屯田固當竭智殫慮以禆萬一已與郭剛同條具奏聞
外然臣有愚見不敢隠嘿臣伏見漢淮事體大槩不同
㐮陽地廣人稀自城之外彌望皆黃茅白葦既䟽水渠
溉田數千頃無民田間斷兵耕其中聚而不散號令進
退不失部伍淮西州軍去邊稍遠耕者日衆雖有荒閒
之田不免與民田接畛軍民雜耕豈能無擾屯兵散處
廬舍隔遠亦難鈐束此事體不同者一也㐮陽去邊不
百里自修好以來五六十年流民未復曠土未闢見今
可田去處皆是百姓棄而不耕之地軍民不相侵奪坐
得良田故其為利也安淮西則不然富民大家及歸正
人經官請佃廣作四至包占在戸歲月既久遂為永業
官司非不知之若一切根括則必大為邊民之擾若止
收其所棄而為屯田則所得無幾此事體不同者二也
㐮陽屯田近者負郭遠者數十里主帥可以親臨朝出
暮歸察其農事之勤惰閱其武藝之精粗而賞罰之戍
兵往來耕者饁者相望於道營寨不遠可以更休故於
事為便今大軍屯駐建康淮西異路近者猶有一江之
隔主帥絶江而北人所創見委之偏禆未必盡力況事
當一一咨禀主帥而後行遥度於數百里之外非身履
目擊之豈能盡合事宜其於農事武藝亦不能盡察戍
兵往來動是旬日營寨相遠必家属偕行此事體不同
三也自和戎以來兩淮未嘗宿重兵諸州防城不過千
百人而已㐮陽之兵雖號鄂渚分戍然自來留屯萬人
以副帥臨之敵人習熟不以為疑今若一旦廣行屯田
於淮西沿邊州郡必駭聽聞或啟釁隙要當以漸於近
裏州郡為之此事體不同四也有是四者故屯田之法
行之荆㐮則易行之淮右則難然則屯田决不可行之
淮西乎大抵事無難易在所以處之耳臣聞善立事者
戒張皇而惡煩優夫興大衆開屯田於和好既定之後
不無駭聽而不安者向來和州屯田五百餘頃廬州有
三十六圍廢罷未久其間多是熟田見係人戶請佃不
若先遣官吏案行籍其舊數自來歲措置開耕規模既
成以漸增廣今和州防城者千人廬州亦有三百人春
去秋還若根刷向來屯田官兵增益而併遣之則不至
張皇矣所謂惡煩優者凡州縣之間興一役辦一事無
非優民監司行下諸州諸州行下諸縣諸縣不免取辦
於百姓官吏並緣為姦其擾數倍縱使量給價錢糜費
減剋所餘無幾往往白著今也買耕牛造農具盖寨屋
一切委之漕司漕司靳費勢必科優未見屯田之利己
為邊民之害臣謂不若令軍中辦其事漕司給其費要
使屯田開而民不知則不致煩優矣軍獲其利民不知
優人心既安地利亦盡屯田之法孰謂不可行之淮西
乎臣識慮闇淺計策迂緩不敢避雷霆之誅惟冀天地
日月容覆而照燭之臣不勝大願
楊萬里上䟽曰臣聞天下之事不可名之以無故之大
也名之以無故之大則將待之以甚難之舉名之以大
而待之以難則上之人徬徨睥睨而不敢决下之士畏
懾沮喪而不敢議始乎不敢議卒乎廢其議始乎不敢
决卒乎寢其决事之難行古之難復而天下之難治皆
出乎此而今之所尤紛紛者屯田之議是也且事異職
而職異力從其職而力之則力之為有功非其職而力
之則力之為無用夫屯田者一有司之事耳何至於煩
天子之宵旰而累廟堂之講明哉臣聞禹之治水非躬
於䟽鑿周公之作洛非手於營築夫固有治之者孔子
曰出納之吝謂之有司曾子曰籩豆之事則有司存是
故先零之田充國不以累宣帝許下之田棗祗不以累
曹公而漢宣曹公亦未嘗下取二臣屯田之事而代之
憂今獨待區區之屯田以甚難之事則天下之事又有
難者將何以待之此非名之以無故之大之過歟臣請
得而小之且屯田之事其實甚小而其名甚大者執屯
田之名也屯田之名不去則屯田之實終不可行田以
屯名豈非以屯兵而名耶古者兵農一人漢之良家子
唐之府兵猶有先王之典刑也自張說之募劉守光之
刺而兵農始為二人矣故自唐以前鄉井無不能戰之
農而營壘無不能耕之兵非農之可強以戰而兵之可
教以耕也彼固世於耕而習於戰也以其習焉者而離
鄉井故其戰不慄以其世焉者而居營壘故其耕不怍
今則不然兵人者靡衣侈食蒱博而使酒傲岸踞肆視
農民以奴隸而尚肻為農民之事哉今欲屯田而猶執
其名以責其人是駕虎豹以耒耜而鞭之使墾田也其
不可眀矣且又有不可者兩淮之屯田臣不得而知也
臣獨見江西之屯田大抵其田多沃而荒其耕者常困
其利則官與私皆不獲夫田之沃者耕之招也而何至
於荒利不歸於上則歸於下而官與私何至於兩不獲
租重故也租重故一年而負二年而困三年而逃不逃
則囚於官不瘐死不破家則不止前之耕者去矣後之
耕者復如是焉官之遺利可勝惜耶又有大不可者古
之屯田皆有謂也行於内地則為濟饑許下之役是也
行之邊地則或為備敵或為謀人李泌之議充國之議
是也用兵之日則兩淮顯行之可也非用兵也而驟焉
揚兵以屯田焉鷙鳥將擊必匿其形何至於彰彰如是
哉是故莫若去屯田之名舉兩淮之屯田不授之兵而
授之民田以口授業以世守如唐太宗之授田使兵與
民分農以食兵故戰者逸兵以護農故耕者安農安而
兵逸守則堅戰則強其利一也君子之舉事不言不可
言之名不行不可行之言欲行屯田而憚於明言之則
名之者非也今天子曷不詔兩淮之漕司與守臣以兵
火之後招集流民其民存者以其田復之其亡者許它
人承之其為田之在官者曰屯者曰營者曰沒入者舉
而一之為世業以授民之無田者且不間於江湖閩浙
之民則行可言言之可名矣夫吾自有田吾自有民以
吾之田授吾之民此何驚於敵而何疑於逼哉其利二
也其事既行則又詔於内地諸路之守臣有民稠地狹
而願遷則遷之淮有水旱饑民之就食則就於淮使民
得自言而聽其來官隨所過而為之給何患無能耕之
人哉檢校經界之舊籍以為均税之額盡鬻内地之屯
田以為牛種之資其熟戸則蠲其幾年之租其新民則
蠲其幾年之租何患無樂耕之人哉且使人必有道因
其所利而利之之謂也今使兩淮之地民戸增而墾田
多者必以韓重華之賞而賞漕臣以王臣之賞而賞守
令則吏之所利也民之來者優而恤之如前之說則民
之所利也是三人者各利其利各力其職而又糾之以
諫官御史以察其優且偽則不出十年兩淮無餘田而
有餘榖朝廷有兵食而無兵費邊上之粟如山而内地
之餉漸可省矣其利三也辭屯田之名以享屯田之實不
在此耶或曰田之在官者不賣之而直授焉官其費民
其倖矣盖為政者必視其所爭而為之制夫以民争地
則地重以地争民則地輕地重者賣之可也地輕者授
之可也今兩淮之地所謂地争民者也授之猶未必來
而况賣之耶役民以築而賣之木驅民以戰而賣之箭
臣不知其說也惟朝廷擇其中
寕宗嘉定十五年司封郎中魏了翁上䟽曰臣曩蒙一
再賜對嘗極陳三邊利害之實二敵強弱之勢雖蒙聖
慈不以其狂瞽曲賜容貸而事會無窮隐憂莫識每念
古人守邊備塞可以紓民力而老敵情惟務農積榖最
為要道然而言之者爛熟聞之者訕玩何也以未嘗精
講而力行之也臣生長於蜀雖幼習百氏長遊四方於
國中之事粗所素講然身履目擊之久真知而實見則
莫如父母之邦姑以蜀事為陛下陳之則三邊固可𩔖
推矣臣比者竊聞四川制置司遵奉聖旨措置利州路
營屯田委監司分任其責見已置局經理朝廷明見萬
里之外凡在邊鄙莫不踴躍思奮猶有說焉西邊自罹
敵禍以來利東之大散黃牛利西之皂郊水關等處五
六年間原堡多隳地利悉棄以故流人久不復業榖粟
日貴兵民交弊今若遽行屯田則合葺邊堡合用兵耕
而邊堡則諸將慮事謹審欲及冬時同乘機便乃可修
築兵耕則自頃年累減軍額以來以之坐守尚多闕數
矧今久戍之餘難復再加役使是屯田之事卒未可舉
而邊實之儲無時而可議也然則遂置之不復問則豈
不甚可惜哉臣竊謂有屯田有墾田二者相近而不同
墾田者何大兵之後田多荒萊如諸路有閒田寺觀有
常住皆當廣行招誘使人開墾因可復業則耕穫之實
效往往多於屯田盖並邊之地久荒不耕則榖貴貴則
民散散則兵弱必地闢耕廣則榖賤賤則人聚聚則兵
強此理所必然惟毋責屯田之虛名而先究墾田之實
利則庶幾矣臣請試陳今日所當墾之田如利之西路
則皂郊之内湫池諸谷水關之内崖石諸鎮利之東路
則洋川之内青座華陽鳳集之内盤車諸嶺大率昔為
膏腴今成荒棄至於金州近裏亦多有之其田去敵或
百里或二三百里有高山大陵之險可據有原堡兵戍
之援可恃亦有敵騎從來所不曾至之處若更得土豪
之助則指日可成今聞三路土豪之為忠義者有願自
備費用自治農器自辦耕牛自用土人各随便利趁時
開墾及秋布種其間亦有願略資官司給助者亦自不
多若聽其施工略計所耕可數千頃則明年此時便收
地利縱官未立額或量行輸租其潜裕兵民使漸食賤
粟比之頃歲人苦斛貴官苦糴貴其利害豈不萬萬相
絶何況耕田之民又皆可用之兵不數年間邊食既豐
兵丁亦足萬一有警呼吸成聚家自為守人自為戰比
於倉猝遣兵戍守亦萬不侔若是則雖無屯田之名而
有屯田之實無養兵之費而又可潛制驕蹇之兵不惟
不畏殘敵亦可不畏他盗積以歲月則今之墾田又可
為後之屯田今之耕夫可為後之精兵救蜀大弊為蜀
永圖無出於此顧何憚何惜而久不為也或者之所慮
不過宼抄耳然敵嘗蕩劫我梁洋及五州知無所得今
方與西北相持未必遽議再入目前可以暫紓失今不
為則後悔無及臣比得蜀中近聞興元金州兩戎司探
報敵方科民牛具開耕鳳翔荒田又聞西和一帶邊民
覘知敵亦厭兵願各耕種人自為守夫墾荒之利敵猶
知為之而我不敢為原堡之固敵知葺之而我弗敢葺
悠悠歲月坐長宼讎臣不知所以為策矣比者關外連
歲荒歉今年蕎麥大熟邊民無裏外咸知耕播之利聞
朝廷施行屯田指揮下日西和一帶願耕者雲合風偃
動以千數人心若此何可失也臣愚欲望聖慈申命四
川制置司據目今已行就令利路提轉司因人心欲為
之機撫天時難失之運先切選用土豪漸漸耕墾細民
所不能墾之田則一寸有一寸之功一日有一日之利
皆實效也事半功倍惟此時為然若夫屯田則先督諸
將修葺原堡候畢曰併將極邊荒田盡數耕播行之以
漸要之以久不數年之間邊備隠然以戰則勝以守則
固保蜀之策無大於此惟陛下財幸
元世祖時東平布衣趙天麟上策曰臣聞神農之教曰
有石城十仞湯池百步帶甲百萬而亡粟弗能守也由
是觀之兵者城之守也食者兵之給也非兵無以守城
非食無以給兵兵足而城安食足而兵壮兵食二者強
國之計也謹案古者井田之法地方千里出兵車萬乘
甲士三萬人步卒七十二萬人馬四萬匹牛十二萬頭
且耕且守人無阻饑之厄有室有家下獲樂業之慶三
代以後去古既遠阡陌制起舊法遂絶歴代尚患兵食
不足至有令人入粟鬻爵而濫官者矣又有令人入粟
免罪而敗法者矣亦有賦歛煩劇而失民心者矣亦有
重刑極罰而徵民物者矣是皆見目前而㤀後患得其
一而失其百者也乃有卓然英乂思革其弊屯田之事
由此而興若充國之於先零鄧艾之於夀春以至魏武
屯於所在而倉廩靡不皆滿羊祜屯於㐮陽而積粟可
支十年其餘獲利者不可勝數然猶未逹於天下也唐
置六百三十四府府各有兵無事之時乃耕於野永徽
年間斗米三錢盗賊遂息旅行千里不持寸兵盛之至
也今國家大業已定不忘武備江湖嶺海閩廣川蜀西
北東北邊塞之地皆有軍兵以戍之坐食糧粟淮南北
等處有屯田官府而屯田實未之廣也為今之計宜廣
屯田况属承平之秋非同征伐之日須立久長之妙法
庶幾威德之並行使先偏後伍之流務南畝東臯之事
一朝有事則厲戈擐甲而奮其戰勝攻取之能群宼消
聲則力穡服田而求其千倉萬廂之積畋於農隙以講
大事完其營壘以防不虞亦既免飛芻輓粟之勞而又
有用寡生多之益也義歸一致功可雙成伏望陛下念
兹在兹凡戍兵之處命戍卒為農開墾曠田每百人限
幾頃凡所用之牛官為出直於南方西方市買而分給
之凡所用之田器官為於諸冶鑄造而分給之凡力田
及不力者明立賞罰以勸懲之可也雖一時勞費而實
惟永逸之基借衆軍餘力而建此富強之業庶乎軍民
皆以自贍而各得其所矣
英宗時虞集拜翰林直學士俄兼國子祭酒嘗因講罷
論京師恃東南運糧為實竭民力以航不測非所以寬
遠人而因地利也與同列進曰亰師之東瀕海數千里
北極遼海南濱青齊萑葦之場也海潮日至淤為沃壌
用浙人之法築堤捍水為田聽富民欲得官者合其衆
分授以地官定其畔以為限能以萬夫耕者授以萬夫
之田為萬夫之長千夫百夫亦如之察其惰者而易之
一年勿征也二年勿征也三年視其成以地之高下定
額於朝廷以次漸征之五年有積蓄命以官就所儲給
以祿十年佩之符印得以傳子孫如軍官之法則東面
民兵數萬可以近衛京師外禦島夷遠寬東南海運以
紓疲民遂富民得官之志而獲其用江海游食盗賊之
𩔖皆有所歸
歴代名臣奏議卷二百六十
