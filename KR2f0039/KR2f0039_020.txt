歴代名臣奏議卷二十
明楊士竒等撰
郊廟
宋神宗熙寧元年知諫院吕誨論青城勞費乞建齋宫
奏曰臣伏覩累降詔勅裁減煩費有以知講求治體崇
儉為先中外共聞莫不慶抃臣切謂裁約用度事體至
輕有司奉行當有條理唯南郊青城所須數十萬緡勞
費至廣無益奉祠之大者謹按周禮掌次之職旅上帝
祀五帝則張大次小次居止於壇壝之外盖所以示虔
恭之至矣近世制作無度禮意俱失虚設梁棟純被繒
綵規摹宸居極其華麗甚者山亭水池蟲魚之戲綵花
交映禽物萬狀遊觀之勝無不具焉前期旬浹縱士庶
嬉遊其間是豈蠲潔事神之謂哉徒成侈靡夸大一時
臣雖至愚甚為聖朝惜之且大禮尚質猶懼不稱乎天
德而華觀所居恐非得以清乎齋戒儀衞之盛今古不
同大次之位豈須幄帟不若營建齋宫以圖永久臣嘗
觀太廟齋宫制度儉約事神之體得為中禮臣欲乞規
此憲度剏建郊宫中潔齋居外嚴宿衛非特事祀克循
簡易庶幾國用大省勞費我朝興隆一百餘年未暇改
為陛下一旦經始人心必悅有益聖德於事易行伏望
留神省察天下幸甚
翰林學士承旨王珪奏曰正月二十三日勅奉聖旨令
兩制待制以上至臺諫官與太常禮院同詳定今年冬
至當與未當親行郊禮臣等謹上議曰按王制喪三年
不祭唯祭天地社稷為越紼而行事傳謂不敢以卑廢
尊也是則居喪而可得見天地也春秋僖公三十三年
傳凡君薨卒哭而祔祔而作主特祀於主烝嘗禘於廟
杜預以謂新主既特祀於寢則宗廟四時常祀自當如
舊是則居喪而可得見宗廟也周公稱商高宗諒闇三
年不言子張疑之以問仲尼仲尼荅云何必高宗古人
皆然高宗不云服喪三年而云諒闇三年者杜預又謂
古者天子諸侯三年之喪既葬而服除諒闇以居心喪
不與士庶同禮也然則服除之後郊廟之祭可勿舉乎
南齊以前代人君嗣位或仍前郊之年或别自為郊下
有司議而王儉乃援普宋以來皆改元即郊而不用前
郊之年又自漢文以來皆即位而謁廟至唐德宗以後
亦踰年而行郊況本朝景德二年真宗居明德皇太后
之喪既易月而服除明年遂享太廟而合祀天地於圜
丘臣等伏請皇帝將來冬至躬行郊廟之禮其服冕車
輅儀物音樂緣飾事者皆不可廢臣等謹議
天章閣待制孫固議僖祖祧遷奏曰臣聞先王之禮本
之人情而為之節文者也故不慕古而違時措之宜不
因文而失沿情之實親有疎戚世有同異此禮之所以
損益變正之不一也伏惟太祖皇帝受天命一四海創
業垂統為宋立萬世無窮之基其為宋始祖而配天受
饗理在不疑今聞乃欲以僖祖為始封之祖復其祧主
夫既以僖祖為始則遂當受東向配天之饗此臣竊所
以未安也七世之廟親盡而祧此萬世大公之通法未
聞有以易之者也故僖祖之主於陛下世以親盡而祧
在禮適為得正而今議者以謂人必本乎祖太祖既已
追尊僖祖則今日當以僖祖為本始之祖是未推夫王
者興起有殊異而所當之世各不同也夫開國者先嘗
有功而受封則後之子孫有天下而推以為始祖可矣
若未有膺受天命特起而得天下者為太祖亦宜矣此
實先王之禮人情之所順而前世之所已行也今為議
者乃鄙絶漢唐之所行而純取三代之制以為法故有
僖祖之廟與契稷無異之說臣竊以為過矣夫本朝之
興與商周異商周之政本由契稷故自湯武而上其流
有源皆可推而考之契布五教民以知禮其統緒略與
周同而猶不若周之懿也周自后稷公劉以來教化流
行以至太王王季世世修德益茂迨於文武受命奄有
天下則源流之來豈無自哉故仲尼曰郊祀后稷以配
天宗祀文王於明堂以配上帝則周公其人也夫周而
上堯舜禹湯之世非不美也其祭之禮仲尼不談而獨
舉周者豈非其德與世獨為備哉故曰周公其人也言
惟周公能備此禮爾夫稷當堯民阻飢之時始播百糓
使萬世粒食其為功大矣詩曰思文后稷克配彼天言
以其德能配天也夫以文王之德而不得預配天之祭
者特以后稷之功大矣使周無后稷之祖則周公之祀
宜不得舍文武而他及且後世之興其先既無周之后
稷而郊天之配不先創業之君乃遠取追尊之祖此豈
先王之禮而近於人情者哉今之議者又以祭法禘郊
祖宗之禮言商周非絶嚳以其自有本統承之本朝自
僖祖以上世次不可得知則必以僖祖為始祖臣又以
謂不然矣自秦滅學六經皆被焚棄不復為全書而禮
經尤為殘蕩其後漢之諸儒髣髴聖人之餘委曲加意
而編綴之故多駮雜不經之說附以鄭康成牽合之言
而聖人之意益不明若祭法之禘郊宗祖者是其一矣
其言曰商人禘嚳而郊冥祖契而宗湯信斯言也則禘
祭宜無易嚳者今商頌之長發大禘之詩也其曰有娀
方將帝立子生商又曰玄王桓撥受小國是達受大國
是達者廼專歌述契之功德一篇之間了無及嚳之語
則祭法之言禘嚳者臣亦未敢取以為信也雖然就其
說而考之亦自非大有功德者不可以郊天取配何則
鯀障洪水雖䟽導失宜而禹因之以成功身被殛死故
夏人郊之冥業其官而死於水故商人郊之后稷粒食
之功被於萬世故周人郊之今未見冥稷之功而欲同
冥稷之祀臣竊以為非宜也漢高之得天下與商周異
故太上皇不得為始封而光武之興不敢尊舂陵而祖
高帝且景帝唐室始封之君而元皇帝乃神堯之父高
祖之時以景皇帝為配而太宗之初已奉高祖於圜丘
景皇帝不得預郊天其後杜鴻漸等復請以景皇帝郊
配天地黎幹力詰其非禮而正之夫景皇帝親受唐國
之封且不得配天則未嘗啟有土宇而欲以為始祖臣
亦慮其難矣恭惟太祖皇帝削平&KR0852;難功格上天百餘
年間天下之人涵泳生養而安樂於無事者太祖之恩
德也今天下唯知尊奉太祖而乃欲替其親郊配天之
祀豈厭於人情哉今議者遂將斥絶唐漢上法商周此
臣所謂慕古而違當世之宜者也太祖皇帝受周禪僖
祖始被追尊而建隆之郊配以宣祖僖祖不得預焉夫
以太宗真宗仁宗英宗之世未嘗郊配僖祖而陛下一
日隆而祀之蓋有所隆者未有所替今使太祖之禮有
替於四宗之時此豈孝思之心哉此臣所謂因文而失
沿情之實者也夫非所居而祀之則神有所不受非所
宜而配之則天有所不饗所謂郊而配天者以天於萬
物其德不可形容故人君之大有功德被生靈而施後
世者謂足以配之而已今僖祖之德不昭見於生民不
明被於後世廼欲以齊后稷之廟當始祖之禮臣恐僖
祖之神非所居而不受上帝之靈非所配而不饗非陛
下所以尊祖事天之意也陛下為太祖子孫繼太祖基
業據南面之尊而饗四海九州之奉皆太祖皇帝之所
授也則今日之所尊事宜莫加於太祖矣或曰禮别子
為祖契稷皆帝嚳之子而得姓者故商周以為祖而奉
之今宋自僖祖為始祖臣曰是又不然也若以得姓者
為祖則趙之得姓遠矣自造父封於趙城而趙衰始得
姓今若必欲推考其先世則遂欲上祖趙衰其可乎其
不可明矣或又曰今朝廷欲存僖祖為始祖爾至於祀
天為配亦不輕議也臣曰是不可也今既以僖祖為始
祖是必配天僖祖配天則太祖之祀替矣此臣以為不
可者也或又曰今毁僖祖之廟藏其主夾室而下祔子
孫可乎臣曰是亦一堂夾室在西祧主藏室中而居順
祖之右固以順矣盖非所謂下祔子孫之室而替其尊
也必猶以為不可者臣今欲乞特為僖祖立室置祧主
其中由太祖而上親盡迭毁之主皆藏於僖祖之室當
禘祫之時以僖祖之主權居東向之位太祖之主順昭
穆之列而從之取其毁廟之主而合食焉則僖祖之尊
自有所伸此韓愈所謂祖以孫尊孫以祖屈之義也以
僖祖立廟為非則周人别廟以祀姜嫄不可謂非禮今
以陛下之時因情立禮取聖人之制為萬世法不亦美
歟事與商周有殊禮文從而亦異此臣所謂先王之禮
本人情而損益變正之不同者也如曰不然臣恐違古
今之義逆天人之情而天地祖宗之神靈有所不饗也
伏惟陛下聦明仁孝以宗廟重事恐其於禮有所乖違
故令下兩制臣寮議陛下苟以臣言為可用伏乞裁自
聖斷如或猶以為疑乞送禮院參詳臣竊惟宗廟祧配
朝廷大禮反覆思慮於心有所未安不敢苟立異說伏
望陛下力加採納
判太常寺張師顔等議僖祖祧遷奏曰臣等伏以天下
大禮莫重於宗廟崇孝事神以臨照四海是以聖王重
之必務極其至當伏惟僖祖神主祧藏夾室於禮不順
有司失之矣宜其輔臣建立明詔訪逮而垂為萬世法
然議者因其藏主有失遂欲推為始祖臣等敢以此為
議昔者商周之興本於契稷考諸前載其指有二曰因
其始封也蒙其功德也契有大功始受封國十有餘世
世祀不失至湯而有天下修其世祀因其封國舉天下
之大而謂之商者由契以致之也稷有大功始受封國
十有餘世世祀不失至武王而有天下修其世祀因其
封國舉天下之大而謂之周者由稷以致之也然則契
稷為商周之祖其傳已久其禮素定後世固無得而易
之矣奉之為太祖以主廟祀有以盡一時之宜也詩之
長發言商家興廢之久歴夏之世其來長遠昊天有成
命言后稷已有王命生民思文皆歌后稷之功傳稱禹
稷躬稼而有天下不可謂為祖不因功德也後世受命
之君功業特起不同先代則親廟迭毁身自為祖鄭康
成云夏五廟無太祖自禹與二昭二穆而已唐張薦云
夏后以禹始封遂為不遷之祖是也若始封世近上有
親廟則始祖上遷而太祖不毁魏祖文帝則處士迭毁
晉祖宣帝則征西迭毁唐祖景帝則洪農迭毁此前世
祖其始封之君以法契稷之明例也既以法契稷矣則
上之親廟不得不毁勢當然也借使魏晉欲不祖武宣
而越取處士征西不惟上推世數未知更當及於何人
且其如始封何唐有天下因以為法韓愈有言事異商
周禮從而變臣等取之矣要之始封世近則親廟不可
不立若特以親廟及遠便為始封而抑之則前古未嘗
聞也晉琅琊王德文曰七廟之義自由德厚流光饗祀
及遠非是為太祖申尊祖之祀其說是也禮天子七廟
太祖之遠近不可以必故但云三昭三穆與太祖之廟
而七未嘗言親廟之首必為始祖也國家治平四年以
僖祖親盡而祧之奉景祐詔書以太祖皇帝為帝者之
祖自以别子之故非以有功與封國為輕重是不然也
别子之法自謂公子不繼世故子孫為大夫士者祖之
百世不遷非天子諸侯之禮也使湯武但為諸侯則尚
不祖此别子況天下之君而可用大夫士之法乎若夫
禹不先鯀則所謂子雖齊聖不先父食自以正文公之
逆祀非尊祖之論也唐仲子陵所謂安知非夏后廟數
未足之時而言禹不先鯀邪伏惟宋之為宋由太祖皇
帝應天受命首創洪業建大號於天下異乎商周之為
商周可知也僖祖雖為聖裔之先而有廟直由太祖親
盡則遷合之正義今欲以有廟之始為說援而進之以
為始祖臣等固疑其與契稷異矣使契稷本無功德初
不受封引以為據庶其或可若其不然臣等不得判然
無疑也設欲必據此論則臣等又有可言者焉蓋三昭
三穆是不刊之典一定之論也國初張昭任徹之徒不
能遠推隆極之制因緣近比請建四廟遂使天子之禮
同諸侯若使廟數備六則更當上推兩世而僖祖次在
第三亦不可謂之始祖也若謂世次不可推則斯言也
詔旨所不著史臣所不錄歴百餘年莫知當時之實不
敢以私意逆推而言也謹按建隆四年親郊崇配不及
僖祖開國已來大祭虚其東向斯乃祖宗已行之意也
自祖宗巳來不以太祖之位易之今而易之恐失祖宗
之意矣巍巍太祖如神如天垂祚萬世無以云報奉之
以為帝者始祖於禮無不宜者或謂儀禮諸侯及其太
祖天子及其始祖之所自出今謂始祖為太祖乃諸侯
制也臣等以為遠祖受封子孫世襲親雖盡而廟不毁
是謂諸侯及其太祖也若始封之君既以為國之祖矣
後世子孫自諸侯而為天子則始祖不易理勢自然是
謂天子及其始祖也若必求太微之精神靈之感謂為
始祖之所自出將見遷就生說寄譎無已彌失聖人之
意矣唐神龍初議云既立七廟須崇始祖而張齊賢云
始祖即太祖太祖之外更無始祖此前儒講之熟矣大
抵契稷不以功德為祖無必然之論特起之君自為一
代之祖無不可之理若乃藏主未順宜必改定蓋夾室
者子孫廟之正也或者謂神道尚右失其旨矣然則僖
祖之主必有所歸按周禮守祧掌守先公先王之廟祧
其廟則有司修除之其祧則守祧黝堊之所謂廟者后
稷文武諸廟也祧者所藏先公先王之遷主也先公遷
主藏於后稷之廟僖祖猶周之先公也宜有藏主之祧
雖無始封遠祖上為之主而先主之祧不可以闕臣等
參詳乞略倣此制築别廟以藏之大祭之歲祀於其室
太廟則依舊制虚東向之位郊配之禮仍舊無改事之
宜而情之順也魏晉及唐嘗議遠廟之主矣魏鍾繇高
堂隆衛臻皆當世名儒並云處士當遷故景初之制三
祖不毁其餘四廟親盡則遷一如后稷文武廟祧之禮
晉永和中尚書議云周人之王太祖世遠故遷有所歸
今晉廟宣帝為主而四祖居之是屈祖從孫也祫祭在
上是代太祖也范宣謂可别築一室以居四主四主迭
遷則宣帝位正矣自虞喜劉詡韋泓王松子蔡謨之徒
並同其議唐陳京議請據魏晉舊制改築别廟以藏憲
懿柳冕王詔等七十餘人亦同其說雖卒藏於興聖然
本無異於别室也惟顔真卿引蔡謨權東向之一句而
不本其改築之議獲議於時此前世之論皆有考據本
於經意不敢謂後世之史而一切黜之也記曰禮雖先
王未之有可以義起又曰亡於禮者之禮况有前人商
𣙜盡理之論乎或曰夾室非便當為别廟則既正其大
節矣合食要皆孝饗之道但以於屬既尊不可寘昭穆
之列依准前代祭之别廟得禮之變復何嫌哉云不可
分食當合於太廟不惟永虚東向且使下從子孫孰為
得失是則僖祖别藏列聖不動神靈安妥情文皆得其
於義也合矣恭惟陛下仁孝天成尊事宗廟古之盛王
所不逮也臣等學術淺陋討論非長徒能述遵朝廷正
失之意别白議者未通之論冀以稱上聖因情制禮之
道焉惟陛下幸留神詳擇
熙寧中翰林承旨張方平等議同堂八室廟制已定僖
祖當祧合於典禮乃於九月奉安八室神主祧僖祖及
后祔英宗罷僖祖諱及文懿皇后忌日五年中書門下
言僖祖以上世次不可得而知則僖祖有廟與商周契
稷疑無以異今毁其廟而藏主夾室替祖考之尊而祔
于子孫殆非所以順祖宗孝心事亡如存之義請以所
奏付兩制議取其當者時王安石為相不主祧遷之說
故復有是請翰林學士元絳等上議曰自古受命之王
既以功德享有天下皆推其本統以尊事其祖故商周
以契稷有功於唐虞之際故謂之祖有功若必以有功
而為祖則夏后氏不郊鯀矣今太祖受命之初立親廟
自僖祖以上世次既不可知則僖祖之為始祖無疑矣
儻謂僖祖不當比契稷為始祖是使天下之人不復知
尊祖而子孫得以有功加其祖考也傳曰毁廟之主陳
于太祖未毁廟之主皆升合食于太祖今遷僖祖之主
藏于太祖之室則是四祖祫祭之日皆降而合食也請
以僖祖之廟為太祖則合於先王禮意
判太常寺韓維議僖祖廟狀曰准勅准中書門下奏准
治平四年閏三月八日勅遷僖祖廟主藏之夾室臣等
聞萬物本乎天人本乎祖故先王廟祀之制有疏而無
絶有遠而無遺商周之王斷自契稷以下者非絶嚳以
上而遺之以其自有本統承之故也若夫尊卑之位先
後之序則子孫雖齊聖有功不得以先其祖考天下萬
世之通道也竊以本朝自僖祖以上世次不可得而知
則僖祖有廟與契稷無以異今毁其廟而藏其主夾室
替祖考之尊而下祔於子孫殆非所以順祖宗孝心事
亡如存之義求之前載雖或有然考合於經乃無成憲
因情制禮實在聖時伏惟皇帝陛下仁孝聦明紹天稽
古動容周旋惟道之從宗祏重事所宜博考乞以所奏
付之兩制詳議而擇取其當勅旨准今月三日詔中書
門下廟祧之制蓋有彛典所以上承先王下法後世朕
嗣宅大統寅奉宗祀而世次遷毁禮或未安討論經常
屬在哲輔於以佐朕不逮而仰稱祖宗追孝之心朕覽
之嬰然敢不祗服宜依所請施行故兹詔示想宜知悉
牒奉詔書如前牒至准詔書者伏惟親親之序以三為
五以五為九上殺下殺旁殺而親畢聖人制事存送終
之禮皆以此為限是衆人之所同也若其不與衆人同
者則又因事之宜斷之以義而為之節文也昔先王既
有天下迹其基業之所由起奉以為太祖所以推功美
重本始也蓋王者之祖有繋天下者矣諸侯之祖有繫
一國者矣大夫士之祖繫其宗而止矣亦其理勢然也
荀卿曰王者天太祖諸侯不敢壊大夫士有常宗所以
别貴始貴始德之本也蓋有天下之始若后稷有一國
之始若周公大夫士之始若三桓所以貴者配天也不
祧也有常宗也此其所以别也今直以契稷為本統之
祖則是下同大夫士之禮非荀卿之所謂别也或曰湯
文武之去契稷皆十有餘世其間子孫衰微奔竄者非
一湯文武之有天下契稷何與哉曰南宫括曰禹稷躬
稼而有天下孔子曰君子哉若人禹之有天下則然矣
稷諸侯也而曰有天下何哉豈非積累功德至文王而
興乎孟子曰王不待大湯以七十里文王以百里然則
小國亦王之所待也所謂七十里百里者非契稷所受
以遺其子孫之國乎由是言之商周所以興契稷不為
無所與也則正考父作頌追道契湯高宗商所以興子
夏序詩稱文武之功起於后稷豈虚語也哉國語亦曰
契勤商十有四世而興后稷勤周十有五世而興榖梁
曰始封必為祖南宫适孟軻卜子夏左丘明榖梁赤生
於周代其所言皆親聞而見之者其學問又俱出於孔
子宜若可信則尊始祖以其功之所起秦漢諸儒亦有
所受之也後世有天下者皆特起無所因故遂為太祖
所從來久矣伏惟太祖皇帝孝友仁聖睿智神武兵不
血刃坐清大亂子孫遵業萬世蒙澤功德卓然為宋太
祖無少議者僖祖雖於太祖高祖也然仰迹功業未見
其有所因上尋世系又不知所以始若以所事稷契奉
之竊恐於古無考而於今有所未安也臣以為均之論
議未有以相奪仍舊便若夫藏主合食則歴代常議之
矣然今之廟室與古殊制古者每廟異宫今所以奉祖
宗者皆在一堂之上西夾室猶處順祖之主考之尊卑
之次似亦無嫌至于禘祫自是序昭穆之祭僖祖東嚮
禮無不順所謂子雖齊聖不先父食者也孔子曰於其
所不知蓋闕如也如臣絳等議非臣所知臣所以闕而
不敢同也
元豐元年樞密直學士陳襄論天地合祭為非禮上奏
曰臣伏承聖意以天地合祭於圜丘為非禮之正詔令
更定臣謹按周禮大司樂以圜鍾為宫冬日至於地上
之圜丘奏之六變以祀天神以函鍾為宫夏日至於澤
中之方丘奏之八變以祭地示夫祀必以冬日至者以
其陽氣來復于上天之始也故宫用夾鍾于震之宫以
其帝出乎震也而謂之圜鍾者取其形以象天也三一
之變(圜鍾為宫三變黃鍾為角大簇為徵姑洗為羽各一變)合陽竒之數也祭必
以夏日至者以其隂氣潜萌于下地之始也故宫用林
鍾于坤之宫以其萬物致養于坤也而謂之函鍾者取
其容以象地也四二之變(函鍾為宫大簇為角姑洗為徵南吕為羽各二變)合
隂偶之數也又大宗伯以禋祀實柴槱燎祀其在天者
而以蒼璧禮之以血祭貍沈辜疈祭其在地者而以黃
琮禮之皆所以順其隂陽辨其時位倣其形色而以氣
類求之此二禮之不得不異也故求諸天而天神降求
諸地而地示出得以通精誠以逆福釐以生烝民以阜
萬物此百王不易之禮也去周既遠先王之法不行漢
元始中姦臣妄議不原經意附會周官大合樂之說謂
當合祭平帝從而用之故天地共犢禮之失自此始矣
由漢歴唐千有餘年之間而以五月親祠北郊者惟四
帝而巳如魏文帝之太和周武帝之建德隋高祖之開
皇唐睿宗之先天皆希闊一時之舉也然而隨得隨失
卒無所定垂之本朝未遑釐正恭惟陛下恢五聖之述
作舉百王之廢墜典章法度固已比隆先王之時矣豈
襲後世一切之禮乎是以臣親奉德音俾正訛舛之禮
首宜正其大者大者不正而末節雖正無益也況天地
歲祀今亦不廢顧惟有司攝事而巳誠未足以上盡聖
神恭事之意也臣以謂既罷合祭則南北自當别祀伏
請陛下每遇親祀之歲先以夏至祭地示於方丘然後
以冬日至祀昊天於圜丘此所謂大者正也然議者或
謂先王之禮其廢也久不可復行古者齋居近(古者致齋路寢)
儀衛省用度約賜予寡故雖一歲徧祀而國不費人不
勞今也齋居遠儀衛繁用度廣賜予多故雖三歲一郊
而猶或憚之況一歲兩祀乎必不獲已則三年而迭祭
或如後漢以正月上丁祠南郊禮畢次北郊或如南齊
以正月上辛祀昊天次辛瘞后土不亦可乎臣竊謂不
然記曰祭不欲疎疎則怠夫三年迭祭則是昊天大神
六年始一親祀得無已怠乎記曰大事必順天時二至
之郊周公之制也捨是而從後王之失禮可謂法歟彼
議者徒知苟簡之便而不睹尊奉之嚴也伏惟陛下鑒
先王已行之明效舉曠世不講之大儀約諸司之儀衛
損大農無名之費使臣得以講求故事參究禮經取太
常儀注之文以正其訛謬稽大駕鹵簿之式以裁其繁
冗唯以至恭之意對越大抵以迎至和以格純嘏庶成
一代之典以示萬世
襄知諫院又上禘祫不廢時祭奏曰臣等看詳大宗伯
之職曰以肆獻祼享先王以饋食享先王以祠春享先
王以禴夏享先王以嘗秋享先王以烝冬享先王則六
享並行而天子禘祫與諸侯異未嘗廢一時祭故毛詩
傳曰諸侯夏禘則不礿秋祫則不嘗惟天子兼之孔穎
達正義以為天子夏為大祭之禘不廢時祭之礿秋為
大祭之祫不廢時祭之嘗則王禮三年一祫與其禘享
更為時祭所以别於諸侯所謂其治辨者其禮具也國
朝沿襲故常禘祫之月不行時享久未釐正非古之制
伏請每遇禘祫之月雖已大祭仍行時享以嚴天子備
禮所以丕崇祖宗之義其祫禘雖與時享先後經無明
說以臣等考之司尊彝曰凡四時之間祀追享朝享祼
用虎彝蜼彝先鄭云追享朝享謂禘祫也在四時之間
故曰間祀明禘在礿祭祫在烝祭之間不在其後也故
後鄭謂天子先祫而後時祭其郊禮親祠准此如允臣
等所議乞賜指揮施行
襄為侍御史又上祭天用樂奏曰臣謹按禮祀天以冬
日至取微陽洞開天之始也兆於南郊就陽位也即上
之圜丘因天事天也燔燎而升煙求陽以氣也玉奠蒼
璧牲幣如其色肖洪覆之自然也樂用圜鍾為宫以其
上應房心有天地明堂之象也宫聲三奏角徵羽各一
奏者合陽竒之數欲神之聽之也祭地以夏日至取隂
德潜萌地之始也坎于北郊從隂義也就澤中方丘因
地事地也瘞埋順其性之含藏也方琮而黃幣倣形色
也樂用函鍾為宫以其生於未之氣未坤位也宫聲與
角徵羽各二奏者合隂偶之數所以八變則地示出焉
夫先王求神之意可謂盡矣以為天時者乾坤因之而
闔闢陰陽繋之而消長鬼神亦由是而利用出入者也
故作大事必順天時又擇其位也為高必因丘陵為下
必因川澤以至於器幣樂舞至纖至悉無不從其類以
此事神則神無不饗也漢元始間不原禮意附會周官
大合樂之文謂之合祭復以正月三陽在下息卦受泰
於是諏上辛之日合祭天地于南郊觀其時位與夫器
幣樂舞之設是徒寓地祇於綴食之列而意不在焉後
漢以正月上丁祠南郊禮畢次北郊下逮南齊又以正
月上辛祠昊天次辛瘞后土雖得其位不得其時誠不
至而禮不專是亦主為禮天而發耳竊有一證焉記曰
御同於長者雖貳不辭偶坐不辭鄭氏曰盛饌不為已
也王者事父孝故事天明事母孝故事地察豈可以后
土富媪之靈載物無疆之德而事之僅如偶坐之賓乎
深恐柔祗未之饗也臣謹再詳儀注合祭天地於一壇
之上其為非禮明甚固當改正然今古異宜沿革殊致
三歲一郊漢唐成憲祖宗以來莫能易也今罷合祭則
北郊唯使有司攝事於理未安謂宜以親郊之歲用夏
日至先有事於方澤蓋祭者薦其時也近人而親者無
如地取財於地故先祭以明親親之仁遠人而尊者無
如天取法於天故後祠以正尊尊之義若青城若張法
駕儀物一從簡易務稱尚質之意其扈衞錫與可於郊
賞數中豫給五分之一或量加特賜繫自上恩所貴奉
事天地不失禮意惟朝廷財幸
三年翰林學士張璪論夏至祭地遣冡宰攝事奏曰臣
伏見天地合祭議者不一而臣竊謂陽生於十一月隂
生於五月則隂陽之生天地致用之始先王於是順隂
陽之義以冬日至祀天於地上之圜丘夏日至祭地於
澤中之方丘以至牲幣器服詩歌樂舞形色度數莫不
傚其象類故天神地示可得而禮由此觀之則夏日祭
地於方丘而天子親涖之此萬世不可易之理也議者
以謂當今萬乘儀衛加倍於古方盛夏之時不可以躬
行乃欲改用他月不唯無所據依又失所以事地順隂
之義必不得已臣以謂宜即郊祀之歲於夏至之日盛
禮容具樂舞遣冢宰攝事雖未能皆當於禮庶幾先王
之遺意猶有存焉
判太常寺陳薦上奏曰臣竊惟議者以天地合祭始於
王莽稽之典禮有所未合故罷之臣竊有疑謹按周頌
曰昊天有成命郊祀天地也前漢志載郊祀歌十九章
其七章曰惟泰元尊媪神蕃釐說者曰泰元天神也媪
神地神也第八章言㳙選休成天地並況此天地同祀
可以槩見恐非自王莽始也夫國之大事莫大於天地
宗廟之祀有其舉之莫能廢也古者祀事皆天子親行
降及後世事與古異或因或革各從其宜故多遣官攝
事今聖朝郊廟之際三歲一親行必先朝饗景靈宫薦
太廟然後合祭天地於圜丘蓋參用舊章得禮之中而
議者又謂親郊之歲夏之時不可躬行宜遣冢宰攝事
而罷冬至天地合祭臣亦謂夏至方丘之祀決不可躬
行雖大備禮樂上公攝祭亦恐此議未能合古終不若
天地合祭之日親執圭幣誠志内盡禮容外重也況天
子父事天母事地既親禮天神而不親禮地祗質之情
文深恐未安陛下聦明睿智聖學深博古今萬事無一
不昭其本原其三歲親郊天地合祭之禮伏乞且循舊
制以昭恭事三神之意
知太常禮院趙君錫乞惟設昊天上帝一坐奏曰臣謹
按周禮掌次職曰王大旅上帝則張氈桉祀五帝則設
大次小次又司服職曰祀昊天上帝則服大裘而冕祀
五帝亦如之明上帝與五帝異矣則孝經所謂宗祀文
王於明堂以配上帝者非可兼五帝也考之易詩書所
稱上帝非一易曰先王作樂崇德薦之上帝以配祖考
詩曰昭事上帝聿懷多福又曰上帝是祗書曰以昭受
上帝天其申命用休又曰惟皇上帝降衷于下民如此
類者豈可皆以五帝而言之自鄭氏之學興乃有六天
之說而事非經見至晉泰始初論者始以為非遂於明
堂設昊天上帝一坐而已唐顯慶禮亦止祀昊天上帝
於明堂今大饗在近議者猶以謂上帝可以及五帝臣
等請如聖詔祀英宗皇帝於明堂惟以配上帝至誠精
禋以稱皇帝嚴父之意
四年詳定郊廟奉祀禮文陸佃上議曰臣看詳冕服有
六而周官弁師云掌王之五冕則大裘與衮同冕矣故
禮記曰郊之日王被衮以象天戴冕璪十有二旒則天
數也又曰服之襲也充美也禮不盛服不充是故大裘
不裼此明王服大裘以衮衣襲之也先儒或謂周祀天
地皆服大裘而大裘之冕無旒非是矣蓋古者裘不徒
服則其上必皆有衣故曰緇衣羔裘黃衣狐裘素衣麑
裘如郊祀徒服大裘則是表裘以見天地表裘不入公
門而乃欲以見天地可乎且先王之服冬裘夏葛以適
寒暑蓋未有能易之者也郊祀天地有裘無衮則夏祀
赤帝與夏至日郊祭地示亦將被裘乎然則王者冬祀
昊天上帝中裘而表衮明矣至於夏祀天神地示則去
裘服衮以順時序周官曰凡四時之祭祀以宜服之明
夏必不衣裘也或曰王被衮以象天此魯禮也臣以為
記曰周之始郊日以至王被衮以象天則豈得以為魯
哉或曰祭天尚質故徒服大裘王被衮則非所以尚質
臣以為謂之尚質則明有所尚而巳不皆用質也如蒼
璧以禮天黃琮以禮地旂有十二旒龍章設日月此豈
用質也哉故曰祭天掃地而祭焉於其質而已矣牲用
騂尚赤也用犢貴誠也王被衮以象天戴冕璪十有二
旒則天數也旂有十二旒龍章而設日月以象天也夫
理豈一端而已亦各有所當也今欲冬至禋祀昊天上
帝服裘被衮其餘祀天及祠地示並請服衮去裘各以
其宜服之如允臣所議乞賜施行
佃又上昭穆議曰臣伏覩中書省批送下張璪何洵直
所論宗廟昭穆欲以宣祖為昭翼祖為穆真祖為昭太
祖太宗為穆英宗為昭仁宗為穆尊卑失序非禮意也
竊謂昭穆者父子之號昭以明下為義穆以恭上為義
方其為父則稱昭取其昭以明下也方其為子則稱穆
取其穆以恭上也豈可膠哉謹按祭法曰去祧為壇去
壇為墠議者以為壇立於右墠立於左臣以周制言之
太王親盡去右壇為墠王季親盡去左祧為壇左右遷
徙無嫌則洵直謂昭常為昭穆常為穆左者不可遷于
右右者不可遷于左之說非矣璪謂四時常祀各於其
廟不偶坐而相臨武王進居王季之位而不嫌尊於文
王反乎合食于祖則王季文王更為昭穆不可謂無尊
卑之序臣竊以為古者合食毁廟之主有不皆祫者則
璪之說非矣大傳曰大夫士有大事省于其君干祫及
其高祖干者與也言大夫士本無祫祭唯其有功善於
其君進使干祫則毁廟之主不皆合食特自高祖而已
假令大夫昭穆以世次計曾祖適為昭高祖適為穆父
適為昭祖適為穆同時合食則將偶坐而相臨義不得
以卑而踰尊則璪等將令昭常為昭穆常為穆乎如此
則曾祖居尊高祖居卑父居尊祖居卑矣非所謂父昭
子穆昭以明下穆以恭上之義許慎曰父為昭南面子
為穆北面大夫干祫若使曾祖覆為昭高祖更為穆則
是子為昭南面父為穆北面大傳曰旁治兄弟合族以
食序以昭穆則是生而居處同室合食亦序昭穆假令
甲於上世之次為穆今同堂合食實屬父行乙於上世
之次為昭今同堂合食實屬子行而偶坐相臨則甲宜
為昭乙宜為穆豈可遠引千歲以來世次覆令甲居右
穆乙居左昭紊同堂父子合食之序乎璪又謂既為昭
矣又有時而為穆是亂昭穆之名臣竊以為昭穆父子
之號耳苟為昭者不復為穆為穆者不復為昭則是昔
嘗事父為之子者今雖有子不得為父苟復為父則以
為是亂父子之名可乎祭法曰天子立七廟曰考廟曰
王考廟曰皇考廟曰顯考廟有二祧焉則天子立廟自
親始矣初立考廟於是立王考廟其次立皇考廟又其
次立顯考廟猶以為未也於是立二祧焉與太祖之廟
而七顯考廟王考廟與左祧為昭皇考廟考廟與右祧
為穆所謂三昭三穆如曰成王之世武王為昭文王為
穆則武為父不入考廟而入王考廟矣故臣竊謂八廟
之制當以僖祖居中翼祖為昭宣祖為穆太祖太宗為
昭真宗為穆仁宗入王考廟為昭英宗入考廟為穆是
為父昭子穆稱情順理尊卑恊序而議者蔽於所見與
臣未同伏乞斷自聖學一正羣議不勝幸甚
佃又上廟祭議曰臣放古度今詳定八廟之祭廟各三
獻同日而畢盖約其禮務為可行欲以施於春祠而巳
至於夏礿秋嘗冬烝當如古制合食于祖蓋古有宗廟
之事一日而畢止於祫祭餘祀廟各一日少牢饋食禮
曰來日丁亥用薦歲事于皇祖伯某以某妃配則是丁
亥一日纔祭祖妣而巳賈公彦謂大夫三廟少牢筮日
止於丁亥則明祭無尊卑廟數多少皆同日而畢設矣
蓋祭祀卜日卜其首日而已若大夫丁亥有事于祖廟
則其昭廟以戊子祭穆廟以巳丑祭理宜然也且大夫
室事不裸又無朝踐之事其禮固略矣然而薦腥饋熟
品其籩豆奉其尊彝修其簠簋遷其鼎爼陳其巾冪升
降進退侑尸獻酬賓主百拜餕徹之序品節衆多假令
逮闇而祭繼之以燭奔走趨事三廟一日而徧則雖有
強力之人不能支矣又況天子禮具樂備品節之多乎
然則先王之時各祠其廟無有一日而畢者也謹按王
制曰天子犆礿祫禘祫嘗祫烝諸侯礿犆禘一犆一祫
嘗祫烝祫鄭氏謂天子言犆礿諸侯言礿犆互明其文
則天子言祫嘗祫烝諸侯言嘗祫烝祫亦互明而已也
然則古者天子七廟四時之祭春祠各於其廟而夏礿
秋嘗冬烝則三昭三穆皆升合食于祖故用旅酬六尸
而仲尼燕居曰嘗禘之禮所以仁昭穆也若夫諸侯春
亦犆礿烝嘗皆祫于祖而禘則一年犆一年祫下天子
也明堂位曰夏礿秋嘗冬烝天子之祭也夫礿祠烝嘗
諸侯類有之今魯更以為王禮又不言春祠者春祠特
祭天子諸侯同故也其夏礿秋嘗冬烝則天子與諸侯
異故曰諸侯礿則不禘禘則不嘗嘗則不烝烝則不礿
又曰禘一犆一祫由是觀之雖周春祠特祭而三時亦
祫非特夏商之制雖然天子時祫纔及未毁廟之主而
已至於三年一祫於是毁廟之主皆合食于太祖故謂
之大祫言大以有小故也按文公二年八月丁卯大事
于太廟公羊曰大事者何大祫也毁廟之主陳于太祖
未毁廟之主皆升合食於太祖榖梁亦謂大事者何大
是事也著祫嘗蓋著猶别也三年一祫大於祫嘗祫嘗
秋祭也今魯合祠太廟亦以秋祫故言大以别之也且
天子七廟日祭月祀各就其廟三時皆合食于祖其毁
廟之主則三年然後大祫亦禮之殺也由是觀之先王
之祭有祫又有大祫明矣此自漢以來論者未之知也
陛下聖學高妙德蹈堯禹以操為驗以稽為決復千歲
之墜典實在聖時今欲八廟既立春祠各就其廟而夏
礿秋嘗冬烝皆升合食于祖既應典禮又與舊儀四時
八室並饗少近獨為合古之制宜若可行亦其七廟之
主會於祖廟委蛇從祀優而不迫盛禮大樂得以備舉
如允臣所議乞下有司參定儀注施行
佃又上先灌議曰臣看詳陽祀自煙始隂祀自血始宗
廟之饗自灌鬯始灌鬯所以求之然後作樂以致其神
今儀注先作樂後灌鬯非禮之正說者或謂祭祀宜先
作樂以降其神然後灌鬯盖所以祭之也臣竊以為不
然宗廟之祭灌鬯以求諸隂焫蕭以求諸陽猶以為未
也故又詔祝於室坐尸於堂詔祝於室求之内也坐尸
於堂求之外也猶以為未也故又納牲於庭升首於室
納牲於庭求之下也升首於室求之上也猶以為未也
故又直祭祝于主索祭祝于祊直祭祝于主求之近也
索祭祝于祊求之遠也猶以為未也明日於是又有繹
祭焉蓋孝子不知神之所在於彼乎於此乎是以求之
如此其至也禮器曰納牲詔於庭血毛詔於室羹定詔
於堂三詔皆不同位蓋道求之而未之得也由是觀之
祭者孝子之所以自致其誠也故齋必見其所祭者而
求神不於一處或以祼或以樂或在朝踐或在饋食或
在明日之繹無所不至豈所謂奏樂獨能致之宜先於
灌而自灌而後皆祭之而已也謹按大宗伯曰以六玉
禮天地四方牲幣各放其器之色鄭氏云禮謂告神時
奠於神坐書曰周公植璧秉圭是也蓋凡樂圜鍾為宫
冬日至於地上之圜丘奏之若樂六變則天神皆降可
得而禮矣凡樂函鍾為宫夏日至於地中之方丘奏之
若樂八變則地示皆出可得而禮矣凡樂黃鍾為宫於
宗廟之中奏之若樂九變則人鬼可得而禮矣禮謂告
神時以六玉與牲幣禮之則禮神固在灌鬯之後奏樂
不得在其先矣經曰殷人尚聲臭味未成滌蕩其聲樂
三闋然後出迎牲聲音之號所以詔告於天地之間也
周人尚臭灌用鬯臭既灌然後迎牲致隂氣也殷人先
求諸隂今宗廟祀事文物大備放周之盛而說者或欲
更用商人尚聲之說先樂而後灌臣亦以為不然蓋商
人先求諸陽故焫蕭在前灌鬯在後周人先求諸隂故
灌鬯在前焫蕭在後經曰二端既立報以二禮建設朝
事燔燎羶薌覸以蕭光以報氣也薦黍稷羞肝肺首心
覸以夾甒加以鬱鬯以報魄也凡此灌鬯在焫蕭後蓋
商禮也又曰鬱合鬯臭隂達於淵泉蕭合黍稷陽達於
牆屋凡此焫蕭在灌鬯後蓋周禮也說者如欲更用商
人祭地尚聲之說則焫蕭當在前灌鬯當在後矣宗廟
儀注緣習故常所宜講正當矣何獨先樂後灌不可改
也且既灌於是奏九變之樂以致其神非特應禮易行
又其舊無朝踐之獻今既增置此禮而未有樂焉以灌
獻舊樂移之朝事蓋兩得之如允臣所議乞更儀注庶
協典禮
神宗時彭汝礪上南北郊合祭議曰臣准勅節文與兩
制尚書侍郎等集議南北郊合祭事是非蓋有定犬馬
之誠竊不自勝嘗恐緣諸儒一偏之說紊國家莫大之
禮廢朝廷已行之命輙殫悃悰庶禆萬一惟陛下裁幸
右臣聞禮者體也體不備君子謂之不成人設之不當
猶不備也故先王之交於神明也既祭之以禮又求之
以類其時日牲幣器服聲音顔色無或非其類者或非
其類謂之非禮非禮之祭鬼神不饗此其言似迂緩而
難知然其理甚切至而必驗臣謹以一事明之春為陽
故以正月迎於東郊秋為隂故以七月迎於西郊使迎
春則在西郊而用秋之時迎秋則在東郊而用春之時
雖樵夫野叟猶怪以駭而況於鬼神乎夫天之與人非
有異也今應祭方澤也而合於圜丘應用夏至也而用
冬至蓋何以異此夫前日之議論非是行之而不至安
便昔人蓋有變之者矣先皇帝欽若稽右承順天心罷
黜邪說是正太常行之歴年中外禔福聖作明述神明
所愜今何疑何恤而欲紛更之也家人小祀尚慎廢舉
天地重大豈容輕議臣聞之神無常饗饗于至誠天無
私親親于有德朝廷誠能富民阜財明道崇義致帝者
之用成天地之化使粒食之民晏也粲也則上帝是祐
而諸福之物皆可畢致務改祀命實非所願惟朝廷慎
之重之反復之務求至當以稱先帝所以尊奉聖靈之
意焉又曰合祭之議臣等謂不可者二十二人謂可者
八人揚子曰人各是其所是非其所非將誰使正之曰
萬物紛錯則占諸天衆言淆亂則折諸聖在則人亡則
書周禮聖人之言也合祭肇於漢末時其言甚不經朝
廷制度考文方告之宗廟行之天地布之天下以憲萬
世或委聖言而從不經不可也或曰合祭歴世行之莫
之改也夫莫之改者猶行之不可也先帝既改之善矣
欲變之不可也或曰親祠未能且從合祭可乎曰親祠
非不可行以有事而攝焉亦禮也合祭非禮也舍禮不
用而從非禮不可也夫規矩誠設不可欺以方圓繩墨
誠陳不可欺以曲直今議祭祀而不從禮議禮而不從
經則是非並起終無所歸是猶舍規矩而察方圓舍繩
墨而觀曲直不可也先帝留意經術曲折皆有稽據固
非羣臣所能窺見高下小大惟太皇太后陛下皇帝陛
下明詔執事質於衆是無從一偏之論決於大公無安
順從之說如此則是非可決而經正矣
孫洙上奏曰臣嘗考洪範五行傳曰簡宗廟廢祭祀則
水不潤下國家比年以來京師仍歲大水百川暴溢變
異甚大臣伏思之竊恐陛下承事宗廟之禮及四時之
祭有未合古制者也臣聞古者宗廟四時之祭礿祠烝
嘗禘祫皆天子所自親享不使有司攝事也蓋聖人内
自竭盡以承其親者惟祭祭非自外至由中出生於心
也古者宗廟之祭君親牽牲執鸞刀以割冕而總干以
樂皇尸其躬自力以致其誠心如此之盡一也及周衰
禮壊樂崩典籍皆滅棄漢興草創禮之存者才一二三
事而宗廟之禮蓋闕如也然猶四時車駕間出享廟及
八月飲酎以盡孝思繼漢而下荒乎無以禮樂為也唐
之盛時可以制作矣而宗廟之祀亦踵習舊常開元之
禮雖有天子四時親享太廟之制而行之蓋闊帝王之
親享廟者一世不過再三焉豈三代祭法終不可復也
而百世莫之相循而失也今國家宗廟之事每歲四孟
及季冬凡五享三年一祫五年一禘皆有司侍祀而天
子未嘗親事也唯三歲親郊一行告廟之禮而已而五
神御殿酌獻一歲徧焉是失禮經之意而相循近世之
失也夫四時宗廟之祭大事也神御别殿酌獻小禮也
大事不正其本而委之有司小禮煩而車駕數出不合
禮意矣夫王者卜宅都邑營建神位而左立七廟誠宜
世世子孫嚴祗而奉承之瞻視梁棟而時思之以永念
王業之艱難也今春秋霜露之感禘祫昭穆之序禮之
最所重者一諉於祠官矣而神御酌獻三歲告謁禮之
輕者而天子躬焉非嚴祖尊考之義也非事神訓民之
意也嗚呼宗廟之事王者不自親由漢氏以來失之矣
而百世之君曾不知復也陛下起百王之廢典紹三代
之墜禮使大孝塞乎天地而横乎四海又以荅塞洪範
傳大水之異何則四時親享廟前世未有行者由陛下
而立制使萬世子孫承之是天下之盛福也
王安禮論明堂配帝第一劄子曰臣伏觀詔書將來祀
英宗皇帝於明堂惟以配昊天上帝餘從祀羣神悉罷
以臣所聞郊祀后稷以配天宗祀文王於明堂以配上
帝蓋圜丘則徧及於天之羣神明堂則弗徧也祭上帝
而已所謂上帝者則昊天上帝與五帝是也何以知之
肆師之職既曰類造上帝又曰封于大神則是以上帝
兼及五帝故又以大神别之也司服之職祀昊天上帝
則服大裘而冕祀五帝亦如之若上帝專謂昊天上帝
則何故不止曰祀上帝又加以昊天者何也由此觀之
則上帝之不專為昊天上帝明矣以周官一書考之其
别於五帝則稱昊天上帝其别於昊天上帝則稱五帝
其合昊天上帝與五帝而並則稱上帝前後參驗無一
不合於此者蓋自昔言禮者皆以明堂專祭五帝不及
昊天上帝康成之徒既已乖謬歴代沿襲朝廷方欲是
正典禮以革前世之弊雖祀昊天上帝而今又悉廢五
帝之祀則是其失與前世等也記曰凡祭有其舉之莫
敢廢也接神之際其謹如此況於輕絶五帝之饗違經
變古著一代非禮之舉失孰大焉方陛下祗畏天戒此
事尢宜加審伏望聖慈以臣所言廣延博聞彊識之士
更賜論議
第二劄子曰
臣近曾論列明堂配帝事竊聞禮官所定有與臣言不
同者朝廷已從其議緣臣所陳並因周禮正經前後參
驗皆有稽據不知禮官復用何說欲變易此論伏以陛
下講希闊之典追合先王宗祀嚴配之意此甚盛莫大
之事也今欲除前世久行之饗必須當義中禮然後上
帝居歆時罔時怨理或未安悔將何及此臣所以夙夜
惓惓忘冐昩之誅不能自已者伏望聖慈以臣所論付
兩制近臣與太常禮官令以所見異同各據經旨具議
狀聞奏陛下擇其可否
第三劄子曰
臣近因請對曾再論列配帝事伏聞聖論臣以廹於日
旰未盡所陳今輙敢援引古義洊瀆宸聽周禮掌次王
大旅上帝則張氊案設皇邸朝日祀五帝則張大次小
次設重帟重案肆師類造上帝封于大神蓋大旅上帝
者以上帝兼昊天故下文以五帝别之則掌次所謂張
大次小次設重帟重案者專為五帝而言也類造上帝
者以上帝兼五帝故下文以大神别之則肆師所謂封
者專為昊天而言也掌次設文正與肆師互相發明則
上帝兼昊天與五帝尤為明白矣其謂之昊天上帝者
何也夏曰昊天氣之主也而所御者萬物相見之時易
曰帝出乎震齊乎巽相見乎離又曰離也者明也萬物
皆相見南方之卦也蓋帝體物者也萬物皆相見而帝
亦於是與萬物相見故兆昊天於南郊以禋祀祀之也
其謂之大神者何也神之為神無乎不在在地則維嶽
降神由祖有神之類是也在人則乃聖乃神聖而不可
知之謂神之類是也在鬼則神保是饗神具醉止之類
是也此以道言之也地則謂之示人則謂之鬼唯天則
謂之神者此以禮言之也禮者我無加損焉正其名而
已矣故周禮一書在天者皆謂之神唯昊天者則謂之
大神若地示人鬼則無有謂之神者蓋以正名為書則
不得不爾雖與他經所稱不同其理一也故其稱昊天
上帝也五帝也亦各正其名已至於郊祀國祀之說臣
已粗陳大略矣臣智識淺昩學術無取被蒙聖問不敢
不盡其說干冐天威死有餘恐唯陛下斷其可否不勝
大幸
宇文昌齡為太常少卿詔議郊祀合祭論者不一昌齡
曰天地之數以高卑則異位以禮制則異宜以樂舞則
異數至於衣服之章器用之具日至之時皆有辨而不
亂夫祀者自有以感於無自實以通於虚必以類應類
以氣合氣合然後可以得而親可以冀其格今祭地於
圜丘以氣則非所合以類則非所應而求高厚之來享
不亦難乎後竟用其議
神宗嘗詢天地合祭是非知諫院黃履對曰國朝之制
冬至祭天圜丘夏至祭地方澤每歲行之皆合於古猶
以有司攝事未足以盡於是三歲一郊而親行之所謂
因時制宜者也雖施之方今為不可易惟合祭之非在
所當正然今日禮文之失非獨此也願敕有司正羣祀
為一代損益之制詔置局詳定命履董之北郊之議遂
定
歴代名臣奏議卷二十
