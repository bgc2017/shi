歷代名臣奏議卷三百二十五
明楊士竒等撰
禦邊
宋仁宗慶歷初丁度入知制誥遷翰林學士糾察在京
刑獄判太常禮院兼羣牧使劉平石元孫敗帝遣使問
所以禦邊度奏曰今士氣傷沮若復追窮巢穴饋粮千
里輕用人命以快一朝之意非計之得也唐都長安天
寶後河湟覆沒涇州西門不開京師距宼境不及五百
里屯重兵嚴𤇺火雖常有侵軼然卒無事太祖時疆埸
之任不用節將但審擢材器豐其廪賜信其賞罰方陲
輯寧幾二十年為今之策莫若謹亭障遠斥候控扼要
害為制禦之全計
四年度又論契丹請絶元昊進貢事上䟽曰臣等竊謂
契丹元昊相攻虚實未可知今来書大意且言以元昊
不順朝廷之故遂成興兵恐深入討伐之後元昊理難
拒絶則是不從北鄙之請堅納西人之盟得新附之小羌
違久和之強敵如聞契丹屯兵甲近在邊陲萬一得書
違情生忿回戈我境有以為名夫患有遲速事有重輕
此朝廷不可不審度也若阻契丹而納元昊則未有素
俻之策絶元昊而從契丹又失綏懷之信莫若以大義
而兩存之臣等謂宜降詔與元昊言昨許再盟盖因契
丹有書来言彼是甥舅之親朝廷久與契丹結和不欲
傷鄰國之意遂議開納今却知國中招誘契丹邊戸□
甥舅事大之禮違朝廷納欵之本意當須復順契丹早
除嫌隙則誓詔封册便可施行仍乞於契丹回書中言
降詔與元昊若其悔過歸順貴國則本朝許其欵附若
執迷不復則議絶未晚如此則於西人無食言之曲於
北鄙無結怨之端從容得中不失大義惟陛下裁擇
時趙元昊反右騏驥使忠州刺史知鄜州張亢上䟽曰
舊制諸路總管鈐轄都監各不過三兩員餘官雖高止
不過一路總管鈐轄不預本路事今每路多至十四五
員少亦不減十員皆兼本路分事不相統制凡有論議互
報不同按唐總管統軍都統處置制置使各有副貮國朝
亦有經略排陣使請約故事别置使名每路軍馬事止以
三兩員領之又涇原一路自總管鈐轄都監廵檢及城砦
所部六十餘所兵多者數千人少者才千人兵勢既分不
足以當大敵若敵以萬人為二十隊多張聲勢以綴我軍
後以三五萬人大入奔突則何以支又比来主將與軍伍
移易不定人馬強弱配属未均今涇原正兵五萬弓箭手
二萬鄜延正兵不減六七萬若能預為團結明定節制迭
為應援以逸待勞則烏合飢餒之衆豈能窺我淺深乎請
下韓琦范仲淹分按逐路以馬步軍八千已上至萬人擇
才位兼高者為總領其下分為三將一為前鋒一為策前
鋒一為後陣每將以使臣忠佐三兩人分屯要害之地敵
小入則一將出大入則大將出又量敵數多少使鄰路出
兵應接此所謂常山蛇勢也今萬人以上為一大將一路
又有主帥延州領三大將鄜州一大將保安軍及西路巡
檢德靖砦共為一大將則鄜延路兵五萬人矣原渭州
鎮戎軍各一大將渭州山外及瓦亭各一大將則涇原
路五萬人矣弓箭手熟戸不在焉昨延州之敗盖由諸
將自守不相應援請令邊臣預定其法敵宼某所則某
將為先鋒某將出某所為竒兵某將出某所為聲援某
城砦相近出敢戰死士某所設覆都同廵檢則各扼要
害又合鄰路取某路出應仍潛用旗幟為號昨劉平救
延州前鋒陷賊者已二千騎平猶不知趙瑜部馬軍間
道先進而趙振與王逵趨塞門至高頭平踏白馬報敵
張青盖駐山東振麾兵掩襲乃瑜也臣在山外策應未
嘗用本指揮旗號自以五行支干别為引旗若甲子日
本軍相遇則先見者張青旗後見者以緋旗應之此是
干相生其干相尅及支相生尅亦如之盖兵馬出入晝
則百步之外不能相知若不預為之號必誤軍事國家
承平日久失於訓練今每指揮藝精者不過百餘人餘
皆疲弱不可用且官軍所恃者步軍與強弩爾臣知渭
州日見廣勇軍彍弩者三百五十人引一石二斗者僅
百人餘僅及七八斗止欲閱習時易為力爾臣以跳鐙
弩試皆不能張閱習十餘日裁得百餘人又教以小坐
法亦十餘日又教以帶甲小坐法五十餘日始能服熟
若安前弊以應新敵其有必勝之理乎又兵官務張邊
事以媒進邀賞劉平之敗正繇貪功輕進鎮戎軍最近
賊境每報賊騎至不問多寡凡主兵者皆出至邊壕則
賊已去矣盖權均勢埓各不相下若不出則恐得怯懦
之罪且諸路騎兵不能馳險計其芻粟一馬之費可養
步軍五人馬高不及格宜悉還坊監止留十之二餘以
步兵代之又比来禁衛隊長繇年勞換前班者或為諸
司使副白丁試武伎亦命以官而諸路弓箭手生長邊
陲父祖效命累世捍賊乃無進擢之路何以激勸邊民
竊聞大帥議五路進師且用兵以来屢出無功若一旦
深入臣竊以為未可也山界諸州城砦距邊止二三百
里夏兵器甲雖精利其闘戰不及山界部族而財糧又
盡出山界若十月後令諸將分番出界使夏人不得耕
牧然後出步兵負十日糧人日給米一升馬日給粟四
升草五分賊界有草地以半資放牧亦可減輓運之半
王師既行使唃廝囉及九姓回紇分制其後必蕩覆巢
穴又言陜西民調發之苦數倍常歲宜一切權罷令安
撫司與逐州長吏減省它役顓應邊須及選殿侍軍將
各三十人以駞騾各二百留其半河中以運鄜延保安
軍軍須其半留乾州或永興軍以運環慶原渭鎮戎軍
軍須分一轉運使專董其事又鄜州四路半當衝要嘗
以閒慢路遞鋪兵卒之半貼衝要驛百人每三人挽小
車載二百五十斤至三百斤若圑併輦運邊計亦未至
失偹初亢請乘驛入對詔令手疏上之後多施用進西
上閤門使改都轄屯延州又奏後疏
慶歷元年七月亢知延州論邊機軍政所疑十事上疏曰
臣伏以太平日久人不知兵元昊反逆以来民力凋弊
而邊機軍政措置未得其宜今輙陳臣之所疑者十事
臣竊謂王師每出不利豈非節制不立號令不明訓練
不至器械不精或中賊之詭計或自我之貪功或左右
前後自不相救或進退出入未知其便或兵多而不能
用或兵少而不能避或為持權者之所逼或因懦將之
所牽或人馬困飢而不能奮或山川阻險而不能通此
皆將不知兵之弊也未聞深究致敗之由而處置之雖
徒益兵馬亦未見必勝之理臣之所疑者一也去春賊
至延州諸路發援兵而河東秦鳳各踰千里涇原環慶
不下十程去秋賊出鎮戎又遠自鄜延發兵且千里遠
闘豈能施勇如賊已退乃是空勞師徒異時更宼别路
必又如此不戰而自弊臣之所疑者二也今鄜延副總
管許懷德兼環慶軍馬環慶副總管王仲寶復兼鄜延
其涇原秦鳳總管等亦兼隣路雖令互相策應然環州
至延州十四五程直路亦不下十驛涇原至秦州又遠
于此若一處有事自此發兵赴援而山路險惡人馬已
困欲責其功何可得也臣所疑者三也四路軍馬各不
下五六萬朝廷盡力供億而邊臣但言兵少每路欲更
增十萬人亦不見成功之效且兵無節制一弊也無竒
正二弊也無應援三弊也主將不一四弊也兵分勢弱
五弊也有此五弊如驅市人而戰雖有百萬亦無益於
事臣所疑者四也古之教習須三年然後功成今之用
兵已三年將帥之中孰賢孰愚攻守之術孰得孰失累
年敗衂而居邊要者未知有何謀設更數年或未罷兵
國用民力何以克堪若因之以飢饉加之以師旅安危
之策未知何如臣所疑者五也今言邊事者甚衆朝廷
或即奏可使定奪以聞或劄下逐處或不令下司前條
方遂施行後令復即衝改胥吏有抄錄之勞官員無看
詳之暇邊方軍政一無定制臣所疑者六也夏竦陳執
中皆朝廷大臣凡有邊事皆付之不疑今但主文書守
詔令每有宣命則翻錄行下如諸處申禀則令候朝廷
指揮如此則何必以大臣主事臣所疑者七也前河北
用兵減冗以省費今陜西日以增員且如制置青白塩
使副招撫蕃落使臣等十餘員所占兵士千餘人請給
歲約數萬緡復有都大提舉馬鋪器甲之類又諸州一
例招到新兵克敵制勝保捷廣銳宣毅等指揮久未教
閱但費軍廪無益邊備臣所疑者八也國家竭財用以
贍軍士有手藝者管兵之官每一指揮抽占三人一如
延州諸將不出即有兵二萬餘五千守城之外其餘正
兵萬五千若有事宜三日内不能團集況四十里外便
是賊境一有奔衝緩急何以支梧臣所疑者九也陜西
教習鄉兵共十餘萬人其中無賴之輩名挂天籍心薄
田夫夫豈無姦盜雜於其中苟無措置他日為患不細
臣所疑者十也乞暫許臣赴闕面陳利害如臣狂率不
可用即行降黜
陜西經略安撫判官田況上兵策十四事疏一曰自昊
賊弄兵侵噬西蕃開拓封境僭叛之迹固非朝夕始於
漢界緣邊山險之地三百餘處修築堡寨欲以收集老
弱併驅壮健為入宼之謀初貢嫚書亦未敢擾范雍在
延州屢使王文恩軰先肆侵掠規貪小利賊遂激怒其
衆執以為辭王師伐叛弔民之體自此失之劉謙高繼
嵩等破龐諸族任福襲青諸族任福襲白豹城皆指為
大功無不殺戮老弱以為首級彼民皆訴冤於賊以求
復讎吾民受制異類而又使無辜被戮毒貫人靈上下
文移皆謂之打虜吁可媿也或謂國家久不用兵將卒
未練欲使趨功騖利習於戰闘尔然賊界諸處設備甚
謹屢行打族俘獲無幾陷沒極多如郝仁禹打瓦娥族
亡三百四人無所獲任政打閙訛堡亡一百九十三人
秦鳳部管司打隴波族亡九十六人各獲首一級麟府
軍馬司入賊界牽制亡三百八十人斬馘十人其餘大
亡小獲無足言者以此計之實傷挫國威取賊輕侮自
今宜且罷打族但嚴設備守以俟賊至然後别為之策
以破奸謀二曰自昊賊宼邊王師屢戰不利非止人謀
不善抑亦衆寡非敵近因好水川之敗士氣愈怯諸將
既沒牙隊之兵罪皆當斬朝廷普示寬貸欲為招輯伸
恩屈法事非獲已軍中相勸以退走自全為得計陜西
雖有兵近二十萬防戍城寨二百餘處所留極少近又
欲於鄜延環慶涇原三路各抽減防守戍兵鄜慶渭三
州大為屯聚以備賊至然今鄜延路有兵六萬六千餘
人環慶路四萬八千餘人涇原路六萬六千餘人除留
諸城寨外若逐路盡數那減屯聚一處更會合都監廵撿
手下兵併為一陣極不上三二萬人賊若分衆而来猶
須力決勝負或昊賊自領十餘萬衆我以三二萬人當
之其勢固難力制議者但欲以寡擊衆幸於偶勝非萬
全策也夫能以寡擊衆徼一時之勝者或得地利或發
竒策非可恃以為常今必敗之形洞可前照而恬然坐
視莫知更為計也議者又謂賊若併兵而入則率他路
援兵以禦之且賊每入宼既有所得飇馳霧卷一夕而
去他路固無所及矣或謂收保邊民持重以觀其勢可
擊則擊不可則已賊不過破毁民生因食野積而歸尔
此苟一日之不敗則可也深慮後患有異於斯臣去冬
在都下嘗聞士大夫相與言謂小羌不足憂何則叛命
之初我無邊備若兵随檄至則關中安危未可知此賊
計之失也自劉平石元孫陷沒中外震駭賊若長驅而
至誰能當之此二失也臣始聞此說亦誠謂此賊之易
與也今觀其包藏變譎圖全擇利乃知所謂失策者實
賊之得計也且賊之未敢長驅亦猶我之未可深入所
以然者主客異勢進退懷疑邊防之兵並出其後險要
之地或斷其歸是決成敗於一舉豈勝筭哉自李彬被
虜劉平等敗沒延州之境蕩然一空日者山外之民殺
掠奔潰已亡大半是渭州之境又漸空矣料賊今秋或
来春猶且驅劫而已必使我藩籬盡空表裏可見然後
攻城破邑漸謀長驅則無後顧之患臣所以謂關中安
危漸不可測願朝廷為勇斷之計也斷之勇者在乎發
内帑之財募陜西河東強壮之民五七萬人分屯鄜延
環慶涇原三路俯及防秋則以逐處弓手分番戍守城
寨而參以正兵每路及五六萬人以上精加訓練我軍
既衆其氣自振也必曰募民兵則衆情不安增邊戍則
大費不贍此循常拘近之論也且民兵之法祖宗所行
迄今軍中餘老多在加之出錢選募非同點差其中必
有樂於效用者且内帑之積祖宗本為用兵今乃其時
也三曰用兵之法當先有部分部分進退權於大將旗
鼓常在中軍自西陲用兵每戰必敗好水川之戰任福
實為大將而不能指麾統制以為己任乃自率一隊前
當劇鋒矢盡勢窮而後陷沒忠勇之節雖可嗟憫然論
其材力止一卒之用夫部分不明多則不能辦少則不
能勝進無所勸退無所止一有紛亂則其勢比矣欲矯
此弊在乎先求大將之才峻其威權而尊寵之如葛懷
敏為鄜延部管張亢為鈐轄當以偏稗之禮奔走麾下
若犯令即當誅之乃平牒往来動皆鈞禮韓琦范仲淹
為經略副使葛懷敏見之禮容極慢上下姑息三軍之
士何所法耶夏竦陳執中不能身當行陣為士卒先至
於選擇大將明定部分乃其職也乞朝廷降詔令更互
巡邊采察邊臣中有材任大將者特與不次拔擢其驕
怯之將每自顧重不為國家盡力者奏罷之則部分立
而功可冀矣四曰自古用兵未有不由間諜而能破敵
者也昊賊所用諜者皆厚加賞賂極其尊寵故規我機
宜動必得實今邊臣所遣刺事人或臨以官勢或量與
茶綵止於熟戸族帳内采道路之言便為事實賊臣變
詐重成疑惑今請有入賊界而刺得實者以錢帛厚賞
之賊將伊埓剛郎㖫裕勒且之徒皆元昊親信分廂主兵
俯近漢界出入從者不過一人若能募死士陷胷辟首
是去賊之手足王㳂嘗欲用此策但朝廷不惜美官重
賂則功豈難圖五曰唐置都護府掌撫慰諸蕃征討斥
堠及行賞罰叙錄勲勞其属有長史錄事功食戸法諸
曹得為開府之盛國朝承五代之後事歸邊防當西陲
安輯時朝廷固無意及此今昊賊大肆殺掠㳂邊属戸
各顧家族心生向背又使奸人恣行誘脅以此賊勢轉
盛而邊候無復扞蔽今新置招撫蕃落司所謂招撫者
非飲食不足以得其驩非賞賂不足以回其意非術數
不足以鼓其動非刑誅不足以制其驕曩者曹瑋在秦
州誅賞並行戎落慴伏比涇原用韓質秦鳳用張僎皆
韓琦随行指揮使雖各有武勇至於招撫之術豈可倚
耶環慶一路熟戸未嘗經賊殘破部族全整人堪戰闘
若綏御有術可得精兵數萬請令都管舉官與王懷端
協力招撫仍只令韓琦王㳂龐籍張奎同領之事之大
者關報都部管司其餘知州通判更不兼管以養正兵
萬人一歲之費為招撫之具則事無不濟自来熟戸販
鬻青白塩以来厚利今一切禁絶之欲以困賊然絶熟
戸之利無以資其生太宗朝鄭文寳請禁青白塩以困
賊遷可不戰而屈人兵詔自陜以西市之者皆坐死其
後犯法甚衆戎人乏食宼抄邊郡内属萬餘帳歸繼遷
命錢若水馳傳視之因詔盡復舊制戎人始漸歸附今
日之勢若厚加招撫稍寬塩禁則熟戸無不得用議者
疑邊饋已窘而又興廢不訾非至計也且國家通使嘉
勒斯賚欲誘以為用賜帛二萬以從其出師終無實報是
捨熟戸近成之效而信西蕃遠妄之言豈至計耶自昊
賊破犛牛城築瓦川會而嘉勒斯賚遠竄歷精城偷安苟
息其子滿濟札卜轄戬自立皆為仇敵尚不能制矧能為
昊賊輕重邪温博竒乃嘉勒斯賚親信首領之豪其子伊
實裕勒隆有衆萬餘最為強盛乃與昊結姻嘉勒斯賚日
益危弱今欲以為國家用非臣之所能知也以是論之
招撫熟戸不猶愈於彼乎六曰環慶路投来蕃部極多
夏竦等懲延安之前失慮賊馬奔衝内應為患欲遷襄
唐州界給曠土使就生業又皆不肻離往若驟加起遣
則戎心動摇或致生事若招撫蕃落司得人令躬至族
帳察其心之向漢者給㳂邊閒田編於熟戸或度其後
必生變者徙之内地然恩威裁制其事百端苟非權謀
未易集事也七曰蕃落廣銳振武保捷皆是土兵材力
伉健武藝精強戰闘嘗為士卒先自昊賊擾邊以来惟
土兵踴躍志在争功其餘請給甚微不及東軍之下者
振武料錢五百而二百五十為折支積數月一支又皆
靡弊不堪之物如新添虎翼兵自南中選填材質綿弱
而云不知戰闘見賊恐死傳者皆以為笑朝廷但且以
塞數為名而已若月添土兵請給事恐難行請遇特支
比常優加其數或别定南郊賞例以激其心則其立功
必不在東軍之後矣八曰㳂邊屯戍騎兵軍額高者無
如龍衛聞其間有不能被甲上馬者況驍勝雲武武騎
之類馳走挽弓不過五六㪷每教皆望空發箭馬前一
十二步即以堕地以賊甲之堅縱使能中亦不能入況
未能中之請密料邊兵益步卒而減騎軍但五分得一
足矣以一騎軍之費可贍步兵二人而又寬市馬之煩
擾違害就利莫善於兹也九曰西賊每至諸城寨不料
衆寡並須出戰稍有稽違皆以軍法從事使趙奢李牧
周亞夫授任於今日獲罪必先於諸將矣邊臣甘死事
猶獲子孫之福不敢持重伺隙自取嚴誅今若遇宼大
至且堅壁以守須會合諸路兵馬可以取勝則令出戰
若賊衆不多而畏懦不即追討並行誅之十曰主將用
兵非素撫而威臨之則上下不相附指令不如意西賊
首領各將種落之兵謂之一溜少長服習如臂之使指
既成行列舉手掩口然後敢食虜酋長遥見疑其語言
其整肅如此昨任福在慶州蕃漢各以信服士卒亦已
諳練一旦驟移涇原值賊至麾下隊兵逐急差撥諸軍
將校都不識面勢不得不陷覆今請諸路將佐非大故
毋得輕換易庶可責其成功十一曰古之良將以燕犒
士卒為先所以然者鋒刃之下死生俄頃固宜推盡恩
意以慰其心李牧俻匈奴市租皆入幕府為士卒費趙
充國禦宼戎亦日饗軍士太祖用姚全斌董導誨抗西
戎何繼筠李漢超當北敵人各得環慶齊杕一州征租
農賦市牛酒犒軍中不問其出入故得宼戎併息不敢
窺邊臣前通判江寧府因造紙甲得遠年帳籍見曹彬
征江南日和州逐次起餉猪羊肉數千斤以給戰士近
范仲淹在延州奏乞比永興軍泰州支米造酒有司之
吝以為無例而罷今請渭延慶三州及諸路部管司並
特支米造酒仍比都管司别給随軍錢務令贍足除軍
員外其餘士卒每一季或因都閱或值出入並須量有
霑及以慰勞苦古者命將出師閫外之事無不專制財
粮用度豈有異司今主兵主財者皆力敵權均紛然相
制豈國家任人責功之大體也十二曰功作器用中國
之所長非外國可及今賊甲皆冷鍜而成堅滑光瑩非
勁弩不可入自京齎去衣甲皆軟脆不足當矢石以朝
廷之事力中國之伎巧乃不如一小羌乎由彼專而精
我慢而略故也今請下逐處悉令工匠冷砧打造純鋼
甲鏃發赴緣邊先用八九㪷力弓試射以觀透箭深淺
賞罰之聞太祖朝舊甲絶為精好但歲久斷綻乞且穿
貫三五萬聯均給四路亦足以禦敵也十三曰今春昊
賊宼邊器械攻城之具極為拙鈍此特緩吾備也料賊
年歲間破盡緣邊蘺落必驅迫漢民熟戸使為先登以
攻城邑邊城一有不守事故可憂今修築城寨雖漸完
固其如軍民不知守城次第請下河北選守城卒三五
十人諸處指教善治器用大為之備賊動必求全常顧
後患若邊城堅守攻之不拔則亦未敢長驅而深入也
十四曰昊賊蓄謀歲深盡更漢法自作祅書非恩信可
以縻文令所能動若非天威振赫大挫姦鋒其勢未已
漢界與賊山界相接人民繁庶每来入宼則科率粮草
多出其間山界之民引弓甚勁與賊為戰所謂步奚此
皆去賊地遥向漢甚迩若承戰勝之勢賊若皆散承其
不備分路進兵而攻取之抗禦者誅殛降順者招徕老弱
無辜係之南徙其間險要可守之地則築堅壘以據之
所得土田給與有功熟戸必不可守則縱兵破蕩以弱
賊勢若請命歸欵則裁割縱捨制之在我弭患如此則
邊陲可安矣
四年況知制誥乞訪問執政專以敵患為急䟽曰臣伏
以朝廷予契丹金帛歲五十萬朘削生民輸轉道路疲
弊之勢漸不可久而近者西羌通欵歲又予二十萬設
或復肆貪瀆再有規求朝廷尚可從乎臣至愚不當大
責每念至此則怨嘆不已矧兩府大臣皆宗廟社稷天下
生民所望而繫安危者豈不為陛下思之哉每旦垂拱之
對不過目前政事數條而已非陛下所以待輔臣非輔臣
所以憂朝廷之意也有唐故事肅宗以天下未乂除正
衙奏事外别開延英以詢訪宰相盖旁無侍衛獻可替
否曲盡討論今北敵桀慢而河朔將佐之良愚甲兵之
善窳道路之夷險城壘之堅弊軍政之是否財粮之多
少在兩府輔臣實未有知之者萬一變發所忽制由中
出少有差跌則事不測矣如前歲蕭英劉六符始来和
議未決中外惶擾不知為計此臣所目覩也和議既定
又復恬然若無事者豈得為安哉願因燕閒召執政大
臣於便殿從容賜坐訪逮時政專以敵患為急則人人
唯恐不知以誤應對事事唯恐不集以孤聖懷日夕憂
思不敢少懈同心叶力必有所為之不此為務而日以
委瑣之事更相辨對議者羞之臣備近列實同朝廷之
休戚惟陛下不以人廢言也
二年樞密副使韓琦論備禦七事上奏曰臣聞漢文帝
襲高惠承平之後躬行節儉國治民富刑措不用時賈
誼上書言事尚以為可慟哭太息豈其過哉盖憂深思
遠圖長久之計欲大漢之業垂千萬世而無窮者今陛
下紹三聖之休烈仁德遠被天下大定民樂其生者八
十餘載矣而臣竊觀時事謂可晝夜泣血非直慟哭太
息者何哉盖以西北二敵禍舋已成而上下泰然不知
朝廷之將危宗社之未安也臣今不暇廣有援引請粗
陳其大槩切以契丹宅大漠跨遼東據全燕數十郡之
雄東服高麗西臣元昊自五代迄今垂百餘年與中原
抗衡日益昌熾至於典章文物飲食服玩之盛盡習漢
風故其氣愈驕自以為昔時元魏之不若也非如漢之
匈奴唐之突厥本以外國自處與中國好尚之異也近
者復幸朝廷西方用兵違約遣使求關南之地以啟争
端朝廷愛念生民為之隐忍歲益金幣之數且固前盟
而尚邀獻納之名以自尊大其輕視中國情可見矣又
元昊父祖以来畜養姦謀招納亡命雖外示臣節而内
全兵力至元昊則好亂逞志併甘涼諸蕃以拓境土自
度種落強盛故僭號背恩北連契丹欲成鼎峙之勢非
如繼遷昔年跳梁於銀夏之間尔元昊累歲盜邊官軍
屢衂今乘定川全勝之氣遣人約和則知其計愈深而
其事可虞也議者謂昨假契丹傳道之力必事無不合
豈不思契丹既能使元昊罷兵豈不能使元昊舉兵乎
比来辭禮驕慢殊未屈下北敵之言既已無驗亦恐有
合從之策以困中原朝廷若軫西民之勞暫求休養元
元且以金帛啗之待以不臣之禮臣恐契丹聞之謂朝
廷事力已屈則又遣使移書過邀尊大之稱或求朝廷
不可從之事隳其誓約然後驅部落之衆直趨大河復
使元昊舉兵深宼關輔當是時未審朝廷以何術而禦
之或西鄙稱蕃專事北部陛下親御六師臨澶淵以待
之即未知今之將卒事力與環衛統帥比真宗北征時
何如欲駐驆北京以張軍勢臣恐敵衆由德博度河直
趨京師則朝廷根本之地宗廟宫寢府庫倉廪百官六
軍室家所在而一無城守之略陛下可擁北京之衆却
行而救之乎臣所以謂可晝夜泣血者誠憂及于此冀
陛下一悟而急為拯救也朝廷若謂今之盟約尚可固
結則前三十年之信誓朝廷何負二敵而一旦違之哉
彼狼狽之心見利而動又可推誠以待之乎夫得於先
見預為之防則功逸而事集若變生倉卒駭而圖之雖
是良平復生為陛下計亦不能及矣臣是以夙夕思之
朝廷若不大新紀律則必不能革時弊而弭大患臣輙
畫當今所宜先行者七事條列以獻其大略一曰清政
本樞密院本兵之地今所主多苛碎眇末之務中書樞
密院事有例者著為法可擬進者無面奏其餘微瑣可
悉歸有司使得從容謀議賜對之際專諭大事二曰念
邊事今政府循故事纔午即出欲稍留則恐礙衆退朝
食罷怱遽簽書而去何暇及疆事哉謂宜須未正方出
延此一時以專邊論三曰擢賢才自承平以来用人以
叙遷之法故遺才甚多近中書樞密院求一武臣代郭
承祐聚議累日不能得謂宜傚祖宗舊例於武臣中不
次超擢以試其能四曰備河北自北敵通好三十餘年
武備悉廢慢書之至騷然莫知所為宜選轉運使二員
密授經略責以歲月使營守禦之備則我待之有素也
五曰固河東前歲昊賊陷豐州掠河外属戸殆盡麟府
勢孤絶宜責本道帥度險要建城堡省轉餉為持久之
計六曰收民心祖宗置内藏庫盖備水旱兵革之用非
私畜財而充己欲也自用兵以来財用匱竭宜稍出金
帛以佐邊用民力可寬而衆心安矣七曰營洛邑今帝
都無城隍之固以備非常議興葺則為張皇勞民不若
隂葺洛都以為游幸之所歲運太倉羨餘之粟以實其
廪庾則皇居壮矣
五年琦又論西北議和有大憂者三大利者一上疏曰
臣伏見朝廷已封册夏國又契丹以西征回来告當此
之時若便為太平無事則後必有大憂者三若以前日
之患慮及經遠則後必有大利者一請略言之自羌人
盜邊以来于今七年小入大至未嘗剉其鋒今乘累勝
之氣而與朝廷講和者得非凡軍興之物悉取其國人
而所獲不償所費又以絶在邊和市上下困乏暫就稱
臣之虚名而歲邀二十五萬之厚賂非為得計邪且契
丹勢素強而夏人尚敢與之抗衡若使其歲享金繒及
和市之利國内充實一旦我之邊備稍弛則必有大窺
圖關輔之心此臣所謂後必有大憂者一也契丹昨以
羌人誘致邊民遽往討伐既不得志而還見朝廷封册
曩霄其心必固不樂近諜者傳契丹國人語云往河西
趨沙漠中所得者唯牛羊耳若議南牧則子女玉帛不
勝其有臣恐契丹異日或更有邀求或請絶西人之和
以隳盟誓且河北兵驕不練忽尔奔衝則必震動京師
此臣所謂後必有大憂者二也又昔石晉假契丹力以
得天下歲遺繒帛三十萬今朝廷歲遺契丹五十萬夏
國二十五萬使二敵日以富強而國家取之於民日以
朘削不幸數乘水旱之灾則患生腹心不獨在敵此臣
所謂後必有大憂者三也昨契丹自恃強盛意欲并吞
夏人倉卒興師反成敗衂北敵之性切於復讎必恐自
此交兵未已且外國相攻者中國之利此誠朝廷養謀
待舋之時也若能内葺紀綱外練將卒休息民力蓄斂
財用以坐待二敵之弊則幽薊靈夏之地一舉而可圖
振耀威靈彈壓中外豈不休哉此臣所謂後必有大利
者一也臣願陛下深思去大憂而取大利則為天下之
福今范仲淹富弼往河東河北經制邊事必有所陳然
臣久在陜西敢復陳陜西措置事宜且鄜延環慶涇原
秦鳳四路雖罷招討使而邊備不可弛請仍選有才望
近臣為之主帥特降手詔委之久任使其經營一方以
俻羌人翻覆之變又四路所駐兵十分中宜留六分在
邊二分令東還二分徙屯近裏州軍其鄜延路屯河中
府環慶涇原路徙屯邠州永興軍秦鳳路屯鳳翔府逐
路鈐轄一員駐泊都監二員與逐路知州同行訓練而
本路仍領之非有事宜不得輙抽動其徙屯兵馬處知
州才望輕者請選人代之又四路所抽就粮土兵請委
逐路帥臣相度歲分兩番一番在邊一番放歸本處不
唯減節邊上粮草兼使無久戍之勞又陜西州軍經南
郊賞給之後官帑例皆空虚今范仲淹若過陜西宣撫
則又有軍間特支徒益所費若臣策可行陜西亦别無
處置不必仲淹更往也復見諸路昨招置宣毅兵近十
一萬然朝廷物力未充何以贍給況閭里竊發自有廵
檢縣尉可以捕擊若防羣盜只當益屯一路都會之地
不必每州盡要防守其宣毅兵欲乞除河北河東外其
京東京西淮南兩浙江南荆湖福建等路每指揮可減
以三百人為額後有闕即招填之今天下兵冗不精輕
蠧財用陜西河東河北京東州軍已曾差官揀選其餘
路亦乞選近上内臣分往揀選所貴冗食可蠲而經費
可給也
仁宗時太子中允充館閣校勘歐陽脩上書曰臣伏見
國家自元昊叛逆關西用兵以来為國言事者衆矣臣
初竊為三策以料賊情臣迂儒不識兵之大計始猶遲
疑未敢自信今兵興既久賊形已露如臣素料頗不甚
遠故竊自謂有可以助萬一而塵聽覽者謹條以聞惟
陛下仁聖寬其狂妄之誅幸甚夫關西弛俻而民不見
兵者二三十年矣使賊萌亂之初藏形隐計卒然而来
當是時吾之邊屯寡弱城堡未完民習久安而易驚將
非素選而敗怯使其羊驅豕突可以奮然而深入然國
威未挫兵力未疲彼得城而居不能久守虜掠而去可
邀擊其歸此下策也故賊知而不為之異域侵邊自古
為患其攻城掠野敗則走而勝則来盖其常事此中策
也故賊兼而用之若夫假僭名號以威其衆先擊吾之
易取者一一以悅其心然後訓養精銳為長久之謀故
其来也雖勝而不前不敗而自退所以誘吾兵而勞之
也或擊吾東或擊吾西乍出乍入所以使吾兵分備多
而不得減息也吾欲速攻賊方新銳坐而待戰彼則不
来如此相持不三四歲吾兵已老民力已疲不幸又遇
水旱之災調斂不勝而盜賊羣起彼方奮其全銳擊吾
困弊可也使吾不堪其困忿而出攻決於一戰彼以逸
而待吾勞亦可也幸吾苦兵計未知出遂求通聘以邀
歲時之賂度吾困急不得不從亦可也是吾力一困則
賊謀無施而不可此兵法所謂不戰而疲人兵者上策
也而賊今方用之今三十萬之兵食於西者二歲矣又
有十四五萬之鄉兵不耕而自食其民自古未有四五
十萬之兵連年仰食而國力不困者也臣聞元昊之為
賊威能畏其下恩能死其人自初僭亂嫚書已上逾年
而不出一出則鋒不可當執劫蕃官獲吾將帥多禮而
不殺此其兇謀所畜皆非倉卒者也奈何彼能以上策
而疲吾吾不自知其已困彼為久計以撓我我無長策
而制之哉夫訓兵養士伺隙乘便用間出竒此將帥之
職也所謂閫外之事而君不御者可也至於外料賊謀
之心内察國家之勢知彼知此因謀制敵此朝廷之大
計也所謂廟筭而勝者也不可以不思今賊謀可知以
久而疲我耳吾勢可察而人已困也誠能豐財積粟以
紓西人而完國壮兵則賊謀沮而廟筭得矣夫兵攻守
而已然皆以財用為彊弱也守非財用而不久此不待
言請試言攻昔秦席六世之強資以事敵卒困天下而
不得志漢因文景之富力三舉而纔得河南隋唐突厥
吐蕃常與中國相勝敗擊而勝之有矣未有舉而滅者
秦漢尤強者其所攻今元昊之地是也況自劉平陷沒
賊鋒熾銳未嘗挫衂攻守之計非臣所知天威所加雖
終期於掃盡然臨邊之將尚未聞得賊舋隙挫其兇鋒
是攻守者未有休息之期而財用不為長久之計臣未
見其可也四五十萬之人坐而仰食然關西之地物不
加多關東所有莫能運致掊克細碎既以無益而罷之
矣至於鬻官入粟下無應者改法權貨而商旅不行是
四五十萬之人惟取足於西人而已西人何為而不困
困而不起為盜者須水旱耳外為賊謀之所疲内遭水
旱而多故天下之患可勝道哉夫關西之物不能加多
而必通其漕運而致之漕運已通而關東之物不充則
無得而西矣故臣以謂通漕運盡地利權商賈三術並
施則財用足而西人紓國力完而兵可久以守以攻惟
上所使夫小瑣目前之利既不足為長久之謀非旦夕
而可效故為長久而計者初若迂愚而可笑在必而行
之則其利博矣故臣區區不敢避迂愚之責請上便宜
三事惟陛下裁擇其一曰通漕運臣聞今為西計者皆
患漕運之不通臣以謂但未求之耳今京師在汴漕運
不西而人之習見者遂以為不能西不知秦漢隋唐其
都在雍則天下之物皆可致之西也山川地形非有變
易於古其路皆在昔人可行今人胡為而不可漢初歲
漕山東粟數十萬石是時運路未修其漕尚少其後武
帝益修渭渠至漕百餘萬石隋文帝時沿水為倉轉相
運置而關東汾晉之粟皆至渭南運物最多而遺倉之
跡往往皆在然尚有三門之險自唐裴耀卿又尋隋迹
於三門東西置倉開山十八里為陸運以避其險卒泝
河而入渭當時歲運不減二三百萬石其後劉晏遵耀
卿之路悉漕江淮之米歲入于汴者六百萬石誠能分
給關西得一二百萬石足矣今兵之食汴漕者出戍甚
衆有司不惜百萬之粟分而及之其患者三門阻其中
爾今宜浚治汴渠使歲運不阻然後按求耀卿之迹不
憚十許里陸運之勞則河漕通而物可致且紓關西之
困使古無法今有可為尚當為之況昔人行之而未遠
今人行之而豈難哉耀卿與晏初理漕時其得尚少至
其末年所入十倍是可久行之法明矣此水運之利也
臣聞漢高祖之入秦不由東關而道南陽過酈析而入
武關曹操等起兵誅董卓亦欲自南陽道丹析而入長
安是時張濟又自長安出武關奔南陽則自古用兵往
来之徑也臣嘗至南陽問其遺老云自鄧西北至永興
六七百里今小商賈往往行之初漢高入關其兵十萬
夫豈能容十萬兵之路宜不甚狹而險也但自洛陽為
都行者皆趨東關其路久而遂廢今能按求而通之則
武昌漢陽郢復襄陽梁洋金商均房光化沿漢之地十
一二州之物皆可漕而頓之南陽自南陽為輕車人輦
而遞之募置逓兵為十五六鋪則十餘州之物日日入
關而不絶沿漢之地山多美木近漢之民仰足而有餘
以造舟車甚不難也前日陛下深恤有司之勤内賜禁
錢數十萬以供西用而道路艱遠輦運踰年不能畢至
至於軍装輸送多苦秋霖邊州已寒冬服尚滯於路其
艱如此夫使州縣綱吏遠輸京師轉冒艱滯然後得西
豈若較南陽之旁郡度其地里入于武關與至京師遠
近等者與其尤近者皆使直輸于關西京師之用有不
足則以禁帑出賜有司者代而充用其迂曲簡直利害
較然矣此陸運之利也其二曰盡地利臣聞昔之畫財
利者易為工今之言財利者難為術昔者之民賦稅而
已故其不足則鑄山煑海𣙜酒與茶征關市而筭舟車
尚有可為之法以苟一時之用自漢魏迄今其法日增
其取益細今取民之法盡矣昔者賦外之征以備有事
之用今盡取民之法用於無事之時悉以冗費而縻之
矣至卒然有事無法可增然獨猶有可為者民作而輸
官者已勞而游手之人方逸地之産物者耕不得代而
不墾之土尚多是民有遺力地有遺利此可為也況歷
視前世用兵者未嘗不先營田漢武帝時兵興用乏趙
過為畎田人犂之法以足用趙充國攻西羌議者争欲
出擊而趙充國深思全勝之策能忍而待其弊至違詔
罷兵而治屯田田於極邊以遊兵而防鈔宼則其理田
不為易也猶勉為之後漢之時曺操屯兵許下彊敵四
面以今視之疑其旦夕戰争而不暇然用棗祗韓浩之
計建置田官募民而田近許之地歲得榖百萬石其後
郡國皆田積榖無數隋唐田制尤廣不可勝舉其勢艱
而難田莫若充國迫急而不暇田莫如曺操然皆勉焉
不以迂緩而不田者知地利之博而可以紓民勞也今
天下之土不耕者多矣臣未能悉言謹舉其近者自京
以西土之不闢者不知其數非土之瘠而棄也盖人不
勤農與夫役重而逃尔久廢之地其利數倍於勞田今
若督之使勤與免其役則願耕者衆矣臣聞鄉兵之不
便於民議者方論之矣充兵之人遂棄農業託云教習
聚而飲博取資其家不顧無有官吏不加禁父兄不敢
詰家家自以為患也河東河北關西之鄉兵此猶可用
若京東西者平居不足以備盜而水旱適足以為盜其
尤可患者京西素貧之地非有山澤之饒民惟力農是
仰而今三夫之家一人五夫之家三人為游手凡十八
九州以少言之尚可四五萬人不耕而食是自相縻耗
而重困也今誠能盡驅之使耕于棄地官貸其種歲田
之入與中分之如民之法募吏之習田者為田官優其
課最而誘之則民願田者衆矣太宗皇帝時嘗貸陳蔡
民錢使市牛而耕真宗皇帝時亦用耿望之言買牛湖
南而治屯田今湖南之牛歲賈于北者皆出京西若官
為買之不難得也且鄉兵本農也籍而為兵遂棄其業
今幸其去農未久尚可復驅還之田畝使不得羣遊而
飲博以為父兄之患此民所願也一夫之力以逸而言
任耕縵田一頃四五萬人皆耕而久廢之田利又數倍
則歲榖不可勝數矣京西之分北有大河南至漢而西
接關若又通其水陸之運所在積榖惟陛下詔有司而
移用之矣其三曰權商賈臣聞秦廢王法啟兼并其上
侵公利下刻細民為國之患久矣自漢以来嘗欲為法
而抑奪之然未能也盖為國者興利日繁兼并趨利日
巧至其甚也商賈坐而權國利其故非他由興利廣也
夫興利廣則上難專必與下而共之然後通流而不滯
然為今議者方欲奪商之利一歸於公上而專之故奪
商之謀益深而為國之利益損前日有司屢變其法法
每一變則一歲之間所損數百萬議者不知利不可專
欲專而反損但云變法之未當變而不已其損愈多夫
欲十分之利皆歸于公至其虧少十不得三不若與商
共之常得其五也今為國之利多者茶與塩而已茶自
變法以来商賈不復一歲之失數年莫補所在積朽棄
而焚之前日議者屢言三稅之法為便有司既以詳之
矣今誠能復之使商賈有利而通行則上下濟矣解池
之塩積若山阜今宜暫下其價誘羣商而散之先為令
曰三年將復舊價則食利之商争先而湊矣夫茶者生
於山而無窮塩者出於水而不竭賤而散之三年十未
減其一二夫二物之所以貴者以能為國資錢幣尔今
不散而積之是積朽壤也夫何用哉夫大商之能蕃其
貨者豈其錙銖躬自鬻於市哉必有販夫小賈就而分
之販夫小賈無利則不為故大商不妬販夫之分其利
者恃其貨博雖取利少貨行流速則積少而為多也今
為大國者有無窮不竭之貨反妬大商之分其利寧使
無用而積為朽壤何哉故大商之善為術者不惜其利
而誘販夫大國之善為術者不惜其利而誘大商此與
商賈共利取少而致多之術也今必以術制商宜盡括
其居積之物官為賣而還之使其貨盡而後變法夫大
積之商以利為生一歲不營利則有惶惶之憂彼必不
能守積錢閒居得利雖薄猶將勉而來此變法制商之
制也夫誘商而通貨莫若與之共利此術之上也制商
使其不得不從則莫若痛裁之使無積貨此術之下也
然此可制商茶耳若鹽者禁益密則犯愈多而刑繁
若乃縣官自為鬻市之事此大商之不為臣謂行
之而難久者也誠能不較錙銖而思遠大則積朽
之物散而錢幣通可不勞而用足矣臣愚不足以
知時事若夫堅守以捍賊利則出而擾之凡小便
宜願且委之邊將至於積穀與錢通其漕運不二
三歲而國力漸豐邊兵漸習賊銳漸挫而有隙可
乘然後一舉而滅之此萬全之策也願陛下以其
小者責將帥謀其大計而行之則天下幸甚修昧
死再拜
修又上奏曰臣伏見北敵近於界首添建城寨及
拘囚定州巡兵湯則侵過銀坊冶谷地界等事竊
聞朝廷至今未有分明嚴切指揮令邊臣以理爭
辨竊料朝廷之意必謂争之恐有引惹之虞此乃
慮之過計之失也夫敵性無常最為難測欺弱畏
強難示以怯今杜之於早而力為拒絶猶恐不能
若縦之不争而誘其来侵乃是引惹況西山道路
有三十餘處皆可行兵其險要折扼在於軍城銀
坊等路為彼奪據而不争則北寨王柳等口漸更
来侵豈能争矣是則西山險要盡為彼奪一日使
彼以大兵渡易水由威虜之西平陸而来以竒兵
自飛狐出西山諸口而下則我腹背受敵之患不
知何以禦之此盖兵法必争之地也且與人為隣
敵而自棄險要任彼奪據而不争雖使我弱彼彊
尚須勉強何況勢鈞力敵又違誓約而彼曲我直
乎臣謂朝廷所以然者蓋由未察敵中強弱之形
而不得其情偽之實也臣又見朝廷常有懼敵之
色而無憂敵之心夫憂之與懼名近而意殊憂
者深思極慮而不敢暫忘懼者臨事惶惑而莫
知所措今邊防之事措置多失其機者懼慮之意
過深也若能察其彊弱之形得其情偽之實則今
日之事誠不足懼而將来之患深有可憂奈何不
憂其深可憂而反懼其不足懼且戎人雖以戰射
為國而邪律氏自幼承其父祖與中國通和之後
未嘗躬戰陣遭勍敵謀臣舊將又皆老死今其臣
下如固寧者無三兩人寧才不及中人已是彼之
傑者所以君臣計事動多不臧當初對梁適遣使
河西使與中國通好及議和垂就不能小忍以邀
中國厚利乃與元昊争夹山小族遂至交兵而累
戰累敗亡失人馬國内瘡痍誅斂山前漢人怨怒
往時彼殺漢人者罰漢人殺彼者死近聞反此二
法欲悦漢人漢人未能收其心而北人亦已怒矣
又聞今春女真渤海之類所在離叛攻劫近纔稍
定方且招輯敗亡修完器甲内恐國中之復叛外
有西夏之為虞心自懷疑憂我乘虛而北襲故於
界上勉強虚囚我巡兵侵我地界盖其實弱而示
強者用兵之詭計故臣謂苟能察其強弱知其情
偽則無不争之理何必懼其不足懼哉自國家困
於西鄙用兵常慮北敵合謀乘隙而動及見二國
相失而交攻議者皆云中國之福夫幸其相攻為
我之福則不幸使其解仇而復合豈不為我禍乎
臣謂北敵昨所以敗於元昊者亦其久不用兵驟戰而逢
勍敵耳聞其自敗衂以来君臣恐懼日夜謀議通招丁
口柬募甲兵處處開教閱之場家家括糧馬之數以其
天姿驍勁之俗加以日夜訓練之勤則其強難敵矣今
彼國雖未有人然大抵為國者久無事則人難見因用
兵則將自出使其交戰既頻而謀臣猛將争能並出則
是夾山一敗警其四十年因循之弊變驕心而為憤志
化惰卒而為勁兵因屢戰而得驍將此乃北敵之福非
中國之福也此臣所謂將来之患者也然二國勢非久
相攻者也一二年間不能相并則必復合使北敵驅新
勵之強兵無西人之後害而南向以窺河北則又將来
之患大者也臣雖不知朝廷顧河北為如何但於本路
之事以今年較去年則亦可見去年已前河北官吏無
大小皆得舉材而擇能急於用人如不及者惟恐一事
之失計故也自今春以来差除漸循舊弊凡幹敏之吏
熟於北方事者舉爾奏乞百不一從不惟使材臣能吏
不勸而殆亦足見朝廷不憂河北之事辦否也至如廢
緣邊久任之制而徙劉貽孫以王世文當冀州李中吉
當廣信王中庸當保州劉忠順當邢州如此數人於閒
漫州軍尚憂敗政況於邊要之任乎臣愚以朝廷不以
北事為憂
歴代名臣奏議卷三百二十五
