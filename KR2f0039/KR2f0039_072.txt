歴代名臣奏議卷七十二
明楊士竒等撰
儲嗣
唐太宗嘗謂左庶子于志寧曰古者太子既生士負之
即置輔弼昔成王以周召為師傅日聞道習以成性今
太子幼卿當輔以正道無使邪僻啓其心勉之官賞可
不次得也太子承乾屢有過惡志寧欲救止之上諫苑
以諷帝見大悦賜黃金十斤絹三百匹俄兼詹事以母
喪免有詔起復本官固請終喪帝遣中書侍郎岑文本
敦譬曰忠孝不兩立今太子須人教約卿彊起為我卒
輔導之志寧乃就職時太子以農時造曲室累月不止
又好音樂過度志寧諫以為今東宫乃隋所營當時號
為侈麗豈容復事磨礱彩飾於其間丁匠官奴皆犯法
亡命鉗鑿槌杵往來出入監門宿衛直長千牛不得苛
問爪牙在外厮役在内其可無憂乎
貞觀十七年太宗謂長孫無忌司空房玄齡曰三師以
德道人者也若師體卑太子無所取則於是詔令撰太
子接三師儀注太子出殿門迎先拜三師答拜每門讓
三師坐太子乃坐與三師書前名惶恐後名惶恐再拜
十八年晉王初立為皇太子尚未尊賢重道太宗又嘗
令太子居寝殿之側絶不往東宫散騎常侍劉洎上書
曰臣聞郊迎四方孟侯所以成德齒學三讓元良由是
作貞斯皆屈主禮之尊申下交之義故得芻言咸薦睿
問旁通不出軒庭坐知天壤率由兹道永固鴻基者焉
至若生乎深宫之中長乎婦人之手未曾識憂懼無由
曉風雅雖復神機不測天縱生知而開物成務終由外
奬匪夫崇彼干籥聽兹謠頌何以辨章庶𩔖甄覈彛倫
歴考聖賢咸資琢玉是故周儲上哲師望奭而加裕漢
蓄兩人引園綺而昭德原夫太子宗祧是繫善惡之際
興亡斯在不勤於始將悔於終是以晁錯上書令通政
術賈誼獻策務知禮教竊惟皇太子玉裕挺生金聲夙
振明允篤誠之美孝友仁義之方皆挺自天資非勞審
諭固以華夷仰德翔泳希風矣然則寝門侍膳已表於
三朝藝宫論道宜弘於四術雖春秋鼎盛飭躬有漸實
恐歲月易往堕業興譏取適宴安言從此始以臣愚短
幸參侍從思廣儲明輕願聞徹不敢曲陳故事請以聖
德言之伏惟陛下誕睿膺圖登庸歴試多才多藝道著
於匡時允武允文功成於纂祀萬方即叙九圍清晏尚
曰雖休勿休日慎一日求異聞於振古勞睿思於當年
乙夜觀書事高漢帝馬上披卷勤過魏王陛下自勵如
此而令太子優游棄日不習圖書臣所未諭一也加以
暫屏機務即寓雕蟲紆寳思於天文則長河韜暎摛玉
華於仙札則流霞成彩固以錙銖萬代冠冕百王屈宋
不足以升堂鍾張何偕於入室陛下自好如此而太子
悠然静處不尋篇翰臣所未諭二也陛下備該衆妙獨
秀寰中猶晦天聰俯詢凡識聽朝之隙引見羣官降以
温顔詢以今古故得朝廷是非閭里好惡凡有巨細必
關聞聽陛下自行如此今太子久入趨侍不接正人臣
所未諭三也陛下若謂無益則何事勞神若謂有成則
宜申貽厥蔑而不急未見其可伏願俯推睿範訓及儲
君推以良書娛之嘉客朝披經史觀成敗於前蹤晚接
賓遊訪得失於當代間以書札繼以篇章則日聞所未
聞日見所未見副德逾光羣生之福也竊以良娣之選
遍於中國仰惟聖旨本求典内冀防微慎遠慮羣下所
知暨乎徵簡人物則與躬納相違監撫二周未近一士
愚謂内既如彼外亦宜然者恐招物議謂陛下重内而
輕外也古之太子問安而退所以廣敬於君父異宫而
處所以分别於嫌疑今太子一侍天闈動移旬朔師傅
以下無由接見假令供奉有隙暫還東朝拜謁既䟽且
事俯仰規諫之道固所未暇陛下不可以親教宫寀無
因以進言雖有具寮竟將何補伏願俯循前躅稍抑下
流弘遠大之規展師友之義則離徽克茂帝圖斯廣凡
在黎元孰不慶頼太子温良恭儉聰明睿哲含靈所悉
臣豈不知而淺識勤勤思效愚忠者願蒼溟益潤日月
增華也太宗乃令洎與岑文本馬周逓日往來東宫與
皇太子談論
太宗謂侍臣曰古有胎教世子朕則不暇但近自建立
太子遇物必誨諭見其臨食將飯謂曰汝知飯乎對曰
不知凡稼穡艱難皆出人力不奪其時常有此飯見其
乘馬又謂曰汝知馬乎對曰不知能代人勞苦者也以
時消息不盡其力則可以常有馬也見其乘舟又謂曰
汝知舟乎對曰不知曰舟所以比人君水所以比黎庶
水能載舟亦能覆舟爾方為人主可不畏懼見其依於
曲木之下又謂曰汝知此樹乎對曰不知曰此木雖曲
得繩則正為人君雖無道受諫則聖此傅說所言可以
自鑑
太宗於寝宫側别置院居太子褚遂良諫以為朋友深
交者易怨父子滯愛者多愆宜許太子間還東宫近師
傅專學藝以廣懿德帝從其言
太宗寵愛魏王泰月禀過皇太子遠甚諫議大夫褚遂
良諫曰聖人尊嫡卑庶謂之儲君故用物不會與王共
之庶子不得為比所以塞嫌萌杜禍源先王法制本諸
人情知有國家者必有嫡庶庶子雖愛不得過嫡子如
當親者䟽當尊者卑則私恩害公惑志亂國今魏王禀
料過東宫議者以為非是昔漢竇太后愛梁王封四十
餘城王築苑三百里治宫室為複道費財鉅萬出警入
蹕一不得意遂發病死宣帝亦驕淮陽王幾致於敗輔
以退讓之臣乃得免今魏王新出閣且當示以節儉自
可在後月加歲增又宜擇師傅敦以謙儉勉以文學就
成德器此所謂聖人之教不肅而成也帝又敕泰入居
武德殿侍中魏徵亦言王為陛下愛子欲安全之則不
當使居嫌疑之地今武德殿在東宫之西昔海陵居之
矣論者為不可雖時與事異人之多言尚或可畏又王
之心亦弗遑舍願罷之成王以寵為懼之美帝悟乃止
時魏王泰禮秩如嫡羣臣未敢諫帝從容訪左右曰方
今何事尤急岑文本汎言禮義為急帝以不切未頷可
遂良曰今四方仰德誰弗率者惟太子諸王宜有定分
帝曰有是哉朕年五十日以衰怠雖長子守器而弟支
子尚五十人心常念焉自古宗姓無良則傾敗相仍公
等為我柬賢者保傅之夫事人久情媚熟則非意自生
其令王府官不得過四考著為令
太子承乾廢魏王泰閒侍帝許立為嗣因謂大臣曰泰
昨自投我懷中云臣今日始得為陛下子更生之日也
臣惟有一子百年後當殺之傳國晉王朕甚憐之起居
郎褚遂良曰陛下失言安有為天下主而殺其愛子授
國晉王乎陛下昔以承乾為嗣復寵愛泰嫡庶不明紛
紛至今若必立泰非别置晉王不可帝泣曰我不能即
詔長孫無忌房玄齡李勣與遂良等定策立晉王為皇
太子
太子承乾廢帝欲立晉王未决坐兩儀殿羣臣已罷獨
留無忌玄齡勣言東宫事因曰我三子一弟未知所立
吾心亡聊即投牀取佩刀自向無忌等驚争抱持奪刀
授晉王而請帝所欲立帝曰我欲立晉王無忌曰謹奉
詔異議者斬帝顧王曰舅許汝矣宜即謝王乃拜帝復
曰公等與我意合天下其謂何答曰王以仁孝聞天下
久矣固無異辭有如不同臣負陛下百死於是遂定
高宗時王皇后無子以燕王忠為太子及后廢武后子
弘甫三歲許敬宗希后旨請立正嫡謂太子忠宜同漢
劉彊故事帝問立嫡若何對曰正本則萬事治太子國
夲也且東宫所出微今知有正嫡不自安竊位而不自
安非社稷計帝曰忠故自讓敬宗曰能為太伯不亦善
乎於是降封忠梁王
武后時姚班為太子詹事兼左庶子時節愍太子稍失
道班凡四上書諫其一曰臣聞賈誼稱選天下端士使
與太子居處出入故太子見正事聞正言行正道左右
前後皆正人也夫習與正人居不能無正習與不正人
居不能無不正教得而左右正則太子正太子正天下
定矣伏見内置作坊諸工伎得入宫闈之内禁衛之所
或言語内出或事状外通小人無知因為詐偽有玷盛
德臣望悉出宫内造作付所司其二曰漢文帝身弋綈
足革舄齊高帝闌檻用銅者皆易以鐵經侯帶玉貝劍
環佩以過魏太子太子不視經侯曰魏國亦有寳乎太
子曰主信臣忠魏之寳也經侯委劍佩去杜門不出夫
聖賢以簡素為貴皇主以菲薄為德惟殿下留心恭儉
損省玩好以訓天下其三曰前世東宫門閤往來皆有
簿籍殿下時有所須唯門司宣令姦偽乘之因緣增損
近吕昇之乃代署宣敕頼殿下糾發其姦以後墨令及
覆事並請内印畫署冀免詐繆其四曰聖人不專其德
賢智必有所師今司經無學士供奉無侍讀宜視膳時
奏請其人俾奉講勸夫經所以立行脩身史所以諳識
成敗斯急務也太子雖稱善不能用其言及敗索宫中
得班諫書中宗嘉歎
時洛陽人王慶之率險佞數百人請以武承嗣為皇太
子后不許固請后遣鳳閣侍郎同鳳閣鸞臺平章事李
昭德詰其故昭德笞殺慶之餘黨敗散因奏曰自古有
姪為天子而為姑立廟乎以親親言之天皇陛下夫也
皇嗣陛下子也當傳之子孫為萬世計陛下承天皇頋
託而有天下又立承嗣臣見天皇不來食矣后乃止
張易之嘗從容問自安計於鸞臺侍郎同鳳閣鸞臺平
章事狄仁傑仁傑曰惟勸迎廬陵王可以免禍會后欲
以武三思為太子以問宰相衆莫敢對仁傑曰臣視天
人未厭唐德比匈奴犯邊陛下使梁王三思募勇士於
市踰月不及千人廬陵王代之不浹旬輙五萬今欲繼
統非廬陵王莫可后怒罷議久之召謂曰朕數夢雙陸
不勝何也於是仁傑與王方慶俱在二人同辭對曰雙
陸不勝無子也天其意者以警陛下乎且太子天下本
夲一搖天下危矣文皇帝身蹈鋒鏑勤勞而有天下傳
之子孫先帝寝疾詔陛下監國陛下掩神器而取之十
有餘年乂欲以三思為後且姑姪與子母孰親陛下立
廬陵王則千秋萬歲後常享宗廟三思立廟不祔姑后
感悟即日遣徐彦伯迎廬陵王於房州王至后匿王帳
中召見仁傑語廬陵事仁傑敷請切至涕下不能止后
乃使王出曰還爾太子仁傑降拜頓首曰太子歸未有
知者人言紛紛何所信后然之更令太子舍龍門具禮
迎還中外大悦
武后末年太子雖還東宫政事一不與大臣畏禍無敢
言冀州武邑人蘇安恒投匭上書曰陛下膺先聖顧託
受嗣子揖讓應天順人二十餘年豈不聞虞舜褰裳周
公復辟事乎今太子孝謹春秋盛壮使統臨宸極何異
陛下身撫天下哉胡不傳位東宫休安聖躬自昔天下
無二姓並興且梁河内建昌諸王以親得封恐萬歲後
不能良計宜退就公侯任以閒簡又陛下二十餘孫無
尺土封非長久計也請以都督府要州分而王之縱今
尚幼且擇立師傅養成德器藩屏皇家書奏后雖猜刻
不能無感乃召見賜食厚慰遣之明年復諫曰臣聞天
下者高祖太宗之天下有隋失馭羣雄鹿駭唐家親事
戎旅以平㝢縣指河為誓非李氏不王非功臣不封陛
下雖居正統實唐舊基前日太子在諒闇相王非長嗣
唐祚中弱故陛下因以即位今太子年德已盛尚貪有
大寳忘母子之恩蔽其元良以據神器何施顔面見唐
家宗廟大帝陵寝哉臣謂天意人事遠歸李氏物極則
復器滿則覆當斷不斷將受其亂誠能高揖萬幾自怡
聖心史臣書之樂府歌之斯盛事也臣聞見過不諫非
忠畏事不言非勇陛下以臣為忠則擇是而用以為不
忠則斬臣頭以令天下書聞不報
中宗初為太子時生懿德太子重潤高宗喜甚是歲為
皇太孫開府置官屬帝問吏部侍郎裴敬彛郎中王方
慶對曰禮有嫡子無嫡孫漢魏太子在子但封王晉立
愍懷子為皇太孫齊立文惠子為皇太孫皆居東宫今
有太子又立太孫於古無有帝曰自我作古若何對曰
禮君子抱孫不抱子可以為王父尸者昭穆同也陛下
肇建皇孫本支千億之慶帝悦
睿宗初以子憲為太子後復位楚王有功將建東宫未
定憲辭曰儲嗣天下公器時平則先嫡國難則先功重
社稷也使付授非宜海内失望臣以死請因涕泣固讓
帝嘉憲讓遂許之
玄宗時張九齡奏曰臣伏以皇太子是天下之本為國
之貳今則睿質漸長猶在深宫所與近習者未必皆正
人端士安於逸樂久則性成是以古者明王恐其若此
雖在赤子先之以教必使耆儒碩德為之師保故大戴
禮云周成王在襁褓之中太公為之太師教之順也周
公為之太傅傅其德義召公為之太保保其身體是故
成王能聖周道用康秦始皇使趙高傅其太子胡亥因
教之以獄所習者非斬劓人則夷人之三族也胡亥即
位秦氏以亡則明人之性情莫不由習若近正人聞正
事雖欲為惡固已不忍若親近細人不聞教諭縱欲行
善猶未知所適此必然也胡越之人生則聲同長則語
異盖聲者天然語者所習習於胡則胡習於越則越故
知成於所習不可不慎臣伏願詳擇典故徵用名賢執
經勸學朝夕從事俾皇太子得於所習天下幸甚
玄宗寵倖惠妃妃訴太子瑛於帝帝大怒欲廢之中書
令張九齡諫曰太子諸王日受聖訓天下共慶陛下享
國久子孫蕃衍奈何一日棄三子昔晉獻公惑嬖姬之
讒申生憂死國乃大亂漢武帝信江充巫蠱禍及太子
京師蹀血晉惠帝有賢子賈后譛之乃至喪亡隋文帝
聽后言廢太子勇遂失天下今太子無過二王賢父子
之道天性也雖有失尚當掩之惟陛下裁赦帝默然太
子得不廢
肅宗時太子妃蕭母部國公主也坐蠱媚幽禁中帝怒
責太子太子不知所對中書侍郎李泌入帝數稱舒王
賢泌揣帝有廢立意因曰陛下有一子而疑之乃欲立
弟之子臣不敢以古事争且十宅諸叔陛下奉之若何
帝赫然曰卿何知舒王非朕子對曰陛下昔為臣言之
陛下有嫡子以為疑弟之子敢自信於陛下乎帝曰卿
違朕意不顧家族邪對曰臣衰老位宰相以諫而誅分
也使太子廢佗日陛下悔曰我惟一子殺之泌不吾諫
吾亦殺爾子則臣絶祀矣雖有兄弟子非所歆也即噫
嗚流涕因稱昔太宗詔太子不道藩王窺伺者兩廢之
陛下疑東宫而稱舒王賢得無窺伺乎若太子得罪請
亦廢之而立皇孫千秋萬歲後天下猶陛下子孫有也
且郜國為其女妒忌而蠱惑東宫豈可以妻母累太子
乎争數十意益堅帝悟太子乃得安
時軍中謀帥皆屬建寧王廣平王行軍司馬李泌密白
帝曰建寧王誠賢然廣平冢嗣有君人量豈使為吳太
伯乎帝曰廣平為太子何假元帥泌曰使元帥有功陛
下不以為儲副得乎太子從曰撫軍守曰監國今元帥
乃撫軍也帝從之
憲宗元和元年左拾遺元稹奏曰臣伏見陛下降明詔
修廢學增胄子選司成大哉堯之為君伯夷典禮夔教
胄子之深旨也然而事有萬萬急於此者敢冐昧殊死
而言之臣聞諸賈生曰三代之君仁且久者教之然也
誠哉是言且夫周成王人之中才也近管蔡則讒入有
周召則義聞豈可謂天聰明哉然而克終於道者得不
謂教之然耶始其為太子也未生胎教既生保教太公
為之師周公為之傅召公為之保伯禽唐叔與之游禮
樂詩書為之習目不得閱滛艷妖誘之色耳不得聞優
笑淩亂之聲口不得習操斷擊搏之書居不得近容順
隂邪之黨游不得恣追禽逐獸之樂玩不得有遐異僻
絶之珍凡此數者非謂俻之於前而不為也亦將不得
見而為之矣及其長而為君也血氣既定游習既成雖
有放心快已之事日陳於前固不能奪已成之習已定
之心矣則彼忠直道德之言固吾之所習聞也陳之者
有以諭焉回佞庸違之說固吾之所積懼也諂之者有
以辨焉人之情莫不欲耀其所能而黨其所近苟將得
志則必快其所蘊矣物之性亦然是以魚得水而游馬
逸駕而走鳥乘風而翔火得薪而熾此皆物之快其所
藴也今夫成王所藴道德也所近聖賢也是以舉其近
則周公左而召公右伯禽魯而太公齊快其蘊則興禮
樂而朝諸侯措刑罰而美教化教之至也可不謂信然
哉及夫秦則不然滅先王之學曰將以愚天下黜師保
之位曰將以明君臣胡亥之生也詩書不得聞聖賢不
得近彼趙高者詐宦之戮人也而傳之以殘忍戕賊之
術且日恣睢盱天下以為貴莫見其面以為尊是以天
下之人未盡愚而胡亥固已不能分獸畜矣趙高之威
懾天下而胡亥巳自幽於深宫矣李斯者秦之寵丞相
也困讒冤死無以自明而況於疎遠之臣庶乎若此則
秦之亡有以致之也漢高承之以兵革漢文守之以廉
謹卒不能蘇復大訓是以景武昭宣天資甚美纔可以
免禍亂哀平之間則不能虞簒弑矣然而惠帝廢易之
際猶頼羽翼以勝其邪心是後有國之君議教化者莫
不以興廉舉孝設學崇儒為意曾不知教化之不行自
貴者始略其貴者教其賤者無乃隣於倒置乎洎我太
宗文皇帝之在藩邸以至於為太子也選知道德者十
八人與之游習即位之後雖宴遊飲食之間若十八人
者實在其中上失無不言下情無不達不四三年而名
高盛古豈一日二日而致是乎游習之漸也貞觀已還
師傅之官皆宰相兼領其餘宮寮選亦甚重馬周以官
高恨不得為司議郎此其驗也文皇之後漸疎賤之至
於武后臨朝剪棄王族當中睿二聖危難之際雖有骨
鯁敢言之士既不得在調護保安之職終不能措扶衛
之一詞而令近胡安金藏剖腹以明之豈不大哀哉兵
興以來兹弊尤甚師資保傅之官非疾廢眊瞶不任事
者為之即休戎罷帥不知書者處之至於友諭贊議之
徒疎冗散賤之甚者縉紳耻由之夫以匹夫之愛其子
者猶求明哲慈惠之師以教之直諒多聞之友以成之
豈天下之元子而可以疾廢毦聵不知書者為之師疎
冗散賤不適用者為之友乎此何足反居上之甚也近
制宫寮之外往往以沈滯僻老之儒充侍書侍讀之選
而又疎棄斥遠之越月踰時不得召見彼又安能傅成
道德而保養其躬哉臣以為積此弊者豈不以皇天眷
祐祚我唐德以舜繼舜以堯繼堯傳陛下十一聖矣莫
不生而神明長而仁聖以是為屑屑習儀者故不之省
耳臣獨以為於列聖之謀則可也計無窮傳後嗣則不
可脱或萬代之後有若周成王中才者而又生於深宫
優笑之間無周召保助之教則將不知喜怒哀樂之所
自矣況稼穡之艱難乎今陛下以上聖之資肇臨海内
是天下之人傾耳注目之日也特願陛下思成王訓導
之功念文皇游習之漸選重師保慎簡宫寮皆用博厚
弘深之儒而又練達機務者為之更進迭見日就月將
因令皇太子洎諸王定齒胄講業之儀行嚴師問道之
禮至德要道以成之撤膳記過以譬之血氣未定則輟
禽色之娛以就學聖質既備則資游習之善以弘德此
所謂一有元良萬國以貞之化也豈直修廢學選司成
而足倫匹其盛哉而又俾則百王莫不幼同師長同術
識君道之素定知天倫之自然然後選用賢良樹為藩
屏出則有晉鄭魯衛之盛入則有東牟朱虚之強盖所
謂宗子維城犬牙盤石之勢又豈與夫魏晉以降囚賊
其兄弟而自剪其夲枝者同年而語乎微臣竊不自揆
思為陛下建永永無窮之長策輙敢冒昧殊死而言之
三年學士李絳上言曰古先哲王以天下為大器知一
人不可以獨理四海不可以無本故立皇太子以副已
設百官以分職然後人心大定宗社永寧有國家者不
易之道也陛下嗣膺大寳四年於兹矣而儲闈未立典
策不行是開窺覦之端乖重慎之義非所謂承宗廟重
社稷也且漢魏故事國朝舊制懸諸日月著為憲章伏
望陛下抑撝謙之小節行至公之大典用興儲副永固
邦家則主鬯承祧必光於萬代問安侍膳道播於百王
上曰朕以菲薄獲守社稷而虔懇未通於天地孝誠未
達於宗祧而遽示天下私光及於子孫朕甚惡焉然以
卿忠誠累有陳請援引祖宗制度援引經典憲章事重
禮崇瞿然增惕宜依所請遂下制司擇日備禮册命即
惠昭太子也
宣宗時御史中丞魏謩進同中書門下平章事建言今
天下粗治惟東宫未立不早以正人傅導之非所以存
副貳之重且泣下帝為感動自敬宗後惡言儲嫡事故
公卿無敢開陳者時帝春秋高嫡嗣未辨謩輔政白發
其端朝議歸重
後唐明宗天成三年張昭遷都官員外郎時皇子競尚
奢侈昭䟽諫曰帝王之子長於深宫安於逸樂紛華之
玩絲竹之音日接於耳目不與驕期而驕自至倘非天
資英敏識本清明以此蕩心焉能無惑苟不豫為教導
何以置之盤牙臣見先帝時皇子皇弟盡喜無稽玩物
之言厭聞致治經邦之論入則務飾姬姜出則廣增僕
馬親賓滿座食客盈門箴規者少諧謔者多以此而欲
託以主鬯不亦難乎臣請諸皇子各置師傅陛下令皇
子屈身師事之講論道德使一日之中止記一事一歲
之内所記漸多每月終令師傅具錄聞奏或皇子上謁
之時陛下更令侍臣面問十中得五為益良多博識安
危之理深知成敗之由臣又聞古之人君即位而封太
子拜諸王究其所由盖有深旨使庶不亂嫡䟽不間親
禮秩有常邪慝不作近代人君失於此道以至邦家搆
患釁隙萌生昔隋祖聰明煬帝亦傾楊勇太宗齊聖魏
王終覆承乾臣每讀古書深悲其事願於聖代杜此厲
階其於卜貳封宗在臣未敢輕議臣請諸皇子於恩澤
賜與之間婚姻省視之際依嫡庶而為禮秩據親疎而
定節文示以等威絶其徼幸保宗之道莫大於斯明宗
覽䟽而不能用
宋太宗時寇準出知青州召還入見帝足創甚自褰衣
以示準且曰卿來何緩耶準對曰臣非召不得至京師
帝曰朕諸子孰可以付神器者準曰陛下為天下擇君
謀及婦人中官不可也謀及近臣不可也惟陛下擇所
以副天下望者帝俛首久之屏左右曰襄王可乎準曰
知子莫若父聖慮既以為可願即決定帝遂以襄王為
開封尹改封夀王於是立為皇太子
宋真宗咸平元年侍御史知雜事田錫上言曰臣竊觀
唐憲宗即位改元元和四年冬十月御宣政樓册皇太
子又按李絳論事集元和三年翰林學士李絳等上言
曰古先哲王以天下為大器知一人不可以獨理四海
不可以無本故立太子以副已設百司以分職然後人
心大定宗社永寧有國家者不易之道也陛下嗣膺大
寳四年于兹矣而儲闈未建典册不行是開窺覦之端
乖重謹之義非所以承宗廟重社稷也憲宗依所請下
制所司擇日備禮册命今陛下自纂承大位改元以來
五年于兹矣儲闈未建典册不行豈不慮窺覦之端豈
不思重謹之義宜速以宗社永寧為圖也
天禧元年兵部員外郎直史館陳靖上奏曰臣伏見皇
太子光踐承華照臨方内洊雷成象正位於青宫五輅
和鈴炳儀於清廟惟賓寮之具爾獨師保之闕如且夫
師者師法其規模保者保安於德義苟曠厥任未協前
經臣是以展轉三思揣摩羣籍冀有確論上贊昌朝粤
自五帝選賢三王授子雖揖遜之或異在訓導以攸同
虞舜之書則曰教胄子姬周之典則曰延冲人著于格
言莫重尊教雖然服冕裘陳鹵簿此可以莊禮容於外
也至若就道德敦孝恭此可以發智理於内也伏願陛
下隆邦家之本考沿襲之文延揖公台充備師傅體二
聖之基緒副三靈之宅心人謀大同知有尊於調護神
器光屬亦共貫於守成又惟陛下頒列藩房夙昭聖範
歴試京邑之繁重備嘗稼穡之艱難雖勿用以居潜已
重暉而合照故太宗皇帝英心奮斷大略制權謂六傅
而可虚俾庶務而從簡今皇太子適膺儲位方在妙齡
是宜設彼師臣豐其禮數恢七教以興之德業廣五行
俱下之聰明春誦夏絃徧遵行於故事左輔右弼率永
頼於正人臣謹案漢書始元五年六月詔曰朕以渺身
獲保宗廟戰戰慄慄夙興夜寐脩古帝王之事通保傅
者是知保傅之重不可不備也又伏覩唐貞觀十七年
散騎常侍劉洎以謂皇太子初立宜尊賢重道以昭聖
德遂上書論列亦有憲章然而師傅之名未聞沿革之
制臣學識寡陋罔測津涯伏乞陛下選載筆之洪儒俾
其檢討召秉鈞之元輔計之久長庶使左右周儲賴旦
奭之耆德羽翼漢室躡園綺之高蹤上符宗社之靈下
副華夷之願臣適當暮齒尚玷周行請老歸田案禮經
而愧晚封章言事表臣節之有終倘蒙宸鑒俯回離明
增耀不獨臣死生幸甚抑亦使兆庶同歡
仁宗皇祐五年太常博士張述上奏曰臣聞漆室之女
有憂國之心倚檻而嘆臣位於朝二十五年而區區之
慮不蚤為陛下建長世之策是漆室之不若也臣實憂
之有生之命繫於宗廟社稷之重而以繼嗣為之本匹
夫匹婦有百金之産猶能定謀託後事出於素況有天
下者哉建隆乾德之臣子孰不願太祖皇帝享年億萬
者而端拱天禧之臣子其心亦莫不若此然天地有運
行日月有盈昃隂陽之數有煥有章氣至而回極而變
理之必然者也藝祖以神器付太宗太宗以傳真宗真
宗以傳陛下陛下承三聖之業傳之於千萬年斯為孝
矣而春秋四十四宗廟社稷之繼未有託焉此臣所以
夙夜彷徨而憂也陛下知此矣而以嫌疑不決非孝也
羣臣知此矣而以避諱不言非忠也陛下享天下之貴
而不自怠有天下之富而不自侈過成康文景遠矣謂
宜默祈天地岳瀆分寵六宫用均愛施或未之獲則遴
擇宗親才而賢者異以禮秩試以職務俾内外知聖心
有所属則天下大幸
嘉祐五年述又上奏曰臣聞明兩作離大人以繼明照
四方離為日君象也二明相繼故能久照東升西没一
晝一夜數之常也陛下御天下將三紀是日之正中也
而未聞以繼照為慮臣誠疑之夫嗣不早定則有一旦
之憂而貽萬世之患歴觀前世事出倉猝則或宫闈出
令或宦官主謀或姦臣首議貪孩孺以久其政冀闇昧
以竊其權安危之機發於頃刻而朝議恬不為計豈不
危哉
六年述為職方員外郎提點淮浙銅場又上奏曰臣讀
書為儒歴覽經史而效官州縣唯有忠義常盡瘁於職
業自登朝列伏見皇嗣未立中外憂之十餘年間已五
次上書所言皆指陳宗廟社稷可安可危之事自知卑
微天聽高邈伏慮衡石程書之時不足感悟宸聽又恐
言詞激切觸犯忌諱為左右隐蔽臣伏念三聖寳位傳
付陛下陛下在位既四十年未有繼嗣陛下曾不細思
之耶若仔細思之則憂宗廟社稷俾繼嗣不絶矣若未
仔細思之耶不當因循委順天命一祖二宗傳付陛下
寳位欲其宗廟社稷世世嗣續不絶則陛下方為孝矣
臣愚敢引杜太后之言庶激切感悟陛下之心杜太后
臨終以藝祖得天下謂無長君所以藝祖得之藝祖奉
杜太后之言所以不忍傳之子而傳之太宗是也向使
世宗在位更十數年少帝嗣位藝祖豈得應天順人之
事乎陛下當思之陛下昔誕育豫王若天意與陛下則
今已成立矣近聞一年中誕四公主若天意與陛下則
其中有皇子矣上天之意如是陛下合當悟之陛下在
位四十年當其安寧萬歲時宜審擇藝祖太宗賢子孫
且立為皇子但且異其爵位試之官政繫天下之望陛
下詳察有賢德可以傳付則立之所以謹重大事俾宗
廟社稷得其主矣而況天地之大五行休王皆有數在
天地之中固不可逃其數也一旦卒有萬一不可諱倉
皇之際危急之間寳位神器而欲使宫闈左右中官兩
府遞相觀望而一言謀之豈陛下之心輕祖宗之基業
如是之易也當陛下安康之時不能擇而為之欲至倉
皇之際顧令左右取次謀之此陛下不謹重三聖之基
業同尋常之事爾夫繼嗣有賢有不賢則朝政有治有
亂宗廟社稷有安有危陛下之心固亦知之矣今陛下
在位歲久萬幾之政稔聞熟見但欲凝神淵默垂拱仰
成威福賞罰雖曰出自朝廷即陛下不專於已賞罰不
專於已而威福漸移於下臣愚實憂之書曰惟辟作福
漸之時義大矣哉履霜堅冰至盖言漸之不已則東漢
陵夷之禍復見於今矣臣愚生不能一益聖世所以吐
肝瀝膽觸犯忌諱狂言僭說庶有感悟陛下之心若有
所感悟而能擇繼嗣紹隆宗廟社稷俾世世祭享不絶
臣雖赴鼎鑊萬死之日猶生之年而名不朽掛於忠義
之列所求遂矣
至和二年侍御史趙抃上言曰臣聞聖人之制變不可
無權宜天下之能事不可失機會至於去禍以歸福却
亂以格治救亡以圖存轉危以置安者用權宜適機會
也向者伏覩陛下聖體偶一違豫中外人心莫不動搖
頼宗廟社稷之降靈天地神明之垂祐四海蒙福宸躬
寖康然猶上有謫見之文迨無虚月下有妖言之俗至
于再三天其或者豈非以陛下皇嗣未立人心未有所
係垂厥祥異明白丁寧警誡陛下意欲陛下深思遠圖
亟有所為而然也權宜也機會也今其時矣書曰一人
元良萬邦以貞易曰大人以繼明照四方叔孫通以謂
天下之本奈何以天下為戲韓愈亦云前定可以守法
不前定則争且亂臣不勝大願願陛下思所以答謫見
妖言之警誡思所以固三聖百載之基業思所以安中
外臣庶之憂惑思所以破姦雄隂賊之窺覦斷宸衷發
天意擇用宗室賢善子弟或教育宫闈或封建任使左
右以良士輔導以正人磐石維城根本深固有是二者
惟陛下示天下以至公而財擇焉伏況陛下春秋富盛
福夀延洪一旦皇子慶誕少陽位正儲貳事體何損權
宜方今施為且適機會轉禍亂危亡將然之勢為福治
安存無疆之基豈不盛哉豈不休哉臣職有言責計無
家為戴陛下之恩極泰山之重顧愚臣之命等鴻毛之
輕儻一毫有益於朝廷則萬死甘從於鼎鑊干冒旒冕
臣無任納忠待罪激切屏營之至
三年通判并州司馬光請建儲副状曰竊以人臣之進
言者捨其急而議其緩則言益繁而用益寡矣人君之
聽納者忽其大而謹其細則心益勞而功益淺矣故明
主不惡逆耳之言以察治亂之原忠臣不避滅身之禍
以論危安之本是以上下交泰而事業光美也臣竊見
陛下自首春以來聖體小有不康天下之人側足而立
累氣而息恟恟憂懼若蹈冰炭間者雖已痊平而民間
猶有妄為訛言以相驚動者雖有司以嚴刑束之彼口
不得言中心惶惶何所不慮邪陛下胡不試思其所以
然者何哉豈非儲貳者天下之根本根本未定則衆心
不安也賈誼有言抱火措之積薪之下而寢其上火未
及然因謂之安當誼之時漢孝文帝春秋鼎盛有孝景
以為之太子中外乂安公私富溢誼猶有是言使誼處
於今日當云何哉陛下好學多聞博覽經史試以前古
之事質之治亂安危之幾何嘗不由繼嗣哉得其人則
治不得其人則亂分先定則安不先定則危此明白之
理皎如日月得失之機間不容髮於朝廷至大至急之
務孰先於此而陛下晏然不以為憂羣臣愛身莫以為
言此臣所以日夜痛心疾首忘其身之疎賤而不顧鼎
鑊之罪者也伏惟陛下哀而察之今夫細民之家有百
金之寳猶擇親戚可信任者使謹守之況天下之大乎
三代之王以至二漢所以能享天之禄若是其久者豈
非皆親任九族以為藩輔乎使親者猶不可信則疎者
庸足恃乎臣竊惟陛下天性純孝振古無倫事無大小
關於祖宗者未嘗不謹身苦體小心翼翼以奉承之況
所受祖宗光明盛大之基業豈可不為之深思遠慮措
之於安平堅固之地以保萬世無疆之休哉臣聞天子
之孝非若衆庶止於養親而已盖將慎守前人之業而
傳於無窮然後為孝也故經稱天子之孝曰德教加於
百姓刑于四海諸侯之孝曰保其社稷而和其民人卿
大夫之孝曰守其宗廟士之孝曰保其禄位而守其祭
祀庶人之孝曰謹身節用以養父母此皆聖人之言非
臣之狂瞽也今陛下所以奉事祖宗其道至矣若獨於
此未留睿意早定大議則曏時純孝巍巍之德皆無益
矣此天下所共為陛下重惜非特愚臣而已臣聞禮大
宗無子則同宗為之後為之後者為之子也故為人後
者事其所後禮皆如父所行尊尊而親親也伏惟祖宗
受天明命功德在人本支百世子孫千億而陛下未有
皇嗣人心憂危伏望陛下深念祖宗之艱難基業之閎
美神器之大寳蒼生之重望勿聽苟且之言勿從因循
之計斷自聖志昭然勿疑謹擇宗室之中聰明剛正孝
友仁慈者使攝居儲貳之位以俟皇嗣之生退居藩服
儻聖意未欲然者或且使之輔政或典宿衛或尹京邑
亦足以鎮安天下之心如此則天神地祇宗廟社稷實
共頼陛下聖明之德況羣臣兆民其誰不歡呼鼓舞乎
昔魯漆室之女憂魯君老太子幼彼匹婦也猶知憂國
家之難盖以魯國有難則身必與焉故也況臣食陛下
之禄立陛下之朝又得承乏典册之府比於漆室之女
斯亦重矣誠不忍坐視國家至大至急之憂而隐默不
言臣誠知言責不在臣言之適足自禍然而必言者萬
一冀陛下采而聽之則臣於國家譬如螻蟻而為陛下
建萬世無窮之基救四海生民之命臣榮多矣願陛下
勿以臣人微位賤謂之狂狷而忽之試以臣言自為聖
意延問大臣忠於社稷者倘以為非臣請伏妄言之誅
倘以為是願陛下決志而速行之焚臣此奏勿以示外
足以明臣非敢徼冀毫釐之幸也虞書曰敕天之命惟
時惟幾陛下當此之時變危為安變亂為治易於反掌
若失時不斷使天下之人有以議陛下之純孝者則臣
雖欲畢命捐軀以報陛下亦無及已臣不勝區區憤懣
之誠干冒冕旒伏地待罪
嘉祐元年光又上言曰臣先於六月十九日輙以瞽言
干犯聖聽伏地傾耳以俟明詔於今月餘一無所聞陛
下寬仁不加誅於狂愚之臣然亦未賜采納臣竊自痛
人品猥細言語吃訥不能發明國家安危大體致陛下
輕而棄之此皆臣之罪也雖然臣性誠愚位誠賤而意
誠忠語誠切願陛下不以人之愚賤而廢忠切之言少
留聖心於宗廟社稷之至計則天下幸甚竊以為國家
者政有小大事有緩急知所先後則功無不成議者或
曰當今之務大而急者在於水災汎溢是大不然彼水
災所傷不過汚下及濱河之民若積雨既止有司少䟽
而塞之則民皆復業豈能為國家之患哉又曰然則在
於穀帛窘乏是又不然夫以四海之富治平之久若養
之有道用之有節使良有司治之穀帛不可勝用也豈
能為國家之患哉又曰然則在於戎狄侵盜是又不然
夫戎狄侵盜不過能驚擾邊鄙之民若禦之有道備之
有謀可使朝貢相繼豈能為國家之患哉以臣之愚當
今最大最急之患在於本根未建衆心危疑釋此不憂
而顧憂彼三者是捨其肺腑而救其四肢也不亦左乎
借有高才之臣能復九河之道儲九年之食開千里之
邊而本根未建猶無益也況復細於彼三事者烏足道
哉今陛下聖體雖安四方之人未能遍知尚有疑懼者
陛下不以此時早擇宗室之賢者使攝居儲副之位内
以輔衛聖躬外以鎮安百姓萬一有狂妄之人出於意
外喧譁驚衆雖知萬全無慮然亦豈可不過為之防哉
臣竊意陛下聖智聰明洞照安危策慮已定而尚密之
未欲宣示於外審或如此亦恐不可何則今天下之人
企踵而立抉耳而聽以須明詔之下然後人人自安又
何待而密哉若以儲副體大非造次可定者或且使之
輔政或典宿衛或尹京邑亦足以遏禍難之原靖中外
之意今危安之幾間不容髮日失一日貴在及時而朝
廷置之意外不為汲汲朝夕所議大抵皆目前常事非
甚大而急者臣恐高拱雍容養成國家之患從而理之
用力難矣此臣所以區區寢不能安食不能飽不避死
亡之誅進言不已者也伏望陛下察其愚衷特賜詳擇
臣前日所奏及今状内事理稍有可施行者乞決計而
速行之以安天下元元之心然後理臣僭妄建言之罪
不敢辭也
光又上言曰臣兩曾上言乞擇宗室賢者進而用之盖
以上則輔衛聖躬下則鎮安百姓迄今未聞聖朝少垂
采聽臣誠愚昧不達國家高遠之意若臣所言非邪當
明治其罪以示天下若其是邪亦謂聖心不宜棄忽豈
可直以臣之愚賤不察其言若投羽毛於滄海之中杳
然莫知其所之豈疎遠所望哉臣不勝憤懣敢復剖析
肝膽陳布以聞雖抵罪萬死亦無怨悔臣聞書曰遠乃
猷詩云猶之未遠是用大諫凡國家之弊在於樂因循
而多忌諱不於治安之時豫為長遠之謀此患難所從
而生也竊觀漢室以至有唐簡策所載帝王即位則立
太子此乃古今不易之道也其或謙讓未暇則有司請
之所以尊宗廟重社稷皆國家莫大之慶矣未聞人主
以為諱惡也及唐中葉以來人主始有惡聞立嗣者羣
臣莫敢發言言則刑戮随之是以禍亂相尋不可復振
殊不知本強則茂基壮則安此乃國家所當深鑒而不
足以為法也今天下之人上自公卿下至庶人苟有知
識忠於國家者其心皆知當今之務無此為大無此為
急然而各畏忤旨之誅莫敢進言臣獨不愛犬馬之軀
為陛下言之陛下豈可不少留聖思而聽察之邪臣嘗
歴觀春秋以來迨至國初積一千六百餘年其間天下
混一内外無患兵寢不用者不過四百餘年而已至如
聖朝芟夷僭亂一統四海内平外順上安下和使在朝
在野之人自祖及孫耳目相傳不識戰闘盖自上世以
來治平之久未有若今之盛者也臣竊見國家於州縣
倉庫斗粮尺帛未嘗不嚴固扃鐍擇人而守之況如是
融明閎茂之業豈可不謹擇親戚可信任者使助陛下
守之乎此則賢愚之人所共為陛下重惜者也陛下當
此之時頥指如意不早決至策以固萬世不拔之基獨
不念太祖太宗跋履山川經營天下真宗宵衣旰食以
致太平之艱難乎此臣所以夙夜遑遑起則思之卧則
夢之感嘆涕泗不能自已不避煩瀆之誅再三進言者
也或者謂臣身賤居外而言朝廷之事侵官也臣愚以
為治古諫諍無官自公卿大夫士至於庶人百工商旅
矇瞍芻蕘無有不得言者所以達下情而察國政也若
置官而守之非其官者皆不得言則下情壅而不通如
是則國家雖有廹切之憂行道之人皆知之而在上者
莫得聞也此其為害豈不深乎況臣食陛下之禄於今
三世矣先臣某以廉直恬退特為陛下所知擢自孤微
升之侍從此恩之重子子孫孫何時敢忘而又陛下曏
以水災親下明詔延訪中外勤求得失臣獨何人身逢
盛際捨此大節隐而不言其餘瑣碎豈足道哉抑又聞
之元后作民父母陛下臣父也安有為人之子見危而
不告其父乎伏望陛下察臣區區之心不為私其一身
不惜少頃之間取臣前後所奏略賜省覽其中萬一苟
有可施行者乞以陛下之意斷而行之宣告中外使遠
近渙然無復憂疑則自然神靈悦於上而災異伏衆庶
喜於下而姦宄消至於草木昆蟲靡不蒙其福其為功
業豈不盛哉夫時者難得而易失惟陛下早留神詳察
六年光為起居舍人同知諫院乞建儲上劄子曰臣先
於至和三年通判并州事日三曾上言乞陛下早定繼
嗣以遏亂源當是之時臣䟽遠在外猶不敢隠忠愛死
數陳社稷至計況今日侍陛下左右官以諫諍為名竊
惟國家至大至急之務無先於此若捨而不言專以冗
細之事煩瀆聖聽厭塞職業是臣懷姦以事陛下罪不
容於葅醢伏望陛下取臣曏時所進三状少加省察或
有可取乞斷自聖志早賜施行如此則天地神祇宗廟
社稷羣臣百姓並受其福惟在陛下一言而已
光又乞建儲上劄子曰臣近於前月二十六日上殿敷
奏乞檢會臣在并州所奏三狀早定繼嗣事陛下聖意
昭然即垂聽納凡所宣諭皆非愚臣所能及此乃天地
神祇保佑皇家實萬世無疆之休也臣謂陛下朝夕當
發德音宣告大臣施行其事今將近一月未有所聞豈
陛下以兹事體大慎選宗室未得其人將左右之人有
所間沮熒惑聖聽臣皆不得而知也臣聞為人後者為
之子也著於禮律皆有明文漢孝成帝即位二十五年
年四十五以未有繼嗣立弟子定陶王欣為太子今陛
下即位之年及春秋皆已過之豈可不為宗廟社稷深
思遠慮哉況今亦未使之正東宫之名但願陛下自擇
宗室仁孝聰明者養以為子官爵居處稍異於衆使天
下之人皆知陛下意有所屬以係遠近之心俟他日皇
子生復使之退歸藩邸有何所傷此誠天下安危之本
願陛下決意而速行之
七年光又請早令皇子入内劄子曰臣等伏聞擇今月
二十五日差内臣宣皇子曙入内而曙猶復稱病未入
臣等竊以臣子有君命召不俟駕之禮使者有受命不
受辭之義今曙但以恐懼不敢便當陛下非常恩寵而
所差内臣亦合以臣子事君父之禮曉諭切責使即奉
命豈得備禮致命默然往復殊不副陛下聖意其今月
二十五日宣曙内臣伏乞特行責降以懲不職之罪況
皇子之名本非官職無容避讓今詔命已下二十餘日
而曙既為陛下之子禮當朝夕定省備人子之職不宜
久處外宅伏望聖慈速賜選差都知御藥諭以君父之
命不可違臣子之職不可闕敦廹切責使即時入内并
下大宗正司及本宫亦仰以禮敦遣不得更容遷延
仁宗始不豫國嗣未立天下寒心而莫敢言諫官范鎮
首發其議光為開封府推官在并州聞而繼之且貽書
勸鎮以死争至是復面言臣昔通判并州所上三章願
陛下果斷力行帝沈思久之曰得非欲選宗室為繼嗣
者乎此忠臣之言但人不敢及耳光曰臣言此自謂必
死不意陛下開納帝曰此何害古今皆有之光退未聞
命復上䟽曰臣向者進說意謂即行今寂無所聞此必
有小人言陛下春秋鼎盛何遽為不祥之事小人無遠
慮特欲倉卒之際援立其所厚善者耳定策國老門生
天子之禍可勝言哉帝大感動曰送中書光見韓琦等
曰諸公不及今定議異日禁中夜半出寸紙以某人為
嗣則天下莫敢違琦等拱手曰敢不盡力未幾詔英宗
判宗正辭不就遂立為皇太子又稱疾不入光言皇子
辭不貲之富至於旬月其賢於人遠矣然父召無諾君
命召不俟駕願以臣子大義責皇子宜必入英宗遂受
命
歴代名臣奏議卷七十二
