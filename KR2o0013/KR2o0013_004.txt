舊聞證誤卷四宋李心傳撰
日歷紹興元年六月命知南外宗室正事令懬選藝祖
後宗子二人鞠之禁中是歲辛亥也明年閏月乙未令畤
除知宗正事五月乙亥阜陵入宫相去才四十日若德
麟被旨其所選未必如此之速按令懬為思陵所眷而
德麟以舊事譚稹為上所輕恐未必以此委之方阜陵
入宫時德麟亦未封王其後二人偶先後襲封或傳者
因之而誤然德麟時在行在而令懬在泉南當考
張浚既受黜陟之命參知政事席益簽書樞密院事徐俯大
不平之指以為僣其敕勝非在朝廷日嘗見之前云某
司次述事因右語云奉勅如何末以使御押字黃紙大
字皆過扵勅(出朱勝非秀水閑居錄)心傳嘗見永康軍昭惠靈顯
真人復封王勅右語云右奉便宜聖旨云云紹興元年
月日知樞密院事宣撫處置使臣張浚書名不押字朱
公所云非也
紹興四年趙鼎除知樞密院事充川陜宣撫處置使時
勝非起復居位已累章丐持餘服鼎窺宰席甚急被命
殊不樂申請數十條皆不可行如隨軍錢物須七百萬
緡勝非參告進呈指此一項言臣昔聞玉音趙鼎出使
如張浚故事浚自建康赴蜀朝廷給錢一百五十萬緡
今鼎所須三倍以上今歲郊恩所費不貲上曰奈何勝
非曰可支三百萬緡半出朝廷已如浚數半令所部諸
路漕司應付上可之既退鼎詬怒云令我作乞兒入蜀
耶(出朱勝非秀水閑居錄)按趙忠簡奏疏云臣隨行錢帛各乞依
張浚例初乞錢百萬後乞五十萬度牒二萬止得三千
再乞得萬八千又乞始足元數臣日侍宸扆所陳乞已
艱難如此况在萬里之外按度牒是時每道直二百千
二萬道共直四百萬緡通見鏹為四百五十萬緡與此
記不合若以初乞所許訃之則錢牒止得一百十萬緡
亦未及魏公所持之數盖忠靖所記有誤
李端叔作范忠宣遺表紹興中趙元鎮作相提舉重修
泰陵實錄書成加恩吕居仁在玉堂取其中二句云惟
宣仁之誣謗未明致哲廟之隂靈不顯一對扵麻制中
時人以為用語親切不以蹈襲為非也按紹興八年六
月趙公以哲錄成書遷特進曾尚書楙當制無此二語
居仁所草乃再除特進非加恩也
紹興壬戍罷三大帥兵柄時韓王世忠為樞密使語馬
帥解潜曰雖云講和敵性難測不若姑留大軍之半扵
江之北觀其釁公其為我草奏以陳此事解用指為劄
子韓上之已而付出秦會之語韓云何不素告我而遽
為是耶韓覺秦詞色稍異倉卒皇恐即云世忠不識字
此乃解潜為之使其上耳秦大怒翌日貶潜單州團練
副使南安軍安置張子韶云(出王仲言揮麈後錄)按解承宣初以
趙忠簡引為步帥紹興八年忠簡罷解力求去九年夏
罷為福建總管此時韓良臣為淮東宣撫使也十一年
四月韓罷為樞密使乃命張岳二將往山陽總其兵還
屯京口十四年三月言者劾解本忠簡之客不從和議
乃責散官安置南安軍王所聞皆誤先是七年十一月
秦會之為樞密使奏令韓還屯京口韓言敵情難測將
以計緩我乞留此軍遮蔽江淮上然之乃留屯山陽時
忠簡再相解典步軍在金陵或指此也然當張通古来
時韓五上疏力諫及蕭毅再至又力論其非請與敵使
面議且上疏論會之誤國由是觀之韓非倉卒退避而
諉之他人者子韶與解同謫居不應誤王之言未深考
紹興戊午夏熙州野外濼水有龍見初於水面見蒼龍
一條良久沒次日見金龍以爪托一嬰兒兒雖為龍所
戲弄略無懼色三日金龍如故見一帝子乘白馬紅衫
玉帶如少年中官狀馬前有六蟾蜍凡三時方沒郡人
競往觀之相去甚近而無風濤之害熙州嘗以圖示劉
豫劉不悦趙伯璘曾見之按劉豫以紹興七年丁巳冬
廢故其詔書有曰建爾一邦逮今八稔謂自建炎四年
除節制河南諸州郡至今通為八年也龍見之時豫已
廢徙矣不知熙州何為以圖示之此所記誤
吳才老舒州人飽經史而能文浮沉州縣晩始得丞太
常紹興間尚需次也娶孟氏仁仲之妹貧往依焉仁仲
自建康易帥浙東言者論謝上表中含譏刺詔令分析
仁仲辯訴以謂久棄筆硯實託人代作孟雖放罪尋亦
引閑秦會之令物色知假手扵才老臺評遂上勅罷其
新任繇是廢斥以終按史孟信安紹興十二年四月自
判紹興府奉詔迎梓宫請禮官與俱時才老為太常丞
被旨偕行其年八月才老坐朋附免九月信安除樞密
使十一月山陵攅畢孟出判福州未行改建康府十四
年春移會稽此所云皆誤
魯國大長公主避兵南来卜居台州詔即州賜第主享
二十年薨扵天台按大長公主以紹興十二年秋入覲
太母其冬薨扵臨安上臨奠此云薨扵天台誤也但歸
葬台州耳
皇統四年秋元帥遣使報監軍(時監軍者討蒙古)曰南宋以重
兵逼脅和約大定除措置備禦早晩兵到矣至次年冬
十月元帥親統十萬衆水陸并集(出王大觀行程錄)按皇統四
年甲子本朝紹興十四年也前二年已分畫地界矣不
知烏珠何以歴二年之久而後加兵扵蒙古恐必有誤
皇統七年春三月國使還蒙古許依所割地界牛羊倍
增金國許賜牛羊各二十五萬口今又倍之每歲仍賂
絹三十萬疋綿三十萬兩許從和約按本朝歲賂北人
銀絹共二十五萬匹兩而北人遺蒙古乃又過之恐未
必然
紹興初昭慈聖憲皇后升遐朝論欲建山陵曾公卷持議
以為帝后陵寢今存伊洛不日復中原即歸祔矣宜以
攅宫為名僉以為當(出王明清揮麈前錄)按昭慈遺誥已云權宜
擇地攅殯又曰新製梓宫取周吾身以為異日遷奉之
便公卷自金陵至行在后升遐必已半月遺詔既云然
則此議恐非其所建也本朝母后經垂簾者例稱山陵然
昭慈是時止稱園陵此記亦誤
趙鼎起扵白屋有鄙樸之狀一旦得志驟為驕侈以臨
安相府為不可居别建大堂環植花竹坐側置四大爐
日焚香數十斤使香煙四合謂之香雲(出朱勝非秀水閑居錄)
王日嚴曮為少蓬權直禁林草秦會之加恩制取熊叔
雅啟一聮入詞中云大風動地不移存趙之心白刃在
前獨奮安劉之略翊日即除禮部侍郎(出王仲言揮麈後錄)按中
興玉堂制草此紹興二十年五月秦會之提舉玉牒進
高宗中興聖統加恩制也時日嚴以右史直北扉實當
此制二十一年四月日嚴乃遷儀曹貳卿仲言誤
紹興己夘陳瑩中追諡忠肅其子應之為刑部侍郎往
謝政府有以大魁為元樞者忽問云先丈何事得罪秦
師垣耶(出王眀清揮麈三錄)按陳公賜諡在二十六年七月是年
丙子也湯進之實為元樞而陳資政誠之在翰林九月
陳始除同知樞密院事距忠肅賜諡已五旬恐無緣始
謝盖一時好事者以為口實仲言未之考也
胡寅者凶慝躁進之士也趙鼎薦之詞掖朝士皆畏之
以行詞乖繆衆論不容乃稱父安國老疾遠在湖湘乞
歸省扵是差知永州寅攜妾居婺州久之不去有朝士
范伯奮貽書責之寅以妾臨蓐為辭伯奮復曰妾産與
父疾孰重寅訴扵鼎改知嚴州鼎旋罷累月復相欲召
寅議者以不省父止之
故事兩制以上方乘狨座餘不預也大觀中童貫新得
幸以泰寧軍承宣使副禮部尚書鄭允中使遼國遂俱
乘狨座繇是為例(出王明清揮麈後錄)按貫以大觀二年建節久
之進檢校司空易鎮泰寧政和元年秋乃出使此亦誤
也承宣使政和七年始置
本朝宰相兼公師者范魯公王文獻趙韓王薛文惠王
文貞丁晉公馮文懿王文穆吕文靖韓忠獻曾宣靖冨
韓公文潞公吕正獻蔡師垣秦師垣陳魯公而已餘皆
罷政後方拜近日惟張魏公自外以少傅再拜右揆(出王)
(明清揮麈前錄)按吕文穆何伯通鄭逹夫余源仲王將明皆以
宰相兼公師吕元直嘗除少保而不拜文潞公吕正獻
乃以公師平章國事非宰相也
韓退之詩不知官高卑玉帶垂金魚若從本朝言之則
極品有不得兼者本朝之制惟親王及勲舊大臣之為
公師者乃得賜玉帶即近属者與外戚之為郡王者或
亦賜之真宗時嘗徧賜兩府大臣其後止及元宰而已
渡江後異姓王亦得之按慶元令節文諸𢃄三品以上
許服玉臣寮在京者不得施扵公服然則三品得服玉
𢃄本朝與唐制尚同但在京則不可施扵朝服爾今公
卿在外亦未有服玉者盖循舊如此非謂法不可也
白樂天聞白行簡服緋詩有綵動綾袍為趁行之句注
云緋多以鴈銜瑞莎為之則知唐草服以綾且用織花
者與今制不同今宗室外戚之親貴者或賜花羅公服
亦此意也宣政間又有紗公服今廢
禁中鐘鼔院在和寧門譙上其上鼓記五更已竟而外
間通用漏刻方交五更也殺五更後譙上不復更擊鐘
鼔需平明漏下二刻方椎鼔數十聲王禹玉宫詞云禁
鼓六更交直早歸来還是立班時禹玉謂六更者明宫
殿五更之外更有一更也其實宫鼓以外間四更促為
五更故五鼓終竟時蚤聞扵外間耳鼓節未嘗溢六也
車駕宿齋青城則齋殿門内五更均促使短如宫中常
節至青城門外則五夜平分須曉乃竟蔡絛百衲叢談
云五更已滿將曉之時則又有謂之夜漏不盡刻文德
殿鍾鼓院扵夜漏不盡刻天既未曉則但撾鼓六通而
無鉦點也故不知者乃謂禁中有六更吾扵政和戊戍
曾侍祠扵宣和殿嘗備聞之據此則承平時盖擊鼔六
通此云惟數十聲未知孰是也楊廷秀云紹熙庚戍歲
考試殿廬夜漏殺五更之後復打一更問之雞人云官
漏打六更按蔡程楊三人皆從官也所謂六更者皆親
聞之而或云打一更或云撾鼓六通或云椎鼓數十聲
竟無定論當考
學士院具員文臣待制以上武臣正任防禦使以上盖
防禦使有超除節度使之理故皆入具員按國朝防禦
使雖有殊功未嘗徑建節也紹興末李寳以膠西之捷
自遥蔡除節度使時號創見蔣所記誤
唐制翰林學士本職在官下五代趙鳳為之始諷宰相
任圜移在官上(出葉夢得石林燕語)按唐劉瑑撰王巨鏞碑稱翰
林學士中散大夫中書舍人劉瑑柳公權撰何進滔碑
稱翰林學士承旨兼侍書朝議大夫守工部侍郎知制
誥柳公權白居易集載初除拾遺書稱翰林學士將仕
郎守左拾遺白居易據此類皆職在官上又按元稹祭
李尚書文稱中散大夫守中書舍人翰林學士元稹崔
羣謝官狀稱朝議郎守尚書庫部員外郎翰林學士崔
羣王源中撰李藏用碑稱中散大夫守尚書戶部侍郎
知制誥翰林學士王源中據此類皆職在官下五代趙
鳳所移乃端明殿學士葉誤記也
唐翰林學士結銜或在官上或在官下無定制予家藏李
藏用碑撰者言中散大夫守尚書戶部侍郎知制誥翰林
學士王源中王巨鏞碑撰者言翰林學士中散大夫守中書
舍人劉瑑瑑仍不稱知制誥不可曉(出葉夢得石林燕語)按學士官
至紫微舍人則銜内不繫知制誥三字所從來遠矣
唐自代宗後歴德順憲穆敬五帝及懿宗皆不置節名
(出葉夢得石林燕語)按懿宗延慶節此云不置非也
前世牌額額必先掛而後書牌必先立而後刻魏凌雲
臺至高韋誕書榜即日皓首此先掛之驗也今則先書
而後掛案晉書王獻之傳太元中新起太極殿謝安欲
使獻之題榜以為萬代寳而難言之試謂曰魏時凌雲
殿榜未題而匠者誤釘之不可下乃使韋仲將懸筆書
之比訖鬚髮盡白纔餘氣息據此則乃一時匠者之誤
非古人皆先掛而後書也
台州筆吏楊滌者能詩亦可觀其外氏唐元相國之裔
偶持告身来乃微之拜相綸軸也銷金雲鳳綾新若手
未觸白樂天作并書後有畢文簡夏文莊元莊簡諸公跋
識甚多尋聞為秦熺所取恨當時不能入石也按考唐白傅
集其在翰林嘗當五相制乃裴垍張弘靖李綘韋貫之
武元衡爾其在中書嘗草微之諭德及翰林兩制盖樂
天以元和初為學士而微之長慶二年始入中書其相
去遠矣此所記必有誤
王景彛藏續皇王寳運錄十卷多載唐中葉以後事所
恨宋景文歐陽文忠諸公未曾見之其中載黃巢王氣
一事云金州太白山人中和三年夏見刺史崔堯封云
州北有牛山傍有黃巢谷金桶水今黃巢年號金統必
慮王氣在北牛山請掘之則賊自敗散堯封大喜調義
夫萬人掘牛山月餘崖奔十丈有一石桶上有一劍桶中
有一黃腰獸自撲而死堯封奏其事加檢討司徒至秋
中原尅平(出王明清揮麈後錄)
蔡元長帥成都嘗令費孝先畫卦影末後畫小池龍躍
其中又畫兩日兩月一屋有鴟吻一人掩面而哭不曉
其理後元長南竄死扵潭州昌明寺始悟焉(出王明清揮麈餘話)
按實錄蔡京死扵崇教寺
遼亡逹錫林牙亦降後與尼堪雙陸争道堪心欲殺之
而口不言逹錫懼及歸帳即棄其妻攜五子宵遁深入
沙漠立天祚之子梁王為帝(出松漠記聞)按三國謀謨錄兩
國編年皆云天祚出夾山以圖興復逹錫諫不聽乃稱
疾不行天祚被執逹錫率殘衆奉梁王北奔據此則逹
錫未嘗降使其果降則梁王何以得免洪記恐誤也天
祚四年趙晉秦許四王晉王先誅死而無梁王或者其
後一王改封亦未可知姑從記聞
高麗歷日自契丹天慶八年以後皆闕不紀壬戍歲改
皇統辛未改天德癸酉改貞元丙子改正豐至癸未歲
又闕直至壬辰歲方紀大定十二年不可考云案壬戍
紹興十二年也熊子復中興小歷改皇統在十四年按
辛酉歲烏珠與本朝書已稱皇統元年而王大觀行程
錄亦云皇統八年歲次戊辰戊辰紹興十八年逆數之
當以十一年改元為正此所記誤又正隆乃海陵年號
見扵隆興時政記亦不當作正豐辛巳歲葛王即位于
會寧改元大定至壬辰為十二年不誤但不知癸未歲
何以缺豈非金方紛亂不暇頒歷于屬國故耶
