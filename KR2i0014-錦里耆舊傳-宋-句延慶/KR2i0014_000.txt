錦里耆舊𫝊載記𩔖
提要
(臣)等謹案錦里耆舊𫝊四卷一名成都理亂
記宋勾延慶撰延慶字昌裔自題稱前榮州
應靈縣令其書乃紀王氏據蜀時事宋史藝
文志文獻通攷皆作八卷陳振孫書錄解題
稱開寳三年祕書丞劉蔚知榮州得此𫝊請
延慶修之起咸通九載迄乾德乙丑云云按
今本止四卷起僖宗中和五年無懿宗咸通
間事振孫又稱自平蜀後迄祥符己酉朝廷
命令政事因革以至李順等作亂之迹皆略
載之張約為之序延慶在開寳時去祥符尚
遠似不能續記至此而平蜀後事及張約序
此本亦無之疑振孫所見八卷者乃别一本
為後人所增益而此本四卷或猶延慶之舊
也書雖以耆舊𫝊為名而不以人系事其體
實近編年所錄兩蜀興廢之迹亦頗簡略惟
於詔勅章表書檄之文載之獨詳中間如前
蜀咸康元年唐兵至成都王宗弼劫遷王衍
於西宫通鑑在十一月甲辰而此書作乙巳
又宋太祖賜後蜀主孟昶詔一首其文多與
宋史不同如此𩔖皆可以備參攷又陳振孫
稱為平陽勾延慶按書中於後蜀主多所稱
美疑出蜀人之詞攷孟昶時有校書郎華陽
勾中正者後入宋為屯田郎中延慶或即其
族則當為華陽人矣乾隆四十一年十月恭
校上
總纂官(臣)紀昀(臣)陸錫熊(臣)孫士毅
總校官(臣)陸費墀
