政和五禮新儀卷一百八十八
嘉禮
册皇后儀二
皇后受册
前一日有司於穆清殿設皇后座於中間南向又設皇
后東西房於座之左右稍北又設東西閤於殿後之左
右又設皇后受册位於殿庭階間北向又設寳位四其
二在殿東階之東西向其二在殿西階之西東向又設
内命婦妃嬪以下次於庭之左右司樂展宫架之樂於
殿庭設麾於殿上西階之西東向又於殿門外設册寳
幄次二量地之宜又設行事官及外命婦次於門之左
右其日兵部於穆清殿門外皇城裏角門内外設皇后
黃麾仗左右排列如儀所司設册寳使副位於門外西
向北上内侍又於其南少退又設舉册寳案位於使副
之前北向又設内給事位於北廂南向又設内謁者監
位於其東南西向司贊設内命婦及内官非俱奉者陪
列之位於受册正殿之庭東廂西面重行北上又設内
命婦等朝位於殿庭道東重行北向西上又設外命婦
朝位於殿庭東道之左内近南每等重行異位北向又
設司贊位於東階東南階典贊二人在南少退俱西向
質帥樂女工人先入就位典樂升就舉麾位司贊帥典
贊就殿庭位外命婦各就門外次皇后常服乘龍飾肩
輿(肩輿謂擔子下准此)至穆清後殿西閤内命婦等應陪列位各
服其服奉從至閤訖各入次以俟册寳至殿門外幄次
應行事官並次内侍版奏皇后中嚴應行事官各就門
外位立定持節者立於册使之左少退内外引命婦各
就陪列位内侍又版奏外辦皇后首餙褘衣司言引上
宫上宫引皇后出典樂舉麾坤安之樂作(凡樂皆典樂舉麾上鼔祝)
(而后作偃麾戞敔而後止)皇后出自西房至殿上中間南向立定樂
止禮直官通事舍人引册使副就内給事前北向跪稱
册使姓某副使姓某奉制授皇后偹物典册俛伏興復
位内給事入詣皇后前北向跪奏訖俛伏興退又内侍
進詣册使前東向跪受册以授内謁者監册使退復位
又副使以寳授内侍如上儀訖内謁者監及𬋩勾内臣
等持册寳入殿門内侍從之以次入詣殿庭置册寳於
西階之西東向位册寳初入門宜安之樂作至位樂止
内侍贊引皇后降自東階至庭中北向位皇后初行承
安之樂作至位樂止内侍跪取册入内侍跪取寳進立
於皇后之右少前西向司言司寳二員進立於皇后之
左少前東向又内侍稱有制内侍贊再拜皇后再拜内
侍宣册訖内侍又贊再拜皇后再拜内侍奉册進授皇
后皇后受訖以授司寳司言司寳置册寳於東階之東
西向位皇后初受册寳成安之樂作受訖樂止又内侍
贊再拜皇后再拜表謝如别儀册使副退詣文德殿庭
横街南道東北向西上交中書令立於册使東北西向
册使等再拜復命曰奉制授皇后備物典册禮畢又再
拜中書令奉文册使等退
皇后表謝
皇后受册畢内侍贊再拜皇后再拜内侍以謝表授皇
后内侍以案少前皇后置表案上内侍贊再拜皇后再
拜内侍奉表以聞内侍詣皇后前跪奏稱禮畢俛伏興
受賀如别儀
皇后受内外命婦賀
皇后受册表謝訖内侍跪奏禮畢司言引尚官尚官引
皇后升皇后座皇后初行和安之樂作即座南向司寳
奉寳至於庭前樂止司賓引内命婦陪列位者以次進
就北向位班首初行典樂舉麾惠安之樂作至位樂止
司贊曰再拜典贊承傳内命婦皆再拜司賓引班首詣
西階升樂作至階樂止進當皇后座前北向躬致詞稱
贊降自階樂作至位樂止司贊曰再拜典贊承傳内命
婦等皆再拜司舍前承令降自西階詣内命婦前西北
東向稱令旨内命婦等以下皆再拜宣令旨訖司贊曰
再拜典贊承傳在位者皆再拜司賓以次引内命婦還
宫班首初行樂作出門樂止内侍引外命婦出次至殿
門司寳引詣東向位班首初入門咸安之樂作至位樂
止立定司贊曰再拜典贊承傳外命婦皆再拜訖司賓
引班首進升階奏賀復位再拜樂作至位樂止及宣令
再拜等皆如内命婦之儀訖司賓引外命婦以次出班
首初行樂作出門樂止内侍詣皇后前跪奏稱禮畢俛
伏興皇后降座徵安之樂作入東房樂止歸閣泰安之
樂作至閣樂止女工人退會外命婦如别儀
皇后會外命婦
皇后受内外命婦賀禮畢皇后更常服内使承令宣外
命婦入皇后升座會外命婦並如宫中常儀會畢司賓
引外命婦降階横行北上司贊曰再拜興贊承傳在位
者皆再拜訖以次出皇后還宫
政和五禮新儀卷一百八十八
