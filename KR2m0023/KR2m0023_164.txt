政和五禮新儀卷一百五十八
軍禮
命將出征儀上
受旌節
引見
造廟
宜社
告武成王廟
禡祭
師旋奏凱
御樓獻俘宣露布
受旌節
前一日儀鸞司設大將次於朝堂其日大將常服入就
次執事者設褥位於東上閤門外階下設制誥箱於褥
位之前少西持旌節者少南謁者引大將至就褥位北
向立揖東上閤門官宣有勅大將再拜躬聽口宣訖搢
笏謁者二人持箱進於大將之前大將受訖次少府監
執事者交旌節大將俯伏興再拜搢笏舞蹈又再拜訖
出文德殿門次端禮門入右昇龍門出宣德西偏門大
將勒所部兵衛并偏將禆將各建旗以正行列(大將建旗飾以)
(熊虎偏將建旟飾以烏隼裨將建旐飾以龜蛇)執擎旌節并押節人騎士槍牌
步兵樂工等分左右前導至第
引見
其日早大將常服入就殿門外次舍人引詣殿庭進當
殿陛北向立揖躬大將再拜興奏聖躬萬福又再拜引
大將少前躬致詞歸位再拜西出少頃舍人再拜再引
大將詣殿庭進當殿陛北向再拜訖引至東階揖升殿
近御前之左大將奏事禀方略訖降東階下殿再拜西
出
造廟
前期太史擇日太常寺具時日散告諸司前告二日儀
鸞司設告官以下次於常所設大將次於南門之外道
東西向前一日質明告官以下赴祠所清齋行事執事
官並集告官齋所肄儀太祝習讀祝文眡禮饌香幣次
贊者引監察御史點閱禮饌視牲充腯(凡告官大將行事禮直官引餘)
(官贊者引)乃還齋所未後一刻大官令帥宰人以鸞刀割牲
遂烹牲脯後有司帥其屬清掃廟之内外告日前三刻
禮直官贊者諸司職掌各服其服贊者先引宫闈令入
詣殿庭北向再拜升殿開室訖太常陳幣篚於神位之
左(幣以帛)祝版於神位之右置於殿香爐并合置於案上
(御封香)次設祭器藉以席光禄實之每位左十有二籩為
四行以右為上(第一行魚鱐在前糗餌粉餐次之第二行乾&KR2176;在前乾棗彩塩次之第三行鹿)
(脯在前榛實乾桃次之第四行薐在前芡栗次之)右十有二豆為四行以左為
上(第一行芹菹在前筍菹葵菹次之第二行菁菹在前韭菹配食次之第三行魚醢在前兔醢豚拍次之第)
(四行鹿臡在前醓醢糝食次之)爼二一在籩前(實以羊腥七體兩髀兩肩兩脅并脊兩髀在兩)
(端兩肩兩脅次之脊在中)一在豆前(實以豕腥七體其載如羊)又爼六在豆右為
三重以北為上(第一重一實以羊腥腸胃肺離肺二在上端離肺三次之腸三胃三又次之一)
(實以豕腥膚九横載三重一實以羊熟腸胃肺一實以豕熟膚如載其腥第三重一實以羊熟十一體肩臂臑)
(肫胳正脊一直脊一横脊一長脅一短脅一代脅一背二骨以並肩臂臑在上端肫胳在下端脊脅在中一實)
(以豕熟十一體其載如羊皆羊在左豕在右)又爼二在胙爼之北(實以羊豕牲首)槃
一在室戶外之左(實以毛血)㽅二一在鉶之前(實以大羹)一在籩
之左(實以肝膋)鉶三在㽅之後籩豆之間(實以羹加芼滑)簠簋各二
在籩豆外二爼間簠在左簋在右(簠實以稻粱粱在稻南簋實以黍稷稷在)
(黍南)設犧鐏一置於坫加勺幕置諸戶前楹間北向(實以供内)
(法酒)太常設燭於神位前洗二於東階之東(盥洗在東爵洗在西)罍
在洗東加勺篚在洗西南肆實以巾(若爵洗之篚則又寔以爵加坫)執
罍篚者在於其後又設虛揖位於齋宫内道南及東神
門外告官大將在南北向監察御史奉禮郎太祝太官
令在北南向西上開瘞坎於西階之東北向方深取足
容物設望瘞位於瘞坎之南告官大將北向監察御史
東向奉禮郎太祝西向北上又設告官位於東階之東
西向又設大將位於告官之南西向監察御史位於殿
庭之南北向奉禮郎太祝太官令位於其後西上光禄
卿位於監察御史之東北向又設監察御史位於殿上
之西東向奉禮太祝在東西向北上太官令於酒尊所
北向告日未明太官令帥其屬實饌具畢引光禄卿入
定位贊者曰再拜光禄卿再拜升自西階(凡行事執官升降階準此)
點眡禮饌畢次引監察御史升殿點閱陳設糾察不如
儀者光禄卿還齋所餘官各服祭服引告官大將以下
詣東神門外虛揖位禮直官贊揖訖贊者引監察御史
奉禮郎太祝太官令先入就位次引告官并大將各入
就位立受祠祭官於殿上贊奉神主次引宫闈令入室
搢笏於祐室内奉神主設於座(奉神主詣神幄内於後啟&KR0034;設於座以白羅巾)
(覆之)執笏退復執事位祠祭官於殿上贊奉神主訖禮直
官稍前贊有司謹具請行事贊者曰再拜在位者皆再
拜引監察御史奉禮郎太祝太官令升就位立定次引
告官詣盥洗位北向立搢笏盥手帨手執笏升詣僖祖
室神位前搢笏跪三上香引奉禮郎搢笏西向跪執事
者以幣授奉禮郎奉禮郎以幣授告官訖執笏興詣次
室以俟告官受幣奉奠訖執笏俯伏興再拜訖引告官
以次詣翼祖宣祖太祖太宗真宗仁宗英宗神宗哲宗
室奉奠並如上儀降復位少頃引告官再詣盥洗位北
向立搢笏盥手帨手執笏詣爵洗位北向立搢笏洗爵
拭爵以爵授執事者執笏升詣僖祖酒尊所西向立執
事者以爵授執事者執笏詣僖祖神位前搢笏跪執事
者以爵授告官告官執爵跪三祭酒奠爵執笏俯伏興
出室戶外北向少立太祝搢笏於室戶外之右東向跪
讀祝文訖(祝文隨時事撰述)執笏興復位告官再拜訖引告官
以次詣翼祖宣祖太祖太宗真宗仁宗英宗神宗哲宗
室酌獻並如上儀降復位禮直官曰賜胙贊者曰再拜
告官大將以下皆再拜祠祭官於殿上贊奉神主入祐
室引宫闈令搢笏奉神主入祐室訖(宫闈令先捧匱置於神位納神主於)
(匱訖捧匱入祐室)次引告官大將詣望瘞位有司詣神位前取
祝幣置於瘞坎次引監察御史奉禮郎太祝降望瘞位
立定禮直官曰可瘞置土半坎引告官以下復詣東神
門外虛揖位對立禮直官贊禮畢揖訖退太官令帥其
屬徹禮饌監察御史升殿監眡收徹訖退宫闈令闔戶
以降太常藏祝板於匱若凱旋祭告惟陳俘馘及軍實
於南門之外北面東上其告禮並如上儀
宜社
前期太史擇日太常寺以時日散告諸司前告二日儀
鸞司設告官以下次於常設所設大將次於設宫北門
之外道西東向前一日質明告官以下赴祠所清齋行
事執事官並集告官齋所肄儀太祝習讀祝文眡禮饌
香玉幣次贊者引監察御史點視禮饌視牲充腯(凡告將行)
(事禮直官引餘官贊者引)齋所未後一刻太常令帥宰人以鸞刀
割牲遂烹牲脯後有司帥其屬掃除壇之上下告日前
三刻禮直官贊者諸司職掌各服其服太常設神位席
太史設神位版於壇上南方北向太常陳幣篚於神位
之左(禮神之玉奠於神前瘞玉加於幣玉以兩圭有邸幣以黑)祝版於神位之右置
於坫香爐並合置於案上(以御封香)次設祭器藉以席光禄
實之每位各左十有二籩為三行以右為上(第一行彩塩在前魚)
(鱐糗餌粉餐次之第二行榛實在前乾桃乾&KR2176;乾棗次之第三行菱在前芡栗鹿脯次之)右十有二
豆為三行以左為上(第一行芹菹在前筍菹菁菹次之第二行韭菹在前配食魚醢兔醢)
(次之第三行豚拍在前鹿臡醓醢糝食次之)爼二一在籩前(實以羊腥七體兩脾兩肩兩脅)
(并脊兩脾在兩端兩肩兩脅次之脊在中)一在豆前(實以豕腥七體其載如羊)又爼六在
豆右為三重以北為上(第一重一實以羊腥腸胃肺離肺二在其上端離肺三次之腸)
(三胃三又次之一實以豕腥膚九横載第二重一實以羊熟腸胃肺一實以豕熟膚其載如腥第三重一實以)
(羊熟十一體肩臂臑肫胳正脊一直脊一横脊一長脅一短脅一代脅一皆二骨以並肩臂臑在上端肫胳在下端脊)
(脅在中一寔以豕熟十一體其載如羊皆羊在左豕在右)槃一在神前(實以血)鉶三在
槃之前籩豆之間(實以羹加芼滑)簠簋各二在籩豆外二爼間
簠在左簋在右(簠實以稻粱粱在稻南簋實以黍稷稷在黍南)設犧尊一置於
坫加勺幂在壇上西北隅南向(實以供内法酒)太常設燭於神
位前洗二於印階之東(盥洗在東爵洗在西)罍在洗東加勺篚在
洗西南肆實以巾(若爵洗之篚則又實以爵加坫)執罍篚者位於其後
又設虛揖位於壇東告官大將在南北向監察御史奉
禮郎太祝太官令在北南向西上開瘞坎於子階之西
北南向方深取足容物設望瘞位於瘞坎之南告官大
將在南北向監察御史在東西向奉禮郎太祝在西東
向南上又設告官位於墉下南向監察御史位於兩壇
之間南向奉禮郎太祝太官令在其後東上光禄卿在
其西南向又設監察御史位於社壇上之東西向奉禮
郎太祝位於稷壇上之西東向南上太官令於酒尊所
南向告日未明太官令帥其屬實饌具畢引光禄卿入
就位贊者曰再拜光禄卿再拜升自印階(凡行事執事官升降凖此)
點眡禮饌畢次引監察御史升壇點閱陳設糾察不如
儀者光禄卿還齋所餘官各服祭服次引監察御史奉
禮郎太祝大官令先入就位次引告官并大將就位立
定禮直官稍前贊有司謹具請行事贊者曰再拜在位
者皆再拜次引監察御史奉禮郎太祝大官令升壇各
就位(大官令就酌尊所)立定次引告官詣盥洗位南向立搢笏
盥手帨手執笏升詣太社神位前搢笏跪三上香次引
奉禮郎搢笏東向跪執事者以玉幣授奉禮郎奉禮郎
以玉幣授告官訖執笏興詣太稷壇以俟告官受玉幣
奉奠訖執笏俯伏興再拜次引告官詣太稷壇奉奠如
上儀降復位少頃引告官再詣盥洗位南向立搢笏盥
手帨手執笏詣爵洗位南向立搢笏洗爵拭爵以爵授
執事者執笏升詣太社酒尊所東向立執事者以爵授
告官告官搢笏執爵執尊者舉幂大官令酌酒告官以
爵授執事者執笏詣太社神位前搢笏跪執事者以爵
授告官告官執爵三祭酒奠爵執笏俯伏興少立引太
祝詣神位前西向搢笏跪讀祝文訖(祝文隨事撰述)執笏興詣
太稷壇以俟告官再拜訖引告官以次詣太稷酒尊所
酌獻如上儀降復位禮直官曰賜胙贊者曰再拜告官
大將以下皆再拜受賜引告官詣望瘞位有司各詣神
位前取玉幣祝版置於瘞坎次引監察御史奉禮郎太
祝降詣望瘞位立定禮直官曰可瘞寘土半坎引告官
以下復詣虛揖位對立禮直官贊禮畢揖訖退太官令
帥其屬徹禮饌引監察御史升壇監視收徹訖退若凱
旋祭告唯陳俘馘及軍實於北門之外南面西上其告
禮並如上儀
政和五禮新儀卷一百五十八
