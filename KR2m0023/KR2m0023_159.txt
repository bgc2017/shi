政和五禮新儀卷一百五十三
賓禮
崇政殿假日大遼使朝見儀
陳設
起居
宴
陳設
前期殿中監帥其屬尚舍張設崇政殿設御座於殿上
當中南向尚醖設御酒尊酒器於御座之東尚食設御
茶牀於御座之西俱稍北有司設羣官酒尊酒器於殿
下又設羣官座如紫宸殿大遼使朝見之儀
起居
皇帝將出宫内侍傳排立皇帝服鞾袍出宫先帶御器
械官(窄衣)尚輦局官(公服繫鞾)迎駕常起居(不贊)平輦逍遥下應
奉人守踏道行門禁衛諸班親從迎駕自贊常起居皇
帝延和殿升輦鳴鞭至崇政殿降輦坐鳴鞭讀奏目官
宣贊舍人簿書官覺察失儀提點使臣(鞾笏)常起居(讀奏目官)
(升降自東階)次知内侍省事以下(公服繫鞵簽書省事以上由東朵殿升殿侍立餘東)
(朵殿侍立至宰相執政官升殿退)次殿前都指揮使至捧日天武四廂
都指揮使次侍御親軍馬步都指揮使至龍神衛四廂
都指揮使(並窄衣執仗子)次御前忠佐馬步軍都以下次軍頭
司祇候員僚(並窄衣)次行門指揮使起居次舍人引三公
以下東西相向立俟行門指揮使起居訖引横行三公
左輔在殿階之南稍東次太宰在其南次門下中書侍
郎尚書左右丞次吏部禮部尚書次侍郎又在其南左
散騎常侍在禮部尚書之東當直起居郎在其南開封
尹在左散騎常侍之東(與侍郎班齊)知同知入内内侍省事
在開封尹之東知客省事至知西上閤門事在其南次
簽書客省事至簽書西上閤門事次閤門通事舍人次
閤門祇候次看班祇候又在其南殿中監在同知入内
内侍省事之東殿中少監在其南次殿中丞次殿中省
主簿又在其南六尚局管勾官在殿中監之東典御在
其南奉御又在其南太子三師在六尚局官之東(與執政官)
(班齊)太子三少在其南在内監臨并殿庭祇應通事中侍中衛
左武大夫在吏部侍郎之南次武功大夫次武功郎次
敦武郎次從義忠訓成忠郎又在其南中亮拱衛左武
郎在左武大夫之東稍却每等重行異位並北向西上
三少右弼在殿階之南稍西少宰在其南次知同知簽
書樞密院事次兵部工部尚書次侍郎在其南右散騎
常侍在工部尚書之西當直起居舍人在其南御史大
夫在右散騎常侍之西中丞在其南觀文殿大學士資
政殿大學士翰林學士承旨翰林學士資政端明殿學
士閤學士在御史大夫之西(觀文殿學士以下稍却翰林學士承旨以下又稍却)
直學士在其南樞密都承旨在學士之西承旨在其南
次都承旨次副承旨諸房逐房副承旨又在其南在内
監臨及殿庭祇候應正侍中亮拱衛右武大夫在兵部
侍郎之南次武德大夫至武翼大夫次武德郎至武翼
郎次修武郎次秉義忠翊保義郎又在其南中衛右武
郎在右武大夫之西稍却每等重行異位並北向東上
宣贊對立舍人在班前東西相向(勾當皇城軍頭司在内監臨武功大夫以)
(下殿庭祇應庫務官從義郎以下並繫鞵勾當皇城軍頭司係正任依前殿班入祇應庫關使臣並官係承務)
(郎以上亦繫鞵綴大班)常起居訖三省樞密分東西升殿奏事(三省)
(樞密如不奏事下殿趨閤子)知客省事以下殿庭東侍立餘官退次
東上閤門官引親王就位退次宗室開府儀同三司次
節度使次節度觀察留後觀察使次防禦團練使刺史
次宗室將軍以下次駙馬都尉(係正任者依本班)赴宴觀察事
以上(依前殿班次)並鞾笏逐班常起居俟起居班絶知客省
事以下退次三省樞密奏事畢知客省事以下復侍立
位宣贊對立舍人各復位三省樞密升殿侍立次館伴
官入大起居(於知客省事以下南稍東立俟賜國信使例物訖出若知客省事以下館伴即東出)
(接國信使俟見訖同出)接書傳語知客省事官升殿(於執政官南階東立)引
國信使副自外捧書匣入舍人承受引天武舉禮物入
(到殿庭内以東為首)國信使副當殿立接書知客省事官降階至
國信使前舍人揖國信使稍前跪進書匣知客省事官
側身搢笏跪接出笏起揖國信使復位立知客省事官
執笏捧書匣升殿暫授入内省官搢笏捧至御座前進
呈畢復授入内省官(接書知客省事官退復殿上立位)天武常起居(牽馬)
(捧酒者止應喏呼萬歲)入内省官發匣取書傳三省與樞密同進
讀殿下引禮物東出進書訖付入内省官各復侍立位
舍人與館伴副使(謂知客省事以下充副使者)引國信使副至殿東
階下傳語知客省事官降階揖同升殿(知客省事官於宰相北立俟宣)
(回問)國信使當折檻北向立舍人揖國信使稍前跪傳大
遼國主問聖體傳事譯授舍人舍人當國信使班前躬
奏訖揖起復位立知客省事官詣御座前躬承旨近國
信使班前西向立具宣問授傳事舍人揖國信使稍前
跪傳事譯授訖具回奏譯授舍人舍人當班前躬奏如
初揖起復位(若尚有傳語回問並如上儀)引向東階赴當殿大起居
(奏聖躬萬福逐次出班致詞並傳事譯授舍人當班前躬身代奏非漢服者拜舞並依本國儀後準此)班
首出班謝面天顔復位五拜又出班謝㳂路館驛茶藥
御筵傳宣撫問復位五拜宣有勅各等第賜對衣衣著
銀器鞍轡馬跪受賜訖五拜東出次舍人傳事引舍利
入殿大起居(傳事代奏萬福)宣有勅各等第賜衣服束帶衣著
銀器分物跪受訖五拜東出次舍人傳事引從人入當
殿四拜起居(自奏聖躬萬福)宣有勅各等第賜衣服腰帶衣著
銀器分物跪受賜訖再拜東出舍人奏門外無公事皇
帝降座鳴鞭歸後幄
宴
國信使以下服所賜衣帶舍利從人於崇德殿門外階
下立赴宴官鞾笏同國信使副於屏門外分立諸司排
當偹内侍傳排立東上閤門附内侍奏班齊皇帝坐鳴
鞭行門禁衛諸班親從迎駕奏聖躬萬福次殿中監以
下知客省事以下知内侍省事以下帶御器械官六尚
局應奉官祇應武功大夫以下鬭班各奏聖躬萬福次
管軍臣僚奏聖躬萬福各復侍立祇應位次舍人引赴
宴官并國信使副依東西座位入當殿立定奏聖躬萬
福訖贊各就座再拜贊就座舍人分引升殿席前相向
立(如無宣問國信使副即引下殿贊再拜贊就座)次引舍利次從人入當殿贊
各就位再拜贊就座引東廊次内侍進御茶牀殿侍酧
酒訖東上閤門官當御座前躬奏班首姓名以下進酒
舍人分引殿上臣僚横行北向贊再拜舍人引班首官
稍前東上閤門官接引詣御座東北向搢笏殿中監奉
盤琖授班首奉御啟琖班首西向立殿中少監以酒注
於琖班首奉酒詣御座前躬進訖虛跪興以盤授殿中
監出笏東上閤門官引退舍人接引復位贊再拜舍人
引班首稍前東上閤門官接引詣御座東北向搢笏殿
中監授盤捧詣御座前西向立皇帝飲訖東上閤門官
引班首接琖訖少退虛跪興授殿中監出笏引退舍人
接引復位贊再拜舍人贊各賜酒羣官再拜贊就座羣
官俱立席後復贊就座羣官俱坐酒初行羣官搢笏受
酒尚食典御奉御進食大官令設羣官食(後準此)皇帝再舉
酒(自此並殿中監少監進酒)羣官俱立席後飲訖贊各就座復行羣
官酒皇帝再舉酒並如第二之儀若宣示琖即隨所向
東上閤門官以下揖稱宣示琖躬贊就座若宣勸即立
席後躬飲訖贊再拜内侍舉御茶牀舍人引班首以下
降階横行再拜搢笏舞蹈又再拜分班出次舍利五拜
次從人再拜並東出如賜茶酒殿中監以下知客省事
以下知内侍省事以下帶御器械官六尚局應奉官祇
應武功大夫以下次行門禁衛諸班親從等逐班贊謝
茶酒再拜訖舍人奏門外無公事皇帝降座升輦鳴鞭
至延和殿降輦鳴鞭舍人再奏無公事皇帝還内
政和五禮新儀卷一百五十三
