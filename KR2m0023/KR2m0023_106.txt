政和五禮新儀卷一百
吉禮
皇帝祫享太廟儀四
車駕還内
前期殿中監帥其屬尚舍設御幄於大慶殿門外之
東南向大晟設宫架於宣德門外稍南其日禮畢所司
轉仗衛鹵簿於還途如來儀文武百官宗室客使先詣
宣德門外就次以俟立班奉迎乘黃令進金輅於御幄
前南向千牛將軍一員執長刀立於輅前尚輦奉御進
輿於齋殿導駕官俱詣齋殿門外奉迎禮部侍郎奏請
中嚴少頃又奏外辦簾卷皇帝服通天冠綘紗袍乘輿
以出應導駕官等並迎駕奏聖躬萬福訖(内祗應官贊謝皆再拜)
步導出殿門外太僕卿出詣金輅所攝衣而陞正立執
轡皇帝乘輿降自西階至金輅所左輔奏請皇帝降輿
升輅(有司仍具大輦若乘輦即云降輿乘輦)太僕卿立授綏千牛將軍馭
駕如來儀門下侍郎奏請車駕進發車駕動稱警蹕侍
衛如儀至侍臣上馬所門下侍郎奏請車駕少駐勅侍
臣上馬左輔前承旨退稱曰制可門下侍郎傳制稱侍
臣上馬贊者承傳勅侍臣上馬門下侍郎奏請車駕進
發車駕動稱警蹕鼓吹及諸軍樂振作車駕將至宣德
門外文武百官宗室客使立班再拜奉迎大内留守見
再拜訖退車駕至宣德門外少駐文武侍臣皆下馬步
導千牛將軍降立於輅右車駕動千牛將軍夾輅而趨
大樂正令奏采茨之樂入門樂止車駕至御幄前左輔
奏請皇帝降輅乘輿(若乘輦即奏云降輦乘輿)皇帝降輅乘輿以入
禮部郎中奏解嚴通事舍人承旨勅羣官各還次將士
各還其所
紫宸殿受賀
前期殿中監帥其屬尚舍設御座於紫宸殿當中南向
又於殿後設御閤如儀儀鸞司設文武百僚次於殿門
之外隨地之宜其日禮畢車駕還内管軍臣僚東上閤
門官引駕詣紫宸殿後閤文武百僚並常服入就次少
頃東上閤門御史臺分引詣殿下立班東上閤門附内
侍進班齊牌皇帝常服出升御座鳴鞭禁衛奏聖躬萬
福次舍人揖管軍官臣僚等並行門躬贊再拜管軍臣
僚以下皆再拜班首奏聖躬萬福舍人引班首出班俛
伏跪致詞訖俛伏興退復位舍人揖躬贊再拜管軍臣
僚以下皆再拜三稱萬歲内侍詣御座前承旨退降階
西向宣荅訖舍人贊再拜管軍臣僚以下皆再拜三稱
萬歲舍人贊各祗候管軍臣僚詣殿下侍立行門外左
右立次太史局官再拜奏聖躬萬福出班躬身奏祥瑞
氣退復位舍人揖躬贊再拜太史局官再拜贊祗候太
史局官東出次舍人揖樞密以下躬舍人當殿通某官
姓名以下起居稱賀轉身於班前西向立舍人贊再拜
樞密以下皆再拜搢笏舞蹈三稱萬歲又再拜班首不
離位奏聖躬萬福又再拜舍人引班首出班俛伏跪致
詞訖俛伏興退復位舍人揖躬贊再拜樞密以下皆再
拜搢笏舞蹈三稱萬歲又再拜東上閤門官當殿北向
承旨退西向稱有制樞密院以下再拜宣荅訖復位舍
人贊再拜樞密以下皆再拜搢笏舞蹈三稱萬歲又再
拜樞密直學士升殿侍(並升西階)知客省事以下殿廷東侍
立分班出舍人禮直官揖宰臣以下躬舍人當殿
通文武百官宰臣姓名以下起居稱賀(三公通某官)舍人揖
班首以下横行北向(學士待制兩省官將軍仍舊相向立)稱賀如上儀(唯典)
(儀贊拜樞密詣御座前丞檻東稱有制宣荅)賀訖宰臣執政官升殿東西相
向立(宰臣執政官陞東階中書侍郎升西階)樞密直學士下殿餘官以次
退皇帝降坐鳴鞭殿上侍立官以次退
宣德門肆赦
前期殿中監帥其屬尚舍張設宣德門之内外又設御
座於前楹當中南向又設御幄於後東上閤門設捧赦
書儀物於御座之東稍南儀鸞司設文武百僚次於樓
前隨地之宜八作司設雞竿於御街之東稍北大晟府
設鉦鼓一於宫架之西稍北東向其日刑部大理寺開
封府以囚徒集於仗後東上閤門御史臺太常寺設文
武百官位於樓下皇帝御紫宸殿受賀畢少頃乘輦升
宣德門至御閤東降輦歸御閤簾降内侍進呈赦書東
上閤門官於樓下(二員於樓上祗應)禮直官通事舍人分司三
公親王以下詣樓前分班立定左輔樞密升詣御座之
東翰林學士承旨一人升詣御座之西俱南向立(翰林學士)
(承旨闕即翰林學士)次引禮部侍郎奏請中嚴少頃又奏外辦降
復本班簾卷大樂正令撞黃鐘之鐘右五鐘皆應乾安
之樂作内侍索扇扇合皇帝出御閤臨軒即御座樓下
鳴鼔簾卷内侍贊扇開樂止侍御如常儀禮直官通事
舍人分引三公親王以下横行北向立定(學士待制兩省官將軍仍)
(舊相向立)典儀曰再拜在位官皆再拜分班東西相向樓下
舍人詣樓前北向立左輔詣御座前承旨退稍前西向
宣曰奉勅立金雞退復位樓下舍人應喏趨詣文武班
南北向揖訖東向宣曰奉勅立金雞宣付所司退復位
金雞初立大晟府擊鼓每擊鼔投一杖囚集鼓聲止初
宣立金雞即擊鼓立金雞訖即止更不投杖樓上降赦
書閤門受以置於案承受二人舉案於東偏門之西南
舍人二員對捧東上閤門官揖引至班心北向揖稱宣
付門下省退詣案西東向立引門下侍郎詣案南北向
搢笏跪閤門捧赦書以授門下侍郎門下侍郎受訖執
笏俛伏興舍人捧案退置於樓下近北訖歸本班東
上閤門官還侍立位次引門下侍郎捧赦書詣班前北
向俛伏跪奏制書請付外施行(制書權付禮直官)奏訖俛伏興
躬身北向次引左輔御座前承旨退西向宣曰制可退
復位門下侍郎稱宣付班首稍西東向立次引班首相
向各俛伏跪門下侍郎搢笏捧制書以授班首班首受
訖執笏俛伏興捧歸位以付舍人舍人跪受付提點承
受啟付訖復授舍人舍人捧制書折方行至班心近南
西向又折方北向立東上閤門官一員並捧制書舍人
於左省班後請宣制立(起居郎舍人一員)舍人宣曰有制典儀
曰再拜在位官皆再拜舍人宣制至咸赦除之獄吏詣
班南北向躬稱脫枷訖奏聖躬萬福三稱萬歲以罪人
過宣制訖樓上舍人贊樞密院官左輔翰林學士承旨
曲賀再拜(樓上閤門官不拜)東上閤門官歸侍立位舍人捧制
書詣班首前東向立搢笏跪以制書授班首班首授訖
舍人執笏退復侍立位禮直官次引刑部尚書詣班首
前東向搢笏跪班首搢笏以制書授刑部尚書刑部尚
書受訖執笏以制書加於笏上以授所司歸本班禮直
官通事舍人引三公親王以下及應横行官就北向位
立定典儀曰再拜在位官皆再拜禮直官通事舍人引
班首稍前俛伏跪致祠訖俛伏興典儀曰再拜在位官
皆再拜搢笏舞蹈三稱萬歲又再拜東上閤門官詣樓
前承旨退於班首前西向稱有制典儀曰再拜在位者
皆再拜東上閤門官宣荅訖歸侍立位典儀曰再拜在
位官皆再拜舞蹈三稱萬歲又再拜禮直官通事舍人
引三公親王以下分東西班叙位禮直官引左輔詣御座
前奏禮畢退復位内侍索扇扇合大樂正令撞蕤賓之
鐘左五鐘皆應乾安之樂作簾降皇帝降座還御幄樂
止樓上鳴鞭舍人詣樓前北向承旨四色官喏舍人北
向稱奉勅放仗四色官趨至班南宣曰奉勅放仗百僚
再拜退宣詞令舍人樓下宣勞將士訖退(賜茶酒拽馬隊並如儀)
政和五禮新儀卷一百
