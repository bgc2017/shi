政和五禮新儀卷六十二
吉禮
夕月儀(有司行事)
時日
齋戒
陳設
省牲器
奠玉幣
進熟
望燎
時日
太常寺預於隔季以秋分夕月關太史局太史局以其
日報太常寺太常寺參酌訖具時日散告
齋戒
前祀十日受誓戒於尚書省其日五鼔贊者設位版於
公相廳下吏部尚書在左刑部尚書在右並南向初獻
亞終獻位於其南稍東北向西上監察御史位於其西
稍北東向光禄卿兵部工部郎中大樂令光禄丞位於
其南稍西北向東上(大樂令光禄丞位稍却)奉禮郎太祝郊社令
太官令位於其東西向北上質明禮直官贊者引行事執
事官就位立定禮直官引吏部尚書由公相廳降階就
位禮直官贊揖在位者對揖吏部尚書搢笏讀誓文云
某月某日秋分夕月各揚其職不共其事國有常刑
讀訖執笏禮直官贊奉禮郎太祝郊社太官令先退餘
官對拜乃退散齋七日治事如故宿於正寢不弔喪問
疾作樂判書刑殺文書決罰罪人及與穢惡致齋三日
(光禄卿丞郊社太官令齋一日)二日於本司(無本司者於太常齋舍質明至齋所)唯祀事
得行其餘悉禁前祀一日質明俱赴祠所齋宫官給酒
饌祀官已齋而闕者通攝行事
陳設
前祀三日儀鸞司設行事執事官次於壇壝門外隨土
之宜設饌幔於内壝東門外道西東向前二日光禄牽
牲詣祠所前一日郊社令帥其屬掃除壇之上下太常
設神位席太史設神位版於壇上(凡設神位版皆郊社令監視)太常
設祭器(凡設祭器皆藉以席籩豆又加巾蓋)以俟告潔(既畢權徹)光禄陳牲於
夘階之東南内壝外西向祝史各位於牲後太常設省
牲位於牲西三獻官在南北向光禄卿兵部工部郎中
太樂令光禄丞奉禮郎太祝郊社太官令在北南向俱
西上(凡設太樂令以下位皆稍却)監察御史位於光禄卿之西少絶
光禄陳禮饌於壇之東南内壝外南向太常設省饌位
版於禮饌南三獻官在南北向西上監察御史在西東
向光禄卿兵部工部郎中大樂令光禄丞奉禮郎太祝
郊社太官令在東西向北上大晟設登歌之樂於壇上
稍南北向祀日酉前五刻禮直官贊者諸司職掌各服
其服太常設神位席(以藁秸)太史設神位版於壇上北方
南向太常陳玉於神位之左(玉以圭璧盛以匣燔玉用珉)禮神之玉奠
於神前燔玉加於幣陳幣篚於神位之左(幣以白)祝版於
神位之右置於坫次設祭器光禄實之左十有二籩爲
四行以右爲上(第一行魚鱐在前糗餌粉餈次之第二行乾䕩在前乾棗形鹽次之第三行鹿)
(脯在前榛實乾桃次之第四行蔆在前芡㮚次之)右十有二豆爲四行以左爲
上(第一行芹菹在前筍菹葵菹次之第二行菁菹在前韭菹酏食次之第三行魚醢在前兔醢豚拍次之第)
(四行鹿臡在前醓醢糁食次之)俎二在籩前(實以羊腥七體兩脾兩肩并脊兩脾在兩端兩肩兩)
(脅次之脊在中)一在豆前(實以豕腥七體其載如羊)又俎四在豆右爲二重
以北爲上(第一重一實以羊腥腸胃肺一離肺一在上端刌肺三次之腸三胃三又次之一實以豕)
(腥膚九横載第二重一實以羊熟腸胃肺一實以豕熟膚其載如腥皆羊在左豕在右)豋一在籩
豆間(實以大羹)槃一在豋前(實以毛血)簠二簋二在籩豆外二俎
間簠在左簋在右(簠實以稻粱粱在稻前簋實以黍稷稷在黍前)設犧尊五象
尊五爲二重在壇上東南隅北向西上犧尊在前皆有
坫加勺幂爲酌尊(犧尊一實明水爲上尊餘實泛齊代以供内法酒初獻酌之象尊一實明)
(水爲上尊餘實醴齊代以祠祭法酒亞終獻酌之)又設太尊二山尊二在神位
前(太尊一實泛齊山尊一實醴齊各以一尊實明水)著尊二犧尊二在壇下午
階之西(著尊一實盎齊犧尊一實醍齊各以一尊實明水)象尊二壺尊六在壇
下午階之東(象尊一實明水一實沉齊壺尊三實玄酒三實三酒明水玄酒皆在上)俱北
向西上皆加幂五齊三酒設而不酌太常設燭於神位
前設俎二於饌幔内洗二於卯階東北向(盥洗在東爵洗在西)罍
在洗東加酌篚在洗西南肆實以巾(若爵之篚則實以爵加坫)執罍
篚者位其後又設揖位於卯階之東内壝之外如省牲
位(唯不設光禄卿丞郊社令位)積柴於燎壇設望燎位於卯階之東
南内壝之内三獻官在北南向西上監察御史在西東
向兵部工部郎中大樂令奉禮郎太祝在東西向北上
又設三獻官席位於卯階之東北西向南上兵部工部
郎中席位於卯階之東南西向北上設監察御史大樂
令席位於午階之南北向奉禮郎大官令位於其後俱
西上光禄卿席位於監察御史之東北向又設監察御
史位於壇上樂虡之北在西東向奉禮郎太祝在東西
向北上大樂令在樂虡之北太官令於酌尊所俱北向
省牲器
前祀一日行事執事官集初獻齋所肄儀太祝習讀祝
文視玉幣及神位版訖並赴壇所各就次禮直官贊者
分引行事執事官詣壇東省牲位(凡初獻行事禮直官引餘官皆贊者引)
立定禮直官贊揖次引監察御史升自卯階(凡行事執事官升降)
(皆自卯階)視滌濯執事者舉幂曰潔降復位禮直官稍前曰
告潔畢請省牲太祝出班廵牲一匝詣初獻前西向躬
曰腯退復位禮直官贊省牲畢請詣省饌位揖訖引行
事執事官各就位立定禮直官贊揖所司省饌具畢禮
直官贊省饌畢揖訖俱還齋所光禄丞太祝以次牽牲
詣厨授太官令次引監察御史詣厨省鼎鑊視祭器滌
溉乃還齋所晡後郊社令帥其屬掃除壇之上下祀日
酉前十刻太官令帥宰人以鸞刀割牲祝史以槃取毛
血置於饌所遂烹牲
奠玉幣
祭日酉前三刻(行事用酉後三刻)初獻以下並赴壇所就次郊
社令先入視設神位版訖退次太官令帥其屬實饌具
畢次引光禄卿入詣午階南席位北向立贊者曰再拜
光禄卿再拜升壇點視禮饌畢次引監察御史升壇點
閱陳設糾察不如儀者樂正帥登歌工人升卯階各就
位光禄卿還齋所餘官各服祭服次引行事執事官各
就卯階東内壝外揖位立定禮直官贊揖次引大樂令
先入就午階南席位北向立贊者曰再拜大樂令再拜
升壇就位次引監察御史奉禮郎太祝太官令入就午
階南席位北向立次引三獻官兵部工部郎中入就卯
階東席位西向立禮直官稍前贊有司謹具請行事高
安之樂作六成止大常升煙燔牲首贊者曰再拜在位
者皆再拜次引監察御史奉禮郎太祝太官令俱升壇
各就位立定次引初獻官詣盥洗位正安之樂作(初獻升降)
(行止皆作正安之樂)至洗位北向立搢笏盥手執笏升壇詣夜明
神位前北向立樂止嘉安之樂作搢笏跪次引奉禮郎
搢笏西向跪執事者以玉幣授奉禮郎奉禮郎受玉幣
授初獻執笏興退復位初獻受玉幣奠訖執笏俯伏興
再拜樂止初獻將降壇樂作復位樂止
進熟
祀日有司設鼎二於神厨各在鑊右光禄帥進饌者詣
厨以七升羊於鑊實於一鼎(肩臂臑肫胳正脊一直脊一横脊一長脅一短脅一)
(代脅一皆二骨以並)次升豕如羊實於一鼎皆設扄幂祝史對舉
入設於饌幔内俟初獻既升奠玉幣入陳於卯階下西
向南上祝史抽扄委於鼎右除幂初鼎序入有司執七
及俎以從至卯階下俎各設鼎西七加於鼎光禄以七
升羊載於一俎(肩臂臑在上端肫胳在下端脊脅在中)次升豕如羊載於
一俎鼎先退次引兵部工部郎中詣卯階下搢笏奉俎
(兵部奉羊工部奉豕)升壇豐安之樂作詣夜明神位前北向跪奠
先薦羊次薦豕各執笏俯伏興有司設於豆右腸胃膚
之前(羊在左豕在右)樂止俱降復位次引初獻再詣盥洗位樂
作至洗位北向立搢笏盥手帨手執笏次詣爵洗位北
向立搢笏洗爵拭爵以授執事者執笏升詣酌尊所西
向立樂止嘉安之樂作執事者以爵授初獻初獻搢笏
執爵執尊者舉幂太官令酌犧尊之泛齊初獻以爵授執
事者執笏詣夜明神位前北向立搢笏跪執事者以爵
授初獻初獻執爵三祭酒奠爵執笏俯伏興少立樂止
次引太祝詣神位前東向搢笏跪讀祝文讀訖執笏興
退復位初獻再拜訖將降壇樂作復位樂止次引亞獻
詣盥洗位北向立搢笏盥手帨手執笏次詣爵洗位北
向立搢笏洗爵拭爵以授執事者執笏升詣酌尊所西
向立文安之樂作執事以爵授亞獻亞獻搢笏執爵執
尊者舉幂太官令酌象尊之醴齊亞獻以爵授執事者
執笏詣夜明神位前北向立搢笏跪執事者以爵授亞
獻執爵三祭酒奠爵執笏跪俯伏興再拜樂止降復位
次引終獻詣洗及升壇行禮並如亞獻之儀降復位禮
直官曰賜胙贊者承傳曰賜胙再拜在位者皆再拜訖
送神理安之樂作一成止
望燎
初理安之樂畢引三獻官兵部工部郎中詣望燎位有
司詣神位前取玉幣祝版於燎柴次引監察御史大樂
令奉禮郎太祝降壇詣望燎位立定禮直官曰可燎火
燎半柴次引初獻以下詣東壝門外揖位立禮直官贊
禮畢揖訖退太官令帥其屬徹禮饌監察御史詣壇監
視收徹訖還齋所光禄以胙奉進監察御史就位展視
訖光禄卿望闕再拜訖乃退
政和五禮新儀卷六十二
