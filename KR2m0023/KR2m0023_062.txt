政和五禮新儀卷五十六
吉禮
皇帝朝日儀中
車駕自大慶殿詣青城
前祀一日陪祠文武官先詣朝日壇齋宫其日導駕官
以下就次各服其服尚輦奉御進輿於大慶殿乘黃令
進玉輅於宣德門内南向設千牛將軍一員位於輅前
北向門下侍郎一員位於左輔之前贊者二人位又於
其前少頃東上閤門御史臺太常寺分引左輔門下侍
郎太僕卿乘黃令詣大慶殿西階下立北向東上乘黃
令位其後次引導駕官在其後分東西相向立以俟奉
迎前導次管軍臣僚次行宫使御營廵檢等又在其後
禮直官通事舍人引禮部侍郎奏請中嚴(凡左輔門下侍郎禮部侍)
(郎奏請皆禮直官通事舍人引)少頃又奏外辦皇帝服通天冠絳紗袍
乘輿以出降自西階稱警蹕如常儀宣贊舍人贊左輔
以下常起居次導駕官常起居(已起居者止奏聖躬萬福)次管軍臣
僚次行宫使御營廵檢等常起居(該宣名者即宣名)太僕卿出
詣玉輅所攝衣而升正立執轡導駕官前導皇帝出大
慶門外至玉輅所千牛將軍前跪執轡左輔進當輿前
俯伏跪奏左輔具官臣某言請皇帝降輿升輅奏訖俯
伏興退復位(凡左輔奏請准此)乘黃令稍前東向進玉輅皇帝
降輿升輅太僕卿立授綏導駕官分左右步導門下侍
郎進當輅前俯伏跪奏門下侍郎具官臣某言請車駕
進發奏訖俯伏興退復位(凡門下侍郎奏請准此)車駕動稱警蹕
左輔先詣宣德門内以俟門下侍郎及贊者夾侍以出
千牛將軍夾輅而趨車駕將及宣德門至侍臣上馬所
門下侍郎奏請車駕少駐勅侍臣上馬左輔前承旨退
稱曰制可門下侍郎傳制稱侍臣上馬贊者承傳駕在
黃麾内符寳郎奉八寳前導殿中監後部從導駕官夾
侍於前贊者在左輔門下侍郎之前侍臣上馬畢次大
内留守於宣德門外再拜奉辭門下侍郎奏請車駕進
發車駕動稱警蹕不鳴鼓吹大駕鹵簿前導詣青城車
駕將至青城東上閤門御史臺分引陪祠文武官宗室
客使禮直官贊者引行事執事官俱詣行宫門外立班
再拜奉迎訖退(内已起居者止奏聖躬萬福)車駕及門少駐文武侍
臣皆下馬導駕官步導入門車駕動千牛將軍夾輅而
趨至行宫齋殿前廻輅南向千牛將軍立於輅右左輔
奏請皇帝降輅乘輿尚輦奉御進輿於輅後皇帝降輅
乘輿入齋殿侍衛如常儀導駕官步導至殿門皇帝降
輿歸殿後閣門簾降通事舍人承旨勅羣官各還次學
士院以祝册授通進司進御書訖付尚書禮部(如朝獻朝享即)
(並如冬祀大禮車駕自太廟詣青城儀)
省牲器
省牲之日午後十刻去壇三百步禁行者未後二刻郊
社令帥其屬掃除壇之上下司尊彛帥府史及執事者
以祭器入設於位(凡設祭器皆藉以席籩豆又加巾蓋)太府卿少府監陳
玉幣於篚(告潔畢權徹)未後三刻禮直官贊者分引大禮使
以下俱常服詣東壝門外省牲位立定光禄卿丞與執
事者牽牲就位禮直官贊揖訖贊者引大司樂入行樂
架(凡亞終獻行事皆禮直官太常博士引大禮使太宰左丞行事皆禮直官引餘官皆贊者引)次引
禮部尚書升自卯階視滌濯(凡行事執事者升降皆自卯階)次又引太
常申眡滌濯執事皆舉幂曰潔俱復位禮直官稍前曰
告潔畢請省牲次引禮部尚書侍郎稍前省牲訖退復
位次引光禄卿出班廵牲一匝西向躬曰充曰備次引
光禄丞出班廵牲一匝西向躬曰腯俱復位禮直官稍
前曰省牲畢請就省饌位贊揖訖引大禮使以下各就
位立定禮直官贊揖所司省饌具畢禮直官贊省饌畢
贊揖訖俱還齋所光禄卿丞及執事者以次牽牲詣厨
授大官令次引禮部尚書詣厨省鼎鑊視濯溉協律郎
展視樂器乃還齋所晡後一刻太官令帥宰人以鸞刀
割牲祝史各取毛血實於槃俱置饌所遂烹牲郊社令
帥其屬掃除壇之上下
奠玉幣
祀日丑前五刻(行事用丑時七刻)諸祀官及陪祠官各服其服
郊社令與太史官屬入設神位版太府卿少府監入陳
玉幣光禄卿入實籩豆簠簋太官令入實俎良醖令入
實尊樂正帥工人二舞以次入與執尊罍篚幂者各就
位次通事舍人等分引陪祠文武官及宗室客使各入
就位次禮直官贊者分引大禮使以下行事執事官就
卯階内壝門外揖位立定禮直官贊揖次引監察御史
次引大禮使以下入就位次引監察御史按視壇之上
下糾察不如儀者退復位尚輦奉御進輿於齋殿皇帝
服通天冠絳紗袍乘輿以出近侍及扈從之官導從至
大次門外皇帝降輿入次簾降禮儀使樞密院官太常卿
東上閣門官太常博士禮直官分立於大次外之左右次引
禮部侍郎詣前奏請中嚴少頃又奏外辦符寳郎奉寳
陳于宮架之北禮儀使當次前俛伏跪奉禮儀使具官
臣某言請皇帝行事奏訖俛伏興還侍位(禮儀使奏禮畢准此)簾
卷皇帝服衮冕以出侍衞如常儀禮儀使以下前導至
中壝門外殿中監跪進大圭殿中少監副之(凡殿中監進圭受圭)
(皆少監副之)禮儀使奏請執大圭前導皇帝入自正門(侍衛不應)
(入者止於門外)協律郎跪俯伏舉麾興(凡行事執事者取物奠物皆跪俯伏興)工
鼓柷宫架儀安之樂作(皇帝升降行止皆作儀安之樂)至午階版位西
向立偃麾戞敔樂止(凡樂皆協律郎跪俯伏舉麾興工鼓柷而後作偃麾戞敔而後止)
禮儀使以下分左右侍立(凡行禮皆禮儀使樞密院官太常卿東上閤門官太常博)
(士禮直官前導至位則分立於左右)禮儀使前奏有司謹具請行事宫架
作景安之樂帝臨降康之舞六成止太常升煙燔牲首
禮儀使奏請再拜皇帝再拜贊者曰再拜在位官皆再
拜内侍取玉帶於篚立於尊所次引太常吏部尚書侍
郎升詣大明神位前立太宰吏部尚書俱西向北上侍
郎東向禮儀使前導皇帝詣盥洗位宫架樂作至洗位
北向立樂止内侍酌水以進禮儀使奏請搢大圭盥手
内侍跪取巾於篚興以進皇帝帨手内侍受巾跪奠於
篚禮儀使奏請執大圭前導皇帝升壇大禮使從(皇帝升降)
(大禮使皆從左右侍衛量人數升)宫架樂作至壇下樂止升自午階登
歌樂作至壇上樂止登歌嘉安之樂作殿中監跪進鎮
圭禮儀使奏請搢大圭執鎮圭前導皇帝詣大明神位
前北向立内侍先設繅籍於地禮儀使奏請跪奠鎮圭
於繅籍執大圭俯伏興又奏請搢大圭跪内侍加玉於
幣以授吏部尚書吏部尚書以授太宰太宰西向跪以
進禮儀使奏請受玉幣皇帝受奠訖吏部侍郎東向跪
受以興進奠於大明神位前禮儀使奏請執大圭俯伏
興又奏請再拜皇帝再拜訖樂止太常以下俱復位禮
儀使前導皇帝還版位登歌樂作内侍舉鎮圭繅藉以
鎮圭授殿中監以還有司皇帝降階樂止宫架樂作至
版位西向立樂止祝史奉毛血槃出立於壝門外由其
陛升大祝迎於壇上進奠於神位前大祝與執事者退
立於尊所
政和五禮新儀卷五十六
