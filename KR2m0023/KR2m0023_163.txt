政和五禮新儀卷一百五十七
軍禮
皇帝御樓受蕃王降儀
陳設
御樓引見
陳設
前期殿中監帥其屬尚舍設御座於宣德門樓上前楹
當中南向又設御幄於御座之北儀鸞司分設文武百
僚等及蕃國降王以下次於樓之左右其日未明尚書
兵部帥其屬陳列黃麾大仗於宣德門外分左右中道
外仗排立至朱雀門如大禮肆赦之儀(唯不設輦輅輿馬等)所司
偹蕃國降王以下所賜衣帶等於樓側以俟宣取
御樓引見
其日宰相親王使相執政官文武百僚宗室諸方客使
等各赴樓前就次皇帝常服出内東門先知客省事以
下六尚局應奉官祇應武功大夫至保義郎知内侍省
事以下帶御器械官鬭班立定屏門開先禁衛諸班親
從等迎駕自贊常起居知客省事以下知内侍省事以
下常起居次樓上立知樞密院官翰林學士承旨宣名
常起居貯廊南管軍臣僚宣名常起居訖(管軍臣僚導駕至宣德門)
(赴樓下侍立)皇帝乘輿升宣德門樓降輿歸御幄禮直官舍
人分引文武百僚立班於樓下如大禮肆赦之儀管勾
降王使臣并隨行舊蕃官北向立定樓下東上閤門進
班齊牌以紅條袋引升樓上東上閤門附内侍進訖内
侍承旨索扇扇合皇帝即御座簾卷内侍又贊扇扇開
内侍衛如常儀諸班親從並裏圍降王人等迎駕自贊
常起居次舍人贊執儀將士常起居次管勾使臣等并
隨行舊蕃官常起居次禮直官舍人分引文武百僚重
行北向贊者曰拜在位官皆再拜搢笏舞蹈三稱萬歲
又再拜班首奏聖躬萬福又再拜訖禮直官舍人分引
各就東西序立舍人引蕃國降王各服本蕃衣冠詣樓
前北向立定(婦人少西僧又少西俱立其後)入内省官詣御座前承旨
傳樓上東上閤門承旨錄訖以紅條袋降制(凡有旨宣問等並準)
(此)樓下東上閤門官承旨退蕃國降王以下俯伏於地
東上閤門官至令通事舍人扶蕃國降王等起首領以
下亦起並躬東上閤門官宣曰有勅蕃國降王以下再
拜(僧尼止躬呼萬歲餘準此)東上閤門官錄勅旨付管勾官訖蕃國
降王等躬聽詰問(如有回奏東上閤門錄訖以紅條袋引升殿)入内省官詣
御座前承旨傳樓上東上閤門官承旨稱有勅赦罪宣
訖舍人贊謝恩拜蕃國降王以下再拜隨拜三稱萬歲
序立舍人入内省官再詣御座前承旨傳樓上東上閤
門官東上閤門官承旨稱有勅各賜幞頭衣帶等樓下
東上閤門官承旨引所賜服檐牀陳列稍西舍人宣曰
有勅蕃國降王等再拜訖躬舍人稱各賜某物蕃國降
王以下跪(僧尼人躬)婦賜物過又再拜三稱萬歲(如賜官即贊謝再拜)
並歸次易所賜服舍人先引蕃國降王以下至授遥郡
以上當樓前北向東上重行異位立定贊再拜舞蹈三
稱萬歲又再拜訖次贊服冠帔婦女再拜謝(或有授遥郡以上職)
(名僧别班謝)引還次贊樓上侍立官稱賀再拜禮直官舍人
引方引文武百僚横行北向立定贊者再曰再拜在位
官皆再拜班首少前俯伏跪稱賀(其詞中書省隨行事撰述)賀訖俯
伏興退復位贊者曰拜在位官皆再拜搢笏舞蹈三稱
萬歲又再拜東上閤門官進詣樓前承旨就班首宣曰
有制贊者曰拜在位官皆再拜宣答訖(其詞學士院隨事撰述)贊
者曰拜在位者皆再拜搢笏舞蹈三稱萬歲又再拜分
班樓上樞密院官少前俯伏跪奏稱具官臣某言禮畢
俯伏興退復位内侍承旨索扇扇合皇帝降座簾降内
侍又贊扇扇開所司承旨放仗樓下鳴鞭贊文武百僚
再拜訖退(如宣臣僚觀六軍騎士拽隊賜茶酒臨時取旨)皇帝乘輿還内如常
儀
政和五禮新儀卷一百五十七
