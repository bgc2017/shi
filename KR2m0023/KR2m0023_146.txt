政和五禮新儀卷一百四十
賓禮
紫宸殿望參儀
垂拱殿皇帝將出宫讀奏目官在殿庭之南宣奏引班
對立舍人在其南簿書官在舍人之西少絶覺察失儀
提點使臣在其南並北向(舍人以西為上簿書官以東為上通事舍人以下兼簿書)
(官者歸本班餘凖此)宣贊舍人立班前西向東上閤門附内侍進
班齊牌皇帝出宫守踏道行門禁衛諸班親從迎駕自
贊常起居皇帝服鞾袍坐鳴鞭舍人先贊讀奏目官以
下大起居(如殿上傳旨常起居讀奏目官以下至行門並常起居讀奏目官升降自東階)次知
内侍省事(帶御器械官公服鞾笏綴内侍班)次御前忠佑馬步軍都軍
器頭以下次殿前都指揮使至諸軍副指揮使次駙馬
都尉(係正位即歸本班)次選前司諸軍員僚次宗室將軍以下
逐班先面西立俟班到横行起居次行門指揮使起居
(行事退大起居止四拜)俟舍人南階下直身奏班絶皇帝降座鳴
鞭詣紫宸殿後幄排立諸班親從迎駕自贊常起居初
垂拱殿起居班將軍紫宸殿樞密以下大班入就位知
同知簽書樞密院事在儀石之南北向東上知同知入
内内侍省事在知樞密事院之東南知客省事至知西
上閤門事在其南次簽書客省事至簽書西上閤門事
次閤門通事舍人次閤門祇候次看班祇候又在其南
内符寳郎在簽書客省事之西六尚局勾管官在同知
入内内侍省事之東典御在其南奉御又在其南通侍
中侍中衛左武大夫在知樞密院事之南稍東中亮拱
衛左武郎在左武大夫之東稍却每等重行異位並北
向西上觀文殿大學士學士資政殿大學士翰林學士
承旨翰林學士資政端明殿學士龍圖閣學士在簽書
樞密院事之西南(觀文殿學士以下稍却翰林學士承旨以下又稍却)直學士在
其南(與知入内内侍省事班齊)侍制又在其南樞密都承旨在直學
士之西承旨在其南次副都承旨次副承旨諸房逐房
副承旨又在其南正侍中亮拱衛左武大夫在簽書樞
密院事之南稍西中衛右武郎在右武大夫之西稍却
每等重行異位並北向東上武功大夫在六尚局勾管
官之東武功郎在其東次敦武郎次從義忠訓成忠郎
又在其東和安大夫至翰林良醫在武功大夫之南少
絶和安郎至翰林醫正在其東每等重行異位並西向
北上武德大夫至武翼大夫在樞密都承旨之西武德
郎至武翼郎在其西次修武郎次秉義忠翊保義郎又
在其西每等重行異位並東向北上翰林醫學官在殿
庭南稍東西上翰林待詔藝學士在殿庭南稍西東上
皆北向(各視本班祇候稍却)宣贊舍人在班前西向對立舍人在
班前東向立定東上閤門附内侍進班齊牌皇帝御紫
宸殿坐鳴鞭宣贊舍人揖樞密以下躬與對立舍人皆
北向通班大起居訖再鳴鞭樞密直學士自西階升殿
侍立知引進司東上閤門官以下殿庭東西向侍立(若無)
(進奉引進司官先出)宣贊舍人各歸位餘官分班出次東上閤門
官引親王就位揖躬進(如大起居揖而出餘凖此若殿上傳旨常起居即親王以下至)
(馬步軍員僚並常起居)次馬步軍都指揮使至諸軍副指揮使次
開府儀同三司(宗室在班前别班入)次馬步軍員僚起居訖三公
以下文武百僚門外序班立定先殿中侍御史入側宣
大起居訖分班歸覺察位(殿中侍御史二員在两省班之南各少却東西相向)舍
人二員各立其後(左同殿中侍御史覺察訖復位右自外入覺察訖同出)知引進
司東上閤門官以下退立東階下對立舍人對立西階
下宣贊舍人退近南當庭中立舍人分引两省官入次
舍人二員一員門外引三公以下及左班東入一員引
三少以下及右班西入殿庭東西相向立(以上至親王邊班並側宣)
(大遼國及高麗使副凖此餘蕃國不側宣)揖躬宣贊舍人當殿通宰臣姓名
以下起居(三公通某官)舍人分引班首以下横行北向(两省官依)
(舊立)三公左輔在儀石之西北稍東太宰在其南次尚書
左丞次特進次六曹尚書左丞次特進次六曹尚書至
光禄大夫次六曹侍郎開封尹至大司成(開封尹以下稍空)次
太常卿至中大夫次殿中少監至中散大夫次七等少
卿至奉直大夫次尚書左右司員外郎至朝奉大夫次
六曹諸司員外郎至朝奉郎次太常丞至承議郎次開
封知縣至奉議郎次太史局正至通直郎又在其南御
史大夫在光禄大夫之東中丞在其南次侍御史監察
御史又在其南太子三師在御史大夫之東(與執政官班齊)太
子三少在其南次賓客詹事次左右庶子以下又在其
南每等重行異位並北向西上三少右弼在儀石之北
稍西少宰在其南次尚書右丞次大尉節度使次節度
觀察留後觀察使次防禦使次團練使次刺史又在其
南每等重行異位並北向東上門下侍郎在尚書左丞
之東左散騎常侍在其東次給事中左諫議大夫次起
居郎左司諫符寳郎左正言又在其東每等重行異位
並西向北上在中書左丞之西右散騎常侍在其西次
中書舍人右諫議大夫次起居舍人右司諫正言又在
其西每等重行異位並東向北上宣贊舍人揖左班近
前自班後詣東階下立(門下中書侍郎押班並立左丞西餘官押班止依並垂拱殿四)
(參凖此)引班舍人班前對立揖躬東上閤門官贊拜班首
以下大起居訖揖宰相執政官分東西升殿(樞密直學士下殿出)
贊拜東上閤門官還立位引班舍人退餘官分出次两
省官出次殿中侍御史對揖出(有失儀弹奏)知引進司東上
閤門官以下還侍立位次引見謝辭班宣奏贊對舍人
稍南相向立進奉自西入陳於殿庭列定贊文武常起
居訖(牽馬者不拜)門下侍郎於折檻東西向立對立舍人當
殿躬奏某官姓名進奉訖復對立位(諸蕃國云某國進奉)門下侍
郎曰進奉出還侍立位文武應諾員僚引進奉從東側
門出宣對立舍人復位合班躬奏無事卷班西出皇帝
降座鳴鞭知引進司東上閤門官以下並奏班出皇帝
復御垂拱殿三省樞密及百僚奏事如儀舍人一員立
殿門屏東俟班退南陛階下直身奏閤門無公事皇帝
降座還内
政和五禮新儀卷一百四十
