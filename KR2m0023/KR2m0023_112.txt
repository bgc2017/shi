政和五禮新儀卷一百六
吉禮
時享别廟儀
時日
齋戒
陳設
省牲器
晨祼
饋食
時日
太常寺預于隔季以孟春擇日享别廟關太史局(孟夏孟秋)
(孟冬並准此若臘享預于隔季以季冬臘月享别廟關太史局)太史局擇日報太常寺
(臘享即以其日報太常寺)太常寺恭酌訖(若大禮年遣官行事即于享太廟日)具時日
散告
齋戒
前享十日受誓戒于尚書省其日五鼓贊者設位版于
公相廳下初獻官在左刑部尚書在右並南向亞終獻
位于其南稍東北向西上監察御史位于其西稍北東
向兵部工部尚書大司樂光禄卿大樂令光禄丞位于
其南稍西北向東上(大樂令光禄丞位稍却)奉祀恊律郎太祝太
官令宫闈令位于其東西向北上捧爼齋郎位其後質
明贊者行事執事官就位立定禮直官引初獻降階就
位禮直官贊揖在位者對揖初獻搢笏讀誓文云某月
某日孟春薦享别廟(夏云孟夏秋云孟秋冬云孟冬臘享云季冬臘享)各揚其
職不共其事國有常刑讀訖執笏禮直官贊奉禮恊律
郎太祝太官宫闈令以下先退餘官對拜乃退(若大禮年遣官)
(行事即與享官與親祠行事助祭官同受誓戒于廟堂若宗室即同受誓戒于太廟齋坊)散齋七日
治事如故宿于正寝不弔喪問疾作樂判書刑殺文書
决罰罪人及與穢惡致齋三日(光禄卿丞大官令齋一日)二日于本
司(親王于本司翊善所宗室于睦親廣就宅都所相妨即于學舍餘官無本司者並于别廟齋宫質明至齋)
(所)唯享事得行其餘悉禁前享一日質明俱赴祠所齋
宫官給酒饌享官已齋而闕者通攝行事
陳設
前享三日儀鸞司設饌幔于東神門外前二日光禄牽
牲詣祠所前一日宫闈令帥其属掃除廟之内外太常
設祭器(凡設祭器皆藉以席籩豆又加巾盖)以俟告潔(既畢權徹)設揖位于齋
宫内三獻官在道北南向東上兵部工部尚書大司樂
光禄卿大樂令光禄丞奉禮恊律郎太祝太官令宫闈
令在道南北向東上(凡設大樂令以下位皆稍却若享日即不設光禄卿丞宫闈令位)
監察御史于兵部尚書之西少絶光禄陳牲于東神門
外當門西向祝史各位于牲後太常設省牲位于牲西
三獻官在道南北向兵部工部尚書大司樂光禄卿大
樂令光禄丞奉禮恊律郎太祝太官宫闈令在道北南
向俱西上捧爼齋郎在其後監察御史于兵部尚書之
西少絶光禄陳牲于東神門外道北南向太常設饌省
位版于禮饌之南三獻官在南北向西上監察御史在
西東向兵部工部尚書大司樂光禄卿大樂令光禄丞
奉禮恊律郎太祝太官宫闈令在東西向北上捧爼齋
官在其後大晟設登歌之樂于殿上前楹間稍南北向
設宫架于庭中立舞表于鄼綴之間享日丑前五刻禮
直官贊者諸司職掌各服其服宫闈令入開室整室神
幄帥其屬掃除鋪筵在室内北墉下南向几在筵上如
常儀太常陳幣篚于神位之前(幣以白)祝版于神位之右
置于坫次設祭器光禄實之左十有二籩為四行以右
為上(第一行魚鱐在前糗餌粉餈次之第二行乾䕩在前乾棗形䀋次之第三行鹿脯在前榛實乾桃次)
(之第四行菱在前芡栗次之)右十有二豆為四行以左為上(第一行芹菹在)
(前筍菹葵菹次之第二行菁茨在前韭菹酏食次之第三行魚醢在前兔醢豚拍次之第四行鹿臡在前醓醢)
(糁食次之)加豆二在豆前(春實以韭卵夏實以魚麥秋實以黍豚冬實以稻鴈)爼二一
在籩前(實以羊腥七體兩髀兩肩兩脅并脊兩髀在前兩肩兩脅次之脊在中)一在豆前
(實以豕腥七體其載如羊)又爼六在豆右為三重以北為上(第一重實以羊)
(豕首各一第二重一實以羊腥腸胃肺離肺一在上端刌肺三次之腸三冐三又次之一實以豕腥膚九横載)
(第三重一實以羊腸胃肺熟一實以豕熟膚其載如腥皆羊在左豕在右)登一在籩豆間(實以)
(大羹)鉶三在登前(實以羹加芼滑)簠二簋二在籩豆外二爼間簠
在左簋在右(簠實以稻粱粱在稻前簋實以黍稷稷在黍前)登一在籩之左(實以)
(肝膋若夏享秋享則設鑑一于登南實以冰)槃一在室戶外稍東(實以毛血)爐炭
于室戶外之左稍前置蕭蒿于爐上設犧尊五(秋冬臘享即設)
(壺尊)為二重犧尊在前皆有坫在室戶之左(犧尊一實明水為上尊餘)
(實泛齊代以供内法酒初獻酌之象尊一實明水為上尊餘實醴齊代以祠祭法酒亞終獻酌之)鷄彜
一(秋冬臘享即設斝彜)在犧尊之右(實以欎鬯)鳥彜一(秋冬臘享即設黃彜)在象
尊之右(實以明水)皆有舟俱加勺幂為酌尊又設太尊二山
尊二在室(太尊一實泛齊山尊一實醴齊各以一尊實明水)著尊二犧尊二在
殿上(著尊一實盎齊犧尊一實醍齊各以一尊實明水)象尊二壺尊六在下(象尊)
(一實明水一實沉齊壺尊三實玄酒三實三酒明水玄酒在上)俱北向西上皆加幂五
齊三酒設而不酌太常設燭于神位前又設爼二于東
神門外饌幔内洗二于東階下直東霤北向(盥洗在東爵洗在西)
罍在洗東加勺篚在洗西南肆實以巾(若爵洗之篚則又實以璋瓉及)
(爵加坫)執罍篚者位其後又設揖位于東神門外如省牲
位(唯不設光禄卿丞捧俎齊郎宫闈令位)開瘞坎于殿西階之東方深取
足容物南出陛設望瘞位于其南如省饌位(唯不設光禄卿丞太)
(常令捧爼齋郎宫闈令位)設三獻官席位于殿下東階之東南西向
南上兵部工部尚書于其南西向北上監察御史大司
樂大樂令席位于殿庭之南北向奉禮恊律郎太祝太
官令位其後俱西上光禄卿席位于監察御史之東北
向又設監察御史位于殿上前楹西東向奉禮郎太祝
在東西向北上太樂令于樂虡之北太官令于酌尊所
俱北向協律郎位二一于殿上前楹間稍西一于宫架
西北俱東向大司樂位于宫架北北向
省牲器
前享一日行事執事官集初獻齋所肄儀太祝習讀祝
文及視幣訖次禮直官贊者分引行事執事官就齋宫
内揖位(凡初獻行事禮直官引餘官皆贊者引)立定禮直官贊揖訖分引
詣東神門外省牲位立定禮直官贊揖訖次引大司樂
入行樂架次引監察御史入升自西階(凡行事執事官升降皆自西階)
視滌濯執事者舉幂曰潔降復位禮直官稍前曰告潔
畢請省牲太祝出班廵牲一匝詣初獻前西階躬曰充
退復位光禄丞出班廵牲一匝詣初獻前西向躬曰腯
退復位禮直官贊省牲畢請詣省饌位揖訖引行事執
事官各就位立定禮直官贊揖訖所司省饌畢禮直官
贊省饌畢揖訖俱還齋所光禄寺丞太祝以次牽牲詣
厨授太官令次引監察御史詣厨省鼎鑊視祭器滌溉
恊律郎展視樂器乃還齋所未後一刻太官令帥宰人
以鸞刀割牲祝史以槃取毛血置扵饌所遂烹牲晡後
宫闈令帥其属掃除廟之内外訖還齋所
晨祼
享日丑前五刻(行事春冬用丑時七刻夏秋用丑時一刻)祠祭官引宫闈令
入詣殿庭北向立(凡宫闈令行事皆祠祭官引)祠祭官曰冄拜宫闈
令再拜升殿開室整拂神幄帥其属掃除訖退就執事
位次樂正帥工人二舞入就位(登歌工人俟監察御史點閱訖升西階各就位)
次太官令帥其属實饌具畢次引光禄卿入詣殿庭席
位北向立贊者曰冄拜光禄卿再拜升殿點視禮饌畢
次引監察御史升殿點閱陳設糾察不如儀者光禄卿
還齋所餘官各服祭服次引行事執事官詣齋宫内揖
位立定禮直官贊揖引詣東神門外揖位立定禮直官
贊揖次引大司樂大樂令恊律郎次引監察御史奉禮
郎太祝太官令入就殿下席位北向立次引初獻兵部
工部尚書亞終獻入就殿下席位西向立祠祭官扵殿
上贊奉神主次引宫闈令入室搢笏扵祏室内奉惠恭
皇后神主設扵座(奉神立扵神幄内扵几後厰匱設扵座以青羅巾覆之)執笏退
復執事位祠祭官扵殿上贊奉神主訖禮直官稍前贊
有司謹具請行事贊者曰再拜在位者皆再拜次引監
察御史大司樂大樂令奉禮恊律郎太祝太官令各就
位立定次引初獻詣盥洗位北向立搢笏盥手帨手執
笏詣爵洗位北向立搢笏洗瓉拭瓉以授執事者執笏
升詣爵所西向立執事者以瓉授初獻初獻搢笏執瓉
執彜者舉幂太官令酌鬱鬯初獻以瓉授執事執笏入
詣惠恭皇后室神位前北向立搢笏跪次引奉禮郎搢
笏西向跪執事者以瓉授奉禮郎奉禮郎奉瓉授初獻
初獻執瓉以鬯祼地奠訖以瓉授執事者次執事者以
幣授奉禮郎奉禮郎奉幣授初獻訖執笏興退復位初
獻授幣奠訖執笏俛伏興出戶外北向再拜訖降復位
恊律郎跪俛伏舉麾興工鼓祝宫架作興安之樂孝熙
昭德之舞九成偃麾戞敔樂止(凡樂皆恊律郎跪俛伏舉麾興工鼓祝而後作)
(偃麾戞敔而後止)既晨祼太祝入取毛血奠扵神位前太官令
取肝以鸞刀割之洗扵鬱鬯貫之以膋燎于爐炭太祝
以肝膋入詔神扵室又出以堕祭扵室戶外之左三祭
扵茅菹退復位
饋食
享日有司設鼎二扵神厨各在鑊右光禄帥進饌者詣
厨以匕升羊于鑚于乙鼎(肩臂臑肫胳正脊一直脊一横脊一長脇一短脇一代脇)
(一皆二骨以並)次升豕如羊實扵一鼎皆設扄幂祝史對舉入
設于饌幔内俟初獻既升祼入陳于西階下北向北上
祝史抽扃舉于鼎右除幂初鼎序入有司執七齋郎捧
爼以從至西階下爼各設于鼎北七加于鼎光禄以匕
升羊載于一爼(肩臂臑在上端肫胳在下端脊脅在中)次升豕如羊載于
一爼鼎先退次引兵部工部尚書詣西階下搢笏奉爼
(兵部奉羊工部奉豕)升殿宫架徽安之樂作詣神位前北向跪奠
先薦羊次薦豕各執笏俛伏興有司入設于豆右腸胃
膚之前(羊在左豕在右)樂止俱降復位初獻官奠俎次引太
祝取蕭合黍稷擩于脂燎于爐炭當饋熟之時祝取
菹擩于醢祭于豆閒三又取黍稷肺祭如初俱籍扵第
退復位次引初獻再詣盥洗位宫架嘉安之樂作(初獻升降)
(行止皆作嘉安之樂)至位北向立搢笏盥手帨手執笏詣爵洗位
北向立搢笏執爵拭爵以授執事者執笏升殿升殿樂
止登歌樂作至殿上酌尊所西向立樂止登歌慈安之
樂作執事者以爵授初獻初獻搢笏執爵執尊者舉幂
太官令酌犧尊之泛齊訖初獻以爵授執事者執笏入
詣惠恭皇后室神位前北向立搢笏跪執事者以爵授
初獻初獻執爵祭酒三祭於茅苴奠爵執笏俛伏興出戶
外北向立樂止次引太祝詣室戸外東向搢笏跪讀祭
文訖執笏興退復位初獻再拜訖將降階樂止宫架樂
作復位樂止次引亞獻詣盥洗位北向立搢笏盥手帨
手執笏詣爵洗位北向立搢笏洗爵拭爵以授執事者
執笏詣酌尊所西向立宫架作神安之樂孝熙昭德之
舞執事者以爵授亞獻亞獻搢笏執爵執尊者舉幂太
官令酌象尊之醴齊亞獻以爵授執事者執笏入詣惠
恭皇后室神位前北向立搢笏執事者以爵授亞獻亞
獻執爵祭酒三祭干茅苴奠爵執笏俛伏興出戶外北
向再拜訖樂止降退位文舞退武舞進宫架昭安之樂
作舞者立定樂止次引終獻詣洗及升殿行禮並如亞
獻之儀(唯宫架作儀安之樂禮洽儲祥之舞)降復位次引太祝徹籩豆(籩豆)
(各一少移故處)登歌成安之樂作卒徹樂止次引宫幃令束茅
訖俱復位禮直官曰賜胙贊者承傳曰賜胙再拜在位
者皆再拜送神宫架興安之樂作一成止祠祭官于殿
上贊奉神主入祏室次引宫幃令搢笏奉入祏室訖(宫幃)
(令先捧匱于置神座納神主于匱訖捧入祏室)執笏退復位次引初獻兵部工
部尚書亞終獻就望瘞位有司詣室取幣束茅置扵坎
次引監察御史大司樂奉禮恊律郎太祝就望瘞位立
定禮直官曰可瘞寘土半坎本廟宫幃令監視次引初
獻以下詣東神門外揖位立定禮直官贊禮畢揖訖退
太官令帥其属徹禮饌次引監察御史詣殿監視收徹
訖還齋所宫闈令闔戸以降太常藏祝版扵匱
政和五禮新儀卷一百六
