政和五禮新儀卷一百五十
賓禮
紫宸殿大遼使朝見儀
陳設
起居
宴
陳設
前期殿中監帥其屬尚舍張設紫宸垂拱殿門之内設
御座於殿上當中南向尚醖設御酒尊酒器於垂拱殿御
座之東尚食設御茶牀於御座之西俱稍北有司設羣
官酒尊酒器於垂拱殿下又設羣公座三公三少左輔
右弼太宰少宰在御座之東稍南知樞密院事門下中
書侍郎尚書左右丞同知簽書樞密院事在其東次觀
文殿大學士太子三少觀文殿學士資政殿大學士六
曹尚書翰林學士承旨翰林學士資政端明殿學士閤
學士左右散騎常侍(三少以下稍却尚書以下又稍却)次開封尹六曹
侍郎直學士又在其東太子三師在樞密之南御
史大夫在散騎常侍之南中丞在直學士之南(各少空)
並西向北上親王使相在御座之西稍南(使相稍却)太尉在
其西次節度觀察留後觀察使又在其西大遼使副在
節度使之南(大遼使稍却副使又稍却)舍利從人分位於兩廊其日
尚輦陳輿輦於紫宸東西朵殿及繖扇於階下尚書兵部
列黃麾角仗及殿中細仗於紫宸殿
起居
垂拱殿皇帝將出宫讀奏目官以下横行立定如望參
儀東上閤門附内侍進班齊牌皇帝出宫守踏道行門
禁衛諸班親從迎駕自贊常起居皇帝服鞾袍坐鳴鞭
讀奏目官以下常起居(讀奏目官升降自東階)次知内侍省事以
下次御前忠佐馬步軍頭以下次殿前都指揮使至諸
軍副指揮使次駙馬都尉(係正位即歸本班)次殿前司諸軍員
僚次宗室將軍以下各逐班先面西立俟班到横行起
居次行門指揮使起居俟舍人南階下直身奏班絶皇
帝降座鳴鞭詣紫宸殿後幄排立諸班親從迎駕自贊
常起居初垂拱起居班將畢紫宸殿樞密以下大班入
各就位並如望參儀(武功大夫以下至保義郎并殿庭祇應及在内監臨官並起居)舍
人傳稱警四色官趨赴殿庭稱警東上閤門附内侍進
班齊牌皇帝御紫宸殿坐鳴鞭平輦逍遥下應奉人朵
殿階下迎駕自贊常起居訖升赴平輦逍遥下立舍人
贊執仗人四拜起居次宣贊舍人揖樞密以下躬興對
立舍人並北向通班起居訖(若值假三日以上即大起居)再鳴鞭樞
密以下分東西升殿侍立(樞密並樞密直學士升自西階樞密都副承旨西出殿屏)
(外過由東升)知客省事以下庭東侍立(其合升朵殿者升朵殿侍立如起居在東)
(合在西朵侍立者由殿屏外赴侍立位宣贊出對立舍人各復位使臣復排立位餘官分班)次東上
閤門官引親王就位揖躬退(如大起居揖而出若殿上傳旨常起居即親王以下)
(至馬步軍員僚並常起居)次侍衛親軍馬步軍都指揮使至諸軍副
指揮使(勾管軍臣僚升朵殿侍立)次開府儀同三司(宗室本班前别班入)次馬
步軍員僚三公以下百官門外序班立先殿中侍御史
入側宣大起居訖分班復覺察位舍人二員各立其後
(左同殿中侍御史覺察訖復位右自外入覺察訖内同出)知客省事以下退立東階
下對立舍人退立西階下宣贊舍人退近當南庭中立
次舍人分引兩省官入次東上閤門官舍人詣門外引
班首以下分東西入殿庭東西相向(通直郎以上雖非釐務及職事官並)
(赴)立定(以上至親王進班並側宣)東上閤門官揖躬宣贊舍人當殿
通宰臣(若三公即通某官)姓名以下起居東上閤門官引班首
以下横行北向並如望參儀宣贊舍人揖左班近前自
班後東階下立贊拜東上閤門官揖班首以下躬大起
居(如百僚不赴起居三省俟大班退入側宣常起居)東上閤門官揖宰相執政
官升殿(並升自東階内中書侍郎升自西階)宣贊東上閤門官復侍立位
引右班舍人由右班前出餘官分出殿中省押仗官復
押仗位(如百僚不赴起居隨樞密班樞密已起居即隨宰相班)次兩省官出次殿
中侍御史對揖出(有失儀彈奏)知客省事以下復侍立位宣
贊對立舍人各復位次館伴官入側宣大起居訖(於知客省)
(事以下南稍東立俟賜國信使例物訖出若知客省事以下館伴即東出接國信使俟見訖同出)接書
傳語知客省事官升殿引國信使副自外捧書迎入舍
人承受引天武舉禮物分東西入(列殿庭内以東為上)國信使副
當殿立接書知客省事官降階至國信使前舍人入揖
國信使稍前跪進書匣知客省事官側身搢笏跪接出
笏起揖國信使復位立知客省事官執笏捧書匣升殿
暫授入内省官知客省事官搢笏捧至御座前進呈退
復授入内省官(接書知客省事官退復殿上立位)天武常起居(牽馬捧酒者止)
(應喏呼萬歲)入内省官發匣取書傳三省與樞密同進讀殿
下引禮物出殿東偏門進書訖付入内省官各復侍立
位舍人與館伴副使(謂知客省事以下充副使者)引國信使副至殿
東階下傳語知客省事官降階揖同升殿(知客省事官於宰相北立)
(俟宣回問)國信使當折檻北向立舍人揖國信使班稍前跪
傳大遼國主問聖躬傳事譯授舍人舍人當國信使班
前躬奏訖揖起復位立知客省事官詣御座前躬承旨
近國信使班前西向立具宣問授傳事舍人揖國信使
稍前跪傳事譯授訖具回奏譯授舍人舍人當班前躬
奏如初揖起復位(如常有傳語回問並如上儀)引降東階對見辭位
西向立揖躬舍人側宣引當殿大起居(奏聖躬萬福逐次出班致詞並)
(傳事譯授舍人當班前躬身代奏非漢服者拜譯並服本國儀後準此)班首出班謝面天
顔復位五拜又出班謝沿路館驛茶藥御筵傳宣撫問
復位五拜宣有勅各等第賜對衣衣著銀器鞍轡馬跪
受賜起五拜西次出舍人傳事引舍利分入當殿合班
大起居(傳事代奏萬福)宣有勅各等第賜衣服東帶衣著銀器
分物跪受賜起五拜東出次舍人傳事引從人入當殿
合班四拜起居自奏聖躬萬福宣有勅各等第賜衣服
腰帶衣著銀器分物跪受賜訖再拜分出次樞密直學
士下殿出舍人合班躬奏閤門無事卷班西出皇帝降
座鳴鞭知客省事以下排立使臣並卷班出舍人當殿
承旨傳四色官趨赴殿庭稱奉勅放仗押仗官再拜訖
退
宴
國信使以下服所賜衣帶舍利從人垂拱殿門外階下
立赴宴官鞾笏同國信使副於屏門外分東西南向立
諸司排當偹内侍傳牌立東上閤門附内侍奏班齊皇
帝出宫鳴鞭行門禁衛諸班親從迎駕奏聖躬萬福皇
帝即御座殿中監以下知客省事以下知内侍省事以
下帶御器械官二人六尚局應奉官祇應武功大夫以
下鬭班各奏聖躬萬福次管軍臣僚奏聖躬萬福各復
侍立祇應位次舍人引赴宴官并國信使副依東西座
位入當殿立定奏聖躬萬福訖贊各就座再拜贊就座
舍人分引升殿席前相向立(如無列國信使副再拜即引下殿贊再拜贊就座)
次引舍利次從人並分入當殿贊各就座再拜贊就座
分引升兩廊次教坊使以下通班四拜起居次看琖人
謝升殿再拜内侍進御茶牀殿侍酧酒訖東上閤門官
詣御座前躬奏班首姓名以下進酒舍人分引殿上臣
僚横行北向贊再拜舍人引班首稍前東上閤門官接
引詣御座東北向搢笏殿中監奉盤醆授班首奉御啟
琖班首西向立殿中少監以酒注於醆班首捧酒詣御
座前躬進訖虛跪興以盤授殿中監出笏東上閤門官
引退舍人接引復位贊再拜舍人引班首稍前殿上臣
僚席前相向立東上閤門官接引班首詣御座前北向
搢笏殿中監授盤捧詣御座前西向立樂作皇帝飲訖
舍人分引臣僚横行北向東上閤門官引班首接琖訖少
退虛跪興授殿中監出笏引退舍人接引復位贊再拜舍
人贊各賜酒羣官再拜贊就座羣官俱立席後復贊就
座羣官俱坐酒初行羣官搢笏受酒先宰臣次百官皆
作樂尚食典御奉御進食大官令設羣官食(後凖此)皇帝
再舉酒(自此並殿中監少監進酒)羣官俱立席後樂作飲訖贊各就
座復行羣官酒樂作第三第四第五並如第二之儀若
宣示琖即隨所向東上閤門官以下揖稱宣示琖躬贊
就座若宣勸即立席後躬飲訖贊再拜内侍舉御茶牀
舍人引班首以下降階横行再拜搢笏舞蹈又再拜分
班出次舍利五拜次從人再拜並分出次教坊謝祇應
並再拜加賜茶酒殿中監以下知客省事以下知内侍
省事以下帶御器械官次尚局應奉官祇應武功大夫
以下次行門禁衛諸班親從教坊等逐班贊謝茶酒再
拜東上閤門官殿上側奏無事皇帝降座鳴鞭(常朝日起居國)
(信使副次侍郎司員僚後先館伴使副次國信使副次舍利從人並不入即門謝所賜者先館伴使副次國信)
(使副並殿門階上謝伴賜酒食官同館伴一班謝當上夀儀日舍利從人賜衣服並殿門階下謝)
政和五禮新儀卷一百五十
