政和五禮新儀卷一百三十八
賓禮
大慶殿元正冬至大朝會儀下
上壽
有司排設備大晟府設登歌於殿上立舞表於鄼綴之
間尚醖設夀尊於御座之東稍北設坫於尊南加爵一
(尊坫爵皆以御前金玉器充)尚食設御牀於御座之西稍北有司設羣
官酒尊酒器於殿下又設羣官座三公三少左輔右弼
太宰少宰在御榻之東稍南門下中書侍郎尚書左右
丞在其東次特進觀文殿大學士太子三少觀文殿學
士資政殿大學士六曹尚書金紫銀青光禄大夫翰林
學士承旨翰林學士資政端明殿學士龍圖閣學士左
右散騎常侍(太子三少以下稍却尚書以下又稍却)次開封尹六曹侍郎
直學士次宣奉正奉正議通議通奉大夫大司成太子
賓客詹事給事中中書舍人通議大夫左右諫議大夫
侍制太中大夫太常宗正卿次廂都指揮使軍都指揮
使又在其東並西向北上太子三師在右丞之南御史
大夫在常侍之南中丞在直學士之南(各少空)並西向北
上親王使相在御榻之西稍南(使相稍却)樞密在其西次節
度使次留後觀察使次廂都指揮使軍都指揮使又在
其西太尉在樞密之南左右金吾衛左右衛諸衛上將
軍在節度使之南(諸衛上將軍稍却)大遼使副使在將軍之南
(比節度使稍却副使又稍却)防禦使團練使刺史在軍都指揮使之
南(各少空)並東向北上秘書監至朝奉大夫並夏國使副
在東朵殿(量地布座少卿以次升至朝奉郎如尚書有餘席以次升官多郎遷益損於廊上夏國使)
(副在南楹間)諸軍都虞侯在其東並西向北上(如東朵殿百官員多郎併)
(在西朵殿)宗室遥郡團練使以上外官大將軍至副率并高
麗交州使副在西朵殿(高麗交州使副在南楹間)諸軍都虞侯在其
西並東向北上文臣通直郎以上在東廊諸軍正副指
揮使在其南次諸方及海外蕃客(如止一國即在西廊)次夏國人
從又在其南並西向北上諸軍正副指揮使在西廊大
遼人從在其南次諸方海外蕃客次高麗上中節次交
州職員又在其南並東向北上東閤門客省四方館承
受御史臺知班太常寺禮直官舍人引三公宰相親王
使相宗室文武百僚諸方及海外蕃客并人從等各就
位(三公親王以下分東西相向序立諸方及海外蕃客在大遼人從之西高麗上中節人從在蕃客之西交)
(州職員又在其西並北向東上夏國人從在宫架東南蕃客之東並北向西上)禮直官舍人先
引左輔版奏中嚴少頃又版奏外辦皇帝服通天冠絳
紗袍簾卷大樂正令撞黃鐘之鐘右五鐘皆應内侍承
旨索扇扇合殿上鳴鞭皇帝御輿出東閣協律郎跪俯
伏舉麾興工鼓柷宫架奏乾安之樂皇帝出自東房降
輿即御座南向簾卷内侍又贊扇開殿下鳴鞭戛敔樂
止爐烟升禮直官通事舍人引班首以下横行北向(西省官學)
(士侍制上將軍以下依舊東西相向立)典儀曰拜贊者承傳在位官皆再
拜隨拜三稱萬歲引班首以下分班東西序立禮直官
引殿中監少監升殿詣酒尊所次禮直官舍人引光禄
卿詣横街南承制位北向俯伏跪奏稱光禄卿具官臣
某言請允羣臣上夀俯伏興躬禮直官舍人引左輔詣
東階東上閤門官接引升進御榻前躬承旨退臨折檻
稍東西向曰制可左輔少退舍人曰拜光禄卿再拜訖
贊祇候復本班内侍進御茶牀次殿侍於横街南酹酒
訖禮直官舍人引三公親王以下横行北向典儀曰拜
賀者承𫝊在位官皆再拜隨拜三稱萬歲禮直官通事
舍人太常博士引上公自東階升詣酒尊所北向殿中
監以爵授上公上公搢笏受爵詣御榻前少東西向立
尚醖典御開爵殿中少監注酒於爵訖(凡進酒皆典御開爵殿中少監)
(注酒)禮直官太常博士東上閤門官引上公升榻詣御座
前躬進皇帝執爵上公執盤虚跪興降榻以盤授殿中
監上公執笏詣御榻前俯伏跪(百僚皆躬)奏稱文武百僚上
公具官臣某等稽首言元正首祚(冬至云天正長至)臣等不勝
大慶謹上萬歲夀俛㐲興(百僚直身立)引退降階復位典儀
曰拜贊者承𫝊在位官皆再拜三稱萬歲躬禮直官引
左輔詣御榻前承旨退西向宣曰舉公等觴典儀曰拜
贊者承傳在位官皆再拜隨拜三稱萬歲引班首以下
分班東西序立禮直官通事舍人太常博士引上公自
東階升至殿中監前北向搢笏受盤升榻詣御座前西
向立皇帝舉第一爵宫架作和安之樂飲訖樂止上公
受虛爵訖虛跪興降榻以爵授殿中監訖執笏引降階
班首以下復北向位立定典儀曰拜贊者承傳在位官
皆再拜搢笏舞蹈又拜(宗室遥郡刺史及武功大夫以下并伎術官並退門外賜酒)
禮直官舍人引左輔自東階升進御榻前俯伏跪奏稱
左輔具官臣某言請延公王等升殿俯伏興降階復位
次引左輔詣御榻前躬取旨西向稱有制典儀曰拜贊
者承傳在位官皆再拜宣曰延公王等升殿左輔退典
儀曰拜贊者承傳在位官皆再拜搢笏舞蹈又拜禮直
官舍人引公王以下升殿两廊羣臣並立於席後殿中
監升榻詣御座東西向進皇帝第二爵酒(第三第四爵進酒並如上)
(儀上進酒舍人臣僚起立席後進酒訖贊就座)登歌奏某曲(元正冬至上夀登歌曲名樂章並每)
(年命詞臣取歲中所有祥瑞撰第二第三第四爵並同)飲訖樂止殿中監受虛爵
殿上羣臣就横行位不升殿者於席後立舍人曰各賜
酒舍人曰拜贊者承傳上下羣臣皆再拜隨拜三稱萬
歲舍人曰就座羣臣皆坐太官令行羣官酒羣臣搢笏
受酒宫架作正安之樂文舞入立宫架北觴行一周(凡酒)
(巡周並太官令奏)宫架奏天下化成之舞三成止出殿中監進
皇帝第三爵酒羣臣立於席後登歌奏某曲飲訖樂止
殿中監受爵舍人曰就座羣臣皆坐太官令行羣臣酒
宫架作正安之樂武舞入觴行一周樂止尚食典御奉
御進食置御座前太官設羣臣食宫架奏四夷來王之
舞三成止出殿中監進皇帝第四爵酒登歌奏某曲太
官令行羣臣酒並如第二爵之儀觴行一周樂止舍人
曰可起羣臣皆立於席後禮直官舍人引左輔詣御榻
前俯伏跪奏稱左輔具官臣某言禮畢俯伏興羣臣俱
降復位立定典儀曰拜贊者承傳在位官皆再拜搢笏
舞蹈又再拜訖分東西序立内侍承旨索扇扇合簾降
鳴鞭大樂正令撞𬎼賓之鐘左五鐘皆應協律郎俯伏
跪舉麾興工鼓柷奏乾安之樂皇帝降座御輿入自東
房還東閤侍衛如來儀内侍又贊扇開戞敔樂止禮直
官通事舍人引左輔版奏解嚴所司承旨放仗在位官
皆再拜退宣詞令於横街南慰勞將士(隨詞逐句應喏)再拜退
次大晟府樂工退
政和五禮新儀卷一百三十八
