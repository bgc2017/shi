政和五禮新儀卷一百二十二
吉禮
釋奠武成王儀
時日
齋戒
陳設
省饌
行事
時日
太常寺預于隔季以仲春上戊(仲秋上戊)釋奠昭烈武成王
關太史局太史局以其日報太常寺太常寺参酌訖具
時日散告
齋戒
前釋奠五日應行事執事官致齋三日治事如故宿于
正寝不弔喪問疾作樂判書刑殺文書决罰罪人及與
穢惡致齋二日(光禄少卿太官令齋一日)一日于本司(無本司者于太常齋舍質)
(明詣齋所)惟釋奠事得行其餘悉禁前一日質明並赴祠所
官給酒饌釋奠官已齋而闕者通攝行事
陳設
前釋奠一日儀鸞司設行事執事官次于祠所前一日
光禄牽牲詣祠所次陳禮饌于殿之東南南向太常設
齋饌于位版禮饌之南三獻官在南北向西上分奠官
位于其後監察御史在西東向光禄卿大樂令奉禮郎
太祝太官在東西向北上(凡奉禮郎以下位皆稍却)大晟設登歌之
樂于殿上前楹間稍南北向釋奠日丑前五刻禮直官
贊者諸司職掌各服其服太常設幣篚各于神位之左
(幣以白)祝版各于神位之右置于坫次設祭器皆藉以席
光禄實之正配位各左十籩為三行以左為上(第一行乾䕩在)
(前乾棗形䀋魚鱐次之第二行鹿脯在前榛實乾桃次之第三行菱在前芡栗次之)右十豆為三
行以左為上(第一行芹菹在前筍菹葵菹菁菹次之第二行韮在前魚醢兔醢次之第三行䐁拍)
(在前鹿臡醓醢次之)爼二一在籩前(實以羊腥七體兩髀兩肩兩脇并脊兩髀在兩端兩肩兩)
(脅次之脊在中)一在豆前(實以豕腥七體其載如羊)又設爼六在豆右為三
重以北為上(第一重一實以羊腥腸胃肺離肺一在上端刌肺三次之腸三胃三又次之一實以)
(豕腥膚九横載第二重一實以羊熟腸胃肺一實以豕熟膚其載如腥第三重一實以羊熟十一體肩臂臑肫)
(胳正脊一直脊一横脊一長脅一短脅一代脅一皆二骨以並肩臂臑在上端肫胳在下端脊在中一實以豕)
(熟十一體其載如羊皆羊在左豕在右)簠二簋二在籩豆外二爼間簠在
左簋在右(簠實以稻粱粱在稻前簋實以黍稷稷在黍前)鉶三在籩豆間(一在前二)
(在後實以羹加芼滑)登二一在鉶前(實以大羹)一在籩左(實以肝膋)槃一在
鉶後(實以毛血)設犧尊四象尊四為二重在殿上前楹閒北
向西上犧尊在前皆有坫加勺幂為酌尊(犧尊一實明水為上尊餘)
(實泛齊代以祠祭法酒亞終獻酌之)又設太尊二山尊二在神位前(太尊一實)
(泛齊山尊一實醴齊各以一尊實明水)著尊二犧尊二象尊二壺尊六在
殿下(著尊一實盎齊犧尊一實醍齊象尊一實沉齊各以一尊實明水壺尊三實玄酒三實三酒明水玄)
(酒皆在上)俱北向西上加幂五齊三酒皆設而不酌藉以席
又設諸從祀位祭器每位各左二籩(栗在前鹿脯次之)右二豆
(菁菹在前鹿臡次之)爼一在籩豆間(實以羊豕腥肉)簠一在籩南(實以稷)簋
一在豆南(實以黍)爵一在籩豆之南兩廡各設象尊二(實以)
(祠祭法酒)太常設祝于神位前洗二于東階之東(盥洗在東爵洗在西)
罍在洗東加勺篚在西南肆實以巾(若爵洗之篚則又實以爵加坫)執
罍篚者位于其後設揖位于南神門外三獻官在西東
向奉禮郎太祝太官令位其後俱西向光禄少卿席位
于監察御史位之東本學陪位生員位其後俱北向西
上又設監察御史位于殿上樂虡之北在西東向奉禮
郎太祝在東西向北大樂令于樂虡北太官令于酌尊
所俱北向
省饌
前釋奠一日行事執事官集初獻齋所肄儀太祝習讀
祝文及視幣次禮直官贊者分引行事執事官就省饌
位(凡初獻行事禮直官引餘官皆贊者引)立定禮直官贊揖所司省饌具
畢禮直官贊省饌畢訖俱還齋所次引監察御史詣厨
省鑊視祭器濯滌及視牲充腯乃還齋所未後一刻太
官令帥宰人以鸞刀割牲祝史以槃取毛血置于饌所
遂烹牲晡後有司帥其属掃除殿之内外訖還齋所
行事
釋奠日丑前五刻(行事春用丑時七刻秋用丑時一刻)初獻以下並赴祠所就
次太官令帥其屬實饌具畢次引光禄少卿入就殿下席位
北向立贊者曰再拜光禄少卿再拜升自東階(凡行事執事官升降皆自)
(東階)點視饌禮畢次引監察御史升殿點閱陳設糾察不如儀
者(凡點視及點閱皆先詣正位)光禄少卿還齊所餘官各服祭服引行事
執事官詣南神門外揖位立定禮直官贊揖次引大樂令先
入就殿下席位北向贊者曰再拜大樂令再拜升殿就位次
引監察御史奉禮郎太祝太官令入就殿下位北向立次
引三獻官入就殿下席位西向立禮直官稍前贊有司謹具
請行事凝安之樂作三成止贊者曰再拜在位者皆再拜
次引監察御史奉禮郎太祝太官令俱升殿各就位立定
次引初獻詣盥洗位同安之樂作(凡初獻升降行止皆作同安之樂)至洗
位北向立搢笏盥手帨手訖執笏升詣武成王位前北向
立樂止明安之樂作搢笏跪次引奉禮郎進笏西向跪執
事者以幣授奉禮郎奉禮郎奉幣授初獻執笏興先詣少
傅留侯位前北向立初獻受幣奠訖執笏伏俛興少退
再拜次詣配位前行禮搢笏如上儀樂止奉禮郎復位
初獻將降階樂作復位樂止少頃引初獻再詣盥洗位
樂作至洗位北向搢笏盥手帨手執笏詣爵洗位北向
立搢笏洗爵以授執事者執笏升詣正位酌尊所西向
立樂止成安之樂作執事者以爵授初獻初獻搢笏執
爵執尊者舉幂太官令酌犧尊之泛齊訖先詣少傅留
侯酌尊所北向立初獻以爵授執事者執笏詣武成王
神位前北向立搢笏跪執事者以爵授初獻初獻執爵
三祭酒奠爵執笏俛伏興少立樂止次引太祝詣神位
前東向搢笏跪讀祝文讀訖執笏興先詣少傅留侯神
位前南向立初獻再拜次詣配位行禮並如上儀太官
令復詣正位酌尊所太祝復位初獻將降階樂作復位
樂止次引亞獻詣盥洗位北向立搢笏盥手帨手執笏
詣洗位北向搢笏洗爵拭爵以授執事者執笏升詣正
位酌尊所西向立成安之樂作執事者以爵授亞獻搢
笏執爵執尊者舉幂太官令酌象尊之醴齊訖先詣少
傅留侯位酌尊所北向立亞獻以爵授執事者執笏升
詣武成王位前北向立搢笏跪執事者以爵授亞獻亞
獻執爵三祭酒奠爵執笏俛伏興少退再拜次詣少傅
留侯神位前行禮並如上儀樂止降復位次引終獻詣
洗升殿行禮並如亞獻之儀降復位初獻將升引分
奠官詣盥洗盥手帨手訖引詣殿内及兩廡諸神位搢
笏跪執爵三祭酒奠爵執笏俛伏興再拜在位者皆再
拜送神疑安之樂作一成止次引三獻官分奠官詣望
瘞位有司各詣神位前取幣祝版置于瘞坎次引監察
御史大樂令奉禮郎太祝詣望瘞位立定禮直官曰可
瘞寘土半坎(凡瘞皆先省視訖乃瘞)初獻以下詣南神門外揖位
立定禮直官贊禮畢揖訖退太官令帥其属徹禮饌監
察御史詣殿上監視收徹訖乃退
政和五禮新儀卷一百二十二
