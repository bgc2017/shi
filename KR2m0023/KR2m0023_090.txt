政和五禮新儀卷八十四
吉禮
祭皇地祗儀(有司行事)
時日
齋戒
奏告
陳設
省牲器
奠玉幣
進熟
望瘞
時日
太常寺預于隔季以夏至日祭皇地祗于方壇關大史
局太史局以其日報太常寺太常寺參酌訖具時日散
告
齋戒
前祭十日受誓戒于尚書省其日五鼓贊者設位版于
公相廳下初獻官在左刑部尚書在右並南向亞終獻
禮官位于其南稍東北向西上分獻官位其後監察御
史位于其西稍北東向戸部尚書大司樂光禄卿大樂
令光禄丞位于其南稍西北向東上(凡設大樂令以下位皆稍却若冬祀)
(大禮年上公攝事增讀冊舉册官位在光禄卿下其揖位省牲省饌位並准此)奉禮協律即太
祝郊社太官令位于其東西向北上質明贊者引行事
執事官就位立定禮直官引初獻降階就位禮直官贊
揖在位者對揖初獻搢笏讀誓文云某月某日夏至祭
皇地祗各揚其職不共其事國有常刑讀訖執笏禮直
官贊奉禮協律郎太祝郊社太官令先退餘官對拜乃
退散齋七日治事如故宿于正寢不弔喪問疾作樂判
書刑殺文書决罰罪人及與穢惡致齋三日(光禄卿丞太官令齋)
(一日)二日于本司(無本司者于太常齋舍質明至齋所)唯祭事得行其餘悉
禁前祭一日質明俱至祠所齋宫官給酒饌祭官已齋而
闕者通攝行事(若冬祀大禮年上公攝事未受誓戒前贊者引亞獻以下立于階下亞獻禮部)
(尚書終獻太常卿讀册舉册官大樂令分獻官協律郎太官令西向北上戶部尚書刑部尚書光禄卿監察御)
(史禮直官光禄丞奉禮郎太祝郊社令東向北上立定禮直官引初獻入就南向位贊揖訖歸次以俟受誓)
奏告
前祭二日奏告太祖皇帝室如常告之儀
陳設
前祭三日儀鸞司設行事執事官次於壇東壝門之外
及齋宫之内隨地之宜設饌幔于内壝東門外道北南
向前二日光禄牽牲詣祠所前一日郊社令帥其屬掃
除壇之上下太常設正配神位席太史設正配神位版
於壇上(凡設神位版皆郊社令監視)太常設祭器(凡設祭器皆藉以席籩豆又加巾盖)
以俟告潔(既畢權徹)光禄陳牲于卯階之東南内壝之外西
向祝史各位於牲後太常設省牲位於牲西三獻官禮
官在南北向分獻官在其後戶部尚書大司樂光禄卿
大樂令光禄丞奉禮協律郎太祝郊社太官令在北南
向俱西上(凡設大樂令光禄丞以下位皆稍却)監察御史於戶部尚書之
西少絶光禄陳禮饌於壇之東南内壝之外南向太常
設省饌位版於禮饌之南三獻官禮官在南北向西上
分獻官在其後監察御史在西東向戶部尚書大司樂
光禄卿大樂令光禄丞奉禮協律郎太祝郊社太官令
在東西向北上大晟設登歌之樂於壇上稍南北向西
上設宫架於壇南内壝之外立舞表于酇綴之間祭日
丑時五刻禮直官贊者諸司職掌各服其服太常設神
位席太史設神位版於壇之上下皇地祗位於壇上北
方南向席以槀秸太祖皇帝位於壇上東方西向席以
蒲木神句芒東嶽於壇第一龕東鎮海瀆於第二龕東
山林川澤於壇下東丘陵墳衍原隰於内壝之内皆在
夘階之北以南為上神州地祗火神祝融南嶽於壇第
一龕南鎮海瀆於第二龕南山林川澤於壇下南丘陵
墳衍原隰於内壝之内皆在午階之東以西為上土神
后土中嶽於壇第一龕中鎮於第二龕中山林川澤於
壇下中丘陵墳衍原隰於内壝之内皆在午階之西以
西為上金神蓐收西嶽于壇第一龕西鎮海瀆于第二
龕崑崙西山林川澤于壇下西丘陵墳衍原隰于大壝
之内皆在酉階之南以北為上水神玄冥北嶽于壇第
一龕北鎮海瀆于第二龕北山林川澤于壇下北丘陵
墳衍原隰于内壝之内皆在子階之西以東為上神州
地祗席以槀秸餘以莞席皆内向太常陳玉於神位之
左(玉以黃琮盛以匣瘞玉用珉)禮神之玉奠于神前瘞玉加于幣(配位)
(不用玉)陳幣篚各于神位之左(幣以黃)祝版各于神位之右
置于坫(若冬祀大禮年上公攝事則用行冊置于案)太常設祭器光禄實之
正配位各左十有二籩為三行以右為上(第一行形塩在前魚鱐糗)
(餌粉餈次之第二行榛實在前乾桃乾䕩乾棗次之第三行菱在前茨㮚鹿脯次之)右十有二豆
為三行以左為上(第一行芹菹在前筍䈌葵菹菁菹次之第二行韮菹在前&KR0008;食魚醢兔醢次之第三)
(行豚拍在前鹿之臡醓醢糁食次)俎三一在籩前(實以牛腥七體兩髀兩肩兩脅次之脊在中)二在
豆右為二重以北為上(第一重實以牛腥腸胃肺離肺一在上端刌肺三次之腸三胃三又)
(次之第二行寔以牛熟腸胃肺其載如腥若配位即以東為上)豋一在籩豆間(寔以大羹)盤
一在豋前(實以毛血)簠二簋二在籩豆外簠在左簋在右(簠實)
(以稻粱粱在稻前簋實以黍稷稷在黍前)設泰尊五山尊五為二重在壇上
東南隅北向西上(配位即設于正位酒尊之東)泰尊在前皆有坫加
勺冪為酌尊(泰尊一實明水為上尊餘皆實以泛齊代以供内法酒初獻酌之山尊一實明水為)
(上尊餘實以醴齊代以祠祭法酒亞獻酌之)又設泰尊二山尊二在神前(泰尊)
(一實泛齊山尊一實醴齊各以一尊實明水)著尊二犧尊二在午階之西第
一龕(著尊一實盎齊犧尊一實醴齊各以一尊實明水若配位即設於酉階之北第一龕)象尊二
壺尊六在壇下午階之西(象尊一實明水一實沈齊壺尊三實玄酒三實三酒明水)
(玄酒皆在上若配位即設于壇下酉階之北)俱北向西上(若配位即東向北上)皆加冪
五齊三酒設而不酌第一龕神州地祗五行五官五嶽
中鎮等每神位前左四籩為二行以右為上(第一行乾棗在前形)
(鹽次之第二行栗在前鹿脯次之)右四豆為二行以右為上(第一行芹菹在前菁)
(菹次之第二行兔醢在前鹿臡次之)爼一在籩豆外(實以羊豕腥肉)簠一簋一在
爼前簠在左簋在右(簠實以稷簋實以黍)登一在籩豆外(實以大羹)盤
一在登後(實以毛血惟神州地祗五官位用之)爵一在爼前加坫(實以祠祭法酒)
第二龕及壇下内壝之内各左二籩(㮚在前鹿脯次之)右二豆
(菁菹在前鹿臡次之)爼一在籩豆外(實以羊豕腥肉)爵一次之(實以祠祭法酒)簠
一簋一在爵之前簠在左簋在右(簠實以稷簋實以黍)神州地祗
五行五官五嶽每方各設犧尊二象尊二五方鎮及海
瀆每方各設山尊二山林川澤每方各設蜃尊二丘陵
墳衍原隰每方各設散尊二皆加勺冪(皆一實明水一實祠祭法酒)
太常設燭于神位前又設爼二于饌幔内洗二于卯階
之東北向(盥洗在東爵洗在西)罍在洗東加勺篚在洗西南肆實
以巾(若爵洗之篚則又實以爵加坫)禮官分獻官盥洗各于陛道之左
俱内向執罍篚者位于其後又設揖位于卯階之東内
壝之外如省牲之位(惟不設光禄卿丞位)開瘞坎于壇下子階之
北壬地方深取足容物南出陛設望瘞位於卯階之東
南内壝之内如省饌之位(唯不設光禄卿丞太官令位)又設三獻官
禮官席位于卯階之東北西向南上分獻官位其後戶
部尚書席位于卯階之東南西向設監察御史席位于
午階之南北向(若冬祀大禮年上公攝事增讀册官位在監察御史之西)奉禮郎太
祝郊社太官令位于其後大司樂大樂令席位于監察
御史之東協律郎位于其後光禄卿席位于大司樂之
東俱北向西上又設監察御史位于壇上樂簴之北在
西東向奉禮郎太祝郊社令在東西向北上(若冬祀大禮年上公)
(攝事增讀冊舉冊官位在奉禮郎之上)大樂令于樂簴之北大官令于酌
尊所俱北向協律郎二一位於壇上樂簴之西一位于
宫架之西北俱東向大司樂位于宫架之北北向
省牲器
前祀一日行事執事官集初獻齋所肄儀太祝習讀祝
文視玉幣及神位版訖並赴壇所各就次禮直官贊者
分引行事執事官詣壇東省牲位(凡初獻行事禮直官引餘官皆贊者引)
立定禮直官贊揖次引大司樂入行樂架次引監察御
史升自夘階(凡行事執事官升降皆自卯階)視滌濯執事者舉冪曰㓗
降復位禮直官稍前曰告㓗畢請省牲太祝出班廵牲
一匝詣初獻前西向躬曰充退復位光禄丞出班廵牲
一匝詣初獻前西向躬曰循退復位禮直官贊省牲
畢請就省饌位揖訖引行事執事官各就位立定禮直
官贊揖所司省饌具畢禮直官贊省饌訖俱還齋所光
禄丞太祝以次牽牲詣厨授太官令次引監察御史詣
厨省鼎鑊視祭器滌溉協律郎展視樂器乃還齋所未後一刻
太官令帥宰人以鸞刀割牲祝史以盤取毛血各置于饌
所遂烹牲晡後郊社令帥其屬掃除壇之上下訖還齋所
奠玉幣
祭日丑時五刻(行事用丑時七刻)初獻以下並赴壇所就次郊
社令先入視設神位版訖退樂正帥工人二舞入就位
(登歌工人候監察御史點閱訖升階各就位)次太官令帥其屬寔饌具畢次
引光禄卿入詣午階之南席位北向立贊者曰再拜光
禄卿再拜升壇點視禮饌畢次因監察御史升壇點閱
陳設糾察不如儀者(凡點視及點閱皆先詣正位)光禄卿還齋所餘
官各服祭服次引行事執事官皆詣卯階東内壝外揖
位立定禮直官贊揖次引大司樂大樂令協律郎先入
就午階南席位北向立贊者曰再拜大司樂以下皆再
拜各就位次引監察御史奉禮郎太祝郊社令太官令
入就午階南席位北向立(若冬祀大禮年上公攝事則又引讀冊舉冊官)次引
初獻戶部尚書亞終獻禮直分獻官各入就卯階東席
位西向立禮直官稍前贊有司謹具請行事協律郎跪
俛伏舉麾興工鼓柷宫架作寧安之樂諸靈錫慶之舞
八成偃麾戞敔樂止(凡樂皆協律即跪俛伏舉麾興工鼔柷而後作偃麾戞敔而後止)
光禄瘞血訖贊者曰再拜在位者皆再拜次引監察御
史奉禮郎太祝郊社太官令升壇各就位立定(太官令就正位)
(酌尊所)次引初獻詣盥洗位宫架正安之樂作(凡初獻升降行止皆)
(作正安之樂)至洗位北向立搢笏盥手帨手執笏升壇樂止
登歌樂作至皇地祗神位前北向立樂止登歌嘉安之
樂作搢笏跪次引奉禮郎搢笏西向跪執事者以玉幣
授奉禮郎奉禮郎奉玉幣授初獻訖執笏興先詣太
祖皇帝神位前北向立初獻受玉幣奠訖執笏俛伏興
再拜樂止次引初獻至太祖皇帝神位前東向立(酌獻詣配)
(位凖此)奠玉幣如上儀(惟登歌作恭安之樂)樂止奉禮郎復位初獻
將降壇登歌樂作降階樂止宫架樂作復位樂止
進熟
祭日有司設鼎二于神厨各在鑊右光禄帥進饌者詣
厨以匕升牛于鑊實於一鼎(肩臂臑肫胳正脊一直脊一横脊一長脅一短脅一)
(代脅一皆二骨以並正配位各設一鼎)皆設扄冪祝史對舉入設于饌幔
内俟初獻既升奠玉幣入陳于卯階下西向南上祝史
抽扄委于鼎右除冪初鼎序入有司執七及爼以從至
卯階下各設于鼎西七加于鼎光禄以七升牛載于一
爼(肩臂臑肫胳在下端脊脅在中正配位各設爼)鼎先退次引戶部尚書詣卯
階下搢笏奉爼升壇宫架豐安之樂作詣皇地祗神位
前北向跪奠執笏俛伏興有司設于豆前次詣太祖皇
帝神位前奉爼如上儀樂止俱降復位初奠爼訖引太
祝取菹擩于醢祭于豆間三又取黍稷肺祭如初俱藉
以茅退復位次引初獻再詣盥洗位宫架樂作至洗位
北向立搢笏盥手帨手執笏詣爵洗位北向立搢笏洗
爵拭爵以授執事者執笏升壇樂止登歌樂作詣正位
酌尊所西向立樂止登歌嘉安之樂作執事者以爵授
初獻初獻搢笏執爵執尊者舉冪太官令酌太尊之泛
齊訖先詣配位酌尊所北向立初獻以爵授執事者執
笏詣皇地祗神位前北向立搢笏跪執事者以爵授初
獻初獻執爵祭酒三祭于茅苴奠爵執笏俛伏興少立
樂止次引太祝于神位前東向立搢笏跪讀祝文讀訖
執笏興先詣太祖皇帝神位前南向立(若冬祀大禮年上公攝事則次)
(引讀册官詣神位之右舉册官搢笏跪讀冊官東向搢笏跪讀册文讀訖各執笏興先詣配帝神位前南向立)
初獻再拜次詣太祖皇帝神位前酌獻並如上儀(惟登歌作)
(英安之樂)太官令復詣正位酌尊所太祝復位初獻將降壇
登歌樂作降階樂止宫架樂作復位樂止文舞退武舞
進宫架威安之樂作舞者立定樂止次引亞獻詣盥洗
位北向立搢笏盥手帨手執笏詣爵洗位北向立搢笏
洗爵拭爵以授執事執笏升壇詣正位酌尊所西向立
宫架作乂安之樂嚴恭將事之舞執事者以爵授亞獻
亞獻搢笏執爵執尊者舉冪太官令酌山尊之醴齊訖
先詣配位酌尊所北向立亞獻以爵授執事執笏詣皇地
祗神位前北向立搢笏跪執事者以爵授亞獻亞獻執
爵祭酒三祭于茅苴奠爵執笏俛伏興再拜次詣太祖
皇帝神位前行禮並如上儀訖樂止降復位次引終獻詣
洗及升壇行禮並如亞獻之儀降復位初亞獻將獻升
分引禮官及分獻官各詣盥洗位搢笏盥手帨手執笏
詣諸從祀神位前搢笏跪奠幣執爵三祭酒奠爵(神位無幣)
(者但祭酒)執笏俛伏興再拜復位次引太祝詣正配神位前
徹籩豆(籩豆各一少移故處)登歌和安之樂作卒徹樂止次引郊
社令束茅訖俱復位禮直官曰賜胙贊者承傳曰賜胙
再拜送神宫架寧安之樂作一成止
望瘞
初寧安之樂畢引三獻官戶部尚書禮官分獻官詣望
瘞位宫架樂作至位樂止有司各詣神位前取玉幣祝
版饌物及牲之左髀束茅寘於瘞坎(若冬祀大禮年上公攝事則又取祝)
(册置於瘞坎)次引監察御史大司樂大樂令奉禮協律郎太
祝郊社令詣望瘞位(若冬祀大禮年上公攝事則又引讀册舉册官)立定禮直
官曰瘞寘土半坎(凡瘞皆先省視訖乃瘞)次引初獻以下詣東壝
門外揖位立禮直官贊禮畢揖訖退太官令帥其屬徹
禮饌次引監察御史詣壇監視收徹訖還齋所光禄以
胙奉進監察御史就位展視訖光禄卿望闕再拜乃退
政和五禮新儀卷八十四
