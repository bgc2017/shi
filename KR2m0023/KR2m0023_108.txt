政和五禮新儀卷一百二
吉禮
皇帝時享太廟儀上
時日
齋戒
陳設
車駕自大慶殿詣太廟
省牲器
晨祼
饋食
車駕還内
時日
前期降御札以來年孟春時享太廟(夏享准此若秋享冬享時即云以今)
(年某月時享太廟)太常寺帖太史局擇日太史局擇日報太常
寺太常寺參酌訖申奏具時日散告(若臘享即不帖太史局擇日但具時)
(日散告)
齋戒
前享十日質明有司設行事及助祭文武百官位
於朝堂太宰刑部尚書在北南向太宰在左刑部
尚書在右(刑部尚書稍却)行事大司樂光祿卿大樂令光
祿丞功臣獻官在南(如廟獻即設行事太宰左丞在南吏部戶部禮部兵部工部尚)
(書吏部禮部侍郎及司樂以下位在其南凡設大樂令以下位皆稍却)執事官又在其
南俱北向西上監察御史位二在西東向讀册舉册
官奉禮協律即太祝郊社太官令在東西向俱北上
(奉禮即以下位皆稍却)設助祭文武百官位於行事官之南又
設行事及助祭親王宗室位於太廟齋坊少宰刑
部侍郎在北南向少宰在左刑部侍郎在右(刑部侍郎)
(稍却)亞終獻在南北向西上親王及行事執事助祭
宗室在東西向北上東上閤門御史臺太常寺以下
分引羣官各就位(凡將引行事助祭文武百官立班即御史臺引殿中侍御史一員先)
(入就位)太宰讀誓于朝堂刑部尚書涖之少宰讀誓於太
廟齋坊刑部侍郎涖之誓文曰今年某月某日孟春(夏云)
(孟夏秋云孟秋冬云孟冬臘云季冬臘日)皇帝時享太廟(如廟獻即云前一日朝獻景靈宫)
各揚其職其或不恭國有常刑讀訖(内朝堂執事官奉禮郎以下文官宣)
(德郎以下武官從義郎以下皆退)餘官並對拜訖退皇帝散齋七日於
别殿致齋三日(三日於大慶殿一日於太廟)凡散齋不弔喪問疾作
樂有司不奏刑殺文書致齋日前後殿不視事唯行享
事前致齋一日殿中監帥其尚舍鋪御座於大慶殿當中
南向設東西房於御座之左右稍北又設西閣及齋室
於殿後之左殿上前楹施簾致齋之日質明有司陳法
駕鹵簿於宣德門外尚輦陳平輦於垂拱殿庭文武百
官俱就次各服其服東上閤門奏請皇帝未後詣齋室
通事舍人等自下分引知樞密院事以下詣垂拱殿庭
立班東上閤門附内侍進班齊牌垂拱殿簾降皇帝乘
輦出至殿上少駐輦官迎駕自贊常起居宣輦官上殿
簾卷鳴鞭行門禁衛諸班親從迎駕自贊常起居次舍
人先贊知内侍省官以下常起居次樞密以下通班常
起居贊祇候引駕樞密知客省事以下至簽書東上閤
門官分左右立六尚局應奉官祇應通侍大夫以下武
功大夫以下並先退次管軍臣僚宣名常起居贊祇引
駕並分左右前𨗳輦降東階垂拱殿門外禁衛諸班親
從自贊常起居次行宫使御營廵檢一班常起居(如通侍大)
(夫以下知客省事以下武功大夫以下知内侍兩省帶御器械官充行宫使御營廵檢各歸本班)至大
慶殿後閣降輦入西閣大慶簾降前導官並就次易朝
服詣御榻前分左右侍立(知樞密院事簽書樞密院事在東西向左輔一員在知樞密院)
(事之北贊拜東上閤門官一員又在其北並西向知客省事以下在簽書樞密院事之南稍東西向北上簽書)
(客省事以下又在其南稍却)通事舍人等分引行事執事文武助祭
官各綪結佩入詣大慶殿庭立班次引禮部侍郎奏請
中嚴侍臣詣幄奉迎内外符寶郎奉寶先出陳於御榻
之左右少頃引禮部侍郎奏外辦皇帝服通天冠絳紗
袍綪結佩出西閣乘輿稱警蹕侍衛如常儀由西房至
御榻西降輿皇帝即御座南向侍臣夾侍贊拜東上閤
門官於榻前贊樞密以下拜殿之上下應在位官皆再
拜(東上閤門官贊拜訖轉身北向隨拜畢西向贊各祇候)次禮直官引左輔詣御
座前俛伏跪奏左輔具官臣某言請皇帝降座就齋室
奏訖俛伏興還侍位(凡左輔奏請准此)皇帝降座乘輿由東房
入齋室侍臣各還所司直衛者如常儀通事舍人分引
行事執事文武助祭官以次出(三省親王樞密宗室起居問聖體並如上儀)
應行事執事助祭官及從升者並散齋七日宿於正寢
致齋三日各宿于其次(三省樞密院官各宿于本廳及都堂侍從官并尚書侍郎分宿)
(于秘書省中書後省餘官内庭有所司者各宿于其司諸方客使許赴陪位者各宿于其次)凡散齋
治事如故唯不弔喪問疾作樂判書刑殺文書决罸罪
人及與穢惡致齋之日官給酒饌唯享事得行其餘悉
禁與享之官已齋而闕者通攝行事
陳設
前享三日殿中監帥其屬尚舍設大次于太廟東門外
道北南向小次于阼階東稍南西向儀鸞司設文武侍臣
次于大次之前隨地之宜行事助祭官宗室及有司次
于廟之内外設東方南方客使次于文官之後西方北
方客使次于武官之後設饌幔于廟南門之外東西相
向(每室設饌幔各一)又設七祀次一于殿下横街之北道西東
向又設配享功臣次于殿下横街之南道之東西相向
(每室配享功臣各為一次)前享二日宫闈令帥其屬掃除廟之内外
開瘞坎于殿西階之東南方深取足容物南出陛太常
設七祀燎柴于齋宫内光禄牽牲詣祠所大晟陳登歌
之樂于殿前楹間稍南北向設宫架于庭中立舞表于
鄼綴之間戶部陳諸州歲貢于宫架南龜為前列金次
之玉帛又次之餘為後東西向前享一日奉禮郎禮直
官設皇帝位版于阼階上飲福位于東序俱西向贊
者設亞終獻位于小次南稍東助祭親王宗室使相
在其南進幣爵酒官受爵酒官奉幣官薦牛俎官薦
籩豆官薦牛俎豕魚俎官受幣罍奉爵官奉瓉槃官
進摶黍官舉册官七祀獻官在助祭宗室使相之南並
西向北上大禮使位于西階之西稍南(與亞終獻班相對)行事
光禄卿讀册官光禄丞功臣獻官在其西助祭宰相使
相位大禮使之南執政在其西又設監察御史位二于
西階下俱東向北上奉禮郎太祝太官令于東階下俱
西向北上協律即二一于殿上前楹間一于宫架西北俱
東向大樂令于登歌樂虡北大司樂于宫架北良醖令
于酌尊所俱北向又設助祭文武羣官宗室于横街之
南諸方客使位于廟門之外随其方國光禄陳牲于東
神門外當門西向以南為上祝史各位於牲後太常設
省牲位于牲西大禮使進幣爵酒官受爵酒官奉幣官
受幣官罍洗奉爵官奉瓉槃官位於道南北向西上七
祀配享功臣獻官在後荐牛爼官荐籩豆官大司樂光
禄卿進摶黍官讀册舉册官大樂令光禄丞奉禮協律
郎太祝太官令宫闈令位道北南向北上(大樂令以下位皆稍却)
監察御史在荐爼官之右異上位稍却光禄設禮饌于
東神門外道北南向太常設省饌位版于禮饌之南大
禮使進幣爵酒官受爵酒官奉幣官罍洗奉爵官奉瓉
槃官位在南北向西上七祀配享功臣獻官在其後監
察御史位二在西南向荐牛爼官薦籩豆官大司樂光
禄卿進搏黍官讀册舉册官大樂令光禄丞奉禮協律
郎太祝太官令宫闈令位在東西向北上禮部帥其属
祝册案于室戶外之右司尊彛帥其属設幣篚于酌尊
所次設籩豆簠簋之位于室戶外每室左十有二籩右十
有二豆俱為四行加豆二于豆前爼四二在籩前二在
豆前各為二重又設爼九在豆右為三重豋一在籩豆
間鉶三在登前簠一簋一在籩豆外四爼間簠在右簋
在右(若夏享秋享則設鑑一在籩之左)設爐炭于室戶外稍前設尊彛之
位每室犧尊五(秋冬臘享即設著尊)象尊五(秋冬臘享即設壺尊)為二重犧
尊在前皆有坫在室戶外之左雞彛一(秋冬臘享即設斝彛)在犧
尊之右鳥彛一(秋冬臘享即設黃彛)在象尊之右皆有舟俱加勺
冪為酌尊又設太尊二山尊二在室著尊二在殿上象
尊二壺尊六在下俱北向西上加冪皆設而不酌太常
設七祀位于殿下横街之北次内(司命戶灶中霤門厲行)又設配
享功臣位于横街之南次内(設韓王趙普周王曺彬位于横街之南道西東向太)
(師薛居正太師石熙載鄭王潘美位在其西太師李沆太師王旦太師李繼隆位又在西又設太師王曾太師)
(呂夷簡侍中曹瑋位於横街之南道東西向司徒韓𤦺太師曾公亮位在其東次舒王王安石位次太師蔡確)
(又在其東俱北上)皆設神位席太廟設神位版于座首司尊彛
設祭器每位左二籩右二豆俎一在神位前爵一次之簠
一簋一在爵之前簠在左簋在右象尊一在籩前加勺
冪又設俎四豆二籩一簠一簋一槃一篚一于南神門
外每室饌幔内設御洗二于阼階下直東霤北向(盥洗在東)
(爵洗在西)罍在洗東加勺篚在洗西南肆實以巾(若爵洗之篚則又實)
(以瓉及爵加坫)設皇帝位于洗南北向内侍酌水位于洗東執
巾位于酌水内侍之北俱西向奉瓉官爵洗西東向又
設亞終獻盥洗爵位于本位之南太官令盥洗于西階
下七祀配享功臣獻官盥洗于從享神位之前(七祀及配享功)
(臣位前盥洗各一)罍篚各設于左右執罍篚者位其後享日丑
前五刻宫闈令開室帥其屬掃除鋪筵在室内北墉下
几在筵上如常儀司尊彛入設祭器大府卿帥其屬入
陳幣于篚(幣以白)光禄卿帥其屬入實籩豆簠簋(籩四行以右為)
(上第一行魚鱐在前糗餌次之第二行乾䕩在前乾棗形塩次之第三行鹿脯在前榛實乾桃次之第四行菱)
(在前茨㮚次之豆四行以左為上第一行芹菹在前筍菹葵菹次之第二行菁菹在前韭苴酏食次之加豆二)
(春實以韭卵夏實以黍魚秋實以黍豚冬實以稲雁簠實以稲簋實以黍登實以大羹鉶實以羹加芼&KR0632;若夏)
(享秋享則籩左之鑑實以冰為之)太官令帥其属入實爼(籩前之爼為二重以北為)
(上第一重以牛腥七體兩髀兩肩兩脅并脊兩脾在兩端两肩兩脅次之脊在中第二重實以羊腥七體其載如)
(牛豆前之爼為二重以北為上第一重實豕腥七體其載如羊第二重實以魚腥十有五縮載豆右之爼九為)
(三重以北為上第一重以牛羊豕牲首各一第二重一實以牛腥腸胃肺離肺一在上端刌肺三次之腸三胄)
(三又次之一實以羊腥腸胃其載如牛一實以豕腥膚九横載第三重一實以牛熟腸胃一實以羊&KR0836;腸胃一)
(實以豕熟膚其載如腥皆牛在左羊在中豕在右)良醖令帥其属入實尊彛(酌尊)
(之齊鳥彛實以明水雞彛實以鬱鬯犠尊實以泛齊象尊實以醴齊太尊實以泛齊山尊實以醴齊著尊實以盎齊犠尊)
(實以醍齊象尊實以沉齊各以一尊實明水壺尊三實三酒三實玄酒明水玄酒皆在上)又實七祀及
配享功臣位禮饌(每位左二籩一在前鹿脯次之右二豆菁菹在前鹿臡次之爼實以羊豕)
(腥肉簠實以稷簋實以黍爵一象尊一實以祠祭法酒)太常設燭於神位前設大
禮使以及行事執事官揖位于東神門外如省牲之位
設望瘞位于瘞坎之南如省饌之位所司陳異寳嘉瑞
及伐國之寳于宫架之南東西相向
政和五禮新儀卷一百二
