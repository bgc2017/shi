政和五禮新儀卷一百七十八
嘉禮
品官昏儀
納采
問名
納吉
納成
請期
親迎
同牢
廟見
見舅姑
醴婦
盥饋
饗婦
舅享送者
姑享婦人送者
納采
前一日主人設賓次于大門外(賓謂夫家之屬使往來者)道右南
向(非南向者各随所向餘放此)其日大昕賓至女氏大門外掌次者
延入次(賓主及行事皆公服不合公服者常服下准此)主人受于廟(無廟者于廳事中間)
(設神位)賓出次立于大門外之西東面主人立于東階下
西面儐者立于主人之左北面受命出于門東西面曰
敢請事賓曰某官以伉儷之重施于某(某官謂主人某謂壻)某官
率循彛典(某官謂壻父)以某將事敢請納采儐者入告主人
曰某之子弗閑于姆訓維是腵脩棗栗之饋未知所以
告虔也其聽命于廟敢不拜嘉儐者出告訖入引主人
迎賓于門外之東西面主人揖賓賓報揖主人入門而
右賓入門而左執鴈者從入以鴈陳于庭三分庭一在
南北向(無鴈者聽用羊餘准此)主人曰請吾子升賓曰某敢辭主
人升東階西面賓升西階東面賓曰敢納采主人西面
再拜訖賓降自西階以出
問名
賓既出立中門外之西東面主人降立于東階西面儐
者進受命出請事賓曰合二姓之好必稽諸龜筮敢請
問名儐者入告主人曰某官恭慎重正昏禮將又加諸
卜某敢不以告儐者出告訖入引主人迎賓于中門外
之東西面主人揖賓賓報揖主人入門而右賓入門而
左執鴈者從入以鴈陳于庭三分庭一在南北向主人
升東階西面賓升西階東面曰敢問名主人西面再拜
訖立于兩楹間西面賓進立于主人之西東面主人曰
某第幾女某氏出賓降自西階出立于中門外之西東
面主人降立于中門内西面儐者進受命出請事賓曰
禮畢儐者入告主人曰吾子今以事至于某之室請禮
從者儐者出告賓曰某既得將事敢辭儐者入告主人
曰敢固以請儐者出告賓曰某辭不獲聞命敢不從儐
者入告主人升立于序端掌事者徹神位設主賓席贊
者引主人降迎賓報揖主人入賓從入升階即座行飲
食之禮會畢賓主俱興掌事者奉幣以授主人主人以
授賓降自西階從者受幣賓退主人送于門外
納吉
前一日主人設賓次如常儀其日大昕賓至女氏大門
外掌次者延入次主人受禮如納采之儀賓出次立于
大門外之西東面主人立于東階下西面儐者進受命
出請事賓曰某官承嘉命稽諸卜筮龜筮協從使某以
告儐者入告主人曰某官惠顧前好欲施德于某未教
之女而卜以吉告其曷敢辭儐者出告訖入引主人迎
賓于大門外之東西面主人揖賓賓報揖主人入門而
右賓入門而左執鴈者從入以鴈陳于庭三分庭一在
南北向主人升東階西面賓升西階東面曰敢納吉主
人西向再拜訖賓降自西階以出立于中門外之西東
面主人降立于中門内西面儐者進受命出請事賓曰
禮畢其禮如問名之儀
納成
前一日主人設賓次如常儀其日大昕賓至女氏大門
外掌次者延入次掌事者入設幕于中門之外玄纁束
帛陳于幕上(玄三匹纁二疋合束之其他禮物自如常儀)函書盛于箱置于
案主人受禮如納吉之儀賓出次立于大門外之東西
面主人立于東階下西面儐者進受命出請事賓曰某
官以伉儷之重加惠某官(上某官謂主人下某官謂壻)某官率循彛
典(某官謂壻父)有不腆之幣以某將事敢請納成主人曰某
官順彛典申之以備物某敢不重拜嘉儐者出告訖入
引主人迎賓于大門外之東西面主人揖賓賓報揖主
人入門而右賓入門而左舉函書案者從之奉束帛者
次之持諸禮物者皆從其後三分庭一在南北向西上
主人升自東階西面賓升自西階東面賓曰敢納成主
人西面再拜進立于兩楹間賓進立于主人之西相向
立掌事者以函書授賓賓執函書以授主人主人受以
授掌事者訖賓降自西階以出立于中門外之西東面
主人降立于中門内西面儐者進受命出請事賓曰禮
畢其禮如納吉之儀
請期
前一日主人設賓次如常儀其日大昕賓至女氏大門
外掌次者延入次主人受禮如告成之儀賓出次立于
大門外之西東面主人立于東階下西面儐者進受命
出請事賓曰某官慎重嘉禮將卜諸近日使某請期儐
者入告主人再辭儐者出告賓曰某既不獲受命于某
官某官得卜吉曰某日敢不以告儐者入告主人曰謹
奉命以從儐者出告訖入引主人迎賓于大門外之東
西面主人揖賓賓報揖主人入門而右賓入門而左執
鴈者從入以鴈陳于庭三分庭一在南北向主人升東
階西面賓升西階東面曰敢告(某月日甲子吉)主人西面再拜
訖賓降自西階以出立于中門外之西東面主人降立
于中門内西面儐者進受命出請事賓曰禮畢其禮賓
如納成之儀
親迎(有故則以媒氏往迎)
前一日主人設賓次如常儀其日大昕壻之父服其服
告于禰廟(無廟者于所事東間設神位)子將行父醮之于廳事贊者
設父位于中間南向設子位于父位之西近南東向父
即座子公服升自西階進立于位前贊者注酒于醆西
向授子子再拜跪受贊者又以饌設于位前父命之曰
躬迎佳耦釐爾内治子再拜曰敢不奉命又再拜降出
詣女氏家主人服其服告于禰廟如請期之儀賓將至
(賓謂壻)主人設神位于寢戶外之西又設醴婦位于戶内南向
主人升東階西面賓升西階進當房戶前北面掌事者陳鴈
于階賓曰某受命於父以兹嘉禮恭聽成命主人曰某固
願從命賓再拜降出主人不降送初女出父戒之曰往之
汝家無忘肅恭母戒之曰夙夜以思無有違命諸母申
之曰無違爾父母之訓女出壻先還俟于門外
同牢
婦至贊者引就北面立壻南面揖以入至于室掌事者
設對位于室中壻婦皆即座贊者注酒于醆授壻及婦
壻及婦受醆飲訖遂設饌再飲三飲並如上儀婿及婦
興再拜贊者徹酒饌
見祖禰
質明婦服其服以俟見掌事者設神位如常儀贊者引
主人位于東階下引主婦位于西階下諸親及壻婦各
以序分立于後(非南向者各随所向分左右尊卑序立)立定贊者引婦進
詣庭中北面再拜訖復位主人升階詣神位前上香祭
酒祝曰某氏來婦敢率以見祝訖降自西階復位主人
以下皆再拜訖退
見舅姑
贊者設舅姑位于堂上東西相向舅位于東姑位于西
俟舅姑俱即座贊者引婦奉棗栗立于庭再拜訖升階
置于舅位前贊者受之婦降階又再拜次又奉腵脩再
拜訖(腵脩婦從者執俟于階下)升階置于姑位前贊者受之婦降階
又再拜醴婦如别儀
醴婦
贊者設醴婦位于姑位之北少西東向婦升階立于位
之西贊者注酒于醆授婦婦再拜受醆訖贊者又以饌
設于位前婦即座飲食畢降階再拜訖退
盥饋
贊者設舅姑位于堂上東西相向舅位于東姑位于西
俟舅姑俱即座贊者引婦立于庭各再拜訖升自西階
立于舅位之東西向贊者以饌授婦婦奉饌置于舅位
前贊者加以七箸婦進立于姑位之西贊者以饌授婦
婦奉饌置于姑位前贊者加以七箸舅姑俱食畢婦降
階又再拜次享婦如别儀
饗婦
盥饋舅姑禮畢替者設享婦位于姑位之北少西東向
婦升階徹饌設于位前贊者贊之加以七箸婦再拜即
座餕姑之饌食畢降階俱再拜訖即退
舅饗送者
其日質明主人命掌事者設賓次于大門之外又于廳
事之兩楹間東北設主人位西北設賓位皆南向東西
對設衆賓位賓至掌次者延入次儐者入告主人出迎
贊禮者引賓出立于大門外之西東面主人立于門東
西面主人揖賓賓報揖主人入門而右賓入門而左主
人升東階賓升西階相對各再拜訖賓主以下俱立于
座后俱坐定酒行如常會畢賓主俱興儐者引賓立于
西階上東面主人立于東階上西面掌事者奉幣以授
主人主人以授賓賓降自西階從者受幣賓退主人送
于門外
姑饗婦人送者
其日内贊者設賓位于堂上兩楹間之西主人位于堂
上兩楹間之東皆南向賓之親黨位于西南東向主人
之親黨位于東南西向賓至儐者入告主人出迎内贊
者引賓主人衆賓從入至階俱升東西相對各再拜訖
立于座后立定賓主以下俱坐酒行如常會畢賓主俱
興掌事者奉幣以授主人主人以授賓賓降自西階從
者受幣賓退主人送于門内賓出内贊者引主人入
政和五禮新儀卷一百七十八
