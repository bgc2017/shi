政和五禮新儀卷八十五
吉禮
皇帝祭神州地祗儀上
時日
齋戒
奏告
陳設
車駕自大慶殿詣青城
省牲器
奠玉幣
進熟
望燎
車駕還内
時日
前期降御札以今年立冬後祭神州地祗太常寺帖太
史局擇日太史局得日報太常寺參酌訖中奏具時日
散告
齋戒
前祭十日貭明有司設行事及陪祠文武官位于朝堂
太宰刑部尚書在北南向太宰在左刑部尚書在右(刑部)
(尚書稍却)行事太宰左丞在南吏部戶部禮部尚書吏部禮
部侍郎大司樂光禄卿大樂令光禄丞在其南(凡設大樂令以)
(下位皆稍却如朝獻朝享即初亞獻官在光禄丞下)執事官又於其南俱北向西
上監察御史位二在西東向北上讀册舉册官奉禮協
律郎太祝郊社太官令在東西向俱北上(奉禮郎以下位皆稍却)
設陪祠文武百官位於行事官之南又設行事及陪祠
親王宗室位於太廟齋坊少宰刑部侍郎在北南向少
宰在左刑部侍郎在右(刑部侍郎稍却)亞終獻在南北向西上
親王及行事執事陪祠宗室位在東稍北西向北上東
上閤門御史臺太常寺以下分引羣官各就位(凡將引行事執)
(事陪祠文武官立班即御史臺引殿中侍御史一員先入就位)太宰讀誓於明堂刑部
尚書涖之少宰讀誓於太廟齋坊刑部侍郎涖之誓文
曰今年某月某日皇帝祭神州地祗(如朝獻朝享即云前二日朝獻景靈)
(宫前一日朝享太廟)各揚其職其或不恭國有常刑讀訖(内朝堂執事官)
(奉禮郎以下文官宣德郎以下武官從義郎以下先退)餘官並對拜訖退皇帝散
齋七日于别殿致齋三日(三日于大慶殿一日于初所齋殿若朝獻朝享即一日于)
(大慶殿一日于太廟一日于齋殿)凡散齋不弔喪問疾作樂有司不奏
刑殺文書致齋之日前後殿不視事惟行祭事前致齋
一日殿中監帥其屬尚舍鋪御座于大慶殿當中南向
設東西房於御座之左右稍北又設西閣及齋室于殿
後之左右殿上前楹施簾致齋之日質明有司陳大駕
鹵簿于宣德門外尚輦陳平輦於垂拱殿庭文武百官
俱就次各服其服東上閤門奏請皇帝未後詣齋室通
事舍人等自下分引知樞密院事以下詣垂拱殿庭立
班東上閤門附内侍進班齊牌垂拱殿簾降皇帝乘輦
出至殿上少駐輦官迎駕自贊常起居次舍人上殿簾
捲鳴鞭行門禁衛諸班親從迎駕自贊常起居次舍人
先贊知内侍省官以下常起居次樞密以下通班常起
居贊祗候引駕樞密知客省以下至簽書東上閤門官
分左右立六尚局應奉官祇應武功大夫以下並先退
次管軍臣僚宣名常起居贊祇候引駕並分左右前導
輦降東階垂拱殿門外禁衛諸班親從自贊常起居次
行宫使御營廵檢一班常起居(如通侍大夫以下知客省事以下武功大夫以)
(下知内侍省帶御器械官充行宫使御營廵檢各歸本班)至大慶殿後閣降輦入西
閣大慶殿簾降前導官並就次易朝服詣御榻前分左
右侍立(知樞密院事簽書樞密院事在東西向左輔一員在知樞密院事之北贊拜東上閤門官一員)
(又在其北並西向知客省事以下在簽書樞密院事之南稍東西向北上簽書客省事以下又在其南稍却)
通事舍人等分引行事執事陪祠文武官各綪結佩入
詣大慶殿庭立班次引禮部侍郎奏請中嚴侍臣詣幄
奉迎内外符寳郎奉寶先出陳於御榻之左右少頃引
禮部侍郎奏外辦皇帝服通天冠絳紗袍綪結佩出西
閣乘輿稱警蹕侍衛如常儀由西房至御榻西降輿皇
帝即御座南向侍臣夾侍贊拜東上閤門官於御榻前
贊拜樞密以下拜殿之上下應在位官皆再拜(東上閤門官贊)
(拜訖轉身北向隨拜訖面西贊各祇候)次禮直官引左輔詣御座前俛伏
跪奏稱左輔具官臣某言請皇帝降座詣齋室奏訖俛
伏興還侍立(凡左輔奏請准此)皇帝降座乘輿由東房入齋室
侍臣各還所司直衞者如常儀通事舍人分引行事執
事陪祠文武官以次出(三省親王樞密宗室起居問聖體並如儀)應行事執
事陪祠官及從升者並散齋七日宿于正寢致齋三日
各宿于其次(三省樞密院官各宿於其本廳及都堂待從官并尚書侍郎分宿于秘書省中書省)
(後餘官内室有所司者各宿於其司諸方客使許赴陪位者各宿於其次)凡散齋治事如故
惟不弔喪問疾作樂判書刑殺文書決罰罪人及與穢
惡致齋之日官給酒饌唯祭事得行其餘悉禁與祭之
官已齋而闕者通攝行事
奏告
前祭二日奏告太宗皇帝室如常告之儀
陳設
前祭三日殿中監帥其屬尚舍設大次於外壝東門之
内道北南向小次于午階之東西向儀鸞司設文武侍
臣次於大次之前随地之宜行事陪祠官宗室及有司
次于東壝東門之外設東方南方客使次于文官之後
西方北方客使次于武官之後又設饌慢于内壝東門
之外道北南向前祭二日郊社令帥其屬掃除壇之上
下開瘞坎于壇子階之北壬地方深取足容物南出陛
光禄牽牲詣祠所大晟陳豋歌之樂于壇上稍南北向
設宫樂于壇南内壝之外立舞表于鄼綴之間前祭一日
太常設神位席太史設神位版神州地祗位于壇上北方南
向席以槀秸太宗皇帝位于壇上東方西向席以蒲越
奉禮郎禮直官設皇帝位版于壇下小次前西向飲福
位于壇下午階之西北向望瘞位于瘞坎之南北向設
爟火于望瘞位之西北向(東西各六人)贊者設亞終獻位于
小次之南稍東西向大禮使太宰左丞又於其南行事
吏部戶部禮部尚書吏部禮部侍郎光禄卿讀冊舉冊
官光禄丞位于大禮使之後(光禄丞稍却)奉禮郎摶黍太祝
郊社大官令位於小次之東北俱西向北上監察御史
位二一于壇下午階西南一于子階西北俱東向協律
郎位二一于壇上樂簴之西北一于宫架之西俱東向
大樂令位于登歌樂簴之北大司樂位于宫架之北良
醖令位於酌尊所俱北向又設陪祠文武官位於執事
官之南諸方客使在文官之南隨其方國光禄陳牲于
東壝門外西向祝史各位于牲後太常設省牲位于牲
西大禮使太宰左丞在南北向西上行事吏部戶部禮
部尚書吏部禮部侍郎大司樂光禄卿讀册舉册官大
樂令光禄丞奉禮協律郎摶黍太祝郊社太官令在北
南向西上(凡設大樂令以下位皆稍却)監察御史在吏部尚書之西
異位稍却光禄陳禮饌于東壝門外道南北向太常設
省饌位版于禮饌之南大禮使太宰左丞在南北向西
上監察御史位二俱在西東向行事吏部戶部禮部尚
書吏部禮部侍郎大司樂光禄卿讀册舉册官大樂令
光禄丞奉禮協律郎搏黍太祝郊社太官令在東西向
俱北上禮部帥其屬設册祝案于神位之右司尊彛帥
其屬設玉幣篚于酌尊所次設籩豆簠簋之位正配位
皆左十有一籩右十有一豆俱為三行俎三一在籩前
二在豆右為二重登一在籩豆間簠一簋一在籩豆之外
簠在左簋在右又設尊坫之位正配位皆太尊五山尊
五為二重在壇上東西隅北向西上(配位設于正位酒尊之東)太尊
在前皆有坫架勺冪為酌尊又太尊二山尊二在神位
前著尊二犠尊二在午階之西(配位設于酉階之北)象尊二壺尊六
在壇下午階之西俱北向西上(配位即設于酉階之北東向)皆加冪
設而不酌又設正配位籩豆簠簋盤俎各一於饌幔内
設御洗二於壇下午階之南北向(盥洗在東爵洗在西)罍在洗東
加勺篚在洗西南肆實以巾(若爵洗之篚則又實以爵加坫)設皇帝洗
位于洗南北向内侍酌水位于洗東執巾位於酌水内
侍之北俱西向吏部侍郎位於爵洗之西東向又設亞
終獻盥洗於本位之南罍篚各設于左右皆西向執罍
篚者位其後祭日丑前五刻郊社令與太史官屬各服
其服升壇設神州地祗太宗皇帝位版於壇上太府卿
少府監帥其屬陳玉幣于篚(玉以兩圭有邸盛以匣配位不用玉幣皆以黑)禮
神之玉各置于神位前瘞玉加于幣光禄卿帥其屬入
實正配位籩豆簠簋(籩三行以右為上第一行形塩在前魚鱐糗餌次之第二行榛實在)
(前乾桃乾䕩乾棗次之第三行菱在前芡㮚鹿脯次之豆三行以左為上第一行芹菹在前筍菹葵菹菁菹次)
(之第二行韮菹在前酏食魚醢兔醢次之第三行豚拍在前鹿臡醓醢次之簠實以稲簋實以黍登實以大羹)
(盤實以毛血)太官令帥其屬入實爼(籩前之爼一實以牛腥七體兩髀兩肩兩脅并)
(脊兩髀在兩端兩肩兩脅次之脊在中豆右之爼二為二皇以北為上第一重實以牛腥腸胃肺離肝一在上)
(端刌肺三次之腸三胃三又次之第二重實以牛熟腸胃肺其載如腥)良醖令帥其屬入
實尊(大尊實以泛齊山尊實以醴齊著尊實以盎齊犧尊實以醍齊象尊實以沉齊各以一尊實明水壺)
(尊三實玄酒三實三酒明水玄酒皆在上)太常設燭于神位前又設大禮使
以下行事執事官攝位于夘階之東内壝内如省牲位
所司陳異寳嘉瑞及伐國之寳於宫架之南東西相向
政和五禮新儀卷八十五
