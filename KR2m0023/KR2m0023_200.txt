政和五禮新儀卷一百九十四
嘉禮
册帝姬儀
陳設
發册
受册
陳設
前期儀鸞司設文武百僚次於朝堂之内外又於内東
門外東廊設册使副等次西向北上其日典儀設册使
副受制位於文德殿庭横街之南北向東上又設知樞
密院官宣制位於使副東北西向又設門下侍郎奉節
位及右弼禮部侍郎奉册印位於册使東北西向又設
權置册印褥位二於横街南黃道東稍北西向册在北
印在南(前一日尚書工部奉册印進入)又於册印褥位後各設使副褥
位乂於册使副受制位稍北設褥位一以俟册使受册
副使受印應行事官位又於近北西向北上又設册使
奉册位於内東門外副使及内給事位於其南並東向
北上設册印案位於册使之前又設内給事位於册使
位之東北俱南向所司設帝姬受册位於本位庭階下
北向又設内命婦位於本位門外並量地之宜
發册
貭明闢文德殿門文武百僚並常服早入就次禮直官
通事舍人引册使副入立於文德殿門外道東西向門
下侍郎引掌節者奉節立於左嘉福門内道北禮直官
通事舍人太常博士分引右弼中書侍郎禮部侍郎禮
部郎中及册印官等並詣垂拱殿門外分左右立以俟
内臣自内中承旨降册印出其捧册印官俱搢笏帥執事
人等捧舉以行禮直官通事舍人太常博士前引中書
侍郎押册右弼後從禮部郎中押印禮部侍郎後從援
衛如儀由東上閣門出至文德殿庭權置(援衛人少退)御史
臺先引殿中侍御史一員入就位東上閣門御史太常
寺四方舘分引三公以下文武百僚入詣殿庭立班東
西相向如月朔視朝之儀(内起居郎舍人立本省班東升朝官文臣承務郎以上位)
(於通直郎之東西向武臣保義郎以上位於修武郎之西東向知客省事以下位於防禦使之南每等重行異)
(位東向俱北上)禮直官通事舍人太常博士引册使副入就受
制位立定禮直官又引知樞密院官詣册使前稍東西
向稱有制典儀曰再拜贊者承傳册使以下在位官皆
再拜知樞密院官宣制曰皇帝幾女封某號帝姬命公
等持節展禮宣制訖册使副再拜如樞密院官退復位
門下侍郎帥掌節者脱節衣詣册使之右掌節者以節
授門下侍郎掌節者退門下侍郎西向以節授册使册
使跪受以授掌節者掌節者立於册使之左門下侍即
退次引册使詣受册褥位立定又引右弼詣册使東北
西向立中書侍郎引册案立於右弼之右右弼跪取册
以授册使册使跪受訖興收置於案(舉案者退立於後)册使右
弼中書侍郎俱退復本班次引副使詣受印褥位立定
又引禮部侍郎詣副使東西北向立禮部郎中引印案
立於禮部侍郎之右禮部侍郎跪取印以授副使副使
跪受訖興收置於案(舉案者退立於後)副使禮部侍郎禮部郎
中俱退復本班立定典儀曰再拜贊者承傳册使副以
下應在位官皆再拜訖禮直官通事舍人太常博士引
册使押册副使押印持節者前𨗳援衛如儀出文德殿
門文武百僚班退掌節者加節衣以次出朝堂門由左
昇龍門入大慶殿門由殿西過至殿後門出由宣祐門
至内東門權置册印入内如别儀
受册
其日自文德殿奉册印將至内東門内給事入詣帝姬
本位庭前請帝姬服褕翟衣俟奉册印至内東門外權
置訖(奉册印官少退)禮直官先引册使副及内給事俱就東向
位立定少頃又引内給事進就南向位通事舍人太常
博士引册使副就内給事前(副使稍却)東向躬稱册使姓某
副使姓某奉制授帝姬册印退復位内給事又詣帝姬
本位庭前躬言訖内臣引内命婦等俱入就位内給事
進詣册使前西向立册使以册跪授内給事内給事跪
受册訖以授内謁者册使退復位副使少前以印跪授
内給事内給事跪受印訖以授内謁者副使退復位内
謁者及𬋩勾内官持册印入内東門内給事從之(册使副并)
(行事官並退)以次入詣帝姬請降庭中就受册位立定内給
事跪取册印進立於帝姬之右少前西向又内給事一
員進立於帝姬之左少前東向内給事稱有制贊帝姬
再拜訖内給事捧册授帝姬帝姬受以授内給事内給
事捧印授帝姬帝姬受以授内給事如奉册之儀内給
事贊帝姬再拜帝姬再拜訖内給事前引帝姬升階内
臣以次引内命婦賀如常儀内給事贊言禮畢内命婦
退内給事引帝姬謝並如宫中之儀
政和五禮新儀卷一百九十四
