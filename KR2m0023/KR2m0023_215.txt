政和五禮新儀卷二百九
凶禮
問疾儀
皇帝遣使問諸王以下疾
皇帝遣使問帝姬以下疾
中宫遣使問諸王以下疾
中宫遣使問帝姬以下疾
東宫遣使問諸王以下疾
東宫遣使問帝姬以下疾
皇帝遣使問諸王以下疾
前期有司於受問勞者之第大門外設使者位於受勞
問者之左使者至贊者引入次使者及受勞問者皆公
服贊者引使者立於門西東向引受勞問者立於門東
西向史二人以案奉詔書立於使者之南贊者曰拜受
勞問者再拜贊者引受勞問者入就望闕位立史捧詔
書案前行使者從之入就庭中位贊者贊使者搢笏取
詔書執笏加詔書於笏上史以案退使者稱有詔受勞
問者再拜使者宣詔書訖受勞問者又再拜贊者引使
者及受勞問者少前相向各俛伏跪搢笏使者以詔書
授受勞問者訖各執笏受勞問者加詔書於笏上各俛
伏興復位贊者曰拜受勞問者再拜贊者引使者歸次
受勞問者乃入若受勞問者疾未間不能親受則子弟
代受如儀
皇帝遣使問帝姬以下疾
以内給事一人為使者前期有司於受勞問者之第大
門外設使者次又於寢庭望闕設受勞問者位使者位
於其前少北南向使者至内侍引入次使者服公服女
侍引受勞問者朝服出詣望闕位立内侍引使者出次
給使二人以案奉詔書前引使者從之入就庭中位内
侍贊使者搢笏取詔書執笏加詔書於笏上給使捧案
退使者稱有詔内侍曰拜受勞問者再拜宣訖又再拜
女侍進詣使者前受詔書退授受勞問者訖内侍曰拜
受勞問者再拜内使引使者歸次受勞問者乃入若受
勞問者疾未間不能親受則以女侍迎攝受詔書如上
儀以所受詔書詣寢閣授之
中宫遣使問諸王以下疾
以内給事一人為使者前期有司於受勞問者之第大
門外設使者次又於庭中設受勞問位北向使者位南
向使者至贊者引入次使者及受勞問者皆公服贊者
引使者立於門東西向給使二人以案奉令書立於使
者之南贊者曰拜受勞問者再拜贊者引受勞問者入
就庭中位贊者贊使者搢笏取令書執笏加令書於笏
上給使捧案退使者稱有令受勞問者再拜讀訖又再
拜贊者引使者及受勞問者少前相向各俛伏跪搢笏
使者以令書授受勞問者訖各執笏受勞問者加令書
於笏上各俛伏興復位贊者曰拜受勞問者再拜贊者
引使者歸次受勞問者乃入若受勞問者疾未間不能
親受則以子弟代受如上儀
中宫遣使問帝姬以下疾
以内給事一人為使者前期有司於受勞問者之第大
門外設使者次又於寢庭少北設使者位南向受勞問
者北向位使者至内侍引入次使者公服訖女侍引受
勞問者朝服出詣庭中位内侍引使者出次給使二人
以案奉令書前行使者從之至庭中位内侍贊使者搢
笏取令書執笏加令書於笏上給使以案退使者稱有
令書内侍曰拜受勞問者再拜讀訖又再拜女侍進詣
使者前授令書退授受勞問者内侍曰拜受勞問者再
拜内侍引使者歸次受勞問者乃入若受勞問者疾未
間不能親受則以女侍迎攝受令書如上儀以所受令
書詣寢閣授之
東宫遣使問諸王以下疾
前期所司於受勞問者之第大門外設使者次又於庭
中設受勞問者位西向使者位東向使者至贊者引入
次使者及受勞問者皆公服贊者引使者立於門西東
向引受勞問者立於門東西向史二人以案奉令書立
於使者之南贊者曰拜受勞問者再拜贊者引受勞問
者入就庭中位立史奉令書案前行使者從之入就庭
中位贊者贊使者搢笏取令書執笏加令書於笏上使
史以案退使者稱有令贊者曰拜受勞問者再拜讀訖
受勞問者又再拜贊者引使者及受勞問者少前相向
各俛伏跪搢笏使者以令書授受勞問者訖各執笏受
勞問者加令書於笏上各俛伏興復位贊者曰拜受勞
問者再拜贊者引使者歸次受勞問者乃入若受勞問
者疾未間不能親受則子弟代如上儀
東宫遣使問帝姬以下疾
以内給事一人為使者前期有司於受勞問者之第大
門外設使者次又於寢庭西階下設使者位東向受勞
問者位西向使者至内侍引入次使者公服訖女侍引
受勞問者朝服出詣庭中位立内侍引使者出次給使
二人以案奉令書前行使者從之至庭中位内侍贊者
使搢笏取令書執笏加令書於笏上給使以案退使者
稱有令内侍曰拜受勞問者再拜讀訖又再拜女侍進
詣使者前受令書退授受勞問者訖内侍曰拜受勞問
者再拜内侍引使者歸次受勞問者乃入若受勞問者
疾未間不能親受則以女侍迎攝受令書如上儀以所
受令書詣寢閣授之(其皇太子於諸王帝姬疾從家人親属之禮遣近侍勞問則受勞問)
(者侍之亦從家人之禮不行迎拜送與授受之儀)
政和五禮新儀卷二百九
