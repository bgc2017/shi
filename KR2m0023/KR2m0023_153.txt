政和五禮新儀卷一百四十七
賓禮
羣臣聽御札批荅儀
引贊官報宰相催班知班先引殿中侍御史一員入就
位次東上閤門御史臺分引文武朔參官及諸軍將校
次禮直官引三公以下至執政官各就北向立三公三
少左輔右弼在東上閤門南階下稍東太宰少宰在其
南門下中書侍郎尚書左右丞又在其南特進在門下
侍郎之南次六曹尚書至光禄大夫次六曹侍郎開封
尹至大司成(開封尹以下稍空)太常卿至中大夫次殿中少監
至中散大夫次七等少卿至奉直大夫次左右司員外
郎至朝奉大夫次六曹諸司員外郎至朝奉郎次太常
丞至承議郎次開封知縣至奉議郎次太史局正至通
直郎又在其南觀文殿大學士學士資政殿大學士翰林
學士承旨翰林學士資政端明殿學士閤學士在光禄大夫
之東(觀文殿學士資政殿大學士稍前觀文殿大學士又稍前)直學士在其南待制
又在其南御史大夫在閤學士之東中丞在其南侍御
史殿中侍御史監察御史又在其南左右散騎常侍在
御史大夫之東給事中中書舍人左右諫議大夫在其
南起居郎舍人左右司諫符寳郎左右正言又在其南
太子三師在右散騎常侍之東(與執政官班齊)太子三少在其
南(與常侍班齊)次賓客詹事次左右庶子以下又在其南每
等重行異位並北向西上親王在東上閤門南階下稍
西使相在其南知同知樞密院事又在其南太尉在知
樞密院事之南次節度使次節度觀察留後觀察使次
防禦使次團練使次刺史次武功大夫至武翼大夫次武
功郎至武翼郎次敦武郎次修武郎次諸軍副指揮使
以下又在其南左右金吾衛左右衛諸衛上將軍在節
度使之西(諸衛上將軍稍却)大將軍在其南次將軍以下又在
其南知客省事至知西上閤門事在大將軍之西簽書
客省事至簽書西上閤門事在其南次閤門通事舍人
次閤門祇候次閤門看班祇候又在其南通侍大夫至
右武大夫在知西上閤門事之西中亮郎至右武郎在
其南樞密院都承旨在右武大夫之西(視觀察留後班齊)承旨
在其南次副都承旨次副承旨諸房逐房副承旨又在
其南和安大夫至翰林良醫在武翼大夫之西和安郎
至翰林醫正在其南每等重行異位並北向東上知東
上閤門官於班前西向立宣曰有制王公以下再拜宣
訖捧箱近前宰相至執政官展請訖引贊官捧御札或
批荅於東上閤門階上南向立搢笏宣讀訖降階西向
立三公以下再拜搢笏舞蹈再拜退(若批荅不允止再拜更下舞蹈再拜)
政和五禮新儀卷一百四十七
