政和御製冠禮卷八
冠儀
親王(漢齊)(魏唐)(晉朝宋本)
漢
漢宣帝冠諸王遣使行事
魏
魏氏冠諸王三加同漢遣使行事
晉
太始十年南宫王承年十五依舊應冠有司奏議禮十
五成童國君十五而生子以明可冠之宜又漢魏遣使
冠諸王非古典于是制禮儀王十五而冠不復加使命咸
寧二年秋閏九月遣使冠汝南王東
宋
宋冠藩王一加
齊
齊武帝孫南郡王昭業未冠從尚書令王儉議使太常
持節一加冠大鴻臚為贊醮酒之儀國官陪位拜賀如
常其日内外二品清官以上詣公車門集賀并詣東宫
南門通牋别日上禮宫臣亦詣門稱慶如上臺之儀既
冠之後尅日謁廟儉議曰皇孫冠事歴代所無禮雖有
嫡孫然南郡王體自儲暉實惟國重元服之典宜異列
藩依於諸王則輕同於儲皇則重宜使太常持節一加
冠并撰立贊冠醮酒二辭不依藩國詔可祝辭曰皇帝
使給事中太常武安侯蕭惠基加南郡王冠筮日戒賓
肇加元服棄爾初志從厥成德親賢使能克崇景福醮
辭曰旨酒既清嘉薦既盈兄弟具在淑慎儀型永介眉
夀於穆斯寧
唐
開元禮親王冠前三日本司帥其屬筮日筮賓於廳事
前二日主人至賓第掌次者引之次主人公服出立於
大門外之西東面賓公服立於阼階下西面儐者公服
進於賓之左北面受命出立於門東西面曰敢請事主
人曰皇子某王將加冠請某公教之儐者入告賓出立
於門左西面再拜主人答拜主人曰皇子某王將加冠
請某公教之賓曰某不敏恐不能供事敢辭主人曰某
猶願某公教之賓曰主重有命某敢不從主人再拜賓
答拜主人還賓拜送主人命使者戒贊冠者使者至贊
冠者大門外掌次者引之次使者公服出立於門西東
面儐者出請入告贊冠者出門左西面再拜使者答拜
使者少進曰皇子某王將加冠某王使某請某位教之
贊冠者曰某不敏恐不能供事敢辭使者曰某王使某
敢固以請贊冠者曰王重有命某敢不從使者再拜贊
冠者答拜使者退贊冠者拜送前一日掌次者設次於
大門之外右南向某日夙興掌事者設洗於阼階東南
東向當霤南北以堂深罍水在洗東加勺冪篚在洗西
南肆(篚實巾一爵一加冪)席於東房内西墉下陳衣於席東領北
上衮冕服青衣纁裳九章(五章在衣龍山華蟲火宗彛四章在裳藻粉米黼黻)白
紗中單黼領青褾襈裾革帶鈎䚢大帶(青帶紕其外上以朱下以綠紐)
(約用組)朱黻二章(山火)劔(飾以珠玉)山玄玉雙珮綬四綵赤黃縹
紺朱質纁文織長一丈八尺二百四十首廣九寸小雙
綬長二尺六寸色同大綬而黃朱間之施二玉環朱韈
赤舄遠遊冠絳紗單衣白紗中單皂領縹襈裾白裙𥜗
(赤裙衫)假帶曲領方心絳紗蔽膝白襪黑舄緇布冠服青
衣素裳白紗中單青領褾襈裾素鞸(其革帶大帶劔佩綬與冕服同韈舄)
(與遠遊冠服同)緇纚(其纚用今皂巾方六寸屬於前兩隅)犀簮櫛實於箱在服南
莞筵三粉純藻席三繢純在南樽於房戶外之西南兩
甒玄酒在西加勺冪設坫於樽東置二爵於坫加冪豆
十籩十在服北俎三在籩豆之北(凡牲體節折如離肺俎實羊豕及腊籩實)
(脯棗之類豆實菹醢之屬)質明賓贊至於主人大門外掌次者引之
次賓贊俱公服諸行事者各服執樽罍篚者皆就位冕
青珠九旒青纊充耳犀𨗳組纓色如其綬遠遊三梁冠
金附蟬黑介幘纓青緌犀𨗳緇布冠青組纓冠冕各一
箱各一人執之待於西階之西東面北上設主人席於
阼階上西面賓席於西階上東面皇子席於室戶東房
戶西南面俱下莞上藻主人公服立於阼階下當東序
西面諸親公服非公服者常服立於罍洗東南西面北
上(尊老者隔别室)儐者公服立於門内道東北面皇子雙童髻
空頂幘雙玉𨗳金寶飾綵袴褶錦紳烏皮履立於房内
南面主人贊冠者公服立於房内戶東西面賓及贊冠
者出次立於門西贊冠者少退俱東面北上儐者進於
主人之左北面受命出立於門東西面曰敢請事賓曰
皇子某王將加冠某謹應命儐者入告主人迎賓于大
門外之東西面再拜賓答拜(凡賓主拜揖入出皆贊禮者相𨗳)主人揖
贊冠者贊冠者報揖主人又揖賓賓報揖主人入賓及
贊冠者次入及内門主人揖賓賓入贊冠者從之至内霤
將曲揖賓報揖至階主人立於階東西面賓立於階西
東面主人曰請公升賓曰某備將事敢辭主人曰固請
公升賓曰某敢固辭主人曰終請公升賓曰某敢終辭
主人升自阼階立於席東西向賓升自西階立於席西
東向贊冠者及庭盥洗升自西階入於東序立於主
人贊冠者之南俱西面主人贊冠者引皇子出立於房
外之西南面贊冠者取纚櫛簮箱跪奠於皇子筵東端
興席東少北南面立賓揖皇子賓主俱即席坐皇子進
升席南面坐賓之贊冠者進筵前北面跪脱雙童髻置
於箱櫛畢設纚興復位立賓主俱興賓降盥主人從降
賓東面辭曰願主不降主人曰公降辱敢不從賓至罍
洗盥手訖詣西階賓主一揖一讓升主人立於席後西
面賓立於西階上東面執緇布冠者升賓降一等受之
右執頂左執前詣皇子筵前北面跪冠興復西階上席
後東面立賓之贊冠者進筵前北面跪結纚興復位皇
子興賓揖皇子皇子適房賓主俱坐皇子著青衣素裳
之服出房戶西南面立賓主俱興賓揖皇子皇子進立
於席後南面賓降盥主人從降辭對如初賓盥手跪取
爵於篚興洗訖詣西階賓主一揖一讓升主人立於席
後西面賓詣酒樽所酌酒進皇子筵前北向立祝曰旨
酒既清嘉薦亶時始加元服兄弟具來孝友時格永乃
保之皇子筵西拜受爵賓復西階上東面答拜執撰者
薦豆籩於皇子筵前皇子升筵坐左執爵右取脯擩於
醢祭於籩豆之間祭酒興筵末坐啐酒執爵興降筵西
跪奠爵再拜執爵興賓答拜冠者升筵跪奠爵於薦東
興立於筵西南面執饌者徹薦賓揖皇子皇子進升筵
南向坐賓之贊冠者跪脱緇布冠置於箱櫛畢設纚興
復位賓降二等受遠遊冠右執頂左執前詣皇子筵前
北向跪冠興復位賓之贊冠者坐設簮結纓興復位皇
子興賓揖皇子適房賓主俱坐皇子著朝服出房戶西
南面立賓主俱興賓揖皇子皇子進立於席後南面賓
詣酒樽所取爵酌酒進皇子筵前北向立祝曰旨酒既
清嘉薦伊脯乃申其服禮儀有序祭此嘉爵承天之祜
皇子於筵西拜受爵賓復西階上東面答拜執饌者薦
籩豆皇子升筵坐左執爵右祭脯醢祭酒興筵末坐啐
酒執爵興降筵西跪奠爵再拜執爵興賓答拜皇子升
筵坐奠爵於薦東興立於筵西南面執饌者徹薦爵賓
揖皇子皇子進升席南面坐賓之贊冠者跪脱進賢冠
置於箱櫛畢設纚興復位賓降三等受冕右執頂左執
前詣皇子筵前北向跪冠興復位賓之贊冠者坐設簮
結纓興復位皇子興賓揖皇子皇子適房賓主俱坐主
人贊冠者徹櫛箱入於房皇子著衮冕之服出房戶西
南面立俱興賓揖皇子皇子進立於席後南面賓詣酒
樽所取爵酌酒進皇子筵前北向立祝曰旨酒令芳籩
豆有楚咸加其服肴升折俎承天之慶受福無疆皇子
筵西拜受爵賓復位東面答拜執饌者薦籩豆設俎於
籩豆之南皇子升筵坐左執爵右祭脯醢贊冠者取肺
一以授皇子奠爵於薦西興受肺郤左手執本坐右手
絶末以祭左手嚌之興加於俎皇子坐帨手執爵祭酒
興筵末坐啐酒降筵西南面坐奠爵再拜執爵興賓答
拜皇子升筵坐奠爵於薦東興贊冠者引皇子降立於
西階之東南面初皇子降賓降自西階直西序東面立
主人降自東階直東序西面立賓少進字之曰儀禮既
備令月吉日昭告其字爰字孔嘉君子攸宜宜之於嘏
永夀保之曰孟某甫仲叔季唯其所當皇子曰某雖不
敏夙夜祇奉賓出主人送於内門外主人西面請賓曰
公辱執事請禮從者賓曰某既得將事敢辭主人曰敢
固以請賓曰某辭不得命敢不從賓就次主人入初賓
出皇子東面見諸親諸親拜之皇子答拜皇子入見内
外諸尊於别所賓主既釋服改設席訖賓贊俱出次立
於門西東面主人出門東西面主人揖賓贊報揖主人
先入賓贊從之至階一揖一讓升各就坐后立定俱坐
會訖賓主俱興賓立於西階上贊冠者在北少退俱東
面主人立於東階上西面掌事者奉束帛之篚升授主
人於序端主人執篚少進西面立又掌事者奉幣篚升
立於主人後於幣篚升牽馬者牽兩馬入陳於門内三
分庭一分在南北首西上賓還西階上北面贊冠者立
於賓左少退俱北面再拜主人進立於楹間南面賓贊
進立於主人之右俱南面東上主人授幣賓受之退復
東面位於主人授幣掌事者又以幣篚授贊冠者贊冠
者退復位主人還阼階上北面拜送賓贊降自西階從
者迓受幣賓當庭實東面揖出牽馬者從出從者迓受
馬於門外賓降主人降送賓於大門外西面再拜賓退
主人入皇子詣閤至次著朝服通事舍人引皇子入詣
皇帝所御之殿至閤近臣入奏皇帝即御座南向坐近
臣出引皇子入立於階間北面再拜訖近臣引出皇子
至皇后殿閤外近臣附奏皇后即御位南向坐司言至
閤引皇子入立於階間北面再拜司言引出閤皇子出
還第如來儀
本朝
開寶通禮如開元禮
國朝近制加冠者止加烏紗折上巾不用開寶禮舊儀
宗室子若將授官者必先賜袍笏令裹頭而後授命焉
政和御製冠禮卷八
政和五禮新儀卷八
序例
親祠降御札奏告宫觀(非泛奏告同)
前二日儀鸞司設行事執事官次扵宫觀前一日質明
行事執事官赴本宫觀清齋集告官齋所肄儀太祝習
讀青詞祝文眡禮饌香幣訖俱還齋所告日前三刻禮
直官贊者諸司職掌各服其服太常設篚扵神位之左
青詞祝文扵神位之右香爐并合置扵案上(以御香封)次設
祭器皆藉以席光禄實之每位各左一籩(實以時果)右一豆
(實以法醬)犧尊一置扵坫加勺冪在殿上前楹間北向(實以供内)
(法酒)太常設燭扵神位前洗二扵東階之東北向(盥洗在東爵洗)
(在西)罍在洗東加勺篚在洗西南肆實以巾(若爵洗之篚則又實以爵)
(加坫)執罍篚者位扵其後設燎柴扵殿庭之東南隅北向
設望燎位扵其北告官在北南向奉禮郎太祝在其後
西上又設告官席位扵殿下東階之東西向奉禮郎太
祝太官令位於殿庭北向西上又設奉禮郎太祝位扵
殿上之東西向北上太官令扵酒尊所北向告日未明
告官以下並常服以俟贊者引奉禮郎太祝太官令詣
殿庭各就席位禮直官引告官就位(凡告官行事禮直官引餘官贊者引)
禮直官稍前贊有司謹具請行事贊者曰再拜在位者
皆再拜次引奉禮郎太祝太官令升殿就位立定次引
告官詣盥洗位北向立搢笏盥手帨手執笏升自東階
詣神位前搢笏三上香跪次奉禮郎搢笏西向跪執事
者以幣授奉禮郎奉禮郎奉幣授告官訖執笏興復位
告官受幣奠訖執笏俛伏興再拜訖復位(若詣以次神位奉禮郎告)
(官行禮並如上儀)少頃引告官再詣盥洗位北向立搢笏盥手
帨手詣酒尊所西向立執事者以爵授告官告官搢笏
執爵執尊者舉冪太官令酌酒告官以爵授執事者執
笏詣神位前搢笏跪執事者以爵授告官執爵三祭酒
奠爵(景靈宫進酒)執笏俛伏興少立次引太祝詣神位前東
向搢笏跪讀青詞祝文訖執笏興復位告官再拜復位
(若詣以次神位前太祝告官行禮並如上儀)少頃引告官詣望燎位有司各
詣神位前取詞幣置扵燎柴次引奉禮郎太祝詣望燎
位立定禮直官贊曰可燎火燎半柴禮直官贊畢引告
官以下退
報謝宫觀
前二日儀鸞司設行事執事官次扵宫觀前一日質明
行事執事官赴本宫觀清齋集告官齋所肄儀太祝習
讀青詞祝文視禮香饌幣訖俱還齋所告日前三刻禮
直官贊者諸司職掌各服其服太常陳幣篚扵神位之
左青詞祝文扵神位之右香爐并合置扵案(以御香封)次設
祭器皆藉以席光禄實之每位各籩豆十有二籩為三
行以右為上(第一行栗在前形鹽糗餌粉餈次之第二行乾䕩在前乾棗棃實乾柿次之第三行)
(蔆在前芡榛實乾桃次之)豆為三行以左為上(第一行芹菹在前葵菹菁菹次之第二行)
(萵在前薤子松脯次之第三行苽&KR0034;在前醬酏食糝食次之)俎二一在籩豆外二爼
間簠在左簋在右(簠實以稻粱在稻南簋實以黍稷在黍南)犧尊一置扵北
加勺冪在殿上前楹間俱北向(盥洗在東爵洗在西)執罍篚者位
扵其後設燎柴扵殿庭之東南隅北向設望燎位於其
北告官在北南向奉禮郎在後太祝西上設告官席位
扵殿下東階之東西向奉禮郎太祝太官令立扵殿庭
北向西上又設奉禮郎太祝位扵殿上之東西向北上
太官令扵酒尊所北向告日未明告官以下並常服以
俟贊者引奉禮郎太祝太官令詣殿庭各就席位禮官
引告官就位(凡告官行事禮直官引餘官贊者引)禮直官稍前贊有司謹
具請行事贊者曰再拜在位者皆再拜次引奉禮郎太
祝太官令升殿就位次引告官詣盥洗位北向立搢笏
盥手帨手執笏升自東階詣神位前搢笏跪三上香次
引奉禮郎搢笏西向跪執事者以幣授奉禮郎奉禮郎
奉幣授告官訖執笏興復位告官受幣奉奠訖執笏俛
伏興再拜復位(若詣以次神位則奉禮郎告官并如上儀)少頃引告官再詣
盥洗位北向立搢笏盥手帨手執笏詣爵洗位北向立
搢笏洗爵拭爵以授執事者執笏升詣酒尊所西向立
執事者以爵授告官告官搢笏執爵執尊者舉冪太官
令酌酒告官以爵授執事者執笏詣神位前搢笏跪執
事者以爵授告官告官執爵三祭酒奠爵(景靈宫進酒)執笏
俛伏興少立次引太祝詣神位前東向搢笏跪讀青詞
祝文訖執笏興復位告官再拜復位(若詣以次神位則太祝告官行禮並)
(如上儀)少頃引告官詣望燎位有司各詣神位前取詞幣
置扵燎柴次引奉禮郎太祝詣望燎位立定禮直官贊
曰可燎火燎半柴禮直官贊禮畢引告官以下退
政和五禮新儀卷八
