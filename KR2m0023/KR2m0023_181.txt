政和五禮新儀卷一百七十五
嘉禮
帝姬降嫁儀
納采問名
納吉
納成
請期
奏告
親迎
同牢
見舅姑
醴婦
盥饋
饗婦
納采問名
前一日壻家具禮物(用鴈)修表如儀陳於廳事掌昏者公
服省視訖各置于綵輿其日大昕掌事者設香案於庭
中掌昏者率壻向闕再拜訖捧舉以行表在前禮物次
之掌昏者乘馬於後入東華門下馬至内東門外權置
少頃禮直官引掌昏者門外西向立掌事者以納采表
授掌昏者掌昏者跪搢笏受以授内謁者進入訖(禮物從入)
(准此)掌昏者退就次内謁者出詣内東門禮直官引掌昏
者出次西向立掌事者又以問名表授掌昏者掌昏者
跪搢笏受以授内謁者進入訖退諸捧舉者以次出
納吉
前一日壻家具禮物(用鴈)修表如儀陳於廳事掌昏者公
服省事訖置於綵輿其日大昕掌事者設香案于庭中
掌昏者率壻向闕再拜訖捧舉以行表在前禮物次之
掌昏者乘馬於後入東華門下馬至内東門外權置少
頃禮直官引掌昏者詣門外西向立掌事者以納吉表
授掌昏者掌昏者跪搢笏受以授内謁者進入訖退捧
舉者以次出
納成
前一日壻家具禮物(用玉幣等)修表如儀陳於廳事掌昏者
公服省視訖各置於綵輿其日大昕掌事者設香案於
庭中掌昏者率壻向闕再拜訖捧舉以行表在前玉幣
次之諸禮物又次之掌昏者乘馬於後入東華門下馬
至内東門外權置少頃禮直官引掌昏者詣門外西向立
掌事者以納成表授掌昏者掌昏者跪搢笏受以授内
謁者進入訖退諸捧舉者以次出
請期
前一日壻家具禮物(用鴈)修表如儀陳於廳事掌昏者公
服省視訖置於綵輿其日大昕掌事者設香案於庭中
掌昏者率壻向闕再拜訖捧舉以行表在前禮物次之
掌昏者乘馬於後入東華門下馬至内東門外權置少
頃禮直官引掌昏者詣門外西向立掌事者以請期表
授掌昏者掌昏者跪搢笏受以授内謁者進入訖退捧
舉者以次出
奏告
前期太史局擇日差官奏告景靈東西宮如常告之儀
親迎
前一日所司於内東門外量地之宜西向設壻次其日
大昕壻之父服其服告於禰廟曰(無廟者於廳事中間設神位)國恩
貺室於某(壻名)以某日親迎敢告再拜于將行父醮子於
廳事贊者設父位於中間南向設子位于父位之西近
南東向父即座子公服升自西階進立于位前贊者注
酒於醆西向授子子再拜受訖贊者又奉饌設于位前
子舉酒興即飲食訖降再拜贊禮者引立於父位前父
命之曰往迎肅雍以昭惠宗廟子再拜曰祇率嚴命又
再降出乘馬至東華門内下馬禮直官引就次有司陳
帝姬鹵簿儀仗於内東門外俟帝姬將升厭翟車禮直
官引壻出次入於内東門外躬身西向掌事者以鴈陳
於前内謁者奉鴈以進俟帝姬升車訖壻再拜先還第
同牢
其日初昏掌事者設巾洗各二一於東階東南一於室
之北水在洗東尊于室中實四爵兩卺於篚(爵卺以常用酒器代)
(之)壻至本第下馬以俟帝姬至降車贊者引壻揖帝姬
以入寢門又揖壻導帝姬升階執扇燭者陳列於前後
贊者引帝姬入于室壻盥於南洗帝姬從者沃之帝姬
盥于北洗壻從者沃之贊者設酒饌七箸從設掌事者
布對位壻揖帝姬皆即座贊禮者二人俱注酒於醆以
授壻及帝姬壻及帝姬俱興受醆即座飲訖贊者受虚
醆遂薦饌再飲三飲如初儀壻及帝姬俱興再拜訖贊
者徹酒饌畢退
見舅姑
夙興帝姬著花釵服䄖翟以俟見贊者設舅姑位于堂
上東西相向舅位於東姑位于西舅姑服其服俱就位
後立女相者引帝姬升自西階詣舅姑位前再拜訖贊
者以棗㮚授帝姬帝姬奉棗㮚置于舅位前舅即座贊
者進徹以東帝姬退復位又再拜女相者又引帝姬詣
姑位前再拜訖贊者以腵脩授帝姬帝姬奉腵脩置於
姑前姑即座贊者進徹以東帝姬退復位又再拜次醴
婦如别儀
醴婦
見舅姑禮畢贊禮設帝姬位于姑位之北少西東向女
相者引帝姬立于位之面贊者注酒於醆授帝姬帝姬
東面受醆贊者西向拜送次又奉饌置于位前帝姬即
座飲食訖降再拜贊者答拜降階以退
盥饋
贊者設舅姑位于堂上東西相向舅位於東姑位于西
舅姑服其服俱即座女相者引帝姬升自西階進詣舅
姑之東西向贊者以饌授帝姬帝姬受饌置于舅位前
贊者加以七箸女相者又引帝姬進詣姑位之西東向
贊者以饌授帝姬帝姬受饌置於姑位前贊者加以七
箸舅姑俱食食畢帝姬各再拜次饗婦如别儀
饗婦
盥饋舅姑禮畢贊者設饗婦位于姑位之北少西東向
女相者引帝姬立于位之西贊者奉饌置于位前加以
七箸帝姬立即座食畢再拜降階以退
政和五禮新儀卷一百七十五
