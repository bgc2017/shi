政和五禮新儀卷一百二十五
吉禮
皇太子釋奠文宣王儀下
省饌
前釋奠一日行事執事官集亞獻齋所肄儀太祝習讀
祝文及視幣次禮直官謁者分引行事執事者就省饌
位立定謁者贊揖所司陳饌具畢謁者贊省饌具畢揖
訖俱還齋所次引監察御史詣厨省鑊申視祭器滌濯
及視牲充腯及還齋所未後一刻太官令帥宰人以鸞
刀割牲祝史以槃取毛血置于饌所遂烹牲晡後有司
帥其属掃除廟之内外訖還齋所
行事
釋奠日丑前五刻有司陳設祭器祭饌如常儀少頃諸
釋奠官及陪位官學生各服其服初皇太子就次訖從
釋奠官學生監生各入就位立定禮直官謁者各分引
釋奠官就揖位禮直官贊揖訖以次入就位如常儀皇
太子駐便次半刻頃率更令立便次門外當門東向左
庶子啟請内嚴又請外偹皇太子出便次侍衛如常儀
率更令引皇太子至廟東門中允進圭皇太子執圭近
侍者從入如常儀皇太子至版位西向立(每立定率更令退立于左)
率更令啟請再拜退復位皇太子再拜謁者曰衆官再
拜在位者及學生皆再拜率更令前啟有司謹具請行
事退復位協律郎跪俛伏舉麾興工鼓柷軒樂作崇安
之樂天縱將聖之舞三成偃麾戞敔樂止(凡樂皆協律郎跪俛伏舉)
(麾興工鼓柷而後作偃麾戞敔而後止)率更令啟請再拜退復位皇太子
再拜謁者曰再拜在位者皆再拜率更令引皇太子詣
盥洗位軒架翼安之樂作至洗位北向立樂止執事者
酌水率更令啟讀皇太子搢笏執事者跪取巾于篚興
以授皇太子皇太子帨手執事者受巾跪奠于篚率更
令引皇太子執圭升殿登歌樂作至文宣王神位前北
向立樂止(凡皇太子降階行止皆軒架樂作殿上行止則登歌樂作皆奏翼安之樂)登歌成
安之樂作奉禮郎跪奉幣授左庶子左庶子奉幣北向
以授皇太子執笏興先詣兖國公幣並如上儀樂止率
更令引皇太子將降階樂作至殿下位西向立樂止少
頃率更令引皇太子再詣盥洗位樂作至洗位北向立
搢圭盥手並如上儀次詣爵洗位奉爵者跪取爵興以
授皇太子皇太子拭爵奉爵者受爵以升執巾者跪受
巾奠于篚率更令啟請執圭升殿軒架樂作升階樂止
登歌樂作至文宣王位酌尊所西向立樂止恭安之樂
作奉爵者以爵詣酌尊所執事者舉幂太官令酌犧尊
之泛齊訖先詣兖國公酌尊所北向立皇太子搢圭跪
執爵三祭酒奠爵執圭俛伏興率更令引皇太子少退
北向立樂止次引太祝詣神位前東向搢笏跪讀祝文
讀訖執笏興先詣兖國公神位前北向立皇太子并拜
次詣配位每位行禮並如上儀(惟登歌作憲安之樂)太官令復請
正位酌尊所太祝復位率更令引皇太子將降階樂作
至版位西向立樂止文舞退武舞進軒架宣安之樂作
舞者立定樂止初皇太子將復位次引亞獻詣盥洗位
北向立搢笏洗爵拭爵以授執事者執笏升詣文宣王
位酌尊所西向立軒架作肅安之樂無思不服之舞執
事者以爵授亞獻亞獻執爵執尊者舉幂太官令酌
象尊之醴齊訖先詣兖國公位酌尊所北向立亞獻以
爵授執事者執笏升詣文宣王位前北向立搢笏跪執
事者以爵授亞獻亞獻執爵三祭酒奠爵執笏俛伏興
少退再拜次詣每位行禮並如上儀樂止降復位次引
終獻詣洗升殿行禮並如亞獻之儀降復位初亞獻將
升分奠官詣洗位盥手帨手訖分奠殿内及两廡諸神
位搢笏跪執爵三祭酒奠爵執笏俛伏興再拜分奠訖
俱降復位初皇太子既奠幣光禄寺以牲左臂一骨及
長脅短脇俱二骨以並載于胙爼升設于殿上俟終獻
既升贊飲福執事者升詣東席飲福位北向立率更令
啟請皇太子詣飲福位樂作率更令啟請執圭皇太子
執圭升殿將至位樂止登歌作介安之樂皇太子至位
北向立執事者各以爵酌上尊福酒合置一爵又贊禮
者受爵北向立率更令啟請再拜皇太子再拜執事者
跪以進率更令跪啟請搢圭皇太子搢圭跪執爵祭
酒三祭于地啐酒奠爵俛伏興執事者跪受爵以興太
祝帥執事持胙爼進減神位前正脊二骨横脊二骨加
于爼上執事南向跪以進皇太子受爼奠之執事者受
以興太官令取黍于簋摶以授太祝太祝受以豆北向
跪以授皇太子受訖奠之太祝受以興執事者又取爵
以授皇太子飲福酒奠之執事者受虚爵興俱降復位
率更令啟請皇太子執圭俛伏興又啟請再拜皇太子
再拜樂止率更令引皇太子還版位樂作至位樂止禮
直官曰賜胙贊者承傳曰賜胙再拜在位者皆再拜送
神軒架崇安之樂作一成止率更令前曰拜畢引皇太
子出門樂作至門外樂止率更令啟請去圭執事者跪
受圭皇太子還入次左庶子啟請觧嚴次引行事官以
下詣望瘞位有司各詣神位前承幣祝版置于瘞次禮
直官曰可瘞置土半坎(凡瘞置先省視訖乃瘞)行事官以下詣南
神門外揖位立定禮直官贊禮畢俱揖訖俱還齋所陪
祠官以次出太官令帥其属徹禮饌監察御史監視收
徹訖乃退
講經
皇太子既入便次服常服執經侍講侍讀等官並常服
舍人分引羣官及學生等以次就位次左庶子啟請内
嚴又啟請外備皇太子乘輿出便次侍衛如常儀至學
降輿詣堂下南向立(左右侍衛量人數從三師三少並從)舍人曰揖羣官
及學生皆躬揖皇太子報揖皆升就位左庶子跪啓請
令執經等升俛伏興又左庶子稱曰令若左庶子退降
詣西階下立于執經等前北面宣令訖執經以書並升
就座(不應升堂者升两廡)講經如常儀左庶子跪講禮畢羣官皆
起舍人各降復堂下位揖皇太子降揖還便次羣官以
次出
皇太子還東宫
皇太子既入便次左庶子啟請觧嚴(將士不得輒離部位)皇太子
更朝服駐便次一刻頃左庶子啟請内嚴僕進金輅于
學門外南向禮直官引左庶子言外備皇太子乘輿出
便次至門外降輿升輅侍官上馬如來儀輅動鼓吹振
作至皇城門鼔吹止至東宫外門宫官文武官俱下馬
皇太子乘輅入三師三少退皇太子至殿前迴輅南向
左庶子啟請降輅皇太子降輅升輿入侍官從至閤左
庶子諸將士各還本所
政和五禮新儀卷一百二十五
