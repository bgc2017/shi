政和五禮新儀卷六十七
吉禮
蜡南方北方百神儀
時日
齋戒
陳設
省饌
行事
時日
太常寺預於隔季以季冬臘前一日蜡南北方百神關
太史局太史局以其日報太常寺參酌訖具時日散告
齋戒
前蜡五日應行事執事官散齋三日治事如故宿於正
寢不吊喪問疾作樂判書刑殺文書決罰罪人及與穢
惡致齋二日(光禄少卿太官令齋一日)一日於本司(無木司於太常齋舍質明至齋)
(所)唯蜡事得行其餘悉禁前蜡一日質明俱赴祠所官
給酒饌蜡官已齋而闕者通攝行事
陳設
前蜡三日儀鸞司設行事執事官次於壇壝門外量地
之宜前二日光禄牽牲詣祠所前一日陳禮饌於齋宫
太常設省饌位版於禮饌之南三獻官在南北向西上
分獻官在其後監察御史在西東向光禄少卿大樂令
奉禮郎太祝太官令在東西向北上(凡設奉禮郎以下位皆稍却)大
晟設登歌之樂於壇上稍南北向蜡日丑前五刻禮直
官贊者諸司職事各服其服太常設神位席太史設神
位版於壇之上下神位版於壇上北方南向后稷位於
壇上東方西向席皆以莞熒惑祝融田畯位於卯階之
南北向(北蜡設辰星玄枵田畯)井鬼柳星張翼軫七星鶉火鶉尾
鶉首位於子階之西西上(北蜡設斗牛女虛危室璧七宿星紀玄枵娵訾)南嶽
鎮海瀆山林川澤丘陵墳衍原隰井泉位於子階之西
東上(北蜡設北方嶽鎮海瀆以下)朱雀水墉坊虎鱗羽介毛郵表畷
羸貓昆蟲位於其後東上(北蜡設玄武不設朱雀餘同南蜡)中嶽鎮山
林川澤丘陵墳衍原隰井泉位於午階之西騏驎水墉
坊虎鱗羽介毛郵表畷羸貓昆蟲位於其後西上(北蜡不設)
席皆以莞太常陳幣篚於神位之左(正配位幣以青五星幣以黝)祝
版各於神位之右置於坫次設祭器皆藉以席光禄寔
之正配位各左十籩為三行以右為上(第一行乾䕩在前乾棗形鹽魚)
(鱐次之第二行鹿脯在前榛實乾桃次之第三行菱在前芡㮚次之)右十豆為三行以左
為上(第一行芹菹在前筍菹葵菹菁菹次之第二行韭菹在前魚醢&KR0693;醯次之第三行豚拍在前鹿臡醓)
(醢次之)爼二一在籩前(實以羊腥七體兩髀兩肩兩脅并脊兩髀在兩端兩肩次之脊在中)
一在豆前(實以豕腥七體其載如羊)又設爼六在豆右為三重以北
為上(第一重一實以羊腥腸胃肺離肺一在上端刌肺三次之一實以豕腥膚九横載第二重一實以羊)
(熟腸胃肺一實以豕熟膚其載如腥第三重一實以羊熟十一體肩臂臑肫胳正脊一直脊一横脊一長脅一)
(短脅一代脅一皆二骨以並肩臂臑在上端肫胳在下端脊脅平中一實以熟豕十一體其載如羊皆羊在左)
(豕在右若配位即以東為上)簠二簋二在籩豆外二爼間簠在左簋
在右(簠實以稲粱粱在稻前簋實以黍稷稷在黍前)鉶三在籩豆間(實以羹加芼滑)登
二一在鉶前(實以大羹)一於籩豆之左(實以肝膋)槃一在鉶後(實以)
(毛血)設犧尊四象尊四為重在壇上東南隅北向西上(配位)
(即設於正位酒尊之東)犧尊在前皆有坫加勺幂為酌尊(犧尊二寔明水)
(為上尊餘實泛齊代以供内法酒初獻酌之象尊一實明水為上尊餘寔醴齊代以祠祭法酒亞終獻酌之)
又設太尊二山尊二在神位前(太尊一實泛齊山尊一實醴齊各以一尊實明)
(水)著尊二犠尊二象尊三壺尊六在壇下(著尊一實盎齊犧尊一實)
(醴齊象尊一實沉齊各以一尊實明水壺尊三實玄酒三實三酒明水玄酒皆在上)俱北向西上
(若配位即東向北上)皆加幂五齊三酒設而不酌又設配位諸神
每位各左二籩(㮚在前鹿脯次之)右二豆(菁菹在前鹿臡次之)爼一在籩
豆前(實以羊豕鹿肉)爵一次之(實以祠祭法酒)簠一簋一在爵之前簠
在左簋在右(簠實稷簋實黍)各設酒二於神位之左卯階酉階
各三位(北方位邜階南三位)設象尊二子階西前十五位設蜃尊
二山尊二後十二位設散尊二午階西前十三位設蜃
尊二山尊二後十二位設散尊二(北方不設午階前後位)子階東
十二位設壺尊二(並實以祠祭法酒)太常設燭於神位前洗二
於卯階之東(盥洗在東爵洗在西)罍在洗東加勺篚在洗西南肆
實以巾(若爵洗之篚則又實以爵加坫)執罍篚者位其後設揖位於卯
階東内壝之外三獻官在南北向分獻官位於其後監
察御史大樂令奉禮郎太祝太官令在北南向俱西上
開瘞坎於西北壬地方深取足容物南出陛積柴於燎
壇設望瘞位於壇北如省饌之位(唯不設光禄少卿太官令位)設望
燎位於壇南三獻官在北南向西上分獻官位於其後
監察御史在西東向太樂令奉禮郎在東俱北上設三
獻官席位於卯階之東南向北上分獻官位於其後監
察御史太樂令位於子階之南北向奉禮郎太官令位
於其後俱西上光禄少卿席位於監察御史之東北向
又設監察御史位於壇上樂簴之北在西東向奉禮郎
太祝在東西向北上大樂令於樂簴之北太官令於酌
導所俱北向
省饌
前蜡一日行事執事官集初獻齋所肄儀太祝習讀祝
文及祝幣神位版次禮直官贊者分引行事執事官就
省饌位立定(凡初獻行事禮直官引餘官皆贊者引)禮直官贊揖訖所司
省饌具畢禮直官贊省饌畢揖訖俱還齋所次引監察
御史未後一刻太官令帥宰人以鸞刀割牲祝史以槃
取毛血置於饌所遂烹牲晡後有司帥其屬掃除壇之
上下訖還齋所
行事
蜡日丑時五刻(行事用丑時七刻)初獻以下並赴壇就次太官
令帥其屬實饌具畢次引光禄少卿入詣午階南席位
北向立贊者曰再拜光禄少卿再拜升自卯階(行事執事官升)
(階皆自卯階)點視禮饌畢次引監察御史升壇點閱陳設糾
察不如儀者(凡點視及點閱皆先詣正位)次樂正帥工人升卯階各
入就位光禄少卿還齋所餘官各服祭服次引行事執
事官詣卯階東揖位立定禮直官贊揖次引大樂令先
入就壇下席位北向立贊者曰再拜升壇就位次引監
察御史奉禮郎太祝太官令就下席位北向立次引初
獻以下入就壇下席位西向立禮直官稍前贊有司謹
具請行事簡安之樂作三成止光禄瘞血訖贊者曰再
拜在位者皆再拜次引監察御史奉禮郎太祝太官令
俱升壇各就位(太官令就正位酌尊所)立定次引初獻詣盥洗位
穆安之樂作(凡初獻行止皆作穆安之樂)至洗位北向立搢笏盥手
執笏升詣神農氏位前北向立樂止吉安之樂作搢笏
跪次引奉禮郎搢笏西向跪執事者以盥授奉禮郎奉
禮郎奉幣跪授初獻執笏興先詣后稷氏神位前北向
立初獻受幣奠訖執笏俛伏興少退再拜次詣后稷氏
神位前東向立(酌獻詣配位准此)奠幣如上儀樂止奉禮郎復
位初獻將降壇樂作復位樂止少頃引初獻再詣盥位
樂作至洗位北向立搢笏盥手帨手執笏詣爵洗位北
向立搢笏洗爵拭爵以授執事者執笏升詣正位酌尊
所西向立樂止禔安之樂作執事者以爵授初獻初獻
搢笏執尊者舉幂太官令酌犧尊之泛齊訖先詣配位
酌尊所北向立初獻以爵授執事者執笏詣神農氏位
前北向立搢笏跪執事者以爵授初獻初獻執爵三祭
酒奠爵執笏俛伏興少立樂作次引太祝詣神位前東
向搢笏跪讀祝文讀訖執笏興先詣后稷氏神位前東
面搢笏獻再拜次詣后稷氏神位前南向立初獻再拜
次詣后稷氏神位前酌獻並如上儀樂止太官令復位
詣正位酌尊所太祝復位初獻將降壇樂作復位樂止
次引亞獻詣盥洗位北向立搢笏盥手帨手執笏詣爵
洗位北向立搢笏洗爵拭爵以授執事者執笏升詣正
位酌尊所西向立曼安之樂作職事者以爵授亞獻亞
獻搢笏執爵執尊者舉幂大官令酌象尊之醴齊及先
詣配位酌尊所北向立亞獻以爵授執事者執笏詣神
農氏位前北向立搢笏跪執事者以爵授亞獻亞獻執
爵三祭酒奠爵執笏俛伏興再拜次詣后稷氏神位前
酌獻並如上儀樂止降復位次引終獻詣洗及升壇行
禮並如亞獻之儀降復位初亞獻將升引分獻官詣盥
洗位搢笏盥手帨手執笏詣壇下諸神位前搢笏奉禮
郎跪授幣奉奠訖執爵三祭酒奠爵執笏俛伏興太祝
各於神坐之右跪讀祝文讀訖太祝復位分獻官再拜
俱復位禮直官曰賜胙贊者承𫝊曰賜胙再拜在位者
皆再拜送神代安之樂作一成止次引三獻官分獻官
詣望瘞位有司者詣神位前取幣祝版置於瘞坎(熒惑辰星)
(等幣皆置於療柴)次監察御史大樂令奉禮郎太祝詣望燎前
位立定禮直官曰可瘞實土半坎引初獻以下詣望燎
位禮直官曰可燎火燎半柴引初獻以下詣卯階揖位
立定禮直官贊禮畢揖訖退太官令帥其屬徹禮饌監
察御史詣壇監視收徹乃退
政和五禮新儀卷六十七
