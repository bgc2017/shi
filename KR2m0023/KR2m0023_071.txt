政和五禮新儀卷六十五
吉禮
皇帝蜡東方西方百神儀下
進熟
蜡日有司陳鼎二於神厨各在鑊右太官令帥其屬皆
詣厨以匕升牛於鑊實于一鼎(肩臂臑肫胳正眷一直脊一横脊一長脅一短)
(脅一代脅一皆二骨以並正配位各一鼎)皆設扃幂祝史對舉於饌幔内重
行西向以南為上光禄實籩豆簠簋於饌幔内(籩實以粉餈豆)
(實以糗餌簠實以粱簋實以稷)次引禮部侍郎詣饌所眡腥熟之節俟
皇帝升奠玉幣訖退位樂止引禮部尚書詣饌所執籩
豆簠簋以入戶部尚書詣饌所奉爼以入太官令引入
正門宫架豐安之樂作設饌於夘階下北向西上奉牲
者在東祝史抽扃委於鼎右除幂初鼎序入有司執匕
及爼以從至卯階下各設於鼎西匕加於鼎太官令以
匕升牛載於一爼(肩臂臑在上端肫胳在下端脊脅在中正配位各一爼)鼎先退
祝史進徹毛血架以次引禮部尚書搢笏執籩豆簠簋
戸部尚書搢笏奉爼以升執事者各迎於壇上禮部尚
書奉籩豆簠簋於大明(夜明)神位前北向跪奠盖於下執
笏俛伏興有司設籩於糗餌前豆於醓醢前簠於稻前
簋於黍前次引戸部尚書奉爼詣大明(夜明)位前北向跪
奠執笏俛伏興有司設於豆前次詣神農氏次詣后稷
氏神位前東向跪奠並如上儀樂止俱降復位太祝取
菹擩于醢祭於豆間三又取黍稷肺祭如初皆藉用茅
各還奠所次引太宰左丞詣大明(夜明)神位前西向立以
北為上次引吏部侍郎詣爵洗位東向立禮儀使前導
皇帝詣盥洗位宫架樂作至洗位北向立樂止内侍酌
水以進禮儀使奏請搢大圭盥手内侍跪取巾於篚興
以進皇帝帨手内侍受巾跪奠於篚禮儀使奏請執大
圭前導皇帝詣爵洗位宫架樂作至洗位北向立樂止
吏部侍郎跪取爵於篚興以進禮儀使奏請搢大圭受
爵内侍酌水以進禮儀使奏請洗爵内侍跪取巾於篚
興以進皇帝拭爵内侍受巾跪奠於篚吏部侍郎受爵
升自午階禮儀使奏請執大圭前導皇帝升壇宫架樂
作至午階樂止升自午階登歌樂作至壇上樂止登歌
熙安之樂作(夜明用凝安)吏部侍郎奉爵詣正位酌尊所西
向立執尊者舉幂良醖令酌太尊之泛齊訖先詣神農
氏位酌尊所北向立禮儀使前導皇帝詣大明(夜明)神位
前北向立禮儀使奏請搢大圭跪禮部侍郎以爵授左
丞左丞授太宰西向跪以進禮儀使奏請執爵祭酒(三祭)
(於茅苴)奠爵執大圭俛伏興又奏請皇帝少立樂止太宰
左丞具詣神農氏神位前北向立以俟舉册官舉祝册
進於大明(夜明)神位之右讀册官搢笏東向跪讀册文讀
訖執笏興先詣神農氏神位前南向立禮儀使奏請再
拜皇帝再拜有司奠册於大明(夜明)神位前禮儀使前導
皇帝詣神農氏次詣后稷氏神位前酌獻並如上儀太
宰以下俱復位禮儀使前導皇帝還版位登歌樂作降
階樂止宫架樂作至版位西向立樂止禮儀使奏請還
小次宫架樂作至小次禮儀使奏請釋大圭殿中監跪
受大圭皇帝入小次簾降樂止文舞退武舞進宫架容
安之樂作舞者立定樂止初皇帝將詣小次禮直官太
常博士引亞獻官詣盥洗位北向立搢笏盥手帨手執
笏詣爵洗位北向立搢笏洗爵拭爵以授執事者執笏
升詣正位酌尊所西向立宫架作隆安之樂神保錫羡
之舞執事者以爵授亞獻亞獻搢笏執爵執尊者舉幂
太官令酌山尊之醴齊訖先詣神農氏位酌尊所北向
立亞獻官以爵授執事者執笏詣大明(夜明)神位前北向
搢笏跪執事者以爵授亞獻亞獻執爵祭酒(三祭于茅苴)奠
爵執笏俛伏興少退北向再拜次詣神農氏次詣后稷
氏神位前酌獻並如上儀樂止降復位初亞獻行禮將
畢次禮直官太宰博士引終獻詣洗及升壇酌獻並如
亞獻之儀降復位於亞獻將升次分引諸位獻官詣盥
洗位搢笏盥手帨手執笏各由其階升詣從祀神位前
俱搢笏跪執爵三祭酒奠爵執笏俛伏興再拜降復位
次引太祝於神位之右跪讀祝文讀訖興退復位初皇
帝既奠玉幣光禄以牛左臂一骨及長脅短脅俱二骨
以並載於胙爼設於壇下飲福位之西俟終獻既升獻
贊者引戶部尚書搏黍太祝太官令詣飲福位東向立
奉爼豆爵酒者各位其後禮儀使奏請詣飲福位簾卷
出次宫架樂作殿中監跪搢大圭禮儀使奏請執大圭
前導皇帝詣飲福位將至位樂止宫架禧安之樂作皇
帝至飲福位北向立尚醖典御執尊升詣酌尊所良醖
令酌上尊福酒合置一尊典御奉尊降詣飲福位以授
殿中少監尚醖奉御執爵殿中少監酌之奉御以爵酒
授殿中監殿中監西向捧以立禮儀使奏請再拜皇帝
再拜殿中監跪以酌酒進禮儀使奏請榗大圭跪受爵
祭酒(手祭於地)啐酒奠爵殿中監跪授爵以興太祝帥執事
者持爼進減神位前正脊二骨横脊二骨加於爼上内
侍受爼以授戶部尚書戶部尚書西向跪以進皇帝受
爼奠之戶部尚書受爼以興復位太官令取黍於簋摶
以授太祝太祝受以豆東向跪以進皇帝授訖奠之太
祝受豆以興復位次殿中監再跪以爵酒進禮儀使奏
請受爵飲福酒奠爵殿中監受虛爵以興以授典御奉
御北向立執事者俱退復位禮儀使奏請執大圭俛伏
興又奏請再拜皇帝再拜樂止禮儀使前導皇帝還版
位宫架樂作至版位西向立樂止次引禮部尚書升壇
徹籩豆戶部尚書升壇徹爼(籩豆爼各一俱少移故處)登歌成安之
樂作徹樂止禮部戶部尚書降復位禮直官曰賜胙行
事陪祠官再拜贊者承簾曰賜胙再拜在位者皆再拜
送神宫架景安之樂作一成止
望燎
景安之樂畢禮儀使奏請詣望燎位前導皇帝詣望燎
位宫架樂作至位南向立樂止初賜胙再拜訖郊社令
以黍稷肺祭藉以白茅束之吏部侍郎帥太祝執篚進
詣神位前取玉幣祝册藉以茅爼載牲體黍稷飰爵酒
各由其階降壇南行詣柴壇自南陛升以玉幣祝册饌
物置於燎柴諸太祝各以星辰七宿以上幣帛祝版從
燎神農氏后稷氏嶽鎮以下幣帛祝版從瘞禮直官曰
可燎舉爟火燎壇火半柴瘞坎寘土半坎(凡瘞先背脊視訖乃瘞)
禮儀使奏禮畢前導皇帝還大次宫架樂作出中壝門
外禮儀使奏請釋大圭殿中監跪受大圭以還有司侍
衞如常儀皇帝至大次樂止禮部郎中奏解嚴引大禮
使以下詣夘階東内壝外揖位立禮直官贊禮畢揖訖
通事舍人引陪祠文武官及宗室客使以次出將士不
得輙離部伍(行宫齋殿受賀並如各祀端成殿受賀儀)
車駕還内
前期殿中監帥其屬尚舍設御幄於大慶殿門外之東
南大晟設宫架於宣德門外稍南其日禮畢所司轉仗
衞鹵簿於還途如來儀文武官宗室客使先詣宣德門
外就次以俟立班奉迎乘黃令進金輅於行宫殿外南
向千牛將軍一員執長刀立於輅右尚輦奉御進輿於
齋殿導駕官俱詣齋殿門外奉迎禮部侍郎奏請中嚴
少頃又奏外辦簾卷皇帝服通天冠絳紗袍乘輿以出
應導駕官並迎駕奏聖躬萬福(内祗應官贊謝皆再拜)太僕卿出
詣金輅所攝衣而升正立執轡皇帝乘輿降自西階至
金輅所左輔奏請降輿升輅太僕卿立授綏千牛將軍
馭駕如來儀門下侍郎奏請車駕進發(有司仍具大輦若乘輦即云降)
(輿乘輦)車駕動稱警蹕侍衞如儀至侍臣上馬所門下侍
郎奏請車駕少駐勅侍臣上馬左輔前承旨退稱曰制
可門下侍郎傳制稱侍臣上馬贊者承傳勅侍臣上馬
門下侍郎奏請車駕進發車駕動稱警蹕鼓吹及諸軍
樂振作車駕將至宣德門外文武百官宗室客使立班
再拜奏迎次大内留守見再拜訖退車駕至宣德門外
少駐文武侍臣皆下馬步導千牛將軍降立於輅右車
駕動千牛將軍夾輅而趨大樂正奏采茨之樂入門樂
止車駕至御幄前左輔奏請降輅乘輿(若乘輦即奏云降輦)皇帝
降輅乘輿以入禮部郎中奏觧嚴通事舍人承旨勅羣
官各還次將士各還其所(若大赦並如冬祀大禮宣德門肆赦儀)
政和五禮新儀卷六十五
