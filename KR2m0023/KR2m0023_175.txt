政和五禮新儀卷一百六十九
嘉禮
納皇后儀四
冊后
前一日有司設使副次如常儀設尚宮以下次於皇后
閤外道西東向設香案於中庭中庭随闕所向又設權
置册寶二案於香案之右典儀設使者位於大門外副
使及内侍位於使者之南舉冊寶案者又在其南持節
者在使者之北俱少退東向設主人位於中門外之南
北向設使副以下及主人位於中門外亦如之設内謁
者監位於中門外主人之南西向其日使副乘車持節
備儀仗鼔吹備而不作至皇后第大門外降車掌次者
延入次尚宮以下至各就次内僕進重翟等車尚書兵
部帥其屬布鹵簿儀仗並於大門之外執事者取冊寶
降輿置於案上禮直官引使副出次持幡節及舉冊寶
案者從之俱在門外位捧舉冊官夾侍主人朝服立於
大門内之東西面儐者立於主人之左北面進受命出
曰敢請事使者曰某奉制授皇后備物典冊儐者入告
遂引主人出迎使副於大門外之東南北面再拜使副
不答拜主人引揖使副先入立於中門外之東西面使
副入幡節前導持案者次之至中門外各就位立定
持節者脱節衣内侍及舉冊者皆進詣使者前使者取
冊以授内侍各俛伏跪内侍受冊訖各俛伏興以授内
謁者監使者退復位副使以寶授内侍如上儀訖内謁
者監持冊寶入立於閣外之東西面跪置冊寶於案俛
伏興尚宮以下入閣奉皇后首飾褘衣訖傅姆贊出尚
宮引皇后降自東階詣香案前向闕立内侍跪取寶進
立於皇后之右少前司言司寶二員進立於皇后之左
少前又内侍稱有制内侍贊再拜皇后再拜内侍宣冊
訖内侍又贊再拜皇后再拜内侍捧冊進授皇后皇后
受訖以授司言又内侍奉寶進授皇后皇后受訖以授
司寶内侍贊再拜皇后再拜訖内侍贊升座尚宮引皇
后升座内命婦以下皆序立於庭皇后北面東上立定
司贊曰再拜典贊承傳在位者皆再拜訖應侍衛者各
升立於侍衛尚儀前跪奏禮畢皇后降座尚宫引皇后
入於閣内侍出告禮畢捧册寶官退主人禮使副使副
復命並如告期之儀
奉迎
前一日有司設使副次如常儀又設尚宮以下次於皇
后閣外道西東向又設香案於庭中随闕所向典儀設
使者位於大門外副使及内侍位於使者之前持案及
執鴈者又在其南持節者在使者之北俱少退東向司
贊設尚儀以下位於堂前其日使副乘車持節備儀仗
鼔吹備而不作至皇后大門外降車掌次者延入次宮
人等至各就次文武百官奉迎皆陪立於大門之外東
西相向並如文德殿命使立班之儀立定尚儀詣皇后
前奏請中嚴執事者取制書降車置於案禮直官引使
副出次立於大門外之西東面内侍及執事者各就門
外位主人朝服立於大門内東西面儐者立於主人之
左北面進受命出曰敢請事使者曰再奉制以合吉辰
以禮奉迎儐者入告主人曰臣某謹奉典制儐者出告
入引主人出迎於大門外之南北面再拜使副不答拜
主人揖使副先入立於東階西面使副入幡節前導其
持案及執鴈者從入幡節立於西階之東西面持節者
脱節衣使者由西階升立於西檻間南面副使在使者
西南持案及執鴈者入在副使後少退俱東面主人升
東階詣使者前北面立持案者以案進副使前副使取
制書持案者退授位副使奉制書進授使者進復位使
者曰有制執鴈者以鴈陳於庭三分庭一在南北向主
人降詣階間北面再拜使者宣制畢主人又北面再拜
稽首訖升進復詣使者前使者以制書授主人各俛伏
跪主人受制書訖各俛伏興主人少退以授掌事者仍
北面立儐者引二人對舉答表案進立於主人後少西
儐者取表以授主人主人受表進授使者如上儀訖退
復位主人再拜持節者加節衣禮直官引使副降自西
階以出立於中門之外北面東上傅姆導皇后尚宮前
引升堂宮人侍衞如常儀主婦出立於門外之西南面
内侍出中門外西面典儀曰再拜贊者承傳使副俱再
拜使者曰今月吉日某等率職奉迎内使受以入傳於
司言受以奏聞訖主人奉幣以授使副使副退皇后降
自東階向闕立於庭尚儀贊詣皇后再拜皇后再拜訖
升堂主人升自東階進西面誡之曰誡之慎之夙夜無
違命主人退毋立於西階上施衿結帨誡之曰勉之誡
之夙夜無違命重翟車進中門外肩輿進堂上(肩與為擔子下)
(准此)尚宮前導皇后升輿六尚以下侍衞如儀至中門外
降輿升車内侍導引應乘車引從者如鹵簿常儀皇后
車出大門外文武百官北向班迎再拜訖分班東西主
使副以下羣官當引從者以次引從至宣德門鳴鐘鼔
(鳴鐘鼔者所以聲告内使)鹵簿止於門外使副復命並如册后之儀
制文
皇帝曰咨某官姓名嘉月惠時吉日惟某率由典禮今
遣使持節上公封某宗正卿封某備禮以迎
答文
皇帝嘉命使者某重宣中詔吉日維某備禮以迎臣卑
陋之族叨膺大恩以榮為懼臣恭承令典肅荷徽章某
官臣姓名稽首頓首再拜承制詔
同牢
前一日所司預設皇后大次二一於大慶殿門外之西
南向一於内殿庭之南北向尚寢設皇后櫛幄於所御
殿之室中設御榻於室中之西又設皇后對榻於御榻
之東司設設巾洗各二一於東階南一於室之北水在
洗東司醖設御酒尊於室中實四爵兩卺於篚(爵卺以闕酒器)
(代之)至日晡後皇后入宣德門至大慶殿門外次前回車
南向施步障繖扇等畢内侍進當車前跪奏請皇后降
車輿退復位皇后降車入次肩輿進皇后升輿至内東
門降輿執扇燭者布列前後尚宮導皇后詣内殿庭之
大次以俟内侍以版奏請中嚴皇帝服通天冠絳紗袍
以出即御座南向左右侍衞如常儀皇后入次少頃尚
宮前引皇后出詣殿庭之東西向内侍版奏外辦又奏
皇帝降座禮迎皇帝降座内侍前引詣殿庭西東向揖
皇后以入皇后從入升自西階皇帝盥於南洗皇后盥
於北洗入室各就榻前立尚食跪奏請皇帝皇后皆坐
尚食以饌進皇帝皇后皆食司醖以酒進皇帝皇后俱
受醆以飲尚食以饌從再飲三飲如初儀尚儀跪奏禮
畢皇帝皇后俱興尚宮奏請皇帝更禮服尚寢請皇后
服常服次日以禮朝見並如宮中之儀
皇后表謝
皇后至宮之明日質明具服以出司言引尚宮尚宮引
皇后降自西階立於庭北向左右侍從如常儀内侍贊
再拜皇后再拜内侍以謝表授皇后又内侍以案少前
皇后以表置於案上内侍贊再拜皇后再拜内侍奉表
以聞内侍詣皇后前跪奏禮畢俛伏興皇后還閤
政和五禮新儀卷一百六十九
