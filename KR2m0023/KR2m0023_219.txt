政和五禮新儀卷二百十三
凶禮
東宫為諸王以下喪舉哀儀
東宫臨奠諸王以下喪儀
東宫遣使弔諸王以下喪儀
東宫遣使奠諸王以下喪儀
東宫為諸王以下喪舉哀儀
訃至命太史擇日舉哀前一日所司於舉哀所設次周
以簾帷其日皇太子常服就次侍衛如常至次南向坐
俟時至釋常服服素服禮直官引左庶子當次俛伏跪
曰某官姓名言請皇太子為某官封某薨舉哀(婦人稱某人某)
(氏各隨所稱)言訖俛伏興又躬曰請皇太子舉哀十五舉音
又躬請可止皇太子哭止禮直官引左庶子退西向立
宫官以下奉慰訖皇太子釋素服服常服還如儀
東宫臨奠諸王以下喪儀
訃至命太史擇日臨奠前一日有司於主人之第廳西
設皇太子次其日質明皇太子服常服以出侍衛如常
將至主人以下縗服去絰杖出中門止哭迎於大門再
拜退先入立於門右皇太子至廳前就次主人升立哭
於柩東婦人立哭於柩西(婦人隔以行帷)贊者(以内侍挕)引皇太子
出次步至靈座前三上香三奠酒主人進詣皇太子前
跪哭皇太子撫慰訖主人以下皆再拜退皇太子出就
次還宫如儀
東宫遣使弔諸王以下喪
前期所司於主人第大門外設使者次使者至贊者引
之次内外縗服贊者引主人以下降立哭於東階下婦
人升立哭於柩所使者常服出次於門外西向史二人
以案奉令書位於其左贊者引主人去杖出中門止哭
於大門外迎見使者先入立於庭下北向史以令書案
前行贊者引使者從入内外哭止使者入門詣庭下相
向立史以案進贊者贊使者搢笏取令書執笏加令書
於笏上史以案退使者少進於受弔者前稱有令訖主
人舉哭再拜稽顙内外皆哭贊者引主人進詣使者前
跪受令書興復位贊者引使者歸次主人以令書授左
右舉哭出中門哭止拜送使者於大門外使者還贊者
引主人杖哭而入升堂取令書奠於柩前
東宫遣使奠諸王以下喪
前期所司於主人之第大門外設使者次使者至贊者
引之次内外縗服贊者引主人以下降立哭於東階下
婦人升立哭於堂上柩之右使者常服立於大門外從
者陳饌於柩前贊者引主人去杖出中門止哭於大門
外迎見使者訖先入立於門右贊者引使者入内外止
哭使者升自東階立於柩前之右贊者引主人升自西
階立當使者前使者以琖奠酒訖曰某官封謚將歸幽
宅令使某奠(有祭文則贊者宣讀)主人降詣階間舉哭再拜稽顙
内外俱哭主人退哭於東階下贊者引使者出從者從
出主人止哭拜送使者於大門外使者還主人杖哭而
入
政和五禮新儀卷二百十三
