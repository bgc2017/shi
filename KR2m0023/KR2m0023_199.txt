政和五禮新儀卷一百九十三
嘉禮
册皇太子儀下
羣臣上禮
其日引進司先以所進馬陳列於殿門外北向東上俟
羣臣稱賀禮畢宣贊對立舍人稍南相内立天武自西
牽馬陳於殿庭三分庭一在南北首東上列定天武起
居(牽馬者不拜)門下侍郎於折檻東西向立舍人當殿躬奏
某官姓名以下進奉訖復對立位門下侍郎曰進奉出
還侍立位天武應答員寮引進奉從東側門出宣贊對
立舍人復位合班躬奏閣門無事卷班西出皇帝降座
鳴鞭還幄次知引進司官以下並卷班出三省樞密院
官並退舍人引應進奉官殿門外謝如常儀
皇帝會羣臣
前期殿中並帥其属尚舍張設紫宸殿門之内設御座
於殿上當下南向尚醴設御酒尊酒器於御座之東尚
食設御茶床於御座之西俱稍北有司設羣官酒尊酒
器於殿下又設羣官座並如紫宸殿宴百官之儀其日
羣臣上禮畢俟諸司排當備御史臺先引殿中侍御史
一員入就位東上閣門御史臺分引三公以下文武官
以次入詣殿庭東西相向立東上閣門附内侍進班齊
牌皇帝出幄次鳴鞭先行門禁衛詣班親從迎駕奏聖
躬萬福訖皇帝即御座鳴鞭殿中監以下知同知入内
省事知客省事以下知内侍省事以下帶御器械官六
尚應奉官祗應武功大夫以下祗應諸司文臣鬭班各
奏聖躬萬福次𬋩軍臣僚奏聖躬萬福訖各復侍立祗
應位次舍人引班首以下横行北上並如紫宸殿宴立
班之儀班首奏聖躬萬福訖舍人贊各就座再拜舍人
分引升殿席前相向立朵殿兩廊官立於席後教坊使
以下通班大起居次看醆人謝升殿再拜訖内侍進御
茶床殿侍酧酒訖知東上閣門官詣御座前躬奏班首
姓名以下進酒舍人分引殿上臣僚横行北向贊再拜
舍人引班首稍前知東上閣門官引接詣御座前東北
向搢笏殿中監奉盤醆授班首殿中少監啟班首西向
立殿中少監以酒注於醆班首奉酒詣御座前躬進訖
少退虚跪興以盤授殿中監知東上閣門官引退舍人
接引復位贊再拜舍人引班首少前殿上臣僚席前相
向立知東上閣門官接引班首詣御座東北向搢笏殿
中監授盤捧詣御座前西向立樂作皇帝飲訖舍人分
引殿上臣僚横行北向知東上閣門官引班首接醆訖
少退虛跪興殿中監出笏引退舍人接引復位贊再拜
舍人贊各賜酒羣官俱再拜贊就座羣官俱立席後復
贊就座羣官俱坐酒初行羣官搢笏受酒先宰臣次百
官皆作樂尚食典御奉御進御食太官設百官食(後准此)皇
帝再舉酒(自此並殿中監少監進酒)羣官俱立席後樂止飲訖舍人
贊就座復行羣官酒皇帝三舉酒次行羣官酒並如第
二之儀若宣示醆即隨所向知東上閣門官以下揖稱
宣示醆躬贊就位若宣勸即立席後躬飲訖贊再拜内侍
舉御茶牀舍人引班首以下俱降階横行北向再拜搢
笏舞蹈又再拜分班出次教坊使以下謝祗應再拜訖
如賜祗應臣僚茶酒並舍人逐班贊再拜知東上閣門
官側奏無事皇帝降座鳴鞭
皇后受内外命婦賀
前一日有司於皇后所御之殿設皇后座於中間南向
又設東西房於座之左右稍北設東西閣於殿後之左
右設内命婦妃嬪以下次於殿之左右外命婦次於殿
門之左右其日司贊設内命婦等稱賀位於殿庭道東
重行北向西上又設外命婦稱賀位於殿庭之左右近
南每等重行異位北向東上又設司贊位於東階東南
典贊二人在南少退俱西向俟皇太子朝見禮畢司賓
引内命婦以次進就北向立定司言引尚宫尚宫引皇
后升南向座司贊曰再拜典贊承侍内命婦等皆再拜
司賓引班首自西階升進當皇后座前北向跪致詞稱
賀皆自西階復位司贊曰再拜典贊承傳内命婦等皆
再拜司言前承令降自西階詣内命婦前西北東向稱
令旨内命婦等以下皆再拜宣令訖司贊曰再拜典贊
承傳在位者皆再拜訖司賓以次司内命婦還宫内侍
引外命婦出次至殿門司賓引詣北向立定司贊曰再
拜典贊承傳外命婦皆再拜訖司賓引班首拜進稱賀
復位宣令再拜皆如内命婦之儀内侍詣皇后前跪奏
禮畢俛伏興皇后降座入自東房還東閣會外命婦如
别儀
皇后會外命婦
皇后受内外命婦賀禮訖俟諸司排當備内侍承旨宣
外命婦入皇后常服出升南向座會外命婦並如宫中
常儀會畢司賓引外命婦降自西階横行北向立定司
贊曰再拜典贊承傳在位者皆再拜訖以次出皇后降
座還宫侍衞如來儀
皇太子受羣官賀
前一日有司於東宫門外量地之宜設三公以下文武
羣官等次典儀設皇太子答拜褥位於階下南向又設
文武羣官位於門之内外親王與宰相對立其餘宗室
各隨本班其日禮直官舍人先引三公以下文武羣官
皆以次就位羣官排列不盡者止於門外禮直官引左
庶子詣皇太子前跪請内嚴少頃又跪言外備内侍褰
簾皇太子常服出次左右侍衛如常儀内侍引皇太子
降階詣南向褥位典儀曰再拜贊者承傳三公以下俱
再拜皇太子答拜班首稍前致詞稱賀訖少退復位典
儀曰再拜三公以下俱再拜訖皇太子答拜禮直官引
三公以下以次出内侍引皇太子升階還次侍衛如常
儀少頃禮直官舍人又引知樞密院官以下入就位立
定内侍引皇太子降階復詣南向褥位典儀曰再拜贊
者承傳樞密以下俱再拜皇太子答拜班首少前致詞
稱賀畢少退復位典儀曰再拜樞密以下俱再拜訖皇
太子答拜禮直官引樞密以下以次出次引帥保賓客
等入就位立定典儀曰再拜贊者承傳師保賓客等俱
再拜皇太子答拜班首少前致詞稱賀賀訖少退復位
典儀曰再拜師保以下俱再拜訖皇太子答拜禮直官
引師保以下以次出内侍引皇太子升座禮直官引東
宫官左庶子以下入就位重行北向立定典儀曰再拜
在位官俱再拜左庶子少前跪致詞稱賀賀訖俛伏興
復位典儀曰再拜在位官皆再拜訖各就東西位立左
右庶子少前跪言禮畢左右内侍降簾皇太子還宫左
右侍衛以次出並如常儀
政和五禮新儀卷一百九十三
