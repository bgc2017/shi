政和五禮新儀卷二百六
嘉禮
紫宸殿賀祥瑞儀
垂拱殿皇帝將出宫讀奏目官在殿之南宣贊引班對
立舍人在其南簿書官在舍人之西少絶覺察失儀提
點使臣在其南俱北向(舍人以西為上簿書官以東為上)宣贊舍人立
班前西東上閣門附内侍進班齊牌皇帝出守宫踏道
行門禁衛諸班親從迎駕自贊常起居訖又自贊賀再
拜訖皇帝服鞾袍坐鳴鞭讀奏目官以下起居訖(讀奏目官)
(升降自東階)班首出班致辭稱賀歸位再拜(如宣答又再拜)次知内
侍省官(帶御器械官公服蹕笏綴内侍班)次𬋩勾臣僚各逐班先面西
立俟班到横行贊起居稱賀並如上儀次行門起居稱
賀再拜訖俟舍人南階下直身奏班絶皇帝降座鳴鞭
詣紫宸殿後幄排立諸班親從迎賀常起居初垂拱殿
起居稱賀班將畢紫宸殿樞密以下大班入就位知同
知僉書樞密院事在儀石之南北向東上知同知入内
内侍省事在知樞密院事之東南知客省事至知西上
閣門事在其南次僉書客省事至僉書西上閤門次閤
門通事舍人次閤門祗候次看班祗候又在其南内符
寳郎在僉書客省事之西六尚局𬋩勾官在同知入内
内侍省事之東典御在其南奉御又在其南通事中侍
中衛左武大夫在知樞密院事之南稍東中亮拱衛左
武郎左武大夫之東稍却每等重行異位並北向西上
觀文殿大學士次資政殿大學士翰林學士承旨翰林
學士次宣政端明殿學士閤學士在僉書樞密院事之
西南(觀文殿學士以下稍却翰林學士承旨以下又稍却)直學士在其南(與知入内内侍)
(省事班齊)侍制又在其南樞密都承旨在直學士之西承旨
在其南次副都承旨諸房逐房副承旨又在其南正侍
中亮拱衛右武大夫在僉書樞密院事之南稍西中衛
右武郎在右武大夫之西稍却每等重行異位並東向
北上武功大夫在六尚局𬋩勾官之東武功郎在其東
次敦武郎次從義忠訓成忠郎又在其東和安大夫至
翰林良醫在武功大夫之南少絶和安郎至翰林醫正
在其東每等重行異位並西向北上武德大夫至武翼
大夫在樞密都承旨之西武德郎至武翼郎在其西次
修武郎次秉義忠翊保義郎又在其西每等重行異位
並東向北上翰林醫官醫學在殿庭南稍東西上翰林
侍詔藝學在殿庭南稍西東上皆北向(視看班祗候少却)宣贊
舍人在班前西向對立舍人在班前東向東上閤門附
内侍進班齊牌皇帝御紫宸殿坐鳴鞭舍人揖樞密以
下躬赴當殿通某官姓名以下起居稱賀復位贊樞密
以下再拜搢笏舞蹈又再拜班首奏聖躬萬福又再拜
班首出班致詞稱賀復位又再拜搢笏舞蹈又再拜知
東上閤門官當殿北向承旨訖西向稱有制樞密以下
再拜宣答訖又再拜搢笏舞蹈又再拜訖再鳴鞭樞密
直學士自西階升殿侍立知引進司東上閤門官以下
殿庭東西向侍立餘官分班以次出(宣贊舍人退近南當庭中立對立舍)
(人兩出)文武百僚及諸軍將校殿門外序班立定知引進
司東上閤門官以下退立東階下殿中侍御史一員先
入就位次兩省次上將軍以下分班入次舍人分引三
公以下文武百僚入殿庭東西相向(將被排立列不盡者止殿門外立班)
舍人揖班首以下躬宣贊舍人當殿通文武百僚宰臣
(三公通某官)姓名以下起居稱賀舍人引班首以下横行北
向(兩省上將軍以下依舊立)三公三少左輔右弼在儀石之北稍東
太宰少宰在其南次尚書左右丞次特進次六曹尚書
至光禄大夫次六曹侍郎開封尹至大司成(開封尹以下稍空)
次太常卿至中大夫次殿中少監至中散大夫次七寺
少卿至奉直大夫次尚書左右司員外郎至朝奉大夫
次六曹諸司員外至朝奉郎次太常丞至承儀郎次開
封知縣至奉議郎次太史局正至通直郎又在其南御
史大夫在光禄大夫之東中丞在其南次侍御史殿中
侍御史監察御史又在其南太子三師在御史大夫之
東(與執政官齊班)太子三少在其南(與尚書班齊)次賓客詹事次左
右庶子以下又在其南每等重行異位並北向西上親
王在儀石之北稍西使相在其南次太尉(與特進班齊)次節
度使次節度觀察晉後次防禦使次團練使次刺史又
在其南每等重行異位並北向東上門下侍郎在右弼
之東稍北左散騎常侍在其東次給事中左諫議大夫
次起居郎左司諫符寳郎左正言又在東左金吾衛左
諸衛上將軍在左散騎常侍之南(左諸衛上將軍稍却)諸大將軍
在其東率府率又在其東每等重行異位並西向北上
中書侍郎在親王之西稍北又散騎常侍在其西次中
書舍人右諫議大夫次起居舍人右司諫右正言在其
西右金吾衛右諸衛上將軍在右散騎常侍之南(右諸衛上)
(將軍稍却)諸將軍在其西率府副率又在其西每等重行異
位並東向北上宣贊舍人揖左班近前舍人自班後詣
東階下立東上閤門官至通唱位舍人揖班首以下躬東
上閤門官贊拜班首出班致詞稱賀復位樞密詣御座
前承旨退詣折檻東西向宣贊等拜班首以下再拜並
如上儀訖次東上閤門官揖宰臣執政官升殿(並升自東階内)
(中書侍郎升自西階樞密直學士下殿出)贊拜東上閤門官還位立引右班
舍人由右班前出餘官分出次兩省次上將軍以下出
知引進同東上閤門官以下還侍立位宣贊舍人復位
次引奉如儀舍人合班躬奏無事皇帝升座鳴鞭知引
進司官以下並卷班出皇帝復御垂拱殿三省樞密院
及臣僚奏事畢舍人一員立殿門屏東俟班退南階下
直身奏閤門無公事皇帝降座還内
政和五禮新儀卷二百六
