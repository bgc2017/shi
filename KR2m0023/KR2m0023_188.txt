政和五禮新儀卷一百八十二
嘉禮
皇子冠儀
奏告
陳設
皇帝御文德殿行禮
朝見皇后
奏告
前期太史局擇日差官奏告景靈東宮景靈西宮如常
告之儀
陳設
前期殿中監帥其屬尚舍張設垂拱殿文德殿門之内
設御座于文德殿當中南向東西房于御座之左右稍北
東西閤於殿後之左右殿上前楹施簾設香于殿下螭
陛間又為房于東朵殿大晟展宮架之樂于殿庭橫街
之南設協律郎舉麾位於宮架西北東向大司樂押樂
位于宮架之前北向儀鸞司設文武朝參官及掌冠贊
冠(掌冠以太常卿贊冠以閤門官)應行禮官王府官次朝堂之内外其
日尚輦陳大輦于殿西階下東向列御馬於殿門升東
廂西向尚書兵部帥其屬列黃麾細仗于殿庭次典儀
設皇子朝見位于橫街南北向設掌冠贊冠者受制位
于皇子稍北東上設左輔承制位于御座之東設左輔
宣制位于皇子位之東並西向又設掌冠贊冠者及應
行禮官位于東階下王府官又位于後並西向北上太
常設皇子冠席于東階上稍北南向設褥席陳服于席
南東領北上九旒冕(旒以青琪為之)犀簮導青纊充耳青衣朱
裳九章白羅中單青褾&KR1638;裾革帶鉤䚢大帶蔽膝玉佩
暈錦綬間施二玉環朱韈朱履七梁冠金鍍銀梁貂蟬
籠巾犀簮銀立筆排羅大袖裙白羅中單皂&KR1638;白羅方
心曲領緋羅蔽膝緋白羅大帶銀褐綾勒帛間金鍍銀
束帶間金鍍銀裝玉佩錦綾青絲綱玉環白綾韈馬
皮履折上巾公服七梁冠贊導九旒冕簮導同箱
在服南設罍洗于阼階東罍在洗東篚在洗西實巾
一加勺羃光禄實側尊在席南饌設于席加羃執事者
並公服立于罍洗酒饌之所九旒冕七梁冠折上巾各
一□奉禮郎三人執以侍于東階之東西向北上設典
儀位于樂架東北贊者二人在南少退俱西向
皇帝御文德殿行禮
其日質明闢文德殿門文武朝參官及掌冠贊冠應行
禮官王府官就次服朝服大樂正帥樂工先入就位協
律郎入就舉麾位大司樂入就押樂位典儀帥贊者先
入就位又引掌冠贊冠者入立于文德殿門外道東西
向王府官以下自本閣導從皇子至殿門外禮直官通
事舍人太常博士引皇子詣文德朵殿東房訖皇帝降
出宮東上閤門引知樞密院事以下詣垂拱殿立班如
常儀東上閤門附内侍進班齊牌垂拱殿簾降皇帝乘
輦至殿上少駐輦官迎駕自贊常起居訖宣輦官上殿簾卷
鳴鞭行門禁衛諸班親從迎駕自贊常起居次舍人先
贊知内侍省官以下起居次樞密以下通班常起居贊
祇候引駕樞密知客省事以下至簽書東上閤門官分
左右立六尚應奉官祇應武功大夫以下並先退管軍
臣僚窄衣執杖子宣名常起居贊祇候引駕並分左右
前導輦降東階垂拱殿門外禁衞諸班親從自贊常起
居訖至文德殿後管軍臣僚易公服執杖于殿階下分
東西侍立皇帝降輦入西閣前導官易朝服詣御座前
分東西侍立知樞密院簽書樞密知客省事以下知簽
書東上閤門官在東同知樞密院在西閤門舍人以下
各詣兩朵殿上不當祗應舍人並殿下西向立諸軍將
校先入分立殿門内左右内外符寶郎俱詣閣奉迎御
史臺引殿中侍御史先入就位次東上閤門御史臺太
常寺分引三公以下文武臣僚入詣文德殿立班東西
相向如月朔視朝之儀禮直官通事舍人引左輔版奏
中嚴内外符寶郎奉寶先出少頃又引左輔版奏外辦
皇帝服通天冠絳紗袍簾卷大樂正令撞黃鍾之鐘左
五鐘皆應殿上鳴鞭禁衞諸班親從自贊常起居皇帝
出西閣門乘輦協律郎跪俛伏舉麾興(凡樂皆協律郎舉麾工鼔柷而)
(後作偃麾戛敔而後止)工鼓柷奏乾安之樂禮直官太常博引禮
儀使前導皇帝出自西房内侍承旨索扇扇合皇帝降
輦即御座簾卷内侍贊扇扇開殿下鳴鞭戛敔樂止爐
煙升禮直官太常博士禮儀使立于御座前稍東西向
符寶郎奉八寶陳于御座之左右分立如儀禮直官通
事舍人太常博士引掌冠贊冠者入就位掌冠者初入
門扺安之樂作至位樂止立定典儀曰再拜贊者承傳
在位官皆再拜左輔詣御座前承制降自東階詣掌冠
者前稍東西向稱有制典儀曰再拜贊者承傳在位官
皆再拜訖左輔宣制曰皇子冠命卿等行禮宣制訖掌
冠贊冠者再拜左輔復位文臣侍從官宗室武臣節度
使以上升殿東西侍立禮直官通事舍人太常博士引
掌冠贊冠者及應行禮官以次詣東階下位立定王府
官入詣皇子東房引皇子内侍二人夾侍王府官後從
(自後准此)皇子初行恭安之樂作即席南向坐樂止禮直官
通事舍人太常博士引掌冠贊冠者以次詣罍洗樂作
搢笏盥手帨手訖執笏升樂止執折上巾者升掌冠者
降一等受之右執項左執前進皇子席前北向跪冠修
好之樂作掌冠者興席南北面立贊冠者進席前北向
跪正冠立于掌冠之後皇子興内侍跪進服訖樂止掌
冠者揖皇子復坐贊冠者跪取爵内侍以酒注于爵跪
進皇子席前北向立祝曰酒醴和旨籩豆静嘉授爾玄
服兄弟具來永言保之降福孔皆皇子搢笏跪受爵翼
安之樂作飲訖奠爵執笏太官令奉饌設于皇子席前
皇子搢笏食訖樂止執笏太官令徹饌禮直官通事舍
人太常博士引掌冠贊冠者降詣罍洗樂作搢笏盥手
帨手訖執笏升樂止贊冠者進席前北向跪脱折上巾
置于箧興内侍跪受服興置于席執七梁冠者升掌冠
者降二等受之右執項左執前進皇子席前北向跪冠
進安之樂作掌冠者興席南北面立贊冠者進席前北
面跪簮結紘興立于掌冠者之後皇子興内侍跪進服
服訖樂止掌冠者揖皇子復坐贊冠者跪取爵内侍以
酒注于爵掌冠者受爵跪進皇子席前北向立祝曰賓
贊既戒殽核維旅申加厥服禮儀有序允觀爾成承天
之祐皇子搢笏跪受爵輔安之樂作飲訖奠爵執笏太
官令奉饌設于皇子席前皇子搢笏食訖樂止執笏太
官令徹饌禮直官通事舍人太常博士引掌冠贊冠者
降詣罍洗樂作搢笏盥手帨手訖執笏升樂止贊冠者
進席前北向跪脱七梁冠置于篋興内侍跪受服興置
于席執九旒冕者升掌冠者降三等受之右執項左執
前進皇子席前北向跪冠慶安之樂作掌冠者興席南
北面立贊冠者進席前北面跪簮結紘興立于掌冠之
後皇子興内侍跪進服服訖樂止掌冠者揖皇子復位
贊冠者跪取爵内侍以酒注于爵掌冠者受爵跪進皇
子席前北向立祝曰旨酒嘉栗甘薦令芳三加爾服眉
壽無彊永承天休俾熾而昌皇子搢笏跪受爵賢安之
樂作飲訖奠爵執笏太官令奉饌設于皇子席前皇子
搢笏食訖樂止執笏興太官令徹饌禮直官通事舍人
太常博士降引皇子降自東階詣朵殿東房易朝服皇
子初行樂作至次樂止禮直官通事舍人太常博士
引皇子降立于横街南北向位王府官復東階下西向
位皇子初行樂作至位立定樂止禮直官通事舍人太
常博士引掌冠贊冠者詣皇子位前稍東西向掌冠者
少進字之曰歲日云吉威儀孔時昭告厥字君子攸宜
順爾成德永受保之奉勅字某太常博士請再拜皇子
再拜訖搢笏舞蹈再拜奏聖躬萬福又再拜訖掌冠者
復東階下位立左輔詣御座前承旨降自東階詣皇子
前稍東西向宣曰有勅太常博士請再拜皇子再拜
左輔宣勅戒曰好禮樂善服儒講藝蕃我王室交于兄
弟不溢不驕惟以守之宣訖左輔退復位太常博士請
再拜皇子再拜訖禮直官通事舍人太常博士引皇子
進前俛伏跪奏稱臣雖不敏敢不祇奉奏訖俛伏興復
位太常博士請再拜皇子再拜訖禮直官通事舍人太
常博士前引皇子出殿門皇子初行樂作出門樂止文
臣侍從官以上武臣節度使以上及侍立官並降復位
立定典儀曰再拜贊者承傳在位官皆再拜訖禮直官
太常博士引禮儀使詣御座前俛伏跪奏禮儀使
具官臣某言禮畢俛伏興復位内侍承旨索扇扇合
簾降鳴鞭大樂正令撞蕤賓之鐘右五鐘皆應乾安之
樂作皇帝降座入東房内侍又贊扇扇開樂止禮直官
通事舍人引左輔版奏解嚴所司承旨俛伏應在位官
俱再拜訖以次出次日文武百僚詣閣門拜表稱賀如
常儀
朝見皇后
皇子朝見皇帝訖入内朝見皇后如宮中之儀
政和五禮新儀卷一百八十二
