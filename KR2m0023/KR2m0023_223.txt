政和五禮新儀卷二百十七
凶禮
品官喪儀下
虞
柩既入壙掌事者先歸修虞事具饌於堂東靈車將至
掌事者先施靈座於寢堂室内戶西東向於靈座東南
北設帷東出戶(若室窄則設靈座於堂)既沐浴主人以下内外升
詣靈所主人及諸子倚杖於堂内外戶外皆哭掌饌者
以饌入陳於靈座前降出贊者請主人止哭盥手進詣
靈座前以盞跪奠酒俛伏興少退西向立内外哭止祝
進於靈座之右跪讀祝文曰維某年某月某朔日辰孤
子(母稱哀子)某敢昭告於考某官封謚日月遄速奄及反虞
叩地號天五情糜潰謹以清酌庶羞哀薦祫事於考某
官封謚尚享祝興主人哭再拜主人退復位次引亞献
終献皆如之(不讀祝文)内外哭盡哀主人以下出杖降自西
階就次妻妾女子子各還别室少頃徹饌闔戶降出乃
埋重於門外道左(三品以上七虞五品以下五虞九品以上三虞如初虞之禮皆以日祝辭)
(中虞曰哀薦成事餘皆曰哀薦虞事)卒哭掌事者改廬前屏柱楣塗廬不
塗見面(裏則塗外不塗)
小祥
前一日之夕毁廬為堊室設蒲席周喪堊室者除之設
地席陳練冠於次主人及諸子俱浴櫛爪剪具饌如盛
奠其日夙興祝先入室登拂几筵以出外縗服主人倚
杖於階東俱升就位(應拜者在杖位)哭盡哀贊者引主人
杖就次主婦以下各就次主人及諸子降首絰著練
冠妻妾女子子除腰絰周服者除之丈夫素服吉冠履
婦人素服吉冠履贊者引主人及諸子倚杖如初内外
俱升就位哭掌饌者以饌入升自東階設如初贊者引
主人盥手及奠酒如初祝進位於靈左右北面内外皆
止哭柷跪讀祝文曰維某年某月某朔日辰孤子某(母曰)
(哀子)敢昭告於考某官封謚歲月驚廹奄及小祥攀慕永
遠重增屠裂謹以清酌庶羞祗薦祥事於考某官封謚
尚享祝興主人拜退伏位次引亞献終献如虞祭之儀
内外再拜哭盡哀贊者引主人杖降自西階就次内外
皆出少頃徹饌闔戶降出自小祥之後止朝夕之哭哭
無時(哀至則哭)始食菜菓飰食素
大祥
前一日之夕除堊室張帷偹内外大祥之服于次主人
及諸子沐浴具饌如初其日夙興祝先入拂几筵降出
内外素服主人以下升哭盡哀哭止掌事者設饌如初内
外俱就位哭贊者引主人盥手奠酒如初祝於靈座右
跪讀祝文曰維年月朔日辰孤子某(母曰哀子)敢昭告於考
某官封謚日月逾邁奄及大祥攀慕永遠無任荒踣謹
以清酌庶羞祗薦祥事于考某官封謚尚享餘皆如小
祥之儀主人以下還外寢妻妾女子以下還於寢掌事
者除靈座自大祥之後外無哭者間月而禫
禫
祭前一日之夕掌事者先偹内外禫服各陳於别所主
人及諸子俱沐浴具饌如初其日夙興祝入設几筵於
奠所主人及諸子妻妾女子子仍祥服内外俱升就位
哭盡哀降釋祥服服禫服復升就位哭設饌如初贊者
引主人盥手奠酒如初祝進立於靈座右止哭祝跪讀
祝文曰維年月朔日辰孤子某(母曰哀子)敢昭告於考某官
封謚禫制有期追遠無及謹以清酌庶羞祗薦禫事於
考某官封謚尚享餘如故大祥之儀贊者引主人以下
出降自東階還寢祝收几筵以出自禫之後内無哭者
擇日乃祔如别儀(凡父母之喪周而葬者則以葬之後月小祥大祥取再周之禮禫亦如之)
(若再周而後葬者則以葬之後月練又後月為大祥祥而祥即吉無復禫矣其未再周葬則以二十五月練二)
(十六月祥二十七月禫若再周而未葬則俟已葬而後除服)
祔
將祔乃擇日(以柔日)前期三日主人及亞献終献諸執事
(謂祝及贊者之類)俱散齋二日致齋一日前一日之夕掌事者
清掃廟之内外(無廟者正寢之内外)設祖考之座於廟(無廟者於正寢或五)
(位或三位或二位皆臨時視品秩設之尊者東向餘以南北相向祭二世者止為南北位而已若祔妣則設祖)
(妣及妣之座位數如之更不設祖考位其有考妣同祔則皆設之下依此)設三献位於東階
東南皆西向諸子孫位於庭北向西上其日夙興掌饌
者具饌於階下主人以下入就位贊者曰再拜在位者
皆再拜掌饌者以饌升各陳於座前設訖降出贊者引
初献盥手升詣東階進詣東向位前以醆跪奠俛伏興
又引詣次位奠酒如初再詣東向位前西面立祝進於
神座之右跪讀祝文曰維年月朔日辰某孫某官封某
(各隨其官爵稱之)敢昭告於某祖某官封謚(無官封謚者云某祖之靈)謹以
清酌庶羞祗薦於某祖某官封謚某妣某人某氏配(餘依)
(此例)考某封謚(若母先亡則云妣某人某氏配若祔妣則曰某祖妣某人某氏餘依此例妣某人某)
(氏若同祔則如上儀皆言配如母亡而父在更不祔止為他室祭之也)尚享祝興主人再
拜興降出贊者引主人詣諸座前各再拜乃復位次引
亞献盥手詣諸座前奠酒再拜如初(不讀祝文)復位引終献
亦如之復位贊者曰再拜在位皆再拜贊者引主人以
下出掌饌者徹饌别薦酒脯之奠少頃徹之
聞喪
諸聞喪舉哀者於聞喪所哭盡哀問故又哭盡哀改服
素服子妻妾女子俱披髮三日成服廬堊室苫凷薦席
變除之節皆如在家之禮惟不設奠祭若除喪而後歸
則之墓諸子以下素服待於墓左西向婦人待於墓右
東向俱北上歸者素服至墓南北面哭盡哀再拜又
哭盡哀再拜於家不哭喪自外至者小歛而反則子素
服衰巾帕頭徒跣哭從大歛亦如之若先遭重喪後遭
輕喪皆為制服往哭則服之反則如初有殯聞遠兄弟
之喪哭之他室無他室哭於門内之右
奔喪
奔喪之禮如聞親喪以哭答使者盡哀問故又哭盡哀
服布深衣素冠遂行父母之喪見星而舍若未得奔則
成服而後行至家内外哭待於堂上奔喪者入門而左
升自西階殯東西面憑哭盡哀少退再拜退於序東
披髮復位坐哭又盡哀尊卑撫哭如常訖内外各還次
奔喪者乃還如未成服者三日成(若至在小歛前與主人俱成服小歛以後)
(自用日數)賓弔拜賓如常奔喪者非主人則主人為之拜賓
不及殯則先之墓北面近墓哭主人以下哭待於墓左
西面主婦以下於墓右東面皆北上奔喪者盡哀再拜
又於墓東披髮復位哭盡哀贊者告禮畢奔喪者又再
拜遂冠而歸入門而左升自西階靈東西向憑靈哭主
人以下升哭如常盡哀再拜各還次三日成服(婦人奔喪入自)
(閨門升自西階側殯西東面妻妾女子子憑哭披髮皆如男子之儀不及殯則被髮於墓西亦皆如男子之儀)
三殤
三殤之喪始死浴襲大小歛及葬送哭泣之位與成人
同不復無唅辦而葬一虞乃除之其虞祝詞云維某年
月朔日辰父告於子某(兄亡兄告弟某弟亡弟某昭告某兄有官稱官以下同)日
月易往奄及反虞悲令相續心焉如燬(兄云悲慟猥至情何可處弟云)
(哀痛無已五情可割)今以(弟祭兄云謹以)清酌庶羞薦虞事於子某魂某
享之(弟祭兄云尚享)嫡殤者時享皆祔食
改葬(凡有改葬者皆具事因聞於官勘騐得實行之)
將改葬先於墓所隨地之宜張白布帷幕南向開戶其
日内外諸親皆至墓所各就便次主人以下及妻妾女
子俱緦麻服周親以下素服丈夫於墓東西向婦人於
墓西東向皆北上婦人障以行帷俱立哭盡哀卑者再
拜立於羡道南外向内外哭止祝三聲噫嘻啟以改葬
之故内外又哭盡哀權就别所掌事者開墳訖置棺於
席上内外俱從哭於冪所分東西位如常儀祝以功布
拭棺掌饌者設饌於柩南主人盥手以饌跪奠酒再拜
訖少頃徹奠進柩車于帷門外南向升柩於車遂詣墓
所内外俱哭掌事者先設床于墓下有枕席周設帷柩
車至帷門外丈夫柩東婦人柩西俱立哭掌事舉柩入
設床柩東舉尸出置於床南首遂歛如大歛之儀(加明衣裳)
(下殯)乃設靈座於吉帷内幕下西廂東向(施床帷屏服飾以時上飲膳及)
(沐如平生)及葬將引柩告白以今吉辰用即宅兆不設祖奠
無反哭無方相魌頭餘如常葬之儀既葬就吉帷靈座
前一虞虞如常儀其祝詞云維年月朔日辰孝子某敢
昭告於考某官封謚改遷幽宅禮畢終虞夙夜匪寕啼
號罔極謹以清酌庶羞祗薦虞事於考某官封謚尚享
既虞主人以下出就别所釋緦服及素服而還掌饌者
徹靈座
政和五禮新儀卷二百十七
