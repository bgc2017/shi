政和五禮新儀卷三十九
吉禮
皇帝雩祀上帝儀上
時日
齋戒
奏告
陳設
車駕自大慶殿詣青城
省牲器
奠玉幣
進熟
望燎
車駕還内
時日
前期降御劄以來年四月擇日雩祀上帝太常寺帖太史
局擇日報太常寺太常寺参酌申奏具時日散告
齋戒
前祀十日質明有司設行事執事及陪祠文武官位於
朝堂太宰刑部尚書在北南向太宰在左刑部尚書在
右(刑部尚書稍却)行事太宰左丞在南吏部戸部禮部尚書吏
部禮部侍郎大司樂光禄卿大樂令光禄丞在其南(凡設)
(光䘵丞大樂令位皆稍却如朝獻朝享即功臣獻官在光禄丞下)執事官又在其南俱
北向西上監察御史位二在西東向北上讀冊舉册官
奉禮恊律郎太祝郊社太官令在東西向北上(奉禮以下位皆)
(稍却)設陪祠文武百官位於行事官之南又設行事執事
及陪祠親王宗室位於太廟齋坊少宰刑部侍郎在北
南向少宰在左刑部侍郎在右(刑部侍郎稍却)亞終獻在南北
向西上親王及行事執事陪祠宗室在東西向北上東
上閤門御史臺太常寺以下分引羣官各就位(凡將引行事執)
(事陪祠文武官立班即御史臺引殿中侍御史一員先入就位)太宰讀誓于朝堂刑部尚
書涖之少宰讀誓於太廟齋坊刑部侍郎涖之誓文曰
今年四月某日皇帝雩祀上帝(如朝獻朝享即以前三日朝獻景靈宫前一日)
(朝享大廟)各揚其職其或不恭國有常刑讀訖(内朝堂執事官奉禮即以)
(下文官宣德即以下武官從義即以下先退)餘並對拜訖退皇帝散齋七日
於别殿致齋三日(二日於大慶殿一日於青城如朝獻朝享即一日於大慶殿一日於太廟)
(一日於青城)凡散齋不弔喪問疾作樂有司不奏刑殺文書
致齋日前后殿不視事唯行祀事前致齋一日殿中監
帥其屬尚舍鋪御座於大慶殿當中南向設東西房於
御座之左右稍北又設西閣及齋室於殿後之左右殿
上前楹施簾致齋之日質明有司陳大駕鹵簿於宣德
門外尚輦陳平輦於垂拱殿廷文武百官俱就次各服其
服東上閤門奏請皇帝未后詣齋室通事舍人等自下
分引知樞密使以下詣垂拱殿廷立班東上閤門所内
侍進班齊牌垂拱殿簾降皇帝乘輦出至殿上少駐輦
官迎駕自贊常起居宣輦官上殿簾卷鳴鞭行門禁衛
諸班親從迎駕自贊常起居次舍人先贊知内侍省官
以下常起居次樞密以下通班常起居贊袛候引駕樞
密知客省事以下至簽書東上閤門官分左右立六尚
局應奉官祗應通侍大夫以下武功大夫以下並先退
次管軍臣僚宣名常起居贊祗候引駕並分左右前導
輦降東階垂拱殿門外禁衛諸班親從自贊常起居次
行宫使御營廵檢一班常起居(如通侍大夫以下知客省事以下武功大夫以)
(下知内事兩省帶御器械官行宫使御营廵檢各歸本班)至大慶殿後閣降輦入西
閣大慶殿簾降前導官並就次易朝服詣御榻前分左右
侍立(知樞密院事簽書樞密院事在東西向北上同知樞密院事在東西向左輔一員在知樞密院事之)
(北贊拜東上閤門官一員又在其北並西向知客省事以下在簽書樞密院事之南稍東西向北上簽書客省)
(事以下又在其南稍却)通事舍人等分引行事執事陪祠文武官
各綪結佩入詣大慶殿廷立班引禮部侍郎奏請中嚴
侍臣詣幄奉迎内外符寳郎奉寳先出陳於御榻之左
右少頃禮部侍郎奏外辦皇帝服通天冠絳紗袍綪結
佩出西閣乘輿稱警蹕侍衛如常儀由西房至御榻西
降輿皇帝即御座南向侍臣夹侍贊拜東上閤門官於
榻前贊樞密以下拜殿之上下應在位官皆再拜(東上閤門)
(官贊禮訖轉身北向隨拜訖面西贊各祗候)次禮直官引左輔詣御座前俛
伏跪奏稱左輔具官臣某官請皇帝降座就齋室奏訖
俛伏興退侍位(凡左輔奏請准此)皇帝降座乘輿由東房入齋
室侍臣各還所司直衛者如常儀通事舍人分引行事
執事陪祠文武官以次出(三省親王樞密宗室起居問聖體並如儀)應行事
執事陪祠官及從升者並散齋七日宿於正寢致齋三
日各宿於其次(三省樞密院官各宿于本廳及都堂侍從官并尚書侍郎分宿于秘書後省餘)
(官内廷有所司者各宿于其司諸方客使許赴陪位者各宿于其次)凡散齋治事如故唯
不弔喪問疾作樂判書刑殺文書決罰罪人及與穢惡致
齋之日官給酒饌唯祠事得行其餘悉禁與祠之官已
齋而闕者通攝行事
奏告
前祀二日奏告太宗皇帝室如常告之儀
陳設
前祀三日殿中監帥其屬尚舍設大次於外壝東門之
内道北南向小次於午階之東西向儀鸞司設文武侍
臣次於大次之前隨地之宜行事陪祠官宗室及有司
次於外壝東門之外設東方南方客使次於文官之後
西方北方客使次於武官之後設饌幔於内壝東門之
外道北南向前祀二日郊社令帥其屬掃除壇之上下
積柴於燎壇光禄牽牲詣祠所大晟陳登歌之樂於壇
上稍南北向設宫架於壇南内壝之外立舞表於鄼綴
之間前祀一日太常設神位席太史設神位版上帝位
於壇上北方南向席以槀秸太宗皇帝位於壇上東方西
向席以蒲越(告㓗畢權徹)奉禮郎禮直官設皇帝位版於壇
上小次前西向飲福位於壇下午階之西北向望燎位
於柴壇之北南向設爟火於望燎位之東西向(東西各六人)贊
者設亞終獻位於小次之南稍東西向大禮使太宰左
丞在於其南行事吏部戸部禮部尚書吏部禮部侍郎
光禄卿讀冊舉冊官光禄丞位於大禮使之東(光禄丞稍却)
奉禮郎摶黍太祝郊社太官令位於小次之東北俱西
向北上監察御使位二一於壇下午階之西南一於子
階之西北俱東向恊律郎位二一於壇下樂虡之西北
一於宫架之西北俱東向大樂令位於登歌樂虡之北
大司樂位於宫架之北良醖令位於酌尊所俱北向又
設陪祠文武官位於執事者之南諸方客使在文官之
南隨其方國光禄陳牲於東壝門外西向祝史各位於
牲后太常設省牲位於牲西大禮使太宰左丞在南北
向西上行事吏部戸部禮部尚書吏部禮部侍郎大司
樂光禄卿讀册舉册官大樂令光禄丞奉禮恊律郎摶
黍太祝郊社太官令在北南向西上(凡該太樂令以下位皆稍却)監
察御史在吏部尚書之西異位稍却光禄陳禮饌於東
壝門外道北南向太常設省饌位版於禮饌之南大禮
使太宰左丞在南北向西上監察御史位二俱在西東
向北上行事吏部戸部禮部尚書吏部禮部侍郎大司
樂光禄卿讀冊官大樂令光禄丞奉禮恊律郎摶黍太
祝郊社太官令在東西向北上禮部帥其屬設祝册案
於神位之右司尊彛帥其屬設玉幣篚於酌尊所次設
籩豆簠簋之位每位皆左十有一籩右十有一豆俱為
三行俎三一在籩前二在豆右為二重登一在籩豆間
簠一簋一在籩豆外簠在左簋在右又設尊坫之位每
位皆太尊五山尊五為二重在壇上東南隅北向西上
(配位設于正位酒尊之東)太尊在前皆有坫加勺冪為酌尊又太尊
二山尊二在神位前著尊二犧尊二在壇下午階之西
(配位設于壇下酉階之北)象尊二壺尊六在壇下午階之東(配位設于壇下)
(酉階之南)俱北向西上(配位即東向北上)皆加冪設而不酌又設每
位籩豆簠簋盤俎各一於饌幔内設御洗二於壇下午
階東南北向(盥洗在東爵洗在西)罍洗在東加勺篚在洗西南肆
實以巾(若洗爵七篚即又實以爵加坫)設皇帝位於洗南北向内侍酌
水位於洗東執巾位於酌水内侍之北俱西向吏部侍
郎位於爵洗之東西向又設亞終獻盥洗爵洗於本位
之南罍篚各設於左右皆西向執罍篚者位其後祀日
丑前五刻郊社令與太史官屬各服其服升壇設上帝
太宗皇帝神位版於壇上太府卿少府監帥其屬陳玉
禮神之玉置於神位前燔玉(口力)於幣光禄卿帥其屬入
實籩豆簠簋(籩三行以右為上第一行形鹽在前魚鱐糗餌次之第二行榛實在前乾桃乾橑乾)
(棗次之第三行蔆在前芡栗鹿脯次之豆三行以左為上第一行芹菹在前荀菹葵菹菁菹次之第二行韮菹在前)
(酏食魚醢兔醢次之第三行豚胉在前鹿臡醓醢次之簠實以稲簋實以黍登實以大羹)太官令帥
其屬入實俎(籩前之爼一實以牛腥七體兩髀兩肩兩脅并脊兩髀在兩端兩脅兩肩次之脊在中豆右)
(之爼二重第一重實以牛腥腸胃肺離肺一在上端刌肺三次之腸三胃三又次之第二重實以牛熟腸胃肺)
(其載如腥若配位即以東為上)良醖令帥其屬入實尊(太尊實以泛齊山尊實以醴齊)
(著尊實以盎齊犧尊實以醍齊象尊實以沈齊各以一尊實明水壺尊三實玄酒三實三酒明水玄酒皆在上)
太常設燭於神位前又設大禮使以下行事執事官揖
位於夘階之東内壝之外如省牲位所司陳異寳嘉瑞
及伐國之實於宫架之南東西相向
政和五禮新儀卷三十九
