政和五禮新儀卷一百二十四
吉禮
皇太子釋奠文宣王儀上
齋戒
陳設
皇太子詣祠所
省饌
行事
講經
皇太子還東宫
齋戒
皇太子散齋五日于别殿致齋二日于正殿凡散齋不
弔喪問疾作樂判書刑殺文書不視事惟行釋奠事致
齋前一日典設郎設皇太子幄坐于正殿東序及室内
俱西向又張幄楹下致齋之日質明有司各勒所部屯
門下列仗如常儀左庶子跪請内嚴太子舍人引宫官
文武七品以上陪位諸侍衛之官各服其服諸近侍之
官並綪結佩俱詣閣奉迎左庶子啟請外備皇太子服
遠遊冠朱明衣綪結佩以出侍衛如常儀皇太子即西
向坐侍官夾侍如常左庶子前跪稱左庶子具官姓某
言請降座就齋室俛伏興還侍位皇太子降座入室文
武侍官各還本司直衛者如常典謁引陪位者以次出
凡與釋奠官散齋五日宿于正寝致齋二日于本司近
侍官應從升者及從釋奠官國子監官各于本司致齋
一日散齋治事如故惟不弔喪問疾作樂判書刑殺文
書決罰罪人及與穢惡致齋之日惟釋奠事得行其餘
悉禁釋奠官已齋而闕者通攝行事
陳設
前釋奠三日典設郎帥其属設皇太子便次于廟東西
向又設便次于國子監随地之宜守宫設文武侍官次
于便次之後文在左武在右又設諸釋奠官從釋奠官
次于國子監随地之宜前釋奠三日所司帥其属掃除
廟之内外光禄牽牲詣祠所前一日設省饌位于禮饌
之南亞終獻北向西上分奠官位于其後監察御史東
向大樂令奉禮協律郎太祝太官令西向北上大晟設
登歌之樂于殿上前楹閒北向設軒架之樂于廟釋奠
日丑前五刻諸司職掌各服其服陳幣篚于正配神位
之左(幣以白)祝版于神位之右置于坫設祭器于正配位
之前藉以席光禄實之(正位至聖文宣王配位兖國公顔子鄒國公孟軻舒王王安石)
每位各十籩為三行以右為上(第一行乾䕩在前乾棗形鹽魚鱐次之第二行)
(鹿脯在前榛實乾桃次之第三行菱在前芡栗次之)右十豆為三行以左為上(第一)
(行芹菹在前筍菹葵菹菁菹次之第二行韭菹在前魚醢兔醢次之第三行豚拍在前鹿臡醓醢次之)爼
二一在籩前(實以羊腥七體两髀两肩两脇并脊兩髀在两端两肩两脇次之脊在中)一在
豆前(實以豕腥七體其載如羊)又設爼六于豆右為三重(第一重一實以羊腥)
(腸胃肺離肺一在上端刌肺三次之腸三胃三又次之一實以豕腥膚九横載第二重一實以羊熟腸胃肺一)
(實以豕熟膚其載如腥第三重一實以羊熟十一體肩臂臑肫胳正脊一直脊一横脊一長脅一短脅一代脅)
(一皆二骨以並肩臂臑在上端肫胳在下端脊脇在中一實以豕熟十一體其載如羊皆羊在左豕在右)簠
二簋二在籩豆外二爼間簠在左簋在右(簠實以稻粱粱在稻前簋)
(實以黍稷稷在黍前)鉶三在籩豆間(一在前二在後實以羹加芼滑)豋二一在鉶
前(實以太羹)一在籩左(實以肝膋)槃一在鉶後(實以毛血)設犧尊四象
尊四皆有坫加勺幕為酌尊于殿上前楹間(犧尊一實明水為上)
(尊餘實泛齊代以供内法酒初獻酌之象尊一實明水為上尊餘實醴齊代以祠祭法酒亞終獻酌之)又
設太尊二山尊二在神位前(太尊一實泛齊山尊一實醴齊各以一尊實明水)
著尊二犧尊二象尊二壺尊六在殿下(著尊一實盎齊犧尊一實醍齊)
(象尊一實沉齊各以一尊實明水壺尊三實玄酒三實三酒明水玄酒皆在上)加幂五齊三酒
皆設而不酌藉以席又設諸從祀位器祭每位各左二
籩(&KR1643;在前鹿脯次之)右二豆(菁菹在前鹿臡次之)爼一在籩豆間(實以羊豕腥肉)
簠一在籩豆閒(實以黍)爵一次之兩廡各設象尊二(實以祠祭)
(法酒)太常設燭于神位前洗二于東階之東(盥洗在東爵洗在西)罍
在洗東加勺篚在洗西南肆實以巾(若爵洗之篚則又實以爵加坫)執
罍篚者各位于其後又設揖位于南神門外亞終獻東
向北上分獻官位其後監察御史大樂令奉禮郎太祝
太官令西向北上開瘞坎于殿下西北壬地方深取足
容物南出陛設望瘞位于瘞坎之南如省饌之位奉禮
郎設皇太子位于東階之東西向飲酌位于殿上西南
北向亞終獻位于皇太子位東南分獻官位于其後俱
重行西向北上設監察御史位于殿庭南北向奉禮郎
太祝位于其後太樂令位于其東協律郎位于其後又
設從釋奠官七品以上位于樂架之西當宫官東向學
生位于宫官監學官之後俱重行北上又設監察御史
位于殿上樂虡之北在西東向奉禮郎太祝在西東向
北上大樂令位于樂虡之北東向協律郎位于樂虡之
西北東向太官令位于酌尊所俱北向典設郎設皇太
子座于學堂之東壁下西向有司設講榻于北壁下南
向又設執經者座于前楹間當講榻北向守宫設三師
三少座于皇太子西北南向東上(若有家令詹事以下座即設座于皇太子)
(之南北面東上)侍講者坐于執經西北若有上臺三品已上觀
講者設座于侍講之北南向東上掌儀設祝版宫官七
品以上于東階東南西向北上執經侍讀等于西階西
南監官及學官非侍讀者于侍讀之後若有上臺三品
以上視讀者位于執經之北稍退重行皆東向北上學
生分位于宫官學官之後皆重行北上又設掌儀位于
宫官之北贊者二人在南皆西向晡後所司帥其属以
罇坫罍洗篚幂入設于位(升堂者自東階)
皇太子詣祠所
前出宫二日守宫設從釋奠宫官次于東宫朝堂如常
儀其日質明東宫應從官各服其服所司陳鹵簿于東
宫門外奉禮郎設從釋奠宫官位于東宫朝堂如常儀
文武宫官七品已上依時刻俱集于次諸衞率各勒所
部陳設如式禮直官引左庶子啟請内嚴右庶子負寳
如式俱詣閣奉迎僕進金輅于閤外南向左内率執刀
立于輅前北向中允一員在近侍官之前贊者二人又
在中允之前禮直官引左庶子宫外俟僕攝衣而升正
立執轡皇太子服遠遊冠朱明衣升輿以出左右侍衛
如常儀左庶子進詣輿前俛伏跪稱左庶子姓某言請
皇太子降輿升輅言訖俛伏興(凡左庶子啟請並准此)皇太子降
輿升輅僕立授綏左庶子已下夾侍贊善進當輅前俛
伏跪稱贊善姓某言請進輅言訖俛伏興退復位(凡贊善啟)
(請並准此)輅動贊者夾引以至侍官上馬所贊善請輅權駐
令侍官上馬左庶子前承令退稱曰令若贊善退稱侍
官上馬贊者承傳曰文武侍官上馬畢贊善請進輅輅
動東宫官以下皆乘馬以從出皇城門不鳴鼓吹至廟
南門外迴輅南向左庶子進當輅前請降輅皇太子降
輅入幄次
政和五禮新儀卷一百二十四
