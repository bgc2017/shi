政和五禮新儀卷一百三
吉禮
皇帝時享太廟儀中
車駕自大慶殿詣太廟
前享一日文武助祭官先詣太廟祠所其日導駕官以
下就次各服其服尚輦奉御進輿于大慶殿乘黃令進
玉輅于宣德門内南向設千牛將軍一員位于左輔之
前北向門下侍郎一員位于左輔之前贊者二人位又
于其前少頃東上閤門御史臺太常寺分引左輔門下
侍郎太僕卿乘黃令詣大慶殿西階下立班北向東上
(乘黃令位其後)次引導駕官以下在其後分東西相向立以俟
奉迎前導次管軍臣僚次行宫使御營廵檢等又在其
後禮直官通事舍人引禮部侍郎奏請中嚴(凡左輔門下侍郎禮)
(部侍郎奏請皆禮直官通事舍人引)少頃奏外辦皇帝服通天冠絳紗袍
乘輿以出降自階稱警蹕如常儀宣贊舍人贊左輔以
下常起居次導駕官常起居(已起居者止奏聖躬萬福)次管軍臣僚次
行宫使御營廵檢等常起居(該宣名者即宣名)太僕卿出詣玉
輅所攝衣而升正立執轡導駕官前導皇帝出大慶殿
門外至玉輅所千牛將軍前跪執轡左輔進當輿前俛
伏跪奏左輔具官臣某言請皇帝降輿升輅奏訖俛伏
興退復位(凡左輔奏請准此)乘黃令稍前東向進玉輅皇帝降
輿升輅太僕卿立授綏導駕官分左右步導門下侍郎
進當輅前俛伏跪奏門下侍郎具官臣某言請車駕進
發奏訖俛伏興退復位(凡門下侍郎奏請准此)車駕動稱警蹕左
輔先詣宣德門内以俟門下侍郎及贊者夹侍以出千
牛將軍夹輅而趨車駕將及宣德門至侍臣上馬所門
下侍郎奏請車駕少駐勅侍臣上馬左輔前承旨退稱
曰制可門下侍郎傳制稱侍臣上馬贊者承傳勅侍臣
上馬諸侍衛之官各督其属左右翊駕在黃麾内符寳
郎奉八寳前導殿中監復部從導駕官夹侍于前贊者
在左輔門下侍郎之前侍臣上馬畢次大内留守于宣德
門外再拜奉辭門下侍郎奏請車駕進發車駕動稱警
蹕不鳴鼔吹大駕鹵簿前導詣太廟車駕將至太廟東上
閤門御史臺分引文武助祭官宗室客使禮直官贊者
引行事執事官俱詣廟西門外立班再拜奉迎訖退(内已)
(起居者止奏聖躬萬福)車駕及門少駐文武侍臣皆下馬導駕官
步導入廟門西車駕動千牛將軍夾輅而趨迎廟南門
廽輅南向千牛將軍立于輅右左輔奏請皇帝降輅皇
帝降輅步入廟稍東左輔奏請皇帝乘輿尚輦奉御進
輿皇帝乘輿以入齋殿侍衛如常儀導駕官步導至殿
門皇帝降輿歸殿後閤簾降通事舍人承旨勅羣臣各
還次學士院以祝册授通進司進御書訖付尚書禮部
(若朝獻即並如袷享大禮車駕自景靈宫詣太廟儀)
省牲器
省牲之日未後二刻宫闈令帥其属掃除廟之内外司
尊彛帥府史及執事者以祭器入設于位(凡祭器皆藉以席籩豆又加巾)
(盖)太府卿入陳幣于篚(告潔畢權撤)未後三刻禮直官贊者
分引大禮使以下詣東門外省牲位立定光禄卿丞執
事者牽牲就位禮直官贊者引大司樂入行樂架(凡亞終獻)
(行事皆禮直官太常博士引大禮使執事官及申眡滌濯官受爵酒官進爵酒官行事皆禮直官引餘官皆贊)
(者引)次引眡滌濯官入升自西階(凡行事執事官升降皆自西階)眡滌濯
次引申眡滌濯官申眡滌濯執事者皆舉幂曰潔俱復
位禮直官稍前曰告潔畢請省牲次引省牲官稍前省
牲訖退復位次引光禄卿出班廵牲一匝西向躬曰充
曰傋次引光禄丞出班廵牲一匝西向躬曰腯俱復位
禮直官稍前曰省牲畢請就省饌位揖訖引大禮使以
下各就位立定禮直官贊揖所司省饌畢具禮直官贊
省饌畢揖訖俱還齋所光禄卿丞及執事者以次牽牲
詣厨授大官令次引省鼎鑊官詣厨省鼎鑊視濯溉協
律郎展視樂器乃還齋所戍後一刻太官令帥宰人以
鸞刀割牲祝史各取毛血實于槃又取膟膋實于登俱
置饌所遂烹牲宫闈令帥其属掃除廟之内外
晨祼
享日丑前五刻(行事春冬用丑時七刻夏秋用丑時一刻)諸享官及助祭之
官各服其服宫闈令開室帥其属掃除太府卿入陳幣
光禄卿入實籩豆簠簋太官令入實爼良醖令入實尊
彛樂正帥工人二舞以次入與執事者尊罍篚冪者各
就位次執事官各入就位次通事舍人分引文武助祭
官及宗室客使贊者引薦羊爼官以下宗室各入就位
禮直官贊者分引大禮使以下行事執事官詣廟東門
外揖位立定禮直官贊揖次引監察御史次引大禮使
以下入就位次引監察御史按視殿之上下糾察不如儀者
退復位尚輦奉御進輿于齋殿皇帝服通天冠絳紗
袍乘輿以出近侍及扈從之官導從至大次門外皇
帝降輿入次簾降禮儀使樞密院官太常卿東上
閤門官太常博士禮直官分立于大次左右次引禮
部侍郎詣前奏請中嚴少頃又奏外辦符寳郎奉寳
陳于宫架之北禮儀使當次前俛伏跪奏禮儀使具
官臣某言請皇帝行事奏訖俛伏興還侍位(禮儀使奏禮儀)
(畢准此)簾卷皇帝服衮冕以出侍衛如常儀禮儀使以下
前導至東神門外殿中監跪進大圭殿中少監副之(凡殿)
(中監進圭受圭皆少監副之)禮儀奏請執大圭前導皇帝入自正門
(侍衛不應入者止)協律郎跪俛伏舉麾興(凡行事執事者取物奠物皆跪俛伏興)
工鼓柷宫架乾安之樂作(皇帝升降行止皆奏乾安之樂)至阼階下偃
麾戞&KR0008;樂止(凡樂作皆協律郎跪俛伏舉麾興工鼓柷而後作偃麾戞&KR0008;而止)升自阼
階登歌樂作(左右侍衛之官量人數升)至版位西向立樂止禮儀使
以下分左右侍立(凡行禮皆禮儀使樞密院官太常卿東上閤門官太常博士禮直官)
(前導至位即分立于左右)祠祭官于殿上贊奉神主次引荐香燈官
入室搢笏于祏室内奉帝主出詣殿上神幄設于坐(奉神)
(主詣神幄内于几後啟匱設于坐以白羅巾盖之)執笏退復執事位次引宫闈
令奉后主如上儀(以青羅巾盖之)退復執事位祠祭官于殿上
贊奉神主訖禮儀使前奏有司謹具請行事又奏請再
拜皇帝再拜贊者曰再拜在位官皆再拜次引奉瓉官
詣僖祖室神位前西向立奉瓉槃官詣爵洗西東向立
禮儀使前導皇帝詣盥洗位登歌樂作降自阼階樂止
宫架樂作至洗位北向立樂止内侍酌水以進禮儀使
奏請搢大圭盥手内侍跪取巾于篚興以進皇帝帨手
内侍授巾跪奠于篚禮儀使奏請執大圭前導皇帝詣
爵洗宫架樂作至洗位北向立樂止奉瓉槃官跪取瓉
于篚興以進禮儀使奏請搢大圭受瓉内侍酌水以進
禮儀使奏請洗瓉内侍跪取巾于篚興以進皇帝拭瓉
内侍受巾跪奠于篚奉瓉槃官捧槃升自東階禮儀使
奏請執大圭前導皇帝升殿大禮使從(皇帝升降大禮使從)宫架
樂作至阼階下樂止升自阼階登歌樂作禮儀使
前導皇帝詣僖祖室樂止奉瓉槃官詣僖祖室尊
彛所西向立以瓉涖鬯執彛者舉幂宗室酌鬱鬯
訖先詣次室尊彛所北向立禮儀使前導皇帝入
詣僖祖室神位前北向立禮儀使奏請搢大圭跪
奉瓉槃官西向立以瓉授奉瓉官西向跪以進禮儀
使奏請執圭瓉皇帝執瓉以鬯祼地奠之奉瓉官受
瓉以授奉瓉槃官奉瓉槃官以槃受瓉訖俱詣次室
以俟禮儀使奏請執大圭俛伏興前導皇帝出戶外北向
立禮儀使奏請再拜皇帝再拜禮儀使前導皇帝詣翼
祖室次詣宣祖室次詣太祖室次詣太宗室次詣真宗
室次詣仁宗室次詣英宗室次詣神宗室次詣哲宗室
祼鬯並如上儀奉瓉官奉瓉槃官酌鬱鬯宗室俱復位
禮儀使前導皇帝還版位登歌樂作至位西向立樂止
宫架作興安之樂文德之舞九成止執事宗室奉毛血
槃及肝膋豆立于南門外奉爐炭蕭蒿稷黍者各立于
其後以次由正門入升殿其執事宗室各取于階下上
入實于室奉毛血肝膋者各退立于尊所次執事宗室
奉爐炭設于室戶外之左其蕭蒿稷黍各置于爐炭以
次出太官令取肝以鸞刀割之洗於鬱鬯貫之以膋燎于
爐炭荐香燈官以肝膋入詔神于室又出以堕祭于室
戶之外左三祭于茅苴降詣盥洗位盥手升復執事位
政和五禮新儀卷一百三
