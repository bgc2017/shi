政和五禮新儀卷一百二十七
吉禮
皇帝耕籍儀
時日
陳設
享先農
車駕詣籍田
耕籍
車駕還内
時日
孟春之月太史擇日皇帝親耕籍田命有司享帝神農
氏
陳設
殿中監前期帥其属尚舍設御座于籍田思文殿當中
南向設東西閤于殿後之左右殿上前楹施簾儀鸞司
設文武羣官次于思文殿門外左右量地之宜其日奉
禮郎設御耕褥位于耕籍所南向尚舍又設皇帝觀耕
御座于壇上南向(若御思文殿觀耕則不設壇上之位)典儀設侍耕羣臣
位于御耕位之東西又設從耕三公諸王羣臣官位于
御耕位之東南與侍耕羣臣班少却重行異位西向北
上奉禮郎設御耒席于三公之北稍西南向太僕設御
耕牛于御耕位之西稍北太僕卿位于御耕牛之東稍
前南向太常設左輔位于御耕位之東稍南西向設司
農卿位二一位于左輔之後一位于其南並西向北上
籍田令位三皆于司農卿之南少退北上奉青箱官位
于籍田令之後(青箱制如常箱不施盖兩頭設擡&KR0008;施以青色内有九隔設九榖覆青把)諸
執耒耜者位于公卿耕者之後從耕者之前西面(三公諸王)
(每員各三人從耕羣官各一名助耕並服絳衣介幘三公諸王及從耕官耒耜各一員每耒耜一具牛二餘充)
(副每牛随一名以明閑農耕者充)又設庶人耕位于從耕官位之南少
東十步外(庶人四十人並青衣耕牛八十每兩牛随一人耒耜四十具畚二十具鍤四十具以木為)
(兩)耆老陪耕位于庶人耕位之南(耆老五十人並常服陪位)司農少
卿位二于庶人耕位之前郊社令位于司農少卿之西
少退俱北向畿内諸縣令位于庶人耕位之東視侍耕
羣臣班齊西向(諸縣令並常服陪位)兵部帥其属陳法駕鹵簿儀
仗自宣德門外以次排列如式
享先農
親耕日有司享帝神農氏后稷氏如常享之儀
車駕詣籍田
前期殿中監帥其属尚舍設御幄于大慶殿後殿上前
楹施簾儀鸞司設導駕等官次于殿門之外大成設宫
架于宣德門外稍南北向如式其日未明二刻諸侍衛
之官各服其服乘黃令進耕根車于宣德門内南向設
千牛將軍一員位于車前北向門下侍郎一員位于左
輔之前贊者二人位又于其前通事舍人等分引知樞
密院事以下詣垂拱殿庭立班如常儀東上閤門附内
侍進班齊牌垂拱殿簾降皇帝乘輿出至殿上少駐輦
官迎駕自贊常起居宣贊官上殿簾卷鳴鞭行門禁衞
諸班親從迎駕自贊常起居次舍人先贊知内侍省官
以下常起居次樞密以下通班常起居贊祗候引駕樞
密知客省事以下簽書東上閤門官分方又立六尚局
應奉官祗應通侍大夫以下武功大夫以下並先退次
管軍臣僚宣名常起居贊祗候引駕分左右前導乘輿
降階垂拱殿門外禁衛諸班親從自贊常起居皇帝至
大慶殿後閣降輿入西閣導駕官以下就次各易其服
少頃東上閤門御史臺太常寺分引左輔門下侍郎太
僕卿乘黃令詣大慶殿西階下立北向東上乘黃令位
其後次引導駕官在其後分東西相向立以俟奉迎前
導禮直官通事舍人引左輔奏請中嚴(凡左輔門下侍郎奏謁皆禮直)
(官通事舍人引)少頃又奏外辦皇帝服通天冠絳紗袍乘輿以
出降自西階稱警蹕如常儀宣贊舍人贊左輔以下常
起居次導駕官常起居(已起居者止奏聖躬萬福)太僕卿出詣耕根
車所攝衣而升正立執轡導駕官前駕導皇帝出大慶
殿從門外至耕根車所千牛將軍將前跪執轡左輔進
當輿前俛伏跪奏左輔具官臣某言請皇帝降輿乘輦
奏訖俛伏興退復位(凡左輔奏請准此)乘黃令稍前東向進耕
根車皇帝降輿升車太僕卿立授綏導駕官分左右前
導乘黃令進耒耜左輔奉耒耜載以象輅列于仗内御
前門下侍郎進當車前俛伏跪奏門下侍郎具官臣某
言請車駕進發奏訖俛伏興退復位(凡門下侍郎奏請准此)協律
郎跪俛伏舉麾興工鼔柷奏采茨之樂(凡樂皆恊律郎舉麾興工鼔柷)
(而後作偃麾戞敔而後止)車駕動稱警蹕左輔先詣宣德門内以俟
門下侍郎及贊者夾侍以出千牛將軍夾車而趨車駕
將及宣德門至侍臣上馬所門下侍郎奏請車駕少駐
勑侍臣上馬左輔前承旨退稱曰制可門下侍郎傳制
稱侍臣上馬贊者承傳勑侍臣上馬諸侍衛之官各督
其属左右翊駕在黃麾内符寳郎奉八寳前導殿中監
後部從導駕官夾侍于前贊者在左輔門下侍郎之前
侍臣上馬畢門下侍郎奏請車駕進發車駕動稱警蹕
樂止鼓吹振作法駕鹵簿導詣籍田車駕將至籍田東
上閤門御史臺分引文武官侍耕官諸方客使禮直官
贊者升從耕執事官俱詣籍田西門外立班再拜奉迎
訖退(内已起居者止奏聖躬萬福)車駕及門少駐文武侍臣皆下馬
導駕官步導入門車駕動千牛將軍夾車而趨至思文
殿前回車南向導駕官分左右立千牛將軍一於車右
左輔奏請皇帝降車乘輿尚輦奉御進輿于車後皇帝
降車乘輿入思文殿侍衛如常儀左輔以御耒耜授乘
黃令乘黃令受以授籍田令籍田令授耒耜横執之詣
耕籍所置于席遂守之(凡執耒耜者横執之受則先其耒後其耜)皇帝降輿
歸殿後閤簾降通事舍人承旨勑羣臣官各還次以俟
耕籍
耕籍
皇帝將詣耕籍位御史臺先引殿中侍御史入就位次
禮直官通事舍人等分引侍耕及從耕羣官各就位司
農卿籍田令奉青箱官諸執耒耜者各就位尚輦奉御
進輿于思文殿禮直官太常博士太常卿立于西閣之
右西上左輔奏請中嚴少頃又奏外辦皇帝服通天冠
絳紗袍乘輿以出禮直官太常博士太常卿前導(凡行禮皆)
(禮直官太常博士太常卿前導)皇帝乘輿降自西階至御耕位禮直官
博士太常卿詣輿前俛伏跪奏太常卿具官臣某言請
皇帝降輿就耕籍位奏訖俛伏興退(凡太常卿奏請准此)皇帝降
輿詣褥位南向立禮直官博士引太常卿詣皇帝褥位
前北向奏請皇帝行耕籍之禮奏訖退復位禮直官引
籍田令進詣御耒席南北向又引司農卿詣籍田令之
東西向籍田令俛伏跪搢笏執事者以縚授籍田令觧
縚出耒耜執耒起東向立以耒授司農卿司農卿搢笏
受耒訖籍田令少退司農卿以耒授執事者執笏東向
立禮直官引左輔詣司農卿前西向執事者以耒授司
農卿司農卿搢笏受耒以授左輔左輔搢笏受訖禮直
官引左輔詣御耕位前少東北向太常卿奏請皇帝受
耒耜左輔執耒耜以進皇帝受之三推訖左輔前受耒
耜左輔以耒耜復授司農卿司農卿以授籍田令還本
位籍田令復耒于縚執耒起以授執事者復位皇帝初
耕諸執耒耜者以耒耜各授從耕者禮直官博士引太
常卿詣御耕位前北向奏請皇帝升壇(若御思文殿觀耕則奏請乘輿)
(升殿觀耕)奏訖退復位太常卿前導皇帝詣親耕壇即御座
南向(若御思文殿觀耕則尚御進輿皇帝乘輿禮直官博士太常卿前導皇帝升殿西階至殿上降輿即)
(御座南向)禮直官博士太常卿近東西向立北上禮直官引
耕籍三公諸王各五推餘從耕官各九推訖執耒耜者
前受耒耜退復位禮直官引左輔詣御座前跪奏禮畢
奏訖退復位皇帝降壇乘輿歸殿後閣簾降左輔奏觧
嚴侍耕從耕羣官皆退禮直官引司農少卿帥庶人以
次耕于千畝次籍田令以青箱授司農卿奉青箱穜稑
之種詣耕所灑之訖次司農少卿帥郊社令檢校終千
畝次司農卿省功訖詣思文殿下北向俛伏跪奏司農
卿具官臣某言省功畢奏訖俛伏興退
車駕還内
前期殿中監帥其属尚舍設御幄于大慶殿門外之東
南向其日皇帝耕籍畢還思文殿所司轉仗衛鹵簿於
還途如來儀文武百官客使等並先詣宣德門外就次
以俟立班奉迎乘黃令進耕根車于思文殿門外南向
千牛將軍一員執長刀立于車前尚輦奉御進輿於思
文殿導駕官俱詣思文殿西階奉迎左輔奏請中嚴少
頃又奏外辦簾卷皇帝服通天冠絳紗袍乘輿以出應
導駕官等並迎駕奏聖躬萬福訖步導出殿門外太僕
卿出詣耕根車所攝衣而升正立執轡皇帝升輿降自
西階至耕根車所左輔奏請皇帝降輿升車(有司仍具大輦若乘)
(輦即曰降輿乘輦)太僕卿立授綏千牛將軍馭駕如來儀門下
侍郎奏請車駕進發車駕動稱警蹕侍衞如儀將至侍
臣上馬所門下侍郎奏請車駕少駐勑侍臣上馬左輔
前承旨退稱曰制可門下侍郎傳制稱侍臣上馬贊者
承傳勑侍臣上馬門下侍郎奏請車駕進發車駕動稱
警蹕鼔吹諸軍樂振作車駕將至宣德門外文武百官
立班再拜奉迎車駕至宣德門外少駐文武侍臣皆下
馬步導千牛將軍降立于車右車駕動千牛將軍夾車
而趨大樂令奏采茨之樂入門樂止車駕至御幄前左
輔奏請皇帝降車乘輿(若乘輦即奏云降輦)皇帝降車乘輿以入
至大慶殿後閣左輔奏觧嚴通事舍人承旨勑羣官各還
次將士各還其所
政和五禮新儀卷一百二十七
