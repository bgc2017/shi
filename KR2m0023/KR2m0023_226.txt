政和五禮新儀卷二百二十
凶禮
庶人喪儀下
虞
柩既入壙掌事者先歸修虞事具饌於堂東靈車將至
掌事者先施靈座於寢堂室内戶西東向於靈座東南
北設帳東戶既沐浴主人以下内外俱詣靈所主人及
諸子倚杖於靈戶外内外俱哭掌饌者以饌入設於靈
座前降出贊者請主人止哭盥手詣靈座前以琖跪奠
酒俛伏興少退西向立内外哭止祝進立於靈座右跪
讀祝文曰維年月朔日辰孤子某敢昭告於考某人之
靈曰日辰遄速奄及反虞叩地號天五情糜潰謹以清
酌庶羞表薦虞事於考某人之靈尚享祝興主人哭再
拜主人退復位内外哭盡哀主人以下出杖降自西階
就次妻妾女子子還别室少頃徹饌闔戶既虞掌事者
改廬翦屏柱楣塗廬不塗見面(哀塗引不塗者)翦蒲為席不緣
以木為枕
小祥
前一日之夕燬廬為堊室設蒲席陳練冠於次主人及
諸子俱沐浴具饌於堂東其日夙興祝入拂几筵以出
内外縗服主人以下倚杖於階東俱升就位哭盡哀贊
者引主人杖就次主婦以下各就次主人及諸子降首
絰著練冠妻妾女子子除腰絰周服者除之丈夫素服
吉巾履婦人素服吉履贊者引主人倚杖如初乃升内
外俱升就位哭設饌如初贊者引主人盥手及奠酒如
初祝進立於靈座右内外止哭祝跪讀祝文曰維年月
朔日辰孤子某(母曰哀子)敢昭告於某人之靈歲月驚廹奄
及小祥攀慕永遠重增屠裂謹以清酌庶羞祗薦祥事
於考某人之靈尚享餘如虞祭之禮自小祥之後止朝
夕之哭哭無時(哀至則哭)
大祥
前一日之夕除堊室張帷偹大祥之服於次主人及諸
子沐浴具饌如初其日夙興祝先入拂几筵降出内外
於次哭盡哀掌事者設饌如初内外俱就位哭贊者引
主人盥手奠酒如初祝立於靈座右跪請祝文曰維年
月某朔日辰孤子某(母曰哀子)敢昭告於考某人之靈日月
逾邁奄及大祥攀慕永遠旡任荒踣謹以清酌庶羞祗
薦祥事於考某人之靈尚享餘如小祥之禮主人以下
還外寢妻妾女子子還於寢掌事者除靈座自大祥之
後外無哭者間月而禫
禫
祭前一日之夕掌事者先偹禫服陳於别所主人及諸
子俱沐浴具饌如初其日夙興祝入設几筵於奥主人
及諸子妻妾女子子仍祥服内外俱升就位哭晝夜降
釋祥服服禫服興就位哭設饌如初贊者引主人盥手
奠酒如初祝立靈座右止哭祝跪讀祝文曰維年月朔
日辰孤子某(母曰哀子)敢昭告於考某人之靈禫制有期追
遠旡及謹以清酌庶羞祇薦禫事於考某人之靈尚享如
大祥之禮贊者引主人以下出降自東階還次自禫之
後内無哭者祝收几筵以出(凡父母之喪周而葬者則以葬之後月小祥大祥依)
(再周之禮禫亦如之若再周而後葬者則以葬之後月練又後月為大祥祥而即吉無復禫矣其未再周葬則)
(以二十五練二十六月祥二十七月禫若再周而未葬則俟以葬而後除服也)
聞喪
諸聞喪舉哀者於聞喪所哭盡哀問故又哭盡哀改著
素服子妻妾女子子俱披髮三日成服及廬堊室苫凷
薦席變除之節皆如在家之禮惟不設奠祭若除喪而
後歸則之墓諸子以下素服待於墓東西向婦人待於
墓西東向俱北上歸者素服至於墓南北面哭盡哀再
拜又哭盡哀再拜於家不哭凡死於外者小歛而反則
子素服袤巾帕頭徒跪哭從大歛而反亦如之若先遭
重喪後遭輕喪皆為制服往哭則服之反則服之反則
服其重服有殯聞遠兄弟之喪哭之他室旡他室哭於
門内之右
奔喪
奔喪之禮如聞親喪以哭答使者盡哀問故又哭盡哀
服布深衣素冠遂行日行百里不以夜惟父母之喪見
星而行見星而舍若未得奔則成服而後行至於家内
外哭待於堂上奔喪者入門而左升自西階殯東西面
憑殯哭盡哀少退再拜退於序東披髮復殯東西面坐
哭又盡哀尊卑撫哭如常訖内外各還次奔喪者乃還
次未成服者三日成服(若至在小歛前與主人俱成服若小歛以後至者自用日數)
賓吊者拜賓如常奔喪者非主人則主人為之拜賓已
葬先之墓北面哭主人以下哭待於墓左右奔喪者盡
哀再拜又於墓東披髮伏位坐哭盡哀贊者告禮畢奔
喪者又再拜遂冠而歸入門而左升自西階靈東西面
憑哭主人以下升哭於堂上如常奔喪者哭盡哀再
拜各就三日成服如儀(婦人奔喪入自閨門升自西階側殯西東面妻妾女子子則憑)
(殯哭盡哀少退再拜退披髮伏位坐哭又盡哀尊卑撫哭如常子還次不及殯披髮于墓西坐哭盡哀披髮如)
(常餘如男子)
三殤
三殤之喪始死浴襲大小歛及葬送哭泣之位與成人
同不復旡含辦而葬一虞乃除之其虞祝詞云維年月
朔日辰父告子某(若兄云兄告弟某若弟云弟某昭告某兄)日月易往奄及
反虞悲念相續心焉如燬(兄云悲慟猥至情何可處弟云哀痛旡已五情如割)今
以(弟祭兄則云謹以)清酌庶羞薦虞事於子某(弟某兄某)魂其饗之
(弟祭兄云尚享)
改葬
將改葬先於墓所隨地之宜張白布帷幕南向開戶其
日内外諸親皆至墓所各就便次主人以下及妻妾女
子子供緦麻服周親以下素服丈夫於墓東西向婦人
於墓西東向皆北上婦人障以行帷俱立哭盡哀卑者
再拜祝立於墓之南北向内外哭止祝三聲噫嘻啟以
開坟改葬之故内外又哭盡哀權就别所掌事者開坟
訖内外又就位哭如初掌事者設席於墓下舉柩出置
於席上内外俱從哭於墓所分東西位如常儀祝以功布
拭棺掌饌者設饌於柩南主人盥手以琖跪奠酒訖再
拜少頃徹奠進柩車於帷門外南向升柩於車遂詣墓
所内外俱哭掌事者先設床於墓下有祝席柩車至帷
門外丈夫柩東婦人柩西俱立哭掌事者舉柩降置於
席入設於床東(若於墓所即歛如初奠訖不進在車止設床於柩東而加枕席遂舉尸收歛)
舉尸出置於床南首遂殯如大歛之儀(加明衣裳不殯)設靈座
於吉帷内幕下西廂東向(施床帷屏服餙以時上飲膳及沭浴如平生)及葬
將引柩告曰以今吉辰即用宅兆不設祖奠無反哭餘
如常儀既葬就吉帷靈座一虞乃徹之其虞祝詞云維
年月某朔日辰孝子某敢昭告於考某人之靈改遷幽
宅禮畢終虞夙夜匪寕啼號罔極謹以清酌庶羞祗薦
事於考某人之靈尚享訖釋緦服及素服而還
政和五禮新儀卷二百二十
