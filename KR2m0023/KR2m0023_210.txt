政和五禮新儀卷二百四
嘉禮
節日賜飲食儀
前期執事者設中使次於大門外道西南向望闕設受
賜褥位於庭又設香案於位前其日中使至親王大門
外掌次者延入次親王常服出詣庭中望闕褥位立定
直省官引中使入中門執事者二人對捧賜從入中使
立於親王之右宣曰有勑親王再拜訖躬身中使又宣
曰某節賜卿某物若干親王搢笏跪執事者捧賜物少
前親王受訖執事者以賜物過親王執笏俛伏興又再
拜親王搢笏以謝表授中使中使搢笏受表各執笏親
王與中使相見如常儀中使退持表以聞
政和五禮新儀卷二百四
