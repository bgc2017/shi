政和五禮新儀卷一百八十五
嘉禮
庶人嫡子冠儀
告禰
行事
告禰
將冠主人諏日擇賓告于禰為位于廳事南面主人北
面再拜乃告曰某子某年若干矣卜以某甲子冠吉乃
速賓某以始卒冠事庶幾臨之謹告(凡廳事如非南向並各因所向陳設)
(以後准此)
行事
前期主人戒賓曰某日將加冠於子某首願吾子涖之
賓許諾其日夙興張帷為房於廳事之東陳服其中(謂每)
(加所易之服)東領北上酒饌在服北帽一折上巾一陳于西
階之兩為賓主位如常儀為冠者席于主人東少北西
向將冠者待于房中賓至主人出迎揖而入坐定冠者
出自房執事者曰請行事主人曰敢勞吾子賓揖將冠
者即席坐執帽者升賓降受之進冠者席前東向立祝
曰令月吉日始加首服棄爾幼志茂爾成德俾壽而臧
以介多福乃跪加帽興復位賓揖冠者適房易服出即
冠席復坐賓跪脱帽執折上巾者升賓降受之進冠者
席前東向立祝曰吉月令辰申加爾服欽爾威儀柔嘉
維則壽考不忘以終厥德乃跪冠興復位賓揖冠者適
房執事者徹冠箱冠席入于帷中為醴席于西階南向
冠者易服出賓主俱興執事者以酒注於醆賓揖冠者
即醴席西向立賓受醆進席前北向立祝曰爾酒既湑
爾肴伊旅拜受祭之自求多祐冠者席西拜受賓答拜
執事者薦饌于席前冠者坐飲食訖再拜賓答拜冠者
興離席立于東階之西東南向賓少進字之曰爾服既
莊爾儀既備兄弟偕止爰告爾字永保受之令德是似
冠者拜賓答拜冠者廟見如常儀拜父父為起入拜母
母為起拜諸父羣從之尊者主人享賓出主人送于門
外(孤子冠即諸父諸兄為主如上儀戒賓若主人有故聽以函書)
政和五禮新儀卷一百八十五
