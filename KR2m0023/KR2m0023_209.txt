政和五禮新儀卷二百三
嘉禮
辟雝賜聞喜宴儀
陳設
賜宴
陳設
前期儀鸞司陳設辟廱精義閣下及東西兩廊設中使
及押宴官以下次於學門内訖押宴官以下釋褐貢士
座於精義閣下及東西兩廊(釋褐貢士序位以齒)大晟設特架於
庭
賜宴
其日押宴官以下及釋褐貢士並赴辟雝就次諸司排
當偹押宴官以下及釋褐貢士班首初入門正安之樂
作至庭中望闕位立定樂止與宴官就位再拜訖(押宴官西)
(向立)中使詣班首前稍東西向立中使宣曰有勅在位者
皆再拜訖中使宣曰賜卿等聞喜宴在位皆再拜搢笏
舞蹈又再拜次引押宴官稍前謝坐再拜在位者皆再
拜(若賜𠡠書即引貢士班首稍前立定中使詣班首前西向立宣曰有𠡠貢士再拜中使宣曰賜卿等勑書)
(班首稍前搢笏跪中使授𠡠書訖少退班首執笏以勑書加於笏上俛伏興歸位再拜在位者皆再拜)與
宴官分東西升階就座酒初行賓興賢能之樂作飲訖
食畢樂止酒再行於樂辟廱之樂作酒三行樂育人材
之樂作酒四行樂且有儀之樂作酒五行正安之樂作
(再座酒行樂作節次並如上儀唯不作正安之樂)皆飲訖食畢樂止押宴官以
下俱興就次賜花有差少頃戴花訖次引押宴官以下
並釋褐貢士詣庭中望闕位立定謝花再拜分東西升
階就座酒行樂作訖食畢樂止酒四行訖退次日與宴
官及釋褐貢士入謝如常儀
政和五禮新儀卷二百三
