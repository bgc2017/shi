政和五禮新儀卷六十一
吉禮
皇帝夕月儀下
進熟
祀日有司陳鼎一於神厨在鑊之右太官令帥進饌者
詣厨以匕升牛於鑊實於鼎(肩臂臑肫胳正脊一直脊一横脊一長脅一短脅一)
(代脅一皆二骨以並)乃設扄幂祝史對舉陳於饌幔内光禄實籩
豆簠簋於饌幔(籩實以粉餈豆實以糁食簠實以粱簋實以稷)次引禮部侍郎
詣饌所視腥熟之節俟皇帝升奠玉幣訖還位樂止引
禮部尚書詣饌所執籩豆簠簋以入戶部尚書詣饌所
奉俎以入太官令引入正門宫架豐安之樂作設於卯
階之下北向奉牲者在東祝史抽扄委於鼎右除幂初
鼎將入有司執匕及俎以從至卯階下設於鼎西匕加
於鼎太官令以匕升牛於俎(肩臂臑在上端肫胳在下端脊脅在中)鼎先
退俟祝史進徹毛血槃以次出次引禮部尚書搢笏執
籩豆簠簋戶部尚書搢笏奉俎以升執事者各迎於壇
上禮部尚書奉籩豆簠簋詣夜明神位前北向跪奠啓
蓋於下執笏俯伏興有司設籩於糗餌前豆於醓醢前
簠於稻前簋於黍前次引戶部尚書奉俎詣夜明神位
前北向跪奠執笏俯伏興有司設於豆前樂止俱降復
位太祝取菹擩於醢祭於豆間三又取黍稷肺祭如初
皆藉用茅各還尊所引太宰左丞詣夜明神位前西向
立以北爲上吏部侍郎詣爵洗位東向立禮儀使前導
皇帝詣盥洗位宫架樂作至洗位北向立樂止内侍酌
水以進禮儀使奏請搢大圭盥手内侍跪取巾於篚興
以進皇帝帨手内侍受巾跪奠於篚禮儀使奏請執大
圭前導皇帝詣爵洗位宫架樂作至洗位北向立樂止
吏部侍郎跪取爵於篚興以進禮儀使奏請搢大圭受
爵内侍酌水以進禮儀使奏請洗爵内侍跪取巾於篚
興以進皇帝拭爵内侍受巾跪奠於篚吏部侍郎受爵
升自午階禮儀使奏請執大圭前導皇帝升壇宫架樂
作至午階樂止升自午階登歌樂作至壇上樂止登歌
凝安之樂作吏部侍郎奉爵詣酌尊所西向立執尊者
舉幂良醖令酌太尊之泛齊訖禮儀使前導皇帝詣夜
明神位前北向立禮儀使奏請搢大圭跪吏部侍郎以
爵授左丞左丞授太宰太宰西向跪以進禮儀使奏請
執爵祭酒(三祭於茅苴)奠爵執大圭俯伏興又奏請少立樂
止太宰左丞俱復位舉册官舉册進於夜明神位之右
讀册官搢笏東向跪讀册文讀訖執笏興退復位禮儀
使奏請再拜皇帝再拜有司奠册於夜明神位前禮儀
使前導皇帝還版位登歌樂作降階樂止宫架樂作至
版位西向立樂止禮儀使奏請還小次宫架樂作將至小
次禮儀使奏請釋大圭殿中監跪受大圭皇帝入小次
簾降樂止文舞退武舞進宫架容安之樂作舞者立定
樂止初皇帝將詣小次禮直官太常博士引亞獻詣盥
洗位北向立搢笏盥手帨手執笏詣爵洗位北向立搢
笏洗爵拭爵以授執事者執笏升詣酌尊所西向立宫
架作隆安之樂神保錫羡之舞執事者以爵授亞獻搢
笏執爵執尊者舉幂太官令酌山尊之醴齊亞獻以爵
授職事者執笏詣夜明神位前北向搢笏跪執事者以
爵授亞獻亞獻執爵祭酒三祭於茅苴奠爵執笏俯伏
興少退北向再拜樂止降復位初亞獻行禮將畢次禮
直官太常博士引終獻詣洗及升壇酌獻並如亞獻之
儀降復位初皇帝既奠玉幣光禄以牛左臂一骨及長
脅短脅俱二骨以並載於胙俎設於壇下飲福位之西
俟終獻既升獻引戶部尚書搏黍太祝官令詣飲福位
東向立奉俎豆爵酒者各位於其後禮儀使奏請詣飲
福位簾卷出次宫架樂作殿中監跪進大圭禮儀使奏
請執大圭前導皇帝詣飲福位將至樂止宫架僖安之
樂作皇帝至飲福位北向立尚醖典御執尊升詣酌尊
所良醖令酌上尊福酒合置一尊典御奉尊降詣飲福
位以授殿中少監尚醖奉御執爵殿中少監酌之奉御
以爵酒授殿中監殿中監西向捧以禮儀使奏請再拜
皇帝再拜殿中監跪以爵酒進禮儀使奏請搢大圭跪
授爵祭酒(三祭於地)啐酒奠爵殿中監跪受以興諸太祝
帥執事者持胙俎進减神位前正脊二骨横脊二骨加
於俎上内侍受俎以授戶部尚書戶部尚書西向跪以
進皇帝受俎奠之戶部尚書受俎以興退復位太官令
取黍於簋搏以授太祝太祝受以豆東向跪進皇帝受
訖奠之太祝受豆以興退復位禮儀使奏請執大圭俯
伏興又奏請再拜皇帝再拜樂止禮儀使前導皇帝還
版位宫架樂作至版位西向立樂止次引禮部尚書升
壇徹籩豆戶部尚書升壇徹俎(籩豆俎各一俱少移故處)登歌成安
之樂作卒徹樂止禮部戶部尚書降復位禮直官曰賜
胙行事陪祠官拜贊者承傳曰賜胙再拜在位官皆再
拜送神宫架景安之樂作一成止
望燎
景安之樂作禮儀使奏請詣望燎位前導皇帝詣望燎
位宫架樂作至位南向立樂止初賜胙再拜訖郊社令
以黍稷肺祭籍以白茅束之吏部侍郎帥太祝執篚進
詣神位前取玉幣祝册藉以茅以俎載牲體黍稷飯爵
酒降壇南行詣柴壇自南階升以玉幣祝册饌物置於
燎柴禮直官曰可燎舉爟火東西各以炬燎半柴禮儀
使奏禮畢前導皇帝還大次宫架樂作出中壝門外禮
儀使奏請釋大圭殿中監跪受大圭以還有司侍衛如
常儀皇帝至大次樂止禮部郎中奏觧嚴引大禮使以
下詣卯階之東内壝外揖位立禮直官贊禮畢揖訖退
通事舍人引陪祠文武官及宗室客使以次出將士不
得輙離部伍(行宫齋殿受賀並如冬祀大禮御端誠殿受賀之儀)
車駕還内
前期殿中監帥其屬尚舍設御幄於大慶殿門外之東
南向大晟設宫架於宣德門外稍南其日祀事禮畢所
司轉仗衛鹵簿於途如來儀文武百官宗室客使先詣
宣德門外就次以俟立班奉迎乘黃令進金輅於行宫
殿門外南向千牛將軍一員執長刀立於輅右尚輦奉
御進輿於齋殿導駕官俱詣齋殿門外奉迎禮部侍郎
奏請中嚴少頃又奏外辦簾捲皇帝服通天冠絳紗袍
乘輿以出應導駕官等並迎駕奏聖躬萬福(内祗應官贊謝皆再)
(拜)太僕卿出詣金輅所攝衣而升正立執轡皇帝乘輿
降自西階至金輅所左輔奏請皇帝降輿升輅(有司仍具大輦)
(若乘輦即奏云降輿乘輦)太僕卿立授綏千牛將軍馭駕如來儀門
下侍郎奏請車駕進發車駕動稱警蹕侍衛如儀至侍
臣上馬所門下侍郎奏請車駕少駐勅侍臣上馬左輔
前承旨退稱曰制可門下侍郎傳制稱侍臣上馬贊者
承傳勅侍臣上馬門下侍郎奏請車駕進發車駕動稱
警蹕鼔吹及諸軍樂振作車駕將至宣德門外文武百
官宗室客使並立班再拜奉迎次大内留守見再拜訖
退車駕至宣德門外少駐文武侍臣皆下馬步導千牛
將軍降立於輅右車駕動千牛將軍夾輅而趨大樂正
令奏采茨之樂入門樂止車駕至御幄前左輔奏請皇
帝降輅乘輿(若乘輦即奏云降輦乘輿)皇帝降輅乘輿以入禮部郎
中奏觧嚴通事舍人承旨勅羣臣各還次將士各還其
所(若肆赦並如冬祀大禮宣德門肆赦儀)
政和五禮新儀卷六十一
