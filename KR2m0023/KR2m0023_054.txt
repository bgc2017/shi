政和五禮新儀卷四十八
吉禮
皇帝祀五方帝儀中
車駕自大慶殿詣青城
前祀一日陪祠文武官先詣皇帝壇齋宫其日導駕官
以下就次各服其服尚輦奉御進輿扵大慶殿乘黃令
進玉輅扵宣德門内南向設千牛將軍一員位扵輅前
北面門下侍郎一員位扵左輔之前贊者二人位又於
其前少頃東上閤門御史臺太常寺分引左輔門下侍
郎太僕卿乘黃令詣大慶殿西階下立北向東上(乘黃令位)
(其後)次引導駕官在其後分東西相向立以俟奉迎前導
次管軍臣僚次行宫使御營廵檢等又在其後禮直官
通事舍人引禮部侍郎奏請中嚴(凡左輔門下侍郎禮部侍郎奏請者禮直)
(官通事舍人引)少頃又奏外辨皇帝服通天冠綘紗袍乘輿以
出降自西階稱警蹕如常儀宣贊舍人贊左輔以下常
起居次導駕官常起居(已起居者止奏聖躬萬福)次管軍臣僚次行
宫使御營廵檢等常起居(該宣名者即宣名)太僕卿出詣玉輅
所攝衣而升正立執轡導駕官前導皇帝出大慶殿門
外至玉輅所千牛將軍前跪執轡左輔進當輿前俛伏
跪奏左輔具官臣某言請皇帝降輿升輅奏訖俛伏興
退復位(凡左輔奏請准此)乘黃令稍前東向進玉輅皇帝降輿
升輅太僕卿立授綏導駕官分左右步導門下侍郎具
官臣某言請車駕進發奏訖俛伏興退復位(凡門下侍郎奏請准)
(此)車駕動稱警蹕左輔先詣宣德門内以俟門下侍郎
及贊者夾侍以出千牛將軍夾輅而趨車駕將及宣德
門至侍臣上馬所門下侍郎奏請車駕少駐勅侍臣上
馬左輔前承旨退稱曰制可門下侍郎傳制稱侍臣上
馬贊者承傳勅侍臣上馬諸侍衞之官各督其屬左右
翊駕在黃麾内符寳郎奉八寳前導殿中監後部從導
駕官夾侍扵前贊者在左輔門下侍郎之前侍臣上馬
畢次大内留守扵宣德門外再拜奉辭門下侍郎奏請
車駕進發車駕動稱警蹕不鳴鼓吹大駕鹵簿前導詣
青城車駕將至青城東上閤門御史臺分引陪祠文武
官宗室客使禮直官贊者引行事執事官俱詣行宫門
外立班再拜奉迎訖退(内已起居者止奏聖躬萬福)車駕及門少駐
文武侍臣皆下馬導駕官步導入門車駕動千牛將軍
夾輅而趨至行宫齋殿前迴輅南向千牛將軍立扵輅
右左輔奏請皇帝降輅乘輿尚輦奉御進輿扵輅後皇
帝降輅乘輿入齋殿侍衞如常儀導駕官步導至殿門
皇帝降輿歸殿後閣簾降通事舍人承旨勅羣臣從官各
還次學士院以祝冊授通進司進御書訖付尚書禮部
(如朝獻朝享即並如冬祀大禮車駕自太廟詣青城儀)
省牲器
省牲之日午後十刻去壇二百步禁行者未後二刻郊
社令帥其属掃除壇之上下司尊彛帥府史及執事者各
以祭器入設扵位(凡設祭器皆藉以席籩豆又加巾盖)太府卿少府監陳
玉幣扵篚(告潔畢權徹)未後三刻禮直官贊者分引大禮使
以下詣東壝門外省牲位立定光禄卿丞與執事者牽
牲就位禮直官贊揖贊者引大司樂入行樂架(凡亞終獻行事)
(皆禮直官太常博士引大禮使太宰左丞行事皆禮直官引餘官皆贊者引)次引禮部尚書
升自夘階眡滌濯(凡行事執事官升降皆自夘階)次又引太宰申眡滌
濯執事者皆舉幂曰潔俱復位禮直官稍前曰告潔畢
請省牲次引禮部尚書侍郎稍前省牲訖退復位次引
光禄卿出班廵牲一匝西向躬曰充曰偹次引光禄丞
出班廵牲一匝西向躬曰腯俱復位禮直官稍前曰省
牲畢請就省饌位揖訖引大禮使以下各就位立定禮
直官贊揖所司省饌具畢禮直官贊省饌畢贊揖訖俱
還齋所光禄卿丞及執事者以次牽牲詣厨授太官令
次引禮部尚書詣厨省鼎鑊視濯溉恊律郎展視樂器
乃還齋所晡後一刻太官令帥宰人以鸞刀割牲祝史
各取毛血實扵槃俱置饌所遂烹牲郊社令帥其屬掃
除壇之上下
奠玉幣
祀日丑前五刻(行事春冬用丑時七刻夏秋用丑時一刻)諸祠官及陪祠之
官各服其服郊社令與太史官屬入設神位版太府卿
少府監入陳玉幣光禄卿入實籩豆簠簋太官令入實
俎良醖令入實尊樂正帥工人二舞以次入與執尊罍
篚幂者各就位次引分獻執事官詣從祀神位前立次
通事舍人等分引陪祠文武官及宗室客使各入就位
次禮直官贊者分引大禮使以下行事執事官就夘階
内壝門外揖位立定禮直官曰揖次引監察御史按視
壇之上下糾察不如儀者退復位尚輦奉御進輿於齋
殿皇帝服通天冠綘紗袍乘輿以出近侍及扈從之官
導從至大次門外皇帝降輿入次簾降禮儀使樞密院
官太常卿東上閤門官太常博士禮直官分立扵大次
外之左右次引禮部侍郎詣前奏請中嚴少頃又奏外
辦符寳郎奉寳陳扵宫架之北禮儀使當次前俛伏跪
奏禮儀使具官臣某言請皇帝行事奏訖俛伏興還侍
位(禮儀使奏禮畢准此)簾卷皇帝服衮冕以出(立冬禮黑帝則服裘被衮)侍衞
如常儀禮儀使以下前導至中壝門外殿中監跪進大
圭殿中少監副之(凡殿中監進圭受圭皆少監副之)禮儀使奏請執大
圭前導皇帝入自正門(侍衞不應入者立扵門外)恊律郎跪俛伏舉
麾興(凡行禮執事者取物奠物皆跪俛伏興)工鼓柷宫架儀安之樂作(皇帝)
(升降行止皆作儀安之樂)至午階版位西向立偃麾戞&KR0008;樂止(凡樂皆恊)
(律即跪俛伏舉麾興工鼓祝而後作偃麾&KR0008;戞而後止)禮儀使以下分左右侍立
(凡行禮儀使樞密院官太常卿東上閤門官太常博士禮直官前導至位則分立扵左右)禮儀使前
奏有司謹具請行事宫架作景安之樂帝臨降康之
舞六成止太常升烟燔牲首禮儀使奏請再拜皇帝再
拜贊者曰再拜在位官皆再拜内侍取玉幣扵篚立於
尊所次引太宰吏部尚書侍郎升詣青帝神位前立太
宰吏部尚書俱西向北上侍郎東向禮儀使前導皇帝
詣盥洗位宫架樂作至洗位北向立樂止内侍酌水以
進禮儀使奏請搢大圭盥手内侍跪取巾扵篚興以進
皇帝帨手内侍受巾跪奠扵篚禮儀使奏請執大圭前
導皇帝升壇大禮使從(皇帝升降大禮使皆從左右侍衞量人數升)宫架樂
作至壇下樂止升自午階登歌樂作至壇上樂止登歌
嘉安之樂作殿中監跪進鎮圭禮儀使奏請搢大圭執
鎮圭前導皇帝詣青帝神位前北向立内侍先設繅藉
於地禮儀使奏請跪奠鎮圭扵繅藉執大圭俛伏興入
奏請搢大圭跪内侍加玉扵幣以授吏部尚書吏部尚
書以授太宰太宰西向跪以進禮儀使奏請受玉幣皇
帝受奠訖吏部侍郎東向跪受以興進奠扵青帝神位
前太宰吏部尚書侍郎俱詣帝太昊氏神位前以俟禮
儀使奏請執大圭俛伏興内侍取鎮圭繅藉詣帝太昊
氏神位前先設繅藉扵地禮儀使奏請再拜皇帝再拜
訖樂止禮儀使前導皇帝詣帝太昊氏神位前東向奠
幣並如上儀太宰以下俱復位禮儀使前導皇帝還版
位登歌樂作内侍舉鎮圭繅藉以鎮圭授殿中監以還有
司皇帝降階樂止宫架樂作至版位西向立樂止祝史
奉毛血槃立扵壝門外由其階升太祝迎扵壇上俱進
奠扵神位前太祝與執事者退立扵尊所
