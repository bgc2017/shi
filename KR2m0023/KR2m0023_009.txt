政和御製冠禮卷九
冠儀
品官(漢唐)(晉)
漢
後漢何休冠儀約制云將冠子者具衣冠冠者父兄若
諸父宗族之尊者一人為主主人告所素欽僚友一人
為冠賓必自往其家告曰某長矣將加冠於首願吾子
教之賓既許主人自定吉日先冠一日宿告賓曰請以
明日行事賓曰敢不從命主人灑掃内外皆肅執事者
於兩楹間為冠者設北向筵又設賓東向筵兩筵相接
授冠以篚器設於兩筵又設樽爵於東方冠者如常服
待命於房夙興賓到迎延揖讓如常坐定執事曰請行
事主人跪告賓曰請勞吾子賓跪答曰敬諾賓起立西
序東面聽命之禮賓冠者興西向拜賓賓答拜訖命就
筵賓主各還坐冠者北向筵坐賓復跪曰吾子之使請
將命主人跪答曰勞吾子賓起就東向筵執事者執爵
跪向冠者祝曰令月吉日始加元服棄爾幼志順爾成
德夀考維祺介爾景福冠者即坐賓跪加冠訖冠者執
爵酹地然後啐酒訖賓興還復本坐主人亦起乃俱坐
冠者還房自整飾出拜父父為起若諸父羣從及兄應
答拜者答拜如常入拜母母答拜其餘兄弟姑姊皆相
拜如常主人命冠者出便設酬為勸乃罷異日有祭事
自告祖考者自如舊祭禮常儀
晉
晉王堪冠禮儀云永平元年正月戊子冠中外四孫立
於步廣里舍之阼階設一席於東廂引冠者以長幼次
於席南東上賓宗人立於西廂東面南上堪立於東軒
西南面西上陳元服於席上宗人執儀次呼冠者各應曰
諾宗人申誡之曰以歲之正以月之令兄弟具來咸加
爾服棄爾幼志順爾成德敬慎威儀惟人之則夀考維
祺永受景福冠者高跪而冠各自著布興再拜從立於
賓南上酌四杯酒各拜醮而飲事訖上堂向御史府君
再拜訖冠者東面坐如常燕禮時賓宗人東平王隆叔
祚王循道安王業建始此皆古禮俱以意斟酌從其簡
者耳
唐
唐開元禮三品以上嫡子冠將冠筮於廟門之外無廟
者筮於正寢之堂主人(謂將冠者之父兄也)公服立於門東西面
無廟者立堂上楹間近東西面掌事者各服其服立於
門西東面北上無廟者立於楹間近西東面俱北上布
筮席於闑西閾外面西無廟者於主人之西西面筮者
開韇出策兼執之東面受命於主人主人曰為嫡子某
某日加冠庶幾從之筮者曰諾進就筮席西面以韇繫
策遂述曰假爾太筮有常某人為嫡子某某日加冠庶
幾從之乃釋韇坐筮訖興降席東面稱占曰從筮者退
若不吉則筮遠日如初儀贊禮者進主人之左禮畢掌
事者徹筮席前三日筮賓如求日之儀(筮賓筮其可使冠子者)前
二日主人戒賓及贊冠者主人至賓大門外掌次者引
之次主人公服出次立於門外之西東面賓公服立於
阼階下西面儐者公服進於賓之左北面受命出立於
門東西面曰敢請事主人曰某之子某將加冠請某子
教之(相稱各隨官爵)儐者入告賓出立於門東西面再拜主人
答拜主人曰某之子某將加冠願吾子教之賓曰某不
敏恐不能供事以辱吾子敢辭主人曰某猶願吾子教
之賓曰吾子重有命某敢不從主人再拜賓答拜主人
還賓拜送主人戒贊冠者亦如之(亦通使子弟戒之)前一日掌
事者設次於大門外之右南向其日夙興贊者設洗於
正寢阼階東南東向當東霤(六品以下當東榮)南北以堂深罍
水在洗東加勺冪篚在洗西南肆實巾一於篚加冪席
於東房西墉下(無房者張帷為之)陳服於席東領北上冕服青
衣纁裳(一品衮冕服九章五章在衣山龍華蟲火宗彛四章在裳藻粉米黼黻二品鷩冕服七章三章)
(在衣華蟲藻火四章在裳宗彛粉米黼黻三品毳冕服五章三章在衣宗彛藻粉二章在裳黼黻四品繡冕服三章)
(一章在衣粉米二章在裳黼黻五品玄冕衣無章裳刺黼一章六品以下爵弁服青衣纁裳)白紗中單
黻領(四品以下青領也)青褾襈裾革帶鈎䚢大帶(一品二品素帶皆紕其外)
(上以朱下以綠三品紕其垂外以玄内以黃紐約皆用青組四品五品素帶紕其垂外以玄内以黃紐約皆用)
(青組六品以下練帶紕其垂内外以緇紐約用青組也)黻(隨衣色山火二章四品五品繡冕山一章玄冕)
(無章)劔(飾以金玉四品五品飾以金)雙佩(一品山玄玉五品以上佩水蒼玉)雙綬(一品綠綟)
(綬四綵紫黃赤緣質長一丈八尺二百四十首廣九寸二品三品紫綬三綵紫黃赤純紫質長丈六尺一)
(百八十首廣八寸皆有小雙綬長二尺六寸色同大綬而首半之一品施二玉環四品青綬三綵青白紅純青)
(質長一丈四尺一百三十首廣七寸五品墨綬二綵青緇純紺質長一丈二尺一百首廣六寸皆有小雙綬長)
(二尺六寸色同大綬而首半之六品以下爵韠而已)朱韈赤舄(五品以上同六品以下白韈赤履庶)
(人介幘服絳公服方心革帶鈎䚢假帶韈履)進賢冠服絳紗單衣白紗中單
皂領褾襈裾白裙襦(亦裙衫也)革帶鈎䚢假帶曲領方心絳
紗蔽膝白韈黑舄(八品下去中單曲領蔽膝黑履庶人黑介幘服白裙衫青領革帶韈履)
劒雙珮雙綬(六品以下無劒綬)緇布冠服青衣素裳素鞸(中單革帶)
(大綬劒珮與冕服同韈舄與進賢冠服同六品以下中單革帶緇帶與爵弁服同韈履與進賢冠同庶人帶韈)
(履與介幘服同去韠而已)緇纚櫛簮同箱在服南(纚今用皂巾方六寸屬帶於前兩隅)
筦筵四紛純加藻席四繢純入在南側樽甒醴在服北
加勺冪設坫(四品以下設篚)在樽北實角觶角柶各一加冪饌
陳於坫北(四品及五品蒲筵四緇布純加萑席四玄帛純六品以下蒲筵四緇布純不加於萑席四)
(品以下設篚無坫柶以角為之狀如匕饌用少牢及腊三俎一二品十籩十豆三品八籩八豆四品五品六籩)
(六豆凡牲體節折如離肺籩實脯棗栗之屬豆實醢醬虀菹之類六品以下用特牲一俎二籩二豆籩實脯棗)
(豆實菹醢)設洗於東房近北罍水在洗西篚在洗東北肆實
以巾質明賓贊至於主人大門外掌次者引之次賓贊
公服諸行事者各服其服(六品以下無公服者服常服)執樽罍篚者
皆就位冕(衮冕垂青珠九旒以組為纓色如其綬青纊充耳角簮導鷩冕七旒毳冕五旒餘皆同衮)
(冕四品五品繡冕垂青珠四旒以組為纓色如其綬青纊充耳角導六品以下玄冕三旒餘同繡冕庶人則黑)
(介幘也)進賢冠三梁纓青縷導(四品五品兩梁六品以下一梁庶人則黑介幘)緇
布冠青組纓冠冕各一箱各一人執之待於西階之西
東面北上設主人之席於阼階上西面賓席於西階上
東面冠者席於主人東北西面主人公服立於阼階下
當東序西面諸親公服非公服者常服立於罍洗東南
面北上(尊者停别室)儐者公服立於門外道東北面將冠者
雙童髻空頂幘雙玉導金寶飾綵袴褶綿紳烏皮履(六品)
(以下導不以玉無金寶之飾)立於房内戶東西面賓及贊冠者出次
立於門西贊冠者少退俱東面北上儐者進於主人之
左北面受命出立於門東西面曰敢請事賓曰某子有
嘉禮命某事儐者入告主人迎賓於大門外之東西面
再拜賓答拜(凡賓主拜揖入出皆贊禮者相導)主人揖贊冠贊冠者報
揖主人又揖賓賓報揖主人入賓及贊冠者次入及内
門主人揖賓賓報揖主人與賓入贊者從之至内霤將
曲揖賓賓報揖至階主人立於階東西面賓立於階西
東面主人曰請吾子升賓曰某將事敢辭主人曰固請
吾子升賓曰某敢固辭主人曰終請吾子升賓曰某敢
終辭主人升自阼階立於席東西向賓升自西階立於
席西東向贊者及庭盥於洗升自西階入於東房立於
主人贊冠者之南俱西面(庶子之禮則自此以下不同如别儀)主人贊冠
者引將冠者出立於房戶外之西南面賓之贊冠者取
纚櫛簮箱跪奠於冠者筵南端興席北少東西面立賓
揖將冠者賓主俱即席坐將冠者進升席西面坐賓之
贊冠者進筵前東面跪脱雙童髻置於箱畢設纚興復
位立賓主俱興賓降盥主人從降賓東面辭曰請吾子
不降主人曰吾子降辱敢不從降賓至罍洗盥手訖詣
西階賓主一揖一讓升主人立於席後西面賓立西階
上東面執緇布冠者升賓降一等受之右執頂左執前
進冠者筵前東向立祝曰令月吉日始加元服棄爾幼
志順爾成德夀考維祺介爾景福乃跪冠興復西階上
席後東面立賓之贊冠者進筵前東面跪維纓興復位
冠者興賓揖冠者冠者適房賓主俱坐冠者著青衣素
裳之服出房戶西南面立賓主俱興賓揖冠者進升席
西向坐賓之贊冠者跪脱緇布冠置於箱櫛畢設纚興
復位賓降二等受進賢冠(庶人則黑介幘)右執頂左執前進冠
者筵前東向立(庶人則北向下皆依此)祝曰吉日令辰乃申爾服
敬爾威儀淑慎爾德眉夀萬年永受胡福乃跪冠興復
位賓之贊冠者跪設簮結纓興復位冠者興賓揖冠者
冠者適房賓主俱坐冠者著絳紗服(庶人則白裙𥜗服)出房戶
西南面立賓主俱興賓揖冠者進升席西向坐賓之贊
冠者跪脱進賢冠(庶人則黑介幘)置於箱櫛畢設纚興復位賓
降三等受冕(六品下受爵弁庶人黑介幘)右執頂左執前進冠者筵
前東面立祝曰以歲之正以月之令咸加爾服兄弟具
在以成厥德黃耉無疆受天之慶乃跪冠興復位賓之
贊冠者跪設簮結纓興復位冠者興賓揖冠者冠者適
房賓主俱坐主人贊冠者徹纚櫛簮箱及筵入於房又
筵於室戶西南向冠者著冕(六品以下著爵弁之服庶人則絳公服)出房
戶西南面立賓主俱興主人贊冠者盥手洗觶於房酌
醴加柶覆之面葉出房南面立賓揖冠者冠者就筵西
南面立賓進受醴於室戶東西面進冠者筵前北面立
祝曰甘醴維厚嘉薦令芳拜受祭之以定爾祥承天之
休夀考不忘冠者筵西拜受觶賓復西階上東面答拜
執饌者奉饌薦於冠者筵前冠者升筵坐左執觶右取
脯擩於醢祭於籩豆之間贊冠者取肺一以授冠者冠
者奠觶於薦西興受肺左手執本坐右絶末以祭左手
嚌之興以授贊冠者加於俎冠者坐帨手取觶以柶祭
醴柶加於觶面葉興筵末坐啐醴建柶興降筵西南面
跪奠觶再拜執觶興賓答拜賓主俱坐冠者升筵跪奠
觶於薦東興進北向跪取脯降自西階入見母進奠脯
於席前退再拜以出冠者母不在則使人受脯於西階
下(庶人之禮與此上一節不同自此以下皆同)
政和御製冠禮卷九
政和五禮新儀卷九
序例
親祠奏告配帝室(常祀同)
冬至日祀昊天上帝前二日奏告太祖皇帝室正月上
辛祈糓祀上帝前二日奏告太宗皇帝室同日祀感生
帝前二日奏告僖祖皇帝室孟夏雩祀上帝前二日奏
告太宗皇帝室夏日至祭皇地祗前二日奏告太祖皇
帝室季秋大享明堂祀上帝前二日奏告神宗皇帝室
孟冬祭神州地祗前二日奏告太宗皇帝室奏告前二
日儀鸞司設行事執事官次扵齋宫前一日質明告官
以下赴齋宫致齋(内行事執事官以差正祭並齋戒如别儀)集告官齋所肄
儀太祝習讀祝文及眡禮饌香幣訖俱還齋所告日前
三刻禮直官贊者諸司職掌各服其服宫闈令入殿開
室帥其屬埽除扵神幄内鋪筵南向設几筵上如常儀
太常陳幣篚扵神位之左(幣以白)祝版扵神位之右置扵
坫香爐并合置扵案上(以御香封)次設酒器皆籍以席光禄
實之每室各左一籩(實以鹿脯)右一豆(實以鹿臡)犧尊一置扵坫
加勺冪在殿上前楹間室戶之左北向(實以供内法酒)太常設
燭於神位前盥洗扵東階下直東霤(盥洗在東爵洗在西)罍在洗
東加勺篚在洗西角肆實以巾(若爵洗之篚用巾實以爵加坫)執罍篚
者位扵其後設揖位扵齋宫内南向告官在南北向監
察御史奉禮郎太祝太官令在北南向西上又設揖位
於東神門外如齋宫内位開瘞坎於殿西階之東方深取
足容物南出階設望瘞位扵其南告官在南北向監察
御史在西東向奉禮郎太祝在東西向北上設告官席
位扵殿下東南西向監察御史扵殿庭之南北向奉禮
郎太祝太官令位扵其後俱西上光禄卿席位扵監察
御史之南北向又設監察御史位扵殿上之西東向奉
禮郎太祝在西東向北上太官令位扵酒尊所北向告
日未明祠祭官引宫闈令入詣殿庭北向立(凡宫闈令行事皆祠)
(祭官引)祠祭官曰再拜宫闈令再拜升殿開室帥其屬埽
除邪穢拂神位退就執事位太官令帥其屬實饌具畢贊
者引光禄卿入詣殿下席位北向(凡告官行事禮直官引餘官皆贊者引)
贊者曰再拜光禄卿再拜升自西階(凡行事執事官升降皆自西階)點
視禮饌畢次引監察御史升殿點閱陳設糾察不如儀
者光禄卿還齋所餘官各服祭服次引行事執事官各
就齋宫内揖位立定禮直官贊揖引詣東神門外揖位
贊揖次引監察御史奉禮郎太祝太官令先入就席位
次引告官入就位祠禮官扵殿上贊奉神主宫闈令入
室執笏扵祏室内奉神主殿設扵座(奉神主詣神幄内扵几後啟匱以白)
(羅巾覆之)執笏退復執事位祠祭官扵殿上贊奉神主訖禮
直官稍前贊有司謹具請行事贊者曰再拜在位者皆
再拜次引監察御史奉禮郎太祝太官令升殿各就位
立定以次告官詣盥洗位北向立搢笏盥手帨手執笏升
殿詣神位前搢笏跪三上香次引奉禮郎搢笏西向跪
執事者以幣授奉禮郎奉禮郎以幣授告官訖執笏興
復位(若正月上辛奏告僖祖皇帝室奉幣訖引奉禮郎先詣太宗皇帝室神位前西向立告官奠幣訖詣)
(太宗皇帝室行禮並如上儀)告官受幣奠訖執笏俛伏興再拜降復
位少頃引告官再詣盥洗位北向立搢笏盥手帨手詣
爵洗位北向立洗爵拭爵以授執事者執笏升殿詣尊
所西向立執事者以爵授告官告官搢笏執爵執尊者
舉冪太官令酌酒告官以爵授執事者執笏詣神位前
搢笏跪執事以爵授告官告官執爵三祭酒奠爵執笏
俛伏興出戶外北向少立引太祝扵堂戶外東向搢笏
跪讀祝文讀祝訖執笏興復位(若正月上辛奉禮郎詣僖祖皇帝室讀祝文訖)
(引太祝先詣太宗皇帝室戶外東向立告官再拜訖詣太宗皇帝室行禮如上儀)祭官扵殿上
贊奉神主入祏室次引宫闈令搢笏奉入室内訖(宫闈令先)
(捧匱置神主扵匱捧入祏室)搢笏退復位次引告官詣望瘞位有司
詣室取幣置扵瘞坎引監察御史奉禮郎太祝望瘞位
禮直官曰可瘞置土半坎引告官以下詣齋官揖位立
禮直官贊禮畢揖退太官令帥其屬徹禮饌引監察御
史監視收徹訖還齋所宫闈令闔戶以降太常藏祝版於
匱
政和五禮新儀卷九
