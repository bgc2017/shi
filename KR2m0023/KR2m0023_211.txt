政和五禮新儀卷二百五
嘉禮
賜脤膰儀
皇帝親祠畢命中使賜胙於親王前期執事者設中使
次於大門外道西南向望闕設受賜褥位於庭又設香
案於位前其日中使至親王大門外掌次者延入次親
王常服出詣庭中望闕位立定直省官引中使入中門
執事者二人對捧胙肉案從入中使立於親王之右宣
曰有勑親王再拜訖躬身中使又宣曰某祀畢皇帝命
賜卿胙親王搢笏跪執事者捧胙肉案少前親王受執
事者以胙肉案過親王執笏俛伏興再拜親王搢笏以
謝表授中使中使搢笏受表各執笏親王與中使相見
如常儀中使退持表以聞
政和五禮新儀卷二百五
