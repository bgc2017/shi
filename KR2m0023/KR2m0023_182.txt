政和五禮新儀卷一百七十六
嘉禮
諸王以下昏儀
納采
問名
納吉
納成
請期
親迎
同牢
廟見
見舅姑
醴婦
盥饋
饗婦
舅饗送者
姑饗婦人送者
納采
前一日主人設賓次於大門之外(賓謂夫家之屬使往來者)道右南
向(非南向者各隨所向餘放此)其日大昕賓至女氏大門外掌次者
延入次(賓主及行事者皆公服不合公服者常服下准此)主人受於廟(無廟者於廳事)
(中間設神位)賓出次立於大門外之西東面主人立于東階
下西面儐者立于主人之左北受命出立于門東西面
曰敢請事賓曰某官以伉儷之重施某王(某官謂主人某王謂壻)
某王率循彛典以將事敢請納采(某王謂壻父某謂賓)賓者入告
主人曰某之子弗閑于姆訓維是腵脩棗㮚之饋未知
所以告虔也某聽命于廟敢不拜嘉儐者出告訖入引
主人迎于大門之東西面主人揖賓賓報揖主人入門
而右賓入門而左執鴈者從入以鴈陳于庭三分庭一
在南北向(無鴈者聽用羔下准此)主人曰請吾子升賓曰某敢辭
主人升東階西面賓升西階東面賓曰敢納采主人西
面再拜訖賓降自西階以出
問名
賓既出立于中門之西東面主人降立于東階下西面
儐者進受命出請事賓曰合二姓之好必稽諸龜筮敢
請問名儐者入告主人曰某王恭慎重正昏禮將又加
諸卜某敢不以告儐者出告訖入引主人迎于中門外
之東西面主人揖賓賓報揖主人入門而右賓入門而
左執鴈者從入以鴈陳于庭三分庭一在南北面主人
升東階西面賓升西階東面曰敢問名主人西面再拜
訖進立于兩楹間西面賓進立于主人之西東面主人
曰某第幾女某氏出賓降自西階立于中門外之西東
面主人降立于中門内西面儐者進受命出請事賓曰
禮畢儐者入告主人曰吾子今以事至于某之室請禮
從者儐者出告訖賓曰某既得將事敢辭儐者入告主
人曰敢固以請儐者告訖賓曰某辭不獲聞命敢不從
儐者入告遂引主人升立于序端掌事者徹神位設禮
賓席儐者引主人降迎賓報揖主人入賓從入升階即
座行飲食之禮會畢賓主俱興掌事者捧幣以授主人
主人以授賓賓降自西階從者受幣賓退主人送於門
外
納吉
前一日主人設賓次如常儀其日大昕賓至女氏大門
外掌次者延入次主人受禮如納采之儀賓出次立于
大門外之西東面主人立于東階下西面儐者進受命
出請事賓曰某王承嘉命稽諸卜筮龜筴協從使某以
告賓者入告主人曰某王不忘寒素欲施德於某未教
之女而卜以吉告其曷敢辭儐者出告訖入引主人迎
賓于大門外之東西面主人揖賓賓報揖主人入門而右
賓入門而左執鴈者從入以鴈陳于庭三分庭一在南
北向主人升東階西面賓升西階東面曰敢納吉主人
西面再拜訖賓降自西階以出立于中門外之西東面
主人降立于中門内西面儐者進受命出請事賓曰禮
畢其禮賓如問名之儀
納成
前一日主人設賓次如常儀其日大昕賓至女氏大門
外掌次者延入次掌事者入設幕于中門之外玄纁束
帛陳于幕上(玄三疋纁二疋各束之其他禮物自如常儀)函書盛于箱置于
案主人受禮如納吉之儀賓出次立于大門之外西東
面主人立于東階下西面儐者進受命出請事賓曰某
官以伉儷之重施于某王(某王謂壻)某王率循彛典(某王謂壻父)
有不腆之幣使某將事敢請納成主人曰某王順彛典
申之以備物某敢不重拜嘉賓者出告入引主人迎賓
于大門外之東西面主人揖賓賓報揖主人入門而右
賓入門而左舉函書案者從入奉束帛者次之諸持禮
物者皆從其後三分庭一在南北向西上主人升自東
階西面賓升自西階東面賓曰敢納成主人西面再拜
進立于兩楹間賓進立于主人之西相向立掌事者以
函書授賓賓執函書以授主人受以授掌事者訖賓降
自西階以出立于中門外之西東面主人降立于中門
内西面儐者進受命出請事賓曰禮畢其禮賓如納吉
之儀
請期
前一日主人設賓次如常儀其日大昕賓至女氏大門
外掌次者延入次主人受禮如納成之儀賓出次立于
大門外之西東面主人立于東階下西面儐者進受命
出請事賓曰某王慎重嘉禮將卜諸近日使某請期儐
者入告主人再辭儐者出告賓曰某既不獲受命於某
官某王得吉卜曰某日敢不以告儐者入告主人曰謹
奉命以從賓者出告訖入引主人迎賓于大門外之東
西面主人揖賓賓報揖主人入門而右賓入門而左執
鴈者從入以鴈陳于庭三分庭一在南北向主人升東
階西面賓升西階東面曰敢告期(某月日甲子吉)主人西面再
拜訖賓降自西階以出立于中門外之西東面主人降
立于中門内西面儐者進受命出請事儐曰禮畢其禮
賓如納成之儀
親迎(有故聽以媒氏往迎)
前一日主人設賓次如常儀其日大昕壻之父服其服
告於禰廟(無廟者廳事間設神位於禮有不應設神位者不設)子將行父醮之於
廳事贊者設父位於中間南向設子位於父位之西近
南東向父即座子公服升自西階進立於位前贊者注
酒于醆西向授子子再拜跪受贊者又以饌設于位前
子舉酒興即座飲食訖降拜進立于父位前父命之曰
躬迎佳耦釐爾内治子再拜曰敢不奉命又再拜降出
詣女氏家主人服其服告于禰廟如請期之儀賓將至
(賓謂壻)主人設神位于寢戶外之西又設醴女位于戶内
南向具酒饌如常儀賓至贊禮者引就次女盛服立于
房中就位南向立姆立于右從者陪其後父公服升自
東階立于寢戶外之西東向内贊者設酒饌女就位坐
飲食訖降再拜内贊者徹酒饌主人降立于東階東南
西面贊禮者引賓出次立于門西東面儐者進受命出
請事賓曰某受命于父以兹嘉禮躬聽成命儐者入告
主人曰某固願從命儐者出告訖入引主人迎賓于大
門外之東西面主人揖賓賓報揖主人入門而右賓入
門而左執鴈者從入以鴈陳于庭三分庭一在南北向
主人升立于東階上西面賓升西階進當寢戶前北面
再拜降出主人不降送初賓入門母出立于寢戶外之
西南面于賓拜訖姆導出于母左父命之曰往之女家
以順為正无忘恭肅母戒之曰必恭必戒無違舅姑之
命庶母申之曰爾忱聽於訓言毋作父母羞女出門壻
先還第(壻乘馬女乘牛車或擔子)
同牢
初昏掌事者設巾洗各二一于東階東南一于室中之
北水在洗東尊于室中實四爵兩卺于篚(爵卺以常用酒器代之)
婦至贊者引就北面立引壻揖婦入以及寢門又揖婦
升階入于室壻盥于南洗婦從者沃之婦盥于北洗壻
從者沃之贊者設酒饌七箸從設掌事者布對位壻揖
婦皆即座贊禮者二人俱注酒于醆以授壻及婦壻及
婦俱興受醆即座飲訖贊者受虚醆遂薦饌再飲三飲
如初儀壻及婦俱興再拜掌事者徹酒饌訖退
廟見
質明贊見婦于廟(無廟者于廳事中間設神位于禮有不應設神位者不用此儀)贊者
引主人位于東階下引主母位于西階下諸親子壻婦
各以序分立于後(非南向者各隨所向左右尊畢序立)立定贊者引婦進
詣庭中北面再拜訖復位主人升自東階詣諸神位前
上香祭酒再拜祝曰某氏來婦敢率以見主人降自西
階復位贊者曰拜主人以下皆再拜訖退
見舅姑
其日婦服其服至寢門外贊者設舅姑位于堂上東西
相向舅位于東姑位于西俟舅姑俱即座贊者引婦奉
棗㮚自寢門入立于庭再拜訖升自西階置于舅位前
贊者進徹以東婦降階又再拜次又奉腵修再拜訖(腵脩)
(婦從者執于階下)升自西階置于姑位前贊者受以東婦降階
又再拜次醴婦如别儀
醴婦
見舅姑禮畢贊者設醴婦位于姑位之北少西東向婦
升階立于位之西贊者注酒于醆詣婦位前西向立又
贊者以饌設于位前婦拜拜受醆即座飲食畢降階再
拜訖退
盥饋
贊者設舅姑位于堂上東西相向舅位于東姑位于西
俟舅姑俱即座贊者引婦立于庭各再拜訖升自西階
立于舅位之東西向贊者以饌授婦婦奉饌置於舅位
前贊者加以七箸婦進立于姑位之西東向贊者以饌
授婦婦奉饌置于姑位前贊者加以七箸舅姑俱食食
畢婦降階又再拜次饗婦如别儀
饗婦
盥饋舅姑禮畢贊者設饗婦位于姑位之北少西東向
婦升階徹饌設于位前贊者贊之加以七箸婦再拜訖
即座餕姑之饌食畢降階俱再拜訖退
舅饗送者
其日明主人命掌事者設賓次于大門之外又于廳事
之兩楹間東北設主人位西北設賓位皆南向西東對設
衆賓位賓至掌次者延入次儐者入告主人出迎贊禮
者引賓出于大門外之西東面主人立于門東西面主
人揖賓賓報揖主人入門而右賓入門而左主人升東
階賓升西階東西相對各再拜訖賓主以下俱立于座
立定俱坐酒行如常會畢賓主俱興儐者引賓立于西
階上東面主人立于東階上西面掌事者奉幣以授主
人主人以授賓賓降自西階從者受幣賓退主人送于
門外
姑饗婦人送者
其日内贊者設賓位于堂上兩楹間之西主人位于堂
上兩楹間之東皆南向賓之親黨位于西面東向主人
之親黨位于東南西向賓至儐者入告主人出迎内贊
者引賓主人衆賓從入至階俱升東西相對各再拜訖
立于坐後立定賓主人以下俱坐酒行如常會賓主俱
興掌事者奉幣以授主人主人以授賓賓降自西階從
者受幣賓退主人送于門内賓出内贊者引主人入
政和五禮新儀卷一百七十六
