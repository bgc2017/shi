政和五禮新儀卷三十
吉禮
皇帝宗祀上帝儀一
時日
齋戒
奏告
陳設
車駕自太廟詣文德殿
省牲器
奠玉幣
進熟
望燎
紫宸殿受賀
宣德門肆赦
時日
前期降御札以今年季秋宗祀於明堂太常寺帖太史
局擇日報太常寺参酌訖申奏具時日散告
齋戒
前祀十日質明有司設行事及陪祠文武官位於朝堂
太宰刑部尚書在北南向太常在左刑部尚書在右(刑部)
(尚書稍却)行事太宰左丞在東南吏部尚書戶部禮部兵部
工部尚書吏部禮部侍郎大司樂光禄卿大樂令光禄
丞功臣獻官在其南(凡設大樂令下位皆稍却)執事官又在其南俱
北向西上監察御史位二在東西向北上讀冊舉冊官
奉禮恊律郎太祝郊社太官令在東西向北上(奉禮即以下位)
(皆稍却)設陪祠文武百官位於行事官之南又設行事執
事及陪祠親王宗室位於太廟齋坊少宰刑部侍郎在
北南向少宰在左刑部侍郎在右(刑部侍郎稍却)亞終獻在南
北向西上親王及行事執事陪祠宗室在東西向北上
東上閤門御史臺太常寺自下分引羣官各就位(凡將引行)
(事執事文武陪祠官立班即御史臺司殿中侍御史一員先入就位)太宰讀誓於朝堂刑
部尚書涖之少宰讀誓於太廟齋坊刑部侍郎涖之誓
文曰今年九月某日皇帝宗祀於明堂前二日朝獻景
靈宫前一日朝享太廟各揚其職其或不恭國有常刑
讀訖(内朝堂執事官奉禮即以下文官宣德郎以下武官從義郎以下先退)餘官並對拜
訖退皇帝散齋七日於别殿致齋三日(一日於文德殿一日於太廟一)
(日再拜赴文德殿)凡散齋不吊喪問疾作樂有司不判刑殺文
書致齋日前後殿不視事惟行祀事前致齋一日殿中
監帥其屬舍鋪御座於文德殿當中南向設東西房
於御座之左右稍北又設西閤及齋室於殿後之左右
殿上前楹施簾致齋之日質明有司陳法駕鹵簿於宣
德門外尚輦陳平輦於垂拱殿庭文武百官俱就次各
服其服東上閤門奏請皇帝未後詣齋室通事舍人等
自下分引知樞密院事以下詣垂拱殿庭立班東上閤
門附内侍進班齋牌垂拱殿簾降皇帝乘輦出至殿上
少駐輦官迎駕自贊常起居宣輦官上殿簾捲鳴鞭行
門禁衛諸班親從迎駕自贊常起居次舍人先贊内侍
省官以下常起居次樞密下通班起居贊祗候引駕樞
密知客省事以下至僉書東上閤門官分左右立六尚
局應奉官祗應通侍大夫以下武功大夫以下並先退
次管軍臣僚宣名常起居贊祇候引駕並分左右前𨗳
輦降東階垂拱殿門外禁衛諸班親從自贊常起居次
行宫使御營廵檢一班常起居(如通侍大夫以下知客省事以下武功大夫以)
(下知内事兩省帶御營器械官充營宫使御營廵檢各歸本班)至文德殿後閤降輦入
西閤文德殿簾降前導官並就次易朝服詣御榻前分左
右侍立(知樞密院事僉書樞密院事在東西向北上同知樞密院事在東西向左輔一員在樞密事院)
(之北贊拜東上閤門官一員又在北並西向知客省事以下在僉書樞密院之南稍東西向北上僉書知客省)
(事以下又在其南稍却)通事舍人等分引行事執事陪祠文武官
各綪結佩入詣文德殿庭次引立班禮部侍郎奏請中
嚴侍臣詣幄奉迎内外符寳即奉寳先出陳詣御榻之
左右少頃引禮部侍郎奏外辦皇帝服通天冠絳紗袍
綪結佩出西閤乘輿稱警蹕侍衛如常儀由西房至御
榻西降輿皇帝即御座南向侍臣夾侍贊拜東上閤門
官於榻前贊樞密以下拜殿之上下應在官皆再拜(東上)
(閤門官贊拜訖轉身北向随拜畢面西贊各祇候)次禮直官引左輔詣御座前
俛伏跪奏稱左輔具官臣某言請皇帝降座就齋室奏
訖俛伏興還侍立(凡左輔奏請准此)皇帝降座乘輿由東房入
齋室侍各還所司直衛如常儀通事舍人分引行事執
事陪祠文武官以次出(都堂侍從官並尚書侍郎分宿於秘書省中書後省餘官内庭)
(有所司者各宿於其司諸方客使許赴陪位者各宿於其次)凡散齋治事如故惟不
吊喪問疾作樂判書刑殺文書决罰罪人及與穢惡致
齋之日官給酒饌惟視祀事得行其餘悉禁與祀之官
已齋而闕者通攝行事
奏告
前祀二日奏告神宗皇帝室如常告之儀
陳設
前祀三日殿中監帥其屬尚舍設大次於明堂東門之
外西向儀鸞司設文武侍臣次於行事明堂門之外文
官在左武官在右随地之儀行事陪祠宗室及有司次
各如其式設東方南方客使次於文官之後西方北方
客使次於武官之後設饌於明堂門外東西相向前祀
二日郊社令帥其屬掃除明堂内外置燎壇於明堂庭
之東南隅郊社令積柴於燎壇光禄牽牲於祠所大禮
使太宰左丞在南北向西上監察御史位二俱在西東
向北上行事吏部戶部禮部兵部工部尚書吏部禮部
侍郎大司樂光禄卿讀冊舉冊官太樂令光禄丞奉禮
恊律郎摶黍太祝郊社太官令在東西向北上禮部帥
其屬設祝冊案於神位之右司尊彛帥其屬設玉幣篚
於酌尊所次設籩豆簠簋之位每位皆左十有一籩右
十有一豆俱為三行爼三二在籩前一在豆前又爼六
在豆右為二重登一在籩豆間鉶三右登之前簠一簋
一在籩豆外二爼間簠在左簋在右又設尊坫之位每
位皆太尊五山尊五為二重在堂上東南隅北向西上
(配位設於正位酒尊之東)太尊在前皆有坫加酌幂為酌尊又設太
尊二山尊二在神位前著尊二犧尊二象尊二壺尊六
在堂下俱北向西上(配位即設於正位之東)皆加幂設而不酌又
設正配位籩豆簠簋槃各一爼各三於饌幔内太常設
御洗二於丹墀上直東霤北向(盥洗在東爵洗在西)罍在洗東加
酌篚在洗西南洗實以巾(若爵洗之篚則又實以爵加坫)設皇帝位於
洗南北向内侍酌水位於洗東執巾位於酌水内侍之
北俱西向吏部侍郎位於爵之西東向又設亞終獻盥
洗爵洗於本位之南罍篚各設於左右皆内向執罍篚
者位其後祀日丑前五刻郊社令與太史官屬各服其
服升堂設上帝神宗皇帝神位版於堂上太府卿少府
監帥其屬陳玉幣於篚(玉上帝以蒼璧盛以匣幣皆以蒼配位不以玉)禮神
之玉置於神位前燔玉加於幣光禄帥其屬入實籩豆
簠簋(籩三行以右為上第一行鹽在前魚鱐糗餌次之第二行榛在前乾桃乾䕩乾棗次之第三行菱在)
(前芡㮚鹿脯次之豆三行以左為上第一行芹菹在前筍菹葵菹菁菹次之第二行韮菹在前酏食魚醢兔醢)
(次之第三行肫拍在前鹿臡醓醢次之簠實以稻簋實以黍登實以大羹)大官令帥其屬入
實爼(籩前之爼為二重以北為上第一重實以牛腥七體兩骨兩肩兩脅並脊兩髀在兩端兩脅兩肩次)
(之脊在中第二重實以羊腥七體其載如牛豆前之爼實以豕腥七體其載如羊豆右之爼為二重以北為上)
(第一重一實以牛腥腸胃肺離肺一在上端刌肺三次之腸三胃三又次一實以羊腥腸胃肺其載如牛一實)
(以豕腥膚九横左第二重一實以牛熟腸胃肺一實以羊熟腸胃肺一實以豕膚九其載如腥牛在左羊在中)
(豕在右若配位即以東為上)良醖令帥其屬入實尊(太尊實以泛齊山尊實以醴齊)
(著尊實以盎齊犠尊實以醍齊象尊實以沉齊各一尊實明水壺尊三實玄酒三實三酒明水玄酒皆在上)
大常設燭於神位前又設大禮使以下行事執事官揖
位於明堂東偏門之外如省牲位所司陳異寳嘉瑞及
伐國之寳於宫架之南東西相向
政和五禮新儀卷三十
