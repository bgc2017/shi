政和五禮新儀卷七十一
吉禮
祀熒惑儀
時日
齋戒
陳設
省牲器
奠玉幣
進熟
望燎
時日
太常寺預於隔季以立夏祀熒惑關太史局太史局以
其日報太常寺太常寺參酌訖具時日散告
齋戒
前祀十日受誓戒於尚書省其日五鼓贊者設位版於
公相廳下吏部尚書在左刑部尚書在右並南向初獻
亞獻終獻位於其南稍東北向西上監察御史位於其
西稍北東向光禄卿兵部工部郎中大樂令光禄丞位
於其南稍西北向東上(大樂令光禄丞位稍却)奉禮郎太祝郊社
太官令位於其東西向北上質明禮直官贊者引行事
執事官就位立定禮直官引吏部尚書由公相廳降階
就位禮直官贊揖在位者對揖吏部尚書搢笏讀誓文
云某月某日立夏祀熒惑各揚其職不共其事國有常
刑讀訖執笏禮直官贊奉禮郎太祝郊社太官令先退
餘官對拜乃退散齋七日治事如故宿於正寢不弔喪
問疾作樂判書刑殺文書決罰罪人及與穢惡致齋三
日(光禄卿丞郊社太官令齋一日)二日於本司(無本司者於太常齋舍質明至齋所)惟祀
事得行其餘悉禁前祀一日質明俱赴祠所齋宫官給
酒饌祀官已齋而闕者通攝行事
陳設
前祀三日儀鸞司設行事執事官次於壇壝門外隨地
之宜設饌幔於内壝北門外道東西向前一日光禄牽
牲詣祠所前一日郊社令帥其屬掃除壇之上下太常
設神位席太史設神位版於壇上(凡設神位版亦皆郊社令監視)太常
設祭器(凡設祭器皆藉以席籩豆又加巾盖)以俟告潔(既畢權徹)光禄陳牲於
卯階之東南内壝外西向祝史各位於牲後太常設省
牲位於牲西三獻官在南北向光禄卿兵部郎中太常
令光禄丞奉禮郎太祝郊社太官令在北南向俱西上
(凡設大樂令以下位皆稍却)監察御史於光禄卿之西少絶光禄陳
禮饌於壇之東南内壝外南向太常設省饌位版於禮
饌之南三獻官在南北向西上監察御史在西東向光
禄卿兵部工部郎中大樂令光禄丞奉禮郎太祝郊社
太官令在東西向北上大晟設登歌之樂於壇上稍南
北向祀日丑前五刻禮直官贊者諸司職掌各服其服
太常設神位席太史設神位版熒惑位於壇上北方南
向席以槀秸閼伯位於壇上東方西向席以莞太常陳
玉於神位之左(玉以圭璧盛匣燔玉用珉)禮神之玉奠於神前燔玉
加於幣(配位不用玉)陳幣篚各於神位之左(幣以赤)祝版各於
神位之左置於坫次設祭器光禄實之每位各左十有
二籩為四行以右為上(第一行魚鱐在前糗餌粉餈次之第二行乾䕩在前乾棗形鹽)
(次之第三行鹿脯在前榛實乾桃次之第四行蓤在前芡栗次之)右十有二豆為四行
以左為上(第一行芹菹在前筍菹葵菹次之第二行菁菹在前韭菹酏食次之第三行魚醢在前兔)
(醢豚拍次之第四行鹿臡在前醓醢糁食次之)爼二一在籩前(實以羊腥七體兩髀兩肩兩脅)
(并脊兩髀在兩端兩肩兩脅次之脊在中)一在豆前(實以豕腥七體其載如羊)又爼四在
豆右為二重以北為上(第一重實以羊腥腸胃肺離肺一在上端刌肺三次之腸三胃)
(三又次之一實以豕腥九膚横載第三重一實以羊熟腸肺一實以豕熟膚其載如腥皆羊在左豕在右若配)
(位即以東為上)登一在籩豆間(實以大羹)槃一在登前(實以毛血)簠二簋
二在籩豆外二爼間簠在左簋在右(簠實以稲粱粱在稲前簋實以黍稷)
(稷在黍前)設犧尊五象尊五為二重在壇上東南隅北向西
上(配位即設於正位酒尊之東)犧尊在前皆有坫加勺幂為酌尊(犧尊)
(一實明水為上尊餘實泛齊代以供内法酒初獻酌之象尊一實明水為上尊餘實醴齊代以祠祭法酒亞獻)
(終獻酌之)又設太尊二山尊二在神位前(象尊一實泛齊山尊一實醴齊各以)
(一尊實明水)著尊二犧尊二在壇下午階之西(著尊一實盎齊犧尊一實)
(醴齊各以一尊實明水若配位即在壇下西階之北)象尊二壺尊六在壇下午階
之東(象尊一實明水一實沉齊壺尊三實玄酒三實三酒明水玄酒皆在上若配位即在壇下酉階之南)
俱北向西上(若配位即東向北上)加幂五齊三酒設而不酌太常
設燭於位前設爼四於饌幔内洗二於卯階東北向(盥洗)
(在東爵洗在西)罍在洗東加勺篚在洗西南肆實以巾(若爵洗之篚則)
(又實以爵加坫)執罍篚者位於其後又設揖位於卯階之東内
壝之外如省牲位(惟不設光禄卿丞郊社令位)積柴於燎壇設望燎
位於卯階之東南内壝之内三獻官在北南向西上監
察御史在西東向兵部工部郎中大樂令奉禮郎太祝
在東西向北上又設三獻官席位於卯階之東北西向
南上兵部工部郎中席位於卯階之東南西向北上設
監察御史大樂令席位於午階之南北向奉禮郎太祝
太官令位於其後俱西上光禄卿席位於監察御史之
東北向又設監察御史位於壇上樂簴之北在西東向
奉禮郎太祝在東西向北上大樂令位樂簴北太官令
位酌尊所俱北向
省牲器
前祀一日行事執事官集初獻齋所肄儀太祝習讀祝
文視玉幣及神位版訖並赴壇所各就次禮直官贊者
分引行事執事官詣壇東省牲位(凡初獻行事禮直官引餘官皆贊者引)
立定禮直官贊揖次引監察御史升自卯階(凡行事執事官升降)
(皆自卯階)視滌濯執事者舉幂曰潔降復位禮直官稍前曰
告潔畢請省牲太祝出班巡牲一匝詣初獻前西向躬
曰充退復位光禄丞出班巡牲一匝詣初獻前西向躬
曰腯退復位禮直官贊省牲畢請詣省饌位揖訖引行
事執事官各就位立定禮直官贊揖所司省饌具畢禮
直官贊省饌畢揖訖俱還齋所光禄丞太祝以次牽牲
詣厨授太官令次引監察御史詣厨省鼎鑊視祭器滌
溉乃還齋所未後一刻太官令帥宰人以鸞刀割牲祝
史以槃取毛血置於饌所遂烹牲晡後郊社令帥其屬
掃除壇之上下訖還齋所
奠玉幣
祀日丑前五刻(行事用丑時一刻)初獻以下並赴壇所就次郊
社令先入視設神位版訖退次太官令帥其屬實饌具
畢次引光禄卿入詣午階南席位北向立贊者曰再拜
光禄卿再拜升壇點視禮饌畢次引監察御史升壇點
視陳設糾察不如儀者(凡點視及點閱皆先詣正位)樂正帥登歌工
人升卯階各就位光禄卿還齋所餘官各服祭服次引
行事執事官各就卯階東内壝外揖位立定禮直官贊
揖次引大樂令先入就午階南席北向立贊者曰再拜
大樂令再拜升壇就位次引監察御史奉禮郎太祝太
官令入就午階南席位北向立次引三獻官兵部工部
郎中入就卯階東席位西向立禮直官稍前贊有司謹
具請行事景安之樂作六成止太常升煙燔牲首贊者
曰再拜在位者皆再拜次引監察御史奉禮郎太祝太
官令俱升壇各就位立定(太官令就正位酌尊所)次引初獻詣盥
洗位正安之樂作(凡初獻升降行止皆作正安之樂)至洗位北向立搢
笏盥手帨手訖執笏升壇詣熒惑神位前北向立樂止
嘉安之樂作搢笏跪次引奉禮郎搢笏西向跪執事者
以玉幣授奉禮郎奉禮郎奉玉幣授初獻執事興先詣
閼伯神位前北向立初獻受玉幣奠訖執笏俛伏興再
拜次詣閼伯神位前東向立(初獻詣配位准此)奠幣如上儀樂
止奉禮郎復位初獻將降壇樂作復位樂止
進熟
祀日有司設鼎四於神厨各在鑊右光禄帥進饌者詣
厨以匕升羊於鑊實於一鼎(肩臂臑肫胳正脊一直脊一横脊一長脅一短脅一)
(代脅一皆二骨以並)次升豕如羊實於一鼎(正配位羊豕各一鼎)皆設扄幂
祝史對舉入設於饌幔内俟初獻既升奠玉幣入陳於
卯階下西向南上祝史抽扄委於鼎右除幂初鼎序入
有司執匕及爼以從至夘階下爼各設於鼎西匕加於
鼎光禄以匕升羊載於一鼎(肩臂臑在上端肫胳在下端脊脅在中)次升
豕如羊載於一爼(正配位羊豕各一爼)鼎先退次引兵部工部郎
中詣卯階下搢笏奉爼(兵部奉羊工部奉豕)升壇豐安之樂作詣
熒惑神位前北向跪奠先薦羊次薦豕各執笏俛伏興
有司設於豆右腸胃膚之前(羊在左豕在右)次詣閼伯神位前
東向奉爼如上儀樂止俱降復位次引初獻再詣盥洗
位樂作至洗位北向立搢笏盥手帨手執笏次詣爵洗
位北向立搢笏洗爵拭爵以授執事者執笏升詣正位
酌尊所西向立樂止祐安之樂作執事者以爵授初獻
初獻搢笏執爵執事者舉幂太官令酌犧尊之泛齊訖
先詣配位酌尊所北向立初獻以爵授執事者執笏詣
熒惑神位前北向立搢笏執事者以爵授初獻初獻執
爵三祭酒奠爵執笏俛伏興少立樂止次引太祝詣神
位前柬向搢笏跪讀祝文讀訖執笏興先詣閼伯神位
前南向立初獻再拜次詣閼伯神位前酌獻並如上儀
樂止太官令復詣正位酌尊所太祝復位初獻將降壇
樂作復位樂止次引亞獻詣盥洗位北向立搢笏盥手
帨手執笏次詣爵洗位北向立搢笏洗爵拭爵以授執
事者執笏升詣正位酌尊所西向立乂安之樂作執事
者以爵授亞獻亞獻搢笏執爵執事者舉幂太官令酌
象尊之醴齊訖亦先詣配位酌尊所北向立亞獻以爵
授執事者執笏詣熒惑神位前北向立搢笏跪執事者
以爵授亞獻亞獻執爵三祭酒奠爵執笏俛伏興再拜
次詣閼伯神位前行禮並如上儀樂止降復位次引終
獻詣洗及升壇行禮並如亞獻之儀降復位禮直官曰
賜胙贊者承𫝊曰賜胙再拜在位者皆再拜送神理安
之樂作一成止
燎望
初理安之樂畢引三獻官兵部工部郎中詣望燎位有
司各詣神位前取玉幣祝版置於燎柴次引監察御史
大樂令奉禮郎太祝降壇詣望燎位立定禮直官曰可
燎火燎半柴次引初獻以下詣東壝門外揖位立禮直
官贊禮畢揖訖退太官令帥其屬徹禮饌監察御史詣
壇監視收徹訖乃退
政和五禮新儀卷七十一
