政和御製冠禮卷七
冠儀
太子
唐
會賓贊賓既出立於會所門外之西東面北上宗正卿
立於門東西面立定一揖一讓而入宗正卿立於座東西
面賓贊立於座西東面俱再拜就座俛伏坐遂行酒酒
至賓主俱興再拜就席坐飲食至賓主興設食訖賓主
俱坐食會訖賓主俱興賓贊立於西廂東面南上宗正
卿立於東廂西面執事奉束帛之篚以授宗正卿又執
事者奉束帛篚立於宗正卿之後牽馬者牽乘馬入陳
於庭北首西上賓贊俱迴北面西上再拜宗正卿以幣
篚進西南向授賓執事者以幣進授贊冠者宗正卿與
執事退復位賓贊降從者迓受幣賓當庭實揖左右馬以
出三馬從出從者迓受馬宗正卿出門東西面賓贊出
西東面北上宗正卿與賓贊俱揖而退賓贊就事車輅
詣順天門外復命
朝見皇帝皇后衛尉先於順天門外東朝堂之北設太
子次又於後設三師三少及詹事等次皇太子冠訖諸
衛率依常行鹵簿陳列威儀仗衛前後部鼓吹備列師
傅以下及宫官皆朝服皇太子服遠遊冠絳紗袍乘輿
以出儀仗侍從如常禮洗馬前𨗳皇太子出重明門左
庶子跪奏稱請降輿升輅右庶子稱令曰諾左庶子俛
伏興皇太子降升金輅三師乘軺車訓𨗳在前三少亦
乘軺車訓從在後威儀仗衛依鹵簿發引鳴鐃而行至
長樂門鐃吹皇太子至順天門外次迴輅西向左庶子
跪奏請降輅就次右庶子稱令曰諾左庶子俛伏興皇
太子降輅洗馬前𨗳入次左庶子侍左右庶子侍右舍
人引三師三少詹事就次皇太子停於次少頃舍人奏
聞典儀先於皇帝所御殿前北向設皇太子位左庶子
跪請入右庶子稱令曰諾左庶子俛伏興皇太子出次
左庶子等扶侍舍人引洗馬𨗳引當門中搆引入外官
不入諸儀衛鹵簿等悉陳列於門外皇太子入自東上
閤洗馬左庶子等從入至皇帝所御殿前位北向立從
官陪後左庶子贊拜皇太子再拜侍中宣勑戒曰事親
以孝接下以仁使人以義飬人以惠訖皇太子再拜少
進稱臣雖不敏敢不祇奉皇太子又再拜訖引下詣皇
后所御殿至殿院内給事奉聞出引皇太子入洗馬左
庶子等不入太子至皇后所御殿前北向立再拜尚儀
前承令降詣皇太子西北東面稱令旨皇太子再拜宣
令戒曰事親以孝接下以仁使人以義飬人以惠訖皇
太子再拜少進稱臣夙夜祇奉不敢失墜皇太子又再
拜司言引至閤舍人承引以出皇太子還如來儀
謁太廟前一日皇太子宿齋於正殿其宫臣從入廟者
宿於家正寢所司掃除廟之内外衛尉設皇太子次於
廟西南角東向又設三師以下及宫官次於皇太子次
之後少近西俱東向又設宫官次於東宫朝堂奉禮郎
設皇太子版位於廟庭道東北向典儀設官位於重明
門外文官在東西面武官在西東面每等異位重行俱
以北為上其日未明所司依鹵簿陳設於重明門外宫
臣應從者依時刻集朝堂次服朝服非朝服者公服諸
衛率各勒所部陳設如式左庶子版奏請中嚴僕迎金
輅於西閤外南向車右執刀立於輅前北向舍人引宫
臣各就位侍衛之官各服其服器右庶子負寶如式俱
詣閤奉迎左庶子版奏外辦僕奮衣而升正立執轡皇
太子服遠遊冠絳紗袍以出左右侍衛如常儀洗馬引
皇太子升僕立授綏命車右升升訖車驅左庶子以下
夾侍如式出重明門左庶子進當輅前跪奏稱左庶子
臣某言請車輅權停請侍臣上馬俛伏興贊者唱侍臣
上馬文武侍臣皆上馬宫臣上馬畢左庶子進當輅前
跪奏稱左庶子臣某言請發引俛伏興退復位皇太子
車輅動鐃吹不作文官在左武官在右至下馬所侍臣
並下馬皇太子至次所迴輅南向左庶子跪奏稱左庶
子臣某言請殿下降輅俛伏興還侍位皇太子降輅洗
馬引入次侍臣侍立如常皇太子入次一刻頃左庶子
跪奏稱左庶子臣某言請殿下出次俛伏興皇太子出
次謁者引家令引皇太子入自南門三師三少𨗳從如
式庶子二人一人贊左一人贊右舍人二人從近仗量
人從入皇太子至位立定家令奏稱請殿下再拜皇太
子再拜少頃家令奏事畢謁者引家令家令引皇太子
出自南門升輅還宫如來儀至重明門外皇太子乘輅
入將士停三師三少還皇太子至殿前迴輅左庶子跪
奏稱請殿下降輅俛伏興皇太子降入侍臣從至閤左
庶子奏請將士各還本任(其還宫鳴鐃吹如常)
會羣臣皇太子冠見廟之明日皇太子會羣臣如元會
之儀其上夀辭皇太子爰以吉辰載加元服德成禮備
普天同慶臣等不勝悦豫謹上千萬歲夀
羣臣上禮三日本司宣令諸應上禮文武之官一品以
下五品以上前一日衛尉量設次於東朝堂晝漏上水
七刻各集於次皆服朝服奉禮郎先設上禮之官位於
東朝堂之南文東武西北面重行相對為首又設中書
舍人位於文官為首者之北南向設奉禮郎位於文官
東北贊者二人在其南差退俱西向牛酒在文武二位
之間少前舍人各引應上禮之官就位立定令史二人
對舉賀錄案禮部郎中引就中書舍人前取賀錄授舍
人訖引案退奉禮郎唱再拜贊者承傳在位者皆再拜
中書舍人奉賀錄入進舍人引在位者退(酒十二斛犢十二頭赤繩)
(為籠頭奉訖並付所司)
會宫臣皇太子會宫臣如常會之儀上夀辭云某宫臣
某等言伏惟殿下爰以吉辰載加元服禮備德成臣等
不勝悦豫謹上千萬歲夀
宫臣上禮先上一日詹事宣告上禮之官詹事以下七
品以上其日晝漏上水七刻皆朝服集東宫南門外之
左典儀先設羣官位於中門外皆北面以西為上牛酒
置於位西五步前晝漏上水八刻通事舍人引羣官皆
就位立定詹事丞奉羣官簡錄案於詹事前東面跪授
𨗳客舍人𨗳客舍人西面立受回南向立典儀唱再拜
詹事以下俛伏興皆再拜𨗳客舍人以簡錄案入通事
舍人引羣官以下退(左庶子省進酒九斛盛以銅鍾一斛犢九頭赤繩為籠頭皆付有司)
正觀八年二月三日皇太子加元服永徽六年二月五
日皇太子加元服内外文武官為父後者賜爵一級顯
慶四年十月十二日皇太子加元服開元八年正月十
一日皇太子加元服十二日皇太子謁太廟十三日宴
百官於太極殿
本朝
開寶通禮如開元禮
大中祥符八年十二月一日皇太子加冠禮輔臣面賀
皇親賀於内東門
庶子(周唐)(魏)
周
儀禮若庶子即冠於房外南面遂醮焉鄭云房外為尊
也不於阼非著代也不醮於客位成而不尊也
魏
魏氏冠太子再加皇子乃三加
唐
開元之制庶子冠則北面而祝於筵西拜受爵賓於西
階上東面答拜庶子不用醴而用酒加玄醴饌牢器與
適子同按儀若太子冠則皇帝及太子讀祝加冠禮
易服若皇庶子加冠易服復讀祝進字祝同太子不云
奉勑唯云某甫餘見親王及品官庶子儀
政和御製冠禮卷七
政和五禮新儀卷七
序例
親祠降御札奏告天地太廟别廟太社太稷
前期太史擇日報太常寺太常寺具時日散告(凡奏告報謝之)
(儀准此)前二日儀鸞司設行事執事官次扵祠所前一日
質明行事官執事官赴祠所清齋集告官齋所肄儀太
祝習讀祝文眡禮饌齋幣訖俱還齋所次贊者引監察
御史點閱禮饌視牲充質實之每位各左有十二籩為
三行以右為上(第一行形鹽在前魚鱐糗餌粉餈次之第二行榛實在前乾桃乾䕩乾棗次之)
(第三行蔆在前芡栗鹿脯次之若太廟别廟則為四行第一行魚鱐在前糗餌粉餈次之第二行乾䕩在前乾)
(棗形鹽次之第三行鹿脯在前榛實乾桃次之第四行蔆在前芡栗次之其餘祠廟陳設如常祀之儀)右
有十二豆為三行以左為上(第一行芹菹在前筍菹葵菹菁菹次之第二行韭菹)
(在前酏食魚醢兔醢次之第三行豚拍在前鹿臡醓醢糝食次之若太廟别廟則為四行第一行芹菹在前筍)
(菹葵菹次之第二行菁菹在前韭菹酏食次之第三行魚醢在前兔醢豚拍次之第四行鹿臡在前醓醢糝食)
(次之其餘祠廟陳設如常祀之儀)爼二一在籩前(實以羊腥七體兩髀兩肩兩脅并脊兩髀)
(在兩端兩肩兩脅次之脊在次)一在豆前(實以豕腥七體其載如羊)又爼六在豆各
爲三重以北為上(第一重一實以羊腥腸胃肺離肺一在上端刌肺三次之腸三胃三又次)
(之一實以豕腥膚九横載第二重一實以羊熟腸胃肺一實以豕熟胃其載如腥第三重一實以羊熟十一體)
(肩膋臑肫胳正脊一直脊一横脊一長脊一短脅一代脅一皆二骨以並肩臂臑在上端肫胳在下端脊脅在)
(中一實以豕熟十一體其載如羊皆羊在左豕在右太廟别廟加爼二實以羊豕牲首在牲爼之北其餘祠廟)
(陳設如常祀之儀)槃一在神位前(天地社稷實以血太廟别廟實以毛血置扵戶室外之左)
豋一在槃之前(天地實以太羹在鉶前一實以肝脊在籩之左餘不設太廟别廟社稷每位又)
(設鉶三實以羹加芒滑社稷在槃之前太廟别廟在登後皆在籩豆之間餘不設)簠二簋二在
籩豆外二豆間簠在左簋在右(簠實以稻粱粱在稻南簋實以黍稷稷在黍南)
犧尊一置扵坫加勺冪在壇上東西隅北向(實以供内法酒社稷)
(西北隅南向太廟别廟扵本室前楹間祠廟扵堂上前楹間俱北向)太常設燭扵神位前
洗二扵卯階東北向(太廟别廟扵東階下直東霤祠廟扵東階之東盥洗在東爵洗在西)
罍在洗東加勺篚在洗西南肆實以巾(若爵洗之篚則又實以爵加坫)
執罍篚者位扵其後又設揖位扵壇之東(太廟别廟扵齋宫内道南)
(及東神門外祠廟扵南神門外)告官在南北向監察御史奉禮郎太祝
太官令在北南向西上設燎柴扵壇之東南北向(地祗開瘞)
(坎扵子階之北社稷扵子階之西北太廟别廟扵西階之東俱南向祠廟扵廟廷之東南)設望燎位
扵其北告官在北南向監察御史在西東向奉禮郎太
祝在東西向北上(設望瘞位則扵瘞坎之南告官在南北向監察御史在西東向奉禮郎太)
(祝在東西向北上若社稷則監察御史在東西向奉禮郎太祝在西東向南上)又設告官席位
扵卯階之東西向(太廟别廟扵階之東西向祠廟准此社稷扵北牖下南向)監察御
史位扵午階之南北向(太廟别廟扵殿庭之南祠廟准此)奉禮郎太祝
太官令位其後西上光禄卿席位扵監察御史之東北
向(太廟别廟及祠廟准此社稷監察御史在兩壇之間南向奉禮郎太祝太官令在其後東上光禄卿位扵)
(其西南向)又設監察御史位扵壇上之西東向(太廟别廟在殿上之西祠)
(廟准此)奉禮郎太祝在東西向北上(太廟别廟及祠廟准此社稷監察御史於)
(壇上西向奉禮郎太祝扵壇上東向南上)太官令扵尊酒所北向(社稷南向)告日
未明太官令帥其屬實饌具畢贊者引光禄卿入詣席
位北向贊者曰再拜光禄卿再拜升自卯階(太廟别廟升自西階)
(祠廟升自東階凡行事執事官階升降准此)點視禮饌畢次引監察御史升
壇點閱陳設糾察不如儀者光禄卿齋所餘官各服祭
服次引監察御史奉禮郎太祝太官令入就席位次引
告官就位(太廟别廟告官既就位祠祭官于殿上贊奉神主宫闈令入室搢笏扵祏室内奉神主詣)
(神幄内扵几後啟匱設扵座白羅綾巾覆之别廟以青羅巾覆之執笏退復執事位祠祭官扵殿上贊奉神主)
(訖)禮直官稍前贊有司謹具請行事贊者曰再拜在位
者皆再拜次引監察御史奉禮郎太祝太官令俱升就
位立定次引告官詣盥洗位北向立(社稷南向以下請詣盥洗爵洗位准)
(此)搢笏盥手帨手執笏外詣神位前搢笏跪三上香(祠廟)
(搢笏上香乃跪)引奉禮郎搢笏西向跪(社稷東向)執事者以玉幣授
奉禮郎奉禮郎以玉幣授告官訖執笏興復位告官受
玉幣奠訖執笏俛伏興再拜復(若詣太廟次室則奉禮郎告官行禮並如上儀)
少頃引告官再詣盥洗位北向立告官搢笏盥手帨手
執笏詣爵洗位北向立搢笏洗爵拭爵以授執事者搢
笏升詣尊所西向立(社稷東向)執事者以爵授告官搢笏盥
手帨手執笏詣爵洗位北向立搢笏洗爵拭爵以授執
事者搢笏升詣尊所西向立(社稷東向)執事者以爵授告官
告官搢笏執爵執尊者舉冪太官令酌酒告官以爵授
執事者執笏詣神位前搢笏跪執事者以爵授告官執
爵三祭酒奠爵執笏俛伏興少立(若太廟别廟則祭酒訖告官出室戶外立)
引太祝詣神位前東向(若太廟别廟則太祝扵室戶外東向社稷則西向)搢笏
跪讀祝文訖執笏興復位(若詣太廟次室則太祝告官行禮並如上儀)告官
再拜復位少頃引告官詣望燎位(地祗社稷詣望瘞位太廟别廟祠祀祭官)
(扵殿上贊納神主入祏室引宫闈令搢笏奉匱於神座納神主扵匱捧匱入祏室訖詣望燎位)有司各
詣神位前取玉幣祝版置扵燎柴(地祗社稷太廟别廟祠廟置扵瘞坎)次
引監察御史奉禮郎太祝降詣望燎位立定禮直官曰
可燎(瘞則曰可瘞)火燎半柴(瘞則寘土半坎)引告官以下復詣揖位
立禮直官贊禮畢搢笏退太官令帥其屬徹禮饌引監
察御史監視收徹訖退(太廟别廟宫闈令闔戶以降太常藏版扵匱)
非泛奏告天地太廟别廟太社太稷(祠廟附)
前二日儀鸞司設行事執事官次扵祠所前一日質明
行事執事官赴祠所清齋集告官齋所肄儀太祝習讀
祝文及視禮饌香幣訖俱還齋所告日前三刻禮引官
贊者謂司職掌各服其服太常設神位席(天地社稷席以槀秸餘以)
(莞太廟别廟宫闈令入殿開室帥其屬掃除扵神惟内鋪筵南向設几席上如常儀)太史設神位
版扵壇上北方南向(社稷位南方北向)太常陳幣篚於神位之
左禮神之玉奠於神位前燔玉加於幣(地祗社稷則瘞土太廟别廟及)
(祠廟用幣)祝版扵神位之右置扵坫香爐并合置扵案上(以御)
(香封)次設祭器皆藉以席光禄實之每位各左一籩(實以鹿脯)
右一豆(實以鹿臡)犧尊一置扵坫加酌冪在壇之東南隅北
向(實以供内法酒社稷設扵西北隅南向太廟别廟扵本室前楹間祠廟扵室上前楹間俱北向)太常
設燭扵神位前洗二于卯階之東北向(太廟别廟扵東階下直東霤祠)
(廟扵東階之東並盥洗在東爵洗在西)罍在洗東加勺篚在洗西南肆實
以巾(若爵洗之篚則又實以爵加坫)執罍篚者位扵其後設燎柴扵壇
之東南北面(地祗開瘞坎扵子階之北社稷扵子階之西北太廟别廟扵西階之東俱南向祠廟)
(扵庭之東南)設望燎位扵其北告官在北南向(設望瘞位則於瘞坎之南)
(告官在南北向)奉禮郎太祝在其後西上設告官席位扵卯階
之東西向(太廟别廟扵東階之東西向祠廟准此社稷扵北牖下南向)光禄卿席扵
午階之南北向(太廟别廟扵殿庭之南北向社稷扵壇之北南向惟天地太廟别廟社稷設光)
(禄卿位)奉禮郎太祝太官令位扵其東北向西上(太廟别廟祠廟)
(准此社稷扵壇之北南向西上在光禄卿後)又設奉禮郎太祝位扵壇上之
東西向北上(社稷奉禮郎太祝位扵壇上東向南上太廟别廟扵殿上之東向西上祠廟准此)
太官令扵酒尊所北向(社稷南向)告日未明太官令帥其屬
實饌具畢贊者引光禄卿入就位(凡告官行事禮直官引餘官贊者引)贊
者曰再拜光禄卿再拜升自卯階(太廟别廟升自西階祠廟升自東階凡行)
(事執事官升降階准此)點視禮饌畢退還齋所餘官各服祭服次
引奉禮郎太祝太官令先入就席位次引告官入就位
(太廟别廟告官既就位祠祭官扵殿上贊奉神主宫闈令入室搢笏扵祏室内奉神主詣神幄内扵几後啟匱)
(設扵座以白羅巾覆之别廟以青羅巾覆之執笏退復執事位祠祭官扵殿上贊禮神主訖)禮直官
稍前贊有司具請行事贊者曰再拜在位者皆再拜次
引奉禮郎太祝太官令俱升就位立定次引告官詣盥
洗位北向立(社稷南向以下詣盥洗爵洗位准此)搢笏盥手帨手執笏升
詣神主前搢笏跪三上香(祠廟搢笏上香乃跪)次引奉禮郎搢笏
西向跪(社稷東向)執事以玉幣授奉禮郎奉禮郎以玉幣授
告官訖執笏興復位告官受玉幣奠訖執笏俛伏興再
拜䧏復位(若詣太廟次室奉禮郎告官行禮並如上儀)少頃引告官再詣盥
洗位在北向立搢笏洗爵拭爵以授執事者執笏行詣
尊所向西立(社稷東向)執事者以爵授告官告官搢笏執爵
執尊者舉冪太官令酌酒告官以爵授執事者執笏詣
神位前北向立搢笏跪執事者以爵授告官告官執爵
三祭酒奠爵執笏俛伏興少立(若太廟别廟則祭酒訖告官出室戶外立)次
引太祝詣神位前東向(若太廟别廟則太祝扵室戶外東向社稷則西向)搢笏
跪讀祝文訖執笏興復位(若詣太廟次室則太祝告官行禮並如上儀)告官
再拜復位次引告官詣望燎位(地祇社稷詣望燎位太廟别廟俟祠祭官扵殿)
(上贊禮納神主入祏室引宫闈令搢笏捧匱置扵神座納神主扵匱捧匱入祏室訖詣望燎位)有司各
詣神位前取玉幣祝版置扵燎柴(地祇社稷太廟别廟同置扵瘞坎)次
引奉禮郎太祝降詣望燎位立定禮直官曰可燎(瘞則曰可)
(瘞)火燎半柴(瘞則置土半坎)禮直官贊禮畢引告官以下退(太廟)
(别廟宫闈令闔戶以降太常藏祝版扵匱)
報謝天地太廟别廟太社太稷祠廟並同親
祠降御禮奉告之儀
政和五禮新儀卷七
