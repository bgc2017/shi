政和五禮新儀卷八十六
吉禮
皇帝祭神州地祗儀中
車駕自大慶殿詣青城
前祭一日陪祠文武官先詣祠所其日導駕官以下就
次各服其服尚輦奉御進輿于齋殿乘黃令進御輅于
宣德門内南向設千牛將軍一員位于輅前北向門下
侍郎一員位于左輔之前贊者二人位又于其前少頃
東上閤門御史臺太常寺分引左輔門下侍郎太僕卿
乘黃令詣大慶殿西階下立北向東上(乘黃令位其后)次引導
駕官在其後分東西相向立以俟奉迎前導次管軍臣
僚次行宫使御營廵檢等又在其後禮直官通事舍人
引禮部侍郎奏請中嚴(凡左輔門下侍郎禮部侍郎奏請皆禮直官通事舍人引)少
頃又奏外辦皇帝服通天冠絳紗袍乘輿以出降自西
階稱警蹕如常儀宣贊舍人贊左輔以下常起居次導
駕官常起居(已起居者止奏聖躬萬福)次管軍臣僚次行宫使御營
廵檢等常起居(該宣者即宣名)太僕等出詣玉輅所攝衣而升
正位執轡導駕官前導皇帝出大慶殿門外至玉輅所
千牛將軍前跪執轡左輔進當輿前俛伏跪奏左輔
具官臣某言請皇帝降輿升輅奏訖俛伏興退復位(凡左)
(輔奏請准此)乘黃令稍前東向進玉輅皇帝降輿升輅太僕
卿立設綏導駕官分左右步導門下侍郎進當輅前俛
伏跪奏門下侍郎具官臣某言請車駕進發奏訖俛伏
興退復位(凡門下侍奏請准此)即車駕動稱警蹕左輔先詣宣德
門内以俟門下侍郎及贊者夾侍以出千牛將軍夾輅
而趨車駕將及宣德門至侍臣上馬所門下侍郎奏請
車駕少駐勅侍臣上馬左輔前承旨退稱曰制可門下
侍郎傳勅侍臣上馬諸侍衞之官各督其屬左右翊駕
在黃麾内符寳郎奉八寶前導殿中監后部從導駕官
夾侍于前贊者在左輔門下侍郎之前侍臣上馬畢次
大内留守于宣德門外再拜奉辭門下侍郎奏請車駕
進發車駕動稱警蹕不鳴鼓吹大駕鹵簿前導赴青城
車駕將至青城東上閤門御史臺分引陪祠文武官宗
室客使禮直官贊者引行事執事官俱詣齋殿門下立
班再拜奉迎訖退(内有已起居者止奏聖躬萬福)車駕及門少駐文武
侍臣皆下馬導駕官步導入門車駕動千牛將軍夾輅
而趨至齋殿前廻輅南向千牛將軍立于輅右左輔奏
請皇帝降輅乘輿尚輦奉御進輿于輅後皇帝降輅乘
輿入齋殿侍衛如常儀導駕官步導至殿門皇帝降輿
歸殿后閤簾降通事舍人承旨勅羣官各還次學士院
以祝册授通政司進御書訖付尚書禮部(如朝獻朝享即並如夏祭)
(大禮車駕自太廟詣青城儀)
省牲器
省牲之日午後十刻去壇三百步禁行者未后二刻郊
社令帥其屬掃除壇之上下司尊彛帥其屬府史及執
事者以祭器入設于位(凡設祭器皆藉以席籩豆又加巾蓋)太府卿少府
監入陳玉幣于篚(告潔畢權徹)未后三刻禮直官贊者分引
大禮使以下詣東壝門外省牲位立定光禄卿丞與執
事者牽牲就位禮直官贊揖贊者引大司樂入行樂架
(凡亞獻終獻行事皆禮直官太常博士引大禮使太宰左丞行事皆禮直官引餘官皆贊者引)次引禮
部尚書升自卯階(凡行事執事官升降皆自卯階)視滌濯次引太宰申
眡濯溉執事者舉冪曰潔俱復位禮直官稍前曰告潔
畢請省牲次引禮部尚書侍郎稍前省牲訖退復位次
引光禄卿出班廵牲一匝西向躬曰充曰備次引光禄
丞出班廵牲一匝西向躬曰腯俱復位禮直官稍前曰省
牲畢請就省饌位贊揖訖引大禮使以下各就位立定
禮直官贊揖所司省饌具畢禮直官贊省饌畢揖訖俱
還齋所光禄卿丞及執事者以次牽牲詣厨授太官令
次引禮部尚書詣厨省鼎鑊視濯溉協律郎展視樂噐
乃還齋所晡后一刻太官令帥宰人以鸞刀割牲祝史
各取毛血實于盤俱置饌所遂烹牲郊社令帥其屬掃
除壇之上下
奠玉幣
祭日丑前五刻(行事用丑時七刻)諸與祭及陪祠之官各服其
服郊社令與太史官屬入設神位版太府卿少府監入
陳玉幣光禄卿入實籩豆簠簋太官令入實俎良醖令
入實尊樂正帥工人二舞以次入與執尊罍篚冪者各
就位次通事舍人等分引陪祠文武官及宗室客使各
入就位次禮直官贊者分引大禮使以下行事執事
官就卯階内壝門外揖位立定禮直官贊揖次監察御
史次引大禮使以下入就位次引監察御史按視壇之
上下糾察不如儀者退復位尚輦奉御進輿于齋殿皇
帝服通天冠絳紗袍乘輿以出近侍及扈從之官導從
至大次門外皇帝降輿入次簾降禮儀使樞密院官太
常卿東上閤門官太常博士禮直官分立于大次外之
左右次引禮部侍郎詣前奏請中嚴少頃又奏外辦符
寳郎奉寶陳于宫架之北禮儀使當次前俛伏跪奏禮
儀使臣某言請皇帝行事奏訖俛伏興還侍位(禮儀使奏請禮)
(畢准此)簾卷皇帝服裘被衮以出侍衞如常儀禮儀使以
下前導至中壝門外殿中監跪進大圭殿中少監副之
(凡殿中監進圭受圭皆少監副之)禮儀使奏請執大圭前導皇帝入自
正門(侍衞不應入者止于門外)協律郎跪俛伏舉麾興(凡行禮執事者取物奠物)
(皆跪俛伏興)工鼓柷宫架儀安之樂作(皇帝升降行止皆作儀安之樂)至午
階版位西向立偃麾戞敔樂止(凡行禮皆禮儀使樞密院官太常卿東上閤門)
(官太常博士禮直官前導至位則分引分左右)禮儀使前奏有司謹具請行事
宫架作寧安之樂廣生儲祐之舞八成止光禄瘞血禮
儀使奏再拜皇帝再拜贊者曰再拜在位官皆再拜内
侍取玉幣於篚立于尊所次引太宰吏部尚書侍郎升
詣神州地祗神位前立太宰吏部尚書俱西向北上侍
郎東向禮儀使以下前導皇帝詣盥洗位宫架樂作至
洗位北向立樂止内侍酌水以進禮儀使奏請搢大
圭盥手内侍跪取巾于篚興以進皇帝帨手内侍受巾
跪奠于篚禮儀使奏請執大圭前導皇帝升壇大禮使
從(皇帝升降大禮使皆從左右侍衞量人數升)宫架樂作至壇下樂止升自
午階登歌樂作至壇上樂止登歌禧安之樂作殿中監
跪進鎮圭禮儀使奏請搢大圭執鎮圭前導至神州地
祗神位前北向立内侍前設繅藉於地禮儀使奏請奠
鎮圭于繅藉執大圭俛伏興又奏請搢大圭跪内侍加
玉于幣以授吏部尚書吏部尚書以授太宰太宰西向
跪以進禮儀使奏請授玉幣皇帝受奠訖吏部侍郎東
向跪受以興進奠于神州地祗神位前太宰吏部尚書
侍郎俱詣太宗皇帝神位前以俟禮儀使奏請執大圭
俛伏興内侍取鎮圭繅藉詣太宗皇帝神位前先設繅
藉於地禮儀使奏請再拜皇帝再拜訖樂止禮儀使前
導皇帝詣太宗皇帝神位前東向奠幣並如上儀(惟登歌作)
(化安之樂)太宰以下俱復位禮儀使前導皇帝還版位登歌
樂作内侍舉鎮圭繅藉以鎮圭授殿中監以還有司皇
帝降階樂止宫架樂作至版位西向立樂止祝史奉毛
血盤立于壝門外由其階升太祝迎于壇上俱進奠于
神位前祝史太祝退立于奠所
政和五禮新儀卷八十六
