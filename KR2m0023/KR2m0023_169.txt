政和五禮新儀卷一百六十三
軍禮
紫宸殿賀勝捷儀
大儺儀
州縣儺儀
諸州歲貢儀
紫宸殿賀勝捷儀
垂拱殿皇帝將出宫讀奏目官以下横行序立如望參
儀東上閤門附内侍進班齊牌皇帝出宫守踏道行門
禁衛諸班親從迎駕自贊常起居訖又自贊賀再拜訖
皇帝服鞾袍坐鳴鞭讀奏目官以下起居訖(讀奏目官升降自東)
(階)班首出班致詞稱賀歸位再拜(如宣答又再拜)次知内侍省
事以下(帶御器械官公服鞾笏綴内侍近班)次管軍臣僚各逐班先面西
立俟班到横行贊起居稱賀並如上儀次行門起居稱
賀再拜訖俟舍人南階下直身奏班絶皇帝降座鳴鞭
詣紫宸殿後幄排立諸班親從迎駕自贊常起居初垂
拱殿起居稱賀班將畢紫宸殿樞密以下大班入就位
並如賀祥瑞立班之儀東上閤門附内侍進班齊牌皇
帝御紫宸殿坐鳴鞭舍人揖樞密以下躬起當殿通某
官姓名以下起居稱賀復位贊樞密以下再拜搢笏舞
蹈又再拜班首奏聖躬萬福又再拜班首出班致詞稱
賀復位又再拜搢笏舞蹈又再拜知東上閤門官當殿
北向承旨訖西向稱有制樞密以下再拜宣答訖又再
拜舞蹈又再拜訖再鳴鞭樞密直學士自西階升殿侍
立知引進司東上閤門官以下殿庭東西向侍立餘官
分班出(宣贊舍人退近南當庭中對立舍人西出)文武百僚諸軍將校殿門
外序班立定知引進司官東上閤門官以下退立東階
下殿中侍御史一員先入就位次兩省次上將軍以下
分班入次舍人分引三公以下文武百僚入殿庭東西
相向立(將校排列不盡者止殿門外立班)舍人揖班首以下躬宣贊舍
人當殿通文武百僚宰臣(三公通某官)姓名以下起居稱賀
舍人引班首以下横行北向(兩省上將軍以下依舊立)並如賀祥瑞
立班之儀宣贊舍人揖左班近前舍人自班後詣東階
下立東上閤門官至通唱位舍人揖班首以下躬東上
閤門官贊再拜班首出班致詞稱賀復位樞密詣御座
前承旨退詣折檻東西向宣答班首以下再拜並如上
儀訖次東上閤門官揖宰相執政官升殿(並升自東階中書侍郎升)
(自西階樞密直學士出殿)贊拜東上閤門官還位引右班舍人由右
班前餘官分出次兩省次上將軍以下知引進司東上
閤門官以下還侍立位宣贊舍人復位次引進奉如儀
舍人合班躬奏無事皇帝降位鳴鞭知引進司官以下
並卷班出皇帝御垂拱殿三省樞密院臣僚奏事畢舍
人一員立殿門屏東候班退南階下直身奏閤門外無
公事皇帝降座還内
大儺儀
前一日所司奏聞侲子選年十二以上十五以下充著
假面衣赤布袴褶二十四人為一隊六人作一行凡四
隊執事者十二人著赤幘褠衣執鞭上人二人其一著
假面黃金目蒙熊皮元衣朱裳右執戈左揚楯其一為
唱帥著假面皮衣執捧鼓角各十合為一隊隊内有鼓
吹令一員太卜令一員各監所部坐巫帥二人(令以下皆服手)
(巾幘袷褶)太祝一員有司預偹每門雄雞及酒陳於宫城正
門皇城諸門磔禳設祭執事者開瘞坎各於皇城中門
外之右方深取足容物先一日之夕儺者各赴集所具
器服依次陳布以俟其日未明諸衛依時刻勒所部屯
門列仗入陳於階如常儀鼓吹令帥儺者案於宫門外
内侍詣皇帝所御殿前奏侲子偹請逐疫奏訖出命内
侍伯六人分引儺者於宫門以次入鼓譟以進執戈揚
楯唱帥侲子和日甲作食&KR1223;胇胃食虎雄伯食魅騰簡
食不祥覽諸食咎伯竒食夢強梁祖明共食磔死寄生
委隨食觀錯斷食巨窮竒騰根共食蠱凡使一十二神
追惡鬼曰赫汝軀拉汝幹節解汝肉抽汝肺腸汝不急
去後者為糧周呼訖前后鼓譟而出諸隊各取門出郭
而上初儺者將出太祝布神席當中門南向出訖宰人
帥執事者副牲旁磔之神席之西藉以席地北首執事
酌酒太祝受而奠之祝史持版於座右跪讀祝文讀訖
興奠版於席乃舉牲并酒瘞坎訖退(其内侍伯導引出門外止)
州縣儺儀
方相氏州四人縣二人俱執戈楯(戈今用小戟)唱帥州四人
縣二人(方相唱帥並杖直充)侲子選年十三以上十五以下充(帥府)
(及上州六十人中下州四十人縣二十人)杖直八人四人執鼓四人執鞭前
夕前所司帥領儺者宿於州府門外(縣亦如之)未辨色所司
白長吏請引儺者入質明執事者二人出門各執青麾
引儺者鼓譟呼以進方相氏執戈揚楯唱帥侲子和日
甲作食&KR1223;胇胃食虎雄伯食魅騰簡食不祥覽諸食咎
伯竒食夢強梁祖明共食磔死寄生委隨食觀錯斷食
巨窮竒騰根共食蠱凡使一十二神追惡鬼曰赫汝軀
拉汝幹節解汝肉抽汝肺腸汝不急去後者為糧周呼
訖執事者引之遍索諸室及門巷訖執事者引出所司
接引鼓譟出大門外為分四部各趨四城門出郭外而
止初儺者入祝史五人各帥執事者以酒脯各詣州府
門及城四門以俟酒以爵脯以籩(縣亦如之)及開瘞坎於諸
門之右方深取足容物儺者將出執事者酌酒脯於門
右祝史跪讀祝文讀訖興奠版於席乃舉酒脯瘞於坎
退
諸州歲貢儀
前期所司具貢物包匭長吏緘印書名如式所司設次
於長吏治所中門内之東西其日質明掃除廳事之前
望闕設香案布長吏以下席位於其後重行異位設貢
物案及幄次於香案之左訖長吏帥僚佐以下就次執
事者先引貢物入置於案又置進表案於貢物之前(表置)
(案上)次引長吏并僚佐以下就席位立定長吏搢笏上香
訖執笏贊禮曰再拜在位者皆再拜執事者以授長吏
(表藉以箱)長吏少前搢笏跪受表置於案執笏俯伏興退復
位贊禮者曰再拜在位者皆再拜引長吏以下退
政和五禮新儀卷一百六十三
