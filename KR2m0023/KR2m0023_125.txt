政和五禮新儀卷一百十九
吉禮
薦新諸陵儀
時日
陳設
省饌
行事
時日
每月陵所遇有新物薦獻下宫(孟春以韭菹茵陳卵仲春以水鳬茈季春以筍)
(蒲白酪煮酒藕鮪魚如鮪魚闕代以鮹脯孟夏以含桃李茶麥仁豕仲夏以黍鶵鷄瓜杏林禽季夏以菱芡道)
(蓬孟秋以黍稷棗梨蒲萄仲秋以麻稻醴酒鶉季秋以白小豆兔栗榴梠桲孟冬以馬山藥仲冬以麞橘橙柑)
(季冬以魚酢仲春薦)
陳設
前薦新一日有司具新物詣陵所都監常服帥其属闢
寝宫門設神御座如儀及陳供奉之物於座前訖闔宫
門薦新日未行事前設都監位於庭北向香火内侍位
其後(惟永定陵都監先詣真宗皇帝下宫陳設畢帥其属詣章懿皇后陵闢宫殿門升殿行掃除於上降)
(行掃除於下訖設神御座於殿上當中南向陳香案及供奉之物於座前訖闔宫殿門設行事位如上儀)
省饌
前薦新一日都監常服閱薦物視滌溉應饌者詣厨省
饌以時帥其属臨造
行事
薦新日質明都監常服帥其属闢寝宫門以俟陳設畢
奉薦物各陳於外序入都監香火内侍入就位冄拜升
自東階由殿後詣神御室卷簾褰帳都監詣香案前搢
笏三上香執笏少退搢笏奉薦物恭置於神御前訖執
笏詣香案前冄拜(逐位冄拜並香火内侍供應)侍於側如食頃徹畢
灑熄香火下帷簾闔牖戶俱降復位冄拜闔寝宫門訖
退(若永定陵則都監先詣眞宗皇帝下宫行禮畢帥其属詣章懿皇后陵闢宫殿門俟陳訖行禮並如上儀)
(訖闔宫殿門乃退)
政和五禮新儀卷一百十九
