政和五禮新儀卷一百八十七
嘉禮
册皇后儀一
奏告
陳設
臨軒發册
皇后受册
皇后表謝
皇后受内外命婦賀
皇后會外命婦
皇帝受羣臣賀
羣臣上禮
皇帝會羣臣
皇后朝謁景靈宫
奏告
前期太史局擇日差官奏告昊天上帝皇地祗太廟太
稷太社景靈東宫景靈西宫中太乙宫祐神觀醴泉觀
上清儲祥宫太清儲慶宫九成宫永安陵永昌陵永熙
陵永定陵永昭陵永厚陵永裕陵永泰陵並如常告之
儀
陳設
前期殿中監帥其属尚舍張設垂拱文德殿門之内設
御座於文德殿當中南向東西房於御座之左右稍北
東西閤位殿後之左右殿上前楹施簾設香案於殿下
螭陛間大晟展宫架之樂於殿庭横街之南恊律郎舉
麾位於宫架西北東向大司樂押樂位於宫架之北北
向儀鸞司設文武百僚及應行事次於朝堂之内外又
設册寳幄次二於殿後東廂俱南向(前一日尚書二部奉册宣進入)其
日尚輦於殿西階下東西列御馬於殿門外東廂西向
尚書兵部帥其属列黃麾細仗於殿庭典儀設册使副
受制位横街南北向東上又設左輔承制位於御座之
東又設左輔宣制位於册使位東北並西向又設門下
侍郎奉節位及左輔右弼奉册寳位册使副東北西向
又設權置册寳褥位二於横街南向黃道東稍北西向
册在北寳在南又於册使受制位稍北設褥位一以俟
册使受册副使受寳應行事官位於近北西向又設
典儀位於宫&KR0034;東北贊者二人在南少退俱西向
臨軒發册
其日質明闢文德殿門文武百僚及應行事官入就次
服朝服大樂正帥樂工先入就位恊律郎入就舉麾位
大司樂入就押樂位典儀帥贊者先入就位管勾内臣
承旨降册寳出垂拱殿門禮部職掌以次奉舉至文德
殿後幄次以俟禮直官引册使副入立於文德殿門外
道東西向門下侍郎帥掌節者奉節立於左嘉福門内
道北皇帝將出宫東上閤門引知樞密院事以下詣垂
拱殿立班如常儀東上閤門附内侍進班齊牌垂拱殿
簾降皇帝乘輦出至殿上少駐輦官迎駕自贊常起居
宣輦官上殿簾捲鳴鞭行門禁衛諸班親從迎駕自贊
常起居次舍人先贊知内侍省事以下常起居次樞密
院以下通班常起居贊祗候引駕樞密知客省事以下
至簽書東上閤門官分左右立六尚局應奉官祗應武
功大夫以下並先退𬋩軍臣僚窄衣執仗子宣名常起
居贊祗候引駕並分左右前導輦降東階垂拱殿門外
禁衛諸班親從自贊常起居訖至文德殿後𬋩軍臣僚
易公服執仗子殿階下分東西侍立皇帝降輦入西閤
前𨗳官朝服詣御座前分左右立知樞密院事簽書知
樞密院知客省事以下至簽書東上閤門官在東同知
樞密院在西閤門舍人以下各詣兩朵殿上不當祗候
舍人並殿下西向立諸軍將校先入分立殿門内左
右内外符寳郎俱詣閤奉迎御史臺引殿中侍御史一
員先入就位次東上閤門御史臺太常寺四方舘分引
三公以下文武百僚入詣文德殿庭立班東西相向如
月朔視朝之儀(未升朝官應立班者文臣承郎以上位於通直郎之東西向武臣承信郎以上)
(位於修武郎之西東向每等重行異位倛北上)禮直官引左輔右弼門下侍郎
中書侍郎及捧册寳官等並詣文德殿後幄次前立少
頃奉册寳出幄次捧册寳帥執事人捧舉以行禮直官
通事舍人太常博士前引中書侍郎押册右弼後從門
下侍郎押寳左輔後從援衛如儀由東上閤門出至文德
殿庭權置訖禮直官通事舍人引左輔版奏中嚴内外
符寳郎奉寳先出少頃又引左輔版奏外辦皇帝服通
天冠絳紗袍簾捲大樂正令撞黃鍾之鍾右五鍾皆應
殿上鳴鞭禁衛諸班親從自贊常起居皇帝出閤乘輦
恊律郎跪俛伏舉麾興工鼓柷奏乾安之樂(凡樂皆恊律郎舉麾)
(工鼔祝而後作偃麾戞敔而後止)禮直官太常博士引禮儀使前𨗳皇
帝出自西房内侍承旨索扇扇合皇帝降輦即御座簾
捲内侍又贊扇扇開殿下鳴鞭戞敔樂止爐煙升禮直
官太常博士禮儀使立於御座前稍東西向符寳郎奉
八寳陳於御座之左右分立如儀禮直官通事舍人太
常博士引册使副入就位册使副初入門正安之樂作
至位樂止立定典儀曰再拜贊者承傳在位官皆再拜
左輔詣御座前承旨降自東階詣册使前東北西向稱
有制典儀曰再拜贊者承傳册使以下應在位官皆再
拜左輔宣制曰册某氏為皇后命公等持節展禮宣制
訖册使副再拜左輔升復位門下侍郎帥將節者脱節
衣詣册使所掌節者以節授門下侍郎掌節者退門下
侍郎西向以節授册使册使跪受以授掌節者立於册
使之左門下侍郎退次引册使詣受册位立定又引右
弼詣册使前東北西向立中書侍郎引册案立於右弼
之右右弼跪取册以授册使册使跪受訖興置於案(舉案)
(者退立於後)册使右弼中書侍郎俱退復本班次引副使詣
受寳褥位立定又引左輔詣副使前東北西向立門下
侍郎引寳案立於左輔之左左輔跪取寳以授副使副
使跪受訖興置於案(舉案者退立於後)副使左輔門下侍郎俱
退復本班典儀曰再拜贊者承傳册使副使以下應在
位官皆再拜訖禮直官通事舍人太常博士引册使押
册副使押寳持節者前𨗳正安之樂作捧册寶官捧舉由
中道出文德殿東偏門樂止掌節者加節衣由端禮門
右長慶門右嘉肅門右銀臺門右承天門至穆清殿門
外幄次權置册寳訖册使從之歸次初册寳出文德殿
門禮直官太常博士引禮儀使進當御座前俛伏跪奏
禮儀使具官臣某言禮畢俛㐲興復位内侍承旨索扇
扇合簾降鳴鞭大樂正令撞蕤賓之鍾左五鍾應之恊
律郎跪俛伏舉麾興工鼓祝奏乾安之樂皇帝降座乘
輦入自東房内使又贊扇扇開戞敔樂止禮直官通事
舍人引左輔版奏解嚴所司承旨放仗應在位官俱再
拜訖以次出
政和五禮新儀卷一百八十七
