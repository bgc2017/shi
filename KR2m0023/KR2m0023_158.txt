政和五禮新儀卷一百五十二
賓禮
紫宸殿大遼使辭朝儀
陳設
起居
宴
陳設
前期殿中監帥其屬尚舍張設紫宸殿門之内設御座
於殿上當中南向尚醖設御酒尊酒噐於御座之東尚
食設御茶牀於御座之西俱稍北有司設羣官酒尊酒
器於殿下又設羣官座如大遼使朝見之儀
起居
垂拱殿皇帝將出宫讀奏目官以下横行立定如望參
儀東上閤門附内侍進班齊牌皇帝出宫守踏道行門
禁衛諸班親從迎駕自贊常起居皇帝降座鳴鞭起居
班將畢内侍𫝊宣前殿不坐應人使見日紫宸殿起居
班並赴垂拱殿起居如儀(三省樞密升殿奏事如不奏事並侍立俟内殿起居班絶)
(殿中侍御史出降階舍人奏閤門無公事)皇帝降座鳴鞭詣紫宸殿後幄排
立諸班親從自贊常起居
宴
諸司排當偹赴宴官鞾笏入殿庭東西相向立東上閤
門附内侍進班齊牌皇帝紫宸殿座鳴鞭舍人贊館伴
使副常起居次引國信使副常起居(如三日以上即大起居舍利同從人)
(四拜起居傳事譯授舍人代奏萬福如見儀後準此)引西序節度使班舍人分引
赴宴官横行奏聖躬萬福訖贊各就座再拜舍人分引
升殿席前相向立次從人入逐班常起居贊各就座再
拜分引升兩廊次教坊使以下通班常起居次看琖人
謝升殿再拜内侍進御茶牀殿侍酧酒訖東上閤門官
當御座前躬奏班首姓名以下進酒舍人分引殿上臣
僚横行北向贊再拜舍人引班首稍前東上閤門官接
引詣御座東北向搢笏殿中監奉盤琖授班首奉御啟
琖班首西向立殿中少監以酒注於琖班首奉酒詣御
座前躬進訖虛跪興以盤授殿中監出笏東上閤門官
引退舍人接引復位贊再拜舍人引班首官稍前殿上
臣僚席前相向立東上閤門官接引班首詣御座東北
向搢笏殿中監授盤捧詣御座前西向立樂作皇帝飲
訖舍人分引臣僚横行東上閤門官引班首接琖訖少
退虛跪興授殿中監出笏引退舍人接引復位贊再拜
贊各賜酒羣官就位贊再拜羣官俱立席後復贊就位
羣官俱坐酒初行羣官搢笏受酒先宰相次羣官皆作
樂尚食典御奉御進食大官令設羣官食(後準此)皇帝再舉
酒(自此並殿中監少監進酒)羣官俱立席後樂作贊各就座行羣官
酒樂作第三第四第五並如第二之儀若宣示琖即隨
所向東上閤門官以下揖稱宣示琖躬贊就座若宣勸
即立席後躬飲訖贊再拜内侍舉御茶牀舍人揖班首
以下降階横行再拜搢笏舞蹈又再拜三省樞密直學
士復升殿分東西侍立樞密都副承旨從東入亦升殿
侍立餘官并國信使副分出次舍利五拜次從人再拜
並分出次教坊謝祇應并再拜出如賜茶酒殿中監以
下知客省事以下知内侍省事以下帶御器械官六尚
局合應奉官祇應武功大夫以下次行門禁衛諸班親
從教坊等逐班贊謝茶酒再拜出知客省事以下宣贊
對立舍人復位引國信使副東入西向立舍人側宣引
當殿再拜班首出班致詞復位再拜宣有勅各等第賜
窄衣金束帶衣著銀器跪受訖五拜西出次舍利分入
閤各合班再拜宣有勅各等第賜衣服衣著銀器分物
跪受訖再拜分出國信使副自外服所賜衣帶再引東
入當殿再拜由東階升殿於折檻北向立(知客省事官先於宰相後)
(近北立俟宣旨)傳語知客省事官詣御座前躬承旨退近國信
使前西向立具宣傳語受傳事舍人揖國信使稍前跪
傳事譯授訖揖起復位傳語知客省事官還殿上侍立
位次捧書知客省事官搢笏知入内省官捧書匣授知
客省事官詣御座前躬進呈訖近國信使前西向立揖
國信使稍前跪知客省事官以書匣跪付國信使知客
省事官出笏起復位揖國信使起復位引降東階西出
國信使副將至殿南階宣贊對立舍人合班躬奏閤門
無事卷班西出知客省事以下出皇帝降座鳴鞭宰相
以下退
政和五禮新儀卷一百五十二
