政和五禮新儀卷一百五十九
軍禮
命將出征儀下
告武成王廟
前期太史擇日太常寺具時日散告諸司前告二日儀
鸞司設告官以下次於祠所又設大將次於廟南門之
外道東西向前一日質明告官以下赴祠所清齋執事
官並集告官齋所肄儀太祝習讀祝文眡禮饌香幣退
告曰前三刻禮直官贊者諸司職掌各服其服太常陳
幣篚於神位之左(幣用白)祝版於神位之右置於坫香爐
并合置於案上(以御封香)次設祭器藉以席光禄實之每位
各左一籩(實以鹿脯)右一豆(實以鹿臡)犧尊一置於坫加勺幕在
於殿堂上前楹間北向實以供内法酒太常設燭於神
位前置二洗於東階之東盥洗在東爵洗在西罍在洗
東加勺篚在洗西南肆實以巾(若爵洗之篚則又實以爵加坫)執罍篚
者位於其後開瘞坎於殿後之西北壬地方深取足容
物設望瘞位於瘞坎之南告官北向大將位於西東向
奉禮郎太祝太官令位於東西向南上設告官位於東
階之東西向又設大將位於告官之南西向奉禮郎太
祝太官令位於殿庭之南北向西上又設奉禮郎太祝
位於殿上之東西向北上太官令於酒尊所北向告日
未明大官令帥其屬實饌具畢告官以下各服祭服贊
者引奉禮郎太祝太官令先入就位(告官大將禮直官引餘官贊者引)
次禮直官引告官并大將入就位立定禮直官稍前贊
有司謹具請行事贊者曰再拜在位者皆再拜次引奉
禮郎太祝太官令升自東階(凡行事執事官升降皆準此)就位次引
告官詣盥洗位北向立搢笏盥手帨手執笏升詣神位
前搢笏跪三上香次引奉禮郎搢笏西向跪執事者以
幣授奉禮郎奉禮郎奉幣授告官訖執笏興復位告官
受幣奉奠訖執笏俯伏興再拜降復位少頃引告官再
詣盥洗位北向立搢笏盥手帨手執笏詣爵洗位北向
立搢笏洗爵拭爵以爵授執事者執笏升詣尊所西向
立執事者以爵授告官告官搢笏執爵執尊者舉幂太
官令酌酒告官以爵授執事者執笏詣神位前北向立
搢笏跪執事者以酒授告官告官執爵三祭酒奠爵執
笏俯伏興少立次引太祝詣神位前東搢笏跪讀祝文
訖(祝文隨時事撰述)執笏興復位告官再拜訖降復位次引告
官詣望瘞位有司詣神位前取祝幣置於瘞次引奉禮
郎太祝降詣望瘞位立定禮直告曰可瘞窴土半坎禮
直官曰禮畢引告官以下退
禡祭
前祭一日所司預於祭所設壝量地之宜建二旗於四
門之外各以地色又設黃帝神位於壝内近北南向(奉以)
(熊席)置甲胄弓矢於神位之右建矟於其後祭日前三刻
禮直官贊者各服其服所司陳幣於神位之左(幣以白)祝
版於神位之右置於坫香爐并合置於案上又設祭器
藉以席籩一在左(實以鹿脯)豆一在右(實以鹿臡)犧尊一置於坫
加勺幂在壝内之東南(實以法酒)設燭於神位前洗二位於
東階之東(盥洗在東爵洗在西)罍在洗東加勺篚在洗西南肆實
以巾(若爵洗之篚則實以爵加坫)執罍篚者位於其後開瘞坎於神
位之北壬地方深取足容物設望瘞位於瘞坎之南設
獻官位於壝之東門内西向奉禮郎太祝太官令位於
壝門内北向西上(獻官將充奉禮郎太祝大官令以上以本處曹官充攝)又設奉
禮郎太祝位於神位前之東西向北上太官令位於酒
尊所北向質明太官令帥其屬實饌具畢獻官具戎服
餘官常服贊者引奉禮郎太祝太官令先入就位(獻官禮直)
(官引餘官贊者引)禮直官引獻官就位禮直官稍前贊有司謹
具請行事贊者曰再拜引奉禮郎太祝太官令各就位
次引獻官詣盥洗位北向立盥手帨手詣神位前跪三
上香次引奉禮郎搢笏西向跪執事者以幣授奉禮郎
奉禮郎奉幣授獻官訖執笏興復位獻官受幣奉奠訖
俯伏興再拜退復位少頃引獻官再詣盥洗位北向立
盥手帨手詣爵洗位北向立洗爵拭爵以爵授執事者
詣酒尊所西向立以爵授獻官獻官執爵執尊者舉羃
太官令酌酒獻官以爵授執事者詣神位前北向立執
事者以爵授獻官獻官跪執爵三祭酒奠酒俯伏興少
立次引太祝詣神位前東向搢笏跪讀祝文訖(祝文隨時事撰)
(述)執笏興復位獻官再拜訖退復位次引獻官以下詣
望瘞位有司詣神位前取祝幣置於瘞坎次引奉禮郎
太祝詣望瘞位立定禮直官曰可瘞窴土半坎禮直官
贊禮畢引獻官以下退
師旋奏凱
某日大將勒所部兵衛執俘陳於都門外鼓吹令丞押
凱樂分前後二部並其次第陳列將入都門鼓吹振作
迭奏樂歌(其詞隨時事撰述)行至太廟及太社門工人下馬陳
列於門外奏歌曲俟告獻禮畢復導引奏曲至宣德門
樓前兵仗外二十步樂工皆下馬徐行前進兵部尚書
於中路前導至樓下次協律郎二人公服執麾分導鼓
吹令引樂工等至獻俘位之南面重行立定大司樂於
樂工之前俯伏跪奏具官臣某言請奏凱樂協律郎舉
麾鼓吹大作徧奏樂曲協律郎偃麾樂止大司樂又跪
奏臣某言奏凱樂畢兵部尚書大司樂進協律郎導鼓
吹令引樂工等並於兵仗外序立次引復入獻如别儀
御樓獻俘宣露布
前期殿中監帥其屬尚舍設御座於宣德門樓上前楹
當中南向又設御幄於御座之右北儀鸞司分設文武
百僚及獻俘將校次於樓下之左右隨地之宜其日未
明尚書兵部率其屬陳列黃麾大仗於樓前東上閤門
御史臺太常寺設文武百僚等班位並如受降之儀又
設獻俘位於樓前少南又設獻俘將校位於獻俘位之
北刑部尚書奏請獻俘位又於其北並北向門下侍郎
受露布於樓下之東兵部尚書位於其南並西向文武
百僚諸方客使各赴樓前就位次皇帝常服出内東門
先知客省事以下六尚局應奉官祇應武功大夫至保
義郎知内侍省事以下帶御器械官鬪班立定屏門開
先禁衛諸班親從等迎駕自贊常起居次知客省事以
下知内侍省事以下常起居次樓上侍立知樞密院官
翰林學士承旨宣名常起居貯廊南管軍臣僚宣名常
起居訖(管軍臣僚導從駕至僚門導赴樓下侍立)皇帝乘輿升宣德門樓降
輿歸御幄禮直官舍人分引文武百僚就位立定樓下
東上閤門進班齊牌以紅絛袋引升樓上東上閤門附内
侍進訖内侍承旨索扇扇合皇帝即御座簾捲内侍又
贊扇扇開侍衛如常儀諸班親從并裏圍人等迎駕自
贊常起居次舍人贊執儀將士常起居次禮直官舍人
分引文武百僚横行北向贊曰拜在位官皆再拜搢笏
舞蹈三稱萬歲又再拜班首奏聖躬萬福又再拜訖禮
直官舍人分引各就東西序立次樓上侍臣承旨進詣
樓前宣引獻俘宣訖將校執俘就北面位立定東上閤
門官引露布案於樓前北向稱宣附訖附門下省東上
閤門官案西東向立引門下侍郎於案南北向搢笏跪
提點承受(闕即行首承受)於案上捧露布躬授門下侍郎俯伏
興置案於近北東上閤門官隨案退門下侍郎以露布
傳授通事舍人折方南行誥文武班南宣宣訖通事舍
人捧露布跪授門下侍郎轉授兵部尚書次禮直官引
刑部尚書進當樓前俯伏跪進奏具官臣某言某使某
官某以某處所俘執獻請付所司奏訖復位以俟旨合
就刑者立於西廂東向禮直官引大理卿受之詣法場
准式若上命釋罪者通事舍人詣樓前南向宣有勅釋
縛釋縛訖俟命又東上閤門官宣制釋放(其詞學士院隨事撰述)
宣訖通事舍人贊謝恩拜再拜隨拜三稱萬歲訖於東
廂西向序立(如有賜物即臨時承旨宣賜贊謝恩如受降之儀)贊樓上侍立官
稱賀再拜禮直官舍人分引文武百僚横行北向立定
贊者曰拜在位官皆再拜班首少前俯伏跪稱賀訖(其詞)
(中書省隨事撰述)俯伏興退復位贊曰拜在位官皆拜搢笏舞
蹈三稱萬歲又再拜東上閤門官進詣樓前承旨就班
者宣曰有制贊者曰拜在位官皆再拜宣答訖(其詞學士院隨)
(事撰述)贊者曰拜在位官皆再拜搢笏舞蹈三稱萬歲又
再拜分班樓上樞密院少進前俯伏跪奏稱具官臣某
言禮畢俯伏興退復位内侍承旨索扇扇合皇帝降座
簾降内侍省贊扇扇開所司承旨放仗樓下鳴鞭贊文
武百僚再拜訖退皇帝乘輿還内如常儀
政和五禮新儀卷一百五十九
