政和五禮新儀卷一百五十四
賓禮
崇政殿假日大遼使朝辭儀
陳設
起居
宴
陳設
前期殿中監帥其屬尚舍張設崇政殿設御座於殿上
當中南向尚醖設御酒尊酒器於御座之東尚食設御
茶牀於御座之西俱稍北有司設羣官酒尊酒器於殿
下又設羣官座如紫宸殿大遼使朝見之儀
起居
皇帝將出宫内侍傳排立皇帝服鞾袍出宫先帶御器
械官(窄衣)尚輦局官(公服繫鞵)迎駕常起居(不贊)平輦逍遥下應
奉人守踏道行門禁衛諸班親從迎駕自贊常起居皇
帝延和殿升輦鳴鞭至崇政殿降輦坐鳴鞭讀奏目官
宣贊舍人簿書官覺察失儀提點使臣(鞾笏)常起居(讀奏目官)
(升殿自東階)次知内侍省事以下(公服繫鞵簽書省事以上由東朵殿升殿侍立餘朵)
(殿侍立至宰相執政官升殿退)次殿前都指揮使至捧日天武四廂都
都指揮使(並窄衣執杖子)次御前忠佐馬步軍都軍頭以下次
軍頭司祇候員僚(並窄衣)次行門指揮使逐班常起居次
舍人引三公以下東西相向立俟行門指揮使起居訖
横行常起居如假日大遼使朝見之儀三省樞密分東
西升殿奏事(三省樞密如不奏事升殿趨閤子)知客省事以下殿庭東
侍立餘官退東上閤門官引親王就位退次宗室開府
儀同三司次節度使次節度觀察留後觀察使次防禦
團練使刺史次宗室將軍以下次駙馬都尉(係正任者依本班)
次赴宴觀察使以上(依前殿班次)並鞾笏逐班常起居俟起
居班絶知客省事以下退三省樞密奏事退舍人奏門
外無公事皇帝降座鳴鞭歸後幄
宴
諸司排當偹内侍傳排立引赴宴官入殿庭東西相向
立東上閤門官附内侍奏班齊皇帝坐鳴鞭行門禁衛
諸班親從迎駕奏聖躬萬福次殿中監以下知客省事
以下樞密都副承旨當直起居郎舍人(待制以上充樞密都副承旨并)
(催起居郎舍人即相次别為一班樞密都副承旨節正任者管軍復别班)知内侍省事以下
帶御器械官六尚局應奉官祇應武功大夫以下鬭班
各奏聖躬萬福訖(樞密都副承旨退俟賜酒畢歸侍立位)次管軍臣僚奏
聖躬萬福各復侍立祇應位次舍人贊館伴使常起居
(依坐次立如館伴使副係知客省事以下即東出接人使同入)次國信使副常起居(如三)
(日以上即大起居舍利同從人四拜起居傳使譯授舍人代奏萬福如見儀後準此)引西序節度
使班舍人分引赴宴官横行奏聖躬萬福訖贊各就座
再拜贊就位舍人分引殿前席相向立次引舍利次從
人入逐班常起居贊各就位再拜贊就位引升東廊次
内侍進御茶牀殿侍酧酒訖東上閤門官當御座前躬
奏班首姓名以下進酒舍人分引殿上臣僚横行北向
贊再拜舍人引班首官稍前東上閤門官接引詣御座
東北向搢笏殿中監奉盤琖授班首奉御啓琖班首西
向立殿中少監以酒注於琖班首奉酒詣御座前躬進
訖虛跪興以盤授殿中監出笏東上閤門官引退舍人
接引復位贊再拜舍人引班首官稍前東上閤門官接
引詣御座東北向搢笏殿中監授盤捧詣御座前西向
立皇帝飲訖東上閤門官引班首接琖訖少退虛跪興
授殿中監出笏引退舍人接引復位贊再拜舍人贊各
賜酒羣官再拜就座羣官俱立席後復贊就位羣官俱
坐酒初行羣官搢笏受酒尚食典御奉御進食大官令設
羣官食(後準此)皇帝再舉酒(自此並殿中監少監進酒)羣官俱立席後
飲訖贊各就座復行羣官酒皇帝三舉酒並如第二之
儀若宣示琖即隨所向東上閤門官以下揖稱宣示琖
躬贊就座若宣勸即立席後躬飲訖贊再拜内侍舉御
茶牀舍人揖班首以下降階横行再拜搢笏舞蹈又再
拜三省樞密院復升殿分東西侍立餘官退國信使東
出(館伴使副并國信使副於屏門外立)次舍利五拜次從人再拜並東出
如賜茶酒殿中監以下知客省事以下知内侍省事以
下帶御器械官六尚局合應奉官祇應武功大夫以下
次行門禁衛諸班親從等逐班贊謝茶酒再拜各復侍
立祇應位宣贊對立舍人復位立樞密都副承旨升殿
侍立館伴使副於知客省事以下南稍東立(俟賜國信使副物出)
(如知客省事以下館伴隨人使出入)次國信使副入引當殿再拜班首出
班致詞復位再拜宣有勅各等第賜衣服衣著銀器分
物跪受訖五拜東出次從人入再拜宣有勅各等第賜
衣服衣著銀器分物跪受訖再拜東出國信使副自外
服所賜衣帶再引入當殿再拜由東階升殿於折檻北
向立(知客省事先於宰相後近北立俟宣旨)傳語知客省事官詣御座前
躬承旨退近國信使副西向立具宣傳語授傳事舍人
揖國信使稍前跪傳事譯授訖揖起復位傳語知客省
事官還殿上侍立位次捧書知客省事官搢笏知入内
省官捧書匣授知客省事官詣御座前躬進呈訖近國
信使前西向立揖國信使稍前跪知客省事官跪以書
匣傳付國信使起復位引降東階出(傳語捧書知客省事官下殿)舍
人奏門外無公事(大遼使副於侍立舍人後過)宰相以下退皇帝降
座升輦鳴鞭至延和殿降輦鳴鞭舍人再奏無公事皇
帝還内
政和五禮新儀卷一百五十四
