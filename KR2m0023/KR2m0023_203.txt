政和五禮新儀卷一百九十七
嘉禮
皇帝養老於太學儀
陳設
車駕詣太學
酌獻文宣王
養老
車駕還内
陳設
前期三日殿中監率其属尚舍設大次於太學敦化堂
之後儀鸞司設三老五更次於學堂南門外之西羣老
次於其南皆東向又設文武百僚次文官於門外之東
西向武官於羣老之南東向皆北上又設三公親王使
相執政官以下次於國子監門外前一日尚舍設御幄
於文宣王廟殿之東又設於敦化堂上當中間鋪御座
於幄中皆南向儀鸞司設三老座於西楹之東五更座
於其南設國老三人座於三老五更之後設衆國老座
於堂下西廡設庶老座於國老之後俱東向北上大晟陳
登歌之樂於堂上前楹間稍南北向設宫架樂於庭中
立舞表於鄼綴之間設典樂位於宫架之北大樂令位
於登歌樂虡之北恊律郎位二一於堂上前楹間近西
稍南一於宫架之西北俱東向尚醖設酒尊於前楹之
北西向加元酒有坫以置爵尚食陳珍羞黍稷之属尚
輦奉輿輦徹扇於堂下翰林設衆國老庶官酒器於西
廡
車駕詣太學
前期殿中監帥其属尚舍設御幄於大慶殿上前楹施
簾儀鸞司設𨗳駕官次於殿門之外大晟陳宫架之樂
於宣德門外稍南北向所司陳法駕鹵簿於宣德門外
其日未明二刻諸侍衛之官各服其器服乘黃令進金
輅於宣德門内南向設千牛將軍一員位於輅前北
向門下侍郎一員位於左輔位之前贊者二人位又於
其前尚輦陳平輦於垂拱殿庭文武百官俱就次各服
其服通事舍人等自下分引知樞密院事以下詣垂拱
殿庭立班東上閣門附内侍進班齊牌垂拱殿簾降皇
帝乘輿出至殿上少駐輦官迎駕自贊常起居宣輦官
上殿簾卷鳴鞭行門禁衛諸班親從迎駕自贊常起居
次舍人先贊知内侍省官以下常起居次樞密以下通
班常起居贊祗候引駕樞密知客省事以下至簽書東
上閣門官分左右立六尚局應奉官祗應通事大夫以
下武功大夫以下並先退次𬋩軍臣僚宣名常起居贊
祗候引駕並分左右前𨗳輦降東階垂拱殿門外禁衛
諸班親從自贊常起居皇帝至大慶殿後閣降輿入西
閣𨗳駕官以下就次各易其服少頃東上閣門御史臺
太常寺分引左輔門下侍郎太僕卿乘黃令詣大慶殿
西階下立北向東上(乘黃令位其後)次引𨗳駕官在其後分東
西相向立定以俟奉迎前𨗳禮直官通事舍人引左輔
奏請中嚴(凡左輔門下侍郎奏請皆禮直官通事舍人引)少頃又奏外辦皇帝
服通天冠絳紗袍乘輿以出降自西階稱警蹕侍衛如
常儀宣贊舍人贊左輔以下常起居次𨗳駕官常起居
(已起居者止奏聖躬萬福)太僕卿出詣金輅所攝衣而升正立執轡
𨗳駕官前𨗳皇帝出大慶殿門外至金輅所千牛將軍
前跪執轡左輔進當輿前俛伏跪奏左輔具官臣某言
請皇帝降輿升輅奏訖俛伏興退復位(凡左輔奏請准此)乘黃
令稍前東向進金輅皇帝降輿升輅太僕卿立授綏𨗳
駕官分左右前𨗳門下侍郎進當輅前俛伏跪奏門下
侍郎具官臣某言請車駕進發奏訖俛伏興退復位(凡門)
(下侍郎奏請准此)大樂正令撞黃鍾之鐘右五鍾皆應協律郎
跪俛伏舉麾興工鼓柷宫架奏采茨之樂(凡樂皆協律郎舉麾興工)
(鼔柷而後作偃麾戞敔而後止)車駕動稱警蹕左輔先詣宣德門内以
俟門下侍郎及贊者夾侍以出千牛將軍夾輅而趨車
駕將及宣德門至侍臣上馬所門下侍郎奏請車駕少
駐勅侍臣上馬左輔前承旨退稱曰制可門下侍郎傳
制稱侍臣上馬贊者承傳勑侍臣上馬諸侍衛之官各
督其属左右翊駕在黃麾内符寳郎奉八寳前𨗳殿中
監後部從𨗳駕官夾侍於前贊者在左輔門下侍郎之
前侍臣上馬畢門下侍郎奏請車駕進發車駕動稱警
蹕樂止鼓吹振作法駕鹵簿前𨗳詣太學車駕將至學
東上閣門御史臺太常寺客省四方舘分引文武官宗
室客使禮部祠部郎官太常寺國子監太學官并諸生
俱詣門外立班再拜奉迎訖退(内已起居者止奏聖躬萬福)車駕及
門少駐文武侍臣皆下馬𨗳駕官步𨗳入門車駕動千
牛將軍夾輅而趨至廟門外回輅南向𨗳駕官分左右
立千牛將軍立於輅右左輔奏請皇帝降輅乘輿尚輦
奉御進輿於輅後皇帝降輅乘輿以入侍衛如常儀通
事舍人承旨勑羣官各還次以俟
酌献文宣王
前期太常寺設祭器於文宣王神像前光禄實之左一
籩(實以鹿脯)右一豆(實以鹿臡)爵一在籩豆前犧尊一在殿上前
楹間(實以供内法酒)香爐一在神像前又設配享十哲及兩廡
從祀位各左一籩(實以鹿脯)右一豆(實以鹿臡)爵一在籩豆前象
尊四一於殿上前楹之東一於前楹之西二分於兩廡
之北(俱實以祠祭法酒)皆有坫設良醖令位於文宣王酌尊所
北向其日皇帝既歸御幄禮直官太常博士太常卿立
於幄前東向禮直官通事舍人引三公宰臣親王使相
執政官御史臺東上閣門引尚書侍郎以下文武官各
朝服入詣殿下位(如陪祠班)引左輔奏請中嚴少頃又奏外
辦太常卿詣御幄前俛伏跪奏太常卿臣某言請皇帝
行酌献之禮奏訖俛伏興簾捲禮直官太常博士太常
卿前𨗳皇帝出幄升自東階詣文宣王神像前太常卿
奏請皇帝跪又奏上香再上香三上香侍臣親爵詣酒
尊所良醖令酌酒以授侍臣侍臣跪以爵酒進皇帝受
爵三祭酒奠爵俛伏興太常卿奏請再拜皇帝再拜贊
者承傳在位官皆再拜太常卿前𨗳皇帝降自東階歸
御幄簾降太常卿詣御幄前跪奏禮畢簾捲皇帝出幄
乘輦詣太學如别儀禮部祠部郎官太常丞博士及國
子監太學官分詣殿上配享十哲及兩廡從祀位分奠
如常儀
養老
其日車駕初出宫量時刻遣中使迎三老五更於其第
三老五更朝服俱乘安車前後𨗳從至學門下車就次
國老庶老有司預戒之各服朝服皆集於其次皇帝既
謁至聖文宣王畢大樂正帥工人二舞人立於庭東上
閣門御史臺太常寺客省四方舘自下分别文武官僚
宗室客使學生等以次入就位(如視學班)太常博士贊三老
五更俱出次引立於學堂南門外之西東向北上奉禮
郎先贊國老次庶老並出次引立於三老五更之後重
行異位禮直舍人引左輔奏請中嚴少頃又奏外辦皇
帝服通天冠絳紗袍出大次侍衛如常儀太常卿太常
博士禮直官前𨗳皇帝將出太樂正令撞黃鍾之鐘右
五鐘皆應協律郎跪俛伏舉麾興宫架乾安之樂作皇
帝即御座南向樂止典儀曰再拜在位官皆再拜三老
五更皆杖而入各左右二人夾扶太常博士前引叟執
筆以從三老入門宫架和安之樂作至宫架北北向立
以東為上奉禮郎引羣老隨入位於其後立定樂止太
常博士揖進三老在前五更在後仍杖夾扶如初宫架
和安之樂作至西階下樂止太常博士揖三老五更升
自西階國老衆國老庶老是於堂下三老五更至堂上
當御座前北向躬揖羣老揖於堂下皇帝為興次奉禮
郎揖國老升堂太常博士引三老五更奉禮郎引國老
以下各於席後立典儀贊各就坐贊者承傳宫架尊安
之樂作三老五更以下俱就坐三公授几九卿正履殿
中監尚食奉御進珍羞及黍稷等先詣御座前進呈遂
設於三老之前樂止次尚食奉御詣三老座前執醬而
饋訖尚醖奉御詣酒尊所取爵酌酒奉御執爵奉於三
老次太官良醖令以次進珍羞酒食於五更國老庶老
之前國老庶老等皆食大樂正引工人升登歌奏惠安
之樂三終史臣執筆錄三老所論善言善行事終宫架
作申安之樂献言成福之舞既畢文舞退作受成告功
之舞既畢三老以下降筵太常博士引三老五更於堂
上當御座前奉禮郎引羣老復堂下位俱北向躬揖皇
帝為興三老五更降階至堂下宫架和安之樂作出門
樂止引左輔前奉禮畢退復位典儀曰拜贊者承傳在
位者皆再拜皇帝降座太常卿前𨗳皇帝還大次文武
百僚客使學生等以次退三老五更升安車𨗳從而還
明日詣闕表謝
車駕還内
前期殿中監帥其属尚舍設御幄於大慶門外之東南
向其養老禮畢皇帝既還大次所司轉仗衛鹵簿於還
途如來儀文武百僚宗室客使並先詣宣德門外就次
以俟立班奉迎乘黃令進金輅於廟門外南向千牛將
軍一員執長刀立於輅前尚輦奉御進輿於學堂前𨗳
駕官俱詣學堂西階下奉迎左輔奏請中嚴少頃又奏
外辦簾捲皇帝服通天冠絳紗袍乘輿以出應𨗳駕官
等並迎駕奏聖躬萬福訖步道出門太僕卿先詣金輅
所攝衣而升正立執轡皇帝乘輿降自西階至金輅所
左輔奏請皇帝降輿乘輅(有司仍其大輦若乘輦即奏云降輿乘輦)太僕卿
立授綏千牛將軍馭駕如來儀門下侍郎奏請車駕進
發車駕動稱警蹕侍衛如儀行至侍臣上馬所門下侍
郎奏請車駕少駐勑侍臣上馬左輔前承旨退稱曰制
可門下侍郎傳制稱侍臣上馬贊者承傳勑侍臣上馬
門下侍郎奏請車駕進發車駕動稱警蹕鼔吹及諸軍
樂振作車駕將至宣德門文武百僚俱詣門外立班再
拜奉迎車駕將至宣德門外少駐文武侍臣皆下馬步
道千牛將軍降立於輅右車駕動千牛將軍夾輅而趨
大樂正令撞蕤賓之鐘右五鐘皆應宫架奏采茨之樂
車駕至御幄前樂止左輔奏請皇帝降輅乘輿(若乘輦即奏云)
(降輅乘輦)皇帝降輅乘輿以至大慶殿後閣左輔奏解嚴通
事舍人承旨勑羣官各還將士各還其所
政和五禮新儀卷一百九十七
