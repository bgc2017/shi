政和五禮新儀卷一百五十一
賓禮
紫宸殿正旦宴大遼使儀
陳設
宴
陳設
前期殿中監帥其屬尚舍張設紫宸殿門之内設御座
於殿上當中南向尚醖設御酒尊酒器於御座之東尚
食設御茶牀於御座之西俱稍北有司設羣官酒尊酒
器於殿下又設羣官座三公三少左輔右弼太宰少宰
在御座之東稍南門下中書侍郎尚書左右丞在其東
次觀文殿大學士太子三少觀文殿學士資政殿大學
士六曹尚書翰林學士承旨翰林學士資政端明殿學
士閤學士左右散騎常侍(三少以下稍却尚書以下又稍却)次開封尹
六曹侍郎直學士次大司成太子賓客詹事給事中中
書舍人左右諫議大夫待制太常卿大司樂宗正卿次
廂都指揮使軍都指揮使又在其東太子三師在左右
丞之南御史大夫在散騎常侍之南中丞在直學士之
南(各少空)並西向親王使相在御座之西稍南(使相稍却)樞密
在其西次節度使次節度觀察留後觀察使次廂都指
揮使軍都指揮使又在其西太尉在樞密之南左右金
吾衛諸左右衛諸衛上將軍在節度使之南諸衛上將
軍稍却大遼使副在上將軍之南(大遼使比節度使稍却副使又稍却)防
禦團練使刺史在軍都指揮使之南(各少空)並東向秘書
監以下并夏國使副在東朵殿都虞侯在其東並西向
北上(夏國使副在南楹間)大將軍以下并高麗交州使副在西朵
殿都虞侯在其西並東向北上(高麗交州使副在南楹間)指揮使分
位於東西廊大遼舍利從人各在其南夏國從人在東
廊舍利之南諸蕃使副首領高麗交州從人溪洞衙内
指揮使在西廊舍利之南
宴
垂拱殿皇帝將出宫讀奏目官以下横行序立如常儀
東上閤門附内侍進班齊牌皇帝出宫守踏道行門禁
衛諸班親從迎駕自贊常起居皇帝服鞾袍坐鳴鞭舍
人贊讀奏目官以下常起居應赴宴官外起居並如
常儀(或值假應假日後殿起居官僚並鞾笏赴起居帶御器械官案衣綴内侍班)殿中監以
下至簽書東上閤門官次第押班皇帝降座鳴鞭詣紫
宸殿後幄排立諸班親從迎駕自贊常起居御史臺引
殿中侍御史一員先入就位次赴宴官以下並以次入
殿庭東西相向立東上閤門附内侍進班齊牌皇帝紫
宸殿坐鳴鞭舍人引班首以下横行北向三公三少左
輔右弼太宰少宰在殿階之南稍東門下中書侍郎左
右丞在其南次六曹尚書次六曹侍郎開封尹大司成
(開封尹以下稍空)次太常卿至秘書監次七寺卿至秘書少監
次七寺少卿至都水使者次左右司員外郎至開封府
左右司錄次六曹諸司員外郎至軍器少監又在其南
觀文殿大學士學士資政殿大學士翰林學士承旨翰
林學士資政端明殿學士閤學士在工部尚書之東(資政)
(殿大學士以上稍前觀文殿大學士又稍前)直學士在其南待制又在其南
御史大夫在閤學士之東御史中丞在其南侍御史殿
中侍御史監察御史又在其南其左右散騎常侍在御
史大夫之東給事中中書舍人左右諫議大夫在其南
起居郎舍人左右司諫符寳郎左右正言又在其南太
子三師在散騎常侍之東(與執政官齊)太子三少在其南賓
客詹事左右庶子以下又在其南每等重行異位並北
向西上親王使相在殿階之南稍西(使相稍却)知同知簽書
樞密院事在其南次太尉次節度使(與六曹尚書齊)次節度觀
察留後觀察使次防禦使次團練使次刺史又在其南
左右金吾衛左右衛諸衛上將軍在節度使之西(諸衛上將)
(軍稍却)將軍以下在其南每等重行異位大遼使副在上
將軍之西(與節度使齊副使稍却)並北向東上夏國使副在文官
班百官之南(副使稍却)次諸軍將校次諸蕃首領夏國人從
(夏國人從稍空)又在其南高麗交州使副在武班百官之西(副使)
(各稍却)次諸將軍校次高麗交州人從㳄溪洞衙内指揮
使又在其南每等重行異位俱北向(在東者以西為上在西者以東為上)
立定知東上閤門官贊大起居班首出班俯伏跪致詞
訖俯伏興復位羣官再拜搢笏舞蹈又再拜贊各就座
再拜舍人分引升殿席前相向立案殿西廊官立於席
後次分引舍利入大起居贊各就座再拜贊就座分引
升兩廊次從人分入四拜起居餘如舍利儀次教坊使
以下通班大起居看琖人謝升殿垂拜訖内侍進御茶
牀殿侍酧酒訖知東上閤門官詣御座前躬奏班首姓
名以下進酒舍人分引殿上臣僚横行北向贊再拜舍
人引班首稍前知東上閤門官接引詣御座東北向搢
笏殿中監奉盤琖授班首殿中少監啟琖班首西向立
殿中少監以酒注於琖班首奉酒詣御座前躬進訖少
退虛跪興以盤授殿中監出笏知東上閤門官引退舍
人接引復位贊再拜舍人引班首稍前殿上臣僚席前相
向立知東上閤門官接引班首詣御座前北向搢笏殿
中監授盤捧詣御座前西向立樂作皇帝飲訖舍人分
引殿上臣僚横行北向知東上閤門官引班首接琖訖
少退虛跪興授殿中監出笏引退舍人接引復位贊再
拜舍人贊各賜酒羣官俱再拜贊各就座羣官俱立席
後復贊就座羣官俱坐酒初行羣官搢笏受酒先宰臣
次百官皆作樂(後準此)皇帝再舉酒(自此並殿中監少監進酒)羣官俱
立席後(凡舉御酒準此)樂作飲訖舍人贊就座復行羣官酒皇
帝三舉酒如第二之儀尚食典御奉御進食大官令設羣
官食(後準此)樂作次賜祇應臣僚酒食先管軍次殿中監
以下知客省事以下次知内侍省事以下帶御器械官
六尚局應奉官祇應武功大夫以下並内侍逐班贊謝
酒食拜訖各復位皇帝四舉酒如上儀樂工前致語初
致語羣官興立席後致語訖贊拜羣官皆再拜贊就座
樂合皇帝五舉酒樂工殿上奏樂庭下舞隊前致詞樂
作舞隊出知東上閤門官奏再坐時刻俟放隊訖内
侍舉御茶牀皇帝降座鳴鞭羣官退賜花有差再坐前
二刻御史臺東上閤門催班羣官帶花北向立定東上
閤門附内侍進班齊牌(知内侍省事以下並帶御器械官先於垂拱殿迎駕奏聖躬萬)
(福謝花再拜紫宸殿後排立諸班親從奏聖躬萬福自贊謝花再拜)皇帝詣紫宸殿行門
禁衛諸班親從迎駕自奏聖躬萬福自贊謝花再拜皇
帝即御座殿中監以下知客省事以下六尚局應奉官
祇應武功大夫以下立大班前奏聖躬萬福訖各復侍
立祇應位次赴宴官奏聖躬萬福謝花再拜(餘謝花準此)又
贊各就座再拜贊就座舍人分引升殿席後相向立朵
殿兩廊官立於席後次分引舍利入當殿贊謝花再拜
贊各就座再拜贊就座分升兩廊次從人如舍利儀次
管軍臣僚奏聖躬萬福謝花次殿中監以下知客省事
以下六尚局應奉官祇應武功大夫以下謝花次教坊
使以下奏聖躬萬福自贊謝花内侍進御茶牀皇帝舉
酒樂工殿上奏樂庭下作樂皇帝再舉酒庭下樂作第
三第四並如上儀若宣示琖即隨所向知東上閤門官
以下揖稱宣示琖躬贊就座若宣勸即立席後躬飲訖
再拜内侍舉御茶牀舍人引班首以下降階横行北向
再拜搢笏舞蹈又再拜訖分班出次舍利五拜次從人
再拜並分出次教坊使以下謝祇應並再拜教坊使以
下謝恩又再拜如賜茶酒殿中監以下知客省事以下
知内侍省事以下帶御器械官六尚局應奉官祇應武
功大夫以下行門禁衛諸班親從教坊等逐班贊謝茶
酒再拜(教坊使以下起居并宴舞祇應謝恩並舍人贊餘祇應作樂謝恩並教坊使副贊)知東
上閤門官殿上側奏無事皇帝降座鳴鞭
政和五禮新儀卷一百五十一
