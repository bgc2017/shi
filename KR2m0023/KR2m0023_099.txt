政和五禮新儀卷九十三
吉禮
州縣祭社稷儀
時日
齋戒
陳設
省饌
行事
時日
州縣以春社日祭社稷前一月檢舉關所屬排辦(秋社日准)
(此)
齋戒
前祭三日應行事執事官散齋二日治事如故處于正
寢不弔喪問疾作樂判書刑殺文書決罸罪人及與穢
惡致齋一日其日質明赴祠所齋舍唯祭事得行其餘
悉禁祭官已齋而闕者通攝行事
陳設
前祭二日有司設行事執事官次于壇壝門外量地之
宜前一日有司牽牲詣祠所次掃除壇之上下設登歌
之樂于社稷壇上稍北南向(應頒樂州府則設)祭日丑前五刻
執事者設神位席神位版于壇上設神位南方北向(稷壇)
(設稷神位准此)席以槀秸后土勾龍氏位于其西東向(稷壇設后稷位)
(准此)席以莞陳幣篚各于神位之左(幣以黑)祝版各于神位
之右置于坫次設祭器皆藉以席掌饌者實之正配位
各左八籩為三行以右為上(第一行形鹽在前魚鱐次之第二行乾桃在前乾䕩)
(乾棗次之第三行芡在前鹿脯榛實次之)右八豆為三行以左為上(第一行芹菹在)
(前筍菹次之第二行菁菹在前韭菹魚醢次之第三行兔醢在前鹿臡醓醢次之)爼二一在籩
前(實以羊熟十一體肩臂腰肫胳正脊一直脊一横脊一長脅一短脅一代脅一皆二脅以並肩背臑在上)
(端肫胳在下端脊脅在中)一在豆前(實以豚熟十一體其載如羊)簠一簋一在籩
豆外二爼間簠在左簋在右(簠實以稷簋實以黍)設犧尊三象尊
三在壇上西北隅南向東上(配位即設于正位酒尊之西)皆有坫加
勺幂為酌尊(犧尊一實明水為上尊餘實泛齊初獻酌之象尊一實明水為上尊餘實醴齊亞終)
(獻酌之)又設太尊二山尊二在神位前(太尊一實泛齊山尊一實醴齊各以)
(一尊實明水)著尊二犧尊二象尊二壺尊六在壇下(著尊一實盎齊)
(犧尊一實醍齊象尊一實沉齊各以一尊實明水壺尊本三實玄酒三實三酒明水玄酒皆在上五齊三酒皆以)
(處酒充)俱南向東上皆加幂五齊三酒設而不酌有司設
燭于神位前洗二于每壇北階之西南向(盥洗在西爵洗在東)罍
在洗東加勺篚在洗西北肆實以巾(若爵洗之篚則又實以爵加坫)執
罍篚者位其後設揖位于壇壝門外初獻在南北向亞
終獻及祝在北南向俱西上(祝位稍却)又設三獻官席位于
北階之地南向西上祝席位于其後又設祝位于社壇
上在西東向設初獻飲福席位于社壇神位之東北南
向開瘞坎各于逐壇之北壬地方深取足容物南出陛
設望瘞位于其南三獻官在南北向西上在東西向
省饌
前祭一日晡後祭官帥其屬常服閱饌物視牲充腯詣
厨視滌溉訖各還齋所晡後有司掃除壇之上下
行事
祭日丑前五刻(行事春月丑時七刻秋月丑時一刻)行事執事官各就次
掌饌者帥其屬實饌具畢贊禮者引初獻(凡行事執事官皆贊禮者)
(引)升自北階(凡行事執事者升䧏皆自北階)點視陳設訖次樂工升東
階各入就位初獻退就次各服祭服次引三獻官以下
詣揖位立定贊禮者贊禮次引祝入就壇下席位立次
引三獻官入就北階北席位立並南向西上贊禮者詣
初獻之右贊請行事寧安之樂作八成止次有司瘞血
贊禮者贊再拜在位者皆再拜次引祝升壇就位立定
次引初獻詣社壇盥洗位正安之樂作(凡初獻升降行止皆作正安之)
(樂)至洗位南向立搢笏盥手&KR0868;手執笏升詣社神位前
南向立樂止嘉安之樂作次引祝詣神位前東向搢笏
跪執事者以幣授祝祝奉幣授初獻訖執笏興先詣后
土勾龍氏神位前南向立初獻受幣奠訖執笏俛伏興
再拜次詣后土勾龍氏神位前奠幣並如上儀祝先詣
稷神位前東向立初獻將䧏壇樂作復位樂止次至稷
壇盥洗及升壇奠幣並如社壇之儀祝復位初獻將䧏
壇樂作復位樂止少頃引初獻再詣社壇洗位樂作至
洗位南向立搢笏盥手帨手執笏詣爵洗位南向立搢
笏洗爵拭爵以授執事者執笏升詣社神酌尊所東向
立樂止嘉安之樂作執事者以爵授初獻搢笏執爵執
尊者舉幂執爵者酌犧尊之泛齊初獻以爵授執事者
執笏詣社神位前南向立搢笏跪執事者以爵授初獻
初獻執爵三祭酒奠爵執笏俛伏興少立樂止次引祝
詣神位前西向搢笏跪讀祝文讀訖執笏興先詣后土
勾龍氏神位前南向立初獻再拜次詣后土勾龍氏神
位前獻並如上儀祝先詣稷神位前東向立初獻再拜
將降壇樂作復位樂止次詣稷壇洗位及升壇行禮並
如社壇之儀祝復位初獻再拜將降壇樂作復位樂止
次引亞獻詣盥洗位南向立搢笏盥手帨手執笏詣爵
洗位南向立搢笏洗爵拭爵以授執事者執事升詣社
神酌尊所東向立文安之樂作執事者以爵授亞獻亞
獻搢笏執爵執尊者舉幂執事者酌象尊之醴齊亞獻
以爵授執事者執笏詣社神位前搢笏跪執事者以爵
授亞獻亞獻執爵三祭酒奠爵執笏俛伏興再拜次詣
后土勾龍氏位酌獻並如上儀樂止復位次至稷壇行
禮並如社壇之儀降復位次引終獻詣洗及升壇酌獻
並如亞獻之儀䧏復位次引初獻詣飲福位南向立執
事者各以爵酌福酒合置一爵持爵詣初獻之左西向
立初獻再拜搢笏跪執爵祭酒啐酒奠爵執饌者以胙
爼進減社稷神位前胙肉各置一爼上又以俎取黍稷
飯合置一豆先以飯授初獻初獻受訖以授執饌者又
以爼授初獻初獻受訖以授執饌者執事者再以爵授
初獻初獻卒爵執事者受虛爵復于坫初獻執笏俛伏
興再拜退復位贊禮者曰賜胙再拜在位者皆再拜(已飲)
(福受胙者不拜)送神寧安之樂作一成止次引初獻以下詣望
瘞位立執事者詣神位前取幣祝版置於坎贊禮者曰
可瘞窴土半坎次詣稷壇望瘞如上儀初獻以下詣門
外揖位立定贊禮者贊禮畢揖訖退有司監徹禮饌乃
退
政和五禮新儀卷九十三
