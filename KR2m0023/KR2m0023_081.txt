政和五禮新儀卷七十五
吉禮
祀風師兩師雷神儀
時日(闕)
齋戒(闕)
陳設
省饌
行事
陳設
祀日丑前五刻禮直官贊者諸司職掌各服其服太常
設神位席席以莞太史設神位版於壇上北方南
向太常陳幣篚於神位之左幣以白祝版於神位
之右置於坫次設祭器皆藉以席光禄寔之左十
籩為三行以右為上(第一行乾䕩在前乾棗形鹽魚鱐次之第三行鹿脯在前)
(榛寔乾桃次之第三行菱在前芡寔乾栗次之)右十豆為三行以左為上
(第一行芹菹在前筍菹葵菹菁菹次之第二行薤菹在前魚鱐兔醢次之第三行豚拍在前鹿臡醓)
(醢次之)爼二一在籩前(實以羊腥七體兩髀兩肩兩脅并脊兩髀在兩端兩肩兩脅次之脊)
(在中)一在豆前(實以豕腥七體其載如羊)又俎六在豆右為三重以北
為上(第一重一實以羊腥腸胃肺離肺一在上端刌肺三次之腸三胃三又次之一實以豕腥膚九横載)
(第二重一實以羊熟腸胃肺一實以豕熟膚其載如腥第三重一實以羊熟十一體肩臂臑肫胳正脊一直脊)
(一横脊一長脅一短脅一代脅一皆二骨以并肩臂臑在上端肫胳在下端脊脅在中一實以豕熟十一體其)
(載如羊皆羊在左豕在右)登一在籩豆間(實以大羹)盤一在登前(實以毛血)簠
二簋二在籩豆外二俎間簠在左簋在右(簠實以稲粱粱在稲前簋)
(實以黍稷稷在黍前)設犧尊四象尊四為二重在壇上東南隅北
向西上犧尊在前皆有坫加勺冪為勺尊(犧尊一實明水為上尊餘)
(實泛齊代以供内法酒初獻酌之象尊一實明水為上尊餘實醴齊代以祠祭法酒亞終獻酌之)又設
太尊二山尊二在神位前(太尊一實泛齊山尊一實醴齊各以一尊實明水)著
尊二犧尊二象尊壺尊六在壇下(著尊一實盎齊犧尊一實醍齊象尊一實)
(沉齊各以一尊實明水壺尊三實元酒三實三酒明水元酒皆在上)俱北向西上加幂五
齊三酒皆設而不酌太常設燭於神位前洗二於夘階
東北向(盥洗在東爵洗在西若立夏後申日祀雨師雷師即設洗於二雷神壇夘階東)罍在洗
東加勺篚在洗西南肆實以巾(若爵洗之篚則又實以爵加坫)執罍篚
者位於其後又設揖位於夘階東内壝之外(若立夏後申日祀雨)
(師即設揖位於雷神壇夘階東内壝外)三獻官在南北向監察御史大樂
令奉禮郎太祝太官令在北南向俱西上積柴於燎壇
設望燎位於其北三獻官在北南向西上監察御史在
西東向大樂令奉禮郎太祝在東西向北上又設三獻
官席位於夘階之東西向北上(若立夏後申日祀雨師雷神即設三獻官位於)
(雷神壇卯階之東)監察御史太樂令席位於午階之南北向奉
禮郎太祝太官令位於其後俱西上(若立夏後申日祀雨師雷神即設監)
(察御史大樂令奉禮郎太祝太官令位於兩壇間午階之南)光禄少卿席位於監察
御史之東北向又設監察御史位於壇上樂虡之北在西
東向奉禮郎太祝在東西向北上大樂令於樂虡北太
官令於酌尊所俱向北(若立夏後申日祀雨師雷神即監察御史在雨師壇上東向奉)
(禮郎太祝在雷神壇上西向北上大樂令在雨師壇上樂簴北)
省饌
前祀一日行事執事官集初獻齋所肄儀太祝習讀祝
文視幣及神位版訖次禮直官贊者分引行事執事官
就齋宫内省饌位(凡初獻行事禮直官引餘官皆贊者引)立定禮直官贊
揖所司省饌畢禮直官贊省饌畢揖訖俱還齋所次引
監察御史詣厨省鑊視祭器滌溉及視牲充腯乃還齋
所未後一刻太官令帥宰人以鸞刀割牲祝史以槃取
毛血置於饌所遂烹牲晡後有司帥其屬掃除壇之上
下訖還齋所
行事
祀日丑前五刻(行事春用丑時七刻夏用丑時一刻)初獻以下並赴壇所
就次太官令帥其屬實饌具畢次引光禄少卿入詣午
階南席位北向立贊者曰再拜光禄少卿再拜升自夘
階(凡行事執事官升降皆自卯階)點視禮饌畢次引監察御史升壇點
閱陳設糾察不如儀者次樂正帥工人升自卯階各入
就位光禄少卿還齋所餘官各服祭服次引行事執事
官詣卯階東揖位立定禮直官贊揖次引大樂令先入
就午階南席位北向立贊者曰再拜大樂令再拜升壇
就位次引監察御史奉禮郎太祝太官令入就午階南
席位北向立次引三獻官入就卯階東席位西向立禮
直官稍前贊有司行事欣安之樂作三成止太常升烟
燔牲首贊者曰再拜在位者皆再拜次引監察御史奉
禮郎太祝太官令升壇各就位(若立夏後申日祀雨師雷神即太官令就雨師)
(壇酌尊所)立定次引初獻詣盥洗位欽安之樂作(凡初獻升降行止皆)
(作欽安之樂)至位北向立搢笏盥手帨手執笏升詣風師神
位前北向立(若立夏後申日祀雨師雷神即初獻詣雨師神位前酌獻准此)樂止容安
之樂作搢笏跪次引奉禮郎搢笏西向跪執事者以幣
授奉禮郎奉禮郎奉幣授初獻訖執笏興復位(若立夏後申日)
(祀雨師雷神即奉禮郎先詣雨師神位前西向立)初獻受幣奠訖執笏俛伏興
少退再拜樂止初獻時降壇樂作復位樂止(若立夏後申日祀雨)
(師雷神即初獻降壇升詣雨師神位前奠幣如上儀訖俱復位酌獻准此)少頃引初獻再詣
盥洗位樂作至位北向立搢笏盥手帨手執笏詣爵洗
位北向立搢笏洗爵拭爵以授執事者執笏升詣酌尊
所西向立樂止(若立夏後申日祀雨師雷神即升詣雨師壇酌享所西向立亞終獻酌獻准此)
雍安之樂作執事者以爵授初獻初獻搢笏執爵執尊
者舉冪太官令酌犧尊之泛齊(若立夏後申日祀雨師雷神即太官令酌泛齊)
(訖先詣雷神壇酌尊所北向立亞終獻酌獻准此)初獻以爵授執事者執笏詣
風師神位前北向立搢笏跪執事者以爵授初獻初獻
執爵三祭酒奠爵執笏俛伏興少立樂止次引太祝詣
神位前東向搢笏跪讀祝文讀訖執笏興復位(若立夏後申日)
(祀雨師雷神即太祝詣雷神神位前東向立)初獻再拜降壇樂作復位樂止
次引亞獻詣盥洗位北向立搢笏盥手帨手執笏詣爵
洗位北向立搢笏洗爵拭爵以授執事者執笏升壇詣
酌尊所西向立雍安之樂作執事者以爵授亞獻亞獻
搢笏執爵執尊者舉冪太官令酌象尊之醴齊亞獻以
爵授執事者執笏詣風師神位前北向立搢笏跪執事
者以爵授亞獻亞獻執爵三祭酒奠爵執笏俛伏興少
退再拜訖樂止降復位次引終獻詣洗及升壇行禮並
如亞獻之儀降復位禮直官曰賜胙贊者承𫝊曰賜胙
再拜在位者皆再拜送神欣安之樂作一成止次引三
獻官詣望燎位有司詣神位前取幣祝版置於燎柴次
引監察御史太樂令奉禮郎太祝詣望燎位立定禮直
官曰可燎火燎半柴引初獻以下詣卯階東揖位立定
禮直官贊禮畢揖訖退太官令帥其屬徹禮饌監察御
史詣壇監視收徹訖退
政和五禮新儀卷七十五
