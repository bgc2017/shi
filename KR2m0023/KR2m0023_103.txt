政和五禮新儀卷九十七
吉禮
皇帝祫享太廟儀一
時日
齋戒
陳設
車駕自景靈宫詣太廟
省牲器
别廟神主過太廟
晨祼
朝踐
饋食
車駕還内
紫宸殿受賀
宣德門肆赦
時日
前期降御札以今年孟冬祫享太廟太常寺帖太史局
於時享前擇日太史局擇日報太常寺參酌訖申奏具
時日散告
齋戒
前享十日質明有司設行事及助祭文武官位於廟堂
太宰刑部尚書在北南向太宰在左刑部尚書在右(刑部)
(尚書稍却)行事太宰左丞在南吏部戸部禮部兵部工部尚
書吏部禮部侍郎大司樂光禄卿大樂令光禄丞功臣
獻官在其南(凡設大樂令以下位皆稍却)執事官又在其南俱北向
西上監察御史位二在西東向讀冊舉冊官奉禮協律
郎太祝郊社太官令在東西向俱北上(奉禮郎以下位皆稍却)設
助祭文武百官位於行事官之南又設行事執事及助
祭親王宗室位於太廟齋坊少宰刑部侍郎在北南向少
宰在左刑部侍郎在右(刑部侍郎稍却)亞終獻在南北向西上
親王及行事執事助祭宗室在東西向北上東上閤門御
史臺太常寺以下分引羣官各就位(凡將引行事執事助祭文武官立班)
(即御史臺引殿中侍御史一員先入就位)太宰讀誓於廟堂刑部尚書涖之
少宰讀誓於太廟齋坊刑部侍郎涖之誓文曰今年某
月某日孟冬皇帝祫祀享太廟前一日朝獻景靈宫
各揚其職其或不恭國有常刑讀訖(内朝堂職事官奉禮郎以下文官宣)
(德郎以下武官從義郎以下先退)餘官並對拜訖退皇帝散齋七日於
别殿致齋三日(二日於大慶殿一日於太廟)凡散齋不弔喪問疾作
樂有司不奏刑殺文書致齋日前後殿不視事唯行享
事前致齋一日殿中監帥其屬尚舍舖御座於大慶殿
當中南向設東西房於御座之左右稍北又設西閤及
齋室於殿後之左右殿上前楹施簾致齋之日質明有
司陳法駕鹵簿於宣德門外尚輦陳平輦於垂拱殿庭
文武百官俱就次各服其服東上閤門奏請皇帝未後
詣齋室通事舍人等自下分引知樞密院事以下詣垂
拱殿庭立班東上閤門附内侍進班齊牌垂拱殿簾降
皇帝乘輦出至殿上少駐輦官迎駕自贊常起居宣輦
官上殿捲簾鳴鞭行門禁衛諸班親從迎駕自贊常起
居次舍人先贊知内侍省官以下常起居次樞密以下
通班常起居贊祗候引駕樞密知客省事以下至簽書
東上閤門官分左右立尚局應奉官祗應通事大夫以
下武功大夫以下並先退次管軍臣僚宣名常起居贊
祗候引駕並分左右前導輦降東階垂拱殿門外禁衛
諸班親從自贊常起居次行宫使御營廵檢一班常起
居(如通侍大夫以下知客省事以下武功大夫以下知内侍两省帶御器械官充行官使御營廵檢各歸本)
(班)至大慶殿後閣降輦入西閣大慶殿簾降前導官並
就次易朝服詣御榻前分左右侍立(知樞密院事簽書樞密院事在東西)
(向北上同知樞密院事在西東向左輔一員在知樞密院事之北贊拜東上閤門官一員又在其北並西向知)
(客省事以下簽書樞密院事之南稍東西向北上簽書客省事以下又在其南稍却)通事舍人等
分引行事執事文武助祭官各綪結佩入詣大慶殿庭
立班次引禮部侍郎奏請中嚴侍臣詣幄奉迎内外符
寳郎奉寳先出陳於御榻之左右少頃引禮部侍郎奏
外辦皇帝服通天冠絳紗袍綪結佩出西閣乘輿稱警
蹕侍衛如常儀由西房至御榻西降輿皇帝即御座南
向侍臣夾侍贊拜東上閤門官於榻前贊樞密以下拜
殿之上下應在位官皆再拜(東上閤門官贊禮訖轉身北向隨拜訖面西贊各祗)
(候)次禮直官引左輔詣御座前俛伏跪奏左輔具官臣
某言請皇帝降座就齋室奏訖俛伏興還侍位(凡左輔奏請准)
(此)皇帝降座乘輿由東房入齋室侍臣各還所司直衛
者如常儀通事舍人分引行事執事文武助祭官以次
出(三省親王樞密宗室起居問聖體並如儀)應行事執事助祭官及從陞者
並散齋七日宿於正寢致齋三日各宿於其次(三省樞密院官)
(各宿於本廳及都堂侍衛官并尚書侍郎分宿於秘書省中書後省餘官内庭有所司者各宿於其司諸方客)
(使許赴倍位者各宿於其次)凡散齋治事如故唯不弔喪問疾作樂
判書刑殺文書决罰罪人及與穢惡致齋之日官給酒
饌唯享事得行其餘悉禁與享之官已齋而闕者通攝
行事
陳設
前享三日殿中監帥其屬尚舍設大次於太廟東門外
道北南向小次於阼階東稍南西向鸞儀司設文武侍
臣次於大次之前隨地之宜行事助祭官宗室及有司
次於廟之内外設東方南方客使次於文官之後西方
北方客使次於武官之後設饌幔於廟南門之外東西
相向(每室饌幔各一)設權奉安别廟神主幄次於南神門外東
向又設七祀次一於殿下横街之北道西東向配享功
臣次於殿下横街之南道之東西相向(每室配享功臣各為一次)前
享二日宫闈令帥其屬掃除廟之内外開瘞坎於殿西
階之東南方深足容物南出陛太常設七祀燎柴於齋
宫内光禄牽牲詣祠所太常帥其屬設堂上位每位並
設幄帳舖筵設几大晟陳登歌之樂於殿上前楹間稍
南北向設宫架於庭中立舞表於酇綴之間戶部陳諸
州歲貢於宫架南龜為前列金次之玉帛又次之餘為
後東西相向前享一日奉禮郎禮直官設皇帝位版於
阼階上飲福位於東序皇子受爵位於飲福位之北稍
東俱西向贊者設亞終獻位於小次南稍東助祭親王
宗室使相在其南進幣爵酒官受爵酒官奉幣官薦牛
爼官薦籩豆官薦羊爼豕爼魚爼官受幣官罍洗奉爵
官奉瓚槃官進搏黍官舉册官七祀獻官在助祭宗室
使相之南並西向北上大禮使位於西階之西稍南(與亞)
(終獻相對)行事光禄卿讀册官光禄丞功臣獻官在其西助
祭宰相使相位在大禮使之南執政官在其西又設監
察御史位二於西階下俱東向北上奉禮郎太祝太官
令於東階下俱西向北上協律郎位二一於殿上前楹
間一於宫架西北俱東向大樂令於登歌樂虡之北大
司樂於宫架北良醖令於酌尊所俱北向又設助祭文武羣
官宗室位於横街之南諸方客使位於廟門之外隨其
方國光禄陳牲於東神門外當門西向以南為上祝史
各位於牲後太常設省牲位於西大禮使進幣爵酒官
受爵酒官奉幣官受幣官罍洗奉爵官奉瓚盤官位於
道南北向西上七祀配享功臣獻官在其後薦牛爼官
薦籩豆官大司樂光禄卿進搏黍官讀册舉册官大樂
令光禄丞奉禮協律郎太祝太官宫闈令位於道北南
向西上(大樂令以下位皆稍却)監察御史在薦爼官之右異位稍
却光禄設禮饌於東神門外道北南向太常設省饌位
版於禮饌之南大禮使進幣爵酒官受爵酒官奉幣官
受幣官罍洗奉爵官奉瓚槃官位在南北向西上七
祀配享功臣獻官在其後監察御史位西東向薦牛爼
官薦籩豆官大司樂光禄卿進搏黍官讀册舉册官大
樂令光禄丞奉禮協律郎太祝太官宫闈令位在西東
向北上禮部帥其屬設祝册案於幄次外之右司尊彛
帥其屬設幣篚於酌尊所次設籩豆簠簋之位每位左
十有一籩右十有一豆俱有四行加豆二於豆前豋一
在籩豆間鉶三在豋前簠一簋一在籩豆外簠在左簋
在右設爐炭於幄外稍前設尊彛之位每位太尊五為
二重太尊在前皆有坫在神位之左虎彛一在太尊之
右蜼彛一在山尊之右皆有舟俱加勺幂為酌尊又設
太尊二山尊二在神位前著尊二犧尊二在殿上象尊
二壺尊六在下俱北向西上加幂皆設而不酌太常設
七祀位於殿下横街之北次内(司命戸竈中霤門厲行)又設配享
功臣位於横街之南次内(韓王趙普周王曹彬位於横街之南道西東向太師薛居)
(正太師石熙載鄭王潘美位在其西太師李沆太師王旦太師李繼隆位又在其西又設太師王曾太師呂夷)
(簡侍中曹瑋位於横街之南道東西向司徒韓琦太師曾公亮位在其東次舒王王安石位次太師蔡確又在)
(其東俱北上)皆設神位席太廟位版於座首司尊彛設祭器
每位左二籩右二豆爼一在神位前爵一次之簠一簋
一在爵之前簠在左簋在右象尊一在籩前加勺幂又
設爼四豆二籩一簠一簋一盤一篚一於南神門外每室
饌幔内設御洗二於阼階下直東霤北向(盥洗在東爵洗在西)罍
在洗東加勺篚在洗西南肆實以巾(若爵洗之篚則又實以瓚及爵加坫)
設皇帝位於洗南北向内侍酌水位於洗東執巾位於
酌水内侍之北俱西向奉瓚爵官位於爵洗西東向又
設亞終獻盥洗於本位之南太官令盥洗於西階下七
祀配享功臣獻官盥洗於從享神位之前(七祀及配享功臣位前盥)
(洗各一)罍篚各設於左右執罍篚者位其後享日丑前五
刻宫闈令開室帥其屬掃除太府卿帥其屬入陳幣於
篚(篚以白)光禄卿帥其屬入實籩豆簠簋(籩四行以右為上第一行)
(魚鱐在前糗餌次之第二行乾䕩在前乾棗形鹽次之第三行鹿脯在前榛實乾桃次之第四行菱在前芡栗)
(次之豆四行以左為上第一行芹菹在前筍菹葵菹次之第二行菁菹在前韭菹酏食次之第三行魚醢在前)
(兔醢豚拍次之第四行鹿臡在前醓醢次之加豆二實以稻雁稻左雁右簠實以稻簋實以黍登實以太羹鉶)
(實以羹加芼滑)良醖令帥其屬入實尊彛(蜼彛實以明水虎彛實以欝鬯太尊實以)
(汎齊山尊實以醴齊著尊實以盎齊犧尊實以醴齊象尊實沉齊各以一尊實明水壺尊三實玄酒三實三酒)
(明水玄酒皆在上)又實七祀配享功臣位禮饌(每位左二籩㮚在前鹿脯次之)
(右二豆菁菹在前鹿臡次之菹實以羊豕腥肉簠實以稷簋實以黍爵一象尊一實以祠祭法酒)太常
設燭於神位前又設大禮使以下行事執事官揖位於
東神門外如省牲之位設望燎位於瘞坎之南如省饌
之位所司陳異寳嘉瑞及伐國之寳於宫架之南東西
相向
政和五禮新儀卷九十七
