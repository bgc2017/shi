政和五禮新儀卷七十九
吉禮
祀靈星夀星儀
時日
齋戒
陳設
省饌
行事
時日
太常寺預於隔季以立秋後辰日祀靈星秋分日祀夀
星關太史局太史局以其日報太常寺恭酌訖具時日
散告
齋戒
前祀三日應行事執事官散齋二日治事如故宿於正
寢不弔喪問疾作樂判書刑殺文書决罰罪人及與穢
惡致齋一日其日質明赴齋宫惟祀事得行其餘悉禁
官給酒饌祀官已齋而闕者通攝行事
陳設
前祀二日儀鸞司設行事執事官次於壇壝門外量地
之宜光禄牽牲詣祠所及陳禮饌於獻官齋所東南太
常設省饌位版於禮饌之南北向監察御史在西東向
光禄丞太祝太官令在東西向北上祀日丑前五刻禮
直官贊者諸司職掌各服其服太常設神位席(以莞)太史
設神位版於壇上北方南向祝版於神位之右置於坫
次設祭器皆藉以席光禄寔之左八籩為三行以右為
上(第一行形鹽在前魚鱐次之第二行乾桃在前乾䕩乾棗次之第三行芡在前鹿脯榛實次之)右八
豆為三行以左為上(第一行芹菹在前筍菹次之第二行菁菹在前韮菹魚醢次之第三)
(行&KR0693;醢在前鹿臡醓醢次之)俎二一在籩前(實以羊熟十一體肩臂臑肫胳正脊一直脊一)
(横脊一長脅一短脅一代脅一皆二骨以並肩臂臑在上端肫胳在其下端脊脅在中)一在豆前
(實以豕熟十一體其載如羊)簠一簋一在籩豆二俎間簠在左簋在
右(簠實以稷簋實以黍)設犧尊三在壇上東南隅北向皆有坫加
勺冪為酌尊(一實明水為上尊餘實泛齊代以供内法酒)又設太尊二山尊
二在神位前(太尊一實泛齊山尊一實醴齊各以一尊實明水)著尊二犧尊二
象尊二壺尊六在壇下(著尊一實盎齊犧尊一實醍齊象尊一實沉齊餘實明水為上)
(尊壺尊三實玄酒三實三酒明水玄酒皆在上)俱北向西上加冪五齊三酒皆
設而不酌太尊設燭於神位前洗二於卯階東北向(盥洗)
(在東爵洗在西)罍在洗東加勺篚在洗西南肆寔以巾(若爵洗之篚則)
(又實以爵加坫)執罍篚者各位於其後又設揖位於卯階東獻
官在南北向監察御史太祝太官令在北南向西上積
柴於燎壇設望燎位於其北獻官在北南向監察御史
在西東向太祝在東南向(惟不設光禄丞大官令位)設獻官席位於
卯階之東西向監察御史席位於午階之南北向太祝
太官令位其後西上光禄丞席位於監察御史之東北
向又設監察御史位於壇上東向太祝位於壇上西向
太官令位於酌尊所北向
省饌
前祀一日行事執事官集獻官齋所肄儀太祝習讀祝
文及視神位版次贊者分引行事執事官詣省饌位(凡行)
(事執事官皆贊者引)立定贊者贊揖所司省饌具畢贊者曰省饌
訖揖訖俱還齋所次引監察御史詣厨省鑊視祭器滌
溉及視牲充腯乃還齋所未後一刻太官令帥宰人以
鸞刀割牲遂烹牲晡後有司帥其屬掃除壇之上下訖
還齋所
行事
祀日丑前五刻(行事用丑時一刻)獻官以下並赴壇所就次太
官令帥其屬實饌具畢次引光禄丞入詣午階之南席
位北向立贊者曰再拜光禄丞再拜升自卯階(凡行事執事官)
(升降皆自卯階)點視禮饌畢次引監察御史升壇點閱陳設糾
察不如儀者光禄丞還齋所餘官各服祭服次引行事
執事官詣卯階東揖位立定贊者贊揖次引監察御史
太祝太官令次引獻官各入就位太常升煙燔牲首贊
者曰再拜在位者皆再拜次引監察御史太祝太官令
俱升壇各就位立定次引獻官詣盥洗位北向立搢笏
盥手帨手執笏詣爵洗位搢笏洗爵拭爵以授執事者
執笏升詣酌尊所西向立執事者以爵授獻官獻官搢
笏執爵執尊者舉幂太官令酌犧尊之泛齋訖獻官以
爵授執事者執笏詣神位前北向立搢笏跪執事者以
爵授獻官獻官執爵三祭酒奠爵執笏俛伏興次引太
祝詣神位前東向搢笏跪讀祝文讀訖執笏興復位獻
官再拜訖降復位次引獻官詣望燎位有司詣神位前
取祝版置於燎柴次引監察御史太祝詣望燎位立定
贊者曰可燎火燎半柴引獻官以下詣卯階東揖位立
贊者贊禮畢揖訖退太官令帥其屬徹禮饌監察御史
詣壇監視收徹訖退
政和五禮新儀卷七十九
