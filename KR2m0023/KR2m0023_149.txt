政和五禮新儀卷一百四十三
賓禮
垂拱殿日參儀
垂拱殿皇帝將出宫讀奏目官以下横行序立如望參
儀東上閤門附内侍進班齊牌皇帝出宫守踏道行門
禁衛諸班親從迎駕自贊常起居皇帝御垂拱殿坐鳴
鞭讀奏目官宣贊引班對立舍人簿書官覺察失儀提
點使臣常起居(讀奏目官升降自東階)次知内侍省事以下(知内侍省)
(事以下起居訖於東朵殿侍立至三省樞密院升殿退)次御前忠佐馬步軍都軍
頭以下次行門指揮使起居如𫝊宣前殿不坐俟行門
指揮使起居訖引班對立舍人二員引三公以下文武
官分東西以次入三公左輔在儀石之北稍東太宰在
其南門下中書侍郎尚書左右丞又在其南吏部戶部
禮部尚書在儀石之南稍東侍郎在其南左散騎常侍
在禮部尚書之東給事中左諫議大夫在其南起居郎
又在其南(與起居舍人輪入)開封尹大司成在左諫議大夫之
東知同知入内内侍省事在大司成之東知客省事至
知西上閤門事在其南次簽書客省事至簽書西上閤
門事次閤門通事舍人次閤門祇候次看班祇候又在
其南殿中監在同知入内内侍省事之東殿中省少監
在其南次殿中丞次殿中省主簿又在其南六尚局管
勾官在殿中監之東典御在其南奉御又在其南太子
三師在六尚局管勾官之東(與執政官班齊)太子三少在其南
賓客詹事以下又在其南在内監臨并殿庭祇候應通
事中侍中衛左武大夫在吏部郎中南次武功大夫次
武功郎次敦武郎次從義忠訓成忠郎又在其南中亮
拱衛左武郎在左武大夫之東稍却每等重行異位並
北向西上三少右弼在儀石之北稍西少宰在其南知
同知簽書樞密院事又在其南兵部刑部工部尚書在
儀石之南稍西侍郎在其南右散騎常侍在工部尚書
之西中書舍人右諫議大夫在其南起居散舍人又在
其南御史大夫在右散騎常侍之西中丞在其南侍御
史又在其南觀文殿大學士學士資政殿大學士翰林
學士承旨翰林學士資政端明殿學士龍圖閣學士在
御史大夫之西(觀文殿學士資政殿大學士稍前觀文殿大學士又稍前)直學士在
其南侍制又在其南樞密都承旨在直學士之西承旨
又在其南在内監臨并殿庭祇應正侍中亮拱衛右武
大夫在兵部侍郎之南次武德大夫至武翼大夫次武
德郎至武翼郎次修武郎次秉義郎忠翊保義郎又在
其南翰林學士天文在保義郎之西中衛右武郎在右
武大夫之西稍却每等重行異位並北向東上宣贊舍
人在班前西向對立舍人在班前東向通班常起居訖
對立舍人西出(如連假三日以上及朔望俱假次日即大起居)三省樞密分東
西升殿奏事(三省樞密如不奏事至殿上侍立位即退)知東上閤門官以下
殿庭東侍立餘官分出次東上閤門官引親王就退位
(如大起居揖而出若殿上傳宣常起居即親王以下至馬步軍員僚並常起居)次殿前都指揮
使至諸軍副指揮使次開府儀同三司次殿前司諸軍
員僚次太尉次節度使(上將軍特恩内殿起居訖次節度使後入)次節度觀
察留後觀察使(特恩綴節度使班者稍却)次馬步軍都指揮使次諸
軍副指揮使次防禦團練使次刺史次宗室將軍以下(宗室)
(本班前别班入特恩綴别班者稍却)次駙馬都尉(係正任者依本班)次在内王府
官次見謝辭班絶知東上閤門官以下退如有進奉
宣贊舍人特南對立舍人引進奉西入對立定揖文武
躬員僚奏聖躬萬福贊各祇候員僚引進奉當殿過東
出宣贊對立舍人分東西出三省樞密及臣僚奏事訖
舍人一員立殿門屏東俟班退南階下直身奏閤門無
公事皇帝降座鳴鞭
政和五禮新儀卷一百四十三
