政和五禮新儀卷一百二十一
吉禮
釋奠文宣王儀
時日
齋戒
陳設
省饌
行事
時日
太常寺預於隔季以仲春上丁(仲秋上丁)釋奠至聖文宣王
關太史局以其日報太常寺參酌訖具時日散告
齋戒
前釋奠五日應行事執事官散齋三日治事如故宿於
正寝不弔喪問疾作樂判書刑殺文書决罰罪人及與
穢惡致齋二日(光禄少卿太官令齋一日)一日於本司(無本司者於太常齋舍質)
(明至齋所)惟釋奠事聽行其餘悉禁前一日質明並赴祠所
官給酒饌釋奠已齋而闕者通攝行事
陳設
前釋奠三日儀鸞司設行事執事官次於祠所前一日
光禄陳禮饌於殿之東南南向牽牲詣祠所太常設省
饌位於禮饌之南三獻官在南北向西上分奠官位於
其後監察御史在西南向光禄少卿太樂令奉禮郎太
祝太官令在東西向北上(凡奉禮郎以下位皆稍却)大晟設登歌之
樂於殿上前楹間稍南北向釋奠日丑前五刻禮直官
贊者諸司職掌各服其服太常設幣篚各於神位之左
(幣以白)祝版各於神位之右置於坫次設祭器皆藉以席
光禄實之(正位至聖文宣王配位兖國公顔回鄒國公孟軻舒王王安石)每位各左十
籩為三行以右為上(第一行乾䕩在前乾棗形鹽魚鱐次之第二行鹿脯在前榛實乾桃)
(次之第三行菱在前芡棃次之)右十豆為三行以左為上(第一行芹菹在前筍菹葵)
(菹菁菹次之第二行韭菹在前魚醢兔醢次之第三行豚拍在前鹿臡醓醢次之)爼二一在籩
前(實以豕腥七體其載如羊)又爼六在豆右為三重以北為上(第一重一)
(實以羊腥腸胃肺離肺一在上端刌肺三次之腸三胃三又次之一實以豕腥膚九横載第二重一實以羊熟)
(腸胃肺一實以豕熟膚其載如腥第三重一實以羊熟十一體肩臂臑肫胳正脊一直脊一横脊一長脇一短)
(脇一代脇一皆二骨以並肩臂臑在上端肫胳在下端脊脇在中一實以豕熟十一體其載如羊皆羊在左豕)
(在右)簠二簋二在籩豆外二爼閒簠在左簋在右(簠實以稻粱粱)
(在稻前簋實以黍稷稷在黍前)鉶三在籩豆間(一在前二在後實以羹加芼滑)登二一
在鉶前(實以大羹)一在籩左(實以肝膋)槃一在鉶後(實以毛血)設犧尊
四象尊四為二重在殿前楹間北向西上犧尊在前皆
有坫加勺幂為酌尊(犧尊一實明水為上尊餘實泛齊代以供内法酒初獻酌之象尊一)
(實明水為上尊餘實醴齊代以祠祭法酒亞終獻酌之)又設太尊二在神位前(著尊)
(一寔泛齊山尊一實醴齊各以一尊實明水)著尊二犧尊二象尊二壺尊六
在殿下(太尊一實盎齊犧尊一實醴齊象尊一實沉齊各以一尊實明水壺尊三實玄酒三實三酒明)
(水玄酒皆在上)俱北向西上加幂五齊三酒皆設而不酌藉以
席又設諸從祀位祭器每位各左二籩(栗在前鹿脯次之)右二
豆(菁菹在前鹿臡次之)爼一在籩豆間(實以羊豕腥肉)簠一在籩南(實以稷)
簋一在豆南(實以黍)爵一在籩豆之南两廡各設象尊二
(實以祠祭法酒)太常設燭於神位前洗二于東階之東(盥洗在東爵洗)
(在西)罍在洗東加勺篚在洗西南肆實以巾(若爵洗之篚則又實以爵)
(加坫)執罍篚者位于其後設揖位于南神門外三獻官在
西東向分奠官位于其後監察御史太樂令奉禮郎太
柷太官令在東西向俱北上開瘞坎于殿西北壬地方
深取足容物南出陛設望瘞位于瘞坎之南如省饌之
位(惟不設太官令位)又設三獻官席位于殿下東階之東西向
北上分奠官位于其後監察御史太樂令位于殿下之
南北向奉禮郎太祝太官令位其後俱西向光禄少卿
席位于監察御史之東陪位生員位其後俱北向西上
又設監察御史位于殿上樂虡之北在西東向奉禮郎
太祝在東西向北上大樂令于樂虡北太官令于酌尊
所俱北向
省饌
前釋奠一日行事執事官集初獻齋所肄儀太祝習讀
祝文及視幣次禮直官贊者分引行事執事官就省饌
位(凡初獻行事禮直官引饌官皆贊者引)立定禮直官贊揖所司省饌具
畢禮直官贊省饌畢揖訖俱還齋所未後一刻太官令
帥宰人以鸞刀割牲祝史以槃取毛血置于饌所遂烹
牲晡後有司帥其属掃除殿之内外訖還齋所
行事
釋奠日丑前五刻(行事春用丑時七刻秋用丑時一刻)初獻以下並赴祠
所就次太官令帥其属實饌具畢次引光禄少卿入就
殿下席位北向立贊者曰再拜光禄少卿再拜升自東
階(凡行事執事官升降皆自東階)點視禮饌畢次引監察御史升殿點
閱陳設糾察不如儀者(凡點視及點閱皆先詣正位)次樂正帥工人
升東階各入就位光禄少卿還齋所餘官各服祭服次
引行事執事官詣南神門外揖位立定禮直官稍前贊
有司謹具請贊揖次引大樂令先入就殿下席位北向
立贊者曰再拜大樂令再拜升殿就位次引監察御史
奉禮郎太祝太官令入就殿下席位北向立次引三獻
官入就殿下席位北向立禮直官稍前贊有司謹具請
行事凝安之樂作三成止贊者曰再拜在位者皆再拜
次引監察御史奉禮郎太祝太官令俱升殿各就位立
定次引初獻詣盥洗位同安之樂作(凡初獻升降行止皆作同安之樂)
至洗位北向立搢笏盥手帨手訖執笏升詣文宣王神
位前北向立樂止明安之樂作搢笏跪次引奉禮郎進
笏西向跪執事者以幣授奉禮郎奉禮郎奉幣授初獻
執笏興先詣兖國公神位前北向立初獻授幣奠訖執
笏俛伏興少退再拜次詣鄒國公神位次詣舒王位前
奠幣並如上儀樂止奉禮郎復位初獻將降階樂作復
位樂止少頃引初獻再詣盥洗位樂作至洗位北向立
搢笏盥手帨手執笏詣爵洗位北向立搢笏洗爵拭爵
以授執事者執笏升詣正位酌尊所西向立樂止成安
之樂作執事者以爵授初獻搢笏執爵執尊者舉幂太
官令酌犧尊之泛齊訖先詣兖國公酌尊所北向立初
獻以爵授執事者執笏詣文宣王神位前北向立搢笏
跪執事者以爵授初獻初獻執爵三祭酒奠爵執笏俛
伏興少立樂止次引太祝詣神位前東向搢笏跪讀祝
文讀訖執笏先詣兖國公神位前南向立初獻再拜次
詣配位每位行禮並如上儀太官令復詣正位酌尊所
太祝復位初獻將降階樂作復位樂止次引亞獻詣盥
洗位北向立搢笏盥手執笏詣爵洗位北向立搢笏洗
爵拭爵以授執事者執笏升詣文宣王位酌尊所西向
立成安之樂作執事者以爵授亞獻亞獻搢笏執爵執
事者舉幂太官令酌象尊之醴齊訖先詣兖國公位酌
尊所北向立亞獻以爵授執事者執笏升詣文宣王神
位前北向立搢笏跪執事者以爵授亞獻亞獻執爵三
祭酒奠爵執笏俛伏興少退再拜次詣每位行禮並如
上儀樂止降復位次引終獻詣洗升殿行禮並如亞獻
之儀降復位初亞獻將升引分奠官詣洗盥手帨手訖
分奠殿内及兩廡諸神位搢笏跪執爵三祭酒奠爵執
笏俛伏興再拜分奠訖俱降復位禮直官曰賜胙贊者
承傳曰賜胙再拜在位者皆再拜送神凝安之樂作一
成止次引三獻官詣望瘞位有司各詣神位前取幣祝
版置于瘞坎次引監察御史太樂令奉禮郎太祝詣望
瘞位立定禮直官曰可瘞寘土半坎(凡瘞皆先省視訖乃瘞)初獻
以下詣南神門外揖位立定禮直官贊禮畢揖訖退太
官令帥其属徹禮饌監察御史詣殿上監視收徹乃退
政和五禮新儀卷一百二十一
