政和五禮新儀卷二百一
嘉禮
垂拱殿曲宴儀
陳設
曲宴
陳設
前期殿中監帥其局尚舍張設垂拱殿門之内設御座
於殿上當中南向尚醖設御酒尊酒器於御座之東稍
北尚食設御茶牀於御座之西稍北有司設羣官酒尊
酒器於殿下又設羣官座三公三少左輔右弼太宰少
宰在御座之東稍南知樞密院事門下中書侍郎尚書
左右丞同知簽書樞密院事在其東次觀文殿大學士
太子三少觀文殿學士資政殿大學士六曹尚書翰林
學士資政端明殿學士閣學士左右散騎常侍(三少以下稍却)
(尚書以下又稍却)次開封尹六曹侍郎直學士又在東太子三
師在右丞之南侍御史大夫在散騎常侍之南中丞在
直學士之南各少空並面向北上親王使相在御座之
西稍南(使相稍却)次太尉次節度使次節度觀察留後觀察
使又在其西並東向北上(宗室在令官之上𬋩軍觀察以上不坐者為𬋩軍節度使)
(開宴即坐)
曲宴
皇帝視事畢東上閣門進呈坐圖訖舍人奏閣門無公
事皇帝降座鳴鞭入殿後閣諸司排當偹東上閣門附
内侍奏班齊皇帝出閣禁衛諸班親從迎駕奏聖躬萬
福皇帝升御座鳴鞭殿中監以下知同知入内内侍省
事知客省事以下知内侍省事以下帶御器械官六尚
局應奉官祗應武功大夫以下祗應諸司文臣闘班各
奏聖躬萬福訖各侍立祗應位次𬋩軍臣僚奏聖躬萬
福訖殿下侍立次分引三公至直學士以上親王使相
至觀察使以上分東西入詣殿庭横行北向立定班首
奏聖躬萬福舍人贊各就座再拜訖分引詣東西階升
殿席前相向立次教坊使以下常起居次看琖人謝升
殿次内侍進御茶牀殿侍酹酒訖東上閣門官詣御座
前躬奏班首姓名以下進酒舍人分引殿上臣僚横行
北向贊再拜舍人引班首稍前東上閣門官接引詣御
座東北向尚醖典御奉盤琖授班首奉御啟琖班首西
向立奉御以酒注於琖班首奉酒詣御座前躬進訖少
退虚跪興以盤授典御東上閣門官引退舍人接引復
位贊再拜舍人引班首稍前殿上臣僚席前相向立東
上閣門官接引詣御座東北向典御授盤俸詣御座前
西向立樂作皇帝飲訖舍人分引殿上臣僚横行北向
東上閣門官引班首接琖訖少退虛跪興授典御引退
舍人接引復贊再拜舍人贊贊各賜酒羣官俱再拜贊
各就座羣官皆立席後復贊就座羣官俱坐酒初行羣
官受酒次宰臣次百官皆作樂(後准此)尚食典御奉御進食
太官令設羣官食酒五行若宣示琖即隨所向東上閣
門官揖稱宣示琖躬贊就座若宣勸即立席後躬飲訖
贊再拜内侍舉御茶牀舍人引班首以下降階横行北
向再拜分班出次教坊使以下謝祗應再拜如賜祗應
臣僚茶酒並舍人逐班贊再拜東上閣門官側奏無事
皇帝降座鳴鞭侍衛還如来儀
政和五禮新儀卷二百一
