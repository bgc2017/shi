政和五禮新儀卷三十五
吉禮
皇帝祈榖祀上帝儀上
時日
齋戒
奏告
陳設
車駕自大慶殿詣青城
省牲器
奠玉幣
進熟
望燎
車駕還内
時日
前期降御扎以來年正月上辛祈穀祀上帝具時日散告
齋戒
前祀十日質明有司設行事執事及陪祠文武官位於
朝堂太宰刑部尚書在北南向太宰在左刑部尚書在
右(刑部尚書稍却)行事太宰左丞在南吏部戸部禮部尚書吏
部禮部侍郎大司樂光禄卿大樂令光禄丞在其南(凡設)
(大樂令光禄丞皆稍却如朝獻朝享即功臣獻官在光禄丞下)執事官又在其南俱北
向西上監察御史位二在西東向北上讀册舉册官奉
禮恊律郎太祝郊社太官令在東西向北上(奉禮郎以下位皆稍)
(却)又設陪祠文武百官位於行事官之南又設行事執
事及陪祠親王宗室位於太廟齋坊少宰刑部侍郎在
北南向少宰在左刑部侍郎在右(刑部侍郎稍却)亞終獻在南
北向西上親王及行事執事陪祠宗室在東西向北上
東上閤門御史臺太常寺以下分引羣官各就位(凡引行事)
(執事陪祠文武官立班即御史臺引殿中待御史一員先入就位)太宰讀誓於朝堂刑
部尚書涖之少宰讀誓於太廟齋坊刑部侍郎涖之誓
文曰來年正月某日上辛皇帝祈穀祀上帝(如朝獻朝享即云前)
(二日景靈宫前一日朝享太廟)各揚其職其或不恭國有常刑讀訖(内朝)
(常職事官奉禮即以下文官宣德即以下武官從義即以下先退)餘官並對拜訖退
皇帝散齋七日於别殿致齋三日(二日於大慶殿一日於青城如)
(朝獻朝享即一日於大慶殿一日於太廟一日於青城)凡散齋不弔喪問疾作樂
有司不奏刑殺文書致齋日前後殿不視事惟行祀事
前致齋一日殿中監帥其屬尚舍鋪御座於大慶殿當中
南向設御座之左右稍北又設西閣及齋室於殿後之
左右殿上前楹施簾致齋之日質明有司陳大駕鹵簿
於宣德門外尚輦陳平輦於垂拱殿廷文武百官俱就
次各服其服東上閤門奏請皇帝未後詣齋室通事舍
人等自下分引知樞密院事以下詣垂拱殿庭立班東
上閤門附内侍進班齊牌垂拱殿簾降皇帝乘輦出殿
上少駐輦官迎駕自贊常起居次宣輦官上殿簾卷鳴
鞭行門禁衞諸班親從迎駕自贊常起居次舍人先贊
知内侍省官以下常起居次樞密以下通班常起居贊
祗候引駕樞密知客省事以下至簽書東上閤門官分
左右立六尚局應奉官祗應通侍大夫以下武功大夫
以下並先退次管軍臣僚宣名常起居贊祗候引駕並
分左右前導輦降東階垂拱殿門外禁衞諸班親從自
贊常起居次行宫使御营巡檢一班常起居(如通侍大夫以下知)
(客省事以下武功大夫以下知内侍兩省帶御器械官充行宫使御营巡檢各歸本班)至大慶殿
後閣降輦入西閣大慶殿簾降前導官並就次易朝服
詣御榻前分左右侍立(知樞密院事簽書樞密院事在東西向北上同知樞密院事在)
(西東向左輔在知樞密院事之北贊拜東上閤門官一員又在其北並西向知客省事以下在簽書樞密院事)
(之南稍東西向北上簽書客省事以下又在其南稍却)通事舍人等分引行事執事
陪祠文武官各綪結佩入詣大慶殿庭立班舍人引禮
部侍郎奏請中嚴侍臣詣幄奉迎内外符寳郎奉寳先
陳於御榻之左右少頃引禮部侍郎奏外辦皇帝服通
天冠絳紗袍綪結佩出西閣乘輿稱警蹕侍衞如常儀
由西房至御榻西降輿皇帝即御座南向侍臣夾侍贊
拜東上閤門官於榻前贊樞密以下拜殿之上下應在
官皆再拜(東上閤門官贊拜訖轉身北向随拜訖面西贊各祗候)次禮直官引左
輔詣御座前俛伏跪奏稱左輔具官臣某言請皇帝降
座就齋室奏訖俛伏興還侍位(凡左輔奏請准此)皇帝降座乘
輿由東房入齋室侍臣各還所司直衞者如常儀通事
舍人分引行事執事陪祠文武官以次出(三省親王樞密宗室起居)
(問聖體並如上儀)應行事執事陪祠官及從升官並散齋七日
宿于正寢致齋三日各宿於其次(三省樞密院官各宿於本廳及都從官并)
(尚書侍郎分宿於秘書省堂侍後省餘官内庭有所司者各宿于中書司諸方客使許赴陪位者各宿于其次)
凡散齋治事如故惟不弔喪問疾作樂判書刑殺文書
决罰罪人及與穢惡致齋之日官給酒饌唯祀事得行
其餘悉禁與祀之官已齋而闕者通攝行事
奏告
前祀二日奏告太宗皇帝室如常告之儀
陳設
前祀三日殿中監帥其屬設大次於外壝東門之内道
北南向小次於午階之東西向儀鸞司設文武侍臣次
于大次之前隨地之宜行事陪祠官宗室及有司次於外
壝東門之外設東方南方客使次于文官之後西方北
方客使次于武官之後設饌幔于内壝東門之外道北
南向前祀二日郊社令帥其屬掃除壇之上下積柴于燎
壇光祿牽牲詣祠所大晟陳登歌之樂于壇上稍南北向
設宫架於壇南内壝之外立舞表于鄼綴之間前祀一
日太常設神位席太史設神位版上帝位於壇上北方
南向席以槀秸太宗皇帝位于壇上東方西向席以蒲
越(告潔畢權徹)奉祀郎禮直官設皇帝位版于壇下小次前
西向飲福位於壇下午階之西北向望燎位于柴壇之
北南向設爟火于望燎位之東南向(東西各六人)贊者設亞
終獻位於小次之南稍東西向大禮使太宰左丞在於
其南行事吏部禮部尚書吏部禮部侍郎光禄卿讀册
舉册官光禄丞位於大禮使之東(光禄丞稍却)奉禮郎摶黍
太祝郊社太官令位於小次之東北俱西向北上監察
御史位二一於壇下午階之西南一於子階之西北俱
東向恊律郎位二一於壇上樂虡之西北一於宫架之
西北俱東向大樂令位於登歌樂虡之北大司樂位於
宫架之北良醖令位于酌尊所俱北向又設陪祠文武官
位于執事者之南諸方客使在文官之南隨其方國光
禄陳牲於東壝門外西向祝史各位於牲後太常設省
牲位於牲西大禮使太宰左丞在南北向西上行事吏
部戸部禮部尚書吏部禮部侍郎大司樂光禄卿讀册
舉册官太樂令光禄丞奉禮恊律郎摶黍太祝郊社太
官令在北南向西上(凡設大樂令以下位皆稍却)監察御史在吏部
尚書之西異位稍却光禄陳禮饌於東壝門外道北南
向太常設省饌位版於禮饌之南大禮使太宰左丞在
南北向西上監察御史位二俱在西東向北上行事吏
部戸部禮部尚書吏部禮部侍郎大司樂光禄卿讀册
舉册官大樂令光禄丞奉禮郎恊律郎摶黍太祝郊社
太官令在東西向北上禮部帥其屬設祝册案於神位
之右司尊彛帥其屬設玉幣篚於酌尊所次設籩豆簠
簋之位每位皆左十有二籩右十有二豆俱為三行爼
三一在籩前二在豆后為二重登一在籩豆間簠一簋
一在籩豆外簠在左簋在右又設尊坫之位每位皆太
尊五山尊五為二重在壇上東南隅北向西上(配位設於正位)
(酒尊之東)太尊在山尊前皆有坫加勺冪為酌尊又太尊二
山尊二在神位前著尊二在壇下午階之西(配位設于壇下西階)
(之北)象尊二壺尊六在壇下午階之東(配位設于壇下南階之南)俱北
向西上(配位即東向北上)皆加冪設而不酌又設每位籩豆簠
簋俎各一於饌幔内設御洗二於壇下午階東南北向
(盥洗在東爵洗在西)罍在洗東加勺篚在洗西南肆寔以巾(若爵洗之)
(篚即又寔以爵加坫)設皇帝位於壇南北向内侍酌水位於洗東
執巾位於酌水内侍之北俱西向吏部侍郎位於爵洗
之西東向又設亞終獻盥洗爵洗於本位之南罍篚各
設於左右皆西向執罍篚者位其後祀日丑前五刻郊
社令與太史官屬各服其服升壇設上帝太上皇帝神
位版於壇上太府卿少府監帥其屬陳玉幣於篚(上帝以蒼)
(璧盛于匣幣皆以蒼配位不用玉)禮神之玉置於神位前燔玉加於幣
光禄卿帥其屬入實籩豆簠簋(籩三行以右為上第一行形鹽在前魚鱐糗餌)
(次之第二行榛實在前乾桃乾䕩乾棗次之第三行菱在前芡栗鹿脯次之豆三行以左為上第一行芹菹在)
(前筍菹葵菹菁菹次之第二行韭菹在前酏食魚醢兔醢次之第三行豚拍在前鹿臡醯醢次之簠實以稲簋)
(實以黍登實以太羹)太官令帥其屬入實俎(籩前一俎實以牛腥七體兩髀兩肩兩脅)
(并脊兩髀在兩端兩肩兩脅次之脊在中豆右之俎為二重以北為上第一重實以牛腥腸胃肺離肺一在上端刌)
(肺三次之腸三胃三又次之第二重實以牛熟腸胃肺其載如腥若配位即以東為上)良醢令帥
其屬入實尊(太尊實以泛齊山尊實以醴齊著尊實以盎齊犧尊實以醍齊象尊實以沉齊各以)
(一尊實明水壺尊三實玄酒三實三酒明水玄酒皆在上)太常設燭於神位前又設
大禮使以下行事執事官揖位於卯階之東内壝外如
省牲位所司陳異寳嘉瑞及伐國之寳於宫架之南東
西相向
政和五禮新儀卷三十五
