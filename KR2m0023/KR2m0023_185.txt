政和五禮新儀卷一百七十九
嘉禮
庶人昏儀
納采問名
納吉
納成請期
親迎
見祖禰
見舅姑
醴婦
饗送者
納采問名
其日媒氏至女氏門掌事者設禰位于廳事南向(非南向者)
(随所向餘放此)主人受禮于神位前迎媒氏于門外主人揖入
媒氏報揖從入主人升東階媒氏升西階(非東西階者主人升左媒)
(氏升右餘放此)對揖訖俱即座從者以鴈陳于階(三舍生無鴈者並聽用羊)
(庶人聽以雉及鳩鶩代下准此)媒氏曰吾子將修好于某某獲預將事
敢請納采主人曰某之子弗閑於姆訓敢不拜嘉媒氏
曰將加卜筮敢問名主人以函書授媒氏(稱某第幾女年若干)媒
氏將出主人曰敢禮從者媒氏曰敢辭主人曰敢固請
禮訖媒氏出主人送于門外
納吉
其日媒氏至女氏門掌事者設神位如初主人受禮如
納采之儀迎媒氏于門外主人揖入媒氏報揖從入主
人升東階媒氏升西階對揖訖俱即座從者以鴈陳于
階媒氏曰稽諸龜筮牧卜曰吉使某以告主人曰龜筮
協從其曷敢辭餘如問名之儀
納成請期
其日媒氏至女氏門掌事者設神位如初主人受禮如
納吉之儀迎媒氏于門外媒氏執函書主人揖入媒氏
報揖從入持禮物者從其後(函書如常儀書其物之數玄帛三纁帛二不及者聽)
主人升東階媒氏升西階對揖訖俱即座從者以禮物
陳于階媒氏曰吾子既修好于某某使某請納成(上某謂壻)
(父下某謂媒氏)媒氏以函書授主人主人曰備物者敢不重拜
主人復書以授媒氏媒氏復致命曰某使某請吉日主
人曰某固聽命媒氏曰請以某甲子主人曰敢不承命
餘如納吉禮
親迎(有故聽以媒氏往迎)
質明掌事者設禰位于廳東間南向壻之父服其服北
面再拜祝曰某子某名年若干禮宜有室娉某氏第幾
女以某日親迎敢告子將行父坐于廳事中間南向子
服其服(三舍生及品官子孫假九品餘並帛衫衣折上巾)立于父位之西少南
東向贊者注酒于醆授子子再拜跪受贊者又以饌設
于位前子舉酒興即座飲食訖降再拜進立于父位前
父命之曰釐爾内治往求爾匹子再拜曰敢不奉命又
再拜訖降出初昏掌事者設酒及饌于室中置二醆于
盤壻服其服(如前所服)至女氏家贊者引就次掌事者設禰
位主人受禮如請期之儀(主人謂女父)女盛服立于房中父
升階立于房外之東西向(非南向者各随其所向立于門外之左餘倣此)贊者
注酒於醆授女女再拜受醆贊者又以饌設于位前女
即座飲酒訖降再拜父降立于東階下賓出次(賓謂壻)主
人迎于門揖賓入賓報揖從入主人及諸親與壻婦各
以次序分立于後(非南向者各随所向分左右尊卑序立)立定贊者引婦
進詣庭中北面再拜訖復位主人升自東階詣神位前
上香祭酒再拜祝曰某子某(子名)聘某王第幾女宗姬(族姬)
(即云族姬)以某日來婦敢率以見主人降自西階復位贊者
曰拜主人以下降階再拜訖退
見舅姑
其日婦服其服至寢門外贊者設舅姑位于堂上東西
相向舅位于東姑位于西俱即座贊者引婦奉棗栗自
寢門入立于庭再拜訖升自西階置于舅位前贊者進
徹以東婦降階又再拜次又奉腵脩再拜訖(腵修婦從者執俟于)
(階下)升自西階置于姑位前贊受以東婦降階又再拜次
醴婦如别儀
醴婦
見舅姑禮畢贊禮者設醴婦位于姑位之北少西東向
婦升階立于位之西贊者注酒于醆詣婦位前西向立
又贊者以饌設於位前婦再拜受醆即座飲食畢降階
俱再拜訖退
饗送者
其日掌事者預于廳事對設主人及衆賓位賓至主人
降迎揖賓以入主人升東階賓升西階進詣兩楹間相
對各再拜訖暨送者俱即座具酒饌如常儀會訖賓主
俱興掌事者奉幣以授主人主人以授賓賓降自西階
從者受幣賓退主人送于門外若女賓送者則主婦會
于寝亦有幣餘如丈夫禮
政和正禮新儀卷一百七十九
