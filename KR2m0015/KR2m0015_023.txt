欽定四庫全書
皇朝文獻通考卷二十三
職役考(三)
雍正元年山東挑濬運河免派河夫巡撫黃炳奉
諭旨運道淺阻舊例撥派民夫挑淺濟運朕思連年薄收
百姓困苦未必堪此重役將來流亡日多民生日蹙深
為可憫古人救荒之策有大興工作以濟民食者不若
竟動正項錢糧雇募民夫給以工食挑濬運河則應募
既多散者復聚民資工食稍延殘喘民心鼓舞工程易
就運道早通於興役之中即寓賑濟之意莫便於此
又嚴禁各衙門書辦缺主凡經制書役年滿缺出
該管官在現充書識内僉點更替其弊也老吏把
持所管止令新役出名任事而操縱夤緣仍屬老
吏或索取租銀謂之缺主雖律有明禁無能斥革
者至是都察院奉
諭旨各衙門募設書辦不過令其繕寫文書收貯檔案為
日既久熟於作弊已經考滿復改姓換名竄入别部奸
弊叢生更有一等缺主名色掌握一司之事盤踞其中
交通賄賂上下朋奸書辦尚有更換缺主總無改移子
孫世業遂成積蠧自後書辦五年考滿各部院堂司官
查明勒令回籍聽選如有逗遛不歸者飭令五城司坊
官稽查遣逐其缺主倚恃勢力抗違潛匿者即參究押
解回籍各部院一年一次保結具奏倘仍有潛居京師
者出結之大臣官員一併治罪尋有奏言浙江藩司衙
門有通供一缺父子兄弟相傳錢糧盡歸掌握又
學院則有掌案鹽差則有長接把持一切與缺主
無異請永遠禁革乃下部通行直省一併嚴革其
大小衙門胥役俱令五年為滿改業歸農如年滿
不退更名復役或父出子入或改充别衙門併革
役復入者俱照例治罪
又禁止州縣官藉欽差公費名色私派里民
禁止虚冒河夫之弊沿河州縣各有額設河夫凡
濬淺築隄巡防補葺修搶擁護皆資其力管夫河
官間有侵蝕河夫工食者僅設夫頭數人其餘則
臨時雇募鄉民充之不諳工程往往致誤
世宗憲皇帝夙聞其弊
諭工部行令總河巡撫嚴飭河道不時稽查禁絶虚冒違
者罪之
二年令州縣歲舉老農給予頂帶先是元年
恩詔農民有勤於耕種務本力作者令地方官不時加獎以
示鼔勵是歲又奉
諭旨勸課農事於每鄉中擇一二老農之勤勞作苦者優
其奬賞又
諭朕惟四民以士為首農次之工商其下也漢有力田孝
悌之科而市井子孫不得士宦重農抑末之意庶為近
古士子讀書砥行學成用世國家榮之以爵禄而農民
勤勞作苦手腁足胝以供租賦養父母育妻子其敦龐
淳樸之行豈惟工賈不逮亦非不肖士人之所能及雖
榮寵非其所慕而奬賞要當有加其令州縣有司擇老
農之勤勞儉樸身無過舉者歲舉一人給以八品頂𢃄
榮身以示鼓勵四年以四川開墾田地民苗不知開墾
之法部臣議令於在川居住湖廣江西之民選擇
老農給以衣食令其開墾俾民苗學習俟有成效
題給頂帶送歸原籍七年廣西布政司張元懷言
老農一歲一舉品秩似屬易邀請嗣後三年一舉
行從之
又定揀選民壯之制各省州縣例設民壯五十名
每不足額數餘亦僅供雜役刑部尚書勵廷儀奏
請團練民壯令各州縣揀選民間壯丁務足額數
實給工食分派學習鳥鎗手二十名弓箭手二十
名長鎗手十名選其尤壯者各一人點充頭役
不時操練務使技藝嫻熟皆堪應用奉行不力者罪
之至六年因山東濟寧州盗傷官弁議給各官防
護之人部臣言州縣額設民壯又有捕役皂快人
等防護未嘗無人因州縣官視為具文不加操練卒
然有事即畏避潛藏請於各州縣壯丁内挑選壯
健能軍器者二十人用為長隨以資防護兩司官
給與五十名道府四十名同知通判二十五名總
於州縣壯丁内揀送州縣佐貳官酌給四五名即
在本州縣揀選每名歲給工食銀六兩不扣荒缺
尋以編修吳應棻言州縣民壯多寡不一因各官
派撥為隨身健丁以致衝繁之地不敷差遣請將
衝繁州縣之民壯停其派撥下部議從之其後復
經裁減存設不一皆為經制先是江南撫臣嘗言
州縣捕盗設有捕快一役不載經制全書並無工
食充此役者率皆市井無賴承緝盗賊每多縱盗
扳良之弊請一概革除其緝拏之責宜任民壯以
專責成尋議各州縣馬快僅有八名實屬不敷請
以民壯合為一役名曰壯快一體操練分班巡緝
從之
(臣)等謹案捕快一項其役頗賤其責實重蓋良善
之民所不能為者盗賊蹤跡詭秘性情兇悍州縣
專役捕緝乃可擒獲其捕盗有限輕則加以扑責
重則質其妻子能獲要盗賞亦隨之大抵捕役不
可廢令民壯協助之為宜耳
又禁革各衙門掛名吏役直省大小衙門吏役向
有掛名一項臣僚條奏有陳其弊者略言文職大
小各衙門除正身吏役貼寫幫差人等外皆掛名
吏役其數甚多其名在官實不當差不過指稱名
色躱避差徭且有不肖之徒借端生事欺壓良民
况前次掛名假冒食糧兵丁之類盡行革除彼游
惰已久豈甘奉令守法必將謀入衙門又復為掛
名之吏胥差役亦未可知請將此掛名吏役槩行
革除部議允行又條奏内有言直省督撫司道衙
門俱有經制吏役緣康熙十三年間督撫有添設
儲將旗令傳宣材官等名目司道亦加增一倍雖
經禁革白役不無明除暗附之弊府廳州縣等衙
門或一吏而兩人分頂或一差而數人共當背地
營私小民受害更有吏員一項五年期滿考給職
銜乃竟有從未服役一日賄賂捏名倒提年月遂
假衣頂出入公門武斷鄉曲請嚴加裁汰違者治
罪亦下部議准通飭行之
又禁各省門差之弊各省文武衙門各有額設夫
役例不得濫派時條奏内有以門差為言者略謂
北五省文武衙門每晩各派更夫三四十名不等
又茶夫火夫燈夫一月一輪或十數名或八九名
不等凡各官出入需用摃夫多至百餘名皆挨戶
輪當城市鄉村無一得免曰門差查文職衙門有
民壯門子武職衙門有巡兵伴當摃夫文有各班
差役武有步兵原資差遣何以復累民間枵腹應
差週而復始稍有遲悞即受刑責積弊宜禁下部
議如所奏通行禁止
又定社倉法設正副社長以司倉事先是既立社
倉令本鄉之人管理日久弊生官民多受其累至
是奉
特旨申飭因定社倉之法令地方官開誠勸諭不得苛派
以滋煩擾所捐之數立冊登明不拘升斗積少成
多每社設正副社長擇立品端方家道殷實者二
人為之果能出納有法鄉里推服按年給賞十年
無過令督撫題請給以八品頂帶徇縱者即行革
懲侵蝕者按律治罪其代給每年收息二斗俟息
已二倍於本止收息一斗社長預於四月上旬申
報給貸定期支散十月上旬申報受納臨放時願
借者先報社長州縣計口給發交納時社長先行
示期依限完納其冊籍之登記每社設用印官簿
二本一社長收執一州縣存查登載數目毋得互
異其存官一本夏則五月申繳至秋領出冬則十
月申繳至春領出毋許遲延以滋弊竇每事畢州
縣社長將本數申報上司如有地方官抑勒那借
強賣侵蝕者許社長呈告上司參處尋以督撫陳
奏屢加申飭令按鄉分社公舉倉正倉副經管又
令於正副社長之外再公舉一身家殷實者總司
其事令其不時稽查如有欺隠責令賠償果能使
倉儲充牣准給
恩典以示鼓勵其所需一切紙張筆墨人工飯食或行勸
輸或撥罰項以充其用不許濫行科斂致滋擾累
又嚴禁河南河工派累里民河南河工買草辦運
及搶工夫役州縣俱派里民奉
諭嚴飭督撫諸大吏禁革其弊
又禁革江西里長催頭江西巡撫裴&KR0973;度奉
諭旨地丁錢糧百姓自行投納此定例也聞江西省用里
民催收每里十甲輪遞值年名曰里長催頭小民充者
有經催之責既不免奸胥之需索而經年奔走曠農失
業擾民實甚須即查明通行裁革若慮裁革里長輸納
不前亦當另設催徵之法或止令十甲輪催花戶各自
完納庶為近便務須斟酌盡善無滋民累以廣惠愛元
元之意
又禁止直省大小衙門各項科派累民之弊直省
衙門派累里下錮習已久時臣僚條奏有言其弊
者略言各省大小衙門遇有公事需用物件無不
出自民間在潔己愛民者給發官價採買仍不累
及小民而貪鄙之員則恣行科派凡一應工料食
物器皿等項有一項設立一項總甲支值官府名
為當官所有需用之物票著總甲從各舖刻期即
繳因而總甲串通奸胥蠧役以當官為名從中漁
利或借端多派運回私室或指官嚇詐婪財入已
即發官價亦必低潮折扣十不償五奉法小民惟
有隠忍更有甚者百工技藝傭工人等多係貧苦
之家缺一日之工即少一日之食而官府㒺恤民
艱凡工作匠役亦必設立總甲派定當官某月則
某人當某衙門以次輪轉伺候督工則呵叱鞭笞
工食則遲延短少因而總甲胥役設立貼差名色
其有不願赴官者勒令出銀幫貼官符一出差役
紛馳魚肉小民莫此為甚請
勅諭各省督撫嚴行禁止奉
諭旨大學士議奏尋議上如所條奏將設立總甲出票官
買派工伺候嚴行禁止務照時價工價給與舖戶工
役違者指名題參從重治罪又内閣學士巴錫奏
言整飭州縣先宜革除陋規如派催里長有茶
果之名編審有酬勞之例迎春鄉飲均有謝禮應
嚴行禁革部議從之九年奉天府尹楊超曾疏言
奉天各屬從前一切公務皆取給里下總計一歲
之科派多於正額之錢糧如遇奏銷編審大計自
府尹以至知縣衙門均有陋規名為造冊之費科
歲考試自府丞以至知縣衙門亦有陋規名為考
試之費至大小官員到任陋規多端俱行攤派更
或衙蠧里書從中指一派十侵收包攬臣已嚴飭
各屬勒碑永禁並令嗣後徹底澄清不許絲毫派
累得
旨將所奏宣示於外令奉天官吏人等永遠遵行
四年嚴飭力行保甲定保正甲長牌頭賞罰及選
立族正之例自康熙四十七年整飭保甲之後奉
行既久往往有名無實是歲奉
諭旨弭盗之法莫良於保甲乃地方官憚其煩難視為故
套奉行不實稽查不嚴又有藉稱村落畸零難編排甲
至各邊省更藉稱土苗雜處不便比照内地者此甚不
然村莊雖小即數家亦可編為一甲熟苗熟獞即可編
入齊民苟有實心自有實效嗣後督撫及州縣以上各
官不實力奉行者作何嚴加處分保正甲長及同甲之
人能據實舉首者作何奬賞隠匿者作何分别治罪九
卿詳議具奏尋議已行之法照例飭行地方各官不實
力奉行處以降調如村落畸零戶不及數者即就
其少數編之至熟苗熟獞已經向化令地方官一
體編排保甲如保正甲長牌頭果能實力查訪據
實舉首者照捕役獲盗過半之例酌量奬賞如瞻
徇隠匿者即酌量懲警如有堡子村莊聚族滿百
人以上保甲不能徧查者揀選族中人品剛方素
為闔族敬憚之人立為族正如有匪類報官究治
徇情隠匿者與保甲一體治罪
又令江西浙江福建棚民廣東寮戶照保甲之法
一體編查先是申嚴保甲已議苗獞一體編排其苗
中保甲謂之合樁除隔省及生苗地方或村寨相
遠者不必合樁外村寨附近之處皆令合樁互相
防守尋議江西浙江福建三省各山縣内向有民
人搭棚居住以種麻種箐開爐煽鐵造紙做菰等
項為業其間土著甚多亦有隣省失業之人流寓
令各該督撫將現在各縣棚民照保甲之例每年
照戶編查責成地主并保甲長出具保結州縣官
據册稽查倘住居星散不論棚數多寡自為一甲
互相稽查内有棚民已置産業并認糧承納入籍
者俱編入土著一體當差至一邑中有四五百戶
以及一千戶以上者即於棚居鄉壯中揀選保甲
長承充巡查如棚民内有窩匪姦盗等事地主并
保甲長不行首告連坐治罪能首獲者照例優賞
又議廣東省山多田少窮民入山搭寮取香木舂
粉砍柴燒炭自食其力令各州縣將山内各厰照
保甲之法一例編查每寮給牌一張令通寮之人
互相保結再於一寮之内擇老成謹慎有妻室之
人點為寮長寮戶悉聽鈐東倘有窩藏奸宄等弊
寮長及互結之人報官究治容隠不報發覺連坐
寮長照總甲例治罪
六年定州縣額設仵作名數并賞給之例仵作一
役載在經制全書人命重情賴以相驗虛實所關
甚重充此役者皆預先學習講究久之始能無誤
直省州縣或有或無雍正三年刑部條奏令各省
督撫飭查額設名數又以仵作止有治罪之條並
無奬賞之例無以示鼓勵嗣後有三年無弊者并議
賞給尋據各督撫前後咨覆刑部彙奏大州縣額
設三名中州縣二名小州縣一名仍各再募一二
名令其跟隨學習預備頂補各給洗冤錄一本選
委明白刑書一名為之逐細講解務使曉暢熟習
當場無誤將各州縣皂隸裁去數名以其工食分
别撥給資其養贍三年果無情弊免其本身徭役
若有暗昧難明之案果能檢驗得法洗雪沉冤者
另給賞銀以示鼔勵有弊者照例治罪奉
旨依議仵作三年無弊事繁之州縣賞銀十兩稍簡者賞
銀六兩最簡者賞銀四兩永著為例至乾隆五年奉
諭旨州縣設立仵作因係命案所關故從前定例甚詳
並曾蒙
世宗憲皇帝諭旨將仵作三年無弊者賞給銀兩以示鼔
勵凡以慎重民命至為周悉乃近年以來聞外省
並不實力奉行照額募補惟藉隣封調取應用以致
命案遲延拖累相驗未能明確此固州縣之怠忽亦
該管上司不能留心查察之故著各該督撫嚴飭查
明未設之州縣即行勒限募補悉遵定例辦理嗣後若
各州縣仍然忽視督撫不行查參應如何分别定以處
分之處交部定議具奏尋議州縣官仍然忽視者降
二級調用道府以上官罰俸有差
又禁止擅用驛夫奉
諭旨各省驛站夫役原以備公事之用國家歲費帑金本
欲使州縣無賠累之苦民間無差派之擾官民並受其
福也但聞各省往來人員有不應用驛夫而擅自動用
者該管之人或畏其威勢而不敢不應或迫於情面而
不得不應積習相沿驟難禁止地方夫役並受擾累嗣
後倘有違例妄索者照例治罪
又禁止四川跳甲插花之弊戶部等衙門議覆奉
差四川之給事中等條奏事宜内一條言從前川
省差徭繁重保甲人役或按月支應或按里分派
數鄉之人夾雜一處名為跳甲插花其弊無窮今
雜辦差徭悉蒙除免豈可任其仍沿舊習應行禁
止以息擾累從之
七年禁止鄉紳奴僕充當書役侍講學士俞兆晟
奏言鄉紳奴僕不宜令充書役下部議奏言各大
小衙門書役定例俱止許農民承充但積習相沿
多有鄉紳家僕夤緣充當此輩皆粗通書算熟習
規矩又能先意承旨曲意趨逢使本官受其蒙蔽
以致諸事朋比作奸上下扶同種種為害甚為可
惡應如所請令該督撫詳查革除永為定例
八年以各省大員不能約束書吏胥役
特諭訓飭
諭旨朕聞有數省督撫藩臬不能約束書胥者其胥役人
等狐假虎威無惡不作而督撫衙門為尤甚其名有内
外班之分内班總管案件外班傳遞信息朋比作奸種
種嚇詐飽其貪壑則改重為輕拂其所欲則批駁不已
至於承舍旗牌等名皆自號為差官該督撫給票差遣
亦用差官字樣而通省吏民遂莫不以差官目之平日
踞坐班房包攬詞狀每於府州縣官謁見督撫之便私
行囑託濫准枉斷及差往他處則肩輿逾分馬掛胸纓
儼然官長沿途拜會有司需索夫馬餽送此輩狡猾性
成或以小忠小信趨奉本官得其歡心間或諉其訪察
屬員事跡則假公濟私作威作福其害更不可言矣從
來胥吏之為患有關吏治在精明廉察之督撫自能覺
照而防範之而庸懦之督撫為所欺而不知受其累而
不悟者正不少也又如藩司掌通省之錢糧臬司掌通
省之刑名不得不仗熟練之書吏為之辦理而其中百弊
叢生舞文弄法之處不可悉數朕素知此輩之情狀已
經定例嚴申禁約今再行訓飭是在督撫藩臬等約束
於平時訪察於臨事不因熟悉條例而輕聽其言不因
善承使令而誤墮其術秉公駕馭用意防閑一有見聞
即加懲治不存姑息之見不留回護之心如此則若輩
雖欲舞弊而不能雖欲玩法而不敢矣
又加增四川雲貴等地方民夫脚價時以烏蒙用
兵役民轉餉給與脚價間有不敷奉
諭旨烏蒙逆蠻不法雲貴四川現在用兵征勦聞川省之永
寧建昌地方山路﨑嶇所用軍糧皆須民人背負方能
運送非若坦途之可以車馬䭾載也舊例每糧一石運
送百里給與脚價一錢而民夫一名止能背負米糧三
斗百里之程須行二日是百姓一日之所得無幾未足
供其日用之資著該撫即行確查凡川省有山路險峻
之處運送軍糧須用人力與永寧建昌相類者著將脚
價速議加增一面奏聞一面即行給發其他雲貴等省
若有似此之處亦著該督撫確查增添仍一面奏聞該
地方有司務當實力禁止侵冒等弊使力役之民實沾
恩澤
九年令江南蘇州踹坊設立坊總甲長南北商販
青藍布疋俱於蘇郡染造踹坊多至四百餘處踹
匠不下萬有餘人時浙江總督李衞節制江南因
陳地方營制事宜言此等踹匠多係單身烏合防
範宜嚴請照保甲之法設立甲長與原設坊總互
相稽查部議從之
又令甘肅回民通編保甲選掌教人以資稽查巡
撫許容奏言甘肅回民居住之處應令地方官編
為保甲除設立牌頭甲長保正外選其中殷實老
成者充為掌教如人戶多者再選一人為副不時
稽查所管回民一年之内並無匪盗等事者酌給
花紅以示鼓勵下部議從之
十二年裁減直省民壯額數先是河東總督田文
鏡奏言州縣額設民壯内撥給司道府廳佐貳衙
門不過隨從並無差使各官公所俱在州縣境内
可資捍禦無俟分派各衙門再各州縣所設民壯
亦不必皆用五十名之多除省城首府所屬大縣
仍給五十名外其别府屬極衝之州縣酌存四十
名次衝三十五名簡僻三十名亦已敷用請將司
道府廳佐雜等衙門民壯盡行裁汰仍歸里甲編
管惟是民壯有修飾器械製辦火藥等費每名給
銀六兩實屬不敷請即以裁汰所餘工食每名增
給二兩以作器具之資專心學習責令營員訓練
拔入營伍俾有進身之階經大學士議覆奉
諭旨大學士等稱直省不可一槩而論所奏亦是若各省
中有可以照河東舉行者著該督撫酌量具奏至是大
學士等再議各按所奏裁其冗設存其應用又以裁
減所餘工食酌養餘丁下部通行為例
皇朝文獻通考卷二十三
