皇朝文獻通考總目
田賦考(凡十二卷)
卷一(至)卷十二
錢幣考(凡六卷)
卷十三(至)卷十八
戶口考(凡二卷)
卷十九(至)卷二十
職役考(凡五卷)
卷二十一(至)卷二十五
征𣙜考(凡六卷)
卷二十六(至)卷三十一
市糴考(凡六卷)
卷三十二(至)卷三十七
土貢考(凡一卷)
卷三十八
國用考(凡八卷)
卷三十九(至)卷四十六
選舉考(凡十六卷)
卷四十七(至)卷六十二
學校考(凡十四卷)
卷六十三(至)卷七十六
職官考(凡十四卷)
卷七十七(至)卷九十
郊社考(凡十四卷)
卷九十一(至)卷一百四
羣祀考(凡二卷)
卷一百五(至)卷一百六
宗廟考(凡十二卷)
卷一百七至卷一百十八
羣廟考(凡六卷)
卷一百十九(至)卷一百二十四
王禮考(凡三十卷)
卷一百二十五(至)卷一百五十四
樂考(凡二十四卷)
卷一百五十五(至)卷一百七十八
兵考(凡十六卷)
卷一百七十九(至)卷一百九十四
刑考(凡十六卷)
卷一百九十五(至)卷二百十
經籍考(凡二十八卷)
卷二百十一(至)卷二百三十八
帝系考(凡七卷)
卷二百三十九(至)卷二百四十五
封建考(凡十卷)
卷二百四十六(至)卷二百五十五
象緯考(凡十二卷)
卷二百五十六(至)卷二百六十七
物異考(凡一卷)
卷二百六十八
輿地考(凡二十四卷)
卷二百六十九(至)卷二百九十二
四裔考(凡八卷)
卷二百九十三(至)卷三百
(臣)等謹按
皇朝通考三百卷乾隆十二年奉
勅撰初與續文獻通考共為一編乾隆二十六年
以前朝舊事例用平書而述
昭代之典章錄
列朝之
詔諭
尊稱
鴻號禮應敬謹抬行體例迥殊難于畫一遂
命自
開國以後自為一書其續通典續通志皆古今分帙
即用此書之例也其二十四門初亦仍馬氏
之目嗣以
宗廟考中用馬氏舊例附錄羣廟因而載入
勅建諸祠仰蒙
睿鑒周詳
綸音訓示申明禮制釐定典章載筆諸臣始共知
尊卑有分名實難淆恍然于踵謬沿訛之失
乃恪遵
諭旨分立羣廟一門又推廣義例於郊社門内分
羣祀一門增為二十六門其子目於田賦增
八旗田制錢幣增銀色銀直及回部普兒戶
口增八旗壯丁土貢增外藩學校增八旗官
學宗廟增安奉
聖容之禮封建增蒙古王公皆遵今制所有而加
於市糴刪均輸和買和糴選舉刪童子科兵
考刪車戰皆以今制所無而省在馬考所叙
宋事雖以世家遺蔭多識舊聞然計其編摩
實在入元以後故典章放失疎略不詳今則
聖
聖相承功成文煥
實錄
記注具錄于史官公牘奏章全掌于籍氏每事皆
尋源竟委賅括無遺故卷帙繁富與馬氏原
本相埒夫尚書兼陳四代而周書為多禮記
亦兼述三王而周禮尤備蓋監殷監夏百度
修明文獻足徵蒐羅自廣有不必求博而自
博者矣
皇朝文獻通考總目
欽定四庫全書
皇朝文獻通考凡例
一是編恭載
國朝體國經野規模宏遠
列聖奎章宸翰照耀簡編
皇上聖訓及
御製詩文凡有關典章政治悉依類備書冠於各篇之
首用示
典則昭垂為萬代致治保邦之成式
一我
朝田賦之制自
世祖章皇帝除明季加派之弊定賦役全書嗣是
列聖相承勤恤民隠蠲浮賦慎丈量所定科則至詳至當
至八旗王公以下各有莊屯田地其圈揆之制交
糧之額載在會典謹備書以彰
昭代之洪規焉
一自
國家龍興東土創鑄錢文以資民用嗣是寳泉寳源
之設輕重協宜圜函精好各省局鑪座或設或停
隨時調劑邇者西陲底定復頒錢式於回部各城
開鑄乾隆通寳錢俾荒服之氓咸昭法守按馬考
叙錢幣以刀布為下則秦漢以後皮幣龜貝皆滯
于行使兩宋兼用楮幣其制起於交子會子元明
則沿用寳鈔
國家錢貨充盈無藉鈔法之用故順治年間雖暫時
行用旋即停止則有錢無幣實為我
朝良法若白金之用始于漢武之白選六朝迄唐交
廣之域兼用金銀金時鑄銀名承安寳貨此以銀
為幣之始前明中葉始令税糧得收納白金其用
益廣我
朝銀錢兼權為上下通行之幣兹纂於銀色之高下
銀直之輕重均按類備載
一馬考戶口一門備載歷代戶口丁中賦役附以
奴婢我
國家初立編審法以稽人民之數後定為五年一舉
丁增而賦亦隨之
聖祖特頒恩詔自康熙五十年以後滋生人丁永不加賦
其直省丁徭多寡不等沿明代之舊有分三等九
則者有一條鞭徵者有丁隨地派者有丁隨丁派
者後皆次第改隨地派俾無業之民永免催科之
累至八旗壯丁日益繁庶編審之規載於會典謹
備書以昭豐鎬之隆
一續文獻通考内市糴考因宋元猶沿市易司平
凖庫之遺是以仍依舊目編列今則通商惠工至
周至悉並無所謂均輸和買和糴之事自合刪去
舊目悉依
昭代實政按年謹書較若畫一
一外夷職貢馬考並未詳載我
朝肇基東土德威遠播漠南蒙古諸部歸附最先嗣
是東至朝鮮西至番藏朔南暨訖奔走偕來莫不
測海占風享王畢至
皇上布昭聖武用迪
前光平定凖回兩部拓地二萬餘里並令歲輸貢賦他若
左右哈薩克東西布嚕特諸藩亦俱稽顙來朝奉
表入貢邇者兩金川底定土司等分班入覲人無
定員物無定額總期于厚往薄來綏靖邊隅實為
亘古所未有兹纂於中土貢物謹遵戶工兩部則
例其需用物件悉由各直省地方官支欵置辦者
具列于篇至外藩諸國梯航所屆效悃輸忱度越
千古敬稽成例依類備陳以見
大一統之治云
一馬端臨選舉考内有童子科一門我
朝人崇實學並無童子科之設無從載入謹刪除不
列
一我
朝雅化作人首崇學校自宗室以逮八旗京邑以達
直省下逮重譯要荒靡不漸仁摩義因地因人俾
之講肄有業跅弛有禁至於明考校之條申衡取
之例定制義之凖革沿襲之弊選教職以慎司訓
頒經書以宏文教尚騎射繙譯以遵
祖制
飭監臣學臣及守土有司新士習以端化俗之本
謨訓煌煌實足昭
教思於無窮若夫
臨雍講學重道尊師養老引年示民孝弟之意皆惟其實
不惟其文則又
列聖相承移風易俗迥非三代以下所可幾及兹纂謹依
馬考而變通其例用以徵教化之實云
一是編宗廟考稿本於乾隆二十七年恭
進奉
上諭續文獻通考館纂進稿本朕閱宗廟考一門内附
入致祀歷代帝王及本朝臣下家廟顧名思義於輯
書體例何居蓋既以宗廟冠部則惟
太廟時祫典有專崇方稱經常不易至
奉先殿之禮重家庭
夀皇殿
安佑宫
永佑寺之虔奉
神御於宗廟考中敬從附載尚為不失禮以義起之文若
摭入歷代及臣下非惟其制絶不相蒙揆之分門本
義亦復何取即云承宋臣馬端臨原編舊式而往代
儒生之識于大典未克折衷盡善類此者正復不少
又豈得違禮而曲泥之朕意當于宗廟考專門備詳
定制外其餘不應附入者别入羣廟考一門隸之俾
名義既得所安而其書亦足垂遠館臣可錄朕旨並
登卷中臣等恭繹
諭旨仰見
皇上聖裁超越明禮辨分至當至精今敬遵
訓示於宗廟考外别立羣廟考首載
歷代帝王廟次
歷代帝王陵次諸臣祠蓋我
列祖崇德報功褒勲䘏節馨香溥薦典禮攸隆
皇上特命以明恭閔惠皇帝入廟享祀近復敬體
聖祖仁皇帝諭旨增祀兩晉南北朝後五代創守各主至
前明諸陵亦不靳百萬帑金重加修葺仰見
大聖人之用心實與天地同量至特輯殉節諸臣錄勝國
遺臣皆得上邀
天鑒概為表章沛格外之
深仁扶倫常之正氣尤為簡冊所未有云
一恭繹
聖祖仁皇帝御製律吕正義一書首明黃鐘度分體積倍
半相生相應之理較古尺九寸得今尺七寸二分
九釐以定黃鐘徑圍長短之數而八音之屬咸繪
圖列說以昭法守我
皇上重輯律吕正義後編考律審音論倫悉協乾隆己
卯冬江右得古鏄鐘十一圜以獻
皇上釐定其名復令樂部依式仿鑄
御製銘詞鐫垂永久鍾成復令採和闐之玉琢為特磬
以儷鏄鍾宫懸遂備他若鼓吹鐃歌臨雍釋奠鄉
飲酒禮靡不審此樂音章曲大備以復古一字一
音之法兹纂謹按類記載用彰
昭代雅樂之盛
一馬考于兵制内列車戰一門雖意在遵用古法
苐按之事理實猶井田封建之不可復行且我
朝八旗之設經武馭兵飈馳電舉既斷不事此虛文
自無庸更仍舊目兹纂亦削而不列
一自
命排入聚珍刊播遐邇洵
冊府之鉅觀藝林之盛事兹纂謹遵四庫成規分為
經史子集四門
列聖御製
御纂
欽定之書
皇上御製詩文集
欽定各書並恭列
本朝成書之首至著述諸臣仍載其姓氏官閥或前
人論斷有禆本書考訂者亦約載數家略符馬考
之例
一馬考論封建之不可行者其語極詳顧封建之制
不可行而封爵之制不可廢自唐宋以来大抵祇存
封爵之名馬氏仍列封建一門且引魏徵柳宗元
蘇轍之說用著於冊蓋存封建之名即以示封建
之戒實其用意所在我
朝折衷成法封而不建為萬禩不易之常經兹纂雖
仍依馬考舊名至卷中按條標目則别稱封爵以
紀其實
一我
朝憲天齊政靈臺推步之法視昔加詳
聖祖仁皇帝御製考成上下編
世宗憲皇帝御製序文殫晰源流
頒賜欽天監講肄我
皇上增定後編重製儀象凡古法之失傳與西法之積
歲參差者隨時釐正所以揆天察紀明時正度俾
象緯昭然耳目至纖至悉兹纂仿馬考舊第取近
今實測之數理與前代迥異者備著於篇
一我
朝丕基式廓分土辨方自不得拘牽成例以古州郡
名號取冠輿圖兹纂自
京師
盛京而外為省一十有八分置各府以領諸縣諸州
則參列其間或直隸如府或分治如縣至各邊外
之地北自大清山左右為蒙古諸部至喀爾喀
地南自五嶺外為廣東廣西及各土州地東北
自
盛京境外為吉林黑龍江等地西南自四川境外為
雲南及青海西藏地正西則自安西境外至於流
沙而禹迹已盡其在天山北路則有烏魯木齊伊
犁等地天山南路則有喀叶噶爾葉爾羌和闐等
地自昔所稱近有龍堆遠則葱嶺天所以界别區
域者今則建官授職因地屯田耕牧方興邊氓樂
業故凡地名之因革增省皆以見今為凖以示棋
置星羅之盛焉
一我
國家統一凾夏四裔賓服
皇上繼承
鴻烈平定凖夷回部闢疆二萬餘里皆隸版籍東西南朔
固已跨越四瀛廣遠綿邈什百前代兹纂凡獻琛
奉朔及互市諸國悉詳其山川風俗總分四正方
位以符馬考舊例視王圻續考内增東南西南二
面分隸之處悉多牽率者實大相逕庭矣
皇朝文獻通考凡例
