欽定四庫全書
皇朝文獻通考卷二百九十二
輿地考(二十四)
喀爾喀
(臣)等謹案大漠之野號稱瀚海此漠南漠北所自
分也漢唐盛時兵力或能至於漠南若漠北則固
荒遠矣自元初起自西北建都和林其後混一天
下遂于和林置行中書省列於十一行省之中其
後裔於明初復退保於此位號相傳終明之世自
成強國
聖朝功德隆盛遐邇咸賓當開國之始蒙古北部喀爾
喀三汗即同時納貢至康熙年間喀爾喀與準噶
爾搆難舉國内屬我
聖祖仁皇帝親整六師三臨朔漠
天戈所指威震龍沙絶域之遥如履戶闥逮乎準夷敗竄
朔塞蕩平於是喀爾喀全部列爵分旗庇我宇下
承平以來綏懷益遠凡内附之厄魯特部人亦分
駐焉其封爵會盟諸典禮隸於理藩院典屬司及
柔遠司來享來王奔走恐後與漠南諸部無異焉
蓋懷柔之化訖於無外矣
喀爾喀東西袤延五千里南北距三千里東至黑
龍江將軍界西至阿勒坦山接西域新疆界南至
瀚海接漠南諸蒙古界北至俄羅斯國界戰國時
為匃奴地漢初冐頓強盛併有漠南武帝時累歲
征伐匈奴始退保漠北後漢時分為南北二單于
此為北單于地漢末匈奴衰弱烏桓鮮卑遞有其
地元魏初蠕蠕強盛其主始稱可汗常與後魏為
敵國東至朝鮮西至燉煌張掖之北境南臨大磧
北渡沙漠窮瀚海皆為所有西魏以後蠕蠕破而
突厥興盡有西北之地其主亦稱可汗北齊後周
争結婚姻傾府蔵事之至大邏便沙鉢略分為二
國大邏便之後别為西突厥在今天山北路境此
為東突厥地唐初又有薛延陀自稱可汗於漠北
貞觀時頡利被擒突厥破亡薛延陀與回紇並強
盛至薛延陀既滅回紇並有其地其後内附以其
地遥置瀚海燕然金微幽陵龜林盧山六都督府
又置臯蘭高闕雞田榆溪雞鹿蹛林寘顔等七州
即以其部長為都督刺史長史司馬皆隸燕山都
護府後更併有九姓諸部盡突厥故地其東境又
兼為室韋部地五代至宋回紇始衰與室韋諸部
散居其地羈屬於遼金時蒙古諸部始盛元太祖十
五年定諸部建都於此名和林初置元昌路後改
和林轉運使司自太祖至世祖初五朝並都焉世
祖遷都大興於和林置宣慰司都元帥府大德十
一年設和林等處行中書省罷宣慰司都元帥府
置和林總管府皇慶元年改嶺北等處行中書省
改和林路為和寧路明初元順帝殂於應昌其子
阿裕實哩達喇嗣立徙和寧依王巴拜於此改元
宣光傳其次子托果斯特穆爾改元天元駐捕魚
兒海於洪武二十一年為明將藍玉所敗走至圖
拉河為其下伊蘇岱爾所弑部落多潰其族烏納
實哩收散亡居和寧之西復為明都督劉真等所
破自托果斯特穆爾後五傳至昆特穆爾皆被殺
遠族郭勒齊篡位稱汗始去國號稱韃靼其下以
非順帝裔不附酋長阿嚕台等殺郭勒齊而迎元
後布尼雅實哩立以為汗永樂六年以書諭之不
報命淇國公邱福統五將軍出塞擊之師殱焉八
年明文帝親征布尼雅實哩懼欲與阿嚕台俱西
阿嚕台不從君臣始各自為部布尼雅實哩西奔
明師追敗之于鄂諾河還師遇阿嚕台復破之十
年布尼雅實哩為衛拉特馬哈木所殺時阿嚕台
強盛與衞拉特相攻元裔益微其後阿嚕台為衛
拉特所蹙内附封為和寧王尋復入寇興和二十
年明文帝復親征阿嚕台遁去遂擊降烏梁海而
還仁宗時阿嚕台數敗於衛拉特乃率其屬東走
烏梁海駐牧遼塞宣德中為衛拉特馬哈木之子
脫歡所殺乃求元後托克托布哈立之脫歡自為
丞相居漠北脫歡死子額森嗣為太師衆益強後
疑其主托克托布哈與中國通攻殺之額森自稱
汗尋亦為其下所殺諸部共立托克托布哈之子
號小王子其後數傳至卜赤嗣為小王子徙帳東
方為察哈爾其留漠北部落曰喀爾喀為西北強
國共為七部有三汗中曰土謝圖汗東曰車臣汗
西曰扎薩克圖汗
本朝天聰七年瑪哈薩嘛諦車臣汗遣使來貢崇
德三年三汗並遣使入朝定各貢白馬八白駝一
謂之九白之貢歲以為常後因其國西接烏嚕特
部每與搆兵康熙十六年
詔諭兩國和好時尼魯特噶爾丹方雄驁西北喀爾喀之
三汗内自相殘二十八年噶爾丹興兵攻破其國
七部舉族奔潰欵塞内附三十年四月
聖祖仁皇帝親巡邊外受其朝大會於多倫諾爾之地安
輯其衆於卡倫邊内仍留其三汗之號其諾顔濟
農等封以王貝勒貝子公台吉等爵並世襲分為
三路共三十七旗與内扎薩克同列噶爾丹既并
其地遂沿克魯倫河南牧窺伺邊塞三十五年
駕親征至克魯倫河賊衆駭遁還遇大兵擊之盡殱其衆
明年噶爾丹竄死漠北悉平喀爾喀諸部始歸故
地其從征有功者晉封爵增編旗分為五十五旗
又有善巴自為一部曰賽音諾顔部雍正九年固
倫額駙策淩以奮擊準噶爾功
詔授為扎薩克分轄各旗共四部為七十四旗今增至八
十二旗設阿爾台軍營駐定邊左副將軍及參贊
大臣以經理之設庫掄互市處駐司員以經理之
其朝覲貢道由張家口共分為四班其會盟則土
謝圖汗部之二十旗為一會其盟所曰罕阿林車
臣汗部之二十三旗為一會其盟所曰克魯倫巴
爾和屯扎薩克圖汗部之十七旗為一會其盟所
曰扎克畢賴色欽畢都哩雅諾爾賽音諾顔部之
二十二旗為一會其盟所曰齊齊爾里克每會設
盟長一人副盟長一人
恭載
聖祖仁皇帝御製平定朔漠告成太學碑文
惟
天盡所覆海内外日月所出入之區悉以畀予一人自踐
祚至今蚤夜殫思休養生息冀臻熙皥以克副維皇大
德好生之意庶幾疆域無事得以偃兵息民廼厄魯特
噶爾丹阻險北陲困此一方人既荼毒塞外輒狡焉肆
其兇逆犯我邊鄙虐我臣服人用弗寧夫蕩寇所以息
民攘外所以安内邊寇不除則吾民不安此神人所共
憤天討所必加豈憚一人之勞弗貽天下之逸於是斷
自朕心躬親朔漠欲使悔罪革心故每許以不殺彼怙
終不悛我師三出絶塞朕皆親御以行深入不毛屢涉
寒暑勞苦艱難與偏禆士卒共之迨彼狂授首脅從歸
誠荒外君長來享闕下西北萬里灌燧銷烽中外乂謐
惟朕不得已用兵以安民既告厥成事廼蠲釋𤯝災潔
事禋望為億兆祈昇平之福而廷臣請紀功太學垂示
來兹朕勞心於邦本嘗欲以文德化成天下顧兹武略
廷臣僉謂建威消萌宜昭斯績于有永也朕不獲辭攷
之禮王制有曰天子將出征受成於學出征執有罪反
釋奠於學以訊馘告而泮宫之詩亦曰矯矯虎臣在泮
獻馘又禮王師大獻則奏愷樂大司樂掌其事則是古
者文事武事為一折衝之用具在樽爼之間故受成獻
馘一歸於學此文武之盛制也朕嚮意於三代故斯舉
也出則告於神祇歸而遣祀闕里兹允廷臣之請猶禮
先師以告克之遺意而於六經之旨為相符合也爰取
思樂泮水之義為詩以銘之以見取亂侮亡之師在朕
有不得已而用之之實或者不戾於古帝王伐罪安民
之意云爾銘曰巍巍先聖萬世之師敬信愛人治平所
基煌煌聖言文武道一禮樂征伐自天子出朕臨域中
逾兹三紀嘗見羹牆寤寐永矢下念民瘼上承帝謂四
海無外盡隸候尉維彼兇醜凟亂典常既梗聲教遂窺
我疆譬之於農患在螟螣秉畀不施將害稼穡度彼游
魂險遠是怙震以德威可往而取朕志先定龜筮其依
屬車萬乘建以龍旗祝融驂鸞風伯戒途宜𤾉而𤾉利
我樵蘇大野水涸川瀆效靈泉忽自湧其甘如&KR0812;設為
犄角一出其西一出其東中自將之絶域無人獸羣自
掩五日窮追彼狂走險大殱於路波血其孥剪其黨孽
俘彼卒徒衆烏晝號單馬宵遁恐久駐師重為民困慎
固戍守還轅於京自夏徂冬雨雪其零載馳載驅我行
至再蠢兹窮寇昏惑不悔我邊我氓以休以助爰寧其
居爰復其賦籓落老稚斯恬斯嬉歲晏來歸春與之期
春風飄翩揚我旆旓我今于邁如涉我郊言秣我馬狼
居胥山登高以眺閔彼彈丸天降兇罰孤雛就羈三駕
三捷封狼輿尸既腊梟獍既獮豺貙大漠西北解甲棄
殳振旅凱入澤霈郊卜明禋肆赦用迓景福昔我往矣
在泮飲酒陳師鞠旅誓屈羣醜今我來思在泮獻功有
赫頌聲文軌來同采芹采藻頌興東魯車攻馬同亦鐫
石鼓師在安民出非得已古人有作昭示斯旨緬維虞
廷誕敷文德聖如先師戰勝必克惟兵宜戢惟德乃綏
億萬斯年視此銘詞
喀爾喀中路土謝圖汗部駐圖拉河左右境東至
肯特山接車臣汗部界西至喀魯特哈河接賽音
諾顔部界南至瀚海接蘇尼特四子部落諸部界
北至俄羅斯國界康熙二十八年土謝圖汗察渾
多爾濟為噶爾丹所敗率其部衆來降三十年許
仍其舊號增封王貝勒等爵共為十七旗三十二
年以後增至三十五旗雍正年間增至三十八旗
尋分二十旗屬於賽音諾顔部此為十八旗乾隆
元年以後復增二旗共二十旗於本旗外分十九
扎薩克掌之仍統領於土謝圖汗其封爵無定員
今為汗一人和碩親王二人多羅郡王一人多羅
貝勒一人固山貝子一人輔國公七人一等台吉
八人
喀爾喀東路車臣汗部駐克魯倫河左右境東至
庫倫諾爾接黑龍江將軍地界西至察罕齊老山
接土謝圖汗部界南至瀚海接阿巴哈納爾阿巴
噶諸部界北至俄羅斯國界康熙二十八年故車
臣汗阿拉布坦之子烏巴什率其部衆來降三十
年許仍其舊號增封王貝勒等爵共為十二旗三
十五年以後增至二十一旗乾隆十四年增一旗
二十二年又增一旗共二十三旗於本旗外分二
十二扎薩克掌之仍統領於車臣汗其封爵無定
員今為汗一人和碩親王一人多羅郡王一人多
羅貝勒二人固山貝子二人鎮國公三人輔國公
三人一等台吉十三人
喀爾喀西路扎薩克圖汗部駐杭愛山左右境東
至鄂爾渾河接賽音諾顔部界西至塔爾巴哈台
山接西域新疆界南至賀蘭山厄魯特界北至俄
羅斯國界康熙二十八年扎薩克圖汗兵敗為噶
爾丹所害三十年其弟策旺扎卜率其部衆來降
初封為和碩親王後仍許其襲扎薩克圖汗之號
增封貝勒等爵共為八旗三十三年以後增至十
二旗雍正年間增至十五旗乾隆十三年增一旗
二十二年又增一旗共十七旗於本旗外分十六
扎薩克掌之仍統領於扎薩克圖汗其封爵無定
員今為汗一人多羅貝勒一人鎮國公三人輔國
公六人一等台吉九人
喀爾喀賽音諾顔扎薩克親王部駐翁金河北境
東至土謝圖汗部界西至扎薩克圖汗部界南至
茂明安烏喇特諸部界北至俄羅斯國界初喀爾
喀内附時有信順額爾克戴青諾顔善巴自為一
部及固倫額駙策凌征準噶爾有功於雍正元年
封多羅郡王九年晉封和碩親王授為大扎薩克
十年賜號超勇親王於土謝圖汗部内分轄二十
旗乾隆元年以後復增二旗共二十二旗於本旗
外分二十一扎薩克掌之仍統領於大扎薩克親
王其封爵無定員今為大扎薩克和碩親王一人
和碩親王一人多羅郡王二人世子一人多羅貝
勒二人鎮國公二人輔國公八人一等台吉九人
附駐牧喀爾喀境内厄魯特
烏蘭烏蘇厄魯特部共二旗其一旗舊駐喀爾喀
河康熙二十五年準噶爾綽羅斯部台吉阿拉布
坦來降封為郡王後傳至其子朋楚克降襲貝子
乾隆二十六年移駐鄂爾坤之烏蘭烏蘇地方其
一旗舊駐達拉爾河康熙二十五年準噶爾綽羅
斯部台吉丹濟拉來降封為輔國公後其子多爾
濟色布騰晉封貝子乾隆二十六年移駐烏蘭烏
蘇地方
(臣)等謹按烏蘭烏蘇厄魯特二旗屬喀爾喀賽音
諾顔部管轄其駐牧地即在賽音諾顔疆理内
賀蘭山厄魯特
(臣)等謹按厄魯特部種類各殊在
國初時駐牧河套西者謂之套夷駐牧青海者謂之
西海諸台吉其駐牧天山北境者謂之北厄魯特
各有部長當青海盛時並統屬於顧實汗其後青
海套西二部並來歸順其北厄魯特恃其荒遠終
於覆滅惟其部衆之先來降附者在青海境則有
游牧之綽羅斯輝特土爾扈特各旗在喀爾喀境
則有烏蘭烏蘇厄魯特旗在西域新疆境則有都
爾伯特旗皆北厄魯特之裔云
賀蘭山厄魯特在河套以西東至寧夏府邊外界
西至甘州府邊外界南至邊墻北至瀚海接喀爾
喀界至
京師五千里漢北地郡西境及武威張掖二郡北境
地晉時為前凉張軌後凉吕光北凉沮渠蒙遜所
有唐時屬河西節度使廣德初入於吐蕃宋景德
中入於西夏元屬甘肅行中書省明為邊外地
國初有厄魯特部落駐牧套西稱為套夷其部長鄂
齊爾圖汗及阿巴賴諾顔隨顧實汗内附於順治
四年即遣使入貢嗣是朝貢不絶後噶爾丹強盛
侵併套夷害鄂齊爾圖汗其孫濟農巴圖爾額爾
克等竄至近邊於康熙二十五年上書求給牧地
詔於寧夏甘州邊外畫界給之自寧夏所屬玉泉營以西
至賀蘭山隂自甘州所屬鎮番塞口以北至額濟
内河俱以離邊六十里為界三十六年奏願以所
部編置佐領為旗一其封爵無定員今為親王一
人鎮國公二人
賀蘭山厄魯特部駐賀蘭山之博羅冲竒克地方
康熙三十六年封巴圖爾額爾克為多羅貝勒後
其子阿寳晉封郡王其孫羅卜藏多爾濟仍襲貝
勒乾隆二十二年以功復封多羅郡王三十年晉
封親王世襲掌本旗扎薩克事
額濟内土爾扈特
(臣)等謹按土爾扈特之本國在西北極邊本準噶
爾四衛拉特之一與準噶爾有隙遂徙國與俄羅
斯接境康熙年間其國王阿貴齊之弟阿拉布珠
爾自西藏還以準噶爾道梗不能歸遂乞内屬今
居甘肅邊外自為一部云
額濟内土爾扈特東至古爾鼐西至肅州邊外南
至三岔河北至坤都楞河至
京師五千里漢武威張掖二部北境唐入吐蕃宋入
西夏元屬甘肅行省明為邊外地
本朝康熙四十三年土爾扈特部阿拉布珠爾來降
於甘肅邊外給與牧地後編為一旗其封爵為貝
勒一人
(臣)等謹按額濟内土爾扈特部與賀蘭山厄魯特
部疆理相接其境内山川不别載
額濟内土爾扈特部駐額濟内河之黨色爾騰地
方康熙四十三年封阿拉布珠爾為固山貝子其
子旦永於雍正七年晉封為多羅貝勒世襲掌本
旗扎薩克事
青海
(臣)等謹按禹貢雍州終之以西戎即敘孔傳謂在
荒服之外流沙之内羌髳之屬鄭康成以為衣皮
之民居於崑崙析支渠搜之野者皆西戎也諸儒
以崑崙為在臨羌西以析支為在河關西皆在今
西寧邊外然則青海之地固為當日雍州西徼矣
周秦以還諸羌繁衍罕歸聲教厥後一變而為吐
谷渾再變而為吐蕃至明代入於蒙古而後復為
厄魯特所有部落之居此者已經屢易我
國家開創之初其部顧實汗即輸誠歸附逮雍正初
年平定青海編旗之後餘衆畏服朝貢惟謹實與
内扎薩克相等抑又論之青海介處西陲鄰接甘
肅全境自漢置河西四郡史稱其隔絶南羌為斷
匈奴右臂明初建重鎮於甘肅以北拒韃靼南捍
諸番中葉以後北部得越境闌入與番族相通遂
世為邊患
聖朝威武丕彰撫有萬宇若北部之四十九旗久歸臣
僕至於安西境外地盡西蒙所謂河西諸郡已為
甘肅之内地長駕遠馭之略固非前代之規模所
得擬其萬一者也
青海古曰西海東至甘肅西寧洮岷邊境西至西
藏南至四川松潘界北至甘肅安西府界袤延二
千餘里至
京師五千七十里本禹貢西戎地夏殷周皆屬西羌
漢為武威張掖金城隴西四郡之西徼外及蜀郡
之北徼外屬先零燒當等諸羌地王莽時置西海
郡歴後漢魏晉皆諸戎所居東晉以後又為吐谷
渾所據隋大業五年平吐谷渾置西海河源等郡
隋末吐谷渾復據其地唐初擊破之龍朔三年吐
蕃滅吐谷渾盡有其地宋亦為吐蕃地元置吐蕃
宣慰司於河州又封駙馬章古為郡王鎮西寧並
統治番衆明為西番地洪武初遣官招諭凡西寧
河州諸衛指揮僉事等官並即以番酋為之以番
地産馬歲與之互市其後又以番僧入貢加以國
師禪師等封號永樂以後諸番僧及諸衞番族各
許其歲時朝貢西番之勢益分率不相統屬正德
四年有蒙古部酋額布勒等襲破青海番人多逼
徙其留者不能自存反為所役屬屢為甘肅西寧
邊患名曰海寇嘉靖時額布勒為河套酋濟農所
破收其部落大半而去惟布爾噶一部斂衆自保
其後北部諳達又貪青海饒富襲據其地布爾噶
竄走已而諳達引去留其子丙圖居青海隆慶中
諳達受封順義王西寧亦安自丙圖據青海後諳
達之從孫車臣台吉及兄子永邵卜等同居之萬
歴中又時時犯邊後漸衰弱
國初有厄魯特顧實汗者自西北侵有其地於崇德
二年即遣使修貢嗣是朝貢不絶順治十年
詔封為遵文行義敏慧顧實汗其後顧實汗之子留駐西
藏為汗於青海不復稱汗自分其地為左右二境
部落散處其間謂之西海諸台吉康熙三十六年
既平噶爾丹青海台吉扎什巴圖爾等咸内附封
以王貝勒貝子公台吉等爵並世襲雍正元年扎
什巴圖爾之子羅卜藏丹津誘衆犯邊
世宗憲皇帝命官兵進勦平定其地惟不從逆者仍其封
號以軍功增封世爵三年於各部落編設旗分自
青海厄魯特外為游牧之綽羅斯輝特土爾扈特
喀爾喀皆分置佐領共為旗二十有八乾隆十一
年增設一旗又有大喇嘛察罕諾們汗所屬蒙古
分為四佐領不統於各旗即令喇嘛管轄其封爵
朝貢隸於理藩院之典屬司及柔遠司凡簡稽軍
實巡閱邊防之事設西寧駐劄大臣以經理之置
互市於西寧之地其朝覲貢道由西寧分為三班
恭載
世宗憲皇帝御製平定青海告成太學碑文
我國家受
天眷命撫臨八極日月所照㒺不臣順遐邇乂安兆人蒙
福乃有羅卜藏丹津者其先世顧實汗自國初稽首歸
命當時使臣建議卑以駐牧之地其居雜番羌密近甘
凉我
皇考聖祖仁皇帝睿慮深遠每厪於懷既親御六師平定
朔漠威靈所加青海部落扎什巴圖爾等震讋承命
聖祖仁皇帝因沛殊恩封為親王兄弟八人咸賜爵禄羈
縻包容示以寬大而狼心梟性不可以德義化三十年
來包蔵異志朕紹登寳位優之錫賚榮其封號尚冀克
輯寧部衆而羅卜藏丹津昏謬狂悖同黨吹拉克諾木
齊阿爾布坦温布藏巴扎布等實為元惡謂國家方宏
浩蕩之恩不設嚴密之備誕敢首造逆謀迫脅番羌侵
犯邊城反狀彰露用不可釋於天誅遂令川陜總督太
保公年羹堯為撫遠大將軍聲罪致討以雍正元年十
月師始出塞自冬涉春屢破其衆凡同叛之部落戈鋋
所指應時摧敗招降數十萬衆又降其貝勒貝子公台
吉等二十餘人朕猶憫其愚蠢若悔禍思愆束手來歸
尚可全宥而怙惡不悛負險抗違乃决剪滅之計以方
略密付大將軍羹堯調度軍謀簡稽將士用四川提督
岳鍾琪為奮威將軍於仲春初旬禡牙徂征分道深入
搗其窟穴電掃風驅搜剔巖阻賊徒倉皇糜潰窮蹙失
據羅卜藏丹津之母及逆謀渠魁悉就俘執擒獲賊衆
累萬牲牽軍械不可數計賊首逃遁我師逾險窮追獲
其輜重人口殆盡羅卜蔵丹津孑身易服竄匿荒山殘
喘待斃自二月八日至二十有二日僅旬有五日軍士
無久役之勞内地無轉輸之費克奏敷功永清西徼三
月之朔奏凱旋旅鐃鼓喧轟士衆訢喜四月十有二日
以唱逆之吹拉克諾木齊等三人獻俘
廟社受俘之日臣民稱慶伏念
聖祖仁皇帝威靈震於遐方福慶流於奕業用克張皇六
師殄滅狂賊行間將士亦由感激湛恩厚澤為朕踴躍
用命斯役也芟夷凶悖綏靖番羌俾烽燧永息中外人
民胥享安阜實成先志以懋有丕績廷臣上言稽古典
禮出征而受成於學所以定兵謀也獻馘而設奠於學
所以告凱捷也宜刊諸珉石揭於太學用昭示於無極
遂為之銘曰天有雷霆聖作弧矢輔仁而行威遠寧邇
維兹青海種類實繁錫之茅土列在藩垣被我寵光位
崇禄富負其阻遐禍心潛搆恭惟
聖祖慮遠智周睠念荒服綏撫懷柔朔野既清西陲攸震
爵號洊加示之恩信如何兇狡造謀逆天鼔動昏憝寇
侵於邊惟彼有罪自干天罰桓桓虎貔爰張九伐王師
即路冬雪初零日耀組練雪響鼙鉦蠢兹不順敢逆戎
旅奮張螳臂以當齊斧止如山嶽疾如雨風我戰則克
賊壘其空彼昏終迷曾不悔戾當剪而滅斯焉决計厲
兵簡將往搗其巢踰歴嶔嶇坦若坰郊賊棄其家我縶
而獲牛馬谷量器仗山積蹇兔失窟何所逋逃枯魚游
釡假息煎熬師以順動神明所福旬日凱歸不疾而速
殪彼逆謀懸首藁街獻俘成禮金鼓調諧西域所贍此
惟雄特天討既申羣酋惕息櫜戈偃革告成辟雍聲教
遐暨萬國來同惟我
聖祖親平大漠巍功煥文邁桓軼酌流光悠久視此銘辭
繼志述事念兹在兹
青海厄魯特部本顧實汗之後康熙三十六年諸
台吉内附授以封爵雍正元年以羅卜藏丹津叛
逆出師平定三年編為二十旗乾隆十一年增設
一旗共為旗二十有一各設扎薩克掌之其封爵
為親王一人郡王二人貝勒一人貝子三人鎮國
公一人輔國公二人一等台吉十一人其游牧地
諸部散處不分畛域
青海游牧綽羅斯部本準噶爾綽羅斯部台吉為
噶爾丹之族游牧青海地方舉所部來降雍正三
年編為二旗各設扎薩克掌之其封爵為郡王一
人輔國公一人
青海游牧輝特部本準噶爾輝特部台吉游牧青
海地方舉所部來降雍正三年編為一旗設扎薩
克掌之其封爵為輔國公一人
青海游牧土爾扈特部本準噶爾土爾扈特部台
吉游牧青海地方舉所部來降雍正三年編為四
旗各設扎薩克掌之其封爵為一等台吉四人
青海游牧喀爾喀部本喀爾喀台吉游牧青海地
方舉所部來降雍正三年編為一旗設扎薩克掌
之其封爵為一等台吉一人
西藏
(臣)等謹按吐蕃之部通自唐時史稱其國西南與
婆羅門接壤則其俗之信奉釋教固宜也元時西
藏之地皆領於番僧若大寳法王帝師之號尊禮
特殊明代因之自宗喀巴肇興黃教數傳之後為
諸番所尊信於是有達賴喇嘛班禪喇嘛更在各
番王之上自
本朝崇德年間謂東土有
聖人即遣使經數國之地踰年而至當
大統之方集識歸化之獨先
國家以其恭順有年錫之封號俾得以世次相繼逮
康熙年間為準夷侵擾經
王師平定以來藏地諸番皆登樂土於焉闡揚善教
同我太平所謂因其教不易其俗齊其政不易其
宜者蓋懷柔撫馭之道即於是寓焉矣
西藏在四川雲南徼外東西六千四百餘里南北
六千五百餘里東至四川界東南至雲南界西至
大沙海北至青海界至
京師一萬四千餘里古西南徼外諸羌戎地兩漢魏
晉間種落無聞自吐蕃始祖鶻提勃窣野居析支
水西並諸羌據其地歴周及隋猶未通中國其君
長稱為贊布唐貞觀八年始遣使來朝十五年妻
以宗室女文成公主既而滅吐谷渾盡臣羊同黨
項諸羌幅員萬餘里唐末漸衰弱宋時亦號吐蕃
朝貢不絶元憲宗始於河州置吐蕃宣慰司都元
帥府又於四川徼外置碉門魚通黎雅長河西寧
等處宣撫司世祖時置烏思藏以吐蕃僧帕克斯
巴為大寳法王帝師領之嗣者數世其弟子號司
空司徒國公皆佩金玉印明洪武六年以攝帝師
拉木監巴藏卜為熾盛佛寳國師給玉印置烏思
藏朵甘二指揮司又置宣慰司三招討司六萬戶
府四千戶所十七以元國公那木喀思丹巴監藏
等為都指揮同知宣慰使元帥招討等官永樂中
復封番僧為大寳法王大乘法王大慈法王闡化
王贊善王闡教王輔教王護教王凡八王並給印
誥比歲或間歲朝貢其徒以次封西天佛子大國
師國師禪師諸號者不可勝紀明之中葉有宗喀
巴者居拉薩始興黃帽之教相傳其二世始立第
巴以治國事其三世始稱達賴喇嘛有異術能知
三生事諸番莫不從其教正德時遣中使至其地
往迎所謂活佛者所費以巨萬計其僧卒匿不出
見所攜寳貨器械皆為番人所奪其後達賴喇嘛
與班禪喇嘛並為諸番所奉凡大寳法王及闡化
諸王亦皆俯首稱弟子
本朝崇德七年達賴喇嘛首先入貢至順治九年來
朝十年
世祖章皇帝賜以金印遣使封為西天大善自在佛領天
下釋教普通斡齊喇達喇達賴喇嘛嗣後與班禪
喇嘛各遣使貢獻不絶其部落號圖伯特前藏則
達賴喇嘛主之後藏則班禪喇嘛主之其代喇嘛
理事者曰第巴又有汗則蒙古部長為之康熙初
年有藏地之藏巴汗威虐部下第巴乞師於青海
顧實汗擊破之遂留其長子達賴為汗三十二年
封第巴為圖伯特國王賜金印時達賴喇嘛已殁
第巴匿不以聞潛與厄魯特噶爾丹相通及召班
禪喇嘛來京第巴又阻之不至四十四年達賴汗
之子拉藏誅第巴以聞
聖祖嘉之賜金冊印封為輔教恭順汗遣大臣安撫其地
復立第六世達賴喇嘛五十二年封班禪胡圖克
圖為班禪額爾德尼依達賴喇嘛之例錫以冊印
五十三年準噶爾策妄阿喇布坦興師侵藏害拉
藏汗焚毁寺廟迫逐僧衆五十八年遣大兵討平
之
世宗憲皇帝嗣位撤回官兵封康濟鼐為貝子總理其地
雍正五年西藏噶隆阿爾布巴等叛殺康濟鼐後
藏辦理噶隆事務之扎薩克台吉頗羅鼐走避以
聞遣兵進𠞰明年頗羅鼐率衆部落入藏阿爾布
巴等伏誅藏地安輯如故封頗羅鼐為固山貝子
九年晉封多羅貝勒辦理衛藏噶隆事務乾隆四
年晉封多羅郡王給印轄衛藏等處十二年其子
珠爾默特那木扎爾襲封十五年以謀逆伏誅今
設輔國公三人一等台吉一人並因其俗設噶隆
第巴等職其地有四曰衛曰藏其東境曰喀木其
西境曰阿里共轄城六十餘衛與喀木諸城皆統
屬於達賴喇嘛藏與阿里諸城皆統屬於班禪喇
嘛别設駐藏大臣二人鎮撫其地封爵承襲及入
貢之事隸於理藩院之典屬司及柔遠司置互市
於四川西徼打箭爐之地其貢道由打箭爐分為
二班凡喇嘛道行最高者曰胡土克圖轉世者曰
呼畢爾罕其秩之貴者曰國師曰禪師次曰扎薩
克大喇嘛曰扎薩克喇嘛又次曰大喇嘛曰副喇
嘛自扎薩克喇嘛以上皆頒給印信其徒之分處
喀爾喀及内扎薩克部落者皆為蒙古所尊奉仍
遥屬於達賴喇嘛班禪喇嘛
恭載
聖祖仁皇帝御製平定西藏勒銘碑文
昔者
太宗文皇帝之崇德七年班禪額爾德尼達賴喇嘛顧實
汗謂東土有
聖人出特遣使自人跡不至之區經讐敵之國閱數年始
達盛京至今八十載同行善事俱為施主頗極安寧後
達賴喇嘛之殁第巴隠匿不奏者十有六年任意妄行
拉蔵滅之復興其法因而允從拉藏庫克淖爾羣衆公
同之請中間策妄阿喇布坦妄生事端動準噶爾之衆
肆行奸詐滅壞達賴喇嘛並廢第五輩達賴之塔辱衊
班禪毁壊寺廟殺戮喇嘛名為興法而實滅之且欲竊
據圖伯特國朕以其所為非法爰命皇子為大將軍王
又遣朕子孫等調發滿洲蒙古綠旗兵各數萬歴烟瘴
之地士馬安然而至賊衆三次乘夜盗營我兵奮勇擊
殺賊皆喪膽遠遁一矢不發平定西藏振興法教賜今
呼畢爾罕冊印封為第六輩達賴喇嘛安置禪榻撫綏
圖伯特僧俗人衆各復生業於是文武臣工咸謂王師
西討歴瘴癘險遠之區曾未半載輙建殊勲實從古所
未有而諸蒙古部落及圖伯特酋長亦合詞奏曰皇帝
勇略神武超越往代天兵所臨邪魔掃蕩復興蒙古向
所尊奉法教喀木藏衛等部人衆咸得拔離湯火樂土
安居如此盛德大業非臣下頌揚所能宣罄請賜御製
碑文鐫勒招地以垂永久爰紀斯文立石西藏俾中外
知達賴喇嘛等三朝恭順之誠諸部落累世崇奉法教
之意朕之此舉所以除逆撫順綏衆興教云爾
衛在四川打箭爐西北三千餘里即烏思藏居諸
藏之中亦曰中藏東自穆魯烏蘇西岸青海部落
界西至噶木巴拉嶺藏界一千五百三十三里南
自鄂木拉岡冲嶺北至崖魯藏博江二千二百餘
里
衛地所屬諸城
拉薩城(在打箭爐西北三千四百八十里即唐吐蕃建牙之所今為達賴喇嘛所居)
德沁城(在拉薩東南三十八里)
耨東城(在拉薩東南二百二十里)
桑里城(在拉薩東南二百五十一里)
吹扎爾普朗城(在拉薩東南二百六十里)
恪噶爾城(在拉薩東南三百里)
里古城(在拉薩東南三百十里)
裕勒佳阿雜城(在拉薩東南三百三十里)
濟古城(在拉薩東南三百四十里)
捫磋納城(在拉薩東南四百四十里)
拉巴隨城(在拉薩東南四百四十里)
佳木達城(在拉薩東五百四十里)
達木城(在拉薩東南五百六十里)
衮米納木佳勒城(在拉薩東南六百二十里)
碩勒噶城(在拉薩東南六百四十里)
卓莫城(在拉薩東南七百五十里)
多木純城(在拉薩東南七百七十里)
則布拉岡城(在拉薩東南八百七十里)
達克博柰城(在拉薩東南九百六十里)
德摩城(在拉薩東南九百八十里)
東噶爾城(在拉薩西二十五里)
日噶努布城(在拉薩西南三十里)
楚舒爾城(在拉薩西南一百十五里)
日噶公噶爾城(在拉薩西南一百四十里)
雅爾博魯克勒巴底城(在拉薩西南三百里)
多城(在拉薩西南四百二十里)
僧格城(在拉薩西南四百三十里)
得巴達克則城(在拉薩東北九十二里)
倫珠布城(在拉薩東北一百二十里)
薩木珠布公喀爾城(在拉薩東北一百五十里)
盆多城(在拉薩東北一百五十里)
(臣)等謹按西藏之俗凡有官舍民居之處建造樓
居依山為塹即謂之城量地之大小人之多寡各
設宗布木管理民事設丁布木管理兵丁
藏在衛西南五百餘里東自噶木巴拉嶺衛界西
至瑪爾岳木嶺阿里界一千八百八十二里南自
坡巴朗城之扎木拉嶺北至們巴部落之北達魯
克裕木磋淖爾一千三百餘里
藏地所屬諸城
扎什倫博城(在拉薩西南五百六十里其先藏巴汗居此今為班禪喇嘛所居)
日喀資城(在扎什倫博東三十里)
林綳城(在扎什倫博東二百二十里)
納噶爾城(在扎什倫博東二百八十里)
堆朋城(在扎什倫博東三百六十里)
巴納木城(在扎什倫博東八十五里)
佳勒則城(在扎什倫博東南一百二十里)
烏裕克林噶城(在扎什倫博東南三百八十五里)
定集城(在扎什倫博西南三百九十里)
羅噶爾城(在扎什倫博西南五百二十里)
坡巴朗城(在扎什倫博西南六百二十里)
噴磋克凌城(在扎什倫博西南七百里)
濟隆城(在扎什倫博西南七百二十里)
濟特城(在扎什倫博西南七百六十里)
葉爾摩城(在扎什倫博西南七百六十里)
烏穆城(在扎什倫博西二百里)
將羅尖城(在扎什倫博西三百里)
鄂摩城(在扎什倫博西北九十里)
將阿木凌城(在扎什倫博西北四百八十里)
喀木在衛東南八百三十二里近雲南麗江府之
北東自雅龍江西岸西至努卜公拉嶺衛界一千
四百里南自噶克拉岡里山北至穆魯烏蘇南岸
一千七百里
喀木所屬諸城
達爾城(在拉薩東南一千二百七十五里)
桑阿克吹城(在拉薩東南一千三百里)
碩班多城(在拉薩東南一千三百四十五里)
羅隆城(在拉薩東南一千六百五十里)
蘇爾東城(在拉薩東南一千六百五十里)
衮珠城(在拉薩東南一千九百里)
匝坐里岡城(在拉薩東南二千一百五十里)
塘噶爾城(在拉薩東北二千二百里)
索克城(在拉薩東北一千三百里)
努布爾城(在拉薩東北一千三百里)
(臣)等謹按自塘噶爾城之東南則為巴塘巴塘之
東北為裏塘巴塘之東南為中甸西南為維西各
有屬地接四川打箭爐及雲南麗江府鶴慶府邊
外界舊皆為喀木地分置堪布喇嘛管理隸於西
藏自康熙五十年大兵定藏其衆皆内附雍正五
年設分治廳員駐中甸維西地方屬雲南省管轄
七年設立巴塘裏塘二宣撫使司並增置各土司
屬四川省管轄
阿里為西藏之極西邊境東自藏界瑪爾岳木嶺
西至得巴堪布嶺二千一百餘里南自匝木薩喇
嶺北至烏巴拉嶺一千二百餘里
阿里所屬諸城
布朗達克喀爾城(在扎什倫博西南二千二百餘里)
噶爾東城(在扎什倫博西南二千三百里)
什德城(在扎什倫博西南二千三百里)
古格扎什倫博城(在扎什倫博西南二千四百里)
冲隆城(在扎什倫博西南二千四百餘里)
則布朗城(在扎什倫博西南二千五百餘里)
楚瑪爾德城(在扎什倫博西南二千六百餘里)
扎什岡城(在扎什倫博西二千七百餘里)
羅多克喀爾城(在扎什倫博西二千八百里)
底木岡城(在扎什倫博西二千八百餘里)
喀什城(在扎什倫博西二千八百里)
畢底城(在扎什倫博西三千餘里)
(臣)等謹按西藏諸城之外又有附近部落在衛地
拉薩東南者曰噶克卜部落居衛與喀木邊界之
間其相近為恭布部落在藏地扎什倫布西南者
曰薩噶部落其西為卓書特部落們巴部落乃藏
之西界阿里之東界至阿里之西北有達拉克部
落其在喀木西北界者有拉塔部落舒布倫巴部
落格爾濟部落塞爾匝納爾噶魯部落瓦舒部落
與青海接界並附屬於西藏云
皇朝文獻通考卷二百九十二
