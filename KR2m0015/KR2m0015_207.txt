欽定四庫全書
皇朝文獻通考卷二百七
刑考(十三)
詳讞(平反)
雍正元年責成按察司釐剔宿弊歸於明允奉
諭朕惟直省大小獄訟民命所關國家各設按察司以專
掌之一切州縣申詳至爾司而獄成凡督撫達部題奏
事件皆由爾司定案任豈不重與國家定律所以弼教
非以厲民是故嚴立刑書防其或罹于法及至斷獄又
條分縷析思以曲全其生今或情例相違牽合文法以
納民於網或有兩例並見輙上下其手以自遂其私安
得無冤獄哉夫折獄憑口供而平反憑案卷今法吏不
求得情惟求完結州縣案卷之申詳於爾司者多鍛鍊
口供附於律例冀免爾司之駁查爾司之詳督撫督撫
之揭部院者又加文致冀免三法司之駁查口供案卷
如是冤抑何從平反咎在聽斷之初心原非欲必得其
情也今既釐剔宿弊歸於明允毋得因循故事自墮姦
欺至納賄出入人罪於法尤重爾司其正已率下使法
無枉撓庶幾刑措之風
改定蒙古立絞之案時辦理土默特事務郎中福
柱等奏披甲阿納等盜牛二頭照例應絞立决得
旨偷盜一二牲餼即將蒙古立絞人命重大嗣後應改為
擬絞監候倘蒙古無知法輕易犯而盜案比往年較多
則仍照原例擬罪
復熱審舊例
二年
勅部臣詳慎刑獄先是二月以雨澤愆期
命刑部清理刑獄至是奉
諭朕面諭爾部刑獄上關天和當欽卹民命牽連之人毋
得久羈監禁爾部等遵朕諭釋放數百餘人即大沛甘
霖遠近霑足可見天人之感捷於影響嗣後益當詳慎
以副朕刑期無刑之意
又
諭刑獄關係重大必須虚公詳慎盡得實情不可疎忽遺
漏致有冤抑爾等遇事有可疑不能决者不妨面奏候
朕斟酌至當然後施行若既不面奏又以私心揣度巧
為迎合及刑罰不中則退有後言將所謂股肱大臣之
任而存心卑汚如此豈不可恥爾等皆宜體朕欽恤之
意和衷協恭平心静氣毋得有意逄迎務使國無冤獄
以共成咸中有慶之治
定各省秋審具題法司照
朝審之例三覆具奏
定一人犯兩案審題之例奉
諭嗣後具題案内有一人而兩案犯罪前案罪輕俟後案
審明從重歸結者至後案題結之日仍將前案輕罪敘
入然後就本案重罪按律定擬如前案已擬重罪後案
罪輕亦必將前案重罪聲明仍歸前案定擬如有數案
犯罪者亦必將各案所擬俱簡明敘入最後題結本章
内
三年改正刑部駁重之案廣西巡撫李紱題陳為翰
毆死何壯深照毆殺律擬絞監侯部議改為斬監
候得
旨朕駁審陳為翰一案該撫審出實情仍照前擬具題而
該部又欲駁重朕籌之再四若依部駁恐將來督撫等
俱有意迎合而事情委曲有所未盡若仍照該撫所擬
又恐將來督撫等堅執前見不肯改易朦朧結案二者
皆於法不得其平朕慎重讞獄期於盡善無弊此案著
九卿等會同詳議尋議覆陳為翰應照鬭毆殺人律擬
絞監候從之
又
命刑部清理獄囚
定州縣官承審重案議處議敘之例湖南黔陽縣
革生黃振裘挾仇詐財誣控族戚傅廖氏與何綸
有姦用藥毒死伊夫傅淑楫伊翁傅應泰伊子傅
輔學三命并誘逼婢女誣証賄囑仵作捏傷妄報
署縣陳煥拘訊廖氏與何綸俱誣服經接任知縣
馮應正因屍傷未明詳委另騐審得實情黃振裘
照開棺見屍律擬絞監候得
旨允行仍
諭馮應正將此案實情審出著交部議敘以示嘉奬前任
陳煥誤定重罪草菅人命著革職照貪官例永不敘用
嗣後州縣承審命盜重案有似此應賞應罰者俱照此
例
命法司詳閱緩决招冊
諭刑部今年情實人犯招冊朕細加閱看將其中情罪有
一綫可原者已降旨分别發落緩决人犯招冊昨亦逐
一閱看見九卿所定尚有未協著將原冊細心酌量於
數日内候旨
定核擬盜案疏内分别聲明例奉
諭嗣後遇有盜案務將案内之悍惡實在為盜及被人誘
脅或迫於饑寒要非素行為盜之處一一分註明白于
疏内聲明候定
五年改正法司駁輕之案河南巡撫田文鏡題胡
大保強行雞姦致死人命擬斬立决法司改擬監
候得
旨不肖惡徒因雞姦不從勒死人命有何可矜可疑而反
從末减若以其未成姦而改為監候則視雞姦為重而
轉視人命為輕矣有是理乎田文鏡具題之案經朕御
覽者尚敢意為輕重若此則凡外省咨文由部自行定
奪者其輕重任意又可知矣嗣後督撫咨文到部而各
部駁詰非理者准該督撫密摺奏聞
定司官核駁議敘之例
諭刑部李茂卿打死胡君彩一案若非爾部駁令覆審則
兇犯李茂卿脱然無罪而屍親胡君星反坐以誣告擬
流不惟是非失實亦且冤抑莫伸矣今駁回覆審該撫
將一切實情審出李茂卿擬絞監候方成信讞似此定
稿司官若不量加奬勵則將來寔心辦事之員何由鼓
舞嗣後此等事件司官能細心究核駁令覆審改正者
應量加議敘若有妄行苛駁者亦當加以懲戒
六年
勅審擬罪案母得律例兩引奉
諭凡審擬罪案應引某條則引之斷無輕重任意介在兩可
之理今以一罪而引兩律則是法無一定而獄不得其
平矣嗣後再有兩引條例者外省督撫提鎮本章著通
政司駁回將情由參奏三法司本章著内閣駁回恭奏
詳查各省緩决人犯凡各省緩决人犯其中情罪
稍輕尚有可原宥者
命大學士三法司九卿會同詳查確議分别具奏其
特旨治罪之案亦令詳查妥擬
七年定擬决重案本章覆奏三次奉
諭朕慎重刑獄秋審朝審悉令三覆奏閱今思每日所進
本内有擬以極典及斬絞立決之犯其情罪俱屬重大
律無可寬然朕猶欲慎審而後置之於法嗣後如此等
本章已閱過票簽交與本房者著批本官照三覆奏之
例進呈三次候朕再加詳閱然後批發
八年
勅議罪不得擅用加倍字樣奉
諭嗣後議處議罪之條俱照本律定擬其應從重者必須
折衷平允不得擅用加倍字樣開朦混苛刻之端(詳見刑制)
(門)
义
勅九卿詳議罪案奉
諭各省命案其應輕應重朕確有所見者即降旨定奪若
其情罪在疑似之間而擬罪在可輕可重之際朕心不
能即定者方交與九卿定議以期平允乃往往見九卿
定議概以减等發落覆奏如此則朕何不即令減等而
必多此曲折乎向後務期權衡允當寬嚴適中以副朕
明罰勅法之至意
十一年
勅部臣釐剔獄弊時以京師亢旱
諭刑部大小事件應完結者完結應改正者改正種種弊
端徹底釐剔務期正本清源毋再因循玩忽
申定援引律例欵九卿議准大學士張廷玉奏凡
引用律例務必情罪相符如律内數事共為一條
祗引所犯本罪若一條止斷一事不得任意刪减
或律無正條比照某例科斷者令於疏内聲明倘
承審官援引失實查出題參至三法司衙門理宜
一體詳慎嗣後刑部引見不確院寺即查明改正
倘院寺駁改猶未允協三法司堂官會同妥議如
有扶同朦混察出議處
詳審情有可原之犯法司核擬聽從母命邀同鄰
人何有爵等相助致死胞兄黃魯山之黃二斬决
何有爵等杖流照例聲請情有可原黃二改擬發
遣奉
諭黃魯山酗酒費産頑梗不孝又欲盜賣伊母余氏膳田
曾經余氏具稟有案是黃魯山忤逆之罪無可逃矣黃
二迫於母命將魯山致死情有可原從寬免其治罪不
必發遣其協助下手之何有爵涂介文亦著從寬免其
流杖此案乃朕原情辦理將來不肖之徒或知有從寬
之例假造捏飾以圖卸罪亦未可定此次寬免之處後
不為例
定法司親赴會審及
朝審秋審之例大學士等議覆侍郎韓光基條奏一
刑名重案三法司應行會勘者院寺堂官並不親
身到部止委員辦理或送稿畫題殊非慎重讞獄
之意嗣後應親至秉公會審倘有餙詞推故者議
處一朝審秋審民命所關嗣後直省招冊該部刊
刷分送以便逐案詳核届期齊集班次平心商酌
倘有推故不到請派御史二員稽查指恭均應如
所請從之
又
勅部臣詳勘秋審招冊時
上御洞明堂閱秋審情實招冊
諭刑部曰諸臣所進招冊俱經細加勘酌擬定情實但此
内有一綫可生之機爾等亦當陳奏在前日定擬情實
自是執法在此刻勾到商酌倘有可寬又當原情斷不
可因己定情實欲符前奏難於更改遂隠默不復再奏
也執法原情總歸於大公至當而已
飭督撫臬司詳慎讞獄先是
上以各省秋審擬罪先後互異或僅照部議擬覆漫無成
見嚴行申飭至是復
諭各省秋審有不應緩决之案經九卿改為情實者甚多
如各省督撫臬司執法科罪而九卿核情平反或九卿
據法定議而朕酌奪從寬如此方合政體豈有執法之
官而任意于法外徇縱者乎今九卿雖行改正然不明
白曉諭督撫臬司或謂九卿定擬務從苛刻稍存迎合
之意遂於可矜可疑之案概以情實奏讞其流弊尤不
可言著將改正各案逐一查明通行申飭俾後悉心定
擬稱朕明刑欽恤之意
十二年飭九卿詳慎秋讞
上以九卿秋審定擬率照督撫所奏其有畸重畸輕之處
未能悉心斟酌
特諭嗣後秋審案件有應改而不改及不應改而妄改者
從重議處若意見或有不同准兩議陳奏請旨定奪即
衆人皆同而一人獨異者亦准陳奏
十三年禁革各省秋審陋習向來各省秋審相沿
陋習無論案件多寡定擬于一日之内一切聽督
撫主張而且懸彩鼔吹肆筵設席甚至優人演劇
為樂殊非詳慎刑讞哀矜惻怛之意至是奉
旨禁止有仍蹈從前陋習者加以處分
是年九月
皇上御極
十月
勅法司詳察直省獄詞擬罪未安者另議奏聞奉
諭刑部乃天下民命所關倘督撫擬罪有於律例未妥
必悉心詳察另議奏聞不得稍涉疎忽即如近日湖
廣督臣具題臨時行強毆傷僧人以思身故之鄧正
一案刑部乃擬照殺人強盜例斬决梟示題覆朕思
強盜殺人有明火執杖殺人而取其財物者有起意
行竊被事主追毆希圖脱身因而回毆致傷事主身
死者其中情罪原有分别今鄧正穿窬入室以思執
棍出視鄧正頓起強心持䥥向敵致傷以思身死與
殺人強盜亦微有差别應否梟示尚宜斟酌朕已著
九卿議奏此類刑部皆須細心體究使絲毫不爽與
其殺不辜寧失不經朕深有望于明刑弼教之臣工
焉
乾隆元年定委騐屍傷之例刑部議准嗣後相騐
屍傷及鬭毆傷重之人如離城窵遠及繁冗州縣
不能逐起詣騐者委佐貳往騐仍聽州縣官填注
傷单詳報倘州縣官實能往騐輙委佐貳等官致
滋擾累捏飾等弊照例議處
又定鄰邑印官代騐屍傷之例刑部議准凡相騐
屍傷本邑與鄰邑相距不過五六十里本邑印官
公出即請鄰邑印官代騐其或鄰邑地遠不能朝
發夕至者許别委佐貳代騐代騐之員必係同知
通判州同縣丞等官毋許濫委雜職至十八年又
奏准凡遇命案印官公出同城並無佐貳又距鄰
邑遥遠者即令該吏目典史騐立傷单申報印官
覆騐如印官不能即回申請鄰邑代騐填圖通詳
三年以天旱
命刑部將拘禁枷號人犯分别詳審
定監候待質年久之犯分别酌擬刑部議覆御史
王綱振疏言各省秋審冊内有監候待質一項如
續獲盜首未肯招認而從前供明之夥盜已經决
遣餘盜尚未盡獲無憑質証罪關首犯例應監候
待質或有續獲之犯審供與原供案情相符並非
首盜又未傷人原係案内夥盜因年久贓物花費
遂照疑似之條監候待質又如獲犯並無贓據屢
審堅供不認此或係夥盜或係無辜因餘犯在逃
亦令待質伏思此等既屬疑似則虚實原屬未定
乃歲歲待質有監至十餘年及二三十年者昔年
之逃犯久已無蹤而此等衰老待質之犯久淹囹
圄雖有一綫可原之情概沉獄底請
勅下法司于秋審之日公同九卿將原案逐一詳查酌
其情罪之輕重量其監候之遠近或取保或末减
或仍行監侯分别辦理至人命案内監候待質之
犯其有情節不同之處均請一體查辦應如該御
史所奏除罪關斬决仍應監候待質外其並非首
盜又未傷人因贓物花消監候待質人犯供認既
確令九卿會審核明擬以遣罪如並無贓據堅供
不認者是其為盜為良尚屬未定並於秋審時核
其情節酌量擬保俟緝獲正犯之日再行質審至
奏稱人命案内待質人犯一體辦理查現在秋審
人命正犯俱係情罪重大祗因少涉疑似尚應待
質與盜案不同應於秋審時詳細分别辦理其
朝審秋審監候待質之犯亦照秋審案件一體查辦
從之
又
命王大臣會同刑部詳審不赦罪囚及屢經緩决人犯
至明年復
命詳加覆勘秋審朝審招冊如有一綫可原應行减等
者酌定奏聞請旨
四年禁州縣詞訟批發鄉地刑部議覆御史王
柯疏稱州縣詞訟細事間有批委鄉地查覆者應
令州縣秉公查核不得任其朦混至一應命盜及
重大事件不得混行批查違者降調載入例冊從
之
又
勅撫臣讞獄持平奉
諭河南秋審各案九卿從該撫所擬情實内改入緩决
者十六起可矜内改入緩决者十五起夫讞獄貴得
其平必合乎人心之同方不愧明允之義雖其間所
犯情罪不一彼此輕重之間亦有介於疑似者内外
大臣意見不能一轍然一省改輕改重者至三十餘
起則非人心之大同可見矣可𫝊諭尹會一向後辦
理刑名必揆情度理期允當以成信讞
五年定承審官失出失入分别議處吏部奏准官
員審理案件有失出失入經上司駁回承審官按
律改正免其糾恭若承審官固執原擬具詳另委
别員審出改正或已經咨題完結後復查出者仍
照例議處如委員逄迎遷就互有出入後經發覺
亦照例議處
又
命九卿於緩决案内詳審可矜人犯奉
諭向來九卿辦理秋審朝審人犯分别情實綏决可矜
三等而惟緩决之内情罪輕重不一其果係所犯重
大實無可原因係久緩不復處决者雖終斃囹圄本
無足恤其有一綫可原尚在矜疑之間者九卿承審
時附入緩决之内年復一年陳案日積以致此等人
犯久淹獄底亦屬可憫今秋審在即著九卿于秋審
朝審招冊内詳加分别凡緩决之案果係情有可原
者俱入于可矜條内以昭示罪疑惟輕法外施仁之
至意
申定審訊盜賊供招窩夥之令奉
諭盜賊中狡猾者多平日窩夥不肯實供每誣扳素封
之家及向有嫌隙之人以圖䧟害而捕役索詐弊端
百出縱審出誣扳實情准予省釋而被拘候審已不
勝擾累矣各省臬司為刑名總滙當檄行所屬凡盜
賊供扳窩夥必先訊有確據方可拘拏隨到隨審如
係誣扳立即省釋并將誣良之賊盜先行重懲以免
再有誣扳
七年
命閣臣詳閱刑案酌加雙籖奉
諭讞獄必依乎律而其中情節不一又當恭酌核擬期
歸平允朕於刑部所奏重犯其中稍有一綫可原者或
降旨從寬末减或交九卿定議皆於法外原情以
示矜恤但日理萬幾恐披閱一時未周照籖批發雖
論法不枉而原情較疎矣嗣後刑部進呈本章及秋
審各案著大學士詳閱其中有應加覆核者即擬寫
雙籖並將情節聲明進呈待朕酌量則周密慎重益
可副朕哀矜庶獄之意
定調姦未成致本婦羞忿自盡者由情實改緩决
之例奉
諭節烈之婦祀于其鄉所以旌善端化樹之風聲也其
致死本婦之犯法無可貸是以乾隆五年福建秋審
蕭充一案該撫擬以情實九卿改為緩决朕曾降旨
申飭蓋以烈婦之死由於該犯之調戲若輕入緩决
非所以重名教而端民俗也今正值九卿秋審之時
其在蕭充以前定為緩决之案此番毋庸改為情實
其在乾隆五年以後此等案件各省多入情實九卿
執法自不得輕擬但強姦未成本婦因調戲而羞忿
自盡者其中情形不一朕辦理勾到之時自有權衡
如果有一綫可原者當免勾既經一次勾到之後下
年即可改為緩决如係停止勾决之年入情實者下
年不得即改為緩决
又
勅督撫詳讞母得妄臆寬嚴奉
諭今年朝審秋審情實案件因兩年停刑是以勾决者
較往時為多此皆九卿公同議定之成讞朕於刑部
進招冊之後逐加詳閱及勾到時又與大學士刑部
堂官等再三推究凡有一綫可生者姑且從緩必求
其生而不得然後置之於法在朕心惟期至當至平
並非有意從嚴而如此辦理也但恐外省督撫揣摩
觀望之習不能盡除見今年勾决之人稍多遂妄臆
朕意在嚴承辦刑獄相率而趨于刻覈則大違朕之
本懷若見此諭或又以朕意在寬相率而流於姑息
則更非明允之道特頒此旨諭各省督撫知之
八年定熱審人犯臨期稱冤覆鞫之例給事中鍾
衡奏請
勅諭直省督撫嗣後每届熱審時將案情通行檢查除
情罪相符者仍照原擬外倘有臨期極口稱冤按之
情罪稍未允協即細加研鞫果係從前枉斷十分
冤屈者即改正具題以便令法司再行確勘從
之
九年申飭各省秋審定擬之未當者奉
諭今歲各省秋審冊内經九卿改正者甚多或先後案
情不符混行矜减或以毁堤毆官之罪而寬其情實
或以屢行謀殺之犯或犯姦毆死人命或連掘數塚
或與族嬸通姦致死本夫或毆斃尊長二命或誣告
伊主死罪以及屢次行竊持刀強姦與故殺病妻情
極殘忍之人皆予緩决矜减殊屬姑息至於情有可
原之案或又草率擬斷應緩决而置情實應矜减而
置緩决者不一而足夫法津為國之綱紀過重則乖
矜恤過輕則長奸惡今各省案件朕舉其一二情節
顯然者尚如此辦理則平日所辦刑名之事未能允
當者諒亦不免著申飭
十二年定侵貪官犯限滿擬入情實之例奉
諭貪婪侵盜之員上侵國帑下朘民脂實屬法所難宥
是以國家定制擬以斬絞重罪使共知儆惕因律
内載有分年减等逾限不完仍照原擬監追之語至
秋審時概入緩决外而督撫内而法司習為當然初
不計二限已滿既入秋審自當擬以本罪在本犯亦
恃其斷不擬入情實以致心無顧忌不知立限减等
原屬法外之仁至限滿不完則是明知不死更欲保
其身家此等藐法無恥之徒即應照原擬明正其罪
嗣後此等二限已滿照原擬監追之犯九卿于秋審
時核其情罪應入情實者即入于情實案内以彰
國法朕於勾到日再為酌奪
十四年改定秋審三覆奏之例舊例
朝審秋審情實人犯由刑部三覆具奏本年九月
上以各省奏牘繁多迫于時日難以詳覽徒事具文
命朝審照例三覆秋審减去二覆以從務實至是復
諭勾到後將原本進呈覆閱再行批發著為例
定秋審職官罪案另冊進呈之例奉
諭嗣後尋常命盜案件督撫刑部九卿照例審擬其職
官治罪除雜犯外凡實犯罪名秋審時或應緩决或
應情實者另為一冊進呈則朕得以詳閱不至因煩
混過部臣亦不能施高下之技而官犯與常犯有别
亦所以示廉恥等級之意
定詳審讐殺案情廣東斬犯曾士標因鴨走入緦
麻服叔曾會昌田内被曾會昌次子曾朝芳打死
因與曾會昌爭論曾士標以木挑抵格致傷曾會
昌身死曾士標依律擬斬監候嗣曾會昌之子曾
朝宗在山砍柴遇曾士標之子曾亞二觸起前恨
用刀連砍曾亞二殞命曾朝宗亦依律斬候俱入
情實奉
諭朕詳閱招冊曾士標服制攸關法無可貸而曾朝宗
則因報復父讐情似可原然兇犯已經擬抵國法既
彰則私恨可洩即使遇不共戴天之曾士標亦秪應
聽其服法就刑不得擅肆殺害何况其子並非下手
又未加功是無罪之人也殺無罪之人則但當治其
故殺之罪而不當原其復仇之心果使有心復仇亦但
當于曾士標未擬罪之先而不當于既擬結之後若
因此遽從寬典則曾士標父子二命抵曾會昌一命
於法不得其平且啟讐殺之端殊非辟以止辟之道
曾朝宗亦無可貸但曾朝宗情因痛父曾士標子
死非辜各有情節著俱改絞罪處决
定詳審緩决官犯時刑部將各省秋審官犯入緩
决者通行查具清单奏
聞請
旨奉
諭向來辦理秋朝審案每遇官犯輙事寬縱但於一次
混入緩决即為成案斷不復改謂之老緩决至辦理
矜减如赦詔及一線可原五次緩决之類又斷不能
邀恩年復一年不過令老死囹圄而已果爾則國法
所行惟在閭里小民以及盜賊之輩而官犯僅止虛
受罪名倖全首領是豈國家制刑之意哉但此等人
犯經歷年久或曾經大赦未便復改為情實著大學
士會同該部將所查各案再行詳悉斟酌應可矜者
即入可矜應緩决者仍入緩决近年以來所定之案
有應改為情實者即改為情實其在乾隆八年以前
者既經漏網亦不復加以顯戮著改發黑龍江交該
將軍嚴加管束著當苦差
十六年定立决改監候人犯仍入情實之例湖廣
秋審本内斬犯滕有伯原擬情實具題九卿會核
以其救母情切改入緩决奉
諭滕有伯棍格致斃大功服兄從前三法司按律擬斬
立决經朕降旨改為監候是該犯救母情切之處已
邀格外寬典矣若于秋審之時復擬緩决僅虛予以
重辟罪名久且入于矜减之列是乃輕視倫紀豈明
刑弼教之意此端一開將使挾仇干犯者轉以父母
為起釁之由得肆其毒手愚民益無畏懼嗣後由立
决改擬監候人犯俱應入于情實勾到時即或原情
免勾下次亦應仍入情實或情節果輕免勾數次之
後遇特旨寬减則可耳
十七年駁正撫臣率請聲叙之案時廣東巡撫蘇
昌審題曲江縣民陳茂昌戳傷小功服叔丙林身
死擬斬立决聲明該犯救母情切致傷服叔刑部
照例夾籖請
旨奉
諭陳茂昌著即處斬此案陳丙林與陳氏互毆已受多
傷該犯勢非危急託言救護輙將服叔戳斃前經降
旨以父毆叔而子助父以斃叔不得謂救父此正母
毆叔而子助母以斃叔不得謂之救母也蘇昌率請
聲敘著交部察議
勅刑部官速結命盜案件時刑部遵
旨察奏命盜等案因贓跡未明監候待質者共五十四
案内康熙年間一案雍正年間十一案乾隆元年
至十七年積至四十五案
上以犴狴之中淹禁多人非使無辜久繫囹圄即應辟
重犯久稽顯戮皆因承審各官不能詳慎研究務
在得情而刑部司員又以遵駁改正議敘之例多
尋罅漏外省無以登答轉成疑案一經題明監候
待質即束之高閣接任之員又以事非本任率多
因循殊非明慎用刑而不留獄之意
特諭嗣後内外問刑衙門各宜迅速辦理應緝拏者上
緊緝拏應定擬者即行定擬勿致塵案日積若本非
難結之案承審各官不能審出實情惟以監候待質
為遷延時日之計且藉得邀免處分希冀錄敘該堂
官督撫察出即嚴行恭處
定立决改監候人犯秋審另冊進呈之例奉
諭各省由立决改監候人犯均係服制攸關其改擬監
候已屬原情酌减若秋審時入于緩决則减之又减
殊非慎重倫常明刑弼教之意是以上年降旨令概
入情實此其中情節多端但散在各省招冊中有勾
决者有未勾决者或未悉朕輕重權衡反滋疑議者
該部將此等案犯彙為一冊先期進呈候勾其有應
宥者亦可即予减等發落
十八年酌减秋審緩决人犯奉
諭現在刑部辦理秋審其中緩决人犯閱時既久為數
滋多著該部察明朝審秋審各犯酌其情罪稍輕緩
决至三次以上者分别請旨减等至此外有情罪本
重歷年查辦未經寬减而定案在康熙雍正年間緩
决十餘次至數十次内有一綫可原者亦著察明分
别請旨(互見赦宥門)
勅法司讞獄迹涉兩是者不妨各抒所見候旨酌奪奉
諭讞獄重案勅交法司核擬原期詳慎以昭平允其事
屬衆議僉同固成信讞如或迹涉兩是間有一二人
不能盡歸畫一者自不妨各抒所見候旨酌奪嗣後
三法司核擬重案如有意見不能相同原可兩議具
題但不得合部合院各成一稿朕欽恤庶獄不厭博
咨諸臣亦當悉祛成見勵乃靖共將此通諭知之
又
命大學士會同刑部覆勘歷次秋審情實未勾案情奉
諭各省由立决改監候人犯歷次秋審情實上年四十
起内未勾者二十三人此次已勾吴禄一起但節次
存留監禁積而愈多是因緩死而屢次綁赴市曹亦
非所以重刑章也嗣後此項除本年未勾人犯下次
仍入情實外其餘著大學士會同刑部將招冊覆加
詳勘有實在情節可寬如弟毆兄斃或果因其兄干
犯父母迫于親命或素有瘋疾一時病發凡似此類
酌量分别叙述案情確加看語請旨即入緩决朕于
勾决冊内已再三審量更加一番公同斟酌則情節
益明庶協明慎矜恤之意著為令
定嚴飭承辦刑名遷就取供之習奉
諭向來外省辦理刑名每存姑息之見即有關倫常亦
多遷就率謂釁由死者或作兇徒以無心架格或兩
相凑合用力過猛此婦寺之仁究之展轉達部仍歸
按律定擬即如山西省陸三傑因受分田宅蕩賣無
餘乘父病垂危仍索分田地伊叔陸應唐忿責用小
刀扎傷陸三傑額顱陸三傑奪刀回扎致斃胞叔陸
應唐悖倫滅理莫此為甚乃該撫本内所叙案情則
云陸三傑用刀恐嚇陸應唐搶刀勢猛以致扎殺等
語是陸應唐反為應死之人矣承辦之府縣臬司以
至該撫豈不知陸三傑罪在不宥而習慣自然以書
吏取供故套為當然不知改正則實有可矜情節者
將致魚目不明矣著嚴飭行嗣後如仍有似此者從
重議處
十九年定重罪案犯未准部覆一體入秋審之例
福建巡撫陳宏謀奏稱諸羅縣奸民吳典等糾衆
奪犯及同安縣賊犯林對等糾衆拒捕兩案内為
從各犯俱已擬絞監候具題尚未准部覆例應入
于下次秋審但此二案情節重大已令臬司歸入
秋審會勘得
旨允行並著為例
嚴飭督撫審擬過當之失兩廣總督班第等奏擬
周紹華私雕假印照光棍為首例斬决
上以所辦失之過當
特諭私雕假印固屬藐法但所犯止于撞騙財物按律
斬候已足蔽辜乃照光棍為首例擬斬立决存心觀
望大失輕重之宜著嚴行申飭
二十年平反誣陷罪名時總河富勒赫奏趙永德
呈首原任郎中程䥍作詩誹謗悖逆現交布按二
司嚴審
上閱程䥍抄刻詩冊膚淺本不成詩其中並無譏訕悖
逆之語察知趙永德索詐不遂挾嫌誣䧟
特諭從前胡中藻身為翰林心懷怨望作種種悖逆之
詞刊刻若不重懲無以正人心而端風俗是以不得
不行辦理倘因有此案動于語言文字之間指摘苛
求則狡黠之徒藉以行其誣詐有司不察輙以上聞
告訐紛繁何所不至迨至辨明昭雪而貽累已甚此
風斷不可長趙永德著該撫莊有恭嚴審定擬具奏
尋審察實照例發遣
二十二年定鬭毆命案分别情實緩决之例奉
諭律載鬭毆殺人均應擬絞而案情輕重迥異如係彼
此互毆至斃正與鬭毆律意相符若其人並未還毆
而逞兇肆毆以致殞命其去故殺一間耳即如刑部
審擬李四毆傷張氏身故緣張氏索欠詈罵該犯拳
毆跌地復連踢重傷致死張氏索欠不與而罵人之
常情並未與鬭而李四直不欲償其宿逋毒毆斃命
即謂釁起一時情非謀故顧安得謂之鬭毆殺乎嗣
後遇有此等情節較重者秋審時俱當擬入情實或
有類此而情輕者即量從寬典亦祗可歸入緩决斷
不應在可矜之列庶兇徒知儆正辟以止辟之意
定秋審官犯概行粘簽例原任湖南布政使楊灝
侵帑擬斬監候秋審定擬緩决
上以其貪黷敗檢歸入緩决甚屬紕繆並
諭嗣後官犯無論情實緩决概行粘簽聲明
定尋常官犯不必補入秋審之例刑部議湖北巡
撫莊有恭奏官犯李春明因買地葬親發掘義塚
應擬絞監候補入本年秋審情實請即行正法得
旨情實官犯令補入本年秋審此專指貪酷敗檢侵虧狼
籍及有心狡詐不盡臣職者而言若此等尋常私罪
非法難姑待者可比李春明著監候以俟明年秋審
嗣後有似此者該部照此辦理著為例
二十四年定詳讞戲殺案情大理寺少卿顧汝修
奏河南命犯樊銀周推跌陳四□致死實係戲殺
應准留養刑部以該犯理曲傷重例不准留回奏
得
旨樊銀周因饃互推使當場果有先戲後鬭情事即應
用鬭毆本律科斷乃該省既取陳四□父叔供詞稱
係戲頑是實而刑部亦不能徑指其是鬭非戲適當
省刑之會即照所請准其留養尋刑部復援例具奏
顧汝修復行奏辦奉
諭論戲殺誤殺例條所係雖與閗殺案内之理直傷輕
者同科然理曲傷重之語又統承戲誤而言定例之
初亦必有深意豈竟無跡涉戱誤而情罪之重乃甚
于尋常鬭毆者乎朕敬慎折獄期在協中樊銀周之
案其罪尚屬可原初不因顧汝修之奏而為之寬减
刑部大理寺同為司憲而始終各伸其說俱著飭行
二十五年申明由輕適重例行駁審者不得遽行
改正完結刑部題覆江蘇巡撫陳宏謀審擬故殺
小功母姨之蔣汝才斬候不足蔽辜並未將該撫
原擬駁回另審擬行改擬斬决完結奉
諭朕意前因法司改輕改重之條曾經分别降旨該部
于此案所辦殊未合例如前旨云督撫等擬罪過輕
而部議應從重者自應駁令再審今該部以該犯既
竊其衣復害其命與竊賊臨時殺死事主者同科罪
應斬决而該撫僅擬斬候不足蔽辜正與由輕適重
應行駁審之旨脗合無疑至後條所云如擬罪過重
而部議從輕者若情節顯然該部所見既確即改擬
題覆不必駁審是乃專指由重適輕而言使其中有
情節未明者固當駁回另審且此等非謀逆大案不
容姑待者比即俟另審題覆亦為未遲此本著照例
駁審
定補入秋審案犯分别輕重之例奉
諭秋審情實招冊内有案犯定讞時已逾該省熱審之
期而九卿秋審即提入本年冊内請勾者此雖該犯
情罪重大法無可緩但朕詳閱招冊見其中情罪等
差尚有應行區别者如一人連斃二命暨妖言惑衆
𫝊習符呪並官員侵魚帑項勒斂民財之類非殘忍
已極即有關于民俗官方自不得不早正典刑以昭
烱戒至尋常謀故等案定案限期適在秋審後此亦
時會偶值自可令其幸延一年之生何必亟亟為也
朕辦理庶政從不預存成見惟斟酌情理期適當于
協中之治而已
酌定提解秋審人犯之例先是八月刑部議准凡
斬絞監候女犯業經解勘一次無可改擬者下次
停其解審至是并議准凡秋審緩决人犯解審二
次後如情罪無可更定者止令有司敘由詳報各
督撫核招具題不必復行題審其曾擬情實未經
勾决之犯及前擬情實并緩决人犯内情可矜疑
者仍照例三次飭提解審
二十六年定秋審招冊以緩决三次為斷例左都
御史金德瑛奏緩决冊内改輕改重者多在新事
而積年陳案罕能軒輊于其間九卿列坐以聽書
吏之宣唱不能沿習具文請嗣後各省督撫于每
年仍造全冊送刑部存案以備稽考而刑部分散
九卿招冊惟以三次秋審為斷如已經審過三次
並無更改者不必刷印分送其偶有一二案或尚
須商議者仍聽刑部摘出臨期印冊分送是陳案
可省而近事更得盡心詳審矣經大學士會同刑
部議准得
旨允行
懲秋審會讞忿争之失是時法司會審廣西省命
犯陳希統案内之從犯陳父悔刑部改入情實副
都御史竇光鼐以陳父悔毆傷鄧亞弄實非有心
致死簽商紛駁且欲將故殺之陳希統概入緩决
刑部以立意兩擬奏
聞旋經大學士遵
旨詳核秉公定擬具奏得
旨陳希統雖防竊起衅而一聞黃父亦放火燒村之語
有意連戳斃命實屬故殺其應情實何疑至陳父悔
之加歐鄧亞弄骨折其傷雖重要非有心致死即令
改入情實朕亦不即予勾刑部所議原未免過當乃
竇光鼐因欲爭一緩决輙轉輾自生枝節以會讞
大典不肯平心商確徒用筆舌相攻任氣謾罵不
特有乖政體而分門樹幟之風尤不可不防其漸尋
奉
勅交部嚴察議奏刑部堂官並著察議
二十七年飭問刑衙門臨事詳察案情勿逞已見
增改舊章先是二十二年御史諸徐孫條奏州縣
承審官不無更换招詳通融定案請令州縣訊取
初供該督撫即據報部科存案經九卿議准二十
六年江西布政司湯聘奏請將同謀共毆之案如
騐係傷皆致命者無論當時身死過後身死將先
後下手之人一併收禁解審經刑部議准至是刑
部奏各省州縣命盜毋庸先據初供報部仍照例
於命案初到騐訊時取具供招申報各該上司以憑
覆審查核俟得確情審擬定案備敘初供題達以
期虚公勘斷至同謀共毆致死人命之案仍請止
將正兇解審以免拖累得
旨允行并
諭刑名案件情偽微曖變幻百出若事事曲為逆億雖
日定一例豈能遍給乎惟在司刑憲者臨事詳察案
情恭酌令典期于平允徒鰓鰓然各逞已見議改議
增適以變舊章而滋紛擾于讞獄之道有何禆益著
𫝊諭中外問刑衙門知之
定詳審可矜人犯奉
諭可矜人犯有同在可矜之列而情各殊者如子婦不
孝詈毆翁姑而其夫忿激致斃或因該犯之母素有
姦夫已經拒絶後復登門尋釁以致拒毆致斃者此
等尚因情切天倫一時義忿所致與尋常鬭狠者原
屬不同然僅一例减流而終身遠涉不得完聚其情
亦堪憫惻著該部會同九卿嗣後遇有似此罪犯量
為區别照免死减等例再减一等發落仍逐案隨本
聲明請旨(互見赦宥門)
定詳審復讐命案奉
諭今日勾到河南省情實招冊内有智洪義因父智順
被趙二毆死趙二已擬絞候智洪義藉言報仇輙殺
其子趙倉律擬斬候九卿及閣臣以趙二業已减流
將智洪義可否改入緩决之處夾簽聲明意雖近似
于事理猶未剖晰至當儒生拘牽春秋復仇之說如
唐陳子昂甚至欲以一時旌誅並行固為乖誕即韓
愈柳宗元號稱善駁大率不越以其父死于法不死于
法為斷殊不知其父已死於法則固無可復之仇即不
死于法亦必其相鬭而殺者其情固可矜而其死無
可寬亦無可復之仇也乃其子仍推刅仇人之胷亦
豈春秋之法所當予此在唐代刑制懈弛其說尚不
能無弊况我朝百餘年來明罰勅法審慎周詳豈可
使生殺不關讞司而一介不逞之徒竟爾私行報復
其可乎且智洪義謀殺趙倉時毆死其父之趙二尚
以論抵在監其時智洪義不得有復仇之說也以謀
殺核擬情實自為辟以止辟正義苐統核前後緣起
智順既為趙二毆死而智洪義又復扺償趙倉則是
智姓兩命而趙姓一命于事會所致稍覺情有未平
朕是以悉心研究將該犯停勾然使徑行改入緩决
則無以杜私復之源而與謀殺本律亦大相背戾該
犯本年雖已停勾其下次秋審仍應入于情實俟將
來年久或遇恩例減等之事再酌量辦理
二十八年平反冤獄懲司讞扶同欺蔽之罪先是
湖北歸州民李作椇家被盜州牧趙泰交拏獲贓盜
張洪順審詳監禁臬司沈作朋據盜犯張洪順狡
翻捕役栽贓將該犯釋放承問官及捕役事主並
坐誣良論如律事經督臣愛必達撫臣周琬審題
結案未幾州民趙啟賢家被盜州牧秦鑅拏獲贓
盜張紅貴及張紅舜審詳監禁並申明此案盜犯
張紅舜審即前案釋放之張洪順緣由詳悉禀報
臬司沈作朋陞任藩司迴護前案并欲消弭後案
督撫等扶同朋比隠匿不報事
聞
特遣大臣前往詳勘尋審據前後盜案贓証確鑿前案
冤抑人員奏准超雪盜犯即行正法其縱盜冤良
扶同欺蔽之前後兩案承辦各官並拏解來京治
罪
上親鞫得實經大學士九卿定擬具奏奉
諭沈作朋實屬罪魁立即正法愛必達護非欺罔周琬
朋比為奸本均應正法但以案中尚未冤及人命故
從寬改為監候
二十九年奉
諭前經降旨各省遇有子孫蔑倫重案令各該督撫于
審擬定讞後一面奏聞即一面正法原因該犯情罪
重大不便稍稽顯戮但事關重辟其中情偽多端亦
不應輕率完結即如廣東遂溪縣監生梁舉朝毆死
陳國英之母張氏初經該縣管惟木妄斷屍子陳國
英錄供詳報及該督撫蘇昌委員覆審始究出梁舉
朝自行歐死狡稱陳國英揢斃實情幸而獄無枉濫
若非悉心研鞫遽爾加之寸磔即使事後别經訪出
而其人已罹極典豈不竟抱竒冤莫白耶嗣後各省
如遇此等重案不可不倍加詳慎該督撫等務須親
提人犯再三確審以成信讞母得僅憑州縣供詳致
滋冤抑該部遵諭速行
定歸化城蒙古及旗民交涉命案騐傷之例山西
按察使藍欽奎奏歸化城所屬蒙古及旗民交涉
命案向例各協廳據報詳請都統派員會騐文移
往返動經旬日倘屍身潰損檢騐不確生死攸關
且蒙古微員不諳相騐嗣後無論蒙古及旗民交
涉案件悉令歸化城通判星往騐明填格通詳其
委蒙古官員會騐之處應行停止部議應如所請
從之
定恭革發審案件俱由臬司主稿例刑部議准山
東按察使閔鶚元條奏嗣後不論侵貪那移以及
濫刑枉法等案統由臬司主稿會同藩司審勘招
解以專責成倘藩司以事非己責並不實心會鞫
或臬司因事由自主偏執已見以致罪有出入督
撫查恭交部議處
定緦麻服屬人犯停勾二次後改入緩决例
奉
諭向來期功服制情實人犯停勾二次者曾經降旨省
錄改緩其服係鰓麻案件因非由立决改監候者散
入各讞冊本非前旨所概雖勾到時有以情節稍輕
酌予免勾而積至數年竟未得與服重人犯一體改
緩不免向隅嗣後遇此等人犯亦照期功以上例于
停勾二次後著大學士會同該部一體省核改入緩
决(互見赦宥門)
申定民間詞訟州縣審斷後復赴上司具控之例
刑部議准凡民間詞訟經州縣審斷之後復赴督
撫藩臬具控者飭令各本管道府按事輕重或親
行集訊或委員另審詳明上司察核其中稍有疑
義該上司即親行提審如赴道府衙門控訴者即
行親審遇有冤抑即為昭雪如有檢騐查勘等事
即遴委賢員不得仍令會同原問官辦理至于刁
訟越訴照例治罪
三十年詳審誤拏案情先是福清令程廷栻誤拏
雲和縣民劉年學為天台縣逃匪丁欽顯蒲城令
夏國相誤拏山西民人張機為江西逆犯胡中藻
之子胡得玉業經審係誤拏分别結案督撫蘇昌
明德等請將各該縣交部議處
上以州縣官能不分畛域緝捕隔省逃匪逆犯例得擢
用議敘若以偶爾錯訛即因此獲咎必皆自畏處
分概置鄰封于不問
特降旨寬免復
諭曰歷來所辦盤獲案犯皆未嘗一就拘執即置重典
是惟在各督撫遇此等案件詳悉跟究務得確情使
實者不致倖逃法網虚者亦不及誤罹刑書而有司
隨時實心體訪奮勉有為母或稍懷瞻顧庶吏治民
生均有裨益設有不肖州縣以毫無影響之事羅織
平民妄希進取一經審實自取罪戾又不得以閩陜
二省之案藉口也
定平反劾議案情廣寧令奎福素患痰疾蒞任後
赴府謁見知府富察善聞其逋負甚多不令管理
倉庫奎福回署疾作自戕奉天府府尹耀海恐富
察善不無逼抑請與扶同騐報之錦縣令哲成額
解任交部質審得
旨允行嗣越半月而奎福傷痕平復復行自戕身死耀
海續恭知府是否假公濟私有意窘迫奏請交部
嚴訊
上以奎福業已在官看守傷痕平復復自尋短見其非
因富察善抑迫致死已明
特諭曰奎福因病自戕更無疑義設云富察善果有别
情則奎福活口可質時詳細究詰何難得其實情乃
遲之又久于其身後過為擬議則有意苛求轉非情
理之平矣因
命富察善哲成額仍照舊任事其失察及防守不嚴各
罪交部議處
定酌减緩决人犯奉
諭現在刑部辦理秋審案件其中緩决人犯為數漸多
此等尚非情實難寬而尋常矜减亦難遽及淹繫日
久讞牘徒致紛繁著該部查明朝審秋審各犯緩决至
三次以上者覈其情罪分别請旨减等發落以示矜
䘏祥刑之至意(互見赦宥門)
改定同知承審命盜等案解道覆勘之例各省直
隸州承審命盜等案例解道審轉惟離省窵遠各
設同知管轄地方承審事件徑自解司是時雲南
按察使良卿奏請將景東蒙化二府同知承審事
件照各省直隸州例由迤西道審轉以昭詳慎浙
江巡撫熊學鵬復請將玉環同知承審事件就近
由温處道覆勘再行解司如應行駁正該道即就
近改駁部議並應如所請從之
皇朝文獻通考卷二百七
