欽定四庫全書
皇朝文獻通考卷一百十
宗廟考(四)
太廟
雍正十三年九月己亥
皇上登極十一月丁未恭奉
冊
寳上
大行皇帝
尊諡曰
敬天昌運建中表正文武英明寬仁信毅大孝至誠憲皇
帝
廟號
世宗先是九月庚子
皇上諭禮部自古聖帝明君功德大成必有顯號徽稱
所以昭垂萬世典至鉅也我
皇考大行皇帝乘乾建極撫御萬邦錫福諴民德化翔洽
虔恭寅畏昭事
蒼穹郊祀祈年必親必敬欽承
祖烈光大前猷至孝肫誠千古未有當
皇祖上賓時盡制盡哀喪儀隆備
親送
梓宫屢謁
陵寢歲時瞻拜
御容舉念常伸孺慕繼
顯謨之盛推錫類之仁
宸衷祇敬則朝乾夕惕歷久彌勤
親政憂勞則盛暑祁寒未嘗稍間整綱飭紀眀目達聰施
措咸宜德威並用篤宗室則立學以隆教育惠八旗
則賜帑以備吉凶厚臣工而加俸養廉眷忠良而建
祠賜祭勵廉能以察吏宏薦拔以羅才廣耤田以重
農桑定品式以崇節儉重道則
經筵歲舉愛士則科目頻加隆
先師五代之王封新闕里千秋之廟貌修明典禮懷柔
百神厚植綱常旌揚節孝蠲逋減賦不惜億萬之帑
金開墾築堤永享萬年之樂利備賑則廣行積貯養
兵則優贍身家律例則釐定科條讞决則特詳咨酌
廣開言路詳示
硃批洞矚羣情慮周六合大閱以詰戎兵訓練以修武備
睿謨獨運而小醜立奏蕩平
聖武布昭而荒徼永圖綏靖開天明道
聖學高深覺世牖民
宸章炳煥闡聖賢之精藴宣心性之圓機函蓋古今彪爍
宇宙
天心協應有感必通德盛化神諸瑞畢至古帝王之良法
善政至
皇祖而集其大成我
祖宗之駿烈鴻猷迨
皇考而益彰善述眇予冲子寅奉丕基仰惟功德之隆宜
備尊崇之典敬循禮制恭上
尊諡
廟號爾部詳察典禮具奏是日禮部奏謹查康熙六十一
年恭上
聖祖仁皇帝
尊諡
廟號奉
大行皇帝諭旨以追崇大典攸關理宜僉謀共協令諸王
大臣等會同九卿詹事科道文官六品以上武官四品
以上詳考舊章從公確議今
大行皇帝
尊諡
廟號禮制崇重(臣)等謹遵舊典仍請會同諸王大臣齊集
廷臣詳慎公議昭垂萬世得
旨是敬謹確議具奏是月乙巳諸王大臣會同九卿詹
事科道文官六品以上武官四品以上諸臣等議
上自古帝王撫御寰區功德隆盛有博厚高明之
實則必有隆爍顯懿之名是故於堯曰欽明文思
於舜曰濬哲文明所以著盛德之形容而垂萬年
之軌則也欽惟
大行皇帝丕冒八埏曲成萬物有與
天同體之德有敬
天行健之功祗奉
郊壇必親薦享端居宫禁亦凛明威暘雨偶愆齋心而默
禱嘉祥屢告讓美而弗居昭事存乎旦明感通捷
於影響當
天庥之滋至綿
景運之方隆撫
列聖式廓之版章益漸之以聲教馭四海咸熙之臣庶更
霈之以恩膏安愈求安
聖不自聖惟精惟一建中於民克儉克勤表正自上執權
衡以御物偏黨之習潛消定模範以示人仁讓之
風溥洽官常於是而肅士品於是而端民俗於是
而淳物情於是而暢嘉禾芝草醴泉慶雲之瑞充
塞於寰中荷蘭日本暹羅蘇禄之琛輻輳乎
闕下凡此運會之彌昌彌熾皆由
聖德之可法可傳至乃學貫天人辭成典詰敷治平之大
道闡性命之微言歲舉
經筵首詣太學新闕里千秋之廟貌隆
先師五代之王封廣勵膠庠修明典禮定宗學之制開
國書之科博訪鴻儒徧立書院
大行皇帝之誕敷文教有如此者惟仁必勇不怒而威選
將悉有用之材練兵於無事之日
天戈所指青海獻俘
帝命甫申西陲納疑化蠻荒為郡縣靖蕃落於邊隅
大行皇帝之布昭聖武有如此者志邁百王心通庶務事
無難易銳若發機人有忠邪洞如觀火謀略出羣
工之上照臨周六合之遥
大行皇帝之英姿天挺明睿夙成有如此者坦懷應物博
愛為心不以一𤯝棄材不使一夫失所惇叙九族
容保萬方厚百官而倍予廪糈惠八旗而時加恤
賚閭井必豫謀其樂利兵丁各優贍其身家減賦
蠲逋不惜帑金之億萬詳刑讞獄允釐令典之三
千盛暑而曲貸囚徒小祲而徧賙貧戶
大行皇帝之寬則得衆仁以長人有如此者道循物而無
違德有常而不息本實心以宣為政令春温秋肅
儼如四序之罔愆由定力而發為憂勤旰食宵衣
不以片時而少斁
大行皇帝之信必由中毅以持久有如此者經曰聖人之
德無以加於孝我
大行皇帝昔在藩封晨昏盡禮及傳丕緒哀敬竭情親送
梓宫屢謁
陵寢三載始還吉服四時恒拜
御容體
聖祖之心以為心法
聖祖之政以為政耕耤著為定例爰奉
太廟之粢盛賢良建有專祠尤
眷先朝之耆舊德教加於百姓孺慕極於終身大烈光前
貽謀昌後孔子稱虞舜曰大孝惟
大行皇帝足以當之若夫誠者天之道也成已成物之全
德也我
大行皇帝以此享
帝享
親以此盡心盡性以此用人行政以此覺世牖民諸臣敬
奉之
硃批萬國共聞之
諭旨固已言之諄復莫不凛為典章暨夫
龍馭上賓
特頒遺詔敬聆至誠之
訓仰思無間之功
聖學高深渾然一理
神明冲穆儼在重霄子思曰惟天下至誠為能經綸天下
之大經立天下之大本知天地之化育惟
大行皇帝足以當之夫中以宅心正以體政文以敷化武
以定功英以决機明以燭理寬以居之仁以行之
信以成之毅以守之而皆本之於大孝運之以至
誠此洵
聖德之全與
天同體可為萬世法者也臣等謹按虞書曰率作興事慎
乃憲書傳曰憲法也說命曰惟天聰明惟聖時憲
又曰監於先王成憲周禮疏云懸法以示人曰憲
中庸亦曰憲章文武蓋惟憲天立教之聖人然後
能慎法度興政事俾萬世奉為成憲守而不忘若
虞舜商湯周之文王武王皆是也竊謂
大行皇帝
尊諡於憲為宜又按禮記祖有功宗有德是故有虞氏祖
顓頊而宗堯夏后氏祖顓頊而宗禹商人祖契而
宗湯周人祖文王而宗武王周公作無逸則稱商
有三宗而周文武之廟並稱世室公羊傳曰世世
不毁也中庸曰君子動而世為天下道行而世為
天下法言而世為天下則竊惟
大行皇帝
廟號宜稱
世宗與
太祖
太宗
世祖
聖祖並為百世不祧之廟臣等公擬敬上
尊諡曰
敬天昌運建中表正文武英明寬仁信毅大孝至誠憲皇
帝
廟號曰
世宗天下萬世稱曰
世宗憲皇帝庶足以顯揚
大德表著
巍功與日月而齊光偕山河而並永矣謹奏奉
諭曰諸王大臣公同議上
皇考大行皇帝
尊諡曰
憲皇帝
廟號
世宗於我
皇考至德鴻猷實相符合禮稱祖有功宗有德廟號之稱
祖稱宗均屬尊崇之極而象功昭德惟期允當方協
至公昔我
皇祖聖祖仁皇帝久道化成身兼創守平定逆藩掃清朔
漠神功駿烈自古莫與比隆
廟號定應稱祖
皇考大行皇帝善繼善述敬
天勤民十三年來宵旰憂勞咸熙庶績貽萬年之景福固
百代之丕基
廟號
世宗正合古宗有德之義上配
烈祖百世不祧此乃天下萬世之定論非在廷諸臣尊崇
君父敷揚稱頌之私情尤非朕一人哀感
隆恩表彰
盛德之私願所能強置一詞也在我
皇考神謨垂於宇宙厚澤洽於臣民即罄竭揄揚難盡萬
一今據所奏敬擬上
尊諡
廟號詳慎公當足以昭示萬年朕心深為慰惬所有應行
典禮該部敬謹查議具奏是日辰時
皇上素服於
太和門恭閱
大行皇帝
尊諡
冊
寳行禮畢回宫更縞素預詣
雍和宫大門外東配殿恭候已時
冊
寳至
雍和宫
皇上詣
大行皇帝梓宫前恭獻
冊
寳行禮
冊文曰臣聞至德同天裕鴻模於萬世深恩浹地垂駿烈
於千秋揚顯號以薦徽稱考彝章而崇殷禮光昭寳
冊輝映瑶圖欽惟
皇考大行皇帝道協清寧功隆位育敬
天而虔昭事孚精意於
郊壇法
祖而篤顯承致孝忱於
廟祏紹中天之景運開奕代之昌期精一傳心建大中而
出治蕩平立極居至正以表邦敷文則重道尊師宏
作人之雅化振武則安邊懷遠恢保泰之神謨天亶
聰明坐照靡遺於庶物性成英睿淵衷遠徹於萬方
御衆以寬而蠲賦省刑共沐仁恩之浩蕩示民有信
而敦化善俗咸欽毅力之甄陶蓋本
大孝不匱之思善繼以成夫善述且運
至誠無息之用實政而體以實心乃至瑞集苞符海宇之
禎祥畢至誠輸職貢梯航之琛賮胥來而乃謙抱彌
深憂勤並勵
朝乾夕惕弗釋一二日兢兢業業之心
旰食宵衣用成十三載蕩蕩巍巍之治樹百王之模範
言言寳鑑丹書傳百代之章程事事金科玉律有典
有則永垂裕於後昆是訓是行敬率由於成憲兹博
詢夫公議期允愜於輿情
尊諡
憲皇實符
盛烈載稽往籍式考禮經宗堯宗禹宗湯廟貌宗尊於有
德世道世法世則烝嘗世承於不祧殷美三宗宜肇
禋宗之典周崇世室爰開卜世之祥配
列祖於在天薦
世宗之新廟合朝野僉謀而悉協揆古今通義而交孚謹
奉
冊
寳恭上
尊諡曰
敬天昌運建中表正文武英明寬仁信毅大孝至誠憲皇
帝
廟號曰
世宗惟耿光大烈之常昭冀景福純禧之茂介伏祈
昭格俯賜
鑒臨謹言
實文曰
世宗敬天昌運建中表正文武英明寬仁信毅大孝至誠
憲皇帝之寳
丙辰恭奉
冊
寳上
孝敬皇后
尊諡曰
孝敬恭和懿順昭惠佐天翊聖憲皇后先是九月癸夘
皇上諭禮部朕惟至治莫先於崇孝徽稱首重於易名
天地之覆載同功帝后之尊親一體欽惟
孝敬皇后作配
皇考懋著坤儀孝德夙洽於宫闈仁惠久孚於壼掖朕躬
承顧復備荷
恩慈兹恭上
皇考大行皇帝尊諡宜並追崇恭上
尊諡以展孝思以昭萬世爾等詳查典禮具奏十一月戊
戌總理事務王大臣會同禮部議上竊惟尊親之
典帝后同稱孝慕之忱顯揚並切溯有娀於殷世
祥祉攸凝紀太姒於周詩徽音永炳矧係聖代之
母儀宜有加崇之顯號欽惟
孝敬皇后功符坤載德協乾元篤誠孝於宫庭動循禮則
懋勤勞於壼掖翊贊謨猷温恭備著夫嘉徽和慎
聿昭其淑德丕宣閫教化啟肅雝共被仁慈恩推
鞠育慶昇平而佐理
帝治彌昭貽福祉以垂庥
孝思倍摯臣等恭遵
諭旨敬考彝章謹擬恭上
尊諡曰
孝敬恭和懿順昭惠佐天翊聖憲皇后伏俟
命下之日一切應行典禮交與該衙門敬謹辦理謹奏
得
旨是依議是日辰時
皇上素服於
太和門恭閱
孝敬皇后
尊諡
冊
寳行禮畢預詣田村
享殿大門外東邊幄次恭候已時
冊
寳至田村
享殿
皇上詣
孝敬皇后梓宫前恭獻
冊
寳行禮
冊文曰
慈徽永慕垂懿範於千秋茂典追崇耀鴻聲於萬葉晉瑶
函而展孝溯
淑德以揚休欽惟
皇妣孝敬皇后體順承
天含章應地性成純孝
重闈之奉養備得
歡心化洽肅雝朱邸之贊襄久彰令則迨正
中宫之位益宏内治之功躬節儉以表率宫庭履敬順而
分憂
宵旰温恭示教茂昭愷悌之風惠愛覃敷咸頌寬和之德
顧惟冲𦕈夙荷
恩暉蘭殿瞻依緬
訓言之如在雲軿長往愴歲序之頻遷兹當繼序之初倍
切顯揚之願敬循彝典祗奉
尊稱敬奉
冊
寳恭上
尊諡曰
孝敬恭和懿順昭惠佐天翊聖憲皇后伏冀
慈鑒丕昭錫蕃禧而昌後鴻庥垂庇貽介福以流徽永懷
罔極之恩佑啟無疆之祚謹言
寳文曰
孝敬恭和懿順昭惠佐天翊聖憲皇后之寳
乾隆元年正月
命修
太廟是月戊申
諭國家式崇
太廟並
奉先殿妥侑
列祖神靈歲時祗薦明禋典禮允宜隆備今
廟貎崇嚴而軒櫺榱桷年久未經增飾理宜敬謹相視慎
重繕修以昭黝堊示新之敬著該部會同内務府詳
議具奏
三月丙申以加上
列祖
列后
尊諡恭修飾
太廟神牌遣官祗告乙巳恭奉
册
寳加上
太祖承天廣運聖德神功肇紀立極仁孝睿武端毅欽安
弘文定業高皇帝
孝慈昭憲敬順仁徽懿德慶顯承天輔聖高皇后
太宗應天興國弘德彰武寬温仁聖睿孝敬敏昭定隆道
顯功文皇帝
孝端正敬仁懿哲順慈僖莊敏輔天協聖文皇后
孝莊仁宣誠憲恭懿至德純徽翊天啟聖文皇后
世祖體天隆運定統建極英睿欽文顯武大德弘功至仁
純孝章皇帝
孝惠仁憲端懿慈淑恭安純德順天翊聖章皇后
孝康慈和莊懿恭惠温穆端靖崇天育聖章皇后
聖祖合天弘運文武睿哲恭儉寬裕孝敬誠信中和功德
大成仁皇帝
孝誠恭肅正惠安和淑懿儷天襄聖仁皇后
孝昭静淑明惠正和安裕欽天順聖仁皇后
孝懿温誠端仁憲穆和恪奉天佐聖仁皇后
孝恭宣惠温肅定裕慈純贊天承聖仁皇后
尊諡於
太廟先是雍正十三年九月己酉
皇上諭禮部尊祖孝親誼應並重報本追遠禮有加隆
兹者恭上
皇考大行皇帝尊諡緬惟貽燕之謨宜備追崇之典
太祖高皇帝
太宗文皇帝肇造洪基創垂大業
世祖章皇帝統一方夏撫有萬邦駿烈鴻猷敷揚莫罄
皇祖聖祖仁皇帝深仁厚澤淪浹寰區久道化成功齊覆
載朕自冲齡仰蒙
慈愛宫庭撫育厚眷獨鍾仰思
聖德之難名恒念
洪恩之莫報夫
宗廟之徽稱有制而報本之忱悃無窮應詳查典禮酌古
準今恭議加上
太祖
太宗
世祖
聖祖尊諡以展孝恩此朕追慕之至情崇先之特典後世
子孫不得奉為成式又敬念
列祖尊諡既已加崇
列后尊諡並應恭議加上爾等詳酌典禮敬議具奏十一
月壬子内閣九卿翰林詹事科道等議上謹查會
典開載崇德元年恭上
太祖尊諡曰
太祖承天廣運聖德神功肇紀立極仁孝武皇帝共十四
字康熙元年加上
太祖尊諡曰
太祖承天廣運聖德神功肇紀立極仁孝睿武弘文定業
高皇帝於仁孝字下加睿武弘文定業六字改上
武皇帝曰
高皇帝共二十字康熙六十一年加上
太祖尊諡曰
太祖承天廣運聖德神功肇紀立極仁孝睿武端毅弘文
定業高皇帝於睿武字下加端毅二字共二十二字今擬
於端毅字下加欽安二字共為二十四字恭加上
太祖尊諡曰
太祖承天廣運聖德神功肇紀立極仁孝睿武端毅欽安
弘文定業高皇帝順治元年恭上
太宗尊諡曰
太宗應天興國弘德彰武寬温仁聖睿孝文皇帝共十四
字康熙元年加上
太宗尊諡曰
太宗應天興國弘德彰武寬温仁聖睿孝隆道顯功文皇
帝於睿孝字下加隆道顯功四字共十八字康熙六十一
年加上
太宗尊諡曰
太宗應天興國弘德彰武寬温仁聖睿孝敬敏隆道顯功
文皇帝於睿孝字下加敬敏二字共二十字今擬於敬敏
字下加昭定二字共為二十二字恭加上
太宗尊諡曰
太宗應天興國弘德彰武寬温仁聖睿孝敬敏昭定隆道
顯功文皇帝順治十八年恭上
世祖尊諡曰
世祖體天隆運英睿欽文大德弘功至仁純孝章皇帝共
十六字康熙六十一年加上
世祖尊諡曰
世祖體天隆運定統建極英睿欽文大德弘功至仁純孝
章皇帝於體天隆運字下加定統建極四字共二十字今
擬於欽文字下加顯武二字共為二十二字恭加
上
世祖尊諡曰
世祖體天隆運定統建極英睿欽文顯武大德弘功至仁
純孝章皇帝康熙六十一年恭上
聖祖尊諡曰
聖祖合天弘運文武睿哲恭儉寬裕孝敬誠信功德大成
仁皇帝共二十字今擬於誠信字下加中和二字共為二
十二字恭加上
聖祖尊諡曰
聖祖合天弘運文武睿哲恭儉寬裕孝敬誠信中和功德
大成仁皇帝又查會典開載崇德元年恭上
孝慈昭憲純德貞順成天育聖武皇后尊諡康熙元年改
上
孝慈昭憲敬順慶顯承天輔聖高皇后尊諡共十二字康
熙六十一年加上
尊諡曰
孝慈昭憲敬順仁徽慶顯承天輔聖高皇后於敬順字下
加仁徽二字共十四字今擬於仁徽字下加懿德
二字共為十六字恭加上
尊諡曰
孝慈昭憲敬順仁徽懿德慶顯承天輔聖高皇后順治八
年恭上
孝端正敬仁懿莊敏輔天協聖文皇后尊諡共十二字康
熙六十一年加上
尊諡曰
孝端正敬仁懿哲順莊敏輔天協聖文皇后於仁懿字下
加哲順二字共十四字今擬於哲順字下加慈僖
二字共為十六字恭加上
尊諡曰
孝端正敬仁懿哲順慈僖莊敏輔天協聖文皇后康熙二
十七年恭上
孝莊仁宣誠憲恭懿翊天啟聖文皇后尊諡共十二字康
熙六十一年加上
尊諡曰
孝莊仁宣誠憲恭懿至德翊天啟聖文皇后於恭懿字下
加至德二字共十四字今擬於至德字下加純徽
二字共為十六字恭加上
尊諡曰
孝莊仁宣誠憲恭懿至德純徽翊天啟聖文皇后康熙五
十七年恭上
孝惠仁憲端懿純德順天翊聖章皇后尊諡共十二字康
熙六十一年加上
尊諡曰
孝惠仁憲端懿慈淑純德順天翊聖章皇后於端懿字下
加慈淑二字共十四字今擬於慈淑字下加恭安
二字共十六字恭加上
尊諡曰
孝惠仁憲端懿慈淑恭安純德順天翊聖章皇后康熙二
年恭上
孝康慈和莊懿恭惠崇天育聖皇后尊諡康熙九年加上
廟號曰
章皇后共十二字康熙六十一年加上
尊諡曰
孝康慈和莊懿恭惠温穆崇天育聖章皇后於恭惠字下
加温穆二字共十四字今擬於温穆字下加端靖
二字共為十六字恭加上
尊諡曰
孝康慈和莊懿恭惠温穆端靖崇天育聖章皇后康熙六
十一年恭上
孝誠恭肅正惠安和儷天襄聖皇后尊諡雍正元年加上
廟號曰
仁皇后共十二字今擬於安和字下加淑懿二字共為十
四字恭加上
尊諡曰
孝誠恭肅正惠安和淑懿儷天襄聖仁皇后康熙六十一
年恭上
孝昭靜淑明惠正和欽天順聖皇后尊諡雍正元年加上
廟號曰
仁皇后共十二字今擬於正和字下加安裕二字共為十
四字恭加上
尊諡曰
孝昭静淑明惠正和安裕欽天順聖仁皇后康熙六十一
年恭上
孝懿温誠端仁憲穆奉天佐聖皇后尊諡雍正元年加上
廟號曰
仁皇后共十二字今擬於憲穆字下加和恪二字共為十
四字恭加上
尊諡曰
孝懿温誠端仁憲穆和恪奉天佐聖仁皇后雍正元年恭
上
孝恭皇后
尊諡曰
孝恭宣惠温肅定裕贊天承聖仁皇后共十二字今擬於
定裕字下加慈純二字共為十四字恭加上
尊諡曰
孝恭宣惠温肅定裕慈純贊天承聖仁皇后臣等敬謹會
同恭擬加上字樣伏候
欽定謹奏得
旨是依議是日
皇上躬詣
太廟致祭行禮恭進
太祖高皇帝加上
尊諡
冊文曰
天開泰運升日馭於東維
帝握乾符建斗樞於北極定萬年之統緒啟百世之昇平
盛業常昭鴻名彌耀欽惟
太祖承天廣運聖德神功肇紀立極仁孝睿武端毅弘文
定業高皇帝聰眀天亶智勇性成
大德體元參三才而正位
至誠立極周庶物以成能緯地經天卜世之功日永民
胞物與肇基之迹方新聲教訖於四方仰同光被
神武昭於九有望切來蘇合謳頌以歸心集賢才而佐
治國書初設製字母以諧音軍制新頒按卦圖而取
義際天與人歸之會肇建邦啟土之勲造草昧而大
經綸發祥自遠首庶物而膺圖籙裕後方長緬維
垂統之隆宜極尊崇之禮祗承丕緒敬考彝章謹奉
冊
寳增上
尊諡曰
太祖承天廣運聖德神功肇紀立極仁孝睿武端毅欽安
弘文定業高皇帝伏冀
聖鑒長昭
皇圖永固益啟綿長之澤彌臻熙皥之風謹言
寳文曰
太祖承天廣運聖德神功肇紀立極仁孝睿武端毅欽安
弘文定業高皇帝之寳
孝慈高皇后加上
尊諡
冊文曰功隆贊助溯開創於前猷誼重尊親表肅雝於顯
號仰資生之
大德昭裕後之光儀欽惟
孝慈昭憲敬順仁徽慶顯承天輔聖高皇后合撰坤元膺
符宸極璇閨毓德早傳淑慎之風蘭室觀型夙著安
貞之範歸我
太祖高皇帝順乃承天仁能逮下奉神靈而理萬物肇作
邦作對之休昌後嗣而燕
皇天啟卜世卜年之運式荷
慈闈之謙裕應地無疆毗成王業之崇隆發祥有本敬嗣
徽音於百世丕昭鴻號於萬年謹奉
冊
寳增上
尊諡曰
孝慈昭憲敬順仁徽懿德慶顯承天輔聖高皇后伏冀
慈鑒式憑繁禧載錫永啟萬方之景福長綏奕世之洪庥
謹言
寳文曰
孝慈昭憲敬順仁徽懿德慶顯承天輔聖高皇后之寳
太宗文皇帝加上
尊諡
冊文曰
神謨丕顯瞻陟降於在天
帝德誕敷仰光華於復旦長垂啟佑遠樹儀型欽惟
太宗應天興國弘德彰武寬温仁聖睿孝敬敏隆道顯功
文皇帝乾健偕行離明普照道兼作述繼鴻業以開太平
化洽寬仁慰羣黎而均覆幬任英賢而圖治一德一
心定法制以宜民同倫同軌
文思光被耀海隅出入之鄉
聖武布昭震漠外無雷之域决策而平遼右龍起雲從
移師以討朝鮮風行草偃三十五部咸抒貢琛獻賮
之誠億萬斯年永奉
受籙膺圖之緒
大勲丕集皇哉迹廓肇基
景命維新赫矣功先定鼎鴻猷偉績崇
太室於不祧厚澤深仁覺徽稱之莫罄式遵彝典爰合僉
謀謹奉
冊
寳增上
尊諡曰
太宗應天興國弘德彰武寬温仁聖睿孝敬敏昭定隆道
顯功文皇帝伏冀
耿光俯燭繁祉鴻綏
鑒繩武之微忱介錫齡之遐福謹言
寳文曰
太宗應天興國弘德彰武寬温仁聖睿孝敬敏昭定隆道
顯功文皇帝之寳
孝端文皇后加上
尊諡
冊文曰配天贊化萬年昭雝肅之儀應地含章奕葉仰安
貞之德載隆顯號遥頌徽音欽惟
孝端正敬仁懿哲順莊敏輔天協聖文皇后位正坤寧功
參乾始温恭成性關雎傳藹吉之心敬慎流徽䄖翟
仰端凝之度貴而能儉猶時御乎弋綈尊不忘勤每
自成夫絺綌儆六宫之傳漏恒襄問夜於未央欽
九廟之薦馨克佐孝思於不匱玉階金戺聿宣仁惠之風
椒殿珠宫益溥和平之化際
文皇開創之日久著贊襄當
世祖臨御之年備崇尊養顧惟冲藐遥荷
恩暉膺纘緒於惟新緬流芳於弗替謹奉
冊
寳增上
尊諡曰
孝端正敬仁懿哲順慈僖莊敏輔天協聖文皇后伏冀
慈愛昭垂純僖點佑永啟鴻基於奕世長綿餘慶於萬年
謹言
寳文曰
孝端正敬仁懿哲順慈僖莊敏輔天協聖文皇后之寳
孝莊文皇后加上
尊諡
冊文曰範高蘭掖遠垂内則之芳型德冠珠宫遥溯
母儀之令望肅瞻
玉几虔捧瑶函欽惟
孝莊仁宣誠憲恭懿至德翊天啟聖文皇后柔順流徽安
貞作則宏綏福履璇閨傳樛木之仁茂著臧嘉綺殿
被葛覃之化正位乎内克佐櫛風沐雨之勲長發其
祥爰徵繞電流虹之瑞誕我
世祖章皇帝鍾靈毓秀受籙膺圖敷天蒙
聖善之庥率土頌
仁慈之澤洎乎
聖祖彌資
鞠育深恩逮及
世宗備舉欽崇鉅典統
兩朝之孝養受福綿長極
三世之尊親垂光奕葉顧惟冲藐丕纘鴻基緬懷
懿德於千秋載頌
徽音於
九廟謹奉
冊
寳增上
尊諡曰
孝莊仁宣誠憲恭懿至德純徽翊天啟聖文皇后伏冀
慈靈垂裕純嘏凝禧永綿佑啟於萬年長篤阜安於百世
謹言
寳文曰
孝莊仁宣誠憲恭懿至德純徽翊天啟聖文皇后之寳
世祖章皇帝加上
尊諡
冊文曰
聖人首出開景運於萬年
至德光昭享鴻稱於百世式九圍而立極大一統以垂庥
禮重顯揚業崇簡冊欽惟
世祖體天隆運定統建極英睿欽文大德弘功至仁純孝
章皇帝道冠百王功垂奕世照臨六合亶成性之聰明表
正萬邦錫自天之智勇敷同軌同倫之治肇造鴻基
萃來王来享之忱長貽燕翼敬
天而虔昭事允秉精誠法
祖而篤顯承聿彰仁孝奉
慈闈而侍養備極隆儀恤宗族以敦倫頻施曠典深仁厚
澤率土均沾善裕宜民敷天共戴擴
祖宗之宏業統華夏以歸心受命則惕厲憂勤圖治於十
有八載啟後則親賢樂利衍慶於億萬斯年緬懷締
造之謨欽承丕搆莫罄頌揚之願敬薦
徽稱謹奉
冊
寳增上
尊諡曰
世祖體天隆運定統建極英睿欽文顯武大德弘功至仁
純孝章皇帝伏冀
鑒觀有赫默佑無窮恭承
列祖之庥永篤曾孫之慶謹言
寳文曰
世祖體天隆運定統建極英睿欽文顯武大德弘功至仁
純孝章皇帝之寳
孝惠章皇后加上
尊諡
冊文曰儷乾作則啟萬年有道之長體巽流徽衍奕世無
疆之慶晉金函而煥彩崇鴻號以揚芬欽惟
孝惠仁憲端懿慈淑純德順天翊聖章皇后柔静凝庥温
恭著範佐
世祖而勤内治式贊太平事
文母以展孝思聿隆尊養潔蘋蘩於
九廟念切精誠親瀚濯於六宫身先節儉撫
聖祖於幼沖之日竭
慈覆於顧復之餘六十四年備恩勤之
至德千八百國合愛戴之歡心惟和氣以致祥畢臻諸福
信仁人之多夀克享大年當淑景方長
皇考猶獲瞻夫
色笑今
恩暉遥荷𦕈躬正合致夫尊崇典禮維新顯揚益切謹奉
冊
寳增上
尊諡曰
孝惠仁憲端懿慈淑恭安純德順天翊聖章皇后伏冀
慈靈降鑒厚澤貽庥綿百世之本支佑萬邦之安阜謹言
寳文曰
孝惠仁憲端懿慈淑恭安純德順天翊聖章皇后之寳
孝康章皇后加上
尊諡
冊文曰
懿德丕昭今則常垂於百世
聖慈廣被鴻名永耀於萬年播彤管以增輝奉瑶函而煥
彩欽惟
孝康慈和莊懿恭惠温穆崇天育聖章皇后道協坤元功
符乾健勤修壼政早𧺫化於宫庭懋著
母儀永流徽於禁掖
九廟之蘋蘩致潔克秉精誠
重闈之問視時殷聿彰仁孝躬行節儉深宫成澣濯之風
親贊太平厚德啟綿長之瑞篤生我
聖祖仁皇帝誕應苞符毓成
聖德萃愛載於億千萬國享昇平者六十餘年洎𦕈躬纂
緒之初正鉅典崇徽之日福垂善慶緬
懿訓於無窮禮重顯揚體
孝思於不匱謹奉
冊
寳增上
尊諡曰
孝康慈和莊懿恭惠温穆端靖崇天育聖章皇后伏冀
純禧孔固
慈佑彌隆永貽昌熾之祥長啟和恒之福謹言
寳文曰
孝康慈和莊懿恭惠温穆端靖崇天育聖章皇后之寳
聖祖仁皇帝加上
尊諡
冊文曰
聖德同天駿烈常垂於百世
仁恩浹地鴻稱永著於千秋萬方之元化周流五紀之太
和洋溢光昭啟佑禮重顯揚欽惟
聖祖合天弘運文武睿哲恭儉寬裕孝敬誠信功德大成
仁皇帝道備中和功隆化育勵精圖治統經文緯武以宣
猷久道化成兼繼往開來而立極邁百王而獨盛廣
運彌神超千古以加隆大成集聖敬
天立政時時弗釋夫憂勤法
祖諴民事事務歸於寬大定三逆而平絶塞克成百世之
膚功蠲舊賦而緩新征叠沛無窮之惠澤六十一年
宵衣旰食總萬幾而日昃不遑千八百國樂業安居
熙庶績而耄期不倦溯自𦕈躬之冲幼即蒙鞠育於
宫闈
聖訓親承憶音容而如昨
祖庭遠隔瞻色笑以何從敬紹丕基貽孫謀於盡善緬懷
盛德崇顯號於方新式考典章肅將忱悃謹奉
冊
寳增上
尊諡曰
聖祖合天弘運文武睿哲恭儉寬裕孝敬誠信中和功德
大成仁皇帝伏冀
神靈陟降緒業昭融永貽昌大之祥長享昇平之福謹言
寳文曰
聖祖合天弘運文武睿哲恭儉寬裕孝敬誠信中和功德
大成仁皇帝之寳
孝誠仁皇后加上
尊諡
冊文曰功同厚載襄治化於
昌朝禮重鴻稱耀
徽音於寳冊夙合二儀之撰聿垂奕葉之光欽惟
孝誠恭肅正惠安和儷天襄聖仁皇后性秉温恭範垂莊
肅潔蘋蘩於
九廟齋祀加虔奉&KR0949;瀡於
重闈晨昏致謹孝慈育物椒庭之令則宏昭誠敬持躬蘭
殿之芳徽允播勞心閫閾常分
宵旰之憂勤贊化宫闈克佐昇平之治理溯仁風之已遠
彤管方輝緬
懿誨之長垂瑶函正煥欽承丕緒值典禮之維新式考彝
章方顯揚之莫罄謹奉
冊
寳增上
尊諡曰
孝誠恭肅正惠安和淑懿儷天襄聖仁皇后伏冀
淑靈式庇嘉德惟馨永貽昌熾之庥益佑和恒之福謹言
寳文曰
孝誠恭肅正惠安和淑懿儷天襄聖仁皇后之寳
孝昭仁皇后加上
尊諡
冊文曰功符坤厚貽燕翼於萬年德合乾元表鴻名於奕
葉義必先於報本禮莫重乎尊稱欽惟
孝昭静淑明惠正和欽天順聖仁皇后性成淑慎範著温
恭華胄鍾祥頌芳聲之早播椒塗正位垂内則以長
昭慰色笑於
慈闈晨昏盡養佐憂勤於
黼座夙夜加虔盛德方新翟茀遽辭於丹禁仁恩永戴箴
銘並著於彤編溯藹吉之令儀千秋煥彩緬孝慈之
懿行百世流徽洎及𦕈躬實切顯揚之願欽承鴻業
益深崇報之思考彝典以揚芬進瑶函而煥彩謹奉
冊
寳增上
尊諡曰
孝昭静淑明惠正和安裕欽天順聖仁皇后伏冀
厚蔭長垂
慈恩默佑介無疆之景福開有象之太平謹言
寳文曰
孝昭静淑明惠正和安裕欽天順聖仁皇后之寳
孝懿仁皇后加上
尊諡
冊文曰儷天立極垂令範於千秋應地含章享隆名於奕
世廟庭增煥典冊維新欽惟
孝懿温誠端仁憲穆奉天佐聖仁皇后毓瑞高閎騰芬戚
畹贊顯承之偉烈内則勤修篤慈愛之深仁
母儀茂著晨昏有恪盡孝養於
彤闈夙夜維虔佐憂勞於
宸扆溯
宫庭之佑啟撫
皇考於冲齡十載劬勞備荷
生成之德終天哀痛常懷
高厚之恩洎自𦕈躬欽承丕業體
孝思於不匱尊禮宜崇熙鴻號於無窮頌揚莫罄謹奉
冊
寳增上
尊諡曰
孝懿温誠端仁憲穆和恪奉天佐聖仁皇后伏冀
慈眷加隆純禧益懋貽阜安於四海綏昌熾於萬年謹言
寳文曰
孝懿温誠端仁憲穆和恪奉天佐聖仁皇后之寳
孝恭仁皇后加上
尊諡
冊文曰
慈範丕昭奕世衍無疆之慶
徽音光被萬年垂至德之光稽鉅典以加崇奉鴻名而致
頌金函煥彩玉冊增輝欽惟
孝恭宣惠温肅定裕贊天承聖仁皇后順應乾行厚同坤
載佐憂勞於夙夜克贊
宸猷樹肅穆於宫庭聿宣
壼教執謙為度共傳温惠之風秉恕居心羣荷寬仁之澤
恪勤内職精誠而潔治蘋蘩孝養
重闈愉婉而躬親問視篤生我
世宗憲皇帝誕應昌期毓成
至德正集萬方之愛戴俄驚一旦之遐升爰奉
徽稱敬昭
令則暨眇躬之纂緒彌追痛於含飴仰體
孝思方當尊禮攸隆之日緬懷
懿訓益切顯揚莫罄之忱謹奉
冊
寳增上
尊諡曰
孝恭宣惠温肅定裕慈純贊天承聖仁皇后伏冀
陟降在兹
鑒觀不遠永佑綿長之祚式開昌熾之符謹言
寳文曰
孝恭宣惠温肅定裕慈純贊天承聖仁皇后之寳
乾隆二年三月癸巳恭奉
世宗敬天昌運建中表正文武英明寬仁信毅大孝至誠
憲皇帝神主
孝敬恭和懿順昭惠佐天翊聖憲皇后神主升祔
太廟是日
神主黃輿由永定門正陽門入隨從王大臣官員朝服隨
行在京文武大臣官員朝服於
大清門外跪迎鹵簿設
端門内不作樂
皇上預詣
太廟街門外幄次恭候辰時
黃輿至
皇上率諸王貝勒貝子公等朝服跪迎於
端門外隨
黃輿入
太廟街門至甎城門外
皇上詣
世宗憲皇帝黃輿前跪行三拜禮和親王弘晝詣
孝敬憲皇后黃輿前行禮畢
皇上恭捧
世宗憲皇帝神主和親王弘晝恭捧
孝敬憲皇后神主隨後由甎城門戟門東門入升正面東
階進
太廟東槅扇預設
世宗憲皇帝拜褥於中
孝敬憲皇后拜褥於右稍後
皇上恭捧
世宗憲皇帝神主向上立和親王弘晝恭捧
孝敬憲皇后神主右次向上稍後立贊引官跪奏
世宗憲皇帝
孝敬憲皇后升祔
太廟行參拜禮
皇上恭捧
世宗憲皇帝神主跪安於拜褥上和親王弘晝恭捧
孝敬憲皇后神主亦跪安扵拜褥上和親王弘晝由西槅
扇退出門檻外立
皇上就位行三跪九拜禮畢
皇上恭捧
世宗憲皇帝神主奉安於
世祖章皇帝神位之次第一位
寳座上和親王弘晝進西槅扇恭捧
孝敬憲皇后神主奉安第二位
寳座上和親王退出歸班次
皇上行三拜禮畢復位行升祔
太廟致祭如時享儀
乾隆三年二月甲申興工修
太廟先期正月庚辰
皇上親詣祗告恭奉
後殿
四祖
四后神牌
中殿
列祖
列后神牌暫安
前殿
六月
後殿工竣戊申恭奉
四祖
四后神牌還御前一日
親詣祗告
九月
中殿工竣甲戌恭奉
列祖
列后神牌還御前一日
親詣祗告
四年九月庚午
前殿工竣
上親詣
太廟致祭先是丁夘
前殿懸匾遣官祗告
上復親詣敬謹瞻視尋以
親祭
太廟
御齋宫致齋三日
壬申恭進
太祖高皇帝
孝慈高皇后
太宗文皇帝
孝端文皇后
孝莊文皇后
世祖章皇帝
孝惠章皇后
孝康章皇后
聖祖仁皇帝
孝誠仁皇后
孝昭仁皇后
孝懿仁皇后
孝恭仁皇后
世宗憲皇帝
孝敬憲皇后玉
冊玉
寳奉安
太廟先二日庚午奉
諭旨孟冬
太廟時享朕已有旨親詣行禮因日來體中微覺畏風欲
稍避清晨寒氣届期着和親王弘晝恭代二十八日
恭進
冊
寳係選定辰時朕仍親詣行禮
(臣)等謹按遵雍正六年例恭進
太祖高皇帝
冊十頁青玉修八寸九分廣三寸九分厚四分
孝慈高皇后
冊十頁青玉修廣厚同
太宗文皇帝
冊十頁青白玉修廣同厚三分
孝端文皇后
冊十頁青玉修廣厚同
孝莊文皇后
冊十頁青玉修廣厚同
世祖章皇帝
冊十頁青玉修廣同厚三分
孝惠章皇后
冊十頁青玉修廣厚同
孝康章皇后
冊十頁青玉修廣厚同
聖祖仁皇帝
冊十頁青玉修廣同厚三分
孝誠仁皇后
冊十頁青玉修廣厚同
孝昭仁皇后
冊十頁青玉修廣厚同
孝懿仁皇后
冊十頁青玉修廣厚同
孝恭仁皇后
冊十頁青玉修廣厚同鐫字皆深二釐面底二頁皆鐫升
降龍
寳十三方皆改鐫加上
尊諡
世宗憲皇帝
册十頁青玉修廣厚同
寳白玉方四寸二分厚一寸六分紐高三寸三分方三寸
九分
孝敬憲皇后
冊十頁青玉修廣厚同鐫字皆深二釐面底二頁皆鐫升
降龍
寳白玉方同厚一寸八分紐高二寸五分修四寸廣三寸
一分
乾隆三十八年六月庚寅恭修
列祖神牌遣官祗告先是四月甲午
上詣
圜丘
行常雩禮預期詣
皇穹宇拈香仰瞻
列祖神牌見有字色糢糊之處
諭交太常寺查辦嗣太常寺奏
神牌靛色糢糊之字請交該部敬謹修理恭候
指示奉
諭不但
太宗文皇帝神牌顯字糢糊即
聖祖神牌神位二字色亦淺淡著一併交該部敬謹修理
至是太常寺復奏恭修
天壇
祈榖壇
地壇
太廟
神牌奉移
還御應
遣王行祗告禮奉
旨派出裕親王信郡王理郡王
四十年七月戊午恭修
太廟
神牌托座龕帳是月太常寺奏
天壇
祈榖壇
地壇
太廟
神位下泥金托座年久金色淡薄請交工部修理并添製
木匣仍用綿袱包貯以昭慎重又
太廟
後殿
中殿龕帳均請交造辦處換造從之
四十二年三月壬午恭奉
冊
寳上
大行皇太后
尊諡曰
孝聖慈宣康惠敦和敬天光聖憲皇后先是正月辛邜奉
諭旨
大行皇太后坤元協德懋著徽音四十二年母儀天下尊
養兼隆福德備至實古今史冊所未有今忽邅
仙馭升遐朕心哀痛不能稍釋敬稽典禮宜隆
諡號以表尊崇苐
至德難名實非臣下擬議所能切當朕欲親尊為
孝聖憲皇后其令大學士九卿公議可否如是所有節次
晉加
徽號其中或有按例應行酌減及應增加字樣仍著敬謹
詳議具奏嗣大學士舒赫德等議奏(臣)等伏考歷代
母后尊諡自東漢明帝始建光烈之稱厥後典制
相仍著於史冊而所上諡號類皆出於臣下由其
徽音令德雖有不同而考禮定名尚易比擬故也
欽惟
大行皇太后誕育
皇躬
母儀天下
備福夀者八十六載
受孝養者四十二年合九州萬國以
尊親萃五世一堂而
頤樂
鴻稱叠晉
慶典便蕃扶
輦環億兆之臚歡款關集鰈鶼之來賀蠲租錫類而感洽
羣黎偃武集勲而威宣諸徼凡我
皇上之功德巍盛悉由
聖母之美善崇隆敬仰
懿徽與
天無極洵非尋常諡號所得形容萬一惟我
皇上本至孝以定典章宣示
諭旨以
至德難名親尊為
孝聖憲皇后仍令臣等集議具奏臣等謹案鄭樵通志所
載上諡百三十有一字首以神聖並列考之宋代
有慈聖光獻曹后宣仁聖烈高后雖以聖為諡尚
屬鋪張揚厲之文而於大行受大名之義均有未
當今
大行皇太后之至德實為史牒所未有誠如
諭旨難以名言惟
欽定為
孝聖乃克崇闡
洪儀昭示奕禩揆之古來諡議允為式協輿論詢之在廷
臣寀莫能復贊一詞至歴年恭晉
徽號奉
旨有按例酌減及應增加字樣(臣)等謹查
孝莊文皇后徽號二十字
孝惠章皇后徽號十六字於恭上
尊諡時俱敬列十二字今
大行皇太后徽號係十八字臣等遵
旨詳議於
徽號擬用六字又照例增加四字恭上
尊諡曰
孝聖慈宣康惠敦和敬天光聖憲皇后以符禮制謹合詞
具奏伏候
欽定奉
諭旨是依議至是日
上詣
太和門恭閱
大行皇太后
尊諡
冊
寳行禮畢
上先詣
暢春園幄次祗候午刻恭迎
冊
寳陳設於
九經三事殿正中黃案上
上詣正中拜位跪大學士捧
冊
寳在左傍跪進
上祗受恭獻授右傍大學士跪接宣讀官跪捧宣讀畢
上行三跪九叩禮
冊文曰
崇儀告備薦玉冊以伸虔
懿行垂光勒琅函而闡實報劬勞之
厚德禮洽馨聞嚴對越之
鴻名義隆睿作欽惟
皇妣大行皇太后
順體天經
化彰人極
萱庭示範仰宫中之有
聖人瑶甸歸仁臨天下而為
大母自流徽於京室荷篤慶於藐躬億兆騰歡萃萬方為
尊養曾元衍瑞裕五世以融怡緬
義訓之常昭洵颺言之莫罄賁
鳳綸而賜復澤及葭蓬扶
翟輅以觀民呼兼嵩岱益圖旅賀來庭之鶼鰈駢臻偃伯
承
禧絶徼之干戈並戢是皆
慈暉普照覃嶽澥以含和用能
純履康綏麗乾坤而集福憶昨者金泥絇祝十八字叠衍
箕疇冀來兹寳琰鐫華億萬齡重增姬筭惟愛景情
殷
顧復依旬之臚頌何窮宜
慈躬祉懋升恒晉冊之揚庥未艾何
升遐之忽覯竟攀慟之難追率土纏悲終天銜恤肇
尊稱於殷禮念形容無得而名稽上諡於周書極擬議於
斯為盛有
孝實原有德本百行於地天乃
聖即協乃神嫓獨隆於堯舜一詞莫贊敢憑素悃以追攀
萬世為公並詢僉謀而咸翕爰遵彝典請命於
天謹奉
册
寳上
尊諡曰
孝聖慈宣康惠敦和敬天光聖憲皇后於戲溯
璇闈徽音大行宜特隆冠古之聲頌清廟昌後燕天庶稍
展崇親之悃伏冀
神靈式妥
陟降在兹文琬貽型抒慕誠之岡極彤毫述德荷申錫於
無疆宏啟嘉符茂昌景祚謹言
寳文曰
孝聖慈宣康惠敦和敬天光聖憲皇后之寳
五月乙丑恭奉
孝聖慈宣康惠敦和敬天光聖憲皇后神主升祔
太廟是日
皇上具禮服出宫詣
太廟街門外幄次祗俟諸王貝勒貝子公等咸朝服以從
在京文武大臣官員俱朝服於
大清門外恭候鹵簿全設於
午門外樂設而不作夘刻
黃輿入正陽門大臣官員跪迎至
端門外
皇上率諸王貝勒貝子等南向跪迎隨
黃輿入
太廟由街門中門至戟門外
黃輿止
皇上詣
孝聖憲皇后黃輿前行一跪三叩禮畢恭捧
神牌由戟門左門入升正面東階進
太廟東槅扇執事官預設
孝聖憲皇后寳座於
孝敬憲皇后寳座之次又預設
孝聖憲皇后拜褥於正中北向
皇上恭捧
神牌向上立贊引官跪奏
孝聖憲皇后升祔
太廟行參拜禮
皇上恭捧
孝聖憲皇后神牌跪安於拜褥上
皇上恭代行三跪九叩禮畢
皇上恭捧
孝聖憲皇后神牌奉安於西序東向
孝敬憲皇后之次
寳座上
皇上行一跪三拜禮畢復位行升祔
太廟致祭禮如時享儀
五月甲戌恭進
孝聖憲皇后玉
冊玉
寳奉安
太廟
上親詣行禮
(臣)等謹案恭進
孝聖憲皇后
冊十頁青玉長九寸寬四寸厚三分鐫字深二釐面底二
頁鐫升降龍
寳青玉方四寸高三寸鐫字深三釐
四十七年十月甲子朔
上以時享
親詣行禮恭奉重鐫
列祖
列后玉
冊玉
寳奉安
太廟先是七月辛亥
諭旨前以
太廟尊藏
列朝
寳
冊係隨時鐫造玉質顔色不能一律整齊特命英廉福隆
安將和闐貢玉慎選良工敬造
列朝
寳
冊一分以奉
太廟其舊藏之
寳
冊恭送盛京
太廟尊藏以昭
祖
宗功德之成於萬代意深遠也今據將
列朝
寳
冊敬謹鐫造完成奏聞請旨朕惟我國家受
天庥命
列聖相承玉檢金繩虔申
對越自朕躬繼緒以來仰荷
上蒼眷佑中外蒙庥迄今年踰古稀日理萬幾孜孜不倦
無日不以敬
天勤民為念皆祗承
祖
宗之彝訓永維
餘慶篤念
前徽所有此項鐫成
寳
冊本年孟冬時享閱視祝版之日著禮部堂官敬謹安設
中和殿俟朕親加閱視後次日於朕行禮以前先派
宗室親王齎捧供奉一切應行儀注俱照
升祔之禮並著該衙門先期詳議具奏其舊藏一分
寳
冊仍照前旨於明歲敬諏吉日再行簡派皇子恭送
盛京
太廟尊藏以志文謨武烈顯承佑啟之盛嗣禮臣遵
旨議覆至是
親詣行禮如儀
(臣)等謹案重鐫
列朝
冊
寳共十六分
冊每分計十頁長九寸寬四寸厚三分俱青玉字鐫隂紋
深二釐
寳十六方俱方四寸高三寸青玉字鐫陽紋深四釐
(臣)又按是年孟冬既以新鐫
列朝
冊
寳安奉
太廟明年秋
上躬詣
盛京恭謁
祖陵恭將舊藏
列朝
冊
寳一分尊藏
盛京
太廟
親詣行禮
皇朝文獻通考卷一百十
