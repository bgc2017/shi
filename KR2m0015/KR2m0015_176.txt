欽定四庫全書
皇朝文獻通考卷一百七十六
樂考(二十二)
鼓吹
(臣)等謹按鼔吹者短簫鐃歌軍中之樂也古有靈
䕫吼鵰鶚争等曲漢魏而下皆有鼓吹鐃歌曲凡
出入警衛陳師獻馘並用之我
朝百餘年來
聖澤涵濡禮樂大備鼓吹之制法駕鹵簿有導迎鼓吹大
樂
鑾輿廵幸有馬上所奏鐃歌大樂清樂出師奏凱受俘
有凱歌鼓吹樂因事定制各得其宜蓋所以昭盛
治而揚大烈者其歌辭音節之美善尤為度越前
古云
天命六年三月
太祖高皇帝征遼陽大張鼓吹導引入城
康熙十二年正月
幸南苑大閱陳設鹵簿鼓吹大樂
二十九年八月會閱用鼔吹時喀爾喀新附
上特行會閱禮陳設鹵簿鼓吹大樂
三十五年二月
親征厄魯特噶爾丹陳設鹵簿鼔吹大樂前導
五月
親征大軍凱旋陳設鹵簿鼓吹大樂前導
九月
親廵北邊用鼓吹時
上廵行北邊經理機務大排鹵簿鼓吹前導至十二月班
師陳設鹵簿鼓吹如初
三十六年二月
上三舉北征陳設鹵簿鼓吹前導
五月
親征大軍凱旋用鼓吹時朔漠蕩平大軍告捷振旅凱旋
陳設鹵簿鼓吹大樂前導
雍正二年十月平定青海受俘用鼔吹時
命將討平青海於獻俘次日行受俘禮工部張設
御幄於
午門樓楹正中鑾儀衛設儀仗金鼓於
闕門東西兩向設鼔吹大樂於
午門外左右
駕出太和門鑾儀衛大樂鼓吹金鼓全作
陞座樂止各官行禮兵部奏獻俘囚禮畢
駕興大樂鼓吹金鼓全作
還宫樂止
乾隆七年定
時廵省方鐃歌鼓吹是日陳設鹵簿
駕出宫前導鼓吹振作馬上所奏有鐃歌大樂二十八
章鐃歌清樂二十七章樂器有大小銅角金口角
蒙古角金鼓點鈸雲鑼笙笛之屬曲名歌詞詳樂
歌門
重定
大閱鐃歌鼓吹鑾儀衛陳設騎駕鹵簿鼓吹樂部陳設
鐃歌樂
駕出行宫至
御營鼓吹鐃歌大樂作禮畢
駕還行宫鐃歌清樂作
定直省閱兵鼓吹直省講武以督撫提鎮為閫帥
每歲於霜降日令本標弁卒校閱於演武場建大
纛行禮軍門鼓吹節鉞前導閱畢鳴金鼓吹振旅
而還
重定
親征鐃歌鼓吹鑾儀衛陳設鹵簿鼓吹前列鐃歌大樂
皇帝出宫導迎鼔吹陳而不作詣
堂子行禮畢
駕出鼓吹金鼓振作大軍啟行鐃歌樂與
廵幸鼓吹同
重定
親征凱旋鐃歌鼓吹鑾儀衛陳設鹵簿鼓吹樂器自郊
外五里至
堂子門外
駕入都門大樂前導鼓吹振作
重定受俘鼓吹鑾儀衛陳設鹵簿金鼔樂部陳設
鐃吹軍樂
駕出太和門大樂鐃吹金鼓振作
陞座樂止各官行禮兵部奏獻俘囚禮畢
駕興大樂鐃吹金鼓振作
還宫樂止
定賓興試院鼓吹會試順天鄉試皆奏進試題試
前一日五鼓内簾吏傳金外簾吏報鼓啟門考官
跪奉奏章知貢舉提調官跪接興由中道降鼓吹
樂作試之明日諸生交卷鼓吹樂作啟門序出揭
曉之日陳榜於亭舁行鼓吹樂作前導
八年九月
幸盛京用鼓吹
皇上於行營起程至
盛京儀仗全設馬上鼓吹導引
御崇政殿陞座王公文武大臣行禮
賜茶畢
皇上還宫鼓吹止
二十四年定軍中納降鼓吹
命將出師如窮寇乞命請降即封章入
告得
旨報可乃諏吉納降所司先期陳設至日軍門鼓吹舉
礟大將軍戎服乘騎出營鼓吹節鉞前導登壇升
座鼓吹振作降人匍伏乞命大將軍宣諭
皇帝威德受降降人泥首謝退大將軍降坐乘騎還營
軍門舉礟鼓吹振作如初
定鐃歌凱歌樂時平定西域大功告成特撰鐃歌
樂十六章凱歌樂四十章鐃歌樂器有大小銅角
金口角金鼓鈸鑼小鈸雲鑼海笛笙箎簫管笛司
樂七十六人司歌二十人俱服駕衣戴黃翎駕帽
領班官四人俱蟒袍補服凱歌樂器有方響點鈸
星錫簫管笙笛雲鑼杖鼓司樂四十八人司歌十
二人俱服金夀字袍戴本身煖帽領班官四人俱
蟒袍補服曲名歌詞詳樂歌門
二十五年二月凱旋郊勞用鐃歌鼓吹時將軍武
毅謀勇公兆惠平定西陲凱旋
皇上駐蹕黃新莊行宫親行郊勞是日陳設鹵簿大駕
設黃幄
御座於郊臺正中設大纛於南面樂部内班署史等承
應之鐃歌樂鳴螺軍士俱於臺左右排立凱歌樂
排立於御道左右
駕至郊臺軍士鳴螺鐃歌樂作
皇上拜
天行禮畢
御黃幄陞座將軍大臣行抱見禮將軍大臣回部人等
行禮
賜坐
賜茶畢禮部堂官奏禮成
皇上出黃幄乘騎鐃歌樂止停鳴螺馬上凱歌樂作
駕還行宫樂止
皇朝文獻通考卷一百七十六
