欽定四庫全書
皇朝文獻通考卷一百三十二
王禮考(八)
上
尊號
徽號(尊封附)
乾隆十六年十一月乙酉以
皇太后六十萬夀加上
崇慶慈宣康惠敦和皇太后徽號曰
崇慶慈宣康惠敦和裕夀皇太后先是九月辛卯
諭禮部朕惟合九州以致養非徒問視之常儀統列服
以尊親曷罄顯揚之至願矧宫庭集慶欣盛典之宏
昭而海宇騰歡思鴻聲之遹晉式稽茂禮允洽徽章
欽惟
聖母崇慶慈宣康惠敦和皇太后德懋安敦功符厚載恩
垂教育勖一人宵旰之勤化起修和錫兆庶昇平之
福懿徽允著廣敷及物之仁茀履常綏彌篤受天之
祐兹以一陽之月恭逢
萬夀之期值花甲之初週際芳辰之正永前者親扶
玉輅見東南父老共效嵩呼今則慶溢
璇宫與中外臣民同登夀域河清海晏幸際昌期巷舞衢
歌悉惟
慈福用伸誠悃恭晉
隆稱敬加上
聖母皇太后徽號曰
崇慶慈宣康惠敦和裕夀皇太后
蘭殿稱觴奉
天顔之有喜
萱闈迓祉祝
聖夀以無疆奉册寶而騰輝合四海之歡心共載映金甌
而靄瑞與
萬年之景祚俱長其應行典禮爾部敬謹詳議具奏至是
恭奉
册寶加上
徽號前期一日遣官祭告
天
地
太廟後殿
奉先殿
社稷
上詣
皇太后宫恭上奏書至日
上御太和殿閱
册寶率王公大臣詣
皇太后宫恭上
册寶行禮越三日
上率王公大臣詣
皇太后宫恭祝
萬夀宣表行慶賀禮
上御太和殿王公百官上表行慶賀禮
頒詔天下
詔曰帝王寅紹丕圖首隆尊養恭承泰運洽慶邦家鴻
名彰至德之符上夀錫敷天之福際昇平於六宇祝
純嘏於重闈所以宣播徽猷敦崇愛敬必儀文之大
備庶典禮之聿昭恭惟
聖母崇慶慈宣康惠敦和皇太后運啟升恒化符悠久贊
軒圖而立極翊舜日以重光荷教育之恩勤慈仁懋
著勅幾康於密勿保治彌隆厚澤洽於羣生祺祥光
於九有頤顔長樂苞元氣之彌綸介祉承歡布太和
之洋溢兹值辛未仲冬之月恭逢六旬
聖夀之期福自天申躬膺
慈眷集鴻禧之美備廣運難名順率土之尊崇
徽稱遹駿祗告
天
地
宗廟
社稷於乾隆十六年十一月二十二日率王公文武羣
臣恭捧
册寶加上
聖母崇慶慈宣康惠敦和皇太后徽號曰
崇慶慈宣康惠敦和裕夀皇太后福履優游彌衍淳熙之
緒泰符昌熾式敦敷錫之源盛典特隆湛恩用溥於
戲播
徽音而錫類萬年樂有道之長綿
景祚以凝庥四海沛無疆之澤布告天下咸使聞知
二十年六月己酉以伊犁平定大功告成加上
崇慶慈宣康惠敦和裕夀皇太后徽號曰
崇慶慈宣康惠敦和裕夀純禧皇太后先是五月己亥
諭禮部朕惟德威遠播必揚義問於無窮
懿範昭宣聿展孝思於不匱敬承啟佑遐方之文治覃敷
備極顯揚萬國之歡心普洽膚功迅奏茂典宜崇欽
惟
聖母崇慶慈宣康惠敦和裕夀皇太后教育推恩安貞垂
裕載萬物以應地盡仰
慈暉斂五福以錫民咸登夀域兹遇西陲平定紹
祖功
宗德以綏猷是皆
慈訓周詳配
大烈
耿光而並懋慶舒長之愛日遐增介福於無疆扇廣莫之
仁風益鞏皇圖於有永從此邊氛肅靖海宇乂安繼
列聖之鴻謨澤流
宗社慰
文母之燕翼善溢庭闈敬抒歸美之忱用篤尊宗之典加
上
聖母皇太后徽號曰
崇慶慈宣康惠敦和裕夀純禧皇太后輝騰瑶冊嘉祥徧
耀於八紘瑞集
璇宫繁祉常增於萬夀謹增
顯號允協彛章其應行典禮爾部敬謹詳議具奏至是恭
奉
冊寳加上
徽號前期一日遣官祭告
天
地
太廟後殿
奉先殿
社稷
上詣
皇太后宫恭上奏書至日
上御太和殿閱
冊寳率王公大臣詣
皇太后宫恭進
冊寳宣表行慶賀禮
皇后率
貴妃
妃
嬪公主王妃命婦詣
皇太后宫行禮
上御太和殿王公百官上表行慶賀禮
皇后率
貴妃
妃
嬪於
皇上前行禮
貴妃
妃
嬪公主王妃命婦詣
皇后宫行禮是日
頒詔天下
詔曰朕寅紹丕基統御中外痌瘝念切宵旰勤求惟期
綏靖邊陲乂安黎庶俾享昇平之福益增康阜之風
若乃絶域歸誠膚功迅奏纘
祖宗未竟之緒綿
社稷無疆之庥固事會之所期實
懋昭之有自彛章式著慶典彌光凖噶爾部落僻處荒陬
未膺朝命妄思雄長淩擾諸番昔我
皇祖聖祖仁皇帝勤三駕以親征
皇考世宗憲皇帝命六師而致討迨朕御極正及撤兵聊
示羈禁准通貿易詎包荒之既久乃骨肉之自殘而
逆䜿達瓦齊篡弑相尋人心瓦解始則車楞伍巴什
等欵關請附繼則阿睦爾撤納等率衆來降既不忍
拒之遐方自當為登之袵席是用揆幾度勢命將出
師因其向化之誠寄以前驅之任該將軍等同心戮
力布德宣威大軍所至自噶爾丹多爾濟以及諸部
各台吉喇嘛回民等莫不拜舞輸忱歡迎載道壺漿
夾路耕牧不移遂直抵伊犁收其部衆撫綏安輯咸
慶更生無血刃遺鏃之勞奏掃穴犁庭之勝計自始
事以迨捷聞曾未數旬迅成偉績歴稽往牒實所希
逢在於朕心倍深兢業此皆沐
蒼穹之默眷
列祖之鴻庥故能暢播遠猷光昭駿烈已分遣皇子恭叩
祖陵代行告祭謹於乾隆二十年六月初一日親詣
太廟躬申祗告并遣官祗告
天
地
社稷暨
先師孔子用申謝悃至朕日侍
璇宫親承
懿訓溥
慈暉於海宇
錫厚澤於生民仰惟垂裕之
恩宜晉顯揚之號兹於本月初七日率王公文武羣臣恭
奉
冊寶加上
聖母崇慶慈宣康惠敦和裕夀皇太后徽號曰
崇慶慈宣康惠敦和裕夀純禧皇太后兩階之文德覃敷
鞏皇圖於有永萬國之歡心允洽介純嘏以彌增用
溥覃恩聿光盛典於戱廣
仁恩於茂育遠敷熙皥之隆崇
光烈之覲揚永慶綏和之治布告天下咸使聞知
二十六年十一月甲寅以
皇太后七十萬夀加上
崇慶慈宣康惠敦和裕夀純禧皇太后徽號曰
崇慶慈宣康惠敦和裕夀純禧恭懿皇太后先是九月
諭禮部朕惟夀共福臻宜懋祝釐之典名因德顯聿崇
歸善之文矧兹四海之昇平悉蒙
慈蔭爰合萬方之歌頌肅晉
隆稱慶節宏開徽章式煥欽惟
聖母崇慶慈宣康惠敦和裕夀純禧皇太后厚德凝禧深
仁錫福協安貞而應地道備坤儀勖宵旰以勤民治
登泰運春暉遍煦九州之民物恬熙愛日常懸萬國
之冠裳忭舞兹以一陽之月恭逢
萬夀之期進花甲之初週更逢十稔喜履長之叶慶駢集
千祥當鶴算之頻增正鴻圖之益壯梯山航海望金
闕以抒誠東賮西琛奉
璇闈而祝嘏爰稽典禮用展悃忱敬加上
聖母皇太后徽號曰
崇慶慈宣康惠敦和裕夀純禧恭懿皇太后寳冊輝騰龍
文光耀鞏金甌而冰祚占玉晷以迎和垂裕方隆欣
太平之有象承庥未艾祝
聖夀以無疆其應行典禮爾部敬謹詳議具奏至是恭奉
冊寶加上
徽號前期一日遣官祭告
天
地
太廟後殿
奉先殿
社稷
上詣
皇太后宫恭上奏書至日
上御太和殿閱
冊寶率王分大臣詣
皇太后宫恭進
冊寶行禮越二日
上率王公大臣詣
皇太后宫恭祝
萬夀宣表行慶賀禮百官於
午門外隨行禮
上御太和殿王公百官上表行慶賀禮
頒詔天下
詔曰帝王恭膺景命孝治當先肅奉徽儀恩施用溥際
太平之上理溯源必始於宫闈昭尊養之隆文行慶
聿周於海宇萬國被咸寧之福千秋揚頌禱之聲顯
號遐宣蕃釐茂集欽惟
聖母崇慶慈宣康惠敦和裕夀純禧皇太后仁心篤慶懿德
凝庥含章允洽於坤元厚載常昭於泰運恩垂啓迪
勖宵旰以惟勤業廣敷施勅幾康於無逸托慈雲之
普覆闓澤羣霑仰愛日之長懸陽和遍煦夀域開而
版圖式擴春臺陟而嘉應駢臻兹逢辛巳之仲冬恭
慶七旬之
聖夀自天申命聿昭保定之符率土騰歡特著尊崇之義
爰祗告
天
地
宗廟
社稷於乾隆二十六年十一月二十日率王公文武羣
臣恭捧
冊寶加上
聖母崇慶慈宣康惠敦和裕夀純禧皇太后徽號曰
崇慶慈宣康惠敦和裕夀純禧恭懿皇太后茀禄永綏光啓
夀昌之運彛章具舉化敦敷錫之原鉅典攸昭隆恩
式展於戱介
慈釐而錫福萬年之景祚彌長崇
慶典以推恩四海之歡心畢協布告天下咸使聞知
三十六年十一月丙辰以
皇太后八十萬夀加上
崇慶慈宣康惠敦和裕夀純禧恭懿皇太后徽號曰
崇慶慈宣康惠敦和裕夀純禧恭懿安祺皇太后先是三
十四年十二月
諭曰朕尊養
璇闈展愛承
歡一切務臻隆備前者每逢
慶典加上
聖母皇太后徽號悉遵會典成規敬製金冊金寳以為凖
儀昭度程式宜然近稽體仁閣尊藏法物則
孝莊文皇后玉冊玉寳具存皆康熙年間
皇祖歷次加奉
太皇太后徽號所進者乃知冊寶原有刻玉之制因思國
家
傳寶質皆瑑玉而下逮親藩封爵冊寶亦得以範金是嘉
玉較視良金尤為寶貴越歲辛夘恭遇
聖母八旬萬夀朕將躬率羣臣恭加
徽號用洽彛章所奉冊寶自宜備極珍崇以稱朕尊
親茂慶之志尋禮部遵
旨議奏恭奉
皇太后
冊寳皆用嘉玉以隆
慶典奉
旨依議至是
躬奉
冊寶加上
徽號前期遣官祭告
天
地
太廟後殿
奉先殿
社稷
上詣
皇太后宫恭上
奏書丙辰
上御太和殿恭閱
冊寳率王公大臣詣
皇太后宫
躬上
冊寶行禮恭進
皇太后八旬萬夀加上徽號冊文
璇闈錫羡德施昭曼夀之徵
蘭殿敷慈福集紀鴻名之&KR0839;際自古希聞之
大慶祥越羲軒晉從今遞積之
徽稱音揚任姒歡孚陬澨喜洽清寧欽惟
聖母崇慶慈宣康惠敦和裕夀純禧恭懿皇太后陛下
厚德頤恬
繁禧垂裕
禔源昌熾履箕範之斂敷
順氣彌綸協坤輿之光大天開
聖節景迓長春欣八袤之崇登祝
萬年之介祉疉遵
懿訓寅奉
怡顔依
愛日以循陔舞綵逮六旬以上戴
春暉而負扆垂衣臻三紀于兹
膝繞雲礽臚嘉祥於五世野多耄耋開
夀宇於八方有慶則兆民同尊
親以天下養頌賡徧德疊蠲二税以阜成雅咏作人聯啟
兩闈而彙吉四言下管新苞茂之瑶宫萬歲呼嵩掖
省巡之
翟輅維錫類承
歡之茂集總合羣黎百姓之心凡家國慶瑞之駢臻皆由
聖母一人之福載稽舊典式備多儀制更重於祥金禮特
隆夫嘉玉用宜延喜珍來西母之琯環矧乃象功貢
底闐河之璆璧彛章肇定
顯號洊加謹告
天
地
宗廟
社稷率諸王貝勒文武羣臣恭奉
冊寶上
徽號曰崇慶慈宣康惠敦和裕夀純禧恭懿安祺皇太后
肅布愉悰虔申祈頌繹彖辭之應地安乃承貞次詩
什於生民祺維介景捧瑶箋而獻籙陳芝牒以迎
釐伏願
純嘏長綏
茀康彌卲律生萬事之本八暢元音籌添億歲之盈十
基積數從此京垓演策川長山夀躋悠久於坤元章
部引年日升月恒並增興於天保(臣)誠懽誠忭稽首
頓首謹言率酉
上率王公大臣詣
皇太后宫恭祝
萬夀宣表行慶賀禮
上御太和殿王公百官上表行慶賀禮
頒詔天下
詔曰朕惟宫庭集祉聿閎起化之原海宇抒忱晉效臚
懽之祝矧際盛希聞於自古福備箕疇而延禧兼懋
於方來慶餘羲畫既揆辰而稽典宜申命以用庥爰
洽彛章式敷愷惠欽惟
聖母
至德儲祥
深仁篤祜
坤成厚載萬方崇
養志之忱
泰運光亨三紀荷特盈之
訓當紫籞觴稱
八袠正黃鍾管叶一陽六旬舞綵躬親五世聯唫繼晉班
分九老番番同會觀酺賜逮百年衮衮並叨晉秩掖
輦而東皇獻錄天門修望岱之儀倍筵則西旅輸琛月&KR1208;
預呼嵩之列先辛與先庚迭應
景祚駢臻式金將式玉尤珍
鴻章特備十六字為序為頌述
德方長億萬年得夀得名承
歡允協祗告
天
地
宗廟
社稷於乾隆三十六年十一月二十日丙辰率王公文
武羣臣恭奉
冊寶加上
聖母崇慶慈宣康惠敦和裕夀純禧恭懿皇太后
徽號曰崇慶慈宣康惠敦和裕夀純禧恭懿安祺皇太后
安著頤和之永惬應
地德以無疆
祺徵福履之恒綏迓
天庥于滋至用溥尊
親之紀彌宏
錫類之恩布告天下咸使聞知
四十一年五月辛未以金川平定加上
崇慶慈宣康惠敦和裕夀純禧恭懿安祺皇太后徽號曰
崇慶慈宣康惠敦和裕夀純禧恭懿安祺寧豫皇太后先
是二月乙夘
諭曰將軍阿桂等奏金川全境蕩平逆酋兄弟及助惡
頭人悉皆擒獲大功告成紅旗報捷此皆仰頼
昊蒼鴻佑朕惟益凛敬寅而邊徼輯寧從此銘勲偃武實
由
聖母福庇詒慶滋長歸
善顯揚尊崇宜備謹擬加上
皇太后徽號朕率王公大臣等共申慶賀以昭
慈闈燕喜所有應行典禮著内閣博考彝章交各衙門敬
謹承辦具儀以聞癸未大學士等奏加
皇太后徽號恭擬加尊字樣請
定奉
諭旨加上
寧豫二字至是恭奉
冊寶加上
徽號前期遣官祭告
天
地
太廟後殿
奉先殿
社稷
上詣
皇太后宫恭上奏書是日辛未
上御太和殿閱
冊寶率王公大臣詣
皇太后宫恭上
皇太后徽號册寶宣表行禮百官俱于
午門外隨行禮
上恭上
皇太后冊文上言
堯門啟瑞樞光昭耆定之模
姒幄基祥帡蔭衍昇平之慶頌孚海宇忭集臣鄰欽惟
聖母崇慶慈宣康惠敦和裕夀純禧恭懿安祺皇太后陛下
聖裕徽音
福徵厚德
尊親並戴合萬國以臚歡
名夀兼隆臻億齡而履順兹值金川之底績爰陳
瑶牒以告勲溯彼蠻觸搆争始猶寬其齋斧繼乃驅狼肆
抗終難逭其威弧掦兩路之先聲兵非得已簡八旗
之勁旅勇且知方越險摧堅不啻成功百戰𢷬巢翻
窟于斯事蕆五年予小子籌筆辛勤每厪
慈詢之垂念師武臣劘旌勞勩克馳捷奏以慰
懷兵銷騰日月之光升恒祝
嘏樂作叶韶韺之盛美善歸
親宜晉
鴻稱用崇
燕喜精璆聯珏稽朝家隆重之儀
嘉璽琱珍抒中外喁于之願謹告
天
地
宗廟
社稷率諸王貝勒文武羣臣恭奉
冊寳上
徽號曰崇慶慈宣康惠敦和裕夀純禧恭懿安祺寧豫皇
太后
顒捧
芝函虔申葵悃繹箕疇之來備是曰
康寧演羲畫之利行寳惟
豫順
懿美式新夫蒼錄
蕃釐允迓夫琅編伏願
道契安貞
性彌愷樂闡
昌符於金石寶琰恒新熙
洪號於垓埏蘿圖益煥常來王而常來享共球同紀殷篇
莫不興而莫不增川岳長賡周雅臣誠懽誠忭稽首
頓首謹言是日
上御太和殿王公百官上表行慶賀禮
頒詔天下
詔曰朕懋膺
景命寅紹丕基殫夙夜以勤求準仁義而並用惟期遐邇
嚮化海宇乂安益臻熙洽之隆長享昇平之福兹當
殄靖蕃落掃蕩蠻氛定一勞永逸之模際偃武敷文
之會鴻勲既集慶典宜申兩金川者錯居蜀徼久隸
土司毒實等於虺蛇惡更甚於梟獍懷以德而不知
感藏其奸而無所懲索諾木則貙又生羆僧格桑則
蛩還附蟨始猶諒争其蝸角尚無庸取彼鯨鯢乃敢
違約以噬鄰浸至偝恩而拒命無可赦當正其罪不
得已斯加以兵爰收鄂什之侵疆倒懸是解遂入美
諾之深穴傳&KR0702;而平兇渠竟喙走以潜逋逆䜿敢
顔行之顯抗輙爾逞謀於射影公然徼&KR1224;於僨轅尤
覆載之所不容誠神人之所共憤於是申命元戎俾
專薄伐簡八旗之勁旅分兩道以徂征勇勵則所向
無前算勝則有攻必克梯峻若從天而降履險或絶
地以登賊衆每悉力以負嵎我軍屢出竒而扼隘殱
厥徒醜非竄即誅摧乃卡碉靡堅弗破勒烏圍先翻
其狡窟噶喇依旋擣其窮巢諸寨因次第翦除羣
兇亦駢聯就縛是役也帑藏幾費七千餘萬閭閻未
煩粒粟寸絲師武臣歷百戰之辛勤余一人經五年
之籌畫仰賴
昊蒼昭貺
列祖洪庥事恒集於因難幸兹揚武功克底於可久願永
洗兵入桃關而星弧載櫜謁
橋山而露布適奏遂乃祗奉
安輦言舉東巡禮
岱宗而祝
慈禧告
闕里而宣鴻捷郊臺循勞還之典午門行受俘之儀紫
閣酬庸第勲績而膺懋賞
璇闈送喜歸美善以晉
尊稱謹告
天
地
宗廟
社稷於乾隆四十一年五月初一日率王公文武羣臣
恭奉
冊寶加上
聖母崇慶慈宣康惠敦和裕夀純禧恭懿安祺皇太后
徽號曰
崇慶慈宣康惠敦和裕夀純禧恭懿安祺寧豫皇太后
寧常受福符來偹於箕疇
豫永延和叶利行於羲畫用光大禮特沛覃恩於戲帡鴻
禧於六幕揚
徽昭耆定之祥頒鳳詔於十行會極溥平康之治布告天
下咸使聞知
恭上
皇太后
尊號
徽號儀凡
國有大慶加晉
崇稱
制下禮部尚書一人赴内閣承
制諏吉以
聞乃徧布諸司供備豫期禮部工部官會製
冊寶於内務府既辦擇良辰恭鐫
冊文
寶文是日所司豫設案於内閣政事堂中設冊寳亭二香
亭一於製造所門外内閣大學士禮部工部尚書
侍郎咸朝服集政事堂祗竢至吉時工部司官奉
冊禮部司官奉
寶設亭内鑾儀校舁行香亭在前次冊亭前列御史二華
蓋一禮部官屬前導至内閣門外亭止有司奉
冊
寶恭設於案
冊東
寳西退閣部大臣均行三跪九叩禮大學士一人奉
冊一人奉
寶以授匠人鐫字於潔堂
右諏日具冊寳
屆期前一日遣官各一人祗告
天
地
太廟後殿
奉先殿
社稷如常儀
右祗告
是日内閣具奏書(書詞隨時撰擬)盛於圅黎明鑾儀衛豫
陳
皇太后儀駕鹵簿於
慈寧門外至
長信門外内監陳中和韶樂於
慈寧宫檐下陳丹陛大樂於
長慶門内禮部鴻臚寺官豫設案一於
慈寧門外又設案一於
中和殿内均正中南向武備院卿豫設
皇帝拜位於
慈寧門案南北向大學士一人朝服奉奏書函中書舍人
前導至
中和殿階下導者止大學士以奏函入
中和殿陳於案外其緘展書加函上退竢於東檐禮
部尚書侍郎二人詣
乾清門奏時遂前導
駕
皇帝禮服乘輿出宫内大臣侍衛前引後扈如常儀至
中和殿北階降輿詣
殿内案前北向
閱奏書畢轉立東次西向大學士一人進納書函内恭
奉由
殿中門出禮部尚書侍郎導引前行
皇帝乘輿從至
永康左門外奉奏書大學士由中門入至
慈寧門東階下導者止奉奏書大學士進陟中階近案前
折旋就左門之東負序西面立
皇帝降輿入左門禮部尚書侍郎恭導(以下行禮皆恭導)陞
慈寧宫東階循南牖西向立後扈内大臣從升(凡行禮進退皆從)
立于後前引十大臣領侍衛内大臣豹尾班侍衛
至東階下止立如三大節儀大學士一人由西階
升就立西檐下宣讀官一人從升少後立均東面
鴻臚寺鳴贊一人立于東楹西面一人立于西楹
東面禮部尚書轉傳内監奏請
皇太后御慈寧宫
皇太后禮服出宫中和韶樂作(樂章與三大節同)
陞座樂止
皇帝詣拜位北向立奉奏書大學士暨西檐大學士咸
進至案前左右立鳴贊奏跪
皇帝跪大學士跪進奏書于右興退
皇帝受奏書恭獻大學士跪接于左興陳案上退鳴贊
贊宣奏書宣讀官進至案前北面跪啟函恭奉奏
書宣讀訖仍納于函興退皆復位奏拜興丹陛大
樂作(樂章與三大節同)
皇帝行三跪九拜禮興樂止復位禮部尚書轉傳内監
奏禮成
皇太后降座中和韶樂作(樂章與三大節同)
還宫樂止
皇帝降階導從如來儀出
永康左門乘輿還宫内監舉奏書案入大學士以下
皆退
右進奏書
至日五鼓所司陳
皇帝法駕鹵簿樂懸于
太和殿外陳
皇太后儀駕樂懸於
慈寧宫均如儀設案於
太和殿内又設案於
慈寧宫門外及階下均正中南向又設案于階下左門之
東西向序定班位
慈寧門外案南正中為
皇帝進冊寶位北向奉冊寶大學士二人位在案之東
西面接冊寶大學士二人位西檐下東面宣讀官
二人位西檐大學士之後鴻臚寺鳴贊二人分立
于前檐東西面前引後扈内大臣侍衛王公文武
百官記注糾儀傳贊各官立位拜位均與三大節
同
右陳設序位
鷄初鳴王公文武百官朝服畢會所司設龍亭二
于内閣門外禮部侍郎詣閣暨内閣學士奉
金冊
金寶于盝奉宣讀
冊文
寶文于函分置亭内鑾儀校舁行前冊亭後寶亭禮部官
屬十人前引導以御仗二華蓋一由中路降升至
太和殿階下前引止亭至殿内冊亭左肆寶亭右肆
奉冊寶官奉
金冊
金寶陳于案
冊東
寶西鴻臚寺官引王以下入八分公以上由
太和左右門入於丹陛上序立引公侯伯子男文武二
品以上官于右翼門外序立引三品以下官于
午門外序立禮部尚書侍郎二人詣
乾清門奏時遂前導
駕
皇帝禮服乘輿出宫前引後扈如常儀至
太和殿北階降輿中和清樂作
皇帝御殿北向閱
册寶訖樂止
右臨軒閱册寶
皇帝既祗閱
冊寶畢奉冊寶官恭奉
冊寶置亭内鑾儀校舁行詣
慈寧宫
皇帝乘輿從王公暨文武二品以上官各于所立位跪
候龍亭
御駕過興以次從至
永康門外龍亭由中門入至
慈寧宫東階下亭止
皇帝降輿禮部尚書侍郎恭導(以下行禮皆恭導)入左門禮部
侍郎内閣學士奉
金册
金寶陳于階下案大學士二人奉宣讀
冊文
寶文由中階升陳于左案遂就位立
皇帝升自東階循南牖西向立大學士二人由西階升
就立西檐下宣讀官二人從升立少後鳴贊立東
西楹鴻臚寺官引王公百官咸依班序立(與三大節同)
禮部尚書轉傳内監奏請
皇太后御慈寧宫
皇太后禮服出宫中和韶樂作(樂章與三大節同)
陞座樂止禮部侍郎内閣學士就階下案奉
金冊
金寶升中陛陳于中案退
皇帝就拜位北向立鴻臚寺官引王公以下文武百官
咸北面就位立大學士就案奉宣讀
册文
寶文暨西檐大學士咸進至中案前左右立鳴贊官跪
皇帝跪羣臣皆跪奏進
册大學士跪進
册于右興退
皇帝受
册恭獻大學士跪接于左興陳于中案退奏進
寶如進
册之儀贊宣
册宣册官進至案前北面跪啟函恭奉
册文宣讀訖仍納于函興退贊宣
寶如宣
册之儀畢皆復位内監四人舁
册寶案二人前導由中門入陳于
慈寧宫檻外正中南向退鳴贊奏拜興丹陛大樂作(樂章與三)
(大節同)
皇帝率王公羣臣行三跪九拜禮
午門外序立百官承傳隨班行禮畢樂止
皇帝復東次立王公以下各退就班位立禮部尚書
轉傳内監奏禮成
皇太后降座中和韶樂作(樂章與三大節同)
還宫樂止
皇帝降階出
永康左門乘輿還宫翊衛如来儀羣臣各退
右進冊寳
皇帝既率羣臣上
冊寶禮畢内監移設丹陛樂於
慈寧門東西檐下設
皇后
皇貴妃
貴妃
妃
嬪拜位於
慈寧宫月臺上設公主福晉命婦拜位於丹陛上北向内
監轉奏
皇后
皇后率六宫公主福晉命婦詣
慈寧宫行禮如三大節之儀
右中宫率六宫公主福晉命婦朝賀
翼日所司入
太和殿鋪陳鑾儀衛官陳
法駕鹵簿仗馬步輦五輅馴象鼔吹常朝象樂部和聲
署陳樂懸均於常次
皇帝御殿受賀百官行禮均如三大節之儀
頒詔布告天下
右臨軒受賀
恭遇崇上
皇太后徽號於
暢春園
奏書儀注
乾隆三十六年
皇太后八旬萬夀崇上
徽號
上于暢春園進
奏書是日早鴻臚寺豫設黃案一于
暢春園
九經三事殿内正中鑾儀衛設龍亭華蓋御仗于
圓明園
宫門外樂部設導迎樂于龍亭前内閣禮部堂官率
屬俱蠎袍補褂齊集
圓明園大宫門外大學士自内閣奉
奏書出陳于龍亭内校尉舁亭華蓋御仗前導導迎樂
作内閣禮部官前引大學士學士禮部堂官隨行
至
暢春園大宫門外樂止大學士于龍亭内奉
奏書内閣學士禮部堂官前引入
暢春園大宫門至
九經三事殿内大學士恭奉
奏書陳于黃案上禮部堂官轉傳内監總管恭奉
奏書詣
皇太后宫陳設屆時
上衣龍袍衮服詣
暢春園請
皇太后安恭進
奏書禮成
上還圓明園大學士以下皆退
尊封
皇祖妃嬪
皇考妃嬪儀凡
尊封
皇祖妃嬪
皇考妃嬪
制下禮部諏吉以
聞豫期製
册寶印(皇貴太妃冊印貴太妃嬪太妃太)(册寳冊)均送内
閣鐫字行禮如儀
右諏日具冊寶
屆期前一日遣官各一人祇告
太廟後殿
奉先殿如常儀
右祗告
至日内監設仗(儀仗皇貴大妃以下貴太妃太妃采仗)於
(太妃太嬪)宫門外鑾儀衛備采亭于内閣門外五鼓禮部尚
書一人朝服詣内閣内閣禮部官奉
冊寶印于亭内鑾儀校舁行册亭前寶印亭後導以繖
仗禮部司官十人前引大學士一人暨禮部尚書
後隨恭送至
(太妃太嬪)宫門内授内監内監舁亭入至階下亭止奉
册寶陳於案恭上
(太妃太嬪)出告禮成大學士尚書各退
右遣官尊封
若尊加
太妃封號
皇帝親詣行禮内監設
太妃座于宫内(僉設皇貴太妃西向貴太妃座西南向太妃旁設如同日並封)
(南向皇貴太妃太妃貴太妃西南東僉設東西向旁設)禮部鴻臚寺
官設案於宫門外正中南向又設案於門左西向
武備院官設
皇帝拜位于中案前北向辦執事官位奉冊寳大學士
二人(如同日並封奉冊寳兼用内閣學士)位東案之東西面宣讀官
二人(如同日並封各用宣讀官一人)位西檐下侍儀御史二人禮
部官二人位西階下均東面鴻臚寺鳴贊二人位
東西柱前東西面漏未盡鑾儀衛陳
法駕鹵簿於
太和門前如常儀設采亭于内閣門外禮部侍郎詣
内閣暨内閣學士朝服奉
金冊
金寳金印及宣讀
冊文
寳印文於亭内鑾儀校舁行禮部官前引如儀由中路
行至
太和殿内陳設
冊亭左
寳印亭右稍僉向(如同日並封依位次為左右僉設旁設各從其儀皆冊亭在上)
(寳印亭在下)禮部尚書侍郎詣
乾清門奏時
皇帝禮服乘輿出宫前引後扈如常儀
御太和殿南向立閱
冊寳印訖鑾儀校舁亭出
皇帝乘輿導引扈衛如初詣
太妃宫至宫門階下亭止禮部侍郎内閣學士奉
冊寳印由中階升設於中案退大學士二人奉宣讀
冊文
寶印文升中階設于東案却立案後執事官咸入侍立
駕至宫門中階下降輿禮部尚書侍郎恭導陞中階立
於門左西向内監轉啓
太妃
太妃禮服出陞座
皇帝就正中拜位北向立大學士進至中案左鳴贊奏
進
冊大學士跪進
冊文
皇帝立受拱舉仍授大學士大學士興陳於中案退又
奏進
寳印如進
冊儀大學士皆退自東階降鳴贊贊宣
冊宣讀官進至中案前北面跪啓函奉
冊宣讀訖納於函退贊宣
寳印亦如之皆退自西階降内監舁
冊寶印案進設
太妃座前退鳴贊奏跪拜興
皇帝行二跪六拜禮
太妃起避立座旁禮畢
太妃降座還内宫禮部尚書奏禮成
皇帝由中階降乘輿還宫執事皆退翼日
皇帝御太和殿王公百官行慶賀禮如儀
右親進冊寶
(臣)等謹按順治九年十月丁夘尊封
太宗文皇帝二妃曰
皇考懿靖太貴妃
皇考康惠淑妃設黃幄二於
昭聖慈夀皇太后宫前東西相向設
太妃座於幄内
太貴妃在東
淑妃在西
世祖章皇帝親奉冊寶於
二妃前共行三跪九拜禮次日
御殿行慶賀禮乾隆元年十一月壬辰尊封
聖祖仁皇帝四妃曰
皇祖夀祺皇貴太妃
皇祖温惠貴太妃
皇祖順懿密太妃
皇祖純裕勤太妃
上親詣
寧夀宫行禮以
世宗憲皇帝服制不奏樂停止慶賀八年十一月尊封
皇祖温惠貴太妃曰
皇祖温惠皇貴太妃
上親詣行禮如儀四十三年十月晉封
皇考裕貴妃曰
皇考裕皇貴妃
上親奉
冊寳
詣
裕皇貴妃宫行禮
皇朝文獻通考卷一百三十二
