皇朝文獻通考卷七
田賦考(七)
水利田
乾隆元年
諭紹興府屬沿江沿海堤岸工程停止按畝派錢于存
公項内動支興修著為例
又
諭三代以前不言水利溝澮之制時蓄洩備旱潦尚書
周禮所載為田功計者其利甚溥開渠引水溉田育
榖始於戰國蓋因阡陌既開溝澮尋丈已失其舊也
歴代言水利者得失參半總以相土宜順水勢為主
今江南蘇松常鎮四府太倉一州現在興修支河仿
河工海塘之例朕思渠港圩壩附近溉田原宜開濬
以備旱潦但開濬之法須河身深廣蓄洩得宜挑取
塗泥遠移他處或培窪下或築堤岸方為可久若堆
貯河旁水潦旋淤有名無實徒滋煩擾至古堤舊渠
不為田害便宜仍舊改築甚無謂也今蘇松等處支
河不比河工海塘之險古堤舊渠如元和至和等塘
民利往來田資灌溉至今受益吳本澤國三江震澤
支流四溢如邱與權單鍔郟亶趙霖夏原吉周忱所
論水利考据精核得失暸然今承修人員不逮前人
止宜加修不必改築若按畝派錢以供大修朕已降
旨停止嗣後督撫以至州縣建言為民興利或利小
而害大或利在目前而害伏於後或有利無害而其
事難成皆宜詳審熟籌慎之於始以副朕惠養元元
之至意
又
諭曰史書詳誌河渠經術兼明水利誠以國計民生所
關也果使水道䟽通脉絡流注陂澤非沮洳之藪隄
防有蓄洩之方旱澇有備而田廬無虞其有禆於閭
閻誠非淺鮮我
皇考軫恤黎元興行水利凡直省泉源河湖莫不濬導俾
民得以灌溉轉瘠為腴至於蘇松之太湖吳淞白茆
劉河歸海要道淮揚之槐子烏塔河泰州如皋運河
串場車路海溝等河尤不惜帑金專員督理建閘築
堤按時啟閉使近水田畝均沾膏澤利賴甚溥但自
開浚以來已閱數年圩岸不無坍頽沙泥不無淤積
與其歲久濬築事難費倍不若逐年䟽葺事易費省
著令管理水利河務各官及濱河州縣各於所屬境
内相視河流淺阻每歲農隙募夫挑挖定為章程逐
年舉行
二年
諭養民之道必使興利防患水旱無虞方能使蓋藏充
裕緩急可資是以川澤陂塘溝渠隄岸凡有關乎農
事務籌畫於平時斯蓄洩得宜潦則有䟽導之方旱
則資灌溉之利非諉之天時豐歉之適然而以臨時
賑恤為可塞責也直隸今年夏初少雨深以暵旱為
憂及連雨數日尚不甚大而永定河隨有漲溢之患
雖因山水驟發然水性就下其經行之地自有定所
設預為溝渠以洩之為塘堰以瀦之自可以殺水勢
不至滙為洪流衝突漫衍如此之甚是皆平日不能
預先籌畫所致也東南地方每有蛟患考之於古季
夏伐蛟載在月令今土人留心者尚能預知有蛟之
處掘地得卵去之則不為害且蛟行資水遇溪澗而
其勢始大田疇雖不可移而廬舍塋厝尚可遷就高
阜之地以避之是亦未嘗不可先事預防該督撫有
司務以生民利賴為先圖一切水旱事宜悉心講究
應修舉者即行修舉或勸導百姓自為經理如工程
重大應動用帑項者即行奏聞妥協辦理興利去害
俾旱澇不侵倉箱有慶以副朕惠愛黎元至意
又
諭直屬營田水利昔年蒙
皇考世宗憲皇帝特命怡賢親王大學士朱軾查勘地方
情形不惜數百萬金錢興修經理已有成效然溝渠
澮洫堤埝圍埂之屬必須隨時修葺歲加補治方於
田功有益今歲春夏間雨澤愆期各州縣水田多未
動植則溝渠各項勢不能無廢棄之處倘地方有司
不隨時整理必悞明歲春耕夫州縣地土原有高下
之不同其不能營治水田而從前或出於委員之勉
強造報者自應聽民之便改作旱田以種雜糧若附
近水次可以營治之田而從前已經開成者倘因本
年未曾種稻遂至廢棄殊為可惜著李衛飭行各州
縣分别查明將實在可垂永久之水田勸諭民人照
舊營治毋得任其荒蕪其溝渠各項有應行修葺者
即於農隙之時酌給口糧督率修治
三年
諭曰聞直隸保定河間兩府所屬地方夏月多被水淹
深秋之後地雖涸出而積水仍未全消推求其故則
州縣舊有渠淀居民耕種漸有收穫恐被争占遂報
墾升科及耕種既久壅培漸高而水不下注矣又聞
各處多有涸河當有水時由此宣洩無水竟成廢地
近河居民築埂築壩為蓄聚灌溉之用以致河道阻
塞水不通流高阜有水歸於卑下而卑下之水無地
注之此積水難消之由也著飭各州縣將舊冇之渠
淀查明造報毋得隠匿若有已經陞科者免其賦税
其有涸河之處亦行確勘不得築埂壩以阻河流之
故道庶積潦不致為害於地方實有禆益
遣大理寺卿汪漋總辦江南水利工程兩江總督
那蘇圖言臣等往淮揚會勘署撫臣許容所奏應
浚河道與水利農田原屬有益惟聞沿河一帶邊
土較高興泰寳鹽等處地方低窪形如釡底必須
測量地勢隨宜辦理如蒙簡差在京熟諳水利工
程大員相度董率方為有濟遂有是
命
四年
諭水利工程重大著通政使德爾敏同往辦理大理寺
卿汪漋等言山陽阜寧之漁濱河興化縣之白駒
閘下引河高郵之通湖橋馬飲塘河江都之灣頭
河通州分司所屬之十鹽場河通州之黃河洋范
公堤俱應䟽浚興修又鹽城之新興場河阜寧之
廟灣場河宜及時䟽浚以工代賑俱從之
又
諭今年六月間開封等屬被水州縣甚多已屢降諭
多方賑恤因思濟饑拯溺目前之補救維殷而陂澤
河渠善後之經營宜亟查豫省地方有淮潁汝蔡諸
水經緯其間凡舊有河道俱達江湖苐或故道被湮
或無支河導引是以水無容納之區勢必旁溢下有
壅塞之處澇即難消聞撫臣見令各屬勘估興修但
愚民無知上游方事挑濬而下游填實阻攔仍致水
無去路於事何益著撫臣河臣親勘全局通盤計算
務使一律䟽濬深通毋令各分疆界稍有阻滯再䂊
省之賈魯河原由江南地方全注入淮是廬鳳等處
即豫省之下流也此時見在欽差大臣興修廬鳳等
處河渠亦當同為留意從來䟽濬河道時上游十分
用力而下游百計阻撓各處人情如此不獨豫省為
然是在封疆大臣洞悉其弊勿為所欺庶幾源委暢
流永無泛溢之患
又
諭直隸地方水利未講以致水漲則受其害而平時未
獲其益前屢降旨令總督孫嘉淦等悉心籌畫善為
經理據孫嘉淦具摺陳奏大槩講論河道情形至如
何消除積水俾民間田畝收水利而免水害之處未
曾詳悉奏及朕思此時乃水勢消落之際又值年榖
收穫正宜董率官吏及時經營不但工程可以早竣
而無業貧民亦可藉以餬口若不趁此時速為料理
為未雨綢繆之計轉瞬春水長發又恐難以施工朕
為閭閻疾苦時厪於懷為封疆大臣者當體此意可
即傳諭孫嘉淦知之
五年
命廷臣議淮揚各屬興修水利事宜大理卿汪漋等言
淮揚下河九屬地介江淮瀕河臨海民間生計大
都以水為利魚鹽之饒富田畝之灌溉商運之往
來皆資於水臣訪之輿論下河之為害者有二最
甚者開放高郵三壩次則東邊易進鹹水查高郵
三壩因上洪澤湖之天然二壩而設今天然壩已
堅閉不開請將高郵三壩及昭關壩子嬰壩平撤
以期永除水患更添閘三座以溉田畝上源無驟
漲之水下游自無泛溢之虞矣其鹹水易進之處
惟天妃與白駒三閘為甚今議天妃口建設閘座
白駒三閘並行拆建其沿范公隄之丁溪小海諸
閘内有上岡北草堰二閘頽壞更設於串場河裏
口以致鹹水灌入請移建於串場河之外口其餘
有墻石底石損壞者有閘板朽腐者俱應修葺以
時啟閉則鹹水之患亦除矣水患既除水利可興
臣等勘下游諸水之大勢俱東北由鹽城界入海
東塘河為分洩之要津久經淤墊迤下上岡草堰
二閘内外河道亦淤應一律開浚其阜寧之清溝
河蘇家嘴河山陽之涇河市河寳應之子嬰閘河
興化之北官河溪河白塗河梓新河興鹽界河泰
州之小紀宗村二河蚌沿河淮東兩分司所屬串
場河以及溱潼河新河舊河皆灌溉所資鹽艘經
行之路今俱淤墊淺阻亦應挑浚范公隄綿長三
百餘里應加築寬厚以資捍禦以上皆東流入海
之路也其南流入江之水道則揚州以北之灣頭
河董家溝芒稻河去江甚近自芒稻閘以下見在
淺澁應加挑浚揚州城東之沙壩閘河水道淤墊
亦應䟽濬城南之揚子橋閘閘口過高應行改修
其挑河所去之土令於兩岸三丈五丈之外堆成
圩岸歲旱則引以溉田水大則聽其堵閉訪之居
民咸稱有益臣等更請將下河九屬田畝之毗近
河渠者依此例于兩岸修築田圩高四尺底寬八
尺頂寬二尺令有司勸諭居民於農隙之時如式
修築嗣後雖遇雨水盛大之年可無虞淹漫矣䟽
入下大學士會工部議覆准行
修築松江海塘工成松江沿海東西兩塘改土為
石長六千七百餘丈
海寧縣尖山壩工成
令修浚江北廬鳳潁等屬水道先是江寧布政使
晏斯盛言鳳潁廬滁泗各屬皆有水利可興大學
士等議令總理水利之汪漋德爾敏會同督撫詳
勘定議
上允其議至是汪漋等言合肥城内之金斗河及洩水
越河虹縣之枯河頭亳州之乾溪溝和州之太洋
河姥下河牛屯河含山之銅城閘河來安之龍尾
壩河俱淤淺不足資以灌溉應亟為挑浚滁州之
孟公石壩應改為閘合肥城東石閘已頽廢應修
建五河城南蔣家壩應改土為石其餘各州縣陂
塘溝渠圩埂土壩共六十二所向來民自行修築
應飭地方官視年歲之豐歉量民力之能否隨時
勸導次第興舉又夀州之安豐塘即古芍陂向為
瀦水之區今已淤成高地既不能蓄水反致阻遏
水道若招民墾種可得良田五百餘頃每年農隙
之時令種地之民於塘外挑成河道東西下游各
築土壩一道以備蓄洩可化無用為有用應俟督
臣撫臣妥議辦理䟽入令大學士等會議如所請
行
浚河南之賈魯河先是河南巡撫尹會一奏請興
豫省水利并浚賈魯河下游入渦會淮而安慶巡
撫陳大受復言上游之水奔騰下注渦河淺窄恐
不能容受工部議令總理水利大臣暨兩省督撫
河臣會議務使有利無害
上從之至是汪漋等言豫省自開封府以南沿河七州
縣之水俱歸江南之渦河見議所開河道雖有沙
河桃河永利溝老黃河諸名其實本屬一河所濬
者即舊有之水道也唯賈魯河原係入淮之河因
水勢善溢故議於北岸設閘開河以分其勢所洩
之水本自無多况流行四百餘里方入於渦自不
至於江南有礙查豫省地居上游其水皆以江南
為歸而入渦入淮稍有區别賈魯河入淮之水既
分洩入渦則渦水亦當分洩入淮庶上游下游之
水兩得均平亳州迤下六十里渦河南岸有分流
之水漳河一道由乾溪溝歴淝河以入於淮今應
將漳河䟽浚遇渦水盛大可以分洩大學士工部
議應如所請從之
七年
命直隸總督高斌等往江南經理水利賑恤
又
諭江南水災之後賑恤乃一時之補救而所以安養民
生者全在明歲之農功自被水迄今已經兩月雖水
漸減退不為大害而瀰漫之勢仍似從前若䟽濬稍
後機宜則今歲田地斷不能盡皆涸出小民春耕無
望彼嗷嗷待哺者何以為生况此時搭棚棲止於長
堤者亦豈可以久處亟宜講因地制宜之策其如何
疏洩水道涸出田畝以安民業以奠居民著欽差大
臣河道總督江南督撫悉心妥議速為經理毋得稽
遲
又
命大學士陳世倌會同高斌辦理江南水利明年正月
陳世倌高斌等言淮揚徐海鳳潁泗七府州地既
卑下又為百川滙聚歸江歸海之路黃淮二瀆為
之經南北運河為之緯南以洪澤湖為之瀦而高
寳卲諸湖承其下流入運分趨以歸於江海北以
微山湖為之瀦入運分趨而駱馬湖承其下流以
歸於海夫水性就下下游多淤則上游之勢必遏
上游既溢則下游之浸必甚若大闢尾閭分流暢
洩使來水不及去路之多復於上游收束散漫之
勢不使旁溢則縱有漲水可循流以漸趨於壑矣
高寳諸湖之水自卲伯以上入海卲伯以下入江
臣等面承
指授入江之路宜酌量加增竊查運河入江較入海之
路為近而運河之水高於江面消納亦速若從興
鹽等縣入海路既紆遠而沿海地面高於内地外
潮勢仰内河水低必俟潮退方可隨潮而出即䟽
濬極深又恐潮水内灌是入海誠不如入江之便
今議於金灣滚壩之下東西灣地方添建滚壩二
座分引潮水入於鹽河即於鹽河對岸挑石羊溝
引河一道河頭建滚壩以應東西灣二壩并將鳳
凰橋下引河及壁虎橋下流之廖家溝俱挑浚深
闊歸石羊河以達於江其董家溝原歸芒稻河應
加挑使自為一河直注於江至芒稻閘河為通江
之捷路一遇伏秋水漲啟放閘門恐鹽船淺阻請
於芒稻閘以下仙女廟以上挑越河一道俾鹽船
由此經由其泰州河舊有秦塘港白塔河百汉港
三路入江宜改建閘門以時啟閉此湖水下游入
江之路也黃河北岸則微山湖為上流所聚駱馬
湖為下流所聚而中河居其間以為咽喉六塘河
又承駱馬湖之下引衆流歸場河以為尾閭今議
將板浦以下場河速為挑濬其六塘南北二股及
六里車軸等河之淺窄者悉加修治并於五丈義
澤六里河頭各建閘以時減洩則黃河北岸之水
亦不致泛溢矣上江鳳泗二屬南有澮河中有沱
河北有濉河沱河久淤應將宿州之水導入澮河
靈鳳等處之水導入濉河不使仍入沱河併將濉
河下游之謝家溝浚深以資宣洩海州等屬則沂
沭二河為大應將河身之淤墊者䟽治民堰之殘
缺者堵築其餘兩江七府州屬支河溝渠應挑浚
者約計百四十餘處庶水各有歸不致泛溢矣䟽
入
敕廷臣議覆行之
詔䟽濬京城内外水道
八年寳山新築海塘工成寳山縣城東北自楊家
嘴礟臺至車家墳止改土塘為石長一千三百丈
准桑乾河開渠引水以溉民田直隸總督高斌言
桑乾河為永定河之上游可於南北兩岸各開大
渠一道引水灌溉營治稻田從之
九年
命尚書訥親查勘江浙海塘訥親言海塘視沙之坍漲
以為平險老鹽倉一𢃄柴塘向因江海迴流冲刷
初非正溜移注故一經漲灘即化險為平但潮患
常在北岸漲沙未可盡恃海潮向由中小亹出入
若將故道開通分減北大亹之溜勢則上下塘工
悉可安堵即使不能遽行開通而潮汐情形與湖
河迥異其日月衰旺既有期信隨長隨落為時非
久若將險要處所酌量機宜多建坦坡木石戧壩
俾其挑水掛淤實為捷要之法蓋有高沙則塘工
即資鞏固有新沙則高沙不能坍塌柴塘一帶若
辦理合宜不但不必改建石工向後並可免搶險
之勞惟在該管員弁隨宜經理不可恃沙漲以為
安不可妄矜潮汛以為險也江南沿海水勢較浙
省稍為寬緩惟華亭寳山二處溜勢頗急已建有
石塘其餘沿海各工令該管官督率相機守護自
可無虞冲卸工部議覆應如所請從之
令䟽浚清水下游諸河道訥親言洪澤湖減下之
水由高寳等湖至邵伯湖入運者則有泰州鹽河
為歸江之路由高郵湖入運者各開壩分洩入於
串場河為歸海之路然通江之芒稻閘通海之白
駒天妃等閘皆閉蓄以濟鹽運既不能預為容受
之地洪澤湖減水既多宣洩不及即至漫溢民田
因而洪湖不敢輕言宣洩然閉蓄過甚驟有漲溢
上游受患並及下游今議歸江之路宜浚鹽河也
鹽河水深四五尺如皋以下益淺其底高於運河
應挑深五尺使常足以資鹽運視運河之水有餘
將芒稻諸閘啟放預為減洩再將寳應高郵二湖
相連之華家灘大新河高郵邵伯二湖相連之王
家港茅塘港並邵伯通運引河逐加挑浚俾循次
灌注為湖河遞減之法每年於重運過後四五月
内行之即遇洪湖減洩盛漲亦差可容受不致有
湖河先滿之患而芒稻各河更無宣洩不及之虞
矣又歸海之路宜浚串場河也洪湖入運之水自
高郵注官河以達串場河又卲伯頭閘二閘水亦
分入串場河出天妃白駒小海丁溪諸閘歸海為
下河宣洩之要道乃夏月水盈之時河水僅深二
三尺白駒等閘常閉不開興化各湖河水無去路
稍增四五尺即淹浸為患蓋興化地窪而串場河
淺之故也應將鹽城以南南北二串場河挑浚寬
深使水恒瀦蓄足資鹽運白駒等閘平時可相機
啟閉盛漲則盡行開放其興化以上之高郵官河
承南關車邏二壩為減水總滙之路河道淺窄難
以容納而洩水之蚌沿梓新車路白塗海溝均應
挑浚寬深以資利導再卲伯以上運河東岸各閘
壩歸下河者合計寬一百四十餘丈而范公堤各
閘口門止寬三十六丈來水多而去路少應於見
在閘座多添金門會入各引河以廣其宣洩之路
䟽入
命大學士九卿集議令督河諸臣分别先後估計具題
從之
又
詔興修畿輔水利大學士九卿議覆御史柴潮生奏河
間天津二府頻歲亢旱請大發帑金經理畿輔水
利凡河渠淀泊有故跡可尋者重加䟽濬開溝建
閘引水溉田凡待賑之民分段派工厚給其直所
費雖多實為無窮之利臣等思北方地勢平衍原
有河渠淀泊水道可尋從前或行之未久輒就罷
廢或奉行不善轉致虛糜遂謂北地水利不可興
聽其自盈自涸而不為之均節有水無利而獨受
其害雖天時之不齊亦人事之未盡也所奏興修
水利事屬應行䟽入
命尚書劉於義往保定會同總督高斌詳議經理是歲
協辦大學士尚書劉於義等陳水利十二事一宛
平良鄉涿州境内之牤牛正支各河宜䟽濬以消
瀝水一新城雄縣境内之白溝河宜濬支流以免
漫溢一趙北口以東淀内支河宜分别開濬一東
淀河道宜開通徑直一子牙河濁流穿淀宜另䟽
出口水門并築長堤分别清濁一附近永定南北
之舊減水河宜疏歸鳳河一塌河淀尾閭淤塞宜
亟䟽濬一唐河宜由廣利等渠引歸保定之府河
一天津新安霸州諸河淀宜渠閘通引以沃民田
一正定各泉宜開河引渠一舊有營田渠閘宜酌
加修復一民間自營稻田宜酌給工本大學士九
卿會議俱應如所請
命速行之至十年劉於義等又言一廣利渠以下應添
建涵洞一望都以下沿白草溝河至清苑安肅宜
開浚道溝一廣利依城二河宜挑減水河一張青
口以下應挑支河以分淀河之水一新安縣之新
河應挑深以洩容城新安之水十一年劉於義等
又言一塌河淀漲水應由七里海引歸薊運河一
天津東北賈家口舊河應挑浚以洩積水一静海
迤束蘆北口應接開支河一南運河捷地汛應改
挑引河尋又言一慶雲縣積水應浚馬頰河引水
歸海一慶雲縣西南慕臺窪應挑溝引水入老黃
河一慶雲縣四鄉洩水溝渠應開挑以䟽積澇一
鹽山縣宣惠河應挑深洩積水入老黃河皆下部
議行
令湖蕩蓄水之地毋許民人墾種戶部議准浙江
上虞之夏蓋湖餘姚之汝仇湖水利攸關民人毋
得侵占并令凡有湖蕩之地詳加察勘劃明界限
不許再行開墾阻塞水道其從前已墾地畝亦令
核明有無陞科分别辦理
十年
命江南督臣河臣查勘興修上下兩江水利至十一年
兩江總督尹繼善等言洪溝河為毛城舖之咽喉
應於兩岸各築子堰堰内建涵洞及閘以洩民田
積水濉河兩岸亦應各築子堰分設涵洞斗門其
王家山天然閘河擬於尾閭改挑向南仍入濉溪
口又天然閘河及峯山閘下引河五湖迤下之謝
家溝俱宜挑挖寬深至潁州府之淝河年久淤塞
應擇其淺窄之處浚之又自孟家橋以下民間私
築土壩設立魚籪有礙水道俱當拆除蒙城南鄉
之黃河北鄉之北淝河亦應挑浚此上江應修之
水利也六塘河承駱馬湖之水至沭陽錢家集分
為南北二股由鹽河入海宜築子堰設涵洞而上
游之港河亦宜䟽浚建閘設堰以減駱馬湖盛漲
之勢沭河發源東省入沭陽分為二支由漣河入
海宜一例築堰立涵洞橋梁以消積水至山陽之
吉家橋河鹽城之九曲河阜寧之横溝河放生河
清河之民便河史家蕩古河安東之尤家蕩河桃
源之劉老澗積水河海州之薔薇河俱宜次第挑
濬築堰立閘此下江應修之水利也䟽入令大學
士工部集議飭督臣分别緩急估題興修從之
又
諭江南海州沭陽一帶頻年被災水患迭見今年仍復
被淹朕詢問巡撫陳大受據奏稱海州之水下苦於
鹽河之南北横截使六塘南北潮河之水不得東流
上苦於沭河之水盡由於沭陽海州入海宣洩不及
以致為害欲治海州之水下則當去鹽河横截之弊
令地方官視水大小一面及時開壩一面報明鹽院
又令民修築圩圍廣留水道則海州之南可以無災
上則當分洩沭河之源今於大山頭北四里溝八里
湖地方正馬陵山腰斷處開一河引入贛榆之大興
鎮河又於下流引一河南入新河頭北入圍子河則
上流既減下流自無四潰之虞再贛榆之三公河舊
為洩水之道因年久堵塞苟一挑浚積潦可消等語
可諭尹繼善白鍾山令其委員查勘應作何開通䟽
浚之處妥酌辦理務使水患悉除民不罹災以副朕
痌瘝民瘼之意至十一年兩江總督尹繼善言鹽河
南北横截一百三十餘里西有六塘南北兩股之
水穿過鹽河由武障義澤六里等河歸北潮河入
海因蓄水濟運鹽柴三處俱築草壩雖可隨時啟
閉但六塘河數百丈之水奔騰而來三壩口寬不
逾十丈即及時開放亦宣洩不及請於武障義澤
六里三河口各設滚水石壩數十丈高於河底五
尺低於民田一尺水滿則洩水平則止既利民田
亦無妨鹽運又贛榆之三公河年久堵塞亦應挑
浚以消積潦至沭河發源莒州馬耳山由郯城之
馬陵山東南流自宿遷至沭陽查大山頭北之四
里溝八里湖地形稍窪中隔佃頭一嶺開鑿非易
且引沭入贛雖有利於沭陽實有妨於贛榆毋庸
别開引河惟贛榆之圍子河上段淤淺之處宜開
挑以洩異漲大沙河旁亦須加築子堰以資捍禦
臣等更議開薔薇河等處以分沭水之流築沭河
子堰以束沭水之勢則海沭贛三州縣水患可望
減除從之
十一年
諭淮徐所屬州縣連年被灾緣該處地形本屬低窪而
海州為衆流入海之區較他處為甚歴年經理河務
凡䟽通宣洩之方俱隨其形勢挑挖前經陳大受奏
稱六塘南北潮河之水盡由沭陽海州入海宣洩不
及以致為灾經大學士等定議應行籌畫之處俱已
加意料理而仍不免於水患者盖因從前被灾稍輕
處所俱不奏報遂覺被灾之時少今則無論灾之大
小悉令奏聞是以灾傷屢告其實非今多於昔也海
州為水之所瀦蓄若該處免於澇則是本年雨少而
高阜之地被旱必多矣惟是小民屢困沉灾朕心深
為憫惻所當多方籌度以圖善策即地勢低窪不能
全去其患然去其太甚則受灾之民少而積困亦可
漸甦可令高斌會同尹繼善顧琮陳大受等務須商
確妥協俾將來水患可望漸除協辦大學士尚書高
斌等議請於海州所屬及淮徐二屬之宿遷桃源
清河安東阜寧諸縣將窪地修築圩岸令業主出
資佃戶出力於農隙時次第經理從之
禁民人私將池塘陂澤墾種以妨民田戶部議官
地民業凡有關於水道者概毋許墾種如自恃己
業私將池塘陂澤改墾為田有礙他處民田者察
出懲治如果於水道無礙聽其報官墾種改則陞
科
皇朝文獻通考卷七
