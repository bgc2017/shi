欽定四庫全書
皇朝文獻通考卷一百六
羣祀考(下)
直省專祀
順治三年
勅封顯佑通濟之神
(臣)等謹案會典載神謝姓名緒浙人行四讀書金
龍山明景泰間建廟沙灣盖崇祀已久至是加封
廟祀宿遷從河臣請也其後
南巡恒遣官致祭
是年加
運河龍神封號定致祭禮時從河臣請下禮部議封
運河龍神為延庥顯應分水龍王之神令河道總督
以時致祭
康熙十九年加封福建
海神天妃為護國庇民妙靈昭應宏仁普濟天妃神
莆田林氏靈應之迹著於前代師征臺灣神湧潮
以濟師遂克厦門及平臺灣亦顯靈異
詔加封號遣官致祭又立祠於原籍六十年臺灣有警神
復湧潮濟師
世宗憲皇帝追褒神功
御書神昭海表廟額分懸原籍舊祠厦門鎮祠臺灣府祠
雍正十一年福建督臣郝玉麟以省城神廟請入
祭典並請各省俱行廟祀皆允之乾隆二年加
天后封號增福佑羣生四字尋加誠感咸孚四字凡
廟之所在皆以春秋致祭
二十二年遣官致祭
雞公山神時以議政王大臣等奏大兵向駐永興城
中與賊對壘仰荷
上天眷佑靈神顯助於雞公山真武廟旁竪旗立隊一時
官兵及賊衆無不共見於是我軍氣奮賊勢遏阻
其雞公山廟神應特致褒旌載之祀典以垂永久
從之遣禮部司官齎香帛往祀有司春秋致祭行
禮
雍正二年封雲南各
鹽井神為普潤龍王之神春秋致祭
三年封
青海水神為靈顯青海之神先是大軍西征道經青
海於塞外嚴寒之候湧泉濟軍督臣請加褒封允
之遣官致祭建立石碑以滿漢蒙古三體字樣勒
封號以垂永久
是年加封浙江
江海保障之神時以撫臣法海疏言吳國上大夫伍
員唐吳越武肅王錢鏐宋安濟公張夏實為浙省
江海保障之神又明代紹興知府湯紹恩創築三
江閘有功紹郡請各加封號修整廟宇春秋致祭
下禮部議封伍員為英衛公廟祀錢塘封錢鏐為
誠應武肅王廟祀杭州封張夏為静安公廟祀蕭
山封湯紹恩為寧江伯廟祀紹興其後建海神廟
皆與配食之列
四年加封
寧漕公
永濟之神春秋致祭明工部尚書宋禮開會通河用
汶上老人白英策分水濟運事載史策舊有廟祀
禮及英河臣以其治河濟運永垂功績請加封號
乃封宋禮為寧漕公白英為永濟之神於汶上縣
祠廟祭之
五年封四川灌縣都江堰口
通佑王顯英王之神時以四川巡撫憲德疏言都江
堰口廟祀李二郎有功蜀地請加封號下禮部議
言按史記漢書專載蜀守李冰鑿離堆穿三江功
績歴歴可考惟灌縣志書内有使其子二郎鑿山
穿江之語是二郎雖能成父之績李冰實主治水
之功又考玉圻續文獻通考載元至順元年曾並
加封號今既言有功於蜀屢彰顯應理宜並崇祀
典該撫祇請封其子而不及李冰似未妥協
詔令並給封號乃封李冰為敷澤興濟通佑王李二郎為
承績廣惠顯英王令地方官春秋致祭
六年封河東鹽池為
昭惠阜裕鹽池之神春秋致祭
七年封浙江
蛟門山龍神為涵元昭泰鎮海龍王之神時以漕運
總督性貴疏言蛟門山龍神例於六月朔日致祭
雨旱祈禱有驗靈應甚著請加封號禮部議覆允
之載入祀典
是年封寧夏
大渠龍神為寧渠普利龍王之神先是
世宗憲皇帝特命大臣督理寧夏水利修建大渠及六年
改渠既訖工以封號祀典請
詔加封致祭歲以春秋禮祀其後惠農昌潤二渠既成寧
夏寧朔二縣各建祠宇皆令以春秋仲月照山川
禮致祭嗣是大清漢唐三渠皆廟祀如之
八年封浙江
清溪神為保濟顯佑侯神姓戴名繼元宋時以拯溺
沒於溪中屢著靈異元代封顯佑侯總督李衛疏
言清溪地方屢有水患賴神捍禦且有護衛漕艘
之功請加封號奉
旨加封春秋廟祀於德清縣
是年封故廣東海安營水師副將江起龍為英佑
驍騎將軍立廟徐聞海口春秋致祭將軍在官以
公事沒於海頗著靈異保護商民有功守臣以為
言故封
十年封廣西興安縣陡河
海陽山神為安流襄績海陽山神歲以季秋九日致
祭
十一年封廣西鬱林州
泉神為昭德沛澤泉源之神時巡撫金鉷疏言鬱林
州之富民鄉湧瑞泉二穴味甘色清足以灌田利
民令選地建祠春秋祀之
十二年令祀山西介休縣
水神廟時巡撫石麟奏介休縣上堡村向有水泉久
淤於十一年秋冬復發又湧新泉可灌民田其處
向有水神廟請重修致祀從之
是年加封江西鄱陽湖
顯佑安瀾之神春秋致祭神為唐忠臣張巡布政使
李蘭奏言故唐御史中丞張巡見危授命保障江
淮江西居民廟祀最盛捍禦鄱陽一湖屢昭顯應
請加封賜祭從之廟祀於饒州之浮梁縣
乾隆三年加封河南
靈佑襄濟之神河臣白鍾山疏言陳留河神觀所祀
黃大王神姓黃名守才偃師人禱泉禱雨皆著靈
應請加封號春秋致祀從之至四十五年大學士
阿桂奏豫省河神最著靈驗者為靈佑襄濟之神
請於其子孫中賞給奉祀生一人得
旨允行
四年加封江南
彰靈衛漕之神時河臣高斌疏言清口張將軍廟神
名祥宿遷人漕船商船虔禱響應請加封號列祀
典允之
八年加封廣西
顯佑英濟廣福王之神時巡撫楊錫紱疏言神為蜀
漢禆將武當溺於溪中屢著靈異請加封號許之
二十二年建
顯佑通濟神廟於徐州先是二十一年秋徐之孫家
集黃河奪溜大發帑金塞之越歲
皇上親臨閱視以河溜刷深神明默佑令地方官擇地
建廟於雲龍山之北先是廟祀宿遷康熙三十九
年曾
詔加封昭靈效順至是復加封廣利安民立碑紀實歲以
春秋致祭
是歲於甘肅嘉峪關外立
龍神廟春秋致祭
諭旨嘉峪關外路多戈壁從前並無水泉今年大兵經
過鑿井得泉水勢騰湧普濟軍行此實神明贊佑所
致昔年
皇祖用兵時地湧靈泉曾於拖犁地方建廟以答神庥今
即照例交該督建造二十四年廟成立碑致祭春秋
祀之
二十五年修涿州
佑濟龍神祠涿州城北為胡良拒馬二河所滙明代
曾建橋河徙而橋廢是年移建通橋隄長二百丈
祠在橋東南
御製碑文勒石
三十二年
諭東西二淀為畿輔滙萃清流之所邇年瀦蓄安恬節
宣有藉近淀村莊田土泛溢無虞而菰蒲魚蠏之饒
利賴於民生者更大兹者春巡郊甸循覽河堤鳳艇
乘流祥飈助順尤足徵神貺之昭宜建專祠用答靈
佑著該督方觀承卜地興工特崇廟祀以示妥神報
功之典
四十二年陶莊開放引河工成
命建
河神廟歲以春秋致祭
御製碑文紀之四十五年
皇上南巡
親詣陶莊
河神廟瞻禮以儀封漫工未成
默致虔禱儀封兩壩自行合龍即告功成
是年
封故河臣朱之錫為助順永寧侯時以大學士阿桂奏
言順治年間總河朱之錫功著南豫二省沒為河
神屢著靈應請
特賜位號得
旨交禮部酌議位號尋議上從之
四十九年河南蘭陽睢寧新堤并引河工成
命建
河神廟於南岸
御製碑文紀之
皇朝文獻通考卷一百六
