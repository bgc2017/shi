欽定四庫全書
皇朝文獻通考卷一百十四
宗廟考(八)
太廟
祫祭
(臣)等謹按我
國家行祫祭而未嘗行禘祭
聖祖仁皇帝朝監察御史李時謙疏請舉行禘禮下九卿
詹事科道會議禮部尚書張玉書等議曰臣等綜
考禮制言禘者不一有謂虞夏禘黃帝殷周禘帝
嚳皆配祭昊天於圜丘者有謂祖之所自出為感
生帝而祭之於南郊者有謂圜丘方澤宗廟為三
禘者先儒皆辯其非而言宗廟之禘又不一說有
謂禘祭止及毁廟不及親廟者有謂長發之詩為
殷之禘雍之詩為周之禘而親廟與毁廟皆兼祭
者惟唐趙匡陸淳皆以為禘異於祫不兼羣廟王
者既立始祖之廟直推始祖所自出之帝而以始
祖配之故名為禘至於三年一祫五年一禘經無
明文其說始於漢儒而後之議禮者咸宗之漢唐
宋所行禘禮亦莫考始祖之所自出止於五歲之
中行一祫一禘兩大祭於其宗廟而已大抵夏商
以前有禘之祭而其制未詳漢唐以後有禘之名
而與祫無别惟周以后稷為始祖以帝嚳為所自
出之帝而太廟之中原無帝嚳之位故祫祭不及
帝嚳至禘祭時乃特設帝嚳之位以稷配焉行於
後代不能盡合故宋神宗諭廷臣議罷禘禮明洪
武初御史答禄與權請舉禘祭衆議亦以為不必
行詔從其議至嘉靖中乃立虛位祀皇初祖帝而
以太祖配享事屬不經禮亦旋罷洪惟我
國家受
天顯命
世德相承定鼎之初追上
四祖尊稱以
肇祖原皇帝始基王迹故立廟崇祀自
肇祖始夫太廟之中以受命之君為太祖允宜特尊者也
我
太祖高皇帝功德隆盛與天無極自當為
太廟萬世之祖上而推所自出則締造之業
肇祖為最著今
太廟祭祀四孟分祭於
前殿
後殿以各伸其尊歲暮祫享於
前殿以同將其敬一歲之中自
肇祖以下屢申祼獻仁孝誠敬已無不極五年一禘之祭
不必舉行從之蓋自
世祖章皇帝肇舉祫祭一歲時享大祫煌煌乎典制明備
矣而合食之禮實即推本
太宗文皇帝除夕享
廟之精意以垂則於萬年者也謹考祫祭之典彙於編
順治十六年七月
世祖章皇帝定
太廟祫祭禮是月壬戌都察院左副都御史袁懋功言禮
莫大於
宗廟孝莫大於祀先
太祖
太宗次第配享獨祫祭之禮闕焉未舉請
敕典禮諸臣廣稽舊典復歲暮祫祭之禮以彰孝治之隆
疏入
命禮部詳察典例以聞丙戌禮臣議覆請照會典舉行得
旨是
(臣)等謹按覆准每歲暮日祫祭大建於二十九日
小建於二十八日
十二月甲寅以歲暮行祫祭禮遣官祗告
太廟
(臣)等謹按此即祫祭前期之祗告也是次初行恭
書之以見例而每歲祫祭
親詣行禮則彙紀於後
十七年三月
飭工部修造祫祭
神位器皿
康熙四十年十二月辛巳祫祭是日禮畢
聖祖仁皇帝諭内閣禮部太常寺曰朕自御極以來一切
祀典必敬謹齋戒躬親展祭以盡昭事之誠四十年於
兹矣每當臨祭之時朕無一事不敬此禮部太常寺起
居注官所共知從來祭祀登降起立莫不如常這次行
禮將畢微覺頭眩朕之身體稍遜於前於此可見祀典
關係重大朕恐精力偶有不周致敬心少間可以此意
諭諸大臣等
雍正三年二月庚辰
世宗憲皇帝以
聖祖仁皇帝大喪三年禮終祫祭
太廟釋服即吉
祭文曰欽惟我
列祖受
天景命積功累仁締搆鴻圖逮我
皇考聖祖仁皇帝聖德神猷式廓
前烈歷數綿長貽謀篤慶以大統付授於臣伏念
君親之恩如
天罔極三年以來祭祀朝會之禮勉從廷議以時舉行不
敢久曠惟於宫禁之中素服齋居想
音容而灑淚感霜露以增悽僾見愾聞銜哀致敬無時能
釋瞻依之念祗默盡其思慕之心耿耿微誠當蒙
列祖昭鑒日月易邁倏值禫除諸臣合詞上言宜依禮經
恭行袷祭昭告即吉謹涓良日薦獻
几筵於戲
德厚恩深莫罄終身之孺慕
功崇業盛思揚歴世之耿光伏冀
聖慈俯垂
歆格先是二年十二月己卯吏部尚書朱軾言
皇上至仁大孝居喪三年猶如一日今服制已滿請祫祭
太廟即吉釋哀得
旨朕覽朱軾所奏當之甚愧朕受
皇考四十餘年顧復深恩罔極莫報諒隂三年祗以默盡
一點私情非謂歴代帝王不能行之事朕能行之思欲
立法定制以垂令名也且如祭祀朝會大禮不容久曠
者朕亦勉徇諸玉大臣之請照常舉行惟有齋居素服
悲哀思慕盡一已之誠於宫禁之中古人云禮之至者
無文哀之深者無節朕自嗣統以迄於今撫時生感觸
物增悽僾見愾聞澘然出涕情不容以自禁心不能以
自覺遑論其合於古制否乎昔
世祖
聖祖皆以冲齡登極一時禮制容有未備設
世祖
聖祖踐阼之日已若朕躬之年則盡禮盡制必有朕所萬
不能逮者今朕抱歉之處尚多敢云盡禮乎至所奏三
年以來深山窮谷無不哀思戀慕遏密八音等語此乃
皇考六十餘年深仁厚澤浹髓淪肌四海臣民哀痛迫切
感激思慕愈久不忘出於人心之自然非有所禁約而
然也夫以薄海内外凡有知識之倫尚且哀慕不忘如
此況躬為子臣欲報昊天罔極之德其終身哀慕復何
時能已耶朕之衷曲非欲表暴於人特因奏章過於稱
揚朕心滋愧故略為宣寫以示中外至是祫祭禮成回
宫又
諭順天府尹直省督撫朕惟古昔帝王以孝治天下誠以
孝者天之經地之義民之則也故魯論云慎終追遠民
德歸厚矣朕以眇躬纘承大統永惟
皇考聖祖仁皇帝顧復洪慈恩德罔極中心哀痛什伯恒
情以日易月實所不忍特以
郊
廟大祀朝會重典不容久曠時亦勉從諸王大臣之請遵
禮舉行惟於宫庭内素服齋居默盡此心每撫時觸景
輙增悽愴僾見愾聞之際哀發於中澘然出涕古人云
禮之至者無文哀之深者無節實非有所倣而行亦非
欲以立法定制垂譽於天下後世也終身孺慕寧有已
時今諸臣據二十七月即吉之文合詞公請袷祭釋服
朕以禮制情勉允所請於雍正三年二月十二日祫祭
太廟釋服即吉伏念
皇考聖祖仁皇帝御極六十一年深仁厚澤普遍寰區
賓天之日凡京畿直省海澨山陬士農工賈白叟黃童莫
不號呼哀泣孺慕之誠三年有如一日今舉行吉禮應
敷告天下朕嗣位以來惟日兢兢嚴恭寅畏不敢怠息
庶幾克荷
皇考聖祖仁皇帝付託之重羣黎百姓受
皇考聖祖仁皇帝教育深恩當勉勵忠誠勤守職業言慈
言孝克友克恭農夫盡力於田畝工商致精於器用毋
尚奢侈毋事游惰共期歸真還樸比戸可封以無負
皇考六十餘年培養漸摩之至德於朕奉先思孝之心實
有賴焉該地方官遍行曉諭俾薄海黎庶咸悉朕意故
兹勅諭
八年十二月癸亥祫祭
太廟遣廣禄恭代先是己未大學士等奏本月二十九日
恭遇
太廟祫祭太常寺奏請
遣官恭代奉
旨朕親詣行禮臣等伏思
太廟殿宇正興工修理本月二十九日
皇上恭詣
奉先殿行禮與
太廟同伏祈
俯允太常寺所請仍
遣官恭代奉
旨遣廣禄恭代
乾隆二年十一月丁丑
皇上以
世宗憲皇帝大喪三年禮終祫祭
太廟釋服即吉
祭文曰欽惟我
列祖誕膺
眷命世德相承丕基式廓我
皇考世宗憲皇帝聖明繼緒敬紹
前徽累洽重熙垂光錫慶以大統付授於臣伏念纘承以
來哀思時切
郊壇
宗廟之祀稽定制以恪循宴饗慶賀之儀却廷議而不舉
萬幾任重每素服以臨軒罔極
恩深總齋居而灑涕歴三年如一日愴四序之遞遷服制
屆除禮臣上請恭行祫祭之典昭告即吉之期於戲
生成莫報禮有盡而孺慕無窮
謨烈常昭運日新而紹聞彌切伏祈
聖鑒
俯賜格歆
(臣)等謹按
天子躬行三年喪肇自我
朝奮復古制兹恭紀合享即吉之禮敬惟
聖作於前
聖述於後是以發勲華之業於周孔之心
孝治彌隆所從來者深且厚矣
三十七年十一月丁未重定
太廟儀是日奉
諭朕御極以來夙夜孜孜惟以敬
天報本為念每屆
郊
壇大祀必躬親昭事用展悃誠三十七年於兹未敢稍懈
向來詣
壇行禮日由降輦進至拜位以迄薦獻禮成中間履蹈升
降儀節最為繁重朕惟虔恪以臨無有愆忽今自念
春秋已閱六旬其於動容周旋差不能及前此之從
容中節幸朕康彊如昔仍得祗循儀度經久不渝第
思敬意所持貴乎内外交養若精力過勞恐心志轉
未能純一與其拘於行走末節弗克致其寅恭且或
因此而憚於親詣何如酌省步陟煩文得專於升馨
告備時肅將劼毖更足以嚴對越而抒誠愫乎自古
履帝位而臻夀考者載籍曾不多覯我朝景運遐昌
化成熙洽上荷
昊蒼鴻眷
列祖貽庥朕週甲巳逾勵勤未怠真可謂國家祥瑞之大
者兹特降此旨非敢自惜其勞惟期要之於久從此
更為法守且知朕六十歲以前不憚經曲之繁六十
歲以後冀申專一之敬初無二致也所有升降次數
及降輦步行之遠近無關大體諸儀節應如何酌定
合宜之處著大學士會同各該衙門敬謹詳悉妥議
具奏尋大學士等遵
旨議覆凡歲暮祫祭
太廟
皇上親詣
肇祖原皇帝位前上香至
列祖
列宗位前請
派皇子親王分詣同時上香畢仍各復位行禮如常儀
詣
廟時
皇帝乘輦由闕左門入西北門至
太廟北門外
御禮轎入左門循東墻行至戟門外東階下降輿步入
左門升陛進
殿行禮禮成升輿亦如之如此敬謹詳定似於繁文精
意斟酌適中而於我
皇上展敬之心益昭純壹奉
旨依議
世祖章皇帝順治十六年定祫祭
太廟
親詣行禮二
(順治十六年十二月乙卯十七年十二月己酉)
聖祖仁皇帝在位六十一年祫祭
太廟
親詣行禮三十二
(順治十八年十二月癸酉康熙元年十二月戊辰)
(二年十二月壬戌三年十二月丙戌)
(四年十二月庚辰五年十二月甲戌)
(六年十二月戊戌七年十二月癸巳)
(九年十二月辛亥十年十二月丙午)
(十一年十二月庚子十二年十二月甲子)
(十三年十二月戊午十四年十二月壬午)
(十五年十二月丙子十六年十二月辛未)
(十七年十二月乙未十八年十二月己丑)
(十九年十二月癸丑二十年十二月丁未)
(二十二年十二月乙丑二十四年十二月甲寅)
(二十五年十二月戊寅三十二年十二月丁酉)
(三十六年十二月乙亥三十七年十二月己巳)
(三十八年十二月癸巳三十九年十二月丁亥)
(四十年十二月辛巳五十年十二月癸未)
(五十二年十二月辛丑五十九年十二月辛酉)
世宗憲皇帝在位十三年祫祭
太廟
親詣行禮十一
(雍正元年十二月甲戌二年十二月戊戌)
(三年十二月壬辰四年十二月丙戌)
(五年十二月庚戌六年十二月甲辰)
(七年十二月戊辰九年十二月丁巳)
(十年十二月辛巳子十一年十二月丙)
(十二年十二月庚午)
皇上登極以來乾隆元年至五十年祫祭
太廟
親詣行禮四十九
(雍正十三年十二月甲午乾隆元年十二月戌子)
(二年十二月壬子三年十二月丙午)
(五年十二月乙丑六年十二月己未)
(七年十二月甲寅八年十二月丁丑)
(九年十二月辛未十年十二月丙寅)
(十一年十二月己丑十二年十二月甲申)
(十三年十二月戊申十四年十二月癸卯)
(十五年十二月丁酉十六年十二月辛酉)
(十七年十二月乙卯十八年十二月己酉)
(十九年十二月癸酉二十年十二月丁卯)
(二十一年十二月辛卯二十二年十二月丙戌)
(二十三年十二月辛巳二十四年十二月乙巳)
(二十五年十二月己亥二十六年十二月癸巳)
(二十七年十二月丁巳二十八年十二月辛亥)
(二十九年十二月乙巳三十年十二月己巳)
(三十一年十二月甲子三十二年十二月戊子)
(三十三年十二月癸未三十四年十二月丁丑)
(三十五年十二月辛丑三十六年十二月乙未)
(三十七年十二月己丑三十八年十二月癸丑)
(三十九年十二月丁未四十年十二月辛未)
(四十一年十二月丙寅四十二年十二月庚申)
(四十三年十二月甲申四十四年十二月戊寅)
(四十五年十二月壬申四十六年十二月丙申)
(四十七年十二月辛卯四十九年十二月己酉)
(五十年十二月甲辰)
祫祭儀歲除前一日奉
後殿
中殿
列聖
列后合食
前殿致齋視牲書祝版視祝版視割牲祭前諸儀並凖
時饗先一日遣官各一人分詣
後殿
中殿以大祫告太常寺豫具祝版二送内閣恭書奉詣
太廟神庫潔備器陳至日雞初鳴太常寺卿率屬入
廟恭展
後殿
中殿神幄每案薦鹿脯鹿醢兔醢棗榛葡萄桃實蓮實
鑪燈具設案一於殿中少西供祝版司祝立於案
西東面設案二於殿内左右分奠香帛尊爵如常
祭之數司香司帛司爵各立於案後糾儀御史二
人立司爵之南均東西面太常寺典儀一人立殿
東檐下西面
後殿
中殿同未明遣官祗竢於街門内贊引太常寺贊禮郎
後殿
中殿各二人豫竢於殿垣門外均朝服質明遣官進廟
南門及戟門均由右門入經庭西詣
後殿
中殿贊禮郎引入升自西階至中階上拜位前北面立
典儀贊執事官各供迺職(以下禮儀節次皆典儀唱贊中殿後殿同)
贊禮郎贊進引遣官就拜位立(凡遣官進退行禮皆贊皆引中殿)
(殿後同)司香奉香盤進至各香案前恭候
後殿遣官詣
肇祖原皇帝香案前跪司香跪奉香遣官上炷香三上瓣
香興以次詣
興祖直皇帝
景祖翼皇帝
顯祖宣皇帝案前上香如前儀畢復位贊跪叩興行三跪
九叩禮
中殿遣官詣
太祖高皇帝香案前跪上香以次詣
太宗文皇帝
世祖章皇帝
聖祖仁皇帝
世宗憲皇帝香案前跪上香畢復位行禮儀同均出入殿
右門司帛奉篚司爵奉爵詣
列聖案前行初獻禮司帛跪獻篚奠於案三叩興司爵立
獻爵奠於墊中各退司祝詣祝案前跪三叩興奉
祝版跪案左贊跪遣官跪司祝讀祝文
後殿祝辭曰維某年月日
孝孫嗣皇帝御名謹遣某官某敢昭告於
肇祖原皇帝
原皇后
興祖直皇帝
直皇后
景祖翼皇帝
翼皇后
顯祖宣皇帝
宣皇后曰茲者歲暮特修祫祭之禮
太廟恭迎同格饗祀伏惟
鑒知謹
告
中殿祝辭曰維某年月日
孝孫嗣皇帝御名謹遣某官某敢昭告於
太祖承天廣運聖德神功肇紀立極仁孝睿武端毅欽安
弘文定業高皇帝
孝慈昭憲敬順仁徽懿德慶顯承天輔聖高皇后
太宗應天興國弘德彰武寬温仁聖睿孝敬敏昭定隆道
顯功文皇帝
孝端正敬仁懿哲順慈僖莊敏輔天協聖文皇后
孝莊仁宣誠憲恭懿至德純徽翊天啟聖文皇后
世祖體天隆運定統建極英睿欽文顯武大德弘功至仁
純孝章皇帝
孝惠仁憲端懿慈淑恭安純德順天翊聖章皇后
孝康慈和莊懿恭惠温穆端靖崇天育聖章皇后
聖祖合天弘運文武睿哲恭儉寬裕孝敬誠信中和功德
大成仁皇帝
孝誠恭肅正惠安和淑懿儷天襄聖仁皇后
孝昭静淑明惠正和安裕欽天順聖仁皇后
孝懿温誠端仁憲穆和恪奉天佐聖仁皇后
孝恭宣惠温肅定裕慈純贊天承聖仁皇后
世宗敬天昌運建中表正文武英明寬仁信毅大孝至誠
憲皇帝
孝敬恭和懿順昭惠佐天翊聖憲皇后
孝聖慈宣康惠敦和敬天光聖憲皇后曰兹者歲暮特修
祫祭之禮恭迎
肇祖原皇帝
原皇后
興祖直皇帝
直原后
景祖翼皇帝
翼皇后
顯祖宣皇帝
宣皇后同格饗祀伏惟
鑒知謹
告讀訖興奉祝版跪安於
神位前篚内三叩退遣官三叩興行亞獻禮司爵詣
列聖案前獻爵於左行三獻禮司爵獻爵於右均如初儀
遣官行三跪九叩禮興乃送燎司祝司帛詣
神位前咸跪三叩司祝奉祝司帛奉篚興司香詣香案前
跪奉香興以次恭送燎所遣官避立拜位西東面
竢過復位既送燎贊禮畢引遣官仍降西階退
後殿
中殿同
右祗告
是日太常寺卿率屬潔蠲
前殿藉以㯶薦恭設
列聖
列后神座於
殿内
肇祖原皇帝居中
原皇后配
興祖直皇帝左
直皇后配
景祖翼皇帝右
翼皇后配
顯祖宣皇帝次左
宣皇后配
太祖高皇帝次右
孝慈高皇后配均南向
太宗文皇帝東位西向
孝端文皇后
孝莊文皇后配
世祖章皇帝西位東向
孝惠章皇后
孝康章皇后配
聖祖仁皇帝東次西向
孝誠仁皇后
孝昭仁皇后
孝懿仁皇后
孝恭仁皇后配
世宗憲皇帝西次東向
孝敬憲皇后
孝聖憲皇后配展兩廡配享位如時享之儀
右設神位
祭日日出前七刻司祝一人恭奉祝文安設於
前殿祝案上如儀公一人率宗室官八人詣
後殿上香行禮如時享奉請
神位之儀恭奉四室
帝
后神位於寢室出中門降階太常寺官十人前引由内垣
中門循
中殿東出王一人率宗室官十五人詣
中殿上香行禮儀同恭奉五室
帝
后神位出寢室竢
後殿神位陟階至
中殿神路中南向前行
中殿神位乃以位隨行入
前殿依序奉安於各
寶座上如儀退
右請神位
祝辭曰維某年月日
孝孫嗣皇帝御名敢昭告於
肇祖原皇帝
原皇后
興祖直皇帝
直皇后
景祖翼皇帝
翼皇后
顯祖宣皇帝
宣皇后
太祖承天廣運聖德神功肇紀立極仁孝睿武端毅欽安
弘文定業高皇帝
孝慈昭憲敬順仁徽懿德慶顯承天輔聖高皇后
太宗應天興國弘德彰武寬温仁聖睿孝敬敏昭定隆道
顯功文皇帝
孝端正敬仁懿哲順慈僖莊敏輔天協聖文皇后
孝莊仁宣誠憲恭懿至德純徽翊天啟聖文皇后
世祖體天隆運定統建極英睿欽文顯武大德弘功至仁
純孝章皇帝
孝惠仁憲端懿慈淑恭安純德順天翊聖章皇后
孝康慈和莊懿恭惠温穆端靖崇天育聖章皇后
聖祖合天弘運文武睿哲恭儉寬裕孝敬誠信中和功德
大成仁皇帝
孝誠恭肅正惠安和淑懿儷天襄聖仁皇后
孝昭静淑明惠正和安裕欽天順聖仁皇后
孝懿温誠端仁憲穆和恪奉天佐聖仁皇后
孝恭宣惠温肅定裕慈純贊天承聖仁皇后
世宗敬天昌運建中表正文武英明寬仁信毅大孝至誠
憲皇帝
孝敬恭和懿順昭惠佐天翊聖憲皇后
孝聖慈宣康惠敦和敬天光聖憲皇后曰氣序已周歲事
告成謹以牲帛醴齊粢盛庶品特修大祫禮於
太廟用申追感之情伏惟尚
饗
右祝辭
迎神樂奏開平之章
初獻樂奏肅平之章
亞獻樂奏協平之章
終獻樂奏裕平之章
徹饌樂奏諴平之章
還宫樂奏成平之章(樂詞俱詳見樂考)
右樂章
其餘樂舞及牲帛器數
皇帝行禮儀節祀官陪位均如時享儀
皇朝文獻通考卷一百十四
