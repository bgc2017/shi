皇朝文獻通考卷十二
田賦考(十二)
官田
(臣)等謹案官田之名見於周禮鄭衆以為公家所
耕田鄭康成以為庶人在官者所受田二說不同
馬端臨前考官田類止載殷周之公田耤田不及
載師之官田似未賅備自漢至唐不聞云官田者
至宋而其說始詳其時官田輸租民田輸賦官租
之額浮於民賦甚至買民田以為官田田不改舊
而租加至數倍此官田之為民累也眀初如蘇松
嘉湖諸府雖有官田民田之分然皆係民業並非
公産惟科則有輕重之不同與宋之官田又不同
矣若明之皇莊及諸王勲戚所賜莊田則為在官
之田其時公私侵占頗為民累我
朝定鼎之初即將故明宗室禄田令與民田一例起
科其明藩田産號為更名地者亦皆賦於民而薄
其征斂前代相沿之秕政至是盡除矣至於内府
之官莊宗室勲戚世職與兵丁所受之莊田不隸
於州縣者已别立八旗田制一門以彰
昭代之良法惟耤田學田直省公田牧地之類編入
於此
凡在京
壇壝等處在京地畝不納糧其直省
社稷山川厲壇
文廟祠墓寺觀祭田亦為公地免其徵科(祠墓寺觀祭田亦有)
(納糧者與民田同兹不備載)直省公地之數直隸一十九頃二
十四畝一分九釐一毫有竒奉天一頃四十一畝
九分三釐五毫有竒江蘇一百八頃八十四畝一
分二釐五毫有竒又一千五百七丈安徽一十五
頃一十三畝一分二釐五毫有竒浙江七十六頃
五十四畝九分六釐九毫有竒江西一十四頃三
十一畝六分一毫有竒又積步四千三百一十四
步福建五百一十頃五十五畝一分九釐一毫有
竒山東九十八頃九十六畝四分五釐七毫有竒
山西三十八頃六十七畝二分四釐五毫有竒河
南一百一頃七十四畝九分九釐八毫有竒陜西
一十六頃二十三畝八分二釐五毫有竒四川一
十五頃一十九畝九分一釐一毫
順治元年
賜聖賢後裔祭田除其租賦衍聖公祭田二千一百五十
七頃五十畝林地一十八頃二十七畝廟宅基三
頃二十七畝五分四氏學學田五十頃復聖裔祭
田五十頃墓田地三頃三十三畝一分廟宅基九
十二畝五分宗聖裔祭田五十一頃六十畝墓田
地一十頃一十五畝七分廟宅基三十九畝一分
亞聖裔祭田五十一頃一十五畝墓田地七頃三
十一畝四分廟宅基一頃三十畝七分五釐先賢
仲氏裔祭田六十五頃三十八畝墳地九頃五十
畝廟宅基六十八畝皆除其賦
令直省各置學田凡直省各學貧生聽地方官覈
實申文該提學於所在學田内動支銀米酌給至
七年改江寧國子監為府學歲徵田房租銀錢稻
穀留給貧生等春秋祭祀亦於租銀内動支
二年以近京廢地撥給壯丁墾種有餘為牧馬厰
至十一年給親王牧厰方八里郡王牧厰方四里
十二年又定親王牧厰方二里郡王牧厰方一里
額外多占者查出撥給新壯丁凡畿輔牧厰之數
鑲黃旗牧厰坐落武清寶坻東自唐畦西至陳林
莊七十里南自張家莊北至上馬臺九十里正黃
旗牧厰坐落天津西北自俞家莊東北至小稍子
三十五里西南自孫家莊東南至秋家莊四十七
里正白旗牧厰坐落天津東自好字沽西至白家
莊四十二里南自城兒上北至清溝六十五里正
紅旗牧厰坐落甕山十五頃蘆溝橋西高陵二十
七頃六十畝鑲白旗牧厰坐落通州二十四頃八
十四畝鑲紅旗牧厰坐落順義縣天主馬房村三
十五頃二十八畝蘆溝橋西四頃八十畝正藍旗
牧厰坐落豐臺王蘭等莊東西三十里南北五十
里鑲藍旗牧厰坐落草橋十里廊房八里凡口外
牧場曰楊檉木牧厰在錦州府廣寧縣北二百一
十里彰武臺邊門外東西距百五十里南北距二
百五十里曰
御馬厰亦曰上都牧厰在獨石口東北百四十五里博
囉城東西距百三十里南北距百九十七里曰禮
部牧厰在張家口西北二百三十里察竒爾圖察
罕城東西距四十六里南北距六十五里曰太僕
寺左翼牧厰在張家口東北百四十里哈喇尼敦
井東西距百三十里南北距五十里曰太僕寺右
翼牧厰在張家口西北三百十里齊齊爾罕河東
西距百五十里南北距六十五里曰鑲黃正白鑲
黃正藍四旗牧厰在張家口北百里崆果羅鄂博
岡東西距百四十里南北距百五十里曰正黃正
紅鑲紅鑲藍四旗牧厰在張家口西北二百里諾
穆罕博囉山東西距百三十里南北距二百五十
里
四年以江寧舊有十二馬羣場地今為民墾熟田
毋令棄業
五年以奉天屯衛地令八旗均分為牧場奉天中
前所前屯衛中後所三處地分與八旗自東迄西
先給兩黃旗次兩白旗次兩紅旗次兩藍旗
六年順義等處設馬厰順義清河漷縣沙河蘆溝
橋五處荒地一千四百六十八頃四十四畝潞河
沙河清河蘆溝橋兩岸各長五里闊三里俱令丈
作馬厰又定嗣後棄地為馬厰永行停止如沙地
不堪耕種者仍留牧馬
十一年耕耤於南郊耤田在正陽門外之西中為
先農壇壇内地一千七百畝其二百畝給壇戸種五穀
蔬菜以給祭祀之需餘千五百畝收租銀三百兩
以備修理
壇墻凡耤田歲收黍一石二斗二升一合八勺穀一石
五斗五升七合八勺大麥五斗七升九合七勺小
麥一石三斗五升三合藏之神倉
臣等謹案耕耤儀詳見郊社考今取馬氏之例載
其田制於此
十四年清釐學田直省學田不許豪強隠占令各
督撫嚴查州縣額徵田租逐一清釐應征課稅責
成有司提學官定其殿最賑濟貧生如有餘剰仍
令解部
康熙元年以天師菴草場歸并崇文門部員管理
順治二年天師菴草場設場尉筆帖式及兵丁防
守至是俱裁去
以榆林城外牧地令民人耕種榆林城外牧馬地
十六頃三十六畝零令地方官招民耕種明年以
甘州鎮牧地三頃二畝招民承種入甘州中衛徵
糧又奉天府錦縣馬厰地留備駐牧不許民間開
墾
二十四年給
先聖周公祭田五十頃又廣孔林地十一頃十四畝
有竒皆除其賦
又減免曲阜顔氏地畝額糧有差
三十年更定德州駐防官馬厰德州官兵向在滄
州牧放因越省不便令將霑化縣邵家莊荒地為
馬厰其應徵地畝銀兩准豁除
三十九年以天津等牧地招民墾種天津等十二
州縣衛所牧馬厰地特派都統會同直隸巡撫查
明餘地交與地方官招墾起科東翼四旗丈出一
萬二百六十一頃零西翼四旗丈出一萬一千三
百七頃七十二畝
雍正二年復查馬厰及其餘地八旗存留馬厰并
馬厰餘地派官員查明可以墾種者交與地方官
招民墾種其不堪耕種之處仍交八旗為馬厰
是年總計天下學田三千八百八十六頃七十八
畝五分四釐九毫有竒徵租銀二萬三千四百五
十八兩二錢二分七毫糧一萬五千七百四十五
石七斗七升八合三勺有竒錢六萬二千四百六
十文
順天府學田八十二頃八十一畝九分二釐八毫租
銀四百三十四兩六錢三釐三毫穀一十八石三
斗八升一合雜糧六石三斗錢四萬二百四十文
直隸等處學田一千一百八十八頃九十二畝三
分二釐二毫租銀二千三百十五兩七錢七分二
釐穀一千二十四石八斗八合六勺米五百十七
石七合七勺麥四十二石一斗二升七勺豆七石
江南江蘇等處學田四百三十五頃九畝二分七
釐六毫租銀五千七百一十六兩有竒錢二萬一
千六百文
安徽等處學田一百五十八頃七十七畝八釐四
毫租銀一千六百三十八兩四錢一分八釐穀五
百八十九石七斗五升八勺
山西學田二百七十五頃五十三畝一分有竒租
銀二百九十八兩七錢六分五釐五毫糧一千一
百八十二石二斗六升有竒
山東學田四百一十八頃二十二畝五分有竒租
銀一千四百二十三兩二錢一分有竒
河南學田一百六十頃九十三畝五分有竒租銀
八百八十四兩九錢四分有竒
陜西西延等處學田五十四頃六十四畝租銀一
百五十四兩四錢有竒糧一千一百二十一石九
斗有竒
臨鞏等處學田三百一十一頃二十六畝有竒租
銀二十七兩一錢有竒糧一千四百五十三石八
升有竒
浙江學田一百七十五頃六十三畝五分二釐租
銀四千一十三兩二錢三分有竒
江西學田六十八頃三畝五分九釐八毫有竒租
銀一十八兩六錢三分穀八千四百一十七石七
斗一升八合二勺
湖北學田八十七頃七十八畝七分三釐有竒租
銀六百四十三兩六錢八分有竒穀一百八十四
石九斗八升有竒
湖南學田四十二頃八十五畝一分租銀四百一
十八兩四錢八分五釐穀九十七石三斗三升
四川學田三頃六十三畝七分有竒租銀四兩七
錢四分一釐有竒穀二百三十九石八斗七升有
竒
福建學田八十六頃五十畝四釐五毫山園池屋
共租銀二千一百四十九兩八錢五分二釐八毫
有竒
廣東學田一百五十一頃一十六畝五分六釐有
竒山塘房地共租銀一千九百三十兩八分七釐
一毫
廣西學田一百三十五頃五十四畝九分二釐三
毫塘圃屋共租銀一千五十七兩八錢九分七釐
有竒米三十二石七斗三升五合七勺
雲南學田不計頃畝租銀六十九兩五錢二分一
釐有竒穀一百石租穀折銀三十六兩六錢七分
有竒
貴州學田四千三百二十九畝五分有竒租銀一
百一十一兩二錢八分米穀折銀一百二十五兩
二錢有竒穀三百五十七石八斗一升有竒米三
百三石二升有竒
四年
諭曰禮天子為耤千畝諸侯百畝此則耤田之禮亦可通
於天下朕意欲令地方守土之官行耕耤之禮使凡為
官者時存重農課稼之心凡為農者亦無苟安怠惰之
習著九卿詳議具奏九卿會議請通行奉天直隸各省
於該地方擇地為耤田每歲仲春行九推之禮明
年頒耕耤儀於直省令擇東郊官地潔淨豐腴者
立為耤田如無官地則置買民田以四畝九分為
耤田於耤田後立
先農壇令守壇之農夫灌溉耤田所收穀數造册報部
乾隆十二年除免福建閩縣先賢二十三祠祭田
糧此田糧自
國初已優免後地方官誤以溢額報解至是盡免並
豁其積欠
十三年遣官勘大淩河錦州馬厰地時以裁減馬
羣議將餘地給官兵耕種遣大臣分定四至注册
以免日後侵占尋據差往大臣會同牧羣總管等
議言錦州大淩河馬場東至右屯衛西至鴨子厰
南至海北至黃山堡東西長九十里南北長十八
里至六十里不等計地萬七千九百餘頃原議自
西界横截十里給與官莊就近耕種今丈量西邊
自南至北長十八里有竒東邊自南至北長二十
里有竒其自東至西應截地内南界窄狹北界有
山有足截十里者有不足截十里者照地勢裁給
計地九百三十八頃有竒分定界址將所截之處
建築封堆以杜將來墾占從之
十八年總計天下學田一萬一千五百八十六頃
有竒租銀一萬九千零六十九兩有竒
直隸學田千四百二十九頃八十八畝租銀二千
七百七十六兩糧千九百十有六石各有竒
江南江蘇學田四百十有八頃五十八畝租銀五
千四百九十一兩各有竒
安徽學田二百二十頃十有八畝租銀千六百四
十兩各有竒
山西學田二百七十七頃九十八畝租銀二百五
十七兩糧十有六石各有竒
山東學田四百一十七頃七十二畝租銀千三百
二十九兩各有竒
河南學田二百十頃七十一畝租銀九百六十五
兩各有竒
陜西西安學田五十二頃二十畝租銀百五十四
兩糧千二百四十九石各有竒
甘肅學田三百十有一頃二十五畝租銀八十九
兩糧千二百九十四石各有竒
浙江學田三百頃十有七畝租銀三千五十兩各
有竒
江西學田六十八頃租銀十有八兩糧八千四百
十有七石各有竒
湖廣湖北學田百二十頃五十七畝租銀八千三
十二兩糧百九十二石各有竒
湖南學田七千三百頃八十畝租銀二十九兩糧
四千三百五十八石各有竒
四川學田二十三頃有竒田不起租以賦給貧士
福建學田九十頃七十畝山園池屋不計數租銀
百五十四兩糧千二百四十九石各有竒
廣東學田百五十一頃十有六畝租銀千九百三
十兩有竒
廣西學田百三十四頃七畝租銀千七十三兩糧
三十二石各有竒
雲南學田十有四頃八十八畝租銀三十六兩糧
五百九十一石各有竒
貴州學田四十四頃十有八畝租銀二百四十六
兩糧四百八十七石各有竒
凡學田專供修學及贍給貧士其田與賦即在州
縣田賦之中惟佃耕收租以待學政檄發間有山
塘園屋統名曰田所收有銀有錢有糧統名曰租
田之多寡租之重輕各學不齊舊無定額
二十一年清丈直隸馬厰地給民為永業改名
恩賞官地天津静海青滄鹽山豐潤寶坁寧河大城文
安任邱新安武清十三州縣於雍正二年查出馬
厰地六萬一千九百七十七頃零給民墾種至是
命侍郎吉慶等會同督臣查丈得十一萬五千一百二
十六頃零至二十二年復
命督臣覆丈實得十萬一千一百二十四頃零除已經
墾種升科外其已墾未升科地一萬五千六百五
十二頃零應按畝酌定科則天津静海青滄鹽山
武清寶坻任邱新安九州縣地分為上中下三等
每畝徵銀五分至一二分不等寧河縣葦草地分
為二等每畝徵銀三分一分不等文安縣地每畝
徵銀五分五釐大城縣地每畝徵銀五分五釐九
毫零其餘未墾荒地俟召墾成熟之後按則起科
又豐潤縣原報墾地三千五百餘頃係海濱斥鹵
不能耕治仍應歸入未墾項下如有民人願認為
業者照河泊葦草地之例起科
二十六年准湖廣荆州八旗馬厰墾熟陞科地給
民人管業
諭蘇昌奏荆州八旗馬厰坐落江陵潛江石首監利
枝江等縣一帶沿江地方從前原係民間抛荒地土
後因設立滿州官兵即圈作馬厰近日居民漸次報
墾陞科旗人稱為侵佔厰地民人指稱納糧産業彼
此争競不息現在會同將軍定界造册以息兵民紛
争等語牧厰關係營伍而糧地亦民間生計所資自
必明定界限始可永息争端現在沿江之地如果牧
放久經圈用勢在必需而民人從中計圖侵種自應
按照前此界限查出歸旗若僅係附近馬厰四旁原
無礙於牧放民人又已墾熟陞科亦應仍給民人管
業蘇昌已經調任著即交與愛必達會同該將軍秉
公妥協勘辦嗣據愛必達等言石首監利枝江潛江
四縣地方通計八旗馬厰共地六萬三千二十九
畝内應撥歸民戸熟田柴山湖灘地共三萬五千
二百一十七畝有竒均係馬厰四旁之地無礙於
牧放應令業戸各照畝數管業仍於厰旁四至酌
量地之遠近堆築土墩以為界限民人不許越界
侵墾旗人不得界外滋事從之
清丈四川建昌鎮標馬厰地招民承墾按年輸租
諭據岳鍾璜奏建昌鎮等處馬厰地界多與民田相聯
屢致侵佔搆訟請招佃開墾收租添補喂養馬匹等
語此項馬厰地畝原係給營牧馬在官之産並非閒
曠乃毗連民地以致日久私侵互相控告勢所不免
今據該提請將此項地畝佃民承墾成田每歲收租
散給添補飼喂之資息争端而清案牘事屬可行著
傳諭開泰令其確查勘丈酌量情形會同籌辦嗣經
開泰等言建昌鎮標中左右三營馬厰地肥磽不
一共丈出上中下地四千一百三十九畝就其形
勢配搭分為九十區招集附近土著居民自備牛
力工本承領分墾按戸給與執照上地每畝歲納
租穀五斗草十斤中地二斗下地一斗其應納租
以乾隆二十七年為始收十分之四次年收十分
之六又次年收十分之八三年以後按額徵收永
無增減再此項地畝係在官之産與民間首墾不
同均免陞科下部議行
三十年准太僕寺右翼牧厰曠地招民開墾察哈
爾都統巴爾品言太僕寺右翼遷移牧場廢棄空
地在正黃正紅旗之察哈爾蒙古游牧界外長一
百四五十里寬五六十里相隔各旗游牧處所甚
遠與牧場無礙應招民耕種所出米石足敷支放
張家口兵糧並可分賞牧場人等請交各該處地
方官辦理戸部會同軍機處議覆應如所請其耕
種納糧運送貯支各事宜交直隸督臣山西撫臣
會同該都統委員前往該處相度丈勘酌量情形
妥協議奏從之
三十一年丈勘太僕寺右翼牧厰餘地招民墾種
定交納銀糧運送貯交之例戸部議准察哈爾都
統巴爾品等奏一會勘得山西所轄之豐鎮寧遠
二廳地方太僕寺右翼牧厰空地丈明可墾地二
萬三千餘頃内一萬三千五百頃堪種粟穀應徵
收本色又九千餘頃止宜雜糧應徵收折色凡與
游牧毗連處立定界址以杜紛争侵越之弊一每
地以五頃為一分視資本籽種多寡或每戶准給
一分或兩三人合認一分頒給印照執業不許轉
賣並於查青時查明己未布種分别年限陸續陞
科一前項議墾地畝應徵銀米悉照口外成例分
别本折徵輸飭豐鎮寧遠二廳各隨所轄地段隨
時徵解一徵收糧石於豐鎮廳地方建倉存貯以
備轉運其運至張家口脚費照定例辦理一未經
全墾之前就每歲現徵銀米分别運解以給駐防
兵糈
三十四年直隸總督楊廷璋奏直屬現存入官地
畝應准其停止委員查丈疏入
諭此後入官地畝停止旗員查丈定租之例著照所議
行至於舊案令地方官於一年限内自行詳查酌復
原租由府道藩司轉詳該督覆核咨部之處尚未妥
協此等入官旗地歷年久遠地方官原定租額時大
率不能詳核者多若仍令伊等自行查改難保無迴
護徇情朦混草率諸弊著戶刑二部揀選明幹滿漢
司官各四員其餘各部揀選滿漢司官各二員交戸
部帶領引見候朕簡派前往會同府尹及各該府秉
公悉心查辦
三十六年戸部議准山西巡撫鄂寶奏豐鎮寧遠
二廳招民開墾太僕寺牧厰地共二萬一千五百
五十五頃七十畝有竒自乾隆二十二年起陸續
墾熟起科至本年全行陞科仍於徵糧三年之後
委員清丈一次以禁侵佔如議行
三十七年戸部議豐鎮寧遠二廳民認墾太僕寺
收厰地應照例確查覆奏從之
陜西巡撫勒爾謹奏興平縣被水冲刷旗標厰外
地畝及更名等地共二十三頃五十二畝四分零
并太倉州捐置義冢田五畝請照例豁免下部議
行
戸部議殺虎口外馬厰地禁止私開原以防侵越
察哈爾游牧地界今民人等所開地畝實係各王
公馬厰界内則現在該王公馬厰内牲畜日稀無
須多餘地畝是前項厰地本屬曠野與其嚴行飭
禁坐成無用之區不若准其耕耘作為有用之土
所有已經墾熟輔國公恒禄地畝三百餘頃該撫
等查明確數在於各該佃名下每畝徵銀一分四
釐由寧遠廳通判衙門報部撥用仍令佃戸向各
業主名下按畝交租其戸口編造清册送部此外
毋得再行私開致無底止如議行
三十八年
諭據舒赫德奏稱請將烏巴什游牧移往珠勒都斯地
方等語烏巴什及伊犁等各台吉游牧遷移珠勒都
斯地方恐伊等力微不無拮据著加恩在塔爾巴哈
台地方現牧羊羣賞給以為伊等生計之助
三十九年戶部奏輔國公寧陞額名下口外馬厰
係蒙古招同傭工貧民開墾夥種成熟至一百餘
頃之多雖呈報在後而墾熟在先據察哈爾都統
會同山西巡撫委員確勘前項牧地陸續開墾是
飭禁以前早已成熟應照上年恒禄牧地辦理從
之
四十年戶部議陜西巡撫畢沅奏西安移駐巴里
坤協領佐領等官所遺地畝坐落咸寧長安二縣
共地一百九十七畝三分除留為八旗兵丁葬墳
地一百六十七畝三分尚該地三十畝應請照依
官下旱地之例共科糧一石八斗零折色糧六斗
折布等銀二錢七分零自四十年為始入額徵收
按年報銷如議行
山西巡撫覺羅巴延三奏查丈輔國公寧陞額等
家牧厰成熟地一百一頃一十三畝請照例陞科
從之
戶部議雲貴總督覺羅圖思德奏乾隆三十年分
開墾滇省昆海沿邊馬厰草地成熟田一千九百
三畝零請照例陞科如議行
四十五年陜甘總督勒爾謹等奏陜西提標前後
兩營馬厰坐落咸陽高陵長安三水淳化等五縣
開種地一百六十六頃八十八畝零每畝以三分
五分徵租共應收租銀六百三兩二錢一分自四
十四年為始按年起租以備營中緊要之用從之
四十六年戶部議口外牧厰地方本屬遼闊近年
來王公大臣等牧放牲畜漸稀而流寓小民在該
地方居住者亦漸漸聚成村落伊等衣食無資日
守無糧間地勢難禁其私墾是雖定有嚴禁之名
究無嚴禁之實似不若准其耕種作為有收之土
照例陞科所有和碩莊親王塔拉庫布爾地方牧
厰一處既據察哈爾都統山西巡撫查勘所墾地
畝實與游牧無妨應請照恒禄等家開墾馬厰空
閒地畝之例一律陞科再和碩禮親王呈報現有
民人私墾應令該都統等查明如果與游牧無礙
者一并確查辦理并請嗣後各旗王公大臣等口
外牧厰實與游牧毗連處所或有蒙古與民人私
行刨挖墾種者令該地方官仍照前實力稽查嚴
行飭禁如議行
四十九年戸部議准建昌鎮標馬厰於三十七年
七月安寧河上游水發地畝盡被水淹該督富勒
渾時值進𠞰金川道府調赴軍營詳請緩勘迨凱
旋後該督李世傑逐一履勘冲没地二千二百八
十四畝已成河身自被水後至四十二年額徵租
穀草斤應准其豁除其涸出地一千八百五十五
畝沙礫不能種稻即以雜糧徵收每歲共三百五
石二斗九升按地分攤每畝計收租一斗六升有
零較原定下地每畝收穀一斗之數尚屬有盈應
照舊散給該標兵丁添補喂養馬匹按年造册報
銷
皇朝文獻通考卷十二
