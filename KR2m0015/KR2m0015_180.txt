皇朝文獻通考卷一百八十
兵考(二)
禁衛兵
(臣)等謹案自古天子端居法宫必有期門羽林之
士環衛而擁護是故周廬千列執戟百重入守禁
廷出司警蹕職綦重矣周禮太宰所屬宫正掌宫
中之官府宫伯掌王公之士庶子各辨其次舍之
職而後世於是乎有郎衛司馬所屬虎賁氏有虎
士八百人掌先後王而趨以卒伍視朝則在路門
之右而後世於是乎有兵衛漢唐以來名號雖殊
規制相仿前考所述具詳我
朝以八旗統兵不襲古制而自與古合侍衛之職選
三旗中材武出衆之子弟及各執事效力人等之
可任者為之分班入直其優者擢為
御前侍衛
乾清門侍衛而統以三旗領侍衛内大臣即所謂郎
衛也前鋒統領所轄之前鋒護軍統領所轄之護
軍掌宿衛清蹕及宫禁傳籌内禁門啟閉内府三
旗所轄之前鋒護軍驍騎掌守衛隨從八旗都統
所轄之驍騎掌各處直班巡徼步軍統領所轄之
步軍掌禁城汛守外禁門啟閉即所謂兵衛也兵
衛之中專衛禁苑者為
圓明園八旗護軍營及内府三旗護軍營其演習槍
礮者别為火噐營演習雲梯者别為健銳營專備
行狩者别為虎槍營而禁衛之兵備矣夫自古禁
旅之虛實尤為戎政所亟明代置侍衛上直軍領
以錦衣及金吾諸衛置京軍三大營及四衛營所
謂郎衛兵衛者其制未嘗不具尋以狃於晏安威
漸不振及其究也軍多隠占尺籍久虚而兵事遂
不可問我
國家建旗之制包舉無外諸營並列棋布星羅而悉
統之以八旗其稽覈有法其選擢有方其番直有
期其訓習有道分職設官練材于素有事則收折
衝之效無事則備翊衛之班所以上應勾陳環拱
宸極者所由來遠矣
領侍衛府
領侍衛内大臣六人(鑲黃正黃正白三旗每旗各二人)内大臣六
人散秩大臣無定員一等侍衛六十九人二等侍
衛一百六十八人三等侍衛三百三十三人(初制設三)
(旗一等侍衛六十人二等侍衛一百五十人三等侍衛二百七十人康熙三十七年增設宗室侍衛)
(無定員雍正七年定宗室侍衛一等九人二等十八人三等六十三人共設九十人并入三旗隨班)
(行走)四等侍衛無定員(四等侍衛雍正三年增設)藍翎侍衛九十
人(三旗侍衛每十人設什長一人即於什長及兩翼班領署班領内定以十二人隨印恊理事務)
御前侍衛
乾清門侍衛(皆於三旗侍衛内簡用)及漢侍衛(漢侍衛康熙三十七年增設亦)
(有一二三等及藍翎之分於武進士内簡用)皆無定員主事一人筆帖
式十二人貼寫筆帖式十五人親軍校七十五人
(鑲黃旗十五人又下五旗移入十人正黃旗十五人又下五旗移入十一人正白旗十五人又下五)
(旗移入九人)親軍九百九十五名(三旗滿洲蒙古每佐領下親軍二名鑲黃)
(旗二百二十四名又下五旗移入一百三十名正黃旗二百三十四名又下五旗移入一百三十五)
(名正白旗二百三十名又下五旗移入一百十七名内以七十五人為親軍校此三旗親軍每旗選)
(六十名隨侍衛班入直餘皆随三旗護軍營護軍校護軍一體直宿差遣)
凡宿衛之制更番輪直三旗侍衛分六班班分兩
翼(鑲黃旗為左翼正黃旗為右翼正白旗半為左翼半為右翼)各設侍衛班領
二人署班領二人侍衛三十人宿衛
乾清門為内班晝坐門禁夜守扃鑰散秩大臣一人
侍衛親軍十人宿衛
中和殿侍衛什長三人侍衛親軍三十人宿衛
太和殿為外班以領侍衛内大臣一人總統之内大
臣散秩大臣二人隨班入直
凡扈從之制後扈二人於領侍衛内大臣内
簡用前引十人於内大臣散秩大臣暨統領副都統内
簡用豹尾班侍衛於三旗侍衛内選功臣後裔六十人
日以二十人直
後左門每
乘輿出入以十人執豹尾槍十人佩儀刀侍於
乾清門階下左右
駕出豹尾班侍衛殿於後以領侍衛内大臣一人侍衛
班領二人統之
駕還宫隨至
乾清門退歸直
皇帝御太和殿受朝前引侍衛二人自
乾清門
後左門導至
殿後止後扈大臣二人自
乾清門扈從(如係宫内御前大臣則自隨出後並同)前引大臣十人
候於
殿北階下
駕至按翼前導進
殿由兩旁趨至
寳座前北上東西面立後扈大臣於
寳座左右僉立豹尾班侍衛於
寳座後左右南嚮序立
皇帝詣
皇太后宫行禮前引侍衛二人自
乾清門導至
永康左門止前引大臣候於
隆宗門内
駕至按翼前導至
慈寧門階止豹尾班侍衛至門階下左右牆角止立後扈
大臣隨升階稍後僉立
駕還宫引扈如前遇
御門聽政屆時直班侍衛引有事各官由
後左門入(日常入奏官亦均由侍衛引進)豹尾班侍衛於
乾清門階下左右牆角立領侍衛内大臣直班内大
臣侍衛於階下立侍衛班領每翼一人於階上左
右楹前立
御前侍衛隨
駕出暨
乾清門侍衛於
御座兩旁立
駕還宫
御前侍衛隨入餘各退歸直
御經筵日侍衛二人前導至
文華門止後扈大臣隨至
寳座左右立
御前侍衛
乾清門侍衛於
寳座後兩旁豹尾班侍衛於
殿外階下均左右立如
御箭亭侍衛二人前導至降輿處止豹尾班隨行遇外
藩來朝及
召見外藩使臣或於便殿或於
駐蹕行宫前引後扈大臣皆侍班
御前侍衛
乾清門侍衛直日侍衛班領豹尾班侍衛均於
殿内按翼序立
皇帝躬祀
郊壇前引侍衛二人自
乾清門前導至
午門外止前引大臣候於
太和門北階下
駕至按翼前導後扈大臣隨行各自
午門外乘馬至
壇門外下馬均佩刀引扈
御輦前後執燈侍衛四人輦前執提爐侍衛二人皆步
從輦後豹尾班執槍侍衛十人佩儀刀侍衛十人
佩弓矢侍衛二十人以領侍衛内大臣一人侍衞
班領二人統之次後散秩大臣一人侍衛班領一
人署班領一人侍衛什長二人次建黃龍大纛二
率以領侍衛内大臣或内大臣散秩大臣一人司
纛侍衛什長二人及
壇前引大臣在
圜丘壇於三成階上立
方澤壇及
日壇
月壇於二成階下立後扈大臣隨升
壇於
駕後立豹尾班侍衛於
壇内壝門外立祀
祈年殿饗
太廟前引大臣由左階升
駕入殿門於中門外一成階上立後扈大臣隨入於
駕後立豹尾班侍衛於三成階下立祀
社稷壇前引大臣立於内壝門外豹尾班侍衛立於拜
殿南門外展拜
堂子前引大臣立於甬道北豹尾班侍衛立於祭
神殿兩旁祀
先農壇前引大臣立於階下豹尾班侍衛立於樂懸南
遇
駕耕耤
御具服殿前引大臣立於殿前階上
駕御耤田引至耕所三推禮成引由觀耕臺午階升立
於
御座前凡序立均按翼分左右後扈大臣均隨升降於
駕後左右僉立遇
大閱日前引後扈大臣均甲胄引扈豹尾班侍衛甲胄
殿後
御前大臣侍衛等均甲胄隨行其次黃龍大纛行三旗
親軍甲胄按次行
駕御帳殿豹尾班侍衛按翼排列左右建黃龍大纛三
旗侍衛親軍按翼環衛遇
皇太后
皇后
妃嬪出入以
乾清門侍衛四人暨侍衛十人前導如出郊外前引
侍衛二十人其餘侍衛在豹尾班後扈從
凡
行在宿衛扈從遇
車駕巡幸
御前大臣侍衛暨
乾清門侍衛皆從其六班輪直之侍衛以一班或二
班隨往遇恭奉
皇太后巡幸則三班隨往日行以侍衛二十人前導二十
人左右翊衛均屬櫜鞬豹尾班侍衛二十人後從
以領侍衛内大臣一人侍衛班領二人統之以領
侍衛内大臣或内大臣散秩大臣一人侍衛什長
二人率黃龍大纛行餘侍衛暨扈從各官均列隊
按次行仍分令侍衛稽察踰越喧嘩者
御前擎蓋以
乾清門侍衛更番執事
駐蹕行營以内大臣一人散秩大臣二人入直
御前大臣侍衛暨
乾清門侍衛於
御營兩廂分宿
御營黃幔城旌門以侍衛班領一人署班領一人内班
侍衛二十人前東西隅以侍衛班領各一人内班
侍衛各十人後東西隅以署班領各一人内班侍
衛各十人網城門内以侍衛什長三人外班侍衛
親軍三十人環拱宿衛遇恭奉
慈輿行幸
皇太后輿前均以侍衛前導翊衛後從如儀
皇太后行營正門以侍衛班領一人侍衛十人後隅以署
班領一人侍衛十人宿衛
(臣)等謹案侍衛班内有上駟院侍衛每旗七人司
轡司鞍侍衛無定員隸上駟院其兼尚虞鷹鷂房
鶻房狗房十五善射善騎射善射鵠善強弓善撲
等侍衛各有專管統在三旗額内均無定員又案
鑾儀衛亦係侍從武職設有掌衛事内大臣一人
鑾儀使三人(滿洲二人漢軍一人)冠軍使十人(滿洲七人漢軍三人)雲
麾使二十八人(滿洲二十人漢軍八人)治儀正四十二人(滿洲)
(二十人漢軍二十二人)整儀衛二十九人(滿洲十三人漢軍十六人)專司
乘輿鹵簿凡分掌各儀制具詳王禮考兹不複列其所
屬軍尉儀刀弓矢殳戟用親軍豹尾槍仗馬用護
軍蒙古畫角用蒙古鳴角軍其奉輦擎執儀仗各
校尉由内府選充者為旗尉由五城選充者為民
尉奉輦旗尉一百六十八人民尉六十人各執事
旗尉二百四十六人民尉三百二十二人左右中
前後五所民尉計一千三百二十八人馴象所民
尉二百六人八旗漢軍司更兵四十人(凡鐘神武門鼔樓)
(譙漏每夕委官率校尉直更凡更亦如之遇大閱前夕於)(行巡幸駐蹕直宫前鳴角鼓)
(鼜)均隸在軍數謹附載於比
八旗驍騎營
滿洲八旗都統每旗各一人副都統各二人驍騎
參領各五人副驍騎參領各五人(康熙三十四年於每旗參領下)
(增設委署參領雍正元年改名副參領蒙古漢軍八旗並同)佐領無定員(随人戶編)
(設)每佐領下驍騎校一人領催五名(初制滿洲及蒙古每佐領)
(下設領催六名康熙四十三年酌裁一名)驍騎二十名弓匠一名鞍匠
或鐡匠一名
蒙古八旗都統每旗各一人副都統各二人驍騎
參領各二人副驍騎參領各二人佐領無定員每
佐領下驍騎校一人領催五名驍騎二十名弓匠
一名鞍匠或鐡匠一名
漢軍八旗都統每旗各一人副都統各二人驍騎
參領各五人副驍騎參領各五人佐領無定員每
佐領下驍騎校一人領催五名鳥槍驍騎四十一
名每旗藤牌兵一百名(雍正二年設漢軍每佐領下藤牌兵四名乾隆元年)
(定漢軍每旗設藤牌兵一百名六年定藤牌兵歸并大營每旗百名於鳥槍手額内選取並簡選參)
(領一人散秩官驍騎校各二人領催五人令其管轄)
天聰年間設阿禮哈超哈(即驍騎)營為驍騎營之始
順治初詳定營制凡八旗序次鑲黃正黃正白為
上三旗鑲白正紅鑲紅正藍鑲藍為下五旗行軍
蒐狩以鑲黃正白鑲白正藍四旗居左為左翼正
黃正紅鑲紅鑲藍四旗居右為右翼
凡八旗方位雍正六年奏定鑲黃滿洲蒙古漢軍
三旗自鼔樓嚮東至新橋自新橋大街北口城根
嚮南至府學衚衕東口與正白旗接界正黃滿洲
蒙古漢軍三旗自鼓樓嚮西至新街口自大街北
口城根嚮南至馬狀元衚衕西口與正紅旗接界
正白滿洲蒙古漢軍三旗自府學衚衕東口嚮南
至大市街豹房衚衕東口與鑲黃旗接界自
皇城根嚮東至大城根與鑲白旗接界鑲白滿洲蒙
古漢軍三旗自豹房衚衕嚮南至就日坊與正白
旗接界自
皇城根嚮東至大城根與正藍旗接界正紅滿洲蒙
古漢軍三旗自馬狀元衚衕東口與正黃旗接界
自
皇城根嚮西至大城根與鑲紅旗接界鑲紅滿洲蒙
古漢軍三旗自羊肉衚衕嚮南至瞻雲坊與正紅
旗接界自
皇城根嚮西至大城根與鑲藍旗接界正藍滿洲蒙
古漢軍三旗自就日坊至崇文門由金水橋嚮東
至大城根與鑲白旗接界鑲藍滿洲蒙古漢軍三
旗自瞻雲坊至宣武門由金水橋嚮西至大城根
與鑲紅旗接界
凡城門直班之制内城九門安定德勝東直西直
朝陽阜成崇文宣武八門各按官兵居住方位以
八旗滿洲蒙古漢軍分直正陽門以八旗滿洲蒙
古輪直外城七門以鑲黃旗正白旗直東便門廣
渠門以正黃旗正紅旗直西便門廣寧門以正藍
旗鑲藍旗鑲白旗鑲紅旗直永定門左安門右安
門均以漢軍雍正六年於八門城外增建營房仍
按八旗方位每旗委滿洲蒙古漢軍官四人驍騎
校四人驍騎滿洲一百二十名蒙古四十名漢軍
四十名各旗均分為四班每班以委官一人驍騎
校一人驍騎五十名令其更番居住看守十二年
又定正陽門兩旁城門即於看守八門官兵内八
旗共委官四人驍騎校四人每旗各委驍騎十人
按翼看守十日一次更代每日按翼各委兵十名
晝夜巡宿以為常
凡汛守之制康熙二十二年定遇
車駕巡幸八旗驍騎營於内九門城上每旗增設汛六
所於街道每旗增設汛十所内城各門於門内各
增設汛一所正陽門八旗輪直其餘八門八旗分
設汛各一均委官兵看守乾隆五年復定凡恭謁
陵寢及
駐蹕圓明園南苑等處並逢年節封印後照例於城上
每旗設汛六所共四十八所委驍騎營官兵與城
上步軍營分汛相間看守每旗於滿洲蒙古漢軍
内會委參領一人約束如遇
巡幸口外及遠省則每旗增設汛十五所將步軍撤下
分防大街巷口城上汛守悉易以驍騎營分委驍
騎校領催驍騎晝夜巡宿以參領二人往來稽察
凡各處守衛之制雍正八年定戶部銀庫以鑲黃
旗委官二人領催二人兵十八人顔料庫以正黃
旗委官四人驍騎校四人領催四人兵三十八人
縀疋庫以正白旗委官二人驍騎校二人兵五十
人工部製造庫以正紅旗兵五人刑部贓罰庫以
鑲藍旗委官一人領催一人兵九人宗人府庫理
藩院庫左翼四旗每庫輪委官一人領催一人兵
九人禮部庫西什庫宗人府閑空室八旗輪番每
處各委官一人領催一人兵九人鴻臚寺龍亭以
正紅旗兵八人
圓明園直月(今為直年)衙門左右翼各輪委領催一人兵
二人海運倉以鑲黃旗北新倉以正黃旗儲濟倉
以鑲白旗裕豐倉以鑲紅旗各委官二人領催二
人兵三十八人舊太倉以正白旗南新倉以鑲白
旗興平倉以正紅旗富新倉以鑲紅旗各委官二
人領催二人兵十八人萬安倉以正紅旗委官四
人領催四人兵三十一人禄米倉以正藍旗委官
二人領催二人兵三十三人太平倉以鑲藍旗委
官四人領催四人兵四十一人皆兼用滿洲蒙古
漢軍工部節慎庫以鑲紅旗滿洲光禄寺銀庫以
正藍旗漢軍各委官一人領催一人兵九人工部
濯靈厰八旗漢軍輪委官四人兵二十人戶部内
倉以正白旗滿洲領催二人兵六人以上各晝夜
守衛喀爾喀館圍牆於喀爾喀到日委正藍旗滿洲
蒙古漢軍官二人兵十人館門委官一人領催一
人兵九人俄羅斯館於俄羅斯到日八旗滿洲蒙
古漢軍共設班房十六處每四處委參領一人每
處委官一人兵十五人館門輪委參領一人兵二
十人外館於馬匹到日八旗滿洲蒙古輪委官二
人驍騎校二人兵二十人後黃寺於蒙古使臣及
喇嘛來使到日八旗滿洲蒙古輪委官一人兵十
人晝夜守衛均於回日徹退
凡防火之制順治初年設八旗火班雍正八年定
凡遇失火在東南城令正藍鑲白二旗在西南城
令鑲藍鑲紅二旗在東北城令鑲黃正白二旗在
西北城令正黃正紅二旗各率官兵往救若
皇城之内每翼令二旗救護凡步軍等見某處失火即
報知相近旗分乾隆六年復定八旗火班八處每
處滿洲蒙古漢軍旗更番輪直以都統或副都統
一人參領二人參領以下官八人領催八人驍騎
七十二人如遇旗界及接壤之地有不戒於火者
都統等即領直班官兵之半往救其餘官兵仍留
該班處備用
八旗前鋒營
前鋒統領左右翼(鑲黃正白鑲白正藍四旗為左翼正黃正紅鑲紅鑲藍四旗為)
(右翼)各一人(或以王公大臣兼任)前鋒參領每翼各八人(每旗俱滿)
(洲蒙古兼用餘倣此)前鋒侍衛各八人(雍正三年定以左右翼前鋒參領各一人)
(前鋒侍衛各一人隨印恊理事務)委署前鋒參領各四人(乾隆十七年增)
(設即於前鋒校或親軍校内選委給五品虚衛仍食原餉)前鋒校各四十八人
(雍正三年定以左右翼前鋒校各二人隨印)隨印筆帖式各二人(初制每翼)
(各一人康熙四十六年酌裁雍正三年復增設)藍翎前鋒長委署前鋒校
各四人(即於藍翎前鋒長内選委)藍翎前鋒長(每十人設長)各二十
人鳥鎗隊長委署藍翎前鋒長各四人(即於鳥鎗隊長内選)
(委)鳥鎗隊長(每十二人為一隊)各二十人前鋒委署鳥鎗
隊長各四人(即於前鋒内選委)前鋒八旗滿洲蒙古每佐
領下各二名(自委署前鋒校以下皆在兵數内)
天聰年間設噶布什賢超哈(即前鋒)營為前鋒營之
始順治初詳定營制凡宿衛扈從之制與八旗護
軍營一體派委(制詳後護軍營)其
行在宿衛扈從前鋒參領前鋒侍衛共八人率前鋒校
前鋒共百二十人於
御營前一二里外相度形勢安設卡倫立前鋒旗二以
為門戶兩旁以次列帳各於帳内巡警宿衛有於
卡倫内行走者坐以軍法次日各屬櫜鞬控馬於
道旁排立候黃龍大纛過各乘馬整隊扈從
八旗護軍營
護軍統領八旗各一人護軍參領每旗滿洲十人
蒙古四人(每旗設内司鑰長一人署司鑰長一人)副護軍參領如參
領之數(初設委署參領雍正元年改名副參領三年定以每旗護軍參領各一人副護軍參)
(領各一人隨印協理事務)委署護軍參領每旗各七人(乾隆十七年增)
(設即於護軍校或親軍校内選委給五品虚銜仍食原餉)護軍校八旗滿洲蒙
古每佐領下各一人(雍正三年定以每旗護軍校各二人隨印)隨印筆
帖式每旗各二人(初制每旗各一人康熙四十六年酌裁雍正三年復增設)門
筆帖式鑲黃正黃正白三旗各十人護軍滿洲蒙
古每佐領下各十七名
天聰年間設巴牙喇(即護軍)營為護軍營之始順治
初詳定營制初以上三旗護軍參領護軍校護軍
等守衛
禁門下五旗各守王公府門遇行圍出征則八旗一
律分撥雍正七年始定八旗護軍均司禁衛
凡宿衛之制
景運門統領一人(以護軍統領或前鋒統領入直)司鑰長一人護軍
校三人門筆帖式二人閱門籍護軍一人護軍十
七人
隆宗門恊理統領事務參領一人(康熙六十一年增設統領一人雍正)
(四年定以恊理事務護軍參領或前鋒參領入直)護軍參領二人(初制設參領一)
(人康熙六十一年增定)護軍校三人門筆帖式一人閱門籍
護軍一人護軍十七人
後左門
後右門護軍參領各一人護軍校各三人門筆帖式
各一人(門筆帖式初制未設後增定)閱門籍護軍各一人護軍
各十二人
中左門
中右門護軍校各二人閱門籍護軍各一人(閱門籍護軍初)
(制未設後增定)護軍各八人
左翼門
右翼門護軍校各二人閱門籍護軍各一人(閱門籍護軍初)
(制未設後增定)護軍各八人
保和殿及東西廊内庫護軍校各一人護軍各四人
(皆乾隆十五年增設)
中和殿護軍校二人護軍三人東西廊護軍校各一
人護軍各四人(康熙十八年於後中和殿設護軍校護軍增定)
太和殿
體仁閣
弘義閣護軍校各二人護軍各八人(皆康熙十八年增設)
太和門左右門親軍校各二人親軍各八人(初制設護軍校)
(護軍後改用領侍衛府所屬之親軍校親軍)
昭德門
貞度門護軍校各二人護軍各八人
協和門
熙和門護軍校各二人護軍各八人
蒼震門
啟祥門護軍參領各一人護軍校各三人閱門籍護
軍各一人護軍各十二人
吉祥門及西北隅護軍參領各一人(護軍參領初制未設後增定)
護軍校各二人護軍各八人
凝華門
中正殿後門及東北隅東南隅護軍校各二人護軍
各八人(初制惟等吉祥門及西北隅東北隅東南隅處設護軍校護軍後增定)箭亭
及北上門護軍校各二人護軍各八人(皆康熙六十一年增)
(設)
文華殿門護軍校二人護軍八人銀庫護軍參領一
人護軍校二人護軍八人(初制八文華殿及銀庫各用旗驍騎營官一)
(人領催一人驍騎九人乾隆二十二年改用護軍)
紫禁城四門内磴道柵欄護軍校各二人護軍各八
人
午門護軍參領一人左右門護軍校各三人護軍各
十二人又左門閱門籍護軍二人
東華門
西華門
神武門護軍參領各一人護軍校各四人閱門籍護
軍各二人護軍各十六人恭遇
車駕行幸則於三門各增設統領或恊理統領事務之
護軍參領及前鋒參領一人(雍正元年定每遇城行幸則紫禁)
(四門各增統領一人四年乂改定今制)以上各委鑲黃正黃正白三
旗官軍按日分班凡丑未日為鑲黃旗首班寅申
日為鑲黃旗二班己亥日為正黃旗首班子午日
為正黃旗二班夘酉日為正白旗首班辰戍日為
正白旗二班各輪番直宿又有防範火班於雍正
五年定遇有應用齊集之處令直班之護軍統領
内司鑰長等於
左翼門等處護軍每處調二人共四十六名協同内
府直班官兵前往
闕左門司鑰長一人護軍校一人護軍九人
闕右門護軍參領一人護軍校一人護軍九人(初制二門)
(皆以步軍守衛乾隆十五年改用下五旗護軍)
端門
天安門
大清門護軍參領各一人護軍校各二人護軍各十
八人(初制三門皆以步軍守衛雍正七年改用下五旗護軍)
紫禁城外周圍初制以驍騎營官兵守衛雍正元年
改用下五旗護軍分定界址
東華門
西華門外以南令正藍鑲藍二旗守衛
東華門
西華門外以北至城角令鑲白鑲紅二旗守衛北面
一帶令正紅旗官軍守衛周環設十六堆汛各參
領一人護軍校一人護軍九人乾隆十五年增設
栅欄八座各護軍校一人護軍九人以上各委鑲
白正紅鑲紅正藍鑲藍五旗官軍按日分班凡甲
乙日為正紅旗班丙丁日為鑲白旗班戊巳日為
鑲紅旗班庚辛日為正藍旗班壬癸日為鑲藍旗
班每旗各二日輪番直宿總隸於
景運門直班統領稽察
凡傳籌之制
紫禁城内五籌遞傳每夕自
景運門發籌西行過
乾清門出
隆宗門循而北過
啟祥門迤而西過
凝華門迤而北過
中正殿後門迤北至西北隅迤而東過西北門
順貞門
吉祥門至東北隅迤而南過
蒼震門至東南隅迤而西仍至
景運門凡十二汛為一週
紫禁城外八籌遞傳每夕自
闕左門發籌西行過
午門出
闕右門循而西經西一汛至南栅欄二汛迤而北經
三汛一栅欄過
西華門經一栅欄四汛五汛六汛至西北隅七汛迤
而東經八汛一栅欄過
神武門經一栅欄九汛至東北隅十汛迤而南經十
一汛十二汛十三汛一栅欄過
東華門經一栅欄十四汛十五汛至南栅欄循而西
經十六汛仍至
闕左門凡二十二汛為一週遇
駐蹕行營内外汛傳籌亦如之
凡禁門啟閉順治初年定每
乘輿出入各門均啟中門
景運門直班統領率
隆宗門參領司其事並令護軍清蹕每夕
景運門直宿司鑰長率官軍自
後左門
後右門
中左門
中右門
左翼門
右翼門
太和門
昭德門
貞度門以次驗視扃鐍
午門以
隆宗門護軍參領
東華門以
蒼震門護軍參領
西華門以
啟祥門護軍參領
神武門以
吉祥門護軍參領分視扃鐍畢各遣護軍校納鑰於
司鑰長司鑰長受驗諸門鑰彙貯於篋復加扃鐍
詰朝各門校以次領鑰啟門日以為常雍正四年
於
景運門
隆宗門
東華門
西華門
神武門各頒隂文合符一扇𫝊諭護軍統領如遇夜
有奉
旨差遣及緊急軍務應即時啟門者俟
大内持出陽文合符該護軍參領即取隂文合符驗
明啟鑰仍報知統領其
蒼震門
啟祥門等處遇陽文合符至門該參領即報統領親
齎隂文合符至門與陽文合符比驗乃啟均於次
日具奏乾隆十五年復定
端門
天安門
大清門如
紫禁城門之例每夕由
闕左門直宿司鑰長委護軍參領一人驗視扃鐍畢
各門護軍參領收鑰遣護軍校報於司鑰長次日
啟門亦如之
凡門禁王公官員執事人等於
紫禁城門不得擅行出入其准於應行之門出入者
由直班官軍詢明放進如有無故溷入及濫携入
濫縱入者分别議處凡各衙門官吏均於
午門左門出入其右門自王公以外不得擅行其内
大臣侍衛内務府等官及内廷有執事官與内府
各執事工役等准於禁門行走者均將姓名及所
隸旗分佐領内管領造冊咨送登籍於經由之門
各置一通工匠服役人等則由本管衙門各給火
烙印腰牌書姓名差役持為出入符驗以護軍之
識字者專檢門籍稽其出入籍内無名及不帶腰
牌者不准放入又每門設紅杖二以護軍二人更
番輪執坐於門下親王以下經行皆不起立有不
報名擅入者撻之
凡扈從之制遇
躬祀
壇
廟統領一人同内大臣散秩大臣侍衛等於豹尾班後約
束
駕詣
南郊以八旗護軍參領三十二人護軍校護軍八百人自
午門起至
齋宫分翼於
輦路兩旁清蹕又以護軍參領八人護軍校護軍八十
人於神樂署周圍清蹕又以護軍參領二人護軍
校護軍二十人於
圜丘外周圍清蹕
齋宫左門以護軍統領一人上三旗司鑰長一人護
軍參領一人護軍校護軍二十人宿衛右門以上
三旗恊理事務參領一人護軍校護軍二十人宿
衛
成貞門西大門以上三旗司鑰長一人護軍參領一
人護軍校護軍二十人宿衛
齋宫外設十四汛以八旗護軍參領六人每汛各護
軍校護軍十一人巡守
壇外西門外以下五旗護軍參領二人護軍校護軍二十
人宿衛内
壇西門以下五旗恊理事務參領一人護軍參領一人護
軍校護軍二十人宿衞如
駕詣
北郊
輦路清蹕之制同又以上三旗護軍參領三人護軍校
護軍六十人於
壇外西門至内
壇北門清蹕
駕御齊宫後於關廂清蹕又以下五旗護軍參領五人
護軍校護軍五十人分令兩旗於樂部宿處三旗
於
壇外西門外各清蹕
齋宫正門以護軍統領一人上三旗司鑰長一人護
軍參領一人護軍校護軍二十人宿衛内北門内
西門各以下五旗恊理事務參領一人護軍參領
一人護軍校護軍二十人宿衛
齋宫外設十一汛以八旗護軍參領八人每汎各護
軍校護軍十一人巡守凡
駕幸瀛臺
承光殿等處以上三旗護軍參領十二人護軍校護
軍三百人於兩旁排立清蹕
駕幸圓明園南苑等處以八旗護軍參領三十二人護
軍校護軍八百人於經由之路按旗分翼排立清
蹕凡遇
車駕經行城内以上三旗官軍城外以八旗官軍衛道
清蹕均由
景運門直班統領計程遠近隨時酌委以統領一人
率護軍參領一人稽察
回鑾亦如之
凡
行在宿衛扈從遇
車駕巡幸視道里之遠近日期之多寡每次合前鋒營
計之酌量分派以統領三人營總三人司其事康
熙初年定每
駐蹕之地由嚮道總統等先期指示地盤護軍統領營
總各一人率護軍參領護軍校護軍豫往同武備
院卿司幄及工部官設
帳殿
御幄繚以黃髹木城(康熙十年改用黃幔城)外為網城設南東西
三旌門門建旗各二南正白東鑲黃西正黃自東
西門以後三面各設連帳護軍統領率八旗官兵
於網城門守衛去網城百步外八旗各設帳房東
四旗左翼西四旗右翼各按翼廵宿建鑲黃護軍
纛於後正黃護軍纛於右正白護軍纛於左路中
設頓營或一或二亦由嚮導指定護軍參領等豫
行張具每日
御營輜重前行三旗營總護軍參領三人率三旗護軍
纛并行雍正元年定網城改用圓形周設連帳仍
設三門各建上三旗之護軍旗二設宿衛帳房九
守以上三旗護軍於網城外又設連帳一重形亦
圓設四門亦各建護軍旗二南建正藍鑲藍旗各
一東建鑲白西建鑲紅北建正紅旗各二設宿衛
帳房四守以下五旗護軍均統以營總去營六十
丈八旗各設帳房五座由帳房十二丈以外一應
扈從官兵聽其住宿乾隆二年增定黃幔城縱廣
均十有五丈大營之制外方内圓度地縱二十丈
六尺横十七丈四尺建黃幔城外加網城結繩為
之黃色貫之以綱高六尺闊八尺距幔城南東西
各十八丈北十五丈設連帳百七十五座為内城
建旌門三南門建正白金雲龍纛二東門建鑲黃
金雲龍纛二西門建正黃金雲龍纛二周圍建鑲
明黃金雲龍三角旗共四十有一司内旌門以上
三旗護軍參領六人護軍校護軍六十人設宿衛
帳房九座以上三旗護軍參領九人護軍校護軍
九十人司之距網城十二丈為外城設連帳二百
五十四座建旌門四南門輪日建正藍金飛虎纛
二次日建鑲藍金飛虎纛二東門建鑲白金飛虎
纛二西門建鑲紅金飛虎纛二北門建正紅金飛
虎纛二周圍外城東南面建正白金飛虎方旗西
南面建正紅金飛虎方旗東北面建鑲黃金飛虎
方旗西北面建正黃金飛虎方旗共六十司外旌
門以下五旗護軍參領八人護軍校護軍八十人
設宿衛帳房四座以下五旗護軍參領四人護軍
校護軍四十人司之外城東西為各部院官帳房
距外城六十丈周圍設八旗警蹕帳房四十座每
旗各五每帳房建護軍旗各一東南正藍旗西南
鑲藍旗東北鑲白旗西北鑲紅旗共四十以護軍
參領四十人護軍校護軍六百人分司警蹕其中
路頓營縱廣各二丈設黃幔城外加網城如大營
之制凡建設大營幔城以護軍參領三人護軍校
護軍八十人其中路頓營守衛以護軍參領二人
護軍校護軍四十人建設頓營幔城以護軍參領
一人護軍校護軍二十人管輜重以護軍參領二
人護軍四十人如
駕幸口外行圍以護軍參領八人護軍校護軍一百二
十人建設幔城於額派參領外增用蒙古護軍參
領一人護軍校護軍二十人禁踐踏田禾以護軍
參領八人護軍校護軍一百二十人司指立隨營
市集以護軍參領二人護軍校護軍二十四人司
督率刈草以護軍參領一人護軍校護軍二十四
人護輜重領三旗纛護軍參領三人持纛隨纛護
軍校護軍一百二十一人隨護
御用輜重護軍參領一人護軍校護軍十人其每日扈
從官軍並於八旗内隨時委用
御營嚮導(附載)
總統無定員(以前鋒統領護軍統領八旗副都統兼任)於八旗前鋒營
護軍營内每旗選參領侍衛四人前鋒校護軍校
前鋒護軍六人佐之
凡遇
時巡省方以嚮導總統一人先期率官校詣
車駕經行之地周覧山川通橋梁夷險隘計程入告
駕行佩櫜鞬前導每日
駐蹕後以次日程途及
駐蹕之所奏
聞交
行在兵部曉諭闔營
回鑾亦如之凡
御營及頓營看城均由嚮道總統先期指示飭所在有
司修治營盤
(臣)等謹案
御營嚮導雖無專設之員而於翊衛之中責任綦重其
隨時
簡任者皆前鋒營護軍營官謹附載於兩營之後
皇朝文獻通考卷一百八十
