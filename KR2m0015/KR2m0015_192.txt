欽定四庫全書
皇朝文獻通考卷一百九十二
兵考(十四)
教閱
(臣)等謹案馬端臨兵考於教閱中備載歴代帝王
閱兵儀注豈不以訓練之法固宜倡之自上哉顧
英武之辟史不數人餘則因襲故事徒存條教而
己我
朝
列聖相承皆
天授聖武健行不息方策所載自
太宗文皇帝天聰年間即
躬率大貝勒等演習行陣是為
大閱之始
列朝皆舉行之以為恒制
皇上纘承
前烈每年
親巡塞外校獵行圍俾衆人處承平極盛而不至耽於
晏安於訓武習勞之義意至深遠若夫
南苑西厰於遠人欵塞之時屢行
大閱之禮奏定儀注益加完備至於
天弧親御
神武當陽尤為史牒所罕見於鑠哉聲靈赫濯
家法相傳以為億萬世丕丕基此固
聖朝之實事實功非前代之靡文所可同日而道也由
是内而京營教閱外而直省教閱其肄練以法其
巡察以時
訓諭頻申凡所以整飭戎行懲警怠玩者益復著明深
切謹以次條載焉
大閱
天聰七年
太宗文皇帝舉行大閱時滿洲行營兵未出八旗護軍舊
漢人馬步軍滿洲步軍俱集分八旗護軍為左右
翼舊漢人馬步軍為一營滿洲步軍為一營俱四
面環列前設紅衣礮三十位及各種大小礮隊伍
既成乃上奏
上擐甲乘馬率大貝勒代善及諸貝勒先
周視衆軍畢陞
御座諸貝勒率護軍如對敵狀護軍在前貝勒率親軍立
於後呐喊三次傳令聞礮聲三即喊而進聞蒙古
角聲即退於是衆軍皆依令而進依令而退次舊
漢人馬步軍次滿洲步軍亦如對敵三喊而進攻
礮軍礮軍亦聲礮對戰
閱畢復
諭八旗護軍統領等官曰凡臨陣對敵必各依隊伍並馳
而前若有不依已之隊而退縮他人後棄己之隊而混逐
他人隊及他人既進而却立觀望者或斬或籍没或鞭
責或革職或罰贖量罪之輕重處之至整隊進攻稍有
先後勿以我先爾後為言但以遇敵不退却能擊敗為
主若争論先後是居心不良亂之道也如敵不戰而走
則選精騎追之追時護軍統領勿往但引纛結隊躡後
而進倘追兵誤入敵伏或衆方四散追逐遇敵兵旁出
護軍統領即接戰
崇德八年
大閱於瀋陽城北郊兵部貝勒岳託率滿洲八旗蒙古二
旗舊漢軍一旗共十一旗行營兵俱集前列舊漢
兵礮手次滿洲蒙古步兵次騎兵次守城各處應
援兵次守城礮兵以序列綿亘二十里許
上臨閱駐馬蒲河岡聲礮三衆軍呐喊如之步伐止齊軍
威嚴肅
上嘉奬之頒賞
順治十六年
世祖章皇帝諭大閱典禮三年一行永著為例連年尚未
修舉著即傳諭八旗官兵整肅軍容候秋月朕親行閱
視
康熙十二年
聖祖仁皇帝大閱於南苑八旗王以下四品武官以上及
前鋒護軍俱擐甲於晾鷹臺兩旁按隊排列滿漢
大學士尚書以下三品官以上及各衙門堂官翰
林科道等官於臺上分兩翼立鳥鎗手在臺西排
列
上擐甲登晾鷹臺
御黃幄
命上三旗内大臣都統護軍統領前鋒統領各領隊自西
行至東排列諸王貝勒等亦各領本旗官員護衛
按隊行至東排列鳥槍齊發鳴號發喊自臺東結
陣馳至西依兩翼排列
閱畢
上諭兵部尚書明珠曰今日陳列甚善可著為令又
命樹侯臺下
親發五矢皆中的又
命内大臣舅舅佟國維内大臣阿密達護軍統領桑遏新
陞真定總兵張華善一等侍衛費耀色對秦吳丹
護軍參領法喇納等射
上復騎射一發即中外藩王以下仰見
上騎射超神軍容嚴整相視駭異
上乃卸甲復登臺
御黃幄
命諸王貝勒貝子公内大臣侍衛内閣都察院諸臣及外
藩王貝勒等俱於臺上分兩翼坐八旗都統副都
統尚書侍郎及文武各官俱於臺下分兩翼坐
賜宴
十六年
大閱於南苑
命鑲黃旗正白旗内府佐領下官護軍驍騎擐甲列晾鷹
臺東鳥槍兵亦以次列臺東北向
上擐甲
命内大臣侍衛大學士學士起居注諸臣俱擐甲先
周視衆軍畢
御晾鷹臺黃幄
命内大臣侍衛及兩旗官兵俱乘騎列隊鳴號角前隊進
次隊繼之殿復繼之東西往來數次呐喊馳驟槍
礮齊發復歸隊
閱畢
命於臺下樹侯
上率内大臣侍衛馬步射各四次
命大學士學士起居注官及各官兵以次射畢
上復登臺
御黃幄
命内大臣侍衛大學士學士起居注官以次列坐官兵俱
於臺下分旗列坐
賜宴
十九年
大閱於南苑
命鑲黃旗正黃旗正白旗内府佐領下官兵擐甲序列晾
鷹臺東鳥槍兵以次排列北向
上擐甲
御晾鷹臺黃幄
命内大臣侍衛禁軍等按翼分列鳴號角列陣槍礮齊發
十步一進十進而止
閱畢
上馬步射
命内大臣侍衛各以次射畢列坐
賜宴
二十四年
大閱於王家嶺麓先是
諭兵部國家武備不可一日懈弛舊例每歲必操練將士
習試火礮爾部即傳諭八旗都統等預為整備朕於十
八日將親閱焉時喀爾喀土謝圖汗子多爾濟厄爾德
尼阿海台吉等以朝貢來京請於理藩院尚書阿
喇尼轉奏云臣等聞
皇上大閱遠方之人願一覩軍容
上曰從來撫綏萬邦在德教不在威武故兵者不得已而
用之今四海昇平偃兵不用然訓練士卒簡閱軍器所
以修武備也喀爾喀台吉既請觀可允其奏又有厄魯
特固魯木錫台吉噶爾丹博碩克圖汗來使塔西
蘭和卓等亦請觀
上亦命隨往是日
上自午門出宣武門八旗都統各率所部將士擐甲胄佩
弓矢建旗纛自灣子里夾道分列至拱極城前鋒
軍自蘆溝橋夾道分列至王家嶺麓其東則排槍
其西則紅衣巨礮皆次第陳列
上登王家嶺陞
御座軍中吹螺角三發巨礮三既而排槍並發前後聲絡
繹不絶者久之又
命發巨礮於是八旗所列紅衣將軍及諸火器盡發凡二
次巨礮所擊樹侯欄墻應聲而倒時阿海台吉及
衆蒙古等驚懼失色有匍匐仆地者阿海台吉少
息語阿喇尼曰我等初見士馬精壯兵甲堅利已
知
聖朝軍威無敵於天下今觀火器轟烈如此愈覺破膽
矣
上命阿喇尼𫝊諭曰朕惟以寬仁撫馭欲使薄海乂安家
給人足近者悦遠者來此本懷也至兵為凶器非可輕
試苐念古來世際承平不忘武備閱兵乃本朝常制耳
上御行宫
召扈從諸王内大臣及阿海台吉等
賜食旋復
御黃幄設布侯校射
上先射五發皆中次令諸王貝勒八旗善射者校射
上還宫
三十年奏定本年春季開操每佐領下前鋒各一
名護軍各六名鳥槍護軍各一名驍騎各四名護
軍驍騎各二名每旗礮十每礮兵十名火器營兵
千五百名前隊前鋒四百名前鋒參領六人侍衛
四人每佐領下護軍各三名每旗護軍參領三人
每佐領下鳥槍護軍各一名每旗鳥槍護軍參領
二人每佐領下驍騎各二名每參領下散秩官二
人驍騎校二人漢軍每旗礮十每礮官一人兵十
名鳥槍兵千五百名官校每旗各五人二隊每佐
領下護軍二名每旗護軍參領三人每佐領下驍
騎一名漢軍驍騎二名每參領下散秩官二人驍
騎校二人協隊前鋒二百名前鋒參領各二人侍
衛三人每佐領下護軍一名每旗護軍參領二人
每佐領下驍騎一名每參領下散秩官一人驍騎
校一人護軍纛每旗三驍騎纛每參領二都統前
鋒統領護軍統領副都統參領等均令帶海螺既
成列令鳥槍護軍火器營兵各放鳥槍一次再鳴
螺進兵至所指處鳴螺收兵回兵時每翼護軍統領一
人副都統一人每旗驍騎參領一人每旗護軍五
十名護軍參領一人護軍校每參領下二人驍騎
四十名驍騎營每參領下驍騎校一人領催二名
令殿後回兵
三十一年
大閱於玉泉山八旗前鋒護軍驍騎及火器營兵擐甲胄
分翼排列
上由右翼至左翼先
周視衆軍畢登玉泉山
御黃幄乃吹角發礮三馬步軍鳥槍齊發以次退立
命八旗鳥槍兵演連環旋轉二式各放槍一次翼日
復
閱於玉泉山
三十四年
大閱於南苑擇西紅門内曠地八旗官兵槍礮按旗排為
三隊第一隊漢軍火器營鳥槍步軍居中礮位列
左右滿洲火器營鳥槍列礮之兩旁第二隊前鋒
兵居中八旗護軍列兩旁第三隊列八旗護軍兩翼
則設應援兵
上擐甲率
皇子等均擐甲前張黃蓋内大臣侍衛大學士各部
院大臣均扈從繼以豹尾班侍衛後建黃龍大纛
二上三旗侍衛擐甲胄按次隨從先
周視衆軍畢火器營立於馬軍前正中鳴角者三擊鼓步
軍舁鹿角大礮衆兵齊進鳴金而止發鳥槍一次
如是者九第十次火器營馬步軍槍礮連環齊發
無間鳴金而止開鹿角為八門後二隊馬軍出既
成列鳴角譟而進復鳴角收軍立於本陣結隊徐
旋其殿軍立於後
閱畢
駕還行宫
特降勅諭申明軍令宣示於大閱之地是日未閱前官兵
均
賜食既閱後
賜酒
雍正六年奏准
大閱官兵數目及營伍器械嗣後遇
大閱列陣首隊前漢軍火器營官兵排立每旗鹿角二
十舁鹿角棉甲兵八十名鹿角兩旁引繩兵四名
長槍二十連枷棍二十每旗神威將軍礮十礮手
三十名御礮車驍騎百有十名鳥槍百護礮鳥槍
驍騎百名參領纛十執纛驍騎三十名小旗二十
負小旗隨礮領催二十名紅旗二麾旗領催二名
金五鼓一鳴金驍騎十名舁鼓棉甲兵四名擊鼓
驍騎二名海螺五鳴螺驍騎五名每旗參領二人
散秩官十人驍騎校十人漢軍鳥槍營每旗設纛
一執纛領催一名驍騎三名隨纛散秩官一人領
催二名驍騎二十名參領纛五執纛驍騎十有五
名紅旗二麾旗領催二名鳥槍領催二十名鳥槍
驍騎二百名小旗二十二鳥槍二百二十金五鼓
一鳴金驍騎十名舁鼓棉甲兵四名擊鼓驍騎二
名海螺十有三鳴螺驍騎十有三名每翼都統二
人每旗副都統一人參領二人散秩官五人給使
官二人驍騎校七人以上八旗漢軍都統副都統
十有二人將校三百十有二人礮手二百四十名
隨礮領催驍騎二千二百三十二名鳥槍領催驍
騎二千三百有四名舁鹿角舁鼓引繩棉甲兵七
百三十六名共兵五千五百十有二名應用大纛
八參領纛一百二十紅旗三十二小旗三百三十
六神威將軍礮八十鳥槍二千五百六十鼓十有
六金八十鹿角一百六十海螺一百四十四連耞
棍一百六十長槍一百六十八旗火器營總統五
人每旗設纛二執纛護軍四名紅旗一麾旗護軍
二名小旗十冇二負小旗鳥槍什長十有二名海
螺十鳴螺護軍十名鳥槍護軍參領二人護軍校
十有四人鳥槍一百二十護軍一百二十名驍騎
營每旗子母礮六每礮小旗一負小旗隨礮領催
一名驍騎九名纛一執纛驍騎二名參領一人散
秩官五人驍騎校五人鳥槍驍騎營每旗設纛二
執纛驍騎四名紅旗一麾旗驍騎二名小旗十有
二負小旗領催十有二名海螺十鳴螺驍騎十名
鳥槍參領二人散秩官七人驍騎校十有四人鳥
槍一百二十驍騎一百二十名以上八旗火器營
總統五人將校四百人鳥槍護軍九百六十名鳥
槍什長九十六名鳥槍驍騎九百六十名鳥槍領
催九十六名礮領催驍騎四百八十名執旗鳴螺
護軍領催驍騎二百七十二名共兵二千八百六
十四名應用鳥槍一千九百二十海螺一百六十
纛四十紅旗十有六小旗二百四十子母礮四十
八首隊前鋒營每翼前鋒統領一人每旗前鋒參
領一人前鋒侍衛一人每佐領下前鋒一名於前
鋒數内每旗撥前鋒校八人小旗八海螺四鳥槍
人數按撥出前鋒之數每前鋒二名用鳥槍前鋒
一名護軍營每翼護軍統領一人每旗護軍參領
五人每佐領下護軍二名每旗護軍統領纛一八
旗海螺共五十四每護軍四用小旗一驍騎營每
翼都統二人每旗副都統一人參領二人每參領
下散秩官二人驍騎校二人每佐領下領催驍騎
二名每旗參領纛七海螺七每驍騎四用小旗一
以上首隊大臣共十有六人將校二百九十六人
兵四千四百有十名(兵額各按佐領分撥後仿此)應用纛共六
十四前鋒營小旗六十四海螺一百四十二此内
撥出前鋒營統領一人前鋒參領二人侍衛二人
前鋒二百名護軍營護軍統領一人護軍參領八
人護軍四百名驍騎營副都統二人參領八人散
秩官十有六人驍騎校十有六人驍騎三百二十
名再於火器營内撥出鳥槍護軍參領四人鳥槍
護軍一百六十名鳥槍驍騎參領二人鳥槍散秩
官四人鳥槍驍騎一百六十名共撥大臣四人官
六十二人兵千二百四十名於退兵時殿後次隊
護軍營每翼護軍統領一人每旗護軍參領三人
每佐領下護軍三名每旗護軍統領纛一八旗海
四十八每護軍六用小旗一驍騎營每翼都統
一人副都統二人每旗驍騎參領一人每參領下
散秩官一人驍騎校一人每佐領下驍騎一名每
旗參領纛四海螺四每驍騎四用小旗一以上共
大臣八人將校一百四十四人兵三千五百二十
有八名(舊制將校一百八十六人兵四千二百五十六名後裁去長槍營將校四十二人兵)
(七百二十八名存今額)應用纛四十海螺八十左右兩翼應
援兵護軍營每翼護軍統領一人每旗護軍參領
二人每佐領下護軍一名每旗護軍統領纛一每
護軍四用小旗一驍騎營每翼都統一人副都統
二人每旗驍騎參領一人每參領下散秩官一人
驍騎校一人每佐領下驍騎一名每旗參領纛三
海螺三每驍騎四用小旗一以上左右兩翼應援兵
隊大臣八人將校一百三十六人兵千七百六十
四名(舊制將校一百七十四人兵二千三百五十九名後裁去長槍營將校三十八人兵五百)
(九十五名存今額)應用纛三十二海螺二十四鑾儀衛蒙
古畫角十官七人鳴角軍二十一名五旗諸王蒙
古畫角十官十人鳴角軍二十名海螺十有二鳴
螺親軍十有二名以上蒙古畫角共二十官共十
有七人鳴角鳴螺軍共五十三名禁約讙譁每旗
護軍參領一人護軍校一人護軍四十名滿洲蒙
古漢軍三旗合委散秩官八人驍騎校八人驍騎
三百二十名以上官共三十二人兵共六百四十
名滿洲蒙古漢軍三旗合委傳宣官八人驍騎校
八人護軍校八人共二十四人以上八旗各營共
委出大臣四十九人將校千三百六十一人兵萬
八千七百七十一名陣後共設三十四營左翼漢
軍火器四旗四營滿洲火器四旗四營前鋒四旗
一營四旗護軍營與驍騎營相間立八營右翼漢
軍火器四旗四營滿洲火器四旗四營前鋒四旗
一營四旗護軍營與驍騎營相間立八營每營廣
二十四丈長四十丈各營相去各一丈共三十二
丈自立營處至次隊排列處相去七十五丈次隊
護軍驍騎排列每旗廣一百十有一丈共廣八百
八十八丈自次隊至首隊排列處相去十有五丈
首隊護軍驍騎排列每旗廣一百十有一丈共廣
八百八十八丈首隊左右應援兵排列每旗五十
五丈五尺共廣四百四十四丈合計首隊護軍驍
騎兩翼護軍驍騎排列共廣千三百三十二丈首
隊之前前鋒排列每旗廣十有二丈共廣九十六
丈自首隊至鹿角排設處相去二十五丈漢軍鹿
角火礮鳥槍排列廣三百三十八丈滿洲火器營
鳥槍護軍驍騎排列每旗廣三十七丈共廣二百
九十六丈漢軍鹿角火器營兵滿洲火器營兵排
列共廣六百三十四丈自鹿角排設處至初次進
步相去二十丈自初次進步至第十次每進七丈
五尺九進共六十七丈五尺首隊兵出鹿角外排
列去鹿角排列處十有五丈呼噪前進五十步駐
立去鹿角外排列處二十五丈殿軍殿後處去前
進駐立處十有五丈前離八旗號纛五丈八旗號
纛距
閱武臺一百五十丈自立營處至
閱武臺相距四百十有二丈五尺
又議准八旗參領佐領閒散世爵護軍校驍騎校
及領催護軍驍騎應令都統副都統選賢能簡精
銳整飭槍礮旗纛金鼓畫角海螺鹿角之屬開列
王公大臣銜名請
簡命數人管領行陣豫期操演其列營布陣進止步武應
繪圖恭呈
欽定
又
世宗憲皇帝大閱於玉泉山
命諸大臣黎明巡視各官兵
賜酒食俟日出和暖時始令披甲列玉泉山西南平曠之
地前隊按旗列八旗紅衣大礮各火器及騎步鳥
槍第二隊第三隊護軍驍騎以次列前鋒護軍驍
騎兵分翼列左右按旗各舉大纛軍容整肅已時
上躬擐甲胄
御玉泉山巔黃幄
賜諸王列坐幄中諸大臣列坐幄旁幄前吹海螺三官兵
皆吹海螺三齊放大礮及騎步鳥槍九進步連環
齊放聲震山谷向前趨進時官兵齊聲發喊乃收
兵復原伍
閱畢
賜扈蹕領侍衛内大臣豹尾槍侍衛俸銀
乾清門侍衛俸銀盔甲並
賜在事大臣貂皮官員縀疋兵丁餉銀各有差
七年
大閱車騎營兵於南苑
賜諸王文武大臣及官兵食畢辰時大將軍傅爾丹等令
車騎營車騎火礮鳥槍並馬步軍士各按方位旗
色於晾鷹臺前排列已時
上御晾鷹臺黃幄升座
賜諸王大臣等坐幄前鳴海螺三軍中相繼鳴海螺營内
擊鼓展旗槍礮齊發諸軍分隊各依旗色列陣操
演畢乃呐喊仍歸本陣隊伍
上顧謂大學士張廷玉等曰伊等操演可稱熟練且今日
天氣晴朗朕甚慰悦然此車騎營兵不過數分中之一
耳他如盛京察喀爾等處精兵尚多也
上又謂浙江總督李衛曰此不過操演軍兵之一法耳至
於遇敵決勝相機度勢神而明之運用之妙存乎其人
豈必拘拘排列陣伍然後可以制敵大學士等奏曰
皇上天兵所向無敵臣等仰瞻可為見所未見
大閱畢
賜將軍及官兵等銀兩各有差是日
上駐蹕南苑西紅門
乾隆三年兵部議奏
大閱之禮照順治十六年定例三年一次具奏請
旨其辦理事宜照雍正六年規制舉行奉
旨朕於明年大閱嗣後遇朕親閱之年該部豫期具奏
先命王大臣操演仍三年一次請旨
是年又奏准
皇帝閱兵之年由兵部先期疏列諸王並領侍衛内大
臣都統前鋒統領護軍統領銜名恭候
欽點演兵其本年八旗合操及點騐器械均停止至管
隊大臣除滿洲火器營總統前鋒統領各率本營
兵排列外管領漢軍火器兵應用都統四人副都
統八人首隊應用都統四人護軍統領二人副都
統八人次隊應用都統二人護軍統領二人副都
統四人左右兩翼隊應用都統二人護軍統領二
人副都統四人共四十二人由演兵王大臣簡選
繕名籖具奏恭候
欽命應用將校甲兵由演兵王大臣行文各旗按佐領
分撥應用火礮鳥槍盔甲軍器旗纛鹿角金鼓蒙
古畫角海螺由演兵王大臣行文各該管衙門先
期修理備用八旗大臣於出場馬匹未回之先演
該期撥出大閱之官兵於本旗教場若滿洲蒙古
漢軍三旗合演於兩黃旗教場若四旗合演或於
安定門外或於仰善窪俟場馬全回演兵王大臣
等先於仰善窪合八旗演一二次再往
南苑演一二次酌令擐甲
四年奏准
大閱之儀(其詳見後恭錄大閱儀注)
是年
皇上大閱於南苑
命大臣巡視官兵
賜酒食日出官兵甲胄列南海子前隊按旗列八旗大
紅衣礮各火器及騎步鳥槍第二隊第三隊護軍
驍騎以次成列前鋒護軍驍騎分翼列左右按旗
各舉大纛軍威嚴整已時
上躬擐甲胄連發五矢皆中的乘騎
周視衆軍畢
御晾鷹臺黃幄
賜諸王列坐幄中諸大臣列坐幄旁幄前鳴海螺三軍
中皆鳴海螺三齊放大礮及騎步鳥槍九進步連環
齊放向前趨進時齊聲發喊乃鳴金收軍復原伍
大閱畢
賜在事大臣官員貂皮俸銀及兵丁餉銀各有差是日
上駐蹕南紅門
行宫
十七年奏准八旗漢軍管理藤牌參領八人散秩
官驍騎校各十有六人領催四十名(散秩官驍騎校領催即於)
(礮營内委撥兼管)藤牌兵八百名遇
大閱令其守護礮位入隊操演
二十年奏准
大閱日陳騎駕鹵簿於
行宫門外
駕出作鐃歌大樂奏壯軍容之章(樂章詳樂考)
回鑾作鐃歌清樂奏鬯皇威之章
駕將出聲礮三
駕御帳殿開操軍中三舉礮
大閱禮成
駕回行宫聲礮三將士各歸營釋甲胄
二十三年
皇上大閱於南苑卯刻
命大臣巡視官兵
賜酒食辰刻列陣前設漢軍鹿角火器滿洲火器次八
旗前鋒次護軍驍騎左右兩翼以次成列已刻
駕至南紅門
御晾鷹臺圓幄建龍纛
上躬擐甲胄率王公大臣侍衛等射
命右部哈薩克使臣卓蘭等及布爾古特諾起等從觀
上親發七矢皆中的乘騎
周視衆軍畢還
御晾鷹臺黃幄
賜諸王列坐幄中諸大臣列坐幄旁右部哈薩克使臣
卓蘭等及布爾古特諾起等咸在列幄前鳴螺羣
螺皆鳴鼓行而進紅旗舉槍礮盡發如是者九繼
以連環槍礮開鹿角衆兵發喊乃鳴金收軍復原
伍
大閱畢
賜兵丁等銀兩有差未刻
命行圍酉刻
賜扈從王公大臣及右部哈薩克使臣卓蘭布爾古特
諾起等觀火戲是日
駐蹕舊衙門
行宫
二十八年
皇上大閱於
暢春園之西厰是日
上御大西門幄次
賜愛烏罕來使和卓密爾哈拔逹克山來使阿布都爾
阿咱木霍罕來使巴巴什克西哈薩克烏爾根齊
部來使塞德克勒啟齊玉斯部來使烏呼巴什布
魯特部及回部年班入覲之喀什噶爾諸城阿竒
木伯克等宴
命諸王滿漢文武大臣朝正外藩蒙古王公貝勒貝子
額駙台吉入宴回部郡王霍集斯等並預坐宴畢
上御幄次前帟帳
閱健銳營八旗火器營前鋒護軍漢軍槍礮陣法
命諸回部使臣皆與觀
大閱畢
諭此次大閱於前一日晚間傳行次日兵丁即全帶器
械前往伺候妥協此方不負滿洲世僕朕嘉悦焉著
加恩將大閱内所有兵丁每人賞給半月錢糧其餘
雖不在操演之内但聽傳即往亦著加恩每人賞給
半月錢糧之半
大閱儀注(大清儀注依載通禮恭)
皇帝大閱間三歲兵部奏請舉行得
旨疏上王公大臣名
欽命六人總理閱兵事宜徧飭八旗火器前鋒護軍驍
騎諸營各修整戎器甲胄金鼓旗纛之屬移欽天
監諏閱武吉日以
聞乃下所司戒備如式
右簡帥戒辦諏吉
前期二月八旗佐領分撥將校甲兵
命八旗都統副都統前鋒統領護軍統領各勒所部練
兵於演武場教軍士習旌旗指麾金鼓螺角作止
之節知行陣進退之法持五兵之便嚴明紀律前
一月有司豫擇
大閱之所除地為場總理閱兵王公大臣會集統軍將
帥率弁卒擐甲合操於内申令如前儀
右先期訓練
前二日有司豫於
行宫供張武備院卿率官校赴
大閱處列
御營張
幄殿設
御座於正中張圓幄於
殿後設
御用甲胄弓矢於帳内櫜鞬具八旗將校甲兵並赴
大閱處依式布步騎軍營左翼鑲黃正白鑲白正藍四
旗在東右翼正黃正紅鑲紅鑲藍四旗在西其前
各列漢軍火器營四滿洲火器營四次前鋒營一
次護軍營驍騎營相間各四每營横二十有四丈
縱四十丈前後相隔各一丈翼日總理閱兵王公
大臣督諸軍各宿軍幕禁止讙譁依分建纛金鼓
甲仗威儀悉備
右立軍幕
前一日鑾儀衛陳
大駕鹵簿步軍統領勒所部辟除
御道左右
皇帝乘輿出宫詣
行宫導從大臣侍衛前後扈從王公百官接
駕送
駕如儀(詳郊儀注南)
右
駕詣行宫
屇日五鼓鑾儀衛陳騎駕鹵簿樂部鐃歌樂於
行宫門外乃饗軍士食
命王大臣率内務府官監視之既畢饗諸軍皆擐甲出
營列陣列陣之制去陣前四百十有七丈建大纛
以為軍表左翼鑲黃正白鑲白正藍以次而東西
上右翼正黃正紅鑲紅鑲藍以次而西東上陣内
諸軍各按旗依表為隊最前為漢軍火器營滿洲
護軍火器營驍騎火器營並列而各别其隊漢軍
驍騎火器營每旗鹿角二十長槍二十連耞棍二
十棉甲兵八十名左右引繩兵各四名神威將軍
礟十(各載以車)掌礮車兵百有十名礮手三十名鳥鎗
百護礮鳥鎗兵百名參領纛十執纛兵三十名小
旗二十負旗領催二十名紅旗二麾旗領催二名
金五鳴金兵十名鼓一舁鼓兵四名擊鼓兵二名
號螺五鳴螺兵五名領以參領二人散秩官十人
驍騎校十人漢軍鳥鎗營每旗設纛一執纛領催
一名護纛兵三名隨纛散秩官一人領催二名兵
二十名參領纛五執纛兵十有五名紅旗二麾旗
領催二名鳥槍二百二十負小旗領催二十名兵
二百名金五鳴金兵十名鼓一舁鼓兵四名擊鼓
兵二名號螺十有三鳴螺兵如其數領以參領二
人散秩官五人給使官二人驍騎校七人每翼統
以都統二人每旗副都統一人滿洲驍騎火器營
每旗設纛一執纛兵二名子母礟六(行則駕以馬發則就地支)
(以木架左右高下視遠近為節)每礮小旗一負旗隨礮領催一名
兵九名領以參領一人散秩官五人驍騎校五人
護軍鳥槍營每旗設纛二執纛護軍四名紅旗一
麾旗護軍二名小旗十有二負旗什長如其數鳥
槍百二十鳥槍護軍如其數號螺十鳴螺護軍如
其數領以護軍參領二人護軍校十有四人驍騎
鳥槍營每旗設纛二執纛兵四名紅旗一麾旗兵
二名小旗十有二負旗領催如其數鳥槍百二十
鳥槍兵如其數號螺十鳴螺兵如其數領以參領
二人散秩官七人驍騎校十有四人統以火器營
大臣五人合漢軍滿洲火器營統兵大臣十有七
人將校七百十有二人兵六千三百七十有六名
其後間二十有五丈為首隊兵八旗前鋒居中八
旗護軍驍騎各按翼按旗分列前鋒之左右前鋒
營每左領出前鋒一名每前鋒二用鳥槍前鋒一
名每旗撥前鋒校八人建小旗八螺五負旗鳴螺
兵如其數合為一隊列於各旗漢軍火器之次領
以前鋒參領一人前鋒侍衛一人統以每翼前鋒
統領一人護軍營每佐領出護軍二名合四人建
小旗一每旗建護軍統領大纛一護以護軍參領
五人統以每翼護軍統領一人驍騎營每佐領出
領催驍騎二名合四人建小旗一每旗號螺七參
領纛七護以參領二人散秩官二人驍騎校二人
統以每翼都統二人每旗副都統一人合首隊前
鋒護軍驍騎統帥十有六人將校二百九十有六
人兵四千四百有十名中分前鋒營統領一人參
領二人侍衛二人前鋒二百名護軍營統領一人
參領八人護軍四百名驍騎營副都統二人參領
八人散秩官十有六人驍騎校十有六人驍騎三
百二十名再於滿洲火器營内分鳥鎗護軍參領
四人鳥鎗護軍百六十名鳥鎗驍騎參領二人鳥
鎗散秩官四人鳥鎗驍騎百六十名於退軍時為
殿又後間十有五丈為次隊兵八旗護軍驍騎各
按翼按旗分列護軍營每佐領出護軍三名每六
人建小旗一每旗各建護軍統領大纛一號螺六
領以護軍參領三人統以每翼護軍統領一人驍
騎營每佐領出驍騎一名每四人建小旗一每旗
各建參領纛四號螺四每參領下出散秩官一人
驍騎校一人領以驍騎參領一人統以每翼都統
一人副都統二人合次隊護軍驍騎統帥八人將
校百四十有四人兵三千五百二十有八名大軍
左右分張兩翼為協隊按旗相屬斜行雁綴成列
護軍營每佐領出護軍一名每四人建小旗一每
旗各建護軍統領大纛一護以護軍參領二人統
以每翼護軍統領一人驍騎營每佐領出驍騎一
名每四人建小旗一每旗各建參領纛三號螺三
每參領出散秩官一人驍騎校一人領以驍騎參
領一人統以每翼都統一人副都統二人合協隊
護軍驍騎統帥八人將校三百三十有六人兵千
七百六十有四名
御營外左右設鑾儀衛蒙古畫角十鑾儀官七人鳴角
軍二十有一名其前設五旗諸王蒙古畫角十官
十人鳴螺軍二十名承傳鳴螺親軍十有二名按步
撥乘騎斜行接至鹿角前八旗護軍每旗各出護
軍參領一人護軍校一人護軍四十名滿洲蒙古
漢軍合委散秩官八人驍騎校八人驍騎三百二
十名禁約讙譁又合委傳宣官八人驍騎校八人
護軍校八人承傳軍令總
大閱之衆統帥凡四十有九人將校凡千三百六十有
一人步騎兵卒凡萬八千七百七十有一名辨旗
纛之等正黃正白正紅正藍四旗各如其色體尚
方鑲黃鑲白鑲藍以朱鑲紅以白體方末銳護軍
旗斜出未銳皆繪金龍裁朱繒為火燄上綴朱纓
紅旗則綴黑纓滿洲護軍驍騎火器營暨護軍營
驍騎營皆於旗端標識號帶驍騎帶色從本旗其
將領纛上飾豹尾護軍帶色以白將纛豹尾飾如
之漢軍火器營將纛製小及半文以飛虎前鋒護
軍建方旗如其旗之色將纛豹尾飾如之諸軍指
麾小旗惟不裁火燄餘製並如前式辨甲胄之别
八旗驍騎鎧甲從其旗之色胄纓將以朱軍以黑
八旗護軍鎧甲將以白軍以藍胄纓將以黑軍以
朱漢軍營舁鹿角軍衣裲襠無袖施礮軍不介胄
衣罽袍短鎧餘軍士各從其旗之色若統帥大臣
甲則細鎧胄則貂尾雁翊各以其等諸軍既成列
司礮以三礮列於軍前乃各息聲待令
右列陣
軍陣既嚴兵部尚書侍郎詣
行宫奏成列司礮舉礮三鐃歌大樂作奏壯軍容之
章
皇帝乘騎出行宫侍衛二十人前引大臣十人騎而導
後護領侍衛内大臣二人侍衛班領率豹尾班侍
衛執槍十人佩刀十人佩弓矢十人騎而從
駕入
御營
躬御甲胄扈從王公大臣侍衛親軍咸擐甲侍班滿漢
九卿記注官皆蟒袍補服豫於
御營前恭竢兵部尚書奏請
閱兵
皇帝佩刀出
御營屬櫜鞬乘騎前張黃龍曲蓋一武備院官掌之兵
部尚書侍郎二人騎導前引後扈如前儀總理閱
兵王公大臣滿大學士乘騎隨從三旗内大臣散
秩大臣率親軍舉黃龍大纛三旗侍衛親軍各從
侍衛什長親軍校隨纛扈
蹕有執事王公附豹尾槍後隨行
皇帝入自左翼出右翼由列陣中路行經驍騎護軍前
鋒諸隊前火器營諸隊後陣前將校甲兵各就列
迴身以向恭竢
駕過後如初
皇帝周視隊伍畢還至
御營前降騎釋櫜鞬
御幄殿諸大臣侍衛咸降騎隨入前引大臣分列
殿前東西面後扈大臣侍衛翼立
御座左右
殿外東西列豹尾班侍衛建黃龍大纛各一侍衛親
軍按隊環衛總理閱兵王公大臣大學士兵部尚
書侍郎立於
殿外階上西位東面執事王公侍班九卿記注官分
翼立於階上東西面
御營前左右列侍衛各六人八旗傳令官在其下均立
馬以竢滿洲索倫蒙古善馭馬侍衛三十不擐甲
按翼立侍衛後備馭驚軼之馬
皇帝賜王公大臣坐各就位一叩坐届時兵部尚書出
班跪奏鳴角開操興復位鑾儀使率鳴螺角軍進
御營前蒙古大角鳴承傳海螺以次遞鳴達於軍陣司
礮三舉礮諸軍隊内擊鼓螺角畢鳴承傳之鳴螺
兵返騎以次退至
御營左右乃行陣擊鼓鳴螺舁鹿角整隊前進鳴金止
一字承列領隊甲士麾紅旗槍礮齊發鳴金止再
擊鼓鳴螺整隊而進鳴金麾旗發槍礮如是者九
初進以二十丈再進以七丈五尺為率至第十進
大小礮連環槍齊發無間鳴金三乃止開鹿角為
八門首隊前鋒護軍驍騎甲士以次出次隊軍隨
之火器營兵列於後鹿角門闔諸軍出鹿角外既
成列八旗齊鳴螺譟而進左右翼兵雁綴斜行成
列並進軍中鳴金止乃鳴螺振旅而退為殿之滿
洲火器營軍及首隊前鋒護軍驍騎各立於本旗
軍表之下八旗漢軍火器營分鹿角為八行本旗
都統建龍纛整隊而退首隊兵殿後兵均鳴螺結
隊各列於初成列之地兵部尚書出班跪奏
大閱禮成
皇帝入
御營釋甲胄扈從王公大臣侍衛各退咸解甲具吉服
隨
駕還行宫司礮舉礮三鐃歌清樂作奏鬯皇威之章將
帥各率弁兵按隊歸營解甲撤幕申嚴約束依次
入城
右
大閱禮成
翼日鑾儀衛陳
大駕鹵簿
皇帝乘騎回鑾警蹕如前儀
駕還宫
恩加賞賚各有差
右
駕還宫(以上儀注見大清通禮)
京營教閱
凡領侍衛府三旗教閱之制鑲黃旗每月於初二
十六日習騎射二次初六十一二十一二十六日
習步射四次正黃旗每月於初三十七日習騎射
二次初七十二二十二二十七日習步射四次正
白旗每月於初四十八日習騎射二次初八十三
二十三二十八日習步射四次
凡八旗驍騎營教閱之制每月初四初八十三十
八二十三二十八日習射六次都統以下各官親
往監視春秋二季擐甲習步射二次由旗定期咨
兵部擐甲習騎射二次由兵部定期通行又春月
分操二次合操一次秋月則會諸營大操一次預
奏操期仲春孟秋之月按期登城習鳴螺兵部遣
官稽察歲以為常其八旗漢軍鳥槍兵於春秋仲
月各演鳥槍四十五日歲仍合操二次季秋月演
試礮位於蘆溝橋間三歲則於蘆溝橋以鳥槍營
兵與礮營兵合演槍礮其漢軍藤牌兵每年春秋
二季四旗合操一次八旗合操一次其初冬演習
步圍每年二次或三次
凡八旗前鋒營教閱之制每月初二初六十一十
六二十一二十六日習步射六次春秋二季擐甲
習騎射二次或四次又於左右翼内各分前鋒之
半兼習鳥槍月演十次均由統領督率所屬如法
訓練又每年秋季前鋒統領會同護軍統領奏聞
率所屬兩營官軍演習步圍兩三次
凡八旗護軍營教閱之制每月初二初六十一十
六二十一二十六日習步射六次春秋二季擐甲
習騎射二次或四次與前鋒營同
凡八旗步軍營及巡捕三營教閱之制八旗步軍
習步射城門驍騎習鳥槍均以春秋操演步軍翼
尉同城門領更番考閱内九門設大礮各十外七
門設大礮各五每門礮手二巡捕三營參將遊擊
月考其屬之弓矢守備千總把總各練汛兵春秋
習鳥槍與城門驍騎同
凡内府三旗教閱之制每月騎射六次春秋二季
擐甲習射二次又每年立冬後内府護軍並尚虞
處侍衛鷹狗房執事人等演習步圍又遴選三旗
護軍學習馬射等技各以時操演
凡火器營教閱之制每月逢四九日演礮逢二七
日演鳥槍逢六較射冬季則八旗合操每年秋後
奏請往蘆溝橋演放子母礮十日
凡
圓明園八旗護軍營教閱之制每月習步射六次春
秋二季習騎射演放鳥槍
凡健銳營教閱之制每月逢四九日演雲梯大隊
三槍逢二七日演躍馬騙馬三槍舞鞭舞刀射箭
逢三五八十日演水戰其一六日各於本旗校馬
步射放槍遇
駕駐圓明園每日演水戰常日用船四四旗各二十五
人共百人逢八日大操用船八八旗共二百人均
翼領率所屬隨時訓練
順治七年
世祖章皇帝諭我朝以武功開國頻年征討不臣所至克
捷皆恃騎射今荷
天庥天下一統勿以太平而忘武備尚其益習弓馬務造
精良
時定八旗驍騎營每月初二初六十二十六二十
二二十六等日較射春秋擐甲胄步射二次騎射
二次前鋒營護軍營每月較射六次與驍騎營同
春秋二季擐甲胄馬步射一二次均以三年考騐
甄别
又定每年較閱自七月十六日開操至次年四月
十六日止若遇閏七月即於閏七月十六日起凡
封印日至開印日暫停
又定每年春秋兵部具奏行文八旗春以二月十
五日起三月初一日止秋以七月十五日起八月
初一日止各於本旗城上演吹海螺仍委司官巡
察
又定八旗大礮及鳥槍由兵部三年一次奏請運
往蘆溝橋演放一月其總理演放之都統令八旗
具奏其官軍分三班屇期兵部列本部堂官職名
請
簡一人前往察閱
八年題准八旗演武教場各隨旗建設
十二年奏准凡演弓矢火器每年春季八旗前鋒
護軍馬步兵俱令較射竪的於三十一弓之地每
人箭五枝射二回中一箭以上者每箭賞銀五錢
中八箭以上者加賞弓一張並演放鳥槍竪的於四
十一弓之地每人放十槍中一槍以上者每槍賞
銀五錢中八槍以上者加賞折弓價銀三兩其箭
的高五尺闊一尺入地一尺至於紅衣法貢隔年
一次於十月初一日起演放十日竪的於八十弓
之地每紅衣法貢一座各放五次紅衣中一次者
賞銀一兩法貢中一次者賞銀五錢其的高七尺
闊五尺入地一尺至射箭放槍常期春季二月十
六日起四月十六日止又每年春二次秋二次令
披甲習射
十三年定冬季農隙之時令官兵披執操演
十八年改設鑲黃旗教場於安定門外正黃旗教
場於德勝門外正白旗教場於東直門外鑲白旗
教場於朝陽門外正紅鑲紅兩旗教場均於阜城
門外正藍旗教場於崇文門外鑲藍旗教場於宣
武門外各設演武廳該都統等以時督率訓練
康熙十二年
聖祖仁皇帝諭漢軍不能騎馬者甚多每旗應設一營操
練火器議政大臣等集議以聞尋議覆八旗漢軍鳥槍
驍騎每佐領下增十八名共二十名演習鳥槍得
旨火器關係武備甚為緊要應嚴加操演以禆實用
十九年定紅衣等礮每年春秋二季演放
二十一年停止春季演放紅衣等礮止令秋季於
九月初一日起演放一月
二十八年奏准每年秋季由兵部具奏八旗漢軍
在蘆溝橋演放槍礮於九月初一日八旗各運大
礮十位至蘆溝橋西每旗立槍營礮營各一每旗
都統或副都統一人率參領佐領散秩官驍騎校
兵丁礮手前住行文工部修礮車並支火藥火繩
木牌每日早八旗各放礮百出記打牌中的數目
總記一月每日飯後列陣演放進步連環槍礮餘
暇演槍打牌凡赴橋兵丁礮手豫支九月餉為整
裝及盤費開操日太常寺奏遣都統一人承祭八
旗或都統副都統率參領佐領各官校隨班行禮
畢乃發礮越十日兵部奏遣兵部堂官一人騐操
是日預設綵棚於八旗之中都統參領先赴礮場
差官校導兵部堂官過橋聲礮三至礮場衆迎入
綵棚兵部堂官正坐都統副都統旁列坐參領佐
領旁侍坐傳令乃放礮各十出兵部司官筆帖式
分騐各旗均記中的數目畢乃各乘馬官校仍前
導都統隨行至將臺參領等預列陣於臺前兵部
堂官登將臺都統副都統參領佐領官校各入本
旗隊傳宣官於臺下執令旗傳開操乃鳴海螺嚴
鼓而進鳴金而止槍礮均演九進十連環畢乃收
陣鳴螺而還立原處以候再演既操畢兵部堂官
具題復
命
三十年奉
上諭八旗兵如不每月操演則不能熟練各該管大臣將
各該旗官兵操演如遇大雨令其停止
五十年定火器營合操陣式八旗礮鳥槍護軍驍
騎兵立十六營距將臺百六十丈正中列鑲黃正
黃兩旗次六旗按翼列隊每營設帳幕竢八旗官
兵齊集距將臺十丈按左右翼各建令纛一為表
八旗掌海螺人等分左右立將臺下每旗鳥槍護
軍在前次礮手次鳥槍驍騎各序立將臺上初次
鳴螺兵背負小旗各整器械二次鳴螺按營結隊
三次鳴螺出營向將臺一字排列頭旗放號槍三
臺下海螺出距令纛十丈斜接傳令海螺排立將
臺鳴螺𫝊令海螺遞鳴陣内海螺畢鳴螺止乃行
陣施放槍礮九次至第十次礮與鳥槍連環施放
無間其坐作進止之節均與
大閱同
雍正四年改定每三年一次赴蘆溝橋槍礮均演
一月其赴橋之驍騎校兵丁等每日應用火藥火
繩鉛子木牌支杆帳房該旗先期移咨工部領取
五年奉
上諭火器營甚屬緊要馬上教習熟練方為有益凡屬滿
洲以騎射為根本不可專習鳥槍而廢棄騎射兵丁在
馬上射箭放槍著加意熟習再兵丁内有自巳養馬學
習鳥槍技藝及勤謹效力當差者爾等即當勸勉以優
等記名其或行走不及者亦當誘之於善教訓兵丁須
如教訓自己子弟不可遽加苛責若有下愚不移之人
或經再三教訓仍然行止妄亂者豈可留之京師爾等
當即行奏聞發遣
是年定驍騎營每月初四初八十三十八二十三
二十八等日較射是日停止會議令該都統等親
往監視
又定前鋒營每月於初二初六十一十六二十一
二十六等日較射
八年定前鋒營護軍營每年春秋二季騐騎射擐
甲胄馬步射一二次三年考騐甄别
又奏准八旗操演之日若遇應奏事每旗於副都
統内輪班留一人親詣教場較閱除出差直班實
有事故外官員一二次不到記過三次議處兵丁
一二次不到鞭責三次責革該都統等若不親詣
教場或徇庇官兵者察出並論
九年奉
上諭朕因八旗兵丁不甚整齊曾屢降諭旨命都統等善
為訓練俾各兵丁俱成精銳乃至今觀之尚未整齊此
皆都統等未嘗悉心訓練之所致也著降旨與八旗都
統前鋒統領護軍統領等於八旗驍騎營兵丁内擇其
年少無疾而騎射不堪不能滿洲蒙古語諸事無能極
為庸劣之人滿洲蒙古每旗合派一百名共八百名八
旗漢軍合派二百名共為一千名或在西厰子或聖化
寺等處設立一營令其學習一切技藝更於驍騎營官
員内擇其年少而行走怠惰人甚無能者滿洲旗分各
派二員蒙古漢軍旗分各派一員令與兵丁一同學習
此項官兵務擇實屬無能者挑取若所遺人内仍有不
及伊等者朕必將該大臣等治罪俟訓練一年使人人
皆成精銳之時則都統等不悉心教訓之處自顯然畢
露矣朕看伊等慚愧否至於八旗前鋒護軍内騎射稍優
年力精壯人材可觀而未經服習勤苦之人有情願懇
請入於其中學習者亦著挑送一千名另立一營令其
學習挑選之時務將情由預行曉諭果能練習一年必
不至於有悮可以自保者再行挑取其前鋒參領護軍
參領副護軍參領護軍校之内有願與兵丁等一同在
彼學習者每旗各派二員設此兩營著將火器營帳房
取用伊等所用之弓箭及一應器械俱著官給所需飯
食鹽菜等物俱交内務府總管等酌量給與其米石著
動用安和橋收貯者支給若或不敷照數運倉内之米
補足營内兵丁之奴僕一名不許帶入伊等造飯置買
物件等事將内務府佐領下閒散人量其足用派往此
項兵丁諸處俱不得差遣每日學習騎射騙馬所用之
馬由上駟院每營給與連鞍馬百匹令伊親身披卸
飼養以習勤苦營内一概不許漢語唯習清語或蒙古
語其教習趨走超距及清語等事於索倫新滿洲烏拉
齊内挑選好者分為三四班令其教習若仍不勉力勤
學伊等寧不自愧至於總管二營不必派委都統等著
將領侍衛内大臣散秩大臣職名開列朕酌量派委令
其管理
又奉
上諭操演兵丁步行甚屬緊要若上緊演習一日即可行
一百四五十里著八旗都統副都統前鋒統領護軍統
領將本旗兵五十歲以下者勤加演習步行給限一年
後特指一處令伊等步行若不能至所指之地朕於該
管官是問若有步行起衆分别賞賜
十年奉
上諭兵可百年不用不可一日不備帝王之治天下未有
不以武備為先務者而兵丁之演習武藝亦未有不勤
加訓練而能有成者從來士農工商各習一業苟不專
心竭力則其業必不精况兵丁所司戰鬭之事非膂力
剛強不能披堅執銳非技藝嫻熟不能克敵宣威奈何
怠惰苟安虛度歲月不思設兵之本意不念已身之職
業乎國家承平日久人躭安逸武備漸覺廢弛今當邊
陲用兵是以令勤操演又不令直班俾得專心訓練復
給以飯銀資其日用無非體恤勤勞也爾等各宜勉力
學習如騎射長槍之類必令純熟精強成國家之勁旅
以柔弱怯懦為恥以安逸華麗為戒人之力量用則日
增不用日减如出城操練正可演習步行又何必騎馬
乘車若此等者一經察出必從重治罪
又奉
上諭八旗兵丁訓練甚為緊要若仍令直班則未有專功
技藝難以純熟是以特加簡選令其每日操演分兩班
輪流當差然人果有上進之志何時不可黽勉何地不
可學習即如爾等換班時原可練習雖直班之地不便
演放槍礮而開弓角扺舞棍趨走等技藝在領班之大
臣官員未嘗不可訓練爾等勿以未經入選自甘懦弱
不勤加練習也
又奉
上諭八旗訓練之兵朕從前特降諭旨鼓勵訓誨大臣官
員等理宜將此諭旨不時宣讀令兵丁記憶乃兵丁至
今尚有未聞朕之諭旨者著交與訓練兵丁之大臣及
八旗都統等將朕所降諭旨多行謄錄於各旗操演及
會操之處宣讀令兵丁聽聞其守衛及直班之處亦著張
掛兵丁無事閒坐時著該管官教其熟讀記誦兵丁熟
習之後互相砥礪各加奮勉而每日熟讀亦可學習國
語如兵丁於半年後尚有不能記憶朕之諭旨者將該
管大小官員定行治罪
十二年覆准八旗漢軍驍騎演習鳥槍每年春季
二月十六日為始秋季八月十六日為始各演四
十五日本翼四旗仍合操二次每日每兵演鳥槍
三出每出用火藥二錢烘藥二釐每季每兵用火
藥一觔十二兩烘藥二錢七分火繩二條每季演
標凖三次每次用鉛子三枚每季每兵用鉛子九
枚每旗木牌五面均移文工部支領該旗散秩官
員均詣教場閱看其居住新營房兵丁照驍騎營
每季演鳥槍所需火藥等項管理新營房參領呈
該旗都統咨工部支領
乾隆元年奏准重修德勝門外既濟廟以祀
礮神八旗漢軍輪直歲於春秋仲月上丙日致祭豫
移文火器營總統八旗漢軍都統是日詣廟行禮
三年定八旗前鋒護軍等騎射兵部三年一次奏
請開列領侍衛内大臣八旗都統副都統職名按
左右翼每翼恭候
欽點四五人會同本翼統領騐看務於十月竣事
又奏准每年春秋由兵部行知八旗合操四次内
春秋擐甲胄操一次其兵數及選擇地方交八旗
都統前鋒護軍火器營各統領臨期請
旨
四年奏准八旗各營官兵合操向例共用八千七
百餘人若於四分内减三分可在兩黃旗教場嗣
後每年春季本旗各營官兵於本旗教場分操二
次八旗各營官兵於鑲黃正黃二旗教場合操一
次至秋季於仰善窪(一名楊山窪)會八旗各營官兵大
操二次其隊伍號令官兵旗纛器械之數均依
大閱之制
五年奉
上諭八旗兵赴蘆溝橋演放槍礮定例三年一次九月
舉行雖預領本月錢糧但家中養贍在橋日費不能
兼顧朕心軫念著賞一月飯銀再應用帳房亦著
赴工部關領俾營制齊一以肅觀瞻仍交該管官於
操完日繳部嗣後均照此例行
又定蘆溝橋演槍礮每翼
欽點都統副都統各一人率官兵赴演
六年議准八旗驍騎營每年春秋擐甲步射二次
由旗定期報兵部騎射二次由兵部定期通行
八年議准八旗漢軍三年一次演放槍礮兵部具
奏運礮至蘆溝橋九月初一日為始演放一月鑲
黃旗漢軍都統會同各旗列銜奏請
簡命都統副都統各二人前往監視管理鳥槍營每旗
參領一人散秩官驍騎校各五人隨纛聽差散秩
官各一人管鹿角驍騎校二人每佐領下領催二
名鳥槍兵十五名棉甲兵三名鳥槍兵每名領火
藥三觔十兩烘藥五錢八分火繩四條鉛子四十
五枚管理礮營每旗參領散秩官驍騎校與鳥槍
營同每佐領下領催一名兵五名每旗礮手除直
班外皆令前往每旗礮十位藥信五十根火繩五
十條木牌三十面支杆六十根火藥烘藥鉛彈鐵
子數目視礮大小合計出數備往每旗委管火藥
官二人先期運礮前往九月初一日黎明祭礮畢
樹的於百弓之地每礮日放十出兵部閱操之日
每旗演放百出演礮畢槍礮合操其金鼓號令如
大閱之制
十一年奏准八旗官兵較射日該都統等遇奏事
及會議者留副都統前往較閱不得委參領並將
較射大臣職名先期送稽察該旗御史聽其往察
不遵定例者參奏
十七年定八旗漢軍管領藤牌參領四人散秩官
驍騎校各十六人領催四十名藤牌兵八百名每
年春秋二季四旗合操二次八旗合操一次若遇
大閱及八旗諸營大操仍守護礮位入隊演習
是年奉
上諭朕恭閱
太宗文皇帝實錄内載崇德元年十一月癸丑
上御翔鳳樓集諸親王郡王貝勒固山額真都察院官
命弘文院大臣讀大金世宗本紀
上諭衆曰爾等審聽之世宗者蒙古漢人諸國聲名顯著
之賢君也故當時後世咸稱為小堯舜朕披覽此書悉
其梗概殊覺心往神馳耳目倍加明快不勝歎賞朕思
金太祖太宗法度詳明可垂久遠至熙宗合喇及完顔
亮之世盡廢之耽於酒色盤遊無度效漢人之陋習世
宗即位奮圖法祖勤求治理惟恐子孫仍效漢俗豫為
禁約屢以無忘祖宗為訓衣服語言悉遵舊制時時練
習騎射以備武功雖垂訓如此後世之君漸至懈廢忘
其騎射至於哀宗社稷傾危國遂滅亡乃知凡為君者
耽於酒色未有不亡者也先時儒臣巴克什達海庫爾
纏屢勸朕改滿洲衣冠效漢人服飾制度朕不從輙以
為朕不納諫朕試設為比喻如我等於此聚集寬衣大
䄂左佩矢右挾弓忽遇碩翁科羅巴圖魯勞薩挺身突
入我等能禦之乎若廢騎射寬衣大䄂待他人割肉而
後食與尚左手之人何以異耶朕發此言實為子孫萬
世之計也在朕身豈有更變之理恐日後子孫忘舊制
廢騎射以效漢俗故常切此慮耳我國士卒初有幾何
因嫻於騎射所以野戰則克攻城則取天下人稱我兵
曰立則不動搖進則不回顧威名震懾莫與争鋒此番
往征燕兵出邊我之兵威竟為八大臣所累矣故諭爾
等其謹識朕言欽此朕每敬讀
聖謨不勝欽凜感慕惟深國家開創之時我
祖宗躬親勞瘁勤求治理矩矱相𫝊罔敢踰越以立萬世
之丕基至於今咸受無疆之福者皆仰遵
明訓所致也我朝滿洲先正遺風自當永遠遵循守而勿
替是以朕嘗躬率八旗臣僕行圍較獵時時以學習
國語熟練騎射操演技勇諄切訓誨無非率由舊章
期以傳之奕䙫永綿福祚惟是我
皇祖太宗聖訓所垂載在
實錄若非刊刻宣示則累朝相傳之家法外廷臣僕何由
共悉且自古顯謨令典多泐之金石曉諭臣工我
皇祖太宗之睿聖時申誥誡昭示來兹益當敬勒貞珉永
垂法守著於紫禁箭亭御園引見樓及侍衛教場八
旗教場各立碑刊刻以昭朕紹述推廣至意俾我後
世子孫臣庶咸知滿洲舊制敬謹遵循學習騎射嫻
熟國語敦崇淳樸屏去浮華毋得稍有怠惰式克欽
承
彛訓冀億萬世子孫共享無疆之庥焉
又奉
上諭近聞八旗閱兵該大臣等皆在帳幕並不親赴隊
伍則進退之規不獲嫻熟嗣後閱兵令該大臣等輪
流入隊率領
十八年定蘆溝橋開操祭礮日旗漢軍都統皆令
前往承祭畢留點出之都統督操餘還
京
二十一年奉
上諭前因武職官員射箭往往有及半即墜或低掠地
面者朕曾降旨訓飭乃今日前鋒統領護軍統領等
帶領引見人員内猶有仍前不堪之人甚則明知弓
力軟弱故將前手挑高夫射箭之法必矢發勁速而
所發之箭不中墜擦地能直逹所指之地乃佳若有
意挑高雖至軟之弓亦可及遠此等惡習顯係該前
鋒統領護軍統領等平日怠惰漫不經心不勤加訓
練所致前鋒統領護軍統領等著交部察議
二十二年奏准八旗漢軍向例三年一次運礮赴蘆
溝橋演放一月三年之内礮手新舊更換未免斷
續疎懈嗣後照滿洲火器營例每歲秋季運礮赴
蘆溝橋演放十日奏請
簡都統副都統二人統轄至鳥槍按季練習毋庸同往
應於演礮之第三年秋季槍礮同赴演放十日仍
奏請
簡都統副都統四人統轄兵部堂官於演放之第八九
日前往察閱分别擾劣具奏餘仍照舊例行
祀
礮神儀注(附載)
間二歲季秋朔日於蘆溝橋北席地為壇八旗漢
軍都統或副都統將事副都統以下至佐領咸陪
祀豫日地方官備案太常寺具器陳祀日漢軍弁
兵陣八旗礮位於壇内按翼左右序列皆西向前
設八案各設
神位(以紙為之)又前設牲案各陳羊一豕一果實五盤琖
二十又前設香案各陳鑪一燈二壇中少北設一
案供祝文左右分設二案各陳香盤四爵十有二
尊四羃勺具設洗於壇外之南太常寺司祝司香
司爵各立祝案尊案之次承祭官位各香案前東
面陪祀副都統以下以其班序重行異等均東面
典儀一人立於壇左掌燎率燎人立燎鑪隅黎明
承祭官暨陪祀官咸補服詣壇贊引太常寺贊禮
郎各二人分引承祭官至盥洗所盥手畢詣各拜
位前立典儀贊執事官各共迺職贊禮郎贊就位
承祭官各就位立典儀贊迎
神贊禮郎贊詣上香位引各旗承祭官分詣各旗礮
位前贊上香司香跪奉香承祭官舉炷香三上瓣
香畢贊復位各引復位立贊跪叩興承祭官行三
跪九叩禮陪祀官均隨行禮典儀贊行初獻禮有
司揭尊羃勺挹酒實爵各進至
神位前奉爵立獻於案正中退司祝詣祝案前跪三
叩興奉祝文跪案左贊禮郎贊跪承祭官暨倍祀
官咸跪典儀贊讀祝司祝讀祝辭曰維某年月日
皇帝遣某官某等致祭於
司礮之神曰惟
神欽
天命而無私助揚威武有功國家兹當秋祭之日特以牲
醴遣官致祭
神其鑒之尚
饗讀畢興奉祝文跪安於鑲黃旗礮位前叩如初興
退贊禮郎贊叩興承祭官暨陪祀官均行三叩禮
興典儀贊行亞獻禮司爵各奉爵獻於左如初獻
儀退贊行終獻禮司爵各奉爵獻於右如亞獻儀退
典儀贊送
神贊禮郎贊跪興承祭官陪祀官俱行三跪九叩禮
興典儀贊奉祝文送燎有司各奉
神位在前次祝次香由中道恭送燎所承祭都統各
避立拜位左右竢過復位立贊禮郎贊詣望燎位
引承祭官各詣燎位視燎贊禮畢引承祭官退執
事各官皆退
直省教閱
凡直省綠旗各營總督所屬有督標巡撫所屬有
撫標提督所屬有提標總兵所屬有鎮標而總督
又節制巡撫提鎮標提督又節制鎮標各以駐劄
之督撫提鎮為閫帥每歲秋季霜降日申令本標
官兵校閱於演武場前一日各營將弁肅隊伍赴
校場豫立軍幕届日黎明軍士擐甲列陣中軍建
大纛於場正中閫帥以牲醴致祭行二跪六叩禮
中軍以下將士均隨行禮畢軍門鼓吹節鉞前導
閫帥徧閱行陣還登將臺升帳儀衛左右分列諸
將擐甲侍臺下中軍詣帳前上行陣圖式請令操
兵乃舉旗麾衆合操臺下舉礮三軍中鳴角擊鼓
步騎甲士聞鼓聲依式前進鳴金則止行陣中施
發鳥槍連環槍並如
京營之制餘若長槍藤牌㓲刀短兵之屬各因其地
之宜以教士卒皆有成法其為陣有正有變每變
陣視將臺號纛為指麾之節臺上鳴角三軍中乃
鳴金振旅而還閱畢試材官將士騎射技勇申明
賞罰犒勞軍士各釋甲歸伍漕運總督河道總督
届期教閱本標官兵亦如之其各營將弁隨時訓
練本管軍士無常期
凡直省水師有内河水師營有沿江沿海水師營
各練習於四時其出洋信候各省不同每歲春秋
季月或夏秋之季乘戰艦列陣揚帆馭風鳴角發
礮具如軍律
凡駐防八旗營以將軍都統副都統掌其教閱其
訓練八旗士卒及演礮並以時親臨校視第其優
劣以為賞罰
順治年間定八旗駐防較閱騎射春秋合操均與
京營同
又定各省八旗水師營每歲春秋二季將軍都統
副都統等率官兵駕戰艦操演金州福建乍浦廣
東出海口黑龍江齊齊哈爾默爾根江寧出江天
津出海每年四月始八月止均擇天氣晴和潮平
風順時駕駛出口張帆起碇掌號鳴礮以次演習
停操之後各督率官兵講習水務
十一年奏准綠營兵每年給操賞銀定期演習騎
射優者該督撫提鎮酌量奬賞
又奏准武官並不操演或傲慢怠惰託病規避擅
離汛地以致廢弛營伍者革職兼轄統轄官不參
劾者照不揭報劣員例分别議處
康熙五十二年
欽命大臣分往直省賞兵會同該督撫提鎮操演騎射以
數軍實
雍正五年奉
上諭浙江綠旗兵懦弱騎射生疎陜西兵人材壯健弓馬
嫻熟者頗多將陜西各標營兵揀選一百移駐浙江各
標教習訓練浙江兵亦知鼓勵於營伍大有禆益其撥
往兵内有能約束教習者即拔補千把總
六年奉
上諭各省水師兵惟福建最為熟練朕前降旨令藍廷珍
揀選五十人發往浙江照陜西兵赴浙之例令其補
充營伍教習浙江水師兵查湖北湖南共有水師七營
操演亦未精純著照浙江例令藍廷珍揀選純熟之兵
五十發往湖廣交與總督提督分撥各營令其教習
十一年奉
上諭各省營伍必須武職大員平日親行巡察庶可以除
怠惰廢弛之弊提督一官節制全省統轄之地甚廣難
以親身徧歴至於總兵官分轄地方道里不甚遼闊巡
察尚易周徧嗣後各鎮臣有應行巡察者著先期奏聞
請旨候朕批示遵行不必拘定限期免各營預備供應
致滋擾累倘有苛累所屬弁兵者經朕察出定行從重
議處尋議准各省總兵官巡察所屬營汛於親標兵内
跟隨一二十名自帶帳房鑼鍋若絲毫苛累弁兵
及收受供應並擅役民夫照因公科斂例議處該
督提不能察出照不揭報劣員例議處如跟隨兵
騷擾地方不能覺察者照失察營兵生事擾民例
議處其各營汛騎射是否優嫻軍裝器械是否整
齊具結詳送該提督覈明報部若有不實者照察
報不實例議處
乾隆元年奉
上諭各省營伍離提鎮遼遠不能親身稽察該督撫酌
量地方營制如何令提鎮等隔數年一次親身察閱
詳議具奏尋議准直隸提督分所屬為三路三歲而
遍馬蘭宣化正定三鎮歲各一閱泰寧天津二鎮
二歲各一閱山東兖州鎮歲於催漕事竣閱臨清
等處其沂州等處委官往閱二歲通一閱登州鎮
歲閱東南各處其西南各處委官往閱歲閱西南
各處其東南各處委官往閱二歲通一閱山西太
原大同二鎮歲各一閱河南南陽河北二鎮歲各
一閱江南蘇松鎮所屬係駐劄同城毋庸察閱提
督歲一閱狼山夀春二鎮歲各一閱江西南昌南
贑二鎮歲各一閱二歲而遍閩浙總督蒞任一閱
水師提督一歲閱海壇閩安烽火門等處一歲
閱金門南澳銅山等處二歲而遍陸路提督一歲
閱興化福州福寧建寧延平等處一歲閱泉州漳
州龍巖汀州邵武永春等處二歲二遍海壇金門
南澳臺灣四鎮水師歲一閱福寧汀州建寧漳州
四鎮陸路歲一閱浙江提督三歲一閱定海黃巖
温州三鎮歲一閱衢州處州二鎮歲一閱湖廣總
督蒞任一閱提督歲一閱湖北湖南三歲而遍襄
陽宜昌永州鎮筸四鎮歲各一閱陜西總督五歲
一閱提督三歲一閱延綏興漢河州凉州寧夏西
寧肅州七鎮歲各一閱四川川北重慶建昌松潘
四鎮三歲各一閱廣東左翼右翼高州瓊州碣石
潮州南澳七鎮歲各一閱廣西提督三歲一閱左
江右江二鎮歲各一閱雲南貴州提鎮所屬酌數
年内一閱各疏報出巡回任日期及各營汛官兵
技藝是否純熟軍裝器械是否齊全以待部核
又議准各省營汛總兵官所轄者總兵官親身閱
察提督所轄者提督親身閱察至於提鎮駐劄遼
遠不能親閱者委附近之副將參將遊擊等官察
閱詳報如有苛累及閱報不實一例議處
六年奉
上諭武備所關緊要外省營伍整飭者少廢弛者多嗣
後各督撫提鎮當盡職守以勵戎行一二年後朕命
公正大臣前往騐其優劣如騎射果否嫻熟軍容果
否改觀皆顯而易見難於掩藏者倘仍前廢弛朕必
將該管大員嚴加處分
九年兵部奏應遣大臣前往近省察閱其邊省或
即於駐防將軍副都統内命往如有將弁貪縱兵
丁闕額技藝生疎器械朽鈍者即據實參奏得
旨直隸山東武備尚屬整飭先命大臣由河南一路稽
察上下江一帶餘省候旨
是年奉
上諭國家承平日久各省營伍日就廢弛朕早已知之
今各處情形大槩甲仗旗幟尚屬鮮明而鳥槍騎射
各種技藝則皆屬平常該管大員平日所司何事而
輕視武備若此乎該將軍督撫提鎮等各宜痛改舊
習勤加訓練俾士皆精銳戎行改觀務期平時可資
捍衛有事可以折衝禦侮孔子曰不戒視成謂之暴
今朕與以三年之限著兵部請旨遠省地方亦必差
官察閱其就近省分已經閱過者有無整頓亦必再
行考騐該管大員等皆朕信任之人於職分所在未
能辦理以致營伍廢弛負朕委任之意豈不可愧此
次命往查閱及將來所遣之人皆朕親信簡用者自
必據實陳奏斷不有代為容隱倘此番訓諭之後尚
不自勉仍復因循怠忽視為具文或經朕訪聞或被
欽差察出則曠職之咎不能為該員等寬也
十年奉
上諭國家設立營伍修明武備以為折衝禦侮之用必
訓練精熟於平日斯可奮勇决勝於臨時是以陸路
設營汛沿海設水師皆須勤演習收實效者自去年
朕命大臣察閱營伍後陸路該管大員頗肯竭力整
頓氣象而水師操演則不過將演就陣法塞責了事
其操舟破浪之法官弁兵丁茫然不知以為此水手
之事漫不留意即至舵工水手其能熟練者亦屬寥
寥平日操演之時各船進退尚且參差往來間斷苟
其臨敵何以致用夫水師以舟為主出没風濤去來
倏忽必掌舵者能操縱自如而搶風折□破浪衝波
水手等盡能嫻習即官弁兵丁等亦皆心領神會不
待呼應而自靈然後猝然遇敵駕駛輕捷一舟之中
臂指相使如一人之身則應變制勝無難向來水師
官弁仍以水師用原欲其熟悉情形收得人之效今
則視為故套該管者不加察徼倖者苟延玩是育材
之善政為容身之捷徑矣著通行申飭沿海將軍督
撫都統提鎮等務遵朕旨實心訓練實心甄别毋得
仍前玩忽虛應故事
十一年奉
上諭國家設立營制所以嚴拱衛而固苞桑務在選精
銳以儲干城勤訓練以資捍禦所謂兵可百年不用
不可一日無備也從前因各標營日漸廢弛朕命大
臣前往山東河南江南等省先行閱看並降旨申飭
復於督撫提鎮奏摺中時加批諭令其實力整頓今
各省操演之法大扺旗纛戈甲期以飾觀步伐陣圖
似為練習其實在技勇精強弓馬嫻熟者甚少在水
師營汛亦不過演就水陣聊以塞責而已即軍政薦
舉未能盡屬公當徒為具文以是整飭戎行豈能使
壁壘一新士氣日奮即如西北稱勁旅而江浙多柔脆
不知既以為兵自應鼓其銳氣使弱者日近於強豈
可任其委靡不加振作盖營伍之中兵馬錢糧甲胄
器械皆宜事事留心向來虛冐兵糧私扣朋馬夤緣
拔補那借軍裝等弊猶未盡除而教訓演習惟事粉
飾因循怠忽尚沿舊習殊非設兵衛民之意是必立
定年限專差大臣閱看庶將弁知有責成不敢怠廢
而各兵亦知有考騐時時警惕技藝不致生疎於戎行
自有禆益朕前旨與以三年之限著兵部請旨並未
定有分省察閱之年分今已閱之省則已過二年其
餘則未命前往也其如何分年分省差大臣往閱著
該部定議俟臨時酌量或自京師命大臣前往或即
命本省督撫察閱尋遵
旨議定自乾隆十二年為始閱直隸山西陜西甘肅四
川十三年閱湖北湖南雲南貴州十四年閱福建
浙江廣東廣西十五年閱山東河南江南江西周
而復始但地方遼闊若止
欽命大臣一人勢難周遍至甘肅處極邊安西提標駐
塞外若令閱川陜之大臣並閱則廣遠難周請於
應閱直隸等省之年直隸山西差往一人陜西四
川一人甘肅一人應閱湖北等省之年湖北湖南
差往一人雲南貴州一人應閱福建等省之年福
建浙江差往一人廣東廣西一人應閱山東等省
之年山東河南差往一人江南江西一人兵部於
每年開印後將應閱之省並列領侍衛内大臣滿
大學士都統尚書侍郎名奏請或
欽點大臣前往或即令該督撫就近察閱恭候
欽定再向來各省督撫提鎮原有分年察閱營伍之例
嗣後各省如遇
欽點大臣察閱之年該省督撫提鎮停其察閱
十二年奉
上諭國家承平日久各省武備恐致廢弛屢經降旨訓
飭未見實力整頓是以上年特令兵部定議分年分
省請旨差大臣前往察閱嗣經該部分别議定近聞
各省知有察閱之舉無一事不加緊豫備即如操演
兵丁應於常時按期練習使各兵技藝嫻熟今則責
效於倉卒略無休息不但非愛養士卒之道於此愈
見其平日之廢弛矣又如旗幟甲仗號衣等類以分
隊伍以壯軍威原繫營制所必需向來動支公項製
辦自當按數貯營以備操演之用今則於察閱之時
始行修整豫備甚至兵丁衣服等項亦必欲令一色
鮮明令其勉力措置此皆徒務外觀不求實際比比
皆然是營將不以本務為事惟留心於末節其有項
可支者既致虛縻無項可動者勢必有坐扣滋擾等
弊在將弁不知大體止圖掩飾於目前而該管大員
又為如此豫備可以了此番之看騐而不顧貽累兵
丁於日後豈朕振勵戎行體䘏士卒之本意乎且定
議欽差大臣察閱亦以騐其技勇之生熟兵數之虚
實糧馬之盈虧以覘該督撫提鎮平時訓練整飭之
實政非止於旗幟甲仗衣服之間取其美觀而已也
况輪年應閱省分或由京差大臣前往或令該省督
撫察閱抑或不必察閱總在臨期裁奪各該管督撫
提鎮當統率屬員從容整飭為之以漸而要之以久
不當若此急遽粉飾務末而忘其本是不但無益於
營伍且有累於兵丁也著通行曉諭各省督撫提鎮
等仰體朕心恪遵朕訓將向來積弊悉加祛除則訓
練有實效考騐非具文戎政可望煥然改觀矣
十六年奉
上諭直省操演武藝不過拘泥成法於安營住宿馳騁
奔走無從肄習惟行圍可使弁卒練習勤勞著通行
直省提鎮每歲冬季輪選標兵親身督率實力舉行
務使嫻熟嚴整以禆實用但既令出圍仍復按期操
演兵丁未免過勞著於行圍之時酌停操演
又定提督簡閱之年則各鎮停簡閱督撫簡閱之
年則提鎮停簡閱
特命大臣簡閱則督撫提鎮概停
十八年奉
上諭騎射國語乃滿洲之根本旗人之要務朕今歲校
閱京城世爵其射箭尚可觀及人材英俊者已施恩
選取侍衛並分在各處令其學習行走其射箭甚劣
不堪教化者察明革職别行承襲至各省駐防亦皆
有世爵若不教訓騎射國語伊等近於素餐安逸之
習必致學為不善著各省將軍都統等將伊等不時
教導務使騎射優嫻國語純熟如有教訓不化騎射
甚劣者該將軍都統等即指名參奏革職别行承襲
又奉
上諭各省標營分年特派大臣查閱及督撫提鎮有統
轄操防之責例應以時巡視所以簡軍實嚴武備也
是以各兵之漢仗技勇為本至於旗幟衣帽期足以
别隊伍整軍容無缺可矣奚事增美焉近來外省營
汛每遇大員蒞閱往往先期部署為一切觀美計製
造旗幟更易號衣公費不足遂坐扣兵餉以致伊等
生計維艱是營伍未有整頓之實而兵丁先被扣餉
之累殊非巡查簡閱之本意嗣後查騐兵丁務覈其
實毋以旗章衣服粉飾外觀至或有欽差大員經過
營汛地方兵丁循例站隊者亦俱無庸張設旗幟總
之整飭戎行全在漢仗技勇其緣飾之具皆屬無益
之虛文而因以扣餉瘠兵則尤其大不可者著通行
各省督撫提鎮咸共知之
二十二年奉
上諭今日朕至杭州省城其接駕之綠營兵丁有奏簫
管細樂者夫身隸行伍當以騎射勇力為重戍樓鼓
角不過用肅軍容即古者鐃歌鼓吹之詞亦以鳴其
得勝之氣耳若吹竹彈絲技近優伶豈挽強引重之
夫所宜相效此等綠營陋習各省均所不免可傳諭
各該督撫提鎮等轉飭所屬標營嗣後營伍中但許
用鉦鼓銅角其簫管細樂概行禁止
又奉
上諭外省駐防將軍及綠營之提鎮出行則皆乘輿夫
將軍提鎮有總統官兵之責若養尊處優自圖安逸
亦何以表率營伍而作其勇敢之氣况旗人幼習騎
射即綠營中亦必以其弓馬優嫻始歷加陞用乃一
至大僚轉致狃於便安忘其故步此豈國家簡擢之
意耶京師都統副都統既皆乘馬而滿洲侍郎則無
論年踰六旬亦俱不得乘輿即朕巡省所至尚每日
乘馬而行乃外省武職獨相沿陋習此甚非宜嗣後
將軍提鎮概不許乘輿其編設轎夫并著裁革如有
仍行乘坐者照違制例治罪可通行傳諭知之
二十八年奉
上諭常鈞奏查閱河州鎮營伍情形一摺前經降旨遇
各省應行查閱營伍之年由兵部奏請或特派大臣
或即著該督撫就近巡閱所以並及巡撫者原指山
東山西河南三省巡撫兼提督者而言若其餘有總
督省分巡撫所轄僅撫標數營此外通省武弁皆非
其正屬巡撫本不得操其舉劾也昨鄂弼奏楊應琚
遠駐肅州所有陜省營伍難以隨時稽察是以准令
該撫巡查今常鈞與總督同在一省情形較鄂弼不
同乃亦仿而行之甚屬失當且據奏稱遊擊史自龍
高元龍二員年逾六十僅能騎射誠恐暮齒因循致
滋貽悮囑令鎮臣張和察看等語常鈞現經查閱而
於將弁賢否仍不能示以勸懲於營伍究何禆補恐
各省中似此者尚不能免若遇喜事之人或借此越
爼干預而似常鈞之虛應故事者又不過潦草塞責
毫無實濟殊非整飭戎行之意且所至徒費供億酬
應於地方營伍亦有損無益著通諭各督撫嗣後除
山東等省仍聽巡撫查閱外其現有總督之省著歸
總督辦理或總督不能與巡撫同駐一城如廣西等
省相離窵遠一時難於徧歷者亦著隨時酌量會商
具奏請旨不得仍前徑行徒滋紛擾
四十年奉
上諭騎射係滿洲本業前因八旗官兵廢弛本業不肯用
心學習經朕屢加訓飭今日閱在京八旗大臣等送
到引見人員步箭甚屬不堪且有年歲尚輕所射非
不至布把即擦地而去甚至有任意放箭幾至傷人
者成何事體此内因應行補放之人步箭平常將擬
陪者補放以示懲儆外至八旗大臣等所司何事送
來引見之人伊等豈未先期騐看如果曾經騐看何
以竟將此等人員挑選總由大臣等全不以事為事
所致所有此次在京挑選引見人員之都統副都統
等俱著交部議處並將此通諭八旗官兵等嗣後若
仍有似此者不惟將該管大臣等議處必將伊等從重
治罪
是年奏准各省綠營俱照京城健銳火器二營連
環鳥槍法式一體演習至各省營分大小不同兵
丁亦多寡不等或係獨營專操或應數營會操應
交各省督撫酌量情形責成將弁勒限操演務令
一律精熟仍令提鎮大員隨時考騐如過期不能
嫻熟者該督撫查明參奏將該營員弁照廢弛營
伍例議處該提鎮等照不實力稽查例議處
四十六年奉
上諭國家設兵衛民原應卒伍充實軍紀嚴明使各省精
兵勁旅碁布星羅方足以壯聲威而資防禦向來各
省督撫提鎮經朕屢加訓飭至再至三此次又經挑
補名糧議給養廉各營兵數既充訓練更宜實力所
有各省督撫提鎮標兵務宜勤加操演使器械進止
一一嫻熟督撫提鎮果能認真通省營員自必觀感
振作悉心訓練一洗從前疲玩之習即軍裝馬匹等
項軍實所關亦應隨時修騐俾各省營伍壁壘一新
馬步兵丁練習純熟有勇知方所謂兵可百年不用
不可一日不備者此也朕此番整飭後如仍有將不
習兵兵不賈勇技藝不熟器械不精或經訪聞或欽
差大臣查閱必將該管之督撫提鎮從重治罪毋謂
朕誡之不早也將此通諭知之
五十年奉
上諭國家設兵衛民可百年不用不可一日無備陜甘兩
省係邊陲要區設兵不為不多乃逆回兩次滋事綠
營兵丁懦怯退縮致賊匪得以蔓肆鴟張此皆承平
日久督撫提鎮不能實心整飭各營將弁不加操演
講習因循怠玩以致兵備廢弛屢經降旨嚴切訓飭
若能如福康安加意整頓於各標營内挑出兵丁一
半專意訓練俾軍律嚴明士氣勁銳一變綠營懦怯之
習兩省共有三萬餘勁旅設或地方稍有不靖又何
患不立時撲滅耶在雲貴四川兩廣福建等省係沿
邊沿海重地自應照福康安所辦於各營内挑選壯
健勤加訓練使各有數萬勁旅庶平時足以重操防
而臨時可以供調遣即腹地亦當如此留心簡練各
省皆係總督專主營政而山東山西河南江西係巡
撫兼提督銜著將福康安原摺抄寄各省總督及山
東山西河南江西巡撫一體留心不動聲色皆有精
兵之備亦一致要也
又奉
上諭鳥槍實為行軍利器著傳諭各省督撫務令兵丁時
時操演嫻熟兵役奉差捕賊毋得施放空槍以期共收
實效又聞各省營伍槍兵每不得拔補馬戰及外委
等以致槍兵心無向上之念甚或以羸弱充數殊不
知臨陣殱賊鳥槍弓矢尤為得力自應將熟練槍手一
體拔補俾知上進有階則更争相鼓勵踴躍演習
皇朝文獻通考卷一百九十二
