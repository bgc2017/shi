欽定四庫全書
皇朝文獻通考卷一百七十八
樂考(二十四)
徹樂
(臣)等謹按樂以導和吉禮用之若夫凶喪烖異則
徹而弗縣或縣而不作故虞書曰遏密八音周禮
曰弛縣曰去樂
本朝亦仍古制凡遇凶喪典禮素服徹縣水旱潔齋停
止作樂蓋以致哀慕而展孝思敬天威而重民命
所謂情動於中而禮制行焉者也謹次徹樂考
天聰元年正月元旦徹樂舊制元旦設大宴備陳
樂舞時以
太祖初喪停止筵宴徹樂
崇德七年正月元旦徹樂時以
敏惠恭和元妃喪停止筵宴徹樂
十月
萬夀聖節不作樂時以國中避痘停止作樂
定忌辰不作樂是日
大内及宗室各衙門官員人等不筵宴不作樂
八年八月庚午
太宗文皇帝崩徹樂諸王以下文武官員不祈禱祭祀不
宴會作樂凡百日止軍民人等凡十八日止外省
官員二十七日止
丙戍
世祖章皇帝即位
上御殿不陳設鹵簿不作樂
順治元年定致祭
太廟遇齋期不作導迎樂每歲四孟及歲暮致祭
太廟如孟春時享日遇
祈穀前齋戒期内
駕出還宫導迎樂設而不作
六年四月乙巳
孝端文皇后崩徹樂王以下各官百日不宴會作樂外省
官民二十七日不宴會作樂
八年正月
世祖章皇帝親政不作樂時禮部奏親政儀注
上命照常陳設鹵簿不鳴鞭不鳴鐘鼓樂設而不作
恭奉
孝端文皇后升祔不作樂時升祔
太廟致祭
駕出還宫不鳴鐘鼔不作導迎樂
十四年四月祈雨不作樂時以亢旱
躬詣
圜丘行祈禱禮不除道不設鹵簿不作導迎樂
遣官祈雨不作樂九卿詹事科道等步禱於
天壇
地壇
神祗壇
社稷壇
太歲壇致祭不奏樂
十八年正月丁巳
世祖章皇帝崩徹樂王以下内外文武官員軍民人等百
日内不宴會作樂
己未
聖祖仁皇帝即位
上御太和殿陞座鳴鐘鼔樂設而不作
辛酉致祭
太廟不作樂是日孟春時享
太廟遣官素服行禮不奏樂
十一月恭奉
世祖章皇帝升祔不作樂時升祔
太廟致祭
駕出還宫陳設鹵簿不鳴鐘鼔不作導迎樂
康熙元年正月恭上
太皇太后
皇太后徽號不作樂時以
世祖章皇帝喪服未滿惟進
冊寳停止行禮不設儀仗不作樂
二年二月庚戍
孝康章皇后崩徹樂王以下内外文武官員二十七日不
宴會作樂軍民人等七日不宴會作樂
九年八月恭謁
孝陵不作樂是日
駕發照常陳設行幸儀仗導迎樂設而不作
(臣)等謹按嗣後凡遇恭謁
祖陵
乘輿出宫並照例陳設鹵簿樂器設而不作
十一年二月耕耤不作樂是日值祭
朝日壇齋戒期内停止筵宴不作樂
十三年五月丙寅
孝誠仁皇后崩徹樂王以下内外文武官員二十七日不
宴會作樂軍民人等七日不宴會作樂
十七年二月丁邜
孝昭仁皇后崩徹樂王以下内外文武官員二十七日不
宴會作樂軍民人等七日不宴會作樂
二十六年五月祈雨不作樂時
躬詣
圜丘致祭雨纓素服不設鹵簿不作導迎樂
十二月己巳
孝莊文皇后崩徹樂王以下内外文武官員軍民人等二
十七日不宴會作樂
二十七年十月恭奉
孝莊文皇后升祔不作樂是日升祔
太廟致祭
駕出還宫陳設鹵簿不鳴鐘鼓不作導迎樂
二十八年五月遣官祈雨不作樂時以亢旱
命九卿詹事科道步禱於
神祗壇
太歲壇並遣官致祭
圜丘
方澤
社稷壇不奠玉不奏樂王公文武官員軍民咸素服致
齋三日
七月甲辰
孝懿仁皇后崩徹樂王以下内外文武官員二十七日不
宴會作樂軍民人等七日不宴會作樂
五十六年十二月丙戍
孝惠章皇后崩徹樂王以下内外文武官員二十七日不
宴會作樂軍民人等七日不宴會作樂
六十一年十一月甲午
聖祖仁皇帝崩徹樂王以下内外文武官員一年不宴會
作樂軍民人等百日不宴會作樂
辛丑
世宗憲皇帝即位
上御太和殿陞座鳴鐘鼔樂設而不作
恭上
皇太后尊號是日
皇太后宫不設儀仗停止行禮不作樂
雍正元年五月辛丑
孝恭仁皇后崩徹樂王以下内外文武官員百日不宴會
作樂軍民人等二十七日不宴會作樂
九月恭奉
聖祖仁皇帝
孝誠仁皇后
孝昭仁皇后
孝懿仁皇后
孝恭仁皇后升祔不作樂
太廟致祭
駕出還宫陳設鹵簿不鳴鐘鼔不作導迎樂
二年三月
臨雍不作樂時值祭
歴代帝王廟齋戒期内
駕出還宫不作導迎樂
四月祈雨
上詣黑龍潭行祈禱禮不設鹵簿不作樂
六月闕里
聖廟灾
親詣國學祭奠不作樂奉
諭旨朕惟
孔子道高德厚為萬世師表所以維世教立人極者與
天地同其悠久朕臨御以来思極尊崇之典以申仰止
之忱今闕里
聖廟被灾豈朕尊師重道之誠有未至歟朕在諒闇之
中素服齋居無庸更事减膳徹樂謹擬親詣國學
文廟虔申祭奠宣讀告文以展朕跼蹐不安之誠先期
齋戒二日於十七日不設鹵簿朕素服前往諸王大臣
官員陪祀者亦皆常服從事
九年九月己丑
孝敬憲皇后崩徹樂王以下内外文武官員二十七日不
宴會作樂軍民人等七日不宴會作樂
十月致祭
太廟不作樂
十三年八月己丑
世宗憲皇帝崩徹樂王以下内外文武官員一年不宴會
作樂軍民人等百日不宴會作樂
九月己亥
上即位
上御太和殿鳴鐘鼔樂設而不作
祭
歴代帝王廟遣官致祭雨纓素服行禮不奏樂尋禮臣
奏准二十七月之内凡遇
壇
廟
社稷
皇上親詣致祭或遣官恭代俱禮服行禮作樂
朝日
夕月
歴代帝王廟
先農
先師等祀俱遣官行禮用禮服作樂凡遇
陞殿受朝俱吉服不作樂在京王公文武官員三十七
月内不宴會作樂外省官員軍民仍照從前定例
行
十二月恭上
皇太后徽號是日
皇太后陞慈寧宫寳座儀仗全設樂設而不作
乾隆元年十一月尊封
聖祖仁皇帝四妃位曰
皇祖夀祺皇貴太妃
皇祖温惠貴太妃
皇祖順懿密太妃
皇祖純裕勒太妃以
世宗憲皇帝服制不慶賀不作樂
甲寅
皇太后萬夀是日
上詣
慈寧宫行禮
皇太后陞寳座樂設而不作
二年三月恭奉
世宗憲皇帝
孝敬憲皇后升祔不作樂
太廟致祭是日鹵簿陳設於
端門内不作導迎樂
三年三月祈雨
上詣黑龍潭行祈禱禮不設鹵簿不作樂
十月
端慧皇太子薨不作樂時禮部議奏喪禮得
旨在京官員軍民人等初祭以内停止嫁娶作樂直省
於文到日為始三日内停止嫁娶作樂
九年四月
雩祭不作樂奉
諭旨
雩祭之典所以為百榖祈膏雨也從前大臣等定議一應
禮典悉照恭祀
圜丘之制行朕思目下畿輔雨澤愆期此次舉行
雩祭正望恩迫切之時非每夏常雩可比其先期詣齋宫
及祭畢回鑾朕俱御常服不乘輦不設鹵簿不作樂
以示虔誠祈禱為民請命之意可傳諭各衙門知之
十一年二月祭
朝日壇不作樂時奉
諭旨三月朔日食二月三十日節届春分朕親祭
朝日壇是日乘禮轎前往不必設鹵簿大駕還宫亦不
必作樂以昭敬畏之意著傳諭各該衙門知之
十二年五月
躬祀
方澤不作樂時奉
諭旨此次親祭現在望雨之際届期不乘輦不設鹵簿
不作樂
十三年三月乙未
孝賢皇后崩徹樂王以下内外文武官員二十七日不
宴會作樂軍民人等七日不宴會作樂尋奉
諭旨
孝賢皇后大事一切典禮朕皆斟酌古今務協其宜據
大學士等議奏禮儀内如陞殿作樂一節凡屬大朝
祀典自當照例朕意今年内尋常陞殿但鳴鐘鼓樂
懸而不作庶為合宜至來年正月將届期年一切典
禮着如常儀
十四年五月定齋宫宵漏不鳴鼔角時奉
諭旨朕於
兩郊大祀先御齋宫以齊一思慮聞之祀曰齋者耳不聽
樂孔子曰三日齋一日用之猶恐不敬二日伐鼔何
居言不敢散其志也今齋宫宵漏下鳴畫角嚴鼓以
為節雖異於宫懸合樂而吹角鼔鼜軍中之容豈所
謂專致其精明者歟此蓋相沿前明弊典未更後此
嚴更鼔角不當用之於齋次大學士會同該部定議
以聞載入會典
二十四年四月
雩祭不作樂時以農民望雨前期
詣
壇齋宿不設鹵簿不設導迎樂是日由齋宫步行至幄次
行禮
五月辛丑祭
社稷壇不作樂時以禱雨
上自
午門内步行詣
壇致祭雨纓素服不設鹵簿不作導迎樂
丁未
躬祀
方澤不作樂時以亢旱有
旨照九年十二年之例不乘輦不設鹵簿不作樂由景
運門前往
六月
大雩不作樂
上自齋宫步禱於
圜丘行
大雩禮雨纓素服不設鹵簿不設導迎樂
四十二年正月
孝聖憲皇后崩徹樂王以下内外文武官員期年不宴會
作樂軍民人等百日不宴會作樂尋奉
諭旨昨據禮部奏
大行皇太后喪儀二十七日之内所有
社稷壇等祭祀援照雍正九年
孝敬憲皇后喪儀素服致祭樂設而不作等語朕以
郊
廟大祀典禮綦重似不應因大喪而稍略其禮因命軍機
大臣查明具奏兹據會典所載康熙年間
列后之事遇大祀典祭日穿朝服作樂禮部此奏未將遠
年舊例細查僅引雍正九年乾隆十三年之例所辦
原未周到今會同酌議二十七日内如遇
郊
廟大祀典仍作樂穿朝服行禮其餘尋常祭祀均用素服
致祭樂設而不作等語所奏甚是著照軍機大臣所
議二十七日内如遇
郊
廟
社稷及
日壇諸大祀雖係遣官致祭仍當作樂穿朝服行禮其
餘尋常祭祀均用素服致祭樂設而不作方為允當
著交禮部照此辦理其從前誤辦之案不必存稿即
以此著為令典
皇朝文獻通考卷一百七十八
