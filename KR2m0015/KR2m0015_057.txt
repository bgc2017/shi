欽定四庫全書
皇朝文獻通考卷五十七
選舉考(十一)
舉官
乾隆二年奉
諭旨道府等官皆屬親民要職必才幹素著廉潔自持
者方克勝任是以
皇考當日曾令督撫兩司各行保舉今朕仿照此例著於
各省道府官内令督撫藩臬各舉所知保舉一二員
或二三員俱各密封具奏不得會同商酌如所保之
人不當日後劣蹟敗露將從前保奏之上司一并懲
治
三年奉
諭旨國家宣猷敷政首重得人而以人事君公爾忘私
者乃人臣之大義况身列九卿受恩深重彼徇情妄
舉者固不足言而視為具文苟且塞責者亦大虧薦
賢為國之道也昔我
皇祖
皇考延攬羣材常降九卿保舉之
旨其濫舉非人劣蹟敗露者每加嚴譴以示懲儆朕臨御
以來亦間有所諮訪冀收得人之益目今各省督撫
皆出朕心斟酌簡用其藩臬二司陸續調來引見亦
知其大槩至於道府等官乃方面大員職任緊要目
前為州縣之表率將來即可遞進於兩司所當留意
於平日以備擢用於臨時者著九卿將可為道府之
人各舉所知秉公舉出一二人或二三人用露章啟
奏不必密封大凡論人之道才品兼長固屬甚善但
二者不可得兼若才勝於品雖一時塗飾可觀而心
志不誠根本不固將來蕩檢踰閑必至難於駕馭若
品勝於才雖一時肆應不足而心術端方操守廉潔
將來擴充歴練必能不愧循良九卿既受國恩又奉
朕旨特行詢問其所舉之員將來除因公詿誤情有
可原者不將保舉官處分外若以劣款被參審實治
罪定將保官照濫舉非人例處分不稍寬貸
又奉
諭旨科道為朝廷耳目之司關係甚重向來俱係各部
院堂官將合例司員揀選保送翰林院編修檢討亦
在揀選保送之列由吏部帶領引見朕親加揀拔用
為科道此定例也但思部院司員及翰林編檢人數
甚多各堂官保送皆就伊等所見舉出統計一衙門
官員不過十之二三其餘衆員朕未經徧覽此中或
有可任科道而不在保送之列者亦未可定朕意欲
將例應考選翰林院部屬等官一槩通行引見司員每
日在本衙門辦事其才品之長短賢否該堂官皆所
熟悉著逐名出具考語有由州縣行取補用者亦著
註明即著該堂官帶領引見至編檢官員職司文墨
其辦事之能否未經試驗無庸出具考語著掌院學
士帶領引見朕自有鑑别現在御史員缺應行考選
且記名之人即可備將來考選之用至於考選人員
著各衙門於圓明園該班奏事之日帶領引見翰林
院編檢人多分作三班部院酌量人數分班每班以
二三十人為率記名之後陸續交與吏部俟有御史
缺出按其品及俸次開列引見候旨補授補用將完
之日吏部再將如何考選之處另行請旨
又奉
諭旨守令為親民之官最關緊要而邊疆之地民夷雜
處撫綏化導職任尤重查雲貴諸苗向在王化之外
為害於地方近來改土設流漸次安輯然瘡痍初起
元氣未復必得循良之員恩信兼著調劑咸宜者令
其心志帖服然後可以久安於無事近時督撫於苗
疆重地多擇能賢以資彈壓殊不知矜才喜事之輩
飾文貌以欺耳目圖聲譽以求陞遷非有實心實政
以為撫綏化導之本究於苗疆無所禆補夫苗夷雖
極頑悍然亦具有人心非不可至誠感動者果得廉
静樸質之有司視同赤子勤加撫恤使之各長其妻
孥安其田里俯仰優游一無擾累諒無有不可以革
面革心者嗣後遇有苗疆要缺應令該督撫慎選賢
員以居其任三年之後察其漢夷相安羣情愛戴者
保題陞擢以示優奬其有恃才貪功者雖有才幹不
得輕任以滋事端
四年吏部奏請照例行取直隸等省知縣二十一
員奉
諭旨朕恭閱
皇祖實錄内載康熙二十九年吏部以行取知縣事照例
具奏欽奉
諭旨行取知縣以科道用者甚多科道職任關係緊要著
九卿各將平昔所知學問優長品行可用者秉公舉奏
尋據尚書都御史侍郎等於部屬知縣内舉出十二
人時彭鵬邵嗣堯陸隴其趙蒼璧俱著以科道用此
次考選至今稱為得人今屆行取之年各部屬州縣
内如陸隴其彭鵬等治行卓越者諒不乏人著尚書
都御史侍郎遵照康熙二十九年之例各將平日確
知之員秉公保舉候朕簡用此外例應行取之處仍
照常舉行
五年奉
諭旨從來為治之道首在得人故書美闢門籲俊之風
易著拔茅連茹之盛詩曰濟濟多士禮曰或以德進
或以事舉或以言揚盖自古郅隆之世君若臣所以
加意於興賢育才者固如此其切也朕臨御以來時
以得人為念不憚再三咨訪而所謂出衆之才足以
慰側席之求者則未嘗槩見昔在
皇祖時如湯斌陸隴其輩學術純正言行相符陳璸彭鵬
輩操守清廉治行卓越此數人者允為一時之望至
今稱之夫以天下之大人才之衆豈無有與此數人
頡頏者旁招俊乂朕心惟殷舉爾所知廷臣是賴況
大學士九卿等受國家股肱耳目之寄自當留意於
平時盡以人事君之義其有真知灼見者秉公舉出
以備朕採擇焉
六年揀選八旗護軍前鋒分發補用凡八旗護軍
前鋒人等除候本佐領下護軍校驍騎校等缺補
用外向曾於此等人内揀選補用錄旗守偹千總
兹奉
諭旨著八旗護軍統領前鋒統領於護軍前鋒内每旗
各揀選四名帶領引見内務府總管於内務府三旗
護軍内每旗亦各揀選一名帶領引見分發步軍統
領及兩處
陵寢總兵官令其在千總上效力行走
又奉
諭旨直隸山西沿邊地方綠旗員缺補用滿洲官員原
議五年期滿調回京城於伊等應陞旗缺補用但年
滿回京所習營務盡皆廢棄嗣後此等人員内有賢
能者於伊應陞缺出聽該督撫提督保題補用其所
遺員缺由京補授旗員前去則伊等俱各鼓勵奮勉
而後人陞路不致壅滯
又奉
諭旨各省知縣保舉行取皆係居官素優者始膺此選
若專以主事陞用缺少人多未免遲滯嗣後此等人
員各省督撫有以同知題補者亦准兼用
七年奉
諭旨朝廷定有行取一途原欲州縣内陞使知部務部
屬外用使知民事且此等人拔置言路亦能通達事
體有所獻納近來因行取人員陞補無期令其在任
候陞於單月補用主事究之缺少人多得用部屬者
甚屬寥寥自應酌量疏通其見在由行取在部之司
官著該堂官秉公保舉候朕分别簡用至從前行取
人員内大率拘謹守分之人多而明通幹濟之才少
蓋由該督撫止照例將無參罰者咨送即有揀選保
舉者亦不過以該省次等州縣塞責甚非國家立法
之本意嗣後各省督撫當行取時務將有守有為聲
名卓越者舉出其有因公參罰者亦准其入選以收
得人之效
又奉
諭旨近年以來外省保送年滿千總似覺過多伊等一
時不能得缺未免轉致壅滯嗣後著各省督撫提督
於保送時留心揀擇如果有才具優長及有軍功勞
績者方可咨部引見毋得濫行保送
八年
敕大學士於編修檢討人員内有能勝知府之任者保
舉引見
又給事中陳大玠奏滿漢選用御史將各衙門合
例人員咨取彙齊考試從之以時值溽暑難以考
試
敇吏部於立秋後請
旨
又監察御史李清芳奏選用御史應令吏部將合
例人員奏請考試引
見不得專重保舉得
旨允行
又奉
諭旨武舉内有隨帮效力年滿人員應以衛千總用者
其選用之法按其從前揀選等第分班銓選一等人
數無多選期尚速其二等者有數十人三等者多至
二百餘人每年選用不過三四人甚為壅滯朕思衛
千總與營千總雖屬有間但武職人員俱尚技勇亦
當及其強壯之時而用之且此項武舉既係隨帮年
滿非閒散武舉可比若遲至二三十年之久方得錄
用未免精力就衰難為國家宣力所當酌量疏通著
該部詳悉妥議具奏尋議一等者人數無多補用亦
速自應無庸置議請將另班移於二捐班之上改
用二等隨帮人員所有二班均請借與三等隨帮
人員補用其本班援例人員倘有赴部投供者則
先儘本班人員補用如無赴部投供者仍以三等
人員補用從之
九年奉
諭旨向例官員告終養者俟養親事畢方得補用但旗
人回京與漢人回籍不同或在旗或在部皆可補用
以備驅策永泰到京著該處帶領引見請旨嗣後旗
員告終養者悉照此例行
又准武職因病解任照文職之例回籍調理病痊
之日令原籍督撫驗看送部
上念此例未定之先亦有因病不能留於本省照例告
休者其中或有年力壯盛屢次出兵著有勞績病
痊之後坐致廢棄行文各省將從前因病告休之
遊都守備等官回籍調養今已痊愈而年力尚壯
曾經隨師顯著勞績領有部劄議叙者俱令原籍
督撫驗看一體送部引
見
十二年奉
諭旨從來親民莫切於縣令而知府表率一郡職任尤
重欲望其政平訟理易俗移風非久於其任不可漢
宣帝詔曰太守吏民之本也敷改易則下不安民知
其將久不可欺㒺乃服從其教化誠至言也朕臨御
以來念保安元元守令最要曾向直省督撫屢降諭
旨但未定有成例俾得遵循是以未見實效即如州
縣中才具稍優者督撫或奏請調繁或題補陞用知
府則薦擢監司在督撫為官擇人練達之員試有成
效駕輕就熟自較初任為可觀究之缺有繁簡職守
則一繁地固需能員簡地獨無民人社稷之寄乎知
府賢則屬縣各修其職監司體制雖隆而所職不過
分巡轉核或專司鹽糧轉不若知府之責有專成與
屬縣較為親切今以能勝繁劇之知府擢任監司反
若置之閒地不得盡展才猷且此題陞題調不過幹
辦敏捷一時見長未必皆古所謂悃愊無華日計不
足月計有餘循良之選也即果係循卓人地相宜而
此地得一良吏即彼地失一良牧孰非赤子孰不當
善為撫字而顧數數更易乎況能員既得優加陞調
則熱中躁進之員惟事逢迎上司要結取譽以祈速
化又安望其留心實政盡父母斯民之道也但榮進
之念人情不免若非定有成規示以奬勵則歲月淹
久必致自隳志氣而吏民無識亦謂其不為上司所
物色或啓疲玩之習不足以鼓舞人才振起治術漢
時守令治行優異輒以璽書勉勵增秩賜金寵以車
服有爵至關内侯者兩漢循良冠越唐宋今或仿其
意而行之守令實能為地方興起教化勸課農桑興
利除弊發奸摘伏阜安閭里者定以年限或予以紀
錄或加級或加銜食俸仍留原任在恬靜自守者既
得從容展布以收績效即躁進之人亦知格於成例
不致視一官為𫝊舍並可潛消奔競陋習於吏治人
心不無禆益嗣後直省守令除特旨擢用暨該地方
情形不得不奏請調用者許其酌量聲明保奏外其
如何酌定年限示以優叙俾可久於其任下大學士
九卿議行尋議嗣後應題缺出必本任内歴俸五年
以上方准揀選調補如此則守令自知歴俸有年
方能題調不致粉飾目前希圖躁進而本任之事
可以實心實力從容展布日積月累官與民相習
民與官相安矣然寬其歲月固得收報最於循良
而㒺示旌揚又無以樹風聲於有位洵如
聖諭賢能守令宜加優叙以示鼓勵并請嗣後知府直
隸州知州府屬知州知縣應令該督撫每於年底
細加訪察將曾經陞調各員在任又滿三年才守
兼優政績卓著保題到部知府加副使道銜直隸
州加州加知府銜知州加同知銜知縣加通判銜
註冊遇有應陞缺出准其即行題陞
十三年奉
諭旨現在應陞三品之京堂滿漢人員可膺陞擢者甚
少應廣為儲備以資簡任著滿漢大學士尚書侍郎
秉公據實各就平日所知指名保舉具摺奏聞吏部
彙齊帶領引見候朕簡用如無真知確見之人不必
勉強塞責
十四年奉
諭旨各部侍郎職貳六卿必須預選勝任之員以備臨
時簡用從前曾降旨令大學士尚書各舉所知密行
保奏朕思登明選公何以密為著滿漢大學士尚書
再將能勝侍郎及三品京堂人員侍郎等將能勝三
品京堂人員均各舉一二人不必過拘資格務須克
知灼見毋濫毋隠
又奉
諭旨從前降旨令各省督撫提督於所屬副將内保舉
堪勝總兵之員經各督撫等陸續保奏朕調來引見
人皆平常並無傑出之才朕於其中簡擢數員亦祗
將就錄用總兵為將領之統率必須才具出衆乃能
勝任今遇有缺出一時難得其人著該督撫提督等
再於所屬副將内擇其實在堪勝總兵者各保二三
人倘副將内乏人即於參將内揀擇亦可該督等不
得以中平之人濫膺兹選亦不得因朕有此旨遂委
之無人以圖規避務須實心遴擇據實保舉具摺奏
聞送部引見俟朕酌量簡用
又奉
諭旨朕御極之初曾令查辦廢員許於都察院具呈核
明情由彙奏帶領引見至乾隆元年一年之間已及
三千餘人經大學士徐本奏請停止朕思廢員内不
無才堪驅策之人十餘年來未經查辦應將因公罣
悞内外滿漢人員照例降革未經引見者吏兵二部
查明情節奏聞請旨朕另派王大臣察核驗看分别
帶領引見其降調人員未經得缺守候年久不得及
時效力者亦著一體查辦尋經吏部奏明文官布按
以上并京官京堂翰詹科道兵部武職副參以上
及八旗武職大員俱不在查辦之内旋奉
特旨一體查辦
十五年奉
諭旨朕前令督撫提臣保舉堪勝總兵人員冀得良材
以備名將之用今於引見時觀其人材弓馬勇力頗
少當意大都不過因其資俸可到遂以充數幸而擢
用則可邀其感激以搪塞應故事耳總兵統率一鎮
豈容輕授如目今所舉不特不能十得七八并不及
五六豈朕所望耶督撫身任封疆辦理一切政務無
論大小必當以實心從事即如年滿千總一項類多
猥瑣不足入目蓋充伍之初以及揀拔外委該營弁
未能一一秉公雖經督撫考驗率以其微末也而忽
之且或以其年久姑容遂不加駮正獨不思今之年
滿千總非即異日之將弁乎國家擢用武職營伍實
為正途拔補將弁不選之若輩更何從挑選乎由千
總而守備而都司遊擊緣次而陞膺干城腹心之重
寄要皆自年滿千總始則欲以儲養人材慎重將弁
亦當於送部引見時早為留心折衝禦侮之用必預
籌於昇平無事之日不可視為緩圖漠不經意也
十六年奉
諭旨向來分發各省人員由吏部堂官揀選引見雖該
部職掌所在然未足以示慎重嗣後除特旨交部於
次日即行引見者仍由該堂官揀選外其餘凡有揀
選之處該部將滿漢大學士九卿并該部堂官一同
開列候旨特派大臣揀選交該部帶領引見著為例
又奉
諭旨向例直省知縣三年行取一次吏部按期奏請康
熙雍正年間少舉多停當朕臨御之初臣工中有援
引成規入告者朕以舊制可循敕部議覆旋經准行
由今觀之此特相仍故套而於吏治人材毫無禆益
所當永行停止蓋此制始於前明其時專重資格按
俸轉遷不得不以部用一途疏通壅滯而亦銓部漁
利之一途也今則直省州縣定缺陞調其途甚廣凡
有才能傑出之員督撫無不保題擢用常有要缺懸
待一時不得合例之人而越格奏請者在此時之州
縣實無壅滯之嘆督撫於地方能員亦無不欲其駕
輕就熟收臂指之功遇有隔省陞調往往為之懇切
奏留未肯令其遽離原任且繁劇之任參罰必多凡
所謂無事故合行取之例者大率庸流居中簡之缺
尋常供職幸免處分者耳即以銓補部曹多屬迂疎
潦倒了無出色在該部又無得力之處況縣令身膺
民社百里之寄任既非輕才亦可展使其果屬賢員
方議令久任以責成效而部曹分局一司遇事簡之
缺無所表見長才處此轉覺用違其材若謂司員當
由邑令陞用深知民生利弊於部務有益此又不然
部務責成自有尚書侍郎夫尚書侍郎亦惟視其才
識勝任否耳何必曾任邑令方知民生利病豈非所
謂學養子而後嫁者耶若必待行取之人敡歴多年
方授以總理部務之任此尤事勢所難行試觀我朝
九卿無論滿員即漢大臣中多由翰苑陞用起家縣
令者幾何人外而督撫起家縣令者又幾何人可指
數而知其為拘墟之論矣此實向來沿襲具文揆之
當今之務亟須改絃無庸守轍所有直省知縣三年
行取一次之處著永行停止至科道近列臺垣優絀
尤為易見自可不時擢用而定例内陞外轉給事中
則一年一次御史則一年兩次每逢奏請時自康熙
雍正年間以至今日亦率降旨停止者多每年徒增
此題奏繁文於治理亦復無益嗣後内陞外轉著三
年舉行一次著為例
十七年奉
諭旨從前保舉副都統人員陸續補用今將次用完著
照前保奏此次保舉不得仍前自行題奏如領侍衛
内大臣處則於該旗侍衛内公同保舉都統副都統
則於該旗參領内會同保舉左右翼及護軍統領處
則按翼在於前鋒章京護軍參領内公同保舉圓明
園健銳營章京則令該大臣保舉如本旗不得其人
於别營别旗内有深知真切者亦可保奏其保舉人
員於奏聞後該部彙齊帶領引見
(臣)等謹按八旗滿洲蒙古揀選補放侍衛成例凡
領侍衛内大臣缺出將内大臣散秩大臣八旗滿
洲蒙古都統前鋒統領護軍統領外省將軍職名
開列具奏補放内大臣缺出將散秩大臣職名開
列具奏補放散秩大臣係奉
特旨補放至侍衛班領委署侍衛班領侍衛什長缺出
俱於侍衛内揀選補放頭等侍衛缺出於二等侍
衛内揀選補放二等侍衛缺出於三等侍衛内揀
選補放三等侍衛缺出於四等侍衛藍翎侍衛上
三旗閒散官員閒散覺羅大臣子弟護軍校驍騎
校等揀選補放四等侍衛於藍翎侍衛内揀選補
放仍入於藍翎侍衛額數藍翎侍衛缺出於領侍
衛内大臣衙門筆帖式執事人前鋒親軍護軍等
揀選補放宗室侍衛缺出行文宗人府於所送宗
室内揀選補放我
朝滿洲蒙古大臣多由簡選侍衛薦躋巍班若宗室
子弟若勲舊故家以及閒散人員中英傑蔚興賢
材輩出其入侍宿衛
特膺簡畀外而任封疆内而資輔弼者後先相望謹詳
識其選補次第如此
又奉
諭旨吏部以此次各部院保送道府滿洲郎中僅止三
員輪用滿班不敷銓用請以滿郎中陞用道員滿員
外陞用知府一摺固屬因時通變之道然國家用人
内外一體在外則地方為重在内則曹務攸司何必
亟資外補始足展其才力近年滿員送保外任者多
以致各部院諳練出色之司員漸少其見任同知通
判知縣内俸滿而未得陞用者則不乏其人當酌為
疏通嗣後除特旨除授外滿洲司員保送道府之例
著暫行停止俟數年後朕酌量滿司員應外用之處
照所議行
十八年奉
諭旨前經降旨令各省督撫將同知直隸州知州能勝
知府之任者秉公保薦奏聞引見據該督撫前後奏
到摺内往往有保舉一人塞責者此特慮將來罹濫
舉之咎自為地耳如薦賢為國之義何或因前旨有
在任三年一語難得合例人員今不妨稍寬其途從
前
皇考時遇才猷傑出之員竟有由知縣逾格陞用知府者
其令各督撫再通行保舉一次如同知直隸州内果
有可勝知府者不妨不拘年限設又不得其人即於
所屬知州知縣内擇其才猷出衆能勝知府之任者
據實秉公保舉送部引見以廣儲用
又奉
諭旨從前將八旗滿洲人員選用外省文武等官其蒙
古旗人分用部院者員缺本少是以外任未經議及
朕思滿洲蒙古均屬本朝世僕伊等於外任分缺銓
選之處亦宜量予疏通見在滿洲司員陞用道府既
經暫行停止其文職同知以下著將蒙古人員與滿
洲一體揀選引見選用武職副將以下著就滿洲應
得缺内酌予十分之二其分班輪選之處下吏部議
行
又奉
諭旨武職兼銜乃沿明代舊制其中陞銜陞任條例紛
繁即以叙錄軍功不可不留此勲階以為奬賞之地
然與見任職事何與焉徒使胥吏得以高下其手且
外省參遊遇陞銜調任畏其遷移繁費至有營求督
撫保奏留任者是陞銜本以鼓勵戎行而日久轉為
苦累亦何用此虛文為也嗣後武職中之大銜小銜
應作何刪除更定著該部詳議其軍功給劄及漕運
河工議叙之處一并酌定具奏尋議參遊都守各缺
悉按等級以次推陞必須多寡相稱庶不至於壅
滯查各省參將共一百六十三缺遊擊共四百五
十缺都司共三百四十八缺守備共八百一十八
缺向例加署都司銜以上之守備即陞遊擊是遊
擊都司雖分階級在守備上尚兩途陞用今加銜
既議刪除守備止應陞補都司未免遲滯無如於
遊擊守備内酌改都司八十缺則守備之缺倍於
都司都司之缺多於遊擊約計一二人守候一缺
陞途寬展於營員實為有益至内河水師人員止
於水師人員内自行較俸陞轉不必加銜其外海
水師及河營官員嗣後仍應聽各督提酌量題補
無庸與陸路較俸其軍功議叙人員無庸給與虛
銜所有軍功加等次入於劄内遇應陞時仍以一
年作年半較俸其有功加守備應儘其先行陞補
以示勲階優異之意至運糧衛弁定例遠省計運
加銜近省計運紀錄今請將加銜改為加級准其
隨帶餘如舊例至營衛各官照缺食俸一切劄付
自應按缺頒給其千把兵丁得有軍功亦止開明
功加等次給與劄付應行令各督撫提鎮將原頒
兼銜各劄&KR0819;部查銷另行换給以昭畫一從之
十九年奉
諭旨各省保舉堪勝知府記名人員陸續簡放見在所
餘無幾而道員缺出亦湏請旨補放著於滿漢翰林
科道部屬内令各該堂官將堪勝道府之員秉公保
舉交與吏部帶領引見以備簡用
又大學士傅恒等奏國子監八旗期滿教習保列
一等以知縣用仍留教習之員遇有揀發之處請
與二等在部候選之員一體報名挑選得
旨允行
二十一年吏部議覆山東巡撫白鍾山所奏曲阜
縣知縣改為題缺一本得
旨闕里為毓聖之鄉自唐宋以來率以聖裔領縣事夫
大宗主鬯既以爵列上公而知縣一官專以民事為
職奉法令則以裁制傷恩厚族黨則以偏私廢事甚
至因緣為奸簠簋不飭者有之且亦非古人易地而
官之道我國家尊崇
先聖遠邁前朝延恩後葉有加無已豈於此而有靳焉
但與其循舊制而致瘝官有乖政體何如變通宜民
俾吏舉其職民安其治於邑中黎庶孔氏族人均有
裨益著照該部所議行其見任世職知縣既已謝事
若歸部改銓不過恩及其身而止於朕心猶有未慊
著加恩授為世襲六品官仍令揀選充補用副重道
崇儒至意
二十二年奉
諭旨總兵一官有表率營伍彈壓地方之責每遇缺出
甚難其人前經降旨令各省督提將堪勝總兵之副
將各保數員以備簡用年來漸次陞擢所餘無幾再
著各省總督提督於見任副將内歴俸五年以上勝
任總兵之員各保一人或二人亦可其參遊都守等
官如果才略出衆足膺專閫之寄不拘資格並各保
舉一人一體送部引見以儲將材
二十四年奉
諭旨見在西陲大功告成所有軍站各員已令該督撫
等查明咨部議叙至此次遞送紅旗之千把外委各
弁自軍興以來均屬按刻飛馳勤勉無悞應量為優
擢以示鼓勵著直隸山西陜甘各該督撫照各本省
道里遠近於沿途各弁中分别選擇内有行走奮勇
人材可觀者以五人中拔取一人為率出具考語送
部引見候朕酌量錄用
二十五年奉
諭旨吏部引見揀發人員内捐班入選者居多雖為伊
等年力壯盛堪供差委起見但專以此為去取則其
餘科目挨班需次人員因此轉難與選人材不無淹
滯嗣後遇各省請發人員時所有應挑各班内如服
闋赴補人員原係曾膺民社者自宜先儘揀用至各
項班次亦應隨才酌選每班各挑數人以備簡擇庶
各員不致向隅而掄選益昭詳慎
又奉
諭旨前令各省保舉堪勝知府曾經保送記名而未經
擢用者雖在引見時其人未必遽見出色但念人之
才具不齊或非可一覽而盡在該督撫等試看有年
自必知之甚悉此内如有真知灼見信其可勝知府
之任者不妨聲明仍列薦剡以副奬拔人材之意
二十六年奉
諭旨西陲新疆初闢屯務方興現駐弁兵服勤率作殊
可嘉尚況於政務尤所熟諳遇本處缺出即以補授
在該員自必益加奮勉而公事亦屬有裨嗣後遇缺
需人應令管理屯務大臣即於所轄人員内揀選陞
用不必移咨該督另行揀補
三十年奉
諭旨舉人選用知縣需次動至三十餘年其壯歲獲售
者既不得及鋒而用而晩遇者年力益復就衰每為
軫惜朕常中夜思維籌所以疏通壅滯之法因查每
科中額一千二百九十名統十年而計加以恩科則
多至五千餘人而十年中所銓選者不及五百人除
各科會試中式外其曾經揀選候選者尚餘數千經
久愈多隨成壅積而直省知縣員缺本祗有此數即
使一時槩行銓用亦屬缺少人多不能使人人皆紆
墨綬此固必然之勢也而不知者或歸咎於捐班之
占缺因復核計捐班所選每歲亦不過三四十人縱
令盡予舉班仍屬無幾見在捐例已停自可無虞占
缺即或將來再議開捐其知縣一條不必載入捐款
至向來吏部截取舉人例由各省督撫咨送往往意
存姑息不加甄别及至部選得缺經九卿驗看始以
衰庸改補教職是督撫徒欲博寬厚之名使此等衰
邁之人僕僕道途終歸無益所謂愛之實適害之也
嗣後各省督撫於舉人截取領文時留心騐看如果
實在精力就衰難膺民社者或該員情願就教即於
本省呈改以省跋涉之勞其有自揣耄齡不願就銓
者並令彙冊咨部請旨酌給職銜以慰其寒窗績學
之志明歲丙戌春闈各省舉人雲集當於會榜後特
派大臣分别揀選引見量其年力才具及時錄用其
有科分已深非因丁憂事故自分年老材庸不願赴
京會試者亦聽其自便其作何給予職銜如何挑選
錄用及選班中更有如何可以疏通之處著大學士
九卿會同詳議以聞副朕體恤寒畯及時登進羣才
至意尋議嗣後截取舉人令各督撫秉公據實驗看
其堪膺民社者給咨赴部候選如果精力已衰情
願就教者准其在本省呈改教職至年在七十以
上衰邁尤甚自問不堪供職者免其調取驗看督
撫核實查明開列姓名年歲造冊具題恭候
恩旨賞給職銜此等舉人已經揀選原係候選知縣應
請從優將小京官品級相當之中書科中書大理
寺評事太常寺博士三項職銜由吏部分别掣定
奏明請
旨給予伊等以京銜榮身至庚辰科以上准其挑選惟
見任教職無庸赴挑請按照前次大省四十員中
省三十員小省二十員之數大省再加二十員共
六十員中省再加十五員共四十五員小省再加
十員共三十員𢃄領引
見分别以知縣教職錄用其中分發以知縣試用者約
計亦不過十之五六在各省可以陸續請署請補
不致壅滯久候以教職用者數年内亦均可得官
所有未經挑選之員其有年在七十以上精力已
衰難以入選者伊等科分既深轉不能一體沾
恩亦屬可憫此内如有情願得受京銜者應請一併交
與派出大臣令自行呈明查其實在年歲開列清
單請
旨交部分别掣定給與中書科中書等項職銜查舉人
應選班次有知縣直隸州州同鹽庫等大使三項
銓例内知縣雙月用五甲五舉四捐三陞單月用
四補四捐四甲四舉共計雙單月各班内舉人應
得九缺捐班無人原以舉人抵補今既奉
旨將來再議開捐其知縣一條不必載入捐款除已捐
人員按班用完之後將捐班全用舉人是知縣既
無捐班其舉人抵捐名色應即改為舉抵班仍不
積舉人之缺統計雙單月内即可多用八員又直
隸州州同鹽庫等大使遇有缺出即酌量以舉人
間補從之
三十一年奉
諭旨向來各省知縣内有拿獲盜犯等案送部引見者
朕加恩令回原任以本省同知知州陞補其無回任
字樣者係一時降旨所未及並無分别於其間而該
部即泥成例祗令在部候選將原缺另行銓補不知
此項人員原因其居官能事是以調取擢用俾得及
時自效若如該部所辦是徒有空銜而需次久淹非
所以示鼓勵嗣後此等知縣引見時以同知直隸州
知州用者俱著回原任遇有本省缺出補用其從前
在部候選之員均著發往原省以應得之缺即行題
補至知縣十年俸滿引見以同知等官陞用者一體
辦理
又奉
諭旨昨因舉人壅滯特行揀選酌用此内有會試已經
中式而於新進士引見時歸班者其曾選入一等人
員著照新進士分發之例發往各省以知縣用二等
人員著先以教職用仍按進士原班銓選
又考選國子監學正學錄之制國子監學正學錄
先於乾隆二十六年准御史范棫士奏於會試薦
卷中量取錄用至是學正學錄缺出無合例應用
之員侍郎兼理國子監事陸宗楷以聞部議仍派
大臣考選引
見錄用從之
三十三年奉
諭旨向來外省請簡文職各員俱特派大臣揀發而武
職則止交兵部揀選引見嗣後遇有請發參將以上
人員著兵部臨時奏派大員會同該部揀發帶領引
見發往著為令
皇朝文獻通考卷五十七
