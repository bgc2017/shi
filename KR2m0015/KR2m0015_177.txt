欽定四庫全書
皇朝文獻通考卷一百七十七
樂考(二十三)
夷部樂
(臣)等謹按周禮四夷之樂曰韎曰任曰侏離曰僸
先王用之於祭祀燕享所以昭大一統之盛也
國朝
列聖相承化隆無外幅員廣遠亘古所無我
皇上紹
世澤之鴻庥闢無疆之偉業西陲二萬餘里盡入版圖
至德崇勲焜燿萬古迄今回部歸誠獻其國俗樂器列
之
殿廷與高麗國俳瓦爾喀樂並陳於宴享陳暘所謂
中天下而立定四海之民服而役之得其歡心使
鼓舞焉君子之所樂也至於西洋論樂頗極精深
蓋中土律樂失傳而遠西之辨調審音實與古法
默相符合
聖祖仁皇帝特載其說於律吕正義續編
聖意良有在也他如高麗琉球諸國以及新闢西疆内省
邊境苗民類皆有樂大都隨地異宜仍其舊制今
遵
大清一統志暨各省全志所載敬謹採輯以為夷部樂
考於以見
皇朝德威光被中外一家之盛豈僅如周禮鞮鞻氏之
所掌而已哉
西洋樂律
律吕正義續編曰西洋波爾都哈兒國人徐日昇
精於音樂其法專以絃音清濁二均逓轉和聲為
本後又有壹大里呀國人德禮格亦精樂律與徐
日昇所傳源流無二以其所講聲律節奏覈之經
史所載律吕宫調實相表裏故取其分配隂陽二
均高低字譜編集成書使談理者有實據云
五線界聲凡度曲之聲字不過七音至第八音而
仍合於首音因用五線以界之五線四空共九位
已足於用或九位之外别有當如之音則上下各
略一短線而得十三音之分或所增短線上下各
紀一位則又得十五音之分矣
二記紀音凡樂不出剛桑二端故用剛柔二記以
紀清濁互易為用之號蓋柔樂濁聲剛樂清聲若
夫純用剛音或純用柔音則不紀焉如柔樂内間
以剛樂聲字則用剛紀而知其高半音或剛樂内
間以柔樂聲字則用柔紀而知其低半音(如南曲北曲中)
(出調之類)俾人一見而即知其為某聲字某宫調也
六字定位音之有七傳記則以五聲二變名之度
曲家則以字譜七字名之西法止用六字自下而
上曰烏勒鳴乏朔拉其命立音之分則烏上至勒
為全分勒上至鳴為全分而鳴上至乏則為半分
乏上至朔仍為全分朔上至拉亦為全分夫絃音
七聲之度有五全分二半分今止用六字紀之者
蓋七調之絃每一絃第七音之分皆值半音之位
故省而不用欲審絃音全度係何聲字必以鳴乏
二音之分考之上起之音乏在第四則知第一音
為烏乏在第三則知第一音為勒乏在第二則知
第一音為鳴下落之音鳴在第四則知第一音為
拉鳴在第三則知第一音為朔鳴在第二則知第
一音為乏是以絃度之中但遇半音之分則以鳴
乏紀之為其易於上下推尋而不亂也
三品明調凡作樂必有高音低音平音之三等若
不設一凖則高低無憑故用上中下三品以紀一
曲之始終為何聲調也其一曰上品乃自下而上
逓高之調惟有上起而無下落焉一曰中品乃上
下適中最平之調此調之聲字可上可下也一曰
下品乃自上而下逓落之調自最高音至最低音
其中可以兼高低平三等聲字也此三品乃絃音
諸樂之樞紐而為一切聲字之門戶焉
七級明樂用樂名之七級以明絃度之七音蓋絃
音諸樂總以聲字之清濁互易為用此半音之名
所由立也七級之中以三字名之者四以二字名
之者三其以三字名之者三絃之分全而以二字
名之者乃除第七分之虛位也第一曰朔勒烏第
二曰拉鳴勒第三曰乏鳴第四曰朔乏烏第五曰
拉朔勒第六曰拉鳴第七曰乏烏夫七樂名之中
以剛柔二記紀於乏鳴二字者蓋乏鳴二字原係
剛柔二音相交之界他樂名内此二音不能全具
故乏音紀以柔號鳴音紀以剛號若剛樂内有雜
柔音之處則紀柔號使奏樂者見之即知音係半
減而以乏音代鳴音焉或柔樂内有雜剛音之處
則紀剛號使奏樂者見之即知音當半加而以鳴
音代乏音焉果能以樂名七級熟記於心而以剛
柔二紀明練於目以六字精詳於耳則一聆樂音
即知何者為全何者為半皎然洞悉於胸中矣
三品紀樂名七級朔勒烏以上品紀之蓋朔勒烏
為最低音之分調起低音則必自下漸上故以逓
高之品配之使人一見此品即知朔勒烏之紀為
上起之調也朔乏烏以中品紀之蓋朔乏烏為中
音之分調起中音則必可上可下故以中品配之
使人一見此品即知朔乏烏之紀為平調也乏烏
以下品紀之蓋乏烏為最高之分調起高音必自
上而下故以逓下之品配之使人一見此品即知
乏烏之紀為下落之調也要之第一樂名朔勒烏
之烏第二樂名拉鳴勒之勒第三樂名乏鳴之鳴
第四樂名朔乏烏之乏第五樂名拉朔勒之朔第
六樂名拉鳴之拉皆屬上品第四樂名朔乏烏之
烏第五樂名拉朔勒之勒第六樂名拉鳴之鳴第
七樂名乏烏之乏第一樂名朔勒烏之朔第二樂
名拉鳴勒之拉皆屬中品第七樂名乏烏之烏第
一樂名朔勒烏之勒第二樂名拉鳴勒之鳴第三
樂名乏鳴之乏第四樂名朔乏烏之朔第五樂名
拉朔勒之拉皆屬下品以此樂名次第熟之方能
識度曲為何樂名之聲字品調也至於絃音七調
相旋而三品之中獨遇乏與鳴及第七音空位之
分上下互移半音之度是以七樂名内惟乏鳴之
一樂名紀以半音高低之二記此又半音與整音
不同之一證也
半分易字用六字以度絃音之曲凡聲字上起者
不出於第六拉字下落者不過於第一烏字則不
易名若上起出於拉下落過於烏則以七樂名之
第二樂名拉鳴勒第五樂名拉朔勒兩樂名内之
一字易之易之者聲音之高低不易但易其字以
紀半音之分既易其字則當繼之字仍依其序以
足上下溢出之分
新法七字明半音互用六字配七音獨遺第七音
之分今西法又一例其第七音增一犀字始足七
樂名之位而全半互易為用者一覽而即明焉如
一絃全度首音為朔乏烏者以七字明之則朔乏
烏紀以烏拉朔勒紀以勒拉鳴紀以鳴乏烏紀以
乏朔勒烏紀以朔拉鳴勒紀以拉乏鳴紀以犀(此中)
(法之四字調所謂正調也)一絃全度首音為拉朔勒者以七字
明之則拉朔勒紀以勒拉鳴紀以鳴乏烏半音高
紀以乏半音高朔勒烏紀以朔拉鳴勒紀以拉乏
鳴紀以犀朔乏烏半音高紀以烏半音高(此中法之乙字)
(調也)一絃全度首音為拉鳴者如以七字明之則拉
鳴半音低紀以鳴半音低乏烏紀以之朔勒烏紀
以朔拉鳴勒半音低紀以拉半音低乏鳴半音低
紀以犀半音低朔乏烏紀以烏拉朔勒紀以勒(此中)
(法之上字調也)一絃全度首音為乏烏者如以七字明之
則乏烏紀以乏朔勅烏紀以朔拉鳴勒紀以拉乏
鳴半音低紀以犀半音低朔乏烏紀以烏拉朔勒
紀以勒拉鳴紀以鳴(此中法之尺字調也)一絃全度首音為
朔勒烏者如以七字明之則朔勒烏紀以朔拉鳴
勒紀以拉乏鳴紀以犀朔乏烏紀以烏拉朔勒紀
以勒拉鳴紀以鳴乏烏半音高紀以乏半音高(此中)
(法之工字調也)一絃全度首音為拉鳴勒者如以七字明
之則拉鳴勒紀以拉乏鳴紀以犀朔乏烏半音高
紀以烏半音高拉朔勒紀以勒拉鳴紀以鳴乏烏
半音高紀以乏半音高朔拉烏半音高紀以朔半
音高(此中法之几字調也)一絃全度首音為乏鳴者如以七
字明之則乏鳴半音低紀以犀半音低朔乏烏紀
以烏拉朔勒紀以勒拉鳴半音低紀以鳴半音低
乏烏紀以乏朔勒烏紀以朔拉鳴勒紀以拉(此中法之)
(六字調也)
樂音長短之度凡樂音必取一凖以為全度自此
度而引伸之則為長自此度而逓減之則為短立
度長短之間而音韻之遲疾生焉此以無聲之度
而紀有音之樂也是故法騐時刻漏之義而為手
勢抑揚之號取手之一揚為半度一抑為半度合
一抑一揚而為全度自全度而上為漸緩之式自
全度而下為漸速之式使度曲者依此度而為之
長短庶品制有定而節奏以成焉
八形號紀樂音之度全度之上長而緩者為三全
度之下短而速者為四並全度為八其全度為中
分自此而上則為全度之倍名曰緩分自此而上
則又為緩分之倍名曰長分自此而上則復為長
分之倍名曰倍長分自中分而下則為全度之半
名曰半分自此而下則又為半分之半名曰小分
自此而下則又為小分之半名曰速分自此而下
則復為速分之半名曰最速分倍長形號音節極長
人聲斷不能及管樂中設法用之或可以及然不
過以備一種要無此等曲也其長形號人聲亦不
能及管樂則能及之其緩形號人聲固能及然用
於人聲者少而用於樂音之終者多以上三形號
可用於下落之調不可用於上起之調蓋音長而
上起樂聲尚不能及况人聲耶故謂之下聲焉其
中形號於人聲為中分而於樂聲則為緩分其半
形號用於人聲雖比中分稍速而用於樂音則為
適中故凡度曲用此形號者最多此二形號不拘
下落上起之調皆可用故為之中聲焉其小形號
用於人聲為少速而於樂音則猶謂之中分其速
形號於樂音為少速而於人聲則為極速其最速
形號則音節極促樂音或能如之而人聲亦斷不
能及此三形號用於上起之調則可用於下落之
調則不可蓋高則宛轉成韻下則曲奏難成故謂
之高聲焉
八形號定為三凖一曰全凖其倍長分凖十二度
(手一抑一揚為一次此十二度即十二次)長分凖六度緩分凖三度中
分凖一度半其餘依次減半計之一曰大半凖其
倍長分凖八度長分凖四度緩分凖二度中分凖
一度其餘亦依次半之一曰小半凖各分俱為大
半凖之半然度曲時用大半與小半二凖者多用
全凖者少蓋全凖之中分為一度半自此分而減
半之則數必奇零不若大半凖小半凖二者之得
分整齊逓析之而無奇零之虞也
(臣)等謹按西法以烏勒鳴乏朔拉犀七字紀樂即
古五聲二變之七音今度曲家四乙上尺工凡六
之七字譜也絃音之度分五正聲為全分二變聲
為半分乏與犀皆得半分即變徵變宫二音也若
夫旋轉為調則正變清濁亦互易焉至於奏樂之
音韻疾徐彼以手勢之一抑一揚定為長短之度
以凖遲速亦猶中法之以板節樂也其論音辨調
頗稱精詳實與中法相為表裏今苐採撮大要著
於萹其詳具載本書可見理之至者遠近同源法
之精者中外一轍益徵我
聖祖仁皇帝神明天縱審定黃鍾元音之度分辨明第八
音合於首音之妙義闢閫奥而定宏規此我
朝之雅樂所以獨絶千古云
西洋
天主堂(其國本稱)内有三十六祭臺中臺左右有編簫
二座中各有三十二層每層百管管各一音合三
千餘管凡風雨波濤謳吟戰鬭與百鳥之聲皆可
模倣
朝鮮
高麗史郊廟朝會雜用唐樂宋大晟樂明雅樂又
有俗樂俗樂之名頗有新異舞鼓侍中李混謫
寧海得海上浮查制為舞鼓其聲宏壯動動其
詞效仙女而為之無㝵出自西域歌詞多用佛
語西京西京即箕子始封地其民習於禮讓作
此歌大同江殷太師箕子封於朝鮮施八條之
教以興禮俗人民大悦以大同江比黃河永明嶺
比崧山頌禱其君也五冠山孝子李文忠所作
楊州楊州即高麗漢陽府地繁華男女方春好
遊相樂而歌之也月精花普州妓名司錄魏齊
萬惑之里人作此以刺之長生浦侍中李濯出
鎮金羅有威惠倭寇長生浦濯赴援倭望見即引
軍去軍士悦而作歌叢石亭竒輒所作輒東還
至江陵登此亭臨望大海感四仙之迹作是歌
處容新羅憲康王游鶴城還至開雲浦有一人奇
形詭服從入京自號處容每月夜輒歌於市以為
神人李齊賢詩新羅當日處容翁見說来從碧海
中貝齒頳唇歌夜月鳶肩紫袖舞春風沙里花
賦役繁重託言黃鳥啄粟以怨之長巖長巖老
人譏平章杜英哲所作安東紫青婦人一失其
身人所賤惡故作此歌以絲之紅綠青白反覆比
之濟危寶婦人以罪徒役至濟危寶恨其手為
人所執作是歌以自怨冬栢木蔡洪哲流遠島
作此歌王聞之即日召還禮成江唐商賀頭綱
善棋至禮成江見一美婦人乃與其夫賭棋佯不
勝輸物倍夫利之果以妻注一舉勝之舟載而去
其夫悔恨作是歌也鄭瓜亭内侍郎中鄭叙作
李齊賢詩憶君無日不霑衣政似春山蜀子規為
是為非人莫問只應殘月曉星知紫霞洞侍中
蔡洪哲所作教坊女弟子奏王母隊歌舞一隊
五十五人舞成四字或君王萬歲或天下太平
琉球
凡有宴會歌呼蹋蹄一人唱衆皆和音頗哀怨扶
女子上膊搖首而舞
凖噶爾部
伊犁固爾扎廟海努克廟喇嘛居此二寺暮鼓朝
螺梵唄清越又其俗每日申刻則擊鼓鳴鐃名曰
送日惟阿奇木伯克門首建小樓早晩吹號鳴鐃
擂鼓於其上以迎送日光其樂器有雅拖噶伊奇
里琥兒土布數兒琵琶琥兒特木爾琥兒綽兒坑
哥爾奇倉戥賒轟貨鼻什庫兒伊克捕肋冬捕肋
大約與蒙古樂相似雅拖噶以下六器為其歡會
宴飲所用以絲為主而竹附之坑哥爾奇以下七
器則為誦經應和之用也其樂曲一名圖爾本衛
拉特有聲無辭用以試絃一名噶爾逹木特歎美
其人之辭一名布圖遜雅布逹爾頌禱之辭用以
煞尾别有沙謹奇末克噶拉逹瑪奇爾吉斯訥末
庫濟爾噶拉胡里莽拉土門額起諸曲率以雅拖
噶以下六器相和成調云
回部
喀什噶爾其俗於十月朔日十二月十日大伯克
率衆衣新衣張鼓樂赴寺拜天并慶賀宴會回民
吉禮用鼓二胡琴一三絃二筝一樂人席地而坐
以手拍鼓衆樂從之聲音和翕樂人歌曲婦女數
人起舞踏步旋轉皆能應節城内築高亭一座每
日夕時用鐃鼓嗩呐銅號以送日
闢展每歲二月謂之年頭彼此宴會幼子幼女相
率歌舞凡婚禮男婦及親黨並赴女家作樂歌舞
至娶日亦用鼓吹成婚三日壻偕婦回至女家鼓
吹歌舞導從及門而止居父母之喪一年内不宴
會不作樂伯叔兄弟之喪三月内不宴會不作樂
其樂器有大鼓小鼓銅號鉸子嗩呐喇叭三絃胡
琴哈龍哈龍之制以木為之形圓中空面掛銅絃
六十歌曲皆番音
烏什各城阿奇木每日用鼓吹一次回民吉禮用
樂男女歌舞樂器有大鼓小鼓喇叭嗩呐三絃胡
琴抓琴鼓子
葉爾羌和闐樂器有筝三絃琵琶胡琴管喇叭嗩
呐鼓鈸日夕時亦作樂送日
庫車沙雅爾樂器有大鼓小鼓喇叭嗩呐三絃筝
阿克蘇賽里木拜凡婚喪之事俱用樂樂器有三
絃琴筝手鼓每日申刻以後並鼓吹作樂以送日
回部樂曲一名思那滿愛慕其人之辭一名塞勒
喀思拊掌行樂之辭一名察罕一名珠魯馬前鼓
吹之辭凡按工尺字一周終而復始節以人聲隨
其長短以成曲調
(臣)等謹按凖夷崇尚黃教回民敬奉天主故其拜
天禮佛儀節不同音樂亦異一統志舊載葉爾羌
國俗未甚詳備自西陲底定以後人民土宇咸隸
版圖教育撫綏等諸内地因得悉其祭祀婚喪歲
時伏臘之樂制大都西極之地迤邐廣遠族類繁
多風尚不一聲音器數之制時有異同蓋習俗相
承所從来遠矣回部所獻土音俗樂今已隸在樂
官陳於宴享其樂技樂器詳見散樂樂器二門兹
不備載
瓜哇
樂有横笛鼓板亦能舞
浡泥
國凡宴會鳴鼓吹笛擊鈸歌舞為樂
湖南苗
擊銅鼓沙鑼以祀鬼神親戚宴會以匏笙銅鼓為
樂
四川苗
賨人剽勇銳氣喜歌舞宴樂則擊銅鑼鼓吹横笛
歌舞
兩廣苗
俚人最貴銅鼓鑄初成懸於庭中置酒招同類来
者以金銀為大釵執以扣鼓因遺主人名為納鼓
釵風俗好殺相攻擊輒鳴此鼓聚衆有是鼓者極
為豪強號為都花
雲南苗
𤏡夷一名攞夷筵宴則貴人上坐僚屬以次列坐
於下酒初行樂作一人大呼一聲衆人和之如此
者三既就坐樂有三曰𤏡夷樂緬樂車里樂𤏡夷
樂有筝笛胡琴響琖之類歌中國之曲緬樂者緬
人所作以羊皮為三五尺長鼓以手拍之間以銅
鐃鼓拍板與中國僧道之樂無異鄉村宴飲則擊
大鼓吹蘆笙舞牌為樂人死親鄰相聚少年百數
十人飲酒作樂歌舞逹旦謂之娛屍婦人羣聚擊
碓杵為戱數日而後葬在鎮南者婚禮夷歌侑食
窩泥喪無棺弔者擊鑼鼓搖鈴頭插雞尾跳舞名
曰洗鬼忽泣忽飲三日採松為架焚而葬其骨祭
用牛羊揮扇環歌拊掌踏足以鉦鼓蘆笙為樂在
南安州又曰和泥飲酒以一人吹蘆笙為首男女
連手周旋跳舞為樂
花苗凡節序擊銅鼓吹喇叭歡聚賽神
黑乾夷婚配不用媒妁男吹笙女彈口琴倡和相
調悦而野合歸語父母始用媒聘
嫚且男婦作懽鳴葉吹新彈蔑弄枯則皆音節流
暢合夷曲而雜和之其聲喑然吚然亦可聽
貴州苗
紅苗擊鼓歌舞名曰調鼓
八番燕會擊長腰鼓為樂
克孟牯羊苗男女躧笙為偶免乳而歸其聘財
狆家其種有三一曰補籠一曰卡龍一曰青狆歲時
擊銅鼓為歡土人或掘地得鼓即以為諸葛所遺
富者不吝直争購
蔡家居喪猶存古禮聚親屬吹笙跳舞名曰做戞
花苗每歲孟春合男女於野謂之跳月男吹蘆笙
女振響鈴旋躍歌舞
東苖跳月與花苗同至禾熟牛肥釀酒斫牛召集
親屬劇飲歌唱
西苗延善歌祝者各著大氊衣腰摺如圍穿皮靴
頂大氊帽導於前童男女百數十軰青衣綵帶相
隨於後吹笙舞踏歴三晝夜乃殺牛以賽豐年
皇朝文獻通考卷一百七十七
