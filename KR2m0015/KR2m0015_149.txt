欽定四庫全書
皇朝文獻通考卷一百四十九
王禮考(二十五)
國恤
(臣)等謹按典禮
孝誠仁皇后
孝昭仁皇后
孝懿仁皇后
孝敬憲皇后皆崩於正位中宫之時會典列為
皇后喪儀今從其例
孝賢皇后喪儀恭紀於次
康熙十三年五月丙寅
仁孝皇后崩奉安
梓宫於
乾清宫禮部題准現今三藩叛逆大兵致討在外各
官舉哀有惑觀聽移文直省免其齊集舉哀制服
及遣官進香戊辰奉移
梓宫於西華門外
殯宫庚寅奉移
梓宫暫安於都城北沙河鞏華城
殯宫(至二十年奉移陵寢梓宫於)
六月庚申
册諡
大行皇后曰
仁孝皇后
(臣)等謹按雍正元年六月改上
尊諡曰
孝誠恭肅正惠安和儷天襄聖仁皇后
十七年二月丁卯
孝昭皇后崩奉安
梓宫於宫中正殿己巳奉移
梓宫於
武英殿
三月丙申奉移
梓宫於沙河鞏華城與
仁孝皇后同安於
殯殿
閏三月辛酉
册諡
大行皇后曰
孝昭皇后
(臣)等謹按雍正元年九月加上
尊諡曰
孝昭仁皇后
二十年二月癸卯奉移
仁孝皇后梓宫同
孝昭皇后梓宫於
陵寢
二十八年七月甲辰
孝懿皇后崩奉安
梓宫於
承乾宫正殿丁未奉移
梓宫於朝陽門外
殯宫
九月乙夘
册諡
大行皇后曰
孝懿皇后
(臣)等謹按雍正元年九月加上
尊諡曰
孝懿仁皇后
十月甲戍奉移
孝懿皇后梓宫於
陵寢
雍正九年九月己丑
孝敬皇后崩奉安
梓宫於
暢春園九經三事殿
十月丁酉奉移
梓宫暫安於田村
殯宫
十二月己亥
册諡
大行皇后曰
孝敬皇后
十三年八月
皇上御極九月辛酉
上詣
孝敬皇后几筵前致祭先期
諭王大臣等曰九月二十五日朕親詣
孝敬皇后几筵祭奠所有祭品應否加增之處著議奏尋
議此次乃四周年之祭一切祭儀俱照二周年三
周年之例似無庸加添恭遇
皇上親詣行禮應加添冠一頂衣一襲以展孝思得
旨是
十一月丙辰恭上
皇妣孝敬皇后尊諡曰
孝敬恭和懿順昭惠佐天翊聖憲皇后
乾隆二年二月庚辰奉移
孝敬憲皇后梓宫於
泰陵
十三年三月乙未
孝賢皇后崩辛丑奉安
梓宫於
長春宫是月丙申奉
諭旨
皇后同朕奉
皇太后東巡諸禮已畢忽在濟南微感寒疾將息數天已
覺漸愈誠恐久駐勞衆重厪
聖母之念勸朕回鑾朕以途次亦可將息因命車駕還京
今至德州水程忽遭變故言念
大行皇后乃
皇考恩命作配朕躬二十年以來誠敬
皇考孝奉
聖母事朕盡禮待下極仁此亦宫中府中所盡知者今在
舟行值此事故永失内佐痛何忍言一應典禮至京
舉行布告天下咸使聞知嗣是每日
几筵前上食三次
上皆親臨及至通州暫奉
大行皇后梓宫於蘆殿
靈駕至京由東華門入至
長春宫奉安於正殿
皇上親臨視安奉
梓宫畢
皇子祭酒三爵衆隨行禮畢各退己酉奉移
梓宫暫安於景山
觀德殿
頒勅諭於天下先是和碩履親王允祹等言謹按會典
内載
孝誠仁皇后喪儀禮部題准移文直省免其齊集舉哀制
服蓋緣康熙十三年時值三藩叛逆大兵致討恐
在外各衙門舉哀制服有惑觀聽是以禮部題明
免直省官民治喪原屬一時權宜嗣後相沿遂未
更正考周禮為王后服齊衰注言諸侯諸臣皆齊
衰是内外臣無異也明會典載皇后喪儀十三布
政使司及直隸禮部請勅差官訃告在外文武官
員軍民人等制服與京師同今
大行皇后崩逝欽奉
諭旨布告中外應由禮部謄黃遣官頒下直省令在外
文武各官於奉到
諭旨為始摘冠纓齊集公所哭臨三日持服通前二十
七日而除三日後照常辦事二十七日内文武各
官不嫁娶不作樂軍民人等摘冠纓七日七日内
不嫁娶不作樂其見在出征官軍悉免舉哀制服
督撫以下仍照舊例免其遣官進香從之
五月甲辰
册諡
大行皇后曰
孝賢皇后丙午
諭今年尋常陞殿日鳴鐘鼓樂懸而不作是日大學士
等奏帝后雖云儷體而地道臣道天澤昭然陞殿
視朝事關典制非燕樂可比
孝賢皇后喪制應遵用
祖制百日後
皇上陞殿文武各官及外藩使臣行禮羣臣朝服均如
常儀其作樂之處並照常舉行
皇上兩月除沐後即應
御門聽政羣臣常服不掛數珠禮畢仍素服百日後遇
御門之期羣臣常服掛數珠庶於禮制分義皆為允協
再恭檢
孝誠仁皇后喪儀案卷内載百日以後期年以内王公以
下各官逢初五十五二十五等日咸朝服月朔初
十二十等日補服皆掛數珠馬懸繁纓尋常入内
奏事常服不掛數珠馬不懸繁纓等語今
孝賢皇后百日以後期年以前上朝坐班及入内奏事
應悉遵此制至一切典禮應朝服采服之日仍如
常儀所有原議入朝奏事用常服之處應通行改
正得
旨
孝賢皇后大事一切典禮朕皆斟酌古今務協其宜蓋
皇后坤寧正位體制原尊然以天子之禮視之則節
文亦自有别縱令伉儷恩篤亦不可事事從而加厚
以致失之太過即或情誼稍有未洽亦不宜事事從
而貶抑以致失之不及蓋皇后自有皇后之體制不
可以夫婦之私情為之增損于其間也朕于
孝賢皇后情誼隆重固天下臣民所共知而經紀喪儀
從不肯以一毫私意稍紊典常考明代嘉靖七年孝
潔陳皇后之喪閣臣張璁援據古禮以為喪服自期
以下諸侯絶特為旁期言若妻喪本自三年報服殺
為期年固未嘗絶上宜為后服期等語其折衷頗為
允當今據大學士議奏禮儀内如陞殿作樂一節凡
屬大朝祀典自當照例朕意今年内尋常陞殿但鳴
鐘鼓樂懸而不作庶為合宜至來年正月將屆期年
一切典禮著照康熙十四年之例如常儀餘依議
六月申明國恤百日内不剃頭之令是月奉
諭旨山東沂州府營都司姜興漢奉天錦州府知府金
文淳皆于
孝賢皇后百日内剃頭經巡撫及副都統參奏已降旨
交刑部問罪本朝定制遇有國恤百日以内皆不剃
頭倘違例私犯
祖制立即處斬亦如進關時令漢人薙髮彼不薙髮者無
不處斬之理此百餘年人所共遵不待傳諭而後曉
是以會典律例皆無明文蓋以修會典時不過增損
明季之舊章明朝原無此制也又以其事本理法所
當必然不必載之簡册即如子孫孝養父母當食進
食當衣加衣豈待專立科條然後盡其子職亦豈得
以律令不載遂為不孝者解免至謂漢人遂可不遵
百日之制苟有此心即與不肯薙髮者同尤不容誅
也伊等身為臣子豈有不遵國朝定制之理若謂出
于不知豈不見他人尚未剃頭何以不推求其故安
心違犯此即立行正法以彰憲典亦無可恕然自朕
思之律例會典實無明文而部文究未傳諭其所以
未經聲明者亦因其為衆所共知今既明正其違犯
之罪又當曲體其愚昧犯法之情且或遠方僻陋拘
于二十七日除服之文遂有陷于不知或見他人有
剃頭者即謂事屬可行冒昧觸網此等情節又不得
不格外矜原更恐外省見有此兩案諭旨慮蹈徇隱
之愆紛紛參奏國家亦無此體制可傳諭各督撫提
鎮學政欽差各官等此旨未到之前或見在已經察
出之案自當參處不容廢法姑縱其餘未發覺者概
不必再行飭參旗人本屬當知若有喪心之徒不在
此寬免之例嗣後將國恤百日内不得剃頭違者立
即處斬之處載入會典律例令人共知遵守朕惟率
由
祖制欲使法在必行並無從寬從嚴之見存乎其間也
七月復
諭今日見江寧協領員缺保送之佐領尚未剃頭蓋伊
等以旨到計日矣
皇后大事滿百日剃頭皆當以事出之日為始若以旨
到日計之則極遠省分益致遲久不齊從前會典未
載入此條而禮部行文並未明白指示以致外省人
員非失之不及則轉至矜持至于太過將此通行曉
諭各省駐防處如有似此觀望未剃頭者皆令剃頭
纂修會典時詳悉載入
十月戊子奉移
孝賢皇后梓宫於
静安莊
十五年十二月定
孝賢皇后三周年後祭獻禮儀是月禮部奏恭查
孝誠仁皇后三周年後在沙河致祭之禮停止每日供獻
及滿月致祭照
陵寢致祭例每月朔望供羊酒果品點香燭四時大祭陳
俎豆牲帛醴齊點香燭讀祝文朝服致祭凡遇
慶典致祭供酒桌點香燭讀祝文致祭忌辰照周年
禮供羹飯肴膳饌筵焚楮定讀文致祭雍正十一
年
孝敬憲皇后几筵前致祭改用補服伏思
陵寢致祭是於神牌前與
几筵前致祭究屬有别三年後若仍照常供獻又與喪
儀無殊謹擬
孝賢皇后三周年後停止滿月致祭及每日奠獻四時
祭祀忌辰致祭不陳冠服不設楮錢惟供肴膳饌
筵讀文行禮畢舉哀寒食進掛楮錢寶花一座除
夕陳楮錢二萬金銀定二萬同寶花送燎祭酒於
正中咸停齊集仍設儀駕祭日遣諸
皇子輪流祭酒恭遇
慶賀祭告仍照現今
静安莊祭告禮行每月朔望供羊一饌筵一奠酒致
祭停止舉哀庶三年後之禮儀與神牌前祭祀皆
有分别從之
十七年十月庚子奉移
孝賢皇后梓宫於
陵寢
皇后喪儀初崩
皇帝冠去纓緯輟朝布告天下
皇子去冠纓即次哭踊
妃
嬪暨
皇子福晉咸摘耳環去首飾即次哭
皇子成服截髮辮居宫中别室
皇孫隨成服在京王公百官宗室覺羅及内務府所
屬官員皆成服王公于府第齋宿大臣官員于各
公署齋宿
皇子福晉成服剪髮
皇后宫中女侍内監咸成服剪髮截髮辮
妃
嬪公主福晉以下二品命婦以上及内府三旗官員
護軍等妻皆成服
皇帝縞素(以白綢為之)旬有三日易素服閱二月釋服
親詣
几筵前視奠仍素服至朞年除
皇子喪服百日易素服詣
几筵前仍喪服二十七月而除
皇子福晉服如之
妃
嬪服二十七日
皇孫及恭理喪儀王大臣
殯宫守衛執事各官百日除服羣臣二十七日除服皆
百日薙髮十三日内文移用藍印京朝官二十七
日不作樂不嫁娶
右初崩制服
其日殮奠所司于奉安
梓宫殿内正中施黃幔左右素帷内鑾儀校陳
儀駕于
宫門外諸執事皆辦
皇帝親臨視奠至丹陛正中降輿哭(後凡儀同親臨奠)
皇子立丹陛東
妃
嬪公主及在内福晉立
几筵殿内王公以下文武二品官以上立
宫門外三品以下官立外門之外王公福晉夫人郡
主以下二品命婦以上立
宫門内丹墀西三品以下命婦立
宫門外之西皆齊集舉哀男摘冠纓女去首飾内務
府總管命婦率尚茶女官奉茶尚膳女官奉膳由
中門入尚茶女官跪進茶恭奠于案行一叩禮
皇子以下皆北面跪叩徹茶尚膳女官揭巾幕上食
畢執事官進奠几
皇帝詣奠位坐西向奉爵大臣跪進爵
皇帝受爵三奠
皇子以下皆行三叩禮乃徹奠哭止
皇帝乘輿還宫
皇子返苫次衆各退
右殮奠
越日内閣繕
勅下禮部恭鐫謄黃
頒于直省遣使齎諭朝鮮國王理藩院遣官分路往諭
外藩蒙古均如頒
詔儀
勅到之日順天府尹率屬制服跪迎宣讀畢奉安公署
舉哀直省督撫率所屬文武各官跪迎宣讀奉安
于會城公署分駐之提鎮道府州縣各奉安于治
所舉哀皆朝夕哭臨三日移文各省督撫提鎮免
其遣官進香直省官二十七日不作樂不嫁娶皆
百日薙髮(以初喪日為始不以詔到日為始)軍民素服七日不
作樂不嫁娶外藩蒙古王公台吉等公主福晉等
服内來京者皆成服除服後來京者男摘纓女去
首飾各三日朝鮮使臣同
右頒勅
成服後朝晡日中三設奠(朝晡奠進羹飯肴饌午奠進饌筵一如事生儀)
朝晡設儀駕每奠王公百官咸齊集質明欽天監
報時各執事皆辦執事官告朝奠
皇子出苫次詣
几筵前西嚮舉哀乃啟門恭理喪儀王公大臣内務府
總管及内務府總管夫人内管領妻率尚膳尚茶
女官舉茶膳由中門中路進至
几筵前尚茶女官跪進茶衆咸跪恭奠于茶案行一叩
禮衆隨行禮尚茶女官徹茶次尚膳女官進膳上
食畢執事官進奠几于正中
皇子詣几前跪執事官跪進爵
皇子三祭酒每祭行一叩禮衆隨行禮興乃徹饌出
闔門哀止
皇子還苫次衆皆退午奠晡奠儀同
右朝晡日中奠
&KR1258;日行殷奠禮饌筵二十一席羊九酒十有一尊
楮帛九萬設儀駕陳冠服張黃幕於
宫門外之右設反坫具尊罍王公百官公主福晉命
婦咸齊集陳俎豆于
几筵前列饌筵于丹陛兩旁陳羊酒于黃幕積楮帛于
燎所設祭文案于東檐下禮部堂官奉祭文侍郎
二人前引由中門入祗設于案退
皇帝親臨上食畢讀祝官奉祭文至閾外正中跪
皇子跪衆皆跪哀暫止讀文畢執事進奠几
皇帝坐祭酒三爵每祭
皇子行一叩禮衆隨行禮舉哀畢徹饌
皇帝還宫讀祝官奉祭文禮部堂官前引至燎所付内
監退王公百官咸退次女官奉冠服内監十人前
引恭送燎所
皇子隨出齊集王福晉命婦内府婦女皆隨出
皇子福晉出詣燎所祭酒三爵舉哀衆隨行禮舉哀
畢乃焚冠服楮帛各退
右殷奠
諏日奉移
殯宫先期以奉移告
几筵行啟奠禮陳設讀文行禮均與殷奠同至日奉移
梓宫於
殯宫豫設大昇轝於
景運門外屆時
皇帝親臨祭酒三爵恭理喪儀王大臣鑾儀衛工部堂
官率校尉恭進小轝奉
梓宫由
乾清門右門出至
景運門外登大昇轝禮部尚書祭轝内大臣祭所過
門橋皆三祭酒每祭行一叩禮焚楮帛
皇子步送王公百官各以次隨行
妃嬪等先詣
殯殿後左旁恭竢
靈駕至行奉安禮列几筵陳
册寶於左右
皇子祭酒衆隨行禮舉哀畢焚丹旐各退
右奉移殯宫
諏日行初祭禮設儀駕於
殯宫門外陳饌筵八十一席羊二十七酒四十一尊楮
製丹旐一楮帛四十萬五千張黃幕於二門外之
右設反坫尊罍具齊集上食讀文祭酒送燎如前
儀翼日繹祭陳饌筵十有一席羊五酒五尊棉帛
三萬不設儀駕不齊集不讀祝惟恭理喪儀大臣
内務府禮部工部光禄寺堂官執事餘如儀
右初祭
諏日行大祭禮陳設禮儀與初祭同翼日繹祭陳
設禮儀與初祭次日繹祭同
右大祭
周月奠獻陳饌筵二十一席羊九酒九尊楮帛十
萬
皇子行禮儀與啟奠同(凡月奠儀同)
右月祭
内閣承
旨恭擬
諡號
勅工部製
册寶諏吉行
册諡禮前期遣官祗告於
太廟後殿
奉先殿至日設儀駕於
殯宫大門外恭理喪儀王公大臣内務府總管率内府
太常官進
册寶案視内監設於
几筵前兩旁内府官設
御座於
太和門正中鴻臚寺官設
册寶案於
御座之南左右鑾儀衛設黃亭於階下正副使素服於
階下西嚮立禮部官預奉絹
册寶陳亭内内閣官奉香
册寶升階陳於案三叩退禮部堂官奏請
皇帝素服御太和門升座正副使由東階升詣
册寶案前一跪三叩興正使奉
册副使奉
寶由中階降陳於各黃亭跪叩如前禮畢
皇帝還宫校尉舁亭御仗前導王以下入八分公以上
齊集
協和門外
册寶亭至跪候過隨行民公侯伯以下四品官以上咸
於
殯宫大門外按翼序立
册寶亭至跪迎亭由大門入至内門止禮部堂官奉絹
册寶入授内官先陳於案退正副使詣亭前三叩恭奉
香
册寶由中門入陳于案三叩興鳴贊贊上香正使上香
復原位贊宣
册内官奉授宣
册官於檻外宣訖仍授内官復於案宣
寶儀同正使奉
册副使奉
寶授内官陳於
凡筵左右行一跪三叩禮興由殿西門出太常贊引官
引正使於
殿外階上拜位立鴻臚官引
皇子王以下入八分公以上於二門内四品官以上
於大門外按翼序立上香奠帛讀祝三獻爵如儀
(奠獻均用内官祝文内官奉至門外讀祝官跪受讀畢仍授内官安設)禮畢内官奉
絹
册寶祝帛授各執事官恭送燎所燎訖衆各退禮成正
副使復
命翼日頒
詔天下
右册諡
百日奠獻陳饌筵二十五席羊九酒十有三尊楮
帛十萬五千儀同初祭
右百日祭
期年小祥讀文致祭陳設禮儀與百日奠獻同
右小祥
再期大祥陳設禮儀與期年同(三周致祭儀同)
右大祥
二十七月行除服禮
皇子喪服行奠獻禮王公百官隨行禮陳設禮儀與
百日禮同祭畢
皇子除服
右除服
皇朝文獻通考卷一百四十九
