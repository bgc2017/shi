欽定四庫全書
皇朝文獻通考卷九十一
郊社考(一)
郊
(臣)等謹按聖王之制祀典禮莫大於郊義莫重於
配天惟天子父天母地得以行之三代之制冬日
至則祀圜丘以大報天孟春上辛為民祈穀歲凡
郊祀者再仲夏而雩夏至則祀方澤禮至備義至
精也漢承秦制採緯書方士之說其禮叢雜不經
又率領于祠官親祀者寡若南郊北郊分祀合祀
自漢及唐紛紜莫定宋世三年一郊於義為疏盖
其禮文太繁儀衛太盛賞賚太厚而肆赦尤濫非
大禮必簡之義也明初合祀禮行而冬至反闕嘉
靖定禮頗酌古今之中然祭多遣攝誠敬微矣恭
惟
聖朝定制典文盛於三代損益邁於千古若乃齋必致
嚴無故不攝尤前代所萬不能及者謹次第纂紀
以昭
鉅典焉
崇德元年四月乙酉
太宗文皇帝肇祀
天於
圜丘
太宗文皇帝於是歲受
尊號改元先是天命元年貝勒以下諸臣奉上
太祖高皇帝尊號曰
覆育列國英明皇帝立國建元行焚香告
天禮而
郊壇之制未備
太宗光宅
盛京建
圜丘於德盛門外其制九成週圍一百十丈南門三東西
北門各一是歲天聰十年王貝勒以下諸文武大
臣以
太宗功德隆盛奉上
尊號曰
寬温仁聖皇帝先期
太宗率王貝勒以下文武羣臣齋戒三日以太牢
親祀
南郊建國號曰大清改元崇德是為
本朝祀
天於郊之始舊例以生牢祭告即以祭肉分給衆官
太宗諭曰古帝王當未知火食之前即行祭天之禮是以
用生牢致享後世特踵而行之未之有易耳况以恭祀
上天之胙分給衆官令各於其家享之是反汚䙝也可熟
而薦之於是定制祭
天用太牢熟薦
十一月乙丑冬至大祀
天於
圜丘
親詣行禮是時將征朝鮮齋戒三日以太牢致祀并告出
征是為冬至大祀
圜丘之始
五年冬至以
聖躬違和遣官恭代並令文武羣臣齋戒陪祀
七年冬至以
駐蹕納蘭遣官恭代齋戒如禮停止行獵
順治元年十月乙夘朔
世祖章皇帝定鼎燕京
親祀
南郊告祭
天
地即皇帝位先是七月癸巳以將遷都遣官告祭
上帝九月
駕入京師十月朔
躬祀
天
地行受寶之禮是日黎明
大駕出宫親王以下文武百官皆從鹵簿前導不奏樂出
大清門詣
圜丘禮官恭導贊引如儀乃迎
神三上香畢
皇帝行四跪四叩禮羣臣隨行禮乃奠玉帛獻爵讀祝文
辭曰大清國皇帝臣廟諱敢昭告於
皇天
后土
帝鑒無私眷隆有德我
皇祖寵膺
天命肇造東土建立丕基及我
皇考開國承家恢弘大業臣以𦕈躬纘承鴻緒值明祚將
終姦雄蠭起以致生靈塗炭傒望來蘇臣欽承
祖宗功德倚任親賢爰整六師救民水火掃除暴虐撫輯
黎元内外同心大勲克集因兹定鼎燕京以綏中國臣
工衆庶僉云
神助不可違輿情不可負宜登大位表正萬邦臣祗荷
天眷以順民情於本年十月初一日告
天即位仍用大清國號順治紀元率由初制伏惟
天
地佑助早靖禍亂載戢干戈九州悉平登進仁夀俾我大
清皇圖永固為此祈禱伏惟
歆饗謹告讀畢
皇帝率羣臣行一叩禮亞獻終獻徹饌送
神皆如儀
皇帝復率羣臣行四跪四叩禮乃望燎灌奠如儀九奏樂
章改和為平(詳見樂考)禮成
皇帝入御幄南向陞座諸王羣臣以班序大學士奉寶奏
曰
皇帝已登大寶文武羣臣不勝懽忭學士奉寶置案上鳴
贊贊羣臣行三跪九叩禮禮畢
皇帝回鑾作樂還宫復
御皇極門(今為門太和)諸王大臣上表稱賀行禮同日遣官告
祭
太廟
社稷是年定制每歲冬至大祀
天於南郊
圜丘以
大明
夜明
星辰
雲雨風雷為四從壇配享
十一月丁未冬至大祀
天於
圜丘
親詣行禮冬至前三日以將行
親郊祭告
太廟是日禮部太常寺官設齋戒銅人於
武英殿正中越二日奉三亭於
武英殿貯祝版祭帛香燭金鑪祝版上書
御名送至
圜丘正祭日禮部尚書奉
昊天上帝神位於龍亭内奉安
郊壇第一成正位奉安
從祀四神位於第二成
皇帝親詣行禮禮成還告
太廟
二年十月定
郊祀齋戒及設玉帛祝文香亭儀注(詳見儀注)
三年四月設守視
天壇
地壇
社稷壇官員(詳見職官)
四年三月定大祀
南郊用胙牛之禮禮部奏言
國初定制祀
南北郊及
社稷壇向例俱用生牢今應如舊惟
南郊以胙牛一進
上得
旨照舊例如朕親祀則照例進胙牛遣官則止
五年十一月戊辰冬至大祀
天於
圜丘奉
太祖高皇帝配享前期四日遣官四員告祭
天
地
宗廟
社稷正祭日
皇帝詣
壇行禮奉安
太祖高皇帝神位於
上帝神位之左旁青幄内一應禮儀俱與
上帝位前同(詳見儀注)
八年三月定祭祀齋戒例凡大祀齋戒三日中祀
齋戒二日或
親祭或遣官恭代俱於
太和殿設齋戒牌銅人各衙門亦設齋戒牌如
親祭
南北郊王以下公以上各在家齋戒陪祀各官於各衙門
齋戒其不在部院衙門者於金水橋兩旁齋戒如
遣官代祀則
皇帝齋戒王公不必齋戒陪祀各官齋戒如前如
親饗
太廟祭
社稷
歴代帝王廟王以下陪祭各官以上俱於家内齋戒如
遣官代祀與
郊祀例同康熙年中定例齋戒前一日禮部太常寺(後專由太)
(常寺)題請進齋戒牌銅人越日恭設於
乾清門中間東簷下各衙門俱設齋戒木牌若
郊壇大祀照例齋戒都察院遣官至齋所點齋大清會典
定制
南北郊祀
皇帝於大内齋宫致齋二日壇内齋宫致齋一日
頒勅羣臣誓戒百執事恭書於版王公陳設於府第文
武官陳設於公署各致齋二日隨壇齋宿一日如
饗
太廟祭
社稷
皇帝於大内致齋王公於府第文武官於公署各致齋
如祭各中祀
皇帝於大内致齋百官均於私第致齋凡陪祀致齋各
官不理刑名不宴會不聽音樂不入内寢不問疾
弔喪不飲酒茹葷不祭神不掃墓有疾有服者皆
弗與其有故違不到者察治之若小祀則不進齋
戒牌各衙門不致齋
四月定諸王文武羣臣陪祭扈從及送
駕接
駕儀注(詳見儀注)
六月定大祀視牲省牲之制凡大祀有眡牲省牲
之禮是年定制祀
圜丘
方澤先期三日遣公侯伯一人視牲前二日遣禮部堂官
省牲至十四年二月
諭禮部
南郊祀
天理宜嚴重祀前一日朕親宿齋宫祀前五日朕親詣視
牲如遣官恭代亦著詣壇齋宿視牲永著為令其年舉
行祀典
親詣如儀故有
皇帝視牲之禮自後遣官為常會典定制凡大祀
南北郊前五日遣官恭代視牲前二日遣禮部尚書一人
省牲饗
太廟祭
社稷以前三日中祀以前二日均禮部尚書一人視牲
十三年七月定祭祀出宫時刻禮部奉
諭旨致祭
天
地不可不虔嗣後凡祭
圜丘
方澤朕於五鼓出宫爾部先期一日奏聞永著為例
十四年正月辛亥祈榖於
上帝奉
太祖高皇帝配享初制每年正月上辛日祭
上帝於
大享殿祈榖至是
親詣行禮一應儀節俱與冬至大祀同凡祀
圜丘以冬至日子時(後定用黎明時)祈榖以孟春上辛均為大祀
皇帝親詣行禮先於
太和殿閱視祝版玉帛香祝版用青質朱書
上帝正位用蒼璧一青色制帛十有二沉圓炷香一餅香
十有二降真圓餅香二十有四樂用九奏黃鍾為
宫舞用八佾舞武功文德之舞牲用犢色尚騂或
黝必在滌九旬(中祀六旬羣祀三旬)爵用匏籩用竹絲純裏
髹以漆豆登簠簋犧尊皆用陶
列聖配位前牲器皆同無玉用奉先制帛各一速圓炷香
各一速方瓣香各五十
皇帝禮服用青贊引以禮部堂官太常卿奉福胙以光
禄卿接福胙以侍衛
從壇大明帛用赤夜明用白牲用特牛星辰制帛十有
一青黃赤黑各一白色七牲用太牢雲雨風雷制
帛四青黃白黑各一牲同器各有數祈榖不設
從壇神位儀注具詳於後
三月己酉大祀
天於
南郊奉
太宗文皇帝配享
圜丘
祈穀壇禮部奉
諭旨禮莫重於事
天孝莫重於尊
親朕纘承鴻緒恪修典禮每歲
郊祀皆奉
太祖高皇帝配享今思
太祖受命
上天肇興帝業
太宗繼志述事丕振皇猷功德並隆咸宜崇祀以後冬至
祈榖祭
天俱奉
太宗同
太祖配享夏至祭
地亦奉
太祖
太宗配享著為定制部臣議奏肇行配享大典攸關現今
夏至在邇冬至尚遙若先
方澤而後
圜丘於序少紊若俟冬至
太宗配
天之後明歲舉行
方澤配享禮為期太遠應不俟冬至夏至即恭製
太祖
太宗神牌擇吉先行
太宗配享
圜丘
祈榖壇之禮隨行
太祖
太宗配享
方澤之禮前期應遣大臣祭告
天
地
宗廟
社稷至期
皇上親詣
圜丘行禮隨詣
祈穀壇行禮儀節俱應如
南北郊舊例大禮告成之後宜布告天下奏上悉如所議
正祭日詣
壇行禮恭奉
太宗文皇帝神位奉安於
上帝神位之右旁青幄内如
太祖配享儀
十七年二月定
祈穀壇祀典用燔柴禮向例祈穀行禮與冬至同惟不設
四從壇神位不燔柴至是
諭禮部帝王奉
天子民禮隆禋祀享
帝大典所關尤重必儀物克備乃足昭對越之誠向來
郊祀惟冬至用燔柴禮
祈穀壇未經舉行雖祀典原有等差而同為祀
上帝典禮不宜有異嗣後
祈穀壇亦行燔柴禮祈穀燔柴自是年始
四月己酉合祀
天
地
百神於
大享殿先是二月
諭禮部帝王父
天母
地禋祀大典務求至當朕稽考舊章洪武初原係孟春合
祭南郊至嘉靖年間始定分祭冬至祀
圜丘夏至祭
方澤春分朝
日秋分夕
月而合祭之禮遂止朕思合祭之禮原以畢萃神祇普
薦馨香不宜竟廢今欲祗申昭事之誠每年孟春合祭
天
地
日
月及諸神於
大享殿但禮關重大爾部詳議以聞部臣議奏合祀事宜
請照前明會典開載舉行尋奉
諭旨合祭典禮已定於孟春舉行今雖時序已過大典肇
修理應本年即舉爾部擇期速議又
諭孟春祈穀向例於
大享殿今
大享殿合祭以後祈榖禮於
圜丘舉行部臣議奏
大享殿内神座應增設
皇地祇神座其
從壇照舊用頂架在丹墀内東西相向其東西二十壇
原在内壝外設亦宜在丹墀内照東西向少後至
於
神牌臨期迎請未便應令工部恭製安奉前期一日應於
各
壇
廟行祭告禮又議以
啟運山附於
中嶽壇
天柱
隆業二山附於
北嶽壇設祭皆從之尋定從祀為十二壇(詳見儀注)
皇朝文獻通考卷九十一
