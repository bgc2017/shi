皇朝文獻通考卷二十四
職役考(四)
乾隆元年設立河南沁河長夫免民夫修築堤工
并革各處攤派之累先是雍正十三年
皇上御極
特頒諭旨凡各河防堤岸閘壩等工程向於民田按畝
派捐者槩予革除如山東挑挖運河派幫民夫工
食江南歲修海塘挑挖運河四川歲修堤堰直隸
運河挑淺亦皆按畝派幫合計需銀十餘萬兩悉
令動用正項錢粮不得仍舊苛派至是復奉
諭旨河南武陟縣木欒店沁河堤工關係居民廬舍每
年定為民夫修築以防水患里民按畝攤錢計二千
四百餘緡頗為地方之累若設立長夫三十名歲支
工食銀三百六十兩即可省民間二千餘金著河南
總督照此辦理又孟縣地方小金堤亦係民修民築
每歲攤派銀錢令改為官修支銷正項又浙江紹
興府屬沿江沿海堤岸工程向係附近里民按照
田畆派費修築亦令停止攤派動支正項又江南
儀徵縣江口三汊河向例三年大濬一次撈淺一次
需銀一萬餘兩俱係商民三七分派捐輸經管里甲
不無苛索滋擾亦令永行停止統於運庫動支
(臣)等謹按小金堤以下三條與沁河相類皆寬恤
民力之事故以類載於此
又令永定河工民夫物料實發價值奉
諭旨直隸永定河每夏秋間時有衝決修築堤岸夫役
物料不能不取辦於民間胥吏朋比作奸其人工物
料價值肆意中飽毫無忌憚且將物料令民運送工
所往返動經百里或數十里不等脚價俱係自備種
種擾累吾民其何以堪嗣後河工諸臣皆宜嚴行稽
查凡民夫物料應給價值務照實數給發不得聽任
胥吏絲毫扣尅以至貽累百姓如有仍蹈前轍者必
從重處分
又禁革直省大小衙門吏役之弊州縣書役之有
貼寫各項衙役之有幫役雖有明禁不能盡革不
肖之徒蒙官作弊實里甲之害即役法之蠧
上特降諭旨朕惟州縣為親民之吏自宜廉平不擾懋
著循聲乃訟獄催科之際官民情意易致暌隔百姓
潛受苦累而無由自訴者則以書役之害為甚劇州
縣官不知所以振刷而剔除之也朕聞直隸州縣衙
門經承之外必有貼寫正役之外每多白役聚此數
十輩無賴之徒假托公務横肆貪饕其為小民擾累
何可勝言故有獄訟尚未審結而耗財於若輩之手
兩造已經坐困矣額糧尚未收納而浮費於催徵
中飽於蠧胥已什去二三矣其餘勾緝命盜因緣舞
弊遇事風生株連無辜賄縱要犯大底貼寫白役之
為害居多各省督撫務宜嚴飭各該州縣將所有吏
役按籍鈎考其有私行冒充者悉行裁革設正額書
役實不敷用不妨於貼寫幫役中擇其淳謹者酌量
存留亦必嚴加約束毋得非時差擾至於經承正役
務須時刻稽查倘有壞法擾民之事立即按律重懲
庶使若輩知所顧忌不得肆其伎倆倘或明知故縱
姑息養奸又或喜其巧於趨承受其蒙蔽此則不愛
百姓而愛吏役即屬戕害吾民之甚者也為民父母
其忍出此乎且胥吏之為害不止州縣衙門已也凡
徵解錢糧上司書吏輙向州縣書役索取費用因而
縣吏假借司費紙張名色派索花戶又如徵解漕糧
糧道衙門書吏需索縣吏規禮因而縣吏遂勾通本
縣家人盤踞倉厫於正額外多收耗米稍不遂意百
般留難遠鄉小民以得收為幸守候為艱不得不飽
其貪壑又聞司院衙門凡州縣申詳事件每先發各
房書吏擬批送簽書吏從此作奸射利遲速行駁之
間得以上下其手盖衙蠧之為擾自上及下正不自
州縣始也是在為督撫者整肅紀綱立闔省之表率
而監司守令各奉厥職互相糾正則弊絶風清民安
袵席朕惠養元元之意得以周洽閭閻矣嗣是御史
周人驥復切言其弊略云州縣衙門舞弊莫如書
吏然官若嚴明尚知畏法此外額設衙役如斗級
禁卒民壮捕役門子各管一事且名數無多尚易
稽查約束惟快手皂隸二項人役定額原止數名
州縣向俱於額外收用現在多至二三百名不等
其中原係安分民人投充衙門以圖體面避差徭
者固有之大半皆土棍游民呼朋引類州縣習而
不察來者不拒盡以公門為巢穴且常用應役盤
踞把持瞞官作弊如賭博流娼私販私銷諸奉禁
之事惟衙役勾串瓜分包攬護庇小民乃公然違
禁官即清查先令躱避稽查愈嚴愈得借端勒索
是上而阻撓功令之弊也凡有差票到手視為竒
貨可居登門肆横索酒飯講差錢稍不遂意百般
恐嚇鄉民畏事莫敢聲言是下而剥削小民之弊
也吏治之不肅民生之不厚率由於此快手皂隸
舊止數名固屬太少而約略衝僻地方量增名數
可以敷用請
勅下直省督撫酌定成額分别去留其餘各役悉照皂
快例行違者查參至督撫司道等衙門承差各役盈
千累百多係掛名倚勢欺壓平民挾制官長所在
多有亦應一體定額事下王大臣九卿會議如所
請行
又嚴禁江浙地方當官役使工匠之累直省地方
工匠人等各以其業為生遇各衙門有事工作皆
給工食私役之弊律有明禁沿習既久仍有差派
應官者是歲奉
諭旨聞江浙地方一應百工技藝奉官役使名為當官
久經嚴禁而地方官並不遵照功令更兼吏胥從中
舞弊凡有工作不論公私總以當官為名短發工食
并有竟不給發者如匠役不能親身應差則暗中歛
錢相助為貼費官則徇私吏則中飽種種弊規累民
實甚夫百工勤手足之力一日所得仰事俯畜僅足
資給何堪私役滋擾督撫應嚴行禁止除公事照例
給發工食不得短扣外總不許以當官名色擾累斯
民倘不肖有司陽奉陰違或經訪聞或經題參朕必
將大小官員分别處分
又裁减陜西暫役屯丁陜西總督查郎阿奏言從
前公務浩繁應役需人故於州縣屯丁内暫留二
千名以為看守城樓倉庫及滿漢各衙門應用每
名受旱地一頃將額徵糧銀作為應役口食今差
務暫减請裁一千名歸農其存留應役者每名酌
添盤費銀二兩於公項内支給從之
二年令甘肅屯田地方設立屯長總甲渠長甘肅
所屬柳林湖等屯田之處地方遼闊屯戶衆多督
撫奏言其地止有通判等官數員管理耳目難周
請酌留熟諳屯務之生監農民並設立屯長總甲
渠長分理下部議從之
又革除里甲地保看守城門之役先是御史楊嗣
璟疏言直省州縣城門應用門軍或派里甲或派
地保窮民苦累請一槩革除下部議行凡城門現
有兵丁看守者如故其向派里甲地保及雇覓應
役者皆除之於額設民壯内派撥二名輪流看守其
未設城垣之倉庫監獄亦令民壮看守不得派及
里甲地保永遠為例嗣於二十六七年江蘇按察
使蘇爾德河南布政使輔德屢以門禁言部議令
存城兵少之州縣協撥民壮共相看守一體稽察
四年嚴禁各省工作扣尅侵蝕之弊奉
諭旨國家興修工作雇募人夫原欲使小民實受價值
以為贍養身家之計至於荒歉之年於賑濟之外修
舉工程俾窮民赴工力作不致流移更非平時可比
其安全撫恤之心亦良苦矣凡為督撫大吏及地方
有司自當承宣德意敬謹奉行使閭閻均沾實惠方
不愧父母斯民之稱朕聞各省營繕修築之類弊端
甚多難以悉數或胥吏侵漁或土棍包攬或昏庸之
吏限於不知或不肖之員從中染指且有夫頭扣尅
之弊處處皆然即如挑濬河道民夫例得銀八分者
則公然扣除二分應作一丈者則暗中增加二尺或
分就工程用夫一千名者實在止八九百人以國家
惠養百姓之金錢飽貪官汙吏奸棍豪強之慾壑其
情甚屬可惡是不可聽其積弊相沿而不加意釐剔
者嗣後凡有興作之舉著該督撫轉飭該管官員實
力稽查務使工價全給民夫無絲毫扣尅侵蝕之弊
倘該管官員稽查不力督撫即行嚴參如徇庇屬員
或失於覺察朕必於督撫是問
又准湖南各屬添設民壮斗級署湖南廵撫張璨
以各屬捕役民壮斗級舖司等役有未經設立者
請行添設下戶部議部臣言捕役向無經制之例
不准添設舖司一項不無虛糜應令確查到日再
議其民壮斗級應准添設從之
(臣)等謹按捕役之名不載賦役全書不編徵工食
故部議云無經制之例前於雍正四年兵部議覆
江撫張楷請革捕快一條與此正同然考會典律
文所載如雍正元年議准州縣捕役能盡心訪緝
經年無事者有賞不肖捕役誣指良民為盜者發
邊衛充軍又雍正三年律例舘奏准舊律應捕弓
兵俱改為捕役汛兵是捕役實有其名也又載州
縣捕役募定名數遇有盜賊責令緝獲又載各省
州縣務於本衙門額設公食内每捕役一名將他
役工食量為併給使其養贍充裕若拏獲盜首者
令州縣官從優給賞如不獲將承緝捕役家口監
禁勒比豈非應捕之役即為捕役律文所載名實
照然矣
五年禁胥役兼充牙行(互見市糴考)奉
諭旨民間懋遷有無官立牙行以平物價便商賈其頂
冒把持者俱有嚴禁近聞外省衙門胥役多有更名
捏姓兼充牙行者此輩倚勢作奸壠斷取利必致魚
肉商民被害之人又因其衙門情熟莫敢申訢其為
市㕓之蠧尤非尋常頂冒把持者可比所當急為查
禁嗣後胥役人等冒充牙行作何定例嚴禁及失察
處分交該部議奏尋議令地方官查革追帖永行嚴
禁地方官失察分别降罰載入則例
八年禁止衿監認充牙行奉
諭旨定例投認牙行必係殷實良民取有結状始准給
帖充應蓋殷實則有産業可抵良民則無護符可恃
庶幾顧惜身家凜遵法紀不敢任意侵吞為商人之
害乃聞各省牙行多有以衿監認充者每至侵蝕客
本拖欠貨銀或恃情面而曲為遲延或藉聲勢而逞
其掯勒以致羈旅遠商含忍莫訴甚屬可憫從前外
省衙門胥役有更名換姓兼充牙行者已經降旨勅
部定議嚴行禁革積弊始除而衿監充認其弊與胥
役等應將現在牙行逐一詳查如有衿監充認者即
行追帖令其歇業永著為例
又令山陜邊外種地人民設立牌頭總甲部臣議
奏山西陜西蒙古地方種地人民甚多其間奸良
難以分晰應設立牌頭總甲令其稽察即於種地
人民内擇其誠實者每堡設牌頭四名總甲一名
如種地民人内有拖欠地租並犯偷窃等事及來
歷不明之人即報明治罪如通同徇隠將該牌頭
一併治罪
十年定各省城垣工程一千兩以下者酌用民力修
築工部議覆川陜總督慶復奏請西省各屬城垣
分别緩急動帑興修其工程在一千兩以内者飭
令州縣合力捐修司道共襄其事奉
諭旨朕思大小各官所領飬廉原以資其用度未必有
餘可以幫修工作倘名為幫修而實派之百姓其弊
更大轉不若名正言順以民力襄事之為公也此議
不准行自古有力役之征庶人有赴功之義况城垣
為地方保障正所以衛民而使之安堵即如人所居
者廬舍耳而必環以牆垣為籓籬之計其事甚明其
理易曉且官民原為一體上下所以相維今則漫無
聯屬恐日久相忘卒有用民之事必且呼應不靈臣
工為此奏者頗多亦不無所見朕再四思維凡有修
建重大功程小民力不能辦者國家自不惜帑金為
之經理至於些小工程補葺培護使之不致殘缺傾
圮則小民農隙之所能為而有司之所當善為董率
者也
十一年奉
諭旨以城垣多有殘缺令各督撫督率有司留心整飭
尋以巡撫碩色奏請一千兩以下者令各州縣分
年修補土方小工酌用民力其餘於公項下支修
奉
旨令各督撫倣照辦理善為經紀勿致累民又總督鄂
彌達奏言若按田起夫誠恐佔田之戶必派之佃
田之家不若暫借税銀生息備用奉
旨此奏甚屬錯悞城垣為國家保障其責專在地方官
員所以酌用民力者上下相維之意並非令其按田
起夫竟成賦額之外多一力役之征也恐各省督撫
亦錯會朕旨或致辦理未善致有累民之處特頒此
旨曉諭各督撫知之
二十二年更定江西豐城修隄力役之法江西撫
臣胡寳瑔疏言江省隄工惟豐城最關緊要自唐
宋始建隄埽迄今綿亘一百二十里非僅為低下
田廬保障實為闔邑捍蔽全省中權除石隄係動
帑官修外所有民修土隄向來俱按照通縣圖甲
額設里夫每甲出夫十名十年一週行之已久迨
後黠者避役貧者誤工因於乾隆四年間改為折
徵法雖少變役仍未均盖圖甲有盛衰而丁數不
一均令出夫十名漫無區别且論甲不論田則有
田富戶多值空間無田貧民難免派累又有圩長
經胥包攬侵肥工鮮實際衝决屢見至乾隆十九
年撫臣查明情形大興修築乃通起闔邑十年之
夫并力合作復仿照按田均隄之法將無田之戶
概行除免且將高鄉有田之戶亦行免役惟近圩
低鄉令將修成之隄均分承管培護但高鄉居十
之七低鄉居十之三除免戶多歸併戶少事鉅力
微日久必致貽誤是以闔邑均願公修屢經呈請
懇照新例除去無田之戶其餘仍循舊例闔邑均
攤並請夫從糧徵聽官按隄撥分募夫修築復加
詢訪均無異議查從前按甲出夫之制既經革除
則誤工之弊已去今俾按田均堤貧民得免派累
而業戶共願輸將且夫從糧徵並杜侵冒更屬妥
恊奉
諭旨如所議行
又釐直省保長保甲奉
諭旨州縣編查保甲本比閭什伍遺法有司自當實力
奉行乃日久生玩類以市井無賴之徒承充保長保
甲雖課最内有力行保甲之條不過具文從事著各
督撫就該地情形詳悉議奏嗣經各督撫上奏戶部
彙議略言保甲之設所以弭盜安民今各省奏到
情形其中如慎選保甲一條議令該地士民公舉
誠實識字及有身家之人承充保正甲長不得以
市井無賴濫厠其一切戶婚田土催糧拘犯等事
另設地方一名承值至支更看栅等役民間以次
輪充惟紳衿及衰廢幼丁量免俱應准行至所請
减設牌頭免點甲長二條查十戶立一牌頭十牌
立一甲長原使分任責成若經減免則保正耳目
難周稽查恐有不密又添設約正約副設立保甲
房書吏二條未免滋擾又十戶輪充甲長一條仍
恐無賴之徒濫厠俱應議駁從之
二十七年禁止生監充當雜役先是八年奉
旨不許衿監認充牙行永著為例至是浙江學政李因
培復言其弊禮部議覆略言士子身列膠庠一切
公私雜役不得仍與名頂充例禁已久今浙省士
子竄身經商里役者不一一曰莊書管田糧底冊
推收過戶等事一曰圩長㘰長塘長管水田圩岸
修葺堵禦等事此專係浙省名色各省如此類者
皆鄉民公推老成明白之人經理其事生監自不
應攙越管理請一概禁止一曰埠頭一曰牙行此
二項江浙等處多有祖父相傳世業應令另報無
頂帶之人領帖充當生監不得濫充至社長一役
專司社倉出納應以殷實農民承充乃生監中之
貧無聊賴者謀充此役惟以侵蝕為務州縣官強
令殷實生監為之又每視為畏途殊失立法本意
應遵例務令農民充當不得濫報生監嗣於三十
年安徽布政使程燾言社長社副與牙行埠
頭莊書圩長不同伏查莊書管造民間推收田産
完欠錢糧數目圩長管圩埝堤埂坍卸修築之事
牙行代客買賣貨物埠頭代人雇船雇夫此等賤
役誠足潰裂坊檢至社長社副職司積貯止當論
其家道殷實人品端謹與否不當論其是否生監
也且生員歲科應試原不宜他務相妨至鄉民捐
監不過支持門戶頂帶榮身應考之人百不得一
而社倉設在四鄉邨落遠近不齊必與倉榖附近
之人庶可就近經理今一鄉中殷實之戶除經營
貿易而外其務農置産者不過數家又于此數家
中開除生監既限于地復限于人辦理實多掣肘
嗣後應將不應試之生員及鄉民捐納貢監不應
試者仍照舊例選充社長社副下部議行
二十八年令民間捐修之城工如坍卸不必責其
經理修補奉
諭旨託庸奏亳州懷寧二城現在修竣將來如續有坍
卸即照今次捐修之例聽民自為經理修補等語城
垣所以衛民如遇應修之時士民中有急公任事出
貲承修者原有議叙之例以示鼓勵至現在工竣之
處自在工員與地方官為之保固使竟定為民修不
惟在事之員得以藉口且恐不肖官吏因緣苛派所
關非淺設於現修城垣時附近居民私竊磚料自宜
嚴為禁約犯者治以應得之罪可耳何得竟定為閭閻
認修之例以滋弊累其通諭各督撫知之
二十九年裁直隸岱船&KR1651;夫先是乾隆二年總河
顧琮以東西兩淀為西南衆水之滙擁泥挾沙日
漸就淤奏准設岱船二百隻衩夫六百名九年尚
書劉於義等以永定各道屬應用&KR1651;夫者甚多奏
准添設岱船二百隻&KR1651;夫六百名嗣因岱船内有
牛舌頭船八十隻窄小不能適用復請裁汰并裁&KR1651;
夫八十名至是總督方觀承奏言岱船用在撈泥
然水深五尺以下即難著力而船泥載重行滯且
運泥淀外嘗數里數十里之遙一日之中撈運無
多遇有工作調撥不敷仍須另雇民船民夫而岱
船修造油艌添補器具&KR1651;夫歲給工食效少費多
應將岱船三百二十隻全行裁汰其&KR1651;夫一千八
十名本屬水鄉民夫悉令散歸漁業嗣後河淀工
程如有需用船夫之處應令臨時價雇照例報銷
其原設之管船千總外委等酌為裁撥下部議行
又嚴軍籍捏冒民籍之禁漕運總督楊錫紱言軍
民戶籍不同既隸軍籍即應聽僉辦運乃各衛所
宦家富戶或將本有屯田轉售于人而專置民産
或應試報捐俱冒民籍進身或將族譜老軍之名
預行移改或將衛所舊存案卷曾斷為軍者潛行
抽減歴年既久不復報簽即經同運軍丁上報而
紛紛辨訴州縣等官或碍情面或辦理粗疎斷為
是民非軍衛所官弁莫可如何伏查漕運各丁除
應得隨運屯田外造船則有官價在家則有月糧
在途則有行糧兼有漕贈漕截等銀資其辦運况
宦家富戶即使承認一丁原可令族中子姪或知
事家人代辦不必己身親行今有力者以計免僉
而所僉皆無力之疲丁殊未平允應請嗣後凡隸
軍籍之宦家富戶徑行僉報如有捏控狡辨者治
以應得之罪得
旨允行
三十年嚴河工買料運料交料之法河南黃河工
料向由沿河三十二州縣採買至是廵撫阿思哈
言民間辦料多由地方官派買在料多之戶猶能
自運抵工至小戶出料無多離工路遠雇裝盤攪
業曠費繁遂有包辦之人名曰料頭講定價費折
乾何啻數倍雖經屢禁而民間謂與自已運交究
為省便甘心折虧若輩愈行無忌請于秋成料平
之時委佐雜幹員領項採辦運交工所以十六兩
凖秤秤收不得藉上司鋪墊燈燭薪米名色致有
浮收下部議行
三十一年定
盛京木場丁辦商辦之制
盛京有砍木山場曰大那彔曰東昌溝曰鶯窩背曰
棃樹溝曰小夾河曰那爾吽曰鍋鐵峪曰大石湖
曰英額河砬子向由臺丁領票砍科以資生計乾
隆八年將軍阿蘭泰以搭橋商人拖項無完請將
各場酌撥商辦以清欠項二十四年將軍清葆請
將各場撥還臺丁如臺丁不願承領募商砍伐科
税二十七年因鶯窩背臺丁承辦貽悞募商另充
頗見成效至是臺丁復以為請工部尚書託恩多
請定章程經大學士等議以丁辦現有誤公之案
而商人多費資本開就山場承辦尚無貽悞若因
臺丁覬覦遽爾撥還設將來或需募商必致裏足
不前請將商辦之大那录等三場仍歸商辦如無
商辦即令六邊衙門將殷實臺丁保送承領丁辦
之棃樹溝等六場仍歸丁辦如無丁辦即行募商
從之
又裁揚州衛二帮抵撥漕船揚州衛二帮輪減漕
船二十四隻向以備大造輪運及抵補本衛三帮
缺船之用乾隆十年漕臣顧琮以江淮興武等帮
有疲船二十四隻無丁可僉題請裁汰即以此項
輪減之船抵撥至是總漕楊錫紱言抵撥額船其
月銀月米較少於江興二帮而每年例赴松江府
屬兊運致多拮据請將此船裁汰所有應運糧米
分灑江興二帮照給應得銀米計每船加裝四十
餘石而揚州二帮疲丁可免遠撥之苦下部議行
三十二年
諭據高晉定長等奏勘湖北黃梅等縣董家口以上界
連江西德化境内一帶江隄潰缺之處應行修築估
需銀一萬七千九百餘兩請借動公項照例交民自
修分年徵收還欵一摺該處地濱江湖所有堤工自
應及時修補以資保障但念黃梅等縣頻年偏被水
災閭閻不無竭蹶况借項鳩工按年攤扣民力終多
拮据而一切派委重事仍令紳衿承辦勢必仍蹈黎
明五等故轍於事更無裨益所有此項隄工著加恩
即動用公項交地方官實力妥辦毋庸借帑扣還俾
貧民得以赴工餬口是於捍衛田廬之中推廣以工代
賑之法實屬一舉兩得該部即遵諭行
三十三年
諭前因進勦緬匪官兵所過各省一切例支正項外所
有夫馬運送不無或需民力且據河南湖廣等省查
奏具有各州縣公同協濟之事閭閻急公踴躍固屬
可嘉而朕之本意則不肯使一絲一粟有累於民也
當即傳諭各該督撫令將各屬實需民力若干奏聞
候朕加恩今據貴州巡撫良卿奏稱民間所用夫馬
銀數多寡參差無從核數開呈等語不獨辦理模棱
且於飭屬安民之本義大相刺謬地方偶遇辦差供
頓悉支官帑其正欵不能賅備之處即些微有資民
力亦當官為檢核使出納多寡一一按籍可稽則官
吏無由滋擾而小民得以沾恩其法實為盡善若督
撫大吏猥以此等欵項悉由鄉保人等自行措辦遂
爾置之不問上司首倡下屬效尤民瘼將何所仰賴
在州縣官潔已自愛者已難槩見下此如吏役等因
無憑查核藉端滋弊且又何所不至耶良卿由布政
使署理巡撫於此等事務豈得諉為不知思以顢頇
了事鄂寳調任未久曾經承辦此事亦竟漫無稽核
著一併交部嚴加議處貴州民苗急公效力之處俟
朕酌量加恩先將此通諭知之
又
諭昨歲大兵進勦緬匪所有經過各省儲偫供億一切
動支帑藏絲毫不累閭閻第以沿途夫馬運送不無
稍資民力疊經降旨將滇省兵丁及各土司應徵銀
糧分别蠲免復將湖北湖南貴州三省軍行所過地
方錢糧全行緩征以示體恤繼思各省民人感戴國
恩深明急公大義踴躍效力自當格外加恩用示奬
勵因令該省督撫詳悉確查將各屬軍行所需除正
項開銷外實在所資民力若干核明具奏候朕酌量
施恩嗣據陸續奏到惟阿思哈稱河南實數八萬六
千餘兩而良卿則以貴州所有幫貼夫馬銀數多係
鄉保措辦地方官無從核算為詞意在顢頇了事甚
屬非是已經交部議處後覽方觀承所奏直屬所有
幫銀亦數止有一萬五千餘兩恐亦事後約舉民車
一項而言尚非實數於朕優恤民隠屏除弊端之本
意均未能實心體會在民人等既殫心竭力以佐軍
行其悃忱深有足嘉則推恩亦倍當優渥然所在有
司必先於辦理之時悉心查核使茅簷一絲一粟皆
有數可稽經理方為妥協否則牧令付之不知胥役
安得不因緣蠧蝕督撫置之不問州縣又安保無恣
意侵牟將吏治奚以澄清恩澤何由下究耶著將直
隸河南湖北湖南貴州等五省一例從優加賞於藩
庫地糧銀内每省給銀十萬兩交各該督撫酌量情
形視其欵項數目妥協分給毋得草率摸棱致小民
不得均沾實惠
(臣)等謹按古者大兵大役丁夫車馬無不取給於
民惟我
朝法制盡美盡善雖寸絲粒粟不以累民是以輿情
踴躍自願效力少罄微忱非敢藉邀
恩賚乃荷蒙
皇上撙節愛飬之仁
特施恩於格外且惟恐各省情形或有不能上達之處
責成大吏奏聞伏讀
聖諭精詳誠為千古之曠典矣
諭前據方觀承奏寳直局淘洗餘銅請照京局之例變
價賞給因經戶部以各省鼓鑄工價原題給錢並無
以銀給發之案議駁今念保局開鑄之初原即與京
局相同且鑪匠雇自京師而目下錢價又為較賤其
但願領銀不願領錢亦屬情理所應有著加恩將寳
直局所有淘洗餘銅准照京局之例一體變價賞給
鑪匠俾得寬裕辦公以示體恤
(臣)等謹按會典載寳源局每鑄錢萬串支給匠工
物料錢二千二百串有竒又奏准嗣後每串折銀
一兩由戶部按季於扣存兵餉銀内頒發又奏准
仍令鑪頭領錢照市價易銀給發匠人是給銀給
錢原可通融辦理部議以各省鼓鑄向無給銀之
例執守成規今變價賞給出自
睿裁所以體恤之者周矣
諭進勦緬匪一切解運糧石軍装並需内地夫馬接遞
護送所有應支脚價若仍照定例給發不足以示鼓
舞著加恩將解運糧石不論夫馬每日每石給銀三
分其抬運軍装人夫准照黔省之例每日每夫給銀
八分該督等其務飭所屬悉心經理俾小民均沾實
惠用昭體恤
又兵部奏各省驛站應付夫馬酌量裁減其在任
病故官員例應馳驛歸葬者及時請領火牌如遲
延過限概不准給以禆郵政疏入從之
又禁各省學政不許濫用夫馬先是鄂寳奏梅立
本按試各屬較前任學政通計多用夫七百名
諭令各督撫一體查奏嗣奉
諭昨以錢度議學政事有意寬備夫船沽名邀譽已降
旨改補雲南布政使以觀後效夫各省學政厚給養
廉原以供其任所用度按臨時行李僕從之費本應
自備即勅印文卷等項應用夫馬亦屬無多如同日
富尼漢奏到山東學政每次用馬不過四五匹夫不
過十名其幕友家人書役歷係學政發價自雇車騾
並無動用驛站夫馬之例雖坦途山徑各省情形不
同而官用私用之分其理則一山東既係自雇車騾廣
西獨不可自雇夫船乎錢度雖經降用尚不足以示
儆著交部議處朱丕烈乃乘巡撫會商任意多開數
目冀省養廉著交部嚴加議處
(臣)等謹按驛站夫役原以豫備公事之需故學差
有敕印文卷等項凖其動用而為數無多地方自
無擾累如山東學政自雇車騾並無動用驛站夫
馬斯為恪遵
功令兹復恭奉
聖訓不特各省學臣無敢濫用夫役凡有
欽差例準給夫者亦咸知遵守焉
三十四年
諭前據御史紀復亨奏貴州苗民僉派官差一摺内稱
苗民承值差使任勞倍于民力而地方官委之胥役
發價則扣剋分肥遇事則鞭笞肆虐勞逸不均吚嚘
莫訴欺淩不恤往往而有請嚴加查察等語當經降
旨該撫加意體察毋使不法官吏苛累苗民旋據該
撫覆奏以苗民受值樂從並無勞勩之怨朕尚未之
信也今經略大學士𫝊恒將沿途見聞入奏據稱苗
民等每遇差使争先恐後較内地民人尤為小心恭
順並於道旁喚問無不歡忻鼓舞皆以應雇給值視
耕種所得較優役使一項實所盼望貪求之事此皆
得之𫝊恒目擊口詢較該撫之言尤為可信前此該
御史入告果何所據𫝊恒摺並發
(臣)等謹按會典載苗彊地方一例編排保甲以便
稽查又載如有塘汛兵丁及各衙門差役經由苗
寨擅動苗夫科歛索詐該管官員故縱者罪之是
平日體恤苗民至詳且悉一遇差使受值樂從自
無不争先恐後較之内地民人尤為小心恭順盖
聖化之所撫綏者遠矣
又
諭據富明安奏兵部覆准范宜賓條奏東省運河煞壩
期内裁減水夫工食一案查該省水夫向係長養在
驛每日僅得工食銀二分七釐若裁去四月工食每
日僅得銀一分八釐零窮民口食不敷勢必散逸偶
有要差臨時雇覓倍多糜費且煞壩實在日期每年
不過兩月餘而銅鉛守凍船隻均需撥役看守非因
煞壩而虛費錢糧請照舊存留等語所奏是東省水
夫工食難於裁減該撫既將實在情形入告自無庸
瑣屑裁扣使民口食拮据轉致貽誤公事所有德州
等十四處水驛人夫工食毋庸扣減之處著照該撫
所請行
(臣)等謹按會典載東省運河額設淺溜橋牐等夫
除歲給役食銀外每歲又量給器具銀八錢盖用
民之力務令口食充裕法至善也今水夫工食復
奉
旨毋庸裁減所以優恤之者至矣
又
諭辦差備用車輛從前原係順天府之事後因經理不
善改為内務府莊頭承應又經内務府奏請改歸順
天府雇覓以省莊頭專辦之勞且伊等既隸居順天
府各州縣所拴車輛即與民車無異遇有差務自應
一體受雇若云莊頭之車地方不當過問則莊頭等
且將暗中取利代隠民車包攬影射諸弊無所不至
幾於境内無可雇之車矣設順天府袒護民人專雇
莊頭之車則咎在順天府一經發覺自必重治其罪
今閱摺内所叙内務府咨稱原奏只言民車則莊頭
車輛不應一體受雇可知之語顯係内務府官員曲
庇莊頭巧為開脱現交内務府大臣查明辦理嗣後
遇有官用車輛著順天府於民間雇用十分之七於
莊頭雇用十分之三俾免偏枯而協平允
三十五年
諭前據竇光鼐奏民人佃種旗地之戶請一體撥夫撲
蝗蝻一摺因其所奏近理即批交部照所請行並諭
地方偶遇撲蝗不獨旗田與民田通力合作即大糧
莊頭亦應一體派撥其直隸向來作何辦理著楊廷
璋查明具奏及派往撲蝗之侍衛索諾木策淩等回
京詢其實在情形據稱所到之處不獨旗佃出夫辦
公即王公所屬旗人亦悉力恊撲等語旋據該督奏
覆自方觀承任内設立護田夫一項不拘旗民均令
出夫現仍照舊辦理因節次令竇光鼐明白回奏今
竇光鼐到京回奏則以前此所設護田夫未經奏明
不能一體遵照為詞其說支離更甚試問總督舊定
章程通行闔省順屬官民豈能獨不遵條教府尹亦
豈得諉為不知近京旗民交涉事件在國家初定鼎
時或有旗人強佔民田及將各項差派專委居民承
辦者今閱百數十年屢經整飭政紀肅清無論旗莊
各戶不敢不安分守法即王公大臣亦不敢怙勢庇
佃國家法在必行又豈肯聽其縱越理法少為曲徇
乎將此通諭知之
(臣)等謹按會典所載州縣官撲蝗不力者治罪由
府道上至督撫俱嚴加處分盖以蝗蝻最易蔓延
務在及時撲滅而所需人力自不應有旗民之分
此護田夫之設不拘旗民均令出夫法至善也欽
奉
聖諭煌煌洵大公至正為萬世所當法守矣
三十七年工部議署河東河道總督姚立德奏東
省各處泉源有資運道應一概修砌石池准將泰
安等州縣雇夫挑河每工日給銀六分之數酌減
一分以為砌石工費疏入從之
諭川省現在辦理軍務一切饋送轉輸俱係内地雇用
民夫前往執役所有西路站夫運糧章程尚屬妥協
其南路日給銀米雖已寬裕第此一路食物較昂伊
等負戴遠行僅堪果腹不免衣履無資情殊可憫從
前進勦金川時曾允該督所奏於回空無分本日次
日均給口糧今伊等正當踴躍赴公之時自應優為
贍給以示體恤所有南路站夫著加恩照前例給與
回空口糧打箭鑪以内每日折給銀五分打箭鑪以
外每日折給銀八分俾伊等口食並得寬裕輓運自
倍加出力並著文綬嚴飭糧運官員悉心核實妥協
經理務令均沾實惠
又
諭前因川省南路軍營食物價值少昂站夫負戴遠行
僅堪果腹情屬可憫曾降旨加恩照從前進勦金川
給與回空口糧以示體恤今西路官兵漸逼賊巢站
夫運送軍糧其口食亦未免稍艱著加恩照前南路
例無論本日次日分别口内口外折給回空口糧俾
伊等口食寬裕自更踴躍赴公著文綬嚴飭糧運官
員悉心確核妥辦務令均沾實惠
三十九年
諭新彊工程均係派撥兵丁砍伐木植築打土房支給
該處兵丁耕種所收米麫青稞等項較之採買物料
雇覓匠夫本屬減省今烏魯木齊新建滿兵城房工
程統較内地應用銀數有減無浮又何必復照内地
之例核算所有用過銀兩即著照數准銷毋庸再行
交部查核嗣後新彊等處工程派撥兵丁砍伐木植
修建者俱不必照依内地定例核銷
四十年
諭據郝碩奏據雪山根站員具報崇慶州兩次撥往北
路換班站夫共四百餘名到站後俱陸續逃散現止
存夫八十餘名由該州原撥時並未認真取保押差
所致除稟知文綬查辦外請將逃夫沿途所支口糧
著落崇慶州賠補並請將該州交部議處等語所辦
甚是著交文綬查明崇慶州知州現係何人即行據
實參奏交部嚴加議處並查明逃夫沿途所支口糧
著落該州照數賠補以示懲儆
四十一年
諭前據阿思哈等奏山東夏津縣地方有常州帮王益
周糧船被盜之事旋據楊景素奏拏獲首夥盜犯段
老等九名訊出俱係沿河短縴糾夥行刦現今審明
按律定擬分别斬梟矣沿河短縴多係無業窮民羣
聚覓食晝則隨帮受雇夜則乘機為匪其中最易藏
奸而漕艘經行上下遇有頂風淺水添雇帮縴人夫
亦屬必不可少莫若令沿河州縣酌量安設縴夫並
選派夫頭照管以供受雇其各帮雇覓縴夫並令押
運千總督率旗丁點查稽核按站交替不許攜帶過
站亦不許中途私雇庶各有責成不致滋事其應如
何酌定章成之處著直隸山東江南江西浙江湖廣
各督撫會同漕運總督確商妥議具奏嗣經軍機大
臣奏據江南山東直隸等省各該督撫按照地方
情形奏請添備短縴分段設夫並設立夫頭管束
均給腰牌編列字號以杜奸匪亦有不設短縴只
設夫頭臨時責成雇覓其沿河文武員弁選派兵
役稽察巡邏則匪類自不能混迹而漕運更得迅
速併著為令
四十四年
諭據鑾儀衛奏民人充當校尉之榮志禮等呈控順義
縣差役人等派令貼補老人差使索詐錢文各情節
一摺於吏治甚有關係本朝丁歸糧辦民間一切差
徭久經停免即遇緊要工程如河工城工之類亦俱
官給雇值不令絲毫累民何至順義縣復有派當老
人差使貼補錢文之事不可不徹底查辦至如州縣
民人充當校尉或係國初相沿明末陋習未及更定
章程致令濫竽現在包衣閒散樂食錢糧之人尚多
儘可令其挑補校尉充當差使兼資養贍何必令各
州縣挑送鑾儀衛假手胥吏輾轉滋弊乎此案著派
軍機大臣會同英廉程景伊并順天府詳加審訊務
得其實情秉公定擬具奏如有干涉該縣事件應行
質訊之處即行文楊景素令將該縣管押來京會同
審訊亦無不可至該縣因何設有老人名目及民人
充當校尉作何停止挑補改用包衣閒散之處著一
併查明詳悉定議具奏嗣據鑾儀衛奏民人充當校
尉
又
諭此項民尉除應行酌留外其籍隸大宛兩縣者遇有
缺出鑾儀衛大臣及順天府送補甚便不致滋弊且
使輦轂之人不失世業可仍照舊例行其籍隸外州
縣者陸續出缺改補
四十六年
諭兵部議覆薩載等奏抽撥南河樁埽兵丁移設河東
以供要工力作各緣由一摺已依議行矣各省武職
名糧現在交各督撫查明俟奏齊交部另行核辦議
給養廉其所扣兵餉俱當挑補實額歸伍當差但河
南為腹裏近省今所有之原額似足敷差防而南北
兩岸河堤道路綿遠著多增汛兵防守於河務甚有
禆益所有豫省名糧改歸實額兵丁或盡行增入河
營或撥十分之七八以資不足於防護河工實為有
益至山東河道關係亦屬緊要其名糧改歸實額應
在綠營添設若干河營添設若干兹阿桂現在儀封
工次著國泰前往河南公同商酌悉心核議具奏嗣
據大學士公阿桂等奏查江南總河所屬二十一
河營額設河兵一萬零五百餘名河東總河所屬
懷河豫河黃運三河營額設河兵止一千七百名
多寡懸殊是以前河東總河李奉翰奏請於江南
各河營内抽撥二百名移設河東工作並請先撥
樁埽兵三十名酌給盤費即令赴豫其餘一百七
十名陸續抽撥充補續經部議以現在奉
旨核辦武職名糧挑補實額河標各營亦在查辦之内
所有樁埽兵丁三十名應如該督等所議撥往其
餘一百七十名毋庸抽撥即令河東河臣自行召
募等因奉
旨允行在案查河東總河所屬各河營扣存養廉名糧
改補河兵現有一百四十七名而南河二十一河
營將弁名糧則有六百五十四名就現在江南河兵
額數尚可抽減數百名若又增添六百餘名既
無工作又不差操實屬虛糜廩餉請將河東總河
所屬河營名糧一百四十七名中左右標營空出
名糧三百一十八名南河各河營扣存養廉名糧
六百五十四名除添設都司二員恊辦守備二員
千把總各二員扣留名糧九十八分以備改給俸
薪飬廉外其餘九百八十七分一並添入豫東兩
岸各汛實額河兵合之原設河兵之數共可得二
千一百七十四名至山東運河有額設牐淺等夫
雖止設兵四百名而補還名糧三十四名足資應
用毋庸再添如此裒多益寡實於防守大有裨益
下部議行
(臣)等謹按河兵之設原以防守堤工顧工有大小
則額有多寡必衆寡適均斯為盡善乃江南河兵
多至萬餘名而河東則僅有一千七百之數以從
前總河本止一員三省河兵皆可調撥逮分設總
河即就所管汛地改隸則豫省額兵遂至不敷應
用兹蒙
聖鑒因核辦名糧實額即為斟酌損益以增河兵既無
虛糜之費亦足防守之資可仰見
睿慮之周詳矣
四十七年
諭據大理寺少卿劉天成奏稱督撫兩司以及道府公
出請限定人役名數督撫限以三十二人兩司限以
二十二人道府十六人等語督撫司道等因公出巡
所帶僕從人役全在本官嚴行管束時刻留心稽查
一切供應照例發價自不致騷擾滋弊設若劉天成
所奏限以人役名數如果本官不能鈐束即一二人
亦能作弊况此數十人中豈能保其不滋事乎空言
無補徒滋煩瀆而已
四十八年
諭據李世傑奏豫省堵築青龍岡漫工及築堤濬渠歷
次酌增夫料價銀九百四十五萬三千九百餘兩請
分作三十年攤徵以紓民力一摺豫省自辦理大工
以來歷次部撥及動用司庫千餘萬兩無非為百姓
保護田廬輯寧家室所有採辦料物雇募人夫俱於
例價之外寬裕給值俾小民踴躍赴事以期迅速蕆
工其例價外酌增銀兩自應分年均攤代徵還欵在
百姓等依限輸將亦屬分内之事但此次為數甚多
而上次漫工案内又尚有攤工未完銀九十餘萬兩
若按年帶徵民力未免拮据朕自御極以來勤恤民
依覃敷愷澤普免天下地丁錢糧者三次普免各省
漕糧者二次不惜萬萬帑金俾閭閻並臻康阜又何
靳此千餘萬庫項而令小民每年於正賦外多此徵
輸耶况現在仰荷
上天孚佑大工告蕆自應廣澤推仁與斯民咸慶盈寧之
福所有此次該撫等所請分年攤徵銀九百四十五
萬三千九百二十餘兩以及上次攤徵未完銀九十
四萬五千餘兩俱著加恩普行豁免以仰答
昊蒼嘉貺並示朕愛惠黎元為民藏富至意該撫其徧行
曉諭茅簷蔀屋咸使聞知俾均沾實惠毋任不肖官
吏從中滋弊該部即遵諭速行
又兵部議令順天府府尹轉交大興宛平兩縣嚴
飭各舖司以後輪流遞送不得耑委一人凡有一
切公文到舖逐一上號除各府州縣自相申送文
移向給回照可查者仍常遞送外其咨行在京各
部院衙門公文務須按日彙送各州縣另登號簿
將某日送某衙門公文幾件係某舖司承送一一
注明即交該舖司送至各衙門領取回照旋取繳
縣核對銷號如無回照及送繳遲延該縣刻即嚴
查辦理如此則逐日皆有稽查無從延擱仍令該
縣十日一次調驗各舖號簿查對是否符合有無
遺漏按月申送順天府查核其朝陽舖司接收東
三省事件繁多原設舖司與别路衝途均係五名
稍覺不敷應交順天府於事簡原設四名之處抽
撥一名安設該舖以資遞送著為令
四十九年
諭據李侍堯奏肅省安西等處雇覓出口車輛向例每
百里以一兩六錢核給經海禄查奏止須給銀一兩
續經核奏每百里止須給銀六錢應查明歷任報銷
車價浮冒之州縣一體核辦但此項車價原係照例
給發其咎在明知例價有餘不行據實呈出尚與舞
弊侵冒者有間可否罰令加倍賠繳勒限嚴追暫免
革職治罪等語所見甚是雇用出口車輛從前給價
稍優俾小民運費之外略得盈餘以資餬口相沿既
久已視為固然海禄遽請減去銀一兩並將歷任經
手各員一體革職治罪之處所奏未免過當前已據
烏什辦事大臣綽克托奏哈喇沙爾以西戈壁頗多
車輛甚少若照新定六錢之例實難雇覓請仍照從
前一兩六錢銀數支給而塔爾巴哈台辦事大臣惠
齡亦復咨請到部是新定車價减省過多各該處勢
有難行紛紛咨奏自係實在情形理應通盤籌畫核
實酌中定價方可行之永久著交李侍堯綽克托惠
齡及各城駐劄大臣各按該處實在情形有無必需
仍舊發給車價之處詳籌妥議據實具奏至此項車
價其咎在始定例之人其歷任不過照例給發並未
從中侵蝕其過在明知有餘不行據實呈出請減較
之捏災冒賑憑空舞弊者輕重略别此項人員俱著
免其革職治罪並毋庸罰令加倍賠交即照減定之
例按數追出已足示儆該部知道
又
諭阿桂福康安奏上届勦捕撒拉爾逆回案内軍需報
銷屯練降番兵丁所支鹽菜白麫部覆准銷其老教
土司兵丁因在本省經部議駁止照綠營兵丁之例
支給此次該土兵復經調赴日支口食等項若照部
議核給實有不敷等語此等老教土兵經檄調隨征
争先奮勉自當從優支給以示體恤况該土兵等與
屯練降番相仿而屯練等月支獨為優厚辦理殊未
畫一所有此次檄調隨征之老教土司兵丁應得分
例著加恩照屯練降番之例一體支給其上届給過
之項經部議駁者並著一律准予開銷用昭朕軫念
土兵優加體卹之至意
又
諭據保寧奏川省屯土各兵如遇隣省檄調請照綠營
征兵之例酌給夫馬一摺所奏是已於摺内批示矣
川省屯練降番兵丁因從前甘省蘇四十三滋事及
本年勦滅石峯堡逆回兩次俱經檄調會勦該兵丁
等由松潘一帶遠赴軍營俱能踴躍抒誠急公趨事
但因向來檄調係在口外地方程站不遠一切背負
騎駝自行備辦未經議給夫馬今既由隣省檄調該
兵丁等䟦涉維艱自應照綠營兵丁之例一體給與
夫馬以昭體卹現在軍務告蕆該兵丁等俱整旅回
川嗣後若遇有隣省調派之事著給與夫馬俾利遄
行以示優卹屯番之至意
又
諭據福康安奏山丹縣有押車縣役劉國臣被毆身死
訊據安西營兵馬國棟等有兵丁鄧喜因索車價拉
去差役劉國臣之供乃該參將路德沛飾詞屢稟代
兵狡辯經節次嚴批始將兵丁鄧喜等交縣訊辦請
旨將路德沛革審等語各省驛站向來原有額設車
輛如遇差使緊要不敷應用並准其開銷雇辦此次
安西營兵赴涼州駐守係官為護送既有車可乘兵
丁等又何由向縣役索取車價此必地方官辦理不
善或車輛短少有折價情弊以致兵丁得以藉詞訛
索著福康安即查明據實具奏至兵丁等遇有征調
自當安分遄行如果車輛不敷亦應禀明該管將領代
為辦理何得額外多索擅自毆斃差役若似此行兇
滋事不嚴行懲治其何以申軍紀而肅戎行著福康
安於審明後即將毆弊縣役之兵丁一面正法一面
奏聞以示懲儆其參將路德沛既不能約束兵丁致
有毆斃差役之事又不即時查出行兇之犯送交地
方官審訊似此狡詐迴護之劣員其罪已不止於革
職路德沛如果審無别項情弊亦當發往伊犁充當
苦差以為營員飾詞捏稟者戒
又
諭本年豫省睢州下汛三堡漫口築壩挑河工程緊急
前經何裕城奏請照青龍岡加價之例於司庫墊銀
發給仍於里下分年攤徵還欵現在豫工奏報合龍
但念夫料加價為數自多分年攤扣民力究恐拮据
方今部帑充盈朕為捍衛民生起見從不靳惜帑金
俾閭閻共享盈寧之福從前青龍岡加價銀兩既降
旨寬免此次漫工所用加價銀兩事同一例亦著加
恩一體免徵該撫出示曉諭咸使聞之以副朕惠愛
黎元有加無已之至意該部即遵諭行
五十年
諭外省兵役緝捕要犯往往有施放空鎗恐嚇者夫兵
役等如果藉端索詐拘拏無辜致斃自當重治其罪
如本係應捕重犯而該犯不服拘執至於抗拒即鎗
傷致斃亦屬罪由自取其各縣捕役民壯亦同此例
嗣後各督撫通飭所屬將弁州縣曉諭兵役毋得仍
前施放空鎗以期共收實效
又河南撫臣畢沅奏查得距省城十餘里向有賈
魯惠濟兩河會集泉流下達安省商旅攸賴今久
失濬疏河身日就淤淺應請及時開濬於水旱年
可資蓄洩且現在河南開封等處旱荒貧民轉徙
傭工甚多趁此鳩工酌給口糧以資力作是此舉
不但於民食商販有禆而以工代賑無業窮黎亦
可藉資餬口實為一舉兩得疏入得
旨允行
又直隸總督劉峩等奏稱漕運重船每遇水淺行
走不能迅速請備造剥船濟運但事屬創始一切
召募船戶應給剥價等項必須通盤籌畫使行有
成效得垂永久經軍機大臣議定覆奏得
旨允行
一附近州縣收管船戶(備造剥船一千二百隻每船召募誠實船戶一名其)
(舵工水手人等應聽船戶自行雇覓各船空閒時仍發回各州縣收管無論商貨鹽觔准其在附近)
(地方攬載營生)
一編定字號查禁出境(此項剥船於船頭船尾略加綵畫按子丑寅夘十二)
(地支編列字號每一字自一號起至一百號止再用火烙印直隸官剥船字樣轉飭臨清州如遇直)
(省剥船抵關即令其全數起卸另行攬載北上不得放其南下致有偷漏出境之弊)
一剥船分運酌定派撥(如南漕與銅鉛及奉天麥豆一齊抵津同時須剥即)
(將剥船撥給一百號發交天津縣聽其分别剥運其餘一千一百號准其專剥漕運均無貽誤)
一按照水程酌給工食(向來民船剥運漕米自楊村至通州每百石俱給飯)
(米一石二斗制錢六千剥運銅鉛每萬觔給銀六兩九錢剥運奉天麥豆每百石給銀四兩八錢今)
(除剥運銅鉛麥豆仍循舊例外其剥運漕糧自楊村至通州仍給該船戶飯米一石二斗所有例給)
(制錢六千文減半發給船戶三千文以為水手人等工食其餘三千文扣錢一千文存為歲修油艌)
(之用二千文給還旗丁如遇水勢充裕視運船所至之處按程遞減剥價)
一按照號次輪流剥運(先將子字號船一百隻定期調集次將丑字寅字等)
(號陸續調撥照所編字號挨次輪剥若冇一船過期不到即著地方官查挐責罰以示懲儆)
一鈐束船戸照管船隻(令承管剥船之各州縣嚴飭各船戶小心照管不得)
(任意磕碰除每年酌給修艌銀兩外各有滲漏即令該船戶自行粘補倘遇風火事故准於失事處)
(報明地方官查明免其賠補其不小心之船戶即行責革另募妥人認領)
其餘條例詳漕運門不備載
皇朝文獻通考卷二十四
