欽定四庫全書
皇朝文獻通考卷一百八
宗廟考(二)
太廟
順治元年九月
世祖章皇帝定鼎燕京立
太廟
端門左南嚮朱門丹壁覆以黃琉璃衛以崇垣大門
三左右門各一戟門五間崇臺石闌中三門前後
均三出陛中九級左右各七級門内外列戟百有
二十左右門各三間均一出陛各七級
前殿十有一間重檐脊四下沉香柱正中三間飾金梁
棟階三成繚以石闌正南及左右凡五出陛一成
四級二成五級三成中十有二級左右九級
中殿九間同堂異室内奉
列帝
列后神龕均南嚮後界朱垣中三門左右各一門内為
後殿制如
中殿奉
祧廟神龕均南嚮
前殿兩廡各十有五間東為配饗諸王位西為配饗功
臣位東廡前西廡南燎爐各一
中殿
後殿兩廡各五間藏祭器
後殿東廡南燎爐一戟門外東西井亭各一前跨石橋
五翼以扶闌橋南東為
神庫西為
神厨各五間廟門東南為宰牲亭井亭廟垣周二百
九十一丈六尺西南
太廟街門五間西北
太廟右門三間均西嚮
九月壬子恭奉
太祖承天廣運聖德神功肇紀立極仁孝武皇帝神主
孝慈昭憲純德貞順成天育聖武皇后神主
大行皇帝神主奉安
太廟是日遣固山額真宗室拜尹圖代祭禮部尚書覺羅
郎球奉
太祖武皇帝神主甲喇章京胡世布奉
孝慈武皇后神主吏部尚書宗室鞏阿岱奉
大行皇帝神主禮部侍郎藍拜理事官哈爾松噶捧二功
臣牌位及太常寺官於内院齊集學士額色黑捧
祝版至
謹身殿授太常寺卿郎球等奉
神主及功臣牌位依次而行太常寺官六員前導每階一
揖代祭官拜尹圖隨行至
太廟門外由東中門入奉
神主進
前殿跪奉
太祖武皇帝神主
孝慈武皇后神主安正案南向
大行皇帝神主安東側案西向畢一叩頭興導引官引出
立階上代祭官之後藍拜等捧二功臣牌位進西
廡殿内跪安直義公費英東牌位於左弘毅公額
亦都牌位於右東向畢一叩頭興出立於階下贊
禮官贊行四跪四叩頭禮畢贊引官贊行初獻禮
太常寺官三員各捧一爵詣案前跪獻畢鞠躬退
一跪一叩頭興各復位贊讀祝額色黑入殿内跪
捧祝文讀畢跪捧祝版置於
太祖神位前一叩頭退代祭官及捧主官行讀祝禮贊禮
官贊行一跪一叩頭禮畢贊行亞獻禮太常寺官
獻爵如初獻禮畢贊行終獻禮太常寺官獻爵亦
如初獻禮畢各退二功臣位前亦各三獻爵畢贊
禮官贊行四跪四叩頭禮階下各官亦照行禮畢
贊焚祝額色黑捧祝詣焚祝所各官東向鞠躬階
下各官亦鞠躬焚祝畢各官北向揖階下各官亦
揖代祭官立階西側捧功臣牌位各官立階下西
側導引官引奉
太祖武皇帝
孝慈武皇后
大行皇帝神主官詣
神位前行一跪一叩頭禮興各奉
神主由殿内後門進至
後殿跪安於
神位上退出殿門外行一叩頭禮興導引官引至功臣廡
前候代祭官齊出
十月辛酉恭上
大行寬温仁聖皇帝
尊諡曰
應天興國弘德彰武寬温仁聖睿孝文皇帝
廟號
太宗前一日遣官祭告
天
地
社
稷是日遣固山額真譚泰等祭告
太廟遣固山額真宗室拜尹圖祭告
大行皇帝(凡上前祭告尊諡皆)
二年七月甲子恭進
太祖武皇帝
孝慈武皇后
太宗文皇帝玉
冊玉
寳奉安
太廟先期太常寺官設案於
太廟神位前是日禮部鴻臚寺官設案於
武英殿内院官奉
冊居左
寶居右并祝文置各案上設綵亭於殿門外陪祭官
太廟門外序立不陪祭官
午門外序立
上出武英殿恭閱
冊
寳祝文行一跪三拜禮畢西向立内院官奉
冊
寳授捧
冊捧
寳官安綵亭内恭送入
太廟
午門外官
太廟門外官跪迎由
太廟中門進至
前殿奉安畢禮部尚書覺羅郎球大學士剛林學士伊
圖進
後殿一跪三叩興郎球
太祖武皇帝神主伊圖奉
孝慈武皇后神主剛林奉
太宗文皇帝神主出安於
前殿一跪三叩興贊引官引代祭官由右門進各官皆
進序立典儀官贊樂舞生就位執事官各司其事
贊禮官贊就位代祭官就位協律郎贊奏開平樂
行迎神禮鳴贊官贊代祭官同各官行三跪九叩
禮畢典儀官贊進
冊贊引官引代祭官至香案前鳴贊官贊跪贊進
冊蔣赫德劉清泰恩格德跪從案上捧
冊以次進於代祭官代祭官受獻訖授内院大學士剛林
祁充格學士伊圖跪接置於各案贊宣
冊剛林祁充格伊圖各跪
冊案前宣畢三叩贊進
寳蔣赫德劉清泰恩格德跪從案上捧
寳以次進於代祭官代祭官受獻訖授剛林祁充格伊圖
跪接置於各案贊宣
寳剛林祁充格伊圖各跪
寳案前宣畢三叩贊禮官贊叩頭代祭官三叩贊復位代
祭官復位贊行禮代祭官同各官行三跪九叩禮
畢典儀官贊行初獻禮
太祖神位前甲喇章京陳泰獻帛侍衛噶布喇穆成格獻
酒
太宗神位前侍衛巴泰獻帛侍衛穆理瑪獻酒協律郎贊
奏夀平樂獻畢樂暫止贊禮官贊跪代祭官跪各
官皆跪鳴贊官贊宣祝宣祝官一跪三叩捧祝文
跪宣文曰
維順治二年歲次乙酉七月庚戌朔越十五日甲子孝
孫嗣皇帝(章皇帝世祖廟諱)遣英俄爾岱代告於
太祖承天廣運聖德神功肇紀立極仁孝武皇帝
孝慈昭憲純德貞順成天育聖武皇后神位前曰前者宣
揚功德已加
尊諡今恪遵典制造成玉
冊玉
寳敬獻
几筵尚
饗
太宗文皇帝前祝文同宣畢贊禮官贊叩頭代祭官三叩
宣祝官捧祝文跪進於
神主案三叩典儀官贊行亞獻禮獻酒如前儀協律郎贊
奏嘉平樂獻畢樂止典儀官贊行終獻禮獻酒復
如前儀協律郎贊奏雍平樂獻畢樂止典儀官贊
撤饌協律郎贊奏熙平樂撤畢樂止協律郎贊奏
成平樂行送神禮鳴贊官贊代祭官及各官行三
跪九叩頭禮禮畢樂止典儀官贊捧祝捧帛詣燎
所樂奏捧祝捧帛官一跪三叩捧祝帛送燎所代
祭官退立拜位東西向既過復拜位鳴贊官贊禮
畢代祭官與各官出
太祖武皇帝冊文曰雲雷初動經綸開草昧之天日月在
躬光耀先照臨之域既靈承於後嗣宜丕著夫前猷洪
惟我
太祖承天廣運聖德神功肇紀立極仁孝武皇帝博厚高
明聖神文武始則龍潛渤海藏九天九地之規繼而虎
步金源恢百戰百克之勢三靈協助援鐘鼔而對天休
萬帳來王傾醍醐而飲帝德於是舊邦式廓天街望紫
氣之祥新命誕敷黑水正真人之位豐年恒慶多黍多
稌國士彙征如羆如虎披草萊而立
祖廟始薦馨香掃荆棘而朝羣臣豈惟綿蕞用能使耿光
大烈丕顯丕承厚俗淳風可久可大協昌期於嗣聖衍
駿業而重光兹者神臯是宅庇及眇躬盛德載揚念予
烈祖乃鐫
徽號永夀天球於戲寳玉函文寫貽謀之弘遠金縢啟幄
知創業之艱難惟
神在天歆兹無斁謹言
寳文曰
太祖承天廣運聖德神功肇紀立極仁孝武皇帝之寳
孝慈武皇后冊文曰壼教協黃裳應地兆安貞之吉徽音
昭彤管俔天開長發之祥既慶靈源宜揚惠問欽惟
皇祖妣孝慈昭憲純德貞順成天育聖武皇后性成仁孝
心秉塞淵肅雍在宫堯母儷元妃之德祗承於
帝邑姜參十亂之功華星朗耀於軒轅内則勤供於穜稑
求賢卷耳載襄櫛風沐雨之思致孝蘋蘩不忘昧旦雞
鳴之節是以流虹繞電篤生
聖人誕凱育元門多才子用能贊助鴻圖造有東夏昭宣
鳳德遠被南邦維𦕈躬之追孝前人實
聖善之宜孚中土聿新清廟爰述瑶函於戲玄鳥呈祥授
昌期於百世閟宫啟頌洽嬪則於萬年翼我皇風昭哉
嗣服謹言
寳文曰
孝慈昭憲純德貞順成天育聖武皇后之寳
太宗文皇帝冊文曰三才定位首出咸推聖人萬國來同
配天實惟元后莫不令聞奕世昭明顯融洪惟
皇考寬温仁聖皇帝道合乾坤功參化育綏文謨而揚武
烈海域賓王弘義問以濟仁心華風載穆聲靈足以震
九有尚謙讓而未遑勲業可以表百王猶開誠而盡下
關睢麟趾之意偕黃鉞而並揮巖築射鈎之賢望彤墀
而交罄是以白狼槃木接踵來歌紫塞雞田開關望幸
克享
天眷爰集鴻圖暨予眇躬誕膺丕緒惟見休於士女卜宅
神臯覽陳錫於几楹推原
盛德集羣工之篤論合四海之歡心表號稱天垂統作極
上
尊諡曰
應天興國弘德彰武寬温仁聖睿孝文皇帝
廟號
太宗於戲七廟觀德時欽右序之文明堂肇禋世述維清
之典敬鐫寳冊用藉鴻休謹言
寳文曰
太宗應天興國弘德彰武寬温仁聖睿孝文皇帝之寳
(臣)等謹按恭進
太祖武皇帝
冊十頁白玉修八寸八分廣三寸九分厚四分鐫字深二
釐面底二頁鐫升降龍
寳白玉方四寸二分厚一寸五分紐高二寸七分修四寸
二分廣三寸五分
孝慈武皇后
冊十頁白玉修廣厚同鐫字深與底面二頁升降龍同
寳白玉方同厚一寸七分紐高二寸三分修同廣三寸三
分
太宗文皇帝
冊十頁白玉修廣厚同鐫字深與面底二頁升降龍同
寳白玉方同厚一寸六分紐高二寸八分修四寸五分廣
三寸四分
五年四月癸酉以重修
太廟遣官祗告恭奉
神牌暫安
後殿
六月癸亥以
太廟工成遣官祗告奉安
神位於
正殿
十一月戊辰冬至追尊
肇祖原皇帝
原皇后
興祖直皇帝
直皇后
景祖翼皇帝
翼皇后
顯祖宣皇帝
宣皇后恭奉
神主奉安
太廟是日
世祖章皇帝親詣
後殿奉安
神位致祭如時享儀祝文曰
維順治五年歲次戊子十一月辛酉朔越八日戊辰孝
孫嗣皇帝廟諱敢昭告曰受命一統之模道隆尊
祖推
祖自出之本義重格
天惟世德以作求當肇稱而上祀恭惟
太祖以上四世
始祖
曾祖
祖
考鍾祥毓瑞長發純禧創業貽謀久膺篤祜謹尊
始祖澤王為
肇祖原皇帝
始祖妣為
原皇后
曾祖慶王為
興祖直皇帝
曾祖妣為
直皇后
祖昌王為
景祖翼皇帝
祖妣為
翼皇后
考福王為
顯祖宣皇帝
妣為
宣皇后伏惟
神聖鑒此孝思謹
告恭進
肇祖原皇帝冊文曰維順治五年歲次戊子十一月辛酉
朔越八日戊辰孝孫嗣皇帝廟諱稽首頓首上言於
皇祖澤王今天下一統大業已成皆由
皇祖篤祜所致爰修典禮用殫孝思敬薦
冊
寳尊上
諡號曰
肇祖原皇帝以垂功德於萬禩謹
告
興祖直皇帝
景祖翼皇帝
顯祖宣皇帝冊文同
原皇后冊文曰維順治五年歲次戊子十一月辛酉朔越
八日戊辰孝孫嗣皇帝廟諱稽首頓首上言於
皇祖妣今天下一統大業已成皆由
祖妣贊勷
肇祖原皇帝行善篤祜之所致也爰修典禮用殫孝思敬
薦
冊
寳尊上
諡號曰
原皇后以垂懿德於萬禩謹
告
直皇后
翼皇后
宣皇后冊文同
寳文曰
肇祖原皇帝之寳
原皇后之寳
興祖直皇帝之寳
直皇后之寳
景祖翼皇帝之寳
翼皇后之寳
顯祖宣皇帝之寳
宣皇后之寳
七年二月丁亥恭奉
冊
寳上
大行皇太后
尊諡曰
孝端正敬仁懿莊敏輔天協聖文皇后恭進
冊文曰孝子嗣皇帝廟諱稽首頓首上言壼闈著
聖善之儀凝禧未艾典禮重徽懿之報偹物宜隆聿示來
兹用光前美惟
皇妣大行皇后安貞應地敬順承天佐
先皇致治之功啟冲子纉承之業方竭誠於奉養忽抱痛
於升遐爰考舊章博咨公議用申哀慕式表尊崇謹奉
冊
寳上
尊諡曰
孝端正敬仁懿莊敏輔天協聖文皇后薦顯號於
几筵垂休有永昭鴻名於簡冊錫祜無疆謹
告
寳文曰
孝端正敬仁懿莊敏輔天協聖文皇后之寳
八年正月丁夘恭奉
孝端正敬仁懿莊敏輔天協聖文皇后神主升附
太廟前一日遣官祗告
太廟是日
世祖章皇帝親詣行禮先奉
神主祗見
太祖武皇帝
孝慈武皇后
太宗文皇帝
世祖章皇帝恭代行三跪九拜禮興恭奉
神主奉安於
太宗文皇帝神位之次行一跪三拜禮畢行大饗禮如儀
(凡升祔皆前祗告)
九年二月己未恭進
四祖考皇帝
四祖妣皇后
孝端文皇后玉
冊玉
寳奉安
太廟
(臣)等謹按恭進
肇祖原皇帝
冊十頁青玉修八寸八分廣四寸厚四分鐫字深二釐面
底二頁鐫升降龍
寳白玉方四寸二分厚二寸紐高二寸六分修四寸廣三
寸
原皇后
冊十頁青玉修八寸九分廣厚同鐫字深同面底同
寳青玉方厚同紐高二寸八分修同廣三寸三分
興祖直皇帝
冊十頁白玉修九寸廣厚同鐫字深同面底同
寳白玉方厚同紐高二寸七分修同廣三寸四分
直皇后
冊十頁青白玉修廣厚同鐫字深同面底同
寳青玉方厚同紐高同修同廣三寸二分
景祖翼皇帝
冊十頁白玉修同廣三寸九分厚同鐫字深同面底同
寳青玉方厚同紐高同修同廣三寸三分
翼皇后
冊十頁青玉修同廣三寸九分厚同鐫字深同面底同
寳青玉方厚同紐高同修同廣三寸二分
顯祖宣皇帝
冊十頁白玉修同廣三寸九分厚同鐫字深同面底同
寳白玉方厚同紐高同修同廣三寸三分
宣皇后
冊十頁青玉修同廣三寸九分厚同鐫字深同面底同
寳青玉方厚同紐高同修同廣三寸三分
孝端文皇后
冊十頁青玉修八寸九分廣厚同鐫字深二釐面底二頁
鐫升降龍
寳青玉方同厚一寸七分紐高二寸五分修四寸二分廣
三寸五分
十年定
太廟懸慶成燈每歲元宵自正月初七日起至十七日止
令工部豫期辦造街門中門一對左右門各一甎
城中門一對左右門各一戟門中門一對左右門
各一
前殿中門一對左右門各一
中殿中門一對左右門各一
後殿中門一對左右門各一東廡西廡各一
十三年十二月戊戌
命
太廟匾額停書蒙古字止書滿漢字
十八年正月己未
聖祖仁皇帝即位三月癸酉恭奉
冊
寳上
大行皇帝
尊諡曰
體天隆運英睿欽文大德弘功至仁純孝章皇帝
廟號
世祖先是正月己未
聖祖仁皇帝諭禮部朕惟自古聖賢之君必有顯號徽稱
用昭功德之隆垂於萬世此國家不易之鉅典也仰惟
我
皇考大行皇帝纘紹鴻緒統一寰區十有八年敬
天尊
祖勤政愛民奉侍
慈闈克諧孝道敦宗睦族攸叙彝倫典學日新修身思永
制禮作樂振武崇文勅法明刑立綱陳紀盛德之事不
一而足朕方與天下臣民均切怙戴不幸
龍馭上賓顧予冲人嗣膺大統仰承啟佑之恩敢後顯揚
之禮謹考彝章宜升
尊諡爾部詳察具奏戊寅和碩安親王岳樂等議奏上自
古有天下者祖有功而宗有德故凡勲高大定功
垂奕葉者類皆稱祖以尊之其廟祀百世弗祧此
世祖所由稱也又按諡法法度大明敬慎高明曰
章洪惟
大行皇帝神武止戈崇文勸學恩澤覃敷於庶物孝治立
極於人倫德固懋昭功尤隆著是以化行教洽遠
至邇安生民以來莫斯為盛(臣)等謹咨羣議載考
彝章
大行皇帝尊諡宜
天賜之曰
體天隆運英睿欽文大德弘功至仁純孝章皇帝
廟號
世祖得
旨是下所司擬撰冊文進
覽是日恭奉
冊
寳上
尊諡恭進
冊文曰承先啟後恢大業於無疆揚烈覲光薦徽稱於有
永載考顯名之典用攄報本之忱允合輿情肇修殷禮
洪惟
皇考大行皇帝聖神天縦睿哲性成帝命溥將紹萬年之
寳籙先猷式廓大一統之鴻圖敷政而陳紀立綱弘備
燕貽之遠略典學而朝乾夕惕直符精一之真傳敬
天昭事以寅恭倍肅明禋之舉尊
祖單心於繼述特虔
聖訓之修孝治丕崇極
慈宫之隆養彝倫攸叙睦宗族以深仁慎庶獄而勅祥刑
軫民依而施大賚恩膏溥洽躋海甸於雍熙聲教遐宣
合殊方而王享乃聖不自聖億萬民之疾苦時切其咨
而勤以益勤十八載之憂勞日新靡倦盛美莫勝夫揚
扢聲名洵冠乎古今簡冊流徽賁光華於日月雲礽蒙
澤同高厚於乾坤屬祔
廟以升中敬揚休而昭德爰咨有衆請命於
天謹奉
冊
寳上
尊諡曰
體天隆運英睿欽文大德弘功至仁純孝章皇帝
廟號
世祖伏惟
聖靈赫鑒景制茂膺益篤垂裕之休永衍熾昌之祚謹
告
寳文曰
世祖體天隆運英睿欽文大德弘功至仁純孝章皇帝之
寳
十月戊申新建
太廟神厨門成
十一月己亥恭奉
世祖體天隆運英睿欽文大德弘功至仁純孝章皇帝神
主升祔
太廟先是四月丙申
聖祖仁皇帝命大學士進
觀德殿恭捧入
太廟神位至
夀皇殿門外黃幄内滿漢大學士各一員於神字空點處
填青又於
觀德殿内恭捧入
奉先殿神位隨入
太廟神位輿後由景山東門出至景運門
聖祖仁皇帝素服奉迎隨輿後行至
乾清宫先捧入
太廟神位安設黃案上次捧入
奉先殿神位安設入
太廟神位之右行安
神位禮竢欽天監擇吉捧入
太廟
奉先殿是日
聖祖仁皇帝素服詣
乾清宫
世祖章皇帝神主前行禮奉請
神主安黃輿内易祭服陞輦後隨進
太廟恭捧
世祖章皇帝神主祗見
太祖武皇帝
孝慈武皇后
太宗文皇帝
孝端文皇后
聖祖仁皇帝恭代行三跪九拜禮興恭奉
神主奉安於
太祖武皇帝神位之西旁東向行一跪三拜禮畢行大饗
禮
後殿遣官行禮均如時享儀是年恭進
世祖章皇帝玉
冊玉
寳奉安
太廟
(臣)等謹按恭進
世祖章皇帝
冊十頁白玉脩八寸八分廣四寸厚四分鐫字深二釐面
底二頁鐫升降龍
寳白玉三寸九分厚一寸二分紐高二寸五分方三寸九
分
康熙元年四月丙辰恭改上
太祖承天廣運聖德神功肇紀立極仁孝武皇帝
尊諡曰
太祖承天廣運聖德神功肇紀立極仁孝睿武弘文定業
高皇帝
孝慈昭憲純德貞順成天育聖武皇后
尊諡曰
孝慈昭憲敬順慶顯承天輔聖高皇后恭加上
太宗應天興國弘德彰武寬温仁聖睿孝文皇帝
尊諡曰
太宗應天興國弘德彰武寬温仁聖睿孝隆道顯功文皇
帝奉安
神位於
太廟先是順治十八年六月丁酉
聖祖仁皇帝諭禮部我國家誕膺
天命撫御寰區實由
太祖皇帝神功聖德肇造丕基
太宗皇帝偉烈顯謨恢弘大業暨
世祖章皇帝克紹鴻緒奄有多方朕以𦕈躬纘承大統追
思
祖宗貽謀燕翼啟祐無疆欲忬孝悃仰報
隆庥稽考古制宜進
尊稱以昭功德於奕世兹擬加上
太祖皇帝尊諡為二十字加上
太宗皇帝尊諡為十八字庶展朕追崇孝思應行典禮爾
部即詳察開列具奏其舉行之期或在
世祖章皇帝
祔享之前或在
祔享之後著一併察例具奉卒酉禮部議覆加上
太祖皇帝
太宗皇帝尊諡典禮重大似應在
世祖章皇帝神主
祔享之後再為舉行得
旨是至是祗告致祭行禮如儀
二年五月甲午恭上
大行慈和皇太后
尊諡曰
孝康慈和莊懿恭惠崇天育聖皇后是日
聖祖仁皇帝御素服出
太和門閱
冊
寳禮部鑾儀衛堂官内務府官奉
冊
寳至
享殿安設恭進
冊文曰
慈恩㒺極報莫殫夫追崇厚德難名號宜尊乎顯懿用表
無前之美以彰不匱之思中外咸孚典禮惟偹欽惟
皇妣大行慈和皇太后淑慎柔嘉温恭慈惠飭躬静好流
藹吉之徽音逮下雍和著肅雝之雅化内承
皇考匡贊惟勤上奉
重闈虔恭匪懈眇躬纘緒方期申尊養之忱鸞馭升遐遽
永結終天之慕仰惟
盛德宜薦鴻名載考舊章博咨公議謹奉
冊
寳上
尊諡曰
孝康慈和莊懿恭惠崇天育聖皇后伏惟
慈寧昭鑒彝典茂膺益弘佑啟之仁永衍邦家之慶謹
告
寳文曰
孝康慈和莊懿恭惠崇天育聖皇后之寳
九年五月丙辰朔恭奉
孝康慈和莊懿恭惠崇天育聖章皇后神主升附
太廟先是閏二月庚戌
聖祖仁皇帝諭禮部
慈和皇太后誕育朕躬未遂孝養思慕之忱每切于懷雖
已上
尊諡但今升附
太廟配食
皇考典禮關係重大其應進
諡號著議政王貝勒大臣九卿科道會同詳議具奏丁巳
議政王等議上
太祖高皇帝
皇后稱
高皇后
太宗文皇帝
皇后稱
文皇后今
慈和皇太后配祀
世祖章皇帝前上
孝康慈和莊懿恭惠崇天育聖尊諡亦宜加上
尊諡為
章皇后得
旨是是日
聖祖仁皇帝御禮服恭捧
孝康章皇后神牌行祗見
列聖
列后禮奉安於
世祖章皇帝神位之右行大饗禮與順治十八年同
十三年恭進
孝康章皇后玉
冊玉
寳奉安
太廟是日禮部工部捧設行禮
(臣)等謹按恭進
孝康章皇后
冊十頁青玉修八寸九分廣四寸厚三分鐫字深二釐面
底二頁鐫升降龍
寳白玉方四寸一分厚一寸二分紐高三寸方三寸九分
二十七年十月乙邜恭奉
冊
寳上
大行太皇太后
尊諡曰
孝莊仁宣誠憲恭懿翊天啟聖文皇后先是正月辛巳
聖祖仁皇帝諭禮部
大行太皇太后聖德母儀昭示萬國昔奉我
皇祖太宗文皇帝贊宣内政誕育我
皇考世祖章皇帝顧復劬勞受無疆休大一統業暨朕踐
阼方在冲齡仰荷我
聖祖母訓誨恩勤以至成立晨昏依戀三十餘年方期洊
享遐齡茂膺繁祉詎至適遭違豫奄忽上賓朕哀疚之
深五中摧絶昊天㒺極報德實難緬維厚澤深仁信足
炳傳簡冊非薦隆號莫展哀誠宜恪遵彝憲恭上
尊諡垂示無窮以慰朕尊親之意著内閣翰林院詹事府
會同擬奏其應行典禮爾部詳察議奏於是諸臣恭擬
尊諡二道進呈奉
旨應上
太皇太后尊諡曰
孝莊仁宣誠憲恭懿翊天啟聖文皇后又
諭
太皇太后升遐未久祭文内遽改稱
尊諡朕心深為不忍應俟
梓宫奉安
昌瑞山陵始稱
尊諡以祭時先恭奉
冊
寳於
暫安奉殿是日
聖祖仁皇帝親詣恭獻
冊
寳宣
冊宣
寳禮如儀
冊文曰坤順承天懿德肇興夫鴻業萃亨假廟隆稱永式
於明禋將崇升祔之儀宜備顯揚之典欽惟
皇祖妣大行太皇太后徽音集慶厚德凝符同潙汭以鍾
靈並洽陽而著範歸我
太宗文皇帝當金璽來賓之日正琱戈啟土之年内治克
襄
帝國式廓格精誠於
九廟化洽蘋蘩敷隂禮於六宫祥徵穜稑篤生
世祖章皇帝永清四海本胎教之虔恭協正三辰奉
母儀之雍肅每紆
睿照睠青原蔀屋之艱實沛洪仁頒紅粟太倉之賜歡騰
扶杖惠溢歌衢爰逮𦕈躬益彰
慈訓秉三十年之
聖善克致太平溥億兆姓之和恒常開景運懿筐載績勤
勞不替於重闈大練垂裳節儉每先於下土萬國共尊
親之戴兩朝備孝養之隆夀考康寧福駢臻於箕範含
弘光大德莫罄於羲圖方承愛日之歡遽遘升遐之痛
終天銜恤率土均哀深惟篤祜所由來永念發祥之有
自爰諮輿論請命於
天謹奉
冊
寳上
尊諡曰
孝莊仁宣誠憲恭懿翊天啟聖文皇后於戲周室展閟宫
之祀禮載升歌漢廷表長樂之儀史傳新注伏冀
慈靈可接陟降在兹必得其名垂休聲於琬琰克昌厥後
流餘慶於球圖彤管長新瑶函永煥謹
告
寳文曰
孝莊仁宣誠憲恭懿翊天啟聖文皇后之寶
辛酉恭奉
孝莊仁宣誠憲恭懿翊天啟聖文皇后神主升祔
太廟是日大臣二人恭奉
世祖章皇帝
孝康章皇后神主避立於旁
聖祖仁皇帝恭奉
神主奉安於拜位恭代行祗見
太祖高皇帝
孝慈高皇后
太宗文皇帝禮三跪九拜興恭奉
神主奉安於
孝端文皇后神位之次行一跪三拜禮興大臣二人恭請
世祖章皇帝
孝康章皇后神主奉安於拜位
聖祖仁皇帝恭代行祗見
孝莊文皇后禮三跪九拜興大臣二人奉安
世祖章皇帝
孝康章皇后神主於寳座一跪三叩退行大饗禮
三十三年恭進
孝莊文皇后玉
冊玉
寳奉安
太廟
(臣)等謹按恭進
孝莊文皇后
冊十頁青玉脩八寸九分廣四寸厚四分鐫字深二釐面
底二頁鐫升降龍
寳青玉方四寸四分厚一寸八分紐高二寸六分脩四寸
六分廣三寸五分
五十七年三月辛酉恭奉
冊
寳上
大行皇太后
尊諡曰
孝惠仁憲端懿純德順天翊聖章皇后先是五十六年十
二月己亥大學士馬齊嵩祝李光地蕭永藻王掞
奏查康熙二年恭上
慈和皇太后尊諡内閣會同翰林院擇二十四字分為兩
條具奏奉
旨尊為
孝康慈和莊懿恭惠崇天育聖今恭上
大行皇太后尊諡臣等會同翰林院依例敬擇具奏得
旨此奏甚屬錯誤爾等恭瞻
太廟
奉先殿二位
文皇后神主便知其誤矣庚子大學士等奏臣等遵
旨恭詣
太廟謹瞻
神位見
孝端
孝莊兩太皇太后並從
太宗文皇帝廟號俱有文字臣等愚昩僅照康熙二年初
上
慈和皇太后尊諡舊檔僅擬
尊諡字樣未照康熙九年奉
旨
慈和皇太后從
世祖章皇帝廟號升祔
太廟之典未擬
章皇后字樣甚屬錯誤因將所恭擬内填寫
章皇后字樣具奏得
旨此事不比尋常但聲明錯誤則已該部嚴察具奏所擬
尊諡亦未明晰朕記
太皇太后徽號字甚多即就原
徽號内擬字並未更改今通行改換恐有不合丙午大學
士等奏恭查舊檔
太皇太后徽號原有
昭聖慈夀恭簡安懿章慶敦惠温莊康和仁宣弘靖二十
字
賓天後恭上
尊諡即原字减十五字留五字添擬七字尊為
孝莊仁宣誠憲恭懿翊天啟聖文皇后升祔
太廟
慈和皇太后徽號原有
慈和二字後尊為
孝康慈和莊懿恭惠崇天育聖皇后康熙九年升祔
太廟增定
章字
大行皇太后徽號原有
仁憲恪順誠惠純淑端禧十字今欽遵
上諭照恭上
太皇太后尊諡將原字内留五字添擬七字尊為
孝惠仁憲端懿純德順天翊聖章皇后又將原字内留四
字添擬八字尊為
孝惠仁憲莊定端純順天翊聖章皇后恭候
皇上訓示得
旨前一條所擬是屆期
大行皇太后儀仗全設
皇子承祭如儀恭進
冊文曰禮隆祔配將申假廟之誠義極顯揚特重崇親之
典奉明禋而有恪熙鴻號以無窮欽惟
皇妣大行皇太后儷天體順應地含章鍾渭涘之殊靈繼
蜀山之盛軌歸我
世祖章皇帝克襄内治每持敬慎之小心允協坤承實禀
肅雝之令則訓掖庭以節儉躬曳練衣率嬪御以勤勞
心親織室迨乎奉事
太皇太后重闈櫛縰日問長信之安内殿羹湯時視大官
之膳閱歲月而㒺懈繄仁孝之夙成六宫被慈惠之恩
感深
聖善四海享和恒之福慶衍昇平展祀瑶齋事虔修夫蘋
藻流光玉牒化徧洽於睢麟自惟幼沖備蒙
顧復追憶昭隆之德茂著兩朝載懷尊養之忱聿周五紀
謂遐齡之永鍚詎
仙馭之遽升逮及無期哀摧至極緬思懿行欲宣述以何
由式奉遺規竭形容而莫罄用諮羣議敬告
三靈謹奉
冊
寳上
尊諡曰
孝惠仁憲端懿純德順天翊聖章皇后於戲考閟宫之樂
頌長發其祥嗣京室之徽音克昌厥後伏冀
慈靈曲眷
神貺斯憑典冊常新等球圖而並重隆名㒺極與日月以
齊懸炳耀琅函輝華彤管謹
告
寳文曰
孝惠仁憲端懿純德順天翊聖章皇后之寳
十二月己未恭奉
孝惠仁憲端懿純德順天翊聖章皇后神主升祔
太廟先是十一月甲午大學士九卿等恭議請
孝惠章皇后神牌入
太廟
奉先殿得
旨此議不合朕曾諭衆阿哥爾等同衆阿哥等會議具奏
丙申諸皇子諸王大臣等議奏去歲大事時(臣)等
親奉
諭旨大學士等恭上
皇太后尊諡將章字遺寫
皇太后係朕嫡母日後神牌升祔
太廟
奉先殿應安奉於
慈和皇太后神牌之上伏惟
皇上至孝超邁千古凡典禮攸關無不敬謹周詳兹恭請
孝惠章皇后神牌應供在左
孝康章皇后神牌應供在右請交與禮部改正得
旨是時
聖祖仁皇帝聖體違和是日遣和碩誠親王允祉恭代行
禮王公百官陪祀與
親詣同
太廟前殿致祭
孝惠章皇后寳座設於
世祖章皇帝寳座之次
孝康章皇后寳座設於
孝惠章皇后寳座之次至
中殿安奉
世祖章皇帝神位居中
孝惠章皇后神位居左
孝康章皇后神位居右均南嚮先奉
神主行祗見
列聖
列后禮畢行大饗禮
五十九年恭進
孝惠章皇后玉
冊玉
寳奉安
太廟
(臣)等謹按恭進
孝惠章皇后
冊十頁青玉脩八寸七分廣三寸九分厚四分鐫字深二
釐面底二頁鐫升降龍
寳青玉方四寸二分厚一寸紐高二寸九分廣三寸八分
皇朝文獻通考卷一百八
