欽定四庫全書
皇朝文獻通考卷六十三
學校考(一)
(臣)等謹按古昔聖王維世翼教所以風示天下
者莫不首重乎建學親師故書曰降衷恒性克
綏厥猷惟后又曰作之君作之師明乎民受中
以生其能優柔循習相率而納於軌物之内非
教化不為功也唐虞之隆命契為司徒曰敬敷
五教夏商迄周庠序學校之制異名而同實倫明
於上民親於下遐哉尚矣漢唐而後廣厲學宫
增置師儒之典史不絶書然或徒飾彌文奉行
故事尊經術者未必本諸躬行談性理者不盡
宜於實用其於古者敦倫務本之意或有間焉
洪惟我
朝肇造區夏方事武功未遑文治然大勲甫集
太宗文皇帝即
詔諸貝勒大臣子弟讀書且以習於學問講明義理忠君
親上為
訓大哉
皇言誠萬世立教之權輿也
世祖章皇帝定鼎京師興賢育才首隆學校
聖祖仁皇帝醇化醲洽夀考作人厚澤深仁有加無已而
飭勉士子惟以躬修實踐毋事浮華為急務蓋
國初諸生承明季凋攰之餘氣習虚驕文風龐雜經
列祖範圍曲成多方奬勸而懲艾之於是禮教明備横經
鼓篋者蒸蒸革薄從忠胥知實學矣然而久道化
成良窳間出
世宗憲皇帝嚴加振刷厚其
栽培官學義學彌布中外
特頒
聖諭廣訓覺牖斯民將使宇内無不學之人而於正人心
厚風俗之理尤
諄諄致意於多士焉我
皇上以天縱之聖上繼
列聖之治統下示億載之臣民植紀明倫尊經崇實於學
校事宜隨時衡量而損益之凡所以培養士之源
廣造士之術自宗室以逮八旗自京邑以逹直省
自幼童以至成人迄夫重譯要荒子弟靡不漸以
仁摩以義因地因人俾之講肄有業而跅弛有禁
洵激勸之隆規極君師之大法也至於明考校之
條申衡取之例定制義之準革沿襲之弊選教職
以慎司訓
頒經書以宏文教尚騎射繙譯以重
國風
飭監臣學臣及守土有司整新士習以端化俗之本則
謨訓煌煌所以昭
列聖教思於無窮與
聖天子所以廣教澤於無既者並於是乎存焉若夫釋
奠釋菜禮重明禋上德上齒典隆鄉國列代成規
祖宗以來並垂令甲而
臨雍講學重道尊師養老引年示民孝弟之意皆惟其實
不惟其文則又
列聖相承所為移風易俗以臻唐虞三代之治而非漢唐
後所能彷彿於萬一也歟臣等謹依馬端臨作學
校考而變通其四門之例首宗學次旗學次太學
次直省鄉黨之學次祠祭褒贈錄後次視學養老
為六門焉
宗學
(臣)等謹按虞書放勲克明俊德以親九族重華命
䕫典學以教胄子三代學校元子衆子以至公卿
大夫元士之適子皆造焉唐宋以來國學以教國
子宗學以教宗人古帝王之立教也自親者始自
貴者始馬端臨考歷代學校首太學終直省鄉黨
而於宗學之設附見太學一門良以自昔無宗學
之名後世有其名而無其制故統以太學例亦宜
然也臣等續考宋金遼元明五朝學校悉準此例
矣我
朝龍興東海人文蔚起屬在天潢莫不禀資卓犖應
運而生當
國學未興之日諸貝勒子弟即奉讀書習學之
諭迨天下一統禮教修明順治二年即建立宗學設教習
等官司其董戒厚其廩餼嚴其懲勸使宗室子弟
咸涵泳於禮義道德之途講明於倫紀綱常之大
服習於書射繙譯之業練習乎文事武功之備
列祖
列宗厚加培養時申
誥誡我
皇上篤念宗支
恩施叠沛以教以養一監
先皇之成憲猶慮其玩時愒日或㤀本而騖末也定三年
考驗之條停鄉會應試之例以期其勿襲浮華崇
尚醇厚是以
玉牒天親咸勤敦行天下後世有以知
帝室皇家所為立教以成其忠孝賢良之德者實有合
乎古昔大學之教非若唐宋以來之宗學僅與佔
畢儒生鰓鰓尋章句以弋取功名已也(臣)等謹依
類編次特纂宗學一門列卷首昭
聖教所及自親貴始也
天聰五年奉
上諭朕令諸貝勒大臣子弟讀書所以使之習於學問講
明義理忠君親上實有賴焉自今凡子弟十五歲以下
八歲以上者俱令讀書
順治九年
命諸王宗室内有孝友義順及守節貞烈者宗人府核實
具奏禮部照例旌表
始置宗學宗人府等衙門議每旗各設宗學每學
用學行兼優滿漢官各一員為之師凡未封宗室
之子年十歲以上者俱入宗學有不循禮法者學
師具報宗人府小則訓責大則奏聞其親王世子
郡王選用滿漢官各一員講論經史貝勒以下亦
勤加講閱得
旨每旗設滿洲官教習滿書其漢書聽從其便次年三月
議定親王應各設在部博士滿洲進士漢軍進士
各一員世子應各設在部筆帖式哈番滿洲進士
漢軍進士各一員郡王應各設在官學閒散滿洲
進士漢軍進士各一員如滿洲漢軍進士不足於
舉人内考用舉人不足於各王所轄侍衛内選用
親王郡王等滿十歲然後設立師傅宗室入學各
設滿洲生員一員各員六年滿後考取優者錄用
十一年
諭宗人府朕思習漢書入漢俗漸㤀我滿洲舊制前准宗
人府禮部所請設立宗學令宗室子弟讀書其内因𣲖
員教習滿書其原習漢書者各聽其便今思既習滿書
即可將繙譯各項漢書觀玩著永停其習漢字諸書
又令覺羅廕生送監讀書照各官廕生例一體送
監讀書期滿亦與官員廕生照等銓授
康熙十二年令宗室子弟各就本府讀書凡王以
下入八分公以上其子弟年滿十歲者於本府講
讀經史諸書
二十二年令覺羅廕生監生由國子監考試移送
吏部
二十四年令宗室子弟延文學優贍之士在各府
第專精學習
三十六年
上以宗室子弟日益繁衍除已授爵秩人員外恐閒散子
姓素無職業嚮學之志漸隳
特諭宗人府八旗宗室子弟有能力學屬文奮志科目應
令與滿洲諸生一體應試編號取中
(臣)等謹按宗室子弟祗於三十八年鄉試一次至
乾隆八年宗人府議准請
欽命大臣合試左右兩翼宗學生拔取佳卷准作進士
與會試中式之人一體
殿試至十七年奉
旨永行停止誠以宗室託繫
天潢不必藉舉業以入仕也故應試間一舉行不為常
例云
三十九年遣内大臣等考驗宗室子弟文藝騎射
停止宗室鄉會考試之例
五十二年令恩廕宗室送子入監讀書未入八分
公以下鎮國將軍輔國將軍及宗室内為一二品
大臣者俱給廕生入監讀書
雍正二年復定宗室官學之制左右兩翼官房每
翼各立一滿學一漢學王貝勒貝子公將軍及閒
散宗室子弟十八歲以下有願在家讀書者聽其
在官學子弟或清書或漢書隨其志願分别教授
十九歲以上已曾讀書者亦聽其入學兼習騎射
每學以王公一人總其事設正教長二人副教長
八人宗室中行尊年長者充之清書教習二人選
罷閒滿官及進士舉貢生員善繙譯者充補騎射
教習二人選罷閒官及護軍校護軍善射者充補
漢書每學十人設教習一人令禮部考取舉貢充
補每月考試分别等第申報註冊春秋二季宗人
府親加考試優者奏
聞引
見其教長給與官俸教習給與銀米衣服期滿三十六月
稱職者議叙授官平等者再留教習三年不稱職
者參處讀書子弟月給紙墨筆及冬夏冰炭等物
定宗學五年考試一次之例
申嚴宗學立教之法
上諭宗學正教長等朕惟睦族敦宗務先教化若非立學
設教鼔舞振興安能使之改過遷善望其有成今特立
義學揀選爾等教習宗室隨其資質勸學興行導以禮
義或有不遵教訓者小則爾等自行懲戒大則揭報宗
人府會同奏聞其行止端方精勤好學者無論年齒長
幼即行保舉從來立教之術莫要於奬善懲惡善不奬
不能使之勸惡不懲不能使之改爾等既膺簡任務期
勤慎黽勉恪供厥職以副朕篤厚宗親殷勤教育之至
意
三年申嚴訓飭宗學子弟時諸王宗室等以建立
宗學謝
恩
上諭曰爾等為立宗學之故謝恩如以朕設立此學果為
有益爾諸王宗室之子弟或在家延師讀書亦可或勞
其身心閱歷事務令入宗學中讀書亦可惟令教習等
嚴加訓誨爾等又時加約束自可望其成就若溺愛袒
護己子反怨教誨之人何由望其成立耶爾等勉旃
七年奉
上諭前者宗人府設立宗學祗令教習宗室尚未及於覺
羅覺羅人衆今若一槩歸併宗學教者勢難遍及應每
旗各立一衙門管轄覺羅或王或公𣲖委一員統理令
其於各該旗覺羅内揀選老成練達品行端方者一二
人分管即於該旗衙門之旁設立一學除情願在家學
習者外擇其可教之人令其讀書學射滿漢兼習所𣲖
出之管轄人員不時訓誨稽察如内有行止不端不知
守法安分者即回明宗人府王等令在該旗衙門居住
學習禁止出門俟其改行遷善之後再回明宗人府王
等始許出門年底彙疏具題如此則於覺羅少年子弟
大有裨益而人人皆可成就著宗人府王公等會同滿
洲大學士六部尚書詳議尋議定讀書有情願在家讀
書者聽其入官學讀書者或清或漢隨其志願分
别教授十八歲以上已曾讀書者亦准入學至十
八歲以上未曾讀書者月之朔朢𫝊齊該旗公署
宣讀
聖諭廣訓其總管之王公一人由宗人府奏請
欽點每學副管二人於覺羅内擬定正陪引
見補用清書教習一人以滿洲進士舉貢生員充補騎射
教習一人以本旗善射者充補漢書教習每生徒
十人設一人以舉貢充補副管共十六人每日在
學行走稽察勤惰甚劣者報知宗人府拘於本旗
署内教訓八旗各擇官房一所立為衙署旁設清
漢各一學八旗覺羅内自八歲以上十八歲以下
子弟俱令入學覺羅内有行為妄亂者亦行拘訓
不准外出俟悛改後告知宗人府彙奏請
旨每年春秋二季該管之王公等親身考驗分别等第報
知宗人府登記檔案優者引
見擢用學成得與旗人同應歲科考鄉會試及考用中書
筆帖式等官至讀書之覺羅及督教人等給與公
費銀米紙筆墨冰炭等物俱照宗學之例其教習
分别勤惰勸懲及期滿議叙授官等例亦倣宗學
十一年以翰林官二人分教宗學子弟分日入學
講解經義指授文法每月給公費與各館纂修同
給米與四季衣服與本學教習同
乾隆二年設立
盛京宗室覺羅官學宗室覺羅子弟共為一學凡二
十歲以下十歲以上願入學者分清漢書肄業兼
習騎射不限額數於
盛京宗室覺羅分尊年長行止方正者充宗學總管
二人副管四人兼管覺羅學事於現任司官筆帖
式内選長於繙譯者四人教習清書於閒散官員
以下領催驍騎以上選善於騎射者四人教習騎
射於奉天府舉貢内選學問優長者四人教習漢
書每年將軍府尹會同宗學總管稽考分别等第
註冊俟讀書人數加增應行考試之時該將軍等
報府於領府事王公及五部侍郎内請
欽點二三人公同考試優者奏
聞有願來京與選侍衛筆帖式者與京學肄業宗室一
例錄用其覺羅子弟肄業五年者將軍府尹考試
分别等第奏
聞以
盛京
三陵及五部將軍等衙門省城口外等處筆帖式錄用至
教習五年期滿分别勤惰議叙授官及總管副管
教習肄業諸生給與公費銀米紙筆冰炭等物之
例俱倣京學其有已食歲滿錢糧在學肄業之宗
室覺羅該將軍每歲秋冬圍獵時將其中願隨圍
者攜帶同往俾嫻習騎射
三年設總稽宗學官以滿漢京堂各一人月試經
義繙譯及騎射各一次
又令宗人府考試宗學生每歲季秋宗人府奏請
試以繙譯及經義時務策各一道以學士等官閱
卷一二等賞給筆墨三四等留學五等教戒六等
黜退
定兩翼宗學各增漢教習二人
四年頒發
聖祖仁皇帝御製文集
世宗憲皇帝御製文集并
御纂諸書於宗學
定宗室官學生十名設教習一人例其未滿十人
者均分各教習名下訓課至應增設之時宗人府
移咨禮部按數增補
七年奉
上諭我朝崇尚本務原以弓馬清文為重而宗室誼屬
天潢尤為切近向來宗室子弟俱講究清文精通騎
射誠恐學習漢文不免流於漢人浮靡之習是以
世祖章皇帝諭停其習漢字諸書所以敦本實而黜浮華
也近因雅爾哈善條奏設立宗學以漢文教習宗室
子弟迄今已歷數年昨經考試並無佳卷即繙譯卷
亦屬平常但既經考試著宗人府將所取之人照例
帶領引見嗣後宗室子弟或有不能學習漢文者應
聽其專精武藝其在宗學肄業者考試之時更益加
嚴肅至宗室進身之階原有襲封世職又可揀選侍
衛及護軍參領等缺與其徒務章句虛文轉致荒廢
本業不如嫻習武藝之崇實黜浮儲為國家有用之
器也可𫝊諭宗人府將此旨明白曉諭宗室人等知
之
八年考試宗室子弟照禮闈例授官時有以宗室
子弟不應鄉會試恐怠廢學業為言者宗人府總
理事務王大臣等議定准其鄉會試至是
欽命大臣合試左右翼學生有本年考取一二等及往
年考取一等並在家肄業願觀光者咸准與考拔
取佳卷進
呈
欽定名次由宗人府引
見奉
諭旨考取之宗室玉鼎柱逹麟圖福喜俱准作進士與
乙丑科會試中式之人一體殿試引見或選入翰林
或以部屬等官補用候朕臨時降旨嗣後俱照此例
行
十年稽查右翼宗學右通政熊學鵬奏右翼宗學
共設滿漢教習九人凡在館學生滿漢文藝之優
劣教習人員訓課行走之勤惰皆應考核今稽查
右翼宗學俱係漢官於繙譯素未通曉請再𣲖滿
洲文臣一員公同辦理從之
十一年改定宗學覺羅學生額數宗室左翼七十
人右翼六十人覺羅左翼百五十五人右翼百八
十五人
十七年奉
上諭宗室子弟不應鄉會試
皇祖
皇考均有明旨後因條奏復令宗室等應鄉會試彼時宗
人府總理事務王大臣並未聲明草率照覆實屬錯
誤嗣後仍遵
皇祖
皇考原降諭旨將宗室等鄉會試及選庶吉士之例永行
停止再不可條陳考試如果有學問優長者自施恩
錄用可也
二十一年更定教習宗學子弟及錄用之法裁漢
教習九人改為繙譯教習其教習騎射者每翼向
各二人今增一人肄業生年滿考列一二等者向
例以府屬筆帖式補用需次無期今照部院貼寫
筆帖式之例授為宗人府貼寫筆帖式三年後行
走勤慎者引
見以筆帖式坐補其貼寫之時仍給與在學應得公費
歲終視其行走於
恩賞宗室銀内酌量賞給以示鼓勵
二十七年裁定覺羅學教習額數先是管理鑲藍
旗覺羅學理郡王奏學内額設滿教習一員漢教
習三員教習馬步箭十五善射一員官學生四十
五人學繙譯者二十三人讀漢書者二十二人請
裁漢教習一員改為滿教習得
旨允行并將鑲黃正白正紅鑲紅正藍各旗俱裁漢教
習一員
二十九年宗人府議准諴親王奏八旗宗室世職
内食半俸之幼官等皆令入宗學教習清話兼習
馬步射
三十六年
皇太后八旬萬夀恭上
徽號
恩詔國子監貢監生及各官學教習俱免坐監期一月
三十八年尚書永貴奏准
咸安宫官學及覺羅學滿教習許恩監例監一體考
試
三十九年
諭朕昨𣲖宗室公寧陞額前往
東陵召見時竟不能說清語此皆素日全不學習所致清
語原非難事設平日善為教導亦何至全不通曉著
宗人府查明王公等子弟内如尚能延師之家仍各
任其在家學習其不能延師者俱令入宗學加意教
訓伊等入學讀書後務以清語為要不可仍似從前
塞責著宗人府王公不時詳察仍每月考察一次考
察時由宗人府請旨朕𣲖阿哥及大臣等會同伊等
考察值考試時其在家讀書者亦一併入考並著宗
人府王公等詳察在學勤惰一年之内何人常到學
何人不到學其不到學幾日並因何不到緣由俱著
注明照稽查王公等祭祀齋戒朝期之例繕寫清單
於每年彙奏一次
四十一年平定兩金川大功告成恭上
皇太后徽號
恩詔國子監貢監生及各官學教習俱免坐監期一月
四十二年
孝聖憲皇后升祔
太廟
恩詔國子監貢監生及各官學教習俱免坐監期一月
四十五年
皇上七旬萬夀
恩詔國子監貢監生及各官學教習俱免坐監期一月
四十九年禮部議覆順天府尹虞鳴球奏
咸安宫景山覺羅各學教習報滿令其仍居學中訓
課俟應補之人到學再令離學新補教習俟部文
到學之日起算違限十日不到者照京官到任違
限例議處并請嗣後於教習扣滿之日先期一月
咨會禮部庶接替不致曠期得
旨允行
五十年
皇上親詣
文廟
釋奠
臨新建辟雍講學禮成
恩詔國子監貢監生及各官學教習俱免坐監期一月
皇朝文獻通考卷六十三
