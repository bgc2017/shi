欽定四庫全書
皇朝文獻通考卷一百四
郊社考(十四)
祈禳(禱疾)(榮祭)(禱水旱已見雩祭門)
(臣)等謹案前史所載祈禱之義舊矣惟聖人誠與
天通自天佑之禱不在文然亦有不能已者如成
湯桑林之祀周公金縢之冊是也今考
策府所記皆誠敬之實意與祝史之虛文迥異故備
紀于篇
崇德八年四月
太宗文皇帝聖躬違和
命禱於盛京各廟復禱於境内各廟
順治十三年四月
世祖章皇帝以災變祭告
南郊
太廟是歲三月
諭禮部朕自親政以来夙夜冰兢罔敢怠忽務求克當
天心光昭
祖德民安物阜早底治平乃近者冬雷春雪隕石雨土所
在見告變匪虛生皆朕不德所致用是恐懼靡寧撫躬
自責披瀝悃誠冀回災變欲昭告於
上帝
祖宗實圖省改爾部擇吉具奏四月乙夘祭告
南郊
太廟
世祖親詣行禮
康熙十八年九月
聖祖仁皇帝以地震禱祀於
天壇是年七月京師地大震民居多毁屢
詔脩省極意賑恤遣官禱祀至九月乙巳
諭禮部曰前以地震示警朕恐懼脩省夙夜靡寧已經遣
官虔告
郊壇乃精誠未達迄今時復震動未巳朕心益用悚惕兹
當虔誠齋戒躬詣
天壇親行祈禱爾部擇期具儀來奏越五日庚戌率諸王
大臣文武官員詣
天壇行祈禱禮
二十一年二月
聖祖為
太皇太后祭星於景山
聖祖天性純孝事
孝莊文皇后垂三十年致敬盡誠委曲周至是年以
祝釐居景山齋戒祭星仍遣近御侍衛首領内監祭星三
年
二十六年十二月以
太皇太后聖體不豫步禱
南郊是年冬
孝莊文皇后違和
聖祖親嘗湯藥席地而坐目不交睫衣不觧帶者三十五
晝夜逮疾大漸自撰祝辭步禱
南郊祝文曰臣仰承
天佑奉事
祖母太皇太后高年荷庇藉得安康今者疹患驟作一旬
以内漸覺沉篤旦夕可慮臣夙夜靡寧寢食捐廢虔治
藥餌徧問方醫罔克奏效五内憂灼莫知所措竊思
天心仁愛覆幬無方矧臣𦕈躬夙蒙
慈養憶自弱齡早失怙恃趨承
祖母膝下三十餘年鞠育教誨以至有成設無
祖母太皇太后斷不能致有今日成立罔極之恩畢生難
報值兹危殆方寸憒迷用敢潔蠲擇日謹率羣臣呼籲
皇穹伏懇憫念篤誠立垂昭鍳俾沉疴迅起遐算長延若
大數或窮願減臣年冀增
太皇太后數年之夀為此匍伏
壇下仰祈
洪祐不勝懇禱之至行禮讀祝伏地誠懇涕泗交頥諸王
大臣等莫不感泣
三十二年以陕西荒旱
御製祭文致祭
西嶽華山(互見祭山川)
諭大學士等往年山東旱曾遣尚書蘇赫禱於泰山今歲
陕西郡縣雨澤雖布而往者數罹旱災夫華山者關中
名山也宜遣大臣祀之尋遣
皇長子允禔致祭
御製祭文曰朕惟五嶽之祀載於虞書所由來遠矣稽考
歷代舊章國有慶典必舉告祭之文盖以含靈布澤能
錫福於斯民故禋祀惟虔禮至重焉
西嶽華山之神聳峙關中照臨西土比年以來秦省左
右亢旱頻仍百姓艱食流離轉徙未有寧居田疇荒蕪
不能墾闢朕憫念焦勞罔間宵旰反復圖惟或者因朕
之不德或者有司之不肖以致雨𤾉失節重困吾民前
者蠲租發賑屢遣大臣拯民疾苦守土巨僚亦已更置
殚心竭慮以盡人事而烝民猶未臻康食朕念國家以
民為本民以食為天百糓蕃滋端頼雨澤順時霑足咸
藉
神功用是特遣皇長子允禔虔申殷薦祗期默佑時沛
甘霖俾三農常沾優渥之休庶兆姓永享豐亨之樂錫
民嘉祉丕慰朕懷不益光歟朕之斯舉非以媚神求福
也惟敬為百姓請命爰布誠悃
神其鍳之
三十四年以災異遣官告祭
嶽鎮海瀆
長白山(互見祭山川)
雍正十年三月以旱禱於
風神廟
御製祝文遣官行禮是年春夏之間京師旱多風
世宗命祈於
風神廟
御製風神祝文曰朕奉
天子民刻刻以雨暘時若為念乃今春三月膏雨愆期恒
風示警朕心懷悚惕瞻仰焦勞思過省愆戒勉臣庶伏
念節宣和氣
神實專司夙彰福國之功宜切勤民之隱是用潔蠲齋
祓昭告悃忱仰冀
明神默垂孚佑風威歛息㴻雨均霑用觀百榖之成大
慰三農之望竭誠籲禱惟
神鍳之
乾隆七年定祈晴禜祭
國門及用牲於
社之禮御史徐以升請立雩壇行雩祭并請祈求晴霽
亦於雩壇致禱禮部議以久雨祈晴前代皆無禜
祭雩壇之禮請倣古制禜祭國門仍不止則伐鼓
用牲於社(已見雩祭門)今各直省遵制行之已而直省
以神位字樣為請禮部議令間行禜祭則寫城門
之神字樣得
旨允行
九年五月以歲旱多風致祭
風神廟
御製祭文遣郡王行禮前三日奉
諭京師自春徂夏雨澤愆期風霾時作朕心憂惕親製
祭文遣平郡王福彭虔禱於
風神廟即於初八日敬謹舉行
御製祝文曰維
神大元中精輔翊生成以吹以噓百昌勾萌昔我
皇考作是靈宇在紫禁㢲方維歷有年所側聞曩時旱魃
為災鼓怒漲天繼日以霾我
考竭誠爰命宗枝曰帛曰牲祝史致辭遂蒙
神庥駭飇為收禾黍沐澤乃亦有秋兹者雪旱於冬雨
旱於春自春徂夏震雷無聞山川出雲慶散於風不
惟其景乃惟其終曰予不德小民何辜無麥無禾𦕈
眇愁予曰維百神各有攸職功在蒼生乃廟而食用
是陳辭祈
神之佑致是咎徵皆予之咎願勅飛廉速收其暴油雲
以作雨師前導曰予不誠
明神之欺降罪于予予其敢辭屏息以待惟
神之思謹告
皇朝文獻通考卷一百四
