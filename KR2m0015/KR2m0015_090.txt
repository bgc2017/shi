皇朝文獻通考卷九十
職官考(十四)
封階
文職
正一品光禄大夫從一品榮禄大夫
正二品資政大夫從二品通奉大夫
正三品通議大夫從三品中議大夫
正四品中憲大夫從四品朝議大夫
正五品奉政大夫從五品奉直大夫
正六品承德郎從六品儒林郎(吏員出身者宣)
(德郎)
正七品文林郎(吏員出身者宣議郎)從七品徵仕郎
正八品修職郎從八品修職佐郎
正九品登仕郎從九品登仕佐郎
武職
正一品建威將軍從一品振威將軍
正二品武顯將軍從二品武功將軍
正三品武義都尉從三品武翼都尉
正四品昭武都尉從四品宣武都尉
正五品武德騎尉從五品武德佐騎尉
正六品武略騎尉從六品武略佐騎尉
正七品武信騎尉從七品武信佐騎尉
正八品奮武校尉從八品奮武佐校尉
正九品修武校尉(以下新增)從九品修武佐校尉
(臣)等謹案初制武職正二品稱驃騎將軍從二品
驍騎將軍正三品昭勇將軍從三品懷遠將軍正
四品明威將軍從四品宣武將軍正五品武德將
軍從五品武略將軍正六品昭信校尉從六品武
顯校尉正七品奮力校尉八品九品則級所無焉
嗣更定初例一品至四品俱稱大夫五品以下則
皆改稱為郎略參宋制武功大夫武功郎之意乾
隆五十一年特奉
上諭舊例武官正從一品俱封榮禄大夫正二品至從
五品俱封將軍既未為允當嗣更定新例則皆稱大
夫因思將軍為專閫主帥大夫係文臣之稱乃舊例
則封將軍而今又更封大夫名義殊覺混淆嗣後武
職正一品至從二品俱應封為將軍正三品至從九
品應分别酌與都尉騎尉校尉等字樣遞為差等以
示區别旋是遵
旨定議一二品俱封為將軍三四品俱封為都尉五六
七品俱封為騎尉八九品俱封為校尉經進呈
睿鑒准行於是武職封號較舊制彌盡美盡善矣至文
武邀封之期初制恭遇
覃恩及三年考滿均給封贈康熙九年停考滿封贈之
例遇
覃恩始按品頒給至封贈命婦一品妻為一品夫人二
品妻夫人三品妻淑人四品妻恭人五品妻宜人
六品妻安人七八九品妻孺人命婦但論品級不
分正從一品封贈三代二三品封贈二代四品至
七品封贈一代八九品止封本身凡一品至五品
皆授以
誥命六品至九品皆授以
勅命文職隸於吏部武職隸於兵部今依會典所載並
新定章程輯大要以備考云
乂謹案乾隆五十年正月初一日
恩詔條款内開内外大小官員除各以現任品級已得
封贈外凡陞級及改任者俱照新銜封贈嗣部議
查核會典酌定四條一本宗貤封宜定以品限一
二品官不得貤封高祖父母四品及五六品官均
不得貤封曾祖父母以符體制一外姻貤封宜嚴
以限制凡貤封外姻止許遵會典貤封外祖父母
其餘外姻概不准請以杜冒濫一京官八品以下
加級請封宜區以差等會典載京官有加級者得
進階受封級多限以制七品以下不得逾五品五
六品不得逾四品三四品不得逾二品推原義例
殊為允當但五六品官不越四品而七品至從九
品未入流人員俱得照加級請領五品封典亦覺
太優請於會典内添七品不得逾五六品八品以
下不得逾七品於封典益昭詳慎一重封條例宜
晰如司員調部道府州縣調任雖署新銜而職既
仍舊級亦未增豈得前後一官兩請封典請凡衙
門地方調易而職階相同者不准重封再京官請
除官階級數與上次相同者不准重封外所有加
級既增晉階較大各員俱照向例給封級多者仍
限以制如八品以下不得過七品之類其捐納各
級概不准計算庶重封之弊絶而於例亦昭畫一
奉
硃批所議是依議斯又酌定章程並載入會典則例者
謹因官階而附輯封典之制如此
禄秩
(臣)等謹案我
朝量能授官因官制禄銀米兼支視前代折米折鈔
之制允為優厚
世宗憲皇帝定養廉增禄米
皇上御極之初即加
賜京官恩俸所以示體恤而勵廉隅者靡所不至
恩至渥也謹依馬考之例書現在正支數於前而以歴
年增減之數附後作禄秩一篇又按馬考及五朝
考禄秩後復有職田一門
國初勲臣皆給莊田以代廩禄尋即按品給禄其莊
田之數詳見田賦不另載
世職俸銀俸米
(臣)等謹案五朝考禄秩俱載王公及公主駙馬都尉
以下奉恩將軍儀賓以上所支之數今據
國史職官志及會典文武官制俱自一等公以下有
品級官員作為考故禄秩亦祗載一等公以下其
奉恩將軍以上廩禄俱不載
一等公歲給銀七百兩米三百五十石
二等公歲給銀六百八十五兩米三百四十二石
五斗
三等公歲給銀六百六十兩米三百三十石
閒散公歲給銀二百二十五兩米一百二十七石
五斗
一等侯又一雲騎尉歲給銀六百三十五兩米三
百一十七石五斗
一等侯歲給銀六百一十兩米三百五石
二等侯歲給銀五百八十五兩米二百九十二石
五斗
三等侯歲給銀五百六十兩米二百八十石
閒散侯歲給銀二百三十兩米一百一十五石
一等伯又一雲騎尉歲給銀五百三十五兩米二
百六十七石五斗
一等伯歲給銀五百一十兩米二百五十五石
二等伯歲給銀四百八十五兩米二百四十二石
五斗
三等伯歲給銀四百六十兩米二百三十石
伯品級官歲給銀二百五兩米一百二石五斗
一等子又一雲騎尉歲給銀四百三十五兩米二
百一十七石五斗
一等子歲給銀四百一十兩米二百五石
二等子歲給銀三百八十五兩米一百九十二石
五斗
三等子歲給銀三百六十兩米一百八十石
一等男又一雲騎尉歲給銀三百三十五兩米一
百六十七石五斗
一等男歲給銀三百一十兩米一百五十五石
二等男歲給銀二百八十五兩米一百四十二石
五斗
三等男歲給銀二百六十兩米一百三十石
一等輕車都尉又一雲騎尉歲給銀二百三十五
兩米一百一十七石五斗
一等輕車都尉歲給銀二百一十兩米一百五石
二等輕車都尉歲給銀一百八十五兩米九十二
石五斗
三等輕車都尉歲給銀一百六十兩米八十石
騎都尉又一雲騎尉歲給銀一百三十五兩米六
十七石五斗
騎都尉歲給銀一百一十兩米五十五石
雲騎尉歲給銀八十五兩米四十二石五斗
恩騎尉歲給銀四十五兩米二十二石五斗
八旗世爵俸禄由都統咨部支領曾經效力行閒
致仕者或給半俸或給全俸由兵部奏請凡八旗
武官皆同漢世爵由本省支給咨部察核漢世爵
擢用京營外省及選用侍衛者均食全俸其發標
效力未經受職及自願效力非
命往者均給半俸實授始支全俸其奉
旨令其回籍及不能供職并未及歲承襲在家閒住者
均停給俸(雍正十三年定)
八旗世爵授外省文職者如世爵之俸浮於外俸
於任所支領外任之俸所餘世爵俸銀并世爵禄
米仍留京支領若與外俸相等及外俸浮於世職
者俸銀均在任所支領世爵禄米仍準留京(乾隆三年)
(定)
八旗世爵授外省武職者其世爵禄米照文官例
留京支領(乾隆四年定)
在京滿漢文武官員俸銀禄米
(臣)等謹案在京文武官員俸銀滿洲漢人俱一例
按品頒發禄米即照俸定數每俸銀一兩支米一
斛
正從一品歲給俸銀一百八十兩俸米九十石
正從二品歲給俸銀一百五十五兩俸米七十七
石五斗
正從三品歲給俸銀一百三十兩俸米六十五石
正從四品歲給俸銀一百五兩俸米五十二石五
斗
正從五品歲給俸銀八十兩俸米四十石
正從六品歲給俸銀六十兩俸米三十石
正從七品歲給俸銀四十五兩俸米二十二石五
斗
正從八品歲給俸銀四十兩俸米二十石
正九品歲給俸銀三十三兩一錢一分四釐俸米
一十六石五斗五升七合
從九品歲給俸銀三十一兩五錢俸米一十五石
七斗五升
未入流俸銀禄米與從九品同
雍正三年奉
諭旨朕體恤臣工時深軫念每思經理區畫以贍其俯仰
之資今見漢官擕帶家口者多若俸米仍照舊數食用
或有不敷居官者難免内顧之憂嗣後在京大小漢官
著按俸銀數目給與俸米俾禄糈所頒足供養贍以示
朕加恩羣臣之至意
五年議准
盛京戶部及守護
陵寢文武各官俸銀照京官正俸一體頒給
十二年議准凡
内府及王公府屬佐領照八旗佐領一體頒給俸禄
乾隆元年奏准七品筆帖式歲支俸銀三十八兩
八品二十八兩九品二十一兩米照俸支給
(臣)等謹案初制自順治元年定漢文官正一品歲
實支俸銀二百一十五兩五錢有竒從一品一百
八十三兩八錢有竒正二品一百五十二兩一錢
有竒從二品一百二十兩五錢有竒正三品八十
八兩八錢有竒從三品六十六兩九錢有竒正四
品六十二兩有竒從四品四十八兩七錢有竒正
五品四十二兩五錢有竒從五品三十七兩六錢
有竒正六品三十五兩四錢有竒從六品二十九
兩有竒正七品二十七兩四錢有竒從七品二十
五兩八錢有竒正八品二十四兩三錢有竒從八
品二十二兩七錢有竒從九品一十九兩五錢有
竒漢武官正一品歲實攴俸銀九十五兩八錢有
竒從一品八十一兩六錢有竒正二品六十七兩
五錢有竒從二品五十三兩四錢有竒正三品三
十九兩三錢有竒從三品二十九兩五錢有竒正
四品二十七兩三錢有竒從四品二十一兩五錢
正五品一十八兩七錢有竒從五品一十六兩五
錢有竒正六品一十五兩二錢有竒從六品一十
二兩四錢有竒又定漢文武官歲額給柴薪銀一
品二品一百四十四兩(大學士加宫銜者加柴薪銀二十四兩)三品
一百二十兩四品七十二兩五品六品四十八兩
七品三十六兩八品二十四兩九品一十二兩在
俸銀之外八年定滿洲蒙古漢軍都統尚書歲給
銀一百四十兩副都統侍郎一百三十兩參領等
官一百二十兩佐領等官一百兩護軍校驍騎校
六品官六十兩七品官四十兩八品官二十兩每
銀二兩給米三斛十年更定滿洲蒙古漢軍都統
尚書歲給銀一百八十兩副都統侍郎一百五十
五兩參領一等侍衛郎中一百三十兩佐領二等
侍衛員外郎一百五兩三等侍衛主事八十兩護
軍校驍騎校六品官六十兩七品官四十五兩八
品官四十兩至十三年始議定文武俸禄不論滿
漢一例照品支給並裁漢官柴薪銀兩
在京官員恩俸
(臣)等謹案凡官員於正俸外加倍給賞曰恩俸其
數與正俸同敬錄前後
恩旨於左
雍正五年
諭乾清門侍衛著照品級加給俸銀一倍米石不必加給
嗣後凡令在乾清門行走之侍衛俱照此給與
六年
諭吏戶兵刑工五部堂官今皆各殫厥職贊勷政治共相
黽勉矢勤矢慎端方自持剔除情弊杜絶請託甚屬可
嘉朕深許之夫大臣者果能廉潔自守其用度必不敷
朕因國家政事資藉大臣之力而使之分心家計朕心
不忍五部大臣内除差往外省署印外俸銀俸米著加
倍給與其署理之大臣亦照此賞給若遇罰俸案件將
朕分外所給之俸不必入議
乾隆元年
諭禮部堂官照五部堂官例給與雙俸
又
諭從前在京文員俸入未足供其日用時厪
皇考聖懷是以雍正三年
特旨增添漢官俸米而各部堂官又加
恩給與雙俸其餘大小各員原欲次第加恩俾得均沾渥
澤今朕仰體
皇考加恩臣工之意彷佛雙俸之例將在京大小文員俸
銀加一倍賞給令其用度從容益得專心官守所給
恩俸著自乾隆二年春季為始
在京旗員養廉
領侍衛内大臣歲給養廉銀九百兩
滿洲都統歲給養廉銀七百兩
蒙古都統漢軍都統前鋒統領護軍統領歲各給
養廉銀六百兩
滿洲副都統步軍統領歲各給養廉銀五百兩
蒙古副都統漢軍副都統步軍翼尉内大臣散秩
大臣鑾儀使上駟院卿奉宸苑卿武備院卿歲各
給養廉銀四百兩
參領歲給養廉銀六十兩
副參領前鋒侍衛印房官歲各給養廉銀四十兩
(臣)等謹案八旗官員養廉之設自雍正五年奉
諭將兩淮鹽課羡餘銀每旗賞給一千兩分撥都統副都
統等員各有差又將兩浙鹽課餘銀賞給一萬兩
分撥前鋒統領護軍統領等員各有差至乾隆十
年奉
特恩議定今制至八旗武大臣及官員俱給親兵隨糧
另詳兵考兹不載
在外文官俸銀
直省大小文官俸銀俱照在京文官正俸按品支
領
乾隆元年
諭舊例教職兩官同食一俸未免不敷著從乾隆元年
春季為始照各官品級給與全俸永著為令
(臣)等謹案初制於順治四年定在外文職按品支
俸外復給薪銀蔬菜燭炭銀心紅紙張銀案衣什
物銀四項自督撫至佐貳雜職各有等差歲為常
額嗣於順治九年裁案衣什物銀十三年裁薪銀
康熙九年裁心紅紙張銀
在外武職俸薪
正一品歲給俸銀九十五兩從一品歲給俸銀八
十一兩各有竒薪銀各一百四十四兩
正二品歲給俸銀六十七兩從二品歲給俸銀五
十三兩各有竒薪銀與一品同
正從三品歲給俸銀三十九兩有竒薪銀一百二
十兩
正從四品歲給俸銀二十七兩有竒薪銀七十七
兩
正從五品歲給俸銀一十八兩有竒薪銀四十八
兩
正從六品歲給俸銀一十四兩有竒薪銀三十二
兩
正從七品歲給俸銀一十二兩有竒薪銀與六品
同
(臣)等謹案綠旗武職自順治五年定俸薪之外復
給蔬菜燭炭銀心紅紙張銀案衣什物銀俱按品
有差詳在會典至於武職定品不一故支領俸薪
亦時有異同初制在外武官給俸至五品止其營
千總把總止支廪給銀康熙元年定千總六品把
總七品初制都司支三品俸薪守備支四品俸薪
康熙二十五年改都司正四品守備正五品俱按
品支俸至乾隆十八年議定綠旗營武職向係照
銜食俸今既將小銜刪除則自提督以至守備所
食俸銀自當一例更定應將提督定為從一品食
俸八十一兩六錢總兵官定為二品食俸六十七
兩五錢各有竒其副將以下各官俱照品給俸如
額
直省文職養廉
(臣)等謹案養廉之設自各省耗羡存公以備公用
即其贏餘定為各官養廉雍正二年山西巡撫諾
岷始行之嗣後各省大吏俱奏請仿效其法蒙
世宗憲皇帝次第允行盖以外官事務較繁故於俸薪常
額之外酌給養廉明立規制使不得需索以擾民
逮我
皇上御極之初復增定佐雜各官養廉其制尤為大備
俾直省羣工顧名思義大法小廉誠不易之善則
也今恭錄
恩諭於左仰見我
國家加惠臣工及杜止貪墨之至意若夫酌耗羡之
多寡分差務之繁簡同一省而官有等差同一官
而數有等差自督撫司道以至佐貳雜職為數遞
減不等皆核其籍於戶部兹不具載
雍正六年
諭曰錢糧之加耗羡原非應有之項朕勤求治理愛養黎
民本欲將此悉行禁革而博採輿論留心體訪知州縣
地方官實有萬不得已公私兩項之用度若全革耗羡
其勢必不可行為有司者果能減輕收納不苛取於民
在民亦所樂從此耗羡所以未盡裁革之故也州縣既
有耗羡而上司官員無以養廉勢不得不收州縣之餽
送是上司冒貪贓之罪以為日用之資在謹慎小心者
則畏懼而不敢行必至過於窘迫而貪取濫用者又因
無所限制借規禮之名恣意横索弊端種種州縣公私
之用既有不敷必致加派巧取為害於民况上司既收
屬員之規禮則必有瞻顧回護之處而下屬反得操上
司之短長於察吏之道大有關係所以雍正二年間山
西巡撫諾岷請以通省耗羡提解存公將闔省公事之
費及上司下屬養廉之需咸取於此上不誤公下不累
民無偏多偏少之弊無苛索横征之擾實通權逹變之
善策朕是以降旨允行此提解火耗之所由來也向來
山西虧空之員革職留任以為彌補之計夫以不肖之
徒令其留任還帑是以虧空為護官之符不但無益於
國計亦且有害於民生而德音在任又借彌補虧空之
名提火耗以肥私櫜及諾岷接任潔已奉公實心辦理
將虧空劣員悉參革州縣火耗嚴行裁減而酌留羡餘
以補無著之虧空既不累及於閭閻而有司亦免參罰
又為官員定養廉之資為公事留辦理之費諾岷此舉
為國計民生上下公私均有裨益然伊當始行之時不
但晉省屬員怨望而内外臣工皆有異詞朕比時降旨
曰此事惟如諾岷之督撫方能行之耳蓋朕之意原聽
各省督撫自為之而至於不能行之督撫不便行之地
方則朕並未強之使行也諾岷舉行之後隨有數省倣
傚其意提解十分中之二三以備公用亦以地方公務
繁多若不預為計畫則一時需費仍至累及小民然此
亦皆督撫自行奏請者非由朕諭也伊都拉接諾岷之
任曾奏稱山西虧空漸次清楚將來耗羡便可充餉朕
嚴切訓飭曰本地之羡餘只應作本地之用度若歸公
充餉斷無是理且恐相沿日久遂成公項不肖官員竟
有重複徵收之事矣田文鏡亦曾奏稱豫省虧空彌補
已清火耗尚有贏餘等語朕批示之曰此項耗羡原係
豫省官民之物假使果有贏餘則當增添官員養廉之
資使其用度寬裕倘再有贏餘則當再減民間火耗之
數使其儲蓄充贏蓋朕之准其提解耗羡者原為愛養
官民之苦心若以支給地方公用之外尚有餘資即請
收作公項朕必不為也今魏廷珍又以上江提解火耗
之事具摺陳奏恐外人不知以為出自朕意故特頒此
旨明白曉諭盖提解火耗之舉若行之果善亦督撫分
内之事不得居功倘行之不善實足為伊身家性命之
患無所逃罪總在伊等自行度量其願行者朕不拒阻
其不願者朕亦不強也
乾隆元年
諭曰聞江南佐雜等官向來未議養廉該省事務繁多
差遣絡繹倍於他省微員俸少力薄未免衣食維艱
查江蘇有不充餉之鹽規銀兩安徽司庫有存公耗
羡銀兩著總督趙宏恩巡撫顧琮趙國麟公同查核
仿照江西湖廣之例酌定數目每年賞給以為養廉
示朕體恤微員之至意
二年
諭曰向來浙江等省佐雜微員未曾議給養廉朕聞江
南地方事務頗煩差遣絡繹已於上年特頒諭旨賞
給養廉以資日用今思浙省事務差遣亦屬繁多微
員等俸少力薄所當一體加恩著將應給各官查照
江南之例從乾隆二年為始
五十年奉
諭各省州縣官於耗羡内有自行動支抵算養廉者耗
羡歸公原為各官養廉之費但官員自收自支其中
恐滋影射冒混情弊此後應一併禁止令儘數解司
後再行由司庫動支給發以杜弊混並令該督撫於
年終分晰報部查核
(臣)等謹案耗羡自雍正年間清釐之後用給各官
養廉即禄以馭富之良法也我
皇上加意整頓優厚臣工務俾儘數報解動支實於常
法之中更寓防弊之道近又因在京官員非如外
任養廉優厚者可比是以向於俸銀之外兼支俸
米特降
恩旨凡有降級革職留任者止將俸銀分别停減其應
得俸米仍准照原品支領因奉行在五十一年以
後謹附識禄糈條仰見我
國家匪頒之制所以勸勵官聯者至優且渥云
武職禄糈
十年戶部奉
特旨賞給八旗大臣官員養廉歲支銀八萬六千兩計
領侍衛内大臣九百兩八旗滿洲都統七百兩前
鋒護軍統領蒙古漢軍都統各六百兩步軍統領
滿洲副都統内務府總管各五百兩内大臣散秩
大臣蒙古漢軍副都統兩翼翼尉内府三旗統領
内務府奉宸苑上駟武備院卿各四百兩健銳火
器營翼長圍場總管各二百兩圍場翼長一百兩其
自八旗滿洲蒙古漢軍各參領印務章京
圓明園三旗各參領八旗護軍各參領兩翼前鋒參
領侍衛健銳火器營營總參領八旗察哈爾總管
等官每年俱按大臣養廉支剰銀兩儘數分給
四十六年奉
諭向來各省提鎮以下至將弁等俱有分扣兵丁名糧
作為得項者此例定自何年其每員應得若干係何
名目各省是否一例按照地方情形品級大小酌定
數目多寡又或各省參差不同著交各該部將定例
年月及現在款項數目分晰查明分單具奏至此事
因循已久恐又於定數之外私自尅扣增添者若每
員任内私扣一名後任積漸加增侵扣無所底止督
撫姑息不加查察久之即為虚額空糧之弊尤不可
不徹底清查著傳諭各督撫將各省提鎮以下武職
現在分扣名糧實數及有無私添之處查明據實具
奏又奉
諭國家設兵衛民簡核軍實期於營伍整齊兵額充足
如兵丁等紅白事件從前設有生息惠濟銀兩以資
賞恤後因生息名色有關國體特飭停止昨陜甘添
兵案内籌及賞恤聲請酌復惠濟銀兩朕以國家賞
兵之費藉商生息支給究屬非宜已傳諭令其動用
正項開銷各省兵丁紅白銀兩原係加惠行伍格外
施恩若因此裁扣口糧致額不足殊非核實行伍之
道所有各省營賞恤兵丁紅白銀兩自乾隆四十七
年為始俱著於正項支給造冊報部核銷至各省提
鎮以下武職員弁俱有應得坐糧馬乾等項令軍機
大臣會同該部核辦照文員之例議給養廉其所扣
兵餉即可挑補實額核計添給養廉歲支亦及二百
萬兩官員既無拮据而各省又添兵力於行伍大有
裨益所有辦理添補兵額紅白賞恤銀兩及名糧裁
添養廉緣由明晰曉諭中外知之嗣據直省各將武
職應得養廉名糧數目陸續具奏經戶部酌核章
程統歸畫一以垂永久按各武職品級大小通同
比較定額提督每員給飬廉銀二千兩總兵一千
五百兩副將八百兩𠫭將五百兩遊擊四百兩都
司二百六十兩守備二百兩千總一百二十兩把
總九十兩經制外委千把總每員十八兩每年照
文職養廉例於耗羡項下動支又以在京巡捕五
營員弁管轄地方處分較重並非省營專事操防
者可比所有步軍統領向係部旗大臣兼理應得
養廉名糧銀八百八十兩照舊支給外其副將核
給養廉銀九百兩𠫭將六百兩遊擊五百兩都司
三百兩守備二百四十兩千總一百四十兩把總
一百兩外委二十兩又以甘肅之烏嚕木齊等處
雲南之騰越鎮龍陵協四川之崇化綏寧靖遠懋
功撫邊五營或係新疆或在邊境亦與腹地情形
迥異酌給甘肅省烏嚕木齊提督養廉銀二千八
百兩伊犁巴里坤總兵各二千一百兩瑪納斯哈
密副將各一千二百兩其參將各八百兩遊擊六
百兩都司三百八十兩守備三百二十兩千總一
百八十兩把總一百二十兩外委二十八兩雲南
騰越鎮總兵一千六百兩龍陵協副將九百兩其
遊擊四百五十兩都司三百兩守備二百二十兩
千總一百四十兩把總一百兩外委二十二兩四
川崇化等五營遊擊五百二十兩都司三百四十
兩守備二百六十兩千總一百六十兩把總一百
二十兩外委二十八兩通計直省大小員弁原扣
名糧銀一百三十六萬八千四百七十六兩改給
養廉銀一百三十二萬五千七百十六兩仍節省
銀四萬有竒其雲南省之提督總兵福建省之臺
灣鎮總兵舊有額外動支耗羡公件銀兩廣東水
師各營舊有額外加增草乾銀兩一併刪除毋庸
重給再各省綠營兵丁紅白賞恤銀兩既遵奉
恩旨動支正項所有各省原動用之裁扣節省各款應
查明分别正閒款項另行提解及存為武職養廉
支銷之用等因具題奉
旨依議雲南提督總兵及福建臺灣總兵或地當烟瘴
或遠隔重洋均與腹地不同著加恩於議給養廉外
雲南提督加賞銀五百兩雲南總兵及福建臺灣總
兵各加賞銀二百兩以示朕軫念巖疆加惠戎行之
至意著為令
皇朝文獻通考卷九十
