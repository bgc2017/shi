欽定四庫全書
皇朝文獻通考卷七十四
學校考(十二)
祠祭褒贈錄後(二)
雍正元年四月定追封
至聖先師孔子五代王爵禮先是三月
上諭内閣禮部至聖先師孔子道冠古今德参天地樹百
王之模範立萬世之宗師其為功於天下者至矣而水
源木本積厚流光有開必先克昌厥後則聖人之祖考
宜膺崇厚之褒封所以追溯前徽不㤀所自也粤稽舊
制孔子之父叔梁公於宋真宗時追封齊國公自宋以
後歴代遵循而叔梁公以上則向来未加封號亦未奉
祀祠庭朕仰體
皇考崇儒重道之盛心敬修崇德報功之典禮意欲追封
五代並享烝嘗用伸景仰之誠庶慰羹墻之慕内閣禮
部可會同確議具奏尋議奏孔子先世五代應俱封公
爵得
旨五倫為百行之本天地君親師人所宜重而天地君親
師之義又賴師教以明自古師道無過於孔子誠首出
之聖也我
皇考崇儒重道超軼千古凡尊崇孔子典禮無不偹至朕
蒙
皇考教育自幼讀書心切景仰欲再加尊崇更無可增之
處故勅部追封孔子先世五代今部議封公上考歴代
帝王皆有尊崇之典唐明皇封孔子為文宣王宋真宗
加封至聖文宣王封聖父叔梁紇為齊國公元加封孔
子為大成至聖文宣王加封齊國公為啟聖王至明嘉
靖時猶以王係臣爵改稱為至聖先師孔子改啟聖王
為啟聖公王公雖同屬尊稱朕意以為王爵較尊孔子
五世應否封王之處著諸大臣議奏至是遵
旨議定自叔梁公以上至木金父公凡五代並追封為王
爵木金父公為肇聖王祈父公為裕聖王防叔公
為詒聖王伯夏公為昌聖王叔梁公為啟聖王其
啟聖祠向係專祀叔梁公故以啟聖為名今合祀
五代應更名為崇聖祠國子監之崇聖祠改造匾
額添設神牌祭器擇吉入廟遣大臣一員讀祝祭
告每年春秋牲牢酒醴籩豆簠簋每神位前俱照
啟聖王例陳設將追封字樣通行順天府直省府
州縣一體遵行至欽奉
上諭二道頒發國子監勒石廟庭以光盛典
詔頒五王封冊
賜肇聖王冊文曰右文稽古思統緒之相承重道尊師溯
淵源於自遠舉千秋之曠典蘋藻維馨超五等之崇封
絲綸式煥𬗟維先師孔子之五世祖木金父公系本殷
朝居從魯國治維尚質傳樸素之舊風貴而彌恭守謙
和之家法積功累行聿宏毓聖之基貽慶鍾祥遂極生
民之盛朕初登大寳欽想前規欲伸景仰之誠用議顯
揚之制特追封為肇聖王錫之冊命於戱克昌厥後永
立人倫之宗有開必先並膺素王之號服兹嘉命垂示
無窮
賜裕聖王冊文曰道高聖域宜推師表之源恩浹儒生用
廣尊崇之典擬王封而晉秩禮軼古今定鴻號而嘉稱
榮增洙泗緬維先師孔子之高祖祈父公系出商宗望
隆宋國姓分公族為孔氏之再傳瑞唘聖人逮宣尼而
間出溯淵源於累葉知德盛而世昌鍾靈秀於一人寔
教尊而功溥朕羹墻至聖寤寐前徽思敬禮之加隆必
恩綸之及遠特追封為裕聖王錫之冊命於戱衮衣端
冕視躬桓蒲榖而彌尊春禴秋嘗與鳬繹龜蒙而並久
膺兹寵命永荷鴻休
賜詒聖王冊文曰聖人覺世道有開而必先王者尊師禮
必隆於所自備顯揚之典用煥千秋申嚮往之誠特超
五瑞緬惟先師孔子之曾祖防叔公殷朝賢裔魯國儒
宗潜德彌彰守高曾之矩矱貽謀自遠藴詩禮之淵源
聿開天縱之能四科立教爰唘時中之聖一貫𫝊心朕
寳位初膺前徽是式溯儀型而景仰加名號以褒崇特
追封為詒聖王錫之冊命於戱俎豆常新峻秩與尼山
並峙絲綸誕賁恩光與泗水長流永荷寵嘉昭垂無斁
賜昌聖王冊文曰化民成俗道首賴乎師資累行積功誼
應推夫祖德閱再傳而誕聖垂裕貽謀超五等而加封
創興盛典緬維先師孔子之祖伯夏公東山毓秀泗水
鍾靈生秉禮守義之邦漸摩既久奉崇信尊賢之訓牖
迪尤深集慶在躬早兆四科之教克昌厥後遂開萬世
之蒙朕寳歷初膺景行彌切推降祥之有自念顯號之
宜加特追封為昌聖王錫之冊命於戲溯尼山之世澤
茂績丕昭崇闕里之家聲斯文益振服兹嘉命永式光
榮
賜啟聖王冊文曰逹天盡性溯道統之攸傳崇德報功體
孝思之不匱惟誕生夫睿哲遂永樹乎師模用賁徽章
特升峻秩𬗟維先師孔子之父叔梁公望重魯邦業傳
鄹邑秉資勇毅垂史傳之盛名積慶攸長衍家庭之令
緒感殊祥於闕里兆唘素王徵靈異於尼山運鍾至聖
粤從前代顯贈上公兹當纉緒之初更議推恩之典特
追封為唘聖王錫之冊命於戱澤惟裕後聿宏作述之
規善則歸親宜致尊榮之禮儀型如在嘉命是承
命頒文廟崇祀先儒位次及祭器祭品樂器圖於天下學
宫
十一月衍聖公孔毓圻卒
遣大臣
賜奠茶酒照例祭葬諡曰恭慤
命修葺太學文廟及講堂學舍
上諭禮部孔子道冠古今為萬世師表薄海内外無不俎
豆尊崇國學乃四方表率其制尤重
聖祖仁皇帝臨雍釋奠典禮優隆朕纉承大統景仰先型
羹墻如見念國學為造士之地聖教所被莫先於此恐
歴歲既久有應加修葺之處爾部會同工部詳加閱視
凡殿宇廊廡及講堂學舍務湏整理周偹俾廟貌聿新
以申景慕朕將親詣焉
以故衍聖公孔毓圻長子孔傳鐸襲爵
遣官祭
先師孔子於闕里
雍正二年遣官告祭
先師孔子及
崇聖祠時以加封五代王爵神牌入祠故也
賜衍聖公孔傳鐸子孔繼溥等宴於禮部先是
上欲舉行
詣學禮以孔傳鐸有疾且值守制之初
諭令其子弟一人来京陪祀至是
詣學禮成
上御太和殿受賀孔繼溥率五經博士五氏後裔祭酒司
業率國子監官員進士舉人廕貢監生等進表謝
恩
上召孔繼溥等十人入見
諭曰爾等是聖賢後裔與衆不同必心為聖賢後裔之心
恪守先聖先賢之訓方為不愧朕詣學大典爾等遠来
特行召見面諭爾等慎修厥德以繼家聲随各
賜茶賜墨及貂皮有差併賜衍聖公冠服
六月
闕里大成殿灾
上詣太學致祭並遣官告祭
闕里文廟至七年
闕里文廟告成復
親詣太學致祭
上以平定青海遣官恭詣太學
闕里告祭
先師孔子
又令各省修理
文廟學宫
增定
文廟從祀諸賢及世襲五經博士之制
諭禮部等衙門治天下之要以崇師重道廣勵澤宫為先
務朕親詣太學釋奠先師孔子禮畢進諸生於彛倫堂
講經論學凡以明道術崇化源非徒設圜橋之觀聽也
維孔子道高德厚萬世奉為師表其祔享廟庭諸賢皆
有羽翼聖經扶持名教之功然歴朝進退不一而賢儒
代不乏人或有先罷而今宜復有舊缺而今宜增其從
祀崇聖祠諸賢周程朱蔡外孰應升堂祔享者並先賢
先儒之後孰當增置五經博士以昭崇報均關大典九
卿翰林國子監詹事科道會同詳考定議以聞尋遵
旨議奏古昔聖王制祀凡有道有德施教於學者祀於瞽
宗漢文翁立學宫於成都首祀孔子又畫七十子
之像於壁此諸賢從祀之始也厥後有功經傳皆
得從祀謂之經師自唐至明歷代進退不一而當
代賢儒得與於典禮盖自宋師伏讀
聖諭云祔饗廟庭諸賢或有先罷而今宜復者臣等議得
明嘉靖時釐定祀典改祠於鄉者七人林放蘧瑗
鄭康成鄭衆盧植服虔范寗罷祀者四人秦冉顔
何戴聖何休今俱宜復其從祀也
聖諭云有舊缺而今宜增者臣等公同詳考先儒事寔請
增入兩廡從祀者共十八人孟子門人樂正子公
都子萬章公孫丑漢諸葛亮唐陸贄宋韓琦尹焞
黃幹陳淳何基王柏元金履祥許謙陳皓明羅欽
順蔡清
本朝陸隴其允宜增入祀典者也
聖諭云崇聖祠或有可升而祔者臣等議得宋張子横渠
之父張廸一人可以祔入崇聖祠
聖諭云先賢先儒之後孰當增置五經博士臣等議得孔
門弟子冉伯牛仲弓冉求宰予子張有若六子均
宜確訪嫡裔賜以世襲五經博士以昭崇報者也
得
旨先儒從祀文廟關係學術人心典至重也宜復宜增必
詳加考證折衷盡善庶使萬世遵守永無異議爾等所
議復祀諸儒雖皆有功經學然戴聖何休未為純儒鄭
衆盧植服虔范寗謹守一家言轉相傳述視鄭康成之
淳質深通似乎有間至若唐之陸贄宋之韓琦勲業昭
垂史冊自是千古名臣然於孔孟心傳果有授受而能
表彰羽翼乎其他諸儒是否允協以及宰予冉有增置
博士之處著再公同確議務期至當不易具奏至是遵
旨再議從祀孔廟宜復祀者六人林放蘧瑗秦冉顔何鄭
康成范寗宜增入祀者二十人縣亶牧皮正子公
都子萬章公孫丑諸葛亮尹焞魏了翁黃植陳幹
何基王柏趙復金履祥許謙陳澔羅欽順蔡清陸
隴其入崇聖祠者一人張廸宜增置博士者四人
冉雍冉伯牛子張有若此三十一人或親承訓論
遞衍源流或遠契心傳倡明正學升諸從祀之列
予以延世之賞人心公論皆為允合得
旨朕念先賢先儒扶持名教羽翼聖經有關學術人心爰
命九卿詳議今諸臣參考周詳評論公正甚合朕心著
依議行
命擇孔氏子孫之賢者同曲阜縣教官公同訓迪
定
闕里文廟樂舞及考試五經博士送監之制凡樂舞
音節及樂舞生衣冠俱照國子監畫一遵行至先
賢之子孫應襲五經博士者送禮部考試劣者送
監肄業三年方准承襲
三年衍聖公孔傳鐸請
頒賜
聖諭廣訓朋黨論二書
温旨諭之
諭曰我
聖祖仁皇帝教育羣生
御製上諭十六條期以厚民風而端習俗朕仰承
先志推衍發明著為廣訓使愚氓易曉凡兹作述之間悉
本先師孔子之道以為是訓是行之本並無一語出乎
聖教之外也卿為至聖後裔果能祇遵祖訓身體力行
則修身齊家之道化民善俗之模莫大乎是且植黨為
聖人所深戒向来孔氏子孫從無趨附匪黨之事所請
二書不必頒發卿其恪遵好學力行知耻之訓能光家
乘即廣國華勉之慎之
又
御書生民未有匾額恭懸
大成殿并頒發直省學宫
闕里顔子廟曰德冠四科曾子廟曰道傳一貫子思
子廟曰性天述祖孟子廟曰守先待後閔子廟曰
躬行至孝仲子廟曰聖道干城又
賜衍聖公孔傳鐸及六賢後裔
御書匾額聖裔曰欽承聖緒顔子裔曰四箴常領曾子裔
曰省身念祖孟子裔曰七篇遺矩閔子裔曰門宗
孝行仲子裔曰勇行遺範
又
詔避至聖先諱改用邱字讀為期音
上諭内閣九卿等古有諱名之禮所以昭誠敬致尊崇也
孔子德高千古道冠百王正彛倫端風化為往聖繼絶
學為萬世開太平自天子以至於庶人皆受師資之益
而直省郡邑之名有聖諱字在内者古今相沿未改朕
心深為不安爾等會議凡直省地名有同聖諱者或改
讀某字或另易他字至於常用之際於此字作何廻避
一併詳議具奏尋遵
旨議覆
先師孔子聖諱理應迴避惟祭
天於圜丘丘字不用迴避外凡係姓氏俱用偏旁為邱字
如係地名則更易他名至於書寫常用之際則從
古體&KR0588;字得
旨今文出於古文若改用&KR0588;字是仍未嘗迴避也此字本
有期音查毛詩及古文作期音甚多嗣後除四書五經
外凡遇此字並用邱字地名亦不必改易但加偏旁讀
作期音庶乎允協足副朕尊崇先師至聖之意
四年八月
上親釋奠於
先師孔子行讀祝跪獻禮先是議准向来春秋二祭
均遣大學士行禮未載有
親詣儀注
特旨親詣行禮為尊師重道之曠典謹擬陳設犠牲籩豆
仍照春秋丁祭禮儀請照雍正二年
視學釋奠行二跪六拜禮立獻帛爵一次不讀祝文不飲
福受胙四配位前遣尚書四人分獻十一哲及兩
廡從祀位前遣侍郎四人各分獻復又奏准
視學釋奠舊儀不讀祝今
親詣行禮寔屬曠典請照康熙二十三年
親祭
先師闕里例讀祝文行禮至是
上親詣行禮畢
諭禮部太常寺儀注内開奠畢獻爵皆不跪朕今跪獻非
誤也若立獻於先師之前朕心有所不安將此諭衆知
之爾衙門可記載嗣後照此遵行
五年二月令
至聖先師誕日禁止屠宰
諭内閣三月十八日為
皇考聖祖仁皇帝萬夀聖節舊例於是日虔誠齋肅禁止
屠宰今應永遠遵行至聖先師孔子師表萬世八月二
十七日為聖誕之期亦應虔肅致敬朕惟
君師功德恩被億載普天率土尊親之戴永永不㤀而於
誕日尤當加謹以展恪恭思慕之忱非以佛誕為比擬
也著内閣九卿會同確議具奏尋議准
先師聖誕應致齋一日不理刑名禁止屠宰永著為
例
六年二月仲丁
上詣太學釋奠
先師孔子
御製詩一章勒碑國學并
頒發直省府州縣學宫
扶植綱常百代陳天將
夫子覺斯民帝王師法咸隆治兆庶遵由臻至淳道統
常垂今與古文明共仰聖而神功能溯自生民後地闢
天開第一人
授先賢冉雍六十七代孫冉天琳五經博士世職
定簡補
文廟樂舞童生之例於衍聖公所屬戶人子弟簡補
如不足額仍於曲阜縣童生内簡補
七年
賜衍聖公
御纂書籍
諭禮部昔年
聖祖仁皇帝御纂各種書籍及朕年来陸續刻成之書雖
未通行頒賜而内外臣工亦多有受賜者因衍聖公不
在廷臣及封疆大臣之列是以未曾頒賜著大學士等
將應行頒發之書奏聞頒賜衍聖公藏之闕里明示来
兹
命建立闕里
聖廟碑亭
闕里文廟上樑以慶雲現告
上親詣太學致祭
先師孔子
八年衍聖公孔傳鐸請以兖州府屬屯莊集税銀
兩解部充餉奉
上諭目今他省有清查税務之事盖因税課一項向無定
額地方官吏每多侵蝕欺隠高下其手刻薄小民是以
令將寔數查出凡舊額之外所有贏餘即留為本地官
民之用並未將絲毫歸入公項也兖州屯莊集税銀兩
向充書院林墓歲修之費正是闕里之公用而孔傳鐸
忽請解部充餉是將此項税銀視為私槖也朕於文廟
工程敬謹辦理一切動用帑金所費不下數十萬孔傳
鐸豈不知之而為此卑鄙之陳奏甚屬不合嗣後著將
此項集税銀兩核實支給為書院林墓之用
遣皇五子及淳郡王前往
闕里告祭
先師孔子
增設
聖廟執事官員
上以
聖廟執事之員向来未加爵秩所當廣置官僚以光
祀典
特諭設聖廟執事官三品者二員四品者四員五品者六
員七品者八員八品九品者各十員各按品級給與章
服每逢聖廟祭祀之時虔肅冠裳駿奔趨事凡此人員
著衍聖公於孔氏子孫内選擇人品端方威儀嫻雅者
報部充補每年各給俸禄銀二十兩其孔氏子孫内有
願充補之人或曾經出仕而退休在籍者或身有職銜
而未曾出仕者以及貢監生童等皆可入選若届鄉試
之期有情願入場者准以監生入場應試
命修闕里
孔林享堂墻垣
九年
命孔廣棨襲衍聖公爵時衍聖公孔傳鐸以沉疴難起上
疏乞休
特恩予告以長子孔廣棨襲封衍聖公世爵
十年五月以
御製重修闕里
聖廟碑文
御筆
賜衍聖公孔廣棨收藏
御製文曰朕維
上天垂佑蒸民篤生至聖先師孔子以仁義道德唘迪萬
世之人心而三綱以正五倫以明後之繼天御宇兼君
師之任者有所則傚以敷政立教企及乎唐虞三代之
隆大矣哉聖人之道其為福於羣黎也甚溥而為益於
帝王也更宏宜乎尊崇之典與天地同其悠久也曲阜
廟庭為孔子里宅毓聖鍾靈之地神爽式憑廟貌甚偉
由周而来久且加盛我
皇考聖祖仁皇帝德符元化悟徹性天自羲農堯舜禹湯
文武周公之道集成於孔子者一一體於身心宣為政
治道統在上應運而承康熙甲子東巡狩臨幸闕里謁
奠廟林殷禮隆儀漢唐莫及朕恭膺丕緒志切羹墻即
位之初加封先師五代王爵詣雍釋菜題額歌詩佩德
報功之願夙夜罔釋於懷雍正二年闕里聖廟不戒於
火有司奏告朕悚惕靡寧詣廟致祭旋發帑興修命大
臣專董厥役殿廡規模悉準宫闕製器偹物亦令繪圖
呈式裁酌協宜數年来諄諭執事臣寮經營周至纖毫
無憾始惬朕衷七年冬有司具奏大成殿上樑前二日
慶雲見於曲阜合詞稱瑞朕以天人感應理固不爽而
誠敬微忱詎能邀
上帝先師之垂鑒用是祗將祀事倍增試額俾普天率土
被聖人之德化者同心感慶庶足以廣教澤而答嘉休
而撫躬警勉恒朝夕凛凛焉朕嘗謂帝王之尊聖尊其
道也尊其道貴行其道居行道之位而能擴充光大達
之政令修齊平治得其要紀綱法度合其宜禮樂文章
偹其盛舉凡聖道之未行於當時者悉行於後世雖去
聖久遠而心源相接不啻親授於一堂之上默證於千
載之前如是欽崇褒顯悉由於中心之誠服而治化日
盛聖道斯尊且夫聖人之道一天道也天以牖民之責
屬之聖人刪定贊修代天宣教彛倫惇敘禮法彰明後
之帝王奉其道以治世師承罔斁資益良多然則尊天
尊聖理原合一兹之崇禮至聖正所以欽若
昊天而於脩建廟庭之重典有不至誠至敬者哉朕勤求
上理宵旰孜孜冀以仰述
皇考之鴻模丕揚先師之厚澤爰敬推
上天篤生聖人與聖人承天立教垂憲奕世之意勒文碑
石以昭示臣民於無極而繋以辭曰天心覺世聖治承
天治法道法聖聖相傳三五之隆以道致治峻德宏昭
豐功遠被聞知續統至聖挺生中天復旦文教昌明經
緯三才陶融萬象體具中和功侔参兩表揚六籍程式
五常如會滄海若揭秋陽惟我
皇考聪明睿知包藴圖書滙宗洙泗德與聖合禮為道崇
升堂容肅過里思隆纉緒朕躬勤圖紹述至聖煌煌箴
銘宥密惟皇建極惟聖時中古今雖邈心理攸同作帝
王師與天地配開闢一人神靈如在奕奕新廟輝映尼
防金絲在御車服盈堂煥乎天文五雲示慶錫祜者天
承庥者聖敢云瑞應鑒厥微忱普祈洪貺永福編氓文
治光華日星晶麗木鐸揚聲垂億萬世
定直省
文廟崇聖祠神位式順天府學政吳應棻疏言崇聖
祠追封五世王爵而新置之牌位各處舛錯未能
畫一請照國子監所書肇聖王木金父公之位裕
聖王祈父公之位詒聖王防叔公之位昌聖王伯
夏公之位啟聖王叔梁公之位字樣通行直省遵
照成式改製安奉從之
頒
文廟祭器法琅銅香鼎一燭臺二花瓶二内安松竹
梅花二樹香盒一金龍朱漆几五帛篚七銅爵二
十六登一鉶六簠二十一簋二十一籩八十六豆
八十六皆有盖
衍聖公孔廣棨以
孔林工程告竣率其族人來京謝
恩賞賚有差
上諭孔廣棨曰爾為至聖先師後裔當存聖賢之心行聖
賢之事一切秉禮守義以驕奢為戒且爾年齒尚少尤
宜勤學讀書敦品勵行凡爾同族之人亦當共相勸誡
共相砥礪為端人正士爾等果能遵朕訓諭學問日進
品行諄謹不堕家聲即所以報國恩也旋
賜孔廣棨松花石硯一方蟒錦縀七匹其族人縀各一匹
十一年二月仲丁
上親釋奠行三上香禮
命直省肅修
文廟祀典時外省州縣中有因荒裁減
文廟公費者事
聞
上以公費既減必至祭品簡略或轉𣲖累民間
特諭各省督撫查明所屬若有因荒減費之州縣即於存
公銀内撥補以足原額務令粢盛豐潔以展肅將禋祀
之誠
十三年予故衍聖公孔傳鐸祭葬如例
又授先賢冉雍六十五代孫冉士樸世襲五經博
士
皇朝文獻通考卷七十四
