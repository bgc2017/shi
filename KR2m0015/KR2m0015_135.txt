皇朝文獻通考卷一百三十五
王禮考(十一)
皇子親王以下婚儀公主以下下嫁儀
(臣)等謹按馬氏帝系考子公主門載下嫁儀而皇
子門不及婚禮今考唐開元禮有親王納妃儀宋
政和中儀禮局上皇子納夫人儀而馬氏俱未收
入似嫌缺略今據
大清會典通禮所述
皇子親王以下婚儀公主以下下嫁儀著於王禮考
皇子婚儀凡
皇子指婚内務府豫劄欽天監諏吉日並列大臣命
婦中偕老者奏襄婚事既得
旨以告于福晉家届期贊事大臣偕福晉父蟒袍補服
詣
乾清門東階下福晉父北面跪贊事大臣西面稱有
旨今以某氏女作配與皇子某為福晉福晉父承
旨訖行三跪九叩禮退
右指婚
迺&KR1258;吉納幣内務府備黃金項環一釵六珥六均
以珠飾釧四黃金衣鈕百白金衣鈕二百黑貂皮
三貂皮百有四十狐皮二百有五十黑獺皮七采
幣表裏各百棉三百斤
賜福晉父母黃金十兩白金七百兩貂冠狐裘佩帶刀
帨鞾襪具馬二匹鞍轡具屆日内務府以采亭載
諸禮物如福晉家福晉父朝服迎于大門外内務
府官入陳幣于堂陳馬于庭陳
賜物於階上以納幣告福晉父祗受訖率其子弟序立
庭東福晉母率諸婦出序立庭西望
闕行三跪九叩禮内務府官退福晉父送於大門外
如初迎禮
右納幣
是日所司備伶樂一部燕席五十餑餑卓五十張
酒五十瓶羊三十有六詣福晉家設内外筵燕外
燕于廳事東西布席相向北上福晉親族職官及
不入直之公侯伯内大臣侍衞一二品官朝服畢
會午刻鴻臚寺官引入升堂福晉親族及本旗大
臣侍衞東位西面各旗公侯伯等官西位東面就
席一叩序坐司茶奉茶衆受茶飲茶皆一叩司筵
奉果食酌酒伶工入奏衆獻酬樂闋興出司筵徹
果食衆易蟒袍補服仍入就位司筵奉饌酌酒奏
樂獻酬交錯樂闋興鴻臚寺官引衆官詣堂下望
闕北面序立聽贊行三跪九叩禮興退内燕於中堂
福晉親屬諸婦及一二品命婦咸會内務府管領
妻量人給事行酒如外堂燕儀
右納幣燕會
及婚前一日福晉家豫以妝奩送
皇子宫鋪陳屆日質明
皇子蟒袍補服詣
皇太后
皇帝
皇后前行禮若
妃嬪所出並於
妃嬪前行禮各如儀内務府選隨從女官八人豫詣
福晉家閣前祗俟贊事命婦豫詣
皇子宫内别室祗候自
宫門至于福晉家步軍統領飭屬灑掃清道鑾儀衛
備儀仗采輿内務府總管一人官屬二十人蟒袍
補服護軍四十人偕如福晉家奉迎及大門主人
迎入如納幣禮升輿吉時屆内鑾儀校奉采輿陳
於中堂福晉禮服出閣隨從女官翊升輿母送于
閣門外姑姊妹戚屬送于輿前俟下簾退父率子
弟送于門俟過退内校舁采輿行鐙八炬十為前
導女官隨從出大門乘馬前列儀仗内務府總管
率屬及護軍前後導護行至
紫禁城門外衆下馬步入及儀仗止于宫外女官隨
采輿入至
皇子殿前降輿女官導福晉出輿引入宫合巹吉時
屆贊事命婦上合巹酒設燕
皇子與福晉行合巹禮執事者皆退是日于
皇子宫近處張幕結綵燕福晉父母戚屬羣官如納
幣之儀
右奉迎合巹
婚禮既成翼日
皇子及福晉夙興朝服内務府管領妻二人導詣
皇太后
皇帝
皇后前行朝見禮
皇子三跪九叩福晉六肅三跪三叩若
妃嬪所出次詣所出
妃嬪前行禮
如遇
聖駕行幸駐蹕俟
回鑾擇吉行禮
右朝見
既婚之九日行歸寧禮
皇子偕福晉至福晉家福晉第設宴畢皆還率不過
午
右歸寧
皇孫
皇曾孫婚儀凡
皇孫
皇曾孫指婚由内務府辦理會同禮部具奏後禮部
傳行齊集既分府即傳行於府第齊集
皇孫娶福晉初定禮用金約領一大金簪三小金簪
三金珥六金釧四金衣鈕百銀衣鈕二百製衣貂
皮一百有四十製帽貂皮三衾褥狐皮二百有五
十緣朝服海龍皮七采幣表裏八十棉二百五十
觔
皇曾孫娶福晉初定禮用金約領一大金簪三小金
簪三金珥二金釧四金衣鈕六十銀衣鈕百三十
製衣貂皮一百有四十製帽貂皮三製衾褥狐皮
二百有五十緣朝服海龍皮七采幣表裏五十棉
一百七十觔
皇孫婚禮初定日設宴三十席餑餑卓三十張酒四
十瓶羊二十六成婚日設宴四十席餑餑卓四十
張酒四十瓶羊三十五
皇曾孫婚禮初定日設宴十六席餑餑卓十四張酒
十六瓶羊十二成婚日設宴二十席餑餑卓二十
張酒二十瓶羊十六
其餘均如
皇子儀
親王婚儀(為未分家之子娶同)凡
親王將及冠訪朝臣女或外藩王女年齒相當者奏
聞請
旨
命下以次行禮如奉
旨賜婚者是日王朝服詣
太和殿前謝
恩如儀初定王府備燕五十席酒五十尊若聘外藩女
用鞍馬甲胄白金器七九牲五九使官屬之長齎
如女家禮請親王以下輔國公以上公主福晉以
下郡君貝子夫人以上禮部轉傳公侯伯以下侍
郎男以上畢會燕男布席于外堂女布席于内堂
獻酬行酒如
皇子初定婚燕儀
右定婚
次行納幣禮王府備黃金項飾一金珥一具金釵
大小各三指環十均綴以珍珠采繒衣裳九襲衾
褥七具黃金二十兩白金千兩給女父母朝衣一
冠帶鞾具采衣裳各一金珥一具鞍馬二若聘外
藩親王女用鞍馬十有二甲胄十有二閑甲二十
有四繒六十布六百白金器三具聘郡王貝勒台
吉女白金器同鞍馬甲胄各減二閑甲減四繒十
布減百餘物與上同王府官公服齎詣福晉家主
人公服迎入使者陳禮物于堂有馬則陳于庭以
納幣告主人拜受使左右徹之送使者如禮
右納幣
婚前一日女家豫以妝奩送王府鋪陳至日王禮
服俟于次使其長史率官屬備儀仗禮輿如福晉
家迎升輿吉時屆納禮輿于中堂福晉禮服出閤
送女者翊升輿母送于閤門外姑姊妹戚屬送于
輿前父送於外堂子弟送于門外燈炬前導送女
者升車從詣王府由中門入及堂前降輿王出次
俟于堂送女者導福晉出輿王揖先入福晉從入
室行合巹禮其日王府設燕席六十酒六十尊聘
外藩女用牲五九親王以下侍郎男以上公主福
晉以下郡君貝子夫人以上咸會如定婚燕禮饋
贈外藩王貝勒台吉及福晉夫人等送女來者冬
夏衣各一襲貂裘一帶一弓一䩨矢一服甲胄各
一鞍馬二采繒三十布二百白金器三具女之兄
弟時衣一襲給隨從男婦三十人衣服有差
右成婚
若奉
旨賜婚者成婚之明日王及福晉夙興朝服詣
大内謝
恩行禮如
皇子婚儀
右謝恩
世子郡王婚儀凡世子郡王納幣用指環八采繒
衣裳八襲衾褥六具黃金十兩白金七百兩初燕
席四十酒四十尊婚燕席五十酒五十尊餘物與親
王同若聘外藩親王女鞍馬甲胄繒帛白金器如
親王聘外藩郡王女之數婚禮既成饋贈外藩親
王郡王及福晉送女来者並女之兄弟及隨從男
婦衣服均如親王例外藩貝勒台吉及夫人送女
来者給采繒二十有五布百有五十白金器二具
餘如親王例給隨從男婦二十有五人衣物有差
凡婚儀與親王同
長子貝勒婚儀凡長子貝勒婚禮納幣用指環六
采繒衣裳七襲衾褥五具黃金五兩白金五百兩
給女父母繒衣不綴采鞍馬一閑馬一餘物與郡
王同初燕席三十酒三十尊婚燕席四十酒四十
尊郡王以下尚書子爵以上郡主郡王福晉以下
郡君貝子夫人以上咸會燕儀同郡王若聘外藩
女定婚用鞍馬甲胄繒布白金器五九筵燕用牲
三九納幣用鞍馬八甲胄各八閑甲十有六繒四
十布四百白金器二具婚燕用牲五九婚禮既成
饋贈外藩親王郡王及福晉送女来者並女之兄
弟及隨從男婦衣服均如郡王例貝勒台吉夫人
送女来者給采繒繒合二十有五布百有五十白
金器二具餘如郡王例隨從男婦二十人給衣物
有差凡婚儀與郡王同
貝子婚儀凡貝子婚禮納幣用指環四釵大小各
二衣裳六襲不綴金珠衾褥四具白金四百兩給
女父母視貝勒減閑馬一餘衣物數同初燕婚燕
席酒各減十貝勒以下公以上暨本旗官屬郡君
貝勒夫人以上縣君輔國公夫人以上咸會燕儀
同貝勒若聘外藩女定婚鞍馬甲胄繒布白金器
三九筵燕用牲二九納幣鞍馬六甲胄各六閑甲
十有二繒三十布三百白金器二具婚燕用牲三
九饋贈親王郡王及福晉送女來者女之兄弟及
隨從男婦衣服均如貝勒例貝勒台吉夫人送女
来者給采繒繒合十有五布七十白金器一具餘
如貝勒例隨從男婦十有五人給衣服有差凡婚
儀與貝勒同
宗室公婚儀凡鎮國公婚禮納幣用衣裳五襲白
金三百兩初燕十有八席酒十有八尊婚燕二十
有八席酒二十有八尊貝子以下奉國將軍以上
貝子夫人以下奉國將軍淑人以上及本府官屬
會燕餘並同貝子若聘外藩女定婚鞍馬甲胄繒
布白金器二九筵燕用牲數如之納幣鞍馬五甲
胄各五閑甲十繒二十有五布二百五十白金器
二具婚燕用牲三九饋贈送女来者衣物如貝子
例輔國公納幣衣裳減一襲衾褥減一具無白金
初燕十有六席酒十有六尊婚燕二十有六席酒
二十有六尊貝子貝子夫人不會燕餘儀物與鎮
國公同若聘外藩女定婚行一九禮初燕用牲二
九納幣甲胄各減一閑叩減二繒減五布減五十
白金器二具婚燕用牲三九饋贈送女來者衣物
如鎮國公例凡婚儀均與貝子同
宗室將軍婚儀鎮國將軍納幣用衣裳繒三襲布
一襲衾褥繒二具布一具金項飾一釵二珥二初
燕用牲六婚燕席十有五餘儀與輔國公同輔國
將軍納幣衣裳衾褥各減繒一初燕減牲一婚燕
減五席奉國將軍納幣禮物如輔國將軍初燕復
減一牲婚燕減二席餘如鎮國將軍之禮儀同
閑散宗室婚儀凡閑散宗室納幣數如奉國將軍
減金釵二初燕牲二婚燕六席閑散覺羅婚燕五
席餘同宗室婚儀均與奉國將軍同
公主下嫁儀凡公主係
皇后所生為固倫公主壻為固倫額駙品級與固山貝
子同係
妃所生為和碩公主壻為和碩額駙品級與超品公
同本部於指婚後奏請
欽定額駙品級並分别用帽頂朝服坐褥等項行文該
旗知會額駙若外藩行理藩院知會行内務府備
公主帽頂朝服首飾行工部備儀仗轎車知會宗
人府吏部戶部兵部一體遵照凡固倫公主初定
日成婚日筵宴二次和碩公主初定日筵宴一次
其初定成婚各事宜均同
乾隆四十年正月
諭曰下嫁蒙古王公之公主等所生之子本各有應得
品級毋庸另為辦理嗣後在京公主所生之子至十
三歲時如係固倫公主所生即給予伊父固倫額駙
品級和碩公主所生即給予伊父和碩額駙品級著
為例七月又奉
諭曰三阿哥之格格指與丹巴多爾濟為婚完姻在邇
恐伊等念係朕之孫女於一切典禮俱按公主一體
舉行亦未可定朕之孫女較之公主又隔一輩自不
應按照公主仍行主僕之禮即如扎拉豐阿所尚係
皇祖之孫女伊於姑前如何行禮之處三阿哥之格格自
應仿照而行如果能按家禮克盡婦道朕方為之欣
悦倘必欲固執以為朕之孫女應照公主禮相待反
與朕之施恩指婚本意不合再羅卜藏多爾濟之子
旺親巴穆巴爾曾將五阿哥之格格指與為婚俟完
姻時亦應一體遵行嗣後朕之孫女指婚後俱照宗
室格格禮行毋違朕諭
凡公主下嫁之禮内務府豫劄欽天監&KR1258;指婚吉
日並列大臣命婦中偕老者奏襄婚事既得
旨禮部以告于額駙家屆期贊事大臣偕額駙蟒袍補
服詣
乾清門東階下額駙北面跪贊事大臣西面稱有
旨今以某公主擇配某人額駙祗受
命行三跪九叩禮興退
右指婚
初定諏日額駙家備駝一馬八羊八十有一酒九
十尊屆期詣
午門前恭進得
旨分納所司是日光禄寺官備筵燕武備院官張黃幔
於
中和殿北階下内務府陳金器反坫禮部理藩院尚
書侍郎内務府總管光禄卿同視布席設
御筵于
保和殿
寳座前正中
殿内東西布席各五行前引大臣一行内外親王世
子固倫額駙二行郡王貝勒貝子公和碩額駙三
行内大臣一等台吉四行都統副都統二等台吉
五行相向北上
寳座後東西為豹尾班侍衛席又西為記注官席均南
向
殿門外檐下東為侍衛席西為三等台吉席禮部尚
書侍郎席黃幔左内務府總管席黃幔右均東西
向樂部陳中和韶樂于
保和殿檐下陳丹陛樂于
中和殿後階均北向午刻
欽命入燕之王大臣侍衛及執事各官蟒袍補服畢會
保和殿前按翼序立理藩院尚書侍郎率額駙父額
駙及其族人朝服詣
慈寧宫門外鴻臚寺官引至東階下北面行三跪九叩禮
畢引詣
保和殿前入班序立禮部尚書侍郎赴
乾清門奏時
皇帝龍袍補服乘輿出宫前引後扈如常儀
御保和殿
陞座鴻臚寺官引額駙父等出班北面聽贊行三跪九
叩禮興王公以下就位額駙父等均引入班就位
跪叩坐
賜茶畢進爵大臣進
皇帝酒跪叩如
太和殿燕禮額駙父等出
殿外北面隨跪叩興復位徧爵作樂升歌行酒儀注
均與
太和殿燕禮同燕畢引額駙父等詣丹陛拜位行禮
如初
皇帝還宫衆退理藩院尚書侍郎鴻臚寺官引額駙父
等至
乾清門西階下序列行三跪九叩禮退是日内監設
中和韶樂及丹陛樂于
慈寧宫常次如儀尚膳女官設
皇太后筵于
寳座前南向設
皇后筵于東西南向又以次設
皇貴妃
貴妃
妃
嬪席于東西少後僉南向額駙母及其族中諸婦席于
嬪席之下少南西位東面進爵命婦席于丹陛下東
位西而午刻
皇后率
皇貴妃
貴妃
妃
嬪詣
慈寧宫
皇太后陞寳座筵燕
賜茶進觴徧爵作樂升歌行酒額駙母及諸婦行禮各
如儀燕畢
皇太后還宫
皇后
皇貴妃
貴妃
妃
嬪皆還内宫内監引額駙母及諸婦詣
皇后宫行六肅三跪三叩禮退
右初定會燕
下嫁前一日額駙蟒袍補服率族人詣
皇太后
皇帝
皇后宫門前行三跪九叩禮各如儀内務府官率鑾儀
校以公主妝奩詣額駙邸第内管領命婦二人偕
女侍隨往鋪陳至日黎明額駙家備九九禮物文
馬十有八鞍轡具䭾甲十有八馬二十有一駝六
羊八十有一酒九十尊詣
午門恭納午刻筵燕于
保和殿
慈寧宫如初定禮是日所司豫奏請王福晉貝勒貝子
夫人中結髮偕老者
欽命陪送内務府大臣命婦二人内管領命婦十人充
導從皆盛服于宫門外别室祗候贊事命婦豫詣
額駙邸别室祗候自公主所出宫門至額駙邸步
軍統領飭屬灑掃清道鑾儀衛備仗采輿内務府
總管一人官屬四人内管領二人護軍參領二人
護軍校二人蟒袍補服偕護軍二十人于所出宫
門前祗候升輿吉時屆公主吉服詣
皇太后
皇帝
皇后前行禮若
妃嬪所出並于
妃嬪前行禮各如儀畢命婦翊升輿下簾内校舁輿
行出宫儀仗前列鐙八炬十前導陪送福晉夫人
及隨從命婦乘車隨行内務府總管内管領乘騎
稍遠導從參領及護軍乘騎護行詣額駙邸第及
門衆下馬步入儀仗止及儀門各官止輿入至廳
事正中降輿命婦階下降車升堂導公主出輿福
晉夫人降車隨公主入室額駙父乃禮賓于外堂
額駙母禮女賓于中堂徧饗諸執事者各如禮合
巹吉時屆贊事命婦上合巹酒設燕額駙與公主
行合巹禮衆退
右于歸合巹
下嫁禮成翼日行朝謝禮公主額駙夙興朝服公
主詣
皇太后
皇帝
皇后及所出
妃嬪前行禮額駙詣
慈寧門外東階下
乾清門外
内右門外行禮各如儀畢還邸第
右朝謝
至於九日歸寧欽天監選擇吉日内務府具奏事
宜禮部具奏儀注
乾隆十二年正月奏准向例公主九日歸寧後欽
天監另擇吉行謝
恩禮伏思歸寧之日係釐降後初次瞻仰應謝
恩嗣後公主九日歸寧時即行謝
恩禮
右歸寧
郡主出嫁儀凡格格嫁朝臣者額駙不進初定禮
進成婚禮由禮部具奏嫁外藩者應進初定禮物
成婚禮物由理藩院具奏均於
午門前納進交該衙門接收凡王公之女匹配外藩
者准其請封並給與俸禄銀縀其住居京城匹配
八旗世家者惟
世祖章皇帝天潢支派准其照王公品級封給郡主縣主
及郡主額駙縣主額駙等按品食俸至遠派王公
之女俱照例封給虛銜毋庸復給銀米凡
皇孫女及王公之女
大内聘嫁者内務府奏請格格品級及初定禮成婚
禮日期知會禮部轉行該衙門知會額駙家預備
成婚前期禮部奏請額駙品級郡主視郡王福晉
額駙視武職一品縣主視貝勒夫人額駙視武職
二品郡君視貝子夫人額駙視武職三品縣君視
鎮國夫人額駙視武職四品鄉君視鎮國將軍夫
人額駙視武職五品若郡主額駙官爵在一品以
上則從其爵郡主額駙以下同(王公之女自行聘嫁其品級同)得
旨知會該旗戶部並會同内務府具奏成婚事宜
郡主出嫁儀凡郡主將及笄訪外藩蒙古王子年
齒相當者奏
聞請
旨
命下以次行禮若奉
旨賜婚者額駙先詣
乾清門謝
恩如公主指婚之儀初定額駙家備燕五十席酒五十
尊若外藩王貝勒台吉等尚郡主用駝馬羊七九
牲五九遣人納于王府王受之其日會燕如納福
晉初定燕儀
右定婚
次行納幣禮額駙家備鞍馬七甲胄七若外藩王
等之子用馬六十牛六十羊六百遣人齎以獻于
王王納之如定婚禮
右納幣
婚前一日王使人以妝奩張陳額駙室至日額駙
朝服祗候邸第王使其官屬備儀仗禮輿送郡主
于歸升輿吉時屆郡主禮服侍女引出閤詣王前
辭次詣福晉前辭均行四肅二跪二叩禮執事官
進輿于中堂侍者引郡主升輿王府護衛官前導
鐙炬前輿侍婢八人男婦五戶媵如額駙邸第額
駙出迎于門外輿至導入至内堂降輿媵導郡主
出輿額駙偕入室行合巹禮其日額駙第設婚燕
如親王納福晉之儀
右成婚
若奉
旨賜婚者成婚之明日額駙偕郡主夙興朝服詣
大内謝
恩行禮如親王納福晉儀
右謝恩
縣主出嫁儀凡縣主出嫁納幣視郡主鞍馬甲胄
各減二初燕婚燕儀凖郡王若嫁于外藩王貝勒
台吉等納幣視郡主馬減十牛減十羊減百媵婢
七人男婦四戶餘同
郡君縣君鄉君出嫁儀凡郡君出嫁納幣鞍馬四
甲四胄四初燕婚燕凖貝勒若嫁于外藩定婚行
七九禮初燕用牲三九納幣馬四十牛四十羊四
百婚燕用牲五九媵婢六人男婦四戶縣君納幣
鞍馬甲胄各三初燕婚燕凖貝子若嫁于外藩定
婚行七九禮初燕用牲二九納幣馬三十牛三十
羊三百婚燕用牲三九媵婢五人男婦三戶鄉君
納幣鞍馬甲胄各二初燕婚燕凖宗室公若嫁于
外藩定婚行七九禮納幣馬二十有五牛如之羊
二百五十初燕婚燕用牲如縣君媵鎮國公女婢
四人輔國公女婢三人男婦皆二戶凡婚儀皆與
郡主同
皇朝文獻通考卷一百三十五
