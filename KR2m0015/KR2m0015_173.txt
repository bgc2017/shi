欽定四庫全書
皇朝文獻通考卷一百七十三
樂考(十九)
樂舞
(臣)等謹按周禮以六舞大合樂自後歷代因之制
之沿革不同皆所以和神人而象功德也我
朝舞制亦仍前代之舊而斟酌盡善損益得中蓋
列聖相承
文德
武功度越前古周禮六代之舞於今復覩其盛矣謹次
樂舞聲容儀節之美備而於樂員人數服色之制
亦附記焉
崇德二年正月朔分别樂舞人等技藝賞銀有差
順治元年定樂舞人員額數服色之制太常寺神
樂觀提點一員左右知觀各一員協律郎五員贊
禮郎十六員司樂二十六員奉祀五員(丘)(圜)
(方澤夕月)(朝日五壇先農)祀丞三員(方澤圜丘先農)
(三壇)樂生一百八十名文舞生武舞生各一百五十
名執事樂舞生九十名如有遺缺於觀内官員家
道童選補
(臣)等謹按康熙三十八年裁協律郎一員贊禮郎
二員司樂二員雍正元年皆添復乾隆八年改神
樂觀為神樂所知觀為知所二十年又改為神樂
署提點為署正知所為署丞品級仍舊
凡樂舞儀節本寺令協律郎等官教習遇有祭祀
先期於凝禧殿演習至祭日司爵司香捧帛捧爵
焚香等事俱用執事樂舞生又有樂生文舞生武
舞生執旌節樂舞生應給净衣俱行文工部取用
天壇大祭共用樂舞生二百五十九名給淨衣二百五十
九套執事樂舞生服藍鑲邊青縀袍武舞生并執
旌節樂舞生服青縀銷金花袍文舞生并執旌節
樂舞生樂生焚香樂舞生服青縀補袍俱繫綠綢
帶戴裹金銅頂帽如遇祭告
皇帝親詣行禮用樂舞生三十八名遣官行禮用二十
八名
祈榖大祭共用樂舞生二百三十五名給淨衣二百三十
五套執事樂舞生服藍鑲邊青羅袍武舞生服紅
縀銷金花袍文舞生樂生焚香樂舞生服紅縀補
袍𢃄頂同前
地壇大祭共用樂舞生二百四十七名給淨衣二百四十
七套執事樂舞生服藍鑲邊青縀袍武舞生服青
屯絹銷金花袍文舞生樂生焚香樂舞生服青屯
絹補袍帶頂同前如遇祭告用樂舞生二十六名
(臣)等謹按已上樂舞生各給淨衣康熙三十九年
裁
太廟祭祀共用樂舞生二百六十七名執事樂舞生服青
縀袍武舞生服紅縀銷金花袍文舞生樂生焚香
樂舞生服紅縀補袍帶頂同前遇祭告用樂舞生
二十六名專祭一殿用十七名或十五名
社稷壇每祭共用樂舞生二百二十七名執事樂舞生
服藍鑲邊青羅袍武舞生服紅羅銷金花袍文舞
生樂生焚香樂舞生服紅羅補袍𢃄頂同前如遇
祭告用樂舞生十八名
朝日壇每祭共用樂舞生二百三十五名執事樂舞生
服藍鑲邊青羅袍武舞生服紅羅銷金花袍文舞
生樂生焚香樂舞生服紅羅補袍帶頂同前
夕月壇每祭共用樂舞生二百三十五名執事樂舞生
服藍鑲邊青羅袍武舞生服玉色羅銷金花袍文
舞生樂生焚香樂舞生服玉色羅補袍帶頂同前
帝王廟每祭共用樂舞生二百八十三名執事樂舞生
服青絹袍武舞生服紅色銷金花袍文舞生樂生
焚香樂舞生服紅色補袍帶頂同前
文廟每祭共用樂舞生一百四十名執事樂舞生服青
絹袍文舞生樂生執旌節樂舞生俱服紅色補袍
帶頂同前
先農壇每祭用執事樂舞生十八名服月白鑲邊藍袍
焚香樂舞生服紅絹補袍如遇
皇帝耕耤親祭共用樂舞生二百二十二名執事樂舞
生服月白鑲邊青袍武舞生服紅絹銷金花袍文
舞生樂生焚香樂舞生服紅絹補袍𢃄頂同前
太歲壇每祭共用樂舞生二百三十二名執事樂舞
生服青絹袍武舞生服紅色銷金花袍文舞生樂
生焚香樂舞生服紅色補袍帶頂同前
定文德武功舞制祭日典儀官唱樂舞生就位初獻
樂作司樂執節引武舞生執干戚進奏武功之舞
舞畢樂止武舞生退亞獻樂作司樂執節引文舞
生執羽籥進奏文德之舞終獻樂作文舞生奏文
德之舞舞畢樂止文舞生退
(臣)等謹按舞制用八佾六十四人初獻奏武舞亞
獻奏文舞凡
郊
廟大祀暨各壇廟中祀並同惟
文廟用六佾三十六人初獻亞獻終獻均奏文舞
康熙十二年定舞官各賞蟒縀大縀樂舞人等各
賞綢縀細布有差
十六年定織造樂舞生袍帶凡祭祀通贊樂舞生
袍𢃄據太常寺來文式樣數目行浙江織造
乾隆七年五月定
大雩童子舞制和碩莊親王等議奏考古大雩用舞童二
佾衣元衣各執羽翳歌雲漢之詩今蒙
皇上倣雲漢詩體
御製詩歌八章
聖念懇誠
宸章剴切亘古未有應用舞童十六人衣元衣為八列
各執羽翳終獻後文舞生退司樂引舞童進典樂
唱舞童歌詩舞童八列按舞而歌歌畢乃望燎舞
童令掌儀司選聲音清亮者演習應用羽翳照周
禮皇舞之式染五采其舞衣舞羽俱交内務府成
造從之
六月
詔定舞譜奉
諭鄭世子樂書等書俱有舞譜本朝舞制並無紀載應
作何載入書内之處著傳諭莊親王張照知之嗣經
莊親王等詳考各祭祀樂舞聲容儀節纂成舞譜
奏准載於律吕正義後編垂為定制
八年二月定武舞干上字句和碩莊親王等奏查
武舞干上有字其字只五種而分八佾不能齊一
必係原有八種年久遺失今將現在所用并另擬
八句開单進呈奉
硃筆改定雨暘時若四海永清倉箱大有八方敉寧奉
三永奠得一為正百神受職萬國來庭
定筵宴樂舞名色隊舞總名為慶隆舞介胄騎射
為揚烈舞大臣對舞為喜起舞竹馬為禺馬所戴
醜面為面具歌章為司章騎竹馬為司舞弹琵琶
為司琵琶弹三絃為司三絃拉奚琴為司奚琴搊
筝為司筝拉胡琴為司阮劃箕為司節拍版為司
拍拍掌人為司抃瓦爾喀部樂為瓦爾喀部樂伎
舞者為瓦爾喀部舞人敲碟子為擊缶伎打口琴
為觱篥伎拉胡琴為瓦爾喀阮伎
慶隆舞制司琵琶司三絃各八人司奚琴司筝各
一人司節司拍司抃各十六人俱服石青金夀字
袍豹皮端罩在丹陛兩旁立兩翼並上司節司拍
司抃兩翼各八人分三排北面立司琵琶司三絃
兩翼各四人東西向立司奚琴在東司筝在西司
章十三人服蟒袍豹皮端罩從右翼上東向立奏
慶隆之章揚烈舞上服黃畫布套者十六人服黑
羊皮套者十六人各戴面具跳躍擲倒象異獸騎
禺馬者八人分兩翼上北面一叩頭周旋馳逐象
八旗一人射一獸受矢羣獸懾服象武成舞畢喜
起舞上隊舞大臣十八員朝服入殿内正中三叩
頭退東邊西向立以兩為隊進前對舞每隊舞畢
正中三叩頭退次隊復進如儀
瓦爾喀部樂舞司舞八人服紅雲縀鑲粧縀花補
袍狐皮大帽在丹陛西邊立進前正中三叩頭退
於西邊柱後立司觱篥司阮各四人分兩翼上向
上一膝跪奏瓦爾喀部樂曲司舞以兩為隊按隊
進舞每隊舞畢正中三叩頭次隊復進如儀
回部樂舞司達卜一人司那噶喇一人司哈爾扎
克一人司喀爾奈一人司塞他爾一人司喇巴卜
一人司巴拉滿一人司蘇爾㖠一人皆衣錦面雜
色紡絲接䄂衣錦面倭縀緣邊回回帽青縀靴綠
綢&KR2923;膞司舞二人舞盤二人皆衣靠子錦腰襕紡
絲接袖衣先作樂司舞二人起舞舞畢舞盤人上
以次舞畢退
(臣)等謹按已上舞制
皇帝三大節筵宴進饌後中和清樂止禮部樂部官引
慶隆舞上揚烈喜起先後進舞笳吹高麗國俳後
掌儀司引瓦爾喀部樂進乾隆二十四年平定西
陲回部敬獻樂舞於瓦爾喀部樂後以次奏樂陳
伎凡上元除夕筵宴暨
皇太后筵宴舞制並同
世德舞制
皇帝幸盛京筵宴進饌後中和清樂止笳吹奏畢世德
舞上司章奏世德之章隊舞大臣十八員朝服以
次對舞如儀
德勝舞制出師凱旋筵宴
皇帝進饌賜凱旋大臣酒畢中和清樂止德勝舞上司
章奏德勝之章隊舞大臣十八員朝服以次對舞
如儀
五魁舞制部宴衍聖公正一真人及文武會試鄉
試筵宴樂用鼓一管二笛二笙二雲鑼一板一歌
童五人衣五魁衣進舞
舞器
節
律吕正義後編曰節朱漆木竿長七尺二寸九分
徑一寸零九釐六毫竿頂金龍頭長九寸七分二
釐節旄九層每層六寸四分八釐繫長五寸七分
六釐緌長七寸二分九釐架高二尺五寸六分闊
一尺五寸三分六釐漆以金每架植二節文武二
舞時司樂官執之以節舞
童子舞節
律吕正義後編曰竿長六尺(水成數)徑一寸(水生數)龍
頭六寸(水成數)共長六尺六寸(水成數)節旄七層(水生成共)
(數)一白色(金)二黑色(水)三青色(木)四赤色(火)五黃
色(土)六白色(金)七黑色(水五行相生始金終水)每層六寸(水成)
(數)繫長四寸(金生數)緌長九寸(金成數)距竿末一尺一
寸(水生數)童子東西兩班各十六人執節者引至班
所各分四行每行四人北面植羽立
干
律吕正義後編曰干木版為之上銳下齊中高三
尺六寸四分五釐兩邊高三尺二寸四分上闊七
寸二分九釐下闊六寸四分八釐正面上截晝五
彩雲氣龍頭下截四旁粉油中紅油凡八佾書雨
暘時若四海永清倉箱大有八方敉寧奉三永奠
得一為正百神受職萬國來庭各一句字旁畫五
彩雲龍背面紅油横帶二中有曲木武舞生左手
執之
戚
律吕正義後編曰戚以木為之斧頭黑油刃粉油
背至刃五寸一分二釐刃闊四寸五分五釐一毫
背闊一寸八分二釐二毫背後一寸二分一釐三
毫戚柄紅油長一尺五寸七分七釐大徑一寸一
分三釐七毫小徑八分一釐上尖長二寸八分八
釐尖闊八分六釐四毫本闊六分零七毫武舞生
右手執之
籥
律吕正義後編曰籥朱紅竹管為之六孔管徑四
分六釐八毫通長一尺七寸五分一釐最下第一
孔距管端一尺三寸一分三釐二毫第二孔距管
端一尺一寸六分七釐三毫第三孔距管端一尺
零一分一釐二毫第四孔距管端八寸七分五釐
五毫第五孔距管端七寸三分八釐七毫最上第
六孔距管端五寸零五釐六毫文舞生左手執之
羽
律吕正義後編曰羽紅油木柄長一尺九寸四分
四釐徑三分一釐三毫柄上貼金龍頭長四寸八
分六釐龍口插雉羽長二尺九寸一分六釐五毫
文舞生右手執之
童子舞羽
律吕正義後編曰羽長一尺六寸(水生成數)柄通長一
尺六寸(水生成數)龍頭三寸六分(金生金成相乘之數)龍尾二寸
四分(金生水成相乘之數)頭尾共長六寸(水成數)身長一尺(水生)
(數)徑六分(水成數)羽染五采左羽三莖右羽二莖(參天)
(兩地數)
節
律吕正義後編曰節形如箕中長一尺五寸七分
六釐邊長一尺三寸六分五釐口闊一尺三寸六
分五釐口深一寸九分四釐四毫掌闊一尺五寸
三分六釐掌深三寸二分四釐筯二枝長一尺一
寸五分二釐上連下開相距一寸九分四釐四毫
皆用紅漆箕背繪虎頭以筯劃箕為節慶隆舞用
之
皇朝文獻通考卷一百七十三
