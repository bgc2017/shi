欽定四庫全書
皇朝文獻通考卷
王禮考(十三)
巡幸
乾隆六年七月
上奉
皇太后巡幸避暑山莊
諭曰朕初次行圍所有經過州縣前經屢降諭旨不令
絲毫擾累但安營除道未免有資民力朕心軫念著
將該地方本年應徵額賦蠲免十分之三以昭朕體
恤閭閻至意(嗣後方皆巡幸所過地凖此例)
(臣)等謹案
山莊之建始於康熙四十二年每歲
車駕避暑於此至秋則舉大獮之典而藩部以時覲謁焉
皇上繼述
志事於詰戎綏遠之猷遵循罔替自是年始
巡行塞外校獵木蘭一如
聖祖故事兹謹誌熱河
行幸之初而圍獵之制則别見於
大狩門
十年七月
上奉
皇太后巡幸多倫諾爾
諭曰朕向來巡幸所過地方曾派員嚴查隨從官兵人
等不許蹂躪農田滋擾百姓此次啓行之時正值秋
成在望禾稼尚未登場誠恐約束不嚴以致踐踏禾
黍有妨農務著都統阿蘭泰護軍統領法諸那管理
多派官兵沿途察看嚴加鈐轄其隨從官員兵丁亦
令將家人跟役自行管束如有不遵禁令傷及田禾
者即行查參并行令該督提等遴委員弁一體稽查
毋得玩忽
十一年九月
上奉
皇太后巡幸五臺山
諭曰朕臨幸五臺觀風問俗蓋欲周知閭閻利病舉登
之袵席之安也山西地方風俗向為淳朴朕此次巡
行親見民情頗屬寧輯但敦龐之質在民而教養之
責在上尤當加意拊循化導俾登上理撫臣乃通省
之表率藩臬乃師帥之大員府州縣等皆有父母斯
民之責其各仰體朕心力行實政教養兼施惟日孜
孜罔或怠佚而在小民亦應敦行孝弟崇習禮讓共
為良民毋蹈澆漓獷悍之風以成熙皞盈寧之治朕
有厚望焉
回鑾閱滹沱河堤工改慶都縣曰望都
諭曰朕自真定回鑾固城祁水之間有縣焉與堯母同
名雖述古之意也觸目踟躇於意弗安其易之仍為
望都
十三年二月
上奉
皇太后東巡先是十二年六月
諭大學士等朕幼誦簡編心儀
先聖一言一動無不奉
聖訓為法程御極以來覺世牖民式型至道願學之
切如見羹墻辟雍鐘鼓躬親殷薦而未登闕里之堂
觀車服禮器心甚歉焉仰惟
皇祖聖祖仁皇帝巡幸東魯親奠
孔林盛典傳於奕禩
皇考世宗憲皇帝崇聖加封重興廟貌嘗遣朕弟和親王
恭代展祀未以命朕意者其或有待歟朕寅紹丕基
撫兹熙洽思以來春孟月東巡狩因溯洙泗陟杏壇
瞻仰宫牆申景行之夙志復奉
聖母皇太后懿旨泰山靈岳坤德資生近在魯邦宜崇報
饗朕不敢違爰遵
慈訓親奉
鑾輿秩於岱宗用答鴻貺旋蹕青齊觀風布澤以昭崇
聖法
祖教孝省方鉅典所有應行典禮大學士會同該部稽考
舊章詳悉具議以聞至行在一切所需悉出公帑無
得指稱供頓儲偫絲毫貽累閭閻羽林衛士内府人
役等各該管大臣嚴行稽查約束並令扈蹕文武臣
僚嚴飭傔從無或侵踐田疇致妨宿麥如有騷擾地
方指名需索者立即參奏從重治罪通行曉諭知之
至是年二月
駕發京師至曲阜縣
躬詣
文廟至大成門下輦步入行三跪九叩禮
駕至詩禮堂升座令孔氏後裔講周易中庸一章以
御前曲柄黃蓋留設
先聖廟庭遣親王致祭崇聖祠大臣分獻四配十哲
禮畢
上詣
少皥金天氏陵
元聖周公廟致祭復謁
孔林奠酒
賜衍聖公及孔氏子孫十二氏子孫官員恩賚有差至
泰安
上恭詣
岱嶽致祭至濟南府
閱兵
上校射連發皆中復
親詣
舜廟行禮
上回鑾
十五年二月
上奉
皇太后巡幸五臺山先是十四年十二月
諭曰朕前經降旨於來年秋間巡幸五臺由晉入豫省
覽中州迴蹕畿輔近日嚮導人員回奏稱自太原一
路至河南境由太行山麓甚為﨑嶇狹隘朕省方巡
幸惟取便民若因修治道途重煩民力非朕觀風問
俗本意應於春間即詣五臺至秋間百穀登場後再
幸中州至是
駕發京師
諭扈從大臣等曰時届春融正秋麥紐芽之後幸自去
冬至今瑞雪頻沾土膏滋潤漸已青葱入望所有經
過地方車馬僕從俱著嚴加誡飭毋得踐踏八月
上奉
皇太后巡幸中州
諭大學士等朕時巡中嶽所有直隸河南二省預備道
路營盤等項俱係案款銷算惟是經過地方不無隨
時修葺恐致少有拮据著於直豫二省公項錢糧内
各賞銀一萬兩交與督撫通融辦理以示體恤
駕至河南府
親詣
中嶽致祭遣官致祭
河瀆
衛水
周漢帝王陵寢至開封府
閱兵
諭曰朕舉行秋狩覲岳省方蓋欲周覽民情懋登治理
凡地方之利弊官吏之賢否與夫政令之得失清蹕
所至日切疇咨河南地宅土中素稱淳朴今值雨暘
協應禾應告登巡行之次親見閭閻望幸童叟歡欣
而俗尚敦龐室廬寧輯朕懷深為欣慰顧惟因時保
治之方其權實操之自上撫臣表率通省藩臬任寄
旬宣以至郡守牧令與民愈親則導民尤切應仰體
朕心力行善政敦本訓俗除慝安良教養兼施屏虛
文以求實政其在小民亦當敦禮讓務農桑從儉去
奢力田孝弟以期共享昇平之福朕於該省臣民有
厚望焉
上回鑾
十六年正月
上奉
皇太后南巡先是十四年十月
諭大學士等江南督撫以該省紳耆士庶望幸心殷合
詞奏請南巡朕以鉅典攸關特命廷臣集議今經大
學士九卿等援据經史且仰稽
聖祖仁皇帝六巡江浙謨烈光昭允宜俯從所請朕軫切
民依省方問俗郊圻近省不憚躬勤鑾輅江左地廣
人稠素所厪念其官方戎政河務海防與凡閭閻疾
苦無非事者第程途稍遠十餘年來未遑舉行屢嘗
敬讀
聖祖實錄備載前後南巡恭侍
皇太后鑾輿羣黎扶老攜幼夾道歡迎交頌
天家孝德心甚慕焉朕巡幸所至悉奉
聖母皇太后游賞江南名勝甲天下誠親掖
安輿眺覽山川之佳秀民物之豐美良足以娱暢
慈懷既詢謀僉同應允從所請但朕將以明年秋幸五臺
經太原歷嵩洛趙魏回鑾已涉冬令南巡之舉當在
辛未年春正我
聖母六旬萬夀之年也將見巷舞衢歌歡騰獻祝稱朕以
天下養之至愛上以廣承
歡之慶下以慰望幸之忱益深嘉悦屆期諏吉以聞嚮導
人員朕酌量先期簡派前往清蹕所至簡約儀衛一
切出自内府無煩有司供億至行營宿頓不過偶一
經臨即暫停亦不踰旬日前歲山左過求華麗多耗
物力朕甚弗取曾經降旨申飭明歲晉豫等省以及
江南俱不可倣傚至名山古蹟南省尤多亦祗掃除
潔淨足備臨觀而已毋事崇飾倘有頽圯隨宜補葺
悉令動用官項但當據實不得任有司浮冒其民間
張燈結綵
聖祖嘗以為戒載在方冊宜共恪遵其慎勿以華侈相尚
所司通行曉諭其一切應行典禮著照所議行十五
年十二月
諭曰明歲恭逢
聖母皇太后萬夀之年朕於新正恭奉
鑾輿巡幸江南浙江省方觀民入疆考績式遵
祖烈慶典斯行東南父老共效嵩呼洵昇平之盛事惟念
江浙二省襟帶江湖程途稍遠自
皇祖聖祖仁皇帝南巡以來異數隆恩昭垂史冊迄今四
十餘年朕俯從望幸之忱倍切勤民之隱前扵大學
士九卿等議准兩江總督黃廷桂等一摺已降旨諄
切曉諭又特遣嚮導大臣兆惠努三等前往面傳諭
旨務從儉約一切供頓絲毫不擾民間凡地方大吏
職在旬宣自能仰體朕心遵旨辦理但恐地方有司
奉行不善或窮鄉僻壤未及周知是用再行申諭各
該督撫及所屬官民人等尚其凛遵前旨共期撙節
以敦善俗以導淳風如所在行宫與其遠購珍竒雜
陳玩好不如明窗淨几灑掃潔除足供信宿之適也
經過道路與其張燈懸綵徒侈美觀不若蔀屋茅簷
桑麻在望足覘盈寧之象也闤闠通衢人烟稠密正
以見懋遷有無之樂不得因道路湫隘俾遷移㕓舍
或致商民失業也朕翠華所至念切民依惟期宣達
羣情勤求治道上以奉
慈顔之悦豫下以答黎庶之瞻依凡屬虚文浮費概宜實
力屏除用光鉅典其扈從滿漢文武大臣官員侍衛
等皆當奉公守法不得與地方官往來交際潜通餽
遺兵丁以及隨從人等著該管大臣各嚴加約束經
行所至不得稍有滋擾春苗遍野無得踐踏違者察
出從重治罪務令白叟黃童普沾膏澤共樂恬熙副
朕問俗觀風行慶施惠之至意至是年
駕發京師至山東遣官祭
東嶽
先師孔子
元聖周公廟至江南境遣官祭
河瀆
淮瀆
江瀆
駕至淮安
閱高家堰堤工至蘇州府
諭督撫等朕命駕時巡周覽風俗觀民察吏惟日兢兢
三吴尤素所厪念也粤自我
皇祖聖祖仁皇帝巡幸東南先後六舉歷今四十餘年盛
典昭垂衢謠在耳頃者入境以來白髮黃童扶攜恐
後就瞻愛戴誠意可嘉朕已叠沛恩膏廣敷渥澤惟
念大江南北土沃人稠重以百年休養戶口益增習
尚所趨蓋藏未裕紛華靡麗之意多而樸誠之風轉
有未逮夫去奢崇實固閭閻生計之常經而因時訓
俗以宣風而布化則官兹土者之責也其尚勵乃實
心以行實政無忝教養斯民之任凡兹士庶更宜各
敦本業力屏浮華以節儉留其有餘以勤勞補其不
足時時思物力之艱難事事惟侈靡之是戒將見康
阜之盛益臻父老子弟共享昇平之福朕清蹕所至
有厚望焉至浙江
上躬詣
禹陵致祭遣官祭
南鎮
海神廟
御試浙江進獻詩賦士子中選者三人
特賜内閣中書至江寧府
躬詣
明太祖陵致祭禮畢
諭督撫等併地方官加意毋許樵牧
御試江蘇安徽二省進獻詩賦士子中選者六人
特賜内閣中書過淮安
諭增築城北護城石堤
閱視黃河南北岸堤埽各工
上回鑾
(臣)等謹按江浙為東南重地百數十年來休養生
息土沃民稠洪惟
聖祖仁皇帝六巡江浙德意深厚昭兹史冊我
皇上克繩
祖武所其無逸自乾隆十六年以來亦復
翠華六莅
闓澤汪濊以次逓加史不勝書其在乙酉歲以前則皆
恭奉
聖母皇太后問
安視膳凡名勝所在親掖
金根以承
歡豫海内咸頌
天子之孝焉經過地方蠲免額賦有差而省會
駐蹕之區則悉免本年正供留漕艘以平市直免逋租
以省催科清理庶獄自軍流以下咸予曲宥海内
咸頌
一人之仁焉學校所以儲才也增博士弟子之額廣選
拔貢生之途諸生之進獻詩賦者
親試之其入高等者
特授以官樂育人才之典古未有也
召見地方官吏問民疾苦察其賢否而黜陟之
閱視八旗駐防及水陸標營騎射文武員弁咸晉秩一
級有以公事詿吏議者令其開復凡以飭官方而
崇實政也舊臣之予告里居者加銜晉秩
優賜之俸
加恩子孫俾列賢書其餘皆
賞賚有差八旗駐防及各州縣老民老婦並有
恩賜篤舊優老之典有加而靡已焉
念河渠海塘為東南數省要務
躬親相度審地形之高下量水勢之緩急增築隄防講
求宣導發帑興工費逾鉅萬以為民生籌一勞永
逸之計至於所過名山大川先代陵廟或遣官展
祀或
親詣行禮以將誠敬名臣忠烈皆遣官奠酒懷柔之典
洽于神人又如此臣等謹按古稱天子所至曰幸
蔡邕獨斷云車駕所至見令長三老官屬親臨軒
作樂賜以食帛民爵有級或賜田租故謂之幸惟
我
聖祖仁皇帝垂憲于前
皇上紹述于後
省方展義慶賜遂行歷考百王未有倫比凡在山陬海
澨莫不喁喁然望
幸惟殷而三吴之民瞻
雲就
日被
恩尤渥其為欣幸洵有名言之莫罄者矣諸典禮有應
分見者則于他門互見詳之
二十一年二月
上東巡先是二十年六月
諭曰平定準噶爾捷聞以數十年逋寇迅就廓清荒服
敉寧中外蒙福迺我國家無疆之庥緬惟
皇祖聖祖仁皇帝削平三孽於康熙二十三年諏吉
東巡
親祭闕里
武功文德彪炳簡冊朕仰承
先烈集此大勲保泰持盈彌深兢業
先師孔子闕里理應恪循
成憲躬詣行禮用申誠敬且自瞻謁林泉已逾六載仰止
之念時切於懷擬於明歲春月自京起鑾恭謁曲阜
翠華所經亦以體察吏治清問閭閻行慶施惠以稱
朕法
祖尊
師之至意至是年
駕至山東
躬詣
孔廟行釋奠禮畢至
少昊金天氏陵
周公廟致祭復
詣
孔林奠酒遣官祭顔曾思孟專祠
上回鑾
二十二年正月
上奉
皇太后南巡先是二十年六月
諭大學士等奏稱江浙士庶望幸情殷請於明歲再舉
南巡一摺朕自乾隆十六年巡幸吳越迄今已閱五
載該督尹繼善喀爾吉善等均曾具摺奏請朕因西
師尚未凱旋未經允准現今膚功迅奏荒服敉寧南
省吏治民風時厪予懷而高堰堤工尤數郡生靈攸
關上年告竣以後正當親加察勘前降旨於明歲春
月展謁
孔林著允大學士等所請於禮成之後敬奉
聖母皇太后鑾與順道前往江浙以抒勤民之隱而慰望
幸之忱朕省方觀民入境考績惟期勤求實政宣達
羣情一切供頓皆出内府絲毫不以擾民地方官毋
得指名儲備令衆商捐輸及扣各屬養廉察出定行
嚴加究處前者巡南省時屢飭各督撫務從簡樸而
所至尚覺過於華飾喧溷耳目此次行宫及名勝憩
游之地悉仍舊觀但取灑掃潔除毋得增一椽一瓦
毋陳設玩器城市經途毋張燈演劇踵事增華巡覽
所及各督撫等果能綏輯井疆康乂蒸庶俾人敦禮
讓俗慶豐寧朕自深為嘉悦若其徒事華靡致飾觀
美耗有用之財侈無益之費適以自滋咎戾甚無取
焉各督撫及所屬官民人等尚其善體朕心以副朕
觀風問俗行慶施惠之至意二十一年九月
諭曰昨歲江浙督撫等據士民呈詞籲請南巡朕已降
旨俞允後因江蘇所屬偶被災祲地方各官皆有應
辦賑務朕恐伊等因除道清塵之役轉於民事稍有
妨誤則殊非朕眷顧羣黎之本意復經特諭停止今
據兩江浙省督撫諸臣合詞奏稱西成有慶臣民望
幸實深請以明歲再舉巡幸之典南省民風吏治時
厪朕懷兹當歲美人和之候省方觀民入疆考績正
可抒朕勤民之隱而高堰堤工告竣後亦當親加察
看著允該督等所請於明春時巡至於一切供帳頓
次絲毫不以累民地方官承辦差務寧樸勿華從前
所降諭旨甚明該督撫等其善體朕心以副朕觀風
問俗加惠斯民之至意至是
車駕發京師至山東遣官祭
東嶽
先師孔子闕里
元聖周公廟至江南境遣官祭
河瀆
淮瀆
江瀆
駕渡河
閱視河防至杭州遣官祭
禹陵
南鎮
海神廟
閱兵
御試浙江進獻詩賦士子中選者四人
特賜内閣中書至江寧府
親詣
明太祖陵奠酒仍遣官致祭
閱兵
御試江蘇安徽進獻詩賦士子中選者七人
特賜内閣中書
回鑾復閱洪澤湖堤工至徐州
閱黃河形勢指授方略至山東曲阜縣
親詣
先師孔子廟行禮復
詣
孔林奠酒至泰安
詣
岱廟行禮
上回鑾
二十六年二月
上奉
皇太后巡幸五臺山先是二十五年八月
諭曰明年恭逢
皇太后七旬萬夀欽奉
懿旨五臺顯通寺為文殊師利道場梵宇琳宫夙昭靈應
謁
陵成禮後順道前詣拈香欽此所有應行各事宜著該衙
門及地方有司照例敬謹預備至是年
上奉
皇太后謁
泰陵禮成取道幸五臺山
諭曰從前兩次巡幸五臺帳殿周廬隨常頓宿今春恭
奉
皇太后前詣臺山巡幸該撫於菩薩頂側建蓋行宫並於
臺麓寺旁添設坐起數楹以備安憩雖臣子之誼各
盡其誠而詢其工料所費乃出自伊等養廉夫朕既
不許派累百姓而各官養廉原為辦理公務及薪水
之資今以之捐建行宫則甚不可著於存公項内撥
賞銀二萬兩以供鳩工飭材之用
二十七年正月
上奉
皇太后南巡先是二十三年九月
諭曰兩江總督尹繼善等以河工告竣年歲豐收臣黎
望幸情殷請以庚辰之歲載舉南巡令典合詞具奏
朕惟東南河道民生時縈宵旰前者翠華再莅每切
咨詢不敢自逸兹當大工既蕆澤國安瀾于焉攬轡
觀風上以慰曩時往來指畫之勤下以考在事大臣
宣化承流之績理亦宜之顧各督撫等前後奏報工
程披章如睹而嵇璜裘曰修等又以親承訓示甫經
復命回京條晰敷陳情形頗悉乃者大江南北年榖
順成民氣和樂封函叠至仰見
上蒼福佑額手為南黎稱慶此意與封疆諸大吏共之猶
念積潦初除汙萊日闢正宜乘時勸諭俾瘠土並化
膏腴以培元氣已降旨各督撫勘明濱河地畝有秋
穫雖登而小民牛犁籽種不能接濟致曠土尚有未
耕者並予格外加恩官為借給使得資東作而厚西
成其果盈寧之象與歲俱增則機杼倉箱熙恬滿目
其足以佐時巡風景者不更多耶且明歲車駕臨幸
索約爾濟又再定伊犁後若左右哈薩克東西布魯
特及回部各城以次平定歸降不無覲謁宴賚之典
車馬之煩所當少恤且歲屆辛巳即恭逢
聖母皇太后七旬大夀普天同慶如於此年敬奉
安輿重臨江浙庶幾省方問俗嘉地利之畢登喜民生之
益懋於以仰悦
慈懷夀祺康豫當推
恩錫福俯慰元元望幸之忱俟臨期另行降旨所有庚辰
年南巡之奏暫停舉行毋庸具摺固請先將此通行
曉諭知之二十五年八月
諭大學士等獻歲恭逢
皇太后七旬萬夀擬於新春敬奉
安輿時巡南服俯慰士民顒祝之忱并順道閱視徐州石
堤及海寧塘工今歲大江以南在在豐收惟夏間雨
水稍多河湖盛長高寶興泰一𢃄低窪處所頗有漫
溢恐地方有司承辦南巡差務轉於賑恤事宜不能
盡心經理是以諭令該督將實在情形確查具奏今
據奏到高寶等處被水較重該處既現已成災亟宜
以賑務為切要所有南巡應辦差務暫行停撤改於
壬午春敬奉
慈輦以慰輿情仍可攬民風而昭盛典大差既經停止自
可專心辦理賑務該督等務宜仰體朕懷董率僚屬
確案災地情形實力妥辦勿使窮黎稍有失所以副
朕痌瘝在抱之意至是
車駕發京師至山東遣官祭
東嶽
先師孔子闕里
元聖周公廟至江南境遣官祭
河瀆
淮瀆
江瀆
駕渡黃河
閱清口東壩木龍
登舟巡歷河堤過揚州渡江
閱水操
諭曰向來巡幸所至地方大吏豫備燈船烟火頗覺繁
俗頃在揚州適以哈薩克陪臣入覲聊示民情和樂
之意是以聽其豫備倘蘇杭等處悉仿而行之原屬
不必朕省方觀民勤求治理即以幾暇適情則山水
名勝儘足以供吟眺之資又何事徒滋繁費為耶自
蘇州至海寧
閱海塘
御製觀海塘誌事詩示督撫諸臣至杭州遣官祭
禹陵
閱兵
御試進獻詩賦士子中選者四人
特賜内閣中書還至江寕府
親祭
明太祖陵
閱兵
御試江蘇安徽二省進獻詩賦士子中選者八人
特賜内閣中書
諭督撫等朕車駕所經惟橋梁道路葺繕掃除為地方
有司所宜修補其綵亭燈棚一切飾觀文具屢經降
旨斥禁今江浙兩省塗巷尚有踵事因仍者此在蘇
揚鹽布商人等出其餘資偶一點綴本地工匠貧民
得資力作以霑微潤所謂分有餘以補不足其事尚
屬可行若地方官專欲仿而效之以為增華角勝則
甚非奉職之道嗣後督撫等其實力禁止一切屏去
浮縻以崇實政如有仍蹈故習者將惟該督撫是問
駕至淮安
閱高家堰
命增築堤工五百餘丈
上命莊親王允禄等恭奉
皇太后由水程回鑾
上登陸閱視埽工至徐州府
閱黃河岸新堤遣官祭
河神廟至鄒縣
上詣孟子廟拈香至曲阜縣
詣
文廟行禮遂
詣
孔林酹酒至泰安府
詣
岱宗行禮
上回鑾
皇朝文獻通考卷一百三十七
