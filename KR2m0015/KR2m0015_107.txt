欽定四庫全書
皇朝文獻通考卷一百七
宗廟考(一)
(臣)等謹按天子宗廟之禮所重親饗虞夏商周以
來歴代各皆舉行而緣情定制惟我
朝為特隆焉唐以太宗貞觀之治親饗廟者二三年
正月戊午十七年四月庚寅耳自後合十七宗而
親饗三十四(馬端臨謂懿宗一王應麟玉海作二咸通元年十一月丙子又四年正月)
(己巳也)宋自太祖親饗四合十二宗而親饗者八十
五然真宗之十二親郊朝享及告行告謁恭謝均
非祫禘時享之正祭仁宗之十三亦朝享及恭謝
而親行祫祭者一馬端臨所謂累朝惟此一親行
也蓋宋之朝享太廟皆郊前之祗告故每於十一
月行之而正祭則未嘗親行我
太宗文皇帝肇建
太廟於
盛京崇德改元四月丙戍大饗後八年之中親饗二
恢恢乎大一統之規模也
世祖章皇帝定鼎
京師立
太廟御宇十八年時享親行二十八方順治十六年始行
祫祭而親祫二
聖祖仁皇帝御宇六十一年時享親行八十二祫祭親行
三十二
世宗憲皇帝御宇十三年時享親行三十祫祭親行十一
皇帝御極乾隆元年至五十年時享親行六十六祫祭
親行四十九是皆正祭而凡因事親告者不在此
數於戲至仁至孝至誠至敬之心永傳為
家法仰溯成周而後廟禮未有若斯之盛者也至若典制
之隆儀文之備雖以時遞增而要皆推本於
太宗文皇帝始定之規詳考其時自大饗親饗而外凡遇
聖節忌辰元旦清明中元除夕皆以時遣官祗祭其禮已
為大備
世祖章皇帝撫有天下追尊
四祖皇帝歲七享
太廟孟春(諏吉)清明四月七月十月之朔除夕
萬壽節則猶
太宗時制也至十三年建
奉先殿而日獻食月薦新朔朢時節
聖誕忌辰元旦冬至
萬夀節及諸慶典俱行於
奉先殿至十六年始祫而除夕之享乃即大祫矣
聖祖仁皇帝
世宗憲皇帝繼統以來迄今每歲四孟享
太廟與除夕前一日祫祭而五則固皆崇德所行之精意
以逓酌而歸於至中昭其大文焉逮
世宗憲皇帝即
壽皇殿虔供
聖祖仁皇帝聖容
孝思純篤以時瞻拜於是有
神御之奉
皇上深推
世宗憲皇帝聖孝之心重建
壽皇殿以並奉
太祖高皇帝
太宗文皇帝
世祖章皇帝
聖祖仁皇帝
世宗憲皇帝聖容暨
列后聖容又先即
圓明園崇建
安佑宫奉
聖祖仁皇帝聖容而敬以
世宗憲皇帝聖容配於是
宫中
苑中
神御之奉乃上推而胥愜乎情與禮之極則丕哉
聖孝繼述佑啟於萬年者也且復即
避暑山莊
聖祖仁皇帝歲臨之
御苑建
永佑寺以虔奉
聖祖仁皇帝聖容仍敬以
世宗憲皇帝聖容配則所為齋焉而思其居處思其志意
樂嗜禮得其所必備而情得其所必伸蓋皆由夫
饗
廟親行至仁至孝至誠至敬之一心推之以無乎不達者
矣兹恭依
列朝實錄
皇上乾隆元年至五十年
起居注册參稽
大清會典暨各檔案其儀節謹鈔
大清通禮成宗廟考十二卷以昭萬年之鉅典云
太廟
天聰十年四月乙酉
太宗文皇帝受尊號建國大清改元崇德於
盛京建立
太廟
撫近門東
前殿五室後房六間
後殿三室南大門三間東西角門三間周圍廣三十五
丈袤四十丈
崇德元年四月丙戌奉安
列祖
太祖神位於
太廟追尊
列祖王號恭上
覆育列國英明皇帝
尊諡曰
承天廣運聖德神功肇紀立極仁孝武皇帝
廟號
太祖
皇太后
尊諡曰
孝慈昭憲純德貞順成天育聖武皇后先是天聰十年四
月初八日壬午羣臣請上
尊號於是祗告
天
地
太宗文皇帝率諸貝勒大臣齋戒三日以十一日乙酉受
寬温仁聖皇帝尊號建國號曰大清改元為崇德元年大
祀
天
地禮成是日遣超品公額駙揚古利固山額真譚泰宗室
拜尹圖葉克書葉臣阿山伊爾登宗室篇古達爾
哈石廷柱馬光遠及外藩貝勒下官員卜庫台吉
得類扎爾固齊孟庫孫杭哈爾阿爾珠海泥堪内
院官希福剛林羅碩等捧祝文以肇建
太廟祗告
太祖山陵文曰孝子嗣皇帝(文皇帝太宗廟諱)敢昭告於
皇考神位前曰臣敬遵典禮表揚
皇考
皇妣功德肇建
太廟謹擇吉於四月十二日安設
神位以昭上祀之禮又仰體
皇考孝心稽諸禘嘗鉅典追尊
始祖
高祖
曾祖
祖以下王號安設四代
祖考
祖妣神位又設
伯祖禮敦巴圖魯配位伏祈
皇考神靈鑒兹誠悃又設功臣費英東額亦都配位從祀
皇考左右惟望
皇考垂慈來格來歆丙戌
上率諸貝勒大臣詣
太廟追尊
始祖為
澤王
高祖為
慶王
曾祖為
昌王
祖為
福王追封
伯祖禮敦巴圖魯為武功郡王恭上
皇考太祖
尊諡曰
承天廣運聖德神功肇紀立極仁孝武皇帝
皇妣太后
尊諡曰
孝慈昭憲純德貞順成天育聖武皇后
廟號
太祖追封功臣費英東為直義公額亦都為弘毅公
前殿安奉
太祖
太后神位
後殿正中安奉
始祖
始祖妣神位左安奉
高祖
高祖妣神位右安奉
曾祖
曾祖妣神位次左安奉
祖
祖妣神位皆南面右末安奉
伯祖禮敦巴圖魯神位東向是日各
神位前陳設黑色太牢少牢一切祭物畢辰刻
太宗文皇帝出内治門將至
太廟門西下馬御金椅有頃導引官引
上先詣
後殿至東側西向立贊禮官贊就位
上北向
殿正中立諸貝勒大臣左右序立贊禮官贊上香引
上升東階至
始祖神位香案前跪復起立導引官跪奉香
上自
始祖暨
列祖神位前各三上香畢降自西階復位北向立贊禮官
贊跪叩行三跪九叩頭禮贊禮官復贊跪
上率衆跪東側捧帛官跪奉獻
始祖
始祖妣帛二端
上受帛獻授西側捧帛官捧帛官跪受置案上遂獻
高祖
曾祖
祖及
伯祖神位前帛以次各二端如儀畢
列祖
列妣前先令大臣獻酒各一爵東側捧爵官跪奉酒
上舉爵獻授西側捧爵官捧爵官跪受置案上
列祖
列妣神位前各獻爵一畢讀祝官以次跪讀祝祭
始祖文曰維丙子歲四月十二日八世孫嗣皇帝廟諱敢
昭告於
始祖神位前曰洪惟
始祖肇造鴻基克恢大業振豐功而克敵開歷服以詒謀
爰致國勢昌隆子孫榮盛兹謹倣古制追揚
前烈尊為
澤王立廟奉祀丕顯令名貽庥萬世惟望
祖靈降鑒俯垂默佑國祚永昌祭
高祖文曰五世孫嗣皇帝廟諱敢昭告於
高祖神位前曰洪惟
高祖肇基王迹垂裕後昆撫衆宏以成都集旅庥而啟聖
爰致國勢昌隆子孫榮盛兹謹倣古制追揚
前烈尊為
慶王立廟奉祀丕顯令名貽庥萬世惟望
祖靈降鑒俯垂默佑國祚永昌祭
曾祖文曰四世孫嗣皇帝廟諱敢昭告於
曾祖神位前曰洪惟
曾祖丕啓鴻模式弘疆宇征四鄰而讋服綏兆庶以敉寧
爰致國勢昌隆子孫榮盛兹謹倣古制追揚
祖功尊為
昌王立廟奉祀丕顯令名貽庥萬世惟望
祖靈降鑒俯垂默佑國祚永昌祭
祖考文曰孝孫嗣皇帝廟諱敢昭告於
祖考神位前曰洪惟
祖考纘承懿緒佑啓宏圖綿福祚於萬年誕神靈而首出
爰致國勢昌隆子孫榮盛兹謹倣古制追揚
祖功尊為
福王立廟奉祀丕顯令名貽庥萬世惟望
祖靈降鑒默賜啓廸國祚永昌祭
伯祖武功郡王文曰皇帝廟諱敢昭告於
伯祖神位前曰惟我
伯祖竭誠為國懋著崇勲兹酌倣古制用昭往烈追封
為武功郡王配享
廟廷永彰令譽讀祝畢奉祝文置案上贊禮官贊跪叩行
三跪九叩頭禮讀祝官捧祝執爵官捧爵執帛官
捧帛從中階下至西側燔燎所焚之徹饌乃詣
前殿導引官引
上至西側東向立復引由西側升至東側西向立贊禮官
贊就位
上正中北向立贊禮官贊上香導引官引
上升東階至
太祖
太后神位香案前跪導引官跪奉香
上三上香畢降自西階復位北向立贊禮官贊跪叩
上率衆行三跪九叩頭禮贊禮官復贊跪
上跪衆皆跪東側捧帛官跪奉帛二端
上受帛獻授西側捧帛官捧帛官跪受自中階升至
太祖
太后神位前跪置案上東側捧爵官以次跪奉酒六爵
上舉爵以次獻以次授西側捧爵官捧爵官跪受自中階
升捧置
神位前贊禮官贊跪叩
上率衆行三跪九叩頭禮贊禮官贊跪
上率衆跪讀祝官捧祝文跪讀於
太祖
太后神位前文曰維丙子歲四月十二日孝子嗣皇帝廟
諱敢昭告於
皇考
皇妣神位前曰臣纘承
皇考大業十年以來兢兢業業夙夜乾惕以圖仰副
先志是以開拓封疆不辭况瘁撫綏兆庶殫力經營兹以
安内攘外收服朝鮮統一蒙古兼獲玉璽符瑞昭應
内外諸貝勒大臣僉議宜承
天應運勸臣宜進稱尊號爰建國號曰大清改元為崇德
元年此皆仰頼
皇考
皇妣之福蔭也臣緬懷
皇考
皇妣德備生成功隆覆育應真符而開創輯羣瑞以尊親
爰遵古制仰協
天心敬上
皇考
尊諡曰
承天廣運聖德神功肇紀立極仁孝武皇帝
皇妣
尊諡曰
孝慈昭憲純德貞順成天育聖武皇后立廟祭享垂庥萬
禩伏祈
皇考
皇妣神靈降鑒俯垂默佑俾子孫綿遠國祚永昌謹
告讀祝畢又以追封費英東額亦都告祭
太祖神位前曰孝子嗣皇帝廟諱敢昭告於
皇考神位前曰臣聞恩隆眷舊典重酬庸既昭嘉績於生
前宜享恩榮於身後兹以費英東額亦都上佐
皇考勲猷丕著爰倣古制追封費英東為直義公額亦都
為弘毅公配享
皇考神位左右揚厥令名垂之奕代讀畢贊禮官贊跪叩
上率諸貝勒行三跪九叩頭禮贊禮官贊復位
上復位東側西向立諸貝勒大臣左右序立於是以功臣
費英東額亦都木牌入
太廟費英東位左側額亦都位右側陳設祭物畢讀祝官
入内旁立先宣追贈費英東文曰
維大清崇德元年歲次丙子四月十有二日
寬温仁聖皇帝諭祭功臣費英東之靈曰偉烈懋昭贊經
綸於肇迹榮封特晉光爼豆於千秋爾費英東佐我
皇考正直報效竭盡忠義雖受寵渥於生前尤宜褒榮於
身後今特贈爾為直義公配享
太廟永垂令譽次宣追贈額亦都文曰
寬温仁聖皇帝諭祭功臣額亦都之靈曰偉烈懋昭贊經
綸於肇迹榮封特晉光爼豆於千秋爾額亦都佐我
皇考勇力軼羣殊勲丕著雖受寵渥於生前尤宜褒榮於
身後今特贈爾為弘毅公配享
太廟永垂令譽讀畢捧帛捧爵官各捧帛爵讀祝官捧祝
文自中階下西行至西側燔燎所焚祝帛奠酒徹
太祖
太后神位前祭物徹畢徹直義公弘毅公祭物自側下階
至燔燎所旁焚祝帛奠酒贊禮官贊復就位
上復正中北向立衆復就班贊禮官贊跪叩行一跪三叩
頭禮禮成
上坐於
太廟西側樹鵠令善射者較射射畢陳設儀仗作樂還
宫
臣等謹按先是天聰六年二月丁丑
太宗文皇帝率諸貝勒大臣詣
太祖高皇帝陵行時享禮八年十二月庚戌以除夕率諸
貝勒大臣
親詣
太祖陵寢致祭十年三月丙午朔以清明節
親祭
太祖山陵蓋我
國家當未崇建
宗廟之先我
太祖高皇帝山陵卜吉在天聰三年春二月營建工成自
是以後每
親舉時享除夕之祭於
陵寢已灼然立萬世
廟禮云
五月癸丑薦櫻桃於
太廟時有以新櫻桃獻者
太宗文皇帝命薦於
太廟仍
命嗣後凡新進果品五榖先薦
太廟然後進御著為令
七月辛巳中元節
親享
太廟
十二月癸亥遣官祭
太廟時先期齋戒三日
三年正月乙丑朔遣官祭
太廟每祭
太廟必並祭
福陵自後元旦之祭四年己未朔五年癸丑朔六年丁丑
朔七年辛未朔皆遣官祭
七月丙子中元節
親享
太廟時先期齋戒三日
十月戊申
萬夀節遣官祭
太廟自後五年十月壬申七年十月壬戌恭遇
聖節皆遣官祭八年二月癸未清明節亦遣官祭
八月庚申以
太祖武皇帝忌辰遣官祭
太廟
十二月乙亥除夕遣官祭
太廟時先期齋戒三日自後六年十二月己巳歲暮七年
十二月甲午歲暮皆遣官祭
八年七月丙午中元節遣官祭
太廟並告征明山東之捷
(臣)等謹按崇德元年五月癸丑薦櫻桃後凡
親詣與遣官依通考例當載入祭祀時享然此固
盛京
廟禮也敬即制度儀注之次編於首卷用昭我
烈祖開創皇圖後之所以大一統而垂萬年禮意之精胥
肇乎是焉
順治元年十二月庚午遣官恭齎
太祖武皇帝
孝慈武皇后香
冊香
寳於
福陵
太宗文皇帝香
冊香
寳於
昭陵是日固山額真以上内大臣侍衛等俱朝服
集
武英殿大學士禮部尚書由内院奉
冊寶出置黃案上
上御殿閱
冊寶行一跪三叩禮畢遣官恭齎至
盛京尊藏
二年二月丁巳定遣官祭
四祖廟儀
臣等謹按順治元年定鼎
京師建立
太廟始以
盛京
太廟崇稱為
四祖廟至是禮部言凡遇清明等節應令駐防
盛京總管分率城守章京往祭
福陵
昭陵東京興京
祖陵令城守官奠祭
盛京
四祖廟令守廟總管官上香燭獻酒果不讀祝從之
乾隆四十三年
命重葺
盛京
太廟
(臣)等謹按
盛京
太廟自順治元年崇稱為
四祖廟五年更名曰
景佑宫至是
命重修葺仍尊稱為
太廟
四十八年九月乙巳
上詣
盛京謁
陵恭奉
五朝
册
寳尊藏
太廟
親詣行禮先是四十七年十月朔
上恭奉重鐫
列祖
列后
册
寳安奉
京師
太廟其舊藏
册
寳先期
命怡親王永琅恭賫
盛京至是
上致祭
昭陵畢
親詣尊藏行禮
皇朝文獻通考卷一百七
