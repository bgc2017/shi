皇朝文獻通考卷十七
錢幣考(五)
乾隆十一年議以貴州餘鉛運至湖廣漢口令各
省收買以供鼓鑄貴州總督張廣泗奏言黔省威
寧州水城廳等處開採白鉛出産旺盛歲自辦解
京局正耗鉛四百數十萬觔之外本省鼓鑄及川
省收買又約需一百萬觔計多餘鉛三百萬觔但
礦厰衰旺不常請每年額外預辦二百萬觔存貯
以備接濟尚有百萬餘觔動藩庫公項銀儘數收
買運至四川之永寧下船抵赴漢口發賣以供江
浙等省錢局採辦之用大學士等議如所請從之
(臣)等謹按黔省各船厰於乾隆四年議定二八抽
課外餘鉛以一半官收一半聽厰民自售九年復
以厰民未能廣為售銷定餘鉛全數官為收買自
九年以後新開各厰皆照此辦理是年復以鉛觔
積産滋盛奏定運往漢口之例至十三年以礦産
更旺除解京及黔蜀供鑄并存貯二百萬觔運往
湖廣一百萬觔外每年又餘白鉛五百萬觔戶部
議各省見俱開鑄需鉛甚多令仍動項收買添運
至漢口發賣並將鉛本脚費核定價直行知各省
畫一買用尋議定撥蓮花厰鉛二百萬觔福集厰
鉛一百三十萬觔萬福山厰鉛一百三十萬觔濟
川厰鉛二十萬觔天星厰鉛二十萬觔共為五百
萬觔各厰工本原有多寡不同均勻配算每百斤
厰價一兩四錢八分加以水陸運脚以價銀三兩
六錢六釐銷售所售之銀即抵還工本十四年以
直隸江蘇浙江福建江西湖北等處每年採買白
鉛止約用二百萬觔無需五百萬觔之多復議定
歲以二百萬觔運至漢口合之前議解京各項約
需九百餘萬觔之數黔省歲産鉛一千四百餘萬
觔除抽課外餘鉛仍半歸官買半聽商賣儘足敷
用嗣後至二十四年復以每年收買厰鉛積存福
集等厰者二千餘萬觔積存瑪姑厰者三千餘萬
觔壅滯不銷久懸帑本若概由川江至楚恐致擁
擠京鉛議開濬省城至平越府河道徑由黔省水
程直逹湖廣陸續分運鉛觔仍赴漢口發賣通商
其柞子厰黑鉛積存亦多並一體發運
又增四川寳川局爐座鑄錢運往陜西先是四川
於乾隆七年以寳川局銅鉛俱係赴滇黔採買路
遠費重奏請開採建昌地方之會理州冕寧縣等
處銅礦是時錢局已專用川銅十年復開樂山縣
等處銅礦議定二八抽課外餘銅半歸官買以供
鼓鑄各厰歲可獲銅一百餘萬觔至是總督慶復
會同巡撫紀山奏言川銅漸盛多所盈餘而陜省
素不産銅制錢日貴欲籌轉移以濟民困請於寳
川局再增爐十五座共為三十座歲可添錢六萬
二千二百串有竒以一半增搭本省兵餉作為銀
八錢二之數所餘三萬一千二百串撥運至陜省
搭放兵丁月餉仍易銀歸款實為彼此有益戶部
議如所請從之
(臣)等謹按寳川局額用銅觔採自會理州之迤北
沙溝二厰冕寧縣之紫古哵厰者每百觔定價銀
九兩採自樂山縣之老銅溝厰者每百觔定價銀
十兩其白黑鉛皆由貴州採買至十九年以後以
酉陽州鉛厰試採有效議定除抽課外半歸官買
每百觔給價銀二兩二錢配搭黔鉛供鑄
又定給工部錢法堂關防工部侍郎三和奏言寳
源局所辦事宜與寳泉局相倣見在兩局監督俱
給有分司關防惟工部錢法堂向未議給請照例
一體補給庶文移稽核各專責成尋議定寳泉局
錢法堂印文係督理京省錢法關防今寳源局錢
法堂應鑄工部督理京省錢法關防以昭畫一
十二年增湖北寳武局爐座令仍鼓鑄大錢先是
十一年以高低二項滇銅將次用完滇省各厰不
敷採買銅觔無從接濟未便停爐請收買漢口鎮
商銅改鑄每文重八分之小錢仍照大錢之價配
餉既以節省局銅且可冀除盜銷之弊部議令試
行一年至是湖廣總督塞楞額奏言官局改鑄小
錢與大制錢同價計其工料毁大制錢二千即可
鑄小錢三千盜銷與私鑄弊且相因而起應循照
定制仍鑄每文重一錢二分之大錢至所鑄錢文
向止議配兵餉每銀百兩搭錢六串五百文各營
散錢有限亦不足以平市價近日漢口商販銅觔
甚多若預行給價按月交銅每年買銅四十萬觔
配入鉛錫尚可增爐五座為二十座鑄錢除增搭
兵餉之外發交江夏漢陽二縣設立官局按照市
價酌減出易於兵民均有禆益俟委員辦運滇銅
及官商分交洋銅到日仍搭配鼓鑄戶部議如所
請從之
(臣)等謹按嗣後以滇洋之銅陸續解到即議定錢
局額銅四十萬觔將滇銅洋銅及漢口商銅均勻
配鑄各十三萬三千三百餘觔後以商交洋銅漸
次減額於十九年以後歲增買湖南銅十萬觔以
補洋銅之不足至二十七年戶部以漢口銅價在
十八兩之外較該省所辦雲南大興厰銅定價十
一兩金釵厰銅定價九两者數目懸殊令添用滇
銅以節縻費尋滇省議撥寧台山厰毛銅加耗煎
鋉揭成淨銅合計每百觔祇需價六兩五分有竒
令湖北採買應用嗣是停配漢口銅
十三年復開山西寳晉局鼔鑄先是以山西錢價
昂貴
特諭晉省巡撫將鼓鑄用銅之處悉心籌議尋以購用
銅觔惟有招商承辦議定照從前官商辦銅完帑
之例支銷價直并行知各關免其納稅至是以商
人辦到紅銅五十萬觔并委員採買漢口鉛錫巡
撫準泰奏請復開寳晉局設爐十座每年開鑄十
二夘用銅鉛錫三十四萬八千觔鑄青錢四萬二
千三百二十四串除去工價等項實存三萬五千
一百七十五串於配給兵餉之外並隨時減價平
賣以資民用戶部議如所請從之
又更定雲南辦銅分路起運之例雲貴總督張允
隨奏言滇省辦運京銅先經議定由尋甸東川兩
處陸路運至永寧交長運官由水路接運至京尋
甸威寧一路每年運正耗餘銅三百十六萬五千
餘觔每百觔需脚價銀二兩六錢有竒東川昭通
一路每年運正耗餘銅三百十六萬五千餘觔每
百觔需脚價銀二兩五錢有竒後因昭通一路係
新闢苗疆馬匹雇募不敷已奏開鹽井渡河道將
東川額運銅内酌分一半改由鹽井渡水運至瀘
州每百觔較昭通陸路節省銀三錢二分有竒復
因威寧一路與黔鉛同運馬匹仍屬不敷奏開羅
星渡河道將尋甸額運銅内酌分一半改由羅星
渡水運至瀘州每百觔較威寧陸路節省銀一錢
八分有竒嗣後自尋甸東川以下遂分為四路每
路各運銅一百五十八萬二千餘斤歷年辦運無
誤見在滇省開修金沙江直通四川已疏濬完工
舟行無阻請將威寧一路陸運銅觔改由金沙江
之小江口水運至瀘州交長運官轉運京局較之
陸運每百觔節省銀七錢二分有竒俟將來船隻
日增再將昭通一路陸運銅觔悉改由水運戶部
議如所請從之
又開陜西鼓鑄局陜西巡撫陳宏謀奏言陜省錢
價日昂前經部派官商辦交洋銅三十萬觔見已
運到其黑鉛一項業經在本省開採所需白鉛點
錫已委員赴漢口採買請開局於省城西安府設
爐十座錢幕滿文鑄寳陜二字每年開鑄二十四
夘用銅鉛錫六十萬觔鑄青錢七萬二千八百串
除去工價等項實存六萬二千餘串至本省配給
兵餉已有四川每歲協濟錢文向定每百兩搭錢
四串仍照舊例辦理其所鑄新錢應設局聽民易
換以平市價戶部議如所請從之
十四年停雲南撥運廣西錢減省城及臨安府局
爐座雲南總督張允隨奏言滇省歲運粤錢六萬
二千串前於乾隆七年粤西已請開局以錢文尚
未充裕仍撥滇錢近年以來䭾運艱難官民多累
且粤西開鑄已久制錢諒已流通請將運粤錢即
行停止至停運之後雲南鑄額尚可酌減應於省
城局減爐十座存留二十五座臨安府局減爐八
座存留八座每年已可敷用戶部議如所請從之
又禁南洋商船私販銅器浙江巡撫方觀承奏言
南洋自雍正五年開禁以來商民皆得前往市易
而紅黃銅與銅器皆不在禁例緣南洋地不産銅
各船販往者甚多查各省鼓鑄以銅觔為急務見
在東洋之銅運歸内地者甚難不應獨任南洋為
漏巵請通行查禁經戶部議定凡商船有將紅黃
銅器私販至南洋圖利者百觔以下為首者杖一
百徒三年百觔以上發邊遠充軍為從及船戶各
減一等治罪貨物銅器皆入官各關汛文武官弁
不行搜查挐報者革職賄縱者計贓從重論失於
覺察者降一級調用
又令廣東寳廣局增額鼓鑄廣東巡撫岳濬奏言
粤東各礦出銅有限而外洋夷船載至者亦少惟
有取給滇銅見在已辦回湯丹厰金釵厰銅共四
十萬觔請加辦鉛錫不必再添爐座每年按原定
之夘加倍鑄錢以湯丹金釵二厰銅各半配用從
前各鎮協營兵餉未經搭錢者一例配給戶部議
如所請從之
(臣)等謹按嗣後寶廣局以收買洋銅議於十分中
以湯丹厰銅五分金釵厰銅二分洋銅三分配鑄
至二十一年以後復改大銅厰與金釵厰銅對搭
分買
又奉
上諭刑部議奏參革雲南解銅官吴興遠等虧缺銅觔
一案該解官等始以澷不經心致銅觔沈失侵損迨
撈獲纔及得半輙以全獲呈報復於沿途將銅觔輾
轉售賣玩視官物一至於此即此一案虧缺銅七萬
有餘其他侵蝕之案更不知凡幾向來劣員侵漁之
習大率類是該上司或明知而姑聽之俾得任意欺
朦釀成積弊但已往之事姑不必問此案該督撫不
能慎選賢員辦理不善著傳旨申飭其所有侵虧銅
觔銀兩部議該管上司按股分賠著即勒限完繳以
資鼓鑄仍將如何分賠抵補之處具摺奏聞嗣後運
銅事宜務須加意慎重其沿途經過各省督撫朕已
傳諭令其將委員守風守凍及有無事故之處奏聞
至銅鉛船隻於雲貴省起運何日出境亦著該督撫
隨時摺奏如仍蹈前轍濫行差委致有前項情弊惟
該督撫是問
又奉
上諭雲貴運送銅鉛一事辦理日久諸弊叢生經朕於
營私虧缺之委員嚴加懲處並令該部詳議定例沿
途督撫自當實力遵辦但向來銅鉛運京原有定例
委員往往逾違及至抵京交部又復掛欠纍纍總由
委員捏報事故所至停滯以便作弊而各該省督撫
以事不關己雖有催趲之例不過行文查報了事遂
至委員任意朦混肆無忌憚不思銅鉛有資鼓鑄本
屬公事凡運送船隻由該省起程於何日出境之處
已傳諭雲貴督撫奏報其沿途經過各省分督撫大
吏均有地方之責雲貴督撫既鞭長莫及而各該督
撫復視同膜外殊非急公之道嗣後銅鉛船隻過境
出境日期及委員到境有無事故並守風守凍緣由
俱應詳查明確隨時具摺奏聞一面飭屬督催毋令
仍蹈前轍至運送官物其小者仍照常辦理他省餉
鞘木植之類悉宜留心查催不得任其遲滯致滋弊
端著一併傳諭各督撫知之
(臣)等謹按嗣後雲貴運解銅鉛經戶部定議抵通
程限並嚴定逾限處分至領運各官起運日期及
沿途過境出境有無事故逗留直省督撫俱遵例
隨時督催奏報
又定京局黑鉛盡歸湖南辦解戶部議言京局額
用黑鉛自湖南協解以來黔省止辦四十萬五百
七十一觔近因&KR2567;硐漸空仍不敷額數惟楚省各
厰歲産黑鉛百萬餘觔除撥協三十萬觔之外尚
多盈餘應盡歸湖南辦運至該省從前協解之時
係運赴漢口交黔員帶運交局今既全數承辦應
分上下兩運委員解京從之尋復議定每百觔價
銀三兩六錢自湖南運京水脚銀一兩歲以為例
(臣)等謹按湖南桂陽州郴州鉛厰自乾隆七年以
後復行開採是年增定解京黑鉛之額逮二十九
年停開郴州礦厰其額鉛全歸桂陽辦運至於各
厰所産亦有白鉛點錫以供本省鼓鑄惟白鉛一
項後以出産漸微歲向貴州廣西及漢口等處採
買應用
又增廣西寶桂局爐座先是十一年以粤西厰銅
所出有限議歲買滇銅十五萬觔配用並增爐二
座為十二座至是巡撫舒輅奏言雲南見在停運
廣西錢必須在本省增鑄方不致缺乏請再添爐
八座為二十座其原議每一爐鑄正銅鉛錫六百
觔為一夘每夘出錢八十串今應增添以每爐鑄
一千觔為一夘加耗在外共用銅鉛錫七十九萬
一千二百十觔有竒鑄青錢九萬六千串除去工
價等項每年仍以六萬二千串配給通省俸餉以
每百兩搭錢十二千六百文為例其餘尚存錢二
萬餘串於錢價昂貴之時或發省城舖戶領換或
設官局易換隨宜酌辦以利民用戶部議如所請
從之
(臣)等謹按嗣後粤西本省礦銅祇以預備接濟其
寶桂局額銅歲買雲南湯丹厰銅三十九萬五千
六百觔供鑄至二十一年滇省以湯丹厰銅不敷
撥給議以金釵厰銅各半對搭二十三年又以湯
丹厰銅全歸京運改為大銅金釵二厰對搭二十
七年以金釵厰銅搭鑄之錢每串不能足部定七
觔八兩之數請於十分内止配用金釵銅三分經
戶部議定金釵厰銅每百觔價銀九兩加耗二十
三觔較之雲南發賣他厰之銅價銀十一兩加耗
五觔者數目相懸原可通融抵算令將原額應用
一半金釵銅内提出七萬九千一百二十觔之數
另行添買耗銅煎鍊作為大銅厰銅五分鍊淨金
釵銅二分未鍊金釵銅三分配搭鼓鑄
又申定雲南運銅限期戶部議言雲南解運京銅
向令長運官由四川接運至京自川至漢口定限
四月漢口抵通州定限五月至於漢口儀徵例須
換船一切搬運過載於漢口定限四十日儀徵定
限二十日通計自領銅抵通定限十有一月如逾
限一月照例將領運官革職戴罪管解委解上司
官降三級留任如遇守凍之時地方官察明咨部
照例扣除至守風守水日期均不准扣算再每運
銅均有正協領運官二人沿途或有沈失打撈等
事即令一人先運其每船准裝銅七萬觔不得減
船重載及私帶貨物所過之境令地方官弁照漕
船之例按站催趲並將入境出境日期報部察核
倘無故停留及有盜賣等弊地方官不實力催行
及私隱不報照㣘庇例降三級調用督撫一併議
處其交銅之後自京回滇以九十九日為限至加
運銅向係雜職官二人管解未免職卑任重嗣後
亦照正銅例委府佐州縣一人為正運雜職一人
為協運從之
十五年令江浙二省錢局加銅鼓鑄時以明年辛
未春
聖駕巡幸江浙正商民雲集之時
特命截留滇銅於江蘇浙江二局預行加夘開鑄屆期
設立官局減價出易以平市價
(臣)等謹按嗣後恭遇
南巡盛典皆照例加夘鼓鑄
又定沈失銅鉛處分戶部議定運京銅鉛偶遇中
途覆溺限以一年撈獲運員於限内遇有陞遷事
故仍留沈失之處打撈俟事竣之日分别赴任回
籍如限滿無獲及獲不及數即題參革職限一年
内照數賠補准予開復所失銅鉛仍聽其自便撈
取報官給價收買如逾年始賠完者免罪不准開
復二年不完照例治罪嚴追至運銅之船令地方
官雇覓倘以不諳行船之人塞責致有覆溺者將
地方官罰六月俸照漕船失風例仍停陞轉一年
責令協同運官實力打撈限内獲半者免議全無
撈獲與數不及半者各罰一年俸
又開雲南廣西府局鼓鑄雲南巡撫圖爾炳阿奏
言從前廣西府鑄運京錢時雖未搭放兵餉但支
給一切工料等項錢文俱係就近行使故制錢尚
為充裕迨停鑄之後迄今十載錢價日昂請復行
開局設爐十五座每年開鑄三十六夘所需銅觔
由東川屬各厰撥往照大理局鼓鑄之數共用正
額帶鑄外耗銅鉛錫五十五萬八百觔鑄青錢六
萬七千三百三十串二百文有竒除去工價等項
照銀七錢三之例配給曲靖開化二鎮標廣羅協
廣南營兵餉戶部議如所請從之
十六年令寳泉寳源二局每年各開鑄七十一夘
戶工二部議定寳泉寳源兩局歲收銅鉛錫除額
鑄之外尚有餘剩應各加鑄十夘為七十一夘每
年合計二局比原額可添錢十六萬九千八百餘
串如遇錢價昂貴即發八旗米局照市價酌減出
易
又定解局盈餘銅鉛聽運官報稅自行售賣奉
上諭戶部所議銅鉛交局盈餘之處奏稱滇省運銅每
百觔給有餘銅三觔以供折耗之用額銅交足外餘
剩令其儘數交局餘鉛亦照此例看來從前成例似
是而非解局銅鉛既有定額不足者責令賠補則盈
餘者即當聽其售賣蓋盈餘已在正額之外即不得
謂之官物如應儘解儘收則從前竟可不必定以額
數矣正額已完又誰肯儘文餘數聽其自售以濟京
師民用未嘗不可但以官解之餘而私售漏稅則不
可行而且啓弊惟令據實納稅足矣尋戶部議定凡
交局所餘銅鉛及點錫令運員據實報明移咨崇
文門照數納稅戶部即將餘剩數目行知經過各
關核算稅銀轉行各督撫俟委員差竣回省之時
於應領養廉項内扣留解部如有以多報少隱匿
等弊一經察出即照漏稅例治罪
又定鉛錫自張家灣運局限期戶部議定照運銅
之例亦以兩月全行交局
又議改撥川銅增寳陜局爐座停四川鑄運陜西
錢川陜總督尹繼善奏言川省歲撥陜省錢三萬
一千二百串分作四季發運每以䭾脚艱難不能
如期運到見在四川厰銅旺盛請改撥川銅二十
五萬觔由水路運陜於寳陜局見鑄洋銅之外另
增設爐十座加配鉛錫每年所鑄除去工價等項
可得錢四萬八千六百餘串既省運脚之煩又可
增塔兵餉實為兩便應於乾隆十七年為始川省
裁爐七座停鑄運陜錢令陜西委員按年領銅供
鑄戶部議如所請從之
(臣)等謹按嗣後寶陜局以商交洋銅漸次減額於
十九年以後每年添買四川銅十萬觔配搭鼓鑄
其所需黑鉛自乾隆十三年奏開華隂縣之華陽
川地方鉛礦試採有效即議定每百觔内抽課二
十觔又官買餘鉛二十五觔每觔給價銀五分至
二十年以鉛厰工本不敷復增定每觔給價銀六
分收買解局供鑄
又更定沉失銅鉛處分之例戶部議定額運内沉
失銅鉛原議一年撈獲有正協二員者留協運官
在沈失之處無協運者留親屬家人並令境内文
武官會同辦理限内無獲及獲不及數如不在險
隘之地即將運員題參賠補倘實係瞿塘三峽長
江大湖及黃河諸險准地方官出結報該管督撫
移咨原辦銅鉛本省督撫會疏保題將沉失銅船
照數辦解免運官參處分賠其地方官不慎選船
戶以致沉失者照例罰俸如實係風水驟發非人
力所能防護者該管官申報將雇船之官免議
十七年暫停山西寶晉局鼓鑄
又令雲南東川府增設新局鼓鑄雲南巡撫愛必
達奏言滇省歲需官兵俸餉銀九十萬二百餘兩
向於本省地丁商稅及他省分撥銀兩支給而存
留司庫暨各府庫者僅五十萬兩有竒倘有緊要
需用必待腹地各省協濟地處邊遠緩不及事見
在各厰礦銅旺盛鉛錫亦産自境内不必外求查
湯丹大碌等厰皆在東川地方出銅尤多而每當
發給工本之時錢價頓貴厰民稱累東川府舊
已設爐二十座專搭兵餉應請於就近增開新局
設爐五十座亦開鑄三十六夘共用正額帶鑄外
耗銅鉛錫一百八十三萬六千觔鑄青錢二十二
萬四千四百三十四串二百文有竒除去工價等
項即以搭放銅鉛工本脚價每銀一兩仍照兵餉
例以一千二百文發給每年扣存息銀四萬三千
兩有竒以備存貯俟十年之後合之原存之數可
得一百萬兩庶庫項日見充足戶部議如所請從之
又增湖南寶南局爐座先是以金釵厰銅易致折
耗而湖南本地礦銅亦漸次採獲已議於十分中
用滇銅八分楚銅二分配鑄至是以銅産日旺巡
撫范時綬奏請全用本省桂陽州郴州厰銅增爐
五座共為十座加鑄一倍錢文增搭兵餉以每百
兩給錢十串作為一成之數餘錢仍交官局以時
易換戶部議如所請從之
十八年定雲南運銅官給照回省之例戶部議言
滇省每年解銅需正協運官十二員事竣回滇雖
原定有九十九日之限但在京收銅補耗遲速不
齊該員藉端逗遛或於起程後沿途停滯皆所不
免嗣後交完銅觔將回滇日期報明戶部給發實
收即將起程日期填給執照行知雲南督撫兼知
會吏部如入京時在途有沉失未獲之銅應赴原
處打撈者即知照該處督撫飭地方官驗明執照
協同撈取并將運員入境起程日期先後移咨滇
省如有遲延據實參處從之
又令湖北寶武局增額鼓鑄時以湖北議修城工
湖廣總督開泰奏請每年添買漢口商銅四十萬
觔配入鉛錫照原定之夘加倍開鑄除工料外歲
添錢八萬六千九百串設局出易歸還鑄本以所
得餘息銀備充公之用戶部議如所請從之
又定雲南運銅官按程支給養廉雜費之例戶部
議定雲南解銅正協運官養廉雜費銀自雲南至
永寧瀘州准支二十三日自領銅起至通州准支
九月在漢口及儀徵換船准支兩月自通州打包
運局准支兩月自京回滇准支九十九日其在途
守凍日期減半支給
又開山西寶晉局鼓鑄減設爐座先是以銅觔用
完巡撫阿思哈奏請暫行停爐得
旨錢文為民間日用必需自宜即行設法採辦銅觔源
源接鑄其如何定以官價遴選殷實商人具領承辦
之處著傳諭阿思哈速行辦理尋議定招商辦銅七
十萬觔聽赴漢口及蘇州購買分作五年交局先
發價銀三分之一其餘陸續支領其鉛錫另行委
員採辦至是巡撫胡寳瑔奏請復行開局較從前
酌減爐四座止存六座鑄錢已足敷用其各營官
兵俸餉以銀七錢三配給戶部議如所請從之
十九年議以湖南餘銅運往湖北供鑄湖南巡撫
范時綬奏言桂陽郴州二銅厰開採之始歲止獲
銅三萬餘觔尋增至十萬觔自十七年以後加意
調劑現在歲可辦獲銅三十餘萬觔除寶南局鼔
鑄用銅十九萬六千二百觔之外尚有盈餘查湖
北鑄局每年需銅不下四十萬觔近聞漢口銅採
買甚艱請將湖南所餘銅歲運十萬觔協濟湖北
之用一水可逹實為便益至於銅價於上年議定
除二八抽課外餘銅官買每百觔給銀十三兩應
令湖北亦照定價撥銀還項戶部議如所請從之
又增定寶源局錢放餉額數工部奏言寶源局按
夘鑄錢解交節慎庫者歲共四十萬二千二十八
串有竒除給發各工及移交戶部放餉錢二十四
萬串之外每年遞加存積見在貯庫者三十七萬
餘串正宜及時流通查搭放兵餉每月約以二成
計需錢七萬餘串戶部用至五萬餘串工部協放
者僅二萬串為數較少請嗣後工部餉錢每月以
三萬串為例令戶部核明八旗應領款項即於節
慎庫給發庶庫錢不至壅積從之尋議定每屆領
餉之期戶部票傳寶泉局爐頭除分放本部錢文
外即令前赴工部庫領錢如數散給至二十六年
以一局爐頭辦放兩處餉錢未免顧此失彼且錢
文遇有短少易至互相推諉更定工部餉錢令寳
源局爐頭赴庫放給
又增雲南收買厰銅價值雲南巡撫愛必達奏言
東川府屬湯丹大碌等厰所産銅觔歲以解運京
局定例每百觔以價銀九兩二錢報銷原係合算
耗銅餘銅及銅厰雜費在内其厰民實得之價向
係每觔給銀六分查雍正四年開採以來奏定於
百觔内抽課十觔例不給價餘銅官為儘數收買
尋復議課銅之外再抽耗銅五觔至乾隆四年復
題定東川所屬各銅厰地遠費多每百觔除抽課
及加耗外餘銅准照每觔銀六分收買其在各屬
地方者新開之厰照新例每百觔抽課二十觔餘
銅每觔給價五分收買舊有之厰照舊例每百觔
抽課九觔餘銅每觔給價自三分八釐至四分二
釐收買嗣後俱遵照辦理但湯丹大碌二厰銅質
最高厰民採銅百觔除去抽收十五觔實止得工
本銀五兩一錢開採年久&KR2567;硐日深費用加重所
給工本實屬不敷請每百觔增銀九錢以足六兩
之數經戶部議該處舊定銅價已較多於他厰未
便再行議增得
旨著加恩照請增之數給予一半餘厰不得援以為例
(臣)等謹按嗣後至二十一年以東川局加夘鼓鑄
餘息於每百觔續添銀四錢五分為價銀六兩收
買二十七年以工本較重復議每百觔再增銀四
錢
又令四川以存積餘銅解京四川總督黃廷桂奏
言成都錢局存積銅一百四十餘萬觔建昌各厰
存貯未運局者又有八十餘萬觔川省每年需銅
止六十萬觔請酌留八十餘萬觔以備通融接濟
尚有一百四十餘萬觔可以解京經戶部議准運
至京局以充鼓鑄但專員領解需用脚價甚多令
先如數運貯重慶俟滇省運銅路過之便每運帶
解二十萬觔分作七運附解交局
又議以廣東鹽觔與雲南銅觔互易供鑄廣東巡
撫鶴年奏言粤東鼓鑄歲需正耗銅十四萬一千
二百六十四觔見在雖有存局餘銅仍應每年辦
銅十萬觔以備接濟查滇省産鹽不敷亦歲需粤
鹽一百六十六萬一千三百三十三觔已咨商滇
省彼此抵換可免委員齎價之煩嗣後兩省按年
輪值遇廣東辦銅之年即運鹽而往遇雲南辦鹽
之年即運銅而來惟粤鹽之價較滇銅尚有不敷
仍扣算補足實於公務有益戶部議如所請從之
嗣後至二十五年以存局銅觔將完復議於鹽銅
互易之外每年再動帑添買滇銅五萬觔應用
又議定雲南各局配鑄黑鉛價直雲南巡撫愛必
達奏言滇省黑鉛出産衰旺不常自鼓鑄青錢以
來俱於各屬地方零星購買本無一定之厰歷來
各局報銷每百觔勻算工本脚費銀二兩二錢今
就現在情形核定省城局黑鉛應用禄勸州甸尾
厰所出每百觔價銀一兩五錢自厰至局運脚六
錢臨安府局黑鉛應用建水州銀厰所出每百觔
價銀一兩四錢八分自厰至局運脚九分有竒大
理府局黑鉛應用順寧府銀厰所出每百觔價銀
一兩五分有竒自厰至局運脚一兩一錢四分有
竒廣西府局黑鉛應用羅平州平彝縣白鉛厰所
出每百觔價銀一兩四錢八分自厰至局運脚五
錢東川新舊兩局黑鉛應用會澤縣阿那多厰所
出每百觔價銀一兩六錢八分有竒自厰至局運
脚五錢一分有竒飭令管厰各員按年據實報銷
二十年定江浙採買洋銅商額先是江浙承辦京
局銅觔各洋商皆預先領帑至乾隆三年停止辦
運而商人積欠甚多未能清繳嗣因江蘇開鑄另
招白攜資本之新商即給與舊商所用倭照出洋
採銅俟辦回時與浙江分買供鑄至是江蘇巡撫
莊有恭奏言舊商欠項尚有一十二萬七千餘兩
年久無完昔年各商初往東洋時倭人設立倭照
每張約費銀八九千兩不等今新商楊裕和等即
承頂其照出洋獲利情願代完舊欠分年抵補查
乾隆十四年議採辦洋銅每年額定十五船除官
商范清注銅船係領帑辦銅外民商自辦者共十
二船應請即以見辦十二人為商額每年發十二
船置貨出洋約需自備銅本銀二十八萬八千餘
兩辦銅一百五十萬觔仍照舊定官收一半之例
江浙二省分買其代完舊欠銀即於司庫發買銅
價内按年扣收於乾隆二十年為始增給布政司
印照以為海口稽查符驗其有他商情願辦銅者
悉附十二額商名下如引鹽散商附入甲商之例
不得私自越販其銅船有在浙省收口者一體辦
理知會至閩粤洋商向不辦銅仍照舊例毋許私
販戶部議如所請從之至二十五年禁止絲觔出
洋復奏定額商楊裕和及官商范清注等每年出
洋者十六船共辦銅二百萬觔除置帶糖霜藥材
等貨外每船應配帶紬緞三十三捲以重一百二
十觔為一捲毋許浮多責成江南海關及浙江乍
浦二處官員照例稱騐輸稅二十九年以弛絲觔
出洋之禁復令每船准配帶湖絲照原定紬緞之
數抵算出口易銅以供鼓鑄
(臣)等謹按採買洋銅例往東洋日本自康熙二十
二年設立海關是時洋銅即已流通内地逮三十
八年以京局額銅交商辦解尋改為八省分辦復
改為江浙總辦皆取給於東洋至乾隆三年京局
改用滇銅而江浙等省仍用洋銅配鑄自是年奏
定商額以後各船歲往日本之長﨑澳易銅以還
分供鑄局鯨波萬里來往不驚蓋由
聖世承平商民樂業以東鯷遠産而歲致中邦宛如内
地官山之利焉猗與盛哉
又增四川寶川局爐座先是十六年以停鑄協濟
陜西錢減爐七座十九年以厰銅存貯有餘復照
舊額開爐三十座至是以川省議修城工總督黃
廷桂奏請於原額之外再增爐三十座加鑄銅鉛
錫一百二十萬觔歲添錢十二萬四千餘串設局
出易以餘息存充公用戶部議如所請從之
又定貴州湖南辦解鉛觔鎔成整塊之例戶工二
部議言京局額鉛俱由貴州湖南辦運當其鎔化
出厰每塊多寡輕重原不畫一緣局内兌收法馬
以百觔為準是以運員接領之後另加鏨鑿配搭
成包每包作為一百觔多有零星碎塊水陸轉運
易於虧折且鏨鑿之時人役偷減諸弊難保其必
無每至到局平兌觔數不足俱需餘鉛添補或有
掛欠補解者嗣後請令鉛厰煎鍊之時預行較定
五十觔為一塊每二塊為一包以足百觔之數不
許運員私行搭配可免折耗之弊從之
二十一年議定雲南各局配鑄白鉛價直先是雲
南局白鉛俱係卑淅塊澤二厰所出乾隆十四年
以建水州新開普馬山厰産有白鉛距省城臨安
道路較近奏定照例抽課收買運供二局鼔鑄尋
復議大理廣西二局亦就近撥用以省脚費其舊
厰每年但收買二十五萬觔存貯其餘聽商自行
銷售至是厰民呈請每百觔減價一錢八分仍照
舊例撥用經署巡撫郭一裕奏定新舊厰並行開
採除東川局向用卑淅塊澤厰鉛外嗣後省城臨
安二局用普馬厰鉛每百觔照例厰價二兩大理
廣西二局用卑淅塊澤厰鉛每百觔厰價一兩八
錢二分按額分運
又令寶源局以存貯餘銅加夘鼓鑄工部錢法侍
郎夢麟奏言寶源局額鑄銅鉛錫每年尚有餘剰
存積日多請於正額七十一夘之外加鑄十夘歲
可添錢五萬六千六百餘串以廣流通俟餘銅用
盡再行停止從之嗣後至二十七年以舊銅將次
用完仍照原額為七十一夘
又增山西寶晉局爐座山西巡撫明德奏言晉省
近因錢價昂貴將庫存錢文發市平賣但歲鑄之
錢為數無多不能源源出易現在川省餘銅足敷
採買請動帑辦運五十萬觔按年配搭商銅鼓鑄
增爐五座為十一座歲可添錢一萬七千五百餘
串照例減價聽民易換戶部議如所請從之
又令雲南東川府新局加夘鼓鑄雲南巡撫郭一
裕奏言滇省每年出銅千餘萬觔以供鼓鑄所獲
息銀亦歲收二三十萬兩留備一切公用關係甚
重查迤東迤西地方各小厰數十處産銅不一惟
東川府之湯丹大碌二厰歲辦獲銅七八百萬觔
較他厰尤為緊要近年以來礦産漸遠物料加昂
前已議每百觔添給價銀四錢五分而厰民仍為
竭蹷應酌量調劑之法請於東川府新局内加鑄
十八夘即令湯丹大碌等處厰民於常額之外加
辦餘銅照厰價收買供用歲可添錢十一萬二千
二百十七串有竒核計鑄出錢文歸還鑄本之外
將息銀增給各厰工本以本厰銅觔加鑄之餘息
即為該厰添補工費之不足既不至縻費正帑而
於銅務有益戶部議如所請從之
又增湖南寶南局爐座湖南巡撫陳宏謀奏言桂
陽州郴州各厰礦砂加旺歲可獲銅四五十萬觔
錢局又有存貯舊銅其配鑄鉛錫各厰所産亦足
敷用請再增爐十座為二十座共用銅鉛錫七十
八萬四千八百觔鑄出錢文應於搭放兵餉之中
稍為變通查湖廣各營兵糧多支本色米石惟提
標及衡永鎮筸辰州沅州永順桂陽澧州臨武常
德九谿龍陽保靖永定等各鎮協營向支折色銀
兩每米一石折價六錢七錢不等因米價日昂實
不敷買即以局錢每串作銀一兩給發其各營餉
銀搭放一成錢之數悉照舊例所餘之錢仍按市
價酌減出易戶部議如所請從之
又定各衙門公費給錢之例戶部奏言寳錢局歲
鑄錢文於額用之外餘錢八萬餘串逐年遞積見
存庫錢約六十萬串查在京各衙門每月應支公
費除工部各官業經該部奏明給發寶源局錢外
其餘俱由戶部支領銀兩每月需銀九千四百餘
兩不等而各衙門領銀之後又需赴市易錢應用
請嗣後一體改給制錢則庫項既不至壅滯而錢
價又可漸平從之
二十二年定分别收換廢錢之例奉
上諭前代廢錢流傳至今已屬無幾攙和行使相沿已
久若盡行查禁轉使吏役得借端滋擾如唐宋元明
之舊錢不妨仍聽民便至偽號錢文則當嚴行禁革
但辦理不善恐小民無知以見有錢文官為收禁情
有不願著該督撫等出示曉諭准民間檢出官為收
換所換錢文即供鼓鑄之用
二十三年更定雲南辦解京銅併為四運先是戶
部奏言雲南解銅多有沈失總緣川江之險甚於
他處而其風狂水急每在四五六月間滇省第二
運銅抵川正當其時宜令分攤以為避險之計請
飭該省督撫妥議尋四川總督開泰會同雲南巡
撫劉藻議奏滇銅解京向分為正加六運每隔兩
月即令一運起程故雖遇川江盛漲之時不得不
依限前行致有覆溺之患自應酌量變通但正運
銅觔係運官沿途雇船直抵通州而加運之銅自
漢口以下即撥地方站船遞送若將正運之銅分
派與加運官帶解則報銷水脚未免參差請將四
正運併作三運二加運併作一運共為正加四運
每歲七月内開頭運九月内開二運十一月内開
三運次年二月内開加運每正運仍係相隔兩月
起解加運銅數較多寬予一月之限亦屬均勻既
可避夏漲之險而正運加運各歸原欵一切打包
換船諸事亦可以次辦理戶部議如所請從之
又定貴州辦鉛起運限期貴州巡撫周人驥奏言
黔省辦鉛向例分上下兩運上運以四月起解本
年十月到部下運以十月起解次年四月到部自
川省重慶府開行沿途一切換船搬載分别定限
抵通如逾限一月以上照例查參見因川江夏漲
難行應照滇銅例設法避險請嗣後上運於二月
内起程三月即可出峽仍定限本年十月抵通下
運於八月内起程九月即可出峽仍定限次年四
月抵通如此則重運不至冒險而抵通之期更為
寬裕戶部議如所請從之
二十四年移貴州畢節縣局於省城加夘鼓鑄貴
州巡撫周人驥奏言畢節縣設局之始原因就近
可運銅鉛但每歲所鑄錢文解至省城安順二處
仍須開銷脚價而知縣有地方之責委令管局亦
有顧此失彼之虞應移局於省城貴陽府專委大
員管理至銅鉛各厰雖距省稍遠若將安順以下
河道開通改為一半水程可以節省運費並將加
鑄二十六夘歲可添錢五萬七千三百五十五串
有竒增搭兵餉仍以所餘錢流通出易以平市價
其所需銅觔見在積存厰内者有八十餘萬將來
陸續採出可接濟二年之用戶部議如所請從之
尋復奏定每年六十九夘除去工價等項實存錢
十七萬二千餘串内搭放兵餉及俸工役食等錢
十萬餘串以六七萬串令官錢舖發賣每串照市
價易銀一兩四分至二十六年以錢價日平復議
定每串易銀一兩以便民用
(臣)等謹按嗣後至二十六年以積銅用完復奏定
每年除本省出銅一半外仍採買滇銅四十餘萬
觔添補議以大銅金釵二厰銅高低對搭各二十
餘萬觔
又開西域葉爾羌城鼓鑄局回部之葉爾羌喀什
噶爾和闐城舊有錢文市易通用名曰普爾質以
紅銅為之重二錢制小而厚外有輪郭中無方孔
每錢五十文謂之騰格回部舊服屬於準噶爾以
普爾為歲賦在策妄阿拉布坦時錢面鑄其名用
準噶爾字背鑄回字噶爾丹策凌時復易名更鑄
準夷既征回賦即以回地普爾資用至是以西域
蕩平回城悉定
皇上從將軍兆惠之請開局於葉爾羌城改鑄錢文
特命戶部頒發錢式仍用紅銅每文重二錢形如内地
制錢較厚文為乾隆通寶用漢字其幕鑄葉爾羌
城名左用
國書右用回字先以預備軍營之銅開爐鑄錢五十
萬易回部舊錢銷毁更鑄以資回衆之用嗣後仍
於各城産銅之地陸續採銅加鑄
(臣)等謹按前史載西域諸國錢品不同各就其土
俗為之從未有模範圜函悉奉一王之制者也大
抵西域之錢多以金銀為質惟唐書載泥婆羅國
以銅為錢不穿孔宋三朝國史載天竺國用銅錢
圓徑如中國之制但實其中心不穿貫西域之錢
又多以人物為形惟洪遵泉志列吐番國屋馱國
錢稱其肉好不異中國以銅為之字如梵書不可
識所謂泥婆羅吐番等國皆為今西藏左右之境
實當回部之南然則回地之舊普爾錢鑄以赤銅
而有字或即其遺制耶夫回部居天山之南多係
古西域三十六國地唐書西域傳謂龜兹于闐置
女肆以征錢後周書異域傳稱高昌國稅銀錢樂
史太平寰宇記稱龜兹國稅銀錢而皆不詳其錢
式洪志載龜兹疏勒國有五銖錢又稱其地近西
涼為張氏遺制然則其為市易之流傳與本國之
自鑄亦莫得而考也惟是史稱龜兹國能鑄冶有
鉛又疏勒姑墨難兜諸國多出銅鐵今回地之阿
克蘇烏什庫車沙雅爾諸城即其故境蓋其饒於
礦産自昔而然我
皇上德威廣被綏定遐荒月竁天西並遵制度於回城
設局開鑄冠以
天朝年號而附識其城名於幕以同文之治為利用之
資洵乎貨幣之流通迄於無外已至於回部田賦
若葉爾羌喀什噶爾和闐諸城皆以糧與錢並納
舊以五十普爾為一騰格每騰格直銀一兩自登
版籍以來錢價日就平減諸城伯克等請加納普
爾以次遞增乾隆二十六年定以百普爾為一騰
格凡田畝之供輸與市鄽之貿易皆以此為準繼
自今六府孔修百工咸理定丱人之職官山遠過
乎祁連頒泉賦之規任土直周乎蒙汜斯固肇興
刀布以來所未有之
盛烈矣
又撥四川湖廣局錢運往甘肅先是以甘肅制錢
缺少民用未便已議將楚蜀餘錢酌撥協濟至是
奉
上諭甘肅錢價昂貴見在大兵凱旋及一應屯田事務
并民間日用錢文在所必需著於四川省每歲協濟
錢十二萬串湖廣省每歲協濟錢八萬串按數分起
解甘濟用其所需工本物料價值以及水陸運費該
省俱作正項報銷
又增湖南寶南局爐座時以協濟甘肅錢文四川
及湖北皆於加鑄數内撥往惟湖南所鑄有搭餉
及折給兵糧定額餘錢不敷解運巡撫馮鈐奏請
以本地厰銅於舊爐二十座外增設爐二十座歲
添錢八萬四千三百七十九串有竒以八萬串運
至甘肅戶部議如所請從之至二十六年停解甘
省錢以本省興修城垣奏定仍照增添之數鼓鑄
將鑄出錢八萬餘串設局平賣以餘息充城工之
用
二十五年令廣東湖南收買廣西餘鉛以供鼓鑄
護廣西巡撫葉存仁奏言粤西鼓鑄需用白鉛向
係委員赴黔省採辦嗣因思恩縣屬之幹峝厰出
有白鉛奏明抽課之外餘鉛每百觔以價銀二兩
四錢收買供鑄遞年積存局内者共有一百六十
四萬餘觔上年又增開盧架一厰採鉛日多已議
定每百觔減價一錢作為二兩三錢收買但本省
鼓鑄鉛觔毋庸再為預備而礦産旺盛厰民銷售
不及未免工本拮据查廣東湖南與廣西接壤雖
各開有鉛厰而白鉛出産甚少寶廣局每年需用
白鉛十三萬五千觔係照依時價採買每百觔價
銀四兩九錢有竒寶南局每年需用白鉛二十萬
觔係黔省撥運每百觔脚價銀三兩六錢有竒如
由桂林轉運至二省合計運脚較原數皆有節省
請嗣後將餘鉛收買存貯省域錢局令二省委員
赴粤西陸續買運易銀歸款戶部議如所請從之
至二十八年以出鉛數減議令湖南復買黔鉛其
廣東所需額鉛仍赴廣西採買
又令寶泉局每年開鑄七十六夘戶部奏言寶泉
局鼓鑄七十一夘得淨錢八十萬五千三百餘串
每年搭餉及給發公費需錢八十三萬餘串向因
庫貯有餘酌量添用今前項貯錢五十餘萬串已
令各工程處陸續支領自應預籌增鑄請再加五
夘為七十六夘歲可添錢五萬六千六百餘串其
紅銅及黑鉛點錫存局俱屬有餘毋庸添辦惟白
鉛一項所剩無多應令黔省於正額之外再添辦
三百萬觔分作三年帶解約可供添鑄十五年之
用從之
二十六年停四川湖廣撥運甘肅錢甘肅巡撫明
德奏言自楚蜀協濟錢文以來將四川錢撥運河
西湖廣錢截留河東搭放兵餉及減價出易上年
至今約共撥到錢四十餘萬串現在甘省每銀一
兩約可易錢八百八九十文市價大平應請停止
撥運下部知之
又開西域阿克蘇城鼓鑄局先是回地惟葉爾羌
喀什噶爾和闐各城以錢交易其阿克蘇諸城向
不用錢或以銀買賣或以田地及貨物牲畜互換
自平定以後以其地向有銅礦仍於阿克蘇屬地
方置七品伯克二員管理採銅回戶至是參贊大
臣尚書舒赫德以各城阿竒木伯克之請奏定於
阿克蘇城歲徵紅銅四千二百五十觔烏什城歲
徵紅銅三千一百九十觔庫車城歲徵紅銅八百
十五觔沙雅爾城歲徵紅銅三百五十觔賽哩木
城歲徵紅銅三百五十觔拜城歲徵紅銅三百四
十觔哈喇沙爾城歲徵紅銅七百五觔共為一萬
觔彙解阿克蘇城開局鑄乾隆通寶錢其錢幕鑄
阿克蘇城名餘俱如葉爾羌城之制
(臣)等謹按自二十六年以後銅産日旺復陸續增
定阿克蘇屬採銅伯克為三員添置庫車屬採銅
伯克二員沙雅爾屬採銅伯克一員哈喇沙爾屬
採銅伯克二員其各城歲徵銅額亦以次加增以
為阿克蘇局添鑄及撥供葉爾羌局接鑄之用
又更定雲南辦解京銅仍分八運罷協運官戶部
奏言滇省承辦京局正加四運銅觔向定每運委
正運官一人協運官一人一同起程在途一切雇
船搬載俱係正協二員會同辦理歷年各運依限
解到者固多而到京遲滯者亦復不少總由二員
合運責任不專未免互相推諉應請將額解京銅
仍分為八運作為六正運兩加運每運俱委同知
通判知州知縣等官管解以專責成不必再委雜
職官為協運每年仍避出川江夏漲之期將八運
均勻起解從之
又令貴州湖南起運京鉛罷協運官並定貴州辦
鉛仍分四運戶部奏言貴州湖南承辦白黑鉛觔
向係分派正運協運官各自領鉛先後開船其正
運所領鉛觔雖多於協運然正運係府佐等官沿
途足資彈壓即遇舟車需費亦易於應辦協運既
係雜職微員一切每多竭蹷於公事不免貽誤請
照雲南運銅之例專委同知通判知州知縣等官
管解其廣東辦解點錫向無協運之例嗣後仍毋
得委雜職等官至於鉛觔分運宜酌量均派湖南
所解黑鉛為數較少應照舊為上下兩運貴州所
解白鉛原額四百四十萬餘觔近又有添辦之數
仍應分為四運從之
又令湖南收禁小錢先是於乾隆九年巡撫晏斯
盛請將湖廣所行小錢概行禁止交官給與價值
經大學士等議以楚省使用錢文大小不等民間
有以三小錢當一者有以兩小錢當一者原係舊
有之錢非私鑄可比見在錢少價昂若遽為查收
恐於兵民未便俟制錢充足再行定限至是巡撫
馮鈐奏稱湖南自節次加爐鼓鑄以來錢價大平
小錢自應禁革戶部議定除古錢一項仍聽民便
康熙年間之小制錢亦照舊行使其餘一概小錢
令地方官申禁並照例收買
又增設戶部錢法堂司官二人裁寶泉局筆帖式
二人戶部奏言錢法堂官原為稽察寶泉局而設
一應文移往來向因書吏具稿未協令監督主稿
錢法侍郎核定以稽察錢局之文案即由本局監
督辦理殊非體制查寶泉局向派筆帖式四員繙
寫文移而事務無多請酌裁筆帖式二人添派滿
漢司官各一人專司主稿於各司員中公同選委
仍照監督之例二年更代從之
二十七年令解京鉛錫運局車價皆預行撥解戶
部奏言貴州湖南廣東承辦鉛錫俱由張家灣陸
運至局其車價銀向係運官攜帶臨時交張灣巡
檢代雇車輛往往有交價濡遲巡檢借端推諉以
致不能速運必得部中督催始克運竣者蓋緣車
價既入運官之手即不免沿途挪用而巡檢因係
私相交兌亦遂任意遷延應請嗣後解運鉛錫除
一切途中必需之費仍發運官隨帶備用其自張
灣運局請照運銅車價預解坐糧廳之例行令貴
州等省計一年所需預行撥解通永道庫存貯俟
運船抵灣該道核算應用之價照數發張灣巡檢
雇車起運一面將發價日期呈報錢法衙門扣限
查催從之
又定雲南辦解銅觔整碎分包之例先是戶部奏
准將額運京銅倣照運鉛之例令先酌定觔數鎔
作整圓每包合成一百觔不許運員鏨鑿碎銅搭
配以免沿途折耗即遇有沈失亦便於按數撈取
至是雲南巡撫劉藻奏言向來滇省解京俱係蟹
殼銅嗣因大興厰所産之銅成色與蠏殼相同即
奏明以餅銅配解均係整碎分搭每百觔為一包
蓋在厰之銅係將礦砂錘碎鎔化於洪爐之内提
取而出本不能輕重適均其蠏殼一項乃成色最
高之礦當煎鍊之時以米湯澆潑乘其凝結然後
揭取水火相薄亦易激成碎塊非盡由於解官鏨
鑿之故也嗣後應令將滇銅整圓者與碎小者各
自分包整圓者每包不必拘定百觔碎小者必足
百觔之數其塊數觔數用一木牌詳悉開明釘於
封包之外過秤時連包秤對不許逐處拆動亦可
杜偷竊而防遺失下部知之
又定京局交收銅鉛錫限期戶部奏言向例銅觔
到局監督呈明錢法侍郎驗定成色即令交收俟
全數兌完之後給發回批乃運官每易遷延時日
不能作速交清嗣後請定限兩月全收如有觔數
短少勒限十日令赴局補交其各省解到鉛錫亦
照此一體辦理仍將局内收清日期先行知照該
撫以便飭令運官回任報銷從之
二十八年令湖北寶武局添買雲南銅配鑄先是
寶武局加鑄錢文原議專用漢口商銅尋以四川
礦銅旺盛歲買川銅二十萬觔合漢口銅二十萬
觔對搭鼔鑄至是以川銅不敷採買湖北巡撫輔
德奏請照例買漢口銅經戶部議漢口銅每百觔
需銀十九兩價直較昂應令添買滇銅以節縻費
嗣後湖北委員赴滇於正鑄需用之外另行加辦
其漢口銅每百觔復減價至十七兩五錢暫行收
買以供每年滇銅未到之先隨時接濟從之
二十九年定滇銅運京守風守水及封閘封峽程
限戶部議言滇銅自四川瀘州運至通州以十一
月為期或遇途次守凍例准扣除並無守風守水
及封閘封峽等一定程限承運各官往往任意躭
延查滇銅至京程途原非一日途中風水順逆既
難逆計當川峽盛漲更難冐險前進至運河閘座
所以蓄洩水勢以濟漕運及封閉之日各項船隻
例不開放而銅船至京又無他道可以繞越兼旬
守候勢所不免應交沿途督撫遇有銅船到境實
係封閘封峽及遇水淺起剥查明屬實取結報部
以便扣限其有風信驟發水勢暴漲事出偶遭一
併准其照例扣除如平水河道人力可施不得藉
端逗遛各船分起解運應令節次抵通亦不得任
意後先稽延時日違者查核從之
又議定湖南運解京局黑鉛仍歸貴州湖南分辦
先是京局所需黑鉛七十萬五百七十觔有竒歷
交貴州辦運嗣因湖南郴州開採桃花壠等處及
桂陽州等厰黑白鉛砂出産甚旺乾隆十一年議
將貴州所辦京鉛一半改歸湖南代辦復於乾隆
十四年將貴州應解京鉛全交湖南代辦至是湖
南巡撫喬光烈奏言湖南所辦京鉛本由桂陽郴
州兩厰分運今郴厰因開採日久硐老砂竭已請
封禁而京鉛為鼓鑄所必需未便闕額聞貴州柞
子等厰所産黑鉛自停運以來頗有積存鉛觔今
據貴州巡撫劉藻覆稱貴州每年可辦京局黑鉛
三十五萬觔自乾隆二十九年為始照數委員解
京供鑄其餘三十五萬二百八十五觔有竒仍須
湖南辦運請改於桂陽厰採辦作為一運於九月
全數解京仍分交戶工二部收納供鑄至所需顔
料庫黑鉛一萬七千六百六十九觔有竒向亦係
郴桂兩厰分辦今統歸桂厰辦解戶部議如所請
從之
又定廣東湖南運京鉛錫程限廣東布政司胡文
伯奏言雲貴辦運京局銅鉛均經議定程限其餘
省分解京鉛錫未經定期恐委運各員沿途任意
逗遛或致誤公經戶部議言直省辦解鉛錫由本
省前至張家灣抵京其間經涉江湖實在需日若
千應令直省各自核計定限嗣經廣東巡撫明山
議定廣東辦解點錫自廣州前至通州之張家灣
中間多係灘河逆流南雄而上俱由陸運山路亦
復﨑嶇運解原非易易應酌定程期以十閱月解
京為限湖南巡撫喬光烈議言長沙領運黑鉛直
自漢口運抵張家灣原照貴州運銅之例定限五
閱月其自長沙前抵漢口中隔洞庭水寬風逆勢
難冐險前進應酌以一月為期中途遇有守風守
凍日期仍准沿途地方各官結報核辦戶部議如
所請從之
又開雲南順寧府鼓鑄局雲貴總督吳達善奏言
滇省辦銅各厰除湯丹大碌兩大厰之外其次即
賴大興大銅二厰自乾隆二十一年奏開之後歲
辦獲銅百餘萬觔至三四百萬觔不等兼之銅質
甚高大興厰添撥京局大銅厰分供省局每年二
厰所餘銅仍以給各省配搭採買之需但該二厰
地勢低窪每被水淹厰民以有虧資本採辦不前
應及時調劑擬歲給官本八千兩以為宣洩積水
備料興工之用查順寧府之寧台山厰並附近蘆
塘等處近年礦砂旺盛積銅甚多若加耗煎淨儘
堪適用其鼓鑄所需鉛錫亦易撥運請開局於順
寧府城設爐八座每年開鑄三十六夘並照東川
新局之例加鑄十八夘錢幕仍鑄寶雲二字共用
正額帶鑄外耗銅鉛錫四十四萬六百四十觔鑄
青錢五萬三千八百六十四串二百文有竒除去
工價等項就近配給永順鎮標官兵俸餉并搭放
順寧永昌二府公用所餘錢文核計歸還鑄本將
息銀八千八百餘兩添補大興大銅厰經費戶部
議如所請從之
又撥雲南彌勒州厰白鉛運廣西府局供鑄雲南
巡撫劉藻奏言廣西府局鼓鑄每歲需白鉛二十
三萬九千五百餘觔有竒向於羅平州卑塊二厰
買運每百觔並運費給價二兩七分今彌勒州野
猪厰産鉛旺盛應自丙戌年為始照例給價收買
撥運廣西府局供鑄每百觔減價一錢八分由野
猪厰運廣西府局合計運脚亦有節省供鑄之外
如有餘鉛仍抽正課聽商銷售戶部議如所請從
之
又減陜西鑄錢銅數增買滇銅運陜供鑄先是陜
西寶陜局鼓鑄需銅三十八萬觔向赴四川採辦
因川省出銅減少停其採買更向雲南撥給三十
五萬觔以供鼓鑄高低各色配解至是雲南以高
銅漸少祇撥給五萬觔更撥金釵厰低銅三十萬
觔交委員領運陜西巡撫和其衷奏言陜省歷年
銅觔年運年銷並無餘存而官商辦運洋銅不過
五六萬觔運局每無定期不能及時應用見在存
貯陜銅止可供一年之鑄陜滇相去遼遠銅觔往
返約須二年有餘誠恐一時不能接濟必致停爐
歇夘請將陜局鼓鑄每爐兩夘酌減五百觔以一
年為率今年減存之銅即可待次年供鑄俟滇銅
運到仍行照舊鼓鑄再採運滇銅既難刻期而至
請自丙戌年為始於三十五萬觔正額之外預買
五萬觔仍照高低各色配解以備陸續接鑄之需
戶部議如所請從之
三十年議以四川重慶䕫州二營生息銀兩交鑄
局加夘鼓鑄四川總督阿爾泰疏言川省各營需
用賞䘏曾經於鹽茶項下支銀一萬四千五百餘
兩交寶川局每年加鑄二夘扣還銅鉛錫等工價
可得息銀七千七百餘兩為陸續賞䘏之用惟重
慶䕫州二處仍係營中領本四萬一千九百餘兩
自行開典生息充賞每年獲息僅五千三四百兩
較之錢局加夘鼓鑄相去懸殊且當店官為經理
雜費既多兵弁差操多誤或恐有私漸挪移之弊
不若將官典概行停止所獲息銀及房間什物盡
行變價歸本解司以一萬九千餘兩仍照例交鑄
局隨夘帶鑄除歸還價本之外所餘銀兩餘息既
多足敷添補賞項之用事簡易行亦於政體協宜
得
旨允行
三十一年減雲南順寧局加夘鼓鑄增省城臨安
鼓鑄夘期雲貴總督劉藻奏言大興大銅等厰&KR2567;
硐日深修費更多經前督吳達善奏請於順寧府
設爐八座每旬每夘加鑄半夘支放兵餉所獲息
錢歸併大興大銅等厰為工本經費嗣慮兩厰支
給官本歸款無期又請於大理局各爐内加夘鼓
鑄獲息清款至寧台厰歷年辦獲銅觔止能供順
寧局正鑄之用其加夘鼓鑄之銅難以辦供應將
三十一年順寧局停止加夘鼔鑄其順寧局每年
正加各夘原係撥還大興大銅等厰預支動工洩
水之項歷年清還惟現在三十一年所動興工洩
水原本八千兩本年正鑄局錢止得其半不敷抵
補應於省城臨安等局酌量加夘籌辦餘息歸補
戶部議如所請從之
又議定雲南開採礦厰地界併停各省預買加買
借買銅觔及本省各局加鑄之例大學士雲貴總
督楊應琚奏言滇省近年礦厰日開砂丁人等聚
集每處不下數十萬人耗米過多搬運日衆以致
各厰糧價日昂一日且有無業之徒藉言某山見
有礦引可以採銅具呈試採呼朋引類羣向有米
之家借食糧米名曰米分以米分之多寡定將來
分礦之盈縮往往開採數年無益又復引而之他
有米之家希圖加借前後併還終致礦歸烏有米
復徒耗更或預向厰員借用銀米前後挪掩重利
借還負累殊深查滇銅關係鼓鑄不容闕乏已開
各厰不便議停未開各厰正宜示以限制請將舊
有之老厰子厰存留限於各厰四十里内開採四
十里以外不得任意私開厰有定數則厰内砂丁
可無虞日漸加增耗費米石至各厰所獲銅觔比
年解運京局及本省鼓鑄外省採買所餘不過數
十萬觔如儘各省加買勢至入不敷出似應及時
籌劑請將各省乾隆二十九年以前奏定之額聽
其按年買運如有請預買一運及加買至借買數
十萬觔之處概不准行舊厰既有界限開採年久
衰歇堪虞應留有餘以補不足滇省省城臨安東
川各局正鑄之外已足敷搭放兵餉接濟民用其
加鑄各項亦應酌量停止得
旨允行
皇朝文獻通考卷七十八
