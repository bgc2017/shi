皇朝文獻通考卷一
田賦考(一)
(臣)等謹按周禮六官皆以體國經野著於卷端而
九賦之制首載於天官冢宰誠以民惟邦本食為
民天度地以居民徹田而定賦因民之所利而利
之俾厚其生而安其業故上下通而公私有濟王
者代天子民未有不以民生國計為本務者馬端
臨文獻通考二十四門以田賦為首其所見者誠
大也今考其所載歴代田賦之制上溯陶唐迄於
宋寧宗而於宋事尤詳所述四京一十八路墾田
暨夏秋二税見催額數以及支移折變預借代輸
受納稅限之法無不畢備又别有水利田屯田官
田諸門(臣)等承
詔續編自宋寧宗嘉定以後及遼金元明並循其例洪
惟我
朝統一中外版圖之遠度越前古凡任土定賦之規
多仍明舊而其隨宜損益者皆因時度地而酌協
于中
世祖初併宇内即除明季加派私增之弊訂定賦役全書
頒行天下嗣是
列聖相承勤恤民隠蠲浮賦以蘇疲氓慎丈量以杜隠占
所定科則至詳至當雖禹貢三壤之則周官九等
之制蔑以尚兹矣加以地利日興汙萊漸闢墾荒
召佃俾為世業無曠土無游民民咸安其居樂事
勸功洵法良而意美也至八旗王公以下各有莊
屯田土其圈撥之制交糧之額載在會典宜大書
以彰
昭代之洪範若夫
列祖
列宗暨我
皇上御極以來視民如傷周咨疾苦復除之令歲下振
貸之澤有加此則恩施於常額之外者别見於國
用考焉今首列正課次八旗田制次水利田屯田
官田凡十二卷
田賦之制
直隸民賦田每畝科銀八釐一毫至一錢三分零
不等米一升至一斗不等豆九合八抄至四升不
等更名田(歸國初以明代各藩所占田民墾種曰更名田下倣此)每畝科銀
五釐三毫至一錢一分七釐三毫不等農桑地每
畝科銀一釐六毫八絲零蒿草籽粒地每畝科銀
五分至七錢二分五釐一毫零不等葦課地每畝
科銀一分至六分不等歸併衛所地每畝科銀七毫
二絲至七分九釐三毫零不等米八合九勺七抄
至九升七勺二抄不等豆四合三勺八抄至三升
六合不等草一分(每十分為一束下倣此)九釐二毫至四分
一釐七毫零不等河淤地每畝科銀二分九釐至
二錢五分六釐五毫零不等學田每畝科銀一分
至二錢六分七釐八毫零不等小麥粟米各六升
奉天民賦田每畝科銀一分至三分不等米二升
八勺至七升五合不等退圈地每畝科銀一分至
三分不等豆四升三合至一斗不等
江南江蘇民賦田每畝科銀九釐至一錢四分一
釐一毫零不等米豆一升四合七勺至一斗九升
二合六勺零麥二抄至三勺零不等地每畝科銀
九釐至三錢三分三毫零不等米豆七合三勺至
四斗一升六合九勺零麥一抄至八勺零不等山
蕩漊灘每畝科銀九釐至一錢四分五毫零不等
米豆三合四勺至一斗六升五合二勺零麥一勺
至三勺零不等城基倉基屋基每間科銀五分七
釐至一錢二釐四毫零不等米豆五升五勺至一
斗二升六合三勺零麥一勺至二勺零不等歸併
衛所地每畝科銀九釐至一錢四分一釐一毫零
米豆一升四合七勺至一斗九升二合六勺零麥
二抄至三勺零不等
安徽民賦田每畝科銀一分五釐至一錢六釐零
不等米二合一勺至七升一合零不等麥五勺至
八勺零不等豆八勺至九合一勺零不等地每畝
科銀八釐九毫至六錢三分零不等米七合九勺
至五升九合零不等麥八勺至二合二勺零不等
塘每畝科銀一錢九釐至四分四釐零不等米四
合七勺至七合八勺零不等麥一勺至二勺零不
等草山每里科銀八分三釐桑絲每兩折銀三分
二釐歸併衛所屯田每畝科銀一分至六釐不等
衛所管轄屯地每畝科銀一分七釐九毫至二兩
七錢二分二釐九毫零不等糧三合至二斗五升
四合一勺零不等
山西民賦田每畝科銀一釐七絲至一錢零不等
糧一合五勺至二斗七升不等屯地每畝科銀二
釐三毫至一分四釐零不等糧一升八勺至一斗
九合零不等更名地每畝科銀五釐至一錢四分
不等糧七勺至二斗不等衛所屯地每畝科銀一
分四釐
山東民賦田每畝科銀三釐二毫至一錢九釐一
毫零不等麥一勺至四合三勺零不等米二勺至
三升六勺零不等歸併衛所地每畝科銀一分至
六分五釐零不等更名田每畝科銀一分至三錢
七毫零不等麥三合二勺零米一升八合零學田
每畝科銀九釐至三錢不等竈地每畝科銀二分
六釐五毫至四分四釐一毫不等麥一勺至四合
一勺零不等米一升八合至二升八合四勺零不
等衛所軍屯糧田每畝科銀一分至五分三釐八
毫零不等條銀一分二釐至二分四釐不等衛所
更名籽粒等地每畝科銀六釐至一錢二分不等
河南民賦田每畝科銀一釐四毫至二錢二分七
釐零不等米七勺至二升二合零不等更名地每
畝科銀一分一釐至一錢二分九釐零不等歸併
衛所地每畝科銀一釐六毫至一錢八釐零不等
陜西西安民賦田每畝科銀二兩三錢八分一釐
七毫糧五升八合五勺至五升二合五勺不等屯
地每畝科銀二釐至九分八釐不等糧一升五合
至三斗不等更名地每畝科銀六釐九毫至七分
五釐一毫零不等糧四升三合五勺至一斗四升
八合零不等
甘肅民賦田每畝科銀二毫至一錢五分四毫零
不等糧三勺至八升一合一勺零不等草三分至
四分六釐零不等歸併衛所屯地每畝科銀一釐
二毫至六釐不等糧五升至六升不等更名地每
畝科銀四釐八毫至一分七釐一毫零不等糧二
合二勺至一升四合二勺零不等草一分至九分
二釐不等土司地每畝科銀七分五釐零糧二升
四合二勺五抄零衛所管轄屯地每畝科糧四升
一合八勺七抄零草五分八毫零番地每畝科糧
四合至三升不等草二分一釐五毫至三分不等
每戶輸銀三錢糧一斗至二斗五升不等監牧地
每畝六釐
浙江民賦田每畝科銀一分五釐三絲至二錢五
分五釐不等米三撮至一斗九升零不等地每畝
科銀二釐四毫至二錢一分三釐二毫不等米八
抄至一斗九升三合五勺零山每畝科銀五絲至
一錢九分六釐三毫不等米六抄至五升三合七
勺不等蕩每畝科銀四毫至七分三釐不等米五
勺至七升五合不等塘每畝科銀二毫至一錢二
分四釐五毫不等米七撮至一升六合八勺不等
湖地每畝科銀三分七毫米九勺五抄桑每株科
銀一釐九毫至五釐六毫不等米一抄茶每株科
銀一釐五毫米七勺竈地每畝科銀一分六釐一
毫至一錢四分一釐四毫不等米三合七勺至三
升七合不等歸併衛所地每畝科銀五釐五毫二
絲至一錢四分九釐零不等米一斗五升七合五
勺至二斗四升零不等
江西民賦田每畝科銀一釐三毫三絲六忽至一
錢一分七釐一絲三忽零不等米一合四勺至一
斗七合二勺五抄零不等地每畝科銀五絲四忽
至一錢二分一釐一毫二絲八忽零不等米五勺
二抄至五升一合二勺八抄零不等山地每畝科
銀五忽至六分二釐七毫二絲零不等米一勺七
抄至一升四合七勺八抄零不等塘每畝科銀五
絲四忽至二錢七分六毫七絲七忽零米一合一
勺三抄至六升八合三勺七抄零不等歸併衛所
屯田每畝科糧三升九合五勺九抄至二斗七升
三合零不等每石折銀五錢每石又攤徵餘徭等
銀二釐九毫七絲五忽至四分八釐三毫八絲四
忽零不等歸併衛所屯地每畝科糧七升九合七
勺三抄至二斗二升八合三抄零不等每石折銀
二錢歸併衛所餘地每畝徵餘糧銀四分一釐六
毫六絲零自閩省改歸屯田每畝科銀九分四絲
七忽至一錢一分四釐二毫四絲五忽零不等
湖廣湖北民賦田每畝科糧六抄至二斗九升一
合四勺八抄零不等每石徵銀二錢五分四釐五
毫至二兩九錢七分四釐一毫零不等更名田地
每畝科糧四合九勺九抄至六升三合一勺不等
每石徵銀四錢六分六釐歸併衛所屯地每畝科
糧一升五合至九升九合六勺零不等衛所管轄
屯地每畝科糧一升二合至一斗八升不等每石
徵銀三錢至一兩三錢一分六釐六毫零不等
湖南民賦田每畝科糧二勺九抄四撮至一斗四
升六合九勺零不等每石徵銀二錢三釐三毫八
絲至一兩八錢四分四毫不等更名田地每畝科
糧五合至一斗二升不等每石徵銀三錢七分三
釐五毫至九錢二分四釐四毫不等歸併衛所屯
地每畝科銀一釐九毫至一錢四釐三毫不等糧
三合八勺至二斗不等每石徵銀一錢七分七釐
四毫至一兩二錢五分三釐一毫零不等岳州衛
管轄屯地每畝科糧一升至一斗二升五合不等
每石徵銀五錢六分苗疆地每畝科銀一釐五毫
至三分六釐七毫九絲零不等
四川民賦田每畝科銀一釐五毫九絲至八分四
釐九毫一絲零不等糧每斗折銀四分估糧每石
折徵銀七分一釐二絲至七錢一分二釐零不等
歸併衛所屯地每畝科銀一分二釐五毫至三錢
不等糧二斗七升二合七勺零每糧一石徵米五
斗並八斗不等土司地每畝科銀三釐一四毫至二
分三釐一毫零不等衛所管轄屯地每畝科銀一
分二釐五毫至二分不等米豆一升九合二勺九
抄至八斗不等
福建民賦田每畝科銀一分六釐九毫至一錢六
分二釐五毫零不等米一勺九抄至二升四合七
勺零不等官折田園地(自明代相沿凡職田沒官田官租田廢寺田不徵糧)
(米止徵折色曰官折田園地)每畝科銀八釐七毫至四錢一分
七釐五毫零不等學田每畝科銀六分四釐三毫
至六錢九分九釐五毫零不等
廣東民賦田每畝科銀八釐一毫至二錢二分三
釐二毫零不等米六合五勺至二升二合九勺零
不等歸併衛所屯地科銀照民地科則米每畝八
升八合八勺泥溝每條科銀四錢五分三毫零車
地每方科銀三錢九分四釐零
廣西民賦田每畝科銀二分四毫至二錢一分二
釐二毫零不等米三升七合至五升三合五勺不
等官田每畝科米六升四合二勺至二斗七合七
勺不等猺田每畝科米三升至五升三合五勺獞
田每畝科銀九釐至二分二釐三毫不等米三升
七合四勺至五斗三合五勺不等狼田每畝科銀
九釐米四升二合八勺學田每畝科銀九釐米二
斗四升八合四勺
雲南民賦田每畝科銀五釐五毫至四分六釐五
毫零不等糧一升九合四勺至一斗五升零不等
歸併衛所屯地每畝科糧五升九合二勺至八升
一合八勺零不等馬場地每畝科銀三錢夷地每
畝科糧一升
貴州民苗田每畝科銀一分至六錢五分不等米
五合一抄至四斗五升不等豆一斗土司田每畝
科銀八釐至一錢不等米七合二勺二抄至一斗
五升不等官田每畝科米二斗五升至五斗不等
歸併衛所屯田每畝科銀一分四釐一毫至二錢
三分四釐不等米五升三合五勺至三斗七升三
合三勺零不等豆三升荍二斗三升三合三勺至
三斗一升一合四勺零不等學祭田每畝科銀一
錢至四錢不等米二斗至四斗不等榖二斗至一
石一斗七合八勺零不等租地每畝科銀三分至
一錢不等山土每畝科銀一分三釐六毫至五分
不等米五升菽一斗旱祭田每畝科銀一錢豆一
斗官莊賑卹田每畝科米一斗四升九合至五斗
不等榖四升一合三勺至一石二斗五升一合二
勺零不等
臣等謹按賦役全書所載直省科則多寡不一就
一州縣中或多至數十則大抵視其土壤肥磽戶
口多寡以為贏縮緒紛不可悉記今從會典取見
行之則約其大凡如右
崇德二年令民别地卑濕高阜擇所宜以樹藝
諭曰昨歲春寒耕耘失時以致乏榖今歲春復寒然農事
不可違也宜勤耕種而加耘耔焉夫耕耘及時可望有
秋若其失之蟲災水害榖何由登其令各屯該管官通
行督率任土宜以樹秫稷黍榖毋曠惰又
諭鎮守噶海阿巴泰曰爾當令鎮守各官勸飭農事不可
以天寒姑緩種植誡王貝勒大臣勿聽人踐民田禾違
命者鞭責罰贖
順治元年禁天下毋得正賦外再加火耗令各直
省文臣齎錢糧册籍以朝當時民承故明加派之
後望治甚切巡按順天御史柳寅東言解京錢糧
頭緒紛雜有一縣正額止三千餘兩而條分四十
餘頃有一頃錢糧止一兩六七錢而加費至二三
十兩宜總計各欵彙解以免賠累山東撫臣方大
猷亦言錢糧欵項宜清并刻由單俾熟地糧米實
數定為一編使民易曉而御史甯承勲以賦役之
制未頒官民無所遵守請勅所部扵賦役全書外
給易知由單一應無藝之徵通行裁革悉照
恩詔内或全免免半免三分之一者刊定册書令天下識
所遵行又緣明季内官縱恣紳衿優免踰額部臣
議將各厰地租照御用監近例歸併有司徵解保
定巡撫王文奎請免優免舊習甦小民取盈攤派
之困時御史衛周祚巡行畿甸見真定地方荒與
亡居十六七請行清丈編審之法使丁地稅糧得
符實數而山東向遭流寇焚掠地土荒蕪總河楊
方興疏請以見在熟地為數其抛荒者無論有主
無主盡數除之俾民得沾實惠其言皆見採用
以故明内監地畝錢糧總歸戶部管轄
定開墾荒地之例州縣衛所荒地分給流民及官
兵屯種有主者令原主開墾官給牛種三年起科
(臣)等謹按會典順治二年准新墾荒地免租税一
年又准河南抛荒地畝令鎮協官兵開墾查係向
來熟糧令一年後供賦蓋三年起科者原荒之田
一年後供賦者原熟而抛荒之田也
二年
諭各撫按凡前朝宗室禄田散在各直省者與民間一例起科
三年
諭戶部曰國計民生首重財賦明季私徵濫派民不聊生
朕救民水火蠲者蠲革者革庶幾輕徭薄賦與民休息
而兵火之後多借口方册無存增减任意此皆貪墨官
胥惡害已而去籍使朝廷德意無由下究特遣大學士
馮銓與公英俄爾岱往爾部徹底察核在内責成各該
管衙門在外責成撫按將錢糧數目原額嚴核詳稽彙
造賦役全書封進御覽是時總計天下財賦重地惟江
南浙江江西三省蘇松嘉湖諸府尤最撫臣黃徽
請以漕白二糧與歲貢絹布俱官兊官解以舒民
累江西南瑞袁三府水漂沙塞虛糧懸欠巡按御
史黃贊元請履畝清丈豁免荒地之賦其近山易
旱近水易潦者上田改為輕則俱從之
六年頒行易知由單戶科右給事中董篤行請頒
行易知由單將各州縣額徵起運存留本折分數
漕白二糧及京庫本色俱條悉開載通行直省按
戶分給以杜濫派從之
始定州縣以上官以勸墾為考成凡地方官招徠
各處逃民不論原籍别籍編入保甲開墾荒田給
以印信執照永准為業三年後有司親察成熟畝
數撫按勘實奏請徵糧不得預徵私派州縣以勸
墾之多寡為優劣道府以督催之勤惰為殿最每
歲終載入考成至十五年定督撫一年内開墾荒
地二千頃至八千頃以上道府開墾千頃至六千
頃以上州縣開墾百頃至六百頃以上衛所開墾
五十頃至二百頃以上分别議敘不准以二三年
墾數合算
八年
世祖章皇帝親政以從前睿親王邊外築城加派九省額
外錢糧二百五十餘萬兩令開除本年正賦尋以
恩赦令有司按戶給還
命御史分巡各省察民間利病蘇松巡按秦世禎因條上
興除八事一曰田地令業主自相丈量明註印册
以清花詭一曰額定錢糧俱填易知由單設有增
減另給小單使奸胥不能藉口一曰由單詳開總
算數目花戶姓名以便磨對一曰催科不許濫差
衙役設立滚單以次追比一曰收糧聽里戶自納
簿櫃俱加司府印封以防奸弊一曰解放先急後
緩勒限掣銷不得分毫存留衙役之手一曰民差
查田均派與排門册對騐無使苦樂不均一曰備
用銀兩每事節省額外不得透支布政司將徵解
原册一季一提年終報部扶同容隱者擬罪從之
是歲以山海關外荒地甚多民人願出關墾地者
令山海道造册報部分地居住
九年令八旗壯丁退出晌地並首告清出地及各
省駐防遺下地照墾荒例招墾三年起科至十七
年復以八旗撤出地畝向交各佐領收存以致荒
蕪令地方官招民墾種
十年准四川荒地官給牛種聽兵民開墾酌量補
還價值又以陜西荒地令酌調步兵給發牛具籽
種開墾屯田
又以直省州縣魚鱗老冊原載地畝坵段坐落田
形四至等項間有不清者印官親自丈量
十一年訂正賦役全書戶部言賦役全書關一代
制度查考舊籍貴詳盡無遺創立新規期簡明易
曉請勅臣部右侍郎將舊籍全書作速訂正董率
各司官照所管直省創造新書仍同戶科詳加磨
勘有應增減變通者小則部科酌定大則具疏奏
請務求官民易曉永遠可行戶部又言人丁地土
乃財賦本根故明舊例或三年或五年一行編審
繕造黃册呈進我
朝定鼎以來尚未舉行宜自順治十二年為始責布
政司彙造以便查稽隙地漏糧之弊俱從之
減江西袁州瑞州二府浮糧
定丈量規制凡丈量州縣地用步弓各旗莊屯地
用繩如有民地缺額督撫詳查開除至十二年頒
部鑄步弓尺於天下廣一步縱二百四十步為畝
(方廣十五步縱十六步)有司於農隙時親率里甲履畝丈勘
以定疆界杜占爭均畝賦凡丈量之制州縣册籍
原載坵段四至不清者丈欺隠牽累有地無糧有
糧無地者丈畝步不符賦則或浮者丈熟荒相間
旗民鹽竈以及邊地民番相錯者丈壤界相接畛
域不分者丈荒蕪召墾寄糧分隸者丈水衝沙壓
公占應抵應豁者丈瀕江瀕海之區五年一丈視
其或漲或坍分别升免
十二年各邊口内曠土聽兵墾種不得往墾口外
牧地
十三年
諭戶部曰帝王臨御天下必以國計民生為首禹貢則壤
定賦周官體國經野其法至詳且備當明之初取民有
制休養生息至萬歷間海内殷富家給人足及乎天啟
崇禎之際因兵增餉加派繁興貪吏滋奸民不堪命國
祚隨失良足深鍳朕荷天休命為生民主一夫不獲亦
疚朕懷凡御服膳羞深自損約然而
上帝
祖宗百神之祀軍旅燕饗犒賜之繁以及百官庶役餼廩
之給罔不取之民間誠恐有司額外加派豪蠧侵漁中
飽民生先困國計何資特命爾部右侍郎王宏祚將各
直省每年額定徵收起存總散實數編撰成帙詳稽往
牘酌量時宜凡有參差遺漏悉行駁正錢糧則例俱照
萬歷間其天啟崇禎時加增盡行豁免至若漕白雜項或
已改折或解本色或有昔未詳而今宜增昔太冗而今
宜裁者俱細加清核條貫井然綱舉目張勒成一編頒
示天下庶使小民遵兹定式便於輸將官吏奉此章程
罔敢苛斂為一代良法垂萬世成規時賦役全書外又
輔以會計赤歷丈量諸册賦役全書者先開地丁
原額繼開荒亾次開實徵又次開起運存留起運
分别部寺倉口存留詳列欵項細數繼有開墾地
畝招徠人丁續入册尾每州縣各發二本一存有
司查考一存學宫令士民檢閱丈量册以田為主
諸原隰墳衍下濕沃瘠沙鹵之形畢具而黃册則
准於戶口詳其舊管新收開除實在之數條為四
柱與賦役全書相表裏赤歷每年頒發二扇開列
戶口錢糧數目一備謄真一令百姓自登納數令
布政司歲終磨對會計册則備載州縣正項本折
錢糧凡起解到部逐項註明年月日期解戶姓名
以杜侵欺併稽完欠其徵收則行一條鞭法給以
易知由單一條鞭者以府州縣一歲中夏税秋糧
存留起運之額通為一條總徵而均支之至運輸
給募皆官為支撥而民不與由單之式則每州縣
開列上中下地正雜本折錢糧末編總數刊成定
式每年開徵一月前給散花戶使民通曉而又佐
以截票串票印簿循環簿及糧冊奏銷冊截票之
法開列實徵地丁錢糧數目分為十限每月限完
一分截票其票用印鈐蓋就印字中分而為兩一
給納戶為憑一留庫櫃為騐即所謂串票也印簿
由布政司頒發令州縣納戶親填入簿季冬繳司
報部糧册則以各區納戶花名細數繕造成册務
與一甲總額相符易於摘比循環簿者照賦役全
書欵項急者居先緩者居後按月循環徵收奏銷
册者以各直省錢糧支解完欠按年分欵彙造清
册歲終送府由府送司由司送部據以銷算考核
時直省奏報錢糧又有所謂無序册者其所載條
件即奏銷册數目也順治初議定每歲造送康熙
四年以其糜費無益令永行停止
令民間種植樹木以補耕穫地方官加意勸課如
私伐他人樹株者按律治罪是年山東無主荒地
每五里設一官莊借給資本三年後償還照熟地
例起科又以州縣招人開墾勢必給發牛種以資
耕作令於原獲屯息米豆草束内動支其地方去
原貯本色稍遠者量動屯本銀給發次年繳還一
半三年照數全納
十四年令各省屯地已經歸併有司者廣行招墾
有殷實人戶能開至二千畝以上者照遼陽招民
例錄用
十五年
命御史二員詣河南山東二省督率州縣履畝清丈分别
荒熟實數其地畝大小及丈量繩尺悉照舊規不得任
意盈縮凡丈量地畝遲延限期及丈量後不即確報不
送文册檄催又不申詳及監丈官互相推諉者州
縣衛所官及該管上司俱罰俸又直省田土查明
萬歷間賦役全書與今賦役全書數符者不必清
丈其餘有荒蕪田畝地方選委廉幹官員履畝清
查無得隠漏派累小民又以山東明藩田産相沿
以五百四十步為一畝租銀比民地倍輸今令照
民地例概以二百四十步為一畝時江西道御史
許之漸言財賦之大害莫如蠧役有蠧在收者有
蠧在解者有蠧在提比者有蠧在那移支放者所
侵累萬盈千有司恐此蠧一斃無從追補故官以
參罰去而此蠧歷久尚存前無所懲後無所誡請
敕撫按將從前侵蠧姓名數目逐一清查籍其家
業侵多者立梟市曹侵少者即時流配捐此所侵
之數以清積蠧之源工科給事中史彪古又言國
家之財用原取足於正供乃今之州縣有一項正
供即有一項加派應勅直省撫按將見行申飭私
派之例刊入易知由單使閭閻之民共曉德意歲
終仍取所屬印結報部以憑察核庶私派止而公
輸裕
上以所奏皆深切時弊令所司議行
十六年准陜西膚施縣地五畝零折正一畝甘泉
縣地三畝零折正一畝令地方官踏丈照舊徵賦
至康熙七年又以陜西洛川縣地八畝零折正一
畝宜川延川縣地四畝折正一畝令丈明改正
十八年令州縣官不許私室稱兊錢糧凡州縣各
置木櫃排列公衙門首令納戶眼同投櫃以免剋
扣凡布政司及州縣徵收錢糧均遵部頒法馬稱
兊勿令吏胥高下其手工科給事中隂應節言錢
糧之弊一州縣那移一紳士包攬一土豪冒名紳
戶一隔縣寄莊抗糧請飭該撫嚴查懲治部議如
所請從之
又以江南蘇松等府地糧荒熟混淆莫辨令州縣
官履畝踏勘分析圖戶造冊申報上司嚴核是年
巡按河南御史劉源濬言南陽汝寧荒地甚多急
宜開墾緣無人承種之地耕熟後往往有人認業
遂起訟端三年起科雖有定例開種之初雜項差
役仍不能免此官雖勸耕而民終裹足不前也嗣
後請令該地方官先給帖文開列姓名年月並荒
田四至坐落每歲申詳上司以息争訟寬徭役以
恤窮黎借常平倉榖以資農本各州縣以勸墾之
多寡分别優劣部議如所請從之
是年總計天下田土共五百四十九萬三千五百
七十六頃四十畝田賦銀二千一百五十七萬六
千六兩糧六百四十七萬九千四百六十五石各
有竒
順天永平保定河間正定順德廣平大名八府延
慶保安二州計四十五萬九千七百七十二頃四
十五畝有竒田賦銀一百八十二萬四千一百九
十一兩米一萬二千二百一十石籽粒四十三石
豆七千三百三十八石各有竒
奉天錦州二府計六百九頃三十三畝有竒田賦
銀一千八百二十七兩有竒
江南省計九十五萬三千四百四十五頃一十三
畝有奇田賦銀四百六十萬二千七百三十九兩
米二百七十四萬五千一百一十三石麥一萬九
千四百七十二石豆二萬三千九百三十二石各
有奇
山西省計四十萬七千八百七十一頃二十五畝
有奇田賦銀二百二十萬五千五百四十五兩糧
四萬五千九百三十一石各有奇
山東省計七十四萬一千三百三十六頃六十五
畝有奇田賦銀二百三十八萬九十一兩麥二萬
八千六百一十一石米三十六萬六千五十八石
穀七百三十一石各有竒
河南省計三十八萬三千四百三頃九十七畝有
奇田賦銀一百八十萬九百四十三兩糧二十三
萬七千四百四十一石各有奇
陜西省計三十七萬三千二百八十五頃八十八
畝有奇田賦銀一百四十三萬六千三十三兩糧
六萬一千八百五十一石各有奇
浙江省計四十五萬二千二百一十六頃一畝有
奇田賦銀二百五十七萬二千五百九十二兩米
一百三十六萬一千三百六十七石各有奇
江西省計四十四萬四千三百三頃八十五畝有
奇田賦銀一百七十二萬六千九百七十兩米九
十三萬八千七百五十三石各有奇
湖廣省計七十九萬三千三百五十三頃七十一
畝有奇田賦銀一百八萬八千五百九十七兩南
糧二十三萬八千五百八十二石漕米二十二萬
二千一百九石各有奇
四川省計一萬一千八百八十三頃五十畝有奇
田賦銀二萬七千九十四兩米九百二十八石各
有奇
福建省計一十萬三千四百五十七頃五十四畝
有奇田賦銀七十五萬八百六十二兩米一十萬
九千六百六十一石各有奇
廣東省計二十五萬八百三十九頃八十七畝有
奇田賦銀八十四萬七千九百六十一兩米二萬
七千六百六十八石各有奇
廣西省計五萬三千九百三十八頃六十五畝有
奇田賦銀一十九萬九千六百五十四兩米九萬
四千二百九十九石各有奇
雲南省計五萬二千一百一十五頃一十畝有奇
田賦銀六萬一千七百四十八兩糧一十二萬三
千九百一十七石各有奇
貴州省計一萬七百四十三頃四十四畝有奇田
賦銀五萬三千一百五十兩糧七萬六千六百六
十石各有竒
(臣)等謹按歴年升除賦額不一兹據會典所載是
年報銷册核其總數如右
皇朝文獻通考卷一
