皇朝文獻通考卷三十六
市糴考(五)
糴
乾隆元年以山西米價昂貴令發社倉積榖二十
餘萬石照例出借外餘皆酌減價值及時發糶以
裕民食
又令江西買榖分貯江西早榖豐收議動存公銀
買榖十萬餘石令各府州縣分貯以備緩急
又准甘肅平慶二府買糧積貯甘肅平凉慶陽二
府所貯食糧不足敷用大學士管川陜總督查郎
阿請於陜省撥糧八萬石以六萬石接濟平凉二
萬石接濟慶陽因言甘省民人素無蓋藏每遇豐
收之年民間盡出所有以市賣則糧價頓減若稍
有歉收百姓素無積蓄糧食稀少則價值頓昂甘
屬通省皆然而平慶二府尤甚蓋因地瘠民貧一
切費用皆仰給於所收之糧有不得不糶之勢迨
至争欲糶賣價值平賤所得無幾是以豐收之年
轉受糧賤之累名為熟荒今歲五榖豐收請於平
慶二府秋收之後隨時隨地按市價採買使民間
不受熟荒之累而倉儲常有充盈之慶嗣後甘省
凡遇豐收之年皆請照此辦理從之
又奉
諭旨積貯平糶之法原以便民乃聞各省州縣於倉榖
出入竟有派累百姓者當出糶之時則派单令其納
銀領榖若干及買補之時則派单令其納榖領銀若
干納銀則收書重取其贏餘納榖則倉胥大肆其抑
勒甚至以霉爛之榖為乾潔小民畏勢不敢不領惟
有隠忍賠累而已更有山多田少之地産榖無多而
該地方官不能向他處採買但按田畝冊籍核算發
價派令百姓將田畝歲收之榖交倉絶不為民間計
及蓋藏至有十餘畝之田而亦責其承買榖石者在
附郭居民去倉厫不遠尚可就近轉輸至於遠鄉僻
壤離城或百里或七八十里之遥亦一概令其領銀
納榖小民肩挑背負越嶺登山窮日之力始至交納
之所而姦胥蠧吏又復任意留難及平糶之日而窵
遠鄉村更不能均霑實惠是徒有轉運之苦而不獲
蒙積貯之益夫良法美意行之不善流弊種種其作
何變通之法使閭閻實受糴糶之益而無有擾累各
該督撫大吏當悉心籌畫令有司實力奉行以副朕
愛養斯民之意
又議定湖南等省常平倉榖存糶之例以湖南各
屬地有高下燥濕之不同常平倉榖存糶之數應
因地制宜因議定湖南省列減糶為三等長沙等
四十五府州縣地勢乾燥者仍存七糶三永州等
三十一府廳縣衛地勢稍濕者存半糶半龍陽等
四縣地勢尤濕者糶七存三倘民間有不須糴買
或不能糶半糶七者聽該管官隨時斟酌又四川
龍安寧遠二府並茂州所屬及雷波衛黃螂所等
處地居邊荒風土較異兼之積貯雜糧性不耐久
令每年糶半存半餘循例存七糶三偶遇歉收不
拘成例酌量借糶廣東平糶倉榖令將沿海卑濕
之廣州等七府南海等三十九州縣新安等二縣
丞所管准其存半糶半其無可減糶之嘉應清遠
等十四州縣亦如之南雄等三府羅定三水等三
十六州縣既非沿海卑濕之區照例存七糶三明
年又以安徽地高土燥之滁州等七州縣及鳳陽
潁州二府石埭等十二州縣常平積榖照例存七
糶三其臨近江湖地形卑下濕氣最重之安慶等
十府州懷寧等三十八州縣減價糶半存半
又增設廣東左翼鎮標營倉先是議准總督孔毓
珣奏請於廣東邊海營分擇其最緊要者設立營
倉買榖存貯嗣又從總督郝玉麟請增置營倉五
處至是總兵黃錫申言廣東左翼鎮逼近邊海亦
屬人稠榖少之區若榖價稍昂兵丁艱於買食應
照各營設立營倉以濟不給請動鎮標現存公糧
銀一千一百餘兩買榖三千石設倉存貯於青黃
不接時勻借兵丁秋收買補其應設倉厫即查營
中空閑房屋改造從之
二年以京師雨澤愆期米價稍長
特旨發通倉米每城各二千石共設十厰減價平糶並
嚴禁富戶假託貧民賤買貴賣及興販窩屯之弊
尋准戶部議於京師四鄉添設八厰廣行糶賣
吏科給事中馬宏琦言京師五城奉
旨發米平糶倘有不敷再行撥給所以矜恤窮黎令無
乏食也司其事者理宜實力奉行源源發糶俾官
米流布市價不期而自減庶無負我
皇上加惠元元之至意今查五城各厰每日所賣粳米
僅一二石不等夫以京師數百萬戶口食所需不
知凡幾而各厰糶出粳米之數若此其少此非小
民之不樂於赴糴也如現在京通各倉氣頭厫底
之米運貯五城發糶者每日尚糶百餘石此項減
色之米若按成計算舂碓折耗其價實與十成粳
米無異乃十成者所賣甚少而減色所賣較多總
緣減色米石向無囤販之禁司坊官無所畏避是
以儘數多糶而赴買者亦可隨意多糴至於十成
粳米現因奸民囤販燒鍋經步軍統領衙門拿獲
參奏司糶各官因而聞風震恐畏噎廢食以規避
失察之處分遂生出不行多糶之一法凡遇赴厰
糴米者往往過加盤詰竟有候至終日不得升斗
者夫窮民需食原有刻不容緩之勢官局留難必
致轉購私局是欲嚴囤積而奸民愈得以居竒射
利欲除混冐而仰食窮民轉無由均霑減糶之惠
也臣愚以為查拿窩囤法不可不嚴而小販流通
情有可恕蓋平糶官米本為拯窮而設如窮民以
糴之所餘轉行售賣雖云違禁而獲利無多皆為
仰霑
大澤且地方有此等零星販賣之人則街衢巷陌俱可
以食官米之利而市米不能坐索高價矣市米之
價平而嗸嗸八口可以無憂艱食矣然非定以限
制則糴糶未有定數而官與民亦無所遵守請嗣
後五城各厰所糶粳米有聽奸民串買圖販數滿
十餘石以及百餘石者仍嚴行查拿治罪至於赴
糴窮民肩挑背負轉行售賣總以一石為率免其
查拿以濟民食倘有故意留難濫差生事使官米
壅積澤不下逮者即行參處如此則官米流通市
價亦平疏下大學士九卿議尋議查京城附近居
民貿易者多耕種者少糶賣官米原以接濟民食
使人人得霑減價之實惠内外城碓房不下千餘
所率每日賣米舂碓肩挑出門沿街貨賣少藉餘
利以資餬口而民間買米之人有離厰遥遠老弱
婦女每藉小販到門就便買食此等小舖正須有
米舂碓然後米食流通價不昂貴且皆係本少力
微原無多囤居竒之事若五城各官辦理未協官
米不許轉賣則碓房之米來路既少沿門糶賣價
值轉昂有損無益請嗣後五城發糶官米如有奸
民串買囤積至四五十石及買作燒鍋之用者俱
嚴行查拿治罪外其餘肩挑背負不過數石者概
免查究則赴厰之窮民可無盤問守候之苦即碓
房之販糴亦收買賣流通之益而米價可免騰貴
矣從之
又以直屬雨水過多撥天津北倉截留漕米於被
水州縣減價平糶
又令湖南採貯米石以濟兵食湖南辰州府屬永
綏協營兵糧不敷眷屬之資議於司庫公項内動
銀二千兩令同城駐防永綏同知赴産米州縣採
買運貯高巖倉交營員收貯遇有闕食兵丁酌量
接濟
又
命撥兩淮義倉米穀減價平糶先是兩江總督慶復言
兩淮鹽義倉米穀揚州倉存十二萬石泰州倉存
六萬石其餘三十六萬石分派上下江通融撥補
此項榖石因今冬挑濬運河民食維艱仍運赴揚
州平糶將糶出價銀分撥上下兩江得
旨允行至是兩淮巡鹽御史三保言淮商連名具呈懇
請減價併將額存揚州之十二萬石一併發糶倘
此十二萬石内將來買補不敷該商等情願公捐
補足奉
諭旨義倉積貯原以惠濟貧民今大工興舉河道不通
時值隆冬小民生計艱難傭工夫役霑體塗足俱堪
憫惜現今平糶之米每升制錢七文較之市價已為
平減今再格外施恩每升減錢二文以五文一升計
算每石僅糶銀六錢有零於小民實有禆益俟糶完
之後將糶出價銀分解上下兩江如此項榖石不敷
糶賣即將揚倉之十二萬石一併平糶此十二萬石
之内將來買補缺額衆商既稱情願捐補伊等從桑
梓起見補實倉庾以濟民食著照所請行但不必過
於急遽至平糶之事在揚城者著三保會同知府辦
理其山陽高寶江甘等州縣著該地方官辦理仍著
總督那蘇圖巡撫楊永斌不時查察務使小民均霑
實惠
三年移城内平糶六厰於城外大學士鄂爾泰等
言五城所設米厰六居城内四居城外請將城内
六厰移於城外關廂俾城鄉居民就近糴買并將
八旗兵丁應領之稄米折銀給發即以此項米石
運厰平糶每城另派御史一員稽察從之
又奉
諭旨乾隆元年六月朕曾降旨各省出借倉榖與民者
舊有加息還倉之例此在春月青黃不接之時民間
循例借領則應如是辦理若值歉收之年豈平時貸
榖可比至秋收後祗應照數還倉不應令其加息此
乃兼常平社倉而言也今聞外省奉行不一凡借社
倉榖石者照此辦理而借常平倉榖者遇歉收之年
仍循加息之成例似此則非朕降旨之本意矣嗣後
毋論常平社倉榖石若值歉收之歲貧民借領者秋
後還倉一概免其加息俾蔀屋均霑恩澤
又復設崇文宣武門外米厰并永定德勝二門適
中地方添設米厰平糶從戶部尚書海望請也
四月於城内添設米厰三所各撥稄米三千石平
糶
又以山東河南二省麥秋大熟
命該撫動支庫帑糴買餘糧存貯
又令四川建社倉初四川糶賣常平倉榖價銀除
買補正項外令將餘銀均買作社糧以為民倡尋
該省士民相率樂捐自乾隆二年秋後買貯榖二
千九百七十餘石捐貯榖二萬五千六百餘石又
達州内江等三十餘處舊存貯榖二萬一千石以
上合計川省新舊社榖凡四萬九千五百七十石
有竒均令加謹收貯照常平倉例每榖四百石建
厫一間其工料銀於存公銀内動支
又申明直省買補倉榖之例先是元年議准秋收
買補倉榖照各地方時價足數給發不得稍有短
少至二年又議准被災州縣倉糧散給無存者務
於秋收豐稔之時即題明撥銀完補以實倉儲如
逢水旱價值昂貴令將存價緣由咨部以俟次年
秋收採買如次年仍延緩不買以玩視倉儲例參
處至是復議定買補倉榖嚴禁派累小民及發短
價低銀抑勒交糧或斗秤以大易小以重易輕有
蹈此者即詳揭參究督撫徇隠者并罪之再買補
時若秋成榖價仍昂則就鄰近價平之處於春月
購買補足如鄰近價亦未平暫停買補或俟次年
麥收豐稔買麥收貯秋成易榖還倉或竟俟次年
秋成買榖隨時酌量辦理至倉榖無多地方不便
虛懸令確訪鄰省價平之處委官採買其原糶價
值不敷即於通省糶價内通融撥補倘再不足准
其將糧價運費脚費在於藩庫存公銀内酌量撥
給至應買若干之數預行知受買地方隔省則知
會督撫轉行知照買足運回之日取具地方官印
結將數目價值一併送府騐報察核
又准兩江總督那蘇圖條奏分别平糶事宜兩江
總督那蘇圖遵
旨議言常平倉榖每年存七糶三秋成買補本屬法良
意美祗以有司奉行不善遂至滋弊多端自宜詳
定章程庶使永遠遵守但平糶一事原有不同有
於歉收之後不拘三分之數發糶以濟民食者有
於青黃不接之際市米昂貴發糶以平市價者有
市價雖不昂貴祗因米穀難以久貯循例發糶以
易新者三項之情事既異則隨時之辦理宜分查
江南省各府州縣附城人民習於經營率皆不務
農業終年糴米而炊居鄉之民人以力田為事秋
成之後尚有儲蓄糴米者少此各屬情形之大較
也今詳細斟酌如該地方當歉收之後則城鄉之
民均無蓋藏咸資糴米時價必至倍昂應於城鄉
八方多設厰所預定開糶日期令村庄居民各赴
附近厰所糴買州縣印官及佐雜教職分頭巡視
監糶并將平糶價值大加酌減兼應不拘糶三之
數以濟窮民如年歲原屬豐稔則鄉間頗有蓋藏
惟城市居民當青黃不接之際市價昂貴必藉平
糶應止於四城關廂及大鎮集處所酌量設厰其
糶價止須視倉中米穀成色比市價酌減一二分
因地制宜臨時報明督撫核定發糶不必大為減
少蓋此不過藉平市價非歉歲缺米可比兼之買
補之時亦免不敷數多動請撥補徒耗公項而奸
民囤戶利不甚裕自不干蹈法紀肆行囤積窮民
得霑實惠至於年既豐登市價亦不昂貴不過循
例易新者則聽各州縣自行酌量公平出糶或稍
為減價以便秋後買補此平糶一事似宜分别三
等辦理庶有實濟若衿戶役戶牙戶囤戶以及倉
書丁役乘機串通捏買暗竊事在必有查江南各
州縣現行保甲逐戶懸掛門牌紳衿衙役商賈庶
民俱經登註一目了然平糶之時應令貧民各齎
門牌赴厰騐糴兼令保甲稽察自無捏買其糶給
之數每戸以二斗為率不許過多則囤戸亦難施
其伎倆至丁役竊賣則惟令本官於出倉之時親
身監視發糶之後稽核清楚或未糶而缺米或已
糶而無價即嚴行追究自可水落石出倘該州縣
仍不實力奉行致有前項等弊該管上司察實參
處從之(時雲南總督慶復議以分設各厰則人少易於查察出糶時令各鄉保在旁識認如)
(有衿戶等捏名報買即行舉究)
又准兩廣總督鄂彌達條奏平糶減價之法兩廣
總督鄂彌達言平糶之價不宜頓減蓋小民較量
每在錙銖平糶時市價必貴若官價與市價相去
懸殊市僧惟有藏積以待價豈能抑價以就官而
小民之藉以舉火者必皆仰資於官榖倉儲有限
其勢易罄而商販轉得居竒於其後是欲平糶而
糶仍未平也從來貨集價落民間既有官榖可糴
不全賴舖戶之米以供朝夕舖戶見有官榖發糶
而所減有限亦必少低其值以冀流通請照市價
止減十分之一以次遞減期平而止則舖戶無所
&KR0894;其權官榖不虞其匱榖價可以漸平而小民實
霑其惠矣從之
又派員往張家口古北口二處採買米豆雜糧運
京平糶奉
諭旨京城米價現在不能平減來春青黃不接之時恐
益加騰貴著派出戶部司官二員内務府官二員於
張家口古北口二處每處各二員携帶内庫帑銀前
往會同地方官將米豆雜糧照時價採買運送來京
交八旗米局平糶使都門兵民得資外來之米而口
外有餘之糧亦不致耗費於燒鍋等無用之地實屬
兩有禆益嗣戸部議古北等口運到米豆雜糧已交
八旗米局存貯者各該局在内城發糶嗣後運到
俱交五城於城外關廂存貯俟來春開放平糶從
之
又直隸總督孫嘉淦奏明春漕運粟米請截留十
萬石存貯天津北倉以便分給續賑平糶從之
四年截留江蘇漕米二十萬石以備平糶之用
又議准西安巡撫張楷奏定社倉事例一社長定
三年更換以杜欺弊一春借之時酌留一半以防
秋歉一限令每年清還兼收麥石以省拖欠一將
借戶榖數姓名粘貼曉示以除捏冐一令地方官
稽查交代分賠以專責成
又令江南收買民間有餘麥石戶部議覆兩江總
督那蘇圖奏言江南各屬麥收豐稔小民有餘之
麥必將急於糶賣既恐價賤傷農兼恐奸商富戸
囤積射利或販賣出境均與民食有關應令各屬
詳察本境情形如果二麥有餘價值平減該印官
或將平糶米穀價銀或於司庫撥項在麥糧聚集
處所凡遇民間糶剰之麥即照市價收買存倉不
必拘定數目若麥少價昂即行停止所收麥石俟
秋禾一有定局或易榖存倉或動撥濟用總期因
地制宜隨時辦理應如所請從之
又發帑糴口外雜糧直隸提督永常言今歲口外
收成較往歲倍為豐稔八溝等處民間雜糧甚多
艱於出糶似應乘此糧多價賤之時令地方官按
市價給發官銀採買奉
諭旨著戶部酌量給發帑銀數萬兩交與永常會同地
方官採買口外雜糧分貯附近各倉以為地方儲蓄
並使民間得價以資歲底用度
又令浙江買補倉榖時浙江各屬買補倉榖議令
除今歲偶有偏災收成歉薄者暫停買補外豐收
之地將乾隆三年四年糶榖照數買足其餘各屬
飭令將三年所糶之榖全行買補四年所糶之榖
在四千石以下者亦全行買補四千石以上或緩
買十之三或緩買一半隨宜辦理
又令四川買榖分貯川省秋收豐稔米價平減議
令動藩庫雜稅銀三萬兩地賦銀十二萬兩委官
於成都等六府州縣附近水次出産米穀最多處
分行採買交該地方官於沿江州縣空出倉厫内
加謹收貯其採買不拘額數限期但遇價增即行
停止
又設立浙江福建四川各屬營倉浙江温州鎮所
轄樂清等九營於公糧銀内動支買榖分貯以濟
兵食每兵一名備榖二石共買榖萬三千三十八
石令都司各官盤收監管遇青黃不接每兵按月
借榖六斗分作六月扣存共建倉二十三間每間
貯榖六百石又温州鎮標三營及城守營建倉十
間共貯榖五千九百二十八石福建海壇金門澎
湖閩安烽火銅山六鎮協營共買榖二萬石分貯
遇青黃不接酌借兵丁免其加息秋收散餉扣除
買補共建倉四十三間四川成都駐防兵米向例
俱係折色每遇價昂艱於採買亦令將司庫現存
生息餘剰銀飭發附近州縣及時採買遇青黃不
接支給各兵在餉銀内扣還有浮冐尅扣者劾之
議定陜甘社榖分别經理陜西甘肅所屬社榖有
二一係百姓公捐自行議定倉正倉副經理出入
報官存案不入官之交代仍聽民料理一係加二
耗糧内留五分為社糧責成地方官經理
五年准河營設立倉厫先是元年准於河標四營
建設營倉以資兵丁接濟至是河東河道總督白
鍾山言黃河南北兩岸河兵堡夫終年力作晝夜
在工較之標營兵丁尤為勞苦而向來未經設有
倉儲當糧少價昂之時不免稱貸貴糴上年地方
偶被歉收兵夫更覺拮据臣再四熟籌必得如標
營一例設倉積貯庶可通融接濟於兵夫有益而
春借秋還年年出易亦可垂之久遠請動河營生息
銀六千餘兩乘此麥多易買之時在附近沿河地
方照依時價公平糴買麥石收貯為數無多採買
自易設或市價稍昂亦即行停買將餘剰銀兩俟
秋收後再行買榖此項倉儲交蘭陽縣知縣經管
出入管河河北兩道公同按季盤查稽察該道等
於每年春間糧價昂貴之時具詳借給兵夫秋收
催令照數歸還免其加息從之
又准山東省買豆補貯巡撫朱定元言上年東省
被水蒙
恩賑恤及歷年春糶並碾運直隸動用過各項倉榖共
一百餘萬石均未買補現嚴飭各屬及早照額買
補但東省今年雖號豐收閭閻尚少蓋藏是以榖
價均未平減唯黃黑二豆因秋後雨水調勻較他
種多穫其價較上年豆價減半止青州一郡因有
滿兵駐防其價稍昂然豆之為利甚溥不惟馬可
壯臕人亦充腹且質性堅實又可耐久是以漕米
尚許改徵若得通融買補貯倉不惟倉儲易於充
實帑項得以節省而豆榖分買榖價不致頓昂於
災後民生甚屬有益請令地方官將原存榖價不
拘榖豆兼買一併實貯歸倉俟來年平價再行糶
豆易榖酌盈濟虛庶緩急有資而公私咸頼矣再
豆榖兼買則出借之榖亦仰請
聖恩許民間即以豆還榖則小民既免糶豆易榖之消
耗而此時有豆之家亦可及時清完欠項不致糜
費難追更為便民從之
六年奉
諭旨地方積榖不厭其多賑恤加恩亦所時有正未易
言倉儲充盈州縣有司往往慮及霉變賠補以多積
榖石為憂其如何酌量定例俾其從容不致賠補之
處該部議奏尋議除地高燥不致霉變及倉榖減少
每年可按數出易者外其有地本潮濕積榖最多
不便經年久貯者令各該督撫查照厫座新舊年
分遠近照京倉氣頭厫底數目酌減開報估成糶
賣題明辦理從之
十二月奉
諭旨國家設立平糶乃惠濟貧民第一要務但恐發賣
官榖之處與鄉村相隔遥遠則小民搬運為難是以
乾隆二年因直隸山東平糶濟民曾降諭旨如離府
縣城郭路遠鄉村有司當設法運至倘脚價無出或
動存公銀兩或開銷正項錢糧皆所不惜今年江浙
地方有被災之州縣明年麥秋以前非平糶不能接
濟民食該撫務飭有司查明道路之遠近將食米四
路分糶以就民便著該督撫妥協辦理至於胥役有
剋減升斗之弊家丁有得錢私糶之弊奸民有冐濫
販賣之弊均當嚴行查察有一於此法在必懲毋得
姑縱
又免臺灣買運還粤榖石本年夏間臺灣米價昂
貴曾令借撥潮州倉榖六萬石接濟平糶俟秋成
買榖還粤至是以臺地榖價尚昂奉
諭旨著將借撥潮州倉榖六萬石免其買運還粤其平
糶榖價即留閩買榖以備倉儲至潮屬因借撥所缺
榖數著將該處收捐之項照數補足
七年奉
諭旨從前廷臣議准張渠買補倉榖一事以本邑之贏
餘為本邑之撥補其他州縣不得通融如歲歉榖價
昂貴不敷採買准其展限朕思地方積榖原以備民
間緩急之需必及時買足方於儲蓄有益若一概不
許通融而無贏餘之州縣或又值歲歉價昂咨部展
限則倉儲必至久懸非濟民利用之道也嗣後如州
縣當秋成之時榖價高昂不能買補而該處存倉榖
石尚可接濟者照例展限於次年買補倘榖價既屬
不敷而貯倉榖石又係不足准其詳明上司以别州
縣榖價之贏餘添補採買為酌盈劑虛挹彼注兹之
計該管督撫一面辦理一面奏聞又從前張渠奏請
減價糶榖於成熟之年每一石照市價核減五分米
貴之年每一石照市價核減一錢此蓋欲杜奸民賤
糴貴糶之弊也但思尋常出陳易新之際自應遵此
例行假若荒歉之歲榖價甚昂止照例減價一錢則
窮民得米仍屬艱難不能大霑恩澤嗣後著該督撫
臨時酌量情形將應減若干之處預行奏聞請旨如
有奸民賤糴貴糶之弊嚴拿究治
又
命各省遇歉歲平糶毋拘成例奉
諭旨各省常平倉榖每年存七糶三原為出陳易新亦
使青黃不接之時民間得以接濟當尋常無事之際
自然循例辦理若遭值荒歉榖價昂貴小民難於謀
食而仍存七糶三則閭閻得榖幾何大非國家發榖
平糶之本意也嗣後凡遇歲歉米貴之年著該督撫
即飭地方官交出倉儲減價平糶務期有濟民食毋
得拘泥成例
又令直隸磁州永年等州縣將存倉榖石減價平
糶先是四月令直隸總督高斌遣官赴河南採買
麥石至是奉
諭旨據高斌奏磁州永年曲周邯鄲成安肥鄉廣平鷄
澤等八州縣麥收甚為歉薄著將現存倉榖減價平
糶倘有不敷即於隣近倉儲贏餘州縣撥運濟用仍
俟赴豫採麥到日多撥平糶著該部速行文該督實
力奉行
又奉
諭旨各省地方每遇歉收米價昂貴國家動撥倉儲減
價平糶乃養民之切務然有司經理不善即滋弊端
是以本年二月間特降諭旨令該督撫等於平糶時
酌量情形應減若干之處預行奏聞請旨今朕再四
思維地方當饑饉之時黎民乏食朝廷百計區畫方
且開倉發粟急圖救濟一賑再賑以安全之豈有於
平糶一節預防奸民之賤糴貴糶不為多減價值而
使嗷嗷待哺之窮民仍復艱於餬口乎况赴官糴買
官米與赴店糴買市米其難易判然又可歷數銀色
有高低之不等等頭有輕重之不同道里有遠近之
各殊守候有久暫之莫定此在平時且然何况年荒
乏米之日若官價較市價略為減少所差幾何是國
家徒有平糶之恩而閭閻未受平糶之益也朕痌瘝
在抱言念及此再行明白宣諭凡各省大小官員皆
朕設立以牧養斯民者倘於此等要事視為具文苟
且塞責則罪不可逭嗣後務將該地方實在情形必
須減價若干方於百姓有益之處確切奏聞請旨至
於姦民當歉收之年圖利囤積將官榖賤糴貴糶則
惟在州縣官嚴行查拿倘或疎漏隠匿該督撫即嚴
參從重治罪是亦並行而不悖也
是月復申
諭湖南有司奉
諭旨各省常平倉榖遇地方米少價貴之時當多糶以
濟民食毋得拘泥成例從前已屢經降旨今許容奏
稱青黃不接糧價增長各州縣詳報市米稀少平糶
倉榖已符額數等語此言甚屬不經是湖南有司並
未領會朕旨也國家儲蓄倉糧專為接濟百姓而設
若民間米穀充裕即三七之數亦可不需如粟少價
昂則安得以存七糶三目為額數今許容所轄一省
如此錯誤或他省有似此者亦未可定可即通行傳
諭知之
又申
諭古北口採買米石之法先是古北口地方收成豐稔
令將河南山東所有應供
陵寢官兵米石運往江南接濟令古北口於本地購買以
補原額至是復奉
旨此外再廣為收買以備將來撥用其採買之道視收
成豐稔之處照依時價不可勒派亦不可急於多糴
使民間反致價昂此不過恐榖賤傷農之意耳
又准山東行銷票鹽商人輸榖建倉分貯山東行
銷票鹽地方共十有三萬七千五百有七票分上
中下三等照票輸榖章邱濟陽萊蕪淄川新泰德
平鄒平商河臨邑惠民十縣列為上等每票輸榖
二石共榖八萬九千八百五十八石陵齊東陽信
長山博山樂陵青城臨淄樂隂臨朐益都高苑沂
水費十四縣列為中等每票輸榖一石五斗共榖
七萬六百二十六石莒新城博興濱蘭山海豐樂
安蒲臺日照霑化利津夀光昌樂濰郯城十五州
縣列為下等每票輸榖一石共榖四萬五千四百
九十四石通計輸榖二十萬五千九百七十八石
分限二年交倉倘遇本處歉收仍准展限於下年
買足分發章邱等三十九州縣每年照社倉例於
春夏之交察明實在乏食窮民借給照例加一收
息應建倉厫在於城内及鉅鄉大鎮搆造每處立
社長社副并按米石多寡設立斗級社長社副每
年各撥給息榖二十四石斗級每年各十二石以
資養贍每年出借收領責成地方官稽察
又奉
諭旨天時有雨暘地土有高下而年歲之豐歉因之以
天下之大疆域之殊歉於此者或豐於彼全頼有無
相通緩急共濟在朝廷之採買撥協固自有變通之
權宜斷無有以米穀短少之處而強人之糶賣者若
有收之地商賈輻輳聚集既多價值自減則窮黎易
於得食此隣省之相周與國家賑恤之典相濟為用
者也我
皇考與朕俱曾屢頒遏糴之禁惟是地方官民識見未廣
偏私未化未免以米糧出境稍多價值漸貴雖不敢
顯行遏糴靡不隠圖自便羣相禁約有司又從而偏
袒之遂視隣省為秦越矣用是再頒諭旨著各省督
撫各行勸導所屬官民毋執畛域之見務敦拯恤之
情俾商販流通裒多益寡以救一時之困厄將來本
地或值歉收又何嘗不於鄰省是頼並將此曉諭官
民共知之
(臣)等謹按平糴之道有二榖賤增價而糴使不傷
農榖貴減價而糶使不傷民此官糴於民也豐熟
之鄉商賈交糴以起太賤之價災歉之區舟車輻
輳以壓太貴之直此民糴於民也官糴於民則馬
端臨考所已載如常平倉是也民糴於民則馬端
臨考所未載如禁遏糴開米禁戒囤積興販各條
是也蓋
聖天子因民所利而斟酌調劑慮無弗周法無弗備是
以利澤溥遍烝民率育惠民之政與導民之方交
資並濟而糴之義始盡矣
八年以米價增長發京倉官米平糶黑豆亦如之
嗣復奉
諭旨今年直隸所屬河間等處偶被偏災彼地貧民赴
京覓食者俱已加恩賑濟但其間尚有不在賑濟之
數者或手藝營生或傭工度日適值米價暫昂當此
歲暮天寒情殊可憫著戶部將京倉米石酌量給發
各旗局及五城米厰照依時價核減平糶賣與零星
肩販之人俾得沿途糴買皆霑實惠
九年以停止採買
諭各省督撫斟酌辦理奉
諭旨積貯乃民食所關從前各省倉儲務令足額原為
地方偶有水旱得資接濟是以常平之外復許捐貯
多為儲蓄無非為百姓計後因糴買太多市價日昂
誠恐有妨民食因降旨暫停採買俾民間米穀自在
流通價值平減亦無非為百姓計也乃近聞各省大
吏竟以停止採買為省事不思常平之設不特以備
荒歉即豐稔之年當青黃不接亦得藉以平糶於民
食甚有關係其間因時制宜原不可執一定之見今
因停止採買之令遂任倉厫闕少置而不理將來必
至糶借無資固非設立常平本旨又豈朕停止採買
本意乎各省督撫務須斟酌地方情形應買則買應
停則停總在相機籌畫不可膠執定見希圖省事
又以直隸米價昂貴於四路同知駐劄之處分設
四厰平糶從順天府尹蔣炳請也東路之通州西
路之蘆溝橋北路之沙河三厰各發米二千石南
路之黃村發米六千石即令各該管同知就近管
理平糶通州一厰交通永道稽查沙河一厰交霸
昌道稽查蘆溝橋黃村二處各派御史一員稽查
又仍於通州設立兩局糶賣官米通州糶賣官米
向年設有兩局每局領本銀八千兩於八旗大臣
内
欽派二員經管每季收買俸米以備平價之需嗣於雍
正十三年將京城每旗三局歸併一局時亦將通
州兩局歸併一局止留本銀六千兩收買俸米交
與倉場侍郎等經管至是都統永興言每季通倉
約放俸米十九萬餘石關米人員所賣之米不下
十萬石官局儘所有本銀六千兩收買外其餘俱
係民間分買關倉之後民間所收之米盡行增長
價值官局雖欲平市價而所收米石無多實有寡
不敵衆之勢是徒有官局之名究無平價之益請
通州地方除新城現設官局外仍於舊城内揀取
官房一所添設一局每局發給本銀一萬兩於放
米時令地方官稽查先儘兩處官局收買足數方
准民間收買關倉之後官局將所收之米照時價
稍減出糶以平市價其應領俸米兵米人員有情
願借支者准於放米前一月將局内米石支借至
關米時扣清若遇歉收之年即將兩局之米減價
平糶再倉場侍郎事務繁多兩局實難兼顧并請
於八旗大臣内
欽差二員管理每月將出納銀錢米石數目咨報戸部
都察院及該御史等查核從之
又撥湖北米十萬石運赴浙省以備賑糶所糶之
銀歸還楚省買補倉儲從湖廣總督鄂彌達等請
也
又議定陜甘積貯榖數議准陜西西安所屬常平
榖二百七十三萬三千有十石按州縣大小分貯
咸寧長樂二縣各貯榖七萬五千石葭州神木等
七州縣各貯榖五萬石綏德膚施等十二州縣各
貯榖四萬石富平臨潼等七州縣各貯榖五萬石
乾州三原等八州縣各貯榖四萬五千石華州藍
田等十一州縣各貯榖四萬石邠耀等七州縣各
貯榖三萬石商鄜等十七州縣各貯榖萬七千二
百餘石同官麟遊等七州縣各貯榖八千石興安
洵陽等七州縣地氣潮濕多貯恐致紅朽仍以見
存舊榖四萬四千五百四十石作為定額
又設立河南營倉河南駐防營所需糧餉草豆向
係折色遇糧價昂貴未免購買拮据議令於兩翼
各設常平倉一座將駐防營息銀於麥熟秋收價
平之際無論米豆二麥均行買貯遇青黃不接照
依原價糶給兵丁俟麥熟秋收買補
十年撥口外二溝地方存貯米石運赴熱河平糶
又於密雲古北口等處撥糧平糶密雲古北口一
帶有運到漕糧一萬五千餘石又口外四旗通判
所屬及喀拉河屯等處現貯倉糧一萬二千餘石
即於此内酌撥平糶貧民無力糴買者令地方官
酌量戸口情形借給麥收後補還兵丁無力者借
支糧石亦於月餉扣還又以宣化府屬州縣有現
存糧二十餘萬石俱可以供民間借糶之用并委
員照例速辦以資接濟
十一年令臺灣買榖備貯以福建福興漳泉四府
民食不能不藉臺灣運濟議令臺屬各廳縣於本
年二月内買足四十萬石之榖永為定額遇有内
地需用即於此内動撥仍發藩庫銀交臺隨時買
補
又撥京通倉色米運至昌平州平糶
又以鹽山慶雲寧津三縣民間市糴艱難奉
特旨於糶三之外多撥倉榖每石大為減價設厰城鄉
糶賣俾閭閻不致乏食
又令淮徐海三府州於所屬豐收地方買補倉儲
奉
諭旨據陳大受奏稱淮徐海所屬州縣倉儲多缺現存
糶價積至十四萬兩之多未曾買補朕思三屬乃係
常被水患之處積貯尤關緊要何以存貯銀兩不預
於豐收之地買補及至被災仍欲於本地採買徒增
時價於民何益已降旨訓諭令於所屬豐收地方或
麥或榖委員採買尹繼善共有地方之責將此一併
傳諭知之旋復奉
旨貯價未買者自不獨江南一省今歲豐收之處尚多
正宜趁此時留心籌畫預為倉貯民食之計俾不至
榖賤傷農但必以本地之榖補本地之倉恐收成分
數不齊産米多寡不一或因一時採買米價又致昂
貴有妨民食著該督撫酌量所屬地方情形有二麥
既豐而秋成又稔者動撥歷年所存榖價分路採買
亦不必迫期足額務須妥協辦理
又定山西義倉事例山西義倉士民捐榖議定照
直省社倉之例其所收雜糧按照米穀時價折算奬
賞州縣能捐俸急公首先倡率捐五十石者記功
一次百石者記功二次百五十石者記功三次二
百石以上者注冊送部察覈先予記功三次三百
石以上者於現任内紀錄二次義榖照直省之例
分鄉收貯春借秋還照社倉例每石加息一斗所
需倉費亦照直省於息榖内動用倘士民情願
捐資建倉或捐倉屋地基木料等物准其計價合
算榖數彙入捐榖内分别奬賞再慎選倉正倉副
分别勸懲游惰民人禁其濫借均照社倉例辦理
每遇州縣官交代時照例盤查如有私借那移分
别參處至貯榖之鄉附近村庄如猝遇冰雹例不
成災農民有闕乏口糧籽種者准其將榖借給每
年春借秋還先盡雜糧出易俟本息充裕之日再
照存七糶三辦理其每百石收息十石内一石為
倉正倉副紙張飯食之需一石為倉榖折耗一石
為賃房之費如遇歉收免息之年所需費用於上
年餘剰息榖内借給俟下年收息照數撥還
又設立山東營倉山東河標兵丁食米拮据議令
將標營生息銀買榖四千石設倉存貯令城守營
都司經管河標副將盤查春間借給秋成免息徵
還
十三年發京倉官米撥給各旗并五城米局減價
出糶以平市價
又以江蘇米價未能平減撥江西倉榖碾米十萬
石運至江蘇以備平糶
又議定各省倉榖存糶額數先是奉
諭旨米穀為民生日用所必需朕夙夜籌維所以為百
姓謀朝夕者纖悉具備而邇年以來各省米價不見
其減而日見其增反覆推究莫知致此之由常平積
貯所以備不虞而衆論頗以為採買過多米價益昂
因思生榖止有此數聚之官者太多則留之民者必
少固亦理勢之自然溯查康熙雍正年間各省常平
已有定額朕以積貯為要故准臣工奏請以捐監榖
石增入常平額雖益倉儲實礙民食朕既知初意之
失不可不為改弦之圖直省常平積榖之數應悉準
康熙雍正年間舊額其加貯者以次出糶至原額而
止或鄰省原額不足即就近撥運補足所需運價照
例報銷其如何彼此撥運並查定原額及原額存糶
之法著大學士會同該部悉心妥議具奏嗣復奉
諭旨朕前降旨將各省常平貯榖之數悉照舊額令大
學士等查明妥議但各省奏報常平倉存糶米穀其
乾隆十三年實數尚未報部若僅據從前報部冊查
核則十三年又有動用之項統不足憑即可傳諭該
督撫等將康熙雍正年間額數若干及該省現年實
存若干糶借若干現存糶價若干查明確數逐一分
晰即繕清摺具奏俟奏到時交大學士等據所報實
數會同該部妥酌定議嗣復奉
諭旨據舒輅奏稱上江各屬存貯節年未買糧價及本
年平糶價銀二十七萬餘兩一時不能採買而頻年
存貯州縣庫中將來恐不免於侵那現在籌酌如倉
額未足與存價少者俱令將價先行解貯該管府州
秋後領銀採買其存價甚多一時不能買足者分别
酌留應買之數外餘價俱行提解司庫等語舒輅如
此辦理較為妥協朕前降旨各省倉榖俱照康熙雍
正年間舊額其餘皆停止採買則所存榖價銀兩與
其存留各州縣以啟侵那之弊不如令解藩庫以備
臨時動撥可傳諭各省督撫照舒輅所奏提解司庫
將來各州縣即有應用再從司庫請撥亦為妥便如
康熙雍正年間舊額之内應行買補者其榖價仍存
州縣以備酌量買補若舊額之外所餘糧價有必應
需用之處准其分别酌留其餘悉令解司該督撫等
就各省情形悉心查辦仍遵前旨一面將康熙雍正
年間額數及現年實存糶借等項數目速行具奏應
否動撥之處聽軍機大臣等會議尋議直省常平倉
所貯米穀康熙年間或未經定額或定額無多間
有檔冊不全難以稽考應請照雍正年間舊額内
惟雲南地處極邊不近水次西安甘肅沿邊積貯
兼備軍糈各該省雍正年間倉貯多寡亦屬無定
應以乾隆十三年以前現額為準雲南積榖七十
萬一千五百石西安二百七十三萬三千有十石
甘肅三百二十八萬石又福建環山帶海商販不
通廣東嶺海交錯産榖無幾貴州跬步皆山不通
舟楫倉貯均宜充裕酌量三省情形即以現存之
榖作為定額福建二百五十六萬六千四百九石
有竒廣東二百九十五萬三千六百六十一石有
竒貴州五十萬七千十石有竒其餘直隸奉天山
東山西河南江蘇安徽江西浙江湖北湖南四川
廣西悉以雍正年間舊額為準直隸二百十五萬
四千五百二十四石奉天百二十萬石山東二百
九十五萬九千三百八十六石山西百三十一萬
五千八百三十七石河南二百三十一萬九百九
十九石江蘇百五十二萬八千石安徽百八十八
萬四千石江西百三十七萬七百三十石浙江二
百八十萬石湖北五十二萬九百三十五石湖南
七十萬二千百三十三石四川百有二萬九千八
百石廣西百二十七萬四千三百七十八石通計
一十九省應貯榖三千三百七十九萬二千三百
三十石有竒較之乾隆十三年以前現額四千八
百一十一萬六百八十石有竒計減貯榖一千四
百三十一萬八千三百五十石應令該督撫按所
屬大小均勻存貯其間有轉運難出産少地方緊
要以及提鎮駐劄處所並各省犬牙相入之處彼
此可以協濟者均應分别加貯至各省有餘不足
之數查直隸江蘇江西湖北湖南山西廣西安徽
山東四川雲南西安福建廣東貴州一十五省皆
係額外有餘奉天浙江河南甘肅四省皆係額内
不足查額外有餘省分内除四川現辦軍糧山東
西安賑務未竣動存數目尚難確計外其餘直隸
等一十二省現在實存榖并米折榖共一千六百
二十萬八千六百八十二石有竒出借榖并米折
榖二百七十五萬七百一石有竒平糶榖并米折
榖二百六十五萬八千八十一石有竒存價銀一
百九十九萬五千七百七十三兩有竒錢九萬五
千七百五十千文有竒臣等將實存并借糶榖數
劃抵定額外約計溢額榖及以米折榖三百二十
一萬九千一百七石有奇存庫糶價銀一百四十
二萬八千一百二十七兩有竒又錢三萬六千二
百三千文有竒應令將現在溢額榖石及出借徵
還餘剰榖石以次出糶其現在溢數糶價提貯司
庫酌撥或額内出借榖石一時不能催交齊全而
該處豐收價平即於此項糶價銀内奏明酌留買
補再額内不足省分原應就近協撥但查奉天一
省現據該府尹奏明以徵收地米陸續補足河南
現據該撫奏明本年收捐本色尚未截報除抵補
外缺額亦屬無幾浙江甘肅現存米穀尚有未備
而鄰近省分實在溢額之榖亦皆無多均應以收
捐本色漸次補足毋庸彼此撥運至於存糶之法
定例存七糶三然風土有燥濕年歲有豐歉價值
有貴賤地方有衝僻各省情形不同向來辦理亦
量為增減其每年平糶之榖照例秋收以原價買
補價平則買價貴則停總在地方大吏因時因地
妥酌奏辦使倉儲有充餘之益而閭閻無食貴之
慮從之
(臣)等謹按是年核定各省常平貯榖額數具列如
前此外另倉貯備各省有無不一大率皆因地之
宜而為之制今依會典所載條列如左
河南漕榖倉貯榖七十七萬五千一百四十三石
有竒
江寧省倉貯榖萬二千石
崇明縣倉貯米抵榖二萬石
浙江永濟倉貯米八萬四千四百三石有竒
玉環同知倉貯榖六十石
廣東廣糧通判倉見存榖九萬二千七百八十五
石平糶榖六千三百四十五石存價銀三千三百
八十四兩有竒
福建新設臺灣倉貯榖四十萬石見存三十九萬
六千七百十六石有竒
皇朝文獻通考卷三十六
