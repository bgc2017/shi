皇朝文獻通考卷二百十九
經籍考(九)
史
(臣)等謹按馬端臨通考史類自正史以下合編年
起居注凡三門雜史以下合傳記偽史霸史史評
史鈔凡四門故事以下合職官刑法地理時令譜
牒目錄凡七門共十有四門蓋以隋史藝文志為
宗而參考宋中興以前諸志者也古來著錄於正
史之外兼收博採列目分編雖各有指歸然門類
分而出入仍所不免且代殊事異或昔有而今無
或昔無而今有即名目亦不能不因時通變如偽
史霸史乃指當時僣撰者而言五朝續通考已遵
奉正朔偽霸之名更宜刪易至起居注自宋迄明
無可採錄續通考改為詔令奏議二類
國家
列聖相承
經綸丕布史局尊藏允宜敬謹恭輯昭示萬世凡詔令之
屬謹依馬氏舊例以起居注統之章奏一門馬氏
本列集部别集之次顧論事之文與史部為宜今
特增奏議類次起居注後故事一門史家多載前
代事蹟兹則
國政朝章昭垂典冊未敢仍襲舊目爰從四庫書之
例昜其名曰政書至刑法為民命所關我
朝咸中定制
矜慎再三今所著錄已恭列於政書類法令中是以刑
法門不復更立餘則悉仍馬氏之舊謹列其目曰
正史曰編年曰起居注曰奏議曰雜史曰傳記曰
載記曰史評曰史鈔曰政書曰職官曰地理曰時
今曰譜牒曰目錄各依次編輯如左
史(正史)(編年)
欽定明史三百三十六卷
乾隆四年大學士張廷玉等奉
敕撰
(臣)等謹按我
朝定鼎之初
世祖章皇帝命儒臣纂輯明史歴康熙雍正至乾隆四年
始成書凡本紀二十四卷志七十五卷表十三卷
列傳二百二十卷目錄四卷其中間有考究未詳
者近又承
命改正四庫全書謹以新定之本著於錄蓋勝代三百
年間君臣事實制度典章期於蒐採博洽彰癉愜
當歴有歲年昭詳慎也先是康熙中戶部侍郎王
鴻緒撰明史稿三百十卷頗稱詳贍廷玉等因其
本而增損之其間諸志一從舊例而稍為變通蓋
自
三朝以來屢申公慎之旨復經
皇上睿裁釐正始成定本至若甲申以後續載福王之
號乙酉以後并錄唐王桂王諸臣則是
聖人大公至正之心包含徧覆直與天地同流固非編
纂諸臣所能仰窺萬一也已
欽定續通志六百四十卷
乾隆三十二年奉
敕撰
(臣)等謹按鄭樵通志仿司馬遷史記分紀表略傳
總括古今實通史之體也第其書略定規模未及
修飾紀傳多因襲舊文標題錯誤不無遺議故四
庫全書歸入别史兹續綦唐以後正史皆參訂異
同折衷沿革定為二例一曰異名者歸一一曰未
備者增修較之原書體裁實為詳密二十略蒐羅
詳博考証精核如藝文略圖譜略昆蟲草木略則
為小變其例以補鄭氏之未備凡此皆仰承
指授故條理分明自非樵書所及至於紀傳中恪遵
三朝國史之例别立貳臣傳一門此則剏自
宸衷垂為炯鑒植綱扶紀之意即寓於揚清激濁之中
不特非樵所能知即司馬遷亦見不及此凡讀唐
五代宋遼金元諸史者胥當奉此編為定論謹載
入正史為古今言通史者之圭凖焉
歴代史表五十三卷
萬斯同撰斯同見經類
朱彝尊序曰季野取歴代正史未著表者一一補
之凡六十篇益以明史表十三篇攬萬里於尺寸
羅百世於方策俾覽者有快於心庶幾成學之助
讀史記十表十卷
汪越撰徐克范補越字師退康熙乙酉舉人克范
字堯民皆南陵人
五代史志疑四卷
楊陸榮撰陸榮見經類
(臣)等謹按吳縝有五代史纂誤頗能訂歐陽氏舛
漏然其書久佚僅存梗概於永樂大典中我
皇上命加編纂始葺成編陸榮在康熙末年宜其未見
縝書故以意研求毛舉細故雖間有考訂精核處
而引證未免稍疎
遼史拾遺二十四卷
厲鶚撰鶚字太鴻錢塘人康熙庚子舉人
(臣)等謹按鶚有樊榭詩集自稱所注遼史比於裴
松之三國志注蓋其採摭羣書至三百餘種實能
考求端緒詳其年月事迹以備參稽惟卷末國語
解一編對音舛誤名義多乖伏讀
欽定遼金元三史國語詳明釐正於索倫舊語辨别尤
精前代之訛至是始昭然若揭前此故牘因仍固
不足以責鶚也
史記疑問一卷
邵泰衢撰泰衢見經類
三國志補注六卷附諸史然疑一卷
杭世駿撰世駿見經類
(臣)等謹按是書參校異同頗為精核意欲駕出裴
松之三國志注之上雖蕪雜之處瑕瑜不掩而訂
訛砭漏所得為多亦足資讀史者之一助焉
右正史
平定三逆方略六十卷
康熙二十一年大學士覺羅勒德洪等奉
敕撰
(臣)等謹按是編恭載康熙二十五年十一月
上諭閤臣曰爾等所修平定三逆方略四册朕已覽畢其
中舛錯頗多如王輔臣由雲南援𠞰總兵官授為陜西
提督今謂由陕西總兵官陞任至論贊中援宋太祖杯
酒釋兵權事吳三桂非宋功臣可比乃唐藩鎮之流耳
爾等其酌改之仰見
睿鑒親裁權衡至當洪惟
聖祖仁皇帝神武懋昭德威丕播彼三逆恃
恩驕恣自外
生成是以憤合神人膚勲迅奏而八年之間凡
命將遣師
指授方略無不於是編悉載焉千萬世下共欽
盛烈昭垂益仰
耆定之隆亘古未覩也
親征平定朔漠方略四十八卷
康熙四十七年大學士温逹等奉
敕撰
聖祖仁皇帝御製序曰朕祇承
天眷懋紹
祖宗丕基為億兆生民主薄海内外皆吾赤子雖越在邊
徼荒服之地倘有一隅之弗寧一夫之不獲不忍恝然
視也西北塞外喀爾喀七旗與厄魯特四部落並號雄
藩同奉職貢非一日矣不意有厄魯特噶爾丹者賦性
凶殘中懷狡詐戕害其兄弟兼并四部蠶食鄰封其勢
日張其志益侈朕初聞厄魯特與喀爾喀交惡隨遣親
近大臣頒恩賚以和解之迨其後興兵搆怨又命大臣
曉譬利害諭令息争乃噶爾丹抗旨狂逞致喀爾喀為
所潰敗叩關乞援朕收撫之置諸邊内資給餼牽始皆
得所而噶爾丹猶修郄如故所在侵陵忽闌入我烏闌
布通之地朕授鉞親王大臣問罪聲討大師克捷未即
殄除時賊倉皇宵遁深懼我軍之窮追投牒指誓因而
釋之假使噶爾丹能自此悔禍改圖則雖至今存可也
夫何轉瞬渝盟包藏不軌窺伺我斥堠搖惑我外藩潜
敚我納木扎爾拖音肆虐不止朕深念此寇斷宜速滅
於是整飭士馬備峙糧糗决策親征而賊之蹤跡飄忽
無常又慮其兵至遠颺兵退復入乃授密畫於科爾沁
王沙津令其遣使誘賊約至近地旋調發盛京諸路軍
禦東路分遣一軍截西路朕躬統六師從中路入比行
近賊巢噶爾丹不敢抗我顔行聞風奔竄朕遂親率前
鋒軍併日追擊賊窮蹙已極盡棄其子女輜重而遁會
與我西路師遇大敗其軍噶爾丹僅以數人跳身走嗣
是朕再駕而至鄂爾多斯三駕而至狼居胥山麓宣威
布惠兼用互施招徠其黨羽遏絶其歸路其寨桑等接
踵嚮附其子復為我擒賊自料勢不能逭遂爾仰藥授
首所親信丹濟喇等亦相繼乞降二十餘年狡悍陸梁
之勁寇曾不二載悉皆草薙禽獮而大業克就矣夫烈
熖弗戢必將燎原積寇一日不除則疆圉一日不靖方
親征之初舉也在廷諸臣多持異議狃於目前之計者
謂兇鋒挫衂無足深憂憚於征繕之煩者謂大漠遊魂
難以就縛不知除惡務盡制勝在謀歴觀漢唐宋之已
事往往罷敝中國之力而不能成廓清邊塞之功良由
經理失宜而殱鋤之不早也朕既遠鑒前轍復追維烏
闌布通之失故不避寒暑艱辛親涖窮邊三勤薄伐惟
是逆形已著然後徂征怙惡不悛然後摉討身先士卒
則櫛風沐雨而人皆忘勞指畫軍儲則轉饟饋師而人
爭用命茂草茁於荒磧流泉溢於沙陀萬里經行安如
枕席非徼神佑曷繇臻此易曰天之所助者順也人之
所助者信也朕仰憑天道俯愜人情以萬不得已而用
兵之意乘刻不容緩而滅寇之機立拯邊境之毒痡永
底中原於清晏昭告
郊
廟適契成謀使非慮出萬全可輕言師旅哉兹前後用兵
本未具載卷中覽是編者尚克喻朕心焉
(臣)等謹按卷首恭載
御製紀略一篇後載告成太學及勒銘察罕齊老拖諾昭
木多狼居胥山諸碑文始於康熙十六年六月訖
於三十七年十月越四十七年七月告成篇中據
事直書語無增飾而
聖謨廣運
親履戎行與
大聖人不得已而用兵之心皆昭垂於卷帙則是編誠與
日月爭光矣
欽定平定金川方略三十二卷
乾隆十三年大學士來保等奉
敕撰
皇上御製序曰金川方略纂輯既竣諸臣以
聖祖平定朔漠方略
御製序文之例為請夫所謂方略者非遙執事權掣其肘
而矜自用千里請戰之謂也惟天子將將將將之道
無他信賞必罰而已夫以一隅之不靖徵發士旅飛
輓芻糧驛騷輒及數省舉億兆生靈之命委之一將
而攻守失據險易弗知怠公事而棄時日失士心而
張賊勢甚或揜敗為功逋逃告捷此而不誅時乃失
罰至夫藎臣宣力盡瘁馳驅金石可孚豚魚斯格成
勞卓越則車服以庸之旂常以紀之稽績逮於行間
執秩陳於幕府酬庸之典孰大於是此而不醻時乃
恡賞且夫天討有罪叛則誅而服則舍兵革非快意
之圖慘殺違好生之道然非其悔禍誠切向化革心
顧以姑息為包荒旋撫旋叛蔓延益熾雖由司事者
動乏成算而廟堂之無策亦已甚矣朕有鑒於大權
之不容旁貸有罪不赦有功必錄既服不誅命討一
出於事理之當然而實無容心焉此兩年中宵旰憂
勤始終弗懈保大定功之本意而編集之不可以已
也若乃指授機宜視
皇祖之親勤鑾馭固無由仰企萬一而金川夙隸職方亦
非噶爾丹絶漠狡寇可同日而語要之行師者保邦
之大事爰允所請弁言以示來許
(臣)等謹按是編始於乾隆十一年十一月訖十五
年十二月分卷二十有六又恭錄
御製詩文一卷附載諸臣詩文五卷凡三十二卷首紀
九姓之搆釁逮郎卡之歸命具見
廟謨決勝洞燭遐荒舞
舜羽於七旬宏
湯網之一面
好生之德藹然具著於簡編彼怙惡不悛而狡焉復逞
者厥後藁街之戮真法所不能再貸耳
御定平定凖噶爾方略前編五十四卷正編八十五卷
續編三十三卷
乾隆三十七年大學士公傅恒等奉
敕撰
皇上御製序曰平定凖噶爾方略書成纂言者以序請
夫序者所以叙其事之本末而因文以悉其肯綮也
事之本末則方略三編盡之矣太學之碑磨崖之銘
西師之詩開惑之論亦既悉其肯綮矣如是則可以
不煩重序雖然五年之間大勲兩集又十年而後書
成是不可以無序且朔漠金川前例具在也乃允其
請而為之序曰功不可以虛成名不可以偽立幸不
可以屢徼志不可以少侈夫用兵中國自古為難而
況踰沙漠天山萬里而遥乎旰斯宵斯劼劬以至有
成功非虛而名非偽是僅可免後人之指摘耳若夫
揚揚自詡以為誠若能操必勝之券則不惟致物議
而貽口實於心亦誠恧若也藉衆之力幸底於績然
我士卒之攖鋒鏑者不為少矣故此書之輯率因忠
魂義魄不忍令其冺没無聞具載以志之而猶不在
於擴土開疆之為也既平凖噶爾延及回部悉主悉
臣耕作賦役興焉此亦一再徼幸矣而猶不自知足
欲屢試我銳而别有圖是志侈也志侈者不祥故近
日撤征緬之旨甫降而彼適投誠我兵振旅以還告
成事焉此非盈虚消息之理捷若響應乎是則此序
之作不惟廻思而若有驚亦且永圖而懷有戒也
(臣)等謹按是編記開闢西域始末釐為三編自康
熙三十九年七月乙未至乾隆十八年九月壬申
誌其緣起詳述
聖祖以來屢申撻伐之事是為前編自乾隆十八年十一
月甲戍至二十五年三月戊申備錄掃蕩伊犂及
削平阿睦爾撒納殱馘波羅尼都霍集占之事是
為正編自二十五年三月庚戍至三十年十一月
庚寅凡一切列戍開屯設官定賦規畫善後事宜
與討定烏什及絶域嚮風之事畢載焉是為續編
蓋前代豐功武略史不乏書未有展拓黃圖二萬
餘里使龍沙雪嶺之間安如庭闥
聖武遠揚有如是之超前軼後者於以光昭
祖烈垂裕萬年真為書契以來未之一覩者已
皇清開國方略三十二卷
乾隆三十八年大學士舒赫德等奉
敕撰
皇上御製序曰粤昔成湯放桀於南巢惟有慙德曰予
恐來世以台為口實斯成大聖人昭德垂裕萬世之
訓而非漫為謙辭也蓋世之治亂猶日月之盈晦四
時之周序治極必亂亂極亦必返治此守器者所宜
保泰而嬗代循環所由有開剏也湯之後為武王其
於處桀紂則武已不如湯矣三代以下武之不如其
餘又何足屈指數故以開剏論之實不如有元之與
我大清也夫中國之嬗代莫非其祖宗本其君之臣
子也有元興於北漠我大清興於東海與中國無涉
雖曾受明之官號邪究不過羈縻名繫而已非如亭
長寺僧之本其臣子也况乎戴不共之讐乘自壞之
勢撫定中原建基立極以武王于湯有光擬之則實
於漢明有光而唐宋在所弗論矣故兹開國方略之
著不重於繼明定中原而重於自鄂多理以至赫圖
阿拉因十三甲篳路籃縷得盛京而定王業若夫興
王之始長白朱果蓋猶簡狄元鳥姜源履跡
天生
聖人治四海必有祥符與衆不同而更在於
聖人之奮智勇受艱辛有以冠人世答
天命夫豈易哉予小子受
祖宗之業每於讀
實錄觀我
太祖開國之始躬干戈冐鋒刃有不忍觀不忍言而落淚者
繼思不忍觀不忍言之心為姑息之仁其罪小觀至
此而不念
祖宗之艱難不勤思政治以祈
天永命慎守神器其罪大故令諸臣直書其事以示後世
即明臣之紀本朝事蹟如黃道周之博物典彙之類
不妨節取以證信實然予此為非啻自勵而已也欲
我萬世子孫皆如予之觀此書之志其弗動心落淚
深思永念以敬
天命守
祖基兢兢業業懼循環治亂之機則亦非予之子孫而已
矣此開國方略之書所以作也嗚呼可不敬哉可不
慎哉
(臣)等謹按班彪王命論曰帝王之祚必有明聖顯
懿之德豐功厚利積累之業然後精誠通於神明
流澤加於生民故能為鬼神所福饗天下所歸往
韙哉斯言此雖唐虞三代禪伐不同然而受命之
符其揆則一我
國家累承
世德誕受
鴻圖
太祖高皇帝經綸草昩
太宗文皇帝式擴昄章洎我
世祖章皇帝入關定鼎統一寰區
文德武功蔚然大備而事經十紀或未能縷晰其詳我
皇上覲掦
前烈垂裕後昆
特命儒臣纂述成編冠以
發祥世統一篇自
太祖高皇帝癸未年始至天命十一年丙寅凡八卷自
太宗文皇帝御極始至順治元年甲申凡二十四卷鉅目
鴻綱編年紀載遠邁典謨之所紀實為史册所未
聞千萬世下跪誦是編共恍然於我
祖
宗運世之本
功德所紀有如是之艱難締造者宜乎
神器之膺與天無極也
欽定𠞰捕臨清逆匪紀略十六卷
乾隆三十九年大學士舒赫德等奉
敕撰
(臣)等謹按是編紀戡定山東逆匪王倫而作倫以
鷙忍悍戾之徒逞其邪說因而聚黨作奸螳臂之
逞誠不自量伏念我
皇上臨御以來
厚澤深仁淪肌浹髓頻年賑䘏蠲除不下數千萬計食
福飲和人思效命
神武懋昭
勇智天錫宜乎膚功之奏無有迅於是役者篇中所載
顛末具陳至其倡亂雖始於夀張而伏誅則在於
臨清故以臨清紀略為名焉
欽定平定兩金川方略一百三十六卷
乾隆四十六年大學士公阿桂等奉
敕撰
皇上御製序曰前平定金川實祇受促浸一處之歸降
後平定兩金川則并促浸儧拉兩處削平之而屯戍
其地不讀前方略不知予之撫順宥過之寬惠不讀
後方略不知予之保大經久之苦心兩金川之偝恩
奢望屢赦屢叛與夫不得已用兵之原委亦既見之
後告成太學之碑文矣兹方略成而司事者以序請
從其請是贅言弗從其請是闕體以書之有弁辭蕆
體例也夫示之義方之謂方定之智略之謂略有方
無略失之執有略無方失之隨二者相需殷而相得
彰且方有隅之義而象地略有包之義而象天乾圓
坤方隂静陽動即兵法實不出乎此要之本於敬而
弗懈公而無私泰而不驕勤而非躁然後能賞罰明
而進退當緩急應而機宜合運之九重之上示之絶
域之遥忘憂不可掣肘益不可是必注精神於董事
之諸臣而念辛苦於衝鋒之衆士嗚呼定方略豈易
言而成方略更難覩也今幸覩方略之成庶乎五年
㤀餐廢寢之勞得以少慰而藉以解後世窮兵黷武
之譏所謂伐逆不伐順伐險不伐夷者或庶幾乎
(臣)等謹按篇首恭錄紀略一卷
天章八卷末附臣下詩文八卷書中所載平定兩金川
事則始於乾隆二十年六月以迄乎四十四年十
一月也粤稽冉駹舊地險絶寰區自中國用武以
來兵力雖強罕有能至其地者故郎卡歸命而後
其子索諾木煽惑小金川僧格桑逞其鷙忍肆厥
鯨吞以為石棧天梯勢難飛度我
皇上造化由心輿圖在掌
運籌九天之上决勝萬里而遥僧格桑授首行間索諾
木獻俘
闕下仰見
耆定之隆實為曠古所未有而昔曾開一面之網今復
申九伐之討者
聖主固出於不得已也
欽定蘭州紀略二十一卷
乾隆四十六年大學士公阿桂等奉
敕撰
(臣)等謹按是編恭紀戡平逆回蘇四十三始末回
人久隸版圖散處中國其雜居西北陲者性多獷
悍蘇四十三等詭稱傳法於祖國别立新教與舊
教搆爭遂萌不逞嘯聚河州用是
命將遄征殱除醜類凡
睿謨碩畫具著篇中所以為自外
生成者之炯戒也
欽定歴代紀事年表一百卷
康熙五十年内閣學士兼禮部侍郎王之樞等奉
敕編
聖祖仁皇帝御製序曰古者紀事之書其體有二專紀一
事而具其始末者尚書之體也編年而通紀一時之事
者春秋之體也自漢司馬遷作史記盡變尚書春秋之
體而後世為史者皆師之然其法實不外乎尚書春秋
其本紀世家即春秋通紀時事之體八書與列傳即尚
書專紀一事之體而所謂年表者又編年之變例也歴
代之史具矣而表多缺焉康熙四十四年春朕南巡吳
會有儒生龔士炯進其所編歴代年表若干卷起陶唐
而終於隋朕惜其用心之勤而業未境也乃命侍郎周
清源内閣學士王之樞續之迄於元至正之末凡一百
卷其體依倣諸史而微有别者諸史之表各分一類而
是編則王侯宰輔以及外藩層次附列於帝紀之下諸
史之表獨載廢置朝會征伐之大者而是編則每事皆
係焉是其所以異也代遠文繁親加裁定復考正三元
甲子編年一卷列諸簡端昔宋袁樞為紀事本末朱子
以為與資治通鑑相表裏亦猶左氏之於春秋既依經
而作傳而復别為國語以相錯綜也以是知紀事之書
不厭其類之廣蓋以歴世久遠事物紛賾觀者易於遺
忘故别為一體以提其要而使致詳焉是編之作亦所
以備史之一類云爾翰林檢討馬豫鐫板告竣為序其
大指如此
凡例曰司馬遷史記年表及司馬光通鑑目錄皆
以年為經以國為緯兹本其例記事以朱子通鑑
綱目南軒綱目前編商輅續綱目為主酌加裁損
復參之司馬光資治通鑑金履祥通鑑前編薛應
旂宋元通鑑及二十一史始唐虞迄宋元代殊事
異表亦隨時變式隨式變例各有取義焉
御批通鑑輯覽一百十六卷附明唐桂二王本末四卷
乾隆三十二年大學士公傅恒等奉
敕撰
皇上御製序曰編年之書莫備於
皇祖御批之資治通鑑綱目蓋是書集三編為一部自三
皇以至元末明初振綱挈目謹予嚴奪足以昭萬世
法戒為人君者不可不日手其帙而心其義也然
皇祖雖嘗抉精微徵辭旨著論百餘首亦惟析疑正陋垂
教後世耳於其書則一仍厥舊無所筆削也故全書
篇幅雖多而議論乃什倍於事實即如前編之中總
論史論音釋辨疑考證紛不一家正編之中凡例發
明書法考異集覽考證正誤質實濫觴益甚至於續
編之作成於有明諸臣其時周禮沿尹起莘例作發
明而廣義則出於張時泰效劉友益書法而為之者
夫發明書法其於歴朝興革正統偏安之際已不能
得執中之論而况效而為之者哉且以本朝之臣而
紀其開國之事自不能不右本朝而左勝國此亦理
之常也况三編中嬗代崛起之際稱太祖而繫以我
者不一而足亦非體例也故命儒臣纂歴代通鑑輯
覽一書盡去歴朝臣各私其君之習而歸之正自隆
古以至本朝四千五百五十九年事實編為一部全
書於凡正統偏安天命人心繫屬存亡必公必平惟
嚴惟謹而無所容心曲徇於其間觀其書者凜天命
之無常知統系之應守則所以教萬世之為君者即
所以教萬世之為臣者也書中批論一依
聖祖之例自述所見據事以書者十之三儒臣擬批者十
之七而經筆削塗乙者七之五即用其語弗點竄者
亦七之二云
(臣)等謹按明正德中李東陽等撰通鑑纂要一書
舊藏
内府
皇上因其紀載舛漏襃貶失宜
命儒臣詳稽史傳參訂是非
親灑丹毫祥加評斷
酌理凖情推見至隠而尤於系統年表
示予奪進退之大公大哉
王言所謂非一時之書而萬世之書也至於福王南渡
殘喘苟延
特命於乙酉一年分注以存其位號唐桂二王竊據稱
戈跡同昰昺而遺臣軼事猶
命考稽顛末附綴篇終此則
覆幬之量尤非涑水紫陽所能窺見萬一者已
欽定通鑑綱目三編四十卷
乾隆四十年奉
敕撰
皇上御製序曰編年之書奚啻數十百家而必以朱子
通鑑綱目為凖通鑑綱目蓋祖述春秋之義雖取裁
於司馬氏之書而明天統正人紀昭監戒著幾微得
春秋大居正之意雖司馬氏有不能窺其籓籬者其
他蓋不必指數矣嘗謂讀書立言之士論世為難非
如朱子具格致誠正之功明治亂興衰之故其於筆
削鮮有不任予奪之私失襃貶之公者自綱目成而
義指正大條理精密後儒有所依據踵而續之由宋
迄元釐然方策至明代君臣事蹟編輯之難更倍於
諸書蓋明史已成於百年之後而世變風漓記載失
實若復遲待將何以繼續編而示来許爰亟命儒臣
法朱子通鑑綱目義例增損編摩大書以提要分注
以備言每一卷成呈覽朕於幾暇亦時御丹鉛為之
參定雖於天人一貫之精微未之能盡而惟是謹嚴
之義守而弗失簡正之旨志而必勉書既成羣臣舉
唐太宗之事為言勉從其請而為之序云
(臣)等謹按先是大學士張廷玉奉
詔輯綱目三編襃貶則極其謹嚴事迹則多所闕漏又
塞外人名地名音譯亦疎於考正至是乃
特命改修其大書體例悉遵
欽定通鑑輯覽細注則備核史傳補遺糾繆使端委秩
然又作發明以闡書法增質實以備參稽至於譯
語則一本
欽定遼金元國語解以訂正其舛訛蓋
睿裁精審迥越尋常宜非廷玉等初編之本所能擬其
詳密矣
綱目分注拾遺四卷
芮長恤撰長恤字蒿子原名城字巖尹溧陽人前
明諸生
(臣)等謹按朱子作綱目屬分注於趙師淵故其刪
削通鑑率多舛漏後人悞以為朱子所作皆強為
之詞長恤知非朱子手筆乃取通鑑原文與分注
互勘各係考辨於後不特糾師淵之失實可為有
功於紫陽也已
皇王史訂四卷
李學孔撰學孔字瞻黃渭州人順治中官大寧衛
斷事
竹書統箋十二卷
徐文靖撰文靖見經類
(臣)等謹按竹書紀年有附注偽傳出自梁沈約是
書稱箋者所以别於注也稱統箋者不特於紀年
箋之附注箋之諸凡所引書傳間有偽誤亦并箋
之也蓋文靖誤以紀年為原書又誤以附注真出
沈約故以箋自名
綱目訂誤四卷通鑑胡注舉正一卷
陳景雲撰景雲字少章常熟人寄籍吳江縣學生
景雲自序曰朱子通鑑綱目屬門人天台趙幾道
成之朱子病其中多疎漏有意更定竟未及為元
汪克寬有考異徐昭文有考證凡綱之疎漏據提
要正之至分注之誤則在所略景雲搜覽分注意
所未安輒加訂正其綱中之可疑者間附焉
資治通鑑後編一百八十四卷
徐乾學撰乾學見經類
此木軒紀年略五卷
焦袁熹撰袁熹見經類
考定竹書十三卷
孫之騄撰之騄見經類
通鑑綱目釋地糾繆六卷補注六卷
張庚撰庚字浦山秀水人乾隆丙辰薦試博學鴻
詞
庚自述曰通鑑於地名為要地名而有關軍事為
尤要通鑑有胡身之注若王幼學集覽馮智舒質
實每於地名不考任意引注庚取胡注校定其半
又主顧祖禹讀史方輿記要再證以輿圖名曰糾
繆其所未詳者不注者一一補之惟封爵之地多
挂空名有不補也
讀史綱要一卷
王植撰植見經類
右編年
皇朝文獻通考卷二百十九
