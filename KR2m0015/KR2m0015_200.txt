皇朝文獻通考卷二百
刑考(六)
刑制
乾隆二十六年申嚴拏獲發遣巴里坤逃犯之令
奉
諭凡有發遣巴里坤等處逃犯經原籍及過路省分盤
獲即由各省督撫奏聞於拏獲處所正法示衆(互見徒流)
(門)
定強盗為首傷人傷輕平復抱贓自首者改為應
斬監候
定劫盗夥犯審係得財與盗首一律擬斬立决之
例大學士會同刑部議准兩江總督尹繼善條奏
嗣後尋常劫盗未經傷人之夥犯如曾經轉紏黨
羽持火執械助勢搜贓到案誣扳良民或雖無前
項情事而犯盗已至二次但審係得財均不得以
情有可原聲請應與盗首一律擬斬立决
定劫奪江海商船分别輕重科罪例先是四月大
學士等奏准盗案内有行劫大江海洋商船者已
行得財毋論内地居民及濱海奸匪均照江洋大
盗例不分首從皆擬斬立决至是刑部又議准凡
大江海洋之處遇有商船遭風著淺乘機搶奪者
除有殺傷仍照例問擬外其但經得財而未經傷
人者首犯杖一百流三千里從犯杖一百徒三年
(互見徒流門)
定兩家互毆致死一命例凡兩家互毆致死一命
其律應擬抵之正兇當時被死者無服親屬毆死
將毆死兇手之人杖流如被死者有服親屬毆死
比照此例再减一等將毆死兇手之人杖徒仍各
追埋葬銀兩給付屍親收領(互見徒流門)
定子孫誣告蒸檢祖父母父母屍例凡子孫將祖
父母父母屍挾讐誣告他人謀害致屍遭蒸檢者比照
毁棄祖父母父母屍律擬斬監候其有並非挾讐
止以誤執傷㾗告官蒸檢者照誣告人死罪未决
例杖一百流三千里加徒役三年(互見徒流門)
二十七年定旗人造賣賭具分别次數科罪例凡
旗人造賣賭具為從及販賣為首為從者仍照例
辦理外其造賣賭具為首之旗人初犯照定例發
落再犯除照例發落外加枷號一月俱交該管官
嚴行管束三犯擬以實遣不准折枷(互見徒流門)該管
官隐匿不報者嚴加議處
定誘拐案内婦人為首者軍流的决例刑部奏京
師奸媒人等誘拐誘姦略賣子女之案多屬婦人
出名皆因恃有犯罪折贖及罪坐夫男之例應請
嗣後凡屬此等案情係婦人為首者所犯軍流等
罪一概的决不准收贖其夫男僅止事後知情並
未親與其事核其情罪輕重依不應律分别杖責
如不知情及無男之犯即依律獨坐本婦其犯婦
隻身發配者皆輪流派發各省給駐防為奴使有
倚依並出示曉諭俾知法無可逃庶幾有所警惕
若數年之後此風少息再行酌量請
旨停止仍照舊例遵行從之(互見徒流門)
定鬭毆誤殺旁人分别治罪之例刑部奏准與人
鬭毆而誤殺之人審係被毆者之祖孫父子均依
鬭殺律科斷不得援引誤殺旁人律至其餘親屬
仍照定例辦理
申定奉天等處竊匪盗馬例定例盗民間牛馬等
畜者並計贓以竊盗論若盗牛馬而殺者杖一百
徒三年又例載盗牛一隻杖八十枷號一月每一
隻遞加一等至四隻以上分别杖徒十隻以上者
滿杖流盗殺者枷號一月發附近充軍俱刺字至
是
盛京侍郎朝銓奏奉省所屬藉馬耕種兼資旗人當
差嗣後如有偷竊馬匹者民人俱照盗牛及宰殺
例治罪旗人盗竊牛馬不及十匹者按例科罪仍
折枷責完結至十匹以上及盗殺者照定例枷號
應得軍流予以實遣其黑龍江吉林各將軍一體
遵照辦理從之(互見徒流門)
定得受賄賂頂認正兇罪例凡得受財物頂認正
兇致脱本犯罪名無論成招與否均不計贓數多
寡即照禁卒觧役賄縱罪囚例按本犯斬絞之罪一
律全科本犯應擬軍流以下者即照軍流等罪科斷
代為說合過錢之犯各减正犯一等亦不得計贓
論罪其本犯買人頂認者除原犯律應斬决絞决
外其原犯應入情實者即擬為立决應入緩决者
秋審時擬入情實軍流等犯照軍犯脱逃加徒調
遣例從重治罪徒杖以下按律各加一等(互見徒流門)
更定旗人犯軍流徒罪不准枷責完結例湖廣總
督愛必達等審擬蠧書黃在中等交通武弁營謀
作弊除將本犯分别照律治罪外將擬發烟瘴充
軍之劉煊馬元齡因係旗人照例解部完結經六
司核擬不准折枷請發黑龍江當差
上以旗人漸染惡習浮靡澆薄殊失國初淳厚之風
特諭嗣後凡滿洲犯有軍流遣罪如係尋常事故仍照
舊例枷責完結倘有寡廉鮮耻甘為敗類自應削去
戶籍依律發遣其如何完結之處該部逐案聲明請
旨其漢軍人犯無論軍流徒罪均即斥令為民照所
犯定律發遣不必准折枷責著為例所有此案之劉
煊馬元齡即著發往烟瘴地面充軍(互見徒流門)
申定&KR0810;留積匪猾賊减本犯一等治罪例凡窩留
積匪之家除造意及同行分贓代賣照本犯一例
科斷外其未經造意又不同行但經窩留分得些
微財物或止代為賣贓者均酌减本犯一等治罪
增定發塜盗棺刺字例凡發掘墳墓開棺見屍者
於面上刺發塜字為從及發塜見棺與未見棺罪
在軍流以下者初次刺臂再犯刺面其盗未殯未
埋屍柩者刺盗棺字亦如之(互見徒流門)
定黔省查拏游匪例除斬絞軍流照例辦理外其杖
徒各犯遞回原籍充徒發落并開明該犯姓名年貎
籍貫通飭各屬備案若本犯回籍後復敢潜入黔境
拏獲訊無為匪照逃人例杖一百仍遞回原籍如有
為匪犯在杖一百以下者並杖六十徒一年犯在徒
一年以上者各照所犯之罪加一等其窩留之人
照知人犯罪藏匿律减罪人一等問擬其失察
之地方官分别議處地保人等照例治罪(詳見徒流門)
定黔省改苖為民犯罪照民人科斷例治罪(詳見徒流門)
更定瘋病監禁之例定例瘋病之人即報明地方
官令伊親屬隣佑鎻錮看守其瘋病殺人之犯照
例收贖仍行監禁俟痊愈後以期年為斷如果並
不舉發飭交親屬領回至是刑部奏定除偶然因
瘋發狂並非瘋疾外其瘋疾之人家有嚴密房屋
可鎻錮的當親屬可管束及婦人患瘋病者仍照
例報官交親屬看守並請令地方官親發鎻鐐嚴
行封固如果痊愈不發報官驗明取具族長地隣
甘結開放如不行報官及私啟鎻封者照例治罪
若無親屬又無房屋即於報官之日令該管官驗
訊明確嚴加鎻固監禁具詳立案如果監禁之後
瘋病不發俟數年後診驗情形再行酌量詳請開
釋領回防範若曾經殺人者其本罪業已收贖現
在監禁即令永遠鎻錮雖或痊愈不准釋放從之
更定流犯脱逃加等定罪例(詳見徒流門)
定遣發回城罪犯脱逃例時有旗人六十七賣身
為奴盗取什物審擬發遣回城中途脱逃該管官
奏請拏獲即行正法其觧送之弁兵趙隆等致令
疎脱照例治罪奉
諭六十七即行正法嗣後此等罪犯脱逃拏獲即行奏
明正法無庸候旨把總趙隆等解送罪犯致令中途
疎脱雖無故縱情弊若僅照例治罪無以示懲著從
重治罪凡解送發往各回城罪犯如有中途脱逃者
除將逃犯嚴拏外解送官兵人役問擬死罪監候俟
逃犯拏獲再治伊應得之罪若經年不獲將正法之
處奏聞請旨即著為例(互見徒流門)
定旗民盗圍場木植牲畜例大學士等議准凡拏
獲圍場内賊犯除偷採菜蔬及割草之人仍照例
辦理外如有盗砍木植偷打牲畜人犯審明初次
二次發往烏嚕木齊等處種地至三次發往烏嚕
木齊等處給與種地兵丁為奴又二十八年刑部
奏准私入圍場未得畜木之犯均於已得罪上量
减一等杖一百徒三年再犯即未得畜木亦與已
得者同擬外遣(互見徒流門)
定逃人妄供窩主及旗下家奴畏罪潛逃之例凡
拏獲逃人初供若不將實在窩留之人指出混行
妄扳者先將本犯加等治罪之處改為發遣以後
再有妄扳即發巴里坤等處種地兵丁為奴窩家
十家長地隣人等分别於舊例應得罪上各加一
等治罪至旗僕為匪畏罪逃走初次枷號兩月二
次即發往烏嚕木齊等處給賞綠旗官兵為奴(詳見)
(徒流門)
申明毁棄死屍及非登時殺死姦夫之例刑部議
覆左侍郎錢維城條奏二事一竊劫之犯如在湖
河舟次格鬭致斃屍墮水中漂流不獲及山谷險
隘猝然禦暴屍沉溪澗者應如所奏仍依格殺本
律勿論無庸牽引棄屍之條若室中夤夜格捕姦
盗之犯或曠野道路格傷拒捕之竊盗本係不應
擬抵而畏罪心切以致毁棄掩埋移投坑井者應
照地界内有死人不報官司私自掩埋律杖八十因
而遺失者照地界内有死人移置他所以致失屍
律杖一百如格殺之後懷挾夙嫌逞忿殘毁或投
之水火或割剥損傷仍照毁棄死屍律科罪一
本夫及應許捉姦非登時而殺仍照夜無故入人
家例擬以杖徒外其有捉姦非登時殺死不拒捕
姦夫者或係倉猝毆死即照本例原文以罪人不
拒捕而殺之律論絞或係有心致死及拘執而殺
即依罪人不拒捕及已就拘執而擅殺律擬絞不
得與平人同科若雖係捕獲姦夫又因他故致斃
者自當仍以謀故論至已經犯姦有據及復逞兇
拒捕雖非登時自應如所奏一依罪人拒捕律科
斷從之
定回民行竊窩竊之例凡回民行竊除贓數滿貫
罪無可加及並無夥衆持械者仍照例辦理外其
但經結夥在三人以上及擕帶繩鞭腰刀等械情
狀可惡者不分首從不計贓數次數悉照積匪猾
賊例發雲貴兩廣極邊烟瘴充軍如有本地回民
窩藏回民行竊者照本年奏准窩留積匪例分别
治罪(互見徒流門)
二十八年停官兵跟役滋事者解京發遣之例定
例凡駐劄官兵跟役如有怙惡不悛者分别情罪
解京或發往黑龍江當差或解回本主家中管束
至是阿克蘇特駐劄大臣德爾格奏解酗酒滋事
之滿洲兵丁跟役楊福等定擬相近伊犁者即發
伊犁相近烏嚕木齊者即發往烏嚕木齊令其種
地得
旨所奏是嗣後各城駐劄官員兵丁跟役内如有此等
酗酒滋事者毋庸發往黑龍江解送京城即照德爾
格所奏由彼發往伊犁等處給與兵丁厄魯特等為
奴如回子各城即彼此易地調發與回子為奴亦可
若將伊等發遣之後仍不悛改著即行正法(互見徒流門)
定追埋葬銀兩分别勒限追完及量追豁免之例
凡命案内有减等發落應追埋葬銀兩給付屍親
之犯俱勒限三月照數追完如審係十分貧難照
例量追一半或本犯尚有物産可抵即令於三月
限内變交若限滿勘實力不能完者即將該犯發
配取具地隣親族甘結州縣官加具印結詳請督
撫核實咨請豁免(互見徒流門)如有貲財隐匿者出結
之地隣人等照不應重律治罪加結之州縣官罰
俸一年
增定兵丁脱逃事例定例隨征兵丁自軍前逃回
者擬斬立决又在京軍人逃者杖九十各處守禦
城池軍人逃者杖八十仍著充伍乾隆十八年軍
機大臣會同八旗遵
旨議定在京旗人脱逃一月之内自行投回者交旗管
束拏獲者分别初次二次枷責交旗管束一月以
外不論投回被獲發黑龍江等處當差二十四年
綏遠城將軍恒魯奏准各省駐防兵丁初次逃走
鞭一百枷號一月著當苦差半年後果能安分仍
准披甲當差二次逃走即發黑龍江等處當苦差
惟新疆换防種地兵丁脱逃並無治罪明文
上以新疆駐守攸關又與尋常本伍食糧未擕軍器者
有間
特諭刑部詳悉定議具奏尋議准嗣後派往伊犁等處
换防種地之滿漢各項兵丁遇有中途及原派地
方脱逃者嚴緝獲日發原派地方枷號兩月遊營
示衆充當苦差如果十年别無他故令該將軍大
臣等查奏准回旗籍再犯逃者即行正法并議京
内京外在伍綠營兵丁脱逃原律或杖九十或杖
八十尚未畫一應請定為在伍兵丁脱逃毋論在
京及京外俱杖一百枷號一月示衆永遠不許入
伍從之
定職官負罪逃竄之律時有千總朱振清以侵用旗
丁銀米被恭畏罪潛逃拏獲審擬照平民犯罪脱
逃例於本罪上加等科斷刑部照例核覆得
旨職官與常人地分迥殊常人因逃加等示懲於法已
足若既身叨一命即不得藉口不知功令此案朱振
清著拏交刑部另行治罪嗣後官犯脱逃如何定律
比照平民加重治罪之處該部詳析定議具奏尋議
准官員負罪潛逃一經拏獲除罪應斬决絞决毋
庸另議外其犯該監候者即改為立决犯該軍流
滿流者即改為擬絞監候徒罪以上改發邊遠充
軍犯該杖笞者改為杖一百徒三年均遇
赦不准援减
定軍流逃犯之親屬房主保隣不行舉首分别徒
杖(詳見徒流門)
定竊盗倉庫錢糧未經得財分别首從治罪例先
是二十七年刑部議准山東按察使閔鶚元條奏
定例常人竊盗倉庫錢糧計贓科罪一兩至八十
兩分别杖徒八十兩至九十兩分别杖流查例載
偷竊衙署財物賊犯改照積匪擬軍未便於盗竊
倉庫錢糧轉得從輕完結應如所請嗣後除贓至
一百兩以上仍照例擬絞外其贓在一百兩以下
之首犯不論贓數多寡俱照積匪猾賊例發烟瘴
充軍從犯仍照例計贓治罪至是江蘇按察使胡
文伯奏倉庫錢糧乃敢妄生覬覦攫取之犯既已
加重圖竊之犯亦應示懲請嗣後未經得財者即
照得財充軍例首犯量减一等杖一百徒三年從
犯仍减一等杖九十徒二年半部議應如所請從
之(互見徒流門)
改定親屬受財私和命案例定例凡親屬人等私
和命案而受財者計贓准竊盗論至是刑部議准
殺人應抵因私和而脱兇犯於死罪是枉法也且
常人為他人私和人命既准枉法論而親屬仍准
竊盗論情法未為允協應請改為計贓准枉法論
從重科斷
定殺一家非死罪二人斷給財産之例凡殺一家
非死罪二人者為首之人除照例擬斬立决奏請
定奪外仍查明該犯財産酌斷一半給付死者之家如
殺三人而非一家内有二人仍係一家者亦酌斷
一半給付被殺二命之家倘首犯監故者財産仍
行斷給若係毆死一家二命原無必殺之心者不
得援引此例
定旗人窩逃及漢軍家奴問徒之例旗人窩逃知
情者杖六十徒一年照例先枷一月漢軍家奴犯
徒者不准折枷完結(詳見徒流門)
定過失殺傷繼母之例山西廵撫明德審擬洪洞
縣民鄭凌放鎗捕賊致傷繼母身死照律凌遲具
題三法司以本内明叙情形事由捕賊放鎗時適
伊母在房靠窗窺瞷鎗砂散開誤傷殞命黑夜之
中實屬思慮所不及核其情法尚屬兩岐駁令該
撫另審妥擬奉
諭夫所謂失殺者在平人固無可議即以本家親長而
論亦祗於伯叔兄姊尚可量從末减若子孫之父母
祖父母即使實出無心原情定擬試問為子若孫者
尚何心偷生視息靦顔自立於人世乎春秋許世子
之義甚可味也但究係犯時不知凖情酌理自當免
其凌遲定以繯首立寘於法庶為平允著刑部另將
律文斟酌定議奏准頒行至此案鄭凌致死繼母陳
氏放鎗雖由捕賊然既係繼母又同院居住是豈不
知伊母卧房所在輙向放鎗致死不當令其苟活人
世致乖倫理著三法司核擬具奏尋議鄭凌絞决并
議嗣後雖係無心過失殺傷繼母者擬絞立决從
之
申明搶奪財物例除搶掠田野榖麥蔬果與十人
以下無兇器者仍依搶奪本律科斷外如有聚至
十人以上及雖不滿十人但經執持器械倚強肆
掠果有兇暴衆著情事者均依糧船水手例分别
首從問擬
定採參工人偷竊人參之例吉林將軍恒魯等奏
採參工人偷竊票商人參者律無專條向照詐欺
官司財物計贓論盗免刺律辦理利重罪輕犯法
者衆請嗣後嚴加查拏緝獲時即照偷參已得例
不論參數多寡俱杖一百流三千里仍刺竊盗字
部議應如所請從之
定販賣私鹽在三百觔以上例凡私販鹽觔在三
百觔以上不將窩頓透漏之家供出混稱買自不
知姓名之人者於本罪上加一等定擬
二十九年增定殺一家非死罪三人者妻子發遣
例刑部奏定殺一家非死罪三人之妻子除同謀
加功及有别項情罪者仍各照律定擬外其實未
同謀加功者不分年歲老幼人數多寡並發往伊
犁等處給與駐防索倫等兵丁為奴(互見徒流門)
定期親尊長故殘卑幼例除尊長毆卑幼邂逅致
成篤疾仍照律勿論外其挾嫌故殘卑幼至篤疾
者兄姊照毆死弟妹杖一百流二千里例减一等杖
一百徒三年伯叔姑外祖父母照毆死姪姪孫外
孫杖一百徒三年例减一等杖九十徒二年半(互見)
(徒流門)
嚴獄卒縱囚之例定例賄縱者全科故縱者同罪
至死减一等疎縱者减二等至是刑部議准禁卒
將斬絞重犯鬆放獄具以致脱逃者將該禁卒嚴
行監禁俟拏獲正犯之日究明賄縱屬實照律全
科審無賄縱情弊或係徇情鬆放或托故擅離或
倩人代守以致乘間潛逃者亦照故縱律治罪不
准照舊例减囚罪二等問擬
定子殺人而父認兇之例刑部奏潮陽縣民翁阿
仲毆斃王邦顯其父翁啟金代子認兇翁阿仲審
擬絞决請嗣後子殺人而父認兇者即照本犯所
犯罪名科斷除原犯斬决絞决毋庸議外其子犯
擬斬候絞候者即擬斬决絞决軍流徒杖照例遞
加從之
定犯姦自戕之例先是二十八年定和姦案内姦
婦因事敗露羞愧自盡者姦夫杖一百徒三年至
是又定凡姦夫姦婦因事敗露商謀同死有姦婦
逼令姦夫買藥同飲姦婦毒重殞命姦夫得灌救
不死者有姦婦逼令姦夫持刀代割先死姦夫隨
後自抹未死者並將姦夫照犯罪時雇人傷殘因
而致死减鬭殺一等律杖一百流三千里(互見徒流門)
定承辦城工應追核減銀兩未完者照知府代州
縣官分賠侵欺錢糧未完計分數治罪例漢軍都
統新柱奏參革知州劉度昭修理城工應追核减
銀兩未完家産盡絶無可著追奉
旨劉度昭未完銀兩著寬免此項銀兩雖與侵貪不同
但屬應還官項即如州縣官侵欺錢糧知府應行分
賠至家産盡絶仍未完繳者尚應分别治罪今劉度
昭係身自獲罪應行追繳之項若因家産已盡遽行
豁免並不治罪既不足以示懲亦殊為幸免劉度昭
照知府代州縣官分賠侵欺銀兩之例治罪嗣後有
似此者俱照此例辦理部議劉度昭未完分數在七
分以上應照知府代州縣分賠侵欺銀兩未完至
六分杖六十徒一年每一分加一等例杖七十徒
一年半不准納贖係漢軍照例不准折枷并除旗
檔發順天府定地充徒到配折責
定命盗案内斬絞等犯概先刺字例向例立决之
犯審明即行刺字其謀故各犯則係監候具題俟
奉
旨之日再行刺字至是刑部議准山西按察使藍欽奎
奏命盗案内斬絞等犯該督撫審明實屬情罪難
宥者即於具題之日交按察使衙門概先刺字然
後遞回犯事地方監禁
定押解秋審重囚例凡秋審届期督撫飭各府州
酌量所屬人犯數目遴委一二幹練佐雜督同差
役將重犯押解省城候審審畢之後仍著原委原
役解回收禁倘有人犯疎脱及解役頂替短少等
弊即將委員參處
更定拏獲重犯審解例定例積案行劫重犯事連
數省隨案移解質審
上以此等狡獪性成隔省長途易啟疎虞之漸
特諭嗣後重案人犯經别省拏獲其案情有可行文關
白本省完結者即就所獲省分正法或有必應解質
情由宜作何設法毋致貽誤之處該部詳議具奏尋
議各省拏獲盗案重犯其在本省犯案供出外省
曾犯行刦者不論罪輕罪重皆照行文關查例研
訊明確毋庸解往質審即隣省盤獲别省盗犯及
協同失事地方官差役緝獲者均令在所獲地方
監禁詳訊備移被盗省分查明案情贓證即由拏
獲省分核擬請
旨正法如果贓跡尚須研訊或失事地方有夥盗待質
必應移解者即照各省秋審解送重囚新例遴派
文武官各一員𢃄領觧役兵丁親身押送仍預先
知會前途經由地方照例接遞道遠州縣不及收
監者照例令地方官預期選撥幹役前赴住宿處
所𫝊集地保知會營汛隨同官弁鎻錮防範倘不
如法管解致犯脱逃照例分别從重治罪從之
定匪船誘賭之例時江右有名為相識匪船攬載
客商設局誘賭為行旅之害者按察使廖瑛請定
專條以懲積匪事下部議尋定誘賭匪船初犯到
案審係一二次者仍照開場誘賭例杖徒如三次
以上及再犯者均照積匪猾賊例發雲貴兩廣極
邊烟瘴充軍並將首犯先於拏獲地方再枷號一
月其船戶知情分贓者初犯照為從論再犯與犯
人同罪船隻變價入官
定軍流罪犯脱逃及拒捕殺人之例刑部議准嗣
後流罪人犯事發在逃照流犯越獄加等例改發
若犯罪事發在逃被獲時拒捕其原犯未至滿流
及毆所捕人至折傷以上或殺人者各依本律定
擬外若本罪已至滿流而拒捕在折傷以下者應
照滿流人犯越獄例改發邊衛充軍犯應充軍者
各以次逓加調發應極邊烟瘴充軍者改發黑龍
江等處給披甲人為奴(互見徒流門)
復定積匪猾賊緩决一次者查明年歲改發新疆
例(詳見徒流門)
定滇省改苖為民犯軍流徒罪例先是二十七年
刑部議准總督吳達善等奏黔省苗人犯軍流徒
遣仍照例折枷完結其情罪較重或再犯不悛亦
照例折枷仍將家口各就土流所轄一併遷徙安
插不使混入腹地至苖人薙髮衣冠與民人無别
者犯罪到官一望可知雖捏名苖籍實已改苖為
民應悉照民人例治罪至是覆准雲南按察使良
卿奏滇省土苖犯該軍流徒罪分别枷責遷徙之
處即照黔省之例辦理(互見徒流門)
申定朝鮮國民越界打貂分别首從治罪例先是
朝鮮國王咨覆越江偷打貂皮之樸厚贊等十犯
例應斬决刑部核議應如所請得
旨改為監候至是秋讞法司仍照所咨奏請即行正法
復奉
旨令人緩决並
諭向來此等罪犯曾邀格外從寬然中朝字小之恩不
妨過厚而藩服越邊之例禁又豈可稍弛嗣後遇有
似此罪犯應將首惡明正典刑其屬在脅從者仍令
分别議緩庶情法皆無偏任此案不即照此處分者
以未經申諭於前事同不教而殺所不忍為耳刑部
可即行文該國王知之
定奴及僱工人設計略賣家長之妻及子女者擬
斬監候略賣家長之期功以下親屬者擬絞監候
更定論功免死條例刑部遵
旨議定凡滿洲蒙古漢軍綠營官員軍民人等有犯死
罪者除十惡侵盗錢糧枉法婪贓強盗放火發塜
詐偽故出入人罪謀故殺各重罪外其尋常鬭毆
及非常
赦所不原各項死罪察其祖父及子孫陣亡者准其在
内由刑部在外由該督撫於取供定擬後即移咨
八旗兵部查取確實事蹟隨本聲叙其已經優免
一人一次者不准再行申請至舊例有強盗案内
議及伯叔兄弟陣亡並自身負有重傷及軍前效
力有據仍於本内叙明陣亡效力情由具題之處
概行刪除
定苖人圖財害命照強盗殺人例斬决梟示
定指引逃匪偷越出口罪例如實係不知逃匪情
由僅止私行引送者仍照違制律定擬外若明知
逃犯故行引送照故縱律與犯人同罪至再犯三
犯各按本罪以次逓加得財故縱者計贓從重論
增定糧艘縴夫勒價攢毆例刑部議准漕運總督
楊錫紱奏嗣後糧船僱覓短縴如有棍徒勒價聚
衆攅毆滋事者請將為首及下手傷人之犯俱問
發邊衛充軍餘俱杖一百枷兩月河干示衆
三十年定私鑄銅鉛錢不及十千等犯改發黑龍
江給披甲人為奴例(詳見徒流門)
增定偷砍果松計株多寡分别杖笞例(詳見徒流門)
增定侵盗倉庫錢糧入已例刑部議定凡侵盗錢
糧入已數在百兩以下仍照本律科斷外其一百
兩以上至三百三十兩即於徒罪上加一等杖一
百流二千里三百三十一兩至六百六十兩加二
等杖一百流二千五百里六百六十一兩至一千
兩加三等杖一百流三千里一千兩以上仍照舊
例斬監候
申定毆打宗室覺羅人例奉
諭毆打宗室覺羅人之例較毆打平人較重者原係優
待宗室覺羅之意伊等當自知尊貴不與下賤之人
毆打方為合理嗣後凡宗室覺羅若繫黃帶紅帶被
毆者仍照舊例辦理其不繫𢃄被毆者毆打之人即
照毆打平人例辦理
增定常人竊盗倉庫錢糧例定例常人竊盗倉庫
錢糧除罪犯擬絞入情實外餘皆計贓分别杖徒
是時刑部以未經得財之從犯既减首犯一等杖
九十徒二年半應將已經得財之從犯自一兩以
下至八十兩改為准徒五年八十五兩至一百兩
仍請照例分别擬流從之
增定售賣毒藥致死人命雖不知情亦照不應重
律治罪例
增定派往各省駐防兵丁脱逃拏獲治罪例步軍
統領衙門奏派往各省駐防滿洲兵丁有臨行脱
逃者亦有中途脱逃者向無作何治罪之條請將
此等案犯即銷除旗籍責八十板帶鎻發往伊犁
充當步甲苦差如再不安分復行脱逃拏獲時即
令該將軍奏明正法
定奴婢毆死家長之期親及外祖父母擬斬立决
例
增定
盛京旗下家奴莊頭人等盗賣田産例盗賣田産至
五十畆者依子孫盗賣祖遺祀産例發邊遠充軍
不及前數者照盗賣官田例治罪盗賣房屋亦照
盗賣官宅律科斷謀買人與串通說合之中保均
與盗賣之人同罪田産給還原主賣價入官
定軍流官犯脱逃拏獲例凡職官負罪逃竄就獲
除犯斬絞立决及斬絞監候改為立决外其犯該
軍流以下者無論本罪重輕一經脱逃被獲即俱
改擬絞監候秋審時將原犯情罪聲明具奏
定婦女通姦致本夫父母羞忿自盡例姦婦比照
姦夫自殺其夫姦婦擬絞律擬絞監候姦夫比照
姦婦因姦情敗露愧廹自盡姦夫擬徒例杖一百
徒三年若本夫縱妻通姦後因姦情敗露愧廹自
盡者姦夫姦婦止科姦罪
增定毆死父妾例廣西按察使袁守侗奏嫡子衆
子毆死庶母律照凡人同科無所區别請量為加
等治罪明立專條刑部議嗣後妻之子妾之子毆
傷生有子女之庶母仍依律分别科斷外如毆至
死者擬斬監候謀故殺死亦擬斬監候於秋審時
酌量情罪分别定擬
增定租賃船隻出洋為匪罪及船戶例除犯徒罪
以下船戶不知情者仍照自造商船租與他人例
杖一百枷三月犯流罪以上者船戶雖不知情照
夾帶違禁貨物接濟外洋原保結之人治罪例杖
一百徒三年船入官失察官議處
三十一年更定發遣伊犁烏嚕木齊人犯概行僉
妻例(詳見徒流門)
增定徒流人犯脱逃條例(詳見徒流門)
增定監臨官吏舉放錢債罪例兩江總督高晉條
奏監臨御史於所部内舉放錢債典當財物者即
非禁外多取餘利亦按其所得月息照將自己貨
物散與部民多取價利計贓准不枉法論強者准
枉法論不枉法各主者折半科罪律减一等問罪
所得利銀照追入官至違禁取利以所得月息全
數科算准不枉法論強者准枉法論並將所得利
銀追出餘利給主其餘入官
申定卑幼毆傷緦麻尊屬保辜餘限内身死例果
因本傷死者仍擬斬監候恭請
定奪如蒙
恩准减等比限外身死者酌加為邊遠充軍仍追埋葬
銀兩給屍親收領
嚴定伊犁駐防兵丁脱逃例定例派往伊犁等處
换防種地兵丁遇有脱逃拏獲發原派地方枷號
充當苦差再犯者即行正法至是奉
旨伊犁係新設駐防之處非内地可比法必從嚴而後
衆知儆懼可免妄行逃避之事嗣後伊犁駐防兵丁
内有逃避者拏獲即行正法
嚴懲解役玩悞脱逃要犯直隸總督方觀承奏脱
逃遣犯王士蘭限滿未獲解役楊富元請
旨正法
上以向來各省逓解新疆要犯往往視為具文致多沿
途疎脱雖定例將悞玩之解役擬斬監候未經按法
懲治此輩不知儆懼
特旨令其即行正法以為玩法悞公者戒
增改卑幼過失殺尊長罪例先曾將子孫過失殺
祖父母者杖流改為立絞至是刑部議准按察使
李永書條奏將奴僕過失殺家長絞監候改為擬
絞立决并議改妻過失殺夫妾過失殺家長律亦
如之
增改強占良家妻女例凡強占良家妻女中途奪
回及尚未姦汚者照已被姦占减一等定擬若已
被姦汚而婦女自盡者照強姦已成本婦羞忿自
盡例擬斬監候若未被姦汚而自盡者照強姦未
成本婦自盡例擬絞監候
皇朝文獻通考卷二百
