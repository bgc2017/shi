皇朝文獻通考卷二百四
刑考(十)
徒流
雍正十三年定蠧役索詐貧民致令賣鬻男女者
為首僉妻安插奉天為從徒三年(詳見刑制門)
改遣應發寧古㙮等處人犯奉
諭嗣後發遣人犯有應發寧古㙮等處者皆改發三姓
地方給與八姓一千兵丁為奴計一千人足數再行
請旨
定稽查軍流人犯之例凡軍流人犯到配令該管
印官每月點騐二次并造具年貌籍貫冊結呈報
府廳稽查如該管官不行點騐以致脱逃者議處
乾隆元年正月詳定竊盜三犯分别贓數發遣之
例凡竊盜三犯除五十兩以上照例擬絞外其五
十兩以下至三十兩者俱發鄂爾坤種地自三十
兩以下至十日以上改發極邊遠充軍如銀不及
十兩錢不及十千者俱照偽造印信誆騙財物無
多例杖一百流三千里
定軍流查僉妻室之例凡審擬軍流各犯即將該
犯有無妻室訊明有妻室者將姓氏年貌聲明招
内依限轉詳以便於題結之日即行僉遣如無妻
室者取具隣族州縣印甘各結隨招申送
定聚衆格鬭杖流例刑部議准閩省嗣後有因微
嫌起衅輒敢聚衆執持鎗棍等格鬭者照康熙五
十八年沿江濱海用鎗棍混行鬭殺之例將兩造
為首及鳴鑼聚衆之犯杖一百流三千里傷人之
犯杖一百徒三年附和未傷人者枷號一個月責
四十板(互見刑制門)
改定漢人發配之例刑部以發遣鄂爾坤種地之
例停止奏請仍發黑龍江寧古㙮吉林烏拉等處
奉
諭黑龍江寧古㙮等處若概將罪人發遣則該處聚集
匪類恐本地之人漸染惡習有關風俗嗣後如滿洲
有犯法應遣者仍發黑龍江等處外其漢人應改發
各省烟瘴地方總理事務王大臣會同刑部議奏尋
議除滿洲蒙古漢軍及旗下家奴有發遣者仍照
定例外其民人有犯如強盜免死及窩盜三人以
上之犯發雲南貴州四川廣東廣西極邊烟瘴地
方其平常發遣人犯酌發雲貴川廣烟瘴少輕地
方從之
定遣犯逃後為匪之例刑部議准嗣後平常發遣
人犯逃後無行兇為匪者仍照例科斷外其審有
行兇為匪者悉照現在所犯分别擬改加重治罪
至如竊盜計贓鬭毆傷人俱有罪止於杖者應照
逃後無行兇為匪例枷號兩月之外再枷號一月
(詳見刑制門)
定毆死期親弟妹改照本律滿徒加一等杖一百
流二千里(詳見刑制門)
定職官舉貢生監犯發遣者免其為奴凡黑龍江
寧古㙮等處發給披甲為奴之犯有曾為職官及
舉貢生監者查明照例一概免其為奴即於戍所
另編入該旗該營令其出戶當差並
諭嗣後法司定案除反叛強盜免死減等人犯外其職
官舉貢生監等有罪應發遣者不得加以為奴字樣
定遣犯妻室病痊補解及老疾免遣之例凡軍流
人犯之妻如有患病留養本犯先行發遣者伊妻
於病痊補解時許親屬隨行再犯人之妻如有年
逾六十老病不能隨行者聽
二年復漢軍遣犯以枷責准折之例
上以漢軍犯軍流等罪者其親族墳墓俱在京師邊方
遠土風尚頓殊平時不習生計類難存活且與百
姓交錯不無滋擾故有是
命
定鹽徒十人以下拒捕傷一人為從僉妻流三千
里至配所杖一百(詳見刑制門)
定外遣罪犯已故妻子准回旗回籍之例奉
諭軍流人犯本身已故其妻子准其回籍從前已於恩
詔内著為定例今朕思從前發遣在外安置及當差
之犯雖情罪較重然本身已故其妻子原係連坐之
人著該管官查奏准其回旗回籍(互見刑制門)
定辛者庫旗人犯軍流一體折枷責之例刑部議
奏漢軍犯軍流等罪既仍照例枷責完結其辛者
庫内務府佐領旗鼓佐領人等與漢軍同屬旗人
自應畫一辦理從之
定私越番地及偷越深山抽藤採棕分别杖徒例
(詳見刑制門)
定捕役串同夥盜教供妄認作為盜首者照誣良
為盜律減一等杖一百徒三年(詳見刑制門)
三年定妄攻冐籍為首照誣告人杖罪加所誣三
等律杖六十徒一年(詳見刑制門)
更定窩留逃旗過三月者杖九十徒二年半過一
年者杖一百徒三年鄰佑知情者杖六十徒一年
(詳見刑制門)
定圖姦僕婦不遂毒毆致死者發往黑龍江當差
(詳見刑制門)
定刨參遣犯免解部之例刑部題刨參人犯該將
軍既已審明定擬復送臣部轉發徒費往返且本
犯先發續以僉妻年少婦女實屬不便嗣後寧古
㙮等處拏獲刨參人犯一經審明定擬即徑解各
犯原籍交與該督撫將應發遣者照例發遣應杖
徒者照例充徒免其解部庶人犯無輾轉解送之
苦而妻室無長途單行之累矣從之
定窩留竊販子女分贓首從俱發邊衛充軍(詳見刑制)
(門)
定旗人三犯竊盜枷責後復行偷竊者發寧古㙮
當差(詳見刑制門)
定描畫紙牌減刻賣紙牌一等科罪例(詳見刑制門)
定兵丁豢竊分别名數發遣例凡兵丁勾通竊盜
坐地分贓豢竊一二名者照常人竊盜治罪外加
枷號三月三四名者杖一百流三千里五名以上
者發邊衛充軍如勾通積匪巨猾一二名者發附
近充軍三四名者邊遠充軍五名以上者極邊烟
瘴充軍(詳見刑制門)
定竊盜三人以上者照九項例改發先是乾隆二
年九卿議准嗣後民人有犯強盜情有可原免死
減等者強盜行劫數家止首一家者夥盜供出首
盜所在即時拏獲者竊盜臨時拒捕殺人為從者
偷刨墳墓二次者並未賣身旗下謊稱賣身者民
人謊稱旗下逃人者民人假稱逃人具告行詐者
民人賣逃買逃者以上九項遣犯查明有妻室者
照舊例僉發寧古㙮黑龍江等處給披甲人為奴
如無妻室之犯并其餘各項犯遣民人悉行改發
雲貴川廣等省分别極邊烟瘴與烟瘴少輕地方
其民人竊盜三人以上之遣犯不在九項之内至
是刑部以該犯情罪輕重請照九項遣犯之例查
明有妻室者改發寧古㙮黑龍江等處給披甲人
為奴如無妻室者酌發雲貴川廣極邊烟瘴地方
交與地方官嚴行管束從之
四年定繼母致死前母之子審非故殺者將繼母
偏愛之子分别流徒例(詳見刑制門)
定官役因事受財限内完贓者死罪減一等改流
軍流以下各減一等發落限内不完照原擬監追
流罪以下即行發落(詳見刑制門)
定内地民人略賣番仔者不分首從均杖一百流
三千里例(詳見刑制門)
定軍流各案題奏之例向來軍流各案有特疏具
題者有年終彙題者有咨部完結者辦理不一至
是刑部議定嗣後除人命強盜情罪重大應發黑
龍江寧古㙮等處者仍令各督撫特疏具題外其
餘一切軍流各案情節明顯别無疑竇者迅速審
擬咨部完結年終彙題從之
定遣犯親老丁單妻室免僉之例定例民人犯軍
流者必父母年逾七年家無次丁方准留養未及
七十者伊子不准留養妻室一同發遣至是刑部
議准嗣後除強盜免死及情罪重大僉妻發遣外
其餘軍流等犯父母未及七十例不留養者如年
已衰邁不願隨往配所又家無次丁願留妻侍奉
其親者應令該督撫確查免僉從之
定夥盜年未及歲被脅隨行者不論分贓不分贓
並流三千里不准收贖例(詳見刑制門)
定盜首自首免死改遣之例九卿議覆嗣後如未
傷人之盜首能於罪未發而自首者僉妻發邊衛
充軍聞拏自首者照情有可援例僉妻發遣無妻
室者仍照例改發雲貴川廣烟瘴地方再窩家盜
線與盜首無異如有自首及聞拏投首亦照此例
分别定擬從之(互見刑制門)
五年更定免死人犯為匪之例九卿議奏嗣後免
死人犯除在配殺人及為強盜并逃後復犯行兇
為匪仍照定例外其在配所行竊贓至滿貫以上
及三次竊盜律應擬絞者俱擬斬立决犯該徒罪
以上者均擬斬監候犯該笞杖者俱枷號鞭責其
有犯别項罪名亦照此分别定擬從之(互見刑制門)
定強奪良家婦女未成姦者杖一百流三千里(詳見)
(刑制門)
定兩家互毆各斃一命的係各兇身本宗親屬將
應擬人犯免死發邊衛充軍(詳見刑制門)
定奸胥捏充牙行照更名重役例杖一百徒三年
其誆騙客貨為害商民者枷號一月發附近充軍
(詳見刑制門)
改定軍流發配例三條刑部議准嗣後貪贓官役
應發尚陽堡遼陽者改發川陜邊省安插為民按
其原罪定地遠近其衙役索詐十兩以上例發奉
天安插者改為邊衛充軍至於官船戶將私鑄錢
文夾帶移往他處雖於私鑄為從稍間而情罪重
大原例枷杖發遼陽安插今改為杖一百流三千
里其無票出口情節稍輕改為杖一百流二千里
至十四年又議准官船戶夾帶私錢及無票出口
之例並改照偶為買使例杖一百徒三年
定遣犯中途脱逃罪刑部議准嗣後免死減等人
犯有在中途脱逃者除逞兇拒捕及逃後行兇為
匪者仍照例正法外如無拒捕行兇為匪别故亦
照在遣所脱逃之例枷責解配管束
六年更定罪止擬流斷給財産例凡毆死同堂卑
幼罪應擬流及毆至篤疾罪不至絞者均於該犯
名下照例斷追一半財産給死者及篤疾之家
定私販誣扳平人者照誣告人流徒杖罪加所誣
三等律杖一百流三千里(詳見刑制門)
定限内定贓減流為徒之官犯不准收贖例山東
巡撫朱定元奏參革擬徒之鹽法道楊宏俊手足
瘋癱懇請收贖奉
諭楊宏俊係計贓擬流之犯既經援例減等為徒今又
以廢疾題請收贖則貪劣之員竟可脱然法外矣况
所稱廢疾亦未必確楊宏俊不准收贖朱定元著嚴
飭行(互見刑制門)
定私鑄砂殼小錢為從律應絞法者改為發遣應
發遣者改為滿流(詳見刑制門)
定原毆傷輕保辜正限後十日内因風致死者杖
一百徒三年(詳見刑制門)
七年定遣犯家屬條例刑部議准侍郎張照條奏
嗣後旗民發遣人犯係奉
旨僉遣及例應僉妻者其妻子解至遣所聽該管衙門
同本犯一例管束至情願隨往之人與連坐家口
不同到配時毋得與本犯一例羈管如本犯身故
其妻女子孫有願擕骸回旗回籍者即准回歸不
在奏請之例又軍流發遣人犯到配後生長子孫
本犯未故其子孫如欲他往耕種貿易呈明該管
衙門聽其自便其生長之女或許嫁他處或寄養
與人亦聽其自便至賞旗為奴人犯之在籍子孫
有前往遣所省親及隨往之子孫原不在僉遣之
内欲行回歸即赴該管衙門報明給票准其回歸
本犯之主倘有挾勢羈留刁難計陷者照存養良
家男女為奴婢律治罪
八年定尋常軍流妻室免僉之例除例載緣坐犯
屬及強盜免死減等例應僉妻外其餘軍流人犯
概令免僉如本夫願帶或妻妾願從者聽從浙江
巡撫常安請也
定私鑄案内情有可原免死減等之犯俱僉妻發
黑龍江等處給披甲人為奴
定軍流人犯遇六月一體停遣先是康熙二十三
年定發遣軍流人犯隆冬停遣之例盛暑仍照常
接遞至是山東按察使圖爾炳阿奏請遣犯在途
遇六月一體停遣從之
九年定過失殺尊長例凡妻過失殺其夫妾過失
殺家長杖一百流三千里妾過失殺正妻杖一百
徒三年俱决杖一百餘罪收贖(詳見刑制門)
改定軍流遞籍發配之例刑部議奏康熙四十一
年定例民人在京犯流並免死減等流犯如無妻
室及應追銀項順天府定地發配如有妻室及應
追銀項遞回原籍追銀僉妻蓋以僉妻則必遞回
本犯同解而應追之項亦必遞回本籍始能確查
有無家産也至於例應免僉之犯若追項已完及
有罪無贓者除本犯情願擕帶妻子仍照例遞回
外其供無妻室與雖有妻室不願擕帶者應止按
本犯原籍應軍應流地方發解毋庸遞回原籍從
之
定致死在配發遣為奴人犯例凡強盜案内免死
減等發遣為奴之犯如果在配安分斂跡或伊主
圖佔其妻女或平人有意欺凌將本犯致斃者將
伊主及平人照例治罪如該犯怙惡不悛或不服
伊主管束或無故欺凌平人經伊主及平人毆打
斃命將伊主免其治罪平人照本罪減一等定擬
(互見刑制門)
申定逃犯不准停遣例定例凡脱逃被獲人犯雖
遇隆冬不准停遣至是議准盛暑亦照例不准停
遣
定夥盜自首分别僉遣例凡夥盜除行劫一二次
於事未發之前將行劫次數盡行首出仍照例免
罪外其行劫三次以上雖係自首仍僉妻發邊衛
充軍聞拏投首者僉妻發黑龍江等處給披甲人
為奴(詳見刑制門)
定私鑄鉛錢不及十千者為首及匠人俱照情有
可原例於疏内聲明請
旨發遣為從及知情行使者依次遞減(互見刑制門)
嚴流犯脱逃之例凡流犯脱逃分别原犯流罪及
免死減等為流者按逃犯次數遞加治罪原犯流
罪者初次脱逃照例枷號兩月責五十板加徒役
三年二次枷號三月責五十板加徒役四年三次
發邊衛充軍若係免死減等流犯初次脱逃枷號
兩月責四十板加徒役四年二次發邊衛充軍三
次照軍犯三次脱逃例擬絞監候(互見刑制門)
十年申定犯屬情願隨往者毋庸押送刑部議奏
嗣後除緣坐應流犯屬及強竊盜案内免死減等
軍流人犯妻室仍照舊押解外凡係情願隨往之
人自無脱逃之虞不必僉差押送以滋擾累從之
定内徙土司身故酌量家口回籍之例定例各省
土司獲罪減等遷徙内地者本人身故之後准其
家口回籍
上以此等土司桀驁性成本身雖故其家口習染舊俗
恐回籍之後故態復出再罹法網
諭嗣後内徙土司身故之後家口應否回籍著原籍督
撫酌量夷情奏聞請旨定奪永著為例
申嚴流犯分派輪養之禁定例流犯年逾六十及
未六十而已成篤疾者准撥養濟院其少壯貧窮
兼無手藝者計口官給口糧一年又各州縣需用
夫役令其一體充當給以應得工食其挾有微貲
習於手藝者聽其自行謀生例禁地方輪養至是
御史薛澄以地方官恐罹脱逃處分或至分派里
民輪養致滋擾累奏請申禁從之
定官員犯徒者照流寓人犯例刑部議奏例載各
省流寓犯徒在所犯地方充徒至文武員弁亦照
此例行者原以該省官民皆知某人係某官為某
事充徒俾同官共知警戒也但各省官員有回籍
發配者有照流寓充徒者辦理殊未畫一嗣後文
武官弁至犯徒五等及雜犯准徒者俱在犯事地
方定驛發配充徒限滿釋放回籍從之
定軍犯酌量派發之例刑部議准嗣後發陜省軍
犯俱照軍衛道里表内開載應發之府分將犯徑
解知府衙門查收酌量派發不必指定發何衛所
州縣庶兇匪不致聚集一處貽害地方各直省順
天府一例通行
十一年定帮同發掘尊長骸骨照服制毁棄律為
從杖流(詳見刑制門)
十三年定僧尼毆弟子及毆受業師分别流徒之
例凡僧尼但經毆傷弟子至折傷以上減凡人三
等至死者杖一百流三千里其毆傷受業師除篤
疾擬絞外傷者杖八十徒二年折傷以上加凡鬭
傷一等定擬(互見刑制門)
十四年定私鑄私銷案内情輕罪犯分别發遣流
徒之例凡私鑄為從及知情買使者俱發遣為奴
如受些微僱值挑水打炭及貪其價賤偶為買使
以及房主鄰佑總甲十家長知而不拏獲舉首者
照為從遣罪例減一等杖一百徒三年凡私銷除
首從及知情受賄代為隠匿者分别斬絞立决外
但知情不首並未分贓者杖一百流三千里(互見刑制)
(門)
定誣告擬流不准留養之例凡因誣告擬流加徒
之犯除被誣罪名應准留養者仍照定例遵行外
如誣告人謀殺故殺及為強盜等罪以致被誣良
人久淹獄底身家受累審明反坐者依律問發不
准留養
定積匪猾賊改發雲貴兩廣極邊烟瘴充軍遇
赦不准援減例
定強姦十二歲以下幼女未成審有確據者發遣
黑龍江(互見刑制門)
十五年定限滿未完代賠帑項分别杖徒之例凡
知府通同徇隠州縣侵欺倉糧照例奏定著落代
賠之項如三限已滿未完之數至六分者杖六十
徒一年十分無完者杖一百徒三年(詳見刑制門)至二
十九年定修理城工應追核減銀兩無完者亦照
此例辦理
十八年定逃犯發遣者分别已改未改之例大學
士會同八旗都統議奏嗣後旗人逃走發遣黑龍
江者年終令該將軍彙奏能改悔者在彼處當差
行走如仍不悛改即發往廣東廣西雲南貴州極
邊烟瘴地方聽其自行生理從之
定
聖駕巡幸地方民人具呈妄控者杖一百發邊衛充軍
例(互見刑制門)
十九年停止軍流罪犯編發直隸府州之例先是
十六年刑部議准奉天地方不便安插軍流罪犯
嗣後各省軍流均按照軍衛道里表及三流道里
表分别等次改發别省至是并除編發直隸府州
地方充軍之例
定旗人犯命案應軍流者不准概折鞭枷之例時
刑部審擬旗人七克登布以酒醉細故毆服孫致
死照例以枷責完結得
旨旗人犯杖流應枷責發落在公罪及過誤自可照例
完結至關人命即當核其輕重七克登布著發往拉
林阿爾楚喀嗣後似此案件該部酌量情罪請旨定
奪(互見刑制門)
二十年定私盜墳塋木石者杖枷充發例(詳見刑制門)
二十一年定旗下家奴告主徒滿官賣之例先是
二十年奉
旨告主旗下家奴應得徒罪著予實徒不准鞭枷完結
至是大學士等議奏向例旗下家奴徒滿之後仍
給還原主管理但奴僕告主嫌釁既開恐伊主挾
嫌凌虐或該奴積怨愈深轉致釀成事端若使徒
滿回旗竟與開戶為民者無别則伊等轉得閑放
亦非懲責之道請徒滿之日交於各該旗照例官
賣仍令為奴價給原主從之(互見刑制門)
二十三年定私鑄案内情輕緩决之犯照強盜免
死減等發遣例改發巴里坤種地(詳見刑制門)
定搶竊案内秋審三次緩决絞犯照強盜免死減
等發遣例改發雲貴兩廣極邊烟瘴充軍(詳見刑制門)
定嘓匪搶奪案内有犯止徒罪以上者俱改發巴
里坤等處種地(詳見刑制門)
二十四年分别詐假官假與人官輕重罪例凡詐
假官假與人官除正犯擬斬監候外其知情說合
者杖一百流三千里無官而稱有官并冐稱現任
官員姓名止圖騙一人行一事犯該徒罪以下者
發邊衛充軍犯該軍流罪者擬絞監候如假冐頂
帶自稱職官無所求為者杖六十徒一年(詳見刑制門)
定偷盜牲畜九匹以下分别發遣例蒙古人等偷
盜四項牲畜六匹至九匹者發雲貴兩廣烟瘴地
方三匹至五匹者發湖廣福建江西浙江江南等
處一二匹者發山東河南等處俱交驛地當苦差
民人在蒙古地方偷竊九匹以下者亦照此例分
别充軍為從人犯照定例行如遇
行圍巡幸地方不分蒙古民人有偷竊馬匹三四匹者
發雲貴兩廣烟瘴充軍一二匹者發湖廣福建浙
江江西江南等處充軍俱交驛地當苦差為從及
知情故買者係民人減本犯一等係蒙古照蒙古
辦理(詳見刑制門)
二十五年定隣佑毆斃賊人照事主毆打至死減
鬭殺罪二等例杖一百徒三年(詳見刑制門)
定受人些微僱值代雕假印而非同謀分贓者照
私雕為從例杖一百流三千里(詳見刑制門)
定房主隣佑十家長徇隠私鑄至十千以上者杖
八十徒二年(詳見刑制門)
定拏獲脱逃軍犯毋庸遞回原配審斷例凡軍犯
脱逃即令拏獲之州縣一面收禁一面關查配所
原案究明逃後有無行兇為匪及脱逃次數按例
定擬將應行改調之處申詳督撫咨部核擬完結
毋庸遞回原配審斷其尚未到配中途脱逃以及
流犯三次脱逃例應改調者亦如之
申定窩頓土娼及僧道犯姦分别杖徒例凡生監
兵役人等偶然窩頓土娼為日無幾者枷號三月
杖一百窩頓經久者杖一百徒三年再犯流三千
里至僧道女尼和姦者照軍民相姦枷號一月杖
一百於本寺觀庵院門首再枷號一月其姦有夫
婦女及刁姦者照律加二等分别杖徒仍照例枷
號兩月(詳見刑制門)
二十六年定改發巴里坤罪犯例先是二十三年
御史劉宗魏奏請將軍流遣犯改發巴里坤等處
種地經軍機大臣會同刑部酌議免死減等情罪
較重各犯奏准改發嗣因甘省軍務未竣歲事歉
收改發新例暫行停止至是
上以大功久經告成新疆歲收充裕自應仍照前例改
發復
命軍機大臣會同刑部將從前條例再行詳酌著為定
例尋議一強盜窩主造意不行又不分贓者一竊
盜臨時拒捕傷非金刃傷輕平復者一搶奪傷人
為從者一發掘他人墳塜見棺槨為首及開棺見
屍為從者一竊贓數多罪應滿流者一兇徒因事
忿爭執持軍器毆人致篤疾者一三次犯竊罪應
充軍者一已經到配軍流遣犯在配為匪脱逃者
並發巴里坤給與種地綠旗兵丁為奴得
旨允行
申嚴拏獲發遣巴里坤逃犯之令奉
諭凡有發遣巴里坤等處逃犯經原籍及路過省分盤
獲一經移訊明確即由各省督撫自行奏聞於拏獲
處所正法示衆(互見刑制門)
增定軍流罪犯追埋葬銀兩例凡兩家各斃一命
減軍之犯其與被殺之人有不同居共財者即各
於犯人名下追埋葬銀兩給付死者家屬
定粤東軍流遣犯改照粤西寒暑停遣例先是二
十三年定粤西軍流遣犯每遇六七兩月俱行停
遣俟八月初一日轉遞遇初冬十月一概起解至
十一月再行停遣如有抵配不遠本犯情願前進
者仍照例起解至是定粤東亦照此例行
定搶奪江洋失風商船但經得財而未傷人者分
别首從流徒例(詳見刑制門)
定兩家互毆致死擬抵正兇者分别流徒例(詳見刑制)
(門)
定子孫將祖父母父母屍誤執傷痕告他人謀害
致屍遭蒸檢者杖一百流三千里加徒役三年(詳見)
(刑制門)
定發遣巴里坤人犯分别種地當差為奴之例刑
部奏准發往巴里坤人犯照旗人有犯發遣之例
將旗人内之曾任職官及另戶正身並民人内之
舉監生員以上及職官子弟俱發往種地當差其
餘人犯俱給與種地綠旗兵丁為奴
二十七年改定刨參案内發遣雲貴兩廣極邊烟
瘴人犯脱逃被獲例應發黑龍江等處為奴者均
發闢展烏嚕木齊等處給與種地兵丁為奴
定旗人造賣賭具為首三犯者即予實遣不准折
枷例(詳見刑制門)
定發巴里坤人犯改發伊犁烏嚕木齊等處例從
陜甘總督楊應琚請也
定誘拐案内婦人為首者所犯軍流等罪一概的
决不准收贖例(詳見刑制門)
定奉天等處盜馬各犯分别徒流例奉天吉林黑
龍江等處凡民人盜馬一匹枷號一月杖八十二
匹枷號三十五日杖九十三匹枷號四十日杖一
百四匹枷號四十日杖六十徒一年五匹枷號四
十日杖八十徒二年五匹以上者枷號四十日杖
一百徒三年十匹以上杖一百流三千里盜殺者
枷號一月發附近充軍俱刺字若旗人盜竊不及
十匹者仍照例枷責完結十匹以上及盜殺者照
例枷號應得軍流予以實遣咨送兵部酌發駐防
各城分發當差為奴(詳見刑制門)
定受賄頂兇致脱本犯軍流罪名例凡得受賄賂
頂認正兇致脱本犯軍流等罪者即照軍流等罪
科斷知情說合過錢之犯各減正犯一等其原犯
軍流等罪買人頂認者照軍流加徒調遣例從重
治罪杖徒以下按律各加一等并說合過錢之犯
各減正犯一等科罪(詳見刑制門)
定滿洲漢軍人犯軍流遣罪之例奉
諭嗣後凡滿洲人犯軍流遣罪如尋常事故仍照舊枷
責完結倘有寡廉鮮恥之徒甘為敗類自應削去戶
籍依律發遣其如何完結之處該部逐案聲明請旨
其漢軍人犯無論軍流徒罪均即斥令為民照所犯
定擬發遣不必准折枷責著為例(詳見刑制門)
又增定發墳盜殯案内軍流以下刺字各例(詳見刑制)
(門)
定黔省杖徒各犯遞回原籍復逃入黔例貴州巡
撫喬光烈奏黔省苗疆重地每有外來匪徒流入
苗寨設法哄誘為害多端請嗣後查拏游匪除斬
絞軍流照例辦理外其杖徒各犯遞回原籍充徒
復入黔境者訊無為匪照逃人例杖一百遞回原
籍如有為匪犯在杖一百以下者并杖六十徒一
年犯在徒一年以上者各照所犯之罪加一等其
窩留之人請照知人犯罪藏匿律減罪人一等問
擬其失察之原籍及黔省地保人等分别知情受
賄治罪部議應如所請從之(互見刑制門)
定黔省改苗為民罪犯照民人科斷例黔省苗人
犯軍流徒遣照定例折枷完結其情罪較重或再
犯不悛將本犯折枷仍將家口就土流所轄一并
遷徙安插至苗人薙髮衣冠與民人無别者犯罪
到官悉照民人例一體科斷(互見刑制門)
更定流犯脱逃例湖北按察使高誠奏嗣後流犯
越獄脱逃應按律加二等三流以次遞加其滿流
人犯改發邊衛充軍原犯充軍者照在配脱逃加
等調發其原犯極邊烟瘴充軍者改發黑龍江等
處與披甲人為奴部議應如所請從之(互見刑制門)
定遣發回城罪犯脱逃及解送疎縱例時旗人六
十七賣身為奴盜取什物審擬發遣回城中途脱
逃奉
諭六十七著即行正法嗣後此等罪犯脱逃一經拏獲
即行奏明正法無庸候旨并
諭凡解送發往各回城罪犯等如有中途脱逃除將逃
犯嚴拏解送官兵人役問擬死罪監候俟逃犯拏獲
再治伊應得之罪若經年不獲將正法之處奏聞請
旨著為例(詳見刑制門)
定解審軍流等犯不及收監例刑部議准雲南按
察使張逢堯條奏審解軍流以上人犯令各州縣
酌量地方情形如相距五十里以外不及收監者
先期撥役於寄宿處所𫝊集地保知會汛兵支更
巡邏往回一體辦理倘有疎縱地保營汛照原解
兵役治罪地方官從重議處
定圍場内盜砍木植偷打牲畜分别𤼵遣例初犯
再犯𤼵烏嚕木齊等處種地犯至三次者𤼵烏嚕
木齊等處給與種地兵丁為奴至二十八年又定
私入為場未得畜木者杖一百徒三年再犯不論
已未得均外遣(詳見刑制門)
定逃人妄扳及旗下家奴畏罪潛逃分别發遣例
盛京將軍社圖肻奏請嗣後拏獲逃人將本犯逃出
日期及何處存留居住窩家鄰佑人等一併從重
治罪
上以隠匿逃人雖應嚴行治罪但逃犯不將實在隠匿
之人供出將與伊不合之人混行指扳反致無辜
連累因
諭社圖肻會同盛京刑部詳議具奏尋議凡拏獲逃人
初供若不指出實在窩留之人混行妄扳者將逃
人加等治罪之處改為發遣以後再有妄扳即發
巴里坤等處種地兵丁為奴窩家鄰佑人等照例
分别於應得罪上各加一等治罪經軍機大臣議
准并奏請將旗僕畏罪潛逃者定初次枷號兩月
二次發烏嚕木齊等處給綠旗官兵為奴從之(互見)
(刑制門)
定回民行竊但經結夥三人以上及携帶繩鞭腰
刀等械者不分首從不計贓數悉照積匪猾賊例
發雲貴兩廣極邊烟瘴充軍其有窩藏回民竊匪
者照減本犯一等例分别治罪(詳見刑制門)
二十八年定各城駐劄官兵跟役滋事酗酒例凡
各城駐劄官員兵丁跟役人内如有酗酒滋事者
即由犯事處所發往伊犁等處給兵丁厄魯特等
為奴如在回子各城即彼此易地調發與回子為
奴仍不悛改即行正法(詳見刑制門)
定勒追發遣人犯埋葬銀兩無完例勒限三月照
數追完如係十分貧難量追一半本犯倘有物産
可抵即令變交毋許藉端逗遛如限滿勘實無完
者即將該犯發配取具地隣親族甘結地方官加
結詳請督撫咨部豁免(詳見刑制門)
定雲貴兩廣充發人犯開明該犯籍貫距省里數
於隔遠烟瘴省分解赴該督撫衙門酌量地方分
撥安置
定軍流逃犯之親屬房主保人科罪例逃回原籍
之軍流人犯其親屬保隣人等不行舉首者杖一
百徒三年雖不容留而知而不首者杖一百親屬
杖八十逃往别處知情容留及知而不首者罪亦
如之
定竊盜倉庫錢糧未經得財者首犯杖一百徒三
年為從減一等杖九十徒二年半(詳見刑制門)
定旗人窩留逃人及漢軍家奴問徒之例刑部奏
請嗣後旗人窩留逃人除不知情者於本罪加等
問徒外其知情容留之犯即於鞭一百本罪上加
一等杖六十徒一年仍照例先枷號一月至漢軍
旗下正身犯徒流罪者業已更定不准折枷而家
奴犯徒折枷之例未經更定請嗣後漢軍家奴犯
徒均不准折枷即問擬實徒徒滿之後仍押解回
旗交伊主服役管束從之(互見刑制門)
定和姦致姦婦自盡者姦夫問擬杖徒例凡和姦
之姦婦因情事敗露羞媿自盡者姦夫杖一百徒
三年至二十九年又定姦夫姦婦相約同死姦婦
逼令姦夫致死已命姦夫隨後自盡經救不死者
姦夫杖一百流三千里(互見刑制門)
定採參工人竊參者杖流刺字例(詳見刑制門)
改定另戶滿洲蒙古逃走之例乾隆十八年定例
另戶滿洲蒙古逃走於一月内自行投回者交旗
管束拏獲者分别初次二次鞭責枷號仍交旗管
束至是
上諭此等滿洲蒙古世僕現在充伍尚至潛逃若革去
錢糧豈能安分靜守將乾隆十八年定例以後另戶
滿洲蒙古在一月以内自行投回及拏獲者俱行查
明連家屬派往伊犁賞給步甲錢糧當差行走如仍
不悛改復致逃走著於滿洲蒙古檔冊即將伊等名
籍削除任其所之無庸辦理著為令
酌通遞犯停遣之例先是刑部議准江西按察使
翁藻條奏嗣後在外省犯罪應徒者除抵籍不遠
即遇隆冬盛暑仍行遞解外其離原籍一千里以
上者亦照軍流之例未經起解者遇冬月概行停
遣若已在中途初冬十月仍照常接遞至十一月
初一日一體停解俟明年春融再遞如已將抵籍
本犯情願前進者照常接遞六月盛暑之時亦准
停遣又雲南按察使張逢堯奏准滇省四時皆春
並無盛暑嚴寒不必停遣他省如有似此寒暑適
中者亦令畫一查辦至是刑部又議覆侍郎兼管
府尹事錢汝誠等奏請嗣後軍流遣犯如遇隆冬
停遣之期除發往西北嚴寒地方勢難起解者仍
照例停遣外其有發往東南和暖之處本犯情願
赴配者准其起解不願者聽應如所請從之
定各省解甘發遣人犯先刺外遣字樣之例先是
二十四年定例改發巴里坤人犯按原犯本罪應
刺事由者即刺事由其例不刺事由者止令起解
省分於右面刺清漢地名解甘發遣嗣甘肅巡撫
以此項人犯應遵
諭先賞安西營兵再賞哈密綠營兵以次及巴里坤烏
嚕木齊等處若各省先定地名刺字到甘碍難分
撥咨請部示部議行令各省改遣人犯有事由可
刺者俱各就犯罪省分先刺事由遞甘聽發補刺
地名至是又議覆江蘇按察使錢琦奏請各項罪
犯有可刺事由者毋庸更定外如例不刺字人犯
於本省起解時先於右面刺外遣二字解甘分發
補刺地名俾中途兵役知為外遣重犯加意防維
即有疎虞亦易偵緝應如所請從之
二十九年定殺一家非死罪三人者之妻子發伊
犁與駐防索倫兵丁為奴例(詳見刑制門)
定期親尊長故殘卑幼至篤疾者杖徒例(詳見刑制門)
增定禁卒鬆解獄具致囚脱逃罪例除賄縱獄囚
依律全科及依法看守偶至疎脱仍依律減囚罪
二等治罪外如係徇情鬆獄具或託故擅離或倩
人代守防範疎懈乘間潛逃者亦照故縱例治罪
不准照舊例減囚罪二等問擬
定蒙古遣犯脱逃改調及僉發妻子之例刑部奏
定蒙古在配脱逃例無明文嗣後此項逃犯均照
民犯加調例辦理如原發山東河南者初次脱逃
枷號一月調發福建湖廣等省二次脱逃枷號兩
月調發雲南兩廣極邊烟瘴犯至三次枷號三月
仍發回原調處其原調福建湖廣等省者以次調
極邊烟瘴而止蒙古免死在配脱逃者亦照此例
加調仍分别次數枷責刺字並令拏獲之州縣究
明逃後有無行兇為匪分别照例定擬再查蒙古
搶刦各案内有罪應抄沒家産連妻子一體為奴
改發南省驛地當差之犯與尋常遣犯擕帶妻室
聽其自便者不同嗣後蒙古例應僉遣人犯其隨
從本夫者照軍機大臣原奏交與河南山東驛地
當差若本犯已經正法妻子單行發遣者酌發南
省駐防兵丁為奴
定廣西安插遣犯例定例廣西泗城鎮安寧明東
蘭等處以烟瘴極重各省遣犯停其分撥至是刑
部議准按察使袁守侗奏該省每年解到軍遣每
府多至二三百名聚匪日多易致生事查泗城鎮
安寧明東蘭等處見在烟瘴輕減請嗣後解到極
邊烟瘴軍犯一體酌發
定流犯脱逃及在逃拒捕例(詳見刑制門)
定旗人移住拉林逃走分别治罪例吉林將軍恒
魯奏移住拉林閒散滿洲内如有越過邊津逃回
京城者拏獲時遵
旨正法外初次逃走不出該管地方無論不行告假私
自走出及自回被獲者俱枷一月鞭一百二次逃
走僉妻發伊犁等處折磨當差從之
復定積匪猾賊緩决一次者查明年歲改發新疆
例先是刑部以積匪猾賊發往雲貴兩廣者日積
日衆宜量為變通請將積匪案犯及搶竊滿貫三
犯竊贓數至五十兩擬絞三次緩决以上者俱改
發烏嚕木齊伊犁等處給與種地兵丁為奴其年
在六十以外及廢疾人犯仍照例發往四省從之
至是刑部議准江蘇巡撫明德奏此等案犯緩决
一次者即係將來應發新疆之人與其多禁二年
不若乘其年力早發新疆以收屯墾之效請將搶
竊滿貫及三犯竊盜贓至五十兩擬絞案犯緩决
一次後即查明年在五十以内者即僉妻改發新
疆從之
定滇省苗人及改苗為民者犯軍流徒罪並照黔
省辦理之例(詳見刑制門)
申定解役疎脱軍流徒犯分别治罪例如受賄故
縱即以所縱囚罪全科贓多者以枉法從重論若
依法管解偶致疎脱並非受賄故縱者給限追捕
捕獲後長解減二等問擬短解免罪若限滿無獲
審得違例雇替實情即減囚罪一等問擬餘照律
減二等治罪
定旗人發遣家奴例奉
諭旗人發遣家奴如有同妻子一併送部發遣者其妻
子一體賞給兵丁為奴
三十年改定私鑄不及十千之遣犯發黑龍江等
處給披甲人為奴例定例私鑄不及十千者發雲
貴兩廣安置至是刑部議奏雲貴等省出産銅鉛
此等遣犯不免故智復萌請改發黑龍江從之
定偷砍果松例
盛京工部侍郎雅德奏准偷砍果松數止十株者笞
五十至百株者杖六十每百株加一等罪止杖一
百徒三年木植概令入官(互見刑制門)
定旗人發遣三年悔過准挑選兵丁例
定家奴盜賣田産至五十畝者照子孫盜賣祖遺
祀産發邊遠充軍例(詳見刑制門)
皇朝文獻通考卷二百四
