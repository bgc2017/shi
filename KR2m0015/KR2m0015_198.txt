皇朝文獻通考卷一百九十八
刑考(四)
刑制
雍正十三年九月
皇上御極
特諭本年恩詔赦欵甚多但奴僕告家主之案名分攸
關情罪可惡毋得援恩赦免嗣後遇有奴僕首告家
主者雖所告皆實亦必重治其罪著為令
定文武生員犯賭加常人一等治罪例
嚴衙役逼詐例凡衙役犯贓除致死人命贓至滿
貫仍按律例定擬外如有索詐貧民致令賣鬻男
女者亦照蠧役恐嚇詐贓例并妻安插奉天為從
各减徒三年發落(互見徒流門)
定發塜盗葬例刑部議奏嗣後貪人吉壤將遠年
之塜盗發者子孫告發審實將盗發之人以開棺
見屍律擬絞監候但棺久必壞塜久必平如非其
子孫又無確據勾引匪類夥告夥証陷害無辜者
將為首照誣告人死罪未决律杖一百流三千里
為從者照誣告為從律科斷若本人遠祖之墳被
人𤼵掘盗葬因將盗葬之棺𤼵掘抛棄者雖同是
𤼵塜不必以發塜論應照祖父被人殺子孫不告
官而擅殺兇人律杖六十若盗葬者尚無𤼵掘等
情止在切近墳旁盗葬而本家即行𤼵掘者應依
地界内有死人不報官而輙移他處律科斷如有
毁棄屍骸等情應照地界内有死人而移屍毁棄
律科斷盗葬之人依本律杖八十責令遷移若非
墳地止於田地場園内盗葬而地主𤼵掘之者除
開棺見屍照律擬絞外不開棺見屍者照本律减
一等科斷其盗葬之人應依本律减二等杖六十
亦責令遷移以上皆指凡人而言如兩造本係親
屬其墳塜屍骸與本人皆有服制則兩造各照𤼵
服内親塜律科斷從之
乾隆元年嚴捕四惡之令奉
諭朕聞奸宄不鋤不可以安善良風俗不正不可以興
教化閭閻之大惡有四一曰盗三代聖王不待教而
誅者也二曰賭博干犯功令貽害父兄以視周官之
罷民未麗於法而繫諸嘉石收之圜土者罪有甚矣
三曰打架即周官所謂亂民孟子所謂賊民也四曰
娼妓則自周以前人類中未嘗有此此四惡者劫人
之財戕人之命傷人之肢體破人之家敗人之德為
善良之害者莫大於此是以我
皇考愛民之深憂民之切嚴申糾禁積歲月之久然後道
路少響馬及老瓜賊而商旅以寧賭博及造賭具者
漸次改業而家室以安聚黨打架者歛跡而城市鄉
鎮鮮聞鬭囂娼妓遠藏不敢淹留客店此
皇考十有三年政教精神所貫注而海内臣民顯見其功
效實享其樂利者也朕嗣位以來增廣赦條惠保良
民使得從容休息而無識諸臣誤謂朕一切寬容不
事稽察民間訛言諸禁已開風聞直省四惡皆微露
其端倪是守土之官敢悖
世宗憲皇帝之明旨墮十有三年之成功而戕賊善良傷
敗風俗也自後州縣官有政令廢弛使四惡復行於
境内者該督撫即行嚴參督撫司道郡守有不能董
率州縣殫心捕治者必以溺職治罪與通苞苴受賄
賂者等决不輕貸
禁止佛戲禮部題嗣後民間喪祭之事誦經禮䜟
仍聽自便外其加以絲竹管絃演唱佛戲之處應
嚴行禁止違者照違制例治罪從之
定聚衆械鬭分别首從科斷流徒例(詳見徒流門)
嚴禁仵作妄報匿傷之弊凡事繁州縣設仵作三
名中縣二名小縣一名如有招搖賄囑妄報者嚴
行治罪
嚴私斃人命之禁江西山僻鄉村常有逞兇争角
統衆毒毆且有私立規條貧人有犯並不鳴官或
裹以竹簍沉置水中或開掘土坑活埋致斃勒逼
親屬寫立服狀靖安新淦信豐等縣尤多奉
諭地方官失於化導禁約以致村野兇暴藐法横行著
嚴行禁止倘有仍蹈前轍者嚴拿從重定擬
定分别光棍例總理事務王大臣會同刑部議定
嗣後除例載比照光棍各條仍照例斟酌定擬外
其餘情罪相彷尚非實在光棍者不得混照光棍
例定擬
申嚴番役嚇詐騙害之禁都察院奏審李長泰誣
告劉四因事行賄刑部司員劉琬受贓全屬步軍
統領衙門番役等夥匪捏詞供證確鑿並奏番役
之白役人等俗名圓扁子並非額役每借名嚇詐
生事設計誘人犯法民間甚為擾累奉
諭向來提督衙門番役及内務府番役恣行不法遇事
生風其索詐騙害之惡不可枚舉朕又聞番役等竟
將京城内外地方各人私自分管且將六部衙門事
件各派一人訪查此則可惡之尤甚者部院之事自
有該管之大臣與職司稽察之官員番役何人而敢
於私自窺伺以持其長短乎著步軍統領嚴行禁止
並將白役圓扁子之類盡行革退不許私留一人致
滋閭閻之擾嗣後倘有被番役等騙害者准赴刑部
都察院控告該部院即據實奏聞朕必將番役嚴審
治罪
中定施用刑具之例刑部議准各省州縣所用刑
具務照定式不得用短夾棍及大板重枷至徵比
錢糧應用小板輕枷薄以示懲下限全完即行釋
放又強盗十惡謀故殺人等重犯仍照例用鐡鎖
杻鐐各三道其餘鬭殺人命以及軍流徒犯止用
枷杻各一道笞杖人犯止用鐵鎖
定遣犯逃後為匪之例刑部議准嗣後平常發遣
人犯逃後無行兇為匪者仍照例於發遣處枷號
兩個月鞭一百交與該管處嚴行管束外其審有
行兇為匪者悉照現在所犯分别定擬犯應監候
斬者改為立斬犯應監候絞者改為立絞犯應徒
以上者改為絞監候至於行兇為匪之事情罪各
有輕重如竊盗計贓鬭毆傷人俱有罪止於杖者
若一概置之重典似屬未協應照逃回無行兇為
匪例枷號兩月之外再枷號一月(互見徒流門)
改定故殺胞弟例奉
諭律載兄故殺弟者杖一百流二千里故殺妻者絞朕
思兄弟乃手足之親較妻為重今殺妻擬抵而殺弟
轉輕其情理未協其如何更定律例之處著九卿會
議尋議故殺期親弟妹照故殺大功弟妹律均擬斬
監候毆至死者亦改照本律滿徒加一等杖一百
流二千里從之(互見徒流門)
更定生監包攬錢糧例凡貢監生員包攬錢糧侵
收入已者照常人盗倉庫錢糧例計贓論罪包攬
八十兩以上雖無拖欠照不應重律杖八十仍革
去貢監生員不及八十兩者仍照攬納税糧杖六
十之律定擬
又設立循環監簿刑部奏准嗣後各省各府設立
循環監簿飭令所屬州縣將每日出入監犯名姓
填註按月申送該府逐一查閱其有不應收監而
濫行監禁及懷挾私讐故禁平人者均照律擬罪
雖係應監人犯如有吏卒借端需索者以枉法從
重治罪該管官照失察衙役犯贓例議處故縱者
照縱役犯贓例革職
二年定捕役致死犯人例刑部議奏嗣後除犯人
脱逃持仗拒捕其捕役實因追擒格鬭而殺死者
照律勿論外若罪犯業經拏獲而捕役借稱設法
制縛誤傷其命者仍照已就拘執而殺之律以鬭
殺論倘捕役受人賄囑將罪人致死者照謀殺人
首從律治罪並將捕役誤傷殺死人例停其引用
從之
定鹽徒十人以下傷一人例三法司改擬山東省
拒捕毆傷巡役之鹽徒張漢等分别絞候僉遣并
聲明律載鹽徒拒捕者斬監候為從者減一等杖
一百流三千里又定例鹽徒聚衆若止十人以下
原無兵仗遇有追捕拒敵因而傷至二人以上為
首者依律處斬下手之人比照中途打奪罪人因
而傷人律擬絞並未議及止傷一人為首與下手
之人作何治罪之條今張漢拒捕實止傷及一人若
遽照傷至二人為首律擬斬監候下手之張臻等
照中途打奪罪人因而傷人例擬絞監候殊未允
協請將張漢改照罪人拒捕毆所捕人至折傷以
上者律擬絞監候張臻等照為從律减一等僉妻
流三千里至配所杖一百并請
敕下律例館載入例内從之(互見徒流門)
定停族人致死族匪免抵之例舊例凡同族之中
有兇悍不法偷竊奸宄之人倘事起一時合族公
憤不及鳴官處以家法致死者報官審明死者應
死與不應死將為首者分别定擬免其擬抵至是
兩廣總督鄂彌達奏稱族中賢愚不一恐有朋比
串害地方豈能洞燭無遺倘民間恃有减等免抵
之例相習成風其中難免冤抑應請
敕下律例館將此條酌删從之
定本宗為人後者之子孫及異姓義子犯本生尊
長例九卿會議律載為人後者為本生親屬孝
服降一等又稱乞養異姓義子以亂宗族者杖六
十其子歸宗並未將本宗為人後者之子孫及異
姓義子未經歸宗以前於本生親屬服制分晰註
明恐愚人無知誤罹法網内外法司或間有引斷
錯誤之處嗣後凡本宗為人後者之子孫於本生
親屬孝服祗論所後宗支本生親屬降服如於本
生親屬有犯俱照所後服制定擬其異姓義子與
伊所生子孫為本生父母及親屬孝服俱不准降
等即已立為嗣原係律應歸宗之人其本身及所
生子孫為本生父母親屬孝服亦俱不准降等各
項有犯仍係本宗服制科罪照例歸宗從之
定圖財害命分首從例奉
諭圖財害命原同強盗之例查強盗案尚有分别不盡
立决而謀財之案或以數人而抵一人之命於法未
免稍重大抵圖財謀命者若無起意為首之人必不
能行事今若將起意為首者立置重典其餘改為監
候使天下知起意之罪不同於脅從不敢造謀糾約
則此等兇惡之事未必不漸次减少其如何定例之
處著九卿詳悉定議尋議圖財謀命殺人之犯因欲
圖其貲財即行殞其性命實屬兇殘請將造意並
為從加功者仍依律斬决其為從并未加功者應
量加末減至於圖財傷人未死之案雖被害者幸
而未死但已預存致死之心於法實難寬宥應將
造意為首者亦依律斬决並未加功傷人則照強
盗情有可原例减等發遣從之
定私越番地之例刑部議奏嗣後臺灣地方倘有
民人偷越定界私入番地者照私出外境律杖一
百如有偷越深山抽藤採棕等事照越渡緣邊關
塞律杖一百徒三年管束不嚴之庄頭照本管頭
目鈐束不嚴律杖八十鄉保社長各减一等發落
所獲番物入官從之
定嚴借盗銷案之禁刑部議覆御史周紹儒條奏
嗣後緝拏盗犯限内無獲州縣官希免處分將别
案已正法之盗指為盗首或盗數未足作為夥盗
互相交結借盗銷案將原審州縣及鄰邑囑託之
印官俱照諱盗例處分如係捕役串同盗犯教供
妄認將捕役照誣指良民為盗發邊衛充軍例减
一等杖一百徒三年(互見徒流門)如有賄買情弊以枉
法論從重治罪
定夫匠不法之罪刑部題定嗣後夫役工匠如遇
緊要差事喚集公所有為匪不法不遵官長約束
逞刁挾制因而率衆颺散以致貽誤要差者為首
之人照河工緊要工程如有浮議動衆以致衆力
懈弛例為首擬斬監候為從枷號一個月杖一百
倘審係無知偶爾違禁干犯賭博等事並無挾制
官長颺散誤差者仍按各本律治罪
三年定考試聚衆妄擊冐籍為首從者罪禮部奏
定凡遇妄攻冐籍於學臣考試之時聚衆横擊者
應將為首者照誣告人杖罪加所誣三等律杖六
十徒一年為從者减一等杖一百仍停其考試(互見)
(徒流門)
改定窩逃例刑部議准窩逃之家除旗人仍照例
分别罰銀枷責如民人實不知情在六個月以内
者仍照例免議外已過六月窩家照違制律杖一
百十家長地方隣佑照不應重律杖八十地方官
失察過六個月降一級留任過二年降二級調用
武職官員照文職議處如明知其逃故意窩留三
個月之内呈首免罪過三個月杖九十徒二年半
十家長地方隣佑照違制律杖一百若過一年窩
家及地方隣佑等分别杖徒有差地方官明知縱
容居住者照藏匿重犯例革職武職官員亦照此
例議處(互見徒流門)
改定毆斃奴僕例刑部議鑲紅旗滿州三等護衛
釋伽保圖姦家人破臉之妻金氏不遂將破臉毒
打斃命應擬革職奉
諭家主奴僕雖名分攸關而人命至重豈容輕易致斃
釋伽保因圖姦僕婦不遂即將伊夫毒毆腿斷骨折
立時斃命兇惡已極著革職發往黑龍江定例故殺
奴僕者降二級調用恐不肖官員恃有職銜謂打死
家人罪不過降調且任内有加級紀錄又可抵免遂
致恣意殘害此風斷不可長從前定例尚未明晰即
以故殺而論惡僕逞兇其主殺之乃故殺也今釋伽
保因姦毒殺其僕又豈可同日語哉著九卿分别定
議尋議嗣後家主將奴僕之妻妄行佔辱或圖姦不
遂毒毆致斃審有確據及本主自認不諱者將伊
主不分官員平人悉照釋伽保例發黑龍江當差
(互見徒流門)如伊主並無姦佔别情而奴僕將圖姦無
據之事誣䧟其主者仍照干犯名義律治罪至奴
僕罪不至死家主起意致斃既照故殺例問擬降
調雖有加級不准抵免從之
定帮助綑毆事主逼索財物者罪律載強盗已行
得財者不分首從皆斬康熙五十四年定造意為
首及殺傷人者一二人正法餘俱减等雍正五年
定強盗案件將法所難宥情有可原者分别定擬
至乾隆二年刑部議准御史周紹儒條奏凡盗案
有下手綑縳及架送事主之犯仍擬以法所難宥
不得以其並未傷人概從末减至是部臣以盜案
有帮助綑毆按捺事主逼索財物者此等雖未傷
人實亦法所難宥向例尚未分晰詳明請嗣後除
造意為首及拒捕傷人綑縳架送事主者仍照例
擬以法無可宥及迫於饑寒誘逼入夥并無逞兇
者仍請
旨减等外其有帮助綑毆按捺事主逼索財物者無論
傷人與不傷人俱擬以法無可宥從之
定竊販子女之例定例貴州地方有外省流棍勾
通本地玩法之徒將民間子女拐去四川湖廣販
賣甚將荒村居住之人硬行綁去販賣為首者照
聚衆搶奪路行婦女例立斬在犯事地方正法為
從者擬絞監候其窩隱護送分别為首者照例割
斷脚筯嗣經本年四月刑部題准綑拐苗民案内
將罪應割兩隻脚筋者改為杖一百流三千里應
割一隻脚筯者杖一百徒三年至是以拐案内有
指引綑拐藏匿逓賣之罪未詳定例請嗣後如留
歇販棍之人果有綑拐藏匿遞賣確據者即照開
窑為首例同川販首犯皆斬立决在犯事地方正
法若無帮同情事有分贓確據者無論贓數多寡
照窩藏強盗坐家分贓例不分首從發邊衛充軍
其止知情竊留無分贓情事無論人數多寡仍照
定例為首者杖流為從杖徒其窩販之隣佑明知
不首者照知而不首例滿杖從之(互見徒流門)
定旗人竊盜三犯枷責後復犯竊之例凡旗人另
戶正身有犯三次竊盗計贓在三十兩以下者仍
照例枷責完結若於發落後復行偷竊者嗣後除
計贓在五十兩以上仍照例擬絞外五十兩以下
不計贓俱發寧古㙮當差(互見徒流門)
定製賣賭具分别刻板描畫科罪之例刑部議奏
造賣賭具之案其刊刻印板立時可以刷印多張
者輾轉販鬻流毒無窮不得不嚴加懲創若止用
筆描寫既非俄頃之功陸續描成出售獲利尚微
貽害猶淺較之刊板造賣情罪洵有輕重之差即
如偽造印信定例雕刻假印之犯例應擬斬若但
描摹印信誆騙財物犯該徒罪以上者發邊遠
充軍犯該徒罪以下者計贓以次遞减是偽造假
印尚有雕刻描摹之殊則造賣賭具亦應照此例
分别定擬凡印板造賣賭具者發邊遠充軍描畫
紙牌者减一等治罪從之(互見徒流門)
定捕役誣良不准援赦例凡捕役誣拏良民及曾
經犯竊之人威逼承認除所被罪名遇赦尚准援
免者其反坐之番捕亦得援赦免罪外若將平民
及犯竊之輕罪逼認為謀殺故殺強盗者將捕役
照例充軍遇赦不准援免
更定隐匿入官財産例刑部議奏向例旗員隐匿
侵欺案内家産不分所隐價值之多寡但論原案
未完之數在一千兩以上本犯擬斬監候者將伊
妻並未分家之子概入辛者庫一千兩以下者概
擬枷號漢人則不分侵那概從杖一百之律同一
隐匿家産而滿漢輕重不同且侵那亦無分别尚
未允協嗣後無論滿漢除隐匿那移案内之家産
仍照隐匿本律治罪外如隐匿侵盗案内之家産
不論原案未完之數應計所隐家産價值之多寡
照坐贓律分别定擬若罪止笞杖徒流係旗人枷
責完結所隱家産俱行入官從之
定審擬旗民交涉案件之例向例奉天所屬旗民
交涉案件由地方旗民官略具案情送刑部審擬
應質人犯多屬牽連及刑部提解駁查往返擔延
不無滋累至是奉
諭地方官身既親民平日習知人情臨時自易體訪今
就近旗民官會同承審定擬止將罪犯解部覆訊定
案其餘一切牽連對質之人於審明之日即行省釋
定兵丁結交匪類及身為匪者罪兵部題准嗣後
凡有兵丁結交匪類漏信脱逃依捕役結交巨盗
漏信脱逃例不論曾否得財照本犯治罪若兵丁
身自行竊依捕役行竊例除計贓分首從照常人
擬罪外各加枷號兩月如勾通竊盗坐地分贓亦
照捕役例斷豢竊一二名者照常人竊盗治罪外
加枷號三個月豢竊三四名者杖流五名以上發
邊衛充軍如勾通之賊係積匪巨猾計勾通名數
多寡分發附近邊遠極邊烟瘴充軍(互見徒流門)該管
營官照不實力稽查盗賊例降二級調用徇縱者
照諱盗例處分
定強姦不遂毆傷本婦致越數日身死者照因姦
威逼人致死律擬斬立决
定成案未著為例者不得援引刑部議覆御史王
柯條奏定擬罪名除正律正例外凡屬成案未著
為例者毋得牽引如督撫辦理案件果有與舊案
相合可援為例許於本内聲明臣部詳加核議應
如所請著為例從之
定辦賑侵漁之例御史霍備條奏嗣後辦賑各員
如有私徵勒派扣尅侵肥情弊其罪較尋常枉法
尤重計贓科罪定擬具題後即照原擬發落不得
概准限内完贓减免其應追銀數著落該犯家屬
變賠從之
四年定運丁潛逃之罪刑部奏定嗣後運丁不拘
空重如有私自潛逃棄船中途不顧者將該丁照
守禦官軍在逃正律治罪仍於面上刺逃丁二字
示儆
定非登時殺死姦婦例刑部議奏凡非姦所登時
殺死姦婦或聞姦數日殺死姦婦除姦情審無確
據者仍將本夫擬絞外其審有確據姦夫到官供
認不諱者將本夫照姦夫已就拘執而毆死例擬
徒姦夫仍科以犯姦之罪從之
定繼母致死前母之子分别定擬之例刑部議奏
嗣後如有繼母將前母之子故意凌虐有心殺死
者仍將繼母所生偏愛之子擬絞監候外如係毆
打傷重以致身死審明委無欲殺之心者將繼母
偏愛之子杖流至於肆行凌虐致前母之子情急
自盡者實與毆殺有間將繼母偏愛之子杖從之
嚴各部書吏需索之禁奉
諭各部之弊多由於書吏之作奸外省有事到部必遣
人與書吏講求能飽其欲則援例准行不遂其欲則
借端駁詰司官庸懦者往往為其所愚而不肖者則
不免從中染指至於堂官事務繁多一時難以覺察
且既見駁稿亦遂不復生疑以致事之成否悉操書
吏之手而若軰肆無忌憚矣在督撫藩臬等止圖事
之完結遂樂為應付而不惜甘為容隱而不言無怪
乎奸胥猾吏以詐騙為得計視國法如弁髦也内部
之書吏索之督撫彼此效尤必至督撫之書吏索之
司道司道之書吏索之府縣層累而降受其害者仍
在吾民也嗣後著嚴行禁止藩臬以下經手之案著
督撫嚴查禁約倘書吏有仍前需索者督撫即時奏
聞如有不遵朕旨私相授受者必將與受之人照枉
法贓治罪督撫容隐不奏亦必嚴加議處各省關差
鹽政織造提鎮等官俱一體遵行
定官役因事受賄完贓减等例刑部議准嗣後除
侵盗那移之犯并審無入已坐贓致罪者限内完
贓均照原例分别减免外若官吏因事受財貪婪
入已審明枉法不枉法及律載枉法不枉法論等
贓果於一年限内全完死罪减一等改流軍流以
下各减一等發落倘限内不完照原擬監追流罪
以下即行發落(互見徒流門)
定停訟時仍行審斷事例刑部議准農忙停訟之
時凡有婚姻内覷少艾而謀奪貪財利而改婚田
土舊荒新淤搶種爭穫渠塘水利爭引灌溉等事
該地方官立刻剖斷不得以停訟藉詞推諉六年
又奏准凡墳塋等項遇停訟仍行勘斷
禁止道官差法員潛往各省考選道士及開壇𫝊
度受籙犯者照違禁例治罪
嚴略賣番仔之禁刑部議准嗣後如有略賣番仔
之内地人民照依略誘良人及略賣良人為奴婢
律不分首從均杖一百流三千里至安南國夷民
有串同通事誘賣出境者行文該國王自行拏究
一體嚴禁
定年幼被脅為盗例刑部議准凡聲明情有可原
之夥盗内如果年止十五以下被人誘脅隨行者
無論分贓與不分贓俱擬滿流不准收贖著為例
(互見徒流贖刑等門)
定獨子出繼例戶部議准民間立繼與人如止一
子雖係期功分應得繼之人亦不得以獨子過房
為嗣如有圖産不顧宗祀將獨子出繼者除斷令
歸宗外將本生父母照不應重律杖八十倘獨子
借出繼貪産不念本生父母者除歸宗外仍照奉
養有缺例杖一百
定殺功服以下卑幼一家非死罪二命例刑部議
准如有殺死功服緦麻卑幼一家非死罪二命者
俱擬絞决永著為例
定盜首自首免死改遣例刧盗未經傷人之首犯
於罪未發而自首者僉發充軍聞拏自首者照情
有可原例僉遣窩家盗線與盗首同科(詳見徒流門)
五年申定免死人犯為匪計贓科罪例凡免死人
犯除在配所殺人及為強盗并逃後復犯行兇為
匪者仍照定例遵行外其在配所竊贓至滿貫以
上及三次竊盗律應擬絞者俱擬斬立决應擬徒
罪以上者擬斬監候應擬笞杖者枷號三月鞭一
百(詳見徒流門)
定強奪良家妻女未成姦者例凡強奪良家妻女
中途奪回及尚未姦汚者照已被姦佔絞監候减
一等例杖一百流三千里若因所定之女病亡殘
廢輙將女之姐妹用強搶奪者亦照強奪良家妻
女已未成姦律科罪(互見徒流門)
定旗差協同緝逃之例刑部議准嗣後該旗果知
逃人確實下落即禀明左右司一面密移地方官
一面撥兵勒限赴地方官投騐該地方官即會營
添差兵役協拏訊供轉解理事收審其窩家仍不
許併解聽地方官審詳倘兵役不實力協拏以致
兔脱照疎縱逃人例治罪如旗差不赴地方官騐
照徑拿者仍照私自拏逃例定擬旗差兵役有索
詐者照例科斷
申定毆死胞兄留養承祀及救父毆死大功兄之
例九卿議奏弟毆兄死遇有留養承祀者向例枷
責完結嗣奉
諭旨以倫紀攸關枷責完結過輕改為斬監候正以孝
弟本屬一理既不弟其兄雖留養亦必不能孝其
親且祖宗亦必不歆其祀徒使兇頑倖免倫紀有
乖故改斬監候使拘繫在獄漸化其兇殘之性然
後留以養親承祀此仁至義盡之道也請嗣後此
等罪犯俱改擬斬監候俟三年後該督撫查明於
秋審册内聲明請
旨照例枷責留養承祀倘三年内遇有父母病故及有
人承祀者仍擬情實再據刑部議救父情切毆死
大功服兄照姪毆伯叔之例分别已成傷未成傷
及折傷三等科罪查人子當父母被毆死生呼吸
之際此時但知有父母不知有大功兄亦但知救
父母於急難更不知已之因此而獲罪倉惶失手
以致毆斃是以謂之情切若分别三等勢必救父
之時先視其大功兄之毆伊父必致折傷然後救
之天下固無此人子且先計大功兄之罪至於流
絞然後已之毆死可以末减計較瞻顧又豈所謂
情切者乎請嗣後救父情切毆死本宗期功親屬
者仍擬斬監候援例兩請候
旨定奪但監候之後歷年秋審以此等罪犯本應立决
改擬監候不復更寬多有入於緩决而連年監候
者臣等伏思人子見父母被毆但知父母生死為
急不暇詳審非兇狠者比雖改擬監候已邀寬典
而長繫囹圄情殊堪憫請於秋審時核明情有可
矜者减等則情法似均得其平矣從之
定兩家互毆各斃一命例刑部議准凡兩家互毆
各斃一命除尊卑服制及兩家死者多寡不同或
故殺鬭殺情罪不等仍照本律定擬外其兩家互
毆各斃一命的係各兇手本宗親屬將應擬抵人
犯免死减等發邊衛充軍(互見徒流門)至二十六年又
定各斃一命案内除均係同居親屬無庸追埋外
或一家被殺之人與减軍之犯有不同居共財者
各於犯人名下追銀二十兩給付死者家屬
定嚴胥役捏充牙行之禁時外省衙役每有更名
捏姓兼充牙行倚勢作奸為害商民者
上命定例嚴禁尋議不法奸胥有更名捏姓兼充牙行
者應照更名重役例杖徒如有誆騙客貨累商等
情即照光棍頂冐朋充霸開統行逼勒商人不許
别投拖欠客本久估累商例枷號一月發附近充
軍地方官失於查察及有意徇縱者分别降罰從
之(互見徒流門)
定佐貳官不許夾訊之例刑部議准御史永夀奏
請佐貳微員審理批發奉委事件有應夾訊者係
上司批委詳明上司改委印官審理係印官批委
呈明印官掣回自審其佐貳官不得擅用夾訊
頒行
大清律例先是元年尚書傅鼐奏
大清律集解附例一書所刊原例增例
欽定例三項非盡見行之條而自刊刻後至今前例又
多酌改應請
特簡大臣統加檢核增删應仍照舊例行者亦即酌復
舊章除律文律註仍舊外其刊入之例必將某條
附載某條之處確切不移纂輯成書恭請
欽定刊刻頒示得
旨允行又令各省督撫臬司有刑名之責者據實敷陳
各抒所見
勑交該館以資採擇至是書成凡四十有七卷律文四
百三十六條悉仍舊本刪律總註其註内有與律
義有所發明實可補律之所不逮者别立一條著
為成例附例千有四十二條刪原例增例各名目
凡乾隆四年十二月以前奏准通行之例俱逐條
以次附例其五年以後之例依元年奏准五年一
次陸續增修附律例之後
頒行直省永著為例
定老瓜賊案内𫝊授學習各犯條例凡老瓜賊除
首從照律定擬外其審有𫝊授技藝在家分贓者
照強盗窩主造意身雖不行但分贓者律擬斬立
决跟隨學習之人雖未同行俱照強盗情有可原
例免死發遣如無學習確證不過與賊往來熟識
照知情不首例杖一百點卯充警
六年申嚴貪黷敗檢之戒時山西巡撫喀爾吉善
參奏學政喀爾欽賄賣生童布政使薩喀諒酷虐
貪婪請革職審擬疏入奉
諭朕御極以來信任大臣體恤羣吏且增加俸禄厚給
養廉恩施優渥以為天下臣工自必感激奮勉砥礪
廉隅實心盡職斷不至有貪黷敗檢以干憲典者不
意竟有山西布政使薩喀諒學政喀爾欽穢蹟昭彰
贓私纍纍皆朕夢想之所不到我
皇考整飭風俗澄清吏治十有餘年始得丕變今不數年
間而即有蕩檢踰閑之事既不知感激朕恩並不知
凛遵國法將使我
皇考旋乾轉坤之苦衷由此而廢弛言念及此朕實為之
寒心昔日俞鴻圖賄賣文武生童我
皇考將伊立時正法自此人知畏懼不敢再犯今喀爾欽
賄賣生童之案即當照俞鴻圖之例而行薩喀諒喀
爾欽二案著吏部侍郎楊嗣璟前往會同巡撫喀爾
吉善秉公據實嚴審定擬尋經審擬喀爾欽即行正
法薩喀諒依律處斬並皆藉没家産
改定販私鹽誣扳例刑部議覆廣東按察使潘思
榘奏律載凡販私鹽誣指平人者加三等拒捕者
斬又雍正三年定例私販誣扳者即非拒捕亦照
拒捕傷人律治罪竊思誣告人死罪未决者照律
反坐滿流加徒役三年私販罪止杖徒而誣扳平
人即加至斬是反重於誣告人死罪未决者矣查
誣告律内誣告人流徒杖罪者加所誣三等請嗣
後私販誣扳平人者仍照律加三等杖一百流三
千里應如所請從之(互見徒流門)
申嚴誣告越訴例奉
諭從來誣告越訴最為良民之害蓋一州一縣之内必
有一二狡黠之徒以殷實之家為可擾稍不遂意輙
尋釁興訟捏造謊詞拖累株連以洩私忿更或未控
州縣即控府道未控府道即控院司比比皆是深可
痛恨嗣後凡駕詞誣控者必按律加等治罪凡未經
在下控告者院司道府不得濫准其業經在下控理
復行上控者必其情理近實先將原告窮詰然後准
理若發審屬虚誣告與越訴二罪並坐其如何酌量
定例之處著刑部議奏尋議如越訴審理屬虛除誣
告加等治罪外先將該犯枷號一月示衆從之
定私鑄小錢例大學士等議覆御史楊朝鼎條奏
私鑄砂殼無字小錢應量行末减查私鑄砂殼雖
係小錢而攙雜於制錢之内即可行用是以律例
内并未開載砂殼無字小錢另有分别定擬之條
今如該御史所奏比照偽造印信未成律减等擬
流則奸民恃律禁之稍寬幸重罪之可免貪圖微
利轉起犯法之漸但砂殼小錢並無年號字樣稍
與私鑄大錢有間請嗣後將私鑄砂殼小錢之犯
為首及匠人均擬斬監候其例應絞决者概照免
死减等例分别發遣應發遣者改為滿流以下依
次遞减一等按之情法更得其平從之(互見徒流門)
申定遞回原籍人犯潛逃來京之例刑部議奏查
徒罪限滿遞回原籍管束之犯復潛逃來京者拏
獲之日俱遵照乾隆二年定例枷責遞回原籍約
束疏縱之地方官照例查恭至徒罪以下笞杖枷
責遞回原籍之犯復行潛逃來京者例内并未議
及地方官亦無處分請嗣後在京問擬笞杖枷責
遞回原籍人犯如有復逃來京者除初次二次本
犯仍遞回原籍安插免其治罪地方官免其查參
外其復逃來京俱仍遞回原籍交與地方官嚴加
管束若有犯案者從重歸結其疏縱之地方官照
遞回人犯出境例分别議處載入例册通行從之
定原毆傷輕保辜餘限因風致死例凡遇原毆傷
輕雖過保辜正限後尚在十日之内(名曰餘限)因風致
死者照毆人至廢疾律杖一百徒三年(互見徒流門)
又
勑律例毋得輕議紛更奉
諭律例一書原係提綱挈領立為章程俾刑名衙門有
所遵守至於情偽無窮而律條有限原有不能纖悉
必到全然該括之勢惟在司刑者體察案情隨事詳
酌不可以一人一事而即欲頓改成法也本朝大清
律周詳明備近年以來又命大臣等斟酌重修朕詳
加釐定現在刊刻頒行而條陳律欵者尚屬紛紛至
奉天府府尹吳應枚竟奏請酌改三條夫以一定之
憲章欲以一人之臆見妄思變易究竟不能盡民間
之情弊而朝更夕改徒乖政體嗣後毋得輕議紛更
如果所言實屬有當該部亦止可議存檔案不得擅
改成書
嚴捕役分地坐緝之禁刑部議准嗣後各州縣捕
役俱不得令其分地坐緝經年盤踞致有歛費護
盗之事倘有仍前設立路快坊快區捕等項名色
擾累居民將該捕役治以違例之罪地方官照例
查恭
定尊長謀殺卑幼為從之例是時雲貴總督張廣
泗題奏民人劉四貴等謀殺小功服姪劉光裕首
犯劉四貴照例絞候從犯劉三貴無例可援聽候
部議嗣三法司核擬劉四貴絞候劉三貴杖流並
請嗣後尊長謀殺本宗及外姻卑幼除為首者仍
依故殺法定擬外其為從加功之尊長各按服制
分别已行已傷已殺三項各依為首之罪减一等
定擬若同行不加功及同謀而不同行者又遞减
一等事下九卿議奏尋議應如三法司所奏從之
更定打死贖身家人非死罪而剉骨燒埋者罪刑
部審擬原任鳴贊福海打死贖身家人常德剉骨
燒埋依殺奴僕非死罪三人律發遣黑龍江
上以常德係福海已贖身之家人非現在服役者可比
本人又無過惡福海懷恨立斃其命又復支解其尸
殘忍狠毒出於情理之外刑部強引殺奴僕非死罪
三人律擬以發邊實屬不倫將滿漢堂官嚴加議處
尋改擬絞立决從之
七年申明致死婢女分别紅白契買之例刑部議
覆侍郎張照等奏請申明致死婢女畫一科斷之
例查例載旗人故殺白契所買之人并典當之人
俱照故殺僱工人律擬絞監候若毆打死者照律
治罪又定例康熙六十一年以前各旗所買白契
之人俱不准贖身有逃走者許遞逃牌雍正元年
以後白契所買單身及帶有妻室子女之人俱准
贖身若買主配有妻室者不准贖是紅契則為家
人白契即為僱工而向來問刑衙門科斷惟家主
致死白契所買家人則照僱工人例於白契所買
婢女俱照紅契定擬殊未畫一請嗣後民人於雍
正十三年以前白契所買家人照八旗之例准作
家奴倘伊主毆殺故殺俱照紅契一例擬斷若乾
隆元年以後除婢女招配者亦照八旗配有妻室
不准贖身之例作為家奴外其餘白契所買之人
俱以白契定擬至旗民所買婢女已配給紅契家
奴者准照紅契辦理從之
八年定私鑄鉛錢之例刑部議覆閩浙總督那蘇
圖奏私鑄已有定律私造鉛錢作何治罪向無明
文應請照
國初私鑄銅錢原律為首及匠人擬絞監候為從及
知情買使者杖一百不知者不坐從之
定
盛京驛站餽送之禁時
盛京兵部侍郎及正副監督多有私受驛丞餽送及
規禮者事
聞奉
諭嗣後有仍蹈前轍者從重治罪
九年定妻過失殺夫妾過失殺家長及正妻例刑
部議覆蘇州巡撫陳大受疏稱歐德潤妻丁氏過
失搇傷德潤身死查
欽頒新例妻妾毆夫條内註有妻過失殺夫當用比律
之語但未明言應比何律查妻為夫服斬衰三年
應以服制輕重比照科斷應比照子過失殺父母
律將丁氏杖一百流三千里係婦人决杖一百餘
罪收贖應如所請再查妻妾毆夫條下註云夫過
失殺妻妾及正妻過失殺其妾者各勿論若妾過
失殺家長及正妻當用比律自應分晰指明使問
刑衙門知所遵循查妻為夫妾為家長俱服斬衰
三年妻過失殺其夫妾過失殺家長俱比照子孫
過失殺祖父母父母律杖一百流三千里妾為正
妻服期年妾過失殺正妻應比照過失殺期親尊
長律杖一百徒三年俱行决杖餘罪收贖從之(互見)
(徒流門)至二十七年又定妻過失殺夫妾過失殺家
長除照例科罪外均令不許改嫁或有實無内外
親屬可依不能自存者該族保人等呈報地方有
司查明當官嫁配違者主婚媒人分别治罪
申定致死在配發遣為奴人犯例凡強盗免死减
等發遣為奴之犯如怙惡不悛不服伊主管束或
無故欺凌平人經伊主及平人毆打斃命伊主免
罪平人照本罪减等擬徒(詳見徒流門)
定五城御史審事之例巡視西城御史舒敏奉請
五城凡有事件必令滿漢二員進署公同審理其
私設刑具𫝊集人犯獨行審斷之處應概行停止
從之
申定陣亡子孫免死一次分别是否因公之例三
法司核擬旗人穆延太圖財扎死民人龔興應擬
斬决查穆延太祖父出兵陣亡可否將穆延太照
例免死减等發落奉
諭例内凡祖父出兵陣亡其子孫准免死一次者原係
國家酬功之意其因公事獲罪至死者自應照例寬
免今穆延太圖財害命非因公事獲罪其祖父軍功
與被殺之人何干僅以枷責完結既不足蔽辜且將
使不肖之子孫有所恃以肆惡矣著改為應斬監候
秋後處决
定尊長毆卑幼至篤疾者斷給財産之例刑部議
奏例載故殺期親弟妹照故殺大功弟妹律擬絞
監候其毆期親弟妹致死照本律滿徒加一等杖
一百流三千里未經議及毆至篤疾照律勿論者
斷給財産之條請嗣後有期親尊長歐卑幼外祖父
母毆外孫至篤疾者如卑幼實係頑梗觸犯尊長
一時忿激以理責打雖至篤疾仍照律毋庸置議
外其卑幼並無干犯尊長自恃分尊非理毒毆以
致篤疾者應將財産一半斷給被傷之卑幼資其
養贍從之
停止每歲矜减五次緩决人犯之例先是刑部議
准自乾隆十年為始將五次緩决人犯於本内聲
明情罪尚可矜原者另摺奏請著為成例至是奏
准於乾隆十年辦理一次嗣後停止俾人知
殊恩不得再邀蹈法不得倖免從之
定夥盗自首分别定擬之例是時河南巡撫碩色
審題盗犯于黑兒行劫五次俱係隨從把風並未
下手傷人且事未發而盡行自首應照罪人自首
例免罪部議行劫五次本屬立决之犯與行劫一
二次者不同若止因其盡數首出即行全免情罪
未符請嗣後夥盗除行劫一二次者於事未發之
前將行劫次數盡行首出仍照例免罪外其行劫
三次以上雖係盡行自首仍照未傷人之盗首事
未發而自首例僉妻發邊衛充軍若聞拏投首亦
照未傷人之盗首聞拏投首例僉妻發遣于黑兒
應僉發邊衛充軍從之(互見徒流門)
又定私鑄鉛錢不及十千者為首及匠人俱照情
有可原例於疏内聲明請
旨發遣為從及知情行使者依次遞减(互見徒流門)
定流犯脱逃分别原犯流罪及减等為流者按犯
逃次數遞加治罪例(詳見徒流門)
十年嚴掛斗送匾之禁奉
諭親民之官審理詞訟秉公剖决乃職分所當然在官
無可居之功在民亦不必言感朕聞外省陋習有於
詞訟審結之後勝者以為得計糾集親友鄰里製斗
造匾懸掛公堂無識有司亦恬然受之不以為怪此
等阿諛獻媚適以啟好訟生事之端且流為粉飾沽
名之弊澆風斷不可長嗣後有仍前掛斗送匾者將
徇隐之有司恭處本人一併治罪
申定秋决過期行刑之例奉
諭向來冬至既届一應秋决人犯例不行刑若遠省有
奉到文書在冬至以後者則留至次年冬至前正法
後因此等人犯盡屬兇惡罪無可緩若至一年之久
未免别生事端仍于奉到部文時處决但思應决諸
犯既無可緩適值冬至亦須稍遲嗣後如有過期接
到部文者著於冬至七日以後照例處决
定人夫領帑脱逃例工部議准嗣後凡修作工程
如有夫頭人等已經領帑私行侵蝕不即照數僱
夫以及領帑私逃者均照常人盗倉庫錢糧律計
贓治罪
定聚衆抗官通行例刑部議覆侍郎秦蕙田奏言
例載山陜兩省刁惡頑梗之軰假地方公事迫勒
平民約會抗糧歛錢搆訟抗官塞署或有冤抑不
於上司控告擅聚衆至四五十人者地方官與同
城武職無論是非曲直拏觧審究為首者照光棍
例擬斬立决為從擬絞監候又福建地方如有借
事聚衆罷市罷考打官等事均照山陜題定之例
分别治罪定例係耑指山陜等處而言向來此等
案件别省犯者甚少但人心之淳漓不同如有所
犯相同自當一例懲治其情罪稍輕律有正條者
仍各照本律科斷應如所請從之
定強盗不同居父兄一體處分例刑部議准強盗
之父兄果明知子弟為盗縱容貽害者雖不同居
亦照同居例杖一百
定書吏燒燬册籍之罪御史范宏賓奏各部書吏
巧詐營私故於册籍堆積之所暗藏火種因以一
炬使營私之案莫可查考本年九月戶部貴州司
檔案房屋全行焚燬其起火緣由應於該書吏根
究明確如有心燒燬即治以故燒公𪠘之罪從之
皇朝文獻通考卷一百九十八
