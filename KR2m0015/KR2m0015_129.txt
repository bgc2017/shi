欽定四庫全書
皇朝文獻通考卷一百二十九
王禮考(五)
朝儀
皇太后三大節朝賀
(臣)等謹案古者命婦有朝女君之禮唐開元禮載
太皇太后皇太后及皇后受羣臣朝及外命婦朝
會儀我
朝
列聖以孝治天下
御極之始尊奉
慈寧每遇三大節
親率王公大臣行慶賀禮
皇上嗣位以來尊養
聖母皇太后問
安視膳典禮有加恭遇
慈夀中外臣民同申慶祝我
皇上推
恩錫類周帀寰區仰見
聖朝家法禮制尊崇
孝養備隆情文並摯允為皇古以來所未有(臣)等職司
載筆謹拜手稽首以誌
盛典云
順治三年正月己酉朔
世祖章皇帝詣
皇太后宫行禮畢受諸王大臣朝賀
八年四月定
皇太后三大節禮儀是日
皇太后儀仗全設
皇帝
皇后詣
皇太后宫
皇太后陞内殿
皇帝
皇后先行禮畢還宫公主和碩福晉以下都統尚書子
命婦以上俱詣
皇太后宫行禮
十年二月甲辰
世祖章皇帝率内大臣侍衛等詣
慈寧宫預行慶賀
皇太后聖夀禮乙巳公主和碩福晉以下一品命婦以上
行慶賀禮賜宴
(臣)等謹按二月八日
孝莊文皇后聖夀節是歲以
社稷齋期故移於前一日
康熙八年定元旦冬至次日
太皇太后
皇太后宫慶賀禮儀凡元日
太皇太后
皇太后儀駕俱全設
皇帝御禮服率王公内大臣侍衛暨都統尚書子以上
咸朝服先朝於
太皇太后宫畢次詣
皇太后宫行禮次
皇后御禮服率公主福晉命婦咸朝服朝於
太皇太后宫畢次詣
皇太后宫行禮長至次日
皇帝率王公大臣詣
太皇太后
皇太后宫行禮次
皇后率公主福晉命婦行禮與元曰同
十七年二月己酉
太皇太后聖夀節
聖祖仁皇帝親撰表文率王以下文武大臣侍衛等詣
太皇太后宫上表行禮
十八年二月癸酉
太皇太后聖夀節遵
懿旨以春分齋戒更於初十日行禮乙亥
聖祖仁皇帝率諸王文武大臣侍衛等詣
太皇太后宫補行慶賀禮
二十一年正月定
太皇太后
皇太后三大節慶賀行禮時令在京文武官員及直省進
表官員於
午門外行禮
二十二年二月禮部議凡遇喜慶
皇上於
太皇太后
皇太后宫行禮時王以下入八分公以上内大臣侍衛大
學士等照常隨行禮八旗一品大臣及滿漢尚書
俱令在
午門外衆班内行禮從之是歲又定
寧夀官行禮時置糾儀御史二人於
寧夀門外二人於儀駕末二人於
午門外監禮
三十九年十月壬戌
皇太后六十聖夀
聖祖仁皇帝率羣臣行慶賀禮是日王以下輔國將軍以
上民公侯伯子大學士内大臣都統尚書左都御
史護軍統領前鋒統領副都統侍郎直省將軍總
督巡撫提督總兵官各恭進慶賀儀物陳
午門外
聖祖仁皇帝率文武大臣侍衛詣
寧夀宫行禮次
妃
嬪暨公主福晉以下都統尚書子命婦以上行禮如
儀
四十九年十月甲子
皇太后七十聖夀
聖祖仁皇帝率王以下文武大小官員行慶賀禮儀與三
十九年同
六十一年十二月王大臣等奏請雍正元年元旦
詣
皇太后宫行慶賀禮奉
懿旨停止行禮
乾隆二年正月庚寅朔停止王大臣等詣
皇太后宫行禮前期
諭内閣曰朕前降旨明年元旦停止御殿受朝
皇太后前照常行禮今奏知
皇太后蒙降
懿旨明年元日尚在
世宗憲皇帝服制二十七月之内
皇帝既不受朝其王大臣赴慈寧宫行禮亦著停止
十一月禮部奏
皇太后聖夀日
皇帝詣
皇太后宫進表儀注得
旨每年用進表儀注遇大慶之年用宣表儀注
五年十一月定
皇太后萬夀聖節大小臣工咸服蟒袍七日不理刑名著為
例
六年十一月
皇太后五十聖夀
上率諸王大臣行慶賀禮前期
諭曰本年十一月二十五日恭遇
皇太后五十萬夀普天同慶伏查康熙四十二年
聖祖仁皇帝五旬大慶曾經賞賚八旗年老人等今年朕
亦欲將在京八旗官員及男婦太監等年六十以上
者加以恩賞此等老人於
皇太后自暢春園回宫之日欲瞻仰跪接者不必禁止其
年老艱於步履者亦不必勉強是月丙子大學士等
奏言
皇太后聖駕回宫凡在
夀康宫前行禮之滿漢一二品文武大臣懇請瞻仰跪接
得
旨著於西安門外跪接癸未
皇太后聖駕進西直門
上出西華門請
安奉
皇太后詣豐澤園進膳丙戌
聖夀節
上率諸王公大臣等行禮百官于
午門外隨行禮
上侍
皇太后筵宴畢回宫
七年十一月丁丑
上以
皇太后聖誕預行慶賀禮是歲十月禮部奏本年十一月
二十五日庚辰
皇太后萬夀聖誕次日適屆冬至令節
皇上先期躬詣齋宫所有慶賀典禮請於二十二日預
為舉行得
旨是
十二年正月禮部議向例凡遇慶賀大典
皇太后宫行禮公主福晉以下止及一品大臣命婦謹按
祭
先蠶壇二品大臣命婦皆與嗣後凡遇慶典二品命婦
亦准入班行禮從之
十四年四月
諭朕閱禮部所進儀注朝賀
皇太后行禮之世爵大臣止列入公侯伯子而男爵則未
之及盖因男爵原係二品向例惟一品大臣在長信
門外行禮後以人數過少增入侍郎副都統而禮部
所進儀注仍循前例不及男爵是五等之班竟闕其
一未為允協著一併增入
十六年十一月
皇太后六十聖夀加上
徽號
上率王公大臣等行慶賀禮
頒詔天下先期建
夀安宫為奉觴之所王公宗戚六部八旗卿寺各衙門直
省督撫在京紳士耆老自高梁橋至西華門豫設
綵棚樂劇恭祝
聖夀是月癸未
上奉
皇太后御大安輦自暢春園進官設鹵簿
上御龍袍衮服乘騎前𨗳王公大臣咸蟒袍補服滿漢
命婦咸采服各於祝
夀綵棚前夾道跪迎
皇太后頒賜賞賚各有差
皇太后進宫
上率
皇后
貴妃
妃
嬪侍
皇太后於夀安宫稱慶凡九日乙酉
上率王公大臣詣
慈寧宫恭上
崇慶慈宣康惠敦和裕夀皇太后徽號進
册寶行禮戊子
皇太后聖誕日
上率王公大臣侍衛詣
慈寧宫行禮宣表文文武百官及休致降革官給予品銜
者并進士舉人貢生俱於
午門外生監耆老於
天安門外各行禮
皇后率
貴妃
妃
嬪於
慈寧宫行禮如儀自是月十四日始至二十八日止王公
百官咸蟒袍補服不理刑名
二十六年十一月
皇太后七十聖夀加上
徽號
上率王公大臣等行慶賀禮
頒詔天下前期内外王公大臣官員在京紳士耆老豫
設綵棚樂劇恭祝
聖夀
上親撰
聖母皇太后七旬萬夀連珠詞製圍屏恭獻至是月己酉
上奉
皇太后自暢春園進宫
皇太后乘大安輦
上御龍袍衮服乘騎前導王公宗室滿漢文武大臣官
員及回部郡王霍集斯等各於恭祝
萬夀亭前以次跪迎其年逾七十以上之親王及文職大
臣和碩履親王允祹和碩顯親王衍潢大學士來
保大學士史貽直吏部尚書傳森工部尚書歸宣
光吏部侍郎勒爾森禮部侍郎何國宗左副都御
史張泰開九人共六百七十七歲武職大臣内大
臣博爾本察盛京將軍清葆護軍統領保平散秩
大臣噶錫泰散秩大臣巴海直隸提督吳進義副
都統班第副都統黑色副都統集成九人共七百
二十二歲在籍文武大臣禮部侍郎加尚書銜沈
德潛刑部侍郎加尚書銜錢陳羣左都御史吳拜
左都御史木和林吏部侍郎德麟工部侍郎范燦
内閣學士鄒一桂副都統李世倬三品職銜多倫
九人共七百四歲
御製九老會詩
賜遊香山御園及
皇太后安輿回宫諸老臣分列三班跪迎
懿旨頒賜賞賚有差每日
上率
皇后
貴妃
妃
嬪侍
皇太后膳於夀安宫甲寅
上率王公大臣詣
慈寧宫恭上
崇慶慈宣康惠敦和裕夀純禧恭懿皇太后徽號
躬進
册寶行禮禮成
御太和殿
頒恩詔中外是日
上詣
慈寧宫侍
皇太后宴
上綵衣躬舞捧觴上
夀和碩和親王弘晝和碩果親王弘瞻
皇四子永珹
皇五子永琪
皇六子永瑢
皇八子永璇
皇十一子永瑆
皇十二子永璂
皇長孫綿德
皇次孫綿恩公永珌公永璸永瑍永珅額駙色布騰
巴爾珠爾額駙福隆安以次進舞丙辰
上率王公大臣詣
慈寧宫行禮宣表文文武百官及休致降革官給予品銜
者俱於
午門外行禮生監耆老於
天安門外行禮
皇后率
貴妃
妃
嬪於
慈寧宫行禮如儀
(臣)等謹按是年十一月二十五日己未
皇太后聖誕日以逢
南郊齋期改於二十三日丁巳預行慶賀禮
二十七年十月定慶賀題本式凡各省督撫慶賀
皇太后本章面頁改用黃綾黃簽恭遇
聖夀節賀本本面仍加黃簽敬書
徽號
二十八年二月更定慶賀題本式通政使實麟奏
言嗣後恭遇慶賀
皇太后本章及貼黃俱請純用黃紙其面頁仍用黃綾黃
簽本内毋庸另加簽從之
三十六年十一月
皇太后八十聖夀加上
徽號
上率王公大臣等行慶賀禮前期内外王公大臣官員
在京紳士耆老豫設綵棚樂劇恭祝
聖夀是日丙辰
上率王公大臣詣
慈寧宫恭上
崇慶慈宣康惠敦和裕夀純禧恭懿安祺皇太后徽號
躬進
册寶行禮禮成
上奉
皇太后幸萬夀寺正國寺拈香至倚虹堂停蹕奉
皇太后御萬夀輦
上乘騎前導三班九老王公宗室滿漢大小臣工在京
文武外吏暨大臣命婦並在籍紳士老民老婦等
各於恭祝
萬夀亭前依次跪迎
皇太后頒賜賞賚各有差
皇太后駕還
夀康宫丁巳
上奉
皇太后幸夀安宫侍膳戊午
賜三班九老宴遊香山
命於次日赴
乾清門内令畫工艾啟蒙繪圖文職九老顯親王衍
璜恒親王崇志大學士劉統勲協辦大學士官保
吏部尚書託庸戶部尚書素爾訥刑部尚書楊廷
璋刑部侍郎吳紹詩工部侍郎三和武職九老都
統四格都統曹瑞散秩大臣國多歡散秩大臣銜
甘都副都統伊崧阿副都統薩哈岱副都統李生
輝副都統富僧阿副都統色瑞察致仕九老刑部
尚書銜錢陳羣内大臣福禄禮部尚書陳悳華兵
部侍郎彭啟豐禮部侍郎銜鄒一桂副都御史吕
熾内閣學士陸宗楷詹事府詹事陳浩國子監司
業銜王世芳庚申禮部奏
聖母皇太后八旬萬夀各省原任及候補候選人員來京
恭設經壇虔申慶祝應准其
午門外一體隨班行禮恭候
欽定奉
旨准其隨班行禮辛酉
皇太后八旬萬夀大慶節辰刻
上詣
夀安宫侍
皇太后膳已刻
詣
慈寧宫侍
皇太后筵宴
親捧進御贊玉蟠桃一件
上綵衣躬舞捧觴上
夀
皇四子永珹
皇六子永瑢
皇八子永璇
皇十一子永瑆
皇十二子永璂
皇十五子永琰
皇十七子永璘額駙色布騰勒爾珠爾福隆安扎蘭
泰
皇長孫綿德
皇次孫綿恩綿億綿惠綿聰綿志鄂勒追特穆爾額
爾克巴拜丹巴多爾濟豐申濟倫
皇曾孫奕繩以次進舞禮成
上奉
皇太后幸
夀安宫
皇貴妃
貴妃
妃
嬪於
夀安宫行禮如儀
三十七年十一月奉
諭旨曰奉
皇太后懿旨向來每遇慶典令節皇帝詣慈寧宫朝賀至
永康左門外即降輿步入今皇帝春秋已逾六十雖氣
體強健精力如常而禮數過勞之處亦宜隨事撙節嗣
後遇元旦行禮在慈寧門東階下降輿萬夀行禮在慈
寧門西階下降輿並就門旁著内監設便坐以資小憩
以示惓惓愛護之意欽此朕欽承
慈命敢不祗遵著傳諭各該衙門載入儀注敬謹遵照
皇太后三大節朝賀儀先期内閣具
皇帝稱賀
皇太后表文其式曰
子皇帝臣御名誠懽誠忭稽首頓首
上言(臣)聞
(表聫隨時撰入)欽惟
聖母(徽號)(恭書)皇太后陛下
(隨時撰擬)伏願
(隨時撰擬)(臣)曷任踴躍懽忭之至謹奉
表稱
賀以
聞諸王大臣及内外臣工隨進表賀送禮部其式曰具官
(臣)某等誠懽誠忭稽首頓首
上言伏以
(表聫隨時撰擬)欽惟
皇太后陛下(徽號於恭書上)
(隨時撰擬)(臣)等幸際昌期欣逢
聖夀(元旦長至)伏願
(隨時撰擬)(臣)等無任瞻
天仰
聖懽忭之至謹奉
表稱
賀以
聞禮部先期疏奏
皇帝承奉
皇太后懿旨下
制報可
右表賀儀式
恭遇
皇太后宫慶賀行知工部備黃案一併桌套於前一日送
至
慈寧門外鴻臚寺派員陳設又行
景運門護軍統領至日五鼔開東長安門
天安門
端門各中門
午門東旁門
熙和門中門行内務府轉傳内監開
永康左門以備恭進表文豫行八旗滿洲蒙古漢軍
各都統將公主郡主縣主郡君縣君王福晉輔國
將軍以上夫人二品以上大臣命婦查有無事故
造具印册送部行理藩院查明下嫁蒙古之公主
郡主等及蒙古王福晉貝勒貝子夫人有在京應
行禮者開列送部酌定東西班次併派引禮命婦一
併開具清單交敬事房内監查照其民公侯伯子
男等及一二品大臣之命婦實有事故不能齊集
行禮者由該佐領具報該旗聲名緣由報部查核
每三次後彙開清單具題如有三次托故不到者
將本夫交部議處行理藩院查明外藩王公台吉
付主客司查明外國陪臣有在京恭與朝賀者應
一體排班行禮派出滿司官二員於長信門外滿
漢司官各二員於
午門外監禮又派滿司官二員筆帖式二員於
永康右門監收福晉命婦等職名如奉
懿旨停止福晉命婦等行禮仍知會宗人府理藩院八旗
等處
右戒辦
是日昧爽内鑾儀衛入陳
皇太后儀駕鹵簿於
慈寧門階下至
長信門外内務府掌儀司官比其次察不整備者内
監陳中和韶樂於
慈寧宫檐下樂部和聲署陳丹陛大樂於
長慶門檐下所司豫設案於
慈寧東門外内閣學士自内閣奉
皇帝慶賀表文出内閣官二人前導大學士由
熙和中門至
永康左門外𨗳者止學士奉表授大學士禮部尚書
侍郎前引至
慈寧門升東階陳表案上退内監四人舁案宫殿監侍二
人前引由左門入恭設於
慈寧宫寶座東西向禮部儀制司官自部奉諸王大臣内
外文武官慶賀表文安龍亭内校尉舁行鼔吹前
𨗳導迎樂作奏禧平之章由東長安門至
午門外陳設如儀
右儀駕鹵簿樂懸陳設
是日武備院卿豫設
皇帝拜位於
慈寧門外正中北向辨羣臣朝位及執事官位親王以下
入八分公以上位中階下左右未入八分宗室公
鎮國將軍輔國將軍公侯伯子男大學士内大臣
都統尚書副都統侍郎内閣學士前鋒統領護軍
統領步軍統領侍衛位於
長信門外文武三品以下官位
午門外皆按翼北面序立糾儀御史二人位
慈寧門外御史二人禮部官屬二人位
午門外皆東西面北上執事鴻臚寺卿二人鳴贊二
人位
慈寧門檐下引進王公鳴贊二人二品以上鳴贊二人三
品以下鳴贊二人視所引為位又鳴贊二人立於
午門外皆東西面又鳴贊一人立於
永康左門一人立於右翼門二人立於
熙和門内外二人立於
午門内外聞唱承傳百官行禮
右序班位
五鼔王公百官朝服畢會王公集
隆宗門外文武二品以上官集
長信門外三品以上官集
午門外均按翼祗竢質明禮部尚書侍郎詣
乾清門奏時
皇帝禮服乘輿出宫導從翊衛如常儀禮部尚書侍郎
導
駕由
隆宗門出至
永康左門降輿入王以下入八分公以上隨入禮部
尚書侍郎恭導
皇帝陞
慈寧門東階於門左西向立後扈大臣從升侍立於後前
引十大臣於
長信門内左右序立領侍衛内大臣率豹尾班侍衛
夾東西階僉立鴻臚寺官引王公於階下引
長信門外大臣暨
午門外百官咸就位序立禮部尚書轉傳内監奏請
皇太后陞慈寧宫寶座
皇太后禮服出中和韶樂作奏豫平之章(樂辭三大節同後仿此)
陞座樂止禮部尚書侍郎恭導
皇帝就拜位北向鴻臚寺官引王公百官均就拜位北
面立丹陛大樂作奏益平之章(樂辭三大節同)
皇帝率羣臣行三跪九拜禮承傳鳴贊官接傳
午門外各官均隨行禮畢樂止
皇帝復位立禮部尚書轉傳内監奏請
皇太后還宫中和韶樂作奏履平之章
皇太后還宫樂止禮部尚書奏禮成恭導
皇帝出
永康左門乘輿還宫王公百官退禮部官於
午門外奉百官慶賀表文送内閣皆退
皇帝萬夀節率王公百官行禮同
右朝賀
恭遇
皇太后萬夀大慶
皇帝加上
皇太后徽號(儀注恭載上徽號門)
頒詔天下
御製慶賀表章至日所司設表案於
慈寧左門之東西向大學士奉表恭設於案退竢於東檐
宣表官一人少後立又大學士一人恭竢於西檐
皇太后御禮服出宫中和韶樂作
陞座樂止禮部尚書侍郎恭導
皇帝就拜位北向立鳴贊奏跪
皇帝跪羣臣咸跪丹陛大樂作贊宣表宣表官詣案奉
表至正中北面跪大學士二人同進跪於左右展
表樂暫止宣表官宣讀訖興奉表復於案退大學
士二人咸退樂作鳴贊奏拜興
皇帝率羣臣行三跪九拜禮禮成
皇帝還宫禮部尚書奉表授内監恭奉入
宫餘均如前儀
右宣表
是日侍衛命婦豫設
皇后拜位於
慈寧宫檐前正中北向設
皇貴妃
貴妃
妃
嬪拜位於左右稍後序公主福晉以下二品命婦以
上拜位於丹陛上按左右翼依次分列均北面設
引禮命婦二人贊相禮儀又設命婦八人前引自
公主逮命婦凡與朝賀及執事者咸朝服自
永康右門入進
慈寧門於東西丹墀序立内監移丹陛樂於
慈寧門檐下北向禮部尚書轉傳内監奏請
皇后詣
皇太后宫行禮
皇后率
皇貴妃
貴妃
妃
嬪具禮服陞輿以次出
啟祥門前引命婦恭導至
徽音門門外降輿入
皇后陞丹陛至檐前東向立
皇貴妃
貴妃
妃
嬪東西面序立公主福晉暨命婦依次東西面序立
皆北上引禮命婦轉傳内監奏請
皇太后陞慈寧宫寶座
皇太后禮服出中和韶樂作奏豫平之章
陞座樂止引禮命婦引
皇后
皇貴妃
貴妃
妃
嬪就拜位公主福晉命婦均就拜位北面立引禮命
婦奏請行禮丹陛大樂作奏益平之章
皇后率
皇貴妃
貴妃
妃
嬪行六肅三跪三拜禮公主福晉命婦均隨行禮畢
樂止復位引禮命婦轉傳内監奏請
皇太后還宫中和韶樂作奏履平之章
皇太后還宫樂止引禮命婦奏禮成引
皇后
皇貴妃
貴妃
妃
嬪降階至
徽音左門外陞輿還宫公主福晉命婦皆退内監引
皇子
皇孫詣
皇太后宫行禮如儀
皇后千秋節率
皇貴妃
貴妃
妃
嬪公主福晉命婦行禮均如前儀
右内朝儀
慈寧宫筵宴儀凡元旦(元旦設燕於次日)及
皇太后萬夀聖節及諸
慶典前期禮部疏請得
旨下所司戒備内務府奏請
欽命進爵命婦尚膳内管領庀
皇太后
皇后御饌
皇貴妃
貴妃
妃
嬪燕席親王郡王進饌筵牲席光禄寺庀席屆日内
鑾儀衛設
皇太后儀駕鹵簿内監設樂懸均如朝賀儀公主福晉夫
人命婦咸朝服集
永康右門外祇竢武備院張黃冪於
慈寧門外階下正中内管領設反坫於冪下尊爵金巵壺
勺具尚膳女官内管領妻入
殿布席
寶座前設
皇太后御筵加黃冪
寶座之東為
皇后御筵西南向稍後左右為
皇貴妃
貴妃
妃
嬪筵東西向再後左右為公主福晉以下鄉君入八
分公夫人以上席重行
殿外丹陛左右為公侯伯子男滿一二品大臣命婦
席均重行東西向北上席皆加冪
右陳設布席
辰刻内監引公主福晉以下二品以上命婦自
永康右門入
慈寧門序立於東西丹墀内已刻禮部尚書侍郎轉傳内
監奏請
皇后詣
皇太后宫筵宴
皇后率
皇貴妃
貴妃
妃
嬪具禮服陞輿以次出
啟祥門前引命婦八人恭導由
慈祥門入至
徽音左門外降輿入
皇后進至殿内西向立
皇貴妃
貴妃
妃
嬪隨入東西序立公主福晉夫人命婦按翼升丹陛
東西面序立均北上引禮女官轉傳内監奏請
皇太后御慈寧宫
皇太后禮服出中和韶樂作奏豫平之章
陞寶座樂止引禮女官引公主福晉夫人以次入
殿就燕位次引大臣命婦就燕位
皇后率
皇貴妃
貴妃
妃
嬪各於本位行一拜禮坐公主福晉以下皆一叩各
就位坐迺進茶丹陛清樂作奏海宇昇平日之章
尚茶女官率尚茶婦舉茶案由中道進至
殿檐下閾外中正北面跪進茶女官奉茶入
殿中門由中陛升至
皇太后寶座前跪進茶興東面立
皇后率
皇貴妃
貴妃
妃
嬪行一拜禮公主福晉以下隨行禮坐女官跪受茶
甌由右陛降退出
殿中門侍衛妻進
皇太后茶次分
賜
皇貴妃
貴妃
妃
嬪公主福晉夫人命婦茶
皇后率
皇貴妃
貴妃
妃
嬪以下行一拜禮飲畢復拜如初尚茶女官率尚茶
婦徹茶案退樂止
右就位進茶
迺進酒尚膳女官内管領妻入
殿展
皇太后御筵
皇后御筵冪以次展
皇貴妃
貴妃
妃
嬪以下席冪各退司爵女官自黃冪内奉壺爵金巵
以次進至
殿中門閾外之左西面立丹陛清樂作奏玉殿雲開
之章進爵命婦興離席
皇后以下皆興進爵命婦入
殿北面跪
皇后率
皇貴妃以下皆跪女官舉壺實酒於爵由中門入西
面跪授爵興退進爵命婦奉爵興自
寶座中陛升當右北面跪恭進
皇太后酒興由右陛降復位一叩
皇后率
皇貴妃以下行一拜禮坐進爵命婦興由右陛升跪
受爵由中陛降復位跪女官入跪受虛爵迺以金
巵酌酒承
懿旨賜進爵命婦酒女官入立授巵進爵命婦受巵行一
叩禮飲卒巵女官立受虛巵退進爵命婦復叩如初
興退入席坐執事女官分
恩賜果食於各席
皇后以下行一拜禮樂止
右奉觴上夀
迺進饌尚膳女官率尚膳婦以饌入恭進於
皇太后前中和清樂作奏萬象清寧之章執事女官分
賜肴饌於各席
皇后以下皆拜如前儀樂止尚茶女官舉反坫案進至
殿陛下侍衛妻進
皇后前酒次分
賜
皇貴妃
貴妃
妃
嬪公主福晉夫人命婦酒
皇后率
皇貴妃
貴妃
妃
嬪以下行一拜禮飲畢復拜如初坐是時内監下宫
門簾禮部滿尚書侍郎引慶隆舞進至丹陛舞揚
烈舞次引隊舞大臣進至丹陛舞喜起舞畢笳吹
進奏朝鮮國俳進百技並作畢各退
右行酒樂舞入侑
内監啟簾内管領妻升徹
皇太后御筵退
皇后
皇貴妃
貴妃
妃
嬪皆興離席就
殿内拜位立公主福晉夫人出
殿左右門暨大臣命婦侍衛妻按翼於丹陛上拜位
立均北上丹陛大樂作奏益平之章
皇后率
皇貴妃以下一二品命婦以上謝
恩行二肅一跪一拜禮畢樂止引禮女官轉傳内監奏請
皇太后還後宫中和韶樂作奏履平之章
皇太后還宫樂止引禮女官奏禮畢恭引
皇后
皇貴妃
貴妃
妃
嬪降階仍由
徽音左門出陞輿還宫内監引公主福晉命婦各退
右謝恩
恭遇
皇太后萬夀及元旦次日筵宴向例應備饌筵羊酒親王
等各恭進桌張羊酒如不敷者交光禄寺及兩翼
增備乾隆二十六年
皇太后七旬萬夀筵宴奉
旨阿哥等進三九近派王等進三九顯親王等進三九
内務府遵
旨辦理將向例王等各進桌張羊酒統入於六九數内
乾隆三十四年軍機處遵
旨查奏元旦次日
慈寧宫筵宴請用饌筵三十張奉
旨再減十張是年羊酒數目亦照饌筵減半之例三十
六年
皇太后八旬萬夀與二十六年同
若元旦節
慈寧宫於次日筵宴是日而遇齋戒應否改期豫行請
旨遵辦乾隆二十四年十二月奉
旨次年正月初二日係齋戒日期
皇太后宫筵宴應於初一日舉行
凡王公等所進羊隻自行備送外其增備羊肉及
需用鐵鍋鐵杓磚竈水桶檐杖柳罐刷箒等量數
咨工部送用若宴畢所剰桌張交與
慈寧宫首領内監散給拜唐阿内監等前期奏請得
旨知照内大臣理藩院内務府上三旗護軍統領
皇后三大節朝賀
順治八年四月定
皇后三大節禮儀是日
皇后儀仗全設
皇后詣
皇太后宫行禮畢還宫公主和碩福晉以下都統子尚書
命婦以上俱詣
皇后宫行禮
康熙八年定元旦冬至次日
皇后官慶賀禮儀是日設
皇后儀駕於
太和殿前(時修未乾清宫尚竣工)設丹陛大樂於
中和殿前
皇后詣
太皇太后
皇太后宫行禮畢公主福晉以下一品命婦以上咸朝服
行禮如儀
十年定
皇后儀駕丹陛大樂設於
坤寧宫前
十一年定
皇后千秋節慶賀禮儀與元日同
雍正六年
皇后千秋節王公百官咸蟒袍補服
乾隆六年禮部奏
皇后千秋節恭進慶賀箋文向未列班行禮於典禮未
備嗣後文武各官擬於
午門外齊集行禮得
旨仍照舊例行
十六年正月奏准
皇后千秋節正值
皇上恭奉
皇太后祗謁
泰陵應行典禮應請停止賀箋仍屆期送閣
二十七年十月定慶賀
皇后題本式題本面頁用紅綾紅簽本内加紅簽
二十八年二月更定慶賀題本式通政使實麟等
奏言各督撫慶賀
皇后千秋本章内加簽有用半簽有用全簽有並未加
簽者殊未畫一嗣後慶賀
皇后本章及貼黃請改用紅紙其面頁仍用紅綾紅簽
本内毋庸另行加簽疏入令大學士等集議應如
所請惟面頁面簽臣等酌議亦用黃綾以昭畫一
從之
皇后三大節朝賀儀先期諸王公及内外文武臣工具
賀箋送禮部其式曰具官臣某等誠懽誠忭稽首
頓首
上言伏以
(箋聫隨時撰擬)敬惟
皇后殿下
(隨時撰擬)(臣)等幸際昌期恭逢
令節(元旦長至)伏願
(隨時撰擬)(臣)等無任贍
天仰
聖懽忭之至謹奉
箋稱
賀以
聞
右箋賀儀式
前期一月將禮儀具題得
旨行文各衙門遵辦行八旗理藩院取行禮命婦名册
付精膳司轉傳侍衛命婦鋪設
皇太后宫及
皇后宫内拜褥豫備行禮均照
皇太后宫朝賀例辦理行禮前三日恭繕
皇后行禮受朝儀注
皇貴妃
貴妃
妃
嬪以下行禮儀注并繕寫綠頭牌進呈
御覽後交内監恭進奏呈儀注後抄錄原奏行知内務
府内鑾儀衛領侍衛内大臣内閣典籍廳并宗人
府理藩院八旗等一體遵照如奉
旨免齊集仍行知會
右戒辦
是日昧爽内鑾儀衛陳
皇后儀駕於
交泰殿前陳車輿於
乾清門外内監設中和韶樂於
交泰殿檐下設丹陛大樂於
儀駕之南禮部儀制司官自部奉臣工慶賀箋文安
龍亭内校尉舁行鼓吹前𨗳導迎樂作奏禧平之
章由東長安門至
午門外陳設恭送内閣如儀
右儀駕樂懸陳設
質明内監設
皇貴妃
貴妃
妃
嬪拜位於
殿檐前北面設公主福晉以下二品命婦以上拜位
於丹陛下按翼分東西班北面序立設引禮命婦
二人贊相禮儀公主福晉暨命婦與賀者依時刻
朝服祇候
皇后既率
妃
嬪詣
皇太后
皇帝前行禮畢
皇貴妃
貴妃
妃
嬪俱禮服詣
交泰殿陞丹陛序立於
殿前東西向内監引公主福晉暨命婦由
隆宗門
内右門入序立於丹陛左班西面右班東面俱北上
引禮命婦轉傳内監奏請
皇后御殿
皇后禮服出中和韶樂作奏淑平之章(樂辭三大節同後仿此)
陞座樂止引禮命婦引
皇貴妃
貴妃
妃
嬪就拜位公主福晉命婦俱就拜位左班西上右班
東上均北面行六肅三跪三拜禮丹陛樂作奏正
平之章(樂辭三大節同)禮畢復原位立樂止引禮命婦奏
禮成中和韶樂作奏順平之章
皇后還宫樂止
皇貴妃
貴妃
妃
嬪各還宫公主福晉命婦皆出内監引
皇子
皇孫詣
皇后宫行禮如儀
右中宫朝賀
皇朝文獻通考卷一百二十九
