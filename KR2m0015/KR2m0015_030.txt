欽定四庫全書
皇朝文獻通考卷三十
征𣙜考(五)
𣙜酤
康熙二十八年飭禁
盛京多造燒酒縻費米糧奉
諭旨近聞山海關外盛京等處至今無雨尚未播種萬一
不收轉運維艱朕心深為憂慮且聞彼處蒸造燒酒之
人將米糧縻費頗多著戶部侍郎賽弼漢前往奉天會
同將軍副都統侍郎等嚴加禁止旋以奉天府府尹王
國安
陛辭復
申諭之
乾隆二年除東安等六縣油酒税銀長蘆鹽政兼
管天津關税務準泰奏言天津關税務除各處口
岸征收税銀外更有離關窵遠之油酒税銀一項
向例按季差役給發印票分往東安武清香河永
清寳坻及寳坻新分之寧河縣各城鄉地方挨查
油酒舖家每舖收錢多寡不等伏查東安等六縣
相距津關自八十里至一百四十里不等所有油
酒舖家及本地居民不比過關商販且時歇時開
額無一定該差持票遠出勢必苛求勒索擾累無
窮雖相沿日久實屬陋例請將天津關按季差役
分往東安等六縣查收油酒税銀之處永行停止
戶部議准得
旨允行
又酌定北五省燒鍋躧麴之禁總理事務王大臣
等奉
上諭禁止燒鍋一事朕從前降有諭旨因孫嘉淦條奏
復令王大臣九卿集議續經兩議具奏朕又降旨令
其確議今思禁止燒鍋乃關係民生日用之事督撫
大臣所當悉心籌畫者著交直隸河南山東山西陜
西等省督撫具奏仍下原議之王大臣等會議尋議
民間私開燒鍋耗費糧食向經屢行禁止我
皇上廣詢博訪察兩用中令河北五省督撫各就地方
民生日用之情形據實陳奏有請仍照舊例查禁
者有請宜寬於豐年而嚴於歉歲者有請不必禁
止者有請永行嚴禁者有請嚴禁肆行躧麴興販
者實皆體民之情因地之宜以各抒所見也伏查
直隸總督疏内以燒酒之禁宜嚴於歉收之年稍
寬於豐裕之歲本地釀造與零星造麴者毋庸禁
止其麥麴燒酒槩不許出境如肆行躧麴興販者
應行嚴禁并稱富商大賈之興販既絶則本地之
所銷自少河南廵撫以行法宜因乎地而立禁先
清其源豫省酒多自造比戶皆然請免零星製麴
之查禁而廣收多躧販賣者應行嚴禁躧麴不行
燒鍋可以漸減甘撫以甘省並非産酒之區毋庸
嚴禁陜撫則以為陜省俗儉民間祭祀慶弔等事
不得已而用酒若禁燒酒而用黃酒則專用米糓
細糧轉於民生未便况臨邊地冷兵民藉以禦寒
勢難槩禁惟躧麴開行遠販者嚴加禁止陜督則
以為燒鍋當禁而不可以必禁禁之所以節流寬
之所以去擾惟歉年自宜禁令加嚴其躧麴開行
遠販者宜嚴行禁止山西廵撫以晉省燒鍋可寬
於豐年應禁於歉歲小民自宜遵守至山東廵撫
因本歲二麥偶旱嚴某燒鍋躧麴竟有毁棄釀具
者有改業者有自行出首者亦已行之著有明驗
臣等公同詳議因地制宜者國法之備因時立法
者王政之經王制有曰修其教不易其俗齊其政
不易其宜謂凡居民服食器用之不能畫一也燒
鍋一事各省之情形不同所以各省之陳奏亦不
能畫一各就其土俗民情熟籌詳酌據實陳奏自
必確有所見較之憑虛懸擬者自為親切應照所
請即令各於本省因時制宜實力奉行以觀成效
至躧麴一項係燒酒盛行之源躧麴多則私燒必
廣有損蓋藏且富商巨賈肆行躧麴廣收販運易於
查拿不致滋擾禁之以清其源禆益甚大各省督
撫陳奏衆論僉同均無異說亦應如該督撫所奏
凡富商巨賈廣收麥石肆行躧麴大開燒鍋者嚴
行禁止但該督撫等所請治罪之處均未畫一查
違禁私燒者向例俱照律杖一百今將躧麴販運
之處嚴行禁止如仍一體懲治實不足以示儆應
將廣收麥石肆行躧麴大開燒鍋者杖一百枷號
兩個月其官員處分應照吏部原議失察之地方
官每一案降一級留任失察至三案者降三級即
行調用如官吏有賄縱等弊照枉法律計贓論罪
從之
五年禁畿輔燒鍋躧麴耗費糧食御史齊軾奏稱
今秋收穫較往歲為豐畿輔盈寧視外省為更盛
惟是商賈雲集嗜利多人而麴蘖一端耗糧最甚
雖禁令已經詳定而農場多粟必樂於聚財倘奉
行一有廢弛則以酒居竒者必以糧覓利竊見近
日京師九門每日酒車銜尾而進市價甚賤為數
年來所無是必網利之富賈販酒者多故其價大
減亦必附近之州縣私燒者衆故車載日盛也應
請
勅下近省督撫轉飭所屬地方恪遵定例實力稽查奉
諭旨齊軾所奏甚是秋成豐稔之時正宜講求民間儲
蓄之計著孫嘉淦轉飭所屬地方官窮緝治罪不得
姑容至於零星沽賣者不必過為深究倘因降此旨
將二三無力小戶查拿以為塞責之具致使閭閻滋
擾而奸商巨販轉以納賄於官吏而脱然事外藐法
公行則州縣官之咎更不可逭可傳諭直隸及隣近
省分一體遵行
八年
勅免通州油酒等項征納額税總督倉場侍郎覺羅吳
拜奏通州税務經前道祝兆熊任内以芝蔴麥子
生猪已按石按口報納額税而磨油磨麫屠宰舖
戶又納季鈔似屬重複其燒黃酒零綢故衣帽舖
念係小本貿易經營餬口將一切所征舖戶季鈔
名色盡行革除具詳前任直隸廵撫批行勒石永
禁至雍正五年前任坐糧廳顧琮等查明故衣零
綢舖戶各税照舊抽收至乾隆七年經現任坐糧
廳恩特等檢查部頒則例所載磨油舖戶每月報
油四簍每簍正税銀一錢五釐通灣酒舖戶上戶
每月税銀一錢五分中戶一錢下戶八分通灣糖
房舖戶上戶每月税銀三錢中戶二錢下戶一錢
仍令按欵報納查通州税欵内之油酒糖舖各税
雖所抽數屬些微但以部册開載之欵向來未經
題奏即行批禁殊屬不合奏請交部議覆得
旨免其納税
十四年禁運販紅麴紅糟分别治罪輕重例福建
布政司永寧奏言躧麴一項久奉禁止但麴原以
麥製造是以直隸山東河南江南等省産麥處所
造麴者多至於閩省種麥原屬稀少民間造酒不
用麥麴而以米為之其名紅麴蓋麴價較之米價
頗昂小民於秋收之際不知珍惜每多製造紅麴
以圖厚利訪得古田屏南永安平和等邑并汀邵
二府各屬縣是處俱有歲耗甚多又聞建安縣之
南臺里地方專以上號食米製造紅麴凡造紅麴
者又必先買紅糟方能造麴歴來雖經飭禁無如
趨利之徒仍多不遵請以民間零星自用者免其
查禁如多為製造船裝運販者槩行禁止如運販
五百觔以内及廣收米石製造運販一千觔以上
者分别治罪紅麴變價入官地方官失察賄縱俱
論如法疏入下部議行
臣等謹按周書有羣飲之戒周官有幾酒之條蓋
以德將無醉戒彼沉湎者流而酒醪糜糓則亦漢
詔所諄諄也自漢孝武𣙜酤以後或占租以市酒
或列肆以聚贏或按月以納酒錢或逐月以克市
絹甚者官自造酒而禁民之私酤吏主釀務而課
民以入直至宋熙寧年間酒課歲額有至四十萬
以上者鬻樵雇薪抑配白納或且有算畝起派反
過正税又其甚者矣我
朝本無𣙜酤之官其天津六縣及通州酒税有司以
聞即蒙
恩免惟念釀酒之家耗費米糧禁北省躧麴燒鍋集廷
臣及外省督撫酌中定議官不利其所入而為小
民籌蓋藏之計至詳且盡因歲收之豐歉以為禁
約之寬嚴因販麴之多少以為論罪之輕重蓋養
民者使其自養愛糓者去其害糓猶是周書誥戒
小子及漢初羣飲罰金之遺意焉
四十五年戶部議杭州織造徵瑞言北新關收税
舊例每烟百觔税銀四錢六分酒十罈約計二百
觔税銀二分今部頒則例刪併兩項並每百觔税
銀四錢均有窒礙應如所奏仍照舊例辦理從之
𣙜茶
順治二年定陜西茶馬事例先是元年定與西番
易馬每茶一篦重十觔上馬給茶篦十二中馬給
九下馬給七至是差御史轄五茶馬司戶部言陜
西召商茶以易番馬向有照給金牌勘合之制查
前明詔諭通接西番關隘處所撥官軍廵守不許
私茶出境凡進貢番僧應賞食茶頒給勘合行令
四川布政司撥發庫茶照數支放不許於湖廣等
處收買私茶違者盡數入官仍將伴送人員治罪
此舊例之可行者若金牌一項係明初事例永樂
十四年已經停止我
朝定鼎各番慕義馳貢金牌可以不用但以茶易馬
務須酌量價值兩得其平無失柔遠之義從之
三年免茶馬增解額數茶馬舊額一萬一千八十
八匹自故明崇禎三年增解二千匹所增馬匹究
竟年年虛額無濟軍需茶馬御史廖攀龍奏請永
行蠲免從之
七年定陜西茶引從部頒發例廵視茶馬御史吳
達疏言陜西茶引明季係茶馬御史自行印發故
引有大小之分又有大引官商平分小引納税三
分入官七分給商之例今引從部發俱應照大引
例官商平分以為中馬之用報可
康熙三十四年
勅遣專官管理茶馬事務戶部議覆刑科給事中裘元佩
條奏馬政事關緊要洮岷諸處額茶三十餘萬篦
可中馬一萬匹陳茶每年帶銷又可中馬數萬匹
查茶觔中馬甚有禆益應將額茶中得之馬給營
驛外其餘馬每年交秋將數千匹送至紅城口等
處牧放得
旨茶馬事關緊要著遣專官管理
三十五年飭准打箭爐番人市茶貿易四川廵撫
于養志遵
旨會同烏斯藏喇嘛營官等查勘打箭爐地界奏番人藉
茶度生居處年久且達頼喇嘛曾經啟奏准行應
仍准其貿易理藩院議准從之
四十四年停止廵視茶馬官員歸甘肅廵撫兼管
先是三十六年專差部院管理茶馬事務至是年
復歸廵撫兼管因招中無幾西寧等處所徵茶篦
停止易馬將茶變價折銀充餉至雍正九年奏准
五司復行中馬之法每上馬一匹給茶十二篦中
馬一匹給茶九篦下馬一匹給茶七篦俟一年之
後計所收馬匹即留甘省軍營之用或馬數甚多
分撥河南山西就近喂養十年奏准中馬之法應
見馬給茶至十三年仍復奏明停止
五十八年准裡塘巴塘地方買運茶觔議政大臣
等議覆都統法喇疏言蒙古地方及西藏人民皆
藉茶養生松潘一路茶價甚賤青海一𢃄積茶必
多應暫行禁止俟其懇請時再酌定數目令其買
運至打箭爐外最近者為裡塘遣官招撫令營官
造具所管番寨戶口清册酌量定數許其買運巴
塘以外亦照此例其打箭爐一路當視番情之向
背分别通禁應如所奏從之(互見市糴考)
雍正八年定川茶征税例奉
諭旨川茶皆論園論樹以定税額夫茶樹有大小不同園
地有廣狹不一若槩以園樹之數為額未為允當應將
茶税照觔兩收納方得其平著該撫詳議經戶部議准
四川撫臣憲德疏言川省行茶原額新增共邊腹
土引八萬五千三百四十四張納課銀四百二十
四兩計算每觔止納課銀四絲九忽零實屬太輕
今該撫定以每觔一釐二毫五絲令各商人在於
茶價銀内扣存即隨引税赴地方官照數完解所
議甚為妥協應令該撫將前項𣙜課銀一萬六百
六十八兩按年造入奏銷册内具題查核再查陜
西行茶定例每引一道運茶百觔每茶一千觔准
帶附茶一百四十觔如有夾帶即以私茶論罪今
該撫請加耗茶一十四觔如有多𢃄照私鹽例治
罪地方官有故縱失察者照失察私鹽例處分仍
令該撫將行茶商人姓名並産茶州縣𣙜課細數
造册報部得
旨允行
十年准預頒四川省行茶引張隨時給發四川廵
撫憲德疏稱川省行茶原以部引為憑自應請引
行運但口外番彛貿易多寡内地州縣無從查考
或見番客雲集茶觔易售方請增引如必候部頒
發則番客已去各商未免畏阻不前請於額頒之
外預頒茶引五千張收貯廵撫衙門俟有請增州
縣一面題報一面即將部引給發下部議行
乾隆六年酌減四川松潘地方行查邊引戶部議
覆四川廵撫碩色奏請酌減松潘茶引一案查川
省松潘地方行茶邊引原額一萬三千七百六張
已儘足行銷原無引茶不敷買食之處後因天全
州土商濫請增給土引以致積滯經前撫臣楊馝
題准改撥各州縣代為分銷維時成都等縣商人
因松潘修城之時番民聚集傭工茶觔易銷定為
常額是以成都縣撥銷土引六百張彭縣八百一
十一張灌縣三千六百張崇寧縣一百八十張石
泉縣一百六十二張安縣二百六十四張俱改照
邊引納税於松潘行銷年來城工告竣番民陸續
回巢茶觔漸至壅滯應如所請將成都等縣積引
量減四千四十九張併課税銀兩一併照數開除
從之
又准甘省官茶辦交本色先是甘省官茶因停止
招中馬匹節經該撫題明將官茶改徵折色陳茶
定價發變俟各司銷存至六十萬封上下題徵本
色至是護撫徐杞以各司銷存庫茶止九十二萬
餘封迨新茶辦運到甘陳茶接續分銷可存六十
萬封上下請仍令商人辦交本色從之
八年豁免川省茶引未完銀兩奉
諭旨前因川省松潘引多茶壅故將天全州之積引改
撥成都彭灌等縣行銷每年空繳引張賠納税課官
商交累乾隆六年朕降旨開除成都彭灌三縣積引
四千四十九張并課税銀二千四百一十七兩二錢
從乾隆七年為始官商俱受其益惟是乾隆七年以
前之羡餘截角尚屬拖欠成都彭灌三縣均有未完
銀兩川省茶商貲本微薄無力復完舊項朕心軫念
著將所有三縣舊欠悉行豁免
二十四年准甘肅五司茶封搭放各營俸餉戶部
覆准甘肅廵撫吳達善奏言甘省交庫茶封日積
酌議設法銷售經前任布政司明德酌請每封或
定價銀六錢運赴甘肅安三處變價三年以來僅
銷茶一萬餘封現在各司庫貯茶尚有一百四十
餘萬封宜亟為籌畫檢閱舊案康熙三十七年因
甘司茶封無馬可中貯庫年久經督理茶馬事務
内閣學士錢齊請於五鎮俸餉馬乾之内銀七茶
三搭給今五司存貯茶封自應照此辦理惟是甘省
滿漢各營每年需茶若干難以懸揣自乾隆二十
五年春季起令其按季自行酌定茶數總以一二
三成搭支銀兩在於司庫請領即於附近五司處
支給從之
二十五年奏定洮河二司茶封歸甘莊二司辦理
戶部議覆甘肅廵撫吳達善奏言甘省茶課向為
中馬而設故每年額引二萬七千二百九十六道
内分西司九千七百一十二道坐落西寧府洮司
三千三百道坐落岷州河司五千一百三十二道
坐落河州莊司五千一百五十二道坐落平番縣
甘司四千道坐落蘭州府今中馬之例久停在甘
莊二司係各處衝衢西河二司附近青海常有銷
售之路惟洮司地處偏僻土瘠民貧故該司商銷
茶觔歴年俱告改别司售賣惟交官茶封仍交洮
庫往往積至數十萬封始請疏銷臣查甘莊二司
地處衝衢撥用收支均屬近便應如該撫所請將
洮司額頒茶引改歸甘莊二司給商徵課俟洮司
庫貯茶封搭餉完日即行裁汰疏上如議行嗣於
乾隆二十七年以河司雖附近青海蒙古而一切
交易俱在西寧從不一赴河州其情形與洮司無
異亦行裁汰其額引五千道併歸甘莊二司
臣等謹按李唐回紇入貢以馬易茶宋熙寧嘉泰
間相繼行之漸置茶馬之官至故明齎金牌三衛
收馬給茶名曰差發其制中廢當時籌國者屢以
為言然明政已弛竟不能復也我
朝定鼎之初差茶馬御史招商領引納課所中馬匹
牡者給各邊兵牝者發所司牧養孳息順治十四
年以七監馬匹蕃庶凡茶馬變價銀兩改解充餉
康熙三十二年以蘭城無馬可中將甘州司積貯
茶篦銀七茶三用充俸餉蓋
本朝牧地廣於前代稍為孳息則已驪黃遍野雲錦
成羣今則大宛西番盡為内地渥洼天馬皆櫪上
之駒中馬之制久停是以甘肅茶封恒苦於霉變
或變折價銀或以充俸餉甘省五司已裁其二尚
存甘莊二司及西寧一司頒引徵課亦以留中馬
之舊跡於不廢云
二十七年以茶觔積滯籌畫疏銷陜甘總督楊應
琚遵
旨條議甘省五司官茶疏銷事宜一官茶應改徵折價
也按甘省庫貯官茶向例如遇存積過多改徵折
色如庫貯無幾復請征本色今五司庫内自乾隆
七年至二十四年已存積至一百五十餘萬封經
前撫臣吳達善於二十四年奏准每封作價三錢
搭放兵餉以來當奉行之始兵丁領獲茶封尚有
餘利今行之二年有餘已搭放過茶四十萬餘封
現在市肆官茶日多非十年之久不能全數疏銷
且每年商人又增配茶二十四萬餘封商茶既多
官茶自必益加壅滯莫若將商人應交二成官茶
五萬四千餘封暫停交納照例每封徵折價三錢
俟陳茶銷售將完再行征收本色一商茶應准其
減配也查甘省茶法商人每引交茶五十觔無論
本折即係額課此外尚有充公銀三萬九千餘兩
亦係按年交納無殊正供至商人自賣茶封每引
止應配正茶五十觔連附茶共配售三十餘萬封
該商等即以配售之茶完納前項應輸之課經前
撫臣吳達善奏准增配以紓商力並無課項苐茶
封既已加增又有搭放兵餉之庫貯官茶勢致愈
積愈多難免停本虧折今酌中籌計商人情願每
引一道止配茶十五封内應酌減無課茶一十五
萬八千三百十六封共止配茶四十萬九千四百
四十封至二成本色茶封現既酌議改徵折價自
亦無庸配運一陳積茶封應召商減售也查各司
俱有陳積茶封而洮司為最多該司地處偏僻定
議搭餉計非數十年不能完現在每封四錢發售
商民無利可獲裹足不前請仍照乾隆二十六年
前撫臣明德原議每封定價三錢召商變賣河西
二司共存茶六十餘萬為數較多亦准其一體照
數售變一内地新疆應一體搭放也查乾隆二十
四年前撫臣吳達善奏准滿漢各營以茶封搭餉
至新疆地方茶觔一項向湏取資内地誠如
聖諭各處濟用自屬多多益善今官茶以沿途站車輓
運毋庸脚費其自肅州運至各處將脚費攤入茶
本之内較之買自商賈價值尚多減省部議應如
所請從之
二十九年免追浙省行銷順天茶觔殘引舊例浙
省行銷茶引令各商過關輸税截角統俟茶觔售
完之日將所執殘引交原發衙門送部查銷嗣據
閩浙總督楊廷璋奏報浙省行銷口外等處引張
歴經收税截角更由崇文門戮去中間實無影射
情弊請將口外殘引免其繳部内地殘引即在行
茶處所催繳復據侍郎兼管順天府尹錢汝誠等
奏稱浙省乾隆二十三四等年行銷順天茶引共
一萬九千餘道自准浙省咨後即經照例查追迄
今日久大半多無着落推原其故實緣行茶與行
鹽不同商無一定地任遷移殘引多隨客散查究
無根難以追繳嗣後浙省行銷京城茶引應令崇
文門於戮去中間時即將所戮引心彙齊送部查
核其殘引一體免追以省擾累從之
三十七年戶部議前任總督阿爾泰奏南川縣地
方産茶茂盛每年除配額引之外尚有餘積請自
今始增茶腹引一百張照例徵收課税應如所請
從之
三十八年戶部議四川總督劉秉恬等覆奏請嗣
後三雜谷等處土司買茶以千觔為率使僅敷自
食不能私行轉售從之
坑冶
康熙十四年定開採銅鉛之例戶部議准凡各省
産銅及黑白鉛處如有本地民人具呈願採該督
撫即委官監管採取至十八年復定各省採得銅
鉛以十分内二分納官八分聽民發賣監管官准
按觔數議叙上官誅求逼勒者從重議處如有越
境採取及衙役擾民俱治其罪
臣等謹按嗣後各厰之開閉視山礦之旺衰康熙
年間如奉天浙閩諸省皆曾開採續經停止今則
湖南雲貴川廣等處並饒礦産而滇之紅銅黔楚
之鉛粤東之點錫尤上供京局者也大抵官税其
十分之二其四分則發價官收其四分則聽其流
通販運或以一成抽課其餘盡數官買或以三成
抽課其餘聽商自賣或有官發工本招商承辦又
有竟歸官辦者額有增減價有重輕要皆隨時以
為損益云
十九年定雲南鉛厰通商之例(詳見市糴考)
四十六年定雲南礦税毋許加增戶部議雲南金
銀銅錫等礦厰税額應令該督據實查核加增
上諭大學士等曰雲南礦税一年徵銀八萬兩零用撥兵
餉數亦不少若又令增加有不致累民乎此所得錢糧
即敷所用矣本發還著照題議結
四十九年以
盛京部臣請改採鉛地方飭部議處工部議覆
盛京工部侍郎席爾圖疏言錦州採鉛請改於遼陽
採取得
旨採鉛事情前因白爾克條奏自遼陽州改往錦州大碑
等處今又因席爾圖所奏議仍在遼陽州採取前所奏
是則今所奏非今所奏是則前所奏非一切事務該部
當據理剖斷分别是非定議乃止據現在條奏草率議
准殊為不合凡部院及督撫官員更换一人皆如此頻
更舊例貽悞必多著嚴飭行
五十一年以四川撫臣能太摺奏
諭示廷臣奉
諭旨原任四川廵撫能太曾具摺奏聞開礦後又奏稱江
中有銀派官監視撈取以為兵餉朕以此二事俱不可
行隨硃筆批發朕乃人君豈有令江中撈取銀兩之理
觀此二事即知能太必貪督撫提鎮奏摺一二次可知
其行事也
五十二年奏准久經開礦地方分别開採其未經
開採者禁之大學士九卿等議覆開礦一事除雲
南督撫及湖廣山西地方商人王綱明等各雇本
地民人開礦不議外他省所有之礦向未經開採
者仍嚴行禁止其本地窮民現在開採者地方官
查明姓名記册聽其自開若别省之人往開及本
處殷實之民有霸佔者即行重處
上曰有礦地方初開時即行禁止乃可若久經開採貧民
勉辦貲本爭趨覓利藉為衣食之計而忽然禁止則已
聚之民毫無所得恐生事端總之天地間自然之利當
與民共之不當以無用棄之要在地方官處置得宜不
致生事耳
雍正元年停止黔省開採銅礦貴州廵撫金世揚
疏稱黔省地處荒陬銅觔原無出聚間有一二礦
厰久經封閉若令開採鼓鑄無論工費浩大一時
難以獲效且貴州漢苗雜處每逢場市貿易少則
易鹽多則賣銀今使錢文漢苖商賈俱非情願若
以配充兵餉領運既難流通無時黔省用銀沿習
已久請照舊例停開下部知之
二年兩廣總督孔毓珣奏請於廣東開採以濟窮
民
上諭廷臣會議嗣奉
諭旨昔年粤省開礦聚集多人以致盗賊漸起隣郡戒嚴
是以永行封閉夫養民之道惟在勸農務本若皆舍本
逐末各省游手無頼之徒望風而至豈能辨其姦良况
礦砂乃天地自然之利非人力種植可得焉保其生生
不息今日有利聚之甚易他日利絶則散之甚難爾等
揆情度勢必不致聚衆生事庶幾可行若招商開厰設
官收税傳聞遠近以致聚衆藏姦則斷不可行也
三年以江西撫臣奏封禁山事宜
特旨訓示江西廵撫裴&KR0973;度遵
旨摺奏廣信府之封禁山相傳産銅舊名銅塘山明代即
經封禁其中樹石充塞荒榛極目並無沃土可以
資生亦無頑民盤踞在内此山開則擾累封則安
寧歴有成案康熙五十九年鉛山匪類擒獲之後
此山搜查二十餘日並無藏匿據實奏聞得
旨當開則不得因循當禁則不宜依違但不存貪功圖利
之心實心為地方興利除弊何事不可為也在秉公相
度時宜而酌定之
五年封禁雲南中甸銅礦從總督鄂爾泰請也
又以湖南撫臣奏請開礦降
旨訓示湖南廵撫布蘭泰疏奏開礦事宜降
諭旨開採一事目前不無小利人聚衆多為害甚巨從來
礦徒率皆五方匪類烏合於深山窮谷之中逐此末利
今聚之甚易將來散之甚難也至於利之在公在私尚
屬細事爾果欲效忠藎何必諄諄以利為言豈不聞有
一利必有一害爾當權其利與害之輕重大小而行之
耳
六年
賜安南國鉛厰山地四十里安南國王黎維祹上疏陳謝
下部知之
又准廣西地方開採礦砂戶部議覆廣西廵撫金
鉷疏言桂林府屬澇江等處各礦請招募本地殷
實商人自備資本開採所得礦砂以三歸公以七
給商其梧州府屬之芋莢山産有金砂請另委員
辦理再粤西貧瘠銅噐稀少如開採得銅並請價
買以供鼓鑄均應如所請從之
九年禁止廢鐡出洋工部議覆刑部尚書勵廷儀
疏言天生五材鐡居其一用以備軍需而造噐物
所係綦重向例鐡貨不許私出外境而廢鐡不在
禁例近聞射利之徒專收廢鐡鎔化運至近邊近
海地方貨賣此風漸不可長請嗣後有將廢鐡潜
出邊境及海洋貨賣者照越販硝磺之律科斷以
除姦弊應如所請從之(互見市糴考)
又禁洋船收買鐡鍋廣東布政使楊永斌條奏定
例鐡噐不許出境貨賣而洋船私帶禁止尤嚴粤
東所産鐡鍋每連約重二十觔查雍正七八九年
夷船出口每船所買鐡鍋少者一百連二三百連
不等多者至五百連併有至一千連者計算每年
出洋之鐵約一二萬觔誠有關係請照廢鐡之
例一體嚴禁違者船戶人等照例治罪官役通同
徇縱照徇縱廢鐡例議處嗣後令海關監督詳加
稽察至商船煑食噐具銅砂鍋俱屬可用非必
盡需鐡鍋亦無不便外夷之處於朝廷柔懷遠人
之德意並無違礙奉
旨鐡觔不許出洋例有明禁而廣東夷船每年收買鐡鍋
甚多則與禁鐡出洋之功今不符矣楊永斌所奏甚是
嗣後稽察禁止及官員處分商人船戶治罪之處悉照
查禁則他省洋船出口之處亦當一體
遵行永著為例嗣是十年以湖南産鐡展轉運販應給
與印照令沿途關隘查照放行(互見市糴考)
乾隆六年准開滇省卑浙塊澤二鉛厰并試開東
川者海地方鉛厰戶部覆准雲南廵撫張允隨奏
稱滇省存厰運局鉛觔應預為籌畫請將曲靖府
屬之卑浙塊澤二厰准其照舊開採所出鉛觔按
例抽課再該署督奏稱東川府所屬之者海地方
亦産有鉛礦距東局路止二站應令該署督張允
隨將前項鉛礦查明作速採試得
旨如議行
七年奏定川省銅鉛開採事宜戶部議覆四川廵
撫碩色奏言建昌道所屬之迤北沙溝紫古哵三
銅厰川東道所轄雲陽界連奉節縣之銅鉛礦厰
永寧道所轄長寧縣之茶山溝鉛厰並無妨礙田
園廬舍取礦煎試每礦一觔約可煎淨銅鉛三四
兩不等實屬旺盛應准其開採所出銅鉛除抽課
之外商民所得銅鉛照例收買以供鼓鑄至開採
礦厰人衆事繁若不委員專司經理難免滋事透
漏應准其酌委佐雜幹員分厰經管專司抽課稽
查約束并於建昌雲陽長寕三處各委官一員一
年期滿於要隘處所不時廵查并將各商煎出銅
觔給票登記如與抽課印簿不符及私煎等弊即
將本商爐頭責革另募殷商充補再黑白鉛觔俱
係鼓鑄所需長寧雲陽等處應准其招商開採照
例二八抽課每年將細數按季造報歲底具題仍
將厰名處所預行造册送部以備查核得
旨如議行
八年定湖北湖南兩省礦厰開閉事宜戶部議覆
前任湖廣總督孫嘉淦疏稱原任左副都御史仲
永檀條奏楚省出産銅鉛等礦一案查楚省産礦
之地頗多而開有成效之處甚少若不悉心籌畫
因地制宜濫請開採適滋擾累今除湖南常寧縣
屬之龍旺山礦厰先曾刨試係黑鉛粗砂且不敷
工本隨經封停在案又沅陵辰谿永順桑植等縣
礦厰並綏寧縣銅礦會同縣金礦宜章縣錫礦及
湖北施南興國竹山等府州縣礦厰或屬苗疆或
有妨田園廬墓或産砂微細並無成效無人承採
均應飭令地方官嚴加封禁他如湖南之邵陽武
岡慈利安化永定等州縣鐵礦俱係各該居民農
隙自刨以供農噐間有産鐵旺盛之芷江縣挑往
隣邑售賣應聽商民自便至於郴桂二州礦厰雖
係銅鉛夾雜然地方既非苗猺又無妨礙自應聽
其開採抽得税銅砂價鉛觔並收買商銅於鼓鑄
庫帑洵有禆益應如所奏疏上從之
九年准粤東開採銅礦兩廣總督那蘇圖等奏稱
粤東開採礦厰自康熙三十八九年以來議開議
停已非一次第以錢文日少民用日絀鼓鑄一事
萬難緩待粤東現有礦厰棄而不取是猶坐守倉
廩而無術療饑非計之得也况粤東山多田少應
募工丁斷非有田可耕有地可種之農圃是開採
礦厰兼可為撫養貧民之計似宜將現在報出銅
鉛各礦先行試採自廣州肇慶二府起由近至遠
以少及多砂旺即開砂弱即止陸續酌量抽課至
於金銀二礦民多競趨恐轉於鼓鑄有礙應請照
舊封閉凡銅礦内有夾帶銀屑為數甚微者仍准
開採抽課下部議行
十一年定粤西銅厰加二抽課戶部覆准署廣西
廵撫托庸奏粤西開爐以來銅觔每不能接濟臣
前奏請三分抽課七分聽商自賣仍於商本不敷
試辦八月不能有濟懇將商辦銅觔仍照加二收
課餘銅每百觔給以十六兩二錢之價收買應如所
奏從之
十二年以粤西礦厰飭委道員查核廣西廵撫鄂
昌奏粤西一省地居邊徼向來額賦無多所有各
處礦厰原為凑充兵餉之用雖各厰出砂之多寡
抽課之盈絀自有不同而走漏侵𨼆之弊所在不
免請令分守蒼梧道及分廵左江右江二道員將
所轄各厰抽收課銀就近稽查確核從之
十五年開浙省温處兩郡採鐵之禁戶部議覆閩
浙總督喀爾吉善疏言五金之産為天地自然之
利如果經理得人設法開採原足以便民生而資
器用第恐防閑不密料理未周每致紛擾滋事是
以向有查禁之例浙省處州府屬之雲和等縣前
經撫臣常安奏請槩行封禁今據該督等奏稱處
州府屬之雲和松陽遂昌青田四縣并温州府屬
之永嘉平陽二縣及附於平邑淘洗之泰順一縣
土瘠民貧以採鐵為恒業封禁以後陽奉隂違徒
啟吏胥需索之弊况雲和等七縣俱係内地與近
海産鐡應行封禁之寧台等屬不同歴來並無潜
藏奸匪透漏外洋等弊應照該督等所請仍弛其
禁照舊開採以濟民生所有各項税課亦應如所
請令地方官勘明分則起科俟試行三年後再為
酌中定額從之
十六年定湖南郴桂二州礦厰事宜湖南廵撫楊
錫紱奏稱湖南省開採礦厰奏銷案内所有礦夫
採獲銅砂以及黑白鉛砂於未煎鍊之前先抽砂
税煎鍊之後乃税銅鉛是砂税一項非止黑鉛一
砂銅砂白鉛砂俱應納税惟黑鉛礦内銀鉛並産
康熙雍正年間銀氣旺盛是以從前京商開挖時
報抽銀税後經封閉迨至乾隆七年原任廵撫許
容奏請復開以黑鉛砂内出銀無幾不過滳汁成
珠止堪賞給爐戶請將銀税改為砂税現今銀氣
復旺自應隨時更正以復銀税之名然不另立科
條誠恐砂税銀税無由區别嗣後除銅砂白鉛砂
及無銀氣之黑鉛砂所抽税銀仍名砂税照舊辦
理外其有銀之黑砂定為銀税另立一條照例抽
收列入奏銷冊内以備稽考又查郴桂二厰礦夫
採獲銅鉛礦砂與商人煎煉每年砂税共銀七八
千兩商人厰卡各處丁役辛工飯食等項歲需三
四千兩以砂税之半取給已屬充裕請自乾隆十
六年起抽收砂税每十分内先歸官税五分餘五
分為商人厰卡公費既於商本無虧又於課務有
益從之
又加增湖南收買鉛觔價值戶部議各省分出産
黑鉛除貴州之外惟湖南最稱旺盛是以京局歲
需鉛七十萬餘觔前於黔省黑鉛短少不能辦解
案内臣部酌議題交湖南接辦每百觔照依康熙
雍正年間定價以二兩八錢三釐報銷節據湖南
廵撫奏稱工本不敷部議黑鉛關係京局鼓鑄必
上不虧帑下不病商方可經久黔省工本省而脚
價多湖南路近於黔以節省之脚費抵不敷之工
本辦理自覺從容應請嗣後湖南辦運除課鉛儘
數凑解無庸給價外其收買商鉛運京比照從前
貴州辦運之數每百觔定給脚價銀四兩六錢按
年解運照數支給從之
十七年派專員董理郴桂二州礦厰事宜加增收
買餘銅價值湖南廵撫范時綬奏言楚省開採礦
厰税課攸關立法稽查理宜嚴密湖南郴桂二厰
據前撫楊錫紱於題請開採事宜案内請於各處
設卡廵防令該二州為監督衡永郴桂道為總理
經臣部覆准在案兹復據稱該二州駐劄州城離
厰窵遠不能親赴督查轉委親友家人料理舞弊
營私勢所不免請遴委專員彈壓凡一切領價報
銷及抽收税課辦解銅鉛俱歸經手一年期滿新
舊更替造冊題銷並令該二州互相查察及州同
州判隨從協辦仍責成該道總理是責任各有攸
歸防範更為嚴密應如所奏辦理至郴桂二厰所
出銅觔原議每煉銅百觔除抽課二十觔外餘銅
八十觔給價九兩六錢收買據該省廵撫以定價
不敷商本採辦維艱請照前撫楊錫紱所奏每餘
銅八十觔給價銀十一兩二錢八分收買部議以
湖南産銅之區祗宜量為加增請照粤西定例每
出銅百觔除抽課二十觔外餘銅八十觔給價銀
十兩四錢則採辦自必從容不致有虧商本應令
該撫自題准之日為始照數支給報銷從之
二十三年准湖南郴桂二州厰税俱歸官辦湖南
廵撫富勒渾奏言湖南省郴桂二州銅鉛礦厰從
前開採伊始一切估色設卡等事官役俱未諳悉
是以必須商辦邇年以來官役已經熟練而税課
銅鉛較之從前有增無減是商人力所難辦之事
歸之厰員承辦實力稽查既有成效於厰務自有
禆益應如所奏從之
二十六年准甘省暫開騷狐泉磺礦大學士公傅
恒等議覆陜甘總督楊應琚奏請採硫磺以資儲
用查磺觔為營伍所必需遇有缺乏例得給批赴
産磺地方購買備用若以本地開採之磺供支各
營操防之用較之購自遠處實多節省兹訪得騷
狐泉磺礦自封閉後礦砂旺盛請照前例責成蘭
州府招商開採自屬籌備營伍之要應如所請辦
理至稱口外不産硫磺處所應需火藥現經行文
咨調一節查現今回部庫車等處俱有磺礦從前
用兵時曾經採取配用充裕即伊犂及烏嚕木齊
一𢃄當日凖噶爾亦用鎗炮又從何處購辦可見
口外原自不乏磺觔應請交與各該處辦事大臣
留心體訪向來産磺處所一體查明採購或附近
地方産有磺觔亦可採取配藥運往並可省内地
辦運之煩更為便益其現議騷狐泉開採事宜應
請交與該督委員妥辦毋令滋事從之
二十九年准四川屏山縣開採鐵礦四川總督阿
爾泰奏屏山縣之李村石堰鳳村及利店茨黎榮
丁等處産鐵每礦砂十觔可煎得生鐵三觔每歲
計得生鐵三萬八千八百八十觔請照例開採十
分抽二變價撥充兵餉戶部議如所請從之
又准雲南通海縣開採黑鉛厰雲南廵撫劉藻奏
通海縣逢里山厰産黑鉛試採有效請照例每百
觔抽正課十觔變價充餉餘課十觔以五觔充公
五觔為官役廉食所餘之鉛給價收買戶部議如
所請從之
又准雲南彌勒州開採白鉛厰雲南廵撫劉藻奏
彌勒州野猪畊厰産白鉛試採有效請照例每百
觔抽正課十觔餘課十觔所餘之鉛給價收買撥
運廣西局鼓鑄於錢法實有禆益戶部議如所請
從之
三十年准四川江油縣開採鐵礦四川總督阿爾
泰奏江油縣木通溪和合硐等處産鐵每礦砂一
十五觔可煎得生鐵四觔八兩每歲計得生鐵二
萬九千一百六十觔請照例開採十分抽二變價
撥充兵餉戶部議如所請從之
又停止陜西華隂縣開採黑鉛華隂縣之華陽川
地方産黑鉛自乾隆十三年題准開採每年得鉛
五六萬觔至十萬觔不等自二十三年以後得鉛
日以減少至二十八年分僅得四百觔陜西撫臣
奏請停止戶部議如所請從之
三十一年准四川宜賓縣開採鐵礦四川總督阿
爾泰奏宜賓縣濫壩等處産鐵每礦砂十觔煎得
生鐵三觔整每歲計得生鐵九千七百二十觔照
例十分抽二變價按年徵收撥充兵餉戶部議如
所請從之
又准貴州清平縣開採鉛礦貴州廵撫方世儁奏
清平縣之永興塞産黑鉛礦砂試採有效請准其
開採照例抽課每年可收課鉛一萬二三千觔除
支給各標營操演鉛觔外尚有餘剰存貯撥用戶
部議如所請從之
又准廣西融縣開採白鉛礦廣西廵撫宋邦綏奏
融縣四頂山産白鉛礦砂因無煤炭不能煎煉成
鉛而羅城縣冷峝山跴有煤路可以運往就煤煎
煉試採已有成效請准其開採煎煉照例每煉鉛
百觔抽正課二十觔撒散三觔造冊報部稽核戶
部議如所請從之
又酌定滇省開採礦厰事宜(詳見錢幣考)
三十七年
諭滇省各銅厰前因馬騾短少柴米價昂每銅百觔准
暫加價銀六錢俟軍務竣後停止嗣後展限一二年
今念該省頻歲曾獲有秋而米糧柴炭等價值仍未
即能平減著再加恩展限二年俾各資本寬餘踴躍
開採庶於銅務有禆而厰民亦得以資充裕該撫仍
留心體察俟厰地物價一平即行奏明停止
皇朝文獻通考卷三十
