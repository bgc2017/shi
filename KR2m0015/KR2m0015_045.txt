皇朝文獻通考卷四十五
國用考(七)
蠲貸(下)
災蠲
順治三年以江西頻年旱澇其今年漕米之未兑
運者罷免之直隸成安等七縣水湖廣興國等十
州縣旱免今年田租
四年陜西西安延安平凉臨洮慶陽漢中六府雹
免今年田租
五年山東夏津蝗免今年租朝城罹土賊之患除
其逋糧
六年直隸真定順德廣平大名四府水免今年田
租山西太原平陽汾遼澤五府州被水免租亦如
之
是年定凡遇災蠲免於起存項下均减如存留無
餘即减起運之欵若有司藉無項可免使民不霑
實惠者論
八年湖廣倉焚其被燬米豆勿責
是年定遇災題請蠲免州縣官以蠲免數目刊刻
免單頒發其已入者明年以實除之官吏不給免
單者以違
旨計贓論
十年直隸之房山湖北之襄陽黃州荆州德安湖
南之常德岳州永州江蘇之揚州淮安安徽之鳳
陽廬州山東之濟南東昌各府並免今年災田額
賦
是年定州縣被災八分九分十分者免十分之三
五六七分者免二四分者免一有漕糧州縣衛所
准改折康熙十七年增定災地除五分以下不成
災外六分者免十之一七分八分者免二九分十
分者免三雍正六年
諭改免被災十分者七九分者六八分者四七分者二六
分者一乾隆元年
諭被災五分之處亦准免十分之一永著為例
十一年直隸八府山東二十一州縣江南五州縣
浙江二十二縣衛旱並免今年田租湖廣石門蝗
陜西漢隂雹免租亦如之
十二年直隸夏蝗雹秋水旱被災者三十六州縣
衛免今年田租江南浙江江西山東河南湖廣水
旱山西陜西夏雹秋霜殺禾皆偏災免租亦如之
是年西安延安平凉慶陽鞏昌漢中五府地震凡
被災之兵民丁徭田賦悉予放除
十三年直隸新樂河南彰德蝗河南衛輝湖北武
昌湖南常德水山西大同陜西清水洛川二縣靖
遠洮岷鳳翔等衛所雹並免災田租其陜西被雹
之延綏鎮神木縣被蝗之山西和順縣免田租十
之三
是年除江西逋賦
十四年直隸霸薊等七州寳坻等二十一縣保安
等三衛梁城一所雹免今年田租武清漷二縣水
免租如之江西浙江湖南廣東間遇水旱免災田
租亦如之
十五年湖北水免災田租直隸蠡雄等八縣山西
五臺縣陜西潼關辛莊各屯衛雹免租亦如之河
南朴縣被雹災田免秋糧十之三浙江紹興寧波
颶風按災分免賦有差
十六年江西旱被災者四十五縣免今年賦銀糧
並蠲貴州貴陽等六府湖南澧州等七州縣衛旱
直隸趙州等六州縣河南睢州等十四州縣衛江
蘇淮安徐州揚州安徽鳳陽湖北天門等六縣衛
水並免今年田租河南湯隂縣雹免租亦如之其
被雹之直隸慶雲唐縣按災分蠲免有差
十七年河南河決睢杞虞城柘城永城夏邑六州
縣災免今年租彰德府屬旱免租如之江南邳蕭
宿遷沭陽四州縣湖北蘄州廣濟縣直隸曲陽縣
水免租亦如之其直隸被水之新安豐潤免十之
二被旱之江南睢寧宿州鹽城按災分蠲免有差
十八年浙江旱被災者二十九縣免今年田租江
西鄱陽等四縣湖北沔陽州直隸霸州保定新城
水免租亦如之其湖北被水之黃梅廣濟免十之
三被雹之直隸新河免亦如之陜西同州臨潼岐
山扶溝郿縣雹山東金鄉定陶旱各按災分蠲免
有差
是年山東淄川等四縣蝗十八年江南青浦等二
十七縣衛旱康熙元年福建閩縣十二縣四川建
昌等衛陕西西鳳興安等府水至是奏免其年各
災田賦額有差
康熙元年直隸江南山西河南四川水江西浙江
旱湖北水旱偏災各免災田額賦有差
二年直隸雲南四川貴州水江南湖南旱浙江江
西湖北水旱甘肅雹偏災免災田額賦有差
三年江西四十一州縣旱按分免賦有差直隸江
南浙江福建湖廣陜西間被水免災田賦亦如之
是年戸部言凡遇災傷之地將應徵額賦停徵十
之三以竢題免庶民霑實惠從之
四年山東山西旱免今年田租其山西舊逋以及
山東寧海棲霞被兵疲之各州縣衛荒亡諸賦悉
予放除其餘直隸江南浙江江西湖廣河南陜西
間遇水旱雹災各免賦有差
是年左都御史郝惟納言凡災地田賦免若干丁
賦亦應免若干庶貧民恩澤均霑下部知之
五年江南桃源贛榆蝗湖北沔陽黃岡十二州縣
衛旱陜西鎮原雹並免今年田租其餘三省州縣
被旱蝗雹及間遇水之處各按分免賦有差江西
西寧等三十五州縣旱浙江象山等六縣水甘肅
霜免災田賦亦如之
六年福建龍溪等五縣旱免今年田租甘肅寧州
等六州縣疫田租丁賦並免一年其直隸江南浙
江山東山西陜西湖廣間遇水旱蝗雹各免災田
額賦有差
是年定凡蠲免有司官將應免者取每圖里長結
状分送部科察覈如已徵在官不流抵次年及不
扣除應蠲分數一概徵比侵蝕或經題定蠲數後
不即出示曉諭或稱止蠲起運不蠲存留或由單
内扣除不及蠲數者州縣衛所官均以違
旨侵欺論上司不行詳察使災黎無告者道府降三級
督撫司降一級均調用又定蠲免流抵如蠲本年
者填明次年由單之首流抵次年者填明第三年
由單之首州縣衛所官不開載實數者論入年又
定災傷不得以闔邑地畝通算分數仍按區圖村
莊地畝被災分數蠲免
七年直隸水凡五十州縣衛災其被災十分九分
者
諭除其租七分八分者免十之四餘如例行被水之江南
淮揚二府屬各按分加免一分河南之安陽臨漳
給復三年浙江之臨海天台二縣衛及甘肅被旱
之莊浪等五縣並除今年田租其餘安徽湖廣間
遇水旱各免額賦有差
是年山東地震免災民額賦準水旱例行
八年陜西水免南鄭田賦糧亦如之郿縣地為砂
石所壓不能耕者永除其賦餘免租十之三其餘
江南河南水山西雹直隸水且雹並免災田額賦
有差
是年以陜西平凉臨洮鞏昌三府屢被災荒除逋
賦銀七萬八千三百兩糧十六萬三千石各有竒
九年直隸博野等二十九州縣水開州等十四州
縣旱山東濟陽等二十九州縣旱濰縣雹濟寧州
水各免額賦有差其餘被水之州縣江蘇二十四
安徽八浙江五被旱者河南九湖北六免賦亦如
之其織造局種藍田之災者免今年靛
時以淮陽數被水罷本年漕其康熙六年以後逋
漕銀米皆勿收責又以山東康熙七年地震免災
地賦銀二十二萬七千三百兩有竒
是年定遇災蠲賦並令免田戸之租從吏科給事
中莽佳之請也
十年江南淮安揚州水除二府康熙元年至六年
逋賦江寧徐海等府州蝗鳳陽等府旱直隸文安
安肅等州縣夏旱秋水以及山東河南浙江湖廣
陜西被水旱蝗雹蟲災者各免本年田租有差
是年浙江巡撫范承謨以臨海太平平陽石門烏
程五縣温州一衛頻年遭值饑饉其康熙元二三
年隨漕行月逋賦請援康熙八年
恩詔蠲免地丁逋賦之例亦予赦免從之明年又奏免石
門縣康熙三年輕齎銀平陽縣康熙元二三年月
粮各隨漕逋賦亦如之
十一年江南災邳州等五州縣按災分各加免二
分並免沐陽漕贈銀興化等五縣大河一衛全免
今年租其去年今年漕賦銀米亦予放除餘免災
田歲租各有差時直隸山東河南山西陜西湖北
間遇水旱蟲蝗霜雹之處按分蠲免亦如之
是年除各省逋賦凡康熙元年三年江南之儀徵
衛三四五年湖南之常寧縣四五六年陜西之西
安鳳翔漢中六年浙江之太平松陽景寧湖南之
衡州衛七八九年湖南之各屬九年江南之泰州
江都山陽十年高郵之湖地山東之兖州各田租
之未入入或未偹者悉除之
十二年直隸霸州寳坻等十三州縣衛江南六安
贑榆等七州縣河南輝縣水湖南瀏陽等三縣浙
江仙居縣旱各免今年田租有差又以江南蘇松
常鎮淮揚六府屢災
諭免明年租
十三年山東泰安等五十二州縣旱棲霞等六州
縣水各免賦有差其餘被水州縣直隸十江南十
有五江西十有二被旱者河南六免賦亦如之江
南沐陽縣旱免十之一直隸霸州水陜西莊浪衛
雹並免十之三
是年除免浙江臨安等四縣逋賦銀三萬五千兩
錢二千七百緡米六千石各有竒
十四年江南淮揚徐鳳四府屬水免災田賦各有
差其直隸江西湖北河南間被水旱免亦如之
十五年江南河決淮陽災免災重者田租十之三
餘各有差又以閩陜被兵除其賦其陜西之各宿
逋並勿收責
是年定凡蠲免銀增減造冊者州縣衛所官降二
級調用司道府都司罰俸一年督撫罰俸六個月
如被災未經題免之前報冊填入蠲免者州縣衛所
官罰俸一年該管上司罰俸六個月
十六年免江西廬陵贛州等四十一縣衛被兵荒
田今年租其被旱之新建浮梁等十六州縣各按
災分蠲免時江南淮徐二府水免亦如之直隸任
縣水陜西寧夏衛蟲免賦十之三
十七年以浙江近閩各縣衛首罹寇災其去年田
租
諭勿收責
是年直隸河南江南浙江湖廣江西間被水旱之
處各免田租有差
十八年直隸地震免通州三河平谷今年田租香
河武清永清寳坻免十之三薊州固安十之二山
東河南安徽江西湖廣旱山西雹各免災田賦有
差其安徽之安慶鳳陽廬州漕贈銀米亦予放除
又以江西福建湖北罹寇災歷年逋賦令勿收責
是年定凡賦税應蠲已徵者給印票次年按數抵
免又定蠲賦而官侵蝕者照貪官例革職提問上
司官徇縱者均革職
十九年直隸山東山西旱雹免災田賦各有差
是年除廣西去年田租
二十年直隸山東江南浙江江西湖北間被水山
西遼州榆社縣雹免災田賦各有差
二十一年直隸山東江南浙江江西湖廣廣西陜
西間遇水旱蟲雹免災田賦各有差
是年以山西太原大同災民多流亡除逋賦二萬
四千四百兩有竒以今年為始准給復三年又以
福建候官等二十六州縣被兵之後其康熙十八
年以來逋賦悉予放除
二十二年山西崞縣忻州定襄五臺代州振武衛
地震免明年田租山東新城縣水甘肅慶陽衛安
化縣旱均免賦十之三
二十三年直隸邢臺等二十州縣湖北江夏等十
五州縣衛江南宿遷縣旱免災田賦各有差河南
磁州安陽湯隂雹免賦亦如之
上年江西分宜等十七縣衛旱至是奏免額賦有
差
二十四年直隸新安等五縣災
命部員往勘除其賦山東河南山西江南江西湖廣間被
水旱各免災田賦有差
是年
諭直隸獻縣河間縣河間衛江南宿遷縣興化縣邳州高
郵州鹽城縣山東郯城縣魚臺縣地方今年重罹水災
小民艱苦所有康熙二十四年下半年二十五年上半
年地丁各項錢糧俱與豁免
二十五年直隸浙江湖北甘肅水江南蝗雹免今
年災田租各有差時江南徽州廬州鳳陽三府康
熙十七年逋負銀萬九千五百兩米千一百九十
八石各有竒至是悉除之
二十六年直隸豐潤縣山東博興縣水山西沁州
雹江西宜春等十縣旱各免賦有差
二十七年江南水免興化縣今年田租十之二亳
州等三州縣各按災分蠲免有差江西宜春等十
二州縣湖廣崇安等七州縣浙江宣平縣雲南開
化府旱免賦亦如之
二十八年春
聖祖仁皇帝南巡
諭免邳州淹田今年地漕額賦及歷年逋懸秋邳州等
九州縣復被水仍按災分各如例免租
是年湖北江西旱
諭免武昌等四府屬二十州縣四衛所明年春夏額賦荆
州安陸二府屬九州縣四衛今年未徵及明年
春夏額賦其江西之寧州袁州等三十二州縣衛
所均按災分免今年田租有差
二十九年直隸災
諭免順天保定河間真定順德廣平大名及宣化各府屬
去年未徵並今年春夏額賦銀五十七萬五千兩
粮八萬六千百有十石各有竒
是年河南開封彰德衛輝懷慶四府甘肅凉州衛
古浪所旱江南六合等十五州縣衛浙江餘姚等
五縣雲南新興河陽二縣水各按分免賦有差
三十年陜西旱蝗
命大臣往勘免西安鳳翔二府屬明年民屯各賦銀米並
蠲時被旱之州縣直隸七十有七河南二十有三
江南七被水者湖南三雲南十江西一被蝗者河
南二十六山西七各按災分免租江南被蝗之興
化縣今年田租則全除之
是年除康熙十八年至二十八年廣東高州瓊州
二府二十八年直隸保安州各逋賦
三十一年江南六合等十三州縣旱沭陽縣水山
西臨晉滎陽二縣雹各免賦有差
時以陜西西安連歲荒疫
諭免今年額賦米亦如之明年
上猶念西安鳳翔二府災民其康熙三十三年額賦復
諭除之
三十二年直隸順天保定河間真定四府水各按
災分免今年租旋又
諭免明年額賦銀米並除歷年逋懸山西十八州縣水間
被雹及江南浙江江西湖北偏沅遇水旱偏災之
處並免災田今年租各有差
三十三年以山西平陽澤州沁州所屬前被蝗旱
民氣未蘇免康熙三十三十一年逋賦銀五十八
萬一千六百兩米豆二萬八千五百八十石各有
竒
是年直隸安州等十一州縣災免明年租山東邱
縣水免今年租廣東南海等三縣福建閩清等三
縣水各按分免賦有差
三十四年直隸宣化府霜災其今年明年田租悉
予放除山西河津滎河水江西新淦建昌南康旱
各免賦有差
是年除江南邳州康熙二十四至二十七年逋賦
三十五年直隸三十二州縣江南三十三州縣湖
北九州縣衛水免災田今年租各有差
三十六年直隸霸州等十七州縣旱江南山陽高
郵泗州水免今年田租又以山西平定等十一州
縣歲比不登免租亦如之其浙江宣平縣雹江西
星子等九縣水各按災田免賦有差
是年免去年順天府密雲縣豆二千石有竒其江
南淮徐揚三府未入各賦悉
諭除之
三十七年直隸豐樂縣旱免賦十之三其餘被旱
州縣浙江四湖北七被水州縣江蘇八安徽陜西
各十有二福建三並免賦有差
是年除江南高郵等六州縣去年丁賦四萬五千
兩有竒旋又
諭淮安揚州鳳陽等處比年水患頻仍屢賑屢蠲被災地
方頼以安堵但念久歉之餘恐致資生匱乏著將海州
山陽安東鹽城高郵泰州江都興化寳應夀州泗州亳
州鳳陽臨淮懷遠五河虹縣蒙城盱眙靈璧等州縣並
被災各衛所康熙三十八年一切地丁銀米及漕糧盡
行蠲免
三十八年江南督撫以去年淮安揚州二府屬災
奏請蠲賦戸部議免三分奉
諭淮安府屬之海州山陽安東鹽城揚州府屬之江都高
郵泰興興化寳應九州縣並淮安大河二衛康熙三十
七年未完地丁漕項等銀十有九萬兩米麥十萬石各
有竒著全予蠲免旋又免鳳陽府屬十一州縣及泗州
衛去年地漕銀米亦如之
是年江南浙江江西湖廣直隸間被水各免災田
今年租有差其淮安揚州明年地漕銀米並予放
除又以山西十一州縣歉收除逋賦
三十九年江南水免泗州盱眙今年田租高郵清
河等十一州縣免十之三上江穎上等六州縣下
江邳州等十六州縣各按災分免賦有差其淮安
揚州鳳陽三府去年地漕各賦令勿收責
是年直隸浙江西安間被水旱免災田賦有差
四十年陜西旱免甘肅明年田租以巡撫喀拜匿
不以
聞削職其西安被旱之二十六州縣衛所各免今年田租
有差江南泗州盱眙五河及泗州衛水免賦並除
淹田逋租
是年河南永城縣旱直隸廣平縣廣東南海等七
縣水免災田賦有差又以直隸霸州文安大城三
州縣地窪易澇其歷年逋負
諭悉除之
四十一年山東河南水免今年災田租各有差又
諭山東萊蕪新泰東平沂州蒙隂沂水河南永城虞城夏
邑被災州縣康熙四十二年地丁錢粮通行蠲免
是年江南亳沛五州縣衛湖北沔陽州衛水浙江
縉雲縣旱各按災分免今年租
四十二年山東大水凡九十四州縣災各按分免
賦有差其餘間被水旱之州縣衛直隸二十六河
南十九山東十六江南三浙江十三江西六湖北
五湖南七免災田賦亦如之
時江蘇巡撫宋犖奏言徐州睢寧縣頻遭水患其
康熙三十七八九年未入額賦請每年止帶徵一
年得
旨除免並除四十年歲租
四十三年
諭山東比年歉收朕焦勞宵旰未嘗晷刻稍釋于懷今歲
幸二麥畢登秋禾稔穫但念被災之後若非大敷恩澤
終不能遽底盈寧著將康熙四十四年地丁銀米通行
蠲免又以直隸順天河間二府米價稍昂
諭免明年地丁銀米亦如之
是年湖北京山湖南武陵桃源廣東南海等六縣
肇慶一衛水免災田今年賦有差
四十四年江南水上下江三十州縣衛災免今年
田租有差時被水州縣直隸二江西四湖廣十有
七廣東二免租亦如之福建臺灣鳳山諸羅三縣
旱其今年額賦
諭悉除之
是年
諭嗣後蠲免錢粮如并免積欠則帶徵俱免如止蠲本年
錢粮則所有舊欠俱於次年徵收蠲免之年概不得開
徵永著為例
四十五年江蘇海州等十二州縣安徽穎州及穎
州衛水免災田租有差其被水之縣江西清江新
淦直隸武清東安免租亦如之
四十六年江南浙江旱各按災分免租旋
諭免兩省明年丁銀六十九萬七千七百兩田賦安徽七
州縣三衛江蘇二十五州縣三衛共銀二百九十
七萬五千二百兩糧三十九萬二千石浙江二十
州縣一衛銀九十六萬一千五百兩糧九萬六千
石各有竒又
諭免康熙四十年以前江蘇漕項銀六十八萬七千兩米
麥三十一萬一千八百石各有竒
是年直隸霸州等六州縣山東章&KR0960;等七縣水江
西新喻等四縣福建臺灣等三縣旱各免賦有差
四十七年
諭去年江南浙江俱被旱荒多方軫恤民力稍蘇今歲復
被潦災旋經照例蠲賑但歲再不登生計益匱欲令辦
賦力必難供康熙四十八年江南通省地丁銀四百七
十五萬四百兩浙江通省地丁銀二百五十七萬七千
兩有竒著全行蠲免
是年湖南北間被水旱之處各按災分免租有差
四十八年江南河南水山東旱各如例免租旋又
諭免災田明年額賦淮揚徐三府屬十九州縣銀五十九
萬三千入百兩歸德府屬六縣銀二十萬二千四
百兩兖州府屬四州縣銀十有四萬六千六百兩
各有竒又以浙江災後民力未裕其緩徵漕米勿
收責
是年直隸湖北間被水免災田租有差
四十九年直隸霸州慶雲等七州縣江南舒城縣
水各按災分免今年田租
兵科給事中高遐昌奏言歲遇免租佃戸田租亦
請酌免下戸部議定業主蠲免七分佃戸蠲免三
分著為例
五十年直隸井陘縣安徽六合等九州縣衛旱山
東魚臺等四縣江蘇海州等十五州縣衛浙江安
吉長興諸暨三州縣水各按災分免今年租
五十二年廣東三水清遠高要高明四會五縣福
建侯官縣福右衛甘肅靖遠衛環縣鎮原縣固原
州衛平凉縣平凉衛崇信縣慶陽衛靈州所會寧
縣寧夏中衛寧夏所古浪所歲不登其明年各額
賦銀米及甘肅薪芻
諭悉除之
是年浙江臨安海寧等六縣旱各按分免今年租
五十三年各省被旱州縣河南二十有六江南五
十有四浙江十七湖北十浙江湖北又間被水均
按災分免今年田租各有差
時甘肅靖遠等二十八州縣衛所被旱災
諭免明年額賦糧草亦予放除明年又
諭免康熙五十五年銀糧草束亦如之
五十四年直隸順天保定河間永平宣化五府榖
耗不登免明年額賦銀八十五萬八百兩米豆榖
十有一萬五千五百石草九萬四千九百束各有
竒免陜西寧州隴西清源狄道臨洮五州縣衛明
年賦銀糧草亦如之
是年江南邳州華亭等十八州縣湖南安鄉等四
縣水各按災分免今年租
五十五年各省間被水災州縣直隸五山東六江
南十有五江西三湖北十有九湖南八各免災田
今年租有差
五十六年江南沛縣福建臺灣鳳山諸羅三縣水
免今年田租有差
五十七年湖北鍾祥武昌等十九州縣衛甘肅凉
州古浪等五衛所旱免今年田租有差
五十八年江南高郵等八州縣水浙江錢塘等二
十一縣旱會稽上虞二縣風甘肅會寧等十七州
縣衛旱各免今年田租有差
五十九年江南揚州府五州縣湖北沔陽武昌等
八州縣衛水陜西宜川等六縣清平等十一所旱
各免今年田租有差
是年免直隸宣化慶雲等五州縣米豆榖三萬七
千九百石有竒以地震被災故也
六十年陜西旱
命大臣往勘除其租其被旱之直隸山東河南山西江南
浙江各按州縣災分免賦有差福建臺灣鳳山諸
羅以颶災並免今年田租
雍正元年以康熙六十一年山東濟兖東青四府
災免蠲餘額賦銀二十三萬二千一百兩有竒
二年江浙海潮溢場地災其災地雍正元二年鹽
課之未入或入未備者悉除之
三年直隸薊州清苑七十四州縣水免租有差
四年浙江仁和等州縣水按災分免今年租
五年直隸玉田還鄉河決免災田賦一年湖北江
水溢咸寧蒲圻嘉魚漢陽漢川江陵黃陂黃梅八
縣武昌武左荆州三衛災
諭免今年租其已入者明年以實除之
六年浙江江山縣水免今年租又免四川建昌鎮
屬災地明年租
七年雲南曲靖府南寧縣水按災分免今年田租
八年山東河南水免被災州縣漕米有差
九年免直隸霸州文安大城豐潤滄静海六州縣
梁城一所康熙三十四至四十二年逋賦
上年直隸故城清河西寧三縣水災黑龍江墨爾
根各官莊霜災至是奏免是年額賦
十年山東泰安滋陽等五十一州縣旱免災田今
年租有差
是年巡視臺灣御史言臺灣彰化縣經凶番擾亂
耕種失時以雍正八九兩年未入銀榖具奏
諭勿收責
十一年以江南徐州府屬六州縣去年被水免其
年田租有差
十二年陜西旱階州靖邊環縣及平原所各災田
並免今年租
十三年
諭甘肅省入夏以來雨澤愆期著將雍正十三年應徵地
丁錢糧全行豁免
是年四川水巴津長夀綦江涪瀘永璧山合江等
州縣九姓等土司各免今年租
乾隆元年浙江仁和等四縣水免漕白南米湖北
漢川江陵二縣水免賦銀南米亦如之又貴州雲
南災免今年租其接壤貴州之湖南沅州府免租
亦如之
江南海州阜寧鹽城興化去年被水至是勘奏免
去年漕米其今年帶徵者亦勿收責
二年免陜西靖邊等八州縣災田今年租糧草亦
如之河南西華等四縣水按災分免租有差
是年定凡被災地方令總督廵撫勘明或分年帶
徵或按分數蠲免臨時具題請
旨再丁銀向未攤入地糧不與地糧一例蠲免自雍正
六年丁銀攤入地畆均徵之嗣後若遇災蠲即將
丁銀入地糧統覈均免以昭畫一又定八旗餘絶
及革退網戸各地被災均照入官地例准其减免
三年江南旱免被災州縣田賦蘆課各帶徵銀米江
蘇免逋賦一年安徽三年免安徽漕米如之宿鳳
臺靈璧石埭四州縣雖未被災所有因災緩徵逋
賦免亦如之其餘被災州縣乾隆元二年帶徵漕
米及未被旱或被旱而不成災州縣積逋之力不能
償者並准放除
是年除直隸逋賦其宣化永平之糧草旗退入官
之地租各逋負免亦如之瓜州回民乾隆元年所
貸種食勿收責
四年安徽宿鳳等十五州縣水合肥等四州縣旱
免災田各賦銀糧江蘇旱免江常鎮淮揚徐海七
府州乾隆二年逋賦海安東蕭碭山四州縣尤重
免雍正十三年乾隆元年地漕逋賦安東泰豊沛
海沭陽六州縣復被水雹其屯河各地租按分蠲
免有差又甘肅水雹被災州縣重者除今年額賦
其稍輕之秦安十五州縣免今年應入銀草最輕
之碾伯靈州中衛免去年應入銀草各有差
是年以寧夏去年地震免寧夏寧朔平羅新渠寳
豐五縣本年賦銀糧草其逋負亦勿收責旋又
諭免寧夏寧朔平羅三縣銀草一年
五年江蘇豐沛等十州縣衛災免丁屯蘆課河租
各銀糧陜西平羅縣災免災田今年賦銀糧草未
被災村莊及夏朔二縣免明年額賦之半糧草亦
如之
是年免安徽宿鳳臺靈璧石埭四州縣雍正十三
年乾隆元二年正襍各逋賦
六年江南上元等二十八州縣湖南湘鄉臨武二
縣水免今年額賦福建閩侯官長連建五縣乾隆
二年貸榖臺灣鳳山諸羅三縣乾隆三年以前未
入銀粟至是悉除之
是年
諭曰朕御極以来愛養黎元蠲免正賦之外復將雍正
十三年以前各屬積欠陸續豁除以息民間追呼之
擾今各省未完正項銀米豆草並襍項租榖積欠已
久多係貧乏之戶無力輸將况江蘇所欠獨多目今
現被水災待恩撫䘏著將各項悉行豁免再江浙二
省尚有未完漕項銀米豆麥向來不在豁免之例今
既蠲除各項著將漕項一並免徵
七年
諭江南上下兩江今年水漲逾常該督撫陸續奏報者
不下數十州縣朕每一覽奏宵旰靡寕已屢降諭旨
令該督撫加意撫綏毋使失所又特命大臣前往會
同該督撫等拯救目前之災荒永除將來之水患但
念此等被災之地夏已無收秋更失望小民困苦其
何以堪况此數十州縣有今年被災特甚者有今年
稍輕而連年被災者現有水漲未消亟待賑䘏其流
離顛連之狀時在朕心目中所有本年應納錢糧著
該督撫勘明被災各州縣先行緩徵次第將確數分
别具奏請旨蠲免尋遵
旨奏准蠲江蘇所屬江浦等二十九州縣衛地丁歲賦
蘆課學租等銀二十四萬九千三十三兩本色米
八千一百九十四石又山陽等二十六州縣衛漕
項銀三萬三千五十三兩五錢九分米麥豆十有
二萬八千八百三石一斗六升各有竒安徽所屬
夀州等二十州縣衛地丁漕項銀十有七萬八百
十兩四錢米麥豆千八百三十六石三斗五升八
合各有竒明年又續免江蘇安徽各災地蠲餘帶
徵之賦以蘇民困
是年湖北荆州安陸漢陽襄陽德安五府湖南長
沙岳州常德澧四府州江西贛州吉安南安三府
水被災州縣各按分免今年田租有差
八年春直隸山東少雨長蘆場地災按分免賦秋
山東臨邑縣霜災免今年租江蘇水旱溧水等十
五州縣衛災免租如之沭陽贛榆鹽城溧陽學租
銀米免亦如之
是年甘肅皐蘭金靖遠平番靈碾伯高臺七州縣
災免額賦糧草如之並除臯蘭等十三州縣乾隆
六年逋賦
九年直隸水免天津河間覇州三十一州縣災民
所貸種食浙江水旱凡三十二州縣二衛三所八
場災免各賦銀米
是年又免陜西西寧縣乾隆元年未完馬糧高臺
平羅二縣乾隆五年災民所貸種食
十年除逋賦江蘇海安東蕭碭山四州縣雍正十
三年至乾隆元年未入地漕各賦三年寧夏寧朔
平羅地震所貸耕具五年七年咸寧等縣水民屯
地及更名地未入銀米八年臯蘭金靖遠平番靈
碾伯高臺七州縣未入賦銀糧草悉予放除
是年江西玉山縣旱免今年田租有差
十一年江南水江蘇山陽等二十四州縣衛災免
民屯地漕河租各銀米其去年以前海沭陽贛榆
三州縣未入地漕銀米板浦等六鹽場未入折價
銀悉予放除安徽二十三州縣災免額賦米麥如
之
是年免直隸宣化府屯糧三分之一福建臺灣官
莊租十分之三
十二年山東水雹凡被災者九十八州縣衛免賦
銀二十五萬三千八百九十九兩有竒江南崇明
縣潮災免災田今年租
是年除江南山陽等二十六州縣乾隆七年蠲餘
未完地丁銀米及諸雜賦又以去年吉林歲不登
諭蠲額糧江南泗州災除學租銀米長蘆越支場水按
災分免租有差
十三年浙江海寧縣潮災免漕賦銀米
是年
上念去年崇明縣災甚其蠲餘各賦
諭悉除之又
念直隸慶雲鹽山縣地瘠民貧乾隆九年貸種令勿收
責
十四年安徽夀州鳳陽臨淮泗州鳳臺懷遠五河
霍邱八州縣鳳陽鳳中長淮泗州四衛水按災分
免今年田租有差
十五年
諭曰朕廵洛祀嵩甫經豐樂鎮即已降旨蠲免經過州
縣十分之三其地年歲順成是以照例蠲除數日所
過州縣體察農功夏麥告豐晚禾覺歉秋牟播種亦
復待時深為軫念其歉收之處著再加恩統前蠲免
十分之五令該撫詳悉勘明分别辦理
是年江寧淮安揚州徐州海州五府州水免災田
地漕銀糧浙江永嘉樂清瑞安平陽四縣玉環廳
温州衛永嘉場水免賦銀米穀淳安蟲按災分免
租有差又去年山西之太原蒲縣直隸之薊州十
七州縣被偏災至是大吏循例奏蠲額賦
諭將蠲餘之賦各再免十分之三
十六年
聖駕南巡
諭曰朕清蹕南巡道由山左攬轡觀風知連歲有秋視
戊辰東巡之時閭閻大有起色為之慶慰尚念該省
有積年緩徵帶徵未完米穀皆因災出借之項雖叠
遇有收而按年催比民力不免拮据著將鄒平等屬
帶徵未完榖共九十七萬五千餘石概行蠲免
又
諭曰朕車駕南巡乘時布澤蠲除積欠叠沛恩施更念
江蘇之宿遷等州縣上年被水稍重雖經格外加賑
可以接至麥秋著再加恩將經過之宿遷清河桃源
三縣被災貧民上年借出耔種銀悉行免其徵還
又
諭江南揚州府屬之興化縣積淹荒廢田畝錢糧於乾
隆九年起按年勘報豁免其元年至八年原緩未完
賦銀米麥仍應分别催輸荒戸殊為拮据著將此項
賦銀米麥一併勘明豁免
又
諭徐州府屬沛縣濱湖地畝近年以來屢被水災所有
應徵租銀自乾隆十年起按年勘報蠲豁而九年以
前積欠未完租銀以不在勘豁之例仍須照數輸納
貧民未免拮据著將乾隆九年以前應徵未完租銀
三千一百餘兩一併加恩豁免
是年山東嶧縣等七州縣江南徽寧池鳳和廣六
府州浙江海寧等州縣廳衛所場湖南善化縣間
遇偏災各按分免災田銀糧有差
十七年甘肅耀州等三十九州縣廳旱免今年田
租有差其餘浙江山東湖北甘肅間被災免災田
賦亦如之
十八年江南水免安徽二十五州縣衛江蘇三十
二州縣今年租浙江仁和縣鹽場災按分免賦有
差
十九年安徽泗盱眙等州縣水免今年租
二十年浙江水免仁和等州縣場所額賦銀米
二十二年
聖駕南巡
諭江南淮徐海等屬受水患有年矣朕翠華南涖周覽
土風所過桃源宿遷邳州睢寧諸州縣鶉衣鵠面相
望於道而徐屬較甚朕心為之惄然增戚國家所恃
以拯患䘏災者惟賑濟一事現在徐屬七州縣已降
旨加展賑期可至五月並截留本處漕糧以資借糶
所以為斯民計者不遺餘力而目擊情形於心實有
所不忍所見如此未見者亦復可知著再加恩將淮
徐海三屬各州縣所有積年借欠籽種口糧不分新
舊概予豁免以紓痌瘝一體之念惟是恩澤所施非
得賢守令實力奉行無由下究况在積歉之區尤資
良牧必得慈祥公正實心任事之人以父母斯民為
己責竭力區畫經營撫循培養庶幾日有起色若任
其因循闒冗漠不關情假手書吏視為故事年復一
年積疲重困即使厚費帑金蒼生何能免溝壑流離
之慘是以此方州縣視他處更重該督撫當慎加遴
選務得有猷有為悃愊愛民者以膺斯任仍時時留
心體察有暇即親行諮詢使窮鄉僻壤民隠畢達守
令賢否自不能掩惟期於地方有益該督撫其善體
朕懷毋僅以簿書期會為課吏先務也其數府現任
守令各官著該督撫各出考語具摺奏聞或有如所
諭賢明之吏宜留任者或有不能勝此而可以調他
處事簡者其悉心詳酌一二年後朕將親臨考察若
仍入其疆而田野不治則非守令之罪將該督撫是
問矣著將此通行曉諭知之
是年河南夏邑商邱虞城永城四縣水免積負除
田租二年又以山東去年被水淹田未涸令將濟
寧魚臺金鄉滕嶧五州縣田賦倉榖貸種悉予蠲
除濟寧魚臺之屯戶及兩淮竈戶各逋懸勿收責
二十七年江蘇浙江災免清河崑山等十一州縣
民屯田租仁和等十七州縣漕賦
二十八年山東濟寧等八州縣衛水秋禾災免今
年田租
二十九年甘肅鞏昌等府屬旱免今年租其雲南
江川通海等五州縣去歲地震江蘇江浦海州旱
江西德化縣封一等三鄉水并直隸蔚州萬全縣
山東濟寧等七州縣衛各按災地蠲免有差
三十年湖北漢陽七州縣衛湖南益陽縣江西南
昌三縣安徽安池五府州屬懷寧等十六州縣三
衛水均免租如例又免直隸霸州固安永清屯戸
二十六年以前被災積欠租榖八百石有竒
三十一年甘肅河東西去秋旱間被雹水風霜之
災免靖遠等一十四廳州縣歷年逋銀三十七萬
四千餘兩糧一百二十四萬五千餘石并免陜西
延安等三府州屬逋糧四萬六千餘石銀一萬一
千餘兩其山東章邱一十八州縣衛水直隸獻縣
十八州縣各被水旱霜雹等災各如例蠲免有差
三十二年免綏遠城拒門保安二處口外庄頭災
地賦并免江蘇上元等十一縣及揚州衛地丁屯
折草場蘆課租糧
三十三年伊犁屯田回人應還三十年未及交倉
被雪潮濕霉變糧并三十一年被災未納糧共七
萬餘石除上年業經寬免帶徵一萬餘石外尚應
帶交五萬餘石
上以回人等生業未裕免之
三十六年以甘肅比歲叠被偏災免各廳州縣積
欠糧四百四萬餘石又臯蘭二十八廳州縣上年
夏旱偏災地畝並予免租
是年山西薩拉齊通判所屬之善岱里安民等七
村庄水免租亦如之
三十七年免甘肅臯蘭等二十五廳州縣旱災地
畝銀糧
三十八年江南水安東山陽阜寧清河沭陽海州
大河衛宿逋令勿收責
三十九年安徽夀州鳳陽等十州縣衛水分别蠲
緩有差又因黃水驟溢免山陽清河鹽城阜寧明
年租并淮安大河二衛漕賦其直隸霸州二十五
州縣旱甘肅臯蘭等廳州縣夏秋俱被偏災各按
分蠲賦
是年以逆匪王倫滋擾臨清酌免新舊城居民正
賦
四十年江蘇河南湖北安徽浙江雲南各有水旱
偏災均按災地分數蠲免
四十一年江蘇上元等四十六州縣衛甘肅臯蘭
等三十一州縣安徽合肥等州縣災並分别蠲賦
四十二年安徽宿州等州縣衛災免其輸賦甘肅
臯蘭等二十九廳州衛夏秋俱被偏炎免賦亦如
之
四十三年河南旱免被災較重之汲淇臨漳三縣
緩徵地丁銀十分之四
是年以河南山東雨澤稀少民力拮据將四十五
年輪免錢糧即于本年普行蠲免其已徵收者准
作明年正供
四十四年免湖南長沙十五州縣炎田額賦有差
四十五年湖北江蘇直隸偏災蠲免如例
四十六年浙江紹興金華府屬災免賦有差又江
南崇明縣風潮成災免今年租
是年以甘肅蘭州河州等處猝被逆回焚掠
諭免今年租賦
四十七年免直隸霸州等州縣宿逋
四十八年江蘇銅山等州縣山東鄒縣利津等縣
災
諭免其租并免山東永阜場江南沛縣竈課雜税
四十九年河南直隸旱衛輝府屬九縣懷慶彰德
開封府屬十六縣大名府屬七州縣災並免四十
八年逋賦又上年陜西延榆綏三府州屬災其四
十七八兩年逋賦
諭免亦如之
五十年
諭河南衛輝府屬五縣并附近災區之延津九縣逋者
概勿收責并免今年租受旱較重之開封彰德府屬
祥符内黃等十一縣免今年正賦十之五次重之杞
縣通許十州縣免十之三其歷年積逋各按災分蠲
免有差
是年安徽旱
諭將五十一年輪免錢糧之年先於本年蠲免其已徵
收者准作明年正賦
右災蠲
貸粟
康熙三十年
諭山西平陽府岳陽等八州縣被災人民將五臺崞縣儲
米借給
是年貸山西平陽府屬十五縣又貸太原大同二府
捐米
三十一年山東貸給貧民榖二十八萬九千石有
竒以濟春耕
是年山西夏聞等縣災將各州縣分貯米價分貸窮
民又陜西西鳳二府旱貸民種價
三十五年
諭直隸寳坻等州縣被水今年錢糧業已免徵無可蠲䘏
該撫責成賢能地方官確察實係窮民借支倉米務令
均霑實惠不致流離失所
三十八年直隸贊皇縣向因土賊為害民多流亡
今漸歸鄉里失業已久資生無術貸倉糧以給牛
種
四十一年西安饑運西寧米以貸貧民
是年山東海豐等州縣水將積貯米穀借糶並行
以濟窮民
四十二年以
盛京所貯米穀貸給捕牲烏喇虞人
四十三年定河南現存倉榖每年將一半存倉偹
賑一半貸給貧民
四十五年
畿輔米貴減糶常平倉米穀十之三其窮民無力買
者於三分中酌貸一分
四十七年定河南各州縣常平倉米穀每年三分
之一出陳易新令將新貯倉榖照常平倉例不必
限數隨民便貸給
六十年黃沁水溢直隸大名府長垣等四州縣秋
禾災以存倉米穀貸貧民之乏食者不給於截留
漕米内動支
是年黑龍江災貸兵丁水手等口糧又陜西甘肅
去年災撥解戸部庫銀二十萬兩貸給籽種以濟
春耕
雍正三年山東黃水溢曹縣魚臺縣災以常平倉
榖量貸貧民
是年定直省貧乏兵丁有需貸粟者該管官申督
撫報部隨行州縣騐實取該管官弁印領貸給又
定出貸米穀各州縣官必按名面給秋熟後責入
貸數若吏胥詐冐領給致逋懸者胥吏論如法其
逋數即于州縣官名下責入並論以失察之罪
七年廣東城守饒平平鎮三營准於青黃不接時
以倉榖貸給窮兵
八年陜西西寧縣蔚州蔚縣歲饑貸民社倉榖蔚
州即以存貯山西兵米酌貸
乾隆二年
諭各省出借倉榖於秋後還倉時有每石加息榖一斗
之例如地方本非歉歲循例出陳易新則應照例加
息若值歉收之年國家方賑䘏之不遑非平時貸榖
者可比至還倉時止應完納正榖不應令其加息將
此永著為例
三年定廣東貸粟停止加息歲熟每石加耗三升
歲歉免耗又定各省貸粟仍照舊例分别年歲豐
歉收息免息至廣東福建向不收息者如舊例行
至四年增定凡年歲收成九分十分及八分者
所貸粟每石仍收息榖一斗五分六分七分者免
又定本年收成五分者緩至明年秋後責入六分
者本年責入其半次年全入七分者本年秋後責
入免息八分九分十分者本年秋後責入仍加息
六年
諭自上冬及新正以來直隸山東山西河南陜西五省
陸續奏報均得瑞雪春日載陽土膏滋潤播種不可
後時著五省督撫轉飭有司勸導小民努力東作其
有貧乏之家耔種不足者量為借助
七年
諭上江潁鳳泗三屬連年被潦民困為甚著將三屬已
賑貧民再借與口糧一月其正月止賑之處去麥秋
尚遠最貧之民借與口糧兩月至五分災不賑者定
例於春日酌借口糧統于秋成還倉若近處米穀不
敷由遠處撥用恐緩不濟急即照例用銀折借
是年江蘇之江浦六合山陽阜寧清河桃源安東
淮安大河興化銅山沛蕭邳宿遷睢寧海沭陽共
十八州縣衛麥苗災貸民種食又鳳陽臨淮等二
十四州縣衛水貧民不能麥種於附近豫省買二
麥貸給豐收後分兩年責償又
諭貸民草價以資牧養
八年
諭江南淮揚徐鳳潁泗等五府一州上年水災甚重兵
丁食用艱難准在司庫借支一季餉銀於今年分作
四季扣還今朕聞各省糧價漸增若再扣還借項則
食用更苦著將前借一季餉銀緩至本年秋成後散
給冬餉時扣起作四季扣還
九年四川西昌縣水瀘寧縣雹貸榖秋後責入南
江縣雹貸榖來歲秋後責入均免息冕寧縣水不
成災來歲青黃不接時量貸倉榖
十年江南鳳臺潁上蒙城三縣雹貸種食如倉榖
不敷即折貸
是年以直隸天津府屬慶雲縣地瘠民貧被災後
耕牛甚少令天津府知府用銀三千兩委官赴張
家口買牛交慶雲縣散給無力貧民田多者戸給
一牛田少者兩三戶共給一牛以資播種
十一年
諭直隸鹽山慶雲寧津三縣原屬上年災重之地先經
借給耔種口糧此時想已告匱著照大小戸口再借
口糧一月以資接濟按畝借給耔種粟米四升以資
耕作
是年定西安榆林葭州等七州縣每歲于糶三榖
内將貸餘糧米盡數出糶價貯府庫為次年貸給
出口種地窮民牛具之需
十三年
上軫念山東萊州府屬之高密平度膠昌邑即墨五州
縣災民耕牛不敷犂種
諭官買耕牛給民以資力作如十年慶雲縣例行
十六年
諭今歲浙省被旱成災米糧昂貴著加恩將浙省被災
各標協營綠旗兵丁每名借給米二石竢各省協濟
米運到及截有漕米之日該督撫分次借給於十七
十八兩年内扣餉歸欵
又
諭曰朕因浙省寧紹等屬歉收米貴曾降旨將被災各
標協營兵令借給米粮以資接濟念該省今年旱災
稍重各屬米糧一例昂貴著再加恩將浙江通省兵
丁每名借給一季餉銀於司庫内動項借給竢明年
夏季後分作四季扣還
十七年定災民所貸種食夏災貸者秋後責入秋
災貸者次年麥熟後責入均免息率限一年自十
七年為始畫一造報
十九年山東兖州沂州東昌府屬及濟寧州東昌
衛臨清衛等處積水未涸如例酌借又江蘇沛縣
之千三千六等里查明未涸村莊將各貧民加借
兩月口糧
是年臺灣澎湖等處風災酌借災戸乏食貧民
二十年因上年滇省易門石屏兩處地震以常平
谷濟災民又江南淮徐海三府州屬水其涸出地
畝尚可補種秋禾者即行借給籽種速令補種務
使口食有資
二十一年
諭上年江省被災米價昂貴所有江寧駐防旗兵月支
餉銀或不敷買食著按名借給一月餉米以資接濟
秋成後於應支月米内分月扣還
又
諭晉省岢嵐等處因上年收成歉薄先後借出常平倉
榖三十三萬二千餘石今歲秋收豐稔例應徵收還
項但念該處承上年歉收之後若與各項錢糧一時
並徵民力不無拮据所有借出常平倉谷分作兩年
徵還以紓民力
二十二年上江所屬之宿靈虹三州縣及長淮一
衛去秋被水於例借口糧外加借一月口糧
是年河南直隸偏災甘肅碾伯會寧三十八州縣
廳江蘇山陽十六州縣衛安徽宿州十州縣衛均
災貸籽本口糧如例
二十三年
諭山西交城等四十州縣上年秋收稍歉其借出社義
倉榖石雖係民捐例亦官為催納該處商販稀少本
地産榖僅供民食若依限責令還倉小民未免拮据
著將借出乾隆二十一年分榖石緩至今歲麥熟後
徵收二十二年分榖石緩至今歲秋成後徵收此外
八州縣亦照此一體分别緩徵
是年
諭山東之濟寧魚臺各州縣江南之徐州鳳陽所屬河
南之歸德陳州所屬其中有實在窮民牛具籽種不
能接濟者即行借給又福建福州泉州漳州各府屬
歉收於社倉内借給麥本來年秋收後免息還倉
二十四年甘肅臯蘭等三十六州縣衛旱量借口
糧銀兩
又
諭甘省連年歉收明歲春耕一切籽種口糧皆須酌借
向來原有折銀借給之例但該處糧價稍昂若照常
例折給不敷購買著河西每石折借銀一兩四錢河
東折借銀一兩三錢嗣於本年十一月再各加給銀
三錢
是年山東海豐等十六州縣衛水山西陽曲等三
十九廳州縣旱均貸種如例
二十六年
諭直隸各屬秋來雨水稍覺稠密固安永清等被淹地
畝其早能涸出尚可及時佈種秋麥有地無力之戸
按畝借給倉榖五升仍寬期俟明年秋成後免息還
官至消涸稍遲之地僅可佈種春麥者屆期一例借
給
又
諭文安大城霸州保定等屬因漫口被淹各村莊照前
旨一體查辦至同時被淹之寧河寳坻薊州等屬雖
所損不過十之一二現在天晴水涸正可乘時補種
晚稼及明年春麥並酌量給借倉榖俾貧民力作有
資以禆生計
是年山東齊河等四十五州縣衛水涸出地畝酌
借麥本令其播種
二十七年宿遷一帶州縣向來歲收歉薄
諭從優酌借
是年甘肅靖遠等十五縣暨柳林湖屯田等處旱
借貸亦如之
二十八年直隸各屬上年水本年交河蝗蔚州萬
全雹旱貸籽種口糧
是年山東濟寧八州縣衛湖北沔陽天門二州縣
衛水甘肅狄道河州十二廳州縣所屬各村莊災
分别酌借接助
三十年貸海州等六州縣災民
三十一年甘肅蘭州等六府屬直隸獻縣等十二
州縣災並借給籽種以資接濟
三十三年江蘇鹽城泰州東臺興化四州縣災借
一月口糧并籽種又雲南鄧川浪穹鶴慶劍川四
府州縣水一體酌貸
三十五年
諭今歲古北口被水較重該處駐防及綠營兵丁等所
居房屋雖已賞銀繕葺完整而衣食之需尚恐未免
拮据著再加賞借一季錢糧分作兩年扣還又以今
歲熱河被水較重熱河駐防及綠營兵丁照古北
口之例賞借
三十六年古北口水其駐防及綠營兵丁照上年
之例於存倉兵米内賞借一季兩年扣還
是年陜西寳鷄縣水被淹灘地每畝借社糧五升
明年免息還倉
三十七年甘肅臯蘭等廳州縣偏被水旱雹霜等
災令隨時體察情形酌量借給
三十八年安徽鳳陽泗州盱眙五河江蘇山陽阜
寧海州直隸天津青縣静海武清並水如例貸之
三十九年貸江蘇東臺興化等二十一州縣衛災
民
四十二年陜西咸寧等二十九廳州縣旱於常平
倉内借給極貧者口糧兩月次貧者一月
四十三年河南去歲缺雨
諭臨河三十六州縣存倉積榖各按縣大小儘數出借
其開封彰德衛輝懷慶河南五府屬貧民酌借一月
口糧并每畝借給籽種銀六分又以歸德府屬九州
縣陳州府屬三縣並許汝二州情形略同照開封五
府之例出貸
四十六年
諭本年山東章邱等十縣衛又鄒縣等七州縣衛被黃
水淹浸查明應行補種麥田照例酌借籽種歸入來
春借案造報
四十八年從四川總督特成額奏酌留未經變價
之義榖存貯民間照舊夏借秋還毫不加息以資
接濟
四十九年山東兖州曹州濟寧三府州屬去秋缺
雨又東昌臨清二府州屬上冬得雪未足查明地
在三十畝以下無力之戶照例出借倉糧外每畝
再借給籽種銀五分又河南旱其距河較遠之處
及祥符等三十三州縣貧民酌借一月口糧畝借
給籽種銀六分
是年直隸大名府屬各州縣旱照四十三年辦理
成案先儘社義二倉次動未經買補之常平榖價
及旗租平飯銀兩按戸計口於五月先行借給一
月口糧大口三斗小口半之計元城等七州縣共
給榖八萬八千二百餘石飭令秋後免息追還
五十年
諭豫省附近災區之延津濬等九縣農民酌借一月口
糧畝借給籽種銀六分又借給江蘇被旱最重之銅
山豐縣等十一州縣貧民口糧三月次重之清河鹽
城等五州縣貧民兩月
上念淮徐倉儲頻年賑貸所存糧石無多其淮安一屬
著該督撫就近酌撥調濟又於邳宿一帶水次截
留漕米十萬石以八萬石分撥徐州各屬二萬石
分撥海州各屬偹用
是年山東青州府屬之益都等五縣沂州府屬之
蘭山等四縣災查明地在五畝以下貧民戸借給
榖五斗
右貸粟
皇朝文獻通考卷四十五
