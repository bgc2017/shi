欽定四庫全書
皇朝文獻通考卷一百九十六
刑考(二)
刑制
順治十八年二月
聖祖仁皇帝御極定校尉干連詞訟不服拘提之禁兵部
議覆巡城御史徐越條奏校尉干連詞訟不服拘
提應令承審衙門移關該衛提究如有其親屬冒
稱校尉名色者巡城御史提究重處得
旨嗣後校尉犯罪先拏議罪後移文鑾儀衛
定光棍招搖□騙挾詐官民以強盜律擬罪從御
史趙祥星請也
嚴隔屬赴控之禁從巡按御史張鳳起請也凡奸
民隔屬赴控發被告所住地方官審結如事屬虚
陷將赴控并代書人俱以光棍治罪
定盜犯引線者罪刑部議准保定巡按王登聫條
奏盜賊恃窩主為奥援又有引線者潛通消息以
作嚮導二者共謀造意分股得財應將窩主照例
引線之人即以窩主論從之
申定死罪重犯不得論功議免之例奉
諭向來死罪重犯因定有祖父伯叔兄弟陣亡及身有重
傷者免死一次之例以致惡人豫知定例希圖倖免以
後死罪犯人該部不得論功議免著照應得之罪擬定
題請應否准其論功候旨定奪
定審問官有擅用匣牀捕獲強盜有妄用腦箍毛
竹連根大板及竹籖烙錢等刑致斃人命者從重
治罪
康熙元年定追贓不完之例凡應追贓項年久不
完家産盡絶免其追銀本犯入官身故産絶者贓
銀免追妻子亦免入官至四年准部議凡贓罪流
徒笞杖等犯若因家産盡絶即令入官較原罪反
重嗣後照原罪的決免其入官(互見徒流門)
二年定流犯身死妻子免遣之例(詳見徒流門)
三年申定過失殺人之律先是
國初舊例凡過失殺人者鞭一百賠人一口至是刑
部議准凡旗下過失殺人者仍照
盛京定制鞭責賠人民人責四十板追銀四十兩給
死者之家旗民有彼此過失殺者俱照給銀四十
兩之例免其賠人至康熙七年並旗下亦免賠人
之例照律追埋葬銀十二兩有竒給死者之家
定致死流犯之例妻家冀免伊女僉發致死其壻
者以謀殺論惡棍冀得犯人妻設謀致斃本犯者
照光棍例立斬(詳見徒流門)
禁木籠之刑御史姚延啟奏言江南浙江等省有
獄卒苛索不遂創為木籠上下分數層納囚其中
不能屈伸天時炎暑穢氣薰蒸轉成疫癘多致監
斃請
勅部嚴禁從之
定私行買贖發遣逆犯家屬之例官員革職旗人
枷兩月鞭一百民人杖一百流三千里(互見徒流門)
嚴挾私誣告逃人之禁兵部督捕侍郎馬希納疏
言臣衙門之設原以緝逃為職近有姦民結黨夥
告及至提審多屬子虛此輩原非實告逃人止欲
借端嚇詐故首告狀内不詳寫被告人居址姓氏
滿其欲則借為開脱之端不應其求則改為嫁禍
之地雖將原告治罪而被告者家産蕩然有死於
路斃於獄者請嗣後首告之人帶有逃人之主同
赴具告准咨該督嚴查解部若並無逃人之主取
地方官保結咨報免提案内牽連人質審得
旨嗣後首告逃人在某處某家者將首告之人拏送地方
官止令窩隠之人出質若無逃人而挾仇控告或牽引
妄扳加等治罪
四年申定獨子留養之禁奉
諭凡死罪非常赦所不原者若祖父母父母老疾家無次
丁開具所犯罪名奏聞律文所有者著照律行其犯贓
等罪流徙人犯取具地方官印結或照律留養或仍流
徙請旨定奪
五年嚴搶奪婦女拐騙幼童之禁奉
諭凡搶奪婦女拐騙幼童本犯從重治罪如係旗人將佐
領及伊主一併治罪所屬地方不行查拏該管巡捕官
亦治罪
定奴僕行盜處分家主照旗人犯盜議處撥什庫
之例
六年嚴遞解逃人騷擾地方之禁時有遞解逃人
經過城邑村莊嚇詐搶奪及解役縱放逃人借端
枉道村莊同謀挾詐害民者
上以此皆由地方官起解逃人時不嚴禁解役縱放逃人
嚴加梏桎之故
特諭嗣後逃人及解役若於所過地方騷擾者鎖拏送京
治以重罪若原起解官不嚴禁解役經過地方官不行
查拏事發嚴治其罪
嚴採捕鷹鷂騷擾地方之禁戸科給事中查培繼
奏浙省海鹽縣地方勾通營兵結連惡黨指官捕
鷹百十成羣分投鄉鎮逼擾民家請
勅嚴禁奉
旨嗣後如仍前弊將該將軍督撫總兵官副都統協領等
從重治罪
嚴強占關津之禁戸部議覆左都御史王熙疏言
凡王公以下文武各官家人強占關津不容商民
貿易者在原犯之地枷號三個月係民責四十板
旗人鞭一百其縱容家人之藩王罰銀一萬兩公
罰銀一千兩俱將管理家務官革職將軍督撫以
下文武各官俱革職若兵民商人假稱王公文武
各官之名照光棍例治罪貨物入官得
旨依議有横行欺壓者為首之人照光棍例治罪至十八
年又定凡包衣下人及王公大臣家人領貲本霸
占關津者在原犯處所立斬示衆
七年停止叩
閽之例先是長安門外豎立石碑凡有冤抑者令其
伸訴順治八年奉
諭凡有奏告者先於該管各衙門控訴若不准或審斷冤
枉再赴都察院通政司衙門具奏申告如内外大小衙
門明知枉情蔽不上聞許具本至午門前進奏至九年
固山貝子呼達海等奏奸人希圖報復動捏無影
之詞詐害平民或僱人頂告或夥告夥証種種惡
習大干法紀祈
勅部嚴禁違者治罪
上是其言令刊示曉諭至康熙三年復降
旨申禁定代控告者論死四年更
勅部定大功以下緦麻以上親族相繼代告者旗人枷號
四十日鞭一百民人責四十板徒三年無服兄弟
代告者分别旗民枷責流徒所告之事俱不准行
六年以御史田六善言定不俟原問官審結徑行
叩
閽者旗人枷號兩月鞭一百民人責四十板流三千
里至是永停叩
閽之例倘有冤抑令照例於通政司登聞鼓衙門控
理
又
命刑部酌定現行則例詳晰分欵陸續進
覽
嚴定賭博禁例刑部議准凡開場招集賭博之人
抽頭者旗人枷號三月鞭一百民人責四十板充
軍在場賭博者旗人枷號兩月鞭一百民人責四
十板流三千里官員有犯賭博枷責者的決(互見徒流)
(門)
八年嚴投充人等控理前事及代親屬告訐之禁
刑部題旗下有民人投充及賣身旗下之人多以
從前舊事赴部控理并倚恃旗下代親屬告訐者
請嚴加禁止凡此等告控不得准理從之
申嚴在京文武官緝盜不力之令奉
諭京師重地理宜肅清近聞竊盜搶奪詐騙者多此皆步
兵及五城司坊各官並巡捕營稽查不力或番役等與
盜交通受賄縱容以致奸徒肆行無忌嗣後所司文武
官督率番役兵丁力行察緝如仍前弊治以重罪
九年定隠匿入官人口之律刑部題律載抄扎人
口隠匿不報者計口以隠匿丁口論若照律處分
則罪輕而隠瞞者必多嗣後凡隠瞞反叛抄扎入
官人口者不分男女大小五口以上照隠匿財物
至五百兩例杖一百流徙寧古塔四口以下杖徒
旗下有犯者枷號發落從之
嚴犯夜之禁兵部都察院遵
旨議覆京城内外豪惡糾黨盜劫時聞城内責令步軍總
尉步軍副尉步軍校城外責令五城御史司坊官
巡捕營弁每日巡緝城外各巷口照城内設立柵
欄定更後不許官員軍民等行走犯者照例治罪
著為令從之
嚴定監犯踰限不審之禁
上諭刑部曰監犯踰限不行速結以致獄斃者甚多各犯
自有應得之罪未死於法先死於獄殊非慎刑之意其
作何嚴加議處詳議定例具奏尋議凡承問各官將正
犯俱審取口供限内監斃者免議雖在限内並不
審理取供遲延一案之内監斃一二人至三四人
者罰俸有差五六人者降一級留任七八人者降
二級調用九人以上革職將牽連無干之人監斃
一二人者罰俸一年三人者降一級留任四人者
降二級調用五人者革職若上司不據實題奏者
降二級調用至於取錄口供逾限不結致正犯監
斃者照限内不取口供致死之例處分將牽連無
干之人監斃一人者降一級調用二人者降二級
調用三人以上革職上司不據實題奏者降二級
調用若限内不能完結再行展限仍照限内監斃
例處分如在展限外死者亦照逾限例處分從之
十年定奸民嚇詐告訐之禁兵科給事中王曰温
疏言京師五方輳會奸宄叢生無賴刁民多嚇詐
告訐及告後潛逃種種惡習應加重懲嗣後有原
告逃遁者應行文本籍嚴拏解究除原狀不議外
照所告之罪反坐若曾經使人說合詐索者照光
棍為首例治罪其說合起滅詞訟之人照為從例從之
嚴屬員被劾揭告上司之禁吏部議覆給事中趙
之符疏言直隸各省官員如果該管上司有勒索
受賄等弊許於未劾奏之先控告如參揭之後控
告者將所告之事不准仍照所控之罪反坐應如
所請從之
定旗下軍民論功免死之例刑部題旗下官員犯
罪重大其親父伯叔兄弟陣亡俱免死一次至軍
民人等並未議及嗣後應將旗下軍民人等犯重
罪者亦照此例從之
改定用非刑處分之例兵部題内外滿漢文武問
刑衙門除夾棍桚指外有别用非刑者吏兵刑三
部處分之例輕重不一查吏部例不論已未致死
革職提問兵刑二部例未經致死者降級調用今
應畫一定例凡滿漢文武官員用非刑者俱革職
免其提問從之
定強盜自首分别曾否殺人之例時交河縣監犯
尹昌吉等行劫殺死事主自行投首部議免死御
史孫錫齡疏言此風一開焉知無挾仇報怨殺人
劫財自行投首希圖倖免者嗣後強盜投首如止
劫財不曾殺人許令自新其傷人者仍治以殺人
之罪下部議行
十二年定逃人二罪俱發以重者論之例刑部會
同督捕衙門議覆左都御史多諾疏言盜人或為
竊盜或為搶奪事發被獲刑部枷責後督捕又加
鞭刺或至殞命應從律内所開二罪俱發以重者
論罪等者從一科斷嗣後逃人有犯搶奪竊盜罪
至鞭一百者刑部枷號刺臂鞭一百督捕衙門免
其鞭責止面上刺字不至鞭一百者刑部止臂上
刺字送督捕衙門刺面鞭一百其各處逃人督捕
審明逃盜情實先送刑部議結為盜之罪後移督
捕議逃之罪從之
定流徙人犯窩逃之例兵部督捕侍郎折庫納題
窩隠逃人有定例處分至流徙有窩逃者未定處
分之例今尚陽堡寧古塔等處流徙人等如窩隠
逃人不便復擬流徙應枷三個月責四十板從之
(互見徒流門)
定刑部妄議株連之禁議政王大臣等議定凡滿
洲罪犯除謀反叛逆照律連坐籍沒外其餘罪犯
詳在律内者俱照律擬議至心存陷害借言情罪
重大妄議株連籍沒者即照故入人死罪律治罪
十二年定交代錢糧徇隠侵那之例凡新舊官交
代錢糧如前任内有侵欺透冒那移墊解并拖欠
未清等弊署事及新任官徇隠不報交代後始行
查報者不議前官之罪將接任官照侵那例議罪
已徵那用詐稱民欠者革職拏問上司徇庇前官
逼勒後任交代者照徇庇例議處
定贓犯産絶具題豁免之例凡催追侵盜錢糧贓
私如果家産盡絶該督撫取結具題豁免若家産
未絶徇隠捏結者從重議處
定先參婪贓審無入己之例凡先參婪贓及借耗
費等加派入已革職之員審無婪贓之處止擬那
移加派因公科歛之罪者既經革職免其杖徒折
贖如别案革職者照律擬罪
十四年申嚴匿名揭帖之禁先是順治十七年定
投匿名揭帖為首者以光棍律治罪至是復奉
諭近見兇惡之徒投匿名揭帖者愈加昌熾如果有裨國
家之事不妨明白具奏況設有通政司衙門令其上達
此等兇徒並不知國家事務捏造背謬言詞大干法紀
嗣後將投帖之人并知而不首者即行處死若旁人出
首者授之官職奴僕出首者令開戸
十六年改定方術誘取良人及略賣良人子女之
律律内設方術誘取良人與略賣人子女者罪止
論戍為妻妾子孫者罪止論徒
上以法輕不足蔽辜
勅部定議尋議嗣後凡誘取典賣或為妻妾等事不分所
誘良賤已賣未賣為首者立絞為從者旗人枷責
民人杖流如止一人即以為首論被誘之人和同
者俱如為從之罪非和同者不坐其以藥物誘取
者罪如略誘例從之
更定侵盜錢糧限内不完之例江寧巡撫慕天顔
疏定例侵盜錢糧人犯限一年追完不完者本犯
僉妻及未分家之子流徙財産入官今請於冊報
之後發解之前全完者免其罪從之(互見徒流門)
十八年嚴投營人挾制家主并發人塜墓之禁奉
諭民間鬻身為厮養者多藉口投充營伍挾制家長勒索
身契及妻子財物又有桀驁之徒乘戎馬倥偬之際發
人塜墓或利其所有或挾私仇尤屬可惡著嚴議具奏
尋議背主投營勒索身契及妻子者照光棍例治
罪其無挾制勒索等情枷責給還家主乘機發塜
見尸索財取贖分别論流徙斬絞如律營將知其
背主而不舉發者分别專管兼管統轄謫調鐫級
有差不知而不舉發者奪俸從之
定衙役詐贓之罪十兩以上者僉妻安插奉天(互見)
(徒流門)一百二十兩以上擬絞
又
命九卿詹事科道詳酌新例奉
諭國家設立法制原以禁暴止奸安全良善向因人心滋
偽輕視法網故於定律之外復設條例俾其畏而知儆
免罹刑辟乃近犯法者多朕心深用惻然其定律之外
所有新例過嚴者著九卿詹事科道詳加酌定尋將遵
旨更改條例繕冊奏准刊刻通行名曰現行則例
十九年嚴旗人私往外省之禁奉
諭各旂差遣家人或往外省索債或令隨官赴任或以情
干求外官者甚多借端營私小民最為苦害令吏兵刑
三部及都察院會同定例嚴禁尋議旗人私往外省借
端挾詐囑託行私擾累小民者平人枷號三個月
鞭一百係官革職鞭一百不准折贖失察之佐領
罰俸三個月驍騎校罰俸六個月其差遣家僕之
人係閒人鞭一百係官革職差去之僕枷號一月
鞭一百從之
定罏頭匠役包攬買銅交納者枷責并妻子流徙
尚陽堡(互見徒流)
定被參官員訐告上司之例定例京察大計降革
官員有駕言控告者將所告不准外有冠帶者革
職無冠帶者送刑部治罪至是定被參官員有訐
告上司者照此例一體處分從直隸巡撫于成龍
請也
二十年嚴刑具不一之禁
上諭刑部曰犯人各有應得之罪今聞爾部枷孔大小不
一板有厚薄賄囑者板薄而孔大否則板厚而孔小所
帶項鎖亦有輕重此等情弊爾部嚴察禁止
定旗人横行非法詐害平民者該旗查拏奏
聞請
旨發遣(詳見徒流門)
二十一年嚴賣身旗下仍留原住地方擾害之禁刑
刑部遵
旨議奏凡賣身旗下之人原有房田守分度日於地方無
擾者仍令居住原處無田房者俱令伊主收回若
在原處有生事犯法者地方官申解治罪仍令伊
主收回倘再留原處容留之主及地方官各分别
治罪得
旨依議凡賣身之人或曾經犯罪處分或見有犯法事情
賣身旗下希圖倖免者從重治罪買主知情一併從重
治罪
定民人假稱逃人具告行詐者發遣為奴之例(詳見)
(徒流門)
嚴巡躧私恭官兵誣拏無辜之禁兵部議覆寧古
塔將軍巴海請議巡躧盜採人參官兵給賞之例
奉
旨盜採人參官兵緝獲議叙允當但恐非係採參之人妄
有拘執奪其貲財俾孑身採買他物者無故罹害亦未
可定嗣後有犯者作何處分爾部再議尋議巡躧章京
兵丁誣拏無辜將章京革職兵丁枷號兩月鞭一
百若奪取財物者將章京革職交刑部議罪兵丁
枷號三個月鞭一百從之
二十二年申定旗人略賣人口處分之例刑部議
覆御史蔣鳴龍疏言舊例略賣人口止將該管官
處分未曾定有佐領驍騎校小撥什庫及其家主
作何處分之例嗣後城内旗人犯者本佐領驍騎
校知而不舉革職失於覺察罰俸一年小撥什庫
知而不首枷責失於覺察鞭五十旗下家人犯者
家主知而不首係平人枷責係職官革職失於覺
察平人鞭五十職官罰俸其城外園内所住旗人
犯者本主照此例議處在屯内住者將屯内撥什
庫照佐領下撥什庫處分關外住之人來京買人
口者圼明宛大二縣五城正印官取文契用印禀
明該都統咨行兵部給發印票若無印票令其出
口守關章京等罰俸一年披甲人鞭八十領出者
鞭一百從之
定在京監斃人犯處分之例先是康熙九年定踰
限不行審結一案内監斃三人以上者在外承問
官及該管上司革職降罰有差
上以内外刑獄事屬一體其在内各衙門及各門監犯致
斃處分復
命九卿詹事科道詳議尋議刑部衙門凡審案限内不取
供與雖取供不行審結以致犯人並牽連之人監
禁斃命或羈門斃命將承審官照外官例處分堂
官不據實題參照督撫例處分若禁卒及守門人
役將監禁及羈門各犯恣行凌虐致斃處分司獄
及城門尉等官斃三四人至九人十人者罰俸有
差十一人以上者革職從之
定發掘歴代帝王名臣先賢墳墓者罪凡歴代帝
王名臣先賢墳墓令地方官不時查看倘有發掘
開棺見尸為首者立決為從者立絞發掘見棺為
首者立絞為從者監候絞發掘未至棺槨為首者
監候絞為從者充發
定旗下家人及莊頭倚勢害民該管官及家主處
分之例刑部議准旗下家人莊頭等在外倚勢害
民霸占子女把持衙門及拏人到家綑縳打死者
内包衣人該管官降級留任王貝勒貝子公家人
該管家務官降級留任民公侯伯大臣官員家人
伊主降級留任係平人鞭責著為令
申定旗下官兵隠匿入官人口之罪議政王大臣
等議准凡逆犯應行入官其匠役家屬人口有私
帶入京者令其首送到部若已經私放為民者亦
令呈首隠匿不首者係官交部議處平人照例擬
罪其不行詳查之都統等官交部議處小撥什庫
鞭一百各省將軍副都統以下披甲以上總督巡
撫以下兵丁以上均照此例得
旨若係將軍等分撥及軍功被傷賞給者仍留與原主餘
依議
二十三年申嚴窩盜之禁奉
諭京畿重地理宜肅静近聞盜賊公行且各有窩主多在
墳園荒僻之處為其窟穴其令五城嚴緝務在必獲正
法則盜源自絶矣
定誣良為盜嚇詐財物者發遣寧古塔例(詳見徒流門)
定強盜自首免死發邊衛充軍例(詳見徒流門)
二十四年定有司誣良為盜之例九卿詹事科道
等衙門議定有司誣良為盜本官照故入平人例
從重治罪督撫審出題參者免議或部院衙門審
出或被誣之人告發者將督撫一併嚴議從之
嚴定貪官不入緩決之例時九卿會議廣東雲南
秋審招冊内有貪官人犯奉
諭此等藐視法紀貪汚不悛者祗以緩決故耳今若法不
加嚴不肖之徒何以知警此内貪官耿文明等正法外
餘俱照議完結
申定貢使毆死内地人之例理藩院題厄魯特噶
爾丹博碩克圖汗下沙里巴圖爾台吉來使特木
把於北館中毆死正白旂商人王治民應論死
上命傳諭厄魯特曰爾等進貢來使沿途擾害民生搶掠
牲畜朕以爾等遠方之人不諳中國法紀未遽加罪屢
從寬免曾經頒旨曉諭今爾進貢頭目並不嚴束傔從
任其擾害將内地人毆死干紀甚矣將特木把依律處
斬令爾等識之觀之此後其謹遵成法毋得妄行
二十五年嚴土司番蠻交界地方販賣軍器之禁
兵部議准土司番蠻交界之處有將軍器禁物販
賣者杖一百發邊遠充軍(互見徒流門)該管官知情故
縱者一例治罪如失於覺察州縣官並專汛武職
俱降四級調用府道及兼轄武職官俱降二級總
兵官降一級督撫提督各罰俸一年
定蒙古殺人及偷盜牲畜之例理藩院奏定嗣後
蒙古如有擅殺内地民人者不論幾人俱斬其妻
子牲畜入官餘鞭一百罰三九牲畜
又定邊口禁例凡蒙古私入邊游牧雖不為盜台
吉罰三九牲畜寨桑罰一九平人鞭五十仍將所
騎馬匹入官其攜帶家口牲畜入邊游牧者不論
幾戸俱入官至民人往邊外伐木刈草蒙古有奪
其食物者不論幾人將乘馬匹盡行給還民人仍
鞭三十其屬下每犯一次并罰濟農五九牲畜至
二十六年又議准凡食俸蒙古王公官員等有罪
應議罰牲者免其罰牲九數量罪革俸民人無牌
票私出邊口者將妻子一併發往山海關外遼陽
等處安插(互見徒流門)
二十六年申嚴解役凌虐犯人及教唆搶奪之禁
奉
諭凡各省解送京師及京師解發各省人犯有解役拷打
致死者其所犯之罪不至於死而凌虐致斃殊為可惡
刑部會同督捕衙門定議條例尋議凡解部及遞解各
犯計程給與口糧凡僉差官役遣有家業正役押
解沿途官員詳察有無勒掯拷打之處如或有之
即將解役懲治若拷打致死地方申報督撫嚴審
從重治罪有教唆犯人通同搶奪者以光棍例治
罪其在中途患病者原解即報明地方官驗明出
結如未取患病印結途中死者以死者之多寡分
别治罪著為例從之
二十七年禁止有司官審案律例兩引刑部題凡
審擬各案有律者引律無律者引例今督撫及承
審各官多有律例兩引規避處分且恐受人囑託
借此作弊應行停止從之
定讐家遇赦復藉口報讐者杖一百流三千里(詳見)
(徒流門)
二十八年
命察流犯發遣之弊
諭流徙人犯遇有勢力者每羈禁不嚴及至發遣又輾轉
遷延其貧苦無力營求者即肆行凌虐瀕於死亡著戸
刑二部堂官稽察如有前項情弊從重治罪(詳見徒流門)
定強盜事發自首者分别曾否傷人論戍擬徒(詳見)
(徒流門)
定強盜年未及歲被脅同行贓無入已者免死杖
流(互見徒流門)
三十一年嚴大臣犯賭之禁刑部議准大臣犯賭
者革職枷號不准折贖永不叙用
三十二年申嚴太監犯罪之令刑部議太監錢文
才毆死民人徐二應絞監候
上諭大學士等曰凡太監犯罪斷不可宥朕觀古來太監
善良者少要在人主防微杜漸慎之於始縱容姑息侵
假事權迨其勢既張雖欲制之亦無可如何如漢之十
常侍唐之北司竊弄威權甚至人主起居服食皆為所
制此非一朝一夕之故由積漸使然也朕聞明代諸君
將本章批簽委之司禮太監司禮太監委之名下内監
此輩素無學問不知理義委之以事其能免於舛謬耶
錢文才此案爾等記之至秋審時勿令倖免
定拘訊婦女之禁先是順治十六年刑部議准凡
婦女犯姦盜人命及重案牽連者應行提審其餘
小事牽連者令子姪兄弟代審至是又
諭婦人除親身犯罪外事屬牽連遣官往問口詞其拘至
公廷永行停止
三十六年定内監逃出嚇詐有司之例刑部以内
監劉進忠逃出訛詐議罪奏
聞得
旨劉進忠乃禁中役使之人逃出已屬可惡況又嚇詐有
司宜照光棍例治罪嗣後太監有與同罪者以此為例
三十七年申嚴酷刑之禁奉
諭各監口有刑具曰大鐐與匣牀無異又短夾棍止長尺
許大枷重一百二十觔瓦樣重板此皆酷虐之刑著嚴
行禁止
三十八年嚴蒙古盜馬之例舊例蒙古盜馬人犯
擬斬立決康熙二十年
特降恩旨免其處死給與失主為奴至是理藩院議蒙古
盜馬人犯圖薩罪具奏奉
諭往者塞外多盜近朕遣人教養蒙古申嚴法禁盜賊屏
跡四十八旗各獲生理風俗稍醇而圖薩獨先犯禁決
不可恕耳此法非朕創也
太宗文皇帝時因蒙古等無廬舍墻垣馬匹難養故爾定
法以警匪類嗣後有犯者殺無赦
三十九年更定虧空那移律例直隸巡撫李光地
疏言虧空那移律例雖有正條但法輕易犯嗣後
地方官如有那移銀至五千兩以上或糧米至六
千石以上者無論已完未完革職仍擬滿流不准
折贖援
赦從之(互見徒流門)
四十一年定父子同犯不准留養之例刑部議毆
人命之陳潮應照例留養得
旨罪人存留養親必其親原無犯罪情有可矜方為奏請
陳蒂生與其子陳潮同毆陳大勝至死亦屬有罪照例
留養殊未允協其另議尋議陳蒂生照餘人例杖一百
年老收贖伊子陳潮仍按律擬絞監候不准留養
從之
定朝鮮民越境殺人之罪禮部議覆朝鮮國王李
焞將其國越境殺人金禮進等擬立斬該管人員
擬革職徒流具題應如所請
上曰朝鮮國人越境殺人行劫法所不宥應立斬其該管
官李有白等俱從寬免罪朴錫昌等俱革職免其流徒
申濫用夾棍之例凡内外問刑官濫用夾棍致斃
人命者嚴行治罪其學政鹽院以及佐貳官不許
擅用夾棍如有應行刑訊事送問刑衙門審理
四十四年革奸胥刪改供詞之弊刑部議准巧吏
蠧胥率多鍛鍊羅織刪竄供詞惡徒奸棍亦復串
通賄囑嗣後命盜等情取明口供高聲朗誦即於
紙尾填註該犯姓名令其親自畫押以清宿弊
四十七年定私鑄錢文及販賣私錢者罪私鑄及
及工匠人等分别首從斬絞其糧艘鹽船私裝販
賣運弁船戸等照私鑄為首例治罪
定免死減等流犯逃回復犯罪案不論罪之輕重
即行正法例(詳見徒流門)
定充發人犯在配毆死人即行正法例(互見徒流門)
四十八年定兩次竊盜發黑龍江為奴例(詳見徒流門)
五十二年定民人控告州縣官暫免解任交布按
兩司審明情實再行題參從陜西總督鄭海請也
定在部審結事例凡在京旗人在外民人為地畝
房産主僕名分等事冊籍在戸部外省不便完結
者應聽戸部審理其中有互相鬭毆重傷或搶奪
等情戸部會同刑部審結
定養子開戶及本旗原主互相欺詐之禁九
卿等議覆八旗出征舊人有將擄獲之人為養子
分産開戸者傳至子孫或因勒詐不遂稱為祖父
家人混行控告係職官革職無職者枷號兩月鞭
一百如有勒詐欵跡審實照訛詐治罪得
旨允行并
諭養子於分居開戸之後其原主子孫或極庸懦或至絶
嗣養子之子孫或冒稱近族弟兄反肆欺凌及爭告家
産者亦著嚴行禁止
五十三年定造賣淫詞小說之禁例凡造作刻印
淫詞小說者係官員革職軍民杖一百流三千里
市買者杖一百徒三年
定追贓之例刑部題准軍流人犯應追贓者贓完
方行發遣因此有家産者畏發不肯清還定例承
追官止罰俸一年督催上司並無處分所以追比
不力嗣後追賠贓銀及分賠等項限一年通完死
罪減二等軍流等犯俱免罪如不完承追及督催
官罰俸有差再限一年追完減等若仍不完軍流
充發死罪監追承追官降級留任督催罰俸有差
再限一年著落妻子追賠限内能完承追官開復
若不完調用督催知府直隸州降級留任司道督
撫俱罰俸如果家産盡絶保題豁免後另有房産
錢財人口俱入官出結官革職督催知府直隸州
降調司道降留督撫罰俸所欠銀米出結官賠補
武職亦照此例旗人犯死罪仍監追軍流等犯暫
停枷責亦限年追比其佐領驍騎校照承追官參
領照知府直隸州都統照督撫布按例從之仍
諭該管上司有逼勒出結屬員不行出首者從重治罪
定近京地方旗民詞訟交理事同知審理之例從
御史周祚顯請也(互見詳讞門)
五十五年定八旗命案令該旗大臣會同刑部審
擬之例(詳見詳讞門)
定糾衆搶奪稻穀者發三姓給披甲人為奴例(詳見)
(徒流門)
五十六年定海船禁例沿海小船偷載米糧剥運
出洋大船者嚴拏治罪如將船賣與外國者造船
與賣船之人皆立斬所去之人留在外國將知情
同往者枷號三月該督行文外國將留下之人令
其解回立斬沿海文武官員隠匿不報者從重治
罪
定強盜分首從例先是康熙二十一年
上以強盜犯案甚多且有獲贓甚少牽連多人不忍概置
重典令諸臣詳議尚書梁清標奏強盜皆係凶惡
難分首從且恐有司高下其手或罪屬可矜間行
寬免伊輩自感再造之恩若預定一例則伊等皆
僥倖於不死而愈恣為盜矣左都御史徐元文奏
此等古來皆不待教而誅按律竊三次者照強盜
律處絞而強盜行劫至兩三次後發覺者甚衆若
從寬典是竊盜反重於強盜矣
上是其言至是
特頒恩諭嗣後大盜案件將造意為首者正法餘俱減等
發黑龍江等處著為令(互見徒流門)
(臣)等謹按舊例強盜不分首從皆斬立決夥盜減
等之
旨蓋於無可生中求一線可生之路誠自古未有之仁政
也至雍正四年九卿有欲停夥盜減等之議者
世宗憲皇帝
特降諭旨照舊遵行仍恐行之既久官吏捕役悉知此例
或將愚劣無能之輩逼令自承盜首而奸狡積惡
反或入於夥盜之中得邀減等令將此條另立檔
案首載
聖祖仁皇帝諭旨次將凡因盜案所降
諭旨存案遵行遇有盜案令地方各官詳察案内情形其
實在為盜及被人誘脅者一一註明令大學士九
卿會同法司定擬有應減等者將緣由聲明蓋不
使
國家格外之恩或為奸人倖生之路則積惡者既無
敢妄希漏網輕於犯法而情之稍有可原者亦得
身邀寬典開其自新此則我
朝明刑弼教之至意也夫
五十七年定徒罪以下概免監禁交該佐領及地
方官保出候審刑部具
題後即行發落從左都御史蔡升元請也
定冒充兵丁生事擾民照光棍治罪例
定鬭毆傷輕因傷風及他病死者之例奉
諭被毆受傷至保辜限外身死部内奏明緣由請旨定奪
者無庸議外有當時不曾殞命越數日或因傷風或因
他病而死仍將毆打之人擬抵情有可矜向未定例著
會同九卿確議具奏尋議凡鬭毆傷輕未即殞命或因
傷風或因他病死者將毆打之人免其擬抵減等
發落如係毆傷致死而捏報傷風他病死者承問
府州縣及司道督撫俱照失出例處分從之
五十八年定沿海濱江用鎗棍鬭殺例兩造為首
及鳴鑼聚衆之犯杖一百流三千里為從傷人之
犯杖一百徒三年附和未傷人者枷一月責四十
板(互見徒流門)
五十九年定鹽梟就撫復行私販本犯充發科布
烏蘭固木之例(互見徒流門)
六十年定造言訛詐者發科布多烏蘭固木之例
(詳見徒流門)
皇朝文獻通考卷一百九十六
