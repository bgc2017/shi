皇朝文獻通考卷二百五十
封建考(五)
異姓封爵一
(臣)等謹案我
朝封爵之制親親而外次及勲臣所以隆報功之典
廣世禄之恩也兹所紀載首滿洲次蒙古又次漢
軍其間以王公侯伯子男為經以八旗為緯若漢
人以軍功封者則次於漢軍之後焉錫爵詔禄爰
及苖裔其承襲世數復視功&KR0564;大小為差蓋本古
者賞延於世之義酌劑以歸盡善矣外戚恩澤不
從五朝續通考别分一類以外戚亦多有功勲者
不容殊異也至於文臣無封公侯伯之例
聖訓煌煌間有格外加恩者例得並書其有外藩新附
膺封爵而徙内地者亦附卷末云
天聰八年四月始設一等公一二三等昂邦章京
梅勒章京先是總兵副將遊擊備禦等官俱仍明
朝舊稱
太宗特諭漢文官名易以滿語五備禦之總兵官為一等
公一等總兵官為一等昂邦章京二等總兵官為
二等昂邦章京三等總兵官為三等昂邦章京一
等副將為一等梅勒章京二等副將為二等梅勒
章京三等副將為三等梅勒章京
順治四年十二月禮部議改昂邦章京為精竒尼
哈番梅勒章京為阿思哈尼哈番
十六年十二月定世爵承襲例世爵自嫡子孫承
襲外有絶嗣者許親兄弟及親兄弟子孫承襲三
世三世之後停止承襲其嗣養疏遠宗族之子不
準承襲
十七年十二月奉
諭旨凡世職有子有孫者仍照常襲替外其無親生子孫
有本生祖父及親伯叔兄弟姪男姪孫槩許襲替其嗣
養疏遠宗族之子不許承襲永著為例
雍正八年二月
諭内閣我國家膺圖受命則有佐命元臣際會風雲開拓
疆宇至於承平之世亦有勞臣宣力綏靖不庭凡厥鴻
猷駿烈焜耀旗常於是酬庸奬功錫以公爵分為一等
至二等三等以第其勲勞表其閥閱比於古者河山帶
礪之盟爰及苖裔永久勿替甚盛典也朕考古封爵之
制漢唐以來公侯皆繫以郡縣之名而漢世功名顯著
者則加以美號如信武冠軍建忠定遠之屬並以榮名
垂光史冊本朝封王者選用嘉美字其嗣王襲封皆因
之而公爵則但分等次未有封號朕意欲考其當日&KR0564;
庸錫以嘉名追加為某公使勲勞之臣顯功丕績常赫
赫在人耳目間而其子孫承襲封號亦皆顧名思義共
知奮勉世為國家效忠抒力期踵美前人之光以副朕
褒念勲舊之至意至於宗室外戚則倣古恩澤侯之例
命為奉恩公或承恩公以昭寵錫其如何命名定制並
將歷來功臣&KR0564;戚加錫美號之處該部定議以聞九月
禮部議奏勲舊等公追加封號仍冠以一二三等
之號撰呈
欽定外戚封公加承恩字並世襲
乾隆元年七月改精竒尼哈番為子爵阿思哈尼
哈番為男爵少保大學士鄂爾泰等議覆監察御
史舒赫德條奏
本朝定制公侯伯之下未列子男之爵别立五等世
職以視古法尤為隆備但未立漢文名稱今擬精
竒尼哈番一等者漢文稱為一等子二等者為二
等子三等者為三等子阿思哈尼哈番一等者漢
文稱為一等男二等者為二等男三等者為三等
男從之
十三年
欽定公侯伯以下封爵表一等公襲二十六次二等公
襲二十五次三等公襲二十四次一等侯兼一雲
騎尉襲二十三次一等侯襲二十二次二等侯襲
二十一次三等侯襲二十次一等伯兼一雲騎尉
襲十九次一等伯襲十八次二等伯襲十七次三
等伯襲十六次一等子兼一雲騎尉襲十五次一
等子襲十四次二等子襲十三次三等子襲十二
次一等男兼一雲騎尉襲十一次一等男襲十次
二等男襲九次三等男襲八次
十四年六月奉
諭旨我朝定鼎以來酬庸賞功列爵惟五分等惟三以
表世閥而第宏勲雍正年間因公爵居五等之首倣
古封號字義錫以嘉名此誠篤念勲舊俾奕世子孫
承襲者顧名思義意至厚也但封爵之制公侯伯一
體優崇前代侯則有冠軍定遠之稱伯則有誠意威
寧之號今公爵令名炳著而侯伯僅分等次似屬缺
略朕欲推廣其意凡我朝所封侯伯考厥成勞追加
美號庶伊嗣人咸念乃祖乃父之忠勤紹修令緒國
家實攸賴焉至於子男同位自古以地為號未有别
封可仍其舊其侯伯如何詳稽&KR0564;蹟定制命名之處
該部定議以聞八月禮部議奏勲舊侯伯追加封號
如公爵加號之例嗣後有建立&KR0564;庸
恩封公侯伯者即於受封時酌一美名呈請
欽定
(臣)等謹案異姓禄制亦如同姓之例詳國用考俸
餉門中
滿洲
王
(臣)等謹案滿洲八旗異姓無王爵惟贈王爵一人
例應附載以爵為序列於公爵之前
贈武勲王揚古利滿洲正黃旗人(封詳公爵)崇德二年
正月贈
公
(臣)等謹案公爵以一二三等為序爵同則編年月
侯伯子男均倣此至凡書封爵始封者以最尊之
爵為主承襲者以所襲之爵為主凡有陞降並以
附載勿致重一出但其間或别有初襲之爵其上世
封襲不能附入則必仍詳本爵條下又或兩爵各
有世襲雖一人曾俱襲授而既經晉襲則前爵别
有替人(如一等公遏必隆達爾當阿之類)若從附載之例恐襲爵
世次不明二者不得不變通也
一等公佟國綱滿洲鑲黃旗人贈一等承恩公佟
圖頼子
孝康章皇后弟順治十七年五月襲三等精竒尼哈番康
熙十六年八月襲一等公二十九年從征厄魯特
陣亡諡忠勇鄂倫岱佟國綱子康熙二十九年
十二月襲以罪削爵夸岱鄂倫岱弟雍正三年
五月襲那穆圖夸岱子雍正七年九月襲八年
九月襲一等承恩公嗣存那穆圖子乾隆三十
一年十二月襲晉璽嗣存子乾隆三十四年十
二月襲書明阿晉璽親伯祖鄂崙岱之孫晉璽
無子乾隆三十九年十二月襲四十三年改為三
等公
(臣)等謹案佟佳氏原籍滿洲以先世流寓撫順佟
國綱之祖佟養正歸
本朝與漢人歸命者同隸漢軍康熙二十七年國綱
疏請改隸滿洲部議國綱鑲黃旗漢軍佐領仍留
漢軍旗下其編審冊内開為滿洲從之故佟圖頼
以下支派並據八旗通志封爵表隸滿洲云
一等公佟國維滿洲鑲黃旗人贈一等承恩公佟
圖賴子
孝懿仁皇后父康熙二十八年七月以勲戚封卒諡端純
雍正八年九月贈一等承恩公世襲隆科多佟
國維子康熙六十一年十二月襲雍正五年六月
以罪削爵慶復隆科多弟雍正五年六月襲八
年九月襲一等承恩公乾隆十三年十月以罪削
爵無襲
一等承恩公凌柱滿洲鑲黃旗人
崇慶慈宣康惠敦和裕壽純禧恭懿皇太后父雍正十三
年十一月封伊通阿凌柱子乾隆十二年十二
月襲伊松阿伊通阿弟乾隆十八年十二月襲
觀音保伊松阿親侄乾隆四十一年十二月襲
四十三年改為三等公
一等承恩公富文滿洲鑲黃旗人
孝賢皇后兄初封一等侯乾隆十三年五月晉封明
瑞富文子乾隆十四年十二月襲二十四年三月
以討回部功晉一等承恩毅勇公三十三年正月
封一等誠嘉毅勇公𬗟甸陣亡諡果烈彙倫明
瑞子乾隆三十三年二月襲
一等忠勇公傅恒滿洲鑲黃旗人
孝賢皇后弟乾隆十四年正月以平大金川功封卒諡
文忠福隆安傅恒子乾隆三十五年七月襲
豐神濟倫福隆安子乾隆四十九年十二月襲
三等公圖爾格滿洲鑲黃旗人一等總兵官贈弘
毅公額亦都子天聰十年四月封一等梅勒章京
尋削爵崇德五年十月以錦州軍功復爵晉三等
昂邦章京八年十月積克城拓地功晉三等公卒
諡忠義雍正九年三月贈三等果毅公世襲科
布梭圖爾格子順治二年二月降襲三等昂邦章
京坐事削爵八年閏三月事白襲三等公九年正
月遇
恩詔晉二等公尋削爵遏必隆圖爾格弟
孝昭仁皇后父(初襲詳子爵)順治九年正月襲二等公晉一等
公康熙六年七月以輔政功加封一等公其初封
一等公以子襲九年坐事削
恩封一等公尋復一等公品級卒諡恪僖法喀遏必隆
子康熙六年八月襲坐事削爵阿靈阿法喀弟
康熙二十五年四月襲阿爾松阿阿靈阿子康
熙五十六年四月降襲二等公坐事削爵殷德
阿爾松阿伯父雍正二年十月襲卒諡慤敬訥
親殷德子雍正五年四月襲九年三月襲二等果
毅公十三年十二月晉一等果毅公以罪削爵
策楞訥親兄乾隆十三年十月仍襲二等果毅公
以罪削爵達爾當阿策楞從弟乾隆十九年九
月襲坐事削爵阿里衮達爾當阿從弟乾隆二
十三年十一月襲二十四年三月以葉爾羌軍功
晉一等果毅公豐盛額阿里衮子乾隆三十四
年十一月襲四十年以金川功於果毅加繼勇二
字并追加阿里衮公號為一等果毅繼勇公明
安豐盛額繼子乾隆四十二年十月襲
三等公倭黑滿洲鑲黃旗人(初封詳子爵)順治十六年
二月以祖贈三等直義信勇公費英東佐命功
特旨賜襲傅爾丹倭黑子康熙三十年七月襲雍正九
年三月襲三等信勇公坐事削爵兆德傅爾丹
子雍正十一年正月襲坐事削爵哈達哈兆德
弟乾隆元年十二月襲坐事削爵哈寧安哈達
哈子乾隆二十二年十二月襲坐事削爵二十三
年十二月仍以兆德襲復興兆德子乾隆三十
六年十二月襲四十三年奉
特恩晉封一等信勇公
以上鑲黃旗
超等公揚古利滿洲正黃旗人積克城拓地功封
一等總兵官以駐守耀州等功晉三等公天聰八
年五月歷叙勇戰功晉超等公征朝鮮陣亡雍正
九年三月贈超等英誠公世襲(贈詳王爵)塔詹揚古
利子崇德二年七月襲六年十二月坐事降一等
公愛星阿塔詹子順治四年六月襲卒諡敬康
福善愛星阿子康熙三年七月襲卒諡恭懿
海金福善子康熙四十七年十月襲豐盛額海
金子康熙五十九年十二月襲雍正九年三月襲
一等英誠公豐安豐盛額子乾隆二年二月襲
阿克東阿豐安子乾隆三十五年十二月襲
一等公圖頼滿洲正黃旗人崇德四年七月以征
山東軍功封三等梅勒章京七年八月以錦州松
山杏山軍功晉一等順治元年二月以克前屯衛
功晉三等昂邦章京二年三月以入山海關擊流
寇功及輔政功晉三等公三年五月以勦流寇平
江南功晉一等公卒諡昭&KR0564;雍正九年三月贈一
等雄勇公世襲惠塞圖賴子順治四年六月襲
坐事削爵九年正月復封頗爾盆惠塞弟順治
九年四月襲永謙頗爾盆子康熙五十一年十
二月襲雍正九年三月襲一等雄勇公景惠永
謙子乾隆二十七年十二月襲以事罷職景恒
景惠親弟乾隆四十九年十二月襲
原封一等公譚泰滿洲正黃旗人崇德四年七月
以征山東等處軍功封一等梅勒章京七年八月
以錦州軍功晉二等昂邦章京順治二年三月以
輔政功晉三等公坐事削爵六年八月以平江西
功封一等精竒尼哈番八年閏二月晉一等公以
罪削爵無襲
一等公索尼滿洲正黃旗人崇德八年十二月以
攻錦州圍大淩河征大同軍功封三等梅勒章京
順治二年二月以輔政功晉二等昂邦章京九年
正月遇
恩詔晉三等伯又以
恩詔晉一等伯康熙六年閏四月以輔政功於一等伯外
加封一等公卒諡文忠(襲詳伯爵)
一等公噶布喇滿洲正黃旗人
孝誠仁皇后父康熙十三年十二月封卒諡恪僖子長泰
有罪爵除倫布噶布喇孫雍正五年十月
特旨復襲八年九月追贈噶布喇一等承恩公世襲尋坐
事削爵達爾馬倫布叔父雍正九年襲法爾
薩達爾馬兄(初襲詳伯爵)雍正九年十二月襲善保
法爾薩從侄一等伯令德子(初襲詳子爵)乾隆二十三
年十二月襲坐事削爵阿爾景阿噶布喇孫乾
隆二十七年九月襲四十三年正月改為三等公
以罪革爵善保阿爾景阿族叔乾隆四十七年
四月襲
一等公圖海滿洲正黃旗人康熙十四年八月以
征湖廣平察哈爾功封一等阿思哈尼哈番十五
年八月以平凉慶陽固原等處軍功普三等公卒
諡文襄六十一年十二月贈一等公雍正九年三
月贈一等忠達公世襲諾敏圖海子康熙二十
一年六月襲三等公馬爾賽諾敏子康熙三十
二年七月襲六十一年十二月晉襲一等公雍正
九年三月襲一等忠達公以罪削爵馬禮善馬
爾賽弟雍正十年九月襲馬賢馬禮善子雍正
十一年十二月襲坐事削爵馬贇馬賢弟乾隆
五年十二月襲特通額馬贇從弟乾隆十八年
十二月襲永福特通額子乾隆五十一年十二
月襲
一等承恩公白啓滿洲正黃旗人
孝恭仁皇后弟雍正元年二月封一等公八年九月晉號
一等承恩公柏永白啓子乾隆二十三年四月
襲西明柏永子乾隆二十三年十二月襲四十
三年改為三等公
一等承恩公五格滿洲正黃旗人
孝敬憲皇后弟雍正四年三月封一等侯十三年十月晉
一等承恩公德保五格子乾隆十六年五月襲
坐事削爵德禄德保兄乾隆十九年九月襲
嵩山德禄孫乾隆四十一年襲一等公四十三年
改三等公
一等武毅謀勇公兆惠滿洲正黃旗人乾隆二十
二年三月以征準噶爾軍功封一等武毅伯二十
三年十一月復以征回部功晉封扎蘭泰兆惠
子乾隆三十年七月襲
原封二等公額爾克代青滿洲正黃旗人贈三等
奉義公恩格德里子(初封詳子爵)順治七年三月遇
恩詔晉三等侯坐事降二等精竒尼哈番事白封一等侯
九年正月遇
恩詔晉三等公又以
恩詔晉二等公七月晉一等公十一年坐事降二等公以
罪削爵大壽額爾充代青子康熙六年
特旨襲二等公費揚古大壽兄康熙八年降襲三等公
喇爾泰費揚古子康熙二十八年襲阿爾泰
喇爾泰兄康熙三十八年襲五十四年坐事削爵
噶爾薩阿爾泰弟子康熙五十四年降襲一等
侯雍正七年
特旨襲三等公九年三月襲三等奉義公子降襲(詳侯爵)
以上正黃旗
原襲一等褒績公撥爾吞滿洲正白旗人贈一等
褒績公頼塔孫初襲一等阿思哈尼哈番雍正五
年十月襲一等公九年三月襲一等褒績公以罪
削爵舒陵阿撥爾吞兄子雍正十二年十二月
襲隆興舒陵阿子乾隆二十五年十二月襲
二等公英古爾代滿洲正白旗人天聰八年十一
月以考績封三等梅勒章京崇德八年十二月又
以考績晉三等昂邦章京順治二年三月以入山
海關擊流寇功晉三等公四年六月以考績晉二
等公宜圖英古爾代子順治五年四月襲坐事
降三等精竒尼哈番九年正月遇
恩詔晉二等精竒尼哈番(襲詳子爵)
一等誠謀英勇公阿桂滿洲正白旗人乾隆四十
一年正月以平定兩金川功封
以上正白旗
三等公和碩圖滿洲正紅旗人三等總兵官何和
禮子(初襲詳子爵)天聰二年以馬蘭峪等處軍功晉封
卒諡端恪雍正九年三月贈三等勇勤公世襲
何爾本和碩圖子天聰八年五月襲哲爾本何
爾本弟崇德四年六月襲蘇布哲爾本弟順治
五年七月襲衮布蘇布兄子順治七年三月襲
九年正月遇
恩詔晉一等公彭珠衮布從弟順治九年六月襲增
壽彭珠子康熙四十年四月仍降襲三等公恒
泰增壽子康熙六十年十二月襲雍正九年三月
襲三等勇勤公坐事削爵色楞格恒泰兄子雍
正十一年九月襲和音布色楞格從弟乾隆十
四年六月襲明英和音布從弟乾隆十六年十
二月襲和信明英從弟乾隆五十年十二月襲
以上正紅旗
二等公羅壁滿洲鑲紅旗人一等伯兼一拖沙喇
哈番程尼叔父初以軍功累封阿達哈哈番順治
十二年七月以兄子程尼陣亡并原職晉襲二等
公子降襲(詳伯爵)
以上鑲紅旗
三等公阿山滿洲正藍旗人(初封詳子爵)順治二年三
月以圍錦州征山東入山海關擊流寇功晉封三
年正月以罪降一等昂邦章京(詳子爵)
以上正藍旗
附贈一等二等三等公(先列外戚公餘以旗分為序)
贈一等公佟養正滿洲鑲黃旗人
孝康章皇后祖父天命六年駐守朝鮮界盡節雍正元年
四月贈諡忠烈佟圖賴佟養正子
孝康章皇后父(封詳子爵)康熙十六年八月以勲戚贈一等公
諡勤襄雍正八年九月贈一等承恩公
贈一等承恩公額布根滿洲正黃旗人
孝恭仁皇后曾祖雍正元年二月贈一等公八年九月贈
一等承恩公額參額布根子
孝恭仁皇后祖雍正元年二月贈一等公八年九月贈一
等承恩公威武額參子
孝恭仁皇后父雍正元年二月贈一等公八年九月贈一
等承恩公
贈一等承恩公費揚古滿洲正黃旗人
孝敬憲皇后父雍正元年三月贈一等公八年九月贈一
等承恩公
贈一等承恩公額宜騰滿洲鑲黃旗人
崇慶慈宣康惠敦和裕壽純禧恭懿皇太后曾祖雍正十
三年十一月贈吳禄額宜騰子
崇慶慈宣康惠敦和裕壽純禧恭懿皇太后祖雍正十三
年十一月贈一等承恩公
贈一等承恩公哈世屯滿洲鑲黃旗人
孝賢皇后曾祖(封詳子爵)乾隆十三年五月贈諡恪禧米
思翰哈世屯子
孝賢皇后祖(封詳男爵)乾隆十三年五月贈一等承恩公諡
敏果李榮保米思翰子
孝賢皇后父(封詳男爵)乾隆二年十二月贈一等承恩公諡
壯慤
贈一等承恩公納爾布滿洲正黃旗人
皇后那拉氏父乾隆十五年八月贈
乾隆四十三年正月初十日
上諭閣臣曰信勇公費英東當我朝創業時首先率所
部來歸繼從
太祖征勦諸部屢挫明兵厥功最大實與揚古利額亦都
同為開國&KR0564;臣之冠自應並錫上公用彰渥報乃揚
古利原封一等公額亦都僅得二等公經朕晉封一
等而費英東子孫所襲尚係三等公爵不足以昭酬
庸茂典著加恩晉封為一等公俾元勲世胄永膺茂
賞至向來后族承恩世爵俱係一等公此等特因椒
房至戚恩澤加封其與佐命功臣櫛風沐雨拓土開
疆者實難並論況宗室王公之以近支恩封者尚以
世次遞降而外戚轉得以崇封延世永免過優著將
所有承恩公爵俱改為三等公世襲罔替
(臣)等謹案班固漢書始分功臣侯為一表外戚恩
澤侯為一表其區别不為無見然如長平侯衛青
之取朔方冠軍侯霍去病之破祁連博陸侯霍光
之定大策此其膺受侯封本不緣椒房之寵乃班
固亦概諸外戚恩澤之中馬端臨通考頗糾其舛
而揆其所以若斯舛者亦由漢書之所謂功臣外
戚初非核定於當時徒以班固一書生之見抑揚
進退於其間固宜其左右無據也今我
朝列爵之臣自雍正八年公侯皆加顯號其以恩封
者號曰承恩其以功封者則覈其所建之功以為
之號循名責實罔涉虚聲審義考文悉衷
睿鑒是以昭然釐定不爽不淆矧我
皇上褒績崇庸以恩澤受封之爵與功臣之櫛風沐雨
拓土開疆者究有懸殊
特命外戚上公改為三等而恩封世閥果有克篤忠貞
宣猷效命者則仍躋諸功臣之列錫以嘉名可知
懋賞所加一視乎其人之自奮而凡以功封者當
益知所勉矣而凡以恩封者當亦知所勸矣
贈三等信勇公費英東滿洲鑲黃旗人(封詳子爵)崇德
元年贈直義公順治十六年正月以開創佐命元
勲贈三等公雍正九年三月贈三等信勇公世襲
贈弘毅公額亦都滿洲鑲黃旗人(封詳子爵)崇德元年
贈
贈三等奉義公恩格德里滿洲正黃旗人(封詳子爵)雍
正七年正月贈三等公九年三月贈三等奉義公
世襲
贈一等公西哈滿洲正白旗人康熙三十六年贈
贈一等褒績公賴塔滿洲正白旗人(封詳男爵)雍正五
年十月贈一等公諡襄毅九年三月贈一等褒績
公世襲
附原封一等公
一等公鼇拜滿洲鑲黃旗人順治九年二月以平
流寇及輔政功由一等侯晉二等公康熙六年七
月以輔政功加封一等公八年坐事削爵雍正五
年十一月
特旨復一等公納穆福鼇拜子康熙六年八月襲二等
公八年五月以鼇拜事連坐削爵達福鼇拜孫
(初襲詳男爵)雍正五年十一月
特旨襲一等公岱吞達福子雍正九年十一月襲德
勝岱吞子乾隆二十六年十二月襲四十五年十
二月奉
特旨俟出缺時即行停襲仍給予一等男爵
乾隆四十五年十二月初六日
上諭閣臣曰朕恭閱
實錄見鼇拜以從征屢立戰功歴封公爵
聖祖仁皇帝嗣統與内大臣蘇克薩哈等為輔政大臣並
加太師是時
皇祖沖齡踐祚鼇拜受事以後即專權自恣擅作威福因
與内大臣費揚古有隙坐伊子倭赫並侍衛西住折
克圖覺羅塞爾弼等以擅乘
御馬及取
御用弓矢射鹿罪俱棄市并坐費揚古怨望亦棄市並殺
其子尼堪薩哈連籍其家以與其弟穆里瑪又蘇克
薩哈係鼇拜姻婭亦以論事齟齬積而成讐因蘇克
薩哈籍隸正白旗鼇拜欲以薊州遵化遷安諸屯莊
改撥鑲黃旗而别圈民地給正白旗
詔遣大學士管戸部尚書蘇納海與直隸總督朱昌祚廵
撫王登聯丈量酌易昌祚等勘明奏請停止圈换鼇
拜即坐蘇納海以撥地遲誤昌祚等以紛更妄奏悉
逮治棄市且以蘇納海族人英俄爾岱為睿親王私
黨令部臣盡削世職以洩其忿並以蘇克薩哈疏稱
往守
陵寢得以生全之語即誣坐以懷抱奸詐存蓄異心二十
四大罪應千磔死
皇祖鑒其枉堅不允所請鼇拜攘臂強奏累日竟予絞决
並誅其族屬又入
對時輒請申禁言官不得上書陳奏時有竊鼇拜馬者即
捕斬之并殺
御馬羣牧長
皇祖以鼇拜黨權不法怙惡弗悛用人行政專恣妄為文
武各官欲盡出伊門下與穆里瑪等結成羽黨凡事
在家定議然後施行倚仗凶惡毁棄國典
特降諭旨嚴拏勘審並
親加鞫問情罪俱實諸王大臣擬請正法
皇祖念其效力年久不忍加誅從寬革職籍没同其子那
摩佛一併拘禁迨伊死後仍
念其舊&KR0564;追賜一等男令其子孫相繼承襲
皇考世宗憲皇帝御極後
賜鼇拜祭葬復一等公世襲罔替是鼇拜一身之功罪載
在冊籍昭然不爽朕惟大臣為國宣勤功銘鐘鼎尤
當深自斂抑律己奉公以保全終始況以輔臣親承
顧命翊贊機務更宜小心謙謹不可稍涉恣縱乃鼇
拜當日自恃政柄在握輒敢擅權骫法邀結黨羽殘
害大臣罪蹟多端難以枚舉若非
皇祖英明剛斷立予拏究漸將跋扈難馴而政事亦不可
問至圈地一案相持不下百姓環訴失業幾至釀成
大事
皇祖不即加誅僅予褫奪并仍給以男爵正屬格外之仁
至
皇考復還公爵時因念鼇拜舊勞伊孫達福才具又尚可
用仍予
施恩蓋於鼇拜擅權縱恣固所熟聞至其不法狀蹟
實錄所載累累如此未必不一一臚悉也今朕備稽事實
蹟狀顯然若不核其功罪明示創懲在鼇拜一家之
僥倖所關猶小而後之秉鈞執政者無復知所顧忌
將何以肅綱紀而杜僉邪乎所有現襲鼇拜公爵之
德勝本身既無過犯且令承襲俟出缺時即行停襲
公爵仍照
皇祖所降諭旨給予一等男爵世襲罔替已足以示國家
法外施恩舊勲之意矣至鼇拜當時所殘害大臣中
有曾以戰功得受世職為鼇拜所枉復行褫革者著
各該旗詳悉查明并現在有無子孫奏聞請旨候朕
酌量加恩朕辦理庶務一秉大公至正雖於已往臣
工之功罪亦必追論嚴明懲奸回於既死以為萬世
子孫有大臣擅權不法者戒並將此通諭中外知之
(臣)等謹案我
國家功臣蔚起列爵相承伏遇
皇上生成教養仰體
列祖
列宗之意眷念功臣凡厥閥閱之家
諄諄訓諭其有克篤忠貞紹乃勞績者則賞之不稍遲緩
而顯爵俾配於前人其有不自愛惜蹈於咎戾者
則懲之不少姑息而世爵仍畀其宗支是以勸誠
孔彰罔敢逸豫令裔纘服無忝舊勲況我
皇上大公至正賞罰既垂示於來兹功罪更不愆於已
往以佐命元臣如費英東者則擢其子孫為一等
公以輔政大臣如鼇拜者則降其子孫為一等男
一陟一黜莫不有至當不易之權衡存乎其間此
不惟功臣之子孫有所勸誡而為功臣者三復
綸音昭然法鑒其亦知所感也夫其亦知所慎也夫
以上公爵
侯
三等侯諸蘭泰滿洲鑲黃旗人一等伯贈三等侯
巴世泰子順治九年四月襲桑格諸蘭泰弟順
治十二年七月襲偏圖桑格子康熙二十三年
十月襲後降襲(詳子爵)
一等超勇侯海蘭察滿洲鑲黃旗人以平定金川
功乾隆四十一年正月封
一等嘉勇侯福康安滿洲鑲黃旗人乾隆四十一
年正月以金川功授三等男四十九年九月以甘
肅勦平回匪功晉封
以上鑲黃旗
一等侯伊爾德滿洲正黃旗人崇德五年十月以
圍錦州擊杏山松山軍功封三等梅勒章京七年
八月復以錦州軍功晉一等順治三年五月以擊
流寇功晉二等昂邦章京(四年改為二等精竒尼哈番)七年五
月以福建江西軍功晉一等九年正月遇
恩詔晉三等侯後以事降一等伯尋削爵十四年九月以
平舟山功復伯爵晉一等侯卒諡襄敏巴德渾
伊爾德孫順治十八年十二月襲子降爵(詳伯爵)
原襲一等侯馬蘭泰滿洲正黃旗人(原襲詳伯爵)雍正
七年二月以祖贈一等恭誠侯明安功
特旨襲一等侯坐事削爵博倫岱馬蘭泰從弟乾隆元
年五月襲十四年八月襲一等恭誠侯德寧博
倫岱子乾隆二十二年十二月襲博清額原襲
子爵德寧從弟乾隆三十四年七月襲
一等奉義侯英泰滿洲正黃旗人三等奉義公噶
爾薩子乾隆九年十二月降襲安臨英泰子乾
隆三十三年十二月襲以事革職成德安臨子
乾隆四十七年十二月襲
一等侯訥蘇肯滿洲正黃旗人一等承恩公訥爾
布孫
皇后那拉氏侄乾隆十五年八月封三十年六月以罪
削爵
原封一等成勇靖遠侯富德滿洲正黃旗人乾隆
二十四年二月以西路軍功封三等伯是月晉一
等成勇伯十一月以平回部功晉一等成勇靖遠
侯二十七年十二月以罪削爵
三等果勇侯和隆武滿洲鑲藍旗人乾隆二十二
年六月襲父和起一等子(詳子爵)四十一年正月奉
恩旨招入正黃旗以掃平促浸功封和䨇額和隆武
親弟乾隆四十七年十二月襲
以上正黃旗
原襲一等侯陳泰滿洲正白旗人一等公費揚古
子康熙四十年十二月降襲以罪削爵乾隆十四
年八月贈一等昭武侯世襲圖巴陳泰弟雍正
十年襲圖桑阿圖巴子乾隆十年十二月襲十
四年八月襲一等昭武侯
以上正白旗
一等侯富寧安滿洲鑲藍旗人雍正五年正月封
坐事削爵
以上鑲藍旗
附贈一等三等侯(以旗分為序)
贈三等侯巴世泰滿洲鑲黃旗人(封詳伯爵)順治九年
四月贈
贈一等恭誠侯明安滿洲正黃旗人(封詳伯爵)雍正七
年二月贈一等侯乾隆十四年八月贈一等恭誠
侯世襲
以上侯爵
伯
一等伯巴世泰滿洲鑲黃旗人贈三等昂邦章京
圖魯錫子天聰八年十一月襲三等昂邦章京(順治)
(四年改為三等精竒尼哈番)順治七年三月遇
恩詔晉二等九年正月遇
恩詔晉二等伯又以
恩詔晉一等伯(贈襲並詳侯爵)
二等伯伊爾登滿洲鑲黃旗人一等總兵官贈弘
毅公額亦都子天命八年封三等副將天聰三年
以入山海關軍功晉一等十年坐事削爵崇德六
年七月以克錦州功封三等梅勒章京順治元年
定鼎論功晉一等七年三月遇
恩詔晉三等精竒尼哈番九年正月遇
恩詔晉三等伯又以
恩詔晉二等伯卒諡忠直噶杜伊爾登孫康熙二年八
月襲唐保住噶杜子康熙二十六年十二月襲
坐事削爵降(襲詳男爵)
二等伯馬齊滿洲鑲黃旗人康熙六十一年十二
月封二等伯卒諡文穆乾隆十四年八月贈二等
敦惠伯世襲傳興馬齊子乾隆四年十月襲
傅良傅興弟乾隆十三年七月襲兼原職晉一等
伯十四年八月襲一等敦惠伯卒諡恭勤善明
傅良子乾隆四十二年十二月襲
原封一等襄勇伯明亮滿洲鑲黃旗人以平定金
川功乾隆四十一年正月封以罪削爵
以上鑲黃旗
一等伯莽古爾代滿洲正黃旗人天聰八年五月
自蒙古歸順封三等昂邦章京順治二年二月以
入山海關軍功晉二等七年三月遇
恩詔晉一等九年正月遇
恩詔晉二等伯又以
恩詔晉一等伯巴特瑪莽古爾代兄子順治九年七月
襲額參巴特瑪子康熙三十一年十二月襲以
庸劣削爵四哥額參兄康熙三十七年十月襲
以罪削爵後降襲(詳子爵)
一等伯穆赫林滿洲正黃旗人一等昂邦章京穆
成額子(初襲詳子爵)順治九年正月遇
恩詔晉二等伯又以
恩詔晉一等伯四格穆赫林子康熙四年正月襲子降
襲(襲詳子爵)
原襲一等伯心裕滿洲正黃旗人一等公索尼子
康熙六年閏四月襲父索尼初封之一等伯坐事
削爵法保心裕弟康熙四十二年四月襲法
爾薩法保子康熙四十九年九月襲(晉襲詳公爵)令
德法爾薩弟雍正九年十二月襲乾隆十四年八
月以祖一等公索尼功&KR0564;晉號一等翊烈伯子降
襲(詳子爵)
二等伯明安滿洲正黃旗人天聰八年五月自蒙
古歸順封三等昂邦章京(順治四年改為三等精竒尼哈番)順治
七年三月遇
恩詔晉二等九年正月遇
恩詔晉三等伯又以
恩詔晉二等伯卒諡忠順(贈詳侯爵)郎蘇明安子順治十一
年七月襲康熙元年九月坐事削爵以子襲八年
八月復爵班第郎蘇子康熙元年九月襲八年
八月以郎蘇復爵罷二十五年六月復襲巴圖
班第弟康熙三十四年十二月襲馬蘭泰巴圖
子康熙四十三年九月襲(晉襲詳侯爵)
二等伯馬哈達滿洲正黃旗人一等侯巴渾德子
雍正九年十二月降襲乾隆十四年八月贈二等
宣義伯世襲郭爾多馬哈達子乾隆四年十二
月襲十四年八月襲二等宣義伯噶爾炳阿郭
爾多子乾隆十九年十二月襲巴爾桑阿噶爾
炳阿子乾隆三十六年十二月襲
三等敬勤伯鄂爾竒達孫厄魯特人隸籍滿洲正
黃旗乾隆二十七年五月奉
特旨封策凌達史鄂爾竒達孫子乾隆四十六年十
二月襲五十一年奉
旨移在本旗蒙古
以上正黃旗
二等伯卓羅滿洲正白旗人贈三等梅勒章京晉
贈二等伯巴都里子天聰八年十一月襲三等梅
勒章京順治二年二月以征山東圍錦州擊流寇
功晉一等(四年改為一等阿思哈尼哈番)七年三月遇
恩詔晉三等精竒尼哈番九年正月遇
恩詔晉一等康熙二年十二月以征雲南功晉二等伯卒
諡忠襄乾隆十四年八月贈二等昭毅伯世襲
赫特黑卓羅孫康熙七年十二月襲舒敏赫特
黑弟康熙十六年六月襲伊雷舒敏子康熙三
十八年閏七月襲伊勒慎舒敏子康熙四十三
年九月襲永慶伊勒慎子乾隆十三年十二月
降襲三等伯十四年八月襲三等昭毅伯二十四
年六月以葉爾羌軍功晉二等昭毅伯
二等伯吳拜滿洲正白旗人順治七年三月遇
恩詔由一等精竒尼哈番晉封十六年三月坐事削爵(降襲)
(詳男爵)
三等伯阿積格尼堪滿洲正白旗人順治二年二
月以入山海關軍功封一等梅勒章京三年五月
以擊流寇平江南功晉三等昂邦章京(四年改為三等精竒)
(尼哈番)四年十月以平福建功晉一等八年正月以
征湖廣軍功晉三等伯卒諡武敏乾隆十四年八
月贈三等襄寧伯世襲宜理布阿精格尼堪子
順治八年二月襲九年正月遇
恩詔晉二等伯又以
恩詔晉一等伯征湖廣陣亡諡武壯阿世譚宜理布子
康熙十九年八月襲英德阿世譚弟子康熙五
十年五月襲以罪削爵馬爾遜英德兄雍正十
年十二月襲坐事削爵阿爾遜馬爾遜兄雍正
十二年二月襲六十一阿爾遜子雍正十二年
十二月襲乾隆十四年八月襲一等襄寧伯坐事
削爵德福六十一從弟乾隆二十二年十二月
襲
一等伯哲臣泰滿洲正白旗人以父伊犂將軍伊
勒圖辦事妥協乾隆五十年七月封令承襲
三等伯阿喇密滿洲正白旗人(初襲詳子爵)順治九年
正月遇
恩詔晉封雅爾瑚阿喇密孫康熙二十一年三月襲後
降襲(詳子爵)
三等伯鄂碩滿洲正白旗人順治二年二月以擊
流寇功封三等梅勒章京三年五月以勦流寇平
江南功晉二等(四年改為二等阿思哈尼哈番)七年三月遇
恩詔晉一等九年正月
恩詔晉一等精竒哈哈番十四年二月以
冊封皇貴妃禮成
恩逮所生晉三等伯卒諡剛毅費揚古鄂碩子順治十
五年二月襲康熙三十六年七月以征噶爾丹軍
功晉一等公諡襄壯子降襲(詳侯爵)
以上正白旗
二等伯都雷滿洲正紅旗人順治七年封三等阿
思哈尼哈番尋晉一等三月遇
恩詔晉三等精竒尼哈番九年正月遇
恩詔晉二等伯新達里都雷孫順治十四年襲坐事削
爵(襲詳男爵)
以上正紅旗
一等伯程尼滿洲鑲紅旗人二等梅勒章京贈三
等昂邦章京勞薩子崇德七年八月襲三等昂邦
章京順治七年三月遇
恩詔晉二等九年正月遇
恩詔晉二等伯又以
恩詔晉一等伯征湖南陣亡諡誠介(襲詳公爵)羅壁程尼叔
父順治十二年七月晉襲二等公(詳公爵)舜保羅
壁子程尼從弟康熙元年七月襲竒通額舜保
子康熙十二年三月襲欽拜竒通額子康熙三
十四年十二月襲後降襲(詳子爵)
三等伯車爾布滿洲鑲紅旗人一等精竒尼哈番
業臣子(初襲詳子爵)順治九年正月遇
恩詔晉二等伯十四年九月以平浙江舟山功晉一等伯
康熙三年閏六月坐事降三等伯乾隆十四年八
月贈三等威靖伯世襲莽喀車爾布子康熙七
年襲圖禄莽喀子康熙五十四年五月襲坐事
削爵恒義圖禄子乾隆元年十二月襲十四年
八月襲三等威靖伯胡圖凌阿恒義親侄乾隆
四十三年十二月襲
以上鑲紅旗
三等伯噶爾瑪僧額滿洲正藍旗人(初襲詳子爵)順治
九年正月遇
恩詔晉封穆和林噶爾瑪僧額兄子順治九年六月襲
以罪削爵赫達色穆和林從侄康熙二十三年
五月襲以罪削爵後降襲(詳子爵)
以上正藍旗
二等伯納海滿洲鑲藍旗人二等精竒尼哈番哈
山子順治十二年十一月以原職兼襲爵封納
泰納海弟順治十七年二月襲穆爾泰納泰子
康熙三十三年十月襲子降襲(詳男爵)
三等伯噶敏圖滿洲鑲藍旗人三等伯龔圖子(詳子)
(爵)康熙三十九年三月襲坐事削爵後降襲(詳子爵)
三等伯鄂爾泰滿洲鑲藍旗人雍正七年正月以
節制滇黔勦撫烏蒙鎮雄等處功封三等阿思哈
尼哈番十年二月以平苗疆功晉一等伯十三年
七月以諸苗反覆降三等阿思哈尼哈番九月以
總理功晉一等精竒尼哈番(乾隆元年改為一等子)乾隆二
年十二月復以總理功晉三等伯卒諡文端十四
年八月贈三等襄勤伯世襲鄂容安鄂爾泰子
乾隆十年十二月以伊犂兵變盡節諡剛烈鄂
津鄂容安子乾隆二十一年四月襲鄂岳鄂津
親兄乾隆三十四年十二月襲
以上鑲藍旗
附贈一等三等伯(以旗分為序)
贈一等伯傅清滿洲鑲黃旗人
孝賢皇后兄駐守西藏遇害乾隆十五年十一月贈諡
襄烈
贈一等伯拉布敦滿洲正黃旗人駐守西藏遇害
乾隆十五年十一月贈諡壯果
贈三等伯巴都里滿洲正黃旗人康熙年贈
贈一等伯和起滿洲鑲黃旗人以討巴雅爾陣亡
乾隆二十二年六月贈
以上伯爵
皇朝文獻通考卷二百五十
