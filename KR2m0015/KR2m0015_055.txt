欽定四庫全書
皇朝文獻通考卷五十五
選舉考(九)
舉官
(臣)等謹按馬端臨舉官考有云三代兩漢舉士與
舉官合而為一士之獲舉未有不入官者也至唐
以試士屬禮部試吏屬吏部於是科目舉士銓選
舉官區為兩事至吏部主文選兵部主武選則舉
官之内又分兩途竊見晉時山濤甄拔人物各為
題目號稱啟事夫以天下人士仰品鑒於吏曹以
俄頃之周旋定才行之優劣甚至鑽營倖進權在
私門晉唐以來宋金元明千數百年此弊未革我
朝創業之初
詔求賢俊凡貝勒以下咸得各舉所知即一介之微亦得
以其所識薦達
御前並邀錄用我
聖祖仁皇帝立賢無方兼收並採惟停止會推之例以杜
絶黨援
世宗憲皇帝時屢
詔廷臣薦舉或密緘書名或露章奏達
温綸疊下公聽並觀蓋舉賢之途既廣則事出於公非如
往代九流人物衡鑒之權盡歸銓部俾海内賢才
决於掌選者一人之耳目也我
皇上御極以來權衡銓次損益因時滿漢文武職官各
得其叙凡選法之畸輕畸重者斟酌調劑必合乎
審量之平自是注品有崇卑序次有前後例之所
定一成而不易雖其親暱不得以意為重輕而吏
胥之徒亦無從舞弊誘惑選人此則我
朝之大經大法度越漢唐垂萬世而無弊者也(臣)謹
依類編次備舉官之典故云
太祖高皇帝乙卯年奉
諭旨君天所立也臣君所任也爾諸臣敬念乃職凡有賢
才可任國政者知之勿隠國務殷繁必得賢才衆多量
能授職倘治國治兵經理乏才何以濟事故勇能攻戰
者宜令治軍才優經濟者宜令理國博通典故者宜諮
得失嫺習儀文者宜襄典禮若兹賢才當隨地旁求俾
列庶位是時
上既削平諸國每三百人設一牛录額真五牛录設一甲
喇額真五甲喇設一固山額真每固山額真左右
設兩梅勒額真初設有四旗旗以純色為别曰黃
曰紅曰藍曰白至是添設四旗參用其色鑲之共
為八旗
特命羣臣選舉賢才以備任使
天命十年奉
諭旨大臣身秉國政知有公忠之人雖仇勿隠當直指其
善知有姦慝之人雖親勿護當直指其惡蓋公忠之人
當國家締造時身歷艱險創立功名輔成大業固當身
履榮顯澤及子孫姦慝之人當經營國事之日借端委
謝避害全軀逮國運昇平反欲先蒙其利此宜預設防
維毋使遂其巧詐夫國豈常憂患必有安樂之時惟能
憂其憂乃能樂其樂也
天聰三年
上選用儒臣分班侍直巴克什達海同筆帖式剛林蘇開
固爾瑪琿托布齊等四人繙譯漢字書籍巴克什
庫爾纏同筆帖式烏巴什查素喀瑚球詹霸等四
人記注
本朝政事以昭信史
八年甲喇章京朱繼文之子延慶奏曰臣聞時不
當進而進者謂之棄身時當進而不進者謂之棄
時伏覩
皇上東服朝鮮西滅察哈爾餘孽惟明人耳今秣馬厲兵
行將馳驟中原實大事將成之時豪傑效力之日
也臣思我國之攻城破敵斬將搴旗者實不乏人
守境治民安内攘外者槩未多見往年遵化永平
之役得有四城而隨以鮑高寗范分守其地假使
再獲數城即㨂擇於漢官中而倉猝之際恐難名
實相稱也大抵揣摩於平日者庶可擔當於一旦
而不靡臣又聞盡忠莫如進賢故陳平非魏無知
不得封列侯管仲非鮑叔牙不得為伯佐此猶往
蹟即今事亦有可矜式者寗參將以貝勒家僕薦
舉數人一從征俱獲顯官固伊等之才能超軼亦
皇上釣餌賢豪之計善也臣實庸愚不敢自薦臣有二友
又不敢自隠今略言其行止伏惟
睿鑒佟三下陳極新剛果鄭重明理知幾且友於弟孝於
母一家藹如能治其家未有不能治其國者也刑
部啟心郎申朝紀温雅正直練達世務處家儉而
守身約訥於言而敏於行視之若木實足肩鴻任
巨也兹二人者雖不能跨步前儔亦足尾其後塵
皇上召至御前詢以時務攜之從征試以任使倘若臣言
差謬願甘欺㒺之罪臣又聞建大厦者非一木之
力成大功者非一人之略是以臣竭忠冒死而有
此奏
上覽畢召朱延慶並所舉陳極新申朝紀至謂延慶曰爾
所奏之言俱善凡人建言必實指曰某也賢某也不肖
於任國政諸大臣必實指曰某大臣能稱厥職某大臣
惟利是圖某徇庇所私之人某傾害所惡之人務直指
其名以奏凡人於國之賢才皆得薦舉毋曰何賢才如
此衆多朕猶以為未足也爾等知其賢而舉之使或變
其初心後為不善亦彼自為不善耳於舉者何與焉今
朕將錄用爾等於是令延慶陳極新於文館錄用以申
朝紀原係部臣仍令在刑部辦事
九年奉
諭旨爾滿漢蒙古各官暨凡有識見人知才堪任事者即
行舉薦勿分新舊或已仕未仕但有心術公正克勝任
使之人呈送吏部有通曉文義心術公正足備任使者
毋分已仕未仕呈送禮部該部貝勒奏聞朕將量才酌
用才全德備之人豈能易得但能公忠任事則善
崇德七年新設漢軍八旗選官補用始編漢軍為
八旗各設牛录章京
上諭曰漢軍旗内新設官員應用之人賢否朕未悉知著
該部王大臣同漢軍固山額真梅勒章京等遴選用之
於是多羅睿郡王多爾衮鎮國將軍承政阿拜參
政滿朱錫禮啟心郎索尼等與漢軍固山額真梅
勒章京公同遴選請
旨補授
順治元年順天巡撫宋權獻治平三策一廣羅賢
才以佐上理併薦故明薊遼總督王永吉等旋
飭廷臣各舉所知於是天津總督駱養性侍郎王鼇永左
春坊左庶子李若琳吏部左侍郎沈惟炳等並有
薦舉令詳註履歷陳奏下部知之嗣以廷臣所舉
類多明季舊吏及革職廢員未有肥遯山林隠跡
逃名之士令自今以後須嚴責舉主所舉得人必
優加進賢之賞所舉舛謬必嚴行連坐之罰至於
薦舉本章止許開具鄉貫履歷其才品所宜應聽
朝廷定奪不許指定某官坐名何地無論貴賤遠近隠顯
升沈果有灼見真知悉許薦舉倘以貲郎襍流市
傭村叟及革黜青衿投閒武弁妄充隠逸以致流
品不分選法壅滯如前朝保舉故事咎有所歸若
畏避連坐困而緘默不舉者亦必治以蔽賢之罪
六年大學士洪承疇奏言平治天下之道在於各
省督撫總兵俱得其人欲用得其人宜實行保舉
連坐之法如督撫總兵員缺令吏兵二部滿漢堂
官詳加評註自書姓名保舉再以諮詢左右大臣
議論相合方行點用俟後有功效保舉者受薦賢
之賞若曠職僨事保舉者受妄昧之罪庶封疆民
生兩有攸賴得
旨嗣後用督撫提鎮著内院九卿會推若有獨知灼見情
願保舉者許自行保舉得人者陞賞誤舉者連坐
又刑科給事中陳調元奏言朝廷之賞罰惟憑督
按之舉劾而舉劾之公私全憑道府之開報乃有
督臣所薦即按臣所劾者疏内皆云據司道開報
夫一人也一以為大賢一以為不肖一揭也忽而
加諸膝忽而墜諸淵夫朝廷用人止此舉劾以為
察吏致治之本而舛錯至是則督按之耳目安寄
國家之賞罰何憑伏祈嚴飭確核開報同異之弊
立加處分庶勸懲當而吏治清矣下部院察議
又吏部尚書陳名夏等奏言舊例各省道府州縣
等官俱俟三年考滿方准陞遷今地方需人若必
待考滿勢難懸缺應將各省道府州縣等官歷俸
三年撫按有薦者酌量推轉從之
九年大學士范文程等疏奏翰林詹事等官陞補
畫一之法修撰編修檢討按科分先後資序陞轉
凡奉差及終養丁憂治喪依限到京者仍照科分
資序違限者計所違月日序於後給假告病者槩
序於後降補别衙門復回者俱照現補官品為序
永著為例
又吏部奏言通判員缺除裁減外所餘不多而
節年貢生考定應授兹銜者積至八百餘員
挨次銓補其或終身無望請照品改授布政
司經歷正副理問按察司經歷知事布政司
都司運司經歷運判各府經歷京縣外縣丞
外衛經歷等職仍支正六品俸照通判資格陞轉
以疏壅滯從之
又奉
諭旨銓部職司用人凡有銓選應用才能今朕聞有援引
親黨及納賄營私者此風斷不可長嗣後務矢公忠慎
擇才能選授使庶司百職俱得其人則朕心安而部臣
亦得自慊矣
十年工科給事中劉顯績奏言自古帝王左史記
言右史記動期昭示當時垂法後世乞設立記注
官凡有
詔諭及諸臣奏啓
皇上一言一動隨事直書存貯内院以為聖子神孫萬世
法則報聞
十一年奉
諭旨朝廷設内外諸司所以代天工理庶務無論文武衙
門大小官員各有責任聞官多缺員皆困吏胥作姦朦
混沉壓上下其手竊弄事權求索賄賂吏胥之弊司官
不舉司官之弊堂官不察因循延緩日復一日以致弊
竇叢生甚至有頻年困頓流落旅邸不得一官者人才
淹抑政事廢弛皆此之故今後爾等兩部務須正已率
屬剔弊釐姦各該司官務洗心滌慮奉公守法毋得縱
役夤緣仍蹈前弊以取罪戾滿漢各官當互相砥礪勉
圖職業將現在内外文武大小員缺作速詳察盡行推
補務俾人才效用政事修舉稱朕承天愛民至意
又奉
勅選舉漢軍内外官員有才學品行者數員
又奉
諭旨朕念時方用人才不易得不忍以一言偶誤遂致沉
抑前有恩詔詿誤官員許該衙門奏明寬宥未盡奉行
向來科道各官有因條陳國事所言不當以致降級革
職或因糾參内外官員事虚反坐以致降級革職者爾
部詳察始末緣由明白開列進奏吏部開列科道言事
不當革職者具奏得
旨復原官者六人
工科給事中張王治條奏六曹除吏部外禮兵則
陞道員戶刑工則陞知府同隸部屬事有異同嗣
後並宜道府兼陞從之
十二年吏部議覆吏科都給事中朱徽疏言吏部
司官一年内陞一人外轉一人科員一年内陞二
人外轉二人御史二年内陞三人外轉三人司道
除陞巡撫外每年亦内陞三人其司道内陞滿洲
不論科目漢人仍以科目出身為限必查其曾舉
卓異俸薦俱優者方准内陞此外若又有缺出則
以在京衙門應陞之人補用從之
又奉
諭旨知府乃吏治之本其最要者如直隸之真保河間江
南之江寧淮揚蘇松常鎮浙江之杭嘉湖紹山東之濟
南青兖山西之太原平陽河南之開封彰德陜西之西
安延安江西之南昌吉安湖廣之武昌荆襄福建之福
州泉州共三十府或政事殷繁或地方扼要著在京各
衙門滿漢堂官三品以上及在外督撫各舉才行兼優
堪任知府者一人詳開履歷事蹟具奏吏部再加察議
奏請定奪以備三十處知府之用歷代州縣之制自漢
以來皆以人戶分大小隋有閒劇衝要之等唐有赤畿
望緊之差明時因之酌為繁簡定有成例隨才器使各
盡其用著吏部詳察舊例參酌時宜將地方分為三等
具疏奏奪應選官員考其身言書判精加㨂擇亦各三
等具奏上等者列名引見候朕面定方將上等之缺從
公掣籖其考居二等者授二等地方三等者授三等地
方不必引見俱從公掣籖務使州縣各官人地相稱至
有司賢否全憑督撫舉劾近乃上下扶同以餽遺之厚
薄情面之大小顛倒貪廉吏治因之大壞以後責令司
道府推一應官評務要細開事蹟轉報督撫逐件確核
如開報不實即先指名題參至督撫止憑開報不親自
體訪覈實以致賢否混淆事發一體究治
(臣)等謹按唐開元中定天下州府以近畿為四輔
其外為六雄則鄭陜汴綘懷魏六州是也又為十
望宋亳滑許汝晉洛虢衛相十州是也元有上路
下路之别有上縣中縣下縣之分明有上府中府
下府之等縣亦如之張九齡論唐時以牧守之任
為斥逐之區宋天聖間令選猥下士大夫輕其選
或選而不注者有之我
朝定鼎之初首重民事是以守令之任慎選其人於
各省府缺最要者凡三十府預為簡擇以備任使
蓋其時真保河間及太原平陽西安開封所轄最
廣餘皆各省繁重之區於天下知府中為最劇非
才力素優不足以勝師帥之任縣分三等各視其
所考之等授之
國初時吏部注選
世祖章皇帝
特令上等之缺列名引
見恭候
欽定由是
列聖相承凡郡守牧令之選奏名
廷陛無不引
見之員各省府州縣定為衝繁疲難等缺有四字相兼者
有三字者有二字一字者知府員缺有請
旨者有部選者部選中又有繁簡之不同例得於授官
後及報最時具摺謝
恩請
訓
召見殿墀於部選初授者觀其應對以覘異日之政聲
凡督撫保題者詳其任内實蹟所至地方情形以
徵治行之優劣其稱職與否總莫逃
洞鑒焉至於牧令籖掣後繕寫名籖
聖心簡别量予調補及抵任時各省要缺仍令督撫可
以專摺奏請更調蓋斟酌衡量因時因地各得其
宜而郡縣官人之法於斯為大備焉
又吏部遵
諭議奏在外官員應陞州縣者其身言書判無從考察今
後凡司府首領州縣佐貳及教職等官中有堪任
上等者該督撫巡方特薦臣部覆核無異方陞上
等之缺其尋常俸滿有薦應陞州縣正官者舊人
不論科目漢人進士舉人俱以中缺補用其俸滿
無薦者舊人及漢人進士舉人並貢士俱以下缺
用從之
又吏部奉
諭旨國家官人原當内外互用以勵羣材近見外官内轉
京官外任者多能稱職宜再行互用除翰林官員朕自
裁定其六部卿寺等衙門官員有才優經濟堪任養民
者著各堂官開列六科官員著吏科開列各道御史著
都察院開列通送吏部會同都察院察核速奏其在外
司道等官品行著聞政治卓越者確察實蹟遇缺内轉
務使内外得人職事修舉以副朕圖治安民至意旋以
侍郎等官及科道官俱𫝊
諭親加裁定分别酌用遇缺即補吏部議翰林官外陞職
銜正詹以布政使用支正二品俸少詹以布政使
用侍讀學士以按察使用侍讀中允以參政用編
修檢討以副使用侍郎副都御史通政使大理寺
卿以布政使用支正二品俸太僕寺少卿順天府
府丞以按察使用光禄寺少卿以參政用六科左
右給事以副使用給事中以參議用監察御史以
副使用從之
又吏部奏考選御史舊例在内則用中書行人評
士博士在外則用俸深累薦推官知縣如急缺乏
人則取歷俸二年以上中行評博及各部主事等
官奏明請
旨今科道缺員太多應將在内中行評博及五部主事歷
俸二年以上者咨取考補十員餘缺於在外推知
内查歷俸三年薦有三次者咨取考選至内院中
書應否考選伏候
上裁得
旨内院中書不准考選科道著為令十五年七月以行取
各官未到暫於各部郎中員外主事察取才品堪
用者改授御史至十七年四月議准俸滿中行評
博與俸滿未經考選陞主事者一并開列職名與
行取推知一體考選
又都察院題請考補順天巡撫按得
旨此員缺著照例察取應考官員候朕親選以後科道官
考選差遣内陞外轉俱候朕裁定永著為例
十三年吏部議覆管尚書事王永吉疏言考選本
部司官遇各省缺出於外取俸深有薦及卓異推
知於内取中行評博及五部主事未經考選者一
同選試從之
又停保舉優陞大府知府例
十四年奉
諭旨向來屢次考選俱行取俸深保薦有司其乙未科進
士外任各員因資俸在後行取未及今著於乙未科進
士推官知縣内詳察年力精壯能修職業者行取來京
朕親加考選酌用
十五年吏部議覆科臣姜希轍疏言凡應陞補方
面各官投文到部必隔三推方許推補以杜擇缺
趨避之計至陞授知府定例遇知府缺出查内外
應陞官陞補遇道府缺兼出俱選郎中但郎中數
少各府同知及知州并加級知縣數多未免壅滯
今議一道一府應選郎中如知府缺少照道缺分
配陞補郎中外其餘府缺仍以内外應陞官陞補
從之
十六年吏部定議翰林官外轉例除侍讀學士侍
講學士以上照常陞轉外侍讀以下應照科道例
每年外轉二員春季一員秋季一員侍讀侍講以
參政用修撰以副使用編修檢討以參議用從之
又吏部奏言降級候補官員或有人無缺或遇缺
出品級同而降補之人出身資格不同碍難遽補
應俟人缺相當補用得
旨官員初授應照出身資格既經降處著遇缺即補不必
仍論出身資格
十七年吏部奉
諭旨巡按御史職司察吏安民所屬官員差滿例應薦舉
近覽部覆福建按撫李時茂舉劾方面疏稱道員宋杞
等歷俸俱未滿一年李時茂方任巡方薦舉定例豈有
不知今違例濫及殊屬不合著嚴加考核議處宋杞等
不應薦而獲薦其中豈無請託情弊著一併嚴察議處
嗣後違例薦舉者并所薦之人俱照此例一體嚴加處
分
十八年定沿海之地照邊俸陞轉浙江台州府屬
之臨海黃巖太平寧海温州府屬之永嘉樂清平
陽瑞安寧波府屬之鄞縣奉化定海象山俱作邊
俸其三郡之道府廳各員一體照邊俸陞轉
又吏部奏巡按已經停差其地方事務俱交巡撫
管理今議定巡撫薦舉額數順天巡撫應薦方面
官一員有司佐貳官共三員教官三員保定巡撫
應薦方面官一員有司佐貳官共五員教官五員
江寧巡撫應薦方面官二員有司佐貳官共三員
教官三員操江巡撫應薦方面官一員有司佐貳
官共三員教官三員鳳陽巡撫應薦方面官二員
有司佐貳官共四員教官四員山東巡撫應薦方
面官二員有司佐貳官共六員教官六員河南巡
撫應薦方面官三員有司佐貳官共七員教官六
員陜西巡撫應薦方面官四員有司佐貳官共七
員教官六員甘肅巡撫應薦方面官一員有司佐
貳教官共二員延綏巡撫應薦方面官一員有司
佐貳官共二員教官一員寧夏巡撫應薦方面官
一員有司佐貳教官共二員浙江巡撫應薦方面
官三員有司佐貳官共六員教官五員福建巡撫
應薦方面官二員有司佐貳官共四員教官四員
江西巡撫應薦方面官三員有司佐貳官共五員
教官五員南贛巡撫應薦方面官二員有司佐貳
官共三員教官二員鄖陽巡撫應薦方面官一員
有司佐貳官共二員教官二員湖廣巡撫應薦方
面官四員有司佐貳官共七員教官六員偏沅巡
撫應薦方面官三員有司佐貳官共四員教官三
員廣東巡撫應薦方面官三員有司佐貳官共六
員教官六員廣西巡撫應薦方面官二員有司佐
貳官共四員教官四員四川巡撫應薦方面官三
員有司佐貳官共七員教官六員貴州巡撫應薦
方面官二員有司佐貳官共三員教官二員雲南
巡撫應薦方面官三員有司佐貳官共四員教官
三員漕運總督應薦方面官七員有司官十六員
佐貳官六員著為例從之
又吏部議選官之法無論進士舉人等項核定職
銜槩令在籍候選其赴部點卯近例一切停止吏
部查照年月先後挨次掣選發凴各省巡撫催令
赴任候選各官有丁憂病故患疾等項應令該撫
隨時報部以憑註册扣選免致選後更張旋復經
議定候補内外各官一槩准其回籍照名次先後
題補凡候選候補裁缺起復降調等項京官以奉
旨之日為前後外官以咨文到部之日為先後挨次叙用
從之
又定吏部掣籖例大選急選之日吏科河南道各
滿漢官一員赴部驗明缺籖公同封固吏部堂官
掣名籖科道官掣缺籖
康熙元年定部屬内陞并考選科道例六部漢郎
中照科道官例每年内陞四員春秋二季開列每
季二員科道員缺將各部司官考選停止推知中
行評博開列各部主事員缺將推知等官推陞
二年浙江道御史張吉午疏言三年考滿之法一
二等稱職者即係薦舉應將督撫二年薦舉一次
之例槩行停止從之
又
上以武官職任緊要居家候選懸缺遲久仍令單月投供
雙月選授如投供不到者雖名次在前不准選授
又定投供銓補例舊例凡缺出於十二日以内到
部者作本月之缺十三日以後到者作下月之缺
雙月大選於單月十五日投供點卯單月急選於
雙月十五日投供點卯至是奉
諭旨大選急選投供日期若距選期太近揀選出缺美惡
易於滋弊以後改每月初一日投供自投文到部後隔
一選銓補初選官投供結候補官止投原籍印結俱令
親身赴部
三年奉
諭旨凡官員較俸推陞衙門相同即與同品官較俸但衙
門品級各有大小不便一體較俸應另行定議尋議大
學士缺以各尚書左都御史推補如不用以各部
侍郎學士推補各部尚書缺照衙門次序以尚書
左都御史轉補如不用以各部侍郎推補吏部侍
郎缺以各部侍郎轉補各部侍郎缺以學士左副
都御史通政使大理寺卿宗人府府丞推補如不
用以府尹太常寺卿推補左副都御史缺以通政
使大理寺卿宗人府府丞推補如不用以府尹太
常寺卿推補如不用以光禄寺卿推補如不用以
左通政推補通政使大理寺卿缺以府尹太常寺
卿推補如不用以光禄寺卿推補如不用以侍讀
學士左右通政大理寺少卿照考語俸次推補府
尹太常寺卿缺以光禄寺卿推補如不用以左右
通政大理寺少卿推補如不用以太常寺少卿鴻
臚寺卿太僕寺少卿督捕理事官照考語俸次推
補光禄寺卿缺以左右通政大理寺少卿推補如
不用以太常寺少卿太僕寺少卿鴻臚寺卿督捕
理事官照考語俸次推補其小四品京堂缺將每
年内陞京官四員用完後用五品京堂官一員再
用内陞司道一員得
旨學士既推陞侍郎以後大學士缺停其推用
又定漢官陞轉例先是吏部以補授總督巡撫通
政使府尹光禄寺卿此數員缺奉
旨不論漢軍漢人已經遵行嗣以内三院大學士六部尚
書以下鴻臚寺少卿以上漢缺陞轉擬奏下議政
王等會同酌議凡陞補在外各官既不論漢軍漢
人應將在内各官亦不必分别漢軍漢人今後補
授内院大學士六部尚書以下各項員缺停其分
别補授將漢軍漢人一體陞轉得
旨堂官員缺漢軍官員每衙門不得過一員
四年定八旗部屬授官例各部員外郎照該旗分
較俸次補授郎中不必照旗分將八旗各部官員
不論俸次選有才能者補授
又吏部議准截留官員照例挨次取選應令於單
月初一日親身赴部投遞互結以便稽查至候補
裁缺改補丁憂服滿降調并革職還職降級還級
各官投文到部俱隔一選銓補以杜規避因該地
方官已有印結免其互結臨補選時照文到先後
挨次籖補投文時令親身到部其各項官員在京
遇有丁憂亡故等項取京官印結預行投部扣選
至臨期以患病具結者概不准行在外丁憂患病
亡故者該府州縣官速行查明報部以便扣選若
不行預報即指名題參如該督撫不行查出亦治
以疎忽之罪
五年定分班陞補主事例行人司司副内院典籍
辦事中書兵馬司指揮光禄寺署正鑾儀衛經歷
國子監博士助教與知縣為一班大理寺評事太
常寺博士中書科中書行人司行人内院撰文中
書順天奉天推官通政司經歷上林苑監丞國子
監監丞為一班分推補用主事
六年山東道御史王伯勉疏言推陞知縣舊例用
監生生員吏員出身佐貳挨陞臣思縣令為民父
母此輩豈能勝任若謂人材或有可用請飭各省
督撫廉訪佐貳中果有才能出衆堪任民社者保
舉陞授如無保舉者仍以閒散陞用倘徇私濫舉
事敗即坐以徇庇之罪下部議行
又御史李文熙疏言各部郎中陞補府道定例每
月府道缺並出始令掣籖補授今道缺已裁十分
之七郎中銓授無時嗣後請出有府缺即令陞府
有道缺即令陞道得
旨以後遇推陞之月不必分别道府著照所出之缺内外
應陞官均平推陞
又貴州道御史高坪疏言州縣離任勢必委官暫
署此定例也乃有督撫委用者亦有司道請委者
臣愚以為委署之事宜專責成知府而行保舉連
坐之法蓋一郡之官惟知府熟見其才品而稔悉
其臧否且錢糧皆關知府考成則擇人署篆尤其
職掌之所最切嗣後有應委署者務令知府於所
屬慎擇賢能之吏詳呈督撫嚴行察核果堪稱職
方准委用倘有徇庇將知府並劾則人知自愛而
署理可清下部議行
七年吏部奉
諭旨國家政務必委任賢能乃可贊成上理今在京各部
院滿漢官員俱論資俸陞轉雖係見行之例但才能出
衆者常以較量資俸超擢無期此後遇有緊要員缺著
不論資俸將才能之員選擇補用
又吏部奉
諭旨舊例科道之員行取在外有司考選補授原因有司
乃親民之官諳悉民間利弊得以據實指陳有禆政治
且外官内擢足以鼓勵人才振興吏治今後科道缺出
可移文督撫就有司内舉賢能夙著者咨部爾部詳核
具題行取來京朕親選用每歲宜行取幾人爾部酌議
以聞尋議行取知縣既咨行各省令將才能夙著者選
送若預定員數或人不及額而庸流得以濫充或
人浮於額而賢者無由盡舉嗣後應停其定數凡
知縣内有卓異薦舉無錢糧盜案者列名咨送如
無卓異薦舉之員將歷俸三年無錢糧盜案才能
夙著者令該督撫詳確選擇列名咨送臣部詳核
具題行取來京考選以科道用者註册以次題補
用完之日再行具題行取若無才能官員不必充
數濫送督撫有咨送非人及錢糧盜案未結之員
者治以徇情之罪從之
八年刑科給事中張登選疏言提鎮統轄將領捍
衛地方其權甚重不可不公同選擇請照順治年
間定例提督總兵官仍著九卿會推開列恭候
簡用至武官功績令兵部逐一詳開九卿會同查核則無
功者不致倖進矣得
旨提督及總兵官統轄邊疆地方關係重大以後缺出將
應補授官員兵部册内所載功績逐一開列著九卿科
道會推
又廣西道御史戈英疏言近者銓部復行寄凴之
法其弊匪一有緣事已故而仍選者有懸缺一二
年者有人南缺北寄凴赴任往返萬餘里者有在
籍物故地方官失於詳報致參罰受累者有業經
報部憑已先發咨回另選者種種遲誤難以枚舉
且在籍候選其人之衰老病癈部臣何由得知及
曠職誤事始行參黜貽害已多與其參黜於後何
如慎簡於先况在京候選者見奉有投供點卯該
部詳閱老病之例掄才器使莫善於此臣以為在
外候選各官亦宜倣行此法請查覆舊章停止寄
憑槩令赴部投供點卯仍飭部臣詳閱斥汰衰邁
庶銓選得人而事理可垂久無弊下部確議尋議
嗣後凡初授官員約計一年内缺出多寡將奉
旨即用併年分在前者截取令人文到部候選其候補官
員原無截取之例亦令人文到部始行補用從之
又兵部奏各省提鎮所關甚重以後提督缺出應
將八旗副都統現任總兵官内論俸分缺推選其
阿思哈尼哈番阿達哈哈番既令陞補副都統參
領遇提鎮缺出應停止推選從之
又吏部奉
諭旨朕思部院事務殷繁諸司官職掌必得賢能方克勝
任今爾部但就部院現任官員調補其隨旗上朝者豈
無賢能可備擢用乎可諭滿洲漢軍都統副都統等於
輕車都尉以下雲騎尉以上有明習滿文或通曉漢文
夙具才幹堪任部院者從公詳擇一旗數員咨送爾部
俟各旗缺出與應陞者並題補用
九年兵部奏近見總督提鎮每遇標員缺出不問
地方緩急不論銜缺相當輒將標員坐名題補其
中恐有情弊且使歷俸年久及在部候補之人益
多壅滯請飭該督提鎮嗣後將副將以下守備以
上缺出實係近海沿邊巖疆果屬人地相宜酌量
題補外其餘員缺不得概行題補從之
又定推陞大選例凡推陞大選缺出將雙月所出
之缺彙算如出十缺陞補二人大選八人如出七
八缺陞補一人餘缺俱歸大選仍註明冊内與下
月所出之缺合計陞補
十年停止會推推陞之法順治九年議准尚書侍
郎都御史副都御史宗人府府丞通政使大理寺
卿内閣學士掌院學士等官俱由會推至是停止
將應陞轉各官開列具題凡九卿京堂翰林吏部
科道内閣中書及在外布按鹽運使各官遇缺當
補即行單題凡部寺屬官及方面有司佐貳雜職
缺出掣籖逐月彙題是時惟外省藩臬間一奉
旨推舉至五十一年盡行停止
(臣)等謹按會推之制始於明時定制之初未始不
以登明選公為說迨其後則仍以一二有力大臣
&KR0757;其魁柄而下此皆附和之有異議者中以他法
亦無能自辨此正昌黎韓愈所云大官臆决唱聲
萬口一辭者也沿至故明末造以政府廷推黨同
伐異争勝負於口舌之間元黃反覆而國勢隨之
我
朝
祖
宗以來乾綱獨斷綜攬化權當闢門籲俊之時未嘗不博
採遠詢廣求賢哲而欲以同聲標榜互為進取之
地則有所不能蓋至是凡大學士尚書左都御史
侍郎副都御史宗人府府丞國子監祭酒等員缺
暨直省總督巡撫停止會推將應陞應轉各員開
列具題恭候
欽定諸臣心跡已體察於平時而
聖主權衡更折衷於臨事既省公私之傾軋并無恩怨之
牽縈而黨援門戸之風亦從此永息矣
十一年吏部議覆河南道御史嚴曾榘疏言凡異
途出身之人不得以正印官用果有才能稱職之
員該督撫特疏保舉吏部方以正印推陞此定例
也但保舉異途人員不開列事實恐庸才得以冒
濫請嗣後令督撫於疏内開列事實以憑查核應
如所請從之
十二年吏部奉
諭旨向來定例外官告病不准起用原以防其規避但其
中才品優長政績素著者迫於一時至情引例告歸終
身棄置深為可惜宜令地方督撫確行咨訪果有才品
堪用者據實保奏以憑擢用
又吏部兵部奉
諭旨國家用人宜先沉静之才人臣服官首重廉恥之節
邇來文武官員或因不得陞遷或因不與差遣輒稱冤
抑紛紛控告不過圖便已私原非從公起見縱屬應陞
應差而自為辨白希求榮利廉恥之道已虧豈能修舉
職業克副任使理宜嚴禁以肅官常
十三年准四川省知府以下員缺聽該督酌量題
補
十四年吏部議覆刑科給事中劉沛先疏言直隸
各省行取知縣督撫薦牘有卓異有薦舉有才能
列為三項而京官考選獨無差等請於各衙門咨
送時論俸之中分别等第密咨開送應如所奏嗣
後科道員缺行取在内五部主事中行評博俱令
該衙門堂官於俸滿官員内開送賢能之官如濫
送者照督撫濫舉之例處分從之
十五年停止陜西十五年薦舉以地方新復官屬
未經詳察從督撫等請也
停止浙江十五年薦舉以連年用兵新任之員未
能即定賢否從督撫等請也
十六年吏部議覆雲南道御史陸柞蕃疏言河道
關係重大必得才能熟練之員始能勝任嗣後凡
河工道員缺出内而部屬外而知府同知果有曾
任河職盡心河務者令總河保題其未任河職才
品優長該督所深悉者亦許題請至現任河員果
能盡心河務俸深陞授他職者許以陞銜題留原
任陞轉時仍照所陞之職陞用應如所請從之
十七年都察院右副都御史金鋐疏言向因用兵
各省需員甚急故聽督撫坐名題補惟地方最緊
要者聽其保舉題請近見保舉一人不曰輕車熟
路則曰人地相宜既有保舉字樣不得不從臣恐
效尤奔競徇情百出嗣後除用兵地方仍聽督撫
保舉外其不用兵凡題補保舉應行停止疏入下
部議尋議非用兵之地無得保舉題補其保舉之
官如有不稱職者仍治督撫濫舉之罪從之
十八年都察院左都御史魏象樞疏薦清廉十人
得
旨依議補用原任知縣張沐陸隴其係保舉廉能之員如
直隸清苑江南無錫等縣最稱繁劇難治必用之此等
地方庶其才可以表見
十九年四川道御史張志㨂疏言各部主事不係
正途出身者請令各部堂官保舉方許陞轉九卿
議不准行
上曰各部主事日後皆陞道府與其俟為道府後令督撫
保舉何如為主事時即令堂官保舉之為愈耶今後應
令不係正途出身之主事歷俸三年果能勝任該衙門
堂官保舉方許陞轉
二十年
諭大學士等曰科道官職司耳目行取知縣内如有曾受
偽職之人名義已壞科道不當選用爾等識之
又吏部議覆湖廣道御史房廷楨疏言捐納歲貢
終非正途不應考選科道應如所請又督撫子弟
應照在京三品京堂子弟例亦不與考選應不准
行得
旨漢軍漢人捐納歲貢俱不准作正途考選京官三品以
上子弟既不與考選總督巡撫子弟亦不准考選
又奉
諭旨行取官員吏科已經引見其各部主事等漢官朕尚
未知其人科道為耳目之司選擇不可不慎爾等即𫝊
諭九卿詹事科道令各舉所知將居官潔清辦事才能
者從公保舉不可以同年同鄉親黨徇情私保即督撫
所舉不當亦著指陳勿隠
二十一年定學道内陞一員時河南等六省學道
督撫皆以公明尤著保舉科臣奏請下部確議定
額部議嗣後各省學道令督撫於三年報滿以公
明尤著保題吏部開列
欽定一員以京堂錄用其餘陞一級以道員先用其未經
保題者仍照現行例行從之
二十二年奉
諭旨凡職官論俸次陞用若越次用之則倖得者必多况
希圖速遷者必非安常守分之人耶
又吏部奏舊例按察使員缺由布政司參政陞任
今推參政副使内合例之人甚少難以選擇嗣後
按察使員缺將四項道員不論歷俸已滿未滿有
無罰俸一體會推從之
二十三年大學士奏遵
旨𫝊諭六部應補關差保舉開送今六部俱云若保舉辦
事有才及謹慎者尚有其人至於操守知之實難
上曰清操如何可廢凡貪犯之人有應坐之罪如郝洛居
官甚好然猶侵蝕錢糧數萬魏象樞曾薦郝洛此等情
事安能預知朕皆信其清操而委任之各衙門官員或
謹慎有守或生事奔競豈有不知者但將有守之人舉
出則被舉者自能效力尋九卿詹事科道舉出吏部郎
中蘇赫范承勲江南學道趙倫揚州知府崔華兖
州知府張鵬翮靈夀知縣陸隴其
上曰格古德陸隴其向聞其居官甚好今俱各稱善但從
此操守不改方為真實好官
又山西道御史張佳疏言學道應令九卿會同保
舉列名上請得
旨學政關係文教造就人才各省各官必品行優長者方
能稱職應不拘定例將内外各由進士出身官員作何
選擇補授著九卿會同確議尋議嗣後停其論俸補授
順天學政應將侍讀諭德開列江西浙江學道缺
應將侍講洗馬亦概行開列其餘各省學道缺將
應陞之五部郎中及參議知府等官選擇開列恭
請
簡用從之
二十四年奉
諭旨九卿詹事科道令其會議會推本期至公至正務得
其實今閱九卿會議之事間或不據實具議草率苟且
因循而行有此一次立議爭勝以冀下次不與相拂而
從之者或有此一次將彼意中之人薦出冀下次將其
親朋薦出以相報者或有薦其門生者有薦其同年者
有薦其同鄉親友者夫九卿會議會推理宜虚公持論
豈可一二人專擅以行爾等齊集滿漢九卿大臣𫝊諭
申飭之
又吏部議覆都察院左都御史陳廷敬疏言督撫
保舉薦舉府州縣官須令第一條實填無加派火
耗字樣第二條實填實心奉行
上諭十六條每月吉聚鄉村鄉約講解字樣餘條仍照舊
例開具實蹟應如所請嗣後督撫保舉薦舉府州
縣官員將此二條添註册内如保舉不實别經發
覺者照徇情薦舉卓異例督撫各降二級調用申
詳之司道等官各降三級調用從之
二十七年湖廣道御史朱廷鋐條奏服滿候補人
員内有
特簡者有卓異者應不論班次即行錄用
上諭大學士等曰覽朱廷鋐所奏未必無故但治國家者
以人才為要朕親簡之官如與一概丁憂者較年補授
何時得錄用乎凡條奏合宜即為准行其間有私與否
朕不問也下吏部議以單月補授卓異特用人員雙月
附摺聲明酌用
二十八年奉
諭旨淮安揚州所屬被災地方甚為緊要府州縣員缺俱
著奏聞選擇補授
又議准四省苗疆選員調補楚粤黔蜀四省中如
黎平茶陵東川平越等界連苗地府州縣員缺令
督撫於本省中㨂選題補
定理藩院員外補用例吏部題理藩院郎中缺出
例將參領輕車都尉掣籖擬正陪具題今員外郎
缺出亦應將步軍副尉騎都尉佐領侍衛等掣籖
擬正陪具題得
旨理藩院郎中員外等官缺出停其掣籖將八旗移送應
補官員引見補授其應補郎中之人已補員外郎主事
應補員外之人已補主事若遇伊等應補缺出仍令一
併引見
又吏部議覆刑科給事中陳世安疏言吏部文選
考功二司向有調取才能之例夫選司之陞選有
俸册可憑功司之處分有則例可考但得老成廉
靜之人查冊籍奉行足矣請嗣後兩司缺出止依
俸次陞補若老邁庸劣不時參處應如所請從之
二十九年吏部以行取知縣事奏請奉
上諭行取知縣以科道用者甚多科道職任關係緊要著
九卿各以平昔所知學問優長品行可用者面同舉奏
尋戸部尚書王隲舉清苑縣知縣卲嗣堯清廉慈
惠兵部尚書李天馥舉三河縣知縣彭鵬靈夀縣
知縣陸隴其居官有聲
上諭大學士等曰適九卿列薦有卲嗣堯陸隴其彭鵬三
人其服官廉介朕所素知爾漢大學士亦有知者否梁
清標奏曰三人允稱廉吏徐元文奏曰以臣所聞
湖廣麻城縣知縣趙蒼璧牧民有聲聞武昌兵譟
時所在州縣官俱棄城潛去惟趙蒼璧安撫百姓
修城預備
上曰彭鵬卲嗣堯陸隴其趙蒼璧俱准行取
三十三年奉
諭旨國家以用人為要或有知其人可用而避嫌不舉者
或有明知其人不善而引為黨援者自今九卿當各將
所知居官賢能者敬慎公舉科道官職司耳目誠能於所
知賢者從公推薦不肖者立行參劾則賢者勸而不肖
者懲治道豈不美乎
三十六年湖廣道御史朱廷鋐疏言卓異與行取
同膺異數嗣後應一例引
見從之
三十七年吏部議覆雲南巡撫石文晟疏言雲南
省元江開化廣南廣西四府烟瘴地方請照粤西
南寧等四府保題之例即於滇省郡縣中選擇廉
能素著熟悉風土者調補或於滇省應陞官員内
陞授并照福建臺灣例三年内稱職即行陞擢又
鶴慶順寧永昌三府鄰近蒙番接連中甸外逼烏
斯藏之地甚為緊要必得壯年勤敏郡守庶可捍
禦統攝乞揀選賢員補授五年稱職亦即陞擢俱
應如所請嗣後元江四府屬知府以下知縣以上
准其保題調補教官雜職報部調補免其具題其
鶴慶等府知府缺出臣部照山陜二省奏補從之
又吏部議覆御史荆元實疏言州縣官有牧民之
責為任甚重應如所請每月掣籖之後令其隨本
引
見可以居官者照常令其赴任有衰邁昏憒者以原品休
致二十以上輕浮冒昧者不分漢軍漢人分撥六
部各司辦事三年仍以原職補用得
旨依議同知通判亦著引見
又都察院左副部御史吳涵疏言編修檢討等員
陞轉壅滯請嗣後變通編修檢討照李濤汪楫之
例外補一二人少詹事侍讀學士侍講學士等官
照王士正徐潮顧藻王九齡等之例以京堂各衙
門調補一二人
上諭大學士等曰覽吳涵奏翰林官壅滯所奏極是翰林
官員係進士内選拔者教習三年又行考試擇其善者
始留衙門不但伊等壅滯即滿洲漢軍翰林官應陞缺
出俱與筆帖式較俸是以陞轉甚遲近見滿洲漢軍翰
林所學皆好亦不減漢人此奏朕已知之不必令部議
也
三十八年議准世職參領以下補用武職例伯子
男參領俱以副將用伯子男參領兼都督僉事銜
輕車都尉火器營參領俱以參將用兼參將銜佐
領騎都尉品級等官俱以遊擊用兼署參將銜雲
騎尉品級等官俱以都司守備用兼都司僉書銜
護軍校驍騎校六品七品八品等官與候補筆帖
式執事人頭目俱以守備用
四十年奉
諭旨直省地方料理事務必須簡任賢能可移文總督郭
琇張鵬翮桑額華顯巡撫彭鵬李光地徐潮凡伊等所
屬道員以下知縣以上官員有實心惠愛民生居官清
廉者雖有罣誤降罰俱不必論各具摺開送内閣其别
省官員内有伊等所灼知者即越省亦着列名奏聞
四十一年
飭諭九卿薦舉毋得保舉同鄉及現任本省官員
四十三年停督撫保題行取知縣例四川巡撫能
泰疏言行取知縣請停督撫保題但將無錢糧盜
案者一槩行取引
見候用經吏部議駮
上諭大學士等曰覽能泰此奏保題行取知縣時不能無
請託之弊且知縣錢糧盜案之有無皆注在部冊可查
嗣後督撫保題之例著令停止即令該部於無錢糧盜
案知縣内論俸每省行取三四員如此則可塞知縣奔
競之路但伊等俱補用言官所係緊要俟行取到日再
應詳察用之下九卿議覆尋議嗣後行取知縣不用保
舉每省限定額數照部冊較俸行取從之
四十四年定各部郎中及編檢改補科道免其試
俸舊例監察御史内閣中書舍人試職一年方准
實授至是定郎中補授御史者停用試俸字翰林
官班在科道之上由編檢改補御史亦不用試俸
字
又吏部議知縣歷俸三年即准考選科道似覺太
速嗣後應將行取知縣以各部主事挨班補用方
准考選至初任之中行評博亦俟伊等陞任後始
准考選科道從之尋又定行取知縣三年一次分
省定數直隸江南湖廣陜西各五員山東山西河
南浙江江西廣東四川福建各三員廣西雲南貴
州各一員行取到日與各項主事分數補授自是
行取知縣無驟補臺中者
四十九年吏部奉
諭旨前以補授雲南貴州廣西四川四省官員不能如期
到任懸缺甚多故豫發人員備用今觀此等官員但圖
以邊俸速陞居官無一善者地方關係甚屬緊要嗣後
四省停其豫發仍照舊例歸於月選得缺人員嚴限速
催赴任其以前發往未經得缺人員俱著掣回各歸月
分補用
又奉
諭旨適引見行取知縣人材俱佳令其候補殊覺可惜著
留伊等於京食俸遇主事缺出以主事用遇要地知州
缺出以知州用
五十一年吏部議覆湖廣道御史徐樹庸疏言舊
例文武卓異及河工薦舉各員俱隨本引
見請嗣後直隸各省督撫如有特薦之員仍照例令其赴
部引
見庶督撫保題亦加詳慎又藩臬與督撫最為親近定例
大計不得薦舉卓異所以絶夤緣杜偏聽也嗣後
藩臬缺出督撫不許坐名題補聽部通行開列均
應如所請從之
五十二年福建巡撫覺羅滿保奏閩縣等十六州
縣員缺請於卓異人員揀選補授部議不准奉
特旨允之
又定在外論俸推陞之布政使按察使運使直隸
守道巡道員缺應通行開列恭候
欽點補授令其引
見其推陞道府以下知縣以上由吏部掣籖得缺者及督
撫題補並請留任之員俱令隨本引
見凡引
見過文職官員應照武職例三年内陞補者免其送部
又川陜總督鄂海疏言督撫提鎮揀選保送武弁
請以曾出兵效力者保送如無出兵效力之人應
論俸揀選保送以絶徇私之弊
上曰國家承平日久行間效力之人所餘無幾前此保舉
人員尚覺公平今漸滋流弊督撫提鎮等官皆各為其
子弟夤緣保送者多即部院大臣亦多為其子弟互相
援引此本著照鄂海所請行
又吏部議覆湖廣道御史徐樹庸疏言九卿保舉
陞用之員如有不肖者查原保舉官處分舊有定
例但年久法弛嗣後保舉人員倘貪婪事發將原
保舉之官從重議處又知府保陞道缺道員保陞
臬司缺其陞任之後尚未經到任者不准復行保
舉俱應如所請從之
五十三年奉
諭旨尚書趙申喬保舉張應詔陞補兩淮運使奏其為郎
中時能耐貧苦授知府不製衣服隨從數人為清官者
不係於貧富張伯行家道甚饒任所日用皆取諸其家
隨從四五十人今以為不清可乎為官之人一心為國
即為好官或操守雖清不能辦事無論諭旨批駮與部
駮之事積年累月槩不完結似此清官亦何禆於國事
五十五年
諭吏部行取直省知縣覃岱等四十二員授額外主事
又吏部題請引
見月官得
旨道員以下教官以上著滿洲侍郎一員帶領引見其中
有衰老不能來者即著革退
五十七年兵部題各衙門效力人員至推選時每
有弓馬生疎年力衰邁之人請於單月考驗弓馬
觀其年貌如有衰老病癈不堪者題明勒令休致
其有軍功帶傷之員雖年老仍行推用從之
五十九年限九卿詹事科道保舉人數兼定保舉
人員陞授正印官之例九卿詹事科道每人一年
之内保舉不得過十人凡准貢例監生員吏員出
身等官必經該堂官及督撫保舉方陞京堂與正
印官
六十一年奉
諭旨用人行政朝廷之大權也文官銓選掌之吏部武官
選除掌之兵部近來督撫提鎮題補太多始不過州縣
官千把總之類今則司道副參亦皆題補矣值此用兵
之際姑且行之此習若久大有關係且保舉題補官員
内朕不知者甚多補用後遂皆稱為奉旨補授之員在
京大小職官皆朕所選用賢否易知若外省保題之官
非朕所素知豈能一一定其優劣下大學士九卿議尋
議河工官員關係緊要臺灣遠屬海疆而廣西之
南寧太平慶遠思恩四府雲南之元江開化廣西
廣南四府俱在邊遠此等地方官員仍照舊例令
該督撫保題調補其餘歷年督撫具題增添保題
之缺並條奏交與督撫保題之缺概行停止武職
副參遊都守各官仍遵定例内應保題之缺揀選
銜缺相當者題補其餘亦概行停止以後不應題
補調補之文武官缺及有事故並越銜保題者將
該督撫提鎮并轉詳之官均照徇庇例降三級調
用從之
世宗憲皇帝登極
諭曰朕惟敷政之道用人為先闢門籲俊之典由來尚矣
然知人則哲自古為難朕在藩邸不與朝臣往來所以
内外大小官吏皆不能悉知今荷
皇考大行皇帝命纘承大統臨御之初簡用人材爾諸大
臣皆久蒙
皇考知遇任以股肱兹值
梓宫在上靈爽式憑爾等哀感交迫之時益當各盡忠藎
仰報高深内而大臣以及閒曹外而督撫以及州縣或
品行端方或操守清廉或才具敏練者爾等各據真知
灼見從公具摺密奏古人云内舉不避親外舉不避仇
爾等果矢公忠以人報國或素日同僚共事或同鄉同
年或門生親戚子弟俱准保奏勿避忌嫌疑勿徇私援
黨勿沽名市恩勿輕聽風聞勿言過其實有一於此則
上負
皇考任用之恩又負朕諮詢之意矣朕所需者人材但當
有舉無劾毋得修怨䧟害爾等具摺或滿字或漢字各
須親寫不可假手子弟詞但達意不在文理字畫之工
拙其不能書寫者即行面奏又
命王以下閒散宗室以上於屬下人員内各保舉一二人
又奉
諭旨内廷各執事人員俱係隨侍
皇考之人其中亦有大臣官員子弟著各該處總管揀選
保奏引見朕酌量錄用有通曉滿漢文者著聲明
定補用筆帖式考試之例各部院補放滿洲蒙古
漢軍筆帖式至繙譯筆帖式班次吏部試以繙譯
補用至滿字筆帖式班次試以繕寫滿字補用如
不能繙譯繕寫者俱各駮回將其次之人考取補
用此駮回之人給假一年學習好時具呈入伊原
班註冊如遇缺出仍行考取補用
(臣)等謹按各部院衙門筆帖式舊例由官學生庫
使領催補授順治九年題准舉人生員亦得補授
康熙元年以廕監生補授四十五年奏准現行補
授各部院滿字漢字筆帖式分為二十一班凡補
用之人俱照各本班日期先後挨次輪補又有將
軍督撫衙門省城邊塞等處筆帖式即入于二十
一班内照咨送日期挨次補用蓋筆帖式為八旗
出身之路凡識滿漢字者由繙譯考試止識滿字
者曲繕寫考試當考試時
上命王大臣或大學士等閱卷品定甲乙進
呈優者分别品級錄用附錄於是以誌選用之大概焉
皇朝文獻通考卷五十五
