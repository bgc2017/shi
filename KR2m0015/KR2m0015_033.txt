欽定四庫全書
皇朝文獻通考卷三十三
市糴考
市舶互市
(臣)等謹按宋以前互市之制其詳靡得而記自宋
開寳後始置市舶司榷場博易場沿革詳略具載
馬端臨考至前明末代抽税過重防奸則疎以致
大啟海氛公行抄劫吳越瀕海州郡數被其害臣
等纂前五朝續考已備言之我
國家威德遠播四裔咸賓受
命之初高麗琉球率先表貢暨平臺灣島夷失其故巢懸
命中國
聖祖皇帝因包荒而撫有之歸化寖衆東南舟楫之區商
漁樂業鯨波不驚沙鳥雲帆目極無際各島如吕
宋噶喇吧日本紅毛紅毛之種數十向所謂出没
烟濤莫知其蹤跡者皆已按圖可指就中佛朗西
荷蘭暹羅等國矯首面内不憚超數十更以來其
他小弱附景希光者又不在此數於是緣其職貢
以通其貨賄立之期會以均其勞逸寬減税額以
豐其生息厚加賞賚以作其忠誠而又核驗官符
譏禁内匪弛張互用畏慕滋深此
今日市舶之所以盛也若乃西北茶馬之市行之已
久強無凌弱衆無暴寡邊氓番族胥享其利盖百
餘年於此矣
皇上綏懷萬方廓清大幕耕犂徧於寰中泉布流於域
外大宛善馬弗求自徠于闐良玉不脛而走初非
與為市而得之者近則准哈薩克之請開烏嚕木
齊之市先之以官辦次之以招商時地交宜遠邇
利賴繼自今航浮索引四瀛相望大一統之閎規
至是蔑以加矣(臣)等謹如前目隨事編排列於市
門之次用昭
聖世大同之治焉
順治二年設張家口古北口章京時命哈克薩哈
駐張家口滿都布賚駐古北口
諭之曰爾等駐防之地凡外藩各蒙古來貿易者俱令駐
於邊口照常貿易毋得阻抑其喀爾喀部落來市馬者
令駐於口外申報戶部
又定陜西以茶易馬之例先是元年定與西番易
馬例每茶一篦重十觔上馬給茶篦十二中馬給
九下馬給七至是年差御史轄五茶馬司戶部言
陜西地方召商茶以易番馬向有照給金牌勘合
之制備查前明詔諭通接西番關隘處所撥官軍
巡守不許私茶出境凡進貢番僧應賞食茶頒給
勘合行令四川布政司撥發有茶之倉照數支放
不許於湖廣等處收買私茶違者盡數入官仍將
伴送人員等依律問罪此舊例所當遵行者若金
牌一項係明初事例至永樂十四年已經停止今
我
朝定鼎各番慕義馳貢金牌似不必用但以茶易馬
務須酌量價值兩得其平無失柔遠之義從之(康熙)
(四十四年停止中馬雍正九年奏准復行十三年仍行停止)
三年議令吐魯番貢使置買器物照舊例額數禮
部言舊例吐魯番國進貢來使於京師置買器物
額數每人茶五十觔磁碗碟五十雙銅錫壺五執
各色紗羅及緞共十五匹絹三十匹青白布三十
匹夏布三十匹棉花三十觔花毯二條紙馬並各
色紙共三百張各色顔料五觔糖菓薑每樣三十
觔藥材三十觔烏梅三十觔黑白礬共十觔照此
定例置買其龍鳳黃紫各色之物及鞍轡弓箭刀
不許置買所應買諸物兵馬司差役同通事監視
買賣兩從其便如盜買違禁之物買賣並監視人
役一併治罪會同館許開市五日自京起程後牛
羊犁鏵鐡鍋至臨洮府蘭州與本處軍民交易亦
買賣各從其便仍令監視護送官兵加意謹防送
至關上其至蘭州交易者亦不許置熟鐵及各項
兵器令照舊例交易從之
四年議佛朗西國互市人禁止入省戶部議覆兩
廣總督佟養甲疏言佛朗西國人寓居濠鏡澳以
攜來番貨與粤商互市盖已有年後深入省會至
於激變遂行禁止今督臣以通商裕國為請然前
事可鑒應仍照前明崇禎十三年禁其入省之例
止令商人載貨下澳貿易從之
十三年准荷蘭國貢使在館交易禮部言荷蘭國
從未入貢今重譯來朝誠
朝廷德化所致念其道路險遠准五年一貢貢道由
廣東入至海上貿易已經題明不准應聽在館交
易照例嚴飭違禁等物得
旨荷蘭國慕義輸誠航海修貢念其道路險遠著八年一
次來朝以示體恤遠人之意是年八月其貢使歸國特
降
敕諭賜其國王曰惟爾荷蘭國墨投為也甲必丹物馬綏
掘僻在西陲海洋險遠歴代以來聲教不及乃能緬懷
德化效慕尊親擇爾貢使杯突高嚙惹諾皆色等赴關
來朝虔修職貢地逾萬里懷忠抱義朕甚嘉之用是優
加錫賚大蟒緞二匹粧緞二匹倭緞二匹閃緞四匹藍
花緞四匹青花緞四匹藍素緞四匹帽緞四匹衣素緞
四匹綾十匹紡絲十匹羅十匹銀三百兩以報孚忱至
所請朝貢出入貿易有無雖灌輸貨貝利益商民但念
道里悠長風波險阻舟車跋涉閱歴星霜勞勩可憫若
朝貢頻數猥煩多人朕皆不忍著八年一次來朝員役
不過百人止令二十人到京所攜貨物在館交易不得
於廣東海上私自貨賣爾其體朕懷保之仁恪恭藩服
慎乃常職祇承寵命
又准吐魯番貢使在館交易
諭吐魯番阿布都拉哈曰朕膺兹大命綏定萬方凡所屬
外國無不輸誠臣服來貢方物爾吐魯番國早識時數
貢賦維謹今又遣使入貢誠篤之意實可嘉悦念爾國
遠隔山河跋涉不易宜加賞賚用勸忠誠特賜爾緞三
百三十八匹絹七百二十三匹自此以後著互年一次
來貢入關不得過百人不許攜帶婦女進京止許三十
人餘留駐甘肅俟進貢人歸時即令一齊出關不得久
留内地至所帶貨物許在京會同館照例貨市無得沿
路借端遷延騷擾其進貢西馬四匹蒙古馬十匹外不
必多貢用體朕優恤遠人之意
十四年遣官察審朝鮮國人私買硝藥朝鮮國王
之弟李㴭回國隨行員役違禁擅買硝藥行至鳳
凰城為城守章京搜獲李㴭不肯縛送私買之人
反為哀求容隠奉
諭旨遣内大臣阿魯哈大學士額色黑都察院左副都御
史能圖吏部左侍郎禪代往朝鮮同該國王察審
議罪
十五年
諭禮部曰朕撫御萬方中外臣民皆同一視朝鮮恭順有
年尤厪體恤聞遣使該國多員貿易滋擾朕心殊為不
忍嗣後凡有事差往使臣止用正副使各一員務擇諳
習禮儀任事謹恪者其八分人員隨往及貿易俱行停
止以昭朕字愛藩服至意
十八年達賴喇嘛及干都台吉請於北勝州互市
以馬易茶從之
康熙二年停止朝鮮國王開送貨物印文凡外藩
貨物有該國王印文開送者准其貿易朝鮮陪臣
下人應山等帶貂皮一百張印文内並未開載經
禮部奏聞得
旨免其議罪交易貨物聽其隨便攜帶至日報部於會同
館交易該王印文著停止應禁之物回時令邊關官員
詳細嚴察
七年議外國人貨物非貢期不准貿易凡外國人
非進貢方物之期來邊界處所貿易者會典並未
開載惟康熙二年准荷蘭國貿易一次康熙三年
准暹羅國貿易一次隨於康熙五年永行停止至
是兵部言請嗣後非係貢期槩不准其貿易從之
八年以廣南國船貨仍給來使先是廣東都司劉
世虎等駕舟巡海遇風飄至廣南境内廣南國王
差趙文炳等送歸并帶來貨物船隻奉有確查議
奏之
旨至是禮部議劉世虎等帶去之兵尚有十九名未回應
降二級其趙文炳等雖奉廣南國印文差遣而實
係中國之人或留或遣請
旨定奪現在禁海其帶來之物不便貿易應交送戶部得
旨廣南國差趙文炳等送劉世虎等歸粤殊為可嘉著該
督給以照驗遣歸廣南船貨不必入官仍給來使為修
理船隻之用劉世虎等風飄是實著免罪
十八年禁兵民販米出海浙江沿海兵民販賣糧
米因内地利少出海利多越界貿易
特遣戸部郎中布詹等巡海如將軍督撫提鎮所屬人員
有犯禁者令其不時訪緝杜絶以靖海氛
二十二年令厄魯特噶爾丹博碩克圖來使往張
家口歸化城交易
上諭大學士等近觀厄魯特噶爾丹博碩克圖來使較前
漸多每一次常至數百人聞其沿途遇邊外游牧蒙古
肆行擾害外國之人若行痛懲又恐失柔遠之意彼處
遣來人員當有定數不可聽其意為多寡嗣後正使頭
目酌量數人令進關口其餘人等或令在張家口外或
在歸化城交易事畢應即遣回
又令馬喇等領庫帑於軍前市易時阿達哈哈番
馬喇等以茶布往征羅刹軍前市易
上諭茶布不必攜往可於戶部支銀四千兩量買諸物馳
驛抵彼換取牛羊糧米以備軍需勿得脅制民間各任
其便
二十三年議浙江沿海地方聽百姓海上貿易九
卿等議覆工部侍郎金世鑑疏言浙江沿海地方
請照山東諸處見行之例聽百姓以裝載五百石
以下船隻往海上貿易捕魚預行禀明該地方官
登記姓名取具保結給發印票船頭烙號其出入
令防守海口官員驗明印票人數至收税之處交
與該道計貨貴賤定税輕重按季造冊報部至海
口官兵請於温台二府戰船内各撥二十隻平定
臺灣所獲哨船撥八十隻令其分泊防守巡邏俱
應如所請從之
又議暹羅國貢船貨物准其於虎跳門貿易暹羅
國王言貢船到虎跳門地方官阻滯日久迨進至
河下又將貨物入店封鎖候部文到時方准貿易
每至毁壊乞
敕諭廣省嗣後貢船到虎跳門具報之後即放入河下俾
貨物早得登岸貿易又本國採辦器用乞
諭地方給照置辦部議應如該國王所請從之
又
詔開海禁其硝磺軍器等物仍不准出洋
内閣學士席柱陳奏福建廣東兩省沿海居民情
形
上曰百姓樂於沿海居住原因海上可以貿易捕魚先因
海寇故海禁不開今海氛廓清更何所待下九卿詹事
科道議尋議今海外平定臺灣澎湖設立官兵駐
劄直隸山東江南浙江福建廣東各省先定海禁
處分之例應盡行停止若有違禁將硝磺軍器等
物私載出洋貿易者仍照例處分從之
二十四年嚴飭開洋貿易滿漢人民議政王大臣
等言今海内一統寰宇寧謐滿漢人民俱同一體
應令出洋貿易以彰富庶之治得
旨開海貿易原欲令滿漢人民各遂生息倘有無藉棍徒
倚勢横行借端生事貽害地方反為不便應嚴加禁飭
如有違法者該督撫即指名題參
又免外國貢船抽税禮部議覆福建總督王國安
疏言外國貢船請抽税令其貿易應如所請
上以進貢船隻若行抽税殊失大體悉免之
又令朝鮮國照常貿易朝鮮國王李焞言國内牛
多疫死民失耕種請暫停互市禮部奏李焞託言
妄奏不合應罰銀一萬兩得
旨此事本當如議但係外藩小國姑宥此一次仍令照常
貿易
又酌減洋船丈抽之例先是二十三年特開海禁
令福建廣東沿海民人許用五百石以下船隻出
海貿易地方官登記人數船頭烙號給發印票防
汛官驗放撥船巡哨如有大船出洋夾帶禁物者
罪之其海口内橋津舟車等物停止徵收江浙二
省亦照此例至是監督宜爾格圖言粤東向有東
西二洋諸國來往交易係市舶提舉司徵收貨税
明隆慶五年以夷人報貨奸欺難於查驗改定丈
抽之例按船大小以為額税西洋船定為九等後
因夷人屢請量減抽三分東洋船定為四等
國朝未禁海以前洋船詣&KR1245;照例丈抽但往日多載
珍竒今係雜貨今昔殊異十船不及一船請於原
減之外再減二分東洋船亦照例行至江浙閩廣
俱經開海若不畫一恐啟外夷趨避之端應照粤
省量減此等丈抽船隻裝載回國或因風水不順
飄至他省查驗印票即便放行其四省印烙船隻
往外國貿易者亦照此例從之
二十五年禁止土司番蠻交界處販賣軍器禁物
兵部議覆四川陜西總督禧佛疏言川省地廣民
稀土司番蠻雜處恐有私收軍器禁物及射利奸
徒勾串賣給等弊請嚴行禁止定例處分應如所
請嗣後土司番蠻交界處有將軍器禁物販賣者
杖一百發邊遠充軍該管官知情故縱者一例治
罪如失於覺察州縣官并專汛武職俱降四級調
用府道及兼轄武職官俱降二級該管總兵官降
一級督撫提督各罰俸一年從之
又定厄魯特各部落互市例時厄魯特土哈爾台
吉噶爾丹台吉等遣使互市
上諭理藩院厄魯特部落如噶爾丹等四大台吉應令來
京互市其餘小台吉俱於張家口互市著為定例
二十八年准鄂羅斯通行旅貿易先是領侍衛内
大臣索額圖等與鄂羅斯來使費要多羅額禮克
謝議定分界事宜至是遣官立碑於界凡一切行
旅有准令往來文票者許其貿易不禁
又暫開寧夏等處互市喀爾喀達爾漢親王諾内
等言扎薩克信順額爾克戴青善巴扎薩克丹津
額爾得尼台吉等請於寧夏横城平羅等處准其
貿易理藩院議此等地方向來並不令蒙古貿易
請行文總督提督詳議
上曰信順額爾克戴青善巴等既稱寧夏等處地方准其
貿易甚有益於窮人不必行文且暫令貿易不為例俟
來年再議
三十三年禁商人在外國造船私帶軍器九卿會
議浙江巡撫張鵬翮疏言定例出洋貿易船隻地
方官印烙給以票照禁帶軍器出洋乃有内地商
人在外國打造船隻帶有軍器出入關口既無印
烙可據又無票照可憑地方官難以稽查請一槩
禁止至暗帶外國之人偷買犯禁之物者并嚴加
治罪應如所請從之
三十五年令海洋商船往天津海口運米至奉天
免其貨物雜費内閣學士陶岱往奉天賑濟并以
天津海口運米至奉天事請
訓旨
上曰從天津海口運米以新造船與商船轉運尚恐船少
應遣人往福建督撫處勸諭走洋商船使來貿易至時
用以運米仍給以僱直其裝載貨物但收正稅槩免雜
費
又以大軍征噶爾丹軍營貿易衆多奉
諭旨隨軍貿易之人固不可少若縱其貿易又至紊亂應
於某營相近即令某營之夸蘭大派出章京於一里外
駐扎准其貿易嚴禁諠譁火燭并戒沽酒倘貿易人不
遵法禁偷盜馬匹米糧者亦即正法帶往之人一併治
罪軍士或將米私售貿易之人或強買搶奪者定加重
罪又理藩院言大兵經行蒙古地方應令蒙古等沿途
販賣駝馬牛羊等物得
旨爾院可另設一營其販賣駝馬牛羊人等即在爾營内
貿易大軍十六營中每營派官一員專司貿易之事如
有指稱貿易行竊者不分首從梟首示衆妻子家産籍
没入官
三十六年准鄂爾多斯於定邊花馬池平羅城貿
易鄂爾多斯貝勒松阿喇布言向准(臣)等於横城
貿易今乞於定邊花馬池平羅城三處令諸蒙古
就近貿易
上命大學士戶部兵部及理藩院會同議奏尋議應俱如
所請令貝勒松阿喇布等及地方官各自約束其
人勿致争鬭從之
又准朝鮮國於中江地方貿易米穀朝鮮國王李
焞言請於中江地方貿易米糧奉
諭旨朕撫馭天下内外視同一體朝鮮國王世守東藩盡
職奉貢克效敬慎今聞連歲荒歉百姓艱食朕心深為
憫惻今盛京積貯甚多著照該國王所請於中江地方
令其貿易是月遣戶部侍郎貝和諾往奉天督理朝鮮
糶米事務尋戶部遵
旨議言奉天米石運至中江貿易應令殷實誠信之人取
具地方官印結前赴奉天領米輓運照時價交
盛京戶部所賣米不許過倉石二萬石其朝鮮進貢
來使有貿穀帶去者聽又鹽商張行等呈稱情願
前往朝鮮貿易應令將銀買倉米二萬石運往俟
朝鮮歲稔時停止此時運往米石令伊國將所産
之物酌量兌换從之明年正月遣吏部右侍郎陶
岱將運往朝鮮米三萬石以一萬石賞賚朝鮮國
以二萬石平糶其商人貿易米二萬石交與戶部
侍郎貝和諾監視尋朝鮮國王李焞奏
皇上創開海道運米拯救東國以甦海澨之民饑者以飽
流者以還目前二麥熟稔可以接濟八路生靈全
活無算下所司知之
御製海運賑濟朝鮮記曰朕聞救災拯患王政所亟是以
夙夜求莫雖在遐荒絶域猶若痌瘝乃身矧屬在藩維
苟有疾苦何忍一日置也康熙三十六年冬朝鮮國王
李焞奏比歲荐饑廩庾告匱公私困窮八路流殍相續
於道籲懇中江開市貿穀以甦溝瘠俾無殄國祀朕深
為惻然立允其請遂於次年二月命部臣往天津截留
河南漕米用商船出大沽海口至山東登州更用雞頭
船撥運引路又頒發帑金廣給運值緩徵鹽課以鼓勵
商人將盛京所存海運米平價貿易共水陸運米三萬
石内加賚者一萬石朝鮮舉國臣庶方藜藿不充獲此
太倉玉粒如坻如京人賜之食莫不忭舞忻悦凋瘵盡
起該王具表陳謝感激殊恩備言民命續於既絶邦祚
延於垂亡盖轉運之速賑貸之周亦古所未有也朕念
朝鮮自
皇祖撫定以來奠其社稷綏其疆宇俾世守東藩奉職修
貢恩至渥矣兹者告饑不憚轉輸數千里之勞不惜糜
費數萬石之粟環國土而戶給之非獨一時救災拯患
實所以普澤藩封而光昭
先德也是烏可以無記
(臣)等謹按市之有海舶有關市有在館交易皆以
通商旅而柔遠人糴之有截漕有採運有平糶皆
以籌積貯而裕民食我
聖祖仁皇帝特允朝鮮國王之請運米穀於中江濟艱鮮
於八路不特市易溥遍而且賑糶兼行
天庾之澤無遠弗屆誠補助之極功綏柔之曠典也
三十九年准哈密人於甘肅等處貿易准鎮筸苗
民互市兵部議覆湖廣總督郭琇等疏言鎮筸紅
苗撫剿事竣其善後事宜每月三日聽苗民互市
限時集散應如所請從之
四十一年遣官偕喇嘛監督打箭爐貿易喇嘛達
木巴色爾濟郎中舒圖員外鐵圖等往打箭爐地
方監督貿易
上諭之曰爾等至彼即將奉差情由移文第巴須文辭明
悉令彼速遣大喇嘛來監督貿易倘若遲滯將我等撤
回永遠不得貿易矣其税銀不取於彼就我國商人征
之不可專以税額為事若立意取盈商賈不至與禁止
何異此項錢糧不多勿以此注念又
諭達木巴色爾濟曰爾移文第巴其辭須云爾等務遵旨
行事倘若有違不但無益爾等即我喇嘛亦無益處達
木巴色爾濟奏曰倘第巴不將厄爾德尼濟農解
至則臣不令其人貿易濟隆胡土克圖與青海人
衆係我
朝之人令其照常貿易
上曰俱令照常貿易
四十六年令出洋漁船式改造大學士馬齊等言
閩浙總督梁鼐請將出洋漁船照商船式樣改造
雙桅(臣)等遵
旨詢問梁鼐據稱飄洋者非兩桅船則不能行且漁船人
戶所倚為生者非但捕魚而已亦仗此裝載貨物
甚便於民得
旨如議行
四十七年禁商販米出洋都察院僉都御史勞之
辨言江浙米價騰貴皆由内地之米為姦商販往
外洋之故請申飭海禁暫撤海關一概不許商船
往來庶私販絶而米價平戶部議自康熙二十二
年開設海關海疆寧謐商民兩益不便禁止至姦
商私販應令該督撫提鎮於江南崇明劉河浙江
乍浦定海各海口加兵巡察除商人所帶食米外
如違禁裝載五十石以外販賣者其米入官文武
官弁有私放者即行參處得
旨如議並著部院保舉賢能司官前往巡察
五十三年編刻商船漁船巡哨船字號并船戶人
等各給腰牌兵部議准江蘇巡撫張伯行疏言商
船漁船與盜船一並在洋行走難以識辨以致剽
盜時作商船被害嗣後商船漁船前後各刻商漁
字樣兩傍刻某省某府某州縣第幾號商船漁船
及船戸某人巡哨船隻亦刻某營第幾號哨船商
漁各船戶舵工水手客商人等各給腰牌刻明姓
名年貌籍貫庶巡哨官兵易於稽查至漁船出洋
時不許裝載米酒進口時亦不許裝載貨物違者
嚴加治罪從之
五十五年議給甘肅地方出口印票聽其貿易議
政大臣等議覆尚書福寧安疏言甘肅地方今年
田禾茂盛秋收可期各處民人俱具呈欲往口外
併哈密地方及駐兵之處貿易者一百四十餘起
請令地方官給與出口印票以便前往從之
又議定福建商船出洋往臺灣澎湖貿易者臺厦
兩汛撥哨船護送
五十六年禁止商船往南洋吕宋噶喇吧等處貿
易酌定造船印烙結單并船戶商人食米額數其
賣船與外國及留在外國者立法究治先是五十
五年
上諭大學士等曰朕訪聞海外有吕宋噶喇吧兩處地方
噶喇吧乃紅毛國泊船之所吕宋乃西洋泊船之所彼
處藏匿盜賊甚多内地之民希圖獲利往往於船上載
米帶去并賣船而回甚至有留在彼處之人不可不預
為措置也復
諭大學士九卿等曰朕南巡過蘇州時見船厰問及咸云
每年造船出海貿易者多至千餘回來者不過十之五
六其餘悉賣在海外齎銀而歸官造海船數十隻尚需
數萬金民間造船何如許之多且有人條奏海船龍骨
必用鐵棃竻木此種不産於外國惟廣東有之故商人
射利偷賣即加查訊俱捏稱遭風打壊此中情弊速宜
禁絶海外有吕宋噶喇吧等處常留漢人自明代以來
有之此即海賊之藪也官兵出哨或遇賊船四五隻官
兵船止一二隻勢不能敵舵工又不奮力向前將領亦
無可如何不過尾追而已何能𠞰滅邪張伯行曾奏江
浙之米多出海販賣斯言未可盡信然不可不為預防
出海貿易海路或七八更遠亦不過二十更所帶之米
適用而止不應令其多帶再東洋可使貿易若南海商
船不可令往第當如紅毛等船聽其自來耳且出南洋
必從海壇經過此處截留不放豈能飛渡乎又沿海礟
臺足資防守明代即有之應令各地方設立往年由福
建運米廣東所僱民船三四百隻每隻約用三四十人
通計即數千人聚集海上不可不加意防範臺灣之人
時與吕宋人往來亦須預為措置朕令廣州將軍管源
忠浙閩總督滿保兩廣總督楊琳來京陛見亦欲以此
面諭之爾等俟管源忠等到京後會同詳議具奏至是
議凡商船照舊令往東洋貿易外其南洋吕宋噶
喇吧等處不許前往貿易於南澳地方截住令廣
東福建沿海一帶水師各營巡查違禁者治罪其
外國夾板船照舊准來貿易令地方文武官嚴加
防範嗣後洋船初造時報明海關監督地方官親
驗印烙取船戸甘結并將船隻丈尺客商姓名貨
物往某處貿易填給船單令沿海口岸文武官照
單嚴查按月册報督撫存案每日食米人各一升
并餘米一升以防風阻如有越額之米查出入官
船戸商人同罪小船偷載米糧剥運大船者治罪
如將船賣與外國者造船與賣船之人皆立斬所
去之人留在外國將知情同去之人枷號三月該
督行文外國將留下之人令其解回處斬沿海文
武官如遇私賣船隻多帶米糧偷越禁地等事隠
匿不報從重治罪從之
五十七年議定來往臺灣各船取具保結赴厦門
盤驗并嚴偷渡之禁兵部覆准浙閩總督覺羅滿
保疏言海洋大弊全在船隻混淆商販偷運應將
客商責之保家商船水手責之船戸貨主漁船水
手責之澳甲同䑸各取保結限定人數出入盤查
并嚴禁漁船不許裝載貨物接渡人口至各省往
來之船雖新例各用兵船護送其貪迅速者俱從
各處直走外洋不由厦門出入應飭行凡往臺灣
之船必令到厦門盤驗一體護送由澎而臺其從
臺灣回者亦令盤驗護送由澎到厦凡往來臺灣
之人令地方官給照單身游民無照者不許偷渡
犯者官兵民人分别治罪船隻入官如有哨船私
載者該管官一體參處從之
又議外國夷商聽照常貿易令沿海官不時防衛
兵部議覆兩廣總督楊琳疏言據原任碣石總兵
官陳昂條奏臣詳察海上日本暹羅廣東噶喇吧
吕宋諸國形勢東海惟日本為大其次則琉球西
則暹羅為最東南番族最多如文萊等數十國盡
皆小邦惟噶喇吧吕宋最強噶喇吧為紅毛市泊
之所吕宋為西洋市泊之所而紅毛一種奸宄莫
測其中有英圭黎干絲蠟和蘭西荷蘭大小西洋
各國名目雖殊氣類則一惟和蘭西一族兇狠異
常且澳門一種是其同派熟悉廣省情形請令督
撫關差諸臣設法防備或於未入港之先查取其
火礟方許進口或另設一所關束夷人每年輪流
貿易不許多船並集查外國夷商利與中國貿易
而夷商慴服有素數十年來沿習相安應聽其照
常貿易將該總兵所請查取火礟另設一所關束
輪流貿易之處無庸議請於夷船一到之時令沿
海文武官弁晝夜防衛使其慴服無致失所應如
所請從之
又禁止澳門夷商帶内地人偷往别國貿易例禁
商船往南洋貿易以兩廣總督楊琳言澳門夷船
往南洋及内地商船往安南不在禁例如有澳門
夷人夾帶中國之人并内地商人偷往别國貿易
者查出仍照例治罪
又免增厦門關税浙閩總督覺羅滿保疏言各省
商船往來臺灣經臣題明必令到厦門盤驗護送
但查從前自臺灣往各省貿易者俱從外洋直至
停泊之處赴本處海關輸稅至於中途經過之所
不便一貨兩徵嗣後各省商船遵例來厦就驗除
所泊厦港者照舊報稅如收泊江浙各省貿易者
仍聽彼處海關報稅其中途經過之厦門關税免
其增添從之
五十八年議定蒙古及西藏茶禁議政王大臣等
議覆都統法喇疏言蒙古地方及西藏人民皆藉
茶養生我
皇上憫念青海與裏塘巴塘人衆非茶難以度日將作何
定數分晰禁止之處令臣等詳議臣等思唐古忒
之人皆為賊所迫脅難禁其養生之物但松潘一
路茶價甚賤青海一帶積茶必多應暫行嚴禁俟
其懇請時再酌定數目令其買運至打箭爐外最
近者為裏塘應遣官招撫令營官造具所管番寨
戸口清冊酌量定數許其買運巴塘以外亦照此
例其打箭爐一路當視番情之向背分别通禁應
如所請從之
五十九年又禁止出洋商船攜帶礟位軍器
六十一年
詔暹羅國分運米石至福建廣東寧波等處販賣
又大學士等奉
諭暹羅國人言其地米饒價賤二三錢銀即可買稻米一
石朕諭以爾等米既甚多可將三十萬石分運至福建
廣東寧波等處販賣彼若果能運至於地方甚有裨益
此三十萬米係官運不必收稅
雍正二年准暹羅國運來米石照粤省時價發賣
并免壓船貨税廣東巡撫年希堯言暹羅國王入
貢稻種果樹等物應令進獻并運米來廣貨賣得
旨暹羅國王不憚險遠進獻稻種果樹等物最為恭順殊
屬可嘉應加奬賚其運來米石令地方官照粤省時價
速行發賣不許行戸任意低昂如賤買貴賣甚非朕體
恤小國之意嗣後且令暫停俟有需米之處候旨遵行
其壓船隨帶貨物概免徵稅
三年禁止各邊及邊外商人在出兵處販賣重價
之物
諭兵部理藩院曰聞阿勒台出兵處買賣人俱圖重利將
豬鵝鷄鴨燒酒之類販運彼處一豬價銀十數兩鵝與
小豬四五兩鷄鴨數兩酒一觔亦數兩必索重價方賣
因此官兵花費錢糧以致窮乏出兵處官兵每月給有
錢糧米石食用不為不足牛羊野獸之肉得食足矣何
必重價買貴物以恣口腹乎爾部應將各邊與邊外人
通行曉諭除布帛茶烟應用等物許賣外凡豬鵝燒酒
等嚴行禁止嗣後若有偷賣者許出兵人等任其取用
又議令青海諸部落移於河州松潘西寧等處隨
時貿易議政王大臣等覆准奮威將軍岳鍾琪疏
言大將軍年羹堯奏定前例青海與内地之人每
年於二八月貿易兩次擇定納喇薩喇地方為交
易之所經議政大臣議改四季交易已覺寬容今
查親王察罕丹津公拉扎卜等諸台吉部落居住
黃河之東切近河州去松潘亦不甚遠向來原在
河州松潘兩處貿易今若令於納喇薩喇二處恐
不足供黃河東西兩翼蒙古易賣莫若仍令在河
州松潘貿易終覺穏便河州定於土門關附近之
雙城堡松潘定於黃勝關之西河口此二處俱有
城堡房屋地方寬闊水草俱好利於互市可為永
久再查郡王額爾德尼額爾克托克托鼐郡王色
布騰扎勒等諸台吉部落住牧黃河西邊相近西
寧請將貿易之地移在西寧口外當噶爾寺至蒙
古貿易全藉牲畜每在六月以後請每年不定限
期仍聽不時貿易則蒙古商販均獲利益矣從之
五年議開閩省洋禁兵部覆准福建總督高其倬
疏言閩省福興漳泉汀五府地狹人稠自平定臺
灣以來生齒日增本地所産不敷食用惟開洋一
途藉貿易之贏餘佐耕耘之不足貧富均有裨益
從前暫議停止或慮盜米出洋查外國皆産米之
地不藉資於中國且洋盜多在沿海直洋而商船
皆在横洋道路不同又慮有逗漏消息之處現今
外國之船許至中國廣東之船許至外國彼往此
來歴年守法安静又慮有私販船料之事外國船
大中國船小所有板片桅柁不足資彼處之用應
復開洋禁以惠商民并令出洋之船酌量帶米回
閩實為便益得
旨如議並令該督詳立規條嚴加防範
又嚴飭閩越守口官稽查洋船照票其從前逗留
外洋之人不准回籍奉
諭旨昔年曾奉
聖祖仁皇帝諭旨海外噶喇吧乃紅毛國泊船之所吕宋
乃西洋泊船之所彼處藏匿盜賊甚多内地之民希圖
獲利往往留在彼處不可不預為措置隨經廷臣與閩
廣督撫議令内地之人留在外洋者附洋船帶回准行
在案此乃
聖祖仁皇帝綏靖海疆且不忍令内地之民轉徙異地實
仁育義正之盛心也但數年以來附洋船而回者甚少
朕思此輩多係不安本分之人若聽其去來任意伊等
益無顧忌輕去其鄉而飄流外國者益衆矣嗣後應定
限期若逾限不回是其人甘心流移外方無可憫惜朕
意不許令其復回如此則貿易欲歸之人不敢稽遲在
外矣將此交與高其倬楊文乾常賚悉心酌議並如何
定例年月之處一併詳議具奏尋議康熙五十六年定
例出洋貿易人民三年之内准其回籍其五十六
年以後私去者不得徇縱入口久已遵行在案又
現住外洋之船或去來人數不符或年貌互異者
即係頂替私回應嚴飭守口官於洋船回時點對
照票細加稽查如有情弊將船戸與汛口官員分
别治罪至閩粤洋船出入總在厦門虎門守泊嗣
後别處口岸概行嚴禁得
旨康熙五十六年定例之時隨據福建等省奏報回籍者
幾二千餘人是出洋之人皆已陸續返棹而存留彼地
者皆甘心異域及五十六年以後違禁私越者也方今
洋禁新開禁約不可不嚴以免内地民人貪冒飄流之
漸其從前逗留外洋之人不准回籍餘依議
又以朝鮮國人逋負内地商銀六萬餘兩奉
諭旨前商人胡嘉佩等虧空帑銀開出朝鮮國人賒欠銀
六萬餘兩以抵公項朕恐胡嘉佩等開報不實累及外
國令行文詢問並令内地貿易之人與朝鮮欠賑之人
在中江地方質對明白使不得互相推諉以息擾累今
據盛京禮部奏朝鮮國王李昤咨文朕見其辭甚支離
意多巧飾據此則該國人欠銀之處顯然矣本應照議
政所議令中外之人質對明白按數追還朕思當日朝
鮮國已故國王李焞才幹優長政令嚴肅深蒙
聖祖仁皇帝眷注嘉奬李焞曾將伊國負欠之人正法想
見其辦事之明向聞李昤柔懦無能權移於下觀此咨
文推託牽強之語必其陪臣所為非該國王口氣盖因
不得自主之所致似此清查積欠之事該國王必不能
辦理今若以不能辦理之事委之甚非朕柔遠之意此
案不必質對其國人應還之銀著從寬免追此朕加恩
於外藩並非疎法於内地也
六年准暹羅國商人運載米石貨物在厦門發賣
免其納税禮部議覆福建巡撫常賚疏言暹羅國
王誠心嚮化遣該國商人運載米石貨物直達厦
門請聽其在厦發賣照例徵税委員監督嗣後暹
羅運米商船來至福建廣東浙江者請照此一體
遵行應如所請得
旨依議米穀不必上税著為例
又定洋船出入海口期限并酌帶米石貨物之數
從福建總督高其倬請也每年出口船隻今於四
月内造報入口船隻於九月内造報如入口之船
有番賑未清不便即回者准俟來年六七月間回
港有遭風飄泊他省者准取其該地方官印結齎
回有舟行被溺無憑查據者飭取飄回餘人或鄰
船客商等確供詳核倘故意遲延并徇私捏報分
别究處每船所帶米石暹羅大船三百石中船二
百石噶喇吧大船二百五十石中船二百石吕宋
等處大船二百石中船一百石□仔等處中船各
一百石如有偷漏以接濟外洋例論罪油釘㯶蔴
等物准其量帶仍注明數目以憑查驗
七年准浙江洋船視福建例與南洋貿易兵部議
准浙江總督李衛疏言内地商民船隻向例禁止
出洋嗣因閩省産米不敷食用令與南洋貿易查
浙江洋面接連閩省恐奸商冒險前往而沿途洋
汛以非閩船反失稽查請照閩省准其一體貿易
得
旨允行
又定苗疆貿易例戶部議定湖南地方民人往苗
土貿易者令將所置何物行戸何人運往何處預
報明地方官給與印照知會塘汛驗照放行不得
夾帶違禁之物如有官吏兵役借端需索者一併
查究其苗人至民地貿易於苗疆分界之地設立
市場一月以三日為期互相交易不得越界出入
該州縣派佐貳官監視
又許暹羅國貢使購買駝馬并動用内庫銀給以
價值至十一月該國貢使復以採買京弓銅線上
請奉
旨著採買賞給
又
諭内閣私販硝磺禁約甚嚴聞湖廣永順之耶里等處與
川省連界素産焰硝土人以煎熬為業外省小販多以
布鹽雜物零星換易運至梅樹地方而私販者即於此
僱船裝載分往各處發賣以致附近苗人得以偷買私
製火藥此皆州縣有司疎忽怠玩之故著四川湖廣督
撫等轉飭地方官嚴行查禁犯者按律治罪若地方官
仍玩忽疎縦即題參議處
九年禁止洋船販賣鐵鍋先是本年二月工部議
准刑部尚書勵廷儀疏請凡有將廢鐵潛出邊境
及海洋貨賣者照越販硝磺之律科斷至是廣東
布政使楊永斌言定例鐵器不許出境貨賣而洋
船私帶禁止尤嚴粤東所産鐵鍋每連約重二十
觔查雍正七八九年造報夷船出口冊内每船所
買鐵鍋少者自一百連至二三百連不等多者買
至五百連併有至一千連者計算每年出洋之鐵
約一二萬觔誠有關係應請照廢鐵例一體嚴禁
違者該商船戸人等照廢鐵出洋例治罪官役通
同徇縱亦照徇縱廢鐵例議處凡遇洋船出口仍
交與海關監督一體稽查至商船煮食器具銅鍋
砂鍋俱屬可用非必盡需鐵鍋亦無不便外夷之
處得
旨鐵觔不許出洋例有明禁而廣東夷船每年收買鐵鍋
甚多則與禁鐵出洋之功令不符矣楊永斌所奏甚是
嗣後稽察禁止及官員處分商人船戶治罪之處悉照
所請行粤東既行查禁則他省洋船出口之處亦當一
體遵行永著為例
十年奉
諭旨楚南山嶺重複産鐵之處甚廣採取最易凡農民耕
鑿器具窮黎之衣食皆取資於此歴年飭禁而刨挖難
以杜絶但廢鐵出洋例有嚴禁楚南地方産鐵既多外
來射利商販每於就近設爐錘鍊裝船運赴湖北漢口
發賣或由漢口轉運兩江遞販以致出洋不得不立法
查察以防其漸著湖廣督撫會同悉心妥議本地應否
准其刨挖關口如何嚴行稽查務期民用有資而弊端
可杜庶公私兩有禆益尋議設爐開採處所飭令地方
官止許僱覓土著良民協同保鄰戶首出具並無
隠匿奸商匪類印甘各結詳齎存案不許招集外
來之人并嚴禁土苗不許裝運出境交易貨賣其
本省商販在各屬産鐵處所收買轉運者令該商
將鐵觔數目販賣地方逐一呈明該地方官驗明
給與印照沿途經過關津隘口驗照放行如有照
外夾帶私鐵據實報究從之
又令外藩置買軍器分别辦理理藩院奉
諭著行文外藩扎薩克伊等有來京置買軍器者若所買
數少或係常物該部即發給部照令其出口若所買軍
器甚多著該部請旨再令置買
十三年議東省豆船出口給票查驗戸部覆准兩
江總督趙宏恩河東總督王士俊山東巡撫岳濬
等會奏米糧出洋例禁甚重惟東省青白二豆素
資江省民食因内河路遠必由海運不在禁例但
船隻出進須加查閱令兩省地方官互給印票照
驗以杜偷買夾帶等弊因議定東省海口各州縣
衛設立兩聯印票查明客商姓名船隻字號梁頭
丈尺豆石數目出口月日逐一填註一存本署一
給商船海運到江由大關上税者聽海關驗票相
符即填到口日期盖用關印仍交商進口回東時
將票繳銷在劉河收口者海關另立豆船進口印
票發存口岸俟船進口收税即驗填進口日期印
票並將東省來票截角同交商船亦俟回東統繳
其江省商船在東買豆回江亦令東省給票俟到
江將票存關口一月彙移東省核銷如無印票即
照販米出洋例究治仍令東省州縣每月將驗過
票號造冊咨送江省江省關口亦按月將驗過到
江票號豆數造冊申齎東省如有匿票偷賣等弊
立即根拿懲處各地方官及關口員役不得藉端
需索違者查參
又令寧夏市口貨賣鐵器給票查驗從陜西總督
劉於義請也寧夏鎮屬之平羅横城花馬池三處
市口凡蒙古人等每月入口貨買鐵器者令該扎
薩克預報夷情衙門給以印票填明件數觔兩每
逢開市之期監視營員驗明印票方許置買其民
人貨買鐵器不得私入集場亦令營員驗票當官
交易仍將原票彙繳夷情衙門查核
又
詔許吕宋以榖易麥令有司照時價均平糶糴福建提督
王郡言吕宋國以麥收歉薄附洋船載穀二千石
銀二千兩海參七百觔來厦賣銀糴麥多則三千
石少則二千石臣查五穀出洋律有明禁可否准
其以穀易麥候
欽定得
旨朕統御寰區内外皆為一體吕宋雖隔重洋朕心並無
歧視著該督撫提督等轉飭有司按照穀麥時價均平
糶糴不許内地之人抑勒欺詐俾番船載麥回國以濟
其用并將朕旨傳諭來商知之
乾隆元年暹羅國請採買銅觔
命賞給八百觔禮部言暹羅國昭丕雅大庫呈稱伊國
造福送寺需用銅觔奉禁之後無從採辦懇請准
其赴粤採買查銅觔關係鼓鑄禁止出洋定例已
久今若准其採買恐日後奸商藉此為由越境滋
弊應毋庸議得
旨暹羅遠處海洋抒誠納欵採買銅觔一項該國王稱
係造福送寺之用部議照例禁止不許令其採買固
是今特加恩賞給八百觔後不為例
又奉
諭旨朕聞外洋紅毛夾板船到廣時泊於黃埔地方起
其所帶礟位然後交易俟交易事竣再行給還至輸
税之法每船按樑頭徵銀二千兩左右再照則抽其
貨物之稅此向例也乃近來夷人所帶礟位聽其安
放船中而於額税之外將伊所攜置貨現銀另抽一
分之税名曰繳送亦與舊例不符朕思從前既有起
礟之例此時何得改易至於加添繳送尤非朕嘉惠
遠人之意著該督查照舊例按數裁減並將朕旨宣
諭各夷人知之
又准山西省口外聽民攜帶日用鐵器巡撫石麟
言熟鐵為軍器所資邊口與外夷相接是以廢鐵
鐵貨潛出邊境及海洋貨賣者例禁綦嚴苐查晉
省沿邊關口東係出至察哈爾西係出至土默特
今察哈爾地方現已設立豐州寧朔二衛鎮寧懷
遠二所百姓挈眷居住備弁徵收地糧土默特地
方設有歸化城同知等官自開殺虎口迄今數十
年商賈農工趨負貿易内地民人難以數計近又
築城招墾將來駐防官兵相聚益衆此二處口外
雖地屬邊徼而較之别部落情形迥異内地民人
遷居在外炊爨必用鐵鍋耕種必用鐵器建盖房
屋以及一切日用什物有非鐵不可者仰懇
聖恩將晉省沿邊殺虎口一帶關隘嗣後除鳥鎗腰刀
等項及鐵條鐵塊廢鐵可造軍器者仍嚴禁外其
餘民間一切需鐵之日用什器聽民攜帶出口但
不許在該地方私行改造軍器責成該衛所各官
及歸化城同知實力稽查如有違犯仍照例治罪
則民用既便而禁令亦昭矣從之
二年
命朝鮮仍循舊例在中江地方與兵丁交易先是八旗
臺站官兵歲於二八月間往中江與朝鮮國人交
易相沿已久元年十二月
上以旗人等有看守巡查之責停其前往令内地商民
赴彼貿易即著中江税官查察至是禮部奏該國
王咨請仍照舊例遵行得
旨朕前因臺站官兵每年二八月間攜帶貨物前往中
江與朝鮮國貿易兵丁既不諳貿易之事且不無需
索擾累誠恐遠人到邊守候羈遲殊多未便是以降
旨令内地商民前往均平交易内地商民即指附近
臺站之百姓而言並非於京師關内另有派遣此朕
體恤遠人之意也今該國王既請仍如舊制著照所
請可傳諭該國王知之
又定外國被風船隻撫恤例本年夏秋間有小琉
球國中山國裝載粟米棉花船二隻遭風飄至浙
江定海象山地方經大學士嵇曾筠等查明人數
資給衣糧交還貨物並修整船隻器具咨赴閩省
附伴歸國奉
諭旨沿海地方嗣後如有似此被風飄泊之人船著該
督撫督率有司加意撫恤動用存公銀兩賞給衣糧
修理舟楫并將貨物查還遣歸本國永著為例
五年以資助遭風商船
諭奬朝鮮莆田縣民人陳協順自置商船行至山東洋
面遭颶風飄流至朝鮮國楸子島島民扶救該國
王給以薪米衣服又為修整船隻加給食米三十
石俾得回籍福建巡撫王士任以聞得
旨中國商民出洋遭風朝鮮國王加意資助俾獲安全
甚屬可嘉著該部行文嘉奬之
七年免暹羅國商船貨税十分之三福建將軍兼
管閩海關事務新柱奏報本年七月内有暹羅國
商人方永利一船載米四千三百石零又蔡文浩
一船載米三千八百石零并各帶有蘇木鉛錫等
貨先後進口查該番船所載米石皆不足五千之
數所有船貨税銀未便援例寬免得
旨該番等航海運米遠來慕義可嘉雖運米不足五千
之數著免船貨税銀十分之三以示優恤
八年奉
諭旨上年九月間暹羅商人運米至閩朕曾降旨免徵
船貨税銀聞今歲仍復帶米來閩貿易似此源源而
來其加恩之處自當著為定例著自乾隆八年為始
嗣後凡遇外洋貨船來閩粤等省貿易帶米一萬石
以上者免其船貨税銀十分之五五千石以上者免
十分之三其米聽照市價公平發糶若民間米多不
需糴買即著官為收買以補常社等倉或散給沿海
各標營兵糧之用俾外洋商人得沾實惠不致有糶
賣之艱該部即行文該督撫將軍并宣諭該國王知
之
十三年福建巡撫陳大受言閩商赴暹羅國買
米該國木料甚賤請聽其造船運回給照查驗
從之
十八年議定商船赴暹羅國買米之例先是十六
年奉
諭旨朕閱潘思榘摺内稱本年六月内收入厦口暹羅
商船一隻買回米四千石等語閩浙各處現在需米
孔殷若官為辦理豈不於民食更有裨益但慮官辦
或致外人多疑或聞内地官為購覓即乘勢居竒多
方掯勒必致價值日益昂貴并使商船來往亦不能
隨便攜帶著傳諭喀爾吉善潘思榘令其會同酌量
若無此慮可於暹羅等國産米之處官為購運或先
行試買看其嗣後可以源源接濟不致啟番人掯勒
之弊抑或應仍聽商人陸續運帶一一詳籌奏聞尋
總督喀爾吉善等言該國地土廣不過百餘里戶
口無幾每年餘米有無多寡並無一定官赴採買
番情趨利如騖難免居竒昂價止宜聽商自行買
運尚可資其緩急官為購運未便舉行得
旨俞允至是喀爾吉善復言暹羅地方近年雖有商船
帶回米石於民食不無禆濟但欲採買補倉勢須
委員領帑前往買運若向商船招買過洋之米止
可隨到隨糶不能日久貯倉今復加籌酌與其官
買補倉不如仍聽商販帶運隨其多寡皆足有濟
民食從之嗣自乾隆十九年以後該督等將節年
南洋回厦各商船入口帶運米石奏請就厦糶賣
分散漳泉二郡接濟民食并運米之商人酌量議
叙經部議行令照依時價出糶仍不時巡察勿使
奸民囤積射利有妨民食凡内地商民有自備資
本領照赴暹羅等國運米回閩糶濟數至二千石
以上者按數分别生監民人賞給職銜頂帶
二十二年議定甘省口外哈薩克交易事例先是
本年十月將軍兆惠富德等言阿布賚請將馬匹
赴烏嚕木齊貿易經大學士等議以烏嚕木齊路
程窵遠商販稀少難以聚集且初次辦理未能熟
悉夷情莫若官為經理俟試行一二年後定有章
程再行招商承辦至是陜甘總督黃廷桂言烏嚕
木齊距内地窵遠脚費浩繁重於貨本查烏嚕木
齊與吐魯番相近此地運貨既便又有屯種官兵
彈壓照料不須多派交易之處似應於土魯番為
妥再明歲交易止换馬匹哈薩克人等遠來所帶
如有駱駝牛羊亦係軍營需用請一體收買其應
需縀匹内府撥解絲色精良而官辦之後仍須招
商恐成色略減現請於陜甘採買各色縀二三千
匹已足敷用至茶封則哈密現存茶七萬八千餘
封為數頗多布匹則巴里坤現存自哈密購買之
雜色梭布三百對京庄布一千七百匹即可運往
選委道員同知各一員并派副將酌帶備弁挑派
兵丁一百名押運如有小本經紀願隨前往各聽
其便下軍機大臣議尋議准烏嚕木齊距巴里坤
雖遠而以哈薩克之至烏嚕木齊計之則又不啻
數倍前據阿布賚所請業經奉
旨酌定准其在該處貿易似不應又行更易地方以失
信於遠人且臣等原議原因烏嚕木齊商販難至
是以暫令官辦即云運費倍於貨本原可按其運
費加定價值况哈薩克越在荒服而吐魯番近接
邊陲建有城堡屯田較之烏嚕木齊之地方空闊
可以隨處開列市集者不同若令貿易夷人往來
於土魯番恐吐魯番回民或有私相交易等事未
免轉致滋擾應照原議仍在烏嚕木齊貿易用昭
大信至於收换馬匹專為軍營備用如騸馬之外
或有隨帶騍馬亦可酌量准收至駝牛二項哈薩
克出産本少或有隨帶羊隻等畜足供軍需者自
應一體收買其餘疲瘦牲畜及一切雜貨雖不應
准其貿易但念夷人攜帶遠來或量為減價收留
以示節制縀匹一項應如所奏辦理茶封布匹尤
係哈薩克人衆必需之物自應即於現存内酌量
運往餘均應如所奏行惟是明歲係哈薩克夷人
初次貿易雖不必過於遷就致使將來援以為例
但一應價值交易之際必宜仰體
皇上柔遠之恩示以公平俾遐荒夷衆咸知
天朝大體畏服感悦方為妥協應交該督轉飭派往之
道協各員善為經理尋黃廷桂覆奏道員范清洪
同知范清曠二人向曾承辦軍需其於貿易之事
自必有熟練可委之人仰請
欽定一員俾之帶領舊時商夥先期來肅臣將交易各
事宜與之講論明白届期前往承辦較之素不曉
習經紀之員實屬有益惟是烏嚕木齊相距遙遠
如哈薩克貿易人等先期已至而我處貨物未到
則遠人有守候之累若我處貨物先到而哈薩克
或愆其期亦不免稽延時日致滋糜費並請
敕下將軍兆惠富德曉諭哈薩克將明秋何日起程約
於何時可至烏嚕木齊先行通知咨會到臣以便
依期齊至兩無守候更為妥協下軍機大臣議尋
議此次貿易各事宜誠非熟諳經紀者不能辦理
應如所請將范清洪等於甘肅現任内調補一員
令其酌帶熟練人員前往至所請交將軍兆惠曉
示該夷先行咨會以便依期齊至等語查哈薩克
初次貿易原與從前貿易者不同前既定以貿易
之期該夷程途窵遠難以再令行文曉示應令該
督一面咨詢將軍兆惠酌量計算程期先行知會
一面辦運貨物總在七月初間齊赴該處如果彼
此如期齊至固可即為交易即哈薩克因路遠稍
遲數日諒亦不致久費守候議入從之嗣於二十
三年三月黃廷桂言本年七月内哈薩克在烏嚕
木齊交易事宜臣遵照
廷議一切先為備辦其陜省辦解縀三千匹業將二
千匹運赴巴里坤收貯惟巴里坤現貯布匹恐為
數尚少亦經酌量在甘涼肅辦解梭布三百對京
庄布一千五百匹陸續運往收貯備用茲侍衛努
三遵
旨自軍營回京抵肅臣思努三前在軍營於哈薩克情
形最為熟悉因將交易事宜詳悉詢問據稱哈薩
克各部人皆散處凡有調遣會合之事俱各隨所
願不能派定將來貿易人數或多或寡難以預定
内地茶葉一項非其所好不必備往即粧蟒縀匹
等類遠運來甘脚價繁重雖伊等心愛之物宜酌
量配搭不可專用過多致為成例惟各色姑羢褐
子毡片毯子印花布等物夷地所無購運亦易若
攙搭换易似為至便再伊處女人皆以白布纏頭
用處最多似宜寬裕備辦等語臣查烏嚕木齊道
路遙遠需用之物若臨時備辦即緩不濟急姑羢
褐子毡片係西寧蘭州等處出産臣擬分飭該布
政司將此三項各辦一二千匹再辦毡子五百條
印花布三百對添辦京庄白布一千匹以各屬所
車徐徐運送到肅雇車轉運赴巴里坤收貯届期
一併䭾運前往以備交易從之
二十四年以商人舊例禁往蒙古各部落貿易奉
諭旨向來前往蒙古部落貿易商人由部領給照票稽
核放行懋遷有無彼此均為便利近因貨市日久不
無爭競生事是以議令禁止殊不知商販等前往烏
里雅蘇臺等處亦必由該部落經過若中途一切貨
物抑令不得通融易换未免因噎廢食嗣後凡有領
票前赴貿易人等所過喀爾喀各旗仍照舊隨便交
易俾内地及各部落商貨流通以禆生業其一切稽
察彈壓地方官及各扎薩克留心妥協經理毋任巧
詐奸商逗遛盤踞以滋事端
又兩廣總督李侍堯言外洋夷船絲禁請以乾隆庚
辰年為始其本年各夷商已買絲貨准其載運出
口從之
又議定防範夷商規條從兩廣總督李侍堯請也外
洋夷船向係五六月收泊九十月歸國即間有因
事住冬亦在澳門寄住乃近來多有藉稱貨物未
銷潛留省會難免勾結生事嗣後夷船至粤賣貨
後令其依期回國即有行欠未清亦令在澳門居
住將貨物交行代售下年順搭歸國再夷商等既
依期歸棹其一切銷貨歸價責成殷實行商公平
速售按期歸楚不得任意拖欠即有零星貨物未
經銷完伊等交易年久自不無一年通融搭銷帶
還之處但能信實相安彼此不致苦累原可無庸
繩以官法若不肖行商知其勢難久待或有意掯
留壓滯者按律處治其夷商有因行貨未清情願
暫留澳門居住者聽其自便一歷來夷商至廣俱
寓歇行商館内近來嗜利之徒多將房屋改造華
麗招誘夷商圖得厚租任聽漢奸出入以致私行
交易走漏税餉無弊不作嗣後非開洋行之家槩
不許寓歇其買賣貨物必令行商經手方許交易
如有故縱夷商以致作弊者分别究擬一向來夷
商到粤貿易祇許將帶來貨物售賣置買别貨回
國其一應禁止出洋之貨槩不得私行販運近來
内地行店民人多有借夷商貲本貿販冀沾餘潤
以致滋事嗣後倘有違禁借貸勾結者照交結外
國借貸誆騙財物例問擬所借之銀查追入官至
夷商所帶番厮人等足供役使原不得多雇内地
民人此後除設立通事買辦外如民人貪財受雇
聽其指使服役者應交地方官飭諭通事行商實
力嚴查禁止一夷商購買貨物分遣多人前往江
浙等省不時僱覓千里馬往來探聽貨價低昂以
致内地奸商往來交結嗣後有似此者即將代為
覓僱及遞送之人一并嚴拿究治一夷船進口之
後收泊黃埔地方每船夷稍多至百餘名或二百
名均應防範向例酌撥廣州協標外委帶兵搭寮
防守但外委職分卑微不足以資彈壓嗣後於督
標候補守備内酌撥一員督同稽查并令於附近
之新塘營酌撥槳船一隻與該處原設左翼中軍
槳船會同稽察廵邏彈壓俟洋船出口即行撥回
二十五年議定銅船准帶紬縀數目先是絲斤出
洋經大學士等議准御史李兆鵬條奏禁止尋江
蘇巡撫陳宏謀言採辦洋銅向係置辦紬縀絲觔
并糖藥等貨前往日本易銅回棹分解各省以供
鼔鑄今絲觔已禁若將紬縀一槩禁止所帶粗貨
不敷易銅請將紬縀紵絹等准其買辦尋部議令
將該商等額辦洋銅共需銅本若干應需配搭紬
縀若干裝載船隻若干并經由何口出洋何地輸
税查明具奏再議至是議定該商每年共辦銅二
百萬斤需銅本銀三十八萬四千餘兩除雜費并
置買藥材糖貨外應於每船配搭紬縀三十三捲
分裝十六船每捲照向例計重一百二十斤毋許
浮多每船三十三捲計額船十六隻應攜帶五百
二十八捲責成浙江之乍浦江南之上海二處官
員照例秤驗輸税出口辦銅供鑄仍彼此隨時知
會以杜重複影射并將糖藥紬縀各數出口日期
及所收税銀一面呈報該管上司轉詳報部并令
該撫轉飭實力稽查如有夾帶偷越及守口官員
徇隠情弊即行嚴參治罪
二十六年議准哈薩克等處貿易縀匹酌量顔色
辦解并縀綾等項寬為預備先是哈薩克等處貿
易縀匹經部議准各色縀匹飭令三處織造分股
勻作兩年辦解至是陜甘總督楊應琚言伊犂阿
克蘇等處咨取貿易紬縀内惟綾紬需用紅綠藍
月白真紫等色其縀匹一項回人惟喜青藍大紅
醬色古銅茶色㯶色駝色米色庫灰油綠等色其
月白粉紅桃紅小紅黃綠之縀俱不易换所有乾
隆二十六年應辦縀匹請行令織造悉照所開顔
色辦解再伊犂咨取之紅素倭縀青素倭縀白紡
絲白串紬及阿克素咨取之紅綠藍月白真紫花
綾等項現俱行文西安購買但各處需用甚多應
寬為預備請於二十六年帶辦紅素青素倭縀各
二百五十匹白紡絲白串紬各一千匹紅綠藍月
白真紫花綾共五百匹計共三千匹同應辦解縀
匹一併解送來肅部議應如所請從之
臣等謹按甘肅口外新疆自闢展庫車阿克蘇烏
什和闐葉爾羌喀什噶爾等處均有市集交易謹
據乾隆二十七年甘肅布政使造冊開報大略附
載於左
闢展向無市集近日或用貨物易换或用銀錢糴
買米麵因時貴賤無定價所用斗每一斗合京斗
二斗秤一斤十六兩
庫車城中有買賣街往來客商並各處回民交易
阿克蘇凡買賣貿易俱七日一集城市鄉村男婦
咸集彼此以有易無近亦有用銀交易者如米糧
牛羊布匹等物各鄉村運至本城買賣設有牙行
名逹勒拉勒其税十分抽一如本城人運至各城
界上買賣亦憑經紀而不征其税别有密圖瓦里
伯克專管買賣田産諸務如回部各城至外番貨
買物件無税無定期攜至本城方起税有巴濟吉
爾伯克管理
烏什每七日在城中空處設集貿易一次城鄉男
婦俱入集場以馬牛羊雞等畜及布匹衣服糧石
菜蔬一切雜物彼此交易
葉爾羌以稻麥大麥高粱豆黍并絹布馬牛驢羊
等物定價交市
和闐以麥蕎麥高粱黍并絹布馬牛驢羊等物定
價交市諸物雜糧及馬畜俱用錢買馬畜俱由葉
爾羌喀什噶爾販賣
喀什噶爾之市名曰巴雜爾七日為期各村男婦
聚其貨物相交易無經紀牙行其糧則麥麰高粱
糜黍其貨則牛馬驢羊布匹價亦因時增減糧之
多寡以查拉克計數(查拉克者内地十斤也)貨之貴賤以大
小長短為衡如瓜果蔬菜草束柴薪之屬均倣此
交易其錢名曰普兒五十之數為一騰格折銀一
兩後定為滿百普兒以銅為之其制小而厚中無
方孔一面鑄回字一面鑄凖噶爾字乾隆二十四
年大功告成於葉爾羌設局開爐銷其普兒改鑄
制錢以十萬騰格為度現在回民以普兒向葉爾
羌城易制錢新舊兼用越數年普兒銷盡則回地
所用悉為
國朝之制錢矣(互見錢幣考)又喀什噶爾俗以織布為業
常以布與布魯特安集延霍罕等處貿易馬牛驢
羊諸畜
二十七年奉
諭旨蘇昌等奏&KR2006;咭唎夷商□囒等以絲斤禁止出洋
夷貨艱於成造籲懇代奏酌量准其配買情詞廹切
一摺前因出洋絲斤過多内地市值翔踴是以申明
限制俾裕官民織絍然自禁止出洋以來並未見絲
斤價平亦猶朕施恩特免米豆税而米豆仍然價踴
也此蓋由於生齒日繁物價不得不貴有司恪守成
規不敢通融調劑致遠夷生計無資亦堪軫念著照
該督等所請循照東洋辦銅商船搭配紬縀之例每
船准其配買土絲二千斤二蠶湖絲三千斤以示加
惠外洋至意其頭蠶湖絲及紬綾縀匹仍禁止如舊
不得影射取戾
又
命開奉天海禁并定給票互查之例奉
諭旨奉天直隸海船往來運販米豆雜糧向有例禁今
夏近京一帶雨水過多市價未免稍昂而奉屬連年
豐稔若令商販流通於小民生計甚有禆益著暫開
海禁一年俟明歲秋收後再行停止至商販船隻出
入應行驗票稽查其由京往奉省者令於步軍統領
衙門給票由奉省來京者於奉天將軍衙門給票各
州縣往奉省者於直隸總督衙門給票庶彼此察核
有憑可杜冒濫諸弊著直隸總督奉天將軍府尹會
同酌定章程妥協經理尋直隸總督方觀承議言直
隸商民往奉省者俱由天津出口應將印票發交
天津縣查明船戶鄉貫姓名編列字號填入票内
給該商收執並取具不致偷漏出洋互保各結存
案該商前赴奉省將印票呈驗地方官報明所買
糧石數目由將軍衙門給發回票於回棹之日天
津縣查其數目將回票仍送奉天將軍衙門查核
奉天將軍社圖肯等議言奉天商民往直隸者由
將軍衙門預頒印票給發海口州縣確查糧石數
目船隻字號商人船戶姓名籍貫開載票内並取
具不致偷漏出洋互保各結存案該商運至直省
呈報州縣確查相符即聽出糶仍將原票送回查
核其由京城來奉省者令該商將步軍統領衙門
所領印票呈驗該地方官與直省來奉者一體辦
理俱從之
二十八年准東省豆船照運往江南之例由海販
運浙江先是山東青白二豆聽商由海運赴江南
發賣以濟民食至是閩浙總督楊廷璋言浙省惟
有奉天豆石聽商人由海運到發賣至東省素産
豆石未有運浙之例但江省之上海劉河與浙省
之寧波各海口同屬内地准其運江亦可准其運
浙况奉天豆石運浙止赴寧郡進口在鄞發賣未
能遍及他郡各商從内河赴江買運路途迂迴脚
價增重常慮缺乏請令東省豆石照運赴江南例
聽商由海販運來浙以資接濟所有商船進口如
運寧波府者則由鎮江關直抵鄞港如運杭州嘉
興府者則由乍浦收口如運台州府者則由海門
汛收口如運温州府者則由東關汛收口令東省
發給聯票將商客船戶年貌籍貫船隻字號梁頭
丈尺豆石數目出口月日逐一填註船到浙時該
口驗明人船即於票内填明到口日期蓋用關口
印信報明存案交商進口賣畢回東呈送原給衙
門驗銷如海道風信靡常改收浙省别口亦即於
該口將商人所攜印票驗填截角聲叙改收别口
緣由回東呈繳仍令東省每月將給過豆船票號
造冊咨浙浙省亦按月將到口驗過票號豆數造
冊移咨東省并飭守口員弁實力稽查毋致米麥
雜糧夾帶偷漏從之
又准琉球國配買絲斤琉球國中山王尚穆奏請
市買絲絹以飾冠服部議該國王奏内並無請買
定數恐啟奸商影射之弊應不准行得
旨琉球國疏請配買絲斤部臣議駁自屬遵循例禁苐
念該國為海澨遠藩織絍無資不足以供章服據奏
情詞懇切著加恩照&KR2006;咭唎國例准其歲買土絲五
千斤二蠶湖絲三千斤用示加惠外洋至意餘悉飭
禁如舊所有稽查各關口岸及出入地方仍加意核
查以杜影射
二十九年准咖喇吧等國夷商配買絲斤兩廣總
督蘇昌等言粤省本港船戶林長發等呈稱咖喇
吧暹羅港口安南嗎㖘叮嘰呶舊港東埔寨等處
各國夷民呈懇配買絲斤紬縀請令每船酌帶土
絲一千斤二蠶湖絲六百斤紬縀八折扣算疏下
部議尋議内地絲斤外洋勢所必需而海外銅斤
可資内地應用應照商船採辦銅斤之例准其配
買絲斤紬縀隨帶出洋易銅既使海外屬國同沐
皇仁而於内地鼓鑄亦有禆益其酌定數目并立法稽
查之處行令該督等詳議具奏到日再議從之
又弛絲斤出洋之禁并定江浙閩廣各省商船配
絲數目先是奉
諭旨據尹繼善等奏覆議弛洋禁絲斤以便民情一摺
前因内地絲斤紬縀等物價值漸昂經御史李兆鵬
等先後條奏請定出洋之禁以裕民用乃行之日久
而内地絲價仍未見減且有更貴者可見生齒繁衍
取多用宏蓋物情自然之勢非盡關出洋之故曾降
旨江浙閩廣各督撫令其各就該省情形悉心體察
將應否即行開禁之處詳悉妥議具奏今尹繼善等
籌酌定議奏請弛禁而莊有恭並稱前撫浙時體察
杭嘉湖三府民情亦以絲斤弛禁為便等語江浙之
情形如此則餘省亦可概見蓋緣出洋絲斤本係土
絲及二三蠶麤糙之絲非腹地紬縀必須精好物料
可比徒立出洋之禁則江浙所産麤絲轉不得利是
無益於外洋而更有損於民計又何如照舊弛禁以
天下之物供天下之用尤為通商便民乎况所産麤
絲既不准出洋勢不得不充雜於頭蠶好絲之内一
體售買於民間組織尤多未便且&KR2006;咭唎咖喇吧等
國先後以織絍不供懇請賣給貨買俱已特旨准其
酌帶配用是外洋諸國取給於蠶絲者正復不少亦
宜一視同仁曲為體恤現在新絲將届收成所有出
洋絲斤既著弛禁仍遵照舊例行其中各省情形或
微有不同應作何酌定章程及設法稽查之處俟各
該督撫奏齊時該部詳悉妥議具奏尋議採辦洋銅
之官商范清洪額商楊裕和等每年出東洋額船
十六隻應請每船准配二三蠶糙絲一千二百斤
按照紬縀舊額每一百二十斤抵紬縀一捲扣算
如願照舊攜帶紬縀者亦聽其便其非辦銅商船
仍不得援例夾帶其由江蘇省往閩粤安南等處
商船每船攜帶糙絲准以三百斤為限不得逾額
多帶閩浙二省商船每船准配土絲一千斤二蠶
麤絲一千斤其紬縀紗羅及絲綿等項照舊禁止
至粤省外洋商船較他省為多其配往各洋絲斤
亦較他省加廣請令每船於舊准帶絲八千斤外
再准加帶麤絲二千斤連尺頭總以一萬斤為率
其頭蠶湖絲縀匹等項仍嚴行查禁不得影射夾
帶滋弊從之
四十九年多羅質郡王等議覆尚書福康安兩廣
總督舒常會奏洋行代監督及本省督撫備辦物
件蟄補價值積弊相沿不可不嚴行查禁嗣後督
撫及監督俱不准令洋行備辦物件並嚴禁地方
官如有向洋行買物短發價值者即指名嚴參至
鐘表等物備驗時刻
聖意本視為無足重輕此後督撫監督等自效悃忱購
買鐘表等物督撫准其每年呈進一次監督准其
於正
貢内備辦俱令照時發價毋許復有墊補之事一經發
覺即從重治罪查各省地方官令行商代辦物件
短發價值例禁綦嚴粤省洋行因獲利獨厚遂有
代督撫監督墊補價值之事而督撫監督等以出
自商人情願遂致積習相沿自應如所奏嚴行查
禁至鐘表雖産自外洋聚集粤東原非拘定每次
必應呈進况督撫監督等身受
渥恩即備物抒悃所費亦屬無多豈得藉詞復令商人
墊價代購應如所奏俱令照時給價一經發覺從
重治罪但商賈唯利是圖或恃有清查嚴禁
恩旨遂任意開值居竒亦不得不防其漸如該督撫等
土
貢内購買洋貨若有暗中故增價值及藉詞勒掯情事
一經查出亦即嚴行究治又稱洋行商人潘文嚴
等情愿將洋貨内如鐘表等類可以呈進者每年
備辦籲懇監督代為呈進查該商等仰荷
聖明體恤清查弊端感激格外
恩施情愿備物籲懇監督呈進自屬該商等心殷頂戴
之意惟是伊等不過微末商人豈得越分呈進
貢物即經此次清查之後將來該商等獲利倍多亦應
蔵富於民俾商力益資寬裕所有該尚書等所奏
洋商備物監督代為呈進之處無庸議又稱行商
銷售貨物宜隨時稽察每恐富商倚恃資厚居竒
把持疲乏之行拖欠價本因循日久難保無壟斷
之弊查夷商投行每向本厚者託銷原圖先墊價
值不致拖欠但恐洋行本厚者可以倚恃把持居
竒昂貴本乏者勢必勉強受貨漸致拖欠查戸部
先於乾隆四十五年議奏洋商顔時英等借欠夷
人銀兩案内其買賣貨物令各行商公同照時定
價貸銷至夷商之有無勾串評價之是否公平已
飭令該督嚴加查察在案今該尚書等稱令各行
每年照依時價公平交易自應如所奏辦理仍令
該督並監督不時查察以杜弊端又稱洋珠寶石
珊瑚等物報税者均係細小不堪自係夷商夾帶
大件進口奸猾舖戶先於洋面截買希圖漏税分
肥查粤海關商税則例如各色珍珠寶石抽税本
屬無多而仍不免偷漏之弊者總緣内地奸商以
此等物件本無定價易於居竒遂哄誘夷人不令
報明希圖多得價值甚而迎至洋面勾通蔵匿以
致偷漏日多自應設法稽查以昭慎重但此等物
件易於隨身攜帶非逐加搜檢難免透漏而搜查
過嚴又非體恤夷商之道更恐不肖胥役長隨藉
端滋事亦不得不防其漸其如何辦理妥協之處
應令新任總督等悉心籌酌隨時調劑以期永久
無弊得
旨留京辦事王大臣議覆福康安舒常等籌酌粤省洋
行事宜内稱該督撫及監督等土貢内購買洋貨鐘
表等物務令洋行各商公同定價又洋行貨内珍珠
寶石等項抽税易於偷漏應令新任總督監督等悉
心籌酌以期永久無弊等語國家撫馭外洋不貴異
物每歲番民與内地洋行交易貨物俾沾利益原所
以體恤商夷至洋貨内鐘表等項不過備驗時刻向
來粤海關原有官買之例而廣東督撫監督等往往
於土貢内亦有呈進者今内務府造辦處皆所優為
更無事外洋購覓既經查明自應嚴諭裁禁嗣後督
撫等於鐘表一項永不准再行呈進至珍珠寶石等
項原無需用之處向來粤海關抽税亦屬無多况此
等物件本難定價易至居竒且便于攜帶蔵匿難保
無偷漏分肥否則過於吹求若設法嚴禁逐項搜查
實屬不成事體現在京師及各處關隘商税則例内
本無此項税課不如聽商人等自行交易免其收税
則諸弊悉清更無庸多為防範嗣後粤海關珍珠寶
石概不准征收税課著為令
(臣)等謹按中外商民本同一體
聖朝仁恩覃洽舉凡通商旅柔遠人之道莫不詳盡靡
遺所由慕義嚮風爭先恐後互市之設百數十年
來如一日猶復時厪
皇上聖懷體恤周至既裁禁進呈洋行鐘表以昭不貴
異物之風復因洋珠寶石價易居竒若設法稽查
益恐藉端滋擾大哉
王言聽商人等自行交易免其收税則諸弊悉清誠優
恤番民至計溥利賴於無窮也
皇朝文獻通考卷三十三
