欽定四庫全書
皇朝文獻通考卷三十四
市糴考(三)
糴
(臣)等謹按市糴相為表裏
國家法制精詳凡常平義社各倉已於本門首卷序
述領要兹謹按年隷事如左至於另倉貯備或以
山海僻遠藉應急需或以資鄰近協撥皆特行於
常法之外各省不必皆有有之亦無定額其稱名
錯出見存多寡悉依各典冊所錄類著於篇
崇德元年
上命戶部承政英俄爾岱馬福塔傳諭曰米穀所以備食
市糴所以流通有糧之家輒自收藏必待市價騰貴方
肯出糶此何意耶今當各計爾等家口足用外有餘者
即往市糶賣勿得仍前壅積致有榖貴之虞先令八家
各出糧一百石詣市發賣以充民食
二年令固倫公主和碩公主和碩格格及官民富
饒者凡有藏榖俱著發賣
六年定杜塞囤積并納粟之例都察院參政祖可
法等上言二事一杜塞囤積之弊有糧之家或賣
或借俾得有無相濟賣則從市平糶借則從時起息
不許坐擁多儲妄希長價一請開納粟之例或論
罪之大小限以米數捐贖或無罪之平人有急公
輸粟者量加奬錄因荒而用轉移之法遇饑而沛
權宜之令俟秋成豐稔即行停止得
旨所奏俱是我國人民偶值歉年著暫止估酒待豐年仍
許沽賣獲罪之人無銀納贖願輸糧者准依時價算收
有餘糧願助者量給奬賞願賣者許其自糶
順治四年以江西水旱發倉米三千餘石減價平
糶從巡撫章于天請也
十一年令旌奬捐榖百姓
諭賑濟直隸大臣巴哈納等曰近京地方米價騰貴饑民
得銀猶恐難於易米殷實之家有能捐榖麥或減價出
糶以濟饑民者爾等酌量多寡先給好義匾額及羊酒
幣帛以示旌表饑荒地方人民有往豐收處糴買米糧
者不許恃強之徒遏閉攔截犯者拿問情重參處
又議常平義社各倉以積榖多寡定有司功罪時
各府州縣俱有常平義社各倉責成各道員專管
稽察舊積料理新儲應行事宜聽呈督撫具奏每
年二次造冊報部部臣按積榖多寡分别議奏以
定該道功罪
十三年令各省修葺倉厫先是十二年將各州縣
自理贖鍰春夏積銀秋冬積榖悉入常平倉備賑
由布政司彙報督撫歲終冊送戶部如有假公潤
私隠匿漏報者查參其紳民樂輸者地方官多方
鼓勵勿勒定數勿使胥吏侵剋及加耗滋弊至是
令各省修葺倉厫并印烙倉斛選擇倉書糴糶平
價不許别項動支
十七年定常平倉榖糶糴之法議定春夏出糶秋
冬糴還平價生息務期便民如遇凶荒即按數給
散災戶貧民并飭有司實力奉行俾沾實惠
康熙四年令山東地方官通糴以便民戶部議覆
禮科給事中黏本盛奏言山東州縣禁糴以致衙
役土棍借端詐害請令地方官通糴便民嚴禁蠧
棍詐害應如所請從之
六年令甘肅將積貯米石變易新榖並禁地方官
借端擾民戶部議覆甘肅巡撫劉斗疏言積貯米
石恐年久浥爛請變價另糴新榖以備賑濟得
旨依議但舊榖變價另糴新榖恐地方官借端擾民令該
撫曉諭申飭如有此等情弊即行參奏
七年陜西西安等四府積榖變價
詔停止生息戶部議准陜西巡撫賈漢復疏請將西安等
四府積榖變價生息
上曰出陳易新原以為民若將利息報部反累百姓著停
止生息
十八年以江寧各屬報災借撥庫銀往湖廣糴米
平糶從巡撫慕天顔請也
十九年令常平義社各倉積榖永留各境内以備
賑濟先是十八年題准地方官整理常平倉每歲
秋成勸諭官紳士民捐輸米穀照例議敘鄉村立
社倉市鎮立義倉公舉本鄉敦重善良之人出陳
入新春月借貸秋收償還每石取息一斗歲底州
縣將數目呈詳上司報部儲榖多者管倉人給與
頂帶有官吏掊克者照侵欺錢糧例處分強派抑
勒借端擾民者罪之至是
諭戶部積榖原備境内凶荒若撥解外郡則未獲賑濟之
利反受轉運之累人皆憚於從事必致捐助寥寥嗣後
常平積榖留本州縣備賑義倉社倉積榖留本村鎮備
賑永免協濟外郡以為樂輸者勸
以浙江杭州等府上年旱災恐米價騰貴
命動支庫銀四萬兩往湖廣江西糴米平糶建備米倉厫
奉天等處城守征收雜税令於米價賤時購貯
内府修造倉厫名曰備米遇有緊急以資撥用
二十年以福建旱災令於廣東浙江糴米平糶戶
部議覆福建總督姚啟聖疏言福州等府夏秋亢
旱米價日增請於廣東之潮州浙江之平陽買米
平糶查海禁未開恐有不肖之徒借端販賣應不
准行得
旨閩省被災准其赴潮州等處買米接濟如有借端通海
者事覺將該督撫及押運官一併治罪
二十一年
命州縣衛所官員勸輸常平各倉米石定議敘之例奉
諭旨各省常平等倉積貯米數甚屬要務有此積貯倘遇
年榖不豐彼地人民即大有禆益雖先經奉旨通行恐
有名鮮實一遇水旱議賑之時未能接濟致民生艱困
今將某省實心奉行某省奉行不力其逐一察議具奏
尋議令州縣衛所官員設法勸輸一年内勸輸米
二千石以上者紀錄一次四千石以上者紀錄二
次六千石以上者紀錄三次八千石以上者紀錄
四次萬石以上者加一級如定有處分之例恐有
畏罪過派苦累小民之弊是以未便預定從之
二十四年議山海關古北口張家口等處積貯米
石以備蒙古饑荒令戶部官監視運送盖造倉厫
二十五年令黑龍江墨爾根蓋倉貯米
二十九年奉
諭直省官員實力勸輸常平義社各倉米穀
諭戶部朕念食為民天必蓋藏素裕而後水旱無虞曾經
特頒諭旨著各地方大吏督率有司曉諭小民務令多
積米糧其各省編設常平及義倉社倉勸諭捐輸米穀
亦有旨允行其後復有旨見今某省實心奉行某省奉
行不力著再行各該督撫確察具奏朕于積貯一事申
飭不啻再三藉令所在官司能俱體朕心實有儲蓄何
至如直隸地方偶罹旱災輒為補苴之術嗣後直省總
督巡撫及司道府州縣官員務宜恪遵屢次諭旨切實
舉行俾家有餘糧倉庾充牣以副朕愛養生民至意如
有仍前玩愒苟圖塞責漫無積貯者將該管官員及總
督巡撫一併從重治罪
又令奉天錦州等處積貯米穀奉天錦州開元遼
陽蓋州諸處應積蓄米穀議令將奉天錦州二府
地丁錢糧每年存剰銀五千餘兩酌量米價賤時
陸續採買其部員所收牛馬税銀三千餘兩交與
倉官亦酌量買米收貯其倉内出陳易新交與奉
天將軍管理并著
盛京戶部侍郎稽察收貯米穀每年仍將出入數目
報部
又准山東紳衿士民捐糧備貯先是
上諭九卿曰足民之道宜裕蓋藏從來水旱靡常必豐年
恒有積儲庶歉歲不憂饑饉如康熙二十七年頗稱歲
稔誠使民間經營樽節早為儲偫何至二十八年偶遇
旱祲室皆懸磬總因先時無備遂至餬口維艱比蠲除
正賦特發帑金分行賑濟被災之衆始獲安全今零雨
時降可望有秋惟恐愚民不知愛惜物力狼籍耗費祗
為目前之計罔圖來歲之需應行各督撫飭令及時積
貯度終歲所食常有餘儲用副朕軫念民依綢繆區畫
至意是秋山東豐熟正賦先蒙蠲免紳衿士民咸及時
樂輸巡撫以聞議准不論膏粱榖石每畆捐出三
合合省計得二十五萬餘石在各州縣適中大鄉
之内各保殷實敦厚之人敬謹收貯以備荒年(止本)
(年舉行一次)
三十年令直隸各州縣分别存貯米石議直省所
捐米石大縣存五千石中縣存四千石小縣存三
千石儻遇荒災即以此項散給其留倉餘剰者俱
於每年三四月照市價平糶五月初旬將平糶價
銀盡數解貯道庫九月初旬仍令各州縣買新榖
還倉嗣又令直屬捐榖每州縣再加貯一倍其捐
米内有高粱交春易紅令即糶賣買粟補倉以備
賑濟
令江寧京口等處官兵駐防之地各截留漕米十
萬石建倉存貯
三十一年
詔陜西省預備積貯米穀并令各省覈實積數申報
諭大學士等曰去歲陜西西安等處年榖不收罔有積貯
以致閭閻困苦已極已遣官賑濟之矣直隸所轄地方
素有儲蓄或州縣稍有不登即以所儲米穀從均贍給
是以民生獲濟良多今年豐歉尚未可知陜西省府州
縣見存米穀之數應行察明先行預備至各省府州縣
皆令積貯米穀數千石則禆益黎庶者大矣可下該督
撫等令各府州縣積貯米穀其所積數當逐一繕冊報
部
又以永平等處米價騰貴
詔發各莊屯米穀轉糶直隸巡撫郭世隆言永平所屬及
豐潤玉田等處去歲薄收米價騰貴奉天地方屢
登大有頗稱豐盈請令山海關監督許肩挑畜䭾
者進關轉糶從之并
諭大學士等曰各皇莊及王等之莊屯所積米穀必多如無
伊主之言則莊屯何敢轉糶通州以東至山海關所有皇
莊及王等之莊屯米穀數目爾等與戶部會同内務府
總管并辦理王府事務官員等公同查明照時價轉糶
又以山西平陽府等處麥收價賤
命兵部右侍郎王惟珍往糴麥備貯
又
命有司勸諭捐輸
諭大學士等曰時届麥秋令地方官勸諭百姓量力樂輸
委積貯偫州縣將捐助者姓名與米數註冊秋成之後
亦倣此行焉其春時乏食者貸與之至秋照數收入以
為積蓄每年於麥榖告登後勸勉捐輸則數歲之間倉
廩充裕即罹災祲民食自不虞匱乏矣
又
命轉運湖廣米石至西安平糶奉
諭旨聞西安米價仍貴流民還原籍者稀少朕為陜西地
方民生常縈於懷聞自湖廣襄陽至陜西商州水路可
逹應將目下運到襄陽米二十萬石水路運至商州自
商州運至西安照湖廣價值止加算所運脚費與之貿
易則米價即平於百姓大有禆益所得價賫至湖廣復
買米糧依法轉輸平糶俟陜西流民悉還本籍米價既
賤之後方行停止
又令江西常平倉糶米易榖春間概行出陳秋成
每米一石收買榖二石還倉
又議定各省常平倉俱照直隸分貯各州縣有陞
遷事故離任者照正項錢糧交代有短少者以虧
空論
又定山東等處捐榖例向例山東夏秋二季每畆
應捐米麥秋成後即令易榖今併作一次每畆共捐
榖四合除原有倉厫外其無倉厫之州縣地方官
酌量修蓋加謹收貯時復令西安鳳翔二府照此
例勸輸均貯福建濱海之地多收稻榖并令勸輸
至明年復因浙省産麥無多亦令照山東捐輸之
例擇地備貯選誠實紳耆管理耕種之時以一半
聽民借貸限十月還倉
三十二年令商人買米至西安發糶以西安米價
尚貴
諭令戶部招募身家殷實富商給以正項錢糧並照驗文
據聽其於各省地方購買糧米運至西安發糶所
得利息聽商人自取之待西安米價平後但收所
給原銀
又發通倉米減價平糶并禁止順永保河四府蒸
造燒酒
諭大學士等今歲畿輔地方歉收米價騰貴通倉每月發
米萬石比時價減少糶賣止許貧民零糴數斗富賈不
得多糴轉販又蒸造燒酒多費米穀著戶部速移咨該
撫將順永保河四府屬蒸造燒酒嚴行禁止
三十三年令將山東運至
盛京之米於金州等處減價發賣先是以
盛京地方歉收令運山東省米石至三岔口以濟軍
民至是侍郎阿喇彌言山東運來之糧由金州等
處海岸經過請酌量截留減價發賣再遼陽秀岩
鳳凰城三處之人向來俱在牛莊買米亦應照金
州等處將糧米截留行文各該管官令其到三岔
河購置運去從之
又以霸州等州縣水災
詔發霸州文安等處貯倉米穀十萬餘石除散賑外皆減
價平糶併截留山東漕米於景州等處發糶以平
米價
諭大學士等曰據戶部查奏霸州等十州縣存貯米五萬
七千五百餘石榖八百石天津衛存貯米一萬石榖四
萬四千一百餘石此米穀現在倉與否足以賑給與否
若足用則以餘米平價糶與百姓可行與否山東漕糧
截留數萬石平價糶賣則榖價不貴於民生大有禆益
令輓至何州縣平價以糶應截留米若干萬石即遣戶
部司官一員至巡撫郭世隆處令其逐一迅速詳議繕
摺付伊賫奏直隸巡撫郭世隆等遵
旨會同戶部員外郎雍泰查霸州文安等州縣及天津衛
現在貯倉米穀共十萬餘石將此米賑濟霸州等
處饑民需用三萬石所餘米穀應減價糶賣其景
州等州縣將山東漕米截留平糶得
旨霸州等被水災地方所有積榖除散賑外餘著減價發
糶其沿河一帶景州等各州縣衛所著將山東漕米每
處截留二千石亦發糶以平米價復奉
諭旨恐不肖地方官員或增價發糶或糶與發賣之人以
致百姓不沾實惠著巡撫郭世隆不時巡察
又以直隸賑濟餘米視時價減糶吏部右侍郎安
布禄工部右侍郎常綬等遵
旨查直隸安州等十一州縣貧民十萬餘人應賑米四萬
餘石
上諭大學士等曰朕思直隸米價騰貴小民艱苦若僅照
數給米仍恐無益著將此米一半散給百姓一半照目
前米價折銀給與貧民所餘之米著視時價減糶則百
姓既得銀兩而糴米又易庶民沾實惠
以密雲順義附近地方米穀未收
命將轉運積貯之米每月發千石平價出糶遣戶部賢能
司官各一員監視
三十四年以
盛京亢旱
詔動支海運米二萬石以一萬石散給一萬石平糶副都
統齊蘭布等言今歲
盛京亢旱米價翔貴雖市有鬻粟窮兵力不能糴奉
諭旨令侍郎朱都納學士嵩祝等馳驛迅往會同盛京將
軍副都統諸臣清察窮乏者於去歲海運米二萬石中
動支一萬石散給令食可至秋成餘一萬石平價糶之
兵民均有禆益如二萬石不足散給發糶其速以聞
又運通倉米至密雲順義各一萬石貯倉備用癸
巳
上駐蹕密雲縣
諭大學士等去歲朕見此處高粱結實者少粃者多米價
騰貴高粱一斗幾三百錢故將通倉米令運一萬石至
此處五千石至順義縣減時價發糶米價稍平一斗百
錢民以不困北地寒冷米穀多至失收今河水方盛著
將通倉米運至密雲順義各一萬石令貯倉備用
又於霸州雄縣香河寳坻各發米一萬石減價平
糶時直隸順天保定河間永平四府所屬地方水
潦傷稼已將四府康熙三十五年地丁銀米全與
蠲免其霸州雄縣香河寳坻四處皆有水道可以
轉輸每處發米一萬石各差司官一員賫往照彼
地時價減值發糶以資民食
三十五年令江南倉榖出陳易新先是三十四年議
准江南積榖以七分存倉備賑以三分發糶至是
議將江南舊榖於本年為始輪年挨次出陳易新
其各屬糶三銀内酌提四萬石價銀解省俟秋成
買榖為下年存七糶三之用
又發
盛京倉儲米穀五千石運至莫爾渾阿敦積貯以黑
龍江吉林烏拉地方頻歲不登故也明年仍自天
津運米至
盛京補完倉儲
三十六年令榆林等處衛堡積貯米穀
諭大學士等州縣已各論其地方大小積貯米穀兵丁所
駐沿邊衛堡亦屬緊要其榆林等處衛堡亦照州縣例
將米穀積貯預備
又以山西米價騰貴令扈從船隻載米至保德
州平糶時
上親征噶爾丹駐蹕喀喇蘇巴克行在
諭大學士伊桑阿前山西巡撫倭倫以去歲山西數州縣
歉收今米價甚貴奏聞朕聞之中懷軫惻扈從大臣侍
衛官員執事人自船站坐來之船現有水手若至湖灘
河朔後將此船逆流牽挽回至寧夏甚難前曾諭總督
吳赫就此船將湖灘河朔積米或五千石或再加多量
行裝載交巡撫倭倫派賢能屬員轉運順流而下至保
德州比時價減糶於民大有禆益著學士黃茂率同部
院司官二員前往侍郎安布禄留此監發米石
命將湖廣三十五年分各官捐輸之榖貯各屬常平倉以
備賑濟
三十七年截留山東河南漕糧於直隸沿河州縣
積貯遣戶部司官二員於被水災沿河之保定霸
州固安文安大成永清開州新安等州縣截留山
東河南漕糧每處運致一萬石積貯俟米價騰貴
時平價糶賣
又定直隸四川貯榖變價并出借之例以直隸捐
輸米麥高粱久貯倉中恐有浥爛令變價解貯道
庫以備賑濟四川松潘等處積貯雜糧改為三分
以二分存貯以一分遇糧貴時借給兵民將此榖
按年出易周而復始永著為令
三十八年截留漕糧於江南高郵等處減價發糶
時淮揚所屬地方米價騰踊
命截留漕糧十萬石於高郵寳應興化泰州鹽城山陽江
都七州縣各留一萬石悉照時價減值發糶餘米
三萬石於邳州留八千石宿遷桃源清河安東四
縣各留五千五百石亦照時價減糶又截留米十
萬石於揚州淮安各收貯五萬石
四十年截留湖廣漕糧存貯江寧省倉議定楚省
漕糧二十萬九千餘石盡數截留存於江寧省倉
以六萬四千石充給兵食將採買兵米價值照數
扣留以四萬五千石分發淮安等處平糶以濟民
食秋成後將所糶之價并兵米扣留價值買補歸
倉其餘存剰米石仍俟下年給兵發糶
四十一年令直隸山東山西陜西河南江北預備
倉儲奉
諭旨阜民之道期於有備去冬北地少雪今春雨澤尚未
霑足誠恐蝗蝻易生有傷農事亟宜先時預防直隸山
東山西陜西河南江北地方歷年積貯倉糧果否足額
該督撫確加稽覈務使倉有餘儲不致匱乏其一切應
行預備事宜須悉心講求料理以紓朕宵旰勤民之意
四十二年截留漕米二萬石運至濟寧州兖州府
等處州縣減價平糶
又令陜甘積貯倉榖是年陜省年榖豐收奉
諭旨山陜不通水路若稍遇災即至艱窘今值糧米充裕
之時無有急於各地方積貯者令督撫等將預備之處
盡心究議嗣議定陜西人口衆多之州縣貯米三千石
次二千石又次一千石交與地方官採買存貯動
西安司庫兵餉銀十四萬兩以十萬兩照時價買
米以四萬兩蓋造倉厫甘屬既無倉厫應動常平
倉糧内十分之一蓋造將此項用過糧石照數填
還再陜甘二處照依應徵地丁銀一錢米一斗者
令捐輸粮三合以為備災之用歉歲停捐
令直隸立社倉時直屬各州縣雖設有常平倉收
貯米穀遇饑荒之年間或不敷賑濟
諭於各村莊設立社倉以備饑荒如直隸設立社倉果有
益於民生各省亦照此例嗣廷臣等議定社倉之榖於
本鄉捐出即貯本鄉令誠實之人經管上歲加謹
收貯中歲糶借易新下歲量口發賑嗣於三年内
直屬勸捐米穀共七萬四千九百七十石有竒出
借窮民得息米一千五十一石有竒又四十四年
永保二府陸續捐榖四百三十五石有竒巡撫以
聞議准俱令於各屬社倉存貯
四十三年以京城米貴
命每月發通倉米三萬石運至五城平糶
又議定州縣官霉爛倉榖處分州縣倉穀霉爛者督撫
題參革職留任限一年賠補賠完免罪復職逾年不完解任二年
外不完定罪著落家産追賠補完之日令府道出具印結申繳藩司
督撫存案以杜扶捏之弊如再有虧空府道亦分别議處
又
命截留漕米二萬石收貯河間沙河橋地方以備平糶
又以山東歉收
命從江南買榖運往收貯
又議定各省倉穀存留發糶數目定例各省積貯米
榖大州縣一萬石中八千石小六千石其餘按時
價易銀解存藩庫其存倉米穀每年以三分之一
出陳易新至是又議准直隸各屬現存米穀無多
令照舊收貯值歉年詳明題請發糶山東大州縣
貯榖二萬石中州縣萬六千石小州縣萬二千石
山西之民别無他業惟資田畆積貯榖少一時購
買維艱令大州縣存榖二萬石中一萬六千石小
一萬二千石江西州縣大者止存榖一萬二千石
暫停糶三江蘇所屬令大州縣貯榖五千石中四
千石小三千石其江寧倉捐米八萬七千餘石久
貯恐致浥爛照常平倉每年糶三秋成買補四川
人民稀少大州縣貯穀六千石中四千石小二千
石無庸糶三廣東常平倉米穀照例存貯多餘易
銀按遠近分貯司庫府庫遇有荒年將庫貯銀兩
遣官赴鄰省採買運至被災之處照時價糶賣至
存倉米穀照例出易惟潮郡僻處山陬或遇荒歉
米價騰踊令存貯榖四萬八千七百餘石以備不
虞雲南糶三銀兩令州縣官就近解存俟秋領銀
買補河南現存榖石每年將一半留倉備賑一半
借給窮民福建現在捐輸榖二十七萬餘石常平
倉榖約五十六萬餘石其内地積榖仍按原存州
縣之額數存留其常平榖照依時價盡數發糶至
臺灣一府三縣孤懸海外現在捐榖八千六百餘
石常平倉榖一十一萬餘石除每縣應存穀石其餘
盡糶貯銀遇荒賑濟所存榖石仍照例出易而臺
灣鳳山諸羅三縣共存粟米七十餘萬石為數既
多積貯日久令留二十萬石為臺郡預貯三年兵
需其餘一概變銀收貯府庫即充本地兵餉
盛京地方與各省不同無庸分别大小定數其九州
縣積貯米糧多寡不等自四十三年起將現在數
多之寧遠州錦州應徵米豆改徵銀兩解交數少
之承德七州縣買糧蓋倉以資積貯貴州各府州
縣常平倉現貯米一千二百餘石稻蕎麥共一十
八萬餘石内惟貴安等地方俱係衝要且官兵駐
劄自宜多貯貴陽府存貯稻一萬一千餘石貴筑
縣存貯稻一萬四千餘石安順府存貯稻八千石
其餘各府屬有六千石及三四五千石不等俱不
足大中小州縣應存之數俟捐貯贏餘之日再請
糶賣
又
命自明歲正月為始於京師及通州地方發倉米照本年
例平糶
四十四年議令河南各屬建倉積榖以河南府居
數省之中宜積榖以備賑濟山陜之需議令將四
十三年漕米每米一石易榖二石共榖四十六萬
五千六百八十二石於河南府收貯榖二十三萬
五千六百八十二石造倉厫二百九十三間貯之
其餘二十三萬石於近汴近洛之祥符貯三萬石
中牟貯二萬五千石汜水貯二萬石鞏縣貯二萬
五千石澠池貯二萬石偃師貯二萬八千石陜州
貯二萬七千石靈寳貯二萬八千石閿鄉貯二萬
七千石共造倉厫三百六十四間加謹收貯每年
青黃不接之時出陳易新照依三分之一借給農
民秋後還倉
四十六年以江蘇旱災動支藩庫銀至湖廣買米
平糶從巡撫于準請也
四十七年以江南米貴截留湖廣江西漕米四十
萬石分撥江寧蘇州松江常州鎮江揚州六府減
價平糶
又令福建採買米穀存貯以福建去歲被災各處
商販稀少米價漸昂借藩庫銀於他省採買存貯
備賑
又以江蘇久雨米貴令各州縣將截留分貯米石
平糶并
勅各省督撫聽商人販米出境
又定州縣官經理倉榖議敘議處之例議定州縣
官於額貯積榖之外買榖貯倉照盤查贏餘例准
其議敘或捐榖本倉以少報多或將現貯之米捏
作捐輸以邀議敘後遇本官任内有虧空事發除
知府分賠外原報之督撫一併議處至職官將倉
榖私借與民計贓以監守自盜論所少榖石著落
追賠
又截留漕糧於江浙被災各州縣減價平糶江蘇
截留十萬石安徽截留五萬石浙江杭嘉湖三府
截留八萬石俱令減價平糶價銀貯庫於來歲收
獲後買米還項
四十八年
命江浙二省有司勸諭紳民於秋收時遵行捐輸之法
又以江浙米價騰貴清查收買囤積之弊時湖
廣江西稻榖豐收沿江販米甚多而江浙米價愈
貴緣富豪之家廣收囤積於中取利
勅廷臣詳議尋議應檄各該督撫選委廉能官員凡有名
馬頭令其嚴行察訪如有富豪人等將市米囤積
者即令在囤積之處照時價發糶違者以光棍例
治罪其有販米私出外洋者令沿途文武官弁嚴
查禁止使湖廣江西販買之米俱入江南浙江地
方則米價自平
上諭大學士等曰如照爾等所議則胥役借此稽察徒滋
需索而已朕意以為必於本源之地清查自無收買囤
積之弊湖廣江西之米或江浙富商或土著人民某人
於某處買米石若干清查甚易應行文湖廣江西督撫
委賢能官將有名馬頭大鎮店買賣人名姓及米數一
併查明每月終一次奏聞併將奏聞之數即移知浙江
督撫湖廣江西之米不往售於江浙更將何往此米衆
所共知則買與賣不待申令而米之至者多即大有利
於民也
四十九年議陜甘存貯米石發糶陜甘存貯米石
已歷年久恐有浥爛議定糧貴之年存五糶五糧
賤之年存七糶三
又令湖南鎮筸地方積貯平糶湖南鎮筸地方自
改協為鎮之後兵民聚處生齒日繁至是署巡撫
王度昭言請酌借帑銀三千兩買榖貯倉榖貴之
時平價發糶秋成榖賤之時買補還倉預備賑濟
每年將餘剰價銀於六年之内補還所借之項從
之嗣戶部議定將買貯榖石責令鳳凰營通判專
管辰沅靖道兼轄年終盤查出結如有虧空那移
道員照知府例通判照知縣例議處
准浙江開例捐監定額貯倉先是江南開例捐監
定額貯倉捐足奏明停止至是浙江巡撫黃秉忠
言江浙二省財賦之地人民繁庶止於江省開捐
則湖廣江西之米俱聚集江南而浙省捐納之人
亦必將米運赴江南浙米勢必騰貴民食愈艱請
亦照江南捐監例各府議定貯倉米穀額數捐足
即行停止從之
五十一年議准山東省分貯捐榖大縣一萬石
小縣八千石仍於沿河等處酌留數十萬石以備
鄰省撥運
五十二年
詔發米一萬石於京城減價平糶
又
命都察院左都御史趙申喬往廣東發常平倉榖平糶廣
東米價騰貴發常平倉榖三十萬石平價糶賣交
與趙申喬等前往辦理尋奉
諭旨俟八九月北風起時從江浙兩省撥米二十萬石用
水師營戰船裝載由海運往若廣東豐收將此運至米
石一半存貯粤省一半分運閩省備賑(嗣以浙省歉收十萬石俱留備)
(本省之用撥江南米五萬石運至福建五萬石運至廣東到日即行平糶)
又飭江西省嚴查出糶倉榖江西巡撫佟國勷言
入夏以來米價漸長小民籲請發粟臣已將所貯
倉榖令有司糶賣俟秋後買補還倉
上諭大學士等曰去年江西省年榖甚熟或因地方官虧
空倉榖借此抵銷亦未可定著戶部詳議具奏尋議佟
國勷題報發糶倉榖原疏内並未聲明係何州縣
及所糶倉榖若干應行令該撫嚴查其現在糶榖
州縣中有浥爛虧空借此開除等弊即著指名題
參從之
五十四年以密雲古北口關隘要地各運米石存
貯
又議定直省社倉勸輸之例凡富民能捐榖五石
者免本身一年雜項差徭多捐一二倍者照數按
年遞免紳衿能捐榖四十石令州縣給匾捐六十
石知府給匾捐八十石本道給匾捐二百石督撫
給匾其富民好義比紳衿多捐二十石者亦照紳
衿例次第給匾捐至二百五十石咨部給以頂帶
榮身凡給匾民家永免差役
五十五年發熱河倉米減價糶賣時
上駐蹕熱河
諭領侍衛内大臣等聞熱河米價甚貴每石至一兩七錢
扈從人等復行齊集採買則米價愈加騰貴官兵每月
既得錢糧若復給口糧未免重複但以所給錢糧買米
又恐不敷著將熱河之倉及唐三營倉所貯之米發出
設立一厰每石定價銀一兩賣與隨駕官兵令各該管
之人查視不許多買自無轉賣之弊而於官兵亦大有
禆益矣
又暫開山海關米禁戶部議覆直隸巡撫趙宏燮
疏言永平府屬艱食臣聞得山海關外米穀頗多
向因奉禁不敢入關請暫開兩月之禁俾關外之
民以榖易銀益見饒裕關内之民以銀易粟得賴
資生應如所請從之
又以京師米貴發米三萬石減價平糶
又飭查河南山東商賈販賣麥榖數目禁止囤積
大學士九卿等遵
旨議定河南山東與京師甚近兼之連年豐收乃京師麥
價未見甚減者皆由商賈富戶等預行收買所致
應行文河南山東巡撫查明由水路北來買與商
賈麥榖數目每月繕摺奏聞仍行文直隸巡撫凡
本處商賈及沿途富戶有多買者俱嚴行禁止從
之
五十六年發通倉積米分運直隸各府州縣存貯
平糶
五十七年禁湖南遏糴廣東廣西總督楊琳疏言
粤東之米資藉粤西粤西之米又資藉湖南湖南
販米至粤必由永州府經過彼地奸民每借禁糶
名色攔阻勒索商販不前請令湖南督撫如有奸
民阻截取利者行令該地方官查拿治罪從之
五十九年於河南截留漕米内撥十萬石運至西
安存貯
六十年以京師米貴發京通倉米石并内務府莊
頭榖石減價平糶
以陜西歲歉撥運河南米石平糶再撥河南湖廣
米各十萬石運往存貯備用是時陜西歉收
上念陜省富戶積藏米石甚多復發内庫銀五十萬兩令
左都御史朱軾光禄寺卿盧詢往陜省勸諭富戶
照時價糶賣米石
議令直省督撫嚴查各州縣現在存倉米石
諭大學士等曰古人云三年耕則有一年之蓄九年耕則
有三年之蓄言雖可聽行之不易如設立社倉原屬良
法但從前李光地張伯行曾經舉行終無成效至於各
省積貯榖石雖俱報稱數千百萬實在存倉者無幾即
出陳易新之法亦不為不善苐春間僅有所出秋後並
無所入州縣官侵蝕入已急則以折銀掩飾此等積弊
朕知之甚詳其報荒之真偽虛實朕亦無不洞悉如熱
河所積榖石每年減價平糶秋收糴補還倉數目無多
稽查頗易所以每有餘糧爾等會同詳議具奏於是議
定各省州縣現在存倉米麥榖石令該督撫嚴查
如有虧空勒限補足
又令直隸山東河南山西四省將常平倉榖平價
糶賣直隸山東河南山西陜西被旱除陜西已差
大臣賑濟外現查常平倉米穀直隸一百六十萬
五千二百七十石零山東四百七十三萬石零河
南一百三十四萬七千石零山西四十八萬二百
石零令四省巡撫遣官分賑并平價糶賣
又令浙江運米三萬石至福建厦門收貯以福建
地方需米孔殷
勅浙江巡撫提督於乍浦地方嚴禁私買不許出海動帑
買米三萬石預備海船裝載派官兵護送押運從
海運至厦門收貯其福建販賣米石不必禁止
又以山西建立社倉經奉差山西左都御史朱軾
疏請晉省建立社倉用備荒歉奉
諭旨建立社倉之事李光地任巡撫時曾經具奏朕諭以
言易而行難爾可姑試李光地行之數年並無成效民
多怨言張伯行亦奏稱社倉頗有禆益朕令伊行於永
平地方其果有成效禆民之處至今未奏且社倉有益
無益朕久已留心採訪凡建立社倉務須選擇地方敦
實之人董率其事此人並非官吏無權無役所借出之
米欲還補時遣何人催納即豐收之年不肯還補亦無
可如何若遇歉收更誰還補耶其初將衆人米穀扣出
收貯無人看守及米石缺空之時勢必令司其事者賠
償是空將衆人之米棄於無用而司事者無故為人破
産賠償矣社倉之設始於朱子其言具載文集此法僅
可行於小邑鄉村若奏為定例屬於官吏施行於民無
益今朱軾以建立社倉具奏此事不必令他人辦理即
令伊久住山西鼓勵試行
六十一年
諭戶部趙宏燮奏將收貯正定順德各州縣四萬石米平
糶其餘各州縣有米貴之處亦將倉米平糶十分之三
俱俟秋收後買補還項等語去年各州縣收貯莊頭等
所交米石部内曾遣司官會同地方官糶賣其糶米銀
兩至今尚未完繳據此各州縣收貯倉米俱無實際平
日積貯原為備荒而設今值青黃不接之時固應平糶
但地方官虧空倉米即借此掩飾虧空究竟倉米既虧
百姓從何糴買於民生並無禆益也現在存倉米穀如
果足數即照該督所請糶賣倘朕遣大臣查看時州縣
並無米穀黎庶不得糴買將州縣官即行正法該管上
司從重治罪
皇朝文獻通考卷三十四
