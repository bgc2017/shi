欽定四庫全書
皇朝文獻通考卷三十八
土貢考
(臣)等謹案馬端臨通考有田賦考復有土貢考一
卷第其所載惟禹貢八州及唐一代州郡所貢文
為詳備其他累朝之事無可深考則其辭略焉然
亦足見古任土作貢之大概矣我
朝
列聖相承深仁厚澤淪浹肌髓率土之内靡不願殫其葵
向之忱以自效於
盛世顧(臣)伏考今制
宫庭服御所必需率令有司以經費購辦未嘗責貢民
間其他
軫念人勞罷免貢獻者為類尤廣是以今之土貢遠較
唐制不過十存一二而已至於外夷職貢馬考雖
未之及然肅慎貢矢西旅貢獒備載往牒以昭哲
王慎德四夷咸賓之美我
朝肇基東土德威遠播漠南蒙古諸部歸附最先嗣
是東至朝鮮西至番藏朔南遐暨奔走偕來若夫
幽深荒遠地阻重譯稽之前史職貢罕通亦莫不
測海占風享王畢至我
皇上布昭聖武用迪
前光平定準回兩部拓地二萬餘里並入版圖歲輸貢賦
他若左右哈薩克東西布嚕特諸藩俱稽顙來朝
奉表入貢猗歟盛哉誠亘古所未有也竊嘗論之
前代之君其於外裔羈縻勿絶而已即使政令内
修兵威遠揚猶且叛服靡常聲教莫訖
聖朝撫有中外德洋恩普共球所集覆載同歸而且貢
物則不拘往制准免則屢沛
特恩
錫予便蕃矜嘉備至非所謂不寶遠物則遠人格者歟
(臣)竊以中土所産久罷上供惟戶工兩部則例内
凡
宫府内外需用物料於各直省原産處所令有司支款
置辦造册報銷者謹著於篇視馬氏所稱土貢名
目不殊義例自别至外藩諸貢梯山航海不可殫
記在
國家恒恤其力在藩國争效其誠因敬稽成例所著
者用昭
聖朝綏來懷遠之宏略焉
盛京額辦物産
(臣)等謹按
盛京為
本朝王業所基長白鍾靈東溟毓秀其包孕亭育發
為物産者庶類繁昌洵嘉祥之薈蔚至於
列聖建國以來經營相度綜理益周俾山虞水衡分司厥
職歲時採取上供
天府其碩大充盈極古來所稱隩區神皋陸海之富有
曾不足以嫓其萬一而且取之有經用之有節
内府掌其名數冬官詳其考成累牘連篇不能悉載
惟東珠為川瀆之精英人葠為叢林之靈卉豐貂
温勁備美冠裳謹述其物産之尤者冠於土貢之
首焉
東珠設珠軒置長上三旗珠軒五十有四下五旗
珠軒三十有四每珠軒以得東珠十有六顆為率
重自一分至十分為度每歲合計所入之數佳者
或以一當五或以一當四當三當二尋常者仍以
一當一分為五等不及等者不入正數内如於額
外多得總管以下等人按數給賞其東珠由黑龍
江將軍捕牲總管選取輸納貂皮索倫壯丁每
名歲納一貂分三等頭等貂皮五百張二等貂皮
一千張餘俱作三等收納如足數及等賞給總管
以下等人緞疋青布有差若數目不足交與理藩
院議處其足數不及等者免其處分由黑龍江將
軍捕牲總管按數選取輸納人葠戶部委員攜
信票出口招商給票入山開採每票以納人葠十
有二兩為則每歲所採以給票之多寡為盈縮採
二年三年間停一年由吉林將軍寧古塔副都統
随時酌奏
直省額辦戶部物産直隸省額解榛栗二十八
石黃櫨木二千四百二十斤(現在停解)芝蔴一百石長
蘆每年額辦内務府白鹽二十萬斤(按年聽内務府咨取)光
禄寺白鹽三萬斤磚鹽二千斤(並非按年取用遇取用之年白鹽給)
(工價銀三百兩磚鹽給工價銀三十七兩三錢五分零備辦造入報銷)江蘇省額
解銀硃三千九十四斤四兩三錢五分一毫零桐
油七千九百七十一斤一兩七錢二分九釐九毫
零紅銅六千三百一十斤十三兩一錢五分四釐
四毫零明礬三千斤黃熟銅二千九百九十三斤
九兩八錢八分四釐二毫零棉布二萬七千三百
六十七疋烏梅五百斤燈草六百斤白蠟六千二
百五十斤高錫一萬六千二百三十八斤一十一
兩零又辦銀硃三千斤紅銅七千斤黃蠟三千斤
織造紗緞綢綾等物随時酌辦歲無定額安徽
省額解銀硃二千七百四十斤七兩四錢七分三
釐三毫零桐油六千一百一十七斤一兩四錢一
分九釐四毫零紅熟銅三千三百三十六斤五兩
四錢九分七釐零黃熟銅二千一百七十三斤九
兩四錢一分一釐五毫零明礬三千斤烏梅五百
斤白蔴三萬四千一百五十八斤又辦白蠟六千
二百五十斤高錫一萬六千六百五十四斤黃蠟
三千斤銀硃三千斤紅銅七千斤織造紗緞綾綢
等物随時酌辦歲無定額浙江省額解
上用黃茶二十八簍内用黃茶九十二簍芽茶二千斤
黃蠟三千斤黃熟銅一千六十五斤零桐油八千
三百三十二斤零白綿二百斤白絲八千五百斤
織造紗緞綢綾等物随時酌辦歲無定額江西
省額解銀硃二千五百八十九斤四兩九錢三分
零桐油二千五百一十一斤十二兩零五棓子二
百九十七斤三兩三錢五分零紫草一百六十二
斤七兩六錢又解銀硃二千斤擡連紙一百萬張
苧布五千四百九十六疋二丈(現在停辦)福建省額
解紅銅四千六百二十二斤黑鉛一十萬五千一
百五十七斤四兩黃熟銅三千一百二十七斤一
兩七錢五分扛連紙一百萬張又解錫二萬二千
二十八斤四兩其臺灣所屬合番社生番歲納鹿
皮獐皮各一張山猪毛加走山猫仔木鹿巴老遠
等社每社歲納鹿皮二張屋鏊末毒獅子等社生
番每社歲納鹿皮四張湖北省額解黃蠟三千
八百三十七斤半(現解二千五百斤餘停解)白蠟六千三百斤
黑鉛一萬七千六百六十九斤(現在停解)湖南省額
解黃蠟三千八百三十七斤半(現解二千五百斤餘停觧)白蠟
六千三百斤黑鉛一萬七千六百六十九斤(現在停觧)
山東省額解闊白棉布二千三百疋牛筋六百
斤黃蠟三千斤黃丹五千斤山西省額解毛頭
紙五十萬張(添解五十萬張)高錫一萬一千八百斤生素
絹一千二百疋(遇閏加添四十四疋)農桑絹三百疋呈文紙
一萬張河南省額解本色棉布三千九百六十
八疋牛筋二百四十六斤零黃蠟三千斤四川
省額解本色米一千八百二十二石九斗五升零
本色馬十三匹三年一次貢本色馬五十三匹
(臣)等謹按兩金川搆釁
天兵迅埽閱五載全境蕩平設鎮安營皆成内地土司
等以獲享太平分班入
覲踰僰道赴筰關各
貢土宜中其愛戴自乾隆四十一年至四十六年歲歲
無間我
皇上至仁普覆念其道里遠涉限以三年迨乾隆四十
九年來京已七次矣所
進物件無過藏香芸香黎椒菖蒲茯苓等人無定員物
無定額而猶嘉其誠悃
賜綵幣以厚賚之真所謂不寶異物綏柔遠人者歟今
恭紀其略附於川省之後
甘肅省凡内附番民歲納馬匹如因墾地成熟情
願納糧者准其停馬納糧廣東省額解降香九
百斤紫榆木十四段每段二百斤花梨木十四段
每段一百五十斤高錫三萬五千六百六十四斤
八兩靛花二千三百斤白蠟一萬二千六百斤廣
膠一千斤螣黃二十五斤沈速香三百斤點錫二
十一萬一千七百一十三斤廣西省南寧慶遠
思恩鎮安五府屬土州縣峝寨每三年一次納馬
六十一匹雲南省額解天大青二百三十斤五
兩八錢天二青六十六斤九兩石磺二十二斤十
兩五錢又辦天大青一萬七千二百二十斤天二
青一千三百斤石磺一百斤松花石碌一千斤
貴州省額解黃蠟四百七十四斤
直省額辦工部物産直隸省額解五色土寳砂
随時酌辦歲無定額江蘇省每年額解桅木二
十根杉木三百八十根架木一千四百根又二千
根桐皮槁二百根又正金磚副金磚魁藤棕絲織
造誥勅制帛綵綢紅綢駕衣片庫存不敷随呈明
派解浙江省每年額解架木一千四百根桐皮
槁二百根又黃花竹隨時酌辦歲無定額江西
省每年額解桅木二十根杉木三百八十根架木
一千四百根桐皮槁二百根湖南省每年額解
桅木二十根杉木三百八十根架木一千四百根
桐皮槁二百根山西省每年額解大潞綢一百
疋小潞綢三百疋
(臣)等謹按
本朝撫有區夏物産豐盈號稱極盛然而取民之制
自田賦征𣙜而外概無聞焉
世祖章皇帝定鼎之始
特降諭旨於故明各道額解内部物産分别蠲除嗣是歲
需上供悉歸經費採辦兹據會典所載各直省支
款辦解戶工兩部者條列如右大扺減之又減即
什一僅存之數而又或解或停就地轉移随時酌
辦蓋自古任土之常至我
朝而改為官辦曠蕩之
恩洵千古所未有也已
外藩西北各部落額貢物産
(臣)等謹按内扎薩克各部落及喀爾喀四部青海
土爾扈特阿拉善厄魯特西藏各寺廟喇嘛星羅
碁布附近邊陲其所産若牛羊駞馬與夫毯罽藏
香之屬無難得之貨我
朝中外一統聲靈遠訖諸藩部長靡不效力輸誠世
為臣僕其取道不紆其備物至虔其奉職至誠且
慤
國家柔恤遠人或酌以成期或寬其定數至力不能
來者得交所在有司轉進撫䘏矜慈每加
厚賞以視貢賮獻雉之朝其規模大小豈可同日而語
也哉
科爾沁扎賚特杜爾伯特郭爾羅斯土默特喀喇
沁敖漢奈曼扎嚕特阿嚕科爾沁翁牛特喀爾喀
左翼烏珠穆沁巴林阿巴噶浩齊特阿巴哈納爾
克什克騰四子部落蘇尼特茂明安喀爾喀右翼
烏喇特歸化城土默特鄂爾多斯各旗扎薩克每
年十二月各貢羊一隻乳酒一瓶又歸化城土默
特二旗四季貢馬一百六十三匹(舊貢有緞百疋石青二千斤後)
(俱免貢)貢道科爾沁扎賚特杜爾伯特郭爾羅斯均
由山海關土默特喀喇沁敖漢奈曼扎嚕特阿嚕
科爾沁翁牛特喀爾喀左翼均由喜峯口烏珠穆
沁巴林阿巴噶浩齊特阿巴哈納爾克什克騰均
由獨石口四子部落蘇尼特茂明安喀爾喀右翼
均由張家口烏喇特歸化城土默特鄂爾多斯均
由殺虎口喀爾喀四部落王公扎薩克台吉等
各貢駞馬羊隻無定數随其朝覲之班来貢其車
臣汗土謝圖汗及喇嘛哲卜尊丹巴胡土克圖每
年俱貢白馬八匹白駱駝一隻謂之九白又定邊
左副將軍喀爾喀親王每年八月内
木蘭圍上貢羊三十隻十月内遣使來京貢湯羊十
隻貢道由張家口青海貢藏香氆氌馬匹無定
數各随其朝覲之班来貢貢道由西寧土爾扈
特貢藏香氆氌馬匹無定數各隨其朝覲之班来
貢貢道由張家口阿拉善厄魯特貢駞馬羊隻無
定數各随其朝覲之班來貢貢道由張家口西
藏前藏達賴喇嘛後藏班禪額爾德尼分為兩班
隔年輪流遣使進貢每年於十一月到京所貢哈
達藏佛經卷藏香珊瑚琥珀數珠氆氌等物無定
數進貢之年於次年正月初十日以内慶賀進丹
舒克所貢銅藏佛佛象經卷銀滿達銀輪銀塔銀
瓶銀七珍八寳八吉祥銀杵珊瑚琥珀數珠藏香
紅花氆氌藏杏藏棗等物亦無定數所有辦理藏
務之胡土克圖公扎薩克台吉等所進各貢附於
達賴喇嘛班内貢物俱與達賴喇嘛同貢道由四
川之打箭爐其番僧入貢者紅山報恩寺五年一
貢貢道由莊浪衛圓覺等二十六寺分四班三年
一貢貢道由岷州衛貢物各以馬匹及延夀果青
木香之屬西寧瞿曇等九寺西納演教寺河州弘
化寺均貢無常物亦無定期或力不能來即交所
在有司轉進哈密闢展吐魯番歲貢葡萄二百
斤乾瓜二筐布疋手巾佩刀諸物其附近闢展之
羅布綽爾居住回民歲貢玉石翎毛水獺皮諸物
貢道由嘉峪關喀什噶爾歲貢黃金十兩綠葡
萄千斤温都斯坦金絲緞二毛毯四其所屬伯得
爾格歲貢金絲緞二烏什歲交硝一千八百斤貢
道由嘉峪關葉爾羌歲貢黃金四十兩葡萄千
斤其所屬之沙爾虎爾回民二百戸每戶歲貢黃金
一錢共金二十兩貢道由嘉峪關和闐歲貢黃
金六十兩其所屬之玉隴哈什哈喇哈什兩河産
玉歲令回人採取量其所得進貢無定額貢道由
嘉峪關哈薩克左右部布嚕特東西部安集延
瑪爾噶朗霍罕納木干四城塔什干拔達克山博
羅爾愛烏罕竒齊玉斯諤爾根齊諸部落貢罽刀
馬匹或三年或間年貢無定期貢道由嘉峪關
(臣)等謹按
國家奄有區宇蒙古諸部落絡繹踵至嗣是青海西
套番藏各部引領向風傾誠翊戴我
皇上德威遠播奠定伊犁凡天山以南諸回部素為凖
夷所苦者一時如解倒懸歸仁恐後厥後大小和
卓木負
恩搆釁致干
天討黃鉞所麾臣服無外自嘉峪關外舊部若哈密新
彊若闢展吐魯番哈喇沙爾庫車雅爾賽哩木拜
阿克蘇烏什喀什噶爾葉爾羌和闐等既無殊於
郡縣其哈薩克之左右部布嚕特之東西部及安
集延瑪爾噶朗霍罕納木干塔什干拔達克山博
羅爾愛烏罕竒齊玉斯諤爾根齊等部並皆斂衽
内附踴躍來朝繒帛金刀獻同芹曝
聖天子無私覆載不忍擯遺
恩賚所覃歌舞載道故諸藩樂值朝貢之期而
盛世初不惟異物之貴具著於篇亦以徵畏懷之極
至云爾
外藩南方東南西南方各國額貢物産朝鮮國
萬夀聖節貢物
御前貢黃細苧布十疋白細苧布二十疋黃細綿綢三
十疋紫細綿綢二十疋白細綿綢二十疋龍文簾
蓆二張黃花蓆二十張雜彩花蓆二十張滿花方
蓆二十張獺皮二十張白綿紙一千四百卷粘六
張厚油紙十部
皇太后前貢紅細苧布十疋白細苧布二十疋紫細綿綢
二十疋白細綿綢十疋黃花蓆十張滿花蓆十張
雜彩花蓆十張
皇后前貢紅細苧布等儀物同凡冬至貢物
御前貢黃細苧布十疋白細苧布二十疋黃細綿綢二
十疋白細綿綢二十疋龍文簾蓆二張滿花蓆二
十張黃花蓆二十張滿花方蓆二十張雜彩花蓆
二十張白綿紙一千三百卷
皇太后前貢紅細苧布十疋白細苧布二十疋白細綿綢
十疋紫細綿綢二十疋滿花席十張黃花席十張
雜彩花蓆十張螺鈿梳函一具
皇后前貢紅細苧布等儀物同凡年貢
御前貢白苧布二百疋紅綿綢一百疋綠綿綢一百疋
白綿綢二百疋白木棉一千疋木棉二千疋五爪
龍蓆二張各樣花蓆二十張鹿皮一百張獺皮三
百張好腰刀十把好大紙二千卷好小紙三千卷
粘米四十石凡
慶賀貢物
御前貢黃細苧布三十疋白細苧布三十疋黃細綿綢
二十疋白細綿綢三十疋龍文簾蓆二張黃花蓆
十五張滿花蓆十五張雜彩花蓆十五張白綿紙
二千卷
皇太后前貢紅細苧布十疋白細苧布十疋白細綿綢二
十疋滿花蓆十張雜彩花蓆十張
皇后前貢紅細苧布等儀物同(前各項貢物題准收受)凡謝
恩貢物
御前貢黃細苧布三十疋白細苧布三十疋黃細綿綢
二十疋紫細綿綢二十疋白細綿綢三十疋龍文
簾蓆二張黃花蓆十五張滿花蓆十五張雜彩花
蓆十五張白綿紙二千卷
皇太后前貢紅細苧布十疋白細苧布十疋白細綿綢二
十疋滿花蓆十張雜彩花蓆十張
皇后前貢紅細苧布等儀物同加
恩准留作正貢凡請
封貢物
御前貢黃細苧布二十疋白細苧布二十疋黃細綿綢二
十疋紫細綿綢二十疋白細綿綢三十疋龍文簾
蓆二張黃花蓆十張滿花蓆二十張雜彩花蓆十
張獺皮二十張青鼠皮三十張白綿紙二千卷黃
毛筆一百枝油煤墨五十錠
皇太后前貢紅細苧布十疋白細苧布十疋白細綿綢十
疋滿花蓆十張雜彩花蓆十張
皇后前貢紅細苧布等儀物同加
恩准留作正貢凡陳
奏貢物與請
封同加
恩准留作正貢正貢每歲一至貢道由鳳凰城(年貢舊有白銀)
(麻布水牛角順刀蘇木胡椒茶黃金豹皮青鼠皮後俱免貢)
(臣)等謹按朝鮮地處東陲
本朝開國之初最先效順獻琛奉賮世篤悃忱固
王化所先及而東南諸國之首倡也與
琉球國貢熟硫磺一萬二千六百斤紅銅三千斤
白鋼錫一千斤貢期間歲一至貢道由福建(舊貢有瑪)
(瑙烏木降香象牙錫速香丁香木香檀香黃熟香金銀罐金銀粉匣金銀酒海泥金彩畫屏風泥金)
(扇泥銀扇畫扇蕉布苧布紅花胡椒蘇木腰刀大刀槍盔甲鞍馬絲綿螺盤海螺殼屏風紙後俱免)
(貢)荷蘭國貢馬匹珊瑚鏡哆囉羢織金毯嗶嘰
緞自鳴鐘丁香檀香冰片琥珀鳥槍火石貢期五
歲一至貢道舊由廣東今改由福建(舊貢有銀盤甲鞍番花桂皮花)
(被褥毛纓薔薇水白石畫小車白小牛胡椒織金緞盛油小箱腰刀劒倭緞羽緞布琉璃燈聚耀燭)
(臺琉璃杯肉豆䓻葡萄酒象牙皮帶夾板樣船後俱免貢)安南國貢金香爐
花瓶四副共重二百九兩折金三十一錠銀盆十
二口共重六百九十一兩折銀六十九錠沈香九
百六十兩速香二千三百六十八兩
慶賀方物金香爐花瓶一副金龜一個重十八兩銀
鶴銀臺各一個共重五十一兩二錢沈香三十斤
速香六十斤漆扇一百把
册封謝
恩方物金香爐花瓶一副重五十七兩五錢折金六錠
銀鶴銀臺各一個共重四十九兩四錢折銀五錠
銀香爐花瓶一副重五十兩四錢折銀五錠沈香
三十斤速香六十斤漆扇一百把
賜卹謝
恩貢物與
册封同貢期六歲再至貢道由廣西(舊貢有白絹降真香白木香中黑線)
(香象牙犀角後俱免貢)暹羅國
御前貢龍涎香一斤象牙三百斤西洋閃金花緞六疋
胡椒三百斤螣黃三百斤荳䓻三百斤蘇木三千
斤速香三百斤烏木三百斤大楓子三百斤金銀
香三百斤
皇后前貢龍涎香等儀物同數目減半凡常貢外例有
加貢無定額貢期三歲一至貢道由廣東(舊貢有安息香)
(紫梗香紅白袈裟白幼布幼花布闊幼花布花布幔孔雀龜俱免貢)西洋意達里
亞國貢蜜蠟杯蜜蠟瓶銅日規水晶燈銀盤紙盤
皮畫花石片鍍金皮規矩番銀筆珊瑚珠瑪瑙珠
火漆羽緞週天球顯微鏡火字鏡照字鏡等物路
遠無定期貢亦無定額貢道由廣東西洋博爾
都噶爾國貢珊瑚珠寳石素珠咖石㖮瓶瑪瑙盒
雲母盒玳瑁盒各品藥露金絲緞金銀絲緞金花
緞洋緞羽毛緞哆囉呢洋刀長劒短劒自来火長
槍手槍各品衣香各色葡萄酒等物路遠無定期
貢亦無定額貢道由廣東蘇禄國貢珍珠二顆
玳瑁十二斤描金花布一疋金頭牙薩二疋白幼
洋布二疋蘇山竹布二疋燕窩一箱龍頭花刀一
對夾花標槍一對滿花番刀一對藤蓆一對活猿
一對貢期五歲一至貢道由福建南掌國貢馴
象貢期十歲一至貢道由雲南緬甸國貢馴象
氊緞緬布路遠貢無定期貢道由雲南
(臣)等謹案外藩各國涵濡
聲教重譯入朝所充上貢不逾土物至西洋諸國遠阻
重瀛其貢無定期亦無定額誠
國家徕遠之至意體其情而不欲殫其力也而况薄
来厚往
賞賚有經海澨山陬備霑
汪濊其歷年事例詳載四裔考中兹特聊舉大凡而已
見我
朝覆載之德普被無外覽是編者當無不睎風而慕
景矣
皇朝文獻通考卷三十八
