欽定四庫全書
皇朝文獻通考卷一百二十八
王禮考(四)
朝儀
御門聽政
(臣)等謹案
國初定制每日聽政必
御正門九卿科道各員齊集啟奏率以為常至雍正初
始定
御門之典凡部院折本下内閣者積如干件始得
旨舉行其儀至為整肅至每日
召對内閣部院大臣引覲庶僚咨詢政治披閱章奏皆
臨御内殿寒暑無間仰見
列聖相承敕幾凝績宵旰不遑以所其無逸之心用集萬
年太平無疆之庥猗歟盛哉
順治二年定每日奏事吏戶禮兵工五部輪流首
奏刑部常列三班並令翰林科道同奏事官齊進
侍班記注
康熙六年七月己酉
聖祖仁皇帝親政行慶賀禮是日
御乾清門聽政嗣後日以為常
十三年令各部漢司官照滿司官例随堂官入奏
十八年九月
諭大學士等朕每日聽政一切折出票簽應商酌者皆國
家切要政務得失所係今後起居注官除照常記注外
遇有折本啟奏俱令侍班記注
二十一年九月定
御門晷刻先是大理寺司務趙時楫疏言
皇上宵旰精勤命部院全班奏事日集午門但諸臣每夜
三更早起朝氣耗傷未免日間辦事反難精密不
若分班啟奏俾其精神逓相節養或令滿漢正佐
輪流或將朝期比前量為增益以立不刊之典且
聖躬亦宜節勞平日本章但須封進其緊要事宜必須面
陳者分班啟奏事下九卿詹事科道會議尋上議
言九卿詹事科道官員
皇上不時召問議事仍令每日上朝其餘無事官員及閒
散衙門官員停其每日上朝照舊一月三次上朝
又自古人君從未嘗每日親御聽政即定期視朝
亦未有甚早者今因
皇上宵旰勤勞每早聽政故啟奏官員惟恐遲誤必四五
更趨朝難免夜行風寒之苦若
皇上於辰刻視朝則遠居大小各官黎明而入亦不致遲
誤
上曰朕每日聽政自不可已若定時視朝可免庶僚早起
風寒之累此言亦是黃機魏象樞皆年逾七旬不堪逐
日趨走故具疏乞休已經留任伊等或遇勞頓及有恙
時可令報知本部免其啟奏其餘官員如有疾病不能
上朝啟奏者亦著報部爾等可傳諭詹事科道官員觀
衆意何如再行具奏翼日大學士等奏
皇上洞悉下情慮及下僚風寒欲限時聽政即同天地之
心無不懽忭
上曰朕御朝太早各官於三四鼓趨赴朝會殊為勞瘁自
今以後朕每日御朝聽政春夏以辰初刻秋冬以辰正
初刻為期啟奏各官從容入奏九卿詹事科道原係會
議官員仍每日於啟奏時齊集午門如有年力衰邁及
偶患疾病俱向本衙門說明免其入奏齊集此外各衙
門及部院司屬官員俱停其每日齊集著各赴本衙門
辦事每月常朝仍應照舊行
二十三年五月
諭九卿詹事科道等御史衛執蒲奏請御門聽政或以五
日或以二三日為期其意盖欲君臣之間政事餘暇稍
得休息也朕自躬親庶政宵旰弗遑念致治之道務在
精勤勵始圖終勿宜有間二十餘年以來於凡用人行
政事無鉅細罔不殫心籌畫早夜孜孜有如一日
郊
廟禋享必躬執事間有不親詣之時皆甚非得已至於内
殿齋居幾微悉謹左右&KR0591;御咸所稔知在朕未明求衣
辨色視朝日與大小臣工率作省成用熙庶績近念爾
諸臣奏事勞苦少展御門晷刻俾得從容入奏非圖便
安邇年海宇敉寧政事漸簡頃復諭部院事務應得歸
併者酌量合奏期於簡要清省從此民生日康刑清政
肅部院章奏當不期省而自省若必預定三日五日以
為奏事常期非朕始終勵精之意也
二十四年五月定大朝之期章奏交送内閣停止
啟奏九卿議言凡大朝之期
皇上視朝最早回宫進講後仍
御門聽政恐
聖躬太勞今四海昇平政事簡少請以後大朝之期及大
雨雪俱停止啟奏遇祁寒盛暑之時間幾日一
御門聽政
上諭大學士等曰朕御極以來孜孜圖治罔有暇逸惟期
禆益國家乂安兆庶用臻上理非不自知其勞但念庶
政叢集一日萬幾若從所請未免始勤終怠且恐不及
詳察致有疎略舛錯于政事得失所關非細自後大朝
之期一切章奏交送内閣遇大雨雪臨時請旨其祁寒
盛暑之時各部院果無應奏事宜方許暫止啟奏朕始
終不欲一念倦怠晏安自便也
二十九年十月戶科給事中何金藺請定
御門之期不允金藺疏言請酌定
御門之期或三日或五日事應面奏者仍面奏請
旨至尋常奏章俱交内閣照例送進
上曰朕惟致治務在精勤久道期於無斁朕躬親庶政早
夜孜孜靡敢暇逸冀與大小臣工共圖熙績據奏用人
行政條例具舉尋常奏章日煩臨御臣誼難安請酌定
御門之期等語朕三十年來每晨聽政面見諸臣諮詢
得失習以為常今若行更改非勵精求治初終罔間之
道且與諸臣接見稍疏朕衷亦深眷念此奏不准行
三十二年十二月大學士等奏請間三四日
御門一次仍不允先是
上諭大學士等曰朕觀近日政務簡少每日啟奏部院大
臣中有年邁者甚屬勞苦自後年逾六旬以外大臣令
其量力間二三日一來啟奏至折本内遇緊要事朕有
旨傳進爾等方來請旨若無朕旨爾等將折本彙齊亦
間二三日一來啟奏尋大學士等奏言
皇上宵旰勤勞勵精圖治天下已享太平政務亦極清簡
臣等敢請每日奏章交送内閣
皇上隔三四日御門一次聽理引見人員與綠頭牌啟奏
諸事似於政事亦不致有悞
上曰朕聽政三十餘年已成常規不日日御門理事即覺
不安若隔三四日恐漸致倦怠不能始終如一矣此乾
清門乃朕宫中亦有何勞但念年老大臣黎明從家中
入奏甚為勞苦故有此諭朕仍照常每日聽政
雍正元年四月
世宗憲皇帝御門聽政時總理事務王大臣等以
聖祖仁皇帝奉安
山陵大禮已成奏請
上御門聽政得
旨
皇考梓宫尚在享殿安奉朕今即臨御正門理事心實不
忍應俟奉安
地宫之後舉行諸王大臣復援典禮懇請再三乃允之
二年定吏部奏事在各部院衙門之後
三年令翰林官四人侍班每聽政日於翰林院編
修檢討内按俸以四人侍班班在科道之上
七年十二月
諭内閣十五日御門辦事奏事大臣及引見官員等俱著
用補服嗣後朕臨御前殿照常用朝服至御門理事只
用補服遇應服蟒袍之日亦著補服蟒袍永著為例
乾隆元年十一月甲午
上御門聽政先是雍正十三年十二月
諭曰據禮部奏請初十日御門辦事朕查雍正元年四
月間諸王大臣奏請御門聽政
皇考聖意欲俟
山陵禮成之後經王大臣再三懇請始降
旨允行計已五閱月矣今百日甫過朕即臨御正門理事
心實不安朕受
皇考付託之重所有國家政務在便殿随時辦理不敢略
有曠廢其御門之典俟明春再行請旨至是年二月
復奉
諭曰禮部奏請二月十三日御門聽政朕思百日之後
雖閱兩月但
皇考梓宫現在雍和宫朕即御門聽政心實不忍可俟
梓宫奉移
山陵後再行請旨十月奉移
世宗憲皇帝梓宫禮成至是月
上始御門理事如儀
二年六月甲戌
上御門聽政以遇雨賞諸臣紗有差
諭曰連日仰蒙
上天降賜甘霖衆心感慶朕今日御門聽政復值㴻雨再
降更為優渥念諸臣衣服未免霑濕大臣等著賞紗
二疋凡陪奏侍班引見執事官員及侍衛等俱著賞
紗一疋
十一月戊子令
御門日設氊墊於大學士等跪所
諭曰向來御門聽政大學士等俱不設氊墊惟圓明園
奉
皇考特旨鋪設而乾清門尚仍其舊原定制之意蓋以君
尊臣卑預防專擅之漸然亦不係乎此况古有三公
坐論之禮大學士等皆年老大臣當此嚴寒就地長
跪朕心特切軫念嗣後著鋪氊墊以示優禮至意
癸已令翰林院修撰編修檢討俱懸帶數珠
諭曰朕御門聽政之時翰林院修撰編檢與科道一同
侍班翰林班次在科道之上科道懸帶數珠而翰林
未有定制朕思侍從之臣理應畫一嗣後修撰編檢
亦著一體懸帶數珠以肅朝儀
御門聽政儀常日部院章奏未奉
聖旨者折本下内閣積若干件得
旨
御門聽政内閣宣布在京部院寺各部院寺官檢所應
進奏事於函飭陪奏官屬(各部院均以滿漢司官二人陪奏)吏部
轉飭侍班官(先期各部院具所屬滿漢官各四人考語移送吏部恭遇御門聽政)
(吏部按序列名單以十人随班引見亦曰侍班)具吉服(朔日逄五逄十日公服)依
期畢會
右戒辦
至日所司設
御榻於
乾清門正中榻前設章奏案一辨百官班位
乾清門侍衛在
御榻左右翼立領侍衛内大臣内大臣散秩大臣及豹
尾班執槍侍衛佩刀侍衛在丹陛下左右立東西
面記注官在西柱下立侍衛翰林科道官在西階
下立皆東面大學士啟奏折本在
御榻之左内閣學士在其後少南為部院官奏事位尚
書左都御史在前侍郎副都御史大理寺卿少卿
次之陪奏官又次之皆西面以戶部禮部兵部工
部分日首對三法司直第三班吏部直第六班若
宗人府奏事則在各部之先
右班位
漏未盡部院寺奏事官暨侍班官畢集朝房進至
中左門祗候春冬辰正初刻夏秋辰初初刻進至
後左門祗候侍衛轉奏得
旨百官以次進至
乾清門丹墀東西面魚貫序立記注官翰林科道官
於西階西東面序立
皇帝御輿至門啟扉降輿出闔扉
陞座翊衛如儀記注官由西階升至西柱下就位立部
院奏事官由東階升尚書一人奉疏折旋而西餘
入就位西面跪奉疏者至正中北面詣奏案前跪
恭設於案興少退趨至東楹轉入班跪奏某事畢
興少退循東階左降其次各班依序升東階進奏
如前儀至吏部奏事引
見侍班官畢退内閣侍讀學士二人升東階詣奏案前
北面跪舉本日奏函興退翰林科道及侍衛皆退
右進奏
百官既畢奏内閣滿學士一人(本日先期派出)奉折本函
升東階折旋而西大學士内閣學士從升依次就
位跪記注官進至
御榻之右仍東面立奉函學士至正中北面詣奏案前
跪恭設於案啟函取折本依序啟奏
皇帝降旨大學士學士承
旨訖興由東階降記注官由西階降
皇帝還宫各退恭遇
聖駕駐蹕圓明園
御勤政殿聽政奏事及啟奏折本皆如前儀
右啟奏折本
皇朝文獻通考卷一百二十八
