皇朝文獻通考卷五十
選舉考(四)
舉士
乾隆元年議准會試與順天鄉試内簾主考同考
官除同姓無服者與郎舅中表等戚不必迴避外
其有服之同姓與翁婿甥舅皆令迴避不行開出
者革職
奉
特旨考試迴避卷自雍正二年暫行之後不著為例至
是禮部奏請今科會試其内外簾執事官員子弟
應否准令一體考試將試卷另封進
呈得
旨内外簾官子弟應行迴避者著另行考試乾隆元年
會試及鄉試恩科准於常額之外寬餘取中以示鼓
勵其作何另行考試出榜之處著禮部速行妥議具
奏尋議迴避子弟應請仍於闈中一體考試另編坐
號歸於一處以便稽查其試題會試由禮部堂官
鄉試由順天府府尹先期奏請
欽定四書三題於初八日密封轉交場内刊刻給散經
題及二三場仍用闈中之題一體考試至彌封之
後另編字號滿洲蒙古漢軍卷面上俱列旗字其
餘各省分照鄉試之例於卷面上分别南北字樣
禮部奏派大臣校閱所取試卷恭候
欽定於出榜之前發會試由禮部堂官鄉試由順天府
府尹捧入場内轉交内簾主考官酌量名次叙入
榜内
又兵部尚書傅鼐奉
諭旨朕聞今科會試遺卷内尚有佳卷今場事已竣應
如何加恩增中爾可會同大學士鄂爾泰朱軾議奏
尋議請派大臣再行校閱棟選進
呈又奏請今科會試各省年老舉人八十歲以上劉
振起等三人七十五歲以上馬應龍等五人七
十歲以上李琬等十五人七十歲宋士正等二十
人謹繕清單請將各卷查閱有可入選者檢出進
呈並得
旨報可大學士鄂爾泰等遵
旨校閱會試闈中未經取中之薦卷擇其尚可續取者
共計三十卷暨年老舉人試卷内選出五卷一并
進
呈奉
諭旨交禮部照所擬名次出榜
又禮部議准繙譯科鄉會試題於欽奉
諭旨内選擬日久易於重複嗣後繙譯鄉會試令主考
於性理精義及小學内選擇數行俱不得過三百
字密封進
呈恭候
欽定為題其考試生員並於性理小學内出一題考試
其蒙古繙譯科鄉會試及考試生員亦於清文性
理小學内照例出題但以繙譯性理小學坊間廣
有若平時記誦或懷挾抄寫以圖僥倖則士子不
知究心文理終於繙譯未能精通殊非拔取真才
之意嗣後繙譯鄉會試主考會同房官於性理精
義小學每一題後括其大義總論數語令士子一
同繙譯
又禮部奉
諭旨雲南貴州廣東廣西四川福建六省舉人赴京應
試未經中式者著照雍正十一年之例揀選奏聞其
上次記名二十一人一并入於此内請旨旋於五月
内引
見發往各省以知縣試用再行題請實授以主事用者
一人以教職用者四人
又奉
諭旨今歲八月舉行恩科鄉試其正副考官必人品端
方學問醇正者始足膺衡鍳之寄朕即位之初不能
深知諸臣之底藴著張廷玉鄂爾泰朱軾徐本邵基
任蘭枝徐元夢福敏孫嘉淦楊名時於翰林科道部
屬内各據所知多舉數員於五日内交送内閣彙奏
候朕考試簡用庶得才品兼優之員以副掄才之典
嗣經考試一二等人員皆引
見記名兼以道府同知補用數員
又准捐納候選之貢監得與鄉試舉人得與會試
又奉
諭旨向來進士候選但於雙月銓補嗣因人多壅滯准
於單月亦立班選用近來進士已經疏通不過需次
二三年即可得缺惟舉人選班壅積日久現今猶需
次至二十年方可得缺以致中年登科者至精力就
衰之時方膺民社難收實效朕思進士已經疏通應
仍照舊例但於雙月銓補其進士單月班次應改用
舉人銓選亦屬疏通舉人之一法交吏部查議尋議
銓選舊例知縣員缺雙月用進士五人舉人五人
捐納四人推陞三人單月用應補四人捐納四人
舉人四人續於雍正二年九卿議覆原任侍郎沈
近思條奏進士選用知縣止於雙月十七缺内選
用五人往往候至十餘年尚多壅滯請將進士入
於單月分内選用四人叙於舉人之前以十六缺
為一班照科分名次銓選近年進士已得疏通惟
各省舉人每科中式者必待二十餘年方可得缺
未免壅滯臣等悉心酌量現在癸丑丙辰進士候
選知縣者已有四百餘名且丁巳年
恩科會試在邇候選進士為數亦復不少若將進士單
月班次改為舉人銓選則一年内所用進士不過
二十餘名恐積至數年後又未免於壅滯查銓選
知縣班次雙月用捐納四人單月用捐納四人今
捐納條例已經奉
旨悉行停止雙單月捐納知縣為數無多請嗣後現在
雙單月捐納人員不敷班次之數即以舉人抵補
一二年間捐納人員用完之後則捐納班次盡歸
舉人選用總計雙月知縣十七缺之内舉人可選
用九缺單月十六缺之内舉人可選用八缺如此
則舉人選用知縣已倍於進士自可及時效用於
銓法既得均平而科甲兩途俱無壅滯矣從之
加年老下第舉人以國子監助教學正及内閣中
書職銜
又議准順天鄉試皿字號分南皿北皿中皿字號
取中順天鄉試除北皿南皿字號照舊額各取三
十九名外其雲南貴州四川廣西另編中皿字號
十五名取中一名如零數過半者亦准加中一名
如人數不及十五名仍附入南皿無庸另編中皿
字號
(臣)等謹按順天闈中分編字號名目以辨省分曰
貝字號則直隸之生員也曰北皿字號則奉天直
隸山東山西河南陜西之貢監生也曰南皿字號
則江南江西浙江福建湖廣廣東之貢監生也曰
中皿字號則雲南貴州四川廣西之貢監生也曰
夾字號則奉天是也曰旦字號則宣化是也曰鹵
字號則天津商籍之赴試者也而山東省闈中有
耳字號則孔顔曾孟四氏也陜西省闈中有丁字
號謂寧夏府也有聿字號謂甘肅也福建闈中有
至字號謂臺灣也於試卷送入内簾時畫疆分界
因地取材以平解額庶不致豐兹嗇彼贏絀懸殊
有得失偏枯之患也
又定揀選
咸安宫教習例向例
内廷教習將考取之新進士與恩拔歲副貢生分缺
間補至是議准
咸安宫教習應於新科進士内𫝊問有願充内官學
教習者令其報名禮部會同吏部揀選引
見陸續充補三年期滿該總管將稱職之員分别等第
引
見或授為主事或授為即用知縣恭候
欽定乾隆二年奏准嗣後
咸安宫漢教習仍於新進士内加以考試選用如新
進士不敷用於明通榜舉人及各省舉人内考取
咨送充補其所選進士俟三年期滿詳加分别等
第帶領引
見咨部仍照禮部原議以主事知縣即用舉人以知縣
教職即用
定博學鴻詞試題之例吏部議覆御史吳元安奏
言薦舉博學鴻詞原期得湛深經術敦崇實學之
儒始足副淹雅之稱膺著作之選蓋詩賦雖取兼
長而經史尤為根柢若徒駢綴儷偶推敲聲律縱
有文藻可觀終覺名實未稱應如該御史所請考
試博學鴻詞定為兩場首場試以經解一篇史論
一篇二場照例試以詩賦論三題皆許自辰至酉
夜則准其繼燭以盡其長疏上如議行
又禮部揀選八旗直隸各省拔貢生一百四十四
名引
見分别錄用知縣佐貳教官
又考試博學鴻詞
欽取十五人分别選授翰林院官先是雍正十一年四
月奉
諭旨朕惟博學鴻詞之科所以待淹通之士俾之膺著作
之選備顧問之任
聖祖仁皇帝康熙十七年薦舉博學鴻詞召試授職迄今
數十年來未嘗廣為搜羅以示鼓勵朕延攬維殷闢門
籲俊敦崇實學諭旨屢頒宜有殫見洽聞足稱博學鴻
詞之選者所當特修曠典嘉與旁求在京著滿漢三品
以上各舉所知彙送内閣在外督撫會同該學政悉心
體訪遴選考驗保題送部轉交内閣朕將臨軒親試優
加錄用至是内外諸臣保薦陸續到部凡考試事宜俱
如康熙十八年例經大學士鄂爾泰等奏請考取
一等五名授以翰林院編修二等十名内由科甲
出身者授以翰林院檢討未經中舉者授以翰林
院庶吉士奉
諭旨依議次日帶領引
見劉綸潘安禮諸錦于振杭世駿俱授編修陳兆崙劉
藻夏之蓉周長發程恂俱授檢討楊汪度沈廷芳
汪士鍠陳士璠齊召南俱授庶吉士次年又補試
博學鴻詞一等一名二等三名萬松齡張漢授為
檢討朱荃洪世澤授為庶吉士
二年吏部議准御史程盛修奏言翰林地居清切
所以備顧問司紀載任綦重也然欲得通才務端
始進自保舉之例行而呈身識面廣開請託之門
額手彈冠最便空疎之輩臣愚以為亟宜停止查
近科以來新進士於榜後先令九卿保舉然後帶
領引
見選用庶常原為慎重之意但新科進士俱係未經出
仕之人九卿等原不能深知不過就其有志讀書
堪以造就者即行舉出行之既久其中或有冒濫
亦未可定應如所奏嗣後新進士停其保舉從之
又吏部議准御史程盛修奏請停榜後額外主事
之用以杜冗濫查向例新進士引
見時除選用庶吉士外其餘俱歸吏部以中書知縣等
官銓選嗣奉
特旨分發各部令在額外主事上學習行走現在各部
主事之學習者甚多銓補未免壅滯應如所請嗣
後新科進士除選用庶吉士外俱令歸吏部以應
得之官按班次銓選無庸分發各部從之
又以恭逢
恩詔凡貢生監生每年仍派大臣官員考定職銜照舊
例送吏部註冊
又奉
諭旨汪漋所奏考試新進士時應令其將本處當行之
事各據所見明白陳奏王大臣等議以歴科考試進
士具有成式無庸更張朕思古來帝王為治不棄芻
蕘況伊等既成進士皆係讀書之人於地方利弊或
有確見亦未可定今年考試進士仍照舊例出題若
伊等有願將地方事件敷陳者准其據實條奏閱卷
大臣等擇其言有可採者進呈朕覽
又奉
諭旨滿洲進士選授庶常向例俱學習漢書去年因徐
元夢條奏滿庶吉士復令分習清書朕思滿語係滿
洲自幼所習只須漢文通順人人皆能繙譯且受職
之後自可令辦繙譯之事清文亦不致荒廢何必於
選館之時專令學習乎嗣後滿洲庶吉士習清書之
例著停止
又奉
諭旨從前
世宗憲皇帝軫念八旗滿洲蒙古漢軍前鋒護軍另戶領
催披甲間散内有能繙譯及繕寫清書之人例不准
考無有進身之階承
特降恩旨考試著交吏部照前考試内有最優者揀選具
奏請旨
三年
上詣太學行釋奠禮大學士鄂爾泰等奉
諭旨觀禮三十一人俱准入監讀書國子監本科鄉試
照雍正二年例廣額十八名
又議定繙譯鄉會兩試
欽命繙譯一題外再於清文書内
欽命一題令士子作清文一篇其試題仍照例由正副
主考官選擬數條密封進呈恭候
欽定其清文體式照依漢文論體
又奉
諭旨朕聞各省現任教職若中進士現任訓導若中舉
人副榜則有應用之缺便離原有之任以待銓補而
銓補往往遲延動輒數載是一中之後轉令退居間
散矣推求其故蓋以從前品級相懸故定例令其離
任今教職品級既已加增則離任之例亦應酌量變
通以示鼔勵嗣後現任教諭會試得中進士例應歸
班者仍令回原任以教授銜管教諭事現任訓導鄉
試得中舉人副榜者仍回原任以教諭管訓導事若
遇該員本班應選時仍照常銓選遇卓異薦舉亦照
銜陞轉將此永著為例
又大學士伯鄂爾泰等奏臣等衙門滿洲中書每
旗額設九員八旗共七十二員内分隸滿本房四
十員專司繕寫清字
上諭勅書奏摺本章各
壇廟祝版及匾額碑文分隸漢本房三十二員專司繙譯
上諭奏摺本章滿漢本房事務繁多額設中書不敷應
用是以屢經諸臣條奏滿本房增設貼寫中書二
十四員例由臣衙門會同吏部堂官於貢監生員
官學生義學生内考試能清字者補用漢本房增
設貼寫中書十六員例由臣衙門會同吏部堂官
於繙譯記名人員内考試能繙譯者補用至滿漢
本房中書缺出即於滿漢本房貼寫中書内挨次
補用今吏部以文舉人繙譯舉人及各部院筆帖
式陞遷壅滯請於每旗中書九缺内分出四缺按
旗論俸補用文舉人及繙譯舉人出身之筆帖式
其餘五缺仍用貼寫中書其貼寫中書缺出停其
考取貢監生員官學生義學生人等於各部院現
在有品級筆帖式并閒散文舉人繙譯舉人内揀
選咨送内閣會同該部堂官選補查得滿漢本房
中書所司之事關係緊要若不考試清字繙譯只
按旗論俸挨次補用恐才不稱職轉致有悞臣等
請將應用旗分之文舉人繙譯舉人出身之筆帖
式公同揀選能繙譯繕寫清書用為滿本房中書
能繙譯者用為漢本房中書如此則仍於吏部原
奏相符而補用人員各稱其職從之
又吏部奏舊例各項貢監生考職於每年四月内
投文五月内考試續因各省考職人數甚少間有
遲至二三年考試一次者嗣後應請於鄉試之年
仍照舊例定期於五月内考試行令各省督撫如
有情願赴考貢監生給咨務於三月内到部則各
省赴考貢監既有定期可免守候之虞矣從之
又大學士伯鄂爾泰議覆御史程盛修奏請中式
進士之京官歸班銓選一條查七品以下京官中
式進士或以内用或以知縣即用者該衙門即移
會吏部開缺其歸班選用者仍留原任之處尚未
著有定例應如該御史所奏嗣後七品以下京官
中式進士除選授庶常外俱令仍留原任從之
又奉
諭旨武英殿寫字需人著尚書趙國麟等在國子監肄
業之正途貢生内看其年力精壯字畫端楷情願效
力者選取十人送武英殿以備謄錄繕寫之用俟行
走數年該管王大臣秉公具奏酌量議叙
四年陜西學政嵩夀奏歲科兩試於四書經義外
摘錄本經四五行令生童作講義一段以定優劣
如童生中有能背誦五經兼能講義者書藝即屬
平通亦量行錄取以示鼓勵得
旨允行
定補行
殿試例監察御史霍備奏補行
殿試人員應將試卷一體進呈
御覽毋庸分别從之
又奉
諭旨向來新科進士於殿試之前有呈送頌聯之陋習
近來此風又覺漸熾夫士子進身之始即從事於請
託奔競則將來服官尚安望其有所樹立以備國家
之用而大臣等亦宜精白乃心絶請託之私為國家
培正材該部出示曉諭嚴加禁止倘有違旨仍蹈故
轍者經朕訪聞或科道官參奏必將與受之人一體
從重治罪尋以士子進身之始即習為獻諛之詞尤
非導之以正古人對策中無此體裁
殿試之期
上親製策問試題不拘舊式以免諸生預先揣摩諸生
策内不許用四六頌聯但取文理明通敷陳切當
不必泥於成格限於字數因此次試期已近倘有
不畫一處亦不以此為去取
又
賜繙譯人員進士出身以主事等官分别錄用先是禮
部題准繙譯鄉試已歷六科文舉人能繙譯者亦
准入場人數衆多請於乾隆己未年八月舉行會
試其會試事宜照題定則例辦理請派御史四員
專司巡察至是取中繙譯進士滿洲二十名蒙古
二名奉
諭旨今年繙譯會試取中二十二人雖從前有照例殿
試之議但此科人數甚少不必舉行殿試俱著賜進
士出身吏部帶領引見候朕酌量錄用其優者以六
部主事即用次者在主事上學習行走該堂官照例
題補又次者照滿洲進士例選用内有現任者即在
任候陞不必出缺
六年奉
諭旨滿漢進士原屬一體嗣後滿洲進士亦著照依甲
第名次選用知縣俾其漸悉民瘼學習外任之事
又奉
諭旨科場懷挾之弊例禁甚嚴今鄉試在邇聞得外間
不肖士子故智復萌預先賃倩善寫細字之人鈔錄
文藝為入場夾帶之具若不嚴行禁止則僥倖獲售
者必多而真才轉致黜落於掄才大典甚有關係著
步軍統領五城御史出示曉諭並密行查拏至入場
之時監試御史等必須嚴加搜檢不可虛應故事臨
期朕或另遣人看視倘有寬縱疎漏之弊必將該管
官員從重議處
又定順天鄉試同考分校例先是給事中朱鳳英
奏請順天鄉試同考官照會試分省迴避之例北
籍祇閱南卷南籍祗閱北卷經部議以房官南北
籍人數不一分閱之卷多寡不齊難以均派未便
准行兹奉
諭旨部議祗將南北二皿較論固難分派若將通場滿
漢生員貢監各卷併數合算自無不均之處且立法
必期無間而防範不嫌過周與其留滲漏以滋弊端
無寧嚴界限以絶物議嗣後順天鄉試同考官南省
人概令迴避南皿卷北省人概令迴避北皿卷邊省
人概令迴避中皿卷滿洲漢軍概令迴避滿字合字
卷如此分别可以清弊竇而息浮議亦防微杜漸之
道也
七年奉
諭旨國家於科目取士之外又有拔貢一途所以收未
盡之人材以廣備用之數也我朝教澤㴠濡人文日
盛又復屢開恩科加添中額是以所取進士濟濟多
人而舉人皆日積日衆竟有需次多年而不得一官
者此亦事勢之必然無足怪者朕為此時厪於懷屢
籌疏通之策若又添取拔貢以分其缺數年一次舉
行則人愈多而缺愈少舉人銓選更遥遥無期矣朕
思拔貢乃係生員中之優者夫既為文學華瞻之清
衿則應科舉時自可脱穎而出又不專籍選拔以為
呈身之路也查從前選拔或數十年一舉或二十年
一舉今則六年一舉為期太近理應酌量變通嗣後
著定為十二年選拔一次永著為例再者各省應試
生員貢監由學臣錄送入場向例每舉人一名額取
科舉三十名嗣後加至一百名亦不為不多矣且學
臣等博寬大之名於科舉之外遺才大收一概錄送
且有督撫好行其德普收送考者以致文理荒疎之
人皆得濫冒入場試卷太多不但於試官倉猝之中
難於别擇即浮薄之士子將以觀光為游戲而不復
攻苦於寒窗於賓興大典甚有關係嗣後學臣各宜
留心慎重辦理毋得濫溢永著為例
又大學士等奏本月考選中書請派閱卷大臣四
員照吏部考試貢監例咨行都察院派滿漢監試
御史二員臣等派侍讀典籍各一員俱先一日同
閱卷大臣入貢院請題散卷扄試至一切供應人
役物件并令順天府備辦事竣報銷從之
八年奉
諭旨考取之宗室玉鼎柱達麟圖福喜俱准作進士與
乙丑科會試中式之人一體殿試引見或選入翰林
或以部屬等官補用候朕臨時降旨嗣後俱照此例
行
又准八旗進士考試教習滿洲文進士繙譯進士
向無考試八旗教習之例至是禮部奏請准其一
體考試
又奉
諭旨朕聞修書各館謄錄人員内竟有不能繕寫之人
夤緣而進及上館之後轉行倩募以致承修各書不
能刻期告竣夫國家開館纂修典制綦重書成之日
謄錄人員亦有議叙錄用之例何得將不能繕寫之
人濫行充補從前滿洲繙譯謄錄亦由各館自行挑
補後御史觀音保條奏請簡派大臣考試選取送館
經部議行嗣後各館漢謄錄需人亦應另派大臣秉
公考取送館錄用下部定議嗣後各館需用漢謄錄
人員亦照考取滿洲繙譯謄錄人員之例將舉人
恩拔副歲貢生及捐納貢監情願考試者行文禮
部國子監送部考取挨名頂補
九年監察御史錢度奏貢監考職向例不論文字
優劣盡行錄取殊為未協請
勅下考試大臣務擇其文理優通者酌量錄取寧少無
多水著為例從之
又奉
諭旨向來庄考同考官之子俱令迴避雍正年間准其
一體應試亦未著有定例朕看來各科迴避生多寡
不一若遇人少之年則入彀甚易於科場條例亦不
畫一嗣後不必一體考試
又奉
諭旨順天府尹蔣炳條奏外省覆試一事朕已降旨允
行但如何覆試之處未曾奏及各省難以奉行科場
取士首重四書文士子之通與不通總不出四書文
之外應令該督撫會同學政出閒冷二題當面考試
聽其盡一日之長試畢即將原卷與中式卷一併解
部聽候磨勘
又
命減直省中額十分之一
十月
上幸貢院周覽號舍賦詩四首
翰苑瓊筵酌令辰棘闈來閱鳳城闉百年士氣經培
養寸晷簷風實苦辛自古曾聞觀國彦從今不薄讀
書人白駒翽羽𫝊周雅佐我休明四海春
盡道文章接上台菁莪樂育濟時才千秋得失非虛
也咫尺雲泥亦幻哉若有淚眶啼桂落那無笑口對
花開鳳池多少簪毫者都向龍門燒尾來
萬里扶搖正翮搏飛龍利見豈為干志賢聖志應須
立言孔孟言大是難見說經綸推國士從來桃李屬
春官但令姓氏朱衣點那惜三條燭淚殘
周遭闈棘院沉沉景物當前總入吟才擬珪璋方特達
文歸雅正薄艱深禹門魚變辭凡水喬木鶯遷出故
林寄語至公堂裏客莫教冰鑑負初心
(臣)等謹按禮部有貢院自唐開元始我
朝鄉試由
京師至各省為試院凡十有五而
京師首善之地且天下人文所會集也每當貢舉之
期恭請
欽定試題鄉試則順天府尹會試則知貢舉官恭捧黃
匣扄鐍封識甚嚴至聚奎堂門外考官跪接以進
仰
黃封之下賁不啻咫尺
天顔已為榮幸自古迄今未聞有
親幸試院
賦詩題壁俾海内窮簷白屋之士咸得仰誦
天章撫臨而慰勉之者惟我
皇上右文養士夀考作人自翰院
賜宴羣臣
鑾輅迴鑣
駕臨貢院親灑
宸翰賦詩四章勖多士以志聖賢之志言孔孟之言從
此海宇士子當風簷握管時凛然謹遵
聖訓皆時有重規疊矩在其心目間夫鈎章棘句既非
承平雅頌之音而縟綵膚詞亦乖先正清真之義
屢蒙
諭旨諄諄又
欽定四書文為之正鵠撤棘以還即加磨勘然後知體
會聖賢語氣之難誠有如
御製詩中所示者近年以來鄉會試卷稍知檢束争自
濯磨皆我
皇上御製鴻章有以感動警發持斯文之風會潛移密
運不知其然而然彼夫九轉丹成三條燭盡唐人
篇什載之通考中豈得與
咸英韶濩之音卿雲糺縵之辭相比儷哉(臣)等編次所
及謹拜手稽首而敬志之
勅文武鄉會試外考取中書筆帖式謄錄教習及貢監
考職俱於午門考試
十年奉
諭旨三載賓興國家舉賢右文之大典必諸弊悉去然
後可以拔取真才所謂稂莠不剪則嘉禾不生其理
顯然歷來查弊之法不得不嚴者此正慎重科名厚
待良士之道昨歲朕親臨貢院遍觀堂所周覽號舍
矮屋風簷備極辛苦深可軫念比賦四詩令刊堂壁
可以知朕心矣今歲會試已展期三月以待春温嗣
後即以為例兹特預降旨命禮部侍郎楊錫紱知貢
舉俾得先期計議從容料理楊錫紱可仰體朕心當
嚴則嚴當寬則寬於釐剔弊端之中寓優恤士子之
意二者相成不相悖也即如蠟燭一事因有燭中夾
帶之弊是以改為官給若向舉子多索價值則不可
或蠟少而蠟質不堅則更不可朕姑舉一節以類其
餘知貢舉者其善為之尋以搜檢懷挾例去皮衣禓
襲而會試風簷之下非衣裘不足以禦寒停止皮
衣去面氊衣去裏之例
停止榜後㨂選舉人例先是大學士九卿等定議
於每科會試發榜之後揀選年力強健質地明白
者列為一等以縣令用若年力精神堪司教職者
列為二等以正諭銓選其應用訓導者與歲貢分
缺選補至年力衰邁者以應得之缺休致奉
諭旨人材難以預料若一經驗看即為定衡則入選者
焉保其必稱循良更恐逾時或又不堪任用況才具
尚不能一望而知而心術又豈能外觀即定所可知
者不過年歲狀貌耳與其定於數年之前不若審於
選官之日今當會試之年士子雲集初次揀選人數
必多恐汰除者衆此等舉子未免絶其上進之望兼
非鼓舞人材之意向來月選之後原有九卿驗看之
例引見之時朕又量材改調或補教職或令休致臨
時自可區别毋庸預為揀擇著將新定會試榜發揀
選之例停止嗣後惟令九卿秉公驗看詳慎去取勿
徇情面勿事姑容俟朕於引見時再加酌定自不使
庸材濫司民社而吏治亦可收得人之效矣
又奉
諭旨三月會試已著為定例則殿試之期自應酌量變
通著自今科為始於四月二十六日殿試五月初一
日𫝊臚該部即通行曉諭知之
又奉
諭旨雍正五年會試榜發之後下第舉人曾蒙
皇考恩旨派出大臣檢閱落卷將其文理明通者各省取
數十人再驗看人材年齒發往以教職補用朕即位
以來亦曾舉行今科會試舉人較多往歲且積習一
除士風丕變應加恩以示鼓勵著出榜後將落卷封
貯該部請旨派出大臣秉公閱看選取發往各省畀
以司鐸之任其有年逾八十以上者該部帶領引見
朕將優惠也
又奉
諭旨國家設制科取士首重者在四書文盖以六經精
微盡於四子書設非讀書窮理而欲握管揮毫發先
聖之義藴不大相逕庭耶我
皇考有清真雅正之訓朕題貢院詩云言孔孟言大是難
乃古今之通論非一人之臆說也近今士子以科名
難以倖獲或故為艱深語或矜為俳儷詞争長角勝
風簷鎖院偶有得售彼此倣效為奪幟争標良技不
知文風日下有關國家掄才大典非細故也古人論
文以渾金璞玉不雕不琢為比未有穿鑿支離可以
𫝊世行遠者至於詩賦不免組織渲染亦必有真氣
貫乎其中乃為佳作今四書文採綴詞華以示淹博
於孔孟立言相去萬里矣先正具在罔識遵循習俗
難化職此之故嗣後令各省學政時時訓飭鄉會考
官加意區别凡有乖於先輩大家理法者即擯棄不
錄則詭遇之習可息士風還淳朕有厚望焉該部通
行曉諭中外知之
又吏部帶領本年中式滿洲蒙古繙譯進士安福
等十九員引
見分别錄用有差
十二年奉
諭旨向來鄉會試之年不准條陳科場事務盖欲使士
子?心誦讀不便分更成例以擾其心且亦防弊之
一端立法甚善夫三年之内何時不可言而必待場
期已近紛紛陳奏耶孫宗溥摺交部暫存俟科場事
畢另行議奏嗣後如有似此違例條奏者必交部察
議並𫝊諭科道等知之
又廣各直省鄉試錄科額數故事學臣科試之後
復取遺才錄遺之後督撫又有大收取送甚濫是
以議有科舉定額每舉人一名大省錄取八十名
中省錄取六十名小省錄取五十名
上以前議但就正榜定額尚有副榜未經議及著再加
恩准於每副榜一名大省加取四十名中省加取三十
名小省加取二十名令各學政於考試遺才時不
論生員貢監亦不拘縣分大小但就文理明通者
照數錄送入場
十三年奉
諭旨朕此次東巡加恩士類已令增廣入學名數復念
十三氏子孫遠承世緒濟濟膠庠其中當有文學可
觀讀書立品之彦宜加甄拔以廣恩施其令該學政
考驗其文行兼優者數人咨送禮部貢入成均示鼓
勵焉其引駕官孔繼汾朕看其人尚可造就著加恩
以内閣中書用
十五年定房考分經之法房考入闈照舊掣籖分
經其一經之内房考有籍同省者主考官臨時酌
量對調閱看他經
十六年奉
諭旨朕省方觀民南廵江浙羣黎士庶踴躍趨迎就瞻
恐後紳士以文字獻頌者載道接踵愛戴之忱有足
嘉者朕已疊沛恩膏隨時賞賚昔
皇祖聖祖仁皇帝時巡所至優奬士類一時碩學通才多
蒙
鑒拔方策所載稱盛事焉兹之于于而來皆棫樸作人久
道所貽也夫膠庠之秀志切近光其積學有素文采
潁異者加之甄錄良合於陳詩觀風育才造士之道
顧工拙既殊真贋錯出理應試之無使魚目砆碔得
混珠玉尋經分别考試派大臣閱卷進
呈取中人員准作舉人授為内閣中書學習行走其
原係進士者授内閣中書遇缺補用嗣是乾隆二
十二年二十七年三十年四十五年四十九年
南巡省方凡進獻詩賦人員皆考試選取錄用如之
又奉
諭旨庶吉士分習清書例由翰林院掌院學士分派惟
量其年力不拘省分舊時清漢各半自雍正年間以
來分習清書者漸少每科尚有十四五員十七八員
不等朕思邊省之人選館本少聲律亦素所未嫻既
習國書自必專意殫精惟清文是務非天分優而學
業勤者不能兼顧漢文日就荒落迨散館時或以清
書優等授職而留館後遇通行考試往往拙於詩賦
列入下等改令别用究其所肄清文自散館一試外
别無職分應用之處微獨邊省即此五省庶吉士類
然翰苑中江浙人員較多而遠省或致竟無一人者
非所以均教育而廣儲才也嗣後雲南貴州四川廣
東廣西等省庶吉士不必令習清書直隸山東河南
山西陜西等省亦視其人數若在三四員以上酌派
年力少壯者一二人其江浙等省人數在五六員以
上者酌派二三員率以三十歲以下者充之每科通
計在十人内外寧缺無濫循舉舊章備國朝典制足
矣該衙門即遵諭行
又奉
諭旨今歲恭逢
聖母皇太后六旬萬夀
慈福霑被海宇同之敬稽
皇祖聖祖仁皇帝萬夀特開鄉會恩科廣作人雅化盖國
家遇大慶則必有殊常之恩朕思以紹籲俊之鴻規
溥承
歡之渥澤於壬申年舉行
萬夀恩科三月鄉試八月會試俾兹多士共樂觀光以昭
盛典該部即遵諭行
又奉
諭旨各省選拔貢生經朕降旨以十二年舉行一次計
至癸酉年即屆選拔之期唯是來京朝考揀選引見
劄監讀書或以知縣等官試用或以教職即用或以
教職歸班序選條例屢經更定朕思選拔於數十百
人中拔取一二人且不糊名易書可以驗其人才核
其素行自當精擇以充其選應令該學政於試列前
茅之士舉其文行兼優才品出衆者會同該督撫秉
公掄採以杜濫觴至庠序為陶育人材根本今教職
率多昏耄龍鍾濫竽戀棧雖定以六年甄别而上官
以閒曹多方寬假非國家設官敷教本意應分以年
限詳加澄汰所遺員缺即以應授教職之選拔充補
於士風當有禆益所有選拔貢生赴部驗到作何定
限及朝考錄用一切規條俱應詳悉酌定永著為令
大學士九卿集議以聞尋議嗣後各該處復設教諭
并訓導各缺凡係月分推陞及别項事故出缺者
俱照定例銓選如係三年澄汰開缺者即將癸酉
年揀選引
見之拔貢照依
朝考名次先後充補其補授訓導者以教諭銜管訓
導事照依原銜陞轉俟揀選引
見之人用完即照舊例銓選從之
十七年奉
諭旨今歲
萬夀恩科各省計偕雲集而中額所收列有定數其下第
舉子中年力才具可以及時錄用者特予格外加恩
㨂選引見分别以知縣試用教職銓補俾得早列仕
版目今巡幸塞外若俟回鑾再行揀選未免守候需
時著在京總理事務王大臣協辦大學士阿克敦尚
書舒赫德劉統勲孫嘉淦於會試揭曉後即行會同
揀選大省四十人中省三十人小省二十人俟朕回
鑾以次引見其年在七十以上難以復圖進取者並
著該部查明具奏候朕酌量加恩仍預行曉諭各舉
子知之
十八年奉
諭旨内廷行走之縣丞張宗蒼監生徐揚楊瑞蓮效力
皆已數年甚屬黽勉安静張宗蒼年已及暮著加恩
賞給戶部額外主事徐楊楊瑞蓮著加恩賞給舉人
一體會試
又停止五經取中之例
十九年奉
諭旨場屋制義屢以清真雅正為訓前命方苞選錄四
書文頒行皆取典重正大足為時文程式士子咸當
知所宗尚矣而浮淺之士競向新竒即如今科於榜
前𫝊首題文有用九迴腸之語者其出自漢書腸一
日而九迴大率已莫能知不過𠞰襲纖巧謂合時尚
豈所謂非法不道選言而出者乎不惟文體卑靡將
使心術佻薄所關於士習者甚大朕曩云言孔孟言
大是難職是故也著將欽定四書文一部交禮部順
天府存貯内簾令試官知衡文正鵠再策問時務用
覘士子學識主試官不當以己見立說上年順天鄉
試問黃河北行故道今春會試問黃河下流皆孫嘉
淦陳世倌一己私見究亦空言無補若以此為去取
將啓士子窺探迎合附和之弊其漸尤不可長即如
宋元以來辨析朱陸異同初因講學而其後遂成門
戶標榜攻擊甚為世道人心之害嗣後有似此者必
治其罪
又奉
諭旨會試榜後下第舉人歴科以來間有格外加恩之
典今科會試所有下第舉子亦著加恩於薦卷内選
取文理明通者驗看揀選帶領引見畀以司鐸之任
其奏請簡派大臣閱卷驗看及按省酌定員數分班
選用之處該部察例具奏至年七十以上者並著該
部帶領引見酌量給與職銜
又定考取國子監學正學錄例山東道御史陳大
化奏國子監學正學錄等官請照内閣中書之例
考取錄用從之
皇朝文獻通考卷五十
