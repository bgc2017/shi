欽定四庫全書
皇朝文獻通考卷九十九
郊社考(九)
堂子
(臣)等謹按
太祖高皇帝建國之初有謁拜
堂子之禮凡每歲元旦及月朔國有大事則為祈為報皆
恭詣
堂子行禮大出入必告出征凱旋則列纛而告典至重也
順治初年以前
堂子在
盛京撫順門外迨定鼎燕京即建
堂子於玉河橋東祭法明備詳載典禮而
内廷虔祀夙夜寅清即古聖王亦保亦臨之義我
皇上詔諸典策明示義法然後知
天神之祀稽古而合敬考典文與
郊
社以義相從
内廷之祭即以類載制度儀節皆備詳焉
天聰九年八月乙巳
太宗文皇帝親謁
堂子行拜
天之禮是歲征察哈爾奏凱師還
太宗率諸貝勒大臣謁
堂子鳴角奏樂拜
天行禮
崇德元年五月以大軍征明
親率王貝勒等謁
堂子行禮拜纛出師
十二月壬申以
親征朝鮮謁
堂子行禮拜纛啟行先是於冬至祀
天即告出征遂告於
廟出師之日設鹵簿吹螺奏樂
親謁
堂子行禮於
堂子外建立八纛吹螺奏樂拜纛啟行次年班師詣
堂子行禮
(臣)等謹按崇德改元在天聰十年四月是時大軍
四征皆簡師整旅
親率王公大臣詣
堂子行禮乃列纛而拜然後
親莅軍中誡諭遣行奏凱復行展拜殆無虚歲武功赫濯
此其常典矣
七年三月庚辰以克錦州謁
堂子行禮是歲征明之師以錦州捷聞
太宗率王貝勒等陳鹵簿鼓吹謁
堂子行禮復行拜纛之禮
順治元年四月丙寅
世祖章皇帝命王貝勒帥師平定中原
親詣
堂子奏樂行禮拜纛出師
九月建
堂子於京師定上香致祭謁告之禮是年既定燕京即建
堂子於長安左門外玉河橋東街門北向内門西向正中
為祭
神殿南向前為拜
天圜殿殿南正中設
大内致祭立杆石座次稍後兩翼分設各六行行各
六重第一重為
皇子致祭立杆石座次親王郡王貝勒貝子公各以
次序列北向東南為
上神殿南向崇德元年定制每年元旦
皇帝率親王以下副都統以上及藩王等詣
堂子上香行三跪九拜禮順治二年以元旦或
親詣行禮或不行禮令禮部預期題請康熙十一年元
旦行禮令鳴贊官贊禮初制
皇帝親詣行禮滿漢大臣皆從康熙十二年令漢官勿
隨往後惟王公滿大臣一品文武官隨往行禮又
元旦有掛錢之禮初制王貝勒得掛後貝勒以下
不掛每月朔日親王以下貝子以上各遣一人齋
戒一日詣
堂子供獻每歲春秋二季立杆致祭王貝勒祭三杆貝子
鎮國公輔國公祭二杆鎮國輔國奉國將軍祭一
杆不祭者聽其無爵宗室不祭(今自分公大内至入八均祭一)
(杆將軍等不立杆致祭)其每月致祭日期初一日
大内致祭以後王貝勒各以次輪一日致祭若遇
大内致祭則應祭者停祭貝子公等亦依次致祭凡
祭三杆者於定期内祭一杆十一日後再祭二杆
其日有兩三家同祀神者以次為先後或應祭之
家有事不能祭預告禮部知會次祭者致祭有事
者以間補祭若為馬羣致祭者王公得祭將軍不
得祭若違例多祭并争祀神者有罰凡官員庶民
等設立堂子致祭者永行停止每年四月八日
大内並每旗王貝勒一人依次備供
大内及軍民人等不祈禱不報祭不宰牲不理刑名
(餘詳儀注)
康熙十三年正月乙亥以遣大將軍王帥師出征
聖祖仁皇帝親詣
堂子行禮次於纛前行禮是歲吳三桂叛逆遣寧南靖寇
大將軍多羅順承郡王勒爾錦帥師之湖廣安西
將軍都統業赫帥師之四川
御正殿授勅即詣
堂子行禮祭旗纛還至西長安門送之行
命王以下副都統以上俱乘馬馳而過十月遣將之江寧
廣東行禮皆同
十四年閏五月癸夘以平定察哈爾凱旋
聖祖迎勞於南苑遂率大將軍王暨諸王大臣詣
堂子行禮
三十五年二月丙辰
聖祖親征噶爾丹率諸王大臣詣
堂子行禮祭旗纛啟行六月癸巳凱旋詣
堂子行禮
五十七年十一月己丑以遣大將軍王帥師出征
親詣
堂子行禮是歲大兵進勦策旺阿喇布坦以撫遠大將軍
帥師
聖祖御太和殿設鹵簿出征大將軍王等以下俱戎服不
出征者蟒服以從詣
堂子行禮次鳴角祭旗纛
雍正七年六月乙未以遣大將帥師西征
世宗憲皇帝親詣
堂子行禮是歲大軍進勦凖噶爾遣靖邊大將軍出師北
路
世宗率大將軍以下及諸王大臣詣
堂子行禮鳴螺祭纛
御東長安門外黃幄
親視大將軍等乘馬啟行
乾隆十三年十一月癸丑以遣大臣經略金川
皇上親詣
堂子行禮先是四川金川番族逆命
特命大學士傅恒經略軍事出師之日
皇上率經略大學士及王公大臣等詣
堂子行禮祭纛禮畢
御長安門外黃幄
賜經略大學士酒及馬
親視乘馬啟行次年凱旋祗告如初告之禮嗣是乾隆
二十年平定凖噶爾二十四年平定回部四十一
年平定兩金川出師及凱旋並祗告如禮
十四年五月
詔定出征凱旋告祭
堂子之禮議政王大臣等奉
諭旨
堂子之祭乃我朝先代循用通禮所祭之神即
天神也
列祖膺圖御宇既稽古
郊禋而燔柴典重舉必以時
堂子則舊俗相承遇大事及春秋季月上旬必祭
天祈報歲首最先展禮定鼎以來恪遵罔怠且不易其名
重舊制也考諸經訓祭天有郊有類有祈穀祈年禮
本不一兵戎國之大事故命遣大將必先有事於
堂子正類祭遺意而列纛行禮則禡也我
祖宗於行營中或别有征討不及歸告
堂子則望祭而列纛行事其誠敬如此朕思出師告遣則
凱旋即當告至乃
天
地
宗
社俱已祝冊致虔且受成太學而
堂子則弗之及祠官疎略如
神貺何祀典攸關彛章宜備著議政王大臣詳議具奏朕
親為裁定王大臣等遵
旨議上大兵凱旋
皇帝告祭
堂子之禮請載入會典從之
十九年四月更定王公致祭
堂子建立神杆之制
諭禮部等衙門王公等建立神杆理應按照爵秩等次
設立整齊以肅觀瞻著每翼作為六排每排六分以
未分封皇子等列於前其次則親王郡王貝勒貝子
公等分為六層設立神杆皇子内已受封爵者其神
杆視所封爵立於應立之處所有石座不必移動神
杆各按爵次更换每年修整一次交禮部會同内務
府總管查看繪圖進呈著為例尋禮部等衙門議奏
謹遵
諭旨神杆石座每翼為六排每排為六分
皇子神杆列於前其次親王郡王貝勒貝子公各按
排建立但查左翼親王現有七位今一排建立六
杆應將第七位親王神杆列於次排郡王之首其
郡王貝勒貝子公俱按次接續右翼親王四位郡
王六位貝勒二位貝子二位公十七位人數多寡
不一不能每排俱得六人之數應將親王列於前
其次郡王貝勒貝子公按一排六分之數通融接
續叙列奏入從之
四十七年正月元旦
皇上親詣
堂子行禮導迎如儀是年正月初四日上辛祭
祈穀壇禮臣奏請初一日
皇上未詣
齋宫之前拜
神行禮均可各昭誠敬毋容改期並奏禮成還宫時尚在
未入齋戒以前仍導迎作樂以昭大典從之
堂子祀儀
凡歲正元旦
皇帝率王公滿一品文武官詣
堂子行拜
天禮禮部尚書奏請是日内務府官設
皇帝拜位於
圜殿外甬道正中鴻臚寺卿率鳴贊官夾道東西面序立
有司陳香鐙内務府總管一人率諸王一等護衛
各一人預詣
圜殿内進楮帛鑾儀衛陳
法駕鹵簿(詳見鹵簿)於
午門外日出前十刻禮部堂官詣
乾清門奏請詣
堂子行禮
皇帝禮服乘禮輿出宫前引大臣十人後扈大臣二人
豹尾班執槍佩刀侍衛二十人佩弓矢侍衛二十
人翊衛如儀
駕發警蹕
午門鳴鐘鹵簿前導不與行禮之百官及外藩蒙古
王公台吉朝鮮諸國使臣咸朝服跪送導迎鼓吹
設而不作
皇帝由
堂子街門入禮部堂官二人恭導至内門降輿
皇帝由中門入至
圜殿前就拜位南向立鴻臚寺官引王公位丹陛上各官位
丹陛下均南向按翼序立東位西上西位東上鴻
臚寺官奏跪拜興
皇帝率羣臣行三跪九拜禮奏禮成禮部堂官恭導
皇帝出内門陞輿鹵簿前導導迎樂作奏祐平之章(辭見)
(樂考)
皇帝回鑾王公從各官以次退不與行禮之百官等跪
迎如初儀
午門鳴鐘王公隨
駕入内至金水橋恭候
皇帝還宫王貝勒貝子赴
乾清門竢入
坤寧宫祭
神殿行禮
右元旦謁拜
歲以季春季秋月朔日(或二四八十月或上旬諏吉)祭
神於
堂子前一日所司立杆於
圜殿南正中石座祭日懸黃旛繫綵繩綴五色繒百縷楮
帛二十有七備陳香鐙由
大内恭請
神位安奉於祭
神殿内南向陳餻餌九盤酒琖三
圜殿陳餻餌三盤酒琖一楮帛如前數設
御座於祭
神殿檐下西旁鑾儀衛陳
法駕鹵簿如儀日出前十刻禮部堂官詣
乾清門奏時
皇帝御龍袍衮服乘禮輿出宫警蹕扈從百官跪送皆
如元旦儀禮部堂官朝服自街門恭導
皇帝至内門降輿由中門入至祭
神殿陞階至檐下就
御座東向坐諸王貝勒於丹陛上貝子入八分公於丹
陛下均按翼北上東西面相向坐贊祀二人先於
祭
神殿次於
圜殿内均九酌獻三致禱司俎官率執事奏樂舉和畢所
司設
御拜位一於祭
神殿一於
圜殿禮部堂官恭導
皇帝詣祭
神殿
圜殿拜位立贊祀各致祝辭
皇帝各行一跪三拜禮王公序立丹陛下兩傍不隨行
禮禮畢恭導
皇帝至檐下就
御座南向坐王公等各就原處列坐司俎尚膳徹餕尚
茶徹酒
皇帝命分賜王公各祗受訖降丹陛下序立禮部堂官
跪奏禮成恭導
皇帝由中門出陞輿奏樂
回鑾百官跪送王公隨入至内金水橋均與元旦同
恭奉
神位還御如
皇帝不親行禮王公百官不齊集以贊祀致辭行禮越
日為馬祭如儀
右立杆致祭
王公等致祭日立杆於各班位石座至街門外下
馬自内門右門入坐於西檐前階下東面
右王公致祭
每歲孟春上旬三日餘月朔日
大内遣司俎官率
堂子官吏於
圜殿奠獻餻酒楮帛贊祀六酌獻三致禱司俎官率執事
奏樂舉和贊祀祝辭行禮如儀是日内管領一人
於
上神殿獻餻酒楮帛親王郡王各遣護衛一人於
上神殿獻楮帛凡執事者均先期齋戒
右月祭
每歲孟夏上旬八日司俎官率執事人等自
大内請
佛至
堂子祭神殿陳香鐙獻餻酒王公各遣人獻餻執事設盥
盤贊祀二人浴
佛畢六酌獻三致禱如儀禮畢奉
佛還御
右浴佛
凡出師展拜
堂子
皇帝親征屆日鑾儀衛陳
騎駕鹵簿(詳見鹵簿)於
午門外列蒙古畫角十六海螺二百於
堂子街門外左右兵部設
御營黃龍大纛於
堂子内門外之南列各旗纛於後屆時
皇帝御征衣佩刀出宫乘騎前後翊衛
駕至長安橋軍士吸角吹螺
駕入
堂子街門王公以下跪迎隨入螺角止
皇帝降騎禮部尚書侍郎恭導由中門入就
圜殿外拜位南向鴻臚寺官鳴贊
皇帝行三跪九拜禮王公等隨行禮畢螺角齊鳴恭導
皇帝詣
旗纛前望纛行三跪九拜禮(不贊)王公等隨行禮畢螺
角止
皇帝乘騎作樂啟行
右親征展拜
凡遣將出師祗告
堂子出師之日兵部建八旗大纛各一於
堂子南門外之南軍士執螺角列於街門外從征軍士按
翼分列於甬道左右
皇帝駕至長安橋軍士吸角吹螺大將軍以下暨王公
大臣等跪迎於街門之内螺角止禮部尚書侍郎
恭導
皇帝降輿就位行禮羣臣咸隨行禮恭導
皇帝出
堂子内門螺角鳴
皇帝至纛前行禮大將軍以下均隨行禮畢
皇帝回鑾至東長安門外張黃幄升座
賜大將軍酒大將軍率將士謝
恩行禮畢
皇帝命乘馬啟行百官餞送如儀
右遣將祗告
皇帝親征既克有罪諏吉凱旋至日鑾儀衛陳
法駕鹵簿自郊外至
堂子門外
駕至
堂子内門禮部尚書侍郎恭導
皇帝致祭
堂子並如出師祭告之儀大將軍奏凱而還禮部請
旨諏吉陳設如儀屆時禮部尚書奏請
皇帝詣
堂子行禮凱旋將帥大臣及王貝勒大臣俱從禮部尚書
恭導
皇帝行禮均如出師祭告之儀
右凱旋
大内祭
神儀
凡
大内祭
神奉晨祀
神位於祭
神殿西位東向奉夕祀
神位於西北南向日昧爽於晨祀
神位前設餻餌九盤尊一琖一鑪三寅刻進二豕於庭贊
祀就
神位前酌獻祝禱司俎官率所屬奏樂舉和畢贊祀跪致
辭迺刲牲先薦血次熟而薦於俎贊祀酌獻致辭
行禮畢徹饌分爼如儀申刻於夕祀
神位前陳琖五鑪五不酌獻祝禱時伐鼓餘俱與朝薦同
皇帝恭祭
壇
廟齋戒日忌辰清明禁屠日不祭餘日皆祭月朔之翼日
昧爽立杆於庭陳豕一以祀
天司祝致辭畢刲牲先薦血次倫膚為膾並炊穀飯以薦
司祝致辭如前每歲四孟月均用馬牛金幣祗薦
於
神贊祀致辭如儀
皇朝文獻通考卷九十九
