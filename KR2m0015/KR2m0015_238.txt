皇朝文獻通考卷二百三十八
經籍考(二十八)
集(總集)
練音集補七卷
國朝練音集十二卷
王輔銘編輔銘字翊思嘉定人
(臣)等謹按明翟校以嘉定代有作者而詩篇多散
逸遂采宋天聖以迄明弘治合為一編嘉定本古
之練祁市因名曰練音集後板燬於倭僅存鈔本
輔銘以其遺闕尚多重加采補又選
國朝詩人之作另為一集云
金華文略二十卷
王崇炳編崇炳見史類
例略曰是書取金華文徵十之五金華文統十之
二而益以他書十之三又曰文統之例凡論及兵
機政術及為釋氏而作者不錄
毛竒齡序曰金華自顔烏許孜以後多忠孝節烈
之士而各有文章在唐則駱丞最著而舒侍郎與
馮節度繼之顧專以詩名至宋元迄今則道學如
吕伯恭史學如陳同甫以及元之金許明之王宋
輝煌彪炳指不勝屈然金文未易輯而從前若文
統文憲文徵婺書類又多所闕軼崇炳起而選之
又得唐中含為之校錄云
尺牘新語二十四卷
徐士俊汪淇同編士俊字野君錢塘人淇見子類
蕉雨軒詩餘彙選八卷
陳澍選澍字雨夏嘉興人歲貢生
東白堂詞選初集十五卷
佟世南編世南字梅岑遼陽人
名家詞鈔(無卷數)
聶先編先字晉人廬陵人
林下詞選十四卷
周銘選銘字勒山松江人
說唐詩二十二卷
徐增撰增字子能長洲人
百名家詩選八十九卷
魏憲編憲字惟度福凊人
皇清詩選三十卷
孫鋐編鋐字思九江南華亭人
例略曰論詩者必規摹初盛誠類優孟衣冠然使
挾其佻巧之姿曼音促節以為得中晚之秘則風
斯下矣又曰數年以來又家南山而戶劍南矣在
彼天真爛漫畦徑都絶此誠詩家上乘倘不衫不
履面目頽唐或大袖方袍迂闊可厭輒欲奪宋人
之席幾何不見絶於七子耶
國雅初集(無卷數)
陳允衡編允衡見史類
宋詩刪二十五卷
顧貞觀編貞觀字華封無錫人由監生考授秘書
院中書中康熙丙午舉人遷典籍
歷朝賦格十五卷
陸葇編葇字義山平湖人康熙丁未進士授内閣
典籍己未
召試博學鴻詞改翰林院編修官至内閣學士兼禮部侍
郎
續垂棘編三集十卷四集九卷
范鄗鼎編鄗鼎見史類
(臣)等謹按鄗鼎父芸茂嘗選輯山西之文二十卷
題曰晉國垂棘鄗鼎因依例彙輯其鄉近人之文
以續之前後共為四集今僅存者惟三四兩集焉
傳是樓宋人小集(無卷數)
不著編輯者名氏
戴范雲跋曰是崑山徐氏所輯故仍題之曰傳是
樓宋人小集
榕村講授三卷古文精藻二卷
李光地編光地見經類
羣雅集十二卷
李振裕編振裕見别集類
瑞竹亭合稿四卷
王愈擴及其弟愈融撰愈擴字若先泰和人康熙
庚戍進士愈融字侣新諸生
全唐詩錄一百卷
徐倬編倬見别集類
聖祖仁皇帝御製序曰在昔詩教之興本性情之微導中
和之旨所以感人心而美謠俗被金石而格神祈故大
舜以教胄子樂正以造俊秀蓋自二帝三王之世固己
然矣文武成康之際王澤洽頌聲作洋洋乎洵足以繼
薰風之操並卿雲之奏也自時厥後作者彌繁孔子從
而刪定之使六義彰明一經燦列錄其忠厚悱惻之辭
以寓諷諭戒勉之意天道人事胥於是乎具焉漢魏以
還尤多新製體例雖更前徽未邈至陳隋之末稍凌替
矣唐之太宗致治幾於三代之隆躬自撰著一時文人
才士將相名臣咏吟遞發藻采繽紛踵襲雅騷之迹光
昭正始之音而歌行律絶獨創兼能自遐古以來未嘗
有也爰及盛唐逮乎中晚或與運會為高下而凡緣時
託志觸物攄懷形諸翰簡者皆卓然成一家之言弗可
廢也朕萬幾餘閒迴環覽詠尋其指歸晰其正變而三
百年升降得失之故亦因可以考焉於是論世觀人即
其章句攬其菁英勒為成書置諸几席每勤披閱加以
精研迄於今已歷有年所矣頃以視河南巡至於江浙
見比閭士庶有吹豳擊壤之風獻詩頌者絡繹於途雖
其工拙淺深各極其不齊之致而衢謳巷舞儼然省方
之所採列國之所陳亦可見人情之愛戴而先王以詩
為教之義濡染而蒸陶之者所關甚鉅也翰林侍讀徐
倬以全唐詩錄進展卷而讀之與朕平時品第者蓋有
合焉嘉其髦年好學遷秩禮部侍郎以為天下學者之
勸乃取兹集親為鑒定賜以帑金即命校刊俾誦習者
由全唐之詩沿波討瀾以上溯夫汾泗之傳而游泳乎
唐虞載賡之盛其於化理人心將大有禆益也矣是為
序以弁其端云
(臣)等謹按康熙丙戍
聖祖仁皇帝南巡倬繕錄此編進
呈
御覽得
旨嘉奬由侍讀
特擢禮部侍郎併為
御製序文
賜帑刊板儒臣榮遇實為千古所莫及至今傳為盛事其
書較
御製全唐詩先一年成故編次頗有不合云
洛如詩鈔六卷明詩綜一百卷詞綜三十卷
朱彛尊編彛尊見史類
彛尊自序明詩綜曰合洪武及崇禎詩甄綜之上
自帝后近而宫壼宗潢遠而蕃服旁及婦寺僧尼
道流幽索之鬼神下徵諸謠諺入選者三千四百
家或因詩而存其人或因人而存其詩間綴以詩
話述其本事期不失作者之旨
汪森序詞綜曰彛尊輯唐以來迄元人所為詞凡
一十八卷後彛尊北遊南至白下逾三年歸廣為
二十六卷而森亦往來苕霅間從故藏書家鈔白
諸集相對參論復益以四卷凡三十卷計覽宋元
詞集一百七十家傳記小說地志共三百餘家歷
歲八稔然後成書庶幾一洗草堂之陋而倚聲者
知所宗矣
漢詩音注五卷漢詩評五卷
李因篤撰因篤見詩集類
詩觀十四卷别集二卷
鄧漢儀編漢儀字孝威泰州人康熙己未
召試博學鴻詞以年老授中書舍人
浙西六家詞十卷
不著編輯者名氏
朱子論定文鈔二十卷
吳震方編震方見經類
粤西詩載二十五卷粤西文載七十五卷粤西叢
載三十卷
汪森編森字晉賢桐鄉人休寧籍官桂林府通判
鳳池集(無卷數)
沈玉亮吳陳琰同編玉亮字瑶岑武康人陳琰見
經類
續三體唐詩八卷唐詩掞藻八卷
高士竒編士竒見經類
楚風補五十卷
廖元度編元度字大隠長沙人
四家詩鈔二十八卷
王企靖編企靖字苾遠雄縣人康熙乙丑進士官
至江西巡撫
(臣)等謹按是編為清苑郭棻集六卷鉅鹿楊思聖
集八卷任邱龐塏集六卷文安紀炅集八卷每集
各為之序
濓洛風雅九卷
張伯行編伯行見史類
歷朝賦楷八卷
王修玉編修玉字倩修錢塘人
檇李詩繫四十二卷
沈季友撰季友見詩集類
朱彛尊序曰往者蔣之翹輯檇李詩乘其卷帙之
富什倍朱翰英華當從雁川訪求之其身甫殁而
遺稿已化為蛛絲蟫粉他若劉常武原集徐贊宸
之海谷遺風一時轉相鈔撮流布未廣洊經歲月
亦幾幾有失傳之患季友辭世已十有餘年同里
金南瑛校而刻之庶幾其傳可永矣
于野集七卷
王原編原號西亭青浦人康熙戊辰進士官至給
事中
唐宋十大家全集錄五十一卷
儲欣編欣見經類
欣自序曰即茅坤唐宋八家文鈔所評論以窺其
所用心大抵為經義計耳予欲破學者抱匱守殘
之見所錄加倍焉至增入習之可之似屬創見然
大家豈有定數可以八即可以十
(臣)等謹按欣論茅坤之說良是然亦不離乎經義
之計伏讀
御製唐宋文醇序文嘉欣用意之美而惜其學識之未
當所去取亦與茅坤等
聖諭持平欣亦何能置一辭矣
松風餘韻五十一卷
姚宏緒編宏緒號聽巖婁縣人康熙辛未進士官
翰林院編修
例略曰是選七百餘家始張翰終葉有聲附以閨
秀方外詩以姓叙姓以韻分有風雅萃於一門者
即按世次列之又曰集内有鄙俚可笑者以采得
不忍復逸存詩所以存其人也
(臣)等謹按是編專采松江詩人各系以小傳意在
博收故别擇未能精審焉
述本堂詩集十八卷
方登嶧式濟觀承撰登嶧字鳬宗號屏坧桐城人
康熙甲戌貢生官工部主事坐事謫黑龍江卜魁
塞式濟登嶧子見史類觀承登嶧孫見詩集類
唐四家詩八卷
汪立名編立名見經類
立名自序曰唐王孟韋柳四家為宋元人鼻祖學
宋元詩者當仍於唐詩求之故以此矯其弊云
八劉唐人詩集八卷
劉青夕選青夕名未詳淮安人
唐詩叩彈集十二卷續集三卷
杜詔杜庭珠同編詔見詩集類庭珠秀水人
古文雅正十四卷
蔡世遠編世遠見别集類
世遠自序曰康熙乙未歲自京師回閩家居數載
評選歷代古文自漢至元約二百三十餘首雍正
元年入京與同志李立侯張季長參論考訂又是
正之高安朱軾迨季長作令長洲取以授梓因為
序之曰是選也採之各家文集者若干篇採之二
十一史者若干篇若文選文苑英華唐文粹宋文
鑑元文類以及歷代名臣奏議偶有所喜則登之
文雖佳非有關於修身經世之大者不錄也言雖
切而體裁不美備則賢哲格言不能盡載也其事
則可法可傳其文則可歌可誦然後錄之不及三
傳檀弓者檀弓經也三傳雖傳經也不及戰國策
者多機智害道也嗚呼虛車之飾與犬羊之鞟交
譏也不加體察躬行之功徒誇閎博雕鏤之用先
儒之所羞稱言不能以足志文不能以行遠亦大
雅之所弗尚也措之為君臣父子夫婦昆弟朋友
之倫發之有經國大業不朽盛事之美言為心聲
詞尚體要斯集之所由選乎名之曰雅正者其詞
雅其理正也
(臣)等謹按是集以理為根柢以詞為羽翼而語錄
之體浮艷之詞概從刪汰良由世遠䆳於學問深
明文章正變之繇故所選錄傳誦藝林洵足為古
文家正則也
明文遠(無卷數)
徐文駒編文駒見别集類
尺牘嚶鳴集十二卷
王相編相字晉升臨川人
絶妙好詞箋七卷
查為仁厲鶚同撰為仁字心榖號蓮坡宛平人康
熙辛夘舉人鶚見史類
鶚自序曰絶妙好詞七卷南宋周蜜所輯多紹興
迄德祐間人自二三鉅公外姓氏多不著為仁躭
玩倚聲披閱之下隨筆劄記輯有詩餘紀事如干
篇於是編特為之箋不特諸人里居出處十得八
九而詞中之本事詞外之軼事俱攟拾無遺焉
元詩選一百一十一卷
顧嗣立編嗣立見詩集類
文章鼻祖六卷
楊繩武編繩武字文叔長洲人康熙乙未進士官
翰林院編修
鄱陽五家集十五卷
史簡編簡字文令鄱陽人
(臣)等謹按是編輯自宋末至明初其鄉人中黎廷
瑞吳存徐瑞葉蘭劉炳五家之詩
南宋雜事詩七卷
沈嘉轍吳焯陳芝光符曾趙昱厲鶚趙信等同撰
嘉轍字欒城焯字尺鳬曾字幼魯由薦舉官至戶
部郎中皆錢塘人鶚見史類芝光字蔚九昱字功
千信字意林皆仁和人
二家詩鈔二十卷
邵長蘅編長蘅見别集類
(臣)等謹按是編專選王士禎宋犖之詩然犖詩實
遜於士禎故論者頗以並選為未協
棣華書屋近刻四卷
朱湘朱絳朱綱撰湘綱俱見詩集類絳字子桓由
貢生官至廣東布政使
誠求堂彙編六卷
徐開錫撰開錫字定山常山人康熙中貢生官至
彰德同知
明文在一百卷
薛熙編熙見子類
漢詩說十卷
費錫璜沈用濟同編錫璜字滋衡吳江人用濟字
方舟錢塘人
嶺南五朝詩選二十五卷
黃登編登字俊升號積菴番禺人
(臣)等謹按是編前二十卷為第一帙皆載詩之為
粤東作者後十五卷為第二帙皆粤東人詩其第
一帙謂之名宦然如杜審言宋之問沈佺期輩其
事具著唐書登以名宦稱之謬矣
義門鄭氏奕葉吟集七卷義門鄭氏奕葉集十
卷
鄭爾垣編爾垣字一樞浦江人
(臣)等謹按是集乃輯其先世詩文都為二編上編
係詩七卷下編則遺文十五種鄭氏自宋建炎至
明初同爨者十三世故稱義門
宋十五家詩十六卷
陳訏編訏見經類
(臣)等謹按十五家者梅堯臣歐陽修曾鞏王安石
蘇軾蘇轍黃庭堅范成大陸游楊萬里王十朋朱
子高翥方岳文天祥也每集各繫小傳及前人詩
話而以已所評論附焉
篤叙堂詩集五卷
許豸許友許遇許鼎許均許藎臣許良臣等撰豸
字玉史侯官人崇禎辛未進士官至浙江提學副
使友字介有號甌香豸子遇字不棄號月溪友子
官陳留長洲二縣知縣鼎號梅崖均號雪邨皆遇
子藎臣號秋泉良臣號石泉皆鼎子
續姚江逸詩十二卷
倪紀宗編紀宗字漫野餘姚人官遂安訓導
韜光菴紀遊集(無卷數)
釋山止編山止西湖韜光菴僧
興善寺歷代名賢留題集二卷
釋淨溥編
倪城風雅二卷
勞巁編巁見詩集類
渠風集略七卷
馬長淑編長淑字漢荀安邱人雍正庚戌進士官
至磁州知州
(臣)等謹按安邱古渠邱地故名曰渠風長淑因其
里人張貞欲輯同邑諸人詩而未就乃踵成之
七十二峯足徵集一百一卷
吳定璋編定璋字友篁吳縣人
選詩定論十八卷
吳湛撰湛字伯其號冉渠睢陽人
文選音義八卷
余蕭客撰蕭客見經類
明倫初集五卷續集五卷
鄭文炳編文炳字慕斯莆田人
長林四世弓冶集五卷
林其茂編其茂見詩集類
宋百家詩存二十八卷
曹庭棟編庭棟見經類
廣東詩粹十二卷
梁善長編善長字崇一順德人乾隆己未進士
莆風清籟集六十卷
鄭王臣編王臣字慎人一字蘭陵莆田人乾隆辛
酉拔貢生官至蘭州府知府
(臣)等謹按是集選興化一府自唐以來之詩并綴
以自著蘭陔詩話
山左明詩鈔三十五卷
宋弼編弼字仲良德州人乾隆乙丑進士官至甘
肅按察使
豐陽人文紀略十卷
聶芳聲編芳聲字晦之永豐人
南園後五子詩集二十八卷
陳文藻等編氏籍未詳
(臣)等謹按南園在廣州城東南大忠祠側即抗風
軒明初孫蕡趙介李德黃哲王佐唱酬於此稱南
園五子是編所云後五子者乃明順德歐大任梁
有譽從化黎民表南海吳旦番禺李時行五人也
二南遺音四卷
劉紹攽編紹攽見經類
崇川詩集十二卷
孫翔編翔字吕溪南通州人
東皋詩存四十八卷
汪之珩編之珩字楚白如皋人
(臣)等謹按是編專輯自宋至今如皋一邑之詩而
已作乃多至二百餘首
濮川詩鈔三十五卷
不著編輯者姓氏
閨秀集初編五卷
季&KR0570;編季嫺字靜姎興化女子適李氏
磁人詩十卷
楊方晃編方晃見史類
晚唐詩鈔二十六卷
查克宏編克宏海寕人
友聲集七卷
賴鯤升編鯤升字滄嶠會昌人
殘本湖陵江氏集五卷
江八斗編八斗字四達號鈍夫貴溪人
(臣)等謹按八斗始祖公榮遷居貴溪湖陵其後仕
宦頗盛世為湖陵江氏是編乃輯其先世以來詩
文也
右總集
剡源文鈔四卷金石要例一卷
黃宗羲撰宗羲見經類
宗羲自序金石要例曰潘蒼崖有金石例大段以
昌黎為例顧未嘗著為例之義與壊例之始亦有
不必例而例之者如上代兄弟宗族姻黨有書有
不書不過以著名不著名初無定例故摘其要領
稍為辨正所以補蒼崖之缺
詩辨坻四卷填詞名解四卷
毛先舒撰先舒見經類
陸圻序詩辨坻曰楊子之目方言如鼠坻牛場用
則實五稼飽邦民不用遂為糞壤抵之於道是書
殆取義於此
李義山詩注三卷補注一卷
朱鶴齡撰鶴齡見經類
杜詩說十二卷
黃生撰生見經類
東坡養生集十二卷
王如錫編如錫字武工江寧人
歴代詩話八十卷
吳景旭撰景旭字旦生歸安人
温飛卿集箋注九卷
顧予咸補明曾益注子咸字小阮長洲人順治丁
亥進士官至吏部考功司員外郎
蠖齋詩話二卷
施閏章撰閏章見史類
漫文說詩一卷
宋犖撰犖見史類
(臣)等謹按是編乃其詩話已載入西陂類稿中
讀詩堂杜詩註解二十卷
張溍撰溍字上若磁州人順治壬辰進士官翰林
院庶吉士
宋犖序曰杜詩評點自劉辰翁始顧劉亦無註元
大德問有高楚芳者又刪存諸註附之向見今千
家注本凡分註句下或綴篇下而不著姓氏者悉
屬劉評苐刊落圈點耳是注能疏千家之蹖駮間
亦佽以近代諸名人庶幾萃諸家之長而擅其勝
者
然脂集例一卷
王士禄撰士禄見史類
(臣)等謹按其弟士禎書年譜後曰先生著書惟然
脂集二百三十餘卷條目初就蓋為之未成僅存
此例十條也古今閨閣之文選本殊嫌猥雜士禄
此例條理差為可考云
漁洋詩話三卷
王士禎撰士禎見史類
圍爐詩話八卷
吳喬撰喬字修齡崑山人
韓集點勘四卷
陳景雲撰景雲見史類
杜詩論文五十六卷
吳見思撰見思字齊賢武進人
聲調譜一卷談龍錄一卷
趙執信撰執信見别集類
(臣)等謹按執信嘗問聲調之法於王士禎士禎靳
不與語乃以古詩唐詩互相鉤稽而得之因著為
聲調譜一卷法律頗為精密談龍錄者因士禎與
門人論詩謂當如雲中之龍時露一鱗片爪因作
此書以詆其說大旨謂詩中當有人在不當為縹
渺無著之語實足救士禎末派之弊也
四六金針一卷
陳維崧撰維崧見史類
詩話八卷詞話二卷
毛竒齡撰竒齡見經類
(臣)等謹按竒齡以考據為長詩文非其能事惟填
詞之功較深於詩故詩話皆務為高論不得要領
詞話深明原委足備倚聲家之談資
詞苑叢談十二卷
徐釚撰釚字電發號虹亭吳江人康熙己未
召試博學鴻詞授翰林院檢討
尤侗序曰侗嘗纂明史藝文志其以詩話著者西
涯昌穀而下數十家而詞話自升菴之外無聞焉
古今詞話久已失傳其軼時見於他說釚向曾續
孟棨本事詩今又輯成詞苑叢談一書蓋撮前人
之標而搜新剔異更有聞所未聞者夫詩之有話
猶史之有傳也詩旣有史詞獨無史乎哉願以傳
之海内且為他日藝文志中增一則也
江南通志曰釻少刻菊莊樂府朝鮮貢使仇元吉
見之以金餅購去貽詩曰中朝攜得菊莊詞讀罷
烟霞照海湄北宇風流何處是一聲鐡笛起相思
棗林藝簣一卷
談遷撰遷見史類
杜詩會粹二十四卷
張遠撰遠字邇可蕭山人由貢生官縉雲縣教諭
(臣)等謹按康熙中有兩張遠其著超然詩集者為
侯官人此即朱彛尊曝書亭集内有送之桂林詩
者也
香山詩鈔二十卷
楊大鶴編大鶴字芝田武進人康熙己未進士官
至左春坊左諭德
杜詩闡三十三卷
盧元昌撰元昌見經類
元昌自序曰杜詩有因注而顯者有因注反晦者
一晦於訓詁之太雜一晦於講解之太鑿一晦於
援引之太繁反是者又為膚淺凡庸之詞曰吾以
杜注杜也則太陋
李義山文集箋注十卷
徐樹穀箋徐炯注樹穀字藝初康熙乙丑進士官
至山東道監察御史炯字章仲康熙壬戌進士官
至直隸巡道皆崑山人
例略曰舊唐書李商隠本傳有表狀集四十卷新
書藝文志樊南甲集二十卷乙集二十卷又賦一
卷文一卷宋史文集八卷四六甲乙集四十卷别
集二十卷散佚既多炯乃取文苑英華唐文粹御
覽玉海諸書所載合而錄之其僻隱未能注者僅
二十餘條而箋則樹穀所成參之史傳考證時事
焉
杜詩詳注二十五卷附編二卷
仇兆鼇撰兆鼇字滄柱鄞縣人康熙乙丑進士官
至吏部侍郎
康熙三十二年兆鼇進表略曰本年孟夏之月伏
蒙
皇上諭翰林諸臣所著詩古文章鈔錄呈進以備
御覽臣謹錄三載以來所著杜詩詳注呈進者解杜諸家
非不各攄心力意本淺而鑿使深事本近而推使
遠引證者泝流而忘源採摭者得此而遺彼從前
注解不下百家近日疏箋亦將十種臣惟少陵詩
集實堪論世知人可以見開元天寳盛而忽衰之
故可以見乾元大歷亂而復治之機兼四始六義
以相參知古風近體為皆合愚蒙一得冐逹
九重倘邀清暇之鑒觀以當采風之陳獻
陶詩箋五卷
邱嘉穗撰嘉穗見經類
補注東坡編年詩五十卷
查慎行撰慎行見經類
例略曰王注譌謬施注亦有未愜今準欒城集按
年編次又曾與東坡贈答之文潞國張宣徽文湖
州至方外之辨才參寥有專集者悉采其詩附本
篇末或有集而不傳傳而不遠如劉景仁錢穆父
孫莘老李公擇陳舜俞王仲玉胡完夫蔣穎叔王
定國魯元翰王晉卿趙景貺柳子玉周開玉亦偶
得一二焉始於康熙癸丑積三十年乃成於人地
時事獨詳年表冠之其末二卷則互見他集
玉臺新咏箋注十卷庾開府集箋注十卷徐
孝穆集箋注六卷
吳兆宜撰兆宜字顯令吳江諸生
李太白詩集注三十六卷李長吉歌詩彙解五
卷
王琦撰琦字琢崖錢塘人
庾子山集注十六卷
倪璠撰璠見史類
陶詩彙注四卷
吳瞻泰撰瞻泰字東巖歙縣人
說詩樂趣二十卷附偶咏草續集一卷
伍涵芬撰涵芬見子類
文心雕龍輯注十卷
黃叔琳撰叔琳見經類
柳亭詩話三十卷
宋長白撰長白原名俊以字行山隂人
原詩四卷
葉燮撰燮見史類
杜律疏八卷玉臺新咏考異十卷
紀容舒撰容舒見經類
容舒自序杜律疏曰注杜詩者數十家於作者之
意未必一一有當念杜詩為人所習誦者律句為
多因取顧宸所觧者參以諸家之說逐句詮釋其
體蓋近於疏云
宋詩紀事一百卷
厲鶚撰鶚見史類
鶚自序曰宋承五季衰敝後其詩與唐在合離之
問而詩人之盛視唐且過之前明諸人剽擬唐人
太甚凡遇宋人集概置不問迄今留傳者僅數百
家即名公鉅手亦多散逸無存江湖林藪之士更
無論也鶚以為宋人考本朝尚有未當如胡元任
不知鄭文寳仲賢為一人注蘇詩者不知歐陽闢
非文忠之族方萬里不知薛道祖非昂之子以至
阮閎休所紀三李定王伯厚所紀兩曹輔之類非
博稽深訂烏能集事因訪求積卷兼之閱市借人
歴二十年之久披覽旣多頗加汰擇計所鈔撮凡
三千八百一十二家略具出處大概綴以評論本
事咸著於編其於前宋知人論世之學不為無小
補矣
(臣)等謹按鶚裒輯詩話勒為是書仿計敏夫唐詩
紀事之例亦以紀事為名而多收無事之詩旁涉
無詩之事體裁殊失斷限舛訛處亦復不免然蒐
羅賅備實為有宋一代詩話之淵海其用力之勤
亦足多矣
古今詞話六卷
沈雄纂雄字偶僧吳江人
古今詞論一卷
王又華撰又華字靜齊錢塘人
春秋詩話五卷
勞孝輿撰孝輿字巨峯一字阮齊南海人官鎮遠
縣知縣
(臣)等謹按是編專輯左氏傳之言詩者故曰春秋
詩話然於傳文詩義實兩無所取焉
鐡立文起二十二卷
王之續撰之續字懋功宣城人
學稼餘譚三卷
不著撰人姓氏前題云櫟社老人輯
全閩詩話十二卷五代詩話十卷
鄭方坤撰方坤見經類
方坤自序五代詩話曰五季兵戈之際風雅衰微
談藝至此等諸季札觀樂自鄶無譏已矣然自光
化天復以來下逮乾德建隆之際首尾六七十年
中間建國立名號者且以十計短什長吟亦復多
如束筍上者引商刻羽次者嘲風弄月以至詞人
之賦狎客之篇緇黃淡泊之音金粉纏緜之作莫
不有賸句之可採與本事之堪傳彙而核焉亦知
人論世之一助也向聞王士禎尚書有五代詩話
未經鏤板近始鈔得知為士禎暮年手輯未及成
書輒據此為藁本複者芟之舛譌者訂之更抄撮
羣言增益其所未備瓣香可接倘亦前賢之所心
焉許乎
榕城詩話三卷
杭世駿撰世駿見經類
(臣)等謹按雍正壬子乙夘二科嘗以鄰省舉人充
鄉試同考官故世駿以甲辰舉人得與福建同考
之役輯為是編即以榕城詩話為名
讀杜心解六卷
浦起龍撰起龍見史類
王右丞集箋注二十八卷附錄二卷
趙殿成撰殿成字松谷仁和人
例略曰向見摩詰集有廬陵劉須溪武陵顧元緯
勾吳顧可久吳興凌初成四家刻本劉本較善然
所載僅三百七十一篇則非寳應中進御原本矣
是編自四十卷以前皆劉本所有者雖間雜他人
之作然不敢損益其别本所增及他籍互見者另
為外編一卷卷首則弁言十九條王縉進集表代
宗批答及本傳太平廣記冊府元龜所載惟逸事
卷末則畫學秘訣關中石刻雖係後人偽造而援
引者多故姑存之
李紱跋曰松谷辨霓裳七疊始有拍以駁按樂圖
妄說可紏新舊二書之謬
樊紹述集注二卷玉川子詩集注五卷
孫之騄撰之騄見經類
西崑發微三卷
吳喬撰喬一名殳字修齡太倉人
(臣)等謹按楊億西崑倡酬集序稱取玉山冊府之
義名曰西崑是編所說李商隠詩而標題云云一
似西崑之名由商隱而得者則不知其何所據也
右總集類文史
皇朝文獻通考卷二百三十八
