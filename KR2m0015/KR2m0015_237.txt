欽定四庫全書
皇朝文獻通考卷二百三十七
經籍考(二十七)
集(總集)
(臣)等謹按總集一門為類至夥蓋以網羅放佚薈
萃菁英誠為著作之淵藪前考於一代總集中復
以詔令奏疏詩文等分次前後於是有一人而屢
見者於例究為未協今恭載
聖祖仁皇帝暨我
皇上選定各集弁冕於前凡詩文詞賦統以選定之年
月為次而臣下選注諸集亦悉視其人之後先不
復以所選所注之集更為析類至文史舊附總集
之後今仍其例而以臣下所注一家之集間雜評
點於義不當入總集者亦附隸焉
御選古文淵鑑六十四卷
康熙二十四年
聖祖仁皇帝御選内閣學士徐乾學等奉
勅編注
聖祖仁皇帝御製序曰夫經緯天地之謂文文者載道之
器所以彌綸宇宙統括古今化裁民物者也是以乾苞
坤絡非文不宣聖作賢述非文不著其為用也大矣書
契以後作者代興載籍充盈體製不一約而論之靡不
根柢於羣經權輿於六籍如論說之類以疏解為主始
於易者也奏啟之類以宣述為義始於書者也賦頌之
類以諷喻為指始於詩者也傳叙之類以紀載為事始
於春秋者也引而伸之觸類而通之雖流别各殊而鎔
裁有體於是能言之士抒寫性情賁飾詞理同工異曲
以求合乎先程皆足以立名當時垂聲來葉彬彬郁郁
稱極盛焉然而代不乏人人不一製著作既富篇什遂
繁不有所裒輯慮無以觀其備也不有所詮擇慮無以
得其精也古來采獲之家載在四部名目滋多類皆散
佚其流布人區者自蕭統文選而外唐有姚鉉之文粹
宋有吕祖謙之文鑑皆限斷年代各為一編夫典章法
度粲然一王之制前不必相師後不必相襲此可限以
年代者也至於文章之事則源流深長今古錯綜盛衰
或通於千載損益無關於一朝此不可限以年代者也
諸家之選雖足鳴一代之盛豈所以窮文章之正變乎
朕留心典籍因取古今之文自春秋以迄於宋擇其辭
義精純可以鼓吹六經者彙為正集即間有瑰麗之篇
要皆歸於古雅其綺章秀製弗能盡載者則列之别集
傍采諸子錄其要論以為外集煌煌乎洵秉文之玉律
抽牘之金科矣夫帝王之道質文互用而大化以成聖
賢之業博約並施而性功以備是書也雖未足以盡文
章之勝於聖人游藝之旨亦庶乎其有當也夫
(臣)等謹按是編所錄上起左傳下迄宋人俱有關
風教有禆世用之文仰承
睿藻親揮品題甲乙凡百家之工拙具著
御評洞鑒之中洵乎玉律金桴為萬世摛文之矩矱矣
御定列代賦彙一百四十卷外集二十卷逸句二卷補遺
二十二卷
康熙四十五年詹事陳元龍等奉
勅編
聖祖仁皇帝御製序曰賦者六義之一也風雅頌興賦比
六者而賦居興比之中蓋其敷陳事理抒寫物情興比
不得並焉故賦之於詩功尤為獨多由是以來興比不
能單行而賦遂繼詩之後卓然自見於世故曰賦者古
詩之流也班固又謂登高能賦可以為大夫言感物造
端材智深美可以與國政事故可以為列大夫也是則
賦之於詩具其一體及其閎肆漫衍與詩並行而其事
可通於用人書曰敷奏以言夫敷奏者有近乎賦之義
使堯舜而在今日亦所不廢則豈非文章之可貴者哉
朕嘗於幾務之暇博觀典籍見古者諸侯卿大夫交接
鄰國時稱詩以喻志不必其所自作皆謂之賦如晉公
子重耳賦六月魯文公賦菁菁者莪鄭穆公賦鴻雁魯
穆叔賦祈父之類皆取古詩歌之以喻其志即詠吟之
遺音得心意之所存使聞之者足以感發興起而因以
明其如相告語之情猶之敷布其義而直陳之故謂之
賦也春秋之後聘問詠歌不行於列國於是羈臣志士
自言其情而賦乃作焉其始創自荀況宦遊於楚作為
五賦楚臣屈原乃作離騷後人尊之為經而班固以為
屈原作賦以諷諭則已明其為賦矣其後宋玉唐勒皆
競為之漢興賈誼枚乘司馬相如揚雄張衡之流製作
尤盛三國兩晉以逮六朝變而為排至於唐宋變而為
律又變而為文而唐宋則用以取士其時名臣偉人往
往多出其中迨及元而始不列於科目朕以其不可盡
廢也間嘗以是求天下之才故命詞臣考稽古昔蒐采
缺逸都為一集親加鑒定令校刊焉為叙其源流興罷
之故以示天下使凡為學者知朕意云
(臣)等謹按正集凡三十類皆有關於經濟學問之
大者區分類别以次畢登其他緣情抒感之作别為
外集八類通三千四百六十五首至於碎璧零璣
搜羅殆盡則裒為逸句二卷雜書僻典採錄靡遺
又續為補遺三百餘篇正變兼陳洪纖畢具洋洋
乎極千古賦苑之大觀矣
御定佩文齋咏物詩選四百八十二卷
康熙四十五年大學士張玉書陳廷敬等奉
勅校
聖祖仁皇帝御製序曰昔者子夏序詩謂正得失動天地
感鬼神莫近於詩先王以是經夫婦成孝敬厚人倫美
教化移風俗若是乎詩之道大矣哉而周公纉述唐虞
宗翼文武制禮以導天下著爾雅一篇後之序之者謂
爾雅所以通詁訓之指歸叙詩人之興詠疏之者曰爾
雅所釋徧解六經而獨云叙詩人之興詠者以爾雅之
作多為釋詩是則一物多名片言殊訓凡以蟲魚草木
之微發揮天地萬物之理而六義四始之道由是以明
焉故夫詩者極其至足以通天地類萬物而不越乎蟲
魚草木之微詩之咏物自三百篇而已然矣孔子曰邇
之事父遠之事君多識於鳥獸草木之名夫事父事君
忠孝大節也鳥獸草木至微也吾夫子並舉而極言之
然則詩之道其稱名也小其取類也大即一物之情而
關乎忠孝之旨繼自騷賦以來未之有易也此昔人詠
物之詩所由作也歟朕自經帷進御覃精六籍至於燕
暇未嘗廢書於詩之道時盡心焉爰自古昔逸詩漢魏
六朝洎夫有唐訖於宋元明之作博觀耽味搴其蕭稂
掇其菁英命大學士陳廷敬尚書王鴻緒校理之翰林
蔡升元楊瑄陳元龍查昇陳壯履勵廷儀張廷玉錢名
世汪灝查慎行蔣廷錫編錄之名曰佩文齋詠物詩選
蓋蒐采既多義類咸備又不僅如向者所云蟲魚鳥獸
草木之屬而已也若天經地志人事之可以物名者罔
弗列焉於是鏤板行世與天下學文之士共之將使之
由名物度數之中求合乎温柔敦厚之指充詩之量如
卜商氏之所言而不負古聖諄復詁訓之心其於詩教
有禆益也夫
編修高輿進表校刻略曰上自古初下迄勝國詩
成物類若五色之相宣選以體分猶四時之成序
大則觀文察理取象高深細則喙息跂行肖形毫
末其間包羅衆品薈蕞羣材服食器用之需皆歸
逸響律吕權衡之事並入妍詞農牧樵漁恍見野
人之趣圖書藥物足抒大雅之襟以及仙釋之遐
蹤將帥之行陣異卉名花之悦性纖鱗弱羽之遂
生莫不次第臚陳後先區别既潄芳而傾液復按
部而就班羣服
宸衷藻鑑之精亦見作者經營之善迺者荷
九重之綸綍畀全部以雕鐫拜
命悚惶捧函戒謹訂魯魚之異字尚懼承訛正朋鳳之同
文惟求無舛謹校定六十四冊為類四百八十有
六古今各體詩一萬四千五百九十首
御定全唐詩九百卷
康熙四十二年翰林院侍講彭定求等奉
勅校
聖祖仁皇帝御製序曰詩至唐而衆體悉備亦諸法畢該
故稱詩者必視唐人為標準如射之就彀率治器之就
規矩焉盖唐當開國之初即用聲律取士聚天下才智
英傑之彦悉從事於六義之學以為進身之階則習之
者固已專且勤矣而又堂陛之賡和友朋之贈處與夫
登臨讌賞之即事感懷勞人遷客之觸物寓興一舉而
託之於詩雖窮達殊途悲愉異境而以言乎攄寫性情
則其致一也夫性情所寄千載同符安有運會之可區
别而論次唐人之詩者輒執初盛中晚岐分疆陌而抑
揚軒輊之過甚此皆後人強為之名非通論也自昔唐
人選唐詩有殷璠元結令狐楚姚合數家卷帙未為詳
備至宋初撰輯英華收錄唐篇什極盛然詩以類從仍
多脱漏未成一代鉅觀朕兹發内府所有全唐詩命諸
詞臣合唐音統籖諸編參互校勘蒐補缺遺略去初盛
中晩之名一依時代分置次第其人有通籍登朝歲月
可考者以歲月先後為斷無可考者則援据詩中所咏
之事與所同時之人繫焉得詩四萬八千九百餘首凡
二千二百餘人釐為九百卷於是唐三百年詩人之菁
華咸采擷薈萃於一編之内亦可云大備矣夫詩盈數
萬格調各殊溯其學問本原雖悉有師承指授而其精
思獨悟不屑為苟同者皆得殫其才力所至沿尋風雅
以卓然自成其家又其甚者寧為幽僻竒譎雜坐於變
風變雅之外而絶不致有蹈襲剽竊之弊是則唐人深
造極詣之能事也學者問途於此探珠於淵海選材於
鄧林博收約守而不自失其性情之正則真能善學唐
人者矣豈其漫無持擇汎求優孟之形似者可以語詩
也哉是用製序卷首以示刻全唐詩嘉與來學之旨海
内誦習者尚其知朕意焉
(臣)等謹按是編
聖祖仁皇帝以胡震亨所輯唐音統籖多所舛漏
特命刪補其書勒為全帙凡目錄十二卷帝后宗室諸王
公主宫嬪詩九卷郊廟樂章七卷樂府十三卷王
珪以下一千三百九十四人詩七百三卷五代詩
三十三卷無爵里世次可考者二十一卷聯句七
卷逸句二卷名媛九卷釋子四十六卷道士四卷
神仙鬼怪十三卷諧謔四卷判歌䜟記語諺謎謠
酒令占詞蒙求各一卷補遺七卷詞十二卷共詩
四萬八千九百餘首蒐羅精核纖悉不遺正變源
流燦然大備滙總集之大觀洵無過於此書者矣
御定歷代題畫詩類一百二十卷
康熙四十六年翰林院編修陳邦彦奉
勅編
聖祖仁皇帝御製序曰粤攷有虞氏施采作繪而繪事以
起周禮冬官采有設色之工典畫繢之職傳所稱火龍
黼黻昭其文三辰旂旗昭其明者是也至漢世圖寫功
臣用示褒異則又人物之肖象粲然著見於史册者矣
嗣是工繪事者日衆自天文地輿鳥獸草木以及宫室
器用與一切登臨遊覽之勝皆假圖畫以傳於世晉宋
而後莫盛於唐五代迄宋作者軰出金元明間亦代有
聞人方其詣精入理足以體隂陽含飛動為稽古博物
者之所取證不僅以丹青擅長而已而能搜抉其義藴
發攄其旨趣者則尤藉有題畫之詩歴代各體題咏以
萬計散置諸集無所統紀翰林陳邦彦裒輯彙鈔得八
千九百餘首分為三十類編次一百有二十卷繕本呈
覽朕嘉其用意之勤命授工鋟梓兹刊成裝潢來上萬
幾餘暇時一披閱凡兩間之名象庶類之棼錯無不該
載於中且不踰几席而得流觀山川險易之形近在目
前而可考鏡往代留遺之蹟以至農耕蠶織纖悉具陳
雞犬桑麻宛然如覩庶幾於昔人豳風無逸之圖有互
相發明者焉夫圖繪藝事也而近於道題畫詩之一類
也而通於治杜甫詩謂繪事功殊絶幽襟興激昂讀是
編者可以觸類而知所務矣爰製序題於卷端以識始
末云
(臣)等謹按是書仿孫紹遠聲畫集之例以歴代題
畫之作分類編次然紹遠書止八卷分二十六類
配隸多有舛漏此則分天文地理山水名勝古蹟
故實閒適古像寫真行旅羽獵仕女仙佛神鬼漁
樵耕織牧養樹石蘭竹花卉禾麥蔬果禽類獸類
鱗介花鳥合景草蟲宫室器用人事雜題等凡三
十類詩八千九百六十二首條理分明包舉簡括
胥由
睿裁精審故雖藝事之末而即物寓道洞見本原洵乎
聖人之心能見其大也
御定歷代詩餘一百二十卷
康熙四十六年翰林院侍讀學士沈辰垣等奉
勅編
聖祖仁皇帝御製序曰詩餘之作盖自昔樂府之遺音而
後人之審聲選調所由以緣起也而要皆昉於詩則其
本末源流之故有可言者古帝舜之命䕫典樂曰詩言
志歌永言聲依永律和聲可見唐虞時即有詩而詩必
諧於聲是近代倚聲之詞其理固已寓焉降而殷周孔
子删而為三百五篇樂正而雅頌得所考其時郊廟明
堂升歌宴饗以及鄉飲報賽莫不有詩以叶於笙簫琴
瑟之間自詩變為騷騷衍為賦雖旨兼出乎六義而聲
弗拘於八音至漢而郊祀房中鐃歌鼔吹琴曲雜詩皆
領於樂官於是始有樂府名迄於六代操觚之家按調
屬題徵辭赴節日趨婉麗以導宫商唐興古詩而外創
為近體而五七言絶句或傳於伶人顧他詩不盡協於
樂部其間如李白之清平調憶秦娥菩薩鬘劉禹錫之
浪淘沙竹枝詞洎温庭筠韋莊之徒相繼有作而新聲
迭出時皆被諸管絃是詩之流而為詞已權輿於唐矣
宋初其風漸廣至周邦彦領大晟樂府比切聲調篇目
頗繁柳永復增置之詞遂有專家一時綺製可謂極盛
雖體殊樂府而句櫛字比廉肉節奏不爽寸黍其於古
者依永和聲之道洵有合也然則詞亦何可廢歟朕萬
幾清暇博綜典籍於經史諸書有關政教而禆益身心
者良已纂輯無遺因流覽風雅廣識名物欲極賦學之
全而有賦彙欲萃詩學之富而有全唐詩刊本宋金元
明四代詩選更以詞者繼響夫詩者也乃命詞臣輯其
風華典麗悉歸於正者為若干卷而朕親裁定焉夫詩
之揚厲功德鋪陳政事固無論矣至於桑中蔓草諸什
而孔子以一言蔽之曰思無邪蓋蕙茝可以比賢者嚶
鳴可以喻友生苟讀其詞而引伸之觸類之範其軼志
砥厥貞心則是編之含英咀華敲金戛玉者何在不可
以思無邪之一言該之也若夫一唱三歎譜入絲竹清
濁高下無相奪倫殆宇宙之元音具是推此而沿流討
源由詞以溯之詩由詩以溯之樂即簫韶九成其亦不
外於本人心以求自然之聲也夫
(臣)等謹按是編以調之多寡為次每一調之中又
以時代為序自十六字至二百四十字凡一千五
百四十調九千餘首分為百卷後附詞人姓氏十
卷自唐至明凡九百五十七人詞話十卷凡七百
六十三則一洗舊本之陋獨集詞選之成所以為
倚聲之律者洵乎其博且精已
御選四朝詩二百九十二卷
康熙四十八年右庶子張豫章等奉
勅編
聖祖仁皇帝御製序曰生民之始禀二儀之精含五常之
性而其理具於一心人心之靈日出而不窮詩大序謂
在心為志發言為詩其闡明虞廷言志之意而歸本於
心者其意深矣盖時運推移質文屢變其言之所發雖
殊而心之所存無異則詩之為道安可謂古今人不相
及哉觀於宋金元明之詩而其義尤著焉世之論詩者
謂唐以詩賦取士故唐之詩為獨盛夫唐之詩誠盛矣
若夫宋之取士始以詩賦熙寧專主經義而罷詩賦元
祐初復詩賦至紹聖而又罷之其後又復與經義並行
金大略如宋制元自仁宗罷詩而存賦明則詩賦皆罷
之士於其時以其餘力兼習有韻之言專之則易美兼
之則難工而其至者亦往往嫓北宋而追三唐豈非人
心之靈日出而不窮者歟此又可見古今人不甚相遠
也朕夙興夜寐永圖治安念養士育才國家盛典考言
詢事曩代良規亦既試之制藝使通經術兼以論表判
策俾達古今而於科目之外時以詩賦取人每當省方
觀民之會士之所進詩賦古文止輦受觀停舟延問親
試而拔其尤者亦多矣蓋舉斯世而措之禮陶樂淑之
中被以温柔敦厚之教故所以奬勸之者靡弗至焉近
得全唐詩己命儒臣校訂刊布海内由唐以來千有餘
年之久流傳自昔未見之書亦可謂斯文之厚幸矣遂
又命博采宋金元明之詩每代分體各編自名篇鉅集
以及斷簡殘章罔有缺遺稍擇而錄之付之剞劂用以
標詩人之極致擴後進之見聞譬猶六代逓奏八音之
律無爽九流並遡一致之理同歸然則唐以後之詩又
自今而傳矣夫詩之日遠而日新如此而皆本於人之
一心孔子云詩三百一言以蔽之曰思無邪子之言詩
法也即心法也子夏味絢素之章子貢悟琢磨之句二
子者一以文學列於四科一以多識得聞一貫朕於是
有以見夫天之所以畀於人者此心此理隨在流通願
學者謹其所存而審其所發將以上達夫大本大原而
充廣乎萬事萬物豈惟詩之為道也哉
(臣)等謹按是編凡宋詩七十八卷金詩二十五卷
元詩八十一卷明詩一百二十八卷每代之前各
系以作者之姓名爵里首帝製次四言次樂府次
歌行次古體次律詩次絶句次六言次雜言以體
分編合四朝七百餘年之著作裒為巨帙網羅繁
富持擇精嚴良由我
聖祖仁皇帝游心藝苑
乙覽無遺故能集四代之鉅觀垂萬世之矩矱匪特詩家
正變源流燦然具備即歴朝盛衰治亂之原亦昭
然共著也已
御定全金詩七十四卷
康熙五十年中書郭元釪奉
勅編
聖祖仁皇帝御製序曰金有天下武功文治燦然昭明人
材之萃多在大定明昌之間駸駸乎盛矣然北元南宋
終金之世争伐聘問殆無暇日其典章名物湮沒於當
時而不傳於後者不知凡幾矣太原元好問撰中州集
以人屬詩以事屬人後世有詩史之目而渾源劉祁亦
著歸潜志可與中州集相參互證焉蓋其人文之可考
者猶賴此兩書之存也朕嘗覽金史多采用好問中州
集益信所謂詩史不虚也因是亦欲得金詩之全以補
金史之所未備卓然成一代之書會有全金詩之進遂
命更加搜輯凡金人集之斷簡殘篇有可存者皆令附
以入及諸山經地志川澤之紀聞綴摭薈藂鉅細不遺
使觀者弗厭其詳而皆有以自擇焉夫金世德久遠涵
濡蒸育才俊輩出迄今反覆斯編可以見邦國之光與
篤生之富矣顧金去今垂六百年其禮樂聲明載在藝
林之詠言者若非中州歸潛二書後之人亦烏從而知
之也況夫兼二書之所未備可不永其傳也哉
中書郭元釪奏略曰臣嘗讀金人元好問所選中
州集清真淡宕有宋詩之新而無其鄙俚有元詩
之麗而無其纖巧文質得宜正變有體而好問所
作小傳詞意斐亹足為史氏採擇然所載詩未備
紀事與劉祁歸潜志往往不合元郝經稱好問著
中州集一百卷而今存者止十卷未為全書(臣)竊
念金有天下一百一十七年大定明昌承平底定
文治之盛不減於他代今唐宋元明詩皆有備本
而金獨無之使不薈萃表章則河嶽菁英久愈散
失不揣愚陋留意收拾採輯遺逸漸成卷軸小傳
之下參以歸潜志及金元人銘表題跋並說部諸
書凡金人入元不仕者皆附入其末而即終之以
元好問劉祁期於一代文獻歴歴可攷臣弇鄙無
學金人遺集恐有未見或致疎漏伏乞
賜之刊正將一代人文千載如見不惟存詩而已
(臣)等謹按元釪所增之詩視舊加倍所增之人視
舊三倍金源一代之歌詠蒐輯殆盡然猶有疎漏
之處荷蒙
聖裁指授薈萃排纂始極精詳而卷端仍留元釪銜名尤
仰見片長必錄之
至意焉
御選唐詩三十二卷附錄三卷
康熙五十二年
聖祖仁皇帝御定
聖祖仁皇帝御製序曰古者六藝之事皆所以涵養性情
而為道德之助也而從容諷詠感人最深者莫近於詩
故虞廷典樂依永和聲帝親命焉成周時六義領在樂
官而為教學之先務自三百篇降及漢魏六朝體製遞
增至唐而大備故言詩者以唐為法其時選本如河嶽
英靈中興間氣御覽才調諸集其所收擇各有意指而
觀者每有不徧不該之歎朕萬幾餘暇留意篇什廣搜
博採已刻全唐詩集而自曩昔披覽嘗取其尤者彙為
一編古風近體各以類相從計三十二卷盖討索貴於
詳備而用以吟咏性情則當挹其精華而潄其芳潤每
當臨朝聽政巡行獮狩之餘展卷留連未嘗不悠然而
有得也因命儒臣依次編注朕親加考訂一字一句必
溯其源流條分縷析其有徵引訛誤及脱漏者隨諭改
定逾歲告成因付開雕以示後學孔子曰温柔敦厚詩
教也是編所取雖風格不一而皆以温柔敦厚為宗其
憂思感憤倩麗纖巧之作雖工不錄使覽者得宣志達
情以範於和平盖亦用古人以正聲感人之義記有之
君子在車則聞鸞和之音行則鳴佩玉是以非辟之心
無自而入也審此而朕之寄意於詩與刊布是編之指
俱可得而見矣是為序
(臣)等謹按自明以來選唐詩者屢變大抵視其人
性之所近各持偏見鮮得其平我
聖祖仁皇帝權衡六義陶鑄三唐既
勅編全唐詩九百卷以滙其大觀復
親定此編以示夫正則博收約取辨别瑕瑜至於注釋則
仿李善注文選例但釋訓詁名物而不及作者之
志盖優而游之使自得之俾自來說唐詩家附會
穿鑿之弊悉為湔除也已
欽定四書文四十一卷
乾隆元年内閣學士方苞奉
勅選
(臣)等謹按是編所錄者前明之文化治以上為一
集正嘉為一集隆萬為一集啟禎為一集凡四百
八十六篇
國朝文總為一集其人現存者不與焉凡二百九十
七篇通七百八十有三夫經義代聖賢立言義理
同功於傳注矩矱溯源於古文自揣摩家藉以弋
取科名遂至流為末技不知宋劉安上諸人皆載
入集中原未岐而外之也是編凛遵
聖訓以清真雅正為宗所錄之文皆足以傳世行遠而
别裁精審則更仰禀
宸裁易曰君子以教思無窮又曰觀乎人文以化成天
下
聖人之心所以端士習而正文風俾千萬世永垂法守
者不具著於斯編也哉
御選唐宋文醇五十八卷
乾隆三年
皇上御定
皇上御製序曰不朽有三立言其一言之無文行而不
遠若是乎言之文者乃能立於後世也文之體不一
矣語文者說亦多矣羣言淆亂衷諸聖當必以周孔
之語為歸周公曰言有序孔子曰辭達而已矣無序
固不可以達欲達其辭而失其序則其為言奚能雲
粼波抍而與天地之文相似也然使義則戔戔而言
有枝葉妃青嫓白雕琢曼辭則所謂八代之衰已其
咎同歸於無序而不達抑又有進焉文所以足言而
言固以足志其志已荒文將奚附是以孔子又曰言
有物夫序而達達而有物斯固天下之至文也已昌
黎韓愈生周漢之後幾五百年遠紹古人立言之軌
則其文可謂有序而能達者然必其言之又能有物
如布帛之可以煖人菽粟之可以飽人則李漢所編
七百篇中猶且十未三四況昌黎而下乎甚矣文之
至者不易得也明茅坤舉唐宋兩朝中昌黎柳州廬
陵三蘇曾王八大家薈萃其文各若干首行世迄今
操觚者膾炙之本朝儲欣謂茅坤之選便於舉業而
弊即在是乃復增損之附以李習之孫可之為十大
家欲俾讀者興起於古毋祗為發策決科之用意良
美已顧其識之未衷而見之未當則所去取與茅坤
亦未始逕庭朕讀其書嘉其意而亦未嘗不懲其失
也夫十家者謂其非八代駢體云爾駢句固屬文體
之病然若唐之魏鄭公陸宣公其文亦多駢句而辭
達理詣足為世用則駢又奚病日月麗乎天天之文
也百穀草木麗乎土地之文也化工之所為有定形
乎哉化工形形而不形於形而謂文可有定形乎哉
顧其言之所立者何如耳勅幾之暇偶取儲欣所選
十家之文錄其言之尤雅者若干首合而編之以便
觀覽夫唐宋以來名儒碩士有序有物之嘉言固不
第十人已也雖然嘗鼎一臠亦足以知道腴之可味
況已斟其雉膏哉
(臣)等謹按儲欣初因明茅坤八家文鈔益以李翺
孫樵為十家然去取未能謹嚴評論或多偏駁我
皇上指授儒臣芟除蕪雜採擷精華定為此集凡
聖祖仁皇帝御評以黃色恭書卷端
皇上御評則朱書篇後至於諸家評跋及姓名字蹟有
資攷證者各以紫色綠色識之由是唐宋之矩範
具於十家十家之菁英薈於此集
睿裁精審醇乎其醇所以垂世而立則者固可以顧名
而思義也已
皇清文穎一百二十四卷
乾隆十二年大學士張廷玉等奉
勅編
皇上御製序曰我大清受
命百有餘年
列祖德教涵濡光被海宇右文之盛炳焉與三代同風朕
紹聞遜志以是為學亦以是為治矢其文德一紀於
兹易曰觀乎人文以化成天下盖自有天地而人經
緯乎其間士君子之一言一行國家之制度文為禮
樂刑政布之為教化措之為事功無非文也乃其菁
英所萃蔚為國華詞以殽之聲以永之律以和之諧
協六同彰施五色典謨作焉雅頌興焉詩不云乎追
琢其章金玉其相文之盛也而賡之曰勉勉我王綱
紀四方則所謂其風自上也曩我
皇祖命大學士陳廷敬選輯皇清文穎儲之延閣未及刊
布
皇考復允廷臣之請開館編輯隨時附益久之未竣朕因
命自乾隆甲子以前先為編次凡
御製詩文廿四卷臣工賦頌及諸體詩文一百卷錄成序
其首簡昔之論文以代為次者於漢則有西漢文類
唐則有文苑英華唐文粹宋則有文海文鑑元則有
文類明則有文衡皆博綜一代著作之林無體不備
今是編惟取經進之作朝廷館閣之篇與諸書小異
然以觀斯文風尚當有取焉在易涣之象曰風行水
上善立言者以為天地自然之文而序卦受之以節
言文之不可過也繼之以中孚言有實也節而不流
徵之以信有典有則可久之道其在斯乎朕孜孜典
學求所以善持之者因以為摛文者鵠俾共勉云
(臣)等謹按先是康熙中大學士陳廷敬奉
勅纂輯雍正中續有增修至是乃始成帙卷首恭錄
聖祖仁皇帝御製詩文六卷
世宗憲皇帝御製詩文四卷
皇上御製詩文十四卷合二十四卷其餘諸臣所作一
百卷仰承
聖訓斷自乾隆甲子以前鉅製鴻篇無不甄錄率皆理
醇辭正渢渢乎治世之音至於别擇之精折衷
至聖尤足見權衡去取一秉至公彼宋文鑑元文類等
編烏可以同日而語哉
御選唐宋詩醇四十七卷
乾隆十五年
皇上御定
皇上御製序曰文有唐宋大家之目而詩無稱焉者宋
之文足可以匹唐而詩則實不足以匹唐也既不足
以匹而必為是選者則以唐宋文醇之例有文醇不
可無詩醇且以見二代盛衰之大凡示千秋風雅之
正則也文醇之選就向日書窗校閱所未畢付張照
所足成者兹詩醇之選則以二代風華此六家為最
時於幾暇偶一涉獵而去取評品皆出於梁詩正等
數儒臣之手夫詩與文豈異道哉昌黎有言氣盛則
言之短長與聲之高下皆宜然五三六經之所傳其
以言訓後世者不以文而以詩豈不以文尚有鋪張
揚厲之跡而詩則優游饜飫入人者深是則有文醇
尤不可無詩醇也六家品格與時會所遭各見於本
集小序是編彙成梁詩正等請示其梗概故為之總
序如此
(臣)等謹按是編於唐選李白杜甫白居易韓愈於
宋選蘇軾陸游凡六家實已括詩源正變之全示
藝苑權衡之準矣蓋詩之大宗莫如李杜而白之
平易近情韓之竒闢有法蘇之天才超妙陸之人
工精密俱足以輔翼李杜為後學之津梁我
皇上萬幾之餘别無嗜好
宸章所著積至三萬餘篇故於詩學源流權衡至當是
編復以尼山刪定之旨
品鑒六家定為正軌俾家絃戸誦奉為玉律金科固非
諸家選本所能仰測至於評注仍用别色為識亦
略如唐宋文醇之例焉
斯文正統十二卷
刁包編包見經類
太倉十子詩選十卷
吳偉業編偉業見史類
(臣)等謹按是編所選乃周肇東岡集王揆芝㕓集
許旭秋水集黃與堅忍菴集王撰三餘集王昊碩
園集王抃健菴集王曜升東皋集顧湄水鄉集王
攄步蟾集凡十人皆偉業同里各采其一集以成是
編蓋猶明季詩社餘風也
樂府英華十卷
顧有孝編有孝字茂倫吳江人
有孝自序曰自漢迄唐樂府有數十家而最著者
郭茂倩之樂苑左克明之樂府吳兢之樂錄郄昂
之題解沈建之廣題徐獻忠之樂府各有意見因
取而參定之
(臣)等謹按自序所云郭茂倩樂苑吳兢樂錄俱訛
郭茂倩書名樂府詩集吳兢書名樂府古題要解
其名樂苑者乃梅鼎祚所編也至其所分各類多
踵郭茂倩舊目於體製無所考訂每章下略加注
釋間附評斷蓋其例主於選詩與吳郭諸家用意
固不侔耳
唐宫閨詩二卷
費密編密見别集類
牘雋四卷
蕭士琦撰士琦字季公泰和人前明貢生
(臣)等謹按是編選自漢至宋尺牘分三十二門然
所錄往往祗一二語非全文也
樂府廣序三十卷
朱嘉徵編嘉徵字岷左别號止谿圃人海寧人前
明崇禎壬午舉人入
國朝官徽州府推官
三蘇談十卷
高阜撰阜字康生號蘿栖祥符人
蕭氏世集(無卷數)
蕭伯升編伯升字孟昉泰和人
(臣)等謹按是集皆錄其先世詩文考其自序稱與
蕭士瑋春浮圖集并士瑋弟士琦陶菴雜記牘雋
諸書同時合刻為蕭氏世集然今所存惟蕭岐之
正固先生集岐子遵之垣行自誌與蕭晅之雪崕
詩集三者而已
姚江逸詩十五卷明文海四百八十二卷明
文授讀六十二卷
黃宗羲撰宗羲見經類
詩紀匡謬一卷馮氏校定玉臺新詠十卷
馮舒撰舒字己蒼號默菴又號癸巳老人常熟人
(臣)等謹按舒因馮惟訥所輯古詩紀中多謬誤以
致李攀龍之詩刪鍾惺譚元春之詩歸輾轉沿訛
乃作是書以糾之故名曰詩紀匡謬至校定玉臺
新詠則以宋嘉定乙亥永嘉陳玉父之本為主而
以諸本參核之者也
二馮評點才調集十卷
馮舒馮班同輯班見子類
王士禎跋曰趙執信崇信是書鑄金呼佛殊不可解
杭世駿榕城詩話曰戚進士&KR0802;言德清人每為
二馮左袒予跋其才調集點本後曰固哉馮叟之
言詩也承轉開合提唱不已乃村夫子長技緣情
綺靡寧或在斯古人容有細心通才必不當為此
迂論右西崑而黜西江夫西崑盛於晚唐西江盛
於南宋今將禁晉宋之不為齊梁禁齊梁之不為
開元大歷此必不得之數風會流轉人聲因之合
三千年之人為一朝之詩有是理乎二馮可謂能
持詩之正未可謂遂盡其變也
柳邨詩集十卷
陳增新等編增新字子更嘉善人
溯洄集十卷
魏裔介編裔介見經類
高言集四卷
田茂遇董俞同編茂遇字髴淵順治戊子舉人俞
字蒼水皆華亭人
古文輯略(無卷數)
曹本榮編本榮見史類
續宛雅八卷
蔡蓁春施閏章同編蓁春始末未詳閏章見子類
宛雅三編二十四卷
施念曾張汝霖同編念曾號竹窗閏章之孫汝霖
見史類
(臣)等謹按明梅鼎祚有宛雅十卷蓋載自唐至明
宣城之詩故蔡蓁春施閏章因選嘉靖以後至崇
禎末年凡六十五家以續之後念曾汝霖又蒐采
二集所遺前代之詩益以
國朝諸作為三編所補較為完備云
臨川文獻八卷
胡亦堂編亦堂字二齊慈谿人順治辛卯舉人官
臨川縣知縣後行取主事
(臣)等謹按是編專輯自宋以来臨川一縣之文每
集仍標原名并各系小序於卷首
江左十五子詩選十五卷
宋犖編犖見史類
犖自序詩選曰犖建節撫吳且一紀日以多暇乃
得振興風雅後先賞識名人才士於大江南北間
凡十五人與友邵長蘅共精選其詩得三之一授
之梓詩無甲乙以齒次第
(臣)等謹按犖任江蘇巡撫時甄拔境内能文之士
王式丹等十五人各選其詩一卷授諸梓焉
詩原二十五卷
顧大申撰大申見詩集類
宋元詩會一百卷
陳焯編焯字默公桐城人順治壬辰進士官兵部
主事
焯自述曰是編蓋散落零鈔或得諸山水圖經或
得諸厓碑磨搨以及市坊村塾道院襌宫敝簏殘
蹏窮極蒐求積累歲時成兹巨帙
潘江序曰焯曩有古今詩會賦會之選十年以來
復取宋元合金詩而討論之自合稿專集以至山
經地志所載稗官野乘所收靡不薈萃攟摭既博
持擇復嚴且宋史成於托克托元史成於景濓叙
勝國名賢事蹟類多荒略稍涉忌諱輒施曲筆兹
集於論詩之中寓正史之意仿遺山中州集之體
人立一傳不徒詳其爵里而必核其行誼俾誦其
詩者可以論世知人焉
王士禎香祖筆記曰甲子祭告南海時歲杪抵桐
城焯攜所輯宋元詩會相商得以縱觀竟日
甬上耆舊詩三十卷
胡文學編文學見史類
滕王閣集十三卷滕王閣續集(無卷數)
蔡士英編士英字伯彦奉天人官至漕運總督
宋金元詩永二十卷補遺二卷選聲集三卷附
詞韻簡一卷
吳綺選綺見史類
凡例曰所選諸篇品骨氣味規矩方圓要不與李
唐丰格致有天淵之别
澄遠堂三世詩存八卷
李繩遠編繩遠見史類
朱彝尊静志居詩話曰弇州標榜前後五子而外
廣為四十子若似乎此外無遺賢矣說詩者遇隆
萬朝士或置不觀不知隆慶諸人已力挽呌囂之
習歸於平淡而定陵初年人皆修辭琢句出入風
雅之林若李伯遠輩尤卓然名家未見萬歷初之
不及嘉靖季也
唐賢三昧集三卷二家詩選二卷唐人萬首
絶句選七卷古詩選三十二卷十種唐詩選十
七卷載書圖詩一卷新安二布衣詩八卷
王士禎編士禎見史類
士禎自序唐賢三昧集曰康熙戊辰春杪歸自京
師居
宸翰堂日取開元天寳諸公篇什讀之錄其尤雋永超詣
者自王右丞而下四十二人為唐賢三昧集合文
粹英靈間氣諸選詩通為唐詩十選不錄李杜二
公者仿王介甫百家例也張曲江開盛唐之始韋
蘇州殿盛唐之終皆不錄者已見五言選詩故不
重出也
昭明文選越裁十一卷
洪若皋編若皋見别集類
若皋自序曰越裁者時避居越城志地亦志僭也
姑蘇楊柳枝詞一卷
汪琬編琬見别集類
樵川二家詩四卷
朱霞編浙江通志載朱霞建德人順治乙未進士
疑即是人
(臣)等謹按樵川為今邵武縣二家者宋嚴羽元黃
鎮成也各分二卷末附滄浪詩話於後
十五家詞三十七卷
孫默編默字無言休寧人
(臣)等謹按是編載吳偉業梅村詞梁清標棠村詞
宋琬二鄉亭詞曹爾堪南溪詞王士禄炊聞詞尤
侗百末詞陳世祥含影詞黃永溪南詞陸可求月
湄詞鄒祗謨麗農詞彭孫遹延露詞王士禎衍波
詞董以寧蓉渡詞陳維崧烏絲詞黃俞玉鳬詞凡
十五家
宋四名家詩(無卷數)
周之鱗柴升同編之鱗字雪蒼海寧人升字錦川
仁和人
楊氏五家文鈔十二卷
楊長世及其從子以叡以儼從孫兆鳳兆年合刻
稿也長世字延會瑞金人官興安縣訓導以叡字
維明邑諸生以儼字維莊貢生兆鳳字爾翔官上
饒縣訓導兆年字爾逢官宜黃縣訓導
宋詩鈔一百六卷
吳之振編之振見詩集類
之振自序曰自明嘉隆後詩家尊唐而黜宋宋人
集覆瓿糊壁棄之若不克盡故今日蒐購最難得
黜宋詩者曰腐此未見宋詩也宋人之詩變化於
唐而出其所自得皮毛落盡精神獨存不知者或
以為腐後人喜其說之省事而地位高也則羣奉
腐之一字以廢全宋之詩故今之黜宋者皆未見
宋詩者也雖見之而不能辨其源流則見與不見
等此病不在黜宋而在尊唐蓋所尊者嘉隆後之
所謂唐而非唐也唐非其唐則宋非其宋以為腐
也固宜宋之去唐也近而宋人之用力於唐也尤
精以專曹學佺序宋詩謂取材廣而命意新不勦
襲前人一字然則詩之不腐未有如宋者矣今之
尊唐者目未見唐詩之全守嘉隆間固陋之本皆
宋人已陳之芻狗踐其首脊蘇而爨之久矣顧復
取而篋衍文繡之陳陳相因千喙一唱乃所謂腐
也譬之膾炙翻故出新極烹芼之巧則為珍美矣
三朝三暮數進而不變臭味俱敗猶以為珍美也
腐乎不腐乎兹選蓋盡宋人之長使各極其致故
門戶甚博不以一說蔽古人非尊宋於唐也欲天
下黜宋者得見宋之為宋如此或由是而疑此數
百年中文臣老學游居寢食於唐者不翅十倍後
人何獨於嘉隆之說求一端之合而不可得因忽
悟其所以然則是集也未必非唐以後詩道之巫
陽也夫
翠樓集三卷
劉之份編之份字平勝里籍未詳
詩苑天聲二十一篇
范良撰良字眉生徽州人
皇朝文獻通考卷二百三十七
