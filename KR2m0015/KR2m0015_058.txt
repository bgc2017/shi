皇朝文獻通考卷五十八
選舉考(十二)
舉官
乾隆三十四年准學正學錄留監題補助教吏部
議覆管國子監事侍郎德保奏稱國子監學正學
錄等員向例歷俸期滿准其咨部以各衙門典簿
司務等官補用原以策勵微員俾上進有階各知
黽勉但其中有文理優長訓課有方著有成效者
或遇推陞别缺伊等在各衙門仍不過循分辦公
於本監轉失一稱職之員似於公務未見禆益嗣
後遇有應陞人員准臣等酌量請
旨留監俟助教缺出照例題補得
旨允行
又
諭朕在京月選州縣有掣籖後告病者准附於下月引
見如下次尚未病痊該部即行開缺至遇朕巡幸之
前兩月有託病不即引見冀歸下月騐放者一經具
呈告病即和除開缺將來另選得缺仍著該部於帶
領引見時將該員原選缺分之遠近繁簡事樣一併
注明候朕定奪如此則詭避之技無所施而詮選尤
為澄肅著為令
三十五年
諭御史蔣曰綸奏請禁督撫指名揀發人員一摺所奏
頗為近理督撫等差委需人既經奏請揀發則揀發
之人儘可供其隨材委用何必於侯補人員内指名
請揀况伊等是否在京督撫何由預知形迹之間易
招物議日久且恐漸滋流弊嗣後各省督撫請揀人
員不得於摺内指名附請
又
諭吏部將高晉奏請改教之陽湖縣知縣鄧世讓帶領
引見看其人甚平庸實應改教及檢閱該員履歷從
前係由教職保舉堪&KR0574;民社是以補授縣缺此與别
項由知縣改教職者不同人之心術操守雖不易知
然量其材質可否試以民社督撫等稍能留心察看
不難立辨何至一人之身前後判然竟至如出兩人
之理總由該上司並未實心甄覈徒以姑息市恩虚
應故事不惜貽悞地方所致倘不將原舉之人加以
處分誰復知所懲儆嗣後由教職六年俸滿保舉知
縣人員内如有復行改教者即將原保之督撫學政
等一併議處著該部定例具奏其從前保舉鄧世讓
之督撫學政等並著查明即照新例行尋議嗣後由
教職俸滿保舉知縣復請改教者將原保舉之督
撫學政照保薦不實例降二級調用申詳之司道
府州縣等官降三級調用加級紀錄不准抵銷從之
又
諭據總管内務府大臣奏兼攝茶庫之兵部員外郎五
十三現陞禮部郎中請仍留兼攝庫務所奏不可行
前因内務府人員習氣不好是以令六部選𣲖誠幹
司員引見兼管六庫俾相牽制此等兼攝之員若令
久於其任則不但不能糾察轉恐沾染積習彼此聯
為一氣殊非派員監理之本意嗣後六部人員兼管
六庫者並定限三年更換一次其有陞任等事總管
内務府大臣概不准留著為令
三十六年
諭前諭各省督撫將州縣陞授京職人員填註切實考
語送部另班引見原欲為外省留熟練之員期於吏
治有益第思此例行之日久恐不免有流弊昨曾諭
吏部將現任京員中由卓異等項内陞者查明帶領
引見並予甄錄記名備用自無慮其終滯曹司亦可
無庸預為别擇所有月選内陞人員督撫出具考語
送部之例可不必行嗣後吏部將此項人員每三年
查辦一次列名帶領引見候朕量加錄用著為令
定各衙門小京官保送同知通判例吏部議太常
寺卿謝溶生奏贊禮郎讀祝官由監生官學生出
身保送撫民同知通判請照親軍校出身保送理
事同知通判例俱歷俸三年經京察一等方准保
送請嗣後讀祝官贊禮郎鳴贊及各衙門小京官
凡遇咨取撫民同知通判時該堂官於京察一等
人員先儘保送此外實有能識文義辦事明白之
員歷俸在三年以上者不拘等第一體保送寧缺
毋濫從之
又
諭向來翰林院侍讀侍講學士及侍讀侍講中允贊善
等官有需次候補者例俱坐補原官不得通融借用
此等詞曹清秩額缺有數一經回籍至來京應補時
輙格於成例未免守候需時因思讀之與講繫銜雖
殊品秩相等而漢缺中允贊善亦非若滿員之銓用
殊途分别五六品頂帶者可比從前坐補之例未免
過於拘泥即稍為變通於體制亦無妨礙嗣後此等
候缺人員讀講中贊准其各自通融補用著為令
又
諭嗣後如朕巡幸時遇有預保千總咨送到部即著留
京辦事之王大臣照外省送到年滿千總之例騐看
分别註冊給咨令其即回本任毋庸在京守候
三十七年酌定挑取中書學正事宜先是三十四
年刑部侍郎錢維城奏准考取内閣中書前經御
史條奏吏部定議於己丑科會試薦卷内及
欽取朝考引
見未用人員内挑取薦卷挑取字畫須憑墨卷而墨卷
省分坐號向係彌封榜發之後下第舉子坐號及
曾經得薦不難查知或生希冀請於發榜日主考
房官填榜後先行出場知貢舉及内簾監試率同
彌封官將各房薦卷查出墨卷逐一彌封封固奏
請
欽點大臣閱取先行奏
聞俟
朝考引
見後一併挑足帶領引
見
欽定名數挨次錄用又禮部奏准考取學正學錄原議
於會試薦卷内與中書一同辦理今中書既另請
欽派大臣錄取其選擇學正學錄之處請一併交
欽派大臣於會試薦卷錄取中書額數内酌量寬取十
數名帶領引
見恭候
欽定又禮部奏准内閣中書有撰文繕寫之責文理固
宜明通字畫尤須端楷前議於薦卷挑取亦屬慎
重之意苐查各房薦卷原以硃卷為憑字畫之工
拙本不能知多有落卷内字畫堪以錄取因一二
文藝小疵未經呈薦者今僅將薦卷一項挑取殊
覺未盡請將各舉人墨卷不分曾否呈薦俱交知
貢舉彌封省分紅號一併交主考官於出榜次日
赴宴謝
恩後仍即入闈將各墨卷校閱按數選取從之
又
諭昨兵部將揀發雲南武鄉人員帶領引見内由綠營
漢官揀用者止有一員詢之該部因向來遇有揀選
漢員内合例者甚少未經保送到部是以多將各處
保送之滿洲人員揀補但思綠營將領雖屬滿漢參
用亦必須所占員缺多寡適均方合體制若似此概
將滿員揀發行之日久勢必綠營盡成滿缺非所以
廣掄選而勵人材即或成例稍有礙窒難行亦何妨
斟酌變通俾武臣登進之途益昭公允即交兵部將
揀選武職人員詳悉議行
三十八年定商籍迴避寄籍之例廣東陞任布政
使姚成烈條奏嗣後商籍中式之員咨回各本省
照寄籍之例於截取赴選文結内聲明咨部註冊
俟銓選時查核迴避下部議行
改設巴里坤府州縣各官大學士九卿會議巴里
坤遵
旨改為鎮西府宜禾縣烏嚕木齊改為迪化州俱係邊
遠緊要滿缺令該督於陜甘兩省滿員内揀選調
補其安西一府地近嘉峪關較巴里坤更居内地
應改為安西直隸州并州同州判等官俱定為邊
缺於内地對品調補五年俸滿以應陞之缺即用
從之(謹按嗣後陜甘改設各官均照此例)
定翰林考選御史唐淮奏考選御史選御史所有
翰林院編修檢討均俟散館授職後歷俸已滿三
年方准保送從之
又
諭朕駐蹕熱河月選知縣内有經驗看大臣擬改教職
者每改一員祗於正備中帶領二員引見若擬改兩
員即帶備班四員其餘毋庸概令前赴熱河至冄備
人員更不必令其遠涉即引見時有經特旨改教者
其缺歸入下另行銓補其現今擬改教職之員如情
願前來引見者固聽其便否亦無庸勉強著為令
吏部議覆給事中富爾敏疏奏府尹一官管轄二十
四州縣凡屬員陞調參罰緊要事件與直隸總督
會辦尤多請嗣後順天府尹府丞缺出凡籍隸直
隸省人員概行扣除開列從之
定候補教職效用例吏部議准嗣後各省教職凡
病痊終養以及丁憂起復人員有情願自效者准
其赴省呈明聽候該督撫委用遇有缺出先儘二
等舉人冄委候補教職
又准湖南巡撫梁國治條奏道府員缺緊要嗣後
道府陞遷事故懸缺需員署理者俱一面遴選妥
員委署一面隨時奏
聞從之
又
諭嗣後八旗陞遷官員如實係親老不能遠離者得缺
後准其呈報該部聲明緣由帶領引見候朕臨時酌
量或以旗員或以部缺改用自無不可俟該員養親
事畢仍照伊原得之缺坐補其預為地步巧行規避
之例永著停止著為令
又
諭現在記名以副都統補用人員甚少副都統缺出頗
難其選從前曾有旨令領侍衛内大臣八旗都統等
於各該管侍衛章京内將堪膺副都統職任者各就
所知保舉一人著仍交領侍衛内大臣八旗都統等
照前降諭旨保舉於三日内封章具奏若該管處無
可保之人即所知他處行走者亦可毋得徇情濫行
保舉
更定推陞通判調取引
見給事中何曰佩條奏在外推陞通判向例停其調取
引
見通判職居府佐有督率屬員之責請嗣後通判一項
亦令調取引
見恭候
欽定從之
三十九年
諭向來
陵寢總管原係京城應陞之人揀選帶領引見補授續因
朕憐念
陵寢翼長等俱係應陞之人而又無多陞缺令其來京與
此處應選之人一同帶領引見是以本地翼長陞授
居多但伊等俱係本地之人補授後不無瞻徇庇護
之處轉屬無益嗣後各
陵寢總管員缺仍著照舊例以京城應陞之人揀選帶領
引見
定本省鹽場批驗大使祗令商籍迴避浙江巡撫
三保條奏鹽場大使批驗所大使如止籍隸本省
並非商籍者仍照舊毋庸迴避若係商籍之員於
起文赴選時在文結内聲明某省商籍咨部註冊
以憑查核迴避從之
令内閣中書由吏部帶領引
見御史穆精阿條奏嗣後内閣中書一項該衙門查核
合例後由吏部帶領引
見從之
定福建晉江等縣教職繁缺福建巡撫余文儀學
政汪新會題請將閩省泉州府屬之晉江安溪同
安及漳州府屬之龍溪漳浦平和詔安七縣學教
職照知縣繁缺分别調補從之
四十年定設揀選投供簿吏部議覆御史邱日榮
所奏各省請員揀發應以到部投供及供限已滿
人員方准揀選嗣後凡應投供人員另設揀選投
供簿未經投供者概不准預挑從之
定各部主事遇四缺後截留一缺吏部議主事一
項因各部學習散館并奏明題補人員為數較多
遇有缺出扣留題補未免多佔選缺請嗣後各部
主事缺出以六部通計題補至第四缺後即截留
一缺歸選奉
旨依議
又
諭向來馬蘭泰寧二鎮標遇有千把總員缺俱由各該
鎮擬定正陪送部引見候旨簡補其未經補用之擬
陪各員下次雖得擬正亦尚須赴京引見今思此等
微弁既經挑選擬陪原係可供錄用之人若下次遇
缺擬陪冄令來京師引見未免復勞䟦涉嗣後馬蘭
泰寧二鎮陞補千把總所有擬陪未用之員著該部
記名下次遇有應補缺出即按次補用毋庸冄行送
部着為令
更定中贊陞轉例吏部奏查詹事府中允贊善二
項例由修撰編修檢討陞任向無分别現在正五
品之庶子例由從五品之讀講等官具題滿洲中
允亦例由贊善陞用所有漢中允員缺請仿照滿
中允之例由右轉左並將左右贊善按次陞轉開
列具題從之
陜西布政使富綱奏請定直隸州員缺不准於所
屬知縣内題補得
旨允行
四十一年
諭朕向來駐蹕熱河所有月選文武各員令該堂官帶
至行在引見如遇巡幸各省則月選之文員通判州
縣等官武員驍騎校千總等官即令留京辦事王大
臣驗放不使選員久羈旅食以示體恤第王大臣驗
放除照九卿等所驗衰頽者照例改教外並未見有
所更調固屬不敢擅專之意但缺之繁簡不同人之
能否不一若人地或不相宜當官即不免於叢脞是
以朕於月官引見時每慎重甄核有年力強壯人尚
明白而掣得簡缺亦有人本平庸齒復就衰而掣得
繁缺者必為斟酌對調以協量材授官之意今王大
臣於驗看月官惟恐更調易招物議遂為依樣葫蘆
倘用違其才於吏治未為有益嗣後王大臣等騐看
月官見有人缺不相當者即為悉心商確酌議對調
仍令派出之九卿科道覆看如意見相同即一體聯
銜具奏請旨遵行若九卿科道中有言尚未允協者
着吏部將所言之人記明并將擬調之員扣存候朕
回鑾後引見定奪其武職内有應分别營衛者亦一
體酌核妥議即自此次巡幸山東為始著為令
又
諭各部郎中員外俸滿截取知府時令該堂官酌量堪
勝繁簡分别出具考語保送引見其有不勝外任者
即行聲明留部各該堂官自應慎重甄别以副因才
器使之意乃相沿日久各部堂官於俸滿人員率多
徇情取悦惟戶部近日尚有列為簡缺及不勝外任
者留部亦不過一兩人其餘各部則多以繁缺保送
殊非覈實辦公之道知府為方面大員於吏治民生
實有關係豈容以不堪勝任之員濫竽貽悮况各部
保送人員遇有貪黷等事原舉之堂官處分甚重該
堂官即欲瞻徇情面寧不知自顧考成乎嗣後各部
堂官於俸滿截取人員務須秉公察核分别宜繁宜
簡及不勝外任據實辦理不得仍前濫送又各部院
司員補放御史向曾禁止不令仍兼本衙門辦事嗣
因各部院欲得諳練人員仍准該堂官保留兼原衙門
行走誠以公務為重特通融酌辦乃近年以來凡各
部院司員補放御史者該堂官率以熟手奏留兼辦
竟似成例相沿漫無區别且御史有稽察部務之責
一經留部則兼吏部者必不肯糾參吏部之事兼戶
部者必不肯糾察戶部之事其他可以類推久之恐
致流弊嗣後由部院改補御史者非實係練習部務
必不可少之人該堂官不必擅行奏留著為令
(臣)等謹按向來部員俸滿截取知府皆以繁缺保
送又司員陞授御史仍兼辦部務經
聖明酌定庶薦不致濫邀而政體益昭慎重矣
又
諭嗣後吏部查明滿洲蒙古人員有府道丁憂回旗已
滿百日在部行走者俱於每年十月内帶領引見一
次即自今歲為始
又
諭滿洲蒙古人員由道府丁憂回旗已滿百日在部行
走者曾降旨於每年十月内該部查明帶領引見至
滿員内曾任丞倅州縣丁憂回旗在原衙門行走者
伊等曾膺外任於地方事務自較諳習著吏部一併
查明照道府回京人員之例亦於每年十月内帶領
引見一次
(臣)等謹按四十二年奉
諭兵部武職滿員副將以下丁憂俸滿病痊等事回京
改用京職者照吏部例每年年終帶引見一次又四
十六年
諭内務府官員擢用道府者丁憂回旗於百日滿後照
例帶領引見其包衣漢軍未曾為内務府司員者照
八旗漢軍人員俟服滿歸部銓選俱著為令謹附識
又
諭吏部議奏嗣後直隸州知州一項請於各部院京察
保送引見准其一等之主事等官内出具切實考語
保舉引見按班陞用所議尚未允協六部主事分辦
部務有年事多諳練京察時保列一等以之陞補直
隸州知州自堪勝任至太僕寺等衙門主事及與主
事陞轉相同之經歷都事寺丞署正等官平日本無
事可辦實非六部主事可比一旦驟膺直隸州之選
必致竭蹶貽悮嗣後直隸州知州缺出應於六部京
察一等滿漢主事内保舉引見記名銓用其小衙門
之主事等官如有京察保列一等者止可令其改用
六部主事設其中果有才具出衆之員在部復經保
列一等者原未嘗不可錄用庶於慎重吏治甄拔人
材之道均為有益
四十二年
諭兵部奏請陜西西鳳協副將伸泰母老終養一摺旗
員本無終養之例我滿洲從來淳樸之習但知尊君
效力家計有所弗顧即外任有因親老情願回旗者
原不妨據實呈明該上司回京當差候朕酌用京職
若照綠營終養之例回京閒住轉屬非是而其人不
得俸禄亦必致艱窘如因該員養親事畢仍得外用
則旗人更不應如此存心計圖便宜伊等外用原係
朕特恩豈可因此希圖戀職設使奉派出差出兵伊
等亦得因親老呈請終養乎所有嗣後旗人終養之
例著停止其有親老情願回京者准其具呈督撫奏
明送部引見文員以部屬用武員或用侍衛或用旗
職候朕酌量降旨伸泰即照此例行
定理藩院郎中員外郎題留咨選各事宜吏部議
覆理藩院奏稱滿洲郎中滿洲蒙古員外郎缺出
將一缺留題續出二缺咨部銓補應如所奏辦理
但郎中員外郎内有滿洲蒙古之别請嗣後滿洲
郎中滿洲員外郎蒙古員外郎如出三缺准其一
缺留題二缺咨選應以各積各缺計算庶不致混
淆從之
又
諭吏部議請從六品之州同及布政使經歷理問等官
概不准其題陞知縣應如所議但此等人員内或有
才猷出衆者若限於成例未免可惜嗣後著各該督
撫於此等人員留心察看如才具果堪膺民社人地
實在必需者准其專摺奏請
四十三年奏准承德新改府州縣為題缺吏部奏
熱河同知遵
旨改為承德府知府其八旗等廳改為知州知縣均定
為在外題補之缺從之
定州縣以上酌改繁簡缺不得與佐雜互易吏部
言各省州縣以上選缺改繁而佐雜調缺改歸部
者近日漸多請嗣後各省酌改缺之繁簡按缺分
大小互相更換不准以州縣上之缺與佐雜互易
從之
又
諭在京各部院堂司等官雖非外任上司屬員可比亦
有管轄考核之責而外姻親屬中如翁壻甥舅之類
戚誼最為親近向例概不迴避究未妥協著該部另
行定議具奏尋議得嗣後京官外姻親屬中母之父
及兄弟妻之父及兄弟己之女壻嫡甥若在同衙
門令官小者迴避其同衙門同官者令後進者迴
避從之
吏部將丁酉科八旗及直省一二等入選拔貢帶
領引
見奉
旨以知縣試用者特通阿等十五人以部員用者蘇保
等九人餘交吏部以教職佐貳等官用吏部奏蘇
保等以部員用者向無成案若照新科進士分部
學習之例未免太優請照雍正八年湖北拔貢楊
可鏡之例在七品小京官上學習行走從之
四十四年
諭三寶奏福建臺灣道張棟三年届滿應遴選更調請
將興泉永道俞成調補其興泉永道係由部請旨之
缺請調簡員補用俞成遺缺既請員揀放而張棟回
至内地又復空閒待補仍須另請題缺與其多此周
折何如即令對調之為直捷乎所有興泉永道員缺
著即令張棟補授嗣後如有臺灣道府期滿調回者
即照此辦理著為令
四十五年停員外郎俸滿截取吏部言前因郎中
不敷陞用於乾隆三十二年十一月奏請將員外
郎二年俸滿截取知府現查各部郎中截取者已
不乏人所有員外俸滿截取之例應請停止從之
又
諭申保於賽哩木沙雅爾兩處所遺阿竒木伯克員缺
並未揀人奏請補授阿竒木乃統理一城事務之人
一經缺出即當揀人奏請補授如内地道府朕尚知
其賢否有記名者至於回部伯克之賢否朕安得知
之向來阿竒木缺出該城大臣於衆伯克内揀選數
人奏請補授其中開註誰優朕即准令補授回部各
城駐防大臣當揀其好者保奏不可稍有瞻徇若將
不肖之人瞻徇妄保日久事出較内地妄保府道者
加倍治罪著將此通諭駐防烏什葉爾羌喀什噶爾
哈喇沙爾庫車哈密等回城大臣等務遵朕旨行
又
諭昨因袁守侗奏請將文安縣知縣資原庚改教朕閱
該員出身係在教職任内由舉人本班截取經該撫
給咨赴選得缺後又經特派大臣騐看何以復行改
教因令軍機大臣詳查原騐之督撫大臣併降旨交
吏部酌定處分隨據查明資原庚甫於本年二月經
該撫李湖騐看給咨四月選授文安縣後係派出之
綽克托等騐看則資原庚係屬近日之事其年力衰
壯可以一望而知非數年後漸覺衰頽始請改教者
比嗣後教職截取選授知縣人員其到任五年後督
撫以衰老甄别者則原騐之督撫大臣竟毋庸置議
若未屆五年即以衰老被劾則距騐看時甚近何至
遽行衰邁其察驗之不實可知即將該督撫及派出
騐看之大臣均照例議處著為令
又
諭嗣後各邊省烟瘴苗彊歷俸未滿離任各漢員除告
病終養仍照舊例坐補外其丁憂服闋各員著歸入
起復應補班内由部照例銓補所有仍發原省交該
督撫酌量題補之例著停止
定議叙人員輪流間補吏部議凡捐餉修書優叙
即用之員遇各項應得缺出先用即用一人次用
正班一人輪流間補從之
又
諭向來各部院司員保送三庫税差錢局坐糧廳等項
每有將曾經得差之人員未隔數年復行保送者不
知在京滿漢司員人數本多此等得項較優之差自
應令其均霑普及若出差未久復予保送則從未得
差者未免向隅嗣後保送此等差使之員其已經派
過者著以十年後方准再送如堂官等違例朦混保
送經朕查出及被人參奏者即照徇庇例議處著為
令
又
諭向來各部院司員陞調别處者有准留原衙門行走
之例固為&KR0827;練事務起見但部院人材不乏斷無少
此一二人即不能辦事之理所有現在各部院奏留
人員俱不准仍兼行走至刑部為刑名總滙必得諳
悉律例之員理藩院有外藩事件必係蒙古旗員能
習蒙古文語者奏留之例尚屬可行然亦必帶領引
見候朕欽定方可准其仍兼行走著為令
四十六年護軍出身讀祝等官不准保送理事同
知禮部尚書德保奏向例揀選撫民同知通判如
讀祝官贊禮郎鳴贊三項内有由護軍親軍前鋒
及拜唐阿挑補者不准保送今揀選理事同知通
判均係外任請即照撫民同知通判之例將由護
軍人等出身之讀祝等官均不准其保送從之
又
諭和珅等奏請將内務府現任筆帖式歸併八旗應考
現任筆帖式内届期統由吏部請派大臣一體考試
等語固屬酌歸簡易自應如此辦理但各部院衙門
筆帖式甚多内務府筆帖式較多若一體考試勢必
内務府人員考居下等者多嗣後内務府筆帖式著
歸各部院筆帖式一體考試並仿照鄉會試之例分别
字號另列等第以昭平允
四十七年
諭嗣後朕駐蹕熱河時補放世襲佐領祗令正陪人員
前來引見其列名人員毋庸前來
四十八年
諭昨福建建寧鎮總兵缺出軍機處將記名之副將各
員名單進呈已簡用王炳矣查閱此外記名者共五
員俱係滿洲旗員推原其故皆由各省奏請揀發將
備人員而在部候補候選漢員本少是以向來多由
侍衛章京滿員保送發往兼之鑾儀衛滿洲漢軍人
員又有應得額缺原議未免過優以致各省參將副
將等缺滿員居多各該督撫保送亦多滿員外省綠
營習氣自不若滿洲之淳樸嫻習弓馬足以整頓營
務但不定以限制行之日久各標營均係滿員於綠
營陞遷之途必致壅滯殊非滿漢一視之道所有各
省武職自守備以上及鑾儀衛滿洲漢軍額缺並酌
量調劑俾漢員陞途得免壅滯旗員亦不致濫冗軍
機大臣會同該部分晰議行
又
諭各部院司員陞調别處奏留原衙門行走之例業經
降旨停止因刑部為刑名總滙理藩院有蒙古事件
必得熟悉之員是以准其仍兼行走但思奏留人員
内如京堂翰林等官本屬閑曹兼各部行走尚無關
礙至科道有糾劾之責未便令其仍兼各衙門辦理
司員事務即刑部理藩院之&KR0827;悉部務司員本部留
以辦事有何不可何必又送科道博陞職之虚名資
掣肘之浮議乎嗣後刑部理藩院概不准兼科道其
果能始終出力該堂官據實奏聞帶領引見候朕以
四五品京堂酌量補用仍可兼部行走
四十九年更定滿漢從六品以下佐雜議叙人員
輪選班次吏部言向來各館修書及各處捐輸議
叙人員酌量分班選用於正班應用人員並無窒
礙近年以來各館奏請優叙者愈積愈多漸至各
項正班應用筆帖式及外任佐貳人員得缺無期
於銓政未為平允應請將滿漢人員議叙選法另
為更定庶議叙與正班均得輪流補用
一各部院滿洲蒙古漢軍筆帖式定例各按旗分
用考取三人捐納一人議叙一人繕本一人降調
一人遇有議叙即用者均應先儘補用乾隆四十
五年十一月内臣部因議叙即用人多侵佔正班
奏明即用一人後仍用正班一人輪流間用今查
數年以來各處議叙人員又數倍於前現在正班
補期較難今請更定議叙即用一人後用正班三
人其有各館夾片奏明不論旗分即用人員亦請
仍按旗分入於即用班内統較奉
旨日期先後補用議叙即用者既經如此更定其議叙
正班三缺後用者亦應更定為正缺後用
一專用理藩院蒙古筆帖式定例正班貼寫一人
考取一人議叙一人近年議叙即用與議叙各班
之前先用者多計正班止用三人而議叙者竟用
至六人正班得缺較難應請更定議叙即用人員
用一人後將正班三項各用一人冄准議叙先用
者用一員冄用正班三項各一人輪流補用以昭
平允
一外任從六品以下佐雜至從九品未入流等官
原定議叙即用一人後用正班一人輪流間用今
查漢員議叙向係各積各缺正班止用一人各項
議叙皆得到班計正班用一人而議叙者竟至倍
蓰正班竟無得缺之日今請更定照滿員議叙之
例無論何項議叙即用先用分缺簡用正班幾缺
後用與正班幾班後用凡議叙班次相同者各併
作一班到班時統較奉
旨日期先後即用分缺簡用正班幾缺後用正班幾班
後用者止准各用一人冄到班時將其次奉
旨之人各用一人週而復始庶議叙與正班均得補用
不至偏枯從之
五十年
諭向來各省副將缺出兵部於由部推陞者將本省之
合例應陞參將同各省俸深反一等卓異人員開单
進呈而於應題之缺外省如無合例人員兵部開列
請旨則止將記名及一等卓異者繕单進呈其本省
參將及各省俸深人員並不開列雖係向例如此但
條例繁多轉易啟吏胥高下其手之弊嗣後各省副
將缺出兵部開列時無論部推題補等缺著將本省
合例應陞參將及各省俸深人員與記名及一等卓
異者概行開单進呈候朕簡放以昭畫一著為令
又湖南巡撫陸燿疏稱定例官員父母年七十以
上家無以次成丁或年至八十雖家有次丁俱准
呈請終養至人子出仕有年其父母先已迎養在
署自可朝夕承歡公私兼盡若父母初未隨任在
外者不肯言歸在家者轉出求仕於名教大有關
係查有試用知州李永埰據稱伊父年已八十止
有子姪侍奉又試用知縣胡宗定有嫡母在家現
年亦八十該二員俱例應呈請終養今在省候補
正需時日乃皆背棄老親遠來待缺雖其年力均
可委用然方今人才甚多並不少此兩人即候終
養事竣冄出報效亦未為遲臣為風俗人心起見
現在勒令回籍終養并通查所屬如有例應告歸
之員即令呈請歸籍侍養請
敕下各直省督撫不論現任及試用人員凡親年八十
以上及獨子之親年過七十以上者通飭自行呈
明聽其終養似於
皇上孝治天下之至意不無小補得
旨所奏是該部如議行嗣後吏部議奏地方正佐各官
父母年老先已迎養在署者准該員呈明袛停其
陞轉不必概令離任回籍奉
旨此議是依議又經兵部奏向來武職丁憂雖有副將
以上回籍守制參將以下在任守制之别而親老
改補近省及呈請終養俱係與文職一體辦理今
文職親年八十以上及獨子之親年七十以上者
既應呈明終養武職亦未敢兩歧應請自千總以
下多係本省人員仍遵照舊例外其守備以上亦
照陸燿所奏辦理奉
旨兵部具奏武職守備以上各官親年凡八十以上及
獨子之親年七十以上者應否照陸燿所奏呈請終
養一摺文武雖無岐視而職任各有不同文職以教
孝為先武職則以教忠為重是古人於兵革之事不
妨奪情而武職當出兵打仗時雖遇私艱仍在軍營
宣力情形又殊原不必與文職官員一體辦理也嗣
後應丁艱之副將以上著照文職一例行其參將以
下如有因親老呈請終養者照舊例辦理其餘親老
者不必概令離任回籍
又
諭現在記名堪勝知府者漸次用完將來遇有缺出不
敷簡放著傳諭劉峩薩載富勒渾福康安閔鶚元畢
沅農起明興何裕城於所屬同知直隸州内秉公揀
選堪膺郡守者二三員具奏並出具切實考語送部
引見候朕酌量簡用即或督撫現屬内難得其人其
從前屬員有在别省為同知直隸州者如果熟悉其
才具可勝知府亦准一體保送
又
諭前據何裕城奏請將丁憂知縣王垂紀留辦西安城
工一摺已批所奏不可行並諭該撫即飭該員回籍
守制昨又據富綱奏請以丁憂雲州知州宋昌琤接
辦寧臺厰務亦批不必令另選合例之人具奏矣奪
情起復非所以教孝敦倫古人惟於軍旅之事偶一
行之若地方遇有不情如撤拉爾逆回等事軍務緊
要其承辦軍需之各州縣設遇丁憂該督撫自不妨奏
請權令在任守制至城工厰銅非軍務可比有何必須
一人始終經理而為此破例之舉設遇其人病故又將
如何豈必起死回生而後可不致乏員辦事耶大抵該
督撫之為此奏非徇情市恩即係該員干求請託並非
專為地方政務起見徒令此等在任守制之員坐擁
廉俸戀職忘親轉藉王事羈留不得稍盡人子之禮
資為口實於官方政化俱有關係著通飭各省督撫
嗣後非遇軍務不得以丁憂人員奏請留任著為令
又工部議准街道廳管理街道向例由工部步軍
統領衙門各選派司官二員都察院選派御史二
員帶領引
見恭候
欽點每衙門各一員工部司員既有部務難以兼顧步
軍統領衙門又止有滿員其本衙門事務亦繁即所
派之御史若專止滿員恐該員等住居内城不能
常赴外城查閱應請嗣後保送管理街道之御史
兼派滿漢各一員俾住居城外之漢御史更得就
近不時稽查併查照舊例責成巡城御史各按所
管地方協同管理又街道&KR0550;向係一年為滿恐更
換太速未免責任不專嗣後併請仿照巡城之例
統以兩年為滿方請更换至管理街道之司員御
史及協理之巡城御史如不認真督辦致有道路
不平惰民索詐等弊參奏議處似此立定章程庶
外城街道整頓有方可以肅觀瞻而便行旅從之
辟舉
(臣)等謹按漢初諸王列侯之國惟相命於天子其
御史大夫以下皆自置至州郡别駕長史以及
掾吏皆刺史太守自辟是猶沿襲三代封建時諸
侯薦人於天子二卿命於天子一卿命於其君之
制不知既舉封建而郡縣之又使其長得自辟僚
屬不惟啟大權旁落之漸亦殊非官方畫一之規
我朝無辟舉之令一命以上皆歸於吏部或外省督撫
陛辭之日自請擕帶人員隨往委用嗣即停止我
世宗憲皇帝許督撫保舉幕賓限年奏請錄用亦不數行
至於保舉堪任言職及經學分别補用其白首窮
經癃老不能至都者並蒙
異數給與職銜附辟舉卷内以備我
朝之掌故云
順治二年
詔舉秦中山林隠逸并錄用故明文武進士舉人
十二年科臣朱徽奏請飭督撫無論前代遺
紳與山林隠逸果有才堪理民學足輔世者
覈實具奏該部覆覈即加擢用其不願仕者
亦准其原官休致庶四方向風人才軰出下
所司議行
十七年四川道御史楊素藴奏言臣閱邸報見平
西王吳三桂恭請陞補方面一疏以副使胡允等
十員俱擬陞雲南各道并奉差部曹亦在其内臣
不勝駭異夫用人國家之大權惟
朝廷得主之從古至今未有易也即前此經略用人奉有
吏兵二部不得掣肘之
旨亦惟以軍前效用各官或五省中人地相宜資俸應得
者酌量具題從未聞以别省不相干涉之處及見
任京官公然坐缺定銜如該藩今日者也且該藩
疏稱求於滇省既苦索駿之無良求於遠方又恐
叱馭之不速即如所言湖南蜀省去滇稍近猶可
計日受事若京師山東江南等處距滇省萬里不
知所謂遠更何在也况該藩用人
皇上所以特假便宜者不過欲就近調補無誤地方耳若
盡天下之官不分内外不論遠近皆可擇而取之
則何如歸其權於吏部照常銓授尤為名正言順
也即雲貴新經開闢料理乏人諸臣才品為該藩
所知亦宜先行具題奉
旨俞允然後令吏部照缺銓補猶不失權宜之中計乃徑
行擬用無異銓曹不亦輕名器而䙝國體乎夫古
來人臣忠邪之分其故莫不起于一念之放肆在
該藩敡歷有年應知大體即從封疆起見未必别
有深心然防微杜漸當慎於先機伏乞
天語申飭令該藩嗣後惟力圖進取加意綏輯一切威福
大權俱宜禀命
朝廷則
君恩臣誼兩得之矣疏入報聞
康熙十九年雲南巡撫伊闢奏請將隨行人員坐
名題補
上諭大學士等曰此等坐名隨行人員果堪用者亦復何
害乃一時倉卒奏請往往不能盡當如知府知縣等官
俱將此輩補授徒誤地方此後坐名題補各員概為停
止吏部仍照例銓補
雍正元年吏部奉
諭旨各省督撫衙門事繁非一手一足所能辦勢必延請
幕賓相助其來久矣但幕賓賢否不等每有不肖之徒
勾通内外肆行作弊黜陟屬員則清濁混淆申理訟獄
則曲直倒置敗督撫之清操誤督撫之功名彼則置身
事外飽槖而去殊屬可限夫今之幕賓即古之參謀記
室凡節度觀察等使赴任之時皆徵辟幕僚功績果著
即拜表薦引彼愛惜功名自不敢任意苟且嗣後督撫
所延幕客須擇歷練老成深信不疑之人將姓名具奏
如效力有年果稱厥職行文咨部議叙授之職位以示
砥礪該部詳議具奏尋議各省督撫應將幕客姓名造
冊報部勤慎無過者照應得職銜即用無職銜者
量給職銜特疏舉薦者從優議叙如徇私保舉照
徇庇例議處從之
六年内閣奉
諭旨向來督撫赴任之時有奏請將平日所知人員帶往
以備委用者朕因督撫事務甚繁欲得素所熟悉之人
以收臂指之效事屬可行是以允從所請令其帶往酌
量題補近聞督撫等帶往人員在地方不甚相宜或羣
相趨奉而指為上司之腹心或妄生議論而以為上司
之偏袒其中弊端日生以致流言不少朕思所帶之二
三人其得力者有限而阻衆人效力之心且督撫等果
公正精明善於察吏則闔屬中豈無有廉幹之員可相
信以心相資為理者何必帶往之一二人是頼而啟衆
口之疑議乎除已經到任之後因本地要缺奉旨題補
不必解任外如楊文乾陳時夏莽鵠立及各省督撫大
吏從前所請帶往之人目今見在屬下者俱著回京請
旨另用
乾隆元年奉
諭旨尚書楊名時奏薦進士莊亨陽舉人潘永季蔡德
峻秦蕙田吳拔貢生官獻瑶監生夏宗瀾等七人皆
留心經學可備錄用楊名時見管國子監事務所薦
莊亨陽等七人著該部調來引見為該監屬員聽楊
名時等分委辦事以收成均課士之益
二年
詔地方有才品優長山林隱逸之士著該督撫核實具
奏酌予錄用
七年奉
諭旨朕御極以來廣開言路虛心納諫其言是者不次
超擢未是者亦曲予優容科道官當體朕心於國家
綱紀政事利弊官吏賢否民生休戚一一據實指陳
方為無忝厥職乃黽勉盡言者固不乏人而或者以
訐為直務自取為名高而朝廷卒不獲其益者亦復
不少此皆用匪其人官不稱職朕亦不能辭其咎也
夫言官為風紀所關止為身謀則將來或因以分門
樹異或因以植黨營私必致惑人心而搖國是史冊
所垂足為殷鑒古者諫無專官故進言之路廣三代
而下始設官而責之以言然如馬周陽城之起布衣
而為御史其事猶可風也兹特降諭旨著大學士九
卿擇以素所深知其人有骨鯁之氣直樸之風而復
明通内外政治者不拘資格列名封奏朕將量加錄
用焉其外而督撫於各屬員中有深知灼見可備糾
繩之任者亦准列名封奏
十六年選舉經學人員先是乾隆十四年奉
諭旨聖賢之行本也文末也而文之中經術其根柢也
詞章其枝葉也翰林以文學侍從近年來因朕每試
以詩賦頗致力於詞章而求其沈酣六籍含英咀華
究經訓之閫奥者不少槩見豈篤志正學者鮮與抑
有其人而未之聞與夫窮經不如敦行然知務本則
於躬行為近崇尚經術良有關於世道人心有若故
侍郎蔡聞之宗人府府丞任啟運研窮經術敦樸可
嘉近者侍郎沈德潛學有本源雖未可遽目為鉅儒
收明經致用之效而視獺祭為工剪綵為麗者迥不
侔矣今海宇昇平學士大夫舉得精研本業其窮年
矻矻宗仰儒先者當不乏人奈何令終老牖下而詞
苑中寡經術士也内大學士九卿外督撫其公舉所
知不拘進士舉人諸生以及退休閒廢人員能潛心
經學者慎重遴訪務擇老成敦厚純樸淹通之士以
應精選勿濫稱朕意焉至是大學士九卿等保舉經
學人員遵
旨冄加核實奏上奉
諭旨保舉經學之陳祖范吳鼎梁錫璵顧棟高既據大
學士九卿等公同覆核衆論僉同其平日研窮經義
必見之著述朕將親覽之以覘實學在京者俱交送
内閣進呈其人著該部帶領引見在籍者行文該督
撫就取之朕觀其著述另降諭旨或願赴部引見或
年老不能來京者聽嗣於八月奉
諭旨據王師摺奏保舉經學之陳祖范顧棟高年力老
邁不能來京陳祖范顧棟高俱著賞給國子監司業
職銜以為績學之勸所有著述留覽尋授吳鼎國子
監司業梁錫璵額外司業
三十八年
諭前據辦理四庫全書總裁奏請將進士邵晉涵周永
年余集舉人戴震楊昌霖調取來京同司校勘業經
降旨允行但念伊等現在尚無職任自當予以登進
之途以示鼓勵著該總裁等留心試看年餘如果行
走勤勉實於辦書有益其進士出身者准其與壬辰
科庶吉士一體散館舉人則准其與下科新進士一
體殿試候朕酌量錄用
四十五年
諭原任陜西巡撫畢沅保奏之關中書院掌教進士戴
祖啟著加恩以國子監學正學錄用
皇朝文獻通考卷五十八
