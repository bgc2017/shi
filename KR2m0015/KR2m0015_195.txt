欽定四庫全書
皇朝文獻通考卷一百九十五
刑考(一)
(臣)等謹按古者以墨劓剕宫大辟為五刑自有虞
氏肇始象刑鞭扑流宅之典興焉厥後寬猛各殊
輕重異制隋唐以來作笞杖徒流死之法而五刑
以定此馬端臨所謂聖人復起未能或易者也雖
然法有定而情無定刑罰世輕世重在用之者權
乎其時耳舜典臯陶曰宥過無大刑故無小周禮
大司寇掌建邦之三典而異用以刑邦國其在吕
刑曰上刑適輕下服下刑適重上服自古聖人立
法以救世未有不因時凖情以用法而能輕重胥
得其平者我朝自
太祖
宗肇造區夏維時俗淳刑簡所著為令鞭扑斬決而已
世祖章皇帝除暴誅殘混一中外舉舊章而修明之
特命儒臣纂輯
大清律頒行天下於是斬絞徒流笞杖之條具而
朝審秋審熱審之制詳酌相沿之制成維新之典猗歟
盛哉
聖祖仁皇帝大德涵濡彌復加意刑章增定律例益詳且
盡而明罰勅法之意諄切反覆著之
聖訓者藹然如見天地之心蓋至是久道化成勝殘去殺
百有餘年矣民氣和樂而法久易弛骫骳者或且
蘖芽其間
世宗憲皇帝飭紀整綱雷行風動將使斯世斯民日遷善
遠罪而不自知而於
聖祖仁育義正之懷渾然無有二焉我
皇上體
列聖好生之心以為心承
列聖弼教之治以為治
御極之元年即
諭重修律例折中損益書成奏進更定五年踵輯之令
凡以申
國憲正官方詰姦宄禁邪慝防微杜漸戒匪彛於已
往而遏偭越於將來者罔不隨時更定權輕重而
歸於至當洵不易之規臬風化之大防也至於振
興明作矜慎周詳剔内外之積弊儆法司之偏私
懲廢弛迎合之陋習播之
訓誥垂之令甲施之天下而民不冤傳之萬世而人可
守雖古帝王明允協中之盛何以加兹若夫金作
贖刑稽古定制國有赦典逾格推
恩此又
列聖相承仁之至義之盡所謂明慎用刑而不留獄宜大
書特書以彰
欽恤之盛軌者矣謹依馬氏作刑考五卷首刑制餘仍
分類編輯云
刑制
天命五年
命豎二木於門外凡下情不得上達者書訴牒懸諸木
六年定死罪以下論功減免之例奉
諭凡遇應死應笞應罰之罪必追論其功如係勤勞有功
之人則當死者贖當罰者免當笞者戒飭而釋之人之
功罪宜令相準
(臣)等謹按此即八議中所謂議勤者開國之初以
此為武臣勸自後
兩朝遞加折中屢奉不得援免之
旨至
世宗憲皇帝修輯律例復為恃優恤而違理蹈愆者申明
此律之不可倖邀俾人知儆惕而重犯法大哉
王言所謂政由俗革同歸於忠厚之意而已
十一年申明屯牧田獵及商市違例各禁凡貝勒
大臣併在外駐防之人及諸貝勒下牧馬管屯人
等有事往屯毋得擅取莊民牲畜供給至田獵採
捕不許逐殺麅鹿致疲馬力並禁止邊外行獵違
者均治以罪其通商為市漏税及私往外國交易
者並罪之
定告訐不實反坐之例嚴旂人恣意行遊及需索
勒買之禁凡諸貝勒大臣屬下人等不許恣意行
遊或私至漢官家索取馬匹鷹犬勒買器用等物
違者罪之
設十六大臣每旂二人聽斷獄訟
嚴私鬻軍器於蒙古諸國之禁
天聰元年嚴稽察賊盜之令奉
諭近聞盜賊蠭起乘馬劫殺如管堡撥什庫有不修葺堡
牆不稽察盜賊者與盜賊同罪如牧馬之人不查收馬
匹縱賊竊乘及守門人役不行盤詰者亦與賊同罪
定嚴宰牛馬驢騾之禁奉
諭馬騾以便馳驅牛驢以資負載羊豕牲畜以供食用各
有所宜非可任情宰殺也嗣後自宫中暨諸貝勒以至
小民祭祀筵宴及殯葬所用牛馬騾驢永行禁止違者
罪之
三年嚴使臣需索之禁奉
諭出差之人定例自備餱糧毋許科取民間食物近聞有
違法妄行者不可不嚴為懲治爾諸臣皆受朕恩身居
民上衣食亦已豐裕乃攫取貧民辛勤孳養之牲牢以
供口腹貧民何所恃以為生乎逃亡背叛職此之由嗣
後有需索食物者除凡人照常處分外若係管糧官筆
帖式及巡臺人等處死
又以遣土默特部落逃人諸臣中有不給馬匹及
未會集公署者
命畫地為牢禁飲食三日
定殺降及劫掠降民者罪奉
諭凡歸降者雖雞豚勿得侵擾俘獲之人勿離散其父子
夫婦勿淫人婦女勿掠人衣服勿拆廬舍祠宇勿毁器
皿勿伐果木如違令殺降淫婦女者斬毁廬舍祠宇伐
果木掠衣服者鞭一百
四年定藏匿姦細者罪奉
諭今後有藏匿姦細者全家論死妻子為奴其親兄弟而
異居者免罪
定隠匿壯丁之罪奉
諭今時值編審壯丁如有隠匿者將壯丁入官本主及牛
录額真撥什庫等俱坐以罪至九年復
諭年六十以上十八以上每家所有壯丁俱照例編審如
隠匿者經人訐發首告之人准其離主所隠之人入官
仍交刑部治罪其十家之長罰馬二匹永著為例
五年設刑部承政參政啟心郎等官凡鬭毆竊盜
田糧畜産及矢上失書姓名等事各該牛录額真
即行審理有大於此者送部審理
定家僕訐告諸貝勒離主條例先是
太祖時凡訐告諸貝勒者准其離主後又更議諸貝勒如
犯私通敵國及謀殺宗室兄弟罪身尚不存則原
告之人又何主可離其以他事詰告者俱不許離
主至是復議定離主條例一除八分外有私行採
獵者其所得之物入官訐告者准其離主一除八
分外出征所獲私行隠匿者以應分之物分給衆
人訐告者准其離主一擅殺人命者原告准其離
主被害人近支兄弟並准離主仍罰銀千兩一諸
貝勒有姦屬下婦女者原告准其離主本夫近支
兄弟並准離主仍罰銀六百兩一諸貝勒有將屬
下從征效力戰士隠匿不報乃以並未效力之私
人冒功濫薦者許效力之人訐告准其離主仍罰
銀四百兩一本旗人欲訐告該管之主而貝勒以
威鉗制不許申訴有告發者准其離主仍罰銀三
百兩
定詐稱喇嘛及私造廟宇者罪時姦民欲避差徭
多相率為僧除明代舊建寺外私造日多
特諭該部貝勒大臣詳察如係真喇嘛許居城外清淨寺
焚修其擅稱喇嘛及私造廟宇者依律治罪
嚴巫覡星士之禁奉
諭凡巫覡星士妄言禍福蠱惑婦女誘取財物者殺無赦
該管牛录額真章京及本主俱坐以罪有用巫覡星士
者亦坐以應得之罪
六年定首領索取旅次旂人財物之罪奉
諭近聞滿洲蒙古行路之人於途次旅宿衛所首領輒往
索錢今後有索取者罪之如不容宿而致死者償其人
嚴賭博錢物之禁
定訐告虚實之例奉
諭凡有訐告諸貝勒者斷離主與否前已詳諭定例其餘
彼此訐告者如告兩事以上重者審實輕者審虚免坐
誣告罪仍准原告離主如告數欵輕重相符審實一欵
亦免坐誣告罪如所告多實及虛實相等原告准離主
所告多虚原告不准離主所告兩事以上而輕者實重
者虚與告一事而情輕訴重者審實坐被告以應得之
罪其原告仍坐誣告罪不准離主若子告父妻告夫及
同胞兄弟相告果係反叛逃亡許告其餘不許若有告
者被告者照常辦擬原告罪亦同不准離主
定軍中擅奪人物者罪時軍中有擅奪蒙古人狐
狼皮等物者奉
旨為首者死為從者鞭一百貫耳鼻
定臨陣退縮者罪奉
諭凡臨陣退縮者貝勒等奪其部衆軍士處死妻子没為
奴
定行獵為盜者罪
上諭諸貝勒大臣曰凡出兵行獵時有為盜者論罪大小
或殺或鞭久著為令乃此次行獵仍有盜鞍轡䩞屉等
物者其嚴行查緝尋緝獲數人
上以就彼地方處分恐衆人不知令解至瀋陽梟首以徇
仍下令嗣後有不約束家人至為盜者罪及其主
七年遣官頒
欽定法律於科爾沁國土謝圖濟農十月復宣示外藩蒙
古諸國
八年定各蒙古貝勒擅奪有夫之婦給配他人及
姦拐有夫之婦投别貝勒者罪
上諭外藩各蒙古貝勒曰爾蒙古諸部落向因制法未備
陋習不除今後諸貝勒奪有夫之婦配他人者罰馬五
十匹駝五隻其納婦之人罰七九之數給與原夫姦有
夫之婦拐投别貝勒者男婦俱論死取其妻子牲畜盡
給原夫如貝勒不執送者罰馬五十匹駝五隻(互見贖罪門)
定喪葬焚衣及殉葬違例者罪自貝勒以下牛录
額真以上凡有死葬者許焚冬衣春夏秋衣各三
襲庶人各一襲如舊衣不足毋得新製充數若逾
定數及無舊衣而新製焚化者被人告發首告之
人准離本主將焚化衣服賠出以二分入官一分
給首告之人該管牛录額真等俱坐以罪婦人有
殉葬其夫者仍行旌表若其妻不殉而強逼侍妾
殉者其妻論死媵妾違例自殉者棄其尸仍令其
家人賠婦人一口入官有首告者將首告之人准
離本主夫族兄弟俱坐以罪
崇德元年
諭凡傳布訛言者處死時訛言將以童子合鐵鑄鐘故禁
之
二年申嚴刦掠降民之禁奉
諭刦掠降民者該管章京及小撥什庫等一併治罪刦掠
之人置之重典為首者斬以殉
三年定擅奪俘獲婦女者罪
上諭武英郡王阿濟格曰爾出略時順托惠奪額克親所
獲婦人罪既審實何故止鞭五十而釋之前牛录章京
哈哈納之子以姦淫俘獲婦人處死何彼罪偏重此罪
偏輕情同罰異非爾瞻徇私庇乎法司定順托惠鞭一
百貫耳鼻從之
嚴出境貨買烟草之禁
六年定私縱家人貿易致為盜者罪奉
諭凡經商貿易必有主令之人宜於本旗地方或修市㕓
或就家貿易近有縱家人混居别旗地方與别旂人合
夥貿易者又有令其往來負販者俱按月勒索本息以
致無計措辦遂糾合同夥為盜今後貿易等人有為盜
者著令連坐既為貿易之主即有約束之責乃縱令自
便有所獲則利歸於已苟為盜則罪歸於彼今立連坐
之法自八家以下滿洲蒙古漢軍官員人等各令家人
閒散人等俱歸屯居住牛录章京及家長各嚴加稽察
如不合歸屯居住者本牛录及家人撥什庫等俱坐罪
七年嚴善友邪教之禁奉
諭近有善友邪教非僧非道合羣結黨私造印劄惑世誣
民凡列名於籍者三百餘人法司俱擬死罪朕加寬宥
止誅為首十六人今後除僧道外凡從善友邪教者不
論老少男婦殺無赦該管牛录章京撥什庫及本主不
行察究者一例治罪
八年定衝突
儀仗者處死
順治元年嚴姦民假托搜捕賊孽互相仇告之禁
從大學士范文程請也
諭旂人有強取民間一切細物者鞭八十貫耳
定問刑衙門凖依明律治罪先是
國初律令重罪有斬刑輕罪用鞭折至是凖用明律
又
諭諸土官民人等有將歸順人民徑充役使及給資貿易
占踞行市虧損税額者置之重典
又
命法司會同廷臣詳譯明律參酌時宜集議允當裁定成
書從刑科給事中孫襄請也疏略曰刑之有律猶物
之有規矩凖繩也今法司所遵乃故明律令就中
科條煩簡情法輕重當稽往憲合時宜斟酌損益
刊定成書頒示中外俾知畫一遵守刑不上大夫
乃古者貴貴之義請自今文官犯罪先下吏部覈
議如所坐重大必請
旨革職然後送刑部問擬武官隸兵部亦如之在外府州
縣各官被參革職應逮問者行該撫按就近提訊
具獄報讞法司但於爰書覆覈不必徑行勾攝則
士氣申而國體立矣比來風俗儇薄姦民健訟攖
利嫁禍為害滋多請申飭内外各衙門凡經審結
之案非竒冤積枉不得復起葛藤重滋株累至於
旁觀出首多屬傾誣百姓告訐官長尤為刁悖且
民間婦女輒拘訊公庭亦傷廉耻之化俱乞嚴禁
所全實多至治之世囹圄空虛晚季刑繁獄重甚
非古人明慎用刑之意請
勅法司各衙門務以清獄省刑為第一義非事關重大不
得繋獄仍
勅各撫按親詣郡邑查覈即獄犯之多寡定有司之仁暴
庶可漸幾刑措之治疏入悉如議通行並有是
命
嚴越訴之禁凡鬭毆及戶婚田土細事止就道府
州縣官聽斷歸結重大事情方赴撫按告理在京
仍投通狀聽通政司察實轉送刑部五城御史有
應受理送問者方准送問非機密重情入京越訴
者加等反坐
又
命嚴緝姦細及煽惑百姓者治以重罪見聞不首者一體
治罪
定死罪依律分别絞斬應笞者折板刑部侍郎提
橋疏言五刑之設死刑居二曰絞曰斬明律分别
差等我
朝法制罪應死者俱用斬刑請自今以後麗於重典
者仍分别絞斬按律引擬至於應笞之人罪不至
死若以板易鞕或傷民命宜酌減笞數以三鞭準
一板從之
定每年元旦令節七日上元令節三日端陽中秋
重陽令節各一日恭遇
萬壽聖節七日各
壇
廟祭饗齋戒以及忌辰素服等日並封印日期四月初八
每月初一初二日皆不理刑名
勅問刑諸官凡有以赦前事告訐者坐以違
旨處分從御史李發元請也
二年
諭凡包衣達新收投充漢人於本分産業外妄行搜取較
原給園地冊内有浮冒者處死
諭管莊撥什庫等凡圈占田地内所有民間墳墓毋許毁
壊耕種所植樹木毋得砍伐違者罪之
又
勅修律官參酌滿漢條例分别輕重差等定杖流絞斬之
律從刑科給事中李士焜請也
嚴人民犯罪投旗之禁奉
諭凡各省人民有既經犯罪欲圖倖免投充旗下者嗣後
得實仍坐罪
嚴旗人逼脅民人投充為奴之罪嚴旗人市買民
物短價及強逼多買之禁嚴莊頭人等擾害村民
之禁
上諭戸部曰我國家底定中原滿漢官民俱為一家所以
分給田廬原欲資其生養彼此交利貿易宜公近聞各
處莊頭擅害鄉民勒價強買公行搶奪踰房垣毁倉廩
攘其衣服貲財少不遂意即恃強鞭撻甚至有捏稱土
賊妄行誣告種種不法爾部遍行嚴查如有不遵法紀
者俱行治罪傳諭各處撫按道府州縣各官不論滿洲
及投充滿洲人有違禁犯法者即執送來京
又
勅法司詳察覆奏朝審熱審停刑舊例時御史姜金允奏
明慎用刑重民命也斬之下有絞徒流笞杖不忍
盡死人於法也斬有立決復有秋決於緩死中寓
矜全也故歴朝有大理覆奏有朝審熱審又有臨
時停刑蓋死者不可復生恒當慎之今修律之旨
久下未即頒行非所以鬯
皇仁也請
勅部速行定律以垂永久得
旨著作速彙輯進覽以便裁定頒行並有是
命
勅刑部修律但宜參酌同異刪除繁冗不必過為紛更從
刑科給事中孫襄請也
除割脚筋之法從刑科給事中李士焜請也
嚴姦民託名滿洲之禁御史羅國士奏言滿洲僕
從約束甚嚴近有姦宄之徒託名滿洲或悍僕借
之以欺故主或狡吏借之以凌本官或賤役借之
以侮縉紳或亡賴借之以傾富室種種為害不可
枚舉請嚴飭中外以儆刁風得
旨著戸部通行嚴禁違者聽該地方官按律究治事涉滿
洲者仍會同滿洲官審問
定刑部不得濫收詞訟奉
諭嗣後民間詞訟在外歸撫按監司在内歸順天府宛大
二縣五城如有冤抑赴通政司投告察審送部問擬刑
部不許濫收詞訟
三年嚴漢人雜處旗下之禁奉
諭京内盜賊竊發皆因漢人雜處旗下五城御史巡捕營
官難於巡察之故嗣後投充滿洲者聽隨本主居住未
經投充者不得留住旗下如違並其家主治罪工部疎
於稽察亦著議處漢人居住地方著巡捕營查緝滿洲
居住地方著滿洲守夜官兵查緝
嚴漢人濫投旗下之禁御史蘇京奏投充名色不
一率皆游手無賴之人身一入旗奪人之田攘人
之稼其被攘奪者憤不甘心亦投充旗下争訟無
已刁風滋甚祈
勅部嚴禁從之
定除貫穿耳鼻之刑舊例凡死罪減等者鞭一百
貫穿耳鼻至是停止
又
大清律成
命頒示中外
(臣)等謹按開國之初律令未有一定廷臣屢以為
言順治元年即奉詳譯明律集議裁定之
旨二年以給事中孫襄言又奉參酌同異毋事過為紛更
之
旨至是書成統計十卷
欽定刊布嗣經
聖祖
世宗兩朝屢加增訂及我
皇上御極之初復
命重修律例斟酌損益期於協中計律目一卷圖一卷
服制一卷名例二卷吏律二卷曰職制曰公式戸
律八卷曰戸役曰田宅曰婚姻曰倉庫上下曰課
程曰錢債曰市㕓禮律二卷曰祭祀曰儀制兵律
五卷曰宫衛曰軍政曰關律曰厩牧曰郵驛刑律
十五卷曰賊盜上中下曰人命曰鬭毆上下曰罵
詈曰訴訟曰受贓曰詐譌曰犯姦曰雜犯曰捕亡
曰斷獄上下工律二卷曰營造曰河防總例七卷
比引條例一卷凡四十七卷分四百二十六門縷
析條分用昭畫一洵足憲百王而垂萬世矣
定五刑之制一曰笞刑自一十至五十每十笞為
一等凡五等用小竹板折責每十笞責四板旗人
犯笞者以鞭代之二曰杖刑自六十至一百每十
杖為一等凡五等用大竹板折責折數與笞刑等
三曰徒刑發本省驛遞自一年至三年每半年為
一等凡五等各依年限應役役滿回籍五&KR1131;各予
以杖自六十至一百有差到配折責四曰流刑安
置遠方終身不返分二千里二千五百里三千里
為三等三流並杖一百到配折責五曰死刑曰斬
曰絞皆有立決監候之别五刑之外有較流徒加
重者曰充軍發邊遠安置(至康熙年間始分五等曰附近曰邊衛曰邊遠)
(曰極邊曰烟瘴)曰邊外為民發邊外安置曰雜犯流罪準
徒四年曰賊犯斬絞準徒五年死刑之最重者為
凌遲梟示
又定獄具之圖一曰板以竹篦為之大頭徑二寸
小頭徑一寸五分長五尺五寸重不得過二觔一
曰枷以乾木為之長三尺徑二尺九寸重二十五
觔一曰杻以乾木為之長一尺六寸厚一寸一曰
鐵索以鐵為之長七尺重五觔一曰鐐以鐵為之
連環重一觔徒罪以上用之命盜重案供辭不實
男子用夾棍以挺木三根中挺木長三尺四寸旁
木各長三尺上圓徑一寸八分下方闊二寸自下
而上至六寸於三木四面相合處各鑿圓窩徑一
寸六分深七分婦人用桚指以圓木五根為之各
長七寸徑圓各四分五釐
定刺字之法凡重囚應刺字者旗人刺臂奴僕刺
面民犯徒罪以上刺面杖罪以下刺臂再犯者亦
刺面逃犯刺左餘犯刺右初犯刺左者再犯累犯刺右
初犯刺右者再犯累犯刺左字方一寸五分畫闊
一分有半
定死囚禁内監軍流以下禁外監婦人犯罪應禁
者别置一室曰女監
定耆民連坐之法僉都御史李日芃奏耆民與鄉
約不同不過宣諭
王化無地方之責若行連坐似於情法未協得
旨耆民凡在九家内者一體連坐在外者不得株連
又革鑾儀衛緝訪人役永著為令
四年
命嗣後夥盜誅其尤者二人獨行攘竊者斬無赦
五年嚴私藏兵器之禁刑部議准嗣後除任事文
武官員及戰士外不許收藏銃礟甲胄鎗刀弓矢
等器違者本人處斬家産妻孥入官鄰佑十家長
杖流至六年復以民無兵器不能禦侮反為賊利
奉
諭除火礟與甲胄仍照例嚴禁外其三眼鎗鳥鎗弓箭刀
鎗馬匹等項悉聽民間存留
又
勅各官於該管地方嚴察盜賊失於舉報者俱治以罪窩
盜之家處斬鄰佑十家長概不姑宥
七年定章京以下披甲人等買喀厄魯特駝馬禁
例每一次准買一匹多買者罪之馬入官包攬他
人頂己名買者二人俱坐以罪馬入官不係披甲
者概不許買犯者鞭一百駝馬入官居庸關以内一
應官吏軍民人等俱不許沿途迎買違者以賊律
擬罪至十二年以刑科艾穆布言又申私買馬匹
之禁除各旗兵丁人役外如有馬販私買蒙古馬
匹者滿洲責成固山額真梅勒章京牛录章京驍
騎校小撥什庫漢人責成五城司坊等官各嚴行
禁緝如禁緝不嚴被人捕獲將所獲馬匹賞給三
分之一餘入官其該管各官一併治罪
定隠匿錢糧者殺無赦仍籍沒家産人口入官(互見)
(&KR1131;流門)
八年申定職官有犯未奉
旨革職毋得徑行提審奉
諭大小臣工皆朝廷職官職官有體則朝廷體統益尊朕
觀在外文武官必經撫按參劾奉旨革職然後提問今
在京滿漢諸臣犯罪常有未奉旨革職問刑衙門輒提
取審問殊非待職官之體自今以後凡在京滿漢諸臣
有犯該衙門先將犯事緣由具奏請旨應革職提審者
必奉旨革職然後送刑部提問毋得徑行提審著為令
定投充旗人生事害民之罪本犯正法妻子家産
入官本主及該佐領知情連坐本主不知情本犯
罪不至死者不在此例(互見徒流門)
又增設刑部理事官十四員
九年
命旗下莊頭及投充人等窩盜者一體依律治罪從兵科
給事中王廷棟請也
定職官交通姦盜律先是巨盜李應試潘文學二
人盤踞都下多歴年所道路側目莫敢誰何至是
皆因别事發覺立正典刑而兵科給事中李運長
與李應試之姪李天鳳聫宗以兄弟稱事發之後
仍藏匿天鳳子俱經内院刑部大臣鞫問得實奉
旨將李運長正法仍
諭嗣後内外文武官員有與姦盜往來者連坐
十年停大臣犯罪鎖禁發門之例從給事中姚文
然請也
定宗室有犯除大罪請
旨定奪外餘皆斟酌輕重永除鞭鎖之條從給事中劉餘
謨請也
十一年定旗下武職官員犯罪之例刑部奏滿洲
蒙古漢軍武職官員犯罪舊例交刑部審理今議
將犯罪重大者先交兵部議革後交刑部審擬緣
事應贖身者免其贖身名色照漢官例改為罰俸
從之
又置督捕衙門專理緝逃捕寇事務設督捕司獄
司置司獄二員
十二年
命有司講說律令兵科給事中魏裔介奏言各衙門只有
律書一部小民不得與聞故犯法者衆請
勅各督撫將刑律之有關於民者令有司春秋暇日為之
講說并令學官常與士子講習從之
定地方官擅取監犯病呈致死者依謀殺人律擬
斬獄官禁卒聽從指使下手者依從而加功律擬
絞從蘇松巡按孔光樾請也
定滿洲世職官員犯罪降革之例兵部議覆戸部
尚書陳之遴疏言滿洲官員犯罪多有籍沒家産
革世職者實為太過滿洲世職多有登城殺賊死
難捐軀而得今後軍前犯事者應照律例議及世
襲等官其餘犯罪應照流銜酌議降革無流銜者
亦照應降職銜住俸若犯重大另行題請得
旨滿洲所得世職果係登城克敵捐軀盡忠者俱依議行
如係恩詔考滿所得職銜仍照舊例行
定衙役犯贓律
上諭刑部曰朕覽參劾貪官本章贓私盈千累萬及問結
擬罪往往脱卸於衙役官既以贓輕免死而該役又止
坐無禄輕條案墨未乾伊等即鑽營别衙門充役縱横
盤踞播惡無窮不加嚴處何以除民害而肅紀綱嗣後
内外問刑衙門審究蠧役計贓定議不許援引無禄輕
條凡情罪重大者分别絞斬其餘俱流徙該部即載律
例内仍飭通行
諭每年六月内審定立決重犯俟七月具題正法永著為
例從左都御史龔鼎孳請也
又
頒行滿文
大清律
十三年嚴衙門蠧役之禁奉
諭内外各衙門如有刁頑積蠧挾詐告訐誣衊官長或恐
嚇挾制借端行詐者審問情真定行加等治罪
又
諭有擅入禁地聲冤抹項捏欵誣告者概不准行照律從
重治罪
定隨征軍士私自逃回初次者鞭一百遞發軍前
二次者正法
申定律例四事刑部條奏四事一旗下人犯充軍
徒流罪止行鞭責以致姦宄無所懲創今後犯軍
罪者枷號三個月犯流徙者枷號四個月犯徒罪
者枷號一月仍照數鞭責職官本身及妻子俱照
例准贖一竊盜例應刺字因久未舉行故盜不知
警今後應照例刺字三犯者絞監候秋後處決一
旗下人白晝搶奪者應枷號鞭責初犯刺一臂再
犯又刺一臂三犯者即行正法一滿洲家人私結
夥黨指稱隠匿逃人索詐民間財物三人以上為
首者以光棍律正法為從係民人責四十板邊衛
充軍旗人枷號三個月鞭一百如止二人依為從
律得
旨永著為例
嚴商民下海交易之禁奉
諭海逆未𠞰必有奸民暗通線索資以糧物今後有犯者
不論官民俱處斬貨物入官本犯家産盡賞告發之人
其地方文武官皆革職從重治罪地方保甲不行舉首
皆處死
(臣)等謹按海禁至康熙二十三年始開其貿易處
斬之例俱停止惟出洋販賣硝磺者仍照例治罪
定惡棍設法索詐之罪凡設法索詐財物者不分
得財與未得財為首者立絞為從者民人責四十
板邊衛充軍旗人枷號三個月鞭一百
定貪官汚吏問擬斬絞按期處决之例時山
東巡按劉允謙奏斬犯蠧書周一聘犯官張暉多
贓未完請監候追完處決得
旨貪官汚吏問擬秋決即按期處決何得以追贓未完又
請監候以後凡係貪汚應秋決者不許再請停決著為
例
定捕務四欵侍郎吳達禮條奏凡解到正犯如有
跟隨入署成羣探望者旗人鞭一百民人責四十
板枷號一月凡起解逃人窩主地方官不嚴加杻
鎖致脱逃者解役責四十板徙發地方官罰俸一
年凡滿洲家人首逃者本部行題如誣鞭一百枷
號一月民人赴督撫按首告不准方許赴部如誣
責四十板枷號一月凡逃人自回者若不赴部圈
鎖逃檔查出逃人之主鞕七十俱如議行
嚴地方官隠諱盜賊之罪奉
諭近見各處盜賊生發地方官懼罪隠匿以致益無顧忌
嗣後著立刻申報速圖緝捕若仍前隠諱定行法外治
罪
十四年更定隠匿滿洲逃人之律先是順治元年
隠匿滿洲家人者定擬重刑尋減為鞭笞後以議
罪從輕罹法者多至三年定逃人鞭一百歸還本
主隠匿之人正法家産籍没鄰佑九甲長鄉約各
鞭一百流徙邊遠本犯居某州縣即坐州縣以怠
忽稽察之罪其知府以上各官不將逃人察解照
逃人數多寡治罪其逃人自歸尋主者窩逃之人
及兩鄰流徙七家之人各鞭五十該管官及鄉約
俱免罪至六年定隠匿逃人者免死流徙兩鄰各
責三十板十家長責二十板地方官俟計察時併
議逃人自歸尋主或隠匿者自行送出一概免罪
有親戚願贖回者聽至九年更定逃人一次拏獲
者本人鞭一百歸原主隠匿之人并家産給與逃
人之主二次拏獲者本人正法隠匿之人并家産
解戸部其分家父子兄弟等無干涉者不許株連
至十年復定窩逃者正法家産入官窩主自首者
免罪逃人至兩次者仍鞭一百歸主至三次者正
法至是奉
諭秋審重犯半屬窩逃人命至重誰非朕之赤子著議政
王貝勒大臣九卿詹事科道等官會議尋議窩逃犯人
免死責四十板面刺窩逃字并家産人口入官從
之(互見徒流門)
定監犯不准援免之例刑部審擬盜犯塞秦塞得
等應斬決援祖父伯叔兄弟陣亡例請從末減得
旨盜案所犯重大豈可以祖父伯叔兄弟陣亡減死以後
強盜不得援免
申定私鑄錢文律和碩簡親王等會議凡私鑄錢
文者為首及匠人處斬為從及知情買使者絞監
候其賣錢經紀舖戸興販攙和私錢者責四十板
流徙尚陽堡(互見徒流門)總甲十家長知情不首者俱
照為首例處斬不知情者坐失察責四十板徒一
年該管地方官知情者亦照為首例處斬不知情
者降級有差從之
又宗人府議定郡王以上有大罪赴衙門審問小
罪就其府第問之
五年定行財說事及番役私拷之罪九卿詹事府
道會議刑部條奏凡行財說事計贓與受同罪如
係勒抑索詐者與財人不坐番役獲盜未經送官
私行拷打者枷責革役如得財及誣陷無辜者從
重科罪從之
嚴姦民假冒逃人詐害良民之禁奉
諭近聞姦徒假冒逃人詐害百姓或借名告假還鄉結連
姦惡將殷實之家指為窩主或原非逃人冒稱旗下在
外嚇詐轉騙不已或有告到督捕買主冒認指詭名作
真者或有聲言赴告在地方官處禀拏嚇詐良民者或
告假探親肆行指詐及領木貿易縱夥攀害種種詐偽
深為可惡今後凡有逃人本主即報明本固山額真梅
勒章京牛录等官將逃人之主及逃人姓名具印結投
部如逃後日久方報及獲逃人稱係伊家人者不准給
主著入官直省地方有旗下告假私出妄為及冒稱旗
下羣姦横行者著該督撫嚴行訪拏解部查明並家主
從重治罪
議定理藩院大辟條例
上諭理藩院曰朕覽爾衙門奏章於死罪重犯但稱處決
毫無分别大辟條例多端若概為一例則輕重何别著
議政王貝勒大臣會議定例尋議凡發貝子塜者截殺
降人為首者劫奪死罪人犯為首者公行搶奪財
物者與逃人通謀給馬遣行者挾仇行害放火燒
死人畜者臨陣敗走者故殺人者以上八欵俱處
斬夫私殺其妻者盜人口及駝馬牛羊者誤傷人
命無中証可據有應坐故殺償命者以上三欵俱
處絞又鬭毆傷重五十日内死者行毆之人處斬
議上
命永著為例
定旗下投充人等有犯強盜者該撫按親審具題
請
旨正法其餘罪犯仍令解部審理
十六年申定誣告之罪刑部議覆御史傅扆疏言
誣告之徒若不立法嚴懲恐刁風難息嗣後有誣
告人笞杖徒流等罪應照律加等科斷不准折贖
誣告人死罪已決者反坐論死監候未決者本犯
杖一百發邊衛充軍如以不赦罪誣人者雖遇赦
不宥其誣告叛逆被誣之人已決者本犯擬斬立
決未決者擬斬監候不得株連妻子家産如告人
不即赴審輒行脱逃者將被告及証佐釋放本犯
獲日不與審理仍以誣告擬罪從之
嚴姦蠧窩訪賣訪之禁御史余縉奏言積蠧棍徒
窩訪賣訪交結衙役欺朦問官種種惡習難以悉
舉伊等身不在胥役之列而能驅使胥役捷於指
臂事不登簡牘之跡而能飛騰簡牘幻於鬼神祈
勅巡方諸臣嚴行查治下部議行犯者以光棍律擬罪
定京城賊盜傷人該管官處分之例兵部以京城
被盜傷人擬該管扎蘭達罰俸撥什庫鞭責
上以所議太輕
命將扎蘭達革職撥什庫送刑部擬罪著為例
申定查解逃人事例先是順治九年議定凡州縣
官地方逃人一名至十二名罰俸有差十三名降
一級調用查解逃人十二名至二十四名紀錄有
差三十六名俟陞轉之日加陞一級知府知州則
視其所屬州縣隠匿查解之多寡定其降罰紀錄
陞級有差督撫亦視其所屬地方報解隠匿之多
寡併議功罪武官營伍中有逃人冒名充兵者隊
長百總把總外委責四十板至二十五板有差其
衛千總守備都司遊擊降罰紀錄加陞照州縣例
該管副將參將照知府例提督總兵官及掌印都
司照撫按各道例尋又議凡隠匿逃人無論滿漢
或係傭工或賃房屋與住有保人者罪坐保人傭
工賃房之家及地方官鄰佑十家長俱免罪如無
保人容留過十日者坐隠匿之罪逃人投宿店家
越十日者店主治罪地方官查送者紀錄夫妻父
子同逃俱行歸來者隠主免查如半歸半留隠主
鄰佑十家長照例治罪其逃人自回無隠主者兵
部徑行歸結至十四年更定州縣官查解逃人至
十五名加一級三十名不論俸滿即陞知府三十
名加一級六十名不論俸滿即陞道員四十五名
加一級九十五名不論俸滿即陞巡撫巡按七十
五名紀錄一次一百五十名至三百名加級有差
總督一百五十名至六百名紀錄加級有差仍准
功過相抵州縣解赴十五名後地方窩逃一名者
功過不准相抵仍革職其知縣以上總督以下罰
俸加級俱照先定例營伍等官功過照文官例其
已獲逃人併窩主俱解督捕衙門審理民人首告
逃人者如係挾仇誣害責四十板枷號一月民人
自首身係逃人借端行詐者責四十板妻子家産
人口入官其各處解來逃人審結後編刺給與伊
主官員子弟逃走者亦照例鞭刺至是又定刺字
逃人私出境外其經過州縣未能拏獲各官雖有
查解之功應加級陞轉者不准提叙仍罰俸半年
各省道員責令嚴行保甲如所屬地方有失察逃
人道員降級留任降後查解至四十五名復還原
級逃人出邊或在
盛京與未到京之先逃走者免刺字仍鞭一百給原主
如無主逃人應入官者免鞭刺其畏罪潛逃或往
屯過限十日之内拏獲者止鞭一百過十日者鞭
刺
十七年定訟師訟棍串通衙役詭名誣告詐財者
照光棍三人以上例為首者立絞從者責戍從江
寧巡撫衛貞元請也
鑄稽察刑部送審告訐等事關防給在差刑科官
又校定律例以
盛京定例及屢奉
諭旨並刑部定例分晰應入律各欵繕寫滿漢文冊進
呈
嚴問刑官濫用夾訊之禁凡未有真贓確証及戸
婚田土小事概不許輕用夾棍從左都御史魏裔
介請也
皇朝文獻通考卷一百九十五
