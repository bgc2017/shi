皇朝文獻通考卷一百九十一
兵考(十三)
藩部各旗
(臣)等謹按自昔帝王聲教所訖遐邇咸賓凡在要
服荒服之列者要不過使之保塞壖通朝貢而止
我
聖朝威德隆盛列部來同絶幕之遥如在宇下北自内
扎薩克蒙古及喀爾喀西迄於青海等部統以旗
籍以時簡其軍實審其壯丁其制並同内八旗故
入覲則隨獮狩之班有事則備徵調之用兵制之
盛古未有也其爵系已入封建考其疆域已入輿
地考兹謹將其編旗之數分次於左
内扎薩克蒙古
科爾沁六旗在奉天錦州二府北邊外
左翼旗左翼前旗並於崇德元年設左翼後旗於
順治六年設右翼旗右翼前旗右翼後旗並於崇
德元年設其左翼旗自本旗外兼統轄前後二旗
及郭爾羅斯二旗扎薩克事右翼旗自本旗外兼
統轄前後二旗及杜爾伯特扎賴持二旗扎薩克
事
郭爾羅斯前後二旗在奉天府及吉林北邊外並
於順治五年設
杜爾伯特一旗在白都訥及黑龍江將軍地西北
邊外郭爾羅斯旗之北於順治五年設
扎賴特一旗在白都訥及黑龍江將軍地西北邊
外郭爾羅斯旗之北於順治五年設
扎魯特二旗在塔子溝廳東北境外喀爾喀左翼
旗之北左翼旗於崇德元年設右翼旗於順治五
年設
喀爾喀左翼一旗在塔子溝廳東北境外於康熙
三年設
奈曼一旗在塔子溝廳東北境於崇德元年設
敖漢一旗在塔子溝廳北境於崇德元年設
土默特二旗在錦州府西北邊外塔子溝廳東境
左翼旗於崇德元年設右翼旗於順治二年設
喀喇沁三旗在永平府口外塔子溝廳八溝廳境
左翼旗於順治五年設右翼旗於崇德元年設增
添一旗於康熙四十四年設
翁牛特左右二旗在八溝廳北境並於崇德元年
設
阿禄科爾沁一旗在八溝廳東北境外於崇德元
年設
巴林左右二旗在木蘭北境外並於順治五年設
克西克騰一旗在木蘭北境外於順治三年設
烏珠穆秦二旗在巴林旗之北右翼旗於崇德六
年設左翼旗於順治三年設
蒿齊忒二旗在克西克騰旗之北左翼旗於順治
三年設右翼旗於順治十年設
阿霸咯納爾二旂在多倫諾爾廳北境外左翼旗
於康熙四年設右翼旗於康熙六年設
阿霸垓二旂在多倫諾爾廳北境外右翼旂於崇
德六年設左翼旂於順治八年設
蘇尼特二旗在張家口外鑲黃旗正黃旗察哈爾
之北左翼旗於崇德六年設右翼旗於崇德七年
設
四子部落一旗在張家口外正紅旗鑲紅旗察哈
爾之北於順治八年設
喀爾喀右翼一旗在殺虎口外歸化城之北於順
治十年設
毛明安一旗在殺虎口外歸化城之北於順治初
年設
吳喇忒前中後三旗在河套之東北並於順治五
年設
鄂爾多斯七旗在歸化城西河套内左翼中旗前
旗後旗右翼中旗前旗後旗並於順治六年設增
添一旗於雍正九年設
歸化城土默特左右二旗在殺虎口北歸化城並
於崇德元年設(今以副都統往管旗務並統於綏遠城將軍互見山西駐防)
喀爾喀土謝圖汗部二十旗為中路駐翰海北圖
拉河左右在蘇尼特四子部落諸部北境外康熙
三十年設十七旗三十二年以後增至三十五旗
雍正年間增至三十八旗尋分二十旗屬於賽音
諾顔部存十八旗乾隆元年以後復增設二旗於
本旗外分十九扎薩克掌之仍統轄於土謝圖汗
喀爾喀車臣汗部二十三旗為東路駐瀚海北克
魯倫河左右在阿霸哈納爾阿霸垓諸部北境外
康熙三十年設十二旗三十五年以後增至二十
一旗乾隆十四年增設一旗二十二年復增設一
旗於本旗外分二十二扎薩克掌之仍統轄於車
臣汗
喀爾喀扎薩克圖汗部十七旗為西路駐杬愛山
左右在賀蘭山厄魯特北境外康熙三十年設八
旗三十三年以後增至十二旗雍正年間增至十
五旗乾隆十三年增設一旗二十二年復增設一
旗於本旗外分十六扎薩克掌之仍統轄於扎薩
克圖汗
喀爾喀賽音諾顔扎薩克親王部二十二旗駐翁
金河北在毛明安吳喇忒諸部北境外雍正十年
設即於土謝圖汗部内分轄二十旗乾隆元年以
後復增二旗於本旗外分二十一扎薩克掌之仍
統轄於賽音諾顔扎薩克親王
烏蘭烏蘇厄魯特部二旗即在賽音諾顔境内康
熙二十五年設一旗駐喀爾喀河一旗駐達拉爾
河乾隆二十六年移於烏蘭烏蘇並屬賽音諾顔
部統轄
賀蘭山厄魯特部一旗駐河套西在寧夏府涼州
府甘州府北邊外於康熙三十六年設
額濟内土爾扈特部一旗駐額濟内河在甘州府
及肅州北邊外於康熙四十三年設
青海厄魯特部二十一旗在甘肅之西寧洮岷西
邊外四川之松潘北邊外雍正三年設二十旗乾
隆十一年增設一旗
青海游牧綽羅斯部二旗於雍正三年設
青海遊牧輝特部一旗於雍正三年設
青海遊牧土爾扈特部四旗於雍正三年設
青海游牧喀爾喀部一旗於雍正三年設
哈密一旗在安西府西北境外於康熙三十六年設
土魯番一旗在西域天山南路之闢展地方雍正十年
設一旗移駐於嘉峪關外之瓜州乾隆二十一年移於
魯古沁二十二年以平定西域還駐土魯番城故地
都爾伯特部十四旗駐烏蘭古木等處地方為準
噶爾四衛拉特之一舊在額爾齊斯游牧乾隆十
八年其台吉策凌策凌烏巴什策凌孟克等率所
屬内附
詔封以汗王貝勒貝子公等爵有差編為十四旗其部
衆夏駐烏蘭古木地方冬駐科卜多迤東附近地
方(以上各部俱詳見與地考)
土爾扈特部分駐博瑚圖和博克薩里科卜多阿
爾台等處地方為準噶爾四衛拉特之一舊在伊
犁之額什爾努喇等處游牧至和鄂爾勒克與巴
圖魯渾台吉不睦竄入俄羅斯居於額濟勒之地
乾隆三十六年其台吉渥巴錫策伯克多爾濟舍
楞等率所屬來歸
詔封渥巴錫為烏納恩素珠克圖舊土爾扈特部卓里
克圖汗封策伯克多爾濟為烏納恩素珠克圖舊
土爾扈特部布延圖親王封舍楞為青色特竒勒
圖新土爾扈特部弼里克圖郡王封巴木巴爾為
弼什勒爾圖郡王封功格為巴圖色特竒爾圖和
碩特部圖薩圖貝勒封默們圖為濟爾噶爾貝勒
封旺丹為鄂爾哲依貝子封沙喇扣肯為烏察拉
爾圖貝子封克布騰為伊特格勒具子封葉勒木
丕爾為阿穆爾靈貴貝子封額默根烏巴什為巴
雅喇爾圖貝子封拜濟呼為協理公封諾海博爾
哈什哈為頭等台吉俱作為扎薩克封阿拉克巴
博克班蒙衮德爾德什巴雅爾喇瑚策登博羅業
林巴木巴爾之子丹拜扎爾桑根敦諾爾布之子
騰特克等十人俱為閑散頭等台吉封諾爾布策
楞烏梁海扎納錫禮玉增濟卜藏巴特瑪等六人
俱為二等台吉封三達克額林親達瓦諾木琿等
三人俱為三等台吉封巴布爾達克諾音格楞巴
圖爾圖古爾扎納木羅卜藏楚魯木扎林業林之
子舍楞圖古斯蒙庫三達克之子懇澤等十一人
俱為四等台吉復度地定居分駐其衆渥巴錫等
駐博瑚圖地方策伯克多爾濟等駐和博克薩里
地方舍楞等駐科卜多阿爾台附近地方巴木巴
爾等駐楚爾地方旺丹等駐多羅諾圖地方默們
圖等駐書魯台地方博羅等駐烏蘭和托地方凡
一切事宜並照策凌策凌烏巴什等之例一體辦
理
(臣)等謹按各藩部設旗之制同於内八旗謹編次
入兵考與輿地封建二門互見以彰
聖朝兵制之盛洪惟我
皇上德威遠播西陲悉隸版圖凡平定準噶爾回部
御製紀事之文俱恭載入輿地考用昭幅員式廓之極
軌至於土爾扈特本準噶爾四衛拉特之一其先
世竄居俄羅斯離其故土逮後都爾伯特部率先
臣服其綽羅斯和碩特輝特等部相繼翦滅惟土
爾扈特部遁跡北荒多歷年所雖逖聽聲教曾經
遣使來朝而越在異鄉罕有寧宇兹於乾隆三十六
年其台吉等景仰
聖化率全部之衆踰越險阻不招自徠實為往牒所未
見於是
特命大臣等贍其餼牽給其衣帳入
覲之後敬循
祖制錫之封爵指地授居
睿慮周詳計垂久遠復
親灑宸翰紀其緣起以徵信萬世謹載入兵考藩部各
旗之後猗歟盛哉從兹休養生息世守藩衛以長
享
天朝太平之福蓋靡有窮極矣
御製土爾扈特全部歸順記
始逆命而終徠服謂之歸降弗加征而自臣屬謂之
歸順若今之土爾扈特携全部捨異域投誠嚮化跋
涉萬里而来是歸順非歸降也西域既定興屯種於
伊犁薄賦税於回部若哈薩克若布魯特俾為外圉
而羈縻之若安集延若拔達克山益稱遠徼而概置
之知足不辱知止不殆朕意亦如是而已矣豈其盡
天所覆至於海隅必欲悉主悉臣為我僕屬哉而兹土爾
扈特之歸順則實
天與人歸有不期然而然者故不可以不記土爾扈特者
準噶爾四衛拉特之一其詳已見於準噶爾全部紀
略之文溯厥始率亦荒略弗可考後因其汗阿玉竒
與策妄不睦竄歸俄羅斯俄羅斯居之額濟勒之地
康熙年間我
皇祖聖祖仁皇帝嘗欲悉其領要令侍讀圖麗琛等假道
俄羅斯以往而俄羅斯故為紆繞其程凡行三年又
數月始反命今之汗渥巴錫者即阿玉竒之曾孫也
以俄羅斯征調師旅不息近且徵其子入質而俄羅
斯又屬别教非黃教故與合族台吉密謀挈全部投
中國興黃教之地以息肩焉自去歲十一月啟行由
額濟勒歷哈薩克繞巴勒喀什諾爾戈壁於今歲六
月杪始至伊犁之沙拉伯勒界凡八閱月歴萬有餘
里先是朕聞有土爾扈特來歸之信慮伊犁將軍伊
勒圖一人不能經理得宜時舒赫德以參贊居烏什
辦回部事因命就近前往而畏事者乃以新來中有
舍楞其人曾以計誘害我副都統唐喀禄(唐喀禄於戊寅四月)
(偕厄魯特散秩大臣和碩齊率兵追捕逸賊至布古什河源射舍楞弟勞章扎布仆而禽之既而舍楞至)
(稱欲投誠請釋其弟唐喀禄雖許而疑其詐欲先擒舍楞和碩齊云擒之無益不若招之使降越日舍楞)
(詭稱欲入覲且携衆至唐喀禄益疑之和碩齊復言彼畏我兵威不敢動移曷親蒞撫諭之唐喀禄信其)
(言從數人往既至和碩齊勸各觧鞍去櫜鞬俄頃變作唐喀禄遂遇害和碩齊即降賊尋擒獲伏誅舍楞)
(乃竄俄羅斯境)因以竄投俄羅斯者恐其有詭計議論沸起
古云受降如受敵朕亦不能不為之少惑而略為備
焉然熟計舍楞一人豈能聳動渥巴錫等全部且俄
羅斯亦大國也彼既背棄而來又擾我大國邊界進
退無據彼將焉往則是歸順之事什之九詭計之伏
什之一耳既而果然而舒赫德至伊犁一切安汛設
偵籌儲密備之事無不悉妥故新投之人一至如歸
且掄其應入覲者由驛而來朕即命隨圍觀獵且於
山莊宴賚如都爾伯特策凌等之例焉夫此山莊乃
我
皇祖所建以柔遠人之地而燕賚策凌等之後遂以平定
西域兹不數年間又於無意中不因招致而有土爾
扈特全部歸順之事自斯凡屬蒙古之族無不為我
大清國之臣
神御咫尺有不以操先劵閱後成愜
志而愉快者乎予小子所以仰答
祖恩益凜
天寵惴惴焉孜孜焉惟恐意或滿而力或弛念兹在兹遑
敢自詡為誠所感與德所致哉或又以為不宜受俄
羅斯叛臣虞起邊釁蓋舍楞即我之叛臣歸俄羅斯
者何嘗不一再索取而俄羅斯訖未與我也今既來
歸即以此語折俄羅斯彼亦將無辭以對且數萬乏
食之人既至近界敺之使去彼不刦掠畜牧將何以
生雖有堅壁清野之說不知伊犁甫新築城而諸色
人皆頼耕牧為活是壁亦不易堅而野亦不可清也
夫明知人以嚮化而來而我以畏事而止且反致寇
甚無謂也其衆涉遠歷久力甚疲矣視其之死而惜
費弗救仁人君子所不忍為况體
天御世之大君乎發帑出畜力為優恤則已命司事之臣
(土爾扈特部衆長途疲頓凍餒幾不能自存因命舒赫德等分撥善地安置仍購運牛羊糧石以資養贍)
(置辦衣裘廬帳俾得禦寒並為籌其久遠資生之計令皆全活安居咸獲得所)兹不贅記記
事之緣起如右
御製優恤土爾扈特部衆記
歸降歸順之不同既明則歸順歸降之甲乙可定蓋
戰而勝人不如不戰而勝人之為盡美也降而來歸
不如順而來歸之為盡善也然則歸順者較歸降者
之宜優恤不亦宜乎土爾扈特歸順源委已見前記
兹記所以優恤之者方其渡額濟勒而來也戸凡三
萬三千有奇口十六萬九千有奇其至伊犁者僅以
半計夫此遠人嚮化擕孥挈屬而徠其意甚誠而其
阽危求息狀亦甚憊既撫而納之苟弗為之贍其生
猶弗納也贍之而弗為之計長久猶弗贍也故自聞
其來及其始至以迨於今惟此七萬餘衆凍餒㒬瘠
之形時懸於目而惻於心凡宵旰所究圖郵函所咨
訪無暇無輟乃得悉其大要於是為之口給以食人
授之衣分地安居使就米穀而資耕牧則以屬之伊
犁將軍舒赫德出我牧羣之孳息驅往供饋則以屬
之張家口都統常清發帑運茶市羊及裘則以屬之
陜甘總督吳達善而嘉峪關外董視經理則以屬之
西安廵撫文綬惟時諸臣以次馳牘入告於伊犁塔
爾巴哈台之察哈爾厄魯特凡市得馬牛羊九萬五
千五百其自達里岡愛商都達布遜牧羣運往者又
十有四萬而哈密闢展所市之三萬不與焉撥官茶
二萬餘封出屯庾米麥四萬一千餘石而初至伊犁
賑贍之茶米不與焉甘肅邊内外暨回部諸城購羊
裘五萬一千餘襲布六萬一千餘匹棉五萬九千餘
觔氊廬四百餘具而給庫貯之氊棉衣什布幅不與
焉計儲用帑銀二十萬兩而賞貸路貲及宴次賚予
不與焉其台吉渥巴錫等之入覲者乘𫝊給餼而來
至則錫封爵(封渥已錫為卓里克圖汗策伯克多爾濟為布延圖親王舍楞為弼里克圖郡)
(王功格為圖薩圖貝勒默們圖為濟爾噶爾貝勒沙喇扣肯為烏察拉爾圖貝子葉勒木丕爾為阿穆爾)
(靈貴貝子德爾德什達木拜扎爾桑為頭等台吉懇澤為四等台吉其未至之巴木巴爾亦封為郡王旺)
(丹克布騰封為貝子拜濟呼封為公餘封台吉等秩有差)備恩禮(各賜鞍馬櫜鞬黃袿並賜渥巴)
(錫策伯克多爾濟黃轡舍楞功格默們圖沙喇扣肯紫轡其汗王皆賜三眼翎貝勒貝子雙眼翎餘皆花)
(翎並視其爵秩錫以章服)其往也復慮其身之生不宜内地氣候
(蒙古以已出痘為熟身未出痘為生身其生身者多畏染内地氣候出痘)則命由邊外各
臺歷巴里坤以行而迎及送並遣大臣侍衛等護視
之用以柔懷遠人俾毋致失所或有以為優恤太甚
者蓋意出於鄙吝未習聞國家
成憲毋惑乎其見之隘也昔我
皇祖聖祖仁皇帝時喀爾喀土謝圖汗等為厄魯特所殘
破率全部十萬衆來歸
皇祖矜其窮阨
命尚書阿喇厄等往撫之發歸化城張家獨石二口倉儲
以振其乏且足其食又
飭内大臣費揚古明珠等齎白金茶布以給其用採買牲
畜以資其生遂皆安居得所循法度樂休養迄今八
十餘年(喀爾喀衆以康熙二十七年來歸)畜牧日以蕃生殖日以盛
樂樂利利殷阜十倍於初其汗王台吉等世延爵禄
恪守藩衛一如内扎薩克之效臣僕長子孫莫不感
戴
聖祖德澤及人之深得以長享昇平之福也朕惟體
皇祖之心為心法
皇祖之事為事惟兹土爾扈特之來其窮阨殆無異曩時
之喀爾喀故所以為之籌畫無弗詳賙惠無少靳優
而恤之且計長久庸詎知謀之勞而費之鉅乎冀兹
土爾扈特之衆亦能如喀爾喀之安居循法勤畜牧
務生殖勿替厥志則其世延爵禄長享昇平之福又
何以異於今之喀爾喀哉用是臚舉大凡勒石熱河
及伊犁俾土爾扈特汗王部衆咸識朕意且以詔自
今以往我諸臣之董其事者
御製土爾扈特部紀略
事不再三精覈率據耳食以為實君子弗為也言不
求於至是已覺其失護已短而莫之改易君子弗為
也必知斯二者然後可以秉史筆以記千載之公是
公非余之為土爾扈特部之紀略亦亹是而已土爾
扈特之初來也蓋嘗詠之詩載之記皆以為始自阿
玉奇汗溯而上之荒略弗可考此亦述向之所聞者
而書之而不知其更有所祖非始自阿玉竒兹以其
麋至乃得一一詳徵其實為之重記何必隠約弗明
以諱吾前言之未精覈哉阿玉竒之父曰棚楚克其
祖曰書庫爾岱青其曾祖曰和鄂爾勒克其高祖曰
卓立甘鄂爾勒克其高祖之父則曰貝果鄂爾勒克
自貝果鄂爾勒克溯而上之實遠不可徵其入俄羅
斯也則自阿玉竒之曾祖和鄂爾勒克於策妄之祖
巴圖魯渾台吉時其時四衛拉特各自為汗無所統
屬又不相和睦和鄂爾勒克因率其子書庫爾岱青
等至俄羅斯之額濟勒地其時阿玉竒尚在襁褓因
留巴圖魯渾台吉處後書庫爾岱青往西藏而回遂
向渾台吉索阿玉竒歸俄羅斯巴圖魯渾台吉為阿
玉竒之外祖以時代計之適相當而阿玉竒汗時其
子散扎布台吉率所屬一萬五千餘戶往投策妄策
妄盡留其屬而逐散扎布歸額濟勒則向記所云阿
玉竒與策妄不睦亦未為大誤也自貝果鄂爾勒克
至和鄂爾勒克皆單𫝊和鄂爾勒克有子六人一即
書庫爾岱青餘三無子其二皆有子孫式微無足𫝊
書庫爾岱青子四二絶嗣其一曰那木策楞四𫝊而
至巴木巴爾今封郡王其一即棚楚克四𫝊而至渥
巴錫今封汗棚楚克之子阿玉竒有子八人其六皆
無子嗣其一曰衮扎卜有子嗣今之封親王策伯克
多爾濟者其曾孫也衮扎卜乃渥巴錫之祖沙克都
爾扎卜之親弟故其子孫為渥巴錫近族與沙克都
爾扎卜子孫皆隨渥巴錫而來其戶口之數已見前
記兹惟記其始祖所自出並証前之失精覈而未實
者至其重黃教置鄂拓克宰桑之類率同凖噶爾但
具體而微蓋準噶爾之紀略紀其全部之盛衰而兹
土爾扈特之紀略則紀其世系之詳悉云爾
西域兵
(臣)等謹按西域天山南北從古未及版圖前史所
載或勝兵數千人或勝兵數百人止就其部落中
丁壯可用之數言之與兵制無與也漢唐以來雖
置都護都督等官不過遥示羈縻初未嘗設兵鎮
守同於内地我
皇上天威遠播綏定殊方分設兵防以為善後之計其
中滿洲蒙古索倫察哈爾厄魯特綠旗營兵皆參
錯互用或永駐以安室家或更番以均勞逸大抵
以伊犁將軍總理全局特駐重兵東則烏嚕木齊
北則塔爾巴哈台南為回部諸城分屯列戌悉聽
調遣與安西境外之哈密巴里坤互相聯絡凡各
駐防及卡倫臺站兵既分給田産牲畜以資養贍
而綠旗屯兵及回民屯戶耕種之所收山南回城
賦税之所入歲有贏餘邊儲充牣至嘉峪關左右
已居腹地又無俟多兵駐守故合計每年兵弁郵
𫝊之需視舊額且省什四五焉若此皆以西域治
西域其經費既不取支於中土而利興事集措置
合宜盖由
聖天子宵旰籌咨坐照萬里之外是以宏綱細目
方略精詳永為西陲善建不拔之業固非僅修武備繕
邊防而已也兹謹將平定以來以次設兵之處分
地臚載至於移駐更調多寡贏縮之間未有常額
皆以時酌定云
伊犂將軍一人駐劄伊犁總理天山南北路事務
並駐參贊大臣暨領隊大臣等統轄各駐防及屯
田工作聽差官兵所屬有侍衛辦事章京筆帖式
等員其稽察卡倫臺站諸務與聽差各官均由將
軍大臣隨時酌委無定額(侍衛辦事章京筆帖式等員係三年更换)乾
隆二十年平伊犁二十四年定回部設總統將軍
駐伊犁統轄新疆全境並駐辦事大臣及領隊之
統領都統副都統以下等官初設伊犁駐防馬兵
一千五百名二十六年增兵一千合原駐為二千
五百名内滿洲兵一千名索倫兵七百名察哈爾
厄魯特兵八百名又撥葉爾羌城馬兵一百名增
駐伊犁共二千六百名二十七年於遣往新疆換
防滿洲兵二千名索倫兵一千名内除分設回城
滿洲兵六百名索倫兵三百名其餘皆安設伊犁
及烏嚕木齊以備分撥替換駐防之用二十八年
以後陸續移駐携眷馬兵將原議三年換班之兵
盡行撤回於是伊犁等處馬兵俱係永遠駐守其
將軍大臣等皆由
特簡其侍衛辦事章京筆帖式等則按年更換將軍所
屬設侍衛十人印房及糧餉處馬駝處設辦事章
京五人筆帖式四人委署筆帖式四人又總理各
營事務處設辦事章京於侍衛及駐防之滿洲協
領内令其兼管設委署筆帖式二人凡委署筆帖
式即於駐防滿洲兵内選委其餘聽差各官即於
侍衛及駐防前鋒校驍騎校綠旗營千總把總外
委等官内由將軍大臣酌量委用(以下烏嚕木齊塔爾巴哈台聽)
(差各官同)其卡倫侍衛即於所屬侍衛内酌派軍臺委
署筆帖式即於滿洲兵内選委(以下烏嚕木齊塔爾巴哈台卡倫侍)
(衛軍臺委署筆帖式同)
滿洲蒙古八旗協領八人佐領四十人防禦四十
人驍騎校四十人委前鋒校三十二人(給七品虛銜)催
總四十名(給七品虛銜)領催一百二十名前鋒二百八
十八名驍騎二千八百名礮手四十名匠役八十
名步兵六百名養育兵二百四十名
以上駐防之滿洲蒙古官兵於乾隆二十九年三
十年三十一年自涼州莊浪陸續携眷移駐官兵
三千三百三十六人又於三十年三十一年自熱
河陸續携眷移駐官兵一千三十二人共分為八
旗每旗協領一人佐領五人防禦五人驍騎校五
人每佐領下馬步兵一百六名駐伊犁河岸之惠
遠城原設有檔房九品筆帖式二人奏定於出缺時開
除即於滿洲兵内委署俱係永遠駐守
席伯總管一人副總管一人佐領六人驍騎校六
人領催二十四名(給七品虚銜)兵九百七十六名
以上駐防之席伯官兵於乾隆三十年自
盛京携眷移駐共一千戶編為一昂吉以領隊大臣
統之設六佐領駐伊犁河南之和濟格爾綽和羅
等處本昂吉領隊大臣檔房設筆帖式二人即於
各兵内委署俱係永遠駐守
索倫達呼里總𬋩一人副總管一人佐領六人驍
騎校六人領催二十四名(給七品虚銜)共九百七十六
名
以上駐防之索倫達呼里官兵於乾隆二十九年
自黑龍江携眷移駐共一千戶編為一昂吉以領
隊大臣統之設六佐領在科河等處達呼里係駐
屯索倫係游牧各隨其俗本昂吉領隊大臣檔房
設筆帖式二人即於各兵内委署俱係永遠駐守
察哈爾左翼總管一人副總管一人佐領六人驍
騎校六人領催二十四名(給七品虛銜)兵八百七十六
名右翼總管一人副總管一人佐領六人驍騎校
六人領催二十四名(給七品虚銜)兵九百十六名
以上駐防之察哈爾官兵於乾隆二十八年二十
九年自口外察哈爾游牧處携眷移駐共一千八
百戶編為兩昂吉以領隊大臣統之設十二佐領
分左右兩翼每翼各六佐領又將哈薩克布魯特
投出之厄魯特附入兩翼以足每佐領下設兵二
百名之數並在博羅塔拉地方游牧本昂吉領隊
大臣檔房設筆帖式二人即於各兵内委署俱係
永遠駐守
達什達瓦厄魯特左翼總管一人副總管一人佐
領六人驍騎校六人領催二十四名兵四百七十
六名
以上駐防之達什達瓦厄魯特官兵原屬凖噶爾
二十一昂吉之一後其部衆來降初移於科布多
布延圖地方後又移於鄂爾昆地方乾隆二十四
年其衆情願内移始移至熱河三十年復自熱河
分五百戶携眷移駐伊犁編為一昂吉作為厄魯
特左翼自分設各官外尚有原移之額外總管副
總管佐領驍騎校雲騎尉侍衛等無定員又自烏
里雅素台等處陸續投出之厄魯特閑散亦歸併
入左翼下在花腦海一帶地方游牧俱係永遠駐
守
厄魯特右翼總管一人副總管一人佐領六人驍
騎校六人領催二十四名(給七品虚銜)兵三百九十六
名(以上所列伊犁駐防官兵各數係照乾隆三十一年伊犁將軍原冊分載嗣後每年遞有增減)
(皆隨時酌撥餘回部各城官兵數均倣此)
以上駐防之厄魯特官兵自伊犁初定時以原有
之厄魯特分設官兵乾隆二十六年設佐領二人
驍騎校三人委署驍騎校一人三十年將哈薩克
布魯特陸續投出厄魯特人戶編為一昂吉與熱
河移駐之達什達瓦部衆俱為厄魯特昂吉以領
隊大臣統之以伊犁原駐之厄魯特作為厄魯特
右翼自分設各官外尚有額外二三等侍衛藍翎
侍衛等無定員其投出之厄魯特閑散亦歸併入
右翼下在特古斯空吉斯等處地方游牧本昂吉
領隊大臣檔房設筆帖式二人即於各兵内委署
俱係永遠駐守
綠旗營屯田官兵隨時酌調無定額乾隆二十四
年以後伊犁境内興設屯田以綠旗營兵墾種後
於塔拉斯等處近水之地以次增添其管理之官
弁以總兵或副將統之二十六年定伊犁屯田綠
旗兵以一千名為率設副將一人游擊一人都司
一人守備二人千總二人把總九人外委十人二
十八年又添派伊犁屯田兵一千五百名即於回
部各城人戶内遷居山北耕種如有不足以綠旗
兵充補三十一年又於築城綠旗兵内撥五百名
增入屯田於秋成後仍歸城工嗣後屯田兵數大
抵視每年墾地之多寡為差均由將軍大臣酌量
調派各官兵原議三年一次換班三十一年定為
五年更换
綠旗營工作官兵隨時酌調無定額乾隆二十四
年以後建立新疆各城垣倉署營房工程調綠旗
營兵分任工作於工竣之後或暫留屯墾或即行
撤回隨時酌定二十六年定伊犁築城綠旗兵以
一千名為率旋於塔爾竒建城以居各兵二十七
年於烏哈爾里克建綏定城以駐換防滿洲官兵
二十八年又於固爾扎建寧遠城並於哈什建懷
順城以駐遷移山南回戶皆調用綠旗兵二十九
年以涼州莊浪熱河八旗兵議携眷移駐伊犁復
奏調綠旗兵一千名於伊犁河岸建惠遠城以供
駐防官兵居住其管理築城兵設副將一人守備
二人千總二人把總八人外委十人定以三年告
竣三十一年又以西安原駐滿洲蒙古兵二千名
議携眷移駐伊犁續令綠旗兵一千名於巴顔岱
地方築城至城工完竣撤回均由將軍大臣酌量
調派各官兵原議三年一次換班三十一年定為
五年更換
綠旗營額設聽差兵二百名乾隆二十六年以後
酌定原議三年一次換班三十一年定為五年更
換
烏嚕木齊駐都統一人副都統一人協領六人佐
領二十四人防禦二十四人驍騎校二十四人額
外主事三人筆帖式三人前鋒領催三百六十名
驍騎二千三百四名礮驍騎四十八名步軍匠役
三百八十四名養育兵二百八十名乾隆二十四
年以後於烏嚕木齊駐辦事大臣以下等官分設
馬兵及綠旗營兵二十六年題定設駐防馬兵五
百名内滿洲兵三百名察哈爾厄魯特兵二百名
二十七年於遣往新疆換防馬兵内添駐滿洲索
倫兵尋又自烏嚕木齊酌派馬兵前赴塔爾巴哈
台更定駐防烏嚕木齊廸化城兵額其綠旗營工
作等兵原派修建倉厫各項兵三百二十九名在
城聽差兵六百八十四名於二十六年交駐劄大
臣分别存汰二十七年於烏嚕木齊東路建輯懷
城及惠徠等六堡於烏嚕木齊西路建寧邊城二
十八年復於東路建阜康城於西路建綏來堡遂
成堡豐潤堡二十九年又於西路建誠和城其築
城之綠旗兵均由駐劄大臣酌量調派各工程完
竣之後以次議減三十八年改烏嚕木齊辦事大
臣為都統仍聽伊犁將軍節制自莊浪等處移駐
滿洲官兵三千四百六十一名
臣等謹按烏嚕木齊設有提督(即安西提督於乾隆二十九年駐烏)
(嚕木齊)統轄本標三營及城守營綠旗官兵節制於
陜甘總督巴里坤設總兵官隸提督哈密設副將
隸總兵俱已載入甘肅省綠旗營内
巴里坤駐副都統一人協領二人佐領八人防禦
八人驍騎校八人筆帖式一人前鋒領催驍騎步
軍養育兵共一千八十四名
乾隆三十八年設古城駐副都統一人協領二人
佐領八人防禦八人驍騎校八人筆帖式一人前
鋒領催驍騎步軍共一千八十四名
乾隆四十年設塔爾巴哈台駐參贊大臣暨領隊
大臣等統轄駐防及屯田官兵所屬有侍衛辦事
章京筆帖式等員其稽察卡倫臺站諸務與聽差
各官均由駐劄大臣隨時酌委無定額(侍衛辦事章京筆帖)
(式等員係三年更换)乾隆二十七年議於塔爾巴哈台遣馬
兵游牧另建小城為綠旗兵駐劄之所二十八年
於遣往新疆換防兵三千名内分撥塔爾巴哈台
滿洲兵二百名索倫兵七百名三十年自伊犁分
參贊大臣及領隊大臣以下等官駐劄於此並移
駐察哈爾厄魯特官兵設察哈爾佐領驍騎校各
一人厄魯特佐領驍騎校各一人兵共二百五十
名俱係携眷游牧永遠駐守又分撥綠旗營屯田
官兵設管屯參將一人游擊一人守備一人千總
二人把總五人外委六人屯田兵五百四十名聽
差兵六十名三十一年定於伊犁携眷馬兵内撥
一千五百名分駐塔爾巴哈台將從前由内地遣
往換防之焉兵盡行撤回各兵即由伊犁駐防之
滿洲蒙古席伯索倫察哈爾厄魯特内輪流均派
設營總委署參領佐領驍騎校等員分轄之以次
換班(後定為二年一次更換)其綠旗營屯田兵以五年更換
(臣)等謹按天山北路為凖噶爾故壤疆域遼遠伊
犁為總統重地烏嚕木齊境當孔道為往來之總
滙塔爾巴哈台界接外藩為北路之邊圉自平定
以後分設兵防大抵駐防馬兵編為佐領卡倫臺
站或用為兵或用綠旗兵而領以侍衛等員其綠
旗營兵隸於營弁各處屯田則移山南回民為屯
戶以綠營戌率相助為理而領以督屯武職當始
議設兵之時更番輪換槩以三年為期乾隆二十
六年議新疆馬兵内以察哈爾八旗及附入察哈
爾之新舊厄魯特等有情願携家前往者揀選一
千名令其永充駐防尋分駐伊犁八百名烏魯木
齊二百名二十八年奉
旨將涼州莊浪所駐滿洲蒙古兵三千二百餘名携眷
移駐伊犁編為三隊分三年前往又令黑龍江將
軍選索倫達呼里壯丁一千名令察哈爾總管選
察哈爾壮丁一千名並作為馬甲携眷移駐伊犁
二十九年復撥
盛京等處席伯兵一千名又撥熱河滿洲蒙古兵一
千名及達什達瓦厄魯特兵五百名俱携眷移駐
伊犁嗣後換班官兵俱以次撤回於是定駐防馬
兵為永遠駐守綠旗兵為五年更換至於卡倫臺
站之制於山川隘口分設卡倫按途分設臺站自
巴里坤西達烏嚕木齊自烏嚕木齊西南達伊犁
北達塔爾巴哈台其南達回部自伊犁南又接回部
之烏什諸城凡各處卡倫視其地之大小簡要設
滿洲索倫席伯察哈爾厄魯特兵自十名至三十
二名有差以侍衛或效力官一二人領之每臺站
設滿洲察哈爾兵或綠旗兵十五名以筆帖式每
臺一人或二臺共一人領之其自烏嚕木齊至阿
爾台山諸處以舊設阿濟必濟至阿爾泰之卡倫
移置兼理站務以喀爾喀兵分駐北至塔爾巴哈
台等處各邊境皆增設卡倫防守盖天山北路兵
防之大略如此
烏什城駐總理回城事務參贊大臣一人暨協辦
大臣等統轄滿洲營綠旗營駐防及屯田各官兵
(兼轄阿克蘇城賽黑木城拜城駐防)所屬有侍衛辦事章京筆帖式
等員其稽察卡倫臺站諸務與聽差各官均由駐
劄大臣隨時酌委無定額滿洲營領隊侍衛二人
統轄駐防翼長一人參領一人副參領二人委署
參領二人前鋒校六人滿洲馬兵二百名綠旗營
駐防游擊一人都司二人守備二人千總一人把
總六人外委七人綠旗兵六百五十名綠旗營屯
田副將一人遊擊一人都司一人委署守備一人
千總一人委署千總一人把總六人外委七人綠
旗屯田兵一千名乾隆二十四年以後至二十六
年於烏什城駐辦事大臣一人設筆帖式一人卡
倫侍衛一人軍臺委署筆帖式二人綠旗營守備
一人把總二人外委二人綠旗兵一百五十名三
十年重定烏什之後始以原駐喀什噶爾之總理
回疆事務大臣移駐烏什永寧城又以阿克蘇城
各官移於烏什改駐協辦大臣一人領隊侍衛二
人(係每年帶領回城伯克赴京朝覲兼管滿洲等營官兵)駐防聽差及卡倫
侍衛十一人印房辦等章京一人筆帖式一人辦
理回務章京一人筆帖式二人辦理糧餉官一人
印房及回務處糧餉處委署筆帖式共六人又自
阿克蘇城移駐滿洲兵一百名索倫兵一百名綠
旗兵五百名又於移駐伊犁之涼州莊浪滿洲營
内酌派馬兵輪班駐烏什以為各處辦事及軍臺
委署筆帖式之用三十一年於滿洲營換防時將
索倫兵撒回改派健銳營滿洲官兵設前鋒翼長
以下將領十二人前鋒兵二百名其駐防綠旗營
設遊擊以下將領十九人兵六百五十名又自烏
嚕木齊撥綠旗屯田兵一千名至烏什屯田設管
理屯田兵副將以下將領十九人凡駐劄之參贊
大臣辦事大臣等皆由
特簡凡駐防聽差侍衛辦事章京筆帖式等員及滿洲
營駐防官兵均係三年更換惟領隊侍衛每年帶
領回城伯克赴京係一年更換綠旗營官兵原議
亦三年一次換班三十一年定為五年更換惟綠
旗營之辦差官亦三年更換(以下諸城駐防各官兵換班年數同)其
聽差各官即於侍衛及駐防前鋒校綠旗營千總
把總外委等官内由駐劄大臣酌量委用(以下諸城聽差)
(各官同)其所屬卡倫臺站原設烏什東路葉格爾森
苐卡倫一處設坐卡侍衛一人於三十年又增設
烏什東路阿察塔克等卡倫四處設坐卡侍衛一
人兼管烏什西路巴雅哈瑪等卡倫四處設坐卡
侍衛一人兼管凡卡倫九處每處設滿洲兵十四
名至四名有差共設卡倫侍衛三人其東路至庫
車以西之赫色爾等八臺西路至葉爾羌以東之
都齊特等三臺北路至伊犁以南之噶克察哈爾
海等七臺共十八臺向隸阿克蘇城管轄者於
三十年俱改屬烏什城又自烏什城東至阿克蘇
原設臺站二處改為三處凡二十一臺每臺以委
署筆帖式一人綠旗兵五名供差回人十戶防守
共設軍臺委署筆帖式二十一人即於伊犁輪派
之滿洲兵内選委其各回兵領以回城伯克屬駐
劄大臣管轄無定額(以下諸城皆設有伯克分領回兵制並同)
阿克蘇城駐章京一人綠旗營遊擊一人把總二
人外委二人綠旗兵五十名屬烏什大臣兼轄乾
隆二十四年以後至二十六年於阿克蘇城駐辦
事大臣一人協辦大臣一人侍衛十人印房辦事
章京一人筆帖式一人辦理回務章京一人筆帖
式二人辦理糧餉官一人委署筆帖式六人軍臺
委署筆帖式十八人原駐滿洲索倫馬兵三百名
以一百名增駐英阿薩爾存留二百名設參領佐
領等官又駐綠旗兵六百名設遊擊都司等官三
十年以各官兵併歸烏什其阿克蘇城止駐章京
一人綠旗營遊擊以下將領五人兵五十名俱係
按年更換
賽里木城駐翼長一人(兼管拜城)綠旗營外委一人兵
四十名屬烏什大臣兼轄乾隆二十四年以後至
二十六年於賽里木城駐侍衛一人綠旗營遊擊
一人把總一人外委一人綠旗兵一百十名二十
七年裁遊擊把總各一人兵七十名存兵四十名
二十八年改侍衛設翼長俱係按年更換
拜城駐防即統於賽里木城翼長駐綠旗營把總
一人兵十名屬烏什大臣兼轄乾隆二十四年以
後至二十六年於拜城駐把總一人綠旗兵四十
名二十七年裁兵三十名存兵十名俱係按年更
換
葉爾羌城駐辦事參贊大臣暨領隊大臣等統轄
滿洲營綠旗營駐防官兵所屬有侍衛辦事章京
筆帖式等員其稽察卡倫臺站諸務與聽差各官
均由駐劄大臣隨時酌委無定額滿洲營領隊副
都統一人領隊侍衛一人統轄駐防參領一人副
參領二人委署參領二人前鋒校六人滿洲馬兵
二百名綠旗營領隊總兵官一人統轄駐防遊擊
一人都司二人千總五人把總四人外委十人綠
旗兵六百七十三名乾隆二十四年以後至二十
六年於葉爾羌城駐辦事大臣二人設印房辦事
章京一人筆帖式二人辦理回務章京一人筆帖
式一人辦理糧餉官一人印房及回務處糧餉處
委署筆帖式共六人駐防聽差及卡倫侍衛五人
軍臺委署筆帖式二十一人其駐防滿洲等營設
領隊副都統(初派統領二十六年以後派副都統)一人統轄健銳營
前鋒參領一人副參領二人委署參領三人五品
官一人前鋒校二十一人驍騎校十一人前鋒馬
兵一百七十六名又西安滿洲營佐領二人五品
官一人驍騎校二人滿洲馬兵二十四名又索倫
五品官一人驍騎校六人雲騎尉一人索倫馬兵
二百五十九名又察哈爾佐領一人護軍校一人
驍騎校一人察哈爾馬兵九十名其駐防綠旗營
設領隊總兵官一人統轄遊擊一人都司一人守備
一人千總五人把總三人外委四人綠旗兵六百
六十八名二十七年將察哈爾官兵撤回撥正藍
旗護軍營官兵更換健銳營駐防設護軍翼長一
人參領一人委署參領一人護軍校七人護軍一
百四十九名其索倫兵於換防時減存佐領一人
兵五十名將西安滿洲營撤回自伊犂派駐涼州
莊浪滿洲營馬兵二十一名(此項滿洲兵為各處辦事及軍臺委署筆)
(帖式之用)又增駐領隊侍衛一人(係每年帶領回城伯克赴京朝覲兼管滿)
(洲等營官兵)其綠旗營於二十八年換防以後官兵額
數隨時增減三十一年將索倫官兵撤回復撥健
銳營滿洲官兵更換護軍營駐防設前鋒參領以
下將領十一人前鋒兵二百名又辦事滿洲兵二
十一名其駐防綠旗營設遊擊以下將領二十二
人兵六百七十三名凡駐防官兵俱係按年更換
其所屬卡倫臺站於二十七年增設總理臺卡事
務侍衛一人二十八年增駐防聽差侍衛及坐卡
侍衛至十五人其葉爾羌西路亮噶爾卡倫一處
南路裕勒阿里克等卡倫四處北路賽里克卡倫
一處凡卡倫六處每處設坐卡侍衛一人及滿洲
兵三名綠旗兵四名或滿洲兵一名綠旗兵五名
有差各設供差回人十戶或兼設通事回人一名
自葉爾羌城東路至烏什以西之伊拉堵等十四
臺西路至喀什噶爾以東之喀拉布扎什一臺南
路至和闐西北之哈什哈爾等六臺凡二十一臺
每臺以委署筆帖式一人綠旗兵五名供差回人
十戶防守
和闐城駐辦事領隊大臣等統轄綠旗營駐防官
兵所屬有辦事章京筆帖式等員其稽察臺站諸
務與聽差各官由駐劄大臣隨時酌委無定額仍
屬葉爾羌大臣兼轄綠旗營領隊總兵官一人統
轄駐防都司一人千總一人把總一人外委二人
綠旗兵一百七十八名乾隆二十四年以後至二
十六年於和闐城駐辦事領隊總兵官一人設印
房辦事委署筆帖式二人軍臺委署筆帖式四人綠旗
營遊擊以下將領五人兵二百九十七名尋撥千
總一人兵一百名赴伊犁二十八年綠旗營換班
以後改設都司以下將領五人兵一百七十八名
三十年增駐辦事副都統一人凡駐防官兵俱係
按年更換其所屬軍臺六處每臺設綠旗兵五名
腰站一處設綠旗兵二名防守
喀什噶爾城駐辦事大臣暨領隊大臣等統轄滿
洲營綠旗營駐防官兵(兼轄英阿薩爾駐防)所屬有侍衛辦
事章京筆帖式等員其稽察卡倫臺站諸務與聽
差各官均由駐劄大臣隨時酌委無定額滿洲營
領隊頭等侍衛一人領隊侍衛一人統轄駐防參
領二人副參領二人委署參領三人前鋒校九人
滿洲馬兵四百名綠旗營領隊總兵官一人統轄
駐防參將一人千總一人把總五人外委六人綠
旗兵六百二十五名乾隆二十四年以後至二十
六年於喀什噶爾城駐總理回疆事務大臣一人
協辦大臣一人設印房辦事章京一人筆帖式二
人辦理回務章京一人筆帖式一人辦理糧餉官
一人印房及回務處糧餉處委署筆帖式共六人
駐防聽差及卡倫侍衛十五人軍臺委署筆帖式
五人其駐防滿洲等營設領隊副都統一人領隊
侍衛二人(領隊侍衛係每年帶領三城伯克赴京朝覲兼管駐防索倫官兵十一年以後)
(撤回索倫兵仍兼管滿洲營官兵)統轄健銳營前鋒參領二人前
鋒校一人護軍校七人驍騎校八人前鋒馬兵六
十九名又索倫佐領委署副總官二人佐領二人
驍騎校十一人索倫馬兵五百五十五名又察哈
爾總管一人佐領委署副總管二人護軍校三人
驍騎校二人雲騎尉一人七品官一人察哈爾馬
兵三百四十二名其駐防綠旗營設領隊提督一
人統轄都司二人守備一人千總三人把總四人
外委九人綠旗兵九百十九名二十七年將察哈
爾官兵撤回撥護軍營官兵更換健銳營駐防設
護軍翼長一人參領一人副參領三人護軍校九
人護軍二百四十名其索倫兵於换防時減存驍
騎校三人兵一百六十名又自伊犂派駐涼州莊
浪滿洲營馬兵二十四名(此項滿洲兵為各處辦事及軍臺委署筆帖式)
(之用)二十八年綠旗營換防時以原駐之領隊提督
改派領隊總兵官一人統轄參將以下將領十三
人綠旗兵六百二十五名三十年以總理回疆事
務大臣移駐烏什城其喀什噶爾改設辦事大臣
二人又以領隊侍衛一人併入烏什止存領隊侍
衛一人又以辦事滿洲兵八名併入烏什止存辦
事兵十六名三十一年將索倫官兵撤回復撥健
銳營滿洲官兵更換護軍營駐防以原駐之領隊
副都統改派領隊頭等侍衛一人統轄前鋒參領
以下將領十六人前鋒兵四百名其綠旗營内增
派辦差都司二人並屬總兵官管轄凡駐防官兵
俱係按年更换其所屬卡倫臺站於阿爾呼等卡
倫五處每處設坐卡侍衛一人於額格資雅爾等
卡倫五處設坐卡侍衛一人兼管凡卡倫十處每
處設滿洲兵十八名至九名有差通事回人各一
名供差回人二十五至七戶有差自喀什噶爾城
東路至葉爾羌以西之戈璧腰站凡六臺每臺以
委署筆帖式一人綠旗兵五名供差回人十戶防
守惟戈壁腰站以赫色爾察木籠臺筆帖式兼管
英阿薩爾駐領隊副都統等統轄滿洲營綠旗營
駐防官兵屬喀什噶爾大臣兼轄滿洲營領隊副
都統一人(兼管綠旗營)統轄駐防委署參領一人前鋒
校三人滿洲馬兵一百名綠旗營駐防把總二人
外委二人綠旗兵二百名乾隆二十四年以後至
二十六年於英阿薩爾駐領隊總兵官一人兼管
索倫察喀爾綠旗官兵設檔房委署筆帖式二人
其駐防各營設索倫佐領委署副總管一人佐領
二人驍騎校五人索倫馬兵三百三名察哈爾佐
領一人護軍校三人驍騎校二人雲騎尉一人察
哈爾馬兵二百名綠旗營遊擊一人千總二人把
總二人外委一人綠旗兵三百九十四名二十七
年將察哈爾官兵撤回撥護軍營官兵更换駐防
設護軍參領一人護軍校一人護軍六十名其索
倫兵於換防時減存驍騎校一人兵四十名二十
八年綠旗營换防時減存把總外委各二人兵二
百名三十一年將索倫兵撤回復撥健銳營滿洲
官兵更換護軍營駐防以原駐之領隊總兵改派
領隊副都統一人統轄委署前鋒參領以下將領
四人前鋒兵一百名其綠旗營内增派辦差遊擊
一人並屬副都統管轄凡駐防官兵俱係每年更
换
庫車城駐辦事官統轄綠旗營駐防官兵(兼轄沙雅爾城)
(駐防)所屬有章京筆帖式等員其稽察臺站諸務隨
時酌委無定額綠旗營駐防都司一人守備一人
千總一人把總二人外委三人綠旗兵三百五名
乾隆二十四年以後至二十六年於庫車城駐辦
事大臣一人設印房辦事筆帖式二人辦理糧餉
官一人軍臺委署筆帖式十人駐防綠旗兵二百
六十名二十八年綠旗營換防以後設都司以下
將領八人兵三百五名凡駐防官兵俱係按年更
換其所屬卡倫臺站原設額斯竒伯什等卡倫三
處於二十九年撤裁仍增設沙雅爾城南路特里
木卡倫一處由沙雅爾城派回人防守其自庫車
城東路至哈喇沙爾以西之哈爾哈阿滿凡十臺
每臺以委署筆帖式一人或以附近之筆帖式兼
管共設委署筆帖式八人綠旗兵各五名供差回
人十戶防守
沙雅爾城駐防止設回兵屬庫車駐劄辦事官兼
轄乾隆二十四年以後分設回兵並屬庫車辦事
大臣酌委
哈喇沙爾城駐辦事官統轄綠旗營駐防及屯田
官兵所屬有章京筆帖式等員其稽察臺站諸務
隨時酌委無定額綠旗總理營屯事務遊擊一人
管理駐防城守營守備一人千總二人把總一人
外委六人駐防兵二百九十三名管理屯田都司
一人千總一人把總三人外委十一人屯田兵四
百二名乾隆二十四年以後至二十六年於哈喇
沙爾城駐辦事大臣一人設印房辦事筆帖式二
人辦理糧餉官一人軍臺委署筆帖式十一人綠
旗營駐防屯田遊擊以下將領二十五人兵七百
三十六名二十八年綠旗營换防時設遊擊以下
將領二十一人兵七百九十五名二十九年撥屯
田把總一人兵一百名赴烏嚕木齊存兵六百九
十五名凡駐防屯田官兵俱係按年更換其所屬
卡倫臺站原設卡倫六處於二十八年撤裁又原
設自哈喇沙爾之海都河南北岸東路至土魯番
以西之布幹等處共十一臺於三十年裁楚輝至
伊拉里克六臺改設烏沙克塔爾等四臺凡九臺
每臺以委署筆帖式一人綠旗兵五名或十名供
差回人十戶防守
闢展城駐領隊大臣一人協領二人佐領四人防
禦四人驍騎校四人筆帖式一人前鋒領催驍騎
步軍共五百名綠旗營駐防都司一人守備一人
千總三人把總五人外委八人綠旗兵三百三十
名乾隆二十四年以後至二十六年於闢展城駐
辦事大臣一人設印房辦事委署筆帖式三人辦
理糧餉官一人軍臺委署筆帖式四人駐防綠旗
兵五百名二十八年綠旗營换防以後設都司以
下將領十八人兵三百三十名凡駐防官兵俱係
按年更换其所屬軍臺原設自闢展城西路至土
魯番四臺二十七年以魯古沁臺移於連木沁以
哈拉和卓臺移於勝金又將闢展東路原隸巴里
坤管轄之七克騰木等二臺改屬闢展城凡六臺
每臺以委署筆帖式或外委千總把總一人綠旗
兵各五名或十名供差回人十戶防守四十四年
裁闢展駐劄大臣一人章京一人改設領隊大臣
一人筆帖式一人自烏嚕木齊移駐滿洲官兵五百
十四名
(臣)等謹按自闢展東路由䀋池等臺至哈密東路
由肋巴泉臺迤北至巴里坤西路由土魯番迤北
之根忒克等臺至烏嚕木齊皆屬天山北路管轄
又按闢展所屬之土魯番城駐土魯番回衆自郡
王及公品級以下設有梅勒章京二人(即副都統)甲喇
章京一人(即參領)牛录章京十七人(即佐領)又章京一
人分得撥什庫十五人(即驍騎校)自闢展以東之哈密
城駐哈密回衆自郡王品級以下設有協辦旗務
伯克一人管旗章京一人梅勒章京二人甲喇章
京二人牛录章京十三人分得撥什庫十三人分
領回衆互見藩部各旗内
又按天山南路為回部所居城村絡繹視準部故
壤之土曠人稀者形勢各殊自設立卡倫臺站及
辦事聽差官兵之外各城所在固無俟重兵駐守
矣烏什為回部適中之地葉爾羌喀什噶爾為回
部諸城之冠英阿薩爾則又境屬邊圉隣接外藩
皆兼設滿洲營綠旗營官兵防守他如和闐阿克
蘇庫車哈喇沙爾闢展諸城則但酌留綠旗營以
資捍衛乾隆二十六年
廷議回城駐防馬兵以一千名為率内滿洲兵七百
名索倫兵三百名其綠旗駐防者議令駐劄大臣
等較量各處情形或裁汰閒冗或將小城無關緊
要之兵移併大城酌加變通尋又撥葉爾羌城滿
洲兵一百名赴伊犂二十七年駐防兵换班時仍
分設各回城滿洲兵六百名索倫兵三百名三十
一年將索倫兵撤回改派健銳營兵九百名前往
换防並派健銳營翼領一人正副委署參領十八
人護軍校二十四人統率兵丁分駐各回城凡滿
洲營駐防官兵以三年更换綠旗營駐防官兵以
五年更换至於卡倫臺站之制自哈密西路達闢
展其北達巴里坤自闢展西路達庫車其北達烏
嚕木齊自庫車西路達烏什自烏什西路達葉爾
羌其北又達伊犂自葉爾羌西路達喀什噶爾南
路達和闐凡各處卡倫視其地之大小簡要設滿
洲兵及綠旗兵或回兵各有差以侍衛或外委千
把總等員領之每臺站設綠旗兵及回兵各有差
以筆帖式或營員領之其烏什阿克蘇葉爾羌喀
什噶爾哈喇沙爾等處依阻河渠者復造舟以濟
以回民為水手軍臺自哈密以西每臺設馬駝有
差有可通車行者添設車輛各因地制宜其各回
城分設回官自辦事之阿竒木伯克以下若帕提
沙布伯克專司緝捕哈拉都官伯克專司修整臺
站哲博伯克專司修造兵械明伯克分領回衆頭
目職如千總其所有回兵分屬於各城員弁而統
隸於駐劄大臣以時調遣盖天山南路兵防之大
略如此
皇朝文獻通考卷一百九十一
