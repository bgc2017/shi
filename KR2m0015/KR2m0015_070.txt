欽定四庫全書
皇朝文獻通考卷七十
學校考(八)
直省鄉黨之學(二)
康熙六十一年十一月
世宗憲皇帝御極
恩詔各直省入學額數大學加七名中學加五名小學加
三名不為例
恩詔各府州縣衛各舉孝廉方正暫賜六品頂帶以備召
用
雍正元年
諭曰朕纘承大統遵守舊章寤寐求賢惟恐或失念學校
為士子進身之階督學一官尤人倫風化所繫遴選各
省學臣倍加鄭重爾等須廉潔持身精勤集事實行文
風兩者所當並重若徒事文華而不敦崇實行未為盡
職也衡文以理明學正典雅醇潔為主古人云言乃心
聲氣由夙養必士品端而後文風正他日為國家柱石
為廊廟羽儀不綦重歟勿私納苞苴勿瞻徇情面勿輕
視武途勿濫取祠廕勿矯激沽名勿昏庸廢事勿卑汚
貶節勿驕暴凌人胥吏必謹關防幕客尤宜選擇如此
則内外交毖本末兼修上不負朝廷下不愧多士朕耳
目所及必有見聞若罔顧聲名廉隅不飭國有常憲罰
必隨之尚其勉旃毋忽
又
諭吏部各省教官專司訓迪士子今捐納教官人員有不
諳文藝之人不可為年長學優者之師應照伊所捐品
級别任補用該部議奏尋議各省教職俱以舉人恩拔
副榜廩生挨貢補用其捐納人員教諭改以縣丞
用訓導以主簿用從之
申明旌表孝義貞節之典
上以旌表孝義貞節之典直省大吏視為具文並未廣諮
遠訪祗憑郡縣監司申詳即為題請建坊而山村僻壤
貧寒耕織之人幽光湮鬱潜德銷沉者不可勝數
特諭禮部即行𫝊諭督撫學政嗣後務令各屬加意搜羅
虛公核詢確具本人鄉評真蹟題奏旌奬勿以匹夫匹
婦輕為阻抑勿以富家巨族濫為表揚以副成俗化民
實心彰善至意至三年又
勅直省督撫提鎮學臣查明營伍中合例節婦移明教官
申報州縣詳請旌表定為例
又
命各省改生祠書院為義學延師授徒以廣文教如實係
名宦去任之後百姓追思建造者准其存留餘俱
著地方官查明改為義學
定科試生員增用經文之例舊例四書題文二篇
至是禮部議准御史田嘉榖奏請增用經文一篇
如遇三冬日短減去四書文一篇
設立廣西太平土州學額取文武童生各四名以
養利州訓導一員移駐土屬就近教督至十年定
廪增額各四名
升山西平遥縣中學為大學額取童生十五名
定各州縣設立社學義學之例舊例各州縣於大
鄉鉅鎮各置社學凡近鄉子弟年十二以上二十
以下有志學文者令入學肄業至是復經申定將
學生姓名造冊申報學正按臨時如有能文入學
者社師優賞若怠於教習鑽營充補者禠革至三
年議准雲南威遠地方五年議准雲南東川土人
八年議准四川建昌番夷湖南永綏六里等處並
建立義學選延塾師先令熟番子弟來學日與漢
童相處宣講
聖諭廣訓俟熟習後再令誦習詩書以六年為期如果教
導有成塾師准作貢生三年無成該生發回别擇
文行兼優之士應需經書日用令該督撫照例辦
給俟熟番學業有成令往教誨生番子弟再俟熟
習通曉之後准其報名應試
二年
頒發
聖諭廣訓并
御製序文於直省學宫
命改直省小學為中學中學為大學
上諭曰邇年文教廣被由我
聖祖仁皇帝夀考作人山陬海澨莫不讀書稽古直省應
試童子人多額少有垂老不獲一衿者其令督撫學臣
查明實在人文最盛之州縣題請小學為中學中學為
大學大學照府學額數取錄督撫等務宜秉公詳查不
得徇私冒濫尋禮部等衙門遵
旨查核題准直隸順天府大興宛平一學實分三學今照
三大學例俱加七名各取進二十五名文安通州
寶坻豐潤蠡縣高陽河間任邱景州冀州定州南
宫棗強清豐滑縣東明開州長垣等十八州縣向
係大學今照府學額各取進二十五名薊州盧龍
遷安昌黎樂亭博野祁州安州新安獻縣阜城静
海寧津天津衛萬全蔚縣衡水安平雞澤成安清
河魏縣南樂内黃等二十四州縣衛向係中學今
改為大學取進各十八名香河順義深澤青縣西
寧靈夀行唐贊皇新河高邑無極新樂曲陽廣宗
唐山内邱等十六縣向係小學今改為中學取進
各十五名江南蘇松等屬之上元江寧句容溧陽
太倉長洲吳縣吳江常熟崑山嘉定華亭婁縣上
海青浦武進無錫江隂宜興丹徒丹陽金壇邳州
山陽鹽城高郵通州泰州江都儀徵泰興興化等
三十二州縣向係大學今照府學額各取進二十
五名溧水高淳崇明海州清河桃源安東宿遷睢
寧沭陽寶應如臯等十二州縣并金山一衛向係
中學今改為大學各取進二十名江浦六合贑榆
等三縣向係小學今改為中學各取進十六名其
海門鄉向係海門縣後裁併通州另取六名今准
其增額四名安徽所屬之懷寧桐城宣城涇縣鳳
陽廣德等六州縣向係大學今照府學額各取進
二十五名潜山太湖宿松黟縣寧國旌德太平貴
池青陽建德當塗蕪湖無為六安泗州合肥宿州
亳州含山建平等二十州縣向係中學今改為大
學各取進二十名望江東流繁昌舒城廬江臨淮
定遠蒙城懷遠等九縣向係小學今改為中學各
取進十六名江西之南昌新建豐城高安宜春清
江廬陵吉水安福臨川金谿南城新城上饒鄱陽
贑縣寧都等十七縣向係大學今照府學額各取
進二十名奉新永新宜黃東鄉南豐廣昌貴溪餘
干星子都昌建昌德化湖口大庾等十四縣向係
中學今改為大學各取進十五名萍鄉峽江玉山
安仁安義瑞昌南康石城等八縣向係小學今改
為中學各取進十二名浙江之仁和錢塘海寧嘉
興秀水嘉善海鹽平湖烏程歸安德清鄞縣慈谿
山隂會稽諸暨餘姚臨海金華蘭谿西安建德淳
安永嘉麗水等二十五縣向係大學今照府學額
各取進二十五名奉化新昌嵊縣天台永康常山
瑞安平陽等八縣向係中學今改為大學各取進
二十名於潜昌化湯溪江山等四縣向係小學今
改為中學各取進十六名又定海縣向止額取十
一名今改為小學取進十二名福建之閩縣侯官
長樂福清莆田仙遊晉江南安惠安同安安溪龍
溪漳浦海澄南靖平和南平建安甌寧建陽崇安
邵武長汀上杭永定福寧等二十六州縣向係大
學今照府學額各取進二十名連江福安二縣向
係中學今改為大學各取進十五名永春德化尤
溪向係小學今改為中學各取進十二名湖北之
江夏武昌興國黃岡蘄水黃梅黃陂京山天門沔
陽孝感江陵公安石首監利襄陽等十六州縣向
係大學今照府學額各取進二十名大冶雲夢二
縣向係中學今改為大學各取進十五名應山縣
原係小學今改為中學取進十二名湖南之長沙
善化湘潭茶陵攸縣益陽衡陽衡山耒陽零陵祁
陽邵陽武岡新化巴陵華容澧州武陵桃源會同
郴州靖州等二十二州縣向係大學今照府學額
各取進二十名湘鄉寧鄉常寧安鄉溆浦永興桂
陽等七縣向係中學今改為大學各取進十五名
辰溪向係小學今改為中學取進十二名山東之
歷城章邱泰安萊蕪德州武定濱州滋陽滕縣濟
寧魚臺單縣曹州曹縣東平沂州四氏學柳城高
唐濮州益都夀光安邱諸城掖縣膠州蓬萊萊陽
等二十八州縣向係大學今照府學額各取進二
十名新城濟陽長清陽信海豐樂陵商河利津霑
化寧陽鄒縣武城定陶鉅野鄆城汶上東阿陽榖
堂邑茌平館陶臨淄昌樂莒州日照高密即墨棲
霞寧海文登等三十州縣向係中學今改為大學
各取進十五名嶧縣費縣觀城高苑蒙隂等五縣
向係小學今改為中學各取進十二名山西之陽
曲榆次文水臨汾洪洞曲沃翼城聞喜汾陽介休
忻州代州長治蒲州臨晉猗氏解州安邑澤州高
平陽城綘州太平襄陵等二十四州縣向係大學
今照府學額各取進二十名綘縣臨縣大同蔚州
朔州遼州平定盂縣崞縣夏縣沁州稷山等十二
州縣向係中學今改為大學各取進十五名黎城
壺關繁峙保德興縣吉州隰州等七州縣向係小
學今改為中學各取進十二名又太原平陽二府
府學向係所屬州縣内撥取今太原府分設直隸
諸州屬府轄者止存十一州縣平陽府分設直隸
諸州屬府轄者亦止存十一州縣令學臣將府學
二十名即於府屬各州縣撥入其蒲州等十二州
縣除聞喜縣已屬平陽府撥入府學外其餘十一
州縣照舊例聽往運學考試河南之祥符杞縣太
康陳州商邱永城鹿邑睢州安陽河内洛陽等十
一州縣向係大學今照府學額各取進二十名陳
留通許中牟西華臨漳濟源武陟孟縣温縣偃師
靈保等十一縣向係中學今改為大學各取進十
五名滎陽原係中學後改小學今准復為中學取
進十二名原武長葛臨穎三縣向係小學今改為
中學各取進十二名陕西之蒲城縣及寧夏等衛
向係大學今照府學額各取二十名咸陽同州乾
州武功鄠縣興平膚施洛川清澗寶雞城固興安
涇州安化會寧文縣伏羌秦安等十八州縣向係
中學今改為大學各取進十五名三水商州安平
葭州汧陽沔縣鎮原盛寧禮縣等九州縣向係小
學今改為中學各取進十二名華隂縣向係中學
今潼關衛裁去衛籍併入華隂縣准照府學額取
進二十名鳳翔慶陽二府學向止十五名今俱准
如府學定例各取進二十名鎮番衛向係小學今
改為大學取進十五名平凉府向係中學有平凉
衛籍八名附入府學今衛籍雖裁仍准如府學定
例取進二十名凉州衛向係中學今改為大學取
進十五名古浪所向取童生八名附入凉學凉學
廪增舊止二十名今增古浪所八名准加廪增各
十名其出貢舊照縣學例兩年一貢今照州學例
三年兩貢四川之成都崇慶簡州閬中南部遵義
眉州卭州雅州瀘州等十州縣向係中學今改為
大學各取進十五名嘉定州向係大學今照府學
額取進二十名溫江新繁新津郫縣巴縣江津南
充宜賓富順奉節綏陽洪雅遂寧等十三州縣向
係小學今改為中學各取進十二名廣東之南海
番禺東莞順德新會香山海豐海陽潮陽揭陽澄
海等十一縣向係大學今照府學額各取進二十
名三水增城保昌英德興寧長樂龍川程鄉饒平
儋州等十州縣向係中學今改為大學各取進十
五名新寧初平永安大埔惠来平遠鎮平開平吳
川東安西寧等十一縣向係小學今改為中學各
取進十二名廣西之臨桂全州蒼梧鬱林懷集宣
化横州新寧賓州上林等十州縣向係大學今照
府學額各取進二十名靈川興安灌陽桂平貴縣
隆安永淳武緣等八縣向係中學今改為大學各
取進十五名南平向係小學今改為中學取進十
二名雲南之昆明安寧晉寧宜良南寧尋甸建水
石屏通海河西河陽新興太和趙州鄧川浪穹劍
川保山騰越楚雄等二十州縣向係大學今照府
學額各取進二十名呈貢陸凉霑益寧州阿迷蒙
自雲南賓川等八州縣向係中學今改為大學各
取進十五名和曲州向係小學今改為中學取進
十二名再准該撫所請將黑白琅三井於州縣外
另為設學俱照小學各取進八名貴州之貴陽威
寧二府學向各止取十五名鎮遠府學向止十六
名今俱准如黔省府學定例各取進二十名貴筑
縣向係大學今照府學額取進二十名畢節縣向
係中學今改為大學取進十五名貴定清鎮普定
甕安安化等五縣向係小學今改為中學各取進
十二名至三年并
諭兵部令督撫會同學臣查明陕西技勇最優之州酌量
數目奏請增加武童入學額數(詳見三年分設陕下西寧夏等府學條)
頒發
御製平定青海碑文於學宫(詳見太學門)
禁貴州儒童寄籍冐考之弊凡同省異府同府異
縣者不得濫行收考
令各省學臣嚴核生監優劣凡各省生員優劣令
學臣將舉黜之數於任滿日造冊送部至各省捐
納貢監亦歸學臣約束歲終將優劣造冊送部
增八旗滿洲蒙古漢軍廩膳增廣生員額滿洲蒙
古各四十名漢軍各二十名從順天學政吳襄請
也(互見旗學門)
增定
盛京入學額數奉天錦州二府學各增五名滿字號
增一名合字號增二名(互見旗學門)
增設山東運學武生額取八名
頒發
欽定孝經衍義於直省學宫
增設湖南學政先是元年
上以湖南士子赴湖北鄉試經由洞庭風浪之險擬於湖
南建立試院每科另簡考官俾士子就近入場
特諭禮部行文湖南巡撫若能於二月前預備場屋則於
明春即分兩闈考試倘預偹不及則於下科舉行至是
始建湖南試院增學政一員
三年奉
上諭從前學政主考皆就其為人謹慎者𣲖往並未考試
文藝其中竟有不能衡文者或因中式之後荒疎年久
故耳著應差之翰林并進士出身之各部院官員查奉
俟朕試以文藝再行差委
更定京衛武童附府入學之例京衛歲考取入武
童共一百名時以燕山等六衛地丁編入順天保
定河間正定四府其衛學武童亦令分歸四府於
順天府大興宛平二縣各取進二十名歸入順天
府武學其餘六十名於保定河間二府各二十名
惟正定府又分設直隸州令於正定府取八名趙
州冀州各三名定州晉州深州各二名俱撥入本
府本州儒學
改天津衛學為州學裁保定延慶等處所衛學歸
併府州學内以天津教授為學政裁保定左所教
授訓導各一員其左所生員併入保定府學每試
額取童生十八名分入清苑等六州縣酌量加增
廪附左所考試之任邱衛軍籍生員歸入河間府
學延慶衛生員分入昌平延慶二州學每試額取
童生亦分撥各府州學考取
增設安徽學政從都御史蔡珽請也
增設臺灣彰化縣學教諭額取童生八名
設立廣西崇善荔浦二縣儒學取進文武童生各
四名撥太平府訓導駐崇善宜山縣訓導駐荔浦
令直省各學儒童誦習
聖諭廣訓凡不能背錄者不准錄取
嚴定生監假託文會結盟聚黨之禁飭地方官拏
究申革外有遠集各府州縣人等標立社名論年
序譜指日盟心者照奸徒結盟律分别治罪
定雲南苗童附試元江府入學二名
分設陕西寧夏等處儒學教官并定各學廪增選
貢及文武童生入學額數時以寧夏等衛所新經
改設郡縣乃分設寧夏西寧凉州甘州四府教授
訓導各一員取進文武童生各十二名廪增各四
十名一年一貢靈州學正一員取進文童十二名
武童十五名廪增各三十名三年兩貢寧夏寧朔
二縣教諭各一員取進文童各十五名武童各二
十名廪增各二十名兩年一貢中衛縣教諭一員
取進文童十二名武童十五名廪增仍照舊額三
年兩貢西寧縣教諭一員取進文武童生各八名
廪增各二十名兩年一貢武威縣教諭一員取進
文武童生各十五名廪增各二十名兩年一貢平
羅碾伯古浪三縣訓導各一員取進文武童生各
八名廪增各二十名兩年一貢高臺縣教諭訓導
各一員取進文童十五名武童二十名廪增二十
名兩年一貢永昌鎮番山陽三縣教諭各一員童
生照題定之數取進廪增仍舊兩年一貢平番縣
訓導一員童生照題定之額取進廪增仍舊兩年
一貢張掖縣教諭一員童生照題定之額取進廪
增出貢照定例行
定湖南苗童入學額數衡州永州寳慶辰州四府
郴靖二州每學額取三名
頒發
御書生民未有匾額恭懸
孔廟
定貴州苗童取進額數凡黔省苗人子弟情願讀
書者准其送入義學一體訓誨每遇歲科兩試於
該學定額外取進一名以示鼓勵
定黔省南籠廳學廩額二十名
分設江南蘇松常三府屬州縣教職其原設之太
倉州留學正一員長洲吳江常熟崑山嘉定華亭
婁縣青浦上海武進無錫宜興十二縣留教諭各
一員新分之元和震澤昭文新陽寳山鎮洋奉賢
金山福泉南滙陽湖金匱荆溪十三縣撥訓導各
一員
頒發
御製律書淵源於直省重刊者聽
四年
上以士習不端皆教官之因循怠惰所致
特諭學臣持正秉公宣揚風化於教官之稱職者即加薦
拔溺職者即行參革為教官者訓誨士子悉秉誠心如
父兄之督課子弟至於分别優劣必至公至當不涉偏
私如此則士子各崇尚品詣砥礪廉隅風俗丕變庶幾
可望尋定各學教官所屬文武生員果能盡心訓導閱
俸六年之後所屬士子並無過犯督撫學臣據實
保題陞用
設立順天府學滿洲教授訓導各一員禮部於滿
洲進士舉人貢生内考取文理優通者擬定正陪
送吏部引
見進士舉人授為教授恩拔副榜歲貢授為訓導令其每
月將八旗生員考試一次並以時教令騎射如有
文理不通行止不端者該教官申詳學政即行革
退如教官怠惰廢弛有玷厥職許學政指名題參
(互見旗學門)
又
諭禮部直省學臣三年任滿著於各學生員内選擇人品
端方有猷有為有守之士大省四五人小省二人送部
引見酌用
裁順天府武學教授訓導等缺以滿洲蒙古漢軍
武生歸八旗滿洲教官管轄大興宛平二縣武生
歸順天府儒學管轄
定山西新設府縣學廪增及文武生童額數新設
朔平寧武二府照晉省大學例取進童生各十五
名廩增各二十名其右玉縣原係兩衛併為一學
取進十五名左雲平魯二縣照舊衞學額各取進
八名大同府新設陽高天鎮二縣亦照舊衞額以
上五學廪增出貢俱照縣學例寧武府屬之寧武
關新設縣學照小學取進八名偏關縣原係兩所
併為一學取進十五名又新設神池五寨二縣取
進六名俟人文充盛再議定額
定東川府學照小學額進十名例以是時東川改
隸雲南應試童生無多故也
又
命直省學臣以部員奉差者俱兼翰林院銜二甲進士出
身者加編修銜三甲同進士出身者加檢討銜任
滿仍在本部補用
定江南新設分縣學取進生員額數蘇州府長洲
縣學額進十三名元和縣學額進十二名吳江縣
學額進十三名震澤縣學額進十二名常熟縣學
額進十三名昭文縣學額進十二名崑山縣學額
進十三名新陽縣學額進十二名松江府華亭縣學
額進十三名奉賢縣學額進十二名婁縣學額進
十三名金山縣學額進十二名上海縣學額進十
三名南滙縣學額進十二名青浦縣學額進十三
名福泉縣學額進十二名常州府武進縣學額進
十三名陽湖縣學額進十二名無錫縣學額進十
三名金匱縣學額進十二名宜興縣學額進十三
名荆溪縣學額進十二名直隸太倉州州學額進
十三名鎮洋縣學額進十二名嘉定縣學額進十
三名寳山縣學額進十二名其廩增生額數俱各
半分隸
令各省學臣騐看教官凡各省恩拔副榜貢生已
就教職者學臣於歲科兩考事竣後會同巡撫與
挨貢一體騐看造冊送部銓選年老者以原品休
致
增設奉天府兼轄州縣儒學船厰增設永吉州學
正一員寧古塔增設泰寧縣教諭一員白都訥增
設長寧縣教諭一員並屬奉天府管轄
五年增設貴州五開衛學置教諭訓導各一員改
銅鼓衛學教授為教諭其歲科二試取進文武童
生各如舊額尋定五開縣曰開泰銅鼓改縣曰錦
屏
復定華隂縣為中學新設潼關縣學各額數先是
陕西裁潼關衞文武童生歸併華隂縣考試將華
隂縣額十二名之中學照府大學廣為二十名至
是該衞復改為縣其華隂仍照中學例額進十二
名所改之潼關縣學即照該衞原額文武童生各
取進十二名廩增出貢俱照各縣例行
又申定令直省捐納貢監俱歸學政約束禮部議
覆河南巡撫田文鏡疏言捐納貢監歸併學臣與
生員一體約束應如所請嗣後貢監犯事禠革行
令督撫移咨學臣得
旨捐納貢監既令學臣約束若必俟督撫移咨學臣則學
臣仍無約束之權嗣後有應行禠革者令地方官申報
督撫學臣其事屬督撫者准督撫移咨學臣其事屬學
臣者准學臣移咨督撫如此始為周備尋又定貢監歸
學政約束照依生員之例令州縣官設立門簿凡
貢監出入衙門逐一填造每月申報督撫學政嚴
加查核
裁併河南胙城延津縣學更定額數胙城延津二
縣小學歲科兩試額取文生各八名歲考額取武
生各八名是時胙城裁併延津議准照大學例歲
科兩考各取進文生十五名歲考取進武生十五
名廩增仍照各縣學例兩年一貢廩生缺出准其
頂補
裁併山東復州全州二衛學廩增額是時將山東
萊州府之復州衛全州衛歸併奉天府府丞考試
其二衛民人留居山東者即與萊州府民籍一體
考試現在二衛生員改歸萊州府學其衛學廪增
額缺停其頂補
定東川府寄籍入學生員改歸本籍例四川東川
府歸併雲南所有外州縣寄籍東川府學文武生
員改歸本籍各學應試其東川府土著文武生仍
歸併雲南應試
設貴州平溪清浪二衛教諭訓導各一員平溪改
縣曰玉屏清浪改縣曰青溪
嚴定學政貪劣併議處提調之例
上以向來學臣恣行貪劣固屬本人不肖亦大半由於提
調官員引誘挾制使不得全其操守而於中網取
厚利所致也
特諭嗣後學政聲名不好應將提調官一併議處其如何
定例之處著九卿會議具奏尋議嗣後提調如聽學臣
貪墨通同作弊以及引誘為非者照貪官例同學
臣一并革職拏問如學臣暗通關節私鬻名器提
調雖無通同引誘情弊而防範不嚴照溺職例革
職如有猾吏奸胥招搖撞騙以及受賄傳遞等弊
提調不行訪拏究治照失察衙役犯贓例議處倘
學臣操守清廉杜絶情弊提調不得遂其引誘反
行挾制把持者准學臣即行指參審實照貪官例
治罪
勅下第舉人挑選教官勉力供職
吏部遵
旨將會試下第舉人挑選教職引
見奉
上諭教官有董率士子之責果能實心訓導使諸生讀書
循理無佻達囂凌之習則平民有所觀法風俗可望淳
厚所關匪淺也乃向來教職因循偷惰全不以教訓為
事朕屢頒諭旨而積習如故因於爾等下第舉人之中
擇文理明通者引見命往論爾等科分名次尚非應選
之人朕加恩特用務須勉力供職加意訓誨六年之内
如果著有成效督撫題薦朕格外加恩如有負職守經
督撫題參朕不姑容也
又
諭吏部凡縣令改授教職者因其不勝民牧之任例當罷
黜朕念其讀書攻苦選授一官不忍遽令廢棄是以俾
居師儒之席以展其所學此朕格外之恩也况教官有
化導士子之責較理民之任關係尤重應當殫心竭力
以盡職守倘因改授之故志氣隳頽奉職怠忽著各省
巡撫學臣查參議處
又
命臺灣生童聽巡察御史考試臺灣遠隔海洋向例學政
交與臺灣道兼管
上以道員管理地方之事又兼學政未免稍繁
特諭吏部將學政交與𣲖往巡察之漢御史管理并著為
例
更定奉天府學出貢及生員附近考課例奉天府
府丞須洲疏言奉天府學民籍廪生一年一貢似
覺太速請兩年一貢滿字號廪生五年一貢似覺
太遲請三年一貢再
盛京幅員廣闊滿漢生員散處千里之内總屬教官管
轄耳目難周請令查明居址撥歸相近州縣督課
部議應如所請從之(互見旗學門)
六年二月
命頒
御製仲丁祭
文廟詩章石刻於直省學宫(詳見太學門)
禁各省生童冒籍及學臣私行餽送督撫之弊是
時滇黔楚粤等省苗民向化新增土司入學額數
上慮不肖士子冒充苗籍阻土民讀書上進之路
特諭禮部令學臣加意禁飭又以前因各省學臣用度不
敷令該地方給與養廉俾盤費從容得以盡心考
核杜絶私情至是恐日久弊生復
諭向來陋規學臣有餽送督撫之項若外存養廉之名而
暗中仍有餽送之實則考試必至不能肅清深負朕加
恩學臣之意矣
設立四川黎大所學四川巡撫憲德疏言黎大所
舊係州治後以人士稀少生童遠寄籍於各府州
縣考試今生齒日繁文風漸盛請設一學取進文
武童生各六名並撥榮經縣訓導一員專司課士
其在外府州縣衞寄籍入學已經補廪者仍聽其
於寄籍之處考試挨次出貢其餘增附及武生俱
改歸黎學從之
定雲南烏蒙府州縣學取進文武生員各十名
又
命直省選拔貢生不得拘定考試等次向例考取拔貢俱
於現考一二等生員内選拔
上以作文有一日之短長而文理平通不列優等或品行
端方才識練達足備國家之用亦未可定
特諭嗣後各省學政不必拘一二等之生員俱准收考酌
量試以時務策論其人果有識見才幹再訪其平日品
行端方即正考未列優等亦准選拔(互見太學門)
增設山東兖州府魚臺縣學訓導一員登州府福
山縣學教諭一員
定粤民寄籍閩省臺灣者别編字號取入府學禮
部議准粤民流寓福建臺灣年久入籍者臺屬四
邑均有戶籍可稽應童試者七百餘人應别編字
號於四邑内通較粤童文字共取進八名附入府
學再有讀書應試者總以八名為率
令直省學臣開報生員科考冊送部向例生員緣
事欠考等項止於歲考報冊内開載兹從學政王
世琛請也
禁止直隸河南山東山西四省生員托名考試鴻
臚寺序班鴻臚寺序班向例四省生員在京者考
試後因規避本處學政考試倩人遞呈並不親身
到京至是令生員願考序班者取具同鄉京官印
結選取留寺學習其迭催不赴考之生員該寺查
出除名仍歸本學肄業
更定學政歲科兩試加試經策例先是元年定歲
考用四書文二篇科考加經文一篇冬日四書文
一篇經文一篇至是更定歲試作兩書一經冬日
一書一經科試作一書一經一策冬日一書一策
草率塞責者歲試不准優等科試不准錄送
定考試儒童改試孝經論之例舊例正考四書文
二篇覆試四書文一篇小學論一篇至是停小學
論題改出孝經題作論
禁東省衞籍童生及衍聖公所屬戶人子弟兩地
應試時皆散居各州縣地方令於現在居住之地
應試毋許兩地赴考違者以冒籍論
定州縣學官𢃄理月課之例先是五年部議教官
月課諸生面加考試至是又定府學生員百里以
内者月課仍在府學百里以外者在州從州在縣
從縣令州縣學帶理月課至府學生員有干犯學
規者亦許州縣學官嚴加約束
令新設寶豐縣地方民人願就考試者附入隣近
州縣酌收入學時川陜總督岳鍾琪酌議插漢拖
輝地屬新疆招徠民人請立學校部議民人雖有
四千餘戸士子尚屬有限應請暫停立學得
旨據奏招徠民人已有四千餘戶其中亦多讀書之人若
必俟人文蔚起始行考試恐遠方士子目前阻其上進
之階應將現在讀書願就考試者附入隣近州縣考試
酌量加額收錄入學俟人文漸盛建學設官仍行撥入
本學庶為妥恊尋定新設縣曰寶豐
七年奉
上諭嗣後教官沽名邀譽縱容劣生不行舉報者經學臣
指參將教官照溺職例革職若學臣瞻徇情面不行糾
參者將學臣照徇庇例降調永著為例
定每月考騐新進武童弓馬凡武童新案到學教
官造冊移送駐防武職備案每月定期𫝊集諸生
會同考驗弓馬内有生疎者寬限學習限滿仍未
嫻熟面加訓飭如抗不赴考或託故規避移學責
儆其生事犯法者即會詳禠革究擬倘教官徇庇
不移會有司轉詳學臣咨部者照徇庇劣生例革
職
學臣徐本條奏各省府學皆取所屬州縣童生撥
入惟黔省生童自為府籍府學額多即不如州縣
生童之卷亦將充額州縣學額少即有優於府籍
童生之卷亦為額限未免去取不均嗣後府籍童
生倘不足數請於所屬童生内酌量撥入從之
嚴貢監生員拖欠錢糧之罰經州縣官申報督學
即行黜革照民例治罪學政隠徇者降三級調用
禁直省教官干預地方事違者照不應為而為例
議處
申定詳報劣生例各學教官所屬文武生員貢監
有窩匪抗糧捏辭生事唆訟䧟人滅倫悖理者該
教官即行通詳免其議處若被府州縣訪出及他
人首告審實不准補揭正副教官並革職如府州
縣於劣生事發之後令教官補開詳揭者降三級
調用若教官有受賄徇隠反借端勒索諸弊仍革
職究擬府州縣不行申報者亦照徇庇例議處
改四川雅州州學為府學設教授一員州訓導改
為府訓導其府州縣三學取進生童並廩增出貢
額數俟人文日盛再議增置
定會理州學為中學會川衞向係小學額取八名
至是該衞裁改併入會理州該州額取六名無專
學部議應照州制中學之例取進童生十二名從
之
復設四川雙流崇寧彭縣彰明羅江大足璧山定
遠大寧新寧安岳彭山青神威寧等縣儒學每學
置訓導一員先是地廣人稀政事簡少槩行裁併
今因生齒日繁令照舊復設縣治
又禮部議覆河南學政于廣條奏事宜學臣考試
提調官專用知府責任綦重嗣後凡知府有外委
公事令其申詳督撫另委州縣正印官代理不得
以佐貳微員充任一候補廪增豫省舊例雖考列
三等亦得新舊間補殊非鼔舞人材之意嗣後必
考居一二等者方准與新考上等者間補食餼均
應如所請從之
增定湖南湖北雲南山西四川裁併升改各屬學
生員各額湖南九谿永定二衞小學裁併一縣照
大學例取進生員十五名湖北之施州衞改為恩
施縣取進生員十二名額設廪增二十名雲南之
普洱州改為府應設學校教職在沅江府學調撥
訓導一員董率入學額數應照滇省小學例取進
八名俟人文漸盛題請廣額從前附入沅江府學
各生俱令撥入普洱府學山西之臨晉縣學額進
二十名今分為兩縣每學取進各十名將臨晉縣
訓導一員分撥新設之縣辦理學務四川之威州
裁併保縣應將保縣照中學取進文武童生各十
二名廩增各二十名又裁汰馬湖府所屬屏山縣
歸溆州府管轄並未設學應將馬湖府學照大縣
學取進文武童生各十五名廩增二十名以上各
學取進俱以雍正八年為始
增設廣東肇高學政其教職士子令觀風整俗使
兼行稽察
諭内閣廣東盜案繁多民俗獷悍應設觀風整俗使一員
化導訓飭令風俗人心漸歸醇厚又該省督撫奏稱粤
東士習未能端謹請設學政二員一司文衡一飭士行
以為造就人才之地朕思文行本屬相關不可離而為
二况廣東地方遼闊若司文司行分屬兩員仍各遍歷
通省耳目聞見恐有未周著設學政兩員按該省地方
分管考試督察廣東觀風整俗使著通省教職士子令
其槩行稽察
定八旗應試童生内佐領參領考取咨送例由本
佐領考取送參領由參領考取報都統咨送學政
試期各佐領親率領催點名搜檢入場至十年又
定八旗童生應試者由參領報名造冊申送本旗
都統定考試日期咨取翰詹衙門科甲出身滿官
一員會同該旗參領佐領考試錄取呈都統咨送
兵部考箭再送學政考取入學(互見旗學門)
八年設四川土番義學禮部議准四川巡撫憲德
疏言新設建昌府蠻夷雜處請於漢境内擇大村
堡照義學例建設學舍選取本省文行兼優之士
延為塾師令熟番子弟來學俟學業有成俾往教
生番子弟
增設雲南宣威州儒學置學正一員取進文武童
生各八名
頒行
御製性理精義書詩春秋三經傳說彙纂每書二部於直
省令各布政司重刊流布
定黃陂孝感二縣學改歸漢陽管轄例其原撥入
黃州德安二府各生照例改歸漢陽府學廩增各
生俱以候廩候增與漢陽府學各生照考案先後
挨次間補
定山東升改新分等州縣學生員各額東平等四
州改為直隸州將所屬文武生員在府學者應查
明州縣籍貫改歸本學其廪增生員俱改為候廩
候增與本州縣學生員照考案間補至濟寧州鄆
城縣仍歸兖轄新進童生仍照例撥入府學又濟
南等府既經分出直隸泰安等州其入學名數將
濟南府學額内減去六名歸於泰安等三州兖州
府學額内減去六名歸於曹州等三州東昌府學
額内減去四名歸高濮二州青州府學額内減去
三名歸於菖州武童照此例減撥拔取
定四川分設新舊等州縣學生員各額數新津郫
縣新繁三縣原額取進文武童生各十二名原設
廩增各二十名與新設之雙流崇寧彭縣平分取
進文武童生各六名廩增各十名德陽梁山原額
取進文武童生各八名原設廩增各二十名與新
設之羅江新寧各分取進四名原額廩增各分十
名綿州分設之彰明一縣亦將原額取進文武童
生各十二名以七名歸綿州分撥五名歸彰明原
額廩增各三十名以二十名歸綿州以十名歸彰
明眉州分設之青神彭山兩縣將原額取進文武
童生各十五名以七名歸眉州以八名歸青神彭
山各分四名原額廩增各三十名以十四名歸眉
州以十六名歸青神彭山各分八名榮縣小學人
文稱盛分設威遠一縣均改作中學之半取進文
武童生各六名廩增各分十名奉節中學分設大
寧一縣人數僅有奉節三分之一應將原額取進
文武童生各十二名以八名歸奉節以四名歸大
寧原額廩增各二十名以十三名歸奉節以七名
歸大寧
定議處生員不復本姓及童生冒籍入學之例除
本生改復本姓仍行禠革外失察之教官及濫送
之地方官照例議處
九年定江西棚民入學之制凡江西棚民内文武
童生入籍在二十年以上有田廬墳墓者准其在
各居住之州縣一體考試其入學額數五十名取
進一名百名取進二名二百名取進三名其最多
者亦以取進四名為率其不滿五十名者仍與本
籍童生一體憑文考取
改直隸天津州學為府學并設天津縣寧河縣儒
學官府學置教授訓導各一員天津縣學置教諭
一員寧河縣學置教諭訓導各一員
改湖南岳東岳西兩府學歸併岳州府學其九谿
永定二衞學生員歸併就近縣學應試湖南學政
習寯疏言岳州府屬之澧州先經題准另建考棚
湖西六屬生童就近赴考另給岳西府學鈐記改
駐澧州今澧州改為直隸州既不屬岳州府管轄
請將岳西府學裁去將該訓導仍歸岳州府駐劄
其岳東府學應仍改為岳州府學又九谿永定二
衛軍戶屯田俱散在澧州等處今二衞改為一縣
應將該衞文武舊生照依戶口田糧附近新縣者
撥歸新縣遠在各屬者撥歸各屬應試部議應如
所請從之
改山西大學為中學更定廩增附生額數先是學
臣勵宗萬將民重冒籍商學者題請改歸本籍至
是應試生童無多學臣朱曙蓀疏請改為中學於
原額二十名内減去八名取進文武生童各十二
名原額廩增各四十名減去其半止留廩增各二
十名從之
增山西臨晉縣入學額數並建置村莊等處義學
臨晉原屬大縣向取進儒童二十名後以分設虞
鄉縣分額十名至是照中學例加增五名其臨晉
之坡上一帶地方綿長四十餘里地瘠民貧讀書
無力村莊遠近命各設立義學八所以廣教育
增設廣東鶴山縣儒學置訓導一員取進文武生
童各八名由新會開平兩縣額内撥取以鶴山向
原介兩縣之間也
嚴除武童生考試之弊兵部議准湖南學臣習寯
疏言考試武童定例技勇漢仗好者用好字號印
卷移送内場擇其文理通明者取進如好字號不
足再於合式卷内取進但武童之外場好者或策
論不通或請鎗手代考或點名入號時調换試卷
又合式武童自揣技勇不及慣為代倩以致作奸
犯科種種情弊嗣後請於武童考試外場時每人
供單一紙各令親書籍貫三代年貌俟取進時再
令復寫親供嚴加驗對以絶内外場調换之弊至
考試内場將好字號武童合式字號武童分坐以
防臨時代倩之弊著為定例
增定貴州大定府學取進儒童額數向係州學取
進十五名今改為府學加增五名其威寧雖以府
改州因讀書向學者甚多仍照舊取進二十名
十年酌定直隸天津等府州縣學及商竈文武生
童考試入學額數天津府學取進文武童生各二
十名設廩增各四十名天津縣仍照州額取進文
童十八名武童十五名設廩增各二十名天津滄
州二州縣另立商學商籍取進文童八名武童七
名竈籍取進文童七名武童六名即歸天津府學
考課設廩增各二十名其現在河間府學商竈
二籍生員悉改歸商學河間府舊有撥入天津
武童三名撥入滄州武童二名俱改入天津府學
寶坻縣及分設之寧河縣入學額數酌量分𣲖寶
坻縣取進文武童生各十二名廩增仍循舊額寧
河縣取進文童十一名武童入名設廩增各二十
名
更定四川成都華陽二縣學生員額數先是七年
定華陽係成都分出之縣額進童生十五名二縣
各分其半至是又定成都華陽原係兩縣又省會
首邑與他處一縣分為兩縣者有别應將成華兩
縣俱照中學之例歲科兩試每縣各取進童生十
二名武童於歲考每縣各取進十二名
定考校察核事宜一各省造報生員優劣事實該
府州縣及教官隨時具報務在訪查詳確一學臣
按試事竣後始詣學講書勢必聽講寥寥適成具
文嗣後照舊例於按試次日舉行一凡苗童應試
用漢廩生同苗生聯名保結苗童五名互結以杜
漢童冒占其苗童名目改為新童苗卷改為新卷
一考試武生以弓馬技勇為先外場事竣即將好
字合式中等字鈐記卷面與内場相較分别等次
其騎射時照武童例當面書寫清供磨對字跡以
杜頂替代倩情弊從貴州學臣晏斯盛請也
新設湖南改土歸流之府縣為小學鎮沅府恩樂縣均
照小學例歲試取進文武童生各八名分定土著
寄籍各四名科試取進文童各八名
又
諭禮部制科以四書文取士所以覘士子實學且和其聲
以鳴國家之盛也近科以來文風亦覺丕變但士子逞
其才氣辭華不免有冗長浮靡之習是以特頒諭旨曉
諭考官所拔之文務令雅正清真理法兼備雖尺幅不
拘一律而支蔓浮夸之言所當屏去秋闈相近可行文
𫝊諭知之
定順天各屬童生改歸四路同知錄送院試例順
天學政吳應棻疏言順天府童生考試舊例除大
宛二縣屬府丞專理外其餘二十三州縣於州縣
考試後俱由覇昌道錄取轉送查覇昌道駐劄昌
平州各州縣有往返八九百里或七百里者殊屬
未便嗣後請就近改歸四路同知按所屬州縣錄
取轉送永著為例部議應如所請從之
更定奉天八旗清文義學訓課之法(詳見旗學門)
又
御書世篤仁風匾額
賜湖南沅江縣生員譙衿以七世同居孝友可嘉也
增定陜西榆林府等處文武童生額數榆林府學
照寧夏等府例取進文武童生各十二名定邊懷
遠二縣照小學例取進文武童生各八名榆林靖
邊向係衞地今添設府學於衞縣取進武童舊額
内減去四名其平涼府取進童生一名向附平涼
衛今衞地改歸各州縣管轄衞籍童生即就所歸
州縣考試其府學二十名額數統於平涼府本屬
童生考取同州華州綏德秦州韓城郃陽清澗秦
安三原九州縣照府學取進文武童生各二十名
商州澄城華隂醴泉四州縣照大學取進文童各
十五名岷州照中學取進文武童生各十二名該
州訓導一員移駐西固固原州通渭縣照大學取
進文童各十五名漳縣照中學取進文武童生各
十二名甘凉二府照府學取進文童各十二名永
昌縣照中學取進文童十二名慶陽府之環縣照
中學取進武童十二名鞏昌府之會寧縣延安府
之米脂縣俱照大學取進武童各十五名
申嚴學官子弟隨任冒考之禁
十一年
命直省省城設立書院各
賜帑金千兩為營建之費
諭内閣各省學校之外地方大吏每有設立書院聚集生
徒講誦肄業者朕臨御以來時時以教育人材為念但
稔聞書院之設實有禆益者少浮慕虛名者多是以未
嘗勅令各省通行蓋欲徐徐有待而後頒降諭旨也近
見各省大吏漸知崇尚實政不事沽名邀譽之為而讀
書應舉者亦頗能屏去浮囂奔競之習則建立書院擇
一省文行兼優之士讀書其中使之朝夕講誦整躬勵
行有所成就俾遠近士子觀感奮發亦興賢育才之一
道也督撫駐劄之所為省會之地著該督撫商酌奉行
各賜帑金一千兩將來士子羣聚讀書須預為籌畫資
其膏火以垂永久其不足者在於存公銀内支用封疆
大臣等並有化導士子之職各宜殫心奉行黜浮崇實
以廣國家菁莪棫樸之化則書院之設於士習文風有
禆益而無流弊乃朕之所厚望也
改江蘇徐州學為徐州府學署兩江總督尹繼
善請改徐州為徐州府附郭新置一縣曰銅山
即以州學正為府教授以徐州原設之訓導管新
縣學事再鳳陽府屬之夀州分置一縣曰鳳臺即
以夀州原設之訓導管縣學事部議應如所請從
之
改廣東程鄉縣學為州學禮部議准總督鄂彌達
請定程鄉為新設直隸州曰嘉應改教諭為學正
取進文童二十名
立臺灣社學以生員中之文行兼優者專司教導
從總督郝玉麟之請也
定廣西改土歸流各學教職生童例鎮安府改土
歸流立府學設教授取進文武童生各十二名泗
城府學舊無定額令照鎮安例其新改流之東蘭
歸順二州各設學正一員取進童生各四名思明
土府新改為土州歸併寧明州照州學例設學正
取進文武童生各十五名梧州府北流縣改隸鬱
林直隸州府學舊額八名外增取文武童生各四
名
增設福建臺灣府學及臺灣鳳山諸羅彰化四縣
學訓導各一員
奉
上諭各省學臣考試聞有弓馬平庸文理粗通之人混入
内場越號换卷傳遞代筆希圖取利以至好字號之武
童自知文理平常賄囑倩代揆厥所由總因府縣考試
時每以廣收博取市寬大之名無論騎射優劣悉行錄
送令技藝不堪漢仗猥𤨏之輩混入内場種種作弊嗣
後府州縣官考試武童倘不悉心校閱濫行錄送者該
學政題參議處其該學政校閱外場尤當加意選擇若
將平常懦弱之人濫列好字號入場取中亦著督撫查
參
十二年定貴州永豐學儒童入學額數歲科兩試
各取進四名
嚴定月課季考不到之例凡直省學宫按月月課
四季季考照定例集諸生嚴加考試如有托故三
次不到者即行嚴傳戒飭其有並無事故終年不
到者詳請斥革如教官不力行課試經上司察出
揭報咨參計其月課季考廢弛次數每次罰俸三
月若視為具文竟不舉行者革職
復定陜西商興二州屬之鎮安等七縣學生員俱
照小學例先是鎮安山陽商南平利紫陽石泉白
河七縣應試人少不能足額議准裁減至是學臣
以本籍應考人數合計文武最少者三十四人多
者百餘人請復原額經部議准仍照小學原額取
進文武童生各八名廩增額數亦應仍照原額二
十名
定貴州黎平府之古州苗童應試者附入府學例
學臣晏斯盛疏言黎平府之古州雖未設學而苗
民繁庶頗知向學請擇其文理明順者量取一二
名附入府學苗童之後以示鼔勵部議應如所請
從之
定順天大興宛平二縣童生考試送府之例學臣
吳應棻疏言定例歲科兩試文武童生先由本縣
考取造冊送府該府再行考試惟大興宛平兩縣
童生向例止憑審音並不衡文以定去取嗣後請
照例由縣審音再行考試造冊送府庶例歸畫一
而假冒頂替之弊亦可永除部議應照所請從
之
增設福建福寧府等處儒學教官時總督郝玉麟
請改福寧州為福寧府設府學教授一員附郭新
置一縣曰霞浦設訓導一員其福州府所屬之古
田縣雙溪地方新置一縣曰屏南設訓導一員其
泉州所屬之永春縣改為直隸永春州漳州所屬
之龍巖縣改為直隸龍巖州二州教諭俱改為學
正其訓導仍舊
定江蘇江都等縣取進儒童額時江都新分甘泉
縣山陽鹽城新分阜寧縣𣲖取江都文生十三名
武生八名甘泉文生十二名武生七名山陽鹽城
兩縣文生各十九名武生各十一名阜寧文生十
二名武生八名
增定奉天府復州等學官及廩增出貢文武生童
入學之例復州設學正一員文武童生各取進八
名廩增各五名三年一貢寧海縣置教諭一員義
州置學正一員取進文武童生各四名廩增各二
名五年一貢永吉州長寧縣向隸順天府相隔俱
八九百里司教者難以督課今於永吉州添設學
正一員專司董率其長寧縣生徒就近兼管
復設河南南召縣學以南陽縣訓導管理學務
增定江蘇徐州府銅山縣取進儒童額數及廪增
出貢之例徐州改州學為府學取進文武童生各
二十名廪增各四十名俟十二年後挨次一年一
貢新設銅山縣學取進文武童生各十五名廩增
各二十名照例二年一貢
更定河南陳州等府縣學教官改陳州許州皆為
府各設府教授一員其陳州府新設附郭縣曰淮
寧許州府新設附郭縣曰石梁並以二州舊設訓
導為訓導
申嚴各省生童因事罷考之禁時各省生童往往
因與地方有司爭競齟齬相率罷考奉
諭嗣後如果該地方官不公不法凌辱士子許令生童等
赴該上司衙門控告秉公剖斷倘不行控告而邀約罷
考即將罷考之人停其考試若合邑合學罷考即全停
考試
定湖南永順府縣各學官及生童入學額數時以
永順設府分縣以來人文日盛於府城内建立考
棚設教授一員所屬永順龍山保靖桑植四縣各
設訓導一員府學取進文武童生各十二名縣學
各取進八名其永順縣有永定衞歸併戶口桑植
縣有慈利縣歸併戶口俱附澧州考試今俱改歸
永順即於永順桑植二縣額設八名内取二名入
學
更定四川䕫州府等處儒童入學之例䕫州府原
屬之達州改為直隸州原屬之梁山縣撥入直隸
忠州管轄䕫州府學取進童生原額内酌撥六名
以二名歸直隸達州以四名歸梁山縣
增置順天府新設直隸等州儒童入學額數學臣
吳應棻疏言保定正定二府屬業經改設直隸等
州請於保定府學取進文武童生原額内减取三
名以二名歸易州一名歸定州正定府學原額内
減去九名以三名歸冀州三名歸趙州二名歸深
州一名歸定州禮部議覆正定府學額内祗酌量
减去七名冀趙二州各撥歸二名以均多寡得
旨改設直隸各州應增入學額數著照該學政所請行其
府學文武童生仍照原額取進不必裁减
改山東大嵩成山二衛學為縣學更定取進儒童
及廩膳生員額數時以河東總督王士俊疏言改
大嵩成山二衛為二縣大嵩曰海陽成山曰榮城
設教諭各一員其靖海衛童生附海陽縣考試威
海衛童生附榮城縣考試各取進十六名增設廩
生二十名
裁改山東鰲山雄崖等衛所學歸併州縣鰲山衛
及雄崖浮山二所改歸即墨縣管轄靈山衛改歸
膠州管轄其原設教授裁去取進儒童學額照舊
籍原設名數各於所歸州縣取進
增設廣西崇善縣學廩增生員各四名至十三年
定太平土州西林縣學廩增額數亦照例行
更定山西蒲州等處府學儒童取進額數蒲州澤
州二府學取進文武童生各十五名裁平陽府學
原額取進童生二名歸蒲州府學額又裁太原府
學原額取進童生三名以一名歸蒲州忻州二名
歸直隸代州
增定廣西鬱林直隸州學取進儒童額數以梧州
府學原額取進文童五名武童三名撥入
增定直隸宣化府等處州縣儒童入學額數
諭内閣畿輔為天下首善之地是以各府州縣童生入學
額數昔年曾加恩增添以示鼓勵惟宣化府屬之蔚州
從前原隸山西廣平府屬之磁州從前原隸河南及改
歸直隸之後其入學仍照晉豫原額未與直隸一體邀
恩又新從山西改歸易州管轄之廣昌縣入學之數尚
不及直隸小縣此兩州一縣均當酌議加增每遇鄉試
之年宣化府屬另立旦字號與奉天府屬夹字號額數
相同各取中三名今宣郡人材較前漸盛又添蔚州一
屬應舉人數加多查夹字號前已廣額二名則旦字號
亦應加增中式之數著禮部定議具奏尋覆准蔚州磁
州照直隸大州縣入學額數每州於原額十五名
外加增三名額進文童十八名廣昌縣照直隸小
縣入學額數於原額八名外加增二名額取文童
十名
十三年
諭内閣定例文武生員不准入伍食糧聞陜甘兵丁内有
文武生員現充營伍而延綏一鎮竟至六十餘名之多
在文武生員名列膠庠各應專心舉業嫻習技藝以圖
上進豈可又掛名營伍其已經入伍之兵粗知文義願
應考試者原有准入武場一體鄉試之例不必又附名
學校若以一身而兼顧兩途必且互相牽制轉致兩誤
著通行陜甘各提鎮將兵内之文武生員查明革糧令
其歸學如有情願革去生員當兵食糧者即行知該學
政除名准留營差操并飭行各將弁嗣後文武生員一
槩不許濫收入伍將此通行各省知之
更定湖南澧州等處儒童入學額數時岳州府屬
之澧州衡州府屬之桂陽州俱改為直隸州以岳
州府屬原額取進文武童生各五名歸澧州以衡
州府學原額取進文武童生各三名歸桂陽州
更定安徽六安州等處儒童入學額數時廬州府
屬之六安州鳳陽府屬之泗州穎州亳州俱改為
直隸州以廬州府學原額取進文童三名武童二
名歸六安州以鳳陽府學原額取進文童五名以
二名歸泗州二名歸穎州一名歸亳州
更定河南陕州等處儒童入學額數河南府之陕
州汝寧府之光州俱改為直隸州以河南府學原
額取進文童三名武童六名歸陕州以汝寧府學
原額取進文童四名歸光州
更定陕西耀州等處儒童入學額數西安府屬之
耀州同州華州乾州延安府屬之鄜州鞏昌府屬
之秦州俱改為直隸州於西安府學原進文童額
内以三名分歸耀州同州華州二名歸乾州原進
武童額内以一名歸乾州屬之武功縣於延安府
學原進武童生額内各以三名歸鄜州於鞏昌府
學原進文武童生額内各以三名歸秦州
更定四川苗民入學例學臣隋人鵬條奏川省苗
民久經向化嗣後苗童有讀書向上者准與漢民
文武童生一體考試於各學定額内憑文去取卷
面不必分漢苗字樣部覆應如所請從之
增奉天永吉州學廩增生及按年出貢例舊設廩
增各一名今以長寧縣學歸永吉州管轄改設廩
增各一名五年出貢一次
以貴州可渡河南界生童歸雲南宣威州學考試
時以威寧州所屬宣化里可渡河之田地戶口俱
經改歸雲南宣威州管轄
增定江蘇太倉等州儒童入學額數蘇州淮安揚
州三府分設太倉通海三州於蘇州府學額内以
文童五名武童三名歸太倉州於揚州府學額内
以文童五名武童三名歸通州於淮安府學額内
以文童二名武童三名歸海州
設臺灣府彰化縣學廩增生員彰化設學已久文
風日盛議准額設廩增各十名十年後出貢一名
嗣後四年一貢俟人文加盛之日再照縣學之例
題增廩額并二年出貢一名
以山東曹州泰安兩州學為府學更定教職等官
時改曹州為曹州府泰安州為泰安府各置府教
授一員其原設州訓導俱改為二府附郭新縣訓
導
改山東武定沂州兩州學為府學設廩增生各四
十名取進文武童生各二十名一年一貢其新設
附郭之惠民蘭山縣學設廩增各二十名取進文
武童生各十五名二年一貢
更定安徽鳳陽府屬之夀州新分鳳臺縣各學生
員額數州學取進文生十二名縣學取進八名州
學取進武生九名縣學取進六名州學准其額定
廩增各十八名縣學廩增額定各十二名州學二
年一貢縣學三年一貢
皇朝文獻通考卷七十
