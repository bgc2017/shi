皇朝文獻通考卷二百二十六
經籍考(十六)
子(儒家)(法家)
紫陽大指八卷
秦雲爽撰雲爽字開地號定叟錢塘人
(臣)等謹按是編專為王守仁朱子晩年定論而作
分八門一曰朱子初學二曰論已發未發三曰論
㴠養本原四曰論居敬窮理五曰論致知格物六曰
論性七曰論心八曰論太極
會語支言四卷
陸鳴鼇撰鳴鼇字石菴仁和人官河陽縣知縣
太極圖說註解(無卷數)
陳兆成撰兆成字慎亭常熟人
兆成子魯附記曰是書與所注參同契互有異同
是刻可分為二可合為一
小學句讀記六卷
王建常撰建常見經類
雙橋隨筆十二卷
周召撰召字公右號拙菴衢州人官陜西鳳翔縣
知縣
召自序曰老生常談誠不足採而藥石之言原以
鍼砭兒軰與世無關所自矜者集中大意在於信
道而不信邪事人而不事鬼言理而不言數崇實
而不崇虚竊以為獨立之見若中流一砥也
讀朱隨筆四卷三魚堂賸言十二卷松陽鈔
存二卷問學錄四卷學術辨一卷
陸隴其撰隴其見經類
楊開基序松陽鈔存曰問學錄為中年之書此本
為晩年手定之書
隴其孫申憲識曰儀封張孝先刻大父書四種惟
讀禮識疑讀朱隨筆為定本松陽鈔存及問學錄
均刪節失真云
(臣)等謹按隴其之學一以朱子為宗為
國朝第一醇儒於朱子之書誠能潛心體察洞悉精
微非徒以耳食為事者讀朱隨筆一編正其生平
得力所在賸言乃其緒餘而於名物訓詁典章度
數無不考求原委辨别精深凡漢注唐疏在講學
家久視為陳言亦皆潛心研索恭考是非其論朱
陸異同平心辨析未嘗依違於疑似之間所謂中
有所得之言也松陽鈔存乃其宰靈夀時所輯以
靈夀為古松陽地故名至問學錄一編大旨亦力
闢良知之說也
注解正蒙二卷榕村語錄三十卷
李光地撰光地見經類
(臣)等謹按李光地學宗朱子而能心知其意得所
變通其詁經講學博引漢唐之書亦不廢陸王之
說至於疑似之介則必為剖析詳明嘗因張子正
蒙有未發之意及諸儒論說之異同撰為注解至
語錄為其門人徐用錫及其孫清植所輯冠以經
書總論與論四書者為八卷論易書詩三禮春秋
孝經者為九卷論六子諸儒諸子道統者為三卷
論史者為一卷論歷代者為一卷論學者為二卷
論性命理氣者為二卷論治道者為二卷論詩文
者為二卷而以韻學附於後又光地博涉羣書精
於律吕算術而是編不載豈以非儒者之所急歟
或清植等不及聞也
信陽子卓錄八卷
張鵬翮撰鵬翮見史類
教習堂條約一卷
徐乾學撰乾學見經類
萬世玉衡錄四卷
蔣伊撰伊字謂公常熟人康熙癸丑進士官至河南
提學副使
(臣)等謹按是編所採自唐虞以迄有明分門編次
為類六十有四取天官書玉衡為北斗杓之義名
之曰萬世玉衡伊嘗恭錄是書進呈
御覽故以進書奏疏冠於卷首焉
儒門法語(無卷數)
彭定求撰定求見史類
(臣)等謹按定求好明人高攀龍之學意在調劑諸
說不為矯激之言
正學隅見述一卷
王宏撰撰宏撰見經類
宏撰自述曰予素信朱子惟於無極太極之說小
異誠不敢以心之所不安者徒剿襲雷同以蹈於
自欺欺人之為
(臣)等謹按周子無極之旨朱子格物之說陸九淵
王守仁先後攻擊遂令數百年來大開聚訟之門
詬爭不已此書於格物之說則遵朱子無極之說
則主九淵持論確有所見固不僅為調停之論已
也
太極圖說論十四卷
王嗣槐撰嗣槐字仲昭錢塘人康熙己未薦舉博
學鴻詞不及與試授内閣中書舍人以歸
太極圖集注一卷
孫子昶撰子昶號主一聞喜人康熙己未進士官
垣曲縣知縣
性理大中二十八卷
應撝謙撰撝謙見經類
(臣)等謹按吕祖謙題近思錄懼學者騖於高遠以
隂陽性命之說錄於首卷而致知力行之方反錄
於後撝謙祖其意故增損大全以成此本亦以太
極圖說退於末卷
憤助編二卷
蔡方炳撰方炳見史類
體獨私鈔四卷王劉異同五卷
黃百家撰百家字主一餘姚人
王學質疑一卷附錄一卷
張烈撰烈見經類
太極圖說遺議一卷
毛竒齡撰竒齡見經類
洪範皇極補六卷
劉世衢撰世衢字何甫永新人
二程語錄十八卷小學集解六卷續近思錄
十四卷濓洛關閩書十九卷學規類編二十
七卷性理正宗四十卷廣近思錄十四卷
困學錄集粹八卷
張伯行撰伯行見史類
伯行自序性理正宗曰性理大全一書雜採天文
地志律歷兵機䜟緯術數之學及釋家恭同契縱
横家言概有取焉未免失之駁而不純因刪其繁
蕪補其闕略遵道統以清其源述師傳以别其𣲖
爰取周程張朱五子以下及元明諸儒之言分類
次之
程書五十一卷
程湛編湛爵里未詳
(臣)等謹按是編錄程氏遺書外書及明道文一卷
其序次與朱子不同
小學集解六卷
黃澄撰澄字庭聞莆田人康熙中諸生
理學正宗十五卷
竇克勤撰克勤字敏修號敬菴柘城人康熙戊辰
進士官翰林院檢討
家語正義十卷孔叢子正義五卷
姜兆錫撰兆錫見經類
(臣)等謹按毛晉汲古閣家語刊本篇目次第悉仍
王肅之舊兆錫好為變古編次悉從葛鼐之本至
孔叢子正義雖偶有考訂亦未免拘墟之見
大學辨業四卷聖經學規纂二卷論學二卷
小學稽業五卷
李塨撰塨見經類
塨自述例略曰辨業意有不盡者入之學規學規
意有不盡者入之論學
又自序小學稽業曰朱子小學所載天道性命上
達也親迎朝覲年及壯強者也以及居相告老諸
條皆非幼童事且無分於大學乃别輯此編
性理纂要八卷天理主敬圖一卷
冉覲祖撰覲祖見經類
覲祖自序性理纂要曰前四卷為附訓者周子太
極圖通書張子西銘東銘程子定性書五者之訓
詁太極圖通書西銘本朱子之注諸儒之說東銘
定性書則襍考朱子及諸儒之說而恭以己意後
四卷為附評者以程子之言為經朱子之言為傳
諸儒為之羽翼而以己意為之評
程功錄五卷
楊名時撰名時見經類
嵩陽學凡六卷
景日昣撰日昣見史類
續小學六卷
葉鉁編鉁號潛夫嘉善人
心印正說三十四卷
吳台碩撰台碩字位三嘉定人陸隴其之門人
(臣)等謹按是書以學術治功之要分立篇目凡三
十四類心印二字固非儒語說序二篇亦涉擬經
顧隴其作序時未之糾正則不可解耳
餘山遺書十卷
勞史撰史字麟書號餘山餘姚人
(臣)等謹按是書曰格致錄曰學庸廣義曰邇言及
襍文史多本易理以推人物之性史以實踐為務
此其緒餘也
虚谷遺書三卷
何國材撰國材字維楚江西新城人
筆記二卷
程大純撰大純字漢舒孝感人康熙中由貢生官
黃岡縣教諭
大純自序略曰陸王之學雖矯枉過正然用以教
口耳之學不為無功
周子疏解四卷
王明弼撰明弼見經類
日省編一卷
馮昌臨撰昌臨見經類
尊道集四卷
朱搴撰搴字良一黃陂人
近思續錄四卷冷語三卷讀書日記六卷
劉源渌撰源渌字崑石自號直齋安邱人
馬恒謙序近思續錄曰先生於朱子文集或問語類
三書沈潛反覆撮輯纂叙席不暇煖手不停筆二
十餘年凡三創草三脱稿乃成是書
性理辨義二十卷
王建衡撰建衡見史類
(臣)等謹按是書分十有五目曰原理原氣原天原
生物原性原命原道原德原倫原學原鬼神原人
鬼原祭原妖厲襍論大旨皆複衍宋儒之說其原
天三篇則以歐羅巴語為藍本也
靜用堂偶編十卷
涂天相撰天相字爕菴號存齋一號迂叟孝感人
康熙癸未進士官至工部尚書
三子定論五卷
王復禮撰復禮見經類
正修錄三卷齊治錄三卷
于準撰準字萊公永寧人江南總督成龍子官至
江蘇廵撫
(臣)等謹按是編因其父成龍襍鈔之稿與蔡方炳
編次增益之凡例稱成龍不從理學中立名絶無
胸中彼此異同之見又稱成龍不佞佛亦不闢佛
其言尤明白正大成龍一生之學力具見矣
廣字義三卷
黃叔璥撰叔璥見史類
(臣)等謹按孫承澤嘗增訂宋陳普所作字義叔璥
復取陳淳北溪字義及程若庸字訓合承澤所訂
彙為是編凡普之舊題標以原字其續增者則標廣
義以别之因祗取性理諸字推演其義故列於此
朱子晩年全論八卷陸子學譜二十卷
李紱撰紱見史類
學舫(無卷數)
吳雲撰雲見史類
白鹿洞規條目二十卷集程朱格物法一卷集
朱子讀書法一卷
王澍撰澍見經類
太極解拾遺一卷通書解拾遺一卷後錄一卷
西銘解拾遺一卷後錄一卷正蒙集解九卷
近思錄集解十四卷
李文炤撰文炤見經類
經書性理類輯精要錄六卷
王士陵撰士陵見經類
衍範二卷
顧昌祚撰昌祚號忍園婁縣人康熙中由舉人官
江夏縣知縣降補萊州府經歷
謀道續錄二卷
譚旭撰旭字東白新建人康熙丁酉副榜貢生
讀周子劄記(無卷數)
崔紀撰紀見經類
(臣)等謹按是書以中庸之旨發明太極圖說通書
之理蓋本明薛瑄說而益推衍之
正蒙初義十七卷濓關三書(無卷數)皇極經世
解八卷
王植撰植見經類
植皇極經世解識略曰皇極者三皇之君極邵子
大意在發明先天之易所謂先天之學也經世即
元會運世也内篇十二首即觀天地次言觀聖人
次言觀萬物以下遞及古今君臣名物對道而言
無不可曰物也外篇言理言數處尤難領會因於
卷七之首附以臆說一篇至元會運世三篇後即
繼以聲音唱和邵子以為可盡萬物之類非字書
韻書可比尤宜詳之
近思錄集注十四卷
茅星來撰氏籍未詳
星來自序曰自宋史分道學儒林為二而言程朱
之學者但求之身心性命之間不復以通經學古
為事蓋嘗竊論之馬鄭賈孔之說經譬則百貨之
所聚也程朱諸先生之說經譬則操權度以平百
貨之輕重長短者也微權度則貨之輕重長短不
見而非百貨所聚則雖有權度亦無所用之故欲
求程朱之學者其必自馬鄭諸傳疏始愚於是編
備著漢唐諸家之說以見程朱諸先生學之有本
俾彼空疏寡學者無得以籍口焉
知非錄一卷
鄧鍾岳撰鍾岳字東長號悔廬聊城人康熙辛丑
進士第一官至禮部左侍郎
大學衍義輯要六卷大學衍義補輯要十二卷
吕子節錄四卷補遺二卷
陳宏謀撰宏謀字汝咨號榕門臨桂人雍正癸夘
進士官至大學士諡文慤
聖學輯要一卷
潘繼善撰繼善見經類
載道集六十卷
許焞撰焞字純也海寧人雍正癸夘進士官翰林
院編修
皇極經世考三卷
徐文靖撰文靖見經類
(臣)等謹按是編首列二圖一曰數皆不離於五圖
一曰皇極經世一元圖蓋即邵子起算之術皆櫽
括王湜節要為之末附三十六宫解而證以鄭康
成乾鑿度注及黃帝素問太乙遊九宫之語因邵
子之說而偶及之者也
恥亭遺書十卷
周宗濓撰宗濓字簡菴華亭人雍正癸夘拔貢生
官潛山縣教諭
太元别訓五卷
劉斯組撰斯組見經類
棉陽學準五卷女學六卷
藍鼎元撰鼎元見史類
鼎元女學識略曰自班氏女誡以外若劉向列女
傳擇而不精鄭氏女孝經精而不詳至女訓女史
閨範女範等書尤為鄙俚淺率因採掇經傳格言
參摭史傳分為德言容功四篇章區類别間綴以
論斷焉
易範同宗錄(無卷數)
李灝撰灝字柱文卷首自署曰南豐又署曰嘉禾
張子淵源錄十卷
張鏐撰鏐號紫峰樂陵人雍正壬子舉人
讀書偶記三卷
雷鋐撰鋐字貫一寧化人雍正癸丑進士官至副
都御史
(臣)等謹按是編大旨惟以朱子為宗書中論易多
本李光地論禮多本方苞蓋其讀書時所劄記也
女教經傳通纂二卷
任啟運撰啟運見經類
躬行實踐錄十五卷
桑調元撰調元見經類
朱子為學考三卷理學疑問四卷
童能靈撰能靈見經類
能靈自序理學疑問曰專心於先儒聖賢之旨閱
十餘年日用體驗間有所見輒自劄記而成是編
讀書小記三十卷
范爾梅撰爾梅字梅臣號雪菴洪洞人雍正中貢
生
例略曰是編記易尚書詩為完書春秋禮記周禮
等皆有殘佚重複
南阿集二卷
康吕賜撰吕賜見經類
近思錄集註十四卷
江永撰永見經類
淑艾錄十四卷下學編十四卷
祝洤撰洤字人齊原名游龍海寧人
逸語十卷
曹庭棟撰庭棟見經類
東莞學案(無卷數)
吳鼎撰鼎見經類
(臣)等謹按陳建有學蔀通辨一書鼎因其排斥陸
王阿附宰執因條列其說謂之詰難蓋門戶之見
深故報復之詞激也
困勉齋私記四卷
閻循觀撰循觀見經類
思通集二卷隨意吟一卷
秦望撰望字元宫無錫人
濬元十六卷
張必剛撰必剛見經類
必剛自述曰易之卦爻彖象先事立文春秋之征
伐會盟後事立文至於歲時節候終古共是事即
共是文幽明俯仰遠取近徵參伍錯綜抉摘發揮
於觀象玩詞觀變玩占之義可以竊附云爾
叙天齋講義四卷
竇文炳撰文炳字質民長安人
明儒講學考一卷
程嗣章撰嗣章字元樸號南耕上元人
業儒臆說二卷
陶圻撰圻字甸方秀水人
砭身集六卷
劉鳴珂撰鳴珂見經類
愚齋反經錄十六卷
謝王寵撰王寵字愚齋陜西人
講學二卷
陳祖銘編其師李培講學語培號此菴嘉興人
三立編十二卷
王梓編梓字琴伯郃陽人官崇寧縣知縣
洪範補註五卷
潘士權撰士權見經類
洪範圖說四卷
舒俊鯤撰俊鯤字潛夫溆浦人
俊鯤自序略曰讀
欽定易圖說得洪範九疇之數兼得八十一疇之全數於
欽定書圖說得洪範九疇之名兼得八十一疇之本名從
此衍之分元會運世四卷
性理析疑十五卷
蔡洛撰洛武平人
演極圖說四卷
秦錫淳撰錫淳字沐雲臨海人
童子問一卷敬義錄一卷
黃文澍撰文澍見經類
理解體要二卷
黃為鶚撰為鶚宜黃人
讀白鹿洞規大義五卷
任德成撰德成字象元吳江人
朱子書要(無卷數)
不著編輯者姓氏
右儒家
廵城條約一卷風憲禁約一卷
魏裔介撰裔介見經類
(臣)等謹按廵城條約四十條乃裔介為左都御史
時告誡五城者語多瑣屑無禆大體至風憲禁約
一卷皆廵按外省規條裔介自通籍以後由京秩
累遷至大學士未膺直指之任此編或其平日擬
定之稿有待見諸施行者歟
折獄巵言一卷
陳士鑛撰士鑛見經類
讀律佩觽八卷
王明德撰明德字金樵高郵人官至刑部陜西司
郎中
續刑法叙略一卷
譚瑄撰瑄字子羽嘉興人康熙乙酉舉人官至給
事中
疑獄箋四卷
陳芳生撰芳生見史類
芳生自序曰晉和魯公凝著疑獄集二卷其子宋
太子中允㠓增之為四卷明廵按御史張景廣之
為六卷兹復增汰之統為三卷而附和㠓及元杜
震明李崧原序於卷後末又輯昔賢論說讞獄成
法别為一卷統名疑獄箋
右法家
皇朝文獻通考卷二百二十六
