欽定四庫全書
皇朝文獻通考卷一百二十一
羣廟考(三)
諸臣祠
順治十四年十月己丑
勅建忠節祠先是九年十一月庚寅湖廣辰常總兵官左
都督徐勇與黔寇白文選戰敗死之至是
世祖章皇帝褒其忠節令建祠祀之
康熙二十一年十一月己丑
勅建雙忠祠時廣西巡撫郝浴請建祠祀殉難廣西巡撫
馬雄鎮撫蠻滅寇將軍廣西巡撫傅宏烈從之
三十四年七月
勅建浙閩總督贈太子少保諡忠貞范承謨祠福建巡海
道贈工部侍郎諡忠毅陳啓泰祠時福建巡撫卞
永譽言浙閩總督范承謨當耿逆之變幽羈三載
自縊殞身巡海道陳啓泰矢守孤城從容自經皆
已蒙
贈諡今士民皆請立祠致祭得
旨允行
三十五年四月乙未
勅建福寧總兵官吳萬福福州府知府王之儀邵武府知
府張瑞午江西建昌府知府高天爵建寧府同知
喻三畏邵武府同知高舉侯官縣知縣劉嘉猷龍
溪縣知縣李塤福州城守營千總廖有功等祠時
禮部議覆福建巡撫卞永譽疏耿逆叛亂之時諸
(臣)守節殉難請建公祠致祭應如所請從之
四十七年十二月
命以嵇永仁王龍光沈天成范承譜入祀范承謨祠時禮
部議覆廣東巡撫范時崇疏耿逆之變隨臣父范
承謨殉難者五十餘人内生員嵇永仁王龍光儒
士沈天成及臣族叔范承譜俱偕臣父幽囚三載
殉難死節仰祈
特沛綸恩予以一命陪祀臣父祠以慰忠魂查生員嵇永
仁王龍光應照例追贈國子監助教沈天成范承
譜雖庶民無追贈例但殉難死節風烈可嘉應酌
量追贈國子監學正並准其入祠從之
五十七年十月壬戌
勅建雲貴總督甘文焜山西汾州府知府黃廷柏祠時禮
部議覆故雲南貴州總督甘文焜值逆賊吳三桂
之變不屈殉節故山西汾州府知府黃廷柏值逆
賊姜瓖叛亂罵賊殉節應各建祠本處載入祀典
從之
雍正元年九月辛巳
勅建八旗左右翼直省府州縣衛忠義孝弟祠節孝祠是
日
世宗憲皇帝諭旌表節義給銀建坊民間往往視為具文
未曾建立恐日久仍至泯没不能使民間有所觀感著
於學宫内建忠義孝弟祠一所立石碑一道於學宫近
處購買基址建節孝祠一所立大牌坊一座其石碑牌
坊將先後忠孝節義之人悉標姓名於其上已故者設
牌位於祠中春秋祭祀用闡幽光以垂永久尋議准行
令所在各建忠義孝弟祠一建節孝祠一歲春秋
以守土官致祭
祭忠義孝弟祠節孝祠儀
屆期清晨廟戶啟祠門拂拭神案執事人入陳羊
一豕一籩四豆四鑪一鐙二陳祝文於案左陳壺
一爵三帛一香盤一於案右引贊二人引主祭官
入詣案前北面立禮生自右奉香盤主祭官三上
香訖引贊官贊跪叩興主祭官跪三叩興禮生自
右授帛主祭官受帛拱舉仍授禮生獻於案上禮
生挈壺酌酒實爵自右跪授爵主祭官受爵拱舉
仍授禮生興獻於正中讀祝者取祝文跪案左引
贊贊跪主祭官跪讀祝辭曰維某年月日某官某
致祭於忠義孝弟之靈曰惟靈禀質貞純躬行篤
實忠誠奮發貫金石而不渝義問宣昭表鄉閭而
共式祗事懋彝倫之大性縶莪蒿克恭念天顯之
親情殷棣萼模楷咸推夫懿德
綸恩特闡其幽光祠宇維隆歲時式祀用陳尊簋來格几
筵尚饗讀畢以祝文復於案退主祭官俯伏興執
事者酌酒獻於左又酌酒獻於右退引贊贊跪叩
興主祭官跪三叩興執事者以祝帛送燎引贊引
主祭官出執事者徹皆退節孝祠儀同祝詞曰維
某年月日某官某致祭於節孝之靈曰維靈純心
皎潔令德柔嘉矢志完貞全閨中之亮節竭誠致
敬彰閫内之芳型茹冰蘖而彌堅清操自勵奉盤
匜而匪懈篤孝傳徽
絲綸特沛乎殊恩祠宇昭垂於令典祗循歲祀式薦尊醪
尚饗
(臣)等謹按舊制直省府州縣衛儒學左右皆建有
忠義節孝名宦鄉賢四祠歲春秋丁祭禮畢教諭
一人公服詣祠致祭今名宦祠鄉賢祠祭品與行
禮儀節均如前其祭文則所在各異
(臣)等再按馬端臨所載祀先代帝王賢臣其於孝
婦烈女固以類及而書入我
朝節婦貞女著聞里巷比屋而有
列聖禮教之孚行實超前古我
皇上慎重名器既令直省督撫核實節孝之祀並
諄諭名宦鄉賢之難其人所為維風化示觀型典至隆
意至切矣
雍正二年十月癸未
勅建昭忠祠是日
世宗憲皇帝諭九卿翰詹科道朕惟周禮有司勲之官凡
有功者書名太常祭於大烝祭法曰以死勤事則祀之
凡以崇德報功風勵忠節也
太祖高皇帝肇造鴻圖
太宗文皇帝式廓區夏
世祖章皇帝奄有萬邦自創業以至定鼎將帥之臣致命
立功者不少
聖祖仁皇帝臨御六十一年中間殱滅三逆永清朔漠以
及平定西藏臺灣雖天戈所指如疾風振槁而師旅臣
之捐軀馬革及守土官之見危授命者所在多有邇者
青海蕩平西域效順然自用兵以來將士奮勇前驅亦
有殁於行陣者此皆盡忠報國之臣朕甚嘉之亦甚憫
之當於京城建立祠廟春秋妥侑其偏禆士卒力戰敵
愾舍生取義者亦附列左右用以褒崇大節揚表芳徽
俾遠近觀聽勃然生忠義之心於治道亦有禆益仍令
翰林官纂其籍貫事蹟各為立傳彙成一編垂諸永久
爾等悉心詳議具奏尋議覆凡文武諸臣臨陣捐軀守
土授命及偏禆士卒赤心報國奮不顧身者令兵
部查案行八旗直省將籍貫事蹟繕册具奏工部
於崇文門内度地建祠正殿九間南嚮左右序各
七間東西屋各五間屋南東西廡各三間殿後正
室五間東西正屋各三間左右配房各五間東西
羣房各三間至六年工竣
欽定曰昭忠祠
錫額表奬忠勲恭懸正殿七年禮部會同工部太常寺堂
官將王公大臣官員兵丁牌位按次安設前大殿
正中奉和碩敬謹莊親王尼堪英誠武勲王揚古
利定南武壯王孔有德追贈忠勇王黃芳度武襄
公巴爾堪五人東次龕奉一等公安北將軍忠勇
佟國綱贈太師一等公忠烈佟養正散秩大臣一
等公達福一等公領侍衛内大臣西哈一等侯諡
襄武馬得功贈三等侯巴什太一等伯諡武壯宜
理布贈二等伯巴都里一等伯程尼三等伯穆和
琳大學士張泰贈一等伯議政大臣羅沙太子少
保三等伯諡忠毅王之鼎贈太子少保福建總督
諡忠貞范承謨額駙托柏大學士龍西大學士色
思泰湖廣總督諡忠勇額倫特副將軍查弼納内
大臣兵部尚書圖捫贈大學士佟濟倉場總督王
秉仁贈太子太師兵部尚書諡忠毅傅宏烈二等
子都統博波圖大臣長史諡襄壯雅賚刑部尚書
道禪工部尚書名蓋參贊内大臣馬爾薩共二十
八人西次龕奉續順公沈瑞輔國公諡襄愍巴賽
大學士諡忠愍莫洛禮部尚書布顔岱十六大臣
管佐領綽和諾湖北巡撫柯永昇都統沙里布贈
太子少保巡撫諡文毅馬雄鎮雲貴總督諡忠果
甘文焜兩廣總督佟養甲禮部侍郎朝哈爾贈禮
部尚書諡忠烈高天爵贈工部侍郎費揚古贈三
等子圖魯錫贈三等男喀爾他拉護軍統領喀爾
護吉副都統海蘭蘇圖前鋒統領胡里布護軍統
領哈克三葉喜侍郎永國護軍統領阿爾岱湖廣
提督孫定遼二十四人東又次龕奉前鋒統領劉
哈副都統盧錫科普蘇阿喀倪納爾特錫密賚科
爾坤多頗洛戴豪渾錦魏正羅濟阿什圖覺羅阿
克善常禄阿爾護吉三巴雅思虎朗十八人西又
次龕奉福建提督段應舉副都統穆舒孟魁副都
統白(闕)巡撫賈維鑰副都統邁圖葛思特雲南巡撫
朱國治右副都御史張文衡刑部侍郎馬如璧工
部侍郎諡忠節葉映榴巡海道諡忠毅陳啟泰通
政使莫洛渾一等子穆克覃阿納達代音布通政
使陳丹赤一等子覺羅莫洛渾十八人東稍龕奉
贈左都督總兵官諡忠愍吳萬福總兵官諡忠勇
徐勇賈雅達總兵官諡忠壯朱天貴張存福都督
僉事洪徵總兵官諡忠武阿爾泰歐陽凱贈光禄
寺卿李懋祖總兵官楊佐贈雲騎尉張廷輔贈總
兵官楊光祖前鋒統領定壽總兵官王承業三等
子錫喇巴江西布政使司遲變龍十六人西稍龕
奉護軍統領郭色新泰提督諡壯勇康泰二等子
覺羅顧納岱贈都督同知司九經二等子拜蘭總
兵官郝效忠劉良臣三等子巴郎都爾莽鼐贈左
都督楊三虎都督同知趙登舉贈提督紀法贈總
兵官甘應龍贈右都督蔡龍二等子拜三一等男
路什總兵官康海十七人後正室奉備禦尼馬禪
等一百十有五人左次龕奉護軍參領倭赫等七
十人右次龕奉一等輕車都尉季普哈達等八十
人左又次龕奉參將劉衍等四十五人右又次龕
奉二等輕車都尉莽儀禄等四十人東配樓奉贈
雲騎尉七品官覺羅星德等四百三十七人西配
樓奉贈雲騎尉護軍校雅思哈等四百五十八人
東廡奉三等輕車都尉赫爾德等一百八十八人
西廡奉守備劉澤久等一百二十八人東西房祔
祀兵丁共一萬三百有七人自是每歲春秋二祭
遣官行禮
世宗憲皇帝御製昭忠祠碑文
朕惟疆場用命因敵愾以效忠行陣争先值臨危而殉
節追尋壯槩殊切軫懷載建豐碑用光崇祀爾和碩敬
謹親王尼堪等賦資雄毅秉性堅貞均際會於從龍各
圖功於汗馬我國家蕩平區㝢命上將以專征綏靖邊
陲張王師而撻伐戈鋋所向旋見廓清貔虎前驅一惟
奮勇或氣凌勁敵縱横萬衆之中或志銳先登出入重
圍之内王公將帥既赴義以如歸禆校卒徒亦銜恩而
自矢勵致身之素志蹈刃何辭耿報國之丹誠嬰鋒不
顧芳名常著摛文宜付於史官英爽猶生勤事允符於
祀典乃者構成棟宇羅設几筵考厥官資定其位次握
麾擁節並肹蠁於一堂擐甲荷殳得從班於兩廡懸之
巨牓表厥忠勲錫以綸章昭兹節烈於戲華楹敞朗長
迴日月之輝雕琰嵯峨永壯風雲之色聿傳久遠式載
寵榮
乾隆十三年以總兵官任舉贈雲騎尉三等侍衛
丹泰入祀
十四年以副將買國良參將李成邦守備梁士偉
等四十人馬步兵丁二千三百二十八人入祀
又以遊擊孟臣等五十六人馬步兵一千五百十
有三人入祀
十五年以駐藏都統贈一等伯諡襄烈傅清左都
御史贈一等伯諡壯果拉布敦入祀
十八年議准前殿正龕内武襄公巴爾堪西第一
龕内輔國公巴賽皆追封簡親王巴爾堪應改題
封號位於英誠武勲王揚古利之上巴賽應改題
封號入中龕位於定南武壯王孔有德之上前室
左右各三龕祀公侯至二三品官向以爵秩尊卑
為序不論時代先後應自天命年以來按代序官
同代同官則序年月再前室内有贈襲公侯伯子
男世爵而官兼尚書都統侍郎副都統者有任尚
書都統等官而世爵不及五等者亦有贈襲世爵
而别無兼銜者更有官爵本小以子孫貴顯追封
加大者位次最難應照賢良祠按代敘官例公侯
伯大學士内大臣尚書都統將軍總督一品子爵
前鋒統領護軍統領侍郎巡撫副都統二品男爵
三品京卿提督總兵官武職加贈至正從一品等
官依序列前室其四品卿翰林院學士藩臬一等
侍衛參領輕車都尉武職二品之副將等官列後
正室五品少卿二等侍衛道府佐領騎都尉武職
三品之參將遊擊等官列後左室講讀御史部員
三等侍衛雲騎尉武職四品之都司等官列後右
室同知知州通判驍騎校等武職五品之守備等
官列前東配室知縣筆帖式州同縣佐以下武職
六七品之千把總等官列前西配室均按時代官
爵為序庶位次秩然而忠義之靈益昭妥侑至兵
丁位前後廡共八處應將各龕皆以横板隔别次
第安設
二十一年以義烈公班第剛烈伯鄂容安佐領薩
積圖三人入祀
二十二年以副台吉孫都布等二十五人入祀又
以參領扎布等官兵五百三十人入祀
二十三年
詔即翰林院開舘令翰林院官統輯昭忠祠前後諸功
臣事蹟各為立傳歴歲纂撰天命年天聰年崇德
年順治年康熙年雍正年諸臣是為初編
皇上乾隆元年以來諸臣為二編
二十三年以都統滿福等官兵三百六十六人入
祀
二十四年以驍騎校老格等官兵七百九人入祀
二十五年以參領科木布薩等官兵二百五十六
人入祀
二十七年奏准從前遺漏未經入祀之人員查明
補製牌位將扎薩克王喇嘛荆州等萬有七百六
十三人入祀
三十二年以二等侍衛宗室恒斌等二十三人入
祀
三十三年以將軍公諡果烈明瑞都統諡昭節扎
拉豐阿護軍統領觀音保總兵王玉廷李全入祀
三十四年以藍翎侍衛克穆納克等官兵一百三
十三人入祀
三十五年以副都統呼爾起阿第木保護軍統領
烏三太總兵德福入祀
三十六年以前鋒參領留保等官兵九十七人入
祀
三十七年以翼長占闢納等官兵七人入祀
三十八年以遊擊黃海等官兵九十七人入祀
三十九年以定邊將軍温福等官兵二千六百六
十二人入祀
四十年以千總汪汝鳳等官兵三千九百一十六
人入祀
四十一年以參領烏巴齊等官兵一千三百八十
一人入祀
四十二年以防禦雅庫外委唐克倫入祀
四十三年以同知胡邦佑府經歴許景淹入祀
四十四年以外委葉生桂入祀
四十五年以千總柯建基把總袁天麟外委陳國
枚入祀
四十六年以總兵圖欽保等十六人入祀
四十七年以副將新柱等官兵一千三百四十八
人入祀
又以土官河州副指揮使韓成璘等官兵四百四
十名入祀
四十九年以副都統覺羅明善贈知府銜李南暉
典史費元燈温模入祀
五十年以佐領委署營總黑漢永德等官兵七百
二十八名入祀
祭昭忠祠儀
歲春秋仲月諏吉遣大臣一人詣前室致祭太常
寺宫十有三人各分獻所祀王公子孫暨諸臣子
孫在京師有官職者咸與行禮祭之日太常寺官
入祠供具前室七案中室羊一豕一果實五盤左
三案各果實五盤共羊一豕一右如之中左右各
香案一鑪一鐙二後正室五案後左右室各三案
每案果實五盤共羊一豕一爵三(中案奠獻餘爵實酒豫設配室)
(及房廡同)每室統香案一鑪鐙具東西配室各五案陳
設如之前廡及後東西羣房每案果實二盤豕肉
一爵三鑪鐙具前室中設一案少東北向供祝版
東西序設案分陳香帛尊虛爵後室及前配室左
右房廡分陳香帛(房廡不設帛)尊虛爵如儀漏未盡與
祭者各服其服畢集祠門内太常寺典儀立室東
檐下司祝立祝案東司香司帛司爵各以其職為
位掌燎率燎人立燎鑪前質明承祭官暨分獻官
朝服詣祠贊禮郎引承祭官由中門入至東階下
盥手畢升階就拜位前立引後室分獻官各於中
檻外序立引前配室及房廡各分獻官於甬道上
東西序立鴻臚寺官引陪祀宗室王公及大臣官
弁後裔見任一品二品者於階上東西三品以下
五品以上於階下東西六品以下及有職者在大
門階下東西按班序立典儀贊執事官各供廼
職贊禮郎贊就位承祭官就位贊禮郎引由前室
中門入詣香案前立贊上香司香跪奉香承祭官
上炷香三上瓣香以次詣左右香案前上香如儀
贊復位承祭官復位贊跪叩興承祭官分獻官暨
與祭者均行二跪六叩禮興典儀贊奠帛爵行初
獻禮前室司帛奉篚各奠於案三叩興司爵奉爵
各奠於正中皆退同時後室東西配室房廡分獻
官分詣各香案前上香如儀執事生獻帛於案司
爵獻爵中案正中退司祝詣祝案前跪三叩興奉
祝版立案右典儀贊讀祝司祝北面宣讀承祭官
分獻官立聽與祭者跪聽辭曰維某年月日
皇帝遣某官某
諭祭八旗直省盡節立功王大臣等之靈曰周禮有司
勲之職名勒旗常祭法載勤事之文光生爼豆蓋舍
生取義臣子抒報國之忱而報德酬庸朝廷示作忠
之典英標如在渥澤宜頒爾王大臣等丹心自勵正
氣挺生果敢本於性成見危授命忠誠矢於敵愾視
死如歸生當開創之年執銳披堅實賴干城之佐運
際承平之日安邊除暴亦資禦侮之才或䧟陣以爭
先或守土而盡職或被誘不辱乃授首以從容或深
入無援遂致身於倉卒雖天戈所指如振槁而摧枯
乃大義為昭可凌霄而貫日我
皇考軫懷曩烈誕賁殊榮命立專祠俾膺特典王公將帥
躋正宇之輝煌士卒偏禆列兩廡而陪侍蓋所以表
忠貞於既往昭義節於無窮朕洪紹丕基遵行常祀
功書竹帛既揚久遠之芳徽禮薦牲牢勿替春秋之
血食苾芬在列靈爽歆承讀訖以祝版奉安于中案
篚内跪叩如初興退與祭者咸三叩興亞獻終獻
均如初儀贊禮郎贊跪叩興承祭官分獻官及與
祭者均行二跪六叩禮典儀贊奉祝帛送燎有司
奉祝帛香以次送燎承祭官視燎贊禮畢引承祭
官由原進門出
雍正七年二月庚辰
勅建河道總督諡文襄靳輔諡勤恪齊蘇勒祠是日奉
諭歴來河道總督如靳輔齊蘇勒二人實能為國宣勞乂
安百姓合於有功民社祀典之例著尹繼善等就近相
度地方為靳輔齊蘇勒合建祠宇令有司春秋祭祀以
副朕優奬功勲之至意
八年五月癸巳
命直省建怡賢親王祠時奉
諭通行内外直省有欲為王建立祠宇歲時展祀者著奏
聞准其舉行或塑遺像或設神牌聽之尋直隸甘肅江
南等處相繼奏請立祠又奉
諭除畿輔之地已降旨俞允外奉天揚州杭州皆准立祠
其餘各省陳請者俱不必行
八年七月戊寅
勅建賢良祠是日奉
諭國家效忠宣力之臣勲績懋著必膺崇報之典令其世
享烝嘗雍正二年朕已勅建昭忠祠自開國以來致命
立功盡忠報國之儔皆得春秋妥侑世世血食顧念古
者大烝之祭凡法施於民以勞定國者皆得並列祀典
永受明禋則我朝名臣良弼其經邦佐治黼黻昇平者
皆祭法所必登朕欲為之建立祠宇久矣即如怡親王
之精白一心忠誠體國勲在社稷澤被生民其功德隆
盛又豈一切效忠宣力者之可比論乎洪惟
太祖
太宗創業垂統厥有一德佐命之良
世祖撫綏萬邦實多奮庸熙載之彦迨我
聖祖臨御六十餘年其間良臣碩輔後先相望據朕所深
知舉其一二如大學士公圖海公賴塔大學士張英尚
書顧八代馬爾漢趙申喬河道總督靳輔齊蘇勒總督
楊宗仁巡撫陳璸等持躬正直奉職公忠或重節鉞之
勲或勵冰霜之節俯仰無媿為朝野所共欽終始不渝
無瑕疵之可指似此等靖共爾位不愧古大臣之風者
正不乏人既樹羽儀於一世宜隆爼豆于千秋且使世
世為臣者觀感奮發知所慕傚羣以臯䕫稷契共相期
待則明良喜起之盛朕於斯有厚望焉著於京城内選
擇吉地特建廟宇命名賢良祠春秋以時展祀其應入
祠之人著大學士會同該部察明本朝滿漢文武大臣
才德著聞完名全節者詳慎開列具奏請旨將來繼起
之臣亦得沾被恩光永為盛典尋詳擬入祠之滿漢大
臣列名呈請
欽定建祠於地安門外之西前殿三間後室五間均南嚮
前後東西廡各三間至十一年工竣六月恭懸
御書崇忠念舊匾額於前殿禮部會同工部太常寺堂官
奉諸臣牌位入祠前殿祀王後殿祀諸大臣各按
世次序其爵秩同代同官序其年月大學士居前
領侍衛内大臣次之尚書都統將軍總督前鋒統
領護軍統領提督侍郎巡撫副都統以次安設遣
官行禮嗣後每歲春秋致祭其入祠諸臣俱各立
小傳以紀生平事蹟十二年以前殿供奉怡賢親
王照王府園寢例於大門外立下馬紅柱
世宗憲皇帝御製賢良祠碑文
朕惟國家鍾昌隆之運誕降賢臣宇宙成熙皥之風端
資良弼故徽聲聿播旗常銘勒于生前而元祀攸崇俎
豆歆承于身後用以寵褒已往勸勵方來所由沛殊恩
舉曠典也爾和碩怡賢親王忠孝自天敬勤成性嘉猷
入告啟乃心以沃朕心庶績咸熙圖國事即如已事勲
高燮理立臣道之儀型禮極哀榮備人生之祉福爾大
學士公圖海等際王迹肇基之始業贊運籌當皇朝一
統之期績參佐命我
皇考聖祖仁皇帝緜膺歷祚簡公卿以翊昇平載定寰瀛
選將帥而宣威武中朝外任多令名清節之完人跨海
窮邊著破敵開疆之偉略朕眷懷舊德詢訪僉謀既祠
宇之告成敘官階而列位於戲念鴻功于同氣自古希
倫追盛烈于羣賢于今不泯綸章丕錫永垂圖牒之輝
珉石深鐫式煥星雲之色凡百有位其咸觀感于兹
雍正八年起至乾隆五十年先後入祀王公大臣
備錄于左
前殿祀和碩怡賢親王和碩超勇襄親王後祠贈
大學士諡文成巴克什達海太子太師大學士一等
子諡文肅范文程蒙古副都統一等輕車都尉諡
襄壯禇庫巴圖魯太子太傅大學士諡文毅甯完
我太子太師諡文恪額色黑太子太保定西將軍
内大臣一等公諡靖康愛星阿太子太保内大臣
一等男諡恪僖哈世屯贈太子太保定西將軍都
統三等侯諡敏壯李國翰贈太保四川陜西總督
諡忠毅孟喬芳四川陜西總督諡勤襄李國英太
子太傅大學士加封一等忠達公諡文襄圖海太
子太保大學士兼禮部尚書諡文毅魏裔介太子
太傅大學士兼禮部尚書諡文靖王熙大學士兼
吏部尚書諡文襄李之芳贈太子太保大學士兼
吏部尚書諡文清阿蘭泰贈太子太保大學士兼
戸部尚書諡文貞張玉書大學士兼刑部尚書諡
文端吳琠贈太子太保大學士兼禮部尚書諡文
端張英贈太子太傅大學士兼吏部尚書諡文貞
李光地太子太保領侍衛内大臣一等公諡恭懿
福善太子少師領侍衛内大臣一等公諡襄壯費
揚古戸部尚書議政大臣一等男諡敏果米思翰
刑部尚書諡端恪姚文然刑部尚書諡敏果魏象
樞工部尚書兼詹事府詹事諡文正湯斌贈太師
禮部尚書諡文端顧八代贈太子太傅議政大臣
吏部尚書諡恭勤馬爾漢贈太子太傅禮部尚書
刑部右侍郎諡文恪勵杜納贈太子太保戶部尚
書諡恭毅趙申喬吏部尚書兼翰林院掌院學士
諡文敬徐潮贈太傅太子少保尚書銜食俸諡文
定徐元夢禮部尚書銜福建巡撫諡清端陳璸贈
太子太保河道總督諡文襄靳輔鑲藍旗滿洲都
統諡襄壯根特正白旗滿洲都統追封一等褒績
公諡襄毅賴塔正藍旗漢軍都統諡桓僖馮國相
贈太子少傅靖海侯福建水師提督諡襄壯施琅
贈少師靖逆將軍一等侯甘肅提督諡襄壯張勇
贈太子太保振武將軍甘肅提督諡襄武孫思克
贈太子太保奮威將軍陜西提督諡忠勇王進寳
鎮南將軍鑲白旗護軍統領諡襄壯莽依圖西安
將軍諡恭靖佛尼勒勇略將軍雲南貴州總督一
等子諡襄忠趙良棟贈太子太保江南江西總督
諡清端傅臘塔贈太子太保江南江西總督諡清
端于成龍太子太傅大學士兼吏部尚書諡文恭
富寧安贈太傅大學士兼吏部尚書諡文端朱軾
贈少保大學士兼吏部尚書諡文端張鵬翮太子
太師大學士兼吏部尚書諡文端田從典太子太
傅大學士兼吏部尚書諡文恪高其位領侍衛内
大臣二等公諡慤敬尹德鑲紅旗蒙古都統諡僖
恪阿爾納贈太子太傅加禮部尚書銜諡文定楊
名時贈少保湖廣總督諡清端楊宗仁太子太傅
河道總督諡勤恪齊蘇勒太子少保直隸總督諡
敏達李衛江蘇巡撫徐士林贈太傅大學士兼戸
部尚書世襲二等伯諡文穆馬齊大學士兼禮部
尚書諡文端伊桑阿贈太傅直隸總督諡恪勤那
蘇圖贈一等伯都統諡襄烈傅清贈一等伯左都
御史諡壯果拉布敦太子少保兩廣總督諡文肅
陳大受福建巡撫諡敏惠潘思榘致仕大學士諡
文端福敏將軍一等伯諡武烈和起太子太保兩
廣總督諡文勤鶴年太子少保閩浙總督諡壯恪
喀爾吉善贈太子太師吏部尚書諡文端汪由敦
大學士兼吏部尚書仍管陜甘總督事忠勤伯諡
文襄黃廷桂贈太子太保戸部尚書諡勤恪李元
亮贈太子太保大學士兼戸部尚書諡文恪蔣溥
贈尚書四川總督諡勤肅鄂弼贈太保大學士諡
文靖史貽直贈太保大學士兼吏部尚書諡文莊
梁詩正贈太保大學士諡文端來保贈太保協辦
大學士戸部尚書武毅謀勇公諡文襄兆惠太子
太保戸部尚書果毅公諡襄壯阿里衮太保大學
士一等忠勇公諡文忠傅恒太保大學士諡文端
尹繼善太子太傅大學士諡文恭陳宏謀太子太
保陜甘總督諡勤毅吳達善太子太傅大學士諡
文定劉綸太傅大學士諡文正劉統勲太子太傅
刑部尚書銜諡文端錢陳羣太子太保河南巡撫
諡恭惠何煟太子太傅大學士兩江總督諡文端
高晉太子太保直隸總督諡清慤袁守侗太子太
保大學士諡文肅英廉贈尚書銜廣東巡撫諡恭
毅李湖
祭賢良祠儀
歲以春秋仲月諏吉前室遣官一人致祭後室以
太常寺卿一人將事所祀王子孫咸與行禮大臣
子孫通籍在京者如之祭之日太常寺官入祠供
具前室異案各羊一豕一果實五盤鑪一鐙二中
設一案少東北向供祝版西設一案東向陳香盤
二尊二爵六素帛二(色白)後室五案共羊一豕一每
案果實五盤鑪鐙具東設一案西向陳香盤一尊
一爵三素帛一凡牲陳於爼帛實於篚尊實酒冪
勺具設洗於前室東階下前後各設燎鑪於垣門
内東南隅漏未盡與祭者各服其服畢集於祠垣
門内太常寺典儀立前室檻外之東司祝立祝案
東司香司帛司爵各以其職為位掌燎率燎人立
燎鑪前質明承祭官朝服詣祠贊禮郎二人引前
室承祭官由中門入乂二人引後室承祭官隨入
各門東階下盥手畢升階就拜位前立鴻臚寺官
引王以下子孫序立於前室甬道左右引公以下
大臣子孫序立於後室庭中左右均北面典儀贊
執事官各供迺職贊禮郎贊就位承祭官以下咸
就位贊上香前室承祭官詣正中香案前立司香
跪奉香承祭官上炷香三上瓣香次詣各香案前
上香如儀贊復位承祭官復位贊跪叩興承祭官
暨陪祀官均行二跪六叩禮興後室承祭官同時
詣中案前上香儀同(凡儀節後室均隨前室唱贊行禮)典儀贊奠
帛爵行初獻禮有司揭尊冪勺挹酒實爵司帛奉
篚詣案前跪奠於案三叩興司爵奉爵立獻正中
皆退前室後室同司祝詣祝案前跪三叩興奉祝
版立案右典儀贊讀祝司祝北面宣讀承祭官立
聽陪祀官皆跪聽辭曰維某年月日
皇帝遣某官某
諭祭賢良祠王大臣等之靈曰功銘鐘鼎尚書崇元祀
之文德冠巖廊周禮著大烝之典蓋旗常載績本臣
子之素懷而爼豆薦馨乃朝廷之崇報爾親王等望
重親賢粹鍾川嶽竭忠誠而體國著勲德於當年大
臣等或當
列祖開基之日佐命立功或際熙朝極盛之時宣猷贊化
或驅除暴亂定疆宇於域中或震耀聲靈收版圖於
海外内則台星卿月奏亮工熙載之勲外則賜鉞授
麾襄阜物安民之治老成謀國者進黃髮之嘉猷清
白持身者表素絲之高節純勤盡職則夙夜匪躬密
勿承休則堂廉一德我
皇考追思前績特煥褒綸崇廟宇於神京布几筵而時祭
蓋以表揚既往沛酬庸褒德之恩激勸將來勵懷古
欽風之志朕寅承丕緒嗣舉舊章撫節物以懷賢潔
牲牢而致享英靈如在尚克歆承讀訖司祝以祝版
安於中案篚内跪三叩興退陪祀官三叩興典儀
贊行亞獻禮司爵奉爵奠於左贊行終獻禮司爵
奉爵奠於右均如初儀贊禮郎贊跪叩興承祭官
暨陪祀官均行二跪六叩禮興典儀贊奉祝帛送
燎司祝司帛司香奉祝帛香以次送燎如儀承祭
官避立西旁竢過復位典儀贊望燎陪祀官退贊
禮郎各引承祭官分詣燎位視燎贊禮畢仍引由
中門出各退
九年正月乙亥
勅建忠勇祠時凖噶爾賊人乘我西路軍營不備傾其醜
類犯我卡倫盜趕駝馬總兵官樊廷率領將弁大
敗賊衆副將徐宗仁守備劉貴才劉芳李國勲千
總王大謨徐維新外委把總方正劉世勲等死之
事聞
命該督撫動用正項錢糧於安西一帶建立忠勇祠將
陣亡將士設造牌位送入祠内令地方官春秋致
祭
十年二月辛卯
勅建直省賢良祠時奉
諭我朝從前文武大臣持躬正直奉職公忠樹績建勲完
名全節者朕已降旨于京師建賢良祠永遠展祀因思
外任大臣鎮撫封疆宣猷布化忠勇效命威愛宜民其
政績卓然可紀者若於身故後立賢良祠俾永膺祀典
既足慰兵民懿好之公亦足為後來居官者之勸如近
日將軍蔡良提督張起雲總兵蘇大有魏翥國皆素有
賢聲勤勞王事而殁於官者允宜在賢良之列著直省
各於省會之地立祠其與祀之人追溯從前恐稽查未
確或致濫膺即從近年為始向後有應請入祠者該督
撫於一人具一本請旨不必彙奏
皇上御製直省賢良祠碑文
粤若唐虞稽古内有百揆四岳外有州牧侯伯成周
之盛亦惟六卿九牧綏和萬邦蓋率屬阜民詰戎固
圉其抒忠宣力建茂績而垂令名中外一也我
皇考世宗憲皇帝撫御寰宇眷懷良弼
特命於京師建立賢良祠崇祀國朝文武大臣凡正直公
忠才猷表著完名全節勲德優隆者既已備享明禋
流芬百禩復念外任大臣鎮撫封疆宣猷布化或忠
勤奉職德政洽於閭閻或威愛宜民紀律申於軍伍
或風裁卓越綏靖烝黎或勇略兼長敉寧封域生前
之勞績既章身後之謳思勿替宜膺祀典以奬嘉庸
爰命直省會城各建賢良祠歲時展祀文武大臣應
入祠者許督撫詳覈事蹟以博詢廷評無循無濫朕
纘承大統敬紹前猷是用摛文鐫石以紀曠典祭法
有云法施於民則祀之以勞定國則祀之詩咏甘棠
傳稱遺愛緬流風之所被宜爼豆於千秋夫朱邑享
祀於桐鄉羊祜興思於峴首雖篤閭井之私情而非
出於朝廷之令典今者綸音渙發堂宇鼎新輿誦弗
諼馨香祗薦既以昭國家奬善褒功之至意亦以慰
兵民秉彛好德之公心樹模楷於將來播風徽於永
久顯庸美報于古有光繼自今節鉞重臣旌麾統帥
尚其懋勸之哉
祭直省賢良祠儀
歲春秋仲月祭日視
京師以知府一人主之教授教諭訓導等官執事祭
品用羊一豕一果實五盤帛一尊爵鑪鐙具主祭
官上香奠帛三獻行禮儀均與直省祭忠孝節義
祠同祝祠曰維某年月日某官某致祭於賢良之
靈曰惟靈文武憲邦公忠體國當
皇朝之肇造心膂攸同值
列聖之丕承股肱作輔明良合德奮庸而庶績咸熙中外
宣猷敷澤而兆民永賴洵屬廟廊之碩望允宜爼
豆以明禋考績紀勲崇報昭垂於令典陳牲奠幣
馨香祗薦於歲時尚饗
九年十一月
勅建河東總督田文鏡祠是月河東總督田文鏡遺疏入
優加典禮並
諭田文鏡在豫年久化導民俗積貯倉糧豫民深蒙其福
著於開封府城内建立專祠春秋展祀
乾隆四年十一月辛未
勅祀大學士嵇曾筠於河工時奉
皇上諭故大學士嵇曾筠前任江南河道總督悉心籌
畫殫力宣防叠蒙
皇考褒嘉至今河渠受益查從前河工靳輔齊蘇勒俱
建祠永祀而嵇曾筠勞績實可嫓美兩人著照靳輔
齊蘇勒例一體祠祀以示優奬以慰輿情
十六年四月辛未
勅建雙忠祠是日
諭禮部駐藏大臣等奏朱爾墨特那木扎爾自立名號
潛遣其心腹堅參扎錫等通欵凖噶爾稱策旺多爾
濟那木札爾為汗且求其發兵至拉達克地方以為
聲援幸值凖夷内潰所遣使人回藏被獲得其逆書
並餽獻諸物是其隂蓄異志勾結凖夷罪不容誅設
非都統傅清左都御史拉布敦協力同心决計先發
則其貽害藏地將不可言是二臣之心甚苦而有功
於國家甚大應特建雙忠祠合祀二人春秋致祭丕
昭勸忠令典傅清既有專祠着不必從祀家廟尋遵
旨會同内務府營度建祠於崇文門之内每歲春秋仲
月遣官行禮
御製雙忠祠詩(勒碑祠中)
乾隆十五年駐藏都統傅清左都御史拉布敦誅叛
臣朱爾墨特那木扎爾其黨羅藏扎什率兵助逆二
臣死焉贈以伯爵優䘏而歸其喪于京師親臨奠醊
建專祠祀之命曰雙忠並紀以詩
衛藏西南夷極邊入我王化百餘年始猶羈縻後執
賮置兵為守防呼韓(雍正年間始命大臣駐彼率綠旗兵防守凖噶爾)蒙古
習俗尚黃教得失視此為轉旋其何小醜背厚澤夜
郎自大輕王臣托詞承平勞物力示之大信休兵屯
戕兄虐下遂無忌更與外賊為牽援血人于牙攫財
賄中梗驛路軍書傳(朱爾墨特那木扎爾乃頗羅奈之子朕以其父勤勞頗能安輯)
(疆土封為郡王後頗羅奈故伊襲其父王爵即詭詞請撤駐藏官兵因念彼既以撤兵為請即不從適足)
(以致其疑故如其請自此肆無顧忌戕其兄及姪荼毒所部遣使通凖夷求援旋斷絶郵置軍書不達者)
(旬日二臣覘其逆謀已露遂决計先事誅之)惟時奉命監彼土曰傅清暨
拉布敦目覩賊勢日猖獗炎炎不熄將燎原戰守不
可兵力弱官軍萬里阻蜀門國事為重餘度外二人
同心利斷金(叶)知無一生有九死但期濟事酬深恩
朱爾墨特那木扎汝來示汝大義存天無二日爾二
日爾忘爾父叨藩翰兇渠稔禍力已張(去聲)藐視二人
何有焉籠中之鳥砧上魚西藏指日據有全挺身來
見忽疑慮潛呼羣醜施戈鋋傅卿直前扼其臂逆王
命者誅無延拉卿拔刀剚其脰罪在魁首無牽連羅
藏扎什其羽翼走險呌詉豕突然桀犬吠堯各為主
蜂屯蟻聚來獽狿吁嘻二臣力不逮如歸視死雙軀
捐小醜烏合旋就縳駢首就戮長竿懸逆誅順撫妖
氛靖衛藏萬衆如一言忠臣報主有如此智勇兼濟
誠通天昔每椎心今吐氣如披雲霧瞻蒼旻不勞一
旅翦渠寇豈止萬衆免沉淪尸祝社祭衆夙志虔伸
絶域千秋傳靈輿肅肅歸故里建祠臨奠思頻宣錫
爵賜封延後世志予哀悼旌勲賢雙忠之氣浩千古
雙忠之力敵萬軍罵賊有似奮常山誘致大異斬樓
蘭雙忠蹟略傳斯篇他年以待信史編
祭雙忠祠儀
歲春秋仲月遣官一人將事是日太常寺官具祝
版備器陳龕位前統設一案陳羊一豕一果實五
盤鑪鐙具設案於祠内正中少東供祝版東設一
案陳素帛二香盤一尊一爵六設洗於東階下之
南承祭官拜位在香案前正中司祝司香司帛司
爵典儀掌燎各以其職為位質明承祭官朝服詣
祠行禮儀節與祭昭忠祠同祝辭曰維某年月日
皇帝遣某官某
諭祭於襄烈伯傅清壯果伯拉布敦之靈曰臣子效匪
躬之節報禮斯隆國家昭異數之恩褒忠罔替既旗
常之永勒宜爼豆之世延惓撫流光長懷往績爾襄
烈伯傅清壯果伯拉布敦共矢精誠同宣義烈捐生
絶塞已銘殊績於鐘鏞晉爵崇階用妥貞魂于廟食
兹當(春秋)仲爰命祠官載考彝章聿修秩祀馨香申薦
歴日月以如新琬琰揚芳與河山而共久爾靈不昧
尚克歆承
(臣)等謹按雙忠之
勅祠䘏爵以駐藏而翦逆捐軀有合於祀典以死勤事
之義仰邀
賜詩崇奬忠績光垂穹壤矣繼此則乾隆二十一年平
定伊犁定北將軍班第議政大臣鄂容安之
錫名雙烈二十四年平定回部靖逆將軍納木扎爾參
贊大臣三泰之
錫名雙義均荷
宸章褒錫紀其事而第其功蓋
天威遠暢拓土開疆而
優䘏仗烈殉義之臣以示風厲迄今歲時祠祀其地沭
睿藻以揚名爰繼雙忠恭載雙烈雙義二詩用誌緣起
御製雙烈詩
雙烈詩者例雙忠詩而作也昔駐藏都統傅清左都
御史拉布敦誅叛臣朱爾墨特納木扎爾以人少力
微二臣死事然究能鋤元凶而安絶域故臨奠建祠
並有雙忠之詩以揚其勲去歲命定北將軍班第議
政大臣鄂容安駐伊犁時二臣既奏阿睦爾撒納有
反志朕命便宜從事庶幾銷患未然乃二臣觀望疑
慮以致兔脱而賊黨反得結連赴約襲我軍營二臣
力不能敵捐軀沙場猶之死王事也一以勇决建績
一以徘徊僨事然而臨難致命奮不顧身有足哀者
今大兵既靖伊犁逆賊窮促逃竄不日獻俘二臣靈
轝至京之日朕亦親臨醊奠並成是作雙烈云者蓋
不如雙忠之盡善矣
昔有傅介子手斬樓蘭頭通權建殊績芳名播千秋
况乎統三軍既悉彼逆酋一武夫之力何事仍夷猶
逡巡大軍徹偏師五百留彼梟有密約入覲中逗遛
八月廿五日三處共一謀阿睦爾撒納來阿爾台陬
將合其部衆挈妻孥以逃是則預有旨其妻孥盡收
厥阿巴噶斯斷我軍書郵克什木巴朗伊犁逞劫偷
兩路如期發猖狂肆呌詉蜂屯更蟻集不可爬與梳
二臣知不敵全軍將内投而彼集歸路加以聚蚍蜉
巴朗諜致辭權假為我逑徐當備馬駞送之返皇州
二臣怒唾罵天朝無此媮效死視如歸背義生肯求
奮旅更前進氣髮衝兜鍪終知事不濟畢命飲屬鏤
問罪重整師豈辭雪載途(阿睦爾撒納叛後向謂事難成者皆以為不出所料)
(伊犁卒不能平朕料叛賊隂險多詐其得在此其失亦在此伊犁之衆不過一時附和終不能人盡從彼)
(若少延緩則叛賊又將别生變詐反失事機因正永常恇怯退師之罰急趣西路軍帥剋期進勦旋於今)
(春直達伊犁逆賊失據奔竄)旋復定伊犁脅從寬厥尤一二助惡
者(謂阿巴噶斯克什木之流)繫虜皆虔劉渠魁竄異域王師奮遐
搜亦聞哈薩克縳獻深同讐命求二臣骨靈輿返首
邱臨奠例雙忠惜哉淚湧流初若聽我言寧有今日
不忠於國有濟烈惟已不渝究匪貪生比使我悲心
悠朱門歌舞輩青史文章儔我豈為彼哉長歌旌乃
休
御製雙義詩
副將軍富德至葉爾竒木既定回城痛去歲將士之
没於王事暴骨沙場為之築墳表墓因以奏聞蓋隨
將軍兆惠力守者固已無恙而旁出捉生及在途值
賊者猝至捐軀實出逆料時則納木扎爾三泰適以
奉差而往遇難而殉此雙義之詩所由作也夫雙忠
戡亂於無形雙烈表節於有北今之雙義亦復炳然
此皆我八旗世臣與國同休戚者在諸人含笑九泉
已知世禄之必被而朕捫心午夜奚啻手足之如傷
用兵既非得已盡節豈所樂聞且即此役而言非生
擒二酋何以雪我三軍之恨哉然既建大業寧免微
疵即走卒厮養頗切同仇則知我國家豢養旗人萬
年鞏固之基而非周秦漢唐一興兵而天下驛騷怨
聲載道者比此又朕所深慶幸者夫
雙忠昔集事雙烈能忘身兹作雙義詩其故得細陳
曰納木扎爾曾贊北路軍奮勇翦逆賊封伯酬其勲
(納木扎爾先以都統參贊北路軍務曾擒喀爾喀叛逆青滚雜卜論功加封伯爵)副都統三
泰英氣頗超人均御前侍衛素悉厥忠純兆惠富德
輩從戎久效勤欲代俾將母(將軍兆惠富德母俱年高比歲領軍討賊故特)
(簡二臣往代之)二臣被選掄去歲黑水役固守遣索倫致信
愛隆阿權退催後援可支百日間速進莫逡巡(將軍兆惠)
(等猝被賊遮時愛隆阿拒河駐後將軍兆惠自圍中遣索倫二人問道傳語大兵未集可速迴阿克蘇俟)
(後軍一齊進援)將軍及參贊輕進徒具焚當待師並來何慮
狂狙狺(時授納木扎爾為靖逆將軍三泰為參贊大臣之信兆惠已知之故亦令暫回以俟後軍)
爾時二臣者馳驛往軍門過愛隆阿營却近黑水濱
所遣人未遇砲聲前忽聞知賊與我戰聞戰恥退奔
徒攜百餘騎赴義命同捐凶信驛遞來痛淚傷心魂
使早知拒守退俟熊羆羣同進可樹功何致均沉淪
即先至一日合兆惠軍屯亦可旋今歲奚煩以身殉
不前復不後此實若有神富德自和闐重至黑水津
葉爾竒木降諸事粗處分痛念我將士沙場化為燐
黃頭雖不備掩骼權為墳猿鶴昔屬幻邱隴今可循
因以此事奏西望揮淚頻豐碑旌墓門千秋西海垠
捐軀固臣節在爾非所論在予則何忍此恨終當伸
夷考六人蹟事異心同均與國休戚共寧止曰藎臣
史筆多訛傳永言傳其眞
十九年九月甲午
勅建盛京賢王祠是日
諭朕由吉林至盛京周覽山川形勝敬稽
實錄所載仰見
列祖締造艱難維時宗室諸王克奮忠勤功成百戰開國
翊運之勲彪炳簡册深切景念思盛京為龍興重地
國初諸王功烈懋著如此並宜建祠以酬舊勲而示
來許此地現有怡親王祠應將
太廟配享之通達郡王慧哲郡王宣獻郡王及禮烈親王
饒餘親王鄭簡親王潁毅親王一併崇祀即命曰賢
王祠令所司春秋致祭應行典禮該部詳議以聞祠
内碑文可移於正中鐫勒此旨永昭我朝宗功元祀
之鉅典
祭賢王祠儀
正殿設三案中案奉通達郡王雅爾哈齊武功郡
王禮敦慧哲郡王額爾衮左案奉宣獻郡王界堪
禮烈親王代善饒餘親王阿巴泰右案奉鄭簡親
王濟爾阿朗潁毅親王薩哈廉怡賢親王允祥均
南向每案羊一豕一果實五盤鑪鐙具殿中少東
設案一陳祝文東設案一陳尊九素帛九爵二十
有七歲春秋季月以奉天府尹承祭讀祝贊禮暨
執事官以
盛京禮部贊禮郎充餘行禮儀節均與祭
京師賢良祠同祝詞曰維某年月日
皇帝遣某官某
諭祭於通達郡王武功郡王慧哲郡王宣獻郡王禮烈
親王饒餘親王鄭簡親王潁毅親王怡賢親王之靈
曰功推元祀懿親光翊贊之勲禮重專祠時祭稱褒
崇之典溯謨猷而長在申禋祀以彌加惟王等川嶽
鍾英親賢備美當
列聖開基之日丕奮忠勤緬舊邦佐命之勞遹昭來許恩
垂帶礪既錫祉於銀潢績煥旗常亦揚芬於玉册新
祠肇建懿典攸崇褒德酬庸篤念風雲之會感時撫
序式憑爼豆之馨兹以仲(春秋)用申告祭靈其不昧尚
克歆承
二十二年二月丁卯
勅祠大學士内大臣高斌於河工是日
諭原任大學士内大臣高斌前任河道總督時頗著勞
績即如毛城舖所以分泄黃流高斌設立徐州水誌
至七尺方開後人不用其法遂致黃弱沙淤隱貽河
患其於黃河兩岸汕刷支河每歲冬季必督率廳汛
實力填築近年司工疎忽因有孫家集奪溜之事至
三滚壩洩洪湖盛漲高斌堅持堵閉是以數年之間
下游州縣屢獲豐收其功在生民自不可泯至於癸
酉張家馬路及運河二閘之決則又其果於自信抑
且年邁志滿之失朕不得不治其罪而要其瑕瑜自
不相掩在本朝河臣中即不能如靳輔而較齊蘇勒
嵇曾筠朕以為有過之無不及也兹者翠華南幸追
溯前勞特沛恩綸用孚公論可與靳輔齊蘇勒嵇曾
筠一併祠祀以昭國家念舊酬庸之典且亦使後之
司務者知所激勸也該部其遵諭行
二十二年二月戊辰
勅祠明臣潘季馴於清江浦是日
諭昨以内大臣高斌前在南河懋著勞績特頒恩諭令
與靳輔齊蘇勒嵇曾筠一同祠祀更念有明一代治
河之臣最著者惟陳瑄潘季馴二人而季馴之功實
優於瑄運道民生至今攸賴今清江之湄瑄有專祠
季馴獨不列祀典朕甚憫焉其以潘季馴與陳瑄並
祀春秋致祭以昭崇德報功之典
三十三年二月
勅建旌勇祠時奉
諭將軍公明瑞夙秉忠誠歴著勲績昨命統兵進勦緬
匪明瑞身先士卒屢挫賊鋒乃以懸軍深入而額爾
登額等有心逗留後援不繼因於猛腊地方保護諸
軍身留殿後衝冒矢石以致受傷身殞已降旨加恩
優䘏並入祀昭忠祠以酧忠勲從前駐藏大臣傅清
拉布敦鋤凶死事曾勅建雙忠祠秩在祀典兹明瑞
勤事捐軀義烈尤堪嘉尚著循前例于京師特建專
祠舉行歲祀其先後陣亡之都統扎拉豐阿護軍統
領觀音保總兵李全王玉廷均予入祀用慰忠魂所
有應錫祠名及建祠事宜各該衙門察例具奏尋議
凖建祠於地安門外之西
錫名曰旌勇正室三間東西廡各三間室内三龕中奉
一等誠嘉毅勇公諡果烈明瑞左奉都統諡昭節
扎拉豐阿總兵李全右奉護軍統領觀音保總兵
王玉廷歲以春秋仲月諏吉遣官致祭祭文曰維
某年月日
皇帝遣某官某
諭祭於原任雲貴總督將軍兵部尚書一等誠嘉毅勇
公明瑞之靈曰戎行致果英風永播於光陬鉅典褒
忠靈祀聿標乎綽楔惟折衝以並奮斯妥侑之宜崇
用建朱甍式彰丹悃爾明瑞簪纓世胄韜略雄才葱
嶺雪山早歲樹從戎之績金符玉節頻年抒綏遠之
謨西陲久著夫威名南土仍資其策馭權兼九伐並
加司馬之官階地控三宣爰建將軍之幕府瘴江築
壘擁楯先登石壁横梁揚旌竟渡堅摧象陣盡收蠻
結之糧影息蜂屯遠致波竜之使佇看羆虎早殄鯨
鯢猥因别隊之紆程遂致大兵之乏援轉戰經四五
旬之久懸軍歴數千里而遙連營之士氣猶強身親
斷後極徼之將星忽落計絶遄歸惟時師武之臣共
勵疆場之節爾都統扎拉豐阿護軍統領觀音保總
兵李全王玉廷等心甘鋒鏑競效命以争先感動旌
旄遂捐身而不惜分銳師於兩路未竟成謀嫓義烈
于雙忠宜隆秩祀嗚呼崔嵬棟角九章之賜服空懸
穆肅几筵奕世之垂名勿替雲臺烟閣畫圖傳颯爽
之姿電馬颷車笳鼓振精靈之氣歆兹俎豆賁爾鼎鐘
三十四年
命以總兵官德福入祀旌勇祠時隨大學士公傅恒擊
賊於老官屯受傷陣亡照例賞䘏
四十一年正月己夘
詔以前明建文崇禎時殉難諸臣入祀忠義祠先是四
十年十一月癸未奉
諭旨崇奬忠貞所以風勵臣節然自昔累朝嬗代凡勝
國死事之臣罕有錄予易名者惟我
世祖章皇帝定鼎之初於崇禎末殉難之大學士范景文
等二十人
特恩賜諡仰見
聖度如天軫䘏遺忠實為亘古曠典第當時僅徵據傳聞
未暇遍為搜訪故得邀表章者只有此數迨久而遺
事漸彰復經論定今明史所載可按而知也至若史
可法之支撑殘局力矢孤忠終蹈一死以殉又如劉
宗周黃道周之立朝謇諤抵觸僉壬及遭際時艱臨
危授命均足稱一代完人為褒揚所當及其他或死
守城池或身殞行陣與夫俘擒駢戮視死如歸者爾
時王旅徂征自不得不申法令以明順逆而事後平
情而論若而人者皆無愧於疾風勁草即自盡以全
名節其心亦並可矜憐雖福王不過倉猝偏安唐桂
二王並且流離竄跡已不復成其為國而諸人茹苦
相從舍生取義各能忠於所事亦豈可令其湮没不
彰自宜稽考史書一體旌諡其或諸生韋布及不知
姓名之流並能慷慨輕生者議諡固難於概及亦當
令俎豆其鄉以昭軫慰嘗恭讀
太祖實錄載薩爾滸之戰明楊鎬等集兵二十餘萬四路
分出侵我興京我
太祖
太宗及貝勒大臣等統勁旅數千殱僇明兵過半一時良
將如劉綎杜松等皆没于陣近曾親製書事一篇用
揚
祖烈而示傳信惟時
王業肇基其抗我顔行原當多為獮薙然跡其冒鏑攖鋒
竭忠效命未嘗不為嘉憫又若明社將移孫承宗盧
象昇等之抵拒王師身膏原野而周遇吉蔡懋德孫
傳廷等以闖獻蹂躪禦敵亡身凛凛猶有生氣朕惟
以大公至正為衡凡明季盡節諸臣既能為國抒忠
優奬實同一視所有應諡諸人並查明史及輯覽所
載遵照
世祖時之例仍其原官予以諡號其如何分别定諡之處
着大學士九卿翰詹科道集議以聞至是又奉
諭旨前以明季殉難諸臣各為其主義烈可嘉令查明
錫諡冀以褒闡忠良風示來兹復念建文革除之際
其臣之仗節死難者史册所載甚多當時永樂位本
藩臣乃犯順稱兵隂謀圖國諸人自當義不戴天雖
齊泰黃子澄等輕率寡謀方孝孺識見迂疎未足輔
助少主然跡其尊主鋤強之心實堪共諒及大勢已
去猶且募旅圖存抗詞抵斥雖隕身湛族百折不回
洵為無慚名教者其他若景清鐵鉉者或慷慨捐軀
或從容就義雖致命不同而志節凛然皆可謂克明
大義甚至如東湖樵夫補鍋匠之流雖姓名隱晦不
彰其心均足嘉尚特以永樂性成殘刻逞志淫刑其
屠戮之慘極於瓜蔓牽連殆非人理朕讀史至此未
嘗不深為憤恨迨其中葉雖少弛厲禁而彼時臣子
徇私曲諱終不肯顯示褒揚使忠臣義士之氣久弗
獲伸殊堪憫惻夫以勝國革命之時其抗我顔行者
尚念其忠於所事特予表章矧建文諸臣不幸遭遘
内難為主捐生成仁取義豈可令其湮没自當一體
議諡以發幽光而昭公道其應如何分别予諡着同
前旨交大學士等一併詳查集議具奏嗣大學士等
議覆奉
諭旨大學士等將明末並建文殉節諸臣核查悉按史
乘擬予專諡通諡及應入祀忠義祠者分册具奏甚
為允協着照所議行其進呈各册於姓名事實摘具
梗槩頗為詳備著名勝朝殉難諸臣錄交武英殿刊
刻頒行以垂示久遠
(臣)等謹按大學士等遵
旨查覆建文時殉難諸臣專諡者七人通諡者九十九
人無諡職官十六人士民十三人崇禎時殉難諸
臣專諡者二十六人通諡者一千六百四十一人
無諡職官四百九十五人士民一千四百八十六
人其姓氏事跡具詳勝國殉難諸臣錄中並皆仰
邀
軫䘏入祀其鄉忠義祠煌煌
聖訓至大至仁使忠臣義士之氣久而獲伸考古史册
所載凡勝國死事之臣罕有錄予褒䘏者我
皇上仰體
列祖軫念遺忠至意概為表章雖樵夫鍋匠咸得留芳簡
册
湛恩汪濊勿濫勿遺寧惟是異代忠魂感荷殊榮共深
啣結於地下已哉
皇朝文獻通考卷一百二十一
