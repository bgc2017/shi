欽定四庫全書
皇朝文獻通考卷一百十六
宗廟考(十)
奉先殿
順治十三年十二月
世祖章皇帝命建
奉先殿
景運門之東北為
奉先殿西門曰
誠肅門正門曰
奉先門
前殿
後殿均九間南嚮如
太廟寢制中為堂以聯前後繚以周垣左列
神庫前列
神厨
(臣)等謹按是月戊戌
世祖章皇帝諭禮部朕考往代典制歲時致享必於
太廟至於晨昏謁見朔望薦新節序告虔聖誕忌辰行禮
等事皆另建有奉先殿今制度未偹孝思莫伸朕心歉
然爾部即察明舊典具奏嗣經部奏准以明年正月庚
午興工
十四年正月癸亥定初安
奉先殿神位祭儀禮部奏初奉安
神位於
奉先殿
皇上親詣致祭内大臣侍衞内府官隨行禮太常寺贊禮
官贊禮樂舞生作樂是日早内府官陳設祭品於
各
神位前執事官贊禮官樂舞生各司其事内大臣侍衛内
府官咸朝服詣
奉先殿門外兩傍序立候陳設畢
上御禮服陞輿至設立
神位處降輿詣各
神位前一跪三拜恭請
神位捧各
神位内府官一跪三叩奉安各
神位於亭内畢
上行一跪三拜禮捧
神位官隨行禮畢内府官舉
神位亭前行由中門出詣
奉先殿
上乘輿隨行内大臣侍衛内府官俱於
奉先殿門外跪迎
上至
奉先殿門外降輿隨
神位亭入内大臣侍衛内府官隨
上至
奉先殿院中分班侍立安
神位亭於
奉先殿丹陛畢引禮官導
上詣
神位前行一跪三拜禮恭捧
神位内府官隨各詣
神位前跪三叩捧
神位隨
上詣
前殿奉安
神位畢
上行一跪三拜禮捧
神位官隨行禮畢退
上就拜位立贊禮官贊樂舞生就位執事官各司其事引
禮官奏就位導
上進前立贊禮官贊迎神協律郎贊奏開平之章樂作引
禮官贊跪叩興
上行三跪九拜禮興内大臣侍衛内府官隨行三跪九叩
禮畢樂止贊禮官贊獻帛行初獻禮協律郎贊奏
夀平之章樂作司帛官捧帛詣獻帛案東傍立司
爵官捧爵詣各
神位東西傍立引禮官贊詣前捧帛官跪
上詣帛案前引禮官贊跪
上跪贊獻帛
上受帛獻於
神位前案上興引禮官導
上詣獻爵處捧爵官跪引禮官贊獻爵
上立受爵獻於
神位前案上引禮官贊如獻帛儀次第於各
神位前獻畢
上復拜位立樂止贊禮官贊行亞獻禮協律郎贊奏嘉平
之章其獻爵如初獻儀樂止贊禮官贊行終獻禮
協律郎贊奏雍平之章其獻爵如亞獻儀畢樂止
贊禮官贊徹饌協律郎贊奏熙平之章樂止贊禮
官跪贊禮畢
陞宫即跪處三叩退立協律郎贊奏成平之章引禮官贊
跪興叩
上行三跪九拜禮興内大臣侍衛内府官隨行禮樂止贊
禮官贊捧帛詣燎位捧帛官詣
神位前跪三叩捧帛送燎引禮官導
上退立於東西向捧帛過引禮官導
上復位立候帛燎半引禮官贊禮畢導
上出
殿樂作
上出
殿立於簷下東傍西嚮内大臣侍衛内府官侍立兩傍
樂止俟供獻等物徹畢
上復入
殿詣
神位前跪三拜恭捧
神位捧各
神位内府官詣所捧
神位前跪三叩恭捧
神位隨
上送至
後殿内奉安
神位捧
神位官亦奉安各
神位
上行一跪三拜禮捧
神位官各於
神位前一跪三叩畢
上出陞輿還
宫以後
親詣致祭俱行家人禮内大臣侍衛内府官不與陪祀太
常寺贊禮官樂舞生俱不用應令内府官贊禮作
樂如前行禮致祭之先
上親請
神位奉安
祀殿祭畢
上仍親奉安
後殿行禮其元旦冬至歲暮
皇太后萬夀
皇上萬夀係大節諸冊封係大禮及月朔望俱應
親詣致祭内府官贊禮作樂其供獻應與
太廟大祀儀同立春上元四月初八端陽重陽係尋常節
親詣致祭不贊禮作樂忌辰清明霜降十月朔係哀慕日
期
親詣致祭不贊禮作樂七夕不致祭止如常供獻中元中
秋係望日常祭日期不必重行每月隨時薦新
上躬詣供獻但係常例供獻不必請
神位於
前殿即於
後殿供獻
上享
太廟或祭畢俱應上香燭於
奉先殿行躬告禮
上親詣
奉先殿行祭禮之期如遇
親祭
壇
廟應遣内府官一員於
奉先殿行祭禮如
上不親詣
壇
廟遣官致祭
上仍應親詣
奉先殿行禮致祭得
旨
奉先殿初次行禮宜用祝文餘俱如儀
十一月
奉先殿告成恭奉
太祖承天廣運聖德神功肇紀立極仁孝武皇帝神主
孝慈昭憲純德貞順成天育聖武皇后神主
太宗應天興國弘德彰武寬温仁聖睿孝文皇帝神主
孝端正敬仁懿莊敏輔天協聖文皇后神主奉安
奉先殿是日
世祖章皇帝親詣恭安
神位讀祝大饗如正月所定祭儀行
十七年三月辛巳定
奉先殿祫祭禮先是辛未
諭禮部
奉先殿祀
太祖
太宗神位未及併祀
四祖於朕孝思未展今稽舊制歲終祫祭之外有
奉先殿祫祭之禮以後元旦
皇太后萬夀及朕夀節俱照例祭告奉
太廟後殿
四祖神牌於
奉先殿與
太祖
太宗合享位次照
太廟祫祭禮祀畢仍恭迎
神牌於
太廟後殿至是禮部議奏
奉先殿祫祭禮
四祖神位座次照
太廟歲終祫祭禮祭前一日太常寺奏請遣官一員祗告
太廟禮儀院奏請遣官一員祗告
奉先殿祭日遣官八員恭請
四祖暨
后神牌自
太廟迎入
奉先殿祭畢仍恭送
神牌還
太廟後殿從之
五月改建
奉先殿是月壬申
諭工部
奉先殿享祀
九廟稽考往制應除東西夾室行廊中建敞殿九間斯合
制度前興工時該衙門未加詳察連兩夾室止共造九
間殊為不合今宜於夾室行廊外中仍通為敞殿九間
以合舊制爾部即會同宣徽院詳議並擇興工日期具
奏
八月己酉以
追封
皇貴妃為
皇后遣官祗告
奉先殿是月壬寅
皇貴妃薨甲辰
世祖章皇帝諭禮部皇貴妃董鄂氏於八月十九日薨逝
奉
聖母皇太后諭旨皇貴妃佐理内政有年淑德彰聞宫闈
式化倏爾薨逝予心深為痛悼宜追封為皇后以示褒
崇朕仰承
慈諭特用追封加之諡號諡曰孝獻莊和至德宣仁温惠
端敬皇后其應行典禮爾部詳察速議具奏丙午禮部
議奏應撰玉
册玉
寳並造香
册香
寳
諡號裱用黃絹欽天監擇吉遣官祗告
奉先殿是日即行
追封禮越三日具
冊
寳
追封
册文曰朕惟治隆内則史稱淑德之祥化始深宫詩誦徽
音之嗣歴稽往牒咸有嘉謨若夫睿質夙昭允協符於
坤極榮名未偹宜追鍚於瑶編爰展哀悰以彰惠問爾
皇貴妃董鄂氏肅雍德茂淑慎性成克令克柔安貞叶
吉惟勤惟儉静正垂儀孝養孔虔愉惋順
慈闈之志恪共彌劭贊襄端椒寢之風方期永式於璇房
詎意俄升夫仙馭凡兹九㝢同深月掩之驚矧余一人
益重鑑亡之痛嗟掖庭之失助傷令範之云遐露泫風
迴感凄清於素節幃虛殿迥悵窅邈於雲程不褒琬琰
之章曷著珩璜之度是以
慈懷殷眷
懿命重申朕仰奉
德音特隆殊典追封為皇后錫之玉冊玉寳載加顯號用
表遺徽諡曰
孝獻莊和至德宣仁温惠端敬皇后嗚呼彤史徒馨恫音
容之遂隔丹綸用賁顧䄖翟而增悲榮哀之禮斯崇軫
悼之思逾切弘兹寵制貽厥芳型
寳文曰
孝獻莊和至德宣仁温惠端敬皇后之寳
(臣)等謹按
孝獻莊和至德宣仁温惠端敬皇后神位奉安於
孝陵饗殿歲時配食如儀兹特紀
追封之祭
奉先殿而
冊文
寳文亦恭錄於右
十八年正月
聖祖仁皇帝定
奉先殿祭典是月癸亥
諭禮部及議政王貝勒大臣等禁中設立
上帝壇
奉先殿著查歴代有無舊例定議具奏尋議覆歴代舊制
祗有冬至祀
天於南郊宫中
上帝壇應請罷祭至
奉先殿應照前明洪武三年例朝夕焚香朔望瞻拜時節
獻新生忌致祭用常饌行家人禮從之
十一月己亥恭奉
世祖體天隆運英睿欽文大德弘功至仁純孝章皇帝神
主升祔
奉先殿是日升祔
太廟禮成
聖祖仁皇帝詣
奉先殿奉安
神位行大饗禮如儀
康熙元年四月丙辰以恭加上
太祖高皇帝
孝慈高皇后
太宗文皇帝
尊諡修飾
神牌安奉
聖祖仁皇帝親詣行禮
六年十一月己未恭奉
孝康慈和莊懿恭惠崇天育聖皇后神主入
奉先殿先是七月己未福建道御史常錫印疏言
慈和皇太后誕育
聖躬既上
尊號而
神牌猶奉於
陵寢
廟祀大典未聞議及請
勅禮部詳稽舊典崇祀擇吉舉行時禮部尚書黃機同日
上請
命一併議奏九月乙巳禮部會同内院恭議
孝康慈和莊懿恭惠崇天育聖皇后神牌奉入
奉先殿應於
世祖章皇帝神位之右奉安得
旨是是日
聖祖仁皇帝親詣行禮
九年七月丁夘恭奉
孝康慈和莊懿恭惠崇天育聖章皇后
奉先殿是日
聖祖仁皇帝御禮服恭捧
神牌奉安致祭行禮如常儀
十四年正月己邜升祔
仁孝皇后神主於
奉先殿先是十三年五月辛未
聖祖仁皇帝諭禮部皇后赫舍里氏作配朕躬已經十載
上事
太皇太后
皇太后克盡誠孝佐朕内治尤極敬勤節儉居身寬仁逮
下宫闈式化淑德彰聞兹於康熙十三年五月初三日
崩逝惓懷懿範痛悼彌深宜有稱諡以垂永久著内閣
翰林院會同擬奏尋恭議上
大行皇后
尊諡曰
仁孝皇后得
旨是六月己未遣官告
廟庚申
聖祖仁皇帝素服御
太和門遣和碩康親王傑書和碩莊親王博果鐸齎
册寳詣鞏華城
册諡
大行皇后
皇帝制曰朕惟王化肇於閨門洵藉内庭之助陰教成於
宫壼尤資后德之賢故皇英嬪而帝道興任姒歸而王
圖永緬稽淑行載籍攸存惟翬服之有光斯彤管其紀
盛聿彰令聞爰著徽稱皇后赫舍里氏毓自名門躬全
懿範作朕元配正位中宫慈惠本乎性成柔嘉惟則温
恭篤於天賦禮度攸嫻主雅化於閨闈表芳型於海宇
勤
兩宫之孝養婉以承顔遇九御以寬和恩能逮下蘋蘩時
飭克佐精誠澣濯常衣允昭節儉箴規之益贊宵旰而
彌勤貞順之風御家邦而式化方期永綏福履詎意頓
隔音容月掩椒塗鑑亡蘭殿朕心傷悼率土悲哀懷哲
思賢惓徽音於靡盡揚休宣譽垂鴻號於無疆彛典式
遵崇褒用鍚特以册寳諡曰
仁孝皇后於戲聖善弘宣奕世頌禕褕之盛母儀偹美千
秋耀琬琰之輝靈其有知膺兹光寵
寳文曰
仁孝皇后之寳
(臣)等謹按
册諡
皇后之禮升祔
奉先殿兹恭錄
冊文
寳文備載是門
十八年四月癸酉升祔
孝昭皇后神主於
奉先殿先是十七年三月癸酉
聖祖仁皇帝諭禮部皇后鈕祜禄氏端懿夙著作配朕躬
奉事
太皇太后
皇太后恪恭婉順殫竭孝忱正位宫闈節儉寬仁克襄内
治芳型伊始淑德彌彰兹於康熙十七年二月二十六
日崩逝追念壼儀良深痛悼宜有稱諡以垂永久著内
閣翰林院會同擬奏尋議上按諡法慈惠愛親曰孝聖
聞昭逹曰昭
皇后天性純孝睿德懋昭允足垂範萬世臣等博詢羣議
載考彛章謹擬
尊諡曰
孝昭皇后得
旨依議閏三月辛酉行
冊諡禮
皇帝制曰朕惟正兩儀之位資始允藉夫資生端萬化之
原治外必先於治内故壼政修而家邦永頼坤貞著而
品物咸享緬懷懿淑之隆益念匡襄之德徽音長在盛
典宜崇咸由紀美於休稱始克流光於奕世皇后鈕祜
禄氏夙承華閥聿茂令儀暨正宫闈作朕良配履和思
順端恪本於天懷體巽居謙温莊發乎至性奉
兩宫之定省愉婉彌殷襄
九廟之馨香敬共加篤衣疏服澣首弘儉樸之風夜寐夙
興克佐旰宵之治惇五常而仁能逮下循四教而慎以
禔躬覽史披圖既嫓徽於彤管含章藴美洵叶吉於黃
裳何圖掖殿之旋虛深痛儀型之永逝載考追崇之典
式稽節惠之文諡以尊名表慈惠愛親之實詞難罄媺
兼聖聞昭逹之休懿德聿彰鴻名無忝特以冊寶諡曰
孝昭皇后於戲炳丹青於百代至行堪師垂琬琰於千秋
芳規丕著哀榮斯極寵命宜承
寳文曰
孝昭皇后之寳
十八年五月以改營
奉先殿遣官祗告恭奉
列祖
列后神牌暫安
太廟
二十年二月甲午以
奉先殿工竣遣官祗告
太廟乙未恭奉
列祖
列后神牌還御是日
聖祖仁皇帝親詣致祭行禮
二十七年十月辛酉恭奉
孝莊仁宣誠憲恭懿翊天啟聖文皇后神主升祔
奉先殿是日
聖祖仁皇帝親詣奉安
神位致祭行禮如儀
二十八年十一月辛酉升祔
孝懿皇后神主
奉先殿先是七月己酉
聖祖仁皇帝諭禮部皇后佟氏淑德夙成芳徽懋著侍奉
皇太后克盡孝誠撫育諸子悉均慈愛禔躬敬慎御下寬
仁式偹儀型宫闈胥化頃遵
慈諭作配朕躬尚期内治之永襄何意沉疴之難起兹於
康熙二十八年七月初十日崩逝睠懷懿範痛悼良深
宜有稱諡以垂永久著内閣翰林院會同擬奏尋恭議上
大行皇后
尊諡曰
孝懿皇后得
旨依議九月甲寅遣官祭告
太廟乙夘
命和碩簡親王雅布多羅信郡王鄂札齎冊寶上
大行皇后尊諡
皇帝制曰道弘地載六宫資陰教之修化始人倫萬國仰
母儀之重壼闈擅媺音足嗣於前徽圖史流馨德常新
於奕禩皇后佟氏英鍾戚畹瑞衍名宗克秉淵心協女
箴之婉娩式昭玉度本天賦之温莊自媯水以嬪虞比
周京之纘女佐晨昏而將敬勤著鷄鳴溥鞠育以宣慈
慶貽麟定仁能逮下木樛曲以堪縈志在進賢荇参差
而必采世方逢乎豐豫儉德滋彰名已冠乎宫庭謙懷
彌篤珮環有節恒贊宵衣織紝惟勞允師内職二南之
風繼軌九御之屬傾心乃正坤維洵推哲配褘褕初御
方期延祉於長秋繐悵旋陳遽悼韜輝於永夜雖此日
之芳華易謝而千年之令譽靡窮考古彛章稱兹顯諡
聿煥丹青之采丕揚金石之光特以册寶諡曰
孝懿皇后於戲溯淑型於桂館嫓美姜任播嘉則於瓊章
垂聲穹壤榮哀備具寵渥祗承
寳文曰
孝懿皇后之寳至是庚申
聖祖仁皇帝親詣祗告
三十八年十二月壬午重定
奉先殿祫祭禮是日
聖祖仁皇帝諭元旦諸臣俱齊人衆煩擾從
太廟請捧
四祖神牌往來朕心不安内閣會同内務府禮部太常寺
考明代典禮議奏尋議覆明代奉先殿並無從太廟請
捧神牌之儀嗣後請遇元旦
聖節
奉先殿行禮時恭迎
太廟後殿
四祖神牌至
奉先殿行禮之處停止即於
太廟後殿照
奉先殿典禮供帛酒籩豆讀祝官遣官致祭從之
五十七年十二月乙未恭奉
孝惠仁憲端懿純德順天翊聖章皇后神主升祔
奉先殿是日遣和碩誠親王允祉恭代行禮
雍正元年七月癸巳以加上
列祖
列后
尊諡恭修飾
奉先殿神牌遣官行禮
九月庚辰恭奉
聖祖合天弘運文武睿哲恭儉寬裕孝敬誠信功德大成
仁皇帝神主
孝誠恭肅正惠安和儷天襄聖仁皇后神主
孝昭静淑明惠正和欽天順聖仁皇后神主
孝懿温誠端仁憲穆奉天佐聖仁皇后神主
孝恭宣惠温肅定裕贊天承聖仁皇后神主升祔
奉先殿是日升祔
太廟禮成
世宗憲皇帝更禮服詣
奉先殿恭捧
聖祖仁皇帝神牌諸王恭捧
四后神牌奉安於
奉先殿行致祭禮如朔望大祭儀
(臣)等謹按
孝誠仁皇后
孝昭仁皇后
孝懿仁皇后神主前此已先後升祔至是年八月己未恭
上
大行皇太后
尊諡曰
孝恭宣惠温肅定裕贊天承聖仁皇后越九月庚辰恭奉
聖祖仁皇帝暨
四后神主同祔
太廟禮成復行升祔
奉先殿之禮
三年五月丙辰恭修飾
奉先殿神牌欽天監敬擇是月十九日申時修飾禮部奏
派内務府大臣行禮恭捧
神牌交承修官敬謹修飾
八月丙戌以
孝恭仁皇后大喪三年禮終
世宗憲皇帝躬享
奉先殿釋服即吉先是七月己酉
諭禮部據奏八月二十三日
皇妣孝恭仁皇后服制期滿請照
皇考聖祖仁皇帝釋服之禮祫祭
太廟頒諭中外等語朕疊遭
皇考
皇妣大事追念㒺極恩深莫由仰報三年以來祗於宫禁
中齋居素服默盡思慕哀戚之忱非敢自謂遵循古禮
更不欲宣播於衆也父母之喪人子之心則一而帝治
之禮國家之制則殊今八月二十三日屆
皇妣孝恭仁皇后釋服之期著擇日於
奉先殿告祭自行家禮至於頒諭中外可不必行是日禮
畢
世宗憲皇帝御
乾清宫召諸王大臣入見
垂淚諭曰父母之恩鞠育顧復為人子者終身仰報不盡
而朕荷
皇考
皇妣教育之恩尤為至深至厚誠所謂欲報之德昊天罔
極也三年之中如祭祀朝會國家大禮不可曠缺朕不
得已勉從諸大臣之請照例舉行不過於宫中持服以
默盡其心而究未能盡此心於萬一也日月易邁已屆
三載禮制有定而朕心無窮此一領素服朕衣之三年
今日更換不勝悽愴之至朕之一念豈但三年固結於
中即終身之久亦斷不能忘也
九年十二月己亥恭上
孝敬皇后
尊諡遣顯親王衍潢理親王弘晢行禮先是十月甲午
世宗憲皇帝諭禮部皇后那拉氏作配朕躬經四十載奉
事
皇祖妣孝惠章皇后
皇考聖祖仁皇帝
皇妣孝恭仁皇后克盡孝忱深蒙
慈愛服膺朕訓歴久而敬德彌純懋著坤儀正位而小心
益至居身節儉待下寬仁慈惠播於宫闈柔順發於誠
悃昔年藩邸内政聿修九載宫中德輝愈耀兹於雍正
九年九月二十九日崩逝惓惟壼職襄贊多年追念懿
徽良深痛悼宜加稱諡以永休光著内閣翰林院擬奏
尋議上恭惟
大行皇后肅雍德懋慈惠性成孝道盡於庭闈蒙
聖心之慈愛内則修於中閫佐
帝治以勤勞至敬允合乎坤儀厚德祗承夫乾健謹按諡
法慈惠愛親曰孝夙興恭事曰敬恭擬
皇后尊諡曰
孝敬皇后得
旨依議至是行
册諡禮
皇帝制曰地弘厚載承乾道以時行月炳陰暉助曦輪而
垂照正位彰母儀之盛化茂周南禔躬備婦德之全名
高媯汭式稽令典宜表徽稱皇后那拉氏毓質粹和秉
心柔順蘭閨式訓蹈女史之規型朱邸來嬪嫻天潢之
禮度問安内殿盡孝謹於
先皇侍宴禁闈奉懽愉於
母后逮登大寳爰陟坤寧處貴逾謙居尊彌懋深懷恪敬
凛夙夜於椒庭永念兢勤贊儆咨於黼座恩流九御頌
樛木之慈仁儉率六宫敦葛覃之澹約禕衣肅穆方期
福履之綏璜珮渺茫忽感音容之隔乃頒綸命聿詔近
臣考諡法之相符詢僉謀而惟允特以册寶諡曰
孝敬皇后於戲播鴻聲於萬國采煥金函揚媺行於千秋
光騰瑶牒祗膺寵賁用具哀榮
寳文曰
孝敬皇后之寶
(臣)等謹按
孝敬皇后
册諡之禮時在田村
饗殿舉行至十三年九月恭加上
尊諡乾隆二年三月始與
世宗憲皇帝同升祔
奉先殿
十二年八月
飭嚴稽察是月庚戌内務府總管和碩莊親王允禄等奏
奉先殿祭祀之期御史三保等於不應稽察時入殿稽察
請交部嚴察議奏奉
諭内務府總管此奏甚屬悖謬稽察豈有一定之時不拘
何時俱可稽察况三保等入内稽察並非正行
祭祀之時據伊等所參是不欲令監察官稽察也即欲將
三保等參亦不至於嚴加察議著將允禄等交部嚴察
議奏
十三年
命增定上香儀如
太廟禮
乾隆元年三月丙申以加上
列祖
列后
尊諡恭修飾
奉先殿神牌遣官行禮
二年三月癸巳恭奉
世宗敬天昌運建中表正文武英明寬仁信毅大孝至誠
憲皇帝神主
孝敬恭和懿順昭惠佐天翊聖憲皇后神主升祔
奉先殿是日升祔
太廟禮成巳時
皇上更禮服御補服由
景運門出至
誠肅門外降輿至恭修
神牌處詣
神位前跪行三拜禮和親王弘晝於槅扇外隨行禮畢
上恭捧
世宗憲皇帝神牌和親王弘晝恭捧
孝敬憲皇后神牌隨後由
奉先殿東門入升月臺正面東階進
殿東槅扇奉安
世宗憲皇帝神牌於西二間南嚮第一位
寶座上行禮畢
上就拜位立贊引官跪奉
孝敬憲皇后升祔
奉先殿參拜
世宗憲皇帝和親王弘晝恭捧
孝敬憲皇后神牌奉安於拜褥上由西槅扇退出
上行三跪九拜禮畢恭捧
孝敬憲皇后神牌奉安於西二間第二位
寳座上行禮畢
上就位行升祔
奉先殿致祭禮如朔望大祭儀
七月乙巳以修
奉先殿興工恭奉
列祖
列后神牌暫安
太廟是日
皇上親詣
奉先殿祗告
十月戊申以
奉先殿工竣恭奉
列祖
列后神牌還御是日辰時
皇上出
景運門外跪迎
神牌隨至
奉先殿致祭行禮
十七年十月乙未升祔
孝賢皇后神主於
奉先殿先是十三年四月乙夘禮部恭議上
大行皇后
尊諡曰
孝賢皇后一應典禮照例舉行得
旨依議五月甲辰
皇上御
太和門
閱視
大行皇后
冊
寳
皇帝制曰内治丕昭夙播周南之雅化坤儀懋著宣揚
媯汭之芳聲稽茂典於容臺易名綦重備鴻章於閟
寢命册攸崇琬刻初呈瑶緘永煥惟
皇后祥鍾勲族教秉名宗柔嘉協圖史之規淑慎表珩
璜之度荷
皇考之慈命作配朕躬蒙
皇妣之褒稱深嘉至性聿自坤寧正位每宵旰之相資常
偕
萱殿承懽實凊温之是代奉
神靈之統克嗣徽音端宫府之型弘宣令聞禮修繭館儉
勤則躬曳練衣恩洽椒塗仁恕則澤均樛木綜平生
之懿行莫罄揄揚薦壹惠之鴻名用垂久遠式循彛
典爰布明綸在昔黔婁諡定於其妻亦越展禽誄傳
於乃婦蓋由伉儷之篤匪朝伊夕以相從斯能纖悉
無遺有美而文之備至追思
皇后之淑德惟朕知之為最深疇咨諡典之隆稱自朕
衡之而允協惟賢與孝實乃兼優曰孝且賢詞無溢
美兹以册寳諡曰
孝賢皇后於戲闡揚至行寸心可信於千秋約舉大端
兩字實該夫衆善金章龍紐蘭官之寳器猶新香檢
鸞書黼帳之琅函肇設祗膺寵賁默鍳追思哀哉
寳文曰
孝賢皇后之寳至是年七月乙亥和碩莊親王允禄等
奏禮工二部合奏
孝賢皇后升祔
太廟
奉先殿一摺臣等伏查
本朝康熙十三年
孝誠仁皇后山陵禮畢升祔
奉先殿未祔
太廟緣
本朝既建
奉先殿與
太廟同尊是以
孝誠仁皇后大禮酌定升祔
奉先殿以安神爽臣等原議
孝賢皇后神牌升祔
太廟祗係據依戴禮今敬謹詳考具奏伏候
訓示奉
諭旨
孝賢皇后神主遵照
孝誠仁皇后之例奉安
奉先殿前一日甲午
皇上以
孝賢皇后升祔
親詣
奉先殿祗告
四十二年五月乙丑恭奉
孝聖慈宣康惠敦和敬天光聖憲皇后神牌升祔
奉先殿是日升祔
太廟禮成巳時
皇上更禮服御補服由
景運門至
誠肅門外降輿進
神庫内詣
孝聖憲皇后神位前行一跪三拜禮恭捧
孝聖慈宣康惠敦和敬天光聖憲皇后神牌由
奉先殿東門入升月臺正面東階進
殿東槅扇奉安
孝聖憲皇后神牌於
孝敬憲皇后之次
寳座上行一跪三拜禮畢
上就位行升祔
奉先殿致祭禮如朔望大祭儀
(臣)等謹按升祔
奉先殿之禮屆期内務府執事官預至
後殿恭請
列聖
列后神牌奉安於
前殿寶座禮畢仍恭奉
還御寢室是日惟
孝賢皇后神牌不請御
前殿
皇上行禮畢派
皇子一人恭捧
孝聖憲皇后神牌進
後殿先時又派
皇子一人恭捧
孝賢皇后神牌出至穿堂祗竢候
孝聖憲皇后神牌至恭捧
孝賢皇后神牌跪接候過隨行進右第二間
寢室恭捧
孝聖憲皇后神牌至中向上立恭捧
孝賢皇后神牌東傍西向立贊引官跪奏
孝聖憲皇后升祔
奉先殿後殿神龕參拜
世宗憲皇帝
孝敬憲皇后
皇子恭捧
孝聖憲皇后神牌跪安於拜褥上恭代行三跪九叩禮贊
引官跪奏請
孝聖憲皇后神牌陞
寳座
皇子恭捧
孝聖憲皇后神牌奉安於
世宗憲皇帝神牌之右行禮如常儀畢贊引官跪奏
孝賢皇后參拜
孝聖憲皇后
皇子恭捧
孝賢皇后神牌跪安於拜褥上恭代行三跪九叩禮畢
贊引官跪奏
孝賢皇后神牌還御寢室
皇子恭捧
孝賢皇后神牌御左第三間寢室行禮如常儀
四十八年十月丙子
上以四詣
盛京恭謁
祖陵禮成
回鑾告祭
奉先殿先是九月己亥奉
諭旨朕於十月十七日回鑾十八日告祭
奉先殿在
前殿行禮所有祭文交翰林院另行敬謹撰擬至是
親詣行禮如朔望大祭儀
祭文曰祥開豐鎬景仰
垂模禮備苾芬肅將成事昨日以時巡豳館祗謁
橋山瞻
締造之丕圖抒覲揚之夙悃謹尊藏乎
冊
寳慶鞏固於金湯臨朝會而緬想
聲靈撫盈寧而常涵
惠澤恪遵彛典還覿
閟宫凛億禩之纉承彌殷繩
武紹
五朝之佑啟特重申禋敬展吉蠲虔申昭告伏祈
聖鑒謹言
(臣)等謹按我
朝建
奉先殿崇祀
列祖
列后凡遇
聖誕忌辰朔望令節以及
冊立
冊封
謁
陵
巡狩
回鑾諸大慶典莫不以時祭告虔申拜謁然情展家庭
皆於
後殿行禮上香故不備書兹恭逢我
皇上四詣
盛京恭謁
祖陵禮成
回鑾涓吉昭告特於
前殿行禮念
前徽而紹
先猷覲
耿光而揚
大烈
道隆繼述禮重申禋
聖孝之崇允足垂則萬古故恭紀之以昭
繩
武饗
親之盛典焉
皇朝文獻通考卷一百十六
