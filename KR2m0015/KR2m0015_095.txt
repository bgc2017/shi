欽定四庫全書
皇朝文獻通考卷九十五
郊社考(五)
祀
后土
順治元年定制每歲夏至大祀
地於北郊
方澤以
五嶽
五鎮
四海
四瀆為四從壇配享(方澤壇詳見於後)
八年尊封
肇祖原皇帝
興祖直皇帝陵山為啟運山
景祖翼皇帝
顯祖宣皇帝陵山為積慶山(十六年以積慶山二陵奉移啟運山停從祀)
太祖高皇帝陵山為天柱山
太宗文皇帝陵山為隆業山附
四從壇配享
十四年三月壬子
世祖章皇帝大祀
地於
方澤奉
太祖高皇帝
太宗文皇帝配享
自順治元年以來夏至之祀皆遣官恭代是歲以
奉
太祖
太宗配享於夏至之前特舉大祀前期遣官告祭
天
地
宗廟
社稷正祭日
世祖親詣行禮恭奉
太祖高皇帝神位奉安于東配位黃幄内恭奉
太宗文皇帝神位奉安于西配位黃幄内禮畢乃行大祀
禮如夏至之儀嗣是以告謝
親祀者一以告祭
親祀者一合祀
南郊者一惟是年為正祀
北郊之禮
凡祀
方澤以夏至日卯時(後定以日出前七刻)與
圜丘祈穀均為大祀
皇帝親詣行禮先於
中和殿閱視祝版用黃質墨書
皇地祇正位用黃琮一黃色制帛一樂用八奏林鍾為宫
舞用八佾牲用犢器用陶爵用匏(舊制用黃玉)
列聖配位供品同無玉用奉先制帛各一
皇帝禮服用黃
從壇五嶽五鎮均制帛五五色各一從祀陵山各白色
一牲用太牢四海制帛四青白赤黑各一四瀆制
帛四皆黑色牲同
康熙元年五月戊寅夏至大祀
地於
方澤
聖祖仁皇帝親詣行禮
二年尊封
世祖章皇帝陵山為昌瑞山從祀
三陵山之次
六年十一月丙辰大祀
地於
方澤奉
世祖章皇帝配享正祭日
聖祖親詣行禮恭奉
世祖章皇帝神位奉安於東配位
太祖高皇帝之次第二黃幄内禮儀與順治十四年同自
元年以後凡
親祭
方澤者二十有六餘皆遣官
雍正二年五月癸卯夏至
世宗憲皇帝大祀
地於
方澤奉
聖祖仁皇帝配享正祭日
世宗親詣行禮恭奉
聖祖仁皇帝神位奉安於西配位
太宗文皇帝之次第二黃幄内禮儀與康熙六年同三年
夏至亦
親詣行禮
乾隆元年五月丙午夏至大祀
地於
方澤
皇上親詣行禮
是月尊封
世宗憲皇帝陵山為永寧山從祀
四陵山之次
二年五月辛亥夏至大祀
地於
方澤奉
世宗憲皇帝配享是年特舉
世宗憲皇帝配享大典四月甲戌大祀
圜丘恭行配享之禮是月夏至大祀
方澤
皇上親詣行禮恭奉
世宗憲皇帝神位參拜
皇地祇禮畢奉安於
皇地祇神位之右
世祖章皇帝之次第三黃幄内禮儀與
圜丘同
八年五月癸未夏至大祀
方澤先期致齋於
齋宫定制
兩郊皆有
齋宫是歲修葺
北郊齋宫齋宿如禮
九年五月戊子夏至大祀
地於
方澤以祈雨不乘輦不設鹵簿是月丙戌奉
諭旨去歲新葺齋宫先期一日住宿但彼地樹木新植
尚未成隂天氣炎熱扈從人多不免有病暍者今歲
炎熱勝於舊歲此次不必前詣壇内齋宫仍在宫内
齋宫住宿將來遇親祭之年該衙門兩請旨意俟樹
木成隂仍照例齋宿壇内此番前往致祭正當祈雨
之時不乘輦不設鹵簿著傳諭各衙門知之
十四年五月甲寅夏至大祀
地於
方澤詣
齋宫齋宿
詔易
皇祇室綠瓦為黃瓦并修
北郊壇宇(詳見第三卷)
方澤在安定門外北郊形方象地方折四十九丈四尺四
寸深八尺六寸寬六尺澤中貯水方丘北向二成
上成方六丈下成方十丈六尺均高六尺上成正
中六六方甃外八方均以八八積成縱横各二十
四路二成倍上成八方八八之數半徑各八路以
合六八隂數皆甃以黃色琉璃每成四出陛皆白
石八級二成上南左右設
五嶽
五鎮
五陵山石座鑿山形北左右設
四海
四瀆石座鑿水形皆東西相向水形座下鑿方池貯水
以祭内壝方二十七丈二尺正北三門東西南各
一門北門外東北鐙杆一西北瘞坎一外壝方四
十二丈門與内壝同東西門内從壇瘞坎南北各
二南門後
皇祇室五間北向覆黃琉璃圍垣正方周四十四丈八尺
北向一門外壝西門外為
神庫
神厨祭器庫樂器庫井亭二又西為宰牲亭亭前井
亭左右各一又西北為
齋宫内垣周五百四十九丈四尺北三門東西南各
一門外垣周七百六十五丈西向門三角門一又
西有坊一舊曰泰圻街雍正二年改名廣厚街
十五年五月己未夏至大祀
地於
方澤以祈雨不乘輦不設鹵簿與九年同
二十四年五月丁未夏至大祀
地於
方澤以祈雨禮儀與九年同由
景運門前往致祭
三十八年五月庚申夏
上大祀
地於
方澤行禮如酌定新儀(詳見儀注)
四十八年五月壬子夏至大祀
地於
方澤前期奉
旨夏至
北郊進宫齋戒適因氣滯舊患作痛誠恐升降儀節有愆
轉不足以昭誠敬此次朕即在御園齋戒派皇六子
永瑢恭代行禮若臨期氣體全安朕仍親往肅恭莅
祀
乾隆元年至乾隆五十年
皇上親詣次數
(乾隆元年五月丙午二年五月辛亥)
(三年五月丁巳四年五月壬戌)
(六年五月壬申七年五月戊寅)
(八年五月癸未九年五月戊子)
(十年五月癸巳亥十一年五月己)
(十二年五月甲辰十四年五月甲寅)
(十五年五月己未十六年五月乙丑)
(十七年五月庚午十八年五月乙亥)
(十九年五月庚辰二十年五月丙戌)
(二十一年五月辛卯二十二年五月丙申)
(二十三年五月辛丑二十四年五月丁未)
(二十五年五月壬子二十六年五月丁巳)
(二十七年五月壬戌二十八年五月戊辰)
(二十九年五月癸酉三十年五月戊寅)
(三十一年五月癸未三十二年五月己丑)
(三十三年五月甲午三十四年五月己亥)
(三十五年五月甲辰三十六年五月庚申)
(三十七年五月乙卯三十八年五月庾申)
(三十九年五月乙丑四十年五月辛未)
(四十一年五月丙子四十二年五月辛巳)
(四十三年五月丙戌四十四年五月辛卯)
(四十五年五月丁酉四十六年五月壬寅)
(四十七年五月丁未四十九年五月戊午)
(五十年五月癸亥)
夏至
方澤大祀儀
夏至大祭
地於
方澤前期五日遣親王一人視牲(儀與冬至同南郊)
右視牲
齋戒
省牲
書祝版
視割牲(儀均與冬至同)
前一日五鼓太常寺卿率屬掃除上下藉以椶薦
設
皇地祇神座於
方澤第一成居中北向
列聖東西向設
四從神座於第二成
五嶽東
啟運
天柱二山從之
五鎮西
隆業
昌瑞
永寧三山從之
四海在
五嶽之次
四瀆在
五鎮之次均東西向施黃幄工部官張
皇帝拜次於第二成子階上張大次於外壝北門外神
路之東太常寺典簿陳牲俎於
神厨博士辨簠簋籩豆登鉶之實以次展器於
神庫
右設
神座供張展牲器
其日昩爽太常寺設黃案於
中和殿中
御座之南太常寺卿祇候贊事殿内司祝由内閣奉祝
版暫奉於
太和殿内初昕太常寺卿率欽天監博士至
乾清門奏時
皇上龍袍補服乘輿出宫至
中和殿後降輿
御殿立左楹前西向記注官四人於殿右門夾檻内外
立東面司祝奉祝版前列提鑪二太常寺贊禮郎
十人引至
中和殿外階下止司祝奉祝版由中階進殿中門陳
於案三叩興退太常寺卿展祝文贊禮郎布拜褥
皇帝詣案前恭閱畢行一跪三拜禮興復位立太常寺
卿韜祝版有司徹拜褥司祝進至案前三叩恭奉
祝版興由殿中門出太常寺卿跪奏禮成
皇帝還宫太常寺官恭送祝版至
北郊奉安於
神庫是日徹
乾清門齋戒牌銅人恭設於
齋宫
右
閱祝版
厥明步軍統領飭所部清蹕除道鑾儀衛官校陳
設
法駕鹵簿不陪祀王公百官朝服咸會祇候送
駕如儀已刻太常寺卿赴
乾清門奏請詣
北郊齋宿
皇帝龍袍補服乘禮輿出至
太和門階下降輿鑾儀衛進金輦掌衛事内大臣一
人跪奏請陞輦奉輦扶輦納陛均如儀
皇帝陞輦
駕發警蹕
午門鳴鐘鼓
皇帝由協和門東華門出導迎樂前引不作左右塗巷
皆設布幛護軍統領步軍統領率弁校辟除如詣
南郊儀
右
鑾輿出宫
駕至
北郊由西門入至
方澤北門外(謹按乾隆三十五年奏准由西門入禮畢仍由西門還宫)掌鑾儀衛内大
臣跪奏請降輦前引内大臣右贊引左對引太常
寺卿二人恭導
皇帝由外壝北右門至
皇祇室詣
皇地祇香案前立司香太常寺少卿一人跪進香
皇帝跪受香拱舉仍授司香興三上香畢以次詣
列聖前上香如儀
皇帝行三跪九拜禮兩廡
從位遣分獻官上香行禮
皇帝詣
方澤陞子階第一成恭視
皇地祇位
列聖配位贊引官以次跪奏畢恭導
皇帝由内壝西右門詣
神庫恭視籩豆贊引跪奏如前儀遂遣官並視牲牢
皇帝由内壝北右門出陞輦詣
齋宫從祀王公百官分班祇候隨壇齋宿均如祀
南郊之儀
右
視
神位
壇位籩豆視牲齋宿
將事之夕夜分太常寺卿率官屬入然炬明鐙具
器陳於案各以其序第一成
皇地祇幄内犢一登一簠二簋二籩十有二豆十有二金
鑪一黃鐙金鐙各二爵墊一
列聖幄内皆犢一登一簠簋各二籩豆各十有二金鑪各
一黃鐙金鐙各二爵墊一幄北中設一案少西南
向供祝版西設一案東向陳黃琮一郊祀制帛一
(色黃)奉先制帛二(白色)香盤三尊三匏爵九壺一實福
酒盤一實胙肉東設一案西向陳奉先制帛三(色白)
香盤三尊三匏爵九凡牲陳於俎凡玉帛實於篚
凡爵實酒承以舟疏布冪勺具第二成
四從幄内皆牛一羊一豕一登一鉶簠簋各二籩豆各
十琖三十鑪一鐙四各設一案陳禮神制帛各一
(嶽鎮色用青赤黃白黑五山色用白四海色用青白赤黑四瀆色用黑)尊一爵三香
盤一俎篚冪勺具鑾儀衛冠軍使設洗於大次樂
部率太常協律郎設中和韶樂於二成階下與
南郊禮同
右陳設
陳設畢禮部侍郎一人由東階陞第一成太常寺
博士前引詣
皇地祇位前省視玉帛齍盛及登俎籩豆之實以次詣
列聖位前省齍畢仍由東階降至第二成
從位前周視如儀
右省齍
辨行禮位第一成子階上為讀祝受福胙
皇帝拜位第二成黃幄次為
皇帝行禮拜位南向第二成階下為陪祀王公拜位左
翼東位西上右翼西位東上庭中夾神道東西為
分獻官拜位外壝門外為陪祀百官拜位東西各
五班均面南重行異等西位東上東位西上辨執
事位第一成太常寺官二人立
皇帝拜位前一司拜牌東面一司拜褥西面司祝一人
立祝案西東面司香三人司玉帛一人司帛二人
司爵三人序立西案之西東面司香三人司帛三
人司爵三人序立東案之東西面光禄寺卿二人
立西司香之後侍衛二人立東司香之後太常寺
贊賜福胙一人立西司爵之次均南上侍儀禮部
尚書一人侍郎一人立東案之北西面都察院左
都御史副都御史各一人樂部典樂一人立西案
之北東面均南上階下太常寺典儀一人西立東
面第二成司拜褥拜牌官各一人分立黃幄次東
西與第一成子階同第二成階下記注官四人東
立西面引王公行禮鴻臚寺官二人糾儀御史四
人禮部祠祭司官二人分立拜位左右均東西面
司樂協律郎樂工序立東西樂懸之次歌工立樂
工之次樂舞生文武八佾分行序立西在歌工之
右東在歌工之左皆西列東上東列西上太常寺
傳贊四人二人循内壝墻立二人循外壝墻立外
壝門外糾儀御史四人禮部祠祭司官四人分立
陪祀百官之次鴻臚寺序班東西各一人立於糾
儀官之次稍後均東西面掌瘞官一人率瘞人立
於瘞坎之西北隅
右辨位
祀日日出前七刻司祝詣
神庫恭請祝版設於祝案跪叩如儀禮部尚書一人
率太常寺卿屬恭請
神位鑾儀衛官校豫設鳳亭一於
皇祇室階下正中北向又設鳳亭五於左右稍後均北向
鳳亭四於北稍後均東西向至時太常寺官啟
神龕禮部尚書詣
皇祇室各香案前上香行禮如儀太常寺卿率屬分詣
皇祇室及
從位前各行一跪三叩禮先請
四從位奉至丹墀東西向次請
列聖神位於殿内東西向俟請
皇地祇神位北向先行乃奉
列聖神位以從既出殿乃奉
四從神位以從依次奉安於鳳亭内跪叩如初校尉舁
亭太常寺官十人前引禮部尚書由
方澤南門入至子階亭止
皇地祇居中
列聖左右稍後均北向
從位再後東西向太常寺官詣各亭前跪三叩興恭請
皇地祇
列聖神位陞子階詣第一成
四從神位陞東西階詣第二成以次奉安於
神位各行一跪三叩禮退
右請
神位
太常寺卿赴
齋宫奏請詣
壇行禮
皇帝御祭服乘禮輿出
齋宫陞金輦鑾儀衛校鳴
齋宫鐘前引後扈如常儀
皇帝至外壝門外神路西降輦贊引對引太常寺卿恭
導
皇帝詣大次少竢贊禮郎引分獻官於外壝左門外序
立鴻臚寺官引陪祀王公於外壝門外侍衛後百
官於行禮位後按翼東西序立祇候太常寺卿告
奉安
神位畢奏請行禮
皇帝出大次鑾儀衛官跪奉盥巾如儀贊引對引恭導
皇帝由外壝北右門入陞子階就第二成拜位侍衛至
内壝門外前引内大臣執鑪鐙官至第二成階下
均止立後扈大臣隨侍鴻臚寺官引階下王公咸
就拜位立贊禮郎引分獻官入内壝左門至分獻
拜位立鴻臚寺官引百官均就拜位序立典儀贊
樂舞生登歌執事官各共迺職武舞執干戚進贊
引奏就位
皇帝就拜位立
右就次盥洗就位
皇帝既就位典儀贊瘞毛血迎
神司樂贊舉迎
神樂奏中平之章協律郎舉麾工鼓柷樂作贊引奏跪拜
興
皇帝行三跪九拜禮傳贊贊跪叩興王公百官均隨行
禮協律郎偃麾工戛敔樂止
右迎
神
典儀贊奠玉帛左右司香奉香盤以次進至香案
前恭候左司玉帛官暨司帛官由西案奉篚右司
帛官由東案奉篚以次進至
神位前恭候司樂贊舉奠玉帛樂奏廣平之章樂作贊引
奏陞壇暨對引官恭導
皇帝陞第一成對引官至北階上止立(後同)贊引恭導
皇帝詣
皇地祇香案前司香跪贊引奏跪
皇帝跪奏上香司香進香
皇帝上炷香次三上瓣香興贊引恭導
皇帝詣
皇地祇位前司玉帛官跪贊引奏跪
皇帝跪奏奠玉帛司玉帛官進篚
皇帝受篚拱舉奠於案興以次詣
列聖位前上香獻帛儀同贊引奏復位恭導
皇帝復第二成拜位立樂止
右奠玉帛
既奠玉帛典儀贊進俎贊引對引恭導
皇帝轉立拜位旁西向起拜褥太常寺官引分獻官鴻
臚寺官引王公各退避東西面立有司貯羹於壺
恭執太常寺官二人引至壇階下止立執壺官升
子階以次登過幄次仍布拜褥恭導
皇帝復位王公及分獻官皆引復位執壺官詣
皇地祇
列聖位前跪拱舉興以羹沃俎者三退由西階降司樂贊
舉進俎樂奏含平之章樂作贊引奏陞
壇恭導
皇帝陞第一成詣
皇地祇位前立贊引奏跪
皇帝跪奏進俎
皇帝拱舉進俎興以次詣
列聖位前進俎儀同贊引奏復位恭導
皇帝復第二成拜位立樂止
右進俎
典儀贊行初獻禮有司揭尊冪勺挹酒實爵左右
司爵以次進至各
神位案前恭竢司樂贊舉初獻樂奏太平之章樂作司樂
舉節舞干戚之舞贊引奏陞
壇恭導
皇帝詣第一成
皇地祇位前司爵跪贊引奏跪
皇帝跪奏獻爵司爵進爵
皇帝受爵奠於墊中興贊引奏詣讀祝位
皇帝詣讀祝拜位立司祝至祝案前跪三叩興奉祝版
跪案左樂暫止贊引奏跪
皇帝跪羣臣皆跪贊引贊讀祝司祝讀祝辭曰維某年
月日
嗣天子臣御名敢昭告於
后土皇地祇曰時當夏至羣物方亨生長發育有生咸賴
功德至厚上配
皇天謹以玉帛牲醴齍盛庶品用將祇祀奉
太祖承天廣運聖德神功肇紀立極仁孝睿武端毅欽安
弘文定業高皇帝
太宗應天興國弘德彰武寬温仁聖睿孝敬敏昭定隆道
顯功文皇帝
世祖體天隆運定統建極英睿欽文顯武大德弘功至仁
純孝章皇帝
聖祖合天弘運文武睿哲恭儉寬裕孝敬誠信中和功德
大成仁皇帝
世宗敬天昌運建中表正文武英明寬仁信毅大孝至誠
憲皇帝配尚
饗讀畢興奉祝版跪安
皇地祇位前篚内三叩興退樂作贊引奏拜興
皇帝率羣臣行三拜禮興贊引恭導詣
列聖位前以次獻爵儀同贊禮郎引分獻官由東西階陞
詣各
從位前上香獻帛獻爵畢贊引奏復位恭導
皇帝復第二成拜位立分獻官咸降階退各復拜位立
樂止武功之舞退文舞執羽籥進
右初獻讀祝
典儀贊行亞獻禮司爵執爵以進司樂贊舉亞獻
樂奏安平之章樂作舞羽籥之舞贊引奏陞
壇恭導
皇帝陞第一成以次奠爵於左儀如初獻贊引奏復位
皇帝復位立樂止
右亞獻
典儀贊行終獻禮司爵執爵以進司樂贊舉終獻
樂奏時平之章樂作(舞同亞獻)贊引奏陞
壇恭導
皇帝陞第一成以次奠爵於右儀如亞獻贊引奏復位
恭導
皇帝復位立每獻分獻官詣
從位獻爵陞降均如初樂止文德之舞退
右三獻
既終獻贊禮郎一人詣祝案前東面立贊
賜福胙光禄寺卿就西案奉福胙至
皇地祇位前拱舉退贊引奏詣飲福受胙位恭導
皇帝詣第一成飲福受胙位立光禄寺卿奉福胙祇立
皇帝之右侍衛二人進立於左贊引奏跪
皇帝跪左右皆跪奏飲福酒右官進福酒
皇帝受爵拱舉授左官奏受胙右官進胙
皇帝受胙拱舉授左官贊引奏拜興
皇帝率羣臣行三跪九拜禮典儀贊徹饌司樂贊舉徹
饌樂奏貞平之章樂作司玉帛官詣
皇地祇位前跪叩興奉黃琮以退樂止
右受福胙徹饌
典儀贊送
神司樂贊舉送
神樂奏寧平之章樂作贊引奏跪拜興
皇帝率羣臣行三跪九拜禮興樂暫止
右送
神
典儀贊奉祝帛饌恭送瘞位司祝司帛詣
神位前咸跪司祝奉祝司帛奉篚皆三叩興司香跪奉香
司爵跪奉饌興以次恭送瘞所左右執事官奉
列聖位前帛饌香恭送燎所
皇帝轉立拜位旁西向俟祝帛過
皇帝復位立均如進俎時
從壇香帛饌仍由東西階降送瘞所典儀贊望瘞樂作
(樂章樂辭與送神同)贊引奏詣望瘞位恭導
皇帝由内壝右門出詣望瘞位望瘞分獻官各詣東西
門外望瘞贊引奏禮成恭導
皇帝入大次樂止
右望瘞
大祭禮成鑾儀衛官率校尉設鳳亭於
方澤子階下均如初至太常寺卿率屬詣各
神位前跪三叩興恭請奉安亭内跪叩如初鑾儀校舁亭
依次行至
皇祇室
皇地祇居中
列聖左右南向
從位東西相向以次復
御禮部尚書上香行禮如初請儀
右
神位還御
皇帝既還大次更衣至外壝神路西乘禮輿出北門外
法駕鹵簿前導導迎樂作奏祐平之章
皇帝回鑾王公從各官以次退不陪祀王公百官祇迎
如常儀
午門鳴鐘樂止王公隨
駕入至内金水橋恭候
皇帝還宫皆退太常寺官徹
齋宫齋戒牌銅人送寺
右曰
鑾
乾隆三十七年遵
旨議准
方澤壇儀注
皇上初升至二成拜位立贊引奏升
壇
皇上升階上香還至二成拜位行迎
神禮典儀官唱奠玉帛
皇上陞階行奠玉帛禮還就讀祝位立以次進俎三獻
及飲福受胙禮成仍還至二成拜位行謝
福胙及送
神禮
列聖升配
北郊儀
既行
南郊
升配之禮即行禮於
北郊禮部具疏先期諏吉工部於
壇北門外張黃幄敬製
升配神位禮工二部尚書上香行禮既成内閣翰林官朝
服書字滿漢大學士各一人朝服視鐫上香行禮
各如儀迺諏吉日以
聞徧布諸司供備
右敬製
神位戒辦
視牲
致齋
書祝版
閱祝版
視割牲(儀均與夏至大祀同)
前二日遣官各一人祇告
天
地
宗廟
社稷如常告儀
右祇告
前一日有司潔蠲
郊壇恭設
壇位乃設
升配黃幄寶座几案如式鑾儀衛設鳳亭黃蓋御仗於敬
製
神位黃幄之前是日
皇帝詣
北郊齋宿周視
壇位大學士恭視工部以青飾
神位題字畢禮部尚書奉安
神位並如
南郊之儀
右視
神位
屆日所司陳設如式陪祀執事各官咸共其事
皇帝詣黃幄次奉請
神位祇見
皇地祇恭代行禮乃奉安
神位於配幄率羣臣行大祀禮禮成還宫太常寺官恭請
神位
御皇祇室均如
南郊之儀
右
升配
皇朝文獻通考卷九十五
