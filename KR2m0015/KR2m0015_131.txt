欽定四庫全書
皇朝文獻通考卷一百三十一
王禮考(七)
上
尊號
徽號
(臣)等謹按帝王踐阼之始尊崇母后帝母稱皇太
后祖母稱太皇太后漢時設立官屬或因所居宫
為號如長樂長信之類是也宋天聖中始上皇太
后應元崇德仁夀慈聖之號遼金元明皆有上徽
號儀馬氏以上尊號禮儀附見帝系考今從王圻
續考之例載入王禮考伏惟
列聖以孝治天下奉事
璇闈孝思誠至每遇大慶典則舉恭上
徽號之儀
孝莊文皇后於順治朝上
徽號者四康熙朝加上
徽號者五
孝惠章皇后於康熙朝加上
徽號者五
孝康章皇后於康熙朝上
徽號者一
孝恭仁皇后於雍正朝上
徽號者一
皇上至孝至誠奉事
聖母崇慶慈宣康惠敦和裕夀純禧恭懿安祺寧豫皇太
后
恭遇慶典晉上
崇稱者凡九上稽前典下順輿情備極
尊崇之隆禮若夫尊封太妃列代厥有故事
國朝定制尊封
太妃
太嬪或遣官將事或
至尊親自行禮悉據會典通禮所述儀注附列於後以
垂億萬年之定制焉
崇德八年
世祖章皇帝嗣位尊
聖母皇后為
皇太后
聖母為
皇太后
順治八年
世祖章皇帝親政二月戊子恭上
聖母皇太后徽號曰
昭聖慈夀皇太后前期一日遣官祭告
天
地
太廟
社稷屆日設
皇太后儀仗於宫中内院禮部官進宫設黃案於正中親
王以下公以上俱朝服於午門内序立滿洲漢軍
蒙古都統尚書子副都統侍郎等官在在翼門外
序立文武百官在午門外排班鑾駕大樂全設
皇太后冊寶綵亭在左翼門内陳設
世祖章皇帝出宫
冊寶綵亭起行内院禮部官前導
駕詣
皇太后宫王以下公以上進
太和殿丹墀随
駕行
冊寶綵亭從左翼中門出侍立官皆跪候過隨
駕行
駕至
皇太后宫門外降輦請
皇太后陞座
皇太后具禮服陞座
冊寶綵亭至宫門外止捧
冊寶官捧
冊寶由正中進宫内立於左側引禮官導
駕進宫門内至拜位王以下公以上在宫大門限外序立
都統尚書以下侍郎副都統以上在宫大門外序
立鴻臚寺官奏跪
世祖章皇帝率諸王衆官皆跪鴻臚寺官奏進
冊寶左側捧
冊寶官跪授
冊寶
世祖章皇帝受
冊寶恭獻右側官跪接置於黃案上鴻臚寺官奏宣
冊寶宣讀官跪宣
冊寶訖鴻臚寺官奏叩頭
世祖章皇帝率諸王衆官皆三跪九叩頭訖午門外侍立
各官亦隨行三跪九叩頭禮鴻臚寺官奏禮畢
皇太后還宫引禮官導
世祖章皇帝還宫諸王衆官俱退次日
御太和殿諸王率文武百官上表行慶賀禮固倫公主和
碩福晉以下都統子尚書以上命婦詣
皇太后宫行慶賀禮質明
皇太后儀仗全設公主王妃以下一品命婦以上俱朝服
齊集於
皇太后宫門外分翼排立隨從
皇太后女官先進宫内於
皇太后前行禮次公主王妃等及大臣命婦皆進宫門内
立内監奏請
皇太后陞座
皇太后禮服御内殿樂作
陞座樂止四女官引公主王妃等及大臣命婦前進行六
肅三跪三叩禮畢
皇太后還宫
命公主王妃等及大臣命婦俱進宫内
賜茶畢衆皆出是日
頒詔天下
詔曰帝王統御寰區撫綏億兆莫不正名彰德致隆於所
生乃仁孝之至情尊養之彝憲也欽惟我
聖母協贊
皇考勤修内則克諧宫壼以御於家邦誕育眇躬劬勞啟
迪纘承洪緒混一多方揆厥本原實惟
聖庇王公臣庶咸謂宜崇上
尊號以孚中外之心協古今之禮察兹公議允惬朕衷謹
告
天
地
太廟
社稷於順治八年二月初十日率諸王貝勒文武羣臣
恭奉
冊寶上
尊號曰
昭聖慈夀皇太后隆儀備舉愷澤覃敷於戲立愛惟親孝
思不匱惟我
聖母丕隆名夀於萬斯年王公臣庶偕兹大慶其各祇乃
身裕乃心勤乃事敬迓
天庥以共臻於郅理布告天下咸使聞知
八月乙丑以
大婚禮成加上
昭聖慈夀皇太后徽號曰
昭聖慈夀恭簡皇太后前期遣官祭告
天
地
太廟
社稷屆日
世祖章皇帝御太和殿奉
冊寶率諸王貝勒文武大臣詣
昭聖慈夀皇太后宫加上
徽號行禮如儀次日
御太和殿諸王貝勒文武羣臣上表行慶賀禮如儀
皇后詣
皇太后宫行慶賀禮質明
皇太后儀仗全設公主等先齊集於
皇太后宫隨從
皇太后女官先於
皇太后前行禮王妃郡主以下郡國輔國公夫人及民公
都統子尚書等官命婦以上在在翼門外齊集候
皇后升輿由
太和殿中左門出至左翼門王妃等俱隨後至
皇太后宫門外
皇后降輿率王妃等進至門内奏請
皇太后陞座
皇太后禮服御内殿樂作
陞座樂止
皇后率公主王妃等前進四女官前引行六肅三跪三叩
禮畢
皇太后還宫樂作進宫樂止
命
皇后公主王妃郡主等大臣命婦進宫
賜茶畢
皇后出乘輿還宫王妃等及王大臣等婦隨至左翼門外
候
皇后進宫衆俱退是日
頒詔天下
詔曰朕惟帝王孝治天下尊養隆備鴻章顯號因事有加
乃人子之至情古今之通義也朕丕承大命奄有萬方
揆厥所由實承
懿訓至於玉成兹為朕慎擇淑配端範宫闈嘉禮之始深
惟
聖母洪慈靡極是以參稽典禮合布歡心謹告
天
地
太廟
社稷於順治八年八月二十日率諸王貝勒文武羣臣
恭奉
冊寶加上
聖母昭聖慈夀皇太后尊號曰
昭聖慈夀恭簡皇太后允協羣情覃敷愷澤所有恩宥事
宜條列於後布告天下咸使聞知
十一年六月己夘以
大婚禮成加上
昭聖慈夀恭簡皇太后徽號曰
昭聖慈夀恭簡安懿皇太后前期一日遣官祭告
天
地
太廟
社稷屆日
世祖章皇帝恭奉
冊寶率諸王貝勒文武羣臣詣
昭聖慈夀恭簡皇太后宫加上
徽號行禮如儀次日
御太和殿諸王貝勒文武羣臣上表行慶賀禮
頒詔天下
詔曰在昔成周閨門敦睦治化翔洽祈天永命以克昌厥
世皆文母之德也朕以涼薄纘承
祖宗丕緒統御海内賴我
聖母昭聖慈夀恭簡皇太后恩勤誨迪是訓是行十有一
年於茲矣深惟風教之源始於宫壼遴求淑德作配朕
躬嘉禮既成
慈徽益著宜晉尊崇弘彰
聖善謹擇順治十一年六月二十一日之吉祗告
天
地
太廟
社稷率諸王貝勒文武羣臣恭奉
冊寶加上
聖母尊號曰
昭聖慈夀恭簡安懿皇太后名夀克全於大德尊親覃慶
于多方所有恩赦事宜開列於後布告天下咸使聞
知
十三年十二月丁酉以
冊封皇貴妃禮成加上
昭聖慈夀恭簡安懿皇太后徽號曰
昭聖慈夀恭簡安懿章慶皇太后前期一日遣官祭告
天
地
太廟
社稷
世祖章皇帝禮服詣
皇太后宫恭上奏書屆日
世祖章皇帝恭奉
冊寶率諸王大臣詣
昭聖慈夀恭簡安懿皇太后宫加上
徽號行禮如儀次日以恭上
皇太后徽號禮成諸王羣臣及公主福晉併命婦等行慶
賀禮
頒詔天下
詔曰自古帝王統御天下首重尊親故嘉禮告成必晉崇
顯號推厥弘澤洽於四海所以廣孝思昭錫類之仁甚
盛典也朕承
聖母昭聖慈夀恭簡安懿皇太后慈訓撫輯萬方於今踰
紀兹更遴選賢淑俾佐壼教弼成内治仰惟至德高厚
難酬非藉鴻稱曷申孝悃是用祗告
天
地
宗廟
社稷於十二月二十四日率諸王貝勒文武羣臣恭奉
冊寶加上
聖母尊號曰
昭聖慈夀恭簡安懿章慶皇太后隆儀爰舉湛惠斯覃所
有應行事宜條列於後布告天下咸使聞知
康熙元年十月癸夘加上
聖祖母太皇太后徽號曰
昭聖慈夀恭簡安懿章慶敦惠太皇太后恭上
母后皇太后徽號曰
仁憲皇太后恭上
聖母皇太后徽號曰
慈和皇太后前期遣官祗告
天
地
太廟
社稷是日黎明直班内大臣侍衛内院禮部官俱朝服
齊集設
太皇太后
兩宫皇太后冊寶綵亭六座校尉舉亭内院禮部官前引
太皇太后冊寶綵亭至
太和殿正中陳設
仁憲皇太后冊寶綵亭設於東旁
慈和皇太后冊寶綵亭設於西旁俱稍後陳設畢禮部官
奏
聞
聖祖仁皇帝禮服陞殿閱
冊寶畢内院禮部官導綵亭次第先行
乘輿隨後内大臣侍衛各官隨
駕出右翼門至
太皇太后宫門外降輿捧
冊寶官從綵亭内捧
太皇太后冊寶進宫置黃案上禮部官恭導
聖祖仁皇帝於丹陛正中跪大學士捧
冊寶跪進
聖祖仁皇帝受
冊寶次第恭獻乃上奏書畢大學士依次跪接仍置各案
上女官舉
冊寶案進宫畢
聖祖仁皇帝出升輿率内大臣侍衛内院禮部官至
仁憲皇太后宫進獻
冊寶上奏書如前儀次至
慈和皇太后宫進獻
冊寶上奏書如前儀是日
太皇太后
兩宫皇太后
皇帝鹵簿儀仗俱不設免諸王大臣官員朝賀次日
頒詔天下
詔曰朕惟自古帝王統御寰區首崇孝治溯宫闈之世德
備尊養之彝章隆號推尊甚盛典也欽惟我
聖祖母昭聖慈夀恭簡安懿章慶皇太后佐
皇祖太宗文皇帝肇建丕基啟
皇考世祖章皇帝宅中定鼎
母后皇后克嗣徽音母儀四海
母后温恭淑惠誕育藐躬朕嗣纘鴻圖並承慈訓仰惟恩
德愛戴彌殷爰稽古今之典儀用協臣庶之誠悃謹告
天
地
宗廟
社稷於康熙元年十月初三日率諸王貝勒文武羣臣
恭奉
冊寶上
聖祖母皇太后尊號曰
昭聖慈夀恭簡安懿章慶敦惠太皇太后
母后皇后尊號曰
仁憲皇太后
母后尊號曰
慈和皇太后盛典告成爰頒恩賚於戲詒孫翼子綿介祉
於千秋大德顯名合歡心於六宇布告天下咸使聞知
戊申禮部題尊上
太皇太后
仁憲皇太后
慈和皇太后尊號大禮既成詔告天下各藩王併直隸各
省文武官五品以上諸司例應齎進慶賀表文嗣
後凡遇元旦
聖夀冬至各進表入賀得
旨是
四年九月戊申
大婚禮成加上
昭聖慈夀恭簡安懿章慶敦惠太皇太后徽號曰
昭聖慈夀恭簡安懿章慶敦惠温莊太皇太后加上
仁憲皇太后徽號曰
仁憲恪順皇太后前期一日上
太皇太后
皇太后奏書質明
太皇太后
皇太后儀仗全設宫門前禮部鴻臚寺堂官預赴
太皇太后
皇太后宫各設黃案一於宫前丹陛正中又設黃案一於
隆宗門外又設黃案一於
中和殿内正中大學士捧奏書置匣内由中道之左
至
中和殿案前設
太皇太后奏書匣於正中
皇太后奏書匣於東旁稍後預捧奏書出匣陳設畢禮部
堂官奏請
聖祖仁皇帝具禮服升殿至案前北面立閱奏書畢仍置
匣内大學士二員捧奏書禮部堂官導引前行
駕升輿由右翼門出
皇太后奏書暫設於
隆宗門外案上
駕至永康左門外降輿禮部堂官導引捧奏書大學士前
行由
慈寧門之中階入至中門西旁東向立禮部堂官導
駕由東旁上階至丹陛上東旁立禮部堂官傳内監奏請
太皇太后陞座
太皇太后禮服御内殿樂作
陞座樂止大學士捧奏書進丹陛上東旁立禮部堂官導
駕詣正中拜位立鳴贊官奏跪
聖祖仁皇帝跪大學士二員一員捧奏書跪於在一員跪
祗候於右
聖祖仁皇帝受奏書恭獻授右旁大學士接置正中案上
鳴贊官奏宣奏書宣讀官由案上捧起跪宣訖仍
置案上鳴奏官奏叩興樂作
聖祖仁皇帝行三跪九叩首禮樂止鳴贊官奏禮畢禮部
堂官導
駕還東旁立内監奏請
太皇太后還宫樂作進宫樂止
駕出陞輿詣
皇太后宫行禮禮部堂官導捧奏書大學士前行至
夀昌門西旁東向立
聖祖仁皇帝獻奏書行禮一應儀注俱與
太皇太后前行禮同禮畢
駕還宫至日禮部鴻臚寺堂官預赴
太皇太后宫
皇太后宫各設黃案一於宫前丹陛正中又各設黃案一
於左旁又各設黃案一於門正中
太皇太后
皇太后儀仗全設於宫門前設
大駕鹵簿於
太和門前王以下入八分公以上俱朝服於常朝處
齊集未入八分公以下鎮國將軍以上内大臣侍
衛都統子滿漢大學士尚書等官俱朝服於
熙和門外齊集文武各官俱朝服于
午門外齊集内閣禮部堂官設冊寶綵亭四座校尉
舉亭自内閣起由中路至
太和門内設
太皇太后冊寶綵亭于正中設
皇太后冊寶綵亭于東旁稍後鴻臚寺官引王以下入八
分公以上至
太和門丹墀分翼排立禮部堂官奏請
聖祖仁皇帝具禮服鳴鐘鼓
御太和殿閱
冊寳畢内閣禮部堂官捧置亭内校尉舉亭次第前行
駕升輿禮部堂官前導詣
太皇太后宫作中和樂王貝勒貝子公等隨後行至
熙和門齊集諸大臣侍衛跪候
駕過隨行至
永康左門
皇太后冊寶綵亭二座以次各暫設於
隆宗門外少俟奉
太皇太后冊寶綵亭由中路前行
聖祖仁皇帝降輿隨後行至
太皇太后宫門内丹陛上東旁立大學士於亭内捧出
冊寶置門内所設案上内監奏請
太皇太后升座
太皇太后禮服御内殿樂作
陞座樂止大學士捧
冊寶由中門進設
冊寶於正中案上設
冊寶文於東旁案上
駕詣正中拜位立王以下公以上在門内大臣侍衛在門
外排立鳴贊官奏跪
聖祖仁皇帝跪王等諸臣皆跪鳴贊官贊進
冊寶大學士二員一員由案上捧
冊寶依次跪進於左一員跪祇候於右
聖祖仁皇帝祇受恭獻授右旁大學士接至正中案上鳴
贊官贊宣
冊寶宣讀官從案上捧
冊寶文依次跪宣畢仍置案上四女官舉
冊寶案置宫門外正中鳴贊官奏叩興
聖祖仁皇帝行三跪九叩頭禮興王等諸臣皆隨後行禮
其行禮時作樂御史立於
慈寧宫門外
永康左門外
午門外三處侍儀其
午門外齊集各官鴻臚寺官由内接傳亦隨班行禮
鳴贊官奏禮畢
聖祖仁皇帝還位立内監奏請
太皇太后還宫樂作進宫樂止
駕出升輿禮部堂官導
駕詣
皇太后宫恭獻
冊寶其禮儀與
太皇太后前行禮同禮畢還宫次日
頒詔天下
詔曰朕惟帝王撫有四海必首重孝治以端教化之源是
以子孫相承而衍慶於奕葉也欽惟我
聖祖母昭聖慈夀恭簡安懿章慶敦惠太皇太后佐
皇祖太宗文皇帝肇興大業啟
皇考世祖章皇帝式郭弘圖
聖母仁憲皇太后克嗣徽音母儀茂著朕纘膺丕緒夙夜
兢兢仰荷慈闈並弘訓育兹者遴選賢淑作配朕躬屬
當嘉禮之成宜晉尊稱之典謹告
天
地
宗廟
社稷於康熙四年九月二十五日率諸王貝勒文武羣
臣恭奉
冊寶加上
聖祖母昭聖慈夀恭簡安懿章慶敦惠太皇太后徽號曰
昭聖慈夀恭簡安懿章慶敦惠温莊太皇太后
聖母仁憲皇太后徽號曰
仁憲恪順皇太后崇
兩宫之顯號洽萬國之歡心於戲祉貽孫子宏昭式榖之源禮
備尊親大錫覃恩之典布告中外咸使聞知
六年
聖祖仁皇帝躬親大政十一月丁巳加上
昭聖慈夀恭簡安懿章慶敦惠温莊太皇太后徽號曰
昭聖慈夀恭簡安懿章慶敦惠温莊康和太皇太后加上
仁憲恪順皇太后徽號曰
仁憲恪順誠惠皇太后前期一日遣官祭告
天
地
太廟
社稷
聖祖仁皇帝禮服詣
太皇太后
皇太后宫恭上奏書屆日恭奉
冊寶詣
太皇太后
皇太后宫加上
徽號行禮如儀次日
頒詔天下
詔曰朕惟自古帝王建極綏猷保民圖治莫不以懋昭先
德祇盡孝忱為務朕纘承丕基躬親庶政恭惟
世祖章皇帝功德兼隆當崇配享暨
聖祖母太皇太后
聖母皇太后恩勤備至宜盡顯揚是用上稽前典下協輿
情謹告
天
地
宗廟
社稷率諸王貝勒文武羣臣於康熙六年十一月朔有
七日冬至恭祀
上帝十六日如夏至儀恭祀
地祇並奉
世祖章皇帝配享十七日恭奉冊寶加上
聖祖母昭聖慈夀恭簡安懿章慶敦惠温莊太皇太后徽
號曰
昭聖慈夀恭簡安懿章慶敦惠温莊康和太皇太后加上
聖母仁憲恪順皇太后徽號曰
仁憲恪順誠惠皇太后慶禮兼行鴻恩廣逮於戲率由舊
章以覲前烈之高厚永膺純嘏覃敷怙冒之恩慈彰孝
道於千秋合歡心于萬國布告天下咸使聞知
十五年正月甲午以
冊立皇太子禮成加上
昭聖慈夀恭簡安懿章慶敦惠温莊康和太皇太后徽號
曰
昭聖慈夀恭簡安懿章慶敦惠温莊康和仁宣太皇太后
加上
仁憲恪順誠惠皇太后徽號曰
仁憲恪順誠惠純淑皇太后前期一日遣官祭告
天
地
太廟
社稷
聖祖仁皇帝禮服詣
太皇太后
皇太后宫行禮恭上奏書屆日恭奉
冊寶詣
太皇太后
皇太后宫加上
徽號行禮如儀次日
御太和殿受賀
頒詔天下
詔曰朕惟帝王綏理萬方首崇孝治尊親之典因事加隆
至建立元儲懋敦國本尤必推源懿德上晉徽稱此歷
代不易之盛軌也欽惟我
聖祖母昭聖慈夀恭簡安懿章慶敦惠温莊康和太皇太
后佐
皇祖太宗文皇帝肇造丕基啟
皇考世祖章皇帝恢弘大業
聖母仁憲恪順誠惠皇太后母儀茂著克嗣徽音朕奉事
慈闈並承訓育紹基圖治宵旰靡寧兹者祗遵懿命冊
立皇太子禮成仰惟垂裕之仁式舉顯揚之典謹告
天
地
宗廟
社稷於康熙十五年正月十一日率諸王貝勒文武羣
臣恭奉
冊寶加上
聖祖母昭聖慈夀恭簡安懿章慶敦惠温莊康和太皇太
后徽號曰
昭聖慈夀恭簡安懿章慶敦惠温莊康和仁宣太皇太后
聖母仁憲恪順誠惠皇太后徽號曰
仁憲恪順誠惠純淑皇太后慶禮告成恩綸宜沛於戱崇
儀顯號昭令範於千秋錫類推恩洽歡心於四海布告
中外咸使聞知
二十年十二月癸夘以滇黔蕩平加上
昭聖慈夀恭簡安懿章慶敦惠温莊康和仁宣太皇太后
徽號曰
昭聖慈夀恭簡安懿章慶敦惠温莊康和仁宣弘靖太皇
太后加上
仁憲恪順誠惠純淑皇太后徽號曰
仁憲恪順誠惠純淑端禧皇太后前期遣大學士勒德洪
明珠詣
慈寧宫奏加上
徽號禮儀
太皇太后諭曰自叛逆搆亂於今八年皇帝焦心勞思運
竒制勝故得宼盜削平海宇寧謐皇帝應受尊號以答
臣民之望予處深宫之中不與外事受此尊號於心未
惬此典禮不必行勒德洪等奉
太皇太后旨還奏
上復遣詣
慈寧宫奏曰歷稽往代國家凡有大慶必歸美於尊親
太皇太后鑒臣微忱特允奏請臣雖無尊號傳示中外亦
有榮光
太皇太后復不允勒德洪等還奏
上復遣詣
慈寧宫奏曰自宼亂用兵以来將士疲勞生民困苦瘡痍
未復喘息未蘇雖兵戈乍戢疆宇初平國家紀綱正宜
整頓地方元氣正宜培養臣何敢晏然自處以為太平
無事受納尊號惟祈
太皇太后聖心歡豫俯體羣情允行大典臣實幸甚天下
幸甚
太皇太后曰皇帝既惓惓懇情至于再三予亦不能固辭
可照禮儀行前一日遣官告祭
天
地
太廟
社稷屆日
聖祖仁皇帝率王公大臣侍衛等恭奉
冊寶詣
太皇太后
皇太后宫加上
徽號行禮如儀禮畢
御太和門(以未太和殿工告成故)受賀如儀是日
皇貴妃以下詣
太皇太后
皇太后宫行慶賀禮質明公主王妃以下縣君鎮國將軍
夫人以上民公侯伯都統子内大臣大學士尚書
等官命婦以上俱朝服在
永康右門齊集其引禮前引後隨大臣命婦俱朝服
在右翼門齊集禮部引至
隆宗門禮部堂官傳内監奏請
皇貴妃等詣
太皇太后宫行禮
皇貴妃
貴妃
諸妃禮服升輿依次出
隆宗門赴
慈寧宫其引禮大臣命婦前導公主王妃以下大臣命婦
等隨至
永康左門降輿入
慈寧門内丹陛上西旁立引禮命婦傳内監奏請
太皇太后升座
太皇太后禮服御内殿樂作
陞座樂止
皇貴妃等前進
皇貴妃在左
貴妃在右
諸妃分左右立稍後率公主王妃以下大臣命婦依
次排立行六肅三跪三叩禮樂作禮畢樂止
皇貴妃等復原位立内監奏請
太皇太后還宫樂作進宫樂止
皇貴妃等出宫乘輿引禮命婦前導赴
皇太后宫行禮與
太皇太后行禮同禮畢
皇貴妃等還宫公主王妃以下大臣命婦等皆退是
日
頒詔天下
詔曰朕惟帝皇纘承鴻緒首重尊親顯號洊加彝章具在
矧式遏禍亂耆定厥功實禀誨育之恩應極尊崇之典
比者逆賊吳三桂反叛煽動多方朕夙夜靡寧肆張天
討仰惟
聖祖母昭聖慈夀恭簡安懿章慶敦惠温莊康和仁宣太
皇太后
聖母仁憲恪順誠惠純淑皇太后懿訓次第翦滅克奏蕩
平上慰
宗廟之靈下拯生民之厄非藉
慈庇曷克臻此兹用晉休稱載揚盛德謹告
天
地
宗廟
社稷於康熙二十年十二月二十四日率諸王貝勒文
武羣臣恭奉
冊寶加上
聖祖母昭聖慈夀恭簡安懿章慶敦惠温莊康和仁宣太
皇太后徽號曰
昭聖慈夀恭簡安懿章慶敦惠温莊康和仁宣弘靖太皇
太后
聖母仁憲恪順誠惠純淑皇太后徽號曰
仁憲恪順誠惠純淑端禧皇太后禮旣備於
兩宫澤宜敷于四海於戲慶洽宫闈聿展因心之孝恩覃
中外丕昭錫類之仁布告天下咸使聞知
三十六年七月以朔漠平定請加上
仁憲恪順誠惠純淑端禧皇太后徽號
懿旨不允是日癸未大學士等擬尊上
皇太后夀康顯寧徽號
聖祖仁皇帝命滿大學士等奏知
皇太后
皇太后不允
上復令大學士奏請奉
皇太后懿旨皇帝懋建宏勲予不勝欣悦際此昌期予心
慰矣尊加徽號向雖有例並非斷不可已者著停止予
心始安大學士等回奏
上命大學士集議甲申大學士等復奏請
皇太后
皇太后諭曰皇帝旣不受尊號這加徽號不必行大學士
等乃議言
皇太后不受徽號懿旨已經三頒相應謹遵
懿旨
上從之
六十一年十一月
世宗憲皇帝嗣位尊
聖母為
皇太后恭上
徽號曰
仁夀皇太后是月辛丑
世宗憲皇帝諭禮部朕惟君國之道必崇孝理化民之本
務重尊親欽惟我
聖母仁承
天德順協坤儀恭儉温慈懋昭淑範恩勤顧復誕育藐躬
朕纘荷鴻圖恭承
懿訓顯揚
聖善儀典宜隆式考舊章恭上
皇太后尊號爾部詳察典禮具奏十二月乙夘禮部奏恭
上
皇太后尊號禮儀奉
皇太后懿旨予自幼入宫蒙
大行皇帝深恩備位妃列幾五十年雖夙夜小心勤修内
職未能圖報萬一
龍馭升遐即欲相從皇帝再三諫阻情詞懇至勉慰其心
未伸予志今諸王大臣援引舊典請上尊稱此時
梓宫大事正在舉行凄切哀衷何暇他及尊崇典禮實非
予心所安况予戒慎居心謙冲訓子但願予子體
先帝之心永保令名諸王大臣體
先帝之心各抒忠悃則兆民胥賴海宇蒙休予躬大有光
榮勝於受尊稱遠矣諸王大臣復叩請再三始蒙
慈允禮部衙門恭擬上
徽號曰
仁夀皇太后製造
冊寶儀仗於雍正元年
聖祖山陵事畢之後諏吉舉行典禮從之
雍正十三年九月
皇上御極尊
聖母為
皇太后十二月戊寅恭上
聖母皇太后徽號曰
崇慶皇太后先是九月壬寅
諭禮部朕惟致治之本孝道為先尊養之隆鴻稱首重
欽惟
皇太后順德承
天坤元應地温恭慈惠懋著
徽音誕毓朕躬恩深鞠育兹者
母儀萬國福履茂膺當申顯懿之隆名以展尊崇之鉅典
爾部詳察典禮具奏大學士等恭擬
徽號曰
崇慶皇太后諏吉
上躬進
冊寶行禮前期一日遣官各一人祭告
天
地
太廟後殿
奉先殿
社稷其日恭上
皇太后奏書所司設
皇太后儀駕陳樂懸設黃案於
慈寧門正中又設案於
中和殿陳奏書於案上
上禮服御
中和殿北向立祗閱奏書大學士捧奏書先行
上乘輿從至
永康左門外降輿入立於
慈寧門東
皇太后陞慈寧宫座
上詣案前跪恭獻奏書陳於案宣讀官奉奏書北面跪
宣訖
上行三跪九叩禮禮成復位立
皇太后還宫乃退至是日陳鹵簿樂懸設
皇太后儀駕樂懸設黃案於
太和殿内陳
冊寶於案上設
冊寶亭於黃案左右
上禮服御殿閱
冊寶畢奉
冊寶官安於亭内鑾儀校舁行
上升輿從至
永康左門外降輿入立於
慈寧門東奉
冊寶官陳
冊寶於黃案
皇太后陞慈寧宫座
上詣拜位跪恭獻
冊寶次宣讀官宣
冊文
寶文畢内監捧
冊寶案由中門入陳於
慈寧門外正中
上行三跪九叩禮王公百官皆隨行禮禮畢
皇太后還宫乃退是日
皇后率
貴妃
妃
嬪及公主王妃大臣命婦詣
慈寧宫慶賀行禮如儀次日
頒詔天下不
御殿受賀
詔曰朕惟自古帝王膺圖御宇溯風化之有基教由慈
壼展顯揚之夙志禮重隆稱堯母紀美於陶唐太姒
表徽於姬室彝倫鉅典熙代鴻規欽惟
聖母皇太后德協乾元恩侔坤厚温恭秉性聿彰藹吉之
音儉約持躬並贊肅雝之化奉
庭闈而篤孝孚鑒
天心居宫掖以宣勤恪襄内治佐我
皇考重華之盛烈啟予國家奕葉之休嘉誕育藐躬備勞
撫鞠恩施覃厚推仁惠以垂謨牖迪維周本詩書而
示訓疇昔感深
母教長黽勉於一心今兹仰答
慈徽共尊親者萬國矧昇平之永慶喜福祉之懋膺億兆
嵩呼近依殿陛梯航雲集遠貢共球用抒臣子之誠
敬效尊隆之典禮儀具肅諮考僉同祇告
天
地
宗廟
社稷於雍正十三年十二月十三日率諸王貝勒大臣
文武羣臣謹奉
冊寶恭上
皇太后尊號曰
崇慶皇太后懽愉並洽於宫庭膏澤宜均於海宇於戲
隆名丕峻銘琬琰以揚庥
純嘏靡增溥垓埏而錫福布告天下咸使聞知
乾隆二年十二月甲午以
冊立
皇后禮成加上
崇慶皇太后徽號曰
崇慶慈宣皇太后先是十一月丁丑
諭禮部朕惟王化攸基事先敦本典章有慶誼重尊親
矧恩慈宜盡夫顯揚而崇號允符乎仁善欽惟
聖母崇慶皇太后德涵愷悌功贊昇平恭儉垂模壼掖咸
欽内則肅雝成化邦家羣奉母儀福禄加綏臣黎共
戴朕紹承丕緒恪秉彝章祗遵
懿訓之頒爰定中宫之位念徽音之有嗣佑啟多方荷教
育之時勤貽安奕禩用伸敬悃恭晉隆稱加上
聖母皇太后徽號曰
崇慶慈宣皇太后鴻名紀盛于瑶齋純嘏增輝於寳冊寰
輿式仰鉅典宜昭其應行典禮爾部敬謹詳議具奏
至是恭奉
冊寶加上
徽號前期一日遣官祭告
天
地
太廟後殿
奉先殿
社稷
上詣
慈寧宫恭進奏書至日
上率王公大臣詣
皇太后宫躬進
冊寶行禮畢
皇后率
貴妃
妃
嬪以下詣
皇太后宫行慶賀禮如儀次日
上御太和殿王公百官進表行慶賀禮
頒詔天下
詔曰朕惟禮隆報本感慈德而難名誼重崇親遇慶儀
而倍篤瞻肅雝之令範式嗣徽音念啟佑之多方永
貽燕翼榮稱宜晉彝典維昭欽惟
聖母崇慶皇太后合撰乾元應符坤極宣勞贊治和恒同
四海之風敦儉持躬仁讓溥六宫之教當夫藐躬誕
育備荷恩勤迨夫大業丕承每殷牖迪錫福多而兆
民賴貽謀遠而萬國寧極尊養之兼隆殫敷揚而莫
罄兹承
慈訓爰立中宫政治修明清寧協應效敬承於夏啟塗山
之烈彌彰衍昌熾於姬宗太姒之謨聿著敬加
懿號用洽輿情祗告
天
地
宗廟
社稷於乾隆二年十二月十一日率諸王貝勒大臣文
武羣臣恭奉
冊寶加上
崇慶皇太后徽號曰
崇慶慈宣皇太后炳嘉名於宫掖推錫類於臣黎於戲寶
牒揚庥奕葉被春暉之照瑶階志忭寰區沾闓澤之
施布告天下咸使聞知
十四年四月乙酉以金川平定
冊立攝六宫事皇貴妃禮成加上
崇慶慈宣皇太后徽號曰
崇慶慈宣康惠皇太后先是二月癸夘
諭禮部朕惟君臨天下隆儀首重乎尊親化起宫庭盛
世莫先於崇孝矧膚功之克奏悉藉
慈徽而吉日之方諏適逢嘉慶歡心允洽茂典宜遵欽惟
聖母崇慶慈宣皇太后德範光昭恩暉廣被昇平贊
化欽壼則之宏敷教育垂仁仰
母儀之懋著頃金川鞠旅運籌殫宵旰之勞每
玉戺承顔啟迪荷再三之訓遂得蠻氛綏靖喜邊徼之永
寧從此海宇乂安遍蒸黎而蒙福且萬里成功之日
正中宫協吉之期覩嘉祉之駢臻沐
鴻慈之普庇敬展顯揚之悃用伸歸美之誠加上
聖母皇太后徽號曰
崇慶慈宣康惠皇太后輝增寶冊純禧茂集於
萱幃慶溢寰輿景福常凝於
蘭殿式崇
顯號聿舉彝章其應行典禮爾部敬謹詳議具奏至是恭
奉
冊寶加上
徽號前期一日遣官告祭
天
地
太廟後殿
奉先殿
社稷
上詣
皇太后宫恭上奏書至日
上御太和殿閱
冊寶率王公大臣詣
皇太后宫恭上
冊寶行禮次日
上詣
皇太后宫率王公大臣行慶賀禮百官於
午門外隨行禮次
皇貴妃率
貴妃
妃
嬪公主王妃命婦詣
皇太后宫行慶賀禮
上御太和殿王公文武羣臣上表慶賀行禮均如儀
頒詔天下
詔曰帝王恭膺景命寅紹丕基内正家邦外寧邊境起
宫庭之雅化播海宇之休風必原垂裕之隆以著懋
昭之盛所以顯親教孝榮號歸尊載考前徽實多慶
典欽惟
聖母崇慶慈宣皇太后仁垂教育德普生成啟泰運以貽
謀體坤儀而立極頃以中宫虛位内佐需人乃眷柔
嘉俾宏繼體嫻貴妃那拉氏禔躬淑慎秉性端莊克
承
慈顧之恩允協順成之義雖正位之禮尚待於三年而統
攝之儀當循乎往制於乾隆十四年四月初五日冊
命那拉氏為皇貴妃攝六宫事問安
蘭殿表範椒塗永敬奉乎
徽音以穆宣乎壼政至於遐荒綏靖中外乂安丕承不戰
之功益荷無疆之庇方當元勲專閫嘉勇略之宏抒
禁旅揚威奏先聲之大振審機宜於宵旰時切憂勤
承
慈誨於再三深蒙訓廸仰體好生之念用開祝網之恩金
川土酋莎羅奔狼卡等稽首來降革心效順兵戎載
戢蠻服敉寧淳化殷流太和翔洽凡此嘉祥之並集
實惟
佑啟之多方宜晉
鴻稱以彰
盛德謹告
天
地
宗廟
社稷於乾隆十四年四月初八日率王公文武羣臣恭
捧
冊寶加上
聖母崇慶慈宣皇太后徽號曰
崇慶慈宣康惠皇太后尊養兼隆彌衍鴻圖之瑞顯揚共
戴永昭燕翼之祥盛典聿光湛恩用溥於戱廣
聖慈而錫福萬邦共樂乎昇平昭
德範以承庥四海覃敷乎愷澤布告天下咸使聞知
十五年八月癸酉以
册立
皇后禮成加上
聖母崇慶慈宣康惠皇太后徽號曰
崇慶慈宣康惠敦和皇太后先是七月丙辰
諭禮部朕惟王化本於尊親盛治必先崇禮矧徽音之
有嗣佑啟多方仰至德之難名顯揚曷罄欽惟
聖母崇慶慈宣康惠皇太后恩覃海㝢化洽宫庭
慈範宏昭普萬民而錫福
母儀懋著綿百世以延禧朕虔秉彝章躬承
懿旨爰定中宫之位聿隆繼册之儀當兹吉禮之既成悉
荷
聖慈之垂裕用伸誠悃恭晉
隆稱敬加上
聖母皇太后徽號曰
崇慶慈宣康惠敦和皇太后綏茀禄於璇宫鴻名紀盛耀
光華於寶冊燕喜增輝鉅典攸昭寰輿共戴其應行
典禮爾部敬謹詳議具奏至是恭奉
冊寶加上
徽號前期一日遣官告祭
天
地
太廟後殿
奉先殿
社稷
上詣
皇太后宫恭上奏書至日
上御太和殿閱
冊寶率王公大臣詣
皇太后宫恭進
冊寶行禮次日
上詣
皇太后宫率王公大臣進表行慶賀禮百官於
午門外隨行禮次
皇后率
貴妃
妃
嬪公主王妃命婦詣
皇太后宫行慶賀禮
上御太和殿王公百官上表慶賀行禮次
皇后率
貴妃
妃
嬪於
皇上前行禮次
貴妃
妃
嬪公主王妃命婦於
皇后前慶賀行禮是日
頒詔天下
詔曰朕惟君臨天下首重懿倫化洽邦家式資内助用
協順承之義以符元吉之占佐政教于宫闈廣禔福
於中外懋昭有自尊顯宜崇當嘉禮之觀成必隆儀
之並舉徽章具在慶典彌光欽惟
聖母崇慶慈宣康惠皇太后化啟鴻圖澤敷燕翼荷
生成之大德蒙
教育之深仁
懿訓頻頒
恩勤備至念中宫之虛位已循統攝之儀欣繼體之得人
爰舉冊立之典攝六宫事皇貴妃那拉氏孝謹性成
温恭素著嬪嬙效職壼政茂宣允克紹嗣徽音欽承
慈顧是用仰遵
成命俾正坤儀祗告
天
地
宗廟
社稷於乾隆十五年八月初二日冊立攝六宫事皇貴
妃那拉氏為皇后承歡
蘭殿表範椒塗勷孝治於朕躬覃仁風於海宇天庥茂集
德教彌昭慶祉方臻
鴻稱遹駿謹於乾隆十五年八月初三日率王公文武羣
臣恭捧
冊寶加上
聖母崇慶慈宣康惠皇太后徽號曰
崇慶慈宣康惠敦和皇太后丕著尊親之禮聿端王化之
源人紀肇修篤純禧而有永顯揚曷罄綿景福以無
疆特沛湛恩以彰鉅典於戱播宫庭之雅化益洪垂
裕之謀衍奕禩之嘉祥彌啟昇平之運布告天下咸
使聞知
皇朝文獻通考卷一百三十一
