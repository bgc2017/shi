欽定四庫全書
皇朝文獻通考卷二百六十七
象緯考(十二)
星雲瑞變
(臣)等謹按馬端臨所誌瑞變或繫以占或著其應
大抵仍諸史之本文非謂占與應必如是也其於
建隆迄元符每彙計之而弗詳豈不以占與應未
盡符乎
本朝定制凡瑞變占辭以觀象玩占書為據順治初
由禮部歲終彙題後改令欽天監隨時具奏凡占
而不應者所司輒以今昔不同為說臣竊思惟聖
知天亦惟聖能格天占之義備於易皆知天者之
言也觀象玩占止據已往之有騐者以為言一遇
格天之聖而旋轉有權其占騐自不符矣順治二
年冬禮部彙題瑞變稱瑞者三之一
世祖章皇帝以變異迭見為諭於所謂瑞者則弗道康熙
年間休徵洊至
聖祖仁皇帝惟以毋忽變異
訓諭臣工雍正七年冬慶雲見曲阜
世宗憲皇帝迎迓天休爰抒誠
先聖
敷錫儒林迨十三年春雲南廣東同日以慶雲告復宣
諭曰兩省慶雲何如處處雨暘時若則
聖心之兢惕不以瑞變有岐矣我
皇上御極以來戒臣工勿言祥瑞雖以日月合璧五星
聯珠亘古罕有之祥所司請宣付史館猶未蒙
俞允若含譽瑞星五色卿雲之類叠呈符應僅備疇人
之筴廷臣未嘗稱賀而因變修省之
詔諭薄海内外靡不聽聞誠大易所謂先天而天弗違
後天而奉天時者寧占候家所得窺測乎是以兹
考所編詳於變而略於瑞而於占家言弗備列云
順治二年十二月禮部彙列是歲瑞變以聞正月
丁亥未時日生左右珥上有背氣赤黃色在女宿占
曰喜得地三月癸巳辰時日色赤黃黃光照地占
曰有旱戊戌未時日生暈周匝赤黃色在奎宿
占曰有兵四月壬戌午時日生暈周匝赤黃色在
胃宿占曰五榖不成十月壬辰午時日生左右珥
上有背氣青赤色在心宿占曰有叛將十一月辛
亥巳時日生半暈上有戴氣赤黃色在箕宿占曰
喜得地
世祖章皇帝諭議政王大臣曰變異迭見朕衷深用兢惕
當與大小臣工痛加修省盡心職業共圖消弭毋事虚
文
九年九月大學士洪承疇等以星變陳言是月乙
未辰時太白晝見翼宿三度丙申酉時有流星起
中天大如盞赤色尾迹有光入紫微垣時
世祖章皇帝將巡幸塞外洪承疇陳之遴言日者人君之
象太白敢於争明紫微垣者人君之位流星敢於
突入
上天垂象誠宜警惕宗社重大非
聖躬遠幸之時疏入得
旨此奏是朕行即停止
康熙三年十一月刑科給事中楊雍建以星變陳
言先是十月己未朔彗星見東南方其體微小在
軫宿右轄星旁丁卯見東方尾迹長七寸餘蒼色
指西南丁亥逆行西南其體漸大尾迹長三尺餘
指西北在翼宿十一月戊戌尾迹長五尺餘指北
在張宿庚子在井宿癸卯逆行西北在昴宿乙巳
尾指東在胃宿庚戍在婁宿乙卯楊雍建言星象
之異日久未消乞清宫齋戒力圖修省廣求直言
詳詢利病有可以惠百姓者立賜舉行並飭内外
大小臣工滌慮洗心共修職業疏入
聖祖仁皇帝諭議政王大臣曰楊雍建直言可嘉星象示
異皆因德薄敷政失宜所致今惟力圖修省務期允當
以答
天心
四年二月以星變
詔内外臣工進言無隠先是三年十二月壬戌彗星移奎
宿其體漸小四年正月癸巳不復見二月己巳復
見東南方其體微小在女宿甲戌見東北尾迹長
七寸餘蒼白色指西南丁丒尾迹長一尺餘在虚
宿辛巳其體漸大尾迹長八尺餘在室宿乙酉尾
迹長五尺餘在璧宿丙戌
諭曰異星復見實由德薄所致
上天垂象屢示警戒敢不益圖修省以後凡用人行政務
加敬慎以求允當至於關係國家利弊民生休戚應興
應革事宜内而部院及科道官外而督撫其各抒所見
以備採擇朕不憚改正
七年五月以星變
詔内外臣工各盡職業是月甲辰未時太白見午位柳宿
三度丙午庚戌同癸丒欽天監以聞
諭大學士等曰欽天監職司占候凡有變異應即奏聞今
稱微暗日久方行具奏殊屬不合嚴飭行又
諭曰太白晝見
天象屢示儆戒朕甚懼焉今力圖修省彌加敬慎勵精勤
政以答
天心在内部院官各盡乃職公廉自效在外督撫提鎮以
下各綏理地方撫恤軍民咸令得所
十六年三月察議監員占奏疎忽
諭禮部曰帝王克謹天戒凡有垂象皆關治理故設立專
官職司占候所係甚重理應詳加推測隨時具奏今欽
天監於尋常節氣尚有觀驗至霜霧及星辰凌犯並未
奏聞疎忽負職即行察議
二十一年七月以星變
詔臣工議聞是月己巳彗星見東北方白色尾迹長二尺
餘指西南在井宿北河北壬申行東北尾迹長六
尺餘癸酉
諭大學士等曰天道關於人事彗星上見政事必有闕失
其應行應革者令九卿詹事科道會議以聞
雍正三年二月以日月合璧五星聯珠告祭
景陵先是正月欽天監疏言二月初二日庚午卯刻日月
合璧以同明五星聯珠而共貫宿躔營室之次位
當娵訾之宫從來未有之瑞請
勅付史館
世宗憲皇帝諭大學士等曰朕惟日月五星運行於天本
有常度是以從古歷元可坐算而得然古稱高陽時五
星會於營室漢帝時五星聚於東井宋祖時五星聚於
奎史書皆紀以為祥蓋七政會合數雖一定而遭逢其
時者實海宇昇平民安物阜之會也若以為德化所致
朕方臨御二載有何功德遽能致此嘉祥皆由我
皇考六十餘年聖德神功蟠天際地為千古不世出之君
為
上天第一篤愛之子所以純禧駢集歷數綿長錫祚垂光
至於今日覩此難逢之嘉瑞朕嗣統以來兢兢業業率
由舊章惟以
皇考之心為心以
皇考之政為政宅衷圖事㒺敢稍越尺寸故邀
上天垂鑒仍如
皇考之御宇綏猷而錫以無疆之福也朕幸逢嘉會不但
不敢自居亦不敢自謙總由
上天申眷
皇考朕與天下臣民同在福祐之中當與天下臣民共慶
之至是諸王大臣等請
陞殿慶賀
諭曰朕惟
皇考六十餘年敬天勤民始終如一是以
上天申眷至於今日覩此嘉祥在
皇考為福鍾善慶之餘在朕躬為迎迓
天庥之始惟有兢兢業業竭力盡心永久如一以仰答
上天之眷祐以克承
皇考之宏猷期與大小臣工矢誠心而敦實政陞殿受賀
不必舉行但念
天瑞實因
皇考而致應遣官告祭
景陵以昭祥瑞之自
七年十二月以五色卿雲捧日
詔躬詣太學祭告時山東巡撫等疏言十一月二十六日
丙申午刻慶雲環捧日輪歷午未申三時之久正
當曲阜重建大成殿上樑前二日
諭大學士等曰雍正二年闕里
文廟不戒於火朕心悚懼不寧親詣大學
文廟虔申祭告特發帑金修建虔格之心數年㒺間今
大成殿上樑前二日慶雲呈見或者
上帝
先師鑒朕悚惕誠敬之心昭示瑞應當躬詣太學
文廟祭告以申感慶之衷將明年會試額數廣至四百
名壬子科各省鄉試每正額十名加中一名宣付史館
乾隆八年十二月以星變
諭廷臣修省之實先是十一月己亥彗星見距奎宿第
二星二度大如彈丸黃色尾迹長尺餘每夜逆行
指東十二月丁卯
上御門聽政畢
召大學士等前曰星象見異朕思
天心仁愛垂象示儆必政事之間有所缺失我君臣當夙
興夜寐勤加修省以回
天意惟是應天以實不以文修省之實非徒托之空言也
且書不云乎王省惟歲今歲序將周正其時矣我君
臣必深思所以致此之由缺失何在亟圖悛改庶幾
盡事天之道有以感召和氣而消未萌之眚也癸酉
諭曰昨召見大學士陳世倌據奏近日彗星見宜下修
省之詔宣示百官朕思人主君臨天下敬天勤民之
心必嚴恭寅畏無時不凛
上帝之鑒觀念兆人之休戚以期弭咎於未然誠以修省
全在乎平日此朕之所以夙夜兢兢者事
天以實不以文以誠不以偽也若但托於文告飾為敬慎
警懼之辭而無引咎責躬之實徒務臣民之觀聽以
塞責是明以示戒而更加粉飾則慢天欺世其過愈
大豈能感召天和潛消沴戾乎前日御門時朕面降
諭旨原欲與大臣等交相儆省深思所以致此之由
缺失何在亟圖悛改格天之道惟在乎修省之實而
不在修省之文我君臣其共勉之
二十四年三月甲午彗星見於虛宿之次色蒼白
尾迹長尺餘指西南每夜順行十餘日伏不見四
月戊辰復出在張宿體勢甚微向東順行至五月
初隠伏
二十五年十二月欽天監言二十六年正月辛丒
朔日月合璧五星聯珠推測得午初一刻合朔日
月同在元&KR1102;宫躔女宿如合璧水星附日月躔牛
宿木火土金四星同在娵訾宫躔危室二宿亦與
日月附近五星經度既屬相連而其緯度又均在
黃道之南如聯珠且其次序水木火土金接續相
生
諭大學士等曰據欽天監奏明年元旦午時日月合璧
五星聯珠繪圖呈覽請宣付史館朕以七政同躔互
運凌犯或所時有靈臺占候者轉指為瑞應以飾聽
聞則大不是因召諸王大臣及監臣等面詢據勒爾
森等稱五緯連貫相生不侵次舍實叶吉占並非以
祲為祥等語朕於天文象緯素未深究從不強不知
以為知但思日月五星行有常度史傳所載高陽氏
時五星聚於營室年代荒遠已難具論即如漢高祖元
年五星聚東井宋開寳元年五星聚奎殆千有餘
年始一遇而其為實為偽亦莫可究及我朝雍正三
年日月合璧五星聯珠相距宋時亦已七八百年今
自乙巳至辛巳章蔀甫及兩周何以遂應再覯耶據
監臣奏稱較前度為尤昭明則安知將來不有議此
度之亦不昭明者耶邇日西陲大功底定版圖式廓
遠踰二萬餘里海宇晏安年榖順成内外諸臣大法
小廉人民樂業其為祥瑞孰有大於此者乎又如今
冬京師風日晴暖正在望雪之際而六花叠降四野
均沾直隸河南山東山西等省並陸續奏報得雪而
諸回城新闢耕屯亦有盈尺告豐之奏此則祥瑞之
實而可徵者固不在乎合璧聯珠始足彰
上蒼符應也在監臣等職司觀象諒不敢妄相附會以為
潤色隆平之舉而揆之於理終難深信即使懸象著
明星文表異實為我國家世運亨嘉之盛瑞惟當益
加兢業保泰持盈用以上承
靈庥以與我天下臣民共享太平之福耳至謂元正嘉兆
適逢
慈寧七旬大慶之年可徵
萬夀延釐之祝朕惟心識之而默叩
乾貺若必宣付史館垂為慶牒則各省文武大吏必競以
甘露慶雲等事紛紛入告將日事虛文轉致貽誤實
政殊非朕敬天勤民宵旰圖治之至意所奏不必行
仍將此宣諭中外知之
三十四年七月甲辰彗星見於昴宿之次體如彈
丸色蒼白尾迹長二尺餘指正西偏南每夜順行
八月望後伏不見十月復移見西方尋即隠伏
三十五年閏五月己酉客星見於斗宿之次每夜
向北行十餘日即隠伏十一月彗星見於柳宿之
次色蒼白尾迹長尺餘指南每夜向北行十餘度
七日隠伏
皇朝文獻通考卷二百六十七
