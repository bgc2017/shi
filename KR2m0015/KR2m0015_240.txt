欽定四庫全書
皇朝文獻通考卷二百四十
帝系考(二)
太皇太后
皇太后
(臣)等謹按螽斯衍慶瓜瓞綿長萬福之原首隆懿
範我
朝
慈宫曼夀色養含飴
徽音遠紹
家法具存逮我
孝聖憲皇后璇闈篤祜履順垂模備福夀者八十六年受
孝養者四十二載
五世一堂臚歡舞綵
尊親愛戴式煥彤編謹按年恭錄以昭
母儀之盛於萬古云
孝端文皇后博爾濟吉特氏科爾沁貝勒莽古思女崇德
元年以嫡妃
册立為
清寧中宫后八年八月
世祖登極尊
母后孝端文皇后為
皇太后順治六年四月乙巳崩七年二月丁亥恭上
尊諡曰
孝端正敬仁懿莊敏輔天協聖文皇后雍正元年八月己
酉加上
尊諡曰
孝端正敬仁懿哲順莊敏輔天協聖文皇后乾隆元年三
月乙巳加上
尊諡曰
孝端正敬仁懿哲順慈禧莊敏輔天協聖文皇后
恭上
孝端正敬仁懿莊敏輔天協聖文皇后尊諡冊文曰壼闈
著
聖善之儀凝禧未艾典禮重徽懿之報備物宜隆聿示來
茲用光前美恭惟
皇妣大行皇太后安貞應地敬順承天佐
先皇致治之功啓沖子纘承之業方竭誠於奉養忽抱痛
於升遐爰考舊章博咨公議用申哀慕式表尊崇謹奉
册寶上
尊諡曰
孝端正敬仁懿莊敏輔天協聖文皇后薦顯號於几筵垂
休有永昭鴻名於簡册錫祜無疆
恭加上
孝端正敬仁懿哲順莊敏輔天協聖文皇后尊諡册文曰
配天立極表地道之安貞
儷日揚光彰壼儀之雝肅
徽音弗替
顯號宜加欽惟
孝端正敬仁懿莊敏輔天協聖文皇后
敬慎温恭
含弘光大
範高蘭掖邁夏室之塗山
德冠璇閨嫓周家之渭涘
勤勞成性心罔軼於箴規
節儉持身動必遵乎律度鳴雞警戒助
當宁之求衣佩帨從容向
閟宫而潔藻玉階金戺聿傳温惠之風綺殿珠宫式著
齊莊之範承
文皇齊家之化業贊時雍逮
世祖御極之期禮隆孝養屬當冲眇初荷鴻基追
椒壁之遺芳捧瑶函而頌美謹奉册寳增上
尊諡曰
孝端正敬仁懿哲順莊敏輔天協聖文皇后伏冀
慈靈降鑒厚澤凝庥恒衍慶於紫宸永揚名於彤管
恭加上
孝端正敬仁懿哲順慈禧莊敏輔天協聖文皇后尊諡册
文曰
配天贊化萬年昭雝肅之儀
應地含章奕葉仰安貞之德載隆
顯號遥頌
徽音欽惟
孝端正敬仁懿哲順莊敏輔天協聖文皇后
位正坤寧
功參乾始
温恭成性關雎傳藹吉之心
敬慎流徽褕翟仰端凝之度
貴而能儉猶時御乎弋綈
尊不忘勤每自成夫絺綌警
六宫之傳漏恒襄問夜於未央欽
九廟之薦馨克佐孝思於不匱玉階金戺聿宣仁惠之風
椒殿珠宫益溥和平之化際
文皇開創之日久著贊襄當
世祖臨御之年備崇尊養顧惟沖藐遥荷
恩暉膺纘緒於維新緬流芳於勿替謹奉册寶增上
尊諡曰
孝端正敬仁懿哲順慈禧莊敏輔天協聖文皇后伏冀
慈愛昭垂
純禧默佑永啓鴻基於奕世長綿餘慶於萬年
孝莊文皇后博爾濟吉特氏科爾沁貝勒寨桑女崇德元
年封
永福宫莊妃誕育
世祖順治元年尊
聖母孝莊文皇后為
皇太后八年
世祖親政二月戊子恭上
聖母
尊號
徽號曰
昭聖慈夀皇太后是年八月乙丑以
大婚禮成加上
徽號曰
昭聖慈夀恭簡皇太后十一年六月己卯以
册立
皇后加上
徽號曰
昭聖慈夀恭簡安懿皇太后十三年十二月丁酉以封
皇貴妃加上
徽號曰
昭聖慈夀恭簡安懿章慶皇太后
聖祖嗣位康熙元年十月癸夘恭上
尊號
徽號曰
昭聖慈夀恭簡安懿章慶敦惠太皇太后四年九月戊申
以
大婚禮成加上
徽號曰
昭聖慈夀恭簡安懿章慶敦惠温莊太皇太后六年十一
月丁巳以
躬親大政加上
徽號曰
昭聖慈夀恭簡安懿章慶敦惠温莊康和太皇太后十五
年正月甲午以立
皇太子加上
徽號曰
昭聖慈夀恭簡安徽章慶敦惠温莊康和仁宣太皇太后
二十年十二月癸卯以滇逆盪平加上
徽號曰
昭聖慈夀恭簡安懿章慶敦惠温莊康和仁宣弘靖太皇
太后二十六年十二月己巳崩二十七年十月乙卯恭上
尊諡曰
孝莊仁宣誠憲恭懿翼天啓聖文皇后雍正元年八月己
酉恭加上
尊諡曰
孝莊仁宣誠憲恭懿至德翼天啓聖文皇后乾隆元年三
月乙巳恭加上
尊諡曰
孝莊仁宣誠憲恭懿至德純徽翼天啓聖文皇后
恭上
昭聖慈夀皇太后尊號册文曰開國承家道莫先於立愛
正名定位禮莫大於尊親子有至情古垂彝憲宜登
崇號以表化原恭惟
聖母體備含弘性成聖善克恭儉而襄大業秉慈惠而諧
六宫祜旣篤於家邦祥乃鍾於繼嗣恩勤顧復丕殫鞠
子之勞啓廸訓行備示作君之則坤教彰於率土
母儀式於九圍至德難名莫罄揄揚之實深恩罔報圖申
尊養之誠爰順輿情肇隆盛典謹告
天
地
宗廟
社稷率諸王貝勒文武羣臣恭奉册寶上
尊號曰
昭聖慈夀皇太后伏願凝和履泰燕子詒孫德位兼崇錫
鴻禧於四海天人協慶介眉夀於萬年寳文曰
昭聖慈夀皇太后之寶
恭上
昭聖慈夀恭簡皇太后徽號册文曰
聖化啓自宫闈肇修嘉禮盛典隆於尊養加上
徽稱萬國翔歡羣工胥慶恭惟
聖母昭聖慈夀皇太后翼襄
皇考篤育眇躬大婚之禮既彰
慈訓之恩益懋謹告
天
地
宗廟
社稷率諸王貝勒文武羣臣恭奉册寶加上
徽號曰
昭聖慈夀恭簡皇太后伏願太平有象
聖夀無疆鼎歷綿延於萬年本支丕承於奕世寳文曰
昭聖慈夀恭簡皇太后之寳
恭上
昭聖慈夀恭簡安懿皇太后徽號册文曰
恩深顧復隆聖善之徽音
德懋安貞協尊親之大典喜諧宫壼慶溢庭闈欽惟
聖母昭聖慈夀恭簡皇太后仁孝為儀含弘作則劬勞豫
教既開國以承家鄭重好逑俾詒孫而燕子璇宫玉食
寧申愛養之誠
懿號鴻名庶備顯揚之禮謹告
天
地
宗廟
社稷率諸王貝勒文武羣臣恭奉册寶加上
徽號曰
昭聖慈夀恭簡安懿皇太后伏願
洪庥滋至
眉夀無疆合六宇之臣民同欣厚載衍萬年之鼎祚永介
純禧寳文曰
昭聖慈夀恭簡安懿皇太后之寶
恭上
昭聖慈夀恭簡安懿章慶皇太后徽號册文曰
慈恩㒺極祇深愛戴之忱
盛德難名益肅尊崇之典澤流寰海喜溢宫庭欽惟
聖母昭聖慈夀恭簡安懿皇太后道合坤貞功參乾始茂
膺
純嘏既錫祚於眇躬特簡賢媛俾協襄乎内治問安視膳
莫申養志之微誠顯號隆儀用表
徽音之備美謹告
天
地
宗廟
社稷率諸王貝勒文武羣臣恭奉册寶加上
徽號曰
昭聖慈夀恭簡安懿章慶皇太后伏願福增瑶牒瑞靄
萱闈如月之恒
燕翼祥開百世唯仁者夀
翟褕輝映千秋寶文曰
昭聖慈夀恭簡安懿章慶皇太后之寶
恭上
昭聖慈夀恭簡安懿章慶敦惠太皇太后徽號册文曰昌
源茂衍荷
慈訓之詒謀景歴初膺奉
彝章而晉號歡騰宫籞慶洽寰區欽惟
聖祖母昭聖慈夀恭簡安懿章慶皇太后至仁厚德配地
承天輔
皇祖以式廓丕基懋著肅雝之化啓
皇考而載恢大業益隆聖善之規顧眇躬之嗣纘鴻猷賴
懿教之恩隆誨迪敬循顯揚之典用抒孝養之忱謹告
天
地
宗廟
社稷率諸王貝勒文武羣臣恭奉册寳加上
徽號曰
昭聖慈夀恭簡安懿章慶敦惠太皇太后伏願休徵滋至
純嘏彌增緜鶴算於無疆耀鴻名於有永寶文曰
昭聖慈夀恭簡安懿章慶敦惠太皇太后之寳
恭上
昭聖慈夀恭簡安懿章慶敦惠温莊太皇太后徽號册文
曰肇修内政基風化之大原隆上
徽稱著
詒謀之有本歡騰朝野慶溢邇遐欽惟
聖祖母昭聖慈夀恭簡安懿章慶敦惠太皇太后純德安
貞至仁厚載恭勤佐治贊
皇祖以式闢丕基聖善垂庥啓
皇考以恢弘大業顧眇躬之纘承統緒賴
懿訓而期致太平爰及嘉禮之成宜進尊崇之典謹告
天
地
宗廟
社稷率諸王貝勒文武羣臣恭奉册寶加上
徽號曰
昭聖慈夀恭簡安懿章慶敦惠温莊太皇太后伏願
慈恩益溥
介祉彌增合四海之歡心長欣怙戴庇萬年之鼎祚茂衍
昌隆(臣)不勝惓惓之至寳文曰
昭聖慈夀恭簡安懿章慶敦惠温莊太皇太后之寳
恭上
昭聖慈夀恭簡安懿章慶敦惠温莊康和太皇太后徽號
册文曰世德攸垂贊化惟資内治壼儀夙著尊
親必上隆稱宫掖歡騰臣民喜溢欽惟
聖祖母昭聖慈夀恭簡安懿章慶敦惠温莊太皇太后至仁
厚載純德資生佐
皇祖以肇基積慶有本啓
皇考而纘緒盛業彌光延及眇躬撫有寧成之運溯兹熙
洽實為厚德之詒今當親政之時宜晉顯揚之號謹告
天
地
宗廟
社稷率諸王貝勒文武羣臣恭奉册寶加上
徽號曰
昭聖慈夀恭簡安懿章慶敦惠温莊康和太皇太后伏願
鴻禧丕茂眉夀無疆綿歷服於萬年永介升恒之祉敦本
支於百世長昭昌熾之祥寶文曰
昭聖慈夀恭簡安懿章慶敦惠温莊康和太皇太后之寶
恭上
昭聖慈夀恭簡安懿章慶敦惠温莊康和仁宣太皇太后
徽號册文曰
徽音錫祚啓萬年昌後之祥
顯號揚休合四海尊親之戴慶流寰宇喜溢宫闈欽惟
聖祖母昭聖慈夀恭簡安懿章慶敦惠温莊康和太皇太
后德協坤元祉隆天祐贊襄
祖烈垂奕葉而丕顯丕承燕翼孫謀繼重熙而卜年卜世
兹者祗遵
慈命建立元儲仰惟垂裕之深恩肅舉顯揚之鉅典謹告
天
地
宗廟
社稷率諸王貝勒文武羣臣恭奉册寶加上
徽號曰
昭聖慈夀恭簡安懿章慶敦惠温莊康和仁宣太皇太后
伏願
洪庥洊至
景福彌隆長介
夀祺茂升恒於有永備膺
純嘏緜歷服於無疆寶文曰
昭聖慈夀恭簡安懿章慶敦惠温莊康和仁宣太皇太后
之寶
恭上
昭聖慈夀恭簡安懿章慶敦惠温莊康和仁宣弘靖太皇
太后徽號册文曰
厚德發祥錫中天之景命
鴻稱歸美合萬國之歡心
宗社凝庥家邦衍慶欽惟
聖祖母昭聖慈夀恭簡安懿章慶敦惠温莊康和仁宣太
皇太后仁恩持載聖則含弘澤上際而下蟠運開昌歷化
東漸而西被功出
慈宸乃者逆賊背恩亂常干紀遂致八年之久重貽
聖善之憂賴光訓之昭宣屬兵戈之永戢太平有象彌彰
燕翼之勤
盛德難名莫罄尊親之戴謹告
天
地
宗廟
社稷率諸王貝勒文武羣臣恭奉册寳加上
徽號曰
昭聖慈夀恭簡安懿章慶敦惠温莊康和仁宣弘靖太皇
太后伏願永隆啓佑長享怡愉緜寶祚於重闈
福延奕世綏皇圖於函宇
夀並兩儀寳文曰
昭聖慈夀恭簡安懿章慶敦惠温莊康和仁宣弘靖太皇
太后之寳
恭上
孝莊仁宣誠憲恭懿翼天啓聖文皇后尊諡册文曰
坤順承
天
懿德肇興夫鴻業萃亨假
廟隆稱永式於明禋將崇
升祔之儀宜備
顯揚之典欽惟
皇祖妣大行太皇太后
徽音集慶
厚德凝符同媯汭以鍾靈並洽陽而著範歸我
太宗文皇帝當金璽來嬪之日正琱戈啓土之年内治克
襄
帝圖式廓格精誠於
九廟化洽蘋蘩敷隂禮於六宫祥徵穜稑篤生
世祖章皇帝永清四海本胎教之虔恭協正三辰奉
母儀之雍肅每紆
睿照睠青原蔀屋之艱實沛洪仁頒紅粟太倉之賜歡騰
扶杖惠溢歌衢爰逮眇躬益彰
慈訓秉三十年之
聖善克致太平溥億兆姓之和恒長開景運懿筐載績勤
勞不替於重闈大練垂裳節儉每先於下土萬國共尊
親之戴
兩朝備孝養之隆
夀考康寧福駢臻於箕範
含弘光大德莫罄於羲圖方承
愛日之歡遽遘
升遐之痛終天銜恤率土均哀深維
篤祜所由來永念
發祥之有自爰咨輿論請命於
天謹奉册寶上
尊諡曰
孝莊仁宣誠憲恭懿翼天啓聖文皇后於戲周室展閟宫
之祀禮載升歌漢廷表長樂之儀史傳新注伏冀
慈靈可接陟降在茲必得其名垂休聲於琬琰克昌厥後
流餘慶於球圖彤管常新瑶函永煥
恭加上
孝莊仁宣誠憲恭懿至德翼天啓聖文皇后尊諡册文曰
道符内則垂芳範於千秋
德懋母儀享鴻聲於
九廟几筵增煥典册攸新欽惟
孝莊仁宣誠憲恭懿翼天啓聖文皇后
應地含章
配天贊化
仁弘逮下關雎傳和藹之心
禮重正家褕翟仰端凝之度宵衣旰食常參燮伐之勲廣
運承乾每佐
憂勤之治誕我
世祖章皇帝鍾祥啓運
善教凝庥八埏歸王會之圖四海戴
慈闈之澤逮我
聖祖仁皇帝神姿睿哲彌資
鞠育之深恩至孝感孚丕受綿長之介福備
兩朝之尊養運啓羲農裕奕葉之貽謀名高任姒顧惟冲
眇夙荷
恩輝兹當繼序之初爰切追崇之義謹奉册寶增上
尊諡曰
孝莊仁宣誠憲恭懿至德翼天啓聖文皇后伏冀
長綏純嘏
俯鑒精誠緜百世之本支篤萬年之慶譽
恭加上
孝莊仁宣誠憲恭懿至德純徽翼天啓聖文皇后尊諡册
文曰
範高蘭掖遠垂内則之芳型
德冠珠宫遥溯母儀之令望肅瞻
玉几虔奉瑶函欽惟
孝莊仁宣誠憲恭懿至德翼天啓聖文皇后
柔順流徽
安貞作則
宏綏福履璇閨傳樛木之仁
茂著臧嘉綺殿被葛覃之化
正位乎内克佐櫛風沐雨之勲
長發其祥爰徵繞電流虹之瑞誕我
世祖章皇帝鍾靈毓秀受籙膺圖敷天蒙
聖善之庥率土頌
仁慈之澤洎乎
聖祖彌資
鞠育深恩逮及
世宗備舉欽崇鉅典統
兩朝之孝養受福綿長極
三世之尊親垂光奕葉顧惟冲藐丕纘鴻基緬懷
懿德於千秋載頌徽音於
九廟謹奉册寶增上
尊諡曰
孝莊仁宣誠憲恭懿至德純徽翼天啓聖文皇后伏冀
慈靈垂裕
純嘏凝禧永緜佑啓於萬年長篤阜安於百世
孝惠章皇后博爾濟吉特氏科爾沁多羅貝勒原封鎮國
公綽爾濟女順治十一年六月甲戌
册立為
皇后
聖祖登極康熙元年十月癸卯恭上
母后孝惠章皇后
尊號
徽號曰
仁憲皇太后四年九月戊申以
大婚禮成加上
徽號曰
仁憲恪順皇太后六年十一月丁巳以
躬親大政加上
徽號曰
仁憲恪順誠惠皇太后十五年正月甲午以立
皇太子加上
徽號曰
仁憲恪順誠惠純淑皇太后二十年十二月癸卯以滇逆
盪平加上
徽號曰
仁憲恪順誠惠純淑端禧皇太后五十六年十二月丙戌
崩五十七年三月辛酉恭上
尊諡曰
孝惠仁憲端懿純德順天翼聖章皇后雍正元年八月己
酉加上
尊諡曰
孝惠仁憲端懿慈淑純德順天翼聖章皇后乾隆元年三
月乙已加上
尊諡曰
孝惠仁憲端懿慈淑恭安純德順天翼聖章皇后
恭上
仁憲皇太后徽號册文曰德弘寶祚啟萬年顯世之符禮
重徽稱合四海尊親之戴喜諧禁籞慶溢寰區欽惟
母后皇后柔順承天安貞配地贊襄
皇考敷内治而化洽宫庭撫育眇躬紹丕基而
恩深訓迪仰
慈仁之備至宜尊養之兼隆載考彝章晉崇
鴻號謹告
天
地
宗廟
社稷率諸王貝勒文武羣臣恭奉册寶上
徽號曰
仁憲皇太后伏願
嘉祥駢集
茂祉愈增昭令聞而卜世卜年迓休徵而彌昌彌熾寶文
曰
仁憲皇太后之寶
恭上
仁憲恪順皇太后徽號冊文曰本支昌盛遡
厚德於坤儀海宇雍和發
休聲於内則宫闈胥慶朝野翔歡欽惟
母后仁憲皇太后性篤温恭化彰儉約襄
皇考以治内儆戒不遑訓眇躬以臨民恩勤備至兹行嘉
慶之禮宜宏
聖善之稱謹告
天
地
宗廟
社稷率諸王貝勒文武羣臣恭奉册寶加上
徽號曰
仁憲恪順皇太后伏願長凝
介祉永錫
夀祺
徽音似續於千秋
隂教欽崇於四海寶文曰
仁憲恪順皇太后之寶
恭上
仁憲恪順誠惠皇太后徽號册文曰
聖善垂謨立政宜先孝治
徽音克嗣尊
親應上鴻名欣洽宫闈頌盈寰宇欽惟
母后仁憲恪順皇太后仁慈天植淑惠性成雝肅揚徽相
皇考而表儀天下燕詒作訓廸眇躬以寧輯四方今當親
政之時宜晉尊崇之典謹告
天
地
宗廟
社稷率諸王貝勒文武羣臣恭奉册寳加上
徽號曰
仁憲恪順誠惠皇太后伏願永綏
多福垂裕後昆長享
夀祺鞏千秋之大業永安敬養合萬國之歡心寶文曰
仁憲恪順誠惠皇太后之寶
恭上
仁憲恪順誠惠純淑皇太后徽號册文曰
慈徽啓後衍景祚於洪圖
懿範垂庥晉隆名於鉅典歡盈朝野慶洽宫闈欽惟
聖母仁憲恪順誠惠皇太后德茂安貞仁符厚載勤宣内
治佐
皇考以詒謀懋著
母儀訓眇躬而敷政兹元儲之懋建宜
顯號之崇加謹告
天
地
宗廟
社稷率諸王貝勒文武羣臣恭奉册寶加上
徽號曰
仁憲恪順誠惠純淑皇太后伏願茂增
福嘏益介
夀祺彤管揚輝
令聞丕光於四海璇宫迪吉
彝章永播於萬年寶文曰
仁憲恪順誠惠純淑皇太后之寶
恭上
仁憲恪順誠惠純淑端禧皇太后徽號册文曰
慈懿垂裕符泰運於三階鴻號顯揚播
徽音於萬國承顔有喜介福無疆欽惟
母后仁憲恪順誠惠純淑皇太后德備安貞道偕博厚
仁庥錫祉衍家邦昌熾之祥
夀域凝和洽海宇清寧之慶乃者逆渠犯順邊徼弗寧仰
賴
弘慈聿臻大定獲際昇平之誕奏爰晉崇顯之
隆稱謹告
天
地
宗廟
社稷率諸王貝勒文武羣臣恭奉册寳加上
徽號曰
仁憲恪順誠惠純淑端禧皇太后伏願
純嘏彌增
嘉徵洊至共球咸集九州奉尊養之歡文軌來同億載永
升恒之頌寶文曰
仁憲恪順誠惠純淑端禧皇太后之寳
康熙三十六年七月大學士等以平噶爾丹請上
皇太后夀康顯寧徽號奉
皇太后懿旨皇帝懋建鴻勲予不勝忻悦際此昌期予心
慰矣尊加徽號向雖有例並非斷不可已者著停止我
心始安
恭上
孝惠仁憲端懿純德順天翼聖章皇后尊諡册文曰禮隆
祔配將申假
廟之誠義極顯揚特重崇
親之典奉明禋而有恪熙
鴻號以無窮欽惟
皇妣大行皇太后
儷天體順
應地含章鍾渭涘之殊靈繼蜀山之盛軌歸我
世祖章皇帝克襄内治每持敬慎之小心允協坤成實禀
肅雝之令則訓掖庭以節儉躬曳練衣率嬪御以勤勞
心親織室迨乎奉事
太皇太后重闈櫛縰日問
長信之安
内殿羹湯時視大官之膳閱歲年而罔懈繄仁孝之夙成
六宫被
慈惠之恩感深
聖善四海享
和恒之福慶衍昇平展祀瑶齋事虔修夫蘋藻流光玉牒
化徧洽於雎麟自惟幼冲備蒙
顧復追憶
昭隆之德已閱兩朝載懷
尊養之忱聿周五紀謂遐齡之永錫詎
仙馭之遽升逮及無期哀摧至極緬思
懿行欲宣述以何由式奉
遺規竭形容而莫罄用咨羣議敬告
三靈謹奉册寶上
尊諡曰
孝惠仁憲端懿純德順天翼聖章皇后於戲考閟宫之樂
頌長發其祥嗣京室之徽音克昌厥後伏冀
慈靈曲眷
神貺斯憑典册常新等球圖而並重隆名罔極與日月以
齊懸炳耀琅函輝華彤管
恭加上
孝惠仁憲端懿慈淑純德順天翼聖章皇后尊諡册文曰
懿德垂休美報宜隆於奕世
聖慈積慶
鴻名自耀於億年禮莫重於追崇義必先於報本彝章式
煥典册丕昭欽惟
孝惠仁憲端懿純德順天翼聖章皇后
淑慎温恭
含弘光大佐
世祖以敷政内治勤修事
文母以承歡孝思維則精誠罔懈潔
九廟之蘋蘩謙抑自持率六宫以節儉撫
聖祖於沖幼端
母教於掖庭歴六十四載之恩勤
仁慈備至合千八百國之推戴
尊養兼隆緬企
前徽彌思
厚德宫闈顧復瞻
色笑以長依禁籞趨承溯
音容而如昨蓋諸福咸備已徵保定之符而
慈教長垂愈衍昇平之慶兹丕基之是纘正顯號之宜崇
謹奉册寳恭上
尊諡曰
孝惠仁憲端懿慈淑純德順天翼聖章皇后伏冀
坤靈默佑
福履永綏介繁祉於無疆錫弘庥於勿替
恭加上
孝惠仁憲端懿慈淑恭安純德順天翼聖章皇后尊諡册
文曰
儷乾作則啓萬年有道之長
體巽流徽衍奕世無疆之慶晉金函而煥彩崇鴻號以揚
芬欽惟
孝惠仁憲端懿慈淑純德順天翼聖章皇后
柔静凝庥
温恭著範
佐
世祖而勤内治式贊太平
事
文母以展孝思聿隆
尊養潔蘋蘩於
九廟念切精誠親澣濯於六宫身先節儉撫
聖祖於幼冲之日竭
慈覆於顧復之餘六十四年備恩勤之
至德千八百國合愛戴之歡心惟和氣以致祥畢臻諸福
信
仁人之多夀克享大年當
淑景方長
皇考猶獲瞻夫色笑今恩暉遥荷𦕈躬正合致夫尊崇典
禮維新顯揚益切謹奉册寶增上
尊諡曰
孝惠仁憲端懿慈淑恭安純德順天翼聖章皇后伏冀
慈靈降鑒
厚澤貽庥綿百世之本支佑萬邦之安阜
孝康章皇后佟佳氏少保都統承恩公佟圖賚女為
世祖妃誕育
聖祖
聖祖登極康熙元年十月癸夘恭上
聖母孝康章皇后
尊號
徽號曰
慈和皇太后二年二月庚戌崩五月甲午恭上
尊諡曰
孝康慈和莊懿恭惠崇天育聖章皇后九年五月丙辰加上
尊諡曰
孝康慈和莊懿恭惠崇天育聖章皇后雍正元年八月己
酉加上
尊諡曰
孝莊慈和莊懿恭惠温穆崇天育聖章皇后乾隆元年三
月乙巳加上
尊諡曰
孝康慈和莊懿恭惠温穆端靖崇天育聖章皇后
恭上
慈和皇太后徽號册文曰德弘寶祚啓萬年顯世之符禮
重徽稱合四海尊親之戴喜諧禁籞慶溢寰區欽惟
聖母仁稱乾始道合坤貞秉
淑範而襄内治化洽宫庭誕眇躬而纘鴻圖恩深顧復仰
慈仁之備至宜尊養之兼隆載考
彝章晉崇
鴻號謹告
天
地
宗廟
社稷率諸王貝勒文武羣臣恭奉册寳上
徽號曰
慈和皇太后伏願嘉祥駢集茂祉愈增昭令聞而卜世卜
年迓休徵而彌昌彌熾寳文曰
慈和皇太后之寳
恭上
孝康慈和莊懿恭惠崇天育聖皇后尊諡册文曰慈恩罔
極報莫殫夫追崇厚德難名號宜尊乎顯懿用表無前
之美以彰不匱之恩中外咸孚典儀惟備欽惟
皇妣大行慈和皇太后淑慎柔嘉温恭慈惠飭躬靜好流
藹吉之徽音逮下雍和著肅雝之雅化内承
皇考匡贊惟勤上奉
重闈虔恭匪懈眇躬纘緒方申尊養之忱鸞馭升遐遽結
終天之慕仰惟盛德宜薦鴻名載考舊章博咨公議
謹奉册寶上
尊諡曰
孝康慈和莊懿恭惠崇天育聖章皇后伏冀
慈靈昭格彝典懋膺益弘佑啓之仁永衍邦家之慶
恭加上
孝康慈和莊懿恭惠温穆崇天育聖章皇后尊諡册文曰
慈範丕昭厚德衍無疆之慶
徽音廣被深仁開有道之長稽鉅典以尊崇奉鴻名而揚
扢金函煥采玉册增輝欽惟
孝康慈和莊懿恭惠崇天育聖章皇后
坤順同符
乾元協撰
著幽閒之度禁掖流芳
建雍肅之儀宫庭起化
克宣内治精誠而潔蘋蘩
奉事
重闈愉惋而勤問視
躬節儉以昭令則澣濯成風本愷悌以布弘庥慈祥及物
篤生我
聖祖仁皇帝誕應昌期毓成
至德集萬方之愛戴慶五紀之昇平當纘承伊始之年正
尊顯宜隆之日仰體
孝思於不匱繼述維殷緬懷
懿德於無窮顯揚益切謹奉册寳增上
尊諡曰
孝康慈和莊懿恭惠温穆崇天育聖章皇后伏冀
慈眷加隆純禧洊至奠清寧於四海貽昌熾於萬年
恭加上
孝康慈和莊懿恭惠温穆端靖崇天育聖章皇后尊諡册
文曰
懿德丕昭令則常垂於百世
聖慈廣被鴻名永耀於萬年播彤管以增輝奉瑶函而煥
彩欽惟
孝康慈和莊懿恭惠温穆崇天育聖章皇后
道協坤元
功符乾運勤修壼政早起化於宫庭懋著
母儀永流徽於禁掖
九廟之蘋蘩致潔克秉精誠
重闈之問視時殷聿彰仁孝躬行節儉深宫成澣濯之風
親贊太平厚德啓綿長之瑞篤生我
聖祖仁皇帝誕應苞符毓成
聖德萃愛戴於億千萬國享昇平者六十餘年洎眇躬纘
緒之初正鉅典崇徽之日福鍾善慶緬
懿訓於無窮禮重顯揚致孝思於不匱謹奉册寶增上
尊諡曰
孝康慈和莊懿恭惠温穆端靖崇天育聖章皇后伏冀
純禧孔固
慈佑彌隆永貽昌熾之祥長啓和恒之福
孝恭仁皇后烏雅氏承恩公威武女誕育
世宗康熙十八年十月甲戌封
德嬪二十年十二月己亥晉封
德妃六十一年十一月
世宗憲皇帝登極是月癸夘
諭禮部恭上
聖母
皇太后尊號十二月乙夘禮部會同王大臣等恭擬
皇太后尊號曰
仁夀皇太后奉
諭旨所奏是本日以應行典禮具奏
皇太后不允諸王大臣復奏恭請
皇太后允上
尊號以慰
聖主孝思以副臣民仰望奉
諭旨諸王大臣奏請一疏朕親呈
皇太后再三叩求奉
皇太后懿旨皇帝及諸王大臣援引舊典懇切求請予亦
無可如何知道了
雍正元年正月壬寅
諭總理事務王大臣等
母后誕育朕躬纘承大統謹考彝章請上
尊號
母后以
皇考山陵之禮未畢不忍即受
尊稱前據諸王大臣合辭虔請敬上
仁夀皇太后尊號援引舊典敦請再三始蒙
慈允今恭上
册
寶典禮亟應舉行
母后聖意仍欲遲遲其應於何時舉行總理事務王大臣
會同禮部九卿確議具奏尋議奏俟
聖祖仁皇帝山陵事畢選擇吉期恭上
册
寶五月辛丑崩八月己未恭上
尊諡曰
孝恭宣惠温肅定裕贊天承聖仁皇后乾隆元年三月乙
已加上
尊諡曰
孝恭宣惠温肅定裕慈純贊天承聖仁皇后
恭上
仁夀皇太后徽號册文曰
慈範丕昭四海合尊親之戴
鴻稱敬晉萬年啓垂裕之祥宫籞歡騰寰區慶溢欽惟
聖母功符厚載道協資生本愷悌之淵衷慈祥逮下秉温
恭之令則淑慎持躬至孝至仁奉
重闈而晨昏將敬克勤克儉處内殿而澣濯揚休
雅化洽於周詩備貞靜幽閒之度
令德敷於坤教極恩勤顧復之勞事
皇考而内治克勷徽音久著逮眇躬而鴻圖是纘鉅典宜
隆聿申尊養之忱特進顯揚之號謹告
天
地
宗廟
社稷率諸王貝勒文武羣臣恭奉册寶上
徽號曰
仁夀皇太后伏願
純禧天錫
景福川長紫極凝庥與升恒而俱永彤闈集慶並高厚以
無疆寶文曰
仁夀皇太后之寶
(臣)等謹案雍正元年
世宗憲皇帝率羣臣恭上
仁夀皇太后尊號敬遵
慈諭下所司議奏俟
聖祖仁皇帝山陵事畢諏吉舉行是年五月
仁夀皇太后升遐未及舉行典禮而大儀具備
册
寳煌煌並煥
天府天下臣民仰見
憲皇帝篤孝之誠而
聖母謙尊之德益萬古為昭矣
恭上
孝恭宣惠温肅定裕贊天承聖仁皇后尊諡册文曰
母儀正位仁風誕播於八方
壼德流輝寶訓永垂於萬世進
徽稱於
清廟玉册爰新議典禮於容臺彤編式煥欽惟
皇妣大行皇太后華渚炳靈慶都凝瑞
秉含宏之淑性應地安貞
樹雝肅之芳型儷天作則
贊襄内治逮&KR0591;御以加恩
輔佐
先皇自宫庭而起化寬仁夙著胥食德而飲和樸素攸崇
務去奢而從儉荷生成於
聖母誕育眇躬極
尊養於慈闈未酬厚載上推崇之號允諧萬國歡心執謙
讓之衷堅却百僚敦請
音容倏隔戀慕實深兹當
升祔之辰莫罄
顯揚之悃嘉言懿行永懷至德於坤元琬刻瑤稜肅薦明
禋於閟寢謹奉册寶恭上
尊諡曰
孝恭宣惠温肅定裕贊天承聖仁皇后伏冀
默扶景祚
宏衍慶源啓後人紹衣之圖克承克繼導寰宇龐鴻之祉
俾熾俾昌
恭上
孝恭宣惠温肅定裕慈純贊天承聖仁皇后尊諡册文曰
慈範丕昭奕世衍無疆之慶
徽音廣被萬年垂至德之光稽鉅典以加崇奉
鴻名而致頌金函煥彩玉册增輝欽惟
孝恭宣惠温肅定裕贊天承聖仁皇后
順應乾行
厚同坤載
佐憂勞於夙夜克贊
宸猷
樹肅穆於宫庭聿宣
壼教撝謙為度共傳
温惠之風秉恕居心羣荷
寬仁之澤恪勤内職精誠而潔治蘋蘩孝養
重闈愉婉而躬親問視篤生我
世宗憲皇帝誕應昌期毓成
至德正集萬方之愛戴俄驚一旦之遐升爰奉
徽稱敬昭令則暨眇躬之纘緒彌追痛於含飴仰體
孝思方當尊禮攸隆之日緬懷
懿訓益切顯揚莫罄之忱謹奉册寶增上
尊諡曰
孝恭宣惠温肅定裕慈純贊天承聖仁皇后伏冀
陟降在兹
鑒觀不遠永佑綿長之祚式開昌熾之符
孝聖憲皇后鈕祜禄氏承恩公凌柱女誕育
聖躬雍正元年十二月丁夘封
熹妃晉號
貴妃十三年九月
皇上登極十二月戊寅恭上
聖母孝聖憲皇后
尊號
徽號曰
崇慶皇太后乾隆二年十二月甲午以
册立
皇后加上
徽號曰
崇慶慈宣皇太后十四年四月乙酉以平金川加上
徽號曰
崇慶慈宣康惠皇太后十五年八月癸酉以
册立
皇后加上
徽號曰
崇慶慈宣康惠敦和皇太后十六年十一月乙酉以
皇太后萬夀加上
徽號曰
崇慶慈宣康惠敦和裕夀皇太后二十年六月己酉以平
準噶爾加上
徽號曰
崇慶慈宣康惠敦和裕夀純禧皇太后二十六年十一月
甲午以
皇太后萬夀加上
徽號曰
崇慶慈宣康惠敦和裕夀純禧恭懿皇太后三十六年十
一月丙辰以
皇太后萬夀加上
徽號曰
崇慶慈宣康惠敦和裕夀純禧恭懿安祺皇太后四十一
年五月辛未以平定金川加上
徽號曰
崇慶慈宣康惠敦和裕夀純禧恭懿安祺寧豫皇太后四
十二年正月庚寅崩三月壬午恭上
尊諡曰
孝聖慈宣康惠敦和敬天光聖憲皇后
恭上
崇慶皇太后徽號册文曰
慈恩垂裕九重隆尊養之儀
鴻號揚庥萬國仰崇高之福歡騰宫壼慶溢寰瀛欽惟
聖母皇太后德協坤元功符地載寬仁逮下溥惠愛之宏
慈淑慎持躬著温恭之令範承
皇考而贊襄内治儉勤昭澣濯之風鞠眇躬而備篤
母儀言動示詩書之教屬丕基之肇纘忻福履之方長仰
荷
恩勤敬稽盛典合四海以致養期永奉夫
崇徽總百禄以承歡冀溥沾夫慶澤肅循經禮虔展悃忱
謹告
天
地
宗廟
社稷率諸王貝勒文武羣臣恭奉册寳上
徽號曰
崇慶皇太后伏願
純嘏茂膺
夀祺多益彤庭寳册鴻名並高厚以無疆紫極春暉愛日
與升恒而俱永寶文曰
崇慶皇太后之寶
恭上
崇慶慈宣皇太后徽號册文曰
慈恩裕慶集介福於璇圖
懿德垂庥晉鴻稱於金篆寰區仰戴宫禁騰歡欽惟
聖母崇慶皇太后陛下資生合撰厚載同符端萬國之
母儀仁風普洽正重闈之
慈範惠愛覃敷恭儉流徽嫓漢家之明德恩勤示教邁宋
室之慈仁惟隆顯懿之名益煥尊崇之典兹者伏承
明訓授册中宫蒙
慶澤於彤闈彝章肇舉嗣
徽音於蘭殿純嘏彌昌肅展盛儀恭申忱悃謹告
天
地
宗廟
社稷率諸王貝勒文武羣臣恭奉册寶加上
徽號曰
崇慶慈宣皇太后伏願
愛日凝禧
康齡錫福升恒共慶春暉瑞靄堯門慈孝相承坤德仁周
禹甸寶文曰
崇慶慈宣皇太后之寶
恭上
崇慶慈宣康惠皇太后徽號册文曰
慈恩垂訓萬方蒙樂利之庥
鴻號加崇四海仰尊榮之福歡騰宫掖慶溢寰瀛欽惟
聖母崇慶慈宣皇太后陛下德協資生功同厚載禔躬恭
儉
儀型式播於家邦逮下寬仁
惠澤廣宣於中外承
歡内殿藐躬久荷恩勤視膳璇宫
慈教常殷啓迪近以西川之用武尤煩夙夜之縈懷仰邀
懿訓之詳克致膚功之建邊疆永靖實為
宗社之光弓矢載櫜允屬生靈之慶我國家無疆之祉其
在於斯惟
聖母莫大之慈以克臻此兹者合外庭之喜頌祇上
崇徽賁中閫之榮封適逢吉日敬稽經禮虔展悃忱謹告
天
地
宗廟
社稷率諸王貝勒文武羣臣恭奉册寳加上
徽號曰
崇慶慈宣康惠皇太后伏願
純禧茂集
多福誕膺煥寶册於彤庭偕日升月恒而並曜藹春暉於
紫極與天高地厚而俱長寶文曰
崇慶慈宣康惠皇太后之寶
恭上
崇慶慈宣康惠敦和皇太后徽號册文曰
慈教勤敷厚德普八紘而徧覆
崇徽廣播庥光合萬國以同瞻喜溢宫庭歡騰海宇欽惟
聖母崇慶慈宣康惠皇太后陛下德洽坤元功符地載
持躬淑慎家邦仰
懿範之昭逮下寬慈中外沐
仁風之被
恩勤備至生成荷鞠育之勞
訓誨有加樂利錫寰區之福屬中宫之成禮慶典增輝忻
長樂之凝祥
慈幃有喜問安内殿修常職於晨昏視膳璇宫奉
怡顔於盥饋合九州而致養正逢悦豫之期總百禄以承
歡宜極尊崇之典肅循經禮虔展悃忱謹告
天
地
宗廟
社稷率諸王貝勒文武羣臣恭奉册寳加上
徽號曰
崇慶慈宣康惠敦和皇太后伏願
夀愷凝禧升恒介祉寶册共星雲而並煥福履常綏鴻名
偕天地以無疆春暉益永寶文曰
崇慶慈宣康惠敦和皇太后之寶
恭上
崇慶慈宣康惠敦和裕夀皇太后徽號册文曰
鴻慈式訓一人承啓迪之隆
厚德凝祥八表效尊親之戴歡騰中壼慶溢寰區欽惟
聖母崇慶慈宣康惠敦和皇太后陛下地道同符坤元合
撰化孚宫掖敦禮教而範著璇闈治洽邦家沛仁施
而惠周瀛海
恩深鞠育仰蒙顧復之勤念切曕依宜備欽崇之典荷
春暉之普照序啓陽和欣
夀域之宏開律諧長至六旬初度恰六花獻瑞之辰萬福
攸同正萬國來朝之候捧霞觴而跪進並申嵩岳之
呼侍
翠輦以扶趨齊上瑶池之祝合九州而致養永戴
慈雲總百禄以承歡溥沾愷澤敬稽經典虔展悃忱謹告
天
地
宗廟
社稷率諸王貝勒文武羣臣恭奉册寶加上
徽號曰
崇慶慈宣康惠敦和裕夀皇太后伏願
純禧茂集
嘉祉駢臻遐齡綿有道之長寶册偕日星並煥篤祜迓無
疆之祚徽章與高厚常昭寳文曰
崇慶慈宣康惠敦和裕壽皇太后之寶
恭上
崇慶慈宣康惠敦和裕夀純禧皇太后徽號冊文曰
聖慈衍慶版章式廓於遐方顯號揚庥尊養丕崇於寰海
本至德而膺多福保佑自天備純嘏而炳鴻文安貞應
地歡騰朝野喜溢宫庭欽惟
聖母崇慶慈宣康惠敦和裕壽皇太后陛下德協資生功
符厚載肅雍宣化流
慶譽於黃裳誠敬垂型懋
徽音於蒼籙璇宫視膳長荷
洪仁蘭殿承歡恒聆
懿訓近以遠夷款附絶塞蕩平萬里犁庭道左有壺漿之
獻半年奏凱師中無矢石之勞實邀
慈廕之宏敷克致膚功之迅奏鞏萬載不拔之業兵氣都
消闢百年未集之圖邊塵胥靖臣民稽首僉謂天家不
世之功中外輸誠咸曰
聖母無疆之慶合輿情而祝嘏祇上
徽稱賁册府之光華敬諏吉日載稽禮制肅展悃忱謹告
天
地
宗廟
社稷率諸王貝勒文武羣臣恭奉册寳加上
徽號曰
崇慶慈宣康惠敦和裕夀純禧皇太后瑞叶丹圖
慈慶滂流於海宇祥徵綠字奎章炳烺於星辰誠亘古之
隆規而普天之盛典伏願琅函永煥寶牒常輝崇燕
喜於日月山川蕃禧屢錫被鴻名於圭璋琬琰景貺
頻臻受百千國來享之文六合均膺晉福垂億萬年
無窮之裕八荒咸頌坤儀寶文曰
崇慶慈宣康惠敦和裕夀純禧皇太后之寶
乾隆二十四年十月壬寅王大臣等以平定回部
請加上
皇太后徽號
上諭敬惟辛巳歲恭逢
聖母皇太后七十萬夀慶辰鉅典鴻儀舉行伊邇兹以膚
功既奏上慰
慈懷已於長至節宣表稱賀推
恩展禮稠疊便蕃其崇上
尊號宜以普天
大慶時敬謹恭擬再行奏請
懿旨諸王大臣其明體朕意
恭上
崇慶慈宣康惠敦和裕夀純禧恭懿皇太后徽號册文曰
瑶樞垂曜普天樂化日之長
寶册凝徽薄海仰慈雲之蔭祝九如之
純嘏舞效嵩呼合六宇之歡心誠孚葵向恩覃中外慶洽
邦家欽惟
聖母崇慶慈宣康惠敦和裕夀純禧皇太后陛下德合安
貞功符厚載純粹中正垂内教於椒庭富夀康寧集
殊祥於箕範
大安祇奉羣欽恭穆之型
長樂早朝每領寬仁之訓廿六載疇咨政治禀
懿訓以維勤二萬里式廓昄章承
慈庥以徧被兹屆七旬之大慶恰鄰南至之嘉辰玉琯迎
陽三百六旬之干支伊始
璇闈廸吉億萬斯年之福禄逾增璧合珠聯紀瑞聿徵於
元日天花法雨延
釐遥應乎文殊獻益地之瑶圖來從懸圃奏鈞天之廣樂
響叶仙韶
翠輅親扶荷
春暉之久照霞觴跪捧樂湛露之均霑惠澤浹於寰中齊
上延洪之頌尊養隆以天下宜加
顯懿之稱庸定彝章虔申忱悃謹告
天
地
宗廟
社稷率諸王貝勒文武羣臣恭奉册寶加上
徽號曰
崇慶慈宣康惠敦和裕夀純禧恭懿皇太后伏願
修齡永茂
嘉祉丕膺申錫無疆與清寧而並夀含章有慶昭符瑞以
常新寳文曰
崇慶慈宣康惠敦和裕夀純禧恭懿皇太后之寶
恭上
崇慶慈宣康惠敦和裕夀純禧恭懿安祺皇太后徽號册
文曰
璇闈錫美德施昭曼夀之徵
蘭殿敷慈福集紀鴻名之&KR0839;際自古希聞之
大慶祥軼羲軒晉從今遞積之
徽稱音揚任姒孚歡陬澨洽喜清寧欽惟
聖母崇慶慈宣康惠敦和裕夀純禧恭懿皇太后陛下厚
德頤恬繁禧垂裕禔源昌熾履箕範之歛敷順氣彌
綸協坤輿之光大天開
聖節景迓長春欣八袠之崇登祝
萬年之介祉亹遵
懿訓寅奉
怡顔依愛日以循陔舞綵逮六旬以上載春暉而負扆垂
衣臻三紀於兹膝繞雲礽臚嘉祥於五世野多耄耋
開
夀宇於八方有慶則兆民同尊
親以天下養頌賡徧德叠蠲二稅以阜成雅詠作人聯啓
兩闈而彙吉四言下管新苞茂之
瑶宫萬歲呼嵩掖省巡之
翟輅維錫類承
歡之茂集總合羣黎百姓之心凡家慶國瑞之駢臻皆由
聖母一人之福載稽舊典式備多儀制更重於祥金禮特
隆夫嘉玉用宜延喜珍來西母之琯環矧乃象功貢
底闐河之璆璧彝章肇定
顯號洊加謹告
天
地
宗廟
社稷率諸王貝勒文武羣臣恭奉册寶加上
徽號曰
崇慶慈宣康惠敦和裕夀純禧恭懿安祺皇太后肅布愉
悰虔申祈頌繹彖辭之應地安乃永貞次詩什於生
民祺維介景捧瑶箋而獻籙陳芝牒以迎
釐伏願
純嘏長綏
茀康彌劭律生萬事之本八暢元音籌添億歲之盈十基
積數從此京垓演策川長山夀躋悠久於坤元章蔀
引年日升月恒並增興於天保寳文曰
崇慶慈宣康惠敦和裕夀純禧恭懿安祺皇太后之寶
恭上
崇慶慈宣康惠敦和裕夀純禧恭懿安祺寧豫皇太后徽
號册文曰
堯門啓瑞樞光昭耆定之模
姒幄基祥帡蔭衍昇平之慶頌孚海宇忭集臣鄰欽惟
聖母崇慶慈宣康惠敦和裕夀純禧恭懿安祺皇太后陛下
聖裕徽音
福徵厚德
尊親並戴合萬國以臚歡
名夀兼隆臻億齡而履順兹值金川之底績爰陳
瑶牒以告勲溯彼蠻觸搆争始猶寬其齊斧繼乃貙狼肆
抗終難逭其威弧揚兩路之先聲兵非得已簡八旗
之勁旅勇且知方越險摧堅不啻功成百戰擣巢翻
穴於斯事蕆五年予小子籌筆辛勤每厪
慈訽之垂念師武臣劘旌勞勩克馳捷奏以慰
懷兵銷騰日月之光升恒祝
嘏樂作叶韶韺之盛美善歸
親宜晉
鴻稱用崇
燕喜精璆聯珏稽朝家隆重之儀嘉璽琱珍抒中外喁于
之願謹告
天
地
宗廟
社稷率諸王貝勒文武羣臣恭奉册寶加上
徽號曰
崇慶慈宣康惠敦和裕夀純禧恭懿安祺寧豫皇太后顒
捧
芝函虔申葵悃繹箕疇之來備是曰
康寧演羲畫之利行實惟
豫順
懿美式彰夫蒼籙
蕃釐允迓乎琅編伏願
道契安貞
性彌愷樂闡
昌符於金石寶琰恒新熙
洪號於垓埏蘿圖益煥常來王而常來享共球同紀殷篇
莫不興而莫不增川岳常賡周雅寶文曰
崇慶慈宣康惠敦和裕夀純禧恭懿安祺寧豫皇太后之
寶
恭上
孝聖慈宣康惠敦和敬天光聖憲皇后尊諡册文曰
崇儀告備薦玉册以申虔
懿行垂光勒琅函而闡實報劬勞之
厚德禮洽馨聞嚴對越之
鴻名義隆睿作欽惟
皇妣大行皇太后
順體天經
化彰人極
萱庭示範仰宫中之有
聖人瑶甸歸仁臨天下而為
大母自流徽於京室荷篤慶於藐躬億兆騰歡萃萬方為
尊養曾元衍瑞裕
五世以融怡緬
義訓之常昭洵颺言之莫罄賁
鳳綸而賜復澤及葭蓬扶
翟輅以觀民呼兼嵩岱益圖旅賀來庭之鶼鰈駢臻偃伯
承
禧絶徼之干戈並戢是皆
慈暉普照覃嶽澥而含和用能
純履康綏麗乾坤而集福憶昨者金泥絢祝十八字叠演
箕疇冀來兹寶琰鐫華億萬齡重增姬算惟愛景情
殷
顧復依旬之臚頌何窮宜
慈躬祉懋升恒晉册之揚庥未艾何
升遐之忽遘竟攀慟之難追率土纏悲終天銜恤當
尊稱於殷禮念形容無得而名稽
上諡於周書極擬議於斯為盛有孝實原有德本百行於
地天乃聖即協乃神嫓獨隆於堯舜一詞莫贊敢憑
素悃以追攀萬世為公並詢僉言而咸翕爰遵彝典
請命於
天謹奉冊寶上
尊諡曰
孝聖慈宣康惠敦和敬天光聖憲皇后於戲溯
璇闈徽音大行宜特隆冠古之聲頌
清廟昌後燕天庶稍展崇
親之悃伏冀
神靈式妥
陟降在兹文琬貽型抒慕誠之罔極彤毫述德荷申錫於
無疆宏啓嘉符茂昌景祚謹言
(臣)等謹按馬端臨通考上皇太后尊號儀注載皇
太后門五朝續通考則以此類禮儀皆王禮也仍
王圻本移入王禮考今從之
皇朝文獻通考卷二百四十
