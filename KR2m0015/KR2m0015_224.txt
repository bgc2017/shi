欽定四庫全書
皇朝文獻通考卷二百二十四
經籍考(十四)
史(地理)(時令)(譜牒)(目錄)
御定清涼山新志十卷
聖祖仁皇帝御製序曰朕惟清涼山古稱文殊大士演教
之區也兹山聳峙於雁門雲中之表接恒岳而俯滹沱
横臨朔塞藩屏京畿其地風勁而高寒層冰結於隂巖
積雪留於炎夏故名清涼然地雖寒而嘉木芳草蒙茸
山谷稱靈異焉五峯竦立上矗霄漢日月之所迴環烟
霞之所虧蔽蒼然深秀其爲神臯奥區蓋自昔而已然
矣是以自漢至今歴代皆有崇建古刹精藍遍滿巖岫
宇内稱靈山佛土最著者有三峨嵋普陀而五臺爲尤
盛焉我
世祖章皇帝上爲
慈闈祝釐下爲蒼生錫福賜金遣使屢沛恩施朕數經駐
蹕兹山爲
兩宫祈康寧福祉因而登五峯陟臺懷各爲文勒石以紀
之琪樹靈葩形於篇咏蓋嘗念佛教以清淨慈惠爲本
以戒定智慧爲宗亦有禆於勸善遠慝兹山又密邇塞
垣遠離塵俗當爲清修者之所棲泊故於此每惓惓焉
山之有志所以紀形勝述建置載藝文俾後之人有所
稽考往蹟舊聞不致淹没兹編詳簡適中不蕪不支清
涼勝境可撫卷而得其梗概也因叙於簡端
(臣)等謹按舊志成於順治十八年至康熙三十年
奉
敇重修凡分十類並
御製序文弁諸卷首焉
欽定盤山志二十一卷
乾隆十九年協辦大學士戸部尚書蔣溥等奉
敕撰
皇上御製序曰向於雍正年間奉
命敬謁
景陵往來薊野田盤山色宜人蓋蓄於目且沃於心矣而
以程期惟謹訖未登臨因索智朴誌書讀之嗤其意
求博而辭失冗夫耕問僕織問婢山經地志文士之
事彼方外流拘名象而濫碔砆者何爲哉踐阼以後
勅幾勤政日不暇給閱七年而後一往遊焉及一遊
則峰之秀泉之清松之蒼石之詭日往來於吾懷是
猶未見君子惄如調饑亦既見止我心則夷矣嗣是
規地建園施金葺寺蹟之廢者日以舉境之幽者日
以出上
陵回鑾每憩止焉夫山川顯晦時有定數而必待人以彰
不數年之間使田盤改觀者余也而顧兹寰宇風未
臻乎唐虞歲未餘乎三九恧然抱愧者亦余也誌盤
山而請序者其亦同余此心也耶
(臣)等謹按乾隆十九年二月
命溥等纂修新志因詳加裒訂輯成是編兹山林巒幽
邃秀甲畿東在漢爲田疇隱居之地伏遇我
聖祖仁皇帝鑾輅廵臨大開神秀我
皇上展謁
祖陵
翠華駐蹕特建
山莊以供靜憩由是輝煌金碧靈境日開宜其偕嶽
鎮以效靈永備
宸遊於無極矣
西湖志四十八卷
李衛纂衛字义玠銅山人官至直隸總督諡敏達
西湖志纂十二卷
乾隆十六年大學士梁詩正等恭纂
(臣)等謹按乾隆十六年
聖駕南廵詩正請重修西湖志會尚書沈德潛取雍正
中李衛等所輯舊志重加刪訂繕錄恭進得
旨嘉奬並
詔詩正即取李衛本刪併爲一乃復參考釐定别類分
門首名勝各圖次西湖水利次孤山南山北山吳
山西溪諸勝蹟次藝文凡十二卷門目雖減於舊
志紀載已綜夫大綱
天翰親題湖山生色夫是以炳朗乎寰區爭芳乎嶽瀆
豈僅以幽巒絶壑擅東南山水之最也哉
太平三書十二卷
張萬選編萬選字舉之濟南人官太平府推官
乍浦九山補志十二卷
李確撰確見雜史類
昌平山水記二卷
顧炎武撰炎武見經類
四明山志九卷
黃宗羲撰宗羲見經類
宗羲自序略曰壬午歲余作四明志亡友陸文虎
欲刻之而未果癸丒歲盡偶展此卷文虎評校之
朱墨如初脱手然其間凡例不齊詞不雅馴重爲
竄改始得成書
黃山志七卷
閔麟嗣撰麟嗣字賓連歙縣人
麻姑山丹霞洞天志十七卷
羅森撰森字約齋大興人順治丁亥進士官至陜
西督糧道
峩眉山志十八卷
蔣超撰超字虎臣金壇人順治丁亥進士官翰林
院編修
峩眉志略一卷
張能鱗撰能鱗見經類
浯溪考二卷長白山錄一卷補遺一卷
王士禎撰士禎見傳記類
士禎自序浯溪考曰楚山水之勝首瀟湘瀟湘之
勝首浯溪浯溪以唐元結次山名得魯公磨厓書
而益張之舊有浯溪前後兩集爲李仁剛綦光祖
撰見於輿地志碑目皆無傳今志乃出庸手冗雜
泛濫至不可耐乃以退食之暇窮搜遐摭要取精
覈間錄詩賦雜文多郡志溪志所未收者
鼓山志十二卷
僧元賢撰
恒岳志三卷
張崇德撰崇德字懋修順天人官渾源州知州
七星巖志十六卷
韓作棟撰作棟字公吉鑲藍旗漢軍人順治中官
按察司僉事
(臣)等謹按此志本明王泮所作名曰定山石室志
蓋七星巖一名崧臺又名定山故也作棟因泮書
重加修纂而吳綺又爲之潤色焉
峩眉山志十八卷
曹熙衡撰熙衡字素徵錦州人順治中官至貴州
按察使
龍唐山志五卷
僧性制撰
(臣)等謹按浙江通志本作龍塘而此作龍唐者蓋
猶錢塘之可作錢唐也故書中如唐井等字亦盡
不加土旁以昭畫一
寳華山志十卷
釋德基撰
廬山通志十二卷
釋定暠撰
西湖夢尋五卷
張岱撰岱字陶菴自號蝶菴居士會稽人僑寓錢
塘
百城烟水九卷
徐崧張大純同撰崧吳江人大純長洲人
尤侗序曰崧有詩名好遊佳山水間嘗綴集吳地
古蹟爲此書其友張大純助其捃摭未畢而崧殁
大純因重加纂輯刊行
蟂磯山志二卷
柯願撰願字又鄒龍溪人康熙甲辰進士官主事
嶽麓志八卷
趙寧撰寧字又裔山隂人官長沙府同知
說嵩三十二卷嵩嶽廟史十卷
景日昣撰日昣字東陽登封人康熙辛未進士官
至戸部侍郎
日昣自序說嵩略曰主山爲幹附見爲支曰嵩高
曰太室曰太室上曰太室隂曰太室麓曰太室原
曰少室上曰少室東曰少室南曰少室隂曰箕山
爲是書之經曰星野曰沿革曰形勢曰水泉曰封
域曰游記曰古蹟曰金石曰傳人曰物産曰二氏
曰摭異曰藝林曰風什為是書之緯
嵩嶽廟史例略曰漢武之登封孝明之廵幸胡后
武曌之離宫别院事涉游盤無關秩祀概從刪削
鷄足山志十卷
范承勳撰承勳鑲黃旗漢軍人官至雲南總督
普陀山志十五卷
朱謹陳璿同撰謹見經類璿始末未詳
湘山志八卷
徐泌撰泌字鶴汀衢州人康熙中官全州知州
林屋民風十二卷
王維德撰維德字洪緒吳縣人
廬山志十五卷
毛德琦撰德琦字心齋鄞縣人由貢生官星子縣
知縣
德琦自序略曰山川分紀多仍其舊文翰則隨時
而增書之
玉華洞志六卷
陳文在撰文在字新我將樂人
羅浮山志十二卷
陶敬益撰敬益江寧人康熙中官博羅縣知縣
羅浮山志會編二十二卷
宋廣業撰廣業字澄溪長洲人康熙中官至山東
濟東道
羅浮外史(無卷數)
錢以塏撰以塏字蔗山嘉善人康熙戊辰進士官
至太子少保禮部尚書諡恭恪
惠陽山水紀勝四卷
吳騫撰騫字益存號樂園當塗人康熙辛未進士
官至惠州府知府
(臣)等謹按是編雖總名惠陽山水而其實止紀羅
浮西湖兩地故如霍山龍川等並爲惠州之名勝
而志皆不及焉
西樵志六卷
馬符錄撰符錄字受之南海人官陸豐縣訓導
武夷九曲志十六卷
王復禮撰復禮見經類
太嶽太和山紀略八卷
王概撰概字成木諸城人雍正癸丑進士官至兩
廣鹽運使
峽石山水志一卷
蔣宏任撰宏任字擔斯海寧人
雁山圖志(無卷數)
僧實行撰實行字奕庵山隂林氏子居雁山能仁
寺
金井志四卷
姜虬綠撰虬綠字秋島烏程人自號蒼弁山人又
號大海樵人
虬綠自序曰住山以來日有記錄并見古人詩歌
雜識手輒鈔摘凡分山谷文獻金石藝文四門
泰山道里記一卷
聶鈫撰鈫字劍光泰安人
鈫自序曰生長泰山下少爲府胥性嗜山水每攀
幽躋險探稽往躅因讀劉其旋泰山紀略成城泰
山勝概其中有一地兩稱或名同地異巖谷深阻
題刻爲苔蘚所蔽者間遺而未錄近乃架梯刮磨
垢蝕而求之雖風雨寒暑勿憚其勞又質之野老
參考羣書竭半生精力彙成一編提挈道里爲綱
領分之爲五合之爲一曰泰山道里記
鈫從孫學文識曰余從祖蒐討金石之文閱二十
餘年凡諸紀載所未詳者如石經峪刻金剛經據
徂徠刻石辨爲北齊王冠軍書唐紀泰山銘下截
剥落葉彬補書百八字宋述功德銘磨勒岱巔鑱
毁原碑字猶存介邱巖分水谿及古明堂均失覈
蓄疑又肅然山奉高城季札之墓與白騾冡俱誤
指其地汶泮三谿諸水皆牽混源流岱背琨瑞靈
巖諸山因隸他縣而未錄併逐加考驗以辨訛補
闕焉
峽川志一卷
潘廷章撰廷章字梅巖自稱海峽樵人海寧人
西湖覽勝志十四卷
夏基撰基字樂只杭州人
南湖紀略稿六卷
邱俊撰俊見政書類
(臣)等謹按南湖一名白洋池在杭州城北隅宋張
俊賜第四世孫鎡别業據湖之北因名南湖楊萬
里陸游諸人皆爲題詠而鎡亦以自名其集遂傳
爲古蹟俊少居其地因采輯宋時志乘及說部文
集勒成此志
右地理類山水
江城名蹟五卷
陳宏緒撰宏緒字士業新建人
(臣)等謹按宏緒自序曰古與今不以時代爲斷而
一以興廢存亡爲斷蓋是書上卷考古下卷證今
故其言如此
營平二州地名記一卷
顧炎武撰炎武見經類
金鼇退食筆記二卷
高士奇撰士奇見經類
士奇自序曰自丁巳
賜居太液池之西朝夕策馬過金鼇玉蝀橋望苑中景物
七閱寒暑退食之頃偶訪曩時舊制約略得之傳
聞又彷彿尋其故址離宫别館廢者多矣脫復不
加訂證無以昭我
皇上卑宫室約園囿之儉德因率筆記之詳於西而略於
東以所居在苑西故也紀其興廢而復雜以時事
欲見
昭代之盛存爲太平嘉話也又曰衙署監局載在會典
者不書訪聞未確者不書外人所罕窺者亦不敢
書
石柱記箋釋五卷
鄭元慶撰元慶字芷畦歸安人
朱彝尊序曰湖州石柱歐陽永叔謂非顔魯公不
能書孫莘老知湖州聚境内碑碣築墨妙亭貯之
記其一也所記山川陵墓廟石旁及屏風竹帳雉
尾扇顧唐五縣而記遺其二元慶成箋釋四卷彝
尊爲補其遺
靈隱寺志八卷
孫治撰徐增重編治字宇台仁和人增字子能吳
縣人
滄浪小志二卷
宋犖撰犖字牧仲號漫堂商邱人由廕生官至吏
部尚書
杏花村志十二卷
郎遂撰遂字趙客號西樵子池州人
二樓小志四卷
程元愈撰汪越沈廷璐補葺元愈字偕柳越字師
退廷璐字元佩皆寧國人
(臣)等謹按寧國府有南北二樓其北樓即晉謝眺
之高齋其南樓乃明嘉靖間知府朱大器所建之
文昌臺也後佟賦偉嘗作二樓記略不專言二樓
之事元愈等乃取歴代題詠之詞彙爲是編
青原志略十三卷
僧大然撰施閏章補輯大然始末未詳閏章字尚
白號愚山宣城人順治己丑進士官至江西布政
司參議康熙己未
召試博學鴻詞授翰林院侍讀
崇恩志略七卷
僧智藏撰智藏字竺堂安福人
江心志十二卷
釋元奇撰始末未詳
(臣)等謹按江心寺之建其來甚久考謝靈運詩已
有亂流趨正急孤嶼媚中川之語矣寺在永嘉江
中古稱名蹟特未有紀其勝者其後郡人王暘谷
始創爲志元奇特重加校訂而成是編
白鹿書院志十六卷
廖文英撰文英見經類
靈谷寺志十六卷
吳雲撰雲號舫翁安福人
白鹿書院志十九卷
毛德琦撰德琦見山水類
通元觀志二卷
吳陳琰撰陳琰見經類
孔宅志六卷
諸紹禹撰紹禹松江人
(臣)等謹按孔宅在青浦縣之北世傳孔子三十四
代裔孫名禎者於隋末爲蘇州刺史遂僑寓於吳
立家廟葬先聖衣冠於此後廟漸湮廢明陸應陽
復爲修治採閭閻說作孔廟記陳功又作續記康
熙中紹禹取舊本刪輯成編然先聖衣冠之說終
不免爲無稽之談耳
丹霞洞天志十七卷
蕭韶撰韶字明彝南城人康熙中舉人
武林志餘三十二卷
張暘撰暘字東榑號滌岑錢塘人
東林書院志二十二卷
高&KR0034;高嶐高廷珍高陛許獻同撰&KR0034;等四人皆高
攀龍裔獻亦同縣人也
增修雲林寺志八卷
厲鶚撰鶚見正史類
(臣)等謹按雲林寺本名靈隱
聖祖仁皇帝廵幸江浙時
特賜今額鶚以志書不應仍用舊名乃因前志易其名而
增輯之
宋東京考二十卷
周城撰城號石匏嘉興人
王珻序曰城客大梁三載隨境討蒐以成此書
鵝湖講學會編十二卷
鄭之僑撰之僑字東里潮陽人乾隆丁巳進士官
至寳慶府知府
關中勝蹟圖志三十二卷
陜西廵撫畢沅撰
(臣)等謹按是書以郡邑爲經以地理名山大川古
蹟爲緯附圖於後會萃古今記載如三輔黃圖以
下及山水游記州郡志乘諸書無不採取訂舛釐
訛使之歸於畫一蓋沅當行部之時涉歴川原親
爲詢求古蹟考古證今因成是編故凡名勝之區
無不詳其始末云
右地理類古蹟
顔山雜記四卷
孫廷銓撰廷銓見傳記類
王士禎序曰田雯黔書七十六篇有似爾雅者有
似考工記者有似公榖檀弓者有似越絶書者孫
文定公作顔山雜記文筆竒峭亦如此
天府廣記四十四卷
孫承澤撰承澤見經類
山東考古錄一卷京東考古錄一卷譎觚十
事一卷
顧炎武撰炎武見經類
四州文獻摘鈔四卷
畢振姬撰振姬字亮四高平人順治丙戍進士官
至廣西按察使
司昌齡跋曰四州文獻蓋潞澤遼沁之通考也其
間有懸揣附會之說前無總序倫類紛雜蓋草創
未就而其徒所鈔次凡二十五册余以前人舊文
各有原書又繁不能盡錄乃節其論著之要者與
其所纂物産釐爲四卷題曰四州文獻摘鈔云
甌江逸志一卷
勞大輿撰大輿字宜齋石門人順治辛卯舉人官
永嘉縣教諭
嶺南風物紀一卷
吳綺撰宋俊增補江闓删訂綺字園次號聽翁江
都人順治甲午拔貢生官至湖州府知府俊字長
白山隂人闓字辰六桂陽人
粤述一卷
閔叙撰叙號鶴臞歙縣人順治乙未進士官至監
察御史
星餘筆記一卷
王鉞撰鉞見傳記類
中州雜爼三十五卷
汪价撰价字介人號三農外史自稱吳人里居未
詳
(臣)等謹按順治己亥河南廵撫賈漢復修通志時
价嘗與其役因採古來遺事涉及中州者彙爲是
書仿類書之例分天地人物四門而各係以子目
然所採多取諸稗官野史近於小說之體矣
湖壖雜記一卷
陸次雲撰次雲字雲士錢塘人康熙初由拔貢生
官江隂縣知縣
姑孰備考八卷
夏之符撰之符字玹伯當塗人
臺灣記略一卷
李麟光撰麟光號蓉洲武進人
海表竒觀八卷
不著撰人名氏自序題康熙戊申嘗官瓊州
江南星野辨一卷
葉爕撰爕字星期吳江人康熙庚戍進士官寳應
縣知縣
嶺南雜記二卷
吳震方撰震方見經類
臺灣隨筆一卷
徐懷祖撰懷祖字燕公松江人
燕臺筆錄一卷
項惟貞撰惟貞字端伯秀水人
神州古史考一百五十卷方輿通俗文一卷
倪璠撰璠字魯玉錢塘人康熙乙酉舉人官内閣
中書
璠自序曰按今之版圖取自漢迄唐諸史地志列
於郡縣之首上搜舊聞旁摭遺逸凡兩京十四省
共一百五十餘卷謂之神州古史考又取唐以後
者别爲一編名曰方輿通俗文
臺海使槎錄八卷
黃叔璥撰叔璥見職官類
西粤對問(無卷數)
江德中撰德中字漢石徽州人官至廣西布政司
參議
龍沙紀略一卷
方式濟撰式濟字屋源號沃園康熙己丑進士官
中書舍人
潯陽蹠醢六卷
文行遠撰行遠字樵菴江西德化人康熙中貢生
例略曰讀書時遇郡事隨見隨錄自經史子集及
稗官野乘小說之類靡所不採
蜀都碎事六卷
陳祥裔撰祥裔本姓喬氏號藕漁順天人康熙中
官成都府通判
續閩小紀一卷
黎定國撰定國字于一江都人
嶺海見聞四卷
錢以塏撰以塏見山水類
東城雜記二卷
厲鶚撰鶚見正史類
南漳子二卷
孫之騄撰之騄見經類
右地理類雜記
廣州遊覽小志一卷
王士禎撰士禎見總錄類
(臣)等謹按士禎自述年譜曰康熙甲子十一月奉
命祭告南海乙丑二月十日抵廣州入南海神廟蕆事四
月一日發廣州蓋其在廣州留連者五十一日以
其暇遊覽諸名勝因作是編焉
天下名山記鈔(無卷數)
吳秋士撰秋士字西湄歙縣人
泰山紀勝一卷
孔貞瑄撰貞瑄見經類
匡廬紀遊一卷
吳闡思撰闡思字道賢武進人
滇黔紀遊二卷
陳鼎撰鼎見總錄類
王山遺響六卷
張貞生撰貞生號簣山廬陵人順治戊戍進士官
至翰林院侍讀學士
羅麗序略曰貞生所著文集尚未刊行此其家居
一載之内流連山水隨筆記之以示其意之所寓
者
蒼洱小記一卷
畢曰澪撰曰澪見傳記類
右地理類遊記
安南使事紀一卷
李仙根撰仙根字南津遂寧人順治辛丒進士第
二官至戸部侍郎
坤輿圖說二卷
南懷仁撰懷仁西洋人康熙中官欽天監監正
(臣)等謹按是書爲上下兩卷上卷分十五條自坤
輿至人物皆言地之所生下卷分五大州載海外
諸國附以西洋七竒圖說與艾儒略職方外紀互
有詳略雖所記不無粉飾而要以外國人記外國
事或不盡虛謬耳
西方要記一卷
利類思安文思南懷仁等撰類思等皆西洋人
洱海叢談一卷
釋同揆撰同揆字輪菴雲南大理府文殊寺僧
使琉球記一卷
張學禮撰學禮字立菴鑲藍旗漢軍人官廣西道
監察御史廵視河東塩政
(臣)等謹按康熙元年琉球國王尚質繳故明敕印
舉國内附學禮以兵科副理事官偕行人司行人
王垓奉
詔冊封此其紀請封遣使始末及往來途路之險阻末附
中山紀略載其土風民物足備採陳
八紘繹史四卷紀餘四卷八紘荒史一卷
峝谿纖志三卷志餘一卷
陸次雲撰次雲見雜記類
次雲自序峝谿纖志曰諸書所載同異攸殊余徵
諸見聞詳爲考正措詞雖簡徵事彌該
安南紀遊一卷
潘鼎珪撰鼎珪字子登晉江人
海外紀事六卷
釋大汕撰大汕廣東長壽寺僧
連陽八排風土記八卷
李來章撰來章號禮山本名灼然以字行襄城人
康熙乙夘舉人官連山縣知縣
異域錄一卷
圖理琛撰圖理琛姓阿顔覺羅氏先世業赫人由
考取内閣中書官至兵部郎中
中山沿革志二卷
汪楫撰楫字舟次休寧人康熙己未
召試博學鴻詞授翰林院檢討
楫自述曰奉
使諭祭故王入其祖廟因密錄其神主又得琉球世纘圖
參以明代實錄約略詮次輯成是編
中山傳信錄六卷
徐葆光撰葆光字澄齋吳江人康熙壬辰進士官
翰林院編修
(臣)等謹按康熙五十七年葆光副海寳使琉球成
書奏
御繪圖系說紀述頗稱詳洽
楚南苗志六卷
叚汝霖撰汝霖字時齋號梅亭漢陽人由舉人歴
官建寧府知府
海國見聞錄二卷
陳倫烱撰倫烱字資齊同安人官至浙江寧波水
師提督
琉球國志略十六卷
周煌撰煌字海山涪州人乾隆丁巳進士官至兵
部尚書諡文恭
(臣)等謹按煌於乾隆二十二年奉
命敕封琉球纂輯志略别類分門徵信紀實仰蒙
睿鑒排版行世洵儒臣稽古之榮也
右地理類外紀
欽定月令輯要二十四卷圖說一卷
康熙五十四年
聖祖仁皇帝御定
聖祖仁皇帝御製序曰古者於明堂之中施十二月之令
本堯典授時之意而推廣之今所傳大戴禮夏小正篇
小戴禮月令篇三代之遺文大略可見矣月令雖出吕
覽而蔡邕次其章句孔穎達定其正義推明周公品制
列之於經漢晉而下若四民月令四時纂要以及千金
錦帶歲華紀麗歲時雜紀諸書代有撰述未睹賅備前
明之季馮應京戴任始輯月令廣義二十四卷爲士庶
通用觀其原本經訓推衍義類用意亦云勤矣顧其采
摭既多蕪累間出爰命儒臣重加編輯次第呈覽親爲
裁定正譌芟複一歸雅馴别起義例補所未備博觀約
取務合於體要而切於實用庶幾古者明堂月令之遺
式矣書成名曰月令輯要舊本圖說并爲釐正列諸卷
端因天時而課治功察物候以盡人事自國家政典下
逮甿庶作息均可參驗而閎覽博物之學亦於是乎有
取焉由今而後言紀時之書者其必以此爲權輿也夫
古今類纂歲時部四卷
董榖士董炳文同編榖士字農山炳文字霞山烏
程人
潘耒序曰榖士兄弟共撰類書分天地人物爲四
部名曰古今類傳先以歲時日次一編見示乃天
部中之一種自元旦至歲除徵綴條繫無有缺者
其蒐採致爲繁富
節序同風錄(無卷數)
孔尚任撰尚任見傳記類
(臣)等謹按是書以十二月爲綱以節令爲目各紀
其風俗事宜於下蓋仿荆楚歲時記例也
時令彙紀十六卷餘日事文四卷
朱濓編濓爵里未詳
右時令
欽定八旗滿洲氏族通譜八十卷
乾隆九年大學士鄂爾泰等奉
敕撰
皇上御製序曰我
祖宗誕膺
天命勃興東土德綏威讋奄甸萬姓維時龍從鳳附之衆
雲合嚮應輻輳鱗集強者率屬歸誠弱者舉族内附
我
祖宗建師設長以涖之分旗隸屬以别之厥有熊羆之士
不二心之臣效命疆場建謀帷幄親以肺腑重以婚
婣酬以爵命迨入關定鼎或聚居遼左或散處燕畿
錫之土田爰及苗裔至於今百五六十年生聚蕃衍
時萬時億
累朝休養煦植鞠保胥勤越我嘉師咸能永世以滋大朕
惟
祖宗德澤之深不可不繼修令緒益緜延惇固於無疆重
慮物阜且博代序日遠族姓日繁不爲之明章統系
俾知世德所自將㒺克念先人之勤無以光昭前烈
爰發金匱石室之藏徵載籍稽圖譜考其入我朝來
得姓所始表之以地系之以名官階勲績綴爲小傳
勲舊戚畹以及庶姓釐然備具秩然有條與國史相
爲表裏昔周小史定繫世辨昭穆左氏内外傳言天
子建德因生賜姓胙土命氏而司商吹律以定姓名
蓋萬物本乎天人本乎祖木有根而枝附焉水有源
而流出焉譜牒者所以聯人情之渙而維舊俗之漓
不可忽也相昔先民遺風敦樸不徒以俗望相高是
書之作非如魏晉隋唐譜牒之學炫博聞而廣附會
以膏梁閥閱爲尚也書曰古我先王暨乃祖乃父胥
及逸勤又曰惟乃祖乃父世篤忠貞服勞王家纘乃
舊服無沗祖考前之人既以忠實勤勞覆幬其後嗣
凡兹食舊德而服先疇者其何以無隳厥緒書亦曰
率乃祖考之攸行昭乃辟之有乂是則朕所厚望也
夫
(臣)等謹按是書詳載滿洲氏族源流以姓氏爲綱
地名人名爲目姓氏下總書地名地名下總叙得
姓之由及支分派别人名下撮其官階事實爲傳
其蒙古高麗尼堪等之久隸八旗者亦併錄焉仰
見
開國之初八旗部屬枝榦相維什伍相保聯比閭族黨之
情膺腹心干城之寄故其間勲勞懋著節義昭垂
雲龍風虎之遭逢蔚爲名世之佐者有非偶然者
矣
歴朝人物氏族會編十卷
舊題禾川南里松山逸叟穎侯氏撰不著姓氏
希姓補五卷
單隆周撰隆周字昌其蕭山人
(臣)等謹按明夏樹芳以楊慎所輯希姓二卷紀錄
未備因分韻編次爲竒姓通十四卷隆周復爲補
楊氏之缺略然亦但就所見錄之究未能無遺憾
耳
顧氏譜系考一卷
顧炎武撰炎武見經類
姓氏譜六卷李氏類纂五十卷
李繩遠撰繩遠字斯年嘉興人
氏族箋釋八卷
熊峻運撰峻運字在湄新建人
千家姓文一卷
崔冕撰冕字貢收巢縣人
類姓登科考六卷
不著撰人名氏
(臣)等謹按宋謝維新合璧事類所纂諸姓故實以
百家姓爲次此本蓋倣其例爲之間有希姓爲百
家姓所不載者亦附錄云
同姓名錄八卷
王廷燦撰廷燦錢塘人康熙辛酉舉人官崇明縣
知縣
同人傳四卷
陳祥裔撰祥裔見史類
别號錄九卷
葛萬里撰萬里號夢舫崑山人
右譜牒
欽定天禄琳琅書目十卷
乾隆四十年奉
敇撰
(臣)等謹按乾隆九年内直諸臣奉
詔編排
内廷祕笈列架庋藏於
昭仁殿
賜名曰天禄琳琅近因編纂四庫廣搆遺書宛委叢編
悉登秘府乃
命重爲補輯定著此目以經史子集爲綱書則以刊板
朝代爲次一書而載數本則參用尤袤遂初堂書
目例至每書詳其題跋姓名收藏印記則兼用鐵
網珊瑚例並各
親題甲乙
奎藻摛華自來冊府珍藏洵無能與之嫓美也已
乾隆四十七年奉
敕編
(臣)等謹按前代著錄之書若七略七錄見於史志
者部分次第多爲後人所駁正蓋其時立法未善
蒐羅未廣又聽臣下意爲進退鑒别不精故無以
定是非之準而滙古今之大全我
皇上典學稽古嘉惠藝林乾隆三十七年
詔求遺書四方大吏悉心採錄江南浙江好古之士各
以其藏書來獻旋因安徽學政朱筠言永樂大典
中多人間未見之本
命開四庫全書館於翰林院遴選儒臣詳審編覈又設
局於
武英殿專司繕錄之事凡經史子集條分得失其善
本則著錄其外間所稀覯者則以聚珍板廣厥流
傳其餘則附見存目每校一書進呈
乙覽仰蒙
御製詩章敷言建極式型奕禩衮鉞同昭館臣得奉以
編摩次第甄錄四十六年編定全書三萬六千冊
從古圖書之備未有盛於此者復綜各書提要合
爲總目又專輯著錄各書括其簡要爲簡明目錄
大聖人親示折衷垂定論於億載固非崇文總目諸書
所能希蹤萬一矣
千頃堂書目三十二卷
黃虞稷撰虞稷字俞邰泉州人僑寓上元
述古堂書目(無卷數)讀書敏求記四卷
錢曾撰曾字遵王自號也是翁常熟人
(臣)等謹按書目所載乃其藏書之總目敏求記所
載則其所藏之最佳本也仿歐陽修集古錄之例
分經史子集四門又各列以支目凡四十類云
讀書蕞殘三卷
王鉞撰鉞見傳記類
經義考三百卷
朱彝尊撰彝尊字錫鬯號竹垞秀水人康熙己未
召試博學鴻詞授翰林院檢討
陳廷敬序曰竹垞歸隱小長蘆以輯學著書自娛
所輯經義考至三百卷之多雖其或存或佚者悉
載簡編余以爲存者固森然其畢具而佚者亦絶
其穿鑿附會之端則經義之存又莫有盛於此時
者矣微竹垞博學深思其孰克爲之
毛竒齡序曰竹垞於歸田之餘據疇昔所見聞合
古今部記而著爲斯編曰經義考真所謂古文舊
書外内相應者其所部分則
御注
敕撰一卷尊王也十四經爲經義者共二百五十八卷廣
經學也逸經三卷恐經之稍有遺而一字一句必
收之也毖緯五卷緯雖毖說經者也擬經十三卷
此則不惟自爲義并自爲經者也又有承師五卷
則錄其經義之各有自者而廣譽附焉宣講立學
合一卷刊石五卷書壁鏤板著錄各一卷通說四
卷此皆與經學有繫者然而非博極羣籍者不能
有此家學一卷自序一卷共三百卷孟子曰觀於
海者難爲水遊於聖人之門者難爲言今經學大
著聖人之言畢見於斯世復得從此而有所考鑒
則天下後世知有經并知有義也
明藝文志五卷
尤侗撰侗字展成號悔菴又稱艮齋又號西堂長
洲人由拔貢生任永平府推官康熙己未
召試博學鴻詞授翰林院檢討官至侍講
易傳辨異四卷
翟均廉撰均廉字春沚錢塘人乾隆乙酉舉人官
内閣中書
右目錄類經籍
欽定校正淳化閣帖釋文十卷
乾隆四十三年侍郎金簡恭錄
(臣)等謹按宋太宗命侍書王著摹刻諸家書爲淳
化閣帖後之釋者不下十數家
皇上幾暇臨池辨譌匡謬
詔以内府所藏宋畢士安本詳加釐正以次取裁
御定重勒貞珉並頒
恩賚然惟大臣登二府者始得拜賜金簡以石刻貯在
禁庭陬澨末儒罕窺崖概乃恭錄釋文請以聚珍板
摹印以廣流傳由是諸書家之墨蹟精采彌增而
篆籀行草之竒傑者亦復人人能識並悉同異之
原誠墨林之鴻寳爲藝苑之竒珍也已
禊帖綜聞一卷
胡世安撰世安見經類
金石表一卷
曹溶撰溶見總錄類
溶自序云余行塞上見古碑横茀草間偶一動念
古人遺蹟歴千百年自吾世而湮没之爲可惜搜
自境内以至遠地積五年得八百餘本經以碑緯
以撰者書者之姓名及所立之地與世與年合而
成表
閒者軒帖考一卷
孫承澤撰承澤見經類
求古錄一卷金石文字記六卷石經考一卷
顧炎武撰炎武見經類
炎武自序金石文字記略曰比二十年間周遊天
下所至名山巨鎮祠廟伽藍之跡捫石履榛其可
讀者必手自鈔錄抉剔史傳發揮經典頗有歐陽
趙氏二錄之所未具者
天發神䜟碑釋文一卷
周在浚撰在浚字雪客祥符人亮工之子
嵩陽石刻集記二卷
葉封撰封字井叔黃州人順治己亥進士官至工
部主事
王士禎序曰封精爾雅說文訓詁工於篆隸手輯
嵩志二十一卷復旁搜漢唐以來碑板文字别爲
石刻集記二卷辨證精博人比之劉原父薛尚功
云
昭陵六駿贊辨一卷瘞鶴銘辨一卷
張弨撰弨字力臣山陽人
觀妙齋金石文考略十六卷
李光映撰光映字子中嘉興人
金介復跋曰光映所收碑刻搨本視曹溶古林金
石表不減其數乃博采諸家之論錄之以互證其
然否間附已說於其後
石經考一卷
萬斯同撰斯同見經類
來齋金石考三卷
林侗撰侗字同人侯官人
(臣)等謹按是編總錄古今碑刻自夏迄唐凡二百
二十皆據目見者書之其考證以顧炎武金石文
字記爲主而以己意爲之折衷云
瘞鶴銘考一卷
汪士鋐撰士鋐字文升長洲人康熙丁丒進士官
至右春坊右中允
分隸偶存二卷
萬經撰經字授一號九沙鄞縣人康熙癸未進士
官翰林院編修
金石遺文錄十卷
陳奕禧撰奕禧字子文號香泉海寧人由貢生官
至南安府知府
王士禎序曰奕禧於秦漢唐宋以來金石文字收
藏尤富皆爲題跋辨證蓋米元章黃伯思一流人
也
續金石錄(無卷數)
葉萬撰萬字石君常熟人
金石續錄四卷
劉青藜撰青藜字太乙襄城人康熙丙戌進士改
庶吉士
中州金石考八卷
黃叔璥撰叔璥見傳記類
淳化秘閣法帖考正十二卷竹雲題跋四卷
王澍撰澍見經類
澍自序法帖考正曰淳化秘閣法帖米元章始以
所見創爲區别黃長睿更據史書考其紕繆所見
益精而字畫淆譌未暇是正明嘉靖中上海顧汝
和本黃米未盡之指細意較勘雖其板本皴裂字
畫剥蝕處亦必異同並載
國朝康熙間義門何焯更以姜白石絳帖評增注其
上徐葆光又旁搜博採益增其舊年來時時臨寫
偶有所見輒復博取羣書補正詳訂於是閣帖十
卷是非同異皆有所依據書十二卷者第十一卷
附古今法帖考第十二卷附論書賸語也
金石經眼錄一卷金石圖二卷
褚峻摹圖牛運震補說峻字千峯郃陽人運震見
經類
石經考異二卷
杭世駿撰世駿見經類
厲鶚序略曰其五經六經七經之核其實一字三
字之定其歸二十五碑四十八碑之析其數堂東
堂西之殊其列自洛入鄴自汴入燕之分其地駁
鴻都門學非太學魏石經非邯鄲淳書直發千古
之蒙滯
(臣)等謹按是編因顧炎武石經考採摭未備辨正
未明乃爲糾訛補缺勒爲二卷上卷標目十五下
卷標目三而趙信汪祚符曾諸人各抒所見互相
訂正較炎武之書頗爲完密云
石蹟記一卷
不著撰人名氏
右目錄類金石
皇朝文獻通考卷二百二十四
