皇朝文獻通考卷二百十二
經籍考(二)
經(易)
周易清解(無卷數)
江見龍撰見龍字夀水杭州人康熙中諸生
(臣)等謹按是編列繫辭說卦雜卦序卦於上下經
之前分為二卷名曰孔子讀易傳見龍之意殆欲
以是尊孔子而不知後經先傳漢晉以來未之前
聞者爾
周易傳註七卷附周易筮考一卷
李塨撰塨字剛主號恕谷蠡縣人康熙庚午舉人
官通州學正
塨自序曰易為人事而作也乾坤索而為雷風水
火山澤本天道也伏羲因而重之而蒙需訟師謙
履等卦即屬人事文王彖辭於乾繫元亨利貞猶
天道人事兼言也至坤利牝馬之貞君子攸行等
辭專言人事周公象辭則勿用利見大人朝乾夕
惕無非人事者以下六十二卦即復姤泰否明屬
天道而利有攸往勿用取女小人大人必歸人事
乃知教人下學不言性天自伏羲文王周公以來
皆然塨弱冠受易於顔習齋惟以人事為教及壯
謁許酉山毛西河一言易卦象數一辨河洛太極
歸而玩易一一與向所傳人事者近焉
周易本義述藴四卷周易藴義圖考二卷
姜兆錫撰兆錫字上均丹陽人康熙庚午舉人乾
隆初薦充三禮館纂修官
周易劄記二卷
楊名時撰名時字賓實江隂人康熙辛未進士官
至禮部尚書諡文定
(臣)等謹按名時本大學士李光地所取士故其詮
解經傳多本師說純以義理為宗又撫雲南時嘗
與夏宗瀾論易問答具載宗瀾書中
硯北易鈔十二卷
黃叔琳撰叔琳字崑圃大興人康熙辛未進士第
三官至詹事府詹事乾隆辛未蒙
恩加銜吏部侍郎
宋元周易解提要附易解别錄(無卷數)
不著編輯者姓氏前有黃叔琳私印署曰養素堂
纂本
周易淺解四卷
張步瀛撰步瀛字瀚先河南新安人康熙辛未進
士
易經詳說(無卷數)
冉覲祖撰覲祖字永光中牟人康熙辛未進士改
庶吉士
周易傳義合訂十二卷
朱軾撰軾字可亭高安人康熙甲戌進士官至大
學士諡文端乾隆二年兩廣總督鄂彌達校付剞
劂恭呈
御覽
皇上御製序曰易之為書以竒耦明隂陽之象以隂陽
闡健順之德以卦爻該事物之變以易簡盡天下之
理潔淨精微而廣大悉備天德王道一以貫之故曰
易者五經之源也顧自漢魏以來考象變者泥於術
數而不足以通幽明之故談義理者淪於空寂而不
足以研倫物之幾至程子易傳朱子本義出而義理
象數始歸於一於是四聖人作易垂教之旨煥然復
明於萬世我
皇祖聖祖仁皇帝御纂周易折中探源河洛直接心傳而
綜括儒先首列程朱傳義誠以傳義者羲經之樞鑰
而易道之通津也故大學士高安朱文端清修正學
品重當代曩在講席啟沃良多平生所學專於儀禮
小戴記而易春秋周官亦旁及焉所著傳義合訂一
編探二子所以云之意發揮而引伸之簡而當博而
不支鈎深探賾而不鑿蓋玩之熟故擇言也精體之
深故析理也密可謂善言易者矣文端以兩粤督臣
鄂彌達舊為曹屬手授是書鄂彌達梓而傳之刻成
進覽披閱之下當日勤勤懇懇嘉惠來學之苦心恍
乎若接不禁愴然爰援筆而為之序
例略曰遺象言理自王輔嗣始然易者象也有象
斯有理理從象生也孔子彖象二傳何嘗非言象
雷風山澤以及乾馬坤牛皆象也即卦之剛柔上
下應比承乘亦何莫非象乎舍是而言理不知所
謂理者安在又曰卦有對易反易反易之義先儒
言之已備來知德謂之卦綜謬矣又曰講易以程
傳朱義為宗二書互有同異而止錄一說宋元來
易圖概不甄錄止以所見縷晰朱子篇首各圖之
義而圖仍不載並以經傳文合於一處使經旨易
於瞭然
易學參說二卷
馮昌臨撰昌臨字與肩嘉興人
易象二卷
王明弼撰明弼字亭二陝西人官鳳翔府教授
易宫三十八卷讀易管窺五卷
吳隆元撰隆元號易齋歸安人康熙甲戌進士官
至太常寺少卿
讀易約編四卷
朱江撰江字東注江都人
孔門易緒十六卷
張德純撰德純字能一號松南長洲人康熙庚辰
進士官常山縣知縣
德純自述略曰經本無隂陽剛柔之名及天地風
雷水火山澤之象皆夫子所顯示以闡經故曰孔
門易緒
易韋二卷
朱襄撰襄無錫人
(臣)等謹按易韋别有全書此特其卷首圖說及字
義二卷觀其自序曰命之曰易韋而撮取大傳中
之字推明其義冠於易韋之前可見
周易闡理四卷
戴虞臯撰虞臯號遯軒崑山人
周易玩辭集解十卷
查慎行撰慎行字悔餘號初白海寧人康熙癸未
進士官翰林院編修
慎行自序曰慎行童而讀易白首而未得其解也
則仍於聖人之辭求之始而玩卦辭爻辭繼而玩
彖傳大小象辭務於聖人之辭字字求著落詮釋
其求諸經文而不得必先攷之注疏復參以諸儒
之說不敢偏徇一解亦非敢妄立異同也
(臣)等謹按慎行為黃宗羲弟子故能不牽引圖書
之說其闡發經義簡潔明淨而無駁雜之弊於宋
學頗有所得焉
易盪二卷
方鯤撰鯤字羽南桐城人
易說要旨二卷
李寅撰寅字東崖吳江人
易象數鈎深圖三卷
張文炳撰文炳字明德絳州人康熙中由供事議
敘官至泗州知州
(臣)等謹按是書捃拾宋元經解詞頗龐雜且於纂
述體例亦多未洽然近世胥吏之能著書者泰安
聶鈫而外文炳一人而已
周易象義合參十二卷
吳德信撰德信字成友九江人
易說六卷
惠士竒撰士竒字仲儒吳縣人康熙己丑進士官
至翰林院侍讀
(臣)等謹按士竒長於三禮之學其說易皆有依据
推闡實義與諸經相貫通
周易通義十四卷
方葇如撰葇如字葯房淳安人
周易本義晰(無卷數)
胡良顯撰良顯字忠遂别號得岑漢陽人康熙辛
卯舉人官武城縣知縣
周易圅書約存二十四卷約註十八卷别集
十六卷
胡煦撰煦字滄曉光山人康熙壬辰進士官至禮
部侍郎
(臣)等謹按是書原本一百十八卷簡帙浩繁有正
集續集别集之分後因正集未刻稿已散佚而續
集之名亦無緣起其子季堂重為校訂取論易之
語分原圖原卦原爻原占者編為約存取詮釋經
義者編為約注而以篝燈約旨易解辨異易學湏
知編為别集其持論酌於漢學宋學之間與朱子
本義頗有同異
易說十卷
田嘉穀撰嘉穀字樹滋陽城人康熙壬辰進士官
翰林院編修
先天易貫五卷
劉元龍撰元龍字凝焉饒陽人
易箋八卷
陳法撰法字定齋貴州安平人康熙癸巳進士官
至直隸大名道
易經纂言(無卷數)
王士陵撰士陵字阿瞻武邑人康熙癸巳舉人官
翁源縣知縣
周易本義拾遺二卷
李文炤撰文炤字朗軒長沙人康熙癸巳舉人
文炤自序略曰本義於辭多得之而於象未深考
因為補葺釋經則以象數為主釋傳則以義理為
歸各條載本義全文而以已說附於後
易經釋義四卷
沈昌基撰昌基字儒珍烏程人
易鏡(無卷數)
戴天章撰天章字漢文湖州人
心易一卷
戴天恩撰天恩字福承蕭山人
易經粹言三卷
應麟撰麟字囿呈宜黃人康熙丁酉舉人
易互六卷
楊陸榮撰陸榮字采南青浦人
成均課講周易(無卷數)
崔紀撰紀原名珺字君玉後更今名字南有永濟
人康熙戊戌進士官至副都御史
(臣)等謹按紀于周易四書均有論述而易及學庸
均被以成均課講之名蓋其官祭酒時所與諸生
講說之本也
楚蒙山房易經解十六卷
晏斯盛撰斯盛字一齋新喻人康熙辛丑進士官
至湖北巡撫
周易孔義集說二十卷
沈起元撰起元字子大太倉人康熙辛丑進士官
至光禄寺卿
(臣)等謹按是書因明高攀龍周易孔義之名復加
纂集大旨謂孔子作十翼上契羲文垂教萬世故
凡先儒傳說惟擇其不悖於孔傳者取之於先天
後天方圓諸圖焦京陳邵之說概從刪汰焉
索易臆說二卷
吴啟昆撰啟昆字宥函江寧人康熙辛丑進士官
翰林院編修
陸堂易學十卷
陸奎勲撰奎勲字坡星平湖人康熙辛丑進士官
翰林院檢討
奎勲自序曰奎勲少歲讀易徧覽先儒理解始由
朱子本義知有孔子之易繼即孔子十翼知有伏
羲神農黃帝堯舜禹湯文武周公九聖人之易祇
說卦一篇足該全易之旨人知天地定位章為羲
卦之象不知坤以藏之章為歸藏象帝出乎震章
為連山象也又不知商之歸藏本於神農夏之連
山本於黃帝也人知畫卦重卦皆由伏羲而不知
蓍數起於黃帝乾坤八卦之名亦起於黃帝也又
不知屯蒙五十六卦名增加於堯舜時也人知文
王有彖辭而不知文王序卦之妙也人知周公有
小象而不知說卦傳中凡言乾坤八卦之象皆周
公所集成與夫象傳之上下兩象亦本諸文王周
公而作非孔子所自取也旣得其象於義自達於
辭自通矣
周易錄疑(無卷數)
陳綽撰綽字文裕福安人
(臣)等謹按是編每條之下間有標湜附二字者湜
字亦徵綽之子也
易義隨記八卷易卦劄記四卷
夏宗瀾撰宗瀾字起八江隂人由拔貢生薦授國
子監助教
大易擇言三十六卷易說辨正四卷程氏易
通十四卷
程廷祚撰廷祚字緜莊號青溪上元人
(臣)等謹按廷祚於諸經皆有撰述其講易則專宗
程傳闡發義理多自得之言
學易闡微四卷
羅登標撰登標字子建寧化人康熙中舉人官松
溪縣教諭
讀易質疑二十卷
汪璲撰璲字文儀號默菴休寧人
周易會輯(無卷數)
吴映撰映字沐日晉江人
大易闡微錄十二卷
劉琯撰琯字獻白棗強人
周易詳說十九卷
劉紹攽撰紹攽三原人
易翼述信十二卷
王又樸撰又樸字介山天津人雍正癸卯進士官
至廬州府同知
周易原始六卷
范咸撰咸字貞吉號九池錢塘人雍正癸卯進士
官至監察御史
咸自序曰易原始於畫有畫而象成有象而理寓
咸敬遵
御纂折中本以釋經凡諸儒舊解之合者悉著於篇間附
已見而象傳未暇及焉曰原始者原經之所以始
即原畫之所以始也
周易淺釋四卷
潘思榘撰思榘字補堂陽湖人雍正甲辰進士官
至福建巡撫
白瀛序略曰思榘點勘通志堂所刊易解四十二
家竭畢生之力以成此書缺乾坤二卦未註故此
本所說惟六十二卦其彖傳象傳則用註疏本附
經併釋而文言繫辭說卦序卦雜卦則未之及
周易撥易堂解二十卷
劉斯組撰斯組字斗田新建人雍正甲辰舉人官
知縣
周易摘抄五卷
顧昺撰昺號虚莊南滙人雍正甲辰舉人
學易大象要參四卷
林贊龍撰贊龍字雲澤侯官人雍正丙午舉人
經義管見一卷
饒一辛撰一辛字冶人江西廣昌人
周易解翼十卷
上官章撰章字闇然乾州人
東易問八卷
魏樞撰樞承德人雍正庚戌進士官永平府教授
乾隆元年薦舉博學鴻詞未及赴而卒
例略曰樞生長遼東日與東人相問答故敘其原
委而集之以示初學名之曰東易問
易貫十四卷
張敘撰敘字鳳岡太倉人雍正壬子舉人
周易緯史(無卷數)
錢偲撰偲號堅瓠老人錢塘人雍正壬子副榜貢
生
(臣)等謹按是書以卦爻分配史事故曰緯史然所
引史事殊未考核
周易洗心九卷
任啟運撰啟運字翼聖荆溪人雍正癸丑進士官
至宗人府府丞
啟運自序略曰讀易者當先觀圖其要不外論語
五十以學易之言文周卦畫自羲圖出羲圖自河
洛出五十者圖書之中也學易不以五十失其本
矣
易經理解一卷
郜煜撰煜字光庭汝州人雍正癸丑進士官中書
科中書
空山易解四卷
牛運震撰運震字階平號真谷滋陽人雍正癸丑
進士官平番縣知縣
運震自識曰學易之法本之繫辭說卦以括其綱
證之乾坤二卦以比其例考之六十二卦以盡其
變參之彖象以指其歸通之大象半象虛象實象
以廣其類然後求之揲著占事以定其向
周易剰義二卷
童能靈撰能靈字龍儔號寒泉連江人雍正中貢
生
易象圖說會通八卷易象圖說續聞一卷周
易輯說存正十二卷附易說通旨略一卷
楊方達撰方達字符蒼武進人
方達圖說會通自序略曰尋繹宋元經解及近代
名家纂述見其精研象數或著為圖或著為說有
禆易學者類而錄之左圖右說集成八卷
周易蛾術七十四卷
倪濤撰濤字崐渠錢塘人歲貢生官遂安縣訓導
(臣)等謹按是書原名四尚四尚者即尚辭尚變尚
象尚占每節首列本義次以四者為綱而采綴諸
說於後又次則卦主體用性理引證四條其他如
納甲卦氣圖書方位亦備列之
易說一卷
吳汝惺撰汝惺字匪席德州人
易經一說(無卷數)
王俶撰俶字善思彭山人
周易彙解衷易十五卷
許體元撰體元字御萬靈武人
易象援古(無卷數)
申爾宣撰爾宣字伯言河南人
(臣)等謹按此編乃爾宣述其父舒坦命意書中多
引古事以證易理故曰援古然其間逐爻取譬如
師之六爻謂如宋伐江南泰之二爻如狄仁傑事
周之類大率多儗不於倫云
大易合參講義十卷
朱用行撰用行字翼承新建人
周易粹義五卷
薛雪撰雪字生白號一瓢蘇州人
易著圖說十卷
潘咸撰里居未詳
咸自序曰讀易者當自知蓍始易有三蓍亦有三
周易大衍蓍用四十九策以四為揲内含六百八
十七萬萬一千九百四十七萬六千七百三十六
卦共用四千九十六卦以彖爻二辭占左傳繇辭
皆四千九十六之卦詞也邵子皇極經世為連山
蓍用九十七策以八為揲正卦一千一十有六互
卦一千一十有六變卦三萬二千五百十有二以
數斷不以辭斷其吉凶一定而不可易後周衛嵩
元包為歸藏蓍用三十六策以三為揲以飛伏世
應渾天納甲五行生剋占吉凶用十二支十干為
千有二百兆
讀易自識(無卷數)
金綎撰綎字絲五吳縣人
易觀十二卷
凌去盈撰去盈號旭齋爵里未詳
周易小疏十四卷
虞楷撰楷字孝思號蓼園里籍未詳
豐山易說十卷
王心敬撰心敬字爾輯&KR0008;縣人乾隆元年薦舉賢
良方正以老不能赴
心敬自述曰學易可以無大過是孔子明易之切
於人身即是可以知四聖人繫易之本旨並可以
識學易之要領又曰易是道人之書隂陽消長只
是借來作影子耳故曰易者象也象者像也於隂
陽消長處看得不明是影子不真若徒泥隂陽消
長而無得於切已之人事亦屬捕風捉影又曰置
象言易是謂懸空執象舍義是謂泥迹象義雙顯
則體用一源微顯無間
易準四卷
曹庭棟撰庭棟字六吉號楷人嘉善人乾隆丙辰
薦試博學鴻詞
例略曰第一卷明河圖圖出希夷與世所謂圖者
中位則異第二卷明洛書書有本象與世所謂書
者實數則虚竭其一得闡抉務該間有前人所已
言者摭而並錄第三卷明大衍圖大衍有十圖皆
為洛書傳者既罕言者絶少則抒獨見以發明之
第四卷明蓍法蓍法所由來見之易傳而疏解舛
譌乃求得掛一歸竒之旨凡以求合於圖書之數
而已
周易述二十三卷易漢學八卷易例二卷
增補周易鄭註一卷
惠棟撰棟字定宇號松崖元和人士竒子
(臣)等謹按棟謂西漢明易者少京房易傳只有積
算法而佚其章句東漢可考者有數家惟虞翻獨
冠羣儒荀爽又虞翻之先河也而不及虞之精密
是編專用虞說兼及荀氏而恭以九家諸說蓋以
漢猶近古故述荀虞二家之注凡散見於六經周
秦諸書中及略見於資州李鼎祚集傳者皆為疏
定漢學八卷又取孟喜虞翻京房鄭玄荀爽五家
之說散見諸書者釐為七卷各系已見其第八卷
則棟所自為辨說易例二卷凡九十類皆考据漢
儒之傳以發明易之本例内有十三類有錄無書
故原跋稱為未成之本增補鄭註則廣王應麟所
未備也
易經貫一二十二卷
金誠撰誠字閑存華亭人
易象約言(無卷數)
吴鼐撰鼐字大年無錫人乾隆丙辰進士官工部
主事
易經提要錄六卷
徐鐸撰鐸字令民鹽城人乾隆丙辰進士官至山
東布政使
易讀(無卷數)
宋邦綏撰邦綏字逸才號况梅長洲人乾隆丁巳
進士官至兵部左侍郎
邦綏自述略曰是編專為課子而作故以行文之
體為講書使孺子易於記誦書中詮解取之方氏
時論者十之二三不敢隠其所自
大易理數觀察二卷
朱如日撰如日字洞彝號荷軒蓮花廳人
來易增刪八卷
張祖武撰祖武長安人乾隆戊午舉人
易象大意存解一卷
任陳晉撰陳晉字似武號後山興化人乾隆己未
進士官徽州府教授
周易輯要五卷
朱瓚撰瓚字䅻霑全椒人
周易辨畫四十卷
連斗山撰斗山字叔度潁州人官太平府訓導
周易圖書質疑二十四卷
趙繼序撰繼序號易門休寧人乾隆辛酉舉人
周易讀翼揆方十卷
孫夢逵撰夢逵字中伯常熟人乾隆壬戌進士官
宗人府主事
夢逵自述曰詞以繫象翼以述經故以大傳率辭
揆方之意名其書
易深八卷
許伯政撰伯政字惠棠巴陵人乾隆壬戌進士官
至山東道監察御史
易經講義八卷
萇仕周撰仕周字穆亭汜水人乾隆壬戌進士官
宜君縣知縣
周易析疑十五卷
張蘭臯撰蘭臯初名一是字天隨武進人
易說存悔二卷
汪憲撰憲字千陂錢塘人乾隆乙丑進士官至刑
部陝西司員外郎
易義便覽三卷
向德星撰德星字雲路漵浦人
周易集解增釋八十卷
張仁浹撰仁浹秀水人
周易曉義九卷
唐一麟撰一麟宜興人貢生官江寧府學訓導
易例舉要二卷十家易象集說九十卷
吴鼎撰鼎字尊彝號易堂金匱人乾隆辛未薦舉
經學授國子監司業官至翰林院侍講學士後降
補侍講
(臣)等謹按舉要二卷遵
御纂周易折中之例而述之凡一百四十八條又因漢唐
宋儒說易已略備於李鼎祚周易集解及董楷周
易會通惟元明未有專書因採元俞琰龍仁夫吴
澄胡一桂明來知德錢一本唐鶴徵高攀龍郝敬
何楷十家之說彙為一書以繼李董二書之後云
周易井觀十二卷
周大樞撰大樞字元木號存吾山隂人乾隆壬申
舉人官平湖縣教諭
大易近取錄(無卷數)
邵晉之撰晉之字叔階仁和人乾隆丙子舉人
周易觀瀾(無卷數)
喬大凱撰大凱字頤菴濟寧州人乾隆癸酉舉人
易經觀玩篇(無卷數)
朱宗洛撰宗洛字紹川無錫人乾隆庚辰進士官
天鎮縣知縣
(臣)等謹按宗洛酷信圖書故多引恭同契以解經
是書謂用費直本實則自定本也
易解拾遺七卷附周易句讀讀本二卷
周世金撰世金字仲蘭衡山人
周易章句證異十一卷
翟均廉撰均廉字春沚仁和人乾隆乙酉舉人官
内閣中書
周易集註十一卷圖說一卷
王琰撰琰渭南人
易圖疏義四卷
劉鳴珂撰鳴珂字伯容蒲城人
易見九卷
貢渭濱撰渭濱字羨溪丹陽人
易象圖說二卷
吴脈鬯撰脈鬯字灌先蓬萊人
周易後天歸圖四卷
黎由高撰由高字鵬翥通城人
易經輯疏四卷
黃家杰撰家杰臨川人
易經會意解(無卷數)
王芝蘭撰芝蘭伊南人仕履未詳
(臣)等謹按是編序六十四卦專取兩卦相對相反
之義分上下二格上格文自前左行列一卦之辭
下格文自後右行列相對相反之卦自來經典中
未有若斯之體類回文者其繫辭傳以下亦分篇
次名目撰有開宗明義篇綱領篇彌綸篇四道篇
尚辭尚變尚象尚占諸篇先後天圖辨又有徵時
篇終意篇亦前所未聞不知其何所本也
河洛先天圖二卷
劉天真撰天真字汝迪號去偽興國州人歲貢生
官安仁縣訓導
周易象訓十二卷
姚球撰球字頤真無錫人
易經辨疑四卷
鄭國器撰國器湘鄉人
周易剩義四卷
黃燐撰燐字暘谷湘潭人
易經告蒙四卷圖註三卷
趙世迥撰世迥字鐸峰湘潭人
周易懸象八卷
黃元御撰元御字坤載號研農昌邑人諸生
易經本義翼十二卷
不著撰人名氏卷首題籖曰蘇州府附學生曹澐
手輯吴敬菴羲經本義二十本敬菴亦未詳其人
讀易隨鈔(無卷數)
不著撰人名氏
卦爻遺稿演一卷
不著撰人名氏
(臣)等謹按是書前有小引述其父於易頗多詮論
迄未成書是編乃其所類次間附已說自稱曰覲
姓亦無考
周易觀彖疑問二卷大傳章指二卷
不著撰人名氏
右易
皇朝文獻通考卷二百十二
