欽定四庫全書
皇朝文獻通考卷二百九十一
輿地考(二十三)
牧厰
(臣)等謹按冀北之野良馬所自出戰國時燕趙擅
騎射之利故兵雄於北而自元魏及遼並以馬之
蕃耗覘國之強弱金立羣牧使皆在昌桓撫三州
蓋草肥土衍自昔而然我
太宗文皇帝既平察哈爾謂此地宜畜牧遂置各牧場于
此長林豐草訛寢咸宜游牝别羣孔阜孔碩凡馬
駝牛羊之孳息者歲以千萬計考牧之盛越于前
古其地在彰武臺及獨石口張家口邊外隸於内
務府慶豐司上駟院及太僕寺等衙門故列於各
郡縣之後
牧厰東至科爾沁左翼前旗界西至鑲紅旗察哈
爾界南至邊墻北與察哈爾正藍鑲白正白鑲黃
正黃正紅等旗壤地相錯漢為遼東郡上谷郡代
郡雁門郡之北境遼為東京中京西京道境内地
金為東京北京西京路境内地元為上都及興和
等路地其東為遼陽路之北境其西為大同路之
北境明皆為邊外地
本朝置牧厰其最東為楊檉木牧厰西為
御馬厰又西為太僕寺左翼牧厰又西為鑲黃等四
旗牧厰又西南為正黃等四旗牧厰最西為太僕
寺右翼牧厰設總管副總管等員管轄
楊檉木牧厰駐楊檉木河旁杜爾筆山在
盛京錦州府廣寧縣北二百十里東西距一百五十
里南北距二百五十里東與北並至科爾沁左翼
前旗界西至土默特左翼南至彰武臺邊門界至
京師一千二百五十里漢遼東郡地遼金元為懿州
地明初置廣寧後屯衛永樂八年徙衛治義州遂
廢為邊外地
本朝置牧厰
御馬厰亦名上都牧厰駐博羅城在獨石口東北一
百四十五里東西距一百三十里南北距一百九
十七里東至多倫諾爾廳界西與北並至鑲白旗
察哈爾界南至獨石口邊界至
京師六百七十五里漢上谷郡北境唐為奚契丹地
金置桓州領清塞縣屬西京路在今厰地北境元
為開平府建置宫室號為上都設留守司在今厰
地東北境明初置開平衛並置凉亭等八驛宣德
五年徙衛治獨石遂廢為邊外地
本朝置牧厰
太僕寺左翼牧厰駐喀喇尼墩井在張家口東北
一百四十里東西距一百三十里南北距五十里
東至張家口邊界西至鑲黃旗牧厰界南至鑲藍
旗牧厰界北至鑲黃旗察哈爾界至
京師五百五十里漢上谷郡地遼金為望雲縣地元
為雲州地明為宣府邊外地
本朝置牧厰
鑲黃等四旗牧厰駐控果羅鄂博岡在張家口北
一百里東西距一百四十里南北距一百五十里
東至鑲藍旗牧厰界西至正黃旗牧厰界南至張
家口邊界北至鑲黃旗察哈爾界至
京師四百一十里漢上谷郡地金置撫州治柔遠縣
屬西京路元中統時陞為隆興路後改為興和路
在今厰地西南境武宗時置中都在今厰地西北
境明置興和守禦千戸所永樂二十年徙所治宣
府遂廢為邊外地
本朝置牧厰
正黃等四旗牧厰駐諾穆罕博羅山在張家口西
北二百里東西距一百三十里南北距二百五十
里東至鑲黃旗牧厰界西與北並至正黃旗察哈
爾界南至豐鎮廳邊界至
京師六百十里漢代郡北境金為撫州之集寧縣及
豐利縣地元為集寧路明為天成衛邊外地
本朝置牧厰
太僕寺右翼牧厰駐齊齊爾罕河在張家口西北
三百十里東西距一百五十里南北距六十五里
東至正黃旗察哈爾界西至鑲紅旗察哈爾界南
至豐鎮廳邊界北至正紅旗察哈爾界至
京師七百二十里漢雁門郡疆隂縣地遼為大同府
長青縣北境金為大同府白登縣北境元為大同
府北境明為陽和衛邊外地
本朝置牧厰
察哈爾
(臣)等謹按察哈爾部落本元代後裔終明之世雄長
北陲我
朝肇基王業各蒙古相率歸誠惟察哈爾恃其強盛
未即款服逮
太宗文皇帝統衆親征林丹走死其子額哲稽首來降錫
以王爵列在藩封至康熙年間以布爾呢叛逆復
加戡定始遷其衆於宣大邊外惟以總管等官臨
治與各札薩克之襲有世爵者不同第其散處邊
陲習於遊牧則固與諸蒙古無異也其地在獨石
口張家口殺虎口外與各牧厰相接隸于理藩院
典屬司故列於牧厰之後
察哈爾八旗東至克什克騰界西至歸化城土默
特界南至太僕寺等各牧厰及山西大同府朔平
府邊界北至蘇尼特及四子部落界袤延千餘里
漢為上谷郡代郡雁門郡之北境直匈奴左王居
及單于庭後漢為烏桓鮮卑地烏桓校慰治馬元
魏置禦夷懷荒柔元撫冥武川懷朔六鎮唐時突
厥及奚居之遼為歸化奉聖諸州北境及乙室部
訛僕括部撒里葛等部所居金為西京路之桓州
撫州等地元為上都路興和路大同路及寧昌應
昌德寧全寧净州集寧等路地明洪武時置開平
等衛所後俱棄為邊外地自明初元裔阿裕實理
達喇退居和寧在今喀爾喀境數傳之後去國號
稱為韃靼號曰汗至明景泰中元裔托克托布哈
之子瑪拉噶爾嗣立始稱小王子其後皆以小王
子為號成化弘治之間小王子屢入據河套嘉靖
間有小王子卜赤駐牧察哈爾之地因以名部亦
曰插漢兒時諳達方強懼為所并及徙帳於遼東
邊外收福餘雜部四傳至林丹自稱胡土克圖汗
漸強盛萬歷四十三年屢犯遼東崇禎元年乘勢
犯宣大邀歲賞東西馳逐侵暴諸部其所屬各台
吉等俱率衆次第歸於
本朝天聰八年
太宗文皇帝統大軍親征察哈爾林丹懼欲走往圖伯特
奔至打草灘而卒明年其子崆果爾額哲率餘衆
來降封為親王即其部編旗駐義州順治五年額
哲卒其弟阿布鼐襲爵傳至布爾呢兄弟於康熙
十四年叛討誅之移其部衆駐牧宣化大同邊城
外後從征噶爾丹有功增給軍餉復以來降之喀
爾喀厄魯特人編為佐領隸焉其八旗分為東西
二翼東四旗曰鑲黃旗又東為正白旗又東為鑲
白旗最東為正藍旗西四旗曰正黃旗又西為正
紅旗又西為鑲紅旗最西為鑲藍旗凡各旗壩内
官地及旗人與民人交涉事件以四旗廳及多倫
諾爾廳獨石口廳張家口廳豐鎮廳寧遠廳治之
本旗事務設都統副都統及總管等員管轄
鑲黃旗察哈爾駐蘇們哈達在張家口北三百四
十里東西距一百六十里南北距一百九十里東
至正白旗察哈爾界西至正黃旗察哈爾界南至
鑲黃旗牧厰界北至蘇尼特界至
京師七百五十里漢上谷郡北境金為撫州地元為
興和路地明為萬全右衛邊外地
本朝鑲黃旗察哈爾駐牧
正黃旗察哈爾駐穆遜特格山在張家口西北三
百二十里東西距一百十里南北距二百八十里
東至鑲黃旗察哈爾界西至正紅旗察哈爾界南
至太僕寺右翼牧厰界北至蘇尼特界至
京師七百三十里漢代郡且如縣地金撫州威寧縣
元興和路威寧縣地明為天成衛東北邊外地
本朝為正黃旗察哈爾駐牧
正白旗察哈爾駐布爾噶台在獨石口西北二百
九十里東西距七十八里南北距二百九十五里
東與北並至鑲白旗察哈爾界西與南並至鑲黃
旗察哈爾界至
京師八百二十里漢上谷郡北境遼金皆為望雲縣
地元為雲州北境明為龍門衛邊外地
本朝為正白旗察哈爾駐牧
鑲白旗察哈爾駐布延阿海蘇默在獨石口北二
百四十五里東西距五十六里南北距一百九十
七里東與北並至正藍旗察哈爾界西至正白旗
察哈爾界南至太僕寺牧厰界至
京師七百七十里漢上谷郡北境金為桓州地元為
上都路西境明初為開平衛地後廢為邊外地
本朝為鑲白旗察哈爾駐牧
正紅旗察哈爾駐古爾班托羅海山在張家口西
北三百七十里東西距五十五里南北距二百八
十里東至正黃旗察哈爾界西至鑲紅旗察哈爾
界南至太僕寺右翼牧厰界北至四子部落界至
京師八百里漢雁門郡北境遼為大同府天成長青
二縣北境金元皆為大同府北境明為天成陽和
二衛邊外地
本朝為正紅旗察哈爾駐牧
鑲紅旗察哈爾駐布林泉在張家口西北四百二
十里東西距五十里南北距二百九十里東至正
紅旗察哈爾界西至鑲藍旗察哈爾界南至大同
府邊界北至四子部落界至
京師八百三十里漢雁門郡北境遼德州東北境金
元皆為大同府北境明為大同邊外地
本朝為鑲紅旗察哈爾駐牧
正藍旗察哈爾駐札哈蘇台泊在獨石口東北三
百六十里東西距二百六十五里南北距九十五
里東至克什克騰界西至鑲白旗察哈爾界南至
上都牧厰界北至阿巴噶界至
京師八百九十里漢上谷郡北境金為桓州地元置
開平府加號上都在今旗地東南境明初為開平
衛地後廢為邊外地
本朝為正藍旗察哈爾駐牧
鑲藍旗察哈爾駐阿巴漢喇喀山在殺虎口東北
九十里東西距一百十五里南北距一百六十里
東至鑲紅旗察哈爾界西至歸化城土默特界南
至大同府邊界北至四子部落界至
京師一千里漢雁門郡沃陽縣地遼金元皆為豐州
東境明大同府西北邊外地
本朝為鑲藍旗察哈爾駐牧
内札薩克蒙古
(臣)等謹按禹分天下為九州其時外薄四海咸建五
長此域外建置所由始也顧禹貢紀聲教所及而
朔南但謂之暨說者謂北距大漢則及境而止不
能越乎其外至周禮職方氏所列蠻服夷服鎮服
藩服特居九服之四然當時所謂疆以戎索者祗
在汾晉之墟至於朔漠以外固非疆理所及矣漢
唐以來匈奴突厥之屬雜處其間遼金及元始置
都邑城郭與内地不異明代威德弗遠邊警時聞
我
國家發祥東土肇建鴻圖蒙古諸部落先後款附聯
為戚畹載在勲盟各奉其土地人民比於内臣於
是編戸設官悉遵約束帶礪之錫爰及子孫其封
爵會盟諸事隸於理藩院旗籍司及王會司視功
之大小以别承襲之等差酌路之遠近以定朝貢
之疏數典禮至優極渥而各蒙古仰霑
列朝德澤亦無不恪守疆圻傾心向化入奉朝元之會出
參從狩之班屏藩萬里中外一家實曠古所未有
也
内札薩克蒙古東至吉林黑龍江界西至賀蘭山
厄魯特界南至察哈爾八旗及各牧厰界北至喀
爾喀界袤延萬餘里古雍冀幽并營五州北境春
秋時晉北有林胡樓煩燕北有東胡山戎各分散
谿谷自為君長戰國以後為匈奴地漢初匈奴冒
頓強盛自立為單于置左右賢王左右谷蠡左右
大將以左賢王居東方直上谷郡以東接濊貊右
賢王居西方直上谷郡以西接氐羌而單于庭直
代郡雲中郡武帝時遣將出隴西定襄屢加征伐
始退居漠北東漢時匈奴分為南北二部南單于
始復居漠南漢末匈奴衰弱東胡别種烏桓鮮卑
二部雜居其地元魏時入於蠕蠕其東境兼為庫
莫奚地北齊以後突厥破蠕蠕自稱可汗至隋時
遂兼有漠南北之後時庫莫奚在東境種類漸多
始去庫莫但稱曰奚唐突厥強盛分為東西兩部
西突厥移帳於西域其東突厥皆居漠南逼近豐
勝諸州貞觀四年遣李靖等擊破頡利可汗以其
地置定襄雲中等都督府即以其部長主之二十
一年復擊破車鼻可汗置狼山等十都督府蘇農
等三十二州設單于瀚海兩都護府領之是時東
境之奚與契丹並内附於契丹地置松漠都督府
領峭落等九州於奚地置饒樂都督府領弱水等
六州仍各以其部長主之突厥既滅之後其部衆
叛服不常而薛延陀與回紇分有其地薛延陀尋
為唐所滅其地盡入于回紇唐末回紇漸衰西夏
與契丹遂分有其地契丹耶律氏起自臨潢併有
東西奚諸部之地建國為遼其後分置州縣此為
上京道中京道諸州縣及西京通北境地金為上
京路北京路西京路諸州縣地元之先曰蒙古居
西北極邊奄有天下遂成一統此為大寧上都興
和大同等路地明初元順帝之子阿裕實理達喇
去歸漠北保有和寧此為明大寧衛開平衛及興
和守禦所北境永樂初元裔去其國號稱為韃靼
其酋長阿嚕台既立布尼雅實哩為汗數擁衆犯
邊宣德以後各衛皆棄為邊外地時韃靼遺種繁
衍漸駐牧於漠南其東境又兼為烏梁海地其後
衛拉特脱歡襲殺阿嚕台有托克托布哈者為脱
歡所立居漠北脫歡輔之既誘朵顔諸衛窺塞子
額森嗣為太師正統時誘諸番大舉入寇至宣府
明師有土木之覆既而額森弑托克托布哈自立
尋為其屬所殺時韃靼部長巴賚求托克托布哈
子瑪爾噶爾立之號小王子巴賚與其屬茂里海
皆雄視部中天順中瑪古竒爾吉斯嗣為小王子
韃靼部長益各專權成化初巴賚與茂里海擁小
王子入據河套會巴賚弑小王子茂里海殺巴賚
更立他王子尋復弑之有别部沙嘉阿爾斯蘭與
博勒呼亦入據河套明發兵討之無功而茂里海
諸部亦稍衰敗時又有滿魯都入河套稱汗以沙
嘉阿爾斯蘭為太師尋與博勒呼入寇為明所敗
滿魯都不復居套沙嘉阿爾斯蘭遂殺博勒呼併
其衆益專恣為滿魯都所殺滿魯都死邊患少息
成化末入寇者復稱小王子漸往來套中與火篩
相倚弘治十三年小王子復居河套為邊患無寧
歲嘉靖十一年小王子徙帳東方而所分諸部落
在西北邊者濟農諳達二部最強時時入寇吉囊
據有河套而諳達駐威寧海子於豐州築城自衛
又有素囊等十二部為所役屬隆慶四年諳達内
附詔封為順義王自是約束諸部西塞稍寧而東
塞之小王子察哈爾時寇遼東傳至林丹汗益強
盛蒙古諸部多為所役屬
本朝龍興蒙古科爾沁部率先歸附及既滅察哈爾
諸部相繼來附有大征伐並帥師以從及定鼎以
後錫以爵禄俾得世及共二十五部為五十一旗
與内八旗等其朝覲貢道則科爾沁郭爾羅斯杜
爾伯特札賚特四部十旗由山海關札嚕特喀爾
喀左翼奈曼敖漢土默特喀喇沁翁牛特阿嚕科
爾沁八部十三旗由喜峯口巴林克什克騰烏珠
穆沁浩齊特阿巴哈納爾左翼阿巴噶左翼六部
九旗由獨石口阿巴哈納爾右翼阿巴噶右翼蘇
尼特四子部落喀爾喀右翼茂明安六部七旗由
張家口烏喇特鄂爾多斯歸化城土默特三部十
二旗由殺虎口共分為三班其會盟則科爾沁郭
爾羅斯杜爾伯特札賚特四部為一會其盟所曰
哲里穆札嚕特喀爾喀左翼奈曼敖漢翁牛特阿
嚕科爾沁巴林克什克騰八部為一會其盟所曰
召烏達土默特喀喇沁二部為一會其盟所曰卓
索圖烏珠穆沁浩齊特阿巴哈納爾阿巴噶蘇尼
特五部為一會其盟所曰錫林郭爾四子部落喀
爾喀右翼茂明安烏喇特四部為一會其盟所曰
烏蘭察布鄂爾多斯為一會其盟所曰伊克召每
三年
命大臣齎勅以往其各札薩克俱以時赴盟會之所每
會設盟長一人副盟長一人以簡稽軍實巡閱邊
防清理刑名編審丁册惟歸化城土默特會盟集
於本城不設盟長聽
簡命大臣莅視
(臣)等謹按外藩各部每旗設掌旗札薩克一人不
拘爵秩或係世管或由
簡用以王貝勒貝子公台吉為之自札薩克以外皆為
散秩其親王郡王貝勒貝子鎮國公輔國公台吉
等爵無定員或以功晉封或以事降襲其世次具
詳封建考兹不複載
科爾沁東西距八百七十里南北距二千一百里
東至札賚特界西至札嚕特界南至奉天錦州二
府邊界北至索倫界至
京師一千二百八十里漢遼東郡北境後漢為扶餘
鮮卑地唐為契丹及靺鞨地遼為上京道之東境
東京道之北境金分屬上京路北京路及咸平路
元為開元路北境明初以元後烏梁海置外衛自
黃泥窪踰鐵嶺至開元曰福餘衛此為福餘衛地
即以其酋長掌衛事後叛服不常洪熙間其酋居
嫩江後自立國為科爾沁亦稱北嫩江蒙古素屬
於察哈爾
太祖高皇帝甲午年即遣使通好天命初其貝勒莽古斯
札爾固齊來朝以壤地相接結為婚姻其後為察
哈爾所侵
太祖高皇帝命將赴援察哈爾夜遁十一年其貝勒奥巴
遂率其兄弟先諸蒙古舉部來降
賜以土謝圖汗之號每有征伐並以師來會優賜與他部
獨異後編為六旗其封爵無定員今為親王四人
郡王四人貝勒二人貝子一人鎮國公二人輔國
公六人
科爾沁左翼旗(駐伊克唐噶哩克坡在喜峯口東北一千六十五里東西距一百八)
(十里南北距五百五十里東與北並至右翼旗界西至札嚕特左翼界南至左翼後旗界唐時為契)
(丹地遼置信州彰聖軍領武昌定武二縣屬東京道金省定武縣以州屬上京路元廢明為科爾沁)
(所據錫本朝崇德元年封莽古斯札爾固齊之孫曼珠禮為多羅巴圖魯郡王順治十六年進封)
(為和碩達爾漢親王世襲掌左翼旗自本旗外統領前後二旗及郭爾羅斯二旗札薩克事)
科爾沁左翼前旗(駐伊克岳里泊在喜峯口東北八百七十里東西距一百里南)
(北距一百二十里東至左翼後旗界西至喀爾喀左翼界南至楊檉木牧厰界北至左翼旗界唐時)
(為契丹地遼置長春州屬上京道金降為縣隸泰州屬北京路元廢明為科爾沁所據本朝崇德)
(元年封札爾固齊之弟崆果爾為多羅炳圖郡王世襲掌左翼前旗札薩克事)
科爾沁左翼後旗(駐雙和爾山在喜峯口東北一千四十里東西距二百里南北)
(距一百五十里東與北並至左翼旗界西至左翼前旗界南至錦州府邊界唐時為契丹地遼置鳳)
(州屬上京道金廢明為科爾沁所據羅本朝順治六年封札爾固齊之孫竒塔特為多郡王世襲)
(掌左翼後旗札薩克事)
科爾沁右翼旗(駐巴顔和碩在喜峯口東北一千二百里東西距一百五十里南北)
(距四百五十里東至右翼前旗界西與南並至左翼旗界北至索倫界唐時為靺鞨地遼為黃龍府)
(之北境屬東京道金屬上京路元廢明為科爾沁所據本朝崇德元年封土謝圖汗奥巴之子巴)
(達禮為和碩土謝圖親王世襲掌右翼旗自本旗外統領前後二旗及杜爾伯特札賚特二旗札薩)
(克事)
科爾沁右翼前旗(駐錫喇布爾噶蘇在喜峯口東北一千三百五十里東西距一)
(百二十里南北距三百八十里東與北並至右翼後旗界西至右翼旗界南至郭爾羅斯界唐時為)
(靺鞨地金置肇州隸會寧府屬上京路海陵時改屬濟州承安三年陞為武興軍領始興一縣元為)
(遼王納顔分地明為科爾沁所據薩本朝崇德元年封奥巴之弟布達齊為多羅札克圖郡王世)
(襲掌右翼前旗札薩克事)
科爾沁右翼後旗(駐額默勒圖坡在喜峯口東北一千四百五十里東西距一百)
(二十里南北距三百七十里東至札賚特界西至右翼前旗界南至郭爾羅斯界北至索倫界唐時)
(為靺鞨地遼置衍州領宜豐一縣屬東京道金廢元為遼王納顔分地明為科爾沁所據本朝天)
(命年間奥巴之兄托邁來朝賜號達爾漢崇德元年封其子拉穆什希為鎮國公世襲掌右翼後旗)
(札薩克事)
郭爾羅斯東西距四百五十里南北距六百六十
里東至黑龍江將軍地界西與北并至科爾沁界
南至奉天府及吉林邊墻界至
京師一千八百九十七里唐時為契丹地遼置泰州
昌德軍屬上京道金因之大定間廢承安二年移
州於長春縣以故地為金安縣隸之元為遼王納
顔分地明為科爾沁所據後分與其弟是為郭爾
羅斯
本朝天聰七年其台吉古木及布木巴隨土謝圖汗
奥巴舉部來降後編為二旗各置掌旗札薩克仍
統領於科爾沁左翼其封爵無定員今為鎮國公
一人輔國公一人一等台吉一人
郭爾羅斯前旗(駐古爾班察罕在喜峯口東北一千四百八十七里東西距二百三)
(十里南北距四百里東至後旗界西與北並至科爾沁界南至奉天府邊墻界本朝順治五年封)
(古木之弟桑阿爾寨為輔國公七年以古木之子昂安嗣為輔國公世襲掌前旗札薩克事)
郭爾羅斯後旗(駐榛子嶺在喜峯口東北一千五百七十里東西距二百二十里南)
(北距二百六十里東與北並至杜爾伯特界西至前旗界南至白都訥界本朝順治五年封布木)
(巴為鎮國公世襲掌後旗札薩克事)
杜爾伯特東西距一百七十里南北距二百四十
里東至黑龍江將軍地界西至札賚特界南至郭
爾羅斯界北至索倫界至
京師二千五十里唐時為契丹地遼為長春州北境
屬上京道金為泰州北境屬北京路元為遼王納
顔分地明為科爾沁所據後分與其弟是為杜爾
伯特
本朝天聰七年其台吉阿都齊隨土謝圖汗奥巴舉
部來降後編為一旗置掌旗札薩克仍統領於科
爾沁右翼其封爵為貝子一人
杜爾伯特旗(駐托克托爾坡在喜峯口東北一千六百四十里本朝順治五年封阿)
(都齊之子色楞為固山貝子世襲掌本旗札薩克事)
札賚特東西距六十里南北距四百里東至杜爾
伯特界西與南並至郭爾羅斯界北至索倫界至
京師二千一十里唐時為契丹地遼為長春州北境
屬上京道金為泰州北境屬北京路元為遼王納
顔分地明為科爾沁所據後分與其弟是為札賚
特
本朝天聰七年其台吉和碩齊隨土謝圖汗奥巴舉
部來降後編為一旗置掌旗札薩克仍統領於科
爾沁右翼其封爵為貝勒一人
札賚特旗(駐圖卜新察罕坡在喜峯口東北一千六百里本朝順治五年封和碩齊之)
(子色楞為固山貝子傳至特古斯於雍正十年以軍功晉封多羅貝勒世襲掌本旗札薩克事)
札嚕特東西距一百二十五里南北距四百六十
里東至科爾沁界西至阿嚕科爾沁界南至科爾
沁及喀爾喀左翼界北至烏珠穆沁界至
京師一千五百十里漢遼東郡北境唐屬營州都督
府後入於奚遼為上京道地金屬北京路元為上
都路東境明初為烏梁海地後為札嚕特素屬於
喀爾喀
本朝初其部長内齊汗遣使通好結為婚姻天命四
年其貝勒色本叛盟
太祖高皇帝命偏師擒之明年釋令歸國天聰二年内齊
汗偕貝勒色本舉部來降後編為二旗其封爵無
定員今為貝勒二人鎮國公一人
札嚕特左翼旗(駐齊齊克里克托羅海山北在喜峯口東北一千一百里東西距五)
(十五里南北距四百六十里東與南並至科爾界西至右翼旗界北至烏珠穆沁界本朝崇德元)
(年封内齊汗為多羅貝勒世襲掌左翼旗札薩克事)
札嚕特右翼旗(駐兔兒山南在喜封口東北一千二百里東西距七十里南北四百)
(六十里東至左翼旗界西至阿嚕科爾沁界南至喀爾喀左翼界北至烏珠穆沁界本朝順治五)
(年封色本之子桑阿爾為多羅達爾漢貝勒世襲掌右翼旗札薩克事)
喀爾喀左翼旗(右翼見後)東西距一百二十五里南北
距二百三十里東至科爾沁界西至奈曼界南至
土默特界北至札嚕特及翁牛特界至
京師一千二百十里漢為鮮卑地唐屬營州都督府
後入於奚遼為上京道地金屬北京路元為大寧
路北境明為喀爾喀所據素屬於札薩克圖汗後
與有隙
本朝天命八年其台吉古木布伊爾登舉部來降後
編為一旗其封爵為貝勒一人
喀爾喀左翼旗(駐察罕和碩墩在喜峯口東北八百四十里本朝康熙三年封古)
(木布伊爾登為多羅貝勒世襲掌本旗札薩克事)
奈曼東西距九十五里南北距二百二十里東至
喀爾喀左翼界西至敖漢界南至土默特界北至
翁牛特界至
京師一千一百十里漢為鮮卑地唐屬營州都督府
後入于奚遼金為興中府地元為興中州北境屬
大寧路明為喀爾喀所據後分與其弟是為奈曼
素屬於察哈爾
本朝天聰元年其台吉衮楚克舉部來降後編為一
旗其封爵為郡王一人
奈曼旗(駐章古台在喜峯口東北七百里漢本朝崇德元年封衮楚克為多羅達爾郡王)
(世襲掌本旗札薩克事)
敖漢東西距一百六十里南北距二百八十里東
至奈曼界西至喀喇沁界南至土默特界北至翁
牛特界至
京師一千一十里漢為鮮卑地唐屬營州都督府後
入於奚遼金為興中府北境元為遼王納顔分地
明為喀爾喀所據後分與其弟是為敖漢素屬於
察哈爾
本朝天聰元年其貝勒塞臣卓禮克圖舉部來降後
編為一旗其封爵無定員今為郡王二人貝子一
人輔國公二人
敖漢旗(駐古爾班圖勒噶山在喜峯口東北六百里本朝崇德元年封塞臣卓禮克圖之)
(子班第為多羅郡王世襲掌本旗札薩克事)
土默特東西距四百六十里南北距三百十里東
至楊檉木牧厰界西至喀喇沁右翼界南至錦州
府邊墻界北至喀爾喀左翼及敖漢界至
京師一千里本古孤竹國漢置柳城縣屬遼西郡為
西部都尉治晉成康中燕慕容皝改為龍城縣遂
建都于此號和龍宫元魏為營州治隋復治柳城
縣為遼西郡治唐為營州都督府治後入於奚遼
太祖平奚置興中府治興中縣屬中京道金
因之屬北京路元降為州屬大寧路明初以元後
烏梁海置外衛自義州歷廣寧至遼河曰泰寧衛
此為泰寧衛地即以其酋長掌衛事後叛服不常
嘉靖以後小王子之裔居此者號曰圖們是為東
土默特
本朝天聰三年其台吉温布偕塔布囊善巴舉部來
降後編為二旗其封爵無定員今為貝勒一人貝
子一人又附喀爾喀貝勒一人
土默特左翼旗(駐旱龍潭山在喜峯口東北八百二十里東西距一百六十里南北)
(距一百三十里東至楊檉木牧厰界西至右翼旗界南至義州白土厰邊門界北至喀爾喀左翼界)
(康本朝崇德元年封善巴為鎮國公賜號達爾漢熙元年晉封其子卓禮克圖為多羅達爾漢貝)
(勒世襲掌左翼旗札薩克事)
土默特右翼旗(駐大華山在喜峯口東北五百九十里東西距二百九十里南北距)
(一百八十里東至左翼旗界西至喀喇沁右翼界南至錦州府邊墻界北至敖漢界本朝順治二)
(年封温布為鎮國公康熙二年晉封為固山貝子世襲掌右翼旗札薩克事)
喀喇沁東西距五百里南北距四百五十里東至
土默特及敖漢界西至熱河界南至永平府邊墻
界北至翁牛特界至
京師七百六十里本春秋時山戎地漢屬遼西郡後
漢為鮮卑地晉為慕容氏地元魏時有庫莫奚居
此唐初奚内附置饒樂都督府隸營州後分為東
西奚尋併於契丹遼統和二十五年以故奚王牙
帳建城號中京大定府金貞元元年更為北京置
留守司元初為北京路總管府至元七年改為大
寧路二十二年改為武平路後復大寧路隸遼陽
行省明洪武中置大寧都指揮使司領大寧等二
十餘衛封皇子權於大寧為寧王以鎮之尋改為
北平行都指揮使司復以元後烏梁海置外衛自
全寧歷喜峯近宣府曰朵顔衛即以其酋長掌衛
事其地在大寧之北永樂初改封寧王于江西徙
大寧都司于保定以大寧地賜三衛酋長此為朵
顔衛所據叛服不常後為察哈爾所併以其地予
其塔布囊是為喀喇沁
本朝天聰二年其部長蘇布迪偕其兄弟色楞等舉
部來降後編為二旗康熙四十四年又增設一旗
共為旗三其封爵無定員今為郡王一人貝子二
人鎮國公一人輔國公二人一等塔布囊一人
喀喇沁左翼旗(駐牛心山在喜峯口東北三百五十里東西距二百三里南北距一)
(百七十里東至土默特界西至熱河界南至永平府邊墻界北至右翼旗界本朝順治五年封色)
(楞為鎮國公世襲傳至善穆巴克什于康熙五十五年晉封為固山貝子至僧衮札布于雍正九年)
(晉封為多羅貝勒至呼圖靈阿于乾隆七年仍襲貝子掌左翼旗札薩克事)
喀喇沁右翼旗(駐錫伯河北在喜峯口北三百九十里東西距三百里南北距二百)
(八十里東至敖漢界西與南並至熱河界北至翁牛特界本朝崇德元年封蘇布迪之子古魯希)
(布為貝子賜號多羅杜稜世襲至順治七年晉封為貝勒康熙三年晉封其子班達爾什為多羅杜)
(稜郡王掌右翼旗札薩克事)
喀喇沁增設一旗(康熙四十四年設五十九年封喀寧阿為一等塔布囊世襲掌)
(本旗札薩克事其游牧地即在左右翼二旗疆理内)
翁牛特東西距三百里南北距一百六十里東至
阿嚕科爾沁界西至熱河界南至喀喇沁及敖漢
界北至巴林及克什克騰界至
京師七百六十里隋以前為奚地唐為饒樂都督府
地遼置饒州匡義軍屬上京道金為北京路地元
為上都路地明初為烏梁海地後為翁牛特
本朝天聰七年其濟農索音偕貝勒棟等舉部來降
後編為二旗其封爵無定員今為郡王一人貝勒
一人貝子一人鎮國公一人
翁牛特左翼旗(駐札拉峯西在古北口東北六百八十里東西距三百里南北距九)
(十里東至阿嚕科爾沁界西至右翼旗及克什克騰界南至敖漢界北至巴林界本朝崇德元年)
(封其部長東為多羅達爾漢戴青貝勒世襲掌左翼旗札薩克事)
翁牛特右翼旗(駐英錫爾哈察特呼朗在古北口東北五百二十里東西距二百四)
(十里南北距一百六十里東至左翼旗界西至熱河界南至喀喇沁右翼旗界北至克什克騰界)
(本朝崇德元年封索音為多羅杜稜郡王世襲掌右翼旗札薩克事)
阿嚕科爾沁東西距一百三十里南北距四百二
十里東至札嚕特界西至巴林及翁牛特界南至
喀爾喀左翼界北至烏珠穆沁界至
京師一千三百四十里漢遼東郡邊外唐為松漠都
督府地遼為上京臨潢府地金屬北京路元為遼
王納顔分地明初為烏梁海地後為阿嚕科爾沁
為察哈爾所侵
本朝天聰六年其部長達賴率其子穆章舉部來降
後編為一旗其封爵為貝勒一人
阿嚕科爾沁旗(駐渾圖山東在古北口東北一千一百里本朝初設有二旗崇德)
(元年併為一旗順治五年封穆章為固山貝子後晉封為多羅貝勒世襲掌本旗札薩克事)
巴林東西距二百五十一里南北距二百三十三
里東至阿嚕科爾沁界西至克什克騰界南至翁
牛特界北至烏珠穆沁界左右翼二旗所轄疆理
同至
京師九百六十里遼上京臨潢府地金屬北京路元
嘗遷廣寧治此明初為烏梁海北境地後為順義
王諳達第五子所據是為巴林素屬於察哈爾
本朝天命十一年
太祖高皇帝親統大軍征之收其畜産天聰二年復為察
哈爾所破其貝勒色特爾偕台吉曼珠錫禮舉部
來降後編為二旗其封爵無定員今為郡王一人
貝子二人輔國公一人
巴林左翼旗(駐阿齊圖托羅海在古北口東北七百八十里本朝順治五年封曼珠)
(錫禮為固山貝子世襲掌左翼旗札薩克事)
巴林右翼旗(駐托博山在古北口東北七百二十里本朝順治五年封色特爾之子)
(色布騰為輔國公七年晉封為多羅郡王世襲掌右翼旗札薩克事)
克什克騰東西距三百三十四里南北距三百五
十七里東至翁牛特及巴林界西至正藍旗察哈
爾界及浩齊特界南至翁牛特界北至烏珠穆沁
界至
京師八百十里遼上京道地金屬北京路元為上都
路及應昌路地明為蒙古所據是為克什克騰素
屬於察哈爾
本朝天聰八年既平察哈爾其部長蘇密爾戴青舉
部來降後編為一旗其封爵為台吉一人
克什克騰旗(駐濟拉巴斯峯在古北口東北五百七十里本朝順治三年封蘇密爾)
(戴青為一等台吉世襲掌本旗札薩克事)
烏珠穆沁東西距三百六十里南北距四百二十
五里東至索倫界西至浩齊特界南至巴林界北
至瀚海接喀爾喀界至
京師一千一百六十三里遼上京道北境金屬北京
路元屬上都路明為蒙古所據是為烏珠穆沁素
屬於察哈爾後以林丹汗暴虐往依喀爾喀
本朝天聰八年既平察哈爾其貝勒多爾濟偕色楞
等舉部來降後編為二旗其封爵無定員今為親
王一人貝勒一人鎮國公一人輔國公一人
烏珠穆沁左翼旗(駐奎蘇托羅海在古北口東西一千一百六十里東西距二百)
(五十六里南北距二百十五里東至索倫界西與南並至右翼旗界北至瀚海接喀爾喀界本朝)
(順治三年封色楞為多羅額爾德尼貝勒世襲掌左翼旗札薩克事)
烏珠穆沁右翼旗(駐巴克蘇爾噶台山在古北口東北九百二十三里東西距三)
(百六十里南北距二百十里東與北並至左翼旗界西至浩齊特界南至巴林界本朝崇德六年)
(封多爾濟為和碩車臣親王世襲掌右翼旗札薩克事)
浩齊特東西距一百七十里南北距三百七十五
里東與北並至烏珠穆沁界西至阿巴噶界南至
克什克騰界至
京師一千一百八十五里遼上京道西境金屬北京
路元屬上都路明為蒙古所據是為浩齊特素屬
於察哈爾後以林丹汗暴虐往依喀爾喀
本朝天聰八年既平察哈爾其貝勒博羅特偕台吉
噶爾瑪策旺舉部來降後編為二旗其封爵為郡
王二人
浩齊特左翼旗(駐烏默克依泉在獨石口東北六百八十五里東西距九十五里南)
(北距三百十里東與北並至烏珠穆沁界西至右翼旗界南至克什克騰界本朝順治三年封博)
(羅特為多羅貝勒七年晉封為多羅額爾特尼郡王世襲掌左翼旗札薩克事)
浩齊特右翼旗(駐都古哩克呼都克井在獨石口東北六百九十里東西距七十五)
(里南北距三百七十五里東與北並至左翼旗界西與南並至阿巴噶界本朝順治十年封噶爾)
(瑪策旺為多羅郡王世襲掌右翼旗札薩克事)
阿巴哈納爾東西距一百八十里南北距四百三
十六里東至浩齊特界西至阿巴噶右翼界南至
正藍旗察哈爾界北至瀚海接喀爾界至
京師一千五十里漢上谷郡北境晉為拓跋氏地隋
及唐初為突厥地遼為上京道西境金為北京路
西北境元屬上都路明為蒙古所據是為阿巴哈
納爾素屬於喀爾喀
本朝崇德年間台吉色楞偕托音錫拉布舉部來降
後編為二旗其封爵為貝勒一人貝子一人
阿巴哈納爾左翼旗(駐烏爾呼托羅海山在獨石口東北五百八十二里東西)
(距一百十里南北距三百十八里東與北並至浩齊特界西至右翼旗界南至阿巴噶界本朝康)
(熙四年封托音錫拉布為固山貝子世襲掌左翼旗札薩克事)
阿巴哈納爾右翼旗(駐永安山在張家口東北六百四十里東西距六十里南)
(北距三百十里東至左翼旗界西至阿巴噶界南至正藍旗察哈爾界北至瀚海接喀爾喀界本)
(朝康熙六年封色楞為多羅貝勒世襲掌右翼旗札薩克事)
阿巴噶東西距二百里南北距三百十里東至阿
巴哈納爾界西至蘇尼特界南至正藍旗察哈爾
界北至瀚海接喀爾喀界至
京師一千里漢上谷郡北境晉為拓跋氏地隋及唐
初為突厥地遼為上京道西境金屬北京路元屬
上都路明為蒙古所據是為阿巴噶素屬於察哈
爾後以林丹汗暴虐往依喀爾喀
本朝天聰八年既平察哈爾其濟農都思噶爾偕貝
勒多爾濟舉部來降後編為二旗其封爵無定員
今為郡王二人貝子一人輔國公一人
阿巴噶左翼旗(駐巴顔鄂隴在獨石口北五百五十里東西距一百二十里南北距)
(一百八十二里東至浩齊特界西與北並至阿巴哈納爾界南至正藍旗察哈爾界本朝順治八)
(年封都思噶爾為多羅郡王世襲掌左翼旗札薩克事)
阿巴噶右翼旗(駐科布爾泉在張家口東北五百九十里東西距八十里南北距三)
(百十里東至阿巴哈納爾界西至蘇尼特界南至正藍旗察哈爾界北至瀚海接喀爾喀界本朝)
(崇德六年封多爾濟為多羅卓禮克圖郡王世襲掌右翼旗札薩克事)
蘇尼特東西距四百六里南北距五百八十里東
至阿巴噶右翼界西至四子部落界南至察哈爾
鑲白正白二旗界北至瀚海接喀爾喀界至
京師九百六十里漢上谷及代郡北境後漢烏桓鮮
卑居之晉為拓跋氏地隋及唐初為突厥地遼置
撫州尋廢金復置屬西京路元為興和路地明為
蒙古所據是為蘇尼特素屬於察哈爾
本朝天聰八年既平察哈爾其濟農叟色偕貝勒騰
吉斯舉部來降後編為二旗其封爵無定員今為
郡王二人貝勒一人輔國公一人
蘇尼特左翼旗(駐鄂拉圖察卜台墩在張家口北五百七十里東西距一百六十里)
(南北距三百里東至阿巴噶右翼界西至右翼旗界南至正白旗察哈爾界北至瀚海接喀爾喀界)
(羅本朝崇德六年封騰吉斯為多郡王世襲掌左翼旗札薩克事)
蘇尼特右翼旗(駐薩敏錫勒山在張家口北五百五十里東西距二百四十六里南)
(北距二百八十里東至左翼旗界西至四子部落界南至鑲黃旗察哈爾界北至瀚海接喀爾喀界)
(稜本朝崇德七年封叟色為多羅杜郡王世襲掌右翼旗札薩克事)
四子部落東西距二百三十五里南北距二百四
十里東與北並至蘇尼特界西至歸化城土默特
及喀爾喀右翼界南至鑲紅旗察哈爾界至
京師九百六十里漢雁門及定襄郡北境晉為拓跋
氏地唐為振武軍地遼為豐州地屬西京道金屬
西京路元屬大同路明為喀爾喀所據後分與諸
子號曰堆音珠色是為四子部落
本朝天聰七年其貝勒温布舉部來降後編為一旗
其封爵為郡王一人
四子部落旗(駐烏蘭額爾吉坡在張家口西北五百五十里本朝順治六年封温布)
(為多羅達爾漢郡王世襲掌本旗札薩克事)
喀爾喀右翼東西距一百二十里南北距一百三
十里東至四子部落界西至茂明安界南至歸化
城土默特界北至瀚海接喀爾喀界至
京師一千一百三十里漢定襄雲中二郡北境唐為
振武軍地遼為豐州地屬西京道金屬西京路元
屬大同路明為喀爾喀所據素屬於土謝圖汗後
與有隙
本朝天命八年其台吉本達爾舉部來降後編為一
旗其封爵無定員今為貝勒一人貝子二人鎮國
公一人
喀爾喀右翼旗(駐塔魯渾河在張家口西北七百十里本朝順治十年封本達爾)
(為和碩達爾漢親王康熙九年其子諾爾降封郡王四十七年其孫占達古密降封多羅達爾漢貝)
(勒世襲掌本旗札薩克事)
茂明安東西距一百里南北距一百九十里東至
喀爾喀右翼界西至烏喇特界南至歸化城土默
特界北至瀚海接喀爾喀界至
京師一千二百四十里漢五原郡地唐為振武軍地
遼為東勝州地屬西京道金屬西京路元屬大同
路明為蒙古所據是為茂明安
本朝天聰八年其部長揚古海等舉部來降後編為
一旗其封爵無定員今為貝勒一人一等台吉一
人
茂明安旗(駐徹爾圖泉在張家口西北八百里吉本朝順治初年封揚古海為一等台)
(世襲掌本旗札薩克事)
烏喇特在殺虎口西北五百六十里東西距二百
十五里南北距三百里東至茂明安及歸化城土
默特界西與南並至鄂爾多斯界北至喀爾喀界
前中後三旗所轄疆理同至
京師一千五百二十里秦九原郡地後廢漢元朔二
年復置更名五原郡漢末郡廢唐景龍二年張仁
愿於河外築三受降城此為中受降城地遼為雲
内州地屬西京道金屬西京路元屬大同路明為
蒙古所據是為烏喇特
本朝天聰七年其台吉温布達爾漢偕圖巴鄂寶等
舉部來降後編為三旗其封爵為鎮國公二人輔
國公一人
烏喇特前旗(駐哈達瑪爾一名鐵柱谷世本朝順治五年封圖巴為鎮國公襲掌前)
(旗札薩克事)
烏喇特中旗(亦駐哈達瑪爾世本朝順治五年封鄂寶為鎮國公襲掌中旗札薩克)
(事)
烏喇特後旗(亦駐哈達瑪爾國本朝順治五年封巴克巴海為輔公世襲掌後旗札)
(薩克事)
鄂爾多斯在歸化城西河套内東至歸化城土默
特界西至喀爾喀界南至長城界北至烏喇特界
東西北三面皆距黃河自山西偏頭關至甘肅寧
夏邊外袤延二千里有竒至
京師一千一百里漢初為匈奴地武帝元朔二年於
此開置朔方郡又兼為西河郡上郡之南境後漢
末廢朔方郡晉永嘉後逓為前後趙前後秦地義
熙中赫連勃勃據此置統萬城後魏為統萬鎮地
後為夏州北境隋於其地東置勝州西置豐州大
業初改勝州為榆林郡豐州為五原郡後廢唐貞
觀中復置勝豐二州天寶元年改勝州為榆林郡
豐州為九原郡乾元元年俱復故名其南境又置
宥州俱屬關内道唐末拓跋思恭鎮此後為西夏
五代至宋金皆為夏所有元初滅夏立西夏中興
等路後廢其地東屬東勝雲内二州西屬延安寧
夏等路明初築東勝等城並立屯戍天順間蒙古
酋長巴賚與茂里海等始擁小王子入據河套小
王子被弑西北諸部鄂爾綽克等與茂里海互相
仇殺其餘衆别立小王子之支子為岱顔汗不復
居套仍服屬於小王子其後别部沙嘉阿爾斯蘭
與博勒呼亦入居之成化四年沙嘉阿爾斯蘭殺
鄂爾綽克併其衆而結元裔滿魯都居河套稱汗
九年為明兵所敗滿魯都乃渡河北去會沙嘉阿
爾斯蘭殺博勒呼尋亦為滿魯都所殺套地稍寧
成化末北部復入河套未幾火篩據之嘉靖中岱
顔汗之子賽音那蘭有子七人長曰濟農次曰諳
達最強盛濟農自套西擊破火篩居此自稱車臣
可汗子七人分有河套之地是為鄂爾多斯後仍
屬於察哈爾
本朝既平察哈爾其濟農琳沁於天聰九年來歸仍
賜濟農之號今招集諸部落順治六年編為六旗
封琳沁為多羅郡王固魯之子色楞為固山貝子
布達岱之子額琳沁為固山貝子七年封善丹為
多羅貝勒沙克札為固山貝子又封札木素為鎮
國公後其裔亦晉封為固山貝子今封為多羅貝
勒各掌分地雍正九年又增設一旗共為旗七其
封爵無定員今為郡王一人貝勒二人貝子三人
輔國公一人一等台吉一人
鄂爾多斯左翼中旗(駐套内正南近東之鄂什喜峯在札拉谷西一百六十五)
(里東西距一百十五里南北距三百二十里東至左翼前旗界西至右翼前旗界南至邊城界北至)
(右翼後旗界漢朔方郡南境隋唐為勝州地明嘉靖間為鄂爾多斯所據本朝順治六年封濟農)
(琳沁為多羅郡王世襲掌左翼中旗札薩克事)
鄂爾多斯左翼前旗(駐套内東南之扎拉谷在和坦和碩西一百四十五里東)
(西距二百四十五里南北距二百十里東至歸化城土默特界西至左翼中旗界南至邊城界北至)
(左翼後旗界漢西河郡之富昌大城等縣地隋唐為勝州地明初為榆林左衛地後為鄂爾多斯所)
(據貝本朝初其台吉隨琳沁來降後封為子世襲掌左翼前旗札薩克事)
鄂爾多斯左翼後旗(駐套内東北之巴爾噶遜湖在黃河帽帶津西一百四)
(十里東西距二百八十五里南北距一百五十里東至歸化城土默特界西至左翼中旗界南至左)
(翼前旗界北至烏喇特界漢朔方郡地隋唐為勝州郡治所明嘉靖間為鄂爾多斯所據本朝初)
(其台吉隨琳沁來降後封為貝勒世襲掌左翼後旗札薩克事)
鄂爾多斯右翼中旗(駐套内正西近南之什喇布拉克圖池在鄂勒濟呼泊西)
(南二百六十里東西距三百二十里南北距四百八十里東與北並至右翼後旗界西至喀爾喀界)
(南至右翼前旗界漢朔方郡南境隋唐為豐州地元和中移置宥州於此明嘉靖間為鄂爾多斯所)
(據貝本朝初其台吉随琳沁來降後封為勒世襲掌右翼中旗札薩克事)
鄂爾多斯右翼前旗(駐套内巴哈池在鄂什喜峯西九十里東西距一百八十)
(里南北距二百七十里東至左翼中旗界西至右翼中旗界南至邊地界北至右翼後旗界漢上郡)
(之高望奢延等縣地隋唐為豐州地明初為榆林右衛地後為鄂爾多斯所據本朝初其台吉隨)
(琳沁來降後封為貝子世襲掌右翼前旗札薩克事)
鄂爾多斯右翼後旗(駐套内西北之鄂勒濟呼泊在巴爾噶遜泊西一百七十)
(里東西距一百八十里南北距一百六十里東至左翼後旗界西至右翼中旗界南至左翼中旗界)
(北至烏喇特界漢朔方郡地隋唐為豐州治所明嘉靖間為鄂爾多斯所據本朝初其台吉隨琳)
(沁來降後封為貝子世襲掌右翼後旗札薩克事)
鄂爾多斯增設一旗(雍正九年設封定札拉錫為一等台吉世襲掌本旗札薩)
(克事其游牧地即在六旗疆理内)
歸化城土默特東西距四百三里南北距三百七
十里東至四子部落界西至鄂爾多斯左翼前旗
界南至山西邊城界北至喀爾喀右翼及茂明安
界左右翼二旗所轄疆理同至
京師一千一百六十里漢定襄雲中二郡地後漢屬
雲中郡後魏初建都于此號盛樂城後置雲州領
盛樂雲中等郡隋復置定襄郡唐置單于大都護
府後唐時入遼置豐州天德軍屬西京道金因之
元屬大同路明宣德初築玉林雲川等城設兵戍
守後為蒙古所據嘉靖間小王子之族諳達駐牧
豐州灘築城架屋以居謂之拜甡是為西土默特
屢分道入寇開拓疆土東至喀喇沁界西至鄂爾
多斯南至宣大有衆四十萬隆慶四年内附詔封
為順義王名其城曰歸化其弟姪支庶等各自為
部者凡六十五人各授都督指揮千百戸等官有
差每年貢馬開市萬歷九年諳達子黃台吉襲王
十三年黃台吉子格根襲王三十二年格根諸子
互相争襲部無定主三十四年格根之孫博碩克
圖始受封如故事其後部落自相仇殺復為察哈
爾所侵及其子温布嗣立國遂衰破
本朝天聰八年
太宗文皇帝親征察哈爾駐蹕歸化城土默特部落悉降
大軍既滅察哈爾
命貝勒岳脫駐守歸化城會其屬茂海潛與喀爾喀通偽
稱温木布為錫圖根汗事覺誅茂海執温布以還
崇德元年其酋古禄格等來朝
命偕温布還後編為二旗即以古禄格為左翼都統杭高
為右翼都統並世襲後以土默特中無可任都統
之人定由京
簡用往管旗務惟給土默特人等世襲職銜隨都統辦
事乾隆二十六年裁歸化城都統一人二十八年
復裁一人以土默特旗歸駐剳綏遠城之建威將
軍兼轄仍設副都統二人一駐綏遠城一駐歸化
城協同將管管理
歸化城土默特左翼旗(駐歸化城外設副都統等員管轄隸於綏遠城將軍)
歸化城土默特右翼旗(駐歸化城外設副都統等員管轄隸於綏遠城將軍)
(臣)等謹按西土默特部向以都統等員管理與各
蒙古設有王公等札薩克者不同自雍正元年置
歸化城同知其後增至七廳凡旗民交涉之事皆
得而治之至本旗事務均由建威將軍統轄第其
部落舊列二十五部之内故附著于此
皇朝文獻通考卷二百九十一
