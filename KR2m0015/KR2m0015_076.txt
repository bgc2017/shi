欽定四庫全書
皇朝文獻通考卷七十六
學校考(十四)
視學養老
(臣)等謹按禮記天子視學遂適東序養老孔穎達
疏謂視學虞庠釋奠既畢明日乃之東序而養老
蓋兩事也馬端臨謂古者視學之禮專以養老而
設後世乃分為二事其實視學以明道養老以教
孝二者不可偏廢在昔有虞氏貴德而尚齒俾百
姓知所親而五品於以遜降自三代亦未有不謹
庠序之教而申之以孝悌忠信者迨至東漢永平
後周保定皆襲虛文而遺實意雖奉行故事奚當
焉我
國家撫有區夏文命敷於寰海率育普於羣黎加以
神聖代興扶倫植教
欽頒
御纂諸經發明
先聖微言以
嘉惠多士猶復
躬詣太學展禮
先師
視學講堂閎宣精藴使天下萬世咸仰
聖道之尊而羣沾
聖教之澤至於崇高年敬有齒粟帛之
頒遍乎耄耋鄉飲之典周乎郡國而且
賜幣
賜食扶掖
視飲復
命宗人子姓執爵行觴聚千叟而開筵過百齡而加錫夐
乎曠典無以尚已我
皇上懋修敬學惇叙彛常闡
御論於
經筵契心源於古聖而
臨廱勸學於儒臣進講之餘復取先儒未發之奥義而
申論之廣大精微超舜謨而軼禹範自古帝王視學以
來未有倫比若夫引年卹老
旌賞頻仍
寵遇耆臣
優奬耄士下逮老民老婦或厚為
賚予或賁以
天章異數
殊恩非臣民意計所敢望而
錫類推仁至優且渥焉是以經術彰而人知學彝倫叙
而民不偷初不必拘執經祝哽之文而道立於
上教成於下合秀頑愚智之倫胥沭乎
文明之化而遊乎
仁夀之域也至禮經所載有視學之典無幸學之文而
馬考稱視學為幸學其沿襲漢唐諸史之舊稱歟
我
世宗憲皇帝稽古考文
特命奏章記注改幸為詣以申崇敬重道尊師之禮曠古
獨隆(臣)等已謹載
詣學釋奠為祠祭褒贈一門兹則别採
詣學典禮有
視學儀節者合養老為一門直書視學昭其實也
順治元年
恩詔軍民年七十以上者許一丁侍養免其差徭八十以上
者給與絹一疋綿一觔米一石肉十觔九十以上者倍
之有德行著聞為鄉里所敬服者給冠帶榮身此優老
之始嗣後
覃恩並如此例更不複書
令京府及直省府州縣舉行鄉飲酒禮每歲於正
月十五十月初一日舉行鄉飲酒禮設賓介主人
衆賓之席順天府以府尹為主直省府以知府州
以知州縣以知縣為主大賓擇鄉里年高有德之
人位於西北介以次長位於西三賓以賓之次者
為之位於賓席之西衆賓序齒列坐司正主揚觶
以教職為之贊禮讀法以生員為之讀律令曰律
令凡鄉飲酒序長幼論賢良高年有德者居上其
次序齒列坐有過犯者不得干與違者罪以違制
失儀則揚觶者以禮責之
二年順天府舉行鄉飲酒禮嗣後每歲由順天府
具題將所舉賓介等姓名履歷呈部存案
八年
上幸太學釋奠於
先師孔子
視學彛倫堂
先期禮部具題行取衍聖公率孔顔曾孟仲世襲
五經博士及孔氏族五人顔曾孟仲族各二人乘
𫝊赴京觀禮其五氏子孫現任京職者咸與祭至
是
大内致齋一日王以下公以上文官三品武官二品
翰詹官七品以上暨國子監官咸齋戒陪祀司設
監設更衣大次於大成門外之左南向設拜位於
神前設
御座於彛倫堂正中鴻臚寺設經案於堂内之左設講案
二於堂内左右至日置經於經案倍祀者自和碩
親王以下多羅貝勒以上俱赴
午門内候隨
駕部院各衙門滿洲蒙古漢軍侍郎以上八旗都統精竒
尼哈番以上文官三品以上武官二品以上及翰
林院七品以上官俱先詣廟丹墀東西相向序立
應在啟聖祠者在啟聖祠恭候本日夘刻
駕從長安左門出鹵簿大樂以次前導樂設而不作至成
賢街國子監滿漢祭酒司業服朝服率學官諸生
於街左跪迎
駕至櫺星門外降輦贊引官恭導由中門入至大次少憩
太常卿奏請行禮
上盥洗更衣入大成中門升中階入殿中門北嚮立分獻
官入右側門至階下夾甬道立王公入左右門由
中階左右升文武官員於廟庭左右均北面東西
序立衍聖公在東班之首五經博士及五代有官
者以其官序諸生在東班之末序立典儀贊樂舞
生就位執事官執事贊引官贊就位
上至拜位諸王貝勒陪祀分獻官亦各就位贊迎神樂作
樂止贊引官贊
上行兩跪六叩首禮通贊諸王貝勒及分獻陪祀官行禮
同叩首畢贊釋奠禮樂作獻帛官跪進篚
上立受篚拱舉獻畢復受獻帛官奠於神位前獻爵官跪
進爵
上立受爵拱舉獻畢復受獻爵官獻於神位前樂三奏酒
一獻不讀祝其分獻官以次詣神位前奠爵訖仍
以次退就原拜位樂止贊送神樂作贊引官贊
上行兩跪六叩首禮通贊諸王貝勒及分獻陪祀官行禮
同叩首畢獻帛官詣
先師神位前捧帛由中門出贊引官贊禮畢導
上出大成門樂止
上至大次少憩更衣諸王貝勒候隨
駕幸彛倫堂陪祀各官衍聖公五經博士等先詣彛倫堂
臺上分班侍立祭酒司業學官等率領諸生於太
學門内兩丹墀分班侍立禮部官入奏請
上幸彛倫堂
上至櫺星門外升輿從太學門入衆官諸生以次跪迎諸
王貝勒隨
駕入彛倫堂
上陞御座諸王貝勒在堂内各官仍於堂外臺上分班侍
立鴻臚寺官贊衍聖公祭酒司業學官五經博士
在臺上四氏子孫及諸生在臺下丹墀序立贊行
三跪九叩首禮畢
上諭坐諸王貝勒叩首坐在部院衙門滿洲蒙古漢軍侍
郎以上八旗都統精竒尼哈番以上衍聖公及陪
祀漢文官三品以上武官二品以上俱入堂叩首
坐祭酒等仍在外侍立鴻臚寺官贊進講滿漢祭
酒從東小門入滿漢司業從西小門入俱北向立
鴻臚寺官贊起案執事官舉經案設於
上前
賜講官坐祭酒司業就講案叩首坐滿漢祭酒以次講易
經滿漢司業以次講書經其餘翰林官四品以下
及五經博士并各執事官學官諸生圜立於外以
聽講畢鴻臚寺官贊起案執事官舉經案置原處
畢祭酒司業退就本位序立鴻臚寺官於堂正中
跪奏傳制鳴贊官贊跪祭酒司業學官諸生皆跪
傳制官贊有制
制曰聖人之道如日中天講究服膺用資治理爾師生其
勉之宣制畢復贊行三跪九叩首禮畢祭酒司業學官
諸生以次退先於成賢街之右序立
上賜諸王貝勒各官茶畢鴻臚寺跪奏禮畢
上起陞輿出國子監鹵簿大駕大樂振作前導祭酒司業
學官諸生候
駕至跪送諸王貝勒隨至
午門内候
駕還宫退翼日壬辰衍聖公及祭酒等上表行禮
賜宴禮部越三日癸已
賜衍聖公五經博士四氏子孫祭酒司業等冠服及助教
等官肄業生銀兩有差各氏後裔并送監讀書廣國
子監鄉試中額十五名又
賜勅勉勵師生
勅曰聖人之道如日中天上賴之以致治下習之以事君
爾等務盡心教訓諸生諸生亦當祗承師訓力體諸身
教成為師之功學成乃弟子之職倘訓誨不嚴服習有
怠爾師生俱不能辭其責勉之越四日甲午衍聖公率
四氏子孫五經博士祭酒司業率助教等官及諸
生於
午門前謝
恩
九年亦如之
十七年
上以文廟落成
親幸太學釋奠於
先師孔子禮儀與八年同(互見祠祭門)
康熙元年定奉天府舉行鄉飲酒禮照順天例行
四年議准錦州府亦照例行
八年
上幸太學釋奠於
先師孔子
視學彛倫堂典禮儀節具如順治八年例行先期遣官取
衍聖公孔毓圻及孔顔曾孟仲五經博士并族人
赴京陪祀觀禮是日衍聖公孔毓圻率祭酒司業
學官五經博士五氏子孫各監生恭進謝表
賜衍聖公祭酒以下等官宴於禮部并
賜袍服其助教監生等各
賜銀兩有差陪祀聖賢後裔顔光毓等照例優敘生員孔
興詢等十五人令入監讀書廣本監鄉試中額八
名頒
勅諭刊掛彛倫堂勅曰
皇帝勅諭祭酒司業等官朕惟聖人之道高明廣大昭垂
萬世所以興道致治敦倫善俗莫是外也朕纘承丕業
文治誕敷景仰先聖至德今行辟雍釋奠之典將以鼓
舞人才宣布教化爾等當嚴督諸生潛心肄業諸生亦
宜身體力行朝夕勤勵若學業成立可禆任用則教育
有功其或董率不嚴荒乃職業爾等係師生難辭厥咎
尚其勉之毋忽
四十二年定給百歲老民昇平人瑞匾額例先是
九年定命婦孀居夀至百歲者給與貞夀之門匾
額仍給建坊銀兩至是禮部議准百歲老民照例
給銀建坊仍給匾額並凖老婦夀至百歲者建坊
懸額與命婦同
五十二年以
萬夀聖節
優賜老民是時
上奉
皇太后自暢春園回宫耆老等跪獻萬年夀觴
上停輦慰勞徧賜老人夀桃及食品
命賜老人筵宴
諭大學士等今歲天下老人為朕六十大慶皆從數千里
匍匐而來賜伊等筵宴遣回著查八旗滿洲蒙古漢軍
漢人大學士以下民以上年逾六十五歲者奏聞擇日
賜宴有不能來者朕另行按分頒給再查八旗滿洲蒙
古漢軍以至内府佐領下不論官員閑散人等年七十
以上老婦亦著奏聞俟老人賜宴後再定一日送
皇太后宫賜宴有貧乏不能來者著各屬協助車馬使之
前來再勅宗人府諸王以下宗室子孫内二十歲以下
十歲以上者選擇聰明堪供任使六七十人令於耆老
前執爵即朕子孫皆令之出宗室外不用他人也越翼
日宴直隸各省漢大臣官員士庶人等年九十以
上者三十三人八十以上者五百三十八人七十
以上者一千八百二十三人六十五歲以上者一
千八百四十六人於
暢春園正門前傳
諭衆老人曰今日之宴朕遣子孫宗室執爵授飲分頒食
品爾等與宴時勿得起立以示朕優待老人至意並
諭曰書稱文王善養老孟子曰七十非帛不煖非肉不飽
帝王之治天下發政施仁未嘗不以養老尊賢為首務
近來士大夫只論居官之賢否而移風易俗之實政入
孝出弟之本心未暇講究朕因今日之盛典特宣此意
若孝弟之念輕而求移風易俗其所厚者薄而其所薄
者厚矣爾等皆是老者比回鄉井當各曉諭鄰里須先
孝弟倘天下皆知孝弟此誠移風易俗之本也是日
命扶掖八十歲以上老人至
御前
親視飲食
賜年老諸大臣袍帽等物直省各老人白金有差
命給年老致仕閒居大臣誥封及宫保銜以示優崇耆舊
至意八旗滿洲蒙古漢軍大臣官員護軍兵丁閒散人
等年九十以上者七人八十以上者一百九十二
人七十以上者一千三百九十四人六十五以上
者一千十二人宴於
暢春園正門前其執爵頒賜飲酒一如前儀八旗滿
洲蒙古漢軍七十歲以上婦人齊集
暢春園
皇太后宫門前隨
召九十歲以上者入宫門内八十歲以上者至丹墀下七
十歲以上者集宫門外大臣妻年老者亦皆
召至宫門内
賜坐
皇太后親視頒賜茶果酒食等物其餘令諸皇子及宗室
子孫以次頒給又賜大臣妻年老者衣飾綵縀素
珠銀兩
五十三年
賜八旗滿洲蒙古漢軍年老婦人白金有差
又
賜熱河居住耆老白金有差
六十一年正月
賜千叟宴
召滿漢大臣文武官員及致仕退斥人員年六十五以上
者三百四十人宴於
乾清宫前
命諸王貝子貝勒公及閒散宗室等授爵勸欽分頒食品
如前禮
(臣)伏惟
國家
重熙累洽朝野多康強而仁夀加以
列聖繼䋲深仁濊澤浹膸淪&KR2124;於是耆英大老或列在巖
廊或
恩加予告崇階厚秩引養引恬我
皇上御極以來優老崇年之
詔歲不絶書若
賜騎授杖
賜俸晉銜
賚子駢蕃
天章炳煥皤皤黃髮衰齒頽齡罔不邀
寵於
聖朝而銜恩於數世以及耆官野老耄耋期頤或循例
建坊或加賞銀幣凡優養
隆恩非學校一書載筆能盡者更不備書其有年過百
齡如再閱古稀身列膠庠而歲登大耋拜
賜鴻章仰承
温諭者特類聚以紀實每舉要以發凡至如千叟之宴
九老之會則又
殊恩曠典合
先後聖而同揆所宜大書特書以表人瑞於
昇平彰國老庶老之養遠軼古初者也
雍正元年崇鄉飲酒禮之制奉
上諭鄉飲酒禮乃敬老尊賢之古制近聞年久視為具文
所備筵讌亦甚草率應加謹舉行是年順天府舉行鄉
飲酒禮
特命禮部堂官前往監禮歲以為常
申定優老之令
上諭戶部恩賜老人原為崇年尚齒而地方賞老人者每
州縣動支數千金司府牧令上下通同侵扣吏役任意
需索老人十不得一今飭督撫嚴查不許絲毫侵扣再
老人九十以上者州縣不時存問
二年
詔改幸學為詣學
諭禮部帝王臨雍大典所以尊師重道為教化之本朕覽
史册所載多稱幸學而近日奏章記注相沿未改此臣
下尊君之詞朕心有所未安今釋菜伊邇朕將親詣行
禮嗣後一應奏章記注將幸字改為詣字以伸崇敬
三月
上詣太學釋奠於
先師孔子
視學彛倫堂先是正月
上諭禮部朕於三月内舉行視學釋奠大典定例衍聖公
應行陪祀聞孔傳鐸有疾且值守制之初可令伊子弟
一人來京代伊行禮至是釋奠禮畢
上御彛倫堂王以下及衍聖公孔傳鐸子孔繼溥祭酒司
業文武各官行禮畢
賜坐隨命講官坐滿漢祭酒以次講大學滿漢司業講書
經翰林官及五經博士五氏子孫國子監官員進
士舉人廕貢監生序立拱聽於堂下講畢宣
制曰聖人之道如日中天講究服膺同資治理爾師生其
共勉之宣畢
賜王以下各官茶
上回宫隨頒
賜諸生食品典禮俱與康熙八年同其在京進士舉人與
觀禮者及貢監生同
賜銀兩各氏後裔送監讀書者十有五人廣監中鄉試中
額十有八名
增定
恩賞老人例定例年逾百齡者奏給坊銀三十兩并昇平
人瑞匾額至是奉
上諭年至一百一十歲加一倍賞賜至一百二十歲者加
兩倍賞賜更有多得夀算者按其夀算加增著為定例
乾隆元年更定優卹耆士之典是時
恩詔内凡民人年七十以上者免一丁侍養八十以上
者給八品頂帶榮身
上以直省生監中有年登耋耋者未邀恩賜於引年尚
齒之典未備
特諭直省凡屬生監年七十以上者優免一丁年八十
以上者給與八品頂𢃄
更定
恩賞夀民之例定例各省老民老婦前經旌賞者遇有
恩詔不得再行給賞至是豫省新鄉縣老婦劉氏年一
百十五歲因雍正十二年間一百十三歲時曾經
題准建坊賞賜至此又逢
恩詔不得入册事
聞奉
上諭劉氏躋此罕有之貞夀自應一體霑恩以昭曠典
著該地方官仍造入恩賞册内使伊得被光榮各直
省老民老婦凡年登百歲已蒙旌表者俱仍加賞賜
以示優待夀民之意永著為令
二年嚴鄉飲大賓之選
禮部議准嗣後所舉賓介務貴齒德兼優允協鄉
評者舉之如地方官徇情濫舉即應題參若所舉
得人而不法之徒或藉端阻撓者嚴加究治
三年二月
上詣太學釋奠於
先師孔子
視學彛倫堂典禮儀節俱與雍正二年同先是二年十
二月奉
諭先師孔子聖集大成教垂萬世我
皇祖聖祖仁皇帝
皇考世宗憲皇帝親詣辟雍登堂釋奠儒臣進講經書諸
生圜橋觀聽雍雍濟濟典至盛也朕祗承丕緒嚮慕
心殷國學文廟特命易蓋黃瓦以展崇敬俟工程告
竣之日朕躬詣釋奠用昭重道隆師作人造士至意
復
命東野氏冉氏卜氏端木氏言氏顓孫氏之五經博士俱
照閔氏仲氏子孫例行取陪祀其東野閔冉等氏各
二人赴京觀禮至是釋奠畢
上召王以下文武大臣入堂内
賜坐翰林院五經博士諸氏子孫及學官進士舉人廕
生貢監等俱拱立堂外
上賜講官坐滿漢祭酒講中庸天命之謂性一章講畢
上曰天命之謂性率性之謂道是本一貫之理也亦猶
無極而太極太極而隂陽隂陽本太極太極本無極
也蓋道本乎性性本乎天至云修道之謂教則有人
力之施為而已非道之本原矣故論其本原無所為
離與合也至有道之可名於是乎湏臾不可離且戒
之曰可離非道而戒懼慎獨之功亦莫不因修道而
起不知喜怒哀樂之未發即天命也謂之中即性也
發而中節即率性也謂之和即道也豈非天下之大
本逹道乎故曰致中和天地位焉萬物育焉若曰天
地自位萬物自育而已倘視喜怒哀樂未發以下為
慎獨工夫殊失子思子之本指矣滿漢司業講尚書
曰若稽古帝堯一節講畢
上曰堯典紀堯之德以欽始以欽終欽明本堯之德至
二女之嬪虞亦教之曰欽哉則聖人之心無時無事
之不主敬可知矣夫人心惟危敬則不至於危道心
惟微敬則不患其微以至精一執中舍敬其何以為
功耶是故主敬為至要亦惟主敬為至難帝堯之聖
猶競業之弗遑况在常人豈可斯須去敬以自外於
聖人之教哉時堂内外文武官及進士舉人貢監等
跪聆
聖諭莫不心悦誠服大學士等奏曰
皇上闡揚經書義藴廣大精微皆先儒所未及真帝王
傳心之要也祭酒司業率學官諸生俱跪宣
制曰聖人之道如日中天講究服膺用資治理爾諸師
生其勉之祭酒率學官諸生謝
恩王以下文武各官復坐
賜茶畢並
賜諸生食品禮部國子監帶領衍聖公孔廣棨等引
見奉
諭旨爾等皆聖賢後裔因朕臨雍來京特行召見爾等
既為聖賢之後即當心聖賢之心凡學聖賢者非徒
讀其書而已必當躬行實踐事事求其無愧方為不
負所學况身為聖賢子孫尤與凡人不同若不能實
加體騐徒務讀書之名實於祖德家風不能無忝爾
等務須勤思勉勵克紹先傳以副朕諄切期望之意
賜衍聖公國子監祭酒以下與雍正二年同加
賜衍聖公聖裔五人五經博士
御製樂善堂文集各一部及貂皮徽墨有差凡
先聖先賢後裔來京觀禮者俱令入監讀書并廣本
年監中鄉試中額十八名
八月上丁
上詣太學釋奠
先師孔子九年二月十八日八月二十一年二月並
如此例(互見祠祭門)
五年
恩賞年過百齡命婦時命婦索綽羅氏年一百三歲其
子孫五世同居
萬夀節扶掖入
朝照例旌表加
恩賞賜並
御製詩章賜之
淑範能修四德賢飲和獨占萬民先百齡瑞慶傳都
下五代孫曾繞膝前天上拜恩沾雨露人間不老總
神仙更期夀世多黃髮共樂昇平大有年
六年
恩賜耆民時
上幸熱河至常山峪耆民趙可立年一百二歲迎謁道
左
御製詩一章
龐眉皓髮扶鳩杖道左携兒望翠華為說平生無外
慕村居勤樸課桑麻
八年
上駐蹕
盛京詣
文廟行禮(互見祠祭門)
賜父老酺並
御製詩一章
父老居豐沛久蒙煦嫗恩百年今宴安同為太平人
雖無見知者尚有聞傳言錫宴思
皇祖在此大清門今我來故家匪為騁遊巡三爵循古典
炰兔亦烹豚白金以級頒百戱良具陳酌酒賜爾飲
爾醉我亦欣還念爾先民曾同百戰勲
九年
恩賞夀民時巡撫開泰以楚省夀民湯雲山一百四十
一歲請
旌
上以此非尋常期頥之夀可比奉
特諭賞給上用縀五疋銀五十兩再加恩特賜再閱古
稀匾額以旌人瑞並
書御製詩一章賜之
常見六星輝楚地曾無一字獻丹楓老翁真是仙而
隠舉世應推夀且雄矍鑠他年將比竇春秋此日已
逾种生平無病不知藥耄耋有時還似童合宅孫曾
凡幾閱一心念慮若為空漢陽草樹連天碧彷佛猶
存太古風
十一年
恩賞夀民
上幸五臺經唐縣老民劉永夀年一百一歲接
駕道左行不扶杖
命賜之金與食
御製詩一章
睥睨山中古郡城征鞭暖拂杪秋晴趨迎道左吾之
子萬億人中汝是兄聲亮耳聰鍾氣粹蒼眉黃髮稱
耆英應緣獨得羅喬術靈夀無須此地行
至十五年
上幸五臺劉永夀年百有五歲扶杖迎
駕
恩加賞賚并
賜以
御製詩章
高年一歲度如旬百五春秋豈易臻重見期頥迎蹕
路幾書亥字與時人自云老矣今扶杖我道仙乎為
駐輪矍鑠精神教孫子力田孝弟作良民
十二年
恩賜百歲耆臣先是致仕禮部侍郎銜内務府總管丁
皂保年登九十
御製詩二章賜之
舊日春卿貳清時萬石君目光猶奕奕衷赤尚勤勤
樂易故應爾忠良衆所聞太平無戰伐馬援漫從軍
未解彭佺術曾將灌絳齊林泉應樂齒珂馬尚聞雞
菊水無湏井丹霞自有梯所期職植衆難老總眉梨
至是禮部以内務府總管丁皂保百歲應照例建
坊奉
諭旨賜朝衣一襲上用縀十疋銀千兩並給期頥國瑞
匾額
十六年
上南巡
恩賞經過州縣老民先是
上所經過之地遇有老民接
駕者皆
命親隨侍衛
頒給養老銀牌其貧窘者加賞白金至是又奉
上諭朕問俗省方翠華所至黃耉台背皆策杖歡迎雖
已於途次各皆恩賜而優卹高年推恩宜渥著各督
撫查明經過州縣男婦年七十以上者照從前恩詔
之例分别賞賚至二十二年二十七年三十年
南巡
恩詔並如此例
優賜耆臣時翰林院侍講劉起振年一百三歲自粤至
浙接
駕
恩加優賞並
御製詩章賜之
台背聳隆肩來瞻蹕路邊成名後梁灝得夀擬彭籛
人瑞今猶古經傳後繼前越都無慮遠應是地行仙
又
優卹老民是時叩祝
皇太后萬夀已到京之老民老婦俱經賞賚仍令該地方
官護送還鄉并
詔將次赴京稱祝之夀民俱著地方官從優護送回籍
又
賜生員詹星斗國子監學正職銜賞給縀疋
上諭生員詹星斗年届期頤實為膠庠人瑞著加恩給
與國子監學正職銜仍於常例外賞給上用縀二疋
十七年
恩賞會試下第耆老諸生八十以上者給與翰林院檢
討職銜七十以上者給與國子監學正職銜至二
十六年
恩賞會試下第耆老諸生並同此例
十八年
恩賜國子監耆耋儒臣先是十七年學正王延年因七
十以上會試下第奉
旨補授額外司業至是奉
上諭國子監助教曹洛禋年逾大耋精力康強分教成
均蔚為耋宿著加恩授為國子監司業額外行走
更定鄉飲酒禮儀禮部奏言各省舉行鄉飲酒禮
事不畫一且竟有頻年不舉致曠大典者應令督
撫轉飭各屬府州縣遵照定例於正月十月舉行
二次其賓介之數據舊禮所載鄉飲酒圖有大賓
介賓一賓二賓三賓衆賓與大僎一僎二僎三僎
之名按儀禮賓若有遵者諸公大夫則既一人舉
觶乃入注言今文遵為僎又曰此鄉之人仕至大
夫者來助主人樂賓主人所榮而遵法者也又曰
不干主人正禮也又按經文主人親速賓及介而
衆賓自從之至於門外主人拜賓及介而衆賓自
入其獻酬辭譲之儀甚繁及介已省至於衆賓升
受坐祭卒飲不酢而降皆無一言及僎者所謂不
干主人正禮者也嗣後應令順天府及直省府州
縣先期訪紳士之年高德邵者一人為賓次為介
又次為衆賓皆由州縣詳報府尹督撫覈定舉行
其本地有仕至顯官偶居鄉里願來觀禮者依古
禮坐於東北順天府及直省會城一品席南嚮二
三品席西嚮各府州縣三品以上席南嚮四五品
席西嚮無則闕之不立一僎二僎三僎之名不入
舉報之内仍將所舉賓介造具姓名籍貫清冊送
部存案倘鄉飲後間有過犯按所犯輕重詳報褫
革咨部除名并將原舉之官議處從之
十九年
上謁
三陵
恩賞耆民先是八年
上謁
三陵
詔奉天吉林所屬旗民男婦年七十以上者分别賞賚
至是悉照例行
二十年
賜安徽百齡生員姚光虞縀一疋銀十兩
二十二年
上南巡
恩賞江浙老民奉
上諭朕奉
皇太后鑾輿載巡江浙所至黎庶愛戴情殷夾道焚香歡
迎輦路而鶴髮皤然扶携恐後尤堪軫念所有江浙
二省男婦俱著加恩照從前恩詔例賞賚以示優老
引年之意至二十七年三十年
南廵如此例
恩賞駐防旗人耆老
詔江寧京口杭州乍浦等駐防旗人男婦自年七十以
上者查明分别賞賚至二十七年三十年
南巡並如此例
恩賞耄耋儒臣奉
上諭顧棟高年登耄耋經術湛深著加恩賜以國子監
祭酒銜又奉
上諭秦夀然著加恩賞給翰林院編修職銜秦芝田著
賞復知縣原銜秦東田莘田俱賞縀二匹
二十四年
上詣闕里謁
孔林
恩賞耆老官兵先是十三年
上東巡
加賞經過州縣高年男婦至是仍
命照例分别賞賚又
詔德州青州駐防官兵年七十八十以上者查明賞賚
又
恩賞夀民奉
諭旨禮部議覆福建巡撫題詔安縣民沈起龍年登百
歲五世同居夫婦齊眉子孫繞膝洵屬昇平人瑞宜
推優老之恩益懋敦倫之化親製詩章並書匾額以
賜仍著賞上用縀三疋以示寵異
六星臨海嶠五世茂昌枝聚井風原美充閭慶益滋
睦雍堪勵俗和順自延禧鳩杖康強倚籐驂左右隨
子孫無析箸夫婦又齊眉百歲亦恒有如翁全者誰
二十五年又申定直省鄉飲照京府責成藩司核
實之例向例直省舉報鄉飲由儒學州縣具詳該
管官其中不無冐濫滋弊部議請照京府之例責
成布政司核實報明督撫察核存案不得其人即
詳明停止不得拘於成例苟且塞責
二十六年
恩賞夀民廣東南海縣民楊能啟暨妻黃氏百歲同臻
持賜期頤偕老匾額並
御製詩章賜之
年登百歲已堪欣偕老期頤古未聞便是竇公無内
子欲贏羅氏有夫君兒圍孫繞唱隨叶五嶺三山瑞
氣氲四字旌閭更成詠祥徵慶典蔚
慈雲
十一月
皇太后七旬萬夀
恩詔滿洲蒙古漢軍兵丁及内扎薩克喀爾喀等蒙古
年七十八十九十以上者分别賞賚至百歲題明給
與建坊銀兩餘悉照從前
恩詔例
恩賞耄耋儒臣奉
上諭編修傅王露檢討職銜周中規年登耄耋遠來京
師獻冊慶祝洵昇平人瑞著賞給贊善職銜並縀二
疋
舉九老會
命遊香山以優遇之在朝王大臣九人共六百七十七
歲在朝武臣九人共七百二十二歲致仕諸臣九
人共七百四歲
二十八年
恩賞夀民山東章邱縣夀民王欣然夀一百三歲弟瑞
然夀一百歲
上以昆季一堂期頤萃慶
特加優賞並
御製詩章賜之
淯水由來廖氏泉雞山今有地行仙不希終嘏及純
嘏罕見欣然典瑞然棠棣枝同椿樹茂鶺鴒羽共鶴
翎翩友于篤愛勤耕讀致夀斯宜表厥賢
又
上謁
東陵
幸盤山
恩賞夀民奉
上諭此次接駕之寧津縣夀民年一百三歲之李友益
著給賞銀牌一面縀二疋伊子年八十六歲之李三
貴八十四歲之李三剛八十一歲之李三強並伊姪
孫八十歲之李知毅著每人賞給銀牌一面縀一疋
尋
賜李友益匾額並
御製詩章
期頤旌瑞見常年罕覯如斯五代全百歲春秋侍孫
子一身矍鑠撫曾元倕邠懿範猶當遜羅竇高齡祗
獨傳閭里淳風世仁夀養恬引欲溥垓埏
三十年
上南巡
恩賞耄耋文武諸臣浙江處州府訓導王世芳年一百
七歲迎
鑾奉
旨賞給匾額並縀二疋提督武進陞年七十九歲迎
鑾
上命加恩賞伊子恩夀一品廕生又江南在籍侍郎加
尚書銜沈德潛年九十浙江在籍侍郎加尚書銜
錢陳羣年八十皆出迎
聖駕
諭曰沈德潛錢陳羣耆宿也並以卿貳予告曩者省方
東南存問所及特晉尚書階優頒廩禄兹時巡莅至
二臣咸扶杖迎謁耄耋而神明不衰惟國之瑞朕甚
嘉焉其各加太子太傅以寵異之沈德潛之子錢陳
羣之子各一人並賜舉人一體應禮部試二臣益忻
愉恬養以躋期頤副朕優高年眷舊臣至意並
命照尚書銜食一品俸
三十一年
優賞會試下第年老舉人品級職銜是春直省會試舉
人雲集京師
上念歷科舉人銓選壅滯
特命分别揀選錄用廣為疏通復以年齒衰邁難以服
官任事者並令查明奏請量予職銜以慰其寒窗攻
苦之志尋據王大臣等奏各省舉人内騐看及自陳
實在老邁龍鍾不堪民牧並不能司鐸者共六十餘
名
上加恩八十以上者賞給六品京銜七十以上者賞給
七品京銜六十以上及雖未六十而騐係實屬衰頽
者賞給八品京銜并
勅直省督撫於每科驗看截取舉人時其年在七十以
上者題請酌給翰林院典簿國子監典簿管官職銜
用詔優老至意
三十五年安徽巡撫富尼漢奏太湖縣民朱憲章
暨妻劉氏同登百歲
欽賜期頤偕老字樣照例給銀建坊
諭夀民朱憲章暨妻劉氏百歲同臻期頤偕老允為熙
朝人瑞錫此嘉名用式閭里仍賜御製詩章以示恩
榮而光旌典並著賞給上用縀二疋銀二十兩
御製安徽太湖縣民朱憲章偕妻劉氏同登百歲大吏
請旌並成是什以賜
儘有老翁及耆媪未聞婦歲等夫年成雙大夀直希
覯覓匹寰區孰並肩四代孫曾聚庭戶一家耕讀樂
鄉田重熙喜值閭閻泰用紀人祥叶藻篇
是年春
上巡幸天津
諭朕恭奉
皇太后安輿巡幸天津承
歡祝
嘏蹕途所經龐眉皓首扶杖懽迎足徵仁夀恬熙之瑞仰
蒙
慈豫宜霈恩施所有老民老婦著地方官照上次臨幸天
津加恩賞賚之例賞賚
諭原任浙江遂昌縣訓導王世芳前以俸滿引見因其
夀躋期頤尚堪司鐸加賞六品頂帶嗣於南巡迎駕
復經頒賜匾額縀疋以示優榮今行年百十有二歲
仍復精神矍鑠視履康強遠赴京師稱祝龐眉鶴髮
蹈舞班聫實為史冊所罕覯王世芳著加恩賞給國
子監司業職銜並予在籍食俸俾資頤養副朕優禮
高年至意
又
諭據海明奏江西省本年鄉試廣信府屬之興安縣生
員李煒年已九十九歲三埸完卷李煒年及期頤尚
能康強應試洵為盛世庥徵著一體賞給舉人副朕
推
恩引年至意
三十六年春
上東巡
諭朕敬奉
安輿東巡齊魯畿封耆庶扶杖歡迎宜首沛渥恩以敷慶
澤所有經過直隸州縣内男婦年七十以上者著督
撫查明照從前恩詔之例分别賞賚
又
諭本年恭遇
聖母皇太后八旬萬夀敷天洽慶特舉
恩科多士雲集觀光欣承茂典其齒躋耄耋挾策偕來者
多至三十餘人且有夀届期頤矍鑠應試者仰見
慈慶覃增光昭夀宇而士民之秀受
福尤先上瑞嘉徵實為史冊所罕覯允宜宏敷渥澤用廣
鴻庥所有本年會試舉子内年登百歲之李煒著賞
給國子監司業職銜其八十以上之李珩周變榮胡
寳璹傅䕫張棻王志宗桑浡趙銘王玢劉應薦吳觀
俱著賞給翰林院檢討職銜七十以上之丁福隆胡
銘揚宣猷靳增王熊應温瑗何孫詔許進益張士晸
閻循中徐閏章徐勉吳光昇葛涵高宏謀温朝榮俱
著賞給國子監學正職銜俾耆儒應秩咸遂夙懷以
彰推
恩引年之至意
御製江西興安縣舉人李煒年躋百齡來應
萬夀恩科會試三埸納卷神采倍增洵為熙朝上瑞雖放
榜未經入彀特賜國子監司業職銜加賞内府縀疋
並親製詩以紀盛事
人瑞期頤儘有云春闈應試未曾聞三埸竟得全文
字一命應教奬毖勤雅化育材應夀世宏恩錫類祝
慈雲端知欲笑胡安定年詡會昌最出羣
江西巡撫海明奏興安縣
欽賜舉人李煒現年一百歲查李煒已經奉
旨賞給國子監司業職銜又蒙
賞縀疋并
御賜詩章特昭寵異應否仍照舊例給與建坊銀兩并
昇平人瑞字樣恭候
欽定奉
諭旨照例賞給
又
諭今歲恭逢
聖母皇太后八旬萬夀特開鄉會恩科俾懽洽彙征永為
例事其年臻耄耋者業於今春榜後視其齒序恩予
職銜
夀宇覃釐用徵士林嘉瑞而雲集觀光之衆亦當令其同
沾
慶澤益廣
慈禧著於明歲春闈後仍照丙戌年之例將應試舉人分
别等第揀選引見錄用俾得乘時筮仕以示振興並
彰錫類作人之至意
又
諭本年恭逢
聖母皇太后八旬萬夀慶洽敷天推廣
慈仁施恩耆士兹當順天鄉試士子踴躍偕來其中皓首
龐眉較上科倍盛榜後雖未獲雋念其耆年尚赴場
屋壯志足嘉而
福錫儒林益徵上瑞著加恩將應試諸生年在八十以上
之張文逹蘇之洙張静深七十以上之邵無逸張淑
瑗李峯段名時張純仁戈熙勲沈岱石震張淑琪趙
美楊煜及前日鄂寳奏到山西省八十以上入場之
喬玉柱本日何煟奏到河南省八十歲之寗維祺俱
賞給舉人一體會試俾遂其觀光夙願並昭夀考作
人有加無已之至意
又
諭今年恭遇
皇太后八旬萬夀恩施廣被歡洽耆儒業經降旨將順天
及山西河南各省應試舉子年臻耄耋者特賜舉人
用彰作人上瑞今據裴宗錫奏江南應試貢生朱桓
翟天衡俱年在八十以上奮志觀光等語朱桓翟天
衡俱著加恩賞給舉人一體會試俾得遂志沾榮以
昭
慶澤
又
諭據德保奏廣東省本年鄉試有肇慶府之開平縣生
員張次叔年已九十四歲三埸完卷張次叔年踰九
旬尚能康強應試著一體加恩賞給舉人副朕推
恩引年至意
又
諭今年恭逢
皇太后八旬萬夀覃敷恩慶歡洽耆儒據富明安等奏湖
北省應試貢生魯道傳年八十歲精神矍鑠願切觀
光魯道傳著加恩賞給舉人一體會試俾得遂志沾
榮以昭
慶澤
又
諭據周元理奏東試文闈應試諸生内有九十以上之
董書宗郭毓麟八十以上之孫斐並各精神矍鑠妥
協完場洵稱熙朝上瑞本年恭遇
聖母八旬萬夀東省復有高年勵志從事棘闈者自當令
其同沾
慶澤董書宗郭毓麟孫斐俱著加恩一體賞給舉人副朕
推
恩引年之至意
又
諭據勒爾謹奏本年陜省鄉試有華隂縣生員張溟年
八十四歲西安府學生員楊生華年八十一歲均鼓
舞觀光文藝完整今歲恭逢
聖母皇太后八旬萬夀陜西之張溟楊生華俱以高年從
事棘闈勵志可嘉著加恩一體賞給舉人俾得慰志
叨榮以廣
慶澤
又
諭據永德奏湖南省本年鄉試有華容縣學生員涂丹
山安鄉縣學生員劉志潤年皆八十一歲考試完場
精神矍鑠俱未中式等語今歲恭遇
聖母皇太后八旬萬夀所有湖南之涂丹山劉志潤耆年
赴試壯志足嘉著一體加恩賞給舉人副朕引年推
恩至意
又
賜三班九老宴遊香山
命於次日赴
乾清門内令畫工艾啟蒙繪圖
又
諭據鐘音等奏興化府學增生柯俊彦年九十六歲應
辛夘科鄉試三場完卷等語本年恭遇
聖母皇太后八旬萬夀順天等省鄉試耄年士子踴躍觀
光節經加恩賞給舉人俾得各酬夙願今福建省之
柯俊彦年近期頤矍鑠應試雖未能獲雋而壯志殊
堪嘉尚著一體加恩賞給舉人用彰儒林耆瑞
四十一年
諭兩金川現已奏凱集勲恭逢
聖母鑾輿巡幸山左詣
闕里告功兼以省方行慶道經畿輔所至耆庶歡迎倍
覘愛戴自宜首沛渥恩所有經過直隸州縣内男婦
年七十以上者著該督查明照從前恩詔之例分别
賞賚
又
諭朕因功武耆定祗奉
慈輿延
禧泰岱並詣
闕里告成蹕路所經過州縣黃髮龐眉扶携迎迓具徵
親愛忱悃宜施渥澤以廣
慈仁所有山東省經過州縣内男婦七十以上者著該督
查明照從前恩詔之例分别賞賚其青州德州駐防
男婦年七十以上者並著查明照例分别賞賚用昭
卹老引年盛典
四十三年
諭本年會試多士雲集觀光其中龐眉皓首頗不乏人
且有齒躋耄耋挾策偕來者實為昇平人瑞宜敷渥
澤用廣鴻庥所有本年會試舉子内九十以上之郭
毓麟著加恩賞給國子監司業職銜其八十以上之
魯道傳鄭兆球俱著加恩賞給翰林院檢討職銜七
十以上之石震趙彦美張廷謨萬邦獻朱鏡俱著加
恩賞給國子監學正職銜俾耆儒應秩咸遂夙願以
慰其寒窗績學之志
又
諭向來鑾輅時巡每優賜高年粟帛以昭行慶况盛京
諸處乃
祖宗德澤培貽
累洽重熙引恬引養尤徵仁夀之庥兹蹕路經行多有年
踰耄耋龐眉皓首扶杖歡迎者宜沛恩膏以彰盛美
所有奉天等處旗民男婦及官兵母妻七十以上者
各給布一疋米五斗八十以上者給絹一疋米一石
九十以上者倍之百歲者加賞大縀一疋彭縀二疋
用示優老引年至意
四十四年
諭本年恩科順天鄉試諸生中年臻耄耋者頗為踴躍
觀光榜發俱未獲雋念其績學有志至老弗衰宜沛
渥恩以廣化澤著加恩將應試諸生年八十以上之
王景績李蘧張廣基李天民董斌許祖健康銑李成
俱賞給舉人一體會試俾皓首寒儒得償夙願周昭
嘉惠耆年之至意
又
諭前據三寳奏本年恩科應試士子内郭鍾岳一名年
九十九歲陳應騰等三人均年逾八旬又據畢沅奏
應試舉子郭元標等五名皆八十以上舒常奏應試
士子章彦一名現年八十伊等黌序寒儒齒臻耄耋
尚赴場屋壯志足嘉今各省榜發該生等俱未獲雋
宜敷渥澤以廣作人郭鍾岳陳應騰宋耀謝士豪郭
元標劉夢花馮書佐徐常淳牛文連章彦俱著加恩
賞給舉人一體會試俾遂其觀光夙願用昭奬惠耆
年之至意
又
諭據鄭大進奏麻城縣生員李崶年八十三歲天門縣
生員李作朋年八十一歲本年文闈應試精力尚健
三場完卷榜發均未中式李崶李作朋俱著加恩賞
給舉人准其一體會試用昭嘉惠耆年至意
又
諭據陳輝祖奏豫省鄉試諸生於出闈後校對學冊齒
籍查明澠池縣增生劉髦學年八十五歲淮寧縣附
生李欽元年八十歲西華縣附生索止任年八十一
歲太康縣附生張光龍年八十三歲俱三場完卷未
曾中式劉髦學李欽元索止任張龍光均著加恩賞
給舉人准其一體會試用昭嘉惠耆年至意
又
諭據秦雄飛奏奉新縣歲貢生王聘年九十五歲本年
文闈應試精神甚屬矍鑠三埸俱如期完卷榜發未
得中式王聘耄年應試允稱士林人瑞著加恩賞給
舉人准其一體會試以遂寒窗績學之志
四十五年
上南巡
諭朕翠華南莅行慶施惠所有經過直隸山東二省凡
老民老婦著加恩賞賚用示優老引年至意
又
諭朕翠華南莅愷澤旁敷而優卹高年恩施宜渥所有
江南浙江二省老民老婦俱著加恩賞賚
又
諭此次南巡所有山東德州青州江寧京口杭州乍浦
等處駐防之老民老婦著加恩一體賞賚用宣慶澤
御製亳州夀民陳洪如夀百六歲妻王氏夀百一歲詩
以紀瑞
夀民夀婦本常披百歲同登鮮見之山左廣東各一
閱徽疆歙屬兩逢竒夫耕婦織胥良善子繞孫圍篤
慶禧偕老期頤逮兹四旌揚合與異恩施
又
諭據李湖奏零陵縣學附生王繼梁年九十歲常德府
學附生文人年八十五歲衡山縣學附生朱瑞年八
十二歲安鄉縣學附生熊世焱年八十二歲衡陽縣
學附生王寅年八十一歲默陽縣學附生邱悊年八
十一歲三埸完卷未經中式等語王繼梁文人朱瑞
熊世焱王寅邱悊俱著加恩賞給舉人准其一體會
試用昭嘉惠耆年敷錫春祺至意
又
諭此次在淨慈寺接駕之紳士萬承式等十六員均年
過古希龐眉皓首矍鑠可嘉俱著加恩各賞縀二疋
其老民内之魯文元章傳竒俱夀屆期頤尤為昇平
人瑞魯文元著賞縀四疋章傳竒著賞縀三疋鄭華
玉亦年近九旬著賞縀二疋以示優賚其王迪清等
五名著各賞縀一疋
又
諭據三寳奏上年福建省欽賜舉人郭鍾岳年百歲又
陳應騰年八十八歲宋耀年八十五歲該舉人等情
殷感激現由福建來至浙省謝恩郭鍾岳等以海隅
寒畯年臻大耋兹因翠華南莅遠涉迎鑾著各賞御
書墨刻縀二疋荷包一對郭鍾岳夀躋百齡尤為熙
朝人瑞著加恩賞給進士以示優眷耆儒至意
至四十九年又
賜國子監司業銜郭鍾岳詩
登衮夀百四來程里二千誠云天下老疑是地行仙
忱悃足嘉矣精神尚躍然恩榮司業袠酬爾矻芸編
又
諭本年恩科會試各省士子雲集觀光其中龐眉皓首
挾策偕來者多至三十餘人實為熙朝盛事宜加渥
澤用廣作人石震萬邦獻朱鏡已加恩賞給國子監
學正銜所有年八十以上之李實生等五名俱係鄉
試中式舉人著加恩賞給翰林院檢討銜其劉髦學
等二十人俱係上年鄉試未經中式欽賜舉人著與
年七十以上之吳兆魁等五名一體加恩賞給國子
監學正銜俾耆儒膺秩各遂夙願以彰推恩引年之
至意
又
諭本年順天鄉試諸生中三場完卷年屆八十者孟昐
等九名榜發俱未中式念其踴躍觀光至老弗衰宜
沛渥恩以廣化澤著加恩將孟昐等俱賞給舉人准
其一體會試用昭嘉惠士林至意
又
諭本年各省鄉試據該督撫奏應試士子内有年八十
九十以上者三場完卷榜發未經中式念其踴躍觀
光至老弗衰宜沛渥恩以廣化澤所有江南省之吳
球等七名江西省之鄭忠亮等三名湖北省之沈聚
奎廣東省之張衍說等五名并中式副榜之楊勖德
雲南省之錢兆基周世德俱著加恩賞給舉人一體
會試用昭嘉惠士林之至意
又
諭據富綱奏本年閩省鄉試有侯官縣廩生林朝綱現
年八十六歲連江縣附生黃建洛現年八十二歲三
場完竣俱未中式林朝綱黃建洛俱著加恩賞給舉
人一體會試
又
諭四川阜和協副將馬詔蛟前在軍營曾經出力本日
兵部將該員帶領引見詢知伊母曾氏年逾百齡實
為昇平人瑞著加恩賞給御書匾額並上用縀四疋
貂皮六張用示優奬仍令該員即速回任侍養伊母
以昭朕嘉惠耆年之至意
四十七年
諭袁守侗之母吕氏年逾七袠著加恩賞給御書匾額
并大縀二疋貂皮四張
四十八年
諭金門鎮總兵羅英笈之母年逾八旬著加恩賞縀二
疋貂皮四張
四十九年
諭據保寧奏四川逹州民人張子翼現年百歲五世同
堂一摺張子翼夀享期頤曾元繞膝洵為昇平人瑞
宜加恩賚以示寵榮兹親製詩章御書匾額以賜其
應賞給銀兩縀疋及建坊之處著該部照例具題
御製四川逹州百歲夀民張子翼五世同堂詩以賜之
西川特地報嘉祥衍慶頤齡人姓張(署四川總督保寧奏報逹州民)
(張子翼現年百歲有子三人孫八人曾孫六人元孫三人百歲夀民五世同堂尤為昇平瑞應因御書頤)
(齡衍慶匾額並成此什以賜)一老百年登夀衮元孫五代喜同堂
太和元氣
天庥沐寰宇熙春
祖德昌際此繁滋仁夀世益廑懷保念無遑
五十年
諭新正舉行千叟宴所有與宴之官員兵民年在九十
以上者俱准其子孫一人扶掖入宴其文武大臣年
逾七十者令其自行揣量如步履稍難亦准其子孫
一人扶掖入宴以示朕優待耆年有加無已之至意
御製千叟宴詩恭依
皇祖原韻
抽秘無須更騁妍惟將實事紀耆筵追思侍陛髫垂
日(之曠典皇祖於壬寅歲舉行千叟宴實從古未有維時與宴王大臣命諸皇子)
(賜觴以示侍立觀慈惠至年未及歲之皇子皇孫並命禮余時年甫十二躬逢嘉)
(會親見耆筵慶錫龍光燕譽之隆閱今乙已凡六十四年矣)訝至當軒手賜年(今歲)
(乙已朕御極五十年恭依有年届皇祖盛典於新正初六日再舉千叟宴禮其九十及一品大臣)
(以上皆召至御筵前手賜之觴以昭天恩國慶酬酢一堂之盛)君酢臣酬九重會
天恩國慶萬春延
祖孫兩舉千叟宴史冊饒他莫並肩
(臣)等謹按康熙五十二年三月
萬夀聖節
聖祖仁皇帝命賜老人宴六十一年正月
賜千叟宴惟時龐眉皓首感悦
鴻慈共升熙皥
皇上臨御五十載
夀進古稀法
祖錫釐寵兹黃髮於上春六日修舉千叟筵宴優老崇年
於斯彌烈凡期頤耄耋沐浴
聖澤者莫不醉酒飽德咸欽我
皇上夀考作人率
祖典以迓
天庥依古以來未有比隆於
今日者也若夫著三老五更之義闢父事兄事之誣
則又
聖天子稽古之精俾千百世昭若發蒙也豈不盛哉
五十年
諭李承鄴奏江西龍泉縣民古朝爵現年百歲五世同
堂古朝爵夀享期頤曾元繞膝洵為昇平人瑞宜加
恩以示寵榮并親製詩章御書匾額以賜仍給賞縀
疋銀兩建坊旌表
御製江西龍泉縣百歲夀民古朝爵五世同堂用賜四
川夀民張子翼詩韻賜之
作善應知降百祥西江古並四川張已看躋夀百年
袠復喜歡同五代堂食德飲和
三世永(龍泉夀民古朝爵生於康熙二十四年届今年一百歲子孫曾元並萃一堂兹據該護撫奏報請旌)
(因御書匾額並用昨賜四川夀民張子翼百歲五世同堂詩韻以賜新春集慶頻詠繁禧實為昇平盛事)
夫耕婦織一家昌新春頻詠繁禧句祗益持盈敬莫
遑
又
諭劉秉恬奏雲南阿彌州民王國琰現年一百三歲請
旨旌表王國琰夀過期頤孫曾繞膝洵為昇平人瑞
宜加恩賚以示寵榮兹御書匾額以賜仍給賞縀疋
銀兩
(臣)等謹按視學之典肇自禮經我
朝
列聖相承文明蔚起
皇上右文稽古作
君作
師自
御極以來歲舉
經筵闡揚邃學
躬親釋奠重道崇師後以
京師首善之地教化所先
特命增建辟雍
親臨講學明萬古五倫之要體自強不息之心猗歟盛
哉此即
皇上臨御五十年來統理萬幾競競業業常如一日之
聖心也凡在侍講臣工圜橋觀聽之倫罔不鳬跂雀躍
歡忭無已煌煌
至訓誠發千古未發之旨矣又豈漢永平之徒事鋪張
者所可比哉所有行禮儀節宣講經義(臣)敬謹書
載至辟雍規制詳載太學兹不贅述
五十年二月上丁
皇上釋奠於
先師禮畢
御彝倫堂更衮服各官咸更蟒袍補服屆時禮部堂官
奏請
皇上臨辟雍行講學禮
皇上御辟雍殿陞
寳座滿漢大學士講大學為人君止於仁十句
上曰此雖言文王之止於至善而實訓萬古五倫之要
道也夫文王固身歷為君臣父子與人交而各盡其
善矣試思人孰不在五倫之中而各有當止於其善
之道乎是故為君者匪惟博施濟衆以為仁即癉惡
弼教之義亦必當本於仁而出之所謂止也人臣之
敬詎其夙夜匪懈恪恭承旨之謂即繩愆糾謬陳善
閉邪亦必當本於敬而出之所謂止也生事死葬祭
之以禮人子之止於孝蓋終身之事非謂無父母即
無子之止於至善也若夫父之曰嚴似殊乎母之慈
而不知父之嚴正所以行其慈也至於兄友弟恭夫
唱婦隨皆與人交之義而朋友之信固該其中矣余
固云此雖言文王之止於至善而實訓萬古五倫之
要道也滿漢祭酒講周易天行健君子以自彊不息
一節
上曰天一日一周是行健也然天之運行終古不息不
惟不息蓋並不息亦無意於其間所謂健也此應與
中庸至誠無息並觀之所謂誠者天之道也若夫法
天之君子乃誠之者人之道然亦不外自彊不息而
已蓋天之不息無為而為人之不息則在自彊自彊
者必本於克己復禮人十已千成已成物胥在乎是
聖人之言非特為為君者言蓋人人皆有法天之道
而為人君者益當夕惕朝乾孜孜亹亹不遑暇逸以
是為亟耳講畢
皇上賜王公衍聖公大學士九卿詹事茶禮畢
皇上起座乘輿出太學門祭酒司業率所屬官暨進士
舉人諸生跪送候
駕過各官咸退如儀
御製三老五更說
三老五更之說不見於詩書其見於禮記者蓋出乎
漢儒非孔子之言惟左傳三老凍餒之文為最古然
傳謂公聚朽蠧而三老反不見養遇非與五更相提
並論也註三老五更者多矣或謂上中下夀或謂工
商農而不及五更或謂明天地人與五行之事或謂
取象三辰五星或謂之三德五事者各以臆度不堪
僂指矣至蔡邕獨斷乃有父事兄事之說而白虎通
之謬直以為老更各一人而且曰父一而已不宜有
三吁可怪哉天子養老即所以教孝於天下何至以
父事之且即其說父一而已則天子已自有父今復
事一人是非二父乎腐儒執虛文而謬大義真不值
一噱耳邕復解更為叟謂亥豕之訛夫叟與老同既
有老又何藉叟為哉予以為三者天地人之數養老
自以三舉其數耳若夫五更則更事之說為近而五
倫五常莫不具於此人數不必其備行之以敬誠愷
悌則中和位育將在是矣後儒一切穿鑿之論何足
數哉
御製三老記
予既為三老五更之說以闢諸家之謬然以三老之
稱數典於左氏其何以稱三老則求其解而終不得
其辭兹以三餘之暇書辟雍詩冊有三老之語臨池
下恍然悟曰三老之言實出孟子所謂老而無妻老
而無夫老而無子此非三老而何孟子雖出左氏後
而此語自由古以傳故即繼之曰文王發政施仁必
先斯四者可知文王時即有三老之稱左氏提其綱
孟子晰其目耳且晏子對叔向歎齊之將為陳氏所
云公棄其民三老凍綏乃指一國鰥寡獨窮之民之
無恤者設以上夀中夀下夀論之豈八十以下之老
即可以弗恤乎其餘傅會之論愈說愈遠然總於辟
雍養老興賢有何涉乎自是而三老之稱徧於鄉閭
所謂三老董公壺關三老之類不一而足蓋耆艾而
長於鄉者即可稱三老而非定三人也夫予三老五
更之說成於戊戌逮今又六年求其說而不得而筆下
偶得之是不可以不記且此六年中何嘗不讀孟子
而未有會兹偶會之益見理不可不日窮書不可不
日讀寧渠呈已之是顯人之非以為博聞廣識而已
哉
是年二月
諭朕仰承
天眷上年喜得五代元孫嘉慶駢臻恩施宜渥因令各省
督撫查明所屬紳士庶民冇身及五代同堂者加恩
賞賚並據軍機處彙奏共一百九十二戶内郭有英
張羽劉湘鍾君寵四人俱夀逾百齡曾元繞膝洵為
昇平人瑞朕親製詩一章分賞四家並御書匾額以
賜用示寵榮仍給賞縀疋銀兩建坊旌表其未届百
齡五代同堂之張文聚等一百八十八人並分别年
歲給予匾額賞給縀疋銀兩以昭錫福推恩同登夀
宇之至意
御製命查各省五世一堂者得百九十四家喜而成詠
戶口歲增逾萬萬
天恩五世得同堂因教各省胥檢校遂接奏章報吉祥百
九四家慶繁衍(前因慶得五代元孫隨傳詢各省督撫將民間得元孫者查明咨報彙奏)
(續據奉天直隸江蘇安徽福建湖南湖北山東山西四川兩廣雲貴河南浙江江西陜西甘肅各陸續咨)
(報到共百九十四家其中如直隸之張璧湖北之李進也貴州之孫月英廣西之鍾君寵得元孫自八人)
(至四人不等尤徵繁衍為史冊所未有)二旬三史遜蕃昌(昨歲命彭元瑞曹文植檢)
(閱四庫全書自古見元孫者凡幾據奏三代以上不可考秦漢至隋未有其人惟唐錢朗宋張燾元吳宗)
(元明羅恢歸璿文徵明等六人詳見昨歲誌事詩並識語)撫兹極盛益憂盛暇食
惟殷敬不遑
戶口豈殊今古懸瑞因版籍按民傳黔黎滋盛寧非
喜衣食謀艱廑可憐(戶口滋盛實為從古未冇之上瑞而米價諸物因之日貴此保)
(泰之所以難也)增以六家得二百(五代同堂者得百九十四家若再增六家則為之二)
(百矣)較之四代異天淵(前命查四庫全書内自古見元孫者唐宋元明四朝纔得錢朗)
(等六家蓋彼皆士籍是以記載得及若編戶齊民豈能如今日之按籍而稽此馬遷所以致羡於青雲也)
(然若兹得百九十四家想亦古所未有也)立名誠豈乏閭巷所以青雲羡
馬遷
御製據各督撫奏報夀登百齡而五世同堂者復得四
家仍用賜張子翼前韻成什分書賜之
紀年五十承
天眷述
祖乾清叟宴張彙報遂教來續續(上年因慶得五代元孫命各督撫查民間得元)
(孫者咨報彙奏嗣據四川總督特奏逹州張子翼江西巡撫特奏龍泉縣古朝爵均以百歲夀民五世同)
(堂因親製詩章並御書匾以賜其各省陸續彙咨五世同堂者凡一百九十二家而百歲五世同堂又得)
(四家)特章豈獨讓堂堂京畿齊粤四氏得(直隸順義縣郭冇英山東)
(聊城縣張羽歷城縣劉湘廣西柱平縣生員鍾君寵四人皆夀登百齡曾元五世因仍用前韻成什並各)
(書匾以賜)張(羽)郭(冇英)劉(湘)鍾(君寵)五代昌夀世庥徵真是罕
持盈保泰惕何遑
是年
諭大學士蔡新老成端謹品學兼優由乾隆元年進士
洊涉卿班典司胄監簡任綸扉在上書房行走為諸
皇子總師傅朕視其年齒雖增精神不減正資倚畀
兹以衰疾奏請解職回籍調理情詞懇切覽奏彌眷
於懷第念伊年近八旬閩省又距京路遠不忍重拂
其意勉從其請以原官致仕並晉加太子太師親製
詩章以寵其行仍於朕巡幸熱河啟鑾送駕後再行
束裝給驛回籍沿途經過地方官在二十里以内著
照料護行俾得安適歸里怡志林泉蠲疴頤養以示
朕優眷耆臣至意
御製送原任大學士蔡新歸里
不忍言留合令歸及歸言别又依依忠舒贊理登黃
閣醇藉授經近紫微尚計一旬萬幾敕顧瞻左右老
臣稀心交豈在形容際榻下閩山是也非
建坊旌表
五十年
諭福崧奏海寧州民顧均玉現年一百一歲顧武恭現
年一百四歲又天台縣民林均治現年一百二歲請
旨旌表顧均玉等年逾百齡精神矍鑠洵為昇平人
瑞其應旌表及賞給縀疋銀兩著該部照例具題
又
諭何裕城奏陜西長安縣民孟世強現年一百一歲世
安耕鑿請旨旌表孟世強年逾百齡精神矍鑠素行
淳良洵屬昇平人瑞著照例旌表以示嘉惠耆齡之
意
又
諭特成額奏湖南芷江縣民周仲珍現年一百二歲精
力強健應請旌表周仲珍年逾百齡精神矍鑠洵屬
昇平人瑞著准其照例旌表以示嘉惠耆齡之意
皇朝文獻通考卷七十六
