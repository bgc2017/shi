皇朝文獻通考卷十八
錢幣考(六)
乾隆三十二年停運京局鉛觔先是貴州每年辦
解京局白鉛四百三十九萬餘觔又辦解湖北漢
口售供直隸等八省鼓鑄白鉛三百萬觔俱由該
省之大定府等府州僱馬運至永寧交委員接收
轉運至是巡撫鄂寶以大定等處現在辦理雲南
軍需馬匹該處産馬有數䭾運缺乏請將應辦漢
口鉛停運一年經戶部議以直隸等八省本地俱
不産鉛今若停運勢必仍買商鉛恐商鉛亦辦運
不前必多貽誤查京局現存白鉛尚多不如將運
京鉛觔暫請停運半年以京局緩運半年之期撥
抵運解漢口之數已可通融接濟從之
又貴州巡撫鄂寧言本年加運京銅定限於明年
二月自瀘州開運現在牛馬缺乏請緩至明年八
月同三十三年頭運一齊開帮又稱大小各厰因
兩年辦理軍務油米炭到厰者少以致辦銅短縮
貴州等省赴滇採買自上年至今未發者共高銅
二百餘萬觔金釵厰銅一百九十餘萬觔請移咨
各省自行查核酌辦經戶部議以戶工二局現存
銅觔及本年解到並起運在途共計有一千六百
六十萬有竒與其令各省委員在滇守候不如將
該省本年加運展限並明年頭運第一起京銅截留
撥給各省通融辦理從之
又令寳直局餘銅鑄錢充餉先是寳直局鼓鑄每
爐每卯應發各匠工食向照京師寳泉局之例按
制錢八百三十文作銀一兩交爐頭易銀給發保
定錢賤賠累不貲至是直督方觀承請以每卯銅
渣銅屑加意淘汰一年計出餘銅三千餘觔約可
鑄錢三百餘千文分賞爐頭補苴賠墊經部議以
該省鼔鑄工價原係題明核給錢文每年報銷亦
係開造錢數且該省止設爐五座各匠同在一厰
稽察易周原無須易銀給發以致輾轉虧折藉口
賠墊嗣後將前項餘銅歸公搭同正欵鑄錢按年
造報充餉其賣獲渣土銀兩俟滿五年另行試淘
如有多餘將確數奏明留局公用
(臣)等謹按各省鼓鑄内有節省及淘出餘銅如四
川之盈餘銅鉛山西之爐底渣末貴州之秤頭銅
觔俱將鑄出錢文留充公用
三十五年戶部議查滇省辦運京銅每年六百二
十九萬餘觔該省鼓鑄及各省採買共需銅五百
餘萬觔昨據該督彰寶以滇銅不敷請暫停採買
經部議駁在案今據該撫明德奏稱雲南錢價每
銀一兩易錢一千一二百文市價已屬太賤向於
六府設爐一百一十六座實屬過多應將東川新
設爐二十五座大理廣西各十五座臨安順寧各
八座暫為裁減歲可省銅一百四十五萬餘觔再
陜西廣西貴州湖北四省歲需滇銅額數均屬過
多亦可酌減銅五六十萬觔加以現在廣開子厰
一二年間外省委員均可挨次領運而銅觔亦可
從此日加充裕應如所奏辦理至稱減爐七十一
座歲省白鉛一百二十餘萬觔黑鉛十萬餘觔板
錫八萬七千餘觔應運赴漢口供各省採辦之用
從之
三十六年酌減貴省搭放兵餉錢文貴州寳黔局
鼓鑄錢文搭放俸餉等項例均以每兩一六搭放
本年三月内戶部議准雲貴總督彰寶言貴州安
籠鎮七營官兵俸餉錢文該處錢賤又離省窵遠
請停止搭放四月内又議准該撫李湖稱移查各
營除提標古州鎮標等二十一處仍照舊搭放外
其撫標貴陽營近在省城無需運脚鎮遠等鎮三
協二營市販無多錢價易昂均請減半搭放威寧
等鎮協營十處該地方錢價平賤又遠道運回每
致虧損請全數停搭至文員俸廉及書役工食事
同一例亦一體減半搭放
又護山西巡撫朱珪言晉省鼓鑄自乾隆十四年
安爐十座十八年減去四座二十三年復添爐五
座每年鑄錢四萬九百串有竒除按月搭放兵餉
外餘錢儘平市價數年以來錢價日趨平賤民間
不必以官錢為利請酌減從前加增五爐止留原
舊六爐歲可鑄錢二萬二千餘串於兵民並無不
便而錢法仍足流通從之
又減江西寶昌局爐座先是江西省錢價昂貴於
乾隆七年經撫臣陳宏謀設爐十座旋於八年復
增四座共成十爐迨十五年因庫貯錢文充裕經
撫臣阿思哈減去四座十七年又因庫錢減少前
撫鄂昌仍添四爐共成十爐鼓鑄至是江西巡撫
海明奏稱市錢價賤官錢不能銷售現在積存十
萬餘串加以鑄至歲底除搭放兵餉外共應存庫
錢十三萬餘串陳積稍多更難出易請自乾隆壬
辰年為始減去四座仍以六爐鼓鑄戶部議如所
請行
三十七年令貴州省局存餘錢搭放兵餉戶部議
查寶黔局原設爐二十座歲鑄六十九卯三十五
年前撫宫兆麟以錢價平賤奏減二十三卯三十
六年又據調任巡撫李湖請減爐五座仍以四十
六卯分爐配鑄通計減爐鼓鑄除搭放俸餉等項
外歲尚餘錢二萬三千餘串行令易銀解司各在
案今據該撫圖思德奏稱黔省錢價平減商販無
多舖戸領錢出易從中侵蝕差吏賄串拖延種種
滋弊現在滇銅未旺局存無幾而市價又現值平
減請全提解司留為搭放兵餉之用應准其將府
存未易錢文一萬五百餘串並將來鑄出息錢均
無容出易以備搭放從之
三十八年定銅運抵津後不許開報守凍之例大
學士于敏中等奏銅運攸關鑄務例限綦嚴運員
任錫紱陳希澤黃斌等守凍與抵通或同時而行
阻互異或一運而咨報各殊且一人所運之銅或
兩地守凍其中顯有徇隠捏飾情弊奉
上諭銅運船隻既抵天津一帶距京已近銅觔非米糧
可比即屬凍河之候原可改從陸運皆因運員等
恃有守凍之例遂爾藉詞遷延嗣後銅運抵津後概
不准開報守凍如遇凍河即令其陸運進京則支吾
守凍之弊不除自絶著為例
又戸部奏准寶泉局各厰匠役工食原定每卯給
制錢一千二百四十串有竒交爐頭易銀開發嗣
於乾隆四年議准改給銀兩由部支領給發其時
因錢價昂貴每銀一兩僅合制錢八百三十文匠
役按卯計工不敷日用復經定議擇其工價稍浮
者酌減七十三串淨給錢一千一百七十三串八
百文改令爐頭照市價易銀開發迨至二十八九
年以來錢價日就平減匠役等但知按例索銀不
問錢價貴賤每年實不敷銀一萬三千三百兩有
竒俱係爐頭設措添補現在錢價更屬有減無增
辦理實為竭蹶自不如仍舊改給庫銀謹公同籌
議酌中定價每年七十五卯計開發銀十萬二千
三百兩有竒由本局出具印領令爐頭赴銀庫按
季支領存貯局庫按月給發
三十九年湖南巡撫覺羅敦福言寶南局錢文積
至十七萬四千四百餘串皆因官價貴於市價無
人承買局錢壅滯餘息無歸現在巴陵縣城工奏
請借欵莫若減價易銀取息供用經戸部議將局
存錢文照依原定易銀官價核給興修巴陵距省
本係一水之地装運既便即照銅鉛事例酌給運
費亦屬無多一轉移間而數年壅滯錢文可銷去
十分之三餘息亦無虧短之慮從之
四十年開伊犂鼓鑄局錢幕用寶伊字伊犂為準
部總滙之區乾隆二十年
王師平定遂隸版圖既有重兵駐守兼多商販貿易需
用錢文較葉爾羌更為緊要上年蒙
皇上軫念新疆籌及錢源利用有
旨交伊勒圖查酌妥議旋據奏稱烏什改解之銅僅止
三千觔此外尚有回部各處餘糧折納銅三千餘
觔共可辦獲銅六千四百餘觔即就現獲銅數開
鑄搭放於軍民兩有禆益戸部議如所請除庫車
沙雅爾派回子赴厰開挖既非餘糧折納且有衣
履器具牛騾之費僅獲銅一千餘觔煩費過多無
庸派辦實止得銅五千三百觔有竒歲計鑄錢九
百二十餘串
(臣)等謹按伊犂素不産銅其各處以糧折納紅銅
每觔約銀四錢九分有竒又採挖黑鉛每觔約銀
四錢合計銅鉛二項每鑄錢一千約需銀三兩八
錢有竒但均非動項採買至白鉛必須由西安遠
赴湖北漢鎮搭買遞運陜西轉運哈密又由驛站
遞解伊犂核計脚價所費頗重今以體質堅硬之
紅銅配以柔軟之黑鉛微加點錫輪郭肉好即可
適用因照内地常行制錢每文一錢二分重用紅
銅八分四釐黑鉛三分四釐八毫點錫一釐二毫
督匠試鑄色樣大略相等自可無庸調運其點錫
按照紅銅五千餘觔搭配每年只須八十觔為數
無多即令西安代買遇便搭解仍令京局鑄成錢
模交該將軍照式鼓鑄
四十一年署雲貴總督覺羅圖思德等言滇省近
年大小各厰歲獲銅一千二百三四十萬觔除京
外鼓鑄年需高銅九百餘萬觔外其寧臺戸蒜金
釵等厰尚積存低銅五百餘萬觔並收回一分通
商一百二十餘萬觔已足敷復爐加鑄之用請於
東川局增爐十五座曲靖府安爐十八座廣西州
復爐十五座保山局增爐四座大理局增爐三座
省局添爐一座共五十六爐統成一百四十一爐
内東川先經加卯帶鑄之二十五爐未便再議加
卯其餘一百十六爐每年每爐於正鑄外一律加
鑄三十六卯半計可獲息十六萬四千八百兩有
竒查湯丹大碌等四厰年辦蟹殼銅五百五十餘
萬觔工費不敷每百觔加價一兩五錢大功厰係
新開費用稍省年辦蟹殼銅一百餘萬觔每百觔
加銀一兩二錢此外中小各厰共計年獲銅五百
七十餘萬觔每百觔加價一兩足敷工費統計加
價共需銀十五萬三千餘兩核之所鑄餘息尚有
存剰而搭放兵餉之外加搭各厰鹽井工本薪食
銀兩以利民用又可無錢多價賤餘息虧短之虞
從之先是湯丹等厰積欠工本銀十二萬餘兩九
渡箐等新厰虧欠工本銀五萬六千餘兩部議於
增給銅價内以十分之八發給厰民扣留二分以
歸舊欠分作六年扣完又滇省解交京銅六百餘
萬觔由尋甸東川兩路分運瀘州其中牛䭾馬載
脚價尚屬敷用唯自威寧州至鎮雄州所屬之羅
星渡計程十站山路﨑嶇近年馬匹稀少俱係僱
夫背運兩夫背運一碼重一百六十觔給脚銀二
兩往返一月食用不敷夫役每多逃匿今酌議每
銅一碼加增銀四錢八分約需加脚九千餘兩亦
請於加給銅價内每兩扣銀五分八釐零即可如
數扣增不必另籌欵項均得
旨允行
又戸部議運京銅鉛經吏部以運員開行以後定
有逾限處分而開行以前遲逾向無定例伏思處
分之輕重總以限朝為權衡其未經開行與既經
開行責任各有攸歸自應分晰酌定以昭畫一查
向來運銅委員抵瀘州領兑過秤打包僱船裝運
定限五十五日者原因在永寧瀘州兩地分領予
限是以寬餘今既在瀘州一處領兑較便應酌減
二十日止准扣限三十五日作為開行以前之定
例至鉛運委員自永寧領兑裝運赴瀘州向來予
限三十日自瀘州至重慶予限二十日在重慶鎔
鉛按照每日鎔化二萬餘觔計算照舊每運限三箇
月又在重慶僱船開行限二十五日應請均作為
開行以前之定例合計前後限期雖分而於舊例
仍無增減嗣後運員任意逗遛以致開行逾限者
即照違限議處不准扣除定限如此則各該員自
顧考成益加迅速儧辦於京運實屬有禆從之
貴州巡撫裴宗錫言近年滇銅豐旺現又增給厰
價商民採挖踴躍除供京省外應有餘剰而黔省
自減爐以後不惟鑄息缺額而官錢既少市價增
昂請撥滇銅之有餘補黔局之不足將原減爐五
座復加安設在滇省每年只加撥銅十一萬一千
觔為數無多亦屬易辦戸部議如所請從之
臣等謹按寶黔局向設爐二十座年鑄四十六卯
額用滇銅四十八萬八千四百觔黔銅三萬二千
四百觔嗣因黔厰産銅甚旺續加二十三卯迨乾
隆三十五六兩年黔省錢價平賤鑄錢艱於銷售
又值銅厰漸衰滇省亦以産銅不旺減撥銅十一
萬一千觔經前撫宫兆麟李湖先後裁去二十三
卯復裁爐五座仍照四十六卯分鑄至是始補足
二十爐之數嗣於四十四年滇省産銅稍少議減
貴州省額買滇銅十分之三將該局四十六卯減
鑄十卯
四十二年署雲貴總督圖思德言滇省局存錢文
自三十九年起至四十一年十月底止僅存錢四
千八百餘串自應仍照向例以三成搭放但查省
局原設爐二十五座今又新添爐一座約計每年
鑄獲錢文除驛站鞭祭等項及搭放三成兵餉外
尚餘錢三萬二千串有竒别無需用久貯易致貫
朽請自本年為始俱以銀錢對半搭放戸部議如
所請從之
(臣)等謹按雲南省局鑄出錢文向例用銀七錢三
搭放兵餉嗣以局錢壅滯經前督吳達善等節次
奏明以銀五錢五各半搭放至三十八年又因局
錢積至十八萬餘串之多復經督臣彰寶奏請全
數支給錢文至是仍循乾隆二十七三十等年之
例各半搭給尋於四十三年督臣李侍堯又以錢
價平賤兵丁暗中虧折奏請如錢價在一千二百
文以内照例搭放如在一千二百文以外悉給銀
兩
四十四年雲貴總督李侍堯言滇省所籌銅數只
有一百九十餘萬觔不敷各省採買謹就三迤地
勢民情悉心酌核除省城東川府需錢較多未便
議裁外請於大理局減去一座只留三座將省局
二十五爐内減去五座移設大理共成八爐廣西
局裁去四座將東川局二十爐内減去四座移設
廣西各加鑄半卯其臨安曲靖保山三局復設十
三座盡數裁去以節銅觔統計滇省共存四十八
爐年共需銅一百一十餘萬觔較上次節省銅七
十一萬餘觔連前次餘存節減銅共獲銅二百四
十萬餘觔合之各省鼔鑄實用銅數止不敷銅二
十餘萬觔寧臺厰現有舊存銅觔儘可凑撥加以
現在廣跴子厰多開&KR2567;硐已有可望撙節籌辦自
可源源接濟從之至四十五年又以各厰採銅竭
蹶且距省稍遠稽察難周將大理府所設八爐遵
旨移歸省局其東川府只留十座餘六座與廣西局爐
四座一併裁撤
又減廣西省爐座先是廣西省鼓鑄十六爐年用
銅三十八萬三千餘觔上年以滇省近年出銅較少
將廣西省年買額銅減十分之三經巡撫吳虎炳
奏請減爐三座今請於四十四年夏季起再減一
爐共減銅九萬五千九百餘觔除本省金雞頭厰
獲銅抵補應用外尚應買滇省高低銅二十五萬
八千觔有竒計比從前減銅十二萬五千觔有竒
其遇閏之年仍請加買至減存十二爐年止鑄錢
五萬七千六百串其爐匠工料薪水雜費概以銀
兩給發從之
(臣)等謹按是年湖北寶武局亦以滇銅短縮減買
十萬觔除添買漢鎮商銅五萬九百觔有竒抵補
外仍不敷年需四十萬觔之數議准於二十四卯
之中酌減三卯
四十五年戸部議查直隸等設局鼓鑄均係派委
府廳州縣等官司道大員唯總理稽查即雲南東
川等局亦係派委府州等官經管責成該管道員
稽查獨寶雲局以臬司自為管辦耳目稍有未周
弊端即難盡絶且與各省成規不能畫一應如該
督所奏即以雲南府知府職司鼓鑄局務每年奏
銷即由該府造冊轉報以專責成而昭畫一仍令
臬司不時詳察倘有夾帶等弊一經查出即將局
員嚴參並將總理之臬司一併勘究
四十六年戸部議查四川寶川局新舊設爐四十
座歲需本省銅一百四十萬觔嗣因該省銅觔不
敷接鑄奏減新舊爐鑄十二卯今據該督文綬奏
近來各厰産銅歲止七八十萬觔請再停十二卯
連前共省銅六十萬觔核計近年出銅之數足供
配鑄其每年應用黑鉛四十九萬八千觔以供正
鑄近年本省各厰産鉛四五十萬觔除供加卯應
用外尚餘二十餘萬觔請嗣後存積三四年核計
足敷舊爐正鑄一年之用即將黔鉛停買一年現
在局存黔鉛一百五十九萬餘觔足敷兩年鼓鑄
所有本年應買黔鉛緩至來歲秋間再行酌辦得
旨允行
四十九年四川總督李世傑奏稱欽奉
諭旨銅鉛一到川省即係該督應辦要件此項船隻著
交沈清任率屬妥辦以專責成等因沈清任止能於
所轄之重慶地方照料其自永寧至瀘州瀘州至
重慶自應一體專派大員督同地方官代為僱備
查永寧道駐劄瀘州銅鉛兩運所過地方皆其專
管應請即責令該道督同永寧縣知縣瀘州知州
按照定價代為僱辦倘有疎虞即將船戸柁水送
至所在地方官追出原領脚價枷示河干其經過
漢口儀徵兩處均應换船裝運亦應查照此例一
律辦理請
敕下湖北江蘇各巡撫嚴飭各地方道員督屬代為僱
辦以昭慎重戶部議如所請行
五十年戶部議寶泉局每年鼓鑄七十五卯需用
黑鉛五十萬一千餘觔向係貴州湖南兩省辦解
鉛四十六萬七千餘觔嗣因貴州産鉛不足於乾
隆四十年暫改歸湖南代辦四十八年又以楚省
産鉛漸少黔省現存鉛一百餘萬觔請自四十九
年起與湖南各半分運在案今據寳泉局監督請
每年添辦三萬二千九百五十二觔以敷每年需
用之數應令黔省於餘積鉛内自乙巳年起每年
添辦解京以供鼓鑄至稱寶泉局庫存黑鉛無餘
請於該局額運之外添辦二十五萬觔先行委員
趕運查顔料庫黑鉛現存至八十九萬餘觔應即
於餘存鉛内撥給二十五萬觔以濟急需而運脚
又大可節省從之
又定各省錢局交代之例
諭據陳用敷奏黔省向例臬司經管錢局收支數目按
月造報年底由藩司盤查詳報彙入藩庫實存銀數
於臬司新舊交代時並不造冊移交新任亦不具結
造報如接任之員查有未清即將上次盤查之藩司
具奏之巡撫參處辦理似未平允等語局庫關係錢
糧自應一體交代方為詳慎嗣後各省錢局無論藩
臬及道員經管者於新舊交代時俱著前任造冊移
交新任並具結造報巡撫倘有欵項未清即將前任
經管之員參處庶足以專責成而昭鄭重
皇朝文獻通考卷十八
