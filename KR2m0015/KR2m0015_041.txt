欽定四庫全書
皇朝文獻通考卷四十一
國用考(三)
會計
崇德三年都察院承政祖可法等言戶部掌司錢
榖職任匪輕應立舊管新收開除實在文簿年終
令公明官稽察從之
順治元年順天巡撫柳寅東言觧京錢粮頭緒紛
雜擾累滋多有一縣正額三十餘兩而起觧分四
十餘項者有一項錢粮止一兩六七錢而觧費至
二三十兩者請總計各欵四季觧府彙觧戶部俾
免賠累下所司議行
三年定賦役全書(詳見田賦考)
七年以兵餉缺額戶部會議條上裁官汰兵各事
宜得
旨巡按御史已差未行已行未到者俱不必前去裁併監
司等官歸併江南學差酌汰無用兵丁皆依議行内庫
錢糧工部織造各處抽分江南蘆課及各衙門錢粮額
數不多者併已裁衙門錢糧俱歸併戶部管理禮部工
部太常寺光禄寺太僕寺國子監等衙門原管錢糧俱
著照舊管理自順治五年十二月以前仍著戶部察核
完欠明白奏銷六年正月起一年之内著該管衙門照
依原冊會同戶部將直隸各省府州縣衛所等衙門完
欠數目詳細對察已經完觧者著各衙門行催速觧奏
請支用七年正月以後戶部各衙門各照職掌管理一
應催觧歲參考成奏銷事宜悉依舊例舉行從前錢糧
欵項如有遺漏未經報明者姑免追究自今以後必湏
徹底清察各歸欵項倘或隐匿欺朦被人告發審究得
實必殺不赦仍行籍沒人口入官家産充告發之賞各
處關税以前缺額者因地方多事曾經奏明俱免追賠
各官俱免補考以後不必定額恐有餘者自潤不足者
横徵俟回部之日酌量商賈通塞徵觧多寡有無擾害
地方嚴加考核鹽課内水鄉等項應觧者戶部作速催
觧
十年戶部議裁折各錢糧欵目以充國用一山東
登萊巡撫宜裁一宣府巡撫宜裁以總督兼理一
江寧杭州西安漢中駐防滿洲漢軍兵丁除草料
口糧照例支給外每年多支米石應裁一各直省
應觧本色顔料藥材等項除京師無從備辦者仍
觧本色外餘俱應折銀一工部錢糧除緊急營建
外其餘不急工程及脩理寺廟等項俱應停罷一
戶禮工部製造等庫内監三百九十餘名應留數員
餘盡裁革一在外當鋪每年定税銀五錢其在京
當鋪及各鋪宜仍令順天府查照鋪面酌量徵收
一總督巡撫家人口糧應裁一州縣脩理察院鋪
陳家伙等項銀兩應裁一各州縣脩宅家伙銀兩
應裁一州縣備各上司朔望行香紙燭銀兩應裁
一在外各衙門書吏人役每月給工食銀五錢應
裁俱從之
十年江南江西湖廣蘆課錢糧歸地方官管理(先是)
(每年差部員監督至是撤回)
十一年撤各省司餉部員
十四年設巡視官察覈光禄寺錢糧并飭戶工兩
部於歲終會計勿使入不敷出
是年戶部奉
上諭朕惟帝王臨御天下必以國計民生為首務故禹貢
則壤定賦周官體國經野法至備也朕荷
上天付托之重為民生主凡朕服御膳羞深自約損然而
上帝
宗廟百神之祀軍旅燕饗犒錫之繁以及百官庶役餼廪
之給㒺不取之民間誠恐有司額外加派豪蠧侵漁中
飽茲特命爾部右侍郎王宏祚將各直省每年額定徵
收起存總撤實數編列成帙詳稽往牘參酌時宜凡有
參差遺漏悉行駁正錢糧則例俱照明萬歷年間其天
啟崇禎時加增盡行蠲免地丁則開原額若干除荒若
干原額以明萬歷年刊書為凖除荒以覆奉諭旨為憑
地丁清核次開實徵又次開起存起運者部寺倉口種
種分晰存留者欵項細數事事條明至若九釐銀舊書
未載者今增之宗禄銀昔為存留者今為起運漕白二
糧確依舊額運丁行月必令均平胖襖盔甲昔觧本色
今俱改折南粮本折昔留南用今抵軍需官員經費定
有新規會議裁冗改歸正項本色絹布顔料銀硃銅錫
茶蠟等項已改折者照督撫題定價值開列觧本色者
照刊定價值造入每年督撫再行確查時值題明填入
易知单内照數辦觧再有昔未觧而今宜增者昔太冗
而今宜裁者俱細加清核條貫井然後有續增地畝錢
糧督撫按例彙題造冊報部以憑稽核綱舉目張彙成
一編名曰賦役全書頒布天下庶使小民遵茲令式便
於輸將官吏奉此章程㒺敢苛歛為一代之良法垂萬
世之成規其敬承之毋忽(互見經籍考)
十八年
命禮科稽察光禄寺錢粮
康熙二年工科給事中吳國龍䟽言直隸各省觧
京各項錢糧自順治元年起總歸戶部至七年復
令各部寺分管催收以致欵項繁多易滋奸弊請
自康熙三年為始一應襍項俱稱地丁錢糧作十
分考成除每年扣撥兵餉外其餘通觧戶部每省
各造簡明賦役冊送部查核其易知由单頒給民
間者盡除别項名色至各部寺衙門應用錢糧年
前具題數目次年於戶部支給仍於年終核報下
部議行
十七年戶部遵
旨會議各省動用錢糧司道等官湏先申詳督撫豫行題
明如不申詳題明竟入奏冊請銷者不准銷司道
等官革職追賠督撫降四級調用如申詳而督撫
不題明擅令動用者司道等官免議督撫照司道
例處分惟正在用兵刻不可緩之時一面申請具
題一面動用若不具題咨報擅自動用督撫司道
各降五級調用所用錢糧令其賠補若司道等官
並未申詳而督撫徑為請銷者督撫降二級留任
司道等官降五級調用其各省供應大兵俸餉米
豆承放官重支不行扣抵承放官降三級調用其
失察之司道等官降三級留任督撫降一級留任
其重領官匿不自首者革職重領銀米賠還其失
察之參領夸蘭大將軍俟回兵之日從重議處綠
旗官員亦照此例至各省供應大兵米豆草束價
值浮冐開銷等弊經督撫查參照貪官例革職提
問如已銷結别經發覺者督撫一併照貪官例治
罪從之
二十三年以各省督撫侵欺庫帑戶部無憑察核
諭大學士九卿詳定條例以聞尋定議一奏銷錢糧應將
存留起運逐項分晰并報部年月明白造冊毋致
朦混駁查如有駁回者將該督撫照朦混例處分
戶部官不行詳查亦交吏部議處支給各省駐防
及綠旗各官兵米豆草束除應折色地方不議外
如應支本色儘本省所收支給如有不敷照時價
給發如將價值浮折具題者該管官及督撫照例
處分一各省採買米豆各項從前有價值浮多者
有支領並無實據者令該督撫清查定限一年追
完如不完承催官及督催之督撫俱照不力例處
分一兵馬錢糧數目有舛錯者應令各省將軍督
撫提鎮將各弁印領結狀按季送部核對如有不
符照朦混例處分一直隸各省奏銷錢糧凡有駁
查者俱令具題完結不得以咨文塞責議入得
旨本内第一欵奏銷駁察事情著照現行例餘依議
二十四年迋臣言賦役頭緒繁多易於溷淆故令
脩簡明賦役全書止載起運存留漕項河工等切
要欵目刪去絲秒以下尾數以杜吏胥飛灑苛駁
之弊及書成以舊賦役全書遵行年久新書停止
頒發至雍正十二年重脩則凡額徵地丁錢糧商
牙課税内應支官役俸工驛站料價及應觧本折
絹布顔料銀硃銅錫茶蠟等欵各分晰原額新增
開除實在並司府縣衛所總散數目悉以雍正十
二年為凖詳細考核纂輯成書又恐越數年後仍
有不符定例每十年脩輯一次
三十九年
諭工部情弊甚多後凡有脩理之處將司官筆帖式俱奏
請派出每月支用錢糧分晰細數造冊具奏若三年内
有坍塌者著賠脩
四十五年
諭著戶工二部將不啟奏用咨文動支大小欵項錢糧於
月終彙奏
四十八年
諭工部光禄寺每年所用銀兩奏請豫為儲備赴戶部支
領用完復奏一年之中光禄寺用二十餘萬兩工部用
四五十萬兩至百萬兩不等俱造黃冊奏閱所用數目
雖較前略省而動工之處奉委官員於未估計之先即
已領銀備用以致浮支肥己之弊不絶嗣後工部光禄
寺十五日一次將所委官姓名及支給銀數具摺奏聞
又凡督工人員於工竣銷算延挨時日至十年銷算者
有之至二十年銷算者有之凡工作物料俱登冊籍何
故稽延若此此不過欲從中作弊耳嗣後銷算如有踰
年者立即奏聞罷斥
五十三年陕西道御史周祚顯言凡觧錢糧物料
到部批文呈堂驗明示期兑收不得延踰五日届
期滿漢堂官親臨收兑交典庫官即發回批如有
留難包攬勒索等弊即指名題參下部議行
五十九年
聖祖仁皇帝以直隸各省錢糧虧空甚多欲立法清理
諭戶部行文各督撫確議具奏至是戶部據各督撫覆䟽
詳定條例一州縣官徵收錢糧務令随時随觧如
遲延不觧即令該督撫題報參處如州縣批觧錢
糧而布政司抵充襍派扣批不發許州縣官申報
督撫并報部院衙門題參一令該督撫確查虧空
情由或因知府扶同徇隐以致虧空者即行參革
令知府獨賠一州縣官有捏報虧空審明定擬即
於本犯名下獨追還項一虧空錢糧果係因公那
用者將該員革職留任勒限賠補限内全完准其
開復至霉爛倉榖現在參追者著於一年限内如
數完補亦准開復一州縣虧空錢糧如有知府揭
報而布政司不即揭報或已揭而督撫不即題參
者應令該知府申報部院將布政司督撫等官照
徇庇例議處仍令分賠一衛所官員虧空屯衛等
項錢粮亦照地丁之例處分著為定例以上徵觧
追賠各條既經各督撫定擬具題即應責成督撫
如虧空未發之先伊等不盡心防範已發之後又
不竭力補苴應將該督撫嚴加議處責令分賠從之
六十一年申
諭各省督撫清釐虧空
是年
世宗憲皇帝御極
諭戶部自古惟正之供所以儲軍國之需當治平無事之
日必使倉庫充足斯可有偹無患
皇考躬行節儉裕國愛民六十餘年以来蠲租賜復殆無
虚日休養生息之恩至矣而近日道府州縣虧空錢糧
者正復不少揆厥所由或係上司勒索或係自己侵漁
豈皆因公那用
皇考好生如天不忍即正典刑故伊等每恃寬容毫無畏
懼恣意虧空動輙盈千累萬督撫明知其弊曲相容隠
及至萬難掩飾之時又往往改侵欺為那移勒限追補
視為故事而全完者絶少遷延數載但存追比虛名究
竟全無著落新任之人上司逼受前任交盤彼既畏大
吏之勢雖有虧空不得不受又因以啟效尤之心又借
此挟制上司不得不為之隐諱任意侵蝕展轉相因虧
空愈甚庫藏全虛一旦地方或有急需不能支應關係
匪淺朕深悉此弊本應即行徹底清查重加懲治但念
已成積習姑從寬典除陕西省外限以三年各督撫將
所屬錢糧嚴行稽查凡有虧空無論已經參出及未經
參出者三年之内務期如數補足毋得苛派民間毋得
借端遮&KR0918;如限滿不完定行從重治罪三年補完之後
若再有虧空者决不寬貸其虧空之項除被上司勒索
及因公那移者分别處分外其實在侵欺入己者確審
具奏即行正法倘仍徇私容隐或經朕訪聞得實或被
科道紏參將督撫一併從重治罪即如山東藩庫虧空
至數十萬雖以俸工補足為名實不能不取之民間額
外加派山東如此他省可知以小民之膏血為官府之
補苴地方得不重困乎既虧國帑復累民生大負
皇考愛養元元之至意此朕所斷斷不能姑容者前日恩
詔中内閣引例開列有豁免虧空一條朕未曾允行誠
恐開貪吏儌倖之端而於民間究無禆益也至於署印
之官更為緊要必湏慎重簡擇諺云署印如行刦
皇考每言及此未嘗不痛恨之蓋署印之人始而百計鑚
營既而視如𫝊舍故肆意貪婪圖飽慾壑或取媚上官
供其索取貽害小民尤非淺鮮其餘前任虧空視作泛
常接受交盤復轉授新任苟且因循虧空之弊終不得
清嗣後如察出此等情弊必將委署之上司與署印之
員一併嚴加治罪决不寬貸
雍正元年
諭各省奏銷除地方正項錢粮及軍需之外其餘一應奏
銷積弊甚大若無部費雖當用之項冊檔分明亦以本
内數字互異或因銀數幾兩不符往來駁詰不准奏銷
一有部費即縻費錢糧百萬亦准奏銷或將無關緊要
之處駁回以存駁詰之名掩餙耳目咨覆到日旋即議
准内外通同欺盗虛冐此等情弊盡在
皇考睿照之中
聖恩寬大未行深究朕今不得不加整理嗣後一應錢糧
奏銷事務無論何部俱著怡親王隆科多大學士白潢
左都御史朱軾會同辦理
二年總理事務王大臣九卿科道等議覆山西布
政使高成齡條奏提觧火耗一䟽得
旨高成齡提觧火耗一事前朕曾降諭旨令爾等平心静
氣秉公會議今觀爾等所議見識淺小與朕意未合州
縣火耗原非應有之項因通省公費及各官養廉有不
得不取給於此者朕非不願天下州縣絲毫不取於民
而其勢有所不能且歷来火耗皆州縣經收而加派横
徵侵蝕國帑虧空之數不下數百餘萬原其所由州縣
徵收火耗分送上司各上司日用之資皆取給於州縣
以致耗羡之外種種饋送名色繁多故州縣有所藉口
而肆其貪婪上司有所瞻徇而曲為容隐此從來之積
弊所當剔除者也與其州縣存火耗以養上司何如上
司撥火耗以養州縣乎爾等奏稱各屬火耗請將分數
酌定朕思一省之内州縣有大小錢糧有多寡地廣糧
多之州縣火耗已足養廉若行之地小糧少之州縣則
不能矣惟火耗不定分數倘地方遇差多事繁之時則
酌計可以濟用或是年差少事簡則耗羡即可量减矣
又或偶遇不肖有司一時加增而遇清廉自好者自可
减除矣若酌定分數則將來竟為成額必致有增無減
此火耗分數之不可以酌定者也又奏稱提觧火耗將
州縣應得之項聽其如數扣存不必觧而復撥等語現
今州縣徵收錢糧皆百姓自封投櫃其拆封起觧時同
城官公同騐看耗羡與正項同觧分毫不能入己州縣
皆知重耗無益於己孰肯額外加徵乎是提觧火耗既
給上下養廉之資而且留補虧空有益於國計若將州
縣應得之數扣存於下勢必額外加增私行巧取浮於
應得之數累及小民况觧交督撫則顯然有據扣存州
縣則難保貪廉此州縣羡餘之不可扣存者也又奏稱
巡撫諾岷清勤敏幹布政使高成齡操守亦優應令二
人盡心商確先於山西一省照所奏試行之此言尤非
也天下事惟有可行與不可行兩端耳如以為可行則
可通行於天下如以為不可行則亦不當試之於山西
譬如治病漫以醫藥試之鮮有能愈者今以山西為試
行之省朕不忍也且天下撫藩豈盡不如諾岷高成齡
而謂二人獨能行之乎又奏稱提觧火耗非經常可久
之道凡立法行政孰可歴久無弊從來有治人無治法
文武之政布在方策其人存則其政舉朕謂有治人即
有治法法有因時制宜者譬如人有疾病因症投藥病
愈即止今提觧火耗原一時權宜之計將來虧空清楚
府庫充裕有司皆知自好則提觧自不必行火耗亦可
漸減今爾等所議為國計乎為民生乎不過為州縣起
見獨不思州縣有州縣之苦上司亦有上司之苦持論
必當公平不可偏向又朝廷之與百姓原屬一體朝迋
經費充足民間偶遇歉收可以施恩賑卹百姓自無不
足之虞是清補虧空於國計民生均有益也天下督撫
等有如諾岷等不避嫌怨實心任事自能酌量行之通
省耗餘絲毫不能隐匿又孰敢此外多取一錢以干罪
戾乎朕於臣下期望甚殷即州縣官員亦冀其為臯䕫
稷契自此各加勉勵勿侵蝕國帑勿貪剥小民各省火
耗漸自輕減以至於盡革此朕之願也爾等所奏與朕
不合若令再議必遵朕諭議覆准行朕亦不能保其將
來無弊否也各省能行者聽其舉行不行者亦不必勉
強可將此諭並爾等所議之本交存内閣
是年禁生監抗欠錢糧
三年
諭向來各部院動用錢糧俱係各衙門自行奏銷往往無
從稽考朕辦理之初不得不加意經理是以設立會考
府以司察核自雍正元年以來迄今將及三載辦過各
部院奏銷錢糧事共五百五十件内駁回應改正者共
九十六件似此則部院事件之不能無誤而會考府
之有益於察核可知矣但恐設立日久多一衙門即多
一事端嗣後著將會考府停止凡爾部堂司官各宜秉
公抒誠以盡職業勿謂無人稽查遂爾草率朦混自干
罪戾
六年
諭蘇州巡撫所屬七府五州自康熙五十一年起至雍正
四年未完地丁錢糧積至八百一十三萬八千餘兩其
中蘇松常三府太倉一州積欠最多自一百四十餘萬
至一百八十餘萬兩不等此項未完大約官虧空十
之一二吏侵蝕者十之三四其實係民欠不過四五而
已在貧窶之民固不能為無米之炊而官吏因緣作弊
蠧國害民情罪可惡豈容聽其脱然倖免若非徹底清
釐即欲加惠於百姓其道無由今尹繼善現在清查但
茲事繁重非一人之心力所能辦理著將蘇州等七府
太倉等五府歷年帶徵地丁錢糧一概暫停徵比俟朕
派員前往與該地方官協理清查將各州縣官虧空若
干吏蝕若干實在民欠若干一一釐剔清楚朕當再降
諭旨
八年
諭著將辛亥年春撥觧部銀兩照從前餘平之數減去一
半此項銀兩留為本省地方公事之用
雍正十三年
皇上御極
諭各直省督撫向來徵收錢粮因銀色有傾銷之耗折
觧送有路途之盤費故於正項之外徵收耗羡原無
定額其廉潔者尚知自愛不肖者任意徵求而督撫
以至道府等員於中收受節禮陋規互相容隐弊難
究詰嗣經巡撫諾岷田文鏡倡為提觧歸公之法各
該督撫就本省情形酌定分數徵收以為各官養廉
及地方公事之用除所定分數外絲毫不許濫徵蓋
以耗羡原屬額外之項與其聽地方官私行徵取不
如明定分數使有節制不敢違越也然在未提觧以
前尚為私項既提觧以後或恐不肖官員視同正課
又得於耗羡之外巧取殃民從前
皇考洞見流弊屢降諭旨欲俟將來虧空全清府庫充裕
之日漸減漸革
聖心厪念未或忘之朕紹承大統切念民依孜孜軫恤日
與王大臣等悉心籌畫期使我民於正項之外絲毫
無擾而一時勢有不能尚湏從容計議惟是提觧耗
羡之法行之已十有餘年恐日久弊生奸吏夤緣朘
削耗外加耗重困閭閻不可不為深慮著各該督撫
嚴飭有司咸體朕意知耗羡一項可減而决不可增
可於格外從寬而斷不可於額外勒索倘於所定分
數之外或又借估色添戥為名多取絲毫者該督撫
即行題參重治其罪倘督撫徇隐不舉或經科道糾
參定將該督撫等一併嚴加議處再各省耗羡分數
率在加一上下然江南賦重之區如蘇松常鎮四府
額賦較之他省幾及數倍雍正六年以前每兩加耗
僅止五分雍正六年以後增至加一且有司又復巧
取苛索民何以堪其令江南督撫詳加酌定量減分
數徵收不得仍前重耗困民倘敢陽奉隂違朕必於
該督撫是問
乾隆三年
諭令各省京餉停觧平餘全數存貯本省司庫遇有公
事奏請動用
是年停罷懷來等縣捐辦楊木長柴所用價值入
地丁册報銷
四年從孫嘉淦請免直隸耗羨復經陳世倌請將
江蘇安徽二省所蠲正賦之耗羨一體免征動撥
河南耗費内餘銀十萬兩協濟直隸公用若江南
蠲免耗銀之後官員等養廉不足亦將河南多餘
之銀通融撥補
又奉
諭旨據工部奏稱直隸山東甘肅等省開報城磚石
灰等項價值較原定之價或少一倍或少數倍前
後多寡甚覺懸殊請將原定價直浮多欵項行文
各省督撫確查本處實價一一更正凡類此等欵
項一併查改報部朕思今日開銷之價值既大減
於前則從前所報之價顯係浮開工部何以不行
指參而但請行查各省照實價改正夫前此所開
之價既不足憑則此番改正之價又詎可以為據
乎假有狡猾之人避重就輕以開價少者為錯誤
以開價多者為實數該部又何以辨其虛實耶總
之百物價直原屬隨時增減各省不同即一省之
中各郡縣亦不畫一令預定數目永遠一例遵行
則價賤之年必有餘貲以飽官吏之私槖弊在侵
漁錢糧為害尚小若價貴之年採辦不敷勢必科
派閭闔弊在苦累百姓為害甚大惟在各省督撫
留心訪查詳確綜覈既不使恣意浮冐虛縻國帑
又不至苛刻從事貽累官民庶為公平之道又豈
預立成式所能杜絶弊端乎其應如何酌量定例
之處著大學士九卿會議具奏
是年從西寧鎮總兵李如栢奏稱西寧鎮自雍
正十三年始至乾隆四年共應存缺曠銀三萬
一千五百六十餘兩蓋自辦理軍需以來欵項
紛煩不能按年銷算是以存貯如許之多
營中兵弁因而那移動用錢糧率多不清
應將缺曠一項不必待至銷算時即為解繳司
庫得
旨令各提鎮一體查辦以清夙弊
五年
諭曰國家一應賦税無論正雜羨餘凡徵之官府者
均係出之閭閻而究其實乃以天下之物力供天下官
弁兵民之用為上者不過為之權衡調劑於其間若
經理其事者稍有纖毫假借則大不可也前此各省
臣工不能砥礪廉隅取之民者既極煩苛而侵於官
者又多虧空計其贜私動逾累萬以致身罹法網貽
害妻孥仰蒙
皇考世宗憲皇帝聖慈矜憫提撕警覺釐剔肅清所有一
切陋規悉行裁禁以紓民困俯允直省督撫所請將
舊有耗羡一項酌定額數用資各官薪水及地方辦
公之需名雖提觧耗銀而較之從前私派私收固已
輕減數倍矣自奉行之後官員無拮据之憂百姓免
需索之累吏治民生稱為兩便此實中外所共知共
見者朕御極之初曾降諭旨飭令督撫毋得重耗浮
徵致困閭里凡賦多税重之地屢加寬免民捐官墊
之欵悉動存公乾隆三年又將觧部减半平餘一項
扣存司庫以備荒歉應用蓋因各省公用甚煩而耗
羡無幾唯恐所入不敷所出是以不惜部庫之嬴餘
留備地方之不足各省督撫藩司皆當加意慎重不
時查核减官吏一分之浮費即留百姓一分之實惠
此理顯然可見乃比年以來或無關緊要之事遽行
動用即例應支給之項亦有浮開部駁核減時見章
䟽其扣存備賑平餘銀兩各省有已經報部者亦有
未經報部者遇有應辦賑務仍多臨時請撥由此類
推則司庫所存公項未必盡歸實用雍正十三年六
月内曾奉
皇考諭旨將各省耗羡存公銀兩敕令清查原屬防微杜
漸之至意朕嗣位之初念耗羡不同正項從前原未
定有章程且歷年已久各省規條不一官員更换亦
多况復恩詔屢頒縦有那欠亦當在寬免之列是以
諭令暫行停止清查今看各省情形漸滋冐濫若不
早加整頓立法防閑必至那移出納弊竇叢生一經
敗露國法難寬揆之朕愛養教誨之心固有所不忍
即經辦各員噬臍知悔已屬難追是及今綜核清理
亦預為保全之道也戶部可行文各省督撫將地方
必需公費分晰欵項立定章程報部核明彙奏存案
嗣後務將一年之内額徵公費完欠雜支同餘剰未
給各數目逐一歸欵各官養廉照依正署起支月日
應得分數并扣除空缺詳悉登記其收數内有拖欠
未完者分别應否著追其支數内有透動加增者分
别是否應給有無那移虧缺之處俱於歲底將一切
動存完欠確數及扣貯減半平餘銀兩造冊咨送戶
部核銷如此年清年欵則民力輸將均歸地方實用
而經理之員亦免罹於參處矣
八年
諭各省定例督撫盤司庫司庫盤道庫道府盤州縣庫
所以杜虧空防那移也從前各省上司或借端需索
貽屬員之累或虛應故事無查察之實且或肆筵設
席以相娛樂納賄受禮以相交納種種弊端甚非立
法之意二十餘年以來諸弊皆已肅清矣但奉行日
久上下司賢愚不一雖顯然復蹈前轍者尚無所見
聞而或漸露端倪故相容隐則亦未可定此各省督
撫所當留心者司道之庫原不過照例盤查至道府
之於州縣一年亦止可盤查一次不得屢行滋擾而
盤查之時必湏詳核不得徒存其名並當各嚴其守
不獨己之一身不可絲毫沾染即家人吏役亦不可
稍有縦容如有犯此等弊習者該督撫即行參處庶
盤查皆有實際常行不致滋擾若督撫漠不關心倘
别經發覺朕惟督撫是問
是年從江蘇巡撫陳大受請將兩淮歸公鹽規銀
六萬五千四百五十兩全數撥觧藩庫歸併耗羡
存公統用報銷
十二年
諭向來州縣虧空倉庫定例綦嚴雍正年間復有分賠
著賠之例所以懲戒通同掩餙朦混徇庇之該管各
上司令其實力稽察使屬員不致侵蝕此正所以為
保全之善術朕觀近年來虧空漸熾如奉天府尹霍
備任内則有榮大成等五案山西則有劉廷詔之案
朕是以照例令該管上司分賠而揆厥由來實緣該
管上司見朕辦理諸事往往從寬遂一以廢弛為得
體獨不思州縣定有養廉用度儘已寬裕何至侵那
虧空今民間絲粟固不容妄取乃於帑項正供恣其
婪蝕有是理乎且倉庫所入出自窮簷小民力作以
奉公貪員安享以自利以赤子之脂膏飽僉壬之嚢
槖其情理深為可惡而為之長者一切置之不問迨
至彌補無術則以揭參了事異日無可著追又為照
例請豁是使貪員得計於目前國帑空虛於事後而
於其間上下相蒙彌縫巧餙實乃苟且因循廢法欺
公之惡習益致參案纍纍成何政體在朕力崇寬大
黈纊凝旒㒺兼庶慎而諸臣秉節奉公整綱肅紀當
查者查當參者參不事姑容不為蒙蔽乃所為主職
要臣職詳合於寬而有制之正道一味縱弛其將何
所底止豈諸臣公爾㤀私之意也可𫝊諭各督撫共
體此意痛除積習時時加意稽查據實辦理如仍寬
縦致貪風日熾帑項侵虧惟督撫上司是問
又
諭曰州縣官侵蝕倉庫非因公那用可比此等貪劣之
員多有身故事發以後不過於家屬名下勒限著追
遷延一二年率以家産全無保題豁免且並有父沒
而子乘機盗帑歸罪於父已仍得坐擁厚貲者故無
以儆貪風夫父子一身也子代父罪亦理之宜嗣後
侵貪之案如該員身故審明實係侵盗庫帑者即將
伊子監追著為例
十三年
諭朕前降旨各省常平貯谷之數悉照康熙雍正年間
舊額令大學士等會同該部查明妥議但各省奏報
常平倉存糶等項米穀其乾隆十三年實數尚未報
部若僅據從前所報部冊查核則十三年又有動用
之項統不足憑可即𫝊諭各督撫等將康熙雍正年
間額數若干及該省現年實存若干糶借若干現存
糶價若干查明確數逐一分晰即繕摺具奏俟奏到
時交大學士等據所報存糶實在數目會同該部妥
酌定議該督撫等務湏確查速奏毋得遲延並不得
稍有舛錯
十六年
諭山東山西各撥歷年積餘耗羡銀十萬兩河南五萬
兩觧交直隸脩理城工
十八年以江南河工費繁酌於浙省藩庫撥銀一
百萬兩觧交備用
又
諭劉統勲奏到查出河南河員積年虧空未完工料銀
兩數盈鉅萬已降旨將高斌張師載革職留工效力
贖罪虧帑之員革職拿問勒限一年如限滿不完即
行正法今又續據查出核減未完辦料未交各廳員
多至十餘萬此皆高斌張師載積年徇縱不行實力
清查所致由此觀之各省督撫之徇縱屬員者當不
乏人其謂功令森嚴並無虧空者尚可信耶論高斌
張師載之罪即拿問重治其罪亦所應得但高斌尚
屬舊人其在河工久經出力張師載恂謹自守素無
劣蹟且係随從高斌是以姑從寬典其應賠之項必
不再寬至各省督撫若效尤試法朕不得不盡法䋲
之勿謂教之不豫處之不公也其查出虧帑河員例
應於任所原籍抄查貲産朕見邇来人心日壊平昔
糜帑縱欲自知無所逃罪輙先期密為運寄嘗見虧
帑纍纍貲財無幾上司因巧為開脫甚或所虧雖自
無多而因力難彌補知必敗露遂肆意侵欺别為寄
頓者此固由心習澆漓而實上司之徇縱有以啟之
是以此番概不必抄查貲産惟以奉旨之日為始勒
限一年全完者據實請旨限内未能全完者該督撫
於限將滿之前請旨即於該處正法虧帑著落上司
分賠此項續添各員著即拿問遵照此旨辦理朕於
此案實為寒心不惜三令五申各督撫其咸知所儆
十九年
諭安省生俊捐監在部報捐折色外有願交本色者准
其在本地收捐以實倉儲仍著該撫於歲底將各屬
共收若干之處彙數奏聞
又
諭外省動用錢粮及工程報銷應駁應准俱有定例乃
督撫往往於部駁後展轉行查不即尅期辦給或據
屬員詳禀叠次聲覆請銷而該部乃復往返駁詰以
致塵案累積迨歷年久遠官吏迭更徒滋拖累此向
來相沿陋習殊非敬事勤政之道現據劉統勲策楞
查奏江南興脩水利以來有歷十餘年至二十餘年
未結之案自雍正四五年間塵案尚有懸擱者此等
案件如果有浮混自當據實查明催追完欵何至任
意遲延歷久不結如果無情弊亦當請豁免累嗣後
報銷之案符例者該部不得漫行駁詰例應駁查者
至三次後該部即具摺聲奏或按例核減飭交該督
撫查明經手官員照數追賠完案或核情酌予豁銷
務令尅期速結仍著於每歲底將未完各案彙摺奏
聞其現有從前未結各案著予限一年令戶工二部
通行查明分别辦理完結
又
諭盛京戶部銀兩自足賞賜之用不必隨帶於途但今
歲有新歸附之人著於部庫内撥銀十萬兩先期送
往熱河交貯兵備道庫以備賞賜
又
諭甘肅係事簡省分何以未完至二十八案之多著戶
工二部逐細查明辦理應參奏者即行參奏從前屢
經降旨務清積案其各省有似此者俱著該部嚴催
速結毋得仍前延緩
又
諭藩司為錢粮總滙庫貯銀兩向成弊藪歷經釐剔仍
未肅清即如川省撥觧陕甘軍需銀兩乃係經徵正
項而鄂昌黃迋桂奏稱觧到軍需青潮不足者十分
之三以撥兵餉雖屬不可若以採買軍需各物及運
脚等項尚屬無碍已諭司照數兑收通融搭用等語
協餉撥從隣省青潮不足應責該省撫藩賠補足額
何可委婉通融在鄂昌苐藉以市恩而不知徇私舞
弊已無所辭咎且青潮銀色既不可支給兵餉又以
為採買運脚豈不重累商民殊不知朕之恐累吾民
之念尤切也且藩庫之項觧自州縣州縣之欵徵自
閭閻徵收兌觧稍有不足豈肯絲毫遷就以自貽厥
累青潮之色何自而來此必有巧為舞弊者况潮色
不已必至短平弊竇日滋何所底止即此而觀外省
庫項殊不可信向來伊等畏觧部而利於協撥隣省
正恃有彼此通融之說而經生迂論至謂庫項當存
留各省不當多入太府此非獨不通世務乃典守者
流言惑聽便於蠧蝕營私耳甘省此案已交劉統勲
確查辦理其各省藩庫銀兩亦當徹底清查著各該
督撫秉公盤騐如平色虧缺即著按數賠補仍將有
無情弊具奏嗣後再有青潮不足等弊一經發覺
唯督撫是問
戶部議江蘇巡撫莊有恭奏乾隆十六年
聖駕南巡報銷錢糧應照例核減奏
諭旨該部此案自係照例議駁但十六年初次南巡
該省辦理一切俱未定有章程往返駁查徒滋案
牘著准其開銷
又
諭滇省地處邊檄備公銀兩務宜寬裕著將此項銅
息銀兩以五十萬兩撥充兵餉其餘俱留充該省
公用
三十一年
諭朕明春巡幸江浙所有供宿頓次皆出自帑項絲
毫不以累民苐扈從官兵以及外省接駕人等輻輳
雲集經過地方米價市值恐或一時騰踴著將該
二省應運本年漕糧各截留五萬石減價平糶以
裕民間食用尋令江省再截留五萬石
南巡盛典俱照例於江浙二省冬兑漕糧内各截留十萬石在水陸
駐蹕地方平糶
二十二年
諭甘省現在辦理軍需庫貯宜裕著該部於應撥省分
酌撥銀二百萬兩觧往甘肅以備軍需之用
又從陜西巡撫吳士功奏撫藩交代有無那借虧
空之處請於離任接任時據實陳奏著為例
二十三年
命戶部於附近甘肅省分撥銀三百萬兩觧甘以備供
支屯田籽種之用又以甘省尚有應辦軍需再酌量
撥銀三百萬兩觧交收貯
又
諭戶部彙奏耗羡銀兩内安徽浙江山東四川西安五
省所交耗羡除通融抵補外尚多支銀一萬四千四
百餘兩請行令該督撫查明承辦各官分賠等語耗
羡章程原因每年動支數目多寡不同是以定議五
年合計彙辦以示節制今安徽等五省除通融扺補
外尚浮支銀一萬餘兩較上届已出範圍之外殊非
原定章程本意但竟照部議即令追賠其中因何必
需動用欵項原由殊未明晰著該撫按年詳細核查
據實奏聞再降諭旨
二十四年
諭據塩政高恒奏稱兩淮南衆以西北蕩平遠人向化
屯田塞上中外一家願捐銀一百萬兩少抒服役之
誠等語年來軍需屯務撥用悉由内帑不但貯備充
裕即各省一切蠲賑賞恤未嘗因此而少有節省但
該商等踴躍捐輸同聲籲請其急公之志深屬可嘉
所捐銀兩著交與高恒委員觧交陕甘總督黃迋桂
以備軍需屯務撥用又兩浙商衆亦公輸銀二十萬
兩長蘆山東商衆三十萬兩均
命觧往甘肅
又
諭戶部撥銀十萬兩觧交熱河道庫存貯
又
諭戶部酌撥各色庫縀一千匹於運送布疋之便搭觧
甘肅交與該督等收貯備用
又
諭今秋杜爾伯特策楞烏巴什等來朝熱河道庫備賞
銀兩存貯無幾著戶部撥銀十萬兩委員觧往熱河
交與良卿收貯備用
又
諭劉統勲等查審江蘇藩庫一案已有旨諭部矣藩司
庫錢糧收放欵項本不應輕易借動即有本欵無存
必湏借支者亦湏随時歸清以免滋弊該省每有借
支借放不及時清歸欵直至布政使交代時始行清
楚之處此實向來相沿陋習毋怪乎頭緒繁多一時
難於查對殊非釐剔之道今此案雖查無虧蝕情弊
然當酌定章程務使及時清欵不得仍前逓年滚算
致滋牽混即有一時難以遽歸者亦不得僅在該省
自行存案或按季或逓年逐一造冊報部備核以昭
慎重著尹繼善陳宏謀即行酌議具奏由部核定遵
行
二十六年戶部議駁江蘇巡撫陳宏謀奏乾隆二
十六年春
聖駕南巡一切船隻馬匹車脚營尖橋道各項價值或
與上届不符或價值浮多應令刪減得
旨准其報銷
是年撥江南蘇松粮道庫銀二十三萬兩交觧河
庫以濟要工又於淮商公捐銀一百萬兩内撥銀
三十萬兩交尹繼善辦理差務即賞給兩淮二十
萬兩為脩理行宫等費酌留十萬兩以備賞賜其
餘四十萬兩備充河南工程賑恤之用
又
諭前因西陲平定新疆廣闢所有移駐大臣官兵歲需
養廉經費比前或致增多是以特命在外辦事大臣
等詳查奏聞頃據舒赫德覆奏軍機大臣通行較核
則葉爾羌喀什噶爾等城駐防應需各項合之陕甘
節省諸費視未用兵以前不但絶無所增實可減用
三分之二其屯墾自給之糧既可不縻費且將來種
地日開所入倍當充裕又不在此約計之内此皆一
一指數可按者前用兵之初庸愚無識之徒好生浮
議朕固不屑深辨今武功大定又或以長駕遠馭不
無多耗内地物力為疑今經查核不但未曾多費而
且有所節省夫天子不言有無國家有當用者雖累
巨萬不惜也朕非錙銖較量但因西陲用兵始末所
關不得不詳為剖晰以曉庸衆俾知此番武定並非
耗帑勤遠之為將此通諭中外知之
二十七年
諭高恒於運庫内酌量再撥銀二十萬兩添補辦差
二十八年從湖北巡撫宋邦綏奏請新任督撫盤
查藩庫之時其糧驛二道如或駐劄同城者一
體盤查
二十九年太常寺奏
天壇等各壇廟請擇吉補栽樹木以肅觀瞻其刨起枯樹
照例變價充公從之
是年
諭據常鈞等奏監利縣孫家月堤工程例應民脩籲請
自脩三分暫行借帑七分但今年驟漲該處現在尚
加賑卹所有現請借銀一萬二千兩加恩免其帶徵
歸欵著在罰修堤費等項内動支倘罰項不敷即動
撥正項亦可
三十年
諭曰朕奉
皇太后安輿省方問俗地方大吏有葺治行館以供憩息
者茲停蹕景州見一切位置頗為妥適從前所賞公
帑尚恐不敷應用著于直隸存公項内賞銀二萬兩
以裕工作之費再山東亦有新建座落三處經畫諒
與直隸相同亦著于該省公項賞銀二萬充用
又以安徽脩理城垣俱經報竣所有安省收捐監
生等項銀兩除撥協江蘇城工外尚有餘剰即於
此内撥銀二十萬兩觧往直隸備脩葺城工之用
三十一年
諭前因各省應脩城垣費煩工鉅特發内帑一律脩繕
屢經諭令各督撫董率實力承辦並派大員專司查
估務期實用實銷茲據舒赫德自甘肅回京奏稱該
省各屬辦理城垣率多浮估其從前已經脩竣城工
在定例保固限内者亦或有未盡核實之處等語甘
肅一省如此他省亦不能保無弊混工程冐濫草率
將來報竣時派大員察騐自不能絲毫掩餙但與其
按治於事後莫若防檢於事前現在各省鳩工伊始
物料在厰按冊可稽而夫役食價等項亦正當支發
計人計日查考更易周詳著各該督撫於已報興工
之各州縣或親往查勘或令原派司員前往確切查
勘如有浮開冐估即行核減承辦各員咸知儆惕自
不敢任意侵肥及蹈扣尅草率諸弊其已報脩竣城
工在保固限内者或有浮冐情節著一體查明核辦
倘各督撫及承辦各大員不以為意或心存苟且以
致蝕帑誤工者將来經欽差查出或朕别有訪聞唯
於伊等是問
又
命各關節省銀兩俱著随正額盈餘一體觧交戶部
三十二年
諭據竒成額等查審馮其柘虧空至二萬餘兩之多李
因培授意張宏燧代為彌縫報少及赫昇額令屬員
帮同彌補一案骫法營私實出情理之外州縣虧空
本有應得之罪若私自通同帮補既使劣員偉逃法
網且必復貽累他人效尤侵蝕勢將無所底止深可
痛恨上年山西叚成功虧空累累各屬帮銀填補業
經大加懲創不料未及一年湖南復有此案可見外
間上下扶同之習固結不觧各省皆然吏治尚可問
乎督撫為封疆大臣藩司為錢糧總滙一省之察吏
紏貪乃其專責如遇屬員侵虧帑項據實參劾則屬
員自必共知顧忌何難使諸弊澄清著𫝊諭各督撫
即就所轄屬員内通行查察將有無虧空據實保奏
嗣後並著於年終將屬員有無虧空之處彙奏一次
以重責成著為令
又
諭朕此次巡幸天津閱視河堤經過陸路水程該地方
官豫備座落數處以供憩頓恐應銷公項銀兩不敷
需用著於長蘆應觧内務府銀内賞給銀三萬兩以
為辦差之費
是年工部奏各省裁汰衙署倉庫營房以及各項
舊料估變價銀其數在二百兩以上者令該督撫
確查造冊送部
又
諭湖北黃梅等縣董家口以上界連江西德化境内一
帶江堤潰缺之處應行脩築估需銀一萬七千九百
餘兩即動用公項交地方官實力妥辦毋庸借帑扣
還
又以兩淮各商捐銀一百萬兩觧送雲南備辦理
軍需之用
三十三年
諭前據工部核駁熊學鵬估變裁汰船隻一本閱其情
節顯係承辦之員以多報少希圖染指分肥等語所
辦甚是已如所議行矣此等船隻俱係動用官帑脩
造每隻不下數千金即經歷年久拆卸變價亦何至
每隻僅止數十金之少其為官吏欺公肥槖不問可
知今浙省明騐如此則其餘各省已可概見著將此
通諭各督撫提鎮等嗣後遇有屆限應行拆造船隻
悉照浙省所辦嚴飭各屬悉心確估變價務使物料
皆歸實用而帑項不致虛糜無任稍有中飽侵漁自
干咎戾著為令
命内務府將廣儲司銀一百五十萬兩交戶部照例派
員觧送雲南
諭貴州省為赴滇孔道一切需用較多著於觧滇銀兩
經過黔省時就近截留五十萬兩備貯充用
三十四年
令江寧藩庫歷年積存銀兩撥銀二百萬兩觧滇再令
隣近雲南省分應行觧部欵項内酌撥銀一百萬兩
觧往又於本年
諭内務府撥廣儲司銀一百萬兩交戶部存貯但部庫
帑蔵亦甚充裕即備撥滇省軍需之用亦可
從四川總督阿爾泰奏川省支放軍需向資隣省
撥協今查有茶鹽耗羡一項即將逓年積存銀四
十三萬五千餘兩就近撥出三十萬兩應用
又
諭戶部為度支總滙凡銀欵出入自應經由該部收支
以備稽查今宗人府需用紅白銀兩逕由鹽政觧交
既於體制未合且恐其中不無滋弊之處嗣後兩淮
應交宗人府銀兩著該鹽政仍觧交戶部查收宗人
府按季赴部支領轉給
又
諭據直隸總督楊迋璋奏直屬現存入官地畆應准其
停止委員查丈一摺著照所議行至於舊案令地方
官於一年限内自行詳查酌復原租由府道藩司轉
詳該督撫咨部之處尚未妥協此等入官旗地歷年
久遠地方官原定租額時大率不能詳核者多若仍
令伊等自行查改難保無迴護徇情朦混草率諸弊
或僅將不能掩飾者舉出更正一二仍屬有名無實
自應特派幹員通行履畝會勘確核方為徹底清釐
之道著戶刑二部揀選明幹滿漢司官各四員其餘
各部揀選滿漢司官各二員該戶部帶領引見候朕
簡派前往會同府尹及該府秉公悉心查辦
三十六年
諭據高晉裘曰脩周元理等查勘永定河北運河各工
事竣來京復命將應行疏築事宜詳悉議奏已依議
行矣至所稱估需工銀四十九萬六千餘兩現在直
隸藩庫無欵可動著戶部即於部庫内撥銀五十萬
兩令周元理即日委員赴領以俾及時鳩工興築該
部遵諭速行
三十七年
命豫省北岸河工等項銀兩悉行改歸道庫
諭據裘曰脩奏直隸河工催支給值需用錢文請照京
城發兑官錢之例許辦工各員一體交銀領買等語
著照所請於平糶麥厰錢文内准其照大興宛平之
例許辦理河工各員持印文赴步軍統領衙門領買
其錢文出城時仍給票照騐以憑稽核
又
諭金川用兵以来已兩次撥帑六百萬兩觧川偹用今
軍務尚未告竣著戶部於相近湖廣省分查明足敷
協撥欵項即酌撥銀二百萬兩觧赴湖廣轉觧四川
偹用
又
諭工部核銷三官廟工程銀兩一摺内開承脩監督請
銷工料銀二萬一千二百四兩零比較原估節省銀
三百四十六兩零該部按冊核減銀一千一百九十
三兩零請將核減銀兩併自行節省銀兩交納戶部
歸欵等語雖係照向例辦理未為妥協夫所謂節省
者本謂無可核減而能節省而言若既經核減則造
報時所開實用銀數已屬浮多便不當復云節省况
節省一欵與核減條目並𫝊轉不足以服承辦人員
之心嗣後該部核銷各處工程除報銷時自行節省
而該部無核減者仍准存節省名目外其有呈報節
省復經該部核減者即將節省銀數歸入核減欵内
無庸另開節省條目以免重複著為令
又
諭工部以哈密巴里坤等十二處物料價值前經駁令
陕甘總督查核屢次咨催久未奏報請令該督速行
更正刪減造冊具奏一摺殊未得辦事要領陕甘總
督向駐内地距新疆甚遠一切物價何由深知伊犁
喀什噶爾等處俱駐有辦事大臣若令其就近稽查
則數易覈實為期亦能迅速嗣後該部遇有新彊應
行駁查料值除照常行知該督外即一面專行各該
處辦事大臣就近作速確查會同該督核實報部辦
理著為令
三十八年
諭據程景伊等奏銷脩理吏部衙署用過錢糧數目一
摺内有行取戶部顔料值銀八百三十三兩零取用
工部杉木值銀八十六兩零工價錢六千一百九十
串零按依時價核值銀六千六百十兩零令該部扣
完還項等語各衙門奏請借項脩葺衙門分年扣完
者止應就採辦物料給發匠工各項費用按數歸還
若戶部顔料工部木植及工價錢文皆係部内現有
之官物只湏核實報銷若亦令作價扣繳竟是將官
物出售成何事體所有此項價值六千六百十兩即
毋庸扣還嗣後各衙門有借項脩理奏請分扣者均
照此辦理
三十九年
諭川省軍需銀兩節經由部撥發及各省協撥捐觧者
通計三千四百餘萬現在進𠞰金川將次蕩平而善
後事宜亦當預為籌計著戶部於各省存留協撥銀
内動撥銀五百萬兩觧川存貯備用嗣于九月又於
附近四川省分撥銀四百萬兩十一月撥部庫捐
欵項下銀五百萬兩四十年節次撥部庫銀一千
六百萬兩通計前後軍需及善後經費約六千餘
萬兩
又
諭新疆工程均係派撥兵丁砍伐木植築打土方支給
該處兵丁耕種所收米麥青稞等項較之採買物料
雇覓匠夫者本屬減省今烏嚕木齊新建滿兵城房
工程統較内地應用銀數有减無浮又何必復照内
地之例核算所有用過銀兩即著照數准銷毋庸再
行交部查核嗣後新疆等處工程派撥兵丁及砍伐
木植脩建者俱不必照依内地定例核銷
四十年
諭周元理奏永定河搶脩等工請仍舊例一摺因乾隆
三十八年報銷疏濬搶脩等工銀兩工部以所報之
數與尚書裘曰脩議定大工章程案内較有浮多駁
令刪減周元理復將歷来通融辦理緣由據實聲明
籲請仍舊朕閱此案工部之駁固屬照例而周元理
之請自亦實情今朕為之凖酌折衷所有此案動用
工程銀兩仍准其照舊報銷不得復行駁減惟是永
定河歲搶脩疏濬等工每年額定三萬四千兩並准節
年通融辦理不逾此數雖若示以限制實聽儘數開
銷未為允協夫永定河水勢靡常工程亦因而增減
即如歲脩一項水大之年粘補必多水小之年費用
較省此理之一定者又如搶脩量工之平險疏濬視
淤之淺深亦難䋲以一律若向時所定籠統發銀不
問工之鉅細多寡任其牽勻銷算則與庖人攬辦筵
席何異殊非核實辦工之道治河所以衛民果屬緊
要工程於閭閻實有禆益經費原所不靳若永定河
舊例未妥以致每年浮耗久之不但用涉虛縻且恐
工無實濟何如随時確核實用實銷之為愈乎除業
經辦過工程事屬已往毋庸另議外嗣後應如何刪
去舊額核實辦理酌定章程之處著軍機大臣會同
周元理悉心妥議具奏
又
諭吳嗣爵題歲報河道錢糧一疏尚係乾隆三十七年
分動支收存之數辦理太遲河道錢糧等項例應按
年造報原欲周知一歲河道工程之多寡鉅細以憑
核實稽查即云俟各司道陸續造送查核需時則三
十七年之案亦應在三十九年正月出本斷無查辦
不及之理今乃遲至四十年冬間具題中間已閱三
載實屬遲延嗣後河工歲報錢糧俱著次年全數查
明於第三年正月開印後具題如有逾期即查明參
奏
四十一年撥銀三十萬兩觧黔省司庫備貯
又
諭甘肅省歴年承辦軍需應行支發欵項甚多前因平定
金川將部庫撥觧四川備用銀三百萬兩截留存貯西
安藩庫著即於此内撥銀二十五萬兩觧交甘省備用
命戶部庫銀内撥三十萬兩發交河道庫存貯
四十二年
諭陜西華嶽廟自三代以來即為望秩之地規模宏
壯體制尊崇近歲風雨調勻屢昭靈應昨據該撫畢
沅奏稱歲久傾頽亟宜葺治約估需銀十二萬餘兩
等語著於内務府撥銀十二萬兩交畢沅核實辦理
造報
四十三年
諭甘肅省收捐監糧前經戶部定議俟數年後令該督
報明動存實數請派大臣盤騐今據勒爾謹奏請簡
派查驗著派尚書袁守侗侍郎阿揚阿於四川查辦
事件完竣時由陜西便道馳馹前往甘肅將各州縣
監糧按其收發存貯實數通行盤騐
又
諭據鄭大進奏估勘修建嵩嶽廟工程撫藩大吏及現
任知府以上身為方面大員所得養廉亦厚自可聽
其捐資以襄盛舉至各州縣請分别缺分大小攤捐
之處牧令非大員可比若因公扣捐所餘不敷贍給
必至藉端擾累其捐欵外所需銀八萬兩著用内務
府庫銀令鄭大進等核實辦理造報内務府核銷至
此項銀兩即于應解戶部正項内扣用咨部備核仍
令内務府照數撥還戶部以省解送之煩
又
諭朕此次詣盛京恭謁
祖陵經過直隸地方該督等于行宫搭蓋涼蓬既非炎熱
之時本可不必但詢知按程均已齊辦難以令其撤
去又夷齊廟文殊菴兩處該督亦有預備房間更不
免於多費著加恩賞銀三萬兩即于長蘆鹽欵應解
内務府銀兩内撥給
命于運庫賞銀三十萬兩辦理差務
四十四年
諭前因豫省黃河漫口節次撥給部餉及兩淮鹽課銀
三百六十萬兩以備工賑之用現在堵築事宜業届
蕆工恐需用不敷著戶部再撥銀二百萬迅速解往
以資接濟
四十五年
諭朕巡幸江浙蹕路經由直省一切行館地方官逐程
修葺經理未免稍需用度著於長蘆鹽課應解内務
府銀兩内賞給銀二萬兩以示體䘏又以山東省添
建座落二處不無所費於山東鹽課内給銀三萬兩
又於鹽項餘銀内賞給十萬兩為浙省辦差之用
四十六年
諭前以甘肅收捐監糧私收折色一事明係捏災冒賑上
下一氣通同舞弊不可不徹底嚴查因屢經𫝊諭阿
桂李侍堯將歷任道府何人如何冒銷賑濟如何勒
買分肥逐一查明據實參奏阿桂等自必嚴切根求斷
不肯為人代擔干係日内又命留京辦事王大臣會
同該部提訊勒爾謹並𫝊王廷贊到部質訊並降旨
陳輝祖等即將王亶望拏交刑部審訊矣此事既經
發覺斷無置而不辦之理阿桂等自必認真查辦令
其水落石出不肯稍存諱匿之見至監糧折收之銀
大半歸於冒銷賑䘏但賑䘏一事甘肅既向來如此
自應治冒銷者之罪不應因有此弊因噎廢食將應
賑䘏者致不賑䘏朕愛養黎元每遇各省水旱偏灾
不惜多費帑金優䘏寧濫無遺以期不使一夫失所
况甘肅素稱邊隅磽瘠尤宜加意撫綏豈可以有冒
賑之事遂致貧民或有拮据昔宋臣曾有以薦人不
當輙有悔意者時程子云願侍郎受百人欺不可好
賢之心稍替為大臣者尚應如此存心况朕君臨天
下保赤情殷亦寧可受萬人之欺不肯使視民如傷
之念因此少懈也即以逆回一事而論蘭州百姓並
無從賊之人此實由朕平日子惠邊氓有加無已是
以閭閻激發天良不肯附從逆匪豈非仁政之明效
大驗耶總之甘省冒賑之弊斷不可不辦而甘省賑
䘏之事仍不可不行此意著𫝊諭阿桂李侍堯徧行
出示甘省百姓使之家喻戸曉倍深愛戴以仰副朕
意並將此通諭中外知之
又
諭袁守侗海祿前赴行在軍機大臣𫝊旨詢問直隸雲
南賞兵銀兩支銷欵項據稱直隸裁扣公糧銀二萬
兩雲南裁扣公糧銀一萬六千餘兩以備賞用等語
看來各省大都如此兵丁紅白銀兩原係加惠營伍
格外施恩若因此裁扣名糧致兵額不足殊非核實
營伍之道况今戸部帑項豐盈各省藩庫積存充裕
即現在京營添兵四千九百名陜甘二省各營添兵
一萬二千九百餘名其馬步糧餉合之各省兵丁賞
䘏紅白銀兩約算歲支尚不及百萬國家何靳此費
不令開銷正帑而各省乃紛紛裁扣名糧又且請復
生息甚無謂也朕臨御四十六年以來唯事事以敬
天勤民為念凡三次普免天下地丁錢糧兩次普蠲各省
漕糧以及遇灾賑䘏總計何啻萬萬又並未加增賦
税仰荷
上蒼嘉佑開拓邊陲府藏殷實國用充饒朕又豈肯稍存
靳惜致令有司開聚歛尅扣之端乎所有各省營伍
賞䘏兵丁紅白銀兩自乾隆四十七年為始俱著於
正項支給造冊報部核銷至各省提鎮以下武職員
弁俱有應得坐糧馬乾等項前於六月内業經降旨
通諭各省督撫將各該省武職所得公項逐一查明
覆奏俟奏報到齊令軍機大臣會同該部核辦照文
員之例議給養廉其所扣兵餉即可挑補實額核計
添給養廉歲支亦不及二百萬兩官員既無拮据而
各省又增添兵丁於營伍大有禆益朕御極之初戸
部庫項不過三千萬兩今已增至七千餘萬兩有何
不足而不加惠天下散財以得民乎所有辦理緣由
明晰曉諭中外知之
又
諭甘肅需用銀兩現在甚屬緊要所有該省奏撥銀八
十萬兩尚恐不敷著再於部庫内撥銀一百萬兩仍
于附近省分先行遞撥解往俾得迅速濟用
又
諭據袁守侗奏密雲石匣順義三處城工現在勘估修
整請發帑銀二十萬兩以備工用直隸州縣城垣年
久坍塌自應及時修葺且該省尚有已修各城未領
工料均須找發恐二十萬兩不敷應用著撥給廣儲
司銀四十萬兩發交該督派員請領直省如有他處
城工應修整者亦著查明確估于此項内動支修理
又
諭前因圖思義等查奏參革哈密通判經方虧短庫貯
銀至十五萬餘兩據李侍堯奏緣口外各廳州一切
動用銀兩由該處徑行報銷其如何花費哈密距省
較遠一時未能悉其底裏等語口外各廳州縣經管
庫項銀兩其支收數目自應隨時詳報總督方足以
資稽核嗣後口外地方一切請領接收銀兩及作何
動用之處著會同該督查核詳確報銷著為令
四十七年
諭據富勒渾奏籌辦南岸添築新堤開挖引渠計長一
百七十餘里現在集夫興工先於司庫借墊給撥工
價俟大工告竣後照例核銷等語此次築堤改渠需
費繁多前經于部庫解銀三百萬兩恐不敷用著于
戶部庫内撥給銀一百萬兩内務府撥給一百萬兩
查照向例派員迅速解往以濟要工
四十八年
諭豫省河工挑挖引河節經頒發部庫銀六百萬兩現
在將届開放引河之期一切需費尚多著再撥給部
庫銀一百萬兩照例迅速解往備用
又
諭據惠齡等奏塔爾巴哈台實在庫貯房間地基各項
租銀一萬二千七百四兩八錢四分一厘等語此項
租銀著以一萬兩作為正項其餘著備該處零星公
用
又
諭山東運河堤閘各工現在勘明叚落一律興修著于
部庫内撥給五十萬兩照例解往備用
四十九年三月迪化州知州觀成那移庫銀一千
餘兩墊支公帑一欵經海禄奏新疆地方積習相
沿弊竇叢生如採買冒賑虧空銀兩經原任都統
明亮嚴參懲創之後尚未能弊絶風清總由各州
縣㒺知儆惕濫用開銷流弊甚于内地不思口外
情形非内地可比儻有急需即從内地撥解亦屬
鞭長莫及緩不濟急所關匪細謹遵
諭旨知照各處駐劄大臣俟内地派委大員到日會同
一體盤查凡庫貯銀兩除滿漢各營官兵俸餉分
劃明晰不得稍有影射鋪墊器具各物不得任其
抵交外其餘報解者調騐庫收支銷者查對領狀
以及文武同寅商賈富戸挪借搪塞事後發還種
種掩餙彌縫之計均為明切曉示那借之項令其
自首給還如不肯禀明即將銀兩入官凡倉庫糧
石除照斗口色糧逐厫盤量不得以粗糧牽筭混
抵細糧外其餘出借作何開除未收作何民欠者
俱抽查花戶取具甘結存案使騰挪朦蔽之術無
所施其伎倆儻有絲毫未清即以虧空問擬每年
如此盤查一次並請于盤查清理之後除糧石存
貯各屬並哈密庫項歸哈密大臣辦理外將一切
經費外備銀兩無庸存留廳州縣衙門免致挪移
虧缺遇應用之時按季請領鎮迪道造册移司備
案則防範更嚴諸弊可以永遠杜絶從之
是年以浙商捐輸銀六十萬兩歸入海塘工程應
用
又
諭山東運河前因豫省漫水下注湖河一片縴道閘壩
俱被淹浸上年合龍河復後特降諭旨將山東運河
官民堤埝土石各工一律興修共用銀五十三萬九
千四百餘兩今因例價不敷加用津貼銀五十三萬
餘兩據該撫明興奏請分年捐廉歸欵無庸按例攤
徵等語向來黃運兩河間遇緊要工程採辦物料雇
募人夫官發例價本屬優厚即或因物料昂貴限期
稍緊一時難以取給於例價之外復有津貼不過加
至十分之二三至多亦不過十分之五儘足敷用况
運河堤岸工程尤非若豫省之堵築壩工可比加價
銀兩何以較正價增至一倍恐其中不無藉端分潤
之弊但朕軫念羣黎如河南江南等省一切河務關
係民生者不惜數千百萬帑金興修堵築以期各資
捍衛又何靳此數十萬津貼銀兩致官民竭蹶耶所
有此次山東運河津貼銀五十三萬餘兩若按例攤
徵民力固不免拮据即地方官捐廉歸欵亦恐不肖
之吏有所藉口致滋派累竟加恩准其一體作正項
開銷
又
諭向來豫省地丁銀内每年撥二十萬兩解交甘肅協
濟現在該省睢州下汛二堡復有漫口之事一切堵
築辦稭事宜正需應用而甘肅存庫銀兩前據馮光
熊奏現有四百七十餘萬兩諒支給兵餉及新疆經
費並一切撫恤等項已屬寬裕此項銀兩毋庸撥解
甘肅並著𫝊諭福康安即將藩庫實存銀數通盤籌
畫是否足敷甘肅應用据實具奏另俟酌撥
五十年
諭撥内務府銀三十萬兩解交熱河道庫存貯備用
又
諭據劉秉恬奏滇省近年未完耗羡銀兩均已全完無
欠一摺此事前因安徽省有節年未完耗羨銀兩該
撫書麟奏請派員清釐分别催徵追賠經戶部議以
直隸各省亦有積欠耗羨令即彷照安徽辦理朕惟
各省耗羨究與正項錢糧不同自雍正年間設立各
官養廉後始行歸公遇有動支俱令該督撫等奏明
自未便任其懸宕但思耗羨一項係徵收正項錢糧
時所加耗羨斷無正項錢糧全完而獨欠耗羨之理
此非州縣官私自挪移即係吏胥從中侵蝕雖當清
釐豈可以官吏之所欠復向小民催徵滋擾自應將
未完耗羨實欠在官在吏之處查明究治不以累民
方為允協其應如何分别究治之處著該部妥議具
奏
皇朝文獻通考卷四十一
