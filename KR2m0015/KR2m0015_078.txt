皇朝文獻通考卷七十八
職官考(上)
官制
乾隆元年總理王大臣議奏封爵之制成周以來
列爵惟五秦漢時爵二十級並非世職其世襲者
惟有侯爵分縣侯鄉侯亭侯三等至於唐宋並依
周制
本朝定制公侯伯之下未立子男之爵别列五等世職
以視古法尤為隆備但未定漢文名稱今敬擬精
竒尼哈番一等者漢文稱為一等子二等者為二
等子三等者為三等子阿思罕尼哈番一等者漢
文稱為一等男二等者為二等男三等者為三等
男阿達哈哈番漢文稱為輕車都尉仍分一等二
等三等拜他拉布勒哈番漢文稱為騎都尉拖沙
喇哈番漢文稱為雲騎尉從之
七年
命王大臣總領樂部並汰太常寺樂員(詳見樂考)
十三年
諭曰向來各衙門京堂員缺屢經酌定其中仍不免於
參差如僉都御史則有漢而無滿員左參議則滿員
有二而無右參議大理寺少卿少詹事則滿一缺漢
二缺太僕寺少卿則滿二缺國子監司業則滿二缺
漢員俱止一缺於官制均未允協今既新定會典以
上參錯不齊各員缺應作何裁改更正之處著該部
定議具奏尋議都察院裁僉都御史一缺通政司裁
漢右通政一缺改滿左參議一缺為右參議大理
寺裁漢少卿一缺詹事府裁漢少詹一缺太僕寺
裁滿少卿一缺國子監裁滿司業一缺從之
又
諭大清會典開載内閣滿漢大學士員缺無定出自簡
在等語本朝由内三院改設内閣大學士未有定數
自是官不必備惟其人之意而康熙年間滿漢大學
士率用四員至雍正年間以來多用至六員更或增
置一二人協辦朕思内閣居六卿之首滿漢大學士
應有定員方合體制嗣後著定為滿漢各二員其協
辦滿漢或一員或二員因人酌派又大學士官銜仍
兼殿閣會典所載中和保和文華武英四殿文淵東
閣二閣未為畫一其中和殿名從未有用者即不必
開載著增入體仁閣名則三殿三閣較為整齊再大
學士缺出定例請旨開列亦有遲至一月後始行請
旨者朕思大學士職司贊襄如其宣力有年遇有病
休病故不忍遽行開列應俟至一月以後乃國家眷
念舊臣加恩輔弼之意若緣事降革則機務重地未
容久曠自應即行開列不必請旨將此載入會典永
著為例
裁行人司衙門歸禮部辦理通政司裁滿洲漢人
參議各一人内閣中書裁漢人二人
十四年
諭曰我朝定鼎以來酬庸賞功列爵惟五分等惟三以
表世閥而第宏勲雍正年間因公爵居五等之首仿
古封號字義錫以嘉名此誠篤念勲舊俾奕世子係
承襲者顧名思義意至厚也但封爵之制公侯伯一
體優崇前代侯則有冠軍定遠之稱伯則有誠意威
寧之號今公爵令名炳著而侯伯僅分等次似屬闕
略朕欲推廣其意凡我朝所封侯伯考厥成勞追加
美號庶伊後人感念乃祖乃父之忠勤紹修令緒國
家實攸賴焉至子男同位自古以地為號未有别封
可仍其舊該部妥酌定議以聞尋擬進
欽定侯爵為號凡七曰奉義恭誠順勤順義昭武延恩
敦惠伯爵為號凡十有一曰翼烈宣義襄寧昭毅
威靖襄勤誠毅昭信懋烈誠武勤宣
十六年定恩騎尉世職官
(臣)等謹按順治九年奉
恩詔凡陣亡人等之子孫襲次已完者賞給七品官世職
至是奉
詔自順治九年後其有襲次已完之陣亡子孫俱賞給
世職官定名為恩騎尉
十八年
諭曰國家設官分職期於有禆實政若同一官而差分
階級膺此任而兼帶他銜於官制體統殊為未協如
翰林部曹小京官補用御史既經簡擢同列諫垣即
應無所區别乃舊有五品六品之分試俸不試俸之
異又如各省道員例以布政使司參政參議按察使
司副使僉事等銜分别兼帶但道員職司巡守以整
飭吏治彈壓地方為任至於錢榖刑名則藩臬司專
責各有攸司且知府以下悉其統轄兼參議僉事銜
者階秩反卑其何以表率此皆舊例相沿宜為變通
以歸畫一而重職守嗣後給事中著仍為正五品御
史仍改為從五品不必試俸直省守巡各道著俱為
正四品停其兼銜其道員俸深應如何銓叙之處該
部定議具奏尋議覆道員外陞按察使照舊通行開
列具題補授至内陞京堂向例兼參政銜者陞太
常寺少卿鴻臚寺卿兼副使銜者陞太僕寺少卿
通政使司參議兼參議僉事銜者陞光禄寺少卿
鴻臚寺少卿品秩懸殊毋庸以道員陞用外餘悉
一體陞用從之
二十一年
諭曰吏部議覆白鍾山所奏曲阜縣知縣改為題缺一
本闕里為毓聖之鄉自唐宋以來率以聖裔領縣事
夫大宗主鬯既已爵列上公而知縣一官專以民事
為職奉法令則以裁制傷恩厚族黨則以偏私廢事
甚至因緣為奸簠簋不飭者有之且亦非古人易地
而官之道我國家尊崇
先聖遠邁前朝延恩後葉有加無已豈於此而有靳焉
但與其循舊制而致瘝官有乖政體何如變通宜民
俾吏舉其職民安其治於邑中黎庶孔氏族人均有
禆益著照該部議行其現任世職知縣既已謝事若
歸部改銓不過恩及其身而止於朕心猶有未愜著
加恩授為世襲六品官仍令揀選充補用副朕重道
崇儒至意
二十四年時以準部蕩平伊犂等處内屬議准督
臣楊應琚奏移安西提督駐巴里坤於沙州安西
柳溝靖逆赤金五衛地置安西府領淵泉玉門敦
煌三縣移駐安西道於哈密以一府三縣屬焉
二十五年
諭曰現今招撫來京駐劄之葉爾羌哈什噶爾等處回
人内其厄塞音既經晉秩公爵麻穆特圖爾都和卓
授為扎薩克著作理藩院屬其餘金匠音樂回人等
各回人著統編一佐領將拜和卓授為佐領令其管
轄作為内務府屬嗣後送到回人俱著入於此佐領
下尋准設佐領一人隸於内務府正白旗
二十七年辦事大臣阿桂等奏於伊犂設二佐領
以厄魯特侍衛等往領之
(臣)等謹按伊犂回部盡入版圖
皇上睿謨周詳
命大臣前往辦事建置各官復因其舊俗設立伯克等
官至周至密此復編為佐領比之八旗蒙古洵盛
烈也其各官詳列後本條下
二十八年烏嚕木齊為天山北路總滙要區自西
陲平定議駐兵四千名屯守其地增設副將一員
酌分安西提標兵丁一千四百餘名分左右營其
他營願往者聽至是兵丁陸續加增陜甘總督楊
應琚疏請更立一營為城守三營峙立總理稽察
責任匪輕應將副將改為總兵並增設鎮標中營
以符營制統聽巴里坤提督節轄從之
又
諭曰朕閱續文獻通考館所進職官考内有應增改數
處俱經逐一指示發交該館參考訂正其有一二條
沿襲舊文於官制未協者所當斟酌釐定以符體制
如四川總督條下註明兼巡撫事而直隸總督向無
巡撫兼銜書内亦未註出但巡撫於地方一切考察
核轉皆其職任直隸現在既不設巡撫且所管通省
事宜與四川總督無異嗣後直隸總督官銜著照四
川總督之例添列兼管巡撫事務至外省知府向為
正四品而巡道各視兼銜為差等則有三四五品之
不同今道員既經裁去兼銜統為正四品知府乃其
所屬自應量為區别著將各省知府改為從四品封
典内旗員武職六七品有封承德郎文林郎者名義
亦覺未當應照漢官武職之例六品改為武信郎七
品改為奮武郎但漢官武職至七品而止所有旗員
之八九品武職仍照舊制為修職郎登仕郎庶名實
相符而官制亦為允協俱著該部遵照辦理並諭令
會典通考等館一體改正
移駐巴里坤提督於烏嚕木齊改設烏嚕木齊總
兵於巴里坤時烏嚕木齊地廣土腴分兵屯駐設
副將一員並
特旨令内地民人擕家赴墾兵民羣集勢成重鎮是年
二月改副將為總兵分立三營至是兵部議准督
臣奏移巴里坤提督於烏嚕木齊其原設總兵應
移駐巴里坤所設弁兵悉令互改分轄
二十九年
諭曰前因西陲辦理軍需令陜甘總督駐劄爾州以便
調遣迄今大功久竣新疆屯政亦已酌定章程而該
督仍駐肅州距西安會城較遠於腹地屬員案牘控
馭轉多隔礙朕意若將總督移駐蘭州巡撫原署則
東西道里適均不難居中節制而甘肅巡撫亦可裁
汰當經傳諭楊應琚令其熟籌妥議今據覆奏與朕
所見脗合著將蘭州巡撫衙門改為督署令該督移
駐並兼管撫事毋容更設巡撫所有原設撫標即改
為督標其舊設西安督標改為提標即令固原提督
回駐西安管轄至所奏河州鎮總兵改為固原總兵
並摺内條議各標營弁兵一切裁汰撥給事宜該部
詳悉定擬具奏尋議陜甘總督回駐蘭州固原提督
改駐西安俱為地處適中甘肅巡撫即行裁汰固
原係平涼重鎮即將河州鎮改駐其地河州改設
副將以花馬池協標移駐其花馬池改設參將以
地僻事簡之鎮番營移駐又於蘭州增設城守營
以資巡防應以甘肅靖遠下馬關參將等官改駐
得
旨允行
(臣)等謹按陜甘改駐總督提鎮控制邊陲星羅碁
布洵為因地制宜至於營制兵弁或存或汰經畫
完善事詳兵考兹不具載
又兵部議准雲貴總督吳達善奏雲南猛戛地處
極邊現在土目刁希錦等俱為夷衆悅服應將刁
希錦給與土千總銜刁成秀給與土把總銜以示
鼓勵
三十年
諭曰巡視臺灣御史前已降旨三年簡派一次事竣即
回毋庸駐留候代今思該處現有道鎮大員駐劄一
應地方事務俱可隨時經理而向來巡察御史在彼
並未聞有所建白原屬有名無實若遽行裁撤則地
方官或以遠隔海洋無人稽察日久不免廢弛亦不
可不防其流弊嗣後届三年請派該衙門仍照例奏
請或暫停派往或數次後派員一往巡查候朕隨時
酌量辦理其盛京五處分班簡派稽察亦照此例行
三十一年大學士公傅恒等奏各直省舉人挑入
一等者共八百五十名分發各省以知縣用仍照
原議准補陞調遺缺其直隸州州同州判府屬州
同州判府經縣丞鹽庫等大使亦准以原銜借補
其二等之一千一百五十名以教職銓用應請將
訓導復設訓導一併准其借補奉
旨依議
(臣)等謹按此因選途壅滯
特派王大臣等揀選八百餘員帶領引
見按省分發以知縣補用並准以原銜借補州倅縣佐
等官督撫等可量材錄用以收指臂之效仰見
皇上遴擇人才疏通官職至意
又兵部議準雲貴總督楊應琚奏土目傾心相繼
輸誠所有猛勇頭目召齋召溪喃給土千總銜歸
普洱鎮普洱府管轄猛竜沙人叭獲給指揮同知
銜歸臨元鎮元江府管轄補哈頭目噶第牙翁給
土千總銜整賣頭目召齋約提景線頭目呐賽給
宣撫司銜景海頭目召罕彪六本頭目召猛齋均
給土守備銜猛撤頭目喇鮓細利給土千總銜均
照例准令世襲
加正一真人三品秩奉
諭曰正一真人向係承襲一品前據左副都御史梅㲄
成奏請量加裁抑經大學士會同該部議覆降為五
品第念其自宋元以來承襲已久世守道教即遇有
過愆亦應抵其人以罪耳不應議及其世襲也然舊
例一品班序未免太優遽降五品又未免過於貶損
且其法官婁近垣現係四品而伊品秩轉卑亦覺未
協今正一真人既來朝進京著加恩視三品秩永為
例
大學士公傅恒等議删哈爾總管巴爾品奏達里
岡愛牧厰請設四品蒙古總管一員由牧羣翼領
内㨂選引
見簡用其逹都達布遜諾爾牧羣所有翼領等缺酌請
裁汰於達里岡愛添設翼領二員新添牧羣内每
羣牧長牧副各一員牧丁各八名均應如所請辦
理並交該部另行鑄給關防應得養廉俸銀俱照
例支給奉
諭旨依議
御史素爾訥奏各門城關以外地方遼闊請將各
城吏目移駐城外各屬適中之地以便約束經吏
部等議覆吏目微員移駐關外恐不足資彈壓應
將副指揮移於城外東城則駐朝陽門外南城則
駐永定門外西城則駐阜城門外北城則駐德勝
門外並請另鑄副指揮印信其城内副指揮所轄
地方改歸正指揮與吏目分管中城原未管關外
地方仍照舊經理從之
裁廣西小鎮安土巡檢設流官時以交匪潛匿廣
西小鎮安地土巡檢岑繩武年穉無知失察土目
總督楊廷璋奏請裁革專設流官以資彈壓從之
裁雲南永北府缺增設迤南道大學士管雲南總
督楊應琚奏永北向隸迤東道管轄相距窵遠鞭
長莫及應增迤南道一員駐普洱將普洱及附近
之鎮沅元江臨安四府地歸其管轄永北府知府
裁改掌印同知兼理地方從之
又奉
諭曰向來奉天府尹事務令盛京將軍兼轄今思將軍
與府尹所屬旗民事件各有專司若令將軍節制於
公務未免牽掣莫若照京城侍郎兼管順天府尹之
例於盛京五部侍郎内派出一員管理永著為令
三十二年内務府奏新建泉宗廟聖化寺應設苑
丞等官請於現有人員内品級職銜量為更易以
期充應各差至打埽地面坐更值宿之園戸園隸
俱由
暢春園等處撥派可否懇
恩添給奉
諭暢春園等處現有園戸園隸二百餘名自應通融撥
派毋庸另行添設
又
諭向來綠旗世職無承襲罔替之例第念官弁等果能
宣力效忠勲猷卓越則國家延賞酬庸誼無歧視前
經降旨將黃芳度張勇等特予加恩准其子孫永遠
承襲世職並令軍機大臣會同兵部詳查國初以來
凡有功冊可稽者分别等差通行列名具奏請旨兹
據覆奏内有殉節陣亡之張國彥等十七員又軍功
較著之惠應詔等十四員核其事蹟或致命疆場克
昭義烈或折衝閫外茂著勤勞均宜錫以殊施俾臣
工共知激勸所有張國彦等子孫其世職有尚應承
襲者俟將來襲次滿日著加恩各賞給恩騎尉並准
其世襲罔替
又大學士公傅恒等議御史王懿德奏本年
京察屆期翰林院學士及左右春坊庶子應俱入於
四五品京堂内歸王大臣騐看列為等次分别去
留帶領引
見恭候
欽定奉
旨依議
三十三年
諭向來各衙門保舉撫民同知通判例由吏部請旨特
派大員考試第思此項人員原不過取其通曉字義
標判文書而止並非場屋衡文可比若一一傳集校
藝恐其中轉易滋代倩傳遞諸弊甚屬無謂嗣後各
衙門保舉此項人員彙送吏部照月選官之例令其
赴部親筆繕寫履歷以憑核對不必另為派員考試
著為例
又
諭教職遇有懸缺向來率委别學教官代理此等司鐸
微員兩任豈能兼顧現在各省有挑選二等舉人在
籍候選教職之員伊等得缺尚遲如有情願及時自
效者即赴本省督撫處報名遇有缺出需人聽候督
撫會同學政挨次派委暫署則員缺既不致久懸而
需次者亦不令閒曠自為一舉兩得該部即遵諭行
又
諭向來外省請簡文職各員俱特派大臣揀發而武職
則止交兵部揀選引見嗣後遇有請發參將以上人
員著兵部臨時奏派大員會同該部揀選帶領引見
發往著為令
三十四年
諭向來萬善殿有年幼太監十餘人在内讀書派漢教
習一員專司其課太監職在供給使令就使讀書不
過教之略識字體何必選派科目人員與之講授令
其通曉文字乎現今讀清書之太監等在長房一帶
派内務府筆帖式課之此等讀書之人原可附近該
處另選内務府筆帖式之曾讀漢書者授之句讀又
何必為之專設一漢員教令讀書乎所有萬善殿派
用漢教習之例著永遠停止
(臣)等謹按内使之職供給使令即讀書亦不過識
文義通姓名乃前明壞政初猶内官監掌文籍尚
寶監掌圖書及永樂時已選教官入内教習宣宗
時竟特開書堂聚至四五百人且令大學士陳山
翰林朱祚等專司教習于是内官悉嫻文墨掌章
奏照閣票批硃漸與外庭往來交結正統初即有
司禮秉筆之事貽毒至不可勝言我
朝立法謹嚴一洗勝代陋習太監等惟令内府筆帖
式課讀俾粗知字體
萬善殿漢教習一員一併裁之仰見
皇上官方整肅防制盡善慎幾微之漸飭宫府之規豈
特遠越有明三代後無此良法也
三十五年
諭向來各省鹽政關差一年任滿例由該部院題請更
换而關差内間有自行奏請並不經部辦理者究非
體制嗣後除將軍督撫鹽政織造兼管各關仍由該
將軍等照例自行題奏外其九江粤海等關將届一
年期滿並著一體報部聽該衙門具題請旨著為令
又
諭向來吏部定例四品以上京堂降至六品以下者既
無應補之京堂員缺又以京堂品秩優崇若補用司
員與體制不合遂停其補用殊屬非是京堂品級雖
優如因事獲譴既經予降自應按品授銓用人乃朝
廷大權黜陟進退惟視其人之自取設官雖有崇卑
示謫本無同異即由崇階而降為末科惟上所命孰
敢抗違若拘堂不降司之說輒以曾膺高位不屑於
復就下僚是國家詔禄之典竟任臣下自專揀擇紀
綱之謂何且以堂官降為司員於體制又有何碍而
停其補用則此等人員一經鐫級遂致擯錮終身所
謂愛之適以害之於伊等亦復何益此皆相沿前明
陋習不可為訓著該部另行改議具奏尋議京堂官
降至六品以下照各項降官補用以畫一體制
三十八年設鎮西府及迪化州先是奉
諭勒爾謹奏巴里坤地方近來生息日繁兵民子弟敦
書講射漸已蔚然可觀照烏嚕木齊迪化寧邊二廳
封題代試之例專設學額一摺已批交該部議奏矣
惟是該處民居稠密閭井殷繁兼之屬國來王征軺
輻凑實為邊陲一大都會今既議定學額而原駐僅
一同知尚於體制未合自應將巴里坤改設為府烏
嚕木齊改為屬州或將安西府移於巴里坤而安西
為州並令統隸於邊郡規模尤為閎遠其應如何定
制設官酌予嘉名及建立學校之處著大學士九卿
詳悉妥議具奏尋議遵
旨將巴里坤改設為府即以烏嚕木齊為屬州所有哈
密闢展穆壘及附近設有職官之處並歸管轄以
符體制查安西一府所轄淵泉玉門敦煌三縣其
地距嘉峪關不甚相遠今巴里坤既改為府則安
西更居内地應將安西府改為安西州直隸州知
州其淵泉縣一缺即行裁汰所有該州應設學正
吏目各一員即將淵泉縣訓導典史裁改其應設
州判一員即將原設馬蓮井縣丞改置分駐仍以
玉門敦煌為屬縣巴里坤既改設知府應添附府
知縣一員其應有經歷一員改為吏目仍管倉大
使事並添設學正一員其原設寧邊城通判改為
州同特訥格爾縣丞改為州判其附近之哈密通
判闢展同知均歸巴里坤統轄至武職官員巴里
坤現有總兵烏嚕木齊現有提督安西現有參將
均足資統轄控制無庸更易所有巴里坤改設府
縣及烏嚕木齊改州應予嘉名臣等謹酌擬字樣
另繕清單恭候
欽定奉
旨依議府州縣名
欽定為鎮西府宜禾縣迪化州
四十一年
諭昨四庫館呈進裒集永樂大典散篇内有麟臺故事
一編為宋待制程俱撰具詳當時館閣之制所載典
掌三館秘閣書籍以執政領閣事又有直秘閣秘閣
校理等官頗稱賅備方今蒐羅遺籍彙為四庫全書
每輯錄奏進朕親披閱釐正特於文華殿後建文淵
閣弆之以充策府而昭文治淵海縹緗蔚然稱盛第
文淵閣國朝雖為大學士兼銜而非職掌在昔並無
其地兹既崇構鼎新琅圅環列不可不設官兼掌以
副其實自宜酌衷宋制設文淵閣領閣事總其成其
次為直閣事同司典掌又其次為校理分司註冊點
騐所有閣中書籍按時檢曝雖責之内府官屬而一
切職掌則領閣事以下各任之於内閣翰詹衙門内
兼用其每銜應設幾員及以何官兼充著大學士會
同吏部翰林院定議列名具奏候朕簡定令各分職
繫銜將來即為定額用垂久遠尋議查宋制秘書省
有檢閱文字官係不常置應請酌仿其制再設文
淵閣檢閱官於檢曝書籍時詣閣點閱更足以昭
慎重於是定文淵閣領閣事二員以大學士協辦
大學士翰林院掌院學士充之提舉一員以内務
府大臣充之直閣事六員以由科甲出身之内閣
學士由内班出身之滿詹事少詹事讀講學士漢
詹事少詹事讀講學士充之校理十六員以庶子
侍讀侍講編修檢討充之檢閱八員以内閣中書
充之
又
諭向來奉天所屬州縣原係滿漢人員兼用嗣因府尹
蘇昌等於辦理流民案内奏稱奉天各州縣凡詞訟
等事關涉旗民者俱會同旗員審理往往意見參差
若將旗員銓選較為畫一等語經軍機大臣議覆降
旨允行今思奉天地方旗人居處者多旗員在彼不
無沾涉親故遇有審理事件恐不免心存偏徇嗣後
奉天各州縣缺出著照各省仍以滿洲漢人通用惟
是奉天地方兼管旗民較為繁劇初任之員恐難辦
理裕如所有各州縣缺出應交該部於候補人員内
揀選引見候朕簡員補用
又禮部議奏查熱河七廳應試童生分額取進統
歸道學應如該督等所奏准其總設道學教授一
員得
旨允行
四十三年奉
諭向來步軍統領衙門設有協理刑名部臣一人參酌
刑律原以步軍統領或從武職簡放於一切刑名律
例未及周知是以酌設協理以資參核今步軍統領
係朕簡用部院内親信大臣遇有刑名事件皆能自
辦無所用其參酌且協理所辦刑名不過杖罪以下
之稿又大抵隨同畫諾初未嘗置可否於其間殊屬
有名無實嗣後步軍統領有由都統等官簡放者該
部聲明請旨簡派其由尚書侍郎簡放者即不必復
派協理之員所有原派之侍郎阿揚阿即無庸協理
著為令
四十七年
諭吏部議覆欽天監條奏五官正等官分别陞用之例
一摺其蒙古五官正一項人員陞途久滯用之理藩
院尚屬通融之一法至請照小京官筆帖式之例遇
有才具出衆之員一體保送撫民理事同知通判其
事斷不可行此等蒙古人員在監行走原以推算測
騐為事素非通習吏治與各部院衙門筆帖式等官
不同其有年久熟諳推算者尤宜留於本衙門酌量
陞用若一例保送同知通判等官分發試用在外省
既增一不諳民社之員而在該衙門反少一推算熟
手於量才授職之道兩無禆益吏部議准此條明以
欽天監係六阿哥管理未免意存遷就尤屬非是吏
部堂官著交都察院議處
四十八年
諭向例總督俱兼兵部尚書右都御史銜巡撫俱兼兵
部侍郎右副都御史銜但漕運河道總督並無地方
之責究與各省總督不同况又有由道員陞署及簡
擢初任之員若一例兼銜未免太優不可不量為區
别嗣後漕運河道總督該部俱奏請給與兵部侍郎
銜著為令
五十年
諭滿洲由科目出身為翰林者本應認真讀書通達事
理為國家有用之才方各稱其實向來滿洲之習舉
業者其文義本屬淺陋及倖登科目列名翰苑問以
文學則曰身係滿洲豈漢人可比及至問以清語騎
射又曰我係詞林豈同武夫戰卒兩處躱避進退失
據而落於無用之流朕所深惡即從前尹繼善鄂容
安鐘音觀保等在翰林中俱稱出色者止能隨常辦
事而於邊疆重務並不能經理裕如雖其中鄂容安
曾膺軍旅重寄臨危遇變亦惟知一死塞責究於國
家大事何所禆補耶此次考試翰詹朕嚴加甄别滿
員出缺甚多除簡擢數人外餘竟無員可補與其濫
竽充數毋寧核實酌裁所有現出之侍讀侍講學士
二缺侍讀侍講二缺已另降旨裁汰嗣後滿洲人員
益當自知愧勉讀書敦行砥礪成材以備國家器使
如果能蒸蒸日上一變從前積習人材蔚興彼時朕
自當再補還舊額也
五十一年
諭三通館進呈皇朝通志職官略一門朕詳加披閱其
中所載文武官階諸多未協國家設官分職文武兼
資在文職則内而閣部院司外而督撫以至守令丞
尉階級等差互相維制至武職為國干城同膺心膂
之寄其階級自應與文職相埒方足以重閫寄而勵
戎行今志内文職則係正一品起而武職則係從一
品起既顯然少予一階且文職自正一品至從九品
共十八階武職自從一品至七品止十一階多寡顯
有懸殊體制即暗為隆替非所以著朝章垂令典也
大抵議定官制編纂志書多出於文臣之手其意在
乎重文輕武殊不知國家設立武職原欲其折衝捍
衛其責並不輕於文臣有明之季文臣用事於中武
臣宣力於外一二臺閣本兵科道書生搆謀倡議俱
足以掣武臣之肘卒至武備廢弛疆圉孔棘國事遂
不可為此皆重文輕武之流弊不可不引為殷鍳所
有武職人員現在所缺正一品之階應照朕前次欽
定領侍衛内大臣將軍為正一品之例增入一階其
自正七品以下較文職所少之五階亦應於内外武
職衙門微末員弁内按其職守酌定正從照文階一
體釐正以昭畫一再志内載舊例武官正從一品俱
封榮禄大夫正二品至從五品俱封將軍既未為允
當嗣更定新例則皆稱大夫因思將軍為專閫主帥
大夫係文臣之稱乃舊例則封將軍而今又更封大
夫名義殊覺混淆嗣後武職正一品至從二品俱應
封為將軍正三品至從九品應分别酌與都尉騎尉
校尉等字樣遞為差等以示區别至向來文職遇有
降級處分如降一級者俱以正從計算止於正降為
從而武職則降一級即降一品辦理既不畫一而武
職官員遇有處分即官階較大者轉瞬即降至末弁
相形未免偏枯嗣後武職處分亦應照文員之例以
正從核計議降庶為平允夫文武初無輕重官聯要
於整肅必當詳為更正較若畫一載入典章所有一
切增改事宜著軍機大臣會同大學士吏兵二部詳
晰定議具奏尋議查武職品級自正一品領侍衛内
大臣起至從八品止共十六階又自從一品提督起
至正七品止共十一階較之文職十八階似覺參
差惟文職之十八階係合内外統計始有此數武
職合内外統計本有十六階較之文職少正九從
九二階自應遵
旨增設查八旗有藍翎長太僕寺委署固山達向無品
級今擬將藍翎長作為正九品太僕寺委署固山
達作為從九品又綠營七品以下未經設有官階
查有經制外委千總外委把總及額外外委亦向
無品級今擬將經制外委千總作為正八品經制
外委把總作為正九品額外外委作為從九品增
入官階内外合計以足十八階之數與文職相埒
至各省駐防將軍舊例列入正一品嗣於乾隆三
十二年奏明改為從一品查外省文職總督品級
係從一品武職將軍亦列從一品則外任文武統
率大員品制相當應仍從其舊其降調處分如綠
營之提督至參將游擊本有正從遇有處分原得
以次遞降至都司以下等官有正無從遇有處分
降一級即降一品似覺偏枯但查此等官職當其
擢用時陞一等即陞一品是以降調時亦照此遞
降是升降亦屬適均且八旗等官降調向係分别
滿洲蒙古漢軍指有一定應補之缺營制各殊不
能按級計算通融互降是以於乾隆三十二年奏
准旗員降補俱照指定應補之缺補用無庸分别
正從今請仍照奏定章程辦理至
封典名號文職武職均稱大夫體制誠有未協謹遵
諭旨一二品俱封為將軍三四品俱封為都尉五六七
品俱封為騎尉八九品俱封為校尉其所增品級
係就内外營制現有職任名目酌量添入並未增
設官職是以一應陞遷俸禄錢糧等項俱仍照舊
例恭候
命下纂入例冊遵行並增入會典移咨三通館將職官
略一體增定奉
旨依議
(臣)等謹按三通館承纂各門體例俱遵
旨纂至五十年止此次畫一内外文武官階於五十一
年甫經議定奉
旨遵行仰見
皇上揆文奮武設官分職内外兼資體制合一之至意
自經議奏准行即永垂典則從此品秩均平既洗
前代畸重畸輕之陋習用昭千古相維相制之大
經於
國典
朝章實有關繫今會典既奉
命增入謹加案聲明云
皇朝文獻通考卷七十八
