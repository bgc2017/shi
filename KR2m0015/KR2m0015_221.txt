皇朝文獻通考卷二百二十一
經籍考(十一)
史(奏議)(雜史)(傳記)
(臣)等謹按馬端臨通考以章奏自為一門次於
集部别集之後然論事之文有關國政且與記
傳互考為易自應歸入史部抑考漢志奏事十
八篇附載春秋末列入戰國策史記之間此其
證也爰遵四庫全書之例易其名曰奏議而改
隸于此
御選明臣奏議四十卷
乾隆四十六年奉
敕編
(臣)等謹按治亂之迹倚伏相循勝國之所以亡
即
本朝之所以興蓋國是之臧否繫于羣臣而羣臣之
賢不肖徵諸奏牘故時代雖近而關繫彌殷
是編纂輯之初我
皇上特命
皇子司選錄而
尚書房入直諸臣預繕校每一卷成即恭呈
御覽誠重之也蓋明自再傳以後賢奸雜進綱紀漸弛
君子小人分門植黨迨其後奄豎擅權一人
守府臺諫之伏闕上書者何當于補衮道學
之分流標異者相習而成風以至國是日非
一敗而不可復振然而三百餘年間豈無名
臣碩輔讜論嘉猷足資匡濟者唯識見不無
偏私即議論未免純駁故其中瑕瑜互不相
掩仰蒙
睿裁訓示辨别精詳涇渭之分昭然共見所謂羣言必
衷諸
聖真萬古是非之準也
張襄壯奏疏六卷
張勇撰勇字飛熊上元人積軍功官至靖逆侯靖
逆將軍提督甘肅軍務加少傅兼太子太師
(臣)等謹按我
朝開創之後底定秦隴勇之宣勤最著故勇之受
知亦最深前後四十餘年戮力行間不遑宴息後以箭創
病足肩輿臥理有古名將之風集中諸疏凡一百
二十篇皆洞中機宜言無不盡宜乎
兩朝之委畀獨隆而勲業爛然至今猶在人心目也
龔端毅奏疏八卷
龔鼎孳撰鼎孳號芝麓合肥人前明崇禎甲戌進
士授中書舍人入
國朝官至禮部尚書諡端毅
兼濟堂奏疏(無卷數)
魏裔介撰裔介見經類
文襄奏疏十五卷附年譜一卷
李之芳撰之芳字鄴園武定人順治丁亥進士官
至文華殿大學士諡文襄
郝恭定集五卷
郝惟訥撰惟訥字敏公霸州人順治丁亥進士官
至吏部尚書
奏議稽詢四十四卷
曹本榮編本榮黃崗人順治己丑進士官至侍講
學士
西臺奏議一卷京兆奏議一卷
楊素藴撰素藴字筠眉宜君人順治壬辰進士官
至湖廣巡撫
(臣)等謹按素藴居御史時疏糾逆藩吳三桂
擅用方面大員事屬非體迨三桂謀逆素藴
即蒙
擢用今遺編具在讀之有古藎臣風宜其望重西臺終邀
簡拔也
大觀堂奏疏三卷
余縉撰縉字仲紳號浣公諸暨人順治壬辰進士
官至河南道監察御史
疏稿一卷
胡文學撰文學字卜言鄞縣人順治壬辰進士官
至福建道監察御史
存菴奏疏(無卷數)
徐越撰越字山琢山陽人順治壬辰進士官至監
察御史遷兵部督捕左理事官仍留御史任
江南通志曰越在臺垣十有三年所條奏皆有關
時政之大者言漕河事先後凡十六疏歷陳淮黃
分合變遷及兩河衝決狀尤悉
楊黃門奏疏(無卷數)
楊雍建撰雍建字自西一字以齋海寧人順治乙
未進士官至兵部侍郎
雍建自識曰余以内陞復入垣署章奏及西臺諸
疏原稿失散無存賴吾姪存理中發留心蒐輯得
以續梓
清忠堂奏疏
朱宏祚撰宏祚字徽蔭高唐人官至浙閩總督
文襄奏疏八卷
靳輔撰輔字紫垣鑲紅旗漢軍人官至總督河道
兵部尚書諡文襄
于山奏牘七卷附詩詞一卷
于成龍撰成龍永寧人副榜貢生官至兩江總督
賜諡清端
平岳疏議一卷平海疏議一卷附平海咨文一卷
師中小札一卷
萬正色撰正色號中菴晉江人官至福建水師提
督
督漕疏草二十二卷
董訥撰訥字兹重號默菴平原人康熙丁未進士
第三官至江南總督
華野疏稿五卷
郭琇撰琇字華野即墨人康熙庚戍進士官至湖
廣總督
(臣)等謹按琇初入諫垣即劾罷大學士明珠余柱
等迨洊擢左都御史復劾奏王鴻緒高士竒徐乾
學黨援交通亦皆譴退仰見
聖祖仁皇帝知人之哲而從諫之明後以紅苖搶掠一事
禠職放歸此真
鑑空衡正黜陟至公我
皇上復命於
五朝國史明珠王鴻緒高士竒徐乾學諸傳中載琇劾疏
全文無庸刪削隠諱千萬世下益知琇之進退斷
自
乾綱準其功罪非有人能從旁報復排擠之者今四庫全
書恭錄
諭旨冠于此編之首所以垂示方來者益深切矣
奏議稿(無卷數)
江蘩撰蘩湖北漢陽人官至太常寺少卿兼提督
四譯館事
撫豫宣化錄四卷
田文鏡撰文鏡字抑光正黃旗漢軍人官至河東
總督諡端肅
河防疏略二十卷
朱之錫撰之錫字孟九號梅麓義烏人康熙壬辰
進士官至兵部尚書河道總督
右奏議
綏寇紀略十二卷
吳偉業撰偉業字駿公號梅村太倉人崇禎辛未
進士入
國朝官至國子監祭酒
明書一百七十一卷
傅維鱗撰維鱗初名維楨字掌雷靈夀人順治丙
戍進士官至工部尚書
維鱗自述曰搜求明代行藏印鈔諸書與家乘文
集碑志聚書三百餘種九千餘卷參互實錄以考
訂異同云
陸隴其序曰維鱗以張孚敬桂萼置佞倖傳張居
正置權臣傳李贄置異教傳劉基置雜傳立例甚
嚴
明史紀事本末八十卷
谷應泰撰應泰字𢋫虞豐潤人順治丁亥進士官
至浙江提學僉事
邵廷采跋曰山隂張岱嘗輯明一代遺事為石匱
藏書應泰作紀事本末以五百金購請得之又曰
明季稗史雖多體裁未偹罕見全書惟談遷編年
張岱列傳兩家具有本末應泰並採之以成紀事
滇考二卷見聞隨筆二卷
馮甦撰甦字再來臨海人順治戊戍進士官至刑
部侍郎
繹史一百六十卷
馬驌撰驌見經類
例略曰彙集周秦以上事蹟紀事則詳其顛末紀
人則備其始終一曰太古三皇五帝計十篇二曰
三代夏商西周計二十篇三曰春秋十二公時事
計七十篇四曰戰國春秋以後至秦亡計五十篇
五曰外錄紀天官地志名物制度等計十篇凡百
六十篇篇為一卷
王士楨池北偶談曰驌生而清羸博雅嗜古尤精
春秋左氏傳又著繹史其書最為精博時人稱為
馬三代康熙癸丑歲卒官靈璧人皆為制服云
二十二史紀事提要八卷
吳綏撰綏字韓章無錫人
交山平寇本末三卷附詩一卷
夏駰撰駰字宛來湖州人
(臣)等謹按此紀交城知縣趙吉士勦賊事蓋駰嘗
客吉士幕中故記其本末最詳末又附詳文書牘
二卷則吉士平寇時手筆而餘姚邵以發輯之者
也
平閩記十三卷
楊捷撰捷字元凱鑲黃旗漢軍人官至昭武將軍
江南提督
讀史津逮四卷
潘永圜撰永圜字大生金壇人
封白長山記一卷
方象瑛撰象瑛字渭仁遂安人康熙丁未進士官
至翰林院侍講
戰國策去毒二卷
陸隴其編隴其見經類
隴其自記曰戰國策一書其文章之竒足以悅人
耳目而其機變之巧足以壊人心術如厚味之中
有大毒焉故今舉文士所共讀者指示其得失庶
幾嚌其味而不中其毒也故以去毒名
平叛記二卷
毛霦撰霦字荆石掖縣人
霦自述曰是編之作使當時文武諸臣誰為默守
誰為血戰誰為痛哭而乞師誰為選愞而縱寇為
功為罪靡不昭然
(臣)等謹按此紀崇禎四年叛兵李九成等攻圍萊
州始末蓋明季軍政敗壊賞罰不明霦故纖悉備
述以彰知府朱萬年總兵楊御蕃參將彭有謨巡
撫御史徐從治謝璉守城之功而著孫元化劉宇
烈余大成誤國之罪云
師中紀績一卷
王得一撰得一字種龍螺陽人
武宗外紀一卷後鑒錄七卷
毛竒齡撰竒齡見經類
竒齡自序外紀曰是編仿漢武外傳而為之漢武
外傳與本紀不同是故外之今所紀皆實錄中事
而亦以為外者竒齡觀同館所為明武宗紀凡實
錄所載皆軼而不錄夫史以垂鑒不諱好惡本身
所行事而皆軼之是本也而外之矣因題曰外紀
又序後鑒錄曰昔建溪謝給舍作後鑒錄大抵輯
明代治盜始末以示鑒戒竒齡少承故老舊聞由
李自成張獻忠而上徧採二百餘年間所記羣盜
彙積成帙將以備史文之擇而承乏編纂頗見搜
錄因仍故本而襲以給舍舊名
(臣)等謹按竒齡武宗外紀採摭軼事頗詳然本紀
自有體裁事涉猥𤨏固不便纂入正史至後鑒錄
承前人之舊而刪潤之于明末政弛餉缺諸弊尚
能徵實故正史採之者居多
左傳紀事本末五十四卷
高士竒撰士竒見經類
例略曰補逸則雜採諸子史傳與左氏相表裏者
考異則與左傳異詞可備參訂者辨誤則糾其傳
聞失實蹖駁不倫者考證則取其事有依據可為
典要者又時附己意謂之發明
後漢書補逸二十一卷
姚之駰撰之駰字魯斯錢唐人康熙己丑進士官
至監察御史
之駰自序曰後漢史自謁者僕射劉珍校書郎劉
騊駼等撰東觀漢記後作者或記或書凡十餘家
范蔚宗書最後出集諸家之成迨後以范書為正
史而諸家漸佚矣之駰檢閱羣書鈔撮成帙東觀
漢記第一謝承後漢書第二薛瑩後漢書第三張
璠漢記第四華嶠後漢書第五謝沈後漢書第六
袁崧後漢書第七司馬彪續漢書第八校以范史
其闕者半其同者半其闕者可以傳一朝之文獻
其同者且可以參其是非較其優劣間以巳意按
語附之康熙五十三年梓行之
春秋戰國異詞五十四卷通表二卷摭遺一卷
陳厚耀撰厚耀見經類
辨苖紀略八卷
俞益謨撰益謨字嘉言號澹菴寧夏人官至湖廣
提督
(臣)等謹按康熙四十二年辰州紅苖為亂
詔遣吏部尚書席爾達督荆州駐防兵及廣西貴州湖南
三省漢土兵勦平之益謨率湖南兵從征故作是
編詳紀其事
春秋紀傳五十一卷
李鳳雛撰鳳雛字梧岡東陽人康熙中拔貢生官
曲江縣知縣
遜代陽秋二十八卷
余美英撰美英字璈伯錢塘人
二申野錄八卷
孫之騄撰之騄見經類
(臣)等謹按是編專輯有明一代妖異之事始洪
武元年戊申終崇禎十七年甲申故名二申
衡湘稽古五卷
王萬澍撰萬澍字霍霖别號勉亭常寧人
平臺紀略一卷附東征集六卷
藍鼎元撰鼎元字玉霖號鹿洲漳浦人由貢生官
至廣州府知府
鼎元自序曰有市靖臺實錄者惜其未經身歷目
覩得之傳聞其地其人其時其事多謬誤舛錯乃
詳述其實為是編焉
(臣)等謹按鼎元兄廷珍時為南澳總兵官與福建
水師提督施世驃合兵進討臺灣逆寇朱一貴七
日而恢復之旋擒一貴世驃俄卒于軍廷珍勦平
餘逆並經理善後事宜鼎元在其兄軍中得之親
見故記載為最詳
三藩紀事本末四卷
楊陸榮撰陸榮見經類
季漢五志十二卷
王復禮撰復禮字需人錢塘人
半窗史略四十二卷
龍體剛撰體剛號鐵芝永新人
尚史七十二卷
李鍇撰鍇字鐵君鑲白旗漢軍人
晉紀六十八卷
郭倫撰倫字凝初號酉山蕭山人乾隆丙子舉人
倫自序曰讀晉書荀勖傳至高貴鄉公欲為變一
語以為大悖于理又如宣景文及身不帝而列諸
本紀孫旗牽秀助亂之徒乃與繆播閻鼎同列賈
充姚萇傳述鬼神事竟如優俳諸國載記不年不
月複襍而無章譙登許肅之忠義闕而不載潘岳
諸人之文無關治亂乃皆臚之本傳其間謀臣碩
士如張華羊祜杜預王濬劉琨祖逖陶侃王導温
嶠謝安之謨猷以及劉石諸人之雄武而本傳蕪
冗曾不足發其不可磨滅之概至清言娓娓乃司
馬氏所以亂亡而縷述不衰皆取舍失衷是非瞀
亂因重為刊定勒成此編其中唯諸志稍有可觀
悉仍舊貫其餘刪其冗瑣更易舊文為世系一本
紀三内紀一志列傳四十一十六國錄十四積十
五年乃成
右雜史
(臣)等謹按傳記之始昉于晏子春秋及孔子三朝
記魏晉以來著錄日繁體例參錯馬氏通考傳記
一門最為繁襍
錄次别錄繁簡得中斟酌盡善五朝續通考已仿
其例今亦謹遵編次云
聖門志考略二卷
不著撰人姓氏
(臣)等謹按書中自稱其名曰淐又稱康熙八年
廷對留京今攷康熙庚戍科進士題名碑錄並無名
淐者意其為貢生也
闕里廣志二十卷
宋際宋慶長同撰際字峩修慶長字簡臣俱松江
人
三遷志十二卷
孟衍泰王特選仲藴錦同撰衍泰孟子六十五代
孫世襲五經博士特選滕縣人藴錦濟寧人
孟子生卒年月考一卷
閻若璩撰若璩見經類
若璩自述曰孔子生平出處年月具見史記孔子
世家而孟子獨略璩嘗以七篇為主參以史記等
書然後歷歷可攷蓋鄒人晚始遊梁繼仕齊為卿
久之歸鄒又如宋以樂正子故至魯終至滕道不
能行歸而作書七篇卒當為赧王之世卒後書為
門人所叙定故諸侯王皆加諡焉
孔子年譜五卷
楊方晃撰方晃字東陽號鶴巢磁州人
别本朱子年譜二卷附錄一卷
黃中撰中舒城人
朱子年譜六卷
朱世潤撰世潤朱子十八世孫世襲五經博士
朱子年譜四卷考異四卷附錄二卷
王懋竑撰懋竑字予中寶應人康熙戊戍進士授
安慶府教授雍正癸卯
特召入直
内廷改翰林院編修
王安國序曰懋竑以明李默所定朱子年譜多刪
改原編與其晚年所定論道編陽為表章而隂移
其宗旨乃取語類文集及諸儒緒論折衷于黃氏
所作行狀以證年月之後先指歸之同異為年譜
四卷其辨論之迹為考異四卷又朱子自謂讀程
子書渙然冰釋自乾道己丑後論學切道之語為
附錄二卷
考訂朱子世家一卷
江永撰永見經類
朱子文公傳道經世言行錄八卷
舒敬亭撰敬亭字孝徵銅山人
至聖編年世紀二十四卷
李灼黃晟同撰灼字松亭嘉定人晟字曉峯歙縣
人
右傳記類聖賢
姑山事錄八卷
吳肅公杜名齊同撰肅公見經類名齊未詳
謝臯羽年譜一卷
徐沁撰沁字埜公會稽人
寧海將軍固山貝子功績錄一卷
不著撰人姓氏
(臣)等謹按是編紀康熙十五年惠獻貝子富拉塔
奉
詔討逆藩耿精忠統兵在温州擊賊及暫回處州所錄僅
四月之事首尾亦未全具
保台實績錄一卷
不著撰人姓氏
(臣)等謹按此紀台州兵巡道楊應魁政績應
魁字斗垣射洪人時耿逆犯浙圍台州應魁
拊循兵民條畫守禦頗著惠愛郡人作此志
其功績云
楊公政績紀一卷
黃家遴撰家遴奉天人官至嘉興府知府
忠武誌八卷
張鵬翮撰鵬翮字運青遂寧人康熙庚戍進士官
至大學士諡文端
周忠介公遺事(無卷數)
彭定求撰定求字訪濓長洲人康熙丙辰進士第
一官至翰林院侍講
王文成集傳本二卷
毛竒齡撰竒齡見經類
梅里志四卷
吳存禮撰存禮奉天人官至江南巡撫
(臣)等謹按存禮自謂吳泰伯之裔泰伯居梅里在
常州無錫縣東南說見史記吳世家張守節正義
存禮述其祖德故作是編
陸象山年譜二卷
李紱撰紱字巨來號穆堂臨川人康熙己丑進士
官至内閣學士兼禮部侍郎
羅江東外紀三卷
閔元衢撰元衢字康侯烏程人自號歐餘生
賀監紀略四卷
聞性善性道同撰性善字與同性道字天迺寧波
人
左忠毅年譜二卷
左宰編宰桐城人
(臣)等謹按左光斗事跡具載明史本傳宰為光斗
之曾孫故蒐羅散失參以家乘及文集所載同難
諸人所述編輯此譜較明史為更詳
胡忠烈遺事四卷
史珥編珥鄱陽人乾隆甲戍進士官吏部主事
曹江孝女廟志十卷
沈志禮撰志禮字範先會稽人官至廣東按察使
志禮自序曰孝女曹娥事有同里印文學君素初
編張明經噩續纂俱未成志禮乃因舊志重輯云
右傳記類名人
欽定宗室王公功績表傳十二卷
乾隆四十六年大學士公阿桂等奉
敕撰
(臣)等謹按乾隆二十九年初
命宗人府内閣考核宗室王公功績傳派親疎採定成
帙乾隆三十年六月告成嗣因間有叙述未詳語
涉不經者復
詔國史館重為纂輯體例人數一仍舊本而事綜端委
語斥神竒斷以
宸裁輯成善本蓋我
國家肇基
鴻業名世之佐首在宗盟勲伐之多至盈巨帙我
皇上眷懷舊績
特命表章詳慎之心再煩易稿于以垂奕世而篤宗親
帶礪山河共固
金甌於萬䙫已
欽定勝朝殉節諸臣錄十二卷
乾隆四十一年奉
敕撰
(臣)等謹按有明末葉守土諸臣頗有抗拒
王師身攖鋒鏑者雖皆昩于天運猶有疾風勁草之
遺我
皇上量涵天地澤沛泉淵
軫念遺忠錫之褒諡至因靖難之師流寇之亂捐軀殉
節者咸予表章凡三千六百餘人分專諡通諡祠
祀三等
特命綜覈羣書各為立傳並製
宸章弁之簡首仰見
聖人之心渾融彼我自書契以來未聞加禮勝朝如我
皇上之仁至義盡者蓋不特為諸臣揚砥節之名實為
萬世示
教忠之極也
欽定蒙古王公表傳十二卷
乾隆四十四年大學士公阿桂等奉
敕撰
(臣)等謹按是編體例與宗室王公表傳同蓋
開國之初羣藩效順惟察哈爾林丹汗恃其強暴自外
生成餘如科爾沁郭爾羅斯都爾伯特扎賚特等並于天
命天聰年間以次來歸執殳供衛仰見
列聖威德兼施無遠弗屆我
皇上特命錄其勲伐著之簡編誠前史所未聞而當日
諸王公忠悃丹誠亦與是編同垂不朽矣
中州人物考八卷
孫竒逢撰竒逢見經類
(臣)等謹按是編載河南人物分為七科一理學
二經濟三忠節四清直五方正六武功七隱
逸後一卷曰補遺曰續補人各為之傳贊不
以詳略為褒貶大旨恕于常人而責備賢者
持論頗為嚴謹雖瑜或未能掩瑕要非他郡邑傳
記無足重輕者可比
崇禎五十宰相傳一卷
曹溶撰溶字潔躬號秋嶽秀水人前明崇禎丁丑
進士官至監察御史入
國朝官至戶部侍郎出為廣東布政使左遷山西陽
和道
(臣)等謹按崇禎十六年間輔臣多至五十人輕進
易退卒至傾亡溶總論謂其私心朋比門戶
相承邪正雖殊植黨則一其說切中時弊深
探本原所錄實事亦足與明史參證檇李曹
氏又有五十輔臣編年錄殘本一卷疑即溶
舊稿也
孔庭神在錄八卷
胡時忠撰時忠原名時亨字慎三無錫人崇禎丙
子舉人
畿輔人物志二十卷四朝人物略六卷益智
錄二十卷
孫承澤撰承澤見經類
大成通志十八卷
楊慶撰慶見經類
(臣)等謹按是編摭拾歷代制度不盡關於聖
門且末二卷乃慶講學之書故不以之入聖
賢類
檇李往哲續編一卷
項玉筍撰玉筍字和父秀水人
金華徵獻略二十卷
王崇炳撰崇炳字虎文東陽人
聖學知統錄二卷聖學知統翼錄二卷
魏裔介撰裔介見經類
裔介知統錄自序略曰見知聞知之說具載于此
又翼錄序略曰以之羽翼聖道鼓吹六經亦猶淮
泗之歸于江海龜鳬之倚于岱宗也
希賢錄五卷
朱顯祖撰顯祖號雪鴻江都人順治丙戍副榜貢
生
洛學編四卷
湯斌撰斌字孔伯號潜菴睢州人順治己丑進士
官至工部尚書諡文正
續表忠記八卷
趙吉士撰吉士字恒夫號漸岸又號寄園徽州人
順治辛夘舉人官至戶科給事中
吉士自序曰鄞人盧宜倣錢士升遜國表忠記義
例采輯明季天啓改元迄崇禎甲申諸臣之死閹
禍死國難者或一人獨立一傳或數人共立一傳
因出寄園襍錄相與參考而增損之
天中景行集(無卷數)
邵燈撰燈字無盡一字薪傳常熟人順治壬辰進
士官至河南河道
中州道學編二卷補編一卷
耿介編介初名沖璧字介石號逸菴登封人順治
壬辰進士官至直隸大名道以湯斌薦
特授詹事府少詹事
古懽錄八卷
王士禎撰士禎字貽上號阮亭又自號漁洋山人
順治乙未進士官至刑部尚書諡文簡
(臣)等謹按士禎原名下一字與
世宗憲皇帝廟諱相同故傳刻其書者皆改為士正乾隆
四十二年
特命追賜今名是編倣皇甫謐高士傳之意而間及近
人至其取文選古詩之義命名曰古懽未稔
何觧
續高士傳五卷
高兆撰兆字雲客侯官人
陶徵序曰始晉皇甫士安斷於有明之穆廟中間
千餘年共得一百四十三人微顯闡幽循名責實
起辛丑八月至壬寅二月始告成
王晫今世說曰高雲客讀書稽古自江左還舊鄉
布衣蔬食塊處蓬室中采摭隱逸輯為續高士傳
鍳别精嚴論者謂其才識不讓士安
歷代循良錄一卷
孫蕙撰蕙字樹百號泰巖又號笠山淄川人順治
辛丑進士官至給事中
古人幾部六卷
陳允衡撰允衡字伯璣南昌人
允衡自序曰平湖陸叔度著古人幾部始管夷吾
終史天澤凡八十一人古之成大功定大策者咸
在焉而其人亦有功成而身死名立而毁至者定
是不變無以語權因更集古人顔曰幾部
歷代黨鍳五卷
徐賓撰賓字用王常熟人
理學備考三十四卷
范鄗鼎撰鄗鼎字彪西洪洞人康熙丁未進士
勝朝彤史拾遺記六卷
毛竒齡撰竒齡見經類
竒齡自序曰幼時得家藏宫闈記聞一卷自洪武
至萬歷凡十三朝可謂小備苐事未確而文不雅
承乏為史官修明史嘗&KR0848;題起草得順成弘正四
朝后妃列傳因歷探史宬但得詳冊封年時及崩
薨喪葬諸禮節而他無所有乃仍收取外史所記
與實錄稍有不符者草成應之而拾其餘雜之舊
藏復為斯編
東林列傳二十四卷
陳鼎撰鼎字定九江隂人
儒林宗派十六卷
萬斯同撰斯同見經類
明儒林錄十九卷
張恒撰恒字北山松江人
雒閩源流錄十九卷
張夏撰夏見名人類
(臣)等謹按是書以程朱之派為主而於陸氏之派
亦節取所長用意頗能除門戶之見然以明太祖
為理學開國直接唐虞之統未免善諛而不顧所
安又凡例稱人品自人品學術自學術如趙南星
楊漣繆昌期李應昇諸人可謂之忠臣不可列之
于儒林立說殊謬文天祥正氣歌云孔曰存仁孟
曰取義讀聖賢書所學何事豈聖賢之外别有儒
林一派乎
錫山宦賢考略三卷
張夏胡永禔同撰永禔字鴻儀與夏同里
吳越順存集三卷外集一卷
吳允嘉撰允嘉字志上錢塘人吳越王之裔
道南正學編三卷
錢肅潤撰肅潤見經類
肅潤自序曰所錄從祀東林書院諸人不拘世代
不叙年數不論地位不限科目率以入祠之先後
為次第焉
又尚集二卷
何屬乾撰屬乾字不息江西廣昌人副榜貢生官
永新縣訓導
聖宗集要八卷
費緯祹撰緯祹字約齋鄞縣人
道統錄二卷附錄一卷道南源委六卷伊洛
淵源續錄二十卷
張伯行撰伯行字孝先儀封人康熙乙丑進士官
至禮部尚書諡清恪
嘉禾徵獻錄四十六卷
盛楓撰楓秀水人
人瑞錄一卷
孔尚任撰尚任號東塘又號雲亭山人曲阜人官
至戶部郎中
(臣)等謹按是編記康熙二十七年天下奏報夀
民自七十至百歲以上者三十七萬有竒仰
見
列聖以來休養生息
聖祖仁皇帝德澤涵濡醲化懿鑠率土熙春胥登夀域故
一歲之中有如是之極盛者尚任輯而錄之
不特一時之瑞正
盛世萬年之瑞也
史傳三編五十六卷
朱軾撰軾見經類
卓行錄四卷
黃容撰容字叙九吳江人
容自述曰集中體例主于表彰潜德蒐輯逸事其
事跡赫赫在天壤他書具載者反不多錄
荆門耆舊紀略三卷列女紀略一卷
胡作柄撰作柄荆門人
學統五十六卷
熊賜履撰賜履字敬修孝感人康熙戊戍進士官
至大學士
明儒言行錄十卷續錄二卷
沈佳撰佳字昭嗣號復齋仁和人康熙戊戍進士
官安化縣知縣
修史試筆二卷
藍鼎元撰鼎元見雜史類
曠敏本序曰鼎元欲修宋史而以此試筆先叙有
唐名臣擇其忠節經濟之炳著者列為傳云
道學淵源錄一卷
王植撰植見經類
節婦傳十五卷
楊錫紱撰錫紱字方來清江人雍正丁未進士官
至漕運總督
黌祀紀蹟十卷
康偉然撰偉然字中江漳州人拔貢生官羅源縣
教諭遷興化縣教諭
關學編五卷
王心敬撰心敬見經類
蜀碧四卷
彭遵泗撰遵泗字磬泉丹稜人乾隆丁巳進士官
翰林院編修
(臣)等謹按是書記蜀亂始末備及死節士女姓名
體例冗雜語多不經取萇宏血三年化碧之意故
名蜀碧
閩中理學淵源考九十六卷閩學志略十七卷
李清馥撰清馥字根侯安溪人大學士光地孫以
蔭授兵部員外郎官至廣平府知府
太學典祀彙考十四卷
張璿撰璿字玉衡宛平人官國子監典簿
循良前傳約編四卷
張先嶽撰先嶽字北拱晉江人
學宫輯略六卷
余炳撰炳字敬捷禹州人
吉州人文紀略二十六卷
郭景昌編景昌字旭瑞奉天人
孝史五卷
錢尚衡撰尚衡字雲林烏程人
右傳記類總錄
南征紀略二卷
孫廷銓撰廷銓字伯度又字次道益都人前明崇
禎庚辰進士入
國朝官至大學士諡文定
(臣)等謹按順治辛夘廷銓奉
命祭告禹陵及南海此其紀程之書多因古蹟以追論史
事并載同時酬贈諸詩焉
滇行紀程一卷續鈔一卷東遷紀程一卷續鈔一
卷
許纉曾撰纉曾字孝修號鶴沙華亭人順治己丑
進士官至雲南按察使
李贅一卷
胡文學撰文學見奏議類
(臣)等謹按文學嘗為真定推官推官古稱司
李故題曰李贅篇中自叙政蹟凡十八事多
先列古人遺蹟而後自叙識者病其近于自
譽焉
蜀道驛程紀二卷南來志一卷北歸志一卷
王士禎撰士禎見總錄類
粤遊日記一卷
王鉞撰鉞號任菴諸城人順治己亥進士官廣東
西寧縣知縣
治禾紀略五卷
盧崇興撰崇興字斗瞻廣寧人官至台州巡道
粤西偶記一卷
陸祚蕃撰祚蕃字武園平湖人康熙癸丑進士官
至貴州貴東道
海岱日記一卷
張榕端撰榕端字樸園磁州人康熙丙辰進士官
至内閣學士兼禮部侍郎
何御史孝子祠主復位錄一卷
毛竒齡撰竒齡見經類
滇行日記二卷
李澄中撰澄中字渭清號漁村又號雷田諸城人
原籍成都康熙己未
召試博學鴻詞官至翰林院侍讀
塞程别紀一卷
余寀撰寀字同野山隂人
閩越巡視紀略六卷
杜臻撰臻秀水人順治戊戍進士官至工部尚書
扈從
西巡日錄一卷松亭行記二卷塞北小鈔一卷
高士竒撰士竒見經類
王士禎序曰歲壬戍滇南蕩平
駕幸盛京謁
二陵癸亥
幸五臺山
巡畿輔士竒以法從侍
行在因所見聞成日錄
明道書院紀蹟四卷
章秉法撰秉法字程叔號惺村會稽人由諸生以
軍功開墾官江寧都司
滇遊記一卷附記一卷
畢曰澪撰曰澪字秋岐益都人由貢生官任縣知
縣
南征記程一卷
黃叔璥撰叔璥號玉圃大興人康熙己丑進士官
至常鎮揚通道
鹿洲公案二卷
藍鼎元撰鼎元見雜史類
念貽賸記一卷
周宣智編宣智自號鏡亭老人長沙人
(臣)等謹按是編紀其曾祖繼聖聚鄉勇拒獻賊始
末獻賊招繼聖授以偽官不從被賊斷腕潜逃母
妻等四人皆罵賊死繼聖卒伺隙破賊復讐湖廣
總督何騰蛟上其功授教授事詳湖廣通志乾隆
壬午宣智裒其行狀墓銘及遺詩十二首共成一
編
東遊紀略二卷
張體乾撰體乾字確齋浮山人官刑部郎中
右傳記類雜錄
劉豫事蹟一卷
曹溶撰溶見總錄類
(臣)等謹按宋楊克弼有偽豫傳溶本其說復雜采
他書輯成是編考訂較為詳悉又按豫乃逆亂之
臣不應與諸傳比故書雖一卷必另為一門今從
四庫全書之例以入于别錄類焉
右傳記類别錄
皇朝文獻通考卷二百二十一
