欽定四庫全書
御批資治通鑑綱目卷三十七上
(起戊辰隋煬帝大業四年盡戊寅七月)凡十年有竒
四年春正月開永濟渠
(發河北諸軍百餘萬衆穿水濟渠引沁水南達于河北通涿郡丁男不供始役婦人)集覧(沁水在懷)
(州北源出上黨羊頭山或曰沁水出井陘東山海經云謁戾之山沁水出焉今澤州有沁水縣因水名之)
質實(一統志云永濟渠在東昌府館陶縣西二里漢名屯氏河隋疏為永濟渠亦曰御河源自衛輝)
(府輝縣東北流至臨清與會通河合流入于海沁水源出沁州沁源縣綿山穿太行達濟源經武陟入黃)
(河元郭守敬言沁河雖澆灌猶有漏堰引其餘水東流至武陟縣北合流入于御河灌田二千餘頃河北)
(黃河之北注見晉安帝義熙十三年涿郡注見漢帝玄更始二年)
以元壽為内史令二月西突厥入貢
(裴矩聞西突厥處羅可汗思其母請遣使招懷之帝遣謁者崔君肅齎詔諭之處羅甚踞受詔不肯起君)
(肅謂之曰突厥中分為二每歲交兵積數十歲莫能相滅今啓民舉其部落卑躬折節入臣天子欲借兵)
(大國共滅可汗天子許之師出有日矣顧可汗母向夫人懼西國之滅旦夕守闕哭泣哀祈匍匐謝罪請)
(發使召可汗令入内屬天子憐之故復遣使至此今可汗乃踞慢如是則夫人為誑天子必伏尸都市傳)
(首虜庭發大隋之兵資東國之衆左提右挈以擊可汗亡無日矣奈何愛兩拜之禮絶慈母之命惜一語)
(稱臣使社稷為墟乎處羅矍然而起流涕再拜跪受詔書因遣使者隨君肅貢汗血馬)集覽(守闕)
(守去聲詣也矍然矍厥縳反左右驚顧貌)質實(謁者注見漢高后三年折節注見周赧王元年匍匐)
(注見齊主寶卷永元元年扶匐社稷注見新莾天鳳元年汗血馬注見漢武帝元鼎二年)
三月倭國入貢
(倭王遺帝書曰日出處天子致書日沒處天子無恙帝覽之不悅詔鴻臚蠻夷書無禮者勿奏)集覽
(倭注見唐高宗國龍朔二年)質實(鴻臚官名注見漢武帝太初元年)
帝如五原遂廵長城
(行宮設六合扳城載以槍車每頓舍則外其轅以為外闈内布鐡菱次施弩牀以繩連機人來觸繩則弩)
(機旋轉向所觸而發)質實(五原郡名注見漢宣帝甘露二年)
夏四月營汾陽宮
(帝無日不治宮室兩京及江都苑囿雖多久而益厭乃備責天下山川之圖以求勝地因營是宮)質
實(汾陽宮注見大業十三年江都縣名注見漢獻帝興平元年)
齊王長史柳謇之有罪除名
(初元德太子卒齊王暕次當為嗣元德吏兵二萬餘人悉隸於暕帝為之妙選僚屬以柳謇之為長史且)
(戒之曰齊王德業修備富貴自鍾卿門若有不善罪亦相及暕寵遇日隆驕恣不法昵近小人樂平公主)
(嘗言柳氏女美帝久未答主以進暕帝復問知之不悅暕從幸汾陽宮大獵大獲麋鹿以獻而帝未有得)
(也乃怒從官皆言為暕左右所遏帝於是發怒求暕罪時制縣令無故不得出境暕幸伊闕令皇甫翊携)
(之至宮御史韋德裕希旨劾之帝令甲士大索暕第因窮治其事暕妃韋氏早卒暕與妃姊元氏婦通召)
(相工遍視後庭相工指妃姊言當為皇后暕以元德太子有三子恐不得立隂挾左道為厭勝至是皆發)
(帝大怒斬暕左右數人賜妃姊死王府僚皆斥邊遠謇之亦坐除名時趙王杲尚幼帝謂侍臣曰朕惟有)
(暕一子不然者當肆之市朝以明國憲暕自是恩寵日衰不復預政帝恒令虎賁郎將一人監其府事所)
(給左右皆以老弱備員而已)集覽(虎賁郎將注見新莾地皇二年)質實(樂平縣名注見宋文)
(帝元嘉十三年伊闕山名注見周威烈王十五年左道注見漢成帝永始二年厭勝注見宋明帝泰始四)
(年肆之市朝周禮注有罪既殺陳其尸曰肆市朝不過連言之左傳晉殺三郤尸諸朝殺董安于尸諸市)
(賤者在市也又大夫以上於朝士以下於市趙國名注見漢景帝三年)
書法(驕恣不法昵近小人齊王之罪也罪謇之何齊王之罪長史之罪也綱目書曰有罪除名)
(其為臣下不匡之戒深切矣)
置城造屋於萬壽戍以處突厥啓民可汗質實(可汗注見漢後)
(主景耀四年)
書法(特筆也書處降多矣未有書置城造屋者書置城造屋譏敝内也辭繁弗殺綱目之意見)
(矣)
秋七月復築長城
(發丁男二十餘萬築之自榆谷而東)質實(一統志云長城在臨洮府城北史記秦始皇遣蒙恬發兵)
(三十萬北築長城萬里起自臨洮即此處榆谷注見漢章帝章和元年)
書法(隋於是凡四書矣故書復復也者不已之辭也終綱目書築長城十詳秦始皇三十三年)
(隋居四焉用民如此欲不亡得乎舍是無書築城者矣)
裴矩以鐵勒擊吐谷渾大破之
(裴矩說鐵勒使擊吐谷渾大破之吐谷渾可汗伏允遣使求救帝遣安德王雄許公宇文述迎之吐谷渾)
(畏隋兵盛不敢降帥衆西遁述追之拔曼頭赤水二城獲其王公以下二百人伏允南奔雪山其地東西)
(四千里南北二千里皆置郡縣鎮戍天下輕罪徙居之)質實(鐵勒高車部號注見宋文帝元嘉七)
(年吐谷渾西域國名注見晉元帝建武元年安德郡名注見陳宣帝太建八年許縣名注見漢光武建武)
(八年)
書法(韋雲起以突厥兵書遣大業元年此其不書遣何矩專也自矩開邊中國罷敝以至於亡)
(直書裴矩以鐵勒罪之也)
九月徵天下鷹師
(至者萬餘人)
冬十月赤土入貢
(赤土南海中遠國也帝遣使齎詔賜之泛海百餘日入境月餘乃至其都其王居處噐用窮極珍麗遣子)
(入貢)質實(赤土國名未詳沿革)
遣將軍薛世雄擊伊吾降之質實(伊吾郡名注見漢明帝永平十五年)
(己巳)五年春正月改東京為東都詔均天下田禁民
間兵器
(鐵义搭鉤䂎刃之類皆禁之)集覧(䂎刃䂎祖管反鋋也鋋音蟬小矟也)
三月帝廵河右夏四月遣兵擊吐谷渾不克西域諸國
來朝獻地置西海等郡
(三月西廵河右四月出臨津關陳兵講武將擊吐谷渾五月至浩亹川吐谷渾可汗伏允帥衆保覆袁川)
(帝分命内史元壽等圍之伏允遁去遣其名王詐稱伏允保車我眞山詔大將軍張定和光禄大夫梁默)
(等追討皆為所殺獨衛尉卿劉權出伊吾至青海虜獲千餘口追奔至伏俟城而還初帝嘗謂給事郎蔡)
(徵曰自古天子有廵狩之禮而江東諸帝多傅脂粉坐深宮不與百姓相見此何理也及將西廵命裴矩)
(說高昌王麴伯雅及伊吾吐屯設等㗖以厚利召使入朝至是至燕支山伯雅吐屯設等及西域二十七)
(國謁於道左帝復令武威張掖士女盛飾縱觀以示中國之盛車服不鮮者郡縣督課之吐屯設獻地數)
(千里帝大悅置西海河源鄯善且末等郡讁天下罪人為戍卒以守之命劉權鎮河源郡積石鎮大開屯)
(田扞禦吐谷渾以通西域之路進裴矩銀青光禄大夫是時天下凡有郡一百九十縣一千二百五十五)
(戶八百九十萬有奇東西九千三百里南北萬四千八百一十五里隋氏之盛極於此矣自西京及西北)
(諸郡皆轉輸塞外歲鉅億計或遇寇鈔死亡不達郡縣皆徵破其家由是百姓失業西方先困矣初伏允)
(使其子順来朝帝留不遣至是伏允敗走帝立順為可汗遣之不果入而還)集覧(浩亹注見漢宣)
(帝神爵元年吐屯設突厥大臣凡二十八等其一曰吐屯其俗謂别部典兵者曰設時西突厥強盛西域)
(諸胡皆臣之突厥各遣吐屯監之督其征賦故伊吾國有吐屯設燕支山伊吾國中地漢時匃奴中焉支)
(山也燕焉并音烟焉支山注見漢武帝元狩二年且末注見宋文帝元嘉十八年)質實(臨津關未)
(詳處所青海縣名注見唐高宗鳳儀三年武威西域國名注見齊明帝建武四年廵狩晏子曰天子適諸)
(侯曰廵狩廵狩者廵所守也注廵所守者廵行諸侯所守之土也又曰廵所守者自上察下也西域國名)
(注見漢宣帝神爵二年武威郡名注見漢光武建武十年張掖郡名注見晉安帝隆安元年西海郡名注)
(見漢和帝永元十四年河源郡名未詳處所鄯善郡名注見漢武帝元鼎三年積石鎮注見唐太宗貞觀)
(九年銀青光禄大夫從三品之官名寇鈔注見漢光武建武十五年)
冬十一月還東都
(車駕東還行經大斗拔谷山路隘險風雪晦冥文武饑餒沾濕士卒凍死者大半後宮妃主或狼狽相失)
(與軍士雜宿山間)質實(大斗拔谷注見唐玄宗天寶六載狼狽注見漢獻帝初平三年)
以裴藴為御史大夫
(民部侍郎裴藴以民間版籍多脫漏戸口詐注老小奏令貌閱若一人不實則官司觧職又許民紏得一)
(丁者令被紏之家代輸賦役是歲進丁二十四萬口六十四萬帝謂百官曰前代無賢才致此罔冒今戶)
(口皆實全由裴藴擢授御史大夫與裴矩虞世基參掌機密藴善候伺人主微意所欲罪者則鍜成其罪)
(所欲宥者則附從輕典是後大小之獄皆以付藴輕重皆由其口人不能詰)質實(裴藴河東聞喜)
(人)
突厥啓民可汗死立其子咄吉為始畢可汗質實(突厥北狄)
(國名注見梁武帝大同十一年)
(始畢表請尚公主詔從其俗)
殺司隸大夫薛道衡
(道衡以才學有盛名自潘州刺史召還上高祖頌帝不悅曰此魚藻之義也拜司隸大夫將罪之司隸刺)
(史房彦謙勸以杜絶賓客卑辭下氣道衡不能用會議新令久不决道衡謂人曰向使高熲不死令决當)
(久有人奏之帝怒付執法者推之裴藴奏道衡負才悖逆有無君之心縊殺之妻子徙且末天下冤之)
集覧(魚藻之義詩魚藻刺幽王也言萬物失其性故君子思古之武王焉注魚以依蒲藻為得其性)
(今王政教衰羣生不得其所故思古之武王也今焬帝謂薛道衡之頌高祖是亦思武王之義)質實
(潘州未詳沿革司隸官名注見漢元帝永光元年)
(庚午)六年春正月盗入建國門
(有盗數十人素冠練衣焚香持華自稱彌勒佛入建國門奪衛士仗將為亂齊王暕遇而斬之於是都下)
(大索連坐者千餘家)
諸蕃來朝陳百戲於端門以示之
(帝以諸蕃酋長畢集洛陽陳百戲於端門街執絲竹者萬八千人自昏逹旦終月而罷所費鉅萬自是歲)
(以為常諸蕃請入豐都市交易許之先命整飾店肆盛設帷帳珍貨充積人物華盛胡客過酒食店悉令)
(邀入醉飽而散不取其直紿之曰中國豐饒酒食例不取直胡客皆驚歎其黠者頗覺之見以繒帛纏樹)
(曰中國亦有貧者衣不蓋形何如以此物與之纏樹何為市人慙不能荅帝稱裴矩之能謂群臣曰裴矩)
(大識朕意凡所陳奏皆朕之成筭而未發者自非奉國盡心孰能若是是時矩及大將軍宇文述内史侍)
(郎虞世基御史大夫裴藴光祿大夫郭衍皆以謟䛕有寵述容止便辟侍衞者咸取則焉衍嘗勸帝五日)
(一視朝曰無效高祖空自勤苦為也帝臨朝凝重發言可觀而内存聲色日於苑内林亭盛陳酒饌敕燕)
(王倓與梁公蕭鉅千牛左右宇文皛及高祖嬪御為一席僧尼道士女官為一席帝與諸寵姬為一席略)
(相連接酒酣殽亂靡所不至楊氏婦女之美者往往進御皛出入不限門禁妃嬪公主皆有醜聲帝亦不)
(之罪也)集覧(百戲音樂志有魚龍爛漫俳優侏儒山車巨象拔井種瓜殺馬剝驢等竒怪異端百)
(有餘物名為百戲千牛左右官名也又千牛注見大業十三年皛胡了反道士大霄琅書經曰士者何理)
(也從道為事故稱道士女官官或作冠謂女為道家者流)質實(酋長注見新莾始建國二年酋豪洛)
(陽縣名注見周顯王三年燕國名注見唐高祖武德四年幽州梁郡名注見漢後主延熙十八年宋國)
書法(凡書戲譏也以示諸蕃深譏也)
遣兵攻流求殺其王虜其衆以歸
(帝遣使招撫流求不從遣虎賁郎將陳稜發兵泛海擊之斬其王遏刺兜虜其民以還)質實(一統)
(志云流求國名古未詳何國漢魏以來不通中華隋大業中令羽騎尉朱寬訪求異俗始至其國語言不)
(通掠一人以返後遣虎賁郎將陳稜率兵至其都虜男女五千人還唐宋時未嘗朝貢元遣使招諭之竟)
(不從至夲朝洪武中其國分為三曰中山王曰山南王曰山北王皆遣使朝貢永樂初其國王嗣立皆祗)
(受朝廷册封自後惟中山王來朝至今不絶其山南山北二王蓋為所併云)
詔自今非有功者不賜爵
(詔以近世茅土妄假名實相乖自今惟有功勲乃得賜封仍令子孫承襲於是舊賜五等爵非有功者皆)
(除之)集覽(茅土注見漢昭烈帝章武二年)
以散樂配太常
(以所徵散樂悉配太常皆置博士弟子以相傳授樂工至三萬餘人)
三月帝如江都除榆林太守張衡名以王世充領江
都宮監
(初帝營汾陽宮令張衡具圖奏之衡進諫曰比年勞役繁多百姓疲弊願稍加抑損帝意不平謂侍臣曰)
(張衡自謂由其計畫令我有天下也乃錄前幸涿郡父老謁見衣冠不整衡為憲司不能舉正之罪出為)
(榆林太守久之敕督役江都宮禮部尚書楊玄感素之子也使至江都衡謂之曰薛道衡眞為枉死玄感)
(奏之江都郡丞王世充又奏衡頻减頓具帝怒將斬之久乃得釋除名為民以世充領江都宮監世充本)
(西域胡人姓支氏父收幼從母嫁王氏因冐其姓世充性譎詐有口辯頗通書傳好兵法習律令帝數幸)
(江都世充能伺候顔色雕飾池臺奏獻珍物由是有寵)集覧(頓具頓舍與供具)質實(楊玄)
(感華隂人榆林郡名注見文帝開皇十九年夏勝)
冬十二月文安侯牛弘卒
(弘寬厚恭儉學術精博隋室舊臣始終信任悔吝不及者一人而已弟弼酗酒射殺弘駕車牛弘自外還)
(其妻迎謂之曰叔射殺牛弘無所問直云作脯坐定其妻又言弘曰已知之矣顔色自若讀書不輟)質
實(一統志云文安漢之縣名屬渤海郡東漢屬河間國後屬瀛州晉屬章武國後魏屬瀛州隋屬河間)
(郡唐廢豊利縣移文安縣於其城屬覇州宋省永清縣入焉金元俱仍舊焉夲朝因之改屬順天府)
穿江南河
(自京口至餘杭八百餘里廣十餘丈欲東廵會稽也)質實(京口郡名注見晉成帝咸和三年一統志)
(云餘杭秦之縣名屬會稽郡漢因之東漢屬吳郡三國吳屬吳興郡晉因之隋初屬杭州後改餘杭縣唐)
(宋元俱仍舊焉夲朝因之改屬杭州府會稽縣名注見文帝開皇九年)
詔百官戎服從駕
(帝以百官從駕皆服袴褶於軍旅間不便詔皆戎衣五品以上通著紫袍六品以下兼用緋綠胥吏以青)
(庶人以白屠商以皂士卒以黃)質實(袴褶小衣名注見齊主寶卷永元元年軍旅注見梁武帝中大)
(同二年)
書法(吉行戎服非事也亂始兆矣故謹書之)
徵高麗王元入朝不至
(帝之幸啓民帳也高麗使者在啓民所啓民不敢隱與之見帝裴矩說帝曰高麗漢晉皆為郡縣今乃不)
(臣先帝欲征之久矣今其使者親見啓民舉國從化可因其恐懼脅使入朝帝從之敕牛弘宣旨令使者)
(還語高麗王入朝至是不至乃謀討之課天下富人買馬疋至十萬錢簡閱噐仗或有濫惡使者立斬)
質實(高麗外夷國名注見漢武帝元封二年朝鮮)
(辛未)七年春二月帝自將擊高麗夏四月至臨朔宮徵天
下兵會涿郡
(帝御龍舟渡河入永濟渠仍敕選部門下内史御史於前船選補其受選者三千餘人或徒步隨船三千)
(餘里凍餒疲頓死者什一二遂下詔討高麗敕幽州總管元弘嗣往東萊海口造船三百艘官吏督役晝)
(夜立水中不敢息自腰以下皆生蛆死者什三四又敕河南淮南江南造戎車五萬乘送高陽供載衣甲)
(幔幕令兵士自挽之發河南北民夫以供軍須江淮以南民夫及船運黎陽及洛口諸倉米舳艫千里往)
(還常數千萬人晝夜不絶死者相枕天下騷動)質實(幽州注見唐高祖武德四年元弘嗣河南人東)
(萊郡名注見漢安帝永和三年高陽縣名注見晉愍帝建興四年黎陽倉名注見陳後主至德元年一統)
(志云洛口倉名在河南府鞏縣西隋焬帝常聚粟於此舳艫注見晉帝奕太和四年)
書法(高麗嘗書討矣文帝開皇十八年此其書擊何廣賊也師出無名故書自將不書討)
發明(楊廣不道天醜其為亦既經略西域臣服突厥破吐渾降伊吾攻殺流求等國矣好大不)
(止今又從事遼東迄至羣盗蜂起而國遂以亡蓋廣之用心必欲使際天所覆舉歸封略之内豈知)
(末年反無容足之所身死不保至徹床簀以斂其屍自古佳兵事外者未有不受其禍然罕有如廣)
(之甚者綱目於此書帝自將擊高麗而不書帝親征高麗則見高麗無罪之可征而他日用兵敗亡)
(之咎亦不可委之他人此固書法之意也)
山東河南大水質實(山東注見宋文帝元嘉二十五年河南注見宋主昱元徽元年)
(漂沒三十餘郡)
冬十月底柱崩質實(㡳柱山名注見漢成帝綏和二年)
(偃河逆流數十里)
西突厥酋長射匱逐處羅可汗處羅來朝
(初帝西廵遣使召西突厥處羅可汗令與車駕會大斗拔谷不至帝大怒會其酋長射匱遣使求婚裴矩)
(因奏曰處羅不朝恃彊大耳臣請以計弱之分裂其國即易制也射匱者逹頭之孫世為可汗今以失職)
(附屬處羅若厚其禮拜以為大可汗則突厥勢分矣帝然之因召其使者諭之令誅處羅然後為婚射匱)
(大喜興兵襲處羅處羅大敗將數千騎東走高昌帝遣裴矩與向氏馳至玉門關諭處羅入朝十二月至)
(臨朔宮帝大悅接以殊禮處羅終有怏怏之色)集覧(逹頭可汗之號也名玷厥)質實(玉門關注)
(見漢武帝元鼎二年怏怏注見漢光武建武二年)
王薄張金稱高士逹竇建德等兵起
(帝自去歲謀討高麗詔山東置府令養馬以供軍役又發民夫運米塞下車牛往者皆不返士卒死亡過)
(半耕稼失時榖價踴貴東北邊尤甚斗米直數百錢所運米或粗惡令民糴以償之又發鹿車夫六十餘)
(萬二人供推米三石道途險遠不足充餱糧至鎮無可輸皆懼罪亡命重以官吏侵漁百姓窮困於是始)
(相聚為羣盗鄒平民王薄擁衆據長白山剽掠齊濟之郊自稱知世郎言事可知矣又作無向遼東浪死)
(歌以相感勸避征役者多往歸之平原東有豆子䴚負海帶河地形深阻羣盗多匿其中有劉覇道者家)
(於其旁喜俠食客常數百人遠近多往依之有衆十餘萬號阿勇賊漳南人竇建德少尚氣俠膽力過人)
(會募人征高麗建德以選為二百人長同縣孫安祖亦以驍勇選為征士安祖辭以家為水漂妻子餒死)
(縣令怒笞之安祖殺令亡抵建德建德謂曰文皇帝時天下殷甚發百萬之衆以伐高麗尚為所敗今水)
(潦為灾百姓困窮加之往歲西征行者不歸瘡痍未復主上不恤乃更發兵親擊高麗天下必大亂丈夫)
(不死當立大功豈可但為亡虜邪乃集無頼少年得數百人使安祖將之入高鷄泊中為羣盗時鄃人張)
(金稱聚衆河曲蓨人高士達聚衆於清河郡縣疑建德與賊通悉收其家屬殺之建德帥麾下二百人亡)
(歸士達士達自稱東海公以建德為司兵頃之安祖為金稱所殺其衆盡歸建德建德兵至萬餘人建德)
(能傾身接物與士卒均勞逸由是人爭附之為之致死自是所在羣盗蜂起不可勝數徒衆多者至萬餘)
(人攻陷城邑敕都尉鷹揚與郡縣追捕然莫能禁)集覧(豆子䴚地名在平原東按平原今德州是)
(屬濟寧䴚音各黨反喜俠喜去聲說文悅也悅為任俠也任俠注見漢武帝元朔二年阿勇賊之號鄃人)
(鄃縣人也索隠曰鄃音輸漢屬清河郡今屬貝州河曲戰國秦伐晉戰於河曲杜預曰在河東蒲阪縣南)
(今隩州河曲縣蓨人蓨縣人也周亞夫封條候徐廣曰漢功臣候表作蓨字董衝音他彫反漢地志條縣)
(屬勃海唐屬冀州括地志云故蓨城俗名南條城在德州蓨縣南索隠曰條或作蓧一作修渤海有修市)
(縣服虔曰蓨脩修蓧並音條今景州蓨縣清河漢清河郡唐改為貝州今恩州是都尉鷹揚都尉及鷹揚)
(府)正誤(阿勇今按闕)質實(鹿車小車也言車窄狹纔容一鹿故曰鹿車餱糧詩乃裏餱糧)
(注餱糧乾糧也鄒平縣名注見宋明帝泰始三年一統志云長白山在濟南府長山縣西南三十里山跨)
(鄒平縣西南一十里又名會仙山山有峯孤秀盤欝獨壓衆山抱朴子長白乃泰山之副嶽繡江源發於)
(此山高一千九百丈周六十里雲雨長白故名上有醴泉寺即范仲淹讀書處齊濟二州名齊注見漢景)
(帝三年濟南濟注見晉帝奕太和元年高平遼東郡名注見秦王政三年平原縣名注見漢光武建武五)
(年漳南縣名注見秦二世三年高鷄泊未詳處所鄃漢之縣名屬清河郡晉因之北齊省入平原縣隋復)
(置貝州治鄃縣唐改為夏津縣宋屬魏州金屬大名府元屬高唐州入夲朝因之改屬東昌府阿曲漢之)
(縣名屬太原郡晉為嵐州雄勇鎮宋立火山軍屬代州後置火山縣尋廢金改為火山州後改曰隩州貞)
(元初增置河曲縣取河千里一曲之義元至元初州縣俱省入保德州至夲朝復為河曲縣改屬太原府)
(蓨古地名漢為條縣晉因之隋改條為蓨唐屬德州又改屬冀州元初陞為元州尋復為縣本朝初省入)
(景州故城在河間府景州城内山東地名注見宋文帝元嘉二十五年清河縣名注見秦王政十四年東)
(海郡名注見秦二世二年郯麾下注見晉愍帝建興三年蜂起注見秦二世二年)
書法(書兵起何賊廣也自是凡起兵革書擊不書討書殺不書誅)
發明(甚矣三代而下生民之不幸也桀為不道有成湯則塗炭可脫紂為不道有武王則毒痡)
(可免自秦人郡縣天下雖上有桀紂之暴而下無湯武之興必至賊盗蜂起天下大亂屠滅幾盡而)
(後已故夫胡亥新莾桓靈隋焬皆後世之所謂桀紂無有能正之者必待勝廣赤眉黃巾王薄張金)
(稱之徒兵戈四起而後其國始墟此則世變之下生靈之不幸耳若夫王薄張金稱等皆當時群盗)
(而不以盗書者亦以楊廣負天下之大逆故皆書起兵以正其罪此則綱目急於討賊之意耳予薄)
(所以誅廣也其旨嚴矣)
(壬申)八年春正月分西突厥為三部
(帝分西突厥為三使處羅之弟闕達度設將羸弱萬餘口居會寧特敕大柰别將餘衆居樓煩處羅將五)
(百騎常從廵幸賜號曷娑那可汗)質實(一統志云會寧後魏縣名屬隴西郡西魏置會州尋廢後)
(周併廢縣隋初置會寧縣屬平涼郡唐於縣置西會州後改為會寧郡又改會州金時䧟於西河僑治會)
(州城名新會州又陞西寧縣為州金廢元復置西寧縣為會州徙治於此尋省縣入州至夲朝改為會寧)
(縣屬鞏昌府樓煩縣名注見周赧王八年)
道士潘誕伏誅
(誕自言三百歲為帝合煉金丹帝為之作嵩陽觀所費巨萬誕云金丹應用石膽石髓發工鑿石深百尺)
(者數十處不得乃言若得童男女膽髓各三斛六斗可以代之帝怒鎻詣涿郡斬之)質實(涿郡注見)
(漢帝玄更始二年)
書法(廣殺人多矣未有書伏誅者此其書伏誅何重罪誕也誕合金丹法用石膽石髓鑿求不)
(得請以童男女膽髓各三斛六斗代之欺罔至此其罪可勝誅哉故雖賊廣殺之綱目必以伏誅書)
(也綱目抑左道於方士必以伏誅書終綱目方士書伏誅七新垣平李少翁欒大潘誕柳泌趙歸眞)
(李玄伯)
發明(焬殺人多矣未有得其罪者獨潘誕之死為得其辜此所以書其伏誅也)
遣諸軍分道擊高麗
(四方兵皆集涿郡帝徵合水令庾質問曰高麗之衆不能當我一郡今朕以此衆伐之卿以為克不對曰)
(伐之可克然陛下親行戰或未克懼損威靈若車駕留此命猛將勁卒指授方略倍道兼行出其不意克)
(之必矣事機在速緩則無功帝不聽尚方監耿詢上書切諫帝大怒命左右斬之何稠苦救得免詔左十)
(二軍出鏤方樂浪等道右十二軍出&KR0008;蟬襄平等道駱驛引途總集平壤凡一百一十三萬人其餽運者)
(倍之帝親授節度每軍大將亞將各一人騎兵四十隊隊百人十隊為團步卒八十隊分為四團團各有)
(偏將一人其鎧胄纓拂旗旛每團異色受降使者一人承詔慰撫不受大將節制其輜重散兵等亦為四)
(團使步卒挾之而行日遣一軍相去四十里連營漸進御營六軍後發首尾亘千餘里近古出師之盛未)
(之有也)集覧(鏤方縣名屬樂浪郡鏤龍珠反或音郎豆反樂浪注見漢武帝元封三年黏蟬縣名)
(屬樂浪服虔曰蟬音提襄平今遼東城是平壤高麗所都也亦名長安括地志云平壤城夲漢樂浪之王)
(險城即古朝鮮也)質實(一統志云合水古地名漢置郁郅縣於此屬北地郡東漢及晉皆發後魏)
(後周皆為鎮隋於州城西南置合水縣屬慶州唐初改為合川縣貞觀初改曰弘化縣天寶初改安化至)
(德初又改順化縣宋復為安化縣元省夲朝初復置為慶陽府治所仍屬焉尚方監注見漢景帝後元)
(年襄平縣名注見秦王政三年平壤城名在遼東行都司城東五百六十二里鴨綠江東北一名王險城)
(即箕子之故國漢為樂浪郡治所晉義熙後其王高璉始居此城號為西京即古朝鮮國也陛下注見漢)
(光武建武二十七年輜重注見周顯王三十六年六軍注見唐明宗長興三年)
内史令元壽卒三月左候衞大將軍段文振卒於師
(文振嘗上表曰陛下寵待突厥太厚處之塞内資以兵食戎狄之性無親而貪異日必為國患宜以時諭)
(遣令出塞外然後明設熢候緣邊鎮防務令嚴重此萬歲之長策也兵曹即斛斯政以噐幹有寵帝使專)
(掌兵事文振屢言政險薄不可委以機要不從及征高麗為左候衞大將軍出南蘇道道病上表曰陛下)
(以遼東未服親降六師夷狄多詐深湏防擬口陳降款母宜遽受水潦方降不可淹遲惟願嚴勒諸軍星)
(馳速發水陸俱前出其不意則平壤孤城勢必可拔如不時定脫遇秋霖兵糧必竭彊敵在前靺鞨出後)
(遲疑不决非上策也及卒帝甚惜之)集覧(斛斯虜複姓南蘇郡名在高麗中)質實(叚文振北)
(海期原人壽玄孫烽侯注見齊高帝建元四年靺鞨北狄種名注見晉成帝咸康六年)
書法(其官何文振賢也與劉方異矣終綱目書卒於師八詳漢光武建武九年)
諸軍渡遼水擊敗高麗兵遂圍遼東
(師進至遼水高麗兵阻水拒守隋軍不得濟將軍麥鐵杖謂人曰丈夫性命自有所在豈能臥死兒女手)
(中乎乃自請為前鋒帝命造浮橋於西岸未成趣東岸橋短不及岸丈餘高麗兵大至鐵杖躍而登岸與)
(錢士雄孟乂等皆戰死何稠接橋二日而成諸軍繼進大戰高麗兵敗諸軍乘勝進圍遼東城即漢之襄)
(平城也車駕渡遼引曷薩那可汗及高昌王伯雅觀戰處以懾憚之命尚書衞文昇撫其民給復十年建)
(置郡縣)集覧(給復給賜與也復音福除也賜與除免其徭賦)質實(遼水注見漢照烈帝章武)
(元年高昌郡名注見齊明帝建武四年)
夏五月納言楊達卒質實(納言官名注見漢靈帝光和元年)六月帝
至遼東攻城不克
(諸將之東下也帝親戒之曰今者弔民伐罪非為功名諸將或欲輕兵掩襲孤軍獨闘立一身之名以邀)
(勲名非大軍行法公等進軍當分為三道有所攻擊必三道相知凡軍事進止皆湏奏聞待報至是遼東)
(嬰城固守帝命諸軍攻之又敕諸將高麗若降即宜撫納不得縱兵城將䧟城中輙請降諸將不敢赴先)
(令馳奏比報至城中守禦亦備隨出拒戰如此再三帝終不悟既而城久不下帝幸遼東城南召諸將責)
(之曰公今畏死莫肯盡力謂我不能殺公耶因留止城西高麗諸城各堅守不下)質實(遼東郡名)
(注見秦王政三年掩襲應劭曰乘其不備而覆之曰掩不鳴金鼓而取之曰襲)
將軍來護兒以水軍攻平壤敗績
(護兒帥江淮水軍舳艫數百里浮海先進入自浿水去平壤六十里與高麗相遇進擊大破之護兒欲乘)
(勝趣其城副總管周法尚止之請俟諸軍俱進護兒不聽直造城下高麗㐲兵郭内出兵與戰而偽敗護)
(兒逐之入城縱兵俘掠無部伍伏發大敗而還高麗追至船所周法尚整陳待之高麗乃退)集覧
(浿水注見漢武帝元封二年伏兵郭内藏伏軍兵於羅郭之内空寺中)質實(舳艫注見晉帝奕太)
(和四年周法尚汝南安南人炅次子)
秋七月將軍宇文述等九軍大敗於薩水而還
(將軍宇文述于仲文辛世雄衞文昇等九人分出諸道會於鴨綠水西兵自盧河懷遠二鎮人馬皆給百)
(日糧又給衣資軍具火幕人别三石已上重莫能勝述令軍中遺棄米粟者斬士卒皆於幕下掘坑埋之)
(纔及中路糧已將盡高麗遣大臣乙支文德詣其營詐降實欲觀虛實于仲文先奉密旨若高元及文德)
(來者必擒之至是仲文將執文德慰撫使劉士龍固止之遂聽其還既而悔之遣人召之不至述以糧盡)
(欲還仲文議以精銳追文德述固止之仲文怒曰古之良將能成功者軍中之事决在一人今人各有心)
(何以勝敵時帝以仲文有計畫令諸軍諮稟節度由是述等不得已而從之與諸將度水追文德文德見)
(述軍士有饑色故欲疲之每戰輙走述一日之中七戰皆捷遂濟薩水去平壤城三十里因山為營文德)
(復遣使詐降於述曰若旋師者當奉高元朝行在所述見士卒疲弊不可復戰又平壤險固度難猝拔遂)
(還至薩水軍半濟高麗自後擊之辛世雄戰死諸軍俱潰將士奔還一日夜至鴨綠水行四百五十里王)
(仁恭為殿擊高麗郤之來護兒亦引兵還唯衞文昇一軍獨全初九軍度遼凡三十萬五千人及還至遼)
(東唯二千七百人資械蕩盡帝大怒鎻繫述等而還是行也唯於遼水西拔高麗武厲邏置遼東郡及通)
(定鎮而已)集覧(鴨綠水高麗馬訾水出靺鞨之白山其色如鴨頭之綠因名焉高元高麗王名元行)
(在所注見漢武帝天漢二年)質實(于仲文代人謹之孫一統志云鴨綠水在遼東都司城東五百)
(六十里按唐書東夷列傳有馬訾水出靺鞨之長白山色若鴨頭故名鴨綠西南流至安市入海唐太宗)
(征高麗耀兵於鴨綠水即此瀘河懷遠二鎮名未詳處所薩水在遼東都司城東北五百六十里鴨綠江)
(東平壤城西隋將辛世雄戰死於此通定鎮未詳處所)
九月帝還東都慰撫使劉士龍伏誅諸將皆除名
(宇文述素有寵其子士及尚帝女南陽公主故帝不忍誅與于仲文等皆除名為民斬劉士龍以謝天下)
(諸將皆委罪於仲文帝獨繫之仲文憂恚病卒)質實(南陽縣名注見周赧王十七年)
山東大旱殺張衡
(衡既放廢帝每令親人覘之及還自遼東衡妾告衡怨望謗訕詔賜自盡衡臨死大言曰我為人作何等)
(事而望久活監刑者塞耳促令殺之)
書法(張衡何親行弑逆者也何為不書伏誅所以蔽罪於楊廣也然則不具官何衡嘗除名也)
發明(衡親行弑逆何以不書伏誅曰在他人則可書誅若廣則不可得而誅之也然衡當為逆)
(之時自謂可以固終身之寵而不知反為所殺是亦天假之手以警逆徒耳)
(癸酉)九年春正月徵天下兵集涿郡始募民為驍果靈
武白瑜娑兵起
(賊帥白瑜娑劫牧馬連突厥隴右多被其患謂之奴賊)質實(隴右道名注見秦王政十三年靈武)
(郡名注見唐玄宗天寶十五載)
命代王侑留守西京質實(代郡名注見秦王政三年鴈門)
(以刑部尚書衞文昇輔之)
二月復宇文述官爵
(詔曰兵糧不繼乃軍吏失於支料非述罪也宜復其官爵尋加開府儀同三司)
三月濟隂孟海公起兵據周橋質實(濟隂郡名注見漢光武建武八年周)
(橋未詳處所)
(海公衆至數萬見人稱引書史輙殺之)
帝復自將擊高麗命越王侗留守東都
(帝議復伐高麗光禄大夫郭榮諫曰千鈞之弩不為鼷鼠發機奈何親辱萬乘以敵小寇乎不聽而行命)
(民部尚書樊子蓋輔侗守東都)集覧(鼷鼠狀如小狐伯勞化地中行食烟火螫毒及人鳥獸皆不痛)
(今名甘口鼠乃微乎微者)質實(東都注見秦莊襄王元年三川)
齊郡丞張須陀擊王薄等破之
(時所在盗起齊郡王薄孟讓北海郭方預清河張金稱平原郝孝德河間格謙勃海孫宣雅各聚衆攻剽)
(多者十餘萬少者數萬人山東苦之天下承平日久人不習兵郡縣吏每與賊戰望風沮敗唯齊郡丞張)
(須陁得士衆心勇决善戰將郡兵擊王薄大破之薄北連孫宣雅郝孝德等十餘萬攻章丘須陁帥步騎)
(二萬擊之賊衆大敗賊帥裴長才等衆二萬掩至城下須陁未暇集兵帥五騎與戰賊競赴之圍百餘重)
(身中數創勇氣彌厲會城中兵至賊稍却須陁督衆擊之敗走郭方預等合軍攻䧟北海大掠而去須陁)
(謂官屬曰賊恃其彊謂我不能救吾今速行破之必矣乃簡精兵倍道進擊大破之歴城羅士信年十四)
(從須陁擊賊於濰水上賊始布陳士信馳至陳前刺殺數人斬一人首擲空中以矟承之揭以略陳賊徒)
(愕眙莫敢近須陁因引兵奮擊衆賊大潰須陁歎賞引置左右每戰須陁先登士信為副)集覧(濰水)
(注見漢王劉邦四年愕眙愕驚也眙丑吏反直視也亦驚貌前西都賦愕貽而不敢階)質實(齊郡)
(注見漢景帝三年濟南北海郡名注見漢桓帝永康元年平原郡名注見陳宣帝太建八年安德河間郡)
(名注見漢帝玄更始二年渤海郡名注見晉穆帝永和六年滄州張須陁關鄉人一統志云章丘古地名)
(夲春秋時齊高唐邑漢為陽丘縣地屬濟南郡東漢省北齊移高唐縣治於此晉因之隋初改為章丘縣)
(唐初屬譚州貞觀初州廢以縣屬齊州宋增置清平軍金廢軍以縣屬濟南府元仍舊焉夲朝因之隸濟)
(南府山東地名注見宋文帝元嘉二十五年歴城縣名注見漢光武建武五年歴下)
夏四月帝度遼水遣諸將擊高麗
(車駕度遼遣宇文述與楊義臣趣平壤王仁恭出扶餘道進至新城高麗兵數萬拒戰仁恭帥勁騎一千)
(擊破之高麗嬰城固守帝命諸將攻遼東聽以便宜從事飛樓橦雲梯地道四面俱進晝夜不息而高麗)
(應變拒之二十餘日不拔主客死者甚衆)集覧(扶餘注見新莾始建國元年樓橦猶衝輣也史炤曰)
(輣有樓車也所以橦城者橦與䡴通音幢又直綘反雲梯以木為之可階而登城也墨子曰公輸般為雲)
(梯以攻宋索隱曰按梯構木瞰高也雲者言其升高若入雲然)
六月楚公楊玄感起兵黎陽圍東都
(玄感驍勇便騎射好讀書喜賓客海内知名之士多與之遊蒲山公李密弼之曾孫也少有才略志氣雄)
(遠輕財好士為左親侍帝見之謂宇文述曰左仗下黑色小兒瞻視異常勿令宿衞述乃諷密使稱病自)
(免密遂屏人事專務讀書嘗乘黃牛讀漢書楊素遇而異之與語大悅謂玄感等曰汝等不及也由是玄)
(感與為深交時或侮之密曰若决機两陳之間喑嗚咄嗟使敵人震懾密不如公驅召天下賢俊各申其)
(策公不如密豈可以階級稍崇而輕天下士大夫邪玄感笑而服之素恃功驕倨或失臣禮帝心銜而不)
(言及素卒謂近臣曰使素不死終當族滅玄感知之内不自安且以朝政日紊乃與諸弟潜謀作亂帝方)
(事征伐玄感自言世荷國恩願為將領帝喜寵遇日隆頗預朝政至是命玄感於黎陽督運遂與虎賁郎)
(將王仲伯汲郡贊治趙懷義等謀故為逗遛欲令諸軍乏食弟郎將玄縱萬石並從幸遼東玄感潜召之)
(皆亡還萬石至高陽為人所執斬於㴍郡時來護兒以舟師自東萊將入海趣平壤玄感遣家奴偽為使)
(者從東方來詐稱護兒反六月玄感入黎陽大索男夫移書傍郡以討護兒為名各令發兵會於倉所以)
(懷義為衛州刺史元務夲為黎州刺史河内主簿唐禕為懷州刺史御史游元督運在黎陽玄感謂曰獨)
(夫肆虐䧟身絶域此天亡之時也我今親帥義兵以誅無道卿意何如元正色曰尊公荷國寵靈近古無)
(比公之弟兄青紫交映當謂竭誠盡節上荅鴻恩豈意墳土未乾親圖反噬僕有死而已不敢聞命玄感)
(怒而囚之屢脅以兵不能屈乃殺之元明根之孫也玄感選運夫少壯者得五千餘人篙梢三千餘人刑)
(三牲誓衆且諭之曰主上無道不以百姓為念天下騷擾死遼東者以萬計今與君等起兵以救兆民之)
(弊何如衆皆踊躍稱萬歲乃勒兵部分唐禕逃歸河内先是玄感隂遣召李密及弟玄挺密至玄感大喜)
(問計密曰天子出征遠在遼外去幽州猶隔千里公擁兵出其不意長驅入薊扼其咽喉高麗聞之必躡)
(其後不過旬日資糧皆盡其衆不降則潰可不戰而擒此上計也玄感曰更言其次密曰關中四塞天府)
(之國雖有衞文昇不足為意今帥衆鼔行而西經城勿攻直取長安收其豪傑撫其士民據險而守之天)
(子雖還失其根夲可徐圖也玄感曰更言其次密曰簡兵倍道襲取東都以號令四方但恐唐禕告之先)
(已固守若引兵攻之百日不克天下之兵四面而至非僕所知也玄感曰不然今百官家口並在東都若)
(先取之足以動其心且經城不拔何以示威公之下計乃上策也遂引兵向洛陽遣玄挺將千人為前鋒)
(先取河内唐禕據城拒守又使人告東都越王侗等勒兵為備玄感渡河從者如市使弟積善將兵三千)
(緣洛水西入玄挺逾邙山南入玄感將三千餘人隨其後其兵皆執單刀柳楯無弓矢甲胄東都遣河南)
(人逹奚善意將精兵五千人拒積善將作監裴弘策將八千人拒玄挺善意兵潰鎧仗皆為積善所取弘)
(策戰敗走玄挺不追弘策退收散兵復結陳以待之玄挺徐至坐息良久忽起擊之宏策又敗如是五戰)
(直抵太陽門弘策將十餘騎馳入宮城餘皆歸於玄感玄感每誓衆曰我身為上柱國家累鉅萬金至於)
(冨貴無所求也今不顧族滅者但為天下觧倒懸之急耳衆皆悅父老争獻牛酒子弟詣軍門請自效者)
(日以千數内史舍人韋福嗣為玄感所獲使掌文翰為書遺樊子蓋數帝罪惡云欲廢昏立明子蓋新自)
(外藩入為京官東都舊官多慢之至於部分軍事未甚承稟裴弘策失利更使出戰不肯行子蓋斬以徇)
(於是將吏震肅無敢仰視令行禁止玄感盡銳攻城子蓋隨方拒守玄感不能克然達官子弟應募從軍)
(者聞弘策死皆不敢入城韓擒虎子世咢等四十餘人皆降於玄感玄感悉以清要重任委之收兵得五)
(萬餘人遣世咢圍滎陽顧覺取虎牢以為鄭州刺史代王侑使衞文昇帥兵救東都至華隂掘楊素塜焚)
(其骸骨示士卒以必死直趨東都城北行感屢破之玄感身先士卒所向摧䧟又善撫悅其下皆樂為之)
(死由是每戰多捷衆至十萬文昇衆寡不敵死傷且盡乃更進屯邙山之陽與玄感决戰會揚玄挺中流)
(矢死玄感軍乃稍却)集覧(喑嗚咄嗟喑音音咄當沒反喑嗚懷怒氣也咄嗟發怒聲也獨夫注見宋)
(明帝泰始元年三牲即毛遂所謂鷄狗馬血是也天府之國戰國策蘇秦說秦惠王曰大王之國地勢形)
(便此所謂天府之國高誘注府聚也萬物所聚之地逹奚代北複姓也逹官謂有官職得達於君者記檀)
(弓公之喪諸達官之長杖世咢名也咢五各反)質實(蒲山公李密蒲山縣名未詳處所唯嘉興府平)
(湖縣東南三十里有蒲山瀕於海邊未知是否李密隴西成紀人襲父蒲山公爵故稱蒲山公左仗下注)
(見宋文帝元嘉三十年左細仗主黎陽郡名注見漢成帝綏和三年汲郡注見秦莊襄王三年贊治官名)
(主衆曹文書隋文帝改别駕治中為長史司馬焬帝罷之置贊治唐高祖改贊治曰治中即今之通判是)
(也逗遛注見漢宣帝夲始三年衛州注見秦王政三年朝歌黎州注見漢成帝綏和三年黎陽河内縣名)
(注見周赧王五十三年野王懷州注見宋順帝昇平元年游元廣平任人寶藏之子薊縣名注見漢帝玄)
(更始二年關中注見唐玄宗開元十一年京兆洛水注見漢高后三年邙山注見漢靈帝中平六年河南)
(縣名注見周顯王三年洛陽將作監官名事物紀原云少昊五雉為五工正與唐虞之共工周官考工之)
(所記皆將作之任也秦始置將作少府漢景帝更為大匠隋開皇中改將作寺曰監故大匠之名亦更為)
(監滎陽縣名注見秦莊襄王元年虎牢關名注見晉帝奕太和四年鄭州注見梁武帝普通六年鄭城華)
(隂縣名注見周顯王三十七年隂晉一統志云楊素塜在西安府華隂縣東二十五里)
發明(春秋之法凡弑君之賊討在四鄰則責其國討在夷狄則責中國皆所以示急於討賊之)
(義也楊廣之逆綱目既正其罪於前故凡羣盗之反皆以起兵書之若夫楊玄感者乃楊素之子素)
(首畫謀逆預聞其故則玄感是為逆黨今又舉兵向闕綱目胡為亦書起兵嗚呼於此可以見討賊)
(之尤急矣夫惟急於討賊雖盗賊夷狄皆予其討至於親其逆黨亦不暇顧必志於得賊而後已正)
(猶今捕盜之法或其徒中自能告首亦與免罪行賞此類是也立法若是可謂嚴哉雖然玄感曷不)
(書討曰討大矣玄感初非真能討賊者使其能指楊廣弑父與君之罪正名舉義若漢王之討項籍)
(名其為賊則綱目亦必以討予之矣然則討賊若此其急為賊者豈有容足之地哉故曰綱目修而)
(亂臣賊子懼)
帝引軍還遣宇文述來護兒等擊楊玄感
(遼東城久不拔帝遣造布囊百萬貯土欲積於大道高與城齊使戰士登而攻之又作八輪樓車高出於)
(城欲俯射城内會楊玄感反書至帝大懼引蘇威入帳中謂曰此兒聰明得無為患威曰玄感麄疎必無)
(所慮但恐因此寖成亂階耳帝又聞達官子弟皆在玄感所益憂之兵部侍郎斛斯政素與玄感通謀内)
(不自安亡奔高麗帝夜召諸將使引軍還資械委棄衆心恟懼無復部分高麗覺之然疑其詐經二日乃)
(出兵追躡而不敢逼帝遣虎賁郎將陳稜攻元務夲於黎陽又遣宇文述屈突通乘傳發兵以討玄感來)
(護兒至東萊聞玄感圍東都召諸將議旋軍救之諸將咸以無敕不宜擅還護兒厲聲曰洛陽被圍心腹)
(之疾高麗逆命猶疥癬耳公家之事知無不為專擅在吾不關諸人有沮議者軍法從事即日回軍令子)
(弘整馳驛奏聞帝時還至涿郡已敕護兒救東都見弘整甚悅先是將軍李子雄坐事除名從軍自效帝)
(疑之詔鎻子雄送行在所子雄殺使者逃奔玄感)質實(乘傳注見漢景帝三年)
秋七月餘杭劉元進兵起
(元進手長尺餘臂垂過膝自以相表非常隂有異志會帝再發三吳兵征高麗三吳兵皆相謂曰往歲天)
(下全盛吾軰父兄征高麗者猶大半不返今已罷弊復為此行吾屬無遺類矣由是多亡命郡縣捕之急)
(聞元進舉兵亡命者雲集旬月間衆至數萬)集覽(餘杭漢會稽郡邑隋置杭州唐改餘杭郡今杭)
(州餘杭縣是也三吳注見晉安帝元興元年)質實(餘杭縣名注見大業六年)
楊玄感引兵趣潼關八月宇文述等追之玄感敗死
(楊玄感得韋福嗣委以心膂不復專任李密福嗣每畫策皆持两端密揣知其意謂玄感曰福嗣元非同)
(盟實懷觀望明公聽之必為所誤請斬之玄感不聽密退謂所親曰楚公好反而不欲勝吾屬今為虜矣)
(李子雄勸玄感速稱尊號玄感以問密密曰兵起以來雖復頻捷至於郡縣未有從者東都守禦尚彊天)
(下救兵益至公當挺身力戰早定關中乃亟欲自尊何示人不廣也玄感笑而止屈突通引軍屯河陽宇)
(文述繼之子雄曰通曉習兵事若一得渡河則勝負難决不如分兵拒之通不能濟則樊衞失援玄感然)
(之將拒通樊子蓋知其謀數擊其營玄感不得往通濟河軍於破陵玄感分為兩軍西拒文昇東拒通子)
(蓋復出兵大戰玄感軍屢敗子雄曰援軍益至不可久留不如直入關中開永豐倉以賑貧乏三輔可指)
(麾而定據有府庫東面而争天下亦覇王之業也會華隂諸楊請為鄉導玄感引兵西趣潼關宇文述等)
(諸軍躡之至弘農宮太守蔡王智積曰玄感聞大軍將至欲西圖關中若成其計則難克也當以計縻之)
(使不得進不出一旬可以成擒及玄感軍至城下智積登陴詈之玄感怒留攻之李密諫曰公今詐衆西)
(入軍事貴速况乃追兵將至安可稽留若前不得據關退無所守大衆一散何以自全玄感不從遂攻之)
(三日不拔乃引而西至閿鄉宇文述衞文昇來護兒屈突通等軍追及之玄感布陳亘五十里且戰且行)
(一日三敗乃獨與十餘騎奔上洛自度不免謂積善曰我不能受人戮辱汝可殺我積善抽刀斫殺之因)
(自刺不死追兵執之)集覧(潼關注見漢獻帝建安十六年閺鄉注見晉安帝義熙十三年)質實
(河陽縣名注見唐昭宣帝天祐二年樊衞謂樊子蓋衞文昇破陵地名未詳處所三輔注見漢武帝征和)
(元年弘農郡名注見周顯王四十五年陜蔡國名注見秦二世二年上蔡登陴注見梁武帝天監二年上)
(洛縣名注見晉元帝大興元年)
發明(綱目立法甚嚴煬既書弑故凡羣盗及反者皆書起兵其間亦有死節如御史游元將軍)
(獨孤盛給事許善心之類皆不得書於冊蓋以其盡節於弑逆之人故不足予之耳至是上書來護)
(兒擊玄感不以討書此書玄感敗死不書伏誅下書殺玄感黨與亦不書誅書法若此可謂得春秋)
(謹嚴之旨矣一字褒貶非君子孰能修之)
以唐公李淵為弘化留守
(帝以弘化留守元弘嗣斛斯政之親也遣衞尉少卿李淵馳往執之因代為留守淵御衆寬簡人多附之)
(帝以淵相表竒異又名應圖䜟忌之未幾徵詣行在所淵遇疾未謁其甥王氏在後宮帝問曰汝舅來何)
(遲王氏以疾對帝曰可得死否淵聞之懼因縱酒納賂以自晦)質實(弘化郡名注見周顯王四十一)
(年義渠)
吳郡朱燮晉陵管崇兵起
(燮涉獵經史頗知兵法為崑山縣博士與數十學生起兵民苦役者赴之如歸崇志氣倜儻隠居常熟群)
(盗相與奉之時帝在涿群命虎牙郎將趙六兒將兵萬人屯楊子以備南賊崇遣將陸顗襲破其營收其)
(噐械軍資衆至十萬)集覧(常熟漢吳郡縣按吳郡隋改蘇州今平江府是楊子今直州縣縣南有楊)
(子江與浙西鎮江府分界)質實(吳郡注見漢獻帝建興三年晉陵郡名注見大業十二年毘陵一統)
(志云崑山縣夲秦之婁縣地屬會稽郡漢因之晉屬吳郡梁天監中置信義縣大同初又分置崑山縣以)
(山為名隋初二縣俱廢尋復置崑山縣屬吴郡唐屬蘇州宋屬平江府元陞為崑山州至夲朝初改為縣)
(屬蘇州府倜儻注見後漢主延熙十四年常熟夲漢之吳縣地名晉初分置海虞縣屬吳郡東晉又分置)
(南沙縣屬晉陵郡梁又分置常熟縣屬信義郡隋徙常熟治南沙而以海虞縣省入屬蘇州唐武德間移)
(治海虞城宋屬平江府元陞為常熟州至本朝初復改為縣屬蘇州府揚子江名注見文帝開皇十年集)
(覧指為縣名蓋揚子縣乃唐永淳初始置隋時曷嘗有揚子縣哉觀者察焉)
殺楊玄感黨與三萬餘人
(帝使大理卿鄭善果御史大夫裴藴刑部侍郎骨儀與留守樊子蓋推玄感黨與謂曰玄感一呼而從者)
(十萬益知天下人不欲多多即相聚為盗耳不盡加誅無以懲後由是所殺三萬餘人枉死者大半玄感)
(之圍東都也開倉賑給百姓凡受米者皆坑之於都城之南玄感所善文士王胄坐徙邊亡命捕得誅之)
(帝善屬文不欲人出其右薛道衡死帝曰更能作空梁落燕泥否胄死帝誦其佳句曰庭草無人隨意綠)
(復能作此語邪帝自負才學每驕天下之士常謂侍臣曰天下皆謂朕承藉緒餘而有四海設令朕與士)
(大夫高選亦當為天子謂祕書郎虞世南曰我性不喜人諫若位望通顯而諫以求名者彌所不耐至於)
(卑賤之士雖少寬假然卒不置之地上汝其知之世南世基之弟也)集覧(骨儀姓名也承藉緒餘緒)
(殘也承藉他人殘餘之業也莊子讓王篇其緒餘以為國家)質實(鄭善果鄭州滎澤人虞世南餘)
(姚人荔之子)
冬十月遣將軍吐萬緒擊劉元進
(劉元進將渡江會楊玄感敗朱燮管崇共迎元進推以為主據吳郡稱天子署置百官毘陵東陽會稽建)
(安豪傑多執長吏以應之帝遣左屯衞大將軍吐萬緒光祿大夫魚俱羅將兵討之)集覧(吐萬緒吐)
(萬複姓也緒其名)質實(毘陵郡名注見大業十二年東陽郡名注見晉哀帝興寧三年會稽郡名)
(注見漢和帝永元元年建安郡名注見晉武帝泰始五年)
十一月將軍馮孝慈擊張金稱敗死十二月内史舍
人韋福嗣等伏誅
(楊玄感之西也韋福嗣亡詣東都歸首樊子蓋得其書草封以呈帝帝命執送行在李密亡命為人所獲)
(送東都子蓋鎻送福嗣密及楊積善王仲伯等十餘人詣高陽密與仲伯等竊謀亡去悉使出其所賫金)
(以示使者曰吾等死日此金並留付公幸用相瘞其餘即皆報德使者許諾防禁漸弛密請通市酒食每)
(宴飲諠譁竟夕使者不以為意行至魏郡石梁驛飲防守者皆醉穿墻而逸密呼福嗣福嗣曰我無罪天)
(子不過一面責我耳至高陽帝以書草示福嗣收付大理宇文述請為重法以肅將來十二月就野外縳)
(諸應刑者於格上使九品以上持兵斫射支體糜碎積善福嗣仍加車裂)集覧(格上格謂戰格即今)
(彭排也釋名彭旁也言在身旁排敵禦攻也)質實(高陽縣名注見晉愍帝建興四年魏郡注見漢)
(元帝建昭二年石梁驛未詳處所車裂注見晉元帝太興三年轘)
書法(玄感黨皆書殺惡廣也福嗣亦其黨獨書伏誅母乃助之虐乎福嗣反覆見義不明數廣)
(十罪似也未幾而亡歸自首矣亦既鎻送李密呼與俱去乃自謂無罪猶冀苟全綱目獨書伏誅所)
(以别於起義者也)
發明(韋福嗣亦玄感之黨何以獨書伏誅福嗣既從玄感玄感委以心膂反乃首鼠兩端䧟玄)
(感於敗死今又亡詣東都自首則是反覆背叛之人耳故特書誅以罪之夫豈予焬之討有罪哉)
唐縣扶風妖人作亂討平之質實(一統志云唐縣漢初所置屬中山國即堯)
(為唐侯國於此春秋為鮮虞邑北齊省入安喜縣隋復置唐縣屬定州唐因之五代梁改為中山縣晉改為博)
(陵縣漢復為唐縣宋金元俱仍舊王夲朝因之改屬保定府扶風郡名注見周顯八年岐)吐萬
緒擊劉元進破之管崇敗死詔徵緒還遣王世充代將
元進朱燮皆敗死
(劉元進攻丹陽吐萬緒濟江擊破之元進結柵拒緒相持百餘日元進兵潰夜遁保壘與朱燮管崇等連)
(營百餘里緒乘勝進擊復破之斬崇然百姓從亂者如歸市賊敗而復聚其勢益盛緒以士卒疲弊請息)
(甲待來春帝不悅魚俱羅亦以賊非歲月可平潜迎諸子於洛帝怒有司希旨奏緒怯懦俱羅敗衂俱羅)
(坐斬徵緒詣行在緒憂憤道卒帝更遣江都丞王世充發淮南兵數萬人討元進世充渡江頻戰皆捷元)
(進燮敗死餘衆降散世充召降者於通玄寺佛像前焚香為誓約降者不殺散者聞之歸首略盡世充悉)
(阬之死者三萬餘人由是餘黨復相聚為盗官軍不能討以至隋亡帝以世充有將帥才益加寵任又詔)
(凡為盗者籍沒其家時群盗所在皆&KR0034;郡縣官因之各專威福生殺任意矣)集覧(敗衂衂女六反)
(挫也亦敗北也)質實(丹陽郡名注見漢明帝永平十三年)
杜伏威起兵掠江淮
(章丘杜伏威與臨濟輔公祏為刎頸交俱亡命為羣盗伏威年十六每出則居前入則殿後由是其徒推)
(以為帥下邳苖海潮亦聚衆為盗伏威使公祏謂之曰我與君同苦隋政各舉大義力分勢弱常恐被擒)
(若合而為一則可以敵隋矣君能為主吾當敬從自揆不堪宜來聽命不則一戰以决雌雄海潮懼即帥)
(其衆降之伏威轉掠淮南江都留守遣校尉宋顥討之伏威與戰陽敗引顥衆入葭葦中因從上風縱火)
(顥衆皆燒死)集覧(輔公祏輔姓也左傳有晉大夫輔樂又智果以智伯必貳其宗改姓輔氏殿後)
(注見漢昭烈帝章武二年顥胡杲反)質實(臨濟縣名注見秦二世二年下邳縣名注見漢高帝六年)
(甲戌)十年春二月徵天下兵伐高麗三月帝如涿郡秋七
月次懷遠鎮高麗遣使請降
(詔百僚議伐高麗數日無敢言者遂復徵天下兵百道俱進三月帝發高陽士卒在道亡者相繼至臨渝)
(宮禡祭斬叛軍者以釁鼔亦不能止時天下已亂所徵兵多不至高麗亦困弊來護兒至卑奢城高麗舉)
(兵逆戰護兒擊破之將趣平壤高麗王元懼遣使乞降因送斛斯政帝大悅遣使持節召護兒還護兒集)
(衆曰大軍三出未能平賊勞而無功吾竊耻之今高麗實困以此衆擊之不日可克吾欲進兵徑圍平壤)
(取高元獻捷而歸不亦善乎荅表請行長史崔君肅固爭護兒不可曰吾在閫外事當專决寧得高元還)
(而獲譴捨此成功所不能也君肅告衆曰若違詔書必當獲罪諸將懼俱請還護兒乃奉詔八月帝班師)
(邯鄲賊帥楊公卿帥其黨八千人抄駕後第八隊得飛黃上廐馬四十二匹而去)集覧(禡祭說文)
(師旅所止地祭之於内曰類於野曰禡記王制天子將出征類乎上帝禡於所征之地注禡師祭也為兵)
(禱也其禮亦亡禡馬怕反又音百大雅曰是類是禡師祭也釁鼔應劭曰釁祭也新鼓殺牲以血塗釁郄)
(因而祭之曰釁瓉曰按禮記及大戴禮有釁廟之禮皆無祭事索隐曰說文釁血祭也司馬法曰血於鼙)
(鼔者神戎噐也顔師古曰凡殺牲以血祭者皆名為釁臣瓉以為皆無祭事非也今釁鼓謂殺之以塗釁)
(於鼔爾春秋傳不以纍臣釁鼔即其義也又左傳定四年君以軍行祓社釁鼓注師出先有事祓禱於社)
(稷之宜社於是殺牲以血塗鼓鼙為釁鼓祓音弗飛黃良馬名古賦云飛黃服皂)質實(一統志云)
(臨渝宮在永平府撫寧縣境内卑奢城未詳處所班師注見陳後主禎明元年邯鄲縣名注見周威烈王)
(二十三年)
書法(前書擊高麗矣此書伐何竟降賊也弑逆之賊夷狄得而誅之既降賊矣故特從恒辭書)
(伐)
冬十月還西京
(以高麗使者及斛斯政告太廟仍徵高麗王元入朝元竟不至敕將帥嚴裝更圖後舉竟不果行初開皇)
(之末國家殷盛朝野皆以高麗為意劉炫獨以為不可作撫夷論以刺之至是其言始驗殺斛斯政烹其)
(肉使百官噉之佞者或噉之至飽)質實(劉炫河間景城人)
十一月祀南郊大風
(有事於南郊帝不齋於次詰朝備法駕至即行禮是日大風一獻禮畢御馬疾驅而歸胡氏曰董子有言)
(自非大無道之君天必扶持而安全之故時出災異以警戒之至於再至於三而猶不悛然後改命有德)
(若隋煬十有四年之間無復災異之變蓋其奪宗為儲是日四海地震天既以告文帝而不知戒焉則亦)
(已矣天意若曰罪惡如煬者非所告也中間山東河南大水底柱偃河逆流則是徵兵遠伐山東盗起人)
(心愁怨侵廹隂陽之應爾或曰使煬而知懼罷兵脩政可有瘳乎曰罪有輕重惡有大小惡輕罪小悔而)
(改往聖人所許也五刑之屬三千而無弑父之條是不孝不足以盡之而煬也犯焉縱使息役罷兵省德)
(脩政是一杯水不足以救一車薪之火亦無全而歸之之理矣至是郊而大風正與慕容超同符蓋天動)
(威以絶之也)集覧(齋於次周禮王朝日祀五帝則張大次小次鄭元曰大次以候止息小次以候)
(行禮山谷集曰凡言設大次小次者皆幄也大次在壇壝之外小次去壇遠矣董子董仲舒奪宗為儲太)
(子曰儲君煬帝初為晉王謀廢太子勇而求為太子是為奪宗底柱隁河事在大業七年底柱注見漢成)
(帝綏和二年與慕容超同符慕容超南燕王也晉安帝義熙四年超祀南郊大風晝晦羽儀帷幄皆毁裂)
(義熙六年晉劉裕執超斬於建康)質實(詰朝注見梁武帝大同二年法駕注見漢高后八年)
書法(慕容超祀南郊嘗大風矣不書大風略之也未幾而南燕滅也於是祀南郊書大風隋之)
(滅也决矣)
發明(煬有天地不容之罪乃欲郊見上帝宜乎不獲顧饗之報也書祀南郊大風天誅之意為)
(可知矣噫)
離石胡劉苖王兵起集覧(離石胡劉苖王晉末匃奴左賢王法卑之孫劉淵嘗都離)
(石故曰離石胡也苖王劉淵之裔也離石注見晉惠帝永興元年)
(衆至數萬)
汲郡王德仁起兵據林慮山質實(汲郡注見秦莊襄王三年汲林慮山注見)
(漢帝玄更始二年)
(擁衆數萬)
十二月帝如東都殺太史令庾質
(帝將如東都太史令庾質諫曰比歲伐遼民實勞弊陛下宜鎮撫關内使百姓盡力農桑三五年間四海)
(稍豐實然後廵省於事為宜帝不悅質辭疾不從帝怒下質獄殺之)質實(東都注見秦莊襄王元年)
(三川陛下注見漢光武建武二十七年)
齊郡孟讓兵掠盱眙王世充擊破之
(孟讓自長白山寇掠諸郡至盱眙衆十餘萬據都梁宮阻淮為固江都丞王世充將兵拒之栅塞險要羸)
(形示弱民間亦皆結堡自固野無所掠賊衆漸餒乃留兵圍栅分人於南方抄掠世充伺其懈縱兵出擊)
(大破之讓遁去)集覽(長白山在黃龍府西今遼東咸陽府界中按金國志長白山在今山東南千餘)
(里白衣觀音所居其山禽獸皆白黑水發源於此舊名粟末河契丹主德光破晉改名混同江都梁宮都)
(梁郡名今招信軍是也盱眙縣西有都梁山隋於此置宮因名焉其山出都梁香)正誤(長白山今)
(按長白山在淄州宋白曰隋改武彊為長山縣以縣西南山十五里長白山得名大業七年鄒平民王薄)
(據長白山剽掠齊濟之郊集覧以為在遼東非也)質實(齊郡注見漢景帝三年濟南盱眙縣名注)
(見秦二世二年一統志云都梁宮在鳳陽府盱眙縣西南三里今名都梁臺相傳隋煬帝所築遺址尚存)
(江都縣名注見漢獻帝興平元年抄掠注見恭帝皇泰二年)
以張須陁為河南討捕大使
(齊郡賊帥左孝友衆十萬屯蹲狗山張湏陁列營逼之孝友窘廹出降湏陁威振東夏以功遷通守領河)
(南道十二郡黜陟討捕大使涿郡賊帥盧明月衆十餘萬軍祝阿湏陀將萬人邀之相持十餘日糧盡將)
(退謂將士曰賊見吾退必悉衆來追若以千人襲據其營可有大利此誠危事誰能往者衆莫對唯羅士)
(信及秦叔寶請行於是湏陁委栅而遁使二人分將千兵伏葭葦中明月悉衆追之士信叔寶馳至其栅)
(柵門閉二人超升其樓各殺數人營中大亂二人斬關以納外兵因縱火焚其三十餘栅烟焰漲天明月)
(奔還湏陁回軍奮擊大破之明月以數百騎遁去所俘斬無筭)質實(河南地名注見宋主昱元徽元)
(年蹲狗山未詳處所祝阿縣名注見周烈王六年秦叔寶即秦瓊齊州歴城人)
(乙亥)十一年春正月增秘書省官百二十員
(帝好讀書著述自為揚州總管置王府學士至百人常令脩撰自經術文章兵農地理醫卜釋道乃至蒱)
(博鷹狗皆為新書無不精洽共成萬七千餘卷初西京嘉則殿有書三十七萬卷帝命秘書監柳顧言等)
(詮次除其複重猥雜得三萬七千餘卷納於東都脩文殿又寫五十副夲分置西京東都宮省官府)質
實(揚州注見漢武帝元朔五年淮南蒱博注見晉明帝太寧三年)
發明(學之為王者事其已久矣堯舜禹湯文武汲汲仲尼皇皇皆是物也自後世以來人主好)
(學者無幾然亦有好之而無補於事如梁繹隋煬之徒者何哉夫學之為道雖非一端要以孝弟仁)
(義為夲二君為子則不孝為弟則不悌為君則不仁為人則不義是其大夲已失矣雖朝誦夜習亦)
(復何益况又其所謂學亦徒從事華藻之末者乎綱目於隋書其增秘書官至百二十員之衆若足)
(以見崇尚之意然其虛文無實棄本事末之義亦固隐然在其中矣)
二月詔村塢皆築城上谷王須拔魏刀兒兵起
(上谷賊帥王須拔自稱漫天王魏刀兒自稱歴山飛衆各十餘萬北連突厥南宼燕趙)質實(上谷)
(郡名注見秦王政三年突厥北狄國名注見梁武帝大同十一年燕趙二國名燕注見唐高祖武德四年)
(幽州趙注見漢景帝三年)
殺郕公李渾夷其族
(初高祖夢洪水沒都城意惡之故遷都大興申公李穆卒孫筠襲爵叔父渾忿其吝嗇使兄子善衡殺之)
(而謂妻兄宇文述曰若得紹封當歲奉國賦之半述為之言得為嗣二歲後&KR0735;不復以國賦與述述大恨)
(之至是累官大將軍改封郕公帝以其門族彊盛忌之會有方士言李氏當為天子勸帝盡誅李姓渾從)
(子將作監敏小名洪兒帝疑其名應䜟嘗面告之冀其引决敏大懼數與渾及善衡屏人私語述譛之於)
(帝遣郎將裴仁基表告渾反帝收渾等遣裴藴等雜治之數日不得反狀帝更遣述述誘教敏妻為表誣)
(告渾謀因度遼與子弟襲御營立敏為天子持入奏之殺渾敏善衡及宗族三十二人敏妻亦鴆死)集
覧(郕字亦作成春秋魯孟氏邑杜預曰泰山郡鉅平縣東南有成城括地志云故郕城在兖州泗水縣)
(西北引决注見宋明帝泰始七年)質實(申縣名注見齊武帝永明五年李穆趙郡平棘人一統志)
(云郕隋之縣名屬魯郡即春秋時郕子國唐初屬兖州後省之故城在兖州府汶上縣北三十二里)
發明(國之將亡必有妖孽隋文以簒弑得國猜忌殘忍殺戮甚多初無祈天永命之德身且不)
(保諸子皆非良死不善之報昭然甚明况煬又以惡逆趣之固無延世之理圖䜟之言雖不為無據)
(然不可得而移也李渾之死書殺書爵則其無罪可知然使殺之果當其罪則夫群盗蝟集亦豈能)
(長保有國哉末年江都之旤乃宇文氏而非李氏亦可以為濫殺無辜者之戒矣殷鍳若此猶有以)
(官爵封邑皆有武字而殺李君羡為女主武氏之應者其亦可哀也哉)
孔雀集朝堂百官稱賀
(有二孔雀自西苑飛集朝堂親衞校尉高德儒等十餘人見之奏以為鸞時孔雀已去無可得驗於是百)
(官稱賀拜德儒朝散大夫賜物百叚)質實(孔雀格物論孔雀文禽也廣益諸州所産高四五尺雌者)
(尾短無金翠雄者五年始成初春而生三四月後復凋與華萼俱榮衰土人取其尾者持刀於叢篁幽隠)
(處伺過急斷其尾回首一顧金翠無復光彩矣)
書法(直書其事貶義自見矣)
夏四月帝如汾陽宮以李淵為山西河東撫慰大使
(以淵承制黜陟討捕羣盗淵行至龍門擊賊帥母端兒破之)質實(一統志云山西古冀州地漢冀)
(州西境河東等郡屬司隸置并州部刺史察舉太原上黨雲中鴈門等郡而不常所治東漢并州治晉陽)
(唐貞觀初置河東道開元中置河東採訪處置使治蒲州後改採訪為觀察其治仍舊宋置河東路經略)
(安撫使以太原守臣兼領元以冀寧諸路直隸省部置河東山西道宣慰使司於大同置河東山西道肅)
(政廉訪司於冀寧至夲朝置山西等處承宣布政使司領太原平陽大同三府澤潞汾遼五州云河東郡)
(名注見漢獻帝建安七年龍門縣名注見文帝仁壽三年)
秋八月帝廵北邊突厥始畢可汗入宼帝入鴈門始畢
圍之九月乃觧考異(提要入作之)
(初裴矩以突厥始畢可汗部衆漸盛獻策分其勢欲以宗女嫁其弟叱吉設拜為南面可汗叱吉不敢受)
(始畢聞而慚怨突厥之臣史蜀胡悉多謀略矩詐與為互市誘殺之遣使詔始畢曰史蜀胡悉叛可汗來)
(降我已相為斬之始畢由是不朝八月帝廵北邊始畢帥騎數十萬謀襲乘輿義成公主先遣使者告變)
(車駕馳入鴈門齊王暕以後軍保崞縣突厥圍鴈門城中兵民十五萬口食僅可支二旬鴈門四十一城)
(突厥盡克之唯鴈門崞不下突厥急攻鴈門矢及御前帝大懼抱趙王杲而泣目盡腫宇文述勸帝簡精)
(銳潰圍而出蘇威曰城守則我有餘力輕騎乃彼之所長陛下萬乘之主豈宜輕動尚書樊子蓋曰陛下)
(乘危徼幸一朝狼狽悔之何及不若據堅城以挫其銳坐徵四方兵使入援陛下親撫循士卒諭以不復)
(征遼厚為勲格必人人自奮何憂不濟内史侍郎蕭瑀以為突厥之俗可賀敦預知軍謀且義成公主以)
(帝女嫁外夷必恃大國之援若使一介告之借使無益庸亦何損又發明詔諭將士以赦高麗專討突厥)
(則衆心皆安人自為戰矣瑀皇后之弟也虞世基亦以是勸帝帝從之帝親廵將士謂之曰努力擊賊苟)
(能保全凡在行陳勿憂富貴必不使有司弄刀筆破汝勲勞乃下令守城有功者無官直除六品有官以)
(次增益於是衆皆踴躍晝夜拒戰又詔天下募兵守令俱來赴難李淵之子世民年十六應募隸屯衞將)
(軍雲定興說之曰始畢敢舉兵圍天子必謂我倉猝不能赴援故也宜晝則引旌旗令數十里不絶夜則)
(鉦鼓相應虜必謂救兵大至望風遁去定興從之帝遣間使求救於義成公主公主遣使告始畢云北邊)
(有急諸郡援兵亦至九月始畢觧圍去帝遣騎追躡得老弱二千餘人而還)集覧(叱吉設突厥謂)
(别部興兵者曰設叱吉其號也崞縣注見晉懷帝永嘉四年勲格勲王功也格者百官有司之所常行者)
(也唐太宗時士卒以軍功致位五品者豫士流時人謂之勲格可賀敦注見梁武帝普通元年)質實
(乘輿注見漢安帝延光四年鴈門郡名注見秦王政三年義成縣名注見唐懿宗咸通十年狼狽注見漢)
(獻帝初平三年蕭瑀蘭陵人梁明帝之子)
書法(高帝書被圍平城不以足加首也此書始畢圍之何廣賊也突厥圍之不足為賊諱也然)
(則曷為以入宼書弑逆之賊夷狄得而誅之乃復觧圍是縱賊也故從恒辭書宼)
冬十月帝還東都考異(此上間無異事帝字羡)
(車駕還至太原蘇威曰今盗賊不息士馬疲弊願陛下亟還西京深固根夲為社禝計帝初然之宇文述)
(曰從官妻子多在東都宜向洛陽自潼關入帝從之既至東都顧眄街衢謂侍臣曰猶大有人在意謂平)
(楊玄感殺人尚少故也蘇威追論勲格太重宜加斟酙樊子蓋固請以為不宜失信帝曰公欲收物情邪)
(子蓋懼不敢對帝性吝官賞初平楊玄感應授勲者多乃更置戎秩建節奮武宣惠綏德懷仁秉義奉誠)
(立信等尉將士守鴈門者萬七千人至是得勲者纔千五百人一戰得第一勲者進一階先無戎秩者止)
(得立信尉無勲者四戰進一階又議伐高麗由是將士憤怨初蕭瑀以外戚有才行得掌機要瑀性剛鯁)
(數言事忤旨帝漸疎之及鴈門圍觧帝謂羣臣曰突厥狂悖勢何能為蕭瑀遽相恐動情不可恕候衞將)
(軍楊子崇從至汾陽知突厥必為宼屢請早還不納至是怒之曰子崇怯懦驚動衆心不可居爪牙官皆)
(出為郡守)質實(太原郡名注見齊明帝建武三年并州社稷注見新莾天鳳元年潼關注見漢獻帝)
(建安十六年陛下注見漢光武建武二十七年汾陽縣名注見大業十三年)
詔江都更造龍舟
(楊玄感之亂龍舟皆焚詔江都更造數千艘制度仍大於舊者)質實(艘䟽鳩反船之緫名江都縣名)
(注見漢獻帝興平元年)
東海李子通據海陵
(子通有勇力先依長白山賊帥左才相羣盗皆殘忍而子通獨寬仁由是人多歸之未半歲有衆萬人才)
(相忌之子通引去度淮與杜伏威合伏威選軍中壮士養為假子凡三十餘人濟隂王雄誕臨濟闞稜為)
(之冠既而子通謀殺伏威遣兵襲之伏威被創雄誕負之以逃收散兵復振將軍來整又擊子通破之子)
(通帥其餘衆奔海陵復收兵得二萬人)質實(東海郡名注見秦二世二年郯淮水名注見漢後主)
(建興二年臨濟縣名注見秦二世二年濟隂縣名注見漢光武建武八年海陵縣名注見周世宗顯德五)
(年)
城父朱粲兵起
(粲始為縣佐史從軍亡命聚衆為盗謂之可逹寒賊自稱迦樓羅王衆至十餘萬引兵轉掠荆沔及山南)
(郡縣所過噍類無遺)集覧(城父注見秦二世二年下城父噍類注見漢宣帝地節四年)質實
(荆沔二州名荆注見漢獻帝建安十二年沔注見晉孝武帝太元六年)
十二月李淵擊敬盤陁等降之
(詔樊子蓋發關中兵數萬擊絳賊敬盤陁等自汾北村塢盡焚之賊有降者皆坑之百姓怨憤益相聚為)
(盗詔以李淵代之有降者淵引置左右由是賊衆多降)集覧(汾北汾水之北注見周威烈王二十)
(三年)質實(絳州名注見宋文帝元嘉二十三年東雍)
御批資治通鑑綱目卷三十七上
