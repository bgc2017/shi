欽定四庫全書
御批資治通鑑綱目卷二十
(起戊戌晉成帝咸康四年盡己未晉穆帝升平三年)凡二十二年
(戊戌)四年(趙建武四年成改號漢中宗李夀漢興元年代高祖什翼犍建國元年舊大國一漢凉)
(小國二新小國一凡四僣國)春趙王虎燕王皝合兵攻段氏破之虎
拔令支悉取其地
(趙王虎擊段遼使桃豹等將舟師十萬出漂渝津支雄等帥步騎七萬為前鋒燕王皝引兵攻掠令支以)
(北叚遼將追之慕容翰曰今趙兵在南當併力禦之而更共燕闘萬一失利何以禦南敵乎叚遼怒曰吾)
(前為卿所誤以成今日之患今不復墮卿計中矣乃悉衆追之皝設伏邀擊大破之掠五千戶而歸虎進)
(屯金臺支雄長驅入薊遼所署漁陽上谷代郡守相皆降取四十餘城北平相陽裕帥數千家登燕山以)
(自固諸將恐其為後患欲攻之虎曰裕儒生矜惜名節恥於迎降耳無能為也遂過之至徐無遼不敢復)
(戰棄令支奔密雲山慕容翰奔宇文氏虎入令支宫徙二萬餘戶於司雍兖豫四州士大夫之有才行者)
(皆擢叙之陽裕詣軍門降)集覽(令支縣名屬遼西郡顔師古曰令去聲支音秪徐無注見漢獻帝初)
(平四年)質實(漂渝津未詳處所一統志云令支漢之縣名屬遼西郡北齊屬北平郡又析置新昌)
(縣隋開皇中省肥如入新昌後為盧龍郡治唐武德初移平州治此改為盧龍縣遼金元俱仍舊本朝因)
(之改屬永平府金臺即黃金臺在順天府東南一十六里又一曰小金臺在府東南一十五里按燕昭王)
(於易水東南築黃金臺延天下士後人慕其好賢之名亦築臺於此為京師八景之一名曰金臺夕照薊)
(縣名注見漢帝玄更始二年燕山在順天府玉田縣西北二十五里自西山一帶迤袤東西延袤數百里)
(抵海岸密雲山在順天府密雲縣南一十五里亦名横山昔燕趙伏兵於此大獲遼衆)
夏四月成李夀弑其主期而自立改國號漢
(成主期驕虐日甚多所誅殺大臣多不自安尤忌漢王夀威名使出屯涪夀懼不免每當入朝常詐為邊)
(書辭以警急初巴西處士龔壯父叔皆為李特所殺壯欲報仇積年不除喪夀數以禮辟之壯不應而往)
(見夀夀問自安之策壯曰蜀民本皆晉臣節下若能發兵西取成都稱藩於晉則福流子孫名垂不朽豈)
(徒脱今日之禍而已夀然之遂襲成都夀世子勢為翊軍校尉開門納之遂克成都屯兵宫門奏殺大臣)
(數人縱兵大掠數日乃定矯太后任氏令廢期為縣公幽之期縊而卒羅恒解思明等勸夀如壯策夀用)
(任調等言遂自稱帝改國號曰漢尊父驤帝號更以舊廟為大成廟後竟盡殺成主雄諸子以安車束帛)
(徵龔壯為太師壯誓不仕贈遺一無所受)集覽(節下猶言閣下足下也大將軍持節以專殺欲與言)
(者不敢指斥須呼其在節下侍者執事者先與之言因卑逹尊之意)質實(涪縣名注見漢獻帝建安)
(十六年巴西郡名注同上建安十九年)
五月趙王虎擊燕不克燕慕容恪追擊大敗之
(趙王虎以燕不會攻叚遼而自專其利伐之又遣使出招誘民夷得三十六城遂進逼棘城皝欲出亡帳)
(下將慕輿根諫曰趙彊我弱大王一舉足則趙之氣勢遂成不可復敵矣今固守堅城其勢百倍事之不)
(濟不失於走奈何望風委去為必亡之理乎皝乃止然猶懼形於色玄莬太守劉佩曰事之安危繋於一)
(人大王當自彊以厲將士不宜示弱事急矣臣請出擊之縱無大捷足以安衆乃將敢死數百騎出衝趙)
(兵所向披靡斬獲而還於是士氣自倍皝意乃安根等晝夜力戰凡十餘日趙兵不能克而退皝遣其子)
(恪帥二千騎追擊之趙兵大敗斬獲三萬餘級諸軍皆潰惟游擊將軍石閔一軍獨全閔本姓冉虎養以)
(為子驍勇善戰多策略虎愛之比諸孫虎還鄴蒲洪以功拜都督六夷諸軍事閔言於虎曰洪雄㒞得將)
(士死力諸子皆有非常之才且握彊兵據近畿宜密除之以安社稷虎曰吾方倚其父子以取吳蜀奈何)
(殺之待之愈厚皝分兵討諸叛城皆下之誅滅甚衆虎遣曹伏將青州之衆戍海島運糧三百萬斛以給)
(之又以船三百艘運榖詣高句麗使王典帥衆萬餘屯田海濱又令青州造船千艘謀復擊燕)集覽
(海島韋昭曰海中山有依止曰島今海州東海縣有島山去岸八十里)質實(玄莬郡名注見漢武)
(帝元封二年披靡注見宋順帝昇明三年一統志云海島即高公島也在淮安府海州城東八十里舊傳)
(有高公嘗漁于此故名)
趙冀州大蝗
(趙冀州八郡蝗司隸請坐守宰趙王虎曰此朕失政所致而欲委咎守宰豈罪已之意邪司隸不進讜言)
(佐朕不逮而欲妄陷無辜可白衣領職)質實(張九韶曰漢置冀州治趙郡所領魏郡鉅鹿常山清)
(河廣平真定中山信都河間趙國十郡晉因之今言八郡者特舉被蝗者而言也)
以司徒導為太傅都督中外諸軍事郗鑒為太尉庾亮
為司空六月更以導為丞相罷司徒官
(導性寬厚委任諸將趙胤賈寧等多不奉法大臣患之亮與鑒牋曰主上自八九歲以及成人入則在宫)
(人之手出則唯武官小人讀書無從受章句顧問未嘗遇君子秦政欲愚其黔首天下猶知不可况欲愚)
(其主哉人主春秋既盛不稽首歸政甫居師傅之尊多養無益之士公與下官並荷託付大姦不掃何以)
(見先帝於地下乎欲共起兵廢導鑒不聽或勸導密為之備導曰吾與元規休戚是同悠悠之談宜絶智)
(者之口即如君言吾便角巾還第復何懼哉孫盛諫亮曰主公常有世外之懷豈肯為凡人事耶此必佞)
(邪之徒欲間内外耳亮乃止是時亮雖居外鎮而遥執朝權既據上流擁彊兵趣勢者多歸之導内不能)
(平嘗遇西風塵起舉扇自蔽徐曰元規塵汚人導以李充為掾充以時俗崇尚浮虚嘗以為老子絶仁)
(棄義盖患乎懷仁義者寡而利仁義者衆耳而凡人見形逐迹離本逾遠乃作學箴以袪其蔽曰名之攸)
(彰道之攸廢乃損所隆乃崇所替非仁無以長物非義無以齊恥仁義固不可遠去其害仁義者而已)
質實(元規庾亮表字孫盛太原人李充汝南人)
秋漢霖雨
(蜀中久雨百姓饑疫漢主夀命羣臣極言得失龔壯上封事曰陛下起兵之初上指星辰昭告天地㰱血)
(盟衆舉國稱藩天應人悦大功克集而論者未諭權宜稱制今滛雨百日饑疫並臻天其或者將以監示)
(陛下故也愚謂宜遵前盟推奉建康彼必不愛高爵重位以報大功雖降階一等而子孫無窮永保福祚)
(不亦休哉夀省書内慙袐而不宣)質實(建康郡名注見漢獻帝興平二年)
冬十月光禄勲顔含致仕
(顔含以老遜位時論者以王導帝之師傅百僚宜為降禮太常馮懷以問含含曰王公雖貴重禮無偏敬)
(降禮之言或是諸君事宜鄙人老矣不識時務既而告人曰吾聞伐國不問仁人向馮祖思問佞於我我)
(豈有邪德乎郭璞嘗欲為之筮含曰年在天位在人脩己而天不與者命也守道而人不知者性也自有)
(性命無勞蓍龜致仕二十餘年年九十三而卒)質實(顔含琅琊莘人祖思馮懷表字蓍龜注見漢昭)
(帝元鳳元年伐國不問仁人注見漢明帝永平二年)
書法(自漢書丞相賢致仕宣帝地節三年是後歴東漢僅一書和帝永元十三年於是復見美)
(知止也終綱目書致仕二十二詳宣帝地節三年)
代王翳槐卒弟什翼犍立考異(立當作嗣)
(代王翳槐之弟什翼犍質於趙翳槐疾病命諸大人立之翳槐卒諸大人以什翼犍在遠來未可必謀立)
(次弟孤孤不可自詣鄴迎什翼犍請身留為質趙王虎義而俱遣之什翼犍即位於繁畤北分國之半以)
(與孤代自猗盧卒國多内難部落離散什翼犍雄勇有智略能脩祖業始置百官分掌衆務以代人燕鳳)
(為長史許謙為郎中令制反逆殺人姦盗之法號令明白政事清簡無繋訊連逮之煩百姓安之於是東)
(自濊貉西及破落那南距隂山北盡沙漠率皆歸服有衆數十萬人)集覽(連逮秦皇本紀以罪過連)
(逮索隠曰逮及也謂連及俱被捕破落那西域國都貴山城在疏勒西北)質實(繁畤縣名注見懷帝)
(永嘉四年燕鳳代人濊貉東夷國名注見新莽始建國五年隂山注見秦王政三年沙漠注見漢獻帝建)
(安二十五年)
十二月趙遣兵迎叚遼燕慕容恪擊敗之以遼歸殺之
(叚遼自密雲山遣使求迎于趙既而中悔復遣使于燕趙王虎遣麻秋帥衆迎之敕秋曰受降如受敵不)
(可輕也燕王皝亦自將迎遼遼密與燕謀覆趙軍皝遣恪伏精騎於密雲山大敗秋兵獲其司馬陽裕盡)
(得遼衆待遼以上賓之禮以裕為郎中令久之遼謀反皝斬之)質實(一統志云密雲山在順天府密)
(雲縣南十五里亦名横山昔燕趙伏兵於此大獲遼衆)
書法(遼嘗書弑君矣不書誅何殺不以其罪也故雖有罪而殺之不以其罪綱目一以殺書之)
(己亥)五年(趙建武五年)春三月庾亮表請伐趙詔諭止之
(亮欲開復中原表以桓宣鎮襄陽弟懌鎮魏興翼鎮江陵毛寳樊峻戍邾城上疏欲帥大衆十萬移鎮石)
(城遣諸軍羅布江沔為伐趙之規帝下其議丞相導請許之太尉鑒議以為資用未備不可大舉太常蔡)
(謨議曰時有否泰道有屈伸苟不計彊弱而輕動則亡不終日何功之有為今之計莫若養威以俟時時)
(之可否繋胡之彊弱胡之彊弱繋虎之能否自石勒舉事虎常為爪牙百戰百勝遂定中原勒死之後虎)
(挾嗣君誅將相内難既平剪削外宼四境之内不失尺土以是觀之虎為能乎將不能也今征西欲自將)
(大軍席卷河南虎必親帥其衆來决勝負欲與之戰何如石生若欲城守何如金墉欲阻沔水何如大江)
(欲拒石虎何如蘇峻石生猛將關中精兵征西之戰殆不能勝也金墉險回劉曜十萬衆不能拔又當是)
(時洛陽關中皆舉兵擊虎今此二鎮反為其用方之於前倍半之勢也石生不能敵其半而征西欲當其)
(倍愚所疑也蘇峻之彊不及石虎沔水之險不及大江大江不能禦蘇峻而欲以沔水禦石虎又所疑也)
(昔祖士雅在譙佃於城北界豫置軍屯以禦其外榖熟胡至丁夫戰於外老弱穫於内多持炬火急則燒)
(榖而走如此數年竟不獲利當是時胡唯據河北方之於今四分之一耳士雅不能捍其一而征西欲以)
(禦其四又所疑也然此但論征西既至之後耳尚未論道路之慮也自沔以西水急岸高魚貫泝流首尾)
(百里若胡無宋㐮之義及我未陣而擊之將如之何今王土與胡水陸異勢便習不同胡若送死則敵之)
(有餘若棄江遠進以我所短擊彼所長懼非廟勝之算也朝議多與謨同乃詔亮不聽移鎮)集覽
(宋襄之義公羊傳僖二十二年宋公及楚人戰于泓楚人濟泓而來有司復曰請迨其未畢濟而擊之公)
(不可曰君子不厄人既濟未畢陳有司復曰請迨其未畢陳而擊之公曰不可君子不鼓不成列已陳然)
(後襄公鼔之宋師大敗故君子大其臨大事而不忘大禮以為雖文王伐崇之戰亦不過此廟勝之筭注)
(見漢宣帝神爵元年)質實(魏興郡名注見漢後主建興八年西城一統志云邾城在黃州府城西北)
(一百二十里楚宣王伐邾俘其民徙其君居此城故名漢衡山王吳芮嘗都之今名舊州城石城山名在)
(汝寕府信陽州東南五十里山極高峻與義陽山相接史記魏攻冥阨即此山也沔水注見漢獻帝建安)
(十二年漢沔金墉城名注見魏元帝咸熙二年征西謂庾亮也士雅祖逖表字譙縣名注見漢獻帝建安)
(十五年魚貫鄧艾傳士卒魚貫而進注謂魚上水首尾相銜也)
書法(詔止之矣其書伐趙何予亮也自五胡雲擾江沱宴安數世矣於是有能以開復中原為)
(心者綱目之所予也自是庾翼褚裒司馬勲殷浩雖皆無成而書伐趙者四北伐者一皆所以示中)
(國復讐之義為臣子徇國之勸也)
代王什翼犍求昏於燕
(什翼犍會諸大人議都灅源川其母王氏曰吾自先世以來以遷徙為業今國家多難若城郭而居一旦)
(宼來無所避之乃止什翼犍求昏於燕燕王皝以其妹妻之)集覽(灅源川灅水出鴈門郡凌靡縣)
質實(一統志云灅水源出大同府馬邑縣西北洪濤山即桑乾河之源也漢書謂之治水水經謂之)
(溹涫是也)
秋七月丞相始興公玉導卒以何充為護軍將軍庾冰
為中書監揚州刺史參錄尚書事
(導簡素寡欲善因事就功雖無日用之益而歲計有餘輔相三世倉無儲榖衣不重帛初導與庾亮共薦)
(丹陽尹何充於帝且曰臣死之日願引充内侍則社稷無虞矣及導薨詔喪葬參用天子之禮謚曰文獻)
(徵庾亮為丞相亮固辭遂以充及亮弟冰參錄尚書事冰經綸時務不舍晝夜賓禮朝賢升擢後進由是)
(朝野翕然稱為賢相初導輔政每從寬恕至冰頗任威刑丹陽尹殷融諫之冰曰前相之賢猶不堪其弘)
(况如吾者哉范汪謂冰曰頃天文錯度足下宜盡消禦之道冰曰玄象豈吾所測正當勤盡人事耳又隐)
(實戸口料出無名萬餘人以充軍實永好為紏察近於繁細後益矯違復存寬縱疎密自由律令無用矣)
集覽(料出史記周宣王料民於太原注料數也)質實(始興郡名注見愍帝建興三年丹陽郡名)
(注見漢獻帝興平二年何充潜人)
八月改丞相為司徒大尉南昌公郗鑒卒以蔡謨都
督徐兖軍事考異(兖下漏州字)
(鑒疾篤上疏曰臣所統錯雜率多北人遷徙新附皆有歸本之心臣宣國恩示以好惡處與田宅漸得少)
(安聞臣疾篤衆情駭動若當北渡必啟宼心太常臣謨平簡貞正素望所歸可為徐州鑒薨即以謨代之)
(時左衛將軍陳光請伐趙詔遣攻夀陽謨上疏曰夀陽城小而固又王師在路五十餘日前驅未至聲息)
(久聞賊河北之騎足以來赴况停船水渚引兵造城前對堅敵顧臨歸路此兵法之所誡也今光所將皆)
(殿中精兵以國之爪士擊寇之下邑得之則利薄而不足損敵失之則害重而足以益寇非長策也乃止)
質實(南昌縣名注見漢成帝永始三年壽陽郡名注見秦王政六年)
九月趙人入寇攻沔南及邾城陷之
(初陶侃在武昌議者以江北有邾城宜分兵戍之侃每不荅而言者不已侃乃渡水獵引將佐語之曰我)
(所以禦寇者長江耳邾城隔在江北内無所倚外接羣夷夷中利深晉人貪利夷不堪命必引虜入寇此)
(乃致禍之由也若羯虜有可乘之會又不資於此矣至是庾亮使毛寳樊峻戍之趙王虎遣䕫安等將兵)
(數萬入寇敗晉兵殺五將軍以二萬騎攻邾城寳求救於亮亮不時遣沔南邾城皆陷寳峻突圍赴江死)
(安進寇江夏義陽皆降進圍石城竟陵太守李陽拒擊敗之乃退時亮猶欲遷鎮聞邾城陷乃止)集
覽(邾城今黃州是春秋楚宣王滅邾徙其君於此因名邾城石城寰宇記云石城在義陽軍東南五十)
(五里山極高峻史記魏攻冥阨盖謂此也按義陽即郢州也今信陽軍是)質實(武昌郡名注見漢後)
(主建興七年義陽郡名注見梁武帝太清二年竟陵郡名注見元帝建武元年邾城注見咸康四年)
趙以李巨為御史中丞
(趙王虎患貴戚豪恣乃擢巨為中丞中外肅然虎曰朕聞良臣如猛虎高步曠野而豺狼避路信哉)
漢殺其臣李演
(羅恒解思明復議奉晉漢主夀不從李演復上書言之夀怒殺演夀常慕漢武魏明之為人恥聞父兄時)
(事上書者不得言先世政教自以為勝之也)
冬燕王皝遣長史劉翔來獻捷
(燕王皝自以稱王未受晉命遂遣長史劉翔來獻捷論功且言權假之意并請刻期大舉共平中原皝又)
(使其子恪覇擊宇文别部覇年十三勇冠三軍)
張駿立辟雍明堂質實(辟雍注見漢成帝綏和元年明堂注見漢武帝建元元年)
書法(書譏也何譏辟雍天子之學明堂王者之堂豈臣子所得為哉書曰張駿立辟雍明堂而)
(貶義自見矣)
(庚子)六年(趙建武六年)春正月司空庾亮卒以何充為中書令
庾翼都督江荆等軍州事考異(提要作州軍當從提要)
(時人疑翼年少不能繼其兄翼悉心為治戎政嚴明數年之間公私充實人皆稱其才)
慕容翰自宇文部歸於燕
(宇文逸豆歸忌翰才名翰乃陽狂乞食舉國賤之不復省錄以故得往來自遂山川形便皆默記之燕王)
(皝以翰因猜嫌出奔雖在他國常潜為燕計乃遣商人王車通市於宇文部以迎之翰遂竊逸豆歸名馬)
(携其二子逃歸皝大喜厚遇之)
書法(書予之也曷為予之不忘本也猶有宗國之心焉)
有星孛于太微三月代始都雲中質實(雲中郡名注見秦王政三)
(年)秋漢大閱於成都
(趙王虎遺漢主夀書欲連兵入寇中分江南夀大喜集士卒為舟師大閱於成都龔壯諫曰陛下與胡通)
(孰若與晉通胡豺狼也既滅晉不得不北面事之若與争天下則彊弱不敵危亡之勢也羣臣亦皆叩頭)
(泣諫夀乃止壯以為人之行莫大於忠孝既報父叔之仇又欲使夀事晉夀不從乃詐稱耳聾辭歸以文)
(籍自娛終身不復至成都)
書法(書漢大閱何志龔壯也李夀可謂不量力矣書大閱始此綱目書大閱二書講武三詳漢)
(靈帝中平五年皆譏也)
冬趙大發兵以伐燕燕人襲之入趙高陽趙師還
(趙王虎合兵五十萬具船萬艘自河通海運榖千一百萬斛于樂安城徙遼西北平漁陽萬餘戶于兖豫)
(雍洛自幽州以東至白狼大興屯田括取民馬敢匿者腰斬凡得四萬餘匹大閱於宛陽欲以擊燕燕王)
(皝曰虎自以樂安城防守重復薊城南北必不設備今若詭路出其不意可盡破也遂帥諸軍入自蠮螉)
(塞直抵薊城破武遂津入高陽所至焚燒積聚略三萬餘家而去趙兵乃還)集覽(樂安郡名今濟)
(南路棣州是)質實(一統志云樂安城在濟南府臨濟鎮東八十里漢千乘郡治此東漢更今名武)
(遂津在保定府安肅縣西二十五里薊縣名注見漢帝玄更始二年高陽郡名注見愍帝建興四年)
趙命其太子宣及弟韜迭省尚書奏事
(趙王虎以韜為太尉與宣迭日省可尚書奏事不復啟白司徒申鍾諫曰太子職在視膳不當預政庶人)
(邃覆車未遠也且二政分權鮮不階禍愛之不以道適所以害之也虎不聽中謁者令申扁有寵於虎宣)
(亦昵之使典機密虎既不省事而宣韜皆好酣飲畋獵由是除拜生殺皆决於扁自九卿以下望塵而拜)
集覽(太子職在視膳記文王世子篇食上必在視寒煖之節食下問所膳左傳閔二年晉里克曰太)
(子奉冢祀社稷之粢盛以朝夕視君膳者也庶人邃覆車未遠事在三年)
書法(太子省事非古也前書趙太子弘矣於是宣與弟韜迭省是二太子也兄弟相屠之禍始)
(此矣故書譏之)
漢遣使如趙趙人報之
(漢主夀致書於後趙王虎署曰趙王石君虎不悦中書監王波曰夀既僣大號今以制詔與之彼必酬返)
(不若復為書與之會挹婁國獻楛矢石砮於趙波因請以遺漢曰使其知我能服遠方也虎從之遣漢亡)
(將李閎歸報閎至成都夀下詔曰羯使來庭貢其楛矢虎聞之怒黜波以白衣領職)集覽(挹婁東夷)
(種名古肅慎氏國也在扶餘東北楛矢石砮家語孔子在陳有隼集于陳侯之庭而死楛矢貫之石砮長)
(尺有咫惠公使人問孔子子曰此肅慎氏之矢古者分異姓以遠方職貢故分陳以肅慎氏矢焉韋昭曰)
(楛木可為矢簳砮石可為矢鏃楛音戸砮音奴又音弩)質實(一統志云挹婁國古肅慎之地在混)
(同江之東後漢謂之挹婁元魏謂之勿吉隋初曰黑水靺鞨唐初渠長阿固郎始來朝後乃臣服開元中)
(以其地為燕州置黑水府其後栗末靺鞨強盛號渤海黑水皆役屬之又其後渤海浸弱為契丹所攻黑)
(水復擅其地即金鼻祖之部落也初號女真後避遼興宗諱改曰女直臣屬於遼部族散居山谷至阿固)
(達始大易部建國曰金滅遼設都於渤海上京至海陵改為會寕府金亡歸元以其地矌闊人民散居設)
(軍民萬戶府五鎮撫北邊曰屯河曰呼爾哈曰烏圖及哩曰托果琳曰布固江分領混同江南北碩達勒達)
(女直之人有海蘭府碩達勒違等路以總攝之迨入本朝悉境歸附自開原迤北因其部族所居建置都司)
(衛所官其酋長為都督都指揮指揮千百戸鎮撫等職給與印信俾仍舊俗各統其屬以時朝貢)
(辛丑)七年(趙建武七年)春正月燕築龍城
(燕築城於柳城之北龍山之西立宗廟宫闕命曰龍城)質實(柳城縣名注見漢獻帝建安十二年)
(一統志云龍山在永平府西四十里)
二月朔日食封慕容皝為燕王
(劉翔至建康帝引見問慕容鎮軍平安對曰臣受遣之日朝服拜章翔為皝求大將軍燕王章璽朝議以)
(為故事大將軍不處邊異姓不封玉翔曰自劉石搆亂長江以北剪為戎藪未聞中華公卿之胄有能摧)
(破凶逆者也獨慕容鎮軍心存本朝屢殄彊敵使石虎畏懼蹙國千里功烈如此而惜海北之地不以為)
(封邑何哉吾非苟尊所事竊惜聖朝疎忠義之國使四海無所勸慕耳尚書諸葛恢翔之姊夫也獨主異)
(議以為夷狄相攻中國之利惟器與名不可輕許乃謂翔曰借使慕容鎮軍能除石虎乃是復得一石虎)
(也朝廷何賴焉翔曰嫠婦猶知恤宗周之隕今晉室阽危君位侔元凱曾無憂國之心慕容鎮軍枕戈待)
(旦志殄凶逆而君更唱邪惑之言四海所以未壹良由君軰耳翔留歲餘衆議終不决會皝上表罪狀庾)
(氏兄弟又與冰書責其當國不能雪恥冰懼乃與何充奏從其請以皝為大將軍幽州牧大單于燕王備)
(物典策皆從殊禮以翔為代郡太守翔固辭不受翔疾江南士大夫以驕奢酣縱相尚嘗因宴集謂充等)
(曰四海板蕩奄踰三紀宗社為墟黎民塗炭斯乃廟堂焦慮之時忠臣畢命之秋也而諸君宴安江沱肆)
(情縱欲以奢靡為榮以傲誕為賢謇諤之言不聞征伐之功不立將何以尊主濟民乎充等甚慙乃遣使)
(持節冊命與翔偕北公卿餞之翔曰昔少康資一旅以滅有窮勾踐憑會稽以報彊吳蔓草猶宜早除况)
(寇讐乎今石虎李夀志相吞噬王師縱未能澄清北方且當從事巴蜀一旦石虎先人舉事併夀而有之)
(據形便之地以臨東南雖有智者不能善其後矣中護軍謝廣曰是吾心也)集覽(嫠婦猶知恤宗)
(周之隕左傳昭二十四年鄭伯如晉子太叔相見范獻子獻子曰若王室何對曰嫠不恤其緯而憂宗周)
(之隕為將及焉注嫠寡婦也言寡婦不憂其織之無緯而惟憂周室之隕滅為恐禍將及已也宗周鎬京)
(也有先周宗社故曰宗周詩黍離閔宗周也注自幽王之亂而宗周滅平王東遷下列於諸侯備物典策)
(備賜威儀之物及史官書策之典使之依法書時事也板蕩注見唐太宗貞觀九年少康資一旅以滅有)
(窮左傳襄四年晉魏絳曰夏訓有之曰有窮后羿公曰后羿何如對曰昔有夏之方衰也后羿自鉏遷于)
(窮石因夏民以代夏政恃其射也史記注禹孫太康滛放為羿所逐夏人立其弟仲康仲康崩子相立羿)
(逐之自號有窮信用寒浞後浞殺羿襲有窮之號殺夏帝相時相后緡方娠歸于有仍生少康有夏之遺)
(臣靡收斟灌斟尋二國之燼殺浞立少康時有田一成有衆一旅卒滅有窮括地志云故鉏城在滑州衞)
(城縣東十里河南有窮谷盖本有窮氏所遷也勾踐憑會稽以報彊吳春秋吳擊越敗之夫椒越王勾踐)
(保棲於會稽之山乃令大夫種行成於吳吳赦越勾踐反國後越伐吳復棲吳王夫差於姑蘇之山遷之)
(甬東而自殺句古侯反會稽注見秦始皇帝三十七年)質實(諸葛恢琅邪人江沱詩江有汜篇江)
(有沱之子歸注沱江之别者爾雅曰水自河出為灘潜為潜江為沱)
三月皇后杜氏崩夏四月葬恭皇后詔正土斷白籍
質實(土斷注見武帝太康六年白籍注見漢桓帝延熹二年)秋代築盛樂城質
實(盛樂城名注見漢後主景耀四年)燕慕容恪鎮平郭考異(燕下漏以字)
(燕王皝以恪為度遼將軍鎮平郭恪撫舊懷新屢破高麗兵高麗畏之不敢入境)質實(平郭城名)
(注見元帝太興四年)
漢殺其僕射蔡興李嶷
(初成主雄以儉約寬惠得蜀人心及李閎還盛稱鄴中繁庶宫殿壯麗且言趙王虎以刑殺御下故能控)
(制境内夀慕之大脩宫室人有小過輙殺以立威僕射蔡興李嶷皆坐直諫死民疲於賦役思亂者衆)
(壬寅)八年(趙建武八年)春正月朔日食二月豫州刺史庾懌
有罪自殺
(懌以酒餉江州刺史王允之允之覺其毒飲犬犬斃密奏之帝曰大舅已亂天下小舅復欲爾邪懌遂飲)
(鴆而卒)質實(庾懌鄢陵人亮之弟王允之琅邪臨沂人舒之子)
夏六月帝崩琅邪王岳即位
(帝幼冲嗣位既長頗有勤儉之意至是不豫或詐為尚書符勅宫門無得内宰相衆皆失色庾冰曰此必)
(詐也推問果然帝二子丕奕皆在襁褓冰恐易世之後親屬愈疎為人所間請以母弟琅邪王岳為嗣帝)
(許之中書令何充曰父子相𫝊先王舊典且今將如孺子何冰不聽帝乃詔冰充及武陵王晞會稽王昱)
(尚書令諸葛恢並受顧命而崩琅邪王即位亮隂不言委政於冰充)質實(襁褓注見漢殤帝延平元)
(年亮隂注見漢昭帝元平元年)
封成帝子丕為琅邪王奕為東海王
書法(丕奕其兄子也書成帝子何正名也然則廢為海西公者其罪不可勝誅矣)
秋七月葬興平陵以何充都督徐州軍事
(帝徒行送喪至閶闔門乃升素輿既葬臨軒庾冰何充侍坐帝曰朕嗣鴻業二君之力也充曰陛下龍飛)
(臣冰之力也若如臣議不覩升平之世帝有慙色充避諸庾出鎮京口)質實(一統志云興平陵在)
(應天府上元縣境内京口郡名注見成帝咸康二年)
冬十月燕遷都龍城十一月燕王皝擊高句麗入丸
都載其王釗父屍及母以歸
(慕容翰言於燕王皝曰宇文屢為國患今逸豆歸簒竊得國羣情不附加之庸闇將帥非才國無防衛軍)
(無部伍臣久在其國悉其地形今若擊之百舉百克然高句麗去國密邇必乘虚掩吾不備此心腹之患)
(也宜先除之還取宇文如反手耳二國既平利盡東海國富兵彊無返顧之憂然後中原可圖也皝曰善)
(高句麗有二道北道平闊南道險狹衆欲從北道翰曰虜必重北而輕南王宜帥銳兵從南道擊之出其)
(不意丸都不足取也别遣偏師出北道縱有蹉跌其腹心已潰四支無能為也皝從之自將勁兵四萬出)
(南道以翰及慕容覇為前鋒别遣長史王寓等將兵萬五千出北道以伐高句麗其王釗果遣弟武帥精)
(兵拒北道自帥羸兵備南道翰等先至與釗合戰皝以大衆繼之高句麗兵大敗諸軍乘勝遂入九都釗)
(單騎走獲其母妻會王寓等戰於北道皆敗沒皝不復窮追遣使招釗不出翰夀曰高句麗之地不足戍)
(守今其主亡民散潜伏山谷大軍既去必復鳩聚收其餘燼猶足為患請載其父屍囚其生母而歸俟其)
(束身自歸然後返之撫以恩信策之上也皝遂發釗父墓載其屍虜男女五萬餘口毁丸都城而還)集
覽(釗音招高句麗王之名必復鳩聚收其餘燼燼遺民也音才刃反注見宋文帝元嘉四年鳩合餘燼)
質實(丸都城名注見漢後主延熙九年高句麗東夷國名注見新莽始建國四年)
十二月立皇后褚氏
(時徵后父豫章太守褚裒為侍中裒以后父不願居中任事乃除江州刺史鎮半洲)質實(豫章郡名)
(注見漢武帝元鼎五年一統志云半洲城名在九江府城西九十里)
趙作長安洛陽宫
(趙王虎作臺觀四十餘所於鄴又營長安洛陽二宫作者四十餘萬人又勅境内治南伐西討東征之計)
(皆三五發卒造甲者五十餘萬人船夫十七萬人公侯牧宰競營私利百姓失業貝丘人李弘因衆怨謀)
(作亂事發誅之連坐者數千家)集覽(三五發卒發起也遣也三丁發一五丁發二以為兵卒貝丘左)
(傳齊襄公田于貝丘杜預曰樂安郡博昌縣南有地名貝丘貝博盖反字通作浿楚世家夕發浿丘徐廣)
(曰在清河括地志云浿丘丘名也在青州臨淄縣西北二十五里按樂安今棣州是屬濟南路)質實
(一統志云貝丘晉之縣名屬濟南郡即漢之般陽縣東漢屬齊國劉宋屬清河郡北齊屬齊州隋改縣為)
(淄川縣唐别置淄州宋金因之元改州為般陽路以縣為倚郭本朝改路為淄川州以縣省入尋改為淄)
(川縣屬濟南府鄴縣名注見漢獻帝建安十五年)
趙徵兵入宼
(濟南平陵城北石虎一夕移於城東南有狼狐千餘迹随之迹皆成蹊虎喜曰石虎者朕也自西北徙而)
(東南天意欲使朕平蕩江南也其敕諸州兵明年悉集朕當親董六師以奉天命羣臣皆賀上皇德頌者)
(一百七人制征士五人出車一乘牛二頭米十五斛絹十疋不辦者斬民鬻子以供猶不能給自經於道)
(樹者相望)集覽(親董爾雅曰董督正也郭璞注董謂御正)質實(濟南郡名注見漢景帝三年一)
(統志云平陵漢之縣名為濟南郡治所唐改縣曰全節尋省入歴城縣故城在濟南府治東六十餘里)
(癸卯)康皇帝建元元年(趙建武九年)春二月高句麗王釗朝貢
於燕
(燕還其父屍留母為質數年而後歸之)
秋七月詔議經略中原庾翼表遣梁州刺史桓宣伐趙
(翼在武昌數有妖怪欲移鎮樂鄉王述與庾冰牋曰樂鄉去武昌千有餘里數萬之衆一旦移徙興立城)
(壁公私勞擾又江州當泝流供給力役增倍且武昌實江東鎮戍之中非但捍禦上流而已緩急赴告駿)
(奔不難若移樂鄉遠在西陲一朝江渚有虞不相接救方嶽重將固當居要害之地為内外形勢使闚𨵦)
(之心不知所向昔秦忌亡胡之䜟卒為劉項之資周惡檿弧之謠而成褒姒之亂是以逹人君子直道而)
(行禳避之道皆所不取正當擇人事之勝理社稷之長計耳翼乃止翼為人慷慨喜功名不尚浮華琅邪)
(内史桓温彛之子也尚南康公主豪爽有風槩翼與之友善嘗薦於成帝曰温有英雄之才願勿以常壻)
(畜之宜委以方邵之任必有弘濟之勲時杜乂殷浩並才名冠世翼獨弗之重也曰此軰宜束之高閣俟)
(天下太平然後徐議其任耳浩累辭徵辟屏居十年時人擬之管葛謝尚王濛嘗伺其出處以卜江左興)
(亡嘗相與省之知浩有確然之志既退相謂曰深源不起當如蒼生何翼請浩為司馬詔除侍中安西軍)
(司浩不應翼遺之書曰王夷甫立名非真雖云談道實長華競明德君子遇會處際寕可然乎浩猶不起)
(浩父羡為長沙相在郡貪殘庾冰與翼書屬之翼報曰殷君驕豪亦似由有佳兒弟故小令物情容之大)
(較江東之政嫗煦豪彊時有行法輙施之寒劣如往年偷石頭倉米一百萬斛皆是豪將輩而殺倉監督)
(以塞責山遐為餘姚長為官出豪彊所藏二千戸而衆共驅之令不得安席雖皆前宰惽謬江東事去寔)
(此之由兄弟不幸横陷此中不能拔足於風塵之外當共明目而治之荆州所統二十餘郡唯長沙最惡)
(惡而不黜與殺督監者復何異邪翼以滅胡取蜀為己任遣使約燕凉刻期大舉朝議多以為難唯冰意)
(與之同而桓温譙王無忌皆贊成之至是詔議經略中原翼欲悉衆北伐表桓宣督諸軍趣丹水桓温為)
(前鋒小督帥衆入臨淮並發所統六州奴及車牛驢馬百姓嗟怨)集覽(亡胡之䜟秦始皇廵北邊)
(從上郡入燕人盧生奏錄圖書曰亡秦者胡也始皇乃使蒙恬發兵北擊胡鄭玄曰胡謂胡亥秦二世名)
(也始皇見圖書不知胡為人名反備北胡後秦果二世而亡檿弧之謠周本紀幽王嬖愛褒姒周太史伯)
(陽讀史記曰周亡矣昔自夏后氏之衰也有二神龍止於夏庭而言曰余褒之二君也夏后布幣而策告)
(之龍亡而漦在櫝以藏之𫝊三代莫敢發至厲王之末發而觀之漦流于庭不可除王使婦人祼而譟之)
(漦化為玄黿入王後宫童妾遭之而孕無夫而生女懼而棄之宣王之時童女謠曰檿弧箕服實亡周國)
(後有夫婦賣是器者王使執而戮之夜得逃去於道聞所棄女夜啼哀而收之遂亡奔褒後褒人有罪請)
(納此女以贖罪是為褒姒幽王見而愛之竟廢申后而立以為后故申侯怒與犬戎攻幽王而殺之驪山)
(下韋昭曰漦俟菑反龍所吐沬也檿山桑弧弓也箕木名服矢房也索隠曰黿亦作蚖玄蚖蜥蜴也方邵)
(之任方謂方叔周宣王卿士宣王南征命方叔為將邵本作召召穆公也名虎亦宣王卿士命伐淮夷深)
(源殷浩字王夷甫立名非真夷甫王衍字非真不實也立虚名耳庾翼意謂殷浩不可如王衍大較猶言)
(大略也較訖岳反嫗煦豪彊樂記曰天地訢合隂陽相得煦嫗覆育萬物鄭氏曰氣曰煦體曰嫗煦許具)
(反嫗於具反徐氏曰煦兄甫反嫗於甫反煦物覆物者天之氣嫗物育物者地之體嫗煦豪彊者謂豪俠)
(彊暴之人不加之刑法而反覆育之寒劣寒微劣弱之人)正誤(樂鄉今按樂鄉春秋郡國之地其城)
(吳陸抗所築在江陵松滋縣東)質實(一統志云樂鄉城名有三一在松滋縣東七十里即吳陸抗與)
(羊祜對壘處一在荆門州晉安帝時置一在巴東縣治東已上俱屬荆州府庾翼鄢陵人亮之弟冰之兄)
(南康公主成帝之女南康郡名注見梁簡文帝大寳元年管葛管謂管仲葛謂諸葛亮謝尚陽夏人鯤之)
(子長沙國名注見漢獻帝興平元年石頭城名注見漢獻帝建安十七年餘姚秦之縣名屬會稽郡即舜)
(後支庶所封以舜姓姚故名漢晉以後皆因之隋初省入句章縣唐初復置又於縣置姚州尋廢州以縣)
(屬越州宋仍舊元陞為餘姚州本朝復改為縣屬紹興府丹水漢之縣名屬弘農郡晉屬順陽郡後魏置)
(丹川郡後周郡廢故城在南陽府内鄉縣西南一百二十里臨淮郡名注見新莽天鳳五年)
發明(典午南渡奄踰三紀國步多艱未遑遠略今石虎阻兵安忍塗炭遺民方且移戈南向志)
(吞江表晉能不畏其強思所自立朝議稍稍振起至是詔議經略中原雖未能一舉盪定然亦足覘)
(其意向之所在矣揭而書之所以尊中國存正統示人以不忘克復之意其垂訓也大矣)
漢主夀卒太子勢立庾翼移鎮襄陽詔以翼都督征
討軍事庾冰都督荆江等州軍事徵何充為揚州刺史
錄尚書事考異(提要無等州二字永和元年桓溫都督荆梁亦同)
(翼欲移鎮襄陽恐朝廷不許乃奏移鎮安陸帝遣使譬止之翼遂違詔北行至夏口復請鎮襄陽翼時有)
(衆四萬詔加翼都督征討諸軍事遣冰出鎮武昌以為繼援徵充輔政又徵褚裒為衛將軍領中書令裒)
(以近戚畏嫌尋復出督兖州鎮金城)質實(襄陽郡名注見漢獻帝建安十二年安陸縣名注見新莽)
(地皇二年夏口地名注見漢獻帝建安十三年武昌郡名注見漢後主建興七年兖州注見周安王五年)
(金城注見元帝永昌元年)
書法(於是翼復請移鎮襄陽則其不書請何行而後請也開復中原綱目所予也然違詔而行)
(於臣節為未順矣是故先書移鎮後書詔以為都督所以微示譏焉自經略之議既下桓宣庾翼各)
(一出桓温三出褚裒謝尚殷浩荀羡諸葛攸各二出謝萬郗曇一出其間有功無罪者桓温之討姚)
(襄也有功有罪者桓温之伐漢伐秦也無功無罪者桓宣庾翼褚裒之伐趙荀羡郗曇之伐燕也有)
(罪無功者謝尚之屯夀春殷浩之北伐諸葛攸謝萬之伐燕也)
發明(庾翼欲移鎮襄陽帝遣使止之翼遂違詔北行卒從其請然則翼乃方命跋扈之人綱目)
(書之何以略無貶詞是時晉遷江表中原淪於左衽在朝諸人宴安自肆曾不以讐虜為念獨翼志)
(在克復能以滅胡取蜀為己任是以前書詔議經略中原繼書翼表遣桓宣伐趙今此上書翼移鎮)
(襄陽下書詔翼都督征討是皆示其予之之意故略其違詔之失也明乎此則知為臣者當以徇國)
(為心為國者當以紹復為念而好攻戰務邀功者與此異矣)
(甲辰)二年(趙建武十年漢主李勢太和元年)春正月趙大閱罷兵
(趙主虎享羣臣於太武殿有白鴈百餘集馬道之南時諸州兵集者百餘萬太史令趙攬曰白鴈集庭宫)
(室將空之象不宜南行虎乃臨宣武觀大閱而罷)
燕主皝擊滅宇文部逸豆歸走死皝還殺其兄翰
(燕主皝與左司馬高詡謀伐宇文逸豆歸詡曰伐之必克然不利於將出而告人曰吾往必不返然忠臣)
(不避也於是皝自將以慕容翰為前鋒逸豆歸遣南羅大涉夜干將兵逆戰皝遣謂翰曰涉夜干勇冠三)
(軍宜小避之翰曰涉夜干素有勇名一國所賴今吾克之其國不攻自潰矣然吾熟其為人雖有虚名實)
(易與耳不宜避之以挫吾兵氣遂進戰斬之宇文士卒不戰而潰燕兵乘勝逐之遂克其都城逸豆歸走)
(死漠北宇文氏由是散亡皝徙其部衆於昌黎闢地千餘里高詡中流矢卒詡善天文皝嘗謂曰卿有佳)
(書而不見與何以為忠藎詡曰臣聞人君執要人臣執職執要者逸執職者勞是以后稷播種堯不預焉)
(占候天文晨夜甚苦非至尊之所宜親殿下將安用之皝默然翰與宇文氏戰為流矢所中卧病積時後)
(漸差於其家試騁馬或告翰欲為變皝雖藉翰勇略然終忌之乃賜翰死翰曰吾負罪出奔既而復還死)
(已晚矣然羯賊跨據中原吾不自量欲為國家蕩一區夏此志不遂沒有遺恨飲藥而卒)集覽(南羅)
(大涉夜干南羅東夷小國其先本辰韓種在高麗東南居漢樂浪地涉夜干其將之名忠藎詩文王之什)
(王之藎臣文公集𫝊曰藎才刃反進也言其忠愛之篤進進無已)正誤(南羅大涉夜干今按大謂)
(一部之長見前第十八卷胡部大)質實(昌黎郡名注見武帝太康元年后稷播種通鑑后稷名棄)
(帝嚳之子教民稼穡興於陶唐虞夏之際為農師封于邰號曰后稷)
熒惑守房心趙殺其中書監王波
(趙太子宣怒領軍王朗會熒惑守房使趙攬言於趙王虎曰宜以貴臣王姓者當之虎曰誰可者攬曰無)
(貴於王領軍虎問其次攬無以對因曰唯王波耳虎乃下詔追罪波前議楛矢事腰斬之既而愍其無罪)
(追贈司空)集覽(追罪波前議楛矢事波先嘗請以楛矢遺漢今追尋其事而罪之)質實(熒惑)
(守房心注見漢成帝綏和元年)
發明(上書熒惑守房心下書殺中書監王波趙之應天者如此在羯虜固不足道也然仕於其)
(國者亦豈得為守道之君子邪趙攬本受石宣風旨謀陷王朗而乃誤及王波一言之失無辜屠戮)
(亂世之事可哀也哉)
桓宣及趙兵戰于丹水敗績質實(丹水縣名注見漢獻帝建安七年)
(宣擊趙李羆於丹水為羆所敗慙憤而卒庾翼遣子方之代領宣衆)
書法(晉伐之不得志綱目所深惜也故書)
秋九月帝崩太子耼即位尊皇后曰皇太后太后臨朝
稱制考證(秋九月下當補書立子耼為皇太子為謹按康帝有疾何充請立太子乃立子耼皇太)
(子是為穆帝穆帝即位紹承正統而於建儲之始豈可無書乎)
(帝疾篤庾冰庾翼欲立會稽王昱為嗣何充建議立皇子耼乃立耼為皇太子帝崩充奉太子即位由是)
(冰翼深恨充帝方三歲太后臨朝稱制充薦禇裒宜綜朝政裒固請居藩改督徐兖鎮京口尚書奏裒見)
(太后在公庭則如臣禮私覿則嚴父從之)質實(京口縣名注見成帝咸和三年)
冬十月葬崇平陵質實(一統志云崇平陵在應天府上元縣境内)荆江都
督庾冰卒翼還鎮夏口
(冰卒翼留方之戍襄陽還鎮夏口詔翼復督江州翼繕脩軍器大佃積榖以圖後舉)質實(襄陽縣名)
(注見漢獻帝建安十二年江州注見漢武帝元鼎五年豫章)
(乙巳)孝宗穆皇帝永和元年(趙建武十一年燕王慕容皝十二年舊大國一漢凉)
(代小國三新小國一凡五僣國)春正月趙大發民治長安洛陽宫
(趙王虎發諸州四十餘萬人治未央洛陽宫造獵車千乘刻期較獵自靈昌津南至滎陽數千里為獵場)
(犯其禽獸者罪至死增置女官二十四等大發民女三萬餘人以配之郡縣多彊奪人妻殺其夫荆楚揚)
(徐流叛略盡守令坐不能綏懷下獄誅者五十餘人光禄大夫逯明切諫虎怒殺之)集覽(逯明姓名)
(逯音力玉反)質實(靈昌津注見漢獻帝建安五年延津滎陽郡名注見秦莊襄王元年)
書法(作宫必書重民力也未有書大發民者書大發民何罪虎也是故魏書大營漢後主建興)
(五年宋書大脩癸卯年齊書大治丙子年皆罪之也惟明帝大起北宫繼書罷之為美辭漢永平三)
(年)
燕罷苑囿以給新民
(燕王皝以牛假貧民使佃苑中税其什之八自有牛者税其七記室参軍封裕諫以為古者什一而税天)
(下之中正也降及魏晉仁政衰薄猶不取其七八也今殿下拓地三千里增民十萬戸其無田者十有三)
(四是宜悉罷苑囿以賦新民無牛者官賜之牛不當更收重税也今官司猥多皆宜澄汰工商末利宜立)
(常員學生三年無成當歸之於農参軍王憲大夫劉明近以言忤旨免官禁錮長史宋該阿媚苟容輕劾)
(諫士不忠之甚者也皝乃下令悉從其言仍賜裕錢五萬宣示内外欲陳過失者勿有所諱皝雅好文學)
(常親臨庠序講授考校學徒至千餘人頗有妄濫者故裕及之)質實(古者什一而税天下之中正詳)
(見論語顔淵篇禁錮注見漢章帝元和元年)
書法(書美皝也綱目書罷苑二是年齊壬戌年魏書以苑給民三詳漢元帝初元元年)
發明(虎方大發民以治宫室而皝乃罷苑囿以給新民均之夷狄也而所為不同若此綱目比)
(而書之亦足見二虜之優劣矣)
以會稽王昱為撫軍大將軍錄尚書六條事
(詔徵褚裒輔政尚書劉遐說之曰會稽王令德雅望足下宜以大政授之裒乃固辭歸藩昱清虚寡欲尤)
(善玄言常以劉惔王濛韓伯為談客郗超謝萬為掾屬超鑒之孫也少卓犖不羈父愔簡默冲退而嗇於)
(財積錢至數千萬常開庫任超所取超散施親故一日都盡萬安之弟也清曠秀邁亦有時名)集覽
(卓犖超絶也唐書張柬之有卓犖竒材注卓犖有材辯也犖音力角反)質實(劉惔沛國相人韓伯)
(穎川長社人郗超南平人謝萬陽夏人)
二龍見于燕之龍山
(燕有黑白二龍見于龍山交首遊戲觧角而去燕王皝祀以太牢命所居新宫曰和龍是歲始不用晉年)
(號自稱十二年)質實(龍山注見成帝咸康六年太牢注見唐太宗貞觀十九年)
秋七月江州都督庾翼卒以桓温都督荆梁等州軍事
(翼病表子方之為荆州刺史委以後任及卒朝議以諸庾世在西藩人情所安欲從其請何充曰荆楚國)
(之西門戸口百萬北帶彊胡西隣勁蜀得人則中原可定失人則社稷可憂陸抗所謂存則吳存亡則吳)
(亡者也豈可以白面少年當之哉桓温英略過人有文武器幹西夏之任無出温者丹陽尹劉惔每竒温)
(才然知其有不臣之志謂會稽王昱曰温不可使居形勝之地其位號常宜抑之勸昱自鎮上流以已為)
(軍司昱不聽以温代翼又以惔監沔中軍代庾方之)質實(庾方之鄢陵人翼之子)
漢主勢殺其弟廣
(漢主勢之弟廣以勢無子求為太弟不許馬當觧思明諫曰陛下兄弟不多若復有所廢將益孤危固請)
(許之勢疑其與廣有謀收斬之襲廣於涪城廣自殺思明被收歎曰國之不亡以我數人在也今其殆矣)
(思明有智略敢諫諍當素得人心及其死士民無不哀之)質實(涪城縣名注見漢光武建武十二年)
冬十二月張駿自稱凉王
(是歲駿分境内二十二郡三營為凉河沙州駿自稱大都督大將軍假凉王督攝之始置祭酒等官車服)
(擬於王者)集覽(凉河沙三州名也俱在河湟之地地理沿革表凉本漢武威郡晉立凉州河本漢金)
(城郡後秦置河州沙本漢敦煌郡地唐置沙州)質實(凉州名注見唐中宗景龍二年一統志云河古)
(西羌之地名秦屬隴西郡漢屬金城隴西二郡東漢屬隴西郡晉屬晉興郡苻秦始置河州隋廢改為枹)
(罕郡唐復為河州天實初改為安鄉郡後陷于吐蕃宋收復置枹罕縣尋省為寧河寨後陞為縣屬秦鳳)
(路金復置河州屬熙河路元為河州路屬吐蕃宣慰司本朝改為河州衛軍民指揮使司屬陜西道沙州)
(名注見唐莊宗同光元年)
趙以姚弋仲為冠軍大將軍
(弋仲清儉鯁直不治威儀言無畏避趙王虎甚重之)
(丙午)二年(趙建武十二年漢嘉寕元年)考異(當圈下分注凉王張重華永樂元年)春正月
揚州刺史都鄉侯何充卒質實(都鄉縣名注見漢章帝章和二年)
(充有器局臨朝正色以社稷為己任所選用皆以功效不私親舊卒謚曰文穆)
燕襲夫餘拔之虜其王玄以歸質實(夫餘國名注見漢桓帝延熹九年)
二月以光禄大夫蔡謨領司徒三月以顧和為尚書
令殷浩為揚州刺史
(禇裒薦顧和殷浩詔以和為尚書令浩為揚州刺史和有母喪固辭不起謂所親曰古人有釋衰絰從王)
(事者以其才足幹時故也如和者正足以虧孝道傷風俗耳浩亦固辭會稽王昱與浩書曰屬當厄運危)
(弊理極足下沈識淹長足以經濟若復深存挹退苟遂本懷吾恐天下之事扵此去矣足下去就即時之)
(廢興也家國不異宜深思之浩乃就職)集覽(衰絰注見武帝泰始二年)
夏四月朔日食五月凉王張駿卒世子重華立考異
(當夫張姓)考證(立當作嗣)趙殺其尚書朱軌立私論朝政法
(趙中黃門嚴生惡朱軌會久雨譛軌不脩道路謗訕朝政趙王虎囚之蒲洪諫曰陛下德政不脩天䧏滛)
(雨七旬乃霽霽方二日雖有鬼兵百萬亦未能去道路之塗潦而况人乎願止作徒罷苑囿出宫女赦朱)
(軌以副衆望虎雖不悦亦不之罪為之罷長安洛陽作役而竟誅軌又立私論朝政之法聽吏告其君奴)
(告其主公卿以下朝覲以目不敢相過談語)
趙攻凉州張重華遣主簿謝艾將兵逆戰大破之
(後趙遣將軍王擢麻秋擊凉州張重華悉發境内兵使裴恒將以禦之久而不戰司馬張躭曰國之存亡)
(在兵兵之勝敗在將今議者舉將多推宿舊夫韓信之舉非舊德也盖才之所堪則授以亊主簿謝艾兼)
(資文武可用也重華召艾問以方略艾願請兵七千人必破趙以報重華拜艾中堅將軍給步騎五千艾)
(引兵出夜有二梟鳴扵牙中艾曰六博得梟者勝今梟鳴牙中克敵之兆也進與趙戰大破之麻秋之克)
(金城也縣令車濟不䧏伏劒而死秋又遣書誘致宛戌都尉宋矩矩曰為人臣功既不成唯有死節耳先)
(殺妻子而後自刎秋曰皆義士也收而葬之)集覽(六博得梟者勝注見周赧王四十二年博之所)
(以貴梟者宛戍南陽郡宛城之屯戌者)質實(中堅注見漢帝玄更始元年宛縣名注見周赧王十)
(七年)
冬漢李奕舉兵攻成都不克而死
(漢主勢驕滛不恤國事罕接公卿信任左右讒謟並進刑罰苛濫由是中外離心太保李奕自晉夀舉兵)
(反衆至數萬勢登城拒戰射殺之蜀土先無獠至是始出自巴西至犍為梓潼布滿山谷十餘萬落不可)
(禁制大為民患加以饑饉四境蕭條)集覽(晉夀梓潼郡邑屬梁州卽葭萌也三國漢先主改漢壽晉)
(文帝改晉壽)質實(一統志云晉夀漢之縣名屬廣漢郡後魏改為興安縣置晉夀郡及益州梁改)
(黎州西魏改利州隋初郡廢改縣曰綿谷州為義成郡唐復為利州又改益昌郡宋置寧武軍元改廣元)
(路本朝改路為州以綿谷縣省入後復改州為縣仍屬保寧府巴西郡名注見漢獻帝建安十九年犍為)
(郡名注見漢光武建武十二年梓潼郡名注見漢獻帝建安十八年)
書法(反也不書反何勢無道也綱目澄源正本故書攻不書反書死不書伏誅)
發明(分注載李弈舉兵反而綱目止書攻成都何哉自李特反晉李雄繼之竊據土宇僣號一)
(方至勢驕滛不道蜀衆離心李弈乘時動衆綱目所以不書其反者抑僭偽戒滛昏恕弈所以惡勢)
(也書法若此其旨嚴矣)
十一月桓温帥師伐漢
(桓溫將伐漢將佐皆以為不可江夏相袁喬曰夫經略大事固非常情所及智者了於胷中不必待衆言)
(皆合也今為天下患者胡蜀二宼而已蜀雖險固比胡為弱將欲除之宜先其易者李勢無道臣民不附)
(且恃其險遠不脩戰備宜以精兵萬人輕齎疾趨比其覺之我已出其險要可一戰擒也蜀地富饒戸口)
(繁庶諸葛武侯用之抗衡中夏若得而有之國家之大利也論者恐大軍旣西胡必闚𨵦此似是而非胡)
(聞我萬里遠征以為内有重備必不敢動縱有侵軼緣江諸軍足以拒守必無憂也溫拜表輙行委長史)
(范汪以留事朝廷以蜀道險遠温衆少而深入皆以為憂惟劉惔以為必克或問其故惔曰以博知之溫)
(善博者也不必得則不為但恐克蜀之後專制朝廷耳)集覽(侵軼左傳懼其侵軼我注軼突也音)
(直結反或又音逸温善博者也不必得則不為戰國時蘇代謂魏王曰博之所以貴梟者便則食不便則)
(止卽此意也注見周赧王四十二年)質實(江夏國名注見漢獻帝建安十三年袁喬陽夏人瓌之子)
書法(庾亮伐趙書表請咸康五年於是溫亦拜表其不書表請何削之也曷為削之拜表順也)
(不待報而卽行則專也綱目惡專直書曰桓溫帥師其為履霜之戒深切矣)
發明(按春秋隱四年書翬帥師會代鄭左氏謂宋公乞師公弗許羽父固請而行君子謂翬已)
(有無君之心故春秋削去公子以示貶至隱十年又書翬帥師會伐宋先儒謂羽父先期而往不待)
(君命故春秋不氏以貶之以戒兵柄下移之失未幾果有鍾巫之變此聖人垂訓於經所以戒後世)
(制治未亂辨之於早者也今焉晉之桓溫舉兵伐蜀以一時利害計之未為失策然拜表輙行不待)
(朝命之及已非征伐自天子出之意其與翬之固請不待君命殆又甚之况其一舉成功則專兵䟦)
(扈蓋自此始綱目不書遣溫伐漢而直書桓溫帥師伐漢則其專輙無君已見於此何待他時擁兵)
(制朝廢立不臣而後見邪雖然晉之方鎮大率皆然何獨於溫而貶之曰此晉之權綱不舉所以終)
(於不能克復者正坐此爾夫征伐天子之大權而使人臣執之得以專行于外其進其退率徇已私)
(而朝議若無與焉者是以成則為桓溫劉裕敗則為褚裒殷浩綱目皆正色書之初未嘗有予之之)
(意然則軍國大柄固不可一日不謹有天下國家者尚鑒之哉)
(丁未)三年(趙建武十三年是歲漢亡大一小三凡四僣國)春三月桓温敗漢兵
于笮橋進至成都漢主勢降詔以為歸義侯
(溫軍至青衣漢大發兵趣合水以拒之諸將欲設伏於江南以待晉兵將軍昝堅不從引兵向犍為溫軍)
(至彭模議者欲分為兩軍異道俱進以分漢兵之勢袁喬曰今懸軍深入當合勢力以取一戰之捷萬一)
(偏敗大事去矣不如全軍而進棄去釡甑齎三日糧以示無還心勝可必也溫從之留參軍孫盛將羸兵)
(守輜重自將步卒直指成都進遇漢將李權三戰三捷漢兵走散昝堅至犍為乃知與溫異道還至則溫)
(軍於成都之十里陌矣堅衆自潰勢悉衆出戰于笮橋溫前鋒不利矢及溫馬首衆懼欲退而鼓吏誤鳴)
(進鼓袁喬拔劒督士卒力戰遂大破之溫乘勝長驅至成都縱火燒其城門漢人惶懼無復鬭志勢輿櫬)
(面縳詣軍門溫送勢於建康引漢司空譙獻之等以為參佐舉賢旌善蜀人悦之留成都三十日振旅還)
(江陵詔封勢歸義侯)集覽(青衣蜀郡青衣縣昔公孫述據蜀唯青衣不賓光武嘉之因改名漢嘉今)
(嘉定府是舊經云古有青衣國與叙州相鄰其人因賈至蜀遂求内屬因以名縣昝堅姓名昝音子感反)
(笮橋在蜀郡萬里橋西成都記云笮竹索也以竹簀為橋而以笮為之笮音昨)質實(一統志云青衣)
(漢之縣名屬蜀郡東漢因之晉於縣置漢嘉郡後魏改縣為蒙山縣屬蒙山郡隋改為名山縣屬臨卭郡)
(唐宋金元俱因之本朝省縣入州尋復置之改屬雅州合水未詳處所彭模地名未詳處所輜重注見周)
(顯王二十六年笮橋在成都府城西四里輿櫬面縛注見漢後主炎興元年振旅注見漢宣帝神爵二年)
夏四月趙攻凉州張重華遣謝艾將兵擊破之
(趙麻秋攻枹罕晉昌太守郎坦欲棄外城武威太守張悛曰棄外城則動衆心大事去矣固守大城秋帥)
(衆八萬圍塹數重雲梯地突百道皆進城中禦之秋衆死傷數萬退保大夏張重華遣謝艾帥步騎三萬)
(進軍臨河艾乘軺車戴白幍鳴鼓而行秋望見怒曰艾年少書生冠服如此輕我也命黑矟龍驤三千人)
(馳擊之艾左右大擾艾踞胡床指麾處分趙人以為有伏兵懼不敢進别將張瑁自間道引兵截趙軍後)
(趙軍退艾乘勢進擊大破之趙王虎復遣孫伏都帥步騎二萬會秋軍長驅濟河艾又破之虎嘆曰吾以)
(偏師定九州今以九州之力困於枹罕彼有人焉未可圖也)集覽(大夏左傳昭元年遷實沈于大)
(夏主參卽此杜預曰今太原晉陽縣夏戶雅反括地志云今并州晉陽及汾絳等州是軺車軺音遥徐廣)
(曰馬車也服虔曰立乘小車也)正誤(麻秋攻枹罕退保大夏今按枹罕地在河西河州有大夏縣漢)
(地理志屬隴西郡取漢西大夏水以名之非晉陽也時晉陽屬趙相去甚遠)質實(枹罕縣名注見)
(漢靈帝中平元年晉昌郡名注見唐莊宗同光二年武威郡名注見漢光武建武十年一統志云大夏漢)
(之縣名屬隴西郡取大夏河為名晉宋及隋皆因之唐省入枹罕縣尋復置宋廢之故址在陜西河州衛)
(境内白幍巾名注見惠帝太安二年)
趙築華林園
(趙主虎據十州之地聚歛財物不可勝記猶以為不足悉發前代陵墓取其金寳沙門吳進言於虎曰胡)
(運將衰晉當復興宜苦役晉人以厭其氣虎遂發近郡男女十六萬人車十萬乘運土築華林園及長牆)
(于鄴北然燭夜作暴風大雨死者數萬人郡國前後送蒼麟十六白鹿七虎命司虞調之以駕芝蓋命太)
(子宣祈福於山川因行遊獵宣乘大輅羽葆華蓋建天子旌旗戎卒十八萬出自金明門虎升凌霄觀望)
(之笑曰我家父子如是自非天崩地䧟當復何愁但抱子弄孫日為樂耳宣所舍縱獵士卒饑凍死者萬)
(餘人所過三州十五郡資儲皆無孑遺虎復命秦公韜繼出自并州至于秦雍亦如之宣怒其與已鈞敵)
(宦者趙生勸宣除之)集覽(司虞調之司虞掌山澤之官調者調和其性也猶馴擾之義大輅玉輅也)
(天子祀天所乘輅本作路陸佃云天子五輅其玉輅一曰大輅言於金輅為大賈逵曰謂之路言行路也)
(羽葆顔師古曰羽葆蓋天子之儀衛也合聚五采羽為幢名曰羽葆建於車上也葆音保華盖沈括筆談)
(曰正衙法座香木為之加金飾四足墮角其前小偃織藤冐之輦後曲蓋謂之筤兩扇夾心通謂之扇筤)
(皆繡亦有銷金者卽古之華蓋也又一說注見漢桓帝延熹九年)質實(鄴縣名注見漢獻帝建安)
(十五年西平郡名注見漢宣帝元康四年湟中)
冬十月以張重華為凉州刺史西平公
(遣侍御史俞歸授重華官爵重華欲稱凉王未肯受詔使所親私謂歸曰主公弈世為晉忠臣今曾不如)
(鮮卑何也歸曰吾子失言昔三代之王也爵之貴者莫若上公及周之衰吳楚始僣號稱王而諸侯亦不)
(之非蓋以蠻夷畜之也借使齊魯稱王諸侯豈不四面攻之乎漢高祖封韓彭為王尋皆誅滅蓋權時之)
(宜非厚之也聖上以貴公忠賢故爵以上公任以方伯寵榮極矣豈鮮卑夷狄所可比哉且吾聞之功有)
(大小賞有重輕今貴公始繼世而為王若帥河右之衆東平胡羯修復陵廟迎天子返洛陽將何以加之)
(乎重華乃止)質實(漢高帝封韓彭為王事在漢高帝五年)
楊初遣使稱藩詔以初為雍州刺史仇池公質實(雍州注見)
(唐玄宗開元十一年京兆仇池縣名注見惠帝元康七年)
(戊申)四年(趙建武十四年)秋八月趙太子宣殺其弟韜伏誅
(秦公韜有寵於趙主虎欲立之以太子宣長猶豫未决宣謂所幸楊柸趙生曰汝能殺韜當以韜之國邑)
(分封汝等韜死主上必臨喪吾因行大事蔑不濟矣八月柸等殺韜虎哀驚氣絶久之方蘇將出臨其喪)
(司空李農諫曰害秦公者未知何人鑾輿不宜輕出虎乃止旣而事覺虎囚宣殺之鄴北窮極慘酷縱火)
(焚之虎登中臺觀之取灰分置諸門交道中殺其妻子九人宣少子纔數歲虎素愛之抱之而泣欲赦之)
(大臣不聽取殺之兒挽虎衣大呌至於絶帶虎因此發病東宮衞士十餘萬人皆謫戍凉州)集覽
(交道猶今言十字路正義曰卽午道也楚世家顧據午道注鄭玄曰一縱一横為午謂交道也)質實
(猶豫注見秦昭襄王五十四年鑾輿注見漢文帝元年鑾旗)
加桓温征西大將軍
(朝廷論平蜀之功欲以豫章郡封桓溫左丞荀蕤曰溫若復平河洛將何以賞之乃加溫征西大將軍開)
(府儀同三司封臨賀郡公溫旣滅蜀威名大振朝廷憚之會稽王昱以殷浩有盛名朝野推服乃引為心)
(膂為參綜朝權欲以抗溫由是與溫寖相疑貳浩以王羲之為護軍將軍羲之以為内外協和然後國家)
(可安勸浩不宜與溫搆隙浩不從)集覽(參綜正義曰參錯綜核也又注見惠帝元康七年綜世)
質實(一統志云臨賀漢之縣名屬蒼梧郡吳以縣置臨賀郡宋改曰臨慶齊為臨賀國陳仍為郡隋)
(廢郡置賀州大業初改臨賀郡後又改綏越郡唐改賀州或為臨賀郡宋仍為賀州而臨賀縣常為治所)
(元以桂嶺縣省入本朝初省臨賀縣入州尋改州為縣屬平樂府王羲之琅邪臨沂人導從子)
九月燕王皝卒世子儁立考異(立當作嗣)考證(立當作嗣)
(皝有疾召儁屬之曰今中原未平方資賢傑以經世務恪智勇兼濟才堪任重汝其委之陽士秋志行高)
(潔忠幹貞固可託大事汝善待之卒諡曰文明)質實(夏煚曰中原謂中國卽黃極經世書云中原之)
(地方九千里是也士秋陽騖表字)
趙立子世為太子
(趙主虎議立太子太尉張舉曰燕公斌有武略彭城公遵有文德惟陛下所擇虎之拔上邽也將軍張豺)
(獲前趙主曜幼女有殊色納於虎虎嬖之生齊公世豺乃說虎曰陛下再立太子其母皆賤故禍亂相尋)
(今宜擇母貴子孝者立之虎納其言令公卿上疏請之大司農曹莫不肯署名虎問其故莫頓首曰天下)
(重噐不宜立少故不敢署虎稱其忠而不能用遂立世為太子以劉昭儀為后)質實(上邽縣名注見)
(漢光武建武八年)
書法(僣國立子不悉書書趙太子何譏立少也遵之弑逆始此矣故謹書之)
冬十二月以蔡謨為司徒
(謨上疏固讓謂所親曰我若為司徒將為後代所哂義不敢拜也)
(己酉)五年(趙太寧元年)考異(分注元年下漏石鑒青龍元燕慕容儁元一十字)春正月
趙王虎稱皇帝趙謫戍梁犢反虎遣兵擊斬之考異
(擊當作討斬當作誅)
(趙主虎以卽位大赦故東宮高力等萬餘人謫戍梁州行逹雍城不在赦例高力督梁犢因衆怨作亂攻)
(拔下辨掠民斧施一丈柯攻戰若神所向崩潰長驅而東比至長安衆已十萬樂平王苞盡銳拒之一戰)
(而敗犢遂趣洛陽虎遣李農統步騎十萬討之大敗虎大懼以燕王斌為大都督統姚弋仲蒲洪等討之)
(弋仲將其衆八千餘人至鄴求見虎虎病未之見引入賜食弋仲怒曰主上召我來擊賊當面授方略我)
(豈為食來邪且主上不見我我何以知其存亡虎力疾見之弋仲讓虎曰兒死愁邪何為而病兒幼時不)
(擇善人交之使至於為逆旣誅之又何愁焉且汝久病所立兒幼汝若不愈天下必亂當先憂此勿憂賊)
(也犢等窮困思歸相聚為盗何所能至老羌為汝一舉了之弋仲性狷直人無貴賤皆敬之虎亦不之責)
(賜以鎧馬弋仲曰汝看老羌堪破賊否乃被鎧跨馬于庭中因策馬南馳不辭而出遂與斌等擊犢于滎)
(陽大破斬之虎命弋仲劍履上殿入朝不趨進封平西郡公以蒲洪為雍州刺史都督秦雍封略陽郡公)
集覽(力疾勉力帶疾而起也杜甫詩力疾坐清曉老羌姚弋仲南安赤亭羌人也故自稱老羌)質
實(下辨郡名注見漢光武建武十一年樂平縣名注見懷帝永嘉二年平西郡未詳沿革略陽郡名注)
(見懷帝永嘉四年)
夏四月趙主虎卒太子世立其兄遵弑之及其太后劉
氏而自立
(趙主虎病甚以彭城王遵鎮關右燕王斌為丞相張豺為鎮衞大將軍並受遺詔輔政劉后恐斌不利於)
(太子矯詔免歸第遵自幽州至鄴敕朝堂受拜遣之涕泣而去虎臨西閣龍騰中郎三百餘人列拜於前)
(曰聖體不安宜令燕王入宿衞典兵馬虎曰燕王不在内邪召以來左右言王酒病不能入虎曰促持輦)
(逆之當付璽綬亦竟無行者尋惽眩而入豺遂矯詔殺斌虎卒世卽位劉氏臨朝稱制遵至河内聞喪姚)
(弋仲蒲洪及征虜將軍石問等討梁犢還遇遵於李城共說遵曰殿下長且賢先帝亦有意以為嗣末年)
(惽惑為張豺所誤今若聲豺之罪鼓行而討之其誰不開門倒戈以迎殿下者遵從之遂還趣鄴耆舊羯)
(士皆出迎之豺惶怖亦出迎遵命執之擐甲曜兵入升前殿擗踊盡哀斬豺于市夷其三族假劉氏令以)
(遵嗣位封世為譙王廢劉氏為太妃尋皆殺之以石閔為都督中外諸軍事於是鄴中暴風拔樹震雷雨)
(雹大如盂升太武暉華殿災及諸門觀閣蕩然無餘金石皆盡火月餘乃滅時沛王冲鎮薊起兵討遵遵)
(使閔等討之冲兵大敗獲冲殺之坑其士卒三萬)集覽(鼓行顔師古曰謂擊鼓而行無所畏懼也)
(雨雹雨去聲自上而下也雹弼角反雨冰也春秋僖二十九年秋大雨雹公羊傳注夫人專愛之所生榖)
(梁傳注雹者隂脅陽臣侵君之象陽氣之在水雨則溫熱隂氣薄而脅之不相入轉而成雹)質實
(彭城郡名注見秦始皇二十八年河内郡名注見漢桓帝延熹九年李城未詳處所譙郡名注見漢獻帝)
(建安十四年沛郡名注見漢成帝河平二年薊縣名注見漢帝玄更始二年)
書法(負芻以庶兄書殺秦王政十九年此則曷為以弑書及其太后則可以書弑矣)
發明(石虎縱暴阻兵安忍方其登臺觀二子耀兵之時笑謂我家父子如此自非天崩地䧟當)
(復何愁然未幾一家骨肉自相屠割窮極慘毒國亦尋滅無復遺育天地固未嘗崩䧟也而羯賊父)
(子果安在哉綱目前書太子宣殺弟韜伏誅此書虎卒世立兄遵弑之所以見積惡之報曉然如此)
(世之欲以強暴自固者可以觀矣)
蒲洪遣使來降
(石閔言於趙主遵曰蒲洪人傑也今鎮關中恐秦雍之地非復國家之有宜改圖之遵從之罷洪都督洪)
(怒歸枋頭遣使來降)質實(枋頭地名注見成帝咸和八年)
燕以慕容恪為輔國將軍
(慕容覇上書於燕王儁曰石虎窮凶極暴天之所棄餘燼僅存自相魚肉今中國倒懸企望仁恤若大軍)
(一振勢必投戈儁以新遭大喪弗許覇曰難得而易失者時也萬一石氏復興或有英豪據其成資豈惟)
(失此大利亦恐更為後患儁猶豫未决將軍封奕慕輿根曰用兵之道敵強則用智敵弱則用勢今中國)
(之民困於石氏之亂咸思易主以救湯火之急此千載一時不可失也自武宣王以來招賢養民務農訓)
(兵正俟今日若復顧慮豈天意未欲使海内平定邪將大王不欲取天下也儁從之以慕容恪慕容評陽)
(騖為三輔將軍覇為前軍都督選精兵二十餘萬講武戒嚴為進取之計)質實(武宣王慕容廆卒子)
(皝追諡為武宣王)
秋七月征討都督褚裒率師伐趙不克而還
(桓溫聞趙亂出屯安陸遣諸將經營北方趙揚州刺史王浹舉壽春降西中郎將陳逵進據壽春征北大)
(將軍褚裒上表請伐趙即日戒嚴直指泗口朝議以裒事任貴重不宜深入宜先遣偏師裒奏言前已遣)
(前鋒王頥之等徑造彭城後遣督護麋嶷進據下邳今宜速發以成聲勢乃加裒征討大都督裒帥衆三)
(萬徑赴彭城北方士民降附者日以千計朝野皆以中原指期可復蔡謨獨謂所親曰胡滅誠為大慶然)
(恐更貽朝廷之憂其人曰何謂也謨曰夫能順天乘時濟羣生於艱難者非上聖與英䧺不能為也其餘)
(則莫若度德量力觀今日之事殆非時賢所及必將經營分表疲民以逞既而材略疎短不能副心財殫)
(力竭智勇俱困安得不憂及朝廷乎魯郡民五百餘家起兵附晉求援於裒裒遣部將王龕將銳卒迎之)
(與趙將李農戰於代陂敗没不還裒退屯廣陵陳逵亦焚夀春積聚毁城遁還裒還鎮京口觧征討都督)
(時河北大亂遺民二十餘萬口渡河欲來歸附會裒已還威勢不接皆不能自拔死亡略盡)集覽
(分表分劑表外也)正誤(分表今按胡三省註分列屯戍畫境而守疲民以逞其志也如集覽說則)
(分字去聲猶言分外謂經營分量之外也亦通王羲之諫殷浩北伐敗喪云以前事為未工復求之分外)
質實(安陸縣名注見新莽地皇二年夀春縣名注見秦王政六年泗口泗水之口注見秦始皇二十)
(八年下邳縣名注見漢高帝六年魯郡注見周太祖廣順二年曲阜代陂未詳處所廣陵郡名注見漢武)
(帝元朔五年淮南)
書法(裒亦表請矣不書表請書征討都督何朝命也書朝命則雖不書表請可也與先書移鎮)
(襄陽後書詔以為都討者異矣建元元年)
發明(恢復與兼并異兼并謂之貪兵恢復謂之義兵晉失中原子孫有能為恢復之計者皆當)
(予之故前書桓宣及趙戰于丹水敗績此書褚裒帥師伐趙不克而還皆無貶詞一以存中國之體)
(二以伸義士之氣三以示不忘讐耻之心其與春秋書乾時之戰雖敗亦榮者同意固非予其窮兵)
(黷武也君子詳觀綱目所書之旨思過半矣)
九月張重華自稱凉王
(重華屢以錢帛賜左右又喜博奕頗廢政事索振諫曰先王勤儉以實府庫正以讐耻未雪志平海内故)
(也今蓄積已虚而宼讐尚在豈可輕有耗散以與無功之人乎漢光武躬親萬機章奏詣闕報不終日故)
(能隆中興之業今章奏停滯下情不得上通沈冤困於囹圄殆非明主之事也重華謝之)集覽(索振)
(姓名索蘇各反何氏姓苑曰索姓出敦煌)質實(博奕應劭云博局戲也奕圍棋也囹圄獄名風俗通)
(曰夏曰夏臺商曰羑里周曰囹圄爾雅曰囹領也圄禦也領錄囚徒禁禦也)
梁州刺史司馬勲伐趙拔宛城
(趙樂平王苞謀帥關右之衆攻鄴苞貪而無謀雍州豪傑知其無成並遣使告晉梁州刺史司馬勲帥衆)
(赴之出駱口破趙戍壁于懸鉤去長安二百里三輔豪傑多殺守令以應之趙主遵遣王朗帥精騎二萬)
(以拒勲為名因劫苞送鄴勲兵少不敢進拔宛城殺趙南陽太守而還)集覽(駱口駱谷口也駱谷)
(注見漢後主延熙七年懸鉤城名屬京兆在長安縣西二百里)質實(梁州注見周赧王四年漢中宛)
(城注見周赧王十七年雍州注見唐玄宗開元十一年京兆)
書法(於是趙雍州豪傑不樂其帥遣使告晉勲帥衆赴之既而以兵少不敢進拔宛城而還則)
(小勝也大書伐趙何予義且惡趙也)
冬十一月趙石鑒弑其主遵而自立
(初趙主遵之發李城也謂閔曰努力事成以爾為太子既而立太子衍閔素驍勇屢立戰功既總内外兵)
(權乃撫循殿中將士中書令孟凖勸遵誅之十一月遵召義陽王鑒等入議於鄭太后前太后不可鑒出)
(告閔閔遂劫李農使將軍蘇彦周成帥甲士執遵及太子衍殺之推鑒即位鑒以閔為大將軍李農為大)
(司馬并錄尚書事)質實(義陽郡名注見梁武帝太清二年)
書法(弑遵者石閔也其書鑒何於是遵將殺閔與鑒謀之鑒以遵謀告閔又受其立則首惡也)
(書鑒弑書自立綱目之誅惡嚴矣然則李期何以不書弑主謀者兄越也書曰立其弟期則期亦與)
(聞乎弑而已非鑒比也)
發明(考之分注石遵之死乃石閔殺之今綱目乃歸獄於鑒何哉按春秋昭十三年書楚公子)
(比自晉歸于楚弑其君虔于乾谿考之左氏乃公子棄疾召比脅而立之楚子虔遂縊于乾谿然春)
(秋不書棄疾弑君而書公子比者比受其所立怵於利而忘其義故被以大惡而不可辭其事正與)
(石鍳如出一轍綱目取法春秋故不書閔而書鑒者此也夫以夷狄醜類自相魚肉而綱目推原首)
(惡正名定罪略不少忽則其於中國從可知矣噫此綱目所以非君子莫能脩也歟)
秦雍流民立蒲洪為主
(秦雍流民相帥西歸路由枋頭共推蒲洪為主衆至十餘萬鑒懼其逼欲以計遣之乃以洪為雍州牧洪)
(會官屬議應受與否主簿程朴請且與趙連和分境而治洪怒曰吾不堪為天子耶引朴斬之)
十二月徐兖都督禇裒卒以荀羡監徐兖軍事考異(軍字)
(上漏州字)
(裒還至京口聞哭聲甚多以問左右對曰皆代陂死者之家也裒慙憤發疾卒以羡代之時羡年二十八)
(中興方伯未有如羡之少者)質實(荀羡潁隂人崧之子)
趙石閔幽其主鑒殺胡羯二十萬人
(趙主鑒使樂平王苞夜攻石閔李農不克鑒懼偽若不知者夜殺苞將軍孫伏都劉銖等結羯士三千欲)
(誅閔農鑒曰卿好為官陳力勿慮無報也於是伏都等攻閔農又不克閔農攻斬伏都等以兵守鑒於御)
(龍觀懸食給之下令城中曰孫劉搆逆支黨伏誅良善一無預也今日以後與官同心者留不同者各任)
(所之敕城門不禁於是趙人百里内悉入城胡羯去者填門閔知胡之不為己用遂帥趙人誅胡羯無貴)
(賤男女少長皆斬之死者二十餘萬其屯戍四方者皆命趙人為將帥者誅之或高鼻多鬚濫死者半)
發明(天道好生而惡殺出乎爾者必反乎爾羯賊縱暴戕刈晉民不啻草菅今焉元惡既斃假)
(手石閔殘戮其種雖未足以償晉人受禍之慘然亦足見天道好還之意矣書殺胡羯二十萬人雖)
(快之也亦哀之也)
燕遣使如凉州
(約張重華共擊趙)
(庚戍)六年(趙主石祗永寧元年魏主冉閔永興元年舊大國一凉代燕小國三新大國一凡五僣國)
春閏正月趙石閔殺鑒而自立改國號魏考異(提要殺作弑按)
(當從提要而鑒上漏其主二字)
(閔欲滅去石氏之迹託以讖文有繼趙李更國號曰衞易姓李氏時新興王祗鎮襄國公侯卿校出奔從)
(之者萬餘人諸將張沈張賀度等擁衆各數萬亦皆不附於閔汝隂王琨帥衆伐鄴閔與戰於城北敗之)
(遂與李農擊張賀度于石瀆鑒密召張沈使乘虚襲鄴宦者以告閔農廢鑒殺之并殺趙主虎二十八孫)
(盡滅石氏司徒申鐘等上尊號於閔閔以讓農農固辭閔曰吾屬故晉人也請與諸君分割州郡各稱牧)
(守公侯奉迎天子還都洛陽何如尚書胡睦曰陛下聖德應天宜登大位晉氏衰微遠竄江表豈能總馭)
(英䧺混一四海乎閔曰尚書可謂識機知命矣乃即皇帝位國號大魏)質實(新興郡名注見孝武)
(帝太元九年襄國郡名注見楚義帝元年汝隂郡名注見齊主寳卷永元二年石瀆地名未詳處所)
書法(前書幽其主鑒矣此其不書弑何鑒閔同弑其君則賊一也賊殺賊而已矣是故石閔石)
(鑒同弑其君而閔殺鑒則書殺而不書弑張顥徐溫同弑其君而溫殺顥則書殺而不書討此綱目)
(之權衡也)
發明(楚公子棄疾脅弑其君虔於乾谿而春秋歸獄公子比臣前已論之矣至比已立為君而)
(死春秋則以棄疾殺公子比書之先儒謂比之去就死生行止遲速皆國人所為而比未嘗可否安)
(得為棄疾之君故春秋但以殺公子比書之今綱目於石閔之事雖前已書幽其主鑒而此則以殺)
(鑒書之者其事正與楚公子比相類故也又况石氏窮凶極惡而閔乃晉之故民本姓冉氏初非羯)
(賊之種故天假手誅之綱目書殺而不書弑既本春秋之旨又以見貴華賤夷之意恕閔所以惡羯)
(也其旨嚴矣)
以殷浩督揚豫等州考異(提要州下有軍事二字)
(朝廷聞中原大亂復謀進取故以浩為中軍將軍督揚豫徐兖青州蒲洪為征北大將軍督河北諸軍事)
蒲洪自稱三秦王改姓苻
(姚弋仲蒲洪各有據關右之志弋仲遣其子襄擊洪洪迎擊破之自稱大都督大將軍大單于三秦王改)
(姓苻氏以雷弱兒梁楞魚遵叚陵為將相)集覽(改姓苻注見懷帝永嘉四年蒲洪)
二月燕王儁擊趙拔薊城徙都之
(燕王儁與慕容覇慕輿于將兵三道出塞以伐趙趙守將皆走儁遂拔薊欲悉阬其士卒覇諫曰趙為暴)
(虐王興師伐之將以拯民於塗炭而撫有中州也今始得薊而阬其士卒恐不可以為王師之先聲乃釋)
(之儁入都于薊中州士女降者相繼燕兵至范陽太守李産欲為石氏拒燕衆莫為用乃帥八城令長出)
(降儁悉置幽州郡縣守宰引兵還薊)質實(范陽郡名注見漢帝玄更始二年涿郡)
魏主閔復姓冉氏
(閔以李農為太宰錄尚書事遣使者持節赦諸軍屯皆不從)集覽(復姓冉氏閔本姓冉魏郡内黃)
(人趙王石勒獲之命石虎養以為子)
故趙將麻秋殺苻洪洪子健斬秋遣使來請命
(初趙將麻秋為苻洪所𫉬以為軍師將軍說洪曰冉閔石祗方相持中原未可平也不如先收關中基業)
(已固然後東爭天下洪深然之既而秋因宴鴆洪欲并其衆世子健收秋斬之洪謂健曰吾所以未入關)
(者以為中州可定今不幸為豎子所困中州非汝兄弟所能辦我死汝急入關言終而卒健代統其衆乃)
(去王號稱晉官爵告喪請命)集覽(中州猶言中原中華也)
書法(故趙將何予義也然則郭循亦故魏臣也殺漢費禕後主延熙十六年何以書盗逆順之)
(辭也書斬不書誅趙將也不書殺洪子也)
趙石祗稱帝於襄國
(祗既稱帝六夷據州郡擁兵者皆應之祗以姚弋仲為右丞相待以殊禮弋仲子襄䧺勇多才祗以為驃)
(騎將軍又以苻健為鎮南大將軍)
魏殺其太宰李農
(魏主閔既殺農遣使臨江告晉曰逆胡亂中原今已誅之能共討者可遣軍來也朝廷不應)
夏五月廬江太守袁真攻魏合肥克之質實(廬江郡名注見漢景)
(帝五年合肥縣名注見漢獻帝中平五年)杜洪據長安苻健擊敗之
(王朗聞趙亂自長安赴洛其司馬杜洪據長安自稱晉征北將軍關西夷夏皆應之苻健欲取之乃治宮)
(室於枋頭課民種麥示無西意既而自稱晉征西大將軍都督關中雍州刺史悉衆而西以魚遵為前鋒)
(為浮梁以濟孟津遣弟輔國將軍雄帥衆五千自潼關入兄子楊武將軍菁帥衆七千自軹關入臨别謂)
(菁曰若事不捷汝死河北我死河南不復相見既濟焚橋自帥大衆隨雄而進洪使張先逆戰于潼關之)
(北大敗走還洪懼固守長安)集覽(軹關關名曰軹在河内郡軹縣音紙)質實(孟津注見漢帝)
(玄更始二年潼關注見漢獻帝建安十六年一統志云軹關在懷慶府濟源縣西)
故趙將張賀度等會兵討魏不克
(趙故將張賀度等會于昌城將攻鄴魏主閔自將擊之戰于蒼亭賀度等大敗盡俘其衆而歸閔戎卒三)
(十餘萬旌旗鉦鼔百餘里雖石氏之盛無以過也)集覽(鉦鼔注見漢元帝建昭三年)質實
(昌城未詳處所蒼亭未詳處所)
書法(故趙將何予義也故得書討然則麻秋亦義也何以止書殺閔弑君賊也非苻洪比矣終)
(綱目書故將七詳漢高帝五年惟利幾公師藩為譏辭)
魏主閔徵故散騎常侍辛謐為太常謐不食而卒
(故晉散騎常侍隴西辛謐有高名歴劉石之世徵辟皆不就魏主閔備禮徵為太常謐遺閔書以為物極)
(則反致至則危君王功已成矣宜因兹大捷歸身晉朝必有由夷之廉享喬松之夀矣因不食而卒)集
覽(致至則危注見周赧王四十三年必有山夷之廉享喬松之夀由許由夷伯夷喬王喬松赤松子也)
(戰國秦策蔡澤說范雎曰君何不歸相印讓賢者授之必有由夷之廉長為應侯世世稱孤而有喬松之)
(壽孰與以禍終哉皇甫謐高士𫝊曰許由字武仲聞堯致天下而讓焉乃遁於箕山伯夷商末孤竹君長)
(子也父卒伯夷譲弟叔齊而逃扵首陽山喬松之夀注見漢昭帝元平元年)質實(隴西郡名注見)
(秦王政三年辛謐狄道人)
書法(書不食何予節也故特書故官綱目書不食而卒者三龔勝陳龜辛謐皆節士也周亞夫)
(不食而死不與焉終綱目書徵賢二十有一書不至八書不屈不就不受不食而卒各一而已)
發明(胡羯迭據中原智能之士亦往往有立其朝者未必不以隨世就功名自詭使皆能如辛)
(謐之知義亦何不可之有劉石辟召既皆不就至冉閔召之遂不食而卒綱目特書故散騎常侍蓋)
(明其不失臣節故存其王爵以貴之爾君子觀此可不安於義命也歟)
秋九月燕徇冀州取章武河間
(初渤海賈堅少尚氣節仕趙為殿中督及趙亡堅還鄉里擁部曲數千家燕慕容評徇渤海招之不降與)
(戰擒之以為樂陵太守)質實(冀州注見秦二世二年信都章武郡名注見帝奕太和四年河間郡)
(名注見漢帝玄更始二年一統志云渤海漢之郡名治浮陽縣東漢徙治南皮晉為渤海國宋為渤海郡)
(後魏置滄州隋為渤海郡治陽信後徙治清池唐改滄州天寳初改景城郡乾元初復為滄州唐末置義)
(昌軍五代梁改順化軍唐改横海軍宋改長蘆入清池今陞臨海軍屬河北東路元改隸河間路本朝仍)
(為滄州以清池縣省入屬河間府樂陵郡名注見宋明帝泰始三年)
冬十一月苻健入長安遣使來獻捷
(健長驅至長安杜洪奔司竹健以民心思晉乃遣參軍杜山伯詣建康獻捷并修好於桓溫於是秦雍夷)
(夏皆附之)質實(司竹園名注見隋煬帝大業十三年秦州名注見漢光武建武元年天水雍州名注)
(見唐玄宗開元十一年京兆)
十二月免蔡謨為庶人
(謨除司徒三年不就職詔書屢下終不受於是帝臨軒遣侍中黃門徵之謨陳疾篤自旦至申使者十餘)
(返時帝方八歲甚倦問左右曰所召人何以至今不來臨軒何時當竟太后乃詔罷朝會稽王昱令曹曰)
(蔡公傲違上命無人臣之禮若人主卑屈於上大義不行於下亦不復知所以為政矣公卿乃奏請送廷)
(尉謨懼帥子弟素服詣闕稽顙自到廷尉待罪殷浩欲加謨大辟會荀羡入朝語浩曰蔡公今日事危明)
(日必有桓文之舉浩乃止詔免謨為庶人)集覽(桓文之舉齊桓晉文五覇之巨者挾天子令諸侯今)
(荀羡謂必有如桓文者亦挾天子而謀誅汝矣蓋謂桓溫諸人也)
書法(免例有三免某官者無罪之辭也某以罪免者有罪之辭也某免者薄乎云爾之辭也書)
(免蔡謨無罪也然則曷為不書官於是以蔡謨為司徒固讓不就三年於此矣書司徒則謨未受命)
(也書光禄大夫則前領司徒已書之矣故扵此止書名)
發明(孔子君命召不俟駕而齊王欲見孟子則辭以疾後世不敢以孟子為非而亦不敢不以)
(孔子為是二者孰從而折衷之蓋孔子之不俟駕正孟子所謂當仕有官職而在孔子則事君盡禮)
(者也若夫孟子則齊王託疾以邀其朝而孟子又居賓師之位非食其禄而臣之者故惡其詐而辭)
(之爾非曰要君傲上以為高也蔡謨在晉誠為表表然方之孔孟則有間矣安有天子臨軒百官布)
(列若待神明謨乃傲然偃蹇自旦至申使者十餘返而不至哉且使者往返之時必明言所以而謨)
(亦必明知臨軒久竢之意其心何以自安既而朝論不容請致廷尉方乃稽顙待罪何前倨而後恭)
(邪况謨甫陳疾篤隨即詣闕又何愈之速邪由前言之則不忠由後言之則不智此皆謨忽視幼君)
(下視同列之故爾使其果遇英果之君朝綱振肅必不敢爾至殷浩欲處以大辟則又過矣綱目書)
(免蔡謨為庶人於未免而已削其官則其免之宜也觀者試思之)
(辛亥)七年(趙永寧二魏永興二年秦主苻健皇始元年是歲趙亡舊大國一凉代燕小國三新大國)
(一凡五僣國)考異(提要分注作秦高祖苻健)春正月日食鮮卑段龕以
青州來降
(初叚蘭死於令支龕領其衆因石氏之亂南徙廣固至是來降以為鎮北將軍封齊公)集覽(廣固)
(青州縣名漢地志齊郡有廣縣晉地道記廣縣在東莞郡按東莞今莒州沂水縣是)正誤(廣固今按)
(晉廣固城曹嶷所築有大澗甚廣因曰廣固在青州益都縣西四里實慕容超所都處)質實(令支)
(縣名注見成帝咸康四年一統志云廣固城名在青州府城西八里堯山之陽晉永嘉末前趙於此築城)
(有大澗甚廣因之為固故名後為劉裕所夷)
苻健自稱秦天王
(健左長史賈玄碩等請依劉備稱漢中王故事表健為都督關中諸軍事大單于秦王健怒曰吾豈堪為)
(秦王邪且晉使未返我之官爵非汝曹所知也既而密使梁安諷玄碩等上尊號遂即天王大單于位國)
(號大秦)
二月魏主閔圍趙主祗扵襄國姚弋仲及燕王儁遣兵
救之
(魏主閔攻襄國百餘日趙主祗危急乃去帝號稱王遣太尉張舉乞師於燕許送傳國璽將軍張春乞師)
(於姚弋仲弋仲遣其子襄救之誡襄曰冉閔棄仁背義屠滅石氏我受人厚遇當為復讐老病不能自行)
(汝才十倍於閔若不梟擒必不復見我也燕王儁遣悦綰將兵往會之閔遣中郎常煒使於燕儁使封裕)
(詰璽所在煒曰在鄴裕曰張舉言在襄國何也煒曰彼求救者為妄誕之辭爾儁乃積柴其旁使裕以其)
(私誘之煒辭不變左右請殺之儁曰彼不憚殺身以徇其主忠臣也使出就舘夜使其鄉人往勞之且曰)
(君何以不實言王怒欲處君於遼碣之聚奈何煒曰吾結髮以來尚不欺布衣况人主乎曲意苟合性所)
(不能直情盡言雖沈東海不敢避也遂臥向壁不復言儁乃囚之於龍城後知張舉之妄乃殺舉而釋煒)
(之囚)集覽(遼碣遼水與碣石山也遼水出高句麗在遼陽郡之北碣石在北平郡驪城縣西南河口)
(之地今平州之南)質實(𫝊國璽注見漢光武建武三年遼水注見漢昭烈章武元年碣石山注見)
(秦始皇三十二年)
三月魏主閔及趙燕姚襄之兵戰敗續考異(提要作魏兵敗績)
(姚襄及趙石琨各引兵東救襄國魏主閔遣將軍胡睦拒襄於長蘆孫威拒琨於黃丘皆敗還閔欲自出)
(擊之衛將軍王泰諫曰今襄國未下外救雲集若我出戰必腹背受敵此危道也不若固壘以挫其銳徐)
(觀其釁而擊之道士法饒進曰太白入昴當殺胡王百戰百克不可失也閔攘袂大言曰吾戰决矣敢沮)
(衆者斬乃悉衆出與襄琨戰悦綰適以燕兵至去魏兵數里疏布騎卒曳柴揚塵魏人望之恟懼襄琨綰)
(三面擊之趙王祗自後衝之魏兵大敗閔與十餘騎走還鄴將士死者十萬餘人姚襄還灄頭姚弋仲怒)
(其不擒閔杖之一百閔之為趙相也所徙青雍幽荆之民及氐羌胡蠻數百萬口以趙法禁不行各還本)
(土道路交錯互相殺掠其能逹者十有二三中原大亂因以饑疫人相食無復耕者)質實(一統志云)
(長蘆古地名本漢參戶縣地隋初置長蘆縣并置漳河郡後廢唐屬滄州宋省入清池縣今為都轉運鹽)
(使司治所故址在河間府舊滄州西北四十四里黃丘地名未詳處所太白入昴太白注見升平元年昴)
(宿名西陸大梁之次胃昴畢也晉天文志云昴胡星也若動搖主胡兵大起灄頭注見成帝咸和八年)
趙遣其將劉顯伐魏不克
(趙王祗使其將劉顯攻鄴閔悉衆出戰大敗顯軍斬首三萬餘級顯懼密使請降求殺祗以自效閔乃引)
(歸)
秦遣使問民疾苦
(秦王健分遣使者問民疾苦搜羅儁異寬重斂之税弛離宮之禁罷無用之器去侈靡之服凡趙之苛政)
(不便於民者皆除之)
夏四月司馬勲會杜洪等兵擊秦敗還
(杜洪遣使召梁州刺史司馬勲勲帥步騎三萬赴之秦王健禦之於五丈原勲屢戰皆敗退歸南鄭健以)
(賈玄碩始者不上尊號銜之使人告玄碩與勲通殺之)集覽(五丈原索隱曰在扶風郿縣城中南)
(鄭注見周安王十五年)質實(王丈原注見漢後主建興十三年)
書法(晉加秦兵書伐此其書擊何會杜洪也綱目正誼不謀利)
趙劉顯弑其主祗而自立秋八月魏徐兖荆豫洛州
來降質實(洛州注見秦莊襄王元年三川)燕慕容恪取中山
(恪入中山遷其將帥土豪數千家詣薊餘皆安堵軍令嚴明秋毫不犯)集覽(中山春秋白狄地戰)
(國為中山國後改定州今中山府是屬真定)質實(中山國名注見周威烈王二十三年)
姚弋仲遣使來降
(詔以弋仲為車騎大將軍六夷大都督子襄為平北將軍督并州)質實(并州注見齊明帝建武三)
(年)
冬十二月桓温移軍武昌尋復還鎮
(初桓溫請經略中原事久不報知朝廷仗殷浩以抗已甚忿之然素知浩之為人亦不之憚以國無他釁)
(遂得相持彌年雖有君臣之跡羈縻而已八州士衆資調殆不為國家用屢求北伐不聽至是拜表輙行)
(帥衆四五萬順流而下軍于武昌朝廷大懼浩欲去位以避溫又欲以騶虞幡駐溫軍吏部尚書王彪之)
(言於會稽王昱曰若浩去職人情離駭必有任其責者非殿下而誰乎又謂浩曰彼若抗表問罪卿為之)
(首欲作匹夫豈有全地邪且當静以待之令相王手書為陳成敗彼必旋師若不從則遣中詔又不從乃)
(當以正義相裁奈何無故悤悤先自猖獗乎浩曰决大事正自難頃日來欲使人悶聞卿此謀意始得了)
(撫軍司馬高崧為昱草書曰宼難宜平時會宜接此實為國遠圖經略大筭能弘斯會非足下而誰然異)
(常之舉衆之所駭遊聲噂&KR0689;想足下亦少聞之苟或望風振擾一時崩散則望實並喪社稷之事去矣吾)
(與足下雖職有内外安社稷保家國其致一也當先思寧國而後圖其外區區誠懷豈可顧嫌而不盡哉)
(溫即上疏惶恐致謝回軍還鎮自朝廷將行郊祀昱問於彪之曰應有赦否彪之曰中興以來郊祀往)
(往有赦愚謂非宜凶愚之人必將生心於徼倖矣昱從之)集覽(資調資財調賦相王會稽王昱噂&KR0689;)
(聚語也詩噂&KR0689;背憎噂祖本反&KR0689;徒合反望實威望軍實也)正誤(望實並喪今按不若觧作外望)
(與事實所包者廣)質實(王彪之琅邪臨沂人區區小貎)
書法(書移軍何罪溫也繼書尋復還鎮而桓溫之情得矣故曰綱目修而亂臣賊子懼)
發明(桓溫䟦扈不臣綱目前書帥師伐漢已論之矣今此書移軍武昌尋復還鎮則其專輙自)
(如惟意所欲其罪尤不可掩然晉朝雖知其非卒亦無如之何僅能致書諭之而已直筆書之交譏)
(之也)
(壬子)八年(魏永興三秦皇始二年燕主慕容儁元璽元年是歲魏亡大二小二凡四僣國)考異
(提要分注作燕烈祖慕容儁)春正月朔日食秦王健稱皇帝
(健以單于統壹百蠻非天子所宜領以授太子萇)
杜洪司馬張琚殺洪自稱秦王
(杜洪張琚屯宜秋洪自以右族輕琚琚遂殺洪而自立)質實(宜秋聚名注見漢帝玄更始元年)
魏克襄國殺劉顯遷其民扵鄴
書法(劉顯嘗書弑其主矣此其不書討何不以討予閔也曷為不以討予之閔亦趙賊也以賊)
(殺賊而已矣故止書殺)
趙汝隂王琨來奔斬之質實(汝隂郡名注見齊主寳卷永元二年)
(石氏遂絶)
發明(石氏窮凶極惡今其醜類來奔戮之宜矣故特書之)
殷浩使督統謝尚荀羡進屯夀春張遇據許昌叛降于
秦
(尚書左丞孔嚴言於殷浩曰比來衆情良可寒心不知使君將何以鎮之愚謂宜明受任之方韓彭專征)
(伐蕭曹守管籥深思廉藺屈身之義平勃交歡之謀令穆然無間然後可以保大定功降附之徒皆人面)
(獸心恐難以義感也浩不從上疏請北出許洛以謝尚荀羡為督統進屯夀春初魏豫州牧張遇以州來)
(降至是尚等不能撫慰之遇怒據許昌叛降于秦浩軍不能進命羡鎮下邳)集覽(許洛許州洛陽)
(俱在河南下邳注見漢高帝六年)質實(韓彭謂韓信彭越蕭曹謂蕭何曹參廉藺屈身之義事在)
(周赧王三十六年平勃交歡之謀事在漢高后七年豫州注見漢光武建武十九年汝南許昌縣名注見)
(漢後主建興十年)
書法(張遇之叛尚激之也必書殷浩使何罪使之者也凡功罪書使歸其上也是故呂布之誅)
(董卓書王允使漢獻帝初平三年謝尚之激張遇書殷浩使是年禄山之敗於奚契丹書張守珪使)
(唐玄宗開元二十四年皆歸功罪其上者也)
三月姚弋仲卒子襄率衆來歸詔屯譙城
(弋仲有子四十二人及病謂諸子曰石氏待吾厚本欲為之盡力今已滅矣中原無主我死汝亟自歸於)
(晉當執臣節無為不義也及襄與秦兵戰敗遂帥衆歸晉詔襄屯譙城襄單騎渡淮見謝尚于夀春尚聞)
(其名命去仗衛幅巾待之歡若平生襄博學善談論江東人士皆重之)質實(譙城注見漢獻帝建)
(安十四年)
發明(弋仲羌也其卒不書死何弋仲雖夷而有向華之心其戒子之言曰晉室大亂中原無主)
(自古以來未有戎狄作天子者我死汝便歸晉竭臣節無為不義之事嗚呼弋仲親見劉石之稱皇)
(帝而言無戎狄作天子其心蓋亦知其黨類僣竊之非奈何中國之人反助夷以侵華甚者又稱奬)
(而進之其視弋仲豈但天淵哉)
夏四月燕慕容恪等擊魏大破之執其主閔以歸殺之
(魏主閔既克襄國因遊食常山中山諸郡夏燕王儁遣恪等擊之閔趣常山恪追及於魏昌之廉臺燕兵)
(十戰皆不勝閔素有勇名所將兵精銳燕人憚之恪巡陳諭將士曰閔勇而無謀一夫敵耳其士卒饑疲)
(甲兵雖精其實難用不足破也閔所將多步卒將趣林中恪參軍高開曰吾騎兵利平地若閔得入林不)
(可復制宜亟遣輕騎邀之既合而陽走誘致平地然後可擊也恪從之魏兵還就平地恪分軍為三部謂)
(諸將曰閔性輕銳又自以衆少必致死於我我厚集中軍之陳以待之候其合戰卿等從旁擊之無不克)
(矣乃擇鮮卑善射者五千人以鐡鎖連其馬為方陳而前閔乘千里馬左操䨇刃矛右執鉤戟以擊燕兵)
(斬首三百餘級望見大幢知其為中軍直衝之燕兩軍從旁夾擊大破之圍閔數重閔潰圍東走其馬忽)
(斃為燕兵所執送於龍城斬之遣慕容評帥精騎攻鄴魏大將軍蔣幹及太子智閉城拒守城外皆降於)
(燕)集覽(襄國注見漢王劉邦元年常山注見漢光武建武九年夏作一句讀時維四月魏昌縣名)
(屬中山)質實(廉臺未詳處所龍城注見帝奕大和四年和龍)
五月秦主健擊張琚斬之魏人遣使請降
(鄴中大饑人相食故趙時宮人被食略盡蔣幹遣侍中繆嵩奉表請降且求救於謝尚)
六月謝尚得𫝊國璽獻之考異(獻之當作來獻)
(初謝尚使戴施據枋頭施聞蔣幹求救乃帥壯士百餘人入鄴助守三臺紿幹得𫝊國璽宣言使督護何)
(融迎糧隂令懷璽送于枋頭尚迎至建康百僚畢賀)質實(三臺注見晉懷帝永嘉六年)
謝尚攻張遇于許昌秦人救之尚等敗績殷浩退屯夀
春考異(據上書張遇據許昌叛則此攻字當作討)
(尚與姚襄共攻張遇秦主健遣丞相東海王雄等救之戰于潁水之誡橋尚等大敗犇還淮南殷浩自許)
(昌退屯夀春䧺徙遇及陳潁許洛之民五萬餘戸於關中以楊羣為豫州刺史鎮許昌尚降號建威將軍)
集覽(陳穎二州屬開封)質實(東海國名注見秦二世二年郯潁水注見漢後主建興二年許)
(昌縣名注見漢獻帝興平元年陳潁許洛四州名陳注見周赧王三十七年潁注見梁武帝天監二年許)
(注見漢獻帝興平元年許昌洛注見秦莊襄王元年三川)
書法(張遇前書叛矣此其不書討書攻何遇之叛尚激之也書叛以正遇罪而謝尚不書討權)
(衡之辭也)
秋八月燕慕容評攻鄴克之遂留守鄴九月殷浩進
屯泗口
(浩之北伐也中軍將軍王羲之以書止之不聽既而無功復謀再舉羲之遺浩書曰今以區區江左天下)
(寒心固已久矣力争武功非所當作自頃處内外之任者未有深謀遠慮而疲竭根本各從所志竟無一)
(功可論遂令天下將有土崩之勢任其事者豈得辭四海之責哉今軍疲於外資竭於内保淮之志非所)
(復及莫若還保長江督將各復舊鎮自長江以外羈縻而已引咎責躬更為善治省其賦役與民更始庶)
(可以救倒懸之急也若猶以前事為未工復求之於分外宇宙雖廣自容何所此愚智所不觧也又與會)
(稽王昱牋曰今雖有可喜之會内求諸己而所憂乃重於所喜功未可期遺黎殲盡以區區吳越經緯天)
(下十分之九不亡何待而不度德量力不弊不已此封内所痛心歎悼者也願殿下先為不可勝之基湏)
(根立勢舉謀之未晚浩不從進屯泗口遣戴施據石門劉遯戍倉垣)集覽(封内謂封疆之内)質
實(羈縻注見漢昭帝元鳳元年會稽國名注見漢和帝永元元年石門山名注見漢光武建武八年倉)
(垣未詳處所)
罷遣太學生徒
(浩以軍興罷遣太學生徒學校由此遂廢)
發明(文德者帝王之利噐威武者文德之輔助嘗聞投戈以講藝矣未聞廢學以從戎者也殷)
(浩虚名誤國處非其任今乃以軍興之故至於罷遣太學生徒然朝論亦無有非之者直筆書之可)
(愧甚矣)
冬十月謝尚攻許昌克之十一月燕王儁稱皇帝
(故趙將擁兵據州郡者各遣使降燕羣僚共上尊號儁許之始置百官即皇帝位詐言獲傳國璽改元元)
(璽時晉使適至燕儁謂曰汝還白汝天子我承人乏為中國所推已為帝矣改司州為中州建留臺於龍)
(都以乙逸為尚書專委留務)集覽(我承人乏謂無人可為帝我承此空乏也左傳成二年韓厥曰)
(攝官承乏)質實(司州注見秦莊襄王元年三川龍都即龍城注見晉帝奕太和四年和龍中州注見)
(楚義帝元年新安)
(癸丑)九年(秦皇始三燕元璽二年)夏五月張重華攻秦上邽拔之詔
進重華凉州牧秋七月秦殺其司空張遇
(初張遇降秦秦主健以為司空而納其繼母韓氏為昭儀數於衆中謂遇曰卿吾假子也遇耻之隂結關)
(中豪傑欲滅苻氏以其地來降事覺伏誅於是關中豪傑數人各擁衆數萬遣使來請兵秦皆攻滅之)
質實(關中注見唐玄宗開元十一年)
書法(張遇為秦司空隂結豪傑欲滅苻氏則反也其以無罪書殺何遇欲滅秦以䧏晉是徙義)
(也綱目勸反正故其辭恕)
殷浩遣兵襲姚襄不克冬十月遂率諸軍北伐襄邀敗
之浩走譙城
(姚襄屯歷陽以燕秦方彊未有北伐之志乃夾淮廣興屯田訓厲將士浩在夀春惡其彊盛囚襄諸弟屢)
(遣刺客刺之客皆以情告襄浩潜遣將軍魏憬帥衆五千襲之襄斬憬并其衆浩愈惡之遷襄蠡臺表授)
(梁國内史襄益疑懼遣參軍權翼使於浩浩曰身與姚平北共為王臣平北每舉動自專甚失輔車之理)
(翼曰平北英姿絶世擁兵數萬而遠歸晉室者以朝廷有道宰輔明哲故也今將軍輕信䜛慝與之有隙)
(謂猜嫌之端在此而不在彼也浩曰平北生殺自由又掠吾馬王臣之體固若是乎翼曰姦宄之人亦王)
(法所不容也殺之何害浩曰然則掠馬何也翼曰將軍謂平北雄武難制終將討之故取以自衛耳浩笑)
(曰何至是也初浩隂遣人誘秦梁安雷弱兒使殺秦主健許以關右之任弱兒等偽許之且請兵應接浩)
(聞張遇作亂以為安等事成遂自壽春帥衆七萬北伐欲進據洛陽修復園陵王彪之上會稽王昱牋以)
(為容有詐偽未應輕進不從浩以襄為前驅襄度浩將至偽遁而隂伏甲以邀之浩追至山桑襄縱兵擊)
(之浩大敗棄輜重走保譙城襄俘斬萬餘悉收其資仗使兄益守山桑而復如淮南昱謂彪之曰君言無)
(不中張陳無以過也)集覽(蠡臺史炤曰地名在梁國屬豫州輔車左傳僖五年輔車相依唇亡齒寒)
(注輔頰輔也車牙車也音尺奢反周易咸其輔頰舌注輔如字馬云上頷也虞作酺云耳目之間也說文)
(輔頰骨也牙車牙所載也張陳張良陳平)質實(歴陽郡名注見漢冲帝永嘉元年平北謂姚襄蓋襄)
(為平北將軍故云一統志云山桑漢之縣名屬沛郡光武時王常封山桑侯即此晉隋屬譙郡故城在鳳)
(陽府蒙城縣北三十七里今城内有亭基陵阜高峻又見懷帝永嘉五年)
書法(王師北伐襄邀敗之是反矣不書反何專罪浩也襄無罪而浩襲之浩之罪也綱目惡首)
(禍故浩書襲而襄不書反至浩免而襄降燕則襄以叛書而桓溫書討矣浩軍書遂譏不備也)
發明(去春方書姚襄率衆來歸詔屯譙城未聞有反側之意殷浩乃無故遣兵襲之既不能克)
(又復使之前驅是驅之使叛也浩之所為乖繆若此乃欲經略中原其敗宜矣綱目據事直書所以)
(著浩之失不然襄既歸朝而又邀敗王師則必以反書之矣)
十一月西平公張重華卒子曜靈立考異(當去張姓立當作嗣)
(重華有疾曜靈纔十歲立為世子重華庶兄祚有勇力吏幹而傾巧善事内外與嬖臣趙長等結異姓兄)
(弟謝艾以枹罕之功有寵左右譛之出為酒泉太守艾上言權倖用事公室將危乞聽臣入侍且言祚及)
(長等將為亂宜盡逐之重華疾甚手令徵艾輔政祚長等匿而不宣重華卒曜靈立稱凉州刺史西平公)
(長等矯遺令以祚輔政)質實(酒泉郡名注見漢武帝元朔三年)
十二月姚襄徙屯盱眙
(襄濟淮屯盱眙招掠流民衆至七萬分置守宰勸課農桑遣使詣建康罪狀殷浩并自陳謝)質實
(盱眙縣名注見秦二世二年建康郡名注見漢獻帝興平二年金陵淮水名注見漢後主建興二年)
以謝尚都督江西淮南軍事
(鎮歷陽)
凉州廢其主曜靈立張祚為凉公考異(按名號例曰僣稱帝者曰主據)
(分注曜靈稱凉州刺史西平公此當書曰凉州廢其刺史曜靈書主乃𫝊誤矣)
(凉州刺史趙長等以時難未夷宜立長君乃廢曜靈而立祚祚既得志恣為滛虐殺重華妃裴氏及謝艾)
燕以慕容覇守常山
(慕容恪屢薦覇有命世之才宜總大任故燕王用之)質實(常山郡名注見漢光武建武九年)
(甲寅)十年(泰皇始四燕元璽三年凉王張祚和平元年)春正月張祚自稱凉王
(祚自稱凉王改元置百官郊祀天地尚書馬岌切諫坐免官郎中丁琪復諫曰自武公以來世守臣節抱)
(忠履謙故能以一州之衆抗舉世之虜師徒歲起民不告疲今而自尊則中外離心安能以一隅之地拒)
(天下之彊敵乎祚大怒斬之)質實(武公謂張軌也愍帝建興二年張軌卒諡曰武穆)
殷浩以罪免為庶人徙信安以王述為揚州刺史
(浩連年北伐師徒屢敗糧械都盡桓溫因朝野之怨上疏請廢之朝廷不得已免浩為庶人徙之信安自)
(此内外大權一歸於溫矣浩少與溫齊名而心競不相下温嘗輕之浩既廢黜雖愁怨不形辭色常書空)
(作咄咄怪事字久之溫謂掾郗超曰浩有德有言嚮為令僕足以儀型百揆朝廷用違其才耳將以浩為)
(尚書令以書告之浩欣然許焉將答書慮有繆誤開閉者十數竟逹空函溫大怒由是遂絶卒於徙所)
集覽(書空作咄咄怪事字世說殷浩被廢終日常畫書張空作字揚州吏人尋議逐之竊視唯作咄)
(咄怪事四字而已按咄咄驚怪聲增韻注咄咨嗟語也范雲至殿門不得入但云咄咄亦此意杜甫對雪)
(詩愁坐正書空喜晴詩咄咄空咨嗟皆援此耳)質實(一統志云信安本秦會稽郡大末縣地名東漢)
(置新安縣晉改曰信安屬東陽郡隋初屬婺州唐初置衢州治此咸通中始改西安宋元仍舊本朝因之)
(為衢州府治所仍屬焉)
書法(庾翼褚裒皆北伐無成者也綱目無責焉浩則曷為以罪書襲姚襄以取敗浩之罪也故)
(雖桓溫疏請不書)
發明(殷浩之廢不出於朝廷而出於桓溫何不以桓溫奏免殷浩書之浩率意自用連年喪師)
(溫因朝野之怨疏請廢之奏雖在溫而罪則在浩故但書浩以罪免而不及溫若曰浩非有能免之)
(者浩自以罪免也既曰罪矣則溫雖不請庸可已乎)
二月桓温帥師伐秦
(溫統步騎四萬發江陵水軍自襄陽入均口至南鄉步兵自淅川趣武關命司馬勲出子午道以伐秦)
集覽(均口均水之口在均州漢地志丹水東流折入均水南鄉漢南鄉郡晉改順陽郡後魏復為南)
(鄉屬荆州鄉音向淅川後魏以南鄉郡分置淅川縣隋置淅陽郡淅音先的反字從手非武關注見周赧)
(王四年子午道注見漢後主建興六年)正誤(南鄉今按鄉如字)質實(一統志云均水在襄)
(陽府均州前漢地理志丹水東流入均水南鄉古地名一名沙塸東漢置南鄕縣屬南陽郡晉屬順陽郡)
(隋淅州治此後廢之故城在南陽府南陽縣一百里淅陽郡注見漢帝玄更始元年析)
書法(嘗書桓温帥師伐漢矣於是復書桓溫帥師伐秦罪專也故後雖一書其功而專行之罪)
(則不可以功掩所以示臣子之大義也)
姚襄叛降於燕夏四月桓温大敗秦兵于藍田進軍
㶚上三輔皆降
(桓溫别將攻上洛獲秦荆州刺史郭敬進擊青泥破之秦主健遣太子萇等帥衆五萬拒溫戰于藍田秦)
(兵大敗溫轉戰而前進至㶚上萇等退屯城南健與老弱六千固守長安小城悉發精兵三萬遣大司馬)
(雷弱兒等與萇合以拒溫三輔郡縣皆來降溫撫諭居民使安堵復業民争持牛酒迎勞男女夾路觀之)
(耆老有垂泣者曰不圖今日復覩官軍)集覽(藍田注見周赧王三年)質實(上洛縣名注見)
(元帝太興元年荆州注見漢獻帝建安十二年青泥關名注見秦二世三年嶢關㶚上地名注見秦王政)
(二十三年㶚水)
燕以慕容恪為大司馬
(燕王儁以恪為大司馬錄尚書事封太原王評為司徒封上庸王覇為吳王德為梁公暐為中山王陽騖)
(為司空初燕王皝竒覇之才故名之曰覇將以為世子羣臣諫而止然寵遇猶踰於世子由是儁惡之以)
(其嘗墜馬折齒更名曰缺尋以其應讖文更名曰垂遷侍中錄留臺事徙鎮龍城垂大得東北之和儁愈)
(惡之遂召還)質實(上庸郡名注見周赧王十一年)
五月江西流民叛降姚襄詔屯兵中堂謝尚入衛
(江西流民郭敞等千餘人執陳留内史劉仕降於姚襄建康震駭以尚書周閔為中軍將軍屯中堂)
(謝尚自歴陽還衛京師固江備守)質實(陳留國名注見周顯王二十九年京師注見周顯王)
(二十五年)
桓温及秦兵戰不利六月師還
(北海王猛少好學倜儻有大志不屑細務人皆輕之猛悠然自得隐居華隂聞溫入關披褐詣之捫虱而)
(談當世之務旁若無人溫異之問曰吾奉天子之命將銳兵十萬為百姓除殘賊而三秦豪傑未有至者)
(何也猛曰公不遠數千里深入敵境今長安咫尺而不度㶚水百姓未知公心所以不至温嘿然無以應)
(徐曰江東無卿比也乃署猛軍謀祭酒溫與秦丞相雄等戰于白鹿原溫兵不利死者萬餘人初溫指秦)
(麥以為糧既而秦人悉芟麥清野以待之溫軍乏食徙關中三千餘戶而歸欲與猛俱還猛辭不就秦太)
(子萇等隨溫擊之比至潼關溫軍屢敗失亡以萬數苻雄擊司馬勲勲亦奔還漢中溫之屯㶚上也順陽)
(太守薛珍勸溫徑進逼長安溫弗從珍以偏師獨濟頗有所獲及溫退乃還顯言於衆自矜其勇而咎溫)
(之持重溫殺之)集覽(披褐披通作被平聲褐被衣帶也杜甫醉時歌被褐短窄鬢如絲注褐毛褐之)
(衣賤者所服孟子衣褐趙岐曰以毛毳織之前書張良傳老父衣褐顔師古曰褐制若裘今道士所服)
質實(北海郡名注見漢桓帝永康元年王猛劇人華隂縣名注見漢獻帝興平二年長安縣名注見)
(漢惠帝五年㶚水注見秦王政二十三年一統志云白鹿原在西安府藍田縣西五里周平王時有白鹿)
(遊此晉書苻離與桓冲戰於白鹿原即此順陽郡名注見惠帝永興二年)
發明(桓溫不臣綱目既著其專輙之迹矣至其有功而亦不泯其實者何也晉遷江表氣息奄)
(奄溫有經濟之才儻有英主驅而用之弔伐遺黎克復舊壤有不難者惟晉無駕馭之君故溫有䟦)
(扈之志至其經略之功則不可掩故上書大敗秦兵進軍㶚上者序其績也此書戰秦不利六月師)
(還者諱其敗也凡此類皆以尊中國之體存正統之義此固綱目貴華賤夷之旨豈以溫故而輕重)
(其筆哉要在觀者味而思之也)
秦東海王苻雄卒
(秦主健弟東海王雄卒健哭之嘔血曰天不欲吾平四海邪何奪吾元才之速也雄以佐命元勲位兼將)
(相權侔人主而謙恭汎愛遵奉法度故健重之常曰元才吾之周公也子堅襲爵堅性至孝幼有志度博)
(學多能交結英豪呂婆樓彊汪及略陽梁平老皆與之善)集覽(彊汪姓名彊上聲)正誤(彊汪)
(今按彊氏有作其兩切者云氐姓苻秦后彊氏當時多此姓)質實(元才苻雄表字略陽郡名注見)
(懷帝永嘉四年)
秦大饑
(乙卯)十一年(秦主苻生壽光元燕元璽四年凉去年號)考異(當圈下分注凉王張玄靚太始)
(元)春二月秦大蝗
(百草無遺牛馬相噉毛)
夏秦立子生為太子
(秦太子萇拒桓溫中流矢死淮南王生幼無一目性麤暴其祖洪常戲之曰吾聞瞎兒一淚信乎生怒引)
(佩刀自刺出血曰此亦一淚也洪大驚鞭之生曰性耐刀槊不堪鞭捶洪謂健曰此兒狂悖宜早除之不)
(然必破人家健將殺之雄曰兒長自應改何可遽爾及長力舉千鈞手格猛獸走及奔馬擊刺騎射冠絶)
(一時彊后欲立少子晉王柳秦王健以讖文有三羊五眼乃立生為太子)集覽(手格格擊也杜詩中)
(原正格闘注相抱而殺之曰格)
姚襄據許昌
(襄所部多勸北還襄乃進據許昌)
六月秦主健卒太子生立
(健勤於政事數延公卿咨講治道承趙人苛虐奢侈之後易以寬簡節儉崇儒禮士由是秦人悦之至是)
(寢疾引太師魚遵丞相雷弱兒太傅毛貴司空王墮尚書令梁楞僕射梁安叚純等受遺詔輔政謂太子)
(生曰六夷酋帥及大臣執權者若不從汝命宜漸除之健卒生即位大赦改元羣臣奏曰未踰年而改元)
(非禮也生怒窮推議主得叚純殺之司馬公曰顧命大臣所以輔導嗣子為之羽翼也而教使剪之能無)
(斃乎知其不忠則勿任而已矣已任大柄又從而猜之鮮有不召亂者也)
秋九月秦殺其后梁氏及太傅毛貴等
(中書監胡文言於秦主生曰比有星孛于大角熒惑入東井不出三年國有大喪大臣戮死願陛下脩德)
(以禳之生曰皇后與朕對臨天下可以應大喪矣毛太傅梁車騎梁僕射受遺詔輔政可以應大臣矣乃)
(殺皇后及毛貴梁楞梁安)集覽(大角注見漢成帝元延三年東井注見漢武帝元封元年)
閏月凉州弑其君祚立張玄靚為凉王
(凉王祚滛虐上下怨憤惡河州刺史張瓘之彊使索孚代之瓘斬孚起兵𫝊檄州郡廢祚復立曜靈將軍)
(宋混合衆萬餘人以應之祚殺曜靈混聞之為之發哀軍至姑臧張瓘弟琚開門納之趙長等懼罪入閣)
(呼張重華母馬氏立曜靈弟玄靚為主諸將攻長等殺之祚素失衆心莫肯為之闘者遂見殺梟其首城)
(内咸稱萬歲混琚上玄靚為大將軍西平公復稱建興四十三年時玄靚始七歲瓘至推為凉王自為都)
(督中外諸軍事尚書令以混為尚書僕射)質實(河州注見永和三年姑臧縣名注見元帝建武元年)
發明(廢曜靈而立祚者長史趙長諸人也及祚為滛虐國人怨憤不安其黨又從而殺之祚之)
(失衆如此乃以弑書何哉凉州不道曜靈初無罪惡輕於廢立故祚死反以弑君之罪加之一國之)
(人若曰祚不足以為君而君之者凉州之人也夫既君之而又殺之是舉一州之人皆弑君之賊爾)
(凡此類皆以誅賊亂之黨弭簒殺之漸拔本塞源之論為萬世戒也此與春秋書齊弑其君商人同)
(意)
冬十月詔謝尚鎮夀春十一月燕慕容恪擊段龕
(龕與燕主儁書抗中表之儀非其稱帝儁怒遣恪擊之)
十二月秦殺其丞相雷弱兒
(弱兒性剛直以僕射趙韶董榮亂政每公言於朝見之常切齒韶榮譛之於秦主生殺弱兒及其九子二)
(十七孫於是諸羌皆有離心生雖在諒隂遊飲自若彎弓露刃以見朝臣錘鉗鋸鑿備置左右即位未幾)
(后妃公卿下至僕隸凡殺五百餘人)質實(諒隂注見漢昭帝元平元年)
(丙辰)十二年(秦壽光二年燕元璽五年)春正月燕慕容恪大破叚龕兵
進圍廣固質實(廣固城名注見永和七年)
(叚龕弟羆驍勇有智謀言於龕曰慕容恪善用兵加之衆盛若聽其濟河進至城下恐雖乞降不可得也)
(請兄固守羆帥精銳拒之於河幸而戰捷兄帥大衆繼之若其不捷不若早降猶不失為千戶侯也龕不)
(從羆固請不已龕怒殺之恪遂引兵濟河龕帥衆拒戰恪大破之龕友辟閭蔚被創恪聞其賢遣使求之)
(則已死矣龕還城固守恪進軍圍之)集覽(辟閭蔚辟閭複姓注見元帝大興元年蔚名也音尉又紆)
(弗反)
秦殺其司空王墮
(墮性剛峻董榮及侍中彊國皆以佞幸進墮疾之如讐會有天變榮國言於生曰宜以貴臣應之生乃殺)
(墮)
凉州遣使稱藩于秦
(秦晉王柳遣參軍閻負梁殊使於凉張瓘見之曰我晉臣也臣無境外之交二君何以來辱負殊曰晉王)
(與君隣藩故來修好君何怪焉瓘曰吾盡忠事晉於今六世矣若與征東通使是上違先君之志下墮士)
(民之節其可乎負殊曰晉室衰微久矣凉之先王北面二趙唯知機也今大秦威德方盛凉王若欲自帝)
(河右則非秦之敵欲以小事大則曷若捨晉事秦長保福禄乎瓘曰中州好食言嚮者石氏使車適返而)
(戎騎已至吾不敢信也負殊曰張先楊初皆阻兵不服先帝討而擒之赦其罪戾寵以爵秩固非石氏之)
(比也瓘曰必如君言秦之威德無敵何不先取江南天下盡為秦有征東何辱命焉負殊曰江南文身之)
(俗道汚先叛化隆後服主上以為江南必湏兵服河右可以義懷故遣行人先申大好若君不逹天命則)
(江南得延數年之命而河右恐非君之土也瓘曰我跨據三州帶甲十萬西苞蔥嶺東距大河伐人有餘)
(况於自守何畏於秦負殊曰貴州山河之固孰若崤函民物之饒孰若秦雍杜洪張琚因趙氏成資有囊)
(括關中席卷四海之志先帝戎旗西指冰消雲散旬月之間不覺昜主主上若以貴州不服赫然奮怒控)
(弦百萬鼓行而西未知貴州將何以待之瓘笑曰兹事當决之於王非身所了負殊曰凉主雖英睿夙成)
(然年在幼冲國家安危繫君一舉耳瓘懼乃以玄靚之命遣使稱藩於秦秦因玄靚所稱官爵而授之)
集覽(臣無境外之交記檀弓上曰古之大夫束脩之問不出竟又郊特牲曰為人臣者無外交不敢)
(貳君也糓梁𫝊隱元年寰内諸侯不正其外交聘弓鏃矢不出境場疏云古者以弓矢相聘問臣無竟外)
(之交故弓矢不出竟埸文身之俗注見漢武帝建元六年)質實(食言揚子重黎篇或問信曰不食其)
(言注不食言者謂言既出則當信而行之所謂不食若一出言而不依其言而行則如自食其言也蔥嶺)
(西域山名注見漢武帝元鼎三年崤函崤山名注見漢獻帝建安十年函關名注見陳文帝天嘉六年囊)
(括注見漢桓帝永嘉元年括囊)
以桓温為征討大都督督諸軍討姚襄
(溫請移都洛陽脩復園陵不許而詔溫討襄)
書法(書以何君命也與直書帥師而削其官者異矣)
發明(姚襄前此歸晉未幾為殷浩所襲故綱目專罪殷浩然為襄者盍申告于朝或能束身自)
(詣則晉朝亦必有以處之既不能然乃叛降于燕則是下喬入谷忘其先人遺訓者也又况招納叛)
(民震動京邑則襄非前日之襄矣是以綱目前書其叛此書討之皆正名以定其罪襄雖欲曲辭其)
(惡不可得也况桓溫屢駕戎車惟此書以為都督則見其出於朝命而襄之罪尤著矣狼子野心果)
(可以純臣待之乎)
夏四月秦太后彊氏以憂卒
(長安大風發屋拔木秦宮中驚擾或稱賊至宮門畫閉五日乃止秦主生推告賊者刳出其心彊太后弟)
(平諫曰天降災異陛下當愛民事神緩刑崇德以應之乃可弭也生怒鑿其頂而殺之太后以憂恨卒生)
(復下詔曰朕受天命君臨萬邦有何不善而謗讟之音扇滿天下殺不過千而謂之殘虐行者比肩未足)
(為希方當峻刑極罰復如朕何自去春以來潼關之西至于長安虎狼食人羣臣請禳之生曰野獸饑則)
(食人飽當自止何禳之有且天豈不愛民哉正以犯罪者多故助朕殺之耳)
秋八月桓温敗姚襄于伊水遂入洛陽修謁諸陵置戍
而還考異(提要修作復)質實(伊水注見漢高后三年)
發明(自中原淪陷諸陵廢祀雖有忠臣義士徒能北望慨想而已今溫進軍討伐遂能入洛修)
(謁亦足少伸臣子之情矣綱目詳而書之蓋予之也)
姚襄北走據襄陵
(初魏將周成降晉反據洛陽姚襄攻之踰月不克長史王亮諫曰今頓兵堅城之下力屈威挫或為他宼)
(所乘此危道也襄不從桓溫自江陵北伐遣督護高武據魯陽將軍戴施屯河上自帥大兵繼進與寮屬)
(登平乘樓望中原嘆曰遂使神州陸沉百年丘墟王夷甫諸人不得不任其責記室袁宏曰運有興廢豈)
(必諸人之過溫作色曰昔劉景升有千斤大牛噉芻豆十倍於常牛負重致遠曾不若一羸牸魏武入荆)
(州殺以享軍至伊水襄撤圍拒之匿精銳於水北林中遣使謂溫曰承親帥王師以來襄今奉身歸命願)
(勅三軍小却當拜伏路左溫曰我自開復中原展敬山陵無豫君事欲來便前何煩使人襄拒水戰敗奔)
(北山襄勇而愛人雖戰屢敗民知襄所在輙扶老携幼馳而赴之溫追之不及弘農楊亮自襄所來奔溫)
(問襄之為人亮曰襄神明器宇孫策之儔而雄武過之周成帥衆出降溫屯金墉謁諸陵修毁壊各置陵)
(令表謝尚鎮洛陽令潁川太守毛穆之等戍之徙降民三千餘家於江漢之間襄奔平陽秦并州刺史尹)
(赤復以衆降襄襄遂據襄陵)集覽(神州陸沉神州中國也注見懷帝永嘉五年陸高平地沉溺也)
(神州陸沉謂中原淪没也猶王道陵夷之義韻會注陵夷言王道頽替若丘陵之漸平夷也左傳哀元年)
(伍員曰二十年之外吳其為沼乎此亦陸沉之意史記東方朔𫝊陸沉於俗索隱曰司馬彪曰謂無水而)
(沉之是也丘墟空城也前漢息夫躬𫝊寄居丘亭師古曰丘空也賈誼𫝊社稷為虚詩定之方中篇升彼)
(虚矣注虚通作墟朱氏曰故城也夷甫王衍字景升三國劉表字)質實(魯陽縣名注見漢獻帝初)
(平元年北山注見漢文帝三年弘農郡名注見周顯王四十五年金墉城名注見魏元帝咸熙二年潁川)
(郡名注見秦二世三年平陽郡名注見周威烈王二十三年襄陵縣名注見周顯王十七年)
書法(修陵必書重山陵也終綱目書修陵五詳漢獻帝初平元年)
冬十月朔日食十一月叚龕降燕慕容恪悉定齊地
(燕諸將請急攻廣固恪曰用兵之勢有宜緩者有宜急者若彼我勢敵外有彊援恐有腹背之患則攻之)
(不可不急若我彊彼弱無援於外當羈縻守之以待其斃兵法十圍五攻正謂此也龕兵尚衆未有離心)
(今憑阻堅城上下戮力我盡銳攻之計數旬可拔然殺吾士卒必多矣自有事中原兵不暫息吾每念之)
(夜而忘寐奈何輕用其死乎要在取之不必求功之速也軍中聞之人人感悦於是為高墻深塹以守之)
(龕嬰城自守樵采路絶城中人相食龕面縳出降恪撫安新民悉定齊地龕竟為儁所殺并阬其從三千)
(人)集覽(十圍五攻孫子兵法曰十則圍之五則攻之謂以衆擊寡也多十倍者可以圍敵多五倍)
(者可以攻擊)
遣司空車灌如洛陽修五陵
(詔遣灌等持節如洛陽修五陵帝及羣臣皆服緦臨於太極殿三日)
(丁巳)升平元年(秦主苻堅永興元燕光壽元年)考異(提要分注作秦世祖堅)春正月
朔帝冠太后歸政徙居崇德宫
書法(徙辭有二徙太后某宮者逆辭也太后徙某宮者善辭也終綱目書太后徙居二太后遷)
(居一太后歸某宮一太后居某宮一皆善辭也詳漢昭帝元平元年)
燕以乙逸為左光禄大夫
(逸自幽州刺史被徵夫婦共載鹿車子璋從數十騎服飾甚麗奉迎於道逸大怒閉車不與言到城深責)
(之璋猶不悛逸常憂其敗而璋更被擢任歴中書令御史中丞逸乃歎曰吾少自脩立克己守道僅能免)
(罪璋不治節儉專為奢縱而更居清顯此豈唯璋之忝幸實時勢之陵夷也)質實(幽州注見唐高)
(祖武德四年鹿車如淳曰鹿車者謂車之狹小僅容一鹿或以人推之故曰鹿車)
二月太白入東井
(秦有司奏太白罰星東井秦分必有暴兵起京師秦主生曰太白入井自為渴耳何足怪乎)集覽
(太白罰星東井秦分天官書察日行以處位太白日庚辛主殺殺失者罰出太白東井雍州星也漢天文)
(志太白西方秋金義也言也人主義虧言失逆秋令傷金氣罰見太白孫炎注爾雅云太白晨出東方高)
(三丈命曰啟明昏見西方高三舍命曰長庚詩大東篇東有啟明西有長庚朱氏曰啟明長庚皆金星也)
(以其先日而出故謂之啟明以其後日而入故謂之長庚蓋金水二星常附日行而或先或後但金大水)
(小故獨以金星為言也太史公曰秦之彊也候在太白正義曰東井八星秦之分野太白西方之星故秦)
(占侯也又太白經天注見唐高祖武德九年東井注見漢武帝元封元年)
夏四月姚襄據黃落秦遣兵擊斬之弟萇以衆降秦
(襄將圖關中進屯杏城羌胡及秦民歸之者五萬餘戶遂據黃落秦遣廣平王黃眉東海王堅將軍鄧羌)
(禦之襄堅壁不戰羌謂黃眉曰襄為桓溫所敗銳氣喪矣然其為人彊狠若鼓譟揚旗直壓其壘彼必忿)
(恚而出可一戰擒也乃帥騎三千壓其壘門而陳襄怒出戰羌陽敗走襄追至三原羌廻騎擊之黃眉等)
(以大衆繼至襄兵大敗擒而斬之弟萇帥其衆降秦以公禮葬襄黃眉等還長安生不之賞數衆辱之黃)
(眉怒謀弑生發覺伏誅)質實(杏城鎮名注見漢獻帝建安十七年黃落地名未詳處所廣平郡名)
(注見漢武帝元封四年鼓譟諠呼貌三原縣名注見唐代宗廣德元年)
六月秦苻堅弑其君生自立為天王
(生夢大魚食蒲又長安謠曰東海大魚化為龍男皆為王女為公生乃誅魚遵及其子孫自以眇目諱言)
(殘缺偏隻少無不具之類誤犯而死者不可勝數剥人面皮使之歌舞以為樂羣臣得保一日如度十年)
(東海王堅素有時譽與故姚襄參軍薛讃權翼善讃翼密說堅宜早為計勿使他姓得之堅以問尚書呂)
(婆樓婆樓曰僕刀環上人耳不足以辦大事僕里舍有王猛者其人謀略不世出宜請而咨之堅因婆樓)
(以招猛一見如舊友語及時事堅大悦自謂如玄德之遇孔明也會太史令康權言於生曰昨夜三月並)
(出孛星入太微連東井自去月上旬沉隂不雨以至于今將有下人謀上之禍生怒以為妖言撲殺之夜)
(對侍婢言曰阿法兄弟亦不可信明當除之婢以告堅及堅兄清河王法法與梁平老帥壯士潛入雲龍)
(門堅與呂婆樓帥麾下繼進宿衛將士皆舍仗歸堅生猶醉寐堅兵殺之堅以位讓法法曰汝嫡嗣且賢)
(宜立堅乃去帝號稱大秦天王誅生倖臣董榮趙韶等三十餘人大赦改元立子宏為太子法為丞相弟)
(融為陽平公子丕為長樂公李威為左僕射呂婆樓為司隸校尉王猛為中書侍郎又以權翼為黃門侍)
(郎薛讃為中書侍郎與猛並掌機密融好文學明辯過人耳聞則誦目過不忘力敵百夫善騎射擊刺少)
(有令譽堅愛重之常與共議國事融經綜内外刑政脩明薦才掦滯補益弘多丕亦有文武才幹治民斷)
(獄皆亞於融威苟太后之姑子也生屢欲殺堅頼威營救得免威知王猛之賢常勸堅以國事任之堅謂)
(猛曰李公知君猶鮑叔牙之知管仲也猛以兄事之)集覽(孛星入太微春秋文十四年有星孛入于)
(北斗注孛音佩嵇康音勃海字韻會注孛或作弗穀梁傳曰孛之為言猶苐也范寗觧云劉何曰茀星亂)
(臣之類言邪亂之臣將並弑其君也又有星孛于注見漢武帝元封元年太微注見漢景帝後三年撲殺)
(投擲而擊殺之也撲弼角反)質實(陽平郡名注見孝武帝太元九年長樂郡名注見秦二世二年)
(信都李公謂李威也)
發明(以生之狂悖不道猶以弑書何哉商辛暴虐微子比干皆其庶兄非無賢德然而寧忍於)
(絶祀竟不敢取而代之者守君臣之定分安義命之常理也苻堅夷狄固不足以責此然綱常所在)
(未始以夷狄而遂泯綱目正名定罪歸獄於堅所以杜弑殺之禍嚴萬世之防也其慮深矣)
秋七月秦冀州牧張平降
(平故趙將據新興鴈門西河太原上黨上郡之地壁壘三百餘夷夏十餘萬戸初降燕又降秦至是來降)
(欲以中立自固)質實(新興郡名注見孝武帝太元九年鴈門郡名注見秦王政三年西河郡名注見)
(周威烈王二十三年太原郡名注見齊明帝建武三年上黨郡名注見周赧王五十三年上郡注見秦王)
(政三年)
八月立皇后何氏
(故散騎侍郎凖之女也禮如咸康而不賀)集覽(禮如咸康成帝咸康二年立皇后杜氏帝臨軒遣使)
(備六禮逆之)質實(何凖潛人元之弟)
冬十一月燕徙都鄴
(燕主儁夢趙主虎囓其臂乃發虎墓求屍不獲購以百金得於東明觀下僵而不腐儁數其殘暴之罪而)
(鞭之投於漳水)
秦王堅殺其兄東海公法
(秦太后苟氏遊宣明臺見東海公法之第門車馬輻湊恐終不利於秦王堅乃與李威謀賜法死堅與法)
(訣於東堂慟哭嘔血封其子陽為東海公敷為清河公)質實(輻湊注見漢文帝五年清河縣名注)
(見漢安帝建元元年甘陵)
書法(殺法者苟太后李威也堅乃慟哭與訣於其首書堅何誅心也不書堅殺則挾詐者得以)
(欺世矣)
發明(當堅行弑之時固嘗以位遜法法辭而不取今乃恐其不利於己而殺之何哉且法既能)
(辭其可取於位號未定之初豈復垂涎位號於己辭既定之後此則理之曉然者然法之死本出於)
(太后苟氏之意今但歸惡於堅何邪堅為一國之主大權在手苟知法不當死豈不能保而全之乃)
(使之無辜受戮則是堅知而殺之也尙誰咎哉堅在五胡誠為白眉然弑君殺兄首書于冊其本已)
(不正矣他時雖欲克終尚可得乎)
秦以王猛為尚書左丞
(秦王堅行至尚書以文案不治免左丞程卓官以王猛代之舉異才修廢職課農桑恤困窮禮百神立學)
(校旌節義繼絶世秦民大悦)
燕作銅雀臺質實(銅雀臺注見懷帝永嘉六年)以王彪之為左僕
射
(戊午)二年(秦永興二燕光壽二年)春正月秦王堅擊張平降之
(秦王堅自將擊平以鄧羌為前鋒軍于汾上平使養子蚝禦之蚝多力趫捷能曳牛却走超越高城堅募)
(人生致之鄧羌禽之以獻平衆大潰乃降拜右將軍以蚝為虎賁中郎將常置左右秦王稱羌蚝皆萬人)
(敵)集覽(蚝七吏反趫捷趫丘妖反說文善緣木走之才謂捷疾也廣韻注善走也)質實(汾上)
(注見漢獻帝建安七年汾水)
秋七月以謝萬監司豫等州軍事
(會稽王昱欲以桓溫弟雲為豫州刺史僕射王彪之曰溫居上流已割天下之半其弟復處西藩兵權萃)
(於一門非深根固蔕之宜也昱乃更以謝萬代之王羲之與溫牋曰謝萬才流經通使主廊廟固是後來)
(之秀今以之俯順荒餘則違才易務矣又遺萬書曰以君邁往不屑之韻而俯同羣辟誠難為意也然所)
(謂通識正當隨事行藏耳願君每與士卒之下者同甘共苦則盡善矣萬不能用)集覽(羣辟羣僚)
(百辟也書周官六服羣辟注辟必亦反)質實(謝萬陽夏人安之弟)
秦大旱
(秦王堅減膳徹樂命后妃以下悉去羅紈開山澤之利息兵養民旱不為災)
秦殺其特進樊世
(王猛日親幸用事勲舊多疾之樊世本氐豪佐秦主健定關中謂猛曰吾輩耕之君食之邪猛曰非徒使)
(君耕之又將使君炊之世大怒曰要當懸汝頭扵長安城門不然吾不處世猛以白堅堅曰必殺此老氐)
(然後百寮可肅會世入言事與猛争論於堅前世欲起擊猛堅怒斬之於是羣臣見猛皆屏息)集覽
(屏息屏必郢反蔽也息者氣息從鼻出者也顔師古曰屏藏其氣息言懼甚也)
書法(書殺何甚秦也樊世之死世稱任賢不貳者或取焉綱目以殺書之所以存勲舊也)
燕擊張平平復降燕冬燕陷河南
(泰山太守諸葛攸攻燕東郡入武陽燕王儁遣大司馬恪擊之攸敗走還泰山恪遂渡河略地分置守宰)
(儁欲遂經營秦晉令州郡校實見丁戶留一丁餘悉發為兵欲使步卒滿一百五十萬期來春大集洛陽)
(劉貴上書極陳百姓凋弊發兵非法必致土崩之變儁善之乃更令三五發兵以來冬集鄴時燕調發繁)
(數官司各遣使者道路旁午郡縣苦之太尉封奕奏請非軍期嚴急不得遣使自餘賦發皆責成州郡從)
(之)集覽(見丁謂見在民丁也所謂丁者人壽百年為期一幹十年則丁當四十彊壯之時故曰丁)
(也又注見孝武帝太元十四年全丁半丁使者道路旁午索隱曰言使者之多也鄭玄曰一縱一横謂之)
(旁午漢霍光傳使者旁午顔師古曰旁午分布也)質實(泰山郡名注見秦始皇二十八年東郡注)
(見漢光武建武八年武陽縣名注見漢獻帝初平二年)
荀羡伐燕不克而還以郗曇督徐兖軍事考異(軍上漏州宇)
(燕泰山太守賈堅屯山茌羡引兵擊之堅所將纔七百餘人羡兵十倍堅歎曰吾自結髮志立功名而每)
(值窮阨豈非命邪與其屈辱而生不若守節而死乃開門直出羡兵四集禽之遂拔山茌羡謂堅曰君父)
(祖世為晉臣奈何背本不降堅曰晉自棄中華非吾叛也民既無主彊則託命既已事人安可改節吾束)
(脩自立涉趙歴燕未嘗易志君何悤悤相謂降乎羡怒執置雨中數日憤惋而卒燕青州刺史慕容塵遣)
(司馬悦明救泰山羡兵大敗燕復取山茌燕主以堅子活為任城太守羡疾篤徵還以郗曇督徐兖軍鎮)
(下邳)集覽(山茌縣名即今東昌府茌平縣茌山在縣東北茌士之反字或作茬漢地理志泰山郡有)
(茬縣顔師古曰茬仕疑反或作淄東海為茬侯國束脩自立謂自檢束脩飾而立身也漢延篤傳吾自束)
(脩以來注束脩謂束帶脩飾鄭玄言論語曰謂年十五以上也又伏湛𫝊自行束脩訖無毁玷郗曇姓名)
(也案史炤通鑑釋文於漢獻帝時郗慮注郗綺戟反於晉元帝時郗鑒注郗丑之反有此差異未詳唯大)
(宋重脩廣韻六脂内收此字注郗姓出高平此為可據)質實(一統志云山茌秦之縣名屬東郡漢)
(改為茌平縣治茌山之平地曰茌故以名縣東漢屬濟北國三國魏屬平原郡晉徙治聊城縣界興利鎮)
(北齊廢入聊城唐復置尋省之金時劉豫復置元仍舊本朝因之屬東昌府任城郡名注見漢明帝永平)
(十三年)
燕使慕容垂守遼東
(燕吳王垂娶叚末柸女生子令寳叚氏才高性烈自以貴姓不尊事可足渾后后銜之中常侍湼浩希旨)
(告叚氏為巫蠱欲以連汚垂收下廷尉考驗終無撓辭故垂得免禍而叚氏竟死獄中出垂為平州刺史)
(鎮遼東垂以叚氏女弟為繼室可足渾后黜之以其妹妻垂垂不悦由是益惡之)集覽(可足渾代)
(北三字姓前燕後燕之望姓也可音榼渾胡昆反)質實(平州注見秦王政三年右北平遼東郡名)
(注同上年)
(己未)三年(秦甘露元燕光壽三年)春二月燕主宴羣臣于蒲池
(初燕太子曄早死立其弟暐至是燕主儁宴羣臣語及周太子晉澘然流涕曰才子難得自景先之亡吾)
(鬚髮中白卿等謂景先何如司徒長史李績對曰獻懷太子至孝聰敏沈毅疾䛕好學多藝謙恭好施儁)
(曰卿譽之雖過然此兒在吾死無憂矣景茂何如時太子暐侍側績曰皇太子天資岐嶷然好遊畋而樂)
(絲竹此其所以為損也儁顧謂暐曰伯陽之言藥石之惠也汝宜誡之暐甚不平)集覽(周太子晉)
(周靈王太子名晉字子喬故曰王子晉或曰王子喬道士浮丘公接而上嵩高山遂乘白鶴得仙而去澘)
(然流涕詩大東篇澘然出涕注澘涕下貌音所姦反說文云澘涕流貌音山晏反涕音體景先太子曄之)
(字岐嶷詩生民篇克岐克嶷注岐知意也嶷識也箋云岐岐然意有所知也其貌嶷嶷然有所識别也岐)
(其宜反嶷魚極反文公集𫝊曰岐嶷峻茂之狀)質實(蒲池未詳處所景茂太子暐表字伯陽李績表)
(字)
凉宋混誅張瓘
(張瓘猜忌苛虐專以愛憎為賞罰郎中殷郇諫之瓘曰虎生三日自能食肉不湏人教也由是人情不附)
(宋混性忠鯁瓘憚之欲殺混因廢凉王玄靚而代之混帥壯士奄入南城宣告諸營曰張瓘謀逆被太后)
(令誅之瓘出戰不勝與弟琚皆自殺混輔政請玄靚去王號復稱凉州牧)
秦以王猛為京兆尹
(秦王堅以鄧羌為御史中丞王猛領京兆尹彊太后弟德酗酒豪横掠人財貨子女猛下車收德奏未及)
(報已陳屍於市堅馳使赦之不及與羌同志疾惡糾案無所顧忌數旬之間權豪貴戚殺戮刑免者二十)
(餘人朝廷震栗姦猾屏氣路不拾遺堅歎曰吾今始知天下之有法也)質實(京兆郡名注見漢武)
(帝太初元年)
泰山太守諸葛攸伐燕敗績冬十月謝萬郗曇復伐之
曇病引還萬衆潰免為庶人
(攸將水陸二萬擊燕入自石門屯于河渚燕上庸王評帥步騎五萬與戰東阿攸兵大敗詔萬曇復伐之)
(萬矜豪傲物但以笑詠自高未嘗撫衆兄安深憂之謂萬曰汝為元帥宜數接對諸將以悦其心豈有傲)
(誕如此而能濟事也萬乃召集諸將一無所言直以如意指四坐云諸將皆勁卒諸將益恨之安慮萬不)
(免乃自隊帥以下無不親造厚相親託既而萬帥衆入渦潁以援洛陽曇以病退屯彭城萬以為燕兵大)
(盛故曇退即引兵還衆遂驚潰萬狼狽單歸軍士欲圖之以安故止詔廢為庶人降曇號建武將軍於是)
(許昌潁川譙沛諸城相次皆没於燕)集覽(東阿注見周赧王六年以如意指如意之為用執之所以)
(供指麾今三清殿道君所執其遺象也三國吳大帝時金陵有掘地得白玉如意長二尺六寸其所執處)
(皆刻螭蟬等形大帝以問胡綜綜曰昔秦始皇東遊以金陵有王氣埋寶物以當之此抑是乎晉石崇與)
(王愷争豪愷有珊瑚樹高二尺許以示崇崇便以鐡如意擊碎之又石崇本事曰崇有珊瑚如意長二尺)
(二寸隊帥部隊將帥也按漢書隊字顔師古注音遂渦潁渦注見漢後主建興三年潁注見漢成帝綏和)
(二年)質實(石門山名在兖州府平陽縣西二十五里山上有石門東西相向可通人行彭城郡名注)
(見秦始皇二十八年)
十二月大旱秦以王猛兼司隸校尉
(秦王堅以猛為輔國將軍司隸校尉居中宿衛僕射詹事侍中中書令領選如故猛薦陽平公融光禄任)
(羣處士朱彤自代堅不許而以融為中書監羣為太子家令肜為太子庶子猛時年三十六歲中五遷權)
(傾内外人有毁之者堅輙罪之於是羣臣不敢復言)質實(司隸校尉注見漢元帝永光元年處士注)
(見周赧王元年)
御批資治通鑑綱目卷二十
