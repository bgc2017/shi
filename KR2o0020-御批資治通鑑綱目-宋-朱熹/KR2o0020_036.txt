欽定四庫全書
御批資治通鑑綱目卷二十五上
(起戊辰宋文帝元嘉五年魏太武帝神䴥元年盡庚寅宋文帝元嘉二十七年魏太武帝太平眞君十)
(一年)凡二十三年
(戊宋元嘉五年魏神䴥元年西秦王乞伏暮末永辰弘元年北凉承玄元年夏主赫連定勝光元年)春
二月魏人及夏戰于上邽執其主昌以歸夏赫連定稱
帝於平凉魏人追之敗績夏復取長安
(魏將軍尉眷攻上邽夏主退屯平凉奚斤進軍安定與邱堆娥清軍合斤以馬疫糧少深壘自固遣堆行)
(督租士卒暴掠不設儆備夏主襲之堆敗還城夏主乘勝日夜鈔掠不得芻牧諸將患之監軍侍御史安)
(頡曰受詔滅賊今更為賊所困苦不為賊殺當坐法誅進退皆無生理而諸王公晏然曾不為計乎斤曰)
(今以步擊騎必無勝理當須京師救騎至合擊之頡曰今猛寇遊逸於外吾兵疲食盡不一决戰則死在)
(旦夕救騎何可待乎等死死戰不亦可乎斤又以馬少為辭頡曰今歛諸將所乘可二百匹頡請募死士)
(擊之就不能破敵亦可以折其銳且赫連昌狷而無謀好勇而輕每自出挑戰衆皆識之若伏兵掩擊昌)
(可擒也斤猶難之頡乃隂與尉眷等謀選騎待之既而夏主來攻城頡出應之夏主自出摶戰軍士爭赴)
(之夏主敗走頡追擒之夏平原王定收其餘衆奔還平涼即位昌至平城魏主以妹妻之賜爵會稽公頡)
(賜爵西平公眷進爵漁陽公奚斤以昌為偏禆所擒深耻之乃捨輜重齎三日糧追夏主於平凉娥清欲)
(循水而往斤不從自北道邀其走路夏軍將遁會魏小將有罪亡歸夏告以魏軍食少無水夏主乃分兵)
(夾擊之魏兵大潰斤清皆為所擒士卒死者六七千人邱堆棄輜重奔長安與高凉王禮偕奔蒲坂夏人)
(復取長安魏主大怒命安頡斬邱堆代將其衆鎮蒲坂以拒之昌後竟以謀叛見殺)質實(上邽縣名)
(注見漢光武建武元年天水平凉郡名注見元嘉七年安定郡名注見漢光武建武元年奚斤代人京師)
(注見周顯王二十五年挑戰注見漢王邦三年平原郡名注見漢光武建武五年平城縣名注見漢高帝)
(七年會稽郡名注見漢和帝永元元年西平郡名注見漢宣帝元康四年湟中漁陽郡名注見秦王政三)
(年輜重注見周顯王三十六年長安縣名注見漢惠帝五年高凉縣名注見梁簡文帝大寳元年蒲坂縣)
(名注見周赧王十二年)
書法(亡國之君其辭五死之上也執虜次之以歸次之獲次之降為下昌後叛魏見殺不書受)
(魏爵也故略之)
夏五月秦王乞伏熾磐卒世子暮末立考異(立當作嗣)考證
(當去乞伏二字)六月宋以王弘為衛將軍開府儀同三司
(光䘵大夫范泰說弘曰天下事重權要難居卿兄弟盛滿當存降挹弘納其言遜位不許固請故有是命)
質實(范泰順陽人)
涼侵秦秋秦及涼平
(初西秦文昭王疾病謂暮末曰吾死之後汝能保境則善矣沮渠成都蒙遜所重汝宜歸之至是北涼因)
(秦喪而伐之攻樂都克其外城暮末遣使許歸成都以求和蒙遜引兵還遣使入秦弔祭暮末厚資送成)
(都遣將軍王伐送之蒙遜疑之伏兵執伐以歸既而遣還并遺暮末甚厚)質實(樂都郡名注見漢宣)
(帝元康四年湟中文昭王西秦王乞伏熾磐廟號)
冬十一月朔日食涼復攻秦
書法(書復何背約也是年秦及涼平矣故書罪之)
(已宋元嘉六年已魏神䴥二年)春正月宋以彭城王義康為司徒錄尚
書事江夏王義恭都督荆湘等州軍事
(王弘乞觧州錄以授義康宋主不許而以義康為司徒錄尚書事領南徐州刺史與弘共輔朝政弘既多)
(疾且欲遠權由是義康專總内外之務以義恭為荆州刺史督八州劉湛為南蠻校尉行府州事宋主與)
(義恭書誡之曰天下艱難家國事重雖曰守成實亦未易隆替安危在吾曹耳豈可不感尋王業大懼負)
(荷汝性褊急志之所滯其欲必行意所不存從物回改此最弊事宜念裁抑衛青遇士大夫以禮與小人)
(有恩西門安于矯性齊美關公張飛任偏同弊行已舉事深宜鍳此若事異今日嗣子幼蒙司徒當周公)
(之事汝不可不盡袛順之理爾時天下安危决汝二人耳汝一月自用錢不可過三十萬府舍不須改作)
(訊獄虛懷博盡慎無以喜怒加人能擇善者而從之美自歸已不可專意自决以矜獨斷之明也名器深)
(宜慎惜爵賜尤應裁量吾於左右雖為少恩如聞外聲論不以為非也以貴凌物物不服以威加人人不厭)
(樂嬉遊不宜令過蒱酒漁獵一切勿為供用奉身皆有節度奇服異器不宜興長又宜數引見佐史相見)
(不數則彼我不親無因得盡人情人情不盡復何由知衆事也義康欲得揚州形於辭旨以王曇首居中)
(為宋主所親委愈不悅謂人曰王公久病不起神州詎宜卧治曇首勸弘减府中文武之半以授義康宋)
(主聽割二千人義康乃悅)集覽(乞解州錄弘先為掦州刺史錄尚書事今求解替西門安于矯性齊)
(美西門複姓也名豹戰國魏文侯時為鄴令安于名也姓董氏戰國趙簡子才臣也韓子曰西門豹性急)
(故佩韋以自緩董安于性緩故佩弦以自急注韋熟皮繩喻緩也弦弓弦喻急也佩弦佩韋皆能矯正其)
(性而齊美關公張飛任偏同弊關公善待卒伍而驕於士大夫張飛愛禮君子而不恤軍人二人任性偏)
(頗皆不善終)質實(彭城郡名注見秦始皇二十八年江夏郡名注見漢後主建興七年武昌荆湘)
(二州名荆注見漢獻帝建安十三年南郡湘注見漢獻帝興平元年徐州注見秦始皇二十八年彭城劉)
(湛南陽人一統志云衛青平陽人本姓鄭漢武帝時拜為太中大夫屢將兵出鴈門雲中伐匈奴立大功)
(封長平侯西門豹戰國魏人文侯時為鄴令鄴俗素信巫覡歲為河伯娶婦選良民處女投河中豹問知)
(其害曰今歲娶婦幸來告吾亦送之至見其女豹曰醜煩大巫入報即投之河中又繼投二人群巫驚懼)
(乞命從此遂止因開其河為十二渠以溉田董安于戰國趙人簡子使治晉陽民樂其政關公觧人事蜀)
(先主稱萬人敵拜前將軍假節銊威震華夏為世虎臣嘗刺顔良報效曹公有國士風及死為神張飛涿)
(州人與關公事漢昭烈帝公年長飛兄事之嘗領巴西太守拜為右將軍封西鄉侯飛雄壯威猛與公匹)
(時稱萬人敵卒諡桓侯王曇首琅邪臨沂人弘之弟)
丁零降魏質實(丁零北狄種名注見漢武帝天漢元年)三月宋立子劭
為太子宋以殷景仁為中領軍
(宋主以章太后早亡奉太后所生蘇氏甚謹蘇氏卒宋主臨哭欲追加封爵使群臣議之景仁以為古典)
(無之乃止)質實(殷景仁陳郡人)
秦殺其尚書辛進
(進嘗從文昭王遊凌霄觀彈飛鳥誤中秦王暮末之母傷其面至是暮末殺進并其五族二十七人)質
實(凌霄觀未詳處所)
夏四月魏主伐柔然
(魏主將擊柔然群臣皆不欲行獨崔浩勸之尚書令劉絜等共推太史令張淵徐辯使言曰今兹己巳三)
(隂之歲歲星襲月太白在西方不可舉兵北伐必敗雖克不利於上浩曰陽為德隂為刑故日食脩德月)
(食脩刑今出兵討罪以脩刑也比年以來月行掩昴其占三年天子大破旄頭之國蠕蠕高車旄頭之衆)
(也願陛下勿疑淵辯曰蠕蠕荒外無用之物得其地不可耕而食得其民不可臣而使有何汲汲而勞士)
(馬以伐之浩曰淵辯言天道猶是其職至於人事非其所知此乃漢世常談施之於今殊不合事宜何則)
(蠕蠕本國家邊臣中間叛去今誅其元惡收其良民令復舊役非無用也魏主大悦既罷公卿或尤浩曰)
(南寇伺隙而捨之北伐若蠕蠕遠遁前無所獲後有彊寇將何以待之浩曰不然今不先破蠕蠕則無以)
(待南寇南人聞國家克統萬内懷恐懼故揚聲動衆以衞淮北比吾破蠕蠕往還之間南寇必不敢動且)
(彼步我騎彼能北來我亦南往在彼甚困於我未勞况南北殊俗水陸異宜與之河南亦不能守以劉裕)
(之雄傑吞併關中留其愛子輔以良將精兵數萬猶不能守况義隆今日君臣非裕時之比主上英武士)
(馬精彊彼若果來如以駒犢闘虎狠何懼之有蠕蠕恃其絶遠謂國家力不能制夏則撤衆放畜秋肥乃)
(聚背寒向温南來寇抄今掩其不備必望塵駭散牡馬護牝牝馬戀駒驅馳難制不得水草不過數日必)
(聚而困弊可一舉而滅也暫勞永逸時不可失寇謙之謂浩曰蠕蠕果可克乎浩曰必克但恐諸將𤨏𤨏)
(前後顧慮不能乘勝深入使不全舉爾先是宋主因魏使還告魏主曰汝趣歸我河南地不然將盡我將)
(士之力魏主聞之大笑謂公卿曰龜鱉小豎夫何能為就使能來若不先滅蠕蠕乃是坐待寇至腹背受)
(敵非良策也吾行决矣遂發平城)集覽(諸將𤨏𤨏易旅𤨏𤨏斯其所取災伊川傳曰𤨏𤨏鄙猥𤨏)
(細貌才質如是乃其所以取災咎上雖有援無能為也)質實(柔然北狄國名注見晉孝武帝太元)
(十二年太白西方星名注見晉穆帝升平元年蠕蠕即柔然國也注見晉孝武帝太元十二年高車北狄)
(種名注同上十六年統萬城名注見晉安帝義熙九年)
五月朔日食宋以王敬弘為光祿大夫
(初宋主以敬弘為尚書令敬弘固讓表求還東故有是命)
凉及吐谷渾侵秦秦敗之獲凉世子興國質實(吐谷渾西域國)
(名注見晉元帝建武元年)柔然紇升蓋可汗大檀出走魏主追至
涿邪山秋七月引還大檀死子敕連可汗吳提立
(魏主至漠南捨輜重帥輕騎兼馬襲擊柔然至栗水柔然紇升蓋可汗先不設備遂燒廬舍絶迹西走部)
(落四散魏主分軍搜討東西五千里南北三千里俘斬甚衆高車諸部乘勢抄掠柔然種類前後降魏者)
(三十餘萬落獲戎馬百餘萬匹畜産車廬亡慮數百萬魏主循弱水西行至涿邪山諸將慮有伏兵寇謙)
(之以崔浩之言告魏主不從引兵還至黑山盡以所獲班將士既得降人言可汗被病以車自載入南山)
(民畜窘聚方六十里無人統領相去百八十里追兵不至乃徐西遁若復前行二日則盡滅之矣魏主深)
(悔之紇升蓋可汗憤悒而卒子吳提立號敕連可汗)集覽(亡慮亡通作無漢書馮奉世傳反虜無慮)
(三萬人顔師古曰無慮舉凡之言無小思慮而大計也或解云猶言多少如是無疑弱水禹貢蔡氏傳曰)
(柳宗元云西海之山有水焉散渙無力不能負芥投之則委靡墊没及底而止故名曰弱地志云在張掖)
(郡刪丹縣薛氏曰弱水出吐谷渾界窮石山自刪丹西至合黎山與張掖縣河合按通鑑魏太武擊柔然)
(至栗水西行至莬園水分軍搜討又循弱水西行至涿邪山則弱水在莬園水西涿邪山東矣北史載云)
(太武至莬園水分軍搜討東至瀚海西接張掖水北度燕然山與通鑑小異豈瀚海張掖水於弱水為近)
(乎涿邪山匈奴中地弱水在其東邪以奢反字或作涂黑山在大漠北今謂之姚家族西南有城名曰慶)
(州沈括曰予奉使嘗帳宿其下山長數十里土石皆紫黑似磁石有水出其下所謂黑水也黑水西有連)
(山名曰夜來南山史記大宛傳張騫從月氐至大夏還並南山欲從羌中歸括地志云南山即連終南山)
(東至華山過河東北連延至海即中條山也從長安南連接至蔥嶺萬餘里故云並南山也西域傳云其)
(南山東出金城與漠南山屬焉敕連可汗可汗音榼寒猶古單于也號曰敕連猶夏言神聖也)正誤
(亡慮今按亡慮之義猶言不用計慮可知其大數也與第六卷無慮同)質實(漠南沙漠之南也注)
(見漢獻帝建安二十五年一統志云弱水在陜西行都司之甘州衛城西環合黎山東北入東莎界禹貢)
(導弱水至于合黎餘波入于流沙按西域𫝊弱水在條支自長安西行萬二千里又百餘日方至其地疑)
(别有所謂弱水也涿邪山注見漢明帝永平十六年黑山在陜西行都司之肅州衛城北沙漠中望之惟)
(見其山之黑故以名焉南山即終南山注見漢文帝三年)
武都王楊玄卒弟難當廢其子保宗而自立考異(提要無楊)
(宇)考證(自立當作代之)質實(武都郡名注見漢武帝元鼎六年)八月魏遣兵
擊高車降之
(魏主至漠南聞高車東部屯已尼陂人畜甚衆去魏軍千餘里遣左僕射安原將萬騎擊之高車諸部迎)
(降者數十萬落獲馬牛羊百餘萬十月魏主還平城徙柔然高車降民於漠南東至濡源西暨五原隂山)
(三千里中使之耕牧而收其貢賦命長孫翰劉絜安原及侍中古弼同鎮撫之自是魏之民間馬牛羊及)
(氊皮為之價賤)集覽(濡源濡奴官反水在遼西郡肥如入海)質實(一統志云濡源即肥如河)
(在永平府城東二十里源出部落嶺下流至城西入漆河平城縣名注見漢高帝七年五原郡名注見漢)
(武帝元封元年隂山注見秦王政三年)
冬十月魏以崔浩為撫軍大將軍
(魏主加崔浩侍中特進撫軍大將軍以賞其謀畫之功浩善占天文常置銅鋌酢器中夜有所見即以鋌)
(畫紙作字記之魏主每如浩家問以災異或倉卒不及束帶奉進䟽食魏主必為之舉筯或立嘗而還嘗)
(謂浩曰卿才智淵博著忠三世故朕引以自近卿宜盡忠規諫勿有所隠朕雖或時忿恚不從卿言然終)
(久深思卿言也嘗指浩以示高車渠帥曰此人尫纖懦弱不能彎弓持矛然其胷中所懷乃過於兵甲朕)
(之前後有功皆此人所教也又敕尚書曰軍國大計汝曹所不能决者皆當咨浩然後施行)質實
(崔浩武城人宏之子)
十一月朔日食星晝見秦地震
(日食不盡如鉤星晝見至晡河北地闇秦地震野草皆自反)
書法(日食至星晝見大變也終綱目書日食星見二是年唐肅宗上元二年)
(庚宋元嘉七年午魏神䴥三年)春三月宋遣將軍到彦之等伐魏
(宋主有恢復河南之志詔簡甲卒五萬給右將軍到彦之統將軍王仲德竺靈秀舟師入河又使將軍段)
(宏將精騎直指虎牢劉德武將兵繼進長沙王義欣監征討諸軍事出鎮彭城為衆軍聲援先遣將軍田)
(奇告魏主曰河南舊是宋土中為彼所侵今當脩復舊境不關河北魏主大怒曰我生髮未燥已聞河南)
(是我地必若進軍當權歛戍相避冬寒冰合自更取之)質實(虎牢關名注見晉帝奕太和四年長)
(沙郡名注見漢獻帝興平元年到彥之彭城人)
書法(魏奚斤督諸將伐宋書擊壬戌年此其書伐何河南故宋土曲直之辭也故魏取金墉武)
(牢滑臺皆繫之宋)
魏勅勒叛擊滅之
(魏有新徒敕勒千餘家苦將吏侵漁出怨言期以草生亡歸漢北劉絜安原請徙之河西魏主曰此曹習)
(俗放散日久如圓中之鹿急則奔突緩之自定吾區處自有道不煩徙也絜等固請乃聽之敕勒皆驚曰)
(圈我於河西欲殺我也遂叛走絜追討之皆餓而死)集覽(敕勒元魏時號高車部其後分散曰薛延)
(陀曰回紇曰都播曰骨利幹曰多覽葛曰同羅曰僕固曰拔野古曰思結曰渾曰斛薛曰奚結曰阿跌曰)
(契苾曰白霫别為十五部總號敕勒又號鐡勒括地志云鐡勒在樂勝州北經秦長城北行經砂磧十三)
(日方至其國)質實(河西郡名注見武帝元狩二年)
夏六月宋以楊難當為武都王秋七月魏河南諸軍
退屯河北宋到彦之等取河南
(魏南邊諸將表稱宋將入寇請兵三萬先其未發逆擊之以挫其銳因請悉誅河北流民在境上者以絶)
(其鄕導魏主使公卿議之皆以為然崔浩曰不可南方下濕入夏水潦草木蒙密地氣欝蒸易生疾厲不)
(可行師且彼既嚴備城守必固留屯久攻則糧運不繼分軍四掠則衆力單寡以今擊之未見其利彼若)
(果能北來宜待其勞倦秋凉馬肥因敵取食徐往擊之此萬全之策也西北守將從陛下征伐多獲美女)
(珍寳牛馬成群南邊諸將聞而慕之亦欲南鈔以取資財皆營私計為國生事不可從也魏主乃止諸將)
(復表乞簡幽州以南勁兵助已戍守及就漳水造船公卿皆以為宜如所請仍署司馬楚之魯軌韓延之)
(等為將帥使招誘南人浩曰楚之等皆彼所畏忌今聞國家悉發精兵大造舟艦謂國家欲存立司馬氏)
(誅除劉宗必舉國震駭悉發精銳以死爭之則我南邊諸將無以禦之欲以卻敵而反速之張虛聲而召)
(實害此之謂矣且楚之等皆纖利小才止能招合輕薄無賴而不能成大功徒使國家兵連禍結而已魏)
(主未以為然浩乃復陳天時以為南方舉兵必不利曰今兹害氣在揚州一也庚午自刑先發者傷二也)
(日食畫晦宿値斗牛三也熒惑伏於翼軫主亂及喪四也太白未出進兵者敗五也夫興國之君先脩人)
(事次盡地利後觀天時故萬舉萬全今劉義隆新造之國人事未洽災變屢見天時不恊舟行水涸地利)
(不盡三者無一可而義隆行之必敗無疑魏主不能違衆乃詔造船三千艘簡幽州以南戍兵集河上以)
(司馬楚之為安南大將軍封琅邪王屯潁川到彦之自淮入泗泗水滲日行纔十里七月始至須昌乃泝)
(河西上魏主以河南四鎮兵少命悉衆北渡彦之留朱脩之守滑臺尹冲守虎牢杜驥守金墉諸軍進屯)
(靈昌津列守南岸至于潼關於是司兖既平諸軍皆喜王仲德獨有憂色曰諸賢不詣北土情偽必堕其)
(計胡虜雖仁義不足而凶狡有餘今歛戍北歸必并力完聚若河冰既合將復南來豈可不以為憂乎)
質實(河南河北即黃河之南之北諸郡也黃河注見晉安帝義熙十二年又漢隱帝乾祐三年幽州)
(注見唐高祖武德四年漳水注見漢高帝十年琅邪郡名注見漢光武建武五年潁川郡名注見漢獻帝)
(興平元年許昌淮水名注見漢後主延興三年泗水名注見秦始皇二十八年一統志云須昌漢之縣名)
(屬東平國隋改為宿城又别置須昌五代唐初改為須城自晉以來皆為郡附郭本朝省入東平州故址)
(在兖州府城西北一百五十二里朱脩之義陽人滑臺縣名注見晉孝武帝太元九年靈昌津注見漢獻)
(帝建安五年延津金墉城名注見魏元帝咸熙二年司兖二州名司注見秦莊襄王元年三川郡兖注見)
(周安王五年)
發明(上書魏河南諸軍退屯河北下書宋到彦之等取河南則是彥之等因魏軍之自退而取)
(之非以戰勝而得之也書法若此紀其實爾)
八月魏遣將軍安頡擊宋師
(魏主遣安頡督護諸軍擊到彦之彦之遣姚聳夫渡河攻治坂與頡戰聳夫兵敗死者甚衆)質實
(治坂縣名未詳處所)
林邑入貢于宋質實(林邑南蠻國名注見漢後主建興四年)九月燕王
馮跋殂弟弘殺其太子翼自立考異(按凡例無統之君稱帝者曰某主某)
(殂此馮䟦稱天王未嘗稱帝據秦王熾磐涼王蒙遜並書卒此當書卒誤作殂)
(燕太祖寢疾病輦而臨軒命太子翼攝國事勒兵聽政以備非常宋夫人欲立其子受居謂翼曰上疾將)
(瘳柰何遽欲代父乎翼性仁弱遂還東宫日三往省疾宋夫人矯詔絶内外遣閽寺傳問而已翼及大臣)
(並不得見唯中給事胡福獨得出入專掌禁衛福慮宋夫人遂成其謀乃言於中山公弘弘與壯士數十)
(人被甲入禁中宿衛皆不戰而散夫人命閉東閤弘家僮踰閤而入射殺女御太祖驚懼而殂弘遂即天)
(王位太子翼帥東宫兵出戰而敗兵皆潰去弘遂殺翼及太祖諸子百餘人)集覽(閽寺閽以昏暮)
(閉門隸也寺通作侍字或從門寺伯寺人不任以事唯門閤守禦廷内掃除黃衣禀食而已記内則曰深)
(宫固門閽寺守之)質實(中山郡名注見周威烈王二十三年)
魏主如統萬
(夏主遣使求和於宋約合兵滅魏遥分河北自恒山以東屬宋以西屬夏魏主聞之治兵將伐夏群臣咸)
(曰劉義隆兵猶在河中捨之西行前寇未可必克而義隆乘虛濟河則失山東矣崔浩曰義隆與赫連定)
(遥相招引以虛聲唱和莫敢先入譬如連雞不得俱飛無能為害臣始謂義隆軍來當屯止河中兩道北)
(上東道向冀西道衝鄴如此則陛下當自討之不得徐行今則不然東西列兵徑二千里一處不過數千)
(形分勢弱此不過欲固河自守無北渡意也赫連定殘根易摧擬之必仆克定之後東出潼關席卷而前)
(則威震南極江淮以北無立草矣魏主從之遂如統萬謀襲平涼)質實(恒山郡名注見漢光武建)
(武九年冀州名注見秦二世二年信都鄴縣名注見漢獻帝建安十五年潼關注見漢獻帝建安十六年)
(統萬城名注見晉安帝義熙九年)
西秦自正月不雨至于是月考異(提要無西字據前書秦王下書秦遷則西)
(字當省去)
書法(綱目書自某月不雨至于某月者六詳秦初丙寅年未有久於此者也去年地震野草皆)
(反於是恒暘凡九閱月秦之亡兆也)
冬十月宋鑄四銖錢
書法(宋自是三十七年錢弊凡七變是年鑄四銖丁亥年鑄大錢戊子年罷甲午年鑄孝建四)
(銖乙巳年鑄二銖十一月罷丙午年斷新錢專旧古錢綱目錢弊自王莾外更變之亟無如宋者矣)
(而敝惡之極亦無如宋者矣)
宋到彦之保東平魏攻宋金墉虎牢取之
(宋到彦之王仲德沿河置守還保東平魏安頡自委粟津濟河攻金墉杜驥欲棄城走恐獲罪初高祖滅)
(秦遷其鐘簴於江南有大鐘没於洛水帝使姚聳夫往取之驥紿之曰金墉修完糧食亦足所乏者人爾)
(今虜騎南渡相與并力禦之大功既立牽鐘未晚聳夫從之既至見城不可守乃引去驥南遁安頡拔洛)
(陽驥歸言於帝曰本欲以死固守姚聳夫及城遽走人情沮敗不可復禁上大怒誅聳夫於壽陽聳夫勇)
(徤諸偏裨莫及也頡與將軍陸俟進攻虎牢拔之)集覽(委粟津在洛陽北又有委粟山在洛陽南)
質實(東平國名注見漢獻帝興平元年一統志云委粟津在河南府城東北三十五里委粟山下鐘)
(&KR1607;注見漢獻帝建安十五年洛水注見漢光武建武三年洛陽縣名注見周顯王三年壽陽郡名注見齊)
(主寳卷永元二年陸俟代人突之子虎牢關名注見晉帝奕太和四年)
秦遷保南安
(秦王暮末為北凉所逼請迎於魏魏許以平凉安定封之暮末乃焚城邑毁寳器帥戶萬五千東如上邽)
(夏主發兵治之暮末留保南安其故地皆入於吐谷渾)集覽(平凉今隴西有平凉府屬鞏昌路安)
(定注見漢光武建武元年上邽注見漢光武建武八年治之治平聲理也理治秦王所焚城邑南安注見)
(漢後主建興六年)正誤(治之今按通鑑本文治之作拒之夏主發兵拒秦王暮末也綱目刊誤作)
(治)質實(一統志云平凉本春秋時朝那故地秦屬北地郡兩漢因之晉置平凉郡於此劉宋省入)
(安定郡隋初析置平凉郡治高平縣唐初屬原州元和中以原州平凉縣置行渭州後䧟於吐蕃中和間)
(復置宋為涇原路經略安撫使治所政和中置平凉軍金元皆為平凉府本朝因之直隸陜西道)
十一月魏主襲平凉夏主與戰敗績
(魏主至平凉使將軍古弼等將兵趣安定夏主自安定北救平凉與弼遇弼偽退以誘之夏主追之魏主)
(使高車馳擊之夏兵大敗走鶉觚原魏兵圍之)集覽(鶉觚原地理志安定郡鶉觚縣在隴西唐書注)
(鶉觚屬涇州按涇州古安定也今屬開城路)質實(一統志云鶉觚原在平凉府靈臺縣東北三十)
(里秦蒙恬築長城于此以觚爵奠祭有鶉集觚上後人因以名其原漢唐以來為縣唐省入靈臺縣)
宋遣將軍檀道濟伐魏到彦之棄軍走
(宋加檀道濟都督征討諸軍事帥衆伐魏魏叔孫建長孫道生濟河而南到彦之聞洛陽虎牢不守欲引)
(兵還將軍垣護之以書諫之以為宜使竺靈秀助朱脩之守滑臺帥大軍進擬河北且曰昔人有連年攻)
(戰失衆乏糧猶張膽爭前莫肯輕退况今青州豐穰濟漕流通士馬飽逸威力無損若空棄滑臺坐喪成)
(業豈朝廷受任之旨邪彦之不從欲焚舟步走王仲德曰洛陽既䧟虎牢不守自然之勢也虜去我猶千)
(里滑臺尚有彊兵若遽捨舟南走士卒必散彦之乃引兵自清河入濟南至歷城焚舟棄甲步趨彭城時)
(青兖大擾長沙王義欣在彭城將佐皆勸委鎮還都義欣不從魏攻濟南太守蕭承之帥數百人拒之魏)
(衆大集承之使偃兵開門衆曰賊衆我寡奈何輕之承之曰今懸守窮城事已危急若復示弱必為所屠)
(唯當見彊以待之爾魏人疑有伏兵遂引去)集覽(滑臺注見晉孝武帝太元九年張膽史記張耳)
(𫝊將軍瞋目張膽顔師古曰張膽言勇甚也歷城今濟南府歷城縣歷山在焉舜耕於此)質實(叔孫)
(建代人長孫道生代人嵩之從子垣護之洛陽垣道人一統志云清河有二大清河即濟水之故道自兖)
(州府東北流經濟南府長清齊河歷城濟陽齊東武定青城濱蒲臺利津等州縣界入海小清河一名樂)
(水即濟之南源源發濟南府城西趵突泉東北經章邱鄒平新城縣界入海濟南郡名注見漢景帝三年)
(歷城縣名注見漢光武建武五年歷下青兖二州名青注見漢桓帝永康元年兖注見周安王五年)
發明(彦之身為督將實任北伐之責雖取河南特因魏軍自退非有克捷之功也今北兵既集)
(正宜力戰以却之乃望風逃遁果何謂耶故綱目於此特書棄軍走以罪之至他日下獄免官則削)
(而不書又以譏宋人不能正僨軍之誅也)
夏主及魏人戰敗走上邽魏取安定隴西
(魏軍圍夏主數日斷其水草人馬饑渴夏主引衆下鶉觚原魏軍擊之夏衆大潰夏主中重創單騎走收)
(餘衆西保上邽魏兵遂取安定魏主還臨平涼掘塹圍之安慰初附赦秦雍之民賜復七年夏隴西守將)
(降魏)集覽(隴西隴山名郡在山西故名隴西賜復七年復音福除也除免七年賦役)質實(秦雍)
(二州名秦注見漢光武建武八年雍注見唐玄宗開元十一年京兆隴西郡名注見秦王政三年)
魏攻宋滑臺涼遣使入貢于魏
(北凉王蒙遜遣宗舒入貢于魏魏主與之宴執崔浩之手以示舒等曰汝所聞崔公此則是也才略之美)
(於今無比朕動止咨之預陳成敗若合符契)
十二月宋以長沙王義欣為豫州刺史
(壽陽土荒民散城郭頽敗盗賊公行義欣隨宜經理境内安業道不拾遺城府完實遂為盛藩芍陂久廢)
(義欣脩治隄防引渒水入陂溉田萬餘頃無復災旱)集覽(芍陂注見漢獻帝建安十四年渒水地理)
(志汝南郡弋陽國渒水出焉按弋陽今光州是渒水在固始縣西五十里渒賓眉反)質實(豫州注見)
(齊主寳卷永元二年壽陽一統志云渒水在汝寧府固始縣西北五十二里水經云渒水入弋陽南嶽山)
(北流注於淮圖經謂之白露水)
書法(刺史之任自晉以來專方面本兵柄非復漢世刺舉之職也宋世所任率多子弟與晉世)
(又大異矣)
魏人克平凉復取長安
(魏克平凉豆代田得奚斤娥清等以獻關中悉入於魏魏主以將軍王斤鎮長安而還以奚斤為宰士使)
(負酒食以從王斤驕矜不法民不堪命南奔漢川者數千家魏主斬斤以徇)質實(長安縣名注見)
(漢惠帝五年漢川郡名注見周赧王四年漢中)
宋以垣護之為高平太守
(到彦之王仲德下獄免官上見垣護之書而善之以為北高平太守彦之之北伐也甲兵資實甚盛及敗)
(還委棄盪盡府藏武庫為之空虛)集覽(高平括地志云高平故城在懷州河陽縣西北四十里徐)
(廣曰汲冡紀年云魏哀王改宜陽曰河雍改向曰高平向在河内郡軹縣西)質實(高平郡名注見)
(漢光武建武六年武庫注見漢景帝三年)
(辛宋元嘉八年魏神䴥四年燕王馮弘太興元未年北凉義和元年是歲秦夏皆亡凡四國)春正
月宋檀道濟救滑臺敗魏師于壽張
(道濟等自清水救滑臺至壽張遇魏安平公乙箷眷道濟帥王仲德段宏奮擊大破之轉戰至高梁亭斬)
(魏濟州刺史悉煩庫結)集覽(清水本滄州地宋以河清七晝夜因改清水今清州是屬河間府壽)
(張地理志東郡壽良縣是應劭曰漢光武叔父名良故改曰壽張今屬東平府高梁按齊世家桓公討晉)
(亂至高梁服虔曰晉地也杜預曰在平陽縣西南顏師古曰平陽在東郡)質實(清水郡名注見漢光)
(武建武六年壽張縣名注見齊主寳卷永元二年安平郡名注見魏元帝咸熙二年一統志云高梁後魏)
(之縣名屬龍門郡後周移縣治玉璧縣北齊置勲州隋屬絳州遷治於汾水北改曰稷山縣以山為名唐)
(屬河中府宋金元俱屬絳州本朝因之改屬平陽府濟州注見晉帝奕太和元年高平)
夏滅秦以秦王暮末歸殺之
(夏主擊秦將姚獻敗之遂遣其叔父韋伐攻南安城中大饑人相食秦出連輔政等奔夏秦王暮末窮蹙)
(輿櫬出降送于上邽秦太子司直焦楷奔廣寧泣謂其父遺曰大人荷國寵靈居藩鎮重任今本朝傾覆)
(豈得不帥見衆唱大義以殄寇讐遺曰今主上已䧟賊庭吾非愛死而㤀義顧以大兵追之是趣絶其命)
(也不如擇王族之賢者奉以為主而伐之庶有濟也楷乃築壇誓衆二旬之間赴者萬餘人會遺病卒楷)
(不能獨舉事亡奔河西夏主竟殺暮末夷其族)集覽(出連輔政後魏官氏志虜複姓六氏曰出連曰)
(宥連曰是連曰費連曰綦連曰赫連輔政名也)質實(南安郡名注見漢後主建興六年輿櫬注見漢)
(後主炎興元年廣寧郡名注見周赧王四十二年脩武)
二月魏克滑臺
(檀道濟等至濟上與魏三十餘戰道濟多捷至歷城叔孫建等縱輕騎邀其前後焚燒榖草道濟軍乏食)
(不能進由是安頡司馬楚之等得專力攻滑臺魏主復使將軍王慧龍助之朱脩之堅守數月糧盡與士)
(卒熏鼠食之魏遂克滑臺執脩之嘉其守節以為侍中)質實(滑臺縣名注見晉孝武帝太元九年)
(濟上濟水之上注見周安王十五年王慧龍太原人)
魏主還平城復境内租一歲
(魏主還平城大饗告廟將帥及百官皆受賞戰士賜復十年於是魏南鄙大水民多餓死劉絜言於魏主)
(曰郡國之民雖不從征討而服勤農桑以供軍國實經世之大本府庫之所資今自山以東徧遭水害應)
(加哀矜以弘覆育魏主從之復境内一歲租賦)
宋檀道濟引兵還青州刺史蕭思話棄城走
(道濟等食盡自歷城還士有亡走魏者具告之魏人追之衆怬懼將潰道濟夜唱籌量沙以所餘少米覆)
(其上及旦魏軍見之謂資糧有餘以降者為妄而斬之時道濟兵少魏兵甚盛道濟命軍士皆被甲巳白)
(服乘輿引兵徐出魏人以為有伏兵不敢逼稍稍引退道濟全軍而返青州刺史蕭思話棄東陽奔平昌)
(參軍劉振之戍下邳亦委城走魏軍竟不至而東陽積聚已為百姓所焚思話坐徵繫尚方)集覽
(坐徵繫尚方坐罪而徵召之繫於尚方徒作)質實(東陽郡名注見晉哀帝興寧三年平昌郡名注)
(見晉安帝元興三年下邳郡名注見漢高帝六年)
魏以王慧龍為滎陽太守
(魏司馬楚之以為諸方已平請大舉伐宋魏主以兵久勞不許徵楚之為散騎常侍以慧龍為滎陽太守)
(慧龍在郡十年農戰並脩大著聲績歸附者萬餘家宋主縱反間於魏云慧龍自以功高位下欲引宋人)
(入宼因執司馬楚之以叛魏主聞之賜慧龍璽書曰劉義隆畏將軍如虎欲相中害朕自知之不足介意)
(宋主復遣刺客吕元伯刺之元伯詐為降人求屛人語慧龍疑之使探其懷得尺刀元伯叩頭請死慧龍)
(曰各為其主耳釋之左右諫曰不殺元伯無以制將來慧龍曰死生有命彼亦安能害我我以仁義為扞)
(蔽又何憂乎遂捨之後慧龍卒元伯守其墓終身不去)集覽(中害中竹仲反隂害之曰中)質
實(滎陽郡名注見秦莊襄王元年)
書法(自書裴潜漢獻帝建安二十一年張薿漢後主延熙三年書太守不知其幾矣未有以政)
(績書者至是然後魏書王慧龍宋書孔靈符由是至隋改郡為州無聞焉甚矣賢守之不多見也)
夏六月夏主定擊涼吐谷渾襲敗之執定以歸
(夏主畏魏人之逼擁秦民十餘萬口自治城濟河欲擊北涼王蒙遜而奪其地吐谷渾王慕瑰遣騎三萬)
(乘其半濟邀擊之執夏主定以歸)集覽(慕瑰吐谷渾王之名瑰音古回反)質實(吐谷渾西)
(域國名注見晉元帝建武元年)
閏月柔然請平于魏
(魏之邊吏獲柔然邏者二十餘人魏主賜衣服而遣之柔然感悦於是敕連可汗遣使詣魏魏主厚禮之)
質實(柔然北狄國名注見晉孝武帝太元十二年)
魏遣使如宋求昏
(魏主遣周紹聘于宋且求昏宋主依違答之)
宋以劉湛為太子詹事給事中
(荆州刺史江夏王義恭年浸長欲專政事長史劉湛每裁抑之遂有隙帝心重湛使人詰讓義恭且和解)
(之是時王華王曇首皆已卒領軍殷景仁素與湛善白徵湛為太子詹事加給事中共參政事而以張邵)
(代湛頃之邵坐贓當死將軍謝述上表陳邵先朝舊勲宜蒙優貸帝手詔酬納免邵官削爵土述謂其子)
(絲曰主上矜邵夙誠特加曲恕吾所言謬會故特見酬納耳若此迹宣布則為侵奪主恩不可之大者也)
(使綜對前焚之)集覽(白徵湛白於天子而徵召劉湛謬會猶言適會其意)質實(江夏郡名注見)
(漢獻帝建安十三年張邵吳縣人裕之弟謝述陽夏人)
秋八月涼遣子入侍于魏吐谷渾奉表于魏九月
魏以崔浩為司徒長孫道生為司空
(道生性清儉一熊皮鄣泥數十年不易魏主使歌工歷頌群臣曰智如崔浩廉若道生)
魏遣使授涼王蒙遜官爵
(魏主欲選使者詣北涼崔浩薦尙書李順乃以順為太常拜蒙遜為涼王王七郡置將相羣卿百官建天)
(子旌旗出入警蹕如漢初諸侯王故事)質實(出入警䠋注見漢文帝三年)
魏徵世胄遺逸
(魏主詔曰今二寇摧殄將偃武修文理廢職舉逸民范陽盧玄博陵崔綽趙郡李靈河間邢穎渤海高允)
(廣平游雅太原張偉等皆賢儁之胄冠冕州邦如此比者盡敕州郡以禮發遣遂徵玄等數百人差次叙)
(用崔綽以母老固辭玄等皆拜中書博士其未至者州郡多逼遣之魏主復詔守宰以禮申喻任其進退)
(崔浩每與玄言輙嘆曰對子眞使我懷古之情更深浩欲大整流品明辨姓族玄止之曰夫創制立事各)
(有其時樂為此者詎有幾人宜加三思浩不從由是得罪於衆)質實(范陽郡名注見漢帝玄更始二)
(年涿郡博陵郡名注見周威烈王二十三年中山趙郡注見漢景帝三年趙國河間郡名注見漢帝玄更)
(始二年渤海郡名注見漢獻帝建安八年南皮廣平郡名注見漢武帝元狩四年子眞盧玄表字)
書法(綱目書徵士二十有一詳漢光武建武五年未有不書其人者此則曷為不書不勝書也)
(於是徵盧玄等凡數百人)
冬十月魏使崔浩定律令
(初魏昭成帝始制法令反逆者族其餘當死者聽入金馬贖罪殺人者聽與死家馬牛葬具以平之盗官)
(物一備五私物一備十四部大人共坐王庭决辭訟無繫訊連逮之苦境内安之太祖入中原患前代律)
(令峻密命三公郎王德刪定務崇簡易季年被疾刑罰濫酷太宗承之吏文亦深至是命崔浩更定律令)
(除五歲四歲刑增一年刑巫蠱者負羖羊抱犬沉諸淵初令官階九品者得以官爵除刑婦人當刑而孕)
(産後百日乃决闕左懸登聞鼓以逹冤人)集覽(以平之平和也連逮按史記秦始皇本紀以罪禍連)
(逮注索隱曰逮及也謂連及俱被捕)質實(魏昭成帝仆翼犍廟號登聞鼓注見唐代宗大歷十四年)
(壬宋元嘉九年申魏延和元年)春正月魏尊保太后為皇太后立子晃
為太子
書法(保母竇氏也太后非矣加皇又甚焉然則前尊為保太后則斥書主此則曷為不書貶於)
(其事端足矣癸巳年魏主濬尊常氏為皇太后不書主義同)
三月宋以王弘為太保檀道濟為司空還鎮尋陽質
實(尋陽郡名注見漢獻帝建安十五年)吐谷渾送故夏主定于魏魏人
殺之
(魏既殺赫連定因進吐谷渾王慕瑰官爵慕瑰上表曰臣俘擒僣逆獻捷王府爵秩雖崇而土不增廓車)
(旗既飾而財不周賞願垂鍳察魏主下共議公卿以為慕瑰所致唯定而已塞外之民皆為已有而貪求)
(無厭不可許也自是慕瑰貢使至魏者稍簡)
魏改代為萬年尋復舊號
(魏方士祁纖奏改代為萬年崔浩曰昔太祖應天受命兼稱代魏以法殷商國家積德當享年萬億不待)
(假名以為益也纖之所聞皆非正義宜復舊號魏主從之)
夏五月宋太保王弘卒
(弘明敏有思致而輕率褊隘好折辱人雖貴顯不營財利及卒家無餘業宋主聞之特賜錢百萬米千斛)
質實(王弘琅邪臨沂人)
宋遣使如魏六月宋以司徒義康領揚州刺史質實
(揚州刺史注見漢獻帝興平二年金陵)秋七月宋以殷景仁為尚書僕
射劉湛為領軍將軍質實(劉湛南陽人)吐谷渾告捷于宋
宋益州人趙廣作亂圍成都
(宋益州刺史劉道濟信任長史費謙别駕張熙聚歛興利傷政害民商賈失業吁嗟滿路流民許穆之變)
(姓名稱司馬飛龍自云晉室近親往依氐王楊難當難當因民之怨資飛龍以兵使侵擾益州飛龍招合)
(蜀人得千餘人攻殺巴興令逐隂平太守道濟遣軍斬之道濟欲以帛氐奴梁顯為參軍督護費謙固執)
(不與氐奴等與鄉人趙廣搆扇縣人詐言司馬殿下猶在陽泉山中聚衆向廣漢參軍程展會李抗之擊)
(之皆敗死廣等進攻涪城陷之於是涪陵江陽遂寧諸郡守皆棄城走蜀土僑舊俱反廣等進攻成都道)
(濟嬰城自守賊屯聚日久不見司馬飛龍欲散去廣懼將三千人及羽儀詣陽泉寺謂道人程道養曰汝)
(但自言是飛龍則坐享富貴不則斷頭道養惶怖許諾廣乃推道養為蜀王以其弟道助鎮涪城奉道養)
(還成都衆至十萬餘四面圍城使人謂道濟曰但送費謙張熙來我軰自解去道濟遣參軍裴方明任浪)
(之出戰皆敗還)集覽(僑舊僑寄居民舊土著民)質實(益州注見漢帝玄更始二年成都一統志)
(云巴興晉之縣名屬新都郡西魏改為長江縣隋唐屬遂州元併入蓬溪縣故址在潼川州北三十里隂)
(平郡名注見漢後主炎興元年陽泉山未詳處所廣漢郡名注見漢成帝鴻嘉三年涪城郡名注見漢光)
(武建武十二年涪陵郡名注見晉惠帝太安二年江陽郡名注見漢獻帝建安十九年遂寧古地名秦屬)
(蜀郡漢初屬廣漢郡後分置廣漢縣又置德陽縣東晉時蜀於德陽縣界置遂寧郡齊以為東遂寧郡後)
(周置遂州又改遂寧郡曰石山隋初郡廢州存大業初改遂寧郡治方義縣唐初為遂州後改為遂寧郡)
(復為遂州置武信軍宋陞為遂寧府元改府為州本朝初因之後改為縣屬潼川州)
魏主攻燕圍和龍
(魏主伐燕石城太守李崇等十郡降魏魏主發其民三萬穿圍塹以守和龍八月燕王使數萬人出戰魏)
(擊破之攻羌胡固帶方建德冀陽郡皆拔九月魏主引兵西還徙營邱成周遼東樂浪帶方元莬六郡民)
(三萬家於幽州燕尚書郭淵勸燕主送欵獻女於魏乞為附庸燕主曰負舋在前結忿已深降附取死不)
(如守志更圖也魏主之圍和龍也宿衛之士多在戰陳行宫人少雲中鎮將朱脩之謀與南人襲殺魏主)
(因入和龍浮海南歸以告將軍毛脩之不從乃止既而事泄朱脩之逃奔燕魏人數伐燕燕王遣脩之南)
(歸求救脩之汎海至東萊遂還建康拜黃門侍郎)集覽(攻羌郡胡固郡帶方郡建德郡冀陽郡附)
(庸注見漢桓帝元嘉元年負舋猶言負罪也舋與釁通)質實(石城郡名注見周赧王三十四年李)
(崇頓邱人和龍城名注見晉帝奕太和四年一統志云營邱古地名漢為陽樂縣地慕容皝為集寧縣地)
(置營邱郡遼為隰州海平軍治海濱縣金屬瑞州元廢本朝於此置山海東關逓運所故址在遼東廣寧)
(前屯衛西八十里成周郡名未詳處所遼東郡名注見秦王政三年樂浪郡名注見漢武帝元封三年玄)
(莬郡名注同上年雲中郡名注見秦王政三年毛脩之滎陽人東萊郡名注見漢安帝永初二年建康郡)
(名注見漢獻帝興平二年)
冬十二月燕長樂公崇以遼西叛降魏
(燕王嫡妃王氏生長樂公崇於兄弟為最長及即位立慕容氏為王后王氏不得立又黜崇使鎮肥如崇)
(母弟朗邈相謂曰今國家將亡王復受譛吾兄弟死無日矣乃相與亡奔遼西說崇使降魏崇從之使邈)
(如魏請舉郡降燕王聞之使其將封羽圍遼西)集覽(肥如地理志遼西有肥如縣屬幽州)質實
(長樂縣名注見唐玄宗天寳元年肥如縣名注見漢武帝元朔三年遼西郡名注見漢宣帝本始三年)
宋益州參軍裴方明討趙廣破之
(裴方明擊程道養營破之賊楊孟子屯城南參軍梁儁之說諭邀見道濟板為主簿克期討賊趙廣知其)
(謀孟子懼將所領奔晉原太守文仲興與之同守趙廣遣帛氐奴攻晉原破之仲興孟子皆死裴方明復)
(出擊賊屢戰破之賊遂大潰道養收衆還廣漢趙廣還涪城道濟糧儲俱盡方明出城求食為賊所敗單)
(馬獨還賊衆復大集方明夜縋而上道濟為設食涕泣不能食道濟曰卿非大丈夫小敗何苦賊勢既衰)
(臺兵垂至但令卿還何憂於賊即减左右以配之賊揚言方明已死城中大恐道濟夜列炬火出方明以)
(示衆衆乃安道濟悉出財物令方明募人時傳道濟已死莫有應者梁儁之說道濟遣左右給使三十餘)
(人出外且告之曰吾病小損聽歸休息給使既出城中乃安應募者日有千餘人)集覽(板為主簿)
(板木簡也晉法召王公以一尺奏王公以下用一尺板夜縋而上上升城也左傳僖三十年燭之武夜縋)
(而出注縋丈偽反縣城而下也)質實(裴方明河東解人一統志云晉原古地名漢為蜀郡江原縣地)
(晉因之李雄據蜀置漢原郡晉穆帝時改晉原郡南齊改為晉康郡西魏省郡入犍為郡隋初復置晉原)
(縣屬益州唐初改置蜀天寳初改為唐安郡乾元初復改為蜀宋初因之紹興中陞為崇慶府元初改為)
(崇慶州以江原縣省入本朝又省晉原郡永康縣入焉屬成都府)
魏遣太常李順如涼
(魏李順復奉使至涼涼王蒙遜延入庭中箕坐隱几無動起之狀順正色大言曰不謂此叟無禮乃至於)
(此今不憂覆亡而敢陵侮天地魂魄逝矣何用見之握節將出蒙遜使追止之曰傳聞朝廷有不拜之詔)
(是以敢自安爾順曰齊桓公九合諸侯一匡天下周天子賜胙命無下拜桓公猶不敢失臣禮下拜登受)
(今王雖功高未如齊桓朝廷雖相崇重未有不拜之詔而遽自偃蹇此豈社稷之福邪蒙遜乃起拜受詔)
(使還魏主問以涼事順曰蒙遜控制河右踰三十年經涉艱難粗識機變綏集荒裔裔下畏服雖不能貽)
(厥孫謀猶足以終其一世然禮者德之與敬者身之基也蒙遜無禮不敬以臣觀之不復年矣魏主曰易)
(世之後何時當滅順曰蒙遜諸子臣略見之皆庸才也如聞燉煌太守牧犍器性粗立繼蒙遜者必此人)
(也然比之於父皆云不及此殆天之所以資聖明也魏主曰朕方有事東方未暇西略如卿所言不過數)
(年之外不為晚也初罽賓沙門曇無䜟自云能使鬼治病且有袐術蒙遜重之謂之聖人諸女婦皆往受)
(術魏主徵之蒙遜留不遣而殺之魏主由是怒涼蒙遜荒淫猜虐羣下苦之)集覽(箕坐注見漢高)
(帝七年箕踞隱几隱去聲凭也依也几案屬周禮阮氏圖几長五尺高廣各二尺兩端赤中央黑漆馬融)
(謂長三尺無兩端赤中央黑漆之義鄭玄云几者所以安身故加諸老者而少者不及焉動起之狀禮宰)
(相進見天子御坐為起在輿為下所以禮貌大臣也又漢書周亞夫以軍禮見天子為動改容式車顔師)
(古曰為之竦動也九合諸侯周室衰微唯桓公能宣其德故諸侯賓會兵車之會三乘車之會六索隱曰)
(左傳兵車之會三謂莊十三年會北杏平宋亂僖四年侵蔡遂伐楚六年伐鄭圍新城是也乘車之會六)
(謂莊十四年會鄄十五年又會鄄十六年盟于幽僖五年會首止八年盟于洮九年會葵邱是也楚辭天)
(問篇齊桓九合卒然身殺晦庵辯證曰凡本紏字借作九爾左傳展禽犒師之言正作紏字紏合宗族亦)
(此義也唯莊子九雜天下之川作九則亦古字通用而非九數之驗也諸儒通計九會之數不合遂有衣)
(裳兵車之辯盖鑿說也然此辭亦作九會則其誤也久矣賜胙周襄王使宰孔賜桓公文武胙命無拜管)
(仲曰不可乃下拜受賜偃蹇偃息蹇跛也偃蹇猶言驕傲不復年謂不再有一年之壽也曇無䜟曇姓也)
(名無䜟)正誤(無動起之狀今按此謂涼王蒙遜不起拜受詔故李順責之集覧乃引天子起動之)
(事為證其繆戾如此)質實(社稷注見新莽天鳳元年貽厥孫謀注見唐昭宗乾寧四年敦煌郡名注)
(見漢武帝元朔三年罽賓西域國名注見漢成帝河平四年又按一統志云外夷撒馬兒罕其地不知古)
(何國或云漢罽賓國地東西相距三千餘里地勢寬衍土田膏腴為諸國勝元駙馬帖木兒至其國東有)
(養夷城沙鹿海牙塞監城逹失午西有渴石迭里迷諸城皆隸焉本朝初帖木兒遣回回滿刺哈非思等)
(貢駝馬永樂間其孫兀魯伯遣使貢馬正統間又貢馬及玉石其國東抵亦力把力西連哈烈東至肅州)
(九千里)
(癸宋元嘉十年魏延和二年酉北涼王沮渠牧犍永和元年)春正月魏以樂安王範
為長安鎮都大將
(魏主以範年少更選舊德將軍崔徽張黎為之副範謙恭寬惠徽務敦大體黎嚴約公平政刑簡易輕徭)
(薄賦關中遂安)質實(樂安國名注見漢靈帝中平二年長安縣名注見漢惠帝五年關中注見唐玄)
(宗開元十一年京兆)
二月魏以馮崇為遼西王質實(遼西郡名注見漢宣帝本始三年)魏
以陸俟為散騎常侍
(初俟嘗為懷荒鎮大將未期歲高車諸莫弗訟俟嚴急無恩復請前鎮將郎孤魏主徵俟還以孤代之俟)
(既至言曰不過期年郎孤必敗高車必叛魏主怒切責之明年諸莫弗果殺郎孤而叛魏主大驚立召俟)
(問之俟曰高車不知上下之禮故臣臨之以威制之以法欲以漸訓導使知分限而諸莫弗惡臣所為訟)
(臣無思稱孤之美臣以罪去孤獲還鎮悅其稱譽益收名聲專用寬恕待之無禮之人易生驕慢不過期)
(年無復上下孤所不堪必將復以法裁之如此則衆心怨懟必生禍亂矣魏主笑曰卿身雖短思慮何長)
(也即日以為散騎常侍)質實(高車北狄種名注見晉孝武帝太元十六年)
宋荆州遣兵救成都擊賊破之考異(擊當作討)
(劉道濟卒梁儁之裴方明詐為道濟教命以答籖疏雖其母妻亦不知也方明出擊賊大破之賊退保廣)
(漢荆州刺史臨川王義慶遣巴東太守周籍之將二千人救成都趙廣等自廣漢至郫連營百數籍之與)
(方明等合攻克之進擊廣漢廣等走還涪義慶道規之子也)質實(廣漢郡名注見漢成帝鴻嘉三)
(年荆州注見漢獻帝建安十三年南郡臨川郡名注見晉安帝隆安二年巴東郡名注見漢獻帝建安十)
(九年成都郡名注見漢帝玄更始二年郫縣名注見晉惠帝太安元年涪縣名注見漢後主炎興元年)
夏四月涼王蒙遜卒子牧犍立考異(立當作嗣)
(蒙遜病甚國人以世子菩提幼弱而其兄牧犍聰穎好學和雅有度量立以為世子蒙遜卒牧犍即位遣)
(使請命于魏魏主謂李順曰卿言蒙遜死牧犍立皆驗朕克涼州亦不遠矣進號安西將軍寵待彌厚政)
(事無巨細皆與之參議遣順拜牧犍河西王牧犍尊敦煌劉昞為國師親拜之命官屬以下皆北面受業)
質實(涼州注見唐中宗景龍二年河西郡名注見漢武帝元狩二年)
五月林邑遣使入貢于宋質實(林邑南蠻國名注見漢後主建興四年)
宋裴方明擊趙廣等大破平之考異(擊當作討)魏人攻燕
秋九月宋以甄法崇為益州刺史
(法崇至成都收費謙誅之程道養逃入郪山時出為寇)集覽(郪山在廣漢郡郪縣屬益州郪音妻)
(或音千私反)質實(益州刺史注見漢帝玄更始二年成都川一統志云甄法崇中山人郪山在潼)
(州西南三十五里)
冬十一月楊難當襲宋漢中據之
(宋主聞梁秦刺史甄法護刑政不治失氐羌之和乃自徙中起蕭思話使代之未至楊難當舉兵襲法護)
(法護棄城奔洋川難當遂有漢中之地)集覽(自徙中起蕭思話先為青州刺史前年因棄城走坐)
(繫尚方徒作今就徒中徵起而用之洋川今洋州是在興元路洋水導源巴山東北流逕漢中郡西鄉縣)
(又東北流入漢漢戚夫人生於洋川高帝寵之名其川曰洋以表誕生之休祥)質實(洋川郡名注見)
(梁簡文帝大寳元年西鄉甄法護中山人法崇之弟梁秦二州名梁注見周赧王四年漢中秦注見漢光)
(武建武元年天水漢中郡名注見周赧王四年)
宋謝靈運有罪誅
(靈運好為山澤之遊窮幽極險從者數百人伐木開徑百姓驚擾以為山賊會稽太守孟頥表其有異志)
(靈運詣闕自陳上以為臨川内史靈運遊放自若為有司所紏遣使收之靈運執使者興兵逃逸作詩曰)
(韓亡子房奮秦帝魯連耻追討擒之廷尉論正斬刑上愛其才降死徙廣州或告靈運令人買兵器結徤)
(兒欲於三江口簒取之不果詔於廣州棄市靈運恃才放逸多所陵忽故及於禍)集覽(韓亡子房)
(奮張良字子房韓人也秦滅韓良欲報仇乃佐漢滅秦秦帝魯連耻魯仲連齊人也聞魏使新垣衍勸趙)
(尊秦為帝連於是見新垣衍曰彼秦者棄禮義而上首功之國彼即肆然為帝則連蹈東海而死耳)質
實(會稽郡名注見漢和帝永元元年韓亡子房奮事在秦始皇二十九年秦帝魯連耻事在周赧王五)
(十七年一統志云三江口在蘇州府崑山縣西南九里禹貢三江既入震澤㡳定唐仲初吳都賦注松江)
(七十里分流東北入海者為婁江東南流者為東江併松江為三江其地今亦名三江口吳越春秋謂范)
(蠡乘舟出三江口即此處廣州注見秦始皇三十三年南海棄市注同上三十四年)
書法(靈運之罪薄昭之比也書誅宜矣)
發明(靈運謝奕之孫觀其詩有韓亡子房奮之句似不為無意然靈運既仕宋朝而食其禄已)
(與子房異矣興兵逃逸其志將何為哉書曰宋謝靈運則靈運固宋之臣也曰有罪曰誅靈運雖欲)
(自文其悖尚可得乎)
(甲宋元嘉十一年戌魏延和三年)春宋梁秦刺史蕭思話討楊難當破
之考異(討當作擊)
(難當以克漢中告捷於魏蕭思話至襄陽遣司馬蕭承之為前驅承之緣道收兵進據磝頭楊難當焚掠)
(漢中引衆西還留趙温守梁州薛徤據黃金山思話遣隂平太守蕭坦攻鐡城戍拔之臨川王義慶遣將)
(軍裴方明助承之拔黃金戍温棄州城思詁繼至與承之共擊屢破之)質實(襄陽郡名注見齊和)
(帝中興元年襄州蕭思話南蘭陵人孝懿皇后弟之子也磝頭未詳處所或疑即碻磝山注見晉孝武帝)
(太元九年一統志云黃金山即黃金谷在漢中府洋縣東八十五里本漢之黃金戍張魯築城於此西魏)
(始置縣宋乾德中併入眞符縣鐵城戌在漢中府黃金廢縣西北八十里城在山上極險峻故名宋元嘉)
(中氐王楊難當遣薛徤據黃金戍為蕭承之所拔蕭坦又攻鐵城戍拔之即此臨川郡名注見晉安帝隆)
(安二年隂平郡名注見漢後主建興元年)
魏及柔然和親
(魏主以西海公主妻柔然敕連可汗又納其妹為夫人遣潁川王提逆之)質實(柔然北狄國名注見)
(晉孝武帝太元十二年潁川郡名注見漢獻帝興平元年許昌西海縣名注見晉武帝建武元年)
宋復取漢中
(楊難當遣其子和將兵與蒲甲子等共擊蕭承之相拒四十餘日圍承之數十重短兵接弓矢無所復施)
(氐悉衣犀甲戈矛不能入承之斷矟長數尺以大斧椎之一矟輙貫數人氐不能當走據大桃閏月承之)
(追擊斬獲甚衆悉收漢中故地置戍於葭萌水蕭思話徙鎮南鄭甄法護坐賜死難當奉表謝罪詔赦之)
集覽(短兵接句絶楚辭九歌國殤篇車錯轂兮短兵接晦庵集註云短兵刀劔也言戎車相廹輪轂)
(相錯長兵不施故用刀劒以相接擊也司馬法曰刀矢圍殳矛守戈戟助凡五兵長以衛短短以救長犀)
(甲犀堅也楚辭九歌國&KR0008;篇操吳戈兮被犀甲晦庵集註云犀甲以犀皮為鎧也禮考工記曰犀甲壽百)
(年)正誤(犀甲今按以犀皮為甲是)質實(大桃疑是地名未詳處所一統志云葭萌水源出保)
(寧府廣元縣前通平鎮歷舊恩陽縣至巴縣與巴江合流南鄭縣名注見周安王十五年)
燕王弘稱藩于魏
(燕王遣高顒稱藩請罪于魏以季女充掖庭魏主許之徵其太子王仁入朝燕王送魏使者于什門還平)
(城什門在燕二十一年不屈節魏主下詔褒稱以比蘇武拜治書御史策告宗廟頒示天下)質實
(掖庭注見漢武帝後元元年)
涼遣使奉表于宋六月魏人伐燕
(燕王不遣太子質魏散騎常侍劉滋諫曰昔劉禪有重山之險孫皓有長江之阻皆為晉擒何則彊弱之)
(勢異也今吾弱於吳蜀而魏彊於晉不從其欲將有危亡之禍願亟遣太子而脩政事撫百姓牧離散賑)
(饑窮勸農桑省賦役社稷猶庶幾可保燕王怒殺之魏主遣永昌王徤等伐燕收其禾稼徙民而還)質
實(永昌郡名注見隋恭帝侗皇泰二年)
書法(魏加燕書攻恒辭也此其書伐何燕魏藩矣綱目一字之權衡如此哉)
秋魏主擊山胡克之
(七月魏主命陽平王它督諸軍擊山胡白龍於西河而自引數十騎登山臨視白龍伏壯士十餘處掩擊)
(之魏主墜馬幾為所擒内入行長陳建以身扞之大呼奮擊殺胡數人身被十餘創魏主乃免九月大破)
(胡衆斬白龍屠其城)集覽(它湯何反陽平王名内入行長官名也)正誤(内入行長今按行音)
(杭長上聲如後世入内都知之類)質實(陽平郡名注見晉孝武帝太元九年)
(乙宋元嘉十二年亥魏太延元年)春正月朔日食燕王弘稱藩于宋
(燕王數為魏所攻遣使詣建康稱藩奉貢宋封為燕王江南謂之黃龍國)質實(建康郡名注見漢獻)
(帝興平二年)
涼有神投書于敦煌東門
(有老父投書于敦煌東門求之不獲書曰涼王三十年若七年涼王牧犍以問奉常張愼愼對曰昔虢之)
(將亡神降于華願陛下崇德脩政以享三十年之祚若盤于遊田荒于濔色臣恐七年將有大變牧犍不)
(悅)集覽(虢之將亡神降于莘左傳莊三十二年神降于莘虢公使祝應宗區史嚚享焉神賜之土)
(田史嚚曰虢其亡乎吾聞之國將興聽於民國將亡聽於神其後果為晉所滅也杜預曰虢周封虢仲之)
(地莘疏臻反虢地名有神下降於此能言語以接人而形不可見也正義曰陜州河北縣東北下陽故城)
(古虢國即晉獻公所滅者也洛州汜水縣乃古東虢叔之國括地志云馮翊郡郃陽縣南有古莘國)質
實(虢國名注見周顯王四十五年陜一統志云莘古地名周為虢國地漢因盧敖得僊始置盧氏縣屬)
(弘農郡晉屬上洛郡後魏置洛安郡西魏改為義川郡隋初改為虢州皆治盧氏縣唐初徙州治弘農郡)
(五代及宋金俱屬虢州元屬嵩州本朝改屬陜州隸河南府)
書法(書神何著涼亡之徵也終綱目書神二詳唐玄宗天寳四載)
夏四月宋以殷景仁為中書令中護軍
(宋領軍將軍劉湛與僕射殷景仁素善湛之入也景仁實引之湛以景仁位遇素不踰已而一旦居前意)
(甚憤憤又以景仁專管内任謂其間已猜隙漸生時司徒義康專秉朝權湛嘗為其上佐遂委心自結欲)
(因其力以傾景仁至是宋主加景仁中書令中護軍湛愈憤怒使義康毁景仁而宋主遇之益隆景仁對)
(親舊歎曰引之令入入便噬人乃稱疾解職不許湛謀隂遣人殺之宋主微聞之遷護軍府於西掖門外)
(故湛謀不行義康僚屬及諸附湛者潜相約勒無敢歷殷氏之門唯後將軍司馬庾㶧之遊二人之間皆)
(得其歡心而密輸忠於朝廷景仁臥家不朝謁宋主常使炳之銜命往來湛不疑也)質實(殷景仁陳)
(郡人)
五月魏以穆壽為宜都王
(魏主進宜都公穆壽爵為王壽辭曰臣祖父崇所以得效功前朝流福於後者梁眷之忠也今春元勲未)
(錄而臣獨奕世受賞心實愧之魏主悦求眷後得其孫賜爵郡公)質實(宜都郡名注見晉孝武帝)
(太元十一年奕世注見唐高宗開耀元年)
西域九國遣使入貢于魏
(龜兹疏勒烏孫悦般揭槃陁鄯善焉耆車師粟特九國入貢于魏魏主以漢世雖通西域有求則卑辭而)
(來無求則驕慢不服蓋自知去中國絶遠大兵不能至故也今報使往來徒為勞費終無所益欲不遣使)
(有司固請以為不宜拒絶以抑將來乃遣王恩生等二十輩使西域皆為柔然所執恩生見敕連可汗持)
(魏節不屈魏主聞之切責敕連敕連乃遣恩生等還竟不能逹西域)集覽(龜茲注見漢光武建武二)
(十二年疏勒注見漢武帝元鼎二年烏孫注同上元狩元年悅般西域國在烏孫西北去平城萬餘里其)
(先匈奴北單于之部落也性好清潔俗皆翦髮齊眉以䬾餬塗之昱昱然光澤日三澡潄然後飲食般薄)
(官反又博干反按釋典般音鉢揭槃陁西域國在蔥嶺之東其國有高山夏多積雪按揭字史作渴鄯善)
(注見漢武帝元鼎二年焉耆音烟支西域國名車師注見漢武帝元鼎二年粟特古奄蔡國也一名温般)
(沙居大澤中在康居西北)質實(龜兹西域國名按一統志亦力把力地居沙漠間不知古何國疑即)
(焉耆或龜兹地也北魏書云龜兹國在白山南都延城今其地東西三千餘里南北二千餘里元時地名)
(别夫八里憲宗分建諸王合舟於此世祖立宣慰司以萬戶綦公直為宣慰使後置元帥府以領屯田本)
(朝洪武初國王黑的兒火者遣使貢馬永樂初國王沙迷查干遣使貢玉璞等物後遣使至其國頭目速)
(哥克刺滿刺來朝言其王納黑失只罕為從弟丕思弑之而自王徙其國西去更號亦力把力正統初國)
(王也先不花遣使貢玉璞駞馬天順以來入貢不絶焉耆西域國名注同上車師西域國名注見齊明帝)
(建武四年火州西域國名注見漢宣帝神爵二年又按一統志天方國古筠冲之地舊名天堂又名西域)
(本朝宣德中國王遣其臣沙瓛等來朝并貢方物)
六月高麗王璉遣使入貢于魏質實(高麗國名注見漢武帝元封二年)
宋大水設酒禁
(揚州諸郡大水運徐豫南兖榖以賑之揚州西曹主簿沈亮以為酒糜榖而不足療饑請權禁止從之)
質實(揚州注見漢獻帝興平二年金陵徐豫二州名徐注見秦始皇二十八年彭城豫注見周赧王)
(三十七年陳南兖州名注見漢武帝元朔五年淮南)
秋七月魏伐燕
(魏樂平王丕等伐燕至和龍燕王以牛酒犒軍魏人數伐燕燕日危蹙揚㟭復勸燕王速遣太子入侍燕)
(王曰吾未忍為此若事急且東依高麗以圖後舉㟭曰魏舉天下以擊一隅理無不克高麗無信始雖相)
(親恐終為變燕王不聽密遣陽伊請迎於高麗)集覽(和龍注見晉帝奕太和四年㟭眉巾反)質
實(一統志云樂平古地名本漢沾縣地屬上黨郡晉析置樂平郡治樂平縣北魏因之隋郡廢以縣屬)
(遼州大業初改屬太原郡唐初置遼州於樂平後徙州治遼山宋初陞為平晉軍尋廢復為樂平縣屬平)
(定軍金初陞軍為臯州尋廢以縣屬平定州元仍舊本朝因之屬平定州隸太原府)
宋禁擅鑄像造寺者
(丹陽尹蕭摹之上言佛入中國已歷四代形像塔寺所在千數材竹銅綵糜損無極無關神祗有累人事)
(不為之防流遁未息請自今欲鑄銅像及造塔寺者皆當列言須報乃得為之詔從之)質實(丹陽)
(郡名注見漢獻帝興平二年金陵)
書法(禁擅者爾何以書予知節也終綱目書禁擅立寺三是年戊午年東魏己亥年石晉)
(丙宋元嘉十三年魏太延二子年是歲燕亡凡三國)春三月宋殺其司空檀道
濟
(道濟立功前朝威名甚重左右腹心並絰百戰諸子又有才氣朝廷疑畏之宋主久疾不愈劉湛說司徒)
(義康以為宫車一日晏駕道濟不復可制會宋主疾篤義康請召道濟入朝其妻向氏謂道濟曰高世之)
(勲自古所忌今無事相召禍其至矣至留累月宋主稍閒將還未發會宋主疾動義康稱詔召道濟入祖)
(道因執之三月下詔稱道濟因朕寢疾規肆禍心收付廷尉并其子植等十一人誅之又殺其參軍薛彤)
(高進之二人皆道濟腹心有勇力時人比之關張道濟見收憤怒目光如炬脱幘投地曰乃壊汝萬里長)
(城魏人聞之喜曰道濟死吳子軰不足復憚)集覽(稍閒論語病閒注云少差曰閒閒如字讀差初)
(賣反記文王世子篇旬有二日乃閒注閒猶瘳也疏云病重時病常在身無少閒空隙病今既損其閒有)
(空隙故云閒)質實(晏駕注見漢高帝十二年祖道祭名注見漢武帝征和三年吳子軰應邵曰魏)
(人指宋人曰吳子軰)
發明(猛獸在山藜藿為之不采瓜牙之士國之所恃以為重鄰敵所望而憚者也道濟在宋雖)
(未可謂之方虎然亦一時之傑誠使御得其道豈不足任干城之寄乃無故疑而殺之何歟死非其)
(罪故書國書殺而不去其官)
楊難當自稱大秦王
(難當稱王改元建義立王后太子置百官皆如天子之制然猶貢奉宋魏不絶)
夏魏伐燕燕王弘奔高麗
(魏伐燕娥清古弼攻白狼城克之高麗遣將衆數萬隨陽伊迎燕王燕尚書令郭生因民之憚遷開城門)
(納魏兵魏人疑之不入生遂勒兵攻燕王王引高麗兵入與生戰殺之高麗兵因大掠城中五月燕王帥)
(龍城見戸東徙方軌而進前後八十餘里焚宫殿火一旬不滅古弼部將高苟子帥騎欲追之弼醉拔刀)
(止之故燕王得逃去魏主聞之怒檻車徵弼及娥清至平城皆黜為門卒遣封撥使高麗令送燕王不從)
(魏主議擊之將發隴右騎卒劉絜曰秦隴新民且當優復俟其饒實然後用之樂平王丕曰和龍新定宜)
(廣脩農桑以豐軍實然後進取則高麗一舉可滅也乃止)集覽(見戶見音現優復優寬饒也復方目)
(反謂不徭賦也)質實(白狼城未詳處所方軌注見周顯王三十六年平城縣名注見漢高帝七年秦)
(隴二州名秦注見漢光武建武元年天水隴注同上建武六年汧)
秋七月魏伐楊難當于上邽降之
(赫連定之西遷也楊難當遂據上邽至是魏主遣樂平王丕討之先遣齎詔諭難當難當懼請奉詔諸將)
(議以為不誅其豪帥後必為亂大衆遠出不有所掠無以充軍實賞將士丕將從之中書侍郎高允曰如)
(諸將之謀是傷其向化之心大軍既還為亂必速丕乃止撫慰初附秋毫不犯秦隴遂安)質實(上邽)
(縣名注見漢光武建武元年天水)
冬魏置野馬苑
(魏主如棝陽驅野馬於雲中置苑)集覽(棝陽漢地志五原郡有棝陽縣括地志云棝陽屬勝州舊)
(縣在銀州銀城縣界輿地記云棝陽城在今豐州竇憲出雞鹿塞鄧隲出棝陽遂至燕然山此是)質
實(一統志云棝陽塞名在大同府城西北四百二十里古豐州漢有棝陽縣屬五原郡漢書竇憲出雞)
(鹿塞鄧隲出棝陽塞遂至燕然山即此處是雲中郡名注見秦王政三年)
宋鑄渾儀
(初高祖克長安得古銅渾儀儀狀雖舉不綴七曜是歲詔太史令錢樂之更鑄渾儀徑六尺八分以水轉)
(之昏明中星與天相應)集覽(渾儀注見梁孝元帝承聖三年)質實(長安縣名注見漢惠帝五)
(年)
書法(渾儀必書重象器也是故宋鑄渾儀則書是年唐造渾天儀則書太宗貞觀七年造黃道)
(遊儀則書玄宗開元九年水運渾天成則書開元十三年書渾儀始此終綱目書渾儀四書儀一唐)
(高宗嗣聖三年)
柔然絶魏和親寇其邊考異(宼當作侵或作攻)考證(宼當作入)質實
(柔然北狄國名注見晉孝武帝太元十三年)
(丁宋元嘉十四年丑魏太延三年)春三月魏以南平王渾為鎮東大將
軍鎮和龍質實(南平郡名注見晉愍帝建興三年和龍城名注見晉帝奕太和四年龍城)
夏五月魏詔吏民告守令罪
(魏主以民官多貪五月詔吏民得舉告守令不如法者於是姦猾專求牧宰之失迫脅在位横於閭里而)
(長吏咸降心待之貪縱如故)
書法(於是詔吏民得告守令爾直書詔吏民告守令罪何病魏也是詔一行難乎為上矣)
發明(守令師帥之官而使吏民告其罪可乎若曰患其貪冐則擇清介循良者用之足矣何至)
(使下人持其上哉據事直書失自見矣)
西域朝貢于魏
(魏主復遣侍郎董琬高明等多齎金帛使西域招撫九國琬等至烏孫其王甚喜曰破洛那者古二國皆)
(欲稱臣致貢于魏但無路自致耳今使君宜過撫之乃遣導譯送琬等旁國聞之爭遣使者隨琬等入貢)
(凡十六國自是每歲朝貢不絶)集覽(破洛那注見晉成帝咸康四年者古西域國名古康居國也在)
(破洛那西北遣導譯注見漢武帝元朔三年)
涼遣子入侍于魏遣使如宋
(魏主以其妹武威公主妻北涼王牧犍牧犍遣宋繇謝且問其母及公主所宜稱魏主議之皆曰母以子)
(貴妻從夫爵牧犍母宜稱河西國太后公主於其國稱王后於京師則稱公主魏主從之初牧犍娶涼武)
(昭王之女及魏公主至李氏與其母尹氏遷居酒泉頃之李氏卒尹氏撫之不哭曰汝國破家亡今死晚)
(矣魏主遣李順徵涼世子封壇入侍牧犍奉詔亦遣使如宋獻雜書并求書數十種宋皆與之李順自河)
(西還魏主問之曰卿往年言取涼州之策朕以東方有事未遑也今和龍已平吾欲西征可乎對曰臣疇)
(昔所言今雖不謬然國家戎車屢動士馬疲勞西征之議請俟他年魏主乃止)質實(武威郡名注見)
(漢光武建武十年涼武昭王西涼公李暠卒諡曰武昭王酒泉郡名注見漢武帝元朔三年)
(戊宋元嘉十五年寅魏太延四年)春二月宋以吐谷渾慕利延為隴西
王質實(吐谷渾西域國名注見晉元帝建武元年隴西郡名注見秦王政三年)三月魏
罷沙門五十以下者
書法(廢佛教之漸也後六年而有私養沙門之禁矣終綱目書沙汰僧尼三是年唐高祖武德)
(九年玄宗開元二年)
高麗殺故燕王弘
(初燕王弘至遼東高麗王璉遣使勞之曰龍城王馮君爰適野次士馬勞乎弘慙怒稱制讓之高麗處之)
(平郭尋徙北豐弘素侮高麗政刑賞罸猶如其國高麗乃奪其侍人取其太子王仁為質弘怨高麗遣使)
(求迎於宋宋主遣使迎之高麗遂殺弘并其子孫十餘人)集覽(龍城王馮君燕王姓馮氏都于龍城)
(故號龍城王龍城注見晉帝奕太和四年和龍野次左傳凡師出一宿為舍再宿為信過信為次)質
實(遼東郡名注見秦王政三年)
秋七月魏伐柔然不見虜而還
(時漢北大旱無水草人馬多死)
冬十一月朔日食宋立四學以雷次宗為給事中不
受
(豫章雷次宗好學隱居廬山嘗徵為散騎侍郎不就是歲以處士徵至建康為開舘於雞籠山使聚徒教)
(授宋主雅好藝文使丹陽尹何尙之立玄學太子率更令何承天立史學司徒參軍謝元立文學并次宗)
(儒學為四學宋主數幸次宗學館令次宗以巾褠侍講資給甚厚又除給事中不就久之還廬山司馬公)
(曰史者儒之一端文者儒之餘事至於老莊虛無固非所以為教也夫學者所以求道天下無二道安有)
(四學哉宋主性仁原恭儉勤於為政守法而不峻容物而不弛百官皆久於其職守宰以六朞為斷吏)
(不苟免民有所繫三十年間四境之内晏安無事戶口蕃息出租供徭止於歲賦晨出暮歸自事而已閭)
(閻之内講誦相聞士敦操尚鄉耻輕薄江左風俗於斯為美後之言政治者皆稱元嘉焉)集覽(廬山)
(在南康軍西北十五里又在江州德化縣南周武王時有匡俗兄弟七人皆有道術結廬此山中後仙去)
(廬在故名廬山白樂天草堂記康廬奇秀甲天下雞籠山寰宇記云在建康城西北九里宋文帝改名龍)
(山以黑龍嘗見於眞武湖此山臨湖上率更令東宫官名猶秦之中更左更也率更寺有令丞又有太子)
(率更率所類反更工衡反顔帥古曰掌司漏刻故曰率更也見漢雋巾褠巾首服也褠古矦反單衣也按)
(單衣即中單也實錄云古者朝燕之服有中單)質實(豫章郡名注見漢武帝元鼎五年雷次宗南昌)
(人一統志云廬山在南康府城西北二十里古名南障世傳周武王時匡俗兄弟七人結廬隱居於此故)
(名其山疊嶂九層崇巖萬仞周五百餘里實南方巨鎮也道書為第八洞天山有陵霄獅子諸峯雲覆之)
(其狀尤顯處士注見周赧王元年雞籠山在應天府城西北七里即雞鳴山也東連覆舟劉宋名龍山以)
(黑龍常見玄武湖故名宋雷次宗開館於此齊竟陵王子良移居山下集四學之士抄五經百家之書本)
(朝於此建十廟何尙之潜人何承天南海郯人)
書法(書立四學何譏也道一而已儒無不通又有史學文學之分固已非矣玄何為者而可與)
(儒並列哉綱目書立學皆美也惟靈帝鴻都門學劉表學校與宋四學為譏辭)
(已宋元嘉十六年魏太延五卯年是歲涼亡凡二國)春二月宋以衡陽王義季
都督荆湘等州軍事
(義季嘗春月出畋有老父被苫而耕左右斥之老父曰盤于遊畋古人所戒今陽和布氣一日不耕民失)
(其時柰何以從禽之樂而驅斥老農也義季止馬日賢者也命賜之食辭曰大王不奪農時則境内之民)
(皆飽大王之食老夫何敢獨受大王之賜乎義季問其名不告而退)集覽(衡陽宋衡陽國齊為郡郡)
(在衡山之南故名衡陽今衡州有衡陽縣在湖南被苫而耕被音披苫詩廉反說文蓋也白茅也蓋音盍)
(左傳乃祖吾離被苫蓋杜預曰蓋苫之别名爾雅白蓋曰苫言無氊裘可衣所被服者苫蓋)質實
(一統志云衡陽古地名秦屬長沙郡漢為湘東衡陽二郡晉初隸湘州後隸荆州劉宋為湘東國南齊改)
(國為郡尋復為國梁分湘廣二州置衡州陳增置東衡州以衡州為西衡州隋初省衡陽湘東二郡置衡)
(州大業初改衡山郡唐初復為衡州隸江南西道天寳初改衡陽郡至德初復為衡州後置湖南觀察使)
(治此宋隸荆湖南路元置衡州路又置湖南宣慰司本朝改為衡州府屬湖廣道盤于遊畋周書無逸篇)
(文詳見書傳)
楊保宗奔魏魏以為武都王守上邽質實(武都郡名注見漢獻帝建)
(安二十四年上邽縣名注見漢光武建武元年天水)夏六月魏主伐涼秋九月
姑臧潰涼王牧犍降
(北涼王牧犍通於其嫂李氏李氏毒魏公主魏主遣醫乘傳救之得愈魏主徵李氏牧犍不遣使居酒泉)
(魏使者自西域還至武威牧犍左右有告魏使者曰我君水蠕蠕可汗妄言云去歲魏天子自來伐我士)
(馬疫死大敗而還我君大喜宣言於國使還以聞魏主遣尚書賀多羅使涼州觀虛實還亦言牧犍雖外)
(脩臣禮内實乖悖魏主欲討之以問崔浩浩曰牧犍逆心已露不可不誅官軍往年北伐戰馬三十萬匹)
(死傷不滿八千而遠夷乘虛遽謂衰耗不能復振今出其不意大軍猝至彼必駭擾不知所為擒之必矣)
(魏主曰善於是大集公卿議於西堂弘農王奚斤等皆曰牧犍雖心不純臣然職貢不乏罪惡未彰宜加)
(恕宥國家新征蠕蠕士馬疲弊未可大舉且聞其土地鹵瘠難得水草大軍既至彼必嬰城固守攻之不)
(拔野無所掠此危道也初崔浩惡李順順使涼州凡十二返涼武宣王數與遊宴時為驕慢之語恐順泄)
(之隨以金寳納於順懷中順亦為之隱浩知之密以白魏主魏主亦未之信及是順與古弼皆曰姑臧地)
(皆枯石絶無水草城南天梯山上積雪丈餘春夏消釋下流成川居民仰以溉灌彼聞軍至决此渠口水)
(必乏絶人馬饑渴難以久留斤等議是浩曰史稱凉州之畜為天下饒若無水草畜何以蕃又漢人終不)
(於無水草之地築城郭建郡縣也且雪之消釋僅能歛塵何得通渠溉灌乎此言大為欺誣矣李順曰耳)
(聞不如目見浩曰汝受人金錢欲為之遊說謂我目不見便可欺邪魏主隱聽聞之乃出見斤等辭色嚴)
(厲羣臣不敢復言唯唯而已羣臣既出將軍伊馛言曰涼州若果無水草彼何以為國宜從浩言魏主從)
(之六月發平城使穆夀輔太子晃監國又使大將軍嵇敬將二萬人屯漠南以備柔然命公卿為書讓牧)
(犍數其十二罪且曰若親帥羣臣委贄遠迎謁拜馬首上策也大軍既臨面縳輿櫬其次也若守迷窮城)
(不時悛悟身死族滅為世大戮宜思厥中自求多福七月至上郡屬國城部分諸軍以源賀為鄉導魏主)
(問以方略對曰姑臧城旁有四部鮮卑皆臣祖父舊民臣願處軍前宣國威信示以禍福必相帥歸命外)
(援既服取其孤城如反掌耳魏主曰善八月牧犍求救於柔然遣其弟董來將兵萬餘人出戰望風犇潰)
(魏主至姑臧遣使喻牧犍出降牧犍聞柔然欲入魏邊冀幸魏主東還遂嬰城固守魏主分軍圍之源賀)
(引兵招慰諸部下三萬餘落故魏主得專攻姑臧無復外慮魏主見姑臧水草豐饒由是恨李順謂崔浩)
(曰卿言驗矣始太子晃亦以西伐為疑至是詔報之曰姑臧東西門外涌泉合於城北其大如河自餘溝)
(渠流入漢中其間乃無燥地也九月姑臧城潰牧犍帥其文武五千人面縳請降魏主釋而禮之收其城)
(内戸口二十餘萬使張掖王秃髮保周將軍穆罷源賀分徇諸部雜胡降者又數十萬擊取張掖樂都酒)
(泉武威皆置將守之魏主置酒姑臧謂羣臣曰崔公智略有餘吾不復以為奇伊馛弓馬之士而所見乃)
(與崔公同此深可奇也馛善射能曳牛却行走及奔馬而性忠謹故魏主特愛之)集覽(伊馛姓名)
(馛音蒲撥反委贄贄與擊通記曲禮篇童子委摯而退注摯之言至也童子委贄而退不與成人為禮也)
(又執贄注見晉惠帝元康九年)質實(乘傳注見漢景帝三年涼州注見唐中宗景龍二年弘農郡名)
(注見周顯王四十五年陜武宣王北涼王沮渠蒙遜之諡姑臧縣名注見漢光武建武十二年一統志云)
(天梯山在陜西行都司涼州衛城南八十里山路崎嶇如梯故名伊馛代人面縳注見漢順帝漢安元年)
(輿櫬注見漢後主炎興元年上郡注見秦王政三年源賀西平人河西王秃髮傉檀之子張掖郡名注見)
(晉安帝隆安元年酒泉郡名注見漢武帝元朔三年樂都郡名注見漢宣帝元康四年湟中)
書法(秦加涼書攻此其書伐何涼受魏爵也綱目之筆削嚴矣)
柔然寇魏不克考異(宼當作侵或作攻)考證(宼當作入謹安凡例曰中國無主)
(則夷狄但云入邊或云入塞或云入某郡殺掠吏民後倣此)
(魏主之西伐也穆壽送至河上魏主敕之曰吳提與牧犍相結素深聞朕西伐必來犯塞朕故留壯兵肥)
(馬使卿輔太子收田畢即發兵詣漠南分伏要害以待虜至引使深入然後擊之無不克矣壽信卜筮以)
(為柔然必不來不為之備而柔然敕連可汗果乘虛入宼留其兄乞列歸與嵇敬相拒於北鎮自帥精騎)
(深入平城大駭穆壽不知所為欲塞西郭門請太子避保南山竇太后不聽而止乃遣軍拒之於吐頽山)
(會嵇敬擊破乞列歸於隂山北擒之及將帥五百人斬首萬餘級敕連聞之遁去)集覽(吳提敕連)
(可汗名)質實(河上注見漢獻帝建安四年北鎮地名未詳處所要害注見漢文帝十一年南山注)
(見漢文帝三年吐頽山未詳處所隂山注見秦王政三年)
冬十月魏以樂平王丕鎮涼州
(魏主東還留樂平王丕及將軍賀多羅鎮涼州徙沮渠牧犍宗族及吏民三萬戶于平城)質實(樂平)
(郡名注見元嘉十二年)
魏張掖王秃髮保周據郡叛十二月宋太子劭冠
(劭美鬚眉好讀書便弓馬喜延賓客意之所欲宋主必從之東宫置兵與羽林等)質實(羽林軍名)
(注見漢昭帝元鳳元年)
書法(太子冠未有書者此其書何劭元惡也其生其立其冠綱目皆謹書之終綱目書太子冠)
(二是年唐太宗貞觀五年)
發明(劭生劭立劭冠皆書于冊異於他國蓋謹之也况東宫置兵與羽林等亦皆亂之本豈得)
(不志之乎)
魏主還平城
(魏主猶以妹壻待沮渠牧犍拜征西大將軍河西王如故涼州自張氏以來號為多士牧犍尤喜文學其)
(臣闞駰張湛劉昞索敞隂興宗欽趙柔程駿程弘魏主皆禮而用之初安定胡叟往從牧犍收犍不甚重)
(之叟謂程弘曰貴主居僻陋之國而滛名僣禮以小事大而心不純壹外慕仁義而實無道德其亡可翹)
(足而待也遂適魏至是魏主以為先識拜虎威將軍河内常爽世寓涼州不受禮命魏主以為宣威將軍)
(以索敞為中書博士時魏方尚武功貴遊子弟不以講學為意敞為博士十餘年勤於誘導肅而有禮貴)
(遊嚴憚多所成立常爽亦置館於温水之右教授七百餘人立賞罰之科弟子事之如嚴君由是魏之儒)
(風始振)集覽(涼州自張氏以來晉惠時張軌據有涼州其後張寔張茂張駿張重華張曜靈張祚)
(張元靚張天錫凡九王國號凉至孝武時秦王苻堅滅之以梁熙為刺史後吕光殺熙而代之吕紹吕纂)
(吕隆凡四主安帝時後秦王姚興徵隆為散騎常侍以王常代之秦復以南涼王秃髮傉檀代之為西秦)
(王熾磐所滅後北涼王沮渠蒙遜稱藩故命為涼州刺史蒙遜卒子牧犍立至是魏滅之)質實(安定)
(郡名注見漢光武建武元年翹足猶言舉足也河内郡名注見漢桓帝延熹九年常爽魏温人温水未詳)
(處所)
魏命崔浩高允脩國史
(魏主命崔浩監秘書事綜理史職以侍郎高允張偉參典著作浩集諸歷家考校漢元以來日月薄蝕五)
(星行度并譏前史之失别為魏歷以示高允允曰漢元年十月五星聚東井案星傳太白辰星常附日而)
(行十月日在尾箕昏没於申南而東井方出於寅北二星何得背日而行此乃歷術之淺事而史官欲神)
(其事不復推之於理今譏漢史而不覺此謬恐後人之譏今猶今之譏古也浩曰天文欲為變者何所不)
(可邪允曰此不可以空言爭宜更審之後歲餘浩謂允曰先所論者果如君言五星乃以前三月聚東井)
(非十月也衆乃歎服允雖明歷初不推步論說惟東宮少傅游雅知之數以災異問允允曰隂陽災異知)
(之甚難既已知之復懼漏泄不如不知也天下妙理至多何遽問此)集覽(日月薄蝕孟康曰日月無)
(光曰薄京房易傳日月赤黃為薄韋昭曰氣往迫之為薄虧缺為蝕五星聚東井五星木火土金水緯星)
(也東井經星在秦分天官書注元命苞云東井八星主水衡事漢天文志云漢元年十月五星聚于東井)
(以歷推之從歲星也其年歲星在東井故五星從而聚也劉貢父曰按歷太白辰星去日率不能一兩次)
(耳今十月而從歲星於東井非其理也然則五星以秦之十月聚東井耳秦之十月今之七月日當在鶉)
(尾故太白辰星得從歲也)質實(高尤渤海蓨人游雅廣平任人)
魏除田禁
(魏主問高允何政為先允曰臣少賤惟知農事若國家廣田積榖公私有備則饑饉不足憂矣時魏多禁)
(封良田故允及之魏主乃命悉除其禁以賦百姓)
御批資治通鑑綱目卷二十五上
