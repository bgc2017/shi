欽定四庫全書
御批資治通鑑綱目卷八下
(癸漢帝玄更未始元年)考異(按凡例正統已絶簒賊朱注國名不成君亦依正統已絶之例注云如漢)
(帝玄則此漢帝玄三字亦當用白字)春正月攻阜賜誅之又破嚴尤陳茂
於淯陽下遂圍宛集覽(淯陽地志南陽郡淯陽縣顔師古曰縣在淯水北淯水出南陽)
(酈縣西北山中南入于漢)質實(一統志云淯陽漢之縣名屬南陽郡東漢廢之故城在南陽府城中淯水)
(之陽縣境有小長安漢光武嘗與甄阜梁丘賜戰於此)
(先是青徐賊衆雖數萬人訖無文書號令旌旗部曲及漢兵起皆稱將軍攻城略地移書稱說莽聞之始)
(懼)
二月新市平林諸將共立更始將軍劉玄為皇帝大赦
改元
(舂陵戴侯曾孫玄在平林兵中號更始將軍時漢兵已十餘萬諸將議以兵多而無所統一欲立劉氏以)
(從人望南陽豪傑及王常等皆欲立劉縯而新市平林將帥樂放縱憚縯威名貪玄懦弱先共定策立之)
(然後召縯示其議縯曰諸將軍幸欲尊立宗室甚厚然今赤眉起青徐衆數十萬聞南陽立宗室赤眉復)
(有所立王莽未滅而宗室相攻是疑天下而自損權非所以破莽也不如且稱王以號令亦足以斬諸將)
(若赤眉所立者賢相率而往從之若無所立破莽降赤眉然後舉尊號亦未晚也諸將多曰善張卬拔劒)
(擊地曰疑事無功今日之議不得有二衆皆從之二月朔設壇場於淯水上玄即皇帝位南面立朝羣臣)
(羞愧流汗舉手不能言大赦改元拜置公卿以縯為大司徒秀為太常偏將軍由是豪傑失望)集覽
(張卭顔師古曰卬五剛反史炤通鑑釋文卬音魚央反續漢書卬作卭非)質實(淯水在南陽府城東)
(三里俗名白河其源自河南府嵩縣雙鷄嶺東南流經南陽新野會梅溪洱灌湍水留山黃渠栗鴉泗潦)
(刀等河與泌水合流南至襄陽入漢江史云諸將立更始淯水上即此)
書法(玄者何節侯買玄孫也不書漢宗室何不以玄並縯也書改元矣曷為不以玄紀年大書)
(之不足玄之為帝也玄則何以不成之為帝玄之不足以君天下明矣書曰立某為皇帝立者不宜)
(立者也是故終玄之世綱目恒斥名之終綱目書立為帝五齊君地恒山王義劉玄盧芳石敬瑭劉)
(信書立為天子不與焉)
三月劉秀徇昆陽定陵郾皆下之集覽(昆陽地志潁川郡昆陽縣昆水)
(出南陽括地志云故城在許州葉縣北二十五里定陵潁川定陵縣郾注見光武建武二年)質實(一統)
(志云昆陽漢之縣名屬潁川郡晉屬襄城郡後省之故城在南陽府葉縣南漢光武破王尋即此)莽
遣其司徒王尋司空王邑大發兵會嚴尤陳茂夏五月
圍昆陽
(王莽遣其司徒王尋司空王邑發兵平定山東徵諸明兵法六十三家以備軍吏以長人巨無覇為壘尉)
(又驅諸猛獸虎豹犀象之屬以助威武邑至洛陽州郡各選精兵牧守自將定會者四十二萬人號百餘)
(萬在道者旌旗輜重千里不絶五月出潁川與尤茂合諸將見兵盛皆反走入昆陽惶怖欲散歸諸城劉)
(秀曰今兵榖既少而外宼彊大并力禦之功庶可立如欲分散勢無俱全昆陽即拔一日之間諸部亦滅)
(矣今不同心膽共舉功名反欲守妻子財物邪諸將怒曰劉將軍何敢如是秀笑而起會候騎還言大兵)
(且至城北軍陳數百里不見其後諸將廹急乃更請秀計之秀復為圖畫成敗皆曰諾時城中唯有八九)
(千人秀使王鳳王常守昆陽夜與李軼等十三騎出城南門於外收兵時莽兵到城下者且十萬秀等幾)
(不得出尋邑縱兵圍昆陽尤說邑曰昆陽城小而堅不如先擊宛宛敗昆陽自服不聽遂圍之數十重列)
(營百數鉦鼓之聲聞數十里或為地道衝輣撞城積弩亂發矢下如雨鳳等乞降不許尋邑自以功在漏)
(刻不以軍事為憂尤曰兵法圍城為之闕宜使得逸出以怖宛下又不聽)集覽(長人巨無霸先新莽)
(時連帥韓博上言蓬萊東南五城昭如海瀕有竒士身長一丈大十圍自稱巨無覇軺車不能載三馬不)
(能勝卧則枕鼓以鐵箸食壘尉如淳曰漢儀注云中壘校尉主北軍壘門内尉一人主上書者獄上章於)
(公車有不如法者付北軍校治之定會者猶言定交也謂訂定盟會鉦鼔注見元帝建昭三年衝輣詩皇)
(矣與爾臨衝以伐崇墉注臨臨車也衝衝車也衝通作䡴光武夲紀䡴輣撞城注䡴陷陣車輣有樓車以)
(之撞城)正誤(定會今按謂期定同會者)
莽棘陽長岑彭以宛城降漢玄入都之
(岑彭守宛城漢兵攻之數月城中人相食乃降更始入都之諸將欲殺彭劉縯曰彭執心堅守是其節也)
(今舉大事當表義士更始乃封彭為歸德侯)集覽(岑彭風俗通云岑姓古岑子國之後也)質
實(岑彭南陽棘陽人)
書法(邑長耳何以書美反正也綱目書長四岑彭虞詡韓韶陳寔皆錄賢也)
發明(前已書更始為帝至此猶名之者更始奴材初無興漢之志羣盗擁而立之向非伯升兄)
(弟左提右挈天下必非漢有况伯升唱義反為所殺而更始又自隨即敗滅豈足以君天下哉斥而)
(名之求其實爾非過貶也)
六月劉秀大破莽兵於昆陽下殺王尋考異(提要殺作誅據上文)
(廉丹甄阜梁丘賜下文嚴尤陳茂王匡哀章皆係莽臣並書誅則王尋乃莽司徒亦當書誅宜從提要)考
證(殺當作誅謹按凡例曰凡得其罪人於臣子者曰誅王尋簒賊之臣也例當書誅諸夲曰殺誤也前此)
(赤眉破靡丹誅之厥後嚴尤陳茂為劉望將相更始遣兵擊之殺望誅尤茂提要備書如此光武誅王尋豈獨)
(書殺乎)
(劉秀至郾定陵悉發諸營兵諸將貪惜財物欲分兵守之秀曰今若破敵珍寳萬倍大功可成如為所敗)
(首領無餘何財物之有乃悉發之六月朔秀自將步騎千餘為前鋒去大軍四五里而陳尋邑亦遣兵數)
(千合戰秀犇之斬首數十級諸將喜曰劉將軍平生見小敵怯今見大敵勇甚可怪也且復居前請助將)
(軍秀復進尋邑兵却諸部共乘之斬首數百千級連勝遂前諸將膽氣益壯無不一當百秀乃與敢死者)
(三千人從城西水上衝其中堅尋邑易之自將萬餘人行陳敇諸營皆按部毋得動獨迎與漢兵戰不利)
(大軍不敢擅相救尋邑陳亂漢兵乘銳崩之遂殺尋城中亦鼓譟而出中外合勢震呼動天地莽兵大潰)
(走者相騰踐伏尸百餘里會大雷風屋瓦皆飛雨下如注滍川盛溢虎豹皆股戰士卒溺死以萬數水為)
(不流邑尤茂輕騎逃去盡獲其軍實輜重不可勝筭舉之連月不盡或燔燒其餘關中震恐於是海内豪)
(傑翕然響應皆殺其牧守自稱將軍用漢年號以待詔命旬月之間徧於天下)集覽(首領無餘注見)
(隋煬帝大業十二年得保首領中堅凡軍事中軍將最尊居中以堅銳自輔故曰中堅易之輕易視之也)
(行陳行下孟反陳讀曰陣廵行軍陳也滍川滍直几反水出南陽魯陽縣東北入汝滍或作泜音祗此在)
(常山非軍實車徒器械芻糧之類)質實(一統志云滍川即滍水也源出南陽府魯山縣流至葉縣)
(入沙河漢光武破王尋於昆陽士卒溺死滍水為之不流即此)
書法(殺當為誅誤也據廉丹阜賜尤茂等皆書誅莽臣也雖赤眉劉玄所殺亦書誅之)
劉秀徇潁川馮異以五縣降
(劉秀復徇潁川屯兵巾車鄉郡掾馮異監五縣為漢兵所獲異曰異有老母在父城願歸據五城以效功)
(報德秀許之異歸謂父城長苖萌曰諸將多暴横獨劉將軍所到不虜略觀其言語舉止非庸人也遂與)
(萌率五縣以降)集覽(巾車鄉在潁川郡父城縣父城縣名屬潁川正義曰父音甫括地志云汝州郟)
(城縣東四十里有父城故城即服虔云城父楚北境者也許州葉縣東北四十五里亦有父城故城即杜)
(預云襄城城父縣者也此二城父乃城之名耳左傳及酈道元注水經云楚大城城父謂今亳州城父是)
(也地志潁川父城縣沛郡城父縣據縣屬郡其名自分古先儒多惑故其名錯亂)質實(一統志云)
(潁川郡名注見秦二世三年馮異潁川父城人父城漢之縣名屬潁川郡東漢末省之故城在南陽府汝)
(州東南父城堡夲殷時應國左傳楚城父城即此)
玄殺大司徒縯以劉秀為破虜大將軍考異(提要書曰玄殺其大)
(司徒劉縯)
(新市平林諸將以劉縯兄弟威名益盛隂勸更始除之縯部將劉稷勇冠三軍聞更始立怒曰夲起兵圖)
(大事者伯升兄弟也今更始何為者邪以為將軍又不肯拜更始乃與諸將陳兵收稷誅之縯固爭李軼)
(朱鮪因勸更始并執縯殺之秀自父城馳詣宛謝司徒官屬迎弔秀秀不與交私語惟深引過而已未嘗)
(自伐昆陽之功又不敢為縯服喪飲食言笑如平常更始以是慙拜秀為破虜大將軍封武信侯)集
覽(不肻拜除官曰拜更始以劉稷為抗威將軍稷不受其除拜鮪羽軌反)
秋莽將軍王涉國師劉秀自殺
(道士西門君惠謂涉曰䜟文劉氏當復興國師公姓名是也涉遂與秀及大司馬董忠等謀劫莽降漢謀)
(泄皆自殺莽以其骨肉舊臣惡其内潰故隱其誅莽以軍師外破大臣内叛左右無所信憂懣不能食但)
(飲酒唱鰒魚讀軍書倦因馮几寐不復就枕矣)集覽(鰒魚鰒海魚名郭璞注三蒼云鰒似蛤偏著石)
(廣志云鰒無鱗有殼一面附石細孔雜雜或七或九夲草云石决明一名鰒魚鰒音步甫反)
書法(涉以秀名應䜟共謀劫莽事泄自殺曷為不以謀劫莽書不予以討賊之義也綱目之法)
(雖義事苟以利心為之則不予之以討矣然則其書自殺何罪之也秀為莽腹心以成其簒涉其親)
(臣助之不義事既成矣又欲以為己利焉則其殺也自取之而已矣凡莽臣書自殺者皆自取之之)
(辭也甄豐王涉劉秀)
發明(甚矣劉歆之罪一死不足以盡之也劉向指陳王氏盡忠帝室歆乃阿附賊莽自覆宗國)
(方且與之文飾姦言矯誣當世甚至易名應䜟僥倖非望卒之夷滅為天下笑自班固作漢史列歆)
(於向傳之末紀其著述及改名秀之後乃載在莽傳殆若二人由是後之學者不復推考槩以向歆)
(並稱豈知歆乃向之罪人烏可同日而語若其父子異論是特小小者爾綱目書莽國師則歆臣事)
(賊莽為之謀主不言可知觀者不可不察也)
成紀隗囂起兵應漢
(成紀隗崔隗義同起兵以應漢崔兄子囂素有名好經書共推為上將軍囂聘平陵方望以為軍師望說)
(囂立廟祀高祖太宗世宗稱臣執事殺馬同盟移檄郡國數莽罪惡勒兵十萬擊殺雍州牧安定大尹分)
(遣諸將徇隴西武都金城武威張掖酒泉燉煌皆下之)集覽(成紀注見文帝十五年隗囂隗五罪)
(反囂五高反)質實(平陵縣名注見成帝元延元年雍州注見唐玄宗開元十一年京兆安定郡名)
(注見光武建武元年隴西郡名注見秦王政三年武都郡名注見獻帝建安二十四年金城郡名注見光)
(武建武十年武威郡名注同上年張掖郡名注見晉安帝隆安九年酒泉郡名注見武帝元朔三年燉煌)
(郡名注見唐莊宗同光二年)
公孫述起兵成都
(初茂陵公孫述為清水長有能名遷導江卒正治臨卭南陽宗成起兵徇漢中以應漢衆數萬人述遣使)
(迎之成等至成都虜掠暴横述謂郡中豪傑曰天下同苦新室思劉氏久矣故閒漢將軍到馳迎道路今)
(百姓無辜而婦子係獲此宼賊非義兵也乃詐為漢使者拜述將軍兼益州牧擊成殺之而并其衆)集
覽(導江卒正王莽改蜀郡曰導江郡改太守曰卒正臨卭西南夷地應劭曰臨卭在僰正義曰僰屬犍)
(為郡即漢卭都縣是婦子係獲謂妻與子皆被係累以為臧獲也案臧獲奴婢也荆淮海岱之間罵奴曰)
(臧罵婢曰獲)正誤(婦子係獲今按此但謂婦子皆被係累虜獲也)質實(一統志云茂陵縣名)
(注見武帝建元二年清水縣名注見光武建武六年導江郡名注見後主建興三年益州臨卭漢之縣名)
(屬蜀郡晉因之宋齊屬晉康郡梁置卭州西魏置蒲原郡後周為臨卭郡隋廢郡為縣屬雅州唐初析雅)
(州置卭州治依政縣尋移治臨卭天寳初改臨卭郡乾元初復為卭州宋因之元初於此立安撫司後以)
(臨卭依政縣併入州國朝洪武初改州為縣屬嘉定州)
劉望稱帝於汝南以嚴尤陳茂為將相玄遣兵擊之殺
望誅尤茂質實(汝南郡名注見光武建武十九年)
書法(稱者何不宜稱者也故其殺之也書殺望書殺則其將相何以書誅尤茂故莽臣也是故)
(逆賊之黨雖易主猶不免於書誅綱目之討賊嚴矣)
遣上公王匡攻洛陽大將軍申屠建攻武關析人鄧
曄起兵開關迎建九月入長安孝平皇后自焚崩衆共
誅莽傳首詣宛
(更始遣王匡攻洛陽申屠建李松攻武關三輔震動析人鄧曄于匡起兵應漢西拔湖莽憂不知所出乃)
(率羣臣至南郊陳具符命本末仰天大哭氣盡伏而叩頭諸生小民旦夕會哭甚悲哀者除以為郎拜將)
(軍九人皆以虎為號將精兵數萬以東時省中黃金尚六十餘萬斤他財物稱是莽賜九虎士人四千錢)
(衆重怨無鬭意至華隂回谿匡曄擊之敗走曄開武關迎漢兵以弘農掾王憲為校尉將數百人北度渭)
(至瀕陽所過迎降諸縣大姓各起兵稱漢將率衆隨憲李松鄧曄引軍至華隂而長安旁兵四會城下爭)
(欲先入城莽赦囚徒授兵殺豨與誓曰有不為新室者社鬼記之使史諶將之度渭橋皆散走衆兵發掘)
(莽妻子父祖冡燒其棺槨及九廟明堂辟雍火照城中九月朔兵入明日城中少年燒作室門火及掖庭)
(黃皇室主曰何面目以見漢家自投火中而死莽避火宣室前殿火輙隨之莽紺袀服持虞帝匕首天文)
(郎按式於前莽旋席隨斗柄而坐曰天生德於予漢兵其如予何又明日羣臣扶莽之漸臺欲阻池水衆)
(共圍之下餔時衆兵上臺苖訢唐尊王盛等皆死商人杜吳殺莽校尉公賓就斬首軍人分莽身節解臠)
(分之就持詣王憲憲自稱漢大將軍城中兵數十萬皆屬焉居二日李松鄧曄入長安趙萌申屠建亦至)
(以王憲得璽綬不上多挾宫女建天子鼔旗收斬之傳莽首詣宛縣於市百姓共提擊之或切食其舌班)
(固曰王莽始起外戚折節力行以要名譽及居位輔政勤勞國家直道而行豈所謂色取仁而行違者邪)
(莽既不仁而有佞邪之材又乘四父歴世之權遭漢中微國統三絶而太后壽考為之宗主故得肆其姦)
(慝以成簒盗之禍及其竊位南面顛覆之勢險於桀紂而莽晏然自以黃虞復出也乃始恣睢奮其威詐)
(毒流諸夏亂延蠻貊猶未足逞其欲焉是以四海囂然遠近俱發城池不守支體分裂自書傳所載亂臣)
(賊子考其禍敗未有如莽之甚也昔秦燔詩書以立私議莽誦六藝以文姦言同歸殊塗俱用滅亡皆聖)
(王之驅除云爾)集覽(武關注見周赧王四年析人析縣人也索隠曰析音錫地理志弘農有析縣而)
(左傳云析一名白羽括地志云鄧州内鄉縣城夲春秋楚析邑也因析水為名湖注見武帝征和二年瀕)
(陽注見秦王政二十一年史諶姓名諶音時壬反宣室顔師古曰三輔黃圖云宣室未央宫前殿正室也)
(齋則居之漢書云文帝受釐坐宣室即此也紺袀服紺古暗反袀音均韻會注袀戎服也偏裻謂之袀王)
(莽傳顔師古注紺深青而揚赤色袀純也純為紺服也袀通作均左傳均服振振注戎事上下同服持虞)
(帝匕首匕首尺八短劒也莽自謂虞舜是其始祖故名之曰虞帝匕首蓋欲神異之謂執持之則兵不敢)
(犯也按式式漢書作栻韻會注栻與式通木局也有天地所以推隂陽占吉凶以楓子棗心為之漸臺注)
(見武帝太初元年餔時餔奔謨反說文曰申時食也公賓就公賓複姓就名也詣宛句絶宛注見周赧王)
(十七年提擊之索隠曰服虔云提音弟蕭該音底提者擲也案蕭音為得之四父王譚王音王商王根皆)
(莽之伯叔父也黃虞復出莽自以我為黃帝虞舜再出世也恣睢注見秦二世二年聖王之驅除云爾王)
(莽傳注驅逐掃除以待聖人也史記秦楚之際月表鄉秦之禁適足以資賢者為驅除難耳索隠曰言秦)
(前時之禁兵及不封樹諸侯適足以為漢高驅除患難也公羊傳驅除注驅音去聲)正誤(虞帝匕首)
(今按此蓋莽有匕首妄稱為虞帝者非以始祖故而名之也四父集覽誤注說若前)質實(一統志云)
(析漢之縣名屬弘農郡晉屬順陽郡後魏以縣置淅陽郡西魏改内鄉縣後周廢隋復置屬淅州唐貞觀)
(中州罷以縣屬鄧州宋析置順陽縣元以順陽省入仍屬鄧州本朝因之屬南陽府華隂縣名注見獻)
(帝興平二年回谿注見光武建武三年弘農郡名注見獻帝興平二年渭水名注見高帝五年匡春秋衛)
(邑名秦屬陳留郡漢置長垣縣又注見唐僖宗乾符二年)
書法(人也書鄧瞱何予義且志功也苟有義雖人必書所以勸義也孝平皇后書更號黃皇室)
(主矣不書黃皇室主何内之也后自劉氏廢常稱疾不朝會既聞更號大怒因發病不肯起是則猶)
(有漢氏之心焉書曰孝平皇后不絶之於漢也故莽母妻皆書死后雖莽女雖自焚猶書崩綱目之)
(權衡審矣莽誅書衆均其攻也)
發明(后莽之女也自莽簒漢已易其號為安定太后既又更為黃皇室主前史隨其所稱而此)
(皆不書之者后有存漢之節莽不得而易之也夫以莽之狂繆其子非之其女亦非之則天下之人)
(從可知矣乃有名為士大夫者受其爵食其禄甘為之臣僕而不知恥者是其智又在一婦人女子)
(下矣豈不甚可愧哉綱目特書孝平皇后自焚崩則其不絶於漢不失為天下之母不以莽故而没)
(其實能全大節不辱其身皆瞭然在目矣凡此類非綱目不能修也甚矣亂臣賊子之欺世也禮)
(施於國宋鮑之所以弑其君厚施於民田氏之所以併其國自古姦偽之徒往往若此方莽未簒之)
(前折節下士輕財好施虚譽隆洽元后為其所惑為之宗主浸滛至於盗國毒流四海然後大兵四)
(合克殄元惡雖漢祚復還而其禍亦慘矣按分注杜吳殺莽軍人分莽身今綱目書衆共誅莽者明)
(莽之極惡人人皆得而討衆所共誅之者也自莽之敗出於劉氏之復興由是後世簒國之人往往)
(殄滅前代種族至無遺育是莽不獨貽禍當時亦且貽禍萬世其為害也大矣茲故因而及之)
王匡拔洛陽誅莽守將王匡哀章冬十月玄北都洛
(更始將都洛陽以劉秀行司隸校尉使前修宫秀乃置僚屬作文移從事司察一如舊章時三輔吏士東)
(迎見諸將過皆冠幘而服婦人衣莫不笑之及見司隸僚屬皆歡喜不自勝老吏或垂涕曰不圖今日復)
(見漢官威儀由是識者皆屬心焉更始遂北都洛)集覽(文移移箋表之類也官曹公府不相臨敬)
(則為移從事司察從事官名漢舊儀司隸校尉置從事史十二人以主察舉冠幘冠弁冕之總名也幘巾)
(也古有冠無幘幘者卑賤執事者所服其後貴賤皆服之稍稍作顔題有赤幘青幘素幘布幘)
分遣使者徇郡國
(更始分遣使者徇郡國曰先降者復爵位至上谷太守耿况迎上印綬使者納之一宿無還意功曹寇恂)
(勒兵入見使者曰天下初定使君建節銜命郡國莫不延頸傾耳今始至上谷而先墮大信將復何以號)
(令他郡乎使者不聽恂叱左右以使者命召况取印綬帶之使者不得已乃承制詔之)集覽(至上)
(谷為句上谷注見秦王政三年先墮墮音許規反毁也)質實(耿况茂陵人寇恂上谷昌平人)
以彭寵為漁陽太守
(宛人彭寵吳漢亡命在漁陽韓鴻為更始使徇北州承制拜寵漁陽太守以漢為安樂令)質實(一統)
(志云漁陽郡名注見秦王政三年安樂漢之縣名屬漁陽郡東漢廢之後魏復置安樂郡及縣於此尋省)
(之故城在順天府密雲縣東北五十里)
樊崇降漢既而逃歸
(更始遣使降赤眉樊崇等聞漢復興留其兵自將渠帥二十餘人隨使者至洛陽皆封為列侯未有國邑)
(而留衆稍離叛乃復亡歸)
莽廬江連率李憲據郡稱淮南王質實(廬江郡名注見景帝四年連率)
(注見新莽天鳳元年李憲潁川昌邑人)玄封劉永為梁王
(永故梁王立之子也都睢陽)質實(睢陽國名注見景帝四年梁國)
以劉秀行大司馬事遣徇河北
(更始欲令大將徇河北大司徒賜言諸家子獨有文叔可用朱鮪等以為不可賜深勸之乃以秀行大司)
(馬事持節北度河鎮慰州郡)
劉賜為丞相令入關脩宗廟宫室考異(劉上漏以字一夲有以字)
書法(脩葺舊也終綱目書修宫七是年靈帝中平三年獻帝建安元年宋癸卯年唐太宗貞觀)
(四年五年憲宗元和十三年)
大司馬秀至河北除莽苛政復漢官名
(大司馬秀至河北所過郡縣考察官吏黜陟能否平遣囚徒除王莽苛政復漢官名吏民喜悦争持牛酒)
(迎勞秀皆不受南陽鄧禹杖策追秀及於鄴秀曰我得專封拜生遠來寧欲仕乎禹曰不願也秀曰即如)
(是何欲為禹曰但願明公威德加於四海禹欲效其尺寸垂功名於竹帛耳秀笑因留宿閒語禹進說曰)
(今山東未安赤眉青犢之屬動以萬數更始既是常才而不自聽斷諸將皆庸人屈起志在財幣争用威)
(力朝夕自快而已非有忠良明智深慮遠圖欲尊主安民者也歴觀往古聖人之興天時人事二科而已)
(今以天時觀之更始既立而災變方興以人事觀之帝王大業非凡夫所任分崩離析形勢可見明公雖)
(建藩輔之功猶恐無所成立也况明公素有盛德大功為天下所嚮服軍政齊肅賞罰明信為今之計莫)
(如延攬英雄務悦民心立高祖之業救萬民之命以公而慮天下不足定也秀大悦因令禹常宿止於中)
(與定計議每任使諸將多訪於禹皆當其才秀自縯死每獨居輙不御酒肉枕席有涕泣處主簿馮異)
(獨叩頭寬譬因進說曰更始政亂百姓無依人久饑渴易為充飽宜分遣官屬循行郡縣宣布惠澤秀納)
(之騎都尉耿純謁秀退見官屬將兵法度不與他將同遂自結納)集覽(平遣囚徒平音病平其不)
(平也遣縱放也囚徒械繫服役者鄴地理志魏郡有鄴縣正義曰今相州臨漳縣是括地志云故鄴都城)
(在漳河北西南去彰德府二十里專封拜言封侯拜將我得專擅此權何欲為劉貢父曰案文多一為字)
(不然當云欲何為閒語閒音閑就留止宿俟閒暇時說話赤眉賊之號青犢賊之號屈起屈或作崛渠勿)
(反說文勃起曰崛起二科猶言二件謂天時人事所任音壬負也謂猶器物人所負持也以公而慮公稱)
(劉秀也說文慮謀思也宿止於中中謂幕府中每獨居無人傍侍故曰獨居寬譬寬緩譬匹也緩為辭說)
(匹而諭之徇行廵視也如淳曰旬撫徇之徇徇其人民也行下孟反)正誤(我得專封拜今按劉秀大)
(槩言得自除官不必專指封侯拜將寬譬今按謂設為譬喻寬解之)質實(一統志云鄴古邑名戰國)
(魏文侯始封於此漢屬魏郡東漢末魏公曹操居此晉始改為臨漳縣東魏復增置鄴縣後周移臨漳治)
(於城東二十里屬魏郡隋改為靈芝縣俄復舊唐屬相州宋省鄴縣入焉金元仍舊本朝因之屬彰德)
(府耿純鉅鹿宋子人)
書法(特筆也沛公之入咸陽也書除秦苛法大司馬之至河北也書除莽苛政漢之中興宜哉)
發明(帝王之興其施為氣象必有大過人者觀漢祖入關之始除秦苛法與世祖徇河北之日)
(除莽苛政則區區逐鹿爭雄之徒豈可同日而語然則祀夏配天不失舊物亦豈偶然之故哉書以)
(美之宜也)
十二月王郎稱帝於邯鄲徇下幽冀
(劉林說秀决列人河水以灌赤眉秀不從去之真定林素任俠於趙魏間王莽時長安中有自稱成帝子)
(子輿者莽殺之邯鄲卜者王郎緣是詐稱真子輿林等信之與趙國大豪李育等入邯鄲立郎為天子徇)
(下幽冀州郡響應)集覽(任俠注見武帝元朔二年王郎姓名一名昌邯鄲注見周威烈王二十三)
(年徇下徇廵師宣令也下者以兵威服之也)質實(一統志云劉林趙繆王之子漢之宗室也列人)
(漢之縣名屬廣平國東漢廢之故城在廣平府肥鄉縣東北二十里列人堤上唐竇建德據廣平郡嘗置)
(列人營於此)
(甲二申年)春正月大司馬秀北徇薊質實(一統志云薊秦之縣名屬上谷郡漢)
(至唐皆仍舊名遼改為析津縣金改為大興縣元仍舊本朝因之為順天府治所仍屬焉)二月玄
遷都長安
(三輔既平申屠建李松迎更始遷都長安居長樂宫升前殿郎吏以次列庭中更始羞怍俛首刮席不敢)
(視諸將後至者更始問虜掠得幾何左右皆宫省久吏驚愕相視)集覽(刮席刮摩也正義曰言羞)
(怍而俯首至於席上)
封諸功臣遣大司馬朱鮪將軍李軼鎮撫關東
(李松趙萌說更始宜悉王諸功臣朱鮪爭之以為高祖約非劉氏不王更始乃先封諸宗室然後立諸功)
(臣皆為王以鮪為膠東王鮪辭不受乃以為左大司馬使與李軼等鎮撫關東)
以李松為丞相趙萌為右大司馬
(更始納萌女為夫人故委政於萌日夜飲讌後庭羣臣欲言事輙醉不能見時不得已乃令侍中坐帷内)
(與語萌專權生殺自恣郎吏有言者更始怒拔劒擊之以至羣小膳夫皆濫授官爵長安為之語曰竈下)
(養中郎將爛羊胃騎都尉爛羊頭關内侯將軍李淑上書切諫更始囚之諸將在外者皆專行誅賞各置)
(牧守州郡交錯不知所從由是關中離心四海怨叛)集覽(竈下養飬去聲韋昭曰炊烹為飬言此徒)
(亦得授中郎將中郎將百官表中郎有五官左右三將秩皆比二千石司馬相如為中郎將注索隠曰四)
(百石五歲遷補大縣令騎都尉初武帝置羽林騎至宣帝令騎都尉監之秩比二千石關内侯注見文帝)
(六年)正誤(竈下飬今按兒寬為弟子都飬謂主給事烹炊也)
徵隗囂為右將軍
(更始徵隗囂及其叔父崔義等方望以為更始成敗未可知固止之囂不聽望以書辭謝而去更始以囂)
(為右將軍)集覽(崔義隗崔與隗義也)
大司馬秀以耿弇為長史
(耿况遣其子弇詣長安弇時年二十一至宋子會王郎起從吏曰子輿成帝正統捨此不歸遠行安之弇)
(按劒曰子輿弊賊卒為降虜耳我至長安陳漁陽上谷兵馬歸發突騎以轔烏合之衆如摧枯折腐耳公)
(等不識去就族滅不久也弇聞大司馬秀在盧奴乃馳北上謁秀留署長史與俱北至薊令功曹王覇募)
(人擊王郎市人皆大笑舉手邪揄之覇慙懅而反秀將南歸弇曰今兵從南方來不可南行漁陽太守彭)
(寵公邑人上谷太守即弇父也發此两郡控弦萬騎邯鄲不足慮也秀官屬皆曰死尚南首奈何北行入)
(囊中秀指弇曰是我北道主人也)集覽(宋子地理志鉅鹿郡宋子縣括地志云故城在趙州平棘)
(縣北三十里突騎顔師古曰言其驍銳可以衝突敵人以轔音吝說文轢也廣韻車踐也盧奴狄都也在)
(中山郡屬冀州正義曰今定州安喜縣是水經云縣有黑水故也水黑曰盧不流曰奴因以名縣邪揄音)
(耶喻王覇傳注字作歋瘉說文擧手相笑也歋弋支反入音踰或音由章懷曰此云邪揄語輕重不同耳)
(控弦控引也匈奴傳引弓控弦注謂滿引弓弩也北行入嚢中漁陽上谷北接塞垣謂至彼則路窮如入)
(囊中也)質實(一統志云宋子漢之縣名屬鉅鹿郡隋省入平棘縣故城在真定府趙州東北二十)
(里盧奴漢之縣名屬中山郡俗謂黑水曰盧不流曰奴因其水黑不流故以名縣東漢末省入定州故城)
(在真定府城東北一百三十七里王覇潁陽人)
薊城反應王郎大司馬秀走信都和戎發兵擊邯鄲
(薊中反應王郎城内擾亂於是秀趣駕出城晨夜南馳至蕪蔞亭時天寒馮異上豆粥至饒陽官屬皆乏)
(食晨夜兼行蒙犯霜雪面皆破裂至下曲陽傳聞王郎兵在後至嘑沱河候吏還白河水流澌無船不可)
(濟秀使王覇往視之覇恐驚衆還即詭曰冰堅可渡遂前至河河冰亦合乃度未畢數騎而冰解至南宫)
(遇大風雨入道傍空舍馮異抱薪鄧禹爇火秀對竈燎衣馮異復進麥飯至下博城西惶惑不知所之有)
(白衣老人指曰努力信都為長安城守去此八十里秀即馳赴之時郡國皆已降王郎獨信都太守任光)
(和戎太守邳肜不肯光自恐不全聞秀至大喜肜亦來會議者多欲西遷肜曰王郎假名烏合無有根夲)
(之固明公奮二郡之兵以討之何患不克今釋此而歸豈徒空失河北必更驚動三輔墮損威重非計之)
(得者也若明公無復征伐之意則雖信都之兵猶難會也何者明公既西則邯鄲勢成民不肯捐父母背)
(成主而千里送公其離散亡逃可必也秀乃止秀以二部兵弱欲入城頭子路刁子都軍中任光以為不)
(可乃發傍縣得精兵四千人秀拜光肜大將軍將兵以從光多作檄文曰大司馬劉公將城頭子路刁子)
(都兵百萬衆從東方來擊諸反虜吏民得檄傳相告語劉植聚衆數千人據昌城耿純率宗族賓客二千)
(餘人老病者載木自隨皆來迎秀秀皆以為將軍衆稍合至萬人北擊中山進拔虜奴所過發犇命兵移)
(檄邊郡共擊邯鄲郡縣還復響應時真定王楊起兵附王郎衆十餘萬秀遣植說降之因納楊甥郭氏為)
(夫人進擊元氏防子皆下擊斬王郎將李惲)集覽(蕪蔞亭蕪蔞故城在晉州饒陽縣北亭亦在焉)
(饒陽今深州是又深州縣元隸晉州在真定路徐廣曰深州饒陽縣屬河間府在饒河北括地志云漢饒)
(陽故城在瀛州饒陽縣東二十里案瀛州即今河間也下曲陽徐廣曰在鉅鹿郡或曰定州鼔城縣是嘑)
(沱河嘑夲作滹或作虖一作呼並音荒胡反沱或作池並音徒河反地理志滹沱河自代郡鹵城縣東去)
(參合縣又東經真定南關又東過覇州文安入海山海經云大戲之山滹沱之水出焉記禮器曰晉人將)
(有事於河必先有事於惡池注惡當為呼聲之誤也禮職方氏正北曰并州其州虖池注虖池出鹵城流)
(澌澌音斯流冰也南宫地理志信都郡南宫縣案信都今冀州是下博鎮名在深州靜安縣信都注見秦)
(二世二年和戎郡名王莽分鉅鹿郡為和戎背成主通鑑考異曰漢書邳彤傳邯鄲城民不肯背城主字)
(皆作城袁紀作邯鄲捐城民不肯捐棄和城而千里送公楚漢春秋作邯鄲之民不肯捐父母背成主案)
(文意城皆當作成邯鄲成謂邯鄲勢成也成主謂王郎為己成之主城頭子路正義曰地名也在東海郡)
(中山注見周威烈王二十三年犇命兵犇音奔謂奔命來歸之兵也荀子議兵篇犇命者不獲元氏防子)
(皆常山屬縣今真定有元氏縣無防子縣有房山在平山縣疑即此縣防乃作房正義曰元氏防子皆趙)
(州所理縣)正誤(城頭子路今按是時爰曾字子路起兵盧城頭故號城頭子路有衆二十餘萬刁子)
(都有衆六七萬故劉秀欲依之犇命兵今按漢書昭帝紀益州夷反註應劭曰舊時郡國皆有材官騎士)
(以赴急難今夷反常兵不足以討之故權選取精勇聞命奔走故謂之奔命李斐曰言急也顔師古曰犇)
(古奔字)質實(一統志云蕪蔞亭在真定府深州城外滹沱河之濱今隸饒陽縣界即漢馮異進豆)
(粥於光武處饒陽漢之縣名屬涿郡東漢屬安平國晉屬博陵國隋屬瀛州唐為深州治所五代宋金皆)
(屬深州元改屬晉州本朝因之屬真定府下曲陽漢之縣名屬鉅鹿郡晉屬趙國後魏曰曲陽屬鉅鹿郡)
(北齊廢隋置晉陽縣屬定州尋改為鼓城縣屬趙郡唐屬定州後屬恒州宋金俱屬祁州元置晉州本朝)
(因之以鼓城縣省入改屬真定府滹沱河源出太原府繁峙縣泰戲山歴代州崞縣忻州定襄五臺盂縣)
(入真定府平山縣界至直沽入于海南宫漢之縣名屬信都國東漢屬安平國晉省後復置北齊省隋復)
(置屬冀州宋省堂陽新河縣入焉金元仍舊本朝因之屬真定府下博漢之縣名屬信都國東漢及晉屬)
(安平國隋屬信都郡開皇中始置深州治安平縣後廢唐復置深州於饒陽後移治陸澤五代周始徙治)
(下博宋改下博曰静安金元仍舊本朝以靜安縣省入改屬真定府任光南陽宛人邳肜信都人劉植鉅鹿昌城人)
(元氏漢之縣名為常山郡治所晉改屬趙國北齊省隋復置屬趙郡唐屬趙州五代宋金元皆隸真定本)
(朝因之屬真定府房子漢之縣名屬常山郡晉置趙國治房子縣後魏屬趙郡北齊省隋復置唐改臨城)
(縣屬趙州宋金元仍舊本朝因之改屬真定府)
延岑據漢中漢中王嘉擊降之質實(漢中郡名注見周赧王四年)
大司馬秀以賈復祭遵為將軍
(漢中王嘉既克延岑有衆數十萬校尉賈復見更始政亂乃說曰今天下未定而大王安守所保所保得)
(無不可保乎嘉曰卿言大非吾任也大司馬在河北必能相用乃薦復及陳俊秀以復為將軍俊為掾秀)
(舍人兒犯法軍市令祭遵格殺之秀怒命收遵主簿陳副諫曰明公常欲衆軍整齊今遵奉法不避是教令所)
(行也乃以為刺姦將軍謂諸將曰當備祭遵吾舍中兒犯法尚殺之必不私諸卿也)集覽(祭遵祭測)
(界反周之邑其先受封於祭後因氏焉當備本傳備作避)質實(賈復冠軍人陳俊南陽西鄂人祭遵)
(潁陽人)
玄遣尚書僕射鮑永安集河東
(初王莽旣殺鮑宣吏欲殺其子永上黨太守苟諫保護之得全更始徵為尚書僕射將兵安集河東永以)
(馮衍為將軍屯太原與上黨太守田邑繕甲養士以扞衛并土)集覽(并土并州之地案并州今太原)
(府是)質實(鮑永屯留人馮衍杜陵人野王之孫并州名注見晉愍帝建興四年)
大司馬秀拔廣阿
(大司馬秀引兵東北拔廣阿披輿地圖指示鄧禹曰天下郡國如是今始乃得其一子前言以吾慮天下)
(不足定何也禹曰方今海内殽亂人思明君猶赤子之慕慈母古之興者在德厚薄不以大小也)集
覽(廣阿正義曰廣阿縣屬鉅鹿郡案鉅鹿今邢州是廣阿今趙州是秦屬邯鄲郡後魏以廣阿城置殷)
(州至齊改為趙州披輿地圖漢書音義曰披閱視也圖畫也地象車輿載物故曰輿地蘇林曰地曰輿猶)
(盡載之意索隱曰志林云輿地圖漢家所畫非出遠也)質實(一統志云廣阿漢之縣名屬鉅鹿郡)
(東漢省後魏復置屬趙郡隋改為象城縣尋為大陸縣屬趙州唐復為象城尋改為昭慶縣宋更名隆平)
(尋省入臨城縣後復置金屬沃州元屬趙州本朝因之屬真定府)
耿弇以上谷漁陽兵行定郡縣會大司馬秀於廣阿秀
以其將寇恂吳漢等為將軍夏四月進拔邯鄲斬王郎
(薊中之亂耿弇與大司馬秀相失北走昌平說其父况擊邯鄲時王郎將兵徇漁陽上谷急發其兵北州)
(多欲從之寇恂曰邯鄲拔起難信大司馬伯升母弟尊賢下士可歸恂請東約漁陽齊心合衆邯鄲不足)
(圖也况遣恂約彭寵寵吏吳漢蓋延王梁亦方勸寵從秀會恂至乃發步騎三千人以漢延梁將之攻薊)
(殺王郎將趙閎恂還與長史景丹及弇將兵俱南與漁陽軍合所過擊斬王郎大將以下三萬級定涿郡)
(中山鉅鹿清河河間凡二十二縣前及廣阿聞城中車騎甚衆丹問何兵曰大司馬劉公也諸將喜即進)
(至城下城中初傳言二郡兵為邯鄲來秀自登城問之弇拜於城下具言發兵狀秀乃悉召入笑曰邯鄲)
(將帥數言我發漁陽上谷兵吾聊應言我亦發之何意二郡良為吾來方與士大夫共此功名耳乃以丹)
(等皆為偏將軍加况寵大將軍封列侯漢為人質厚少文造次不能以辭自達然沈勇有智略鄧禹數薦)
(之更始遣尚書令謝躬率六將軍討王郎不能下秀與合軍圍鉅鹿郎遣將倪宏救鉅鹿秀戰不利丹等)
(縱突騎擊之大敗秀曰吾聞突騎天下精兵今見其戰樂可言邪耿純曰久守鉅鹿士衆疲弊不如及大)
(兵精銳進攻邯鄲四月進軍邯鄲連戰破之郎使杜威請降威稱郎實成帝遺體秀曰設使成帝復生天)
(下不可得况詐子輿者乎威求萬戶侯秀曰願得全身可矣威怒而去秀急攻之五月拔邯鄲郎走追斬)
(之收郎文書得吏民與郎交關謗毁者數千章秀不省會諸將燒之曰令反側子自安秀部分吏卒皆言)
(願屬大樹將軍大樹將軍者馮異也為人謙退不伐敕吏士非交戰受敵常行諸營之後每所止舍諸將)
(並坐論功異常獨屛樹下故軍中號曰大樹將軍)集覽(昌平夲漢軍都縣屬上谷郡莽改長昌唐)
(改燕平而晉仍為昌平後皆因之今大興府昌平縣是也括地志云昌平故城在幽州東南六十里邯鄲)
(拔起難信邯鄲謂王郎也拔起猶言屈起也竇融傳拔起風塵之中注拔步末反卒也又彭八反義两通)
(可歸句絶案宼恂傳作士多歸之可攀附也涿郡今涿州也黃帝與蚩尤戰於涿鹿之野即此地城外有)
(涿河劉李河合范河東流入海故名范陽在幽州南百五十里清河郡名古貝州也屬冀州漢桓帝時梁)
(冀惡清河名乃改為甘陵案今恩州是河間漢河間國隋唐為瀛州宋陞河間府在幽州東南四百七十)
(五里交關交結關通也不伐語孟之反不伐饒雙峯講義曰伐如伐木之伐凡人矜誇其能乃所以自戕)
(其能也故謂之伐老子曲則全章不自伐故有功不自矜故長莊子山木篇吾聞之大成之人曰自伐者)
(無功)質實(昌平縣名注見光武建武十六年蓋延漁陽要陽人王梁漁陽安陽人景丹馮翊櫟陽人)
(漁陽郡名注見秦王政三年一統志云涿郡漢初所置治涿邑曹魏改為范陽郡晉改為范陽國後魏復)
(為范陽郡隋為涿郡唐初廢郡為范陽縣屬幽州大歷中又於縣置涿州遼置永泰軍宋改涿水郡金復)
(為涿州元陞涿州路尋為涿州本朝以范陽縣省年入仍屬順天府中山郡名注見周威烈王二十三)
(鉅鹿郡名注見靈帝中平二年清河漢之郡名治歴城縣北齊移治武城縣後周置貝州郡如故隋罷郡)
(以清河縣属黔州五代晉陞為永清軍宋改為恩州金屬大名府元直隸省部本朝改為恩縣仍屬東)
(昌府河間漢之國名屬鉅鹿郡東漢併入信都國尋復舊後魏於樂成縣立瀛州後置河間郡隋罷郡置)
(瀛州大業初改為河間郡唐置瀛州五代晉初入遼周復取之宋陞為河間府瀛海軍節度元為河間路)
(本朝改為河間府直隸京師)
玄立大司馬秀為蕭王
(更始遣使立秀為蕭王罷兵與諸將有功者詣行在所遣苖曾為幽州牧韋順蔡充為上谷漁陽守蕭王)
(居邯鄲宫書卧温明殿耿弇入請間曰吏士死傷者多請歸上谷益兵王曰王郎已破河北略平復用兵)
(何為弇曰王郎雖破天下兵革乃始耳今使者從西方來欲罷兵不可聽也銅馬赤眉之屬數十輩輩數)
(十百萬人所向無前聖公不能辦也敗必不久王起坐曰卿失言我斬卿弇曰大王哀厚弇如父子故敢)
(披赤心王曰我戲卿耳何以言之弇曰百姓患苦王莽復思劉氏聞漢兵起莫不歡喜如去虎口得歸慈)
(母今更始為天子而諸將擅命於山東貴戚縱横於都内元元叩心更思莽朝是以知其必敗也公功名)
(已著以義征伐天下可傳檄而定也天下至重公可自取毋令他姓得之王乃辭以河北未平不就徵始)
(貳於更始矣)集覽(蕭王地理志沛郡有蕭縣括地志云今徐州縣古蕭叔國城温明漢趙王如意)
(之殿銅馬賊之號聖公劉玄字)質實(一統志云蕭古國名春秋為宋邑漢為蕭縣屬沛郡東漢屬沛)
(國晉因之北齊改為承高縣隸彭城郡隋初屬徐州尋改為龍城縣又改為臨沛縣大業初復曰蕭縣屬)
(城郡郡歴唐五代宋金並屬徐州元初併入州尋復置本朝因之改屬徐州)
秋蕭王擊銅馬諸賊悉收其衆南徇河内降之
(是時諸賊合數百萬人所在宼掠王欲擊之乃拜吳漢耿弇俱為大將軍持節北發幽州突騎苖曾敕諸)
(郡不得應調漢收斬之弇到上谷亦斬韋順蔡充悉發其兵王擊銅馬於鄡吳漢將突騎來會悉上兵簿)
(於莫府請所付與不敢自私王益重之王以朱浮為幽州牧治薊銅馬夜遁王追擊大破之受降未盡而)
(高湖重連來與其餘衆合王復與戰悉破降之諸將未能信賊降者亦不自安王知其意敕令降者各歸)
(營勒兵自乘輕騎案行部陳降者更相語曰蕭王推赤心置人腹中安得不投死乎悉以分配諸將衆遂)
(數十萬赤眉别帥與青犢上江大彤鐵脛五幡十餘萬衆在射犬王擊破之南徇河内太守韓歆降謝躬)
(數欲襲王未發至是率兵數萬還鄴邀擊尤來於隆慮山大敗王使吳漢岑彭襲據鄴城躬還漢等斬之)
(其衆悉降)集覽(鄡徐廣曰鄡堅堯反地理志鉅鹿有鄡縣高湖重連二賊帥姓名上江賊之號大彤)
(賊鐵脛賊五幡賊射犬徐廣云射犬縣屬河内案河内今懷州是欲襲王春秋傳例凡師出有鐘鼓曰伐)
(無鐘鼓曰襲注襲掩其不備也尤來賊隆慮山隆或作林慮音閭山在河内今彰德府林州古林慮縣也)
質實(一統志云朱浮沛國蕭人薊縣名注見夲年之前河内郡名注見桓帝延熹九年隆慮山在彰)
(德府林縣西北二十五里南負太行北接恒嶽景最竒絶)
公孫述自稱蜀王
(更始遣李寳徇蜀漢公孫述遣其弟迎擊於綿竹大破走之述遂自立為蜀王都成都民夷皆附之)集
覽(綿竹邑名屬廣漢郡今漢州縣也成都古蜀國秦置蜀郡漢置益州晉改成都國唐改成都府盖取)
(史記三年成都之義)質實(一統志云成都秦之縣名屬蜀郡夲春秋時蜀侯所理漢末益州治此晉)
(宋齊梁並因之隋屬益州唐宋元為成都路治所獻夲朝因之為成都府治所仍隸焉綿竹縣名注見)
(帝興平元年)
冬赤眉西攻長安
(赤眉雖數戰勝而疲敝愁泣思欲東歸樊崇等慮衆東向必散不如西攻長安既入潁川遂分二部崇自)
(武關徐宣自陸渾關兩道俱入更始使王匡等分據河東弘農以拒之)集覽(陸渾關地志弘農有)
(陸渾縣春秋僖二十二年秦晉遷陸渾之戎于伊川杜預曰允姓之戎居陸渾在秦晉西北二國誘而徙)
(之伊川遂從戎號至今為陸渾縣也後書云陸渾戎自瓜州遷於伊川)質實(武關注見周赧王四)
(年一統志云陸渾漢之縣名屬弘農郡晉屬河南郡東魏置伊川郡隋改伊州尋廢唐析置伊陽縣屬河)
(南府五代時以陸渾省入伊陽宋又以伊闕縣省入紹興初陞為順州金改嵩州治伊陽縣元以縣省入)
(州屬南陽府本朝降州為嵩縣改屬河南府)
蕭王遣將軍鄧禹將兵入關宼恂守河内馮異拒洛陽
自引兵徇燕趙
(蕭王將北徇燕趙度赤眉必破長安乃拜鄧禹為前將軍中分麾下精兵二萬人遣西入關時朱鮪李軼)
(守洛陽鮑永田邑在并州王以河内險要富實欲擇守者而難其人問於鄧禹禹曰宼恂文武備足有牧)
(民禦衆之才非此子莫可使也乃拜恂河内太守謂曰昔高祖留蕭何關中吾今委公以河内當給足軍)
(糧率厲士馬防遏他兵勿令北渡拜馮異為孟津將軍統兵河上以拒洛陽王乃引兵而北恂調餱糧治)
(器械以供軍未嘗乏絶)集覽(孟津孔穎逹曰孟者河北地名於其地置津故名孟津春秋隠十一)
(年王與鄭人蘇忿生之田十二邑其一曰盟即此杜預曰盟今盟津也盟音孟王充論衡曰周武王伐紂)
(與八百諸侯同盟於此故曰盟津十三州志云河内河陽縣在於河上即孟津也正義曰在洛陽城北都)
(道所凑武王度之近代呼為武濟一曰富平津水經云小平津今名河陽津者即此)質實(并州注見)
(晉愍帝建興四年一統志云孟津古地名周武王伐紂師渡孟津即此漢置河陽縣屬河内郡後廢隋復)
(置唐初析置河清縣屬懷州又改屬孟州後屬河南府宋治白波鎮金徙治孟津渡改為孟津縣元仍舊)
(本朝因之屬河南府)
玄以隗囂為御史大夫
(隗崔隗義謀叛歸天水囂告之更始誅崔義以囂為御史大夫)質實(天水郡名注見光武建武元年)
梁王永據國起兵
(梁王永起兵攻下濟隂山陽沛楚淮南汝南凡得二十八城以沛人周建等為將帥又拜賊帥西防佼疆)
(東海董憲琅邪張步為將軍督青徐二州與之連兵遂專據東方)集覽(西防未詳或曰孔子葬母)
(於防恐即此也防注見成帝永始元年佼疆姓名也佼古巧反字或作姣)
書法(永者何梁王立子也有國舊矣於是莽已誅滅何以書起兵不成玄之為帝也故不成玄)
(之為帝則書起兵而稱梁王成蕭王之為帝則削爵而稱劉永)
秦豐據黎丘自號楚黎王質實(黎丘城名注見光武建武三年)田戎
陷夷陵轉宼郡縣質實(夷陵縣名注見周赧王三十六年)
(乙酉)世祖光武皇帝建武元年考異(按凡例正統大書君名注云後有即位在)
(今年内者用之則此年當大書世祖光武皇帝秀建武元年)春正月方望以前定安
公嬰稱帝於臨涇玄遣兵擊斬之質實(定安縣名注見新莽始建國元)
(年臨涇漢之縣名屬安定郡晉郡治此唐屬涇州元併入鎮原州故城在平凉府鎮原縣西二里)
書法(定安公前書莽廢則不宜廢者也此其不書故太子何書故太子則宜帝矣長大不能名)
(六畜尚足以帝乎故書以稱帝以者見以於人也帝王所自立者也見以於人則不足以帝矣綱目)
(書以稱帝者五子嬰盆子梁蕭正德蕭莊閩僧卓巖明與書使稱帝魏使梁王詧遣稱帝齊遣貞陽)
(侯淵明者則又異矣)
赤眉至弘農玄遣兵擊之大敗赤眉進至湖質實(弘農)
(郡名注見獻帝興平二年湖縣名注見武帝征和二年)夏四月公孫述稱成帝
(號元龍興)
蕭王擊尤來大槍五幡敗之
(王擊諸部連破之乘勝輕進反為所敗歸保范陽軍中不見王或云已殁諸將不知所為吳漢曰卿曹努)
(力王兄子在南陽何憂無主衆乃定陳俊曰賊無輜重若絶其食可不戰而殄也王遣俊將輕騎馳出賊)
(前視人堡壁堅完者敇令固守放散在野者因掠取之賊至無所得遂散敗)質實(范陽郡名注見)
(帝玄更始二年涿郡陳俊南陽西鄂人)
朱鮪殺李軼攻温平隂馮異寇恂擊破之
(馮異遺李軼書勸令歸附軼知長安已危而以伯升之死心不自安乃報異書而不復與爭鋒故異得北)
(攻天井關拔上黨两城又南下成臯已東十三縣降者十餘萬斬河南太守武勃軼閉門不救異以白王)
(王報曰季文多詐人不能得其要領今移其書告守尉當警備者朱鮪聞之使人刺殺軼由是城中乖離)
(多有降者鮪遣將攻温自將攻平隂以綴異宼恂聞之勒軍馳出移告屬縣發兵會温軍吏皆諫宜待衆)
(軍畢集乃出恂曰温郡之藩蔽失温則郡不可守遂馳赴之將戰而馮異遣救及諸縣兵皆至犇擊破之)
(異亦渡河擊走鮪與恂追至洛陽環城一匝而歸自是洛陽城門晝閉異恂移檄上狀諸將入賀馬武進)
(曰大王雖執謙退奈宗社何宜先即尊位乃議征伐今此誰賊而馳騖擊之乎王不聽)集覽(天井)
(關正義曰在今潞州上黨縣南成臯注見秦莊襄王元年季文李軼字不能得其要領注見武帝元鼎二)
(年温郡之藩蔽言温縣於河内郡至重可為河内之藩籬障蔽也温注見周赧王二十九年)質實
(上黨郡名注見周赧王五十三年平隂縣名注見光武建武十五年馬武南陽湖陽人)
蕭王遣將追尤來等又大破之
(王引軍還薊復遣吳漢等追尤來等破散略盡賈復傷瘡甚王大驚曰我所以不令賈復别將者為其輕)
(敵也果然失吾名將聞其婦有孕生女邪我子娶之生男邪我女嫁之不令其憂妻子也復病尋愈)
六月蕭王即皇帝位改元大赦
(王還至中山諸將復上尊號不聽到南平棘復固請之不許諸將且出耿純進曰天下士大夫捐親戚棄)
(土壤從大王於矢石之間者其計固欲攀龍鱗附鳳翼以成其所志耳今大王留時逆衆不正號位純恐)
(士大夫望絶計窮則有去歸之思無為久自苦也大衆一散難可復合純言甚誠切王深感曰吾將思之)
(行至鄗召馮異問四方動靜異曰更始必敗宗廟之憂在於大王宜從衆議會儒生彊華自關中奉赤伏)
(符來議王曰劉秀發兵捕不道四夷雲集龍鬭野四七之際火為主羣臣因復奏請乃即位於鄗南)集
覽(平棘地志常山郡有平棘縣正義曰今趙州平棘縣古棘蒲邑也鄗地志常山郡有鄗邑戰國趙地)
(光武於鄗南即帝位改曰高邑李竒曰鄗音臛按史記王子侯表漢武封趙敬肅王子劉延年於鄗索隠)
(曰漢表鄗作歊音許昭反鄒氏音火角反一音昊彊華姓名光武同舍生彊其两反赤伏符䜟記之書曰)
(符赤伏其符之名顔師古曰漢德尚火赤火色伏藏也此河圖文四夷雲集龍鬭野謂羣雄角力也易坤)
(卦龍戰于野四七之際火為主四七二十八也自高祖至光武初起合二百二十八年即四七之際也或)
(謂光武以二十八歲起兵故云四七之際又二十八將亦應四七之數漢火德故火為主)正誤(彊華)
(今按集覽本李賢註姓譜彊其良切)質實(一統志云中山郡名注見周威烈王二十三年平棘漢之)
(縣名屬常山國隋省之故城在真定府趙州南三里鄗漢之縣名屬常山郡光武即位於此改為高邑縣)
(為冀州治所北齊移縣治房子縣東北界隋省之故城在真定府柏鄉縣北二十里)
書法(書即皇帝位何正統也終綱目書即皇帝位四漢高帝世祖昭烈晉元帝非是無書者矣)
發明(漢王已平天下猶未正尊位必待諸侯力請而後從之光武未能削平海内遽正尊位何)
(哉創業之與中興固自不同當是時更始既已敗亡四方私竊名號者非一中外皇皇莫知所嚮世)
(祖苟不早正位號以繫人心則天下之望孤矣故書蕭王即皇帝位改元大赦者深幸之也烏可以)
(高祖為比而擬議之哉)
鄧禹擊定河東
(禹圍安邑數月未下更始大將軍樊參劉均將數萬人攻禹禹擊斬之遂定河東)集覽(安邑注見)
(周威烈王二十三年)
長安亂玄奔新豐
(張卬與諸將議曰赤眉且至見滅不久不如掠長安歸南陽事若不集復入湖池中為盗耳入說更始更)
(始怒使王匡陳牧成丹趙萌屯新豐李松軍掫以拒赤眉卬與申屠建隗囂合謀欲共劫更始成前計更)
(始知之斬建使兵圍囂第卬等勒兵燒門入戰更始大敗囂潰圍走歸天水更始犇新豐復疑王匡等與)
(卬同謀乃並召入牧丹先至即斬之匡懼將兵入長安與卬等合)集覽(軍掫軍屯于掫城也掫子)
(侯反續漢志曰雍州新豐縣有鴻門亭案掫城即此)質實(湖池中未詳處所惟河南府陜州廢湖城)
(西門外有湖水源出閿鄉縣西南六十里秦山北流入河未知是否智者察之新豐縣名注見成帝鴻嘉)
(元年)
赤眉以劉盆子稱帝
(赤眉進至華隂軍中有齊巫常鼓舞祠城陽景王誑言王怒曰當為縣官何故為賊方望弟陽說樊崇等)
(曰今將軍擁百萬之衆西向帝城而無稱號名為羣賊不可以久不如立宗室挾義誅伐以此號令誰敢)
(不從崇等以為然先是赤眉掠故式侯萌之子恭茂盆子恭少習尚書隨崇等降更始復封式侯在長安)
(茂盆子留軍中屬卒史劉俠卿主牧牛至是求軍中景王後得茂盆子及前西安侯孝三人崇曰古者天)
(子將兵稱上將軍乃為三札置笥中書其一為符曰上將軍於鄭北設壇場大會列盆子等三人居中立)
(以年次探札盆子最幼後探得符諸將皆稱臣拜盆子時年十五被髮徒跣敝衣赭汗見衆拜恐畏欲啼)
(茂謂曰善藏符盆子即齧折棄之猶朝夕拜劉俠卿時欲出從牧兒戲俠卿怒止之崇等亦不復候視也)
集覽(華隂注見獻帝興平二年城陽景王史記王子侯者表漢武封城陽頃王子劉買於栒景王淑)
(於燕赭汗面赤而流汗惶懼之意齧折以口嚼齧以手屈折)正誤(城陽景王今按漢書諸侯王表)
(齊王肥之子廣武帝時始受封為城陽王即景王也傳共王喜頃王延敬王義惠王武荒王順文王子侯)
(表元帝封順子憲為式侯傳哀侯覇無後成帝以覇弟萌紹封十九年免集覽引頃王子劉買不知其故)
(淑於二字上下有脱誤)質實(西安縣名注見建武三年鄭古邑名周時鄭桓公始封於此秦置鄴)
(縣屬内史漢末廢之故城在西安府華州之北)
秋七月以鄧禹為大司徒王梁為大司空吳漢為大司
馬伏湛為尚書令
(帝使使持節拜禹大司徒封酇侯食萬戸禹時年二十四又案赤伏符以梁為大司空又欲以䜟文用孫)
(咸行大司馬衆不悦乃以吳漢為大司馬初更始以湛為平原太守時天下起兵湛獨晏然撫循百姓一)
(境頼以全徵為尚書使典定舊制又以禹西征拜湛為司直行司徒事)質實(酇縣名注見高帝六)
(年王梁漁陽要陽人伏湛琅邪東武人勝九世孫)
鄧禹渡河破左輔兵
(禹渡河入夏陽更始左輔都尉公乘歙引衆十萬拒禹禹擊破之)質實(夏陽縣名注見建武十年)
帝如懷遣吳漢等圍洛陽質實(懷縣名注見周顯王六年)八月玄
復入長安
(更始攻王匡張卬於長安連戰月餘匡等敗走更始乃復入)
九月赤眉入長安玄奔高陵
(赤眉入長安更始單騎走式侯恭以赤眉立其弟自繫詔獄聞敗乃出從更始於渭濱將相皆降獨丞相)
(曹竟不降手劒格死)質實(高陵縣名注見周赧王四十九年渭濱渭水之濱也注見高帝五年)
封玄為淮陽王質實(淮陽國名注見周赧王三十六年陳州)
(詔敢賊害者罪同大逆)
以卓茂為太傅封襃德侯
(宛人卓茂寬仁恭愛恬蕩樂道雅實不為華貎行已在於清濁之間自束髮至白首與人未嘗有爭競鄉)
(黨故舊雖行能與茂不同而皆愛慕欣欣焉哀平間為密令視民如子舉善而教口無惡言吏民親愛不)
(忍欺之民嘗有言部亭長受其米肉遺者茂曰亭長為從汝求乎為汝有事囑之而受乎將平居自以恩)
(意遺之乎民曰往遺之耳茂曰遺之而受何故言邪民曰竊聞賢明之君使民不畏吏吏不取民今我畏)
(吏是以遺之吏既卒受故來言耳茂曰汝為敝民矣凡人所以羣居不亂異於禽獸者以有仁愛禮義知)
(相敬事也汝獨不欲修之寧能高飛遠走不在人間邪吏顧不當乘威力彊請求耳亭長素善吏歲時遺)
(之禮也民曰苟如此律何故禁之茂笑曰律設大法禮順人情今我以禮教汝汝必無怨惡以律治汝汝)
(何所措其手足乎一門之内小者可論大者可殺也且歸念之初茂到縣有所廢置吏民笑之鄰城聞者)
(皆嗤其不能河南郡為置守令茂不為嫌治事自若數年教化大行道不拾遺遷京部丞密人老少皆涕)
(泣隨送及王莽居攝以病免歸上即位先訪求茂茂時年七十餘詔曰夫名冠天下當受天下重賞今以)
(茂為太傅封襃德侯司馬公曰光武即位之初羣雄競逐四海鼎沸彼摧堅陷敵之人權略詭辯之士方)
(見重於世而獨能取忠厚之臣旌循良之吏拔於草萊之中寘諸羣公之首宜其光復舊物享祚久長蓋)
(由知所先務而得其夲原故也)集覽(密北魏置高密郡隋改密州敝民敝壞之民道不拾遺雖遺棄)
(於道人不拾之言其俗淳也)質實(一統志云宛縣名注見周赧王十七年密漢之縣名屬河南郡)
(晉屬滎陽郡後周屬滎州隋屬鄭州唐初於此置密州尋廢州以縣屬鄭州後屬河南府宋屬鄭州尋屬)
(河南府金屬鄭州元屬鈞州國朝因之屬開封府)
朱鮪以洛陽降冬十月帝入都之
(諸將圍洛陽數月朱鮪堅守不下帝以岑彭嘗為鮪校尉令往說之鮪曰大司徒被害時鮪與其謀又諫)
(更始無遣蕭王北伐自知罪深不敢降彭還言之帝曰舉大事者不忌小怨鮪今若降官爵可保况誅罰)
(乎河水在此吾不食言彭復往告鮪即降拜平狄將軍封扶溝侯傳封累世侍御史杜詩安集洛陽將軍)
(蕭廣縱兵暴横詩敕曉不改遂格殺廣上召見賜棨戟擢任之十月車駕入洛陽幸南宫遂定都焉)質
實(一統志云扶溝漢之縣名屬淮陽國東漢末廢之故城在開封府城西南百五十里杜詩河内汲人)
(南宫注見高帝五年)
淮陽王降於赤眉
(更始遣劉恭請降於赤眉赤眉將殺之恭為請不得拔劒欲自刎崇等乃赦更始封為長沙王恭常擁護)
(之)質實(長沙國名注見獻帝興平二年)
鄧禹引軍屯栒邑
(劉盆子居長樂宫兵士暴掠百姓不知所歸聞鄧禹乘勝獨克而師行有紀皆望風相攜負以迎軍降者)
(日以千數衆號百萬禹所止轍停車持節以勞來之父老童穉垂髫戴白滿其車下莫不感悦於是名震)
(關西諸將豪傑皆勸禹徑攻長安禹曰不然今吾衆雖多能戰者少前無可仰之積後無轉饋之資赤眉)
(新拔長安財穀充實鋒銳未可當也夫盗賊羣居無終日之計財穀雖多寧能堅守者邪上郡北地安定)
(三郡土廣人稀饒穀多畜吾且休兵北道就糧養士以觀其敝乃可圖也禹於是引軍北至栒邑所到諸)
(營堡郡邑皆開門歸附)集覽(師行有紀軍師之行皆有紀律攜負攜在手負在背垂髫小兒髮之)
(垂者戴白老人頭戴白髮者積子智反韻會訓聚也栒邑地理志在扶風)質實(長樂宫注見景帝三)
(年栒邑縣名注見建武六年)
十一月梁王永稱帝十二月赤眉殺淮陽王
(三輔苦赤眉暴虐皆憐更始欲盗出之張卬等使謝祿縊殺之劉恭夜往收藏其屍帝詔鄧禹葬之於覇)
(陵)集覽(覇陵注見漢文帝二年)
書法(孰殺之張卬使人殺之也卬故臣也其不書弑何於是玄降賊矣則是與卬等耳故以兩)
(下相殺書之而卬書赤眉綱目之法夷蠻盗賊書殺不書弑)
隗囂據天水自稱西州上將軍
(隗囂歸天水復聚其衆自稱西州上將軍三輔士大夫避亂者多歸之囂傾身引接為布衣交以范逡為)
(師友鄭興為祭酒申屠剛杜林為治書馬援楊廣王遵周宗行廵王元為將軍班彪之屬為賓客名震西)
(州援少以家貧欲就邊郡田牧兄况曰汝大才當晩成良工不示人以朴且從所好遂之北地田牧常謂)
(賓客曰丈夫為志窮當益堅老當益壯後有畜數千頭穀數萬斛既而嘆曰凡殖財産貴能賑施也否則)
(守錢虜耳乃盡散於親舊聞隗囂好士往從之囂甚敬重與决籌策彪穉之子也)質實(鄭興河南)
(開封人申屠剛扶風茂陵人杜林同上馬援同上班彪扶風安陵人)
竇融據河西自稱五郡大將軍
(竇融累世仕宦河西知其土俗更始時私謂兄弟曰天下安危未可知河西殷富帶河為固張掖屬國精)
(兵萬騎一旦緩急杜絶河津足以自守此遺種處也乃因趙萌求往更始以為張掖屬國都尉融既到撫)
(結雄傑懷輯羌虜得其歡心與太守都尉梁統等五人尤厚善及更始敗相與議曰今天下擾亂未知所)
(歸河西斗絶在羌胡中不同心戮力則不能守權鈞力齊復無以相率當推一人為大將軍共全五郡觀)
(時變動乃推融行河西五郡大將軍事以梁統為武威太守史苞為張掖太守竺曾為酒泉太守辛彤為)
(燉煌太守唯庫鈞為金城太守如故而融亦仍居屬國領都尉職置從事監察五郡河西民俗質樸而融)
(等政亦寬和上下相親晏然富殖修兵馬習戰射明烽燧羌胡犯塞融自將與諸郡相救皆如符要每輙)
(破之由是羌胡震服親附流民歸之)集覽(張掖西河五郡之一斗絶斗與阧通言如斗之峻立峭極)
(五郡張掖酒泉燉煌金城武威為河西五郡)質實(竇融平陵人廣國七世孫梁統安定烏氐人)
盧芳據安定自稱西平王匈奴迎之立以為漢帝
(安定盧芳詐稱武帝曾孫劉文伯自立為上將軍西平王使使與匈奴結和親單于以為漢氏中絶劉氏)
(來歸我亦當如呼韓邪立之令尊事我乃使騎迎芳入匃奴立為漢帝)集覽(安定秦為北地郡漢)
(置安定郡唐為涇州宋改曰彰化軍)質實(一統志云安定漢之郡名治高平縣晉徙治臨涇縣後魏)
(改為涇州取涇水為名隋復為安定郡治安定縣唐復為涇州改縣為保定縣天寳初改州為安定郡後)
(復為涇州宋改彰化軍金復為涇州改縣曰涇川屬平凉府元仍舊國朝因之以涇川縣省入屬平凉)
(府)
書法(綱目書蠻夷立以為帝王者三匃奴於盧芳突厥於楊政道契丹於石敬瑭事成惟敬塘)
(耳定楊稱可汗不與焉)
將軍馮愔反
(帝以關中未定而鄧禹久不進兵賜書責之禹猶執前意别攻上郡諸縣更徵兵引榖將軍馮愔宗歆守)
(栒邑争權相攻愔遂殺歆因反擊禹禹遣使以聞帝問使人愔所親愛為誰對曰護軍黃防報禹曰縛馮)
(愔者必黃防也乃遣尚書宗廣持節往降之防果執愔歸罪)
鄧禹承制以隗囂為西州大將軍
(馮愔之叛也引兵西向天水隗囂擊破之於是禹承制遣使持節命囂為西州大將軍得專制凉州朔方)
(事)集覽(天水隴西郡名今利州西路有天水郡)質實(一統志云天水漢之郡名治平襄縣)
(東漢改為漢陽郡治冀縣三國魏置秦州晉改漢陽為天水郡治上邽尋廢復置秦州宋齊復為天水郡)
(隋廢郡為秦州大業初復為天水郡唐復為秦州天寳初改天水郡乾元初復為秦州後移治成紀宋開)
(禧初為天水軍治天水縣金為鎮遠軍治成紀元復為秦州以成紀縣省入國朝因之屬鞏昌府)
田邑以上黨降
(帝遣劉延攻天井關更始將田邑拒之不得進及更始敗邑請降即拜上黨太守帝又遣儲大伯持節徵)
(鮑永永未知更始存亡收繫大伯遣使馳至長安詗問虚實)集覽(天井關注見光武建武元年上)
(黨潞州邑名其高與天為黨詗火迥反訓問也)質實(鮑永屯留人)
(丙戌)二年春正月朔日食
(劉恭知赤眉必敗密教弟盆子歸璽綬習為辭讓之言及是日大會盆子下牀解璽綬叩頭曰今設置縣)
(官而為賊如故四方怨恨不復信向此皆立非其人所致願乞骸骨避賢聖路必欲殺盆子以塞責者無)
(所離死因涕泣嘘唏崇等憐之避席頓首曰臣無狀負陛下請後不敢因共抱持盆子帶以璽綬盆子號)
(呼不得已既罷出各閉營自守三輔翕然稱天子聰明百姓争還長安市里且滿後二十餘日復出大掠)
(如故)集覽(避賢聖路謙言退避以讓聖賢嘘唏或作歔欷說文注悲泣氣咽而抽息也)
遣吳漢等破檀鄉賊於鄴東
(刁子都為其部曲所殺餘黨與諸賊會檀鄉號檀鄉賊宼魏郡清河魏郡大吏李熊弟陸謀反賊迎之或)
(以告太守姚期期詔問熊熊首服期曰為吏黨不若為賊樂者可往就之使吏送出城熊行求得陸將詣)
(城門陸不勝愧感自殺以謝期期以禮葬之而還熊故職於是郡中服其威信帝遣吳漢率九將軍擊檀)
(鄉破之十餘萬衆皆降諸營堡悉平邊路流通)集覽(檀鄉地名)正誤(檀鄉今按地在山陽郡瑕)
(丘縣東北賊初起於此因號焉)質實(姚期潁川陜人)
悉封諸功臣為列侯
(梁侯鄧禹廣平侯吳漢皆食四縣博士丁恭議曰古者封諸侯不過百里今封四縣不合法制帝曰古之)
(亡國皆以無道未嘗聞功臣地多而滅亡者也隂鄉侯隂識貴人之兄也以軍功當增封識曰臣托屬掖)
(庭仍加爵邑此為親戚受賞國人計功也帝從之吏郎中魏郡馮勤典諸侯封事勤差量功次輕重國土)
(遠近地勢豐薄不相踰越莫不厭服焉帝以為能尚書衆事皆令總錄之故事尚書郎以令史久次補帝)
(始用孝廉為之)集覽(掖庭宫苑之中地勢豐薄猶言地勢肥瘠也)質實(一統志云梁漢之縣)
(名屬河南郡後廢之故城在河南府城北三百七十五里汝州境内廣平縣名注見建武二十年隂鄉地)
(名在河南府新野縣東北三十五里)
立宗廟郊社于洛陽
(起郊廟于洛陽四時合祀高祖太宗世宗建社稷于宗廟之右立郊兆于城南)
赤眉大掠長安西入安定北地
(長安城中糧盡赤眉收珍寳燒宫室恣殺掠城中無復人行乃引兵號百萬轉掠而西遂入安定北地)
鄧禹入長安
(禹入長安謁高廟收神主送洛陽行園陵置吏士奉守)
真定王楊謀反伏誅質實(真定國名注見宣帝中平二年常山郡)鮑永
來降
(鮑永馮衍審知更始已亡乃發喪出儲大伯等封上印綬悉罷兵幅巾詣河内帝見永問曰卿衆安在永)
(離席叩頭曰臣事更始不能令全誠慙以其衆幸富貴故悉罷之帝曰卿言大而意不悦既而永以立功)
(見用衍遂廢棄永謂衍曰昔高祖賞季布之罪誅丁固之功今遭明主亦何憂哉衍曰天命難知人道易)
(守守道而已何患死亡)集覽(賞季布之罪季布為項籍將數窘高帝帝後赦布召拜郎中誅丁固)
(之功丁公為項羽將逐窘高帝至是謁見帝斬以徇軍中)
大司空梁罷以宋弘為大司空
(王梁屢違詔命帝怒欲誅之既而赦之以為中郎將北守箕關以宋弘為大司空弘薦桓譚為議郎給事)
(中帝令譚鼓琴愛其繁聲弘聞之不悦伺譚出朝服坐府上遣吏召之譚至不與席而讓之譚頓首辭謝)
(良久乃遣之後大會羣臣帝使譚鼓琴譚見弘失其常度帝怪而問之弘乃離席免冠謝曰臣所以薦譚)
(者望能以忠直導主而令朝庭耽悦鄭聲臣之罪也帝改容謝之湖陽公主新寡帝與共論朝臣微觀其)
(意主曰宋公威容德器羣臣莫及後弘被引見帝令主坐屏風後因謂弘曰諺言貴易交富易妻人情乎)
(弘曰臣聞貧賤之交不可忘糟糠之妻不下堂帝顧謂主曰事不諧矣)質實(湖陽縣名注見新莽)
(地皇三年宋弘京兆長安人)
漁陽太守彭寵反
(帝之討王郎也彭寵發突騎轉糧食前後不絶及帝追銅馬至薊寵自負其功意望甚高帝接之不能滿)
(及吳漢王梁為三公寵愈怏怏幽州牧朱浮年少有俊才欲厲風迹收士心多所辟召發諸郡倉榖廩贍)
(之寵以為師旅方起不宜多置官屬以損軍實浮數譛寵上輙漏泄令寵聞以脅恐之至是徵寵寵益自)
(疑其妻固勸無受徵帝遣寵從弟子后蘭卿喻之寵遂發兵反攻浮於薊又數遣使要誘耿况况斬其使)
集覽(怏怏心懷忿恨不平之意)質實(薊縣名注見帝玄更始二年)
延岑反據漢中公孫述擊取之
(延岑復反漢中王嘉敗走岑遂據漢中為更始將李寳所破走天水公孫述遂取南鄭嘉擊之不利岑引)
(北入散關嘉追擊破之述遣將從閬中下江州東據扞關於是盡有益州之地)質實(散關注見唐僖)
(宗光啓三年閬中秦之縣名屬巴郡漢因之晉宋以來為巴西郡治以閬水迂曲遶縣三面故名隋改縣)
(曰閬内唐復為閬中宋元仍舊其治舊在城東二十里國朝初移治於此為保寧府治所仍屬焉江州)
(縣名注見建武十一年巴縣扞關注見獻帝建安十四年巴東郡)
遣執金吾賈復擊郾破之
(更始諸大將在南方未降者尚多帝召諸將議曰郾最彊宛為次誰當擊之賈復率然對曰臣請擊郾帝)
(笑曰執金吾擊郾吾復何憂大司馬當擊宛遂遣復擊郾破之尹尊降)質實(郾漢之縣名屬潁川)
(郡即古之郾子國北齊置臨潁郡隋置道州改縣曰郾城縣後廢道州以縣屬許州唐復置道州尋廢以)
(縣屬溵州又屬許州宋屬潁昌府金元屬許州國朝因之屬開封府宛縣名注見周威烈王十七年)
夏四月遣將軍蓋延等擊劉永圍睢陽集覽(睢陽今歸德府是注)
(見漢景帝元年)質實(睢陽縣名注見後主延熙十八年)
書法(前書梁王永矣此其曰劉永何稱帝也故削之曷為削之大一統也)
遣吳漢擊宛宛王賜降
(賜奉更始妻子來降封侯)
封兄縯子章為太原王興為魯王淮陽王子三人為列
侯六月立貴人郭氏為皇后子彊為皇太子
(帝以貴人隂麗華雅性寬仁欲立以為后貴人以郭貴人有子終不肯當乃立郭后)
書法(東漢皇后皆自貴人進立序也故悉書立貴人某氏終東漢之世書立貴人某氏為皇后)
(者十四惟桓后梁氏不書貴人失序也故異其文)
秋賈復擊召陵新息皆平之質實(召陵邑名注見平帝元始四年新息縣名)
(注同上年)
(賈復部將殺人於潁川太守宼恂戮之復以為耻欲殺恂恂知之不欲與相見姊子谷崇曰崇將也得帶)
(劒侍側有變足以相當恂曰不然昔藺相如不畏秦王而屈於廉頗者為國也乃敇屬縣盛供具儲酒醪)
(執金吾軍入界一人皆兼二人之饌恂出迎於道稱疾而還復勒兵欲追之而吏士皆醉遂過去恂遣谷)
(崇以狀聞帝乃徵恂恂至引見時復先在坐欲起避之帝曰天下未定兩虎安得私鬭今日朕分之於是)
(並坐極歡遂共車同出結友而去)
八月帝自將征五校降之質實(五校注見宣帝神爵元年)遣將軍
鄧隆討彭寵不克
(帝遣鄧隆助朱浮討彭寵隆軍潞南浮軍雍奴遣吏奏狀帝曰營相去百里其勢不相及比若還北軍必)
(敗矣寵果遣輕兵擊隆軍大破之浮不能救)質實(雍奴縣名注見建武十二年)
蓋延克睢陽劉永走湖陵
(蓋延圍睢陽數月克之劉永犇譙蘇茂俊疆周建合軍三萬餘人救永延與戰大破之永走保湖陵延遂)
(定沛楚臨淮)質實(譙縣名注見獻帝建安十四年湖陵縣名注見建武二年)
青徐羣盗張步等降
(帝使伏隆持節使青徐二州羣盜聞劉永破敗皆惶怖請降張步遣其掾隨隆詣闕)質實(伏隆琅邪)
(東武人湛之子)
將軍鄧奉反
(吳漢徇南陽多侵暴將軍鄧奉謁歸新野怨漢掠其鄉里遂反擊破漢軍與諸賊合從)
九月赤眉發掘諸陵復入長安鄧禹戰不利走雲陽延
岑屯杜陵
(赤眉引兵欲上隴隗囂遣將迎擊破之赤眉乃復還發掘諸陵取其寳貨凡有玉匣殮者率皆如生賊遂)
(汙辱吕后屍鄧禹擊之反為所敗禹乃出之雲陽赤眉復入長安延岑屯杜陵赤眉將逢安擊之岑大破)
(安軍死者十餘萬人)質實(一統志云隴山名注見建武七年隴坻雲陽縣名注見建武二十五年杜)
(陵漢之縣名屬京兆尹三國魏廢之故址在西安府東南一十五里樂游原)
冬遣將軍岑彭王常等討鄧奉
(帝於大會中指王常謂羣臣曰此家率下江諸軍輔翼漢室心如金石真忠臣也即日拜漢忠將軍使與)
(岑彭率七將軍討鄧奉)
遣將軍馮異入關徵鄧禹還京師
(鄧禹自馮愔叛後威名稍損又乏粮食戰數不利歸附者曰益離散帝乃遣偏將軍馮異代禹送至河南)
(敇異曰三輔遭王莽更始之亂重以赤眉延岑之酷元元塗炭無所依訴將軍今奉辭討諸不軌營堡降)
(者遣其渠帥詣京師散其小民令就農桑壞其營壁無使復聚征伐非必略地屠城要在平定安集之耳)
(諸將非不徤鬭然好虜掠卿夲能御吏士念自脩敇無為郡縣所苦異頓首受命引而西所至布威信羣)
(盜多降司馬公曰周頌曰敷時繹思我徂惟求定光武之所以取關中用是道也豈不美哉又詔徵鄧)
(禹還曰慎毋與窮宼爭鋒赤眉無榖自當來降吾以飽待饑以逸待勞折箠笞之非諸將憂也無得復妄)
(進兵)集覽(元元塗炭元者善人也元元者非一人也民陷於塗爇於炭也)
遣光祿大夫伏隆拜張步為東萊太守集覽(東萊郡名屬青州注)
(見漢安帝永初二年)十二月詔復宗室列侯為莽所絶者三
輔大饑赤眉東出馮異與戰破之
(三輔大饑城郭皆空遺民往往聚為營堡各堅壁清野赤眉虜掠無所得乃引而東衆尚二十餘萬帝遣)
(侯進屯新安耿弇屯宜陽敇曰賊若東走可引宜陽兵會新安南走可引新安兵會宜陽馮異與赤眉遇)
(於華隂戰數十合降五千餘人)集覽(華隂縣名在華州)質實(新安縣名注見楚義帝元年宜)
(陽縣名注見周安王十二年華隂縣名注見獻帝興平二年)
御批資治通鑑綱目卷八下
