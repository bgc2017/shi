欽定四庫全書
御批資治通鑑綱目卷十上
(起丙子漢章帝建初元年盡乙丑漢安帝延光四年)凡五十年
(丙子)肅宗孝章皇帝建初元年春正月詔廪贍饑民詔
二千石勸農桑慎選舉順時令理冤獄
(時承永平故事吏政尚嚴切尚書陳寵以帝新即位宜改前世苛俗乃上疏曰臣聞先王之政賞不僣刑)
(不濫與其不得已寧僣無濫往者斷獄嚴明所以威懲姦慝姦慝既平必宜濟之以寬夫為政猶張琴瑟)
(大絃急者小絃絶陛下宜隆先王之道滌蕩煩苛之法以濟羣生全廣至德帝深納寵言每事務於寬厚)
(第五倫亦上疏曰光武承王莽之餘頗以嚴猛為政後代因之遂成風化郡國所舉類多辦職俗吏殊未)
(有寬博之選以應上求者也陳留令劉豫冠軍令駟恊並以刻薄之資務為嚴苦吏民愁怨莫不疾之而)
(議者反以為能違天心失經義非徒應坐豫恊亦宜譴舉者務進仁賢以任時政不過數人則風俗自化)
(矣又聞諸王主貴戚驕奢踰制京師尚然何以示遠故曰其身不正雖令不行以身教者從以言教者訟)
(上善之倫雖天性峭直然常疾俗吏苛刻論議每依寬厚云)集覽(陳留古兗州郡今開封屬縣冠)
(軍縣名屬南陽)質實(陳寵沛郡相人第五倫長陵人陳留縣名注見秦二世三年冠軍縣名注見武)
(帝元朔六年)
關寵敗没叚彭擊車師匈奴走車師復降罷都護及戊
巳校尉官班超留屯疏勒
(叚彭等擊車師斬獲數千北匈奴驚走車師復降會關寵已殁欲引兵還耿恭軍吏范羌時在軍中固請)
(迎恭諸將不敢前乃分兵二千人與羌迎恭俱歸吏士饑困發疏勒時尚有二十六人隨路死没三月至)
(玉門唯餘十三人中郎將鄭衆上疏曰恭以單兵守孤城當匃奴數萬之衆鑿山為井煮弩為糧殺傷醜)
(虜數百千計卒全忠勇不為大漢耻宜蒙顯爵以厲將帥詔拜恭騎都尉悉罷戊巳校尉及都護官徵還)
(班超超將發還疏勒憂恐其都尉黎弇曰漢使棄我我必復為龜兹所滅耳以刀自剄至于窴王侯以下)
(皆號泣抱超馬脚不得行超亦欲遂其本志乃還疏勒疏勒兩城已降龜兹而與尉頭連兵超捕斬及者)
(擊破尉頭疏勒復安)集覽(尉頭西域國名南接疏勒)質實(車師西域國名注見武帝元鼎二年)
(疏勒西域國名注見唐高宗調露元年玉門關名注見武帝元鼎二年鄭衆開封人興之子班超安陵人)
(固之弟龜兹西域國名注見光武二十二年于窴西域國名注見武帝元狩元年)
書法(書罷都護校尉何善補過也自置此官而西北多事甚矣充國之留屯也書曰留充國屯)
(田湟中此則昌為以班超留屯書不予超之專留也)
地震秋七月詔以上林池籞賦與貧民集覽(上林池籞上林)
(注見秦始皇二十六年池籞注見宣帝地節三年)
書法(元帝之篇書以公田及苑振業貧民矣於是復書志仁民也故通鑑不書綱目特書之)
發明(文王之囿方七十里與民同之自後世開廣苑囿而後貧民失職今章帝初元首以上林)
(池籞賦與貧民亦足見以有餘補不足之意矣書以美之宜也)
八月有星孛于天市哀牢王反郡兵擊斬之質實
(一綂志云哀牢古國名本西南徼外之地漢武帝於此置不韋縣屬益州郡東漢永平初置瀾滄郡尋改永昌)
(郡治不韋統不韋哀牢博南等八縣蜀漢及晉仍為永昌郡唐屬姚州都督府後為南詔蒙氏所據歴叚氏高)
(氏皆為永昌府元初於永昌立三千戶所隸大理萬戸府至元間置永昌州尋陞為府隸大理路及置金齒等)
(處宣撫司治於此本朝初仍置府又立金齒衛尋省府以金齒衛為軍民指揮使司隸雲南道)
(丁丑)二年春三月詔三公紏非法
(詔曰貴戚奢縱無度有司莫舉三公並宜明糾非法在事者備為之禁)
罷伊吾盧屯兵匈奴復守其地質實(伊吾盧屯注見明帝永平十四年)
書法(特筆也其特筆何虜所必争地也)
夏四月還坐楚淮陽事徙者四百餘家大旱
(上欲封爵諸舅太后不聽會大旱言事者以為不封外戚之故太后詔曰王氏五侯同日俱封黃霧四塞)
(不聞澍雨之應夫外戚貴盛鮮不傾覆故先帝防慎舅氏不令在樞機之位又言我子不當與先帝子等)
(今有司奈何欲以馬氏比隂氏乎吾夙夜累息常恐虧先后之法有毛髮之罪吾不釋言之不捨晝夜而)
(親屬犯之不止治喪起墳又不時覺是吾言之不立而耳目之塞也吾為天下母而身服大練食不求甘)
(左右但著帛布無香薰之飾者欲身率下也以為外親見之當傷心自敕但笑言太后素好儉前過濯龍)
(門上見外家問起居者車如流水馬如游龍蒼頭衣綠褠領袖正白顧視御者不及遠矣故不加譴怒但)
(絶歲用冀以默愧其心猶懈怠無憂國忘家之慮知臣莫若君況親屬乎吾豈可上負先帝之旨下虧先)
(人之德重襲西京敗亡之禍哉帝省詔悲歎復重請之太后曰吾豈徒欲獲謙讓之名而使帝受不外施)
(之嫌哉高祖約無軍功不侯今馬氏無功於國豈得與隂郭中興之后等邪常觀富貴之家祿位重疊猶)
(再實之木其根必傷吾計之熟矣勿有疑也夫至孝之行安親為上今數遭變異榖價數倍憂惶晝夜不)
(安坐臥而欲先營外家之封違慈母之拳拳乎若隂陽調和邊境清静然後行子之志吾但當含飴弄孫)
(不能復關政矣上乃止太后嘗詔三輔諸馬昏親有屬託郡縣干亂吏治者以法聞其有謙素義行者輒)
(假借温言賞以財位其美車服不遵法度者便絶屬籍遣歸田里於是内外從化被服如一置織室蠶於)
(濯龍中數往觀視以為娛樂常與帝言政事及教授小王論語經書述叙平生雍和終日馬廖上疏曰昔)
(元帝罷服官成帝御浣衣哀帝去樂府然而侈費不息至於衰亂者百姓從行不從言也夫改政移風必)
(有其本傳曰吳王好劍客百姓多創瘢楚王好細腰宫中多餓死長安語曰城中好高結四方高一尺城)
(中好廣眉四方且半額城中好大袖四方全匹帛斯言如戲有切事實前下制度未幾後稍不行雖或吏)
(不奉法良由慢起京師今陞下素簡所安發自聖性誠令斯事一竟則四海誦德聲薰天地神明可通況)
(於行令乎太后深納之)集覽(濯龍門上濯龍殿名殿門之上綠褠褠當作鞲蔡邕獨斷曰董偃青)
(鞲綠幘崔豹古今注韜&KR0008;衣也乘輿進食者服之徐氏曰&KR0008;揎衣袖蓋以韋韜其袖恐汚食飲假借温言)
(假借並去聲以温和好語褒美之織室前書有東織西織屬少府平帝改置織室服官注見元帝初元元)
(年齊三服官吳王好劍客百姓多創瘢吳王春秋吳公子光也僭號稱王劍客謂專設諸輩光皆善客待)
(之故百姓亦多以劍相擊刺而有創瘢創讀曰瘡刀所傷也瘢痕也楚王好細腰宫中多餓死楚王春秋)
(楚靈王圍也墨子曰楚王好細腰而國人多餓死戰國策莫敖子華對威王曰昔者先君靈王好小腰楚)
(士約食馮而能立式而能起高結結讀曰髻束髮也四方全匹帛古者製帛長丈八尺曰匹言城外四方)
(皆效為大袖將費帛全匹也未幾後稍不行馬廖本傳注劉貢父曰案文有未幾字則不當更有後字盖)
(本是復字也)正誤(綠褠今按褠單衣也故云衣去聲時蒼頭必多未必皆以韋韜袖楚王好細腰)
(今按墨子亦云靈王好細腰而國多餓人此言宫中多餓死恐但謂婦女耳)
詔齊國省冰紈方空縠集覽(詔齊國省冰紈方空縠本紀注紈素色冰言色鮮潔)
(如冰也縠紗也方空言紗薄如空即今方目紗也前書齊有三服官今詔齊國簡省之)燒當羌
反秋八月遣將軍馬防校尉耿恭擊之質實(燒當羌注見桓帝中)
(元二年馬防扶風茂陵人援之子)
(第五倫上䟽曰貴戚可封侯以富之不當任以職事何者繩以法則傷恩私以親則違憲馬防今當西征)
(臣以太后恩仁陛下至孝恐卒有纖介難為意愛帝不從)
冬十二月有星孛于紫宫
(戊寅)三年春宗祀明堂馬防耿恭擊羌大破之詔徵防
還下恭獄免其官
(馬防既徵還留恭擊餘宼所降凡十三種數萬人以言事忤防監營謁者承旨奏恭不憂軍事坐徵下獄)
(免官)
書法(於是恭以言事忤防監營謁者承望劾恭恭為無罪明矣綱目上書擊羌大破之下書下)
(恭獄免其官病帝也明德太后痛抑馬氏而小人謟附已如此則以帝欲尊重舅家之意有以來之)
(也)
發明(光武明謹政體總攬權綱未嘗假借戚里至顯宗承統尤切加謹是以建武永平之間政)
(事清明為中興首肅宗繼之雖寬大長者有光前烈而馬防外戚浸失初意前此大旱之時嘗欲封)
(爵諸舅賴太后不從而止未幾遂以馬防偕耿恭將兵擊羌雖曰幸而成功然防甫召還恭以罪免)
(至冬則防進位車騎矣同功異賞豈無其說蓋恭以言事忤防有司承望風肯上亦不察而罪之爾)
(然則外家之勢比先朝為如何耶綱目書防恭擊羌破之詔徵防還下恭獄免官則恭有功無罪曉)
(然甚明固已不待參考而後知其為防所陷矣末年馬氏少衰而竇氏遂熾肅宗之政若此孰謂其)
(果優於先帝乎)
三月立貴人竇氏為皇后
(后勲之女也)質實(竇勲扶風平陵人融之孫也)
夏四月罷治虖沱石臼河考異(提要漏治字)
(初顯宗之世治虖沱石臼河從都慮至羊腸倉欲令通漕連年無成死者不可勝算帝以謁者鄧訓監領)
(其事訓考量&KR1357;括知其難成具以上言詔罷其役更用驢輦歲省費億萬計全活數千人訓禹之子也)
集覽(都慮河經行地名慮音閭考量&KR1357;括考究量度也&KR1357;亦括也&KR1357;括撮其要領也)質實(虖沱)
(河名注見帝玄更始二年羊腸坂名注見周安王十六年)
冬十二月以馬防為車騎將軍有司奏遣諸王歸國
不許
(上性篤愛不忍與諸弟乖離故皆留京師)
發明(既不許矣而猶書之者所以著上之友愛也)
(己夘)四年春二月太尉融卒夏四月立子慶為皇太子
五月封馬廖等為列侯以特進就第考異(馬廖上亦漏舅字)
(有司請封諸舅帝以天下豐稔方垂無事從之太后聞之曰吾少壮時但慕竹帛志不顧命今雖已老猶)
(戒之在得故日夜惕厲思自降損何意老志不從萬年之日長恨矣廖等辭讓不許乃受爵而辭位許之)
(皆以特進就第)集覽(方垂方謂四方也垂遠邊也日夜惕厲書冏命篇怵惕惟厲中夜以興思免厥)
(愆注言常悚懼危厲夜半以起思所以兔其愆咎)
以鮑昱為太尉桓虞為司徒質實(鮑昱上黨屯留人永之子)六月
皇太后馬氏崩
(帝既為太后所養專以馬氏為外家故賈貴人不登極位親族無受寵滎者及大后崩但加貴人王赤綬)
(安車一駟宫人二百雜帛黃金錢二千萬而已)
秋七月葬明德皇后冬十一月詔諸儒會白虎觀議
五經異同
(楊終言章句之徒破壊大體宜如宣帝石渠故事永為後世則詔太常將大夫博士郎官及諸儒會白虎)
(觀議五經同異使五官中郎將魏應承制問侍中淳于恭奏帝親稱制臨决作白虎議奏丁鴻樓望成封)
(桓郁班固賈逵及廣平王羡皆與固超之兄也)集覽(章句之徒注見明帝永平二年石渠故事注見)
(宣帝甘露三年白虎觀在北宫承制問承奉制詔以問議五經事白虎議奏今白虎通是山堂考索曰白)
(虎議奏凡四十篇今所存本乃四十四卷篇首於爵終於嫁娶大扺皆引經斷論却無稱制臨决之語)
質實(楊終蜀郡成都人魏應任城人淳于恭北海淳于人丁鴻潁川定陵人樓望雍邱人桓郁沛郡)
(龍亢人榮之子班固安陵人賈逵平陵人廣平國名注見武帝元狩四年)
書法(宣帝之篇嘗書會石渠講五經矣於是再見其再見何嘉尊經也)
(庚辰)五年春二月朔日食舉直言極諫
(詔所舉以巖穴為先勿取浮華)集覽(巖穴猶言林泉也謂士之隠於巖穴之間者)
夏五月以直言士補外官
(詔曰朕思遲直士側席異聞其先至者各以發憤吐懣略聞子大夫之志矣皆欲置於左右顧問省納建)
(武詔書又曰堯試臣以職不直以言語筆札今外官多曠並可以補任)集覽(思遲猶言希望也遲)
(去聲緩而有所待也側席異聞側席為敬不敢正坐也異聞前所罕聞者所以體貎賢良欲來規諫也子)
(大夫顔師古曰子者人之嘉稱也大夫掌顧問應對故舉其官而稱子焉)
書法(直書其事而貶義見矣綱目書日食三百六十七而書舉士者五求言者三詳文帝二年)
(惜也帝之善未盡也是故上書徵有行義者下書賜帛遣歸而昭帝之失見矣上書舉直言極諫下)
(書以直言士補外官而章帝之失見矣)
發明(直言之士固當出入禁闥補過拾遺可也以補外官毋乃憂其末而失其本乎直書于此)
(蓋譏之爾)
太傅憙卒遣弛刑義從就班超平西域
(班超欲遂平西域上疏請兵曰西域諸國莫不向化唯焉耆龜兹獨未服從今宜拜龜兹侍子白霸為其)
(國王以步騎數百送之與諸國連兵歲月之間龜兹可禽以夷狄攻夷狄計之善者也莎車疏勒田地肥)
(廣草木饒衍不比燉煌鄯善間兵可不費中國而糧食自足臣超區區特蒙神靈竊冀未便僵仆目見西)
(域平定陛下舉萬年之觴薦勲祖廟布大喜於天下書奏帝知其功可成議欲給兵平陵徐幹上疏願奮)
(身佐超帝以幹為假司馬將弛刑及義從千餘人就超先是莎車以為漢兵不出遂降於龜兹而疏勒都)
(尉番辰亦叛超遂與幹擊番辰大破之欲進攻龜兹以烏孫兵彊宜因其力乃上言烏孫大國控弦十萬)
(可遣使招慰與其合力帝納之)集覽(莎車注見武帝元鼎二年竊冀未便僵仆私竊冀望我未必便)
(死弛刑注見光武建武二十六年義從西羌種名居湟中番辰姓名史炤曰番音潘)質實(平陵縣名)
(注見新莽地皇三年)
(辛巳)六年夏六月太尉昱卒是月晦日食秋七月以
鄧彪為太尉質實(鄧彪南陽新野人)以廉范為蜀郡太守
(成都民物豐盛邑宇逼側舊制禁民夜作以防火災而更相隠蔽燒者日屬范乃毁削先令但嚴使儲水)
(而已百姓以為便歌之曰廉叔度來何暮不禁火民安作昔無襦今五袴)集覽(民安作作則護反)
質實(廉范字叔度杜陵人)
書法(中興太守可稱者前書杜詩張堪第五倫矣於是復書廉范皆良吏也自是以至漢末裴)
(潜張嶷其庶幾焉若夫祝良李固張綱獨以能平盗賊稱則所遇之異也)
(壬午)七年春正月沛王輔等來朝
(帝以諸王將入朝遣謁者賜貂裘食物珍果又使大鴻臚持節郊迎帝親自循行邸第豫設帷牀錢帛器)
(物無不充備既至詔沛濟南東平中山王贊拜不名升殿乃拜上親答之每入宫輙以輦迎至省閣乃下)
(上為之興席改容皇后親拜於内皆鞠躬辭謝不自安)集覽(沛濟南東平中山王按東漢紀云沛)
(王名輔濟南王名康東平王名蒼中山王名焉俱光武之子也)
三月歸國詔留東平王蒼於京師
書法(未有書留者書留東平王蒼特筆也交予之)
夏六月廢太子慶為清河王立子肇為皇太子
(初帝納扶風宋楊二女為貴人大貴人生太子慶梁竦二女亦為貴人小貴人生皇子肇竇皇后無子養)
(肇為子謀䧟宋氏誣言欲為厭勝之術乃廢慶為清河王以肇為皇太子出宋貴人使小黃門蔡倫案之)
(皆飲藥自殺慶時雖幼亦知避嫌畏禍言不敢及宋氏帝更憐之敕皇后令衣服與太子齊等太子亦親)
(愛慶入則同室出則同輿)集覽(厭勝厭益涉反廣雅云厭者鎮也小黃門注見武帝征和二年)質
實(扶風郡名注見周顯王八年岐縣清河國名注見安帝建光元年甘陵蔡倫桂陽人)
發明(太子慶以無罪見廢原於竇后之誣䧟也自光武寵隂后而廢太子故肅宗踵而行之如)
(出一轍詒謀不足以詔後嗣服不足以增光書之于冊皆可愧矣)
秋八月東平王蒼歸國
(有司復奏遣蒼歸國手詔蒼曰骨肉天性誠不以遠近為親疎然數見顔色情重昔時念王久勞思得還)
(休欲署大鴻臚奏不忍下筆顧授小黃門中心戀戀惻然不能言於是車駕祖送流涕而訣)集覽
(顧授回視曰顧付人曰授)
九月帝如偃師遂至河内質實(偃師縣名注見唐肅宗至德二年河内郡名注)
(見桓帝延熹九年)
(詔曰車駕行秋稼觀收穫因涉郡界皆精騎輕行無他輜重不得輙修道橋遠離城郭遣吏逄迎刺探起)
(居出入前後以為煩擾動務省約但患不能脱粟瓢飲耳)集覽(行秋稼行下孟反廵視田禾也脱粟)
(米之粗糲者僅脱去其殼也瓢飲以瓢而飲不用噐皿也)
書法(書遂至何遠也與書不至而還者異矣詳明帝永平四年)
封蕭何末孫熊為鄼侯質實(鄼縣名注見高帝六年)
書法(末孫何不得其世也成帝之篇嘗書封蕭何六世孫喜為鄼侯矣於是再書嘉念功也蕭)
(何之後綱目詳書之)
(癸未)八年春正月東平王蒼卒
(初帝欲為原陵顯節陵起縣邑蒼上疏諫曰竊見光武皇帝躬履儉約之行深覩始終之分勤勤懇懇以)
(葬制為言孝明皇帝大孝無違承奉遵行謙德之美於斯為盛臣愚以園邑之興始自彊秦古者邱隴且)
(不欲其著明豈况築郭邑建都郛哉上違先帝聖心下造無益之功虚費國用動搖百姓非所以致和氣)
(祈豐年也陛下履有虞之至性追祖禰之深思臣蒼誠傷二帝純德之美不暢於無窮也帝乃止自是朝)
(廷每有疑政輙驛使諮問蒼悉心以對皆見納用至是薨諡曰獻中傅封上王自建武以來章奏並集覽)
(焉)質實(原陵注見光武建武中元二年顯節陵注見明帝永平十八年)
下梁竦獄殺之
(太子肇之立也梁氏私相慶皇后以是忌梁貴人數譛之諸竇遂作飛書䧟竦以惡逆竦死獄中家徙九)
(真兩貴人皆以憂死)集覽(飛書注見桓帝延熹八年飛章九真注見武帝元鼎六年)
馬廖馬防有罪免官就國
(馬廖謹篤自守而性寬緩不能教勅子弟皆驕奢不謹楊終與廖書戒之曰黃門郎年幼血氣方盛既無)
(長君退讓之風而要結放縱無行之客覽念前往可為寒心廖不能從防光大起第觀食客常數百人防)
(又多牧馬畜賦歛羌胡帝數加譴敕禁遏甚備由是權勢稍損賓客亦衰廖子豫投書怨誹於是有司并)
(奏防光兄弟悉免就國詔曰舅氏一門俱就國封四時陵廟無助祭先后者朕甚傷之其令許侯思慕田)
(廬以慰朕渭陽之情光比防稍為謹密故帝特留之後復有詔還廖京師諸馬既得罪竇氏益貴盛皇后)
(兄憲弟篤喜交通賓客第五倫上疏曰竇憲椒房之親典司禁兵出入省闥年盛志美卑讓樂善然諸出)
(入貴戚者類多瑕釁禁錮之人尤少守約安貧之節更相販賣雲集其門蓋驕佚所從生也三輔論議者)
(至云以貴戚廢錮當復以貴戚浣濯之猶觧酲當以酒也臣愚願陛下中宫嚴敕憲等閉門自守無妄交)
(通士大夫防其未萌令憲永保福禄此臣之所至願也憲以賤直請奪沁水公主園田主逼畏不敢計後)
(帝出過園指以問憲憲隂喝不得對後發覺帝大怒召憲切責曰深思前過奪主田園時何用愈趙高指)
(鹿為馬久念使人驚怖貴主尚見枉奪况小民哉國家棄憲如孤雛腐鼠耳憲大懼皇后為毁服深謝良)
(久乃得觧使以田還主司馬公曰人臣之罪莫大於欺罔是以明君疾之孝章責憲善矣然卒不能罪憲)
(則姦臣安所懲哉夫人主之於臣下患在不知其姦苟或知之而不能討彼知其不足畏也則放縱而無)
(所顧矣是故知善而不能用知惡而不能去人主之深戒也)集覽(長君謂后父馬援也長音展兩)
(反許侯謂馬光也封於許渭陽之情秦國風詩我送舅氏曰至渭陽案春秋傳晉獻公烝於齊姜生秦穆)
(夫人太子申生娶犬戎胡姬生重耳小戎子生夷吾驪姬生奚齊其娣生卓子驪姬譛申生申生自殺又)
(譛二公子二公子皆出奔獻公卒奚齊卓子繼立皆為大夫里克所弑秦穆公納夷吾是為惠公卒子圉)
(立是為懷公立之明年秦穆公又召重耳而納之是為文公文公秦康公之舅也時康公為太子其母穆)
(姬已卒康公送其舅於渭陽念母之不見别其舅而懷思焉渭水名注見高帝五年秦時都雍至渭之陽)
(者盖東行送之於咸陽之地椒房注見昭帝始元四年省闥注見武帝後元二年禁闥沁水公主明帝女)
(也沁水注見隋煬帝大業四年隂喝顔師古曰隂喝猶噎塞也隂於禁反喝一介反何用愈趙高指鹿為)
(馬用猶以也愈猶差也指鹿為馬事在秦二世三年毁服毀滅損也皇后自貶降故自損其衣服)正
誤(長君退讓之風今按文帝立竇皇后后弟廣國與兄長君厚賜田宅家於長安周勃灌嬰等為選士)
(之有節行者與居兩人由此為退讓君子不敢以尊貴驕人今馬廖等皆太后兄故楊終引竇長君為比)
(非指援也隂喝今按隂如字喝許曷切訶也亦作愒史記恐愒諸侯謂相恐脇也何用愈趙高今按愈猶)
(勝也言與趙高等也)
下雒陽令周紆獄尋赦出之
(周紆為雒陽令下車先問大姓主名吏數閭里豪彊以對紆厲聲曰本問貴戚若馬竇等軰豈能知賣菜)
(傭乎於是部吏争以激切為事貴戚跼蹐京師肅清竇篤夜至止姦亭亭長拔劍肆詈詔遣劍戟士收紆)
(送廷尉詔獄數日貰出之)集覽(周紆紆邕俱反字或作䊸跼蹐跼亦作局其欲反曲也蹐井亦反累)
(足也如踧踖然詩正月謂天蓋高不敢不局謂地蓋厚不敢不蹐箋云局蹐者天高而有雷霆地厚而有)
(䧟淪上下皆可畏怖貰出貰布夜反赦也)質實(周紆下邳人雒陽縣名注見周顯王三年)
以班超為西域將兵長史
(帝拜班超為將兵長史以徐幹為軍司馬别遣衛侯李邑護送烏孫使者邑到于窴不敢前因上書陳西)
(域之功不可成又盛毁超擁愛妻拘愛子安樂外國無内顧心超聞之歎曰身非曾參而有三至之讒恐)
(見疑於當時矣遂去其妻帝知超忠乃切責邑令詣超受節度超即遣邑將烏孫侍子還京師幹謂超曰)
(邑前毁君欲敗西域今何不緣詔書留之更遣他吏送侍子乎超曰是何言之陋也以邑毁超故今遣之)
(内省不疚何䘏人言快意留之非忠臣也)集覧(三至之讒有與曾參同姓名者殺人人告其母母不)
(信三至而後信之内省不疚語内省不疚夫何憂何懼注疚病也自省無罪惡無可憂懼)
以鄭弘為大司農
(舊交趾貢獻皆從東冶汎海沈溺相繼弘奏開零陵桂陽嶠道自是夷通在職二年所省以億萬訃遭天)
(下旱邊方有警民食不足而帑藏殷積弘又奏宜省貢獻減徭費以利饑民帝從之)集覽(嶠道注見)
(光武建武十九年嶠南)質實(零陵郡名注見武帝元鼎五年桂陽郡名注同上年一統志云東冶)
(漢之縣名屬會稽郡漢末改曰東侯官吳屬建安郡晉析置原豐縣為晉安郡治隋開皇中始改原豐為)
(閩縣五代時閩改長樂縣宋復為閩縣元仍舊本朝因之為福州府治所仍屬馬鄭弘泰山剛人昌之弟)
(甲申)元和元年夏六月詔議貢舉法
(陳事者多言郡國貢舉率非功次故守職益懈而吏事寖疏詔公卿朝臣議大鴻臚韋彪曰夫國以簡賢)
(為務賢以孝行為首是以求忠臣必於孝子之門夫人才行少能相兼是以孟公綽優於趙魏老不可以)
(為滕薛大夫忠孝之人持心近厚鍜鍊之吏持心近薄士宜以才行為先不可純以閥閱然其要歸在於)
(選二千石二千石賢則貢舉皆得其人矣彪又上疏曰天下樞要在於尚書而間者多從郎官超升此位)
(雖曉習文法長於應對然察察小慧類無大能宜鑒嗇夫捷給之對深思絳侯木訥之功帝皆納之)集
覽(孟公綽優於趙魏老不可以為滕薛大夫見語憲問篇嗇夫捷給事見文帝三年絳侯木訥絳侯周)
(勃也高帝拜為將軍定三秦攻項籍擊臧荼以功封侯食絳邑木訥注見惠帝二年)質實(韋彪扶風)
(平陵人賢之曾孫)
秋七月詔禁治獄慘酷者
(詔曰律云掠者唯得榜笞立又令丙箠長短有數自往者大獄以來掠者多酷鉆鑚之屬慘苦無極念其)
(痛毒怵然動心宜及秋冬治獄明為其禁)集覽(掠者唯得榜笞立劉伯莊曰掠音亮考掠也榜音彭)
(字或從手即笞也榜笞輕刑也應受榜笞者以一人背之令其立而受刑令丙為篇之次也前書音義曰)
(令有先後有令甲令乙令丙箠長短有數箠主蘂反扑撻之具漢景定箠令箠長五尺其本大一寸末薄)
(半寸竹也皆平其節當笞者笞臀畢一罪乃更人鈷鑚鉆通作鉗其廉反鑚作喚反倉頡篇曰鉗&KR0898;也&KR0898;)
(從蓋反說文在項曰鉗在足曰&KR0898;鑚臏刑也鑚去其膝蓋骨)
書法(景帝之世書詔治獄者務先寬於是再見然帝之寬厚長者又有大過於景帝者矣)
八月太尉彪罷以鄭弘為太尉帝南廵
(詔所經道上郡縣無得設儲跱命司空自將徒支拄橋梁有遣使奉迎探知起居二千石當坐)集覽
(設儲跱儲陳如反積也跱通作偫音丈紀反具也顔師古曰設儲跱豫備噐物也自將徒攴拄橋梁自將)
(親自將領也徒供徭作者支通作枝捍也拄通作柱音冢與反撑也小柱為枝爾雅隄謂之梁拄梁即橋)
(也凡橋有木梁石梁舟梁皆謂之橋耳)正誤(自將徒今按不必言司空親自將徒此但謂官司自)
(備工徒修理不役民夫耳)
冬十月至宛以朱暉為尚書僕射
(暉嘗為臨淮太守有善政民歌之曰彊直自遂南陽朱季吏畏其威民懷其惠時坐法免家居故上召而)
(用之後尚書張林上言縣官經用不足宜自煮鹽修均輸法暉曰王制天子不言有無諸侯不言多寡食)
(禄之家不得與百姓争利均輸之法與賈販無異鹽利歸官則下民窮怨誠非明主所宜行帝怒切責諸)
(尚書暉等皆自繫獄三日詔敕出之曰國家樂聞駮議黃髮無愆詔書過耳何故自繫暉因稱病篤不肯)
(復署議尚書令以下惶怖謂暉曰今臨得譴讓奈何稱病暉曰行年八十蒙恩得在機密當以死報若心)
(知不可而順旨靁同負臣子之義遂閉口不復言諸尚書共劾奏暉帝寝其事詔直事郎問暉起居太醫)
(視疾太官賜食暉乃起謝)集覽(南陽朱季朱暉字文季故曰朱季南陽郡宛邑人黃髮猶言黃耇也)
(皆老人之稱謂白髮落而更生黃者署議署謂簽名也靁同靁古雷字雷同附和之義也雷震驚百里而)
(百里一同故事無可否而同之者謂之雷同記曲禮曰無雷同注雷之發聲物無不同時應者人之言當)
(各由已不當然也楚辭九辨世雷同而炫燿兮文公集註雷聲相似有同無異也)正誤(黃髮無愆)
(今按書秦誓尚猷詢兹黃髮則罔所愆註黃髮賢老也言謀于黃髮之人則行事無所過詔意則謂朱暉)
(等賢老之人無過也)質實(宛縣名注見周赧王十七年臨淮郡名注見新莽天鳳四年)
十一月還宫以孔僖為蘭臺令史
(魯國孔僖涿郡崔駰同遊大學相與論武帝始崇聖道號勝文景及後恣已忘其前善鄰房生上書告駰)
(僖誹謗先帝刺譏當世事下有司僖以書自訟曰凡言誹謗者謂實無此事而虚加誣之也至如孝武皇)
(帝政之美惡顯在漢史是為直說書傳實事非虚謗也夫帝者為善為惡天下莫不知斯皆有以致之故)
(不可以誅於人也陛下即位以來政教未過德澤有加臣等獨何譏刺哉假使所非實是則固應悛改儻)
(其不當亦宜含容又何罪焉臣等受戮死即死耳顧天下之人必回視易慮以此事闚陛下心自今以後)
(苟見不可之事終莫復言者矣齊桓公親掦其先君之惡以唱管仲然後羣臣得盡其心今陛下乃欲為)
(十世之武帝遠諱實事豈不與桓公異哉臣恐卒然蒙枉不得自叙使後世論者擅以陛下有所比方寧)
(可復使子孫追掩之乎謹詣闕伏待重誅書奏詔勿問拜僖蘭臺令史)集覽(已忘其前善為句孔)
(僖傳作忘其前之為善注武帝末年好神仙征伐四夷信巫蠱戶口減半鄰房生房太學中房舍也生太)
(學中生員也其鄰房之生姓梁名郁親揚其先君之惡以唱管仲唱導引之義齊襄公醉殺魯桓公通其)
(夫人殺誅不當滛於婦人數欺大臣羣弟恐禍及故次弟紏奔魯管仲傅之次弟小白奔莒後公孫無知)
(弑襄公高國隂召小白於莒魯亦送紏而使管仲遮莒道射中小白帶鈎小白先入得立是為桓公遂厚)
(禮管仲以為大夫此是親揚先君之惡以唱率管仲也蘭臺漢官儀曰御史臺率執憲中司朝會獨坐内)
(掌蘭臺督諸州刺史又百官表御史中丞在殿中蘭臺掌圖籍秘書)正誤(及後恣已忘其前善今按)
(及後恣已四字當為一句言恣其已之欲也親揚其先君之惡以唱管仲今按集覽援引雖詳而不見親)
(揚其惡之事國語魯莊公束縛管仲以與齊桓公公迎而問焉曰昔吾先君襄公築臺以為高位田狩罼)
(弋不聽國政卑聖侮士而唯女是崇食必粱肉衣必文繡戎士凍餒是以國家不日引不月長恐宗廟之)
(不掃除社稷之不血食敢問為此若何管仲乃對以致霸之術云云)
書法(一令史耳何以書錄賢也)
賜毛義鄭均榖各千斛
(廬江毛義東平鄭均皆以行義稱於鄉里南陽張奉慕義名往候之坐定而府檄適至以義守安陽令義)
(奉檄而入喜動顔色奉心賤之辭去後義母死徵辟皆不至奉乃歎曰賢者固不可測往日之喜乃為親)
(屈也均兄為縣吏頗受禮遺均諫不聽乃脱身為傭歲餘得錢帛歸以與兄曰物盡可復得為吏坐贓終)
(身損棄兄感其言遂為廉潔均仕為尚書免歸帝下詔褒寵義均賜米各千斛常以八月長吏問起居皆)
(賜牛酒)質實(廬江郡名注見景帝四年東平國名注見獻帝興平元年南陽郡名注見秦二世二)
(年一綂志云安陽漢之縣名屬漢中郡晉改安康縣屬魏興郡南齊屬安康郡隋屬西城郡唐置西安州)
(貞觀初州廢屬金州至德初改為漢隂縣宋因之紹興初徙治新店元省入金州本朝復置改屬漢中府)
書法(嘉賞善也終綱目書賜榖二是年齊甲戌年魏常珍皆美也賜民榖不與焉)
詔除妖惡禁錮者
(詔曰往者妖言大獄所及廣遠一人犯罪禁至三屬如有賢才没齒無用朕甚憐之諸以前妖惡禁錮者)
(皆蠲除之)集覽(往者妖言大獄明帝時楚王英與顔忠等造圖書謀逆禁錮禁止錮塞其仕進之路)
(乙酉)二年春正月詔賜民胎養榖著為令
(詔曰諸懷&KR1494;者賜胎養榖人三斛復其夫勿算一歲著為令)集覽(復其夫勿算一歲復注見高帝)
(五年勿算注見宣帝地節三年)
書法(漢初書令民産子復勿事志仁政也高帝七年於是復見帝誠長者矣)
詔戒俗吏矯飾者
(詔曰俗吏矯飾外貌似是而非朕甚饜之甚苦之安静之吏悃愊無華日計不足月計有餘如襄城令劉)
(方吏民同聲謂之不煩雖未有他異斯亦殆近之矣夫以苛為察以刻為明以輕為德以重為威四者或)
(興則下有怨心吾詔書數下冠蓋接道而吏不加治民或失職其咎安在勉思舊令稱朕意焉)集覽
(悃愊無華悃苦本反愊拍逼反顔師古曰悃愊至誠也無華不事文采也)質實(襄城縣名注見周赧)
(王十五年)
二月行四分歷
(太初歷施行百有餘年歷稍後天上命編訢等綜校作四分歷施行之)集覽(綜校錯綜而校正之)
帝東廵
(帝之為太子也受書於汝南張酺至是東廵酺為東郡太守帝幸東郡引酺及門生掾吏會庭中先備弟)
(子之儀使酺講尚書一篇然後修君臣之禮行過任城幸鄭均舍賜尚書禄以終其身時人號為白衣尚)
(書)質實(汝南郡名注見光武建武十九年東郡注見光武建武八年任城國名注見明帝永平十)
(三年)
耕於定陶柴告岱宗宗祀明堂三月至魯祠孔子
(帝祠孔子及七十二弟子於闕里作六代之樂大會孔氏男子六十二人帝謂孔僖曰今日之會寧於卿)
(宗有光榮乎對曰臣聞明王聖主莫不尊師貴道今陛下親屈萬乘辱臨敝里此乃崇禮先師增輝聖德)
(非臣家之私榮也帝大笑曰非聖者子孫焉有斯言乎拜僖即中)集覽(柴告岱宗柴告燔柴祭天)
(告至也岱宗泰山也為四岳所宗故曰岱宗爾雅祭天曰燔柴天高不可逹故燔柴以祭之庶高煙上通)
(也書舜典至於岱宗柴馬融曰祭時積柴加牲其上而燔之先登於位告于天也闕里括地志云兖州曲)
(阜縣魯城西南三里有闕里其中有孔子宅從征記云闕里背洙面泗即此也案孔子生在鄒長徙曲阜)
(仍號闕里素王記事云廟東南三里一本作南十里有二石闕蓋里門也因名闕里六代之樂周六代樂)
(記雲門黃帝樂也言其德如雲之所出民得以有族類咸池堯樂也堯能禪舜均刑法以儀民言其德無)
(所不施大韶舜樂也言其德能紹堯大夏禹樂也禹治水敷土言其德能大中國大濩湯樂也言湯以寬)
(治民其德能使天下得其所大武武王樂也武王伐紂言其德能成武功)質實(定陶縣名注見秦二)
(世二年一統志云闕里在兖州府曲阜縣西二里魯城内即孔子所居之里按世家孔子卒諸儒講禮鄉)
(飲酒大射於孔子家族氏因以為齋藏孔子衣冠琴瑟車書至漢景帝時魯共王好治宫室壊孔子舊宅)
(以廣其居聞金石絲竹之音乃不敢壊於壁中得古文經傳又高帝過闕里以大牢祀孔子皆此今為宣)
(聖廟)
至東平祠獻王陵質實(東平國注見獻帝興平元年獻王陵在兗州府東平州北&KR0008;山)
(上)
(帝至東平追念獻王謂其諸子曰思其人至其鄉其處在其人亡因泣下沾襟遂幸獻王陵祠以太牢親)
(拜祠坐哭泣盡哀獻王之歸國也驃騎府吏丁牧周栩以王愛賢下士不忍去遂為王家大夫數十年事)
(祖及孫帝聞之皆引見擢為議郎)集覽(栩况羽反)
夏四月還宫假于祖禰集覽(還宫假于祖禰還讀曰旋返也東廵而返記王制歸)
(假于祖禰假通作格書舜典歸格于藝祖用特蔡氏傳曰格至也至于廟而祭告也特特牲也謂一牛也古者)
(君將出必告于祖禰歸又至其廟而告之孝子不忍死其親出告返面之義也)
書法(綱目書廵二十九始皇五武帝七煬帝三帝亦三書焉而書辭之詳亦莫如四君者然始)
(皇武帝誇功德求神僊煬帝盛儀衛矜服遠皆奢欲之所發也唯帝則舉古典崇先聖文治彬彬視)
(三君天淵矣故還宫未有書假于祖禰者於是備書之)
秋七月詔定律毋以十一月十二月報囚
(詔曰春秋重三正慎三微其定律無以十一月十二月報囚止用冬初十月而已)集覽(春秋重三)
(正慎三微春秋於春每月書王或書王正月或書王二月或書王三月三正者天地人之正所以冇三者)
(由有三微之月王者所當奉而成之禮記曰正朔三而改文質再而復三微者三正之始萬物皆微物色)
(不同故王者取法焉十一月陽氣始施於黃泉之下色皆赤赤者陽氣故周為天正色尚赤十二月萬物)
(始芽而色白白者隂氣故殷為地正色尚白正月萬物莩甲而出其色皆黑人得加功展業故夏為人正)
(色尚黑王者扶微理弱奉承之義毋以十一月十二月報囚毋禁止之也論囚曰報謂冬至之後有順陽)
(助生之文無鞫獄斷刑之政又詔曰立春不以報囚謂立春陽氣至可以施生故不論囚)
冬南單于與北單于戰破之考異(南上漏匈奴二字一本北單于作北匈奴)
(北匈奴衰耗黨衆離畔南部攻其前丁零宼其後鮮卑擊其左西域侵其右不復自立乃遠引而去至是)
(南單于與戰於涿邪山斬獲而還武威太守孟雲上言北虜前既和親而南部復往抄掠北單于謂漢欺)
(之謀欲犯塞謂宜還南所掠以慰安之詔百官議鄭弘第五倫等以為不可桓虞袁安等以為當與之虞)
(延斥弘倫亦變色司隸舉奏弘等皆免冠謝詔報曰事以議從策由衆定誾誾侃侃得禮之容寑默抑心)
(非朝廷福君何尤而深謝其各冠履帝乃下詔曰江海所以能長百川者以其下之也今與匈奴君臣分)
(定貢獻累至豈宜違信自受其曲其敕度遼及中郎將倍雇南部所得生口以還北虜其南部斬首獲生)
(計功受賞如常科)集覽(度遼將軍吳棠)正誤(度遼今按後漢書南匃奴傳明帝永平八年始)
(置度遼營以吳棠行度遼將軍事章帝建初七年坐事免以張掖太守鄧鴻為之和帝永元二年鴻遷大)
(鴻臚以皇甫稜為之今章帝元和二年敕度遼則鄧鴻也)質實(涿邪山注見明帝永平十六年武威)
(郡名注見光武建武十年袁安汝南汝陽人虞延陳留東昏人)
書法(蠻夷相攻不書此何以書戰勝受漢賞也)
(丙戌)三年春正月詔嬰兒無親屬及有子不能養者廪給
之
書法(志仁政也故通鑑不書綱目特書之)
發明(肅宗之治自初元以來如以園籞與民禁治獄慘酷除妖惡禁錮廪膽貧民賜胎養榖之)
(類無非善政可紀之實至是又詔廪給嬰兒班班見於史册綱目書之足以繼美文景光增前烈嗚)
(呼自是而後漢治其衰矣)
帝北廵耕于懷質實(懷縣名注見周顯王六年)
(敕侍御史司空曰方春所過無得有所伐殺車可以引避引避之騑馬可輟解輟觧之)集覽(騑馬)
(記曲禮注疏車有一轅四馬中兩馬夾轅名服馬兩邊者名騑馬一名驂馬)
三月還宫夏四月收太尉弘印綬弘自繫獄出之而
卒
(鄭弘數陳竇憲權埶太盛奏憲黨張林楊光貪殘吏與光舊因以告之憲奏弘漏泄密事帝詰讓弘收印)
(綬弘自詣廷尉詔敕出之因乞骸骨歸未許病篤上書曰竇憲姦惡貫天逹地海内疑惑謂憲何術以迷)
(主上近日王氏之禍昞然可見陛下處天子之尊保萬世之祚而信讒佞之臣不計存亡之機臣雖命在)
(晷刻死不忘忠願陛下誅四凶之罪以厭人鬼憤結之望帝省章遣醫視弘病比至已薨)
書法(凡書收某印綬皆無罪之辭也是故收董賢印綬不書收竇憲印綬不書收侯覽印綬不)
(書)
以宋由為太尉五月司空倫罷
(第五倫以老病乞身賜策罷以二千石俸終其身倫奉公盡節言事無所依違性質慤少文采在位以貞)
(白稱或問倫曰公有私乎對曰昔人冇與吾千里馬者吾雖不受每三公有所選舉心不能忘而亦終不)
(用也吾兄子病一夜十往退而安寝吾子有疾雖不省視而竟夕不眠若是者豈可謂無私乎程子曰兄)
(弟之子猶子也而倫視之有異焉是即私矣何待安寝與否然後為私乎)集覽(貞白貞潔精白)
以袁安為司空燒當羌反
(燒當羌迷吾及其弟號吾宼隴西郡兵追獲之號吾曰誠得生歸必不復犯塞太守張紆放遣之羌即觧)
(散)集覽(迷吾須良之孫)正誤(迷吾今按須當作滇後漢書滇良燒當之玄孫子滇吾滇吾子)
(東吾東吾諸弟迷吾等則滇良之孫也)
疏勒王忠詐降班超斬之質實(疏勒國名注見唐高宗調露元年)
(南道遂通)
詔侍中曹褒定漢禮
(博士曹褒請著漢禮班固以為宜廣集諸儒其議得失帝曰諺言作舍道邊三年不成會禮之家名為聚)
(訟互生疑異筆不得下昔堯作大章一夔足矣乃拜褒侍中授以叔孫通漢儀十二篇曰此制散略多不)
(合經今宜依禮條正使可施行)集覽(作舍道邊三年不成謂彼是此非故久而無成也詩小旻篇如)
(彼築室于道謀是用不潰于成文公集傳曰古語云作舍道邊三年不成蓋出於此會禮之家名為聚訟)
(會聚議禮之家相争不定也堯作大章一夔足矣記樂記曰舜作五絃之琴以歌南風夔始制樂以賞諸)
(侯又曰大章章之也注䕫舜時典樂者也大章堯樂名言堯德章明也周禮闕之或作大卷列子黃帝篇)
(堯使䕫典樂擊石拊石百獸率舞又按吕氏春秋魯哀公問於孔子曰樂止䕫一足矣言堯之樂官止一)
(䕫而已羣書考索亦載吕氏春秋堯命䕫為樂邱郊山林溪石之音拊石擊石以象上帝玉磬之音按五)
(絃之琴作為十五絃命之曰大章孔子家語五帝德篇宰我請問帝堯孔子曰高辛氏之子曰陶唐夔龍)
(典樂王肅注云舜時䕫典樂龍作納言然則堯時龍亦典樂者也案此說則非止一䕫矣亦與樂記不同)
正誤(堯作大章一䕫足矣今按堯時䕫已典樂舜盖申命之耳自書稱伯夷讓于䕫龍後世多連言)
(之未必龍亦典樂書曰龍作納言)
(丁亥)章和元年春三月護羌校尉傅育擊羌敗死夏六
月司徒虞免以袁安為司徒任隗為司空質實(任隗南陽宛人)
(光之子)秋鮮卑擊北匈奴斬優留單于
書法(蠻夷相攻不書此其書何受漢賞也據宋意書北匈奴自書大入雲中猾夏多矣於是鮮)
(卑斬之中國之幸也)
護羌校尉張紆擊羌斬其帥迷吾其子迷唐據大小
榆谷以叛集覽(大小榆谷正義曰榆溪名括地志云西羌中冇大小榆谷)質實(一綂志云)
(榆谷在臨洮府蘭縣西一百里有大小榆谷漢西羌居此緣山濱水以廣田畜故致強大常雄諸種)改
元
(是時屢有嘉瑞言者咸以為美遂詔改元章和太尉掾何敞獨惡之謂宋由袁安曰夫瑞應依德而至災)
(異緣政而生今異鳥翔於殿屋怪草生於庭際不可不察由安懼不敢答)質實(何敞平陵人)
書法(改元不書改此何以書譏信諛也是故漢好言者之諛而改章和則書改元魏惑謙之之)
(誕而改真君則書改元隋信袁充之誣而改仁夀則書改元皆譏之也)
八月晦日食考異(提要漏晦字)北匈奴五十八部來降
曹褒奏所撰制度
(曹褒依凖舊典雜以五經䜟記之文撰次天子至於庶人冠婚吉凶終始制度凡百五十篇奏之帝以衆)
(論難一故但納之不復令有司平奏)質實(曹褒魯國薛人)
書法(制度何前所詔定禮也然則曷為不以禮書之不成之為禮也雜以䜟記是可以為禮乎)
(書曰所撰制度以為徒褒之所撰云耳是故不成之為禮則曹褒前書定禮而後書所撰制度苟成)
(之為禮則張說前書定禮而後書開元禮成二十一年)
發明(去年方書詔曹褒定漢禮今年已書奏所撰制度何其易耶夫以先漢禮儀定於叔孫後)
(漢儀禮定於曹褒一代大典乃出此二人之手其得失固自不言可知矣)
班超發諸國兵擊莎車降之
(班超發于窴諸國兵二萬人擊莎車龜兹王發温宿等兵合五萬人救之超曰今兵少不敵可各散去湏)
(夜鼓聲而發隂緩所得生口龜兹王聞之自以萬騎於西界遮超温宿王將八千騎於東界徼于寘超知)
(二虜已出密召諸部勒兵雞鳴馳赴莎車營胡大驚亂犇走莎車遂降龜兹等各退散自是威震西域)
集覽(温宿西域小國名徼于窴徼伊消反遮也)質實(于窴西域國名注見武帝元狩元年龜兹)
(西域國名注見光武建武二十二年莎車西域國名注見武帝元鼎二年)
(戊子)二年春正月濟南王康中山王焉來朝
(上篤於親親故二王入朝特加恩寵及諸昆弟不遣就國賞賜過度倉帑為虚何敞奏記宋由曰比年水)
(旱公私屈竭此實損膳節用之時而賞賚過度損耗國資夫公家之用皆百姓之力明君賜賚宜有品制)
(忠臣受賞亦應有度明公位尊任重責大憂深宜先正已以率羣下還所得賜因陳得失奏王侯就國除)
(苑囿之禁節省浮費賑䘏窮孤則恩澤下暢黎庶悦豫矣由不能用尚書宋意上疏曰陛下隆寵諸王禮)
(敬過度春秋之義諸父昆弟無所不臣所以尊尊卑卑彊榦弜枝者也西平王羡等久磐京邑驕奢僣擬)
(損上下之序失君臣之正宜割情不忍以義斷恩發遣歸藩以塞衆望)集覽(羡以淺反西平王名)
正誤(西平王羡今按漢書無音當如字讀)質實(宋意南陽安衆人)
帝崩
(年三十一遺詔無起寝廟一如先帝法制范曄曰魏文帝稱明帝察察章帝長者章帝素知人厭苛切事)
(從寬厚盡心孝道平徭簡賦而民頼其慶又體之以忠恕文之以禮樂謂之長者不亦宜乎)集覽
(察察老子曰俗人察察我獨悶悶又曰其政悶悶其民醇醇其政察察其民缺缺林希逸口義曰悶悶不)
(作聰明察察煩碎也)
書法(賀善贊曰章帝之篇綱目書詔十六為愛民恤刑而發者十可謂仁厚之主矣而又垂意)
(禮樂尊師重學其失者獨廢太子殺梁竦二事耳所謂白璧之微瑕也)
太子肇即位
(年十歲)
尊皇后曰皇太后三月葬敬陵質實(一綂志云敬陵在河南府城東)
(南)太后臨朝
(竇憲以侍中内斡機密出宣詔命弟篤景瓌皆在親要崔駰以書戒憲曰傳曰生而富者驕生而貴者傲)
(生富貴而能不驕傲者未之有也昔馮野王稱為賢臣近隂衛尉克己復禮終受多福外戚所以獲譏於)
(時垂愆於後者蓋在滿而不挹位有餘而仁不足漢興外家二十保族全身四人而已書曰鑒于有殷可)
(不慎哉)集覽(内斡機密斡與筦通注見成帝陽朔二年筦執樞機馮野王字君卿宣元時人隂衛)
(尉隂皇后弟隂興也鑒于有殷謂當以前人為監戒也周書召誥不可不監于有殷曰惟不敬厥德乃早)
(墜厥命)質實(竇憲平陵人融之曾孫)
以鄧彪為太傅錄尚書事百官總已以聽
(竇憲以彪有義讓先帝所敬而仁厚委隨故尊崇之其所施為輒外令彪奏内白太后事無不從彪在位)
(修身而已不能有所匡正憲性果急睚眦之怨莫不報復以韓紆嘗劾父勲獄令客斬紆子以首祭勲冡)
集覽(委隨委曲隨從也)
書法(哀帝之篇王莽秉政嘗書百官總已以聽矣於是再見則竇憲意也竇憲以彪仁厚委隨)
(故尊崇之得以自恣彪雖有愧此名而視莽駿之專則異矣終綱目書百官總已以聽三王莽鄧彪)
(楊駿惟鄧彪無責焉)
發明(百官總已以聽此古冢宰代其君諒闈之任也鄧彪何人乃敢當此其實竇憲隆以虚名)
(使之為己利爾新莽假此以移漢祚鄧彪假此以附權姦為惡不同同歸於亂綱目書之皆不没其)
(實亦所以垂世鑒也)
諸王始就國
書法(書始何著章帝之友愛也先是有司奏遣諸王不許至是而後始就國帝之友愛蓋終其)
(身焉)
夏四月以遺詔罷鹽鐵之禁旱冬十月侍中竇
憲殺都鄉侯暢太后以憲為車騎將軍使擊北匈奴以
贖罪考證(當加舅於侍中之上謹按几例曰凡親戚貴重者書其屬以著與政之禍後倣此)
(北匈奴饑亂降南部者歲數千人南單于上言宜出兵討伐破北成南令漢家長無北念太后以示耿秉)
(秉言可討太后欲從之尚書宋意上書曰戎狄簡賤禮義無有上下彊者為雄弱者屈服漢興以來征伐)
(數矣其所克獲曾不補害光武皇帝因其來降羈縻畜養邊民得生勞役休息於兹四十餘年矣今鮮卑)
(奉順斬獲萬數中國坐享大功而百姓不知其勞盖鮮卑侵伐匈奴正是利其抄掠及歸功聖朝實由貪)
(得重賞今若聽南虜還都北庭則不得不禁制鮮卑鮮卑外失暴掠内無功賞豺狼貪婪必為邊患今北)
(虜西遁請求和親宜因其歸附以為外扞若引兵費賦以順南虜則坐失上略去安即危矣會都鄉侯暢)
(來弔國憂太后數召見之竇憲懼暢分宫省之權遣客刺殺暢於屯衛之中而歸罪於暢弟剛使侍御史)
(與青州刺史雜考之尚書韓稜以為賊在京師不宜捨近問遠恐為姦臣所笑何敞說宋由曰敞備數服)
(肱職典賊曹欲親至發所以糾其變而二府執事以為故事三公不與盜賊敞請獨奏案之於是推舉具)
(得事實太后怒閉憲於内宫憲懼誅因自求擊匈奴以贖死乃以憲為車騎將軍執金吾耿秉為副發兵)
(伐北匈奴)集覽(貪婪河内之北謂貪曰婪音盧含反離騷經衆皆競進以貪婪文公集註受財曰貪)
(愛食曰婪婪與惏通左傳貪惏無厭杜預注方言殺人而取其財曰惏賊曹職主盜賊者親至發所發所)
(者謂此事發覺之處所二府丞相府御史府)質實(一統志云都鄉漢之縣名屬涿郡東漢末廢之)
(故城在順天府涿州西北又名西鄉城韓稜舞陽人耿秉茂陵人國之子)
書法(前書太后臨朝矣以鄧彪為太傅以遺詔罷鹽鐵皆太后所以也此書以竇憲為將軍可)
(矣再書太后以者何譏私也殺都鄉侯而以為將軍刑賞兩失之矣北匈奴書擊已降也)
發明(竇憲以凶險之資行盜賊之計戕殺列侯於屯衛之中又從而歸罪他人洎朝論不容推)
(舉得實始正主名盍即致于重辟以正王誅既不能然乃聽其以擊虜自詭烏有假天討之威驅無)
(辜之民置之鋒鏑之下以為罪人逃死之地哉憲之桀逆固自不可勝誅然主之於内以成其惡者)
(誰實尸之故綱目特正其本不曰憲請北伐而曰太后以為將軍使擊匈奴曰以曰使而後責始有)
(歸此蓋推原禍端之論為後世母后之戒也噫)
以鄧訓為護羌校尉擊迷唐破之
(公卿舉鄧訓代張紆迷唐率兵來脇小月氏胡訓擁衛胡令不得戰議者咸以羌胡相攻縣官之利不宜)
(禁護訓曰張紆失信衆羌大動今因其廹急以德懷之庶能有用遂開城悉驅羣胡妻子内之嚴兵守衛)
(羌即觧去由是湟中諸胡皆言漢家常欲闘我曹今鄧使君待我以恩信乃是得父母也咸歡喜叩頭曰)
(唯使君所命訓遂撫養教諭莫不感悦賞賂諸羌使相招誘號吾將其種人八百戶來降訓因發秦胡羌)
(兵掩擊迷唐破之迷唐乃去大小榆衆悉離散)集覽(號吾燒當羌種也迷吾之弟)質實(鄧訓)
(南陽新□人禹之子)
(己丑)孝和皇帝永元元年春鄧訓掩擊迷唐大破之諸羌
來降
(迷唐欲復歸故地鄧訓發湟中六千人縫革船置箄上渡河掩擊大破之一種殆盡迷唐收餘衆西徙千)
(餘里燒當豪帥稽顙歸死餘皆欵塞納質於是訓綏接歸附威信大行遂罷屯兵唯置弛刑徒二千餘人)
(屯田修塢壁)集覽(箄音排編竹木以浮水上納質國弱懼其侵伐令子及貴臣往為質此質如字)
(讀塢壁城牆也通俗文曰營居曰塢)正誤(納質今按質當音致)
下尚書僕射郅夀吏夀自殺
(竇憲將行公卿詣朝堂上書諫以為匈奴不犯邊塞而無故勞師遠涉捐費國用徼功萬里非社稷之計)
(書連上輙寢宋由諸卿稍自引止唯袁安任隗免冠固爭前後十上衆皆危懼安隗正色自若侍御史魯)
(恭上疏曰萬民者天之所生天愛其所生猶父母愛其子一物有不得其所者則天氣為之舛錯况於人)
(乎故愛民者必有天報夫戎狄者四方之異氣也與鳥獸無别是以聖王之制羈縻不絶而已今匈奴遠)
(藏去塞數千里而欲乘其虚耗利其微弱是非義之所出也今始徵發而大司農調度不足上下相迫民)
(間之急亦已甚矣羣僚百姓咸曰不可陛下獨奈何以一人之計棄萬人之命不恤其言乎上觀天心下)
(察人志足以知事之得失臣恐中國不為中國豈徒匈奴而已哉太后不聽又詔使者為篤景起&KR0008;第侍)
(御史何敞上疏曰今匈奴無逆節之罪漢朝無可慙之耻而盛春東作興動大役復為篤景繕修館第彌)
(街絶里非所以垂令德示無窮也宜且罷工匠以憂邊恤民書奏不省竇憲嘗使門生齎書詣尚書僕射)
(郅夀有所請託夀送詔獄上書陳憲驕恣引王莽以誡國家又因朝會厲音正色譏憲等以伐匈奴起第)
(宅事憲怒䧟夀以誹謗下吏當誅敞上疏曰夀機密近臣匡救為職若懷默不言其罪當誅今夀違衆正)
(義以安宗廟豈其私邪忠臣盡節以死為歸臣誠不欲聖朝行誹謗之誅以杜塞忠直垂譏無窮夀得减)
(死徙合浦未行自殺)集覽(篤景竇憲二弟合浦注見光武建武十六年)質實(魯恭平陵人)
書法(於是竇憲專横夀數言之憲遂䧟以誹謗何敞疏論得减死徙合浦未行自殺則其不書)
(减死徙何甚漢也書曰下郅夀吏夀自殺若死於獄然所以甚之也)
發明(郅夀下吏不書有罪則其無辜為甚明前此肅宗朝書詔收太尉弘印綬弘自繫獄出之)
(而卒事亦類此皆以忤憲故也夫以肅宗之明使竇憲得肆其姦則幼冲之主將若之何此固郅夀)
(之所不得免而君子則深為肅宗追惜者也)
夏六月竇憲擊北匈奴大破之登燕然山刻石勒功而
還
(竇憲耿秉出朔方塞與北單于戰於稽落山大破之單于遁走斬獲甚衆降二十餘萬人出塞三千餘里)
(登燕然山命中護軍班固刻石勒功紀漢威德而還遣司馬吳氾奉金帛遺北單于於西海上以詔致賜)
(單于稽首拜受)集覽(稽落山匈奴中山在燕然山南燕然山注見武帝征和三年)質實(一綂)
(志云燕然山去韃靼國之塞三千餘里後漢車騎將軍竇憲率羌胡兵出塞與匈奴戰於稽落山大破之)
(斬獲甚衆憲遂登此山勒石紀功令班固銘曰鑠王師兮征荒裔勦凶虐兮截海外夐其邈兮亘地界封)
(神邱兮建隆嵑熙帝載兮振萬世)
書法(書勒功何竇憲汏也故不書紀漢威德所以專罪憲也)
發明(刻石燕然世之馳志撫掌者率喜談而樂道之綱目書此亦予之乎夫侵鎬及方至於涇)
(陽六月之所以薄伐然且盡境而還此固詩人之所美也北匃奴自肅宗以來綱目未嘗書其犯邊)
(今竇憲乃以盛夏興師攻無罪之虜出塞至於三千餘里揭地書之不没其實正以著其窮追遠討)
(之罪曰擊而不曰伐亦以見師出無名之失要在學者比而觀之則得其宜矣後三年書擊北匈奴)
(於金微山其義亦然)
秋七月會稽山崩質實(一綂志云會稽古地名禹會諸侯于此計功命曰會稽少康封)
(少子無餘於會稽以奉禹祀號曰于越春秋戰國時為越國後為楚所併秦滅楚置會稽郡治於吳此地屬焉)
(東漢順帝時始以吳置吳郡而徙會稽郡治山隂晉為會稽國咸和中改會為鄶劉宋置東揚州領會稽等五)
(郡隋初郡廢改東揚為吳州治會稽縣大業初改越州尋為會稽郡唐初復置越州天寳初改會稽郡乾元初)
(復為越州置浙東觀察使治於越廣明初陞義勝軍乾寧中改鎮東軍五代錢氏以越為東都宋仍為越州紹)
(興初始陞紹興府元改紹興路本朝復為紹興府隸浙江道)九月以竇憲為大將
軍考異(按封拜例曰凡以親戚貴重者書其屬則此當如王鳳等書舅竇憲據建寧二年書以董貴人)
(兄子重為五官中郎將永興二年書封乳母馬惠子初為列侯重以貴人兄子初以乳母之子尚書其屬則此)
(條不書舅傳錄闕漏耳)
(舊大將軍位在三公下至是詔憲位次太𫝊下三公上竇氏兄弟驕縱而景尤甚奴客奪人財貨簒取罪)
(人妻略婦女擅發緣邊突騎袁安劾景擅發邊兵驚惑吏民二千石不待符信輙承景檄當伏顯誅又奏)
(司隸校尉河南尹阿附貴戚不舉劾請免官案罪並寝不報瓌獨好經書節約自修尚書何敞上封事曰)
(愛而不教終至凶戾猶饑而食之以毒適所以害之也伏見大將軍憲兄弟專朝虐用百姓奢侈僣偪誅)
(戮無罪臣敞區區誠不欲上令皇太后損文母之號陛下有誓泉之譏下使憲等得長保其福祐駙馬都)
(尉瓌比請退身願抑家權可與參謀聽順其意誠宗廟至計竇氏之福時濟南王康尊貴驕甚憲乃白出)
(敞為濟南太傅康有違失敞輒諫争康雖不能從然素敬重敞無所嫌牾焉)集覽(突騎注見帝玄)
(更始二年瓌竇憲弟僣偪記雜記曰君子上不僣上下不偪下注不過奢以僣上不過儉以偪下偪迫也)
(誓泉之譏春秋鄭莊公母武姜謀弑莊公公與母誓曰不及黃泉無相見也嫌牾牾與忤同五故反逆也)
大水
(庚寅)二年春二月日食竇憲遣兵復取伊吾地車師遣
子入侍質實(伊吾屯名注見明帝永平十四年車師國名注見武帝元鼎元年)
書法(伊吾盧地於是三書矣)
月氏遣使奉獻
(初月氏求尚公主班超拒還其使由是怨恨遣其副王謝將兵七萬攻超超衆少皆大恐超曰月氏兵雖)
(多然數千里踰蔥嶺來非有運輸何足憂邪但當收榖堅守彼饑窮自降不過數十日决矣謝攻不下抄)
(掠無所得超度其必從龜兹求食乃遣兵數百於東界要之謝果遣騎賂龜兹伏兵遮擊盡殺之持其首)
(示謝謝大驚請罪由是歲奉貢獻)集覽(副王謝謝副王之名副王猶禆王也漢書匈奴傳注索隐)
(曰禆副也音頻移反顔師古曰禆王小王也若禆將然蔥嶺西域傳自玉門陽關出西域有兩道南道西)
(踰蔥嶺則出大月氏安息北道西踰蔥嶺則出大宛康居奄蔡西河舊事云蔥嶺西域國名在天竺東其)
(山高大上悉生蔥故名蔥嶺)質實(月氏西戎國名注見武帝元朔三年蔥嶺西域國名注見武帝)
(元鼎二年龜兹西域國名注見光武建武二十二年)
封齊武王孫無忌為齊王威為北海王
(初北海哀王無後肅宗以齊武王首創大業遺詔令復二國至是皆封)質實(齊國名注見桓帝永)
(康元年青州北海國名注同上年)
秋七月竇憲出屯凉州質實(凉州注見唐中宗景龍二年)九月北
匈奴欵塞求朝冬竇憲遣使迎之復遣兵襲擊破之
(北單于遣使欵塞稱臣欲入朝見憲遣班固迎之會南單于求滅北庭憲復遣中郎將耿譚將騎出塞襲)
(擊北單于單于被創僅而得免南部黨衆益盛領戶三萬四千勝兵五萬)集覽(北庭注見武帝元狩)
(四年王庭)
書法(求朝順節也迎之復擊之直書其事貶意自見矣)
發明(欵塞求朝夷狄之向化也既書遣使迎之又書遣兵襲擊破之則詐謀為益甚矣竇憲專)
(兵所為如此漢朝尚可立國乎)
(辛卯)三年春正月帝冠
(始用曹褒新禮擢褒監羽林左騎)
二月竇憲遣兵擊北匈奴於金微山大破之單于走死
(竇憲以北匈奴微弱欲遂滅之遣左校尉耿䕫圍北單于於金微山大破之獲其母閼氏名王已下五千)
(餘級單于逃走不知所在出塞五千餘里而還自漢出師所未嘗至也)質實(一綂志云耿䕫扶風)
(茂陵人國之子金微山在韃靼國之塞可五千餘里)
竇憲殺尚書僕射樂恢
(竇憲以耿䕫任尚為爪牙鄧叠郭璜為心腹班固傅毅典文章刺史守令多出其門賦歛吏民共為賂遺)
(袁安任隗舉奏貶四十餘人竇氏大恨但安隗素行高未有以害之尚書僕射樂恢上疏曰陛下富於春)
(秋纂承大業諸舅不宜斡正王室示天下之私若上能以義自割下能以謙自引則四舅可長保爵土之)
(榮而皇太后永無慙負宗廟之憂矣書奏不省恢乞骸骨歸憲風州郡迫脇恢飲藥死於是朝臣震慴無)
(敢違者袁安以天子幼弱外戚擅權每朝會進見及與公卿言國家事未嘗不喑嗚流涕天子大臣皆恃)
(頼之)集覽(斡正王室斡與筦同如淖齒管齊李兑管趙之管史記注管典也典齊趙之權也戰國策)
(注管管榷之管言專之也喑嗚啼極無聲袁安本傳作噫嗚史炤曰噫音醫嗚一故反歎傷貎)質實
(傅毅茂陵人樂恢長陵人)
書法(於是恢諫用諸舅書奏不省乞骸骨歸憲風州郡迫恢飲藥死直書竇憲殺之明微也綱)
(目修而亂賊懼矣)
發明(憲自北伐之後擅權自恣不復知有朝廷故綱目書遣兵取伊吾地者憲也書遣使迎北)
(匈奴者亦憲也書遣兵擊北匈奴者又憲也夫以征伐大權初無朝命而憲專輒行之今又賊殺尚)
(書官長其罪當如何哉前史雖述憲風迫而死然尢未正其名至綱目始書憲殺而後其罪益著况)
(樂恢已乞骸去國而綱目特舉其官者正以著恢不失其職重憲之罪爾噫凶于而家害于而國漢)
(氏之不亡豈非幸歟)
冬十月帝如長安竇憲來會
(帝幸長安詔竇憲與車駕會長安憲至尚書以下議欲拜之伏稱萬歲尚書韓稜正色曰夫上交不謟下)
(交不黷禮無人臣稱萬歲之制議者皆慙而止左丞王龍私奏記上牛酒於憲稜舉奏論為城旦)集
覽(論為城旦論盧昆反議法也城旦注見秦始皇三十四年)
書法(綱目書來朝多矣未有書來會者書來會何憲不臣也書來會而憲之氣燄可見矣自元)
(年至此綱目所書災異外纔十三事而書竇憲者八往往皆斥名之惡專也自是一書竇憲還京師)
(而隨以伏誅書矣)
發明(憲亽臣也天子遊幸則當朝于在所而書曰來會者所以著其權勢之盛若敵國云爾履)
(霜堅冰可不畏哉)
龜兹姑墨温宿諸國來降質實(姑墨國名注見安帝延光三年温宿國名注見)
(章帝章和七年)十二月以班超為西域都護騎都尉帝還
宫
(壬辰)四年春正月立北匈奴於除鞬為單于
(初北單于既亡其弟於除鞬自立遣使欵塞竇憲請立為單于置中郎將領護如南單于故事事下公卿)
(議袁安任隗以為光武招懷南虜非謂可永安内地正以權時之算可得捍禦北狄故也今宜令南單于)
(反北庭領降衆無緣復更立於除鞬以增國費安又獨上封事曰南單于屯先父舉衆歸德四十餘年屯)
(又首唱大謀空盡北虜輟而弗圖更立新降以一朝之計違三世之規失信所養建立無功百蠻不敢復)
(保誓矣况烏桓鮮卑新殺北單于今立其弟豈不懷怨且漢故事供給南單于費直歲一億九十餘萬西)
(域歲七千四百八十萬今北庭彌遠其費過倍是乃空盡天下而非建策之要也詔下其議安又與憲更)
(相難折憲負埶驕訐稱光武誅韓歆戴涉故事安終不移然上竟從憲策初廬江周榮辟袁安府安舉奏)
(竇景及争立北單于事皆榮所具草竇氏客脇榮曰竇氏悍士刺客滿城中謹備之矣榮曰榮江准孤生)
(得備宰士縱為所害誠所甘心因敕妻子若卒遇飛禍無得殯殮冀以區區腐身覺悟朝廷)集覽
(於除鞬單于之名也鞬居言反領護統領保護之屯先父屯單于名其先父名比光武建武二十四年匈)
(奴南邊八部立比為南單于欵塞稱藩辟袁安府辟音璧除也除用周榮在袁安幕府宰士注見新莽地)
(皇二年甘心封禪書世主莫不甘心焉注謂心甘美也)
三月司徒安卒以丁鴻為司徒夏四月竇憲還京師
書法(乘輿書還憲還耳何以書憲伉也儼然君矣故特書還)
六月朔日食
(丁鴻上疏曰昔諸吕握權綂嗣幾移哀平之末廟不血食今天下遠近惶怖承旨背王室向私門上威損)
(下權盛人道悖於下效驗見於天雖有隠謀神照其情垂象見戒以告人君禁微則易救末則難恩不忍)
(誨義不忍割去事之徵未然之明鏡也夫天不可以不剛不剛則三光不明王不可以不彊不彊則宰牧)
(從横宜因大變改正匡失以塞天意)集覽(去事已往之事)
地震旱蝗大將軍竇憲伏誅
(竇氏父子兄弟並為卿校充滿朝廷鄧疊及弟磊母元與憲壻郭舉及父璜共相交結舉得幸太后遂謀)
(為逆帝知其謀而外臣莫由親接以鈎盾令鄭衆謹敏有心幾不事豪黨遂與衆定議誅憲使清河王慶)
(私求外戚傳夜獨内之明日幸北宫詔執金吾五校尉勒兵屯衛南北宫閉城門收璜舉疊磊誅之收憲)
(大將軍印綬更封冠軍侯與篤景瓌皆就國選嚴能相迫令自殺初河南尹張酺數以正法繩景及竇氏)
(敗酺上疏曰方憲等寵貴羣臣阿附唯恐不及今嚴威既行皆言當死不復顧其前後臣伏見夏陽侯瓌)
(每存忠善檢敕賓客未嘗犯法臣聞王政骨肉之刑有三宥之義過厚不過薄宜加貸宥以崇厚德帝感)
(其言由是瓌獨得全胡氏曰竇氏根據已生逆謀誠欲誅之未易舉手和帝年纔十四乃能選用秘臣密)
(求故事勒兵收捕中外肅清足以繼孝昭之烈矣所可恨者三公不與大政而鄭衆有功由是宦者用權)
(馴致亡漢可勝歎哉竇氏宗族賓客皆免歸故郡班固死獄中固嘗著漢書尚未就詔固女弟曹夀妻)
(昭踵成之華嶠曰固之序事不激詭不抑抗贍而不穢詳而有體使讀之者亹亹而不厭信哉其能成名)
(也固譏司馬遷是非頗繆於聖人然其論議常排死節否正直而不叙殺身成仁之為美則輕仁義賤守)
(節甚矣初竇憲納妻郡國皆有禮慶漢中郡當遣吏戶曹李卲諫曰竇將軍不修德禮而專權驕恣危)
(亡可翹足而待願明府一心王室勿與交通太守固遣之郃請自行遂所在遲留至扶風而憲就國凡交)
(通者皆坐免太守獨不與焉帝賜清河王慶奴婢輿馬錢帛珍寳充牣其第慶或時不安帝朝夕問訊)
(進膳藥所以垂意甚備慶亦小心恭孝自以廢黜尤畏事慎法故能保其寵禄焉)集覽(弟磊母元)
(疊之弟名磊其母名元鈎盾令百官表注中官所隸其處在少府監典諸近池苑囿遊觀之處昭帝本紀)
(耕於鈎盾弄田應劭曰鈎盾宦者近署也有心幾幾讀作機關機也莊子天地篇有機械者必有機事有)
(機事者必不機心機心存於胷中則純白不備外戚傳句絶欲求問外戚故事冠軍侯南陽郡冠軍縣竇)
(憲封邑也繩景繩彈治也以正法紏彈竇景三宥之義注見唐中宗嗣聖七年馴致馴松倫反以漸而致)
(曰馴致妻昭夀妻名昭所謂曹大家也注見後華嶠姓名也華胡化反嶠渠廟反郃曷閤反史炤釋文音)
(閤遲留並去聲遲緩而有所待也留謂宿留亦有所湏待也)正誤(遲留今按只如字讀謂遲緩淹)
(留也)質實(鄭衆南陽犨人冠軍縣名注見武帝元朔六年張酺汝南細陽人夏陽縣名注見光武建)
(武十年李郃南鄭人)
書法(於是收印綬遣就國迫令自殺耳書㐲誅何正憲罪也綱目自殺書自殺迫之自殺書殺)
(當罪書伏誅)
以宦者鄭衆為大長秋
(帝策勲班賞衆每辭多受少帝由是賢之常與之議論政事宦官用權自此始矣)
書法(大長秋何宫閫職也以宦者為之常事爾何以書賞功也自鄭衆與於大謀而宦者之權)
(盛矣漢室之禍兆矣故謹書之)
發明(竇憲之誅鄭衆誠與其謀固當班賞然列爵用事則非宦者之所宜矣綱目揭而書之所)
(以著亡漢之禍自此始也)
秋七月太尉由有罪策免自殺
(以黨於竇氏故也)
八月司空隗卒以尹睦為太尉錄尚書事劉方為司空
(初議立北單于惟方睦同袁安議及竇氏敗帝思前議故策免由而用方睦焉)
護羌校尉鄧訓卒迷唐復反
(鄧訓卒吏民羌胡旦夕臨者日數千人前烏桓吏士皆犇走道路至空城郭吏執不聽以状白校尉徐傿)
(傿歎息曰此為義也乃釋之遂家家為訓立祠聶尚代訓為校尉欲以恩懷諸羌乃詔迷唐使還居大小)
(榆谷迷唐遣祖母詣尚尚自送至塞下令譯護送之迷唐遂與諸種屠譯以盟復宼金城塞尚坐免)集
覽(傿於虔反屠譯以盟屠裂其譯使共㰱其血以結盟)
書法(上書訓卒繼書復反志訓功也)
(癸巳)五年春正月太傅彪卒隴西地震北單于畔遣
兵追斬滅之考異(北上漏匈奴二字)
(竇憲既立於除鞬為北單于欲輔歸北庭會憲誅而止於除鞬自畔還北詔討斬之破滅其衆)
書法(單于未有書畔者此其書畔何漢所立也是故北單于為漢所立則書畔南匃奴稱臣於)
(漢則書討安帝永初三年綱目之名分嚴矣)
鮮卑徙據北匈奴地
(鮮卑既據匈奴故地匈奴餘種十餘萬落皆自號鮮卑鮮卑由此漸盛)集覽(萬落落居也人所聚)
(居故謂村落屯落院落聚落)
冬十月太尉睦卒以張酺為太尉
(酺與尚書張敏等奏曹褒制漢禮亂聖術宜加刑誅帝寝其奏而漢禮遂不行)質實(張敏河間鄚人)
梁王暢有罪詔削二縣
(暢與從官卞忌祠祭求福忌云神言王當為天子有司奏請徵詣詔獄帝不許但削二縣暢上疏深自刻)
(責請還爵土上優詔不聽)
護羌校尉貫友攻迷唐走之
(貫友攻迷唐於大小榆谷夾逄留大河築城塢作大航造河橋欲以渡兵迷唐遠徙依賜支河曲)集
覽(河橋杜預曰造舟為梁則河橋之謂也賜支河曲賜支西戎地禹貢所謂析支王肅云析支在河關)
(西千餘里鄭玄以為山名也河曲注見光武建武二十二年)
南匈奴單于屯屠何死單于宣弟安國立
(安國初為左賢王無稱譽及為單于左谷蠡王師子以次轉為左賢王師子素勇黠多知數將兵擊北庭)
(受賞賜國中盡敬師子而不附安國安國欲殺之諸新降胡初在塞外數為師子所驅掠多怨之安國因)
(是與同謀議師子覺其謀乃别居五原界)質實(五原郡名注見明帝永平八年)
(甲午)六年春正月使匈奴中郎將杜崇等殺安國立左賢
王師子為單于
(安國與崇不相平上書告崇崇斷其章因與度遼將軍朱徽上言安國親近新降欲殺左賢王師子起兵)
(背畔下公卿議皆以為宜遣有方略使者之單于庭與崇徽并力責其部衆為邊害者共平罪誅若不從)
(命令為權時方略亦足以威示百蠻帝從之於是徽崇遂發兵造其庭安國驚去舉兵欲誅師子師子悉)
(將廬落入曼柏城安國追到城下徽遣吏曉譬不聽崇徽因發諸部騎追赴之安國舅喜為等恐并誅乃)
(殺安國而立師子)集覽(斷其章杜崇遮斷安國所上奏章不得逹)
司徒鴻卒以劉方為司徒張奮為司空秋旱班超
發八國兵討焉耆斬其王廣考異(討當作擊)考證(討當作伐)
(初龜兹諸國既降焉耆猶懷二心至是討之於是西域五十餘國悉納質内屬至於海濱四萬里外皆重)
(譯貢獻)集覽(重譯注見武帝元狩元年重九譯)質實(龜兹西域國名注見光武建武二十)
(二年焉耆西域國名注見新莽始建國五年)
北匈奴降者脇立屯屠何子逄侯叛走出塞遣將軍鄧
鴻等擊之不及鴻及杜崇等皆坐誅
(鴻坐逗留崇及朱徽坐失胡和致胡反皆徵下獄死)
書法(於是皆下獄死書誅正其罪也)
以陳寵為廷尉
(寵性仁矜數議疑獄每附經典務從寬恕刻敝之風於此少衰)
書法(自宣帝地節元年書于定國是後百六十餘年廷尉不見於綱目矣於是復見嘉仁恕也)
(乙未)七年夏四月朔日食秋七月易陽地裂質實(易陽郡名)
(注見獻帝興平二年)
書法(書地裂始此終綱目書地裂三書地坼三詳戰國庚午年)
九月地震
(丙申)八年春二月立貴人隂氏為皇后夏蝗
(丁酉)九年春三月隴西地震質實(隴西郡名注見秦王政三年)夏六
月旱蝗除田租及山澤稅
書法(嘉恤民也故通鑑不書綱目特書之終綱目書大旱三十八書旱五十八而書恤旱之政)
(者十二書大蝗十六書蝗三十七而書恤蝗之政者二詳文帝後元六年世主之以災為玩者多矣)
秋閏八月皇太后竇氏崩
(初梁貴人既死宫省事秘莫有知帝為梁氏出者舞隂公主子梁扈奏記三府求得申議太尉張酺言状)
(帝感慟良久酺因請追上尊號存錄諸舅帝從之會貴人姊上書自訟乃知貴人枉殁之状三公請奏貶)
(竇大后尊號不宜合葬先帝帝手詔曰竇氏雖不遵法度而太后常自减損朕奉事十年深惟大義禮臣)
(子無貶尊上之文恩不忍離義不忍虧其勿復議)質實(舞隂縣名注見光武建武十一年)
葬章德皇后迷唐宼隴西遣將軍劉尚討破之考異
(討當作擊與元鼎六年討西羌同)考證(討當作擊)九月司徒方策免自殺
冬十月追尊梁貴人為恭懷皇太后葬西陵
書法(東漢書后葬矣不書地此其書地何志禮失也於是妾母稱皇太后葬稱西陵非禮矣終)
(綱目后葬書地七詳宣帝本始三年)
以吕蓋為司徒司空奮罷以韓稜為司空
(戊戌)十年夏五月大水秋七月司空稜卒以巢堪為司
空冬十月雨水十二月迷唐詣闕貢獻
(劉尚坐畏懦免謁者耿譚設購賞諸種頗來附迷唐恐乃降)
以劉愷為郎
(初居巢侯劉般薨子愷當嗣稱父遺意讓其弟憲遁逃十餘歲有司奏請絶其國賈逵上書曰孔子稱能)
(以禮讓為國乎何有有司不原樂善之心而繩以循常之法非所以長克讓之風成含弘之化也詔聽憲)
(嗣爵徵愷為郎)質實(居巢縣名注見秦二世二年賈逵扶風平陵人)
南單于師子死單于長之子檀立考異(南上漏匃奴二字)
(己亥)十一年春二月遣使循行廪貸
書法(志恤民也故通鑑不書綱目皆特書之)
(庚子)十二年夏四月秭歸山崩集覽(秭歸秭通作姊蔣洗反秭歸郡即巴東也)
(今歸州是案郡志楚大夫屈原既被放忽暫歸有賢姊曰女&KR0912;亦歸喻令自寬袁崧以為秭歸之名始於此荆)
(州記秭歸縣北一百里有原故宅方七頃宅東北有女&KR0912;廟𢷬衣石尚存)質實(一統志云秭歸古地名周)
(為䕫子國地戰國屬楚秦漢屬南郡三國吳屬建平郡晉因之劉宋屬荆州南齊屬巴州後周置秭歸郡治長)
(寧縣隋初郡廢改縣曰秭歸屬信州唐置歸州天寳初改巴東郡乾元初復為歸州宋屬荆湖北路建炎中屬)
(䕫路元至元中陞歸州路尋降為州本朝初廢州為秭歸縣屬夷陵州後復為歸州以興山縣省入仍屬荆州)
(府)秋七月朔日食太尉酺免以張禹為太尉質實
(張禹襄國人)迷唐復叛
(迷唐既入朝其餘種人不滿二千饑窘不立入居金城帝令還大小榆谷迷唐以漢作河橋兵來無常故)
(地不可復居辭不肯出校尉吳祉等促使出塞迷唐復叛宼鈔而去)質實(金城郡名注見光武建武)
(十年河橋注見晉武帝泰始十年)
(辛丑)十三年春正月帝幸東觀
(帝因朝會召見諸儒魯丕賈逵黃香等相難數事帝善丕說特賜衣冠丕因上䟽曰說經者傳先師之言)
(非從己出若規矩權衡之不可枉也難者必明其據說者務立其義浮華無用之言不陳於前故精思不)
(勞而道術愈章法異者各令自說師法博觀其義無令幽遠獨有遺失也)集覽(東觀漢聚書之所竇)
(章入東觀為校書郎學者稱東觀為老氏藏室道家蓬萊山本傳注老子為守藏史復為柱下史四方所)
(記文書皆歸柱下言東觀經籍之多也)質實(魯丕平陵人恭之弟黃香江夏安陸人况之子)
書法(書幸東觀何美崇儒也書幸始此綱目書幸二十有一多譏辭未有善於此者矣)
秋迷唐宼金城郡兵擊破之
(迷唐復還賜支河曲將兵向塞金城太守侯霸擊破迷唐種人瓦觧迷唐遂弱遠踰賜支河首依發羌居)
(久之病死其子來降戶不滿數千)集覽(發羌西羌别種)
雨水冬詔邊郡舉孝廉
(詔曰幽并凉州戶口率少邊役衆劇束修良吏進仕路狹撫接夷狄以人為本其令緣邊戶口十萬以上)
(歲舉孝廉一人不滿十萬二歲一人五萬以下三歲一人)集覽(束修良吏謂檢束修飭循良之吏或)
(謂束修束帶修飭也)
鮮卑宼右北平漁陽司徒蓋致仕以魯恭為司徒
巫蠻反宼南郡
(巫蠻許聖以郡收税不均怨恨遂反)質實(巫縣名注見周赧王十六年)
(壬寅)十四年春安定羌反郡兵擊滅之復置西海郡
(安定降羌燒何種反郡兵擊滅之自是西海及大小榆谷左右無復羌宼隃糜相曹鳳上言燒何種居大)
(小榆谷土地肥美有西海魚鹽之利阻大河以為固又近塞内諸種故犯法者常從此起宜及此時建復)
(西海郡縣規固二榆廣設屯田隔塞羌胡交關之路遏絶狂狡窺欲之源又殖榖富邊省委輸之役國家)
(可以無西方之憂上從之繕修故西海郡拜鳳為金城西部都尉戍之增廣屯田列屯夾河合三十四部)
(其功垂立會永初中諸羌叛乃罷)集覽(燒何西羌别種隃糜扶風郡邑隃音踰規固規圖固守也)
(委輸注見高帝五年夾河夾逄留大河也)質實(一綂志云隃糜漢之縣名屬右扶風晉省隃糜後周)
(置汧陽郡及縣以在汧水之陽故名尋廢郡以縣屬隴州唐宋金元皆仍舊本朝因之改屬鳳翔府)
夏四月荆州兵討巫蠻大破降之考異(此討字亦當作擊)六
月皇后隂氏廢死
(隂后妬忌恚恨有言后挟巫蠱道者后坐廢以憂死)
書法(皇后隂氏廢何罪辭也故書死終綱目皇后書廢者二十一而以自廢為文者三武帝陳)
(后宣帝霍后和帝隂后廢書死一而已)
大水徵班超還京師
(班超年老乞歸久之未報超妹曹大家上書為超求哀帝感其言乃徵超還八月至洛陽九月卒任尚代)
(為都護謂超曰小人猥承君後任重慮淺宜有以誨之超曰塞外吏士本非孝子順孫皆以罪過徙補邊)
(屯而蠻夷懷鳥獸之心難養易敗今君性嚴急水清無大魚察政不得下和宜蕩佚簡易寬小過總大綱)
(而已超去後尚私謂所親曰我以班君當有竒策今所言平平耳尚後竟失邊和如超言)集覽(曹大)
(家曹夀妻也名昭漢書注家讀曰姑離騷經浞又貪夫厥家晦庵註婦謂之家家叶音古胡反察政言為)
(政察察大明蕩佚史炤曰無儀檢也前書揚雄傳簡易佚蕩注佚蕩音鐵讜緩也)正誤(蕩佚今按)
(蕩如字佚音迭方言佚惕緩也惕與蕩通大槩寬大舒緩之意)
冬十月立貴人鄧氏為皇后
(初鄧禹嘗謂人曰吾將百萬之衆未嘗妄殺一人後世必有興者其子訓有女曰綏性孝友好書𫝊常晝)
(修婦業暮誦經典選入宫為貴人恭肅小心動有法度承事隂后接撫同列常克己以下之雖宫人隸役)
(皆加恩恤帝深嘉焉嘗有疾帝特令其母兄弟入視醫藥貴人辭曰宫禁至重而使外舍久在内省上令)
(陛下有私幸之譏下使賤妾獲不知足之謗上下交損誠不願也每有讌會諸姬競自修飾貴人獨尚質)
(素其衣有與隂后同色者即時觧易若並時進見則不敢正坐離立每有所問常逡廵後對帝數失皇子)
(貴人數選進才人及為皇后郡國貢獻悉令禁絶歲時但供紙墨而已帝每欲官爵鄧氏后輒哀請謙譲)
(故兄隲終帝世不過中郎將)集覽(外舍外戚之家内省猶言省中注見武帝征和二年諸姬美女)
(曰姬顔師古曰姬本周姓貴於衆國之女故婦人美號皆稱姬離立記曲禮離立者不出中間注離兩也)
(楚辭橘頌章淑離不滛梗其有理兮晦庵註離如離立言孤特也)
司空堪罷以徐防為司空
(防上䟽以為漢立博士十有四家設甲乙科以勉學者今太學試博士弟子皆以意說不修家法不依章)
(句妄生穿鑿輕侮道術寖以成俗誠非詔書實選本意改薄從忠三代常道專精務本儒學所先臣以為)
(博士策試宜從其家章句開五十難以試之觧釋多者為上第引文明者為高說若不依先師義有相伐)
(皆正以為非上從之)集覽(甲乙科平帝時增元士之子得受業如弟子勿以為員歲課甲科四十人)
(為郎中乙科二十人為太子舍人丙科四十人補文學掌故後順帝更修黌宇補弟子增甲乙之科見儒)
(林傳家法注見順帝陽嘉元年章句注見章帝建初四年義有相伐文義各相矜伐)質實(徐防沛國)
(銍人)
封鄭衆為鄛鄉侯考異(按封拜例曰凡宦者除拜當書者皆加宦者字此條分注宦者)
(封侯自此始而不書宦者亦闕漏也或云前書以鄭衆為大長秋已加宦者字然延熹二年封單超等為列侯)
(以單超為車騎將軍再書宦者不厭辭繁况永平八年以鄭衆為軍司馬乃使匈奴之鄭衆而非宦者之鄭衆)
(此宜書宦者以别之矧刑臣封侯之始乎)考證(當加宦者於鄭衆之上謹按凡例曰凡宦者封爵皆加)
(宦者字注云如鄭衆之屬朱子特立此例以著有功之禍夫害政亂國者非外戚則宦官也竇憲伏誅鄭衆)
(因而封侯其用人如此則朝廷何自而清忠賢何自而進東漢之亂實基於此惜乎光武之業三傳而遂微朱)
(子立此一例豈無意哉故孝和即位之後竇憲擅殺書舅鄭衆封侯書宦者用昭鑑戒於方来也)集覽
(鄛鄉史炤曰在南陽鄛土交反)
(宦者封侯自此始)
書法(元帝之篇書宦者為中書令而已未有封侯者也宦者封侯漢末之禍始此矣書宦者封)
(侯始此終綱日宦者書封十是年鄭衆安帝建光元年江京等延光四年孫程等桓帝建和元年劉)
(廣等延熹二年單超等又侯覽等靈帝光和二年呂強中平二年張讓齊辛未年魏符承祖唐肅宗)
(寳應元年李輔國封侯非也封王甚矣輔國)
發明(鄭衆封侯何不揭宦者書之蓋已見之於前矣夫以天刑絶嗣之人而使之分茅胙土將)
(欲襲封傳後豈不適足為笑而深足為戒哉)
(癸卯)十五年夏四月晦日食
(時帝遵肅宗故事兄弟皆留京師有司以日食隂盛奏遣諸王就國詔曰甲子之異責由一人諸王幼稚)
(早離顧復常有蓼莪凱風之哀選懦之恩知非國典且復宿留)集覽(早離顧復離去聲自幼去父母)
(也詩蓼莪篇父兮生我母兮鞠我顧我復我注顧旋視也復反覆也蓼莪凱風之哀蓼莪小雅詩美人子)
(能盡孝道爾曰哀哀父母生我劬勞蓋重自哀傷也凱風弼國風詩曰母氏劬勞曰母氏勞苦蓋重哀母)
(生衆子幼而育之其病苦甚矣蓼莪音六鵝宿留宿先就反留力就反宿留躊躇停待貌索隠曰若如字)
(讀則言宿而留有所須待也並通案後書清河孝王傳注宿留本作須留言行相待也字或作&KR0008;&KR0008;)正
誤(選懦今按李賢曰選懦慈戀不决之意史記律書選蠕觀望索隠云蠕音軟選蠕謂動身欲有進取)
(之状前漢書杜欽曰議者選耎音義柔怯也耎與蠕通此云選懦之恩蓋謂柔怯不能斷制是以留諸王)
(於京師不遣就其國也懦亦當與耎通並音軟)
雨水冬十月帝如章陵十一月還宫質實(一綂志云章陵即舂)
(陵也漢光武即位改舂陵為章陵復其徭役後置章陵縣於此屬南陽府晉廢之故城在襄陽府棗陽縣南三)
(十五里)
(時太尉張禹留守聞車駕當幸江陵以為不宜冒險遠遊驛馬上諫詔報曰祠謁既訖當南禮大江會得)
(君奏臨漢回輿)
詔太官勿受遠國珍羞
(嶺南舊獻生龍眼荔枝十里一置五里一候晝夜傳送臨武長唐羌上書曰臣聞上不以滋味為德下不)
(以貢膳為功南州炎熱惡蟲猛獸不絶於路獻生龍眼茘枝者觸犯死亡不可勝數死者不可復生來者)
(猶可救也詔曰遠國珍羞本以薦奉宗廟苟有傷害豈愛民之本其敕太官勿復受獻)集覽(十里)
(一置置驛遞也增韻注馬遞曰置步遞曰郵孟子速於置郵而傳命一候封候也司望曰候臨武桂陽郡)
(臨武縣正義曰桂陽五嶺之一也在嶺南屬荆州)質實(一統志云臨武漢之縣名屬桂陽郡隋屬)
(郴州唐改曰隆武尋復舊名五代晉時省入平陽縣宋復置屬桂陽軍元屬桂陽路本朝因之改屬衡州)
(府)
書法(自世祖有詔太官勿受郡國異味之書於是時再見書美之也與書以姚思蓺為檢校進)
(食使者異矣唐玄宗天寳九載)
(甲辰)十六年秋七月旱司徒恭免以張酺為司徒八月
卒以徐防為司徒陳寵為司空北匈奴請和親
(帝以其舊禮不備未許而厚加賞賜不答其使)
(乙巳)元興元年春高句驪宼遼東質實(高句驪東夷國名注見新莽始建國)
(四年遼東郡名注見秦王政三年)
書法(高句驪見綱目始此)
冬十二月帝崩太子隆即位考證(當作皇后迎子隆即位謹按凡例)
(曰繼世曰太子某即位有故則隨事書之和帝失子十數後生者養於民間帝崩鄧后迎立子隆為太子即位)
(和帝在位時固未嘗立也當隨事書之以著其實當作皇后迎子隆即位)
(初帝失皇子十數後生者輒隠秘養於民間羣臣無知者及帝崩皇后乃收皇子於民間長子勝有痼疾)
(少子隆生始百餘日迎立以為太子即位)
書法(賀善贊曰和帝在位綱目書竇憲外非封拜則天變邊事而已然其間如書陳寵為廷尉)
(書旱蝗除租税書遣使循行廩貸書詔太官勿受珍羞盖亦慈儉之君也乃能早發英斷收攬權綱)
(而又尊儒納諫動無大過惜乎始謀不遠權奸雖除而閹竪用事遂為東漢基禍之主綱目書封鄭)
(衆為鄛鄉侯重惜之也惠帝之末書太子即位而不書立太子他人子也於是太后收皇子於民)
(間則其正統明矣不書立為太子何迎立於發喪之後也玄孫嬰則何以書王莽居攝嬰未嘗即位)
(書立為皇太子所以正名也然則隆不書立與少帝何别焉即位書名所以為異也兩漢太子不書)
(立二少帝殤帝冲帝以下不書立太子者五世非無子則不早建也)
尊皇后曰皇太后太后臨朝雒陽令王渙卒
(渙居身平正能以明察發擿姦伏外猛内慈人皆悦服至是卒官百姓莫不流涕為立祠作詩絃歌以祭)
(太后詔曰夫忠良之吏國家所以為治也求之甚勤得之至寡其以渙子石為郎中)集覽(發擿姦伏)
(注見宣帝本始三年卒官死於任所也記曲禮下大夫死曰卒)質實(王涣郪人)
書法(令未有書卒者其卒渙何錄循吏也終綱目令長書卒者二人而已矣王渙陳寔)
發明(令未有書卒而此書之者蓋欲著其循良之績也)
(丙午)孝殤皇帝延平元年春正月以張禹為太傅徐防為
太尉參錄尚書事
(太后以帝在襁褓欲令重臣居禁内乃詔禹舍宫中五日一歸府每朝見特贊與三公絶席)集覽
(襁褓史記齊世家成王少在強葆索隠曰強葆即襁褓古字少假借用之正義曰強闊八寸長八尺用約)
(小兒而負之行葆小兒被也顔師古曰即今小兒繃強舉兩反葆音保絶席注見光武建武八年)正
誤(特贊今按贊即贊拜之贊朝見之時不與羣臣同贊而特贊也與下文三公絶席同意)
封帝兄勝為平原王考異(帝字羡按建武二年書封兄縯子章為太原王十五年書)
(追諡兄縯為齊武公並不加帝字則此帝字當削)質實(平原國名注見光武建武五年)以梁
鮪為司徒三月葬慎陵考證(慎當作順謹按漢書帝紀葬孝和皇帝於慎)
(陵章懷注云俗本作順者誤考之皇后紀和熹皇后合葬順陵而靈帝父孝仁皇稱慎陵世之相去不遠豈應)
(襲慎陵之號蓋孝和實葬順陵而皇后紀可証也章懷因正文傳寫以順為慎遂注為俗本之誤者非是當作)
(順陵為正)質實(一綂志云慎陵在河南府城東南)
(胡氏曰和帝幼冲能誅竇憲自是威權不失無大過舉尊信儒術友愛兄弟禮賢納諫中國乂安方之章)
(帝實過之矣)
清河王慶就國特加殊禮
(慶子祜年十三太后以帝幼弱遠慮不虞留祜與嫡母耿姬居清河邸姬况孫也)質實(清河國名)
(注見安帝建元元年甘陵)
書法(書殊禮始此終綱目通稱殊禮者十清河王慶梁冀齊王攸會稽王昱大司馬温宋王裕)
(蕭道成高歡唐王淵徐知誥惟清河王書特加齊王攸書賜梁冀會稽王昱大司馬温書加餘皆自)
(加而已詳高帝十年)
夏四月罷祀官不在禮典者考異(提要禮誤作祀)
(太后雅不好滛祠)
書法(罷滛祀也自成帝書罷陳寳祠於是再見故通鑑不書綱目特書之所以賢太后也終綱)
(目滛祀書罷者三成帝建始二年是年甲申年魏罷胡神書壊一桓帝延熹八年書特二辛酉年宋)
(甲午年陳書禁一唐高祖武德九年書焚一唐中宗嗣聖五年狄仁傑)
鮮卑寇漁陽太守張顯戰没
(鮮卑入寇張顯率數百人出塞追之掾嚴授諫不聽進兵遇虜伏發士卒悉走唯授力戰而死主簿衛福)
(功曹徐咸皆自投赴顯俱殁於陳)
以鄧隲為車騎將軍儀同三司考異(以字下漏舅字與永元元年書竇憲)
(同)質實(鄧隲南陽新野人訓之子)司空寵卒五月河東垣山崩
以尹勤為司空雨水減用度遣宫人
(太后詔減太官導官尚方内署諸服御珍膳靡麗難成之物自非陵廟米不得導擇朝夕一肉飯而已郡)
(國所貢皆減過半斥賣上林鷹犬離宫别舘儲峙米炭悉令省之又詔免遣掖庭宫人及宗室没入者皆)
(為庶民)集覽(導官少府屬官顔師古曰導擇也導官主擇米或謂獄名非也如淳曰導官太官之)
(别也主酒之官内署顔師古曰即中署也百官表有内署門戶省)
秋七月詔實覈傷害除其田租
(詔曰間者水災害稼朝廷憂懼而郡國欲獲虚譽遂多張墾田競增戶口掩匿盜賊貪苛慘毒延及平民)
(刺史垂頭塞耳阿私下比不畏于天不愧于人自今以後將紏其罰其各實覈所傷害為除田租)集
覽(下比比毗至反阿黨為比)
書法(書救災也太后於是賢矣終綱目書大水六十一雨水十有五而書處恤者七武帝元狩)
(三年是年安帝永初元年宋乙亥年唐大宗貞觀七年德宗貞元八年文宗太和六年世主以災為)
(玩者多矣)
八月帝崩太后迎清河王子祜入即位太后猶臨朝
(后與兄騭定策禁中迎祜拜長安侯立以為和帝嗣)質實(長安縣名注見惠帝元年)
書法(書太后迎何太后私也殤帝有兄疾又非痼獨與兄騭定策禁中違衆而立祜焉以是為)
(私也故特書太后殤帝之初太后臨朝矣此其書猶臨朝何病太后也曷為病之安帝於是亦十三)
(年矣而猶臨朝特書曰猶以為可歸政而不歸也終綱目書太后臨朝御殿稱制稱詔者二十有二)
(詳惠帝七年而書猶者二安帝鄧太后桓帝梁太后)
發明(春秋傳曰猶者可已之辭也是時安帝春秋十三若輔以大臣自可躬親庶政故太后臨)
(朝綱目書猶以譏之爾嗚呼賢如鄧氏君子猶不之予况下於此者乎)
詔檢敕鄧氏賓客
(詔司隸校尉河南尹南陽太守曰每覽前代外戚賓客濁亂奉公為民患苦咎在執法怠懈不輒行其罰)
(故也今宗門廣大姻戚不少賓客姦猾多干禁憲其明加檢勅勿相容護自是親屬犯罪無所假貸)
書法(特筆也太后於是賢矣)
發明(鄧氏以賢德自居故檢敇其家為甚嚴書之于冊亦足少見其美然未若釋然歸政之為)
(愈也)
九月大水葬康陵考證(謹按漢書殤帝葬康陵質帝紀叙康陵在恭陵上而前漢)
(平帝已名康陵或曰康本作庚庚與康字相似但少不同遂誤為康章懷註云在慎陵塋中庚地今詳或人之)
(說及章懷註語則當作庚陵姑錄于下以俟博學君子正焉)質實(一綂志云康陵在河南府東南)
(以連遭大憂百姓苦役方中祕藏及諸工作減十之九)集覽(方中祕藏藏才浪反於方中為祕藏)
(以藏明噐也前書張湯傳為茂陵尉治方中漢書音義曰方中陵上土作方也湯主治之蘇林曰天子豫)
(作陵墓而諱之故言方中顔師古曰古謂掘地為坑曰方荆楚俗土工築作算程課者猶以方計非謂避)
(諱也如淳曰漢舊儀陵制用地七頃方中用地一頃深十三丈堂壇高三丈墳高十二丈皇覽曰漢家之)
(葬方中百步外穿築為方城聞四門容大車六馬錯渾雜物也其明噐之數注見晉武帝泰始八年)
隕石于陳留質實(陳留縣名注見秦二世三年)冬十月大水雨雹
十二月清河王慶卒罷魚龍曼延戲集覽(魚龍曼延戲注)
(見武帝元封三年)
書法(自武帝書作魚龍曼延於是書罷美之也然隋徵天下散樂而魚龍之戲尚存則竒滛之)
(習入人者深矣書罷戲始此終綱目書罷戲伎四是年安帝永初三年戊戊年晉辛丑年隋)
詔舉隠逸選博士
(樊凖上疏曰臣聞人君不可以不學光武皇帝受命中興不遑啟處然猶投戈講藝息馬論道孝明皇帝)
(庶政萬機無不簡心而垂情古典游意經藝正坐自講諸儒並聽化自聖躬流及蠻荒今學者益少遠方)
(尤甚博士倚席不講儒者競論浮麗宜博求幽隠寵進儒雅以俟聖上講習之期太后深納其言詔公卿)
(中二千石各舉隠士大儒務取高行以勸後進妙簡博士必得其人)集覽(倚席不講顔師古曰倚席)
(謂不施講坐也)質實(樊凖湖陽人宏之孫)
書法(詔舉隠逸綱目再書而已是年宋辛未年魏)
御批資治通鑑綱目卷十上
