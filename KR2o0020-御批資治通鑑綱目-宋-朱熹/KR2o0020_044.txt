欽定四庫全書
御批資治通鑑綱目卷三十二
(起癸丑梁武帝中大通五年魏孝武帝永熙二年盡丁邜梁武帝太清元年魏文帝大統十三年東魏)
(孝静帝武定五年)凡十五年
(癸梁中大通五年丑魏永熙二年)春正月魏大丞相歡襲秀容殺爾朱
兆考異(提要無大字後竝同)
(兆至秀容分守險隘高歡揚聲討之師出復止者數四兆意怠歡揣其歲首當宴會遣竇泰以精騎馳之)
(一日一夜行三百里歡以大軍繼之兆軍驚走泰追破之兆縊死山中慕容紹宗降歡厚待之先是兆左)
(右皆密通啟於歡唯張亮無之至是歡以亮為參軍)質實(秀容縣名注見晉安帝隆安二年)
書法(前書討爾朱兆矣此其不書誅何歡既據晉陽則與爾朱等耳兆雖為賊歡不得而誅之)
(也故爾朱氏之死皆書誅惟兆以歡殺之止書殺)
魏罷諸行臺魏以賀拔勝為荆州刺史
(魏侍中斛斯椿與南陽王寳炬將軍元毘王思政密勸魏主圖高歡增置都督部曲各數百員以關中大)
(行臺賀拔岳擁重兵密與相結出其弟勝為荆州刺史欲以敵歡歡不悅初侍中司空高乾遭父喪解侍)
(中魏主既貳於歡冀乾為已用嘗與共立盟約乾不之知對曰臣以身許國何敢有貳及是乾乃謂所親)
(曰上不親勲賢而招集羣小數遣人往來關中又令賀拔兄弟相近禍難將作必及於我乃密啟歡歡召)
(乾詣并州乾因勸歡受魏禪歡掩其口曰勿妄言今令司空復為侍中門下事一以相委屢啟請之魏主)
(不許乾知變將起求為徐州從之)質實(南陽郡名注見周赧王十四年穰部曲注見陳文帝天嘉)
(元年關中注見唐玄宗開元十一年京兆賀拔岳尖山人允之弟荆州注見周赧王十四年穰并州注見)
(齊明帝建武三年徐州注見秦始皇二十八年彭城)
三月阿至羅復附于魏
(魏正光以前阿至羅嘗内屬及中原多事遂叛高歡招之阿至羅復降凡十萬戸歡與之粟帛議者以為)
(徒費無益歡不從及經略河西大收其用)質實(正光魏孝明帝年號中原注見唐肅宗至德二載河)
(西郡名注見漢安帝元初元年)
魏徐州刺史高乾伏誅大都督高敖曹奔晉陽
(乾將之徐州魏主聞其漏泄機事乃詔歡曰乾邕與朕有盟今乃反覆歡聞亦惡之取乾前後啟論時事)
(者封上魏主召乾責之遂賜死密敕潘紹業殺其弟敖曹敖曹奔晉陽敖曹兄仲密亦間行奔晉陽)質
實(晉陽縣名注見周威烈王二十三年)
書法(乾嘗書起兵矣此書伏誅何罪乾也曷為罪之漏泄機事且啟歡以簒者斯人也綱目之)
(筆削審矣)
發明(乾苟知其主招集羣小何不以委任勲賢為請顯諫於朝而乃退有後言又况勸高歡以)
(受禪則是反覆交亂之人爾宜乎綱目正其伏誅之罪也)
夏四月魏青州人耿翔殺其刺史降梁梁以翔為刺史
質實(青州注見漢桓帝永康元年)
(胡氏曰弑君天下之大惡耿翔奔梁梁雖疾魏然怒不廢禮盍移魏境相為戮之則義聲北震敵人悦服)
(矣既不能殺又寵以刺史之尊是教民以弑君之利也何以為國乎)
書法(書梁以為刺史病梁也人弑其君以叛而受之因使代焉是以弑君之利教其下也綱目)
(特書而病之)
發明(書青州人則見其為部屬之民書殺其刺史則見其戕害主將之實書降梁梁以為刺史)
(則見梁納用亂民之惡是皆罪梁之意也若夫刺史不書姓名者義繫於殺刺史而不繫於其姓名)
(耳昔春秋文七年書宋殺其大夫不書姓名釋者謂義繫於殺大夫不繫於姓名正與此同意者也)
(雖然梁主不顧逆順非一日矣如元法僧之反逆徐紇之弑君皆受而封爵之夫何有於一耿翔哉)
(陶侃有言殺方州即用為方州害宰相便為宰相乎等而上之又有不容言者梁主之所為若此他)
(時固無怪其亦以此終也)
五月魏下邳叛降于梁質實(下邳郡名注見漢高帝六年)秋八月
魏以賀拔岳為雍州刺史
(初賀拔岳遣行臺郎馮景詣晉陽高歡與景歃盟約與岳為兄弟景還言於岳曰歡姦詐有餘不可信也)
(府司馬宇文泰請使晉陽以觀歡之為人歡竒其狀貌曰此兒視瞻非常將留之泰固求復命歡既遣而)
(悔之發驛急追至關不及而返泰至謂岳曰歡所以未簒者正憚公兄弟耳矦莫陳悦之徒非所忌也公)
(但潜為之備圖歡不難今費也頭控弦之騎不下一萬夏州刺史斛拔彌俄突勝兵三千餘靈州刺史曹)
(泥河西流民紇豆陵伊利各擁部衆未有所屬若移軍近隴扼其要害震之以威懷之以惠收其士馬以)
(資吾軍西輯氐羌北撫沙塞還軍長安匡輔魏室此桓文之功也岳大悦復遣詣洛陽請事密陳其状魏)
(主喜以岳為都督二十州軍事雍州刺史岳遂引兵西屯平凉彌俄突伊利及費也頭万俟受洛于鐡勒)
(斛律沙門等皆附於岳唯曹泥附歡岳以夏州被邊要重欲求良刺史衆舉宇文泰岳曰左丞吾左右手)
(何可廢也沉吟累日卒表用之)集覽(鐡勒即敕勒也注見宋文帝元嘉七年)質實(㰱盟注見)
(漢宣帝元康二年宇文泰代郡武川人控弦注見漢高帝六年夏州注見漢武帝元朔元年朔方靈州注)
(見唐玄宗天寳十五載隴州名注見漢光武建武六年汧要害注見漢文帝十二年桓文之功注見漢獻)
(帝建安七年長安縣名注見漢惠帝五年洛陽縣名注見周顯王三年雍州注見唐玄宗開元十一年京)
(兆平凉郡名注見宋文帝元嘉七年)
九月魏大丞相歡分封邑以頒勲義
(歡表讓王爵不許請分封邑十萬以頒勲義許之)
書法(於是歡表讓王爵不許請分封邑以頒勲義許之不書請何誅意也歡有不臣之心將以)
(是結人心而用之綱目直書歡分封邑所以著高歡之心也)
冬十二月魏人侵梁雍州
(魏荆州刺史賀拔勝侵梁雍州拔下迮戍扇動諸蠻刺史廬陵王續屢為所敗漠南震駭城邑多䧟於是)
(沔北盪為丘墟矣)集覽(下迮戍名正義曰在雍州西迮側格反)質實(賀拔勝尖山人岳之)
(弟雍州注見漢獻帝建安十二年襄陽沔北沔水之北注同上年漢沔廬陵郡名注見晉安帝元興元年)
(安成丘墟注見晉穆帝永和十二年)
書法(此賀拔勝也書人何譏也魏主授勝荆州以敵歡也勝宜厲兵秣馬以待上命乃區區生)
(事於梁非其事矣綱目書人書侵深譏之也其後赴義不勇中道而還卒為矦景所逐宜矣)
魏大丞相歡使翟嵩如關中
(歡患賀拔岳矦莫陳悦之彊右丞翟嵩曰嵩能間之使其自相屠滅歡遣之)
(甲梁中大通六年魏永熙三年東魏孝静帝寅善見天平元年是歲魏分為二凡三國)春正月魏
大丞相歡攻紇豆陵伊利執之
(高歡使矦景招紇豆陵伊利伊利不從擊之於河西擒之遣其部落於河東魏主讓之曰伊利不侵不叛)
(為國純臣王忽伐之詎有一介行人先請之乎)集覽(一介行人猶言一箇使者或曰一介喻至)
(微也穀梁傳襄十一年楚執鄭行人行人者挈國之辭也疏云舊解挈猶傳也行人傳國使會命故云挈)
(國之辭)質實(河東郡名注見漢獻帝建安七年)
魏永寧浮圖災集覽(浮圖災注見中大通元年)
書法(火災非宫闕宗廟不書書浮圖災何譏也魏之君臣崇信異教而其效乃爾故書譏之終)
(綱目書災十五而書浮圖災者二是年梁丙寅年皆所以垂戒也)
魏秦州刺史矦莫陳悦殺賀拔岳魏以宇文泰統其軍
(魏賀拔岳將討曹泥使都督趙貴至夏州與宇文泰謀之泰曰曹泥孤城阻遠未足憂矦莫陳悦貪而無)
(信宜先圖之不聽召悦會於高平與共討泥悦既得翟嵩之言乃謀取岳岳數與悦宴語長史雷紹諫不)
(聽悦果誘岳斬之岳衆皆不敢動而悦心猶豫不即撫納還屯水洛城岳衆散走平凉未有所屬趙貴曰)
(宇文夏州英略冠世遠近歸心賞罰嚴明士卒用命若迎而奉之大事濟矣都督杜朔周請輕騎告哀且)
(迎之既至泰與將佐賓客議去留前太中大夫韓襃曰此天授也又何疑乎悦井中蛙耳使君往必擒之)
(衆以為悦已有賀拔之衆圖之實難願且留以觀變泰曰悦既害元帥自應乘勢直據平原而退屯水洛)
(吾知其無能為也夫難得易失者時也若不早赴衆心將離因與諸將同盟討悦輕騎赴平凉時民間惶)
(懼逃散者多軍士欲掠之朔周曰宇文公方伐罪弔民奈何助賊為虐乎撫而遣之遠近悦附泰聞而嘉)
(之歡使矦景招撫岳衆泰至安定遇之謂曰賀拔公雖死宇文泰尚存卿何為者景遂還泰至平凉哭岳)
(哀慟將士悲喜歡復使矦景張華原王基勞泰泰不受欲劫留之華原不屈乃遣之基還言泰雄傑請及)
(其未定擊滅之歡曰卿不見賀拔矦莫陳悦乎吾當以計拱手取之魏主遣元毘慰勞岳軍召還洛陽并)
(召矦莫陳悦悦附高歡不肯應召泰因毘上表曰臣岳忽罹非命都督寇洛等令臣權掌軍事今高歡之)
(衆已至河東侯莫陳悦猶在水洛士卒多西人顧戀鄉邑乞少停緩徐就東引魏主乃以泰為大都督即)
(統岳軍岳之死也都督李虎奔荆州說賀拔勝使收岳衆勝不從而還為歡别將所獲送洛陽魏主方謀)
(取關中得虎甚喜拜衛將軍使就秦虎歆之玄孫也泰與悦書責之曰君黨附國賊共危宗廟吾已發兵)
(為賀拔公報讐指日相見)集覽(翟嵩之言翟姓也音宅或音狄去年有離間之語井中蛙蛙水蟲形)
(似蝦蟆莊子曰塪井之蛙擅一壑之水而跨恃塪井之樂後漢馬援往觀公孫述歸謂隗囂曰子陽井底)
(蛙耳)質實(秦州注見漢光武建武元年天水高平鎮名注同上六年水洛城按一統志在平凉府静)
(寧州西南一百里其地川平土沃又有水輪銀銅之利宋招討使鄭戩遣劉滬築之以捍西夏金置縣元)
(省入隴干猶豫注見秦孝文王元年韓襃潁陽人平原郡名注見後主禎明二年安定郡名注見漢光武)
(建武元年張華原平城人)
夏四月朔日食質實(日食注見新莾天鳳元年)魏宇文泰討矦莫
陳悦誅之遂定秦隴魏以泰為關西大都督
(宇文泰引兵上隴軍令洛降悦退保上邽召南)(肅秋毫無犯百姓大悦水刺史李弼與之拒泰弼舉)
(城降悦軍潰縊死泰入上邽散府庫以賞士卒左右竊一銀甕以歸泰知而罪之剖賜將士悦黨孫定兒)
(不下有衆數萬泰遣劉亮襲之亮先豎纛於近城高嶺自將二十騎馳入城定兒方置酒亮麾兵斬之遙)
(指城外纛命二騎曰出召大軍城中皆懾服莫敢動先是故氐王楊紹先乘魏亂逃歸武興復稱王氐羌)
(吐谷渾所在蜂起自南岐至瓜鄯跨州據郡者不可勝數泰令弼鎮原州拔也惡蚝鎮南秦州可朱渾道)
(元鎮渭州趙貴行秦州事徵豳涇東秦岐之粟以給軍楊紹先懼稱藩送質長史于謹言於泰曰明公據)
(關中險固之地將士驍勇土地膏腴今天子在洛廹於羣凶若陳公懇誠請都關右挾天子以令諸侯奉)
(王命以討暴亂此桓文之業千載一時也泰善之高歡復遣使甘言厚禮以結泰泰不受封其書以聞魏)
(主命泰引軍而東泰使雍州刺史梁禦入據長安魏主以泰為闋西大都督略陽縣公承制封拜)集
覽(上邽注見漢光武建武八年豎纛豎立也纛注見漢文帝元年左纛瓜古西戎地顔師古曰左傳所)
(謂允姓之戎居于瓜州是也漢武開置敦煌郡至元魏兼立瓜州其地出大瓜長者狐入其中食之首尾)
(不出按五代晉高居誨使于闐記自靈州過黃河行五百里至涼州又西行五百里至甘州甘州西北五)
(百里至肅州西渡金河西百里出天門關又西百里出玉門關經吐蕃界西至瓜州南十里有鳴沙山云)
(禹貢流沙也鄯古西羌所居漢武逐之築令居塞漢末置西平郡元魏置鄯州在河西拔也惡蚝拔也代)
(北複姓其先與斛律同祖為拔也部後因氏焉惡蚝名也拔蒲撥反蚝七吏反可朱渾代北三字姓)
質實(南秦州名注見漢獻帝建安二十二年下辨李弼隴西成紀人劉亮中山人武興郡名注見宋)
(文帝元嘉九年吐谷渾北狄種名注見晉元帝建武元年蜂起注見唐僖宗乾符元年南岐按一統志古)
(地名本春秋時氐羌所居秦為隴西郡地漢為故道河池二縣地後魏於此置梁泉縣并固道郡後置南)
(岐州西魏改為鳳州隋廢州置河池郡唐初復為鳳州天寳初改為河池郡乾元初復為鳳州五代時蜀)
(置武興軍宋仍為鳳州元以附郭梁泉縣併入焉本朝改為鳳縣屬漢中府原州注見漢光武建武六年)
(渭州注見漢後主建興六年南安豳涇二州名豳注見漢桓帝延熹五年涇注見漢光武建武元年安定)
(東秦州名注見漢獻帝建安十七年鄜岐州名注見周顯王八年岐縣于謹代人栗磾之子膏腴注見漢)
(景帝三年略陽縣注見晉懷帝永嘉四年瓜鄯二州名注見中大通二年)
書法(悦岳兩下相殺耳其書討誅何罪悦也魏主方將仗岳自救而悦殺之且復附歡以拒召)
(命是黨賊也書討書誅宜矣)
發眀(矦莫陳悦賀拔岳均為方鎮大臣而悦一旦無故屠之綱目前書殺岳猶未見悦之罪也)
(今宇文泰攻之書討書誅然後悦之罪始正矣是時藩方錯立互相吞食惟力是視然綱目辨明是)
(非備見於書法之間固不以亂世而少紊其實此所謂曲直之繩墨也)
六月魏大丞相歡舉兵反
發明(高歡包藏禍心已非一日特比之爾朱氏有閒爾今既舉兵向闕非反而何歡前討爾朱)
(自謂之反今此眞反乃以誅斛斯椿自詭其是非顚倒若此綱目各正其名然後亂臣賊子之罪始)
(無所逃矣)
秋七月魏主脩奔長安歡入洛陽推清河王亶承制
决事魏主以宇文泰為大將軍尚書令
(侍中封隆之言於高歡曰斛斯椿等必搆禍亂孫騰泄其言椿白魏主隆之及騰皆逃就歡華山王鷙在)
(徐州歡使大都督邸珍奪其管鑰建州刺史韓賢濟州刺史蔡儁歡黨也魏主皆罷之又增置勲府庶子)
(騎官各數百人欲伐晉陽下詔戒嚴云欲伐梁發河南兵詣洛陽六月密詔歡曰宇文黑獺賀拔勝有異)
(志故假南伐潜為之備王宜近為形援歡表曰臣今潜勒兵馬三萬自河東渡又遣庫狄干等自來違津)
(渡婁昭等討荆州尉景等討江左皆勒所部伏聽處分魏主知歡覺其變乃止歡軍歡亦表云臣為嬖佞)
(所間一旦受疑陛下若垂信赤心願賜斟量亟令廢出魏主使源子恭守陽湖汝陽王暹守石濟又以賈顯)
(智為濟州刺史蔡儁不受代魏主愈怒乃為敕賜歡曰聞庫狄干語王云本欲取懦弱者為主無庸立此)
(長君使其不可駕御今但作十五日行自可廢之此論自是王間勲人豈出佞臣之口隆之孫騰逃去不)
(罪王若盡誠何不斬送啟云西去而四道俱進南渡洛陽東臨江左聞者寧能不疑王若舉旗南指縱無)
(匹馬隻輪猶欲奮拳而争死假令還為王殺幽辱韲粉了無遺恨王思政言於魏主曰高歡之心昭然可)
(知洛陽非用武之地宇文泰乃心王室今往就之還復舊京何慮不克魏主深然之遣侍郎柳慶見泰於)
(高平泰請奉迎輿駕魏主復私謂慶曰朕欲向荆州何如慶曰關中形勝宇文泰才略可依荆州地非要)
(害南逼梁寇臣愚未見其可時東郡太守裴俠帥兵詣洛王思政問以西廵之計俠曰宇文泰已操戈矛)
(寧肯授人以柄雖欲投之恐無異避湯入火也思政曰然則何如而可俠曰圖歡有立至之憂西廵有將)
(來之慮且至關右徐思其宜耳思政然之乃進俠於魏主授左中郎將初歡欲遷都於鄴魏主不可至是)
(復謀遷都遣騎鎮建興益河東及濟州兵擁諸州和糴粟悉入鄴魏主又以敕喻歡令歸兵罷戍送相州)
(之粟使蔡儁受代邸珍出徐歡不奉詔魏主以廣寧太守任祥兼僕射祥棄官走渡河據郡待歡魏主乃)
(下制書數歡罪惡召賀拔勝赴行在所勝以問掾盧柔柔曰高歡悖逆公席卷赴都與决勝負死生以之)
(上策也北阻魯陽南并舊楚東連兖豫西引關中中策也舉三荆之地庇身於梁功名皆去下策也勝笑)
(而不應魏主以宇文泰為關西大行臺令遣騎奉迎歡遂勒兵南出以誅斛斯椿為名以高敖曹為前鋒)
(宇文泰亦移檄州郡數歡罪惡自將大軍發高平前軍屯弘農七月魏主親勒兵十餘萬屯河橋以斛斯)
(椿為前驅陳於邙山之北椿請帥精騎二千夜渡河掩其勞弊魏主然之侍郎楊寬曰假兵於人恐生他)
(變椿若有功是滅一高歡生一高歡矣魏主敕椿停行椿歎曰頃熒惑入南斗今上信左右間搆不用吾)
(計豈天道乎宇文泰聞之謂左右曰高歡數日行八九百里此兵家所忌當乘便擊之而主上以萬乘之)
(重不能度河决戰方緣津據守且長河萬里扞禦為難若一處得度大事去矣即以趙貴自蒲坂濟趣并)
(州遣李賢將精騎一千赴洛陽魏主使斛斯椿與潁川王斌之鎮虎牢賈顯智鎮滑臺顯智隂約降於歡)
(軍司元玄覺之馳還請益師遣大都督矦幾紹赴之戰於滑臺東顯智以軍降紹戰死歡引軍度河斌之)
(與椿争權還紿魏主云歡兵已至魏主即召椿還與南陽王寳炬清河王亶廣陽王湛以五千騎宿於瀍)
(西衆知魏主將西亡者過半亶湛亦逃歸將軍獨孤信單騎追魏主魏主歎曰將軍辭父母捐妻子而来)
(世亂識忠臣豈虛言也明日西奔長安歡遂入洛陽遣婁昭高敖曺帥勁騎追魏主不及魏主糗漿之絶)
(唯飲澗水至稠桑都督毛鴻賓迎獻酒食始解飢渴歡集百官責以處不諫諍出不陪從之罪殺僕射辛)
(雄以下數人推清河王亶為大司馬承制决事宇文泰使趙貴梁禦帥甲騎奉迎魏主循河西上謂禦等)
(曰此水東流而朕西上若得復見洛陽親謁陵廟卿等功也魏主及左右皆流涕泰備儀衛迎魏主謁見)
(於東陽驛免冠流涕曰臣不能式遏寇虐使乘輿播遷臣之罪也魏主曰朕不德致寇方以社稷委公公)
(其勉之遂入長安以泰為大將軍雍州刺史兼尚書令軍國之政咸取决焉别置二尚書分掌機事以毛)
(遐周惠達為之時軍國草創二人積糧儲治器械簡士馬魏朝頼之先是熒惑入南斗去而復還留止六)
(旬梁主以諺云熒惑入南斗天子下殿走乃跣足下殿以禳之及聞魏主西奔慙曰虜亦應天象邪)集
覽(韲粉注見唐肅宗至德二載獨孤信獨孤本烏桓别部之號也信本名如願姓劉氏其先伏留屯者)
(為部落大人至庫者為領人酋長生信信少年脩飾服章軍中號獨孤郎後因呼曰獨孤信糗漿糗糧漿)
(酒也糗去久反稠桑地名在滎陽之西)質實(封隆之渤海蓨人回之子華山郡名注見唐玄宗開)
(元十一年華管鑰注見晉明帝太寧三年建州按一統志本秦上黨郡高都縣地漢因之後魏置建興郡)
(治高都城兼置建州北齊又置長平高都二郡後周併為高平郡隋廢郡改建州為澤州治丹川縣大業)
(初廢州置長平郡唐初復改置建州又於高平縣置蓋州尋廢建州徙蓋州治晉城縣又置澤州治端氏)
(縣貞觀初廢蓋州而以澤州治晉城天寳初改為高平郡乾元初復為澤州會昌初屬河陽府宋屬河東)
(道金屬平陽府元屬平陽路至本朝以晉城縣併入直隸山西道濟州注見晉帝奕太和元年高平陽湖)
(未詳處所汝陽國名注見漢後主延熙十八年石濟未詳處所高平郡名注見晉帝奕太和元年荆州注)
(見周赧王十四年穰東郡注見漢光武建武八年裴俠解人祖齊之孫鄴縣名注見漢獻帝建安十五年)
(建興郡名注見本年建州相州注見漢元帝建昭二年魏郡廣寧古地名漢為沁水縣屬河内郡晉因之)
(後魏於此置廣寧郡及東永安縣北齊廢郡改縣曰永寧隋初復改沁水縣屬澤州唐宋金皆不改元省)
(端氏入焉至本朝因之屬澤州魯陽縣名注見漢獻帝初平元年兖豫二州名兖注見漢獻帝興平二年)
(豫注見漢光武建武十九年弘農郡名注見周顯王四十五年陜河橋注見漢和帝永元五年邙山注見)
(漢靈帝中平六年熒惑入南斗注見漢成帝綏和二年蒲坂縣名注見周赧王十二年潁川郡名注見漢)
(後主建興十年虎牢關名注見晉帝奕太和四年滑臺城名注見晉孝武帝太元九年清河郡名注見漢)
(安帝建光元年甘陵廣陽郡名注見漢獻帝興平二年瀍西瀍水之西注見大同九年瀍上獨孤信雲中)
(人稠桑地名在河南府靈寳縣西南二十三里古桃林也春秋虢公敗戎於桑田即此處洛陽縣名注見)
(周顯王三年趙貴天水人乘輿注見漢安帝延光四年社稷注見新莽天鳳元年)
魏大丞相歡屯華隂使矦景取荆州賀拔勝奔梁
(高歡自追迎魏主至弘農遂攻潼關克之進屯華隂賀拔勝帥所部西赴關中至浙陽聞歡已屯華隂欲)
(還行臺左丞崔謙曰今帝室顛覆主上蒙塵公宜倍道兼行朝於行在然後與宇文行臺同心戮力唱舉)
(大義天下孰不望風響應今捨此而退恐人人解體一失事機後悔何及不聽遂還歡自發晉陽至是凡)
(四十啟魏主皆不報乃還遣矦景等向荆州勝至景逆擊之勝敗奔梁)集覽(浙陽浙先歷反字本)
(從木或從手誤也史炤釋文音旨熱反亦謬矣按浙水名郡在淅水北故名淅陽本漢南鄉縣晉改順陽)
(後魏置南鄉郡分置淅川縣又改淅陽郡)質實(潼關注見漢獻帝建安十六年華隂縣名注見周顯)
(王三十七年晉隂淅陽郡名注見漢帝玄更始元年)
魏閤内都督趙剛以東荆州兵赴長安遇盗敗没
(魏主之在洛陽也密遣閤内都督趙剛召東荆州刺史馮景昭入援兵未及發魏主入關景昭集文武議)
(所從馮道和請待北方處分剛曰公宜勒兵赴行在所久之更無言者剛抽刀投地曰公若欲為忠臣請)
(斬道和如欲從賊可速見殺景昭感悟即率衆赴關中矦景引兵逼穰城東荆州民楊祖歡起兵應之以)
(其衆邀景昭於路景昭戰敗剛没蠻中)質實(東荆州注見齊武帝永明五年汎陽行在注見晉惠)
(帝永興五年穰城注見周赧王十四年)
書法(於是剛召馮景昭入援既而從之不書景昭何美剛功也景昭顧望非剛兵不行矣故削)
(之書曰趙剛以東荆州兵赴長安歸功剛也故雖遇盗敗没綱目必書之是故九江之歸漢未决而)
(隨何能以之則書随何以漢王邦三年陶侃之赴難未勇而温嶠能以之則書温嶠以晉成帝咸和)
(三年東荆州之入援未果而趙剛能以之則書趙剛以是年皆歸功以之者也)
冬十月魏大丞相歡立清河世子善見於洛陽考異(提要)
(作東魏主善見立)考證(下當分注是為東魏)
(歡至洛陽又遣僧道榮奉表於魏主曰陛下若遠賜一制許還京洛臣當帥勒文武式清宫禁若返正無)
(日則社稷不可無主萬里湏有所歸臣寧負陛下不負社稷魏主亦不答歡乃集百官耆老議所立時清)
(河王亶出入已稱警蹕歡醜之遂立其世子善見為帝謂亶曰欲立王不如立王之子亶不自安南走歡)
(追還之善見即位時年十一)質實(京洛夏煚曰後魏都於洛陽是即謂之京師故曰京洛清河郡)
(名注見漢安帝建光元年甘陵警蹕注見漢文帝三年)
魏以宇文泰為大丞相
(泰攻潼關斬高歡守將薛瑜還長安進位大丞相)
梁伐東魏
書法(魏亂久矣梁之加兵書襲書取書圍書侵而已此其書伐何善見之立非正也故書伐)
十一月東魏遷於鄴
(高歡以洛陽西逼西魏南近梁境乃議遷鄴書下三日即行四十萬戸狼狽就道歡留後部分事畢還晉)
(陽改司州為洛州以元弼為刺史鎮洛陽僕射司馬子如高隆之侍中高岳孫騰留鄴共知朝政出粟一)
(百三十萬石以賑遷民十一月東魏主至鄴改相州刺史為司州牧魏郡太守為魏尹)質實(狼狽)
(注見漢獻帝初平三年洛州注見秦莊襄王元年三川高岳渤海蓨人晉陽郡名注見周威烈王二十三)
(年相州注見漢元帝建昭二年魏郡注同上年)
閏十二月魏大丞相泰進毒弑其君脩考異(提要無大字後竝同)
(漏進毒二字)
(魏孝武閨門無禮從妹不嫁者三人平原公主明月南陽王寳炬之同産也從入關宇文泰使人殺之魏)
(主不悦由是復與泰有隙飲酒遇酖而殂殯於佛寺諫議大夫宋球慟哭嘔血漿粒不入口者數日泰以)
(其名儒不之罪也東魏高歡聞之啟請舉哀制服東魏主使羣臣議之博士潘崇和以為君遇臣不以禮)
(則無反服是以湯之民不哭桀周之臣不服紂衛既隆李同軌以高后於永熙離絶未彰宜為之服東魏)
(從之)集覽(高后於永熙高后高歡之女孝武帝之后也永熙孝武帝年號以年號稱孝武)質實
(平原郡名注見漢光武建武五年南陽郡名注見周赧王十四年穰)
發眀(衰亂之世其君苟欲自立則勢微力弱不克振起苟依人而立則又未有不受其禍者魏)
(之孝武廹於高歡所恃者一宇文泰爾一旦歡舉兵反叛魏君奔竄入關僅脱虎口若可以為得所)
(依矣曾未旋踵而身被酖毒其禍尤慘然後知人君寄命於人者無適而可此正裴俠所謂無異避)
(湯入火者也人主觀綱目之所書騐魏君之終始其可不兢兢業業強於為善必使國家乂安禍亂)
(不作姦雄無自而起庶幾子孫不受制於他人之手不然大勢一去雖有智者亦末如之何矣吁)
魏獨孤信克荆州東魏人襲之信奔梁
(東魏既取荆州魏以獨孤信為刺史招懷之蠻酋樊五能攻破浙陽郡以應魏東魏刺史辛纂欲討之郎)
(中李廣曰淅陽深險表裏群蠻今少遣兵不能制賊多遣則根本虛弱脱不如意州城難保聞臺軍不久)
(應至公但約勒屬城使完壘撫民以待之雖失淅陽不足惜也纂不從而敗城民召獨孤信東魏遣田八)
(能拒之又遣張齊民出信後信謂其衆曰今士卒不滿千人首尾受敵若還擊齊民士民謂我退走必来)
(邀我不如進擊八能破之齊民自潰矣遂擊破八能乘勝襲穰城辛纂出戰大敗還趣城門未及闔信前)
(驅武川楊忠叱門者曰大軍已至城中有應爾等求生何不避走門者皆散忠帥衆入城斬纂以徇城中)
(懾服信分兵定三荆居半歲東魏高敖曹矦景將兵奄至城下信兵少不敵與楊忠皆奔梁)質實
(武川未詳處所或疑即武州注見漢武帝元光二年武州塞三荆即三楚注見太清三年)
書法(前書歡取荆州矣於是克之不為東魏荆州何土魏土也東魏不得而有之故自是東魏)
(攻魏則書侵魏攻東魏則書伐東魏取魏地則書取魏某地魏取東魏地則直書某地而已魏正也)
(綱目之予奪明矣)
(乙梁大同元年魏文帝寳炬卯大統元年東魏天平二年)春正月朔魏大丞相泰立
南陽王寳炬考異(提要作魏主寳炬立)
(魏宇文泰與群臣議所立多舉廣平王贊濮陽王順垂涕謂泰曰高歡逼逐先帝立幼主以專權明公宜)
(反其所為廣平冲幼不如立長君而奉之泰乃立南陽王寳炬)質實(廣平郡名注見漢武帝元狩四)
(年濮陽郡名注見周安王五年)
魏將軍李虎克靈州
(宇文泰遣李虎等擊曹泥虎等招諭費也頭之衆與之共攻靈州凡四旬曹泥請降)質實(靈州注見)
(唐玄宗天寳十五載)
魏大丞相泰自為都督中外諸軍事封安定公
(魏以泰為都督中外諸軍錄尚書事大行臺封安定王泰固辭王爵及錄尚書乃封安定公)質實
(安定郡名注見漢光武建武元年)
魏立后乙弗氏集覽(乙弗魏複姓)
(后仁恕節儉不妬忌魏主重之)
東魏大丞相歡擊稽胡斬劉蠡升
(蠡升自稱天子居雲陽谷魏之邊境常被其患謂之胡荒歡襲擊大破之其下斬之以降)質實(雲陽)
(谷未詳處所唯西安府有雲陽廢縣未知是否注見漢光武建武二十五年)
東魏大丞相歡自為相國假黃鉞加殊禮復辭不受考
異(提要禮字下作而復辭之)質實(假黃鉞注見漢後主建興六年)
書法(書復辭何譏也既自為之復自辭之其譎甚矣綱目上書自為下書復辭不受者三人焉)
(司馬昭劉裕高歡權臣一轍也)
東魏人襲魏華州不克
(東魏大行臺尚書司馬子如帥都督竇泰韓軌等攻潼關魏宇文泰軍於覇上子如從蒲津宵濟攻華州)
(入之刺史王羆未起聞閤外洶洶有聲袒跣持梃大呼而出逐至東門左右稍集擊破走之)集覽
(洶洶音許拱反喧擾之意也)質實(覇上注見秦王政二十二年㶚水潼關注見漢獻帝建安十六)
(年蒲津關名注見秦始皇二十六年華州注見唐玄宗開元十一年王羆京兆覇城人)
魏作新制二十四條
(魏宇文泰以軍旅未息吏民勞弊命所司斟酌古今可以便時適治者為二十四條新制奏行之)質
實(軍旅注見中大通二年)
魏大丞相泰以蘇綽為行臺左丞
(宇文泰用蘇綽為行臺郎中居歲餘未之知也而臺中皆稱為能有疑事皆就决之泰與僕射周惠達論)
(事惠達請出議之以告綽綽為之區處惠達入白之泰稱善曰誰與卿為此議者惠逹以綽對且稱綽有)
(王佐之才泰與公卿如昆明池觀漁行至漢故倉池顧問左右莫有知者召綽問之具以狀對泰悦因問)
(天地造化之始歷代興亡之跡綽應對如流遂留至夜問以政事卧而聽之綽陳為治之要泰起整衣危)
(坐不覺膝之前席語達曙不厭詰朝謂惠逹曰蘇綽真竒士吾方任之以政即拜左丞恭典機密自是寵)
(遇日隆綽始制文案程式朱出墨入及計帳戸籍之法後人多遵用之)質實(蘇綽武功人周惠達)
(文安人昆眀池注見漢武帝元狩三年詰朝左傳詰朝相見注明早也)
書法(凡拜官書某以某譏專也此書泰以何美泰也泰於是能用才矣故美之)
夏五月魏大丞相泰自加柱國秋七月魏東益州叛
降于梁質實(東益州注見漢後主建興七年沔陽)八月東魏作新宫
魏趙剛以東荆州歸于魏
(趙剛自蠻中往見東魏東荆州刺史李愍勸令附魏愍從之剛由是得至長安宇文泰以剛為光禄大夫)
(剛說泰召賀拔勝獨孤信等於梁泰使剛往請之)質實(東荆州注見齊武帝永明五年沘陽長安)
(縣名注見漢惠帝五年)
書法(書趙剛以何再歸功剛也故不書李愍東荆州東魏地也不書東魏東荆州何尺土皆魏)
(也)
冬十一月梁侍中徐勉卒考異(提要無冬字)
(勉雖骨鯁不及范雲亦不阿意苟合故梁世言賢相者稱范徐云)質實(范雲舞隂人)
魏梁州叛降于梁質實(梁州注見周赧王四年漢中)東魏封高洋
為太原公
(洋歡之子也内明决而外如不慧衆皆嗤鄙之獨歡異之謂長史薛琡曰此兒識慮過吾幼時歡嘗欲觀)
(諸子意識使各治亂絲洋獨抽刀斬之曰亂者必斬又各配兵四出使都督彭樂帥甲騎偽攻之兄澄等)
(皆怖撓洋獨勒衆與格樂免胄言情猶擒以獻)集覽(幼時謂高洋幼少時)質實(太原郡名注見)
(齊明帝建武三年并州)
十二月東魏始賦文武官祿魏與柔然和親
(柔然頭兵可汁求婚於東魏高歡以常山王妺為蘭陵公主妻之魏亦與約和親由是不復為寇)質
實(柔然北狄國名注見晉孝武帝太元十二年常山郡名注見漢光武建武九年蘭陵縣名注同上四)
(年)
書法(於是柔然求婚東魏高歡以常山王妺為蘭陵公主妻之魏亦以元翌女為化政公主妻)
(可汗弟不書東魏何柔然本魏臣也求婚東魏東魏從之猶可也未嘗求魏自與和親魏之屈甚矣)
(特書魏與柔然和親傷之也)
(丙梁大同二年魏大統辰二年東魏天平三年)春正月東魏大丞相歡襲魏夏
州取之魏靈凉州亦叛附于歡
(高歡自將萬騎襲魏夏州不火食四日而至縳矟為梯夜入其城擒刺史斛律俄彌突因而用之留張瓊)
(將兵鎮守遷其部落以歸魏靈州刺史曹泥與其壻凉州刺史劉豐復叛降東魏魏人圍之水灌其城不)
(没者四尺歡發阿至羅騎徑度靈州繞出魏師之後魏師退歡迎泥及豐拔其遺戸五千以歸)質實
(涼州注見唐中宗景龍二年)
書法(附東魏也書附于歡何附東魏即附賊也書附東魏則未知其為非也故特書附于歡此)
(綱目之特筆也凡魏人附東魏則書叛東魏人歸魏則不書叛歸魏正也)
二月東魏大丞相歡遣其世子澄入鄴輔政東魏以為
尚書令京畿大都督
(東魏渤海世子澄年十五入鄴輔政用法嚴峻事無凝滯中外震肅引崔暹為左丞親任之初澄通於歡)
(妾一婢告之歡杖澄而幽之婁妃亦隔絶不得見歡納魏敬宗之后爾朱氏有寵生子浟欲立之澄求救)
(於司馬子如子如入見偽為不知者請見婁妃歡告其故子如曰妃是王結髮婦常以家財奉王王在懷)
(朔被杖背無完皮妃晝夜供侍同走并州然馬矢自作靴恩義何可忘也且婁領軍之勲何宜搖動一女)
(子如草芥况婢言不必信邪歡因使子如更鞫之子如盡反其辭乃啓歡曰果虛言也歡大悦父子夫婦)
(相敬復如初)集覽(浟余周反)質實(渤海郡名注見晉穆帝永和六年滄州鄴縣名注見漢獻)
(帝建安十五年敬宗魏孝莊帝廟號懷朔鎮名注見天監十八年)
書法(此曹操以子丕為丞相副之故智也高歡封爵皆書自澄為尚書令則曷為不書高歡以)
(上書高歡遣下書東魏以見其主之不得不以也綱目辭繁而不殺意可見矣)
東魏大丞相歡以陳元康為功曹
(高季式薦元康於高歡曰是能夜中闇書快吏也歡召之一見即授功曹掌機密時軍國多務元康問無)
(不知與功曹趙彦深同知機密而元康性柔謹歡甚親之曰此人天賜我也)質實(陳元康廣宗人)
三月梁處士陶弘景卒
(弘景博學好飬生仕齊為奉朝請棄官隐居茅山梁主早與之游及即位恩禮甚篤每得其書焚香虔受)
(屢以手敕招之弘景不出國家每有大議必先諮之時人謂之山中宰相將沒為詩曰夷甫任散誕平叔)
(坐論空豈悟昭陽殿遂作單于宫時士大夫競談玄理不習武事故弘景詩及之胡氏曰弘景居山中而)
(預朝政非不在其位不謀其政之義矣而當是之時政事之失亦豈少哉處身則事浮屠處家則無義方)
(治國則政刑不脩對敵則師旅無名數十年間駸駸入於亂亡而不聞弘景有一言以省帝心也臨終之)
(詩亦何益哉)集覽(夷甫任散誕王衍字夷甫晉武帝時人任散誕任意消散放誕也晉書王衍妙)
(善玄言唯談老莊平叔坐論空何晏字平叔三國魏明帝時人論空談論虛無也晏好老莊書故云唐太)
(宗曰梁武帝唯談苦空注苦空乃佛教也)質實(處士注見周赧王元年陶弘景秣陵人奉朝請注見)
(漢哀帝元夀元年茅山一統志云在應天府句容縣東南四十五里山形如句字初名句曲山後因茅君)
(得道於此更今名道書為第八洞天第一福地山有三峯三茅君各占一峯謂之三茅峯金陵新志茅山)
(與蜀岷峨相首尾蔣山實其脉之盡者)
書法(特筆也布衣卒黃憲漢安帝延光元年卒管寧漢後主延熙四年徵士卒陶潜宋文帝元)
(嘉四年處士卒陶弘景是年皆特筆也處士書卒終綱目一人而已矣)
夏四月梁以江子四為右丞
(子四上封事極言得失梁主詔曰古人有言屋漏在上知之在下朕有過失不能自覺子四所言尚書時)
(加檢括速以啓聞)質實(江子四濟陽人統七世孫)
秋七月魏賀拔勝自梁歸于魏
(梁主待賀拔勝等甚厚勝請討高歡不許厚結朱异乃得歸與史寧盧柔皆北還梁主餞之南苑勝懷梁)
(主恩自是見鳥獸南向者皆不射之至襄城東魏高歡遣矦景以輕騎邀之勝等自山路逃歸宇文泰引)
(柔為從事中郎與蘇綽對掌機密)質實(朱异錢塘人襄城縣名注見周赧王十五年)
九月東魏行臺矦景侵梁梁陳慶之擊破之考異(提要破作)
(敗)質實(陳慶之義興國山人)
書法(梁加東魏書伐此其書侵何不予東魏之自立也故凡東魏加人皆書侵)
冬十二月東魏及梁平魏大饑
(人相食死者什七八)
(丁梁大同三年魏大統巳三年東魏天平四年)春正月東魏大丞相歡侵魏魏
大丞相泰擊破之殺其將竇泰歡别將襲魏洛州執其
刺史泉企
(初魏主下詔數高歡二十罪歡亦移檄謂宇文泰斛斯椿為逆徒至是歡遣司徒高敖曹攻上洛大都督)
(竇泰攻潼關而自將軍蒲坂造三浮橋欲度河魏宇文泰軍廣陽謂諸將曰賊掎吾三面作浮橋以示必)
(度此欲綴吾軍使竇泰得西入耳泰屢勝而驕襲之必克克泰則歡不戰自走矣諸將皆曰不如分兵禦)
(之宇文泰曰賊雖作橋未能徑度不過五日吾取竇泰必矣蘇綽達奚武亦以為然宇文泰還長安隐其)
(計以問族子直事郎中深深曰竇泰歡之驍將今大軍攻蒲坂則歡拒守而泰救之吾表裏受敵此危道)
(也不如選輕銳潜出小關竇泰躁急必來决戰歡持重未即救我急擊泰必可擒也擒泰則歡勢自沮回)
(師擊之可以决勝宇文泰喜曰此吾心也乃聲言欲保隴右而潜軍東出竇泰猝聞軍至度河宇文泰擊)
(破之士衆皆盡竇泰自殺高歡撤浮橋而退敖曹自商山轉戰而進所向無前遂攻上洛郡人泉岳及弟)
(猛略與杜窋等謀翻城應之洛州刺史泉企知之殺岳及猛略窋走歸敖曹敖曹以為鄉導而攻之企固)
(守旬餘二子元禮仲遵力戰仲遵傷目城遂䧟企見敖曹曰吾力屈非心服也敖曹以杜窋為洛州刺史欲遂)
(入藍田關聞竇泰軍没而還以企及元禮自随企私成二子曰吾餘生無幾汝曹才器足以立功勿以吾)
(故遂虧臣節元禮逃還與仲遵隂結豪右襲窋殺之魏以元禮世襲洛州刺史東魏郎中杜弼以在位貪)
(汚請治之歡曰今督將家屬多在關西宇文黑獺常招誘之人情去留未定江東復有一吳翁蕭衍專事)
(衣冠禮樂中原士大夫望之以為正朔所在我若不相假借恐督將盡歸黑獺士子悉奔蕭衍人物流散)
(何以為國宜少侍吾不忘之至是將出兵拒魏弼請先除内賊歡問為誰弼曰諸勲貴掠奪百姓者是也)
(歡不應使軍士皆張弓注矢舉刀按矟夾道羅列命弼冒出其間弼戰慓流汗歡乃徐諭之曰矢注不射)
(刀舉不擊矟按不刺爾猶亡魂失膽况諸勲人身犯鋒鏑百死一生雖或貪鄙所取者大豈可同之常人)
(哉弼頓首謝歡每號令軍士其語鮮卑則曰漢民是汝奴夫為汝耕婦為汝織輸汝粟帛令汝温飽汝何)
(為陵之其語華人則曰鮮卑是汝作客得汝一斛粟一匹絹為汝擊賊令汝安寧汝何為疾之時鮮卑共)
(輕華人唯憚高敖曹歡號令將士常鮮卑語敖曹在列則為之華言敖曹嘗詣相府門者不納敖曹射之)
(歡知而不責)集覽(達奚代北複姓也本東胡種黑獺宇文泰表字)質實(移檄注見楚義帝元)
(年上洛縣名注見晉元帝太興元年廣陽郡名注見漢獻帝興平二年隴右注見秦王政三年隴西商山)
(注見唐僖宗廣明元年藍田關按一統志在西安府藍田縣東南九十八里本秦嶢關後周改為青泥關)
(隋唐以來改名藍田關鮮卑東胡種名注見漢光武建武二十五年)
發明(魏數歡罪二十何以不書討泰亦弑君之賊爾或曰魏主數歡之罪而歸咎於泰可乎曰)
(魏主為弑君者所立受之而不討賊是亦弑君之人也况是時國命在於泰手何得以魏君為名哉)
(故凡泰之不能討歡猶歡之不能討泰其實厥罪惟均此綱目之所以不分曲直例以交伐書之也)
夏六月東魏遣使如梁
(東魏遣散騎常侍李諧聘於梁梁主與語應對如流因目送之謂左右曰卿軰常言北間無人物此等何)
(自而來是時南北通好務以俊乂相誇銜命接客必盡一時之選每梁使至鄴鄴下為之傾動宴日高澄)
(常使左右覘之一言制勝為之拊掌魏使至建康亦然)質實(鄴縣名注見漢獻帝建安十五年建)
(康郡名注同上興平二年金陵)
魏獨孤信自梁歸于魏
(獨孤信求還北梁主許之信父母皆在山東梁主問信所適信曰事君者不敢顧私親而懷二心梁主以)
(為義禮送甚厚信與楊忠皆至長安魏以為驃騎大將軍宇文泰愛忠之勇留置帳下)質實(山東)
(注見宋文帝元嘉二十五年)
秋八月魏大丞相泰伐東魏克恒農遣使諭降河北城
堡
(魏宇文深勸宇文泰取恒農泰伐東魏以于謹為前鋒拔恒農時河北諸城多附東魏左丞楊&KR0710;請往說)
(之乃與土豪舉兵收邵郡守令斬之說諭東魏城堡旬月之間歸附甚衆)集覽(&KR0710;匹招反)質實
(恒農郡名注見普通六年鄭城河北郡名注見漢平帝元始四年虞國楊&KR0710;正平人于謹代人栗磾之子)
(邵郡注見秦王政九年垣)
梁脩長干塔
(梁主脩長干寺阿育王塔出佛爪髮舍利幸寺設無礙食大赦胡氏曰佛固為賢然亦人耳使其心有道)
(其骨毛爪齒若何而能神其徒寳而畜之者又云有五色珠琲附而生焉名曰舍利子云是精氣所結也)
(是物也饑不可食寒不可衣病不可療無益生人梁武敬信之篤至幸寺設齋冀得護持然不免餓死佛)
(力果安在哉)集覽(長干寺阿育王塔長干寺今名天禧寺在金陵城南五里地名長干里阿育王)
(塔在焉按談苑錢鏐曰釋迦真身舍利塔見在明州鄞縣阿肓王所造人間八萬四千塔而此震旦得十)
(九之一今鄞縣東三十里有育王山出佛爪髮舍利先是藏於塔中今出之而設齋焉)質實(長干)
(寺按一統志在應天府城東五里阿育王塔在寧波府城東五十二里阿育王山中廣利寺内東)
書法(書作寺多矣未有書脩塔者書脩塔譏也書脩塔始此終綱目書作塔二是年丙寅年皆)
(梁也)
閏九月梁以武陵王紀為益州刺史質實(武陵郡名注見漢靈帝中)
(平三年益州注見晉武帝泰始八年)東魏大丞相歡侵魏冬十月魏大
丞相泰迎戰渭曲大敗之
(東魏高歡將兵二十萬趣蒲津使高敖曹將兵三萬出河南時關中饑魏宇文泰所將不滿萬人屯恒農)
(五十餘日聞歡將濟河乃引兵入關敖曹遂圍恒農長史薛琡言於歡曰西人連年飢饉故冒死入陜州)
(欲取倉粟今敖曹已圍陜城粟不得出但置兵諸道勿與野戰比及於秋其民自應餓死寳炬黑獺何憂)
(不降願勿渡河矦景曰今兹舉兵形勢極大萬一不捷猝難收歛不如分為二軍相繼而進前軍若勝後)
(軍全力前軍若敗後軍承之歡不從自蒲津濟河至馮翊謂魏刺史王羆曰何不降羆大呼曰此城是王)
(羆冡欲死者來歡知不可攻乃涉洛軍於許原西泰至渭南徵諸州兵皆未會欲進擊歡諸將以衆寡不)
(敵請待歡更西以觀其勢泰曰歡若至長安人情大擾今及其新至可擊也即造浮橋於渭令軍士齎三)
(日糧輕騎度渭十月至沙苑距東魏軍六十里諸將皆懼宇文深獨賀曰歡鎮撫河北甚得衆心以此自)
(守未易可圖今懸師渡河非衆所欲獨歡恥失竇泰愎諫而來所謂忿兵可一戰擒也願假深一節發王)
(羆之兵邀其走路使無遺類泰遣順昌公達奚武覘歡軍武從三騎皆效歡將士服日暮去營數百步下)
(馬潜聽得其軍號因上馬歷營若警夜者有不如法往往撻之具知敵之情狀而還歡聞泰至引兵會之)
(李弼謂泰曰彼衆我寡不可平地置陳此東十里有渭曲可先據以待之泰從之背水東西為陳李弼趙)
(貴為左右拒命將士皆偃戈於葦中約聞鼓聲而起晡時東魏兵至斛律羌舉曰黑獺舉國而來欲一死)
(决渭曲葺深土濘無所用力不如緩與相持密分精銳徑掩長安巢穴既傾則黑獺不戰成擒矣歡曰縱)
(火焚之何如矦景曰當生擒黑獺以示百姓若燒死誰復信之彭樂盛氣請鬭曰我衆賊寡何憂不克歡)
(從之東魏兵望見魏兵少争進擊之無復行列泰鳴鼓士皆奮起合戰李弼等帥鐡騎横擊之東魏兵中)
(絶遂大破之歡欲收兵更戰衆已退去斛律金曰衆心離散不可復用宜急向河東歡乃馳去夜渡河喪)
(甲士八萬人鎧仗十八萬泰追至河上選留甲士二萬餘人餘悉縱歸李穆曰高歡破膽矣速追之可獲)
(泰不聽還軍渭南所徵之兵甫至乃於戰所人種柳一株以旌武功矦景言於歡曰黑獺驟勝而驕必不)
(為備願得精騎二萬徑往取之歡以告婁妃妃曰設如其言景豈有還理得黑獺而失景何利之有歡乃)
(止高敖曹聞歡敗釋恒農退保洛陽)集覽(忿兵漢魏相曰爭恨小故不忍憤怒者謂之忿兵兵忿者)
(敗左右拒左傳曼伯為右拒祭仲足為左拒漢酈商傳從擊黥布攻其前拒徐廣注云拒一作和駰按拒)
(方陳也拒音矩索隱曰拒音巨鄒氏引左傳有左拒右拒徐云一作和和軍門也)質實(河南郡名)
(注見秦莊襄王元年三川飢饉釋名云榖不熟曰飢菜不熟曰饉陜州注見周顯王四十五年馮翊郡名)
(注見唐玄宗開元十一年同州洛水名注見漢高后三年許原按一統志在西安府同州城北五十里沮)
(水之滸渭南縣名注見漢獻帝建安十六年渭水名注見漢高帝五年沙苑在西安府同州城南一十二)
(里一名沙阜其地宜畜牧唐於此置監順昌縣名注見齊主寳卷永元二年渭曲或疑地名未詳處所晡)
(時釋名云日加申曰晡斛律金朔州敕部人河東郡名注見漢獻帝建安七年李穆成紀人)
書法(迎戰何予之也是故周瑜書迎擊漢獻帝建安十三年張悌書迎戰晉武帝太康元年宇)
(文泰書迎戰是年皆予之也)
魏大丞相泰伐東魏東魏秦州降泰遂略定汾綘
(魏遣行臺王季海與獨孤信趣洛陽李顯趣三荆賀拔勝李弼圍蒲坂高歡之西伐也蒲坂民敬珍謂其)
(從祖兄祥曰高歡廹逐乘輿天下忠義之士皆欲倳刃於其腹今又稱兵西上吾欲與兄起兵斷其歸路)
(此千載一時也祥從之紏合鄉里有衆萬餘會歡自沙苑敗歸祥珍帥衆邀之斬獲甚衆賀拔勝李弼至)
(河東祥珍帥六縣十餘萬戸歸之宇文泰以珍為平陽太守祥為行臺郎中東魏秦州刺史薛崇禮守蒲)
(坂其族弟善為别駕言於崇禮曰高歡有逐君之罪善與兄忝衣冠緒餘世荷國恩今大軍已臨而猶為)
(歡守一旦城䧟送首長安署為逆賊死有餘愧及今歸欵猶為愈也崇禮猶豫不决善與族人斬關納魏)
(師宇文泰進軍蒲坂略定汾綘凡薛氏預開城之謀者皆賜五等爵善曰背逆歸順臣子常節豈容闔門)
(俱叨封邑與其弟慎固辭不受)質實(平陽郡名注見秦王政十四年别駕注見宋文帝元嘉二十八)
(年秦州注見周赧玉十二年蒲坂汾綘二州名汾注見周威烈王二十三年西河綘注見宋文帝元嘉二)
(十三年東雍州猶豫注見秦孝文王元年蒲坂縣名注見周赧王十二年)
書法(東魏地不書東魏書東魏秦州何魏自有秦州也書東魏秦州所以别其為蒲坂也)
魏取洛陽豫州潁梁廣陽等州皆降
(獨孤信至新安高敖曹引兵北度河信逼洛陽洛州刺史廣陽王湛棄城歸鄴信遂據金墉城孝武之西)
(遷也散騎常侍裴寬謂諸弟曰天子既西吾不可以東附高氏帥家屬逃於大石嶺聞信入洛乃出見之)
(潁州長史賀若統舉城降魏魏都督梁迥入據之梁州滎陽廣州皆降十一月東魏行臺任祥攻潁川宇)
(文泰使大都督宇文貴救之諸將咸以為彼衆我寡不可争鋒貴曰彼謂吾兵少必不敢進合攻潁川城)
(必危矣今進據穎川有城可守又出其不意破之必矣遂疾趨據潁川背城為陳以待其至合戰大破之)
(俘其士卒萬餘人悉縱之乘勝追擊大敗之東魏將是云寳殺其陽州刺史以降魏都督韋孝寬攻豫州)
(拔之荆州刺史郭鸞攻東荆州刺史慕容儼晝夜拒戰二百餘日乘間出擊大破之時東魏河南諸州多)
(失守惟東荆州獲全)集覽(賀若代北複姓其先居元朔随魏南遷魏以忠正為賀若因金氏焉若音)
(惹)質實(新安郡名注見楚義帝元年金墉城注見魏元帝咸熙二年裴寬聞喜人大石嶺未詳處)
(所按一統志唯河南府城東南四十二里有萬安山一名大石山北接登封縣未知是否明者察焉梁州)
(注見唐玄宗開元九年浚儀鄴縣名注見漢獻帝建安十五年滎陽縣名注見秦莊襄王元年廣州注見)
(漢獻帝初平元年魯陽潁川郡名注見漢後主建興十年韋孝寬杜陵人豫州注見漢光武建武十九年)
(汝南潁州注見天監二年陽州注見周安王十一年宜陽)
東魏濮陽陽平盗起濟州刺史高季式討平之
(東魏濮陽民為盗濟州刺史高季式討擒之又擊陽平賊平之或謂季式曰盗不侵境而使私軍遠戰萬)
(一失利豈不獲罪乎季式曰君何言之不忠也我與國家同安共危以此獲罪亦無所恨)質實(濮陽)
(郡名注見周安王五年濟州注見晉帝奕太和元年高平陽平郡名注見晉孝武帝太元九年)
(戊梁大同四年魏大統午四年東魏元象元年)春正月朔日食二月東魏遣
行臺矦景治兵虎牢復取汾潁豫廣四州魏廢其后
乙弗氏立柔然女郁久閭氏為后
(初柔然頭兵可汗始得返國事魏盡禮永安以後不復稱臣置侍中黃門等官得魏淳于覃親寵任事使)
(與文翰及是數為邊患魏宇文泰欲結婚以撫之以舍人元翌女為化政公主妻頭兵弟又言於魏主以)
(乙弗后為尼使扶風王孚迎頭兵女為后頭兵遂留東魏使者而送悼后於魏柔然營幕戸席皆東向孚)
(請正南面后曰我未見魏主固柔然女也魏仗南面我自東向)質實(柔然北狄國名注見晉孝武帝)
(太元十二年永安魏孝莊帝年號扶風郡名注見周顯王八年岐)
書法(凡廢立聫書所廢因所立也是故有隂氏而後郭氏廢漢光武建武十七年有郁久閭氏)
(而後乙弗氏廢是年有武氏而後王氏廢唐高宗永徽六年綱目皆聫書之所以志禍本也魏加柔)
(然常書伐臣之也至是乃后其女焉又為之殺故后魏於是不振甚矣書曰立柔然女深譏之也)
發明(春秋内中國而外諸夏内諸夏而外夷狄冠履不可以倒置首足不可以失所聞以夏而)
(制夷矣未聞以夷而制夏也魏氏不道欲立蠕蠕之女乃以無罪而黜其后是以夷狄而制諸夏矣)
(中國胥為左袵人類變為禽獸以異類而母中國以母后而就髠鬄綱目於此謹之甚懼之甚故特)
(揭柔然女以書之所以著魏氏之罪而深惡之也任是責者舍黑獺其誰歸)
秋七月梁大赦考證(下當書境内)
(以得如來舍利故也)集覽(如來晁迥曰本覺曰如今覺曰來故名如來見道院集)
書法(脩長干塔大赦不書於是得舍利大赦則何以書梁主溺於異教一赦甚矣又可再乎雖)
(欲略之不可得也)
八月東魏遣兵圍魏金墉魏大丞相泰救之斬其將高
敖曹復戰不利引還
(東魏矦景高敖曹等圍魏獨孤信于金墉高歡帥大軍繼之魏主與宇文泰俱東李弼達奚武帥千騎為)
(前驅至榖城矦景等欲整陳以待其至莫多婁貸文請擊之進遇李弼敗死泰進軍瀍東景等夜觧圍去)
(泰帥輕騎追至河上景為陳北據河橋南屬邙山與泰合戰泰馬驚逸墜地東魏兵追及之左右皆散李)
(穆以策抶泰罵之追者不疑穆因以馬授泰與俱逸魏兵復振擊東魏兵大破之高敖曹意輕泰建旗蓋)
(以陵陳魏人盡銳攻之一軍皆没敖曹單騎走投河陽南城守將高永樂與敖曹有怨閉門不受追者斬)
(之高歡聞之如喪肝膽泰賞斬敖曹者布絹萬叚歲歲稍與之比及周亡猶未能足魏又殺東魏將宋顯)
(等虜甲士萬五千人赴河死者以萬數然是日置陳既大首尾懸遠從旦至未戰數十合氛霧四塞莫能)
(相知魏諸軍戰不利燒營而歸留儀同三司長孫子彦守金墉王思政舉矟䧟陳被創悶絶思政每戰常)
(著破衣弊甲敵不知其將帥故得免將軍蔡祐下馬帥左右十餘人擊東魏兵殺傷甚衆東魏人圍之祐)
(彎弓持滿四面拒之東魏人募厚甲長刀者直進取之去祐三十步左右勸射之祐曰吾曹之命在此一)
(矢豈可虛發將至十步祐乃射之應弦而倒東魏兵稍却祐徐引還祐每戰常為士卒先戰還諸將皆争)
(功祐終無所言泰每歎曰承先口不言勲我當代其論叙因以王思政為東道行臺使鎮恒農)集覽
(莫多婁貸文莫多婁盖三字姓貸文其名以策抶泰策馬箠也抶敕栗反笞擊也以策抶泰猶左傳歜以)
(弋抶職之意承先蔡祐字)質實(穀城山名注見漢高帝五年瀍東瀍水之東注見大同九年河橋注)
(見漢和帝永元五年邙山注見漢靈帝中平六年河陽南城河陽縣名注見唐昭宗天祐二年又按一統)
(志河陽三城在懷慶府孟縣西南舊有三城按北齊書神武使高岳鎮北城即舊北中府城今下孟州是)
(高永樂守南城今孟津是中潭城今夾灘是)
魏長安亂大丞相泰討平之
(魏之東伐也關中守兵少前後所虜東魏士卒散在民間聞魏兵敗謀作亂李虎與周惠達等奉太子欽)
(出屯渭北關中大擾於是趙青雀等遂反據長安子城雍州民于伏德與咸陽太守慕容思慶各收降卒)
(以拒還兵長安大城民相帥以拒青雀屢破之魏主留閺鄉宇文泰以士馬疲弊不可速進且謂青雀等)
(烏合不能為患曰我至長安以輕騎臨之必當面縳散騎常侍陸通諫曰賊逆謀久定安可輕也且賊詐)
(言東寇將至若以輕騎臨之百姓益當驚擾今軍雖疲弊精銳尚多以明公之威總大軍以臨之何憂不)
(克泰從之引兵西入父老悲喜士女相賀華州刺史宇文導襲咸陽斬思慶擒㐲德南渡渭與泰相會攻)
(青雀破之)質實(渭北渭水之北注見漢高后三年咸陽郡名注見周顯王十九年閺鄉地名注見漢)
(武帝征和二年湖縣面縳注見漢順帝漢安元年安定郡名注見漢光武建武元年)
東魏大丞相歡拔金墉魏師走
(歡自晉陽將騎濟河遣别將追魏師至崤不及自攻金墉長孫子彦棄城走歡毁金墉而還)質實
(崤山名注見漢光武建武九年)
東魏范陽人起兵應魏東魏討平之
(范陽盧仲禮及從弟景裕起兵應魏東魏討平之景裕本儒生歡釋之使教諸子景裕講論精微難者或)
(相詆訶大聲厲色而景裕神彩儼然風調如一從容往復無際可尋性清静歷官屢有進退無得失之色)
(弊衣麄食恬然自安終日端嚴如對賓客)集覽(風調如一言節操不變也調去聲韻會去聲操字下)
(注云風調曰操)質實(范陽郡名注見漢帝玄更始二年涿郡從容注見漢後主延熙元年)
書法(盧景裕兄弟也不書叛書起兵何應魏正也郭質起兵則書名此但人之何景裕不能死)
(志苟免於歡則亦不足錄也已故東魏得書討綱目人之而不書其名其為不能守義之戒深矣)
發明(上書起兵應魏若有勤王之意下書東魏討平之則是叛亂之人爾蓋高歡雖有逐君之)
(罪而宇文泰亦有弑逆之惡是以書法如此)
冬十二月魏復取洛陽及廣州
(魏是云寳襲洛陽趙剛襲廣州皆拔之於是自襄廣已西城鎮復為魏)質實(襄廣二州名襄注見)
(周赧王七年應廣注見漢獻帝初平元年魯陽)
東魏禁擅立寺
(魏自正光以後四方多事民避賦役多為僧尼至二百萬人寺三萬餘區至是始詔長吏擅立寺者計庸)
(以枉法論)質實(正光魏孝明帝年號)
盗殺魏廣州刺史李延孫
(初魏伊川土豪李長夀為防蠻都督孝武西遷長夀帥其徒拒東魏魏以為廣州刺史矦景攻殺之子延)
(孫復收其兵魏之貴臣皆往依之延孫資遣衛送使達關中東魏高歡患之數遣兵攻之不能克延孫以)
(澄清伊洛為己任魏以韋法保為東洛州刺史助之既至與延孫連兵置柵於伏流是歲延孫為其長史)
(所殺法保即據其柵)質實(伊川郡名注見漢帝玄更始二年陸渾伊洛二水名注見漢高后三年東)
(洛州未詳沿革)
書法(殺之者長史也其書盗何延孫自父長夀不從東魏每以澄清為己任則魏之忠臣也殺)
(魏忠臣是黨賊也亦賊而已矣故書盗)
魏取宜陽行臺王思政城玉璧徙鎮之
(東魏將叚琛等據宜陽遣牛道恒誘魏邊民韋孝寬患之乃詐為道恒書歸欵使諜遺之琛營琛果疑之)
(孝寬乘其猜阻襲而擒之崤澠遂清王思政以玉璧險要請築城自恒農徙鎮之)集覽(使諜遺之)
(諜猶今言細作也令故遺失其書於琛營中以間之)質實(宜陽縣名注見周安王十一年崤澠崤山)
(名注見漢光武建武九年澠水名注同上三年玉璧城名注見大同八年)
書法(城不書必關要而後書故自是凡四書玉璧)
東魏改停年格
(東魏以高澄攝吏部尚書始改崔亮年勞之制銓擢賢能又沙汰尚書郎妙選人地以充之凡才名之士)
(皆引致門下與之遊宴)質實(沙汰注見宋孝武帝大明二年)
(已梁大同五年魏大統未五年東魏興和元年)春正月梁以何敬容為尚書令
(自晉宋以來宰相皆以文義自逸敬容獨勤簿領日旰不休為俗所嗤自徐勉周捨既卒當權要者外朝)
(則何敬容内省則朱异敬容質慤無文以綱維為己任异文華敏洽曲營世譽善伺主意為阿諛用事三)
(十年廣納貨賂欺罔視聽遠近莫不忿疾園宅玩好飲膳聲色窮一時之盛每休下車馬填門唯王承王)
(稚及禇翔不往)集覽(勤簿領勤於簿書及所領之事休下注見漢昭帝始元四年休沐)
魏大丞相泰置行臺學
(泰於行臺置學令丞郎府佐旦治公務晩就講習)
書法(書泰置何嘉泰也)
夏五月東魏立后高氏
(歡之女也)
秋九月東魏城鄴考異(提要無秋字八年同)冬十月魏置紙筆
于陽武門以求言
書法(皆東魏所未有也特書嘉之終綱目書求言一是年求直言五詳漢文帝二年)
十一月東魏行興光歴
(校書郎李業興所修也行之)質實(李業興上黨人)
梁分諸州為五品
(朱异奏頃來置州稍廣而小大不倫請分為五品其位秩高卑參僚多少皆以是為差詔從之於是上品)
(二十州次品十州次品八州次品二十三州下品二十一州梁主方事征伐恢拓境宇北踰淮汝東距彭)
(城西開牂柯南平俚洞建置州郡紛綸甚衆其下品皆異國降人有名無地職貢罕通五品之外又有二)
(十餘州不知處所凡一百七州又有邊境鎮戍雖領民不多欲重其將帥皆建為郡州郡雖多而戸口日)
(耗矣)集覽(俚洞俚南夷種名)質實(淮汝二水名淮注見漢高后三年汝注見晉帝奕太和四)
(年彭城郡名注見秦始皇二十八年牂柯郡名注見漢武帝元光五年)
魏制禮樂
(魏自西遷以来禮樂散逸宇文泰命僕射周惠達郎中唐瑾損益舊章至是稍偹)質實(唐瑾北海)
(平夀人永次子)
書法(長安草創泰念及此書予之也)
發明(昔魯两生謂百年積德而後禮樂可興今魏日尋干戈乃欲制此綱目因書于冊亦所以)
(矜而進之)
(庚梁大同六年魏大統申六年東魏興和二年)春二月柔然侵魏魏主殺其故
后乙弗氏
(魏文后既為尼居别宫悼后猶忌之柔然為之舉國南侵魏主乃賜文后自盡宇文泰召諸軍屯沙苑以)
(備柔然周惠逹發士馬守京城塹諸街巷召雍州刺史王羆議之羆謂使者曰若蠕蠕至渭北王羆自帥)
(鄉里破之何為天子城中作如此驚擾柔然至夏州而退未幾悼后亦過疾殂)集覽(蠕蠕注見晉孝)
(武帝太元十二年柔然)質實(沙苑地名注見大同三年)
發明(古人殺一不辜而得天下有所不為况以無罪殺一國母而又無補於事乎黑獺當國不)
(能制禦外侮魏主廹於寇屈意行戮綱目上書柔然侵魏下書魏主殺其故后則見不能自立受制)
(明矣吁可畏也哉)
夏閠五月朔日食秋八月梁司空袁昂卒
(昂遺疏不受贈諡梁主不許諡曰穆正)
冬十一月吐谷渾遣使如東魏
(吐谷渾自莫折之亂不通于魏伏連籌卒子夸吕立始稱可汗其地東西三千里南北千餘里是歲始遣)
(使假道柔然聘於東魏)集覽(莫折之亂普通五年魏秦州莫折大提反)
(辛梁大同七年魏大統酉七年東魏興和三年)秋七月魏以宇文測為大都督
行汾州事
(測深之兄也為政簡惠得士民心汾州地接東魏東魏人數來寇抄測擒獲之觧縳引見待以客禮并給)
(糧餼衛送出境東魏人大慙不復為寇或告測交通境外者宇文泰怒曰測為我安邊何得間我骨肉命)
(斬之)質實(汾州注見周威烈王二十三年西河寇抄注見漢光武建武十五年糧餼注見天監四年)
(餼廩)
九月魏省官員置屯田頒六條
(宇文泰欲革時政為彊國富民之法度支尚書蘇綽贊成其事减官員置二長并置屯田以資軍國又為)
(六條詔書一曰清心二曰敦教化三曰盡地利四曰擢賢良五曰恤獄訟六曰均賦役泰常置諸坐右令)
(百司習誦之非通六條及計帳者不得居官既而又益新制十二條)
冬十月東魏頒麟趾格
(東魏詔羣官於麟趾閣議定法制謂之麟趾格行之)
十二月梁交州李賁反遣兵討之
(交趾李賁世豪右仕不得志又有并韶者富詞藻詣選求官尚書蔡撙以并姓無前賢除廣陽門郎韶恥)
(之遂與賁謀作亂會交州刺史武林矦諮以刻暴失衆心二人因連結數州豪傑俱反梁主遣諮與高州)
(刺史孫冏新州刺史盧子雄將兵擊之)集覽(詣選選去聲謂選曹也主銓選事)質實(交趾)
(郡名注見唐宣宗太中二年交州注同上元年安南高州注見宋文帝元嘉八年高凉新州按一統志梁)
(初所置即秦之南海郡地漢置臨允縣屬合浦郡東晉始析置新興郡及新寧郡梁兼置新州隋初郡廢)
(大業初州廢以縣屬信安郡又省索盧縣入焉唐初復置新州治新興縣天寳初改新興郡乾元初復為)
(新州宋仍舊元改置新州路尋復為州至本朝因之屬肇慶府武林本漢猛陵縣地名屬蒼梧郡晉置武)
(城縣劉宋改置武林縣屬永平郡隋初屬藤州唐貞觀中分置平南縣後自武林移龔州治此領陽川武)
(林隋建大同四縣宋省四縣入平南後又以思明州之武郎縣省入紹興中州廢以縣隸潯州元仍舊至)
(本朝因之屬潯州府)
東魏大稔
(魏自喪亂以來農商失業六鎮之民就食齊晉東西分裂連年戰爭公私困竭民多餓死高歡命諸州濱)
(河皆置倉積穀以相轉漕供軍旅備饑饉又於傍海煮鹽軍國麄贍又以諸州調絹不依舊式民甚苦之)
(奏令悉以四十尺為匹至是東方連歲大稔穀斛至九錢山東之民稍復蘇息矣臨淮王孝友言令制百)
(家為族二十五家為閭五家為比百家之内有帥二十五徵發皆免苦樂不均復有蠶食為弊久矣京邑)
(諸坊或七八百家唯一里正二史庶事無闕請每閭止為二比計族省十二丁資絹番兵所益甚多事下)
(尚書寢不行胡氏曰農者天下之大本軍國之用無不資焉然惟知王道者乃知恤農假仁者次之恃力)
(鏖兵者多不以經意高歡用武至是十年恤農之詔不頒劭農之政不施但聞準式調絹置倉儲榖而已)
(可謂知所先務乎是時河南戰争鞠為茂草而僧尼至二百萬人若使自相配偶授以荒餘之地給其牛)
(種置田官督護之不四三年足食足兵富疆孰禦焉)集覽(百家為族二十五家為閭五家為比禮大)
(司徒令五家為比使之相保五比為閭使之相受四閭為族使之相葬五族為黨使之相救注此所以勸)
(民者也使之者皆謂立其長而教令使之保猶任也救救凶災也比毘至反番兵番更逓也漢書番休遞)
(上鏖兵晉灼曰盡死殺人為鏖文穎曰鏖音意曹反顔師古曰鏖字本從金麀聲轉為訛耳鏖謂苦擊而)
(多殺也今俗猶謂打擊之甚者曰鏖)質實(臨淮郡名注見新莽天鳳四年齊晉二州名齊注見漢景)
(帝三年濟南晉注見漢獻帝建安七年河東)
書法(書大稔始此終綱目書大稔四是年唐高宗永徽元年德宗貞元三年憲宗元和六年大)
(熟一晉孝武帝太元七年)
發明(前日梁書大有年而北境則未聞也今魏氏東西分裂用兵不息視民如禽獸烏有所謂)
(務本劭農之政而是歲書東魏大稔若可深嘉而喜幸之者然不知一國僅稔則他國之歉為可知)
(一歲僅稔則他歲之歉又可知綱目書此正所謂歎美不見於有餘羡慕常生於不足者也吁)
(壬梁大同八年魏大統戌八年東魏興和四年)春正月梁安成妖人作亂三月
江州司馬王僧辯討平之
(安成望族劉敬躬以妖術惑衆遂據郡反南方久不習兵人情擾駭江州刺史湘東王繹遣司馬王僧辯)
(討斬之僧辯該博辯捷器宇肅然雖射不穿札而志氣高遠)集覽(射不穿札札甲札也編之如櫛)
(齒相比射之不能穿言其無力也養由基射穿七札注見唐高宗儀鳳三年)質實(安成郡名注見)
(晉安帝元興元年江州注見晉明帝太寧二年潯陽湘東郡名注見漢獻帝興平元年長沙王僧辯祁縣)
(人)
魏初置六軍秋八月東魏以矦景為河南大行臺質
實(河南郡名注見宋主昱元徽元年)冬十月東魏大丞相歡圍魏玉
璧不克而還
(高歡擊魏入自汾絳連營四十里宇文泰使王思政守玉璧以斷其道歡圍玉璧九日遇大雪士卒多死)
(遂解圍去)質實(玉璧城名按一統志在平陽府稷山縣西南一十二里乃元魏所築後周移高梁縣)
(治于此)
十二月梁盧子略作亂廣州參軍陳霸先討平之
(孫冏盧子雄討李賁以春瘴方起請待至秋武林矦諮趣之衆潰而歸諮誣奏冏及子雄逗留賜死子雄)
(弟子略及杜僧明周文育等帥衆攻廣州參軍吳興陳霸先帥精甲三千擊破之擒僧明文育霸先以二)
(人驍勇過人釋之以為主帥詔以霸先為直閣將軍)集覽(參軍吳興屬下句參軍謂陳霸先也吳興)
(郡長城下若里人按吳興今湖州是)質實(逗留注見漢宣帝本始三年杜僧明廣陵人周文育陽羡)
(人吳興郡名注見宋明帝泰始二年)
(癸梁大同九年魏大統亥九年東魏武定元年)春二月東魏北豫州刺史高仲
密以虎牢降魏三月魏大丞相泰帥軍應之及東魏大
丞相歡戰于邙山大敗而還考異(提要漏魏字)
(東魏御史中尉高仲密取崔暹之妹既而棄之由是與暹有隙選用御史多其親黨高澄奏令改選仲密)
(疑暹構已愈恨之仲密後妻李氏秀而慧澄見而悦之李氏不從以告仲密仲密益怨尋出為北豫州刺)
(史隂謀外叛高歡疑之遣奚壽興典其軍事仲密執之以虎牢降魏歡以事由崔暹將殺之高澄為之固)
(請歡乃釋之魏宇文泰帥諸軍應仲密三月圍河橋南城高歡將兵十萬至河北泰退軍瀍上縱火船於)
(上流以燒河橋斛律金使張亮以小艇百餘載長鎖伺火船將至以釘釘之引鎖向岸橋遂獲全歡渡河)
(據邙山為陳數日泰留輜重夜襲之歡聞之正陳以待黎明泰至東魏彭樂以數千騎衝魏軍所向奔潰)
(遂馳入魏營虜泰督將僚佐四十八人諸軍乘勝擊魏大破之斬首三萬餘級歡使樂追泰泰窘謂樂曰)
(癡男子今日無我明日豈有汝邪何不急還營收汝金寳樂從其言獲泰金帶一囊以歸言於歡曰黑獺)
(漏刃破膽矣歡怒其失泰捽其頭連頓之舉刃將下者三噤齘良久樂曰乞五千騎復為王取之歡曰汝)
(縱之何意而言復取邪明日復戰泰為中軍與右軍若干惠合擊東魏大破之悉俘其步卒歡失馬赫連)
(陽順下馬以授歡歡走從者七人追兵至都督尉興慶拒戰矢盡而死東魏降者告泰以歡所在泰募勇)
(敢三干人皆執短兵配賀拔勝攻之勝執槊逐之馳數里槊刃垂及歡氣殆絶叚韶射勝馬斃之歡遂逸)
(去勝歎曰今日不執弓矢天也左軍趙貴亦戰不利東魏兵復振泰與戰又不利遂遁入關屯渭上歡進)
(至陜泰使開府儀同三司達奚武拒之行臺郎中封子繪言於歡曰混一東西正在今日若復遲疑後悔)
(何及歡深然之諸將咸以為野無青草人馬疲瘦不可遠追陳元康曰兩雄交争歲月已久今幸而大捷)
(天授我也時不可失當乘勝追之歡曰若遇伏兵奈何元康曰前沙苑失利彼尚無伏今奔敗若此何能)
(遠謀君捨而不追必為後患歡不從而歸獨使劉豐生將數千騎追泰初泰召王思政於玉璧將使鎮虎)
(牢未至而敗乃以為并州刺史守恒農思政入城開門解衣而卧慰勉將士示不足畏後數日豐生至憚)
(之引還思政乃脩城郭起樓櫓營農田積芻粟由是恒農始有守禦之備泰亦廣募關隴豪右以增軍旅)
(高仲密之將叛也隂遣人扇動冀州豪傑使為内應東魏遣高隆之馳驛慰撫由是得安高澄密書與隆)
(之曰仲密枝黨與之俱西者宜悉收其家屬以懲將來隆之以為恩旨既行理無追改若復收治示民不)
(信脱致驚擾所虧不細乃啓歡罷之)集覽(瀍水地名在瀍水之上禹貢伊洛瀍澗蔡氏傳曰地志瀍)
(水出河南穀城縣替亭北今河南府河南縣西北有古榖城其北山實瀍水所出至偃師縣入洛釘釘上)
(釘鐵釘也下釘去聲黎明注見漢武帝元鼎六年黎旦噤齘噤渠飲反口閉也齘下戒反齒相切也韋懷)
(曰噤齘切齒怒貌若干惠若干音惹奸虜複姓惠其名也)質實(渭上渭水之上注見漢高后三年北)
(豫州注見秦莊襄王元年成臯陜州名注見周顯王四十五年瀍水按一統志源出河南府洛陽縣穀城)
(山東流入于洛輜重注見周顯王三十六年冀州注見秦二世二年信都)
發明(仲密實叛何以不書高澄無道亂男女之别至啓邊禍故綱目特書以虎牢降魏而不書)
(叛者罪高澄也)
夏四月清水氐叛魏魏遣使喻降之
(清水氐酋李鼠仁乘魏之敗據險作亂獨孤信屢擊之不克宇文泰遣典籖趙昶往諭之諸酋長或從或)
(否其不從者欲刃昶昶神色自若辭氣逾厲鼠仁感悟遂相率降泰即以昶為都督使領之)質實
(清水郡名注見漢光武建武六年典籖官名注見宋營陽王景平二年趙昶天水人貴之子酋長注見新)
(莽始建國二年酋豪)
東魏復取虎牢
(宇文泰遣諜潜入虎牢令守將魏光固守矦景獲之改其書云宜速去縱諜入城光宵遁景獲高仲密妻)
(子送鄴北豫洛二州復入于東魏高歡以高乾有義勲高昂死王事季式先自告皆為之請免其從坐仲)
(密妻當死高澄納之)質實(諜注見陳後主禎明元年虎牢縣名注見晉帝奕太和四年鄴縣名注見)
(漢獻帝建安十五年高昂渤海蓨人祐從父弟翼之子)
東魏以矦景為司空秋八月東魏以斛律金為大司
馬冬十一月東魏築長城于肆州
(西自馬陵東至土墱)集覽(馬陵注見周顯王二十八年土墱地名在肆州境内墱丁鄧反)質實
(肆州注見晉孝武帝太元九年新興)
(甲梁大同十年魏大統子十年東魏武定二年)春三月東魏以高澄為大將軍
領中書監
(高歡多在晉陽委孫騰司馬子如高岳高隆之以朝政鄴中謂之四貴權勢熏灼專恣驕貪歡欲損奪其)
(權故以澄領中書監移門下機事總歸中書文武賞罰皆禀於澄孫騰見澄不肯盡敬澄叱左右牽下築)
(以刀環立之門外歡謂羣公曰兒子浸長公宜避之於是公卿以下無不聳懼庫狄干澄姑之壻也自定)
(州來謁立門外三日乃得見澄欲置腹心於東魏主左右擢崔季舒為中書侍郎)集覽(中書監監)
(本平聲讀如三監之監後皆轉為去聲)質實(晉陽郡名注見周威烈王二十三年高岳渤海蓨人)
(允之從孫定州注見周威烈王二十三年中山崔季舒博陵人子瑜之子)
夏四月梁尚書令何敬容有罪免
(敬容復為太子詹事嘗於玄圃自講老莊敬容謂人曰昔西晉祖尚玄虛使中原淪於胡羯今東宫復爾)
(江南亦將為戎乎胡氏曰何敬容之言是也然老莊之害未甚於佛敬容為大臣十餘年見武帝奉佛舍)
(身不脩國政曾無一言諫止之今傳儲君心知老莊之非又不面陳而私與同列論議且國將為戎豈小)
(故也此而可隱孰不可隱敬容於是乎不忠之甚矣)集覽(胡羯胡虜戎羯也說文羯羊羖&KR0008;也以為)
(虜之别號按吳漢傳注羯本匈奴别部分散居上黨武鄉羯室因號胡羯此總謂戎夷耳不特指於羯也)
質實(玄圃未詳處所老莊注見晉成帝咸康二年)
五月魏大都督琅邪公賀拔勝卒
(宇文泰常謂人曰諸將對敵神色皆動唯賀拔公臨陳如平時眞大勇也)質實(琅邪郡名注見漢光)
(武建武五年)
秋七月魏更權衡度量頒新制
(魏更權衡度量命尚書蘇綽損益三十六條之制頒行之搜簡賢才為牧守令長皆依新制而遣焉數年)
(之間百姓便之)集覽(權衡度量注見晉安帝隆安二年)
東魏以崔暹為中尉宋遊道為左丞
(魏自正光以後政刑弛縱在位多貪汙高歡啓以宋遊道為御史中尉澄請以崔暹為之以遊道為尚書)
(左丞謂曰卿一人處南臺一人處北省當使天下肅然暹選畢義雲等為御史時稱得人澄與諸公出之)
(東山遇暹於道前驅為赤棒所擊澄回馬避之尚書令司馬子如太師咸陽王坦貪黷無厭暹彈之削其)
(官爵其餘死黜者甚衆歡與鄴下諸貴書曰崔暹居憲臺咸陽王司馬令皆吾布衣之舊同時獲罪吾不)
(能救諸君其愼之遊道奏駁尚書違失數百條省中豪吏竝鞭斥之高隆之誣遊道有不臣之言罪當死)
(黃門侍郎楊愔曰畜狗求吠今以數吠殺之恐將來無復吠狗遊道竟坐除名後歡至鄴百官迎於紫陌)
(歡握崔暹手而勞之然暹實巧詐高澄納魏琅邪公主意暹必諫暹入諮事不復假以顔色居三日暹懷)
(刺墜之於前澄問何為暹悚然曰未得通公主澄大悅把暹臂入見之崔季舒語人曰崔暹常忿吾佞及)
(其自作乃過於吾)集覽(奏駮注見漢明帝永平八年駮議懷刺刺七賜反書姓名於奏白曰刺漢)
(書曰漫刺)質實(宋遊道敦燉人繇之曾孫東山按一統志在彰德府臨漳縣西南十五里東魏高澄)
(嘗於此鑿池以為遊玩之所今名東崓山咸陽郡名注見周威烈王十九年)
冬十月東魏括戸均賦
(東魏以喪亂之後戶口失實徭賦不均以孫騰高隆之為括戸大使分行諸州得無籍之戸六十餘萬僑)
(居者皆勒還本屬)集覽(分行謂至諸州有所案察也行下孟反)
(乙梁大同十一年魏大統丑十一年東魏武定三年)春正月東魏作晉陽宫
(高歡言并州軍器所聚動須女功請置宫以處配沒之口於是置晉陽宫)質實(并州注見齊明帝建)
(武三年晉陽宫一統志云在太原府太原縣治東唐城内本春秋時董安于理晉陽公宫即此北齊於此)
(城中置大明宫宫内建宣德崇德大明景福四殿德陽萬壽二堂俱廢)
三月魏遣使如突厥
(突厥本西方小國姓阿史那氏世居金山之陽其酋長土門始彊大頗侵魏西邊至是魏使至其國人皆)
(喜曰大國使者至吾國其將興矣)集覽(突厥董衝釋音曰突陀没反厥九勿反漢書音義曰夏曰)
(獯鬻殷曰鬼方周曰玁狁漢曰匈奴魏曰突厥世居金山工於鐡作金山狀如兜鍪其俗呼兜鍪為突厥)
(因為國號)質實(突厥一統志云北狄部落不一歴代名稱各異夏曰獯鬻周曰玁狁秦漢皆曰匈奴)
(唐曰突厥宋曰契丹自漢以來匈奴頗盛後稍弱而烏桓興漢末鮮卑滅烏桓盡有其地後魏時蠕蠕獨)
(強與魏為敵蠕蠕滅而突厥起盡有西北地唐貞觀中李靖滅之其後靺鞨餘族散居隂山自號韃靼五)
(代及宋契丹復盛别部小者曰蒙古曰泰楚特曰塔塔爾曰克哷各據分地既而蒙古兼并有之遂代宋)
(號元十四𫝊後天命歸於本朝元帝遁于朔漠傳子阿裕爾寳哩達喇傳□果斯特穆爾為伊遜岱爾所)
(弑其部屬皆奔散來附洪武末遣將往討追至察察爾山大敗之自是不敢近邊永樂中有布尼雅實哩)
(者及其下瑪哈穆特阿嚕台奉貢惟謹因封瑪哈穆特為順寧王阿嚕台為和寧王已而叛服不常遣使)
(諭之不悛車駕屢親征之諸部始平布尼雅實哩妻率其部屬來朝願居京師宣德中瑪哈穆特殺阿嚕)
(台欲領部落人心不服乃求元之後托克托布哈立為王居沙漠之北瑪哈穆特子托歡托歡子額森居)
(沙漠之西北衛喇特正統初偕遣使朝貢歲以為常朝廷賞賚甚厚其後負德入寇歸而自相簒戮本朝因)
(而絶之)
書法(突厥始見綱目)
夏六月魏作大誥
(晉氏以來文章競為浮華魏宇文泰欲革其弊命蘇綽作大誥宣示羣臣戒以政事仍命自今文章皆依)
(此體)
書法(莽作大誥不書此何以書莽詐而魏實也故書魏不書莽)
梁遣兵討李賁敗之
(賁自稱越帝置百官梁遣交州刺史楊瞟討賁以陳霸先為司馬定州刺史蕭勃會瞟於西江詭說留瞟)
(瞟集諸將問計霸先曰定州偷安目前不顧大計節下奉辭伐罪當死生以之豈可逗撓不進長寇沮衆)
(乎遂勒兵先發瞟以霸先為前鋒賁敗奔嘉寧城圍之)集覽(瞟匹妙反又批招反節下注見晉成)
(帝咸康四年逗撓注見漢武帝元光二年)質實(交州注見唐宣宗太中二年安南定州按一統志本)
(秦桂林郡之南境漢為鬱林郡之廣鬱縣吳改隂平縣晉改鬱平縣仍屬鬱林郡梁置定州改南定州隋)
(初郡廢改曰尹州大業初又改鬱州治鬱林縣尋改鬱林郡唐初改南尹州貞觀中改貴州仍舊治天寳)
(初改懷澤郡乾元初復為貴州宋改鬱平縣曰鬱林縣為州治元仍舊本朝廢鬱林縣以州為縣改屬潯)
(州府西江未詳處所唯廣州府南海縣境内冇西江自廣西諸蠻地發源經邕横潯溶藤州有繡水漓水)
(與此水合流於蒼梧過德慶肇慶下與湞水合流入于海未知是否姑錄之以備參考嘉寧城未詳處所)
冬梁復贖刑法
書法(四十四年立罷復凡三書矣綱目書贖刑三皆梁也)
梁散騎常侍賀琛上書論事詔詰責之
(琛啟陳四事一曰今北邊稽服正是生聚教訓之時而天下戸口減落關外彌甚郡不堪州之控總縣不)
(堪郡之裒削民不堪命各務流移此豈非牧守之過歟東境戸口空虚皆由使命繁數駑困拱手聽其漁)
(獵黠吏因之重為貪殘雖年降復業之詔屢下蠲賦之恩而民不得反其居也二曰今守宰所以貪殘良)
(由風俗侈靡使之然也今之燕喜相競誇豪積果成丘列肴如綺而賓主之間裁取滿腹又畜妓之夫無)
(有等秩滛侈成俗日見滋甚欲使人守廉白安可得邪誠宜嚴為禁制道以節儉紏奏浮華變其耳目三)
(曰陛下憂念四海不憚勤勞至於百司莫不奏事但斗筲之人詭競求進不論國之大體惟務吹毛求疵)
(以深刻為能以繩逐為務迹雖似於奉公事更成其威福誠願責其公平之效黜其讒慝之心則下安上)
(謐無僥倖之患矣四曰今天下無事而猶日不暇給宜省事息費養民聚財應内省職掌各檢所部有宜)
(除除之有宜減減之興造有非急者徵求有可緩者皆宜停省以息費休民夫畜其財者將以大用之也)
(養其民者將以大役之也若言小事不足害財則終年不息矣以小役不足妨民則終年不止矣如此則)
(難可以語富彊而圖遠大矣啓奏梁主大怒召主書於前口授敕書曰朕有天下四十餘年公車讜言日)
(關聽覽卿不宜自同闒茸止取名字宣之行路言我能上事恨朝廷之不用何不分别顯言某刺史横暴)
(某太守貪殘某使者漁獵邪士民飲食過差若加嚴禁益增苛擾若指朝廷我無此事昔之牲牢久不宰)
(殺朝中會同菜蔬而已我非公宴不食國家之食凡所營造皆以雇借成事絶房室三十餘年雕飾之物)
(不入於宫不飲酒不好音朝中曲宴未嘗奏樂三更治事日常一食昔腰十圍今裁二尺為誰為之救物)
(故也卿又欲禁百司奏事詭競求進偏聽生姦獨任成亂二世之委趙高元后之付王莽呼鹿為馬又可)
(法歟治署邸肆何者宜除何者宜減何處興造非急何處徵求可緩各出其事具以奏聞富國彊兵之術)
(息民省役之宜竝宜具列若不具列則是欺罔琛但謝過而已不敢復言梁主為人孝慈恭儉博學能文)
(勤於政務冬月視事執筆觸寒手為□裂自天監中用釋氏法長齋一食惟菜羹糲飯而己身衣布衣木)
(綿皂帳一冠三載一衾二年後宫衣不曳地性不飲酒非祭祀饗宴及諸法事未嘗作樂雖居暗室恒理)
(衣冠小坐盛暑未嘗褰袒對内豎小臣如遇大賓然優假士人太過牧守多侵漁百姓使者干擾郡縣又)
(好親任小人頗傷苛察多造塔廟公私費損江南久安風俗奢靡故琛啓及之梁主惡其觸實故怒司馬)
(公曰梁高祖之不終也宜哉賀琛之諫亦未至於切直而高祖已赫然震怒護其所短矜其所長困以難)
(對之状責以必窮之辭然則自餘切直之言過於琛者誰敢進哉由是姦佞居前而不見大謀顚錯而不)
(知名辱身危覆邦絶祀豈不哀哉梁主敦尚文雅疎簡刑法自公卿大臣咸不以鞠獄為意姦吏招權)
(弄法貨賂成市枉濫者多大率二歲刑已上歲至五千人梁主年老又持佛戒每斷重罪則終日不懌)
(或謀反逆事覺亦泣而宥之由是王矦益横或白晝殺人暮夜剽掠梁主深知其弊而溺於慈愛不能禁)
(也)集覽(控總控苦貢反總作弄反控總或作倥傯音孔總王逸曰困苦也一曰事多增損不暇給)
(也裒削裒蒲侯反聚歛也削刻剝也漁獵言掊克其民若漁獵然繩逐彈治而逐黜之索隱曰繩索也所)
(以彈畫而取直者言吏之治事亦猶繩也闒茸闒徒合反下也茸人勇反細毛貌闒茸謂非豪傑也賈誼)
(續離騷闒茸尊顯兮讒䛕得志顔師古曰闒茸下材不肖之人昔腰十圍言我之腰往昔有十圍之寬肥)
(也韻會注一圍五寸又云一圍三寸或云兩手合而圍之為一圍糲飯糲又音厲麄米也所謂脱粟飯也)
(張晏曰一斛粟舂七斗米為糲九章筭術粟五十糲率三十一斛粟得六斗米為糲衣不曳地曳以制反)
(引也衣長不被土鞠獄鞠本作鞫窮理罪人也)質實(賀琛會稽山隂人循之玄孫陛下注見漢光武)
(建武二十七年斗筲之人語子路篇斗筲之人何足算也注斗量名容十升筲竹器容斗二升算亦作筭)
(數也斗筲之人言鄙細也不足數之吹毛求疵注見宋順帝昇平三年二世之委趙高事在秦二世元年)
(元后之付王莽事在漢哀帝元壽二年呼鹿為馬事在秦二世三年内豎未冠者之官名周禮内豎掌内)
(外之通令凡小事若祭祀賓客喪紀之事則為内人蹕蓋童子出入便疾故使之往來無嫌也公車官名)
(注見漢文帝三年)
書法(前書江子四為右丞美從諫也梁主自是漸不克終矣書論事平辭也書詰責之甚辭也)
(非所責而厚責焉梁主所以無令終也綱目書上疏論事二賀琛書詔詰責之是年康澄書優詔答)
(之後唐壬辰年合而觀之梁主為有愧矣)
發明(梁主怒賀琛之諫司馬公光論之當矣綱目特以詰責書之異乎興王賞諫臣聞善則拜)
(者矣)
魏遣使執其瓜州刺史鄧彥
(魏東陽王榮為瓜州刺史與其壻鄧彥偕行榮卒瓜州首望表榮子康為刺史彥殺康而奪其位魏不能)
(討因以彥為刺史屢徵不至宇文泰以申徽為河西大使令圖彥徽以五十騎行既至止於賓舘彥入謁)
(徽執之因宣詔慰諭吏民且云大軍續至城中無敢動者)質實(東陽縣名注見宋營陽王昇平元年)
(瓜州注見唐莊宗同光二年晉昌申徽魏郡人)
書法(執者執無罪也彥不為無罪而以執書之何譏用詐也彥殺元康奪其位討之可也既以)
(為刺史而又遣使執之非刑矣綱目譏用詐是故鄧彥書瓜州是年主弁書開州唐憲宗元和十四)
(年)
(丙梁中大同元年魏大統寅十二年東魏武定四年)春三月梁主講佛書於同泰
寺夏四月同泰浮圖災復作之
(梁主幸同泰寺講三慧經四月講解是夕浮圖災梁主曰此魔也更宜廣為法事遂起十二層浮圖將成)
(値矦景亂乃止)集覽(同泰浮圖災同泰寺在臺城内梁武帝造大佛閣七層為天火所焚浮圖塔也)
(梵語浮圖華言聚相左傳天火曰災人火曰火公羊傳襄九年大者曰災小者曰火注大者謂正寢社稷)
(宗廟朝廷也下此則小矣疏云本實是火而謂之災災者害物之名故可以見其大於火也)質實
(同泰寺一統志云在應天府上元縣東北五里臺城内即梁武帝捨身處寺前有醜石四各高丈餘俗呼)
(為三品石宋王安石詩草没苔侵棄道周誤恩三品竟何酬國亡今日頑無恥自謂當年不與謀)
書法(魏主講佛書書親異之也己丑年此其不書親何嘗再捨身則親講不足異矣前再講湼)
(槃不書是年中大同三年此何以書為浮圖災書也上書講佛書同泰寺繼書同泰浮圖災再書同)
(泰所以著感應之效也而復作之愚亦甚矣書深譏之)
發明(人火曰火天火曰災梁主捨國事而講佛書天既火其浮圖以警之矣猶不知悟方更增)
(而廣之綱目書災書復作所以深譏之也)
五月魏凉瓜州亂討平之
(魏以史寧為凉州刺史前刺史宇文仲和據州不受代瓜州民張保殺刺史晉昌民吳興殺太守以應之)
(宇文泰遣獨孤信怡峯與史寧討之寧曉諭吏民率皆歸附獨宇文仲和據城不下至是獨孤信襲擒之)
(初張保欲殺州主簿令狐整以其人望恐失衆心雖外相敬内忌之整陽為親附因使人說保曰今東軍)
(逼凉州彼勢孤危宜急分精銳以救之令狐延保兼資文武使將兵以往蔑不濟矣保從之整行及玉門)
(召豪傑述保罪狀馳還襲之先克晉昌斬吳興進擊瓜州州人素信服整皆棄保來降保奔吐谷渾衆議)
(推整為刺史整曰吾屬以張保逆亂恐闔州之人俱䧟不義故相與討誅之今復見推是效尤也乃推魏)
(使者張道義行州事具以状聞而帥宗族鄉里三千餘人入朝累遷侍中)集覽(凉州本匈奴休屠王)
(地漢武帝置武威郡晉置凉州五代晉高居誨使于闐記自靈州過黃河行三十里始涉沙行四百餘里)
(登沙嶺渡白亭河始至凉州今西凉州是在永昌路怡峯姓名本姓墨台氏後因避難改姓怡氏效尤效)
(學尤過也謂彼作過而我效之也左傳鄭伯效尤)質實(凉州注見唐中宗景龍二年晉昌郡名注)
(見唐莊宗同光二年瓜州注同上年晉昌玉門關名注見漢武帝元鼎元年)
秋七月梁禁用短錢
(先是江東唯建康及三吳荆郢江湘梁益用錢其餘州郡雜以穀帛交廣專以金銀為貨梁自鑄五銖及)
(女錢二品竝行禁諸古錢普通中更鑄鐵錢由是私鑄者多物價騰踊交易者至以車載錢不復計數又)
(或以八十為百或以七十為百或以九十為百梁主患之乃下詔禁之而人不從錢陌益少至于季年遂)
(以三十五為百云)質實(三吳注見晉安帝元興元年荆郢江湘梁益六州名荆注見漢獻帝建安)
(十三年南郡郢注見漢後主建興七年武昌江注見晉明帝太寧二年潯陽湘注見漢獻帝興平二年長)
(沙梁注見周赧王四年漢中益注見晉武帝泰始八年交廣二州名注見晉武帝太康元年五銖錢名注)
(見宋文帝元嘉三十年)
八月梁以邵陵王綸為南徐州刺史
(梁主年高諸子心不相下互相猜忌邵陵王綸為丹陽尹湘東王繹在江州武陵王紀在益州皆權侔人)
(主太子綱惡之常選精兵以衛東宫出綸為南徐州刺史胡氏曰武帝從殄倫之道昧於君臣之義父子)
(之恩義方不脩家政大壊已方臨御而諸子已有相圖之心不能知也綱若以幹蠱為任起敬起孝爕和)
(兄弟則雖有急難外侮其禦矣莫親於兄弟尚且蓄兵以待之則非吾同氣者誰實可信嗚呼武帝不善)
(保國重以簡文雖欲不亡不可得也)集覽(殄倫之道梁武帝捨身於同泰寺則無父子君臣夫婦長)
(幼朋友之道是殄滅彛倫也故曰為佛之道者歸於殄滅倫理義方不脩謂不教子也左傳隱三年衛莊)
(公子州吁有寵而好兵公弗禁石碏諫曰臣聞愛子教之以義方弗納於邪注義以方外所以制事之宜)
(石碏言愛其子者當以義方教之外侮其禦詩常棣篇兄弟䦧于墻外禦其務注䦧狠禦禁務侮也務如)
(字爾雅務侮也讀者又音侮此從左傳及外傳之文也文公傳曰兄弟設有不幸鬭狠于内然有外侮則)
(同心禦之矣富辰曰兄弟雖有小忿不廢懿親)質實(邵陵國名注見晉武帝泰始十年丹陽郡名注)
(見漢獻帝興平二年金陵湘東國名注見宋文帝元嘉十六年衡陽東宫注同上二十七年南徐州注同)
(上三十年幹蠱易蠱卦初六幹父之蠱有子考無咎九三幹母之蠱不可貞注朱子曰幹如木之幹枝葉)
(之所附而立者也蠱者前人已壊之事也)
書法(梁主親在上而諸子已有爭心矣故其刺州也悉書之)
東魏遷石經于鄴質實(石經注見漢靈帝熹平四年)
(凡五十二碑)
書法(書尊經也綱目於石經屢書之是故立石經書漢靈帝熹平四年補石經書梁戊戌年魏)
(遷石經書是年魏徙石經于洛陽書陳己亥年周石經成書唐文宗開成二年)
魏以韋孝寬為并州刺史守玉璧質實(并州注見齊明帝建武三年玉)
(璧城名注見大同八年)
(魏徙王思政為荆州刺史使之舉可代者思政舉孝寬宇文泰從之)
梁討李賁敗之
(李賁復帥衆自獠中出屯典澈湖衆軍憚之頓湖口不敢進陳覇先曰我師老而無援入人心腹若戰不)
(捷豈望生全今藉其屢奔人情未固正當共出百死决力取之無故停留時事去矣諸將皆莫應是夜江)
(水暴起七丈注湖中覇先勒所部兵乘流先進衆軍鼓譟俱前賁衆大潰復竄獠中)質實(典澈湖未)
(詳處所鼓譟注見宋文帝元嘉二十六年)
冬十月梁以岳陽王詧為雍州刺史
(梁主捨詧兄弟而立太子綱内常愧之寵亞諸子使迭為東揚州以慰其心詧兄弟亦内懷不平至是詧)
(以梁主衰老朝多秕政遂蓄財下士招募勇敢左右至數千人以襄陽形勝梁業所基可圖大功乃克已)
(為政撫循士民數施恩惠延納規諫所部稱治)集覽(秕政言其政繁如穅秕也)正誤(秕政今按)
(國語祈午為軍尉軍無秕政韋昭註秕以穀喻也又晉悼公曰其禀不材是穀不成也其願出令將不敢)
(不成韋昭注不敢為秕政也集覽未當說文秕不成粟也故以喻政之不成)質實(岳陽郡名注見)
(太清二年雍州注見漢獻帝建安十二年襄陽東揚州注見漢和帝永元元年會稽襄陽縣名注見宋明)
(帝泰始元年)
十一月東魏大丞相歡侵魏圍玉璧不克而還
(東魏高歡悉山東之衆伐魏至玉璧圍而攻之晝夜不息魏韋孝寬隨機拒之城中無水汲於汾歡使移)
(汾一夕而畢又於城南起土山欲乘之以入孝寬縛木接樓以禦之歡鑿地為十道孝寬掘長塹邀之每)
(穿至塹輙擒殺之塞柴投火以皮排吹之在地道内者亦皆焦爛歡以攻車撞城孝寬縫布為幔隨其所)
(向懸空張之車不能壊歡又縛松麻於竿灌油加火以燒布焚樓孝寬作長鉤遥割之歡又於城四面穿)
(地中施梁柱縱火燒之柱折城崩孝寬隨處豎木柵以扞之敵不得入城外盡攻擊之術而城中守禦有)
(餘又奪據其土山歡無如之何乃使祖珽說之使降孝寬曰攻者自勞守者常逸孝寬關西男子必不為)
(降將軍也珽乃射募格於城中云能斬孝寬者拜太尉封郡公孝寬題書背返射城外云能斬高歡者准)
(此東魏苦攻五十日士卒死者七萬人共為一塜歡智力皆困因而發疾乃解圍去軍中訛言孝寬以定)
(功弩射殺丞相歡聞之勉坐見諸貴使斛律金作敕勒歌自和之哀感流涕)集覽(汲於汾引水於)
(井曰汲汾水注見周威烈王二十三年皮排排本作鞲音步拜反韋囊也所以扇火募格召募敢斬孝寬)
(者之格例)質實(山東地名注見宋文帝元嘉二十五年敕勒高車部號注見宋文帝元嘉七年)
東魏大將軍澄如晉陽
(高歡病使太原公洋鎮鄴而徵澄赴晉陽)質實(太原郡名注見齊明帝建武三年并州鄴縣名注見)
(漢獻帝建安十五年晉陽郡名注見周威烈王二十三年)
魏度支尚書蘇綽卒
(綽性忠儉常以喪亂未平為己任薦賢拔能紀綱庶政宇文泰推心任之或出遊常預署空紙以授綽有)
(須處分隨事施行綽嘗謂為國之道當愛人如慈父訓人如嚴師每與公卿論議自晝達夜事無巨細若)
(指諸掌積勞成疾而卒泰深痛惜之謂公卿曰蘇尚書平生廉讓吾欲全其素志則恐悠悠之徒有所未)
(達如厚加贈諡又乖宿昔相知之心何為而可令史麻瑶越次進曰儉約所以彰其美也泰從之歸葬武)
(功載以布車一乘泰與羣公步送之酹酒言曰爾知吾心吾知爾志方欲共定天下遽捨吾去奈何因舉)
(聲慟哭不覺巵落於手)集覽(悠悠之徒列子楊朱篇老子曰名者實之賓而悠悠者趨名不已注)
(悠悠之人專於求虚名而不知止文中子曰悠悠素餐者天下皆是)質實(紀綱注見宋營陽王景平)
(二年武功縣名注見漢後主建興十二年)
(丁梁太清元年魏大統十卯三年東魏武定五年)春正月朔日食
(不盡如鉤)
發明(日食正旦不盡如鉤是殆侯景反叛梁國滅亡之兆歟書以志之謹天戒者可以觀矣)
梁以湘東王繹為荆州刺史
(初繹為荆州有微過廬陵王續代之以状聞至是續卒繹聞之喜入閣而躍屧為之破梁主復以繹刺荆)
(州)集覽(屧為之破屧屐也猶謝安之屐齒折也)質實(荆州注見漢獻帝建安十三年南郡)
(廬陵郡名注見晉安帝元興元年安成)
東魏大丞相勃海王高歡卒
(歡性深密終日儼然人不能測馭軍嚴肅聽斷明察雅尚儉素刀劒鞍勒無金玉之飾病篤謂世子澄曰)
(矦景專制河南十四年矣常有飛揚䟦扈之志顧我能畜養非汝所能駕馭也今四方未定勿遽發哀庫)
(狄干斛律金竝性遒直終不負汝堪敵矦景者唯有慕容紹宗我故不貴之留以遺汝又曰叚孝先忠亮)
(仁厚智勇兼備軍旅大事宜共籌之遂卒澄秘不發喪唯行臺丞陳元康知之)集覽(䟦扈注見漢質)
(帝本初元年遒直遒慈秋反勁徤也)質實(勃海郡名注見晉穆帝永和六年滄州)
書法(賀善贊曰高歡自起兵書討爾朱氏既而即書自為丞相自為太師書廢其主恭及朗自)
(為大丞相爾朱既走即書遂據晉陽故雖殺兆綱目不書誅書殺而隨以舉兵反書矣東魏既建首)
(書自為相國假黃鉞加殊禮書遣其世子澄入鄴輔政其敵魏也再書為泰所敗再書圍玉璧不克)
(其以勝書者拔金墉戰邙山而已綱目於高歡蓋無取焉)
東魏大行臺矦景以河南降魏
(景右足偏短弓馬非其長而多謀筭諸將高敖曹彭樂等皆勇冠一時景常輕之嘗言於高歡願得兵三)
(萬横行天下要須濟江縛取蕭衍老公以為太平寺主歡使將兵十萬專制河南景素輕高澄嘗曰高王)
(在吾不敢有異王没吾不能與鮮卑小兒共事矣及歡疾篤澄詐為歡書以召景先是景與歡約曰今握)
(兵在遠人易為詐所賜書背請加微點至是景得書無點辭不至又聞歡疾篤用其行臺郎王偉計擁兵)
(自固歡卒遂以河南降魏魏以景為太傅大行臺景執豫襄廣州刺史潜遣兵襲西兖州刺史邢子才掩)
(捕獲之因散檄東方諸州各為之備高澄遣韓軌督諸軍討之)質實(河南地名注見宋主昱元徽元)
(年鮮卑小兒鮮卑東胡種名矦景以之喻高洋故云豫襄廣三州名豫注見秦王政六年壽春襄注見漢)
(獻帝建安十二年襄陽廣注見秦始皇三十三年南海西兖州注見秦二世二年定陶)
二月魏除宫刑
(魏詔自今應宫刑者直没官勿刑)質實(宫刑事物紀原云五刑之一即古之滛刑也男子割勢婦)
(人幽閉其屬三百條詳見周禮)
書法(書除宫刑何予權也肉刑自漢文帝始除之矣於是猶用宫刑魏之過也綱目書除宫刑)
(無貶辭蓋予之矣終綱目恤刑之政書除十詳漢惠帝四年)
矦景復以河南叛附于梁梁封景為河南王遣兵援之
(景又遣郎中丁和奉表于梁請舉河南十三州内附梁主召羣臣廷議僕射謝舉等皆曰頃與魏和邊境)
(無事不宜納其叛臣梁主曰機會難得豈宜膠柱先是正月乙邜梁主夢中原牧守皆以地來降旦見朱)
(异告之异曰此宇内混壹之兆也及丁和至稱景定計實以正月乙邜梁主愈神之然意猶未决嘗獨言)
(我國家如金甌無一傷缺今忽受景地詎是事宜脫致紛紜悔之何及朱异揣知梁主意對曰今景分魏)
(土之半以來自非天誘其衷何以至此若拒而不納恐絶後來之望願陛下無疑梁主乃以景為大將軍)
(封河南王都督河南北諸軍事遣司州刺史羊鴉仁督兖州桓和仁州湛海珍等將兵三萬趣懸瓠以應)
(之平西諮議周弘正善占候前此謂人曰國家數年後當有兵起及聞納景曰亂階在此矣胡氏曰夢固)
(非一端武帝之夢想所生也然國家大計當以義理斷其可否豈有憑一夢而决者乎帝既不能自克朱)
(异又謟以成之悲夫且正月丙午高歡卒而矦景以辛亥降西魏方圖豫襄廣兖等數州乙卯距辛亥纔)
(四日豈暇定南歸之計丁和蓋已聞夢或朱异告之歟帝曾不察而益神其事蓋貪欲蔽心故莫能見也)
質實(膠柱史略周赧王五十五年秦攻趙趙使廉頗拒之秦人行反間云獨畏趙奢之子括為將耳)
(趙王使括代頗藺相如曰王以名使括若膠柱而鼓瑟注膠黏膏說文胒也作之以皮考工記注膠者謂)
(煑用其皮或用角是已柱瑟上鴈足所以游移上下以調聲也蓋瑟二十五絃一絃一柱若以膠黏定其)
(柱則不能調矣言膠柱鼔瑟以喻執一而不通也司州注見秦莊襄王元年三川羊鴉仁泰山鉅平人兖)
(州注見漢獻帝興平二年中原注見唐玄宗天寳十五載懸瓠城名注見漢光武建武十九年汝南)
書法(前書以河南降魏不書叛此其書叛何歸魏正也背魏附梁則非正矣故書叛然則曷為)
(不書魏矦景景之心不純乎魏也故書復以若曰既以降魏復以附梁其反覆可見矣而受之而封)
(之是故魏以景為大行臺不書梁封為河南王則書譏貪也)
發明(梁主喜納叛人蓋利心蔽之故逆順是否皆不能察卒受其禍綱目上書景降魏而魏不)
(為動此書景附梁梁即封以王爵遣兵援之下書魏召景入朝景不受命魏師乃還於此可見梁魏)
(謀國得失之分豈有能叛其故主而不能叛其新君者哉後世即綱目之所書驗梁氏之覆轍亦可)
(為招納叛臣者之戒哉)
三月梁主捨身於同泰寺考異(捨上當有復字梁主至是三捨身矣)質實
(同泰寺注見中大同元年)
書法(梁主捨身綱目凡三書于冊然其身猶在卒莫之捨捨於佛而佛不受未幾遂捨於矦景)
(不惟捨其身且併其子孫家國捨之可哀也哉)
夏四月東魏大將軍澄如鄴
(澄慮諸州有變乃自出廵撫因朝于鄴東魏主與之宴澄起舞識者知其不終)質實(鄴縣名注見漢)
(獻帝建安十五年)
書法(鄴者何東魏所都也晉陽書如可也此其書如何澄不臣也是故竇憲不臣則不書朝書)
(會漢和帝永元三年高澄不臣則不書朝書如是年綱目一字之筆削嚴矣)
六月東魏遣兵討矦景魏遣兵救之徵景入朝景不受
命魏師乃還
(東魏高澄遣將軍元柱等將兵數萬襲景大敗景以梁羊鴉仁等軍猶未至乃退保潁川東魏復遣韓軌)
(等兵圍之景懼割東荆北兖州魯陽長社四城賂魏以求救僕射于謹曰景少習兵姦詐難測不如厚其)
(爵位以觀其變未可遣兵荆州刺史王思政以為不若因機進取即引兵自魯陽向陽翟宇文泰聞之遣)
(太尉李弼儀同趙貴將兵赴潁川景恐梁主責之遣使奉啓曰王旅未接死亡交急求援關中自救目前)
(割棄四州事非得已其豫州以東齊海以西悉歸聖朝事須迎納願敕境上各置重兵與臣影響不使差)
(互梁主優詔報之韓軌等聞魏師將至引兵還鄴景欲因會執弼與貴而奪其軍貴疑之不往欲誘景入)
(營而執之弼止之羊鴉仁遣兵至汝水弼等引兵還長安王思政入據潁川景引軍出屯懸瓠復使乞兵)
(於魏宇文泰使同軌防主韋法保等將兵助之左丞王悅言於泰曰彼既能背德於高氏豈肯盡節於朝)
(廷今益之以勢援之以兵竊恐朝廷貽笑將來也泰乃召景入朝景叛計未成厚撫法保等法保長史裴)
(寬曰矦景狡詐必不入關欲託款於公恐未可信若伏兵斬之亦一時之功也不爾即應深為之防法保)
(然之遂辭還鎮王思政亦覺其詐分布諸軍據景七州十二鎮景果辭不入朝泰乃召諸軍還以思政都)
(督河南諸軍事景遂决意降梁鴉仁遂入懸瓠高澄以書諭景使還許以為豫州刺史而還其妻子景不)
(聽)集覽(懸瓠縣名屬汝南郡同軌防主同軌地名防主官名)質實(潁川郡名注見漢後主建)
(興十年許昌東荆州名注見齊武帝永明五年沘陽北兖州注見秦二世二年旴𣅿魯陽縣名注見漢獻)
(帝初平元年長社縣名注見漢光武建武八年陽翟縣名注見周安王二年豫州注見齊主寳卷永元二)
(年壽陽齊海應劭曰齊郡名近於東海故曰齊海注見漢桓帝永康元年汝水注見漢成帝綏和二年同)
(軌一統志云城名在河南府城西南二百一十里)
書法(景前降魏不書叛不與東魏以河南也此其書討何降魏正也復叛附梁則景固可討矣)
(故東魏得書討然則書救之非譏歟景既復附于梁魏方救之既徵不至然後乃還綱目辭繁不殺)
(所以病魏而惡景也若謂以討書救為譏魏則失其旨矣)
秋七月梁遣貞陽矦淵明督諸將侵東魏
(梁主下詔大舉伐東魏欲以鄱陽王範為元帥朱异曰鄱陽雄豪蓋世得人死力然所至殘暴非弔民之)
(材且陛下昔登北顧亭謂江右有反氣骨肉為戎首今宜詳擇梁主曰會理何如對曰陛下得之矣遂以)
(會理與貞陽矦淵明分督諸將會理庸懦驕倨不禮淵明淵明密告朱异追還代之)集覽(會理南康)
(王名)質實(鄱陽按一統志古邑名春秋時為楚東境後屬吳戰國復屬楚秦置鄱陽縣屬九江郡漢)
(為鄱陽餘汙鄡陽縣地屬豫章郡三國吳分豫章置鄱陽郡晉治廣晉縣梁兼置吳州陳廢之隋廢鄱陽)
(郡改置饒州以其物產豐饒故名大業初復為鄱陽郡唐初為饒州屬江南西道天寳初改鄱陽郡乾元)
(初復為饒州五代時南唐置永平軍宋仍為饒州隸江南東路元陞為饒州路屬江浙行省本朝初改為)
(鄱陽府後改為饒州府隸江西道北顧亭未詳處所唯鎮江府治北有北顧樓未知是否又注見唐肅宗)
(上元元年貞陽縣名未詳沿革唯汝寧府城南八十里有愼陽縣本漢所置東魏置義陽郡北齊省入保)
(城縣隋廢保城置眞邱縣後改曰眞陽唐改曰淮陽尋復舊元省入息州未知是否姑錄之以備參考)
書法(梁嘗書伐東魏矣此則曷為以侵書受其叛人則固不足以伐人矣)
發明(凡兵聲罪致討曰伐潜師入境曰侵今分注載梁主下詔大舉伐東魏而綱目則以侵書)
(之且又書貞陽侯督諸將于上何哉夫以藩侯而總督大軍則非潜師入境明矣書法如此豈有說)
(邪嘗觀於易師之六五為一卦之主其爻辭有曰田有禽利執言无咎所謂田有禽者若禽獸入于)
(田中侵害禾稼則宜獵取之爾至於利執言者利在奉辭往伐明其罪以致討故得无咎此則執言)
(之義也今侯景背叛其國歸魏而魏不納遂復挈地以附於梁是固彼之叛臣賊子在彼則失其境)
(土若田之有禽所當致討而在梁則初無言可執今反大舉而往伐之斯師也其諸謂之何師哉大)
(舉以伐人之國而乃無名則是其氣已索然餒矣綱目循名責實以大舉載於分注之下而以侵魏)
(書於綱目之上所謂澄源正本反求在我無諸已而後可以非諸人之義也陋哉梁武何足以知此)
東魏大將軍澄還晉陽自為都督中外諸軍錄尚書事
勃海王
(高澄將歸晉陽以其弟洋為京畿大都督留鄴遂歸發喪東魏主贈歡相國齊王備九錫殊禮以澄為大)
(丞相督中外錄尚書事澄辭丞相許之澄虚葬齊獻武王於漳水之西而潜鑿鼔山石窟佛頂之旁為穴)
(納其柩而塞之殺羣匠及齊亡一匠之子知之發石取金而逃)質實(京畿注見唐太宗貞觀五年九)
(錫注見漢平帝元始五年漳水注見漢高帝十年鼓山按一統志在彰德府武安縣南二十里一名滏山)
(有二石如鼔南北相當冀州圖經鄴城西有石鼔鳴則兵起高齊之末此鼓嘗鳴而齊遂滅隋末鼔又鳴)
(聲聞數百里而隋亡通鑑高澄虚葬歡於漳水之西而潜鑿鼔山石窟佛頂之旁為穴納其柩而塞之殺)
(羣匠及齊亡一匠之子知之發石取金而逃即此)
東魏大將軍澄入鄴幽其主於宫中殺侍讀荀濟等而
還
(東魏主多力善射好文學時人以為有孝文風烈高澄深忌之始高歡自病逐君之醜事魏主禮甚恭事)
(無大小必以聞可否聽旨每侍宴俯伏上壽魏主設法會乘輦行香歡執香爐步從鞠躬屏氣承望顔色)
(及澄當國倨傲頓甚使崔季舒察魏主動静澄嘗侍飲舉大觴屬魏主魏主不勝忿曰自古無不亡之國)
(朕亦何用此生為澄怒罵使季舒拳毆魏主奮衣而出魏主不堪憂辱詠謝靈運詩曰韓亡子房奮秦帝)
(魯連恥侍讀荀濟知魏主意乃與祠部郎中元瑾華山王大器等謀誅澄於宫中作土山開地道向北城)
(至千秋門門者覺之以告澄澄勒兵入宫見魏主不拜而生曰陛下何意反魏主正色曰自古唯聞臣反)
(君不聞君反臣王自欲反何乃責我必欲弑逆緩速在王澄乃下牀叩頭大啼謝罪居三日幽魏主於含)
(章堂烹濟等於市遂還晉陽初濟少居江東博學能文與梁主有布衣之舊知梁主有大志然負氣不服)
(常謂人曰會於盾鼻上磨墨檄之梁主甚不平及即位或薦之梁主曰亂俗好反不可用也濟上書諫梁)
(主崇信佛法塔寺奢費梁主大怒欲斬之朱异密告之濟逃奔東魏澄以為侍讀及敗下辯曰自傷年紀)
(摧頽功名不立故欲挾天子誅權臣澄欲宥其死親問之曰荀公何意反濟曰奉詔誅高澄何謂反邪遂)
(烹之)集覽(屏氣屏必郢反顔師古曰屏藏其氣息言懼之甚也韓亡子房奮秦帝魯連恥注見宋文)
(帝元嘉十年盾鼻盾食尹反兵器也所以蔽身)質實(華山注見唐玄宗開元十一年華州)
書法(入惡辭也書入書幽其主書殺某等而還澄之凶𦦨可見矣)
發明(高歡逐君而終身北面事君盡禮正將以蓋其醜也然軍國大權在其掌握雖有虚文何)
(補於事前史載其鞠躬屏氣執香步從魏主以見其事上之恭豈知政由寗氏祭則寡人此正姦雄)
(之尤者爾一傳而子遂著狂悖觀其詰責乃主顧謂何意而反君臣之分倒置如此是豈得於過庭)
(之訓而然乎綱目書澄入鄴幽其主於宮中其惡又浮於曹馬矣荀濟始謀誅澄而不得以死節書)
(者謀之不得其道故止書殺而不去其官亦予之而不盡予者也其旨微矣)
九月梁堰泗水以攻東魏之彭城冬十一月東魏行臺
慕容紹宗擊敗之獲蕭淵明考異(提要梁下有師字)
(梁主命侍中羊侃與淵明堰泗水於寒山以灌彭城俟得彭城乃進軍與侯景掎角堰成東魏徐州刺史)
(工則嬰城固守侃勸淵明乘水攻之不從諸將與議軍事淵明不能對但云臨時制宜而已東魏遣大都)
(督高岳救彭城欲以潘樂為副陳元康曰樂緩於機變不如慕容紹宗且先王之命也乃以紹宗為東南)
(道行臺與岳樂偕行景聞紹宗來叩鞍有懼色曰誰教鮮卑兒解遣紹宗來若然高王定未死邪紹宗帥)
(衆十萬據槖駞峴羊侃勸淵明乘其遠來擊之不從侃乃帥所領出屯堰上紹宗至攻營淵明醉不能起)
(諸將皆不敢出兖州刺史胡貴孫獨帥麾下與戰斬首二百東魏兵敗走初景常戒梁人曰逐北不過二)
(里紹宗將戰以梁人輕悍恐其衆不能支引將卒謂之曰我當陽退誘吳兒使前爾擊其背至是梁人不)
(用景言乘勝深入東魏將卒以紹宗之言為信爭掩擊之梁兵大敗淵明貴孫皆為所虜失亡士卒數萬)
(人羊侃結陣徐還梁主聞之驚駭幾欲墜牀歎曰吾得無復為晉家乎初高澄以杜弼為軍司問以政要)
(弼曰天下大務莫過賞罰賞一人使天下之人喜罰一人使天下之人懼二事不失自然盡善澄大悦至)
(是使弼作檄移梁朝略曰侯景以鄙俚之夫遭風雲之會位班三事邑啓萬家而離披不已意亦可見彼)
(乃授之以利器誨之以慢藏使其勢得容姦時堪乘便終恐倔彊不掉狼戾難馴横使江淮士子荆揚人)
(物死亡矢石之下夭折霧露之中彼梁主者輕險有素老耄及之用舍乖方廢立戾所矯情動俗飾智驚)
(愚毒螫滿懷妄敦戒業躁競盈胸謬治清靜災異降於上怨讟興於下傳險躁之風俗任輕薄之子孫朋)
(黨路開兵權在外必將禍生骨肉釁起腹心彊弩衝城長戈指闕徒探雀鷇無救府藏之虚空請熊蹯詎)
(延晷刻之命外崩中潰今實其時其後梁室禍敗皆如弼言胡氏曰改過者帝王之盛節聖人之至教也)
(梁武雖納侯景遣將出師既敗於魏人則懲創前非猶可及止豈至遽如西晉乎又况杜弼檄文指陳闕)
(失雖涉詬詈而事理可推梁武若能虚心平氣反躬自責盡革弊政脩明軍紀選授將帥固江淮之險以)
(堅守則雖侯景前驅高澄繼至猶不足慮而智不及此以至於亡豈梁德告終天實厭之歟不然何其迷)
(也)集覽(掎角注見漢昭烈章武二年槖駞峴山名峴胡甸反逐北注見周赧王三十一年位班三)
(事三事三公也職位在三公之班列羣書考索曰漢時司馬主天司徒主人司空主土是謂三公南齊三)
(公唯有太𫝊梁之三公復有七員注引杜祐通典云南齊時三公太傅而已梁有丞相太宰太傅太保大)
(司馬大將軍太尉司徒司空開府儀同三司時梁以侯景為大將軍故曰位班三事離披正義曰離披散)
(亂貌猶言猖披離騷經何桀紂之昌被兮注昌與猖同被與披同竝音匹皮反文公集註猖披衣不帶之)
(貌授之以利器注見漢後主建興七年信國家之利器誨之以慢藏易繫辭上慢藏誨盜注藏音才浪反)
(謂人有貨財而輕慢其所收藏則是教人以盗取之也倔彊注見漢高帝十一年狼戾前漢嚴助傳狼戾)
(不仁顔師古曰狼性貪而暴戾凡言狼戾謂貪而戾也徒探雀鷇探他含反摸取也鷇丘候反烏子生而)
(須哺者也戰國趙故太子章作亂公子成李兌起兵距章章敗走主父成兌因圍主父宮獲章殺之乃遂)
(圍主父主父欲出不得探雀鷇而食之三月餘餓死事在周赧王二十年空請熊蹯熊野獸似豕而大蹯)
(音煩獸足謂之蹯熊蹯熊掌也埤雅云熊當心白脂如玉俗呼熊白好舉木引氣謂之熊經其美在掌左)
(傳文元年楚成王欲立王子職而黜太子商臣商臣以宫甲圍成王王請食熊蹯而死弗聽王遂縊杜預)
(注云熊蹯難熟冀久將有外救至也今杜弼檄文故云假餘息於熊蹯耳)質實(羊侃泰山梁父人泗)
(水注見秦始皇二十八年寒山按一統志堰名在徐州城東南一十八里梁蕭淵明伐魏堰泗水以灌彭)
(城即此徐州注見秦始皇二十八年彭城麾下注見漢獻帝建安十四年檄注見楚義帝元年)
書法(攻未有書方略者秦書决河溝丙子年重開河隙也此泗水耳其書何病梁也梁嘗堰淮)
(以攻壽陽矣得不償失綱目於其三築削之不書於是遣攻彭城計復出此而竟無所益故特書譏)
(之)
十二月梁立元貞為咸陽王
(矦景遣王偉說梁主曰高澄幽元善見於金墉殺諸元六十餘人河北物情俱念其主請立元氏一人以)
(從人望如此則陛下有繼絶之名臣景有立功之效梁主然之以太子舍人元貞為咸陽王資以兵力使)
(還主魏貞度江即位儀衛以乘輿之副給之貞樹之子也)質實(金墉城名注見魏元帝咸熙二年咸)
(陽郡名注見周威烈王十九年)
矦景敗東魏兵於渦陽
(慕容紹宗引軍擊矦景景輜重數千兩馬數千匹士卒四萬人退保渦陽紹宗士卒十萬旗甲耀日鳴鼔)
(長驅而進景命戰士皆被短甲執短刀入東魏陳但低視斫人脛馬足東魏兵遂敗紹宗犇譙城其禆將)
(斛律光張恃顯尤之紹宗曰吾戰多矣未見如景之難克者也君輩試犯之光等被甲將出紹宗戒之曰)
(勿渡渦水二人軍於水北光輕騎射之景謂光曰爾求勲而來我懼死而去我汝之父友何為射我汝豈)
(自解不渡水南慕容紹宗教汝也光無以應景使其徒田遷射光馬洞胸光易馬隱樹又中之退入於軍)
(景擒恃顯而捨之光走入譙城紹宗曰今定何如而尤我也叚韶潜於上風縱火景帥騎入水出而却走)
(草濕火不復然)質實(渦陽縣名注見晉懷帝永嘉五年蒙城譙城郡名注見漢獻帝建安十五年譙)
(渦水注見漢後主建興三年叚韶姑臧人榮之子)
魏以鄭穆為京兆尹
(魏岐州久經亂刺史鄭穆初到有戸三千穆撫循安集數年至四萬餘戸考績為諸州之最宇文泰擢為)
(京兆尹)質實(京兆郡名注見唐玄宗開元十一年岐州注見周顯王八年)
御批資治通鑑綱目卷三十二
