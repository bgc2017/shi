朝鮮史略卷八
高麗紀
康宗元孝王
諱祦字大華明宗子母光靖太后金氏
元年
宋嘉定五年金崇慶元年蒙古太祖七年
遣中書舍人李儀如金奉表請命金遣大理卿完顔惟
基來冊王
金使欲入自儀鳳正門知奏事琴儀往諭曰天子廵
狩方岳自古有之若大國枉蹕小國當入自何門耶
使答曰天子出入捨中門而何儀曰然則人臣由正
門可乎使大服其言乃入自西門
平章事任濡卒
濡元厚子性恬淡慈和不以勢位驕人歴仕五朝居
官勤恪處決明允掌制誥十六年高文大冊皆出其
手四闢文闈所舉皆當時名士若趙冲李奎報金敞
俞承旦是已晩年奉佛彌篤
二年
金宣宗貞祐元年
王不豫𫝊位太子□太子即位
高宗安孝王
諱㬚字大明舊諱□又改晊康宗子母元德太后柳
氏
元年
宋嘉定七年金貞祐二年蒙古太祖九年
封崔忠獻妻任氏及王氏皆加宅號
任氏本將軍孫洪胤妻忠獻殺洪胤聞其美私之王
氏康宗庶女
二年崔忠獻移入别第劍戟兵衛彌滿數里朝士追隨
者甚衆簽書樞密院事琴儀亦從之
史臣曰琴儀一時名儒也前日為雜端立語忠獻馬
前失臺臣體今日為樞密陪忠獻馬後失大臣體甚
矣小人之無狀也
兵部尚書玄德秀卒
德秀鐵面犀骨有膽略以意氣自高言語誇大人或
有譏之者嘗調安南政廉明吏敬畏尤惡淫祀巫覡
不得入境時有吏執女巫以告德秀曰此非女也令
審視果男子也前此假巫出入士家潛亂婦女者至
是一方服其神明
以李奎報為正言知制誥
奎報以詩贄忠獻求參職乃拜是官
三年宋洪烈卒
洪烈以忠獻姻戚恃勢驕横性又滑稽每至諸王第
見珍玩必丐奪而後已故聞其至急令收藏珍寳然
後見之
契丹兵渡鴨綠江侵寧朔定戎之境
契丹遺種金山王子金始王子自稱大遼收國王建
元天成避金兵席卷而東皆以妻子自随彌滿山野
月餘食盡移入雲中道
遣上將軍盧元純大將軍金就礪等統三軍禦之至朝
陽驛與戰郎將丁純祐突入敵陣斬持纛者丹兵奔潰
追斬八十餘級并獲楊水尺一人
楊水尺者太祖攻甄萱時所難制之遺種也多居雲
中道初李義旼子至榮為朔州將軍以水尺等本無
賦役乃招諭屬于率妓紫雲仙盡籍其名徵貢及至
榮死崔忠獻又以紫雲仙為妾計口徵貢滋甚水尺
等大怨故丹兵至迎降鄉導之水尺本無貫籍好逐
水草遷徙無常惟事田獵又編柳為器販鬻資業凡
妓種多出柳器匠家
丹兵至延昌二州金就礪皆擊却之三軍又與丹兵戰
于渭州(即今渭原)敗績將軍李陽升等千餘人死京都聞之
哭者滿城寇履冰渡大同江遂入西海道
宰樞重房奏勿論太祖苗裔及文科出身悉令充軍王
從之元帥趙冲等點兵于順天館驍勇皆為忠獻父子
(子即瑀)門客官軍所點只老弱羸卒
四年
金興定元年
僧徒謀誅忠獻不克忠獻遂大殺僧徒
五軍潰于太祖灘大將軍李義儒白守貞將軍李希柱
皆戰死元帥趙冲等奔還敵追至宣義門焚黃橋而退
略牛峯等縣寇忠厚二州歴楊根砥平趣咸州
即今咸興府
遂入女真地得女真兵長驅復來寇
五年復以趙冲為西北面元帥金就礪為兵馬使擊契
丹蒙古元帥浩沁遣使我軍約同討契丹
時元帥浩沁等率兵一萬與東真萬努所遣完顔子
淵兵二萬聲言討契丹攻和猛順德四城破之
六年金就礪赴浩沁軍
浩沁使通事趙仲祥語就礪曰當先遥禮蒙古皇帝
次禮萬努皇帝就礪曰天下安有二帝只拜蒙古皇
帝就礪身長六尺五寸鬚過其腹浩沁見狀貌魁偉
又聞其言大竒之引與同坐
數日趙冲亦至浩沁置酒作樂以待會伐丹兵至江東
城降之
冲以契丹俘虜分送各道州縣擇閑曠之地俾之聚
居給土田為業農為民俗號為契丹場
蒙古兵來屯鎮溟城外督納歲貢
崔忠獻死
史臣曰忠獻起於微賤專執國命貪財好色鬻爵賣
獄至於放逐二主多殺朝臣元惡大憝上通於天而
得保首領天道之不可知乃如此耶
七年義州别將韓恂郎將多智等殺其防守將軍以叛
附東真兵馬使金君綏(敦中之子)遣使寄書於金元帥武格
下誘誅之
右諫議大夫李仁老卒
仁老初名得玉自幼能屬文又善書與當時名儒吳
世材林椿趙通皇甫沆咸淳李湛之結為七賢之游
庚癸之亂祝髮游山後擢巍科性褊急見忤當世不
為大用
平章事趙冲卒諡文正
冲永仁子生一月而母亡稍壯極哀慕家稱孝童風
姿魁梧外莊重内寬和博聞強記諳練典故凡遇士
愉愉然不施戟級三掌禮闈所選多名士出入將相
朝野倚重平時莅事未嘗露稜角故世徒知其為寬
厚豁逹長者及持大兵臨大事然後乃知磊落不常
之器矣為相開獨樂園於東臯每公餘必與賢士大
夫逍遥以琴酒自娛卒年五十人皆惜之
八年蒙古皇太弟遣珠格爾等來索土物
獺皮一萬領細紬三千匹細苧二千匹緜子一萬觔
龍團墨一千丁筆二百管紙十萬張紫菜五觔紅花
藍筍朱紅各五千觔雌黃光漆桐油各千觔
以金希磾知詩禮有膽略善辭語為𩔖會使以待蒙使
凡所開說莫不合理故前後使者皆服其處分
珠格致詰希磾荅曰其迎迓之禮與夫國贐等事敢
不盡心然君在都護府手射一人死生未可知若生
則君之福死則君之一行必見拘留珠格慙服又蒙
使與東真人來在客館宴飲唱和東真使先唱云東
君初報暖希磾即和云北帝已收寒客使曰有何意
而賦此句耶荅曰君以春意唱吾以春事和之客使
歎服不復詰
九年
金天光元年
城宜州和州鐵關
凡四旬而畢
十年以平虜鎮女生九子皆有文武才歲給租終其身
大將軍李克仁謀誅崔瑀被殺
右副承宣李公老卒
公老文章富贍尤工於四六充趙冲幕獻擒敵之策
多有中者及拜承宣王倚為心腹將大用之病卒家
無甔石
十二年
宋理宗寳慶元年金正大二年
崔瑀置政房於私第
舊制吏部掌文銓兵部掌武選第其年月分其勞逸
標其功過論其才否具載於書謂之故案中書擬升
黜以奏之門下承制勅以行之自崔忠獻擅權私取
案注擬除受授其黨與為承宣謂之政色承宣僚佐
之任此者三品謂之政色尚書四品謂之政色小卿
其會所謂之政房至是百官詣私第上政簿瑀坐聽
事受之六品以下再拜堂下
十四年崔瑀遷前王于喬桐
初森溪縣人崔山甫犯罪而逃變姓名周演之以隂
陽占術惑衆瑀召語親信一日密語瑀曰公有王侯
之相瑀以語腹心金希磾希磾問演之演之詣瑀曰
密語洩恐禍及瑀謂演之侮已會有人譖瑀曰頃者
公有疾希磾等會演之家謀欲害公奉前王復位瑀
信之遷前王於喬桐沉演之於海又沉希磾子宏已
希磾時在全羅州道捕者至略無懼色自投於海
遣及第朴寅聘于日本
時倭賊侵掠州縣遣寅講和諭以歴世和好日本推
檢賊倭誅之齎和好牒來
十七年
宋紹定三年蒙古太宗二年
平章事琴儀卒
儀體貌竒爽器度雄偉少力學善屬文嘗監清道剛
直不撓民目為鐵太守與人面折無所諱然諂事崔
忠獻敭歴華要頗用事門生皇甫瓘夜詣直廬作詩
諷以休官儀以告忠獻流瓘于島
太倉八廩地庫皆災
崔瑀弟珦作亂於洪州知事敗自殺
十八年崔瑀妻鄭氏死王命用順德王后例葬
蒙古元帥薩喇達將兵攻咸新鎮副使金僴防守將軍
趙叔昌(叔昌冲之子)降叔昌為書諭朔州宣德鎮使迎降鐵
州郎將文大判官李希勣皆拒戰死之王以蔡松年為
北界兵馬使仍徵諸道兵
蒙古兵圍龜州三旬百計攻之兵馬使朴犀及分道將
軍金慶孫随機設備應變如神蒙兵不克乃退
史臣曰朴犀金慶孫以孤城弱卒拒天下方張□驁
之敵使不得東下屹然如山岳吾東方善守城者安
市之後又有龜州犀慶孫之功誠不細矣
蒙古兵分屯京城四門外王遣閔曦往犒仍結和親時
元帥薩喇達駐軍安北都護府三軍皆降王遣淮安公
侹講和
初蒙使珠格爾還國道死蒙人疑我殺之構為釁
十九年以慈州副使崔椿命不降蒙兵遣内侍李白全
往西京將斬之椿命辭色不變蒙古官人見之問知其
人乃曰於我雖逆命在爾為忠臣我且不殺爾既與我
約和矣殺全城忠臣其可乎固請釋之
遣上將軍趙叔昌侍御史薛慎如蒙古上表稱臣獻方
物
蒙古西河元帥寄書并送金繒二匹
其書稱令公者蓋指瑀也瑀使李奎報作淮安公侹
書荅之
崔瑀脅王遷都江華殺指諭金世冲
瑀欲遷都以避蒙兵與宰樞議于其第人情安土重
遷然畏瑀無敢言者俞承旦極言其不可世冲排門
而入詰瑀遷都之誤瑀怒殺之
王發開京入御江華客館
金允侯射殺蒙古元帥薩喇達
允侯嘗為僧避亂處仁城薩喇達來攻允侯射殺之
王嘉其功授上將軍不受乃改攝郎將
二十年
金哀宗天興二年
畢賢甫伏誅
賢甫西京人與洪福源舉城叛殺宣諭使鄭顗兵馬
使閔㬢討之獲賢甫送京腰斬福源逃入蒙古擒其
父大純弟百夀于安子徙餘民于海島後福源在蒙
古為東京總管領高麗軍民降附四十城讒搆本國
隨兵往來時人以為吠主瑀官其父及弟選張暐為
壻賂遺不絶讒搆稍弛自是兵陷州郡皆福源導之
二十一年
宋端平元年
誅趙叔昌
辭連畢賢甫
侍中金就礪卒諡威烈
就礪彦陽人節儉正直持軍嚴士卒不犯秋毫有酒
即用一巵與最下者均飲故得其死力江東之役事
皆讓于冲至臨陣制敵多出竒計以成大功然未嘗
自矜為相正色率下人不敢欺真忠義人也
冊崔瑀為晉陽侯
二十二年太子納知奏事金若先女為妃
若先崔瑀壻也後其妻因燈夕入内王以太子妃母
僕從輿蓋服飾一如王妃
平章事金仁鏡卒
仁鏡初名良鏡才識精敏文武吏材俱贍文詞清新
尤工近體詩賦世稱良鏡詩賦諡貞肅
二十三年曲宴内殿僕射宋景仁作處容舞略無愧色
蒙古兵又來渡義州江分屯安北府及嘉慈龜朔郭博
之地遂入黃州至信安二州衝斥東南二道城邑
二十四年
宋嘉熙元年
前王薨於法天精舍葬碩陵廟號貞宗後改熙宗
遣將軍金寳鼎等如蒙古上表乞解兵蒙古遣使來詔
諭召兵還
自是麗使往來不絶
二十六年崔怡(怡瑀也舊改名)孽子僧萬宗萬全(萬全後歸俗名沆)皆
聚無賴惡僧貨殖為業倚勢作威凌辱守宰二道按察
使王諧金之岱獨不屈裁抑之
時王諧按慶尚州道令曰民未納税先督私債者罪
之二僧畏威不敢肆之岱按全羅州道萬全住珍島
邵寺其徒號通知者尤恣横其所請謁之岱皆不納
後至其營數其罪命縳而沉殺之然萬全以之岱廉
慎少過莫能害之
平章事致仕李奎報卒
奎報初名仁氐以夢奎星報異改之九歲能屬文時
號竒童稍長經史百家佛老之書一覽輒記放曠以
詩酒自娛號白雲居士中第十年不調宰相禁省交
薦之久司兩制為詩文不蹈古人畦徑横騖别駕汪
洋大肆諡文順
三十二年
宋淳祐五年
崔怡宴宗室及宰樞於其第
時五月以八面銀釦貝鈿四大盆各盛冰峯又四大
樽滿插紅紫芍藥十餘品結棚為山張繡幕置彩帛
山張羅幃中結鞦韆飾以文繡綵花八坊廂工人皆
盛飾入庭奏樂絃歌鼓吹轟震天地賞賜金帛鉅萬
三十三年
蒙古定宗元年
冬十月雨毒蟲
其蟲身裹細網剖之如斫白毛隨飲食入人腹中或
咂入皮膚人輒死時號食人蟲試以諸藥不死塗以
葱汁便死
晉州副使王諧卒
諧少登第拜監察御史守法不撓為晉州吏畏民懷
及遷東都留守老幼涕泣請留遂復舊任沈毅剛正
清白有大節其所計畫皆利於國
三十五年以崔沆為樞密院知奏事
沆即怡子僧萬全也怡分與家兵五百餘人
三十六年崔怡死其子沆服喪二日而除及葬杜門不
出烝父所愛諸妾
宣旨云晉陽公怡左右輔弼三韓如仰父母今忽棄世
無所依頼子沆繼世鎮定可超授相位
三十七年崔沆權除清州金州洪州及安東京山府等
處徵納雪緜子黃麻白苧布魚染船税等物以收人心
崔沆以司天臺事崔允旦大史丞吳安矩奏星變皆罷
之
時言路塞惟司天據占直奏欲使修德自此日官之
奏亦廢
貶知刑部事庾碩為安北都護副使
碩應圭孫性剛直嘗忤崔怡竄蓮花島沆繼政欲收
人望召為知刑部金寳鼎李輔以私怨訴沆出之尋
卒初碩為安東都護副使怡信讒流岩墮島將行老
幼遮道號哭其妻亦擕子女以行鄉人各出人馬護
送其妻辭曰家公流配妾與兒息皆罪人何煩人馬
鄉人固請竟不許後為東北面兵馬使前有一官以
江鰩柱餽怡因以為例江鰩柱海物捕之甚難一禁
絶之流民盡還碩清白守法不阿權貴屢以微過見
斥執節不少屈
樞密院副使權守平卒
守平嘗貧居遞食竄外人卜章漢田及章漢遇赦還
守平素不知識且其田租已漕於江而袖租簿就與
之章漢拒不受曰還其田亦足矣何用租為相讓久
之守平竟投簿而去時用權貴子弟補牽龍守平辭
以家貧親舊勸改娶富家曰貧富天也何忍棄糟糠
之妻以求富室言者慚服
三十八年守司空左僕射孫抃卒
抃初名襲卿性剛毅長於吏事剖决如流嘗按慶尚
有一民臨死有女長而已嫁末子在襁褓其財産盡
與女而與子者只緇衣冠各一繩鞵一兩紙一卷而
已文契甚明子長乃訟久未决抃召二人問曰父没
時母安在曰先亡子年幾許曰在齠齓抃因諭之曰
父母之心於子女均也夫豈厚於有家之女而薄於
無母髫齓之子耶顧兒所賴者姊也若遺與女等恐
其愛之或不至養之或不全耳兒既長則欲此紙作
狀服緇衣冠履繩鞵以告於官也兒與姊聞而感悟
相對而泣遂中分與之抃且以妻派聯孽不得拜清
要其妻勸改娶不聽
崔沆流繼母大氏於海島尋弑之滅其族又殺樞密院
副使金慶孫
初大氏助外孫金籹不右沆故沆怨之沉前夫子吳
承績於海承績因潮退得不死沆聞之捕索殺之以
慶孫為姻親又沉殺之慶孫台瑞子其母夢青衣童
自天墮懷中遂有娠而生故初名雲來頭上有起骨
龍爪怒則鬚髮皆立智勇絶人守黽州平羅州功無
與比
四十年
宋寳祐元年蒙古憲宗三年
以崔沆為門下侍中判吏部御史臺事沆在家遥謝
蒙古主又以雅克為元帥統兵渡鴨綠江分攻國内諸
州縣仍𫝊詔責以不出降迎命
蒙兵陷春州文學曹孝立死之
孝立知城不守與妻赴火死
四十一年李峴伏誅
峴性貪婪好傷人嘗為選軍别監多受賄賂人號銀
尚書及使蒙古被留二年說雅克受金牌為鄉導常
隨蒙軍諭降諸城軍中所獲婦女財寳盡為己有銀
釵至滿一笥他物稱是及誅有人蹴其口曰喫盡幾
人銀帛耶
廵門使李純孝性清白處事如流嘗使蒙古無一物齎
還囊橐皆空
遣門下平章事崔璘如蒙古元帥竒嚕逹屯所請罷兵
車羅大言崔沆奉王出降則兵可罷是歲蒙兵所虜男
女無慮二十萬六千八百餘人殺戮者不可勝數所經
州郡皆為煨燼自有蒙兵之亂未有甚於此也
竒嚕逹繼雅克又領兵五千來
四十二年以崔竩為殿中内給事
竩沆之婢妾出也沆無適子欲以為嗣
四十三年制諸道被兵凋殘租賦耗少其令州縣其人
耕閒地收租補經費
國初選州郡鄉吏子弟為質於京謂之其人
以蒙兵停發六道宣旨使時奉使者剥民横斂以固恩
寵民甚苦反喜蒙兵之至
金守剛還自蒙古守剛從蒙主入和林城乞罷兵主以
不出降為辭守剛奏曰譬如獵人逐獸入於窟穴持弓
矢當前困獸何從而出又冰雪慘冽土脈閉塞則草木
豈能生哉主嘉之曰汝誠使乎當結兩國之好遂遣徐
趾來命班師車羅大等收兵北還
平章事崔璘卒璘屢使蒙古有專對才
四十四年崔沆死王即以其子竩為借將軍贈沆為晉
平公
四十五年流宋吉儒於揪子島
吉儒性貪酷諂事崔沆嘗為掖别抄鞫囚縳兩手拇
指懸於梁架合結兩足拇指縋以重石去地尺餘熾
炭其下使兩人交杖腰膂囚不勝毒皆誣服及為慶
尚道水路别監有不從令入島者必朴殺之又奪人
土田財物按察使宋彦庠劾報都兵馬其書至都堂
其黨金仁俊等營救之竩舅巨成元拔聞之以告竩
竩怒流吉儒罵仁俊等仁俊始與竩相疑貳
柳璥與金仁俊林衍等誅崔竩王御康安殿百官陳賀
如新即位𤼵竩家貲分賜有差
金仁俊請除宦者金仁宣參職王亦欲授之恐後人援
以為例終不許
蒙古誅其總管洪福源
初永寧公綧之入質也寓於福源漸積不平以福源
作木偶咒咀奏於帝帝遣使騐之蹴殺福源以故其
子察球爾謀陷本國無所不至
蒙古竒嚕達復來侵桑節大王等亦領兵來屯古和州
之地(即今永興府)殺守將慎執平於是和州迤北皆附於蒙
古蒙古乃置雙城總管府於和州
趙暉卓青等引蒙兵殺掠州縣至是以暉為總管以
青為萬戶
四十六年
宋開慶元年
春二月燃燈宴諸王宰樞王再舉手以示羣臣曰凡赴
宴者拍手以助予樂酒闌王猶樂甚羣臣拍手踊躍汗
流被體至暮乃置
遣太子倎奉表如蒙古
參知政事李世材等四十人從行斂百官銀布以充
其費國贐䭾馬不足抑買路人馬以故乘馬者少
判衛尉事河干旦卒
干旦善屬文事大表箋多出於手
命營假闕於三郎城及神泥洞
王問延基之地於術士白勝賢勝賢請創闕以試其
驗
王疾薨時太子倎入蒙古未還大將軍金仁俊初欲立
安慶公卒從兩府議奉太孫諶入大内權監國事
史臣曰康宗外為強敵所逼内為權臣所脅跋前㚄
後動必掣肘棄宗廟捐城郭寓居海島操縱進退不
出於強敵則必出於權臣真所謂寄生之君耳然循
默端拱以正自處享國垂五十年豈非麗運未窮天
之眷顧未怠而默有所相歟
諸功臣畋於江外置酒張樂逹曙
時國恤未終
濟州副使金之錫蠲豆馬之貢
濟州舊俗凡男年十五以上者歲貢豆一斛衙門吏
數百人各歲貢馬一匹之錫並蠲之
政清如水吏民懷服先是有慶世封者守濟亦以清白
稱州人曰前有世封後有之錫
元宗順孝王
諱德字日新舊諱倎高宗長子母安惠太后柳氏以
太子入朝蒙古高宗薨明年還國即位
元年
宋景定元年蒙古世宗中統元年
太孫以判禮賓省事羅得璜為濟州副使州人語曰昔
經小盗今遇大盗
言前守宋佋坐贓免
時又有知天文而拜太學博士者能暴虎而為侍御醫
者人嘲之曰占星太學博捉虎侍御醫
太子倎自蒙古還即位於康安殿
初太子自燕京赴憲宗行在過京兆潼關中主者迎
至華清宫請浴温泉太子曰此唐明皇所嘗御者雖
異世人臣安敢䙝乎聞者嘆其知禮
門下侍郎平章事致仕崔滋卒
初滋名安
崔怡嘗品第朝士手疏屏風當銓注輒考閱而叙之滋
名在下故十年不調一日怡謂李奎報曰誰可繼公文
秉者對曰有學諭崔安者及第金坵其次也怡乃試才
時李儒李百順河干旦李咸任景蕭皆有文名怡欲
試才令製書表使奎報第之凡十選滋五魁五副
遂超擢代奎報掌文柄金仁俊等舉義反正滋時為冡
宰以清嚴鎮俗
太府少卿張季烈等還自蒙古主呼必賚曰朕即祚後
爾國最先來賀朕甚喜焉賜衣帛
王聚宫女於水房淫縱無節御史大夫金仁俊移置水
房於房
四年遣大官署丞洪泞詹事府錄事郭王府如日本國
請禁賊船
初約以歲常進奉一度船不過二艘至是有賊船二
艘犯境故請禁之
以李藏用守太傅判兵部事柳璥守太保參知政事金俊
守太尉參知政事判御史臺事
俊即仁俊
五年秋八月王如蒙古命金俊監國李藏用從行
王入蒙古永寧公綧言於中書省曰高麗有三十八
領領各千人若遣我當盡率來為朝廷用史丞相召
藏用問之對曰我太祖之制蓋如此比來死於兵荒
雖曰千人其實不然請與綧東歸點閱綧言是斬我
我言是斬綧綧在側不敢復言又問高麗州郡戶口
幾何曰不知曰子為相國何為不知藏用指窗櫺曰
丞相以為凡幾個丞相曰不知藏用曰有司存宰相
焉能盡知丞相默然
冬十二月乃還
六年
宋度宗咸淳元年蒙古至元二年
以金俊為侍中封海陽侯
王以俊誅權臣且有擁立功凡封爵立府一依晉陽
公故事
七年平章事致仕金之岱卒
蒙古聽趙彝言
彝本我國咸安人為僧歸俗入蒙古能解諸國語讒
毁本國為事
欲通和日本乃遣哈達殷宏等來令本國為嚮導王命
宋君斐金贊與哈達等往日本至巨濟松邊浦畏風濤
而還即令君斐隨哈達如蒙古奏其故蒙古又遣哈達
偕君斐來諭書以責王又遣起居舍人潘阜齎蒙古書
及國書如日本亦值風濤不達而還於是蒙古欲征日
本遣托多爾等來閱軍額戰艦仍視日本水道黑山島
七年北界四十餘城上書請金方慶復來鎮撫王乃以
方慶判禮賓省事北界兵馬使
誅金俊夷其族
俊奪龍山别監李碩所獻内膳船二艘納其家未幾
見王王以碩所上膳狀示俊俊變色而退由是王益
惡俊俊列置農莊以家臣文武柱管全羅池濬管忠
清二人爭事聚斂諸子效之競聚無賴怙勢恣横侵
奪人田怨讟甚多時林衍與俊有隙且揣知王惡俊
密與宦者康允紹謀遂言於王召俊至便殿使人斬
之夷其族並誅其弟冲冲清介自守見其兄所為常
切責及誅人皆惜之其黨誅流殆盡羣臣表賀遣使
蒙古奏誅俊
十年流平章事柳璥於黑山島
初璥與大司成金坵禮部郎朱悦友善數相過從容
談笑璥日聞衛社事以為實然命見其人皆羣小也
又論古史言及當世宦官之事金鏡聞而銜之訴於
王遂籍其家流之王又召坵切責之並流悦於島
世子諶如蒙古
林衍反立安慶公淐廢王幽之
宦官金鏡崔□等既與衍誅金俊勢傾朝野衍恐將
害已乃收□等斬之集三别抄六番都房于氈庭與
宰樞議廢立侍中李藏用以遜位為言參政俞千遇
曰此大事也請公反復思之况今世子在上國待其
還亦未晚也衍未決罷翼日衍會百僚奉王弟安慶
公淐即位
遣郭汝弼如蒙古以遜位請世子諶自蒙古還至婆娑
府聞變
静州官奴丁伍孚奔告
時因從官羅裕策止行乃執奏告使郭汝弼悉得其狀
痛哭還蒙古
西北面兵馬使營(闕)吏崔坦韓慎等起兵以誅林衍為
名嘯聚龍岡咸從三和人殺西京留守及諸邑守令以
反乃以西京附蒙古請兵三千來鎮之蒙古主賜坦金
牌其徒李延令(三和人)銀牌仍令内屬改號西京為東寧
府畫慈悲嶺為界
初平章事洪鈞再鎮北界人懷其惠以父稱其子禄
道代李信孫為兵馬使至營十月亂作坦不加害禄
道奔還以張鎰代之
(原闕)
矢石俱盡士皆中矢不能起方慶據胡床指揮將軍楊
東茂以蒙衝擊救之賊解去乃潰圍而出
十二年侍中李藏用免
蒙古布哈等宣言林衍廢立時與謀者尚在朝列不
正其罪何以懲惡遂免
密城人方甫桂年等嘯聚郡人殺副使李頥欲應珍島
賊未幾為其黨趙阡所斬賊遂平
官奴崇謙等聚其徒謀殺逹嚕噶齊及國中在位者往
投珍島賊逹嚕噶齊托多爾與察球爾會宰樞捕崇謙
等按問皆服察球爾欲使辭連本國因謀起兵襲取京城
托多爾執不可斬崇謙等四人餘悉釋之
隊正宋思均告變拜攝别將
蒙古遣實都及史樞代阿海行經略司於鳳州等處營
軍屯田實都奏蒙古云叛臣裴仲孫稽留使命負固不
服乞追討從之
先是蒙古下詔諭之仲孫勒留蒙使不受詔
金方慶又與實都等討珍島賊大破之斬偽王淐賊黨
金通精率餘衆竄入耽羅
淐永寧公綧母兄也綧囑熙雍當救兄死察球爾先入
殺淐及其子桓初卜還舊京得半存半亡之兆淐以
亡者為出陸存者為入海乃随賊南下曰龍孫十二
盡向南作帝京之讖於此騐矣
王遣鄭子璵如蒙古謝平賊
時蒙古兵討珍島者六千人馬無慮一萬八千加以
鳳州屯田農牛亦不下五六千其糧餉一令本國供
辨中外俱困民食草木之實
制將軍玄文奕妻直學鄭文鑑妻皆投水而死不為賊
汚節義可賞加封贈官其子孫
右副承宣洪子藩奏曰比來不親聽政凡有司章奏一
委宦豎出納中外觖望請自今復親庶政以慰輿望王
不納
時臺諫及士大夫緘默保位自謂有智唯子藩讜論
如此時議多之
逹嚕噶齊托多爾告王曰我兵之戍南方者侵掠州郡
民不聊生宜遣使諸道安撫於是遣張鎰于慶尚朱悦
于全羅郭汝弼于忠清
逹嚕噶齊托多爾卒
蒙古所遣留國中聽斷國政者托多爾沉重寬厚撫
恤人民聽斷明白未嘗枉法及疾作國醫進藥托多爾
郤之曰我病殆不起若飲藥而死則讒搆爾國者必
曰高麗毒之遂不飲而卒
蒙古建國號曰大元
十三年置東西學堂以判秘書省事金軌尚書左承宣
文烈為别監
大府注簿姜渭贊文習圭等祝髮而逃
時大府虛竭官吏雖殫私財以供御亦不免徵責渭
贊等不堪其苦辭職不許故逃去
十四年金方慶與元實都察球爾等討耽羅賊中軍入
自咸德浦左軍入自飛揚島攻破内外城賊魁金通精
遁入山中賊將李順恭曹時適等降斬金元允等六人
耽羅遂平於是實都留元兵五百方慶亦使將軍宋甫
演等領兵一千留鎮而還王以方慶為侍中遣方慶子
金綬如元告平耽羅
以俞千遇為中書侍郎平章事
十五年元遣總管察呼監造戰艦三百艘察球爾監督
又發征東兵萬五千人及漕運東京米二萬碩仍令本
國發軍五千助征日本國
元遣使來索婦女以妻蠻子
以衣冠子弟從王為圖嚕古者分番宿衛號和克齊
王不豫薨於堤上宫遥尊世子諶為王
諶在元未還
元冊諶為王王至自元謁殯殿始服斬衰葬韶陵釋服
史臣曰元宗之薨在六月間二月而世子以吉服受
朝賀宴使臣又閱月而始服衰三日而釋之其服也
何如是其緩其釋也何如彼其急也及王之薨忠宣
當喪未葬縱情犯禮者其家法所由來漸矣
都督使金方慶將中軍朴之亮金忻知兵馬事任愷為
副使金侁為左軍使韋得儒知兵馬事孫世貞為副使
金文庇為右軍使羅裕朴保知兵馬事潘阜為副使號
三翼軍與元都元帥呼敦左右副元帥察球爾劉復亨
以蒙漢軍二萬五千我軍八千梢工引海水手六千七
百戰艦九百餘艘𤼵合浦(今昌原)越十一日至一岐島倭
兵陣於岸上諸將力戰斬千餘級遂捨舟三郎浦分道
以進倭兵大敗伏屍如麻方慶請復决戰呼敦不聽乃
引兵還會夜大風雨戰艦觸巖崖多敗金侁墮水死及
還合浦軍未還者無慮萬三千五百餘人
王遣竒藴迎公主親幸西北面逆之以元服同輦入國
觀者駭愕時從行宗宰不開剃
元制剃頂至額方其形留髮謂之察球爾
王責之
史臣曰大元威制天下元宗親朝欵附得結姻好摧
伏權奸宜可以少紓國患而反見侵擾國家亦多故
矣
朝鮮史略卷八
