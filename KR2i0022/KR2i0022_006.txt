朝鮮史略卷六
高麗紀
獻宗恭殤王
諱昱宣宗子母思肅太后李氏
元年
宋紹聖二年遼夀隆元年
正月日有暈两傍有彗
太史奏日有彗近臣亂諸侯欲有反者王幼不知脩
省
李資義謀反伏誅
初宣宗於思肅太后生王又納侍中李頲之女元信
公主生漢山侯昀資義公主兄也以王幼弱不能聽
决萬幾謀欲立昀至是聚兵將舉事邵台輔使王國
髦率兵入衛令壮士高義和斬資義及其黨崔忠伯
等
以王國髦權尚書兵部事時王室微弱而權歸武將識
者嘆之
王禪位於叔父雞林公熙熙即位
李齊賢曰顯之三子兄弟相傳以及於順順以居喪
過哀夭折無嗣而傳於宣宣薨而太子嗣是為獻宗
國人熟習見聞乃謂宣有五弟而立孺子以是歸罪
何不思之甚也唯不得周公於親博陸於臣委任而
輔政其危且亂可翹足而待也後世有不幸而遺大
投艱於襁褓之中者可以此為誡哉
肅宗明孝王
諱顯字天常初諱熙宣宗母弟
元年前王出居興盛宫
金謂磾上書請遷都南京
其書略曰道詵記云高麗有三京松岳為中京木覓
壤為南京平壤為西京四時各宜所住開國後百六
十餘年都木覓壤今時正當廵駐新京之期伏望於
三角山南木覓北平建立都城王置南京開創都監
遣崔思諏尹瓘䓁相之思諏等奏云臣等就慮原驛
視山水不合建都唯三角山南山形水勢符合古文
請随形建都王從之
右僕射恭知政事朴寅亮卒諡文烈寅亮文詞雅麗宋
熙寧中與金覲使宋其所著述宋人稱之至刊二公詩
文號小華集
遼嘗欲過鴨綠江為界寅亮脩表曰普天之下既莫
非王土王臣尺地之餘何必曰我疆我理又曰歸汶
陽之舊田撫綏敝境回長沙之拙袖抃舞昌辰遼帝
覧之寢其議
二年前王薨于興盛宫
東女真寇鎮溟縣東北面兵馬使金漢中遣判官康拯
與戰克之斬首四十級
始設鑄錢官使錢
使猶行也
三年民貧不能興用命州縣出米穀許民貿易使知錢
利
始用銀瓶為貨其制以銀一斤為之像本國地形俗號
闊口
七年
宋崇寧元年遼天祚帝乾統二年
宰相邵台輔等奏國學養士麋費不貲實為民弊中國
之法難以行於我國請罷之不報
史臣曰台輔罷學之請雖窮巷庸夫所不敢出諸口
者肅宗乃擢置於論道經邦之位及其三表請老盛
稱儒雅不允其請何也肅宗非不知其為人特以其
溺於立已之私恩而昧於擇相之公義也時稱肅宗
好文其好文也豈亦玩心於章句之末而與羣臣賦
詩唱和而已耶
置京城左右酒務又於街衢兩傍勿論尊卑各置店鋪
以興使錢之利
禮部奏我國教化禮義自箕子始而廟貌猶闕不在祀
典乞使求其墳塋立祠以祭從之
遼遣中書舍人孟初來賀生辰兵部員外郎金緣為館
伴初見其年少頗易之一日並轡出郊雪始霽初唱云
馬蹄踏雪乾雷動緣即對曰旗尾翻風烈火飛初愕然
曰真天才也由是情好日篤相唱和及别觧金帶贈之
八年東女真太師英格遣使來朝
有本國醫自完顔部來言女真居黑水者部落日強
兵益精悍王遣使相通即金之先也
以崔思諏為門下侍中林幹為門下侍郎平章事李䫨
為中書侍郎平章事柳伸為僕射政堂文學崔弘嗣為
樞密院使尹瓘知樞密院事
命林幹伐東女真
女真本靺鞨苗裔散居山澤未有統一及英格烏雅
舒為部長頗得衆心界上有連山險絶人馬不能渡
間有一徑俗謂瓶項若塞其徑則女真路絶故邀功
者獻議請出師平之
幹與女真戰於定州城外敗績
初内侍林彦主出兵之議直史館李永曰兵凶戰危
不可妄動彦當無事時欲用兵生釁不可也王不聽
幹又邀功引不教之兵遽出與戰敗績
復以尹瓘為東北面行營兵馬都統與女真戰斬三十
餘級我軍死傷陷没者過半軍勢不振遂卑辭請和結
盟而還
政堂文學柳伸卒
伸狀貌不踰中人而有膽量少擢高第以清謹名嘗
牧清州民敬之如神國家欲移都南京伸獨言其不
可凡論國家事悉主忠義
十年王還自西京不豫至長平門外薨於輦中太子俁
即位王幼而聰慧及長孝敬勤儉雄毅果斷五經子史
無不該覧然遊樂頗數屢幸寺院多致民敝
李齊賢曰以漢高知人之明欲易太子而不知代王
之終為太平天子封之邊郡唐太宗之賢而不克定
嗣卒用昏童乃使凶牝啄其孫殆盡然两漢四百年
臨天下者皆孝文之裔也唐三百年自中睿迄昭哀
亦文帝之後也我文考十九子而以再興宗國期肅
宗而肅宗由藩侯紹大統有子若孫繼繼繩繩以至
于今四百餘年斯豈非天乎
睿宗文孝王
諱俁字世民母明懿太后柳氏
元年
宋崇寧五年遼乾統六年
政堂文學鄭文卒
文恭儉朴訥不事生産居室卑陋僅庇風雨莅官謹
慎典刑曹十餘年未嘗出入人罪奉使入宋受賜金
帛分與從人將其餘買書以歸他無所求取宋人多
之
侍中魏繼廷三上表請老王手詔不允繼廷稱疾不起
王遣使敦諭乃入省視事御史以累旬稱病奏覈之即
上表乞退許之
金富佾曰繼廷以文章名世清白謇直輔佐累朝宣
宗燈夕置酒王酒酣命繼廷舞繼廷辭曰有伶人何
用臣舞王不之強宣宗寵姬萬春起第壯麗繼廷奏
曰萬春誑惑上意勞役百姓大起私第請毁之書上
不報宣宗遣李資義使宋繼廷為副資義多市珍貨
繼廷一無所求舉世皆好佛繼廷獨不然是故國人
想望大用見其施設及為相循默無所建明盖知其
勢之不可為又以老病耳至是乞退上惜其去再降
手詔以寵留之又遣中使而敦諭之故入朝數日復
告而歸焉御史不原情而劾之豈不謬哉
二年以僧曇真為王師初欲封真為王師以諫議金緣
為封崇使緣辭曰臣職在諫院已言封王師之不可未
蒙俞允又從而行之則是欺殿下也王強之再三固辭
不就
平章事林槩卒
槩清直有大臣風
平章事崔弘嗣等奏太史言自御松都今二百餘年欲
延基業宜卜西京龍偃舊墟别創新闕移御受朝吳延
寵言其三不可
一文宗作西京卒無應二近者創南京無吉應三今
新搆闕毁撤屋廬騷動人民
王從弘嗣議
以思肅王后李氏配宣宗廟
初宣宗為國原公納李預女為妃未幾而卒是為貞
信賢妃又納李碩女生獻宗封王后及獻宗即位尊
為太后薨謚思肅至是議宣廟之配王欲以貞信配
諫官奏云貞信為國原公妃年月甚淺思肅自嬪公
府以至踐位内助居多及太子繼統臨朝稱制者三
年獻宗遜位於肅宗退居舊宫永無失德以思肅配
便制曰嫡庶之分不可不别更詳禮典以聞諫官復
奏云春秋之義國君即位未逾年者不合列序昭穆
國君如此况后妃乎請以思肅升配從之
王欲成肅宗遺志
時咸州以北屬於女真肅宗有恢復之志
將伐女真發兵十七萬以尹瓘為元帥吳延寵副之瓘
與中軍兵馬使金漢忠左軍兵馬使文冠右軍兵馬使
金德珍各統兵由定州分道而進梁惟善鄭崇甫甄應
陶等領兵船出鱗道浦會之擊破女真一百三十五村
(村猶屯也)斬四千九百四十級虜一千三十人乃相地築英
州雄州福州吉州咸州宜州及泰通平戎公嶮鎮等九
城使林彦作記勒功於英州廳壁又立碑於公嶮鎮以
為界
以先春嶺為界
凱旋王賜功臣號迎勞之
是戰也柘俊京有摧陷之功庾翼宋忠朴懷節皆死
之
四年還女真九城
初朴景緯及金漢忠皆以更深入敵境多置城鎮為
難守禦尹瓘不聽卒如其言出師亦未免敗軍之責
時羣臣議多不同王猶豫未决諫議金緣曰人主之取
土地本欲育民也今争城而殺人莫如還其地而息民
王然之盡以九城還之女貞來謝獻馬及金
史臣曰自顯德靖文以來昇平日久女真最號雄強
而亦自歸附何負於我哉當時武臣之邀功嗜利如
李日肅林彦之徒建議侵伐李永極陳不可肅宗不
聽再興師旅林幹既敗於前尹瓘又敗於後卑辭請
和忿猶未怠睿宗嗣位銳意徂征命尹瓘吳延寵將
兵擣巢覆穴得九城而恢拓之足以殺先朝之耻矣
然搆釁益深邊患日滋尹瓘吳延寵出師無功復還
九城自古人主忽近圖而勤遠略者靡有不快於始
而忽於後肅睿之謂矣
取大學崔敏庸等七十人武學韓子純等八人分處七
齋
周易曰利澤尚書曰待聘毛詩曰經德周禮曰求仁
戴禮曰服膺春秋曰養正武學曰講藝
六年
宋靖和元年遼天慶元年
以胡宗旦權知直翰林院
宗旦宋福州人嘗為太學生聰敏博學能文遊兩浙
仍寄商船而來王寵顧優厚驟登清要然頗進壓勝
之術王不能無惑焉
七年恭知政事文冠卒謚章敬
冠性清直寬厚不事生産當官執節不撓嘗為西北
面兵馬使與女真屢戰有功
門下侍中尹瓘卒謚文肅
瓘坡平縣人少登科好學手不釋卷雖在軍中常以
五經自随好賢樂善冠於一時
流僧統□于巨濟縣
□文宗子住俗離寺財累鉅萬厚施於人人多歸附
或告交通外人圖不軌故及未幾死坐流者右丞金
仁碩等八九人
召前員外郎郭輿輿以烏巾鶴氅常侍禁中從容談論
唱和時人謂之金門羽客王復微行至所居置酒論文
史臣曰輿盗竊官妓詐稱仙去則奸盗之雄也以婢
為伉儷不娶無後則亦不孝之大者也
九年參知政事庾禄崇卒
禄崇以儒術進性正直在官以公忠自許未嘗屈已
從人雖為宰相衣服第宅如布衣時
王詣國學爵獻先聖先師命翰林學士朴昇中講書說
命百官及生員七百餘人立庭聽講各進歌頌王製詩
宣示左右令和進
十年生女真完顔阿固達稱皇帝國號金紀元收國
其俗如匃奴無城郭無文字能控弦其地西直契丹
南直我境故嘗服事契丹及我朝其先平州人今俊
或曰平州人今幸之子克守入女真娶其女生太師
彀英彀英生太師和鑾和鑾多子長曰和哩布季曰
英格英格死和哩布長子烏雅舒嗣位烏雅舒卒弟
阿固達立
中書令崔思諏卒
思諏冲之孫力學擢科所至有聲績為相論議務存
大體不敢輕改舊章門人子弟有來謁者常訓以事
君之道言不及私雖謝事家居憂國之心終始不替
左遷知制誥崔瀹為春州府使
王幸西京置酒大同江與侍臣唱和瀹上書諫曰昔
唐文宗欲置詩學士宰相奏曰詩人多輕薄恐撓聖
聰文宗乃止帝王當好經術安事雕蟲有一詞臣乘
隙訴之曰瀹短於詩故有此言王怒黜之
平章事吳延寵卒謚文襄
延寵海州人家世寒素少貧賤力學善屬文早擢科
第飭躬勤行恂恂然以忠儉自許當官持論務袪時
弊未嘗以私害公
十一年作清讌閣於禁中選置學士直學士直閣
金緣作記洪灌書之
朝夕講論經籍後以清讌閣在禁中學士直宿出入為
難又置寳文閣移清讌閣學士充之加置待制
王命金緣朴景仁(舊名景緯)及寳文閣學士註觧貞觀政要
以進
十二年改抱州為義州防禦使以鴨綠江為界置關防
金兵攻遼耶律寧興常孝孫等移牒我寧德城以來
遠抱州二城歸之遂泛海而遁我兵入其城收兵仗
錢穀甚多
簽書樞密院使金黃元卒
黃元自幼好學登科文詞推為海東第一性清勁不
附勢與李載同在翰林齊名時契丹使至黃元伴内
宴口號有鳳含綸綍從天降鰲駕蓬萊渡海來之句
使驚嘆然二人皆學古文不随時態宰相李子成惡
之謂必詿誤後生斥為京山府使有吏捕殺人強盗
以至熟視之以為非賊趣令放之僚佐力争不聽後
獲他盜果向之殺人者也嘗奉使于遼道見北鄙人
大飢人相食請發粟廪賑之及還百姓見之曰此活
我相公也後女真侵遼来遠抱二州城食盡以財减
價貿穀于我邊吏禁民貿易黃元上疏曰幸灾不仁
怒鄰不義請糶二城兼許貿易不報及卒金富軾請
謚當途有不悦者沮之
李資諒使宋至汴京帝親賜宴内殿製詩示之命和進
資諒即應制帝大加稱賞及還密諭曰聞汝國與女真
接壤後歲來朝招引數人來資諒奏曰女真外域中最
為強勁不可通有幸臣聞之言于帝曰女真珍竒雜出
高麗交通貿易不欲分利他國故沮之遂遣使交通致
靖康之禍
入宋進士權適趙奭金端中親試随李資諒還帝賜御
製手札褒送其同時赴學康就正甄惟底死于宋
召清平居士李資玄赴行在
時王幸南京
資玄中書令子淵孫容貌魁偉性聰敏登第忽棄官入
春州清平山葺文殊院居之嗜禪悦道逍遥自樂王累
徵堅不就其上表有以鳥養鳥庶無鐘鼓之憂觀魚知
魚俾遂江湖之性之辭王知不可致特幸南京遣其弟
資德往諭乃赴召仍命留三角山及再見王問養生之要
對曰莫善於寡欲王待遇特厚固請還山賜茶香法服
以寵之
十三年
宋重和元年金天輔二年
以李資謙判吏部事
王妃李氏薨
資謙女
諡順德王后王屢舉哭臨及葬親祖送于神鳳門之外
十四年始於國學立養賢庫以養士
國初肇立文宣廟於國子監建官置師至宣宗時將
欲教育而未遑王銳意儒術廣設學舍置儒學六十
人武學十七人選名儒為學官博士講論經義以教
導之文風稍振
增築長城三尺金邊吏發兵止之不從金主勅邊吏毋
得侵軼生事
十五年王命黜赴制科國生高孝冲下獄
時妓玲瓘遏雲等以善歌屢承恩賚孝冲作感二女
詩以諷之舍人鄭克永言於王王不悦故黜之下獄
胡宗旦上書營救乃釋之
迎入佛骨于禁中
初王字之使宋還帝以金函盛佛牙頭骨以賜
恭知政事林景仁卒
景仁三為諫官言論鯁直無所依違
十七年
宋宣和四年遼保大二年
御紗樓召文臣等刻燭賦牡丹詩安寳麟為第一
時康日用以能詩名王竚觀其作纔得一聯曰頭白
老翁看殿後眼眀儒者倚闌邊袖藁伏御溝中王取
見之曰所謂白頭花鈿滿面不如西施半粧
門下侍郎平章事崔弘嗣卒
弘嗣起自寒微以文行聞性貞介寡欲朝無黨與居
家不言公事妻子未嘗見其戲笑人有餽遺雖蔬果
不受然務苛察見人小過輒不㤀
十七年王薨太子幼李資謙(順德王后父)奉太子即位
史臣曰睿宗志存拓境僥倖邊功歆慕華風信用胡
宗旦頗惑其言然知用兵之難棄怨脩好使隣境感
慕來服恤鰥寡養耆老開設學校教養生員置清讌
寳文兩閣日與文臣講論六經偃武脩文欲以禮樂
成俗云
仁宗恭孝王
諱楷字仁表睿宗子母順德王后李氏
元年
金太宗天會元年
詔曰李資謙於朕為外祖其班次禮數不可與百官同
令大臣侍從會議學士鄭克永等議當上書表不稱臣
及大宴會不與庭賀徑詣幕次拜上荅拜而後坐殿衆
議雷同獨金富軾上議非之王遣近臣康侯顯問資謙
資謙奏曰臣雖無識今觀富軾之議實天下之公論也
微斯人羣公幾陷老臣於不義願從之詔可
富軾議略曰漢高祖初定天下五日一朝太公家令
說太公曰皇帝雖子人主也太公雖父人臣也奈何
令人主拜人臣高祖善家令言上尊太公曰太上皇
以此論之雖天子之父若無尊號不可令人主拜故
後漢獻帝皇后父不其侯伏完鄭玄議曰在京師禮
事出入宜從臣禮若后息離宫及歸寧父母則從子
禮故伏完朝賀公庭如衆臣及皇后在宫后拜如子
又東晉穆帝母禇太后見父之禮博士徐禪依鄭玄
議曰王庭正君臣之禮私覿全父子之親是大順之
道也又魏帝父燕王宇上表稱臣雖父子至親禮數
尚如此况外祖乎云云
以金緣判祕書省事監脩國史
緣有文名清節睿宗深器之擢置宰輔恩禮優重及
王幼冲嗣位外戚用事緣恐及害懇辭乞退不許至
是將赴衙聞街上童謠因墜馬歸卧求免愈篤故有
是命
漢陽公李資謙殺中書侍郎韓安仁
流甘勿島殺之安仁力學善屬文以侍學舊恩密近
用事遽乘勢謀軋資謙以至於敗
流御史臺事李永于珍島
永安城郡吏仲宣子幼勤學登第歴臺諫史館以安
仁妺壻被流聞其母將没為婢嘆曰吾内省不疚故
忍死待時老母以予故没為賤隸吾何苟生乃飲酒
一斗憤懣死資謙遣衛士瘞道傍牛馬不敢踐或病
瘧者就禱則愈後資謙敗其子請改葬掘之屍不變
贈簽書樞密院事永天資方直不為權貴所撓
以崔弘宰為門下侍郎平章事拓俊京為吏部尚書𠫭
知政事
二年李資謙母金氏死
金氏以女故封三韓國太夫性貪沓抑買市人財物
或全不與直又縱奴横暴及死市人相賀
李資謙流崔弘宰于昇州褥地島
弘宰善射御資謙畏圖已流之
李資謙釋喪服上官坐中書省宰樞文武諸僚綴行陳
賀天乃大雨雷電市道水深一丈震迎恩館
資謙以母喪去位王遣使冊功進爵朝鮮國公仍加
諸子之美之彦之甫之允之元及僧義莊爵追封祖
考朴昇中媚資謙議曰告墳日當賜樂金富軾以為
丘墟之地素服從事豈可用樂昇中又欲號資謙生
日為仁夀節富軾以為生日稱節自古所無唐玄宗
始稱節千秋未聞人臣有節稱者
李資謙納第三女于王天乃驟雨大風拔木
三年李資謙又納第四女于王天乃大風雨
史臣曰資謙去年納第三女今年納第四女昔魏公
操窺伺漢鼎納三女于帝為貴人宫中動静無不先
知今資謙之計即操之計資謙曾信圖䜟李氏得國
之語蓄無君之心非一朝夕
清平山人李資玄卒
資玄生長富貴夤緣戚里乃厭紛華愛閑適棄官入
山以終其身然性慳多蓄財貨舉物積榖頗為一方
農民所苦
四年内侍祗候金粲錄事安甫鱗等與同知樞密院事
智禄延(蔡文曾孫)謀誅李資謙拓俊京
資謙子之元妻父與其弟俊臣用事
率軍入宫先誅拓俊臣等資謙俊京聞變舉兵犯闕
朴昇中子深造自宫溷中出徑至資謙第告宫中事
状
焚燒宫禁殺甫鱗禄延及僕射洪灌樞密院事金縝赴
火死
侍御臣僚皆被殺流粲于遠地遷王於重興宅西院
史臣曰資謙之惡極矣其亡可立而待禄延等欲除
君側之惡而智小謀淺卒至殺身亂國昔唐李訓鄭
注欲鋤剪宦官而不能克禍及國家其事略同
李資謙謀反王崔思全拓俊京討之流資謙及妻子支
黨(朴昇中朴彪為之冠)于外
資謙欲圖不軌進毒餅中妃密白王王以餅投烏烏
斃又送毒藥妃奉椀陽蹶而覆之妃即資謙第四女
也俊京與資謙搆隙思全又乘間說之俊京乃决策
王手書小紙密遣宦者趙毅以示之俊京即以示尚
書金珦珦泣曰有旨如此義當死事俊京與珦率將
挍僚吏僕隸入宫奉王以出御軍器監嚴兵衛召資
謙流之斬其將軍康好高珍守皆資謙所指使者也
分遣人逮捕支黨子姪流之
召還金粲(後改名安)為殿中内給事賜洪灌金縝智禄延子
壻爵一級
王廢二妃李氏納任元凱女為妃
妃誕夕其外舅李瑋夢黃大旗竪於其第旗尾飄縈
於宣慶殿鴟尾及笄婚夕妃暴疾謝遣其人卜者占
病曰必為國母李資謙惡之斥元凱為開城府使其
倅夢府使廳棟梁折作大竇黃龍從竇而出又王夢
得荏子五升黃葵三升拓俊京觧之曰荏者納任姓
后妃之兆也其數五者誕五子之瑞也黃者皇也葵
者揆也皇王執道揆御邦家之瑞也其數三者五子
之中三子御國之兆也果驗
五年
宋建炎元年
拓俊京恃功跋扈王忌之左正言鄭知常上疏略曰五
月之事一時之功也二月之事萬世之罪也於是流俊
京于嵒墮島
文公美韓安中文公裕皆召還復職
資謙所流者也
門下侍中金仁存卒諡文成
初名緣上琦之子性明銳少登科老不釋卷一時詞
命多出其手有文名清節
六年宋高宗遣刑部尚書楊應誠等来諭假道仰問二
帝于五國城王荅應誠書曰若使節假道入境金必猜
疑生事不敢奉命且附表以謝應誠等不受而去
王幸西京
時妖僧妙清日者白夀翰以不經之說眩惑衆人鄭
知常深信之以為上京基業已衰宜移御西京金安
洪彛叙李仲孚文公仁林景清從而和之
移林原驛作新宫
妙清言林原乃大花勢若立宫闕御之可并天下故
有是役
迎佛骨置仁德宫
忠州人劉挺弑其父中書門下奏請降州為郡王問左
右對曰禮云邾婁定公時有弑父者殺其人毁其室洿
其宫而止耳降州為郡非古法也允之
八年左遷侍御史高唐愈為工部員外郎初資謙之亂
朝臣皆脅從失節其支黨夤緣苟免至宰輔者多唐愈
屢上書斥之曰雖聖王寬大掩其疵疾何面目立朝廷
見日月乎王雖是其言不忍盡棄大臣左遷奪臺職
唐愈改名兆基
禁諸生治莊老
十年
宋紹興二年
守太尉金富佾卒
其先新羅公族
富佾入侍寳文閣討論經史雄辨折衷人莫之敵文亦
華瞻睿宗以富佾富軾富轍皆為文翰侍從封其母太
夫人歲賜廪粟母以為既得諸子禄養何敢加辱厚賜
遂不受富佾為人寬厚儉約不事産業
任元凱上書請誅妙清等以絶禍萌不報
初王之幸西京也妙清等密作大餅空其中穿一孔
盛熱油沉于大洞江油浮出水面望若五色妙清等
以為神龍吐涎時有業油韂者告曰熟油泛水則有
異色於是使泅者索得乃知其詐
左遷平章事崔弘宰為守司空右僕射
弘宰納貨賣官諫官崔惟清等上疏斥之
十二年六月震西京大花闕乾龍殿
史臣曰仁宗身經李拓之亂而復為妙清嬰弄何哉
天之警告未嘗不惓惓懇至
十三年妙清柳旵(丑減切)與西京分司侍郎趙匡等矯制
囚留守員僚凡上京人在西都者無貴賤皆拘之遣兵
斷岊嶺道劫發諸城兵反國號大為改元天開自號天
遣忠義軍王命平章事金富軾等討之富軾臨發議于
諸將曰鄭知常金安白夀翰實與謀不去是人西都不
可得平使勇士曳出三人於宫門外斬之乃奏
人言富軾素與知常齊名於文字間積不平至是託
以内應殺之
至金郊驛諸將佐皆欲倍道疾馳掩賊不備富軾以為
賊矯制徵兵列城狐疑莫辨真偽不若引軍間道繞出
賊背告諭順逆徐以大兵臨之萬全計也遂引中軍由
平州趣管山驛左右軍皆相次而行於是逆賊趙匡斬
妙清柳旵以降使分司官尹贍等請罪兩府及臺諫俱
請梟三人首于市下贍等獄匡等聞之復反富軾欲起
土山以臨賊城而攻之將佐尹彦頥曰曠日持久事變
難料不如潜師突擊可以成功於是富軾勑諸軍踰城
進攻賊兵大潰趙匡自焚死誅賊魁崔永及其黨分司
官不附賊者並原之西京平
平章事金珦卒
珦起自胥吏雖無學識清慎有幹能其女嫁李資謙
子之甫不以姻婭附資謙及與拓俊京謀執資謙而
不伐其功
詔曰廐焚孔子曰傷人乎不問馬此聖人貴人賤畜之
義也今法官論殺牛准殺人之罪鈒面配島此非律文
本意自今以本罪罪之
貶尹彦頥為梁州防禦使
彦頥父瓘奉詔撰大覺國師碑文不工王令富軾改
撰時瓘在相府富軾不讓遂撰彦頥心嗛之後王幸
國子監命富軾講易令彦頥問難彦頥精于易問難
縱横富軾難于應荅汗流被面至是彦頥為幕下富
軾奏貶之
知樞密院使金富儀卒
即富轍也以文學特被眷倚擢授翰林學士王嘗問
以邊事富儀引文彦博之言曰須先自治不可略近
勤遠妙清請營新宫又上疏極言其不可性坦蕩未
嘗干勢利詩文豪逸
以金若温為侍中
若温性恭儉廉正力學歴任中外人皆便之與李資
謙為表兄弟亦不相比位雖華顯未嘗以富貴驕人
樞密院知奏事鄭沆卒
沆性穎悟好學中第久為内侍掌奏出納惟允且不
附李資謙嘗勸王讀書及卒家無甔石之儲謚文安
十七年
金天眷二年
門下侍郎崔思全卒
思全初以醫術進諭拓俊京去李資謙以功驟登宰
司思全有二子曰弁曰烈思全賜金罍各一及没妾
竊其一弁怒欲鞭之烈曰此先君所愛當傾家産而
恤之况此物乎遂以所得罍遺弁王聞而嘉之御書
賜名曰仁孝
二十二年
金皇統四年
賜金敦中等二十六人及第敦中富軾之子初擬第二
王欲慰其父升為第一敦中年少氣銳後因宫庭除夕
儺禮以燭燃牽龍鄭仲夫髯仲夫手搏辱之富軾怒白
王將縳栲仲夫逃免遂嗛敦中
史臣曰敦中燭仲夫髯以啟武臣叛亂之心韓賴批
紹膺頬促成武夫簒弑之禍小人之能亡國敗家如
是何可不遠慮哉
二十三年政堂文學李之氐卒謚文正
之氐公夀之子擢第拜正言持論公正與李資謙為
族亦不相比風標英雅秉心寬厚文章政事為一時
之傑然吝嗇財賄父没不分弟妹家奴肆横不能禁
制
二十四年王疾大漸傳位于太子晛薨太子即位
史臣曰仁宗幼冲即位使奸兇䟦扈毒流三韓又深
信浮屠貽害生民惑於妙清等隂陽之說卒致西都
之反逆盖以天性一於慈愛優游不斷故耳然其不
喜遊宴减省宦竪恭儉以飭身誠信以交隣雖古帝
王何以加焉
朝鮮史略卷六
