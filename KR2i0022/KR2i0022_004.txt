朝鮮史略卷四
新羅紀
憲康王
諱晸唐僖宗乾符三年
王出遊鶴城(即今符山郡)還至海浦忽雲霧晦冥迷失道路
禱于海神開霧因名開雲浦有異人處容者竒形詭服
詣王前歌舞從王入京又有四人詣駕前歌舞其歌有
智理多都都破等語
謂以智理國者多逃而都邑將破故歌以警之時人
不知反以為瑞
王燕羣臣於臨海殿酒酣鼓琴左右各進歌詞
崔致遠奉帝詔還自唐
致遠沙梁部人年十二隨海舶入唐尋師力學至十
八登第調溧水縣尉遷侍御史内供奉高駢討黃巢
辟為從事其表状書啓多出其手黃巢見檄書不覺
下牀由是名振及東還王留為侍讀致遠欲展所藴
而被疑忌不能容出為太山富城等郡太守真聖女
主時疏陳時務主嘉納之以為阿餐致遠東還值世
亂無復仕進意自放山水間慶州南山剛州冰山陜
州清源寺智異山雙溪寺合浦縣月影臺皆其遊玩
之所挈家隱伽倻山與母兄浮圖賢俊及定玄師結
為道友以終老
十二年王薨王性聦敏看書一覽輙誦弟晃立
定康王
諱晃唐僖宗光啓元年
四年王薨無嗣女弟曼立
真聖女主
諱曼定康王之女弟唐僖宗文德元年
主素與魏弘通弘死潛引年少美丈夫私之授以要職
由是佞倖肆志紀綱壊弛時有人譏謗時政榜於路主
疑隱者王巨仁所為命下獄將誅之巨仁憤怨作詩書
獄壁
詩曰于公慟哭三年旱鄒衍含愁五月霜今我幽愁
還似古皇天無語但蒼蒼
是夕忽震雷雨雹主懼釋之
弓裔叛于北原(即今原州)弓裔憲安王之庶子也以重午日
生於外家生而有齒且其生日光燄異常日官勸王殺
之使者取於襁褓中投樓下乳母竊捧之誤以手觸之
眇一目抱而逃及長祝髮為僧號善宗不拘檢僧律軒
輊有膽氣往見北原賊梁吉吉分兵使東略地累戰輙
勝聚衆漸多都松岳郡復移鐵圓國號泰封
弓裔自號彌勒佛常怨宗國見前王畫像拔劍擊之
又妻康氏嘗力諫其非裔怒以烈火燒鐵杵撞其隂
殺之
甄萱叛據完山州(即今全州)自稱後百濟
萱尚州加恩縣人本姓李父阿慈介以農自活萱生
父耕野母餉之置於林下虎來乳之及壮自稱甄萱
萱體貎雄竒志氣倜儻多智略入王京為裨將時女主
淫昏紀綱紊弛萱嘯聚亡命所至響應遂襲武珍州(即今)
(光州)自為王
弓裔以王建為鐵圓郡太守
建松嶽郡人父隆築室嶽南僧道詵來相之曰此地
當出聖人仍授一封書曰明年公必得貴子既長與
之書秘世莫知也及期果生建神光紫氣繞室充庭
及年十七詵復來見建告以出師置陣地利天時之
法望秩山川感通保祐之理
建龍顔日角方頥廣顙器度雄深寬厚有濟世之量至
是投弓裔建父隆亦以松嶽郡(時隆為郡沙餐)歸裔
十一年主薨太子嶢立
孝恭王
諱嶢憲康王庶子真聖封為太子唐昭宗光化元
年
弓裔遣其將王建伐廣州忠州唐城(即今南陽府)青州槐壤
(即今槐山郡)皆降之又敗甄萱於錦城(即今羅州)建自以功高且
見弓裔驕虐雖居高位(時為侍中)常不樂復求閫外出鎮錦
城一日裔召建曰卿聚衆謀反何耶建曰烏有是哉裔
曰我能觀心掌奉崔凝佯墜筆下庭微語建不服則危
建乃悟曰臣實謀反裔笑曰卿可謂直也以金銀粧鞍
賜之建位冠百僚然非素志且畏䜛不樂居位每出入
公門平章國計惟抑情謹慎務得人心
王嬖賤妾不恤政事大臣殷影諫不從影執其妾殺之
十六年王薨無嗣國人立朴景暉
神德王
諱景暉姓朴氏阿逹羅王遠孫後梁太祖乾化三
年
六年王薨太子昇英立
景明王
諱昇英後梁末帝貞明三年甄萱二十七年弓裔
十八年高麗太祖元年
泰封諸將立王建為王國號高麗初建有異夢
夢登海中九層金塔
又得張昌瑾鏡文之符
市有異人賣古鏡唐商客張昌瑾買之有文略曰三
水中四維下上帝降子於辰馬先操雞後摶鴨已年
中二龍見一則藏身青木中一則見形黑金東文人
宋含弘等解之曰三水中四維下上帝降子於辰馬
者辰韓馬韓也已年中二龍見一則藏身青木中一
則見形黑金東青木松也謂松嶽郡人以龍為名者
之子孫可為君王也黑金鐵也指鐵圓謂今王初盛
於此殆終滅於此乎先操雞後摶鴨者王侍中得國
後先得雞林後收鴨綠之意也弓裔令物色求異人
東州勃颯寺有鎮星塑像如其狀
人心響附將軍洪儒斐玄慶申崇謙卜智謙等夜詣建
第密謀推戴建堅拒夫人柳氏提甲以被之諸將扶擁
而出遂即位於布政殿建元天授弓裔聞變驚駭遁于
巖谷為斧壤(即今平康縣)民所害
隱士朴儒見高麗王
儒仕弓裔見政亂隱於山谷
高麗王創法王王輪等十寺于都内又設八關會
每歲仲冬於闕庭置輪燈一座列香燈四旁又結兩
綵棚呈百戲歌舞于前皆新羅故事八關之戒曰
不殺生曰不偷盗曰不淫佚曰不妄語曰不飲酒曰
不坐高大牀曰不著奢華曰不自樂觀聽關者閉也
謂禁閉八罪不犯也
高麗王移都松嶽改鐵圓為東州(即今鐵原府)
八年王薨弟魏膺立
高麗王始定官制
景哀王
諱魏膺後唐同光二年甄萱三十四年高麗太祖
八年
甄萱襲高鬱府(今蔚山郡)猝入王都時王出遊鮑石亭忽聞
兵至倉卒不知所為與夫人走匿城南離宫侍從僚宫
人伶官皆被陷没萱索王弑之強辱王妃乃立王族弟
金傅為王麗王親率精騎五千邀擊萱於公山桐藪敗
績大將申崇謙金樂皆死于兵後萱因吳越王貽書
請和高麗王為書報之
高麗王殺蘇判宗偘及將軍狄鈇
二人俱以姦佞得幸弓裔譖害良善麗王即位首誅
之
敬順王
諱傅姓金氏文聖王之裔後唐天成二年甄萱三
十七年高麗太祖十一年
甄萱圍古昌郡麗王從庾黔弼計進軍於瓶山(在郡北十里)
與萱戰萱敗走獲侍郎金渥以古城主全宣平為大匡
權幸(本姓金賜姓權)張吉為大相陞郡為安東府
王遣太守謙用于高麗請相見麗王往會于國都肅隊
而行秋毫不犯都人相慶曰昔甄氏之來也如逢豺虎
今王公之來也如見父母
高麗西京民家雌雞化為雄又大風屋瓦皆飛麗王曰
昔有邪臣潛蓄異謀其家雌雞化為雄不悛其惡卒致
誅滅吴王劉濞之時大風毁門拔木濞不知戒亦以覆
亡且祥瑞志云行役不平貢賦煩重下民怨上有此之
應今四方勞役不息供費既多貢賦未省竊恐緣此以
致天譴尚慮羣臣不行公道使民怨咨或懷非分之心
致變至此宜各悛心毋及於禍
高麗崔凝卒(諡熙愷)凝黃州土山人仕弓裔入高麗官至
内奉卿通五經善屬文兼識治體然恒齋素不食肉又
製進其主𤼵願疏
麗王嘗謂凝曰昔新羅造九層塔遂成一統今欲於
開京造七層塔西京造九層塔冀借玄功合三韓為
一家卿為我作發願疏凝製進
甄萱子神劍與國相能奐謀幽其父於金山佛宇殺其
弟金剛自立
萱第四子金剛身長多智萱愛之欲傳位其兄神劍
良劍龍劍等憂憫二兄出鎮外神劍獨在内作亂移
萱於金山佛宇令壮士守之
萱飲醉守卒與季男能乂等奔高麗麗王待以厚禮號
為尚父
王與羣臣謀降高麗王子曰國之存亡必有天命當與
忠臣義士收合民心以死自守豈宜以一千年社稷輕
與人乎王不聽使金封休齎書請降于高麗王子哭泣
以辭徑入皆骨山(即金剛山在襄陽)倚巖為屋麻衣草食終其
身
麗王受王降書遣使往報王率百僚發王都香車寶馬
連亘三十餘里入開京麗王館于柳花宫妻以長女樂
浪公主行庭見之禮封為樂浪王國除為慶州
麗王納𫝊伯父億廉女生子郁是為顯宗之考安宗
新羅亡朴氏十王昔氏八王金氏三十七王合五十五
王共九百九十二年
歴年圖曰始祖之生異於常人是盡天命匪人為也
當此時蕞爾三韓各保一隅徒事干戈互相侵伐無
君臣名位之分始祖年方幼冲為國人推戴其寬厚
足以有容其雄偉足以濟民建邦設都築城郭營宫
室勸督農桑不伐鄰喪使民敬讓至於夜戶不扃倭
人感德而不犯卞韓舉國而來降樂浪服其有道沃
沮稱為聖人享國六十年之間家給人足民不見兵
以基一千年之業其殆天授乎南解遺命朴昔二姓
以年長而立新羅氏三姓相𫝊實兆於此儒理從父
亂命卒傳之昔氏非貽謀燕翼之道也脱解以南解
之壻不當立而立又惑雞林金櫃之說養閼智為子
使新羅重器卒歸之金氏惜也然其終也不傳於子
而傳於儒理之子視後世貪天之位欲傳己子而推
刃同氣者何其賢也婆娑節儉愛民勸農桑問高年
廉察州郡屏黜尸素謹天災恤民隱年榖屢豐可謂
守成之良主也秖摩逸聖守而不失阿逹羅粗保厥
位及薨無子國人又立昔氏之後伐休能占天時又
知人邪正柰解睦鄰恤民助賁臨事明斷沾觧不能
強國怯於海寇使大臣見殺辱國甚矣味鄒金閼智
之裔繼朴昔之後得有大寶新羅易姓今已三矣其
授受雖未盡得宜然王能留意政刑訪民疾苦務農
桑省經費有人君之德金氏之興其肇於此乎儒禮
基臨皆昔氏之後儒禮之委任重臣基臨之威信鄰
敵猶足可稱訖解忘父之讐聽婚島夷終受侵辱昔
氏之祀於是絶矣柰勿亦金氏也能以武略自守實
聖嘗質高句麗挾憾於前王欲殺其子而後快於心
其及也宜矣訥祇篡立新羅氏三姓相讓之風至是
掃地慈悲救患禦寇炤智謙恭自守然而晩年魚服
得免豫且之禍幸矣智證銳意圖理定國號王洗累
朝因循之陋頒喪制禁殉葬有足多者法興始崇佛
教信之既篤奉之愈謹倡為裔戎之邪說聾瞽斯民
為新羅基禍之主又不知春秋大一統之義偕行年
號越禮犯分甚矣直興佞佛尤甚創興輪皇龍二寺
鑄成丈六金身朘民膏血且屈千乘之尊為桑門之
行方袍圓頂以終其身遂使佛刹半於閭閻齊民盡
為緇褐流禍無窮真智享年不永真平享國雖長而
繼嗣不定卒以神器付之女兒之手善德真德皆以
隂居尊牝雞司晨邦家杌&KR1150;天厭穢德太宗挺生以
不世出之資奮大有為之志倚任良佐言聽計從至
誠事大衣冠文物並從唐制崇奬節義激勵將士仗
天朝之威雪百濟世讐雄視高句麗如囊中之物將
取而有之享年不永功業不究惜哉文武以英明之
資承先人之烈請唐兵滅高麗始一三韓克成前志
何功烈之盛也何乃納高麗叛衆據百濟故地得罪
於唐幾不自保乎神文孝昭聖德僅能守成孝成惑
佛滋甚景德納忠諫定州號優於孝成惠恭荒于聲
色身且不保宣德躬行不道元聖與聞其故昭聖短
祚哀莊昏弱憲德簒弑禍亂相仍興德不惑左道遇
災知懼猶可稱者僖康得不以正竟為金明所害蓋
自神文以降朴散淳離亂賊接踵其禍蔓延至是極
矣神武能知討賊復讐之義義旗一揮而元惡授首
撥亂反正人心痛快羅之國勢幾微而復振文聖憲
安景文憲康之時中外寧謐民物阜成盛極而衰理
固然也定康昏闇復以大器付之女弟其家法所由
來遠矣真聖淫恣浮於唐曌斵喪邦基新羅氏之亡
於兹决矣自是羣盗蝟起弓裔叛北原甄萱據完山
生民塗炭疆宇日蹙孝恭昏弱特寄生之君耳神德
景明景哀又以朴氏之遠裔當叔季之衰僅能相繼
國事已非謂之何哉况當景哀之時甄賊跋扈侵逼
郊畿猶且荒淫遊佚晏然自肆鮑石之樂方酣而萱
兵奄至君臣被戮宫闈見辱言之可為於邑敬順亦
以金氏之後為萱所立天命已去人心已離以區區
一州之地生聚圖存固亦難矣然不能效死一朝甘
為降虜宗社丘虛嗚呼惜哉
朝鮮史略卷四
