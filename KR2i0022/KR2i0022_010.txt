朝鮮史略卷十
高麗紀
忠肅王
諱燾字宣孝忠宣王第二子母蒙古女伊遜展
元年
元延祐元年
上王自記其德十餘條密下式目都監令上箋陳賀
史臣曰忠宣以聰明強記之資用之于不善處身接
物無一可稱乃欲求譽于上國自記其德密令臣下
上箋陳賀其所記之德不知何德也靈殿之營先揚
父惡謂之德可乎轉輸燕京財殫力痡謂之德可乎
以謂孝則失父子之親以為仁則殺無罪之子常在
元朝不親國政則無克勤之德也重營一宫私占食
邑則無克儉之德也飯佛點燈萬僧之會糜費鉅萬
謂無一日之遊絲毫之費可乎
元命上王留京師上王構萬卷堂于燕邸召李齊賢於
府中迎致文儒閻復姚燧趙孟頫虞集等與之從遊以
考究書史自娛
時有鮮卑僧以帝師帕克斯巴製蒙古字有功請天下
立祠比孔子王曰孔子百王之師祀以德不以功製
字之功何可比哉聞者韙之元朝科舉久廢王以姚
燧之言白帝許之及李孟為相行之王嘗問齊賢曰
近來我國學者皆從釋子學章句何耶對曰庚癸之
亂文士逃竄窮山蜕冠帶而蒙伽梨以終餘年其文
治稍復學者無所於學有志之士皆從此輩學從釋
氏學其源始此
遣權漢功如元賀始行科舉
二年改東堂為應舉試
三年上王奏請傳瀋王(元嘗封王為瀋王)位于世子暠自稱太
尉王帝授暠開府儀同三司瀋王令尚梁王女
潘氏弑其夫上王赦之
潘尚書永源之女其夫李楫為黃州牧使潘氏與衛
引金南俊通遂弑之
四年王微行幸妓萬年歡家
王畋于西海道
僉議政丞閔漬撰進本朝編年綱目上起國初下訖高
宗書凡四十二
漬稍有文藻而心術不正不知性理之學其論昭穆
至以朱子之議為非
設九齋朔試
時監試廢已久始以朔試代之
五年王及公主宴於延慶宫還途記姚安道所賦唐玄
宗打毬圖詩吟詠者久之
詩曰金殿千門白晝開三郎沈醉打毬回九齡已老
韓休死明日應無諫疏來
罷州郡事審官
事審官之設本為宗主人民甄别流品均平賦役表
正風俗而廣占公田多匿民戶擅作威福有害于鄉
無補于國乃罷之民甚悦未幾權豪復自為之害甚
于前
置辨違都監大索豪勢所占田民還其主中外大悦獨
豪勢患之訴上王罷之
後王復置之
以安震權適之後始登制科自檢閱擢拜藝文應教
六年上王請於帝降御香南遊江浙至寶陁山而還
時權漢功李齊賢等從行命記所歴山川勝景為行
錄一卷
以文成公珦從祀文廟
七年上王知時事將變欲避患
時仁宗皇帝崩
復請帝降香江南行至金山寺(在潤州)帝遣使急召令騎
士擁逼以北侍從臣僚恐王不免皆奔竄或有仰藥者
上王還大都帝托以學佛經為名祝髮流於吐蕃朴仁
幹等十八人從
巴延托果斯本國人也自宫為閹入元事仁宗皇帝
藩邸佞險多不法上王深疾之白太后以所奪土田
臧獲悉還其主又以無禮杖之故仁宗崩後太后無
權讒訴不已禍幾不測賴丞相拜珠營救得免至吐
蕃李齊賢等獻書中書省請還帝命量移未幾帝見
弑晉王即位召還
改朔試為舉子試
復置政房
八年
元英宗至治元年
下權漢功蔡洪哲等于廵軍獄籍其家杖流遠島
漢功自厠竇逃還見捕
李瑱(齊賢父)出餞漢功曰天地雖廣大一身藏處難瑱曰
厠竇好漢功大慙
漢功等扈從上王在元招權納賂親戚故舊濫授朱
紫王頗懷不平及上王被流王命吴潛金千寶等鞫
之自西幸以後宦官左右謀改上王之政放逐舊臣
無虚日倉庫俱竭全英甫僧山枳及無佛奴等附伯
顔秃古思蜂起煽亂
王被詔入元
内豎大護軍朴仁平以姦巧得幸潛結曺頔頔養子
宦者楊安吉時在帝側用事其妹適人已久安吉黜
其夫以嫁仁平至是仁平先至瀋王所與頔安吉相
為唇齒遂背王反以國家隂事訴瀋王誘引清臣潛
與之比趙璉趙延壽金元祥等隂附之時人目仁平
人貓
寓巴延托果斯家帝聽瀋王暠譖收印章
史臣許應麟曰忠宣王嫉惡如讐而閹人巴延托果
斯以其姦險見惡誣譖於英宗皇帝竄王吐蕃在忠
肅義不共戴天也其入朝也既不能白于天子正其
吠主之罪乃反寓其家至以其族免隸為良獨何心
哉
鷹揚軍上護軍元冲甲卒
冲甲為人短小精悍眼有電光臨難忘身後以擊走
哈坦賜功臣號
蔡河中(洪哲子)偕元使來詐傳帝以瀋王暠為國王又謂
辨違都監官曰從汝惡王命奪我父田民斷與人耶
史臣曰河中謀立瀋王為日已久今矯帝命稱暠為
王以惑羣心尋復如元凡所以陷王者無所不至而
至稱其王為惡王是不可出諸臣子之口矣
九年密直副使裴廷芝卒
廷芝嘗從印侯討哈坦于燕岐流矢貫輔車裹瘡復
戰俘馘甚衆以功拜中郎將忠宣王設典農司有備
倉以廷芝幹其事以非罪在縲絏其子天慶請以身
代不聽遂父子俱竄及還閉門謝病日以琴棋自娱
口不言利
僉議贊成事趙璉卒
時王在元璉權攝省事元使絡繹率使氣逞暴璉善
辭以對怒輒解及卒國人皆泣然貳于瀋王臣節不
完
權漢功蔡洪哲李光逢等怨王之杖流乃邀驪興君閔
漬等欲請立瀋王會百官上書中書省執義尹宣佐曰
臣而訴君狗彘不為唾之而去贊成事閔宗儒亦以為
非彦陽君金倫不署名臺諫史翰皆不署名議郎趙湜
賫書呈中書省及翰院並不受
史臣曰漢功小人得罪于王因王蹉跌謀欲陷王于
不測之地首唱邪謀天人之所共憤者也是故今日
會議而天大雨雹明日會議而天又震雷雨雹天之
震怒于上者可知矣及書之上也中書翰林皆不受
其不為天下公論所容者亦可知矣漢功之罪於是
而通乎天地矣
十年上王自吐蕃還大都
李齊賢崔誠之上書丞相拜珠量移圖沙瑪之地又
御史大夫特克實弑英宗皇帝皇叔晉王即帝位召還
都
元議立行省于本國尋罷之
初吴潛柳清臣謀立瀋王暠會英宗崩泰定帝登極
清臣等未遂其謀上書請立行省罷國號比内地時
元前通事舍人王觀及本國人崔誠之李齊賢等交
相上書都堂議遂寢
十一年
元泰定帝元年
元勅王還國復賜印章
曹頔蔡河中等又令留元無賴子弟二千餘人連名呈
省訴王不已
僉議贊成事致仕閔宗儒卒
宗儒天資莊重風度秀朗明識典故優于吏幹不妄
交游篤于宗族未嘗干謁退公便杜門謝客晚年喜
絲竹廣植花木以聲妓自娛
十二年化平府使李晟卒
晟弱冠登第窮討墳典若將終身年五十九拜左思
補棄官歸田上王在燕邸聞其名拜内書舍人累遷
至成均祭酒所至學者如雲又謂之五經笥
崔有渰還自元時朝廷欲立省我國革世禄奴婢之法
有渰詣中書省力言請因舊制從之及還國人舉手加
額泣曰存我三韓者崔侍中也
時有渰年八十六
王及公主至自元上王薨于元王煦等奉梓宫還百官
玄冠素服郊迎
延興君朴全之卒
少以衣冠子弟入元與中原名士商確古今如指諸
掌忠宣世子時以全之為傅性慈厚仁愛通經史究
術數瀋王之黨誣王罪上書都堂也逼以署名全之
曰狗奴敢汚我耶遂遣其子瑗聞于王所及王復位
拜瑗代言起全之視事以老固辭乃授僉議政丞致
仕
蠻人王三錫見寵于王賣官鬻獄其妹夫張世奪人馬
憲府捕繫治之三錫以杖擊持平金開物擅釋世以李
齊賢為政堂文學
十四年僉議中贊金怡卒諡匡定
怡春陽縣人初名之琔改廷美忠宣賜今名嘗調長
興府哈坦入寇國家禁民出耕怡以為耕種有時况
天兵制此小寇猶几上肉何至邊郡不從賊果到燕
岐而滅府獨大熟遠近賴之又忠烈在元欲廢忠宣
立瑞興侯琠二王之臣角立怡密取忠宣受封詔冊
潛帶腰間以他紙納忠宣匣中居數日果為奸人所
竊羣小計垂成怡乃出所佩冊命驗之事遂寢
王欲請元禪位于瀋王密以表授代言韓宗愈趣令印
之宗愈不從固諫不得命乃退托以墜馬與李兆年謀
諸宰相執政斥之事竟不行
十五年柳清臣吳潛等詣中書省誣訴王盲聾瘖啞帝
遣平章政事瑪魯來問王對辨如常禮容嚴肅言詞有
序瑪魯乃曰向者之訴誣也前到淹留使臣並督令還
歸即去王饋金銀綾羅苧布皆不受
胡僧指空設戒於延福亭士女奔走以聽
雞林司錄李光順亦受無生戒令州民祭城隍不得
用肉禁甚嚴州人一日盡殺其豚
定銀瓶價
資膳司言銀瓶之價日賤自今上品瓶折賨布十疋
貼瓶折布八九匹違者科罪從之
十六年盜發馬韓祖虎康王陵
時賊捕繫典法司未幾逸政丞鄭方吉欲劾法官贊
成事林仲沇沮之方吉曰固知發塜人多金仲沇大
慙
柳清臣死于元
清臣與吴潛從王如元背王附瀋王誣訴王盲聾喑
啞及王即位二人懼罪留燕九年而死清臣本高伊
部曲人時有猫部曲人仕朝國亡之䜟俗稱猫曰高
伊
行黑冊政事
元使完者族黨在本國王欲官之命高用賢等掌銓
注用賢等因此多自擅除及批下用事者塗抺竄定
朱與墨至不可辨故時人謂之黑冊
十七年
元至順元年
元策世子禎為國王遣七十堅(使臣名)來取國王印使王
(忠惠)尚關西王焦八女
是為德寧公主
置知印房
王委幾務於嬖臣裴佺朱柱日與内豎為角力戲起居
注李湛曰君舉不可不慎左右書之王曰書者誰耶湛
曰史臣之職也王曰書我過失者書生也
王本不好儒由是益惡之
光陽君崔誠之卒
誠之從忠宣在元定内亂立武宗常在左右多所贊
襄又精于數學得授時歷法傳于東方及暠黨疏列
國家事將訴中書省厲聲却之不署名
檢校政丞金台鉉卒諡文正
台鉉性廉正言動循禮晝不卧暑不袒事母孝睦親
姻無妄交事三朝進退以義裁決精敏通究歴代典
故少時受業先進門先進奇愛之屢引入内饗之其
家有女新寡稍解詩一日忽投詩窗隙而挑之自此
不往
始令舉子誦律詩四韻一百首通小學五聲字韻乃許
赴試
忠惠王
諱禎肅王長子母明德太后洪氏
元年
元至順二年
太寧府院君崔有渰卒
有渰平章滋之子性恬退不求名譽故久從仕宦十
年不遷時論惜之忠烈聞其名久及即位除監察雜
端自是歴仕四朝為國元老諡忠憲
忠肅王
後元年
元至順三年
上王復位
二年
元順帝元統元年
李榖應舉于元中制科第二甲授翰林國史院檢閱官
四年
元罷求童女
時本國典儀府令李殷在元言于御史臺代作疏請
罷帝納之
六年
元順帝至元三年
贊成事元忠卒
忠性端慤雖不學善處事王之見留于元侍從大臣
皆携貳忠獨終始一節
元勅本國人不得藏軍器除官員存留馬匹外盡行拘
刷百官皆不視事征東省據世祖不改土風之詔奏于
帝帝從之
七年有黃守者世居平壤父母年俱七十餘有弟妹五
人同㸑而食具甘旨先奉父母日三退而共食二十餘
年子孫服習無小怠贊成姜融親訪其第具狀以聞
八年王薨遺命前王襲位
史臣曰自烈宣肅惠世歴四代父子相夷至與之訟
于天子之庭貽笑天下後世孝為百行之先而政事
之本也本既失焉他無足觀者
前王私置寶興庫
前王淫其舅洪戎繼室黃氏又烝庶母壽妃權氏及慶
華公主
若聞人妻妾有姿色則無問親戚貴賤或至其第淫
之
曹頔反舉兵圍王宫兵敗伏誅
頔與洪彬等聲言逐去前王羣小而隂為瀋王地取
國印置于永安宫乃曰我為政丞見淫無道若不聞
于朝廷罪在我身舉兵圍前王宫射王中臂未幾頔
為前王先鋒所敗頔被誅于是下其黨廵軍獄治之
金倫獨曰此輩詿誤于頔指嗾何足責哉遂弛刑諸
囚感悦首惡無隱
忠惠王
後元年
元至元六年
順天君蔡洪哲卒
為人精巧于文章技藝皆盡其能尤好釋教嘗棄官
閒居十四年以浮屠禪旨琴書劑和為日用忠宣王
素知其名召用之遂至為相性貪婪喜營私多取民
田以致巨富於第北構旃檀園食禪僧又施藥人多
賴之又于第南作中和堂邀國老八人為耆英會作
紫霞洞新曲今樂府有譜
元執前王囚于刑部使五府雜問之
五府中書樞密御史翰林宗正
曹頔之黨多利口金倫折以片言辭語簡直五府官改
容目之時丞相巴延蓄宿憾故使王與頔黨辨李兆年
慷慨發憤謂李齊賢曰吾欲面訴丞相前其意可回然
列戟守門莫呌其閽幸其出田城南吾當上書道左碎
首馬蹄之下死明吾君吾子其把筆書吾書夜起沐浴
雞鳴將行巴延適敗未果然聞者悚然托克托奏帝釋王
復位王還國以兆年為正堂文學
元封本國女奇氏為第二皇后
后幸州人摠郎子敖之女生皇太子阿裕爾實哩達喇
軾轍輪轅皆后兄
檢校成均大司成崔瀣卒
瀣致遠之後平生不治家人生業自號拙翁為文章
不資師友超然自得務合于古人至論同異雖老師
宿儒必詰而折之性亢少許可人不苟合於俗排斥
異端喜說人善惡故輒舉輒斥卒無子家甚貧朋友
致賻乃克葬
二年
元至正元年
王聞權漢功貳室康氏有姿色納之宫中
護軍朴伊拉齊承命取康氏時先奸之事覺王怒皆
撲殺之
以李凌幹為政丞
星山君李兆年見王步行彈雀於松岡指斥切諫且諫
林信之事
商人林信以賣砂器為業王納其女有寵封為翁主
時稱砂器翁主信恃勢毆奇輪王以信為是兆年亦
諫之
王盛怒不納兆年歸第嘆曰王年方強而肆於欲吾既
老矣而又無助不去必及于禍且數諫而不納責有所
歸非臣之所以愛主也不如去之遂還鄉不出終身
兆年京山府吏長庚子短小精悍力學能文少懷志
節堅確敢言以嚴見憚每入見王聞履聲曰兆年來
矣屏左右整容以俟所歴多聲績及退居鄉里不交
人間事諡文烈
成均祭酒禹倬卒
倬丹山人
倬登科調寧海司錄毁八鈴祠
郡有妖神人名八鈴民惑靈怪奉祀甚凟
碎其神而沈于海淫祠遂絶後退老于福州之禮安縣
忠肅王嘉其忠義再召不起倬通經史尤深于易學卜
筮無不中程初來東方無能知者倬乃閉門月餘參究
乃解教授生徒義理之學始行矣卒年八十一
四年罷習射場屬東西大悲院
時僧翯仙勸王創院城外聚城病人救藥贍衣食王
問翯仙長生訣對曰人有定分無過限之理但不可
為惡以促之
初徵職税
六品以上布百五十匹七品以下百匹散職十五匹
聞令下或挈家登山或乘舟而遁民甚怨之時慶尚
道有一散員同正貧甚盡賣家産不充其額其女斷
髮貿布以納父及女縊死初嬖人寗夫金承命往江
陵道索人參參貴不多得懼罪擅徵職税還說王曰
見有職退居鄉里病民頗衆故為徵其職税藏諸州
郡以待上命非獨江陵五道皆然王納之代言閔渙
勸之於是分遣徵之
東界存撫使崔昌義力言其弊罷之未幾復之
評理致仕尹宣佐卒
宣佐生而穎異七歲能屬文未嘗戲謔歌舞慎交游
重然諾閒居嘗若對賓唯以經史自娛
元遣納珠多爾濟等詐索鞍鞽且頒赦詔高龍普勸王出
迎王率百官郊迎聽詔征東省乃住等蹴王縛之使者
皆拔劒執侍從羣小百官皆走匿金永煦等中槊亦有
被殺者辛裔伏兵禦外以助之乃住等即掖王載一馬
馳去王悶甚索酒有一嫗獻之王至肅州索衾于州守
安鈞鈞不獻訴于多爾濟多爾濟曰汝王怕寒索衾汝不與
於人臣之義何乃以鐵尺擊之垂死
史臣元松夀曰王雖凶虐乃其主也龍普小人既不
足論辛裔儒者何至此耶
彦陽君金倫家居聞王被執乃以陳乞朝廷之意言蔡
河中會議宰相國老于旻天寺醴泉君權漢功曰今王
無道天子誅之何得而救之乎諸相皆以為不可救倫
厲聲曰臣之於君子之於父當盡其恩義耳其父被罪
為其子者忍不救乎今之呈省雖不蒙俞然救其主而
得罪吾未聞也金永暾亦曰君辱臣死宜矣一座皆然
之遂決上書令金海君李齊賢草其書
後宰相等會百官國老于旻天寺欲署名國老多不
至事竟未就
元以檻車流王于揭陽縣無一人從行
揭陽在南方距燕京二萬餘里
五年王未至配所薨于岳陽縣
或云遇鴆或云食橘而殂初宫中及道路歌曰阿也
麻古之那從今去幾時來至是人解之曰岳陽亡故
之難今日去何時還
王性豪俠好騎射
王在元太保巴延稱之曰潑皮潑皮者豪俠之稱
喜營財利荒淫無度羣小得志忠直見斥一有直言輒
見誅戮内則見責于父上則得罪于天子雖有李兆年
之切諫韓宗愈之忠直亦不能容卒至於禍
史臣曰烈宣肅惠相繼尚主憑仗甥舅之親在元日
多在國日少自置東省政教號令皆出于元羣不逞
之徒因緣盤結往復猜譖子訴其父臣訴其君子立
則父廢父立則子廢圖新君者吠舊主背本國者喜
生事無復有君臣父子之分夷考其行忠烈忠肅之
驕溢荒怠莫能相尚忠宣忠惠之淫縱穢䙝瀆亂天
常吐蕃之流揭陽之竄皆自取也尚誰咎哉
元子昕在元年甫八歲天性聰慧帝命襲位王下教國
内臣僚一革弊政以韓宗愈為左政丞李齊賢判三司
使金倫朴忠佐贊成事
忠佐性温厚儉約雖為卿相居室衣服如布衣時好
讀易老而不輟
王欲觀杜詩韓宗愈曰抽黃對白無補於政托以無竟
不進
史臣曰宗愈歴事四朝當烈宣肅惠多事之時事不
辭難精忠大節有大過人者今輔幼主亦得大臣體
其賢矣哉
罷内乘鷹坊其所隸土田奴婢各還本處
置書筵官分為四番更日侍讀直提學李仁復貌嚴辭
氣簡重每進講王謂左右曰吾見李公不覺竦然安震
言於王曰臣等備員兩府不可竟日侍講宜擇端士以
備顧問春秋修撰元松夀藝文檢閱許湜其人也判三
司李齊賢又言之王從之
改定科舉法
初場試六經義四書疑中場古賦終場策問
僉議參理羅益禧卒
益禧性耿介慕節義恥與人爭其母分財别遺臧獲
辭曰以一男居五女間烏忍苟得其贏以累鳴鳩之
仁母義而許之忠宣好立新法多所封駁以錦城君
閒居每念生民休戚人材用捨負手蹙鼻獨行園庭
若有隱憂至是復入政府未幾卒諡良節
罷政房歸之典理軍簿
京畿禄科田為權貴所奪者悉還其主
忠穆王
諱昕忠惠長子母德寧公主
元年
元順帝至正五年
復置政房
左司議評理鄭誧卒于元
誧好學善屬文忠惠朝為左司議多所封駁執政惡
之出守蔚州雖在謫中吟嘯自若慨然有遊宦上國
之志遂如元謁丞相將薦之天子會病卒
瀋王暠卒
王煦罷
煦罷政房復科田故為貪姦所惡而罷時人觖望
二年王以閔漬所撰編年綱目多闕漏乃命李齊賢安
軸李榖安震李仁復等更撰進
三年置整治都監以王煦金永旽及安軸金光轍為判
事以治豪勢奇皇后族親奇三萬奇柱等倚勢肆虐恣
行並下獄杖之三萬死于獄其妻訴于元元遣使下整
治官白文寶田禄生等十餘人于獄杖之
參理安子由攝事太廟憫牛之死不殺牲監察司請免
其官王不聽
史臣金仲鏘曰梁武惑浮屠果報之說以麪代犧牲
卒致臺城之餓今子由奉君命祭太室擅不血薦其
罪當誅王乃以姑息之仁不聽憲司之請其享年不
永宜矣
彦陽府院君金倫卒諡貞烈
倫嘗為辨正都監官發奸摘伏如神鎮合浦卒乘精
鍊號令嚴明喜觀書多諳典故人有問者響應無疑
興寧君安軸卒諡文貞
軸力學工文時忠肅王被留于元四年軸謂同志曰
主憂臣辱主辱臣死乃上書訟王無他軸處心公正
持家勤儉嘗曰吾平生無可稱四為士師凡民之屈
抑為奴者必理而良之
四年王薨時辛裔田淑蒙等相繼用事代言鄭四度依
阿進用久在政房中外輻凑時人目裔曰辛王貝母后
盛年居中康允中裴佺出入得幸秉政權作威福王煦
金永旽奉帝命欲整理舊弊卒為允忠輩所陷
忠定王
諱㫝忠惠王庶子母禧妃尹氏
元年
元至正九年
元命忠惠王子㫝入朝仍令嗣王位
王命鐵城君李君侅(即學嵓)斷聽國務
政丞王煦還自元道卒
忠宣愛煦如子及竄于吐蕃煦欲以身代及薨每月
朔朢祭陵下至没身剛正莊重平生不妄語稍讀書
通大義再為相以興利除害為心及卒驛吏望柩號
泣迎入祭之如父母諡正獻
流前密直金敬直于島貶前密直李承老為宣州勾當
前代言尹澤為光陽監務
初忠肅在燕邸澤上謁一見器重因有托孤之語意
在江陵大君祺後忠肅寢疾復以燕邸所語語澤故
澤於祺素歸心遂與承老以民望歸于祺乃獻書中
書省言本國兄弟叔侄相繼之故幼君不堪保釐之
狀王恨之及嗣位有是命敬直亦嘗毁王故及
咸陽府院君朴忠佐卒
忠佐性温厚儉約雖為卿相居室衣服如布衣時讀
易老而不輟
罷整治都監
權漢功死
漢陽府院君韓宗愈致仕
時權倖用事宗愈退居其鄉非有事未嘗至京師
二年倭寇固城巨濟等處合洽萬戶崔禪等擊却之
倭寇始此此後年年寇竊不絶
二年贊成事李榖卒諡文孝
榖寒山吏早喪父事母孝性端嚴剛直與中朝文士
交遊所造者深為文章典雅高古
初命文武兩選各分于吏兵曹
三司使金光載白王罷政房復舊制
元以江陵大君祺為王
祺忠惠王母弟時在元
遣使封倉庫收國璽以歸前王遜于江華一年遇鴆薨
王初遜時唯韓脩等二人從行供膳不充往來又絶
憂愁號泣及訃至都人莫不流涕王狂悖嘗與近侍
相戲謔或有近女色而行者便生妬心雖宰相至見
撞擊往往以鐵椎擊人幾死史臣曰史書遇鴆而
不言鴆者之名既書前王遜于江華繼書遇鴆而薨
比事以觀恭愍不得辭篡弑之罪矣
德興君塔斯特穆爾奔于元
德興乃忠宣元子嘗為僧者也
王命李齊賢攝政丞權斷征東省事
措置得宜人賴以安
王及公主至自元即位
公主乃衛王女即魯國公主
祝忠惠王孽子釋器髮置萬德寺
朝鮮史略卷十
