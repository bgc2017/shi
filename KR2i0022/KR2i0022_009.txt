朝鮮史略卷九
高麗紀
忠烈王
諱謀後改昛元宗長子母順敬太后金氏
元年
宋孝恭帝德祐元年元至元十二年
太府卿朴榆上疏言我國男少女多而尊卑止於一妻
其無子者亦不敢畜妾異國人來娶妻無定限臣恐人
物皆將北流宜令臣僚許娶庶妻隨品降殺庶人得娶
一妻一妾其庶妻所生子皆比適子得仕于朝怨曠以
消戶口日增疏上宰相有畏妻者寢其議
榆嘗言東方屬木木之生數三而成數八東方之男
寡女多理數然也
元遣蠻子軍來分處海鹽白三州(一千四百人)
王及公主幸洛山寺
自是屢幸寺院
禁白衣
太史局言東方木位色尚青而白者金之色也國人
自易服多裼以白紵之衣木制於金之象也請禁白
色故從之
罷全羅道按察使安戩長興府副使辛佐宣
鷹坊吳淑富怙勢肆暴戩等不禮淑富譖王罷之
初作宣傳消息
舊制凡命令徵求必下宣旨王即位宣旨頻煩州郡
疲於迎命李汾成建白令承宣奉王旨作書署名紙
尾發下諸道按察守令謂之消息於是消息蜂午州
縣苦之
王問李汾成曰聞郎將中將等以不得臨民之任為憾
今欲交差何如對曰武人有吏才知民事者蓋寡如有
才兼文武寬猛相濟者無論東西使之臨民可也王納
之
自庚癸以來權臣柄國立文武交差之法始以武官
補外及承宣朴恒掌銓注東班必外補然後授朝官
西班不補外至是武官請王左右復之且故事政房
員當除授晨入暮出干謁填門自恒掌銓注始留宿
禁中除授訖乃出
王不豫欲下赦承宣洪子藩以數赦不可請以口傳放
囚
史臣曰使犯法得脱宣旨與口傳何别乎後世權豪
藉口傳釋法司罪囚未必非子藩啟之也
定朝官服章
宰樞以上玉帶六品以上犀帶七品以下黑帶
以金光遠為慶尚道都指揮使修戰艦
以元將復征日本故也
二年
宋端宗景炎元年
王及公主獵于猫串
自此幸獵無常
改宣旨曰王旨朕曰孤赦曰宥奏曰呈
先是達嚕噶齊詰其僭故遣使請改
知僉議府事致仕張鎰卒
鎰性恭温正直善屬文優於吏才
置通文館令禁内學館七品以下年未四十者習漢語
時譯者多起微賤傳語多不以實懷姦濟私故參文
學事金坵獻議置之
參文學事俞千遇卒
千遇性聰敏多機辨為崔怡所器重入政房多受賂
為史官不修史曰當時國事皆晉陽公所為吾蒙厚
恩何敢傳其惡於後耶
𬈑州吏金遷得母於遼陽以歸
母及弟德麟為蒙兵所虜遷時年十五傳聞母死服
衰三年後十四年有習成者傳母書即欲贖來齎白
金入遼東得母於軍卒要左家德麟亦生在鄰家遷
贖母而還後德麟隨元使來亦以白金贖之
僉議府言公主怯怜口及内僚廣佔良田多受賜牌不
納租税請收還賜牌不聽
怯怜口華言私屬也公主立府置屬及僚故因緣作
弊
四年
宋帝昺祥興元年
流侍中金方慶于大青島
先是韋得儒盧進義以私怨謀陷金方慶誣告云方
慶與其子忻壻趙忭等謀去王及公主達嚕噶齊入
據江華以反王命柳璥與實都大衢等雜問知誣妄
釋之察球爾挾憾本國嘗欲伺釁及聞方慶事奏于
帝請中書省來鞫詔與王公主同問於是王與實都
察球爾復鞫方慶及其子忻察球爾以鐡索圈其首若將
加釘又叱杖者擊其頭裸立終日時天極寒肌膚凍
如潑墨察球爾必欲服之加以慘毒身無完肌絶而復
蘇者屢矣方慶曰小國戴上國如天愛之如親豈有
背天逆親自取滅亡哉顧謂察球爾曰欲殺便殺我不
以不義屈於是只以藏甲為罪流方慶于大青島忻
于白翎島國人皆遮道泣送
右司議大夫鄭興辭職歸羅州
時李汾禧兄弟附察球爾醖釀金方慶之罪故興恥與
同朝乞歸養母王怒諭遣之尋召還
令境内變元服
時自宰相至下僚無不開剃唯禁内學館不剃左承
旨朴恒呼執事官諭之於是學生皆剃
帝命金方慶父子韋得儒盧進義等從王入朝對辨於
是方慶父子得儒進義如元至姚家寨進義舌爛而死
得儒至元亦死人以為天誅
參文學士金坵卒
坵善屬文掌國文翰時上國徵詰殆無虚歲坵撰表
章遇事措辭皆中於理元學士王鶚每見其表必稱
美之以不見其面為恨性悃愊無華寡言語至論國
事切直無所避諡文真
新置必且齊以朴恒金周鼎等為之又以内僚鄭承伍
為申聞色
舊制凡國家事宰樞會議令承宣稟旨而行周鼎建
議曰宰樞既衆無適謀政宜别置必且齊委以機務
又内僚不可皆令啓事當更擇人為申聞色而罷其
餘恒等常會禁中參決機務號别廳
五年用樂祀新殿瓦鷲
史臣曰臧文仲祀爰居以金奏夫子謂之不智況用
樂以祀瓦鷲乎
日本倭人殺元使
初帝遣使日本王令舍人郎將徐贊及梢工上左等
三十人導行倭人皆殺之
王遣郎將池瑄如元奏之
火星食月
六年監察侍丞崔有渰以論時務直言忤旨流大青島
承旨趙仁規言於王曰有渰勵節奉上不可輕棄固請
再三王怒稍解召還
監察侍史沈諹等伏陳王遊田馳馬之失以及忽赤鷹
坊爭設内宴窮奢極侈之弊且舉將軍尹秀侍宴内殿
登床起舞犯禮不恭之罪禪師祖英淫穢無行出入卧
内之事皆直斥不諱王大怒命鞫于崇文館究問首議
之人關木索置瓦股間令人迭踏其上血迸流地諹終
不言遂囚巡馬所白文節臯郭預閔漬乘間乞賜寬貸
乃釋之
諹謇諤無他以振綱自任初為公州副使有長城縣
女言錦城大王降我為神堂巫矣吾將往上國與縣
人孔允邱行所過州縣皆公服郊迎至公州諹不待
巫怒傳神語曰我必禍諹退寓日新驛諹使人覘之
巫與允邱宿遂捕鞫之俱服
王以詩賦親試文臣取趙簡等九人賜黃牌籍内侍
王留意詩文親試文臣中考謂殿試門生待遇異常
只試當年登第者僧祖英請不限登第久近並赴將
其姪子宣等試藁達王請拆糊封定行目以子宣為
首王召朴恒郭預等改考及榜出簡居首皆非祖英
所定
七年王與實都察球爾議征日本事王南面實都等東面
事元以來王與使者東西相對今實都等不敢抗禮
國人大悦
議畢實都察球爾及金方慶朴球金周鼎等復以舟師至
日本大明浦周鼎先與倭交鋒諸軍皆力與戰郎將康
彦等死之向一岐島船軍及梢工遭風多失所之方慶
等又與倭力戰斬首三百餘級日本兵突進軍潰察球
爾僅免軍中大疫死于兵疫者三千餘人實都等累戰
不利且范文虎過期不至
文虎將南軍由南海期會實都等于日本
議迴軍既而文虎以戰艦三千五百艘蠻軍十餘萬至
適值大風蠻軍皆溺死屍隨潮汐入浦浦為之塞可踐
而行文虎實都等遂北還元軍不返者十萬有竒我軍
不返者亦七千餘人元乃罷征東行省
贊成事朴恒卒
恒春州人初蒙兵陷州恒自京往視失父母所之積
屍中得肖貌者輒收瘞凡三百餘人恒能文章長於
吏才寬厚善接人但臨事自用不恤人言掌銓注其
所擢多其恩舊
王與公主幸慶尚道南州按廉閔萱苟容自衒專擅啟
事以媚於王人謂内按廉
元置鎮邊萬戶府於金州等處以印侯為昭勇大將軍
鎮邊萬戶賜虎符
以昇天(即今順天府)府使崔碩為秘書郎
昇天舊俗每邑守遞還贈以馬八匹及碩還邑人例
持馬請擇碩笑曰馬能至京足矣何擇焉至家以馬
歸之吏不受碩曰吾守汝州吾有牝馬生駒今帶以
來是我之貪也汝之不受豈非知我之貪而以我為
貌辭耶并其駒與之自是其弊遂絶州人頌德立石
號八馬碑
作大屋于禁苑使張恭李平養鷹王日必再至二人殺
城中雞狗無算
八年大司成白文節卒
文節文詞富贍為一時所推不以才自負元宗復位
如元林衍以其子惟幹及腹心扈行固要勿言廢立
事王使文節撰表言以病辭位文節閣筆泣諫王感
悟奏以實文節常若懶拙及是人知其有志節
尹秀朴義李貞元卿等勸王遊獵世子年九歲忽泣下
曰今兹百姓困窮又當東作時父王何為遠獵顧謂義
曰每以鷹犬縱臾吾君者此老狗也義慙靦而退
九年元欲復征日本本國人庾賙言於帝曰以蠻夷攻
蠻夷中國之勢也請令高麗蠻子征日本勿遣蒙古軍
又令高麗備兵糧二十萬碩帝許之圖嚕古金忻謂賙
曰汝非黔弼資諒之孫耶而欲壞國家如此王又用尹
秀之言將令儒士充軍右承旨鄭可臣曰先王用人文
武隨其材比之於身如左右手故上國之法儒戶不與
軍事今殿下欲使褎博之徒被堅執銳遠從征伐恐虧
聖德王然之
王謂宰樞曰國小民貧旱魃為虐欲罷鷹坊印侯曰鷹
坊請於帝而置之豈宜罷
十年典法判書金壻卒
時貞和院妃有寵於王認民為隸民訴于典法司有
旨督令斷與貞和壻與同僚知其冤不能違旨唯郎
李行儉死執不可會疾作在告壻等遂斷為隸有人
夢利刃自天而下亂斫一司之吏明日壻發背疽而
死其後同僚相繼而死唯行儉獨免
十一年東寧府千戶崔坦來享王
史臣曰坦背本國附大元割國之半而據之噬主之
心狺然未已其享之也豈真出於誠邪安知不隂懷
睥睨之心而陽為此區區之禮也哉王何不察待仇
讐如腹心甘受其享而不之疑乎
同知貢舉左承旨崔守璜事佛甚篤當宴賀客略具酒
饌不肉而素王旨别監林貞杞遺白粲一舟守璜曰吾
於王賜尚不受況民膏乎拒不納貞杞慚怒即以米舟
賂權貴代守璜為承旨
十二年王欲以參官授一内官左承旨安戩執不可王
強之對曰題品銓注豈臣所堪乞擇賢者代之言甚切
王怒起入内戩隨之啟曰臣明當見代其内豎參官之
命乞留之以須後日王已逾閫顧而厲聲曰可左右皆
懼戩退徐曰殿下許臣矣遂削去擬牒人皆嘆服
知密直司事郭預如元卒于道年五十五
為人平淡勁直謙遜樂易雖至貴顯如布衣時善屬
文書法瘦勁成一家體當世效之翕然一變其在翰
院每雨中跣足持&KR0987;獨至龍化池賞蓮後人高其風
致多詠其事
十三年罷僉議府事金周鼎
王宴羣臣周鼎稱觴而退公主呼曰卿子深逼妻自
縊父不能懲子耶周鼎跪白曰虎且不食其子公主
不悅周鼎退支頥而睡公主使人責之曰卿醉耶睡
耶周鼎曰臣無睡也公主大怒罷其職
監試試員林貞杞享王
故事掌試者宴賀客凡三日近年先試享王謂之品
呈蓋以宴品先呈于王也遂為常例
全羅道王旨别監權宜以銀四十斤虎皮二十領獻世
子世子曰此物皆剥民斂怨非吾所欲遣人悉還其主
知僉議府事朱悅卒諡文節
悅綾城縣人嘗任羅靜二州昇天長興二府皆有聲
績及按忠清慶尚全羅威名日振人皆敬畏國有大
事擇使命則必首舉性剛直嚴重不與世俯仰疾惡
如讐必厲聲大罵嘗以事至相府聽宰相語坐而不
伏為按廉時内寺崔仲卿奉使來以美服誇人悅衣
敝衣伸脚而坐捫蝨而談傍若無人仲卿慙赧而退
悅有豁達寬厚之量不營家産雖為達官自奉如寒
士文章富贍筆法亦竒悅貌醜鼻如爛橘公主宴羣
臣悅起而為夀公主驚曰何遽令老醜鬼近前耶王
曰此老貌醜如鬼心清如水公主敬重舉觴而飲
十四年禁慶尚道勸農使獻細麻布
先是蔡謨為勸農使多斂細麻布獻于王又賂左右
權貴及李德孫代之稍增其數至是薛永仁又倍其
尺數布極細民甚苦之王聞之有是命
知都僉議司事廉承益免
時洪子藩為首相趙仁規為亞相承益次之承益得
幸兩宫常居禁中希至都堂一日子藩先出仁規語
承益曰國人謂洪公真宰相謂我為老譯謂公為老
咒我等不預真宰相之目唯當勤朝衙夕直耳承益
即辭免蓋仁規以譯語承益以神咒顯云
世子以各道勸農使聚斂為事傷民害財白王罷之以
按廉使兼其任世子嘗踞内僚元奕膝上奕謂世子曰
人主不宜聰察殿下聰明太過宜小寬容世子作色曰
汝輩使我癡暗持弄掌上如軟餅乎奕懼
世子時年十四
賜尹佐宣等及第宰相趙仁規子禑名居同進士頭王
為禑嫌之
國制科舉之目乙科三人丙科七人同進士二十三
人世以同進士頭宦不達人皆惡之指為同頭
問於李混加丙科八人置禑其末
林貞杞死
貞把雖以科第進然昧於文學嘗掌監試不能命題
人笑之為王旨别監務聚斂媚權貴驟遷擢至是暴
死時有宰相洪休女寡為尼性喜言人短公主欲問
民間事令出入卧内公主聞貞把死有悽愴色尼在
側詐曰貞杞之死不足怪也以血成身其死宜速謂
割民血以立其身也公主勃然色變
王及公主選良家美女將獻于帝樞密院副使洪文系
女亦在選中圖免未得文系遂剪其女髮公主聞之大
怒囚文系痛加酷刑籍其家又囚其女問剪髮之故女
曰我自剪之父實不知公主使人以鐵鞭亂捶身無完
肌終不伏時宰相及致仕金方慶等詣殿門營救不聽
流文系後數日洪子藩更力請命還家産然疾之甚卒
以女賜蒙古阿固岱
十五年康煦死王問左右曰莫是燃頭臂以救王疾者
歟世子曰人臣事上之道在忠勤盡節燃頭燃臂乃浮
屠之事非君子之所為而媚上敢行非禮雖死何惜聞
者嘆服
李㻂暴死
㻂好勇善騎射養鷹遊獵為事生捕鳥雀去其毛口
嚼以飼鷹隼或割生雞留其半而飼之王之好獵皆
㻂導之
僉議中贊致仕柳璥卒諡文正
璥文化縣人公權之孫三别抄之亂璥在江華闔門
被執不汚賊脱走徒步見王于松京璥有藻鑑論文
章先體製後工拙累典禮闈所取皆知名士
十六年元詔罷東寧府復歸我西北諸城王拜其總管
韓慎桂文庇為大將軍玄元烈為太僕尹羅公彦李翰
為將軍復置西北諸城守令以將軍鄭復均為西京留
守
前知僉議府事金周鼎卒
周鼎少好學沈厚寡言不妄交遊初調富城尉時北
兵大至國家驚擾周鼎備敵撫民威惠並著一方稱
之其罷達嚕噶齊王京留戍軍合浦鎮守軍屯田等
軍請赦金方慶皆周鼎筴也王益重之東征之役颶
風覆舟官軍多溺死周鼎以計拯溺所活甚衆然為
鷹坊都監使以鷹犬媚主頗張威福
世子如元謁帝引見便殿問爾讀何書對曰有師儒鄭
可臣閔漬從行來宿衛之暇時從質問孝經論語帝大
悦試喚可臣來世子引與俱入賜坐問本國世代相傳
之序理亂之迹風俗之宜聽之不倦其後命公卿議征
交趾又召與同議二人對稱旨於是授可臣翰林學士
漬直學士後一年帝召見世子于紫檀殿御案前有物
大圓小銳色潔而貞高可尺有五寸内可受酒數斗乃
摩訶鉢國所獻駱駞鳥卵也命世子觀之仍使可臣賦
詩以進
詩曰有卵大如甕中藏不老春願將千歲夀醺及海
東人
十七年元叛賊納延餘黨哈坦兵前數年來陷和州登
州殺人為糧得婦女聚麀而脯之始遣萬戶印侯禦之
王避兵江都丹兵又踰鐵嶺闌入交州道(交州即今淮陽府)陷
楊根攻原州雉嶽城鄉貢進士元沖甲以數十人奮擊
却之於是州兵稍集遂與合擊聲振山嶽斬賊帥圖烈
圖等六十八人射殺者幾半賊鋒挫銳諸城亦堅守始
有輕賊之心於是元遣將軍色徹肯奈曼岱等來助討
之與我軍合擊哈坦于燕岐正左山下大敗之伏屍三
十餘里賊精騎千餘渡河而遁金忻韓希愈與元軍復
與賊騎戰又大敗之
是戰賊有一勇士射我軍每發輒倒韓希愈持鎗馳
馬突入賊陣人馬辟易扼勇士而出斬之揭其首于
鎗示之賊皆褫氣大軍合擊敗之哈坦父子潰圍遁
去
僉議中贊計珙卒諡文敬
珙孔岩縣人性恭儉不事生産雖至達官食不過一
器布被蒲薦處之怡然羣居慎口其少也常率一僕
掩骼埋胔殆無虚日見棄屍自負瘞之嘗夜月彈琴
鄰有處女踰牆而奔珙不敢近喻以禮義其女慙悔
而退
十八年金延夀還自元報世子還期且以世子言白王
曰歲歉民饑車駕所至供億不貲願上毋出迎境上況
父不可為子屈也王怒曰世子言不當如是
史臣曰世子之失言於王王之加怒於世子實悖於
天性以一小釁而嫌隙遽萌明者已知有後日父子
相殘之變矣
王以監察御史金有成為宣諭使置文翰署郭麟為書
狀官護送入元日本人還其國仍致書招諭
帝有詔故也
時書狀闕人人皆以計避麟獨曰事不辭難臣子之義
宰相喜遂充書狀婦翁崔諹欲圖免麟奮然曰死一也
死國事不猶愈於死妻子手乎乃行
日本嘗憾東征皆拘留不還二人存殁世不得聞
十九年元洪巴圖爾(福源孫)來管造船
復征日本也
望王宫下馬禮遇宰相甚恭
二十年王在元世祖皇帝崩奠薦之禮哀慕之誠皆致
其極見新天子請歸耽羅
曾屬蒙古
帝從之
耽羅雖還我國然買馬不絶
罷造戰艦
帝崩洪君祥白丞相完顔澤罷東征
二十一年
元成宗元貞元年
以洪子藩為僉議令趙仁規為僉議中贊鄭可臣為僉
議侍郎贊成事金忻知僉議司事金之淑判三司事安
珦為密直司事李混同知三司事洪君祥為益城侯
洪茶丘常怨本國君祥以為寧怨永寧公不敢負國
為本國興利除害無不用力故論功褒封
世子署事于都僉議司
世子南向中贊西向侍郎贊成事以下東向
及入朝于王士庶人擁馬上書訟冤馬不得前
史臣曰世子之於君父侍膳問安之外皆非所預今
忠烈除世子為都僉議使之署事忠宣以世子奏請
除臣僚又受冤民訴訟父子胥失之矣卒至忠烈謀
欲廢嫡忠宣脅制君父交搆相夷之禍已形於此矣
監察侍史許有全被讒囚巡馬所將撻于市無敢救者
指諭高宗秀乃白王曰監察為王耳目糾彈百官今以
小人之讒撻子市人以上為何如主再三譬解得免
二十二年王夜宴香閣見壁上明皇夜宴謂左右曰寡
人雖君小國遊宴獨不及明皇自是夜以繼日奇技淫
巧無所不至
賜閔漬米百碩
王嘗遣内僚高汝舟命漬製詩漬餽汝舟以白酒青
瓜汝舟白其清貧故有此賜
世子尚晉王噶瑪拉之女布達實哩公主
金元祥朴允材因王幸妓謫仙來製進太平曲得拜官
皆梁川人
二十三年
元大德元年
公主薨世子自元奔喪殺閹人陶成器等四人又治巫
蠱事殺宫人無比
即王之幸姬泰山郡人
國人震懾
史臣曰世子席元朝之寵輕視本國其奔母喪略無
顔色之戚哭泣之哀遽收王之宦寺與寵姬斬之父
子相猜終至竄逐為天下笑者豈非不知父在斯為
子君在斯為臣之禮而然乎
二十四年元遣咸寧侯王維詔王傳位於世子封王為
逸壽王世子謜即位
以慶尚全羅忠清地大事劇置按廉使副
按廉之有使副始此
王下書徵前司諫李承休
時承休隱居三陟縣龍溪别業
罷政房以翰林院主選法
令學士崔旵等四人及承旨金承掌銓選
僉議中贊鄭可臣卒諡文靖
可臣羅州人性正直端嚴諳練典故題品銓衡皆當
物議一時辭命多出其手及為冢宰人想望太平至
是暴卒或曰太上王之遜位也可臣製表有人言表
中語有非太上王意者若詰其由撰表者豈得逭責
可臣憂懼飲藥死
密直司使安戩卒
戩久典銓選守正不阿時稱鐵餻
元遣博勒呼來趣國王公主入朝王餞于金郊酒酣博
勒呼以帝命取國王印授逸夀王逸夀王幸壽寧宫受
詔詔曰聞謜莅政以來頗涉專擅處决失宜衆心疑懼
蓋以年少無所經練故然耳今使卿依前統理國政且
召謜入侍闕庭使之明習于事謜入元帝使丞相召問
扈從安珦曰汝王何不近公主耶珦對曰閨闥之間非
外臣所知丞相以奏帝曰此人可謂知大體不復問
閹人黃石良夤緣用事譖左司諫秋適將囚巡馬所
闕内獄
押者欲由徑行適不肯曰凡有罪者皆歸有司未有枷
鎖王所者吾當行官道使國人知何必效婦兒掩面委
巷乎
王幸夀康宫倖臣吳祁金元祥内僚石天補天卿等選
中外官妓官婢巫女有姿色善歌舞者籍置宫中於管
絃坊大樂才人外别作一隊衣羅綺戴馬尾笠稱為男
粧教以新聲各私名妓日夜歌舞無復君臣之禮
其歌曰三藏寺裏點燈去有社主兮執吾手倘此言
兮出寺外謂上座兮是汝語又云有蛇含龍尾聞過
太山岑萬人各一語斟酌在兩心
二十五年上洛公金方慶卒
方慶安東人新羅敬順王遠孫母有娠屢夢餐雲霞
及生養於祖敏成家小有嗔恚必卧啼街衢牛馬為
之避性忠直信厚嚴毅寡言器宇寬宏不拘小節多
識典故能斷事檢身勤儉不遺故舊雖致仕閒居憂
國如家國有大議必咨之年八十九頭髮不白氣骨
異常能寒暑無疾翛然而逝時用事者惡方慶遂沮
禮葬後諡忠烈
竒爾濟蘇欲革本國奴婢之法王上表請止
其表略曰我始祖垂訓後嗣云賤𩔖其種有别若許
從良必通仕路謀亂國家由是小邦之法於其八世
戶籍不干賤𩔖然後乃得筮仕凡為賤𩔖父若母一
賤則賤雖本主放許為良其所生子孫却還為賤又
其本主絶嗣亦屬同宗所以然者不欲使從良也
二十七年併省内外官其官名有同上國者悉改之又
以芝黃代赭袍紅傘代黃傘除蹈舞警蹕之禮
皆從元命也
以命貂為忠清道按廉使
先是朱悦子印遠為慶尚按廉貢二十升黃麻布又
惡聞烏鵲聲令人嚇以弓矢一聞其聲即徵銀瓶民
甚苦之王欲罷其職以貂代宰相曰貂曾為龍山别
監侵於百姓又為安東判官坐賍流以貂代印遠猶
以暴易暴王不聽印遠仍舊不罷貂出按忠清
僉議中贊致仕崔守璜卒
守璜性正直勤儉家貧不能衣食恬不為意初以國
學學諭兼都兵馬錄事一日以公事歴詣諸相家署
案有一相不冠與客坐守璜抱案而進既又退跪其
相屢使之前守璜若進而不進者良久其相乃悟起
入冠而出其執禮不諂如此
二十八年僉議中贊薛公儉卒
公儉性廉謹好禮六品官有父母喪不論知否必素
服往弔蔡洪哲嘗問疾入卧内見布被莞席蕭然若
僧居出而嘆曰自吾輩而望公所謂壤蟲之與黃鶴
二十九年洪子藩元沖甲等與諸宰相率三軍圍王宫
執吳祁送于元鄭瑎曰退一奸臣不過一武夫力耳何
至用兵不聽元杖流祁及石天補于安西
初祁以䜛佞得幸離間王父子陷害忠良人皆切齒
言于特穆爾布哈不聽而還同行元使李學士者於
都亭唱一句曰白酒紅人面囑安珦和之珦遲留李
自和曰黃金黑吏心蓋諷特穆爾布哈受祁賂緩其
罪也
王如元至西京帝不許入朝乃還蓋欲入朝沮前王還
國且請以前王公主改嫁王姪瑞興侯琠也
史臣曰忠宣公主之琴瑟不調人所難言也忠烈信
用憸小膚愬離間之言不念幹蠱之重既阻忠宣還
國欲以佳婦嫁與同姓之親綱常天理於是大毁矣
三十年僉議中贊成事伍允孚卒
允孚世為太史局官精於占候又善卜筮無不驗中
性切直寡言頗以國事為已憂每因災異推之於時
政得失即入諫不聽涕泣固爭期於必從嘗告朔太
祖真殿既奠且拜泣曰太祖太祖君之國事非矣因
嗚咽不自勝其誠懇𩔖如此嘗自圖天文以獻日者
傳法焉
置國學贍學錢
初贊成事安珦憂庠序大毁儒學日衰議兩府令六
品以上各出銀一斤七品以下出布有差歸之養賢
庫存本取息永為教養之資王聞之亦出内庫錢穀
以助之珦又以餘貲附博士金文鼎赴燕畫先聖及
七十子之像又購祭器樂器六經諸子史以來請以
李㦃李瑱為經史教授都監使於是横經受業者以
數百數
三十一年達嚕噶齊和琳卒
和琳疾篤有為之進藥者和琳曰汝國奸臣執命父
子相圖故帝遣我來監我若飲藥死其得無後言乎
况死生有命良藥奚為竟不飲而卒
王召僧紹瓊于宫中與瓊昌院妃受菩薩戒韓希愈崔
崇諫之不聽
三十二年僉議中贊韓希愈卒
希愈性樸素豁達善射御有膽力從金方慶討珍島耽
羅日本皆有功家無蓄積屢丐貸於人嘗從王出田
每射輒中王賜馬亦不畜輒以與人其平居治弓矢
繕甲胄若臨戰陣年雖老每月夜操長鎗且走且跳
曰吾力尚可用也
僉議中贊致仕安珦卒諡文成
珦興州人莊重安詳在相府能謀善斷同列但順承
惟謹不敢爭常以養育人材興復斯文為已任且有
鑑識初見金怡白元恒曰後必貴又李齊賢李異少
俱有名召令賦詩觀之曰齊賢必貴且壽異則不年
矣後皆驗晚年常掛晦菴先生真以致景慕之意遂
號晦軒其文章亦清勁可觀及葬七館十二徒皆素
服祭於路
慶興君洪子藩卒於元
子藩僕射瓘之後性敏達魁梧俊偉材幹絶人三為
首相議論持正有大臣風度至是入朝謁丞相具言
王惟紹廢嫡之謀且欲奉二王東還未就而卒先喪
母事父孝雖迫於官事不廢定省性又好潔每更衣
必盥手日沐浴夜必具衣冠拜天諡忠正
王如元欲與前王俱東還王惟紹宋邦英韓慎等讒搆
兩宫謀廢嫡以瑞興侯琠尚前王公主為嗣洪子藩崔
有渰等力言其非
三十三年元成宗崩前王與皇姪阿裕爾巴里巴特喇太
子及右丞相達爾罕等定策迎立懷寧王哈尚為帝奉
太子旨捕王惟紹等囚之遷王於慶夀寺
初王同在前王邸
王所任事者悉罷之即以從臣權漢功主選法除拜所
親信者王拱手行印而國政盡歸於前王乃誅瑞興侯
琠及王惟紹宋邦英韓慎宋璘宋義崔涓籍其家以韓
希愈生時略無規諫竄其子儉于嘉州復吏役
希愈本嘉州吏也史臣曰王惟紹等離間父子之
罪固所當誅然豈無自而然耶忠宣流父王近臣殺
父王嬖妾又各樹黨援自相傾軋至於逼遷父子之
變於斯極矣忠宣不能改行自新移怒於父王左右
而盡誅之是可忍乎哉
直史館尹頎以前王命奉所撰先代實錄如元
史臣曰古者列國皆有史官掌記時事未聞有出之
邦域之外者何忠宣之不思也
元遣王還國因署行省
三十四年王薨於神孝寺遺教機務委付瀋陽王王嘗
與金坵李松縉等唱和有龍樓集
史臣曰忠敬之世内則權臣擅政外則強敵來侵禍
變極矣一朝誅戮權臣歸附上國天子嘉之釐降公
主再朝京師敷奏東方之弊召還官軍東民以安奈
何驕心遽生耽于遊田廣置鷹坊使惡少李貞輩侵
暴州郡溺於宴樂唱和龍樓使僧祖英等昵近左右
及其晩年過聽左右之譖至欲廢適而立姪其在東
宫雖曰明習典故讀書知大義果何用哉
前王自元來詣殯殿入哭設奠夀寧宫受羣臣朝賀禮
未畢大雷電雨雹
王幸許琮家納故平陽公昡妻許氏又幸金文衍家烝
淑昌院妃
妃文衍妹也
時獨監察糾正禹倬白衣持斧束藁上書敢諫近臣展
疏不敢讀倬厲聲曰卿為近臣未能格非而逢惡至此
卿知其罪耶左右震慄王有慚色然未幾封妃為淑妃
禁外從兄弟通㛰
高麗自國初宫闈不避五服之㛰國人效之
忠宣王
諱謜改璋字仲昂蒙古諱益智禮普化忠烈長子母
元世祖女大長公主
元年
元至大二年
初立𣙜鹽法
王欲備國用公私各處鹽盆盡令入官估價銀一斤
六十四碩銀壹兩四碩布一疋二碩令用鹽者皆赴
義鹽倉和買若私置鹽盆及私相貿易者嚴行治罪
又發民為鹽戶民甚苦之歲入諸道鹽價布四萬疋
元太后幸五臺山王扈從
時王在元
上洛公金忻卒
忻方慶子性豁達慈惠愛人尤恤親戚之窮者
王命致仕密直副使吳良遇撰上昇王請諡表仍令自
今給以見官之俸表箋製撰一切委之
二年王在元凡國事傳旨而已欲傳位世子鑑為從臣
所沮乃止未幾殺世子
史臣曰忠宣自入元朝信讒近佞左右前後罔非憸
壬小人侍從羈緤無非兇悍健兒朝夕膚愬王與上
王父子之間讒隙已成安知王與世子讒亦行必置
之死地而後已耶
王表請元追王祖曰忠敬考曰忠烈始改宗為王
畏元威也
以贊成事柳清臣為僉議政丞
先是崔有渰年高故令五月一至都堂議軍國大事
清臣理細務至是遂以清臣代有渰
以式目都監掌邦國重事僉議政丞判三司使(三司即今戶曹)
(掌錢穀)密直使密直司(密直掌兵務)陞二品與僉議府(僉議府即今議)
(政府)同稱兩府
又改諸司及州郡號
以入元宦者李大順等十六人同日封為君
安平公主嘗獻本國閹寺數人於世祖頗得親寵至
有奉制來東復其家官其族於是父兄爭相宦其子
弟又有強暴者小有憤怨輒自割勢故不數十年刀
鋸者甚多成宗皇帝以來閹人用事至官大司徒者
王在京師出入三宫與此輩親狎故並封之
僉議中贊金之淑卒
之淑性廉潔剛正三别抄之亂陷賊不汚及卒二女
以家貧未嫁為尼
三年權㫜性耿介不苟合嘗有遁世之志父韙強留之
為四州(禮昇孟价)副使皆以廉能精明稱又為東都留守撤
甲坊
前此作一庫賦民綾羅貯之名甲坊以充貢獻留守
私其贏餘㫜撤去之
後為僉議贊成事然信浮屠斷葷肉自號夢庵居士一
夕遁入禪興社剃髮其子溥馳往大哭㫜曰汝復鬚髮
我耶竟不聽至是卒
四年
元仁宗皇慶元年
齊安大君淑卒
淑為人廉正諳練典故國稱為宗室之賢
密直司使李思温等以王久留元實由權漢功崔誠之
久掌銓選利其贈賂勸王不歸乃請徽政使失列門(人名)
矯太后制下漢功等獄王怒白太后釋之流思温等于
臨洮
僉議政丞李混卒
混性寬厚與鄭瑎尹珤在政房相推致一日相語以
所失混謂瑎曰人謂君巧謂珤曰人謂君好自尊瑎
乃謂混曰人謂君不廉然乎混久掌選性且不廉故
家稍富務為疎散喜賓客好琴棋嘗泛寧海得海浮
查製為舞鼓至今傳于樂府
憲府囚妖僧曉可
曉可嘗持密水米屑示人以為甘露舍利皆吾身所
出人莫知其詐至有飲且藏者又得一窟可容身者
積薪其上而登之謂其徒曰吾欲茶毗後七日當化
為法身遂爇薪煙焰四起乃自薪中入窟食柿栗至
期撥灰而出憲司覺其詐按問遂服至是又以罪囚
五年元欲王歸國王請帝傳位于長子江陵大君燾又
以侄延安君暠為世子
暠即王異母兄江陽公滋子也王愛撫如子
欲仍留朝廷不聽遂與王及公主還稱上王
史臣曰忠宣以侄暠為世子父子兄弟卒搆猜嫌其
禍至于數世而未弭貽謀之不臧如此吐蕃之竄非
不幸也
朝鮮史略卷九
