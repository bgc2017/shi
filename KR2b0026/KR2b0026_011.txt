續宋編年資治通鑑卷十一
宋劉時舉撰
宋光宗
庚戌紹熙元年春二月申明御史弹奏二十條御史臺
弹奏格三百五條本淳熙所定至是劉光祖摘其有關
於中外臣僚握兵將帥后戚内侍兵農禮樂訛雜風俗奢
僣之事凡二十條奏乞付下恪守上從之詔夀聖帝
典章法度類編成書當遵而行之以趙汝愚知貢舉
而宗室知貢舉自此始右丞相留正請建儲上曰少
徐議之貶姜特立時特立譙熙載以春坊舊人得幸
特立除知閤門事留正為右揆通亞參尚闕特立忽見
正曰上以丞相在位久欲遷左揆而葉張二尚書中擇
一人誰實先之明日正奏具論其招權納賄之状上大
怒罷特立與興國官夏五月親試舉人賜余復以下
五百五十人及第出身有差罷劉光祖言職是春何
澹同知貢舉光祖除殿中侍御史首上學術邪正之章及
奏名光祖被旨入院拆號與澹同席謝深甫逼澹曰近日風
采一新光祖曰光祖非立異也但常日為大諫所言者
則自言之耳澹出同院謂光祖曰何自然見公所上章
數日為之恍惚日餌定志丸他可知也未幾深甫除右正
言至是光祖坐論吳瑞孫璫事忤旨出為潼州府轉運
判官澹遷御史中丞議論自此分矣吳瑞者舊以巫毉
為業上在潜邸先是上皇有病國毉不能療吳瑞療治
有功上既受禪擢閣門宣贊舍人又遷帶御器械澹三
上䟽論之不報給事亦封還勅黃上以御筆諭止之光
祖再上䟽言小人渝分干請而使給諫不得行其職輕
名噐虧紀綱䙝主權是一日而三失也䟽入上命大臣
令都司諭止之光祖言益力上不樂徙光祖為太府少
卿由是遂出蠲減充窠名版帳錢秋八月詔造新
歷冬十月改左藏西上庫為封樁下庫減廣西五
州鹽直鹽數命監司帥守舉人才命潭州經界緩
不克行保任京官犯贓連坐湖北會子初行兩界
辛亥紹熙二年春正月詔修紹熙會計錄詔裁節浮
費自今内諸司所給賜所營造所取索悉從有司定為
中制惟正之供濫恩横例皆釐正之詔謁者趙彦逾何
澹同稽考其後亦不果裁節焉夏四月初命任子簾
試以革代筆之弊工部侍郎潘景珪言法令一書久
不刪潤乃復置詳定敕令局差詳定一員删修官三員
五月太學生余古上書言上宴遊無度聲樂不絕宫
女進獻不時伶人出入無節宦官侵奪攝政隨加寵賜
或至超遷更建樓臺不輟興作深為陛下不取也甚至
奏胡戎樂習齋郎舞乃使嬖妾雜以優人聚之數十飾
以怪巾施之異服備極惡醜以致戲笑至亡謂也帝覽
書怒始以編管議古罪言者乞從寬宥乃送秀州聽讀
右丞相留正請復建儲上曰俟過宫與夀皇議之既
而諭正夀皇聖意亦欲少緩六院官復入雜押秋
中丞何澹有所生繼母之喪請解官持服冬十一月
壬申冬至郊風雨大至上震懼感疾后李氏大將李道
女也悍而妬欲援立子嘉王為儲嗣因宴而請於夀皇
未許后不遜夀皇有怒語后銜之乃造言謂夀皇有廢立
意上驚疑疾愈甚及聞後宫有暴死者上震懼其疾不能痊平
壬子紹熙三年春正月上以疾不瘳乃御内朝於是重
華宫温清之禮以及誕辰節序屢以夀皇傳旨而免宰
輔羣臣封章沓上都人始憂臣僚上言臣願陛下先
清心寡欲躬自節儉然後明詔大臣裁立經費上自乘
輿下至庶府一切量事裁酌罷其不急損其太過伶
人胡永年積官至武功大夫遇恩乞任子吏部尚書趙
汝愚奏永年樂藝出身難以任子望立為定法從之
夏四月童子科吳綱年九歲能誦六經語孟以夀皇聖
帝親特改承務郎皇伯嗣秀王伯圭拜太師蜀鹽
復舊法聽從民間自煮鹽歲輸課利增印兩淮會子
秋七月瀘州軍亂蠲減蜀中重額錢
癸丑紹熙四年春正月詔江上諸軍陞差統制至准備
將者令主帥解發三人赴總領所選擇一名事既行諸
將皆不以為便三月趙汝愚同知樞密院事察院汪
義端有言高宗聖訓不用宗室為宰執汝愚力辭復命
當筆學士申諭聖意汝愚乃受命趙汝愚言舊法聽
改官者皆以三考為一任今以三考之外未罷竒零日
内輙敢從旁干請已非法意詔未成考人於後任凑成
三考聽舉改官應著為令夏五月左丞相留正以論
姜特立待罪親試舉人賜陳亮以下三百九十人及
第禮部舉人以亮冠多士朝野相賀李僑年五十四
調成都府司戶參軍自以禄不及養乞以一官回贈父
母上嘉其志特詔以本官致仕父母皆予初品官封蓋
異數也錄先聖後詔以文遠子為承奉郎冬十一
月戊寅上朝重華宫左丞相留正復視事十二月
布衣王孝禮言今年冬至日影表當在十九日壬午而
會元歷乃在二十日癸未係差一日乞將修内作所堂
銅表圭降付太史局測騐從之以朱熹為湖南安撫
知潭州是冬使人自金回金問朱先生安在荅以見在
擢用回白廟堂遂有是除更獨員薦士法
甲寅紹熙五年春三月夀皇不豫夏四月朱熹始拜
命赴潭州五月夀皇疾寖棘上不能視疾人情益懼
王府贊讀黃由乞令皇子嘉王過重華宫問疾甲申嘉
王至重華宫夀皇為之感動戊寅以夀皇服藥故乃大
赦六月丁酉夜夀皇崩於重華宫上猶未能出嘉王
數入禁中泣請未遂中外訛言靡所不至翌日宰執奏
事退太皇太后御札付宰執已下命宰執率百官詣重
華宫發喪左丞相留正樞密趙汝愚參政陳騤同知余
端禮率百官詣文德殿拜表畢退聚重華殿廬議成服
典故端禮引唐肅宗朝羣臣發哀太極殿故事附中使
王公昌入奏是日太皇太后有旨皇帝以疾聽就内中
成服汝愚請太后垂簾不許丁未留正等奏嘉王仁
孝夙成學問日進宜早正儲位以安人心乙夘再擬指
揮進入上怒書八字云歴事歲久念欲退閒而以手札付
留正其議猶未决也利州西路帥吳挺卒革兩川
牒試弊秋七月壬戌左丞相留正逃歸辛酉上正
臨朝仆於地都人大駭工部尚書趙彦逾見汝愚白事
汝愚微告以翊戴之議遣中郎將范仲壬以告殿帥郭
杲汝愚知太皇太后深以宗社為憂將白事焉而難其
人有知閣門事韓侂胄者太后女弟之子也張宗尹同
在閣門遂令侂胄以内禪事附宗尹入奏又使閤門宣
贊舍人傅昌期密製黃袍時王在嘉邸猶未知也甲子
果與步帥王仲先分兵衞南北内太皇太后垂簾命關
禮引嘉王先入汝愚出太皇太后聖旨云皇帝以疾至
今未能執喪曾有親筆自欲退閒皇子嘉王可即皇帝
位尊皇帝為太上皇帝皇后為太上皇后王固辭且顧
汝愚曰某無罪恐負不孝之名關禮等以黃袍披上上
拒不受汝愚固請遂即皇帝位於東楹之素幄次行禫
祭禮都人聞之始安乃大赦天下赦文有曰冲懷每念
於退閒親翰嘗頒於近輔先是京口諸軍亂言洶洶襄
土歸正人陳應祥亦謀為變舉事前一日登極赦書至
遂敗是晩沈有開彭龜年乞奏事上慘然久之曰前
日聞大臣有建儲之話此亦可以息浮言安人心今怱
遽乃爾早泣告慈福不可至今悸動
吕中曰光宗自在潜邸以令德著聞孝宗属意卒受
内禪未幾不幸嬰疾享國不永而能以神噐授之聖
子付託得人豈不美哉
詔建大安宫以奉太上皇帝太上皇后尋詔五日一
朝百官月兩朝立崇國夫人韓氏為皇后上既立
趙汝愚奏乞禮請留正上從之而侍御史張叔椿劾留
正擅去乃徙叔椿吏部侍郎而留正復相戊辰詔求言
以章穎為侍御史黃艾為左司諫鄭湜使金告登
位范仲壬副之己巳趙汝愚兼參知政事庚午朱
熹自湖南召赴行在先是黃裳為嘉王府翊善光宗宣
諭曰嘉王進學皆卿之功裳謝因進曰若欲進德修業
追跡古先哲王則須尋天下第一等人乃可帝問曰誰
以熹對彭龜年繼為宫僚因講魯莊公不能制其母云
母不可制當制其侍御僕從嘉王問此誰之說對曰朱
熹之說自後每講必問熹之說如何故即位首召之
辛未以黃裳為給事中陳傅良彭龜年並為中書舍人黃
由為起居郎沈有開為起居舍人乙亥以趙汝愚為
右丞相辭不拜陳騤知樞密院事余端禮參知政事同
知樞密院事賜前宰執侍從詔訪以得失丙子大
風戊寅賞定策功以郭杲除武康軍節度使韓侂
胄除汝州防禦使初侂胄以内禪為已功所望不過節
鉞知閤劉弼嘗從容以告汝愚汝愚不答侂胄不滿所
望漸有邪謀辛巳趙汝愚辭相除樞密院壬午貶
内侍林億年陳源楊舜卿以光宗已病不能時過宫源
等離間之罪癸酉余端禮辭同知樞密院事甲申
羅點簽書樞密院事詔兩省官看詳封事具要切者
以聞戊子詔百官日輪一員面對八月辛夘初御
行宫行殿聽政辛巳除朱熹煥章閣待制甲午增
置講讀官以黃裳陳傅良彭龜年為之壬寅賜講讀官
詔乙巳詔晩講官坐講尋罷詔以生日為天祐節
詔諸道舉廉吏糾汙吏皇弟柄進封徐國公禮部
侍郎上率羣臣朝泰安宫許及之等請祧宣祖廟
而祔夀皇詔侍從禮官集議是年趙汝愚秉政遂祧
禧宣二廟而正太祖東嚮之位朱熹力爭不聽丁未
議賑諸路水旱乙夘安南國王李龍翰加封思忠功
臣減廣南鹽額章隸黃文罷言職謝深甫為御
史中丞先是侂胄恃功意望建節恨趙汝愚抑之有怨
言徐誼為京尹勸汝愚以節度使授之汝愚悔遣人諭
侂胄侂胄荅語不遜遂日夜謀引其黨為臺諫以擯汝
愚會汝愚奏除劉光祖侍御史陳騤忽奏曰劉光祖與
臣有嫌今光祖入臺願先避位汝愚愕然而止侂胄遂
以内批除深甫盖侂胄與騤合謀已久汝愚未之覺爾
黃度為右正言度在言路未幾欲論韓侂胄之奸侂
胄知之以内批斥去丙辰罷留正相位於是朱熹赴
召至信州聞之有憂色未幾諫議張叔椿再劾留正擅
去相位詔降正觀文殿學士復命趙汝愚為右丞相
詔侍從兩省臺諫各舉通亮公清不植黨與曾任知
縣者二人丁夘劉德秀為監察御史時趙汝愚奏乞
令近臣舉御史許之始議除兩人諸公舉吳獵者最多
名在其首游仲鴻次之德秀為大理寺主簿與侂胄深
交侂胄乃諭中司令薦德秀因以内批令兼用中司舉
者一人德秀遂與吴獵並除其黨以次而進言路遂皆
侂胄之人一時善類排斥無餘盖十餘年而後定云
庚午簽書羅點卒辛未合祭天地於明堂上以孝宗
之喪命趙汝愚朝獻景靈宫命嗣秀王伯珪朝享太廟
而親祀明堂乃大赦天下趙汝愚為政首裁仰僥倖以
故人多怨者自祖宗以來人主登極凡列郡守臣率得
任子恩間有闕守臣而以幕職班行攝之者亦官之如
例英宗即位司馬公時知諫院嘗以為言不聽上受禪
肆眚汝愚因進言始命監司郡守許上表進貢推恩内
守臣係權官者免進貢其表聽附遞是歲五月以孝宗
大漸嘗肆赦七月上登極九月宗祀明堂尚書省契勘
一歲之間三行赦故恐有兇惡累犯之人指恩作過内
曾犯徒流罪已經登極赦恩免罪後再犯徒流以情深
理重者未得斷遣别聽朝廷指揮其指揮與赦文同降
但以白紙連書於黃牒前云二事皆前所未有也京
鏜簽書樞密事侂胄用鏜為黨陳傅良吳旒劉光祖咸
先後斥去羣憸附和視正士如仇讎衣冠之禍自此始
矣壬午黃裳卒裳與羅點相繼殂謝而汝愚之勢益
孤甲申韓侂胄為宣州觀察使侂胄除防禦使不滿
上䟽力辭乃止遷一官於是怨趙汝愚益深矣冬十月
辛夘銓量四川守臣朱熹奏五事於行宫便殿乙未
以雷雨詔求言辛丑減兩浙江東西路和買折帛錢蠲
兩浙路丁絹身丁錢一半雅州蠻宼邊是日命朱
熹講大學除朱熹國史實錄同修撰辭不允甲
辰詔後有看詳封事擇其善者條上乙巳上大行至
尊夀皇帝諡曰哲文神武成孝皇帝廟號孝宗尋詔
廟樂名曰大倫之舞詔建&KR1238;宫於永思陵之東南以
十一月乙夘權攢孝宗殯宫於永阜陵丙午卻瑞慶
節賀表壬申曾三復使金賀正旦是月詔建福寕
殿朱熹彭龜年請罷之閏十月癸亥集議廟制辛
未核實封樁錢乙亥趙彦逾知建康府彦逾初冀汝
愚引已同升已而止除端明知建康彦逾怨之遂與侂
胄合未幾改除四川制置彦逾益恨入辭䟽廷臣姓名
於上指為汝愚之黨曰老奴今去不惜為陛下言之於
是上亦疑汝愚矣復提舉太史局官詔兩省臺諫侍
從各舉宗室有文學噐識者二人詔改明年元賜
史浩諡曰文惠十一月戊子上欲罷朱熹乃降内批
朕憫卿耆艾方此隆冬恐難立講已除卿宫觀可知悉
趙汝愚獨袖内批還上且諫且拜韓侂胄必欲出之汝
愚退求去不許侂胄使中使王德講封内批以授熹熹
即附奏謝遂行給事中樓鑰封還錄黃舍人鄧馹面奏
乞留熹上許除宫祠已而不下起居郎劉光祖又言之
中書舍人陳傅良再封還錄黃有旨除熹寶文閣待制
與郡傅良䟽中有朱熹論事頗頻煩迂闊之語盖侂胄
嘗言陛下千乘萬騎而熹乃欲令一日一朝豈非迂闊
故時人謂傅良因廟議不合隂肆中傷去熹工部侍郎
黃艾因侍講問逐熹之驟上曰始除熹經筵耳今乃事
事欲與聞侂胄嘗令優人王喜於禁中效熹容止為戲
熒惑上聽於是侍講孫逢吉誦言將入諫乃止登聞
鼓院游仲鴻上言朱熹海内名儒首蒙收召四方傳誦
以為天下大老歸之纔四十餘日復有宫祠之命遠近
相弔以為天下大老去之則人誰不欲去者若正人盡
去陛下何以為國願亟還朱熹無使小人得志養成亂
階時侂胄勢方盛人皆為仲鴻危
吕中曰甚矣君子之道難行而小人之奸易售也昔
哲宗初年伊川先生入在講筵未幾羣吠紛紛遂有
西監之除今寧宗新政晦庵先生入侍經幄未幾權
倖媢疾遽有宫觀之命嗚呼此小人排擯道學之漸
自是而後臺諫糾彈一則曰偽學二則曰偽黨已醖
釀於此時矣
甲午復加安南國王濟美功臣丙午韓侂胄兼樞密
都承旨彭龜年論韓侂胄竊弄權柄為中外所附不
去必貽患又奏只緣陛下近日逐得朱熹太暴故謂陛
下宜亟去此小人母使天下人謂陛下去君子之易去
小人如此之難上初欲兩罷之汝愚聞疏欲兩留之既
而内批彭龜年與郡侂胄既留勢益張矣侂胄因欲併
逐汝愚而難其名或教之曰彼宋姓誣以謀危社稷則
一網打盡矣侂胄然之詔均内外任汝愚當國言者
以為今賢士大夫往往不樂為外官盖外權太輕雖欲
有所施設而不得騁故也今日之勢莫若稍重外重外
之權必使帥漕總領可以馴致於從官而後可久任可
久任而後可以責事功詔可未幾汝愚去位亦不克行
辛亥雨木冰詔用三年之制以明州潜邸改慶
元府十二月乙巳朔禁民間妄言宫禁事戊辰以
陳康伯配饗孝宗廟庭己巳陳騤罷庚午余端禮
知樞密院事京鏜參知政事鄭僑同知樞密院事皆侂
胄引進將以助已彭龜年上䟽攻侂胄乃罷趙汝愚請
留彭龜年而上不允陳傅良為陳雨所劾劉光祖為德秀
所劾坐留朱熹之罪傅良罷中書舍人光祖罷起居郎
是歲詔賑諸路水旱築紹熙堰淮東提舉陳損之
以淮田多沮洳因築堤數百里捍之得良田數百頃事
聞錫名紹熙
續宋編年資治通鑑卷十一
