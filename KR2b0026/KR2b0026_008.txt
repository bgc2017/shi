續宋編年資治通鑑卷八
宋劉時舉撰
宋孝宗一
癸未隆興元年春正月壬申朔改元詔觀察使以上
各舉三人令三省樞密院詳定格式謀略沉雄可任大
計寬猛適宜可使御衆臨陣驍勇可鼓士氣威信有聞
可守邊郡思智精明可治噐械已上五等令曾立軍功
觀察使以上不以在任閒居並隨類指陳實迹薦舉通
習典章可掌朝儀疏達民事可任郡寄諳曉財幣可裕
民力將身廉潔可律貪鄙詞辯不屈可備奉使已上五
等令非軍功觀察使以上薦舉以史浩為右僕射同
平章事兼樞密使張浚樞密使都督江淮軍馬陳俊卿
改都督府參贊軍事仍知建康府時金將富察圖移屯
虹縣蕭琦屯靈壁浚謂必為邊患當及時掃蕩四月張
浚入奏事詔浚先圖兩城浚乞降一年歲幣以應副使
用詔發見樁管歲幣銀赴都督府絹續次支降五月史
浩罷以不興師之議詔親征命張浚都督荆襄浚
命李顯忠出濠州以趨靈壁敗其都統蕭琦邵宏淵圍
虹縣降其統軍富察圖穆大周仁於是乘勝克宿州
浚恐盛夏人疲召顯忠等還金元帥赫舍哩志寧率兵
至顯忠與戰連日未决金人死亡者過半諜報金人大
興河南之兵將至會宏淵與顯忠不相能而顯忠又私
其金帛不以犒士士憤怨遂潰而歸金人亦退浚時在
盱眙去宿州不四百里傳金人將至乃渡淮入泗州撫
將士已乃還維揚上疏待罪六月下罪已詔詔張浚貶秩
改宣撫使陳俊卿唐文若邵宏淵李顯忠降罰有差浚
留維揚乃大飭兩淮守備上復命浚奏事浚因乞骸骨
上見奏謂栻曰雖乞去之章同上朕待魏公有加不為
浮議所惑上對近臣未嘗名浚獨曰魏公初浚以符離
之役改都督為宣撫陳俊卿言恐人情觀望號令不
行八月仍復都督上有意恢復是役不利乃議講和
吕中曰建炎以來十四處戰功皆未有符離之一舉
者蓋向者因其來而後與之戰今則堂堂之陣正正
之旗往而征之所謂先人有奪人之心非不得已而
後戰已孝宗謂數十年無此克捷胡銓謂四十年未
有此舉金人緣此震慴知吾君有大有為之志知廟
謨有出不意之竒知邊鄙有折衝敵愾之將王十朋
又謂陛下用兵為祖宗陵寢暴露而舉為徽宗欽宗
復仇而舉為中原弔民伐罪而舉奈何王師偶失小
利而幸災樂禍者横議紛起矣夫自宣和靖康以來
為金所欺為和所誤為奸臣所罔曾不一悔而一欲
用兵少有喪敗上下翕翕以為危亡之立至不獨為
之罷大臣咎論者而朝廷之議且又為之一變紹興
間浚初為都督也韓岳張楊皆擁重兵劉光世一軍
本皆羣盜因罷帥而叛借令失謀未至不可為國而
朝廷已如無一兵之可恃今符離之役李顯忠邵宏
淵進兵淮北藉令潰散不過失其所下之城邑而朝
廷已如強寇之將至至今言戰之失謀常以此藉口
浚竟以此沮於當時甚哉任責之難而得謗之易也
嚴贓吏法三月雨雹省官吏員減貴戚俸夏四
月詔舉遺逸詔行寬恤張震自殿中侍御史除起
居郎上曰張震知無不言言皆當理令載之訓詞限
選人改官每歲八十員上舉進士賜木待問以下五
百餘人及第出身有差五月嚴交遺禁申禁銷金
鋪翠以王十朋為侍御史胡銓入對言陛下除臺官
得人矣辛亥天申節詣德夀宫上夀六月庚申朔
日有食之秋七月以虞允文為湖北京西制置使允
文言荆襄之地平原廣袤無山水之限隔故三國之後
以至南北之分皆以兵為險道路錯出不以數計宜益
兵以重荆襄為恢復之計湯思退為右僕射同平章
事兼樞密使太白晝見旱蝗詔近臣條上闕政許
自今郡守須以二年方許移易詔曰比日飛蝗益多
又聞諸路州縣風水為災朕避正殿減常膳二三大臣
其盡修省監司郡守各務身率戢奸禁暴平冤察獄所
在災傷依條賑卹檢放如有不以聞者重置憲典以
龍大淵曾覿知閤門事大淵為樞密承旨覿帶御噐械
去冬諫議劉度首論待小人不可無節潜邸舊僚宣召
當有時盖指二人也三月復上䟽有毋使䙝御干預樞
密乃除二人閤門盖解樞屬也復奏不報七月詔議
應敵定論先是金遣布薩忠義與赫舍哩志寧經略四
川地為我師所敗於是檄盱眙軍云既有通和之意自
宜各守爾土封疆邊臣以聞張震率同列論敵人必將
盡收故疆使我失諸將之心盡取舊人使我失中原之
望盡如故禮使我沮義士之氣盡罷兵屯使我壊兵屯
之策上乃下詔略曰敵人來索故疆從之則不忍屈辱
不從則邊患未巳中原歸正人源源不絕納之則東南
力不能給否則絕向化之心宰執侍從臺諫各宜指陳
定論以聞於是翰林學士洪邁給事中金安節中書舍
人唐文若起居郎周必大共議謂宜歲遺金繒如前日
之數稍歸侵地如海泗之類殿中侍御史張震以為海
州控扼海道陜西地多險要不可棄受册禮絕歸附不
可有權工部侍郎張史陳良翰以為不用舊禮然後可
和其餘亦繼有論列而宰執獨無奏章史浩云先為備
守是為良規議戰議和在彼不在此倘聽淺謀於一時
興不教之師敵去則論賞以邀功敵至則斂兵而遁迹
使彼無辜之赤子皆為横死之遊魂取快一朝含冤萬
世浩復陳招納三弊一謂棄實而取名二謂舍近而謀
遠三謂見利而忘害又請辭密院職許之
吕中曰此壬午應敵之議也名曰應敵實則議和戊
午之議和之已定也壬午之議和之未定也秦檜外
則交敵内則要君其議已定於三日思慮之時既定
而猶議之是特欲塞衆人之口耳今敵方索故疆取
舊人爭舊禮其從與否未决也然和議已定之時上
自宰執下至有司外至諸將皆爭言其不可是當時
人倫尚明人心尚正也今和議猶未定此正諸公陳
大義之秋也而洪邁金安節唐文若周必大共為一
議張震自為一議張闡自為一議陳良翰自為一議
言和者多言不可和者少豈非士大夫為檜所蠱其
議論反不如前日之正也春秋許九世復仇而再世
遽不問乎今不過論禮之輕重地之取予幣之多寡
以為和議之成與否而君父不共戴天之仇則置而
而不問也惟張震張闡之論近正而宰執獨無表章
以聽謂和之自我耳史浩立備守之說不過遷延以
就和耳此張浚之志所以不獲伸也
九月盧仲賢使金先是八月金副元帥赫舍哩志寧以
第三書來通和好其書云故疆歲幣如舊即止兵上以
付督府答書略謂海泗唐鄧等州乃正隆渝盟之後本
朝未遣使之前得之至於歲幣固非所較第兩淮凋瘵
之餘恐未能如數命盧仲賢擕書使金而上戒勿許四
郡而執政命許之仲賢至宿州金懼之以威乃言歸當
禀命許四郡遂以敵書來定四事一叔姪通書之式二
唐鄧海泗之地三歲幣銀絹之數四叛臣俘虜之人事
聞於上上大悔悟先是浚累䟽言敵強則來弱則止不
在和與不和在我自當為攻守之計可也而陳康伯湯
思退周葵洪邁等既以為敵意欲和以是贊我使軍民
少就休息因謂為自治之計以待中原之變而圖之是
萬全之計也使敵勢誠弱我勢漸強何求不得而臺諫
官議論紛然力詆臣等專欲求和以苟圖目前之安於是侍
從之間以至百執事之臣交章來上謂今日之事惟當
用兵不當言和是皆不量事力爭欲交兵政以利害不
切於已敢為大言逮其誤國則將去之南山之南北山
之北惟幸和議或變乃皆軒然而喜爭言我曾論此以
邀高爵美名曾不思社稷之重豈同戲劇而生民肝腦
塗地誰與任其咎哉執政急於求和遂遣盧仲賢持書
報金浚復言仲賢小人多妄不可委信已而仲賢果以
許四州辱命上怒仲賢下大理寺議罪思退等乃大倡
和議十一月宰臣陳康伯等言金人來通和朝廷遣盧
仲賢持書報之其所論最大者三事我所欲者削去舊
禮彼亦肯從彼所欲者歲幣如數我不深較其未决者
彼欲得唐鄧海泗州而我以祖宗陵寢欽宗梓宫為言未
之與也今欲遣王之望龍大淵為通問使副命下之日
議論洶湧乞召張浚歸國持重咨訪仍命侍從臺諫集
議上從之詔議講和吏部尚書凌景與韓仲通余時
言路彬同議以為名分既正則當講和當遣使當與歲
幣而四州疆土當與祖宗陵寢及欽宗梓宫兩易之
黃中金安節同議以為如世稱姪國號不加大字及用
再拜二字未得穏當四州不可與寧少增歲幣欽宗梓
宫(以下原本闕)
將士聞之而奮金人聞之而遁是自
符離既潰之後其規模又如此也然浚之規模始沮
於秦檜再沮於史浩三沮於湯思退之徒至是陳康
伯亦主和議豈非天乎
五月復環衛官詔近來環衛久不除授非所以儲材而
均任也可依舊制以材略有聞堪任將帥及久勤軍事
暫歸休逸之人並為環衛官更不除換只令兼領以節
度使即領左右金吾衛將軍承宣使即領左右衛上將
軍又有左右驍衛武衛屯衛領軍衛監門衛千牛衛上
將軍左右金吾以下諸衛大將軍諸衛將軍之類朝參
依正官班次宗室不在此制仍不差戚里及非戰功之
人上幸大教場犒賞戍還諸軍六月甲寅朔日有
食之秋七月江東浙西水命賑之雨雹詔災異
數見江淮水澇避殿減膳令朝廷䟽陳闕失八月魏
杞以宗正少卿充通問使先是上命湯思退與金書許
割四郡求減歲幣之半至是命杞再使金以書不如式
卻之又求割商秦地及歸正人且求歲幣二十萬杞以
聞上命只依初式再易書歲幣亦如其數
吕中曰壬午之議和之未成者也癸未之議和之已
成者也和議之未成則諸臣當論和與不和之是非而
當時僅有張闡張震二人不主和耳今和議既成之
後所以集議者但論歲幣之增不增地之削不削歸
正人之遣不遣邊戍之撤不撤耳而諸臣猶有許之
增幣許之割地許之還歸正人者其曰世仇不可和
者僅有張闡胡公銓二人而止盖靖康之禍日遠日
忘秦檜之毒日久日深後生晩軰不念前猷遂以東
南為正統之地以忍耻事仇為義理之常嗚呼二
聖之痛今四十年矣平王東遷四十九年忘復仇之
義此春秋所由作也以理之公是非論則固决不可
和矣以事之實利害論則和有害而無一利胡銓所
謂養兵之外又增歲幣民力益困一也唐鄧海泗之
人一旦與之是致之死地二也海泗今日之藩籬失
則兩淮不可保大江不可守三也絕中原之望四也
竭吾膏血以奉敵五也秦檜力排不附和議之士九
十餘人或死瀕海或死謫籍今日和議成則不附時
議者或陷前日之禍六也前日之和卒有海陵之變
敵不可信七也敵必復如前日盡索歸正人與之則反
覆生變不與則敵不肯但已八也秦檜當國二十年迄
今府庫無旬月之儲自此復和殆有甚焉九也李文
靖嘗謂王旦切勿與敵講和况今國勢委靡而復倡
和議使上下解體溺於鴆毒十也前日之議以公是
非言之也今日痛哭有十之䟽又以實利害言之也
斷以是非之公參以利害之實是和無一事可者當
時不悟何哉
張浚薨浚許國之心白首不渝終身不主和議遺命付
二子曰吾嘗相國不能恢復中原盡雪祖宗之耻即死
不當葬我先人墓左葬我衡山足矣疾革呼栻等於前
問國家得無棄四郡乎且命作奏乞致仕而薨後五年
贈太師諡忠獻
魏公之忠貫日月既有議之者然早歲晩節有不可
曉者二力攻李綱而寧與汪黃同朝維揚之變國幾
危矣曾微一言聲時宰之咎一不可曉也力引奸檜
使至得政而寧與趙元語不相下二不可曉也洪景
盧指殺曲端趙哲而失秦陜諸州又不若斯二者之
為重矣
吕中議曰嘗觀國家自有中原之禍以來終始主戰
者浚也終始主和者檜也以浚主戰而不免有富平
之敗酈瓊之叛符離之潰以檜主和而江左少康二
十年是以當時與議者寧為檜而不為浚游談者寧
慕檜而不慕浚無他檜之所為與人之私心合也然
千載而下言及檜則人皆思食其肉以快天地神人之
憤言及浚則人莫不以手加額效林宗而慕李膺者
也以此見忠義者人心之所同浚之所為又與人之
公心合也彼富貴利逹飄風過耳而端人正士英風
常存是浚之身雖死而浚之心未嘗不行於後世也
九月以王之望參知政事交趾來貢詔令後命官
犯自盜枉法賍罪抵死除籍没家財外取旨出内帑
金和糴賑濟金人以未如所欲為辭遂分兵南侵乃
命湯思退督師江淮楊存中同為都督胡銓轉對為
上言曰金不可和臣恐再拜不已必至稱臣稱臣不已
必至請降請降不已必至納土納土不已必至輿櫬輿
櫬不已必至如晉帝青衣行酒而後為快今日舉朝之
士皆婦人也金既得此四郡專事殺戮上意中悔思退
懼密諭以重兵脇和上聞有敵師乃命建康都督王彦
屯照關范禁備淮李寳備江又命思退都督思退辭不
行冬十月詔輔臣夕對十一月詔諭沿邊將士略
曰朕祗奉慈訓嗣有基業永念祖宗陵寢朝獻路絕黎
元塗炭屯戍未休朕為人之後而不能報上世之憤為
人之君而不能拯斯民之厄故食不知味寢不安枕未
嘗以尊位為樂也特以戰爭之役肝腦塗地不忍南北
之人枉罹非命朕自即位以來兩發聘使冀尋舊盟而
鄰帥主兵及境弗納逮行人再往始則立式要求繼則
廹脅囚辱朕以兵隙難開隠忍自屈仍遣魏杞銜命復
行不校禮文書辭並不愛四郡割以與之乃渝原約又
求商州且索臨陣俘虜之人變詐無厭必欲尋釁初無
休兵結懽之意今使命逗留議論不决積粟出船包藏
罔測朕以太上聖意不敢重違而宰輔羣臣前後屢請
已盡依初式再易國書歲幣成數亦如其議在我可從
無一顧惜若彼堅欲商秦之地俘降之人則朕有以國
斃不能從也時敵將布薩忠義自清河口渡淮守將魏
勝戰死劉寳自楚州王彦自昭關南遁上猶未之知也
而降是詔矣詔諭歸正官民詔云朕遣使約和首尾
三載北帥好戰要執不回自盧仲賢初議則有畫定四
事叔姪通書之式唐鄧海泗之地歲幣銀絹之數及先
是歸附之人朕志在好生寧甘屈已書幣土地一一曲
從唯念名將貴臣皆北方之豪傑慕中國之仁義削去
左袵投戈來歸與夫軍士人民厭厥異方喜我樂土朕
知其設意欲得甘心斷之於中决不復遣前後書辨再
三峻拒故彼逞忿無厭入我邊境若朕利於和好之速
成不顧招懷之大信曲從所欲驅廹北歸則與淮北之民
同為魚肉矣爾等當思交兵釁隙職此之由視之如仇
共圖掃蕩高官厚賜自有明科傳之子孫永保寧泰天
地鑒照朕不食言侍御史尹穡乞置獄取不肯撤備
及棄地者劾其罪度和議决成所指凡二十餘人由是
擢穡為諫議大夫言者論湯思退急於和好之成自
壞邊備罷築夀春城散弓弩營兵撤修海船毁折水櫃
不推軍功賞典及撤海泗唐鄧之戍又言思退密欲召
敵議和詔責居永州遂行至信州憂悸而死參政周
葵聞太學有欲相率伏闕者奏以黃榜禁之重置典憲
繼而太學生張觀宋鼎葛用中等七十餘人上書言湯
思退王之望尹穡約議金人宜斬之以謝天下王抃
使金軍併割商秦地許歸被俘人惟叛亡者不與餘誓
目略同紹興世為叔姪之國減銀絹五萬易歲貢而為
歲幣金皆聽許詔擇日親征
吕中議曰是役也名曰戰而實則和也不惟吾速於
和而敵國亦速於和矣敵速於和故屢稱重兵以脅和
吾亦速於和故新復之地不暇惜俘獲之醜不暇問
但一於和而已正名分減歲幣雖稍異於紹興之時
然紹興因戰勝而後和未至如今日之苟和也此湯
思退之罪也思退乃檜之死黨檜之主和雖隂與敵
約然未至於密諭敵以兵而脅和者也與檜異議者
雖加貶竄亦未至興大獄劾二十人不主和之罪以
成其議者此又因秦檜固位之心而使之也大明當
天隂焰自熄思退之奸不得以盡行其志矣然以事
勢觀之炎興之初肩背方患之時也尚可急投之以
所常用之藥隆興之時半體已非其有矣故言和不
可言戰亦不可痛已定則將至於忘時已過則遂至
於改非有已成之規模不可為也故嘗謂炎興之敵
奉辭以討之可也隆興之敵正名以絕之可也正名
矣而又務實則大仇可復而成宋高宗所未為之志
矣
以陳康伯為左僕射錢端禮賜出身簽書樞密院
閏月詔館職無限員崔臯敗金人於六合十二月赦
沿邊諸州洪适為賀生辰使龍大淵副之雨雹
乙酉乾道元年春正月辛亥朔郊郊祀多用冬至冬至
近晦改用正月遵藝祖故事也罷陜西轉運二月
賑浙西饑雨水詔避殿減膳陳康伯薨康伯之初
相也上皇宣諭曰自卿輔政中外翕然無有異論卿靜
重明敏一語不妄發真宰相也諡文恭改諡文正三
月令沿邊措置屯田詔舉制科四月金使奉國書
始謂上為宋皇帝云先是國書大宋去大字皇帝去皇
字書用君臣之禮有再拜等語金使至則起立問金主
起居降坐受書奉使者自同陪臣館伴之屬皆拜其來
使至是始稱上為宋皇帝止為叔姪之國易歲貢為歲
幣減十萬之數地界如紹興之時而餘地廣不能改上
終身憤之其後屢請還河南陵寢地改受書禮金人卒
不從盖上有志復仇無能輔其志者吳璘來朝尋封
普安郡王判興元府五月蠲減征斂李若水使金
充賀上尊號使六月降姚岳官秋七月詔諸路監
司帥臣銓量守臣守臣體訪知縣以聞鑄當二錢八月
立皇長子愭為皇太子大赦文武官守臣辭見並令
上殿諸路釐務總管鈐轄都監並同郴盜李金平
九月立太子妃錢氏冬十月方滋使金充賀正旦使
金使來賀會慶節十二月以洪适為僕射兼樞密
使汪澈除樞密使
丙戌乾道二年春正月雷限軍額三衙江上四川大
軍新額總四十一萬八千人殿前司七萬三千人馬司
三萬步司二萬一千建康五萬池州一萬二千鎮江四
萬七千江州一萬楚州武鋒一萬一千平江府許浦水
軍七千鄂州四萬五千荆南二萬興州六萬興元一萬
七千金州一萬一千其後增損通不減四十餘萬衣糧
約二百緡可養一兵是歲費錢八千萬緡二月賑兩
浙江東饑三月賜蕭國梁以下及第出身有差僕
射洪适罷夏四月雨水除浙西圍田參政葉顒
罷六月兩浙市舶司官吏請給過於所收遂罷乾
道新書成詔舉制科秋八月竄林安宅九月地
震嚴賍吏法以黃濟為司農少卿少監汪大猷
請以臺諫侍從舉奏置簿錄之時備觀覽詔舉將帥
之有智勇材能者冬十月減饒州歲貢金額命講
讀官進言雨雹十一月修祥曦殿記注汰老弱
兵
吕中曰養兵以自困兵多以自禍不用兵以自弊此
本朝之弊政未有如中興之甚者也祖宗竭天下之
財以養天下之兵固前世之所未有而今日竭一方
之財以養天下之兵又祖宗之所無有朝廷以諸州
上供錢以養大兵而諸郡人以其充當用度又盡以
養廂禁土兵羣校貴將統領統制之屬坐縻厚禄而
兵未嘗有一日之用國未嘗有強大之形敵未嘗有
摧破之驗而徒以已困於兵耳十年生聚十年教訓
者此勾踐之規模也閉關息民務農講武三年而後
出師者諸葛亮之規模也乾道之間知老弱之當汰
矣然積幾十年不用兵則強者自弱壯者自老平日
皆為養無用之兵矣
十二月以葉顒魏杞為左右僕射簽書蒋芾兼參知
政事陳俊卿同知兼權參政詔宰相兼制國用使
參政同知國用事洪适言今三省所先發中書省畫
黃宰執書押既完當制舍人書行然後過門下而給事
中書讀如給舍有所建明則封黃具奏以聽上旨惟樞
密院既得旨即畫押過門下而中書不預則封駁之職
恐有所偏望詔樞密院凡已被旨文書並關中書門下
依三省畫黃書讀以示慎重出命之意從之然樞密院
機速事則不由中書直關門下省謂之密白
丁亥乾道三年春詔戒理官謹獄會子流轉不行給
降度牒及助教帖召人作價全以會子進納令兩淮
通行銅錢會子二月賜諸將兵書夏四月利州東
西復為一路以吳璘為安撫兼四川宣撫兼知興元府
尋薨璘上遺表曰願陛下無棄四川無輕出兵不及家
事人稱其忠追封信王諡武順五月賑泉州水災
安奉太宗真宗玉牒六月命知院虞允文宣撫四川
尋奏房州義士金州保勝軍七千餘人明年又奏興元
洋州義士共二萬三千有竒且因農隙時往來教閱無
衣糧之費而四師之勢壯矣皇后夏氏崩諡安恭
秋七月皇太子愭薨諡莊文閏月&KR1238;安恭皇后於赤
山以劉珙為翰林學士八月禁兵官交結内侍
大霖雨冬十月成都路旱十一月丙寅郊以雨而
雷望祭於齋宫金使賀會慶節詔戒因循苟且誕
謾奔競之弊僕射葉顒魏杞以郊祭雷變罷奉祠
以陳俊卿參知政事劉珙同知樞密院命近臣指陳
得失
戊子乾道四年春正月籍荆南義勇民兵八千四百有
竒每歲於農隙時教閱一月二月蠲福建鹽錢給
僧牒助四川總司以蔣芾為右僕射至五月以母喪
而去位王炎賜出身簽書樞密院事雨雹大雪
三月詔舉制科夏四月賑綿洪等州饑進呈欽宗
實錄并帝紀五月詔諸路常平司每歲如合賑濟即
約所用及見管米斛多方措置六月置度支都籍
秋七月疎决罪囚王悦知衢州愷悌慈祥中夏闕雨
禱曰乞為三日之霖願減十年之算竟以是卒百姓巷
哭為之立祠詔贈龍圖閣八月行乾道歷冬十月
蔣芾起復右僕射芾辭乞終喪詔從之陳俊卿右僕
射十一月大閱於茅灘上親擐甲胄指授方略命三
司合教為三陣戈甲耀日旌旗蔽天六師驩呼犒賞有
加焉十一月召魏掞之入對上曰治道以何者為要
掞之奏治道以分臣下邪正為要掞之議論可采賜進
士出身除太學錄
續宋編年資治通鑑卷八
