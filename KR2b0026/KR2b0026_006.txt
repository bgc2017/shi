續宋編年資治通鑑卷六
宋劉時舉撰
宋高宗六
乙丑紹興十五年春正月行大朝會禮用黃麾仗三千
三百五十人秦檜曰若非經界賦役不均遂命戶部
侍郎王銑先於兩浙行之試博學宏詞科湯思退王
曬洪邁並賜進士出身三月親試舉人賜劉章等一
百人及第出身有差夏四月彗出東方大赦五月
置六部架閣官六月乙亥朔日有食之幸秦檜第
乃上所賜第新成也尋書一德格天之閣六字賜之
令監司察汰縣令秋七月復利州鐵錢監寬廬光
州上供八月命提舉茶鹽官兼領常平惟四川廣西
以憲臣淮西京西以漕臣兼領冬十月置四川總領
閏月秘書省請下諸路求遺書及先賢墨跡十二
月討平虔梅羣盜
丙寅紹興十六年春正月親耕籍田三推乃止命宰執
以次行五推九推之禮庶人終千畆焉仍詔守令自今
每歲之春出郊勸農毁淫祠二月罷明法科三
月建武學賜秦檜家廟祭器張澄以展皇城及創
修外闕澄皆告具除節度夏四月作祚德廟加封程
嬰杵臼韓厥五月詔擇監司作景鐘天子親祀上
帝則用之秋七月竄張浚於連州先是浚上疏言當
今事勢如養大疽遲則禍大而難測疾則禍輕而易治
惟陛下謹察情偽預備倉卒庶幾社稷有安全之理檜
以謂時已泰平諱言兵事令中丞何若劾之故有是命
八月求蜀遺書冬十月閱新禮器撞景鐘奏新樂
用皇祐故事也十一月癸酉郊備祭器設八寶如政
和之儀詔復先朝居養院安濟坊漏澤園等制置
御書院十二月彗出西南
丁卯紹興十七年春正月禁獻羨餘詔近免税米而
所過尚收力勝錢其除之遣官覈實經界二月祀
高禖三月檜改封益國公夏四月以右正言巫伋
兼崇政殿說書自此臺諫與經筵相與表裏五月詔
舉制科大雨雹六月詔盜賊今後不許招安秋
八月趙鼎卒鼎在吉陽故吏門人皆不敢問秦檜令本
軍月具鼎存亡申尚書省鼎知之乃不食而卒詔以
寬剰錢充月樁九月竄吕摭檜恨頤浩不已使台州
守臣魯亨求其家隂事會摭嫂姜氏告摭烝其庶弟之
母送獄窮治其罪於是一家破矣減江浙折帛錢
冬十一月辛卯朔日有食之建太一宫頒常平免
役法是歲金與蒙國議和蒙國自稱祖元皇帝
戊辰紹興十八年春正月賜内門名南曰麗正北曰和
寧以秦熺知樞密院夏四月戊子朔日有食之
親試舉人賜王佐以下三百三十人及第出身有差
秦熺引嫌辭避罷為觀文殿學士五月圖景靈宫配
饗功臣像趙普曹彬薛居正石熙載潘美李沆王旦李
繼隆王曾吕夷簡曹瑋韓琦曾公亮富弼司馬光韓忠
彦凡十有六人李顯忠上恢復之策於朝秦檜怒奏
顯忠不遵稟聞奏止用申狀降官奉祠台州居住罷
四川宣撫使以知成都李璆為四川安撫制置使秋
八月增殿前司軍定歲糴額冬十一月知新州張
棣奏胡銓語言不遜怨望朝廷自新州徙吉陽十二
月賑饑民濬浙河
己巳紹興十九年春正月朔上皇太后壽二月定歲
賜諸軍馬額詔發川馬二百匹進御而以四千匹付江
上諸軍鎮江建康荆鄂軍各七百五十江池軍各五百
又以秦馬三千五百付三衙殿前司千五百馬步司各
千又七百付宣撫司總計八千四百匹遂為定例三
月癸未朔日有食之四川行經界法召隱士劉勉
之六月下寬恤詔秋七月詔諸路提刑詣所部決
獄冬十月竄辛永宗十一月壬辰郊以巫伋兼
直學士院著作佐郎林機言訪聞失意之人窺伺朝
廷作為私史以售其邪說請禁絶之御史曹筠奏胡
寧劉章交通趙鼎每懷異意遂罷職盖秦檜疑其不附
已也金宗族大臣弑其主亶從弟亮立
庚午紹興二十年春正月禁科罰罪人緡錢秦檜趨
朝有挾刃於道遮檜肩輿刺之不中捕送棘寺驗治則
殿前司後軍使臣施全也檜引全而問之全對曰舉天
下皆欲殺金人汝獨不肯故我要殺汝詔磔於市三
月秦熺特進加大學士李光貶昌化軍初到貶所嘗
作私史孟堅為所親陸升之言之升之訐其事遂命曹
泳究實泳言孟堅省記父光所作小史語涉譏謗送大
理寺獄成光坐妄著私史譏謗朝廷罪孟堅竄峽州於
是前從官及朝士連坐者八人胡寅程瑀潘良貴宗穎
張燾許忻賀允中吳元許皆坐與光交通謗訕降責有
差胡寅竄新州夏四月置力田科五月詔舉制
科安奉中興聖統於景靈宫八月竄張浚於永州
置建州社倉冬十二月以王會權兵部侍郎會秦
檜妻之弟也是冬金城燕京
辛未紹興二十一年春正月苗米禁折估置諸州惠
民局禁額外吏三月遣使金國乞修奉陵寢迎請
靖康帝歸以巫伋為祈請使夏閏四月選諸州卒補
三衙親試舉人賜趙逵等四百人及第出身有差
五月散利路義士秋七月除柴米税九月上謂大
臣曰緣不度僧居住多有絶産其令戶部撥以贍學
定處州丁税額冬十月幸張俊第尋加俊太師十
二月雷
壬申紹興二十二年春三月王庶之子之竒之荀俱編
置梅州融州葉三省坐詆休兵罪責居筠州遣官
措置福建寬剰錢及鹽法夏四月簽書樞密院巫伋
罷以章复代之五月襄陽大水六月詔賑水災
秋七月虔州軍亂八月章夏罷冬十一月戊申郊
以徐宗說為戶部侍郎宗說為檜營田産時人目之
為莊客
癸酉紹興二十三年夏五月詔舉制科六月以王之
道通判安豐上謂近日霖雨民間有被水灾去處可
下州縣檢放苗税潼川大水王之望自荆門代歸
獻啟秦檜又上書秦熺秋九月乃以之望為湖南提舉
冬十月以鄭仲熊為右正言仲熊能附會秦檜故有
是除十一月右正言鄭仲熊論楊迥胡襄心向胡寅
之門附會趙鼎俱罷燕經筵官於秘書省頒宗正
司法閏十二月乙酉朔臘雪應候
甲戌紹興二十四年春正月地震𣙜䕫路茶二月
試博學宏詞科三月親試舉人考官以秦檜孫塤為
第一後改張孝祥孝祥乃秦檜之館客也同榜三百三
十餘人檜之親黨居多天下為之切齒武岡猺賊平
五月癸丑朔日有食之秋七月竄程敦厚鄭仲
熊言蕭振曩緣趙鼎用事自謂學出程頤藉為仕進之
階責居池州是月趙俊薨俊晩年主和與秦檜意合上
厚眷之八月上曰百官輪對正欲聞所未聞可令檢
舉罷温柑茘枝貢冬十一月作龍圖等六閣以施
鉅參知政事鄭仲熊為簽書樞密院事
自秦檜專國士大夫之有名望者悉屏之遠方齷齪
委靡不振之徒一言契合即登政府仍止除一廳謂
之伴拜稍出一語斥而去之無異奴隸皆褫其職名
閣其恩數猶庶官云
十二月竄洪興祖興祖嘗忤秦檜又為程瑀序論語註
檜疑其託經以議已遂有是命是歲莫公晟以南丹
州内附
乙亥紹興二十五年春二月命諸路監司巡歴所部
夏四月侍御史董德元論參政施鉅傾邪詭秘嘗與李
光交又為何鑄所引用罷為資政殿學士五月丁未
朔日有食之芝生太廟罷免役錢六月朝奉郎
姚岳以岳州乃判臣岳飛故地乞改之乃改為純州
以湯思退為簽書樞密院事秋七月召吕愿中先是
靜江有驛名秦城愿中約客共賦秦城王氣詩以侈之
其不賦者劉芮李燮羅博文三人而已秦檜喜乃有是
召加封李天祚為南平王八月以董德元參知政
事出内帑絹代輸戶丁令四川鑄當二鐵錢臺
臣論張宗元與張浚交通罷知洪州時秦檜忌浚每臺
諫官劾疏必令及之九月置茶場冬十月製靈芝
瑞木等旗秦檜疾上親視疾是夕封檜建康郡王熺
少師並致仕及病篤招董德元湯思退以後事囑之
以簽書湯思退兼參知政事秦檜死後贈申王諡忠
獻
初靖康末檜在中司以抗議請存趙氏為金所執而
去天下高之及歸驟用為相檜力引一時仁賢如胡
安國程瑀張燾之徒布在臺省士大夫亟稱之未幾
為吕頤浩朱勝非所排遂不復用會張浚與趙鼎有
隙因薦為樞密使浚罷鼎復相諸執政盡逐而檜獨
留既而與鼎並居相位卒傾鼎去之金人渝盟軍民
皆歸咎於檜傲然不肯退又使王次翁奏留之韓世
忠張浚岳飛方擅兵權檜與張俊密約議和而以兵
歸俊飛既誅世忠亦罷俊在位不去檜乃使江邈論
罷之由是中外大權盡歸於檜非檜親黨及昏庸諛
佞者則不得仕宦忠正之士多避山林間罷兵講和
而使高宗不能成中興之業者檜之罪可勝言哉
十一月癸亥郊祀封嗣濮王及安定郡王以趙逵
兼普安國平王府教授十二月嚴告訐罰言者論
鄭億年甘事逆臣劉豫還朝阿附權臣鄭仲熊乃權臣
姻婭致身右府詔並落職億年送萬安軍以沈該參
知政事時行在百司闕官甚多詔令侍從官各舉三
十人務要真材實能倘不如所舉必罰無赦御史湯
鵬舉論董德元附會權臣罷為資政殿學士尋落職
汴京火宫室盡為所焚金主亮隂有南侵之意乃謀
遷汴京是歲遣長寧為留守經畫未幾大火宫室盡為
所焚亮大怒降長寧為庶人尋杖之死
丙子紹興二十六年春正月以張九成知温州湯鵬
舉請用紹興元年例不歴外縣人不除監司不經外任
人不除侍從上從之上鑒秦檜擅權之弊遂增置言
事官三月罷宰臣兼樞密詔更議和好自秦檜死金
人疑前盟不堅荆鄂間妄傳召張浚敵情益疑沈該請
於上而有是詔稱提四川交子佛齊國入貢詔
修神宗哲宗兩朝寶訓五月以沈該万俟卨為左右
僕射吳秉信王綸為中書舍人諸州大辟非實有
疑慮及無可憫者不得具奏沈該上中興聖語六
月有星晝隕置豐儲倉秋七月彗出下詔求言
雨水銀八月加封李天祚詔常平官定吏額交
趾國來貢九月詔監司之職臨按一路是宜悉心布
宣嚴賍吏法復命樞密院錄聖語復張浚官判
洪州浚時喪母將歸葬浚念天下事二十年為和議所
移邊備蕩弛且聞完顔亮簒立勢已驕悍自以人臣義
同休戚不敢以居喪為嫌乃於去年遂具奏論之繼被
命以喪歸蜀行至江陵會以星變詔求直言浚慮金數
年間勢決求釁用兵而吾方溺於晏安謂金可信蕩然
莫為之備沈該万俟卨居相位尤不厭天下望朝廷益
輕雖在苫塊不得不為上終言之万俟卨湯思退見之
大怒以為敵未有釁而浚所奏乃若禍在年歲間者或
笑以為妄至冬十月言者謂張浚名在罪籍倡為異議
動國是責居永州刑部郎復分左右十一月議節
浮費十二月戊戌臘饗太廟定貢舉勅令格式
罷提點鑄錢司金國主亮復修汴京
丁丑紹興二十七年春正月詔侍從各薦宗室文臣京
官以上材識治行者兩人特與召對二月更科舉法
以辛次膺為給事中芝生太廟命孟忠厚提舉
秘書省減福建鹽錢試博學宏詞科三月上謂
宰執曰徽宗嘗言仁宗朝除執政大臣必先問曾歴親
民否乃立改官人注縣法親試舉人賜王十朋等四
百餘人及第出身有差万俟卨薨諡忠靖四月令
薦官誥院鮑嚳召對而人才凡下上諭大臣曰朕不能
盡識天下多士故令侍從臺諫各舉所知若不精審非
朕求才之意乃罷之六月以湯思退為右僕射以趙
逵周麟之為中書舍人秋七月詔監司郡守察舉縣
令戒飭賍吏中書舍人周麟之言凡命令之出並
從兩省或無封繳即皆畫時行下以復祖宗之成憲從
之八月收諸路給餘僧牒上曰佛法朕亦未有意絶
之正恐僧徒多則不耕者衆矣九月申嚴常平賑濟
法冬十月以曾幾為秘書少監進讀三朝寶訓終篇
侍讀三師親奏請進讀漢書以觀得失詔可
戊寅紹興二十八年春正月復給舍分書制敕法上
曰守令舉職已許監司列薦而監司賢否勤惰將使誰
察之宜依守令别為考察之法二月陳誠之陞為知
院王綸薦興化軍布衣鄭樵學行上召對授右廸功
郎其所著通志令有司繕寫投進三月辛酉朔日有
食之神宗寶訓成立内外官更迭久任法詔略曰
今後侍從有闕通選師臣及第二任提刑資序曾任郎
官以上者卿監郎官闕選監司郡守之有政績者並須
治狀昭著及有譽望之人卿監郎官未歴監司郡守者
令更迭補外任内官除詞臣臺諫係朕親擢餘並須在
職二年方許邊除庶内外適均無輕重之偏職業修舉
有久任之效以副朕重民事之意三省同共遵守起
居舍人洪遵請以經筵官進對講讀問答等事悉行編
錄以邇英記注為名從之六月有星晝隕嘉陵江
溢秋七月嚴銅器禁以賀允中為吏部尚書三
朝正史徽宗實錄成定兩浙江湖漕米數八月地
震九月以王綱中為四川安撫制置使綱中言禦戎
先務之急外國之情強則犯邊弱則請盟今而計外國
之強弱盍先自擇將帥蒐士卒實邊儲備器械加我數
年國勢富強彼請盟則為漢文帝犯邊則為唐太宗上
壯其言遂有是命詔戒侈靡冬十月鬻没官戶絶
田十一月平江常湖州水己卯郊上親製樂章十
二章知興元府姚仲言聞金有意敗盟竊見興元等
舊有義士萬餘皆驍勇可用祗是免身丁差役不費有
司錢糧乞依舊收充以時教閱奏可
己卯紹興二十九年春正月朔皇太后壽八十行賀禮
詔修吏部七司條法二月詔沿邊𣙜場惟存泗州
盱眙兩處餘悉罷之禮部侍郎孫道夫奉使北境回
言金國主亮詰以關陜買馬非約恐將來尋釁於我當
以為備校書郎孫澈言立國惟文武二道而人才不
可偏廢望詔帥臣監司於本路人才使臣舉智謀可充
將帥者勇鷙可率士卒者其侍從臺諫官如有所知亦
論薦詔從之擢澈為監察御史吏部侍郎葉義問言
有備無患陛下當密行之請防海道守淮甸遣戍卒嚴
斥候揀軍牧馬此六者今日急務卒行則不及預備則
有餘矣尋以義問兼權尚書大雪雨雹三月詔舉
制科蠲積逋夏四月鎮江火命賑之沈介以秘
書少監為賀正使黃中以國子司業充賀生辰使相先
後還中言彼國治汴京必欲徙居以見迫不可不早為
之備上曰但恐為離宫也中言所營悉備此不止為離
宫若南徙居汴則壯士健馬不數日可至惟陛下深圖
之思退大怒舊例使北還者率補從官思退乃遷介吏
部侍郎而以中為秘書少監五月出内帑錢五百萬
緡賜戶部以佐調度以公據關子給總司頒與按
官吏八條舉薦四條曰仁惠公直明敏廉謹按察四條
曰苛酷狡佞昏懦貪縱乃元祐間司馬光陳請也六
月王綸使金充稱謝使綸還入見言敵國恭順和好無
他上曰中外之論皆欲沿邊屯戍軍馬移易將帥為進
取之計萬一輕舉兵連禍結何時而已思退曰金主亮
已定寇江之計綸所見盖妄也禮部侍郎孫道夫數
言武事沈該慮其引用張浚黜道夫知緜州詔戒驕
惰禁賂遺以二詔立石於尚書省遣官覈實常平義
倉僕射沈該罷閏月省淮西冗官秋七月李燾
上續皇朝百官表復提點鑄錢官八月減進奉銀
朱熹松子也築室武夷山以講學上聞其賢召之不
至九月湯思退陳康伯為左右僕射皇太后韋氏
不豫乃赦未幾太后崩冬十一月賀允中奉皇后留
遺物使金令孔彦舟伴宴常例賜花允中辭曰國有大
喪樂何忍聞況戴花乎使人怒欲殺之彦舟解曰兩國
通好久參政勿動心也使還言金必敗盟宜為備祔
殯顯仁皇后於永裕陵西十二月以張燾為吏部尚
書減西和鹽價金以翰林侍讀施宜生充賀正使
耶律翼副之張燾奉詔館客宜生閩人坐范汝為事奔
偽齊齊廢復為金用燾以首丘桑梓語之宜生敬燾頗
漏敵情燾密奏之且言早為之備亮又隱畫工於中節
使密寫臨安之湖山城郭以歸既而為屏而圖已之像
策馬於吳山絶頂後題以詩有立馬吳山第一峰之句
聞者痛憤之
庚辰紹興三十年春正月詔革場務横征吏部尚書
張燾因論甲庫萃工巧以蕩上心酤良醖以奪官課教
坊樂工員數百增俸給賜賚耗費不貲皆可罷上曰卿
可謂責難於君明日罷甲庫諸局以酒庫歸有司減樂
工數百人燾之從容補益皆此類也二月賜普安郡
王瑗名瑋立為皇子加寧國節度進封建王三月以
皇姪璩判大宗正寺親試舉人賜梁克家等四百餘人
及第出身有差增印四川錢引楊存中建言諸重
地如四川鄂渚池陽建康京口皆已宿兵嚴守獨荆南
歴代用武之地而九江上流要害之地緩急不能應援
請各置都統制朝廷從之夏五月以劉錡兼荆南府
都統制仍分撥三衙軍及新招軍共萬人屯江州命戚
方為統制詔寬租賦秋七月丁丑朔日有食之
八月丙午朔日有食之金主亮將謀南侵命計女真
契丹奚家三部之衆不限丁數悉簽起之凡二十有四
萬以其半壯者為正軍弱者為阿里喜一正軍以一烏
勒希副之又簽中原漢兒渤海十七路除中都路造軍
器南都修汴京免簽外每路各萬人合番漢兵通二十
七萬倣唐制分為二十七軍遂以百戶為穆昆千戶為
明安萬戶為統軍其統軍則有正副諸軍悉以番漢相
兼無獨用一色人者至是諜報亮已至汴京重兵皆屯
宿泗亦有至清河口者兵部尚書楊椿言於陳康伯
曰敵人敗盟因言防敵之術其一兩淮諸將各畫界分
使自為守其二措置民社密為寓兵之計其三淮東劉
寶將驕卒少不可專用其四沿江州郡增壁積糧以為
歸宿之地康伯見上言敵謂我和好滋久而兵備弛其
南牧無疑因條上兩淮守禦之計上嘉納之詔修吏
部勅令格式書成陳康伯上之九月罷内侍省復
召試館職法冬十月定合班儀罷諸軍内侍承受
以劉珙為吏部員外郎壬戌日中無雲而雷十
一月詔不得以羨餘推賞御史陳俊卿言職田折價
而增直者計賍請禁止之十二月陳俊卿論湯思退
其疏略曰臣伏見十月癸亥日方遇中天無雲而有雷
人情駭異臣竊謂變不虚生當有任其咎者及觀本朝
慶歷八年京師一日無雲而雷震仁宗皇帝謂張方平
曰夏竦奸邪天變如此亟命草詔罷之湯思退挾巧詐
之心濟傾邪之念觀其所為多效秦檜盖思退之致身皆
檜父子思也始以秉文衡曲意取其子孫緣此汲引
以致政府檜死熺逐而湯鵬舉為御史二人素通譜系
為結約貴近詭秘其迹自是安若泰山而敢肆意矣伏
望陛下置之憲典思退罷以觀文殿大學士奉祠臺諫
交章遂落職令臨安府印造會子於城内外與銅錢
並行安南獻馴象以王之望統領財賦荆南知
府續觱乞增戍兵乃調摧鋒右翼軍合萬人隸之是
冬淵聖皇帝崩
續宋編年資治通鑑卷六
