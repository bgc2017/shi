續宋編年資治通鑑卷十四
宋劉時舉撰
宋寧宗三
戊辰嘉定元年春正月諫臺葉時等言侂胄專政無君
罔上不道乞梟其首願置之淮甸積屍叢冢之間以謝
天下上未欲輕從先是金求韓侂胄函首至是詔三省
樞密院詳議仍詔韓侂胄冒定策功命史官改正詔
直言壬辰史彌遠知樞密院事許奕使金為通謝
使戊申追復趙汝愚觀文殿大學士諡曰忠定壬
子賑流民甲寅雪戊午再竄程松甲子罷劉德
秀遺表贈官郴州黑風洞寇為亂三月詔曰奸倖
弄權相與同惡上下交利賄賂通行監司郡守並相倣
傚貪婪無厭狼籍已甚繼自今各務精白一心其有緣
公濟私尚為故態必罰無赦復秦檜王爵贈諡以復
議講和故也辛夘詔梟韓侂胄首於兩淮先是王柟
自軍前還行在議以韓侂胄函首事易淮陜侵地諸司
百官詳議議者皆言和議重事待此而决姦凶已斃之
首又何足惜是日詔臨安府令副將尹明斵棺取首送
江淮制司仍諭諸路安撫制司以函首事
議曰庶人之讐釋禮記者猶可盡五世矧有天下者
乎齊㐮復九世之讐春秋大之我宋之於金不共戴
天之仇也侂胄無謀浪戰固可罪矣然乃至於函首
乞和何也當時太學諸生之詩曰晁錯既誅終叛漢
於期已入竟亡燕此但以利害言耳盖未嘗以名義
言也譬如人家子孫其祖父為人所殺其田宅為人
所吞有一狂僕佐之復讐謀疎計淺迄不能遂乃歸
罪此僕還之讐人使之甘心焉可乎哉
丁酉謝奕使金為通謝使汰鎮淮軍是春皇子垍
生利州兵老小喧閧夏四月詔科别羣臣奏䟽可
行者以聞上以彭龜年當權臣用事之始首能折其
奸萌可贈龍圖閣直學士諡忠肅又以吕祖泰上書忤
侂胄配欽州與改正罪名特授廸功郎壬申雨雹
旱詔决繫囚甲申詔皇子侍立朝殿丁酉詔求言
五月親試舉人賜鄭自成等四百二十有六人及第
甲子太白經天蝗六月庚午金人歸大散關
辛未歸濠州乙亥衞涇罷甲申簽書林大中薨於
位丙戌詔舉邊守秋七月癸丑丘崈同知樞密院
事甲寅許奕使回八月辛未同知丘崈薨侍從
臺諫兩省詳議會子折閱利害辛巳婁機同知樞密
院事樓鑰簽書樞密院事丙戌詔考訂監司守令所條
民間利害擇其可行者以聞甲午賑江淮流民九
月金國諭成使完顔侃僑宇入見詔以和議成諭天下
吕中曰和戎國家之不得已也然必先折其氣而後
可以要其成真宗鑾輿親征達蘭授首我是以有紹
興之和今也嘉定之和敵有求於我歟我有求於敵
歟彼欲得權倖之首則與之彼欲增歲幣之數則與
之屈已而和皆由於我敵人巧詐能無易我之心乎
未及數朞渝盟犯順三邊瘡痍生靈魚肉然則和議
詎可恃耶是必有以任其責者矣
乙丑大風背嵬軍謀為變有告變者乃捕為首八人
誅之冬十月錢象祖為左丞相史彌遠右丞相雷孝
友知樞密院事兼參知政事樓機參知政事樓鑰同知
樞密院事己夘褒錄慶元上書楊宏中等六人趙崇
憲奏乞辨雪父汝愚讒誣等事有旨蔡璉著除名加配
十一月四川收兑九十界錢引庚子四川初行當
五錢戊午史彌遠丁母喪皇太子請賜彌遠第於行
在令就第行服許之乙丑李大用謀為變不克丙
寅錢象祖罷貶李沐再奪三官己夘黎州蠻蓄卜
寇邊金主璟死允濟立
己巳嘉定二年春正月詔内外條陳節用事丁巳樓
鑰參知政事張良能同知樞密院事宇文紹節簽書樞
密院事庚申詔舉監司郡守二月庚午黎州蠻蓄
卜寇邊壬午詔稱提楮幣之策丁亥罷法科試經
義戊子大風熒惑入太微垣三月丙申雨雹
庚申恤流民夏四月蝗戊辰汰淮㐮忠義民兵歸
農辛未詔條明堂冗費都城疫戊子賜楊震仲
諡曰節愍五月史彌遠起復右丞相旱詔决繫囚
侂胄黨人羅日愿謀為變磔於市侍從兩省臺諫
各舉有政績才望者二人以補郎官之闕蝗癸丑
詔以戸口為殿最甲寅拘回田會旱秋八月甲
子行鐵錢於沿江八州乙丑安丙為四川制置大使
罷宣撫司為制置司甲戌册皇太子己夘黎州蠻
寇邊丙戌賑兩淮饑民九月辛丑合祭天地於明
堂赦天下丙午增太學内舍生十員冬十月丁亥
補京湖廂禁軍十一月張林等謀作亂不克甲午
修浙西水利乙未雪以歲饑罷宴郴州黑風峒寇
李元礪作亂十二月賜李顯忠諡曰忠㐮賜朱熹
諡曰文忠
慶元以來權倖擅朝偽以排天下之正學黨以空天
下之名流人心憤欎久矣今權倖誅殛天日開明海
内翹首以觀惟新之化而聖意首舉節惠之典於文
公一時學者知所趨向矣豈非吾道之幸哉
乙亥詔諸州毋糴職田租是歲諸路旱蝗揚楚
衡郴吉州南安軍盜起關外諸將私役諸軍
庚午嘉定三年春正月詔招諭羣盜詔戒監司守令
丙午雨土癸丑雷二月黎州蠻復寇邊至冬青
羌奴兒結之子曳失索降丁夘配籍贓吏壬午命
王居安督捕洞寇三月丁酉蠲逋負捕殺楚州賊
首胡海久雨夏四月李元礪犯南雄州十一月迫
贑州南安軍十二月就擒丙寅詔恤殘破州縣戊
辰賑行在軍民五月詔去年旱蝗百官應詔封事兩
省擇可行者以聞乙巳命督捕海寇戊申經理兩
淮屯田庚戌以江陵忠勇軍隸御前久雨命賑貧
民朱熹贈中大夫寳謨閣直學士贈處士蔡元定
廸功郎制曰士之遇不遇命也其或擯斥於生前而獲
伸於死後天理昭昭未有久而不定者爾學問有源操
履無玷杜門著書初無預於世故不幸見誣亦遭遠謫
今是非已定爾則殂矣其贈以官慰爾泉下死雖莫贖
尚知享哉六月丁巳朔日有食之己夘詔核實軍
籍秋七月辛夘禁增廣圍田癸夘定南班宗室員
八月乙亥大風拔木是月臨安府蝗詔三衙江
上詣軍陞差將校必以材藝年勞冬十月乙丑詔四
川總領所毋受宣撫司節制壬申雷十一月癸巳
賞楚州平賊功乙巳議收浮鹽十二月丙辰詔安
集流民戊午樓機罷京尹趙師&KR0759;罷時有武學生
犯事師&KR0759;撻之逐出國門諸生訴之遂罷
辛未嘉定四年春正月叙州蠻攻陷利店寨詔安集
殘破諸州二月乙夘誅李元礪以羅世傳擒元礪功
授武翼郎乞換文資乃授通直郎丙子雹辛巳罷
廣西諸州牛税閏二月丁未大風三月都城疫
劉世雄為沔州將謀據仙人原為亂事覺伏誅叙州
蠻犯籠鳩堡夏人叛金夏人始為韃靼所攻遣使求
救於金人金主允濟新立不能救韃靼至興靈而反夏
人恨之遂叛韃靼國入貢金國金主允濟欲襲之金
之糺軍有詣韃靼告其事者韃靼疑未信言者再至韃
靼遣人伺之得其實遂遷延不進夏四月兩浙福建
州縣禁折鹽酒四川關外旱禁諸軍虚數冒請
四川置安邊司以經制蠻事俾李夏季允與許奕子然
共領之五月戊辰親試舉人趙建大四百六十有五
人眉人史公亮吕天應援李僑故事請掛冠詔循故事
即致仕劉爚輪對乞開偽學禁秋七月壬戌太白
晝見韃靼國兵攻金人命江淮荆湖四川謹邊備
韃靼國兵與金人戰於灰河凡三日勝負未决青吉斯
皇帝選精騎三千馳擊之金人大敗金帥執中以百騎
奔還韃靼國兵至翠屏口金人又大敗九月攻奉聖州
後二日破之進軍野狐嶺金人又敗十月韃靼兵至晉安
縣距燕京百八十里八月辛丑雷九月辛酉雷
叙州蠻寇邊乙亥羅世傳為其黨所殺冬十月己
夘朔更定玉牒凡例十一月己酉朔日有食之癸
丑賞平峒寇功十二月體訪會子價是月竄張鎡
壬申嘉定五年春正月詔諸路通行兩浙倍役法壬
申李好義以誅吳曦功賜諡忠壯韃靼國兵至居庸
關金將完顔福棄關遁金主允濟以細軍五千自衞欲
奔南京會細軍自相激厲誓死迎敵韃兵損折頗多遂
斂兵二月壬午詔罷軍興以來借補官三月庚戌
叙州蠻酋米在降久雨詔决繫囚丙子申嚴捕盜
改官五月庚午詔諸路坑冶州以通判縣以令丞主
之癸酉南安國王李龍翰卒子昊旵嗣之詔州縣
見役人毋納免役錢六月己酉禁銅錢過江秋七
月庚申賞降叙州蠻功戊辰雷雨毁太廟屋詔避殿
減膳九月丙午太白晝見己酉續編中興禮書成
庚戌遵義寨夷楊煥來獻馬辛未罷沿海諸州海
船錢是月四川復𣙜石脚井鹽冬十月詔諸路總
領官歲舉將帥二人安撫提刑舉將材二人詔侍從
臺諫兩省集議釐正光宗配饗功臣戊戌雷十一
月壬戌日南至祀天地於圜丘大赦天下十二月蠲
濠州税一年壬午詔諸路轉運司參政州縣新舊税
籍蠲其横積之數收兑第五界舊會
癸酉嘉定六年春正月宇文紹節薨詔侍從臺諫兩
省官帥守監司各舉人才一二人二月丁丑太白晝
見丙戌上吏部條法總類丁亥雪乙未詔宗室
毋與胥吏通姻十一月參政樓鑰罷夏四月丙子
章良能參知政事甲午復法科試經義五月不雨
詔釋繋囚丁夘措置四川支移錢物戊辰修寬恤
詔令六月諸州未决之訟詔刑部歲終上於尚書省
擇其最久者罪之丁丑董居誼使金值金國亂而回
丁亥復監司臧否守令及監司郡守舉廉吏所知法
丙申詔諸軍主帥各舉堪為將帥者二三人秋八
月詔諸路監司帥臣各舉所部官吏才行卓絶績用彰
著者庚午知思州田宗範謀作亂夔州安撫司討平
之金人弑其主允濟豐王珣立韃人攻金金國内亂
詔四川謹邊備真德秀使金中道而回九月韃靼國兵
至紫荆關距燕京二百里金副元帥舍哩執中欲誘其
兵南至涿易乃聚兵擊之韃靼破涿易至皂河之内欲
渡橋執中方病足乘車督戰韃兵大敗翌日再戰執中
瘡甚不能出遣高琪以糺軍五千拒之失期不至執中
欲斬之金主珣以其有功諭令免死執中益其兵令出
曰勝則贖罪敗則誅無赦高琪出戰自夕至曉忽北風
大作吹石揚沙不能舉目高琪軍大潰自度必為執中
所殺遂引糺軍圍執中之府突入其卧内殺之於是青
吉斯皇帝留其將薩木哈圍燕京而自將所降楊伯
遇劉伯林漢軍四十六都統同韃靼大軍分為三路攻
取河北河東諸州郡是時中原諸路之兵皆簽往山後
一帶防禦無兵可守悉簽鄉民為兵上城守禦韃靼盡
驅其家属來攻父子兄弟往往遥相呼認至是人無固
志所至郡邑望風而降自冬至明年春破金人九十餘
郡甲辰蠲京湖逋負三省樞密院向以小使臣為
之監門官至是命京朝官為之閏九月戊辰詔御史
臺考課監司湖北路旱傷詔監司守令賑恤癸巳
乙未凡二日大雪乃下罪已詔十一月虛恨蠻寇中
鎮寨十二月蠲瓊州丁鹽錢是歲兩浙大水賑之
甲戌嘉定七年春正月丁夘朔何九齡襲秦州大敗沔
州都統王大才妄啟邊釁斬之甲戌夜濠州鍾離縣
北岸有三騎渡淮而南出文書一囊絹畫地圖一冊云
是韃靼國遣來納地請兵守臣以不奉朝旨卻之時韃
靼國勢實已強大但居其故地而於燕雲置行省命其
大臣薩木哈領其事焉丁丑雷參政章良能薨
乙未黎州蠻卜籠十二骨降三月丁夘安丙同知樞
密院事令日下起發赴院治事六月癸丑安同知自廣
安順水赴行在至近畿除觀文殿學士知潭州丙知朝
廷疑己乃上疏力辭不允乃遣官賫結局冊赴行在
董居誼為四川制置使庚辰金人來督二年歲幣
壬辰詔利州路安撫節制本路軍馬夏四月癸夘蠲福
建納鹽癸丑馬槱襲殺虚恨蠻庫崖等辛酉詔三
衙江上四川諸軍具士馬實數以聞五月丁丑太白
經天乙酉親試舉人賜袁甫等五百四人及第出身
有差壬辰有司考課禄之制裒類成書以為法式
六月旱丁巳置嘉定府邊丁二千人秋七月鄭昭
先簽書樞密院事兼權參知政事乙亥燕京之粮金
主告遷於南京夏人來議夾攻金人恢復故疆董居
誼初入蜀不之報八月癸巳朔罷關外四川所增方
田税癸夘復建宗學金人復來督歲幣真德秀
請絶金人歲幣上書曰竊聞女真以韃靼侵凌徙巢於
汴此吾國之至憂也盖韃靼之圖滅女真猶獵師之志
在得鹿鹿之所走獵必從之既能越三關之阻以攻燕
豈不能絶黃河一帶之水以趨汴臣恐秋風一生梁宋
之郊已為戰場矣使韃靼遂能如劉聰石勒之在中原
則疆埸相望便為隣國固非我之利也或如耶律德光
之不能安中土則姦雄必將投隙而取之尤非我之福
也今當乘金之將亡而亟圖自立之策乎抑幸金之未
亡而姑為自安之策乎夫用忠賢修政事屈羣策收衆
心者自立之本也訓兵戎擇將帥繕城池飭戍守者自
立之具也以忍恥和戎為福以息兵忘戰為常積安邊
之金繒飾行人之玉帛女真尚存則用之於女真強敵
更生則用之於強敵此苟安之計也陛下以自立為規
模則國勢日張人心日奮雖強敵驟興不能為我害陛
下以苟安為志嚮則國勢日削人心日媮雖弱國僅存
不能無外憂九月壬戌朔日有食之太白晝見
癸亥雷久雨詔釋囚冬十月廢邛州嘉定監命
四川監司郡守辭見如舊制十一月聶子述使金賀
正旦黎川蠻蓄卜始降
乙亥嘉定八年春正月詔舉將才戊子申嚴金翠禁
二月丙午雷孝友罷蠲逋負米貸其囚繫己未
雨土三月辛酉詔舉廉吏大郡歲舉二人小郡一人
旱五月辛酉韃靼國兵破燕京去年韃人圍燕京
是春金國東平之役兵五次遇韃軍不戰而潰大名之
兵八千至固安亦潰惟真定之兵四萬合保涿援兵一
萬至旋風寨與韃兵戰凡二日粮絶而敗内外不通至
是破之燕京宫室為亂兵所焚火月餘不滅辛未雨
己夘命利州路招忠義人甲申詔贓吏毋減年參
選秋七月庚申置三省樞密院架閣官辛酉鄭昭
先參知政事曾從龍簽書樞密院事壬戌立楊巨源
廟賜名褒忠旌誅吳曦之功也八月己丑賜張栻諡
曰宣庚子申嚴宗子訓名法蘭州盜程彦暉求内
附四川制置使董居誼却之九月辛未合祭天地於
明堂赦天下乙亥申嚴浙西圍田禁甲申罷四川
試法科韃靼國兵破潼關國兵自河東渡河攻潼關
不能下乃由嵩山小路趨汝州遇山磵輙以鐵鎗相鎖
連接為橋以渡於是潼關失守金主急召花帽軍於山
東十月韃兵至杏花營距汴京二十里花帽軍急敗之
韃兵復取潼關自三門析津乘河冰合布灰引兵而渡
自是不復出金人專守關輔然陜西諸州間亦有為所
破者燕南雄霸數州乃三關重地塘濼深阻韃兵不能
入又有遼東宣撫守蕭萬據遼東七路韃兵不能下金
主南遷之後累遣使詣韃靼國求和其主欲許之謂曰
譬如圍場中獐鹿吾已取之矣獨餘一兔汝數年不能
取盍遂捨之其臣薩木哈不從遣人諭金主曰汝欲議
和可去帝號稱臣封汝為王金之羣臣不從有言於其
主曰願以死雪國耻者金自稱帝至是九十有八年而
失國兩河既破山東畔之金人東阻河西阻潼關地勢
益蹙遂有南窺淮漢之謀矣是歲兩浙江東西旱蝗
丙子嘉定九年春正月乙丑賜吕祖謙諡曰成命諸
州置馬軍司水軍二月甲申朔日有食之丙申雪
辛亥東西兩川地凡四日大震三月丁丑詔舉監
司夏四月戊戌秦州唐進引衆十萬來歸四川制置
使董居誼却之五月癸酉太白晝見六月戊申賑
浙西水西川凡三日地震黎州山崩秋七月詔以
邊縣擇才不拘常法其餘並遵三年之制詔邊縣官許
起復冬十一月癸亥命利路備邊十一月癸丑以
宗學隸宗正寺丁巳雪給諸軍錢乙丑遷天水軍
於舊天水縣置知軍以下官江東計度轉運副使真
德秀附奏論邊事臣竊見金人自失國南遷其勢日蹙
比者韃靼與西夏并兵東出潼關深入許鄭敵庭危廹
之狀見於偽詔所云近復傳聞敵兵攻圍都邑遊騎布
滿山東雖探報之辭不無同異要其大勢以河南數州
僅有之地而抗西北二國方張之師加以羣盜縱横叛
者四起危急如此不亡何待臣謹按國史女真叛遼在
政和之四年甲午歲其滅遼也在宣和之七年乙巳歲
是冬即犯於中原臣竊謂今日天下之勢無以異政宣
之時陛下亦宜以政宣為鑒夫以皇皇鉅宋八葉重光
至於政宣燕安湛溺之餘紀綱蕩然無一足恃本根既
撥枝葉從之於是女真得以逞其凶殘攻陷我都城傾
覆我社稷劫遷我二聖荼毒我蒸民自開闢以來外裔
之禍未有若是之酷也臣嘗妄論政宣致禍之由其因
有十失自蔡京倡豐亨豫大之說王黼開應奉享上之
門專以淫侈蠱上心奢靡蠧國用土木之功窮極盛麗
花石之貢毒遍江南甚至内庭曲宴出女樂以娛羣臣
大臣入侍飾朱粉以供戲笑於是荒嬉無度而朝政大
壊矣其失一也自童貫高俅迭主兵柄教閱訓練之事
盡廢上下階級之法不行潰敗者不誅而招以金帛死
敵者不卹而誣以逃亡是賞罰無章而軍政大壊矣
其失二也政宣之世灾異數見火星如月徐徐南行日
黯無光洶洶欲動赤氣犯斗水冒都城當時羣臣恬不
知警方且以怪孽為嘉祥變異為休徵此上不畏天戒
其失三也政宣之際以言為諱張根論征斂之煩散官
安置李綱論大水之變遠謫監征於是薦紳不敢言矣
鄧肅以進詩諷諫屏出太學朱夢說以冒言官寺竄斥
偏州於是布衣不敢言矣鉗結成風馴致禍敗此下不
卹人言其失四也政宣用事之臣專以毁忠忌賢為事
凡累朝老成之望當代鴻碩之材不以姦黨廢則以邪
說斥不以曲學貶則以異論逐排沮挫抑之餘舉國無
君子矣雖欲久安得乎其失五也開國成家小人勿用
而難任人蠻夷率服政宣之世京黼繼尸宰柄貫攸濫
厠樞庭其翺翔臺省布列館殿非歌頌書生即膏粱子
弟非奴事閹尹即翼附權臣更引迭援在廷皆小人矣
雖欲勿危得乎其失六也記曰四方有敗必先知之此
之謂民之父母政宣小人專為蒙蔽以欺上聽劉法敗
死西陲而童貫乃以捷聞方臘破東南六郡而王黼匿
不以告郭藥師反形已露而邊臣掩覆於外女真尅期
入寇而大臣諱飾於中上下相蒙稔成大患至敵兵濟
河而朝廷猶未之覺其失七也書曰民惟邦本本固邦
寧政宣小人專務聚斂以搖根本朱勔以貢奉擾浙右
李彦以括田困京東蔡京改鹽鈔法而比屋嘆愁王黼
創免夫錢而諸路騷動人不聊生散為盜賊雖微外患
亦必有蕭墻之憂其失八也詩曰無競唯人四方其訓
之古者以一士寢敵謀片言折外侮政和初遣使覘國
而童貫實行遼之君臣相顧竊笑已有南朝無人之譏
北事既興遂付戎律以僕隸之才當元戎之任節制不
明諸將無所稟畏庸懦不武敵帥得以憑陵未幾副之
以蔡攸易之以譚禎其為駑怯又益甚焉於是女真知
中國之無人而異志興矣此授任非材其失九也昔子
産以蕞爾之鄭﨑嶇強國間區區一環宜無愛於晉而
子産則曰大國之人令於小國而皆獲其求將何以給
之一共一否為罪滋大大國之求無禮以斥之何饜之
有卒不與秦求地於趙趙欲與之虞卿曰王之地有盡
而秦之求無已以有盡之地而給無已之求其勢必無
趙矣趙用其計而秦不能加蓋有國者不幸與強敵為
鄰當有以服其心而不當徇其欲女真與遼國交兵雖
能每戰輙克然視吾中國之尊如高山大海未易測其
雄深何敢遽有他志不幸姦臣腐夫希功寡謀唯恐無
以順適其意彼方邀吾歲幣則予以契丹舊數而不辭
邀吾燕地賦税則予以銀絹百萬而不靳至於索犒師
則許以犒師欲貸粮則許以貸粮一事方酬而一事已
生前請未塞而後請復起一切承順無敢或戾而南牧
之師已侵尋於境上矣蓋敵人之求本無饜足徒知徇
其欲而無以服其心其禍固應爾也或者唯以納張㲄
結余覩為造釁之由而不知召侮取輕其漸非一雖微
結納之事其能保盟約之不寒乎此處置失宜其失十
也今一人憂勤恭儉無愧仁祖之風而羣臣盤樂怠傲
乃有宣和之習東南民力耗於軍餉者十八而士卒窮
悴常有不飽之嗟灾異頻仍修省之實未覩言路壅塞
讜直之士弗容君子非不參用而正論未嘗獲伸小人
非不欲遠而讒諂猶或得志蒙蔽之風日熾聚斂之政
日滋此失未除臣恐後之視今猶今之視昔也
續宋編年資治通鑑卷十四
