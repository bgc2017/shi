建炎以來繫年要錄卷一百六十二
宋李心傳撰
紹興二十有一年(歲次辛未德金海陵煬王亮天三年)春正月(按是月癸酉朔)
辛巳皇叔和州防禦使士&KR3184;為建州觀察使以積閥遷
也
癸未輔臣奏事畢上曰廬州守臣吳逵上便民五事論
淮南復業之民宜寬恤涵養未可遽理租賦起上供其
令戶部展年收之
庚寅夜雪
癸巳將作監主簿范彦輝面對言州縣凡遇科催急於
星火或寄外廊而專事侵偷或任攬納而專給虚鈔鈔
簿不銷致多掛欠間遇州郡催督嚴緊遂於民間多端
掊率上戶則敦請赴縣待以酒殽而科借之中下之戶
不與朱鈔故已納税賦勒令再納又最其下細民則搜
刷丁錢詭立名項曰補虧曰失收曰復撑曰排門或入
老不除或已除再籍臣聞祖宗朝行丁錢之法率三丁
共敷七百七十文今一丁不下二丁而浮費稱是乃更
重疊不已斯民破家竭産不得自存遂以進丁為諱於
是子生不舉循習成風豈不辜陛下好生之意欲望申
戒監司郡守應縣分催科至終限未及分數去處令本
州差官下縣監催湏管及分方得離縣如出違終限經
兩月本州不差官下縣監催者自是本州失時檢察即
不得更行追理如是則不惟州縣事辦且免書吏侵欺
而細民無摧剥之苦矣從之
甲午鎮東軍承宣使知閤門事幹辦皇城司鄭藻為保
信軍節度使領閤門事藻於顯肅后為最親以使北還
而有此命左宣義郎曹筠知衢州筠自御史斥去會
衢州闕守上諭秦檜曰臺諫無大過惡當優假之以來
言者於是用筠
乙未秦檜奏除潭廣帥臣上曰廣東帥臣及諸路提舉
市舶官皆當慎擇苟非其人則措置失宜海商往往不
至又曰布衣步孝友上書言丹陽練湖堙塞艱於漕運
可諭漕臣修治
丁酉詔翰林局醫生并奏試人並令試經義十二道以
六通為合格與補翰林醫學舊制以宰執初除轉廳恩
例試墨義三十道至是以奏試人不通文義故改法焉
戊戌少保昭化軍節度使醴泉觀使駙馬都尉潘正夫
以郊恩封和國公
庚子敷文閣直學士提舉佑神觀米友仁卒
二月壬寅朔𠡠令所刪定官魏師遜面對論比年遠邇
豐穰而郡縣因米直之賤乃於輸納之時令民以苖米
折錢捨其所有取其所無民必又下其直以糶所費何
止一倍是豐年適為之病也望申敕州縣仍令監司覺
察民戶越訴從之師遜江寧人也
癸夘殿中侍御史湯允恭論舉人假手之弊詔許同舉
人陳首取旨免省
丁未詔知郢州喬大觀州學教授徐維並衝替自今不
得與堂除大觀坐對維及右中奉大夫通判州事魏彦
純進士晁公裔妄造語言謗訕朝政維坐冐法與大觀
用妓樂飲宴親聞謗訕事在有司猶敢傲慢相與濟惡
下本路帥司覈實乃有是命是日輔臣進呈上謂秦檜
曰趙鼎所引用多非其人檜曰范冲中間修哲宗皇帝
實錄委有妨嫌上曰祖宗時不委當時遷謫官修史恐
有謗言以欺後世也直祕閣知静江府方滋陞直敷
文閣知廣州左朝散郎廣南西路轉運判官陳璹知静
江府初朝廷命廣西帥臣即横山寨市馬於羅殿自把
大理諸蠻歲捐黃金五十鎰白金三百斤錦二百絁四
千廉州鹽二百萬斤而得馬千有五百匹良馬高五尺
率直中金五鎰他以是為差每五十疋為綱選使臣部
送至行在及建康鎮江府太平池州諸軍不顛斃于道
則有賞先是廉州之鹽分令欽横賓貴潯梧藤象柳容
等州轉至横山倉然諸州科民則苦富民差吏則雜私
販往往䧟沒留滯至璹始令官支脚錢選使臣運鹽若
及十萬斤即與部良馬一綱至行在(廣馬事以熊克小歴修入但克以為)
(紹興十九年十二月事則甚誤也)
壬子詔行在官私僦舍錢並减半違者坐以違制之罪
拘其業入官癸丑又詔白地錢亦减半
甲寅夜雨雹
乙夘詔諸州各置惠民局初軍器監丞齊旦面對乞令
州縣合藥散民上恐不能徧及故命戶部舉舊法行之
仍命毋多取利權尚書戶部侍郎宋貺落權字仍兼
權知臨安府大理少卿李如岡權尚書吏部侍郎秦
檜生辰如岡為百韻詩以獻檜喜乃有是命(此以紹興二十七年)
(三月周方崇論如岡章疏修入)右中奉大夫直秘閣提舉台州崇道
觀王安道卒
壬戌直顯謨閣知婺州湯鵬舉陞直龍圖閣知潭州
詔端明殿學士簽書樞密院事巫伋充大金祈請使保
信軍節度使領閤門事鄭藻副之請歸皇族等事癸亥
伋等辭行(日歴只書巫伋鄭藻奉使大金朝辭進對而無使名李攸拜罷錄稱巫伋充大金祈請使)
(亦不云所請何事惟紹興三十一年五月二十日館伴使何俌等劄子載北使王全上殿口奏云帝曾遣祈請)
(使巫伋等來言及宗屬及增加帝號等事而趙甡之遺史所載又差詳語在今年九月末所書巫伋使還并注)
秘書省著作佐郎林機守尚書禮部員外郎
甲子徽猷閣待制李正民卒
乙丑太府少卿徐宗說言方今經費所頼之大者經總
制錢物為先舊守臣樁發歲終按其殿最賞罰後慮守
臣侵用遂專委通判拘收令提刑司催督又立定對行
賞罰條格近來人物繁庶酒税日增宜其所收之數倍
多而反不及前日蓋緣對行賞罰之後州縣無緣肯供
最少之數是致合推賞之人例皆不得其賞自是人人
坐視而不恤比較之法徒為文具望令知通同共樁辦
通判專行拘收樁發以立定賞格知通均受庶幾人利
其賞錢物不致失䧟詔戶部措置
己巳處州編管人王騰移送婺州編管以騰擅離貶所
上書狂妄欲起兵端故也(王騰本末未見當考)
庚午敷文閣待制提舉江州太平興國宫張宦卒
是月集英殿修撰提舉江州太平興國宫魏矼卒于衢
州自秦檜用事士大夫平日少失其意禍輙不測當始
議和時矼與檜異論檜嘗欲除近郡矼遜辭不就奉祠
十餘年寓居常山僧舍一室蕭然卒免於禍焉初趙鼎
既謫居嘗謂其客左奉議郎方疇曰自鼎再相除正府
外所引從官如常同胡寅張致遠張九成潘良貴吕本
中魏矼皆有士望異日决可保其無他疇曰願公徐觀
之其後諸人流落之久雖死不變疇乃信服
三月壬申朔右朝請郎侯恪知歸州代還言巴東興山
二邑舊無酒禁止令民戶送納麴錢昨緣招置義兵遂
官創兩務今義兵久已放散乞復舊法上曰四川酒課
昨緣軍興張浚用趙開創置隔槽今既罷兵可令戶部
取索措置
乙亥戶部侍郎宋貺言諸州多員外置官費耗寖廣重
困民力望日下並罷上曰此不惟耗公家且為民害宜
令戶部禁止
戊寅上謂大臣曰聞大金有詔去尊號前此士庶屢嘗
有請朕却而不受秦檜曰盛德之事他國亦知師
丁亥上曰州縣多催理積欠民間重困朕頃在京東親
覩其害可令戶部照年分蠲放既而戶部請自紹興十
一年至十七年諸色拖欠錢物除形勢及公吏鄉司與
第等以上上有力之家未納數外並與放免從之
戊子忠訓郎閤門祗候王德霖為武翼郎閤門宣贊舍
人德霖進子特錄之
庚寅直寳文閣主管台州崇道觀秦塤直顯謨閣秦堪
並進職二等提點佑神觀以扶掖檜入朝特推恩也堪
除直天章閣而以稱呼不便為辭乃陞直龍圖閣(堪陞職在)
(是月丁丑)
壬辰太常博士丁婁明面對言邇來諸路司間有以縣
令之貪殘者按劾以聞尋罷黜矣未見有以政績優異
敷奏于朝者望申飭監司詳加考察歲具殿最以聞詔
申嚴行下中亮大夫建寕軍承宣使殿前司右軍統
制岳超落階官為利州觀察使以職事修舉特遷之也
癸巳右朝請大夫榮薿知襄陽府左朝散郎撫州州
學教授宋樸充諸王宫大小學教授樸當塗人好左道
每與方士游摳密院綂領丁禩薦之秦熺力加引拔於
是檜驟用之(此以葉義問章疏修入)
丁酉監察御史林大鼐面對言祖宗於字人之選其格
尤密比者改官者多作丞關陞者多作幕職今尚左知
縣闕一百三十五侍左縣令闕一百一十二合入者既
擇禄而不願未應入者願宣力而無由至於鹽場侍左
見有三十餘闕久榜不銷祗為監司郡守差權官之竒
貨願並與破格差注一次詔吏部措置既而吏部乞以
淮寧知縣等三色闕共一百三十七與破格差從之(吏部)
(奏下在六月甲戌吏部所奏稱臣僚劄子乞將知縣縣令鹽埸共二百七十八闕破格差注一次即指此三色)
(也熊克小歴節夫鹽場一項今稍詳之)
戊戌宗正丞王葆轉對言陛下修德睦鄰感召和氣年
榖屢豐今常平司既不能因時糴買以廣蓄而州縣秋
苖乃高立米價抑民納錢望嚴折錢之令講平糴之方
庶幾農末不病詔付戶部
夏四月甲辰起居舍人權直學士院王曮權尚書禮部
侍郎以使還遷也權尚書兵部侍郎王會落權字
乙巳祕書少監湯思退試起居舍人權直學士院權
尚書禮部侍郎兼侍講陳誠之權刑部侍郎韓仲通並
落權字端明殿學士知宣州楊愿陞資政殿學士以
愿首修中興聖綂故也
己酉閬州觀察使帶御器械潘端卿降授郢州防禦使
端卿不赴後殿起居為閤門所彈故有是命
庚戌禮部侍郎知貢舉陳誠之等言考到博學宏詞科
合格人下等左廸功郎監潭州南嶽廟莫冲左廸功郎
臨安府錢塘縣主簿葉謙亨詔並與堂除冲歸安人謙
亨麗水人也
壬子武德大夫和州團練使知閤門事趙述落階官以
述自言元勲普之孫供職殿陛餘三十年且使北來還
以例遷也
閏四月辛未朔左朝散郎孟處義提舉淮南東路常平
茶鹽公事
癸酉上諭大臣曰三衙闕額令諸州揀選補填江上諸
軍令具闕數申樞密院先是禁止諸軍毋得擅自招刺
故上訓及之
甲戌秦檜奏以直顯謨閣知撫州李莊提舉福建市舶
上曰市舶委寄非輕可令莊赴闕禀議然後之任左
朝散郎王揚英知秦州揚英自尚書郎斥去意望還朝
會秦檜久病乃上書薦熺為相於是檜以郡處之(此以王珪)
(劾揚英章疏修入)
丙子上策試南省舉頭鄭聞已下于射殿制策曰朕惟
祖宗創守之宏規舉可掩迹三五然而中遭厄運變起
弗圖蓋許國之臣無幾而自為謀者總總也今朕承中
興之運任撥亂之責所頼於有官君子為至切矣顧狃
於聞見小慧相先謂了官事為癡謂履忠信為拙以括
囊為深計以首鼠為圓機子大夫讀先聖之書通當世
之務其為究復何洒濯可以格舊俗何陶染可以成美
化明著于篇副朕延佇且以觀子大夫入官之志舉人
趙逵對策略曰君臣父子之間天下真情之所在陛下
以神器之大方與元老大臣協謀比德以緝熙中興之
功而百執事之人因循舊習不與聖人同憂蓋自藝祖
即位尊禮趙普以為社稷臣重其權信其人雖一時舉
職如雷德驤不能間也顯然示天下以好惡之所在磨
以歲月而天下之士洗濯自新風俗一變承平日久士
為曲學阿私之計而風俗壊尚頼祖宗之澤未遠廊廟
大臣有質正不撓者出身捍難作多士之氣以摧折倉
卒之變維持至今此道不墜今陛下已尊任其人矣是
宜明諭天下以好惡所在而又有以振厲之若既知其
為小人確然不惑無使得千廟堂之正議願陛下尊其
所聞每進一人惟其癡惟其拙每退一人惟其深計惟其
圓機則天下之士庶幾稍知向方儻尤不悛陛下赫然
震怒治其尤者一人夫誰敢不服然臣尚有私憂過計
者慮陛下尊所聞之不堅異時或有言今之癡者為真
癡今之拙者為真拙今之深計者為有德今之圓機者
為有謀而陛下疑雖聖主在上賢臣輔相臣不敢謂安
静之福如今日詳定官擬逵第五上覽策謂有古文氣
乃擢為第一遂賜逵等四百四人及第出身先是潼州
府路提點刑獄公事楊椿被檄考四川類省試策問方
今君臣同德之懿因論漢文帝不任賈誼為公卿等事
舉人張震答策言文帝屈己和親而誼欲以表餌繫單
于此不適時之論又言主上淵嘿思治上天眷佑為生
賢佐一德之誠克享天心椿定為榜首檜大善之及唱
名震居第四聞開封人世右職逵磐石人震什邡人也
己夘宰執進呈進士洪毅上書乞根究轉運司所收諸
州補發綱梢糧米及禁止三衙减尅軍錢又言轉運司
市馬草支錢不及下戶而有彊取之擾曰可問漕司每
年補發米數禁止三衙毋得减尅其馬草令戶部同漕
司措置行下諸路一體行之洪嘗入太學為内舍生乃
詔免文解一次
壬午尚書戶部侍郎兼權知臨安府宋貺罷右正言章
厦論貺市井小人初無才術左藏庫自去年闕乏支遣
不行乃以臨安府公使激賞贍軍三庫那錢物支遣又
不勘虛實令軍人自往漕司支散及令捉事使臣於諸
倡家強買婦人貺章惇甥壻惇以誣罔宣仁之故得旨
子孫不得與行在差遣而貺嘗假章俸錢數萬緡乃辟
其子為酒官又每於省府事輙曰此非貺意嫁怨於上
斂恩於己此最害治之大者望賜竄責以為姦邪之戒
故貺遂罷
甲申左承事郎簽書平江軍節度判官廳公事王佐左
承事郎簽書鎮南軍節度判官廳公事董德元並為秘
書省正字自秦熺後進士第一人甫除官即入館至是
始復舊制焉
乙酉右通直郎李若樸知德安府若樸與何彦猷並為
大理寺丞坐議岳飛獄不合斥去至是十年始守邊郡
彦猷尋通判洪州而卒(彦猷五月丙辰除洪倅未知卒在何年隆興元年正月以右奉)
(郎特贈二官)
丙戌右朝奉大夫傅寧知沅州還言湖南北之俗遇閏
歲則盗殺小兒以祭淫祠謂之採生望令逐路監司帥
臣嚴責廵尉如一任之内紏察採生七人依獲強盗法
推賞因事發覺則廵尉坐失捕之罪庶幾其弊可革從
之
戊子特奏名進士昌永等五百三十一人武舉進士湯
鷽等六人授官有差永宣城人也
辛夘上謂大臣曰錢塘江石岸毁裂每潮水漂漲民不
安居其令漕司同本府修治如闕役於三衙錙重内借
差(熊克小歴誤在五月)
癸巳尚書兵部侍郎王會充敷文閣直學士知湖州
甲午太府少卿徐宗說遷太府卿尚書駕部員外郎
陳相為樞密院檢詳諸房文字
戊戌尚書屯田員外郎張子儀直徽猷閣主管佑神觀
五月庚子朔右宣教郎樞密院編修官兼權實錄院檢
討官周紫芝知興國軍(紫芝不知何時權實討非進士出身人為史官前此未有故出)
(之)右宣教郎幹辦諸軍糧料院楊迥充樞密院編修
官
乙巳封巫山神女為妙用真人
戊申徽猷閣直學士四川安撫制置使兼知成都府李
璆卒
己酉直祕閣馬純落職依條致仕令汀州居住純自福
建罷歸寓居諸暨縣而右正言章厦論純常出怨言輙
議時政每會賓客往往多言朝廷政事得失竊恐遠近
傳播有誤耳目望加屏竄庶為姦䧺異意之戒故有是
命
辛亥右朝奉大夫知大安軍張輔世代還言四川惟利
州一路創置義士悉於保丁内選充而文其手就令土
豪官領之土豪官率多邀求而又州縣力役歲無虛月
今朝廷清明邊燧不驚望放歸田畝庶幾服田力穡各
安其居詔制置司相度申樞密院時知洋州宋莘亦論
義士免家業錢民間物力偏重遂罷之太學錄兼權
秘書省校勘書籍周麟之改充𠡠令所刪定官
壬子右朝請郎湯沂知劍州代還論劍州稅草自祖宗
時止輸本州至紹興五年添屯將兵漕司將稅草應副
支遣而於民間重科草佑脚錢望賜除免如川路有米
脚錢處亦乞依此施行事下戶部而戶部言未見當時
如何收納前後亦無許行收納條法指揮欲下總領所
看詳從之
甲寅右朝奉大夫楊朴知榮州還論縣官替罷率於所
部以借夫為名而取其直縣之大者至四千緡其次亦
不下三二千緡州官替罷往往亦托縣官為之民間不
勝其苦而無敢訴者蓋起獄追究則所費又數倍於所
出夫馬之直而州縣或捃以他事遂致破蕩貲産望申
嚴約束仍許越訴詔申嚴行下
戊午金主使翰林學士崇政大夫知制誥兼太子少詹
事劉長言昭毅大將軍殿前右衛充龍翔軍都指揮使
耶律䕫來賀天申節檢校少師奉國軍節度使御前
諸軍都統制知興州吳璘檢校少保武當軍節度使御
前諸軍都統制知興元府楊政定江軍節度使殿前都
虞候鄂州駐劄御前諸軍都統制提領營田田師中並
為太尉璘等建節皆十年御劄以其守邊安静故有是
命
乙丑秦檜奏欲令國子監復刻五經三傳上曰其他闕
書亦令次第雕板雖重有所費亦不惜也
六月癸酉上曰近有進易說者以為易非卜筮之書自
古以易筮春秋多載其事易有聖人之道四卜筮乃其
一豈可以易占為非秦檜曰陛下精於易道非臣等所
及武翼郎閤門宣贊舍人幹辦御輦院劉允升為右
武郎幹辦皇城司
甲戌詔淮南諸州將請佃田土年限已滿之人根括包
占頃畝依已降指揮起理二稅用戶部請也先是言者
論淮南田上昨來官司急於人之歸業請佃不究頃畝
多寡止憑所乞遂給與之其間皆是擇膏腴廣包占故
租稅所取無幾近年田野加闢年榖屢登而為農者坐
享厚利乞依舒州已得根括指揮令民戶五家為甲限
一季自陳結無隠匿罪狀官司制籍如出限或所陳不
實致有人告即差官打量出給告人仍追積年租稅入
官本部看詳欲依所乞故有是命(舒州根括指揮據臣僚劄子稱在紹興十)
(九年未見月日當考)
丙子秘書省校書郎葛立方為尚書考功員郎孫仲鼇
為司勲員外郎
庚辰左宣議郎知衢州曹筠充集英殿修撰
辛巳詔大理寺三衙及州縣歲支官錢合藥以療病囚
先是大理寺丞謝邦彦面對有請事下戶部本部乞大
理寺京府節鎮並支錢一百緡餘州六十緡三衙各五
十緡大縣三十緡小縣二十緡至是行下
甲申武節大夫榮州刺史閤門宣贊舍人幹辦皇城司
潘邵提點佑神觀
乙酉敕令所刪定官魏師遜面對乞申敕郡縣毋得擅
催倚閣積欠詔申嚴行下
丁亥左朝奉大夫楊朴言竊覩紹興十七年聖詔以軍
興以來四川重斂令宣撫總領兩司取索承平時常賦
名色軍興後權所增益參酌措置自後宣總兩司嘗减
激犒錢及對糴米各五分四川之民蒙被陛下德澤矣
然尚餘糴本水脚錢激賞絹等皆軍興後權所增益者
尚未曾减欲乞詔制置總領兩司更行參酌措置若有
可减即行分數裁减以寬民力戶部言即不見得當時
如何增添前後亦無許行增添條法欲下四川總領所
及逐路漕司看詳措置申省從之
戊子中書門下省檢正諸房公事陳䕫言宣州布衣史
敦仁上書陳獻利害尋引問本人書内引援經史多不
知出處顯是假手虛妄詔臨安府差人伴歸本州委知
通究實申尚書省
庚寅右内率府副率愉改賜名愭
甲午上謂大臣曰南班宗室非正任者請給殊薄用度
多不足生日合賜禮物近權住支今當取索放行昨已
嘗賜犀帶及服羅矣大理評事莫濛面對論諸郡重
征商税又以民間日用之物置場𣙜賣止資公庫無名
妄用其為民害莫甚於此乞令監司檢察按劾從之
秋七月庚子上謂大臣曰漕司米綱多差本司使臣往
往作弊致濕惡腐壊可依祖宗法差在部短使人庶有
顧籍
壬寅集英殿修撰知衢州曹筠為敷文閣待制四川安
撫制置使兼知成都府太府少卿總領四川財賦軍
馬錢糧汪召嗣直龍圖閣都大主管成都等路茶馬監
牧公事直秘閣都大主管成都等路茶馬監牧公事
符行中守太府少卿總領四川財賦軍馬錢糧行中嘗
欲增簡州鹽筴以其事屬雅州軍事推官李燾燾力拒
之張浚謂有臺諫風燾丹稜人初第進士調華陽簿未
上讀書龍鶴山之巽巖會詔舉賢良張浚見其所著五
十策善之然不果薦
丁未秦檜奏勿税商販柴米上曰甚善臨安自减定物
價之後盗賊消矣詔皇太后視物微昏召行在醫官
并草澤醫治有效者有官人進秩五等賜錢二萬緡白
身人賜錢外比類補官
丁巳宰執進呈諸州招填禁軍闕額數上曰凡闕額湏
令補足此祖宗所極留意者也又奏茶鹽法成書上曰
法已定當令久遠遵守往時隨事變更雖可趣辦目前
日後入納稀少非善訃也
己未安德軍節度使開府儀同三司權主奉濮安懿王
祠事士棣薨追封通化郡王謚孝敏以其子右奉議郎
不羈為直秘閣
庚申以修天章閣神御殿成詔兩浙轉運司官吏减勘
年有差
壬戌京西路轉運判官李宏罷先是知郢州喬大觀坐
謗訕抵罪而宏不按發之殿中侍御史湯允恭因言宏
行能無取吕本中得罪名教而宏附以為重其識趣可
知大觀妄造語言肆意謗訕宏職當按廉不以上聞失
職已甚乃復交通私書傳意掩覆故有是命左中奉
大夫淮南路轉運判官沈調充江淮荆浙福建廣南路
都大提點坑冶鑄錢
癸亥吏刑部言應官員曾擅行科率及因害民之事被
罪情理深重者更不注知通知令差遣内有所犯情輕
之人具因依申取朝廷指揮始用湯允恭之言也
是月遂寧府言自十七年至二十年嘉禾瑞麥歲産不
絶凡一百有六
八月(按是月戊辰朔)庚午大理少卿章燾面對言年榖豐登望
委官就江湖臨流之地置場收糴以備委積詔戶部措
置
辛未太師尚書左僕射提舉詳定一司勑令秦檜等上
重修江湖淮浙京西路茶鹽勑令格式二百六十卷上
曰是書纖悉備載若能遵守久遠之利也
壬申揚武翊運功臣太傅鎮南武安寧國軍節度使充
醴泉觀使咸安郡王韓世忠為太師致仕是日世忠薨
于賜第年六十三始世忠得疾上飭太醫馳視問訪之
使相屬于道將吏問疾卧内世忠曰吾以布衣百戰致
位公王頼天之靈得全首領卧家而沒諸君尚哀其死
邪世忠少時為省倉負米之役慓悍絶人不用鞭轡能
騎生馬駒家貧無生業嗜酒豪縱不拘繩檢呼為潑韓
五有日者席某嘗言世忠當作三公世忠怒其侮已痛
毆之年十八始隸軍籍挽強馳射勇冠軍中其制兵器
凡今跳澗以習騎洞貫以習射狻猊之鍪連鎻之甲斧
之有掠陣弓之有克敵皆世忠遺法嘗中毒矢洞骨則
以強弩拔之十指僅全四不能動身被金瘡如刻畫晩
以公王奉朝請絶口不言功名自罷政居都城高卧十
年若未嘗有權位者而偏裨部曲往往致身通顯節鉞
相望歲時造門類皆謝遣獨好浮圖法自號清凉居士
于時舉朝憚秦檜權力皆附麗為自全計世忠於班列
一揖之外不復與親逮薨有詔選日臨奠檜遣中書吏
韓瑊以危語脅其家於是其家辭而止賜朝服貂冠水
銀龍腦以斂賻銀帛三千匹兩追封通義郡王其子直
敷文閣彦直直秘閣彦朴彦質彦古皆進職二等孫右
承奉郎梃杖並直秘閣賜五品服又命睿思殿祗候徐
伸護葬事(世忠追封在是月癸酉降旨臨奠在丁丑其家辭免在庚辰諸子孫進職在二十三年三)
(月丙申今聯書之二十七年九月乙巳二子五孫又各進一官)
乙亥皇叔岳陽軍節度使知西外宗正事士樽開府儀
同三司充萬夀觀使任便居住右正奉大夫宋貺令
徽州居住時貺罷居平江而右正言章厦再論貺寄居
輔郡交結妻黨章惇之家意欲動搖國是故有是命
寳文閣學士提舉江州太平興國宫梁揚祖卒贈特進
龍圖閣學士賜其家銀帛三百匹兩
辛巳左朝請大夫兩浙路轉運判官趙士㣓直秘閣
壬午太府寺主簿錢端英面對論州縣多移易常平錢
乞戒敕詔申嚴行下端英愕子也
甲申直龍圖閣提點佑神觀秦塤陞祕閣修撰同安郡
夫人秦氏封小國夫人以秦檜進書加恩也塤言見習
舉業所有進職太高實於應舉相妨乞追寢不許中
書門下省檢正諸房公事陳䕫武功大夫惠州刺史權
知閤門事蘇曄充賀金國正旦使副樞密院檢詳諸房
文字陳相武節大夫吉州刺史權知閤門事孟思恭充
賀生辰使副
戊子將作監主簿孫祖夀面對乞開導臨安城中溝渠
以泄積水從之祖夀廣陵人也
辛夘詔皇叔昭信軍節度使知大宗正事士權主奉濮
安懿王祠事
乙未成忠郎柴大有為右宣義郎監周陵廟以大有自
言當世襲也
丙申權尚書禮部侍郎王曮罷以殿中侍御史湯允恭
言其怨望也乃以曮知衢州
九月戊戌朔大理寺主簿丁仲京面對論贍學公田多
為形勢之家侵占請佃望提舉官覺察上謂大臣曰緣
不度僧常住多有絶産其令戶部併撥以贍學既而本
部乞令提舉司置籍拘管其無𠡠額庵院亦依此施行
從之
庚子命日歴所重修宰輔拜罷錄用禮部員外郎林機
請也然亦不克成(事祖見九年三月丙戌)
辛丑大理卿許大英乞申嚴舊制令監司郡守遇有按
發官吏並具職位姓名申吏刑部大理寺置籍承勘官
司凖此庶幾刑部之人不致窘礙從之是夜雷
癸夘敷文閣直學士知紹興府俞俟引年告老詔遷一
官致仕
乙巳左朝散大夫汪待舉知處州還論本州蠶鹽丁鹽之
賦輕重不同蠶鹽以田畝計自以舊税之後厥賦為輕
丁鹽以民身計自以舊額折絹之後厥賦為重乞將所
進之丁於第五等以下人戶用其舊額均敷戶部乞如
所請自今添丁止均納見認之數不得溢額從之
戊申尚書考功員外郎兼權中書舍人葛立方罷以右
正言章厦論其輕恣也
己酉右朝請郎吕稽中知邵州還言近取天下係官之
田盡付常平官措置此養民之本然湖南㳂邊連接廣
西一帶閑田甚多或為兼并之家占據阡陌而其租税
終不入官田野小民未必蒙被恩惠若令輕立租米廣
召百姓耕佃每夫止給五十畝或有輕赦罪人無家可
歸亦許依數承佃寬閑之田遂可開闢收其所輸糴其
贏餘可以寬州縣之用詔戶部措置
丙辰直祕閣兩浙轉運判官趙士㣓知臨安府直龍
圖閣知潭州湯鵬舉知紹興府
丁巳增築景靈宫用韓世忠賜第為之前殿五楹中殿
七楹後殿十有七楹齋殿進食殿皆備焉期年而畢
戊午詔文武官緣川陜便宜及雜功遷轉當追减官貲
之人其父母封贈並免釐正以司封員外郎王葆面對
有請也
己未左承事郎周麟之為秘書省正字
庚申右正言章厦試右諫議大夫左承事郎魏師遜
充樞密院編修官
是月簽書樞密院事巫伋自金國使還(徐夢莘北盟會編云巫伋鄭藻)
(以祈請使副使于金國闕下引見畢内殿奏公事惟正使巫伋得入金主問所請者何事伋首言乞修奉陵寢)
(金主令譯者傳言自有看墳人伋第二言乞迎請靖康帝歸國又令譯者言不知歸後甚處頓放伋第三言本)
(朝稱皇帝二字又令譯者傳言此是你國中事當自理會伋唯唯而退待辭而歸趙甡之遺史曰巫伋作祈請)
(使而無祈請之辭投書而已議者謂不識字之承局可優為也)
冬十月丁夘朔司勳員外郎權國子司業孫仲鼇面對
論近制士人願入上庠州縣次第勘驗於貢舉無違礙
及非殿舉屏斥之人給據赴補真良法也今就試之士
未必皆由本貫往往隨其所寓託稱遊學甚者詭名冒
貫設巧求據兹弊不革士將輕桑梓而弗顧棄行檢而
弗修欲望且停將來上庠補試略倣舍法詔天下嚴郡
庠之補月書季考精察其行藝或一歲或間歲遴選一
二尤異者陞之上庠充弟子員其道遠貧不能行者官
給路費如貢士續食事下禮部看詳後不行
戊辰殿中侍御史湯允恭試司農卿司農少卿宋仲
堪為尚書左司郎中詔忠州團練使知金州節制屯
駐御前軍馬李畊令赴行在奏事金州闕令吳璘選差
權官具奏畊守金州凡四年
己巳監察卿史林大鼐為殿中侍御史
庚午吏部郎中沈虛中面對論州縣官到選批書間有
不圓之患乞以前後條式鏤板領降俾吏無邀索官無
留滯從之虛廣德人也
辛未武功大夫吉州團練使兩浙西路兵馬鈐轄樞密
院統領丁禩充江南西路馬步軍副總管禩久幹辦秦
檜府故陞差焉
甲戌上幸太傅醴泉觀使清河郡王張俊第壬午制拜
俊太師以其姪龍神衛四廂都指揮使清海軍承宣使
添差兩浙西路馬步軍副都總管子蓋為安德軍節度
使餘子弟遷官進職者十有三人幹辦府武功大夫高
凖制轉行右武大夫管轄親兵濠州團練使顧暉除防
禦使皆異數也(子蓋建節在十一月癸丑子弟已下遷官在十一月戊申今併書之)是
日秦檜進奏上曰龔鑒守盱眙頗靖檜曰朝廷報對境
文字鑒有不放心處少來申明百官有司於所職若皆
如此留意則無不濟矣
癸未秦檜奏臨安給丐者錢米自歲十一月為始上曰
此事所濟甚大苦寒之時貧者遂得以活也普安郡王
時在藩邸每遇天寒雨雪淹久都下居民有甚貧而無
所得食者必命輟俸米以賑之歲以為常(此以張闡所進聖德事蹟)
(附入)承節郎閤門祗候劉伉為武翼郎閤門宣贊舍人
伉才人兄也
甲申詔光州已置𣙜場合行事並依盱眙軍例
己丑責授寧遠軍節度副使袁州安置韋淵復少師昭
慶軍節度使萬夀觀使平樂郡王
甲午宰執進呈大理正張&KR2337;面對乞禁止州縣差公皂
下鄉州用木匣遞送文書下縣縣令承帖人付之鄉村
上曰朕頃在河朔親見此弊宜申嚴舊法禁止右朝
請大夫王伯淮知臨江軍代還言清江縣有苖税錢四
十餘貫苖米四百餘石人煙田産並在筠州高安縣上
項苖税在經界法謂之窵佃在鄉村謂之包套未經界
之前尚可追理經界既定兩縣各隨産經量承認本鄉
元額税苖則清江有税無田高安有田無税又兩縣一
時結局清江不免以無田之税增均於元額之田高安
即以無税之田减均於元額之税是高安得偏輕之利
清江得偏重之害矣望下本路究實改正詔委本路轉
運判官盧奎先是淳化中建筠州之瀟灘鎮為郡割高
安之兩鄉以隸之繇是有交鄉窵佃之弊伯淮資深子
奎邵武人也
乙未降授郢州防禦使帶御器械潘端卿復閬州觀察
使
是月左中奉大夫王居正卒秦檜之初相也居正時為
修注嘗白上以檜作相前所言皆不讎檜憾之及檜專
國居正畏禍屏居常州時事一不掛口檜猶奪其職奉
祠十餘年至是卒加封吳將甘寧為昭毅武惠遺愛
靈顯王(廟在富池)
十有一月戊戌左承議郎主管台州崇道觀程敦厚直
徽猷閣敦厚獻紹興聖德詩極言和議之效又獻秦檜
詩有誕生聖相扶王室之語尚書省勘會敦厚用意可
嘉乃有是命(此以日歴及敦厚文集參脩)
戊申樞密院編修官魏師遜諸王宫大小學教授宋樸
並守監察御史
庚戌參知政事余堯弼罷右諫議大夫章厦殿中侍御
史林大鼐共劾堯弼傾邪貪鄙交通三衙結諸州將朝
廷有大議論則閔默無言請貶之以清政府詔堯弼充
資政殿學士提舉江州太平興國宫尋落職斬有蔭
人惠俊以指斥乘輿法寺鞫實故有是命
壬子詔諸路公私房廊白地錢並减半
乙夘右朝請大夫黃子游知池州還言農田水利所係
甚重比緣兵火之後陂塘例皆廢壊官司未遑修治故
旱歲則高田無以灌溉霖潦則下田無以泄水殊為可
惜望敕諸路提舉官措置修治上謂大臣曰聞陂田多
為人侵占可令有司措置毋妨衆用翼日進呈上曰湏
常平官得人若監司得人事無不濟近時監司多端坐
不出提點刑獄職在平反尤當徧臨所部宜戒飭之子
游寔孫也
丁巳進義副尉劉允中棄市以上書希求恩賞指斥乘
輿及謗訕朝廷法守鞫實故抵於法
辛酉詔申嚴鞫條令應重罪大情已明其餘輕罪並免
追究以大理寺丞郭唐卿面對有請也
壬戌司勳員外郎兼權國子司業孫仲鼇論諸州教官
選補不公講說課試多廢乞嚴加督責詔刑部立法
十有二月(脫干支)司封員外郎王葆言民多銷銅錢為噐
利率五倍乞禁約詔申嚴行下
壬申夜雷
己夘皇叔潭州觀察使士嵰特降一官士嵰士樽弟以
再娶故宗子安上妻劉氏為大宗正司所劾也
庚辰雪時上以雪未應期遣人禱太一祠雪遂作辛巳
秦檜奏事上曰昨晩便得雪甚可喜檜曰陛下至誠昭
格如此當率百官拜表稱賀(熊克小歴稱辛巳雪壬午宰執奏事蓋各差一日)
癸未戶部員外郎李濤面對論近置諸州惠民局慮四
遠藥方差誤望以監本方書印給從之(論官面對正欲聞朝廷之利害)
(天下之休戚今以權姦在位不言當春禁樵捕則言惠民局藥方差誤所言僅及此而稍涉時政則噤不敢發)
(口是則果何取於論對哉言路不通國事從可知矣)
丁亥秦檜言臘雪應期中外共慶去年臘中三日雪果
大有秋上曰自此二麥可望不惟時豐疫病亦自消矣
戊子詔徑山寺僧清言杖脊刺配廣南遠惡州牢城以
撰造偈頌鼓惑士衆至有指斥語法當絞特貸之
己丑親衞大夫利州觀察使馬擴卒
庚寅大理寺丞范彦煇面對論州縣獄吏例置私名貼
書一切付之鞫獄謂之欵司凡老姦停廢與閭閻惡少
能弄筆者悉聽為之人之死生悉命於此輩欲望專委
監司守臣嚴行覺察湏用試補限以歲年無過犯則如
在京補官法詔刑部看詳後不行
辛夘大理司直柳大節面對言江浙之間物直貴甚榖
賤傷農迹其所以良由征税之重望詔有司裁定則物
價自然低平詔申嚴行下
壬辰清河郡王張俊言葬妻乞下常州差人修整道路
上曰此止可差廂軍不得擾鄉民朕自議和以後人民
安居無復前日饋運之勞故不欲差夫秦檜曰陛下今
日所以當天意正在此也
癸巳金主使驃騎上將軍殿前右副都點檢烏珠魯定
方太中大夫右諫議大夫祕書少監蕭永祺來賀來年
正旦
是歲宗室子賜名授官者十有八人諸路斷大辟二
十二人詔臨安府民戶見推排等第依在京例與免
(日歴無此今以紹興二十六年十月十八日凌景夏劄子修入未知在何月日也)關外四州
收營田五分租凡二十一萬七千餘石金主亮下詔
議都燕京詔曰昨因綏撫南服分置行臺時則邊防未
寧法令未具本非永訃只是從權既而人拘道路之遥
事有歲時之滯凡申欵而待報乃欲速而愈遲今既庶
政惟和四方無侮用併尚書之亞省會歸機政於朝廷
又以京師粤在一隅而方疆廣於萬里以北則民清而
事簡以南則地遠而事繁深慮州府申陳或至半年而
往復閭閻疾苦何由期月而周知供饋困於轉輸使命
苦於驛頓未可時廵於四表莫如經營於兩都眷惟金
燕實為要會將因宫廟而創官府之署廣阡陌以展西
南之城勿憚暫時之艱以就得中之制所貴兩京一體
保宗社於萬年四海一家安黎元於九府咨爾中外體
予至懷將軍等每名各支喝賞銀絹九匹兩詔後宰執列
銜者九人其稱皇弟太尉領三省事樞密使秦國王則
亮之弟亢起復特進參知政事滕國公則蕭裕也(此以兩國)
(編年修入金中有板行翰林直學士趙可文集載其所撰都人進義何公墓碣云天德三年展都城或薦公於)
(用事者於是東阡西陌線引綦布其制蓋皆出於公焉天德三年則今年也)
建炎以來繫年要錄卷一百六十二
建炎以來繫年要錄卷一百六十二金人地名考證
烏珠(原書作兀术誤改見卷一)
