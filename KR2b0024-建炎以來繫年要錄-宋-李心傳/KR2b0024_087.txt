建炎以來繫年要錄卷八十七
宋李心傳撰
紹興五年三月甲戌朔建武軍承宣使提舉江州太平
觀王&KR0667;降授濠州團練使&KR0667;既罷軍職而侍御史張致
遠殿中侍御史張絢再論其罪致遠言昔秦穆公赦孟
眀遂覇西戎周世宗殺樊愛能等乃走契丹臣嘗考其
故盖孟眀以力戰而敗愛能等以臨敵無鬭志此可赦
可殺之分也往者敵騎窺江&KR0667;聞風引避所過縱兵大
掠江東騷動駐軍上饒觀望進退審知敵去方議赴行
在乃取道福建盡破隘柵一路訛傳寇至襁負奔避城
邑幾空行次處州後部楊勍遽叛&KR0667;縱而不追建劔焚
蕩無餘流毒兩路楊么負固洞庭累年於兹陛下命&KR0667;
為制置倚以成功而&KR0667;畏懦寡謀不親戎事悉留驍健
自衛崔增吳全皆非素偏裨也則廹使深入遂墮賊計
與知鼎州程昌㝢計校苛細至形紙墨又於岳州勞役
軍民營葺居第脩廊複屋極其宏壮凢所辟置寮屬多
緣齎獻竒玩豈復責以職事蠧耗財用蔑敗紀律求於
諸將無&KR0667;比者如&KR0667;頻年剥衆稍入又復優厚度其装
橐可富數世方將臣立功各思蹈萬死一生之時而&KR0667;
緣敗事獨優游圖書聲色之奉為&KR0667;謀則善矣非所以
訓衆也絢言&KR0667;怯懦無謀驅廹崔增吳全致有鼎江之
敗&KR0667;恬不為懼方且虛張軍數干索錢糧又縱其部曲
捉刺農夫剽掠殺傷莫知其數湖南之民願食其肉而
不可得故有是命詔諸路監司帥守條具被受專法
來上用太府寺丞王良存請也自兵火後省部無一州
一路專法及州縣引用則往返詰問有三四年不决者
良存以為朝廷立法之原四方申述不從中揆而乃疑
其詐冐動經歲月望令州縣條具所得專法上之朝廷
付有司詳定著為成書頒之内外從之限一月命總
制司措置出買官田左中奉大夫提舉亳州眀道宫
王羲叔右中奉大夫提舉江州太平觀黃願並復直徽
猷閣右朝奉郎新知宣州李膺復直秘閣亦以赦敘也
起居郎兼權中書舍人胡寅奏羲叔無恥不才貪墨之
尤顧倖進偷生苟全文過又言膺頃守虔諸縣百姓相
扇為賊膺與其魁首交通隂受厚賂相約不犯城郭自
以為功若緣赦復職恐非廸簡多士旌别淑慝之道命
遂寝
乙亥淮東宣撫使韓世忠言昨措置防扼專委其兄帶
御噐械世良承受奏報文字及催促器甲錢糧等事不
無勞效昨来奏功偶以親嫌不敢列上中書門下省因
奏世良專被旨護衛六宫未經推恩上曰朕以世忠之
故於世良加厚然賞罰國之大典所以礪世磨鈍安可
闕也如王&KR0667;提大兵往上江所用錢糧不可紀而敗軍
覆將連年不能了楊么豈可不行遣今降官落軍職不
特少慰公議又&KR0667;平日專事交結亦使知交結不足恃
也乃進世良一官為武義大夫(世良轉官在是月庚辰)詔左中
奉大夫直龍圖閣王琮前差宫觀指揮勿行琮既以赦
奉祠而右司諫趙霈言張邦昌僣位琮自庶官為侍從
特修刺字徧謝同列交結王時雍徐秉哲日造其門與
之謀議敵騎既退時雍乃薦琮知鄧州因以家屬託其
將行乞禠去職名仍永不與宫祠差遣故有是命錄
故朝請郎陳伯強子獻為將仕郎伯強以言事廢死上
既官其子而都司看詳以為在謫籍中致仕寝不行諫
官趙霈又言其忠命乃下(事祖見三年八月戊申)免岳州上供
錢一年
丙子川陕宣撫副使吳玠奏已復秦州詔玠速第上有
功將士命樞密院計議官吕用中徐康右宣教郎新
國子監丞權都督府幹辦公事范伯倫催促江浙四路
折帛經總制上供等錢用戶部尚書章誼等請也用中
康先被旨促造戰艦伯倫以行府之命督江西糧觧故
就用焉
丁丑起復秘閣修撰淮東宣撫司參謀官陳桷入對右
僕射趙鼎奏臣已細詢桷據言韓世忠已過淮南視控
扼之所桷今来乞兵守建康盖欲張俊分占江上同負
此責臣以通泰鹽利為重乞飭世忠且在承楚捍敵或
采石等處有警即令引前軍趨江東或浙西而通泰鹽
利在所不顧也桷又言世忠軍老幼在鎮江非便臣與
桷議欲令遷平江桷以為然此亦張俊之意也桷乞觧
官持服不許乞追還賞功例進一官許之(桷乞持服在是月丁丑寝)
(轉官在戊寅)詔侍講朱震范冲專講春秋左氏傳孫近唐
煇仍&KR0688;論語孟子鄭滋胡交脩讀三朝寳訓上雅好左
氏故擇儒臣進講焉禮部侍郎兼侍講唐煇言𣙜酤
征商皆取利於民非先王美政盖不得已要亦觀時之
宜度民之力知與為取勿病斯民可也淮甸屢遭寇攘
凋弊為甚近者朝廷極意料理州縣官併省者十五六
常賦悉蠲庶流亡之来歸惟是酒稅務恐尚仍舊貫若
非此州郡無他入臣竊謂酒務尚可稅務專以責利官
得其一公吏取其十物價必貴民益無聊是利不可得
而害則多也望俾有司相度舊有酒稅官處更加减省
前日為縣者今已改而為鎮人戶必稀少願罷勿置姑
捐以予民惟舟車衝會之地存留俟三二年旅人通行
民稍歸業復舊未晚詔以付淮南提點官張澄照會
詔職事官監察御史至侍從并館職正字已上及在外
侍從官監司帥守各舉所知充監司守令限半月具奏
餘依元年十一月壬子薦舉手詔賞罰施行時侍御史
張致遠乞除言事官外自監察御史至侍從并館職正
字已上各舉所知不限員數不拘官品某人可為監司
郡守某人可為縣令舉詞並載事實無用虛文實封投
進降付三省編類籍記參考除授頃歲宰執侍從多分
符竹則監司之任宜稍增重臣今乞每路改置一都轉
運使以侍從官為之宗室參選許壓在部名次縣令有
闕十占六七臣今乞以令闕通注其他方許陞壓仍視
郡邑之大小以處資格之淺深事務之繁簡以稱才力
之優劣遠方尤慎其選許之久任庶幾能為陛下宣布
德澤惠養赤子以稱詔旨臣所乞請可參酌衆言以得
其實然識見不同兼恐各懷恩怨或舉一二人以塞命
則無益於事昔人有言曰進賢受上賞伏望聖慈更議
有以勸率之使之盡言無隠則旁搜遠訪罕有棄遺故
有是命左朝奉大夫劉黻以明堂恩乞任子吏部言
黻改官非格法詔特許之仍命今後更有似此之人依
此(趙鼎獨相而有此指揮此事當考)黻成都人宣和末獻玉帶於王黼
召對賜進士出身改京秩(黻獻玉帶事此據趙子崧中外遺事)侍御史張
致遠奏黻出身冐濫今夤緣輕授仍啟倖門何以厲世
磨鈍望令吏部更切考究黻之本末依格改官乃命吏
部再行取會申省右朝請大夫直徽猷閣范正已左
中奉大夫陸彦欽並降二官罷川陜宣撫司𠫭謀仍令
都督行府取勘時宣撫副使吳玠言正已等乘盧法原
病篤擅移王彦軍馬更不與臣商量離間將帥有害軍
機乞重賜施行又言緣臣人微望輕致本司官属輙敢
凌忽伏望將臣先賜罷黜詔玠無罪可待二人遂坐黜
初玠疑正已等私有印章下其事於潼川府簽書節度
判官廳公事史煒具以枉報會朝廷察其實事乃己煒
眉山人也(史煒事以邵博所撰墓誌附入但博謂二人以此得未减則非也今且删潤書之日歷紹)
(興六年五月二十三日庚寅中書門下省勘會吳玠元按發范正已陸彦欽事理已明别無勘問事有旨特與)
(免勘)右宣義郎直秘閣江南西路提點刑獄公事張叔
獻及本司官吏並轉一官資時諸路以逃移民數除豁
上供戶部疑其欺奏遣憲臣覈實至是叔獻言江州隠
匿上供紬絹共一萬二千匹戶部尚書章誼等言叔獻
委是盡心職事若不褒賞竊慮無以激勸故有是旨其
後當制舍人言臣取到戶部公案點對得叔獻所申乃
是江州先申省部并轉運司合納數目即非數少至叔
獻到江州本州為見歸業人戶不多開墾田畆比未殘
破已前共止及三分之一其和買比舊却是一分半已
上所以根究元申人吏行遣外申提刑司比元申數少
即非隠匿上供兼叔獻自牒本州今勸誘人戶輸納即
是實納數未足契勘江州在江西一路累經敵馬殘破
并馬進等在城下半年殺戮至今戶口十損七八諸路
申逃絶之數多是承例不敢盡數除豁所以本州慮後
来催納不足無所從出故後申提刑司數少叔獻心知
如此更不恤民力有無但將多數迎合省部妄申檢察
到隠落以為己功僥冐恩賞若是人戶合輸之物如何
却牒江州令勸誘輸納顯見叔獻姦偽情状甚明臣竊
見前後寬恤詔令多委提刑檢察盖為漕臣錢榖之任
利在斂取故以寬恤責憲臣推行謂其利害無所關涉
必為朝廷盡心行法今叔獻身持憲節其所為反如此
則凋瘵之民將何赴愬乎今既未能正其為姦失職之
罪又從戶部之請特轉官資是賞姦也是誘諸路憲臣
皆為欺妄以倖賞也欲望聖明察叔獻之姦妄將前降
各轉一官資追寝不行上為寝其命(寝命在七月庚子今併書之是時劉)
(大中胡寅並為舍人)秘書省著作佐郎兼都督府主管機宜文
字熊彦詩提舉兩浙東路常平茶鹽公事右朝散大夫
宇文師瑗知漳州右朝散郎陳敏識知太平州敏識謫
官凢五歲至是始錄之詔諸路勘合錢每貫收十文
足勘合錢即所謂鈔旁定帖錢者尚書省令史董絃
罷令大理寺治罪絃隸左右司而私受廣東統制官韓
京劄子充本軍收接文字為之經營功賞都司官言恐
因而刺探朝廷事務漏洩機密故黜之故廸功郎范
端益特贈承事郎官一子端益為雩都尉捕劇賊死於
陣
戊寅故進士趙霑特贈右承務郎霑弟右司諫霈乞以
扈駕增秩恩回增霑一官故有是命尚書吏部員外
郎兼都督府諮議軍事王純吏部員外郎李元瀹金部
員外郎吳并皆卒近臣章誼等言其貧乃各賜銀百兩
己夘淮西宣撫使劉光世兼太平州宣撫使淮東宣撫
使韓世忠兼鎮江府宣撫使詔自今春秋銓試出官
及試刑法教官或文武官應舉試中之人並令所屬官
司出給公據以革詐冐用吏部侍郎鄭滋請也(近方降旨罷試)
(教官此復令給公據)
辛巳詔川陕監司知通去替一年令轉運司具状申尚
書省餘依八路舊法差注以中書門下言今道路稍通
合循舊制也自是宣撫司之權稍殺矣新除國子監
丞程克俊守尚書駕部員外郎詔泰興縣依舊隸揚
州川陕宣撫司續奏仙人關勝捷内階州楊家崖捍
禦官兵武節大夫姜成等二千八百三十七人各轉一
官資詔客販淮浙鹽至荆湖州軍如願般販往襄陽
府路者聽從便京西舊東北鹽地分至是始通焉
壬午起復徽猷閣待制都督府參議軍事邵溥兼權川
陕宣撫副使置司綿州應軍期錢糧等事與吳玠通行
主管餘依盧法原所得指揮時溥寓居犍為縣故就用
之然自是戰守事玠始專行溥盖不得預秘書省正
字李公懋入對言荆南自孔彦舟鍾相之亂移治枝江
今六年矣荆襄俱重地若荆南不守襄陽難以獨立盖
枝江非要害之衝上連宜都祇可為走計異時襄陽失
守猶可為辭今收復襄陽而荆南尚寓枝江朝廷何賴
始聞解潜遣人到朝廷云百姓慟哭不肯歸府可謂欺
誕上曰帥臣若歸後民自安之但帥臣不肯歸耳先是
潜遣鎮撫司主管機宜文字右從事郎劉時赴都堂白
事前一日召對改京官故公懋及之詔製造御前軍
噐所隸工部罷提舉所今工部郎官軍噐監官輪日往
軍噐所檢視遂以戶部尚書章誼兼權工部尚書英
州羈管人傅雱量移南雄州權中書舍人胡寅奏其罪
請永不量移以為後來亂賊之戒命乃寝右承務郎
張省括特補右修職郎省括洺州人舉進士不第馬擴
為節制應援軍馬使用便宜補初品官至是自言說諭
靳賽之勞乞正補京秩故有是命
癸未詔殿前馬步軍司各據見管兵數權行排置指揮
初禁衛諸軍遇赦轉員其法甚備自中原俶擾軍營紛
亂排轉不行時諸將所總歲歲奏功而天子親兵久無
陞遷之望左僕射趙鼎請據三衙見管人數彷彿舊例
立為轉員之法乃詔諸班直將校親從親事官各依條
排轉一資三司將校亦與轉行時殿前司有兵九百餘
人馬步司各六百餘人而已左宣教郎王居脩充勅
令所詳定官右從事郎權判汀州郭濤特改合入官
先是清流縣民李叢率衆二百為盗濤合軍民之兵掩
捕盡殪之言者奏其事下帥司覈實如章乃有是命
甲申淮東宣撫使韓世忠以大軍發鎮江世忠將行上
賜手劄曰昨因敵退議者以經理淮甸為言人多憚行
卿獨請以身任其責朕甚嘉之翌日趙鼎進呈世忠已
過淮南乞遣中使撫問上曰當别有所賜近劉光世進
馬來問朕乞花瓶已輟玉瓶賜之矣乃復賜世忠銀合
茶藥且以手劄勞之曰今聞全師渡江威聲遐暢卿妻
子同行否乍到醫藥飲食或恐未備有所須一一奏来
也時山陽殘弊之餘世忠披荆棘立軍府與士同力役
其夫人梁氏親織薄為屋將士有臨敵怯懦者世忠遺
以巾幗設樂大燕會俾為婦人粧而耻之軍壘既成世
忠乃撫集流散通商惠工遂為重鎮
乙酉侍御史張致遠權尚書戶部侍郎觀文殿大學
士李綱進省記列建炎時政記二册上謂大臣曰朕已
看過皆是實事綱近日論事非往時之比趙鼎曰綱才
氣過人但向辟屬官多少年浮躁之士致有所累耳
武顯大夫湖秀州管界廵檢崔慎由特差浙西路兵馬
副都監始用魏矼薦也(矼薦慎由見四年八月戊戌)武義大夫閤
門宣贊舍人曹勛為浙東路兵馬副都監勛除江西副
都監未上以闕遠為請故改命之言者論勛不習武藝
專事請求宣和間補官首尾一年即帶閤職遂至大夫
僥倖之速無如勛者艱難之時文武並用欲其協濟事
功豈有武臣差除不合公論者乃置而不問乞奪勛勅
命依舊令待闕從之勛自燕山得歸凢九年未嘗遷秩
也(罷勛新除在三月丁酉)
丁亥𠫭知政事孟庾言檢察内外官司錢物並從總制
司一面擬定取旨行下仍申尚書省其利害明白事體
稍重合從宜更改並内外主管財計官吏遇有闕及不
堪倚仗之人並依今來所得聖訓與宰執商議施行從
之庾初受命乞本司事依例進呈得旨關申尚書省至
是上諭庾以事重者與宰執同議故有是請焉故端
明殿學士左正議大夫盧法原特贈五官令所屬量給
葬事
戊子詔兩浙諸郡市客舟為起綱之用仍立綱官賞罰
以給事中陳與義言雇舡轉輸官民交弊故也福建
路兵馬都監神武前軍左部統領申世景充都督府選
鋒統制王&KR0667;之罷也其兵皆隸淮東宣撫使韓世忠麾
下世景時方捕虔寇未獲故世忠請之行府言已遣他
將代赴淮東故世景改命太常諡故陸海軍節度使
鄭翼之曰榮恭翼之紳子也
己丑提點淮南兩路公事都督府提領市易務張澄乞
泗楚濠廬州夀春府市易務監官到任半年轉一官二
年更轉一官選人通三考改合入官本錢十萬緡以上
收息一倍即與轉一官仍减二年磨勘虧折元本者展
二年磨勘每萬緡收息錢三分已上給五十千官吏均
給折一分已上仍與專副備償其餘以是為差歲終委
建康府都市易場監官點筭置籍申本司比較並從之
庚寅左朝請郎王縉守尚書金部員外郎右通直郎周
三畏守刑部員外郎
辛夘中書門下後省奏上殿臣寮有親聞聖語者乞依
慶歷七年詔旨備錄關修注官如循習故例隠匿不報
以違制論以監察御史許摶有請也起復秘閣修撰
淮東宣撫使司參謀官陳桷言瀕淮之地久經兵火官
私廢田一目千里連年既失耕耨草莽覆養地皆肥饒
臣願𠡠分屯諸帥占射無主荒田度輕重之力斟酌多
寡給所部官兵趁時布種或體倣陕西弓箭手法從長
區處因地土所宜種麻粟稻麥一切聽之無問租稅力
耕之人添破糧米朝廷逐旋應副耕牛委之諸帥計置
種子將來盡還其價不特人糧可以足辦如飼馬芻秣
之用亦皆霈然矣仍乞委自都督府選官兼總其事令
親到逐司與主帥熟議俟上下情通然後行之每軍就
令統制統領官管認監督近上謀議官領之收成受納
之日同認所得之數并隨時價直具申都督府籍記支
還價錢以金銀見錢品搭給降將逐司所得除一歲合
支數外餘就令封樁為儲積之計詔關都督行府
壬辰左奉議郎李椿年入對上問以民間利害椿年曰
今日法令非不善財用非不足而州縣每每不治者在
不得人耳若於二稅稍加措置不至失䧟用度自足若
轉運司更將常賦隨時轉易通一路之有無財不可勝
用也上曰今日監司郡守不相恊濟朕在河朔親所備
見監司所至不恤州郡有無盡行剗刷州郡往往藏錢
不令監司知椿年奏曰誠如聖訓椿年浮梁人嘗知寧
國縣劉大中所薦也尋以椿年通判洪州(四月辛亥)殿中
侍御史張絢言建康見今修城浚濠調五縣夫計役三
千人建康累經殘破兼屯大軍比之它州民力最為凋
弊况方農桑之月妨費本業誠為可慮乞令帥司權於
隣近太平廣德宣池諸郡均差廂軍及在城人兵赴本
府執役將見科諸縣人夫並行放散從之詔廣東福
建路招捕海賊朱聰時商舶且来而海道未可涉提舉
廣南市舶姚焯言近有海南綱首結領䑸伴前来號為
東船賊亦素憚乞優立賞典同力掩捕乃命福建廣西
帥臣疾速措置
癸巳初令諸州通判印賣田宅契紙自今民間競産而
執出白契者毋得行用從兩浙轉運副使吳革請也
甲午趙鼎奏近久雨恐傷苖稼欲下臨安府祈晴孟庾
沈與求曰以天氣久寒蠶損甚衆上曰朕見令禁中養
蠶庶使知稼穡艱難祖宗時於延春閣兩壁畫農家養
蠶織絹甚詳元符間因改山水左廸功郎䕫州路關
寨幹辦官張戒特改左承奉郎戒正平人以趙鼎薦得
召對上謂鼎曰戒禮貌生疎必未曾大叚歷任鼎曰自
登第十餘年只曾作縣令上曰論事頗有理然為文未
成就鼎曰如其為人大剛拙上曰人才和柔者多剛直
者最難得乃以戒為國子監丞(戒除監丞在四月辛亥)
乙未初𣙜鉛錫應産鉛錫坑冶盡行封樁具數併價申
部令𣙜貨務依茶鹽法措置印造文引許客人筭請給
賣齎赴指定州軍坑場又請通行興販所有鑄錢司合
用鼓鑄數仰齎錢赴坑場依價收買本錢依舊令轉運
司支撥如不足於上供錢内貼支如數目比額增减其
守令監官廵尉並比類買納鹽增立賞罰用總制司請
也右儒林郎福建路安撫司幹辦公事王傅入對乞
召見武臣上曰如諸將佐朕皆識其面目其能否亦皆
知之論久任因言近歲如明州鎮江建康守帥更易頻
數上曰太守止是治民傅對曰如到任一兩月間官吏
面目猶未能識豈暇詢究民間利病上曰然尋以傅為
右宣教郎尚書右僕射張浚言臣被旨暫往江上措
置邊防臣近到鎮江建康府以相去行在所地理未遠
即不敢一面施行節次關報動經旬月竊慮誤事臣將
来到上江日如有似此事件欲並依先降指揮施行訖
具奏從之初浚既定招来湖寇之計乃命荆湖制置使
岳飛先以兵往浚又慮諸將未諭此意或逞兵殺戮則
失勝筭傷國體遂具奏請行上許焉(徐夢莘北盟會編云張浚以都督收)
(楊么先遣飛屯於鼎州吳錫軍於橋口浚即欲進兵或說浚曰不可進而勝則捕一漁人耳如其不勝則都督)
(為諸將輕矣浚曰奈何或曰不如先揚聲言諸軍人馬各已差官犒設矣唯岳制置之軍當躬詣軍中是以犒)
(設而進也或不勝猶有說焉浚從之未幾以輔逵軍橋口浚駐潭州)詔福州因緣軍期
借用常平錢特與除破時本路提刑司以朝旨責償甚
峻帥臣張守請於朝乃命分限二年後省奏竊詳福州
所申事理若朝廷察知其不涉欺罔如委實逐急應副
軍須用過雖盡免放可也今徒分限責還要之終取於
民而已當時移用官吏必無備償之理彼民何辜而重
困之哉若來年又於科率之外别敷常平積欠臣恐愈
見難辦徒掛簿書資吏姦耳區區愚慮陛下儻以為然
乞降指揮近日所遣閩廣之使與逐路提刑只令檢察
欺弊與非理移用其緣軍須支費過常平錢物往者不
問来者如律如此則四方皆知朝廷初非利其數多而
欲取之也不亦善乎上乃寝前命既而漕臣薛昌宗又
請其餘七州軍借過常平司錢物並特與除破從之(昌宗)
(建請在七月癸丑)初命翰林院醫官王繼善入内看醫本院
以未經試補用舊法執奏御寳批特依今来指揮後省
言醫不三世不服其藥今驟令繼善入内看醫失立法
之意開倖進之門利害所關不敢忽而不論望賜追寝
從之(王繼善恐是繼先弟當考)
丙申龍圖閣直學士知撫州汪藻提舉江州太平觀時
朝廷議銓量監司郡守其資序已深雖無顯過而才非
所宜者以祠禄處之張致遠為侍御史嘗言藻素多玷
闕白簡具存湖州之政至今傳笑法行自貴始先罷藻
彼有歉於中者將望風投劾而去矣此亦銓量之至要
也故藻遂罷降授左朝奉郎胡蒙復所降一官以赦
叙也權中書舍人胡寅言考之公論蒙在五使最無善
状夫人臣受命於君有殞無二蒙乃慢陛下之命憚權
貴之威罪不容於死今以赦宥稍叙舊官則當為他日
任用之漸俾附下罔上之人無復忌畏而刑賞亂矣命
乃寝
丁酉復移浙西安撫司於臨安府以駐蹕之地理宜增
重事權故也徽猷閣直學士知臨安府梁汝嘉兼兩浙
西路安撫使徽猷閣待制知鎮江府沈晦兼沿江安撫
使(熊克小歷載移浙西帥司事在閏二月己巳今從日歷)試尚書吏部侍郎兼
侍讀鄭滋與權戶部侍郎張致遠兩易左廸功郎勅
令所刪定官兼史館校勘鄧名世守秘書省正字仍與
正字王蘋喻樗並兼校勘詔端明殿學士知饒州董
耘累請宫祠可依所乞提舉江州太平觀徽猷閣待制
提舉亳州明道宫程瑀知撫州直龍圖閣新知泉州魏
矼知饒州自是郡守之非才者稍稍被汰矣矼在臺時
嘗論江東提點刑獄公事虞&KR0008;與執政連親不可任修
注乃引嫌移建州命𣙜貨務降鹽鈔六十萬緡赴都
督行府收糴江南早禾米
戊戌詔樞密院計議官吕用中徐康編修官霍蠡並以
檢察逐路經費財用為名用中浙西康江東蠡浙東路
仍借奉使印上皆召見賜装錢而遣之右承奉郎宋
應追三官應父喬年為殿中監以修明堂增秩恩回授
應京官用吏部審量而有是命詔道州丁米依舊於
田畆上均敷用本州請也先是湖南諸郡歲調上戶充
土丁戌邊其下戶不行之丁則隨稅輸米後以官軍戍
邊而丁米如故道州歲輸米二千餘斛近歲為羣盗所
殘人丁益少遂以田稅取之守臣右朝奉大夫趙坦乞
以二分敷於田畆一分敷於民丁事下轉運司而坦已
去代者言如此則每丁當輸二斗有竒貧戶丁多之人
猶為偏重故有是旨既而言者以為湖南民力重困乞
將一路有丁米去處並與蠲减一分乃命轉運司相度
申尚書省後不果行(後旨在四月甲辰明年八月己亥王廸又請盡均之田稅十四年十)
(月戊戌所書可參考)
己亥詔諸部尚書遇闕許除侍郎兩員集英殿修撰
提舉江州太平觀姚舜眀陞徽猷閣待制以中書門下
省言舜眀自除權侍郎至今通及二年也詔沈晦累
請宫祠可依所乞提舉江州太平觀秘閣修撰提點江
淮等路坑冶鑄錢劉寧止知鎮江府促之任言者請
進納武臣候轉至大夫日遇郊方得封贈從之
庚子罷饒州孳生監鄱陽地高寒非馬所宜自置監至
今所蓄牝牡馬五百六十二而斃者三百十有五駒之
成者二十有七而已其芻粟又皆賦於民人不以為便
故罷之左朝請大夫提舉孳生監牧事郗漸坐失職免
官仍削二秩兵部侍郎王居正獻辯學四十三篇居
正嘗入見請以舊所論著王安石父子平昔之言不合
於道者為獻上許之居正乃釐為七卷其一曰蔑視君
親虧損恩義凢所褒貶悉害名教其二曰非聖人滅天
道詆誣孔孟宗尚佛老其三曰深懲言者恐上有聞其
四曰託儒為姦以行私意變亂經旨厚誣天下其五曰
隨意互說反覆皆違其六曰排斥先儒經術自任務為
新竒不恤義理其七曰三經字說自相牴牾集而成之
謂之辯學詔送秘書省崇觀間王安石學益盛内外校
官非三經義字說不登几案居正獨非之至是因事請
對進言曰臣聞陛下深惡安石之學久矣不識聖心灼
見其弊安在敢請上曰安石之學雜以伯道取商鞅富
國強兵今日之禍人徒知蔡京王黼之罪而不知天下
之亂生於安石居正對曰禍亂之源誠如聖訓然安石
所學得罪於萬世者不止此因為上陳安石訓釋經義
無父無君者一二事上作色曰是豈不害名教孟子所
謂邪說者正謂是矣居正退即序上語繫於辯學書首
上之
辛丑都督行府言左朝散郎知泰州邵彪具到營田利
害應請射荒田每畆納課子五升(田土瘠薄者量與裁减)耕種五
年仍不欠官司課子許認為己業限外元主識認或照
驗明白即許自踏逐荒田依數指射以為己業如是五
年内歸業即許佃人畫時交還量出工力錢還佃人勘
會所陳委可施行令關送尚書省指揮從之初傅崧卿
之經始營田也十年内許地主識認後用陳規議滿三
年不欠官稅者許充已業最後有旨三年外田主自言
者給還三分之一餘聽指射荒田以足元數彪謂前旨
有害力耕之人後旨有妨歸業之戶故有是請浚用便
宜行之參知政事孟庾沈與求見其所關曰三省樞密
院乃奉行行府文書邪皆不樂宰相趙鼎一切不較人
以為難(行府關三省事以趙鼎事實修入前此未有稱關送尚書省指揮者故因此遂書之)賜
光州度僧牒二百為營田費用都督行府請也先是賜
夀春府度牒四百道故光州援以為請武義大夫閤
門宣贊舍人新臨安府兵馬都監楊華添差潭州兵馬
鈐轄
壬寅丁憂人韓璡起復右朝奉大夫充淮西宣撫使司
參議官璡開封人其父為省吏劉光世所辟也
癸夘刑部請因事到官實負冤抑而呼萬歲者杖一百
舊法概徒二年言者以為情有重輕乃申明行下其餘
論如律移鎮江府𣙜貨務都茶場於真州初詔問
宰執以戰守方略鎮南軍節度使開府儀同三司提舉
臨安府洞霄宫吕頥浩言謹析為十事一論用兵之策
大略以為敵性貪婪吞噬不已若不用兵則二聖必不
得還中原必不可復偽齊資糧必不可焚和議之計必
不可諧大江之南必不可保宜間遣使臣再貽書以驕
之復示弱以紿之而我急為備出其不意乘時北伐二
論彼此形勢大略謂尼瑪哈之性好殺喜戰用兵不已
昧於不戢自焚之禍部曲離心已久將士厭苦從軍謳
吟思鄉勢必潰散又劉彦宗斡里雅布伊都棟摩國王羅
索貝勒皆已死所存者材氣皆在數人下子女玉帛充
滿於室志驕意滿有將亡之兆而我之形勢比之數年
前則不同何以言之數年以前金人所向我之戰兵未
及交鋒悉已遁走今二三大將下兵已精矣噐械已略
備矣臣竊料劉光世韓世忠張浚楊沂中岳飛王&KR0667;下
兵數得二十萬人除輜重火頭外戰士不下十五萬夫
太祖太宗有兵十四萬而平定諸國遂取天下今有兵
十五萬若不用兵則必有後時之悔三論舉兵之時大
略謂金人風俗每於四月盡括官私戰馬逐水草放牧
號曰入澱禁人乘騎八月末各令取馬出澱凖備戰鬭
又金人所長在弧矢之利而暑月弓力怯弱射不能及
遠今若以夏月發兵出其意外一舉無遺矣四論分道
進兵之策大略謂京東之民企望王師日久宜分兵二
萬人由泗上擣汴京二萬人由海上攻沂密又二萬人
駐濠為援不可深入俟八月班師明年復出五論軍糧
供軍事大略謂海道之兵至山東則有糧可因濠上軍
糧由江淮可運惟趨汴之軍當持十萬糧過南京則糧
亦可因矣乞於明州支米一萬二千斛為海道諸軍一
月之糧及委江浙漕臣㨂選精米五萬斛前期運至泗
州凖備趨汴諸軍附帶入界六論大兵進發日乞聖駕
駐蹕鎮江七論經理淮甸大略謂淮南天下沃壌今焚
蕩一空除濠泗州夀春府差武臣外其餘並差文臣使
之大講經理之政仍勸率鄉村於三月間多種早禾六
七月間成熟可濟艱食比至防秋場圃事畢矣臣嘗考
泰州鹽息歲産千四五百緡倍扵二浙尤宜選任能吏
八論機會不可失今戶部月支百一十萬緡若不用兵
無息肩之期則東南民力重困九論舟檝之利大略謂
北方之木與水不相宜海水鹹苦能害木性故舟船入
海不得耐久而又不能禦風濤往往有覆溺之患今當
聚集福建等路海船於眀州岸以擾偽齊京東河北及
平營諸郡如范温崔邦弼王進等可令北去(王進本登州界逓鋪)
(兵士)金人雖有鐵騎百萬必不能禦十論并謀獨斷大略
謂古之帝王舉大事决大義謀不可不廣而斷不可不
必今陛下以善後之計下詢於前宰執臣料六人者或
以為當用兵或欲且保江南或欲料理淮甸或欲堅守
和議或以為上策莫如自治或以為来則拒之去則勿
追乃禦戎之道所見不同在聖主獨斷而已自建炎以
来所遣使命前後祈請非不切至竊料金人必無果决
之言亦有難從之請姑以欵我爾如和議果成則臣舉
兵之策置而不用可也如和議决不可成則臣愚言或
可以備收錄持服朱勝非言自陛下講明軍政賞罰
必當今内外勁兵三十餘萬勇氣可作機會可乘宜於
此時進取無失機後悔遂列上四事一曰進討僣偽二
曰守備江淮三曰招撫遺民四曰審度敵勢觀文殿
大學士提舉臨安府洞霄宫李綱言近年所操之說有
二閒暇則以和議為得計而治兵為失策倉卒則以進
禦為誤國而退避為愛君今天啟宸衷親却大敵則其
效概可覩矣願自今勿為退避之計勿遣和議之使議
者或欲大舉或欲且保一隅臣皆以為不然願陛下駐
蹕建康料理荆㐮以為藩籬葺理淮南以為家計俟防
守既固軍政既修之後即命諸將分道攻討乃為得計
此二者守備攻戰之序也夫淮甸荆㐮東南之屏蔽也
六朝之所以能保守江左者以強兵巨鎮盡在淮南荆
襄間今當於淮南東西及荆襄置三大帥屯重兵以臨
之以揚廬襄陽為帥府分遣偏師進守支郡卜築城壘
如開新邊朝廷應副錢糧謂如淮東則以江東路財用
給之淮西則以江西路財用給之荆襄則以湖北路財
用給之徐議營田使自贍養遇有敵馬則大帥遣兵應
援稍能自守商旅必通乃可召人来歸漸次葺理假以
歲月則藩籬成矣近年以來大將握重兵於江南將吏
守空城於江北雖有天險初無戰艦水軍之制故敵人
得以侵擾窺伺欲為守備無他反此而已守備既成然
後可以議攻戰之利亦當分責於諸路大帥雖因敵决
勝不可預圖臣願竊以為獻者勿失機會而已若夫措
置之方則臣願先定駐蹕之所臨安平江皆澤國𥚹廹
所據非用武之地莫若權宜且於建康駐蹕控引二浙
襟帶江湖漕運財榖無不便利使淮南有藩籬形勢之
固然後建康可都願陛下與大臣熟計之夫西北之民
皆陛下赤子陥於僣逆豈其本心儻藩籬既成壌地相
接甲兵既備天威震驚必有結約来歸或願為内應者
宜命諸帥優加撫循来歸者給田土内應者與爵賞更
願力為自治自強之計使陥溺之民知所依告此綏懷
之略所當先者又條上六事一曰信任輔弼大略謂今
選於衆以圖任股肱之臣遂能捍禦大敵可謂得人願
陛下待以至誠無事形迹久任以責成功勿使小人得
以間之二曰公選人材大略謂陛下臨御以来用人材
多矣世之所許以為正人端士者往往閑廢於無用之
地盖自昔抱不羣之才者嘗為小人所忌嫉或中之於
黮闇或指之以黨與或誣之以大惡或摘之以細故而
以道事君者不可則止雖負重謗遭深譴安於義命不
復自辨夫人主豈能常無愛憎然必去愛憎而後能用
人以興邦者愛憎出於私情用人必由於公道故也陛
下誠能推至公之道將見人材輩出中興之業不難致
矣三曰變革士風大略謂近年士風尤薄隨時好惡以
取世資不顧國體惟欲進身不覈事實惟欲傷人大罵
則大進小詆則小遷翕訿成風此非朝廷之福也朝廷
設耳目之官以廣視聽固許之以風聞至於大故須當
覈實使果如其言則誅責所加不宜止從輕典使言而
無實服䜛蒐慝得以中害善良皆非所以修政刑也陛
下得一張浚付以西事浚以忠許國雖失機會不為無
過而言者繩以大惡賴浚有浴日之功足以結知又有
大臣為之辨得自洗濯不然何以雪哉夫朝廷設耳目
之官固許風聞若言而無實則誣人之罪願陛下降詔
戒士大夫使體德意務從忠厚四曰愛惜日力大略謂
事粗定之時朝廷所推行者皆簿書期會不急之細務
至於攻討防守之策國之大計皆未嘗留意安得不為
金齊之所陵侮願詔大臣熟議所以為規模者畫一條
具加立課程以次施行五曰務盡人事大略謂天人之
道其實一致今未嘗盡人事敵至則先自退屈而欲責
功於天可乎願與大臣協心同力務盡人事以聽天命
六曰寅畏天戒大略謂比年以来天屢譴告願陛下以
至誠之意正厥事以應之綱書凢萬言其大指如此
資政殿大學士提舉臨安府洞霄宫秦檜言靖康以来
和戰之說紛然言戰者專欲交兵而彼已之勢未必便
言和者專事懇請而軍旅之氣因以沮皆非至當之畫
為國者自有正理不必以虛張為強亦不必以力弱為
怯國家自金人入犯之初但當許契丹故地廟堂太怯
遽以三鎮許之不知民不肯從雖欲割棄而不可是太
怯之過也其後金人退師亦頗欲捨三鎮而要厚賂廟
堂謀之不審乃結契丹之叛臣為金人腹心者欲與合
謀又潜檄邊臣掩殺割地官以變前議聲雖甚美實無
成功是虛張之過也臣頃歸朝廷妄進狂瞽令劉光世
通書敵帥說其利害以為得地則歸豫失好則在金即
蒙陛下聽納施行不旋踵敵果退師豫邀之東平百端
敵言俟兒孫長大與你圖此臣恭聞陛下宣諭以為得
之北來人臣益知不必虛張也繼因海州擒獲漢兒高
益恭稍知文字臣又嘗妄議俾携大長書歸諭以立國
之體當明逆順助豫則叛者得利金國何以統衆從本
朝則河南之地自非金國所欲者淵聖所割河朔既亦
有盟約豈敢睥睨又明言不當留朝廷所遣信使以致
不敢再遣得旨作書縱益恭北還旋有所留一二使人
來歸後所遣使悉不拘留臣益知事有正理不必太怯
也今者逆賊劉豫隂導金人提兵南向此在朝廷當以
正理處之盖不討賊豫則無以為國不安慰強敵則逆
賊未易討前此不欲輕發兵端故隠忍以待釁今賊豫
啟之我欲乘機以舉則處以正理不可失也自古兩國
相敵力強者驕不足深較樊噲憤匃奴侮慢欲以十萬
横行其國季布折之此其盛強之時况今勢有未便臣
前奏乞安慰強敵當用所獲金人令諸將通其大長書
明言止欲討叛而不敢輕犯大國盖知虛張之無益也
自古立國必明君臣之義陳常作亂孔子請討此齊國
之亂臣而魯不容况賊豫我故臣子不討則三綱大淪
何以為國臣前具奏乞征討賊豫當檄數其罪而陽推
金人以紓其締交之計作我士氣而沮彼賊衆益知討
叛之不必太怯也金人立豫諸帥皆不以為是其以為
是者意保河朔用豫以為捍蔽耳河南之地金人非必
爭得河南已復中原之大半徐議河朔猶當以二聖為
請臣前奏亦已略具果蒙陛下採納則逆順之勢一分
人百其勇是為攻戰之利界在夾河諸軍分處南北譬
若藩籬宏遠堂奥以安是為守備之宜因所獲金人厚
存拊之彼各識所属大長之意分遣書詞不至差殊則
是為措置之方使敵知朝廷志在討叛而義不得已使
豫衆知朝廷但誅首惡而脅從罔治則是為綏懷之略
若乃噐械之良窳軍食之困匱裨校之才否山川之險
夷則有司之事將帥之職父老之知臣不敢臆說也迂
疎無所知識惟聖明財察左正議大夫提舉西京嵩
山崇福宫汪伯彦為决戰將軍萬全元老答問以獻大
略謂敵之奔北尾擊過淮可也未宜遠去若犯此而前
略地就糧則失遺民之望飛芻輓粟則難漕運之繼又
言關師古孔彦舟輩叛去初非本心儻能遣間使往諭
上意俾之自效又言當屯師淮甸荆南籬落江表今敵
人潜師而北必將盤礴徘徊於宿亳徐淮之間營糧濟
師待時而再南來出沒荆襄乘桴而下合洞庭之賊相
與為水攻之謀益以步人水陸俱下使吾守株於前而
長江之險已奪吾後則將奈何與其急於目前之追襲
不若修政以為善後之計資政殿大學士提舉臨安
府洞霄宫王綯言攻戰之利莫若作士氣守備之宜莫
若固淮甸措置之方莫若經久遠綏懷之略莫若惠吾
民今新捷頻勝之後長慮却顧所宜素講願詔諸帥各
分士卒之半分據淮南要害之地明間諜遠斥堠厲兵
秣馬常若敵至借使復來力足以禦或留兵雖衆而士
氣驕惰何足為固淮甸者國家所必爭不可失之地盖
保淮甸然後可以駐蹕建康經理中原或謂敵人乏糧
匆遽而歸又謂金人能襲承楚而不能犯通泰足以明
其兵之少臣皆不敢以為然金人用師十年初未嘗齎
糧也累年以來偽境固已畫宿州為界矣今隂導敵人
無故出疆彼必以謂得承楚而有之則通泰在吾腹中
可不攻而下然則淮甸豈可不固守所謂經久遠者其
說有二一則規駐蹕之利一則操統御之權駐蹕之地
未有過於建康者使今冬敵不侵軼則來春鑾輿可駐
建康國家待遇諸將爵位極矣寵錫至矣事權重矣前
古所謂善將將者惟陛下留神而加意焉濠泗襄鄧以
北陥偽境者皆吾民也臣謂宜因事區别或降附之際
或俘獲之餘願從則隨宜存撫欲歸則畀以齎糧使人
知聖度寬洪海涵天覆彼驅來戰則人無鬭志衆有遁
心我往伐彼即前徒倒戈無所為敵者矣吾民之在東
南者累年以来如預納苖稅及和買絹錢之類盡竭所
有樂輸而不病獨可不思加惠哉資政殿大學士知
福州張守言明詔四事臣以為莫急於措置措置苟當
則餘不足為陛下道矣臣請言措置之大略其一措置
軍旅其二措置糧食神武中軍當專衛行在而以餘軍
分戌三路一軍駐於淮東一軍駐於淮西一軍駐於鄂
岳或荆南擇要害以處之使北至關輔西抵川陕血脉
相通號令相聞有唇齒輔車之勢則自江而南可以奠
枕而卧也然今之大將皆握重兵貴極富溢前無禄利
之望退無誅罰之憂故朝廷之勢日削兵將之權日重
而又為大將者萬有一稱病而賜罷或卒然不諱則所
統之衆將安屬邪臣謂宜拔擢麾下之將使為統制每
將不過五千人棋布四路朝廷號令徑達其軍分合使
令悉由於朝廷之權以用之然後可以有為也何謂措
置軍食諸軍既已分屯諸路則所患者財榖也然所費
多寡在彼猶在此耳則所患者轉輸也攷祖宗以來每
歲上供六百餘萬悉出於東南轉輸未嘗以為病也今
宜舉兩浙之粟以餉淮東江西之粟以餉淮西荆湖之
粟以餉岳鄂荆南量所用之數責漕臣將輸而歸其餘
於行在錢帛亦然恐未至於不足也錢糧既無乏絶之
患然後戒飭諸將不得侵擾州縣以復業之民戶口多
寡為諸將殿最歲遣官覆實而陞黜之則民得以還其
鄉里而田野日闢生齒日滋江北州縣有興復之漸矣
如是措置既定俟至防秋復遣大臣為之統督使諸路
之兵首尾相應綏懷之略亦在是矣然臣復有區區之
愚猶以為未然究其本源則在陛下内修德而外修政
耳所謂修德不過正心誠意畏天愛民儉於家勤於邦
遠聲色屏貨利兢兢業業凢可以累德者無不去也所
謂修政不過任賢使能信賞必罰抑權倖裁冗濫謹法
度興廉耻凢可以害治者無不去也持久不倦盛德日
新四海愛戴何患外國之不服在陛下果斷而力行之
資政殿學士提舉臨安府洞霄宫顔岐言攻戰之利
在擇賢將守備之宜在明賞罰措置得其方在號令不
妄動綏懷明其略在軍民各安業又曰忍之又忍天下
歸仁願陛下不廢臣愚戇之言以助聖德萬分之一
資政殿學士提舉臨安府洞霄宫李邴條上戰陣守備
措畫綏懷各五事所謂戰陣之利有五曰出輕兵務遠
略儲將帥責成功重賞格大略謂關陜為進取之地淮
南為保固之地關陜雖利於進取然不用師於京東以
牽制其勢則彼得以一力而拒我今大將統兵者數人
皆所恃以為根夲萬一失利將不可復用偏將中如牛
臯王進楊珪史康民皆京東土人知地險易可各配以
部曲三五千人或出淮陽或出徐泗彼將奔命之不暇
此不動而分陕西重兵之一端也關陜今雖有二宣撫
其體尚輕非遣大臣不可吕頥浩氣節高亮李綱識量
宏遠威名素著願擇其一而用之必有以報陛下又言
陛下即位之初韓世忠劉光世張俊威名隠然為大將
今又有吳玠岳飛者出矣願詔大將於所部舉智謀忠
勇可以馭衆統師各兩三名朝廷籍記遇有事宜使當
一隊毋隸大將則諸人競奮才智皆飛玠之儔矣大將
爵位已崇難相統一自今用兵第可授以成筭使自為
戰而已謹勿遣重臣臨之以輕其權而分其功也今却
敵退師之後必論功行賞願因此詔有司預定賞格謂
如得城邑及近上首領之類自一命至節度使皆差次
使足相當所謂守備之宜有五曰固根本習舟師防他
道講遺策列長戍大略謂江浙為今日根夲欲保守則
失進取之利欲進取則慮根本之傷古之名將内必屯
田以自足外必因糧扵敵誠能得以功名自任如祖逖
者舉淮南而付之使自為進取而不至虛内以事外苟
未有斯人則前日輕兵之說為不可廢臣聞朝廷下福
建造海船七百隻必如期而辦乞倣古制建伏波下瀨
樓船之官以教習水戰俾近上將佐領之自成一軍而
專隸扵朝廷無事則散之緣江州郡緩急則聚而用之
臣度金人他年入犯懲創今日之敗必先以一軍來淮
甸為築室反耕之計以緩我師然後由登莱泛海窺吴
越以出吾左由武昌渡江窺江池以出吾右一處不支
則大事去矣願預講左枝右梧之策夫兵之形無窮願
詔臨江守臣凡可設竒以誘敵者如吴人疑城之類皆
預為措畫今長江之險綿數千里守備非一苟制得其
要則用力少而見功多願差次其最緊處屯軍若干人
一將領之聽其郡守節制次緊稍緩處差降焉有事宜
則以大將兼統之既久則諳熟土風緩急可用與旋發
之師不侔矣所謂措畫之方有五曰親大閱補禁衛講
軍制訂使事降勅榜大略謂宜因秋冬之交闢廣場會
諸將取士卒才藝絶特者而爵賞之建炎以来禁衞軍
寡乃藉五軍以為重臣常寒心願擇忠實嚴重之將以
為殿帥稍補禁衞之闕使隠然自成一軍則其馭諸將
也若臂之使指矣今諸郡廂軍冗占私役者大郡二三
千人小郡亦數百人臣願講求除郡守兵將官自有禁
軍給使外餘以傔從衣糧畀之使自僦人以役大抵殺
廂軍三分之二而以其衣糧之數盡募禁軍金人自用
兵以来未嘗不以和好為言此决不可恃然二聖在彼
不可遂已姑以餘力行之耳臣謂宜專命一官如古所
謂行人者或止左右司領之當遣使人舉成法而授之
庶免臨時斟酌之勞而朝廷得以專意治兵矣劉豫僣
叛理必滅之謂宜降𠡠榜眀著豫僣逆之罪曉諭江北
士民此亦兵家所謂伐謀伐交者所謂綏懷之略有五
曰通德意先賑䘏通關津選材能務寬貸大略謂山東
大姓結為山寨以自保今雖累年勢必有未下者願募
有心力之人密往招諭應淮北遺民来歸者令淮南州
郡給以行由差船津濟量差地分人護送毋得邀阻有
官人先次注授差遣無官而貧乏者令沿江州郡以官
屋居之仍量給錢米三兩月其能自營為乃止内有才
智可用之人随宜任使勿但縻以爵秩而已凡諸將行
師入境敢拒抗者固在勦戮其有良善老弱之人皆寬
貸俾洒然有更生之望又上四事曰事天感民任臣擇
才端眀殿學士致仕翟汝文言朝廷無遠略無定論
無腹心謀議之臣三者不立何後之善自金人躪籍中
國乘輿越在裔土雖西晉戎兵之禍唐室安史之亂不
至於此自建炎俶擾今九年矣天下日苦於兵而戰守
之計初未定也經國規模猶未立也將相大臣每至防
秋則豫謀避地之計至春則泰然安肆如無事之日敵
至與衆同懼敵退與衆同喜如斯而已所謂禦敵者臣
不識也昔晉武帝欲平吴得張華羊祜杜預以贊其計
唐憲宗討淮蔡武宗平澤潞賴裴度李德裕以成其功
今羣臣泛泛然如河中之木則陛下誰與權事揆策以
圖今日之事乎臣願擇大臣有深謀者任之責其恢復
用技能將必以尅敵合天下之英傑相與謀議立國之
綱紀規模先定然後可為也端眀殿學士提舉臨安
府洞霄宫韓肖胄言臣觀女真等軍皆畏服西兵勁銳
善戰今三大帥所統頗多西人復聞吴玠繼有捷奏軍
勢益振敵意必搖况祖宗之澤垂二百年民心愛戴而
賊豫父子虐用其民殆不堪命則攻戰之利臣固知矣
自荆襄以至江淮綿亘數千里今若無事而㮣為守具
不惟兵勢之分所在寡弱兼亦勞人費財坐以守困不
若分擇文武臣寮按行計度量遠近之中求險阻之要
屯兵積糧以至器械戰船之屬一皆素具夫淮南賊豫
父子闚覦之地不惟利源所在可以徑趨大江前日潘
致堯回其書已有江北不請屯戍人馬之語及遣王翊
来果持分畫之說我既難從以理拒之所議未定便可
扼險而固守今淮東西雖命宣撫使然將屯置司乃在
江上所遣偏裨分守不過資以輕兵勢孤力弱難以責
其固志或謂車駕方在浙西翼衞全恃江上故三將皆
屯濱江或朝廷本欲示敵以強尚存修好之議若移兩
將江北或致蕃偽亟争臣謂張俊既置司建康自可分
屯江浙屛衞行闕力已有餘况世忠光世若在淮南藩
籬可謂申固若謂不欲致疑敵人彼既舉兵深入我則
移屯有名若慮引惹生事但當約束俾無得以一人一
騎踰淮而北可矣方今所謂措置莫若攻守二策今諸
大將之兵自主庭戶有一纖芥利害未免更相讎疾若
欲並遣進攻必先選命總帥分以精銳之兵附以招集
之衆合數萬人自成一軍號令既一權力既重諸將雖
素貴疇敢不聽從維持輯睦使必有成其利害與用非
素所撫循之兵而僥倖取勝者盖亦異矣畿甸山東關
河之民受金人之驅役苦偽齊之煩苛為今之計當以
安集流亡招懷歸附為先今淮南江東西荒閑之田至
多謂宜揭榜境上或遣簽軍之可信服者深入偽境轉
相告諭俟其來歸從所欲往授田給糧捐其賦租遂其
生理必將接迹而至臣昨在軍前聞金帥頗有厭兵之
意其衆軍亦思休息特尼瑪哈烏舍高慶裔輩持之不
肯然上下猜防人心擕貳將見内患自生變亂可待矣
肖胄又上奏請屯田其說以為江之南岸並江之民甚
少曠土甚多皆可指為屯田沿江大將各見分地而屯
軍士舊嘗為農者十計五六擇其非甚精銳可為田者
使各受地凡為田者聚屯于所田之旁有形勢之地農
隙則各試其所習之技歲成則多分以所種之禾麥軍
士所田必不能盡徧長江之南岸則募江北流徙之人
給之又有餘則募江南無業願遷之人給之其分給部
勒訓習如軍士之法然屯田之始必有耕牛農具榖種
營屯之費不憚以圖長久之利者國家所當急務也凡
置營田皆占形勢之地則應江上之勢可備禦處遂皆
因田以成營屯於衆屯之中擇其甚要害處又加以重
兵為大寨一年之後大寨之糧食可稍取於田之穀則
漕運之費省大寨之軍止則可以保江而固守出則可
以渡江而攻討屯田之士常為根本傳烽數號數千里
不絶則敵人之情畏矣津岸有可絶江處當預設險固
使不得渡浦溆有可泊舟處當素備舟師使不得入險
固非一日可設也舟師非一日可習也可因屯兵使為
之積日有功事至可戰則戰守之道盡矣(前宰執所奏必非一時来)
(上如朱勝非在湖州王綯在崑山其疏必先至李綱在邵武張守在福州顔岐在福清其疏必後逹今且倂附)
(卷末以便稽考此外范宗尹許翰馮澥路允廸盧益葉夢得張澂宇文粹中王孝廸謝克家富直柔席益徐俯)
(等所奏未見當求本月附入)
建炎以來繫年要錄卷八十七金人地名考證
尼瑪哈(原書作黏罕誤改見卷一)
斡里雅布(原書作斡離不誤改見卷一)
伊都(原書作餘都誤改見卷一)
棟摩(原書作蟾目誤今改正)
羅索貝勒(原書作婁宿孛堇誤今改正)
烏舍(原書作兀室誤改見卷一)
