建炎以來繫年要錄卷一百八十三
宋李心傳撰
紹興二十有九年秋七月壬午朔淮東安撫司言北邊
蝗虫為風所吹有至盱眙軍楚州境上者然不食稼比
復飛過淮北皆已淨盡癸未上謂大臣曰此事甚異可
以為喜仰見上天垂祐之意陳康伯曰載籍所傳盖未
之有皆由聖德所感隣境聞之當自懾伏上曰然使其
聞之必不敢妄作矣(中興聖政史臣曰古者以災異多興國謂其誠於畏也誠於畏則君)
(德彰矣朝桑所以彰太戊也鼎雉所以彰高宗也熒惑所以彰景公也誠矣今夫蝗之来不可祝而去蝗之孽)
(惟苗是食其去而不食果何以致之也德聞於天且眷之矣金安得而不服臣以謂非誠於畏者不能也)
御史臺主簿馮方為秘書省正字秘閣修撰知揚州
劉岑言右朝奉大夫張松敏給精悍材力有餘往年梁
揚祖在虔洪頗得松力若使治兵訓民必有可觀乞增
置本州通判一員以松填闕從之未幾諫官何溥以為
非祖宗舊制詔松改通判荆南府
甲申尚書禮部員外郎楊邦弼守起居舍人右朝請
郎知靜江府李如岡復秘閣修撰
乙酉詔直秘閣成都路轉運副使王之望充四川制置
司類省試院監視左朝奉郎知嘉州何逢原充考試官
左朝請大夫知卭州費行之充別試院監視左朝奉
郎知榮州李曄充考試官監試官依監學條法取摘試
卷詳定類省試勅差官自此始仍以金字牌遞給降勅
劄付制置使收掌俟試近發出先是蜀中弛挾書律而
就試者率以逹旦為常之望始禁之然卒不果右文
殿修撰張子賢子正並充敷文閣待制提舉佑神觀秘
閣修撰張子仁充集英殿修撰主管佑神觀仍並令久
任初楊偰以登第故累遷至侍從(偰存中子)而吳拱以守邊
除潭州觀察使於是韓世忠張俊諸子猶在庶僚上以
俊贊和議有功手詔今一二大將之子皆已遷至文武
侍從而俊之子猶在庶僚乃有是命仍詔自今功臣子
孫叙遷當至侍從並令久任在京宫觀庶幾恩義兩得
永為定法給事中兼直學士院楊椿封還之曰爵秩天
下公器陛下縱私之柰清議何上面諭椿朕欲以虛名
奬用勲臣子孫椿曰名器不可假人恐倖門一開援例
者衆然卒除之
丙戍安化三州首領蒙自臨等來獻方物詔以自臨為
三班差使
丁亥權吏部尚書同修國史兼侍讀賀允中參知政事
戊子主管侍衛步軍司公事趙密請以本司馬軍親隨
二將為中軍餘四將為左右前後軍從之親衛大夫
武泰軍承宣使兩浙東路馬步軍副總管張守忠為侍
衛步軍司左軍統制用趙密請也
己丑權尚書吏部侍郎兼史館修撰兼侍講葉義問兼
權吏部尚書
辛卯故中奉大夫尚書主客郎中林冲之特與致仕遺
表恩澤以其家自訴靖康中使金割地死於金國故也
初朝散郎尉服死其子紘幼孫大廉以致仕恩入仕
約官至正郎即任紘及大廉累遷至右朝奉大夫遇郊
恩任其子敦詩紘訴於朝吏部請官紘而罷敦詩從之
壬辰詔潭州觀察使知成州吳拱妻令人許氏特封信
安郡夫人
癸巳左太中大夫權尚書戶部侍郎趙令詪復為崇慶
軍承宣使安定郡王已而令詪言自来未有由從官襲
封者請得任子孫京秩如舊上許之太府少卿錢端
禮充秘閣修撰兩浙路轉運副使中書舍人洪遵言
近奉指揮自今功臣子孫序遷至侍從並令久任在京
宫觀永為定法臣伏思之有大不可臣竊計内外將家
子孫亡慮二十人若以序遷不出十年西清次對之班
皆可坐致恭惟太祖皇帝之世所與開國創業及南征
西伐諸大臣功如曹彬潘美王審琦石守信王全斌慕
容延釗之徒其子若孫不過諸司使惟彬之子琮瑋以
功名自奮王承衍石保吉以聯姻帝室皆為節度使初
不聞有遞遷侍從之例今指揮一出使十年之間清穆
敞閒之地類皆將種非所以示天下之美觀望收還前
詔從之
丁酉左朝奉大夫知吉州魏安行為尚書戶部員外郎
安行自訴為秦檜挾妻家私忿奪去墾田之賞置臣罪
籍天下守令以臣為戒法遂不行望檢舉原降指揮使
州縣樂於勸課田野日闢
戊戌翰林學士修國史周麟之言左宣教郎知雙流縣
李燾(燾丹稜人已見)嘗著續皇朝公卿百官表九十卷詔給劄
錄付史館燾博學剛正張浚張燾咸器重之秦檜盛時
嘗遣人諭意欲得燾一通問即召用之燾惡其誤國擅
權迄不與通故偃蹇州縣垂二十年四川安撫制置使
王剛中聞其名奏以為幹辦公事初燾父中任至在朝
奉大夫通習本朝典故燾以司馬光百官表未有繼者
乃徧求正史實錄傍採家集野史增廣門類起建隆迄
靖康合新舊官制踵而成書其後續資治通鑑長編盖
始於此右朝請郎韓髦知無為軍右正言都民望
言朝廷自紹興二十六年緣諸路州軍縣鎮税場猥多
减併一百三十四處减罷九處免納過税五處實仁術
也然議者謂經總制錢係州縣以百色官錢分隸今既
减省輸錢之源即上件錢自合裁减乞命有司除豁年
額庶幾州縣不敢巧作名目並緣為姦從之是晚福
州大雨溝澮皆溢潮水因之冒城而入侯官縣民田頗
為所壞
己亥司農寺丞韓元龍覈實浙西常平米還言一路糶
米錢毋慮六十萬緡乞別行收糴從之
庚子右朝請大夫江南東路轉運判官李禎為直秘閣
江淮等路提點鑄錢公事填復置闕上諭宰執曰泉司
利害大槩有四坑戶銅本人工木炭是也卿等宜諭禎
講究利害令鼓鑄復額以稱朕意
壬寅利州東路駐劄御前諸軍統制兼知興元府姚仲
言被旨增招官兵三千人乞下總領所支給器甲從之
乙巳右僕射湯思退等乞以上親書近降戒驕惰禁賂
遺二詔立石於尚書省以墨本頒於中外從之思退因
贊雲章奎畫超冠古今上曰朕自少時留心翰墨至今
不倦然迄不能臻妙在唐惟太宗好二王書一時翕然
相尚歐虞褚薛皆有可觀朕有舊藏文皇數帖其間有
好謙自牧上畏天下畏羣臣等語不惟字畫可喜其用
心實後世所矜式也初勅令所刪定官聞人滋面對
言按察之吏例舉選人改官任使委責匪輕誠為良法
然習行既久不能無弊凡為薦舉本欲選取材能而或
以相成或以彼此貿易或奪於勢力而不能自便其出
於誠心薦舉者盖亦無幾且小官孰不求進則皆務得
而爭先奔競成風無復操守及被舉之人他日負犯則
一状自陳而已夫舉非其人責豈容免欲乞詔諭有司
申言同坐之條重其陳首之法庶幾舉者知所戒其弊
可革矣臣復有管見凡在官者歴任及十考以上則入
仕亦積有歲年矣委無公私過犯則其人亦知愛重矣
若此之類雖舉状偶不及格伏望取自聖斷以次量材
許其降等遷改既不廢舊制開此公道一門使孤寒廉
退者亦有寸進之望或有疑其失於濫者即乞賜裁酌
取吏部每年以來改官中人數約為限格舉状年勞參
酌並用少抑貪冒之弊養成廉素之風似為有補詔吏
部長貳同加參酌務要精審久遠可行至是中書舍人
洪遵張孝祥權工部侍郎兼權給事中王晞亮議曰臣
等竊詳選人改官之法自祖宗以來行之二百年法令
章程燦然並具至於今日不能無弊者非法之不善也
患在士大夫以私情汨之耳夫自一命以上仕於州縣
之間雖有真賢實廉勢不能以自逹於上故為立監司
郡守薦舉之法必使之歴任六考所以遲其歲月而責
其赴功必使之舉官五員所以多其保任而必於可用
姦贓巨蠧者既有安治之科而齷齪冗懦之輩既無材
可以被薦又無過可以斥逐寧予之幕職曹掾之禄使
足以代耕至於沒齒而不敢望致身於京官所以分别
材否可謂至矣舉之而非其人有才而不見舉是則監
司郡守之罪所謂失舉之罰必行之可也今臣僚所建
欲以歴任十考舉主不及格者與降等改官揆之人情
雖為至公然恐此路一開則有力者惟圖見闕無材者
苟冀終更率不過出官十餘年可坐以待京秩此其不
可一也今欲約每歲改官之員减其分數以待無舉削
者則當被舉之人必有失職淹滯之歎此其不可二也
京官易得馴至郎位任子之恩愈不可减非所以救入
流之弊此其不可三也祖宗法度非有大害未易輕議
今一旦欲以二百年之成法舉而易之此其不可四也
有四不可事理著明難以如臣僚所請竊謂宜如故事便
從之滋嘉興人也(按元降指揮令吏部長貳參酌今乃是給舍議上恐日歴或有脱字當求)
(他本參考隆興元年三月己酉减舉主員)
己酉詔殿前司破敵軍以五千為額時左翼軍之改隸
者與統制官陳敏所募士纔二千人乃於本司諸軍那
摘以充其數荆湖南路提點刑獄公事彭合入對言
湖南州縣於民間二税之外別令輸土戶錢又以税科
本色布而高價折取其直謂之折絶以至受納官物收
領詞状之際則取醋息錢又一例均科麴引錢隨科送
納名色不一臣在官之日已行禁止乞下本路監司覺
察合又言州縣出賣官田之害望痛减定價毋令抑勒
戶部言自降指揮僅及半年據江浙諸路日前賣到田
一百十餘萬緡即非賣不行難以减價乞不得抑令田
隣承賣從之
庚戍在撥四川經總制并田晟錢糧錢八十四萬緡應
副四川增招軍兵歲計(成都路二十萬潼川十萬利路十五萬䕫路五萬此據四川財)
(賦冊明年八月甲寅所書可參考)時總領官司農少卿許尹言增招兵
校萬人歲費錢糧二百四十萬引乞將每年應副田晟
窠名錢盡行截撥戶部奏田晟窠名錢帛係指擬應副
江上軍衣難以盡行截留外有二分錢引三十四萬緡
係買發川布赴行在别無支使欲令總領所取撥并令
就截合赴行在經總制錢五十萬緡通已得旨於田晟
錢糧内撥五十萬緡共一百三十四萬緡應副支遣從
之右朝奉郎通判安豐軍向汋知安豐軍
八月壬子朔殿中侍御史汪澈言中書舍人張孝祥輕
躁縱横挾數任術年少氣銳寖無忌憚孝祥繼母纔以
父官封孺人孝祥輙乞用已官職躐封恭人父亡即隨
子官著令也孝祥盖有無父之心焉(事見今年正月辛巳)交遊郭
世模受財奪官久矣孝祥曲為經營與之改正復齒仕
列(世模改正事未見)此以私意而壞陛下之法令也黃文昌浮
薄沽名之士孝祥則宛轉吹噓致被召命(事見今年六月丙寅)張
松駔儈胥吏之子孝祥則強令劉岑辟倅揚州(事見今年七月)
(癸未)江續之狡猾貪饕孝祥則愛其奉已為之提擕遂得
登聞鼓院(事見今年六月辛亥)韓元龍資淺望輕孝祥以姻親為
之維持欲得總領(今年七月己亥以司農寺丞使浙西回)此以詭計而誤
陛下之除命也又養俠士左鄯輩刺探時事交通權貴
蹤跡詭秘方登從班而所為己如此若假以歲時植黨
連羣其為邦家之虞當不在盧把之下望早折其萌速
從竄殛詔孝祥與外任世模改正指揮勿行鄯押歸本
貫續之元龍並放罷既而孝祥乞宫觀乃以孝祥提舉
江州太平興國宫自是湯思退之客稍稍被逐矣秘
書丞虞允文秘書省校書郎洪遵並為尚書吏部員外
郎仍兼國史院編修官太府寺丞陳洪為尚書倉部
員外郎左朝請大夫彭合為尚書戶部郎中總領湖
廣江西財賦湖北京西軍馬錢糧左朝請郎兩浙路
提舉市舶張闡為御史臺檢法官
癸丑詔田師中妻衛國夫人蕭氏給内中俸從其請也
甲寅司農少卿總領四川財賦軍馬錢糧許尹言諸州
縣年額贍軍錢物拖欠數多乞候歲終從本所取其尤
甚者具申朝廷重行黜責庶幾事任歸一舊州縣贍軍
錢皆從所隸漕司拘催其有稽違漕臣按劾總領所不
與故尹以為請(三十一年四月己未王之望申明)兩浙轉運副使錢
端禮言諸路所糴樁積米斛移易借兊者乞以違制論
從之詔責授靖州團練副使惠州安置傅選嘗立戰
功理宜矜宥可復右武大夫容州觀察使充兩浙東路
馬步軍副總管
丁巳執政以皇后生日用例從激賞庫進銀三萬兩充
禮物詔今自除皇太后生辰内教犒賞將士外朕生日
皇后生日冬年寒食節並减半餘並免宰執奏仰見陛
下約已便民恭儉之德度越前代遠甚上曰前後所進
尚有餘若留之不過樁管以備不時之需耳宰執復奏
曰此陛下盛德事各再拜以賀
戊午兩浙市舶司言高麗賈人販到銅器乞收税出賣
詔付鑄錢司起居郎黃中兼權中書舍人右武大
夫和州防禦使殿前司統制賈和仲以母老乞補外改
添差兩浙西路馬步軍副都總管常州駐劄
庚申詔四川等處見在行在進士歸鄉赴試不及可特
令就兩浙轉運司附試一次後試者七百五十人詔令
觧發十五人
壬戍左奉議郎知大宗正丞劉珙為秘書省正字用賀
允中薦也大理司直胡憲守秘書省正字
癸亥秘書省校書郎林之竒以疾求去改知大宗正丞
紹興府供職初侍御史朱倬等言江西漕司米綱積
弊詔提轄文思院吕靖往江西措置殿中侍御史汪澈
言靖乃惠卿曾孫傾邪凶狠盖其家法去年被命往饒
州措置鑄錢事妄作威勢干請受財衆所鄙笑詔靖放
罷更遣軍器監丞朱商卿措置詔皇后宅教授依太
學博士格例通理成資翊衛大夫忠州防禦使利州
西路駐劄御前選鋒軍統制吳琦知洋州
甲子言者乞倣祖宗舊制許商人般載米斛輸行在諸
倉願以茶鹽乳香礬鈔或犀象布帛香藥償其直者聽
從之右奉議郎諸王宫大小學教授沈濬為監察御
史濬畸之子也詔左朝請郎兩浙東路提點刑獄公
事徐度左朝請郎兩浙西路提點刑獄公事吕廣問左
廸功郎朱熹並召赴行在右通直郎知建州建安縣韓
元吉令任滿日赴行在皆用輔臣薦也既而左司諫何
溥言仰度聖意必以百里之民方安元吉之政不欲遽
奪其去然度廣問近除提刑方及數月使果得人則為
陛下平反庶獄刺舉百吏兩路受賜所繫非輕今遽令
造朝高不過為郎而使兩路失賢監司視一邑之令反
不重耶近者朝廷屢擇郎吏以為監司每患才難今既
知其可用而復不使少安厥職兼恐來者未必如舊重
為勞擾望湏其終更特加召擢詔度廣問並俟任滿日
與在内陞等差遣(溥所奏在是月己巳今聯書之)元吉元龍弟熹松子
也少孤從延平李侗學弱冠中進士第調泉州同安簿
官滿當路尊敬不敢以屬吏相待同安之民不忍其去
五年而後罷於是慨然有不仕之志築室武夷山中四
方游學之士從之者如市上聞其賢故召之熹卒不至
丙寅翰林學士兼修國史周麟之兼侍讀權尚書刑部
侍郎黃祖舜兼侍講武功大夫侍衛馬軍司後軍統
制劉澤帶御器械以周麟之洪遵張孝祥應詔諭薦也
中書奏臨安府老人全富等四人上表賀皇太后壽
八十詔皆授官有差
丁卯左朝散郎知英州陳克勤請除南雄英連三州經
界後州縣所抱丁米舊額從之時克勤已滿秩新守吳
名世怒其迎接不如禮摭其用舊例多請驛劵遣小校
至南雄州追之克勤憤懣死
主管侍衛馬軍司公事成閔丁母憂戊辰詔起復右
武大夫忠州團練使殿前司右軍統制輔逵改充本司
右翼軍統制贛州駐劄用主帥楊存中請也(按右翼軍統制官郭)
(蔚此月方自右武忠團以賞轉遥防未見改除事故當考)
是日戶部郎中總領湖廣財賦彭合入辭自休兵後戶
部歲科江西湖廣京西諸路上供錢五百一十萬緡付
本所贍軍其間有不敷額錢朝廷貼降一百十六萬緡
矣合言樁積寖多歲計久乏己巳輔臣請以御前激賞
庫樁積錢五十萬緡與之上曰此乃一時之事合所陳
歲計也乃詔歲以四川經總制錢三十萬緡與之
庚午詔御前軍器所官吏工匠並特轉一官資以創造
精緻故也
辛未詔成閔母鄭氏特贈衛國夫人
壬申中書舍人洪遵等言太學武學臨安府學諸生以
皇太后聖壽八十上表稱賀文理可採詔兩學大職事
十六人並永免文觧兩學小職事四十五人府學正錄
三人並免觧一次大學五百三十三人武學三十六人
府學職事四十人並倍賜束帛小學生四十人及府學
諸生皆賜束帛焉殿中侍御史汪澈言直龍圖閣新
知洪州蘇簡貪鄙病悴直秘閣知廣州向子忞暴虐苛
察詔並落職放罷
甲戌侍御史朱倬殿中侍御史汪澈左司諫何溥右正
言都民望監察御史任文薦等言奉旨同議裁减諸司
官兼局竊見修書局四處歲費官吏犒設等錢十五萬
餘緡今參照祖宗古制自元豐置宗正寺以玉牒隸之
今欲不置玉牒所檢討官只以本寺卿丞領編修事又
國史院見修神哲徽三朝正史乞依舊宰臣提舉其修
史同修史共置二員及編修官二員日歴所文字自有
秘書省承行不須創局勅令所見修吏部法乞催促投
進外官吏盡罷今後或遇特旨編法臨時委刑部或大
理寺官編修應内侍充提舉承受等官及三省吏人供
檢並罷從之戶部兩浙江湖諸路歲認發米四百六
十九萬石有竒今實發四百五十三萬石兩浙一百五
十萬除三十五萬折錢一百一十萬緡今發八十五萬
江東九十三萬今發八十五萬江西一百二十六萬今
發九十七萬湖南六十五萬今發五十五萬湖北三十
五萬今發一十萬且欲依减下之數以憑科降照依限
數足(熊克小歴載此法於去年九月壬申盖差一年)
丙子詔右廸功郎廣州南安縣尉傅若贈右承務郎與
一子下州文學以若與兇賊徐大刀戰死特錄之也
戊寅資政殿學士提舉臨安府洞霄宫樓炤知廣州
閤門祗候江南東路安撫司凖備將領趙應熊為武學
博士翰林學士周麟之奉詔薦應熊拔自武科通於文
義素饒膂力洞逹兵機故有是命
己卯起居舍人楊邦弼言紹興起居注未修者凡十六
年緣久無正員因循積壓望令兩省逐月循進外其前
未修者每月帶循一月從之詔知縣獨擅收支錢物
不簽押佐官者杖八十用直秘閣知江州汪若海奏也
左朝請大夫知邛州費行之為䕫州路轉運判官邛
州歲以鹽市民絹四萬二千有竒一絹之直為鹽十五
斤吏相承為姦行之增其二盡以予民且除其負四萬
五千緡朝廷知其材復進用之龍圖閣直學士提舉
江州太平興國宫張宗元卒
九月辛巳朔秘書少監任古直龍圖閣知洪州從所請
也太尉知荆南府劉錡引疾乞致仕不許詔諸州
營田糶稻麥並起赴本路總領所樁充馬料仍令左藏
庫計直撥還御前激賞庫用戶部請也殿前司中軍
都統制邵宏淵添差荆湖北路馬步軍總管罷從軍既
而殿中侍御史汪澈奉詔薦宏淵奮不顧身真萬人敵
乃移江東總管(十二月癸酉移江東)
壬午詔委官詳定閩浙廣三路市舶司條法用御史臺
主簿張闡請也舊蕃商之以香藥至者十取其四十四
年詔旨即貴細者十取其一(十七年十一月詔丁蔲沉香龍腦皆十分抽一)闡
前提舉兩浙市舶還朝為上言三舶司歲抽及和買約
可得二百萬緡上謂輔臣曰此皆在常賦之外未知戶
部如何收支可取見實數以聞殿中侍御史汪澈言
右宣教郎知英州吳名世所為貪酷自到任數月民之
逃徙者二千餘家籍貲者已數十滛刑以逞不可名状
詔放罷令提刑司取勘其後法寺言名世贓罪絞詔貸
死除名藤州編管仍籍沒家財是夜雷
甲申詔建炎以來奉使未還後嗣無人食禄者並予一
子官
乙酉奉使大金稱謝使同知樞密院事王綸副使昭信
軍節度使領閤門事曹勛等還朝入見言隣國恭順和
好無他丙戌宰相湯思退等皆再拜賀上曰朕自綸等
歸中夜以思不寒而慄盖前此中外紛紛之論皆欲沿
邊屯戍軍馬移易將帥及儲積軍糧之類便為進取之
計萬一遂成輕舉則兵連禍結何時而已故朕所慮者
不在於此而在於彼也今而後宜安邊息民以圖久長
思退曰遣使尋盟和好益堅皆陛下威德所致然金主
亮已定寇江之計綸所見盖妄也
戊子右奉議郎王炎通判湖州
辛卯左朝散大夫提舉兩浙東路常平茶鹽公事都絜
特轉一官以本路出賣官田及五萬緡戶部奏為諸路
倡也初以運河春冬水涸詔江湖諸路糧舟皆自鎮
江府轉江隂而來至是司農少卿張宗元入對論近糧
舟自下江來有全舟俱失人物俱亡者是守閘則有關
津之阻轉江則有艱險之慮二者皆非良便今宜於沿
流權就下卸命戶部計行在儲蓄之數豫行量度因河
流濟通之時令兩浙轉運司隨宜轉般公私兩便先是
浙西提點刑獄公事邵大受嘗請置轉般倉於鎮江之
海鮮堰(今年閏六月戊辰)未及行於是戶部乞如二人言令淮
東總領所措置
壬辰言者奏吏部依格注授縣令多不得人望倣祖宗
故事於京朝官及判司簿尉有考第人内令兩省臺諫
卿監郎官各舉所知一二人充江浙荆湖福建繁難縣
令仍令監司郡守察其治状連銜以聞如果有美政京
朝官則增秩再任選人則减舉主就任磨勘其他擢用
固在臨時若此數路得宜則兩淮四川二廣皆可次第
而行矣吏部請卿監以上聽保舉如有惠民實迹監司
郡守連銜奏聞並陞一任仍以山隂等知縣四十闕依
舊歸堂其見任老疾或不任職人令監司郡守體量與
祠廟詔給舍詳議以聞(三十年正月癸未議上)忠訓郎楊賡為
閤門祗候利州路第五將賡政子特錄之
甲午尚書右僕射湯思退遷左僕射參知政事陳康伯
守右僕射並同中書門下平章事上謂康伯曰卿靜重
明敏一語不妄發真宰相也今與思退共政如有可否
不憚商量康伯曰大臣論國事進退人材自當用心若
媕婀取容植黨以自固臣不敢也故事宰臣初除例賜
銀絹至是思退等辭上曰此舊格何足辭思退等言今
國用匱乏自人主及百司皆當節省庶幾有濟臣等若
盡受何以風百僚力請减半上從之省樞密院機速
房
乙未以皇太后服藥赦天下命輔臣祈禱天地宗廟社
稷自是不視朝召輔臣奏事於内殿
丙申放臨安府公私僦錢半月詔諸路四等以下戶去
年未納稅賦兩浙江東西去年水灾賑貸物料及浙東
江西民田為螟螣損稻者其租税皆蠲之丁酉减僧道
今年免丁錢之半己亥詔見監贓罰及賞錢並與除放
皆為東朝祈福也
庚子皇太后韋氏崩於慈寧宫年八十國朝典故自南
渡後多有司省記至恤章又諱不錄至是一時斟酌皆
出於太常寺少卿宋棐而博士杜莘老又以古誼裁定
辛丑百官班慈寧殿宣遺誥時百官入臨皆吉服吏部
員外郎虞允文獨易服有非之者允文不改俄詔百官
易服入内内侍省副都知衛茂實都大監領大行皇
太后葬事睿思殿祗候馮孝宗造梓宫凡葬事之費皆
以慈寧殿錢物給之詔三衙皇城司官並依故事宿直
壬寅詔權吏部侍郎沈介時暫兼權禮部侍郎
癸卯大殮殿前馬步軍司統制官以下並許就本寨成
服自是日再臨前一日宰相召太常博士杜莘老赴堂
曰有旨問含玉之制莘老曰禮院故事所不載以周禮
典瑞鄭元所注製之其可因立具奏上覽之曰是真禮
官也翰林學士周麟之為大金奉表哀謝使吉州團
練使知閤門事蘇曄假崇信軍節度使副之時朝廷已
議定遺金金繒等物麟之固請增幣而後行(此以梁仲敏劾麟之)
(章疏修附)麟之至金金主亮喜其辨利錫賚加厚燕之二日
中貴人至館密賜金瀾酒三尊銀魚牛魚各一盤尊盤
皆金寳器併令留之麟之以例辭金主不許曰一時錫
賚出自朕意何例之有麟之歸以其物繳進上復賜之
(此據趙甡之史及麟之墓誌修入范成大桂海虞衡志載金蘭酒事云金蘭燕京山名而麟之墓誌所書乃用)
(此瀾字當考)
甲辰有司以辰日罷哭臨起居郎權中書舍人黃中爭
之曰此非經且唐太宗猶以是日哭其臣况臣子於君
母乎
丁未百官以上未聽政詣文德殿門進名自是不復臨
戊申尚書吏部侍郎葉義問充按行攢宫使内侍衛茂
良副之四川茶馬司言昨來差殿前馬步兩軍自就
宕冒峯鉄兩場取馬係本司遣使臣管押立定賞罰故
倒斃數少今兩軍遞送無人任責則倒斃數多乞依舊
從本司差人押赴興元府交付兩軍從之
冬十月辛亥朔不視朝文武百僚詣文德殿門進名奉
慰自是朔望皆如之
壬子小祥上詣几筵殿行禮
癸丑皇太后殿攢有司以權制已訖請百官以吉服行
事黃中復曰唐制啟攢雖在易月之外猶曰各服其初
服今以易月故而遂吉服以殯非禮也朝廷用之於是
百官常服黑帶入朝衰服行事
甲寅上始聽政御慈寧殿之素幄召輔臣奏事命參
知政事賀允中撰大行皇太后哀冊文兼書并篆諡寳
同知樞密院事王綸撰諡冊文并書兵部侍郎兼直學
士院楊椿撰諡議起居舍人楊邦弼為賀大金正旦
使右武大夫榮州刺史兩浙西路馬步軍副都總管張
說副之太府卿李潤為賀生辰使閤門宣贊舍人張安
世副之詔以保康軍節度使開府儀同三司萬壽觀
使吳益為攢宫總護使尚書戶部侍郎董苹為橋道頓
遞使
乙卯太尉主管步軍司公事趙密為修奉總管入内内
侍省押班王晉錫為都監睿思殿祗候馮孝宗為承受
應營奉事委知臨安府趙子潚知紹興府王師心兩浙
漕臣錢端禮應副具數報都大監領所支還時兩使及
按行監領修奉五司共辟官屬八十五員而兩浙帥臣
監司之屬不與焉
丙辰侍從臺諫兩省郎官以上議皇太后諡於尚書省
己未左朝奉郎福建路提點刑獄公事樊光遠特降一
官先是福州水灾而守臣辛次膺提舉常平公事周操
皆未知光遠並攝其事不即賑濟上聞之乃有是命
辛酉詔監司守臣在外諸軍帥並免進賻贈應已科市
於民者皆歸之
壬戍尚書兵部侍郎兼侍講兼直學士院楊椿上皇太
后謚議曰顯仁
癸亥直秘閣提舉兩浙西路常平茶鹽公事楊倓兼權
兩浙轉運判官應副頓遞司隨行支費
甲子大祥上衰服行禮百官常服陪位
丙寅禫祭
戊辰上始御前殿直敷文閣知臨安府趙子潚言將
來梓宫渡江江岸止有渡船二十隻乞下三衙各借馬
軍船十隻并水手應副津渡從之是日頓遞使董萃
辭行
辛未雨同知樞密院事王綸因奏事言梓宫進發河道
無淺涸之患上因論溝洫利害云往年宰臣曾欲盡乾
鑑湖云歲可得米十萬石朕答云若遇歲旱無湖水引
灌即所損未必不過之凡慮事須及久遠也綸曰貪目
前之小利忘經久之遠圖最謀國之深戒也
癸酉同知樞密院事王綸言密院大事每與三省同議
上曰樞庭雖五代之制疑太祖太宗曾入思慮五代弊
法祖宗掃除略盡惟存此一二大者必有深意都民望
嘗有疏言軍政豈可令宰臣不與意謂樞庭非法朕已
收之矣上又曰大臣固不當疑雖人告其不軌朕亦不
信若有姦邪即罷之不當任而疑也綸曰自古帝王用
人之道無越於此矣
乙亥詔禁止沿淮私渡盗買鞍馬博賣物色已是嚴切
尚慮冒利之人或假托貴要或作軍中名目往來買賣
令帥憲知通加意禁約有違戾去處即時奏劾當繼遣
御史遍行譏察犯人如有假托追赴大理寺根究從軍
法處斷其失察故縱官吏並當編竄遠方旬具有無申
三省樞密院詔諸路和糴米斛並募土豪及子本客
人自備船裝載每石千里支水脚錢二百文二萬石補
進義校尉其他皆以遠近多少為差除耗及搭帶一分
税物如舊用戶部請也(江西元旨見二十八年七月庚申)
丁丑奉皇太后諡冊告於太廟行事官常服吉帶
戊寅上冊寳於慈寧殿是日攢宫破土作新城門於
候潮嘉會二門之間直跨浦橋江次以梓宫所由出也
凡經由道隘民居權撤之每楹賜錢二十千為遷徙之
費
己卯左朝請大夫提舉江南西路常平茶鹽公事王傳
主管台州崇道觀理作自陳先是戶部員外郎魏安行
自吉州召還言本州官田當賣者計直一百三十八萬
餘緡而傳覈實以為可賣者二十二萬緡而已朝廷疑
其高下遼絶故有是命仍令提刑司看詳以聞(日歴于傳祠命)
(下注云因依未見今以紹興三十年五月辛卯臺諫章疏内掇取修入提刑司看詳明年四月丁丑所書)
是月金主亮再役諸路夫匠造軍器於燕京令尚書右
丞李通董之又令戶部尚書蘇保衡侍郎韓錫造戰船
於潞河夫匠之死者甚衆(此據宋翌金亮本未修入張悌正隆事迹二事並在來年)
(正月與此不同)
十有一月(按是月辛巳朔)甲申日南至命尚書工部侍郎王晞
亮祀昊天上帝於南郊以輔臣皆奉冊寳不克齋故也
丁亥參知政事賀允中保信軍節度使領閤門事提點
皇城司鄭藻為皇太后遺留國信使副故事使者入北
境當服黑帶韀至是朝廷慮北廷不從已命允中等隨
宜改易允中等至汴京金主亮命吾故叛將孔彦舟押
宴且用常例賜花允中辭曰使人之來致太母遺物國
有大喪樂何忍聞况戴花乎其天使怒謂將殺之允中
曰王人無暴事固有體吾年餘七十矣當守節而死彦
舟觧曰兩國通好久參政勿動心也揖允中坐命左右
捧花侍側而已(隨宜改易帶韀据會要乃十月丙辰詔旨今附見熊克小歴載允中至汴京事)
(在月末按日歴允中十一月三十日庚戍方發臨安則其至汴京當在十二月正月之間克盖誤也)
己丑大行皇太后啟攢上服初喪之服以祭禮畢更素
服還内百官亦如之
庚寅百官朝臨左武大夫昭慶軍承宣使董仲永兼
權入内内侍省押班
壬辰右朝請大夫知真州王珏降一官放罷今後永不
得與知州軍差遣以淮東諸司言其用刑慘酷也(晁公遡撰)
(珏墓誌銘知真州益務為寬大出俸錢糴未五千餘石以减民輸訟者至論之其情得深自悔謝以去強猾者)
(然後刑之隨部使者有與公不相能誣奏貶秩一等免某部尚書洪遵殿中侍御史汪澈論其枉召還所貶秩)
(提舉淮南東路常平茶鹽公事)
甲午中書舍人洪遵暫兼權直學士院以楊椿將渡江
故也
乙未百官朝晡臨
丙申顯仁皇后靈駕發引上啟奠於慈寧殿祖奠於庭
遣奠于麗正門外禮畢上易吉服還宫太史焚衰服
是日行在文臣路祭於城外自選人以上月俸每千輸
三十錢祭畢以其餘輸左藏而后妃宰輔侍從臺諫外
戚内侍諸軍將佐皆以壓祭絹賜之有司以鹵簿儀物
未備請權以儀衛服紫青褐衣執持儀物代充用昭慈
權攢禮也
戊戍上御後殿輔臣榻前慰問上哽咽流涕
己亥命入内内侍省押班張去為提舉欽奉几筵責
授成州團練副使符行中卒于南雄州
辛丑閤門宣贊舍人劉炎帶御器械左朝請大夫淮
南轉運判官兼淮南東路提點刑獄公事孟處義為江
南東路轉運判官尚書戶部員外郎魏安行直敷文閣
為淮南轉運副使兼淮南東路提點刑獄公事專一措
置淮東營田左朝散大夫主管台州崇道觀徐康知
真州
丙午顯仁皇后掩攢宫在永祐陵之西去顯肅攢宫十
九步舊下宫分前後殿至是更築前殿以奉徽宗中殿
以奉顯肅顯恭顯仁三后神御而後殿奉懿節如故於
是始立四隅以二十里為禁城居民皆徙之又有士庶
邱墓雜錯其間隂陽家請悉挑去宗正寺主簿權太常
丞吳曾從而和之時監察御史任文薦奉詔監掩攢宫
就令按視乃挑其近攢宫者百七十有二穴而已(此以會要)
(參修熊克小歴言獲免者七百六十餘穴此乃汪澈奏請事見明年四月辛未)
丁未殿中侍御史汪澈言祠部員外郎兼權國子司業
張洙神識昏蒙常如醉夢於課程規矩恬不介意國子
博士陳豐素無行檢居官蓄妓士所不齒太學博士李
石好立邪說敗壞文體傲視流軰不安分義大學正田
興宗操心彊狠使氣忽下今春公試嘗取落韻賦入選
士人至今傳笑詔並罷先是武成王廟生芝草學官白
宰相欲稱賀石謂於五行乃金沴木將為兵兆執政不
樂故遂罷(學官四人俱罷必有其故也他書不見今以李石方舟集和張益州芝草詩修入按此時)
(朱熙載為武學博士熙載實湯思退所薦或者武學官欲賀而兩學議論不同故也此事當與黃中相關已見)
(今年四月壬寅李石詩附于後紹興己夘武成廟廟殿之棟三秀芝太學奔走槩多士日遞百匝不暫離欲奉)
(九重望恩幸寒餓水火如切肌先期到堂白宰相宰相曰可甚易為樂工伶倫餙金玉以薦清廟載歌詩石時)
(官忝博士職豈敢立論超等夷曰此五行金沴木木不曲直嘗聞之將軍鷹揚兆異氣弄兵往往憂潢池矧今)
(裕民民未裕聖慮日軫天下飢斯言一出至捩目再召再逐彌歲時)
戊申端明殿學士提舉江州太平興國宫折彦質告老
特遷左中奉大夫致仕右宣教郎知池州南陵縣葛
騏特轉一官再任仍令中書省籍記姓名先是邑民陶
滋等詣行在言本縣昨經兵火被害最甚民多流移騏
注意愛民流移之人接踵而歸田野開闢相次復舊乞
令再任事下本路提點刑獄公事陳良翰等究實如滋
言故有是命
庚午虞主渡江
十有二月辛亥朔有司於浙江亭行六虞畢百官奉迎
虞主還慈寧殿上行安神禮初議反虞或謂上哀勞欲
以宰相行事主議者甚力乃命兵部侍郎兼權禮部侍
郎楊椿權宗正卿行事太常博士杜莘老曰古今無是
比卒正之
癸丑上服素黃袍黑帶素履詣慈寧殿行七虞之祭八
虞九虞皆如之左朝請郎知蘄州章燾主管台州崇
道觀從所請也右武大夫吉州刺史知杭州崔邦弼
移知蘄州
甲寅諜報北界揭榜禁妄傳起兵事上曰此事有無固
不必問朕觀其科擾勞役民不聊生豈是久長之道朝
廷精擇牧守務為自治安邊息民靜以待之耳湯思退
曰彼失人心陛下以聖德兼愛南北天命不歸而焉往
恢復之期可指日而俟矣
乙卯秘閣修撰知揚州劉岑直秘閣知襄陽府向伯奮
並别與差遣時言者奏岑志廣而才疎輕財而尚氣雖
久更練而天資素稟未易頓革伯奮褊中而浮外多誕
而不情雖無過而緩急恐不可恃望移别路監司郡守
使各當其才别選靜重端慤之人往守二邊以固吾圉
從之尋移伯奮提點荆湖南路刑獄公事(岑明年二月癸亥改除)
是日吏部員外郎洪邁面對論本朝尤重告老之制
宣和以前士大夫未有既死而方乞致仕者南渡之後
故實散亡朝奉武翼郎以上率為此舉甚者宰輔大臣
考終於内其家發哀舉服已降旨聲鐘給賻而方且為
之告庭出命制辭中不免有親醫藥介壽康之語如故
相秦檜万侯卨知樞密院沈與求是已其在外者非易
簀屬纊不復有請乞令吏部立法今後當得恩澤之人
物故者即以告所在州州上省部然後考其平生於式
無累者輙官其後人若真能陳義引年或辭榮知止者
則厚其禮節以勵風俗賢於率天下為偽也上曰朕記
得此事之廢方四十年當如卿語時執政多以為然而
左僕射湯思退難之其議遂寢武功大夫帶御器械
劉澤領榮州刺史知襄陽府澤初為侍衛馬軍司後軍
統制周麟之洪遵張孝祥奉詔薦其才故復此授(澤八月丙)
(寅自統制為御帶)
己未幹辦内東門司謝琢罷日下押出門以盗賣翠錢
入已也
庚申尚書左僕射湯思退以永祐陵奉迎錄上之藏於
敷文閣是日金國賀正旦使施宜生等入境先是宜
生坐范汝為事遠竄遂奔偽齊(事見紹興二年二月甲子)齊廢復為
金用累遷禮部尚書至是以翰林侍講學士來賀來年
正旦侍衛親軍馬步軍副都指揮使耶律翼副之接伴
使宗正少卿金安節帶御器械韓俁迓之於淮岸安節
發舟至中流互問聖躬已宜生遣人謂安節此特賀禮
而來迓使安得服黑帶安節答曰太后上仙未遠若純
吉服恐或失禮北人曰既以日易月豈得至今未葬安
節曰以日易月乃太后遺誥耳主上至孝以未卒哭尚
衣素服朝廷百官皆是黑帶北人曰頃者哀謝使之來
朝廷以宋國有喪尚令止樂今宜生等持賀禮而行迓
使當以吉禮相待安節曰往者哀謝使雖在制中不敢
易服尊上國也今在境内自當如禮久之宜生遣人來
云請使副自便安節疑其語不誠即召其引接宋國趙
選諭之云此事上有朝廷非使副所專日已向暮幸速
赴宴有頃宜生等答曰且從所諭相距踰兩時乃至岸
先是禮官疑北人不聽奏令接伴使副量度施行(十一月辛)
(丑)安節固爭乃已
辛酉右承議郎知蒋州龔濤直秘閣先是蒋州羣盗謀
作亂濤先事擒戮之事聞故有是命左朝奉大夫主
管台州崇道觀王揚英卒
壬戌上親行卒哭之祭
甲子祔顯仁皇后神主于太廟徽宗室尚書左僕射湯
思退為禮儀使上服袍履步導虞主至麗正門外奉辭
遂命端明殿學士張燾題神主命嗣濮王士輵安定郡
王令詪安慶軍承宣使同知大宗正事士街享於太廟
祖宗皆用特羊備樂舞故事題神主畢附享於祖姑之
下及是以太廟殿室隘乃設幄於英宗室外之東西鄉
用權禮也(十月己巳太常寺申)初議升祔後百官純吉服而金之
弔使未至朝廷疑之禮官楊椿等乃請竢正旦使還條
具取旨(明年二月甲子純吉)
丙寅端明殿學士提舉萬壽觀兼侍讀張燾試吏部尚
書初上知普安郡王之賢欲建為嗣而恐顯仁皇后意
所未欲故遲回久之顯仁崩上問燾以大計所在燾曰
儲貳者國之本也天下大計無踰於此今兩郡名分宜
早定上喜曰朕懷此久矣卿言適契朕心開春當議典
禮燾頓首謝時風俗侈靡財用匱乏燾勸上止北貨之
貿易省非時之賜予罷土木减冗吏躬行節儉民自富
足上嘉奬再三(此並以燾行述修入顯仁皇后所未欲等事詳見日歴明年二月甲子)
侍御史朱倬試御史中丞左司諫何溥試右諫議大
夫左正言都民望為右司諫初上命淮南京西帥
漕司講究兩淮荆襄使無曠土以聞直敷文閣新淮東
轉運副使魏安行乞募民力田其法曰身勸民墾田及
七十五頃者補副尉五百家者補承信郎(大率每招一戶墾田三十)
(畝賞錢四千自是等而上之)已仕者遞遷有差諸軍所汰官兵願耕
者予三月俸牛種廬舍皆從官貸滿五年仍償其田並
為永業仍免十年租從之(三十年三月癸未所書)
丁卯以顯仁皇后升祔釋臨安紹興府杖以下罪囚
尚書兵部侍郎直學士院楊椿進尚書仍兼權翰林學
士延福宫使德慶軍承宣使入内内侍省押班張去
為為入内内侍省副都知右武大夫昭慶軍承宣使權
入内内侍省押班董仲永為入内内侍省押班
戊辰直秘閣汪應辰試秘書少監左承事郎王十朋
守秘書省校書郎成州團練使知閤門事劉允升為
和州防禦使以觧帶恩也右朝奉大夫陸廉知楚州
藍師稷移知純州
辛未同知樞密院事王綸進知院事成都府路轉運判
官路允修罷仍永不得與知州監司差遣以殿中侍御
史汪澈言其貪墨也
初三省樞密院激賞庫及諸書局歲用錢三十八萬五
千餘緡銀六千餘兩而絹不與焉御史中丞朱倬指為
永費又言諸路圭租歲收二十三萬斛有竒錢帛絲麻
枲漆雜物不與州縣有過給者(倬上此議在四月辛亥時為侍御史)上命
倬與臺諫給舍議之中書舍人洪遵等奏减給賞等錢
二十萬緡(舊堂厨萬五千緡東厨萬二千緡玉牒所歲用二萬四千緡日歴勅令所國史院各二萬)
(餘緡尚書省犒設萬三千緡中書省七千緡密院九千緡今皆捐其數二十二年七月壬戌又减)又請
州縣圭租如格則止壬申從之左廸功郎鄭聞守太
學博士直龍圖閣知鼎州凌景夏乞减程昌㝢所增
蔡州官兵衣糧錢六萬四千餘緡詔减四分之一
甲戌詔减西和州官賣鹽直之半先是州之鹽官井歲
産鹽七十餘萬斤半為官吏柴茅之費半鬻於西和成
鳳州歲得錢七萬緡為利州鑄錢之本(十五年始)鹽多地狹
每斤為直四百民甚苦之上聞故有是命是日䕫州
大火燔官寺民居甚衆焚死者凡六人
乙亥戶部言昨令兩浙江湖六路轉運司市軍儲今已
糴到一百萬石乞就整更糴二十五萬石上從之中
書舍人洪遵刑部侍郎黃祖舜奉詔薦左武大夫忠州
防禦使新浙江兵馬副都監李寳勇足冠軍知能料敵
以寳為帶御器械時寳自鎮江軍中統制官纔離軍也
丙子金國賀正旦使施宜生副使耶律翼見于垂拱殿
以諒闇故命坐賜茶正侍郎觀察使以上皆與上服素
黃袍黑帶供張皆用素黃衛士常服去銀鵝對鳳侍坐
者錦墪易以紫素既見命大臣就驛賜燕不用樂辭亦
如之時吏部尚書張燾奉詔館客宜生素聞其名畏慕
之一見顧翼曰是使南朝不拜詔者也宜生閩人燾以
首邱桑梓語之宜生敬燾頗漏敵情燾密奏之且言宜
早為之備上深然其說亮又隱畫工於中即使密寫臨
安之湖山城郭以歸既則繪為屏而圖已之像策馬於
吳山絶頂後題以詩有立馬吳山第一峯之句盖亮所
賦也(此據金亮本末增修宋翌云此詩翰林修撰蔡珪作詭曰御製按世傳亮詞句頗多未必珪作也王)
(敦詩作王之望文集序曰亮贈其相温都詩曰一醉吳山頂上峯與此小異)
己卯資政殿學士知潭州魏良臣奉詔薦淮西馬步軍
副都總管兼知廬州劉綱臨戎果敢馭衆嚴明浙東馬
步軍副總管李横知勇無前廉靜不擾詔樞密籍記姓
名時綱在廬州籍淮西之民得百餘萬奏言皆可用為
精兵其意謂淮南與淮北相接其民習戰故也
是歲宗室子賜名授官二十有五人兩浙等十六路
上戶部主戶七百六十四萬口一千二百八十萬客戶
三百四十四萬口三百九十五萬皆有畸(都計戶一千一百九萬一)
(千八百八十五口一千六百八十四萬二千四百一)
建炎以來繫年要錄卷一百八十三
建炎以來繫年要錄卷一百八十三金人地名考證
温都(原書作温暾誤今改正)
