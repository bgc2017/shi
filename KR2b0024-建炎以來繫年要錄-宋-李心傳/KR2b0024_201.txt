臣恭惟高宗皇帝受命中天功德巍煌布在方册
而廣記備言有裨一朝巨典則惟臣心傳撰次建
炎以来繫年要錄首為成書臣當拜手稽首伏讀
竟編其間大綱目固非可一二數竊謂大駕初南
駐廣陵者年餘天步方艱昃食不暇乃於斯時開
經筵召楊時臨軒策士汲汲惟恐後其緝熙聖學
扶持道統通天下言路以迓續我宋無疆大歴服
實始於此臣載惟藝祖皇帝肇造區夏親平淮南
後因御營作章武殿臣既改築而新之中興舊事
故老相傳雖有能彷彿者然文不足證也乃以臣
所藏蜀本繫年錄二百卷刊于州治與臣傅良所
述建隆編並傳云寳祐元年歲在癸丑秋八月既
望資政殿大學士光禄大夫兩淮制置大使兼淮
南東西路安撫使知揚州軍州事兼管内勸農營
田屯田使馬步軍都總管兼提領措置屯田專一
措置提督修城節制本路河南屯戍軍馬兼兩淮
屯田大使臨海郡開國公食邑二千一百戶食實
封三百戶臣賈似道恭䟦
