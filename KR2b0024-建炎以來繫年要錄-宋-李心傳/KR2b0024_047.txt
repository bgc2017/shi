建炎以來繫年要錄卷四十七
宋李心傳撰
紹興元年九月甲午朔宣撫處置使張浚奏邊事上謂
輔臣曰金人既去陜西必可經理荆楚以南亦須措畫
庶幾形勢相應有收復之漸秦檜唯唯奉訓中書舍
人席益兼權直學士院(熊克小歷在八月盖因學士院題名也今從日歷)給
事中李擢罷為顯謨閣待制知嚴州先是侍御史沈與
求奏擢嘗事偽庭不當用不報擢求去乃有是命中
書言池江二州地勢僻隘失祖宗分道置帥之意詔江
東西路帥臣復還建康府洪州舊治(熊克小歷在八月庚辰今從日歷)
女真人古裕特補修武郎閤門祇候賜姓趙古裕自
楚州歸劉光世軍中故錄之
乙未親衛大夫寧州觀察使韋淵求差遣上曰淵以宣
和皇后季弟義當敦睦然其人素不循理難以出入禁
闥故斥遠之朕不敢以公爵示私恩密院可與一遠闕
恐居官有過難以行法已而以淵為福建路副總管(淵除)
(總管日歷不書今以紹興三年三月二十三日淵乞宫祠状增入)殿中侍御史章誼
守大理卿劉豫之從弟與為疆吏所獲詔送處州羈
管
丙申直寳文閣知建康府張縝移饒州徽猷閣待制新
知饒州李光移婺州右文殿修撰江東安撫大使司參
謀官權知池州劉洪道移宣州時復以建康為帥府而
江池皆命武臣故三人改命温州觀察使神武前軍
統制王&KR0667;知池州檢校少保建武軍節度使江西馬步
軍副都總管楊惟忠知江州並兼沿江安撫使各將本
部軍馬之任其錢糧令尚書省應副(按宋史繫甲午日)湖東
安撫司言曹成李宏犯潭州之瀏陽詔趣吳敏摘那廣
西軍馬前來潭州之任屏捍二廣斬進義校尉李世
臣於越州市世臣敦仁弟也世臣既為官軍所獲而敦仁
據虔化縣仙山叛服未定江西安撫大使朱勝非自為
文檄募太學生彭世範往招之不數日敦仁與其徒二
十餘人請降然尚未解甲後錄其功以世範為右廸功
郎(熊克小歷載此事於今年五月仍云世範誘敦仁出降然後諸郡解嚴盖因勝非行述所書也其實敦仁)
(雖受招仍犯虔化縣十月丙寅勝非罷帥十二月甲戌詔顔孝恭等討之或者因勝非罷而再叛亦未可知今)
(參酌附此世範明年十月丙寅補官)廸功郎宣撫處置使司書寫機密
文字張滉特改承務郎以其弟浚請以扈駕所遷一官
回授也朝散郎吳必明知邵武軍時盗賊蜂起守臣
朝奉大夫張公庠不能制言者請擇能吏遂命必明代
之必明崇安人也
戊戌刑部奏軍士黃德等劫殺案目其從二人俟于岸
次刑寺欲原死上曰強盗不分首從此何用貸朕居常
不敢食生物懼多殺也盗於此時須當殺以止殺富直
柔曰物不當死雖蚤虱可矜其當死雖人不可恕上甚
以為然詔統制官李復興所部軍將四百五十人隸
神武中軍其民兵九百餘人皆縦之(復興未見)浙西安撫
大使劉光世奏邵青窮蹙恐其絶洋犯明州詔樞密院
准備將領徐文以舟師屯定海縣召朝奉大夫陸欽
彦赴行在令成都府津遣欽彦建炎初提舉陜西茶馬
因事罷去至是復官(欽彦紹興五年以左中奉大夫為宣謀)
己亥詔文臣寄禄官依元祐法分左右字贓罪人更不
帶以示區别用樞密院編修官楊愿請也其后選人亦
如之(選人分左右在明年二月丁夘)資政殿學士提舉西京嵩山崇
福宫葉夢得為江東安撫大使兼知建康府兼夀春等
六州宣撫使宣撫處置使張浚承制以中大夫劉鎡
為□州路轉運副使右文殿修撰提舉亳州明道宫劉
觀知遂寧府浚又言朝請郎楊晟惇挾持詭計躐求高
官包蔵禍心常幸時變公肆狂悖鼓惑衆聽望賜竄黜
羈管詔浚一面施行先是浚以便宜授晟惇官至中大
夫直徽猷閣及是盡奪之觀辭不赴(晟惇所遷官職不得其年月按日歷)
(紹興七年十一月乙巳晟惇以左朝請郎陳乞換給左中大夫直徽猷閣告命得旨依故附於此浚所謂躐求)
(高官盖指此也)是夜雷
庚子以張琪賊馬壊宣州太平州圩田命守自葺治(宣州)
(化城惠民二圩相連長八十里太平州蕪湖縣方春陶新和政三官圩共長一百四十五里當塗縣廣濟圩長)
(九十三里於時長五十里)是日張琪犯宣州琪在宣城南陵之間
駐於孔村其下李捧華旺謀殺琪以降辛丑琪遁去捧
聞劉洪道在池州欲受其節制洪道遣統制官李貴招
之朝廷聞琪等犯宣州乃詔神武前軍統制王&KR0667;以其
軍討琪然後之鎮(日歷宣州申張琪九月七日侵犯本州城下七日庚子也十月辛未江東)
(安撫大使司申李捧状自九月八日不曾再犯宣州初九此壬寅也今附此)
壬寅江西安撫大使兼知江州朱勝非言本州殘破之
後闕官甚多無人願就欲乞州縣文武官到任一年及
任滿各轉一官選人任滿通理四考改合入官後不為
例從之(此以今年十月十五日使部供到状修入)河南鎮撫使翟興遣幹
辦公事文林郎任直清部契丹降人赴行在至召對直
清具奏西洛艱危之狀及陵寢事上欷歔久之以直清
為宣教郎直秘閣賜五品服進興三官為武功大夫加
忠州團練使𠡠令所小吏成忠郎楊球蔡京家吏楊
哲之子也范宗尹薦於上令後省策試授以文資(七月丁巳)
(日降旨)侍御史沈與求以為不可乃罷之
甲辰中書舍人胡交修洪擬並試給事中中書舍人林
遹充寳文閣待制知廣州秘書少監程俱為中書舍人
尋詔俱免召試直徽猷閣添差兩浙轉運副使方孟
卿為尚書右司郎中右文殿修撰知温州盧知原添差
兩浙轉運使初朝廷以張琪邵青反覆為盗命諸將
毋得招安而徽猷閣待制知平江府胡松年言大軍四
合連旬不能破賊今青據通州崇明鎮沙上寨柵之外
水淺舟不可行泥深人不可涉本府錢糧已費十三萬
貫石公私騷然而賊未可睥睨况劉光世兵將類多西
北人一旦從事江海間有掉眩不能飲食者况能與賊
較勝負於矢石間哉先是光世奏已遣統制官王德討
青又奏青窮蹙朝廷以為然及松年有是言乃令光世
措置後二日右司諫韓璜亦奏謂青擁舟數千艘而朝
廷未有舟師制禦恐轉入海道驚動浙東且浙西正當
收成之時青若倏來必誤國計又師老費財或偽齊寇
江藉青為用凡可慮者五事疏奏遂趣光世招降之
禮部言自今應賢良方正科乞並用從官三人薦舉不
如所舉者坐之故事閣試六題以五通為合格及是侍
郎李正民員外郎王居正言今復科之初使士大夫徒
能記誦義疏亦無補於用欲權罷義疏出題外餘如舊
制詔兼於義疏出題仍以四通為合格
乙巳進士吕元亮補廸功郎元亮平江人以薦對而有
是命詔百司稽違許御史臺六察官彈奏以侍御史
沈與求援元豐舊制有請也是日吕頤浩自饒州至
行在
丙午左奉直大夫王實為淮南東路營田副使上召對
使往鎮江與劉光世同集其事實韶子也(韶江州人元豐樞密使)
翊衛大夫成州防禦使楊忠憫提點製造御前軍噐
所
丁未詔樞密院每半年遣使臣二員往河南省視諸陵
因撫問所屯將士用起居郎陳與義請也命湖東馬
步軍副總管馬友移屯鄂州尚書省請下江浙福建
諸州造甲五千副兩浙之婺衢明湖州平江府江西之
虔吉洪撫州各共千五百福建千二百饒信州八百逐
州令通判一員董其事所費以上供折帛錢支從之
己酉上齋於内殿
庚戌命右監門衛大將軍士芑朝饗太廟神主於温州
(此據會要)
辛亥合祭天地於明堂太祖太宗並配赦天下諸州守
臣更不帶節制管内軍馬免殘破州縣耕牛税一年越
州曾得解舉人並免將來文解一次諸路大辟可免奏
案緣道路未通並聽减等决遣(二年正月乙未申明改正)唐李氏後
唐李氏後漢劉氏周郭氏柴氏子孫並各與一班行名
目錄用元符末上書人子孫應遇兵道棄小兒十五歲
以下者聽諸色人收養即從其姓諸盗許一月出首自
新前罪一切勿問是日以常御殿增築地步為明堂止
設天地祖宗四位其位版朱漆青字長二尺有五寸博
尺有一寸厚亦如之用丑時一刻行事上親書明堂及
飛白門榜時未有蒼璧黃琮禮官引故事請以木為璧
繪天地之色上以祀天不當計費厚價市玉以製之既
而尺寸不及禮經乃命有司随宜製造禮畢就常御殿
外宣赦書以行宫門前地峻狹故也是歲内外諸軍犒
賜凡一百六十萬緡而戶部樁辦金銀錢帛三百五萬
四千七百餘貫匹兩皆委官根括於諸路(此據三月甲寅戶部侍郎)
(孟庾所奏)川陜諸軍則宣撫處置司就以川路助賞物帛給
之(此據紹興四年二月二十日本司所申)自諸軍外宰執及百官並權行
住支以貢賦未集故也(八月壬午降旨未知建炎二年如何當考)時中書舍
人兼直學士院席益草赦文有曰上蒼懷悔禍之心羣
策竭定傾之力六師奏凱九扈成功爰舉宗祈聿修大
報上以其夸大不悦
壬子嗣濮王仲湜請合西南外宗正為一司以省官吏
事下給舍中書舍人胡交修等言泉州乏財不許是時
兩外宗子女婦合五百餘人歲費錢九萬緡(南外三百四十九人)
(歲費錢六萬緡西外一百七十六人歲費約三萬緡)
癸丑鎮南軍節度使開府儀同三司吕頤浩拜少保尚
書左僕射同中書門下平章事兼知樞密院事頤浩引
故事辭所遷官乃以特進就職(頤浩改特進在十月乙丑今併書之趙甡之遺)
(史范宗尹罷相乃召吕頤浩而先相秦檜又富直柔韓璜辛道宗永宗皆譖頤浩故到闕多日而未有除拜人)
(皆疑之俄拜少保左僕射按史頤浩以七月二十日降召命九月十二日到行在適值明堂齋禁十六日得旨)
(陪祠十八日明堂十九日鎻院二十日拜相此云到闕多日者誤也道宗時已除福建副總管甡之亦誤今略)
(刪潤於辛永宗罷去時修入)
甲寅尚書戶部侍郎孟庾試戶部尚書詔官兩浙錢
氏子孫嫡長者一人以赦書所未及故也初上以中
書舍人兼直學士院席益草赦文夸大惡之會益草吕
頤浩復相制有曰朕中興聖緒兼創業守文之難上尤
不喜乃出益為顯謨閣待制知温州(中興聖政臣留正等曰詞翰之職所)
(以代王言詞翰雖成於人臣之手而其所以為言者若出於人君之口則為得體若其夸大而稱美則是人君)
(自大而自美也豈禮也哉然而人之常情莫不好大而悦美故人臣之為是言者亦或不以為非今太上皇帝)
(以赦文夸大為悖咈朕心而以麻制兼創業守文之言皆以為太過黜當時詞翰之臣以見其心之所不然者)
(其為謙抑也至矣豈常情之所可度哉)起居舍人侯延慶以母老求去
除右文殿修撰知潮州直顯謨閣江東轉運副使曾
紆為直寳文閣以紆自陳係元符黨特遷之也(紆係黨籍餘官)
(第九十八人建中太僕寺主簿袁州編管初見建炎三年三月癸巳)既而右司諫韓璜言
今日禍首實自王安石變新法始方安石秉政布以親
戚最先引用聚歛刻剥之事布皆與謀逮建中靖國初
故相韓忠彦守正持重布為右相每留身以破壊忠彦
所為卒逐忠彦而成京賊之勢者布也至紹聖間與章
惇争權乍合乍離皆出為身本非國計紆在宣和間奔
走閹寺門下盖以交結而取官爵矣近乃撰造正論以
欺廟堂望賜追奪紆遂罷去(紆罷在此月庚午)詔進士何溥
特補上州文學以江淮招討使張俊言其招降李成餘
黨趙端有勞也
乙夘贈故朝奉郎知岳州袁植直龍圖閣官其家二人
於是編管人汪若海亦復承務郎以誘說李允文之功
也張俊因奏若海為招討司幹辦公事上問輔臣始知
若海得罪之因乃曰若容在軍中恐為俊累後有罪者
亦必援例苐勿許之朕自諭俊也
丙辰吕頤浩言先平内寇然後可以禦外侮今李成摧
破李允文革面張用招安李敦仁已敗江淮惟張琪邵
青兩寇非久必可蕩平惟閩中之寇不一又孔彦舟據
鄂馬友據潭曹成李宏在湖南江西之間而鄧慶龔富
剽掠南雄英韶諸郡賊兵多寡不等然閩中之寇最急
廣東之寇次之盖閩中去行在不遠二廣未經殘破若
非疾速勦除為患不細詔樞密院措置朝請大夫傅
亮勒停雲安軍羈管亮既從張浚西行以夏國道梗不
果使浚俾知秦州又移遂寧府亮縦其從卒擾民浚罷
之亮頗觖望浚言於朝故有是命宣義郎兩浙轉運
副使劉寧止直龍圖閣以寧止自言建炎勤王嘗典餉
事而賞典未及故也翊衛大夫泉州觀察使神武後
軍統制陳思恭卒於江西江淮招討使張俊訟其勞特
贈遥郡一官賜其家帛三百
丁巳集英殿修撰提舉臨安府洞霄宫沈晦復徽猷閣
待制中奉大夫王羲叔復直徽猷閣羲叔嘗為戶部侍
郎今復職已卑非舊典也是日金房鎮撫使王彦敗
李忠於秦郊店忠走降劉豫初曹端既為程千秋所殺
(事見建炎三年十一月丁未)忠自稱京西南路副總管為端報仇擾
於京西漸犯金州謀入蜀遂申宣撫司乞下洋州關隘
照會張浚以為憂乃遣提舉一行事務閤門宣贊舍人
顔孝隆禀議官宣義郎盖諒馳詣金州以慰撫為名探
賾其意且以黃敕除忠知商州兼永興軍路副總管孝
隆至軍中為所劫以状白浚言忠實有兵二十餘萬諒
覘知白浚乞為備浚恐孝隆為忠所殺委利䕫路制置
使王庶收接忠入關仍散處其衆於梁洋境内庶檄忠
令解甲結隊而入忠去關二十里駐兵回翔月餘無解
甲意一夕殺孝隆遁去遂攻金州彦率兵禦之忠沉鷙
善戰其下多河北驍果官軍與戰輙不利一日彦遣兵
與忠戰於豐里令提舉官趙横率統領官門璋駐於山
上為之策應彦乘高視之官軍少却彦麾横救之不應
官軍遂敗彦退舍秦郊忠遂陷諸關彦令將士盡伏山
谷間偃旗幟焚積聚若將遁者募死士得千餘人設伏
以俟其至戰之前一日彦度忠長驅且入郡城夜半分
官軍為三以遏其衝凌晨賊果大至官軍逆戰聲震山
谷勝負未分俄伏騎張兩翼繞出忠大敗追襲至永興
軍之秦嶺會王庶遣偏將鹿晟馮賽來援賽由間道乘
之斬其將曹威等三人浚錄其功以彦為拱衛大夫温
州觀察使賽初除隆德府路經略使自盧氏從邵隆至
興元府故庶用之孝隆博州人後贈果州團練使(賽初見建)
(炎三年八月乙酉晁公遡作王庶傳稱李孝忠為盗久求入關而日歷及王彦行状張鈞續忠義錄皆作李忠)
(無孝字盖李孝忠又自是一人建炎初犯㐮陽為王師所殺去此已久公遡實甚誤也)
戊午觀文殿學士提舉臨安府洞霄宫范宗尹落職用
侍御史沈與求奏也與求言宗尹罷相制麻止言沮格
詔令恐後有議論者不知其端妄謂宰相與天子争可
否未為失職去年敵騎將欲北歸韓世忠於大江中流
以舟師邀擊臣僚數請號召上流舟師相為應援宗尹
坐視不恤敵人果自上流乘風縦燎而世忠孤軍挫衂
及敵騎留屯天長六合之間趙立等嘗請乘暑合共擊
之宗尹以謂無事生事沮止其謀卒致立等相繼屠滅
罪一也宗尹充位一年略無措置但將江東西湖南北
祖宗所定路分朝改暮易有同兒戲罪二也出帳盡賣
係官田宅使二百年安業之民怨怒紛起罪三也鬻爵
之令一切增價且如修武告鬻四萬五千緡朝廷以此
抛降糴本例須抑配設法罔民罪四也討論之事陛下
累諭不從卒致騰洶罪五也宗尹每事判呈實稟堂吏
至有印押空名敕劄付之胥吏随事書填賄賂公行罪
六也剏議討論之初本欲假借此名拔援非類搢紳介
胄之士皆謂宗尹背國從偽罪在十惡此宜大討論者
罪七也士大夫守節不回者未嘗肯薦一人至欲雪吳
幵莫儔徐秉哲等罪名引用顔博文輩罪八也曾慥指
斥國家語言不順宗尹以慥係吳幵之壻面欺陛下除
慥江西轉運判官罪九也宗尹與范瓊厚善寄居洪州
受其黃金百兩聞瓊之死居常恨之罪十也宗尹自知
不協人望乃隂結閤門藍公佐内侍康諝刺探宫禁傳
漏語言欲因希旨之言專為固寵之計罪十有一也宗
尹涖事一年身任宰相乃建議不歷知縣不除郎官監
司盖緣宗尹以廸功郎王居正改京秩除省郎恐後人
援例遂塞其路既降指揮之後所除監司多非曾歷知
縣之人舞文便事罪十有二也策試中書本求人望宗
尹乃以吏職楊球者亦預召試罪十有三也京畿宣諭
雖三尺童子知其未可宗尹徒欲起復胡舜陟召寘從
班故設此使命罪十有四也宗尹妻孥寄居洪州公受
賄賂家問一至輙有差除如贓吏魏滂緣其門僧請託
遂除監司又令使臣筆貼定價出賣差遣罪十有五也
結卜相之士倡言於衆以謂朝廷若相宗尹四方盗賊
自然衰息既而不騐復使王居正之徒為之說曰張邦
昌奉迎太母宗尹有力陛下以此用之惑衆自媒罪十
有六也晁公為妻取受求珍金銀使公為改換殺人公
事案節减落刑名宗尹挾情庇之不肯根究至煩中批
放罷罪十有七也宗尹拜相之初即與何之辰改正舊
名繼得差遣罪十有八也顯黜言事之臣至謂投鼠忌
器罪十有九也(按七月癸亥宗尹罷相註沈與求條具大罪二十此尚缺一條俟考)望特
下臣章明正其罪庶為萬世之戒故有是命與求所謂
何之辰盖何昌言也時以奉議郎調監全州酒税於是
與曾慥皆罷(二人罷命在十月乙丑)顯謨閣待制新知嚴州李
擢徽猷閣待制新知温州席益並降充集英殿修撰以
沈與求論擢有罪而益任職日淺不當除待制故也
詔福建轉運司毋得齎牒所部州縣抑勒士民出助軍
錢物令提刑察之先是漕司以軍食費廣乃諭福州土
居陳義夫等願以一錢之産均出十錢因遣官徧諭下
四郡徽猷閣直學士知潭州綦崈禮言本州新經楊勍
侵擾之後已嘗均敷民間錢八萬緡不可再有科歛事
聞故有是命承事郎蔡延世特進二官建昌軍進士
蔡孟容補下州文學李敦仁之犯建昌也延世率民兵
捍賊敦仁敗去城以故得全
己未詔以江湖寇盗多貢賦不繼命戶部尚書孟庾領
江東西湖東等路宣諭制置使使理財治盗尚書省
言近給賣新告價直高大變轉不行乞减敦武郎為三
萬緡承直郎為萬五千緡其餘以是為差仍不作進納
理為官戶免試注官從之
庚申初措置河南諸鎮屯田侍御史沈與求亦言今欲
因沿江荒閑之田募人屯耕用為籬落兼資儲餉此誠
計之得者乃陳屯田利害為古今集議上下二卷上詔
付戶部後亦未克行(附傳載此事於明年春恐誤今從日歷繫此按宋史繫己未日)
勒停人張灝復朝散郎充徽猷閣待制提舉臨安府
洞霄宫灝孝純子靖康末為河東都轉運使坐失汾州
送雲安軍羈管至是悉復之
辛酉詔應四方有為謀策能還兩宫者實封以聞可行
有效當以王爵賞之翰林學士汪藻充龍圖閣直學
士知湖州(孫覿撰藻墓誌載藻知湖州仍領日歷事其寔謬誤熊克小歷不深考又因而書之已辨)
(正修入詳見二年十月庚辰並注)顯謨閣直學士致仕翟汝文復為
翰林學士(學士院題名在今年三月熊克小歷因之今從日歷)給事中胡交修
兼權直學士院(學士院題名在十月而日歷與藻汝文除目同下盖藻已罷而汝文未來自當)
(有權官係之十月者誤也)尚書吏部侍郎黎確高衛並罷為徽猷
閣待制確知漳州衛知撫州徽猷閣直學士提舉江州
太平觀李彌大徽猷閣待制新知婺州李光並試吏部
侍郎吏部員外郎胡世將秘書省校書郎劉一止並
為監察御史一止首上疏論君子小人用否之辨以謂
天下之治衆君子成之不足一小人敗之有餘君子雖
衆道則孤小人雖寡勢易蔓且是時朝廷將遣世將出
使故擢用之右文殿修撰新知宣州劉洪道復徽猷
閣待制吕頤浩薦之也名河南鎮撫使翟興所部軍
曰忠護時興屯伊陽山寨餉道既絶上自武功大夫下
至義兵日給糧二升而已至春艱食又或無支然其下
無叛去者言者論其忠勤故錫佳名焉
壬戌遣監察御史胡世將督捕福建諸盗吏部員外
郎廖剛言比江南探報事宜頗致懷慮臣謂周防津岸
申嚴斥堠在今日最為機要而鑾輿或當順動預宜經
理自得報以來未聞朝廷措畫建康鄱陽勢未暇議自
會稽以南惟永嘉與福唐所當留意永嘉之險可恃與
否臣所不知如閩之四境南控大海三面皆崇山峻嶺
稍加人力不復可犯不得已至於幸閩則凡供億之事
必責它路致於海上而兵環駐於四境閩人無所困苦
斯可安矣願速令本路增修寨柵以備不時之廵盗雖
未息願賜曲赦因遣重臣往宣德音使潢池赤子得以
自新悉為我用(剛所云江南探報未見當考)然臣料今歲敵騎勢分
必無南渡之事望姑寬聖念以幸天下
癸亥以明堂禮畢命同知樞密院事富直柔恭謝越州
天慶觀温州守臣恭謝景靈宫
是秋金左副元帥宗維盡遷祁州居民以其城為元帥
府凡民之當遷者止許携籠篋其錢榖器用皆留之右
都監耶律伊都至和勒端城逹錫林牙率餘衆北遁伊都
以食盡不克窮追而還時盗賊愈多宗維用大同尹高
慶裔計令竊盗贓一錢以上皆死雲中有一人拾遺錢
於市慶裔立斬之蕭慶知平陽府有行人拔葱於蔬圃
亦斬之民知均死由是竊盗少衰而劫盗日盛慶裔又
請諸路州郡置地牢深三丈分三隔死囚居其下徒流
居其中笞杖居其上外起夾城圜以重塹宗維從而行
之宗維患百姓南歸及四方姦細入境慶裔請禁諸路
百姓不得擅離本貫欲出行則具人數行李以告五保
鄰人次百人長巷長次所司保明以申州府方給番漢
公據以行市肆騐之以鬻飲食客舍騐之以安止至則
繳之於官回則易之以還在路日限一舍違限若不告
而出者决沙袋二百仍不許全家出及告出而轉之他
處於是人行不以緩急動彌旬日始得就道且又甚有
所費小商細民坐困閭里莫能出入道路寂然幾無人
跡矣河東南路兵馬都總管蕭慶招降太行紅巾首領
齊寔武淵賈敢等送於宗維盡殺之於獄
建炎以來繫年要錄卷四十七
建炎以來繫年要錄卷四十七金人地名考證
伊都(原書作餘覩誤改見卷一)
和勒端(原書作曷董誤改見卷四十三)
逹錫(原書作大石誤改見卷一)
古裕(原書作鴝鵒誤今改正)
