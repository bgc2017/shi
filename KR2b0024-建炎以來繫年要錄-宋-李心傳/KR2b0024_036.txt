建炎以来繫年要錄卷三十六
宋李心傳撰
建炎四年八月辛未朔禮部尚書謝克家參知政事克
家首言呂頥浩老成練事去歲勤王有大功時方艱難
強敵内逼望留行在以備咨訪敵自渡江以来官司圖
籍散佚遂命百司省記條制行之凡所予奪悉出胥吏
至是始令條具申尚書省其後復命左右司郎官簽貼
勑令所審覆申朝廷取旨頒降然未及行(左右司刊定日歴不載今)
(以紹興元年十一月劉一止所奏及四年三月乙亥𠡠令所状增入當求本月日修附)浙西安
撫大使劉光世請直徽猷閣范正已為本司參謀官從
之既而尚書省請大使司置參謀參議官各二員俸賜
視雜監司自是諸路以為例(尚書省建請在此月乙酉)光世嘗因公
事移牒六曹言者以為今國勢寖弱藩方大臣所宜尊
奬王室若帶儀同三司可牒六曹則亦可關三省樞密
院矣光世非敢凌蔑特不知事體望損抑之詔以章示
光世戶部侍郎季陵轉對上䟽曰臣聞宣王承板蕩
之後任賢使能周室中興焉夫賢以德稱能以才稱賢
者必有才故任之勿疑能者不必有德顧所使何如耳
自古以為才難使人不當求備記其功忘其過取所長
棄所短安得乏才之歎乎前日士大夫名節不立有愧
於古論事之人皆喜攻之瑕疵既彰不復可用縦加抆
拭攻者踵来雖君相制命亦不能為之地矣臣試舉其
罪大且重者言之自崇觀以来黨助臣姦交結非類各
由詭道以饕寵榮坐此當責者不知其幾何人也至靖
康末二聖北狩邦昌攝朝不能死節間或從偽坐此當
責者不知幾何人也至明受初苖劉專殺幾危宗社拱
手受制不能討賊坐此當責者又不知幾何人也以義
責之皆不容誅以情恕之亦士大夫不幸耳蔡京王黼
當國日久閹宦弄權豪強販禄欲仕進者捨此無階雖
名家文士甘從汚衊特立獨行是為希有首惡者既已
伏辜其餘勿論可乎邦昌内奉太母外迎陛下一城生
靈忍死湏臾事有權宜初無異意首惡者既已伏辜其
餘勿論可乎太母垂簾東宮監國回容以防挟主之變
隠忍以待勤王之師各不統兵難備倉卒首惡既已伏
辜其餘勿論可乎陛下昭德塞違以臨照百官雖皆赦
而不誅然弄筆墨者至今未容貸文致其罪當得惡名
雖知其才誰敢引薦當今多難之時朝廷緩急無可使
者獨不聞舉魏尚於獄中卒能却匈奴起張敞於亡命
卒能弭盗賊責功補過前古有之臣願陛下明詔宰執
於罪戾之中選擇實能量付以事勿因一眚廢其終身
仍詔臺諫為國愛人許以自效非誤國者勿復再言使
人人皆得自新誓死圖報同心恊濟以成中興之業天
下幸甚疏奏後二日范宗尹進呈詔榜朝堂
壬申詔福建温台明越通泰蘇秀等州有海船民戶及
嘗作水手之人權行籍定五家為保毋得發船往京東
犯者並行軍法以山東米麥踴貴故也詔自京堂除
窠闕内不載去處並令吏部差注又詔除知州軍及舊
格堂除通判外一切撥還吏部(此以紹興五年閏二月十三日吏部侍郎鄭滋)
(劄子修入)
癸酉詔神武中軍益選親兵通舊作六百人更三番入
直禁中不隸禁衛所命統制官辛永宗提舉之徽猷
閣待制李釜卒(釡以去年七月甲申除秘撰不知何時陞職也)
甲戌詔日輪侍從官一員具前代本朝關治體者一兩
事進入用参知政事謝克家請也既而吏部侍郎兼直
學士院綦崈禮言祖宗以来選命儒臣以奉講讀若令
從官一例獻其所聞既非舊典且有越職之嫌望但令
講讀官三五日一進乃命學士與兩省官如前詔(後詔在此)
(月戊子)詔朝散大夫致仕錢耚令再仕以給事中富直
柔等言其䟽通強敏可任郡寄也耚靖康末嘗除知唐
州掛冠去至是復起之
乙亥觀文殿學士朱勝非始被江州路安撫大使之命
時統制官張忠彦將所部在吉州前一日執政奏除忠
彦江州路兵馬副鈐轄令受勝非節制上曰勝非當苖
劉之變不為無功范宗尹曰勝非能使二兇不疑以待
勤王之師議者或稱其有謀上曰是時惟勝非鄭㲄敢
與之抗顔岐雖好士人亦懦怯不能有為勝非行至桂
陽監始被命上䟽言自桂陽至江州四十餘程措置不
及臣之孤迹獨被聖知前後大臣並無交黨今赴任則
敗事辭免即有避事之嫌進退狼狽皆當誅責臣謹體
此意抗章請罪乞就近别差官詔不許(勝非此奏以十月乙亥至行在)
(今因被命之日遂書之)
丁丑起復檢校少保武勝定國軍節度使神武左軍都
統制韓世忠遷檢校少師易鎮武成感德始錄守江之
勞也翌日上諭大臣曰世忠不親文墨朕方手寫郭子
儀傳欲付卿等呼諸將讀示之鎮西軍節度使神武
右軍都統制張俊為檢校少保寧武昭慶軍節度使錄
扈蹕及平盗之勞也詔故監察御史常安民左司諫
汪公望加贈諫議大夫各官其家二人召安民子奉議
郎同赴行在既至以同知大宗正丞(同除命日歴不書紹興元年七月乙)
(亥自宗丞除知柳州)朝請大夫康允之坐棄城停官
戊寅侍御史沈與求右諫議大夫黎確右正言吴表臣
論季陵轉對乞收用近年廢黜之人其言非是不當榜
朝堂上悟命撤之范宗尹請坐三章行出上曰祖宗以
来凡朝廷政事不當未出則給舍封駮既行則臺諫論
列一體相成判而為二則非矣宗尹曰臣等惟是之從
何敢固執然議者謂陵所言盖宗尹風指也初朝散
郎知蘄州甄采以得柔福帝姬聞於朝(事祖見三年十一月戊午)會
采為淮西都廵檢使劉文舜所破乃脱身從韓世清衛
送帝姬赴行在時上猶在温台先遣入内内侍省押班
馮益宗婦吴心兒往越州驗視乃取入宮封福國長公
主兵部侍郎兼權直學士院汪藻草制有曰彭城方急
魯元當困於南馳江左復興益夀宜充於禁臠(按光堯會要特)
(用刑門載行遣偽公主事而無始封之年中興玉堂制草亦無始封之制汪藻龍溪集有之在今年八月韓張)
(二將遷官制之後當是此月也藻集又有代公主奉迎隆祐皇太后起居表則其進封當在太后未還之前今)
(且附此竢考)
庚辰隆祐皇太后至自虔州資政殿學士權知三省樞
密院事盧益寧遠軍節度使醴泉觀使從衛提舉一行
事務孟忠厚神武副軍都統制辛企宗扈從上出行宮
門外奉迎因歴問太母所過守臣治状后性恭謹未嘗
以毫髮干朝廷然喜飲酒上以越酒不可飲令别醖后
寧持錢往酤未嘗直取也吴才人頗為后所愛間語及
瑤華事后曰我入宮時十六七女子安知其他事悉是
劉氏相誣(二事以上諭大臣語修入)后在禁中嘗微覺風眩有宮人
自言善用符水呪疾可瘳者或以啓后后曰又是此語
吾其敢復聞也此等人其可留禁中邪立命出之(此事王明)
(清聞之王嗣昌)是日拱衛大夫福州觀察使承州天長軍鎮
撫使薛慶及金人戰于揚州城下死之完顔宗弼既屯
六合縣欲自運河引舟北歸而趙立在楚薛慶在承扼
其衝不得進宗弼患之左監軍昌自孫村来見宗弼計
事欲會兵攻楚州真揚鎮撫使郭仲威聞之約慶俱往
迎敵慶以是月戊寅出兵己夘至揚州仲威殊無行意
置酒高會慶怒曰此豈縦酒時邪我為先鋒汝當繼後
上馬疾馳去平旦出揚州西門從騎不滿百轉戰十餘
里亡騎三人仲威迄不至慶與其下走還揚州仲威閉
門拒之慶倉皇墜馬為追騎所擒馬尋舊路歸承州軍
中見之曰馬空還矣太尉其死乎仲威棄揚州奔興化
敵長驅犯承州兵馬鈐轄王林出城迎敵不勝亦奔興
化承州陷措置高郵軍事國奉卿走還楚敵懼慶復脱
歸敲殺之慶在承久軍食既足不復歛取於民王官自
京師至者館榖甚厚皆按格賦禄官兵隸承州者月糧
時帛舉如令給之至視其徒則戰士計日廪食老弱計
日受劵而已金人自浙歸大寨於天長六合間慶親率
衆劫之得牛數百悉賤其估分畀民之力田者民懷其
惠亦賴其捍禦以自固敵假道於承以攻楚慶不聽至
是被害慶起潢池其衆多驍雋敢鬭慶臨敵勇亦能以
少擊衆故慶死承州遂陷楚勢孤卒無以抗敵人皆惜
之訃聞贈保寧軍承宣使
辛巳侍御史沈與求尚書戶部侍郎季陵並罷先是與
求嘗言宰相范宗尹年少驟進不更世務恐誤國事上
意方鄉宗尹不以為然會與求再上疏劾季陵言其承
望宰執風指有變朱成黑指鹿為馬之語宗尹乃求去
上遣中使押入御批陵降三官奉祠與求與合入差遣
參知政事張守謝克家留御批不下後二日宗尹入對
極論大臣事君不當懷禄耽寵使人主疑之而防其為
姦事功決不可立上宣諭再三宗尹却立不進守力請
宗尹同奏事宗尹不得已而前進呈己夘御批請陵以
本官奉祠而與求除職出守上許之乃詔陵身為侍從
貽誤朝廷欲收姦黨之恩遂陳迷國之計可罷戶部侍
郎提舉亳州明道宮與求乞顯黜獻言者其論為當至
云指鹿為馬使大臣不敢安位可除直龍圖閣知台州
宗尹乃復視事詔戶部續進黃金百兩白金四千兩
錢萬緡充長公主下降粧奩使用
壬午顯謨閣待制權吏部侍郎孟庾試尚書戶部侍郎
癸未資政殿學士權知三省樞密院事盧益改提舉醴
泉觀兼侍讀時端明殿學士權同知三省樞密院事李
回扈六宮在道未至也既而諫官吴表臣論益所至擾
民上曰益起閑廢中今遠歸遽出將来何以使人范宗
尹言益方辭新命遂以益提舉臨安府洞霄宮既而卒
貶二秩(益改外祠在丙戌貶秩在乙未今遂書之)詔權罷講筵竢過防秋
取旨是日宣撫處置使張浚復取永興軍初浚之西
行也上命浚三年而後用師進取及是金左監軍昌與
完顔宗弼皆在淮東約秋高入犯浚聞宗弼躊躇淮上
度必再犯東南議出師分撓其勢士大夫多以為不可
朝散郎通判叙州眉山王賞獻養威持重二策浚弗用
召諸將議出師都統制威武大將軍宣州觀察使曲端
曰平原廣野敵便於衝突而我軍未嘗習戰且金人新
造之勢難與争鋒宜訓兵秣馬保疆而已俟十年乃可
議戰秦鳳路馬步軍副總管右武大夫忠州刺使吴玠
曰高山峻谷我師便於駐隊敵雖驍果甲馬厚重終不
能馳突吾據嵯峨之險守關輔之地敵即大至决不容
争此土浚皆不聽參議軍事徽猷閣待制劉子羽争之
曰相公不記臨行天語乎浚曰事有不可拘者假如萬
一有前日海道之行變生不測吾儕雖欲復歸陕西號
令諸將其可得乎浚雖重用端然以人言浸潤不能無
疑乃遣本司主管機宜文字張彬往渭州以招填禁軍
為名實欲伺察端意彬至渭見端問曰公嘗患諸路兵
不得盡合及財物不足以供軍今張公之来兵已合用
已足羅索孤軍深入吾境我合諸路攻之不難失今不
擊若尼瑪哈併兵而来何以待之端曰不然兵法先較
彼已必先計吾不可勝與敵之可勝今敵可勝只羅索
孤軍一事然彼兵伎之習戰士之銳分合之熟無異前
日我不可勝亦止合五路之兵一事然將帥移易士不
素練兵將未嘗相識所以待敵者亦未見有大異於前
日萬一輕舉脱不如意雖有智者無以善其後又自敵
入犯因糧於我彼去来自如而我自救不暇是以我常
為客彼常為主今當反之精練士卒按兵據險使我常
有不可勝之勢然後徐出偏師俾出必有所獲彼所謂
關中陸海者春不得耕秋不得穫則必取糧於河東是
我為主彼為客不一二年必自困斃因而乘之可一舉
滅矣彬以端言復命先是玠以彭原之敗望端不濟師
而端謂玠前軍已敗惟長武有險可捍衝突二人争不
已浚積前疑卒用彭原事罷端兵柄與宮觀再責海州
團練副使萬州安置統制官張中孚李彦琪諸州羈管
陕西人倚端為重及貶軍情頗不悦(趙甡之遺史金人敗吴玠于彭原店)
(復歸河東張浚欲大舉問曲端有何計策端謂承平之久人不經戰金人新造難與争鋒宜訓兵秣馬保疆而)
(已俟十年方可議戰浚不喜乃曰將軍持不戰之說豈可以當大將端曰唯遂納威武大將軍印猶用為参謀)
(時王庶亦為参謀議論不協固辭遂以為都轉運使随軍而已浚發秦亭見兵馬俱集大喜謂當自此便可以)
(徑入幽燕問端如何端曰必敗浚曰若不敗如何端曰若宣撫之兵不敗端伏劍而死浚曰可責状否端即索)
(紙筆責軍令状曰如不敗當伏軍法浚曰浚若不勝當復以頭與將軍遂大不協初王庶以失延安自劾罷節)
(制也聞浚入蜀即前途迎見之浚以為参謀官偕行浚已失全陕復欲用端庶固以為不可乃送端萬州編管)
(熊克小歴曰先是端驟得志而驕自彭原店之敗少沮参謀官王庶乘此言於浚曰端有反心久矣盍早圖之)
(浚乃罷端兵柄遷之恭州按二書所記端貶責及王庶為參謀皆誤端實以四年秋貶萬紹興元年夏貶恭而)
(甡之以萬州之貶繫於富平之後克以恭州之貶書於富平之前皆參差不合日歴王庶附傳張浚宣撫川陕)
(庶丁母憂浚力起之時富平之師已潰浚議退保川口庶力陳撫秦保蜀之策浚不納乃版授參議官費士戣)
(蜀口用兵錄張公既敗於富平思曲端前言欲復用之乃召端及王庶於貶所庶地近先至以為參謀官㩀此)
(則端罷兵柄時王庶尚未為参謀非因庶所譛也王之望西事記曰端屢與金人角更勝迭負西人以為能然)
(心常少浚浚乃奪其兵而廢之按浚黜端止謂其沮出師之議非以其少浚也今不取)浚遂決策
治兵移檄河東左副元帥宗維問罪宣撫司幹辦公事
萬年郭奕力言其不可浚不從乃以玠權永興軍路經
略司公事遂取永興軍玠以功陞忠州防禦使
甲申詔沿海諸州置水斥堠承議郎黃敦彦追一官
勒停坐前通判袁州日與守臣王仲薿俱降敵也時仲
薿已竄謫於是朝請郎李積中坐投拜除名編管中奉
大夫楊淵朝議大夫王子獻坐洪吉州失守並追二官
勒停(日歴並無此今以紹興二年二月壬午敦彦乞復官状修入淵子獻行遣亦據撿舉状書之不得其)
(年月且附敦彦追官之後積中行遣撿舉並不見紹興元年三月六日後省繳朱琳叙官状云去歲守臣投拜)
(者如李積中等則除名勒停編管故因敦彦事遂書之以詳當時行遣次第)
乙酉皇叔持服前撿校少保光山軍節度使知大宗正
事士㒟特起復宣議郎御營使司參議官王擇仁為
通直郎直徽猷閣權發遣河東路制置使司公事節制
本路應干軍馬時京西與河東北接境而忠義之人猶
有聚兵保守山寨者河南鎮撫使翟興遣親信持䗶書
取間道以結約之如向密王簡王英等數十寨皆願聽
節制興言於朝上大喜遂命興與擇仁同領其事先是
擇仁以宣撫處置使張浚之命節制京西軍馬在均襄
間(事見今年三月己酉)故就命之及是擇仁言山寨首領韋忠佺
宋用臣馮賽皆乞兵渡河尅期相應賽遼州人自軍興
即與其徒保聚山谷數與金人戰乃以忠佺為中衛大
夫昭德軍承宣使制置使司都統制兼知太原府用臣
賽並拱衛大夫忠州團練使制置使司同都統制用臣
知平陽府賽知隆德府加興節制應援河東北軍馬使
仍許擇仁帶見兵萬人以行俟過大河許以便宜從事
命下擇仁兵已潰矣(趙甡之遺史載此事於紹興元年八月己夘今從日歴)詔
兩浙轉運司以米萬斛輸楚州
丙戌寧遠軍節度使醴泉觀使孟忠厚乞蠲太母所過
秋税范宗尹曰頃已免夏税若復蠲放慮州郡經費有
缺必致横歛上愀然曰常賦外科歛及贓吏害民最宜
留意祖宗雖崇好生之德而贓吏死徒未嘗末減自今
官吏犯贓雖未欲誅戮若杖脊流配不可貸也(中興聖政臣留)
(正等曰設官吏以牧民志不在民而貪黷是為民之賊也藝祖皇帝懲五季之弊凡賍吏一切棄市藝祖豈好)
(刑人者哉誠以不如是不足以行仁政於天下者也而况艱難以来生民之困極矣撫摩涵飬民猶或病而貪)
(黷之吏乃敢剥刻以肆其無厭之求如之何民不窮且盗乎故太上皇帝惻然念常賦之不可免而欲不貸賍)
(吏之罪聖上斷然舉而行之懲一而百勸其真得藝祖太上皇之心歟)樞密院言往歲
金人自蘄黃渡江今防秋是時乞令舒蘄鎮撫使李成
光黃鎮撫使吳翊捍禦上流毋令敵騎深入時光州統
制官武功大夫劉紹先引所部去翊以光州不可守率
軍民棄其城東下道梗無所向往依成死於軍中朝廷
遂以成為舒蘄光黃四州鎮撫使(吴翊棄光州不知在何月日成兼四州不)
(見於史但紹興元年五月三日有旨罷成舒蘄光黃四州鎮撫使故於此併書之)紹先至九江
守臣姚舜明留之奏以為本州兵馬副鈐轄就統其軍
丁亥右武大夫忠州刺史楚泗等州鎮撫使趙立領徐
州觀察使初有詔閭勍便宜加借官職之人皆罷而立
奏諸軍血戰解圍至今猶未推賞若復追奪何以示信
朝廷以立忠義素著故申命之先是議者以金人尚留
淮東恐其侵軼欲復為海道之行范宗尹獨以為危事
不可再蹈若頻年海道則遠近離心大事去矣乃詔浙
西安撫大使劉光世遣兵防江仍會合淮南諸鎮併力
邀擊立私謂寮屬曰今敵自山東濟師不已城中糧且
盡則無以善其後將先事取京東已䧟沒諸郡窒敵路
及求糧旁邑則吾事濟矣且京東諸州本吾民也聞我
之来必解甲相迎是時張榮在鹽城縣乘亂䲭張立親
擊破之併足糧食將經營京東行次寳應縣承州報敵
復聚兵揚州立遂歸而昌已傅城下立慨然曰敵終不
去惟有竭節守死此州而已屢出兵破敵敵圍之
戊子以魔賊平德音釋饒信二州徒以下囚河東忠
義統制盧師廸韓進皆渡河見翟興計事詔並以為武
翼大夫閤門宣贊舍人師廸知澤州進知懷州朝請
大夫提舉亳州眀道宮滕康朝散大夫提舉江州太平
觀劉珏並責授秘書少監分司康永州珏衡州居住坐
失豫章為言者所劾也於是其屬官汪若海何大圭並
除名嶺南編管
己丑詔通泰鎮撫使岳飛以所部救楚州時揚承二鎮
已䧟楚勢亦危趙立遣人告急簽書樞密院事趙鼎欲
遣神武右軍都統制張俊往救之俊曰敵方濟師達蘭
善兵其鋒不可當立孤壘危在旦夕若以兵委之譬徒
手搏虎併亡無益鼎曰楚當敵衝所以蔽兩淮若委而
不救則失諸鎮之心俊曰救之誠是但南渡以来根夲
未固而宿衛寡弱人心易搖此行失利何以善後鼎見
上曰江東新造全藉兩淮若失楚則大事去矣是舉也
不惟救垂亡之城且使諸將殫力不為養寇自討之計
若俊憚行臣願與之偕往俊復力辭乃命飛立腹背掩
擊仍令劉光世遣兵往援毋失事機
庚寅詔景靈宮神御自海道迎至温州奉安自分𣙜
貨務場於臨安而商人不復至行在是日詔廢越州場
務量留監官一員打套出賣乳香而已
辛夘給事中富直柔為御史中丞廣西轉運司請罷
催税戶長而依熙寧法村疃三十戶每料輪差甲頭一
名從之仍推行於諸路(日歴無此今以紹興五年十一月二十八日戶部状修入熊克)
(小歴載此事於今年四月壬辰當考)中大夫馮澥復端明殿學士提舉
成都府玉局觀以澥自言邦昌僭偽已在城外不與始
謀又不汚其偽命也帶御器械潘永思罷永思護六
宮東歸盧益頗與之交結為諫官吴表臣所論上惡之
范宗尹請出永思上曰未可罷禄以困苦之庶知悔過
朕於戚里未嘗私以恩澤如邢后之父不復收召張婕
妤兄弟皆小官卿等所知盧益觀望隂結永思非端人
也
壬辰故朝散郎毛注追復左諫議大夫注江山人大觀
間為御史屢劾蔡京後以不言張商英廢斥至是復之
盗楊隆與其徒百餘人入梅州焚州治執守臣通直
郎沈同之至城北殺之掠城中而去(此以紹興三年正月二十三日梅州)
(為都頭李乙乞酬賞状增入他書並無之)
癸巳詔戶部計會内東門司日下進絹五千匹言者論
仁宗皇帝於太平冨盛之時猶節損冗費罷去無名况
今日艱危空乏之際乎願陛下取憲仁祖用度好賜更
加節約凡不得已而錫予者但降賜目付之有司則疑
謗自銷而戶部經費亦可少紓矣詔候内藏庫有絹日
撥還(此恐即胡交修所言當考)建州民范汝為粗知書其諸父以
盗販為事而號黑龍黑虎者尤善格鬭羣不逞附焉每
數百人負鹽横行州境官不能捕有儒林郎江鈿建陽
人老矣郡守謂鈿有謀使攝令甌寧以圖二范未幾果
擒之皆死于獄其徒無所歸往依汝為一日汝為因刃
傷人至死遂作亂(事在七月)建陽令王昌甌寧令黃邦光不
能討時方艱食饑民從之者甚衆守臣朝奉大夫韓珉
遣州兵出戰為所敗賊勢滋盛言者乞委官節制乃命
本路安撫使程邁會兵討之(熊克小歴稱詔帥臣徽猷閣待制程邁遣兵討之按)
(邁除待制指揮今年五月壬寅已不施行克所云恐誤)
甲午中散大夫提舉亳州明道宮韓澡為其父故觀文
殿大學士忠彦請諡上曰呂頥浩嘗奏崇寧黨碑視其
姓名皆賢士大夫真可惜也上篆其神道曰世濟厚德
之碑諡文定(忠彦琦長子建中初左僕射黨籍執政第十人濟州安置定諡在紹興元年四月癸)
(丑賜碑在建炎四年九月辛未今併書之)起居郎洪擬試中書舍人詔
起復左武大夫忠州防禦使神武副軍統制陳思恭將
所部屯眀州以防海道兩浙安撫劉光世畏金人之
鋒不能援揚楚但遣統制官王德酈瓊將輕兵以出是
日(按宋史繫乙未日)渡江與敵游兵遇擊之
丙申以直徽猷閣方孟卿知建州
丁酉詔起左藏庫紬絹並赴温明州寄樁以將避敵也
(此以紹興四年十月二日戶部劄子修入)
戊戌武義大夫忠州刺史閤門宣贊舍人桑仲為襄陽
府鄧隨郢州鎮撫使兼知襄陽府初仲既逐程千秋(事見)
(去年十一月丁未)即據襄鄧隨郢數州有衆十餘萬久之其軍
食絶乃以人為糧至是宰相范宗尹念其鄉國被禍之
酷請赦仲罪遂命之時朝廷未知仲階官乃權給敕仍
令仲自陳所領官職而後賜告焉(熊克小歴載仲除鄧隨郢三州鎮撫使於)
(紹興元年二月末注云朱勝非閑居錄云范宗尹以其兄宗禮在桑仲軍中故授仲襄陽鄧隨郢均房等郡鎮)
(撫使地大人衆稍為患又王銖亦言仲授襄陽鎮撫使今據汪藻外制乃鄧隨郢三州而襄陽不在其數合依)
(汪藻制詞按日歴仲除命在今年八月戊戌仍云兼知襄陽府克所云悮也均房乃王彦所領仲不兼此二州)
(勝非亦悮其後仲死朝廷乃以襄郢鄧隨四州分為三鎮以授李横李道既而本鎮參謀官趙去疾等奏四郡)
(不可分乃復合為一鎮日歴載其事甚詳不知克何以鹵莽如此趙甡之遺史載仲為鎮撫使在明年二月盖)
(記其受命之時克於此始書之又誤矣)初上召宣教郎致仕周虎臣道
梗不即赴及是至行在會舒蘄鎮撫使李成且叛大臣
議擇可使成者虎臣請行上召對以為太常博士是日
遣虎臣持撫諭敕書及戰袍金束帶往賜成受之時寇
盗縦横成欲據一方以觀天下之變遂徑犯江西
初朝奉大夫提舉廣西左右兩江峒丁公事李棫與帥
臣許中不和因互訟其過會有旨減罷提舉官以帥臣
屬官一員兼領是月棫始受命既而中論棫不已詔停
棫官即欽州劾治(提舉司減罷未見月日紹興元年六月二十九日廣西轉運司申經略司)
(幹辦任彦輝兼提舉峒丁乞支公使錢亦不云何日降旨二年閏四月二十四日貢士李漢状叔棫於建炎四)
(年八月内已遵依聖旨減罷訖則是命受在此月也棫停官在今年十一月丁夘而日歴不書今以紹興二年)
(閏四月御史臺看詳状修入)鼎澧鎮撫使程昌㝢既受命傳檄二
州新除辰沅靖州鎮撫使孔彦舟聞之自鼎州渡江入
益陽縣守臣向子諲在衡永間未至宣撫處置司參議
官王以寧率所部拒之為所敗以寧遁去彦舟遂入潭
州宣撫處置司主管機宜文字傅雱在其軍中即以便
宜檄彦舟權湖南馬步軍副總管彦舟之入潭也潭之
官吏移治攸縣彦舟遂立賞以搜捉郡官時儒林郎張
掞者在潭州乃以掞權本州通判兼權州事昌㝢披荆
棘立軍府屢與賊接戰其御下甚嚴有不用命者必誅
之賊不敢犯(孔彦舟去鼎入潭史無月日熊克小歴係之四月末按紹興元年正月韓璜奏状云)
(去年秋冬間王以寧提兵在州孔彦舟全軍入境則必非四月也趙甡之遺史載於八月末庶幾近之日歴彦)
(舟十一月己酉除湖南副總管己酉初十日去此兩月餘當是朝廷方聞此事今從遺史)彦舟之在
鼎也移檄本路提舉官曾幾求鹽以給軍食夲司官屬
懼請予之以紓禍幾拒之不與既而昌㝢復欲得鹽幾
曰使吾畏死則輸彦舟矣亦不與幾楙弟也金人侵
犯陵寝河南鎮撫使翟興遣其子琮及統領官趙林率
兵自河陽南城至鞏縣永安軍邀擊之屢戰皆勝追奔
至澠池而還盗張琪聚衆屯舒城縣李成在頭子山
遣人督其芻粟琪懼移屯廬江縣至是又移屯襄安鎮
金左監軍昌招撫遷水寨趙瓊降之
建炎以來繫年要錄卷三十六
建炎以來繫年要錄卷三十六金人地名考證
羅索(原書作婁宿誤改見卷一)
尼瑪哈(原書作黏䍐誤改見卷一)
逹蘭(原書撻懶誤改見卷一)
