建炎以來繋年要錄卷六
宋李心傳撰
建炎元年六月己未朔新除尚書右僕射李綱至行在
先是右諫議大夫范宗尹力主議和乃言綱名浮於實
而有震主之威不可以相章三上不報綱行至寳應乃
聞拜相之命次泗上會有詔四方勤王之師還本道綱
遂留昇潭兵於泗而獨與數百人詣南都詔中使王嗣
昌趣綱入覲綱至榖熟御史中丞顔岐遣人持劾副遺
綱封以御史臺印上聞綱且至命徽猷閣學士提舉萬
夀觀兼侍讀董耘往勞又命執政燕綱於金果園綱力
辭上趣召入見於内殿綱涕泣上亦感動綱辭新命且
言臣愚惷但知有趙氏不知有金人固宜為其所惡然
岐之論臣謂材不足以任宰相則可謂為金人所惡不
當為相則不可且為趙氏之臣而金人喜之而反可以
為相則自古賣國以與人者皆為忠臣矣外廷之論如
此臣豈敢當此任願乞身以歸田里至於陛下命相於
金人所喜所惡之間更望曲留聖慮上曰朕知卿忠義
智略甚久在靖康時嘗欲言於淵聖使遠人畏服四方
安寧非相卿不可今朕此志已定卿其勿辭綱頓首謝
詔幹辦御藥院邵成章宣押赴都堂視事(中興姓氏錄云淵聖即位)
(内侍用事者多貶罷超擢成章知入内内侍省事按李綱自記成章乃御藥幹辦今從之)時日已夕
上命黃潛善等留省中以竢之綱復固辭猶未受命也
侍御史王賓言責授秘書少監王襄趙野罪大謫輕
移襄永州野邵州並安置徽猷閣直學士提舉江州
太平觀徐秉哲假資政殿學士領開封尹充大金通問
使王時雍既貶上釋秉哲之罪使諭敵求和秉哲不受
奉國軍節度使王宗濋責授定國軍節度副使邵州
安置坐首引衛兵逃遁致都城失守也言者請减州
縣及五司官以省費而中書侍郎黃潛善乞差官討論
乃以起居郎滕康舍人汪藻並兼檢討官詔太傅張
邦昌特給節度使俸龍圖閣學士新知襄陽府宗澤
自衛南分兵屯河上以數百騎赴南都是日入對澤首
上三事其一論人主不可以喜怒為賞罰其二論人主
職在任相願於稠人廣衆中不以親疎不以遠近虛心
謹擇參以國人左右之言爰立作相而毋使小人参之
其三論諫官人主耳目臣下有懷姦藏慝嫉賢蔽善者
當使耳目之官瀝心彈紏毋有所隠以絶後艱上納其
言將留澤而黃潛善汪伯彦惡之乃令之襄陽(澤除襄陽日歷)
(在五月庚戌汪伯彦中興日歷在五月壬辰澤遺事在六月癸亥三書俱不同意者澤先已外除至南都始受)
(命耳今從日歷乃略刪潤令不牴牾)
庚申詔李綱立新班奏事執政退綱留身上十議且言
陛下度其可施行者願賜施行臣乃敢受命其一曰議
國是大略謂今日之事欲戰則不足欲和則不可竊恐
國論猶以和議為然盖以二聖播遷非和則所以速二
聖之禍臣竊以為不然漢高祖與項羽戰于滎陽太公
為羽所得置之机上者屢矣高祖不顧其戰彌厲羽卒
不敢害而還太公然則不顧其親而戰者乃所以還太
公之術也昔金人與契丹二十餘戰戰必割地厚賂以
講和既和則又求釁以戰卒滅契丹今又以和惑中國
至於破都城隳宗社易姓改號而朝廷猶以和議為然
是將以天下畀之敵而後已為今之計莫若一切罷和
議專務自守之策建藩鎮於要害之地置帥府於大河
及江淮之南修城壁治器械教水軍習車戰使其進無
抄掠之得退有邀擊之患則雖有出没必不敢深入三
數年間軍政益修甲車咸備然後大舉以討之報不共
戴天之仇雪振古所無之耻彼知中國自強如此豈徒
不敢肆横而二聖有可安之理矣且金人之於國家雖
奉藩稱臣竭天下以予之亦未為德也必至於混一區
宇而後已故今日法勾踐嘗膽之志則可法其卑詞厚
賂則不可臣謂正當歲時遣使奉問二聖至於金國我
不加兵專以守為策竢吾政事修士氣振然後可以大
舉(六月丁夘下詔守兩河己夘置帥府要郡及水軍丙戍教車戰招軍買馬乙亥遣傅雱奉表兩宫)二
曰議廵幸大略謂天下形勢關中為上襄鄧次之建康
又次之今四方多故除四京外宜以長安為西都襄陽
為南都建康為東都各命守臣葺城池治宫室積糗糧
以備廵幸三都成而天下之勢安矣陛下用臣此策其
利有三一則藉廵幸之名使國勢不失於太弱二則不
置定都使敵國無所窺伺三則四方望幸使姦雄無所
覬覦議者或欲留應天或欲幸建康臣以為皆非計夫
汴梁宗廟社稷之所在天下之根本也陛下即位之始
豈可不一見宗廟以安都人之心願先降勑榜以修謁
陵寝為名擇日廵幸計無出於此者(六月壬戍施行)三曰議赦
令大略謂惡逆不當赦選人不當盡循資罪廢之人不
當盡復今登寳位赦書一切比附張邦昌偽赦非是宜
改正以法祖宗(六月壬戌施行)四曰議僭逆大略謂張邦昌久
與機政擢冠宰司國破而資之以為利君辱而攘之以
為榮易姓建邦四十餘日逮金人之既退方降赦以收
恩考其四日之手書猶用周朝之故事今方冒處王爵
極其褒崇秋高馬肥敵騎縱横挾借其勢陛下將何以
制之願肆諸市朝以為亂臣賊子之戒(六月癸亥施行)五曰議
偽命大略謂國家更大變士大夫屈膝于偽庭者不可
勝數宜依唐肅宗六等定罪以勵士風(六月癸亥七月辛丑施行)六
曰議戰大略謂軍政久廢宜一新紀綱信賞必罰(六月乙亥)
(施行)七曰議守大略謂於㳂河及江淮措置抗禦以扼敵
衝(六月己夘施行)八曰議本政大略謂朝廷天下之本也政事
法度於是乎出故中書進擬門下審駁尚書奉行皆所
以宣布天子之命令使四方禀承焉政出於一則朝廷
尊而天下安政出於二三則朝廷卑而天下危天下之
安危係於朝廷之尊卑而朝廷之尊卑係於宰相之賢
否與夫人主聽任之重輕其可忽乎唐至文宗之朝可
謂衰弱矣武宗既立得一李德裕相之而威令遂振何
哉由德裕知所本故也其初為相即上言曰宰相非其
人當亟廢罷至天下之政則不可不歸中書武宗聽之
號令紀綱咸自此出故能削平僭偽號為中興然則於
艱難多事之秋所以出政者尤不可以不一也自崇觀
以來政出多門閹官恩倖女寵皆得以干預朝政所謂
宰相者保身固寵不敢以為言遂失其職法度廢弛馴
致靖康之禍非一朝一夕之積也願陛下深思天下安
危之本察德裕之言而法武宗之任人監崇觀之失以
刷靖康之大耻宗社生靈不勝幸甚九曰議責成大略
謂靖康間進退大臣太速功效蔑著宜擇人而久任之
以要成功十曰議修德大略謂初膺天命宜益修孝悌
恭儉之德以副天下之望上與黃潛善等謀之翌日出
其章付中書惟僭逆偽命二章不下(按綱建炎進退志載上語有云執政)
(中有與卿論不同者竢欵曲商量盖指潛善等也)皇叔祖靖康軍節度使知
西外宗正事仲湜為開府儀同三司封嗣濮王仲湜楚
滎王宗輔子也安懿王孫百二十有六人至此紹封者
五人是日金左副元帥宗維還屯雲中
辛酉名潛邸為升暘宫詔新除郎官未經上殿者並
引對資政殿學士領開封府尹徐秉哲責授昭信軍
節度副使梅州安置坐使金辭行也
壬戍李綱同執政進呈議國是劄子上曰今日之事正
當如此可付中書省遵守次進呈議廵幸劄子上命促
留守司修治京城秪備車駕還闕欵謁宗廟詔永興軍
襄陽江寕府增葺城池量修宫室官府以備廵幸次進
呈議赦令劄子僉謂藝祖登極之初嘗赦惡逆今已行
難追改乃命選人惟在職者循資左降官等第叙復執
政退綱留身奏張邦昌僭逆及受偽命臣僚二事皆今
日政刑之大者乞早賜施行上曰執政中有與卿論不
同者少遲議之綱曰邦昌僭逆明白若都人則謂因邦
昌立而得生且免再括金帛而德之若元帥府則謂邦
昌不待征討遣使奉迎而恕之若天下則謂邦昌建號
易姓其奉迎特出於不得已而憤疾之德之恕之者私
也憤疾之者公也執政中有論不同者臣請與之廷辨
上乃遣小黃門召黃潛善吕好問汪伯彦再對上語之
故潛善猶力主之綱詰難再三乃言在遠不若在近好
問亦曰唐德宗幸奉天不挾朱泚行後以為悔綱曰邦
昌當正典刑何遠近之有借使在近當幽縶而反尊崇
之如此何也况其已僭逆豈可留之在朝廷使道路指
目曰此亦一天子哉因泣拜曰臣不可與邦昌同列正
當以笏擊之陛下必欲用邦昌第罷臣勿以為相無不
可者伯彦曰李綱氣直臣等不及上曰卿欲如何措置
綱曰邦昌之罪理當誅夷陛下以其嘗自歸貸其死而
遠竄之受偽命者等第謫降可也上乃出綱奏詔置
檢鼓院於行宫便門之外差官權攝李綱言今日急務
在通下情乃置院以逹四方章奏綱又請置看詳官二
員臣民封事簽擬可行者將上取旨從之詔察官職
守自今依官制施行延康殿學士大名尹張慤試戶部
尚書御史中丞顔岐充徽猷閣待制提舉亳州明道宫
岐以嘗論李綱上疏待罪執政欲令依舊供職上不許
乃有是命(熊克小歷岐除待制奉祠在八月壬戌盖實甚誤)於是右諫議大夫
范宗尹亦求去詔以宗尹為徽猷閣待制知舒州(日歴宗尹)
(六月庚午落職未知何日罷諫官今因顔岐除目附見俟考)徽猷閣待制提舉亳
州眀道宫錢伯言為開封尹徽猷閣待制提舉西京嵩
山崇福宫吕頥浩為徽猷閣直學士知揚州伯言勰子
(勰吳越王倧曾孫元祐翰林學士)頥浩樂陵人宣和末為燕山府路都
轉運使金人内侵郭藥師執之以降已而得歸至是復
用(熊克小歷云頥浩歷城人而董萃撰行状乃云樂陵人今從行状)秘閣修撰知鼎
州唐慤知荆南府初應天尹闕大臣薦通議大夫提
舉亳州眀道宫李偃才可用詔召入偃徽之孫(徽之廸子仕至)
(正議大夫)以媚事蔡京累遷龍圖閣直學士靖康中斥去偃
慙懼復請奉祠會知廣州孫竢還朝甫至行在乃以為
應天尹(偃除尹日歷不見此以附傳附入按應天初除何志同後用孫竢其命偃必李綱未至闕時則)
(在竢受命之前也當考)詔宗室銜位不書姓官司毋得受自熙
寧以來宗室外官单銜奏事並不著姓其後更革不常
至是延康殿學士趙子崧知鎮江府以表謝上中書侍
郎黃潜善援近旨劾之乃申眀行下(趙子崧中外遺事云宣和三年子崧)
(賜對上疑宗子出仕者皆著姓子崧對以熙寧法如此與異姓共事湏著姓以别之若辭見謝及獨銜奏事自)
(不著姓上曰終是粗疎卿可討論奏來五年余從兄正之召對上又及此遂批出宗室内外並不著姓朝廷不)
(復考故事詔出識者大駭而有司不以官職高下皆名别之七年夏子崧出守淮寧辭日為上極言之云此雖)
(小事所繋甚大周曰姬氏漢曰劉氏唐曰李氏今無故去國姓不祥上寤勅中書討論遂復用熙寧法建炎元)
(年今上皇帝中興子崧除延康殿學士知鎮江府上謝表黃潜善在中書乃令進奏官退回為不合不著姓因)
(欲見沮而不考著令也至今雖大宗正司宗室亦稱皇叔皇兄具官仍著姓矯枉過正誤矣按元符詔旨宣和)
(五年六月乙未御筆内外宗室並不稱姓七年八月戊午御筆宗室外官除見辭榜子外餘依熙寧法著姓此)
(即子崧所請也今乃云潜善見沮而不考著令誤矣)
癸亥中書侍郎黃潜善為門下侍郎兼權中書侍郎
太傅同安郡王張邦昌責授昭化軍節度副使潭州安
置李綱同執政進呈議僭逆劄子黃潛善猶左右之退
奉御筆邦昌僭逆理合誅夷原其初心出於廹脅可特
與免貸於是潭州安置所過廵尉伴送仍令監司守臣
常切覺察月具存在申尚書省次議偽命臣僚綱言責
授安化軍節度副使王時雍等四人與金人傳導指意
議廢趙氏廹道君已下出郊又受偽命為執政此四人
宜為罪首上顧吕好問好問曰誠有之時徐秉哲已先
竄於是移時雍高州責龍圖閣學士吳幵永州述古殿
直學士莫儔于全州並安置時在圍城中者綱皆欲深
罪之好問曰王業艱難正納汙含垢之時遽繩以峻法
懼者衆矣綱不納(熊克小歷云時在圍城中者綱欲槩以叛逆罪之吕好問曰責以不能死)
(則可若直謂之叛逆彼豈無辭乎綱意不厭乃遣其客晉陵胡珵要說好問區别圍城人為三等以差行戮且)
(曰必如是方可表公之忠節好問謂珵曰某與君俱處城中衆以為可罪者才十許人耳餘人本末吾輩所未)
(悉寧可以叛逆加之耶綱由是不樂吕本中雜說曰金人再犯京師謝克家耿南仲黨人往往在圍城中皆前)
(日力攻李綱者綱既相復以圍城中事中傷之以邦昌僣號叛逆凡在圍城中皆次第定罪吕好問謂綱曰圍)
(城中固可罪若但責以不能死節彼無所逃罪矣然其間尚有曲折若專以叛逆罪之則彼必有辭矣却恐反)
(為害綱由是不悦即使言者中好問上深以為非然好問亦不敢留綱亦旋罷去由是觀之耿南仲李綱之黨)
(苟以罪更相加誣於國事所害甚大皆不能無罪也按綱斥逐偽黨乃國法之所當然本中以綱與其父異論)
(而排之今不取章何俌龜鑑曰公之十議一施而議僣叛議受偽命二獨留中而不下綱曰此刑政之大者)
(盖為臣之罪莫甚於僣叛莫甚於從偽此而不誅何以正朝廷何以示百官何以曉天下何以懲戒萬世之事)
(君者上之所以未遽行以祖宗不忍輕用刑誅不忍於殺大臣故也夫祖宗之所以不忍者豈不忍於此輩哉)
(君不忍於其臣臣反忍於其君邦昌忍於易姓忍於負宗社王時雍之徒忍於覆國忍於事異姓苟可以謀身)
(者皆無所不忍傳曰人將忍君嗚呼此輩非忍君者乎管蔡至親周公忍而誅辟之不以議親之法而减也若)
(使覆宗社而無誅宗社何罪焉棄主事偽而無刑彼盡忠守節者何辜焉吕中中興大事記曰朱文公謂李綱)
(入來方成朝廷者正謂此也然綱之議雖行而綱之謗愈多矣綱去之後朱勝非以敵犯維揚而欲立邦昌後)
(盖勝非邦昌友壻也未一二年間偽命之臣有驟然擢用而為宰相臺諫者矣可勝嘆哉)綱又以給
事中李擢徽猷閣待制知秀州孫覿為邦昌權直學士
院軍器監王紹草勸進表秘書省著作郎顔博文草赦
文資政殿學士新知潼川府馮澥在偽庭守左丞舊職
延康殿學士新知洪州李回權右丞於是遂責擢郴州
覿歸州博文澧州並安置紹除名容州編管澥落職回
落職奉祠(日歷邦昌以下行遣並在六月四日壬戌按李綱行状六月一日進對内殿翌日上下議)
(翌日降出國是等五劄子次日與黃潛善等廷辯上曰來日將上取旨翌日進呈邦昌安置潭州次進呈議偽)
(命劄子得旨皆散官安置以次第考之則其行遣在初五日癸亥也日歷併繫壬戍熊克小歷載偽命臣僚貶)
(謫在壬戍邦昌安置在癸亥皆誤)新除翰林學士謝克家既以祖諱
辭上命權不繋三字克家以非舊典不拜李綱亦惡之
乃以為述古殿直學士提舉杭州洞霄宫尋又坐圍城
中避事降龍圖閣待制勒停人俞向復朝請郎充秘
閣修撰知河南府兼西道都總管代姚古也向於宣和
末累更事任靖康初斥去至是復用之江東轉運判
官李彌遜為直秘閣淮南轉運副使以彌遜自言與經
制使翁彦國連姻引嫌也故徽猷閣待制知懷州霍
安國以死節顯著贈延康殿學士李綱言自崇觀以來
朝廷不復崇尚名節故士大夫寡廉鮮耻不知君臣之
義靖康之禍視兩宫播遷如路人然罕有能仗節死義
者在内惟李若水在外惟霍安國死節顯著餘未有聞
願詔諸路詢訪優加贈䘏始上知若水之忠首賜詔書
褒贈至是綱有請遂自安國及劉韐已下次第褒錄之
初賊祝靖寇荆南安撫使鄧雍遁去賊乘勢欲渡江
知公安縣宣教郎程千秋率邑人及廣西湖南勤王兵
之在邑者禦之遣人夜渡江焚舟毁栰殺賊甚衆遂不
敢犯李孝忠繼至千秋㳂江設備唐慤自鼎州調本路
刀弩手助之賊乃去時通判鄂州趙令裨部官兵戍武
昌縣賊閻瑾犯黃州其徒縦掠既去令裨即渡江存撫
黃人德之自金再圍城京西湖北諸州悉為賊寇侵犯
隨州陸德先復州趙縱之郢州舒舜舉與荆南德安皆
失守獨知汝州徽猷閣待制趙子櫟知襄陽府直徽猷
閣黃叔敖知蔡州直秘閣閻孝忠知漢陽軍朝議大夫
李彦卿能守境捍賊至是李綱言於上奪雍龍圖閣直
學士罷德先等三人仍奪其職遷子櫟寳文閣直學士
叔敖秘閣修撰孝忠進一官彦卿直秘閣千秋進二官
通判荆南府而擢令裨直龍圖閣知黃州更名令&KR0882;(亦征)
(切)雍洵武子令&KR0882;燕懿王元孫嘉孝穆公世&KR0008;子子櫟
燕懿王後馮翊侯令甲子(燕王生臨汝侯惟和惟和生束陽侯從誨從誨生汧陽侯)
(世遠世遠生令甲)孝忠開封人(汪藻作閻氏信效方序云穎昌閻孝忠而孝忠自作錢氏方序)
(云大梁閻某今從之)時叔敖已失守而綱盖未知也(熊克小歷云叔敖陞祕閣)
(修撰既而襄陽復不守叔敖落職降充監當按襄陽不守在五月丙辰日歷乃書于六月戊辰與趙甡之遺史)
(不合當考)執政退綱留身奏事上曰卿昨日内殿争邦昌事
内侍皆涕泣卿今可受命矣綱因論自古創業中興之
主如漢高光唐太宗皆有英眀之資寬誠之德仁厚而
有容果斷而不惑故能戡定禍難身致太平因請以所
編三君行事紀要錄以進上可之
甲子手詔犒設行在將士撫循百姓蠲賦役改弊法招
羣盗按贓吏又詔靖康間敢言之士或致竄逐宜悉召
還凡七事始李綱為上言靖康間雖號開言路然議論
鯁峭者皆遠貶其實塞之也上以為然正議大夫守
尚書右僕射兼中書侍郎李綱以覃恩遷正奉大夫(日歴)
(綱覃恩轉官在五日癸亥而綱行状云六月六日告廷是日内殿奏料理兩河事行状所云必得其的今從之)
仍兼御營使時河東北所失纔十餘郡餘皆為朝廷固
守(綱奏議云河東惟失太原忻代澤潞汾晉七郡河北失真定懷衛濬四郡按去冬尼瑪哈破威勝軍及絳)
(州今春石州繼䧟不但十一州也或者此時綱猶未盡知今第云十餘郡當考)綱言今日中興
規模有先後之序當修軍政變士風裕邦財寬民力改
弊法省冗費誠號令信賞罰擇帥臣選監司使吾政事
已修然後可議興師而所急者當先理河北河東盖兩
路國之屏蔽今河北惟失真定等四郡河東惟失太原
等六郡其餘皆在且推其土豪為首多者數萬少者數
千不早遣使慰撫之臣恐久之食盡援兵不至即為金
人用矣謂宜於河北置招撫司河東置經制司擇有才
者為使以宣陛下德意有能保一郡者寵以使名如唐
之方鎮俾自為守則無北顧之憂矣上曰誰可任此者
綱請詢訪得其人以奏上許之(吕中大事記曰嗚呼建炎之初肩背初失之時)
(也河北惟失真定等四郡河東惟失太原等六郡其他固在也天下之勢不進則退進則當主李綱經理兩河)
(之議宗澤留守之計則不惟故疆可全而讎耻亦可復也退則不惟河北河東不可保而河南亦不可保不惟)
(淮甸不可保退而渡江退而航海矣)復帝姬為公主於是賢德懿行大
長帝姬封秦魯國淑慎長帝姬封吳國二主皆用上登
極改命(熊克小歷復帝姬為公主在八月壬寅按八月乃石端禮為靖懿帝姬請復封非事始也)
通奉大夫知舒州傅墨卿守禮部尚書龍圖閣學士知
潭州郭三益試刑部尚書墨卿山隂人先是其家過江
寧遭周德之亂闔門俱死由是辭不就職朝奉大夫
周武仲試尚書吏部侍郎徽猷閣直學士提舉西京嵩
山崇福宫曾楙試禮部侍郎徽猷閣學士提舉萬夀觀
兼侍讀董耘試兵部侍郎武仲浦城人宣和末為御史
中丞坐論童貫事責黃州安置至是復用時右正言鄧
肅新進不知前朝事上疏論武仲為中司觀望王黼曾
無一言且嘗建伐燕之謀乞誅殛以謝天下上察其非
實不聽右文殿修撰知通州胡安國朝奉郎提舉杭
州洞霄宫許景衡並試給事中朝散大夫提舉亳州明
道宫劉珏試中書舍人景衡瑞安人珏長興人也靖康
末三人俱在後省坐黨附李綱斥去至是並用之他日
諫官潘良貴入對上諭曰朕今不用文華之士已令召
許景衡于海濱矣景衡珏聞命冒暑赴朝安國辭不至
(景衡附傳云上即位之八日以給事中召而日歷附此後省題名亦在六月不知附傳何以不同當考)
尚書右司員外郎吳巖夫守光禄卿集英殿修撰新知
亳州翁彦深守太常少卿朝奉郎李光守秘書少監巖
夫執中子(執中崧溪人大觀御史中丞)彦深彦國弟光上虞人靖康
中為侍御史以論事去朝奉大夫辛炳守尚書左司
郎中炳侯官人也太中大夫提舉南京鴻慶宫許翰
復延康殿學士赴行在(日歷作復端明殿學士盖誤)翰襄邑人靖康
中同知樞密院事朝奉大夫提舉杭州洞霄宫曾開
復顯謨閣待制知潭州開楙弟也始張邦昌既廢京
城都廵檢使范瓊不自安朝廷以其握兵是日為降詔
言節義所以責士大夫至於武臣卒伍理當闊略惟王
宗濋首引衛兵逃遁致都城失守不可不責自宗濋外
一切不問以責後效(此據李綱建炎進退志𠫭修)
乙丑龍神衛四廂都指揮使馬忠為河北經制使措置
節制民兵召責授鳳州團練使張所直秘閣通判河
陽府傅亮赴行在初李綱既建經撫兩河之議欲薦用
所然以其嘗言黃潛善之故頗難之一日過潛善從容
言曰今河北未有人獨一張所可用又以狂妄抵罪不
得已抆拭用之如以為臺諫處要地則不可若使之借
官為招撫冒死立功以贖過公能先國事後私怨為古
人之所難不亦美乎潛善許諾上悦乃召用焉(熊克小歷云所)
(靖康末嘗至河北募兵誤也所但奏遣吕剛中募兵而遥為提領詳見七月丙辰註)保大軍承
宣使御營使司都統制王淵為龍神衛四廂都指揮使
責朝議大夫李回為秘書少監分司南京袁州居住
以言者論防河逃棄且受偽命也詔自今以絹定罪
並以二千為准舊制以絹計贓者千三百為一匹至是
大理正權尚書刑部郎中朱端有言所在絹直高乃有
是命詔道州編管人張思正令赴王淵下使喚候立
功日取旨以擒捕郭京之勞也
丙寅新除太常少卿季質主管亳州眀道宫承議郎
陳公輔為尚書吏部員外郎朝奉大夫程瑀行司勲員
外郎朝散郎余應求為考功員外郎公輔臨海人瑀鄱
陽人應求德興人靖康中三人為言事官坐黨附李綱
責監川陕諸司商税至是並召
丁夘手詔河東北郡縣諭令堅守詔略曰河東河北國
之屏蔽也朝廷豈忍輕棄靖康間特以金人憑陵不得
已割地賂之將以保全宗社而金人日横攻破都城易
姓改號劫鑾輿以北則兩河之地又何割哉方命帥遣
師以為聲援應州縣守臣能竭力保有一方及能力戰
破敵者當授以節鉞應移用賦税辟置將吏並從便宜
其守臣皆遷官進職餘次第錄之命諸路詢訪死節
者以聞詔朝請大夫提舉西京嵩山崇福宫晁說之赴
行在說之宗慤元孫(宗慤清豐人康定中𠫭知政事)元符末坐上書入
黨籍靖康初起於既老用為中書舍人又斥去至是召
還尋除徽猷閣待制兼侍讀用李綱薦也(說之除職未見月日今召)
(命附見黃犖新編經筵所題名說之兼侍讀在今年七月)尚書祠部員外郎喻汝
礪為四川撫諭官初汝礪自京師入見上復命為郎汝
礪因對論遷都利害以為敵可避都不可遷汴都者天
下之根本也若舍汴都而都金陵是一舉而擲中州之
地以資於敵矣夫以諸葛之竒才而不能軋曹操李克
用之驍勇而不能抗朱温何哉曹魏朱梁先定中原庸
蜀晉陽特朅朅然一方之伯者耳安足以當中原之強
大乎臣謂中原决不可舍以為興王之資汴都决不可
遷以陷金人之計既對上命赴都堂與李綱語綱大竒
之汝礪尋以母老乞歸省遂除撫諭官且令督輸四川
漕計羡緡及常平錢物汝礪入辭復奏言金人决渡河
陛下宜急為之防毋以宴安之故而成此酖毒上嘉納
之(日歷于此日併書汝礪江端友黃次山寇防為諸路撫諭而八月乙酉又書之按端友七月辛夘方除兵)
(部員外郎趣赴行在日歷誤也盖此時但遣汝礪其後繼遣三人耳譚篆作汝礪年譜云被旨以禮部郎中為)
(四川宣諭使此亦不然建炎四年十一月八日宣撫處置使張浚劄子臣據前祠部員外郎喻汝礪状云云可)
(見初未嘗遷禮中也實錄附傳亦云為宣諭使盖史堪撰墓誌因年譜所云而史臣又不詳考耳今並不取年)
(譜又云上聞公名亟欲大用之而耿氏父子居柄用之地且素忌公者乃為所沮按建炎之初耿氏父子已閑)
(廢其說謬妄)
戊辰龍圖閣學士新知襄陽府宗澤知青州澤聞黃潛
善等復唱和議上疏言河之東北(按北盟會編作河之東西)陕之蒲
觧此三路者祖宗基命之地奈何輕聽姦邪張皇之言
遂自分裂今日之事正宜與敵弗共戴天弗與俱生今
四十日矣未聞有所號令但見刑部指揮不得謄播赦
文於河東河北陕之蒲觧兹非新人耳目也是欲蹈東
晉既遷之覆轍裂王者一統之緒為偏覇耳為是說者
不忠不孝之甚臣雖駑怯當躬冒矢石為諸將先上壮
之以澤知青州召延康殿學士知青州曾孝序赴行在
初澤至南都見李綱與之語國事澤慷慨流涕時開封
尹缺綱為上言綏集舊都非澤不可上曰澤在磁每下
令一聽於崔府君綱曰古人亦有用權術假於神以行
其令者如田單火牛之類是也京師根本之地新經擾
攘人心未固不得人以撫之非獨外憂且有内變上乃
許之徙澤知開封府(日歷澤除京尹在七月庚子而澤遺事云六月乙亥公至開封日歷)
(恐誤也况澤除留守日歷亦係之六月乙酉則京尹之除無由反在其後今從澤遺事)既而青州
民詣南都借留孝序上許之(孝序召及再留日歷全不書今據本傳附見何俌)
(龜鑑曰自綱之入為右僕射也以英哲全德勉人主以内修外攘為己任抗忠數疏中時膏肓和守之議决而)
(國是明僭逆之罪正而士氣作幸都之謀定而人心安他如修軍政變士風定經制改弊法置檢鼓院以通下)
(情置賞功司以伸國法减上供之幣以寬州縣修茶鹽之法以通商賈剗東南官田而募民給佃倣保甲弓箭)
(手而官為教閱招兵買馬分布要害遣張所招撫河北王&KR0667;經制河東宗澤留守京城西顧關陜南葺樊鄧且)
(將益據形便以為必守中原之計此朱文公謂李綱入來方成朝廷者正謂此也)宗澤乞回
鑾䟽曰臣聞三代之得天下也得其民也得其民有
道得其心也得其心有道所欲與之聚之所惡勿施
爾也是則得民之道在察其心之所欲與其心之所
惡而已此古所以有天時不如地利地利不如人和
之語求民之和豈必家至戶到一一而求之哉應順天
人承天下之大順則民不期和而自和矣臣蒙恩差知
開封府臣雖衰老無能然久識開封染習諸統制下皆
是招集惡少亡命無檢者臣既領府事更不敢徇身自
顧但以正道瀝誠感之不浹旬間彼惡少輩咸知格心
爍謀歛迹遁去其閭巷間亦自然悛改上下帖然無敢
肆横以是人人鼓舞仰陛下之威懷陛下之惠拳拳慕
戀不啻嬰孺之愛父母咸思發憤敵其所愾臣每聞王
畿内外日久嘉靖熙熙皥皥將如我祖宗慶祐熙豐時
臣觀人心念念徯望者惟願陛下六龍之御警蹕之聲
千乘萬騎來歸九重以副萬邦切切繋戀之誠取進止
己巳秘閣修撰新知河南府俞向改知陜州以秘閣修
撰西道副總管孫昭遠代之初朝廷聞昭遠在陜西就
除知陜州既而令將所募西兵赴行在内鄉賊尚虎有
衆萬餘昭遠與遇破之至南都入見泣謝奉使亡状即
以為河南尹西京留守西道都總管悉以昭遠所募西
兵三千人付御營前軍統制官張俊(按原本作張浚宋史建炎元年置御)
(營司張俊為前軍統制今從之)昭遠獨與蜀兵數百之河南(昭遠五月丙午除知)
(陜州六月癸亥依舊西道副總管今牽聮書之其除西京日歷不載因俞向改除附此)金紫光
禄大夫王革復龍圖閣直學士通奉大夫程唐復寳文
閣直學士朝散大夫李倫復顯謨閣待制中奉大夫王
鼎復集英殿修撰唐之邵子也(之邵眉山人故寳文閣待制)奴事童
貫以進𠫭其謀議鼎革子用宦者薦父子迭為京尹殺
戮無辜不可勝計倫廸孫(廸郵城人天禧中宰相)舊出朱勔之門
累典方面靖康初皆坐斥去至是用赦復職而權中書
舍人汪藻不書錄黃乃復革龍圖閣待制唐寳文閣待
制倫秘閣修撰鼎直龍圖閣責授成州團練副使郴州
安置李擢改軍器少監分司西京筠州居住以擢靖康
末已經降謫故也(此似因論宋齊愈故為李綱所抆拭當考)
庚午降充龍圖閣待制知台州謝克家徽猷閣待制知
舒州范宗尹坐嘗事偽庭並落職提舉杭州洞霄宫
尚書右司員外郎蘇遲直秘閣知高郵軍既而遲至高
郵守臣趙士瑗以發運司舉留遮境不受代詔貶士瑗
二秩令依舊在任徙遲知婺州權中書舍人汪藻言今以
士瑗為非則方命不從者堯四凶之罪也不可使之在
任以士瑗為是則借留在任者漢循吏之恩也不可使
之降官一士瑗之身而一日之間可賞可罰臣竊惑之
願斥去士瑗以為後來鄙夫之戒不從(日歷書蘇遲與東南郡檢正左)
(右司題名元年六月蘇遲知婺州並不見士瑗再任事今以汪藻奏議增入盖題名多疎略耳)監察
御史吳給守尚書左司員外郎以論事忤黃潛善也
修職郎李雱廸功郎胡珵並為秘書省正字(珵已見正月癸夘)
朝奉大夫郭永提點河北東路刑獄公事永元城人
也詔親征行營副使司河東宣撫使司官屬見責降
人朝奉郎方元若奉議郎裴廪直秘閣沈琯朝奉大夫
韓瓘劉正彦奉議郎張燾承務郎鄒柄宣教郎何麒從
事郎何大圭劉默張牧等十七人並與差遣元若桐廬
人嘗為秘書少監廪嘗為鴻臚少卿正彦法子(法政和間為熙)
(河經略使死事)燾根子(根德興人仕至直龍圖閣)大圭無錫人與燾皆嘗為
秘書省正字柄浩子(浩晉陵人建中中吏部侍郎)嘗為樞密院編修
官麒青城人也李綱之謫寧江也元若等皆坐累貶降
至是悉復之
辛未以賢妃潘氏生皇子赦天下籍諸路神霄宫財榖
付轉運司充省計拘天下職田錢隸提刑司士民封事
可採者令看詳官由尚書省取旨旌擢黨籍及上書人
盡還合得恩數命諸郡各舉才謀勇略可仗者三人赴
御營司量才錄用始李綱為上言陛下登寳位赦已曠
蕩獨遺河東北而不及勤王之師天下尚觖望夫兩路
為朝廷堅守而赦令不及人皆謂已棄之何以慰忠臣
義士之心至於勤王之師雖未嘗用然在道半年擐甲
荷戈冐犯霜雪亦已勞矣况疾病死亡者不可勝數恩
䘏不及後復有急何以使人願因今赦併示德意上嘉
納故皇子赦於二者特詳天章閣待制知同州唐重
充天章閣直學士知京兆府時長安謀帥初命張深范
致虛皆不果遣會直秘閣劉岑自河東使還行在上問
可守關東者岑薦重可用又薦朝請大夫提舉陜西常
平公事鄭驤除直秘閣知同州兼沿河安撫使通判京
兆府曾謂為陜西轉運判官驤玉山人謂公亮從孫也
(公亮晉江人嘉祐中宰相謂除陜漕日歷不見汪藻集有制詞今以岑所撰唐重墓誌增入)時軍興
之後軍府壁立重乃告乏於成都府路轉運判官趙開
藉其資修城池備供張且率長安父老子弟請上駐蹕
漢中治兵關中驤亦疏言長安四塞天府之國項羽棄
之高祖李密棄之太宗成敗灼然願早為駐蹕之計
壬申李綱請降見錢鈔三百萬緡賜兩河市軍需因遣
臣齎夏藥徧賜兩河守臣將佐且命起京東夏税絹於
北京川綱河東衣絹於永興軍以待支俵於是人情翕
然蠟書日至應募者甚衆是日頒軍制二十一條凡
師行擄掠若違節制者死臨陣先奔者族敗軍者誅全
隊一軍危急而他軍不救者刑主將餘如將法從事
癸酉中大夫新知潼川府馮澥提舉成都府玉局觀
乙亥同知樞密院事汪伯彦請兩河京東西增置射士
縣五百人悉募士人有産籍者置武尉以掌之縣令領
其事凡四縣置二將射士挽弓至二石五斗以上及教
頭滿七年無過者皆補官江浙淮南諸路大縣增三百
人小縣二百從之尋用知光州任詩言每半歲令通判
詣縣按閱(十一月戊戌)未幾復增於閩廣荆湖等路(十一月辛亥增)
(福建十二月乙酉增二廣二年五月庚戌增湖南北)且令提刑按察(二年八月癸亥)應募
者免其身丁(二年十一月乙夘)時諸路盗賊多故伯彦有此請
(二年五月庚戌可考)初宗室敦武郎叔向在京城置救駕義兵
所以募士至是其軍中統制官于渙詣南京告叔向謀
為變命御營使司提舉一行事務劉光世捕誅之是
日宗澤至東京自金兵退歸樓櫓盡廢諸道之師雜居
寺觀盗賊縱横人情恟懼金人留屯河上距京師無二
百里金鼓之聲日夕相聞澤至京下令曰為盗者贓無
輕重並從軍法由是盗賊屏息人情粗安一日有金使
牛大監等八人以使偽楚為名直至京師澤曰此覘我
也即白留守范訥械繋之且以聞於朝廷
丁丑奉議郎張誾守監察御史
戊寅同樞密院事汪伯彦進知院事時新除戶部尚書
張慤甫至行在首論人主當判忠邪忠邪判則治亂分
上嘉納於是上批伯彦進知院事慤同知院事李綱言
慤以曉財利勤幹稱為版曹乃其任也今除用太峻未
副人望兼戶部財利賴其措置乞稍緩之竢措置有緒
用之未晚陛下用宰相臣不得而知至於執政臣當與
聞敢以為請上乃寝慤除命(伯彦知樞日歷於此日及七月壬寅兩書之拜罷錄)
(在六月盖日歷多誤)宣議郎傅雱特遷宣教郎充大金通問使
初黃潛善等既奏遣太常少卿周望往河北軍前通問
而河東獨未有人李綱為上言今日之事内修外攘使
國勢日強則二聖不竢迎請而自歸不然雖冠盖相望
卑辭厚禮終恐無益今所遣使但當奉表兩宫致思慕
之意可也時雱猶在行在綱召至都堂與語即奏用之
雱禀使指潛善曰今通問之初敵情未可測軍前事宜
難以預料朝廷任人不任事姑往可也上乃命綱草二
帝表付雱以行因獻二帝衣各一襲且致書左副元帥
宗維諭意仍遺宗維錦十匹玳瑁器三事雱遂與其副
閤門宣贊舍人馬識遠偕行
己夘詔三省樞密院置賞功司三省委左右司郎官密
院委都承旨檢察以受功状三日不行者必罰行賂乞
取者依軍法許人告仍以御史一員領其事用右正言
鄧肅請也(三年六月甲寅罷)宰臣李綱請以河北之地建為
藩鎮朝廷量以兵力授之而於㳂河㳂淮㳂江置帥府
要郡次要郡以備控扼㳂河帥府十一京東東路治青
徐西路治鄆宋京西北路治許洛南路治襄鄧永興軍
路治京兆河北東路治魏滄㳂淮帥府二治揚廬(日歷云淮)
(西帥治夀春今從綱奏議)㳂江帥府六治荆南江寧府潭洪杭越州
大率自川陜廣南外總分為十九路(日歷載綱此䟽㳂河置京畿大名開)
(德府横海軍京東東西京西南北陜西凡九路與建炎進退志不同當考)每路文臣為安撫
使馬步軍都總管總一路兵政許便宜行事武臣副之
要郡以文臣知州領兵馬鈐轄次要郡以文臣知州領
兵馬都監許參軍事皆以武臣為之副如朝廷調發軍
馬則安撫使措置辦集以授副總管若帥臣自行則漕
臣一員隨軍一員留攝帥事憲臣文武各一員彈壓本
路盗賊㳂河帥府八軍要郡六軍次要郡三軍非要郡
二軍㳂淮帥府五軍要郡三軍次要郡二軍非要郡一
軍㳂江帥府五軍要郡三軍次要郡一軍非要郡半軍
軍二千五百人自帥府外要郡三十九(河北開德府棣博州京東襲慶)
(府登萊密州西路濟南興仁府濮州京西河陽穎昌淮寧府蔡汝州南路唐鄧州永興軍路陜府虢華州淮東)
(宿楚州淮西夀春府亳州江東宣江州江西虔袁州湖北德安府鼎鄂州湖南衡州浙西鎮江平江府湖常州)
(浙東婺眀州)次要郡三十八(濱沂淄濰濟金均房同耀泗真海和舒蘄濠黃光饒信太平吉)
(撫筠永道澧岳復秀温處台衢州永静軍按註止三十六處恐有脱誤)總為兵九十六萬
七千五百人非要郡不預又别置水軍帥府兩將要郡
一將(中興聖政臣留正等曰昔太祖皇帝監唐末五代方鎮強王室弱之弊故削鎮兵以尊京師既太上)
(皇帝親見靖康以來群盗充斥郡邑無備故屯兵諸郡且責提點刑獄以警備盗賊扶偏補弊各適其宜邇者)
(主上復詔樞密院及郡國銓選官兵訓練禁衛武備既飭姦宄自消誠得太上皇之深意矣)綱又請
出度牒鹽鈔及募民出財使帥府常有三年之積要郡
二年次要郡一年疏奏悉從之先遣御營司幹辦公事
楊觀復往江淮造舟餘路委憲臣措置檢校少傅寧
武軍節度使京城留守范訥落節鉞淄州居住右正言
鄧肅論訥去年出師兩河望風先遁遂奔南京擁衆自
護今在東京揭榜曰今日汴京邑為邊面且兩河之地
陛下未嘗棄之民效死者幾於百萬日有捷報訥乃自
呼邊面且率百姓而去訥家有房緡盡鬻之以市兼金
而為去計遂使居民皇皇不能安席况訥嘗謂過客曰
留守之說有四戰守降走而已今戰則無卒守則無糧
不降則走矣此語大播群臣皆知不止於風傳而已漢
得人傑乃守關中豈奔軍之將可與此乎疏入遂有是
命(熊克小歷云李綱素與訥不恊故肅論之按訥為大將擁重兵不勤王高宗嘗謂之庸人且言其不知兵)
(非因其與綱不協而被論也克載訥罷在庚辰今從日歷)從事郎秦梓充樞密院
編修官梓檜兄也政和中傅墨卿使高麗梓以傔從及
還用梁師成薦徑赴御試遂除學官已而廢斥至是以
檜故用之徽猷閣學士知淮寧府李彌大降二官時
軍卒杜用叛於淮寧彌大視事未久城垂破上薄其罪
乃削秩焉彌大彌遜兄也是日金右副元帥許王宗
傑卒於燕山之凉澱先是左副元帥宗維自河東還雲
中而宗傑自河北還燕山聞上即位睢陽張邦昌入覲
遂會山後草地避暑議事會宗傑擊毬冒暑以水沃胷
背得寒疾死後諡曰神武於是金主晟遣使諭宗維止
南下之兵宗維不聽盖宗維專權晟不能令至於命相
亦取决焉晟守虛位而已(此以張滙節要洪皓松漠記聞等書𠫭修趙子砥燕雲錄)
(云丁未七月二日太子往御寨離燕山七百里到凉澱病傷寒亡没其屍載來燕山八月初歸本國與此不同)
(未有他書可考證姑依滙所記附此幹里雅布謚號滙所記及他書皆無之按紹興講和錄有金人割河南地詔)
(云太宗皇帝順天心而申薄伐命神武之師直抵汴水請命哀鳴願割三府再伸前好以事考之太宗烏竒邁)
(也神武斡里雅布也又二楊上逹蘭烏珠書有云徽宗圍汴都國相攻河東又云元帥在天會初已輔翼太宗徽)
(宗滅遼宋奄有天下以事考之徽宗斡里雅布國相尼瑪哈也盖斡里雅布旻嫡子故追謚云)初上皇之
至燕也淵聖尚留雲中宗傑聞上中興議歸上皇以講
好宗維未之許(此以張滙節要修入傅雱通問錄云雱懇館伴李侗祈請二帝事云二太子在)
(時却曾有此商議候貴朝有懇請時欲發太上回歸今二太子不在亦無此叚說話雱又問不知曾聞有今聖)
(在外無侗曰緣知之所以商議欲發太上皇帝回鑾也二書所記盖合今從之)會其死事遂中
輟
庚辰詔以二聖未還郡縣官毋得用樂
辛已詔㳂大河置廵察六使自白馬濬滑抵滄州分地
分以為斥堠宰臣李綱言國家禦戎皆在邊郡今金
人乃擾吾心腹請命諸路州軍以漸修葺城池繕治器
械朝廷量行應副乃命城池應修者降度牒與之又令
淮浙荆湖六路以常平錢造衲衣二十萬及市竹槍箭
簳弩樁輸行在綱嘗因從容及靖康間事上問靖康初
能守京城金人再來遂不克守何也綱曰金人初來未
知中國虛實雖渡河而尼瑪哈兵失期不至及再來則
兩路並進初時勤王之師數日皆集再來圍城始召天
下兵遂不及事初時金人寨于西北隅而行營司兵屯
城外要地四方音問不絶再來朝廷自决水浸西北隅
而東南無兵敵反據之故外兵不得進又淵聖初即位
將士用命其後賞刑失當人稍觧體又金人初來城中
措置有序其後無任責者敵至造橋渡濠恬不加恤敵
遂登城此前後所以異也
壬午戶部尚書張慤同知樞密院事時黃潛善力薦慤
故上卒用之李綱言臣前願少緩慤除命非沮之正欲
藉其力措置版曹事今陛下已用慤乞且以版曹事委
之乃命慤兼提舉措置戶部財用時新除給事中許景
衡且至上欲用景衡為中丞而以侍御史王賓為諫議
大夫綱奏曰陛下用景衡為中丞誠得人然故事中丞
無外除者王賓遷則臺中無長官請竢景衡至而並命
上許之徽猷閣待制提舉西京嵩山崇福宫王綯試
給事中綯河南人嘗為上宫僚朝奉大夫袐閣修撰
提舉亳州眀道宫邢煥再遷徽猷閣待制觀文殿大
學士大名尹徐處仁薨
癸未樞密院編修官張浚守尚書虞部員外郎將作監
丞翁珽守考功員外郎珽彦國兄子也
甲申詔尚書戶部右曹所掌坊場免役等法及所轄庫
務並併歸左曹以尚書總領太學生李廷彦特補廸
功郎以在濟州言利害故也(此據紹興四年八月三日廷彦乞差遣状修入状云)
(六月二十六日補官故繫於此日)於是太學錄楊愿以元帥府結局恩
補修職郎太學進士陳汴補廸功郎(此亦以楊愿陳抃自陳状修入抃状)
(云六月空日以兵馬大元帥府准備差使補官愿状無月日今因廷彦附見當並在此時也)
乙酉詔監司州縣職田並罷令提刑司具數申尚書省
戶部侍郎黃潛厚言南京左藏庫見在錢物不多乞
應東南上供綱運令行在戶部相度隨宜分撥南京或
東京下卸從之(日歷戶部尚書黃潛厚奏云按潛厚今年八月方除尚書或者非此時所奏史)
(必有一誤今姑附此竢考)龍圖閣學士知開封府宗澤為延康殿
學士開封尹東京留守(澤遺事云八月壬戌兼副留守會范訥罷乃除留守按訥以六)
(月己夘罷不應後四十餘日始為置副遺事恐誤但日歷既於此日書澤除留守而八月乙丑又書之疑是此)
(日降旨八月乃出告耳日歷如此者甚衆今不盡辨也)顯謨閣待制知滄州杜充
為寳文閣直學士大名尹北京留守澤首抗疏請上還
京繼聞有金陵之議復上疏曰今將士商旅與士大夫
懷忠義者皆願陛下歸京師臣前在臨濮寨中實憂羣
臣無遠識見恐贊陛下去金陵維揚又見京城有賊臣
張邦昌僭竊與范瓊軰擅行威福所以乞暫駐蹕南都
以察人心而觀天意臣料今臣僚中唱為異議不欲陛
下歸京者不過如張邦昌等姦邪輩隂與敵人為地願
陛下早降敕命歸謁宗廟垂拱九重毋一向聽邦昌輩
與敵為地之語幸甚(熊克小歷云宗澤為京城留守時郭仲荀統禁旅在京城黃潛善汪)
(伯彦頗疑澤因就命仲荀副之此承林泉野記所書而不考其實也仲荀除副留守在眀年七月乙未盖聞澤)
(卒而後除之詳見本日并注)閤門宣贊舍人劉錫知滄州錫武仲
子也(武仲成紀人故瀘川軍節度使)降授朝奉郎提舉亳州眀道宫
錢盖復龍圖閣待制充陜西總制使右武大夫恩州觀
察使主管西蕃部族趙懷恩特封隴右郡王初盖在陜
西嘗建議青唐無毫髮之得而所費不貲求嘉勒氏後
而立之必得其力至是用其策俾持告賜懷恩因召五
路兵赴行在懷恩者吐蕃董戩從孫安化郡王懷德弟
尼瑪丹津也議者以其為蕃部所推伏故封之(日歷錢盖復舊)
(職為陜西經制使持告賜尼瑪丹津措置湟鄯事而不言益麻党征所除何官熊克小歷因之但云仍賜姓名)
(曰趙懷恩按紹興日歷五年四月二十九日趙懷恩繳到錄白付身元係右武大夫恩州觀察使特封隴右郡)
(王今掇取附入盖懷恩崇寧初已賜姓名克實誤也克又云復盖元官除總制使與日歷所書不同按盖先降)
(五官後用登極赦特旨叙復今所謂復舊職者盖指待制也邵伯温聞見錄云靖康中錢盖請棄湟鄯朝廷下)
(其事于熙河帥臣而皆懲符祐棄地之禍無敢任其責者乃已及金人䧟陜西六路兵入熙河即求湟鄯舊族)
(以其地與之按盖以靖康元年三月除陜西制置使其到官當在夏初而是年十一月盖即將兵入援則其建)
(此議必在夏秋之間特朝廷多事未暇行之耳此云無敢任其責者未知所㩀更竢考詳)初京西
北路提點刑獄公事許高河北西路提點刑獄公事許
亢總師防洛口望風奔潰坐奪官流瓊州吉陽軍高亢
自穎昌以五百騎趨江南至南康謀為變知軍事李定
通判韓璹以便宜斬之及是以聞衆謂擅殺非是李綱
言高亢之棄其師朝廷不能正軍法而一軍壘守倅取
誅之必健吏也使後日受命捍賊者知退走而郡縣之
吏有敢誅之者其亦少知所戒乎是當賞乃各進一官
高亢祥符人璹億曾孫也(億靈夀人景祐中參知政事日歷高亢謫海外在此日中)
(興會要亦同而欽宗實錄靖康元年十一月丙子已書許高許亢除名勒停送瓊州吉陽軍編管此必有一誤)
丙戍李綱留身上三議一曰募兵大略謂熙豐時内外
禁旅合五十九萬人崇觀以來闕而不補者幾半今所
存無幾何以捍敵為今之計莫若取財於東南募兵於
西北河北之人為金人所擾未有所歸而關陜京東西
流而為盗者不知其幾請乘其不能還業遣使招之合
十萬人於要害州軍别營屯戍使之更番入衛行在二
曰買馬大略謂金人專以鐡騎取勝而吾以步軍敵之
宜其潰散今行在之馬不滿五千可披帶者無幾權時
之宜非括買不可請先下令非品官將校不許乘馬然
後令州縣籍有馬者以三等價取之嚴隠寄之法重騷
擾之禁則數萬之馬尚可得也又請命川陜茶馬司益
市馬募商人結攬廣南之馬以給諸軍三曰募民出財
償以官告度牒詔三省以次施行其募兵陜西河北各
三萬人委經制招撫司京東西各二萬人委本路提刑
司潰卒廂軍皆許改刺詔京東西河北東路永興軍
江淮荆湖等路皆置帥府要郡初李綱欲因帥府以寓
方鎮之法黃潛善等言帥府要郡雖可行但未可如方
鎮割隸州郡仍命帥府要郡屯兵有差遇朝廷出師則
要郡副鈐轄副都監皆以其軍從帥即措置兵馬就緒
者當優賞之綱又言步不足以勝騎而騎不足以勝車
請以車制頒於京東西路使製造而教習之因繪圖進
呈其法用靖康間統制官張行中所創兩竿雙輪上載
弓弩又設皮籬以捍矢石下設鐡裙以衛人足長兵禦
人短兵禦馬傍施鐡索行則布以為陣止則聫以為營
每車用卒二十有五人四人推竿以運車一人登車以
發矢餘執軍器夾車之兩傍每軍二千五百人以五之
一為輜重及衛兵餘當車八十乘即布方陣則四面各
二十乘而輜重處其中諸將皆以為可用(按此車制每四軍萬人為)
(車三百二十乘止有射士三百二十人恐太少當考)乃命兩路憲臣總領中大
夫淮南轉運副使李傳正言近時潰卒聚為羣盗驚劫
縣鎮望諸路無武臣提刑處權添一員專管捉殺從之
傳正夀朋子也(壽朋彭城人祖若容𠫭知政事父淑翰林學士)
丁亥責授鳳州團練副使張所借通直郎直龍圖閣充
河北西路招撫使初上皇既北遷龍德宫器玩皆為
都監帶御器械王球所竊球燕國長公主子也(主英宗女適王)
(師約)至是内侍陳烈以其餘寳器來上皆遐方異物李綱
諫上亟命碎之時綱每留身奏事多所規益内侍石如
岡素凶悍(吴敏内禪記云上皇厚蓄如岡以自衛當考)淵聖斥之上嘗召如
岡綱諫而止又論開封府封臂買童女及待遇諸將恩
數宜均一上皆嘉納之(此㩀李綱建炎進退志修入此必非一日事因陳烈附見日歷)
(所載不如是之詳也石如岡諸書不見所領官職)詔文臣許養馬一匹餘官
吏士民之有馬者並赴官委守令籍為三等以常平封
樁錢償其直馬高四尺六寸為上等率直百千餘以是
為差有田之家則折其税僧道則以度牒取償限半月
籍定有隠寄者以違制論每買及百匹則守倅令佐遷
一官不及者等第推賞應諸軍團結以五人為伍伍有
長五伍為甲甲有正四甲為隊五隊為部皆有二將五
部為軍有正副統率(據此以一千二百五十人為軍)凡招軍量增例物
其白身充募者全給潰兵降盗及他軍改刺者半之陜
西六路仍聽支諸司錢及截川綱金銀如有良家子願
備弓馬從軍者依敢勇法月給錢米應天下官吏寺觀
民戶願以私財助國者聽於所在送納等第推恩仍令
當職官勸誘而憲臣總之然後計綱赴行在皆用李綱
請也右諫議大夫宋齊愈入對論招軍買馬勸民出
財助國非是時庶事草創就置三省於行宫門内尚書
虞部員外郎張浚夜過齊愈於省中見其方執籌布筭
問之齊愈笑曰李丞相今上三議李公素有名譽其建
眀乃爾浚問之故則曰胡可為也今西北之馬不可得
獨江淮之南而馬不可用括民之財豈可藝極至於兵
數若郡增二千則歲責十萬緡以養今豈堪此齊愈將
極論之浚曰不可齊愈愕然曰何也浚曰宰相不勝任
論去之諫官職也豈有身為相未幾上三事而公盡力
駮之彼獨不恚且怨齊愈不樂曰吾固為其有虛名第
欲論此三事聊扶持之是日執政奏事退齊愈入對出
過省門執浚手曰適上向者之章上甚喜浚挼手曰公
受禍自此始矣(此據張拭私記日歷六月癸未齊愈罷諫議大夫送御史臺根勘乃在李綱上)
(三議之前恐誤)
戊子承務郎張緯上給田募兵法緯以為將来防秋之
後應給田土並畫圖置籍每出戰步人一名給田百畝
有馬人增其半鞍馬器甲自備量地肥瘠紐計第一等
折土為准凡係官或天荒戶絶逃田聽民從便自占其
税役科配等皆蠲之即逃田雖已給而田主自歸者聽
佃人别占出戰人疾病事故許餘丁承佃緩急點集並
將帶武勇家人投状效用官為置籍一等支糧每五十
人立一名為長五百人又立一名皆以有材武可部轄
衆所推者為之各等第借補官資若所部技精及無逃
亡者依格遷轉否則停廢别選州委通判為幹辦官選
監司提舉出戰人赴點集後時或輙逃避並依軍法從
之後不克行
是月以廸功郎富直柔為秘書省正字直柔弼孫也(此據)
(秘書省題名)顯謨閣學士知越州翟汝文奏陛下即位赦
書祖宗上供悉有常數後為獻利之臣所增者當議裁
損如浙東和預買絹歲九十七萬六千匹而越乃二十
萬五百匹以一路計之當十之三如杭歲起之額盖與
越等杭去年已减一十二萬匹獨越尚如舊數矧經方
寇焚劫戶口凋耗蕭山一縣家業才一百七十緡則民
力之困可知今乞將戶三等已上减半四等以下權罷
及身丁錢鹽舊皆有定制其後折米而已今悉為帛臣
已只令納見直從之汝文丹陽人嘗為翰林學士金
人命元帥府選南人文武八員與皇孫伴讀得前燕山
府司錄事張岩等並除尚書虞部郎中令赴御寨(此據趙子)
(砥燕雲錄)貢士周紫芝應詔上書言今金人盛強憑侮中
國雖驅天下之兵以脅之不足以當其強竭天下之財
以餌之不足以厭其欲盡天下甘言以悅之不足以回
其意臣深思之不過一言曰上策莫如自治而已自治
之策無他在力救前日之弊耳陛下意嘗思所以致今
日之禍者乎用人不專黜陟不明剛斷不足此三者所
以召禍亂之本也李綱危言讜論天下聳聞朝廷知其
為賢既委以輔相豈當責以將帥之事遂致覆師以貽
竄逐綱之用舍係一時之輕重願陛下盡以國計傾心
付之勿惑於詆訾不根之言毋責以勝負不常之勢臣
所望陛下專於用人以救前日之弊者此也六賊之惡
暴著遠邇當時猶且遷延歲月處以善地元惡有如蔡
京猶得保其腰領而死其同惡之臣非特不能盡去方
且倚以為用或付以兵柄或委以重鎮凡今日奔軍之
將亡國之大夫皆前日姦佞闒䢇可誅而不誅可去而
不去者如此人尚在要路則幾何而不至於喪師割地
誤國欺君者哉臣願陛下大眀黜陟以正忠邪屏除畏
懦軟弱之徒旌擢骨鯁難犯之士使天下曉然皆知忠
義者必賞姦邪者必誅則忠臣争效死節壮士勇於敢
為庶幾可以雪耻臣所望陛下大眀黜陟以救前日之
弊者此也淵聖皇帝虛以受諫常若不及惜其羣言交
至一切聽納受之泛然無所甄别而人主之權遂歸臺
諫敵圍初觧議者欲追擣之既而惑於羣言不能斷以
必往而割地之盟棄不復用明年敵騎果入而惑於衆
議守城不遷至有今日之禍臣所望陛下勇於聽斷以
救前日之弊者此也夫任用之專最為人主難事今既
得賢而用之不能去姦邪則其勢必不兩立此三者在
陛下勉之而已紫芝江東人也(此書見於徐夢莘北盟會編今採其要語附入)
(但夢莘係之建炎三年春末實甚誤矣書中乞專任李綱綱以今年五月初拜相故附此書於六月末或可移)
(附今年八月並命二相時紫芝書中又云去年復春秋去年行詩賦去年削舒王配享之文今年復元豐釋奠)
(之制皆元年事若係之三年春末則綱貶海外未許放還决非其時附上眀矣)
建炎以來繫年要錄卷六
