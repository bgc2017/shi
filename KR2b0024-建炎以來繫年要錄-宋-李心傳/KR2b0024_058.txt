建炎以來繫年要錄卷五十八
宋李心傳撰
紹興二年九月戊午朔觀文殿學士提舉江州太平觀
秦檜落職時言者論陛下憤中國之未振付檜以内修
之事而檜不知治體信任非人不以寬大之政輔陛下
仁厚之德乃以苛刻為務事圖減削過為裁抑人心大
搖怨讟在路又引用程瑀等布列要路黨與既植同門
者互相借譽異己者力肆排擯檜為宰相兼此二罪尚
何俟而不譴之乎故有是命(王明清揮麈後錄云秦檜之褫職告詞云聳動四方)
(之聽朕志為移建明二策之謀爾材可見謝克家之文也秦大憾之按此時謝克家以前執政領京祠不知制)
(詞何人所作明清蓋誤也)尚書左司員外郎兼修政局檢討官張
觷金部員外郎潘特竦兵部員外郎鄭朴樞密院計議
官陳淵並罷以右司諫劉棐言觷嘗游蔡氏之門輕脫
干進故也朴西安人與特竦皆秦檜所引故棐並斥之
仍降淵三資與觷皆黜監遠郡市征大理少卿張宗
臣為尚書右司員外郎右承奉郎監諸軍審計司張
汝舟屬吏以汝舟妻李氏訟其妄增舉數入官也其後
有司當汝舟私罪徒詔除名柳州編管(十月己酉行遣)李氏格
非女能為歌詞自號易安居士
己未罷修政局以議者言修政所講多刻薄之事失人
心致天變故也龍圖閣待制知温州洪擬試吏部尚
書徽猷閣待制提舉臨安府洞霄宫鄭滋試尚書兵部
侍郎詔雩祀上帝復以太宗配用太常少卿王居正
請也舊以神宗配居正建議而禮部侍郎趙子畫奏行
之新除右司諫劉棐言監察御史李靄係親姑之子
同處言地豈得無嫌詔勿避初保靜軍承宣使提舉
江州太平觀邢煥自忠州來朝復以為樞密副都承旨
煥在遠方盡得其山川險易比入對首陳川陜形勢利
害請幸荆南訓兵以圖興復上甚嘉之煥引疾不拜改
提舉臨安府洞霄宫(煥初除日不見今因得祠遂書之)
庚申直秘閣提點江淮等路鑄錢王㬇右朝奉大夫提
舉𣙜貨務都茶場王昞樞密院計議官王守道並罷坐
秦檜親黨為御史黃龜年所劾也
辛酉以彗星出赦天下應盜官物入已罪抵死者不赦
内外臣庶許直言時政闕失行在和糴軍糧自今並用
一色見錢銀絹充糴本免民間牛稅一年應盜賊嘯聚
去處限十日出首免罪補官川陜豪戶輦運軍儲數多
者與補承信郎至進義副尉陜西諸叛將許令自新前
罪一切不問朝奉郎充河東大金軍前通問使王倫
至行在上嘉其勞詔倫去國五年奉使有稱特遷右朝
奉大夫充右文殿修撰主管萬壽觀倫言宇文虛中奉
使日久守節不屈時虛中子右朝奉郎師瑗奉其母居
閩中乃添差師瑗福建路轉運判官於是尚書左僕射
吕頥浩議當再遣使人以驕敵意
壬戌以左廸功郎潘致堯為左承議郎假吏部侍郎為
大金奉表使兼軍前通問秉義郎高公繪為武經郎假
武功大夫忠州刺史副之命倫作書與其近臣耶律紹
文(紹文九年七月為翰林待制不知此時居何官故但云近臣)且附香藥果茗縑帛
金銀進兩宫二后上皇金三百兩銀三千兩淵聖減三
之一寧德宣和二后又減半又遺左副元帥宗維金二
百兩銀千兩遺右監軍希尹及賜宇文虛中半之遺耶
律紹文銀三百兩縑幣百匹而通問副使朱弁已下亦
皆賜金三省勘問路由東京乃令頥浩作書以果茗幣
帛遺劉麟(熊克小歷云令宰執作書與劉豫蓋從日歷所書也按此時豫已僭號不應作書日歷紹)
(興三年九月乙丑潘致堯狀元降信物内有退回物色劉大總管天淨紗等有旨並赴左藏庫寄收劉大總管)
(即麟也)致堯公繪各官其家二人賜金帛甚厚集英殿
修撰知平江府席益試尚書吏部侍郎尋兼侍講(益兼侍講)
(在丙寅)
癸亥執政進呈胡安國請益衛兵上曰一衛士所給可
贍三四兵朕命楊沂中治神武中軍此皆宿衛兵也卿
等可修鞍馬備器械乃為先務(熊克小歷於此下書遂命楊沂中兼提舉宿衛)
(親兵按史沂中今年三月己酉除中軍統制已兼帶矣非在安國建請之後克蓋誤也)資政殿
大學士提舉臨安府洞霄宫王綯知紹興府初置六
部監門一員以右朝散郎新通判平江府董將為之秩
比寺監丞郎官有缺得兼
甲子直徽猷閣郭偉為淮西招撫使初江東大帥李光
聞偽齊王彦先於壽春鳩兵聚糧奏言廬州王亨濠州
寇宏六安謝通兵力單寡恐透漏過淮則大江之外盡
入賊境乞兵五六千人并近上文臣一員往廬州屯駐
未及行光又言本司參議官宗穎乃宗澤之子以其父
故為諸將所愛又其人亦慨然有忠憤之氣望假以制
置或招撫使副之名詔光别選文臣一員充招撫使光
之未奏也都督府以知江州劉紹先為沿淮防遏使未
行尋罷紹先復以為都督府統制(光初奏以六月庚辰再乞除宗穎以八月)
(甲午紹先罷防遏在此月癸酉不知以何日除今併附見)詔太史局令丁師仁等
造渾天儀不果成宣撫處置使張浚遣其兄右承務
郎滉與工部員外郎本司主管機宜文字張宗元廸功
郎孫道夫等四人來奏事因與偽徐王偕來是日至行
在上令王府故吏驗視具言非真詔大理劾治宗元方
城人為浚辟客道夫丹陵人宣和末入太學為上舍生
浚使川陜命以官上皆召對尋詔宗元進秩滉除直徽
猷閣道夫改左承奉郎遣還詔自今應賜帛者自禁
中及二府中丞北使并軍功捕盗收茶鹽錢及數外每
匹令戶部折支錢三千
乙丑觀文殿學士左宣奉大夫提舉醴泉觀兼侍讀朱
勝非守尚書右僕射同中書門下平章事勝非再相不
進官當制學士綦崈禮失之初命沿江岸置烽火臺
以為斥堠自當塗之褐山東采石慈湖繁昌三山至建
康之馬家渡大城堙池州之鵲頭山凡八所旦舉煙暮
舉火各一以為信有警即望之用李光請也
丙寅吕頥浩言得張浚申今歲措置川蜀有備諸將之
兵分道守險敵來難犯聞夏國屢遣人來吳玠關師古
軍中金人與夏國頗暌可令浚常通問夏國上曰此與
今來欲講和事相妨否上又曰浚孜孜為國人多稱譽
但聞蜀中士民流怨人情不喜蓋軍興累年賦調征役
不無騷動緩急恐浚失助宜遣人副其事頥浩曰當如
聖訓吏部尚書兼權翰林學士沈與求兼侍讀馬
友之死也其潰卒過均州境上守臣林積仁聞之棄城
去詔罷積仁
軍賊李通受都督府招安(通初見正月癸丑)傅崧卿以通為修
武郎本府親兵前軍統領戊辰以聞
己巳國子監丞李愿為尚書駕部員外郎酬使蜀之勞
也集英殿修撰李擢復徽猷閣待制
辛未監察御史林叔豹為湖南轉運判官陳橐為江西
轉運判官(二人之出史不云所以恐是吕頥浩在外時秦檜所除故補外明年十二月叔豹劾章言)
(為御史以朋比逐即指此也)降授右宣教郎監台州酒務王以寧
既貶其母陳氏干張浚乞自便浚以聞會朱勝非為吕
頥浩言以寧向在荆湖妄用便宜專殺掊歛害及兩路
頥浩白其言上曰以寧罪大責輕今又干宣司從之則
兩朝廷也乃責永州别駕潮州安置時廣東轉運副使
汪召嗣奉其父觀文殿學士提舉臨安府洞霄宫伯彦
在官所頥浩因奏左朝奉大夫新知廣州向子諲輕肆
妄作請罷去伯彦長於治郡欲以代之上曰恐外議以
朕藩邸之舊云云未協勝非曰漢用蕭曹故人唐用房
杜舊僚今使伯彦任一方面未為過舉上乃許之翌日
批旨行下(按日歷向子諲罷帥乃頥浩口奏不云有言章而壬申日行遣乃有臣僚上言纔八十許)
(字不知何也)武功大夫貴州團練使新知横州陳晟除名
雷州編管晟客居婺州詐稱戰功冐請真俸為守臣所
劾故有是命宣撫處置使司言見依倣朝廷體制造
綾紙度牒為贍軍修城壘除戎器之用或不如則乞給
降度牒萬道付張滉以歸俟至即罷詔以五千道賜之
詔自今應批降處分係親筆付出身者並依舊作御
筆行下用三省請也(宣和二年正月九日立御筆日限靖康元年正月十八日照依祖宗)
(法並作聖旨行下)是日御筆醫官樊端彦湯藥有勞特除遥
郡刺史免執奏言者以謂陛下臨御以來深戒僥倖之
弊事有不由朝廷者皆許覆奏所以絶羣小之求今奉
御筆恐斜封墨敕復自此始願下三省評議乃寢前命
然用御筆行下如故蓋吕頥浩意也(日歷九月十五日奉御筆樊端彦已)
(降指揮更不施行此月丙子吕頥浩云云可考)
壬申詔諸州武臣非教閱軍陣出師討賊者見長吏如
文臣禮論者以天下艱危不可失武臣之心故有是命
御史臺主簿唐煇守監察御史煇吳縣人也御筆
從官因事得出者並替見任人成資闕故事大中大夫
已上補郡者見任人即衝罷言者論前此州郡廣而從
臣之員少今也州郡狹而從臣之員多士人失職公帑
匱乏皆由此之故乃有是旨
癸酉右朝請大夫吕源為浙東福建沿海制置使置司
定海縣以和州防禦使帶御器械張公裕為本司都統
制尋命御前忠銳第八將趙琦以所部從行賜江東
安撫大使司統制官武功大夫威州防禦使張俊名守
忠仍命以所部一軍赴行在遂以為御前忠銳第二將
(守忠赴行在以此月丁丑降旨其除忠銳將在十月乙巳蓋代趙延夀也今並附見)
甲戍端明殿學士顔岐李邴並復資政殿學士責授左
中奉大夫薛昂復左太中大夫責授寧遠軍節度副使
王安中責授寧國軍節度副使蔡懋並復左中大夫責
授秘書少監滕康落分司提舉亳州明道宫皆以赦叙
也右諫議大夫徐俯言昂諂京卞以壞學術安中附王
黼以開邊釁懋厚誣宣仁結怨建禍罪不可貸乞追寢
近恩從之(俯奏在十月甲辰日歷不書安中及懋叙官今以俯章疏增入)是夜彗星
沒
乙亥御筆尚書兵部侍郎兼直學士院綦崈禮為翰林
學士自靖康後從官以御筆除拜自此始襄鄧鎮撫
使司統領官侯進言見以所部在漢陽軍詔聽湖北帥
臣節制進桑仲部曲也用為郢州都廵檢使仲為霍明
所殺進與其徒亡去後受江西安撫大使李回招安(回十)
(一月乙夘奏至)尚書禮部員外郎江端友主管台州崇道觀
從所請也
丙子詔近降御筆處分事多係寬䘏及軍期等事與前
此指揮事體不同並經三省樞密院如或不當自合奏
禀仍許給舍繳駁臺諫論列有司申審若奉行違慢止
依違聖旨科罪是日進呈上謂輔臣曰今日批降處分
雖出朕意必經由三省密院與已前不同朱勝非曰不
經鳳閣鸞臺蓋不謂之詔令吕頥浩曰所以别於聖旨
者欲上下曉然知陛下德意所嚮也遂批旨行下降授
同州觀察使主管殿前司公事郭仲荀復武泰軍節度
使
戊寅罷鎮江府織御服羅上諭輔臣方軍興有司匱乏
豈可以朕服御之物為先且省七萬緡助劉光世軍費
也(熊克小歷初鎮江府有歲貢御服花羅數千匹兵興罷貢至是内藏庫舉行守臣胡世將奏民力凋弊無)
(所從出有旨劾世將違旨府僚皆懼世將曰某以身任諸公無憂戊寅詔罷日歷紹興二年九月五日鎮江府)
(狀本府未經兵火以前歲貢花平羅六千三百餘匹建炎三年前知府葉煥申明朝廷省罷近於今年六月八)
(日承省劄據内藏庫申獲聖旨織造起發本府殘破之後賦入不多約用本錢七萬餘貫乞展限來年起發戶)
(部勘當所乞難行劄本府速行計置今來委是無錢起發得旨令依限起發二十一日進呈上謂輔臣曰鎮江)
(府織造御服花羅可罷當軍興之際有司匱乏豈可以朕服御之物為先且省七萬緡以助劉光世軍也按此)
(時光世以浙西安撫大使兼知鎮江府明年四月光世移淮南宣撫始以世將代守鎮江其實紹興三年再舉)
(行而世將有請坐是削官事見四年三月己未克實誤也)御筆靖康建炎以來上
書授官之人並令免吏部審量時方下詔求言論者以
為近歲因上書直言而得官者乃與宣和以前投賦獻
頌之人例皆審量故忠正之士咸以為耻未敢盡言故
有是命
己夘降授孟州觀察使權主管侍衛馬軍司公事蘭整
降授海州團練使權主管步軍司公事邊順並復舊官
庚辰端明殿學士許翰馮澥宇文粹中並復資政殿學
士以赦叙也起居舍人王洋草粹中詞極其稱美洋坐
免官而粹中之命亦格(事在十月辛丑)詔福建市舶司職事
令提舉茶鹽官兼領仍移司泉州(移司在十月辛夘)務要招徠
蕃商課額增羡臨江軍編管人范仲熊許自便仲熊
坐照附苖劉謫嶺外至是始釋之是日吕頥浩奏論
防秋事宜欲以韓世忠為宣撫使總大兵屯建康諸路
帥臣兼帶宣撫使名者並罷上因論湖南事頥浩言李
綱縱暴恐治潭無善狀上曰朕選任賢才惟恐有遺如
綱朕固任用不知有何功可紀若謂在宣和間論水災
事以此得時望可也權邦彦曰綱元無章疏苐掠虚美
頥浩曰綱之朋黨與蔡京一體靖康伏闕薦綱者皆其
黨陳公輔張燾余應求程瑀鼓唱太學生殺戮内侍幾
作大變上曰伏闕事儻再有朕當令五軍收捕盡誅之
辛巳太尉神武左軍都統制福建江西荆湖等路宣撫
副使韓世忠為江南東西路宣撫使置司建康府沿江
三大帥劉光世李回李光並去所領揚楚等州宣撫使
名其節制淮南諸州如故惟荆湖廣東宣撫使李綱止
充湖南安撫使湖北廣東並還所部自方鎮以來前執
政為帥者例充安撫大使至是右司諫劉棐屢言綱跋
扈吕頥浩將罷綱故帥銜比江東西減大字(日歷載出奏禀及指)
(揮殊不了了蓋頥浩之意專為李綱設是以沿江三大帥雖去使名而依舊統隸元管州運獨李綱正領一路)
(耳今詳載庶見本旨)世忠言提舉官董旼招馬友曹成之衆得
八萬人詔戶部侍郎姚舜明往衡邵辰沅等州揀其軍
仍應副沿路糧食世忠還建康乃置背嵬親隨軍皆鷙
勇絶倫者
壬午遣使宣諭江浙湖廣福建諸路(川陜向有宣撫司兩淮京西分鎮地)
(故不遣)時盗賊稍息尚書左僕射吕頥浩慮守令弗虔請
分命御史循行郡國前一日手詔選強明廉謹不欺之
人觀風問俗平反獄訟宣布德意三省以監察御史明
橐尚書左司員外郎曾統度支員外郎胡蒙御史臺主
簿施鉅樞密院計議官薛徽言五人為請上皆召見賜
以宣諭吏民詔書御寳手歷招收盗賊旗榜而遣之其
居它官者仍攝御史權尚書禮部侍郎趙子畫充徽
猷閣待制樞密都承旨自改官制後都承旨除文臣自
子畫始召責授海州團練副使合州安置劉錫赴行
在承事郎權陜西轉運判官董詵直秘閣(詵已是去年二月甲申)
先是張浚錄詵功進三官除職名故申命之已而言者
以為太過遂罷遷秩之命(詵罷遷秩在十月己丑)殿中侍御史
黃龜年言近旨令臨安諸門差官率兵搜撿往來舟舡
以察私鹽之盗乞速賜寢罷以安人心詔三省戒飭毋
得接便騷擾
癸未新作行宫南門成詔大理寺置監門使臣一員
用本寺請也仍用舊制令内侍一員在門檢察宣撫
處置使張浚承制以中大夫䕫州路轉運副使劉鎡知
遂寧府詔御前忠銳第七副將宋穩所部並付沿海
制置使仇悆
甲申直秘閣范寅敷知岳州自袁植為李允文所執岳
州遂無守將寅敷有田在岳之平江參知政事孟庾出
使付一郡事至是奏而命之詔淮浙鹽每袋令商人
貼納通貨錢三千已筭請而未售者亦如之十日不自
陳論如私鹽律應販私茶鹽雖遇非次赦恩特不原免
時吕頥浩用提轄𣙜貨務張純議峻更鹽法至是畫一
行下(鹽鈔畫一日歷全不載會要亦無之十月十八日乙巳右諫議大夫徐俯劄子比降鹽鈔指揮内一)
(項貼納錢三貫文者云云十一月十五日壬申有旨廣南鹽鈔並依今年九月二十七日淮浙鹽鈔已降畫一)
(指揮施行三年正月十五日刑部狀檢會九月二十六日聖旨應販私茶鹽雖遇非次赦恩特不原免今參附)
(書入以補史闕但吕頥浩鹽鈔畫一與張浚措畫指揮乃同日而下亦可怪也徐俯劄子廣鹽指揮詳具本月)
(日可以參考)是日直龍圖閣宣撫處置司隨軍轉運使專
一總領四川財賦趙開初變鹽法盡𣙜之倣大觀法置
合同場收引稅錢與茶法大抵相類而嚴密過之初成
都潼川利州路十七州鹽井戶自元豐間歲輸課利錢
銀絹總為直八十萬緡比軍興所輸已增數倍至是開
始令每斤輸引錢二十有五土産稅及增添約九錢四
分所過稅錢七分住稅一錢有半應折錢引者每引别
輸提勘錢六十其後又增貼納等錢蜀中鹽課最盛者
莫如簡州舊為課利錢纔千三百緡絹千九百匹銀百
兩引法初行歲課至四十八萬餘緡他州倣此自是歲
益增加合三路所輸至四百餘萬緡而䕫路十三州及
隆榮卭岷諸州官煎者不與焉
乙酉都督府請增辟參謀官已下文臣十七員以孟庾
至府故也右僕射朱勝非嘗因辭同都督之命上章極
論利害至數千言勝非以為宰相權任已重若更典兵
文武二柄盡在其手豈人臣所堪後世不幸姦人居此
位建功立業託名濟世將何以處之他日因進呈復奏
此官當罷吕頥浩權邦彦皆言方防秋未可勝非又言
庾姑存之頥浩所領可罷庾奏以右文殿修撰提舉江
州太平觀盧知原為參謀官從之(十月戊子)
丙戌顯謨閣直學士知興元府王似為端明殿學士川
陜等路宣撫處置副使與張浚相見同治事始浚出使
第以宣撫處置為名至是始帶川陜及等路字浚在關
陜凡事雖以便宜行之然於鄉黨親舊之間少所假借
於是士大夫有求於宣司而不得者始起謗議於東南
大略謂浚殺曲端趙哲為無辜而任劉子羽趙開為非
是朝廷疑之將召歸先為置副時似已復還成都而行
在未知也(朱熹撰浚行狀云謗者謂浚任劉子羽吳玠趙開為非是按浚用玠時人皆以為宜所以)
(謗子羽及開者指子羽驕倨開聚歛耳於玠無所與今删潤修入)端明殿學士江南
東路安撫大使兼知建康府李光落職提舉台州崇道
觀以言者論光頃為御史不言蔡京之罪及秦檜罷相
而光含憤興訕故也先是光嘗遺吕頥浩書稱李綱凛
凛有大節中外畏服頥浩以白上上曰如此等人非司
馬光富弼誰能當之頥浩因言光與其儕類結成黨與
牢不可破上以為然(頥浩白上語在辛巳)都督府參謀官傅崧
卿兼權知建康府集英殿修撰程邁充徽猷閣待制
知温州以孟庾言邁在福唐保護下四州有勞也集
英殿修撰提舉亳州明道宫趙子淔鄭望之右文殿修
撰提舉臨安府洞霄宫季陵並復徽猷閣待制以赦叙
也子淔令鑠子宣和末嘗以雜學士為陜西都轉運使
坐累免至是始復之(令鑠錙王世雄子故寳文閣待制)右朝請大夫
浙東福建沿海制置使吕源復右朝議大夫直龍圖閣
婺州編管人施逵移瓊州編管以孟庾言范汝為殘
破閩中逵實禍根罪首乞竄海外以謝福建荼毒之民
故有是命逵中道逸去後改名宜生奔偽齊
丁亥保靜軍承宣使邢煥為慶遠軍節度使充醴泉觀
使皇伯右監門衛大將軍榮州防禦使權知行在大
宗正司事令畤為洪州觀察使安定郡王
是月錄故直龍圖閣尹洙四世孫錫為將仕郎(此據明年三月錫乞)
(祠狀)初劉忠既為韓世忠所破復聚衆走淮西駐于蘄
陽口世忠前軍統制解元以舟師奄至襲忠大破之忠
與其徒數十人遁走北去遂附於劉豫豫以忠為登萊
沂密等州都廵檢使忠之將文廣率所部詣江西安撫
大使李回降回即以廣為武翼郎閤門宣贊舍人充本
司統領軍馬資政殿大學士宇文虛中在雲中聞金
將攻蜀遣使臣相偁間行以告宣撫處置使張浚且賫
上所賜御封親筆押字為信兩傍細字作道家符籙隱
語云善持正教有進無退魔力已衰堅忍可對虛受忠
言寧殞無悔虛受忠言者蓋隱虛中名也又遺其家人
書言中遭廹脅幸全素守惟期一節不負社稷一行百
人今存者十二三人有人使行可附數千緡物來以救
囏厄昨有人自東北來太上亦須茗藥之屬無以應命
甚恨甚負於是其夫人黎氏奏以縑帛茗藥附通問使
潘致堯而致堯已行矣(虚中遣相偁事以紹興四年十二月宇文粹中所奏修入黎氏)
(以十一月甲戍奏至今併附此)偽齊長星見偽太后翟氏死諡慈獻
是秋金國主晟如燕山府左副元帥宗維右副元帥宗
輔右監軍希尹左都監宗弼皆會留右都監耶律伊都
守大同府左監軍昌守祁州伊都久不遷頗怨望遂與
燕山統軍浩里謀為變盡約燕雲之郡守契丹漢兒令
悉誅女真之在官在軍者天德知軍偽許之遣其妻來
告時希尹微聞其事而未信偶獵居庸關上遇馳書者
覺而獲之宗維族浩里命希尹誅伊都于大同伊都微
覺父子以遊獵為名遁入夏國夏人問有兵幾何云親
兵二三百遂不納乃奔塔坦塔坦先受希尹之命其首
領詐出迎具食帳中潛以兵圍之塔坦善射無衣甲伊
都出敵不勝父子皆死西京副留守李處能坐累誅南
京留守郭藥師河東南路步軍都總管蕭慶皆下獄既
而獲免處能燕人遼宰相儼之子宣和末自平州來歸
拜延康殿學士賜姓名趙敏修金人交燕復取以去宗
維以藥師家富于財謂其可以動衆悉奪而囚之宗維
次室蕭氏本天祚之元妃希尹殺之謂宗維曰彼與兄
實為仇讎然忍死事兄者蓋有待也今事既不成他日
帷間寸刃不測可以害兄矣希尹以愛兄故擅殺之宗
維泣謝于是宗維令諸路盡殺契丹金主晟聞伊都叛
未至燕而歸大赦彰德軍節度副使高景山告知相州
杜充隂通江南先是充之孫自南方逃歸充不告官而
擅納之遂下元帥府掠治宗維問之曰汝欲歸江南邪
充曰元帥敢歸江南監軍敢歸江南惟充不敢歸也諸
帥相顧而笑踰年乃釋(西京即雲中大同府南京即平州)内樞密使
楊朴卒
建炎以來繫年要錄卷五十八
建炎以來繫年要錄卷五十八金人地名考證
伊都(原書作餘覩誤改見卷一)
浩里(原書作槁里誤今改正)
塔坦(原書作逹靼卷一百七又作韃靼並誤今改正)
