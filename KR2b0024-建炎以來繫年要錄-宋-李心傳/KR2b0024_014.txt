建炎以來繫年要錄卷十四
宋李心傳撰
建炎二年三月(按是月乙酉朔)丙戍端明殿學士東京留守宗
澤為資政殿學士寳文閣直學士北京留守杜充為樞
密直學士時河北東路提點刑獄公事郭永嘗畫三策
以遺充一日見充問其目充曰吾未暇讀也永面數之
曰人有志而無才好名而遺實以此而當大任難矣充
大慚一日天雨紙錢於營中厚約寸許人皆以為不祥
明日與金人戰于城下敗績充遂閉門不出(此不得其時因除職)
(附見按充今年七月甲辰自降充顯謨閣待制復密直移東京未知何時降職或緣此敗也但無書可考耳)
先是執政以山東盗賊踵起建炎初勑榜東京其詞
有云遂假勤王之名公為聚寇之患(詔見正月丁未)澤恐豪傑
觧體是日上䟽言臣聞人主中天下而立定四海之民
恭惟太祖皇帝肇造區夏以今京師為天下中故創業
垂統欲傳之億萬世太宗真宗仁宗英宗神宗哲廟奕
世聖人傳以相授皆以京師為本根之地所以高拱穆
清坐視天民之阜必於天下之中也惟奠枕于京則自
西自東自南自北莫敢不來享莫敢不來王矣偶緣玩
習太平之久文武恬嬉狃於驕滛矜誇忘戰守之備遂
致強敵稱兵殘破州縣圍閉京城刧迎二聖后妃親王
與諸天眷蒙塵北去僑寓沙漠此忠臣義士所以夙夜
涕泣繼之以血自陛下即位應天四海萬方歡欣鼔舞
垂髫鮐皆山農野叟咸以手加額仰面謝天曰天下有
真主矣萬世永賴實天祚明德為無疆之休矣四方帖
然若遠若近並無盗賊洎陛下偏聽姦邪與敵為地者
之語移蹕淮甸諸處兇惡強盗如蝟毛起如蜂閧聚縱
火殺掠所在猖獗罔有悛懼以謂朝廷在遠無所依歸
遽至是爾臣於二月十八日祇授降到黃榜詔敕云遂
假勤王之名公為聚寇之患如是則勤王之人皆觧體
矣臣竊謂自金人圍閉京城天下忠義之士憤懣痛切
感厲爭奮故自廣之東西湖之南北福建江淮梯山航
海越數千里爭先勤王但當時大臣無遠識見無大謀
略低回曲折憑信誕妄不能撫而用之遂致二聖北狩
諸親骨肉皆為劫持牽聫道路當時大臣不出一語使
勤王大兵前往救援凡勤王人例遭斥逐未嘗有所犒
賞未嘗有所幇助饑餓流離困厄道路弱者填滿溝壑
強者盡為盗賊此非勤王之人罪皆一時措置乖謬耳
比来姦邪之臣方爾横肆敵兵自然得勢強梁惡少無
緣殄滅竊念國家聖子神孫繼繼相承湛恩盛德滲漉
人心淪浹骨髓今河東河西自保山寨者不知幾千萬
人諸處節義丈夫不顧其身而自黥其面争先救駕者
不知幾萬數也今陛下以勤王者為盗賊則保山寨與
自黥面者豈不失其心邪此語一出自今而後恐不復
肯為勤王者矣噫得天下有道在得其民得其民有道
左得其心陛下若駐蹕淮甸俾顒顒之望皇皇之情未
有所慰安此人之心也願陛下勿阻遏之以失人心臣
仰詳詔語豈陛下之意皆詞臣失職不能敷繹之過臣
願陛下黜代言之臣别降罪己之詔許還闕之期以大
慰元元激切之意陛下還京登樓肆赦則天下之人盡
皆遷善遠罪不犯于有司豈復更有為盗者王室再造
大宋中興在此一舉願陛下睿斷而力行之若以臣言
上咈陛下之意誅之赦之惟陛下命不報時有王策
者夲遼舊將善用兵金以千餘騎付之往來河上澤密
遣統制官王師正擒之釋縛觧衣坐之堂上為言契丹
本我宋兄弟之國汝何不悟義協討以刷社稷之耻策
感泣誓以死報澤時呼策與語策具言敵中虛實澤又
益喜大舉之計遂决(熊克小歷云有金人之舅王策者拘囚在東京與宗澤遺事不同今)
(不取)天章閣待制知東平府權邦彦陞寳文閣直學士
尚書工部侍郎楊時兼侍講
辛邜金人陷中山府時金人圍久城中糧絶人皆羸困
不能執兵城陷金見居人瘦瘠歎而憐之兵校千餘人
皆不殺中山自靖康末受圍至是三年乃陷
壬辰詔諸路官吏並聽安撫使便宜節制
甲午詔經筵讀資治通鑑遂以司馬光配饗哲宗廟庭
(光配饗當求降旨日别書之且附此)時上初御經筵侍講王賓講論語首
篇至孝弟為仁之本因以二聖母后為言上感動涕泣
左右侍臣莫不墮淚(此據紹興十三年正月王普所奏附見)侍讀周武仲
進讀通鑑上掩卷問曰司馬光何故以紀綱為禮武仲
敷述其義甚詳因為通鑑觧義以進每至安危治亂之
機必旁搜遠紹極其規諫焉侍讀朱勝非嘗言陛下每
稱司馬光度聖意有恨不同時之歎陛下亦知光之所
以得名者乎盖神宗皇帝有以成就之也熙寧間王安
石創行新法光每事以為非是神宗獨優容乃更遷擢
其居西洛也歲時勞問不絶書成除資政殿學士於是
四方稱美遂以司馬相公呼之至元祐中但舉行當時
之言耳若方其争論新法之際便行竄黜謂之立異好
勝謂之沽譽買直謂之非上所建立謂之不能體國謂
之不遵禀處分言章交攻命令切責亦不能成其美矣
上首肯久之
丙申言者論當今所宜置司討論者凡三事一軍政二
財用三官吏望命諸大臣詳議而行之詔軍政委樞密
院都副承旨及編修官討論申本院財用委戶部討論
申提領措置官官吏委左右司郎官討論申本省宰執
參定取旨後不果行承議郎知江州陳彦文復龍圖
閣待制以江淮制置使劉光世言其守城之功也中
奉大夫聶宇提點京西北路刑獄公事朝奉郎許亢
宗知夀春府朝奉郎李光知江州亢宗樂平人靖康初
為起居舍人(光已見元年六月甲子)既而言者論二人皆附蔡攸
以擢要近及吳敏為相引蔡黨為助遂除亢宗右史光
南榻淵聖察其朋比故因言章罷亢宗而逐光天下皆
知其為蔡氏如谷永之附王鳳也乃詔亢宗光並主管
西京嵩山崇福宫(二人得祠在此月乙巳)直秘閣向宗恕知真
州宗恕敏中曾孫也
丁酉初立大小使臣呈試弓馬出官格凡五等自今武
臣蔭補親屬必於狀内稱某人或習韜鈐或便弓馬委
自本州先行閱試然後保明申奏補官用議者請也
尚書祠部員外郎四川撫諭喻汝礪勒停初汝礪奉詔
剗刷四川歲羡欲盡取常平所儲錢徽猷閣直學士知
成都府盧法原轉運判官趙開靳博文提點刑獄公事
邵伯温皆持不可汝礪曰常平錢者朝廷五六十年之
儲蓄也今朝廷多故天子狩于淮甸而二三大夫持必
不移沮格詔旨此謂之忠乎乃作檄以諭之其略曰明
皇狩蜀宫室峻壮德宗幸梁儲偫豐備安有六騑在行
淹薄風露取諸外府以饟軍食而謂吾人忍有不令之
詞乎又曰今人主威柄移於帥臣之頑扈朝廷號令奪
於監司之狂率法原等怒共奏汝礪騷擾生事汝礪亦
奏剗刷歲計外得錢七百三十餘萬緡又欲增川秤一
銖與法秤合會宰相黃潛善以汝礪附李綱不遷都之
論惡之乃以汝礪干求差遣營私自便為言而有此命
(譚篆撰汝礪年譜云尼瑪哈輕兵趨淮甸金人入城潛善先騎馬走公賦黃花看欲落詩以譏之黃見之大憾)
(有排公意按汝礪文集此詩叙揚州失守事當在明年盖停官後所作非潛善見詩而排之也今不取)
己亥東京留守宗澤復上䟽乞車駕還京時澤招撫河
南羣盗聚城下又募四方義士合百餘萬(澤遺事云時京城内外所)
(屯兵凢一百八十萬人恐未能實及此數今但云百餘萬人更竢考詳)糧支半歲澤聞兩
河州縣金兵不過數百餘皆脅服日夜望王師之来即
詔諸將約日渡河諸將皆掩泣聽命澤乃上䟽臣聞范
仲淹云天下之事有二黨焉一黨曰發必危言立必危
行王道正直何用曲為一黨曰遜言易入遜行易合人
生安樂何用憂為天下之治亂在二者勝負耳大抵危
言危行是用致君於無過置民於無怨而已天下豈有
不治者乎若夫遜言遜行之徒阿諛曲折隨意所嚮逢迎
苟合君施恩於上而下弗被民懷怨於下而上弗知如
是天下豈有不亂者乎今之士大夫志氣每下議論卑
陋上者不過持禄保寵下者不過便文自營曾不能留
心惻怛為陛下思承祖宗二百年大一統基業為可惜
又不為陛下思父母兄弟與至親天眷蒙塵沙漠翹翹
徯望天兵救援之意又不曾為陛下思祖宗西京園陵
寝廟為敵所占今年寒食節未有祭享之地又不曾為
陛下思京師是天下之本根宗廟朝廷百司倉廪儼然
如舊又不曾為陛下思河北河東京之東西陜右淮甸
百億萬生靈之衆罹屠劫殘破之苦但朝進一言暮入
一說計較泛舟冒大風險欲南幸湖外此姦邪之謀耳
臣嘗思之是一欲為敵人方便之計二為姦邪親屬皆
先已津置在南嗟乎為臣不忠不義乃至於此孔子所
謂苟患失之無所不至正謂是也臣夙夜痛心泣血瀝
竭愚忠為陛下保護京城自去年秋冬今春又三月矣
農務是時陛下不早回九重則天下靡有定止臣不勝
憤懣激切再瀆天聽狂妄干冒甘俟鼎鑊時上遣中使
譚燦賫詔書茶藥撫諭澤上表謝又䟽請上還京師且
言易曰幾者動之微吉之先見者也君子見幾而作不
俟終日孟子曰雖有鎡基不如待時盖天下之事見幾
而為之待時而措之則事無不成苟或失焉必至汗漫
委靡而不振矣方今輦轂之下民俗安靖宗廟社稷儼
然如故以致收復伊洛而金人過河捍蔽滑臺而敵騎
屢敗河東河北山寨義民數遣人至臣處乞出給榜旗
引領舉踵日望官兵之至皆欲戮力協心掃蕩強敵以
幾言之則大宋中興之盛於是乎先見矣以時言之則
敵國敗歸之期於是乎可必矣惟在陛下見幾乘時早
還華闕與忠臣義士究圖事功則萬舉萬全可以驅強
敵而成中興也或者以謂自揚至汴時有小寇慮屬車
之來途中不能無虞臣謂造此言者乃姦憸小人自為
身謀爾殊不知盗賊所以作者誠緣法駕久寓外郡國
勢未強天下不能定于一故時有竊發之事乃若六龍
来復宅中圖大則比屋歡呼人各歸業彊不陵弱衆不
暴寡豈復有盗賊耶此事甚易明此理甚易知然而姦
邪之蔽於營私往往不肯開陳而力為陛下詳說者惟
老臣而已臣所以再三言之者豈好辯哉恭念祖宗二
百年舊都不恐為姦臣委去也恭念陛下聰明齊聖之
資不忍為姦臣蔽蒙也念赤子之嗷嗷不忍為姦臣坐
視而不救也念敵騎縱横不忍為姦臣縱敵而不殺也
伏願陛下念兹在兹斷自淵衷速回鑾輿上以對祖宗
之神靈下以慰黎元之懷想外以平強鄰之侮拂則天
下大定指日可期書曰𠡠天之命惟時惟幾望陛下留
神而三復之臣今遣僚吏呼延次升及臣之子穎詣行
闕以聞又䟽曰臣得范瓊書叙說所統軍兵有海内招
安使臣水軍奉聖旨令於儀真駐劄教習水戰控扼上
流於三月八日已到真州臣讀此語而不知扈蹕之臣
誰為陛下建此議也且王者無外其規模約束當使守
在四夷昔楚人城郢史猶鄙之况陛下奄有九有之時
可規規孑孑為偏羈之事乎兹豈憸人之欲虛張敵勢
以為可防其意望遷延六龍進發之期爾殊不知此聲
一傳則四方驚愕必以為中原不守遂為江寧控扼之
計如是則何以綏安四海之聽乎盖天子為君萬邦而
元后作民父母陛下回鑾登樓肆赦則普率之人欣欣
而相告曰天子宅中圖大則萬邦罔不率俾矣元后正
位丕承則兆民駸駸於變時雍矣夫如是臣將見強敵
不足滅而中興之功與天地比崇若使范瓊教習水戰
是聖心猶豫尚緩還期則中外播聞愈自懾怯萬國何
自而咸寕乎此臣所以拭目注望屬車之塵不忘夙夜
伏願陛下明詔范瓊即日整促人馬不須更習水戰祗
備扈駕歸御京闕毋使羣黎百姓齎咨涕泣則豈惟老
臣之幸實天下萬世之幸又表曰臣言屢奏囊封疊干
宸扆聖主未頒於明命愚臣敢避于嚴誅謹攄悃愊之
誠再瀆高明之聽願從人欲以格天庥中謝竊以京師
為諸夏本根元后作斯民父母本根如已深固則枝葉
自爾扶疎父母若未安寧則子孫無緣泰定兹寔簡編
之成理盖非里巷之浮言始陛下踐阼於應天萬方皆
欣其有主近陛下駐蹕於淮甸百姓因此而致疑何前
日之郡縣靖共而近時之盗賊荒擾由勤王者弗恤與
救駕者靡憐贊主上遠父與兄乃廵南服助姦臣贖壻
與子欲棄中原百為秪肆於誕謾一事罔由於誠實迹
状如此情意可知伏望陛下斷自淵衷早回法駕據本
根而致治體父母以視民俾民人自勉勉以来王天亦
穰穰而降福澤霈端門之赦歡收寰宇之心俗既遠罪
以歸農敵亦望風而遁跡王室自兹再造大宋由是中
興黎民時雍萬世永賴果臣有飾非之語則臣甘誤國
之誅狂妄奏陳憤懣流涕臣無任
庚子河南統制官翟進復入西京先是金人所命陜西
諸路選鋒都統貝勒羅索入秦既得秦川隴右大震熙
河經略使張深厲軍民為城守計遣兵馬都監劉惟輔
將三千人騎禦之自千秋潰歸之餘兵籍失八九僅有
惟輔一軍可用金前軍逾鞏州距熙纔百里惟輔留軍
熟羊城以千一百騎夜趨新店金兵自入陜西所過城
邑輙下未嘗有迎敵者故恃勝不虞黎明軍進短兵相
接殺傷大當會惟輔舞矟刺其先鋒將貝勒哈藩(明庭傑吴)
(玠功績記云惟輔刺其帥哈藩大王張鈞績中興忠義錄作黑殺大王二書不同張滙節要云建炎元年尼瑪)
(哈以萬戶羅索為陕西都統又以萬戶薩里罕貝勒哈藩副之即此人也按哈藩名今改正姑存原註)墮
馬死敵為奪氣惟輔涇州人也深聞羅索退更檄隴右
都護張嚴往追之時上命御營左翼軍統制韓世忠為
京西等路捉殺盗賊將所部及閤門宣贊舍人張遇軍
萬人赴西京左副元帥宗維聞張嚴東出自河南西入
關遷西京之民於河北盡焚西京而去由是進得以其
衆自山寨復入西京東京留守宗澤言於朝即以進為
閤門宣贊舍人知河南府充京西北路安撫制置使(趙甡)
(之遺史翟進與權京西北路制置使苖便遇金人於福昌及三鄉間苦戰終日金人敗北興進取龍門路收復)
(洛城金人擁鐡騎數千相拒于龍門石道中興進麾將士力戰破之金人退保洛城官軍乘勝轉戰奪長夏門)
(以入與金人巷戰遂復洛城時金人益出精兵自河陽南城至白馬坡營壘相望距洛不遠十數里復欲窺伺)
(興遣麾下斷河橋自是金人稍稍退去按進入河南因尼瑪哈之去乘虛取之所謂轉戰之兵恐是金人所留)
(小將耳今附著此更須参考)宗維留完顔宗弼屯河間府左監軍完
顔希尹右都監耶律伊都屯河南白馬寺以待世忠之
至且與進相持既而深以功陞端明殿學士
癸夘京東東路轉運副使權知青州柴天因兼權本路
制置使初葛進之掠濱棣二州也其衆皆面刺字曰不
負趙王以示忠赤進自稱統制濱州軍有朝散大夫劉
洪道者益都人中進士第靖康中自吏部員外郎除主
管成都等路茶馬未行為金所執進攻潞縣之金寨得
之時洪道方持喪進假洪道起復朝議大夫直顯謨閣
為統制司計議官權知青州言於朝乃改天因權制置
使而以洪道知青州主管本路安撫司公事(趙甡之遺史洪道嘗)
(監六部架閣庫為金人所執進得之言於東京留守杜充以洪道知青州按史洪道久歷清顯此除乃出於朝)
(命又杜充亦未在東京皆本誤也今修潤令不抵牾洪道三年正月始至青州)河東制置使
趙宗印自襄陽移屯郢州守臣席益請之也
丙午尚書右僕射兼中書侍郎何㮚為觀文殿大學士
提舉成都府玉局觀中書侍郎陳過庭為資政殿大學
士提舉江州太平觀同知樞密院事聶昌為資政殿學
士提舉西京嵩山崇福宫時㮚已没於金而朝廷未知
昌亦為絳人所殺久矣(過庭四年六月昌紹興元年四月癸亥㮚元年四月己巳贈官)
丁未兩浙東路馬步軍副總管楊應誠假刑部尚書充
大金高麗國信使應誠景宗曾孫(景宗郫縣人章惠皇后弟仕至建寧軍留)
(後)宣和間嘗為部使者至是為安撫使翟汝文所抑不
能堪乃應詔使絶域謂嘗隨其父任邊吏熟知敵情若
自高麗至女真其路甚徑請身使三韓結鷄林以圖迎
二聖汝文奏應誠欺罔君父自為身謀若高麗辭以大
國假道以至燕雲而金人却請問津以窺吴越將何詞
以對决辱命取侮遠方臣已檄明州若應誠至毋濟其
行不報應誠聞之遂與副使韓衍書状官孟健自杭州
登海舶以往健海州人時為太學博士監察御史張
守守殿中侍御史
辛亥捧日天武四廂都指揮使定武軍承宣使御營使
司同都統制范瓊權同主管侍衛步軍司公事瓊自京
西還朝廷令屯眞州剏造戰舶故有是命詔前䧏蔡
京父子及王黼恩澤授官本宗有服親不許注授親民
差遣指揮勿行(前旨未見)初金國知樞密院劉彦宗建議
試河北舉人於燕山傳檄諸州搜索又蠲其科役以誘
之命官即竹林寺校試北人以詞賦南人以經義詞賦
及策論是日始揭榜得者甚衆彦宗云第一番進士寬
取誘之(此據趙子砥燕雲錄張滙節要云靖康元年冬劉彦宗勸斡喇布試真定儒士七十三人授以)
(恩命與此不同按子砥此時在燕又其所記頗詳當不妄子砥又云二月十七日引試北人二十八日引試南)
(人三月二十七日開院北人四百人取六分南人六千七十人取五百七十人並皆推恩恐南人就試者無緣)
(有如許人必子砥所記有誤今不盡取)
是月石壕尉李彦仙復陜州初彦仙既聚兵會金人用
陜降者守陜使招集散亡彦仙隂納士數百至是乘虛
趨陜南郭夜潜師自河薄東北陬因所納士以入金兵
敗棄陜去吏行文書請州印章彦仙曰吾以尉守此第
用吾印吾敢佩太守印章耶事聞即以彦仙知陜州兼
安撫司事彦仙以信義治陜不營毫髮之私與其下同
甘苦由是人多歸之邵興在神稷山聞彦仙得陜州乃
以其衆來歸願受節制彦仙辟興統領河北忠義軍馬
屯三門(邵興初見元年五月末三門鎮屬平陸縣)信王榛既倡義起兵即
遣使聞於朝猶慮其不逹乃與武翼大夫趙邦傑留居
五馬山而遣武功大夫和州防禦使馬擴赴行在榛奏
略曰自金人劫遷二聖舉族三千餘口悉驅而北臣至
慶源府謀竄得免今在五馬山臣竊見邦傑與擴累與
金戰皆獲小捷其忠義之心堅若金石臣自陷金營頗
知其虛實敵今稍惰皆懷歸心且屢敗於西夏而契丹
亦出攻之今河北河東十陷七八惟山西一帶諸寨鄉
兵約十餘萬力與敵抗但晝夜暴露民事失時率皆困
窘兼闕戎器臣多方存恤借補官資使忠義之徒竭節
不變惟望朝廷早遣兵來援不然久之恐反為敵用則
河南難保宜乘此時速取所失州縣以副民望臣願陛
下念祖宗創業之艱二聖播遷之難於布衣小官中選
其先公後私為國家效死之人付以事權即下明詔委
臣總大軍與諸寨鄉兵約日齊舉决見成功仍給空名
誥𠡠二萬道及河東河北兵馬元帥印付臣佩之臣粉
骨碎首所不敢憚况於陛下以禮言則君臣以義言則
兄弟其憂國念親之心恭想無異興言及此不覺流涕
先以其䟽附東京留守宗澤以聞
建炎以來繫年要錄卷十四
