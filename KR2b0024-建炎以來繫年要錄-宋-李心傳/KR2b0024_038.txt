建炎以来繫年要錄卷三十八
宋李心傳撰
建炎四年冬十月庚午朔張浚斬同州觀察使環慶路
經略安撫使趙哲于邠州(哲之誅史及諸書不載日歴紹興四年八月二十一日承)
(節郎趙甡進狀父哲建炎三年落階官除同州觀察使於當年十月一日宣撫張浚挟私輙從軍法身死故繫)
(於此日)遂責本司都統制明州觀察使熙河路經略安撫
使劉錫為海州團練副使合州安置(錫之貶不見本月日按明年二月五)
(日上諭大臣誥已云浚重譴錫則其得罪必在此時故并附此竢考)初諸軍既敗還浚召
錫等計事浚立堂上諸將帥立堂下浚問誤國大事誰
當任其咎者衆言環慶兵先走浚命擁哲斬之哲不肯
伏且自言有復辟功浚親校以撾擊其口斬于堠下軍
士為之喪氣浚遂以黃榜放諸軍罪哲已死諸將帥聽
令浚命各歸本路歇泊令方脫口諸路之兵已行俄頃
皆盡浚率帳下退保秦州於是陕西人情大震(朱勝非秀水閑)
(居錄云張浚出使陕蜀便宜除官至節度使雜學士權出人主之右竭蜀人之膏血悉陕服之用兵凡三十萬)
(衆與敵角一戰盡覆用其属劉子羽計歸罪將帥趙哲曲端並誅之將士由是怨怒俱發浚僅以身免奔還䦘)
(州關陕之䧟自此始至今言敗績之大者必曰富平之役也龜鑑曰富平一戰偶為趙哲離部以取敗夫勝)
(負兵家之常鄧禹有關中之敗子儀有相州之敗孔明有街亭之敗而富平之以速戰敗者公非不知陕西兵)
(將上下之情未通也又非不知臨行天語三年而後出師也痛念向者海道之幸已出㐮漢今也敵駐淮甸有)
(再入吳越之謀萬一犯属車之清塵縱欲提兵問罪亦何及矣此公所以不頋利害不計勝負而決於一戰也)
臣僚上言建州軍賊作過將官曺維方到任繼而趙哲
招撫不以軍賊叛逆在壓奏劾除名有旨體究詣實改
正依無過人例又言范琪為衢州開化縣令其邑僻遠
叛賊苗劉所不到乃結胡唐老奏守禦有功改京秩有
旨體究詣實改正(臣留正等曰曺維未嘗有罪而被罪范琪未嘗有功而奏功太上皇帝既)
(得其實亟加改正曾不旋踵若使維之罪不雪而琪終冒其功在二人固未足道而於賞罰大柄無乃終累乎)
(臣於此二事有以見太上皇帝之於賞罰必務覈實以求中也)朝請郎王宰朝奉郎
通判邠州孫恂並直秘閣為陕府西路轉運判官張浚
先已用二人至是除職尚書兵部員外郎宣撫處置
使司主管機宜文字馮康國貶秩二等康國之撫諭荆
湖也上方在道塗不暇降詔康國既去自以意為之言
者劾其擅造制書故黜(日歴建炎四年三月辛亥詔曰朕以彊敵侵犯越在海邦自惟)
(艱虞寡昧所致禍及黎庶痛在朕躬尚頼遠方官吏軍民共恤國難勿替忠義保我家邦無或乘時自貽厥罪)
(賞罰具在朕不汝忘今遣兵部員外郎馮康國往敷朕意咨爾衆庶宜體至懷按此詔書其詞簡率不類汪藻)
(文字疑即康國所作也)
辛未宣撫處置使司參議官王以寧言乞下詔幸蜀俾
敵人罔測乘輿所在上曰詔令所以取信於民自非必
行之事不可降詔使民何所適從張守曰昨已降旨令
㳂江儲偫趙鼎曰有司之事如此無害亦足以張虛聲
矣詔朝請郎知分寧縣陳敏識與沿江知州差遣時
李成方擾江西諸郡遂以敏識知南康軍敏識不赴
是日秦檜自楚州孫村歸於漣水軍丁禩水寨初金人
以檜請存趙氏執還燕山既而從二帝之上京上皇之
遺金書請和也檜與聞之(事見二年六月)逮二帝東徙韓州金
主晟高其節以賜左監軍昌為任用任用者猶執事也
昌之提兵南犯也命檜以任用偕行檜欲因是南歸而
其妻王氏在燕懼不得去乃陽與檜爭昌妻問之以告
由是得與王氏俱行昌至淮隂以檜為參謀軍事又以
為随軍轉運使及楚城垂破檜慮為敵所用乃薦陳邦
光李儔可以任使檜嘗以舟人孫靜可任遂與密謀城
破之三日以催海州淮陽軍錢糧為名與王氏及臧獲
硯童興兒御史臺街司翁順及親信高益恭等數人入
小舟令靜掛席而去至漣水軍界為禩邏者所得將執
缚而殺之檜知水寨尚為國家守乃告之曰我御史中
丞秦檜也寨兵皆鄉民不曉其說且謂所獲姦細稍陵
辱之檜曰此中有士人否當知我姓名時王安道者為
酒壚衆呼示之安道佯為識檜長揖之曰中丞良苦衆
信之乃不殺翌旦謁禩於軍中其下諸將招與飲有副
將劉靖者欲殺檜而取其貲檜知而責之靖不得發檜
遂泛海赴行在(此以趙甡之遺史及檜北征紀實參修甡之遺史云秦檜初以不願立張邦昌)
(遭尼瑪哈拘執北去并妻王氏同行随行者有小奴硯童小婢興兒御史臺街司翁順而已至金國見金主文)
(烈帝高其不附立異姓之節以賜其弟逹蘭為任用任用者執事也逹蘭亦高其節甚相親信金人許随南官)
(遷徙之人各逐便硯童興兒翁順皆不欲捨檜去乃共約同死生遂不相離金人欲用逹蘭提兵而南也命檜)
(以任用偕行檜密與妻王氏為計至燕山府留王氏而已獨行故為喧爭曰我家翁父使我嫁汝時有貲財二)
(十萬貫欲使我與汝同甘苦盡此平生今大金國以汝為任用而乃棄我于途中耶喧爭不息達蘭之居與檜)
(之居鄰比聲相聞達蘭之妻一車婆聞之詣王氏問其故王氏具以告一車婆曰不湏慮也大金國法令許以)
(家属同行今皇帝為監軍亦帶家属在軍中秦任用何故留家属在此而不同行也白之達蘭達蘭遂令王氏)
(同行檜為隨軍轉運在孫村浦寨中楚城䧟孫村寨金人爭趨入楚州檜密約孫靜于淮岸乘紛紛不定作催)
(淮陽軍海州錢糧為名同王氏硯童興兒翁順及親信高益恭等數人令靜掛席而去秦檜北征記實云寨中)
(日夜經營無以為計欲宿留以俟後便恐或逼招楚城又恐城破被用乃薦陳邦光李儔蔡敦禮軰以為可以)
(任使又為言楚州褊小不足深討之意皆所以求自免也城既破夜欲因衆競利之時奔馬西還而金人己先)
(潜伏以備城中逋人明日見諸刻木以謂旦夕挈入城中乃定計登舟遣介再訪操舟軰两日不可得前後見)
(前所共議者引至幕中結約相定遂欲椎牛相勞而談復再變矣度非此時他日未有方便急約雲中所還往)
(者張炳郎中其人醫多效往在軍中相識遂託以尋覓水手求取篙檝為刺舟之計適會張亦欲往遂定計於)
(食頃之間躬謁舟人責以負約仍許重賄可否決在今夕以死斷之議遂堅決無疑矣是夜登舟行六十里来)
(日宿丁家寨南次日至下寨具狀謁統制公彼猶未信再宿引至中寨會統制丁禩抱疾其次諸將見約同飲)
(有副將劉靖者宿議相圖以取囊槖偶先聞之乃於席半指劉斥其隂計劉自知計已發露不復有言曉乃親)
(詣丁禩帳中乘醉欲卧以示無疑而丁不果納遂還舟中會天寧節近乃約諸將至僧舍祝延示以禮法朱勝)
(非秀水閑居錄云秦檜隨敵北去為大帥逹蘭任用至是與其家俱得歸檜王氏壻也王仲山有别業在濟南)
(金為取千緡贐其行然全家来歸婢僕亦皆故人知其非逃歸也林泉野記云檜在金為徽宗作書上尼瑪哈)
(以結和議尼瑪哈喜之賜錢萬貫絹萬疋建炎四年金攻椘州乃使乘船艦全家厚載而還俾結和議為内助)
(檜至漣水軍賊丁禩寨諸將多曰两軍相拒豈全家厚載造朝者必大金使来隂壊朝廷宜速誅之以絶後患)
(賊軍參議王安道機宜馮由義力保護之曰此淵聖朝中丞萬一事平朝廷尋之我軍誅矣宜送之朝禩乃命)
(安道由義送至鎮江府檜見劉光世首言講和為便光世送之朝士民聞檜来皆驚疑惟范宗尹李回薦其忠)
(王明清揮麈錄餘話云檜泛海至楚州守臣楊揆疑其偽即欲斬之其館客管當可者曰萬一果然朝廷知之)
(非便不若津遣赴行在則真偽自辨矣揆於是遣人隂加防閑送至行在檜既貴揆屏居台州不敢出者二十)
(年訪尋當可官其二子洪适撰其父皓行述曰金圍椘州不下時秦留尼瑪哈所使之草&KR0702;諭降有錫納者在)
(軍知狀先君與秦語及金事因曰憶錫納否别時託寄聲秦色變而罷按秦檜得歸此事體不小而諸書所記)
(參差不齊王明清餘話所云尤為謬誤按史楊揆以紹興三年二月除知楚州去此已久又檜未嘗至山陽日)
(歷中亦不見管當可事不知明清何所據也适以為檜留尼瑪哈所草&KR0702;諭降時尼瑪哈在雲中何由使草&KR0702;)
(或即逹蘭使之檜以為丁禩拒已不見若爾檜專國時禩必廢死矣而擅朝之初即薦知漣水軍後用為府幹)
(辦積官遥郡觀察使權震一時不知但感其不殺之恩或又有曲折而收之以滅口也故此事尤可疑苟如張)
(邵所奏謂檜自中京間行南歸則無是理檜與何㮚孫傅司馬朴同被拘三人不得歸而檜獨得歸此可疑一)
(也自中京至燕千里自燕至楚州二千五百里豈無防禁之人而踰河越海並無譏察此可疑二也檜自謂随)
(軍至楚定計於食頃之間向使金人初無歸檜之意第令随軍則質其家属必矣胡為使王氏偕行此可疑三)
(也張邵所奏謂檜衣褐憔悴盖被執而訓童讀而檜自叙乃云劉靖欲殺已以圖其囊槖既有囊槖豈是奔舟)
(此可疑四也夫以檜初歸見上之兩言始相建明之二策與得政所為前後相符牢不可破豈非檜在金庭嘗)
(倡和議而達蘭縱之使歸邪今亦未敢臆決故悉附見下方餘見十一月丙午)
壬申降授文州團練使神武前軍統制王&KR0667;復温州觀
察使
癸酉命尚書祠部員外郎兼權太常少卿鄭士彦奉太
廟神主如温州月朔五饗權用酒脯行禮執政進呈
諫官論䟽上覧之甚悦謂范宗尹曰近来臺諫官無一
日無章䟽亦未嘗放過一事趙鼎曰陛下開廣言路奬
拔言官是以人人得以盡言無隱此朝廷美事也責
授汝州團練副使鄭大年復武功大夫永州團練使大
年自言非苗劉薦引無辜被罪詔御史臺鞫實而有是
命
丙子中大夫余深乞以郊恩奏薦著令應責降而官品
當奏者取裁范宗尹曰深蔡京死黨助京為惡遂至宰
相中雖責降因渡江赦宥復還鄉里已為幸免今乞奏
薦誠為僥冒上曰可勿令蔭補上因謂宗尹曰比閱王
球家所收上皇書畫有御製鶺鴒賦京卞皆作賦題其
後卞賦盛言繼述哲宗之志屏斥元祐之人而致斯瑞
豈非姦邪宗尹曰紹聖以来賊害忠良皆卞之力也
利州觀察使新除辰沅靖州鎮撫使孔彦舟為鼎澧辰
沅靖州鎮撫使兼知鼎州召澧鼎鎮撫使程昌㝢赴行
在朝廷聞彦舟引兵至益陽縣故改命之時彦舟已據
長沙而行在未知也(十一月己酉改命)
初命諸路走馬承受使臣入奏止許以一卒自隨丁丑
入内東頭供奉官秦鳳經略司走馬承受公事胡師回
奏道路梗澁乞增為六十人詔許四十人其後五路䧟
沒遂不復置(光堯會要云諸路走馬承受廢罷年月闕按建炎末五路既䧟遂不復置若内批則)
(紹興初猶有之非專有旨廢罷史臣未深考也)
戊寅遣監察御史韓璜往湖南劾鍾相時程昌㝢奏相
事與傅雱不同朝廷以真偽未明故命璜往劾治會相
已為湖南安撫使向子諲所戮璜乃還(趙甡之遺史孔彦舟得鍾相乃)
(造法物儀仗欲張大其功乃觧赴朝廷至攸縣遇曾龍圖殺相所造法物亦散失以史考之此時攸縣無曾龍)
(圖日歴十二月丁酉都省契勘湖南安撫司己將鍾相等勘見本情依法處斷訖其韓璜不湏前去奉聖旨令)
(韓璜回行在此時向子諲以直龍圖閣帥湖南㝢治攸縣殺相者即向子諲也)
己卯以久雨放行在越州公私僦錢十日自是雨雪亦
如之是日馬進犯江州守臣直秘閣姚舜明兵馬鈐
轄劉紹先率衆拒之進初過瑞昌知縣事張德林權主
簿王隲不能拒斂民間金帛羊酒率吏民迎進入縣且
供其錢糧進乃去遂圍江州以其徒吳駢知瑞昌縣
庚辰使臣王鈐男用其父隨龍恩例乞差遣上曰與一
差遣即可鈐已死恩例不可得也崇寧以来隨龍恩例
太厚朕即位之初惟潜藩舊人量予推恩元帥府官吏
亦未嘗霑及黃潜善耿延禧高世則軰屢以為言朕嘗
謂潜善曰此例一開他時人人援引卿亦不能裁制矣
其事遂已初滁濠鎮撫使劉綱屯建康府而其下張
憲等三百人為變焚府東門之弔橋是日掠句容縣通
直郎知縣事董苹率射士民兵擊去之久之進苹一官
(此以紹興三年十一月甲寅江東提刑司為苹乞遷官功狀修入)
辛巳金紫光祿大夫充龍圖閣待制王革以覃恩乞進
秩吏部言非宰相不除特進今王革即不曾任宰相詔
令依條回授詔楊勍一行令往江州屯駐勍在汀州
乞降故有是命仍令所過濟其糧食其徒皆官之徽
猷閣直學士提舉西京嵩山崇福宫郭思致仕思河陽
人父熙為翰林院待詔以畫山水名思登進士第宣和
中歴帥三路至是渡江而卒(王明清揮麈前錄云思仕至龍圖閣直學士盖誤)
壬午遣内侍李肖往桂陽監尋訪新除江西安撫大使
朱勝非之任賜本路上供經制等錢三十萬緡米十五
萬斛銀帛五千匹兩甲五百副度牒五百道為軍中之
費仍命建武軍節度使楊惟忠以所統軍隸之然自度
牒外錢米銀帛衣甲之類皆取於本路諸司諸州徒得
其名而已
癸未上謂輔臣曰聞城中百物貴踴將士經此寒苦可
念太母日饋朕盤飱問内侍云一兔至直五六千鵪鶉
亦三四百朕知之飭尚食勿進鵪兔久矣范宗尹曰陛
下恭儉如此天下幸甚建康府路安撫大使兼知池
州呂頥浩將之鎮而為馬進所壅未得前是日頥浩始
領使事於饒州境上
甲申言者論防海利害有可慮者三不足畏者三大略
謂海道風帆瞬息千里舟師猝至勢難支梧又出沒示
疑牽制我師揚旗伐鼓中夜而至我若驚潰彼計得行
此可慮者三也冒涉洪濤敵衆萬病乘其未定易以進
擊又或為風阻咫尺不前港道回曲加以泥濘其隙易
乘此不足畏者三也由是言之無備則可慮有備則弗
畏今莫若委沿海廵尉及民社分地防扼大抵海舟不
能齊一及其未集而擊之必可成功從之右正言吳
表臣乞趣劉光世解圍楚州表臣言楚州實淮南控扼
之地趙立乃陛下封疆之臣萬一不利可為寒心望詔
光世等以山陽不利則淮浙之憂未艾宜速進援上覧
奏謂輔臣曰立堅守孤城雖古名將無以過之可趣光
世躬親渡江庶幾鼓率諸鎮時上以金書疾置趣光世
會兵者五而光世不行於是城䧟且再旬而朝廷猶未
知也
乙酉言者論三年天下之通喪後世有從權奪服之舉
者所以移孝為忠徇國家之急也而比来所起之士多
非金革之故幾習宣政之風如權邦彦為發運使姜仲
謙為湖北轉運使以至幕職之官亦行起復又有夤緣
請託於權三省樞密院而圖起復者此何理邪欲望一
切罷去于以明人倫而厚風俗詔邦彦專委催發諸路
錢糧應副行在大軍支遣其餘皆罷之
丙戌樞密院言探報金人已破楚州未知所向又建康
府申有人侵犯六合縣界未知姓名詔臨安府湖州措
置隄備仍遣信實人往廣德軍建康府體探金人動息
并人馬實數以聞
丁亥尚書吏部侍郎兼權直學士院綦崈禮充徽猷閣
直學士知漳州
戊子簽書樞密院事趙鼎奏詰劉光世等違命不救楚
州之罪有云逐官但為身謀不䘏國事且令追襲金人
過淮以功贖過翌日上批語言太峻令改定進入及進
呈上曰光世當此一面委任非輕若責之太峻恐其心
不安難以立事鼎曰陛下待諸將可謂無負矣不知何
以為報
己丑端明殿學士權同知三省樞密院事李回改同知
樞密院事(按宋史繫丁亥日)回以時方用兵請所賜衣帶等並
減半許之時金人留淮上未退一日宰執奏邊事范宗
尹曰敵未必能再渡趙鼎曰勿恃其不来恃吾有以待
之也乃乞詔州縣各為移治自保之計毋得拘留百姓
及敵至即脫身而遁使民肝腦塗地又曰三省常為敵
不来而為陛下拔人才修政事密院常為敵見侵而為
陛下申軍律治兵甲即兩得之上曰卿等如此朕復何
憂忽有諜報謂敵衆引舟自漕渠而南行在震攘鼎謂
宗尹曰不速動恐後有維揚之變宗尹曰今日之事在
維揚則不可在會稽則可鼎曰相公之言是回曰丞相
之言差強人意(此以趙鼎范宗尹事實參修熊克小歴繫之九月乙丑按此論當在聞山陽既)
(失之後恐不在九月間兼李回是時亦未再入密院無緣與此議論今移附此庶不抵牾)
庚寅右正言吳表臣言臣向嘗論奏乞諭張浚令提關
陕銳旅疾速入援伏計朝廷必屢己督促然至今寂然
未有来耗中外人情不勝顒望臣伏念朝廷待浚之意
亦至矣浚之奏請無有不行浚之官属推賞甚厚蓋望
其竭力為報緩急有助也今冬候已深敵情叵測在浚
臣子之心亦豈遑居若恬然不恤君父之急於義如何
欲望更遣使臣由間道相繼督促張浚曲端等令統帥
精騎星夜前来應援無使後時若強敵深入亦有後顧
之虞此事廹切不宜緩者時朝廷猶未知浚敗於富平
乃詔樞密院遣使臣二人趣浚入援初浚既斬趙哲以
陕西轉運判官孫恂權環慶經略使浚退保秦州或謂
環慶諸將曰汝等戰勇而帥獨被誅天下寧有是事參
議軍事劉子羽聞之令恂隂圖諸將恂遂以敗軍斬統
領官張忠喬澤統制官慕容洧與諸將列告于庭恂叱
之曰爾等頭亦未牢洧環州属戶其族甚大聞此語懼
誅遂首以兵叛進攻環州浚命統制官李彦琪以涇原
兵救環州洧附于夏國浚又遣涇原經略使劉錡追之
錡留統制官張中彦幹辦公事承務郎趙彬守渭州二
人皆曲端心腹素輕錡又知浚已還秦恐金人至不能
守乃相與謀逐錡而據涇原錡至環州與洧相拒金以
輕兵破涇州次潘原縣錡留彦琪捍洧親率精銳赴渭
州錡至瓦亭而敵已廹錡進不敢追洧退不敢入渭遂
走德順軍彦琪以孤軍無援亦懼遁歸古原州中彦彬
聞之遂遣人詣金軍通欵彬原州人也(五路之䧟史紀不書今以諸家)
(雜記參考修入楊氏聖政編年慕容洧以環州叛張浚遣涇原統制官李彦琪救環州金自鳳翔犯涇原劉錡)
(遁去統制官張中孚中彦降李彦琪懼遁歸古原州中彦等引金人劫降之劉錡至花石峡趙彬劫其軍與金)
(帛降敵熊克小歴孫恂斬喬澤張忠時慕容洧守慶陽懼將及已遂首以城叛進攻環州張浚檄劉錡以兵解)
(圍錡至環州與金相拒金以輕兵破涇州次潘陽縣錡留統制官張中孚李彦琪捍洧親率精銳還而渭城已)
(䧟錡退屯瓦亭中孚與其弟統領官中彦送欵降敵彦琪以餘兵遁歸古原中孚等又引金人劫降之錡至花)
(石峡統制官趙彬又劫其軍與金帛降敵二書所載略同然以趙甡之遺史考之當洧及中彦繼叛時金人猶)
(未大入也甡之以為張中彦趙彬同謀逐錡此為得之二書所云差略又按常同劾劉子羽䟽孫恂斬二將洧)
(實告于庭而克謂洧守慶陽當考趙彬者本文士據紹興九年彬待罪狀自云富平失律時係涇原幕官克以)
(為統制亦誤)遣朝散郎謝嚮措置福建兵民寨柵時范汝
為盗熾官軍多失利故命嚮持金字牌往招之詔故
特進李邦彦贈觀文殿大學士令桂州量給葬事范宗
尹之庭對也考官陸德先等言其立異邦彦為詳定官
取旨寘乙科故宗尹德之後諡和文(日歴勘會李邦彦已復特進按今年)
(七月乙丑邦彦復銀青光祿大夫不知何時再復也)
辛卯故責授單州别駕耿南仲追復宣奉大夫觀文殿
學士令梧州量給葬事范宗尹為南仲所知因盡復其
官職論者咎之(日歴今年七月乙丑有旨耿南仲復元官不知此時何以又云追復或是前此)
(嘗有論列追寢諸書不見當考)虔州進士李敦仁少無頼其父嘗言
先世冡地風水殊勝四十年後當有出侯王者敦仁喜
由是遂以襲逐楊勍為名欲聚兵數萬人據江南福建
三路(此據紹興元年九月戊戌大理寺所劾李敦仁欵狀)其後就招為承節郎隸
江西兵馬副都監李山軍中使喚既而山遣敦仁往虔
化捕盗敦仁因與其弟世䧺聚衆於羅源有兵萬餘是
日破虔化縣又入石城縣詔山與吉州統制官張忠彦
會兵討之(事聞在十二月癸未)
癸巳進士高世轟特授右監門衛將軍駙馬都尉賜名
世榮時偽福國長公主當下降選於戚里而得之世榮
士瞳從孫也父公繪以敦武郎監湖州都酒務翌日上
召對而命之仍賜襲衣金帶鞍馬如故事(按公繪宣仁從姪不可以)
(與世則之父同名)故朝請郎黃宰贈直秘閣宰崇寧末應詔
上書流徙海島故錄之
甲午檢校少保建武軍節度使楊惟忠為江州路副都
緫管以所部屯江州是日偽齊劉豫遣尚書右丞相
張孝純冊其母令人為皇太后立其妾錢氏為皇后錢
氏本宣政間宫人出為民婢入豫家有寵託言吳越王
後而立之
乙未朝奉大夫知漳州向子諲復直龍圖閣令樞密院
遣使臣往湖南廣西以来尋訪催促之任仍令宣撫處
置使司參議官王以寧以所部兵付子諲訖赴行在時
以寧已為孔彦舟所逐矣
丙申馬進急攻江州奪門併入兵馬副鈐轄劉紹先統
兵迎敵雖捷而攻城愈急守臣姚舜明乃募廸功郎黃
武免解進士張定之間道賫䗶書赴行在浙西安撫
大使劉光世言臣准御筆令督諸鎮速解山陽之圍若
使岳飛等即時恭聽朝廷指揮尅期前来則承州之賊
可破楚州之圍可解乘機投隙間不容髮飛等遷延五
十餘日遂失機會臣實不勝憤懣今臣已將沿江應係
来路嚴為把守必不使南渡詔光世節制諸鎮戮力保
守通泰仍伺便襲敵過淮毋失機會是日范宗尹等
進呈江東探報孔彦威李成人馬宗尹曰臣等商量將
来萬一移蹕欲令韓世忠屯饒州張俊留越州相為聲
援上曰朕日夕念此未嘗忘懷世忠兵少與李成相拒
萬一決戰少有敗衂國威愈挫朕欲留世忠浙東此人
忠勇不畏金人敢與之戰使張俊以五千精騎策應之
恐能成功来春事定朕親督諸軍廵幸江東雖過淮南
亦所不憚平此二寇不難也趙鼎曰臣恐成軰乘間深
入愈難支梧上曰卿所慮極當顧力未能及耳然朕之
所說未必皆是卿等之言亦未必皆非更呼諸將議之
丁酉詔為趙立輟二日朝贈立奉國軍節度使開府儀
同三司諡忠烈官子孫十人且令訪其遺骸官給葬事
後為立祠名顯忠知承州王林自興化率餘兵奔通
州
戊戌太常少卿解習為起居郎新除直龍圖閣知泉
州蘇遲為太常少卿尚書吏部員外郎王俁為左司員
外郎新除右司員外郎侯延慶為禮部員外郎俁華陽
人也先是御史中丞冨直柔論延慶而援遲故二人卒
改命(禮部題名延慶自直秘閣除當考)
己亥詔連州編管人林杞許自便初把以擅殺張政故
坐貶至是言者論其功乞酌情減免故有是命(紹興二年七月)
(甲申復官)
直秘閣淮寧順昌府蔡州鎮撫使馮長寧以王命阻絶
棄城去是月以淮寧附於劉豫(此據趙甡之遺史附見偽豫傳亦云建炎四年)
(十一月馮長寧自陳州歸附與遺史盖同日歴紹興元年二月癸未蔡州狀契勘馮長寧於去年四月中驅擁)
(老少擅棄府城逃遁南来所經過蔡州民戶盡劫奪與此不同蔡州所申當不誤或者長寧以今夏逃去至冬)
(復北奔亦未可知若長寧四月已降則朝廷無緣明年二月尚令赴行在今且從遺史附此更候詳考)
通泰鎮撫使岳飛在泰州持法嚴衆不敢犯前軍統制
官傅慶衛州窰戶也有勇力善戰飛愛之慶恃其才視
飛為平交飛亦無忤色及飛為鎮撫使待之頗異慶覺
之不悅會劉光世遣王德来承州飛命慶以兵會慶與
德交馬而語云願事劉公德許之統領官王憲聞其語
以告飛憾之戒憲勿泄至是飛令諸將射遠慶獨至百
七十步既而飛取上所賜戰袍金帶遺統制官王貴慶
醉謂飛曰當賞有功者飛問有功者誰慶曰慶在清水
亭有功飛大怒焚袍毁帶曰不斬傅慶何以示衆遂斬
之河南鎮撫司兵馬鈐轄翟琮率禆將李興渡河敗金
人於陽城縣遂進至絳州之曲垣橫山義士史凖等以
其衆来附興歸以所部屯商州初王善既降於金人
餘黨皆散金人屯於六合縣其餘黨稍集至是推祝友
為首寨於滁州之龔家城專殺人以為糧食(日歴紹興元年二月)
(丙辰廬夀鎮撫司統制高彦狀彦等元是鎮撫李仲下人馮先蒙差在六合縣後有先鋒將官祝友恃兇聽䜛)
(上下怨怒彦等遂分軍来廣德軍界下寨不知仲即是王善餘黨否且附此當考)盗劉忠據
岳州平江縣之白面山山在平江分寧瀏陽三縣之間
(趙䧺揆韓世忠墓碑云劉忠據祁陽白綿山據日歴紹興二年二月己丑黃叔敖所奏乃此面字又不在祁陽)
(碑恐誤也)偽齊劉豫令民間房緡以十分為率五釐入官
杜充自南京至雲中金左副元帥宗維薄其節不之
禮久而命知相州
建炎以來繫年要錄卷三十八
建炎以來繫年要錄卷三十八金人地名考證
尼瑪哈(原書作黏罕誤改見卷一)
逹蘭(原書作撻懶誤改見卷一)
錫納(原書作室撚誤今改正)
