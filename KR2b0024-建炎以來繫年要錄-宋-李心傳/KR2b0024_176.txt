建炎以來繫年要錄卷一百七十六
宋李心傳撰
紹興二十七年(歲次丁丑隆金海陵煬王亮正二年)春正月(按是月戊辰朔)丙
子尚書駕部員外郎楊偰試祕書少監右中奉大夫
王晌卒晌自太平州罷歸會提舉江東常平茶鹽公事
吕忱中發其在宣城盗常平米買銀事置獄廣德軍所
按無狀移徽州晌行至梅家店而卒
丁丑右武大夫和州防禦使幹辦皇城司劉伉知閤門
事
初大理少卿楊揆建請秦檜當國日無辜被罪者不以
年限自陳並與改正事既行(去年十月庚午)御史中丞湯鵬舉
奏揆邀譽侵官牴牾祖宗之成法乞寢前奏戊寅從之
戊子詔侍從各舉宗室京朝官材識行治者二人特與
召對用權刑部侍郎張礿請也右通直郎監登聞檢
鼓院王述以食貧乞補外上曰王倫頃年奉使金國金
欲留之許以官爵倫不從乃冠帶南嚮再拜訖就死此
事亦人所難宜恤其後可特添差通判平江府
己丑召徽猷閣待制致仕鄭望之赴行在望之以衰老
疾力辭上謂大臣曰望之不獨君臣乃是故人於是陞
徽猷閣直學士復致仕(望之復致仕在三月辛巳)時望之年八十矣
庚寅忠訓郎岳建夀為閤門祇候(建夀超子武舉及第已見)三佛
齊國進奉使蒲晉等辭行
辛卯潼川府路轉運判官王之望言臣於去月兩具劄
子奏聞乞特詔蜀中二大將量减軍中冗食浮費切計
已徹宸聰臣聞應天以實不以文動人以行不以言陛
下若俯從臣請願先撥四川上供歲額之半以為之倡
此錢宣撫處置司已嘗截留應副贍軍邊事既息始發
赴行在今復捐以裕民真盛德事盖不如是不足以示
陛下應天動人至誠惻怛之意若今指揮與詔書相繼
而下則彼知丁寧之訓非空言文具必將心悅誠服其
敢不祇若休命臣不量疎遠薦以瞽言上冒天威罪當
萬死惟陛下赦其愚忠先是上以蜀民久困供億詔制
置使蕭振總領財賦湯允恭都大主管茶馬公事李澗
成都府路轉運判官許尹與之望同措置務令實惠及
民可以經久故之望有是言輔臣進呈上曰此湏見得
四川每年出入之數常賦幾何横斂幾何軍儲所需與
無名之費多少朕不惜减以裕民第諸司未有定議今
遽如此萬一闕乏何以善後之望有愛民之心但臨事
不審率爾有請知樞密院事湯思退請趣振等條上上
可之時起居郎趙逵亦奏四川在萬里外其取民之塗
有二如激賞絹之類官以民所當納者揭之通衢上下
共知此明白告示而取之也如激賞錢之類總領以若
干數下之州縣必陽戒之曰無損歲計無傷民力若然
則須官吏自備而後可官吏不能自備其勢不得不增
有額之賦私應無名之索此隂取而不告者也臣願詔
振等凡總司錢物必分為二曰此上下通知者其不通
知當根其所自出而放之然後吏不能沮而惠徧遠方
矣
壬辰直敷文閣張宗元為尚書駕部員外郎
初朝廷歲於江浙湖南福建諸州市軍器物料而州縣
以無本錢率於人戶物力錢上敷納民甚苦之上聞之
甲午詔皆以縣官錢償其直(江東路用一分軍期錢江西路用移用錢福建路用)
(增稅錢浙東路用應管錢浙西湖北路並用係省錢湖南路用運司錢泛抛物料乾道三年九月辛巳所書可)
(參考)
乙未詔兩省臺諫侍從有服親省試合格者令禮部具
名以聞自是遂為故事
二月丁酉朔詔自今國學及科舉取士並令兼習經義
詩賦内第一場大小經各一道永為定制上以經學寖
微故有是旨
庚子右承直郎知分宜縣咼輔特遷右通直郎以吉州
守貳應詔言其政績也太尉武當軍節度使御前諸
軍都統制充利州東路安撫使兼知興元府楊政薨年
六十政守漢中凡十八年訃聞特贈開府儀同三司賻
銀帛千匹兩封其妻永寧郡夫人南氏為崇國夫人後
諡襄毅
辛丑將作監丞楊倓守尚書都官員外郎
壬寅廢江隂軍為縣隸常州先是直祕閣知臨安府主
管浙西安撫司公事榮薿言自建縣為軍於朝廷初無
所補而以一縣之財供一州之費遂使繇役科率倍於
他州兼常州失此一縣之賦兩皆受弊故有是命仍詔
存屯兵三百八十餘人以知縣兼軍使直徽猷閣江
南東路提點刑獄公事天民(按天民上疑脫姓)劾信州守臣周
葵不恤郡政時葵巳為御史論罷(去年十二月乙卯)上謂宰執
曰大抵先歴知縣諳政事然後付之一郡必優為之朕
頃在河北見汪伯彦治郡全不費力以其經歴多事皆
通曉向來俞俟知紹興亦然今周葵止因昨在言路好
論事遂得虛名魏良臣力薦之及治郡乃不職與宫觀
宜矣沈該等曰汪伯彦河朔事至此盖三十餘年上記
人之善久而不忘如此
癸卯直徽猷閣提舉台州崇道觀張深卒
甲辰詔試中武學生依監學例給綾紙
丁未上謂大臣曰王會守平江日有錢三十萬緡以羡
餘為名未曾起發聞近已侵耗大半今既罷羡餘未知
復何所用若巧取於民當便將窠名盡行除去恐取之
不已百姓難堪宜速理會權尚書禮部侍郎辛次膺
試給事中自巫伋遷後給事中不除者七年至是始命
次膺右朝散大夫張子華除名勒停送萬安軍編管
仍籍没家財子華嘗提舉廣南市舶言者奏其贓汙不
法遣大理寺丞莫濛即廣州鞫之法當絞故有是命濛
又言秦檜秦熺鄭時中丁禩受子華所賂計直皆數千
緡詔並免追究禮部貢院奏應博學宏詞科左廸功
郎周必大合格詔堂除建康府府學教授必大管城人
寓居廬陵普安郡王見其所試以為有掌誥才大善之
己酉直龍圖閣淮南轉運副使蔣璨權尚書禮部侍郎
未及拜為言者所論後八日改集英殿修撰知平江府
左朝請郎知嚴州金安節提點兩浙西路刑獄公事
庚戌宗正少卿李琳權尚書吏部侍郎祕書少監楊
偰為宗正少卿
辛亥樞密院檢詳諸房文字劉章試祕書少監
壬子宰臣沈該等言太廟仁宗英宗兩室前柱生芝草
欲率百官拜表稱賀許之少師保寧軍節度使新判
紹興府信安郡王孟忠厚充萬夀觀使提舉祕書省忠
厚過闕入見遂以命之後七日詔忠厚月過局如宰執
例(熊克小歴誤載忠厚初除在己未今不取)
癸丑給事中辛次膺罷為敷文閣待制提舉江州太平
興國宫以御史中丞湯鵬舉論次膺曩歴臺諫無彈擊
之譽故也
戊午御史中丞兼侍讀湯鵬舉參知政事鵬舉為臺官
凡一年有半所論皆秦檜餘黨他未嘗及之宗正寺
主簿祝閔罷右宣教郎通判臨安府吳伸責監郴州酒
稅先是湯鵬舉論閔曩令海鹽以權臣嘗游學是邑乃
創一堂名曰將覺因而乾沒官錢入已伸初實無官因
權臣與其父有鄉黨之親委曲為地遂玷仕籍故有是
命
己未敷文閣待制知荆南府王師心試尚書戶部侍郎
師心嘗言鄂渚戍兵市馬北境宜禁止以窒邊釁上然
之殿中侍御史周方崇守侍御史監察御史王珪守
殿中侍御史右正言凌哲為右司諫祕書省正字葉
謙亨胡沂張孝祥並為校書郎
庚申尚書吏部侍郎陳康伯兼侍讀權禮部侍郎賀允
中兼侍講初福建提點刑獄公事吳逵奉詔覈實鹽
事謂紹興元年漕司第辦歲計未認鈔錢不可為凖盖
慮有不足必别致擾民宜約州縣歲費總數除二稅所
入外有闕即分鹽綱補之凡上四郡及屬縣歲般千有
六百萬斤視舊直十損其三毋得敷於民戶舊漕司取
於州縣號增鹽錢及提舉司取吏禄錢皆損三分之一
(增鹽錢斤二十八文今損其九吏禄錢斤一文今損三分)又帥漕二司毋得鬻鹽以
侵州縣時逵已移鼎州詔從之自是閩之上四郡民力
稍寬矣
癸亥武泰軍節度使知潭州劉錡為太尉知荆南府初
江陵縣之東有黃潭者建炎間邑官决水入江以禦盗
由是夏秋漲溢荆復間皆被水患至是錡究知其弊始
命塞之廣田數千畆流民自占者幾千家議者以為便
(此據明年八月壬辰都民望奏修入當在此年因附錡除帥之後)
甲子上謂輔臣曰蜀中舉人前此有赴廷試不及者皆
賜同進士出身恐其間有俊秀能取高第之人例皆置
之下列甚可惜也今次若來者尚少當展日以待之
左朝奉郎知瀘州李文會復龍圖閣學士知潭州
是月金國主亮坐武德殿召吏部尚書李通刑部尚書
胡勵翰林直學士蕭廉語以朕夜夢至上帝所殿中人
語如嬰兒少頃有青衣持宣授朕天策上將令征某國
朕受命出而上馬見鬼兵無數朕發一矢射之衆皆喏
而應既覺聲猶在耳即遣人至廐中視所乘馬其汗如
水取箭數之亦亡其一此異夢也豈非天假手於朕令
取江南乎通等皆賀亮戒無泄於外廉慶弟也亶特賜
及第(此以張棣正隆事迹及宋翌金亮本末參修但翌繫之明年五月而棣所記事與金他書多參同故)
(從棣事迹附今年二月蕭廉事跡以范成大攬轡錄修入)
三月(按是月丙寅朔)丁夘侍御史周方崇言敷文閣待制知福
州李如岡本曹泳黨與媚事權臣所至不治詔如岡提
舉台州崇道觀仍奪職
己巳侍御史周方崇請京局改官並先注知縣上以問
宰執沈該曰選人改官後實歴親民實為良法上曰徽
宗嘗言仁宗朝每除執政大臣必先問曾歴親民否盖
親民則能通世務置之廊廟天下利病知過半矣此朕
昔年恭侍親聞玉音誠可為萬世法也遂從之左朝
奉郎陳之淵提舉福建路市舶右奉議郎直顯謨閣
韓彦朴降官職各一等仍勒停坐毆部曲至死也
壬申上謂宰執曰去冬皇太后微有腰腿之疾不曾出
殿門昨入侍慈寧因言近日清明牡丹已開皇太后忻
然步至花所朕喜甚因留賞牡丹皇后以下皆醉至晩
回殿上猶喜見天顔張綱曰陛下孝德所感誠可慶也
權刑部侍郎張礿言今四川州縣以錢計贓者並以
引抵貫泉貨之用銅鐵相凖如此是四川之法偏重乞
自今有犯並依市價紐計錢數從之
丙子宰執進呈從官所舉人材試尚書吏部侍郎陳康
伯奏左朝奉大夫趙不溢可備郡守(四月壬寅除軍器少監)右宣
教郎趙師嚴學術文章可期遠大(三十二年三月庚戌自六院除湖州通判)
權禮部侍郎兼侍講賀允中奏左朝奉大夫知吉州曾
幾多識典故宜在夲朝(四月甲辰辭召命除直祕閣)左朝散郎通判
荆南府范如圭操修無玷久處外官未厭輿論(九月乙丑除江)
(西提舉平茶鹽)常左承議郎新主管南外敦宗院葉顒端方靖
退可備選掄(七月丁夘除將作主簿)右宣教郎知天台縣韓元龍
長於治縣(二十九年二月庚子除司農寺主簿)權刑部侍郎張礿奏右通
直郎知巴陵縣劉廓剛正詳明(未見除目當是礿得罪遂不至)右宣教
郎主管官告院鮑黌博學有文優於吏事(四月癸夘召對不稱旨)
左宣教郎蒲瑮端方有守學問該通(四月壬子用御史王珪言罷召命)
戶部侍郎王俣奉左朝請大夫提點兩浙東路刑獄公
事宋棐忠厚詳明(四月丁酉除直祕閣知揚州)右承議郎鄞縣丞向
子偉孝友公方長於治劇(三十八年二月壬子除軍器監主簿)左朝散郎
監潭州南嶽廟任古邃於經術明練端方(十一月甲申除監察御史)
詔並赴行在顒永福人元龍宗道孫(宗道綜子仕至戶部侍郎)黌朐
山人瑮眉山人古定陶人也(三月庚寅楊椿薦四月甲寅李琳薦六月辛亥王師)
(心薦通兩史官所舉凡二十六人惟張礿所薦三人不用)詔兩省官依侍從薦所
知(三月丁酉左史薦辛巳右史薦)左朝奉郎馮時行知蓬州時行以
不附和議為秦檜所惡坐廢者十八年至是復起既而
殿中侍御史王珪論其萬州招軍事又罷之時行至官
才五日也
戊寅左宣議郎趙廱主管官告院
己夘監察御史樊光遠為尚書工部員外郎從義郎
趙不惪乞以登第所遷二官回授其母曹氏詔特封咸
寧郡夫人不惪沂王仲損孫也父士圃時為右監門衛
大將軍
庚辰直祕閣新知鼎州吳逵卒
壬午詔江西提刑司依舊還贛州節制贛吉官兵措置
汀漳盗賊
癸未左朝奉郎新江南西路轉運判官趙公稱知贛州
甲申敷文閣學士提舉江州太平興國宫周三畏卒
捧日天武四廂都指揮使房州觀察江南西路兵馬鈐
轄馬立卒
丙戌上御射殿引正奏名進士唱名先是湯鵬舉以御
史中丞知貢舉上合格進士博羅張宋卿等上親策試
既而御筆宣示考試官曰對策中有鯁亮切直者並寘
上列以稱朕取士之意時樂清王十朋首以法天攬權
為對其略曰豈今日朝廷猶有僣賞濫罰如春秋時乎
豈國家用度之際有所未節奢侈之風有所未革乎又
曰臣勸陛下攬權者非欲陛下衡石量書如秦皇帝而
謂之攬權也又非欲陛下傳飱聽政如隋文帝而謂之
攬權也又非欲其以強明自任親治細事不任宰相如
唐德宗而謂之攬權也又非欲其精於吏事以察為明
無復仁恩如唐宣宗而謂之攬權也盖欲陛下懲其所
既往戒其所未然操持把握使威福之柄一出於上不
至於下移而已又曰朝廷往嘗屢有禁鋪翠之令矣而
婦人以翠羽為首飾者今猶自若也是豈法令之不可
禁乎豈宫中服澣濯之化衣不曳地之風未形于外乎
夫法之至公者莫如取士名器之至重者莫如科第往
歲權臣子孫門客省聞殿試類皆竊巍科而有司以國
家名器為媚權臣之具而欲得人可乎又曰臣願陛下
以正身為攬權之本而又任賢以為攬權之助廣收兼
聽以盡攬權之美權在陛下之手則所求無不得所欲
皆如意雖社稷之大計天下之大事皆可以不動聲色
而為之矣晉原閻安中策言太子天下本自昔人君嗣
政之後必建立元子授之七鬯所以繫隆社稷基固邦
本示奕世無窮之休臣觀漢唐史東海王疆之於顯宗
宋王憲之於明皇帝既皆為太子矣暨天命定於後莫
不優加職秩大封殊禮退就宫邸當時無間言後世無
異議孝成帝即位二十五年立弟之子定陶王為子今
陛下之心祖宗之心也聖慮經遠神幾先物嘗修祖宗
故事累年於兹矣日就月將緝熙光明之學其歴試周
知不為不久也而儲位未正嫡長未辨臣愚深恐左右
近習之臣寖生窺伺漸起黨與間隙一開有誤宗社大
計此進退安危之機也臣願陛下斷自宸衷蚤正儲位
以係中外之望詳定官定十朋為第九編排官孫道夫
奏其辭語鯁切上覧之前三日謂大臣曰今次舉人程
文議論純正仍多切直似此人才極有可用翌日又謂
大臣曰昨覧進士試卷其間極有切直者如論理財則
欲省修造朕雖無崇臺榭之事然喜其言直至論銷金
鋪翠朕累年禁止尚未盡革自此當立法必禁之去年
交趾獻翠毛五百尾朕未嘗用當焚於通衢湯思退進
曰陛下旌直言以冠多士焚翠羽以革侈靡皆盛德事
昔公孫弘射策太常奏弘第居下武帝親擢為第一今
此九名試卷若不經御覽安得獨先多士上曰其中亦
有不實處但取其直耳思退曰太宗時有雍邱尉武程
上疏願减後宫嬪嬙太宗謂宰相曰程疎遠未悉朕意
縱欲敗度朕所不為内廷執掌有不可去者李昉欲黜
程以戒妄言太宗曰朕曷嘗以言罪人但念程不知耳
士人論事不究虛實陛下能容之實千載之遇上曰正
不消與辨陳誠之曰天下自有公論陛下此舉大足以
感動天下願陛下自此益崇儉約以節浮費上曰卿等
在朕左右見朕曷嘗一日不以此為念誠之曰願加不
息之誠則天下幸甚時上臨御久主器未定大臣無敢
啓其端者安中對策獨以儲貳為請上感其言擢安中
第二遂賜十朋等四百二十六人及第出身或曰安中
與舉人黃成孫同縣相友善成孫父源嘗為書言儲貳
事安中得其說以對上大賞之始蜀人之未集也上數
有展日之命沈該奏天時向暄恐陛下臨軒不無少勞
乞一面引試後有至者臣等策之中書定其高下上不
許曰三年取士朕豈憚一日之勞耶及唱名至安中又
至第三人䨇流梁介上連舉首謂該曰如何該大慚悚
(上親策在癸酉諭大臣在癸未甲申今牽聯書之)丁亥特奏名進士李三英等
三百九十二人武舉進士趙應熊等十五人特奏名一
人授官有差應熊武藝絶倫且試南省為第一人上謂
大臣曰徽宗時如馬擴馬識遠俱以武舉擢用或銜命
出疆今次魁選文武皆得人應熊弓馬甚精文字亦可
采朕樂於得士雖終日臨軒不覺倦也遂以應熊為閤
門祇候江東安撫司凖備將三英福州人也詔自今
宫人以銷金鋪翠為服飾者令會通門譏察犯人追賞
錢千緡經手轉入皇院子等並從徒二年科罪用王十
朋之言也
己丑詔减三川對糴米十六萬九千餘石䕫路激賞絹
五萬匹兩川絹估錢二十八萬緡有竒用蕭振湯允恭
李澗許尹王之望請也内對糴正色米四萬六千餘石
舊應副御前軍之在綿渠州潼川府者至是令漕司糴
買而總領所以其直償之舊潼川路畸零折帛每匹為
錢九千成都路為九千有半今皆减一千振澗又减韓
球所增茶額四百六十二萬餘斤罷𣙜渠合廣安軍茶
减成都府利州路茶引錢每引三千凡茶司引息虛額
歲减錢九十五萬餘緡上覧奏謂宰執曰前日下有司
詳其事正欲知向後兵食無闕使民被實惠若無以善
後恐又别有改更非所以裕民初講利害想四川之民
日望蠲免今此足以慰其心矣
庚寅權兵部侍郎兼國子祭酒楊椿奉詔舉左承議郎
馬騏才學醇明見識高遠(二十九年正月丁巳除軍器監主簿)左朝散郎
簽書雅州判官廳公事文之竒學業老成恬於進取(二十)
(九年二月戊子除通判階州)右宣義郎前知涪城縣趙不倚性資孝
友吏事可觀詔並赴行在内騏之竒仍俟秩滿騏廣都
人之竒眉山人也
辛夘詔從官所薦新改官人並與堂除知縣俟任滿日
取旨陞擢右奉直大夫荆湖北路提點刑獄公事趙
子游直祕閣初命從官各舉宗室二人戶部侍郎王俣
薦子游忠厚儒雅左朝奉郎知蕪湖縣趙不吝公廉靖
退既召還而本路闕官除職還任子游令㢜子也(二人被召)
(在甲申今併書之)
是日左宣奉大夫守尚書右僕射同中書門下平章事
万俟卨薨壬辰拜特進觀文殿大學士致仕贈少師命
入内内侍省都知衛茂實護喪拜其子右承奉郎夷中
右廸功郎致中並直祕閣他子姪九人各進一官後諡
忠靖左朝散大夫符行中再責成州團練副使南䧺
州安置右朝散大夫鄭靄令吏部與遠小監當差遣以
殿中侍御史王珪論二人在蜀中專恣暴横多以庫金
互送也右承議郎黃敏行免决刺配貴州牢城敏行
嘗守江隂常和三郡盗庫金入已法當死特貸之
夏四月丙申朔手詔除民間買賣耕牛之稅清遠軍
承宣使知金州節制屯駐御前軍馬姚仲為龍神衛四
廂都指揮使御前諸軍都統制利州東路安撫使兼知
興元府保寧軍承宣使御前前部統制知階州王彦為
金房開逹州安撫使節制屯駐御前軍馬兼知金州
丁酉侍御史周方崇乞裁定選人充勑局刪定官賞典
序位吏部請位太學博士下在任滿一年進士出身通
及四考餘人五考許磨勘該進書者比類循資從之
左朝請大夫兩浙東路提點刑獄公事宋棐直祕閣知
揚州用王俣薦也左文林郎逹州州學教授劉望之
行國子正望之成都人宰臣沈該薦其才乃有是命
起居郎趙逵奉詔舉左廸功郎李石學識高明志節高
果(二十八年正月乙酉除太學錄)左廸功郎劉儀鳳富有詞華恬扵進取
(二十八年四月甲寅除諸王宫教授)左從政郎郟次雲禀資端良(五月己夘除國)
(子錄)左文林郎馮方才識兼茂(二十八年正月乙酉除國子正)石磐石人
儀鳳樂至人方安岳人也
辛丑尚書工部侍郎兼權直學士院劉才邵以老疾求
去罷為顯謨閣直學士提舉江州太平興國宫起居
舍人周麟之奉詔舉左朝散郎新通判邵武軍鄭知剛
老成端練(七月丁夘除宗正寺主簿)左從政郎李薦學術純明莅官
不苟(六月戊申除太學正)左廸功郎惠廸才識過人所養深厚(五月)
(庚辰召見二十二年三月丙辰除大理司直)知剛侯官人也
壬寅左朝奉大夫主管台州崇道觀趙不溢為軍器少
監用陳康伯薦也
甲辰端明殿學士左朝奉郎知湖州汪勃特遷左朝奉
大夫勃乞奉祠乃有是命御史臺檢法官褚籍主簿
李庚並為監察御史籍庚皆湯鵬舉所薦也左朝奉
大夫知台州曾幾直祕閣幾始用賀允中薦召赴行在
至則以老疾乞辭遂有是命
庚戌宰執進呈趙逵所薦士上曰三吴才行之士往往
知其姓名惟蜀人道遠其間文學行義有可用者不由
論薦無由得知前此數年蜀中仕官者例多隔絶不得
一至朝廷甚可惜也自秦檜專權深抑蜀士故上語及
之沈該曰近日蜀中士大夫多被薦舉已得旨隨材召
用上曰甚善
辛亥少師保寧軍節度使萬夀觀使提舉祕書省信安
郡王孟忠厚薨贈太保擢其子右朝請郎充右宣義郎
嵩右承事郎雍皆直祕閣他子孫六人皆進一官封其
妾趙氏為恭人符氏為安人命睿思殿掌簿書梁紹祖
主葬事詔以提舉祕書省印納禮部自是不復除
壬子權尚書刑部侍郎張礿降一官放罷先是礿奉詔
薦主管官告院鮑黌召對而人才凡下上諭大臣曰朕
不能盡識天下多士故令侍從臺諫各舉所知若不精
審非朕求才之意乃罷之殿中侍御史王珪即奏黌出
於效用諛佞權臣請求得官又奏礿所舉蒲&KR1729;素無行
檢故有是命後二日知樞密院事湯思退奏礿薦人不
當昨罷之甚合公論上曰朕居深宫中何由盡識天下
人才侍從既不足信朕何所取信初見黌上殿已覺不
如所舉况又臺諫論列較其罪自合遠竄只降一官罷
已是寬典左宣教郎新婺州州學教授任盡言為太
常寺主簿盡言伯雨孫上召對而有是命
甲寅祕書省校書郎王剛中兼普安恩平郡王府教授
權尚書吏部侍郎李琳薦右朝請大夫施垓端慤公
廉左文林郎沈厦文行兼美(厦五月丁丑召對垓六月丁未除廣東提舉)厦
歸安人也時上命從官後除者皆得續薦士故琳以二
人應詔虛恨都王歴階告老乞傳其子蒲底詔以蒲
底為承信郎
丁巳左中大夫知福州沈調充祕閣修撰調自揚州改
除過闕入見遂有是命(調改除在三月丙子)
己未玉牒所進呈太祖太宗魏悼王三祖下僊源類譜
用黃麾細仗教坊樂僧道威儀前導上御垂拱殿觀書
宰執皆陞殿侍立於是本所官吏及中使進秩者二百
一十人(本所官推恩在六月甲午)
辛酉尚書吏部侍郎兼侍讀陳康伯遷吏部尚書
壬戌尚書戶部侍郎王俣權工部尚書太府少卿林覺
權戶部侍郎侍御史周方崇奏俣在戶部所為乖方及
徙他曹怏怏不樂後八日罷俣為敷文閣待制提舉江
州太平興國宫覺麗水人也
是月加封徐偃王曰靈惠仁慈王(廟在衢州)
建炎以來繫年要錄卷一百七十六
