建炎以來繋年要錄卷一百八十二
宋李心傳撰
紹興二十有九年五月甲寅朔詔福建路閃生沙田權
行住賣時有詔盡鬻諸路官田而閩中傍江海之地有
閃生者提點刑獄公事樊光遠審於朝戸部悉令出賣
殿中侍御史任古言此皆民間自偹本錢興修數年之
間償費未足出賣太早其擾不細上乃寢其命延福
宮使寧國軍承宣使入内内侍省都知陳永錫提舉在
京宮觀以病自請也永錫尋卒贈安德軍節度使諡温
恭(永錫贈諡在辛酉)
丙辰主管侍衛步軍司公事趙密乞增置幹辦公事一
員以忠翊郎周師古充從之(師古皇后姨夫今年正月補官)
丁巳詔殿前司選差統制官一員官兵千人往江州駐
劄弹壓盗賊歲一易之以江州之瑞昌及興國軍茶寇
出没故也尋遣統制官孟珪
己未上與宰執論儲蓄事上曰比緣河流淺澁綱運稽
緩已支内帑錢五百萬緡以佐調度朕自息兵講好二
十年所積豈以自奉盖欲備不時之湏免臨時科取重
擾民耳可令戶部計每歲經常之費量入為出而善藏
其餘自非饑饉師旅勿得妄動敷文閣待制知鎮江
府楊揆移知湖州敷文閣直學士韓仲通知鎮江府時
仲通未免喪詔俟從吉之任中書門下省奏江浙四
路所起折帛錢地里遥遠欲就近樁管以備軍用臨安
府嚴州廣德軍二百五萬八千餘緡並起赴行在平江
府湖秀州四十八萬三千餘緡並起赴平江府鎮江府
常徽處州八十二萬七千餘緡並起赴鎮務場建康府
宣信洪筠袁撫州一百十九萬四千餘緡並起赴建康
務場池饒太平州南康軍六十四萬八千餘緡並起赴
池州大軍庫江吉州臨江建昌興國軍四十七萬九千
餘緡並起赴鄂州緫領所詔除徽處州廣德軍舊折輕
齎外餘州當折銀者並發見緡願起銀者聽自行在外
令浙西提刑司三總領所認數拘催置庫樁管俟旨支
撥毋得移用先是兩路折帛錢歲為五百七十三萬餘
緡並輸行都至是始外儲之以備軍用
辛酉詔官員豪富之家計囑諸軍部轄人放債與軍人
厚取利息於請受内尅還有害軍政令内外諸帥譏察
禁止其有債負日下除放即理索及還之者皆抵罪自
今有犯命官取旨仍出榜曉諭進士康舉之譽之並
送南康軍聽讀日下出門令本軍常切拘管二人皆與
之弟臨安府奏其輙至行在妄說事端故爾
壬戌昭化軍承宣使提舉萬夀觀錢愷降授舒州觀察
使提舉台州崇道觀日下出門愷以私財託軍中回易
事聞故有是命其營運錢仍拘沒如係軍人欠負即除
之皇叔保康軍承宣使知南外宗正事士&KR3184;為建寧
軍節度使
乙丑右廸功郎大理司直劉芮為右宣義郎主管台州
崇道觀芮以疾乞奉祠三省言芮名臣之孫恬静有守
欲望少加甄奬乃有是命
丙寅左武大夫鄂州駐劄御前左軍副統制王宣為京
西路馬步軍副緫管先是詔都統制田師中選近上兵
官可往京西者師中言宣可用遂命之
丁夘詔諸路錢物綱運不許差承議郎已上官管押如
或差募至交納處更不推賞時言者論近之貪官爵者
例求部綱之賞以遷官蔭子望自今應轉朝奉大夫及
朝奉郎毋得以恩賞遷下吏部看詳而有是命戸部
侍郎趙令詪等言諸路屯駐大軍例當貼降錢應副欲
下𣙜貨務場印給公據關子赴三路緫領所招誘客人
等請淮西湖廣各關子八十萬緡淮東公據四十萬緡
皆自十千至百千凡五等内關子作三年行使公據作
二年許錢銀中半入納依自来優潤分數從之
己巳侍御史朱倬殿中侍御史任古左司諫何溥右正
言都民望監察御史汪澈等言伏見直秘閣成都府路
轉運副使王之望文行純全政事明敏前將漕東蜀繼
領憲臺去經界之偏重救監酒之久弊及權潼川府因
行賑濟募人修城功同創築歛不及民今移節西蜀除
去横賦以寬民力右奉直大夫潼川府路提點刑獄公
事續觱好謀善斷向贊王彦軍幕裨益居多逮知果州
首尾六年愛惜官物甚扵私財今持節東川獄訟希簡
右朝請大夫知閬州王濯臨事精審下不敢欺昨知沅
州嘗為部使者列薦今知閬州未究其才已上三人治
行顯著委是實迹詔之望直顯謨閣觱濯直敷文閣俟
更取旨陞擢先是去年正月甲申有詔臺諫侍從三人
已上公共推薦監司治狀三省考察至是倬等以三人
應詔宰相沈該湯思退言近旨令監司守臣按察所
部官屬其治蹟顯著者保舉陞擢緣未有定立條目致
舉刺皆未能當竊見元祐間司馬光陳請舉按官吏八
條委是詳密扵今可行臣等今重行修立舉薦四條曰
仁惠(謂愛民利物衆所畏愛非疲軟不立曲取人情者)公直(謂心無適莫事不吐茹非内私外公)
(實佞詐真者)明敏(謂深察情理應機辦事非飾詐掠美利口矜功者)廉謹(謂安貧守分動遵法)
(度非詐稱釣名偷安避事者)按察四條曰苛酷(謂用刑繁苛殘虐踰法)狡佞(謂傾)
(險巧詐危人自安)昏懦(謂不曉物情依阿無守)貪縱(謂饕餮無厭任情不法)凡應薦
舉者州舉之部使者部使者舉之朝廷皆籍記姓名随
材任使又慮一路一州官吏衆多長吏覺察不盡望令
監司專按守倅路都監以上守倅按察在州兵曹職官
以上及諸縣令丞所舉失實者取旨竄責失按察者遞
降差遣一資餘所部守監司守倅皆得舉按但不坐失
察之罪從之
庚午詔武舉人依府監年數與免觧用兵部請也詔
自今州軍按發官吏應申諸司差鞫者先申提刑司如
提刑有妨礙聽申轉運司次申安撫使時湖北提刑司
言自去年降旨之後(去年九月乙亥)諸州按發公吏並申夲路
諸司諸司據所申各選官前去切慮紛雜併至亦有州
郡揀擇一司申乞者皆失元降指揮之意乞指定行下
故有是旨
壬申金國賀生辰使資德大夫祕書少監王可道副使
定遠大將軍行太子左監門兼尚廐局副使王蔚入見
戊寅戶部侍郎趙令詪等言客人齎錢銀赴左藏庫送
納却兌支江浙荆湖福建等路合起赴行在綱錢既免
起綱勞費又無抛失之患公私兩利若更加優潤庶可
兌納增廣除福建路依元旨外餘路州軍每千支優潤
錢自九文至五十文凡十五等並於應起脚乘糜費錢
内支給大約水脚費百錢者給其半他以是為差剰數
令逐州樁收附綱送納從之
庚辰右奉議郎梅執仁特差主管台州崇道觀執仁執
禮兄也
壬午上諭大臣曰聞士大夫赴調者衆當此炎暑三省
樞密院可速行措置差注毋得留滯時在部選人七百
餘員而所榜之闕未及其半故留滯如此既而權吏部
侍郎葉義問請諸州司法及監場官並破格差注其監
司州郡重叠奏舉改官有誤選人到部者許本部檢舉
依法以違制論從之(義問申請在六月辛夘)
六月甲申朔同知樞密院事王綸為大金奉表稱謝使
保信軍承宣使知閤門事曹勛副之(使名據日歴所書如此然不知當時)
(所謝何事也)時士大夫數言敵情難信請飭邊備沈該等不
以為然奏遣大臣往探敵意且尋盟焉
乙酉詔减荆南府經緫制錢四千七百緡以左奉議郎
通判府事張震言民力未復無可收趁也太一宫道
院乞買嘉興縣常平官草田三十頃罷轉運司歲撥齎
糧五百石從之
丙戌秘書丞虞允文兼國史院編修官秘閣修撰提
舉台州崇道觀劉岑知泰州詔瓊州牢城内侍李廣累
經赦宥可特與量移
丁亥保信軍承宣使知閤門事曹勛為昭信軍節度使
領閤門事依前充大金奉表稱謝副使制曰念展儀而
修聘將堅好以息民欲申有永之懽盟無易老成之舊
德給事中兼直學士院楊椿所草也權尚書禮部侍
郎兼侍講孫道夫罷為右文殿修撰知綿州道夫數言
武事沈該慮其引用張浚故出之軍器監丞吳撝直
敷文閣添差利州西路安撫司參議官捧日天武四
廂都指揮使武信軍承宣使李横為兩浙東路馬步軍
副都總管紹興府駐劄(横自鄂州前軍統制召歸不知何故乃有此除當考)詔
自今六參日上殿班次已定遇臺諫官請對令轉對官
次日上殿
己丑秘閣修撰提舉江州太平興國宫張九成卒年六
十八九成以病風廢且喪明前五日兩疾頓除其親舊
皆喜至是偶與諸生讀江少虞所集皇朝類苑至章聖
東封丁謂取玉帶事忽怒曰丁謂姦邪雖人主物亦以
術取因不懌廢卷而入疾復作不能言一夕卒訃聞詔
復敷文閣待制致仕(九成復職在閏月乙夘)
庚寅權吏部尚書兼侍讀賀允中乞再致仕不許右
武郎幹辦皇城司成彦忠為右武大夫以供職滿三年
推恩也
辛夘右朝請大夫主管台州崇道觀万俟止提點荆湖
南路刑獄公事
壬辰尚書司勲員外郎任文薦守監察御史敷文閣
直學士知鎮江府韓仲通移知建康府
癸巳詔曰朕日與二三大臣宵旰圖治而士習驕怠不
恤事機以偃蹇自如為高以緘默不言為智朝廷有期
會而不應省部文符屢下監司郡守視之邈然豈肯恊
濟國事可丁寕告戒并宰執臺諫率先所職有仍前驕
怠者重寘于法仍榜朝堂寧國軍節度使殿前司選
鋒軍統制李顯忠陞本司選鋒軍都統制楊存中為上
言顯忠才氣豈宜處之偏裨故有是命
甲午端明殿學士知建康府張燾提舉萬夀觀兼侍讀
燾以衰病力辭詔不允仍給寬假將理右正言都民
望言資正殿學士知洪州施鉅前帥静江當兵火之後
不能撫綏遂致強暴殺人及移洪州敗闕尤甚盗賊横行
詔與宫觀崇正寺主簿趙廱司農寺主簿韓元龍並
遷本寺丞中書言淮東帥漕係朝廷重寄鄧根孟處
義到任已久有合措置便民事並無所建明詔令具析
申尚書省詔揚州增招使臣效用通舊以五百人為額
以淮東帥司言本州無兵故也
丙申知樞密院事陳誠之充資政殿學士知泉州誠之
抗章求去故有是命言者論比年權富之家以積錢
相尚多者至累百鉅萬而少者亦不下數十萬緡奪公
上之權而足私家之欲富者日益富而貧者日益貧乞
為之限戶部請令民戶積錢毋得過萬緡官戶倍之滿
二年不易他物者拘入官許告賞從之(七月乙巳所書可參考)
丁酉詔累禁不得與苞苴交結而邇来尚或有之其在
州縣則科取扵民在軍旅則掊尅卒伍盈車接艦珍甘
技巧以為賂遺可不痛革夫居上位者必有所欲而後
人得因其所欲以濟請託之私宜申戒飭有犯重寘於
法斷在必行仍令臺諫糾彈在外令監司按劾池州
駐劄御前諸軍都統制岳超乞於見管軍額外增招兵
校三千人許之
戊戌中書言昨令諸路州軍選禁軍之半教習弓弩以
偹朝廷抽取拍試竊慮歲久諸州吝扵賞給教習稍墮
緩急本處無以使喚詔諸郡守臣各具見管的實弓弩
手彊壮人數及教閱次第申尚書省國子博士史浩
為秘書郎兼普安恩平郡王府教授太學博士劉度
為秘書省正字太學錄李石為太學博士名烏江縣
西楚覇王項籍廟曰英惠
己亥王綸曹勛辭行參知政事陳康伯兼權樞密院
事以西府全闕故也資政殿學士知泉州陳誠之未
辭侍御史朱倬殿中侍御史任古劾誠之附會秦黨旋
躋顯途冒處樞庭無補國論方欲論列已見罷遣復叨
峻職典大郡天下何觀詔誠之與宫觀免謝辭鄂州
駐劄御前諸軍都統制田師中遣其子右承奉郎公輔
入見特遷右奉議郎直秘閣賜三品服遣還時師中創
增軍校三千八百人戶部請以江西經制錢總領所樁
管銀應付支用從之
庚子資政殿學士陳誠之落職依前左中大夫提舉江
州太平興國宫左司諫何溥右正言都民望言誠之自
擢右府首尾三年其所建明惟禁止玳瑁鹿胎一事而
又招集富商出入門下以置田之多寡為官資之高卑
使其謀國如家見義如利施之職事豈無裨益今富貴
已盈志欲已滿設為詭辭容身而出此豈朝廷所望於
大臣者哉望將誠之鐫職罷祠以為具臣尸素不職之
戒故有是命
辛丑左朝奉大夫李光守本官致仕光既許便居行至
江州而卒年八十二其家乞以本官致仕許之(三十一年三月)
(辛夘追復)秘書省著作郎楊邦弼為尚書禮部員外郎陳
俊卿為司勲員外郎
壬寅崇信軍節度使龍神衛四廂都指揮使主管侍衛
步軍司公事趙密為太尉以積閥遷也時殿前司統制
官輔逵王剛陞領防禦團練使中書舍人洪遵言近制
管軍十年一遷二人尚未滿歲上喜曰趙密去歲求遷
詞臣謂密為節度方九年逮今乃除太尉卿論二人軍
中自以為當命遂格(按去歲詞臣乃楊椿周麟之二人未知何人建言當考以日歴考之)
(輔逵此時為右武大夫忠州團練使王剛為拱衛大夫忠州刺史)秘書省正字魏志
為校書郎兼普安恩平郡王府教授時楊邦弼陳俊卿
以久次為郎故志與史浩並命志吳縣人也初左朝
請郎提舉兩浙西路常平茶鹽公事吕廣問入對言常
平義倉之法廣儲蓄以待不時之湏祖宗長慮遠計也
事久廢弛名存實亡縱有見存類多陳腐主藏之吏不
過指廪固扄執虛劵以相授受而已盖緣法禁至重干
連猥多上下含糊莫敢輕發望每路遣官一員同提舉
官徧行檢察若干係積久欠折騐實除豁若干係近新
借兊責限補還自餘實在若干嚴切樁管今後依條對
兊先交新米入倉方得支撥陳米雖目前不免有除豁
之數然虛掛文歴有名無實决不可得之物存之無益
庶幾日後見在皆是的實不與虛數相參衮同失陷臣
契勘常平錢物兵火以来前後因循全失稽考今若付
所司盡湏起獄其間歲月浸久逃亡貧戸無可理償若
止令申嚴即恐依前但為文具詔戶部看詳至是遣司
農寺丞韓元龍往浙西通判平江府任盡言往江東餘
路委漕臣覈實仍將浸支借兊失陷數目報提舉常平
官措置(七月己亥元龍奏請可考)
甲辰詔直秘閣知揚州鄧根無所建明可與宫觀秘
閣修撰新知泰州劉岑知揚州左朝議大夫鄭作肅
復直秘閣知鎮江府時居民遺火都統制劉寳遣其下
救之因而大掠作肅以為言他日又火寳恨之閉壁不
出下令曰輙出救者死城中半為煨燼倉米被燔者數
萬斛右武郎帶御器械吳挺為利州路兵馬鈐轄尋
以解帶恩遷挺右武大夫封其妻李氏為淑人遣還時
上已召吳拱還朝故因挺求歸而有加命端明殿學
士提舉萬夀觀兼侍讀張燾累章告老詔許歸饒州
飬疾仍免朝辭竢秋凉時赴闕供職
乙巳侍御史朱倬殿中侍御史任古同班入對共奏尚
書左僕射沈該天資疎庸人品凡下自居政地首尾數
年曾無建明以禆國論惟知冒寵黷貨無厭請託公行
賄賂坌至縱令子弟凌轢州縣起造第宅騷擾公私貪
鄙之迹不可毛舉上孤陛下之恩下失四海之望乞賜
罷黜别寘典憲直秘閣知明州趙善繼罷善繼為政
殘酷民有犯私酤者毁其居罰緡錢以千計兩浙轉運
副使趙子潚湯沂浙東提點刑獄公事徐度提舉常平
茶鹽公事都絜交章奏其事詔善繼奉祠給事中周
麟之言善繼自知明州瘐死者六七十人明州之人謂
其慘酷在秦棣王會曹泳之上諸司坐視已久近方按
發觀其奏牘亦未能盡䟽其惡鐫官禠職以為中外之
戒詔善繼放罷
丙午左司諫何溥右正言都民望同班入對共奏左僕
射沈該性資庸回志趣猥陋自為小官已無廉聲徒以
在州縣諂諛秦檜遂蒙提挈濫厠禁嚴連帥梓䕫略
無善狀以子弟為商賈以親信為爪牙汙穢之蹤白
簡可覆陛下比因更化之初錄其一得之慮起之謫籍
擢在政途俾得自新以圖報塞首冠台席亦既三年舉
措乖方積失人望凡是差除莫先親舊引所厚善置在
要津請託公行幾成市道夫宰相之職無所不統而該
乃謂軍旅錢榖之事各有司存凡百文書謾不加省陛
下近念士人留滯逆旅特降睿旨令速差注旬日以来
未聞有不因介紹而得之者道路怨嗟惟恐其不疾顛
也伏望宸斷亟賜罷黜上謂溥等曰朝廷進退大臣誠
非細事祖宗自有恩數於是溥等皆退而俟命尚書左
僕射同中書門下平章事沈該乞罷政詔不允
丁未詔自今武臣不得以綱賞遷正使中書舍人門下
兼權樞密都承旨洪遵言祖宗以来武臣轉至諸司使
者甚少舉審官之籍不滿數百人得之既艱人以為重
自兵興以来用武功賞官者衆今自武翼大夫以上至
不可勝紀既無員闕處之至欲附就指使押隊之屬而
不可得朝廷雖知其然未有以澄汰之則遷升之路有
不可不為之防者臣攝承密命每見諸路所遣押馬綱
使臣多是見任大夫者一歲之間當轉官者亡慮數十
人此而不革何以善後望倣文臣承議郎以上不得押
綱條例庶幾班列稍簡可待立功之士故有是命尚
書左僕射同中書門下平章事沈該再乞罷政詔不
允初行在諸軍馬料歲用大麥七十萬斛其半令浙
西諸郡民以苖米折納至是平江湖秀三郡積水冒田
有司請令民間每米一斛輸稻穀倍之中書舍人兼權
樞密都承旨洪遵言三郡連年水災民食不繼今麥價
不下於米奈何指夏以為秋衍一以為二使之剥膚竭
髄終擠溝壑乞令三郡盡免科折餘郡則以苖一斛折
麥一斛五㪷庶民間可以折納不至重困事下戶部復
不行遵在中書兼承密旨每邊防民隠必為上言之北
人索絳陽郭小的安化劉孝恭等三百家遵執不可軍
器刓弊命遵料簡遵區别良窳衆謂熟於軍旅者所
不及由是上意益嚮用之(二事以遵行狀附見其月日當考)
戊申言者奏行在軍衣疎紕上謂湯思退曰諸郡絹綱
固有高下聞本庫官吏分作數等最高者應副親舊權
貴其次官吏以其最下者給諸軍是致人戶嗟怨自今
可衮同支散仍諭版曹譏察之秘書省正字林之竒
守校書郎左廸功郎胡憲守大理司直制曰爾父子
兄弟皆以道名而爾志行安恬學術醇正尤見稱扵士
大夫間寘之中都姑以示用毋云棘寺之屬而不屑就
也詔右武大夫永州團練使帶御器械李彦實自藩
邸事朕至今三十六年勤勞備著可特落階官忠訓
郎閤門祇候劉汜為閤門宣贊舍人汜從錡在荆南上
召見扵内殿而有此命侍御史朱倬殿中侍御史任
古言臣謹按宰相沈該頃在蜀部買賤賣貴舟車絡繹
不舍晝夜蜀人不以官名之但曰沈本盖方言以商賈
為本也其在相位又暗大體如以二子改合入官為請
嘗被繳駁其兄調身為帥臣捕獲小寇而該張大其事
遽除次對又進階官此類繁不敢悉數大抵輕爵禄以
市私恩布親故以責酬賂耄將及之不知戒得衰病日
加不省國事欲望宣降累章將該罷黜以為大臣簠簋
不飭背公營私者之戒諫官何溥都民望亦言近嘗列
奏宰臣沈該過惡乞行罷黜陛下禮貌大臣未賜俞允
然臣等官以諫為名見惡不擊與擊而不去皆為失職
該頃帥東蜀繼移夔府常令親随人與其子弟用官舟
載川貨公然販賣至荆南為守臣孫汝翼拘留追納稅
錢二千餘貫未幾召用賜對之初即復私讎汝翼報罷
聞者莫不冤之况又在相位黷貨無厭或啗其子而得
刪定(謂王方修)或賂其壻而得良官(此謂葛立方)因緣增加以至
侍從近觀大理評事八員而寄居霅川者五類皆富室
右族豈無因而致哉夫宰相如此陛下不亟賜竄逐而
猶望其代天工熙帝載非臣等之所知也
己酉特進尚書左僕射同中書門下平章事沈該充觀
文殿大學士提舉臨安府洞霄宫侍御史朱倬等言
臣聞天人相與之際不啻影響之速所以彌綸輔相之
者職在宰相人君揆燮調之當否而拜罷陞黜之政行
焉則天道何遠之有謹按沈該壟斷之夫不學無術占
籍吳興其門如市百姓目之為湖州市惡結不觧其咎
動天去歲水澇為沴咸曰繫該之由漢法隂陽不和則
册免簠簋不飭則請罪今該之罷兼是二者反以大觀
文寵其行是賞姦也姦而賞之雖堯舜不能為治又况
邇者暑雨頻仍幾扵害稼天恩俯從臣等所請不能終
日雲隂觧駮陽光騰耀天人之際如此百姓之心如彼
欲望將該落職奉祠以順天人之意諫官何溥等亦言
該過惡暴著而使得被寵名以歸若名遂身退之所為
者豈聖朝所以示好惡明黜陟伏望亟行追奪仍降前
後章䟽付外施行以慰公論右承議郎知平江府常
熟縣丞江續之監登聞鼓院(此亦為張孝祥被劾事)直秘閣致
仕王縉卒年八十七
庚戍詔沈該依前特進觀文殿大學士致仕該以言者
彈擊未已上䟽力辭職名乃有是命
閏六月癸丑朔右朝請大夫王珏知真州
太尉知荆南府劉錡請益戍甲寅馬軍選兵千人騎二
百戍之
乙夘閤門宣贊舍人新江南東路兵馬都監兼荆南府
駐劄效用統領官(按此句上疑脱人名)特免回避用劉錡請也錡
又奏已招效用三千人乞分三等上等三分月支錢九
千米九㪷中等三分月支錢七千下等四分月支錢六
千米皆八㪷仍扵初招日先支下等錢米俟及半年委
重臣閱試事藝精熟者逓陞如將来上等事藝精熟之
人依諸軍效用例遷補官資從之勑令所删定官王
萬修罷放謝辭淮南轉運判官兼淮西提刑張祁言
本路沿邊廬濠蔣州安豐軍民力凋弊所入不能自給
即無認定本司錢物至於蔣州自罷𣙜場却從本司支
撥應副本司全仰沿江諸郡合起窠名以給支費而諸
郡亦自匱乏他欠既多無從追理竊見無為軍贍軍酒
庫歲收息錢八千緡起赴御前激賞庫乞權隸本司應
副支遣從之左朝奉郎史才卒
丙辰秘閣修撰新知明州董苹權尚書戸部侍郎
丁巳戶部言秋成不遠欲預行儲蓄收糴以為賑貸之
備今科降本錢及取撥常平司作賑糴錢令江湖浙西
路漕司選官置場或就客販增價收糴米共二百三十
萬石内浙西一百萬石並起赴鎮江平江府常州江東
五十萬石赴建康府太平池州江西三十萬石赴江州
湖南二十萬石赴荆南湖北三十萬石赴荆南府鄂純
州每石降本錢二千以關子茶引及銀充其數從之
直秘閣兩浙西路提點刑獄公事邵大受行尚書左司
員外郎
戊午左太中大夫敷文閣待制知福州沈調左朝散大
夫知袁州葛立方並罷調降授左中大夫仍落職侍御
史朱倬殿中侍御史任古言調姦贓巨蠧前知臨安縣
贓汙狼籍帥臣毛友加項禁勘獄情已具而遇大霈弟
該執政擢自冗散躐帥七閩張大海寇以為調功誣罔
君父濫進官職福州寺院自張守惡關節之弊革以實
封調則賄賂公行福建貨鹽之弊已為重困百姓詔旨
矜恤深照民瘼調悉不顧自賣安撫司鹽督責嚴酷杖
背相望乞行貶竄為贓吏之戒立方汙賤躁進先因賂
該之壻自曹郎而旋至侍從今又賂該之子自起廢而
遽守萍鄉在秦檜時曾乞以檜不合者立為黨碑檜雖
不從人皆憤怒望賜罷黜故有是命詔歸朝歸附人並
以歸本朝日所給付身照使雖不曾帶到偽地被受文
字亦與放行令吏部榜諭淮南轉運判官張祁言左
朝奉郎知和州俞畢自謂學有師承廼中庸大學之道
而過不自反實欺世盗名之人去歲秋潦境内不熟抑
勒百姓减放至少又於常賦之外以和糴為名科米三
千餘石預借州縣来年稅錢急於星火一郡受害詔放
罷初有詔四川隔槽酒務有敗壊處改作官監而總
領財賦許尹言隔槽酒務自改置以来係人戶自偹本
所趁辦大軍折估若改作官監合用年計本錢至多無
可應副成都府路轉運副使王之望言隔槽酒務既是
槽務認定月額其監官别無職任又多徇私作過甚為
公私之蠧今欲随宜革弊莫若减罷官監今見界槽戶
承買如不堪倚仗或不願接續即别召人委自知縣任
責驅催量支食錢本路隔槽一百三十四共减監官七
十一員從之
己未尚書戶部郎中莫濛責監饒州浮梁縣景德鎮税
坐打量江浙淮東沙田蘆場奉行失實拘催及扵貧民
故也仍詔所增租課皆罷以示優䘏
辛酉直顯謨閣知臨安府張偁充秘閣修撰知明州
直秘閣兩浙轉運副使趙子潚直敷文閣知臨安府
右朝奉郎通判無為軍孔瓉知和州工部言軍器所
役人比舊數多昨發回兩浙路兵匠欲揀其壮者復令
赴所從之詔諸路常平司以見管錢三分之一措置
糴米以偹樁積
壬戍詔無為軍崑山縣礬場所收錢權以四萬緡為
額
癸亥武功大夫貴州團練使鎮江府駐劄御前後軍副
統制李寳添差兩浙西路兵馬副都監臨安府駐劄不
釐務寳與統制劉寳不恊領殿前都指揮使職事楊存
中言於上乃令赴行在罷從軍
甲子詔觀文殿大學士沈該落職依前特進致仕侍御
史朱倬等言臣等屢拜章疏則四方萬里何以知其罷
黜之由詔臺諫章䟽令報行倬又與左司諫何溥等論
列不已乃有是命倬又請罷福建安撫司官賣鹽以寬
民力復寺院實封投買之法以其錢助軍衣及百姓非
泛雜科從之尚書吏部員外郎兼權右司郎官周操
提舉福建路常平茶鹽從所請也詔荆南見有屯駐
官軍帥臣劉錡可帶節制屯駐御前軍馬
乙丑右朝請大夫知道州向子忞直秘閣知廣州左
大中大夫李椿年卒
丙寅右承奉郎吳曾守宗正寺主簿左廸功郎李
浩充𠡠令所刪定官浩臨川人也詔左從政郎黃文
昌已降召赴行在指揮更不施行文昌為起居舍人
張孝祥所厚既辭崇德之辟(事具今年二月甲寅)有詔召之殿中
侍御史任古劾文昌隂險狂率公私誕謾以掠虛譽命
遂寢
丁卯寧武軍承宣使侍衛步軍司第一將統制官戚
方為本司前軍都統制以主帥趙密薦其累立竒功可
以倚仗也武功大夫忠州刺史孟邦傑為江南西路
兵馬鈐轄(邦傑邦榮弟)
戊辰大省淮西冗官自通判教授諸司屬官兵職曹官
巡檢主簿下至指揮醫官凡百六十員以事簡民稀州
郡無以供億故也直徽猷閣知福州程芾左朝散大
夫通判福州趙勣之並降一官本州左右司理參軍何
緯徐敦石並放罷先是本路提點刑獄公事樊光遠奉
詔慮囚而福州司理院無罪繋獄者百四十人光遠悉
釋之乃以聞故有是命既而本路運判官趙不溢奏芾
用心詳審但年老多忘遂致淹延乞與宫觀三省言建
州乃不溢置司所在便文自營弛慢不職詔芾如奏不
溢降一官(不溢降官在是月丙子)左司諫何溥言知徽州潘莘
乃沈該之甥壻自該召用引在郎曹凡士大夫之干求
差遣者舉集其門珍玩苞苴何所不有尋為臺諫所言
劾章不下濫從外補士論不平久矣望賜罷黜仍永不
得與堂除從之詔建康鎮江府起發冰叚勞費人力
可並罷
己巳故責授嚮德軍節度副使王庶追復資政殿學士
故責授秘書少監黃潜厚追復左通議大夫官子孫有
差(淳熙中諡庶曰敏節)右承議郎新通判蘄州向澹改通判平
江府澹子諲子用守臣敷文閣待制陳正同請也既而
左司諫何溥言守臣辟差通判於法有礙乃罷之(澹罷在是)
(月壬辰)
辛未左司諫何溥言制官必正其名然後責有所歸治
事必即其所然後課無不辦鄱陽永年永豐兩監當
諸路鼓鑄之半鉛錫銅鐵四面輻輳祖宗以來置其地
宜矣比年有司措置無法所得不償所費遂請廢罷
朝廷初欲分隸漕司而諸路隔越不相統轄其勢無以
通融遂議總制於版曹訪聞拘收銅器所在山積類乏
鉛錫致妨鼓鑄正使一司官吏措置檢察朝夕不懈猶
懼乏事况提領端坐省部而可以責辦於數千里之
遠者乎人謂此議發於沈調而該主之故二三年間雖
版曹亦知其非而未敢請自該之罷論者翕然以為
當復盖利害彰灼不待辨而自明也詔令給舍議中書
舍人洪遵等議曰唐有鼓鑄使國朝或以漕臣兼領或
分道置使或釐為二司自中興以來置都大提點官事
權太重官屬太多動為州縣之害但當随時之宜為救
弊之計間者亟行廢罷事出倉卒既罷之後又無一
定之論初委轉運使又委提點刑獄又委郡守貳號令
紛紛不一鼓鑄益少乃命版曹提領雖以侍從臨之然
官守不專勢難踰度而屬官有幹辦公事又有措置
官間一差出州縣承迎甚於使命則命權視前日又重
矣罷提點一人官屬十餘人而總以侍從置在京官屬
四員下至胥吏之類額雖减而月給數倍則官屬視前
日又不少矣異時提點坑冶以一職名官猶懼不濟而
况版曹錢穀之司遠在數千里外符檄往来安能辦治
官屬之出不過毛舉細事以塞責耳遵等竊以為復
置便今欲参照祖宗舊制及今日利害以江淮荆浙福
建廣南路提點坑冶鑄錢公事繫銜與轉運判官序官
依舊於饒贛二州置司輪年守任專以措置坑冶督責
鼓鑄為職如州縣於坑冶不職許從本司按劾饒贛州
置屬官各一員韶建州置檢踏二員别置秤銅催綱官
各一員專差武臣詔依給舍議罷提領官權戶部侍
郎董苹言民有常賦國有經費會天下之賦以資國用
使州縣以時催供部使者以時程督綱目俱存何有不
足然今賞罰有一定之格而論賞者紛紛被罰者甚鮮
有勸無沮孰不弛廢望許戶部擇違慢最甚者具名以
聞特賜降責庶使人知警懼而財用無散逸歲計可以
指擬從之詔州縣書坊非經國子監看詳文字毋得
擅行刊印以言者論私文異教或傷國體漏泄事機鼓
動愚俗乞行禁止也初賜秘書省曝書會錢千緡令
本省自辦罷臨安府應副言者論近者蠲除關市榖
米之税而諸郡禁民私相糶糴皆令從官中請斛遣官
監視每斛有收斛子錢一二百者他費又倍之望行禁
止詔監司覺察
癸酉給事中修國史兼直學士院周麟之為翰林學士
修國史權尚書工部侍郎王晞亮兼權給事中起
居舍人張孝祥試中書舍人秘書少監黃中為起居
郎殿中侍御史任古監察御史汪澈為殿中侍御史
尚書都官員外郎楊倓直秘閣提舉兩浙西路常平茶
鹽公事以其父存中援更迭詔書有請也右正言都
民望言近降指揮依戶部措置儲蓄收糴米斛此大務
也然其間措置有未當約束有未盡倉場情弊中外
一同交納邀求在所不免若和糴之價不高扵市直人
誰肯就場申糴又物價高下隨時低昂官私收糴之初
略集行人供具三等價直後有增减更不復問所以民
間雖與中交易謂宜約束依公實增勿為文具隨時增
减勿為定價又所糴米專委知通認數樁管緣交量
損折或積久米乾重以鼠雀之耗若令認定必致增損
斗面誅求於民又以銀折錢須依市價折支方使人無
詞說茶關充本須刷實錢應副方得事務濟集望申
命有司講畫曲盡詔戸部措置戶部乞令諸州守倅逐
旬審度估定每石量增市價一二百錢每樁收及一年
聽除一釐充折耗之數仍令牙人把斛交量勿用㪷子
官吏量給湯茶食錢每糴及五萬石减磨勘半多者併
賞其關子茶引並令漕司先兊見緡從之
甲戍直秘閣主管台州崇道觀范如圭知泉州左朝
散郎馮時行知黎州用王剛中薦也詔淮西馬步軍
副總管兼權知廬州劉綱給真俸
丙子左從事郎新主管戶部架閣文字查籥為秘書
省正字武略大夫新荆湖北路兵馬鈐轄魏震兼權
知荆門軍
丁丑潭州觀察使樞密副都承旨吳拱為利州西路駐
劄御前中軍都統制充階成西和鳳州路兵馬都鈐轄
兼知成州拱乞依例陞充副都總管從之(拱陞總管在是日)
戊寅詔故左奉議郎秘書省校書郎任質言特與一子
恩澤以秘書少監任古等援常明故事有請也(常明事在紹興)
(九年十月)時校書郎洪邁當草奏僉謂質言故諫官伯雨之
孫篤學安貧議論勁正乞特官其嗣以勸忠義正字劉
望之摘邁草曰只如此意似不廣宜增數語云亦使四
方英俊知館閣養士雖其不幸亦蒙哀恤如此邁既
如其言私怪之未逾月望之暴得疾一夕卒其官亦左
奉議郎同舍又請宰相湯思退曰若更行此遂成永例
恐議者不以為然聞其生前多著書若悉上送官亦可
持以為說秘書丞虞允文乃諭其家盡錄望之遺文
合數百卷上之下兩省看詳俄而思退去位事竟寢
己夘加諡秦魯國賢穆大長公主為賢穆明懿以其子
少傅榮國公忱援故事有請也軍器監主簿馬騏言
陛下加惠蜀民日者命有司除放州縣虛額錢此舉所
繋利害甚重凡所謂虛額者皆出於鹽酒之課盖鹽泉
有盈縮則煎煮之數不能無多寡人烟有稀稠則酤賣
之數不能無通塞向者有司但持目前一定之額而課
其息將新盖舊用實填虛卒以無償徒費督責望下
四路監司取見鹽酒課利三年内所收實數以酌中一
年為額使之趁辦其目前虛額之數盡與蠲除詔總領
所相度申省詔故左朝奉大夫孫佑追復直徽猷閣
官一子以其家自訴為李綱私意奏劾坐遣而死故也
建炎以來繋年要錄卷一百八十二
