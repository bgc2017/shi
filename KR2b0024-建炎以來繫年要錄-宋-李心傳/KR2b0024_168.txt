建炎以來繫年要錄卷一百六十八
宋李心傳撰
紹興二十有五年(歲次乙亥金海陵煬王亮貞元三年)春正月(按是月己酉朔)丁
巳詔申嚴州縣官批書不圓之禁以大理評事俞長吉
面對言吏生疵邀賄士夫受弊故也
戊午大理寺丞孫敏修面對論州縣人戶輸納官物不
為依限消鑿簿書遂至再行剗刷乞申嚴條法從之(三月)
(辛巳行下)
辛未中侍大夫保寧軍承宣使鄂州駐劄御前軍統制
李道落階官加龍神衛四廂都指揮使將士遷官者五
千七百七十有二人以收捕猺人楊再興之勞也
甲戌敷文閣待制新知饒州蘇符乞奉祠上曰頃朝廷
初議休兵符頗以為然及王倫被留遂復二三今不復
肯出蜀矣乃以符提舉台州崇道觀
乙亥雪
丙子大理寺丞郭唐卿面對論遠方州縣推勘公事聞
有禁囚不書歷者既監司廵歷即移他所望申嚴法禁
從之
二月戊寅朔詔諸路見闕知縣去處令吏部疾速差注
如無人願就令本路帥臣監司同共保明辟差一次
壬午秘書丞兼權實錄院檢討官兼普安恩平郡王府
教授鄭時中為秘書郎
癸未少傅觀文殿大學士充萬夀觀使兼侍讀秦熺言
自蒙擢用以來未曾展省祖塋兼累次封贈未經焚黃
乞給假前去詔如所請令兩浙江東轉運司往來應副
甲申右文殿修撰曾慥卒
乙酉捧日天武四廂都指揮使鎮江府駐劄御前諸軍
都統制劉寳為安慶軍節度使龍神衛四廂都指揮使
建康府駐劄御前諸軍都統制王權為清遠軍節度使
皆以總戎十年故也既而秦熺過鎮江府寳遣所部以
繡旗二萬迎之熺喜(寳章䟽以為因此建節却誤蓋寳以二月乙酉建節而熺塤是月乙)
(未方朝辭當是熺自鎮江歸建康是以先與二將建節臺章少誤也)
己丑敷文閣直學士提舉佑神觀兼實錄院修撰秦塤
言父往建康焚黃理合隨侍望給假前去許之
壬辰𠡠令所刪定官楊造面對論監司為外臺耳目之
官於法必徧廵所部近來僻遠郡邑例皆不往其能周
知吏之能否民之疾苦乎伏望戒飭申嚴俾令徧歷從
之
甲午殿中侍御史兼崇政殿說書董德元右正言王珉
並兼侍講
乙未知潯州鄭思永言沿流監司科属縣造舟應副過
往之人侵耗民力又朝廷住賣度牒之後州縣拘收亡
僧道度牒並不許納致童行冐名披剃謂之反魂詔並
禁止思永又言縣令分委佐官下鄉催稅擾民乞依法
斷罪詔戶部約束
戊戍䕫路安撫司申通侍大夫奉寧軍承宣使知思州
田祐恭卒乞優與推恩詔特贈保康軍承宣使其子武
翼大夫閤門宣贊舍人思州都廵檢通管州事汝端乞
觧官詔起復
己亥殿中侍御史董德元言前知建昌軍陸時雍乃趙
鼎之客淮南轉運判官孟處義乃汪藻之引用與朱勝
非厚善專懷異意不恤國事詔處義放罷時雍自今毋
得與堂除
壬寅左奉議郎沈長卿追兩官勒停除名送化州左從
政郎芮曄勒停除名送武岡軍並編管右通直郎新淮
南路轉運司幹辦公事陳祖安特放罷長卿舊嘗與李
光啟言和議之非秦檜已惡之至是與曄同賦牡丹詩
曄詩有今作塵埃奔走人之句為鄰舍人所告以為譏
議送大理寺祖安嘗見二人詩亦當追證而簽書樞密
院事鄭仲熊營救祖安故得脱免獄具長卿坐上光詩
啟有嘲訕語曄坐嘗與長卿同作詩更不告官又曄任
仁和縣尉倖望朝廷除授清職心懷怨望故作與長卿
有此等語祖安見之亦不陳首乃有是命是日宰執進
呈仲熊嘿無一語罷朝檜頗咎之曄烏程人祖安建陽
人也
是月秘書省校書郎趙逵始至行在時逵家尚留蜀秦
檜欲以百金助逵以家來逵不答於是檜頗不樂
三月己酉詔尚書左司郎中張士襄奉使不肅可罷見
任其虞候張海打損控馬人送大理寺斷遣士襄使北
還入對奏事欺罔上怒秦檜與士襄里黨止以其不肅
罷之
癸丑太常少卿權吏部侍郎陳䕫言兩淮尚有曠土而
耕牛農器資之江浙比年州縣例收其稅是有可耕之
田而無其具望賜約束詔戶部申嚴行下
辛酉直徽猷閣知盱眙軍龔鑒為淮南路轉運判官兼
淮南東路提點刑獄公事(紹興二十八年正月庚寅何溥論鑒守盱眙專以北方珍)
(貨取媚權門供饋之餘盡入私室遂陞使職連進職名等事可刪掇附此)右奉直大夫新
知安豐軍吴說改知盱眙軍詔直徽猷閣知静江府
吕愿中令赴行在奏事先是静江府有驛名秦城愿中
約賓寮共賦秦城王氣詩以侈其事衆人皆賦其不賦
者惟右廸功郎監潭州南嶽廟劉芮常平司幹官李&KR0008;
本府觀察支使羅博文三人而已(芮勢曾孫已見紹興六年五月)秦檜
喜乃奏愿中招降南丹有勞進其職至是召之(何俌龜鑑聖臣)
(元聖之稱九錫副車之請秦城王氣之獻彼固欲以媚檜也檜乃忻而受之其何為也邪檜而不死則中興事)
(業未可知也他相或一年或二年或不數月而檜乃藉權專寵至十八年檜之罪所謂上通於天萬死不足贖)
(也)
甲子大理司直李璟面對乞戒飭郡縣不得將無罪干
證人一例收禁詔申嚴行下
乙丑徽猷閣待制致仕蘇遲卒
丁邜殿中侍御史董德元試侍御史
戊辰右朝奉郎新知漢州蔡宙言乃者監司郡守妄取
詭世不經之說輕費官帑近因臣僚論列已正其罪重
加竄責矣臣愚竊謂全蜀數道素遠朝廷豈無詭世不
經之書以惑民聽欲望申嚴法禁非國子監舊行書籍
不得輙擅鏤板如州郡有欲剏新刊行文字即先繳納
副本看詳方行開印庶幾異端可去邪說不作上曰如
福建四川多印私書俱合禁止可令禮部措置行下
庚午左朝請大夫知肇慶府章元振提舉廣南東路常
平茶事兼東西路鹽事秦檜除吏多親故間亦用同鄉
同榜之士然必其人自叙且力禱然後得之元振與檜
同登第甘於遠宦未嘗以私書干檜前知潮州監司薦
其治績但籍記中書而已至是稍錄之元振崇安人也
辛未大理評事沈正度面對論州縣聞有盗用官錢之
輩攤頼平人乞申嚴行下非有實跡毋得禁繫從之
壬申藤州安置人王循友量移邵州以其母韓氏有請
也
癸酉右宣教郎吴伸通判臨安府
甲戌𠡠令所刪定官朱隆面對乞州郡獄官不許兼倉
庫之任詔申嚴行下
丙子百官以國忌詣景靈宫参知政事施鉅擁蓋入櫺
星門衆論大喧鉅始送其卒於有司亦不待罪時臺諫
方共摘其過鉅自是不安於位矣
夏四月丁丑朔大理評事鞏衍面對乞令監司督責守
令修葺手詔亭宇每遇寬䘏指揮專一揭示使民通知
從之
己夘少傅觀文殿大學士萬夀觀使秦熺自建康還入
見時秦氏權震天下熺過平江守臣湯鵬舉先往吴江
道周伺候數日迎送甚謹至建康遊茅山因留詩華陽
觀有家山福地古云魁一日三峯秀氣回之句留守宋
貺即鐫版揭於梁間熺再來見牌側有白字隠然提梯
視之乃曰富貴而驕是罪魁朱顔綠鬢幾時回詰其所
自了不可得貺與道流皆懼而熺不懌
庚辰右朝請大夫高世史知蘄州還論監司用白状借
支役卒衣糧或家僮冒籍或詭名虛請為蠧不細乞申
嚴禁止又論倉場受納惟只用斗可以輕重其手至有
二石以上而纔足輸一石者乞改用斛又論朝廷近者
以兩淮之田募民開墾而立租之額稍重每畆不下數
斗故民或難之欲乞明降指揮只以二稅徑令承佃自
然開墾日廣詔並令戶部措置既而戶部乞令文思院
造一石斛斗用火印降下諸路轉運司依式製造付所
轄州縣及應受納官司行使違者按劾從之(戶部申請在六月癸)
(巳)
甲申安南請入貢詔廣西帥司差熟事近上使臣伴送
赴行在
乙酉参知政事施鉅罷先是侍御史董德元右正言王
珉共劾鉅罪德元言臣聞國朝趙普有佐命之功而盧
多遜隂陷之寇凖有澶淵之功而丁謂隂陷之後來事
體雖終歸於正當時不能無傷於國體故當辨之於早
斯無難圖之患臣謹按鉅頃為小官常與李光遊後為
何鑄引用鑄既被斥鉅常怏怏鉅常與一猾僧往還及
居府第頻以書簡傳人不知所謀果何事深恐傾陷君
子有如盧多遜丁謂之所為珉亦劾鉅慢易宗廟與僧
宗喜往來共為姦謀有不可測鉅再章求去初罷為資
政殿學士提舉江州太平興國宫章再上遂奪職
丁亥鄂州駐劄御前諸軍都統制田師中等言武岡軍
猺人已平定乞於其所侵省地置一縣以新寧為名從
之
戊子詔四川制置司每三年科舉就類省院别差應格
考試刑法官二員專一校試以本司援宣撫司例有請
也
己丑右朝散郎江南西路安撫司参議官張瑜知秀州
秦熺之過秀也瑜攝守事作衮繡堂繪檜熺父子象於
中故有是命右朝請大夫新通判常州盧適知楚州
適益子也曹泳嘗為益給使故薦用之右奉議郎王
悅道直秘閣悅道亦繼先子也右通直郎通判廣州
劉景知台州景旦弟也時台州闕守州人詣御史臺舉
右朝請大夫通判州事管鎬鎬師仁兄孫也(師仁龍泉人大觀間)
(執政)侍御史董德元奏罪人李光之子名孟津者其繼母
乃鎬之妹故鼓率士民舉鎬為知州鎬縱而不禁望將
鎬先次放罷以破其姦計并議孟津鼓唱之罪辛夘詔
鎬放罷孟津令紹興府羈管李光之得罪也其弟寬亦
被羅織除名勒停長子孟傳中子孟醇皆侍行死貶所
仲子孟堅以私史事對獄掠治百餘日除名編管孟津
其季子也至是亦抵罪田園居第悉皆籍沒一家殘破
矣
甲午左朝奉郎提舉荆湖南路常平茶鹽公事王之望
為潼川府路轉運判官
庚子右朝散郎蘇籍為荆湖南路提點刑獄公事籍轍
孫也右通直郎添差通判信州吕忱中提舉江南東
路常平茶鹽公事忱中稽中族兄弟也訐守臣林機隂
事以告秦檜故就用之
辛丑敷文閣直學士王會復為尚書兵部侍郎親衛
大夫宣州觀察使閻臯卒
壬寅詔今後典賣舟船若减落價貫投稅印契依典賣
田宅法以知安豐軍李檉有請從權右司郎官林一飛
看詳也
癸卯右朝奉郎提舉江南西路常平茶鹽公事張常先
為江南西路轉運判官右朝請大夫黃兊提舉兩浙
東路常平茶鹽公事兊娶秦檜兄女曹泳薦用之
乙巳右朝請大夫直秘閣淮南轉運副使鄭僑年特轉
行一官知廬州
五月丁未朔日有食之隂雲不見時太廟仁宗室柱生
芝草九莖左廸功郎沈中立為頌以獻戊申上諭大臣
曰朕每以歲豐為上瑞雖靈芝朱草固未嘗以為意至
於宗廟産芝則非他比有沈中立進頌俟降出可觀之
翌日詔中立用意可嘉特循一資既而左朝奉郎主管
台州崇道觀勾龍廉獻太廟殿室聖孝金芝頌詔進秩
一等添差䕫州路安撫司參議官(廉轉官在六月丁丑)戶部侍
郎曹泳言諸路免行錢一歲計一百八萬餘緡訪聞州
軍敷納至於提籃挈盝微小買賣之人間有敷及鄉村
去處所收苛細委實騷擾欲截日並行住罷仍乞舊令
官司不得下行買物庶幾少寬民力從之(乾道元年七月辛亥所書)
(可參考)
庚戍禮部言欲依典故許宰臣率文武百寮詣太廟觀
芝草次日詣文德殿拜表稱賀許之
辛亥御史臺閤門太常寺修定觀芝草儀百官入廟門
再拜贊者引宰執使相陞殿觀芝草次引宰臣權歸幕
次餘官降復位次分引侍從宗室管軍已下觀芝草畢
引宰臣詣殿下率百官再拜訖退
壬子大理評事俞長吉面對論比來僻遠郡邑佐官不
省成憲罔問吏民一例自行斷遣望申嚴法禁事下刑
部其後本部言若不繫所轄人即令申所属違者按治
從之(刑部状下在七月癸丑)
癸丑侍御史董德元言臣謹按左朝散大夫趙令衿詐
偽不情專事狂悖交結罪人伺探國事靖康中嘗為將
作少監乃吴敏引用也敏罷相令衿上書挽留以報私
恩淵聖皇帝察其姦偽坐廢者累年復為郎官張浚誤
國得罪天下言者方論其過令衿乃於此時以急速請
對為浚游說陛下聖明亦惡其詐偽黜為宫觀近以宫
祠居衢州衢為南方道塗之衝凡往來士夫無問識不
識使人邀請至其家曲意彌縫探問朝廷事體凡所措
置令衿必先知不合其意則恣為狂悖之言無忌憚伏
望睿斷先將令衿編置遠方仍令有司根勘泉州贓貨
及衢州強歛良民錢物悉行追納以正紀綱不勝幸甚
詔令衿汀州居住餘令戶刑部差官究正先是令衿自
泉州代還寓居衢州嘗召客觀月令衿因觀秦檜家廟
記文口誦君子之澤五世而斬之句右通直郎通判州
事江召錫州學教授莫汲皆於坐間聞之召錫娶檜兄
女遂令汲告令衿評論日月無光謗訕朝政守臣左中
大夫王師心勸之不能止德元聞而劾之遂有是命召
錫召嗣弟汲濛弟也詔廣南西路轉運副使王利用
與宫觀差遣理作自陳以刑部奏利用目疾妨廢職事
故也(六部按監司前所未有故出之此時刑部尚書乃韓仲通)
甲寅左朝奉郎知大宗正丞陸升之提舉兩浙路市舶
乙卯龍神衛四廂都指揮使寧遠軍承宣使侍衛步軍
司統制梁斌卒
丁巳刑部員外郎陳良翰面對乞申嚴州縣公皂因追
逮民訟取財之禁從之
戊午樞密院編修官鄭柟為宗正丞柟滋子也故武
翼大夫殿前司右翼軍統領王元玘特贈三官例外錄
其家二人以贛州言玘討賊死故有是命
壬戍諸王宫大小學教授兼權中書舍人劉珙罷時秦
檜微示風旨欲為父作諡以珙不即奉行也怒風言者
論之侍御史董德元即奏珙每見詞頭稍多輙有憚煩
之意又為鄉里富人營求太學生綾紙乃罷之右正
言王珉劾太常少卿兼權吏部侍郎陳䕫以專門之學
自負頃與考校偏能揣摩其黨公然宣言於衆曰此必
吾黨之士當寘優等衆為寒心而䕫恬然略無忌憚望
屏之遠方以為妄作之戒詔與外任乃以為江南西路
安撫司參議官右承議郎知信州林機移知邵州機
嘗奏秦檜父祠堂生芝草又為檜搜求水精民極以為
擾至是為吕忱中所訐檜始咎之
乙丑金主使正議大夫守秘書監兼右諫議大夫李通
廣威將軍充羣牧副使耶律隆來賀天申節
戊辰太學博士張震為祕書省正字震初為學官免喪
再召至是漸進之右奉議郎王復行國子正
己巳祕書郎兼實錄院檢校官兼權中書門下省檢正
諸房公事鄭時中添差通判廣德軍初沈長卿之獄上
也鄭仲熊獨無言侍御史董德元欲攻仲熊先奏時中
招權納賄凡中外書信往來樞府一皆攬之於家而轉
致之故其門如市又與隂邪背馳之軰密相交結往來
時政因此而漏泄若不逐去臣為朝廷慮之䟽入乃有
是命
壬申詔武泰軍節度使劉錡累立戰功家無産業特給
真俸仍賜湖南路官田百頃官給牛具然官皆屬常平
司錡但得荒田數頃而已
是月左奉議郎知大宗正丞權兵駕部郎官王珪兼權
工部員外郎(此以工部郎官題名修入它書皆無之按紹興三十年七月沈介論珪頃為諸王宫)
(教授置司紹興適曹泳出守紹興為詩酒之游薦之秦檜召攝宰士以宫教題名考之不見珪姓名蓋珪實為)
(宗丞介誤以為宫教故也又按此月八日甲寅宗丞陸升之除浙舶或是此時召珪亦不可知未知以何日先)
(權兵駕部郎官耳兵部題名不見當求他書參考)
六月庚辰端明殿學士簽書樞密院事兼權參知政事
鄭仲熊罷侍御史董德元言仲熊素行貪穢衆所共聞
舊在李光門下贓汙狼籍密令姪時中與背馳之黨日
夕相通招權納貨幾無虛日近者沈長卿以謗訕被鄉
人訟送棘寺而陳祖安最為長卿密交仲熊令時中營
救祖安故語言文字州縣並為隠匿及至棘寺得以脱
免右正言王珉言李光誤國之大姦也仲熊未第時嘗
棲託其門光與之定交沈長卿與光庶婢之子陳祖安
為狎邪之友如謗訕之事仲熊特為救免且欲啟後來
狂言妄語者之呶呶若不亟去恐其韜藏不測禍有不
可勝言者德元等又言近日大金遣使慶賀生辰南北
敦好既久陛下屢降詔旨館遇使客務加周旋仲熊既
被旨押宴對客蹇傲略無和顔酒行怱遽頃刻而罷誤
國之深莫甚於此惟陛下斷而行之速將仲熊罷黜屏
之遠方以禦魑魅䟽六上仲熊亦求去乃詔仲熊提舉
江州太平興國宫職名依舊
辛巳尚書禮部侍郎兼權直學士院湯思退為端明殿
學士簽書樞密院事兼權參知政事國子司業沈虛
中兼權直學士院(日歷無此本院題名在六月蓋代湯思退也)左承議郎
洪遵復為祕書省正字湯思退薦之也既而遵之父責
授濠州團練副使英州安置皓亦復左朝奉郎主管台
州崇道觀袁州居住(皓復官日歷未見按行述今年十月二十一日乙未卒於南雄州以)
(程計之其降旨恐在此時且附此俟考)
甲申直敷文閣知紹興府趙士㣓以修奉攅宫畢工陞
直龍圖閣
乙酉作懷遠驛以待安南貢使
丙戌尚書屯田員外郎林一飛守右司員外郎
丁亥侍御史兼侍講董德元試尚書吏部侍郎右正
言兼侍講王珉試禮部侍郎監察御史張扶守右正
言監察御史徐嚞為殿中侍御史
戊子左朝請大夫提舉江州太平興國宫陳康伯知漢
州
己丑右朝請郎監尚書六部門蘇振面對論縣令不留
意差役吏通賕賂産厚者終以規免産薄者却以被差
望令監司郡守常切按察上諭大臣曰此事監司郡守
得人自不紊煩朝廷可令戶部措置
辛卯宰執奏殿前司右翼軍統制官陳敏捕贛寇已盡
乞推賞上曰自擒楊再興之後湖廣溪峝皆安静此恩
威並行之效秦檜曰今四境之外皆願入貢遠人既來
當以德安之上曰然
壬辰詔申嚴沿海地分銅錢入蕃之禁以司農寺主簿
林一鳴面對有請也
甲午左奉議郎添差通判處州杜師旦提舉兩浙西路
常平茶鹽公事曹泳引之也
乙未左中大夫知衢州王師心移知瀘州(師心入蜀必以治獄不合)
(秦檜故也)右朝請郎添差通判臨安府王彦傳知衢州彦
傳至郡召人告訐趙令衿事遂興大獄彦傳江州人也
戊戍宜州觀察使殿前司選鋒軍統制王升罷從軍為
江南東路馬步軍副總管令日下之任男忠訓郎世雄
特貸命追毁出身以來告𠡠文字除名勒停决脊杖二
十不刺面配邕州牢城收管世雄嘗撰平治書為楊名
者所告下大理世雄具伏因赴武舉不第心懷怨望譏
訕朝政及作詩有指斥語故有是命
辛丑大理卿張柄面對論州縣有歲賜藥錢以待軍民
所須而奉行滅裂但為文具乞申嚴覺察從之
壬寅詔今後守令非疾病在假不許不出廳治事以刑
部員外郎張&KR2337;面對有請也左朝散郎知沅州李景
山罷景山與通判丁濤交惡判官鞏漴聞之遂興獄連
逮數百人時方盛暑有繫死者荆湖北路提點刑獄公
事楊椿言止係守貳不和互相論告乞罷此三人而釋
其衆詔如所請秦檜喜曰部使者不當如是耶(熊克小歷載此)
(事於去年六月末蓋誤)
癸卯詔改岳州為純州岳陽軍為華容軍先是左朝散
郎姚岳獻言秦檜謂亂臣賊子侵叛王略州郡不幸汙
染其間則當與之惟新今夫岳飛躬為叛亂以干天誅
雖訖伏其辜然湖湘漢沔皆其生時提封之内而巴陵
郡猶為岳州以叛臣故地又與其姓同顧莫之或改事
下本路諸司於是直祕閣知荆南府孫汝翼等言按水
經汨水西逕羅縣與純水合羅淵即今巴陵郡是也純
之為字有純臣之義焉其言純粹純白純常皆静一不
雜之義足以洗叛臣之汚故有是命岳嘗為飛幕屬至
是自謂非飛之客且乞改州名士論鄙之(岳州改州名日歷不書獻)
(言者為誰紹今以趙甡之遺史考之則姚岳也)
建炎以來繫年要錄卷一百六十八
