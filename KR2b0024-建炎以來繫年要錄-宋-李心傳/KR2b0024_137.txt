建炎以來繫年要錄卷一百三十七
宋李心𫝊撰
紹興十年秋七月(按是月壬寅朔)癸卯武義大夫閤門宣贊舍
人馬秦為右武大夫忠州防禦使張俊之得宿州也從
政郎權蘄縣于躍殺敵之在邑中者率其民來歸詔躍
改右宣教郎知縣事(于躍事以林待聘外制集所書附入)是日湖北京
西宣撫使司將官張應韓清入西京初河南府兵馬鈐
轄李興旣聚兵先復伊陽等八縣又復汝州為河南尹
李成棄城遁走河南宣撫使岳飛遣應清與之會遂復
永興軍
甲辰故降授文州團練使王&KR0645;追復房州觀察使(日歷及林)
(待聘外制集並無&KR0645;所降州名今追考書之)
丙午御史中丞王次翁為參知政事武節大夫閤門
宣贊舍人河南府兵馬鈐轄李興為右武大夫忠州團
練使知河南府右承奉即知汝州劉全咨為右承事郎
興旣得西京言於朝乞命帥守遂就除之仍給真俸許
便宜行事全咨亦以驛報屢通故特遷之(二人皆林待聘行詞今日)
(歷獨無李興除命蓋秦熺所不取也)
丁未司農少卿李若虛自岳飛軍前計議還入見
戊申上曰朕常與諸將論兵諸將皆謂敵人鐵騎馳突
若在平原勢不可當須據險以扼之朕謂不然孟子曰
天時不如地利地利不如人和兵之勝負顧人心如何
耳苟人心協和則彼雖在平原亦可取勝諸將皆不以
為然今諸將奏捷皆在平原以步兵勝鐵騎乃信朕前
日之語秦檜曰陛下天資神武以人心論勝負非諸將
之所能及也尚書都官員外郎歐陽興世為江南西
路轉運判官旣而言者論興世儒雅自將而更任未久
乃改知太平州
己酉勑令所刪定官施鉅為尚書都官員外郎用從官
應詔所舉也是日湖北京西宣撫使岳飛自與越國
王宗弼戰於郾城縣敗之殺其裨將是役也綂判官楊
再興單騎入敵陣欲擒宗弼不獲身被數十創猶殺數
百人而退
庚戌曲赦海州是日永興軍路經略副使王俊遣綂
領官辛鎮與金人戰于長安城下敗之初命川陜宣撫
副使胡世將遣兵千人具舟百艘載柴草膏油自丹州
順流而下至河中府焚毁金人所繫浮橋及選萬人由
斜谷出潼關皆以絶敵歸路世將奏已差綂領官閻興
以五百人往會知丹州傅師禹知陜州吳琦知華州潘
道及忠義綂制官傅起同措置斷毁河橋又臣前遣永
興副帥王俊領選鋒四千人已復興平醴泉二縣永興
之屬邑也今正與大敵相拒且當盛暑中傷者多未容
更遣兵兼俊在彼可以乘間斷其歸路其後閻興至永
興之外邑與俊會雖同師禹結到河東忠義秦海等千
餘人皆補以官然亦不能成功(王俊復二縣據日歷與辛鎮之捷同以八月一)
(日申刻未得本日)
辛亥左朝散郎河南府路轉運判官李利用主管台州
崇道觀利用自西京遁歸至鄧州詔釋其罪利用乞奉
祠許之
壬子進士張本特補右迪功郎以其獻佑政編可採也
(本娶葛立方女不知誰所薦當攷)
癸丑太尉保成軍節度使殿前副都指揮使楊沂中為
淮北宣撫副使武泰軍節度使沿淮制置使兼權知順
昌府劉錡為淮北宣撫判官沂中自行在引兵出泗上
御史臺言朝議奉直大夫見闕五十五員乞從上與放
行磨勘詔吏部先次放行三十員
乙卯左宣議郎王之道降一官送吏部與遠小監當差
遣先是之道見河南用兵投匭上書言敵有五敗陛下
有五勝雖敵且衆固無能為矣而我有未必勝者勝三
又不可不知也且敵專事攘竊而陛下一本仁義此道
勝也敵專務姦詐而陛下一本忠信此德勝也敵起兵
三十年用人如牛羊殺人如草菅而陛下視民如傷不
憚屈已增幣俯約講和之請冀與天下休息此仁勝也
敵自烏珠用事上則欺幼主以擅權下則殺親族以播
虐而陛下夙興夜寐不忘父兄播遷之難此義勝也敵
前後專以和親欺罔國家陛下頃緣王倫為地復與之
和當是時下而樵夫牧子皆以敵為得計而陛下失計
然和必至於變無可疑者但變速則禍小變遲則禍大
今敵曾不二年無故敗盟引兵入犯臣然後知敵人今
為失計而陛下今為得計此計勝也陛下有此五勝固
可以勝矣然以臣觀之未見其必勝之理何則今諸軍
大會境上而不置綂師一也國家用兵十有六年矣士
卒之隸諸將者不為不親附而罰終不行二也今日之
兵隸張俊者則曰張家軍隸岳飛者則曰岳家軍隸韓
世忠者則曰韓家軍相視如仇讎相防如盜賊自不能
奉公惴惴然惟恐它人之奉公而名譽賢於已也自不
能立功惴惴然惟恐它人之立功而官爵軋於已也且
其平日猶或矛盾若此使其臨大利害安能保其不能
為敵國邪此其三也臣願陛下自謀諸心選擇耆德素
負天下之望者謀及龜筮謀及士庶授以斧鉞俾綂六
師自閫以外咸得專之臣見一戎衣而天下定不得專
為有周美矣願陛下斷自宸衷而必行之疏入詔之道
降官依衝替人例言者論之道恣睢妄行全無忌憚旣
薦舉大臣復擬制詞併上小人狂率一至於此乞盡奪
見所有官編置遠方以懲不恪故有是命右武大夫
忠州刺史兼閤門宣贊舍人應天府路兵馬鈐轄淮西
宣撫司雄勝軍綂制宋超為親衛大夫忠州防禦使知
亳州用張俊奏也湖北京西宣撫司都綂制王貴綂
制官姚政及金人戰於穎昌府敗之初岳飛以重兵駐
穎昌欲為久駐之計會張俊自亳州南歸金人謀知飛
孤軍無援於是併兵以禦飛飛不能支告急於淮北宣
撫判官劉錡錡遣綂制雷仲出兵牽制抵至太康縣是
役也飛將官楊再興王蘭高林皆戰死獲再興之屍焚
之得箭鏃二升會天大雨溪澗皆溢敵騎不得前官軍
乃退(此以趙牲之遺史岳侯傳淮西從軍記參修)
丙辰詔内侍陳腆送大理寺治罪腆勞劉錡于順昌錡
以例書送銀五百兩例外又以六百五十兩遺之腆不
以聞故抵罪
庚申尚書左司員外郎薛弼充秘閤修撰知虔州向子
忞旣罷弼不自安引嫌求去(向子忞事己見六月乙丑)乃命出守
壬午右武大夫忠州防禦使兼閤門宣贊舍人馬秦為
泉州觀察使兩浙西路馬步軍副總管仍賜錢萬緡田
十頃第一區秦至行在上召對遂有是命直秘閤淮
南西路轉運副使李仲孺陞直敷文閣充淮北宣撫判
官隨軍轉副使是日湖北京西宣撫使岳飛自郾城
班師飛旣得京西諸郡會詔書不許深入其下請還飛
亦以為不可留然恐金人邀其後乃宣言進兵深入逮
敵已遠始傳令回軍軍士應時皆南鄉旗靡轍亂飛望
之口呿而不能合良久曰豈非天乎金人聞飛棄穎昌
去遣騎追之時飛之將梁興渡河趨絳州綂制官趙秉
淵知淮寧府飛還至蔡命綂制官李山史貴以兵授之
遂遣諸將還武昌飛以親兵二千自順昌渡淮赴行在
於是穎昌淮寧蔡鄭諸州皆復為金人所取議者惜之
(岳侯傳云侯在郾城聞烏珠竝韓將軍等人馬退去汴京侯欲乘勢追擊奏曰臣聞漢有韓信項羽投首蜀有)
(諸葛二主復興臣雖不才所望比此乞與陛下深入敵境復取舊疆報前日之恥伏望陛下察臣肝膽表臣精)
(忠表到秦檜大怒忌侯功高常用間謀於上又與張俊楊沂中謀乃遣臺官羅振奏兵微將少民困國乏岳某)
(若深入豈不危也願陛下降旨且令班師將來兵強將衆糧食得濟興師北征一舉可定雪恥未晚此萬全之)
(計時侯屯軍於穎昌府陳蔡汝州西京永安前不能進後不能退忽一日詔書十三道令班師赴闕奏事按羅)
(汝檝此時為殿中侍御史傳所為臺官乃汝檝也)
甲子復釋奠文宣王為大祀用太常博士王普請也於
是祀前受誓戒加籩豆十有二其禮如社稷
乙丑戶部請州縣出納官物每千增收頭子錢十文赴
左藏為激賞之用許之(通舊為四十三文乾道元年十月戊子又添十三文至今為例)
(今年九月辛酉臨安府火注朱勝非閑居錄所云秦檜科激賞錢事恐與此相關)右丞務郎
京東淮東宣撫使司書寫機宜文字曹霑為右宣義郎
賜六品服武功大夫武春領威州刺史時韓世忠遣霑
等獻山王之俘於行在故以命之仍詔押山回世忠軍
隨宜區處山隨金人至順昌城下者也秦檜請今後獲
敵不必解來上曰不然須令押數人來問之庶得其實
是日金人遣翟將軍圍趙秉淵於淮寧府李山史貴
及劉錡軍綂制官韓直共擊追之秉淵聞岳飛已去遂
棄城南歸(日歴八月六日丁丑申刻趙牲之遺史亦以為丁丑日事恐誤)
丙寅太常寺奏大禮祭服事上曰朕嘗攷三代禮器皆
有義後世非特制作不精且失其義朕雖艱難亦欲改
作漸令復古上又曰艱難以來秘書省舊書散亡今所
藏甚少不稱設官之意朕近日多訪得古書當令館職
校正别錄本付省中藏之時大樂亦久廢詔太常肄習
於是太常丞周執羔輯舊聞閱工器而樂始備執羔弋
陽人也詔契丹千戶耶律温特補武翼大夫忠州刺
史賜金帶温降於淮西宣撫使張俊故以命之俄賜姓
趙用為殿前司將官(温賜姓在是月己巳)尚書省奏禫服人胡
寅狀寅於先父諡文定為世適長子服母李氏繼母
王氏喪各齊衰服祖父母喪各期今來服先父喪
禫服昨紹興六年正月先父得微疾初委寅以承家主
祭之事於四月内收建州鄉人劉勉之書責寅不歸見
世母升堂而拜以盡融融洩洩之意世母者先父同堂
三兄之嫂也先父震怒所患遂增作辯論一篇以授寅
二弟及三兄之子見任建州教授憲又授大指令寅荅
書以曉勉之寅請曰升堂而拜融融洩洩母子事也勉
之安得此言先父曰此欲離間吾父子也汝祖母於汝
始生收而存之即以付吾吾時年二十有五婚娶之初
孰云無子而洎爾母氏劬勞顧復以逮長立遂承宗祀
亦惟不違汝祖母愛憐付託之重於汝之大義本末如
此汝他日於世母當厚有以將意而己寅自是請問情
義曲折至於再三先父所告曾不越此且曰汝於吾言
未能一聞而信則以勉之離間之言為是乎今來寅禫
制將畢遂還建州省覲世母以遵先訓又聞諸道途得
鄉曲議論謂寅於此時當為三伯父追服此寅所不禀
於先父者也若據而行之則士大夫謂寅伸其私意干
貳正綂非為人後之實若斷而不用則士大夫謂寅忘
其世父故匿服紀將加以不孝之名雖仰奉義方不敢
違背而參稽衆說必有折衷伏望敷奏取旨下禮部太
常寺定奪明降指揮詔禮部定奪申尚書省或曰寅之
始生也其母拯而字之故寅有收存之語云(勉之已見八年四月)
丁卯右諫議大夫何鑄為御史中丞
戊辰顯謨閣直學士提舉江州太平觀魏憲卒
庚午右承議郎通判順昌府汪若海特遷一官以陳規
言圍城之初若海毅然請援于朝也若海移書輔臣耳
言劉錡之勝且謂錡所綂不過二萬人其中又止用五
千人出戰今諸大將所綂甚衆使乘錡戰勝之後士氣
百倍之際諸路並進烏珠可一舉而破甚無難者今諸
大帥惟淮西最務持重不肯輕舉宜以淮西之兵塞其
南窺之路俾京西之兵道河陽渡孟津淮東之兵卷淮
陽渡彭城俾陜西之兵下長安淮蒲坂則河朔之民必
響應冠帶而共降烏珠可不戰禽也聞淮西之帥得亳
便還義士莫不嘆息甚為朝廷惜之武功大夫忠州
團練使兼閤門宣贊舍人新知辰州柴斌移知唐州
東京留守司效士夏穎達等六人脫身來歸詔免文解
一次差充諸州效士
辛未金將呼紐引兵攻盩厔縣永興軍路經略副使王
俊逆戰於東洛谷却之時上以親札賜川陜宣撫副使
胡世將言今日事勢以力保關隘為先又陜西將士與
右護軍不同正當兼容有仗義自奮者優奬之以勵其
餘於是世將奏川口諸隘及梁洋一帶先已修畢見分
遣吳璘在白石至秦州以來遏熙秦之衝楊政在寳雞
遏永興鳳翔之衝及永興副將王俊亦在盩厔作寨牽
制敵勢兼自金人再犯陜西諸曾受偽命並許收使如
能立功就上超轉緣從偽旣久率望風拜降臣亦開其
自新之路多方慰諭已招到一萬一千五百餘人總管
傅忠信安撫朱勇將官梁柄及綂制綂領官各給袍帶
其老幼居於近裏又有總管魏价管十四員帶城寨丘
一千五百亦加勸奬官各授差遣卒各支請給與右護
軍相參為用矣時朕在寳雞薩里罕隂遣客刺政詐為
降卒政覺而誅之初知商州邵隆奏本州密近陜西
乞增戍朝廷下其議
是月川陜宣撫副使胡世將命環慶經略使知金州兼
節度制商州范綜濟師綜言金川關隘四十餘處皆係
要衝比之商州去金人尤近止合量度事宜緊慢如敵
果來侵犯當併力捍禦於是止遣左部第九將官兵八
百四十餘人分錢糧與之而已
八月壬申朔左通直郎何若為秘書省正字若江寧人
也詔秘閣修撰提舉江州太平觀張九成與知州軍
差遣左奉議郎喻樗左奉議郎陳剛中令吏部與合入
差遣尚書刑部員外郎凌景夏秘書省正字樊光遠與
外任差遣臨安府司戶參軍毛叔度與對移一般差遣
先是九成等皆言和議非計及是秦檜將罷兵而九成
家臨安之外邑故斥遠之尋以九成知邵州剛中知安
遠縣景夏知辰州光遠為閬州州學教授叔度為嘉州
司戸參軍剛中尋卒于貶所(陳剛中送胡銓啟已見紹興八年十一月毛叔度奏)
(劄已見九年十二月更不别出剛中知安遠縣據胡銓跋和議詔書叔度對移嘉州據紹興正論日歴盖無有)
(也同日降旨又有元益對移一般差遣未知益為何官所言事謂何當攷)左中奉大夫直
徽猷閣淮西宣撫司參議官史愿進一官陞直龍圖閣
昌州刺史江南東路馬步軍副總管張子蓋為登州防
禦使以其來獻捷也
癸酉右朝議大夫直秘閣范直方試司農卿兼淮北宣
撫司謀議軍事右朝奉郎監尚書六部門吕希常為
刑部員外郎
甲戌監察御史万俟卨行右正言故左武大夫吉州
刺史綂制涇原路軍馬張逵加增開府儀同三司逵中
孚父也靖康間救太原死於陣至是中孚請而命之
乙亥詔兩浙轉運副使權添歲舉改官各五員俟將來
車駕還都日如舊用副使黃敦書請也是日韓世忠
圍淮陽軍命諸將齊攻之帳前親隨武翼郎成閔從綂
制官許世安奪門而入大戰於門之内閔身被三十餘
創世安亦脛中四矢力戰奪門復出閔氣絶而復蘇者
屢矣世忠大賞之别將解元掩擊金人於沂州譚城縣
(按此句與北盟會編同宋史韓世忠傳作譚城無沂州字地理志皆不載)敵溺死者甚衆及
班師世安以箭瘡不能騎遂肩輿而歸世忠怒命世安
馬前步行世忠奏閔之功授武德大夫遥郡刺史閔衛
州人世為農建炎初避亂抵京口曰者趙常見而竒之
黃天蕩之役閔投世忠軍中至是有功投韓世忠乞重
賞以勸將士遂除涿州團練使
丙子左朝散郎劉昉為荆湖南路轉運副使昉為秦檜
所喜故薦用之
戊寅詔左迪功郎李彭年旌表門閭彭年廣德人父母
皆死於盜彭年蔬食飲水終身不御酒肉郡上其事於
朝故有是命南平軍言隆化縣射士吳沂廬墓詔賜
束帛是日知陜州吳錡遣綂制官侯信渡河劫金人
中條山寨敗之獲馬二十匹翌日又戰於解州境上敗
之殺其將茂海
己卯宰執奏徽宗隨龍人乞恩例上曰若舊人尤當優
恤凡事干徽廟非唯朕奉先之孝所當自致亦欲風勵
四方使人知有君親之恩也
庚辰金人自滕陽來救淮陽軍韓世忠逆擊於泇口鎮
敗之是日世忠所遣綂制官劉寳郭宗儀許世安以
舟師至千秋湖陵逼金人所遣酈瓊叛卒數千人寳等
與戰大捷獲戰船二百
壬午李成自河陽以五千騎犯西京知河南府李興命
開城門以待之成疑不進興遣銳士自它門出擊之成
敗走
癸未上與宰執論戰守之計上曰戰守本是一事可進
則戰可退則守非謂戰則為強守則為弱但當臨機應
變而已中書舍人王鉌起居舍人兼實錄院檢討官
張嵲並兼侍講
甲申川陜宣撫副使胡世將言臣被旨因軍事合行黜
陟陞轉張浚所得指揮施行臣自承指揮其餘諸般差
注陞轉等事即不敢干預所有節次緣軍事便宜差過
官乞下有司給降付身從之
乙酉直徽猷閣主管台州崇道觀張滉知撫州右朝
奉郎主管台州崇道觀鮑貽遜知楚州言者奏其貪酷
不可用罷之
丙戍左奉議郎充秘閣修撰新知邵州張九成落職御
史中丞何鑄言九成矯偽之行頗能欺俗前此趙鼎當
國傾心附之驟從閑曹躐登華近比其罷退九成悒然不
樂率先求去誓與之同出處伏望嚴行竄責故有是命
九成以家艱不赴奉國軍節度使知永興軍兼樞密
院都綂制節度陜西諸路軍馬郭浩知䕫州(此除似因胡世將奏)
(浩難以責成之故當求它書參考)
丁亥淮北宣撫副使楊沂中潰軍於宿州初沂中至宿
州而以步軍退屯於泗金人詭令來告以有敵騎數百
屯柳子鎮沂中以為信欲擊之或諫以為不可輕出沂
中不聽畱統領官王滋蕭保以騎兵千人守宿州夜沂
中自將騎兵五千襲柳子鎮至明不見騎而還金人以
重兵伏其歸路沂中知之遂横奔而潰沂中至壽春府
渡淮而歸與保滋相隔參議官曹勛不知沂中所在表
聞於朝朝廷大恐令淮南州縣權宜退保金人劫沂中
不得志遂犯宿州滋保與戰不利金人入城怒州人之
降也乃縱屠戮自是潰兵由淮河上下數百里間三三
兩兩而歸其死亡者甚衆旣而沂中自淮西復還泗州
人心始定保襄樂人也(王滋紹興十二年五月庚申以武功大夫貴州刺史殿前司前)
(軍統制陞帶淮東馬步軍副總管蕭保同日以右武大夫英州刺史殿前司右軍統制陞帶京西南路兵馬鈐)
(轄不知此時為何官職也淮南退保事今年九月甲寅所書泰州奏請及九月丙子所書祝永之除官事可以)
(參照或可移附甲寅王曮撰存中神道碑云烏珠再入犯詔王以淮西宣撫使禦之卽渡江取虹縣復靈壁下)
(符離撫定而還其言簡略如此蓋諱之也又按上書今年閏六月丙戌王德下符離七月癸丑沂中方除淮北)
(宣副在其後二十七日曮所云恐誤)
戊子監登聞檢鼓院虞澹面對言國家置檢鼓院所以
廣言路通下情顧遠方士人往往肆意鼓言上凂宸聽
至如登用大臣謀任元帥茲實人主之職豈一介當輕
議望令檢鼓兩司將甲令所載名件分明揭示使之曉
然皆知朝廷延納之意在此而不在彼自今凡有獻陳
必與保人偕來遂院監官躬親審之如依得祖宗事目
亟為進呈庶前日狂妄之習自息從之
己丑權尚書吏部侍郎兼實錄院修撰范同試給事中
起居舍人兼實錄院檢討官兼侍講張嵲試中書舍
人秘書少監張宦守起居郎直秘閣李易守起居
舍人祠部員外郎兼實錄院檢討官朱翌試秘書少
監名福州處士周朴廟曰剛顯用帥臣張浚請也黃
巢入福州市得朴將用之朴曰我為處士尚不仕天子
安能從賊巢怒斬朴邦人至今祠之
辛卯右承事郎蘇籍為太常寺主簿填復置闕籍軾孫
也
壬辰直龍圖閣知臨安府蔣璨與直秘閣兩浙轉運副
使張滙兩易直徽猷泰泰鳳等路提點刑獄公事宋
萬年陞直顯謨閣知慶陽府金人之犯慶陽也帥臣范
綜未赴而萬年攝守事率厲軍民為固守計宣撫副使
胡世將言於朝故有是命時直秘閣潼川府路轉運副
使喻汝礪以書遺世將言金人貪戾猜禍之國屬者竊
聞敵積粟於鞏又積粟於岐其所以為此者蓋欲以謀
蜀也今敵已窺慶臺之疆兼雍州之地則蜀之於敵壤
近而患急矣望急遣一介之使請於朝廷詔岳少保與
蜀相首尾萬一敵騎陵忽則使荆鄂走精銳出襄漢薄
金洋以壓敵後彼敵雖悍又安敢睨蜀世將以為然
是日永興軍路經略副使王浚擊金人於盩厔縣東敗
之
甲午詔曾任職事官合得封贈而去官在大禮前者不
問久近如非降責竝與封父母一次用言者請也川
陜宣撫司同統制軍馬邵俊統領王喜遇金人於隴州
汧陽縣牧羊嶺敗之喜以功復為恊忠大夫榮州防禦
使右遊奕軍統制
丙申武功大夫忠州刺史兼閤門宣贊舍入殿前司勇
勝軍統制新知宿州王進兼京東路兵馬鈐轄
丁酉右奉議即孫汝翼為國子監主簿右奉議即李澗
為宗正寺主簿竝填復置闕
戊戌詔皇太后母益國太夫人宗氏特追封兩國夫人
右朝請大夫新京東路提點刑獄公事陳吉老直秘
閣知揚州旣而吉老不赴乃命右武大夫忠州團練使
知眞州劉光遠代之(光遠之除日歷不見當求本州題名考其月日)
庚子親衛大夫忠州防禦使知毫州宋超除名勒停張
俊軍前自效先是金人犯毫州超棄城走提轄官魏經
率軍民拒守城陷經不屈死之故有是命後贈經閤門
宣贊舍人官其家二人(魏經十一月戊午推恩)
九月壬寅朔遣起居舍人李易赴韓世忠軍前議事宰
相秦檜主罷兵召湖北京西宣撫使岳飛赴行在遂命
易見世忠諭旨時淮西宣撫副使楊沂中還師鎮江府
三京招撫處置使劉光世還池州淮北宣撫判官劉錡
還太平州自是不復出師矣
乙丑右朝奉大夫知卭州何掄為成都府路提點刑獄
公事
丙午左宣教郎鄭昌齡為太府寺主薄
丁未常任秩為司農寺主薄蔣及祖為將作監主簿竝
填復置闕及祖之竒孫也(任秩及祖未知以何官除本監題名及祖十二年十一月)
(除知江隂軍本寺題名不見任秩遷罷當攷)是日楊政軍同統制楊從義
劫金人鳳翔府城南寨敗之獲戰馬數百
戊申金人復入西京先是李成數為知河南府李興所
敗乞師於都元帥宗弼得蕃漢軍數萬興聞之度衆寡
不敵棄城去寓治於永寕之白馬山
己酉上諭大臣曰朕昨面諭岳飛凡為大將者當以天
下安危自任不當較功賞彼以功賞存心者乃士卒所
為至於朝廷待大將亦自有禮如前日邊報之初除諸
將便加師保豈少待有功乎若必待有功而後進官所
以待士卒輩也時飛已至行在故上訓及之
庚戌合祀天地於明堂太祖太宗竝配赦天下右正
言万俟卨言今邊隅未靖宜復勇爵以厲爪牙之士蹶
張超拒之流而專補文質非是時將帥皆以文人禄其
子故卨有是言不從
癸丑親衛大夫華州刺史統制忠義軍馬李同為忠州
防禦使永興軍路馬步軍副總管知同州兼沿邊安撫
使同故守蒲城不肯䧏敵故胡世將奏用之楊政軍
統制官楊從義邵俊統領王喜敗金人於汧陽
甲寅泰州奏乞移治泰興縣沙上許之(楊沂中軍潰許淮南州縣退保)
(或可移附此曰)
乙卯尚書工部員外郎高穎試司農少卿兼胡北京西
宣撫司參議官岳飛請之也(日歴不書兼參議此據本寺題名)直徽
猷閣陜西轉運副使霍蠡坐擅離職守及收受饋送落
職監筠州新昌縣酒税其饋送仰歸還
丙辰右朝請即京東淮東宣撫處置使參議官劉阜民
直秘閣阜民自軍中來奏事以例除也(同日有旨陳桷除落過名按桷)
(自右文殿修撰京東淮東宣撫處置司參謀官落職監澧州酒務丁憂不赴明年二月庚辰以舊官職朝見或)
(卽是此時復職也)
丁巳詔川陜改官人許就宣撫司放散舉主申吏部驗
實給告用成都府路安撫使張燾請也張浚之為宣撫
使也令於所在州保明放散胡世將為副使乞收還省
部吏部侍郎周綱言川陜道遠乃令赴遂路漕司公參
理為到部至是因燾有請遂以其事付宣撫司焉秘
書省校書即范如圭主管台州崇道觀從所請也
辛酉臨安火延燒省部倉庫翌日輔臣奏事上曰累令
撤蓆屋作瓦屋皆不奉行朕已戒内侍如敢不行比衆
罪當加重卿等更戒諸房吏亦依此若内侍堂吏奉行
則又不敢違矣(朱勝非秀水閑居錄云趙鼎淮上用兵以三百萬緡入三省激賞庫秦檜繼相)
(用術尤精九年金人還河南故地檜託言計備使禮凡常賦之入多歸此帑此時所獻日月增厚而賜賚便蕃)
(權勢熏灼綫履每兩二十餘緡月至數兩至是庫金出入輕於州郡公庫矣用度旣廣賦入不繼十年下令云)
(舉兵擊敵須備犒賞計畆率錢徧天下五等貧民無得免者所斂號激賞而兵未嘗舉百姓尤以為怨十一月)
(火作首焚三省庫中所積一夕而盡不復根治悉行除破蓋侵取旣多見物無幾幸火以滅迹無復稽考者也)
(臨安之火日歷不書而時政記於九月壬戊書稿設救火諸兵則非十月事也日歷十月六日丁丑臣僚上言)
(每當宗祀之秋必有警戒之象今又大火示變益知當在九月不疑今併附此更須參攷)於是參知
政事孫近律言拆去草屋寬畱地步詔限五日後亦不
果行焉(紹興十一年七月八日甲辰臣中上言去年臨安遺火延燒府庫參知政事孫近首建言拆去)
(草屋寬留地步致朝旨限五日毁拆及知府俞俟取稟近復云未得毁拆待近再取旨蓋朝天門一帶多堂吏)
(所居故也姑附此當考)
壬戌言者奏頃年獻議之臣有以審量之說而凂我徽
宗者書之史册又足以虧陛下孝治之風比者特罷審
量士大夫莫不歡呼鼓舞以手加額欲望特降睿旨小
使臣因泛濫補官人如已經關陛許注親民仍令收使
分數思例從之自是靖康一來討論審量之法盡廢矣
(兩日乃何鑄万俟卨上殿此請未知出於何人當考)直秘閣知臨安府張匯復
為兩浙轉運副使直秘閣知揚州俞俟知臨安府
直徽猷閣兩浙轉運副使蔣璨為江南西路轉運副使
癸亥上曰朕觀自昔守令能抑強振弱者始號循良今
豪家稍不快意必中傷之自今縣吏有能稱而或誣以
非辜者須朝廷主張庶使吏得自效而民被其惠矣
乙丑詔獄官縣令不親定牢者徒二年著為令
丙寅右通直郎知無為軍祝永之特貶秩三等先是永
之乞移治江南詔不得越境已而永之以書抵朝士言
兩淮之民方且歸業若䧏移治指揮民間惶惶莫知所
向樞密院言其鼓惑衆聽故責之(此亦與今年八月丁亥所書楊沂中軍潰)
(事相闕)
戊辰奉國軍節度使新知䕫州郭浩移知金州仍舊帶
行永興軍路經略安撫使兼樞密院都統制節制陜西
河東軍馬兼措置河東路忠義軍馬親衛大夫貴州
團練使知金州范綜移知綿州仍舊帶行環慶路經略
安撫使兼錦威茂州石泉軍沿邊安撫使後宫劉氏
為紅霞帔(十三年六月甲午轉司記十六年五月戊寅遷才人十七年二月己酉遷婕妤二十三年)
(五月壬子遷婉容二十四年正月丁丑封貴妃)左中大夫劉大中以憂免至
是卒詔復資政殿學士致仕右正言万俟卨奏大中罷
歸益懷怨憤幽囚其父壹鬱而殞遂請之旣而遺表上
增左正奉大夫官子孫如故事言者又駮之乃止(大中復職)
(在十月壬辰贈官在十一月戊戌駮奏在己酉今併書之以見秦檜用意曲折)
辛未尚書右僕射秦檜以明堂恩封華國公皇兄嚴
州觀察使權主奉益王祭祀安時特遷寧遠軍承宣使
於是親賢宅宗子十人並進官
是月金主亶殺尚書右丞相陳王希尹右宰相蕭慶先
是客星守陳太史以告宇文虛中虛中以告希尹不以
為怪及是坐誅初希尹與慶在兵間皆晉國王宗維腹
心而都元帥越國王宗弼素出其下至是宗弼得權凡
希尹所以致罪則宗弼之罪也(苗耀神麓記古新母姙三十箇月而生名曰古)
(新乃三十也身長七尺餘言如巨鐘創造女眞文字軍旅之事暗合孫吳初烏珠往祁州帥府已朝辭衆官餞)
(於燕都烏珠甲第夜闌散歸惟古新獨留嗜酒嚙烏珠首曰爾鼠輩豈容我嚙哉肅之軍馬能有幾何天下之)
(兵皆我有也烏珠佯醉如厠急走騎告秦國王宗幹云兄援我宗幹與古新素厚遂言語遮護之古新實有酒)
(豈可信哉烏珠出次早以辭皇后為名泣告皇后如前后曰叔且行容欵奏帝爾烏珠遂行后具此語告東昏)
(使烏珠親弟燕京留守紀王阿嚕追烏珠至良鄉及之烏珠至密奏帝曰朕欲誅此老賊久矣奈秦國王方便)
(援之至此自山後沿路險阻處今朕居止善好處自作巴納凡我骨肉不附己者必誣而去之自任其腹心於)
(要務姦狀己萌惟叔自裁之是夜詐稱密詔入固新所居執而數之賜死四子並蕭慶父子皆被誅)希尹
旣死徒黨連坐者數百人奉使徽猷閣待制洪皓嘗與
希仲持論幾被刑宗弼知之故不死金主亶遂進宗弼
爲太𫝊尚書左丞相兼侍中監修國史領行臺尚書省
事都元帥如故(以洪皓記文張滙節要熊克小歴參修官弼所除官據紹興講和錄明年九月)
(烏珠第一書繪銜如此)
建炎以來繫年要錄卷一百三十七
