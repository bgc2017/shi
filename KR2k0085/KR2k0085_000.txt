欽定四庫全書史部十一
赤松山志地理類六(山水之屬)
提要
(臣)等謹案赤松山志一卷宋倪守約撰守約
未詳何許人書前有自序稱捨家辭父母來
投師資又自署松山羽士知為道流書中稱
真廟神廟孝廟寧廟知為宋人人物之末稱
咸淳年號知作於度宗時矣其書首叙皇初
起皇初平兄弟仙迹以著是山之靈異為全
書綱領次丹類洞穴類次山類次水類次宫
宇類次人物類次制誥類次碑籍類書末又
有正統四年明英宗御製數行非詩非文似
乎聮額與此書篇頁不相屬蓋後人所附入
明代刻本喜於竄亂古書往往如是今刪汰
不錄以存守約之舊焉乾隆四十六年十月
恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
赤松山志序
余自髫齡慕希夷氏之風覬為葛天氏之民家寓松山
之左耳所聞目所見凡赤松子二皇君得道之由來雖
未能詳知而歷貫亦已默契乎胷中矣遂捨家辭父母
來投師資粤自承恩備冠裳末數積今四十餘年晨香
夕燈未嘗敢懈每靜坐丹晨靖中無他念想惟恐靈蹤
仙跡無以啟迪後人耳家山舊有刊本事實歲久而磨
滅不存余曰既為二皇君之子孫忝冲和先生之餘裔
其後使祖師之道不顯乎乃採摭源流舉其宏綱撮其
機要定為一編號曰赤松山志俾來者有可考焉若夫
神仙傳記之所錄經典碑銘之所載父老之所傳風月
之所詠觀乎此則不待旁搜而後知之也偈曰掛一漏
萬擇焉而不精語焉而不詳則負罪其奚以文松山羽
士竹泉倪守約序
按傳記云郡人徐氏遇而得仙徐氏今日壺天真人
奕碁之所今曰碁盤其所由來者漸矣真人既遇赤
松子乃隠匿名字寄籍于上霄優洞天之左而修煉
靈元卒能乘雲御氣賓于帝庭真人既不昡世故時
代亦不可考然流福一方民到于今受其賜修煉之
所今曰壺屏俱有祠焉凡遇祈禱守宰必迎奉香火
求請聖水每歲一郡士民祭祀日以為常
欽定四庫全書
赤松山志宋倪守約撰二皇君
丹谿皇氏婺之隠姓也皇氏顯於東晉上祖皆隠德不仕明帝太寧三年四月八日皇氏生長子諱初起是為太皇君成帝咸和三年八月十三日生次子諱初平是為小皇君二君生而穎悟俊拔秀聳有異相小君年十五家使牧羊遇一
道士愛其良謹引入於金華山之石室蓋赤松子幻相而引之小君即煉質其中絶棄世塵追求象罔且謂朱髓之訣指掌而可明上帝之庭鞠躬而自致積世累功踰四十稔大君念小君之不返巡歷山水尋覓蹤跡而不得見後於市中復遇一道士善卜就占之道士曰金華山中有牧羊兒非卿弟耶遂同至石室此亦赤松子幻相而引之兄弟相見且悲且喜大君問曰羊何在小君曰近在山東及大君往視了無所見惟見白石無數還謂小君曰無羊小君曰羊在耳但
兄自不見便俱往山東小君言叱吒於是白石皆起成
羊數萬頭今卧羊山即是其所大君曰我弟得神通如
此吾可學否小君曰惟好道便得大君便棄妻子留就
小君共服松脂茯苓至五千日能坐在立亡日中無影
有童子之色修道既成還鄉省親則故老皆無者今石
室之下有洞焉蓋二君深隠之祕宫也二君以服脂苓
方教授弟子南伯逢等其後𫝊授又數十人得仙神仙
𫝊曰二君得道之後大君號魯班小君亦號赤松子此
蓋二君不眩名驚世故詭姓遁身以求不顯此乃祖述
赤松子稱黃石公之遺意也二君道備於松山絶頂為
煉丹計丹成大君則鹿騎小君則鶴駕乘雲上昇今大
蕢山即是也二君既仙同邦之人相與謀而置棲神之
所遂建赤松宫偕其師赤松子而奉事焉召學其道者
而主之自晉而我朝香火綿滋道士常盈百敬奉之心
未有涯也按山錄南嶽衡山太虛真人得道處玉帝命
小皇君主之賜神姓崇名□號司天主世界分野孝廟
淳熙十六年封大君為沖應真人小君為養素真人理
廟景定三年加封大君沖應淨感真人封小君養素淨
正真人猗歟休哉大道流行正教恢闡福庇于婺垂千
萬年
丹類
遺丹
按遺丹記云二皇君煉丹成道而上昇丹竈故基與井
俱存遺丹在山變現不常或大或小或近或遠人多目
擊不可數舉丹山遇夜及昏或隂晦或烟雨必霏霏如
日出光豈非遺丹之洞煥歟今略摭一二言之守山道
士吳奉師常蓄白雞伺曉一日聞雞驚鳴舉首視之乃
啄一物微似彈丸有五彩光即以合格之亟招同袍作
禮及偕來啓合丹已去矣又守山道士沈應符至更初
見忩外光彩閃爍遂開戶視之有物大如雞子其光漸
遠又即前其光愈遠復歸戶其光照忩如初殊不知山
神訶護可遠觀而不可䙝翫焉
丹竈
竈如三級壇上有丹鼎
丹基
在丹山太清殿之左以真陽所聚遇雪不積草木不萎
洞穴類
洞元洞天
係三十六洞天亦名金華洞天與赤松山相接分上中
下三洞上曰朝真中曰冰壺下曰雙龍竒偉峻拔巖穴
奮踞風雲凝互氣勢磅礴上逼斗牛之輝下接羅浮之
脈上洞有石真人儼然臨跨莫測端倪中洞有水簾直
下寒玉横飛其間有石像石筍等按之仙經知其有異
山神守衛不通塵跡下洞有石龍虎獅象麟鳳鐘鼓之
類難可枚數又有雪山等處鄱陽湯中曾有詩曰金堂
玉室相掩映珠簾翠箔誰褰開蓋以洞中有動用什物
室宇戶牖故也下洞門極低非舟不可入既入非燭不
可見此洞天原係赤松所轄據博異志云皇氏兄弟得
道游止之地洞天福地志云郡人皇氏於此學道凡投
告龍簡必至焉理廟嘉熙間祈嗣告盟於此宫中有御
醮青詞碑可考
優游洞
在上霄去宫十里去壺屏一望之隔洞門高五尺許入
門則廣高二三丈自左昇梯而上又於上扶梯而入其
中舉而視之則虛曠如大厦數十間之廣又出於三十
六洞天之外烟霞交鎻石髓流英父老所𫝊則曰壺天
真人所治之區二皇君校籍之所潛齋王公埜亦留題
曰上霄非晚出烟霞寄孤嶠青广既欝欝白乳仍皭皭
徐真人有祠其側
石室洞
在螺螄巖之側即赤松子引小皇君入山修道之所上
則石室高深丈餘方廣相等洞在其左自二皇君得道
之後洞門深鎻人不可到
山類
金華山
周迴數十里即赤松山是也抱朴子云此地可以居神
免罹洪水之患漢三十代天師虛静先生張君好善嘗
一日遊歷慨慕赤松子之風二皇之迹乃留詠曰家在
白雲中約住赤松子揭來此山遊龍虎鎮相似金華莫
外求黃茅已如此
煉丹山
高數千尋去宫五里自宫左循坦途而去至山下度小
橋由峻嶺而上其上平曠景物不凡一望數百里近在
目睫蓋二皇君煉丹之所其上有庵歲差道士主之丹
光洞煥輝潤草木山中凡可以為藥者三百餘種梁沈
約為本郡太守有詩紀之朋來握石髓賓至駕輕鴻都
令人徑絶惟使雲路通紹興間降香祈福於此其下有
仙田凡一二里細碎不成片段遠望高下若階級相𫝊
以為二皇君植靈苗胡麻之地自五代以來嘗以種香
黍每歲必以進貢唐本觀道士舒道紀有詩云至今丹
井水香滿此山田後因雜種五榖而此田所出不復可
進矣
卧羊山
周迴數十里其高數十尋正與赤松宫相對即小皇君
叱石成羊之地其上石羊現没無常山神訶護不容凡
人有所希覬林木茂盛深不可入東坡先生嘗有詩讃
之曰先生養生如牧羊放之無何有之鄉止者曰止行
者行先生超然坐其旁挾冊讀書羊不亡化而為石起
復僵流涎磨牙笑虎狼先生指呼羊服箱又太學博士
三山鄭士懿來此曾有詩曰見羊疑是巳叱石見石飜
疑未叱羊非石非羊何所見這些意思難商量
大蕢山
在宫之東一里而近乃二皇君飛舉之地俗呼為墮墜
山以山勢自壺屏奔龍而下蟠結於此岌岌其勢故也
聖石山
在卧羊山左宫之南其山相對隔溪皆田也向有十數
巨石在田中其廣數圍妨碍耕作乃禱於二皇君次曉
則石巳飛過山旁衆嘆神異指為聖石二皇差仙官主
之
螺螄巖
在石室之左其巖内竅通於石洞外有峉岝之形有空
洞之象巖勢盤折若螺螄就以為名
劉道巖
在螺螄巖之左昔有學道者劉道巖於此得道而去
壺屏
在優游洞之左壺天真人修煉之所此處實地履之空
空有聲虛處隨足陷沒不可舉
水類
小桃源
在宫之側宫内自左廡可問桃源之津泝流而前泉石
相搏無風而濤行且百步有亭曰物外又百步横澗為
橋榜曰三峽驚濤怒號前莫知所窮後不見其所止殆
與塵世相隔過盤石臨浚流不特與物外異亦與三峽
異横絶一小橋有亭在大石上曰石弘又泝而上潺湲
不竭度傑石而後可據槁梧而坐丹山可由兹而上此
乃二皇君三元八節邀集羣仙校籍之所山中人早行
嘗有聞如官府考掠聲遲明尋覓則又杳無所見昔有
棲碧御風泠然等處今不復存東萊吕先生有記以紀
其勝
丹井
在丹山左隅二皇君得道將欲飛舉乃為石屏上有石
荷蓋與龕相類奉所事石老君於内而埋井中不使後
人知神仙蹤跡及井所在却以他井代之其中泉冬夏
不涸可以治病神濟無方後有慢道者厭觸之其泉不
通此井自塞守山道士方以井閉為懼二皇君乃親降
指示故井因忽不見亟鳩工掘土則見所藏老君在龕
中顔色嚴古冠裳坐扆皆肅整殆若天降衆共驚愕乃
奉祠於太清殿今之丹井實故井也梁國葛惟肖乃稚
川耳孫有詩紀之曰煉厥紫河車汲此太隂精鉛男沈
玉洞汞女隠金城蓋為是也
聖石灣
在宫前送客亭下聖石山之左中有聖石屹立不動壺
天真人曾豢龍於此
清水潭
在宫之右過清亭之前昔有一大石羊在此神仙恐為
凡人所得其羊竟滚入潭中而不可見皇祐間洪水衝
倒鐘樓鐘亦滚入其中竟失其所至今凡遇有風清月
白之夜遂聞其下鏗堅琳琅之韻以合步虛之節
宫宇類
寳積觀
即赤松宫按觀碑自二皇君因赤松子𫝊授以道而得
仙同邦之人議曰崆峒訪道帝王有順風之請瀨鄉立
祠桑梓置棲神之所兹為勝地可得忽乎遂建赤松宫
真廟大中祥符元年始改今額宫與卧羊山相對宫前
有二𣲖水合為一流其一自上霄而下其一自碁盤穿
小桃源而下宫内由左廡而上可問桃源之津由右廡
而入可尋濯纓枕流之勝又數步可坐過清亭而觀漱
玉徘徊官廳可覽騷人勝士之風月朝廷所降御書及
石刻並誥勅等見奉安於宸翰堂宫中自從沖真董先
生立名於東京中太乙而顯道振宗代不乏人自紫虛
黃先生重興觀業而規矩一新
金華觀
在雙龍洞側掌三洞香火元係赤松下觀
雲巢庵
在丹山上有屋數十楹宫中歲差道士往主之非惟巡
掌形勝士大夫捫松蘿而訪仙者則儐相游覽焉
太清殿
在丹山上雲巢之側今奉事石老君香火
二皇君祠
在大蕢山下守宰謁告必至焉范峻有詩云靈祠千古
餘真跡祠下老松高百尺仙子騎鯨去不歸幾回借問
山中石
壺天真人祠
在優游洞前一在壺屏一在碁盤一在宮内禱祈不絶
聖石仙官祠
在聖石灣左首掌聖石按䜟記云此石乃金寳所化能
現光彩故二皇君令仙官主之
丹山仙官祠
在丹山上雲巢庵之側每遇丹光吐納必由於兹民有
禱祈動無不應凡有登丹山而不加敬者必有彰報之
騐而俾隆信道之心
雲臺觀
在城西十里外名曰鮑垕元是羅仙姑兄弟二人修道
之庵曾遇白衣仙人而不火食繼有何仙姑兄弟二人
復紹此庵請牒為女冠亦八十餘而後化赤松主首移
請蘭溪廢額以隸屬赤松下觀云
凝神庵
在城西十里外去溪陂塘一里乃朱宗師退修之地宗
師勇退觀事結庵於此以奉父母香火誓絶人事而戶
外之履滿鄉宦多訪焉潛齋王公埜有詩詠之抛却林
泉趣草庵臨近村兩忩吞日月一室養乾坤菊露秋籬
重松風午枕暄蒲團數胎息不肯學旁門後數年遭遇
理廟賜凝神齋高士遂以為名其後又復得御書凝神
二字因以為額
人物類
舒先生
先生名道紀唐代人也生長於婺為赤松黃冠師存心
養性之外惟以文墨自娛名公逓相推敬遊歷江湖在
處寄其風月之章時有薦之於朝而錄用之則又拂袖
而去若將浼焉埋光鏟彩不求名聲自號華隂子常與
禪月大師貫休為莫逆交日夕瞻仰二皇君之祠若意
交神會人莫測其遇與不遇也曾有詩曰松老赤松源
松間廟宛然人皆有兄弟誰共得神仙雙鶴沖天去羣
羊化石眠至今丹井水香滿此山田其後修煉亦却食
不疾而化又數年有於赤城見之者
沖真董先生
先生名惟兹好學篤文不事生業隠寄赤松解悟經品
思通神會時貴以先生名薦之於神廟名試諸經理義
敷暢上悦賜度牒為赤松黃冠師繼賜沖真師號及紫
衣未幾掌東京中太乙事及哲廟元祐間乃丐歸家山
上嘉之復勅領寳積觀事
紫虛洞靈黃先生
先生名彦達字行可本郡人其家去觀二十里紫虛洞
靈其師號也博學羣書精於唐宋之詩後遇至人授之
以秘術於是諸大法無不參行救人疾苦禱祈響應四
方歸向皆目之曰黃真人至紹興間主觀事凡三十餘
載一新觀增置田畆道行賴其休庇至今無乏嘗置靈
機堂為修存導養計得暇則以琴棋自娛
至樂先生盛君
先生名曠字元放武林人也其母夢吞五色光而有姙
自十歲學道於金華三洞及十五六遷寓赤松呵呬外
喜吟咏凡寓於物入於題者必發而言之有華松篇一
帙蓋取金華赤松居處之意也默朝内煉靡所不解紹
興間因内嬪傳其斬赤龍之道高廟聞其名詔寫其容
而召之乃野入覲上賜坐談玄館於玉津園尋降賜御
書扇又命其勘校道書繼而奏請如蜀之青城等處蒙
恩允又賜空名度牒數道以資糇糧之費及回入覲上
賜至樂先生之號及金玉等物謝恩還山遂於宮中卓
一小庵曰迎晹先生尤精於易時與鶴山劉大辯講析
其中又於所泊處命曰至樂窩愈默修煉嘗獨吟曰刊
名紫簡羣魔賓扶桑暘谷奏玉晨控駕三素輔翊宸敢
忘南嶽魏夫人年七十餘趺坐而化
沖和先生周君
先生名大川字巨濟號澄齋本郡人也自幼入道潜心
宗風承恩後有術者相之曰此人必可一言悟主及年
德俱備寧廟聞其名乃詔入覲館於高士堂尋奉萬夀
香火上甚禮貌之乃為家山申請免和買雜敷仍立山
門道正司又數年謝絶軟紅歸養故業衆又挽為家山
主人愛常住毫髮無欺贍衆無乏庄田負逋則捐已資
而代償讙聲載道若夫吟咏紓情横琴樂道人所不能
易及也與通妙先生易君如剛為莫逆之交嘉定間上
猶愛念二人俱賜象簡又俱賜先生道號其所得御書
見崇奉於沖和道院之御書閣
道錄吳先生
先生名養浩平生讀書不倦十行俱下游歷江湖則與
雲泉高士楊休文為文章友玩弄筆硯朝中公卿皆屈
禮招致之紹定間文聲日振理廟聞其名召入覲令主
太乙自是聖眷彌篤宣賜不一積階至左街道錄年七
十餘而化
宗師朱先生
先生名知常字久道號此山本郡人也先生通儒學明
釋老平生茹素常曰功名不足凂我慨從赤松子遊為
黃冠師未半世兩住家山道尊人服寳祐丙辰裕齋制
置馬相公光祖以檄召主茅山玉晨未幾司徒高士師
坦以先生聞於理廟移鎮崇禧次年蒙恩召主佑聖觀
遷左街鑒義凡遇雨暘祈禱屢應上悦遷凝神齋高士
開慶間北兵渡江犯鄂渚於是上命立壇借隂兵助戰
有騐賜左街道錄及象簡香合杯盤錢幣至景定四年
適茅山上清經籙嗣教宗師闕員上特御筆以先生名
為四十一代宗師先生少學易於鄉先生盧端叔後得
易說於池陽周元舉遂以見聞集為一編進之於上先
生得易之道知進退之機咸淳乙丑浩然有歸志乃於
房院之後築小庵以自娛
制誥類
赤松凌虛真君制
勅道無方體供物之求兆見機祥發於感忽赤松真君
紀於遷錄神農之師雨暘並時有求必應一方所仰千
載若存祗答靈休用申茂典可加號赤松凌虛真君
元符二年制
二皇君誥
勅黃老之學雖以虛無為主澹泊為宗而原其用心實
以善利愛人為本初起真君初平真君爾生晉代隠於
金華叱石起羊以為得道之騐汲井愈疾益廣救人之
功巋然仙宫赫爾廟貌一方所恃千載若存東陽之民
合辭以請其按仙品崇以美名緬想靈斿鑒吾褒典
初起真君可特封沖應真人
初平真君可特封養素真人
淳熙十六年六月十七日
加封
勅至真(闕)妙昉於莊老之論神山之事盛於秦漢以來
然超乎冥漠之無形而邈若昭彰之有騐第一位沖應
真人第二位養素真人惟爾兄弟流芳史書石叱而能
起成形丹存而尚留餘𦦨駕霧騰雲則若恍若惚祈晴
禱雨則隨感隨通至今寳積之祠起敬金華之地宜加
徽號以稱真風
第一位沖應真人可特封沖應淨感真人
第二位養素真人可特封養素淨正真人
景定三年十二月十日
碑籍類
碑
老君聖像碑
二皇君誥碑(在二皇君祠)
真武戒世碑(在真武堂)
御書蘭亭碑
御醮碑
御香碑(在宸翰堂)
寳積觀碑(張虛静先生撰)
三清殿碑(路說撰)
遺丹記碑
遺丹贊碑(並厲埜撰)
會仙閣記碑
赤松山碑(李陽冰書)
長生碑(唐開成四年立)
隂符經碑
小桃源碑
物外碑
洗耳碑(並虞似良書)
太山感應篇碑
青雲閣碑記(並在青雲閣下)
名公遊山題咏碑(不可計數散在廊廡及官院並諸房院等處)
檀信長生齋碑
檀信遠日齋碑(並在西廡)
勅賜宗師碑(在此山道院)
文籍
赤松子中誡經(在沖和道院)
霍如庵參同契(在曕翠閣)
注太上感應篇(在青雲閣)
經進易解(在此山道院)
赤松山志
