吳郡志卷六宋范成大撰
官宇
吳都佳麗自昔所聞建炎兵燼所存惟覺報小寺及子
城角天王祠今州宅官廨學舍倉庾亭館之類皆中興
後随事草創不能悉如舊觀輒攷故事併異時名額識
之以備攷古
譙樓紹興二年郡守席益鳩工三年郡守李擢成之
二十年郡守徐兢篆平江府額然止能立正門之
樓兩傍挾樓至今未復遺基巋然
戟門紹興元年郡守胡松年建榜以平江軍額徐琛
書
設廳皇祐中李晉卿以兵部員外郎守郡嘗修大廳
蔣堂為記敘廳之所始甚詳今題名逸李姓名晉
卿是其字也後嘉祐中王琪以知制誥守郡始大
修設廳規模宏壯假省庫錢數千緡廳既成漕司
不肯除破時方貴杜集人間苦無全書琪家蔵本
讎校素精即俾公使庫鏤版印萬本每部為直千
錢士人爭買之富室或買十許部既償省庫羨餘
以給公厨兵火之後紹興三年郡守宋伯友更建
今廳高宗皇帝巡幸嘗以為正衙制度差雄(蔣堂重修)
(大廳記姑蘇受署廳新成當兵部員外郎李公晉卿守屏之眀年冬十月也政修事舉所至精眀完)
(葺之初見梁間有題識乃有唐乾寧元年刺史成及所建乾寧距聖宋一百六十有餘年矣刺是郡)
(者接跡不絶凡受署訖即臨便閤煩鞅沉迷其於廳事或旬日不一至以至年祀寖遠棟將橈焉予)
(昔兩綰蘇印班錄餘閒每浚池隍構臺榭以館過賓以備宴衎以追韋白二公風跡雖自以為適然)
(於是廳繕完有所未至今觀李公之為有過人者圖新補廢俾唐末之遺構巍乎顯眀吏民瞻之靡)
(不胥悦君子謂李公急於先務知布政之本焉予日是事憮然自咎因書本末云時皇祐六年三月)
(日記)
黃堂郡國志在雞陂之側春申君子假君之殿也後
太守居之以數失火塗以雌黃遂名黃堂即今太
守正廳是也今天下郡治皆名黃堂昉此
郡圃在州宅正北前臨池光亭大池後抵齊雲樓城
下甚廣袤案唐有西園舊木蘭堂基正在郡圃之
西其前隙地今為教場俗呼後設場疑即古西園
之地郡治舊有齊雲初陽及東西四樓木蘭堂東
西二亭北軒東齋等處今復立者惟齊雲西樓東
齋爾餘皆兵火後一時創立非復能如舊聞
東樓唐有之今廢(獨孤及重陽陪李蘇州東樓宴詩是菊花開日當君乘興秋風前孟)
(嘉帽月下庾公樓酒解留征客歌能破別愁醉歸無以贈秖奉萬年詶)
初陽樓在郡中池上既曰初陽宜占東城今廢(皮日休登)
(初陽樓危樓新製號初陽白粉青葌射沼光避酒幾浮輕舴艦下碁曾覺睡鴛鴦投鈎列坐圍華燭)
(格簺分眀占靚粧莫怪重登頻冇恨二年曾侍舊吳王陸龜蒙遠窗浮檻亦成年幾伴楊公白晝筵)
(日暖煙花曾撲地氣和星象却歸天閒將水石侵軍壘醉引笙歌上釣船無限恩波猶在目東風吹)
(起細漪漣)
東亭唐有之今更它名(白居易温温土爐火耿耿紗籠燭獨抱一張琴夜入東齋)
(宿窗聲度殘漏簾影浮初旭頭癢曉梳多眼昏春睡足負暄簷宇下散步池塘曲南鴈去未迴東風)
(來何速雪依瓦溝白草遶墻根綠何言萬戸州太守常幽獨)
西亭唐有之今西齋是其處(白居易詩常愛西亭面北林公私塵事不能侵)
(共閒作伴無如鶴與老相宜只有琴莫遣是非分作界須教吏隱合為心可憐此道人皆見但有修)
(行功用深又題西亭朝亦視簿書暮亦視簿書簿書視未竟蟋蟀鳴座隅始覺芳歲晚復嗟塵務拘)
(西園景多暇可以少躊躇池鳥澹容與橋柳高扶疎烟蔓嫋青薜水花披白蕖何人造兹亭華敞綽)
(有餘四簷軒鳥翅複屋羅蜘蛛直廊枑曲房䆗窱深且虚脩竹夾左右清風來徐徐此宜宴嘉賓鼓)
(瑟吹笙竽荒淫即不可廢曠將何如幸有酒與樂及時歡且娛忽其解郡印他人來此居)
西園在郡圃之西隙地直子城甚袤唐謂之西園今
以作教場(白居易丘園共誰卜山水共誰尋風月共誰賞詩篇共誰吟花開共誰看酒熟)
(共誰斟惠死莊杜口鍾殁師廢琴道理使之然從古非獨今吾道自此孤我情安可任惟將病眼淚)
(一灑秋風襟)
北軒在郡宅之後(梅摯北軒欹枕苦無勤瘁補臺綱西院西頭冷峭房今日鈴齋一欹)
(枕清風不敢傲羲皇)
北池又名後池唐在木蘭堂後韋白常有歌詠白公
檜蓋在池中皮陸亦有木蘭後池白蓮重臺蓮浮
萍三詠今池乃在正堂之後而木蘭堂基正在其
西後無池跡豈所謂木蘭堂基者非唐舊耶或舊
池更大連木蘭耶本朝皇祐間蔣堂守郡乃增葺
池館賦北池宴集詩及和梅摯北池十詠後十二
年復守郡遂作北池賦按堂賦詠池中有危橋虚
閣今池皆不能容則知承平時池更大矣(蔣堂北池賦并)
(序姑蘇北池其來古矣昔刺史韋應物詩云海上風雨至逍遥池閣涼即其池也韋與白樂天皆有)
(池上之作盛詫其景自韋白没僅三百年寂無歌詠者予景祐丁丑歲被命守蘇池館必葺嘗賦北)
(池宴集詩是時端眀張安道為邑崑山亦留風什𫝊刻于石故事在焉去此涉一紀予復佩蘇印感)
(舊成賦聊以寄懷云澤國秀壤句吳故城其野意之勝者有曲池之著名環碧曉漲浮光畫渟斡琅)
(津之餘派分銀潢之一泓危橋跨波迅若走鯨虚閣延月清如構瓊乃飛盖之所集靄芳塵之不凝)
(主人一去鞅之日復春草羅生賦詠幾廢㳙縈未平今兹税慰臨流之情目與景會神將)
(喜并是時霽色疎淨羣動紛盈魚在藻以性遂龜游蓮而體輕禽巢枝而自適蟬得蔭而獨清科斗)
(成文書之象鼃黽有鼓吹之聲以至鷗鳥羣嬉不觸不驚菡萏成列若將若迎岸産并柯之木波孕)
(紫莖之萍灘露沙而金紫垣疊蘚以衣青新蒲鏘鏘挺水心之劍綠竹整整矗羽林之兵别有島檜)
(高聳虬枝相撐水石結操冰霜薦英若古君子與世寡偶而特立獨行吁可異也噫境之勝者可稱)
(物之秀者可旌故萬狀在目吾得題評者已吾方岸野幘踞風亭觴賓友奏竽笙或獨繭靜釣或扁)
(舟醉乘惟蔗有漿用以析朝酲惟菊有華可以制頽齡而況庭無留事身若遺榮泯得喪乎意表育)
(平粹於心靈姑徜徉於池上亦何慮乎何營皮日休木蘭後池重臺蓮花欹紅婑嫷力難任每葉頭)
(邊半米金可得教他水妃見兩重元是一重心浮萍嫩似金脂颺似烟多情渾欲擁紅蓮眀朝擬附)
(南風便寄與湘妃作翠鈿白蓮但恐醍醐難並潔秖應薝蔔可齊香半垂金粉知何似靜婉臨溪照)
(額黃陸龜蒙和重臺蓮水國煙鄉足芰荷就中芳瑞此難過風情為與吳王近紅萼常教一倍多浮)
(萍晚來風約半池眀重疊侵沙綠罽成不用臨池重相笑最無根蔕是浮名白蓮素蘤多蒙别豔欺)
(此花真合在瑶池還應有恨無人覺月曉風清欲堕時皮日休重題後池細雨闌珊眠鷺覺鈿波悠)
(漾並鴛嬌適來會得荆王意秖為蓮莖重折腰陸龜蒙曉煙清露暗相和浴鴈浮鷗意趣多却是陳)
(王詞賦錯枉將心事託微波蔣堂和梅摯北池十詠池上有虚閣翬簷迅若翔百壺多盛集四坐仰)
(惟良蘚印文綦綠蓮衣桂楫香何由陪嘯詠敷衽納微涼池上有奇檜青青歲紀深舊枝憐茂殖時)
(亦欠清吟夕月漏孤影秋霜滋勁心今方遇真賞風什播瑶音池上有孤島影摇波底天蓬壺欣髣)
(髴仙客得留連岸草襯丹轂灘蘆隈畫船羨君休澣日寄傲一罇前池上有脩竹遥聞手自栽幾因)
(風韻響時感隼旟來粉籜經梅脱虬根遇石回嬋娟綠隂下小宴為誰開池上有垂柳煙籠濯濯枝)
(芳根逢茂育老翠勝平時體弱因風舞詞清入笛吹金城久不到遥想歎羈離池上有叢菊繁英滿)
(舊蹊金刀惜頻剪粉蝶得幽棲醉弁誰同插香牋手自題遥思清賞處野步岸東西池上有時釣閒)
(忘侍從身波平方浸月吏退閴無人藻映魴魚尼風摇獨繭綸一亭容膝地雅飾免荒蓁池上有時)
(宴笙簧沸欲凝歡多漏移刻坐久月和燈席客詠持蟹女娼歌采菱醉來忘萬事風靜水波澄池上)
(有鶵鶴來從淮水壖舊巢離海樹清唳入吳天骨峭翹霜月翎疎刷野泉使君宜得伴仙格本千年)
(池上有馴鹿亭臺深處行長随熊軾慣且免兔置驚遥草眠多穩流泉飲亦清寸岑有靈圑可使遂)
(微生)
雙蓮堂在郡治木蘭堂東舊芙蓉堂也至和初吕濟
叔大卿守郡以雙蓮花開易此名(楊備雙蓮仙影面波光翠盖摇)
(風紅粉香中有畫船鳴鼔吹瞥然驚起兩鴛鴦)
池光亭在郡宅後池北紹興十七年郡守鄭滋重建
池傍有小山二東曰芳坻郡守蔣粲建飛白書其
額西有檜郡守洪遵訪故事植焉唐有白公檜已
不存淳熙六年郡守司馬伋以亭名犯曾祖及祖
諱暫以木蘭堂榜之
木蘭堂在郡治後嵐齋錄云唐張摶自湖州刺史移
蘇州於堂前大植木蘭花當盛開時燕郡中詩客
即席賦之陸龜蒙後至張聫酌浮之龜蒙徑醉彊
執筆題兩句云洞庭波浪渺無津日日征帆送遠
人頹然醉倒摶命他客續之皆莫詳其意既而龜
蒙稍醒援毫卒其章曰幾度木蘭船上望不知元
是此花身遂為一時絶唱按舊堂基在今觀德堂
後古木猶森列郡守數有欲興廢者而卒未就承
平時堂内有治平二年郡守陳經所刻御書飛白
字碑揭于木蘭堂之新閣上今不復存(范仲淹木蘭堂堂上)
(列歌鐘多慙不如古却羨木蘭花曾見霓裳舞照楊備木蘭枝密樹仍高堂下花光)
(節旄列鼎重茵歌舞地金章同色使君袍)
雙瑞堂舊名西齋紹興十四年郡守王㬇建前有花
石小圃便坐之佳處紹熙元年長洲有瑞麥四歧
及後池出雙蓮郡守袁說友葺西齋以雙瑞名堂
以識嘉祥(范成大雙瑞堂記紹熙初元夏四月吳郡袁使君為政之再閱月也長洲之彭)
(華鄕以瑞麥獻又三月木蘭後池以瑞蓮獻麥兩歧巳堅栗可刈岐間復出新苗玉枝青葱且秀且)
(實後十日又岐於新苗之半亦秀實如前按瑞圖麥自兩岐至九岐者有矣未聞枯莖之稊一再重)
(出青黃殊色而三穎俱茂有生生不窮之意盖創見云蓮則共蔕異花連理並秀豐腴適相當亦奇)
(産也吏民歡喜謂造物者效珍發祥工深巧妙非賢使君孰能致此又謂使君辱臨吾州政爾暖席)
(而嘉瑞輒應何其速耶余聞神人精祲之交其跡固相絶遠一念感通則和同無間直瞬息頃爾固)
(未可速計也方使君持節按刑時以柱後惠文繩郡縣弗虔官吏絫足立逐捕劇賊血其鯨鯢風采)
(烈於秋霜朝廷第最課進直中秘書就牧此邦吳人憺其威名相與屏氣惕息使君一日過范村從)
(容為余言曏吾以衣繡持斧為職知飭法鋤姦而已今為郡守號稱民父母當有惻怛之愛拊摩惸)
(鰥若乳保之於赤子使百姓知吾此心庶幾有不忍欺者雖蒲鞭且弗願用況於桁楊敲扑乎余矍)
(然起賀曰公此心當與天通人固未能戸知神者其知之矣閱時亡幾而叶氣薰翔被于珍物豈非)
(一念之感如鼔應桴有不疾而速不召而至歟是歲秋大熟政成人和庭訟稀簡郡廓廊無事曩之)
(蘄望於民者皆如本指益知祥應之不虚於是部使者暨府縣之賓佐皆畫圖以𫝊賦詩以相倡醻)
(猶謂未足𫝊久遠且春秋有年大有年皆以喜書今兹樂歲善收甌窶汙邪無不滿望二瑞實兆其)
(祥尤不可以弗識乃以雙瑞名郡之東堂余又為原其所以致祥者為之記因以附見有年之喜亦)
(春秋之遺意焉使君名說友字起巖建陽人嘉平日石湖范成大記)
平易堂在小廳東挾紹興間郡守蔣璨立自書扁牓
淳熙五年郡守單夔易以隸書
思政堂舊名東齋紹興三十年郡守朱翌建隆興間
郡守沈度更名復齋紹熙三年郡守沈揆更今名
自書扁牓
思賢堂舊名思賢亭以祠韋應物白居易劉禹錫後
改曰三賢堂紹興二十八年郡守蔣璨建三十二
年郡守洪遵又益以王仲舒及范文正公二像更
名思賢(仲并撰三賢堂記紹興二十八年春敷文閣待制陽羨蔣公之鎮吳門也既期年矣)
(治最上聞帝用裦寵民安初政郡以無事公惟益勤不懈事有關於風教纖悉必舉前人遺蹤勝槩)
(以次復焉又以前政信安孟玉之意嘗捐金欲興三賢堂蓋唐左司郎中曰洛陽韋公太子少傅曰)
(太原白公太子賓客曰中山劉公皆嘗牧此邦者邦人尊之曰三賢曩歲為堂以祀之毁于兵火垂)
(三十年邦人念之歎息公訪其遺基得於郡治故木蘭堂之左攘剔榛翳掄材庀工百姓不知僚屬)
(皆樂從也三月辛酉堂成制度古雅不陋不奢稱三賢之居焉塑其像以次位置于堂南向東上并)
(嘗一再從公過焉公曰其為我記歲月固辭不獲并每獨怪唐史如文藝儒學循吏三𫝊幾二百人)
(韋公法當處一焉迺獨不為立𫝊亦史冊之遺恨也惜哉公貞元初由左司郎得郡于此清德臨民)
(民樂其政暇日賓禮名流與之酬唱于時白公客遊郡下盛稱公風流雅韻播於吳中至有詩仙之)
(目自以不得與公遊宴為不滿已而罷郡寓永定僧廬羇旅蕭然欲求田課耕而未得每端居焚香)
(掃地而坐清風峻節可想而知其後白公自杭移蘇實寶歷初元也首以公郡宴詩鑱之石酷愛慕)
(之每自謂不及韋公大槩可見於此史不𫝊不得不致詳焉若白與劉行事始終則有本𫝊在二公)
(共生大歷壬子歲真輩行也晚益相厚世謂劉白白之去郡劉以詩遺之有十萬戸嬰兒啼之句雖)
(三代遺愛何以加焉後六七年當太和中劉亦繼來秉郡荒疫之餘撫摩安輯免民於轉徙文宗錫)
(服以寵之白公時在河南猶以詩為劉賀三賢平時道義相先分相好誠相與也而文聲政績兼優)
(並著且俱為有意於民者名藩巨屏得一師帥吾民幸矣迺接踵來臨歲月未遠聲名風采炳乎其)
(輝一時盛事他郡所未有也去之三四百歲邦人懷慕之不衰宜哉公復振起而一新之是將傳之)
(愈久而愈無窮也蔣氏代以儒學顯至公而守兹土者三世矣公少受知於世父樞密太師魏公翰)
(墨篇章悉有家法晚逢眀天子擢登法從處劇以簡中扄湛然到郡今踰年矣鋤荒植廢皆如此堂)
(未易一二書也并聞元祐中魏公帥南海郡人繪前刺史吳公隱之宋公璟而下八人築室以祠之)
(魏公閱圖籍所載又得滕公脩王公林合前八人者號十賢各為之贊敘公今新斯堂也視十賢之)
(舉盖不謀而契益知公之心真魏公之心哉敢併書以告來者五月庚申朔左朝奉郎前差通判信)
(州軍州主管學事江都仲并記廣平程紹祖書范成大撰思賢堂記吳郡治故有思賢亭以祠韋)
(白劉三太守更兵燼久之遂作新堂名曰三賢其四年當紹興辛巳鄱陽洪公始益以唐王常侍本)
(朝范文正之像復其舊之名亭者榜焉先是公以歲五月來臨吾州繇州南鄙望洞庭略具區觀三)
(江五湖之吐吞濤波聒天旁無邊垠而石隄截然浮於巨浸之上若有鬼神之扶傾鯨鰲背負而涌)
(以出也暮夜人語馬嘶匈匈不絶公固已語其人思常侍之功矣周覽原田而相其溝防東南之播)
(於江東北之委于海者脈絡釃通堙蕪滌涂夏旱易以陂潦水時至不能齧渚涯以決汙邪荒寒化)
(為麥禾起景祐迄兹歲無大浸於是公又曰非文正范公之勤其民者乎退而參石記竹書之𫝊詳)
(兩賢行事尚什百於此韓退之名知言碑王之墓隧謂治蘇最天下盖遺冊廑存於一隄其變滅無)
(攷者不知幾也文正自郡召還遂參永昭陵大政德業光眀為宋宗臣通國稱之曰文正公而不以)
(姓氏行焉韋白劉之餘愛邦人既已爼豆之語在舊碑尚矣王范風烈如此且有德於吳宜俱三賢)
(不没以為無窮之思此堂之所為得名者嘗謂士才高必自賢位高或不屑其官世通患也洪公忠)
(宣公之子擢博學宏詞第一名字滿四海餘二十年既入翰林為學士未幾自劾去甫及里門制書)
(以左魚來矣邦人度公且上朝謁莫能久私公也然始至之日咨民所疾苦退然不自居其智能亟)
(從掌故吏訪諸賢之舊圖畫髣髴想見其平生公既以道學文章命一世顧有羨於五君子者意將)
(迹其惠術講千里之長利以膏雨此民彼憧憧往來眎桑蔭趣舍人裝者慮安肯出此夫才高而不)
(自賢位高而滋共其官盛德事也斯堂法應得書會公使來屬筆紀歲月成大世占民數西郭樂其)
(州多賢守令之不歉於古也文正公又吾東家丘焉竊願詫斯堂以夸隣邦以為邑子榮乃不辭而)
(承公命八月既望州民左從事郎范成大記并書)
瞻儀堂舊在廳事之東紹興三十一年郡守洪遵建
吳俗貴重太守來者必繪其像春秋則陳於齊雲
樓之兩挾令吏民曕禮至是洪公恐為風日所侵
故作此堂蔵之紹熙三年郡守沈揆始遷諸像於
後圃舊凝香堂中并其名遷焉(范成大瞻儀堂記吳自置守以來仍)
(古大國世為名郡又當東南水會外暨百粤中屬之江淮四方賓客行李之往來畢上謁戲下願見)
(東道主城門之軌深焉稻田膏沃民生其間寔繁井邑如雲烟物夥事穰有司程文書應言府者以)
(千萬計奉使命大夫行部第郡課必致詳於吳以視列城其雄劇如此夜漏未盡太守坐堂上主吏)
(儐客旅進退語言面目不暇相孰何平眀乃得據按聽諸曹白事率常旰食有頃它客與報期會者)
(又至如前雖精力過絶人其勢亦出甚勞而後能善治故吳郡虎符非名德士若已至大官者不以)
(朌去之數十百年長老猶以為記至藏弆繪像畏愛之如一日番陽洪公之以内相典城也乃規東)
(序之閒屋為堂取凡公私所藏故侯之像頗補其闕遺列畫其上又采韓退之廟學碑語名之曰瞻)
(儀而命州民范成大詞而識諸石竊嘗觀郡國方志與耆舊風土之書既備載山川土畺郭郛所在)
(必論次前世賢守長爵里姓字之大略著于篇謂君子嘗居之其地政僻陋猶借此以為寵今吾州)
(不獨能志其人而肖貌具在章綬相輝凜凜如對生面它郡未聞有此雖大府地重多顯者來自有)
(以不没抑吳人習於親上至久遠且弗弭忘氣俗之媺舊矣洪公盖始表出之盛事固不宜無紀然)
(公實以紹興辛巳夏五月至郡是歲金人謀渝盟積甲並塞使行人來啟兵端又造舟東海上將數)
(道並入天子赫怒大發步騎待邊分命樓船將督水居之士營巨浸以直敵衝吳前當出師通道後)
(控海浦所從入𤇺堠相望羽書疾星火公聲氣弗為動舂容頤指不斂一錢不籍一夫機事立決無)
(留行姦人幸騷摇一逞心醉叵測相率遁去里門晏閉田間無吠犬行歌刈熟不知有軍興民德公)
(甚念無以報恩勤飲食必祝焉公於艱難時用劇郡呼吸變故曾無足以嬰道德之威齒文章之斧)
(斤者治行冠一世而不自以為功若此足矣顧方帥其吏民以館御諸賢覽觀裴回若慕用之云者)
(夫有餘則母我不足者多尚人君子之德心豈世俗所能測識者哉後之人歷階而登有感於作者)
(之意疇肯以行能盖前聞人其必葺斯堂而嗣其事壁間之圖將魚鱗雜襲至於無窮可也敢併書)
(之以風來者十月九日左從事郎范成大記)
齊雲樓在郡治後子城上紹興十四年郡守王㬇重
建兩挾循城為屋數間有二小樓翼之輪奐雄特
不惟甲於二淛雖蜀之西樓鄂之南樓岳陽樓庾
樓皆在下風父老謂兵火之後官寺草創惟此樓
勝承平時樓前同時建文武二亭淳熙十二年郡
守丘崈又於文武亭前建二井亭(唐白居易齊雲樓晚望偶題十)
(韻兼呈馬侍御周殷二協律潦倒宦情盡蕭條芳歲闌欲辭南國去重上北城看複疊江山壯平鋪)
(井邑寬人稠過揚府坊閙半長安插霧峰頭沒穿霞日脚殘水光紅漾漾樹色綠漫漫約略留遺愛)
(殷勤念舊歡病抛官職易老别友肋難九月全無熱西風亦未寒齊雲樓北面半日凭欄干和公權)
(登齊雲樓樓外春晴百鳥鳴樓中春酒美人傾路傍花日添衣色雲裏天風散珮聲向此高吟誰得)
(意偶來閒客獨多情佳時莫起興亡恨遊樂今逢四海清九日宴集前年九日餘杭郡呼賓命宴虚)
(白堂去年九日到東洛今年九日來吳鄉兩邊蓬鬢一時白三處菊花同色黃一日日知添老病一)
(年年覺惜重陽江南九月未摇落柳青蒲綠稻穟香姑蘇臺榭倚蒼靄太湖山水含清光可憐假日)
(好天色公門吏靜風景涼榜舟鞭馬取賓客掃樓拂席排壺觴胡琴清圓指撥刺吳娃美麗眉眼長)
(笙歌一曲思凝絶金鈿再拜光低昂日脚欲落備燈燭風頭漸高加酒漿觥盞灔飜菡萏葉舞鬟擺)
(落茱萸房半酣憑檻起四顧七堰八門六十坊遠近高低寺間出東西南北橋相望水道脉分棹鱗)
(次里閭碁布城冊方人烟樹色無隙罅十里一片青茫茫自問有何才與政高廳大館居中央銅魚)
(今持澤國節刺史是占吳郡王郊無戎馬郡無事門有棨戟腰有章盛時儻來合慙愧壯歲忽去還)
(感傷從事醒歸應不可使君醉倒亦何妨請君停杯聽我語此語真實非虚狂五旬已過不為夭七)
(十為期盖是常須知菊酒登高會從此多無二十一場章憲登齊雲樓飛樓縹緲瞰吳邦表裏江湖自)
(方曲檻高窗雲細薄落霞孤鶩水蒼茫固知興廢因時有獨覺江山共古長回首中原正愁思不堪)
(殘日半規黃)
西樓在郡治子城西門之上唐舊名西樓後更為觀
風樓今復舊紹興十五年郡守王㬇重建二十年
郡守徐琛篆額下臨市橋曰金母橋亦取西向之
義㬇初落成郡人競獻詩以進士耿元鼎所賦為
最(白居易西樓雪宴宿雲黃慘澹曉雪白飄颻散麵遮槐市堆花壓柳橋四郊鋪縞素萬寶甃瓊)
(瑶銀榼攜桑落金爐上麗譙光迎舞妓動寒近醉人銷歌樂雖盈耳慙無五袴謠城上夜宴留春不)
(住登城望惜夜相將秉燭遊風月萬家河兩岸笙歌一曲郡西樓詩聽越客吟何苦酒被吳娃勸不)
(休從道人生都是夢夢中歡笑亦勝愁劉禹錫登西樓見樂天題詩湖上收宿雨城中無晝塵樓)
(依新柳貴池帶亂苔春雲水正一望簿書來遶身煙波洞庭路愧彼扁舟人玩月半夜碧雲收中天)
(素月流開城邀好客置酒賞新秋影透衣香潤光凝歌黛愁斜輝猶可翫移宴上西樓楊脩觀風樓)
(觀風危堞與雲齊樓下開門畫戟西鼓角聲沉絲管沸卷簾晴黛遠山低范仲淹觀風樓高壓郡西)
(城觀風不浪名山川千里色語笑萬家聲碧寺烟中靜江橋柳際眀登臨豈劉白滿目見詩情章造)
(西樓懷感高花古柳傍城闉遊目江城次第新百感中來倚惆悵滿城煙雨滿城春耿元鼎西樓一)
(曲舊笙歌千古當樓面翠峨花發花殘香徑雨月生月落洞庭波地雄鼔角秋聲壯天迥闌干夕照)
(多四百年來逢妙手要看風物似元和)
四照亭在郡圃之東北紹興十四年郡守王㬇為屋
四合各植花石随歲時之宜春海棠夏湖石秋芙
蓉冬梅
凝香堂在思賢堂西面臨池紹熙三年遷太守畫像
於此堂更名瞻儀
逍遥閣在舊凝香堂後盖取韋應物逍遥池閣涼之
句此閣舊觀復堂也逍遥額郡守蔣璨書後守韓
彦古欲更名乃除去舊額而迄不果更名
雲章亭在舊凝香堂西南故有此亭紹興三十一年
郡守洪遵始命名亭有仁宗皇帝賜陳經御書飛
白端敏寶文閣佛字石刻及奬諭陳經敇賜丁謂
詩并太上皇帝御書千字文
坐嘯齋在四照亭南紹興二十七年郡守蔣璨建并
書額
秀野亭在坐嘯齋西紹興三十一年郡守洪遵建
涼渚本流杯名舊在凝香堂後今徙於池光亭後
觀德堂在教場唐西園地也紹興二十一年郡守徐
琛建西又有射亭
扶春池光亭後酴醿洞也紹興二年郡守沈揆名之
且書其榜
頒春宣詔二亭紹興十四年郡守王㬇建知信州吳
說書額亭之側東西二井亭乾道四年郡守姚憲
建
介菴慶歷八年郡守梅摯建在木蘭堂南凌雲臺下
摯作銘刻石後菴入通判東廳久亦廢而銘石尚
在盖兵火更張官廨多失其舊也(介菴銘并序郡署西北有堂曰)
(木蘭堂之南有臺曰凌雲灌木駢生其上臺下冇故園廢洞址在焉予因訪陳迹通其塞而菴之惜)
(乎孑立一隅中無長物入之者志意斂然思有所守宜介其名而銘之菴非廣居介不兼濟有守退)
(公杖而獨詣心淵坐澄默與真契嗚呼公怒賊私不遷而霽私欲蠧公不萌而制世紛萬殊浩乎亡)
(際何以靖之曰思無邪一言以蔽慶歷八年九月二十五日尚書戸部員外郎知蘇州軍州事梅摯)
(立)
通判東廳在郡治之西紹興九年通判白彦惇建介
菴舊在郡圃後入通判廳今菴亦廢廳西有琵琶
泉小丘嵌巖曰西施洞皆𫝊為往跡泉清冽可釀
酒淳熙十一年通判魏仲恭葺洞門作捧心亭今
更名舞雪
通判西廳在城隍廟後依子城東南角城上有小樓
見西山名湧翠
簽判廳在儀門西
教授廳在府學之東
節推廳在通判東廳之西
察推廳在平橋南
府院在譙樓東
司理院在譙樓西
司戸廳並府院西
司法廳在平橋南
路鈐衙在子城内府西樓下東偏
州鈐廳在狀元坊内
路分廳在路鈐衙南
轉運衙舊在郡治西偏後徙餘杭(初錢氏國除田重税尚仍舊畝税三)
(斗太宗命王贄為轉運使來均雜税贄悉令畝税一斗至今便之)
倉庫場務(市樓附)
府倉在飲馬橋西
常平倉在府倉内
戸部百萬倉在閶門裏開禧三年剏以府職曹官兼
嘉定二年始命官專掌以都司提領憲司措置之
(補注)
歸仁倉報功倉淳熙元年郡守韓彦古創建專儲年
計並存府倉内
甲仗庫在設廳西廊
軍資庫在儀門東
公使庫公使酒庫並在設廳東
架閣庫在設廳西廊
作院在教場西乾道四年郡守姚憲建
監倉廳在姑蘇館前
糧料廳在譙樓西
四酒務在平橋南初郡有酒務四合而為一故名曰
四酒務
激賞西庫在景德寺東
激賞南庫在盤門裏
望雲館在閶門裏
右三所並紹定二年郡守李夀朋剏
清風樓在樂橋南
黃鶴樓西樓之西
跨街樓西樓之西
花月樓飲馬橋東北
麗景樓樂橋東南
花月麗景皆淳熙十二年郡守丘崈建雄盛甲於
諸樓
坊市
按長慶集云六十坊者舊經所籍如之後頗随事而有
剏有易
樂橋東南
孝義坊(東憩橋巷)通闤坊(金母橋西)
繡錦坊(大市)儒教坊(飲馬橋南)
旌義坊(蔡匯頭)孝友坊(南園東巷)
玉淵坊(南星橋)儒學坊(烏鵲橋南)
衮繡坊(烏鵲橋北)狀元坊(醋庫巷黃魁所居)
吳會坊(府治東)晉寧坊(濠股口)
和令坊(楊郡王府前)繡衣坊(南倉橋北)
孔聖坊(南倉橋南)積善坊(府治西)
阜通坊(夏侯橋西)
樂橋東北
干將坊(東市門)建善坊(干將巷)
真慶坊(天慶觀巷)遷善坊(草橋)
布德坊(顧家橋)豸冠坊(仁王寺前)
富仁坊(魚行橋東)聞德坊(周太尉橋東)
崇義坊(禪興寺橋南)乘鯉坊(張馬步橋南)
閭丘坊(張馬步橋北)大雲坊(天慶觀西)
碧鳳坊(天慶觀前)慶源坊(大郎橋東)
天宫坊(迎春巷)迎春坊(百口橋)
樂橋西南
武狀元坊(樂橋南紙廊巷林魁所居)吳歈坊(西憩橋巷)
平權坊(跨街樓南)館娃坊(果子行)
和豐坊(米行)麗澤坊(吉利橋北)
通波坊(吉利橋南)孫君坊(孫老橋)
賓興坊(貢院南)好禮坊(富郎中巷)
義和坊(杉瀆橋東)靈芝坊(侍其巷)
晝錦坊(南營西)載耜坊(開元寺東)
坤維坊(瑞光寺東)同仁坊(金獅巷)
南宫坊(南園巷)
樂橋西北
西市坊(鐵瓶巷)太平坊(太平橋)
嘉魚坊(魚行橋西)流化坊(吳縣東)
武狀元坊(雍熙寺東周魁所居)文正范公之坊(范家園)
盍簪坊(張馬步橋北)德慶坊(禪興寺橋西)
甘節坊(承天寺東)樂圃坊(三太尉橋北)
立義坊(北寺西)清嘉坊(朱眀寺橋北)
仁風坊(十九勝巷)至德坊(泰伯廟前)
吳趨坊(臯橋西)
(補注)右六十五坊紹定二年春郡守李夀朋並新作
之壯觀視昔有加
儒學坊林文節公與諸弟所居希父槩先在國
史儒學𫝊希徙居吳與弟旦嘉祐二年同第進
士次舉弟邵顔文同登第吳人榮之故以名坊
衮繡坊以參知政事元絳所居得名狀元
坊淳熙八年黃由魁天下郡守韓彦質以表其
閭十一年衛涇魁天下涇居崑山之石浦亦立
狀元坊豸冠坊直龍圖閣范師道貫之所居
貫之出入臺諫有聲故以名坊大雲坊林虙
所居虙自號大雲翁武狀元坊二淳熙十一
年林㟽為廷魁郡守謝師稷以表其閭在樂橋
之南慶元二年周虎為廷魁亦以名坊在雍熙
寺之東靈芝坊初名難老坊蔣堂謝事所居
李之儀作范正平遺錄云胡文恭公宿為諸生
時嘗受學於蔣堂文恭守吳郡蔣居第表為難
老坊蔣不樂曰此俚俗歆艷内不足而假之人
以誇者非所望於故人願即撤去胡乃用蔣氏
嘗有芝草之瑞更名靈芝按堂皇祐六年三月
作平江軍新修大廳記云當兵部員外郎李公
晉卿守郡之眀年十月修此廳又有因芝草生
謝兵部詩據此則所謂兵部者正謂李晉卿而
揭靈芝於坊表者亦李也李之儀所記乃謂揭
坊名為胡宿疑有誤又按胡宿墓誌自祠部員
外郎判度支後知蘇州盖未嘗為兵部其為晉
卿無疑晉卿逸其名今太守題名皆不著胡李
盖闕文方芝産時堂有詩記之(因芝草生謝兵部黃菌誕丘園)
(靈堪配醴泉至和非我召美化自公宣秀色隣三徑幽光被一㕓時髦均秉筆為我列詳編)
(使君有意飾門閭雅為靈芝揭表初招隠溪邊往還者從兹認得野人居)晝錦坊
以光禄大夫程師孟所居得名德慶坊直龍
圖閣盧秉奉其親年八十餘故以名坊
吳郡志卷六
