吳郡志卷十九宋范成大撰
水利上
吳中治水之說多矣丘與權單子發於至和塘及松江
百瀆皆有記可攷而近世郏亶暨其子僑及趙開論
議措畫之說最詳雖罷行當否自有一時去取然亶
僑考訂地理塘浦所在至為纖悉開之所治至今或
有利者其經之營之亦甚詳備凡古今興廢之跡江
海源委之道皆如指掌恐歲久無所考今得其說取
其要者著于後
至和塘舊名崑山塘從古為湖瀼多風濤本朝至道皇
祐中嘗議興修不果至和二年始修治成塘遂以年
號名塘有崑山主簿丘與權之記甚備今採載之(丘與)
(權記吳城東闉距崑山縣七十里俗謂之崑山塘北納陽城湖南吐松江由隄防之不立故風波相憑以)
(馳突廢民田以瀦魚鼈其民病賦入之侵蟊相從以逋徙姦人緣之以邀劫行旅通鹽檟以自利吏莫能)
(禁父老相𫝊自唐至今三百餘年欲有營作而弗克也有宋至道二年陳令公之守蘇嘗與中貴人按行)
(之邑人朱珏父子相繼論其事為州縣者亦繼經度之皆以横絶巨浸費用十數萬緡中議而沮皇祐中)
(發運使許公建言蘇之田膏腴而地下嘗苦水患乞置官司以畎洩之請今舒州通判殿中丞王安石先)
(相視焉朝廷從之王君既至從縣吏拏荒梗浮傾沮訊其鄉人盡得其利害度長繩短順其故道施之圖)
(繪疏曰請議如許公朝廷未之行也至和初今太守吕公既下車問民所疾苦盖有意於疏導矣眀年與)
(權為崑山主簿始陳五利一曰便舟楫二曰闢田疇三曰復租賦四曰止盜賊五曰禁姦商其餘所濟非)
(可以勝擬願約古制役民以興作經費寡而售效速若其不成請以身塞責既而令錢君復言之太守嘗)
(念所以興利之計喜其謀之協從於是列而上聞其副以決於監司乃誡庸力經遠邇興屯舍宿餱薪既)
(成以授有司郡相元君實總之粤十月甲午治後先設外防以遏其上流立横埭以限之乃自下流浚而)
(決焉畚鍤所至皆於平陸其始戒也猖風號霾迅雷以雨乃用牲于神至癸己夜半雨息逮明休霽以卒)
(其役人皆以為有相之者始計月餘盖旬有九日而成深五尺廣六十尺用民力纔一十五萬六千工費)
(民財三千二百貫米纔四千六百八十石為橋梁五十二蒔榆柳五萬七千八百其貳河植茭蒲芙蕖稱)
(是計其入以為修完料民之餘治小虞自嚴村至于鰻□瀼治新洋江自朱歷至于清港治山塘自山南)
(至于東浚渚涇六十四浦四十四塘六於是陽城諸湖若瀼皆道而及江田無洿瀦民不病涉矣初治河)
(至唯亭得古牐用柏合抱以為楹盖古渠况今深數尺設牐者以限松江之潮勢耳耆舊莫能詳之乃知)
(昔無水患由隄防之廢則有之嗚呼為民者因循而至此乎是役也自城東走二十里曰任浦崑山治其)
(東長洲治其西以俗名非便於是論請更之曰至和識年號也建亭曰乙未紀歲功也太守嘉其有成謂)
(與權實區區於其間其言必詳命之為記嘉祐六年十二月立于乙未亭)
沈氏筆談云至和塘自崑山縣達于婁門凡七十里自
古皆積水無陸途民頗病涉久欲為長隄抵郡城澤
國無處求土嘉祐中人有獻計&KR0556;水中以籧篨為牆
栽兩行相去三尺去牆六丈又為一牆亦如此漉水
中淤泥實籧篨中候乾則以水車畎去兩牆間舊水
牆間六丈皆留半以為隄脚掘其半為渠取土以為
隄每三四里則為一橋以通南北之水不日隄成至
今為利(詳沈氏所記盖至和塘既成於至和二年立石其間濬水道巳成塘陸塗尚未備至是始)
(備而未堅固後郏亶謂至和塘所以不踰一二年而壊也盖丘與權塘記雖作於至和二年立石乃嘉祐)
(六年或是新塘成之時也)
熙寧三年崑山人郏亶自廣東機宜上奏以謂天下之
利莫大於水田水田之美無過於蘇州然自唐末以
来經營至今而終未見其利者其失有六今當去六
失行六得(所謂六失者一曰水性就下蘇東枕海北接江但東開崑山之張浦茜涇七丫三塘)
(而導諸海北開常熟之許浦白茒二浦而導諸江殊不知此五處者去水皆遠百餘里近亦三四十里地)
(形頗高高者七八尺方其水盛時決之則或入江海水稍退則向之欲東導於海者反西流欲北導於江)
(者反南下故自景祐以来屢開之而卒無效也二曰蘇之厭水以其無隄防也故崑山常熟吳江皆浚其)
(隄岸設官置兵以巡治之是不知塘雖設而水行於隄之兩旁何益乎治田故徒有通往来禦風濤之小)
(功而無衛民田去水害之大效三曰書云三江既入震澤底定今松江在其南可決水而同歸於海崑山)
(之下駕新洋小虞大虞朱塘新瀆平樂戴墟等十餘浦是也殊不知諸浦雖有決水之道未能使水之必)
(泄於江也何則水方汗漫與江俱平雖大決之而隄防不立適足以通潮勢之衝急增風波之洶怒耳四)
(曰蘇州之水自常州来古者設望亭堰所以禦常之水使入太湖不為蘇害謂望亭之堰不當廢也殊不)
(知蘇聚數郡之水而常居其一常之水數路望亭居其一豈一望亭之水而能為蘇之患耶故望亭堰廢)
(則常被其利而蘇未必有害存之則蘇未必利而常先被害矣故治蘇州之水不在乎望亭堰之廢否也)
(五曰蘇水所以不泄者以松江盤曲而決水遲也古之曲其江者所以激之而使深也激之既久其曲愈)
(甚故漕使葉内翰開盤龍匯沈諫議開顧浦謂松江之曲若今槎浦及金竈子等浦皆可決也是說僅為)
(得之但未知蘇之水與江齊平決江之曲者足以使江之水疾趨於海而未能使田之水必趨於江也六)
(曰蘇本是江海陂湖之地謂之澤國自當漫然容納數州之水不當盡為田也故國初之税纔十七八萬)
(石今乃至於三十四五萬石是障陂湖而為田之過也是說最為疎闊殊不知國初之逃民未復今乃盡)
(為編戶税所以昔少而今多也借使變湖為田增十七八萬為三十四五萬乃國之利何過之有且今蘇)
(州除太湖外止有四湖常熟有昆承二湖崑山有陽城湖長洲有沙湖是四湖者自有定名而其闊各不)
(過十餘里其餘若崑山之所謂邪塘大泗黃瀆夷亭高墟巴城雉城武城夔家江家栢家鰻□等瀼及常)
(熟之市宅碧宅五衢練塘等村長洲之長蕩黃天蕩之類皆積水而不耕之田也其水之深不過五尺淺)
(者可二三尺其間尚有古岸隱見水中俗謂之老岸或有古之民家階甃之遺址在焉故其地或以城或)
(以家或以宅為名嘗求其契劵以驗云皆全税之田也是皆古之良田而今廢之耳己上六說者皆執一)
(偏之論而未能通其理也必欲治之固當去其六失行其六得曰辨地形高下之殊求古人蓄泄之跡治)
(田有先後之宜興役順貧富之便取浩博之大利舍姑息之小恩也一何謂地形高下之殊曰蘇州五縣)
(號為水田其實崑山之東接于海之岡隴東西僅百里南北僅二百里其地東高而西下向所謂東導於)
(海而水反西流者是也常熟之北接于北江之漲沙南北七八十里東西僅二百里其地皆北高而南下)
(向所謂欲北導於江而水反南下者是也是二處皆謂之高田而其崑山堽身之西抵于常州之境僅一)
(百五十里常熟之南抵于湖秀之境僅二百里其地低下皆謂之水田高田者常欲水今水乃流而不蓄)
(故常患旱也唯若景祐皇祐嘉祐中則一大熟爾水田者常患水今西南既有太湖數州之水而東北又)
(有崑山常熟二縣堽身之流故常患水也唯若康定至和中則一大熟爾但水田多而高田少水田近於)
(城郭為人所見而税復重高田遠於城郭人所不見而税復輕故議者唯知治水而不知治旱也二何謂)
(古人蓄泄之迹曰今崑山之東地名太倉俗號堽身堽身之東有一塘焉西徹松江北過常熟謂之横瀝)
(又有小塘或二里或三里貫横瀝而東西流者多謂之門若所謂錢門張堽門沙堰門吳堽顧廟堽丁堽)
(李堽門及斗門之類是也夫南北其塘則謂之横瀝東西其塘則謂之堽門堽門斗門者是古者堰水於)
(堽身之東灌溉高田而又為堽門者恐水之或壅則決之而横瀝所以分其流也故堽身之東其田尚有)
(丘畆經界溝洫之跡在焉是皆古之良田因堽門壊不能蓄水而為旱田耳堽門之壊豈非五代之季民)
(各從其行舟之便而廢之耶此治高田之遺跡也若夫水田之遺跡即今崑山之南向所謂下駕小虞等)
(浦者皆決水於松江之道也其浦之舊跡闊者二十餘丈狭者十餘丈又有横塘以貫其中而碁布之是)
(古者既為縱浦以通於江又為横塘以分其勢使水行於外田成於内有圩田之象焉故水雖大而不能)
(為田之害必歸於江海而後已以是推之則一州之田可知矣故蘇州五門舊皆有堰今俗呼城下為堰)
(下而齊門猶有舊堰之稱是以隄防既完則水無所瀦容設堰者恐其暴而流入於城也至和二年前知)
(蘇州吕侍郎開崑山塘而得古閘於夷亭之側是古者水不亂行之眀驗也及夫隄防既壊水亂行於田)
(間而有所瀦容故蘇州得以廢其堰而夷亭亦無所用其閘也為民者因利其浦之闊攘其旁以為田又)
(利其行舟安舟之便決其堤以為涇今崑山諸浦之間有半里或一里二里而為小涇命之為某家涇某)
(家浜者皆破古隄而為之也浦日以攘故水道陻而流遲涇日以多故田隄壊而不固日隳月壊遂蕩然)
(而為陂湖矣此古人之跡也今秀州濱海之地皆有堰以蓄水而海鹽一縣有堰近百餘所湖州皆築隄)
(於水中以固田而西塘之岸至有高一丈有餘者此其遺法也獨蘇州壊之耳三何謂治田有先後之宜)
(曰地勢之高下既如彼古人之遺跡又如此今欲先取崑山之東常熟之北凡所謂高田者一切設堰瀦)
(水以灌溉之又浚其所謂經界溝洫使水周流於其間以浸潤之立堽門以防其壅則高田常無枯旱之)
(患而水田亦減數百里流注之勢然後取今之凡謂水田者除四湖外一切罷去其某家涇某家浜之類)
(循古今遺跡或五里七里而為一縱浦又七里或十里而為一横塘因塘浦之土以為隄岸使塘浦闊深)
(而隄岸高厚塘浦闊深則水通流而不能為田之害也隄岸高厚則田自固而水可擁而必趨於江也然)
(後擇江之曲者若所謂槎浦金竈子浦而決之使水必趨於海又究五堰之遺址而復之使水不入於城)
(是雖有大水不能為蘇州之患也如此則高低皆利而無水旱之憂然後倣錢氏遺法收圖回之利養撩)
(清之卒更休迭役以浚其高田之溝洫與水田之塘浦則百世之利也四何謂興役順貧富之便曰蘇州)
(五縣之民自五等已上至一等不下十五萬戶可約古制而戶借七日則歲約百萬夫矣又自三等以上)
(至一等不下五千戶可量其財而取之則足以供萬夫之食與其費矣夫借七日之力故不勞量取財於)
(富者故不虐以不勞不虐之役五年而治之何田之不可興也五何謂取浩博之大利蘇州之地四至餘)
(三百里若以開方之法而約之尚可方二百餘里為田六同有畸三分去一以為溝池城郭陂湖山林其)
(餘不下四同之地為三十六萬夫之田又以上中下不易再易而去其半當有十八萬夫之田常出租税)
(也國朝之法一夫之田為四十畆出米四石則十八萬夫之田可出米七十二萬石矣今蘇州止有三十)
(四五萬石借使全熟則常失三四十萬石之租又况因水旱而蠲除者歲常不下十餘萬石而甚者或蠲)
(除三十餘萬石是則遺利不少矣今或得高低皆利而水旱無憂則三四十萬之税必可增也公家之利)
(如此則民間從可知也六何謂舍姑息之小惠曰是議之興或者必曰向者蘇州或治一圃或調一縣而)
(役一月則民勞且怨矣今欲盡一州之境役五縣之民五年而治之其工力盖百倍於向時是役未興而)
(數千百萬之民已呶呶矣非養民之道也曰向者之興役也多興於大水方盛之際是時公私匱乏疾癘)
(間作故民勞且怨也今或於平歲無事之時借力以成利何勞怨之有𫝊曰使民以時又曰以佚道使民)
(雖勞無怨又曰悦以使民民忘其勞是雖至治之世未嘗不役民以使之也唯近世不求所以養之之道)
(使躋於富庶但務其姑息之末使至於飢餓而不能相生然後又從而賙之故上乏而下益困有可以除)
(數百年未去之患興數百里無窮之利使公私皆獲其利豈可區區計國家五歲之勞惜百姓七日之力)
(耶)
亶又上治田利害大槩有七一論古人治低田高田之
法二論後世廢低田高田之法三論自来議者只知
決水不知治田四論今来以治田為先決水為後五
論乞循古人遺跡治田六論若先往兩浙相度則議
論難合七論先詣司農寺陳白則利害易眀(一論古人治低)
(田高田之法者昔禹之時震澤為患東有堽阜以隔截其流禹乃鑿斷堽阜流為三江東入于海而震澤)
(始定震澤雖定而環湖之地尚有二百餘里可以為田而地皆卑下猶在江水之下與江湖相連民既不)
(能耕植而水面又復平闊足以容受震澤下流使水勢散漫而三江不能疾趨於海其沿海之地亦有數)
(百里可以為田而地皆高仰反在江水之上與江湖相遠民既不能取水以灌溉而地勢又多西流不得)
(蓄聚春夏之雨澤以浸潤其地是環湖之地常有水患而沿海之地常有旱災如之何而可以種藝耶古)
(人遂因其地勢之高下井之而為田其環湖卑下之地則於江之南北為縱浦以通于江又於浦之東西)
(為横塘以分其勢而碁布之有圩田之象焉其塘浦闊者三十餘丈狭者不下二十餘丈深者二三丈淺)
(者不下一丈且蘇州除太湖之外江之南北别無水源而古人使塘深闊若此者盖欲取土以為隄岸高)
(厚足以禦其湍[泳-永+旱]之流故塘浦因而闊深水亦因之而流耳非專為闊其塘浦以決積水也故古者隄岸)
(高者須及二丈低者亦不下一丈借令大水之年江湖之水高於民田五七尺而隄岸尚出於塘浦之外)
(三五尺至一丈故雖大水不能入於民田也民田既不容水則塘浦之水自高於江而江之水亦高於海)
(不須決泄而水自湍流矣故三江常浚而水田常熟其堽阜之地亦因江水稍高得以畎引以灌溉此古)
(人浚三江治低田之法也所有沿海高仰之地近於江者既因江流稍高可以畎引近於海者又有早晚)
(兩潮可以灌溉故亦於沿海之地及江之南北或五里七里而為一縱浦又五里七里而為一横塘港之)
(闊狭與低田同而其深往往過之且堽阜之地高於積水之處四五尺至七八尺遠於積水之處四五十)
(里至百餘里固非決水之道也然古人為塘浦闊深若此者盖欲畎引江海之水周流於堽阜之地雖大)
(旱之歲亦可車畎以溉田而大水之歲積水或從此而流泄耳非專為闊深其塘浦以決低田之積水也)
(至於地勢西流之處又設堽門㪷門以瀦蓄之是雖大旱之歲堽阜之地皆可耕以為田此古人治高田)
(蓄雨澤之法也故低田常無水患高田常無旱災而數百里之地常獲豐熟此古人治低田旱田之法也)
(二論後世廢低田高田之法者古人治田高下既皆有法方是時也田各成圩圩必有長每一年或二年)
(率逐圩之人修築隄防浚治浦港故低田之隄防常固旱田之浦港常通也)
(國而尚有撩清指揮之名者此其遺法也至錢氏有洎乎年祀)
(綿遠古法隳壊其水田之隄防或因田戶行舟及安舟之便而破其圩)
(或因人戶請射下脚而廢其堤或)
(因官中開淘而減少丈尺)(或因田主只收租)
(課而不修隄岸或因租戶利於易田而故要渰没)
(或因決破古隄張捕魚蝦而漸致破捐或因邊圩之人不肯出田與衆做岸或因一圩雖完傍圩無力而)
(連延隳壊或因貧富同圩而出力不齊或因公私相吝而因循不治故隄防盡壊而低田漫然復在江水)
(之下也每春夏之交天雨未盈尺湖水未漲二三尺而蘇州低田一抹盡為白水其間雖有隄岸亦皆狭)
(小沈在水底不能固田唯大旱之歲常潤杭秀之田及蘇州堽阜之地並皆枯旱其隄岸方始露見而蘇)
(州水田幸得一熟耳盖由無隄防為禦水之先具也民田既容水故水與江平江與海平而海潮直至蘇)
(州之東一二十里之地反與江湖民田之水相接故水不能湍流而三江不浚)
(今二江已塞而一江又淺儻不完復隄岸驅低田)
(之水盡入於松江而使江流湍急但恐數十年之後松江愈塞震澤之患不止於蘇州而已矣此低田不)
(治之由也其高田之廢始由田法隳壊民不相率以治港浦其港浦既淺地勢既高沿於海者則海潮不)
(應沿於江者又因水田隄防隳壊水得瀦聚於民田之間而江水漸低故高田復在江水之上至於西流)
(之處又因人戶利於行舟之便壊其堽門而不能蓄水故高田一望盡為旱地每至四五月間春水未退)
(低田尚未能施工而堽阜之田己乾坼矣唯大水之歲湖秀二州與蘇州之低田渰没淨盡則堽阜之田)
(幸得一大熟耳此盖不浚浦港以畎引江海之水不復堽門以蓄聚春夏之雨澤也此高田廢之之由也)
(故蘇州不有旱災即有水患但水田多而旱田少水田近於城郭為人之所見而稅復重旱田遠於城郭)
(人所不見而稅復輕故議者只論治水而不論治旱也三論自来議者只知決水不知治田盖治田者本)
(也本當在先決水者末也末當在後今乃不治其本而但決其末故自景祐以来上至朝廷之搢紳下至)
(農田之匹夫謀議擘畫三四十年而蘇州之田百未治一二此治水之失也惟嘉祐中兩浙轉運使王建)
(議謂蘇州民間一槩白水至深處不過三尺以上當復修作田位使位位相接以禦風濤則自無水患若)
(不修作塍岸縦使決盡河水亦無所濟此說最為切當又緣當時建議之時正值兩浙連年治水無效不)
(知大段擘畫令官中逐年調發夫力更互修治及不曾立定逐縣治田年額以辦不辦為賞罰之格而止)
(令逐縣令佐槩例勸導逐位植利人戶一二十家自作堘岸各高五尺緣民間所鳩工力不多盖不能齊)
(整借令多出工力則各家所收之利不償其所費之本兼當時都水監立下官員賞典不重故上下因循)
(未曾併聚公私之力大段修治臣今欲乞檢會王安石所陳利害却將臣所議擘畫修築隄岸以固民田)
(則蘇州水災可計日而取效也議者或謂曩年吳及知華亭縣常率逐段人戶各自治田亦不曾煩費官)
(司而人獲其利今可舉用其法以治蘇州水田不須重煩官司也曰蘇州水田與華亭不同華亭之田地)
(連堽阜無暴怒之流浚河不過一二尺修岸不過三五尺而田已大稔矣然不踰三五年間尚又堙塞今)
(蘇州遠接江湖水常暴怒故崑山常熟吳江三縣隄岸高者七八尺低者不下五六尺或用石甃或用樁)
(篠或二年一治或年年修葺而風濤洗蕩動有隳壊今若以華亭之法而治之或水退之後一二年間暫)
(獲豐稔盖不可知求其久遠之效則不可得也夫以華亭之法而治蘇州之高田則可矣若治蘇州水田)
(譬之以一家之法而治一國也其規模法度則近之至於措置施設之方則小大不可同也貼黃自来人)
(所議欲開通諸天浦盧瀝浦松江諸匯并決水入江隂軍等亦皆治水之一說但隄防未立行之無功候)
(隄防既成之後前項諸說又不可不行盖水勢湍急却要諸處分減水勢故也故曰治田者先也決水者)
(後也臣今窮究得古人治田之本委可施行若令臣先往兩浙相度不過訂之於諸縣官吏考之於諸鄉)
(父老而已況諸縣官吏乍来倏去固不若臣之生長鄉里世為農人而備知利害也父老之智未必過於)
(范仲淹葉清臣況范仲淹葉清臣尚不能窺見古人治田之跡父老安得而知伏望令臣略到司農寺陳)
(白委不至有誤朝廷候敕旨四論今来乞以治田為先決水為後田既先成水亦從而可決不過五年而)
(蘇州之水患息矣然治田之法若總而論之則瀚漫而難行析而論之則簡約而易治何也今蘇州水田)
(之最合行修治處如前項所陳南北不過一百二十餘里東西不過一百里今若於上項水田之内循古)
(人之跡五里而為一縱浦七里為一横塘不過為縱浦二十餘條每條長一百二十餘里横塘十七條每)
(條長一百餘里共計四千餘里每里用夫五千人約用二千餘萬夫)
(故曰總而言之則瀚漫而難行也今且以二)
(千萬夫開河四千里而言之分為五年每年用夫四百萬開河八百里蘇秀常湖四州之民不下四十萬)
(三分去一以為高田之民自治高田外尚有二十七萬夫每夫一年借顧半月計得四百餘萬夫可開河)
(八百里却以上項四百餘萬夫分為十縣逐縣每年當夫四十萬開河八十里以四十萬夫分為六箇月)
(逐縣每月計役六萬六千餘夫開河十三里有零以六萬六千夫分為三十日則逐縣每日只役夫二千)
(二百人開河一百三十二步將二千二百人又為兩頭項只役一千一百人開河六十六步雖縣有大小)
(田有廣狭民有衆寡及逐日所開河溝所役夫數多少不同大率治田多者頭項多治田少者頭項少雖)
(千百項可以一頭項盡也臣故曰析而論之則簡約而易治也如是而治之五年之内蘇州與鄰州之水)
(田殆亦盡矣塘浦既浚矣隄防既成矣則田之水必高於江江之水亦高於海然後擇江之曲者而決之)
(及或開盧瀝浦皆有功也何則江水湍流故也故曰治田者先也決水者後也江流既高矣然後又究五)
(堰之遺址而復之使水不入於城是雖有大水不能為蘇州之患也此治水田之大略也)
(港浦以畎引江其旱田則乞用上項一分之夫浚治海之水及設&KR1278;門以瀦春夏之雨澤)
(則高低皆治而水旱無虞矣五論乞循古人之遺跡治田者臣昨来所乞蘇州水田一節罷去其某家涇)
(某家浜之類五里七里而為一縱浦七里十里而為一横塘因塘浦之土以為隄岸使塘浦闊深而隄岸)
(高厚塘浦闊深則水流通而不能為田之害隄岸高厚則田自固而水可必趨於江今具蘇州秀州及沿)
(江沿海水田旱田見存塘浦港瀝堽門之數凡臣所能記者總七項共二百六十五條并臣擘畫將来治)
(田大約各附逐項之下謹具下項一具水田塘浦之跡凡四項共一百三十二條一吳松江南岸自北平)
(浦北岸自徐公浦西至吳江口皆是水田約一百二十餘里南岸有大浦二十七條北岸有大浦二十八)
(條是古者五里而為一縱浦之跡也其横浦在松江之南者臣不能記其名在松江之北六七里間曰浪)
(市横塘又下北六七里而為至和塘是七里而為一横塘之跡也松江南大浦二十七條北平浦破江浦)
(艾祈浦愧浦顧匯浦養蠶浦大盈浦南解浦梁乾浦石臼浦直浦分桑浦内薰浦趙屯浦石浦道褐浦千)
(墩浦錐浦張潭浦陸直浦甫里浦浮高浦塗頭浦順德浦大姚浦破墩浦盞頭浦松江北大浦二十八條)
(徐公浦北解浦瓦浦沈浦蔣浦三林浦周浦顧墓浦金城浦木瓜浦蔡浦下駕浦浜浦洛舍浦楊梨浦新)
(洋浦淘仁浦小虞浦大虞浦馬仁浦浪市浦尤涇浦下里浦戴墟浦上顧浦青丘浦奉里浦任浦松江北)
(横塘二條浪市横塘至和塘已上松江塘浦五十七條並當松江之上流皆是闊其塘浦高其隄岸以固)
(田也只因久不修治遂至隳壊每遇大水上項塘浦之岸並沈在水底不能固田議者不知此塘浦元有)
(大岸以固田乃謂古人浚此大浦只欲泄水此不知治田之本也臣今擘畫並當浚治其浦修成隄岸以)
(禦水災不須遠治他處塘浦求決積水而田自成矣一至和塘自崑山西至蘇州計六十餘里今其南北)
(兩岸各有大浦十二條是五里而為一縱浦之跡也其横浦南六七里而有浪市塘是也其北皆為風濤)
(洗刷不見其跡臣前所謂至和塘徒有通往来禦風濤之小功而無衛民田去水患之大利者謂至和塘)
(南北縱浦横塘皆廢故也謹具下項至和塘南大浦十二條小虞浦大虞浦尤涇浦新瀆浦平樂浦戴墟)
(浦真義浦朱塘浦界浦鳳凰涇任浦蠡塘至和塘北大浦十二條小虞浦大虞浦尤涇浦高墟浦雍里浦)
(諸昌涇界浦任浦上雉瀆下雉瀆蠡塘官瀆横塘在南者曰浪市塘已具松江項内更不再出在北者皆)
(廢已上至和塘兩岸塘浦二十四條在塘北者今猶有其名而或無其跡在塘南者雖存其跡而並皆狭)
(小斷續不能固田其間南岸又有朱涇王村涇北岸又有司馬涇季涇周涇小蕭涇大蕭涇歸涇吳涇清)
(涇譚涇褚涇楊涇之類皆是民間自開私浜即臣向所謂某家涇某家浜之類是也今並乞廢罷只擇其)
(浦之大者闊開其塘高築其岸南修起浪市横塘北則或五里十里為一横塘以固田自近以及遠則良)
(田漸多白水漸狭風濤漸小矣一常熟塘自蘇州齊門北至常熟縣一百餘里東岸有涇二十一條西岸)
(有涇十二條是亦七里十里而為一横塘之跡也但目今並皆狭小非大段塘浦盖古人之横塘隳壊而)
(百姓侵占及擅開私浜相雜於其間即臣所謂某家涇某家浜之類是也謹具目今兩岸涇浜之名下項)
(常熟塘東横涇二十一條闊墓涇楊涇米涇樊涇蠡涇南湖涇湖涇朱涇永昌涇茅涇薛涇界涇吳塔涇)
(尚涇川涇黃土涇圃涇廟涇卞莊涇新橋涇黃母涇常熟塘西横涇十二條石師涇楊涇王婆涇高姚涇)
(蘇宅涇蠡涇皮涇廟涇永昌涇野長涇譚涇墓門涇已上常熟塘兩岸横涇三十三條盖記其略耳今但)
(乞廢其小者擇其大者澯開其塘高修其岸除西岸自擘畫為圩外其東岸合與至和塘北及常熟縣南)
(新修縱浦交加碁布以為圩自近以及遠則良田漸多白水漸狭風濤漸小矣一崑山之東至太倉堽身)
(凡三十五里兩岸各有塘浦七八條是五里而為一縱浦之跡也其横塘在塘之南六七里而為朱瀝塘)
(張湖塘郭石塘黃姑塘在塘之北為風濤洗刷與諸湖相連不見其跡謹具下項崑山塘南有塘浦七條)
(次里浦新洋江任里浦下駕浦下吳浦上吳浦太倉横瀝崑山塘北有塘浦七條婁縣上塘婁縣下塘新)
(洋江低里浦黃翦涇上吳塘下吳塘横塘四條朱瀝塘張湖塘郭石塘黃姑塘已上塘瀝十八除新洋江)
(下駕浦曾經開浚餘並未嘗開浚今河底之土反高於田中每遇天雨稍闕則更不通舟船天雨未盈尺)
(而田盡渰没今並乞開浚以固田已具下項一具旱田塘浦之迹凡三項一百二十三條一松江南岸自)
(小来浦北岸自北陳浦東至海口並是旱田約長一百餘里南有大浦一十八條北有大浦二十條是五)
(里而為一縱浦之跡也其横浦之在江南者臣不記其名在江北者七八里而為雞鳴塘練祈塘是七里)
(而為一横塘之跡也謹具下項松江南岸有大浦一十八條小来浦盤龍浦朱市浦松子浦野奴浦張整)
(浦許浦魚浦上燠浦丁灣浦蘆子浦滬瀆浦釘鈎浦上海浦下海浦南及浦江苧浦爛泥浦松江北岸有)
(大浦二十條北陳浦顧浦桑浦大黃肚浦小黃肚浦章浦樊浦楊林浦上河浦下河浦仙天浦鎮浦新華)
(浦槎浦秦公浦雙浦大場浦唐章浦青州浦商量灣横塘二條雞鳴浦練祈浦已上塘浦四十條各是畎)
(引江水以灌溉高田只因久不浚治浦底既高而江水又低故逐年常患旱也議者乃謂於此諸浦決泄)
(蘇州崑山長洲及秀州之積水是未知古人設浦之意也今當令高田之民治之以備旱災則高田獲其)
(利也一太倉堈身之東至茜涇約四五十里凡有南北大塘八條其横塘南自練祈塘北至許浦共一百)
(二十餘里有堽門及塘浜約五十餘條臣能記其二十五條旱田而横塘多欲水之周流於其間灌溉之)
(意也今皆淺淤不能引水以灌於田謹具下項南北之塘八條太倉東横瀝半涇塘青堽横瀝五家堽横)
(瀝鴨頭塘支涇楊墓子涇茜涇東西之塘及堽門等二十五條方秦塘錢門塘劉塘張堽門薛市門黃姑)
(塘吉涇塘沙堰門太倉塘包涇古塘吳堽門顧堽門廟堽門岳瀝李堽門丁堽門湖川門黃涇杜漕塘雙)
(鳳塘㪷門直塘支塘李墓塘以上堽身已東塘浜門瀝共三十三條南北者各長一百餘里接連大浦並)
(當浚治以灌溉高田東西者横貫三重堽身之田而西通諸湖若深浚之大者則置閘㪷門或置堰而下)
(為水函遇大旱則可以車畎諸湖之水以灌田大水則可以通放湖水以灌田而分減低田之水勢於平)
(時則瀦聚春夏之雨澤使堽身之水常高於低田不須車畎而民田足用一㳂海之地自松江下口南連)
(秀州界約一百餘里有大浦二十條臣今能記其七條自松江下口北繞崑山常熟之境接江隂界約三)
(百餘里有港浦六十餘條臣能記其四十九條是五里為一縱浦之跡也其横塘在崑山則為八尺涇花)
(莆涇在常熟則為福山東横塘福山西横塘謹具下項松江口下南連秀州界有大浦七條三林浦杜浦)
(周浦大臼浦䘏瀝浦戚崇浦羅公浦松江口下北繞蘇州崑山常熟縣界至江隂軍界有港浦四十九條)
(北及浦下田浦堀浦上夾浦下練祈浦桃源浦練祈浦顧涇浦六岳浦採桃浦川沙浦下張浦新漕浦茜)
(涇浦楊林浦七鴉浦瑯港浦北浦尹公浦甘草浦唐相浦陳涇浦錢涇浦湴湖浦吳泗浦鐺脚浦下六河)
(浦黃浜浦沙營浦白茒浦金涇浦高浦許浦塢溝浦千步涇耿涇浦新涇浦崔浦水門浦鰻□浦吳涇高)
(涇西陽浦新涇陳浦張涇湖涇奚浦黃泗浦横塘四條八尺涇花浦涇福山東横塘福山西横塘以上沿)
(海港浦共六十條各是古人東取海潮北取楊子江水灌田各開入&KR1278;阜之地七里十里或十五里間作)
(横塘一條通灌諸浦使水周流於高阜之地以浸潤高田非專欲決積水也其間雖有大浦五七條自積)
(水之處直可通海然各遠三五十里至一百餘里地高四五尺至七八尺積水既被低田隄岸隳壊一時)
(漫流瀦聚於低下平闊之地雖開得上項大浦其積水終不行遠從高處而流入於海唯大水之年決之)
(則暫或東流爾今不拘大浦小浦並皆淺淤自當開浚東引海潮北引江水以灌田臣所擘畫治蘇州田)
(至易曉也水田則做岸防水以固田高田則浚塘引水以灌田此衆人所共知也但自来治水者舍常而)
(求異忽近而求遠而反謂做岸固田浚塘引水之說為淺近而不肯留意遂因循至此今欲知蘇州水田)
(旱田不治之由觀此篇可見其大略以上水田旱田塘浦之跡共七項總二百六十四條皆是古人因地)
(之高下而治田之法也其低田則闊其塘浦高其隄岸以固田其高田則深浚港浦畎引江海以灌田後)
(之人不知古人固田灌田之意乃謂低田高田之所以闊深其塘浦者皆欲決泄積水也更不計量其遠)
(近相視其高下一例擇其塘浦之尤大者十數條以決水其餘差小者更不浚治及興工役動費國家三)
(五十萬貫石而大塘大浦終不能泄水其塘浦之差小者更不曾開浚也而議者猶謂此小塘小浦亦可)
(泄水以致朝廷愈不見信而大小塘浦一例更不浚治積歲累年而水田之隄防盡壊使二三百里肥腴)
(之地槩為白水高田之港浦皆塞而使數百里沃衍潮田盡為荒蕪不毛之地深可痛惜臣竊思之上項)
(塘浦既非天生亦非地出又非神化是皆人力所為也然自國朝統御已来百餘年間除十數條大者間)
(或浚治外其餘塘浦官中則不曾浚治今當不問高低不拘大小亦不問可以決水與不可以決水但係)
(古人遺跡而非私浜者一切併合公私之力更休迭役旋決修治係低田則高作隄岸以防水係高田則)
(深浚港浦以灌田其&KR1278;身西流之處又設斗門或&KR1278;門或堰閘以瀦水如此則高低皆治而水旱無憂矣)
(後二項非要切不錄亶之書甚多今獨摘其要者錄于此亶既累上其說五年九月許詣司農寺陳白寺)
(以其說上聞詔以亶為司農寺丞提領兩浙路興修水利六年亶以其說鏤板徧下州縣許諸色人者詳)
(合議焉初亶言蘇州水利其書與圖大抵以為環湖之地稍低常多水沿海之地稍高常多旱故古人治)
(水之迹縱則有浦横則有塘又有門堰涇瀝而碁布之亶所能記者總二百六十餘所今欲略循古人之)
(法七里為一縱浦十里為一横塘又因出土以為隄岸度用十萬夫水治高田旱治下澤要以三年而蘇)
(之田治矣)朝廷始得亶書以為可行遂真除司農寺丞令
提舉興修亶至蘇興役凡六郡三十四縣比戶調夫
同日舉役轉運提刑皆受約束民以為擾多逃移會
吕惠卿被召言其措置乖方熙寧元年正月一日有
旨郟亶修圩未得興工官吏所見不同各具利害奏
聞人皆驩然十三日庭下方張燈吏民二百餘人交
入驛庭喧閧斥罵燈悉蹂踐驛門亦破亶幞頭墮地
一小兒在旁亦為人所擊前此方盡遣諸縣令出郊
標遷圩地至是諸令鳴鐃散衆遂罷役亶追司農寺
丞送吏部流内銓
水利下
亶既没其子將仕郎僑又嗣緝其說因歲事亦有所建
眀今亦錄其大略(僑書大略云浙西昔有營田司自唐至錢氏時其来源去委悉有隄)
(防堰閘之制旁分其支脉之流不使溢聚以為腹内畎畝之患是以錢氏百年間歲多豐稔唯長興中一)
(遭水耳暨納土之後至于今日其患方劇盖由端拱中轉運使喬維岳不究隄岸堰閘之制與夫溝洫畎)
(澮之利姑務便於轉漕舟楫一切毁之初則故道猶存尚可尋繹今則去古既久莫知其利營田之局又)
(謂閑司冗職既已罷廢則隄防之法疏決之理無以考據水害無已至乾興天禧之間朝廷專遣使者興)
(修水利遠来之人不識三吳地勢高下與夫水原來歷及前人營田之利皆失舊聞受命而来恥於空還)
(不過遽採愚農道路之言以為得計但以目前之見為長久之策指常熟崑山枕江之地為可導諸港而)
(決之江開福山茜涇等十餘浦殊不知古人建立隄堰所以防太湖泛溢渰没腹内良田今若就東北諸)
(渚決水入江是導湖水經由腹内之田瀰漫盈溢然後入海所以浩渺之勢常逆行而瀦於蘇之長洲常)
(熟崑山常之宜興武進湖之烏程歸安秀之華亭嘉興民田悉已被害然後方及北江東海之港浦又以)
(水勢之方出於港浦復為潮勢抑回所以皆聚於太湖四郡之境當潦歲積水而上源不絶瀰漫不可治)
(也此足以驗開東北諸渚為謬論矣又況太湖盖積十縣之水一水自江南諸郡而下出嶺阪重複間當)
(其霖潦積貯溪澗奔湍迤邐而至長塘湖又潤州之金壇延陵丹陽丹徒諸邑皆有山源併會於宜興以)
(入太湖一水自杭睦宣歙山源與天目等山衆流而下杭之臨安餘杭及湖之安吉武康長興以入太湖)
(即古所謂震澤也昔禹治水凡以三江決此一湖之水今則二江已絶唯吳松一江存焉疏洩之道既隘)
(於昔又為權豪請占植以菰蒲蘆葦又於吳江之南築為石塘以障太湖東流之勢又於江之中流多置)
(罾斷以遏水勢是致吳江不能吞来源之瀚漫日淤月澱下流淺狭迨元符初遽漲潮沙半為平地積雨)
(滋久十縣山源併溢太湖當蘇湖常秀之間陂淹浦港悉皆瀰漫四郡之民惴惴然有為魚之患凝望廣)
(野千里一白少有風勢駕浪動輒數尺雖有中高不易之地種巳成實頃刻蕩盡此吳民畏風甚於畏雨)
(也吳松古江故道深廣可敵千浦向之積潦尚或壅滯議者但以開數十浦為策而不知臨江濱海地勢)
(高仰徒勞無益愚今者所究治水之利必先於江寧治水陽江與銀林江等五堰體勢故迹決於西江潤)
(州治丹陽練湖相視大岡尋究函管水道決於北海常州治宜興隔湖沙子淹及江隂港浦入北海以望)
(亭堰分屬蘇州以絶常州輕廢之患如此則西北之水不入太湖為害矣又於蘇州治諸邑限水之制闢)
(吳江之南石塘多置橋梁以決太湖會于青龍華亭而入海仍開浚吳松江官司以鄰郡上戶熟田例敷)
(錢糧於農事之隙和雇工役以漸闢之其諸江湖風濤為害之處並築為石塘及於彭匯與諸湖瀼等處)
(尋究昔有江港自南涇北以漸築為隄岸所在陂淹築為水堰秀州治華亭海鹽港浦仍體究枯湖澱山)
(湖等處向因民戶有田高壤障遏水勢而疏決不行者並與開通達諸港浦杭州遷長河堰以宣歙杭睦)
(等山源決于浙江如此則東南之水不入太湖為害矣此前所謂旁分其支脉之流不為腹内畎畆之患)
(者此也水為東南患其来久矣獻其端者大抵二說一則以導青龍江開三十浦為說一則以使植利戶)
(浚涇浜作圩垾為說是二者各得其一偏未容俱是何以言之若止於導江開浦則必無近效若止於浚)
(涇作垾則難以禦暴流要當合二者之說相為首尾乃盡其善但施行先後自有次第耳必不得已欲兩)
(者兼行以規近效亦有其說若欲決蘇州湖州之水莫若先開崑山縣之茜涇浦使水東入於大海開崑)
(山之新安浦顧浦使水南入於松江開常熟縣之許浦梅里浦使水北入於揚子江復浚常州無錫縣界)
(之望亭堰俾蘇州管轄謹其開閉以遏常潤之水則蘇州等水患可漸息而民田可治矣若欲決常州潤)
(州之水則莫若決無錫縣之五卸堰使水趨於楊子江則常州等水患可漸息而民田可治矣世之言水)
(利者非不知此然開浦未久而汙泥尋塞決堰未多而良田被患何也盖雖知置堰閘以防江潮而不知)
(浚流以泄沙漲故有堙塞之患雖知決五卸堰水而不知築隄以障民田故有飄溺之虞且復一於開浦)
(決堰而不知勸民作圩垾浚涇浜以治田是以不問有水無水之年蘇湖常秀之田不治十常五六愚故)
(曰要當合二者之說相為首尾則可盡其善某所乞開崑山常熟縣之茜涇等浦必置堰閘者且以茜涇)
(浦在蘇州之東南去海止二十里泄水甚徑然其地浸高比之蘇州及崑山縣地形不啻丈餘而往年開)
(此浦者但為文具所開不過三四尺一二尺而已又止於以地面為丈尺而不知以水面為丈尺不問高)
(下而勻其淺深欲水之東注不可得也水既不東注兼又浦口不置堰閘賺入潮沙無上流水勢可衝遂)
(致浦塞愚故乞開茜涇等浦須置堰閘所以外防潮之漲沙也或聞范參政仲淹葉内翰清臣昔年開茜)
(涇等浦亦皆有閘但無官司管轄而豪強耆保利於所得不時啟閉遂致廢壊鄉人往往能道其事若推)
(究而行之則所開之浦可久而無弊某所乞復常州無錫縣界望亭堰閘俾蘇州管轄者盖以常潤之地)
(比蘇州為差高而蘇州之東勢接海岸其地亦高蘇州介於兩高之間故每遇大水西則為常潤之水所)
(注東則為大海岸道所障其水瀦蓄無緣通泄若不令蘇州管轄望亭堰閘則無復有防遏之理故愚先)
(乞開茜涇等浦以決水有東流之便次乞謹守望亭閘俾水無西衝之憂至望亭之西自有五卸堰可以)
(決水徑入於北江若使常潤之水決下此堰則不唯少舒蘇州之水勢而常潤之水亦自可以就近順流)
(而入於江矣某所乞決常州無錫縣界之五卸堰使水北入於楊子江者此堰決水其勢甚徑往者官吏)
(非不施行然決堰未多而民田已没何也盖止知決堰而不知預築堰下民田之隄岸以防水勢故也五)
(卸地形與民田相去幾及丈餘平居微雨水即溢堰而過已有浸溺之憂今直欲決去其堰使諸路之水)
(舉自此而出又不曾高其民田圩岸以為隄防則決堰未多而民田已没某嘗論天下之水以十分率之)
(自淮水而北五分由九河入海書所謂同為逆河入于海是也自淮而南五分由三江入海書所謂三江)
(既入震澤底定是也而三江所決之水其源甚大由宣歙而来至于浙界合常潤諸州之水鍾於震澤震)
(澤之大幾四萬頃導其水而入海止三江爾二江巳不得見今止松江又復淺淤不能通泄且復百姓便)
(於已私於松江古河之旁多開溝港故上流漫出之水不能徑入于海支分派别自三十餘浦北入吳郡)
(界内即先父比部水利奏中所謂向欲導諸江者復南而北矣雖於崑山常熟兩縣開導河浦修築圩垾)
(然上流不息諸水輻凑或風濤間作或洪雨繼至所開浦河必皆壅滯所築圩垾必有衝蕩盖沿江北岸)
(三十餘浦唯鹽鐵一塘可直瀉水北入揚子江外其餘皆接連于江湖瀼合而為一非徒無益為害大矣)
(今乞措置一面開導河浦即便相度松江諸浦除鹽鐵塘及大浦開導置閘外其餘小河一切並為大堰)
(或說水竇以防江水即吳松江水徑入東海而吳之河浦不為賊水所壅諸縣圩垾亦免風波所破某聞)
(錢氏循漢唐法自吳江縣松江而東至于海又沿海而北至于揚子江又沿江而西至于常州江隂界一)
(河一浦皆有堰閘所以賊水不壅久無患害嘗考漢晉隋唐以来地里志今之平江乃古吳郡至隋平陳)
(始置蘇州漢時封境甚闊隋開皇中始移於横山下唐正觀中復徙於闔閭舊城而今湖州乃隋時仁夀)
(中於蘇之烏程縣分置秀州乃五代晉時吳越王以蘇之嘉興縣分置所謂錢塘毗陵在古皆吳之屬縣)
(以地勢卑下沿江邊海有為隄岸以防遏水勢如唐志所載秀州之海鹽令李諤開古涇三百有一而又)
(稱去縣西北六十里有漢塘太和中再開疑即僑今所謂開鹽鐵塘以泄吳松江水者也又載杭州之餘)
(杭今歸某築甬道高廣徑直百餘里以禦水患又載杭州鹽官縣亦有捍海塘隄二百十四里即知古人)
(治平江之水不專於河而築隄以遏水亦兼行之矣故為今之策莫若先究上源水勢而築吳松兩岸塘)
(隄不唯水不北入於蘇而南亦不入於秀兩州之田乃可墾治今之言治水者不知根源始謂欲去水患)
(須開吳松江殊不知開吳松江而不築兩岸隄塘則所導上源之水輻凑而来適為兩州之患盖江水溢)
(入南北溝浦而不能徑趨於海故也儻效漢唐以来隄塘之法修築吳松江岸則去水之患已十九矣震)
(澤之大纔三萬六千餘頃而平江五縣積水幾四萬頃然非若太湖之深廣瀰漫一區也分在五縣遠接)
(民田亦有高下之異淺深之殊非皆積水不可治也但與田相通極目無際所以風濤一作回環四合無)
(非水者既非全積之水亦有可治之田瀦瀉之餘其淺淤者皆可修治永為良田況五縣積水中所謂湖)
(瀼陂淹若湖則有澱山湖練湖陽城湖巴湖昆湖承湖尚湖石湖沙湖瀼則有大泗瀼斜塘瀼江家瀼百)
(家瀼鰻□瀼蕩則有龍墩蕩任周蕩傀儡蕩白坊蕩黃天蕩鴈長蕩淹則有光福淹尹山淹施墟淹赭墩)
(淹金涇淹眀社淹僅三十餘所雖水勢相接略無限隔然其間深者不過三四尺淺者一二尺而巳今乞)
(措置深者如練湖大作隄防以匱其水復於隄防四傍設為斗門水瀨即大水之年足以瀦蓄湖瀼之水)
(使不與外水相通而水田之圩垾無衝激之患大旱之年可以決斗門水瀨以浸灌民田而旱田之溝洫)
(有車畎之利其餘若斜塘瀼大泗瀼百家瀼之類深不過三四尺淺止一二尺而已本是民田皆可相視)
(分勒人戶借貨錢糧修築圩垾開導涇浜即前所謂湖瀼三十餘處者往往可治者過半矣某聞江南有)
(萬春圩吳有陳滿塘皆積水之地今悉治為良田坐收苗賦以助國用郏氏再世有水利之學雖不能為)
(必可行然用心甚專為說甚詳故錄之以備論議者之參稽焉)
元祐中宜興人單諤作陽羨風土記專論單子發荆溪
吳中水利其說本專為荆溪横塘百瀆之塞以及於
松江震澤之水勢其略謂荆溪受宣歙蕪湖江東數
郡之水行四十五里至震澤古人以溪流不足以勝
數郡奔注之勢復於震澤之口開瀆百條各有地分
之名而總謂之百瀆又開横塘瀆一條綿亘四十里
以貫百瀆而通瀕湖諸鄉阡陌之水盖横塘直南北
以經之百瀆直東西以緯之既分荆溪之流下震澤
由震澤入太湖抵松江由江入海是以昔年未嘗有
水患而震澤亦不為吳中害今荆溪受數郡之水不
少減而百瀆横塘大半堙塞又蘇湖常三州之水瀦
為太湖由松江以入海慶歷二年以松江風濤漕運
多敗官舟遂接續築松江長隄界於江湖之間隄東
則江隄西則湖江之東即大海隄横截江流五六十
里震澤受吳中數郡之水乃遏以長隄雖時有橋梁
而流勢不快又自松江至海浦諸港復多沙泥漲塞
茭蘆叢生隄傍亦沙漲為田是以三春霖雨則蘇湖
常秀皆憂瀰漫雖增吳江一邑之賦顧三州逋失者
不貲今欲洩太湖之水莫若先開江尾茭蘆之地遷
沙村之民運其漲泥鑿吳江隄為木橋千所以通陸
行隨橋硔開茭蘆為港走水仍於下流開白蜆安亭
二江使太湖水由華亭青龍以入海則三州無水患
又以陽羨言之臨江數里皆民廬墓今皆在風波浩
渺中矣風靜水澄樹根磚石畢見官能於農隙率清
泉祠山君山三鄉瀕湖植利人戶尋百瀆與横塘舊
界牌分力開通遇歲大水則可疏荆溪交合之流順
注震澤若歲大旱則可引百瀆及横塘之水灌溉民
田雖有水旱豈能侵歲哉諤又有書名荆溪集亦載
此說時蘇文忠公在翰苑奏其書請行之弗果政和
六年四月御筆訪聞平江府三十六浦自古置閘隨
潮啟閉歲久堙塞遂致積年為患仰莊徽差戶曹趙
霖具逐浦經久利害破驛劵遞馬赴尚書省指說徽
郡守也(霖相度之說曰平江逐縣地形水勢利害各不相侔盖浙西六州之地平江最為低下六)
(州之水注入太湖太湖之水流入松江接青龍江東入于海而平江地勢自南自北至常熟縣之半自東)
(止崑山縣地西南之半水與太湖松江水面相平皆是諸州所聚之水汎濫其中平江之地雖下於諸州)
(而瀕海之地特高於他處謂之堽身堽身之西又與常州地形相等東西與北三面勢若盤盂積水南入)
(注乎其中所以自古沿海環江開鑿港浦者藉此疏導積中之水由是以觀則開治港浦不可不先也港)
(浦既巳浚則必講經久不堙塞之法今瀕海之田懼鹹潮之害皆作堰壩以隔海潮裏水不得流外沙日)
(以積此崑山諸浦堙塞之由也堽身之民每闕雨則恐裏水之減不給灌溉悉為堰壩以止流水臨江之)
(民每遇潮至則於浦身開鑿小溝以供巳用亦為堰斷以留餘潮此常熟諸浦堙塞之由也法當置閘然)
(後可以限水之内外可以隨潮而啟閉浦既已開閘既已置而太湖松江之水與積水為一派沈没民田)
(者一遇風作則高浪萬頃愈泄愈来縱使諸浦瀉之泄之涓涓来之浩浩當斯之時障之不可疏之不可)
(為之計者莫若順其性而狹其流乃為上策所謂上策者大築圩岸高圍民田而已如此則積水日削衆)
(浦日耗矣大抵三說一曰開治港浦二曰置閘啟閉三曰築圩裹田三者闕一不可又各有先後緩急之)
(序其開浦篇曰高田引以灌溉低田導以決泄者浦也古人大小縱横設為港浦若經緯然按圖於舊得)
(九十處或名港浦或名涇浜或謂之塘或謂之漕以詢究古跡得其為利之大者三十六浦區為三等上)
(等工大而利博在前所先也中等工費可減上等三之二下等間於上中之間或自大浦而分枝别派工)
(料之數又少損焉其置閘篇曰瀕海臨江之地形勢高仰古来港浦盡於地勢高處淤澱若一旦頓議開)
(通地理遥遠未易施力以拒鹹潮今於三十六浦中尋究得古曾置閘者纔四浦惟慶安福山兩閘尚存)
(餘皆廢棄故基尚存古人置閘本圖經久但以失之近裏未免易堙治水莫急於開浦開浦莫急於置閘)
(置閘莫利於近外若置閘而又近外則有五利焉江海之潮日兩漲落潮上灌浦則浦水倒流潮落浦深)
(則浦水湍瀉遠地積水早潮退定方得徐流幾至浦口則晚潮復上元未流入江海又與潮俱還積水與)
(潮相為往来何緣減退今開浦置閘潮上則閉潮退即啓外水無自以入裏水日得以出一利也外水不)
(入則泥沙不淤於閘内使港浦常得通利免於堙塞二利也瀕海之地仰浦水以溉高田每苦鹹潮多作)
(堰斷若決之使通則害苗稼若築之使塞則障積水今置閘啓閉水有泄而無入閘内之地盡獲稼穡之)
(利三利也置閘必近外去江海止可三五里使閘外之浦日有澄沙淤積假令歲事浚治地里不遠易為)
(工力四利也港浦既巳深闊積水既巳通流則泛海浮江貨船木栰或遇風作得以入口住泊或欲住賣)
(得以歸市出卸官司遂可以閘為限拘收税課以助歲計五利也復有二說崑山諸浦通徹東海沙濃而)
(潮鹹當先置閘而後開浦一也閘之側各開月河以堰為限遇閘閉小舟不阻往来二也築圩篇曰天下)
(之地膏腴莫美於水田水田利倍莫盛於平江緣平江水田以低為勝昔之賦入多出於低鄉今低鄉之)
(田為積水漫没十巳八九當時田圩未壊水有限隔風不成浪今田圩殆盡水通為一遇東南風則太湖)
(松江與崑山積水盡奔常熟遇西北風則常熟之水東赴者亦然正如盛盂中水隨風往来未嘗停息嘗)
(陟崑山與常熟山之巔四顧水與天接父老皆曰水底十五年前皆良田也今若不築圩岸圍裹民田車)
(畎以取水底之地是棄良田以與水也況平江之地低於諸州唯高大圩岸方能與諸州地形相應昔人)
(築圩裹田非謂得以播殖也將恃此以狭水之所居耳崑山去城七十里通往来者至和塘也常熟去城)
(一百五里通往来者常熟塘也二塘為風浪衝擊塘岸漫滅往来者動輒守風往往有覆舟之虞是皆積)
(水之害今若開浦置閘之後先自南鄉大築圩岸圍裹低田使位位相接以禦風濤以狭水源治之上也)
(修作至和常熟二塘之岸以限絶東西往来之水治之次也凡積水之田盡令修築圩岸使水無所容治)
(之終也昨聞熙寧四年大水衆田皆没獨長洲尤甚崑山陳新顧晏陶湛數家之圩高大了無水患稻麥)
(兩熟此亦築岸之驗目今積水之中有力人戶間能作小塍岸圍裹已田禾稼無虞盖積水本不深而圩)
(岸皆可築但民頻年重困無力為之必官司借貨錢榖集植利之衆併工戮力督以必成或十畝或二十)
(畝地之中棄一畝取土為岸所取之田令衆戶均價償之其貨借錢榖官為置籍責以三年六限隨税輸)
(還此治積水成始成終之策若其當開之浦則崑山常熟共三十六浦除常熟之許浦及白苑福山二浦)
(見今深闊水勢通快不須開治餘三十三浦崑山十有一謂掘浦下張浦七丫浦茜涇浦楊林浦六鶴浦)
(顧涇浦川沙浦五岳浦蔡浦琅港浦常熟二十有二謂黃泗浦奚浦西陳浦東陳浦水門塘崔浦耿涇浦)
(魚磹浦鄔溝浦瓦浦塘浦高浦金涇浦石撞浦陸河浦北浦甘草浦千步涇司馬涇金涇錢涇黃鶯漕皆)
(積久不浚當分為三等開修)霖既上其說是歲九月奉御筆差趙
霖充兩浙提舉常平前去本路措置興修積水其開
浦置閘工料依元相度檢計逐旋開治更不候保眀
先次施行去農隙月分不遠趙霖更不引見上殿疾
速發赴新任水患日久占壓良田甚多一方受弊應
有前後違礙並依今来指揮合用錢米并辟官置司
等令趙霖速具畫一聞奏奏報並入急遞於入内内
侍省投進仍差童師敏充承受奏報文字霖既受任
復條具事目以聞悉依御筆違者以違御筆論諸路
監司州縣如有稽慢闕誤以違制論其合用錢米越
州鑑湖封椿米支撥十萬石借支本路諸州常平本
錢十萬貫如闕則以常平米及常平封椿錢貼支并
降空名度牒二千道出賣承信承節將仕郎官告各
五十道其命詞並以興修水利為名别立價直將合
用工料召有力戶備錢米官為募夫監部開修候畢
工計實用錢米紐直給告或給空名許令變賣並與
免勘會有無違礙書填仍不作進納出身就平江置
局所奏辟官不拘常制直牒指差理為在任月日不
許辭免内選人考第舉官合格水利職事未畢未得
赴部磨勘依方田官法就任改官幹當公事文武官
各四員准備差遣檢踏官共四員所用材料木植專
辟使臣三員分往淮南江南路及温處等州收買并
辟置監轄造堰閘官俵散錢糧巡視催促檢覆工料
官點檢醫藥飲食官等員其差辟官屬其間有才吏
理須旌别以示勸奬特於提舉常平司歲舉官數外
改官從事郎一員縣令二員武臣陞陟二員積水之
地正在崑山常熟兩縣各權暫添差縣丞一員今来
開修平江諸浦緣常湖秀等州水勢會聚以成積水
據所役人夫先於平江府諸縣雇募如闕即分那下
常湖秀州雇募霖以宣和元年正月二十一日役夫
興工前後修過一江一港四浦五十八瀆修築常熟
塘岸一條隨岸開塘至宣和二年八月初十日罷華
亭縣青龍江自白鶴匯開修至艾祁塘口長十三里
面闊十五丈底闊九丈深一丈二尺通役六十一萬
二千八百餘工江隂縣黃田港自摖拄橋開修至港
口閘長二十里有畸面闊六丈五尺底闊三丈深七
尺通役六萬四千八百工崑山縣茜涇浦自太倉塘
斂口開修至青堽坊北長三十四里有畸面闊八丈
底闊四丈八尺深七尺通役三十一萬工堀浦自上
源開修接至練祈塘長十二里有畸面闊三丈底闊
二丈四尺深三尺五寸通役二萬三千五百餘工常
熟縣崔浦自陳家莊開修至雉浦塘口出梅里塘長
二十三里有畸面闊八丈底闊四丈八尺深七尺通
役二十一萬四千七百餘工黃泗浦連小山浦開修
至湖口長七十里有畸面闊八丈底闊四丈八尺深
七尺通役十二萬六千九百餘工宜興縣開修百瀆
五十八條長六十二里十七丈面闊二丈五尺止一
丈底闊一丈七尺止九尺各深五尺通役十萬一千
一百餘工築常熟塘岸一條長六十二里有畸其已
築岸一萬三百七十五丈通役三十二萬九千八百
餘工未了一千一百五十九丈常熟縣界岸長四千
七百三十一丈已築三千五百七十二丈通役三萬
二百餘工未了一千一百五十九丈長洲縣界岸長
六千八百三丈並已築了通役十九萬九千六百餘
工隨岸開淘府塘一條長九千一百五十丈紐五十
里有畸面闊八丈底闊五丈深八尺通役六十四萬
一千二百餘工宣和元年十月四日御筆訪聞平江
府常熟縣常湖秀州華亭泖並可為田仰趙霖相度
措置召租限一季了當具便民利害圖籍歲入以聞
霖又應詔為之修圍常湖通役二十四萬七千九百
餘工修築錢涇口止藕蕩村大岸長五百八十二丈
脚闊一丈五尺面闊一丈二尺高六尺開修張墓塘
北徹小山浦長五百四十二丈面闊六丈底闊四丈
深六尺開修山塘涇自小山浦口止本縣市河長二
千八十一丈面闊六丈底闊四丈深六尺開修顔家
涇徹入小山浦長一千二百七丈面闊三丈底闊一
丈五尺深七尺剏造小山浦口啓閉泄放水勢㪷門
二所又圍裹華亭泖通役八萬三千七百六十五工
楊泖中心開河三條共長九百四十八丈各闊十丈
水深三尺隨河兩畔築岸高闊六尺顧亭泖心開十
字河共長一千五百二十九丈五尺闊七丈水深四
尺隨河兩畔築岸高闊各六尺止七尺及開陸家港
小河長二百丈闊四丈水深三尺築岸高闊六尺宣
和二年八月十一日詔旨罷役勾收人吏送平江府
右獄根磨錢物通支錢四十一萬五千八百五十三
貫九百二十一文係度牒官誥坊場市易抵當等名
色十九種焉
吳郡志卷十九
