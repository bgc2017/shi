吳郡志卷二十一宋范成大撰
人物
宋陸子真吳人晉太尉玩之曾孫自玩至子真父萬載
世為侍中皆有名行子真兄仲元又為侍中子慧曉
仕齊有大名時人方之金張二族子真仕宋為海陵
太守時中書舍人秋當見幸家在郡子真不與相聞
聞者高之王僧達貴公子孫以才傲物為吳郡太守
入閶門曰彼有人焉顧琛一公兩掾英英門戶陸子
真五世内侍我之流亞後為中散大夫卒
陸徽字休猷為建康令清平無私除平越中郎將士庶
愛詠為益州刺史威惠兼著蜀士安之卒於官家無
餘財文帝痛惜之諡曰簡子杲煦仕梁
齊陸慧曉郡人字叔眀清介正立不雜交游同郡張緒
稱之曰江東裴樂也廬江何點常稱慧曉心如照鏡
遇形觸物無不瞭然慧曉與張融鄰其間有池池上
有二楊柳點歎曰此池便是醴泉此木便是交遜沛
國劉璡清介士也行至吳謂人曰吾聞張融與慧曉
並宅其間有水此水必有異味命駕往酌飲之曰飲
此水則鄙吝之萌盡矣齊武帝為子廬陵王求天下
第一人為行事乃使慧曉為長史行事卒官輔國將
軍南兖州刺史贖太常三子僚任倕並有美名時謂
之三陸
陸閑字遐業慧曉兄子有風概仕齊揚州别駕知難將
作乃以疾不預州事刺史始安王遥光作亂尚書令
徐孝嗣啓閑不預謀未及報徐世摽害之子厥絳襄
仕梁
陸澄字彦深吳人祖邵臨海太守父瑗州從事澄好學
博覽無所不知永眀中領國子博士尚書令王儉自
以博聞多識讀書過澄集學士何憲等盛自商略澄
待儉語畢然後讀所遺漏數百千條皆儉所未覩儉
乃歎服卒官散騎常侍諡靜子澄當世稱為碩學多
墳籍人所罕見撰地理書及雜𫝊死後乃出
陸超之吳郡人為江州刺史晉安王子懋聞鄱陽隨郡
二王死欲起兵超之曰事成則宗廟獲安不成猶為
義鬼宣城公鸞遣裴叔業襲尋陽子懋參軍于琳之
拔刃入齋害子懋琳之勸超之逃亡超之曰人皆有
死此不足懼吾若逃亡非唯孤晉安之眷亦恐田横
客笑人端坐俟命超之門生謂殺超之當得賞密自
後斬之頭墜而身不僵王元邈嘉其節厚加殯斂
陸襄字師卿閑幼子梁昭眀太子聞襄美行引與共遊
處母嘗卒患醫須三升粟漿時冬月日暮求索無所
忽有老父詣門賣漿量如方劑將酬直無何失之時
謂孝感所致為鄱陽内史有彭李二家相誣告襄引
入内室喻之二人感悔同載而還人歌曰陸君政無
怨家鬭既罷讎共車郡人懷襄德化立碑後為度支
尚書臺城陷還吳舉義迎蕭寧為盟主為賊將吳子
仙所敗憂憤卒襄弱冠遭家禍釋服猶若居憂終身
蔬食布衣不聽音樂口不言殺害五十年侯景平追
封餘干侯又顔氏家訓云襄父閑被害襄終身布衣
蔬飯雖薑菜有切割者皆不忍食居家惟以掐摘供
厨姪雲公
陸雲公字子龍好學有才思嘗製太伯廟碑累遷中書
黃門郎太清初卒張纘與雲公叔襄書曰非唯貴門
喪寳有識同悲其為士流稱重如此從兄才子亦有
才名位至廷尉子瓊仕陳
陸杲字眀霞徽孫少好學工書畫舅張融有高名杲風
韻舉止頗類之時稱曰無對日下唯舅與甥梁天監
中位御史中丞剛直無所顧望號不畏強禦為義興
太守寬惠為下所稱卒官特進諡質子杲素信佛法
持戒甚精著沙門𫝊三十卷
陸煦杲弟學有思理位太子家令撰晉書未就又著陸
史十五卷陸氏驪泉志一卷並行於時
陸罩字洞元杲子少篤學多所該覽善屬文仕梁太子
中庶子以母老求去公卿以下祖道於征虜亭皇太
子賜黃金五十斤時人方之疎廣終光禄卿
陸倕字佐公慧曉幼子少勤學能文嘗借人漢書失五
行志四卷暗寫還之略無遺脱幼為外祖張岱所異
岱常謂諸子曰此兒汝家陽元也與樂安任昉友暨
商芸之徒俱號龍門之游梁武帝雅愛倕才敕撰新
漏刻及石闕銘仕至太常卿子瓚瓚早慧十歲通經
終於童子奉車郎
陳陸瓊字伯玉雲公子幼聰慧六歲為五言詩有詞采
年八歲於客前覆碁局號曰神童梁武帝召見風神
警亮進退詳審帝甚異之侯景亂攜母避地于縣西
鄉勤苦讀書遂博學善屬文仕陳累官尚書殿中郎諸
大手筆並中敕付瓊後遷吏部尚書詳練譜牒雅有
識監性謙儉不自封殖雖位望日隆而執志愈下室
宇不改車服不華祿俸皆散之宗族家無餘財暮年
知足避權常謝疾母亡後主自制誌銘朝野榮之瓊
哀慕過毁卒有集二十卷
陸瑜字幹玉瓊之弟少篤學美詞藻與兄琰同仕陳晉
安王府時人比之二應瑜聰敏強記受莊老於汝南
周弘正學成實論於僧瑫法師並通大旨卒贈光祿
卿
陸琰字温玉瓊從父弟父令公梁中軍宣城王記室參
軍琰幼孤好學有志操仕陳累遷直嘉德殿學士文
帝以琰博學善占誦引置左右嘗使製刀銘援筆即
成無加點竄使聘齊年二十餘風氣韶亮占對閑敏
齊人傾心焉卒贈司農卿琰寡嗜慾鮮矜競遊心經
籍晏如也所製文筆多不存本後主求其遺文得二
卷
陸琛字梁玉瓊從父弟臨川王長史丘公之子少警敏
事後母以孝聞陳後主時坐漏泄禁中語抵罪
陸繕字士繻倕兄子幼有志尚以雅正知名陳文帝時
為中庶子繕儀表端麗進退閑雅文帝使太子諸王
咸取則焉後拜御史中丞以父終固辭詔易廨宇居
之大建中與徐陵等參議政事卒諡曰安子子辯慧
辯慧字敬仁年數歲詔入殿内應對進止有父風姪
見賢亦方雅位少府卿卒諡平子
陸子隆字興世郡人祖敞之梁嘉興令父悛封氏令子
隆慷慨有志功名侯景之亂張彪為吳郡太守引為
將帥及隋文帝討彪彪將皆降唯子隆力戰文帝義
之使領甲仗宿衛遷都督荆州刺史綏集夷夏甚得
人和吏詣闕求立碑頌美功績詔許之卒諡威子弟
子才亦有幹略從子隆征討有功封始興縣子
陸慶郡人少好學通五經尤眀左氏春秋節操甚高仕
梁為婁令陳天嘉中召為散騎侍郎不就永陽王為
吳郡太守聞其名欲與相見辭以疾王微服穿壁觀
之曰陸君風神凝峻殆不可測嚴君平鄭子真何以
尚兹慶後築室屏居以禪誦為事故𫝊經受業者鮮
焉
陸山才字孔章吳人祖寳梁尚書水部郎父況中散大
夫山才倜儻好尚文史紹泰中歷散騎常侍遷西陽
武昌二太守卒諡簡子
隋陸從典字由儀瓊子幼聰敏年八歲讀沈約回文研
銘援筆擬之便有佳致十二作柳賦詞甚美篤學業
博涉羣書位司徒掾陳亡入隋為著作佐郎詔續司
馬遷史記迄于隋未就而卒
陸詡郡人隋文帝時以禮學自命(見儒林鄭灼𫝊)詡少習崔靈
恩之禮入梁時百濟國表求講禮博士詔令詡行天
嘉中為祠部郎
隋陸搢字士紳吳郡人祖映梁侍中父陟諮議參軍世
有文集搢不墜家聲仁夀中召補春宫學士大業中
為燕王記室唐貞觀中授朝散大夫魏王府文學(大業)
(雜記)
唐陸元朗字德眀以字行蘇州吳人善言名理以眀經
仕隋為司業入殿中授經王世充僭號封子玄恕為
漢王以德眀為師即其廬行束脩禮德眀恥之服巴
豆巨劑僵偃壁下元恕入拜牀前德眀對之遺痢不
復開口遂移病去太宗為秦王辟為文學館學士以
經授中山王承乾遷國子博士封吳縣男卒論撰甚
多𫝊於世子訓信麟德中為左侍郎檢校右相
陸質吳郡人柳宗元撰其墓表云先生與天水啖助及
趙匡能光眀春秋之學為春秋集注二十萹辯疑七
萹微指二萹眀章大中發露公器以堯舜為的文武
為首周公為翼用是為夫子爭臣歷尚書郎國子博
士給事中皇太子侍讀永貞年侍東宫眀年天子踐
祚先生終矣門人世儒相與諡曰文通先生
陸元方字希仲吳人陳給事黃門侍郎琛之曾孫舉八
科皆中累轉監察御史使嶺外涉海風濤驚壯元方
曰吾受命不私神豈害我趣使濟而風訖息累遷鸞
臺侍郎拜平章事元方素清謹每進退羣臣武后必
先訪問外祕莫知臨終取奏藁焚之曰吾隂德在人
後當有興者卒贈越州都督子象先景倩景融皆美
才知名
陸象先器識沈邃舉制科高第累授中書侍郎進同中
書門下平章事性恬靜寡欲識論高簡為時所推不
附太平公主元宗曰歲寒然後知松栢之後凋罷為
益州大都督府長史政尚仁恕卒贈尚書左丞相諡
文貞始象先名景初睿宗曰子能紹先德是謂象賢
者乃賜名
陸景倩為扶溝丞按察使覆州縣殿最以景倩為真清
終監察御史
陸景融美姿質寬中而厚外博學工筆札政有風績遷
工部尚書景融於象先後母弟也象先被笞景融諫
不入則自楚母為損威人多其友
陸柬之元方伯父善書名家官太子司議郎
陸餘慶元方從父陳衛將軍珣孫方雅有祖風閉戶誦
書三年以博學稱舉制策甲科累遷太子右庶子封
廣平郡公既仕好薦藉寒品晚進人有過輒面折退
無一言風流敏辨與陳子昂等善時號方外十友武
后時雖極貴驟用而戮不反踵餘慶以道自將雖仕
不赫赫訖無悔尤開元初終太子詹事諡曰莊
陸璪字仲采餘慶子舉眀經仕以清幹稱除洛陽令摧
勒姦豪人不敢犯不阿時宰數忤貴近累徙西河太
守封平恩縣男屬邑多虎前守設檻穽璪至徹之而
虎不為暴
陸長源字泳(舊史作泳之)餘慶孫性剛而贍於學好談易無
威儀而清白自將罷汝州刺史送車二乘曰吾祖罷
魏州有車一乘而圖書半之吾愧不及先人副董晉
為宣武司馬以峻法繩騎兵多所裁正軍亂遇害朝
廷嗟悵贈左僕射
陸贄字敬輿蘇州人十八第進士中博學宏辭調鄭尉
以書判拔萃補渭南尉德宗立遣黜陟使行天下贄
說使者請以五術省風俗八計聽吏治三科登&KR1471;乂
四賦經財實六德保罷瘵五要簡官術時皆韙其言
遷監察御史召為翰林學士遷諫議大夫仍為學士
數言竇參罪罷學士以兵部侍郎知貢舉參黜乃以
中書侍郎同平章事初贄入翰林年尚少以材幸天
子常以輩行呼而不名在奉天朝夕進見帝親倚至
解衣衣之雖外有宰相主大議而贄常居中參裁可
否時號内相論議數十百篇譏陳時病皆本仁義可
為後世法
陸南金字季孫開元初嶺南流人盧崇道逃還偽稱南
金弔客突入其舍而道其情南金匿之俄事覺詔御
史捕按南金當重法弟趙璧自言匿崇道者我也請
死南金固言弟自誣不情御史怪之趙璧曰母未葬
妹未歸兄能辦之我生無益不如死御史驚上狀玄
宗皆宥之南金知書史履操謹飭張說陸象先以賢
謂之終太子洗馬
陸希聲景融四世孫博學善屬文通易春秋老子論著
甚多隱義興召為右拾遺時憸腐秉權歲數歉上言
當謹視盜賊眀年王仙芝反昭宗聞其名召為宰相
以太子少師罷卒贈左僕射諡曰文
陸賓虞元方六世孫以文名歷侍御史
陸龜蒙字魯望元方七世孫賓虞子舉進士一不中往
從張搏辟後居松江甫里多所論撰雖幽憂疾痛貲
無十日計不少輟有田數十畝與江通常苦飢躬畚
鍤之勤嗜茶置園顧渚山下歲取租焉不喜與流俗
交雖造門不肯見不乘馬升舟設篷席齎束書茶竈
筆牀釣具往来時謂江湖散人或號天隨子甫里先
生自比涪翁漁父江上丈人後以高士召不至李蔚
盧雋素與善及當國召拜左拾遺詔下而卒光化中
韋莊表龜蒙及孟郊等十人皆贈右補闕(唐書)龜蒙
善為賦絶妙人有收得賦林皆綴緝屬對差次比擬
凡數首有題而未就其用工如此(談苑)龜蒙與顔蕘
皮日休羅隱吳融為益友性高潔家貧思祿與張摶
為吳興廬江二郡倅著吳興實錄四十卷松陵集十
卷笠澤叢書三卷疾終吳融為作𫝊貽史官韋莊撰
文陸希聲撰碑文顔蕘書(北夢𤨏言)
陸誇自右拾遺除司勲郎中棄官隱吳中詔召之既在
道歐陽秬遺書誚其出處之遽誇遂還秬詹從子也
名亦高
陸桓字景山吳縣人中制科舉遷太常博士禮史孟真
練容典倨横偃蹇桓榜逐之胥曹失色歷兖蔡虢蘇
四州刺史浙東觀察使桓文名嚴重所至以善政稱
卒贈禮部尚書
陸徽之字彦猷常熟人高才博學邑中推為鄉先生建
中靖國初有詔求直言徽之進對與雍孝聞等力陳
時政闕失唱第日皆駮放大觀末彗星見復收拾孝
聞等徽之已卒
吳郡志卷二十一
