吳郡志卷十六宋范成大撰
虎丘
虎丘山又名海湧山在郡西北五里遥望平田中一小
丘吳地記云去吳縣西九里二百步高一百三十尺
周二百十丈比入山則泉石竒詭應接不暇其最者
劒池千人坐也劒池吳王闔廬葬其下以扁諸魚腸
等劒各三千殉焉故以劒名池葬之三日有白虎踞
其上故山名虎丘唐避諱曰武丘劒池浙中絶景兩
岸劃開中涵石泉深不可測王禹偁序蘇文忠公軾
詩形容甚工千人坐生公講經處也大石盤陀數畆
高下如刻削亦它山所無又有秦王試劒石點頭石
憨憨泉皆山中之景好事者云天下名山所見不及
所聞獨虎丘所聞不及所見也其古事載𫝊記尤多
晉王珣虎丘記曰山大勢四面周回嶺南則是山徑
兩面壁立交林上合蹊路下通升降窈窕亦不卒至
珣又為銘序云武丘山先名海湧山吳越春秋曰闔
閭死葬於國西北虎丘穿土為山積壤為丘餘見雲
巖寺及往蹟冢墓攷證等門(獨孤及夜宴序云方今内有夔龍臯伊以佐百)
(揆外有方叔召虎以守四海天下之人高枕無事則琴壺以宴朋友笑歌以展霞月吾黨之職也我是以)
(有今兹虎丘之會巖巖虎丘奠吳西門崒然如香樓金道自下方而踴鏁丹霞白雲於蓮宫之内會之日)
(和氣滿谷陽春逼人巖烟掃除肅若有待余與友人亂行於鷗鳥銜流霞之杯而羣嬉乎其中笑向碧潭)
(與松石道舊兕觥既發賓主醉止狂歌送酒坐者皆和吳趍敷奏雲去日没梵天月白萬里如練松隂依)
(依狀若留客于斯時也挽雲山為我輩視竹帛如草芥頽然樂極衆慮皆遣於是奮髯屢舞而歎今夕何)
(夕同者八人醉罷皆賦以為此山故事皎然陪陸長源裴樞遊武丘雲水夹雙刹遥疑涌平陂入門見蔵)
(山元化何由窺曳組探詭怪停驄訪幽竒情高氣為爽德暖春亦隨瑶草自的皪黃樓爭蔽虧金精發壊)
(陵劒彩沈靈池一覽匝天界中峰步未移應來遠公石列坐援松枝李峴劒池闔閭葬日勞人力秦帝穿)
(來役鬼功澄碧尚疑神物在等閑雷雨起潭中趙嘏虎丘贈魚處士蘭若雲深處前年客重過巖空秋色)
(動水闊夕陽多早負江湖志今如鬢髮何惟君閑勝我釣艇在煙波皮日休虎丘寺西小溪閑泛詩鼓子)
(花明白石岸桃枝竹覆翠嵐溪分明似對天台洞應厭頑仙不肯迷陸龜蒙樹號相思枝拂地鳥語提壺)
(聲滿溪雲涯一里千萬曲直是漁翁行也迷許渾暫引寒泉濯遠塵此生多是異鄉人荆溪夜雨花飛疾)
(吳苑秋風月落頻萬里高低雲外路百年榮辱夢中身世間誰似西林客一卧煙霞四十春權德輿酬陸)
(四十虎丘對月東風變蘅薄時景日妍和更想千峰夜浩然幽意多蕙香襲閑趾松露滴喬柯潭影漾霞)
(月石牀封薜蘿夫君丱歲時巳負青冥姿龍虎一門盛淵深四海推駸駸步騕褭婉婉翥長離玄圃盡瓊)
(樹家林輕桂枝聲榮徒外奬恬淡方自適逸氣凌顥清仁祠訪金碧芊眠瑶草秀斷續雲竇滴芳訊發幽)
(緘新詩比良覿故人石渠署美價滿中朝落日杉松直芬芬蘭杜飄䧺詞鼔溟海曠度豁煙霄營道幸同)
(術論心皆後凋循環伐木詠緬邈招隠情慙兹臃腫才愛彼潺湲清拘牽尚多故夢想何由并終結方外)
(期不待華髮生白居易香刹看非遠祇園入始深龍蟠松矯矯玉立竹森森怪石千僧坐靈池一劒沈海)
(當亭兩面山在寺中心酒熟憑花勸詩成倩鳥吟寄言軒冕客此地好抽簮夜遊西武丘不厭西丘寺)
(閒来即一過舟船轉雲島樓閣出烟蘿路入青松影門臨白月波魚跳驚秉燭猿覷怪鳴珂摇曳雙紅旆)
(娉婷十翠娥遊山數幾何香花助羅綺鍾梵避笙歌領郡時將久一年十二度非少亦非多)
(武丘寺路自開山寺路水陸往来頻銀勒牽驕馬花船載麗人芰荷生欲遍桃李種仍新)
(别銀泥好住湖隄上長留一道春武丘寺路宴留裙映錦障泥畫舸停橈馬簇蹄清管曲終鸚)
(鵡語紅旗影動䮂□嘶漸銷醉色朱顔淺欲語離情翠黛低莫忘使君吟詠處女墳湖北虎丘西)
(李紳秋山古寺東西遠竹院松門悵望同幽鳥靜時侵徑月野煙消處滿林風塔分朱鴈餘霞外刹對金)
(螭落照中官備散寮身却累往来慙謝二蓮宫劉禹錫青林虎丘寺林際翠微路立見山僧来遥從鳥飛)
(處兹峰淪寳玉千載惟丘墓埋劒人空𫝊鑿山龍已去捫蘿披翳薈路轉夕隂遽虎嘯涯谷寒猿鳴松杉)
(暮徘徊北樓上海江窮一顧日映千里帆鴉歸萬家樹暫因惬所適果得捐外慮庭暗棲還雲簷香滴甘)
(露久迷空寂理多為聲華故永欲投此山餘生豈能誤劉禹錫虎丘見元相公題名愴然有詠滻水送君)
(君不還見君題字虎丘山因公蚤貴兼才美不得多時在世間登虎丘望海樓獨宿望海樓夜深珍木)
(冷僧房已閉戶山月方出嶺碧池涵劒彩寳刹傜星影却憶郡齋中虚眠此時景清遠道士同沈恭子遊)
(虎丘我本長殷周遭罹歷秦漢四瀆與五嶽名山盡幽竄及此寰區中始有近峰翫近峰何鬱鬱平湖渺)
(瀰漫吟挽川之隂步上山之岸山川共澄澈光彩交凌亂白雲蓊欲歸青松忽消半客去川島静人来山)
(鳥散谷深中見日崖幽曉非旦聞子盛游遨風流足詞翰嘉兹好松石一言常累歎勿謂余鬼神忻君共)
(幽贊顔真卿刻清遠道士詩因而繼作不到東西寺于今五十春朅來從舊賞林壑宛相親吳子多藏日)
(秦皇厭勝辰劒池穿萬仞盤石坐千人金氣騰為虎琴臺化若神登壇仰生一捨宅歎珣珉中嶺分雙樹)
(迴巒絶四鄰窺臨江海接崇飾四時新客有神仙者於兹雅麗陳名高清遠峡文聚斗牛津迹異心寧間)
(聲同質豈均悠然千載後知我挹光塵李德裕追和顔真卿茂苑有靈峯嗟余未遊觀藏山在平陸壊谷)
(為高岸岡繞數仞牆巗潛千丈榦乃知造化意回斡資竒翫鏐騰昔虎踞劒没常龍煥潭黛入海底崟岑)
(聳霄半層巒未昇日哀狖寧知旦綠篠夏凝隂碧林秋不換冥搜既窈窕㢠廻望何蕭散川晴嵐氣收江春)
(襍英亂逸人綴清藻前哲留篇翰共和哀玉音皆舒文繡段難追彦回賞徒)
(起興公歎一夕如再升含毫星斗爛皮日休追和清遠道士詩序虎丘山有清遠道士詩一首其所稱自)
(殷周而歷秦漢迄于近代抑二千年未以鬼神自謂亦怪之甚者格之以清健飾之以俊麗一句一字若)
(奮若搏彼建安詞人倘在不得居其右矣顔太師魯公愛之刻於巖際并有繼作李太尉衛公欽清遠之)
(高致慕魯公之素尚又次而和之顔之敘事也典李之屬思也麗並一時之寡和又幽獨君詩二首亦甚)
(竒愴余嗜古者觀而樂之因總而為和答不知孰氏之作其辭古而悲亦存于萹末噫清遠道士果鬼神)
(乎抑道家者流乎抑隠君子乎詞則巳矣人則吾不知也詩云成道自衰周避世窮炎漢荆杞雖云梗烟)
(霞尚容竄兹岑信靈異吾懷慝流翫石澀古鐵鉎嵐重輕埃澷松膏膩幽逕蘋沫著孤岸諸蘿幄幕暗衆)
(鳥陶匏亂巖罅地中心海光天一半玄猿行列歸白雲次第散蟾蜍生夕景沆瀣餘清旦風人採幽什墨)
(客學靈翰嗟余慕斯文一詠復三歎顯晦雖不同兹吟粗堪贊陸龜蒙追和清遠道士一代先後賢聲容)
(劇河漢况兹邁古士復歷蒼崖竄辰經幾十萬邈與靈夀翫海嶽尚推移都鄙固蕪澷羸僧下高閣獨鳥)
(没遠岸嘯初風雨来吟餘鐘唄亂如何鍊精魂萬祀忽欲半寧為斷臂憂肯作秋柏散吾聞酆宫内日月)
(自昏旦左右修文郎縱横灑萹翰斯人久溟漠得不垂慨歎庶或有神交相從重興贊陸龜蒙補沈恭子)
(詩序案清遠道士詩題中有沈恭子同遊既為神怪之儔得非姓氏諡為恭子乎趙宣子韓獻子之類耶)
(恭子美諡也而詩中有風流詞翰之稱豈獨唱而不和者歟疑闕其文以為恭子之恨乃作一章存於萹)
(中亦補亡之義也詩云靈質貫軒昊遐年越商周自然失遠裔安得怨寡儔我亦小國胤易名慚見優雖)
(非放曠懷雅奉逍遥遊攜手桂枝下屬詞山之幽風雨一以過林麓颯然秋落日倚石壁天寒登古丘荒)
(泉巳無夕敗葉翳不流亂翠缺月隠衰紅清露愁覽物性未逸反為情所囚異材偶絶境佳藻窮冥搜虚)
(傾寂寞音敢作雜佩詶晁迥遊虎丘詩序余罷掌賦東陽歸次蘇臺時故人王士龍飲餞乎閶門且曰虎)
(丘山寺吳中勝槩不越數里可能遊乎余沛然惬心諾而偕往由枝派乘扁舟嘯清風目幽趣棹工叢力)
(葉舟如飛拂白英以半開縈紅樹以傍出簉詣幽境夐無纖塵相與披煙蘿凌磴道杳疑天外作為佛宫)
(俯臨劒池呀若斷岸磊砢崷崒不能形容肆凝覽以東周惜頽景之西匿一觴一詠柅興而還遂裁八章)
(以表嘉會時淳化四載自序詩云餞别閭門復少留故人邀我浣離愁旋沾美醖乘漁艇急棹斜陽到虎)
(丘千古劒池呀怪石一方金地枕清流歸時眷戀情無限不得從容秉燭遊王禹偁蘚牆圍着碧孱顔曾)
(是當年海湧山盡把好峯藏寺裏不教幽境落人間劒池草色經冬在石座苔花自古斑珍重晉朝吾祖)
(宅一㢠廻來此便忘還遊虎丘觀白𫝊舊題因而有作樂天曾守郡酷愛虎丘山一年十二度五馬來松)
(關我今方吏隠心在雲水間野性羣麋鹿忘機狎鷗鷴乘興即一到興盡聊自還不知使君貴何似長官)
(閒徒勞官職在天涯一望家園一淚垂不是虎丘多勝槩拂衣歸去已多時吳王墓惜哉吳王墓秦)
(帝欲開破應笑埋金玉千年賈餘禍不待虎跡銷已聞鮑車過又是驪山頭炎炎三月火陳堯佐雲際樓)
(臺樹杪軒孤松千尺聳平田危欄遠思微吟好隠隠秋帆半入天人間靈迹遍曾遊秖欠吳門訪虎丘)
(今日偶來無限感闔閭墳左劒池頭丁謂久塵黃閤侍威顔忽擁高牙出帝關玉珮乍辭文石陛錦衣重)
(到虎丘山仙飆時傍潺湲起珍羽多從杳靄還官大寵深難得暇林泉懷舊是偷閒梅詢鳳池初下陟)
(孱顔虎寺重遊啟舊關金鉞𫝊呼投釣渚寳天輝映讀書山卧龍昔日曾三顧遼鶴千年始一還應為蒼)
(生湏再起草堂蘿幄詎容閒范仲淹昔見虎耽耽今為佛子巖雲寒不出寺劒淨未離潭幽步蘿垂徑高)
(禪雪閉庵吳門十萬戶烟瓦亘東南蔣堂虎丘何為山鯨波湧而顯惟青鎮一隅峙秀狀無限遥)
(峯乃衆隂四望拱孤巘上有梵王家高壓長洲苑遊人接踵來千里必重趼奔走趨層巔凌競陟雲棧下)
(瞰洞庭卑傍睨靈巖淺巍乎屹寳閣仰之目睛眩中有明光書麗若日星烜三朝所祕蔵百靈共幽贊兹)
(焉真福庭瞻者皆色灑塔頂拂彤霞山脚環清)(夐覺塵世非恍如化城現北崕宿雪寒東阜晨曦暖)
(隂森巖腹空詰屈廊腰轉秋磬落雲端宵燈耿天半處者病惱蠲来者鈍根遣予膺邦寄時所歷遊屐遍)
(不領旌旗行恐驚禽鹿散捫蘿窮邃深據檻望平遠尋幽既歡欣訪古或興歎葬金墳已隳淬劒池猶漫)
(冰霰凋古杉講石存譏朱丹浮斷簡賢留風什遺墨珍重評鬼詩誕唐)
(羅粉版險語悉冥搜清景不可逭書龍蛇不疑篆國朝有筆札巖壁刻稜婉刀矟君謨)
(住日營繕二美賁禈扄千古駭人眼於時出世師淨發緣善侣臻畢力梓工僝紺宇生光輝勝)
(槩如采絢海衆咸安棲宗風愈恢闡迦陵覺音清石室驚籌滿自惟挂纓歸心與紛挐斷每来尋香刹常)
(得峩野升久留蓮漏移相接犀談欵露井汲雲漿一冰甆試芳荈最憐草樹春幾愛烟嵐晚願借)
(庵石於兹修止觀林端生色美新晴樓閣依山若畫屏石座最宜人選勝劒池潛想地遺靈僧窗松竹)
(冬尤茂寺路煙霞晝亦冥自愧踰年假麾守一廻方得扣禪扃張伯玉東客從来過虎丘橘花渡口維扁)
(舟闔閭宫殿不可見但對古塔寒颼飀憶昔吳王全盛日水犀十萬横吳鈎楚山既掘荆人塚越嶺仍將)
(句踐囚豈謂西施能破國誰知麋鹿上臺遊惟有吳王在時月夜深閑照劒池秋王紳山頭古寺多陳迹)
(故國空餘氣象䧺霸業巳隨流水去闔閭墳草又西風蘇軾入門無平地石路穿細嶺隂風生澗壑古木)
(翳潭井湛盧誰復見秋水光耿耿鐵花秀巖壁殺氣噤蛙黽幽幽生公堂左右立頑礦當年或未信異類)
(服精猛胡為百歲後仙鬼互馳騁窈然留清詩讀者為悲哽東軒有佳致雲水麗千頃熙熙覽生物春意)
(破凄冷我来屬無事暖日相與永喜鵲翻初旦愁鳶蹲落景坐見漁樵還新月溪上影悟彼良自咍歸田)
(行可請和劉孝叔會虎丘白簡威猶凛青山興已濃鶴閑雲作氅駞卧草埋峯跪屐若可教卜鄰應更)
(容因公問回老何處定相逢太常齋未解不肯對纖穠只遣三千履来遊十二峯林空答清唱潭淨寫)
(衰容歸去瑶臺路還如月下逢朱長文蒲章諸公唱和詩題辭虎丘之景盖有三絶望山之形不越岡陵)
(而登之者見層峯峭壁勢足千仞一絶也近臨郛郭矗起原隰旁無連屬萬景都會西聮穹窿北亘海虞)
(震湖滄洲雲氣出没廓然四顧指掌千里二絶也劒池泓渟徹海浸雲不盈不虚終古湛湛三絶也兼是)
(絶景冠以佛宫寳塔精廬重樓飛閣碕礒崚嶒梯巖架壑東南之勝罕出其右故自晉唐至于聖朝儒先)
(文士宗工逸客風什相繼皆嘗集錄吳郡詩得虎丘之作七十餘萹其遺落而失𫝊者又可勝道哉左丞)
(河東蒲公自杭帥鄆弭節閶扉一登此山坐小吳會歎賞不巳形于詠歌於是樞密豫章章公使君劉公)
(通守王君欣聞嘉製屬而和之思與境會情以辭宣高義薄雲霞正聲合鍾律足以為海湧之榮觀中吳)
(之美實使顔李大句劉白高風不專美于是矣蒲公又有六詠刻之它石云元祐三年四月蘇州州學教)
(授朱長文題蒲宗孟長松遶步水灣環寺據吳王塚墓間瘦石千層開碧玉疎圍十里裹青山壁從地上)
(嶃巗起雲出門前自在閑零落生公講臺下無人說法但空還遊虎丘因書錢塘舊遊失却湖山恨去)
(舟新年無意作春遊東風昨夜思龍井曉雨全家入虎丘望見遠峯疑石衖悞尋歸路認花樓)
(城明朝一出閶門去清夢遥知在兩州章子厚闔閭外小層巒瘦竹寒松數里間並岸逢僧知近寺入)
(門鑿石漸登山純鈎劒化空池在幽獨詩成白日閒遊客幸無官事束何湏齋舫歛昏還𫝊聞城角艤)
(行舟自擁笙歌選勝遊偶為寒江阻潮汐再容清賞屬林丘燕回吳苑風和雪夢斷錢塘月滿樓盡把蘇)
(杭好烟景醉吟將去詫東州蘇舜欽重事飄然付一舟吳山蕭寺且淹留白雲已有終身約醁酒聊驅萬)
(古愁峡束蒼淵深貯月巖排紅樹巧裝秋徘徊欲出向城市引領烟蘿空自羞楊備闔閭城見古荒丘雲)
(裏鐘聲滿寺樓白虎金晶人不見昔曾䧺踞此山頭劒池三尺龍盤古到今波光凝碧暮雲深沈絲不)
(斷應無底山脚池心徹海心試劒石白刃凝霜照水寒當時入匣便㢠廻鑾巖前片石猶中斷切玉如泥)
(也不難生公講堂海上名山即虎丘生公遺跡至今留當年說法千人坐曾見巖邊石點頭孫覿冬温)
(陽久亢一雪意頗快乘興泛扁舟出郭信如邁放棹得虎丘恍然銀色界瑶山夹細逕瓊樹偃曲蓋引步)
(到層樓極目吳城隘飛鸞翔空中千峯羃天外景虚雲可凌寒重酒易解羣兒慶老翁於此氣不憊多)
(病身如寄長貧氣自華只將窮事業便當老生涯泥飲醉生纈挑燈喜見華慇懃香火社問病到毗耶禪)
(客青鞋軟詩翁白帽斜驚回蝶栩栩喜聽鵲查查推戶風敲竹登牀雨散花匆匆一笑許隻履上青霞程)
(俱四顧渺平野孤撐見林丘常疑湧地出倘復海所浮上有千人臺靈蹤想前修無情契深義頑石亦點)
(頭下有百尺淵神光干斗牛隂崖不見日草木皆先秋兩晉多達士東亭抑其流結廬遠車馬寄此山之)
(幽一朝施白足棄去如毛輶矧伊桑下宿肯作賈胡留尋壑復經丘人看李郭舟藤花多背日桐葉最)
(知秋虎去藜藿盡龍歸蛙黽愁振衣臨石壁未羨習池遊何麒平地涌巖壑稜層驚大雄何曾遠人世真)
(欲傍天宫白虎威靈在赤烏緣影空生公能說法音與塔鈴同方惟深晉人事高曠所得多竒僻雲巖佛)
(子廬曾為二王宅當時槃樂地俯仰成今昔林泉亦余好徘徊想遺跡那知非昔人復作登臨客劒池)
(雲崖倚天開蒼淵下澄澈世傳靈劒飛山石千丈裂神蹤去不返今作蛟龍穴是非漭難詰歲久多異說)
(惟當清夜来静賞潭上月千人石生公天人師講法花雨墮當時聽法衆片石千人坐山祗常護持山)
(鳥不敢汚野人心茫然傲蕩多酒過醉来不肯歸石上看雲卧方仲荀海湧起平田禪扉古木間出城先)
(見塔入寺始登山堂靜參徒散巢喧乳鶴還祖龍求寳劒曾此鑿孱顔王禹偁劒池銘并序虎丘劒池泉)
(石之竒者也吳地記引秦皇之事以為詭說考諸舊史則無聞焉矧儒家者流不可語怪因為銘以辯之)
(銘曰茂苑之側震澤之□窺巖巖虎丘沈沈劒池峻不可以仰視深不可以下我疑乎太極作怪化工)
(好竒水物設險山妭忌危陷其泉也盖取諸坎磔其石也以象乎離艮有止兆蒙無亨期搆此屯難成乎)
(險巇直恐夏后弗能導之豈惟秦皇而能肇兹盖其始也一氣發泄兩儀分别爭融鬭結擊搏而裂斷壁)
(雙揭摩雲不徹翠秃青殘挫銳而中絶寒流下咽犇山未決雪壅雷收拗怒而曲折蹙束湍瀨呀槎洞穴)
(鰌翻成窟龍戰有血匪自人力盖從天設誰謂一拳登之惟艱誰謂一勺挹之不竭池實自然劒何妄𫝊)
(我欲涉道如池之淵我欲立節如石之堅位以道取名以節全濡筆池心勒銘山巔破衆惑焉言余志焉)
(徐闕劒去池空一水寒遊人到此凭欄干年來是事消磨盡只有青山好靜看)
吳郡志卷十六
