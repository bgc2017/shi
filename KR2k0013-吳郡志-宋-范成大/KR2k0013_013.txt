吳郡志卷十三宋范成大撰
祠廟下
包山廟在吳縣西南一百里
土山卜將軍廟在崑山縣頃於山下菜圃朱四家得斷
碑云唐卜府君墓府君諱真碑字雖漫漶多闕文尚
可辨然無將軍之號
三高祠在吳江縣垂虹橋南即王氏臞庵之雪灘也昔
堂在垂虹南圮極偏仄乾道三年縣令趙伯虚徙之
雪灘三高者范蠡張翰陸龜蒙也此祠人境俱勝名
聞天下(祝鎰三高記易稱知幾其神乎君子見幾而作不俟終日須之則後矣是維成功之下不)
(可以久居亡道之人不可與久處兵亂之世不可以苟仕知斯三者則知幾矣遲之其殆危乎昔者越相)
(范君既苦身勠力與勾踐深謀踰二十年滅吳霸越用復會稽之恥謂大功之下難以久居暨還返國遽)
(書謝王去之乘輕舟浮五湖莫知其所終極而大夫種沈吟不時決卒用誅死厥後七百有餘歲晉有張)
(季鷹自吳入洛方時齊王冏專權怙已署君東曹掾君知其不終難與獨處慨千里之羈宦臨秋風而長懷)
(託興菰鱸促駕告歸無何冏敗又後五百有餘歲唐有陸魯望當咸通乾符間寇亂方殷隱身自放扁舟)
(蓬席翛然笠澤甫里間時號江湖散人辟署無所從徵命無所答優游自終竟全亂世如三先生可謂知)
(幾君子哉雖地異時殊默語不同然去而自全咸遂其高致均也吳江邑地瀕帶具區舊有長橋横絶江)
(湖之間脩檻浮梁植立千柱電埏濎濙蜿如長虹巨浸浮空涵泳星日包山洞庭如在天外風帆島樹滅)
(没煙際東西行者以為三吳遊觀之偉好事者又寫䲭夷子皮之像配以江東步兵甫里先生立祠橋梁)
(之上榜曰三高盖其平生所遊居也貞風素烈尚凛然山間可想聞而概見歲庚申秋七月初吉括蒼祝)
(鎰與大梁人趙九齡置酒橋亭悲歌望遠舉觴釃江慷慨言曰去危即安夫人而願之然皆反焉者何哉)
(知幾者鮮也雖並世同交如大夫種功非不多也顧常侍材非不周也鹿門子學非不掞也或死憂而辱)
(何也居成功處亡道仕亂世黽勉畏去識之卑也其視知幾者遠矣惟鴟夷子道大功宏百世師仰而張)
(陸二子羸然山澤之臞像而配之幾不倫矣豈不曰亟隱亟去身名俱全以是為同曰三高云者豈異稱)
(哉後之君子苟寵禄之是耽發機之禍忽忘不戒聞三高之風仰三高之像庶少警乎不然涉斯流也登)
(斯梁也其無媿乎後將有悔乎其無悔乎始橋之置於慶歷歲中建炎初載北兵南牧并及祠宇火之無)
(餘後六年當紹興癸丑歲今吳郡楊居同與今御史單父祝君師龍為邑尉盖因其廢址實剏而新之復)
(立祠如故云謹記范成大三高祠記乾道三年二月吳江縣新作三高祠成三高者越上將軍姓范氏是)
(為䲭夷子皮晉大司馬東曹掾姓張氏是為江東步兵唐贈右補闕姓陸氏是為甫里先生三君生不並)
(世而䲭夷子皮又嘗一用人之國功大名顯而去之季鷹魯望蕭然臞儒使有為於當年其所成就固不)
(可隃度要皆以得道見微脱屣天刑清風峻節相望於松江太湖之上故天下同高之而吳江之人獨得)
(奉蒸嘗以夸於四方若曰此吾東家丘云爾邑大夫趙伯虛以故祠偪陋將改作鄉老王份獻其地雪灘)
(乃築堂其上告遷而奠焉且屬諸石湖范成大為之辭噫不有君子其能國乎今乃自放寂寞之濱掉頭)
(而弗顧人又從而以為高此豈盛際之所願哉後之人高三君之風而跡其所以去為世道計者可以懼)
(矣至於豪傑之士或肆志乎軒冕宴安留連卒悔於後者亦將有感於斯堂而成大何足以述之然屈平)
(既從彭咸而桂叢之賦猶招隠士疑若隠處林薄不死而仙況如三君蟬蛻溷濁得全於天者嘗試倚楹)
(而望水光浮天雲日下上風颿煙蓬飄忽晦明意必往來其間成大亦何足以見之姑效小山作歌三章)
(以招焉遂從而歌之曰若有人兮扁舟撫湖海兮遠遊衆芳媚兮高丘忽獨君兮不可留長風積兮浪波)
(白蕩摇空明兮南北一色鏡萬里兮鞭魚龍列星剡剡兮其下孤篷眇顧懷兮斯路與凉月兮入滄浦戰)
(争蝸角兮昨夢一笑水雲得意兮垂虹可以檥櫂仙之人兮夀無期樂哉垂虹兮去復来載歌曰若有人)
(兮横大江秋風起兮歸故鄉鴻冥飛兮白鷗舞吳波鱗鱗兮而在下嗟人胡為兮天地四方美無度兮吾)
(之土膾脩鱸兮雪霏登菰蓴兮芼之水仙嬪兮胥命君可望兮不可追頫倒景兮揮碧寥娭燕息兮江之)
(臯菉蘋堂兮廡杜若一杯之酒兮我為君酌又歌曰若有人兮北江之渚披雲而晞兮頮烟雨菊莎兮杞)
(棘歲晼晚兮何以續君食偭五鼎兮腥腐羞三泉兮終古千秋風露兮歸来故墟月明無人兮蒼石與語)
(牛宫洳兮生蒲荷潮西東兮下田一波訪南徑兮鄰曲山川良是兮丘壠多稼九畹兮今其刈聊舂容兮)
(兹里是歲六月既望書遺邑人使習以侑祠伯虛請遂以為記程俱三高堂詩序蠡位越相祿萬鍾去之)
(如涕唾則後世角毛銖之得冒坎擭而不省者可以少沮翰進退無必隨時而保身則出處之意得託菰)
(鱸以示好又何深哉龜蒙江湖一匹夫然於其不合雖埶位無加也其交如皮日休終見殺於賊巢彼獨)
(挺然玉峙無一釁可指擿與夫攫金挟炭之夫盖萬萬矣夫左手據圖籍右刃掠其吭雖冥憃不為也揣)
(是而求之輕重得矣然世固有抱利權逐勢位死不反顧為天下僇笑者幾何人哉其於輕重未思是又)
(出冥憃者之下也然則是三子者祠而旌之實可以訓元符二年吳江縣立三子者像明年三月甲子安)
(於祠堂令率僚佐拜而奠之某謂俗奔競久矣冀得守道自重確乎不可拔足以風百里而驅天下者將)
(矯浮俗而歸之庶幾清節之為貴何望之而未見抑有之而未聞邪今居是邑仰三子之志意其知時而)
(退不迷於出處之道盖君子之所悦聞也凡我同志其系之以詩李華䲭夷子皮贊龍蟠幽谷非時則伏)
(蟬蛻高枝飲露而飛進如風行退若雲歸冥冥其幾赫赫其規於越霸興強吳蕩夷功成不居先生𫝊之)
(蘇軾書三賢畫詩誰將射御教吳兒長笑申公為夏姬却道姑蘇有麋鹿更憐夫子得西施右范蠡浮世)
(功名食與眠季鷹真得水中仙不須更說知幾早直為鱸魚也自賢右張翰千首文章二頃田囊中未有)
(一錢看却因養得能言鴨驚破王孫金彈丸右陸龜蒙)
煥靈廟在常熟縣破山唐咸通中所建龍堂也本朝政
和二年賜今額五年加賜宣惠侯(龍堂記禮山林川谷丘陵能生雲為)
(風雨見怪物皆曰神若然者龍亦能為風雨見怪物則其澤之在民厚矣神而祀之又宜矣常熟澤國也)
(風雨怪物日作于民有在其地者苟祀之至被其利祀之不至民受其禍汝南周君為令之初年夏且旱)
(禜其神于破山之上果應以應君曰受其賜徒禜以報不可也於是命工以土木介其象為室以蔭之著)
(之於典用潔其祀於是風雨時怪物止水旱不為厲連歲以穰其神之澤乎君之祀乎凡雩者春秋之道)
(皆書之勤民之祀也君為其祠已乞文其事日休嘉其為志在民故從之咸通十三年二月十九日前攝)
(嶺南東道節度巡官試祕書省校書郎皮日休記新建煥靈宣惠侯廟記政和二年漕臺以常熟龍祠祈)
(禱感應之實聞于朝越明年制曰可宜賜煥靈廟為額邑人以爵號未崇無以昭神貺後二年縣以狀列)
(於府府言於部刺史遂復保奏焉制曰可特封宣惠侯於是縣大夫率佐官祗奉休命宣于祠下而邑之)
(士女雲集將退咸告丞魯詹曰侯之廟宇君與縣大夫謀之侯之封秩君與縣大夫請之今堂宇將畢而)
(綸誥適班盍記之以侈其事惟侯之祠舊在破山興福之澗上父老相𫝊其誕育之異肇自梁武之初我)
(宋龍興妙選守令為民師帥太平興國中蔣侯文懌來宰是邑距天監幾五百歲矣時積潦泛漲躬禱於)
(侯不移晷雲斂而霽歲則大穫乃迎侯與聖母之像歸于頂山夀聖之西偏是日白龍示見盤旋冢上彩)
(雲之瑞焜燿山間迄今又幾一百有四十載矣邑人乃相與作廟于山腰龍池之上侯之先壟在焉經歷)
(若是之久始克成兹豈偶然哉佳城峩峩方沼灔灔峰巒疊秀回抱如翼長江浩蕩沃野曼衍左則福嶺)
(狼巖右則虎丘昆玉遥岑寸碧列岫横翠雲煙之祥疑在仙島氣象之偉實冠吳中觀侯之初以神力遷)
(葬而隂陽家流咸謂勝地今新廟奕奕實下瞰焉庸詎知其非侯之意哉政和五年十一月庚辰既望侯)
(之告下十二月朔廟前後殿成若門墉廊廡盖將有待於来者焉政和五年十一月日文林郎知平江府)
(常熟縣丞魯詹撰)
東嶽廟在常熟縣福山鎮(重修嶽廟記維我宋真宗皇帝東幸泰山告功于天大修)
(封禪禮泰山之神顯冊褒嘉位號崇隆得非衛社稷福生靈運功烈於冥冥之際宜有所報稱歟是故四)
(方萬里不以道塗為勞往奉祀事往往規模岱嶽立為别廟多矣然未有盛於姑蘇之福山也福山廟經)
(始於至和之中垂六十年樓殿門廊并諸從舍巍然而輪奐江淮閩粤水浮陸行者各獻其所有以效歲)
(時来享之誠上祝天子萬夀且以祈豐年以後保其家凡有求必禱焉率以類至號曰會社簫鼓之音相)
(屬於道不知幾千萬人不及之乎太山則之福山焉福山臨江海上巋焉蓊鬱岡巒環回殆亦勝地父老)
(云肇祀之日有幅畫乘潮水至乃嶽神像也居民得之欽事而加信焉山初號覆釜盖因其形似後易名)
(福山廟據其上遂為遠邇祈福之地豈偶然哉政和七年八月乙亥鄉貢進士崑山魏邦哲記)
陽山靈濟廟在澄照寺傍白龍母廟也無碑碣可攷有
僧祖照者以父老相𫝊述其事於壁云東晉隆安中
山下居民繆氏家有女及笄出行風雨暴至天地陡
暗避於今所謂龍塘之側俄有一白衣老人語女曰
氏族為誰居何所女答姓繆指山之西曰我家舍於
陽山三峰之下家有父母老人曰天色如此吾無所
歸欲假館待旦而前可乎女曰當告父母老人強之
再三遂首肯語竟遽失老人所在女歸有姙父母惡
之逐出丐食鄰里眀年三月十八日至今所謂龍塚
之上産一肉塊居民怪之驚棄水中倏焉塊破化而
為龍夭矯母前若有所告其母驚絶於地即有風雨
雷電飛沙折木咫尺不辨人物之異既開霽但見白
龍昇騰而去衆乃厚葬其母自後累降巫語始祠之
於山巔而雨暘失候祈禱必應太平興國間建廟於
山南曹巷熙寧九年遷于澄照寺之東隅建炎間主
僧覺眀復一新之相𫝊龍子分職瀟湘每歲是日必
歸山間風雨凄冷人以為龍子誕日云過是山中方
有春意其去也或變怪之狀見於雲間紹興十九年
六月某日犇雲靉靆起於是山俄頃盲風驟雨大作
龍自郡城過捲去女牆數百丈居人余氏家小亭吸
入雲中又有負販者被吸復墮而無傷焉又云昔有
白鬚老人至鎮江江步買船自云從長沙來與船人
錢十千先付五千餘錢約至蘇州陽山看親處還登
舟即令篙工悉睡日暮抵許市上岸去盖已三百六
十里矣舟人至山下尋覓值風雨大作避於廟中於
像前得錢五千方悟神龍之歸乃以錢設僧供辭謝
而去比歲祈龍母屢應大吏以聞紹興二十九年四
月詔賜靈濟廟為額乾道四年告下封顯應夫人
靈濟廟在府東南舊五龍堂也淳熙十年秋大旱郡守
耿秉即設廳作祈雨道場設行雨龍王位於東西序
有蜥蜴見於香案果飣之上蜿蜒不去終日雲合秉
以杯珓祈之若有靈異已而大雨三日具以事聞詔
賜靈濟廟為額
甫里廟甫里在長洲縣東南五十里鄉人祠陸龜蒙於
此至今不廢
黃姑廟在崑山縣東二十六里地名黃姑父老相𫝊嘗
有牽牛織女星精降焉女以金篦劃河河水湧溢今
村西有百沸河鄉人異之為立祠舊列牛女二像後
人去牽牛獨祠織女禱祈有應歲七夕鄉人醵集廟
下占事無毫釐差舊有廟記今亡之案荆楚歲時記
牽牛謂之河鼓後人訛為黃姑然古樂府有云黃姑
織女時相見李太白詩黃姑與織女相去不盈尺則
指牽牛為黃姑李後主詩乃云迢迢牽牛星杳在河
之陽粲粲黃姑女耿耿遥相望又以織女為黃姑事
久愈訛矣
吳郡志卷十三
