吳郡志卷二十三宋范成大撰
人物
顧雍字元歎吳人曾祖奉潁川太守蔡伯喈嘗避怨於
吳雍從學琴書伯喈歎異之故與伯喈同名而字元
歎從宦有治迹累遷領尚書令封侯拜侯還寺而家
人不知不飲酒寡言語舉動時當為孫權所敬憚代
孫邵為相選用文武各隨能所任心無適莫訪民間
及政職所宜輒密以聞若見納用則歸之於上不用
終不宣泄相十九年卒子裕襲侯雍弟徽雍族人悌
雍子邵穆(一名裕)邵子譚承
顧徽字子歎雍之弟以才辯為孫權腹心權欲揣曹操
意遷徽輔義都尉以往操具問境内消息徽應對婉
順拜巴東太守欲大用之會卒(吳書)
顧悌字子通雍族人以孝悌廉正聞於鄉黨孫權時為
將軍言辭切直朝廷憚之悌父向歴四縣令年老致
仕每得父書灑掃設几筵舒書其上拜跪讀之父終
飲漿不入口五日以不見父喪常書壁作棺柩象設
神座於下對之哭泣服未闋而卒
顧邵字孝則博覽書傳好樂人倫風聲流聞遠近稱之
與舅陸績齊名為郡守舉善以教風化盛行留心下
士雖役伍微賤皆拔而友之世稱知人子譚承
顧穆宜都太守子榮仕晉
顧譚字子默邵之子弱冠為太子四友清識絶倫獨見
推重自謝景羊徽之徒悉在譚下赤烏中為左節度
每省簿書未嘗下籌徒屈指心計盡發疑謬薛綜為
選曹尚書固讓譚曰譚心精體密貫道達微才照人
物德允衆望孫權待之甚隆遂平尚書事遭讒徙交
州著新言二十篇
顧承字子直譚之弟孫權召見之賜丞相雍書曰貴孫
子直令聞休休至與相見過於所聞為君嘉之拜吳
郡西部都尉出平山越入為侍中終奮威將軍
顧禺字孟著雍諸孫而榮兄子也少有名望為散騎侍
郎
顧榮字彦先吳人為南土著姓祖雍父穆榮機神朗悟
弱冠仕吳吳平與陸機兄弟同入洛時號三俊陳敏
反南渡江榮起兵攻敏敏率萬餘人出榮以羽扇麾
之皆潰永嘉初召拜侍中禍難方作輕舟而還元帝
鎮江東以為軍司謀畫皆諮焉朝野推敬之卒官散
騎常侍安東軍司嘉興伯贈侍中驃騎將軍開府儀
同三司諡曰元榮經德體道謀猷洪遠忠正之節在
困彌厲族弟衆
顧衆字長始父祕交州刺史衆有文武才幹為鄱陽太
守王敦作逆以軍期召衆聲色甚厲衆不為動容陸
玩曰所謂剛亦不吐柔亦不茹仲山甫何以加之蘇
峻反衆還吳潛圖義舉吳中人士同時響應與賊戰
破之以功封鄱陽縣伯遷僕射卒諡曰靖第三子會
中軍諮議參軍時稱美士族子和
顧和字君孝衆族子曾祖容荆州刺史祖相臨海太守
和總角便有清操族叔榮曰此吾家騏驎興吾宗者
王導謂和珪璋特達機警有鋒不徒東南之美實為
海内之俊累遷中丞僕射多所獻納不阿權臣卒官
儀同三司諡曰穆子淳歷黃門侍郎左尉將軍曾孫
琛仕宋
張允吳人輕財重士名顯州郡為孫權東曹掾子温字
惠恕少修節操容貌竒偉顧雍以為當今無輩孫權
聞之曰如是則張允不死矣召見文辭占對觀者傾
竦權改容加禮甚見信重以輔義中郎將使蜀蜀人
甚貴其才權嫌其聲名太盛會暨豔譛行遂併幽之
駱統表理曰温弘雅之素英秀之德文章之采論議
之辨卓犖冠羣煒曄曜世人未有及之者也若忍威
烈宥賢才以純大業固眀朝之休光也權終不納温
病卒二弟秪白亦有才名與温俱廢
張儼字子節吳人弱冠知名博聞多識拜大鴻臚寳鼎
初使于晉磨厲鋒鍔思不辱命既至晉賈充裴秀荀
勉等欲傲以所不知皆不能屈羊祜何禎並結縞帶
之好道病卒
張訓字叔方德量淵懿清虚淡泊善文辭為海昏令甚
有惠化
張純字元基少厲操行學博才秀拜郎中為廣德令治
有異績擢太子輔義都尉又文士𫝊曰純少有清才
與同郡張儼朱異俱童少往見驃騎將軍朱據據聞
三人才名欲試之曰今三賢屈顧老鄙相聞渴甚矣
其為吾各賦一物然後乃坐夫騕褭以迅驟為功鷹
隼以輕疾為妙何必積思皆隨目立成據大歡悦純
賦席曰席以冬設簟為夏施揖遜而坐君子攸宜儼
賦犬曰守則有威出則有獲韓盧宋鵲書名竹帛異
賦弩曰南岳之榦種山之銅應機命中獲隼高墉
張禕少有孝行恭帝為琅邪王以為郎中令及帝踐祚
劉裕以禕帝故吏素所親信封藥酒一甖付禕使酖
帝禕既受命而歎曰鴆君而求生何面目視息世間
哉不如死乃自飲之卒子暢仕宋
張憑字長宗郡人有志氣為鄉閭所稱舉孝廉劉惔見
之清言彌日遂言之於簡文帝召與語歎曰張憑勃
窣為理窟官至御史中丞
張澄吳人晉光禄大夫當葬父郭璞為占葬地曰葬某
處年過百歲位至三司而子孫不蕃某處年減半位
止鄉校而子孫貴顯澄乃葬其劣處位果止光禄年
六十四至曾孫裕遂昌子彭祖
張彭祖廣州刺史子敞侍御史度支尚書桓玄簒位以
事忤玄敞表獻忠欵事玄為吳郡太守一云為吳國
内史子裕仕宋敞子孫至宋齊之後益昌為吳大家
張翰字季鷹吳人父儼吳大鴻臚翰有清才善屬文而
縱任不拘時人號為江東步兵賀循赴命入洛經吳
閶門於船中彈琴翰初不識便同載去齊王冏辟為
大司馬東曹掾冏時執權翰謂同郡顧榮曰天下紛
紛禍難未已吾本山林間人無望於時子善以眀智
自防榮執其手曰吾亦與子採南山蕨飲三江水耳
翰因見秋風起乃思吳中菰菜蓴羹鱸魚鱠曰人生
貴得適志何能羈宦數千里以要名爵乎遂命駕歸
著首丘賦俄而冏敗人皆謂之見機翰任心自適不
求當世或謂曰卿縱適一時獨不為身後名耶答曰
使我有身後名不如即時一杯酒人貴其曠達性至
孝遭母憂哀毁過禮年五十七卒
沈珩字仲山郡人少綜經藝長春秋内外𫝊有智謀能
專對孫權使使魏文帝引珩談語終日隨事響應無
所屈還吳封永安鄉侯官至少府弟峻(吳書)
沈峻字敬山有名譽而性儉吝張温使蜀與峻别峻入
内良久出語温曰向擇一端布欲以送卿而無麤者
温嘉其無隱又常經太湖岸上使從者取鹽米已而
恨多勑令還減之尋亦自愧曰此吾天性也(笑林)
朱據字子範吳人有姿貌膂力又能論難才兼文武孫
權以為可繼吕蒙張温使領兵屯尚公主拜左將軍
封雲陽侯謙虚接士輕財好施祿賜雖豐常不足用
遭二宫交惡據擁護太子義形於色以死守之遂左
遷終於新都郡丞孫亮時二子熊損各復領兵熊子
宣襲爵尚公主至驃騎將軍
朱桓字休穆郡人討平山賊有功遷濡須督拒魏曹仁
衆寡不敵桓謂諸將曰勝負在將不在衆寡諸君聞
曹仁用兵行師孰與桓邪雖曹丕自来尚不足憂部
兵進擊仁敗走拜前將軍封侯桓輕財貴義性彊識
與人一面數十年不忘部曲萬口妻子盡識之愛養
吏士贍護六親俸祿産業皆與共分其没也吏士男
女無不號慕家無餘財官周其喪事子異
朱異字季文以父任除郎累遷至鎮南將軍大破魏軍
後假節為大都督救夀春圍不解還軍為孫琳所枉
害
卜靜字玄風與顧邵陸通張訓等齊名終剡令
暨豔字子休郡人張温引為選曹尚書性狷厲好為清
議是時郎曹混淆多非其人豔臧否區别賢愚異貫
遂為浸潤所譖
韋曜字弘嗣郡人少好學能屬文孫亮時為太史令孫
皓時遷中書僕射皓欲為父和作紀曜執以和不登
帝位宜名為𫝊由此漸怒皓酒後以嘲弄公卿為歡
曜但言論經議為不承詔收曜付獄徙其家零陵
徐原字德淵慷慨有才志忠壯好直言為吕岱所薦為
侍御史岱有得失原輒諫諍原死岱哭之甚哀曰德
淵岱之益友今不幸岱復於何聞過談者美之
孫拯郡人為陸機司馬孟超直入機麾下奪囚拯勸機
殺之不能用及機為成都王穎所害又收其弟雲龍
及拯皆下獄考掠拯兩踝骨見終不變辭吏民知拯
義烈謂曰二陸之枉誰不知之君可不愛身乎拯仰
天歎曰陸君兄弟世之竒才吾衆知愛今既不能救
其死忍復從而誣之乎遂同被害拯門人費慈宰意
詣獄眀拯冤拯譬遣之曰吾義不負二陸死自吾分
卿何為爾二人曰君既不負二陸僕又安可負君亦
被害
吾彦字士則吳人有文武才幹身長八尺手格猛獸膂
力絶羣陸抗竒其勇略用為建平太守時王濬將伐
吳造船於蜀彦覺之輒為鐵鎻横斷江路晉師攻之
不能剋乃退舍禮之吳亡始歸晉為交州刺史二十
餘年清身率下威恩宣著南州寧靖入為大長秋
蔡洪字叔開郡人有才名時王政陵遲官才失實君子
多退而窮處洪作孤奮論與王沈釋時論同意讀者
莫不歎息仕為松滋令
朱誕郡人陳敏之亂豪傑多見維縶惟誕與顧循不預
其事
吳震郡人學行清修老而未調華譚薦之為著作佐郎
范平郡人其先銍侯馥避王莽亂適吳因家焉平研覽
墳索該通百氏詔諡文貞先生三子奭咸泉並以儒
學至大官泉子蔚家世好學關内侯蔚子文才亦知
名
吳郡志卷二十三
