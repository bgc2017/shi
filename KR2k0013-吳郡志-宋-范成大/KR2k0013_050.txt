吳郡志卷五十宋范成大撰
雜志
吳王僚時吳邊邑處女與楚之邊邑卑梁之女蠶爭界
上之桑二家相攻吳不勝更相伐滅吳之邊邑吳王
僚怒使公子光伐楚取居巢鍾離
公子光伏甲士於窟室中具酒請王僚僚白其母曰公
子光為我具酒期無變乎母曰光心氣怏怏常有愧
恨之色不可不防王僚乃被棠銕之甲三重使兵衛
陣於道自宫門至於光之門階席左右皆王僚親戚
使坐立侍皆操長戟交軹酒酣光佯為足疾入窟室
使專諸置魚腸劒炙魚中進之既至王僚前專諸擘
炙魚因推匕首立戟交軹倚專諸胸斷臆開匕首如
故以刺王僚貫甲達背王僚既死左右共殺專諸衆
士擾動光伏甲士攻僚衆盡滅之遂自立是為吳王
闔閭以位遜季札季札曰苟先君無廢祀社稷有奉
乃吾君也吾誰怨乎哀死事生以俟天命非我生亂
立者從之是前人之道復命哭僚墓復位而公子盖
餘燭庸二人將兵遇圍於楚者聞光殺王僚自立乃
以兵降楚楚封之於舒(吳越春秋)
越王句踐既以西施鄭旦獻夫差又飾美女八人納太
宰嚭曰子苟能放越之罪又有美於此者將進之案
此夫差君臣皆為美色所蠱以致破國亡身焉
吳王夫差既為越王句踐所逼將死曰以三寸帛幎吾
兩目使死者有知吾慙見伍子胥公孫聖越王則解
綬以幎其目史記正義曰今之面衣是其遺象顧野
王曰大巾覆也
晉安北將軍范汪為桓温所免朝廷憚温不敢執談者
為歎恨汪屏居吳郡從容講肄不言枉直
咸安二年桓温矯太后詔令廢帝為海西公徙居吳縣
西七里勑吳國内史刁彝防衛帝深慮横禍乃杜塞
聰明終日酣暢太元十一年殂于吳與庾后合葬吳
陵
隆安三年孫恩作亂吳會承平日久人不習戰所在多
破亡吳國内史桓謙出奔無錫内史袁山松築扈瀆
壘緣海備恩眀年恩復入陜口轉宼扈瀆害山松浮
海而北劉裕等并軍躡之復沿海還南裕復大破恩
於扈瀆恩遂遠遁赴海自沈
咸和三年蘇峻反虞潭自吳興太守加督三吳晉陵宣
城義興五郡軍事遣將距管商於吳縣為商所敗峻
平轉鎮軍將軍吳國内史
蘇峻之亂郡人顧衆為揚威將軍義興太守還吳潜圖
義舉時吳國内史庾冰奔會稽峻以蔡謨代之將軍
張悊為峻收兵於吳衆遣人諭悊悊從之衆遣告謨
曰衆巳潜合家兵待時而奮謨乃檄衆為本國督護
衆從弟護軍參軍颺為前鋒督護吳中人士同時響
應峻遣將弘徽鼓行而前衆與颺悊要擊戰于高莋
大破之謨以庾冰還任便去郡衆遣颺率諸軍屯無
錫恐賊從海虞道入衆自往備之賊帥張健馬流攻
無錫颺等大敗冰亦失守健等遂據吳城衆自海虞
由婁縣東倉與賊戰破之義軍又集進屯烏苞會稽
内史王舒吳興内史虞潭并檄衆為五郡大督護潭
前鋒戰没衆還守紫壁賊黨方銳義軍沮退人咸勸
衆率衆過浙江衆曰不然今固守紫壁可得全錢唐
以南五縣若越他境便為寓軍控引無所非長計也
臨平人范眀謂衆曰此地險要可以制寇衆乃以眀
為參軍合諸軍復進討健健退于曲阿留錢弘為吳
令衆軍至路丘即斬弘首衆進住吳城遣督護朱祈
等九軍攻賊大破之峻平論功衆以承檄奮義推功
蔡謨謨以衆倡謀非己之力俱表相遜論者美之封
鄱陽縣伯
蘇峻之役王導潛與張闓謀密宣太后詔於三吳速起
義軍闓遣吳郡度支運四部榖以給軍又與吳郡内
史蔡謨等招集義兵討峻
蘇峻反遣其徒管商等攻吳郡焚吳縣海鹽嘉興敗諸
義軍峻敗後其將劉徵又率衆數千浮海入婁縣詔
以郄鑒都督諸軍事討平之
桓玄太元末補義興太守鬱鬱不得志嘗登高望震澤
歎曰父為九州伯兒為五湖長棄官歸國
王廞以母喪居吳王恭舉兵假廞建武將軍吳國内史
令起軍為聲援廞即墨絰合衆誅殺異已乃遣前吳
國内史虞嘯父入吳興義興聚兵衆潰奔走不知所
在
慕容皝僭位於燕以吳人為吳縣隸燕國
苻堅將寇晉引羣臣會議太子左衛率石越對曰今歲
鎮星守牛斗福德在吳懸象無差未可犯也
宋江夏文獻王義恭善騎馬好遊行或二三百里孝武
帝聽其所之東至吳郡登虎丘山又登無錫烏山以
望太湖
王僧達為吳郡太守以屢遷失意吳郭西臺寺多富沙
門僧達求須不滿欲遣主簿顧曠率門徒劫寺中沙
門竺法瑶財數百萬又立宅於吳多役公力坐免官
唐光啟初劇賊剽崑山招討使周寶遣將張郁戍海上
郁叛刺史王藴調兵將還休不設備郁遂大掠藴嬰
城守寶遣兵討郁郁保常熟遂走海陵
楊茂實為蘇州刺史南面招討使周寶之壻也重斂人
不聊生田令孜以趙載代之茂實不受命寶表留不
聽乃殘郛署汙垣墉而去
淮將楊行密寇姑蘇别將秦裴屯崑山吳越將顧全武
擊裴圍之於崑山甚急裴援絶不降頗殺傷士卒全
武為長檄諭之裴乃納款
光啟中六合鎮將徐約攻陷蘇州逐刺史楊茂實擾其
地劫吳越貢賦錢鏐遣其弟銶率兵破約約竄入海
中劫剽中箭死鏐以海昌鎮將沈璨權知州事
龍紀中錢鏐既破走徐約詔給事中杜孺休為刺史大
順元年李裕陷蘇州制置指揮使沈璨害孺休及其
兄延休而奔錢鏐鏐將誅之遂奔孫儒儒復以璨為
蘇州制置使孺休延休異母弟同日生至是同日死
人咸異之
景福元年錢鏐既平孫儒命從弟銶為蘇州招緝使乾
寧五年平臺濛又命曹圭為蘇州制置使皆鏐私官
也
後梁開平中楊行密圍姑蘇錢鏐命其弟鋸鏢帥江海
遊奕都虞候何逢内外夾攻生擒淮將何朗閭丘真
等三千餘人獲兵甲生口三十萬戰船二百餘艘鏐
遂親巡姑蘇淮人圍姑蘇城中軍將孫琰號孫百萬
專製守禦之具淮人以洞屋攻城琰設高竿竿上著
大輪盤載大鐵渴烏引半繩運出城外而反其洞屋
鼓譟而揭去之賊兵盡露因加矢石淮人退舍尋復
縱巨石擊城聲如雷城中大懼琰乃盡取公私繩結
網用巨木張之蔽于城屋石之墜者悉著網中賊計
遂沮(備史遺事)
梁侯景遣中軍侯子鑒入吳郡以廂公蘇單于為吳郡
太守吳興太守張嵊舉兵討景嵊稷之子也景號令
所行惟吳郡以西南陵以北而巳吳盜陸緝等起兵
襲吳郡殺蘇單于推前淮南太守文成侯寧為主
侯景敗至晉陵得田遷餘兵因驅掠居民東趨吳郡侯
瑱追及景於松江景猶有船二百艘衆數千人瑱進
擊敗之景與腹心數十人單舸走推堕二子於水遂
入海
陳吳州刺史蕭瓛能得物情三吳父老曰吾君之子也
陳亡吳人推瓛為主與蕭巗同據東吳之地隋使宇
文述討之瓛立柵於晉陵城東留兵拒述遣其將王
褒守吳州自義興入太湖欲掩述後述進破其柵迴
兵擊瓛大破之又遣兵别道襲吳州王褒衣道士服
棄城走瓛以餘衆保包山隋將燕榮擊破之瓛匿民
家為人所執送長安斬之吳會悉平(本傳)
隋大業九年劉元進舉兵應楊玄感將渡江而玄感敗
吳郡朱燮晉陵管崇亦舉兵共迎元進據吳郡衆至
十萬燮還俗道人長不滿七尺涉獵經史微知兵略
時為崑山博士知天下將亂謀於學而起兵赴者如
歸自東陽至京口千餘里並受燮節度崇隱居常熟
美姿容少不籍長七尺三寸推崇為主煬帝將吐萬
緒進軍逼之相持百餘日為緒所敗保於黃山緒復
破之燮戰死帝令江都郡丞王世充發淮南兵擊之
世充既渡江元進與崇俱為世充所殺劫魁帥先降
世充於通聖寺佛像前燒香為誓誓不誅殺吳人聞
世充有信誓一旬之間歸首略盡世充貪而無信利
在子女資財並坑斬首八千餘人於黃山之下時以
為負誓殺降不祥武德之際果遂殱夷
唐武德三年李子通渡江攻沈法興法興棄毘陵犇吳
杜伏威遣輔公祏攻子通子通大敗東走太湖收合
亡散得二萬人襲法興於吳郡大破之法興帥左右
數百人棄城走吳郡賊帥聞人遂安遣其將葉孝辯
迎之法興中塗而悔欲殺孝辯更向會稽孝辯覺之
法興窘迫赴江溺死子通軍勢復振帥其羣臣徙都
餘杭盡收法興之地北自太湖南至嶺東包會稽西
距宣城皆有之伏威將王雄誕擊子通子通降聞人
遂安據崑山無所屬伏威使雄誕擊之以崑山險隘
難以力勝乃單騎造其城下陳國威靈示以禍福遂
安感悦帥諸將出降於是伏威盡有淮南江東之地
上元元年劉展反江淮都統李峘自潤州犇宣城副使
李莊用曰以數十州之兵食三江五湖之險固不發
一矢而棄之非勇也收散卒得七百人東至蘇州募
壯士得三千人立柵以拒展與展將張景超戰於郁
墅兵敗景超遂據蘇州展以其將楊持璧為蘇州刺
史明年展敗餘黨悉平展驍將王恒引兵東走至常
熟而降
永貞二年李錡跋扈於浙西朝廷以杜兼為蘇州刺史
兼辭行上書稱錡且反必奏族臣上然之留為吏部
郎中元和二年錡果反以其腹心姚志安處蘇州蘇
州刺史李素為志安所虜錡敗乃免
白居易自杭徙蘇首尾五年自云兩地江山遊得遍五
年風月詠將殘可謂極宦遊之適矣其在蘇夜遊西
武丘詩云領郡時將久遊山數幾何一年十二度非
少亦非多盖一月一遊武丘矣此詩中又識侍行容
滿蟬態十妓姓名殊不以為嫌又因黃橘夜汎太湖
其詩云十隻畫船何處宿洞庭山脚太湖心又自太
湖寄元稹詩云報君一事君應羨五宿澄波皓月中
則是連五日夜在洞庭汎舟雖白公風格高邁好事
不窘束亦當時文法網疎不以為怪古今時異事異
有如此者其後劉禹錫守蘇白為河南尹又作憶舊
遊詩寄禹錫又有夢蘇州寄馮侍御詩眷眷此邦甚
厚則知吳在當時為名邦樂國能使賢者思之而不
忘今錄其詩以見一時人情物態之大略(白居易憶舊遊憶舊)
(遊舊遊安在哉舊遊之人半白首舊遊之地多蒼苔江南舊遊凡幾處就中最憶吳江隈長洲苑綠柳萬)
(樹齊雲樓春酒一杯閶門曉嚴旗鼔出臯橋夕閙船舫迴脩娥慢臉燈下醉急管繁絃頭上催六七年前)
(狂爛漫三千里外思徘徊李娟張態一春夢周五殷三歸夜臺虎丘月色為誰好娃宫花枝應夜開賴得)
(劉郎解吟詠江山氣色合歸來夢蘇州夢到花又夢蘇州水閣寄馮侍御揚州驛裏橋水)
(閣頭覺後不知馮侍御此中昨夜共誰遊)
咸通中崔璞守吳郡時皮日休為部從事與處士陸龜
蒙為文會之友風雨晦冥蓬蒿翳薈未嘗不作詩璞
間為詩亦令兩人屬和吳中名士亦多與焉一年間
所作盈積龜蒙裒為十通日休名之曰松陵集
乾德丙寅平望村王氏女病起言語倒亂多言灾異有
成都卒楊恭者助之號天仙二娘子蘇帥聞之召入
城居古宅中施符水旁郡人雲集其後虚妄之事發
此女逃入人家踰年乃獲杖之勒令嫁人收其金帛
入於道宫
諺曰天上天堂地下蘇杭又曰蘇湖熟天下足湖固不
逮蘇杭為會府諺猶先蘇後杭說者疑之白居易詩
曰霅川殊冷僻茂苑太繁雄惟有錢塘郡閒忙正適
中則在唐時蘇之繁雄固為浙右第一矣
楊備郎中天聖中為長溪令忽夢作詩云月俸蚨錢數
甚微不知從宦幾時歸東吳一片輕波在欲問何人
買釣磯意甚異之眀道初為華亭令丁内艱遂家吳
中樂其土風安之因悟夢中語嘗效白樂天作我愛
姑蘇好十章又作姑蘇百題詩行於世
吳郡解額自祥符間定制秋舉以四人為率慶歷中應
舉者止二百人范貫之龍圖送錢正叔赴舉序已言
四人之額視它藩為最寡熙豐間舉人漸多增至六
人三舍法行罷科舉法歲貢四人舍法罷合三年之
數為十二人紹興丙子增流寓一名今終場之士二
千猶為額窄也
大觀中章莊敏公質夫之子綖為時相誣以盜鑄詔開
封尹李孝夀來置獄連逮千餘人屯甲士圍其家鉦
鼓聲徹晝夜郡人震駭獄不成又遣御史沈畸蕭服
姚其來重鞫之甚至州人多閉戸或自門隙中窺觀
不敢正視識者知其非太平氣象其後遂有建炎南
渡之事方章氏事前城中小兒所在羣聚而唱云沈
逍遥沈逍遥莫知其由已而三御史至
丁晉公兒童時嘗從老郁先生學郁居光盪巷淳化中
公自參知政事拜平江軍節度使知昇州以本鎮節
旄還家首詣郁居拜之堂下郁呼曰拜殺老夫矣話
舊欵密且云謂少年狹劣先生教誨痛加夏楚使得
成立皆先生賜也郁没公遣吏治後事甚嚴
本朝陳文惠公堯佐能為詩世稱其吳江詩云平波渺
渺煙蒼蒼菰蒲纔熟楊柳黃扁舟繫岸不忍去秋風
斜日鱸魚鄉今吳江口有鱸鄉亭盖取公句
江鄰幾善為詩清淡有古風蘇子美坐進奏院事謫官
後死吳中江作詩云郡邸獄冤誰與辨臯橋客死世
同悲用事甚精當(劉貢父詩話)
南北章本建安人郇公得象之裔後徙居吳兩族申公
子厚家州南莊敏公質夫家州北兩第屹然相望甲
於郡城人號為南北章今其兩族子孫仕者不絶
賀鑄字方回本越人後徙居吳之醋坊橋作吳趨曲甚
能道吳中古今景物方回有小築在盤門外十里横
塘嘗扁舟往來作青玉案詞黃太史所謂解道江南
斷腸句如今只有賀方回即此詞也
王眀之岐公之子在姑蘇有所愛比至京師為公強留
之逾時作詩云黃金零落大刀頭玉筯歸期畫到秋
紅錦寄魚風逆浪碧簫吹鳳月當樓伯勞知我經春
别香蠟窺人一夜愁好去渡江千里夢滿天梅雨是
蘇州句甚工(石林詩話)
葉左丞夢得居吳下一日出閶門至小寺中壁間有題
詩一絶云黃葉西陂水漫流籧篨風急送扁舟夕陽
暝色來千里人語雞聲共一丘意極嘉之而不書名
氏寺僧云吳縣主簿寇國寶所作也國寶徐州人從
陳無已學云(石林詩話)
朱沖本以常賣為業常賣者收拾毁棄及破缺畸殘器
物沿門販鬻者以過犯再杖脊而徒後乃變業賣藥
家寖温能以錢米及藥賙給飢寒老病者宣政間其
子勔因中貴人遂以花石得幸人家園館及墳墓有
一花一木之佳者悉用黃封徑取之开鑿太湖石同
載以進奉京師謂之花石綱所過橋梁礙綱者毁折
以過發運司綱舟悉撥充花石綱父子俱建節鉞即
其家作雙節堂又畫徽廟御容立御容殿於家
監司郡守就朝朔望日勔嘗預曲宴上親握其臂遂
以黃帛纏之與人揖不舉此臂弟姪聮姻帝族園丁
悉賜金紫靖康初元勔伏誅竄其家海上其門下人
得告身者盡褫之今其地為張循王宅
闔閭十年國東有夷人侵逼吳境吳王大驚令所司點
軍王乃宴會親行平眀出城十里頓軍憩歇今憩橋
是也王曰進軍所司又奏食時已至令臨頓吳軍宴
設之處今臨頓是也夷人聞王親征不敢敵收軍入
海據東洲沙上吳亦入海逐之據沙洲上相守一月
屬時風濤糧不得度王焚香禱天言訖東風大震水
上見金色逼海而來遶吳王沙洲百匝所司撈漉得
魚食之美三軍踴躍夷人一魚不獲遂獻寶物送降
欵吳王亦以禮報之仍將魚腹腸肚以鹹水淹之送
與夷人因號逐夷夷亭之名昉此吳王回軍會羣臣
思海中所食魚問所餘何在所司奏云並曝乾吳王
索之其味美因書美下著魚是為鯗字今從失非也
魚出海中作金色不知其名吳王見腦中有骨如白
石號為石首魚(吳地記)
吳郡志卷五十
