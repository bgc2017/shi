吳郡志地理類三(都會郡縣之屬)
提要
(臣)等謹案吳郡志五十卷宋范成大撰成大
字至能號石湖居士吳縣人紹興二十四年
進士官至參知政事事蹟具宋史本傳是書
為成大末年所作郡人龔頤滕茂周南相與
贊成之時有求于附籍不得者會成大没乃
騰謗謂不出成大手遂寢不行故至元嘉禾
志序謂吳郡志以妄議不得刊也紹定初廣
德李夀朋始為鋟板趙汝談為之序以周必
大所撰成大墓誌定是書實所自為併謂龔
頤等三人者嘗為成大蒐訪故謗有自來其
論乃定夀朋又以是書止紹興三年其後諸
大建置如百萬倉嘉定新邑許浦水軍顧涇
移屯皆未及載復令校官汪泰亨補之自謂
仿褚少孫補史記例然當時不别著為續志
故與本書淆焉其書凡分三十九門徵引浩
博而叙述簡核為地志中之善本刊本久佚
此本猶紹定舊槧往往於夾註之中又有夾
註考成大以前惟姚宏補註戰國策嘗有此
例而不及此書之多亦可云著書之剏體矣
乾隆四十四年六月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
吳郡志原序
初石湖范公為吳郡志成守具木欲刻矣時有求附某
事于籍而弗得者因譁曰是書非石湖筆也守憚莫敢
辨亦弗敢刻遂以書蔵學宫愚按風土必志尚矣吳郡
自闔廬以霸更千數百年號稱雖數易常為東南大都
會當中興其地視漢扶馮人物魁倬井賦蕃溢談者至
與杭等蓋益盛矣而舊圖經蕪漫失考朱公長文雖重
作亦略是豈非大缺者何幸此筆屬公條章粲然成一
郡鉅典辭與事稱矣而流俗乃復揜阨使不得行豈不
使人甚太息哉紹定初元冬廣德李侯夀朋以尚書郎
出守其先度支公嘉言石湖客也是以侯習知之及謁
學問故驚曰是書猶未刊耶他日拜石湖祠退從其家
求遺書得數種而斯志與焉校學本無少異侯曰噫信
是巳吾何敢不力而書止紹熙三年其後大建置如百
萬倉嘉定新邑許浦水軍顧涇移屯等類皆未載法當
補於是會校官汪泰亨與文學士雜議用褚少孫例增
所缺遺訂其脫譌書用大備而不自别為續焉侯喜曰
是不没公美矣亦吾先人志也書來屬汝談序余病謝
弗果侯重請曰吾以是石湖書也故敢慁子而子亦辭
乎余不得巳勉諾客有問余曰或疑是書不盡出石湖
筆子亦信乎余笑曰是固前譁者云也昔八公徒著道
術數萬言書標淮南通典亦出衆力而特表杜佑自古
如吕氏春秋大小戴禮曷嘗盡出一手哉顧提綱何人
耳余聞石湖在時與郡士龔頤滕茂周南厚三人者博
雅善道古皆州之雋民也故公數咨焉而龔薦所聞於
公尤多異論由是作子盍亦觀益公碑公墓乎載所為
書篇目可攷子不信碑而信誕乎且公蚤以文名四方
位二府余鄙何所繫重余特嘉夫侯之不忘其先能畢
力是書以卒公志而不自表顯焉是其賢非余言莫眀
也抑余所感則又有大此者焉方公書始出也疑謗横
集士至莫敢伸喙以白曾未四十年而向之風波息滅
澌盡至是無一存者書乃竟賴侯以𫝊是不有時數哉
然則世論是非曷嘗不待久而後定乎此余所以重感
也余誠不足序公姑以是寄意焉其亦可乎否也疑者
唯服侯父子世儒有聞其治吳未朞百墜交舉既上此
職方氏將復刊石湖集與白氏長慶集並行而改命漕湖
北矣余故併志以申後覬焉紹定二年十一月朔汴人
趙汝談序
