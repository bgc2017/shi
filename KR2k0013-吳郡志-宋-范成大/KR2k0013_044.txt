吳郡志卷四十四宋范成大撰
奇事
吴王闔閭伐石治宫室石中得紫文金簡之書不能讀
使使者詢仲尼曰吴王閒居有赤雀銜書置殿前不
知其義故遠諮訪仲尼視之曰此乃靈寳長生之法
禹所服之禹將仙化封之名山石函之中今赤雀銜
之殆天授耶(抱朴子)
吳孫堅世仕吳母懷姙母夢腸出繞吴閶門寤而懼以
告隣母隣母曰安知非吉證也巳而堅生又云堅母
孕時夢腸出繞腰有一童女負之繞吳閶門三匝天
授以芳茅一莖童女語母曰此吉祥也必生才雄之
子今賜母此茅土王於翼軫之地鼎足於天下不出
二百年語畢而覺及旦筮之卜人曰童女太白之精
也(王子年拾遺)
漢興平中吴中童謠曰黃金車班蘭耳闓昌門出天子
昌門吳西郭門其後孫權遂以黃龍元年建吳國
吳天冊元年吴郡言掘地得銀長一尺廣三分刻上有
年月字於是大赦改元
宋吴子英者舒鄉人善入水捕得赤鯉魚愛其色好持
歸不殺養池中飼以米穀一年長丈餘生角有翅子
英怖拜謝之魚言我来迎汝上我背與汝俱昇天歲
来歸見其妻子魚復迎之故吴中門戶竝作神魚子
英祠(列僊𫝊)
將仕郎陳敏功妻家居吴門北隣嘗有人夢神人被髮
持刃部集數十鬼物每經民居即呼其人出各分飲
一杯令啜之暨至一劉承議家則曰此家不食牛肉
巳二十年當與免其後吴門大疫鄰巷病亡者比戶
不遺獨劉氏舉家無恙(談選)
姑蘇四瑞謂白龜甘露合歡芍藥雙竹也吏部員外郎
陳省華守郡四瑞並出省華之子堯咨與張君房各
賦詩推官崔端為詩序今見於下(觀察推官承奉郎試大理評事崔端)
(撰蘇州四瑞聯句詩序云休祥之出必俟乎時感應之證亦繫乎政政或未乂物理寧通時既會昌神靈)
(斯格蘇臺四瑞其殆庶乎而況分連牛斗地控江湖壤賦繁劇里門雄盛郡守之選古難其人昔太宗有)
(命俾我良牧吏部員外郎陳公鎮撫之公自下車決政之壅伸民之無告挫猾吏之鋒削刑禁之濫靡勞)
(餘刃厥功告成嘉瑞荐臻休祥雜沓花芳連萼竹聳雙莖白龜見乎崑丘甘露零乎佛廟斯乃我)
(后重離繼照有開必先之靈感也歴觀藩邸未有若斯之昭報焉以進士陳公與南陽茂才張公)
(席言詩敵者也丁酉孟夏之夕會宿于郡齋酒酣據及四瑞且曰非筆墨無以紀郡政而頌聖德繇)
(是賡唱迭詠終宴為聯句律詩自十二韻止二十韻四章凡五百八十言云)
咸平元年夏四月崑山縣有漁婦李氏張罾河上得一
白龜如錢大其色玉瑩朱眸電尾宫畫粲然婦愛之
因授兒為戱又恐為所傷放於河頃之龜復在網如
是者三婦雖怪之然復棄去中夜岸有火熒熒往觀
之白龜在焉因取以歸近村王道榮留龜置神像前
翌日失之道榮私念此或靈物若虔禱當復見則必
獻于官府禱之忽自鼠竇出精瑩愈於前乃具状獻
于縣令李維維上之郡時陳省華守蘇州之二歲也
異而神之曰麟鳳龜龍王者之嘉瑞今見于是豈天
意俾予尸之以告新駿命耶即具表以聞時張君房
客於蘇省華以白龜事訪之君房曰按孫氏瑞應圖
云龜千歲巢蓮葉之上是龜之質固可巢於蓮葉而
其出也又將以應於千歲之運乎且其色白白西方
也豈其應在西戎乎龜者歸也西方其有逆命不廷
之虜畏威懷德歸我乎哉眀年朔方叛帥李繼遷貢
馬請命遂有銀夏綏宥四鎮之拜君房嘗為之頌省
華尋徙漳州眀年秋賦試進士崑山進白龜詩(集異記)
崇寧間奉議郎許白治第於蘇解木中有天下太平四
字筆勢邁逸許嘗以其事聞(談選)
吳郡自隋唐設進士科以来未嘗有魁天下者比年父
老相𫝊二䜟一曰穹窿石移状元来歸一曰潮過夷
亭出状元淳熙初穹窿山中一夕聞風雨聲詰朝視
山半有大石自東徙西屹立如植所過草皆偃辛丑
科吳縣人黃由子由遂状元及第夷亭在崑山縣西
三十五里崑山雖近江海自古無潮汐紹興中始有
潮至縣郭至是潮忽大至遂過夷亭李彦平侍御親
見一道人復誦此䜟謂必有邑人應之乃以告知縣
葉自強作問潮館於水濱甲辰科崑山人衛涇清叔
亦為状元黃衛相繼兩舉天下𫝊以為奇事
吳郡志卷四十四
