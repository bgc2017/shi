吳郡志卷四十五宋范成大撰
異聞
景平中吳郡太守顧琛為朝請假還東日晚至方山于
時商旅數十船悉泊岸側有一人玄衣介幘執鞭屏
諸船云顧吳郡部伍尋至應泊此岸於是諸船各東
西俄有泊向處人云顧吳郡早晚至船人荅無顧吳
郡又問何船曰顧朝請耳莫不驚怪琛意竊知為善
徵因誓之曰若得郡當於此立廟至是果為吳郡乃
立廟方山號白馬廟云
隋大業十二年五月癸已大流星隕于吳郡為石占曰
有亡國有死王有大戰破軍殺將其後大軍破劉元
進于吳郡斬之又感應錄載劉元進舉兵據吳郡江
都郡丞王世充發兵擊之有大流星墜於江都未及
地而南磨拂竹木皆有光飛至吳郡而堕地元進惡
之令掘地入二丈得一石徑丈餘即此事(歷代紀異感應錄)
唐大歷初處士李籝秋夕於震澤捨艫野步望中見煙
火意為漁家漸近即朱門粉雉嘉木脩林畫舟倚白
蓮中生異其境徘徊未敢前入俄有青衣出曰君非
李處士乎願得少進籝随步而入𤨏窗洞戸中有女
郎狹體瓌質衣如雲霓揖生曰延竚嘉德積有年矣
今夕何夕邂逅相逢命青衣捧方丈酌酒珊瑚鍾以
勸侍兒數輩執樂女郎倚曲歌玉波冷雙蓮之曲曰
此傷吳宫二隊長之辤某非人也生於龍宫好楚詞
君能受我一篇𫝊於世人乎乃以水晶簪扣盤而誦
芷秀葯華之詞俄聞鐘聲隔水女郎曰此非清虛之
士不得游持素綃送生出門閉扉悄然生徐步清潯
朝日已上廣陵胡人識其綃曰龍頷小髯所緝也(樹萱)
(錄)
大歷中洛陽劉貫詞行丐於姑蘇逢秀才蔡霞者精彩
俊爽便以兄呼貫詞又擕羊酒來宴曰兄浮游江湖
間行丐獲幾何而止曰十萬霞曰霞居洛中以他故
避地音問久絶意有所託祈兄為達於是遺錢十萬
授書一緘且曰霞家渭橋下瞑目叩橋柱當有應者
當與家母相見書中亦令小妹出拜使助贈百緡貫
詞遂還至渭橋叩之忽有一人應視之惟見朱門甲
第貫詞稱來自吳郡郎君有書有頃引入廳中見太
夫人謝曰兒子失意遠遊久絶音耗勞君數千里達
書俄有青衣曰小娘子來年可十五六坐母下具饌
甚精方對食母忽眼赤直視貫詞口角涎下女急掩
母口曰兄憑来宜且禮待因曰兄書中處分合以百
緡與貫詞因命取鎮國椀授貫詞女曰此罽賓國椀
其國以鎮災癘唐人得之固無所用得錢十萬即貨
之與母再拜而入貫詞持椀行出迴顧碧潭危橋手
中器乃一黃銅椀價直三五百耳西市店忽有胡客
視之大喜以百緡易之曰此罽賓國鎮國椀也在其
國大穰既失此椀國大荒兵戈大起吾聞為龍子所
竊幾四年其君方以國中半年之賦召贖罽賓守龍
上訐此霞所以避地隂冥吏嚴不得陳首藉君為郵
送之耳殷勤見妺者非固親也慮其母老饞或相啗
以其妹衛君耳(續玄怪錄)
大歷十三年虎丘寺有鬼題詩隱于石壁之上云青松
多悲風蕭蕭聲且哀南山接北山幽壟空崔嵬白日
空昭昭不照長夜臺雖知生者樂魂魄安能回況復
念所親痛哭心肝摧慟哭復何言哀哉復哀哉又曰
神僊不可學形化空遊魂白日非我朝青松為我門
雖復隔幽壟猶知念子孫何以遣悲怨萬物歸其根
寄言世上人莫厭臨芳罇莊生問枯骨王樂復虚言
蘇州觀察使李道昌異其事遂具奏聞敕令致祭道
昌祭文曰嗚呼萬古丘陵化無再出君是何人能閑
詩筆何代而亡誰人子姪曾作何官是誰僊室寂寞
夜臺悲呼白日不向紙上石中隱出桃源三月綠草
垂楊黃鶯百囀猿聲斷腸不題姓字寧辨賢良嗚呼
痛哉歎惜先賢空𫝊經史終無再還青松嶺上嵳峩
碧山大唐政集已記詩言痛復痛兮何處賓悲復悲
兮萬古墳能作詩兮動天地聲哀怨兮淚沾巾感我
皇兮列清酌願當生兮事明君祭後數日石上復隱
出詩一絶云幽冥雖異路平昔忝攻文欲知潜寐處
山北兩孤墳寺山之北有二墳甚高大荆蓁叢蔚詢
諸耆艾莫知何人所葬至今猶存(郡閣雅談及山中碑刻楊備幽獨君)
(詩金見書殘石壁雲一名幽獨彼何人春深草没松門路泉下詩猶感鬼神)
貞元中太湖松江之口有漁人為小網數船與其徒十
餘人下網取魚無所獲惟得一鏡纔七八寸漁者恚
不得魚棄鏡於水移船下網又得此鏡漁者異之取
鏡自照見其筋骨臓腑歷歷可怖其人悶絶而仆衆
大驚共取鏡鑒形照者即仆皆嘔吐狼籍最後一人
不敢照直取投之水中良久扶持仆者始醒明日復
往下網所得魚多於常時數倍其人先有疾者自是
皆愈詢故老云此鏡在江海數百年一出人亦常見
(原化記)
元和九年有李公佐者訪古東吳從太守元公錫於洞
庭登包山宿道者周焦君廬入靈洞探僊書石穴間
得古岳瀆經第八卷文字奇古編次蠧蝕公佐與焦
君共詳讀之云禹理水三至桐柏山驚風迅雷石號
木鳴五伯擁川天老肅兵不能興禹怒召集百靈搜
命夔龍桐柏千君長稽首請命禹囚鴻蒙氏章商氏
兜(闕)盧氏犁婁氏乃獲淮渦水神名無支祈善應對
言語辨江淮淺深源流遠近形若猿㺅縮鼻高額青
軀白首金目雪牙頸伸百尺力踰九象搏擊騰踔蹻
疾輕利禹授之童律不能制授之烏木田不能制授
之庚辰能制之木魅水靈山妖石怪奔號叢遶以千
數頸鏁大索鼻穿金鈴徙淮隂之壖龜山之足俾淮
水安流注海庚辰之後圖此形者免淮濤風水之難
先是永泰中李湯為楚州刺史有漁人夜釣龜山下
其釣為物所掣不復出漁人疾沉可五十丈見大鐵
鎖盤繞山足以告于郡湯命善游者數十人取鏁力
不勝加以五十牛鏁乃振動稍稍就岸濤驚浪飜觀
者大駭鏁窮見一獸如青猿白首長鬛雪牙金爪闖
然上岸高五丈許蹲踞若獼猴但兩目不能開兀若
昏醉目鼻水流如泉涎沫腥穢不可近久乃引頸伸
頭忽開目光彩若電視人欲發狂怒衆奔走獸徐徐
引鏁并牛入水時楚多知名士皆相𫝊驚愕莫知其
何物今攷李公佐得岳瀆經於洞庭始知李湯所見
與經相符(戎幕閑談)
乾符中震澤之東稻將熟羣鼠夜出齧而僵之信宿食
殆盡陸龜蒙作記稻鼠一篇(笠澤叢書)
陸龜蒙視穫于甫里夜有鳬鷖蔽天而下若風雨所當
之禾竭穗而去作禽暴篇(冬十月予視穫于甫里旱苗離離年無以搘憂傷于)
(懷夜不能寐往往聲類暴雨而疾至者一夕凡數四眀訊其甿曰鳧鷖也其曹蔽天而下盖田所當之禾)
(必竭穗而後去曰得無弋羅者捕而耗之耶對曰江之南不能弋羅常藥而得之&KR3965;&KR3489;塗枝叢植于)
(陂一中千萬膠而不飛是藥也出於長沙豫章之涯行賣貨錯歲受於射鳥兒盜興已来蒙衝塞江其誰)
(敢商是藥既絶羣鳬恣翔幸不充乎口腹反侵人之稻糧子曰嘻失馭之民化為盜關梁急征商不得行)
(江湖小禽亦肆其暴以害民之物乎俾生靈死乎盜死乎飢吾不知安用馭者為)
中和中有士人蘇昌遠居蘇州屬邑有莊去官道十里
吳中水鄉多荷芰一日見一女郎素衣紅臉若神仙
中人與蘇生相狎以莊為幽會之所生以玉環贈之
結繫慇懃數日檻前白蓮花開敷榮殊異俯而玩之
見花房中有物細視乃所贈玉環也折之遂絶(出北夢瑣言)
文德中京官張氏子寓蘇臺時往來丈人陸評事院為
一美人所悦久而心疑之又病瘠遇開元觀道士吳
守元云有不祥之氣授以一符果一眀器婢子背書
紅英二字在空舍柱穴中焚之乃絶(出北夢瑣言)
吳郡志卷四十五
