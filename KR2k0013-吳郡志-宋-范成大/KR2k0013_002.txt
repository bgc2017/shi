吳郡志卷二宋范成大撰
風俗
吳之土風習俗隋志詳矣江南之俗火耕水耨食魚與
稻以漁獵為業雖無蓄積之資然而亦無饑餒其俗
信鬼神好淫祀父子或異居大抵然也其人並習戰
號為天下精兵俗以五月五日為鬭力之戲各料彊
弱相敵事類講武宣城毗陵吳郡會稽餘杭東陽其
俗皆同然數郡川澤沃衍有海陸之饒珍異所聚故
商賈並湊其人君子尚禮庸庶淳龐故風俗澄清而
道教隆洽亦其風氣所尚也(隋志)華誼論云吳有發劍
之節趙有挾色之客郡國志云吳俗好用劍輕死又
六朝時多鬭將戰士按諸說吳俗蓋古如此本朝文
教漸摩之久如五月鬭力之戲亦不復有惟所謂尚
禮淳龐澄清隆洽之說則自若豈詩所謂美教化移
風俗者與
吳趨行樂府題觧云古樂府吳趨者行經趨市也文選
注云趨步也此曲吳人歌其土風也吳王闔廬起昌
門象閶闔舊說吳人歌其地也晉陸機吳趨行曰楚
妃且勿歎齊娥且莫謳四坐並清聽聽我歌吳趨吳
趨自有始請從閶門起閶門何峩峩飛閣跨通波重
欒承游極回軒啟曲阿藹藹慶雲被泠泠鮮風過山
澤多蔵育土風清且嘉泰伯導仁風仲雍揚其波穆
穆延陵子灼灼光諸華王迹頹陽九帝功興四遐大
皇自富春矯手頓世羅邦彦應興運粲若春林葩屬
城咸有士吴邑最為多八族未足侈四姓實名家文
德熙淳懿武功侔山河禮讓何濟濟流化自滂沱淑
美難窮紀商㩁為此歌(樂府題觧)
吳音清樂也乃古之遺音唐初古曲漸缺管絃之曲多
訛失與吳音轉遠議者請求吳人使之𫝊習(唐會要)
貞觀中有趙師者善琴獨步嘗云吳聲清婉若長江廣
流綿綿徐游國士之風今樂府有吳音子世俗之樂耳
白紵舞案舞辭有巾袍之言紵本吳地所出宜是吳
舞也晉俳歌曰皎皎白紵節節為䨇吳音呼緒為紵
疑白緒即白紵也(古今樂錄)
吳歈吳人歌也
拂舞白符舞白鳬鳩舞按舞志曰江左初有拂舞吳舞
檢其歌非吳辭也又楊泓拂舞序曰自到江南見白
符舞或言曰鳬鳩舞云有此來數十年察其辭旨乃
是吳人患孫皓虐政思屬晉也
吳農器甚備以其地平夷盡為田也唐陸龜蒙有耒耜
經今具載之曰農之言也民之習通謂之犁冶金而
為之者曰犁鏡曰犁壁斵木而為之者曰犁底曰壓
鑱曰策額曰犁箭曰犁轅曰犁梢曰犁評(去聲)曰犁建
曰犁槃木與金凡十有一事耕之土曰墢墢猶塊也
起其墢者鑱也覆其墢者壁也草之生必布于墢不
覆之則無以絶其本根故鑱引而居下壁偃而居上
鑱表上利壁形下圓負鑱者曰底底初實于鑱中工謂
之鼈肉底之次曰壓鑱背有二孔係于壓鑱之兩旁
鑱之次曰策頟言其可以扞其壁也皆貤然相載自
策頟逹于犁底縱而貫之曰箭前如桯而樛者曰轅
後如柄而喬者曰梢轅有越加箭可弛張焉轅之上
又有如槽形亦如箭焉刻為級前高而後庳所以進
退曰評進之則箭下入土也淺以其上下類激射故曰
箭以其淺深類可否故曰評評之上曲而衡之者曰
建建揵也所以柅其轅與評無是則二物躍而出箭
不能止横於轅之前末曰槃言可轉也左右繫以樫
乎軛也轅之後末曰梢中在手所以執耕者也轅車
之胸梢取舟之尾止乎此平鑱長一尺四寸廣六寸
壁廣長皆尺微橢(敕果切)底長四尺廣四寸評底過壓
鑱二尺策減壓鑱四寸廣狹與底同箭高三尺評尺
有三寸槃增評尺七焉建雄稱絶轅修九尺梢得其
半轅至梢中間掩四尺犁之終始丈有二耕而後有
&KR1057;(去聲)渠疎之義也散墢去芟者焉&KR1057;而有礰(呼格)礋(宅)
焉有磟碡焉自&KR1057;至礰礋皆有齒磟碡觚稜而巳咸
以木為之堅而重者良江東之田器盡於是
牛欄亦名牛宫吳地下溼冬寒即牛入欄唐人謂之牛
宫陸龜蒙有祝牛宫詞其序曰冬十月耕牛違寒築
宫納而造之建之前日老農請乞靈于土官以從鄉
教予勉之而為辭四㹀三牯中一去乳天霜降寒納
此室處老農物物度地不畝東西幾何七舉其武南
北幾何丈二加五偶楹當間載尺入土太歲在亥餘
不足數上締蓬茅下遠官府耕耨何時飲食得所或
寢或訛免風免雨宜爾子孫實我倉庾
魚具吳中水國矢魚之具尤多陸龜蒙皮日休嘗為魚
具詩序其事大凡結繩持綱者總謂之網罟網罟之流曰
罛曰&KR0699;曰罺(側交反)圓而縱捨曰罩挾而昇降曰□(女減)
(切)緡而竿者總謂之筌筌之流曰筒曰車横川曰梁
承虚曰笱編而沈之曰箄(音卑)矛而卓之曰矠(音冊矛也)棘
而中之曰义鏃而綸之曰射扣而駭之曰桹(以薄板置瓦器)
(上擊之以驅魚)置而守之曰神(鯉魚三百六十歲蛟龍輒率而飛去年置一神守之則不)
(能去矣神鼈也)列竹於海澨曰滬(吳之滬瀆是也)錯薪於水中曰&KR2000;
(音糝)所載之舟曰舴艋所貯之器曰笭箵其他或術以
招之或藥而盡之皆出於詩書雜𫝊及今之聞見可
考而驗不誣又擇其任詠者作十五題以諷其所謂十五
題者曰網曰罩曰□曰釣筒曰釣車曰魚梁曰叉魚
曰射魚曰鳴桹曰滬曰&KR2000;曰種魚曰藥魚曰舴艋曰
笭箵(松陵集)
魚斗者吳俗以斗數魚今以二斤半為一斗買賣者多
論斗自唐至今如此皮日休釣侣詩云趁眠無事避
風濤一斗霜鱗換濁醪莫怪兒童呼不得盡行烟雨
漉車螯(吳中賣魚論斗)
吳下全盛時衣冠所聚士風篤厚尊事耆老來為守者
多前輩名人亦能因其習俗以成美意舊通衢皆立
表揭為坊名凡士大夫名德在人者所居往往以名
坊曲元參政絳所居名衮繡坊富祕監嚴所居名德
夀坊蔣密學堂家産芝草名芝草坊范侍御師道所
居名豸冠坊盧龍圖秉奉其親八十餘名德慶坊朱
光禄所居有園池號樂圃名樂圃坊臨水亭館以待
賓客舟航者亦或因其人相近為名褒德亭以德夀
富氏也旌隠亭以靈芝蔣氏也此風惟吳邦見之(石林)
(避暑錄)
晉周玘以憂憤謂子勰曰害我者諸傖子也吳人謂中
州人曰傖云陸玩食酪得疾與王導牋云僕雖吳人
幾作傖鬼盖輕易之詞
吳中自昔號繁盛四郊無曠土随高下悉為田人無貴
賤往往皆有常産以故俗多奢少儉競節物好遊遨
歲首即會於佛寺謂歲懺士女闐咽殆無行路親友
有經歲不相面者多於此時相見或慶或弔紛然議
姻親覘壻婦亦多決於此時上元彩燈巧麗它郡莫
及有萬眼羅及琉璃毬者尤妙天下以糖圓春繭為
節食爆糯穀於釜中名孛婁亦曰米花每人自爆以
卜一歲之休咎春時用六柱船紅幕青蓋載簫鼓以
遊虎丘靈巖為最盛處寒食則拜掃墳墓競渡亦用
清眀寒食四月八日浮屠浴佛徧走閭里重午以角
黍水糰綵索艾花畫扇相餉夏至復作角黍以祭以
束粽之草繫手足而祝之名健粽云令人健壯又以
李核為囊帶之云療饐七夕有乞巧會令兒女輩悉
預謂之小兒節重九以菊花茱萸嘗新酒食栗粽花
糕十月朔再謁墓且不賀朔是日開爐不問寒燠皆
熾炭俗重冬至而略歲節臘日併力舂一歲糧蔵之
土瓦龕中經歲不蛀壊謂之冬舂米十六日婦女祭
厠姑男子不得至二十四日祭竈女子不得預二十
五日食赤豆粥云辟瘟舉家大小無不及下至婢僕
猫犬皆有之家人有出外者亦貯其分名曰口數粥
是夕爆竹及儺田間燃高炬名照田蠶歲節祭饗用
除夜祭畢則復爆竹焚蒼术及辟瘟丹家人酌酒名
分歲食物有膠牙餳守歲盤夜分祭瘟神易門神桃
符之屬夜向眀則持杖擊灰積有祝詞謂之打灰堆
盖彭蠡廟中如願故事吳中獨𫝊此一歲風俗之大
略也
吳語謂來為釐本於陸德眀貽我來牟棄甲復來皆音
釐德眀吳人豈遂以鄉音釋注或自古本有釐音耶
吳謂罷必綴一休字曰罷休史記吳王語孫武曰將
軍罷休盖亦古有此語
慶歷九老會都官員外郎徐祐與少卿葉參俱以耆德
告老而歸約為九老會晏元獻公杜正獻公皆寄詩
贊之晏詩首句云買得梧宫數畝秋便追黃綺作朋
儔杜詩卒章云如何九老人猶少應許東歸伴醉吟
時會者纔五人故杜詩云爾
九老會後更名耆英又名真率元豐間章岵守郡與郡
之長老遊從各飲酒賦詩時米黻禮部以杭州從事
罷經由為作敘敘諸老之德甚詳十老謂太中大夫
致仕上護軍濮陽縣開國子盧革仲新年八十二奉
議郎致仕騎都尉賜緋魚袋黃挺公操年八十二正
議大夫充集賢殿修撰致仕上柱國廣平郡開國侯
程師孟公闢年七十七朝散大夫致仕上輕車都尉
鄭方平道卿年七十三朝議大夫致仕護軍清豐縣
開國子賜紫金魚袋閭丘孝終公顯年七十三中散
大夫知蘇州軍州事河間縣開國伯護軍賜紫金魚
袋章岵伯望年七十三朝請大夫主管建州武夷山
冲佑觀賜紫金魚袋徐九思公謹年七十三朝議大
夫致仕上柱國彭城縣開國子賜紫金魚袋徐師閔
聖徒年七十二承議郎致仕騎都尉賜緋魚袋崇大
年靜之年七十一龍圖閣直學士正議大夫提舉杭
州洞霄宫清河郡開國侯張詵樞言年七十十人合
七百四十六歲十老各有詩米芾序之(中散大夫河間公清德傑)
(氣惟時老成高誼勁節縉紳所仰靜鎮吳國四周星紀威孚惠洽訟庭晨虚迺闢郡齋會九俊老惟内閣)
(清河公神宇軒拔德章昭融名威羌夷勲書册府正議大夫廣平公秀實孤映清標邁遠鬱建功利煥于)
(汗青太中大夫濮陽公冲襟爽澈淑質端靖積厚施衍父子顯榮朝議大夫清豐公朝議大夫彭城公朝)
(議大夫徐公朝散大夫鄭公並道韻虚曠内德淳耀或中臺耆彦或四方膚使出處有裕終始一德愷悌)
(利愛布在世間承議郎崇君奉議郎黃君素行潔修里閈標凖早解簪紱仕路式瞻咸頎頎碩德天錫難)
(老貌若遼鶴言為龜鑑於時羽觴屢酬雅章迭作敘懷感遇樂時休眀顧眄之間穆如清徵薰如太和夫)
(學本美身仕欲行志名節既立榮利後之若諸公積儲淵深未極經緯而不苟於得進退從容千祀可垂)
(後生仰止以襄陽米芾倦游四海多出賓僚刻繪既𫝊屬為序引嗚呼樂道人善君子有之顧黻何堪忝)
(於承命謹序)
淳祐已酉月正人日郡守鄭霖會三學同舍序拜于天
慶齋堂會者四十二人天台鄭霖景說(參持志諭存心長服膺學)
(諭)吳門顔岩世光(節性)應天滕嚞景初(養正)天台周公眀
元德(養正)吳門孔燁眀仲(觀化學諭)吳門盛文韶景聲(率履)吳
門詹次騤平叟(持志)吳門滕照德明(養正)會稽揚珍庭玉
(允蹈)三衢滕英傑德秀(養正)婺女吳邃囦仲(誠意)吳門張經
德常(節性過存心服膺習是)會稽李士特奇父(果行)吳門錢振祖
季玉(篤言)嘉禾趙與理子正(宗學立愛過懷德)三山趙綰夫景
揚(宗學懷德學錄)吳門趙震亨子東(果行過時中)吳門朱杲晦叔
(務本)興化陳夀翁仁父(篤信過果行學諭)三山陳夢圓宗震(務本)
嚴陵諸葛克念師聖(循理)三山陳桂巖肖(持志)三山林應
炎光遠(習是)吳門陳伯章煥文(誠意)吳門吕直之道夫(持志)
三山陳龍炎剛伯(誠意)毗陵李煓子眀(存心)吳門范爽邦
景哲(守約)三山鄭宏洪甫(率履)吳門干天麟仁仲(習是)合陽
侯爟季立(持志)通川高仁立仲立(立禮)吳門陳由之子是
(誠意)吳門趙時㻽德玉(眀賢過懷德)通川高仁洽君澤(立禮)吳
門張應高仰之(貫通)天台范應時龢甫(習是)金華范士表
仲端(服膺)南劒陳洧有之(率履)臨安章昌朝文叔(經德)三山
陳鈺伯堅(養正)通川陸應霆伯聲(服膺)序曰(淳祐九年歲在己酉天基)
(錫宴之後二日三學同舍序拜于吳門天慶觀禮成讌于郡之春雨堂有執爵而祝者三始酌曰侯自製)
(錦而歷符節加惠此邦尚矣願守五年之信終始如一毋廢甘棠又酌曰仕而行義敬共厥職願毋愧羔)
(羊又酌曰學優則仕時當其可願無負乎豐芑於是合席皆作而謝曰凡我同盟冇味斯言是集也序以)
(齒交以禮會以文隠然鄉飲之遺風依然齋廬之舊習歡然相愛而又有規焉古之人飲食必祝歌詩以)
(見志其庶幾乎又春雨堂即事詩曰十年随牒訪三高不覺星星上鬢毛尚憶虀鹽形夜夢聊因椒柏)
(薦春醪文明再會知何日臭味相投屬我曹總是虞庠舊培植致君當不愧夔臯)
吳郡志卷二
