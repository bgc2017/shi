吳郡志卷三十宋范成大撰
土物下
彭螖吳人呼為彭越盖語訛也足上無毛堪食吳越間
多以鹽蔵貨於市(嶺表錄異)
白魚種子隋大業六年吳郡貢入洛京敕付西苑内海
中以萬把别遷著水十數日即生小魚取魚子法候
夏至前三五日日暮時白魚長四五尺者羣集湖畔
淺水中有菰蔣處産子著菰蔣上三更産竟散去漁
人刈取草之有魚子著上者曝乾為把故洛苑有白
魚(大業雜記)
鮸魚出海中鱗細紫色無細骨不腥隋大業六年吳郡
獻鮸魚乾膾十四瓶浸一瓶可得徑尺盤十所又獻
其作乾膾法五六月海中取此魚縷切曬乾盛以瓷
瓶密封泥欲食開取以新布裹大盆盛井底浸久出
布灑却水則敷然散著盤上帝以示羣臣曰昔術人
介象於殿庭釣得海魚此幻化耳今日之膾乃是東
海真魚亦一時竒味又獻鱸魚乾膾六瓶作膾法如
鮸魚(大業雜記)
鮸魚含肚隋大業六年亦吳郡獻之多至千頭六七月
取魚長二尺珍者(闕)皮光徹如黃油(闕)醎有味賢
於石首含肚時有口味使大都督會稽人杜濟者作
此等食法以獻煬帝(大業雜記)
海蝦子大業六年吳郡獻四十挺挺一尺闊二寸厚寸
許先取海中白蝦子以小布袋盛末鹽封之日曬夜
則平板壓乾則破袋出之包如赤瑠璃美勝鰿子其
說又云白蝦一石僅約五升暴殄之酷無烈於此今
鰿子猶存而蝦子則人不忍作矣(大業雜記)
鯉腴䱹出太湖隋大業十二年吳郡獻之純以鯉腴為
之一瓶用魚四五百頭味過鱣鮪(大業雜記)
蜜蠏擁劒皆大業六年吳郡所獻蜜蠏糖蠏之類擁劒
即吳都賦所謂烏賊擁劒者自白魚子而下至蜜蠏
等皆煬帝窮侈縱欲之時吳郡以為貢多殺物命以
共口腹旋致喪亡之禍續圖經言之切矣此等物今
不復製作但其事登載未詳故重錄之併以為世戒
紅蓮稻自古有之陸龜蒙别墅懷歸詩云遥為晚花吟
白菊近炊香稻識紅蓮則唐人已貴此米中間絶不
種二十年来農家始復種米粒肥而香
再熟稻一歲兩熟吳都賦鄉貢再熟之稻蔣堂登吳江
亭詩云嚮日草青牛引犢經秋田熟稻生孫注云是
年有再熟之稻細考之當在皇祐間今田間豐歲已
刈而稻根復蒸苗極易長旋復成實可掠取謂之再
撩稻恐古所謂再熟者即此
綠橘出洞庭東西山比常橘特大未霜深綠色臍間一
點先黃味已全可噉故名綠橘又有平橘比綠橘差
小純黃方可噉故品稍下而其皮正入藥今市賣橘
皮多雜以柑皮及永嘉匾橘皮不可不察芝田錄云
韋蘇州寄橘詩云書後欲題三百顆洞庭須待滿林
霜盖南史有人題書尾曰洞庭霜橘三百顆韋正用
此事余按王右軍帖亦云奉橘三百枚霜未降不可
多得同出於此(唐何頻瑜洞庭獻新橘賦以湖海清和遠人修貢為韻云洞庭之遠兮亘)
(全楚而連巨吳路悠悠以窮塞波淼淼而平湖遠國出之奥壤中華之外區風土所宜兮四方各異珍果斯)
(兮諸夏或無至於白商謝玄律改風落遥林寒生窮海枇杷落而將盡荔枝摘而不待然後浮香外散美)
(味中成照斜暉而金色帶曉潤而霜清圓甚垂珠琪樹方而孰可味能適口玉果比而全輕在禹貢非它)
(於周制則那充厥苞於林下發使者於江沱襄橙不得而雜楚柚不得而和所獻者皆歎其美所貴者不)
(以其多歲崢嶸而巳晚路﨑嶇而甚遠齊方物以坌入離本枝而不返其價可重其味可珍固綠蔕而未)
(變施素錦而猶新若夕發於南國已朝奉於北辰匪雕飾以自媚實羽翼以因人獻芹者既非其匹敵獻)
(桃者何足以等倫豈比夫江北則枳江陵則洲隨樝梨而莫遂備職貢而無由同碩果而已矣望君門兮)
(阻修美哉植物斯多結實者衆斯橘也栽則隔乎淮浦生則主乎雲夢獨擅美於當今及歲時而入貢仲)
(子陵賦皇帝垂衣裳而治萬國舞干戚而来九區包之橘柚至自江湖歲以為常知方物之咸有時而後)
(獻表庭實之何無其来則風秋洞庭霜落寰海元侯布教下吏旁採碧林冬生大小異名乍去霜蔕初辭)
(綠莖然後盛以瀟湘之竹束以江淮之菁背楚塞以西走望秦雲而北征上方端想玄默深居穆清扇鴻)
(鈞而不宰張大樂而無聲閱彼要荒之貢得斯華實之英乃眀四目乃序九歌朱紱方来以彰其道泰碩)
(果可食以表其時和時和在乎務本道泰在乎柔遠一果熟知百果之不荒一方来知萬方之未晚橘之)
(名也則珍橘之熟也惟新越彼千里獻于一人丹其實體南方之正酸其味含木德之純足以附荔枝於)
(末葉遺檳榔於後塵然以出自荒陬升聞莫由烟波無巳歲月空流豈知夫湮沈可達職貢可修辭草澤)
(以孤往入金門而見收物之因人也其則以衆人之象物也豈不或中儻草木之可儔希成名于入貢白)
(居易揀貢橘書情洞庭貢橘揀宜精太守勤王請自行珠顆形容隨日長瓊漿氣味得霜成登山敢惜駑)
(駘力望闕難伸螻蟻誠疎賤無由親跪獻願憑朱實表丹誠梅摰新橘千頭霜熟摘来新包貢虔修望紫)
(宸它日功成許高退社中還結素封人)
真柑出洞庭東西山柑雖橘類而其品特高芳香超勝
為天下第一浙東江西及蜀果州皆有柑香氣標格
悉出洞庭下土人亦甚珍貴之其木畏霜雪又不宜
旱故不能多植及持久方結實時一顆至直百錢猶
是常品稍大者倍價併枝葉剪之飣盤時金碧璀璨
已可人矣安定郡王以釀酒名洞庭春色蘇文忠公
為作賦極道包山震澤土風而極於追䲭夷而酌西
子其貴珍之至矣又有三日手猶香之詞則其芳烈
又不待言而知(蘇軾洞庭春色并引安定郡王以黃柑釀酒名之曰洞庭春色其猶子德)
(麟得之以餉予戲作賦曰吾聞橘中之樂不減商山豈霜餘之不食而四老人者游戲於其間悟此世于)
(泡幻蔵千歲于一斑舉棗葉之有餘納芥子其何艱宜賢王之達觀寄逸想於人寰嫋嫋兮春風泛天宇)
(兮清閒駕洞庭之白浪漲北渚之蒼灣攜佳人而往游勤霧鬢於風鬟命黃頭之千奴卷震澤而與俱還)
(糅以二米之禾藉以三脊之菅忽雲烝而霧解旋珠零而涕澘翠勺銀罌紫絡青綸隨屬車之䲭夷&KR0833;朱)
(門之銅環分帝觴之餘瀝幸公子之破慳我洗盞而起嘗散腰足之痺頑盡三江於一吸吞魚龍之神姦)
(醉夢紛紜始如髦蠻鼓包山之桂楫如林屋之瓊關卧松風之瑟縮揭春溜之淙潺追范蠡於渺茫弔夫)
(差之惸鰥屬此觴於西子洗亡國之愁顔驚羅襪之塵飛失舞袖之弓彎覺而賦之以授公子曰嗚呼噫)
(嘻吾言夸矣公子其為我刪之)
海杏大杏也范蠡宅在湖中有海杏大如拳今吳下杏
猶有如小兒拳大者(地理誌)
連根柿吳令顧修期言縣西鄉有柿樹殊本合條(義熙起居)
(注)
方蒂柿出常熟蒂正方柿形亦方色如鞓紅味極甘鬆
它紅柿無能及者近年城中園戶亦接其種然味不
及常熟
韓梨出常熟韓丘皮褐色肉如玉每歲所生不多價極
貴凡梨削皮切片不移時色必變惟韓梨雖經日不
變所以獨貴
頂山栗出常熟頂山比常栗甚小香味勝絶亦號麝香
囊以其香而軟也微風乾之尤美所出極少土人得
數十百枚則以綵囊貯之以相饋遺此栗與朔方易
州栗相類但易栗殼多毛頂栗殼瑩淨耳
蠟櫻桃自唐已有吳櫻桃之名今之品高者出常熟縣
色微黃名蠟櫻味尤勝朱櫻不能尚(白樂天吳櫻桃含桃最說出東)
(吳香色鮮穠氣味殊洽恰舉頭千萬顆婆娑拂面兩三株鳥偷飛處銜將火人摘爭時踏破珠可惜風吹)
(兼雨打眀朝後日即應無)
梅譜并序梅天下尤物無問智愚賢不肖莫敢有議吳
下所出而成大得而植於范村者十二種嘗為譜之
今掇其名狀略志於此(梅譜略云曰江梅遺核野生不經栽接者又名直脚梅或)
(謂之野梅凡山間水濱荒寒清絶之趣皆此本也花稍小而疎瘦有韻香最清實小而硬曰早梅花勝直)
(脚梅吳中春晚二月始爛漫獨此品於冬至前已開或重陽後即有花者故得早名曰官城梅吳下圃人)
(以直脚梅擇他本花肥實大者接之花遂敷腴實亦佳可入煎造詩人所稱官梅止謂在官府園圃中非)
(此官城梅也曰消梅花與江梅官城梅相似其實圓小鬆脆多液無滓多液則不耐日乾故不入煎造亦)
(不宜熟唯堪青噉北梨亦有一種輕鬆者名消梨與此同意曰古梅枝樛曲萬狀蒼蘚鱗皴封滿本身又)
(有苔鬚垂於枝間或長數寸至綠絲飄飄可玩其自湖之武康所得者則不變曰重葉梅花頭甚豐葉重)
(數層盛開如小白蓮梅中之竒品花房獨出而結實多雙尤為瑰異極梅之變化工無餘巧矣曰綠萼梅)
(凡梅花跗蒂皆絳紫色惟此純綠枝梗亦青特為清高好事者比之九華仙人萼綠華京師艮嶽有萼綠)
(華堂其下專植此本人間亦不多有為時所貴重吳下又有一種萼亦漸綠四邊猶淺絳亦自難得曰百)
(葉緗梅亦名黃香梅亦名千葉香梅花葉至二十餘瓣心色漸黃花頭差小而繁密别有一種芳香比常)
(梅尤穠美不結實曰紅梅粉紅色標格猶是梅而繁密則如杏香亦類杏詩人有北人全未識渾作杏花)
(看之句與江梅同開紅白相映園林初春絶景也西清詩話云紅梅承平時獨盛于姑蘇晏元獻公始移)
(植西崗圃中一日貴游賂園吏得一枝分接由是都下有二本晏嘗與客飲花下賦詩曰若更遲開三二)
(月北人應作杏花看客曰公詩固佳待北俗何淺耶晏笑曰傖父安得不然王琪君玉時守郡聞盜花種)
(事以詩遺公曰館娃宫北舊精神粉瘦瓊寒露蘂新園吏無端偷折去鳳城從此有雙身此花當時罕得)
(如此比来展轉移接殆不勝數吳下紅梅詩𫝊于世者甚多獨方惟深一篇號絶唱梅聖俞認桃無綠葉)
(辨杏有青枝當時以為著題東坡詩老不知梅格在更看綠葉與青枝盖誚其不韻為紅梅解嘲云曰鴛)
(鴦梅多葉紅梅也花輕盈重葉數層凡雙果必並蔕惟此一蔕而結雙梅亦尤物曰杏梅花比紅梅色微)
(淡結實甚匾有斕斑色全似杏味不及紅梅曰蠟梅本非梅類以其與梅同時香又相近色酷似蜜脾故)
(名蠟梅凡三種以子種出不經接花小香淡其品最下俗謂之狗蠅梅經接花疎雖盛開花常半含名磬)
(口梅言似僧磬之口也最先開色深黃如紫檀花香穠名檀香梅此品最佳蠟梅香極清芳殆過梅香初)
(不以形狀貴也故難題詠山谷簡齋但作五言小詩而已此花多宿葉結實如垂鈴尖長寸餘又如大桃)
(奴子在其中白居易郡圃新栽梅池邊新種七株梅欲到花時點檢来莫怕長洲桃李妬今年好為使君)
(開方惟深紅梅清香皓質世稱竒添在輕紅也自宜紫府與丹来換骨春風吹酒上凝脂真教臘雪無蔵)
(處只恐朝雲有去時溪上野梅何足種秦人應獨未相知)
蜜林檎實味極甘如蜜雖未大熟亦無酸味本品中第
一行都尤貴之他林檎雖硬大且酣紅亦有酸味鄉
人謂之平林檎或曰花紅林檎皆在蜜林檎之下
金林檎以花為貴此種紹興間自南京得接頭至行都
禁中接成其花豐腴艷美百種皆在下風始時折賜
一枝惟貴戚諸王家始得之其後流𫝊至吳中吳之
為圃畦者自唐以来則有接花之名今所在園亭皆
有此花雖已多而其貴重自若亦須至八九月始熟
是時已無夏果人家亦以飣盤
蓮花海棠花中之尤也凡海棠雖艷麗然皆單葉獨蜀
都所産重葉豐腴如小蓮花成大自蜀東歸以瓦盆
漫移數株置船尾纔高二尺許至吳乃皆活數年遂
花與少城無異
桂本嶺南木吳地不常有之唐時尚有植者白樂天謂
蘇之東城古吳都城也今為樵牧之場有桂一株生
乎城下惜其不得地因賦三絶句以唁之近世乃以
木犀為巖桂詩人或指以為桂非是(白居易子墮本從天竺寺根盤)
(今在闔閭城當時應逐南風落落向人間取次生相霜雪壓多雖不死荆榛長疾欲)
(埋長憂落在樵人手賣作蘇州一束柴遥知天上桂華孤試問姮娥有更無月宫幸有閑田地何不中)
(央種兩株)
柳以垂者為貴吳下士大夫家有得鳳州種者其半拂
地復堆如尺石湖綺川兩旁亦有之(樂天蘇州柳金谷園中黃嫋娜)
(曲江亭畔碧婆娑老来處處遊行徧不似蘇州柳最多絮撲白頭條拂面使君無計奈春何)
扶芳初生纏繞它木葉圓而厚夏月取葉火炙香煮以
為飲色碧綠而香隋大業五年吳郡貢二百本入洛
京植之西苑時尚食直長謝諷造食經具四時飲春
有扶芳飲(大業雜記)
牡丹唐以来止有單葉者本朝洛陽始出多葉千葉遂
為花中第一頃時朱勔家圃在閶門内植牡丹數千
萬本以繒綵為幕彌覆其上每花身飾金為牌記其
名勔敗官籍其家不數日墟其圃牡丹皆拔而為薪
花名牌一枚估直三錢中興以来人家稍復接種有
𫝊洛陽花種至吳中者肉紅則觀音崇寧夀安王希
疊羅等紅淡紅則風嬌(又名勝西施)一捻紅深紅則朝霞
紅(又名富一家)鞓紅雲葉及茜金毬紫中貴牛家黃等不
過此十餘種姚魏盖不傳矣(王元之長洲種牡丹偶學豪家種牡丹數枝擎)
(露出朱欄晚来低面開檀口似笑窮愁病長官吳縣廳前冬日雙開牡丹歌君不見年年三月千叢媚紫)
(爛紅繁誇勝異尋常人戴滿頭歸醉折狂分不為貴枝閑梁盡根空培人情皆待明年開化工自有呼魂)
(術霜前喚下瓊瑶臺王母親將金粉𫝊麻姑齊借霞裳来主人盖是神仙才不然此物胡為而来哉二姬)
(勸酒誰引滿長洲懶吏先舉杯多感同年與攀折吟詩欲謝難輕發青宫校書方遁跡代我作歌如錦拆)
(他年吾輩功業成與君共作騎鯨客)
菊所在固有之吳下尤盛城東西賣花者所植彌望人
家亦各自種圃者伺春苗尺許時掇去其顛數日則
岐出兩枝又掇之每掇益岐至秋則一幹所出數百
千朵婆娑團欒如車盖薰籠矣人力勤土又膏沃花
亦為之屢變淳熙丙午歲成大植於范村者正得三
十六種嘗為譜之今掇其名狀之略志於此(范村菊譜略云)
(凡黃花十七種曰勝金黃一名大金黃菊以黃為正此品最為豐縟而加輕盈花葉微尖但條梗纖弱難)
(得團簇作大本須留意扶植乃成曰疊金黃一名明州黃又名小金黃花心極小疊葉穠密狀如笑靨花)
(有富貴氣開早曰棣棠菊一名金䭔子花纖穠酷似棣棠色深如赤金它花色皆不及盖竒品也窠株不)
(甚高金陵最多曰疊羅黃状如小金黃花葉尖瘦如剪羅縠三兩花自作一高枝出叢上意度瀟灑曰麝)
(香黃花心豐腴傍短葉密承之格極高勝亦有白者大略似白佛頂而勝之遠甚吳中比年始有曰千葉)
(小金錢略似明州黃花葉中外疊疊整齊心甚大曰太真黃花如小金錢加鮮明曰單葉小金錢花心尤)
(大開最早重陽前巳爛漫垂絲菊花蘂深黃莖極柔細隨風動摇如垂絲海棠曰鴛鴦菊花常相偶葉深)
(碧曰金鈴菊一名荔枝菊舉體千葉細瓣簇成小毬如小荔枝枝條長茂可以攬結江東人喜種之有結)
(為浮圖樓閣高丈餘者曰毬子菊如金鈴而差小二種相去不遠其大小名字出于栽培肥瘠之外曰小)
(金鈴菊花如金鈴而極小無大本夏中開曰藤菊花密條柔以長如藤蔓可編作屏障亦名棚菊種之坡)
(上則垂下裊裊數尺如纓絡尤宜池潭之瀕曰十樣菊一本開花形模各異或多葉或單葉或大或小或)
(如金鈴往往有六七色以成數色名之曰十樣錦衢嚴百花黃杭之屬邑有白者曰甘菊一名家菊人家)
(種以供蔬茹凡菊葉皆深綠而厚味極苦或有毛惟此葉淡綠葉瑩味微甘咀嚼香味俱勝擷以作羹及)
(汎茶極有風致天隨子所賦即此種花差勝野菊野菊旅生田野及水濱花單葉極瑣細曰五月菊花心)
(極大每一鬚皆中空攢成一匾毬子細白單葉繞承之每枝只一花徑二寸葉似同蒿夏中開近年院體)
(畫草蟲喜以此菊寫生曰金杯玉盤中心黃四傍淺白大葉三數層花頭徑三寸菊之大者不過此本出)
(江東比年稍移栽吳下此與五月菊二品以其花徑寸特大故列之于前曰喜容千葉花初開微黃花心)
(極小花中色深外微暈淡欣然丰艷有喜色甚稱其名久則變白尤耐封植可以引長七八尺至一丈亦)
(可攬結白花中高品也曰御衣黃千葉花初開深鵝黃大略似喜容而差疎瘦久亦變白曰萬鈴菊中心)
(淡黃䭔子傍白花葉繞之花端極尖香尤清曰蓮花菊如小白蓮花多葉而無心花頭疎極蕭散清絶一)
(枝只一葩葉亦綠甚曰芙蓉菊開就者如小木芙蓉尤穠盛者如樓子芍藥但難培植多不結繁曰末利)
(菊花葉繁縟全似末利綠葉亦似之長大而圓淨曰木香菊多葉略似御衣黃初開淺鵝黃久則淡白花)
(葉尖薄盛開則微卷芳氣最烈一名腦子菊曰酴醿菊細葉稠疊全似酴醿比末利差小而圓曰艾葉菊)
(心小葉單綠葉尖長似蓬艾曰白麝香似麝香黃花差小亦豐腴韻勝曰白荔枝與金鈴同但花白耳曰)
(銀杏菊淡白時有微紅花葉尖綠葉全似銀杏葉曰波斯菊花頭極大一枝只一葩喜倒垂下久則微捲)
(如髮之鬈曰佛頂菊亦名佛頭菊中黃心極大四傍白花一層繞之初秋先開白色漸變微紅曰桃花菊)
(多葉至四五重粉紅色濃淡在桃杏紅梅之間未霜即開最為妍麗中秋後便可賞以其質如白之受采)
(故附白花曰燕脂菊類桃花菊深紅淺紫比燕脂色尤重比年始有之此品既出桃花菊遂無色盖竒品)
(也姑附白花之後曰紫菊一名孩兒菊花如紫茸叢茁細碎微有菊香或云即澤蘭也以其與菊同時又)
(常及重九故附於菊)
萱草一名紫萱又名忘憂草吳中書生呼為療結花(王子)
(年拾遺記)
麝香萱吳中有之述異記謂香似紅藍而甚芳今吳下
所植其花淡黃比常萱差瘦弱香全類末利為可貴
也
錦帶花又名海仙盖王元之名也此花雖處處皆有吳
中者特香略如瑞香山礬輩圃中夹路多植之(梅摰海仙)
(花泥根捧入故吳宫暖力迎隨帶漸紅風栽近木蘭殊有意留連文酒繫春)
石竹花草花也狀如金錢陸龜蒙石竹花詠所謂金錢
買春風者(陸龜蒙曾看南朝畫國娃古羅衣上碎眀霞而今莫共金錢鬭買却春風是此花)
鼓子花野花也皮日休虎丘詩云(鼓子花明白石岸)
金竹不甚大色如金今多不見蔣堂嘗有詩(百鎰先寒一徑深潛)
(疑造化鑄成林貪夫或有凭欄者不見修篁但見金)
哺雞竹葉大多濃隂雖圍徑難得極大者而至易種其
筍蔓延滿地若雞之生子衆多故名哺雞吳人謂雞
鶩伏卵為哺
桃枝竹皮日休虎丘汎舟云(桃枝竹覆翠嵐溪)
白芷一名葯世𫝊吳白芷以吳中所出者為貴(陸龜蒙採葯賦)
(葯白芷也香草美人得以比之君子定情屬思聊為賦云日正融冷春歸飾荒覩一時之流恨撫萬古之)
(遺香問人則不屈不宋說地則非瀟非湘搴其榮煙攜而動色擢其體雪挺而騰光諷畔牢愁子雲於焉)
(華皓吟哀時命曼倩由是摧蔵惰思矜年慵情畏晚胡繩繫晷以難駐揭車載春而不返陋君折楊柳須)
(為送行陋君採芙蓉仍勞贈遠豈知隂晴互出雅艷相迎隈回鳳喜怨盼鴻驚侍笑者青琴作號顧謂者)
(碧玉為名偷襞積競縈盈目斜柯而水怯鬢疊葉而雲爭蘭在口以時聞嬌如連瑣蕙牽心而不定飄若)
(懸旌契叩難申融怡暗許石能潛遁以求偶山亦浮来而命侣誓不為巖阿竹冉冉孤生誓不為澗底松)
(亭亭獨處於是欺皓本掩縮蕤房紅者自破蔕縹者誰披望懷沙之浦詠遺襟之詞煙分而麝墨猶溼綺)
(斷而龍刀合知只言長信長門年年可恨未必傾城傾國箇箇生悲臨階躑躅以虚徐當戶薔薇兮約弱)
(蜂咋葉而先盡鶯踶枝而易落未若北堂公子樹芳草忘憂南國佳人佩生香辟惡露茁烟冶風條翠謔)
(不知海傍之期遠不信人間之命薄休為上計掾空尋寳釵聊作侍中郎且乘金絡别有廬江小吏蜀郡)
(長卿或支離而築恨或調笑以衷情不同乎稟簪裾而霧悄秉禮義以霜眀鄭交甫則江邊珮解萼綠華)
(則席上詩成彼怡神而致問皆護節而含貞悚懼趨前雖陳辭而往愬遷延却立終抱恨而難平淚滴堪)
(穿腸回好繫蟲織怨以成段酒蠲愁而判劑江僕射之孤燈向壁不少凄迷張記室之少婦當壚應還細)
(麗景方駘蕩思已低摧酒疲於子建為使花困于靈均作媒何庶物之相負痛妍華而未迴莫與心傷瑶)
(圃從驚鵜鴂緬邈如防膽怯空屏宜畫魁堆歡而剰欲追尋徒嗟杯形連理而終在扇樣合可)
(學若遇劉公伯雅夢亦沈沈如逢王母少兒書還數數)
㮋李花小碎花也繁縟可愛陸龜蒙有㮋李花賦云一
枝上能萬其膚萼一萼中自參其丹白狀其實也
薔薇花有紅白雜色陸龜蒙詩所謂倚墻當戶一端晴
綺者紅薔薇也皮日休汎舟詩所謂淺深還看白薔
薇者則是野薔薇耳水邊富有之紅花又有金沙寳
相刺紅紫玫瑰五色薔薇等白花又有金櫻子佛見
笑等皆薔薇類也又有黃薔薇一種格韻尤高
蓴味香滑尤宜芼魚羹晉陸機入洛見王濟濟指羊酪
謂機曰吳中何以敵此機云千里蓴羹未下鹽䜴時
人以為名對(晉書)
菘菜唐人有云闊葉吳菘巨根蜀蒻
五色瓜吳威王時會稽生五色瓜梁時吳中亦有五色
瓜歲充賦(述異記)
藕唐蘇州進藕最上者名傷荷藕傷荷之名或云葉甘
為蟲所傷傷其葉則長其根也(國史補趙嘏秋日吳中觀貢藕野艇幾西)
(東清泠映碧空褰衣来水上捧玉出泥中葉亂田田綠蓮餘片片紅激波纔入選就日已生風御潔玲瓏)
(饍人懷拔擢功梯山謾多品不與世流同)
芰即菱也今人但言菱諸家草木書亦不分别唯武陵
記云四角三角曰芰兩角曰菱今蘇州折腰菱多兩
角(酉陽雜爼)折腰菱唐甚貴之今名腰菱有野菱家菱二
種近世復出餛飩菱最甘香腰菱廢矣
吳郡志卷三十
