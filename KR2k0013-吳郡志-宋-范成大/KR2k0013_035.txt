吳郡志卷三十五宋范成大撰
郭外寺
崑山縣慧聚寺在縣西北三里崑山一名馬鞍山世傳
殿基乃梁天監中鬼工所造半疊石半為虚閣縹緲
如仙府他山佛宇未有其比山上下前後皆擇勝為
僧舍雲窗霧閣間見層出不可形容繪畫也吳人謂
崑山為真山似假山最得其實大略見張祐孟郊詩
及盖嶼所作圖序皇祐中王荆公以舒州倅被旨来
相水利夜至寺秉炬登山閱張孟詩一夕和之遂為
山中四絶一山中登臨勝處古上方為冠月華閣妙
峯菴次之山之上下又有留雲翠屏翠茂夕秀諸軒
及凌峯翠微垂雲諸閣不可盡紀淳熙中月華先焚
上方次之既而寺災煨燼無遺自唐以来名賢題詠
石刻殿柱雷火篆書及楊惠之所作天王像李後主
所書扁榜等一掃無跡今惟山圖僅存於收蔵之家
石亦燬矣山後掘地多得竒石玲瓏纖巧好事者甚
貴之號崑山石(唐王洮天王堂記云有釋氏子宅于馬鞍山下者一日忽扣太原王生洮)
(促足隅坐涵意欲洩不能者數四頃乃作曰欲以天王堂事勞筆端謹按釋氏書云天王生于闐國作童)
(兒時猶能血鏃射妖逐鬼走天竺遇金仙子授記護閻浮提補多聞王騰雲跨漢靸鬼撚魔霞幟雪戟指)
(勾摧泮竟鎮妙高北面水精宫中為藥又官長吁竒怪事孔門弟子慙於語然儒以正直為神今天王能)
(射妖摧魔用壯護世是亦正直也復何慙之哉按馬鞍山踴出平原中絶頂晴望他山百餘里緣接培塿)
(咸溝穿塍織坦然鋪出復多竒石支疊危柱釋氏築室鑿倚山半今天王堂實翼西北隅塑狀岳聳宛然)
(拄空金精獰瓌力溢膺腕彘卒象伍作為部落堂宇宏麗四簷飛翬庥靈庇像若鄋瞞被甲擔戈立於烟)
(靄洮因勞其費進曰非其力能皆邑民為之塑實成於張弘度堂實成於俞師甫吁大凡力於耕者一人)
(切於穫者三人豈偶然於天王哉釋氏子姓闕號清建姓趙號良顗時唐大中三年鄉貢進士王洮立僧)
(辯端慧聚聖迹記至道二年冬端自杭州止于姑蘇遂謁郡太守尚書戶部員外郎陳公公一見若舊識)
(廼盤桓于是邦得遊其屬邑三年春二月届于崑山縣寓慧聚寺未數日會公聽理之暇出巡水塘相繼)
(而至又得以陪從嘉賞周覽古迹且目其孤巒奇秀屹立天際曰馬鞍山也羣岫相去皆百里而遠極頂)
(四視東連溟渤西接洞庭原隰溝塍坦然鋪著初至寺陞殿尋碑讀記厥石斷壊其文殘闕年月名氏皆)
(蔑然也乃詢諸寺人有耆年宿齒者徵以舊𫝊乃得唐人博陵崔子向所紀之文略敘其事先是梁天監)
(十年有帝之門師吳興沙門釋慧嚮姓懷氏久居内寺一旦歸省而至是山有息焉之志因放錫禪坐于)
(山脇石室間以二虎為侍師方運籌思立精舍忽有神人見師之前曰願施千工以成其事其夜風雷震)
(吼林木號怒近山之人聞樸斲之聲翌日而竒石矗疊廣階駢墄其方截如也延袤一十七丈高顯一十)
(二尺盖山王之役神工也時宰縣者異其事聞刺史奏武帝因造寺焉遂立正殿於其上勑張僧繇繪神)
(于二壁圖龍于四柱每雲隂天暝則鱗甲皆潤潗潗然及有浮萍者或曰多興疾雷鼔巨浪於江海間後)
(勑僧繇畫鎻以制之洎唐武宗會昌中詔毁天下佛宇兹寺嘗在毁間大中五年宣宗皇帝重闡釋門故)
(寺僧清江以其靈迹聞郡守韋公於是奏再興焉凡今殿閣像設非梁製也唯神砌存爾觀其神迹規制)
(皆窮竒極壯造化所成信非人力遊者觀之莫不&KR0658;然心懾而股慄魂驚而魄駭苟非嚮師至德通于神)
(明又疇克臻于是耶苟非山王靈感昭于有德又胡能成其績耶又前後曾未有郡牧至此者今陳公博)
(古聞異来而覩之久以嘉歎因謂端曰前記湮滅来者昧其所從請摭其實庶垂於永永端雖謏才忝辱)
(厚命故抽毫以書時至道三年孟夏僧辯端記孟郊昨日到上方片霞封石牀錫杖莓苔青袈裟松柏香)
(晴磬無短韻晝燈含永光有時乞鶴歸還訪逍遥場張祜寳殿依山險凌虚勢欲吞畫簷齊木末香砌壓)
(雲根遠景窗中岫孤煙竹裏村凭高聊一望歸思隔吳門王安石次孟郊韻僧蹊蟠青蒼莓苔上秋牀露)
(翰飢更清風蘤遠亦香掃石出古色洗松納空光久遊不忍還廹迮冠盖場又次張祜韻峯嶺□出没江)
(湖相吐吞園林浮海角臺殿擁山根百里見漁艇萬家蔵水村地偏来客少幽興秪桑門朱明之惠聚寺)
(詩序離常熟至崑山泊惠聚寺而詩情猶壯復為二章附于五題盖山雞自愛其尾亦欲以多為貴也)
(古寺有遠名欲遊先夢生飛猿磵底嘯靈烏雲間鳴影密樓臺衆香繁草樹榮何年照佛火燦燦長光明)
(石林高月生蘚閣疎磬鳴宿鳥夢難就定僧魂更清香風動花影巖瀑飛玉聲遥夜坐来短但餘天外)
(情)
景德寺在崑山縣西南即東晉所置寳馬寺(范浩諸天閣記浮屠)
(氏𫝊西竺一乘流入中國倡天堂地獄禍福報應之說風動世俗波從信向者往往悔惡徙業而歸之善)
(其亦有補於教化矣昌黎嘗言自其西来四海馳慕結樓架閣上切星漢處處嚴奉高棟重簷鬭麗誇雄)
(自唐巳然雖妙言論如退之亦歎其不可遏止也崑山普賢教院有閣翬飛下俯鱗宇碧櫺丹拱隠霧延)
(暉森列諸天勢欲浮動使人髮立凜凜生肅心每陳供瓣香氛靄葱鬱神若天墮馭風而翔雲諦觀恍然)
(復疑身之排金闕而簉瓊樓也予嘗訪禪者曇益因見住持講僧淵問誰為此具言政和癸已苾芻義明)
(演經丐錢創興普賢殿邑人沈饒募緣增堂廡以侑道場今年夏五月沈又感夢率衆建閣豪姓辛珍獨)
(又畫刻諸天十六尊像遠邇信向磨肩投禮禱福祈年應不旋踵念此殊勝緣要須書以信諸世因請予)
(記之靖康丙午季冬既望奉議郎新濟王康王祁王府記室范浩記)
惠嚴禪院在崑山縣東三百步梁所造崑福院也(曾&KR0776;法堂)
(記崑山縣治之東有禪院曰惠嚴始唐末嗣禪師以佛學名一時故鎮遏使劉璠為建院以處之嗣師既)
(去其徒以世及續居者百五十餘年屋老而敝徒不能葺熙寧四年主僧惟已請如嗣師故事復以院待)
(學衆之来遊縣以聞州命選於衆乃得惠元禪師畀以住持於是四方之士不期而自集一境之民不言)
(而心化因相與視其屋則又皆曰是豈人法之所宜者遂謀新之鄉人聞命樂輸以助先為法堂寢室凡)
(二十楹始事於元豐元年之秋来歲仲夏二日乃畢工師曰不與俗交非興化為人也則記其事以慰作)
(者之勤其得已乎而法堂寢室豈特以休耆夀者之身佛之法𫝊乎其中矣非知吾法者不能為也以書)
(屬予曰幸為記之予聞釋氏之書曰所言法者謂衆生心是則攝一切法釋氏之言心法如此則吾先聖)
(人所謂天下之至神者是也夫心之為物微妙寂通故用之彌滿六虚廢之莫知其所不古不今神而無)
(方信乎廣大高明超於名迹豈言與書之所能盡哉是以學者欲其深造於道而自得之也當梁之世釋)
(氏之教最為盛時然學其法者亦泥於言學其書者亦忘其真天竺之師達磨始自其國来其曉人也直)
(示道心使之研幾見獨盡豁幽滯則廣大高明皆我同有豈如老身窮年敝精神於名迹而巳者乎于斯)
(時也道之不明久矣聞其風悦之者六通四闢如醯雞之發其覆而見天地之大全雖中國之士大夫欲)
(息於道者亦從之遊故𫝊其法者所居而衆至所教而誠服待人之餉而後食待人之衣而後衣或泛求)
(於人而人亦不以為厭也其居之至則崇棟廣宇極於壯麗敝則衆相與新之而人亦不以為侈也盖聞)
(其道而心化者皆將虚已以遊於世則其驕吝之意消而能尊道輕財固不足言也惟此堂室師之居此)
(湛兮淵靜廓然朝徹資道之侣遝至而時集顯問於堂密叩於室宜其迷者自覺疑者自信神悟心照不)
(知其然堂室雖無與於人法亦人法之所依也則作而新之者其澤豈易竭哉云云元豐二年八月初一)
(日常州團練推官將仕郎試祕書省校書郎前充曹州州學教授曾旼撰)
新安尼寺在崑山縣東二百步
常熟縣眀因寺在縣東五十里(陳于新改禪寺記東常熟縣七十里有雙鳳鄉)
(有村支塘而寺於其間曰明因昔嘗曰永昌又名再昌至國朝祥符改元始易今額至熙寧六年遂為禪)
(寺土不變壊人不更聚而名目之不同者時異事異實亦尊佛而已佛以一無冒一切有以一真破一切)
(妄一切法是有我何使之無我本無無今安得有一切法是妄我何使之真我自非真今安得妄一有一)
(妄為有情故一無一真為無情故此禪律所由判也東西分祖南北異宗以攝戒名律以見理名禪此禪)
(律所由盛也夫律為漸禪為頓而為之徒者以禪受什方以律𫝊父子因而反戈自伐與俗同汚其不見)
(僇於世者無幾初僧文曉由是與流輩有不平者以事至有司遂攘臂鼓衆更律為禪自今日始縣為聞)
(府府下僧籍蒐可為領導者衆薦今禪師紹瞻而府可之師至其徒有不悦者豫空其室以遁其頽垣壊)
(壁蕭然如無人之墟師收付遺衆繕革故廬鳴鐘擊鼓晨唱夕和欣欣如也規範僅舉徒衆僅安歲輒大)
(凶而水且旱百里蕪其八人輒大疫而逋且逃十室虚其九嚴不轉之心奉一實之事根無利鈍應病用)
(藥其徒以此親施無厚薄均福田相鄉人以此敬八年於今而門之外導長涇以利衆長涇之上營石橋)
(以便行堂室龕殿雖未及美而小康矣因師請記之論次如此若夫門未革殿未紺而丈室未敞此必有)
(待於他日余不得而書也元豐四年五月十五日前常熟縣尉陳于撰)
常熟縣勝法寺在常熟縣東三十五里(葉夢得輪蔵記佛法自漢入中)
(國即與其言皆来然未嘗若是侈也至晉宋周隋之間鳩摩羅什之徒出更相𫝊譯轉相付授於是其書)
(之至者日以廣源流既遠往往失其本真梁武帝時始有言心法者一切以廓然無我為宗不立文字佛)
(氏之學遂判為禪律兩岐其後更數百年學心法者雖益盛然其書未嘗卒廢自隋開皇至唐開元正元)
(以来凡列於目者曰大乘小乘曰律曰論剖分甲乙鱗次櫛比雖假託疑似謬妄之辭苟不叛其說亦莫)
(不具在其𫝊至于今不絶昔吾儒者之言僅出於中國其道在天下昭然若揭月日而中遭秦火雖六經)
(不得為全書殘編斷簡出于屋壁丘墟之餘與一時遺老所誦習雖幸而獲存然顛倒錯謬固巳不勝其)
(弊其他諸子百家各以其藝自名於時者近數十年遠或百年皆已堙滅無聞而佛氏去中國數萬里其)
(言率一譯再譯而後見乃全而有之愈久而益著何也豈其言皆足以示後行遠使人欲廢而不可歟盖)
(為之學者皆知信其所習而尊其所聞相與謹守嚴奉手𫝊口誦而不敢慢非有意於借資取便階梯所)
(欲嘗探而忽忘之者然也常熟姑蘇别邑梅里鎮又在邑之東北海上有寺曰勝法故無蔵經崇寧二年)
(長老道淵始募衆緣為之淵強力明果學心法者也居勝法二十一年與始至之日無異工既成見余霅)
(上曰並海之民不耕而漁其習以多殺為事而不畏罪與之言吾理則惑教以其書則怠惟轉輪蔵侈極)
(雕刻彩繪之觀以致其莊嚴之意可使凡徼福悔過者一皆效誠於此吹蠡伐鼓機發軸運象設駭於目)
(而音聲接於耳不待發函展卷而其心固已有所嚮矣然邑民瘠而艱施歲且多潦有欲成吾事者而屈)
(於力其力足以及之者而窘於歲盖竭吾勤而後能成不有記其略無以慰此意也因請余文至再三不)
(巳夫物之盛衰存亡固不可皆以力致然未有不存乎人者服儒衣冠者徧天下不能盡有其𫝊而佛氏)
(獨能持久若此是必有當其責者因推其所以然書以遺之非特志淵之勤而已也政和五年六月十日)
(縉雲葉夢得記)
法輪寺在常熟縣東南一百一十里
永慶寺在常熟西北四十五里(李湛巖扉開早涼谷鳥分遠翔花氣溼幽徑磬)
(聲清上方雲生松澗底花落蘚池傍致有遺榮意移時坐石牀)
寳嚴禪院在常熟縣西一十三里舊名延福天禧中改
賜今名(李湛重修延福禪院記蘇州常熟縣海隅山舊有延福禪院盖出於梁天監之初自唐會)
(昌廢毁存者無幾端拱二年今長老惠明大師希辯荷天子榮命歸止於斯而鄉耋里氓為之捨土木畚)
(鍤之功大作廣宇峻厦不五歲而告成於是有隆博而門者有炳煥而亭者有顯壯而堂者有邃麗而室)
(者有虚揭危累而塔者有雙延相敞而廡者有表門背室䊸遮峭植而垣者抱塔之趾又有圍覆瓌架四)
(周而院者居高而顧望周旋自下以相主之翼舒鱗萃輝照可鑒會竒集勝狀不能盡即以者處師俾)
(悉得而專有之師當錢氏列國時從學於天台山既大成而有聞被召入為惠智禪師居普門寺演法暨)
(餘杭國除隨詔詣闕上御滋福殿引見宣授紫羅命服及内府帛五十疋復賜今師號留之京師天夀寺)
(淳化三年上御製草書急就章一卷逍遥詠一十一卷祕藏詮三十卷太平聖惠方一百冊蔵焉恐後未)
(諭其來故按其實以錄之至道二年冬十月二十四日鄉貢進士李湛記陸絳新建佛殿記近代儒家流)
(以韓退之闢釋老賢與不賢皆欲隨而去之未熟思之甚矣夫受天命者莫大於君中國其間哲后僻王)
(治亂興亡之運接迹而不可勝數至於治而興者則諸儒必曰非人事也天之數輔治世而興者也亂而)
(亡者則諸儒亦曰非人事也天之數厭亂德而亡者也夫如是則治亂興亡之運莫不推之於天韓退之)
(有唐之大儒以堯舜禹湯文武周孔之道不行於當世而釋氏之教寖盛於中國故力排之若原道篇佛)
(骨表之類皆著辭深切疾時君奉之太過其所以然者誠欲抑之捄其寖盛未始不為釋氏福迨言弗納)
(而身貶也彼得以益其惑遂有會昌之旤豈非道隆則汚物盛則衰之效歟然會昌廢之未數年而大中)
(復之易如走丸疾如反掌得非天未厭其教乎噫大道而有仁義仁義而尚狙詐金仙氏之說其有不興)
(乎由是源於漢流於晉宋齊梁間與吾儒老子之教鼎峙於中國若夫本空寂破迷妄以出生入死之說)
(為興善滅惡之筌蚩蚩之氓從而遠罪則如来真意深乎救世者也而時君奉之或多立寺宇以徼福或)
(廣度僧尼以崇教上焉者佞之下焉者化之如之何不為後世敝盖崇之者反於其道焉耳文中子曰齋)
(戒修而梁國亡非釋迦之過此言得之我國家四聖御極灼知化源寺觀㳂舊而無所剏置僧道限年而)
(入必試以行能故天下名山勝槩非道存乎人孰能與此姑蘇走百里有邑常熟邑西偏有佛宇曰寳嚴)
(即梁天監中所建也倚山面湖秀若屏障嘗有希辯師者心悟大乘是焉棲處錢氏霸國時以名聞召歸)
(餘杭錢氏獻土隨詔請見賜紫方袍號曰惠明大師既而厭居京國歸隱舊刹錢氏以師人境俱勝復施)
(金五百兩造七級浮屠淳化中太宗皇帝詔賜急就車逍遥詠祕蔵詮太平聖惠方凡一百四十三卷以)
(旌高風院名舊曰延福天禧中邑尹胡順之飛章上請改賜今額院佛殿歲久無尺椽眀道中武陵顧顯)
(邑人李仁夀等捐厚貨貿良材經始於景祐之丙子落成於慶歷之乙酉壯而不華嚴而不陋絳里人也)
(偶為兹山之遊目擊諸公之善以文見託得以直書時慶歷六年正月一日記)
吳郡志卷三十五
