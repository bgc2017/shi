吳郡志卷十八宋范成大撰
川
太湖在吳縣西即古具區震澤五湖之處越絶書云太
湖周回三萬六千頃禹貢之震澤爾雅云吳越之間
巨區其湖周回五百里襟帶吳興毗陵諸縣界東南
水都也古今𫝊記不同者並具辯證門(白居易泛太湖書事寄元)
(稹烟渚雲帆處處通飄然舟似入虚空玉杯淺酌巡初匝金管徐吹曲未終黃夹纈林寒有葉碧琉璃水)
(淨無風避旗飛鷺翩翻白驚鼓跳魚撥刺紅澗雪壓多松偃蹇巖泉滴久石玲瓏書為故事留湖上吟作)
(新詩寄浙東軍府威容從道盛江山氣色定知同報君一事君應羨五宿澄波皓月中皮日休聞有太湖)
(名十年未曾識今朝得遊泛大笑稱平昔一舍行胥塘盡日到震澤三萬六千頃千頃玻瓈色連空淡無)
(纇照野平絶隙好放青翰舟堪弄白玉笛疎岑七十二&KR1128;&KR1128;露寸戟悠然嘯傲去天上摇畫鷁西風乍獵)
(獵驚波罨涵碧倏忽雷陣吼湏臾玉崖拆樹動為蜃尾山浮似鼇脊落照射鴻溶清輝蕩抛&KR1721;雲輕似可)
(染霞爛如堪摘漸暝無處泊挽帆從所適枕下聞澎湃肌上生瘮㾊討異足邅廻尋幽多阻隔願風與良)
(便吹入神仙宅甘將一藴書永事嵩山伯陸龜蒙東南具區䧺天水合為一高帆大弓滿羿射爭箭疾時)
(當暑雨後氣象仍鬱密乍如開彫笯鴻濛聳翅忽飛出行將十洲近坐覺八極溢耳目駭精神寒佶)
(栗坑来斗呀豁涌處驚嵳崒嶮異拔龍湫喧如破蛟室斯湏風妥帖若受命平秩微茫識端倪遠嶠疑格)
(筆巉巉見銅闕聞咸池氣左右皆輔弼盤空儼相趍去勢猶横逸嘗下注作清質至今涵赤霄)
(尚且浴白日靈官家此事難致詰又云搆浮玉宛與崑閬匹肅為纔迎)
(沙嶼好指顧俄巳失山川互蔽虧魚鳥空聱方應䎲何當授真檢得召天吳術一一問朝宗可)
(譚悉楊備魚舠載酒日相隨一笛蘆花深處吹湖面風收雲影散水天交照碧琉璃蘇子美望太湖杳杳)
(波濤閱古今四無邊際莫知深潤通曉月為清露氣入霜天作暝隂笠澤鱸肥人膾玉洞庭柑熟客分金)
(風烟觸目相招引聊為停橈一楚吟梅堯臣東吳臨海若看月上青冥河漢微分練星辰淡布螢細烟沈)
(遠水重露裛空庭孤坐饒清興惟將影對形)
明月灣在太湖洞庭山下(皮日休曉景澹無際孤舟恣㢠廻環試問最幽處號為明月)
(灣半岩翡翠巢望見不可攀柳弱下絲網藤深垂花鬘松癭忽似狖石文或如虥釣壇兩三處苔老腥斒)
(斑沙雨幾處霽水禽相向閑野人波濤上白屋幽深間曉培橘栽去暮作魚梁還清泉出石砌好樹臨柴)
(關對此老且死不知憂與患好境無處住好處無境刪𧹞然不自適脉脉當湖山陸龜蒙昔聞明月觀)
(明月秖傷荒野基今逢明月灣不值三五時擇此二洞庭看最竒連山忽中斷遠樹分毫釐周㢠廻二)
(十里一片澄風漪見說秋半夜淨無雲物欺兼之星斗藏獨有神仙期初聞鏘鐐銚積漸調參差空中)
(卓羽衛波上停龍螭縱舞玉烟節高歌碧霜詞清光悄不動萬象寒咿咿此會非俗致無由得旁窺但當)
(乘扁舟酒甕仍相隨或徹三弄笛或成數聮詩自然瑩心骨何用神仙為)
練瀆在太湖舊𫝊吳王所開以練兵(皮日休吳王厭得國所玩終不足一)
(上姑蘇臺猶自嫌局促艅艎六宫閙艨衝後軍肅一陣水麝風空中蕩平淥烏困避錦帆龍跧防鐵軸流)
(蘇惹烟浪羽葆飄巖谷靈境太蹂踐因兹塞林屋空闊嫌太湖崎嶇開練瀆三尋齾石齒數里穿山腹底)
(靜似金膏礫碎如丹粟波殿鄭妲醉蟾閣西施宿幾轉含烟舟一唱来雲曲不知欄楯上夜有越人鏃君)
(王掩面死嬪御不敢哭艷魄逐波濤荒宫養麋鹿國破溝亦淺代變草空綠白鳥都不知朝眼還暮浴陸)
(龜蒙越恃君子衆大將壓全吳支流忽然迂吳將派天澤以練舟師徒一鏡止千里蒼奩束)
(洪波坐似馮夷軀戰艦百萬輩浮宫三十餘平川盛丁寧絶島分儲胥鳳押半鶴䣛錦杠雜肥胡香烟與)
(殺氣浩浩隨風驅彈射盡高鳥柸觥醉潛魚山靈恐見鞭水府愁為墟兵利德日削反為讎國屠至今鉤)
(鏃殘尚與泥沙俱照此月倍苦来兹煙亦孤丁魂尚有淚合灑清楓枯)
銷夏灣在太湖洞庭西山之趾山十餘里繞之舊𫝊吳
王避暑處周廻湖水一灣冰色澄徹寒光逼人真可
銷夏也(皮日休太湖有曲處其門為兩涯當中數十頃别如一天池號為銷夏灣此名無所私赤)
(日莫斜照清風多遥吹沙嶼掃粉墨松竹調塤箎山果紅靺鞨水苔清䯱髵木隂厚若瓦巖磴滑如飴我)
(来此遊息夏景方赫曦一坐盤石上肅肅寒生肌小艖或可泛短策或可支行驚翠羽起坐見)
(白蓮披斂袖弄輕浪解巾敵凉颸但有水雲見更餘沙禽知京洛往来客暍死緣奔馳此中便可老焉用)
(名利為陸龜蒙霞島焰難泊雲峯竒未收蕭條千里灣獨自清如秋古岸過新雨高蘿蔭横流遥風吹蒹)
(葭折處鳴颼颼昔予守圭竇過於回禄囚日為籧筁徒分作衹裯讐願狎寒水怪不)
(封朱轂侯豈知煙浪涯坐可思重裘健若數尺鯉泛然雙白鷗不識號火井孰問名焦丘我本魚鳥家盡)
(室營扁舟遺名復避世消夏還消憂)
投龍潭在龜山(皮日休龜山下最深惡氣何洋溢涎水瀑龍巢腥風卷蛟室曉来林岑静獰色)
(如怒日氣涌撲炱煤波澄掃純漆下有水君府貝闕光比櫛左右列介臣縱横守鱗卒月中珠母見烟際)
(楓人出生犀不敢燒水怪恐摧捽時有慕道者作彼投龍術端嚴持碧簡齋戒揮紫筆兼以金蜿蜒投之)
(光焌律琴高坐赤鯉何許縱仙逸我願與之遊兹焉託靈質陸龜蒙名山潭洞中自古多祕邃君將接神)
(物聊用申祀事鎔金象牙角尺木無不備亦既奉真官因之徇前志持来展明誥敬以投嘉瑞鱗光煥水)
(容目色燒山翠吾皇病秦漢豈獨探怪異所貴風雨時民皆受其賜良田為巨浸汚澤成赤地掌職一不)
(行精靈又何寄唯貪血食飽但據驪珠睡何必費黃金年年授星使)
胥口在木瀆西十里出太湖之口也上有胥山舟出口
則水光接天洞庭東西山峙銀濤中景物勝絶(皮日休波)
(光杳杳不極霽景澹澹初斜黑蛱蝶粘蓮蘂紅蜻蜓褭菱花鴛鴦一處兩處舴艋三家五家會把酒船隈)
(荻共君作箇生涯拂釣清風細麗飄蓑暑雨霏微湖雲欲散未散嶼鳥將飛不飛換酒帩頭把看載蓮)
(艇子撐歸斯人到死還樂誰道剛湏用機陸龜蒙雨後山容若動天寒樹色如消目送廻汀隠隠心隨挂)
(席摇摇白蔣知秋露裛青楓欲暮烟饒莫問吳趨行樂酒旗竿倚河橋把鈎絲隨浪遠採蓮衣染香濃)
(綠倒紅飄欲盡風斜雨細相逢斷岸沈漁□略裘重網鄰村送客&KR2556;&KR1956;即是清霜刮野乘閑莫厭)
松江在郡南四十五里禹貢三江之一也三江自具辨
證門今按松江南與太湖接吳江縣在江濆垂虹跨
其上天下絶景也(程俱松江賦䲭夷子皮既棄越相乘扁舟攜西子泝東流方將家五)
(湖以長邁屣萬鍾而不留放若巨魚縱大壑脱若六驥馳坦道而挟輕輈時則八荒收雲千里一碧狂瀾)
(不興遠岫凝色目盡意往雲天出没引風穡以悲嘯趣烟波而不極於是遇亡是叟而問津焉曰三江之)
(湊實為五湖地脉四達衍為松江洶洶渾渾溶溶洋洋孤岑連障七十有二眇若散螺黛於微茫五湖之)
(中大曰包山風穴晝暝霜林夏寒暮烟屯其疊翠冬實纍其錯丹麟鶴之所憩蛟鼉之所淵山中之人忘)
(世與年條桑縹緲之下採石明月之灣窮是則歸墟草衣木茹泊若追羲盤而與還江流之)
(王百谷於一吸環齊州於一區大鵬奮翅於泱漭燭龍洗光于咸虞由江而下二百餘里布帆無恙尚可)
(以朝海門而暮方壺雖然善賈者據其會善摶者扼其吭方趣南則遺北既畫圓而失方今子將攬衆物)
(之會莫若遐觀乎中央惟是江湖之接二洲相望散荒墟於垤塊識斷岸於毫芒嘗試與子至中流而四)
(顧隂霾鬱興不辨雲水天高日出萬頃在目者五湖也岡岫相屬如走如伏溟濛突兀乍見乍失者包山)
(也擁松江之上流窮海道于一葦時矯首而斯盡固可以訪漁樵而種魴鯉亦優游而卒歲矣吾子以為)
(何如子皮曰然務外游者有待樂内觀者無窮吾方以日月為燭六合為宫參天地以為友從四海之諸)
(公乘雲氣御飛龍指包山於遺礫攬五湖于一鍾松江之勝又安能芥蔕於胷中乎後松江賦程子既為)
(松江賦假鴟夷子皮設亡是叟以為詞是夜夢有夫頎然而長黧色而脩髯叩舷而稱曰松江之勝吾子)
(之詞侈矣然子亦聞吳越之遺事乎唯而答曰長橋卧波截江之衝飛欄疊架排霧横空萬景所會而垂)
(虹屹立乎其中吾嘗登垂虹顧二渚尚想夫霸國之爭䧺方其踐忍烏喙差耕石田禍起腋下謀誤機先)
(見吳軍江北越軍江南殺氣朝合軍聲夜嚴銜枚北渡奮為兩翼方風馳而霧障頓雷轟而電擊吳卒麕)
(潰江流赭赤畢夫椒之世仇償會稽之膽食於此盖夫子之䧺績乃自太湖過横山亂越来之溪登姑胥)
(之臺弔亡國於游鹿指血化於黃埃挽艅艎以凌江卷旌旗而南歸則夫子於此退身行意揖句踐而長)
(辭盖與夫咎犯之貪天子推之獨賢歌龍蛇而激憤塊然與喬木而偕燔者不可同日而言矣間者五季)
(棼亂錢鏐崛興蘇據都會乃淮浙之必爭徐約先拔孫儒繼焚彼得之不能以歲月守我守之不能以歲)
(月寧則江之兩涯相為二城鎮威武之右境遏淮南之寇兵實用武者之所憑版圖入)
(朝置為縣治畫井疆設羣吏膏壤碁别居廬鱗次帶以千尺之橋捍以百里之塘舟輿所通樓觀相望曾)
(城邑之幾時翳喬木之蒼蒼矣吾嘗歎曰一江方東雖逝不流閱世事之萬變去莫知其所遁而来莫知)
(其所由今之松江其昔之松江耶抑夜半之蔵舟失萬世於俯仰盡賢愚於一丘夫子亦嘗弔抉眼之忠)
(魂而訪伏劒者之靈游不乎子皮不對顧謂西子援琴而歌歌曰霰雪紛兮雲霏霏帶長鋏而佩寳璐兮)
(子安適而不歸歲婉晚而將暮兮路既壅而中迷嗟二子之不返折疏麻而搴杜若羌摇摇其遺誰餘音)
(未息蘧然而覺掉頭載歌付千古於一笑宋之問夜渡吳松江懷古宿帆震澤口曉渡松江瀆櫂撥魚龍)
(氣舟衝鴻鴈羣信潮頓覺滿晴浦稍將分氣赤海生日光清湖起雲水鄉盡天衛歎息為吳君謀士伏劒)
(死至今悲所聞又渡吳江别王長史倚棹望兹川銷魂獨黯然鄉連江北樹雲斷日南天劒别龍初没)
(書成鴈不𫝊離舟意無限催渡復催年張懷多年襆被玉山岑鬢雪欺人忽滿簮駑馬雖然貪棧豆野麋)
(終是憶長林鱸魚未得乘歸興鷗鳥唯應信此心見說新橋好風景會湏乘月濯煩襟劉長卿洞庭初下)
(葉南客不勝愁明月天涯夜青山江上秋一官成白首萬里寄滄洲久被浮名繫能無愧海鷗杜牧堠館)
(人稀夜更長姑蘇城遠樹蒼蒼江湖潮落高樓迥河漢秋歸廣殿凉月轉碧梧移鵲影露低紅草濕螢光)
(文園詩侣應多思莫醉笙歌掩華堂泊松江清露白雲明月天與君齊棹木蘭船風波湖雨一相失夜)
(泊横塘心渺然白居易松江亭攜樂觀魚震澤平蕪岸松江落葉波在官常夢想為客始經過水面排罾)
(網船頭簇綺羅朝盤鱠紅鯉夜燭舞青娥鴈斷知風急潮平見月多繁絲與促管不解和漁歌薛據泊震)
(澤口日落草木隂舟徒泊江汜蒼茫萬象開合沓聞風水㳂泊值漁翁䆗窱逢樵子雲開天宇靜月明照)
(萬里早鴈湖上飛晨鐘海邊起獨坐嗟遠遊登岸望長洲寥落星欲盡曈曨氣漸收行蔵空自秉知識仍)
(未周伍胥既伏劒范蠡亦乘流欲竟鼓枻去三江多客愁許渾泊松江渡漠漠故宫地月凉風露幽雞鳴)
(荒戍曉鴈過古城秋楊柳北歸路蒹葭南渡舟去鄉今已遠更上望京樓皮日休松江早春松陵清淨雪)
(消初見底新安恐未如穩凭船舷無一事分明數得鱠殘魚陸龜蒙柳下江飡待好風暫時還得狎漁翁)
(一生無事烟波足唯有沙邊水勃公錢昭度憶具區平生愛具區島嶼夹陂湖竹雨籠鸂鶒花烟溼鷓鴣)
(神仙疑有宅魚鼈自為都何事勞長想機雲本是吳梅堯臣送裴如晦宰吳江吳江田有粳粳香舂作雪)
(吳江下有鱸鱸肥膾堪切炊粳調橙虀飽食不為餮月從洞庭来光映寒湖凸長橋坐虹背衣濕霜未結)
(四顧無纖雲魚跳明鏡裂誰與子同遊去若秋鷹掣又憶吳松江晚泊念昔西歸時晚泊吳江口回隄)
(遡清風淡月生古柳夕鳥獨遠来漁舟獨在後當時誰與同泣憶泉下婦蔡肇除夜宿垂虹亭東南勝處)
(未忘情老去扁舟復此行小邑歲除無市井下田水落見農耕雪消西嶺層稜出春到重湖鱗甲生橋下)
(霜蛟貪睡美為槌千鼓作雷聲王禹偁中郎亭榭據江鄉雅稱詩翁賦醉章&KR1052;菜鱸魚好時節晚風斜日)
(舊烟光一杯有味功名小萬事無心歲月長安得便抛塵網去釣舟閒倚畫欄傍二年為吏住江濱重)
(到江頭照病身滿眼碧波輸野鳥一蓑疎雨屬漁人隨船曉月孤輪白入座晴山數點春張翰精靈應笑)
(我綠袍依舊惹埃塵又松江亭登臨陡覺挹塵埃時有清風颯滿懷螮蝀一條連古岸玻璃萬頃自天)
(来寒光浩渺輕烟闊綠玉參差遠岫排南指閩山猶萬里遠人歸興正無涯汎吳松江帶篷疎薄漏斜)
(陽半日孤吟未過江惟有鷺鶿知我意時時翹足對船窗陳堯佐平波渺渺烟蒼蒼菰蒲纔熟楊柳黃扁)
(舟繫岸不忍去秋風斜日鱸魚鄉蔣堂游松江江人見我謂誰何行李無羈野意多六幅青帆趁潮去一)
(樽白酒扣舷歌沙邊歷歷辨雲樹島外濺濺弄月波興盡歸来還更喜舞鷗相送入烟蘿長橋觀魚曙)
(光東向欲朧明漁艇縱横映遠汀濤面白烟昏落月嶺頭殘燒混疎星鳴榔莫觸蛟龍睡舉網時聞魚鼈)
(腥我實宦遊無况者擬来隨爾帶笭箵中秋新橋對月月晃長江上下同畫橋横截冷光中雲頭灔灧)
(開金餅水面沈沈卧彩虹佛氏解為銀色界仙家多住玉華宫地䧺景勝言難盡但欲追隨乘曉風蘇軾)
(吳越溪山興未窮強扶衰病過垂虹浮天自古東南水送客今朝西北風絶境自忘千里遠勝遊難復五)
(人同舟師不會留連意擬看斜陽萬頃紅二子緣詩老更窮人間無處吐長虹平生睡足連江雨盡日)
(舟横擘岸風人笑年来三黜慣天教我輩一樽同知君欲寫長相憶更送銀盤尾鬛紅楊備長橋漁市花)
(村夹酒樓山光沈碧水光浮松陵雨過船中望一道青虹兩岸頭吳江松陵水國面松江學弄漁竿對)
(酒缸驚起鴛鴦是旗鼔背帆飛去一雙雙章憲松江謁王文孺令宰署退凉生過雨天鳬飛鷺浴暮江前)
(秋風小浪鴨頭水斜日輕帆燕尾船青眼却欣逢地主白頭相對聳詩肩林塘勝處開樽俎只欠冰輪特)
(地圓晚泊松江長隄牽百丈舴艋泝清漪山與殘霞暝水將秋色宜江寒征鴈度天遠暮帆遲賸欲浮)
(家去烟波學子皮)
交讓瀆在羅城之東北隅(楊備琴丁結友事耕耘田熟翻如虞芮君彼此持廉為棄)
(物一名交讓兩難分)
女墳湖在吳縣西北昔吳王葬女處事具冢墓門(皮日休萬)
(貴千奢已寂寥可憐幽憤為誰嬌湏知韓重相思骨直在芙蓉面下消陸龜蒙水平波淡遶回塘鶴殉人)
(沈萬古傷應是離魂雙不得至今沙上少鴛鴦)
越来溪在横山下與石湖連相𫝊越兵入吳時自此来
故名溪上有越城雉堞宛然(楊備臨流何必弔前非且說吳宫得意時夹岸)
(桃花烟水綠畫船安隱載西施)
箭涇一名採香徑事具往蹟門
夏駕湖在吳縣西城下吳王夀夢避暑駕遊于此故名
今城下但存外濠即漕河也河西悉為民田不復有
湖民猶於河之傍種菱甚美謂之夏駕湖菱云(楊備湖面)
(波光鑑影開綠荷紅芰遶樓臺可憐風物還依舊曾見吳王六馬來)
錦帆涇即城裏㳂城濠也相𫝊吳王錦帆以遊今濠故
在亦通大舟間為民間所侵有不通處
採蓮涇在城内東南隅運河之陽也今可通舟兩岸皆
民居亦有空曠為蔬圃此種蓮舊蹟也上有採蓮涇
橋
吳郡志卷十八
