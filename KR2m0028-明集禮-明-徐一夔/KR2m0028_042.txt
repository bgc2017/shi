明集禮卷四十二
儀仗篇
總序
昔者軒轅氏創旗盖麾幢之容列卒伍營衛之警所以
謹出入之防嚴尊卑之分而示天下後世以至公之制
也盖人君者天下之至尊也清道而行静室而止植戟
懸楯晝夜誰何豈直以為觀美哉盖所以為慎重也慎
重則尊嚴尊嚴則整肅而儀仗者所以尊君而肅臣也
故周官隸僕掌蹕宫中之事漢朝會則衞官陳車騎張
旗幟唐㳂隋制置衛尉卿掌儀仗帳幕之事宋衛尉領
左右金吾街司左右金吾仗司六軍儀仗司主清道徼
巡排列奉引儀仗元置拱衛司領控鶴戶以供其事國
朝制黃麾仗凡正至聖節朝會及冊拜接見蕃臣儀鸞
司陳設儀仗而中宫東宫親王皆有儀仗之制焉今集
古今沿革以著于篇
乘輿
周官隸僕掌蹕宫中之事蹕謂止行者若今警蹕也漢
高祖朝長樂宫庭中陳車騎戍卒衞官設兵張旗幟殿
下郎中俠陛陛數百人後漢正旦天子幸德陽殿臨軒
虎賁羽林弧弓撮矢(束矢也)陛戟左右戎頭(即兜鍪)偪脛(行縢)
(也)陪前向後梁制二仗行幸則有槊仗近燕則有隊仗隋
有三仗六行在大仗内行别六十人而其詳皆無紀焉
唐制凡朝會之仗三衛番上分為五仗號衙内五衞一
曰供奉仗以左右衛為之二曰親仗以親衛為之三曰
勲仗以勲衛為之四曰翊仗以翊衛為之皆服鶡冠緋
裌五曰散手仗以親勲翊衛為之服緋絁裲襠繡野馬
列坐東西廊下每月以四十六人立内廊閣外號曰内
仗以左右金吾衛將軍當上中郎將一人押之有押仗
官有知隊仗官朝堂置左右引駕三衛六十人分五番
引駕佽飛六十六人分六番元日冬至大朝會宴見蕃
國王則供奉仗散手仗立於殿上黃麾仗樂懸五路五
副路屬車輿輦繖二翰二陳於庭扇一百五十有六三
衛三百人執之陳於兩廂黃麾仗左右箱各十二部十
二行一長戟六色氅二儀鍠五色幡三大矟小孔雀氅
四小戟刀楯五短戟五色鸚鵡毛氅六細射弓箭七小
矟鸚鵡毛氅八金花朱縢絡楯刀九戎雞毛氅十細射
弓箭十一大鋋白毦十二金花綠縢絡楯刀皆服五色
雲花襖帽每行一色黃麾仗首尾廂各絳引幡二十引
前十掩後十廂各獨揭鼓十二重重二人首二部獅子
袍次一部豹文袍每黃麾仗一部鼓一諸衛大將軍各
一人檢校被繡袍又有五旗仗左右衛黃旗仗立於兩
階之次左右驍衛赤旗仗列於東西廊下左右武衛白
旗仗居驍騎之次左右威衛黑旗仗立於階下左右領
軍衛青旗仗居威衛之次鍪甲弓箭刀楯矟&KR1483;各隨五
旗之色又有夾轂隊廂各六隊隊三十人親勲翊衛仗
廂各三隊隊四十人武衛内有持鈒隊執銀装長刀絳
引幡一金節十二分左右罕畢朱雀幢青龍白虎幢隊
各一百四十人分左右三行又殳刀步甲隊殳仗左右
廂千人廂别二百五十人執殳百五十人執义(殳义戟類殳無)
(刃而短黑飾兩末义青飾兩末)步甲隊從左右廂各四十八前後皆二
十四次左右金吾衛辟邪旗隊又清游隊朱雀隊玄武
隊諸衛俠門隊長槍隊與諸隊相間朝日殿上設黼扆
躡席熏爐香案百官班齊扇合皇帝陞御座内謁者喚
仗羽林勘契仗入朝罷皇帝步入東序門然後放仗内
外仗隊七刻乃下宴蕃客日隊下復立半仗于兩廊朔
望受朝及蕃客辭見加纛矟隊儀仗減半凡千牛仗立
則全仗立千牛仗者以千牛備身為之皆執御刀弓箭
升殿列御座左右其内外路門以排道人帶刀捉仗而
立號曰立門仗宣政左右門仗内外三番而立號曰交
番仗皇帝親征纂嚴諸衛列黃麾仗巡狩建牙旗於壝
外黃麾大仗屯門鈒戟陳壝中(鈒插也制本插車傍)冊太子列黃
麾大仗冊三師三公親王設黃麾半仗冊公主設鈒戟
近仗于殿庭宋御殿儀仗本充庭之制殿庭屯門皆列
諸衛黃麾大仗太祖又增創錯繡諸旗并幡氅等正至
五月一日御正殿則陳之青龍白虎旗各一分左右五
嶽旗五在左五星旗五在右五方龍旗二十五在左五
方鳳旗二十五在右紅門神旗二十八分左右朱雀真
武旗各一分左右皂纛十二分左右(以上金吾)天一太一旗
各一分左右攝提旗二分左右五神旗五(木火在左金水土在右)
北斗旗一在左二十八宿旗各一(角宿至壁宿在右奎宿至軫宿在左)風
伯雨師旗各一分左右白澤馴象仙鹿玉兔馴犀金鸚
鵡瑞麥孔雀野馬犛牛旗各二分左右日月合璧旗一
在左五星連珠旗一在右雷公電母旗各一分左右軍
公旗六分左右黃鹿飛麟兕騶牙白狼蒼烏辟邪網子
貔旗各二分左右信幡二十二分左右傳教告止幡各
十二分左右黃麾二分左右(以上兵部)日旗月旗各一分左
右君王萬歲旗一在左天下太平旗一在右獅子旗二
分左右金鸞金鳳旗各一分左右五方龍旗各一(青赤在左)
(黃白黑在右以上龍墀)龍君虎君旗各五分左右赤豹黃熊旗各
五分左右小黃龍旗一在左天馬旗一在右吏兵力士
旗各五分左右天王旗四分左右太歲旗十二分左右
天馬旗六分左右排闌旗六十分左右左右幡氅各五
行行七十五大黃龍旗二分左右大神旗六分左右又
制旗二十一南郊用之大黃龍負圖旗陳於明德門前
餘二十旗悉立於宿頓宫前遇朝會冊禮亦皆陳於殿
庭大慶殿大朝會黃麾大仗五千二十五人仗首左右
廂各二部絳引幡十執幡各一名服武弁緋繡寳相花
寬衫革帶大口袴(諸部隊大將軍將軍折衝果毅帥兵官銀帶袴并執儀人帽並隨色)
第一部左右領軍衛大將軍各一員(第二部左右領軍折衝)服平
巾幘紫繡白澤袍銀帶大口袴錦螣蛇佩横刀弓矢(後部)
(及步甲隊大將軍將軍折衝果毅服佩同)掌鼓一名(後部并服同)服帽緋繡抹額
寳相花寬衫革帶行縢鞵襪帥兵官一十人分左右(後部)
(并服同)服平巾幘緋繡寳相花寬衫銀帶大口袴執儀刀
部十二行每行持各十人(後部并仗同)第一行龍頭竿黃雞
四角氅(凡氅皆持以龍頭竿)第二行儀鍠五色幡第三行青孔雀
五角氅第四行烏戟第五行緋鳳六角氅第六行細弓
矢第七行白鵝四角氅第八行朱縢絡盾刀第九行皂
鵝六角氅第十行細弓矢第十一行矟第十二行綠縢
絡盾刀揭鼓二掌揭鼓二人(後部同)服帽黃繡抹額寳相
花寬衫革帶行縢鞵襪(第二第七行銀褐第三第十一行青第四第九行皂第五第八)
(第十第十二行并揭鼓緋後部准此)以上排列左右廂第一部各於軍員
之南居次廂第一部稍前第二部於第一部之後並相
向次廂左右各三部第一部左右屯衛大將軍各一員
(第二部左右武衛大將軍第三部左右衛將軍)果毅各一員(第二第三部折衝)服飛麟
袍(第二部瑞鷹第三部瑞馬)於仗首左右廂第一部之南相向持黃
麾幡二人服武弁黃繡寶相花寬衫革帶大口袴在當
御廂前分立當御廂左右各一部左右衛果毅各一名
服瑞馬袍於玉輅之前分左右並北向次後廂左右各
三部第一部左右驍衛將軍各一員(第二部左右領軍衛折衝第三部左)
(右領軍衛果毅)服赤豹袍(第二第三部白澤)第一部分於當御廂之左
右差後第二部左在金輅之後偏西右在象輅之後偏
東第三部左在革輅之後偏西右在木輅之後偏東並
北向次後左右廂各三部第一部左右武衛將軍各一
員(第二部左右武衛將軍第三部左右領軍衛折衝)服瑞鷹袍(第二部飛麟第三部白澤)各
在網子鶡冠貔旗之前東西相向左右廂各步甲十二
隊第一隊左右衛果毅各一員(第二隊左右衛第四隊左右驍衞第六隊左右)
(武衛第八隊左右屯衞第十第十二隊左右領軍衞並折衝第三隊左右驍衞第五隊左右武衛第七隊左右)
(屯衞第九第十一隊左右領軍衞並果毅)服瑞馬袍(第三第四隊赤豹第五第六隊瑞鷹第七第八)
(隊飛麟第九至第十二隊白澤)貔旗二(第二第十一隊鶡雞第三隊仙鹿第四隊金鸚鵡第五隊瑞麥)
(第六隊孔雀第七隊野馬第八隊犛牛第九隊甘露第十隊網子苐十二隊同苐一隊)執旗二人
服帽黃繡抹額寳相花寬衫(第五第六隊銀褐第七第八隊皂苐九第十隊青第)
(十一第十二隊緋)革帶佩横刀黃鍪甲(第五第六隊白第七第八隊黑第九第十隊青)
(第十一第十二隊赤)刀盾(第四第六第八第十第十二隊弓矢)三十人為五重服錦
臂褠行縢鞵韈以上第一至第六隊在仗首第二部北
第七至第十二隊在仗首第二部南東西相向左右廂
後部各十二隊第一隊左右衛折衝各一員(第二隊左右衞第五)
(至第七隊左右武衞第十至第十二隊左右領軍衞並折衝苐三苐四隊左右驍衞苐八第九隊左右屯衞並)
(果毅)服錦帽緋繡戎服瑞馬大袍(第三第四隊赤豹第五至第七隊瑞鷹第八第)
(九隊飛麟第十至十二隊白澤)錦帶窄袴佩横刀弓矢角端旗二(第二隊赤)
(熊第三隊兕第四隊太平第五隊馴犀第六隊鵕䴊第七隊騼䮷第八隊騶牙第九隊蒼烏第十隊白狼第十)
(一隊龍馬第十二隊金牛)執旗二人服佩同步甲隊(苐一苐六第十一隊青第二第)
(七第十二隊緋第三苐八隊黃第四第九隊銀褐第五第十隊皂)執弩五人為一列弓
矢十人為二重矟二十人為四重服錦帽青繡寳相花
袍(執矟人以緋)革帶大口袴以上在大慶門外第一至第四
隊在前第五至第八隊在後第九至第十二隊又在其
後東西相向真武隊金吾折衝都尉一員服平巾幘紫
繡辟邪袍銀帶大口袴錦螣蛇佩横刀弓矢仙童真武
螣蛇神龜旗各一執旗各一名服繡抹額寶相花寬衫
革帶佩横刀弓矢執䂍矟二人分左右弩五人為一列
弓矢二十人為四重矟二十五人為五重服平巾幘緋
繡寶相花寬衫革帶大口袴以上在大慶門外中道北
向排列殿中省尚輦陳孔雀扇四十於簾外執扇各一
名服介幘絳韝衣銅革帶白綾韈烏皮履陳輿輦於龍
墀大輦在東部押執擎人二百二十二人要輿在南一
十七人小輿又在南二十五人皆西向平輦在西逍遥
在南共三十七人皆東向將校都將並帽子忠佐至指
揮使以宜男錦襖副指揮使軍使副兵馬使以黃獅子
十將將虞候以方勝練鵲節級白獅子皆銀帶腰輿小
輿下節級并輿輦下長行並武弁冠黃絁繡對鳳寬衫
紫羅生色袒帶白絹勒帛袴紫絹行縢白獅子錦襖銀
帶設繖扇於沙墀方繖二分左右執繖扇將校二人服
弓脚幞頭碧襴衫金銅革帶烏皮鞾團龍扇四分左右
夾繖執扇都將四人服同將校方雉扇一百分繖扇之
後各五行每行十執扇長行一百人服武弁緋繡寳相
花大袖大口袴銅革帶押當職掌二人各立團龍扇之北
服介幘絳褠衣革帶襪履金吾引駕官二人分立團
龍扇之南服二梁冠朝服文德殿視朝大慶殿冊命諸
王大臣黃麾半仗共二千二百六十五人殿内仗首左
右廂各一部每部一百二十四人在金吾仗南東西相
向絳引幡十執幡各一名分部之南為五重(當御廂左右部同左)
(部在帥兵官東右部在帥兵官西各為十重)服武弁緋繡寶相花寬衫革帶
大口袴(當御廂左右部服同弁以紗為之其餘弁幘同繡衫二月一日至九月終以纈袍抹額錦帽臂)
(鞲螣蛇並准此)左右領軍衛大將軍各一員在部中間(次廂左右第一)
(第二第三部同)服平巾幘紫繡白澤袍銀帶大口袴錦螣蛇佩
横刀弓矢(次廂左右各三部當御廂次後廂左右各一部及部甲隊左右各六隊大將軍折衝果毅)
(服佩同)掌鼓一名次大將軍後(次廂左右第一部并當御廂左右部次果毅次廂左)
(右第二第三部次折衝次後廂左右部次將軍)服帽緋繡抹額寳相花寬衫革
帶行縢鞵襪帥兵官十人分部之南北為五重(北在絳引幡之)
(南南在絳引幡之北次廂左右第一第二第三部在部之南北當御廂次後廂左部在黃氅東右部在黃氅西)
服平巾幘緋繡寳相花寬衫錦帶大口袴執儀刀部並
十行每行持各十人每色兩行為五重(次廂左右第一第二第三部同)
(當御廂次後廂左右部每色一行為十重左部以東為首右部以西為首並次帥兵官)第一行龍
頭竿黃雞四角氅(凡氅皆持以龍頭竿)第二行儀鍠五色幡第三
行青孔雀五角氅第四行烏戟第五行緋鳳六角氅第
六行細弓矢第七行白鵝四角氅第八行朱縢絡盾刀
第九行皂鵝六角氅第十行矟揭鼓二人分立緋氅烏
戟後當中間(次廂左右第一第二第三部同當御廂次後廂並一在儀鍠青氅間一在弓矢白氅)
(間與後行齊)服帽繡抹額寶相花寬衫革帶行縢鞵襪(服隨氅色)
(内白氅儀鍠幡並以銀褐烏戟以皂弓矢以黃矟以青刀盾揭鼔並以緋)次廂左右各三部
次左右廂仗首之南東西相向第一部左右屯衞大將
軍各一員果毅各一員次大將軍後服飛麟袍掌鼓以
下至掌揭鼓人服飾人數並同仗首黃麾幡二執各一
名分立當御左右廂前中間北向服武弁黃繡寳相花
寬袖衫革帶大口袴當御廂左右各一部在殿門裏中
道東西並北向左右衛果毅各一員服瑞馬袍次後廂
左右各一部(每部一百一十四人)次當御廂南左右驍衞將軍各
一員服赤豹袍左右廂各步軍六隊(第一隊每隊三十三人第二至第六)
(隊每隊各二十七人)分東西在仗隊後第一隊左右衞果毅各一
員(第二隊左右驍衛第四隊左右屯衞第六隊左右領軍衞並折衝第三隊左右武衞第五隊左右領軍衛)
(並果毅)服瑞馬袍(第二隊赤豹第三隊瑞鷹第四隊飛麟第五第六隊白澤)貔旗二(第二)
(隊金鸚鵡第三隊瑞麥第四隊犛牛第五隊甘露第六隊白澤)執各一名服帽黃繡抹
額寶相花寬衫(第三隊銀褐第四隊皂第五隊靑第六隊緋)革帶佩横刀黃
鍪甲(第三隊銀褐第四隊黑第五隊青第六隊赤四月一日至七月終皮囤項以纈絹代減披膞副腿加)
(隨色纈衫襯)刀盾(内第二第四第六隊弓矢)三十人為五重(第二隊至第六隊各二十)
(四人為四重)服錦臂褠行縢鞵襪殿門外(大慶殿於大慶殿門外)左右
廂後部各六隊每隊三十八人在廊下親從後東西相
向第一隊左右衞折衝各一員(苐三隊左右武衛第五隊左右領軍衛並折衝)
(第二隊左右驍衛第四第六隊左右衛並果毅)服錦帽緋繡戎服瑞馬大袍(第二)
(隊赤豹第三隊瑞鷹第五隊白澤第四隊第六隊飛麟)銀帶窄袴佩横刀弓矢角
端旗二(第二隊太平第三隊馴犀第四隊騶牙第五隊白狼第六隊蒼烏)執旗各一名
服佩同步甲隊(第一隊第六隊黃第二隊銀褐第三隊青第四隊皂第五隊緋)執弩五
人為一列弓矢十人為二重矟二十人為四重服錦帽
青繡寶相花袍(矟以緋)革帶大口袴真武隊五十七人在
端禮門内中道北向(大慶殿於殿門外)金吾折衝都尉一員在
隊前服平巾幘紫繡辟邪袍銀帶大口袴錦螣蛇佩横
刀弓矢仙童真武螣蛇神龜旗各一執旗各一名服皂
繡抹額寳相花寬衫革帶佩横刀執䂍矟二人(分左右)弩
五人為一列弓矢二十人為四重矟二十五人為五重
服平巾幘緋繡寶相花寬衫革帶大口袴排列仗隊職
掌六人分立仗隊之間殿内四人殿外二人服直脚幞
頭紫羅寬衫殿中省尚輦陳扇二十於簾外執扇殿侍
二十人服直脚幞頭紫羅寬衫銀帶陳腰輿小輿於東
西朵殿腰輿在東小輿在西人員都將各一名輦官共
四十人人員並帽子都輦官並卷脚幞頭紫羅夾三襜
紅錦襖銀帶(二月一日至九月終錦樣纈羅衫)陳繖扇於殿下方繖二
分左右團龍扇四分左右夾繖並執扇各一名(將校或節級)
方雉扇六十分左右作三重在繖扇之後輦官長行各
一名執人服並同大朝會執繖扇等人金吾左右將軍
各一員在繖扇之南稍前服本色服四色官四人二人
立於將軍之南與繖扇一列宣勑放仗二人在引駕官
南並直脚幞頭綠公服金銅帶烏皮鞾執儀刀引駕官
三人在親從官後服直脚幞頭紫公服長行二十四人
在四色官之南並弓脚幞頭碧襴衫餘同四色官排列
官二人在長行之南並帽子紫繡大袖襖次金甲天武
官二人在長行南並金銅兜鍪衣甲執鉞以上並分東
西相向立設旗於殿門之外青龍旗一在左五嶽神旗
各一次之五方色龍旗各一次之五方色龍旗各一又
次之白虎旗一在右五星神旗各一次之五方色鳳旗
各一次之五方色凰旗各一又次之執人並帽子繡抹
額寬衫各隨方色紫宸殿大遼使朝用黃麾角仗共一
千五十六人殿内黃麾幡二執幡各一名次四色官之
南分左右服武弁黃繡寳相花寬衫革帶大口袴(弁以紗為)
(之其餘弁幘同繡衫二月一日至九月終以襭袍抹額錦帽臂鞲螣蛇並准此)仗首左右廂各
一部(每部一百一十四人)朵殿下稍南絳引幡十執幡各一名分
部之南北各為五重服武弁緋繡寶相花寬衫革帶大
口袴左右領軍衞大將軍各一員在部中間稍南(次廂左右)
(第一第二部同)服平巾幘紫繡白澤袍銀帶大口袴錦螣蛇佩
横刀弓矢(次廂左右第一第二部及步甲隊大將軍折衝果毅服佩同)掌鼓一名次
大將軍後(次廂左右第一部次果毅第二部次折衝)服帽緋繡抹額寶相花
寬衫革帶行縢鞵襪帥兵官十人分部之南北(北在絳引幡之)
(南南在絳引幡之北次廂左右第一第二部在部之南北)各為五重服平巾幘緋繡
寶相花衫銀帶大口袴執儀刀部九行每行持各十人
第一行龍頭竿黃雞四角氅(凡氅皆持以龍頭竿)第二行儀鍠五
色幡第三行青孔雀五角氅第四行烏戟第五行緋鳳
六角氅第六行細弓矢第七行白鵝四角氅第八行矟
第九行皂鵝六角氅掌揭鼓一人在緋氅烏戟之後中
間(次廂左右第一第二部同)服帽繡抹額寶相花寬衫革帶行縢鞵
襪仗各五重(服隨氅色内氅儀鍠幡並以銀褐烏戟以皂弓矢以黃矟以青揭鼔以緋)次廂
左右各二部(每部一百五人)次左右廂仗首之南第一部左右
屯衛大將軍各一員(第二部左右武衛大將軍)果毅各一員(第二部折衝)
次大將軍後服飛麟袍(第二部瑞鷹)掌鼓以下至掌揭鼓服
飾人數並同仗首殿外左右廂各步甲三隊(每隊三十三人)第
一隊左右衞果毅各一員(第二隊左右驍衞折衝第三隊左右武衛果毅)服瑞
馬袍(第二隊赤豹第三隊瑞鷹)貔旗二(第二隊金鸚鵡第三隊瑞麥)執旗各一名
服帽黃繡抹額寶相花寬衫(第二隊左青右銀褐第三隊左赤右黑)革帶
佩横刀黃鍪甲(第二隊左青右銀褐第三隊左赤右黑)刀盾(内第二隊弓矢)三十
人為五重(鍪甲四月一日至七月終皮囤項以纈代减披膞副腿加隨色纈衫襯)服錦臂
韝行縢鞵襪左右廂後部各三隊(第一隊每隊三十八人第二隊每隊三十)
(三人)第一隊左右衞折衝各一員(第二隊左右驍衞果毅第三隊左右武衛折衝)
服錦帽緋繡戎服瑞馬大袍(第二赤豹第三瑞鷹)銀帶窄袴佩横
刀弓矢角端旗二(第二隊太平第三隊馴犀)執旗各一名服佩同步
甲隊執弩五人為一列弓矢二十人為二重(第二第三隊為一列)
矟二十人為四重服錦帽青繡寶相花袍(矟以緋)革帶大
口袴排列仗隊職掌二人次廂第二部之南分左右服
直脚幞頭紫羅寬衫以上殿内外仗隊東西相向排列
殿中省尚輦陳輿輦於東西朵殿平輦在東西向逍遥
輦在西東向設繖扇於殿下方繖二分左右團龍扇四
分左右夾方繖方雉扇二十四分左右各二重在繖扇
之後金吾四色官一名宣勑放仗服飾同視朝四色官
一名文德殿發冊用黃麾細仗共一千四百二人設日
旗萬歲旗獅子旗金鸞旗青龍旗赤龍旗各一在殿東
階之東以西為上月旗天下太平旗獅子旗金鳳旗白
龍旗黑龍旗各一在殿西階之西以東為上每旗執撦
四人俱北向立並服五色繡衫錦臂韝押當職掌二人
分左右立於日月旗南服介幘絳褠衣革帶履次方繖
二團龍扇四夾方繖執繖扇各一名執人並弓脚幞頭
服碧襴衫革帶烏皮鞾次金吾上將軍二人大將軍二
人將軍四人引駕官四人並朝服次金甲二人服金甲
兜鍪鳳翅執鉞次四色官六人内二人執笏餘執金銅
儀刀並服幞頭綠羅公服金銅帶白絹袴烏皮鞾次碧
襴二十四人並弓脚幞頭碧襴衫金銅帶白絹袴烏皮
鞾内執金銅儀刀左右各六人在北次都押衙二人立
於碧襴之南少退服幞頭紫羅繡襖金銅帶次皂纛旗
一十二每旗執撦五人並皂紗帽皂寬衫皂絹袴皂鞵
襪左右金吾仗司員僚各一名押纛立於旗南服幞頭
紫繡寶相花大袖次青龍旗一在東白虎旗一在西每
旗執撦六人服繡抹額寬衫白絹袴(抹額衫執青龍旗人以青執白虎旗)
(人以銀褐)員僚二人押旗分左右在旗之北並幞頭紫繡寶
相花大袖以上並分左右東西相向次五方龍旗二十
五在東五方鳳旗二十五在西每五旗相間各依方色
排列次五嶽神旗五在東五星神旗五在西各依方位
排列每旗執撦三人並服逐色抹額繡寬衫白絹袴次
朱雀旗一在東真武旗一在西每旗執撦六人服繡抹
額寬衫白絹袴(抹額衫執朱雀旗人以緋執真武旗人以皂)以上並北向員
僚二人押旗在旗之南分左右並幞頭紫繡寶相花大
袖襖次紅門旗二十八分左右每旗執撦三人各服五
色繡抹額寬衫白絹袴次寅卯辰巳午未旗六在東申酉
戌亥子丑旗六在西天王旗四分左右夾辰旗次龍君
旗五次赤豹旗五次吏兵旗五每旗各為一列在東每
列掩尾天馬旗一以次於東次虎君旗五次黃熊旗五
次力士旗五每旗各為一列在西每列掩尾天馬旗一
以次於西以上每旗執撦三人並服錦帽錦臂韝五色
繡衫白絹袴革帶員僚六人押仗各分立於旗前並幞
頭紫羅繡大袖襖次員僚四人押旗分左右東西為一
列(每列二員一員服紫繡白澤袍一員服瑞馬袍)左廂第一隊&KR0008;雞白澤玉馬
貔旗四瀆旗各一為一列(下至第九隊旗行列准此)第二隊角宿亢
宿氐宿房宿心宿旗各一第三隊虚宿危宿室宿壁宿
奎宿旗各一第四隊參宿井宿鬼宿柳宿駃騠旗各一
第五隊三角獸黃鹿苣文馴象飛麟旗各一第六隊辟
邪玉兔吉利仙鹿祥雲旗各一第一隊花鳳飛黃野馬
金鸚鵡瑞麥旗各一第八隊孔雀兕甘露網子角端旗
各一並各為一列第九隊犛牛旗一設於孔雀旗後右廂第
一隊同左箱第一隊第二隊尾宿箕宿斗宿牛宿女宿
旗各一第三隊婁宿胃宿昴宿畢宿觜宿旗各一第四
隊星宿張宿翼宿軫宿駃騠旗各一第五隊至第八隊
並同左廂第五至第八隊第九隊騶牙旗二蒼烏旗一
相間為一列以上每旗執撦三人俱北向並服五色繡
寶相花抹額衫革帶員僚二人押黃麾立於龍鳳旗之
北服幞頭紫絁繡瑞鷹袍左右廂五色龍鳳旗之東西
各設黃麾幡二執幡各一名(以下執幡人數准此)次告止幡五次
傳教幡五次信幡五次絳麾幡二次絳引幡五執黃麾
絳麾幡絳引幡人並服武弁繡寶相花衫革帶(執黃麾絳麾幡)
(人以黃繡執絳引幡人以緋繡)執告止幡傳教幡信幡人服繡寶相花
抹額衫繋帶(執告止傳教幡人以緋繡執信幡人以黃繡)員僚二人押黃麾
立於龍鳳旗北少東服幞頭紫繡瑞鷹袍排闌旗三十
自黃麾幡東西排列以次於南每旗執撦三人俱北向
鐙杖柯舒各三十於殿東西兩廂排列鐙杖起北柯舒
間之執各一名俱東西相向執排闌旗執鐙杖柯舒人
並服錦帽錦臂韝五色繡衫左右廂執白檊槍各七十
五人東西相向並服交脚幞頭五色繡抹額衫錦臂韝
銀褐繡捍腰又於騶牙旗南設大黃龍旗一在殿門裏
少西執撦二十人小黃龍旗一在大黃龍旗後少西執
撦三人次大神旗六分左右並服錦帽錦臂韝五色繡
衫革帶白絹袴衞尉寺押當儀仗職掌四人排仗通直
官二人大將二人節級二人檢察六人左右金吾仗司
押當職掌各一名排列官各一名職掌大將檢察並幞
頭寬衫(衞尉職掌緋羅衫大將檢察金吾職掌紫羅衫)排仗通直官幞頭紫公
服金吾排列官服帽節級幞並紫繡寶相花大袖襖宫
中導從五代漢乾祐中始置主輦十六人捧足一人掌
扇四人持踏床一人並服文綾袍銀葉弓脚幞頭尚宫
一人寳省一人高鬢紫衣書省二人紫衣弓脚幞頭新
婦二人高鬢青袍大將二人紫衣弓脚幞頭童子執紅
絲拂二人高鬢髻青衣執犀盤二人帶鬅頭黃衫執翟
尾二人帶鬅頭黃衫雞冠二人紫衣分執金灌器唾壺
女冠二人紫衣執香鑪香盤分左右以次奉引太平興
國初增主輦二十四人改服高脚幞頭輦頭一人衣紫
繡袍持金塗銀仗以督領之捧真珠七寶翠毛華株二
人衣緋袍捧金寶山二人衣綠繡袍捧龍腦合衣緋銷
金袍並高脚幞頭執拂翟四人鬅頭衣黃繡袍舊衣綾
袍紫衣者悉易以銷金及繡復增司簿一人内省一人
司儀一人司給一人皆分左右前導凡十七行每冬至
御殿祀郊廟步輦出入至垂拱殿即用之元大朝會殿
下設黃麾仗凡四百四十八人分布于丹墀左右各五
行右前第一行執大盖二人執華盖二人執紫方盖二
人執紅方盖二人執曲盖二人冠展角幞頭服緋絁生
色寳相花袍勒帛烏鞾次第二行執朱團扇八人執大
雉扇八人執中雉扇八人執小雉扇八人冠武弁服同
前執盖者次第三行執黃麾幡十人武弁青絁生色寶
相花袍青勒帛烏鞾執絳引幡十人武弁緋絁生色寶
相花袍緋勒帛烏鞾執信幡十人冠服同上其色黃執
傳教幡十人冠服同上其色白執告止幡十人冠服同
上其色紫第四行執葆盖四十人服緋絁生色寳相花
袍勒帛烏鞾執儀鍠斧四十人冠服同上其色黃執小
戟蛟龍掌四十人冠服同上其色青第五行執華盖四
十人服緋絁生色寶相花袍勒帛烏鞾執儀鍠斧四十
人冠服同上其色黃執小戟蛟龍掌四十人冠服同上
其色青左隊五行物件服色人數俱同右隊大明門外
牙旗仗凡五百二十八人分列左右左前第一行建天
下太平旗第一牙門旗第二每旗執者一人護者四人
皆五色緋巾五色絁生色寶相花袍勒帛雲頭鞾執人
佩劒護人加弓矢後屏五人執矟朱兜鍪朱甲雲頭鞾
左次第二行日旗第三龍君第四每旗執者一人護者
者四人後屏五人巾服執佩同前行建萬歲旗第一牙
門旗第二每旗執者一人護者四人後屏五人巾服執
佩同左前第一行右第二行月旗第三虎君旗第四每
旗執者一人護者四人後屏五人巾服執佩同前行左
次第三行青龍旗第五執者一人黃絁巾黃絁生色寳
相花袍勒帛花鞾佩劒護者二人朱白二色絁巾二色
絁生色寳相花袍勒帛花鞾佩劒加弓矢天王旗第六
執者一人巾服同上護者二人青白二色絁巾二色生
色寳相花袍勒帛花鞾佩劒加弓矢後屏五人執矟朱
兜鍪朱甲雲頭鞾風伯旗第七執者一人護者二人後
屏五人巾服執佩同天王旗雨師旗第八執者一人護
者二人後屏五人巾服執佩同青龍旗雷公旗第九執
者一人巾服佩同上護者二人青紫二色絁巾二色絁
生色寶相花袍勒帛花鞾佩劒加弓矢後屏五人執矟
白兜鍪白甲雲頭鞾電母旗第十執者一人護者二人
後屏五人巾服執佩同風伯旗吏兵旗第十一執者一
人護者二人巾服佩同雷公旗後屏五人執矟黃兜鍪
黃甲雲頭鞾右次第三行白虎旗第五執者一人黃絁
巾黃絁生色寶相花袍勒帛花鞾佩劒護者二人青朱
二色絁巾二色絁生色寳相花袍勒帛花鞾佩劒加弓
矢後屏五人執矟朱兜鍪朱甲雲頭鞾天王旗第六執
者一人巾服同上護者二人青白二色絁巾二色生色
寶相花袍勒帛花鞾佩劒護者二人青朱二色絁巾二
色絁生色寶相花袍勒帛花鞾佩劒加弓矢後屏五人
執矟朱兜鍪朱甲雲頭鞾天王旗第六執者一人巾服
同上護者二人青白二色絁巾二色生色寳相花袍勒
帛花鞾佩劒加弓矢後屏五人執矟朱兜鍪朱甲雲頭
鞾江瀆旗第七執者一人護者二人後屏五人巾服執
佩同天王旗河瀆旗第八執者一人巾服佩同上護者
二人青紫二色絁巾二色絁生色寶相花袍勒帛花鞾
佩劒加弓矢後屏五人執矟黃兜鍪黃甲雲頭鞾淮瀆
旗第九執者一人巾服佩同上護者二人青朱二色絁
巾生色寶相花袍勒帛花鞾佩劒加弓矢後屏五人巾
服執佩同白虎旗濟瀆旗第十執者一人巾服佩同上
護者二人朱白二色絁巾二色絁生色寶相花袍勒帛
花鞾佩劒加弓矢後屏五人執矟青兜鍪青甲雲頭鞾
力士旗第十一執者一人護者二人後屏五人巾服佩
執同河瀆旗二十二旗内拱衞直指揮使二人分左右
立服本品朝服執玉斧次卧瓜一行次立瓜一行次列
絲骨朵一行冠鏤金額交脚幞頭緋錦寶相花窄袖襖
塗金荔枝束帶行縢履襪次鐙杖一行次斧一行次梧
杖一行次班劒一行並分左右立冠鏤金額交脚幞頭
青錦寳相花窄袖襖塗金荔枝束帶行縢履襪左次第
四行朱雀旗第十二執者一人黃絁巾黃絁生色寳相
花袍勒帛花鞾佩劒護者二人青白二色絁巾二色絁
生色寳相花袍勒帛花鞾佩劒加弓矢後屏五人執矟
朱兜鍪朱甲雲頭鞾木星旗第十三執者一人巾服佩
同上護者二人青朱二色絁巾生色寳相花袍勒帛花
鞾佩劒加弓矢後屏五人執矟青兜鍪青甲雲頭鞾熒
惑旗第十四執者一人巾服佩同上護者二人青紫二
色絁巾二色絁生色寳相花袍勒帛花鞾佩劒加弓矢
後屏五人巾服執佩同朱雀旗土星旗第十五執者一
人護者二人巾服佩同熒惑旗後屏五人執矟黃兜鍪
黃甲雲頭鞾太白旗第十六執者一人護者二人巾服
佩同木星旗後屏五人執矟白兜鍪白甲雲頭鞾水星
旗第十七執者一人護者二人服佩同太白旗後屏五
人執矟紫兜鍪紫甲雲頭鞾鸞旗第十八執者一人巾
服佩同上護者二人朱白二色絁巾二色絁生色寳相
花袍勒帛花鞾佩劒加弓矢後屏五人巾服執同木星
旗左次第四行玄武旗第十二執者一人黃絁巾黃絁
生色寶相花袍勒帛花鞾佩劒護者二人朱白二色絁
巾二色絁生色寶相花袍勒帛花鞾佩劒加弓矢後屏
五人紫兜鍪紫甲雲頭鞾執矟東嶽旗第十三執者一
人護者二人巾服佩同玄武旗後屏五人執矟青兜鍪
青甲雲頭鞾南嶽旗第十四執者一人巾服佩同上護
者二人青白二色絁巾二色絁生色寳相花袍勒帛花
鞾佩劒加弓矢後屏五人執矟朱兜鍪朱甲中嶽旗第
十五執者一人巾服佩同上護者二人紫青二色絁巾
二色絁生色寳相花袍勒帛花鞾佩劒加弓矢後屏五
人執矟黃兜鍪黃甲雲頭鞾西嶽旗第十六執者一人
巾服佩同上護者二人朱青二色絁巾二色絁生色寳
相花袍勒帛花鞾佩劒加弓矢後屏五人執矟白兜鍪
白甲北嶽旗第十七執者一人護者二人巾服佩同南
嶽旗後屏五人巾服執同玄武旗麟旗第十八執者一
人護者二人後屏五人巾服執佩同西嶽旗左次第五
行角宿旗第十九亢宿旗第二十氐宿旗第二十一房
宿旗第二十二心宿旗第二十三尾宿旗第二十四箕
宿旗第二十五每旗執者一人黃絁巾黃絁生色寳相
花袍勒帛花鞾佩劒護者二人青朱二色絁巾二色絁
生色寳相花袍勒帛花鞾佩劒加弓矢後屏五人青兜
鍪青甲執矟右次第五行奎宿旗第十九婁宿旗第二
十胃宿旗第二十一昴宿旗第二十二畢宿旗第二十三
觜宿旗第二十四參宿旗第二十五每旗執者一人黃
絁巾黃絁生色寳相花袍勒帛花鞾佩劒護者二人
青朱二色絁巾二色絁生色寳相花袍勒帛花鞾佩劒
加弓矢後屏五人執矟白兜鍪白甲左次第六行斗宿
旗第二十六牛宿旗第二十七女宿旗第二十八虚宿
旗第二十九危宿旗第三十室宿旗第三十一壁宿旗
第三十二每旗執者一人黃絁巾黃絁生色寳相花袍
勒帛花鞾佩劔護者二人朱白二色絁巾二色絁生色
寶相花袍勒帛花鞾佩劒加弓矢後屏五人執矟紫兜
鍪紫甲右次第六行井宿旗第二十六鬼宿旗第二十
七柳宿旗第二十八星宿旗第二十九張宿旗第三十
翼宿旗第三十一軫宿旗第三十二每旗執者一人黃
絁巾黃絁生色寶相花袍勒帛花鞾佩劒護者二人朱
白二色絁巾二色絁生色寳相花袍勒帛花鞾佩劒加
弓矢後屏五人執矟朱兜鍪朱甲進發冊寶清道官二
人警蹕二人並分左右皆攝官服本品朝服法物庫使
二人服本品服次朱團扇八為二重次小雉扇八次中
雉扇八次大雉扇八分左右為十二重次朱團扇八為
二重次大傘二次華盖二次紫方傘二次紅方傘二次
曲盖二並分左右執傘扇所服並同立仗圍子頭一人
中道次圍子八人分左右皆交脚幞頭緋錦質孫襖鍍
金荔枝帶䩺鞋傘一中道椅左踏右執人皂巾大團花
緋錦襖金塗銅束帶行縢鞋襪拱衛使一人服本品服
舍人二人次引寳官二人並分左右服四品服香案中
道輿士控鶴八人服同立仗内表案輿士侍香二人分
左右服四品服寶案中道輿士控鶴十六人服同香案
輿士方輿官三十人夾香案寶案分左右而趨至殿門
則控鶴退方輿官舁案以陞唐巾紫羅窄袖衫金塗銅
束帶烏鞾引冊二人四品服香案中道輿士控鶴八人
服同寶案輿士侍香二人分左右服四品服冊寶中道
輿士控鶴十六人服同寶案輿士方輿官三十人夾香
案冊案分左右而趨至殿門則控鶴退方輿官舁案以
陞巾服與寶案方輿官同葆盖四十人次閱仗舍人二
人服四品服次小戟四十人次儀鍠四十人夾雲和樂
傘扇分左右行服同立仗拱衞使二人服本品朝服次
班劒十次梧杖十二次斧十二次鐙杖二十次列絲骨
朵十皆分左右次水瓶左金盆右次列絲骨朵十次立
瓜十次金杌左鞭桶右蒙鞍左散手右次立瓜十次卧
瓜三十並夾葆盖小戟儀鍠分左右行服皆金鏤額交
脚幞頭青質孫控鶴襖塗金荔枝束帶䩺鞋拱衛外舍
人二人服四品服引導冊諸官次從九品以上次從七
品以上次從五品以上並本品朝服金吾折衝二人牙
門旗二每旗引執五人次青矟四十人赤矟四十人黃
矟四十人白矟四十人紫矟四十人並兜鍪甲鞾各隨
矟之色行導冊官外冊案後舍人二人服四品服次太
尉右司徒左次禮儀使二人分左右次舉冊官四人右
舉寶官四人左次讀冊官二人右讀寶官二人左次閤
門使四人分左右並本品服宫内導從警蹕三人以控
鶴衞士為之並列而前行掌鳴其鞭以警衆(服見前)天武
二人執金鉞分左右行金兜鍪金甲蹙金素汗胯金束
帶綠雲鞾舍人二人服視四品主服御者凡三十(速古兒赤)
(也)執骨朵二人執幢二人執節二人皆分左右行㩦金
盆一人由左負金椅一人由右㩦金水瓶鹿盧一人由
左執巾一人由右捧金香毬二人捧金香合二人皆分
左右行捧金唾壺一人由左捧金唾盂一人由右執金
拂四人執升龍扇十人皆分左右行冠交脚幞頭服紫
羅窄袖衫塗金束帶烏鞾劈正斧官一人由中道近侍
重臣攝之侍儀使四人分左右行佩弓矢十人(國語曰火兒赤)
分左右由外道行服如主服御者佩寳刀十人(國語曰温都赤)
分左右行冠鳳翅唐巾服紫羅辮線襖金束帶烏鞾國
朝正旦冬至聖節冊拜親王及蕃使來朝金吾衞於奉
天門外分設旗幟宿衞於午門外分設兵仗衞尉寺於
奉天殿門及丹陛丹墀設黃麾仗内使監擎執於殿上
其宣詔赦降香則惟設奉天殿門及丹陛儀仗殿上擎
執其陳布次第午門外刀盾殳义各置於東西甲士用
赤奉天門外中道金吾宿衞二衞設龍旗十二分左右
用青甲士十二人北斗旗一纛一居前豹尾一居後俱
用黑甲士三人虎豹各二馴象六分左右左右布旗六
十四左前第一行門旗二每旗用紅甲士五人内一人
執旗旗下四人執弓箭第二行月旗一用白甲士五人
内一人執旗旗下四人執弩青龍旗一用青甲士五人
内一人執旗旗下四人執弩第三行風雲雷雨旗各一
每旗用黑甲士五人内一人執旗旗下四人執弓箭天
馬白澤朱雀旗各一每旗用紅甲士五人内一人執旗
旗下四人執弓箭第四行木火土金水五星旗各一隨
其方色每用甲士五人内一人執旗旗下四人執弩其
甲木青火紅土黃金白水黑熊旗鸞旗各一每旗用紅
甲士五人内一人執旗旗下四人執弩第五行角亢氐
房心尾箕旗各一每旗用青甲士五人内一人執旗旗
下四人執弓箭第六行斗牛女虚危室壁旗各一每旗
用青甲士五人内一人執旗旗下四人執弩右前第一
行門旗二每旗用紅甲士五人内一人執旗旗下四人
執弓箭第二行日旗一用紅甲士五人内一人執旗旗
下四人執弩白虎旗一用白甲士五人内一人執旗旗
下四人執弩第三行江河淮濟旗各一隨其方色每旗
用甲士五人内一人執旗旗下四人執弓箭其甲江紅
河白淮青濟黑天禄白澤玄武旗各一每旗用甲士五
人内一人執旗旗下四人執弓箭天禄白澤紅甲玄武
黑甲第四行東南中西北五嶽旗各一隨其方色每旗
用甲士五人内一人執旗旗下四人執弩其甲東嶽青
南嶽紅中嶽黃西嶽白北嶽黑熊旗麟旗各一每旗用
紅甲士五人内一人執旗旗下四人執弩第五行奎婁
胃昴畢觜參旗各一每旗用青甲士五人内一人執旗
旗下四人執弓箭第六行井鬼柳星張翼軫旗各一每
旗用青甲士五人内一人執旗旗下四人執弩奉天門
内拱衞司設五輅玉輅居中左金輅次革輅右象輅次
木輅俱並列典牧所設乘馬於文武樓之南各三東西
相向丹墀左右廂布黃麾仗凡九十分左右各三行左
前第一行十五黃盖一紅大傘二華盖一曲盖一紫方
傘一紅方傘一雉扇四朱團扇四第二行十五羽葆幢
二豹尾二龍頭竿二信幡二傳教幡二告止幡二絳引
幡二黃麾一第三行十五戟氅五戈氅五儀鍠氅五右
前第一行十五黃盖一紅大傘二華盖一曲盖一紫方
傘一紅方傘一雉扇四朱團扇四第二行十五羽葆幢
二豹尾二龍頭竿二信幡二傳教幡二告止幡二絳引
幡二黃麾一第三行十五戟氅五戈氅五儀鍠氅五已
上皆校尉擎執服交脚幞頭紅綠辟邪獸團花裙襖銅
葵花束帶皂鞾丹陛左右廂拱衞司陳幢節等仗九十
分左右為四行左前第一行響節十二金節三燭籠三
第二行青龍幢一班劒三梧杖三立瓜三卧瓜三儀刀
三鐙杖三戟三骨朵三朱雀幢一右前第一行響節十
二金節三燭籠三第二行白虎幢一班劒三梧杖三立
瓜三卧瓜三儀刀三鐙杖三戟三骨朵三玄武幢一已
上皆校尉擎執服同上奉天殿門左右拱衞司陳設左
行圓盖一金脚踏一金水盆一團黃扇三紅扇三右行
圓盖一金交椅一金水罐一團黃扇三紅扇三已上皆
校尉擎執服並同上殿上左右内使監陳設左拂子二
金唾壺一金香合一右拂子二金唾盂一金香鑪一已
上皆内使擎執
中宫
唐宋儀仗皆載鹵簿中今錄之以具于篇唐左右廂黃
麾仗廂各三行行列一百人從内第一行短戟五色氅
執人並黃地白花綦襖帽行縢鞵韈次第二行戈五色
氅執人並赤地黃花綦襖帽行縢鞵韈次外第三行儀
鍠五色幡執人並青地赤花綦襖帽行縢鞵韈又偏扇
團扇方扇各二十四分左右宫人執服間綵大裙袖襦
綵衣革帶履香蹬一内給使四人並平巾幘緋裲襠大
口袴行幛六具分左右宫人執服同執扇坐障三具一
在中二分左右宫人執服同行幛團雉尾扇二大繖四
大孔雀扇八並分左右錦華盖二小雉尾扇朱畫團扇
各十二次錦曲盖二十次錦六柱八扇分左右並内給
使執服同香蹬絳麾二分左右各一人執服武弁朱衣
革帶鞵韈黃麾一執麾一人夾二人服武弁朱衣革帶
宋左右廂黃麾仗廂各三行行列一百人從内第一行
短戟五色氅執人並黃繡抹額寳相花衫行縢鞵韈次
第二行戈五色氅執人並緋繡抹額寳相花衫行縢鞵
韈次外第三行儀鍠五色幡執人並青繡抹額寳花衫
行縢鞵韈執扇以下器仗人數服色並同唐制元導從
儀衞舍人二人引進使二人中政院判二人同僉二人
僉院二人副使二人同知二人院使二人皆分左右行
各服其本品公服内侍二人分左右行服視四品押直
二人冠交脚幞頭紫羅窄袖衫塗金束帶烏鞾小内侍
九人執骨朵二人執葆盖四人皆分左右行執繖一人
由中道行携金盆一人由左負金椅一人由右服紫羅
團花窄袖衫冠帶鞾押直中道使一人由中道捧外辦
象牌服本品朝服宫人凡二十二人㩦水瓶金鹿盧一
人由右執銷金净巾一人由左捧金香毬二人捧金香
合二人分左右捧金唾壺一人由左捧金唾盂一人由
右執金拂四人執雉扇十人各分左右行冠鳳翅鏤金
帽銷金緋羅襖銷金緋羅結子銷金緋羅繫腰紫羅衫
五色嵌金黃雲扇瓘玉束帶國朝中宫丹陛儀仗三十
六人黃麾二戟五色繡旛六戈五色繡旛六鍠五色錦
旛六小雉扇四紅雜花團扇四錦曲盖二紫方繖二紅
大繖四丹墀儀仗五十八人班劒四金梧杖四立瓜四
卧瓜四儀刀四鐙杖四骨朵四斧四響節十二錦花盖
二金交椅一金脚踏一金水盆一金水罐一方扇八宫
中常用儀衞二十人内使八人青五色繡旛二金斧二
金骨朵二金交椅一金脚踏一宫女十二人金水盆一
金香爐一金香合一金唾壺一金唾盂一拂子二方扇
四宫女服用紫色圓領窄袖徧刺折枝小葵花于上以
金圈之珠絡縫金束帶紅裙弓樣鞵烏紗帽飾以花帽
額綴團珠結珠鬢梳垂珠耳飾
東宫
唐宋東宫儀仗之制間見於鹵簿中今錄之以具於篇
唐龍旗六執各一人並戎服被大袍帶横刀旗下四人
並戎服被大袍帶弓箭左右廂各六色色九行每行六
人前第一行戟赤氅次第二行弓箭次第三行儀鋋并
毦次第四行刀盾次第五行儀鍠五色旛次第六行油
戟並服赤綦襖帽行縢鞵韈繖二雉尾扇四腰輿一八
人團雉尾扇二小方雉尾扇八各一人並服平巾幘緋
衫大口袴朱團扇六紫曲盖六執各一人服平巾幘緋
衫大口袴班劒三十四人分左右服武弁朱衣革帶儀
刀六行第一行二十六人第二行二十九人並執金銅
装儀刀第三行三十二人第四行三十五人並執銀装
儀刀第五行三十八人第六行四十一人並執䃋石装
儀刀以上並服平巾幘裲襠大口袴錦螣蛇金銅装帶
宋龍旗六每旗五人並戎服大袍佩横刀弓矢左右廂
各六色色九行每行六人前第一行戟赤氅次第二行
弓矢次第三行儀鋋并毦次第四行刀盾次第五行儀
鍠五色旛次第六行油戟執人並服緋繡抹額寳相花
衫行縢鞵韈執班劒二十四人分左右並服武弁緋寬
衫革帶執儀刀六行第一行二十六人第二行二十九
人第三行三十二人第四行三十五人第五行三十八
人第六行四十一人並平巾幘緋裲襠大口袴錦螣蛇
革帶朱團扇六紫曲盖六執各一名并平巾幘緋衫大
口袴又繖二雉尾扇四團雉扇二方雉尾扇八執扇各
一名並平巾幘緋裲襠大口袴錦螣蛇革帶元東宫儀
衞無所考見國朝東宫儀仗門外中道設龍旗六其執
龍旗者並用戎服黃旗一居中左前青旗一右前赤旗
一左後黑旗一右後白旗一每旗執弓弩軍士六人服
各隨旗色殿下設三十六人絳引旛二戟氅六戈氅六
鍠氅六羽葆幢六青方繖二青小方扇四青雜花團扇
四以上皆校尉擎執服交脚幞頭紅綠辟邪獸團花裙
襖銅葵花束帶皂鞾殿前設四十八人班劒四梧杖四
立瓜四卧瓜四儀刀四鐙杖四骨朵四斧四響節十二
金節四以上皆校尉擎執服同上殿門設十二人金交椅
一金脚踏一金水罐一金水盆一青羅團扇六紅圓盖
二以上皆校尉擎執服並同上殿上設六人金香爐一
香合一唾盂一唾壺一拂子二以上皆内使擎執服烏
紗交脚帽盤領衣鹿花胷背角束帶皂鞾
親王
唐戟九十分左右執人絳綦襖帽絳引旛六分左右執
人平巾幘緋衫大口袴刀盾四十分左右執人服絳綦
襖帽弓箭四十分左右執人皆戎服矟四十分左右執
人皆戎服被大袍節一居中矟二分左右告止旛四分
左右傳教旛四分左右信幡八分左右以上執人並服
平巾幘緋衫大口袴儀鍠六油戟十八儀矟十細矟十
分左右以上執人並服絳綦襖帽儀刀十八分左右執
人皆平巾幘緋衫大口袴繖一雉尾扇一朱團扇四曲
盖二執人並服絳綦襖帽麾幢各一執人服平巾赤幘
赤布袴褶宋麾一幢一分左右執人服赤平巾幘緋繡
衫絹袴節一居中夾矟二分左右執人服黑平巾幘緋
繡衫白絹袴散扇十方繖二朱團扇四曲盖二各分左
右執人並服黑平巾幘緋繡衫戟九十刀盾八十各分
左右執人並服錦帽黃繡衫矟八十分左右執人服錦
帽皂繡衫弓矢八十分左右執人服錦帽青繡衫儀刀
十八分左右執人服黑平巾幘緋繡衫白絹袴絳引旛
六信幡八告止旛四傳教旛四各分左右執人並服緋
繡衫抹額儀鋋二儀鍠斧挂五色旛六油戟十八儀矟
十二細矟十二各分左右執人並服錦帽黃繡衫國朝
親王宫門外設方色旗二清色白澤旗二其執旗者服
隨旗色並戎服殿下設絳引旛二戟氅二戈氅二鍠氅
二皆校尉執服並交脚幞頭紅綠辟邪獸團花裙襖銅
葵花束帶皂鞾殿前設班劒二梧杖二立瓜二卧瓜二
儀刀二鐙杖二骨朵二斧二響節八皆校尉執服同上
殿門交椅一脚踏一水罐一水盆一團扇四盖二皆校
尉執服同上殿上設拂子二香爐一香合一唾壺一唾
盂一
明集禮卷四十二
