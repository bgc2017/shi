明集禮卷三十四
軍禮二
遣將篇
總序
王者之遣將所以討有罪除民害也有苗負固大禹徂
征獫狁為難南仲致討考之書詩可見矣史記引兵書
曰古王者之遣將跪而推轂曰閫以内者寡人制之閫
以外者將軍制之漢高祖命韓信為將擇日齋戒設壇
具禮北齊命將出師皇帝乘法駕服衮冕徧告祖廟親
授斧鉞推轂度閫曰從此以外將軍制之隋遣晉王廣
伐陳命太尉告於太廟又命有司宜於社二十年北伐
以太牢禡祭於河上唐制遣將則命告官大將具玉幣
牢饌告於廟社及告齊太公廟比還師則於廟社奏凱
獻俘又因後魏之制宣露布以布告於衆宋遣將出師
則先授旌節於朝堂次命告於廟社及告武成王廟又
禡祭軒轅黃帝師還亦先於廟社獻凱獻俘復奏獻於
宣德門樓皇帝登樓受百官賀而又宣露布焉今擬國
朝參酌前代之儀定遣將之禮以著於篇
授節鉞
遣將而授節鉞者所以使之專殺伐也禮記曰諸侯賜
弓矢然後專征賜斧鉞然後專殺魏制命將符節郎授
以節鉞北齊命將皇帝告廟降就中階親授斧鉞後周
遣將司憲奉鉞進授大將大將拜受以行隋將軍出師
則以豭豚一釁鼓授以斧鉞不得反宿於家宋遣大將
則於朝堂授以旌節其儀大將常服再拜閣門官宣旨
授以制誥少府監執事者交以旌節大將受訖再拜出
勒所部并偏禆各建旗幟以正行列執擎旌節至第國
朝遣將皇帝服武弁服御奉天殿授以節鉞
造廟
遣將而造于廟者謂至祖之廟告以命將出師之故也
北齊命將出征則徧告祖廟後周討吐谷渾告於太祖
之廟隋將軍出師告於祖廟唐遣將命有司具牢饌幣
帛告于太廟其制有司擇日告官以下致齋於廟所告
日太官令先具牢饌告官等各服其服就位再拜太官
令帥進饌者奉饌陳於東門之外諸將以次就位進饌
行一獻禮告官諸將皆飲福師還則獻凱樂俘馘於南
門外祭告之禮與出師同宋遣將出師告廟及師還奏
凱獻俘皆循唐制今擬國朝遣將就命大將具牲幣行
一獻禮師還則陳凱樂俘馘於廟門外而告奠之禮與
出師同其儀與遣官奏告儀同見宗廟篇
宜社
遣將而宜于社者謂社主殺戮而假以便宜之權也周
制出師則宜于社梁天監初陸璉定軍禮用牲幣行宜
社之儀唐遣將出師命有司具牢饌幣帛告於太社告
官諸將以下致齋於社所祭日告官等各服其服行一
獻之禮告官諸將皆飲福受胙師還則獻凱樂俘馘於
北門外祭告之禮與出師同宋遣將出師宜社及師還
奏凱獻俘皆循唐制今擬國朝遣將就命大將具牲幣
行一獻禮師還則陳凱樂俘馘於社門外而祭告之儀
與出師同其行禮次第並同遣官奏告見社稷篇
告武成王廟
遣將而告武成王廟者所以重前代之有武功者也唐
開元十九年兩京及天下諸州各置齊太公廟上元元
年追封為武成王其於遣將出征則命有司告祭以牲
牢幣帛行一獻禮宋遣將告祭之儀皆循唐制國朝遣
將就命大將具牲幣行一獻之禮其儀具載于後
禡祭牙纛
遣將而禡於旗纛為師祭也事物紀原云黃帝出軍訣
曰牙旗者一軍之形候也又云玄女為帝制玄纛十二
以主兵即知牙纛之製始自軒轅黃帝故孫權因之作
黃龍大牙唐大將出征祭軍牙六纛柳宗元嘗有祭文
宋祭牙纛用牲幣行三獻禮獻官皆將校為之國朝大
將出師則於旗纛廟壇備牲牢幣帛行三獻禮大將為
初獻次將為亞獻終獻祭將畢則割雞瀝血于酒以酹
神以雞擲於四方其儀見後
奏凱
師還而奏凱者所以志其喜也蓋振旅而還將士喜悦
則奏獻功之樂也周官司馬之職師有功則凱樂獻於
社晉文公勝楚振旅凱以入唐秦王破宋金剛李勣平
高麗皆凱歌入京師其樂歌則有破陣樂應聖朝等篇
其奏樂則有鐃吹二部笛篳篥簫笳鐃鼔等器至廟社
但陳列於門外不奏歌曲伺告獻禮畢復上馬奏曲如
儀(以廟社尊嚴之地鐃吹諠譁恐乖肅敬故不奏曲)宋大將師還先獻凱樂於
廟社亦不奏曲伺告祭禮畢復上馬𨗳引奏曲至宣德
樓兵仗外二十步下馬兵部尚書引樂至樓下遍奏歌
曲國朝大將師還先獻凱樂於太廟太社門外不奏歌曲
伺告祭禮畢然後於午門樓前遍奏歌曲皇帝常服御
樓受獻百官朝服舞蹈稱賀其儀見于左
獻俘宣露布
兵捷獻俘所以告武功之成宣露布所以彰成功之盛
也周制出征執有罪反釋奠于學以訊馘告傳曰獻俘
授馘飲至大賞又曰晉侯使趙同獻狄俘於周晉士會
滅赤狄獻狄俘於廟自是而後捷必獻俘後魏剋捷始
宣露布彭城王勰曰(後魏人)露布者布於四海露之耳目
盖謂獻捷之書不封而以告諭於天下也唐宣露布於
東朝堂文武百官朝服序立中書令宣露布訖羣官客
使舞蹈稱賀宋獻俘宣露布於明德門樓或於宣德門
樓百官朝服序立通事舍人於文武班南宣露布訖羣
官客使舞蹈稱賀如唐儀國朝大將師還則於午門樓
前獻俘宣露布百官朝服序立大將獻俘畢禮部官宣
露布百官舞蹈稱賀以露布付中書省頒示天下其儀
見後
論功
師還而論功者所以賞用命示激勸也漢有天下論功
錫爵諸將封侯者四十三人晉太元十年論淮肥之功
封謝安廬陵郡公謝石南康公謝玄康樂公謝琰望蔡
公桓伊永脩公自餘封拜有差唐第功班賞長孫無忌
以下差功大小第之總四十三人乾道中以中興十三
處戰功列於銓法今擬國朝大將出師凱還皇帝親御
奉天殿第其功勲高下賞賚有差儀制見親征篇此不
再具大將受封賞表謝其說見親征篇
授節鉞儀注
前期拱衛司設大將軍次于午門外兵部官備節鉞陳
于奉天殿中架上内使監陳設御座香案于奉天殿如
常儀侍儀司設大將軍拜位于丹墀中道稍西又設大
將軍受節鉞位于殿中御座前俱北向設授節授鉞官
位於大將軍受節鉞位之東西向設受節執事受鉞執
事位于大將軍受節鉞位之西東向設百官侍立位于
丹墀文武樓之北東西相向通班贊禮位于大將軍丹
墀拜位之北東西相向通班在西贊禮在東内贊位于
殿上大將軍受節鉞位之北東西相向侍衛官侍立位
于殿上之東西典儀二人位于丹陛之南東西相向將
軍四人位于丹陛上之四隅東西相向六人位于殿門
外之左右二人位于殿上簾前之左右六人位于奉天
門之左右皆東西相向鳴鞭四人位于丹陛上之南北
向引大將軍二人位于大將軍丹墀拜位之北東向引
文武班舍人四人位于文武班之北稍後東西相向是
日擊鼔初嚴侍儀𨗳從官入迎車駕金吾衛陳甲士軍
仗于午門外之東西及旗仗于奉天門外之東西拱衛
司陳儀仗于丹陛及丹墀中東西相向車輅馴象于丹
墀文武樓之南東西相向典牧所陳仗馬於文武樓南
之東西虎豹於奉天門外和聲郎陳樂於丹墀大將軍
拜位之南北向擊鼔次嚴引文武班舍人引文武百官
具朝服齊班入侍立位引班引大將軍具朝服立候於
丹墀之西北大將軍所部將士及鼓吹皆候於午門外
擊鼔三嚴侍儀司奏外辦御用監令奏上位服武弁服
御輿以出警蹕侍衛𨗳從俱如常儀皇帝將出仗動(樂)
(作)陞殿(樂止)將軍捲簾鳴鞭報時訖引班引大將軍入
就丹墀拜位知班唱班齊贊禮唱鞠躬拜興拜興拜興
拜興平身大將軍鞠躬(樂作)拜興拜興拜興拜興平身
(樂止)引班引大將軍由西陛陞西門入引班立候於殿
門外内贊接引至御前拜位内贊唱鞠躬拜興拜興平
身大將軍鞠躬(樂作)拜興拜興平身(樂止)内贊唱跪大
將軍跪内贊唱搢笏大將軍搢笏授節官授鉞官詣架
前取節取鉞至御前跪承制訖興平身立於大將軍之
東北宣制云云訖以節授大將軍大將軍受節受節執
事者跪于西大將軍以節授執事執事受節興退立於
西授鉞官以鉞授大將軍大將軍受鉞受鉞執事者跪
於西大將軍以鉞授執事者執事者受鉞興退立於執
節執事之下内贊唱出笏俯伏興平身大將軍出笏俯
伏興平身内贊唱鞠躬拜興拜興平身大將軍鞠躬(樂)
(作)拜興拜興平身(樂止)内贊𨗳大將軍出自西門執節
執鉞執事前行由正門出中陛降大將軍由西陛降復
位執節執鉞者分立於左右執節在左執鉞在右贊禮
唱鞠躬(樂作)拜興拜興拜興拜興平身(樂止)侍儀奏禮
畢引上位興(樂作)還宮(樂止)引班引節鉞𨗳大將軍及
百官以次出大將軍勒所部建旗幟鳴金鼓正行列執
擎節鉞奏樂前𨗳百官以次送出
遣將告武成王廟儀注
齋戒前期擇日太常司具時日告諸司前二日設大
將以下次於廟南門外前一日大將以下及諸將陪祭
官廟所清齋諸執事官集大將齋所肄儀
省牲前二日設大將省牲位於廟南門外前一日贊
引引大將詣省牲位北向立廪犧令牽牲自東過大將
前省訖牽詣神厨視鼎鑊滌溉訖遂烹牲贊引引大將
還齋所
陳設前祭一日執事官洒掃廟之内外陳設如圖儀
正祭祭日清晨執事者各服其服贊引引讀祝官於
大將幕次僉祝版訖催請各官具朝服執事者入陳幣
篚於酒尊所陳祝版於神右實禮物於器訖諸執事入
就位贊引引大將以下及陪祭官入就位贊禮唱行禮
贊引白大將有司謹具請行事贊禮唱再拜傳贊唱鞠
躬拜興拜興平身衆官皆鞠躬拜興拜興平身
奠幣贊禮唱奠幣贊引詣大將前曰請詣盥洗所引
大將詣盥洗所贊引曰搢笏盥手捝手大將搢笏盥手
捝手贊引曰出笏大將出笏贊引曰請詣武成王神位
前引大將詣神位前執事者捧幣從行至神位前贊引
曰跪搢笏上香上香三上香司香捧香跪進於大將之
右大將跪搢笏上香上香三上香贊引曰受幣執事者
以幣跪進於大將之右大將受幣執事者興還本位贊
引曰奠幣大將興以幣奠於神位前贊引曰出笏稍後
鞠躬拜興拜興平身大將出笏稍後鞠躬拜興拜興平
身贊引曰請詣配位神位前引大將詣配位前上香奠
幣如武成王神位之儀贊引曰請復位引大將降復位
進熟贊禮唱進俎進俎官舉俎陞階以伺贊引曰請
詣武成王神位前引告官陞自東階至神位前北向立
贊引曰搢笏大將搢笏贊引曰進俎執事舉俎以進授
大將大將受俎舉俎官還本位贊引曰奠俎大將以俎
奠於神位前贊引曰請詣配位前進爼奠俎如上儀贊
引曰請復位引大將復位
酌獻贊禮唱獻官行禮贊引曰請詣爵洗所引大將
詣爵洗所贊引曰搢笏大將搢笏贊引曰執事者以爵
進執事者以爵進授大將贊引曰受爵大將受爵贊引
曰滌爵大將滌爵贊引曰拭爵大將拭爵贊引曰以爵
授執事者大將以爵授執事者贊引曰執事者再以爵
進執事者以爵進授大將贊引曰受爵滌爵拭爵以爵
授執事者大將受爵滌爵拭爵以爵授執事者贊引曰
出笏大將出笏贊引曰請詣酒尊所執事者捧爵從行
至酒尊所贊引曰搢笏大將搢笏贊引曰舉羃司尊者
舉羃贊引曰執事者以爵進執事者以爵進授大將贊
引曰受爵大將受爵贊引曰酌酒司尊者酌酒贊引曰
以爵授執事者大將以爵授執事者贊引曰執事者再
以爵進執事者以爵進授大將贊引曰受爵大將受爵
贊引曰酌酒大將酌酒贊引曰以爵授執事者大將以
爵授執事者贊引曰請詣武成王神位前執事者捧爵
酒從行至神位前贊引曰跪搢笏大將跪搢笏贊引曰
執事者以爵跪進於大將之右贊引曰受爵祭酒祭酒
三祭酒大將受爵祭酒祭酒三祭酒贊引曰奠爵大將
以爵置於坫贊引曰讀祝讀祝官取祝版於神右跪讀
訖讀祝官興以祝置於坫退還本位贊引曰就拜興平
身大將就拜興平身贊引曰稍後鞠躬拜興拜興平身
大將稍後鞠躬拜興拜興平身贊引曰請詣配位神位
前詣配位前祭酒奠爵讀祝一如武成王神位前之儀
贊引曰請復位引大將降復位初大將行禮時贊引引
分獻官亦詣盥洗所贊引曰搢笏分獻官搢笏贊引曰
盥手帨手分獻官盥手帨手贊引曰出笏分獻官出笏
贊引曰請詣爵洗所引分獻官詣爵洗所贊引曰搢笏
分獻官搢笏贊引曰執事者以爵進執事者以爵進授
分獻官贊引曰受爵滌爵拭爵以爵授執事者分獻官
受爵滌爵拭爵以爵授執事者贊引曰出笏分獻官出
笏贊引曰請詣酒尊所引分獻官詣酒尊所執爵者捧
爵從行贊引曰搢笏分獻官搢笏贊引曰執事者以爵
進執事者以爵進授分獻官贊引曰受爵分獻官受爵
贊引曰司尊者舉羃司尊者舉羃贊引曰受爵酌酒以
爵授執事者分獻官受爵酌酒以爵授執事者贊引曰
出笏分獻官出笏其餘分獻官皆如上儀贊引曰請詣
兩廡神位前贊引引分獻官詣兩廡神位前贊引曰跪
搢笏上香上香三上香分獻官跪搢笏上香上香三上
香贊引曰執事者以爵進執事者以爵跪進於分獻官
之右贊引曰受爵祭酒祭酒三祭酒分獻官受爵祭酒
祭酒三祭酒贊引曰奠爵分獻官以爵置於坫贊引曰
出笏就拜興平身分獻官出笏就拜興平身贊引曰稍
後鞠躬拜興拜興平身分獻官稍後鞠躬拜興拜興平
身贊引曰請復位引分獻官退復位
飲福受胙贊禮唱飲福受胙執事酌福酒舉胙肉於
飲福位以伺贊引引大將至飲福受胙位贊引曰鞠躬
拜興拜興平身大將鞠躬拜興拜興平身贊引曰稍前
跪搢笏大將稍前跪搢笏贊引曰受爵執事以福酒跪
進於大將之右大將受酒贊引曰祭酒大將祭酒少許
贊引曰飲福酒大將飲福酒贊引曰奠爵大將以爵置
於坫贊引曰受胙執事以胙跪進於大將之右大將受
胙進胙官興還本位告官以胙授左右左右跪受胙興
退立於告官之右贊引曰出笏就拜興平身大將出笏
就拜興平身贊引曰稍後鞠躬拜興拜興平身大將稍
後鞠躬拜興拜興平身贊引曰請復位引大將退復位
徹豆贊禮唱徹豆執事者各徹豆贊禮唱賜胙贊引
曰獻官飲福受胙免拜贊禮唱分獻官陪祭官皆再拜
傳贊唱鞠躬拜興拜興平身分獻官以下皆鞠躬拜興
拜興平身
望燎贊禮唱望燎執事者取祝幣詣望燎所贊引引
大將詣望燎位執事置祝幣於燎壇上候燎半贊禮唱
可燎贊引曰禮畢引大將出次引分獻官陪祭官以次
出
禡祭軍牙六纛儀注
齋戒前期獻官(初獻官大將為之亞獻終獻官次將為之)以下散齋二日
於公廨致齋一日於祭所
省牲前期二日設大將省牲位於旗纛廟南門外前
一日贊引引獻官朝服至省牲位北向立廪犧令帥其
屬牽牲過獻官前省訖牽詣神厨視鼎鑊滌溉訖遂烹
牲引獻官還齋所
陳設前一日所司洒掃廟之内外執事者陳設如圖
儀
正祭祭日清晨立牙旗六纛於廟壇之上近北南向
軍牙在東六纛在西置神座於牙纛之前執事者各服
其服贊引引讀祝官詣獻官齋所僉祝版訖催三獻官
及陪祭官各具朝服執事者入實祭福於器置篚幣於
酒尊所陳牲俎於神前置祝版於神右諸執事各就位
贊引引獻官以下以次入就位贊禮唱行禮贊引白初
獻官有司謹具請行事贊禮唱再拜傳贊唱鞠躬拜興
拜興平身初獻官以下皆鞠躬拜興拜興平身
奠幣行禮贊禮唱奠幣行初獻禮贊引曰請詣盥洗
所引初獻官詣盥洗所贊引曰搢笏初獻官搢笏贊引
曰盥手帨手初獻官盥手帨手贊引曰出笏初獻官出
笏贊引曰請詣爵洗所引初獻官至爵洗所贊引曰搢
笏初獻官搢笏贊引曰執事者以爵進執事者以爵進
授獻官贊引曰受爵滌爵拭爵以爵授執事者初獻官
受爵滌爵拭爵以爵授執事者贊引曰執事者再以爵
進執事者以爵進授獻官贊引曰受爵滌爵拭爵以爵
授執事者初獻官受爵滌爵拭爵以爵授執事者贊引
曰出笏初獻官出笏贊引曰請詣酒尊所引初獻官至
酒尊所執爵者捧爵從行贊引曰搢笏初獻官搢笏贊
引曰執事者以爵進執事者以爵進授獻官贊引曰司
尊者舉羃司尊者舉羃贊引曰受爵酌酒以爵授執事
者初獻官受爵司尊者酌酒訖初獻官以爵授執事者
贊引曰執事者再以爵進執事者再以爵進授初獻官
贊引曰受爵酌酒以爵授執事者初獻官受爵司尊者
酌酒訖初獻官以爵授執事者贊引曰出笏初獻官出
笏贊引曰請詣軍牙神位前引初獻官陞階詣神位前
執爵者捧爵司幣者捧幣從行神座前北向立贊引曰
跪搢笏初獻官跪搢笏贊引曰上香上香三上香司香
者捧香跪搢於初獻官之右初獻官上香上香三上香
訖司香者興還本位贊引曰司幣者以幣進司幣者捧
幣跪進於初獻官之右贊引曰受幣初獻官受幣司幣
者興還本位贊引曰奠幣初獻官興以幣奠於神位前
贊引曰執事者以爵進執事者捧爵跪進於初獻官之
右贊引曰受爵初獻官受爵執爵者興還本位贊引曰
祭酒祭酒三祭酒奠爵初獻官祭酒祭酒三祭酒以爵
置於坫贊引曰出笏初獻官出笏贊引曰讀祝讀祝官
取祝版東向跪讀於神右訖興以祝復置於坫還本位
贊引曰俯伏興初獻官俯伏興贊引曰稍後鞠躬拜興
拜興平身初獻官稍後鞠躬拜興拜興平身贊引曰請
詣六纛神位前其上香奠幣祭酒讀祝皆如軍牙神位
前之儀贊引曰請復位引初獻官降東階復位
亞獻贊禮唱亞獻官行禮其儀與初獻同(但不奠幣讀祝文)
終獻其儀與亞獻同
飲福受胙贊禮唱飲福受胙贊引曰請詣飲福受胙
位引初獻官至牙纛神位前北向立執事者先酌福酒
舉胙肉以伺贊引曰鞠躬拜興拜興平身初獻官鞠躬
拜興拜興平身贊引曰稍前跪初獻官稍前跪贊引曰
搢笏初獻官搢笏贊引曰執事者以爵進執事者以爵
酒跪進於初獻官之右贊引曰受爵初獻官受爵執事
者興還本位贊引曰祭酒初獻官祭酒少許贊引曰飲
福酒奠爵初獻官飲福酒訖以爵置於坫贊引曰受胙
執事者以胙跪進於初獻官之右初獻官受胙執事者
興還本位初獻官以胙授左右左右跪受胙興退立於
初獻官之右贊引曰出笏俯伏興初獻官出笏俯伏興
贊引曰稍後鞠躬拜興拜興平身初獻官稍後鞠躬拜
興拜興平身贊引曰請復位引初獻官降自東階復位
徹豆贊禮唱徹豆執事者徹豆贊禮唱賜胙贊引曰
初獻官飲福受胙免拜贊禮唱亞獻官以下皆再拜傳
贊唱鞠躬拜興拜興平身亞獻官以下皆鞠躬拜興拜
興平身
望燎贊禮唱望燎贊引曰請詣望燎位祝人舉祝幣
人舉幣置燎壇贊引引初獻官至望燎位伺燎半贊禮
曰可燎贊引曰禮畢贊引引初獻官及亞獻官以下以
次出
奏凱儀注
大將軍未至前一日所司設大將軍次於午門外内使
監官陳御座於午門樓上前楹當中南面侍儀司設大
將軍拜位於樓前北向設諸將拜位於大將軍拜位之
後重行北向設文武百官拜位於諸將拜位之南文東
武西重行北向設奏凱樂位於大將軍拜位之前北向
協律郎位於奏樂位之北東西相向設司樂位於協律
郎之南東西相向設贊禮位於樓前大將軍拜位之北
東西相向設文武官及諸蕃使客侍立位於樓前之兩
傍東西相向設諸將序立位於文武班之北稍前東西
相向設大將軍侍立位於諸將之北東向引大將軍舍
人二人位於大將軍拜位之北東西相向引諸將舍人
二人位於諸將拜位之北東西相向引文武班舍人四
人位於文武班之北稍後東西相向知班二人位於贊
禮之南東西相向是日宿衛列兵衛拱衛司設儀仗於
樓前之東西引班引文武百官各服朝服入就侍立位
引禮引大將軍及諸將各就侍立位協律郎引奏凱樂
工立伺於文武班之南東西相向侍儀𨗳引皇帝常服
乘輿出陞樓即御座侍衛如常儀引禮引大將軍及諸
將各就拜位立定贊禮唱鞠躬拜興拜興拜興拜興平
身大將以下皆鞠躬拜興拜興拜興拜興平身引禮引
大將軍以下各就侍立位贊禮唱奏凱樂協律郎執麾
引樂工以次至奏樂位立定司樂於樂工之前俯伏跪
奏具官臣(某)言請奏凱樂協律郎舉麾鼓吹大振徧奏
樂曲(其曲隨事撰述)協律郎偃麾(樂止)司樂跪奏具官臣(某)言
謹奏凱樂畢退協律郎執麾𨗳樂工等以次出次宣露
布獻俘如後儀
宣露布獻俘
前期大都督府以露布奏聞中書省承制告示文武百
官耆宿於皇城守宿質明具朝服行事前一日内使監
設御座於午門樓上前楹當中南面侍儀司設獻俘位
於樓下少南乂設獻俘將校位於獻俘位之北設刑部
尚書奏獻俘位於獻俘將校之北皆北向又設刑部尚
書受俘位於獻俘位之西東向設露布案於樓下内道
正中南向設受露布官位於露布案之東西向設奏宣
露布官位於露布案之西東向設承制官位於露布案
之東北西向設宣露布位於文武班之南北向宣露布
官展露布官位於宣露布位之西東向設舉露布案執
事位於案之西東向初奏凱樂時獻俘將校引俘立伺
於兵仗之外伺奏凱樂畢贊禮唱宣露布樓上承旨官
承旨以露布付受露布官樓下傳承旨官宣旨訖引禮
引受露布官詣露布案南北向立贊禮唱跪搢笏受露
布官跪搢笏樓下傳承旨官捧露布授受露布官受露
布官受露布興執事以案退受露布官捧露布由中道
南行至宣露布位以授宣露布官宣露布官受露布與
展露布官同展宣訖以露布授受露布官受露布官捧
露布退贊禮唱獻俘獻俘將校引俘至獻俘位將校在
前俘獲在後北向立定刑部尚書進當樓前位俯伏跪
奏具官臣(某)言(某)官(某)以(某)處所俘獻請付所司奏訖
退復受俘位伺旨有合就刑者立於西廂東向以付刑
官若上釋罪者樓上承制官宣旨曰有勑釋縛樓下傳
承旨官宣旨釋訖贊禮唱謝恩鞠躬拜興拜興拜興拜
興平身所釋之俘皆鞠躬拜興拜興拜興拜興平身隨
拜三稱萬歲訖獻俘將校引所釋俘退(如有賜物即承旨宣賜)引
禮引大將及諸將就拜位北向立定贊禮唱鞠躬拜興
拜興拜興拜興平身搢笏三舞蹈跪山呼萬歲山呼萬
歲再山呼萬萬歲出笏就拜興拜興拜興拜興平身引
禮引大將及諸將出引班引文武百官合班北面立定
贊禮唱鞠躬拜興拜興拜興拜興平身搢笏三舞蹈跪
山呼山呼再山呼三稱萬歲訖贊者唱就拜興拜興拜
興拜興平身文武百官皆鞠躬拜興拜興拜興拜興平
身贊禮唱班首少前班首出班北面立贊禮唱跪班首
跪稱賀云云訖贊禮唱俯伏興平身班首俯伏興平身
贊禮唱復位班首復位贊禮唱鞠躬拜興拜興拜興拜
興平身文武百官鞠躬拜興拜興拜興拜興平身樓上
侍儀前跪奏禮畢興上降樓乘輿還内引班引文武百
官退
大將受爵賞謝恩進表
前期一日内使監官陳御位香案於奉天殿如常儀拱
衛司設皇太子太子侍立位於御位之東和聲郎設樂
位於丹墀文武班之南侍儀司設表案於丹墀之西近
北及奉天殿中設文武百官序立位於午門之外東西
相向以北為上文武百官侍立位於丹墀表案之北東
西相向大將軍位於丹墀之西表案之南衆將官位於
大將軍之南通班贊禮二人位於表案之南大將軍拜
位之北東西相向知班二人位於通班贊禮之南東西
相向宣表官展表官二人位於表案之西東向宿衛鎮
撫位於東西階下東西相向護衛二十四人位於宿衛
鎮撫之南東西相向引文武班四人位於文武班之北
稍後引大將軍二人位於大將軍之西典牧官位於乘
馬之前東西相向指揮光禄卿殿前班於丹陛上東
西相向典儀二人位於丹陛上東西相向拱衛官侍
立位於殿門之左右鳴鞭四人位於丹陛中天武將
軍四人位於丹陛上四隅將軍六人位於殿門外左右
捲簾將軍二人位於殿上東西相向將軍六人位於奉
天門之左右東西相向設受表官位於殿上之東起居
給事中殿中侍御史侍儀使尚寶卿及武官懸刀侍從
位於殿上東西相向尚寶司設寶案於殿中其日清晨
金吾衛陳設甲士於午門外之東西旗仗於奉天門外
之東西拱衛司陳儀仗於丹陛上東西相向車輅馴象
於文武樓南之東西典牧所陳仗馬於文武樓南之東
西虎豹於奉天門外侍儀司官置表案於殿中舍人二
人置表於案舉案入就丹墀位退立於引文武班之下
和聲郎入就樂位鳴鞭四人殿内外將軍入就位典儀
通班贊禮知班入就位宿衛鎮撫護衛拱衛司官典牧
所官入就位殿前班指揮光禄司官展表宣表官入就
位引禮四人引文武百官入就侍立位引禮引大將軍
及將官入立於奉天門外之西尚寶及侍從官俱詣謹
身殿奉迎侍儀司奏外辦皇帝服衮冕御輿以出警蹕
尚寶卿奉寶及侍衛𨗳從如常儀皇帝將出仗動(大樂鼓吹)
(振作)陞御位(樂止)捲簾尚寶卿奉寶置於案拱衛司鳴鞭
司晨執事雞唱訖引進引皇太子於奉天門東耳房具
衮冕同太子由東門入(樂作)陞自東階入奉天殿東門
至御位東侍立(樂止)引禮引大將軍入奉天門(樂作)至
位(樂止)贊禮唱鞠躬(樂作)四拜興平身(樂止)引禮引大
將軍詣表案前搢笏自捧表展表官宣表官隨從由西
陛陞引禮立候於西階之下大將軍及宣表展表官由
西門入大將軍初行(樂作)入門(樂止)宣表展表官立於
殿之西南内贊唱進表唱跪大將軍跪進表受表官詣
案東跪受表置於案贊禮唱衆官皆跪衆官皆跪内贊
唱出笏大將軍出笏唱宣表宣表官詣前取表跪於御
座之西展表官詣前跪展表宣訖宣表官復表於案唱
俯伏興平身大將俯伏興平身通贊唱俯伏興平身衆
將官皆俯伏興平身大將及宣表等官由殿西門出(樂)
(作)降自西階引禮引復位(樂止)宣表官展表官各復位
贊禮唱鞠躬(樂作)拜興拜興拜興拜興平身(樂止)贊禮
唱搢笏鞠躬三舞蹈跪左膝三叩頭山呼山呼再山呼
三稱萬歲出笏俯伏興拜興拜興拜興拜興平身初拜
(樂作)拜畢(樂止)侍儀奏禮畢鳴鞭皇帝興(樂作)警蹕侍
從𨗳至謹身殿内贊引引皇太子太子出殿引進引降
自東階至文樓(樂止)舍人舉表出引班引大將軍文武
百官以次出
明集禮卷三十四
