明集禮卷二十七
嘉禮十一
親王納妃
總序
親王納妃之禮自漢以上不著其儀漢高后時始定諸
王聘禮南齊武帝以昏禮奢貴敕諸王納妃依禮上棗
栗腶脩其餘衣物停省而其儀文不備唐皇子納妃則
命親王主昏遣使納采問名納吉納徵請期皆稱某王
亦行冊禮親王親迎妃至宫之明日朝見皇帝皇后宋
皇子納夫人稱國夫人不行冊禮其納采問名納吉納
徵請期皆皇帝臨軒遣使皇子將親迎皇帝臨軒醮戒
夫人至宫之明日朝見皇帝皇后又明日行盥饋禮今
擬國朝親王納妃皇帝御奉天殿遣使納采問名既卜
吉後命使納吉請期又遣官奏告宗廟訖遣使備冊寳
行冊禮親王將親迎皇帝臨軒醮戒王至妃第迎入宫
行同牢禮明日妃朝見皇帝皇后又明日至皇帝皇后
閤内行盥饋之儀今具歷代儀文以著於篇
冠服
唐親王納妃親迎服衮冕妃服花釵揄翟衣纁袡宋皇
子納夫人親迎服九旒冕夫人服揄翟衣花釵首飾今
擬國朝親王納妃服衮冕九章妃服翟衣冠九翬四鳳
冠花釵九樹兩博鬢九鈿詳見冠服篇
車輅
唐制諸王納妃親迎乘象輅妃乘厭翟車宋皇子納夫
人皇子乘象輅妃乘厭翟車今擬國朝諸王納妃親迎
乘金輅妃乘厭翟車其詳見車輅篇
冊
其制見冊拜篇
冊文
唐冊杞王妃冊文曰維建中二年十一月某日甲子皇
帝使某官持節冊命某官竇兟第若干女為把王妃
曰於戲禮以大昏崇繼嗣本人倫之教詩言淑女配君
子繫王化之綱盖率人成風由内及外得不采配偶以
固盤石本閨門以御家邦詳求惟艱歷選兹久時乃之
擇得於舊姻柔婉稟乎天和禮樂成於家法明章婦順
虔奉姆儀克茂鵲巢之規叶宣麟趾之美其祗膺嘉禮
欽率内教淑慎厥心無替於後於戲可不慎哉
禮物
漢制諸王納妃黃金五十斤馬四疋魏諸王娶妃用絹
百九十匹晉太康八年有司奏王侯昏禮玄纁束帛加
璧乘馬齊武帝永明年中以昏禮奢貴敕諸王納妃用
棗栗腶脩加以香澤花粉北齊諸王聘禮納采問名納
吉請期親迎皆用羔羊一口鴈一隻酒黍稷米麵各一
斛納徵用玄三匹纁二匹束帛十匹大圭一虎皮二錦
綵六十匹絹二百匹羔羊一口羊四口犢二頭酒黍稷
稻米麵各十斛從車百乘唐諸王納妃納采問名納吉
請期親迎皆用鴈納徵用玄纁束帛大玉乘馬宋皇子
納夫人其納財用函書一通玄纁羅五匹綾十匹押函
馬二疋羊五十口酒五十瓶紅絹百匹花粉十函果十
盤花十罩塗金銀勝二十合綃金生色繡衣十襲真珠
翠毛玉釵朵三副黃金器百兩銀器千兩衣著千匹錢
五百千錦綺羅綾三百匹生帛綾絹六百匹今擬國朝
親王納妃納采問名納吉請期親迎皆用鴈納徵用玄
纁束帛大玉乘馬及其他禮物稱是
納采
唐親王納妃使者朝服乘犢車備儀仗至妃氏第立於
大門外之西主昏者立於東階使者曰某公貺室某王
某王敬由先典使某也請納采主昏者曰某之子憃愚
又弗教某王命之某不敢辭主昏者出門再拜揖使者
入陳鴈曰敢納采主昏者北面再拜使者奠鴈主昏者
受鴈降自西階以出宋皇子納夫人使者奉制至夫人
第曰某王之儷屬于懿淑慎之重之使某行采擇之禮
主昏者曰臣某之子顓愚不足以備采擇恭承制命臣
某不敢辭再拜受鴈儀與唐同今擬國朝諸王納妃皇
帝御奉天殿遣使執鴈納采其儀詳見儀注
問名
唐使者納采畢出立於廟門外之西主昏者降立於阼
階下之東使者曰某既受命將加諸卜敢請女為誰氏
主昏者曰某王有命且以備數而擇之某不敢辭主人
再拜揖使者入使者授鴈主人還阼階上西向曰某第
某女某氏出使者降出主昏者禮使者及儐以幣馬如
前儀宋皇子納夫人使者納采訖復入曰某奉制問名
主昏者再拜北面答曰臣某第幾女某氏出其禮使者
與唐同今擬國朝使者納采訖就問名其詳見問名儀
注
納吉
唐親王納妃其日遣使至妃氏大門外贊禮者延入次
謁者引使者出次立於大門外之西東面主昏者立於
阼階下西面儐者進受命出請事使者曰某公有貺命
加諸卜占曰某吉王使某也敢告儐者入告主昏者曰
某之子弗教恐弗堪某王有吉某與在焉某不敢辭儐
者出告其拜迎陞堂受鴈之儀並如納采其禮賓如問
名之禮宋皇子納夫人禮同唐制今擬國朝親王納妃
遣使納吉詳見納吉儀注
納徵
唐親王納徵之禮其日使者至妃氏大門外掌次者延
入次謁者引使者出次立於大門外之西東面主昏者
立於東階下西面儐者進受命出請事使者曰某公有
嘉命貺室某王率由先典使某也以玉帛乘馬請納徵
儐者入告主昏者曰某王順先典貺某重禮某敢不承
命儐者出告使者奉玉帛牽馬者從入陳於庭使者與
主昏者揖入使者曰敢納徵主人於阼階上北面再拜
受束帛乘馬其禮使者皆如問名之儀宋皇子納夫人
其納徵則命使者奉珪以匵及玄纁束帛詣夫人第曰
官占云言嘉耦既定制使某以儀物告成主昏者曰奉
制賜臣以重禮臣某謹奉典制其受玉帛禮使者與唐
同今擬國朝諸王納妃皇帝臨軒遣使奉玄纁玉帛至
妃第行納徵禮其詳見儀注
請期
唐既納徵使者執鴈詣妃氏第請期使者曰某公有賜
既申受命矣某王使某也請吉日主昏者曰既前受命
矣惟命是聽其受鴈及禮賓並如納吉之儀宋遣使請
期其儀與唐同今擬國朝諸王納妃遣使執鴈至妃第
請期如宋儀詳見儀注
奉冊
唐冊親王妃使者持節公服乘輅備儀仗奉冊及車輅
冠服備物至妃氏第主昏者公服立於阼階使副奉冊
入閤至於内寢階間南面持節者立於使者之東西面
持冊案者又在其南女相者及傅姆引導妃服翟衣立
北面使者稱有制妃再拜使者讀冊訖妃又再拜傅姆
進受冊以退使者出主昏者拜送於門外女相者引妃
入宋皇子納夫人遣使奉告至妃第曰奉制賜某國夫
人告主昏者曰臣某謹奉制使者奉告箱入至寢門以
告置于案女相者引夫人花釵翟衣出再拜受訖女相
者引夫人入主昏者禮使者如唐儀今擬國朝諸王納
妃皇帝臨軒命使者奉冊及翟衣花釵首飾車輅儀仗
至妃第行冊禮其詳見儀注
親迎
唐親王親迎初昏服衮冕乘象輅備儀仗詣妃第曰
以兹初昏某也將請承命儐者入告主昏者曰某固敬
具以須主昏者出迎王入主昏者陞阼階西向立妃母
出立於房戶外之西南面王陞西階北面跪奠鴈再拜
降出主昏者不降送王拜訖姆導妃出父命之曰戒之
敬之夙夜無違命母戒之於西階上施衿結&KR0868;戒之曰
勉之敬之夙夜無違庶母及門内施鞶申之以父母之
命曰敬恭聽宗父母之言夙夜無愆視諸衿鞶王出大
門乘輅還妃鹵簿次從而行宋皇子親迎初昏服衮冕
乘象輅備儀仗至妃第曰某奉制親迎敢不恭承主昏
者曰某固恭具以須揖皇子入至寢戶前陳雁北面再
拜而出主昏者不降送皇子拜訖姆導夫人出父母及
庶母戒命皆如唐儀皇子先出夫人乘車以次行今擬
國朝諸王納妃服衮冕乘輅至妃第親迎還宫其詳
見親迎儀注
醮戒
唐親王納妃無皇帝臨軒醮戒之文宋皇子納夫人將
親迎皇帝醮戒於所御之殿皇帝南向坐皇子北面再
拜訖陞立於西東向受飲食又北向再拜皇帝命之曰
親迎惟古往帥以恭皇子曰臣謹奉制又再拜今擬國
朝親王納妃將親迎皇帝臨軒醮戒其詳見儀注
同牢
唐制王妃至宫降車王揖妃以入及寢門又揖王導妃
陞自西階入室即席王盥南洗妃盥北洗王及妃皆即
席坐贊者授饌三飯訖王及妃皆興再拜受兩爵飲訖
用卺飲如初王及妃又再拜徹饌王脱冕服於房妃從
者受之妃脱服於室王從者受之王入燭出妃從者餕
王之餘王從者餕妃之餘宋皇子納夫人同牢之禮皆
與唐同今擬國朝諸王納妃就王宫寢殿行同牢之禮
其詳見同牢儀注
妃朝見
唐王妃至宫之明日夙興沐浴著花釵揄翟衣至皇帝
閤外伺皇帝陞御座北面再拜訖奉笲棗栗陞自西階
跪奠於御座前尚食進徹司賓引妃降復位再拜訖尚
儀承制降詣妃宣勅訖又再拜司賓引妃詣皇后所御
之殿立於閤外北面再拜訖奉笲腶脩陞自西階進跪
奠於皇后座前尚食進徹司賓引妃降復位再拜尚儀
承令降詣妃宣令訖又再拜宋皇子納夫人至宫之明
日朝皇帝皇后皇帝皇后醴夫人如宫中之儀今擬國
朝王妃入宫明日朝見皇帝皇后其詳見儀注
盥饋
宋皇子夫人既朝見之明日夙興沐浴服花釵翟衣至
皇帝閤外候皇帝進膳北面再拜訖陞自西階奉膳進
供於皇帝前降復位再拜又至皇后閤外候皇后進膳
再拜進膳如前皇帝皇后饗夫人如宫中之儀今擬國
朝王妃朝見之明日詣皇帝皇后行盥饋之禮其詳見
儀注
納采儀注
前一日有司設使副次於妃氏大門之外設使副序立
位於大門之東西向北上設主昏者序立位於大門内
之西東向設香案於廳上之正中設使副位於香案之
東西向北上設主昏者受制位於香案之南北向設贊
禮位於廳下主昏者拜位之北東西相向設儐者二人
位於贊禮之南東西相向設引使者二人位於廳上南
楹之左右東西相向其日使者奉制執鴈及禮物至妃
氏第儀仗鼓吹分列於大門外之左右使者下馬引禮
引入次執事者陳禮物於大門之外儐者引主昏者朝
服序立於大門外之西東向引禮引使者出次立於大
門外之東執鴈者立於其南皆西向儐者進受命出詣
使者曰敢請事使者曰奉制某王之儷屬於懿淑使某
行采擇之禮儐者入告主昏者曰臣某之子昧於閫儀
不足以備采擇恭承制命臣某不敢辭儐者出告訖主
昏者出迎使者於大門外儐者引主昏者揖使者先入
立於西階之下引禮引使者入執鴈者後從陞自東階
立於香案之東執鴈者立於其南執事者陳禮物于庭
儐者引主昏者就拜位北向立定贊禮唱鞠躬拜興拜
興平身主昏者鞠躬拜興拜興平身儐者引主昏者陞
自西階至香案前使者稱有制儐者贊跪主昏者跪使
者曰某奉制采擇執鴈者以鴈授使者使者受鴈以授
主昏者主昏者跪受鴈興以授左右儐者引主昏者降
自西階就拜位贊禮唱鞠躬拜興拜興平身主昏者鞠
躬拜興拜興平身贊禮唱禮畢儐者引主昏者退立於
西使者降自東階出主昏者帥執事各收禮物
問名儀注
納采禮畢使者降立於中門外之東西面主昏者降立
於西階下東向儐者進受命出詣使者前曰敢請事使
者曰某既受命將加諸卜筮奉制問名儐者入告主昏
者曰制以臣某之子可以奉侍某王臣某不敢辭儐者
出告訖入引主昏者出迎使者於中門之外儐者引主
昏者揖使者主昏者入門而左使者入門而右執鴈者
從入主昏者立於西階之下使者陞自東階至香案前
西向立執鴈者立於其南皆西向儐者引主昏者就拜
位贊禮唱鞠躬拜興拜興平身主昏者鞠躬拜興拜興
平身儐者引主昏者陞自西階至香案前北面立使者
稱有制儐者贊跪主昏者跪使者宣制曰奉制問名主
昏者曰臣某第幾女某氏出執鴈者以鴈進授使者使
者受鴈以授主昏者主昏者跪受鴈興以授左右儐者
引主昏者自西階降就拜位贊禮唱鞠躬拜興拜興平
身主昏者鞠躬拜興拜興平身贊禮唱禮畢儐者引主
昏者退立於西主昏者帥執事各收禮物引禮引使者
出至中門外儐者出請使者入行飲食之禮畢主昏者
送於門外
納吉儀注
前一日有司於妃氏第陳設如納采之儀其日使者至
妃氏大門外下馬引禮者延入次執事者陳禮物於大
門之外儐者引主昏者朝服立於大門内之西東面引
禮引使者出次立於大門外之東執鴈者立於其南儐
者進受命出詣使者前曰敢請事使者曰卜筮協從使
某告吉儐者入告主昏者曰臣某之子愚弗克堪占貺
之吉臣與有幸臣謹奉典制儐者出告訖入引主昏者
出迎於大門之外儐者引主昏者揖主昏者入門而左
使者入門而右執鴈者從入主昏者立於西階之下引
禮引使者陞自東階立於香案之東執鴈者立於其南
執事者各陳禮物於庭儐者引主昏者就拜位北向立
定贊禮唱鞠躬拜興拜興平身主昏者鞠躬拜興拜興
平身儐者引主昏者陞自西階至香案前北向立使者
稱有制儐者贊跪主昏者跪使者宣制曰奉制告吉執
鴈者以鴈進授使者使者受鴈以授主昏者主昏者跪
受鴈興以授左右儐者引主昏者降自西階就拜位贊
禮唱鞠躬拜興拜興平身主昏者鞠躬拜興拜興平身
贊禮唱禮畢儐者引主昏者退立於西引禮引使者出
至中門外儐者出請使者入行飲食之禮畢主昏者送
于門外
納成儀注
前一日有司於妃氏第陳設如納采之儀其日使者承
制奉玄纁玉帛至妃氏第儀仗分列於大門外之左右
引禮引入次執事者陳禮物於大門外設玉帛案於正
中儐者引主昏者立於大門内之西引禮引使者出次
立於大門外之東儐者進受命出詣使者前曰敢請事
使者曰某王之儷卜既協吉制使某以儀物告成儐者
入告主昏者曰奉制賜臣以重禮臣某謹奉典制儐者
出告入引主昏者出迎于大門外儐者引主昏者揖使
者入主昏者立於西階之下引禮引使者陞自東階立
於香案前之東舉案者舉玉帛案由東階陞置於香案
之南奉玉帛者立於使者之南稍後西向舉案者退立
於西儐者引主昏者就拜位贊禮唱鞠躬拜興拜興平
身主昏者鞠躬拜興拜興平身儐者引主昏者陞自西
階至香案前使者稱有制儐者贊跪主昏者跪使者宣
制曰奉制告成奉玉帛者詣案取玉帛進授使者使者
受玉帛以授主昏者主昏者跪受玉帛興以授左右儐
者引主昏者降自西階至拜位立定贊禮唱鞠躬拜興
拜興平身主昏者鞠躬拜興拜興平身贊禮唱禮畢儐
者引主昏者退立於西諸執事各收禮物引禮引使者
出至中門外儐者出請使者入行飲食之禮畢主昏者
送於門外
請期儀注
其儀與納吉同惟使者宣制某月某日㳙吉制使某告
期主人答曰謹奉命
遣使奉冊儀注
其儀與皇太子納妃同
醮戒儀注
前期内使監設御座於奉天殿如常儀侍儀司設親王
次於奉天殿東耳房内設親王席位於奉天殿之西東
向設司爵内使二人於席位之左右司饌内使二人於
司爵之東皆相向設親王受醮戒位於御座之南北向
設親王拜位於丹陛上北向設王府官拜位於丹墀之
兩旁重行北向設贊禮二人位於親王丹陛上拜位之
北東西相向知班二人位於贊禮之南東西相向設文
武百官侍立位於文武樓之北東西相向設引文武班
舍人四人位於文武官之北東西相向設引文武班四
人位於文武班之北稍後東西相向將軍二人位於殿
上簾前東西相向將軍六人於奉天門之左右東西相
向又將軍四人位於丹陛上之四隅東西相向又將軍
六人位於奉天殿之左右東西相向鳴鞭四人於丹陛
上北向儀鸞司光禄寺官對立位於奉天殿門之左右
東西相向是日金吾衛陳設軍仗於午門外之東西旗
仗於奉天門外之東西儀鸞司陳設儀仗於丹陛丹墀
之東西和聲郎設樂於丹墀之南(備而不作)是日未明王府
侍從官導從親王至次諸執事者各就位引進啓親王
具衮冕服侍儀奏外辦御用監奏請皇帝服通天冠絳
紗袍御輿以出侍儀侍從警蹕如常儀皇帝將出仗動
陞御座將軍捲簾鳴鞭司晨郎雞唱報時訖引進引親
王衮冕由東陛陞至丹陛位北面立定贊禮唱鞠躬拜
興拜興拜興拜興平身親王鞠躬拜興拜興拜興拜興
平身贊禮唱鞠躬拜興拜興拜興拜興平身王府官鞠
躬拜興拜興拜興拜興平身引進引親王由奉天殿東
門入就席位東向立司爵内使斟酒以醆進授親王親
王跪搢圭受醆祭酒少許以醆授内使内使跪受醆司
饌内使以饌進授親王親王跪受饌以饌授内使内使
跪受饌置於席興立於親王之左引進啓親王興引進
啓就席坐飲食訖引進引親王立於御座前北向引進
啓跪親王跪皇帝命之曰往迎爾相承我宗事勗帥以
敬親王曰臣某謹奉制旨引進啓俯伏興親王俯伏興
引進引親王由東門出至丹陛上拜位立定贊禮唱鞠
躬拜興拜興拜興拜興平身親王鞠躬拜興拜興拜興
拜興平身贊禮贊禮畢皇帝降座還宫引進引親王由
東階降退出文武百官以次出
親迎儀注
前一日有司設親王次於妃氏大門之外南向又設王
府官次於親王次之南東西相向設親王序立位於大
門外之東西向又設親王奠鴈位於閤門外北向設主
昏者立位於閤門外之西東向其日質明妃父具酒脯
告於家廟親迎前三刻王府官具朝服陳鹵簿鼓吹於
王府門外典儀啓請王具衮冕服王府官捧寳詣閤奉
迎拱衛司進金輅於王府内王具冕服引進啓陞輿王
乘輿以出侍御導從如常儀至府門引進啓降輿乘輅
王降輿陞輅輅動王府官以下皆從執鴈者奉鴈從其
後王至妃氏大門外回轅南向鹵簿鼓吹分列於左右
王府官皆下馬引進啓降輅乘輿王降輅陞輿侍從導
引至次引進啓降輿王降輿入就次王府官各就次王
將至主昏者設會宴女王既入次宫人傅姆啓妃服褕
翟花釵前後擁護出就閤内位前南向立傅姆立於妃
之左右宫人内侍分立於其後主昏者具朝服陞自西
階下引進引王出次立於大門之東西向左右侍御如
常儀儐者朝服進受命出立於門東西面曰敢請事引
進跪啓王王曰某奉制親迎引進受命興傳於儐者儐
者入告引主昏者出迎王於大門外之西東向儐者唱
鞠躬拜興拜興平身主昏者鞠躬拜興拜興平身王答
禮拜興拜興平身引進引王入門而左主昏者入門而
右執鴈者從入引進引王陞東階進立於閤門戶前北
向主昏者陞自西階立於閤門外之西東向引進啓跪
王跪引進啓奠鴈執鴈者以鴈西向跪授王王搢圭受
鴈以授主昏者主昏者搢笏跪受鴈興以授左右退立
於西引進啓出圭俯伏興平身王出圭俯伏興平身引
進啓鞠躬拜興拜興平身王鞠躬拜興拜興平身引進
引王降自東階出至次以伺主昏者不降送初王入門
妃母出立於門外王奠鴈位之西南向王拜訖宫人傅
姆導妃出立於母左主昏者進命之曰戒之敬之夙夜
恪勤毋或違命母命之曰勉之勉之爾父有訓往承惟
欽庶母申之曰恭聽父母之言宫人傅姆擎執導從出
門司閨啓妃陞輿出中門司閨啓妃降輿乘厭翟車所
司陳列鹵簿如式妃將出引進啓請王陞輅輅動王府
官皆上馬從行如來儀王車輅至王府門外侍從官皆
下馬王車輅至門内引進啓降輅乘輿王降輅陞輿以
入侍從官從至閤引進啓降輿王降輿入閤以伺
同牢儀注
前一日内使監設妃次於王府内殿之西南向司閨設
幄於内殿之正中設王之座於幄中之東西向設妃座
於幄中之西與王座相對設王洗一於殿之東司巾宫
人一人位於洗南司盥宫人一人位於洗北皆西向設
妃洗一於殿之北司巾宫人一人位於洗南司盥宫人
一人位於洗北皆東向設酒案於幄之南正中陳酒樽
於案上設四爵兩卺於酒樽之北(爵卺皆以今酒器代之)又設食
案二於酒樽之北其日晡後妃車輅將至内使監於内
殿大次前設步障地衣至幄内伺妃輅入王府門鹵簿
分列於門内外傅姆及宫人皆下輦各擎執擁護入至
内殿前司閨啓請降輅乘輿妃降輅陞輿宫人侍從如
前儀至幄次前司閨啓請降輿妃降輿執繖扇燭籠宫
人布列前後傅姆導引妃入次整飾司閨引妃出立於
内殿西階之下東向内侍引王揖妃以入王先陞司閨
導妃後陞入内殿内侍引王就洗位内侍啓沃手宫人
酌水王盥手内侍奏帨手宫人以巾進王&KR0868;手内侍啓
請王就座前西向立王盥手時司閨啓請妃至盥洗所
司閨啓盥手宫人酌水妃盥手司閨啓帨于宫人以巾
進妃帨手司閨啓請妃就座前東向立内侍司閨各啓
請王及妃皆就座王侍從立於幄東妃侍從立於幄西
司饌宫人舉食案進供於王及妃之前司饌以饌進王
及妃皆食訖司饌各徹饌司醖宫人取爵酒進供於王
妃王妃皆飲訖司醖各徹虚爵司饌再以饌進王妃各
饌訖徹饌如前司醖再取爵酒以進王妃王妃各飲訖
司醖徹爵如初王妃三饌訖司醖取卺酌酒以進王王
受卺司醖取卺酌酒以進妃妃受卺各飲訖司醖徹虚
卺内侍啓禮畢王及妃皆興内侍及内使監官宫人等
導從王入宫司閨及傅姆宫人等導從妃入宫内侍啓
請王更禮衣司閨啓請妃服常服王從者餕妃之饌妃
從者餕王之饌
妃朝見儀注
其日妃夙興沐浴服揄翟首飾畢司閨啓請出閤宫人
内侍等導從妃出閤至内宫門司閨啓請乘輿妃乘輿
以出至内東門司閨啓請降輿内使及傅姆導引妃入
宫障扇侍從如常至内殿階下内使監令入奏皇帝服
通天冠絳紗袍即御座南向左右侍從如常司閨引妃
入詣庭前北面立内贊贊拜興拜興妃拜興拜興司閨
引妃自西階陞宫人奉棗栗同陞至御座前宫人以棗
栗進授妃妃受棗栗進奠於御座前尚食進徹以東司
閨引妃降自東階復位北面立内贊贊拜興拜興妃拜
興拜興内贊贊禮畢司閨啓請妃至皇后殿傅姆宫人
等導從如前至皇后所御殿立於閤門之外尚宫奏皇
后褘衣首飾即南向座左右侍御如常儀司閨引妃入
詣殿庭位北面立内贊贊拜興拜興妃拜興拜興司閨
引妃由西階陞宫人奉腶脩以從至皇后御座前北面
立宫人奉腶脩進授妃妃受腶脩進供於皇后座前尚
食進徹以東司閨引妃降復位内贊贊拜興拜興妃拜
興拜興内贊贊禮畢傅姆導妃退皇帝皇后醴妃如宫
中之儀
盥饋儀注
其日妃夙興沐浴服揄翟衣首飾司閨啓請出閤宫人
内侍傅姆等導從妃出閤至内宫門外司閨啓乘輿妃
乘輿以出至内東門司閨啓請降輿内使及傅姆導引
妃入宫障扇侍從如常儀至皇帝閤外候皇帝進膳司
閨引妃入立於庭北面内贊贊拜興拜興妃拜興拜興
司閨引妃陞自西階至御座前尚食宫人以膳進授妃
妃受膳進供於皇帝前司閨引妃降自西階復位内贊
贊拜興拜興妃拜興拜興内贊唱禮畢司閨啓請至皇
后殿傅姆宫人内侍等引妃詣皇后所御殿立於閤外
候皇后進膳司閨引妃入立於庭北面内贊贊拜興拜
興妃拜興拜興司閨引妃由西階陞至皇后前尚食宫
人以膳進授妃妃受膳進供於皇后前司閨引妃降自
西階復位内贊贊拜興拜興妃拜興拜興内贊唱禮畢
司閨引妃出閤皇帝皇后饗妃如朝見之儀
謁廟儀注
儀見冊拜篇
公主出降
總序
古者天子嫁女不自主昏以同姓諸侯主之故曰公主
春秋莊公元年築王姬之館于外此天子嫁女而魯為
之主也秦代因之亦曰公主兩漢之制帝女稱公主帝
姊妹為長公主皆以列侯尚之魏武帝以金鄉公主適
駙馬都尉何晏唐皇姑為太長公主亦謂之長公主姊
妹為長公主女為公主公主下嫁則以親王為主昏凡
尚主亦拜駙馬都尉其受聘禮皆於光順門外公主至
夫家朝見舅姑行盥饋禮宋初公主下嫁選壻召見即
拜駙馬都尉賜玉帶襲衣謂之繫親出降則賜甲第壻
家行五禮皆令掌昏者於内東門納表壻至東華門親
迎公主至壻家之明日謁見舅姑又明日行盥饋之禮今
擬國朝公主下嫁令掌昏者於内東門行五禮至期壻
服朝服詣東華門親迎公主至壻第之明日謁見舅姑
又明日盥饋今具其儀以著于篇
冠服
漢公主冠服大手髻簪珥服純縹上下其長公主首服
加步搖魏公主大手髻七鈿蔽髻簪珥長公主得加步
搖其服以文繡齊公主大手髻繡衣裳黃綬長公主則
紫綬唐公主出降服花釵揄翟衣纁袡宋公主出降首
飾花九樹服揄翟今擬國朝公主出降服九翬四鳳冠
揄翟衣其詳具冊拜篇
車輅冊印
並見冊拜篇
禮物
魏制公主嫁禮用絹一百九十匹晉用絹三百匹北魏
南陽公主嫁蕭寳寅賜絹一千并給禮具宋公主聘其
進財函書一玄纁五錦三五色綾羅十押函馬二羊百
酒百紅綾絹二百花二十罩脂粉二百盝銀果六百臘
麵茶二百斤花餅二十事金銀勝百合銀錢二十千頭
&KR1326;紅羅百匹金釵釧十雙金纏二副真珠翠毛玉釵六
頭真珠琥珀玉水精瓔珞五項面花耳環百一十綴珠
銷金盤金繡畫衣二十襲錦綺羅綾紗縠千匹塗金銀
器二千兩生綾二千匹錢二千貫金合二重三百兩今
擬國朝公主出降遣使奉冊及公主受冊其儀並見冊
拜篇
納采問名
唐公主將出降以親王主昏於光順門外設次行五禮
壻家遣使者奉鴈及禮物至光順門外所設次主昏者
立於門内東階下使者曰朝恩貺室於某公之子某公
有先人之禮使某也謹納采主昏者曰敢不敬從使者
陳鴈主昏者受鴈訖使者出再奉鴈入主昏者還立阼
階之上西面曰皇帝第某女封某公主使者陳鴈主昏
者受鴈訖使者出主昏者禮使者於戶牖之間贈之篚
幣及兩馬辭曰吾子為事故至於寡人之室寡人有先
皇之禮請禮從者禮畢使者還宋公主下降壻家具雁及
禮物修表向闕再拜訖奉舉以行表在前禮物次之掌
昏者在後入東華門至内東門掌昏者跪搢笏以納采
表授内謁者進入訖掌昏者出次西向立又以問名表
跪授内謁者進入諸捧輿者以次出今擬國朝公主下
嫁壻家備禮物表文於家庭望闕再拜訖掌昏者奉舉
至東華門次行納采問名禮餘見儀注
納吉
唐公主出降壻家既卜吉使者奉鴈至光順門次儐者
出請事使者曰加諸卜占曰吉使某也納吉敢告主昏
者曰某公有吉寡人與在焉寡人不敢辭使者陳鴈主
昏者受鴈禮使者如問名之儀宋壻家具禮物用鴈修
表陳於廳事掌昏者公服省視訖置於綵輿設香案於
庭中掌昏者率壻向闕再拜訖奉舉以行至内東門外
以納吉表跪授内謁者進入今擬國朝公主下降壻家
既卜吉備禮物表文陳於庭望闕再拜掌昏者奉至東
華門次行納吉禮詳見納吉儀注
納徵
唐壻家既納吉命使者奉玄纁束帛玉馬至光順門外
次以玄纁束帛陳於幕上奉玉於幕東使者曰朝恩貺
室於某公之子某公有先人之禮使某也以玉帛乘馬
請納徵主昏者曰某公順先典貺以重禮寡人敢不承
命餘如納吉之儀宋前一日壻家具玉幣禮物表文進
納如納吉之儀今擬國朝公主出降壻家具玄纁玉馬
表文及他禮物命掌昏者奉至東華門行納徵之禮
詳見儀注
請期
唐壻家既納徵命使者捧鴈至光順門外次曰朝恩有
賜既申受命某公使某請吉日主昏者曰寡人既前受
命惟命是聽使者曰某公命某聽命於王主昏者曰寡
人固惟命是聽使者曰某公使某受命於王王不許某
敢不告期曰某日餘並如納徵之儀宋制前一日壻家
具禮物用鴈修表進納其儀皆與納徵同今擬國朝公
主下降壻家具禮物表文詣東華門請期詳見儀注
親迎
唐制壻將親迎壻父告廟醮子訖子再拜降出乘輅備
儀仗詣主昏者第主昏者醴公主公主服花釵揄翟纁
袡主昏者立東階壻入再拜奠鴈出姆導公主出主昏
者戒之曰戒之敬之夙夜無違命主婦戒之曰勉之敬
之夙夜無違壻乘輅先還第公主陞輅備鹵簿後行宋
壻父告於禰廟訖醮子於廳事命之曰往迎爾相以惠
宗祏子再拜曰祗承嚴命又再拜出乘馬至東華門有
司陳公鹵簿儀仗於門外公主陞厭翟車壻出次於内
東門内陳鴈公主陞車壻再拜先還第今擬國朝公主
下降壻將親迎壻父醮戒訖壻乘馬至東華門内行親
迎之禮其禮詳見儀注
同牢
唐公主下降至壻家行同牢禮如親王之儀宋壻親迎
回至本第下馬以候公主至公主降車贊者引壻揖公
主入及寢門壻導公主陞階扇燭陳列贊者引公主入
於室壻盥於南洗公主盥於北洗贊者設酒饌壻及公
主即座飲食遂薦饌再飯三飯畢壻及公主興皆再拜
入今擬國朝公主下降至壻家行同牢禮詳見同牢儀
注
見舅姑
唐公主出降之明日夙興沐浴著花釵服揄翟舅服公
服西向坐姑著鈿釵禮衣南向坐公主陞自西階東面
再拜跪進棗栗於舅前退北面再拜跪進腶脩於姑前
訖又再拜舅姑設醴公主席於姑席之西少北南向醴
訖姑先降自西階公主降自東階宋公主夙興著花釵
服揄翟以候見贊者設舅姑位於堂上舅位在東姑位
在西舅姑俱服其服公主陞自西階詣舅位前再拜奉
棗栗以進訖又再拜次奉腶脩至姑位前又再拜舅姑
醴公主如前儀今擬國朝公主出降之明日服揄翟花
釵首飾以見舅姑其儀詳見儀注
盥饋
唐公主盥饋以少牢公主服其服如見禮盥饋舅姑訖
舅姑設公主席於舅姑席東北南向以醴之宋公主盥
饋之禮設舅姑位於堂上東西相向俱即座女相者引
公主陞自西階進詣舅姑之東贊者以饌進公主置於
舅姑位前贊者加七箸舅姑俱食畢公主各再拜設饗
婦位於姑位之北少東西向女相者引公主立於座之
西贊者舉饌置於位前加以七箸公主即座食畢再拜
降階退今擬國朝公主既見舅姑之明日行盥饋之禮
詳見儀注
納采問名儀注
公主將出降奉制擇壻訖令某王或某官為掌昏至期
掌昏者先具納采時日奏聞訖前一日壻家設香案於
正廳南向設表案於香案之北設掌昏者立位於香案
之東設壻父拜位於廳下正中北向壻拜位於其後設
贊禮二人位於壻父拜位之北東西相向設壻父進表
位於香案之南北向設奉表執事位於進表案之西東
向至日以表置于案陳鴈及他禮物於廳設奉表綵輿
於大門之正中掌昏者服朝服省視訖立於香案之東
引禮引壻父及壻服朝服就拜位北向立贊禮唱鞠躬
拜興拜興拜興拜興平身壻父及壻皆鞠躬拜興拜興
拜興拜興平身引禮引壻父陞自西階至香案前北向
立引禮唱跪壻父跪贊禮唱跪壻亦跪引禮唱上香上
香三上香壻父三上香訖引禮唱進表奉表執事詣案
取納采表跪進於壻父之左壻父受表以授掌昏者掌
昏者跪受表興復置于案執事者復詣案取問名表跪
進於壻父之左壻父受表以進掌昏者掌昏者跪受表
興復置于案引禮唱俯伏興平身贊禮唱俯伏興平身
壻父及壻皆俯伏興平身引禮引壻父降自西階復位
北向立贊禮唱鞠躬拜興拜興拜興拜興平身壻父及
壻皆鞠躬拜興拜興拜興拜興平身贊禮唱禮畢引禮
引壻父及壻退立於西掌昏者奉表先行執事者奉雁
及他禮物以次行壻父及壻從其後至大門外以表置
綵輿中奉舉以行表在前禮物次之掌昏者乘馬行於
後至東華門下馬及内東門外以表輿及禮物陳列如
儀以伺引禮引掌昏者立於門之右内使監令出立於
門之左掌昏者進詣内使前曰朝恩貺室於某公之子
某公習先人之禮使臣某請納采執事者就綵輿取納
采表跪授掌昏者掌昏者搢笏跪受表以授内使内使
跪受表興奉表進入於内殿執鴈及禮物者從入掌昏
者退就次以伺内使將出掌昏者復立於内東門之西
内使出掌昏者進詣内使前曰將加卜筮使臣某問名
執事就案取問名表文跪授掌昏者掌昏者跪受表以
進内使内使跪受表興奉表進入於内殿執雁及奉禮
物者從入掌昏者立以候内使出曰有制贊禮唱跪掌
昏者跪内使宣制曰皇帝第幾女封某公主宣訖贊禮
唱俯伏興平身掌昏者俯伏興平身贊禮引掌昏者入
就次賜宴訖掌昏者還諸捧輿者以次出
納吉儀注
前一日壻家陳設香案及拜位一如納采之儀至日進
表及禮物掌昏者進至内東門外既至掌昏者進詣内
使前曰加諸卜筮占曰從吉謹使臣某敢告執事者取
表掌昏者進表皆如納采問名之儀
納徵儀注
前一日壻家陳設香案表案及拜位一如納吉之儀其
日又設玉帛案於表案之南以表及玉帛置于案陳禮
物於廳事設表輿及玉帛輿於大門外之正中掌昏者
服朝服省視訖立於香案之東引禮引壻父及壻各服
公服就拜位立定贊禮唱鞠躬拜興拜興拜興拜興平
身壻父及壻皆鞠躬拜興拜興拜興拜興平身引禮引
壻父陞西階至香案前引禮唱跪壻父跪贊禮唱跪壻
亦跪引禮唱搢笏上香上香三上香壻父搢笏三上香
訖執事者詣案取表跪授壻父之左壻父受表跪進於
掌昏者掌昏者跪受表興復置于案執事者復詣案取
玉帛跪授壻父壻父受玉帛以進授於掌昏者掌昏者
跪受玉帛興復置于案引禮唱俯伏興平身壻父俯伏
興平身贊禮唱俯伏興平身壻俯伏興平身引禮引壻
父降自西階就拜位立定贊禮唱鞠躬拜興拜興拜興
拜興平身壻父及壻皆鞠躬拜興拜興拜興拜興平身
贊禮唱禮畢引禮引壻父及壻退立於西掌昏者奉表
執事者奉玉帛及禮物出壻父及壻送至大門外掌昏
者以表及玉帛各置綵輿中奉舉以行表輿在前玉帛
次之禮物又次之掌昏者乘馬行其後至東華門下馬
入内東門外以表輿及禮物陳列如儀引禮引掌昏者
立於門之右内使出立於門之左掌昏者進詣内使前
曰朝恩貺室於某公之子某公有先人之禮使臣某以
束帛乘馬納徵執事者就綵輿取表跪授掌昏者掌昏
者搢笏跪受表以授内使内使跪受表興引禮唱俯伏
興平身掌昏者俯伏興平身内使奉表進入於内殿執
玉帛禮物者從入掌昏者退就次以伺内使出引掌昏
者就次賜宴訖掌昏者還諸奉輿者以次出
請期儀注
儀與納吉同其辭曰某公命臣謹請吉日
親迎儀注
前一日内使監設壻次於内東門内又設皇帝皇后醴
女位於内殿皆南向設公主受醴位於御座之南北向
其日壻服公服告廟曰國恩貺室於某(壻名)以某日親
迎敢告子將行父醮於廳曰往迎爾相承我宗事勖帥
以敬先妣之事若則有常壻再拜降出乘馬備儀仗執
鴈及禮物者後從至東華門下馬入至内東門内執鴈
者及奉禮物者各陳禮物於庭壻將至内使延入次其
日皇帝皇后醴女如宫中之儀禮部陳設公主鹵簿儀
仗車輅鼓吹於内東門外内使監令奏請皇帝皇后即
御座皇帝服通天冠絳紗袍皇后服首飾褘衣陞御座
左右侍從如常儀保姆内侍侍女等奉公主著花釵揄
翟出閤就御座前北向立傅姆二人立於公主之左右
侍女侍立於公主之後傅姆贊拜興拜興拜興拜興公
主拜興拜興拜興拜興皇帝戒之曰戒之敬之夙夜無
違命皇后戒之曰勉之敬之夙夜無違公主受命訖保
姆又贊拜興拜興拜興拜興公主拜興拜興拜興拜興
保姆及侍女導引公主降階内命婦及宫人内侍送至
内殿門外侍女請公主乘輿公主陞輿侍女執繖扇擁
護至内東門侍女請降輿陞輅公主將陞輅内使引壻
出次立於内東門内執事者執鴈立於後候公主陞輅
執鴈者以鴈跪授壻壻受鴈跪進于内使内使跪受鴈
以授左右贊禮唱俯伏興拜興拜興平身壻俯伏興拜
興拜興平身内使引壻先出乘馬還第公主鹵簿車輅
後發内外命婦及宫人應送者乘輦後從如常儀
同牢儀注
公主至壻家行同牢之禮前一日壻家設公主次於寢
室之外設幄於寢室正中設壻座於幄西東向設公主
座於幄東西向設公主巾洗於寢室之北設壻巾洗於
寢室之南設酒案於寢室南楹正中設酒樽於案上設
四爵兩卺於酒樽之北(爵巹皆以今酒器代之)設食案二於酒案
之北其日初昏公主車輅將至侍女於内門之内設步
障至寢室公主至壻第鹵簿分列於大門之外傅姆及
侍女皆下輦至大門内保姆請公主降車陞輿公主降
車乘輿障以行幄侍女執繖扇遮護至寢室前保姆請
降輿公主降輿保姆導引公主入次整飾贊者引壻禮
迎至次前保姆侍女等引公主出次壻揖公主入寢門
至階壻導公主陞階執扇者陳列於前後入室侍女引
公主至北洗盥手壻從女沃之侍女引壻至南洗盥手
公主從女沃之盥手訖司儀引公主壻各就座壻從者
立於幄西公主從者立於幄東侍女各舉食案進供於
壻及公主之前侍女各以饌進壻及公主進饌畢侍女
徹饌以爵斟酒進於壻及公主飲畢侍女再以饌進壻
及公主饌畢徹如前侍女再取爵酒以進壻及公主飲
畢徹爵如初壻及公主三饌畢侍女取巹酌酒以進壻
及公主各受巹飲畢侍女徹虚巹司儀請壻及公主皆
興保姆及侍女導引壻及公主入閤更衣公主使者餕
壻之餘壻從者餕公主之餘從者皆女人
公主見舅姑儀注
其日夙興公主著花釵服揄翟侍御如常以見舅姑執
事者設舅姑位於堂上東西相向舅位在東姑位在西
舅服朝服姑服鈿釵禮衣各就位後東西相向立保姆
引公主陞自東階至舅位前東向立司儀唱拜興拜興
公主拜興拜興侍女奉棗栗進授公主公主受棗栗置
於舅位前舅即座執事者進徹以東保姆引公主退復
位司儀唱拜興拜興公主拜興拜興保姆引公主詣姑
位前西向立司儀唱拜興拜興公主拜興拜興侍女奉
腶脩進授公主公主受腶脩置于姑座前姑即座内執
事者進徹以東保姆引公主退復位司儀唱拜興拜興
公主拜興拜興司儀唱禮畢舅姑醴公主如後儀
醴婦儀注
公主見舅姑禮畢侍女設公主位於姑位之北少西東
向保姆引公主立於其位之西侍女注酒於醆進授公
主公主東面受醆置於案侍女奉饌置於公主位前公
主即座飲食訖司儀請降座公主降座司儀引入閤
盥饋儀注
公主見舅姑之明日行盥饋之禮其日設舅姑位於堂
上舅位在東姑位在西又設公主位於姑位之北少西
東向舅姑服其服各就座公主服花釵翟衣保姆侍女
導從至舅姑所北面立司儀唱拜興拜興公主拜興拜
興訖侍女以饌進授公主公主受饌進供於舅位前侍
女再以饌進公主公主受饌進供於姑位前舅姑俱食
畢公主退就位司儀唱拜興拜興公主拜興拜興訖保
姆導引公主就座侍女奉饌供於公主前加以七箸公
主食畢保姆請公主興詣舅姑前司儀唱拜興拜興公
主拜興拜興訖退入閤
饗丈夫婦人送者
主人饗丈夫送者主婦饗婦人送者皆如常儀
明集禮卷二十七
