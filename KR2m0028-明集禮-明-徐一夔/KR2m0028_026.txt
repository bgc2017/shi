明集禮卷二十六
嘉禮十
皇太子納妃
總序
皇太子納妃所以重胤嗣也周秦已上莫攷其儀漢制
皇太子納妃以奉常迎而不親迎宋文帝時太子納妃
儀文與納后不異百官上禮於太極殿西堂叙宴北齊
皇太子納妃皇帝遣使納采以宗正卿為使問名納吉
請期皆如之納徵則以司徒及尚書令為使親迎則以
太尉為使三日妃朝皇帝於昭陽殿又朝皇后於宣光
殿擇日羣臣上禮他日皇太子拜閤隋皇太子納妃皇
帝臨軒遣使者受詔納采問名次擇日納吉又擇日納
徵告期訖命有司以特牲告廟行冊禮皇太子將親迎
皇帝臨軒醮戒妃至宫之明日朝見皇帝皇后唐皇太
子納妃皇帝臨軒遣使行納采問名納吉納徵請期之
禮次遣官告宗廟然後行冊禮皇太子將親迎皇帝臨
軒醮戒妃至宫同牢於内殿明日朝見皇帝皇后皇帝
會羣臣於太極殿如正至之儀宋皇太子納妃其六禮
皆與唐同妃朝見之明日又至皇帝皇后閤内行盥饋
之禮皇帝皇后復饗妃如宫中之儀今擬國朝皇太子
納妃皇帝臨軒命使納采問名既卜吉復命使納徵請
期又遣官以特牲奏告宗廟遣使備冊寳禮物至妃第
行冊禮皇太子將親迎皇帝臨軒醮戒至妃第親迎還
宫同牢於内殿明日妃朝見皇帝皇后皇帝皇后閤内
行盥饋之禮皇帝皇后宴饗妃及皇太子如宫中之儀
今考歷代儀文以著于篇
冠服
隋皇太子納妃服袞冕九章妃首飾花釵九樹服用褕
翟衣唐皇太子納妃皇帝臨軒遣使服袞冕醮戒服通
天冠絳紗袍皇太子服袞冕九章妃服揄翟衣首飾花
九樹宋皇太子納妃皇帝遣使醮戒皆服通天冠絳紗
袍皇太子皆服袞冕執圭(親迎同)妃服與唐制同今擬
國朝皇太子妃冠服見冠服篇
車輅
見冊拜篇車輅篇
冊寳
見冊拜篇
禮物
晉太子昏納徵用玄纁束帛加璧馬二駟東晉用玉璧
一獸皮二宋文帝用珪璋各一熊羆皮各二北齊皇太
子聘禮納采問名請期親迎皆用羔羊一口鴈一隻黍
稷米麵各一斛納徵用玄三匹纁二匹束帛十匹大璋
一虎皮二錦綵六十匹絹二百匹羔羊一口羊四頭犢
二頭酒黍稷稻米麵各十斛從車百乘唐納采問名納
吉請期親迎皆用鴈納徵用玄纁束帛乘馬穀珪宋六
禮禮物皆與唐同今擬國朝(闕)
樂
唐遣使納采展宫懸醮戒於太極殿設宫懸宋大晟展
宫架之樂於文德殿皆備而不作
祭告
唐皇太子納妃納徵告期訖遣有司以特牲告于廟宋
皇太子將親迎差官奏告太廟及諸陵如常告之儀今
擬國朝遣官以太牢告廟其儀與常告同
問名
唐使者納采畢既出立於門外主昏者使儐者請事使
者曰某將加卜筮奉制問名主昏者曰制以某之子備
數於儲宫臣某不敢辭使者入陳鴈主昏者再拜受鴈
曰臣某第幾女某氏出禮畢主昏者曰某公為某事故
至於某之室某有先人之禮請禮從者其儀與天子納
后醴賓同今擬國朝使者納采訖就再入問名其詳見
問名儀注
納吉
唐皇太子納妃既問名卜吉皇帝復臨軒遣使者至妃
氏第納吉既至妃第使者曰加諸卜筮占曰協從制使
某也納吉主昏者曰臣某之子弗教唯恐不堪龜筮云
吉臣某謹奉典制再拜受鴈又再拜其禮使者如問名
之儀宋既問名乃遣使至妃氏第曰謀諸卜筮其占協
從制使某告吉主昏者曰臣某之子憃愚懼弗克堪卜
筮云吉惟臣之幸臣謹奉典制其受鴈禮使者皆與唐
同今擬國朝皇太子納妃既問名卜吉皇帝御奉天殿
遣使納吉其詳見納采儀注
納徵
唐既納吉遣使奉玄纁束帛乘馬穀珪至妃氏第納徵
既至使者曰制使某以玉帛乘馬納徵儐者入告主昏
者曰奉制賜臣以重禮臣某祗奉典常再拜稽首北面
受玉帛乘馬又再拜其禮使者如納吉儀宋遣使奉玄
纁玉珪至妃氏第使者曰卜筮不違嘉偶既定制使某
以儀物告成儐者入告主昏者曰奉制賜臣以重禮臣
某謹奉典制其受玉帛禮使者皆與唐同國朝皇太子
納妃遣使備物納徵其詳見納徵儀注
請期
唐既納徵遣使者用鴈請期至妃第使者曰詢於龜筮
某月日吉制使某告期主昏者受命受雁一如納吉之
儀宋遣使請期使者至妃第請曰㳙辰之良某月某日
吉制使某告期主人曰臣某謹奉制再拜受雁其儀皆
與唐同今擬國朝皇太子納妃納徵訖遣使請期其儀
詳見儀注
奏告
唐既告期後有司以特牲告廟如常禮祝文臨時撰宋
告期後太史局擇日差官奏告太廟景靈宫諸陵今擬
國朝皇太子納妃既請期遣官以特牲告太廟其儀與
宗廟篇奏告儀同
受冊
唐既告期遣使持節奉冊寳璽綬車輅儀仗鼓吹掌嚴
奉褕翟衣首飾至妃氏第主昏者朝服出迎於大門之
外既入使副以冊寳授内侍内侍受冊寳以授典内典
内奉冊寳入立於閤外傅姆贊妃出立於庭中掌書跪
取冊寳興進立於妃前司則贊妃再拜訖掌書以冊寳
授司則司則受冊寳進授妃妃受以授司閨司則又贊
妃再拜訖司則請妃陞座宫官以下皆再拜訖司閨引
妃入閤主昏者禮使者如禮賓之儀宋冊皇太子妃遣
使副奉冊印儀仗車輅宫人奉首飾褘衣至妃第使副
以冊印授内侍内侍受冊印入授内謁者内謁者持冊
印入立於庭中傅姆贊妃出閤降階向闕再拜訖内侍
奉冊印授妃妃受冊印以授執事者又再拜内侍引妃
陞座諸宫人皆再拜畢傅姆引妃還内今擬國朝冊皇
太子妃皇帝遣使奉冊寳車輅儀仗宫人奉冠服至妃
氏第行冊拜禮其儀詳見儀注
醮戒
唐皇太子將親迎服衮冕備儀仗乘金輅左庶子負璽
前導至承天門下降輅至東朝堂皇帝服通天冠絳紗
袍御太極殿西向坐羣官再拜訖舍人引皇太子至樂
懸南北面再拜舍人引皇太子詣西階脱舄陞就席西
南面立尚食奉御酌酒進皇太子皇太子再拜受爵尚
食薦脯醢皇太子祭酒及脯醢訖降席西南面坐啐酒
奠爵又再拜舍人引皇太子進御座前東面立皇帝命
之曰往迎爾相承我宗事勗帥以敬皇太子曰臣某謹
奉制旨遂再拜舍人引皇太子降西階納舄訖舍人引
出宋皇太子納妃將親迎皇帝御文德殿皇太子具衮
冕入就位百官朝服就拜位皇太子搢圭舞蹈再拜百
官皆搢笏舞蹈再拜引皇太子由西階陞東向立内侍
進酒皇太子跪搢圭受醆大官令奉饌皇太子飲食訖
降階北面又再拜太常博士引皇太子詣御座前西向
立皇帝命之曰親迎惟古趨辰之良往帥以恭皇太子
曰臣謹奉制引皇太子降階北面又再拜訖引出今擬
國朝皇太子將親迎皇帝御奉天殿醮戒其儀詳見儀
注
親迎
唐皇太子既受命遂親迎至妃第妃服褕翟衣花釵立
于東房主婦著禮衣鈿釵立妃北主昏者公服出迎大
門之外西面再拜皇太子答拜主昏者揖皇太子先入
皇太子執鴈從入進當房戶前北面跪奠鴈再拜降出
傅姆導妃出父戒之曰戒之敬之夙夜無違命母施襟
結帨命之曰勉之戒之夙夜無違庶母及門内施鞶申
之以父母之命曰敬恭聽宗爾父母之言夙夜無愆視
諸襟鞶妃出至輅後皇太子授綏姆辭不受曰未教不
足與為禮妃陞輅乘以几(几謂將上車而登乘以几尚安舒)姆加幜(幜制)
(如明衣架之為行道禦塵)皇太子馭輪三周馭者代之皇太子出大
門乘輅還宫妃仗次於後以行宋皇太子親迎之禮與
唐同而無授綏馭輪之儀今擬國朝皇太子親迎具衮
冕服乘金輅備儀仗至妃第其詳見親迎儀注
合卺
唐皇太子同牢之禮設幄於内殿室西廂東向設同牢
之席於室内皇太子西廂妃東廂席間容牢饌設四爵
兩卺妃至宫門鹵簿仗衛停門外妃乘輅至左閤門外
降輅就次整飾司閨引妃詣内殿門西東面立皇太子
揖妃以入妃即席西向立皇太子東向立司饌奉饌設
皇太子及妃座前皇太子及妃俱坐司饌設黍醬葅醢
皇太子及妃俱受祭於籩豆之間司饌取黍稷及肺進
授皇太子及妃皇太子及妃受黍稷及肺皆祭訖司饌
嘗食皇太子及妃皆食三飯卒食司饌進酒皇太子及
妃俱再拜祭酒訖三酳用卺卒爵司饌徹饌皇太子入
東房釋冕服著袴褶妃入幄媵餕皇太子之饌御餕妃
之饌宋皇太子同牢設席於寢門之内皇太子揖妃俱
入盥洗訖掌事者設酒饌皇太子揖妃皆坐司饌告饌
具贊者二人奉酒以授皇太子及妃皇太子及妃受酒
飲畢遂薦饌再飲三飲如初儀訖皇太子及妃俱興再
拜餘如唐儀今擬國朝皇太子及妃同牢設幄於東宫
之内殿行同牢禮詳見同牢儀注
妃朝見
唐皇太子妃朝見先設皇帝座於所御殿之東西向設
皇后座於室戶外之西近北南向其日妃沐浴服褕翟
首飾乘厭翟車至宫降車立於閤外之西皇帝服通天
冠絳紗袍皇后服褘衣首飾皆即御座妃奉笲(竹器緇表纁裏)
棗栗司饌執腶脩(腶丁亂切)以從司則引妃入立於庭北面
再拜訖司言引妃陞自西階跪奠棗栗於御座前皇帝
撫之司言引妃降立於庭又北面再拜訖司言引妃陞
跪奠腶脩於皇后座前皇后撫之司言引妃退立於西
序東向再拜司設設妃席於戶牖之間司言引妃再拜
受醴尚食薦脯醢妃祭畢降席取觶坐奠訖興祭于豆
間食畢司賓引妃降自西階出閤乘車還宫宋妃朝見
皇帝皇后其儀與唐同皇帝皇后醴妃如宫中儀今擬
國朝皇太子妃朝見則於宫中内殿奉棗栗腶脩行朝
見之禮其儀詳見儀注
盥饋
宋太子妃既朝見則有盥饋之儀其日妃夙興沐浴服
褕翟首飾至閤外候皇帝進膳司賓引妃入再拜訖奉
膳進置於皇帝前司賓引復位又再拜訖司賓引妃出
詣皇后閤外俟皇后進膳妃再拜奉膳進皇后如前儀
又再拜司賓引妃出皇帝皇后饗妃如宫中之儀今擬
國朝皇太子妃既朝見盥饋於皇帝皇后其儀見盥饋
儀注
會羣臣
唐制皇太于納妃皇帝會羣臣於太極殿如正至之儀
唯上夀辭云皇太子嘉聘禮成克崇景福某等不勝慶
抃謹上千秋萬歲夀
遣使儀注
前期禮部移文太史院擇日奏聞命所司備鴈及他禮
物以伺又取制命某官為使某官為副使告示文武百
官於皇城守宿至日鐘鳴後具朝服侍班前一日内使
監設御座香案於奉天殿正中如常儀尚寳卿設寳案
於御座之南禮部官陳設鴈及他禮物於丹陛上侍儀
司設承制官位於殿上御座之東及丹陛之東南設使
者及副使拜位於丹墀内道之西東上北向贊禮二人
於丹陛上之南東西相向司贊二人位於使者拜位之
北東西相向知班二人位於司贊之南東西相向文武
百官侍立於文武樓之北東西相向設引文武班舍人
四人位於文武官之北稍後東西相向引使者二人位
於使者拜位之北西立東向拱衛司光禄寺官對立於
奉天殿門之左右東西相向將軍二人位於殿上簾前
東西相向將軍六人位於奉天門之左右東西相向又
將軍四人位於丹陛上之四隅東西相向又將軍六人
位於奉天殿之左右東西相向鳴鞭四人於丹陛上北
向設執鴈及執禮物者位於丹陛下之西東向是日金
吾衛陳設甲士儀仗於午門外之東西拱衛司陳設儀
仗於丹墀丹陛之東西和聲郎設樂於丹墀之南(備而不作)
侍儀司陳設儀仗大樂於奉天門外正中質明擊鼓初
嚴催班舍人催百官具朝服導駕官侍從官入迎車
駕次嚴引班舍人引文武百官入就侍立位引禮官引
使者具朝服立丹墀之西以伺諸執事者各就位三嚴
侍儀奏外辦御用監跪奏請皇帝服衮冕尚寳卿奉
寳前導侍從導引如常儀至奉天殿陞御座捲簾鳴鞭
雞唱報時訖引禮引使者及副使各就丹墀拜位贊禮
唱鞠躬拜興拜興拜興拜興平身使副鞠躬拜興拜興
拜興拜興平身承制官進詣御座前跪承制訖由中門
出至丹陛上宣制位稱有制贊禮唱跪使副皆跪承制
官宣制曰奉制納某氏女為皇太子妃皇帝制使卿等
行納采禮宣制訖承制官由西門入典儀唱俯伏興平
身使副俯伏興平身贊禮唱鞠躬拜興拜興拜興拜興
平身使副鞠躬拜興拜興拜興拜興平身引禮引使副
退立於西執鴈者及執禮物者由西階陞取鴈及他禮
物自中陛降執鴈者在前執禮物者次之使者從其後
至奉天門外儀仗鼓吹導引以行初使者出贊禮唱禮
畢侍儀跪奏禮畢皇帝駕興百官以次出
納采儀注
前一日有司設使副次於妃氏大門外南向設使副序
立位於大門外之東西向北上設主昏者序立位於大
門内之西東向設香案於廳上之正中設使副立位於
香案之東西向北上設主昏者受制位於香案之南北
向設贊禮位於廳下主昏者拜位之北東西相向設儐
者二人位於贊禮之南東西相向設引使者二人位於
廳上南楹之左右東西相向其日使者奉制執雁及禮
物至妃氏第儀仗鼓吹分列於大門外之左右使者下
馬引禮引入次執事者陳禮物於大門之外儐者引主
人朝服序立於大門内之西東向引禮引使者出次立
於大門外之東執雁者立於其南皆西向儐者出詣使
者前曰敢請事使者曰奉制儲宫納配屬于令德邦
有典常使某行采擇之禮儐者入告主昏者曰臣某之
子昧於閫儀不足以備采擇恭承制命臣某不敢辭儐
者出告訖入引主昏者出迎於大門之南北面立贊禮
唱鞠躬拜興拜興平身主昏者鞠躬拜興拜興平身使
者不答拜主昏者揖使者先入立於西階之下引禮引
使者陞自東階立於香案之東執鴈者立於使者之南
執事者陳禮物於庭儐者引主昏者就拜位贊禮唱鞠
躬拜興拜興拜興拜興平身主昏者鞠躬拜興拜興拜
興拜興平身儐者引主昏者陞自西階至香案前北向
立使者稱有制儐者唱跪主昏者跪使者宣制曰某奉
詔采擇執鴈者以鴈授使者使者受雁以授主昏者主昏者
受雁興以授左右儐者引主昏者降自西階就拜位立
定贊禮唱鞠躬拜興拜興拜興拜興平身主昏者鞠躬
拜興拜興拜興拜興平身贊禮唱禮畢儐者引主昏者
退立於西階引禮引使副降自東階以出主昏者帥諸
執事各收禮物
問名儀注
使副納采既出立於中門外之東西面主昏者立於西
階之下儐者進受命出詣使者前曰敢請事使者曰儲
宫之配采擇既諧將加卜筮奉制問名儐者入告主昏
者曰制以臣某之女可以奉侍儲宫臣某不敢辭儐者
出告訖入引主昏者出迎使副於中門外之南北面贊
者唱鞠躬拜興拜興平身主昏者鞠躬拜興拜興平身
使者不答拜儐者引主昏者先入立於西階之下引禮
引使副入門陞自東階立於香案之左執鴈者立於使
者之南皆西向執事者各陳禮物於庭儐者引主昏者
就拜位贊禮唱鞠躬拜興拜興平身主昏者鞠躬拜興
拜興平身儐者引主昏者升自西階至香案前北向立
使者稱有制贊禮唱跪主昏者跪使者曰臣某奉詔問
名將謀諸卜筮主昏者曰臣某第幾女某氏出被預采
擇聞命祗懼既蒙制問臣不敢辭執鴈者以鴈進授使
者使者受鴈以授主昏者主昏者受鴈興以授左右儐
者引主昏者降東階就拜位立贊禮唱鞠躬拜興拜興
平身主昏者鞠躬拜興拜興平身贊禮唱禮畢儐者引
主昏者退立於西引禮引使者降自東階立於中門外
之東西面儐者受主昏者之命出詣使者前請曰某公
奉制命至某之室請禮從者使者曰某既得將事敢辭
儐者入告主昏者曰先人之禮敢固以請儐者出告使
者曰某辭不獲聞命敢不從執事者徹香案引禮引使
者入陞階即座行飲食之禮主昏者奉幣禮使者畢使
副還主昏者送于門外
告吉儀注
前一日有司設使副次於妃氏大門之外設使副序立
位於大門外之東西向北上設主昏者序立位於大門
内之西東向設香案於廳上之正中設使副立位於香
案之東西向北上設主昏者受制位於香案之南北向
設贊禮位於廳下主昏者拜位之北東西相向設儐者
二人位於贊禮之南東西相向設引使者二人位於廳
上南楹之左右東西相向其日使者奉制執鴈及禮物
至妃氏第儀仗鼓吹分列於大門外之左右使者下馬
引禮引入次執事者陳禮於大門之外儐者引主昏者
朝服序立於大門内之西東向引禮引使者出次立於
大門外之東執鴈者立於其南皆西向儐者進受命出
詣使者前請曰敢請事使者曰謀諸卜筮其占協從制
使某告吉儐者入告主昏者曰臣某之子憃愚懼弗克
堪卜筮云吉惟臣之幸臣謹奉典制儐者出告訖入引
主昏者迎於大門外之南北面贊禮唱鞠躬拜興拜興
平身主昏者鞠躬拜興拜興平身儐者引主昏者揖使
者先入立於西階之下引禮引使者入陞自東階立於
香案之左執鴈者立於使者之南俱西向執事者陳禮
物於庭儐者引主昏者就拜位北向立贊禮唱鞠躬拜
興拜興平身主昏者鞠躬拜興拜興平身儐者引主昏
者自西階陞至香案前北向立使者稱有制儐者唱跪
主昏者跪使者宣制曰奉制告吉執鴈者以鴈進授使者
使者受雁以授主昏者主昏者跪受雁興以授左右儐者引主
昏者降自西階就拜位立定贊禮唱鞠躬拜興拜興平
身主昏者鞠躬拜興拜興平身贊禮唱禮畢儐者引主
昏者退立於西引禮引使者出立于中門外之東儐者
出請使者禮待如問名之儀
納徵儀注
前一日有司設使副次於妃氏大門之外南面設使者
序立位於大門之東西向北上設主昏者序立位於大
門内之西東向設香案於廳上之正中設使副位於香
案之東西向北上設主昏者受制位於香案之南北向
設贊禮位於廳下主昏者拜位之北東西相向設儐者
二人位於贊禮之南東西相向設引使者二人位於廳
上南楹之左右東西相向其日使者奉玄纁束帛穀珪
至妃氏第大門外儀仗分列於門外之左右引禮引使
者入就次執事者陳設禮物於大門外設玉帛案於正
中儐者引主人立於大門内之西引禮引使者出次立
於大門外之東儐者進受命出詣使者前請曰敢請事
使者曰卜筮不違嘉偶既定制使某以儀物告成儐者
入告主昏者曰奉制賜臣以重禮臣某謹奉典制儐者
出告訖入引主昏者出迎於大門外之南北面贊禮唱
鞠躬拜興拜興平身主昏者鞠躬拜興拜興平身使者
不答拜儐者引主昏者揖使者先入立於西階之下引
禮引使副入執事者舉玉帛案先行奉玉帛者次之諸
執禮物者又次之至廳執事者以玉帛案置於香案之
北使者立於玉帛案之左奉玉帛者立於使者之南稍
後舉案者退立於西諸執事者各陳禮物於庭儐者引
主昏者就拜位贊禮唱鞠躬拜興拜興平身主昏者鞠
躬拜興拜興平身儐者引主昏者陞自西階至玉帛案
前使者稱有制儐者唱跪主昏者跪使者宣制曰某奉
制告成奉玉帛者就案取玉帛以授使者使者受玉帛
以授主昏者主昏者跪受玉帛興以授左右儐者引主
昏者降自西階就拜位立定贊禮唱鞠躬拜興拜興平
身主昏者鞠躬拜興拜興平身贊禮唱禮畢儐者引
主昏者退立於西引禮引使副降自東階以出主昏者
帥諸執事各收禮物
請期儀注
其儀與納吉同唯辭曰詢於龜筮某月某日制使某告
期主昏者曰敢不承命
祭告儀注
其儀見宗廟篇
遣使奉冊儀注
前期太史院擇日翰林院撰冊文工部造冊寳褕翟首
飾車輅儀仗禮部備合用禮物及冊寳案訖奏取旨以
某官為授冊使某官為授寳使某官為奉冊官某官為
奉寳官某官為主節官某官為承制官告示文武百官
於皇城守宿是日鳴鐘具朝服侍班前一日内使監令
設御座香案於奉天殿如常儀尚寳卿設寳案於御座
之南侍儀司設妃冊寳案於皇帝寳案之南冊東寳西
設主節官位於冊寳案之東執節者立於其左差後俱
西向設承制官位於主節官之南及丹陛上之東南設
奉冊官奉寳官位於冊寳案之西東向舉冊寳案舍人
位於其後設冊寳使位於丹陛内道之西北面東上又
設冊寳使受冊寳位於使者拜位之北丹陛下之正中
北向贊禮二人位於丹陛上之南東西相向司贊二人
位於使者之北東西相向知班二人位於司贊之南東
西相向設文武百官侍立位於文武樓之北文東武西
東西相向引冊寳使舍人二人位於使者拜位之北西
立東向引文武班舍人四人位於文武班之北稍後東
西相向拱衛司光禄寺官位於奉天殿門之左右東西
相向將軍二人位於殿上簾前之左右東西相向將軍
六人位於殿門外之左右將軍四人於丹陛上之四隅
將軍六人於奉天門之左右皆東西相向鳴鞭四人位
於丹陛上北向是日金吾衛陳設甲士儀仗於午門外
之東西旗仗於奉天門外之東西拱衛司陳設儀仗於
丹陛丹墀之東西設盖冊寳紅羅盖二於奉天殿前和
聲郎設樂於丹墀之南(設而不作)擊鼓初嚴催班舍人催百
官具朝服導駕官侍從官入迎車駕次嚴引班引文武
百官入就侍立位禮部官陳冊寳綵輿於奉天門外陳
皇太子妃車輅儀仗冠服等物於冊寳輿之南引禮引
冊寳使具朝服入立於丹墀之西以伺諸執事者各就
位三嚴侍儀奏外辦御用監官跪奏請皇帝具衮冕尚
寳卿侍儀奉迎導從如常儀至奉天殿陞御座尚寳卿
以寳置於案捲簾鳴鞭雞唱報時訖禮部官以冊寳各
置於案奉冊寳官立於冊寳案之西東向舉冊寳案舍
人立於其後主節官立於冊寳案之東執節者立於其
南稍後俱西向承制官立於主節官之南西向引禮引
冊寳使副各就丹墀拜位立定贊禮唱鞠躬拜興拜興
拜興拜興平身冊寳使以下鞠躬拜興拜興拜興拜興
平身承制官進詣御座前跪承制訖興由中門出至丹
陛上宣制位主節官率執節者由中門出中陛降立於
使者之東北西向舉冊案舍人舉冊案奉冊官從其後
舉寳案舍人舉寳案奉寳官從其後皆由中門出校
尉各擎紅羅盖遮護冊寳由中陛降以冊寳案置於
丹陛下之正中舉冊寳案舍人退立於西奉冊寳官立
於冊寳案之東引禮引冊寳使稍前詣受冊寳位北向
立承制官稱有制贊禮唱跪冊寳使皆跪承制官宣制
曰冊某氏為皇太子妃皇帝制命爾某持節奉冊寳行
冊禮宣制訖執節者脱節衣以授主節官主節官受節
以授授冊使授冊使搢笏跪受節以授執節者執節者
復受節興立於冊使之右奉冊官詣冊案前取冊西向
以授授冊使授冊使跪受冊興復置於案出笏退復位
奉冊官亦退復位奉寳官詣寳案前取寳西向跪授授
寳使授寳使跪受寳興復置於案出笏退復位奉寳官
亦復位引禮引授冊授寳使退就拜位北向立承制官
由西門入回奏訖贊禮唱鞠躬拜興拜興拜興拜興平
身授冊寳使皆鞠躬拜興拜興拜興拜興平身贊禮唱
禮畢舉冊寳舍人各舉案出奉天門仍以盖遮護執節
者前導至奉天門外授冊寳使取冊寳置綵輿中以次
進發由午門中門出皇太子妃儀衛在前次車輅次冠
服次禮物次冊寳輿使者從行於後至皇太子妃第行
冊禮如後儀
妃受冊儀注
前一日有司設使副次於妃氏大門之外又設内使監
官以下次於中門之外設宫人次於妃氏閤外道西東
向設使者序立位於大門外之東副使及内使監官位
於使者之南執節者位於使者之北少退俱西向設主
昏者序立位於大門内之西又設使副位於中門外之
東西向執節者位於使副之北設授冊寳内使監官位
於使副之北西向設奉冊寳内使監官位於中門外之
西設主昏者位於奉冊寳内使監官之南皆東向贊禮
二人位於中門之左右東西相向引使者二人位於贊
禮之南東西相向又設皇太子妃座於閤之正中設冊
寳案於妃座之南設香案於閤門外之庭中隨闕所向
設權置冊寳案於香案之前冊東寳西設皇太子妃受
冊寳位於案前北向設奉冊寳宫人二人位於妃拜位
之西東向設授冊寳内使監官位於冊寳案之東西向
設傅姆二人位於妃之左右設宫人侍立位於傅姆之
後東西相向設宫人拜位於庭下重行北向典内二人
位於妃拜位之北東西相向司贊二人位於宫人拜位
之北東西相向其日侵晨冊寳奉迎皇太子妃冊寳車
輅儀仗冠服禮物至妃氏第儀仗鼓吹列於大門外之
左右(備而不作)陳冊寳綵輿於大門外之正中進鹵簿儀仗
厭翟車等以次列於大門外奉冊寳使入就次内侍延
内使監官入就次宫人先奉妃首飾褕翟衣入就次儐
者引主昏者朝服立於大門内之西内侍引内使監官
序立於中門外引禮引冊寳使副出次詣綵輿前取冊
寳置於案立於大門外之東執節者立於其北儐者進
受命出詣使者前請曰敢請事使者曰某奉制授皇太
子妃冊寳儀物儐者入告主昏者曰臣謹奉制儐者出
告訖入引主昏者迎於大門之外北面贊禮唱鞠躬拜
興拜興平身主昏者鞠躬拜興拜興平身使副不答拜
儐者引主昏者揖使者先入持節者前導舉案者次之
使副從其後至中門外各就位立定持節者脱節衣使
者詣案取冊以授授冊内使監官内使監官以授内侍
内侍受冊立於授冊内使監官之右副使詣案取寳以
授授寳内使監官内使監官受寳以授内侍内侍受寳
立於授寳内使監官之右舉案者以案退使副亦退就
位内侍奉冊寳由中門入授冊寳内使監官後從至閤
門外以冊寳權置於案宫人奉妃首飾褕翟入閤請妃
具服傅姆宫人内侍等導從妃出閤傅姆在前次宫人
執扇擁護次宫人及内侍各擎執從其後至閤門外傅
姆引妃降自東階詣香案前向闕立傅姆分列於左右
宫人内侍分立於其後内使監官稱有制典内啓妃拜
興拜興妃拜興拜興典内啓受冊授冊内使監官詣案
取冊進授妃妃受冊以授受冊宫人宫人受冊立於妃
之左典内啓受寳授寳内使監官詣案取寳進授妃妃
受寳以授受寳宫人宫人受寳立於妃之左典内啓拜
興拜興妃拜興拜興典内啓請陞座傅姆導引妃由東
階陞即座宫人奉冊寳各置於案退立於左右傅姆及
宫人内侍各陞立於侍立位内侍引宫官以下各就庭
下位重行北向立以西為上司贊唱鞠躬拜興拜興拜
興拜興平身宫官以下皆鞠躬拜興拜興拜興拜興平
身典内啓禮畢妃降座傅姆導引妃還堂内主昏者禮
使副如告期之儀使副乘車而還
醮戒儀注
前期内使監設御座於奉天殿如常儀侍儀司設皇太
子次於奉天殿東耳房内設皇太子席位(其席莞筵紛純加藻席繢)
(純)於奉天殿之西東向設司爵内使二人於席位之左
右司饌内使二人於司爵之東皆相向設皇太子受醮
戒位於御座之南北向設皇太子拜位於丹陛上北向
設東宫官拜位於丹墀之兩旁重行北向設贊禮二人
位於皇太子丹陛上拜位之北東西相向知班二人位
於贊禮之南東西相向設文武百官侍立位於文武樓
之北東西相向設引文武班舍人四人位於文武官之
北東西相向將軍二人位於殿上簾前東西相向將軍
六人於奉天門之左右東西相向又將軍四人位於丹
陛上之四隅東西相向又將軍六人位於奉天殿之左
右東西相向鳴鞭四人於丹陛上北向拱衛司光禄寺
官對立位於奉天殿門之左右東西相向是日金吾衛
陳設軍仗於午門外之東西旗仗於奉天門外之東西
拱衛司陳設儀仗於丹陛丹墀之東西和聲郎設樂於
丹墀之南(備而不作)是日未明東宫侍從官導從皇太子至
次諸執事者各就位引進啓皇太子具衮冕服侍儀奏
外辦御用監奏請皇帝服通天冠絳紗袍御輿以出侍
儀侍從警蹕如常儀皇帝將出仗動陞御座將軍捲簾
鳴鞭司晨郎雞唱報時訖引進引皇太子衮冕由東陛
陞至丹陛位北面立定贊禮唱鞠躬拜興拜興拜興拜
興平身皇太子鞠躬拜興拜興拜興拜興平身贊禮唱
鞠躬拜興拜興拜興拜興平身東宫官鞠躬拜興拜興
拜興拜興平身引進引皇太子由奉天殿東門入就席
位東向立司爵内使斟酒以醆進授皇太子皇太子跪
搢圭受醆祭酒少許以醆授内使内使跪受醆司饌内
使以饌進授皇太子皇太子跪受饌以饌授内使内使
跪受饌置於席興立於皇太子之左引進啓皇太子興
引進啓就席坐飲食訖引進引皇太子立於御座前北
向引進啓跪皇太子跪皇帝命之曰往迎爾相承我宗
事勗帥以敬皇太子曰臣某謹奉制旨引進啓俯伏興
皇太子俯伏興引進引皇太子由東門出至丹陛上拜
位立定贊禮唱鞠躬拜興拜興拜興拜興平身皇太子
鞠躬拜興拜興拜興拜興平身贊禮唱禮畢皇帝降座
還宫引進引皇太子由東階降退出文武百官以次出
親迎儀注
前一日有司設皇太子次於妃氏大門之外南向又設
東宫官次於皇太子次之南東西相向設皇太子立位
於大門外之東西向又設皇太子奠鴈位於閤門外北
向設主昏者立位於閤門外之西東向親迎前三刻東
宫官俱朝服陳鹵簿鼓吹於東宫門外引進啓内嚴東
宫官奉寳詣閤奉迎拱衛司進金輅於東宫門内引進
啓外備皇太子冕服引進啓陞輿皇太子乘輿以出侍
衛擎執導從如常儀至宫門引進啓降輿乘輅皇太子
降輿乘輅輅動東宫官以下皆從執鴈者奉鴈從其後
皇太子至妃氏大門外回轅南向鹵簿鼓吹分列於左
右東宫官皆下馬引進啓降輅乘輿皇太子降輅陞輿
侍從導引至次引進啓降輿皇太子降輿入就次東宫
官各就次皇太子將至主昏者設會燕女皇太子既入
次宫人傅姆啓妃服褕翟花釵前後擁護出就閤内位
前南向立傅姆立於妃之左右宫人内侍分立於其後
主昏者具朝服立於西階之下引進引皇太子出次立
於大門之東西向左右侍御如常儀儐者朝服進受命
出立於門東西面曰敢請事引進跪啓訖皇太子曰某
奉制親迎引進受命興承傳於儐者儐者入告引主昏
者出迎皇太子於大門外之西東向贊禮唱鞠躬拜興
拜興平身主昏者鞠躬拜興拜興平身皇太子答拜興
拜興平身引進引皇太子入門而左儐者引主昏者入
門而右執鴈者從入引進引皇太子陞東階進立於閤
門戶前北向立主昏者陞自西階立於閤門外之西東
向引進啓跪皇太子跪引進啓奠鴈執鴈者以鴈西向
跪受皇太子皇太子搢圭受鴈以授主昏者主昏者搢
笏跪受鴈興以授左右退立於西引進啓出圭俯伏興
平身皇太子出圭俯伏興平身引進啓鞠躬拜興拜興
平身皇太子鞠躬拜興拜興平身引進引皇太子降自
東階出至次以伺主昏者不降送初皇太子入門妃母
出於閤門外皇太子奠鴈位之西南向皇太子拜訖宫
人傅姆導妃出立於母左主昏者進命之曰戒之戒之
夙夜恪勤毋或違命母命之曰勉之勉之爾父有訓往
承惟欽庶母申之曰恭聽父母之言宫人傅姆擎執導
從妃出門司閨啓妃陞輿妃乘輿出中門司閨啓妃降輿
乘車妃降輿乘厭翟車所司陳列鹵簿如式妃出内門
至輅後皇太子出大門陞輅輅動東宫侍從官皆上馬
從行如来皇太子車輅至東宫門外侍從官皆下馬入
皇太子車輅至門内引進啓降輅乘輿皇太子降輅陞
輿以入侍從官從至閤引進啓降輿皇太子降輿入俟
于内殿門外之東西面
同牢儀注
前一日内使監設妃次於東宫内殿之西南向司閨設
幄於内殿之正中設皇太子座於幄中之東西向設妃
座於幄中之西與皇太子座相對設皇太子洗一於殿
之東南司巾宫人一人位於洗南司盥宫人一人位於
洗北皆西向設妃洗一於殿之北司巾宫人一人位於
洗南司盥宫人一人位於洗北皆東向設酒案於幄之
南正中陳酒樽於案上設四爵兩卺於酒樽之北(爵卺皆以)
(今酒器代之)設食案二於酒樽之北其日晡後妃車輅將至
内使監於内殿大次前設步障地衣至幄内伺妃
輅入東宫門鹵簿分列於門内外傅姆及宫人皆下
輦各擎執擁護入至内殿前司閨啓請降輅乘輿妃降
輅陞輿宫人侍從如前儀至幄次前司閨啓請降輿妃
降輿行執繖扇燭籠宫人布列前後傅姆導引妃入次
整飾司閨引妃詣内殿門西東面内侍引皇太子揖妃
以入皇太子先陞司閨導妃後陞入内殿内侍引皇太
子就洗位内侍啓盥手宫人酌水皇太子盥手内侍奏
帨手宫人以巾進皇太子帨手内侍啓請皇太子就座
前西向立皇太子盥手時司閨啓請妃詣盥洗所司閨
啓盥手宫人酌水妃盥手司閨啓帨手宫人進巾妃&KR0868;
手司閨啓請妃就座前東向立内侍司閨各啓請皇太
子及妃皆就座皇太子侍從立於幄東妃侍從立於幄西
司饌宫人各舉食案進於皇太子及妃之前司饌以饌
進皇太子及妃皆食訖司饌各徹饌司醖宫人取爵酒
進供於皇太子及妃皇太子及妃皆飲訖司醖各徹虚
爵司饌再以饌進皇太子及妃饌訖徹饌如前司醖再
取爵酒以進皇太子及妃飲訖司醖徹爵如初皇太子
及妃三饌訖司醖取卺酌酒以進皇太子及妃各受卺
飲訖司醖徹虚卺内侍啓禮畢皇太子及妃皆興内侍
及内使監官及宫人等導從皇太子入宫司閨及傅姆
宫人等導從妃入宫内侍啓請皇太子更禮衣司閨啓
請妃服常服皇太子從者餕妃之饌妃從者餕皇太子
饌
妃朝見儀
其日妃夙興沐浴服褕翟首飾畢司閨啓請出閤宫人
内侍等導從妃出至内宫門司閨啓請陞輅妃陞輅以出
至内東門司閨啓請降輅内使及傅姆導引妃入宫障
扇侍從如常至内殿階下内使監令入奏皇帝服通天
冠絳紗袍即御座南向左右侍從如常司閨引妃入詣
庭前北面立内贊贊拜興拜興妃拜興拜興司閨引妃
自西階陞宫人奉棗栗同陞至御座前宫人以棗栗進
授妃妃受棗栗進奠於御座前尚食進徹以東司閨引
妃降自東階復位北面立内贊贊拜興拜興妃拜興拜
興内贊贊禮畢司閨啓請妃至皇后殿傅姆宫人等導
從如前至皇后所御殿立於閤外尚宫奏皇后褘衣首
飾即南向座左右侍御如常儀司閨引妃入詣殿庭位
北面立内贊贊拜興拜興妃拜興拜興司閨引妃由西
階陞宫人奉腶脩以從至皇后御座前北向立宫人奉
腶脩進授妃妃受腶脩進供於皇后座前尚食進徹以
東司閨引妃降復位内贊贊拜興拜興妃拜興拜興内
贊贊禮畢傅姆導妃退皇帝皇后醴妃如宫中之儀
盥饋儀注
其日妃夙興沐浴服褕翟衣首飾司閨啓請出閤宫人
内侍傅姆等導從妃出閤至内宫門外司閨啓乘車妃
乘厭翟車以出至内東門司閨啓請降車内使及傅姆
導引妃入宫障扇侍從如常儀至皇帝閤外候皇帝進
膳司閨引妃入立於庭北面内贊贊拜興拜興妃拜興
拜興司閨引妃陞自西階至御座前尚食宫人以膳進
授妃妃受膳進供於皇帝前司閨引妃降自西階復位
内贊贊拜興拜興妃拜興拜興内贊唱禮畢司閨啓請
至皇后殿傅姆宫人内侍等引妃詣皇后所御殿立於
閤外候皇后進膳司閨引妃入立於庭北面内贊贊拜
興拜興妃拜興拜興司閨引妃由西階陞至皇后前尚
食宫人以膳進授妃妃受膳進供於皇后前司閨引妃
降自西階復位内贊贊拜興拜興妃拜興拜興内贊唱
禮畢司閨引妃出閤皇帝皇后饗妃如朝見之儀
明集禮卷二十六
