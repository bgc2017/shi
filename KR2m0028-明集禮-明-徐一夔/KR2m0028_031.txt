明集禮卷三十一
賓禮二
蕃使朝貢
總序
周禮四方之使者至大客則儐小客則受其幣而聽其
辭小客謂蕃國之使臣也蕃國之使皆夷人不習其禮
故直聽其辭而已武王克商通道九夷八蠻西旅越裳
肅慎洋水等國重譯來獻皆受其贄而聽其辭漢自貳
師將軍伐大宛之後其西域則罽賓大宛烏孫康居車
師莎車鄯善疏勒烏弋焉耆條支安息蒙竒兜勒于闐
等三十六國皆内屬貢獻其南越則尉佗匃奴則五單
于東夷則高句驪濊貊倭韓夫餘西南夷則哀牢儋耳
僬僥槃木白狼動粘等國前後來獻皆享勞以遺遣之
唐蕃使貢獻其宴見之禮有四曰迎勞曰戒見曰受蕃
使表及幣曰皇帝宴藩國使其西域則罽賓吐蕃于闐
康國回鶻吐谷渾堅昆俱蘭摩揭佗南蠻則林邑真臘
訶陵昆明處月牂柯東謝東夷則高麗百濟新羅日本
以及伊吾高昌焉耆鐵勒靺鞨勃律南詔朱波等國皆
遣使貢獻方物其宴饗賜予各有等差宋蕃國使至宴
見於紫宸殿及崇政殿迎勞戒見宴饗之儀皆與唐同
自太祖以來高麗定安女真龜兹于闐高昌天竺占城
三佛齊交趾大食回鶻皆入貢獻自後勃泥波斯日本
闍婆吐蕃牂柯蒲端注輦唃厮羅佛泥拂菻大理真臘
婆羅等國皆貢方物其賜予宴饗有加元自太祖時畏
吾兒回鶻西夏西域高麗皆遣使入貢世祖以後安南
占城雲南金齒緬國大理拂郎等國亦皆遣使貢獻國
朝洪武二年占城國遣陪臣虎都蠻來貢高麗遣陪臣
禮部尚書洪尚載安南遣陪臣同時敏等皆貢方物既
至有司奏聞出國門以迎勞擇日進表幣方物於奉天
殿畢進箋及方物於中宫東宫上位遣官於會同舘賜
宴畢東宫復遣官禮待省府臺皆有宴將還遣使勞送
出境如或常朝則中書接受表箋方物次日使者隨班
入見其宴賜上位東宫取旨禮待今具其儀作蕃使朝
貢篇
迎勞
唐外夷入貢則遣使者以束帛迎勞于郊使者至館次
蕃使出迎於館門外既入使者稱有制蕃使北面再拜
使者宣制訖蕃使進受幣又再拜使者既出蕃使復揖
使者入以土物儐使者再拜受蕃使亦再拜宋蕃使來
貢則有接伴使既至又設館伴使以宴勞之國朝蕃使
朝貢至龍江驛禮部奏聞先遣舍人接伴次遣應天府
同知迎勞既入又遣禮部侍郎宴勞于會同館
冠服
漢蕃使朝貢皆服其國服不見天子受朝之儀唐受藩
使朝貢天子服通天冠絳紗袍蕃使皆服國服宋與唐
同但錫宴則皇帝服靴袍蕃使服所賜衣帶國朝蕃使
於奉天殿朝見皇帝服通天冠絳紗袍蕃使依品服朝
服行禮文武百官朝服侍立進見東宫皇太子常服蕃
使服其國服行禮文武官公服侍班
陳設
唐蕃使來貢前一日尚舍奉御設御幄於所御之殿南
向守宫設使者次於門外太樂令展宫懸於殿庭設舉
麾位於上下(若大蕃中使及中蕃大使以下則不設樂及黃麾仗)尚舍奉御鋪使
者牀座於御座西南設不升殿者坐席於西廊下俱東
面北上典儀設使者位於懸南重行北向東上設典儀
贊者位於懸之東北諸衞各勒所部列黃麾半仗屯門
及陳於殿庭宋遼使來朝殿中監率其屬尚舍張設紫
宸殿門之内設御座於殿上當中南向尚醖設御酒尊
酒器於殿上御座之東尚食設御茶牀於御座之西俱
稍北有司設羣官酒尊酒器於殿下尚輦陳輿輦於紫
宸殿東西朵殿繖扇於階下尚書兵部列黃麾角仗及
殿中細仗於紫宸殿元蕃使朝貢於正旦聖節大朝會
之日隨班行禮國朝陳設見受蕃使進貢儀注
儀仗
唐大蕃大使朝見設供奉仗散手仗於殿上又設黃麾
半仗屯門其中蕃大使大蕃中使朝見則不設黃麾仗
宋遼使朝見設黃麾角仗及殿中細仗其夏國高麗交
州宜州等使皆不設黃麾仗國朝蕃使朝貢其初歸附
則於奉天殿丹陛丹墀設黃麾仗奉天門午門陳設旗
仗如蕃王朝見之儀其每歲常朝則止隨班行禮止設
常儀傘扇校椅之類不設丹墀丹陛奉天門午門旗仗
之儀
班位
周蕃使不朝見漢公卿百官相賀畢蠻貊羌人以次朝
貢唐蕃使朝見拜位於樂懸之南其正旦隨班則東方
南方使客於東方朝集使之南每國異位重行西面北
上西方北方使客於西方朝集使之南東面北上宋蕃
使朝見其班在節度使之南正旦隨班則契丹使在龍
墀之上少西夏國使在宫架之東夏國從人次之高麗
使在宫架之西高麗從人次之國朝蕃使人貢拜位在
丹墀中道之東西其遇正至聖節則隨班行禮位在文
官拜位之東如諸國畢至則以大小序位諸執事位詳
見于受蕃使朝見儀注
執事
唐受蕃使表幣之日其執事則尚舍奉御設御座守宫
設使者次太樂令設樂協律郎偃麾舉麾典儀掌禮贊
者掌唱禮符寶郎掌奉寶通事舍人掌行禮侍中奏外
辨中書侍郎掌書奏令史持案舍人承制有司受幣馬
宋殿中監尚舍奉御設御座太樂令設樂尚醖設酒尚
食設食協律郎偃麾舉麾大司樂押樂典儀掌禮贊者
唱禮東上閤門官掌引禮内侍進班齊牌符寶郎掌奉
寶舍人贊起居舍人奏外辨知客省事接書傳制舍人
引文武班國朝陳御座香案内史一人設寶案尚寶司
官一人𨗳駕侍儀六人奏外辦一人執中嚴外辦牌舍
人一人承制官一人宣表官一人展表官二人讀方物
狀官一人舉表案及方物案若干人殿前班指揮使三
人侍從班光禄寺官三人殿前拱衛指揮二人通贊贊
禮各一人知班二人典儀二人内贊二人引蕃使舍人
二人引文武班舍人四人設版位拜席舍人二人丹墀
上宿衛鎮撫二人護衛千戶八人丹墀下護衛千戶二
十四人殿上擎執内使八人典牧所掌仗馬二人丹墀
南五輅轝士四十人殿上將軍二人殿門左右將軍六
人丹陛上天武將軍四人奉天門將軍六人鳴鞭四人
司辰一人鷄唱一人殿前擎執掌扇等儀十六人丹墀
東西擎執節幢等儀九十人丹陛東西擎執氅盖等儀
九十人控仗馬十二人和聲郎二人協律郎二人樂工
六十四人奉天門外中道擎執旗仗十七人左右擎執
旗仗三百二十人控象十二人舉虎豹輿士二十四人
午門外軍士若干人
樂舞
唐武德八年占城遣使獻方物高祖為設九部樂以宴
樂之自後凡大蕃大使為設樂次蕃大使及大蕃中使
以下皆不設樂宋契丹女真等使來聘其朝見皆設樂
懸西夏高麗交州宜州及海外蕃客等使朝見皆不設
樂懸國朝高麗安南占城等使朝貢皆於奉天殿設大
樂以見之其錫宴則間用大樂細樂及舞隊
貢獻
黃帝時南夷乘白鹿來獻鬯帝舜時西王母來獻白環
白琯夏禹之時渠搜來獻珍裘武王克商西旅獻&KR0729;洋
水獻名馬肅慎氏貢楛矢石砮周室既寧八方各以其
職來獻作王會漢南粤獻白璧一雙翠鳥千犀角十紫
貝五百桂蠧一器生翠四十雙孔雀二雙武帝時西域
獻吉光裘光武建武十三年日南獻白雉白兔章帝元
和元年日南獻生犀白雉和帝章和二年安息遣使獻
獅子扶拔永元十三年安息國獻獅子及條支大爵順
帝陽和元年疏勒獻獅子封牛唐武德二年罽賓遣使
貢寶帶金瑣水晶琖玻璃狀若酸棗四年百濟遣使獻
果下馬貞觀四年林邑獻馴象鏐瑣五色帶朝霞布火
珠八年又遣使者獻五色鸚鵡二十一年詔所司錄遠
夷所貢方物葉護獻蒲萄摩伽獻菩提木康國獻金桃
伽國獻鬱金香罽賓獻俱物頭花加失畢獻鉢羅花逹
國獻佛土菜婆羅國獻波稜鮓菜苦菜胡芹渾提葱薛
延陀獻拔蘭鹿突厥獻馬蹄羊波斯國獻活褥蛇咄陸
獻金卵鷄鷇胡國獻石蜜西域獻蒲萄酒高昌獻玄狐
裘康國獻獅子百濟獻䥫甲雕斧宋建隆元年占城以
犀角象齒來貢表章書于貝多葉乾德四年貢犀象白
㲲自後三佛齊獻獅子象牙孔雀鳳回鶻獻珠玉貂皮
槖駝名馬于闐貢玉圭及玉鞍勒轡玉帶高麗獻錦罽
刀劒漆甲白㲲高昌貢佛牙琉璃器玉琖虎珀琖大食
貢象齒錦綉琉璃鍾卭州貢文犀名馬犀角象齒羱羊
封牛交趾獻黃金器明珠沉香翠羽綾絹馬十象十契
丹獻御衣名馬白鶻金玉帶玉鞍勒馬金銀飾戎仗馬
百匹龜兹貢玉勒名馬獨峯槖駞寶刀玻璃器闍婆貢
象齒珠貝白鸚鵡河西獻名馬蒲端以金版鐫表貢丁
香白龍腦瑇瑁紅鸚鵡宋安南貢金器朱砂紅綠錦光
香象齒犀角玳瑁甲緬國貢象占城貢犀象海羊猿虎
豹皮真珠鷄金鷄迦藍木大理金齒雲南貢毡弓虎豹
皮瓜哇進象黑虎金絲猿走獸鵓鴿番鷄金器白鸚鵡
白鼠野牛野人躭羅貢騾馬國朝高麗國貢上位方物
鞍子黃紵絲黑麻布白紵絲簾蓆方蓆别紋踏蓆同紋
踏蓆滿花寝蓆人參豹皮中宫方物黃紵絲白紵絲粉
紅布滿花寝蓆方紋上蓆同紋踏蓆方蓆東宫方物鞍
子白紵絲黃紵絲黑麻布簾蓆方蓆别紋上蓆同紋踏
蓆豹皮人參安南國貢銀表函金酒瓶金杯盤金厮羅
銀厮羅生辰砂紅綠錦光香象牙玳瑁甲犀角木綿縷
絲他倫皮藤席山苧席椰殼㯽榔核黃屑黃藤南紙占
城貢虎象
錫宴
自漢有宴蕃使之禮凡四夷朝賀天子命大會勞饗武
帝大始三年設酒池肉林饗四夷之客唐蕃國使至賜
宴於紫宸殿使者坐於御座西南不升殿者坐於西廊
下使者服其國服再拜就座飲酒設庶羞進食作樂及
文武二舞每皇帝飲酒諸蕃使皆興避位飲畢乃就座
宋蕃國使至賜宴於紫宸殿使者坐於御座之西南東
向不升殿者坐於廊下使者服所賜衣服再拜就座酒
五行食五品作樂其夏國高麗交州宜州等使則賜酒
食不設宴國朝蕃使朝貢皇帝遣禮部侍郎錫宴于會
同舘皇太子錫宴則遣宫官禮待之俱酒七行食五品
作大樂細樂陳雜戲省府臺皆置酒宴會酒五行食五
品作樂不陳雜戲
賜予
周越裳來貢周公賜以文錦二匹軿車五乘漢建武十
七年莎車王賢遣使貢獻賜賢車旗黃金錦繡二十八
年單于遣使貢馬及裘因請音樂賜以弓劒曰單于國
未安方厲武節以戰攻為務竽瑟之用不如良弓利劒
三十一年北匃奴復遣使來貢賜以繒綵左賢王莫立
遺冠幘絳單衣三襲童子佩刀緄帶各一又賜繒綵四
十匹唐貞觀中百濟來貢賜帛叚三千開元八年天竺
來獻帝以錦袍魚袋賜之十四年大食遣使獻方物賜
緋袍銀帶天寶中拔悉蜜遣使入謝玄宗賜錦文袍金
鈿帶宋建隆三年三佛齊遣使朝貢賜以冠帶器幣使
還又賜以錦綵銀器咸平二年卭州蠻入貢賜以錦袍
襲衣冠帶器幣四年龜兹來貢賜以暈錦衣金帶景德
四年瓜沙貢名馬賜以錦袍金帶乾道四年占城貢方
物賜以錦綾羅銀器元世祖至元三年百濟遣其臣梁
浩來朝賜以錦繡有差六年高麗國王王植遣其世子
愖來朝賜植玉帶一愖金五十兩今擬國朝隨時取旨
各若干
迎勞儀注
蕃使至龍江驛驛令具某國遣使者姓某名某及從人
名數詣應天府報知應天府官禀知中書省及禮部禮
部奏聞遣侍儀舍人二人接伴遣應天府同知龍江驛
禮待前期館人陳設蕃使及應天府官座次於正廳賓
左主右中設酒案及食案應天府官至館館人入告蕃
使接伴舍人引蕃使出迎於館門之外贊引引應天府
官與蕃使俱入蕃使升自西階應天府官升自東階至
廳蕃使東向立府官西向立贊引唱鞠躬拜興拜興平
身蕃使與應天府官皆鞠躬拜興拜興平身應天府官
進詣蕃使前致禮待之意畢贊引引蕃使與府官各就
位坐執事者各舉食案進供於蕃使及府官之前執事
者斟酒及進食凡酒五行食三品宴畢贊禮引蕃使送
應天府官出蕃使自西應天府官由東出至館門外蕃
使入明旦應天府官請使者出館俱上馬蕃使行近右
應天府官行近左從人後從至會同館下馬接待舍人
引蕃使由西而入應天府官由東而入至次訖報知中
書省中書省奏知命禮部侍郎至會同館禮待其陳設
位次食品一如前儀宴畢接待舍人引蕃使及禮部侍
郎出蕃使降自西階禮部侍郎降自東階出館門外使
者還舘
受蕃國來附遣使進貢儀注
前期侍儀司引蕃使天界寺習儀三日擇日朝見前一
日内使監設御座香案於奉天殿中尚寶卿設寶案於
御座前侍儀司設表案於丹墀中道之北及殿上正中
設方物位于表箋案之南中道之東西舉方物案執事
位于方物案之左右設使者位于中道之東西方物案
之南北向設通事位于使者位之西北向設文武官侍
立位于丹墀之北東西相向設受表兼宣表官受方物
兼宣方物官位及展表官位于表案之西東向設承制
官位于殿内西向及使者之北設典儀二人位于丹陛
上東西相向設知班位于丹墀之北東西相向設贊禮
位于知班之北東西相向設内贊二人位于殿上東西
相向引使者舍人二人於使者拜位之西東向引文武
官舍人四人於文武班之北稍後東西相向侍從班起
居注殿中侍御史尚寶卿位于殿上西向指揮司懸刀
武官位于殿上東向拱衛司官位于奉天門之左右東
西相向典牧所官位于仗馬之前東西相向宿衛鎮撫
位于丹陛東西階下東西相向護衛百戶二十四員於
宿衛鎮撫之南稍後東西相向護衛千戶八員於殿東
西門之左右東西相向將軍二人於殿上東西相向天
武將軍四人於丹陛上之四隅東西相向將軍六人於
奉天殿門之左右東西相向將軍六人於奉天門之左
右東西相向是日金吾衛陳設甲士於午門外之東西
列旗仗於奉天門外之東西拱衛司陳儀仗於丹陛上
及丹墀之東西陳五輅於丹陛之南典牧所陳仗馬於
文武樓之南東西相向陳虎豹於奉天門外和聲郎陳
樂於丹墀諸蕃使拜位之南擊鼔初嚴侍儀舍人入陳
拜席引班引文武百官各具朝服次嚴引班引文武百
官齊班於午門外東西相向以北為上禮部執事以方
物各置于案各執事俱入就位諸侍衛官各服其器服
及尚寶卿侍從官入詣謹身殿奉迎引班引使者服朝
服奉表執事者舁方物前行使者朝服後從由午門入
就金水西橋入西掖門至丹墀西東向序立擊鼓三嚴
引班引文武官入就侍立位侍儀版奏外辦御用監跪
奏皇帝服皮弁御輿以出尚寶卿捧寶及侍儀侍衛𨗳
從如常儀皇帝將出仗動(樂作)陞御座(樂止)尚寶卿置
寶於案鳴鞭鷄唱報時訖引禮引使者置表於案就位
北向立執事者舁方物入就位退立於左右知班唱班
齊訖贊禮唱鞠躬拜興拜興拜興拜興平身使者及衆
使者皆鞠躬(樂作)拜興拜興拜興拜興平身(樂止)贊禮
唱進表引禮引使者詣表案前贊禮唱跪使者及衆使
者皆跪唱進表使者跪取表凾捧進于受表官受表官
受表進方物狀者跪取方物狀授于受方物狀官受方
物狀官受方物狀與受表官展表官由西階陞西門入
至殿庭以表置于案俱退立于西内贊唱宣表宣表官
詣案取表跪宣於殿西展表官同跪展宣訖俯伏興宣
表官以表置于案退立於殿西宣方物狀官詣案取方
物狀跪宣于殿西展方物狀官同跪展俯伏興宣方物
狀官以方物狀置于案與宣表官展表官由殿西門出
復位贊禮唱俯伏興使者及衆使者皆俯伏興平身贊
禮唱復位引禮引使者退復位承制官承制自中門出
中階降詣使者前稱有制贊禮唱跪使者及衆使者皆
跪承制官宣制曰皇帝制問使者來時想爾(某)國君安
好使者答畢贊禮唱俯伏興拜興拜興平身使者及衆
使者皆俯伏興(樂作)拜興拜興平身(樂止)承制官稱有
後制贊禮唱跪使者及衆使者皆跪承制官宣制曰皇
帝又問爾使者遠來勤勞使者答畢贊禮唱俯伏興拜
興拜興平身使者及衆使者皆俯伏興(樂作)拜興拜興
平身(樂止)承制官自西階陞西門入回奏訖復侍立位
贊禮唱鞠躬拜興拜興拜興拜興平身使者及衆使者
皆鞠躬(樂作)拜興拜興拜興拜興平身(樂止)禮部官收
表及方物引使者出侍儀奏禮畢上位駕回(樂作)還宮
(樂)止引班引文武百官及使者以次出其每歲常朝則
於中書省接受表箋方物是日於省門前執事者置方
物於案引禮引使者捧表箋由中門入方物隨行至堂
上置方物於前丞相興使者捧表箋各至丞相前丞相
受表箋各授于執事使者退立於西司壺舉杯者出舉
杯者以杯先進於丞相丞相執杯使者跪持酒飲畢退
立引禮引使者由西廊出戶部受方物報侍儀司習儀
次日各依品從具公服行五拜禮出午門釋服於東宮
行禮
受蕃使每歲常朝儀注
中書省受表箋侍儀司引蕃使於天界寺習儀擇日朝
見前一日内使監陳設御座香案于奉天殿如常儀侍
儀司設使者位于丹墀中道上之西北向承制官侍立
位於殿内之東宣制位於使者之北百官侍立位於丹
墀之北東西相向知班二人位於使者之北東西相向
贊禮二人位於知班之北東西相向典儀二人位于丹
陛上東西相向引使者二人位於使者之西東向引文
武班四人於文武班之北稍後東西相向侍從班位於
殿上東西相向文東武西𨗳駕官位于殿内東西相向
將軍六人位于奉天門之左右將軍六人位于奉天殿
門之左右將軍四人位于丹陛上之四隅將軍二人位
于奉天殿内簾前之左右宿衛鎮撫二人位于丹墀東
西階下東西相向護衛二十四人位于宿衛鎮撫之南
稍後東西相向護衛千戶八員位于殿東西門之左右
拱衛司陳設儀仗於丹墀丹陛之東西鳴鞭四人於丹
陛上北向拱衛司光禄寺官侍立位於殿門之左右是
日侵晨擊鼓初嚴各執事陳設如儀引班催請使臣及
百官各具朝服次嚴執事各入就位引班引百官使者
齊班於午門外東西相向三嚴引班引百官入就侍立
位引使者入立於丹墀之西𨗳駕官入謹身殿奉迎侍
儀奏外辦御用監官跪奏皇帝具通天冠絳紗袍侍從
𨗳引出宫(樂作)陞御座(樂止)捲簾鳴鞭報時訖引班引
使者入就位知班唱班齊贊禮唱鞠躬拜興拜興拜興
拜興平身使者鞠躬(樂作)拜興拜興拜興拜興平身(樂)
(止)承制官前跪承制由中門出中階降至使者前稱有
制贊禮唱(某)等跪聽使者跪承制官宣制曰皇帝制問
使者來時想爾(某)國王(某)安好使者答曰畢贊禮唱俯
伏興拜興拜興平身使者皆俯伏興(樂作)拜興拜興平
身(樂止)承制官稱有後制使者跪承制官宣制曰皇帝
又問爾使介遠來勤勞使者又答畢贊禮唱俯伏興(樂)
(作)拜興拜興平身(樂止)承制官由西階陞西門入回奏
訖復侍立位贊禮唱鞠躬拜興拜興拜興拜興平身使
者皆鞠躬(樂作)拜興拜興拜興拜興平身(樂止)侍儀奏
禮畢上位駕回(樂作)還宫(樂止)引班引文武百官及使
者以次出
東宫受蕃國來附遣使進貢儀注(每歲常朝入見儀附)
前期内使監設皇太子座于東宫正殿正中設箋案于
丹墀之北稍東及殿上正中設方物案位于箋案之後
設使者位于方物位之後受箋兼宣箋官位于箋案之
西設受方物狀兼宣方物狀官位于宣箋官之南設展
箋官兼展方物狀官位于宣方物狀官之南設百官侍
立位于東宫丹墀東西相向設知班位于使者拜位之
北東西相向設贊禮位于知班之南東西相向設内贊
二人於殿上東西相向設引使者舍人二人位于使者
拜位之西引文武官舍人四人位于文武班之北稍後
東西相向是日侵晨宿衛陳兵仗於東宫門外拱衛司
陳儀仗於東宫丹陛丹墀之東西將軍六人于殿門之
左右和聲郎設樂位于使者拜位之南引禮引文武官
常服入就侍立位引禮引舉方物案執事前行使者常
服後隨入至東宮内門外東向立引進𨗳引皇太子常
服陞殿仗動(樂作)陞座(樂止)引禮引使者入就位北向
立執事者舁方物就位退立於丹墀之西知班唱班齊
贊禮唱鞠躬拜興拜興拜興拜興平身使者及衆使者
皆鞠躬(樂作)拜興拜興拜興拜興平身(樂止)贊禮唱進
箋引禮引進箋使者詣案取箋跪進于受箋官訖進方
物使者詣案取方物狀跪進于受方物狀官訖受方物
狀官與受箋展箋官俱由西門入于殿庭置于案退立
於西内贊唱宣箋受箋官詣案取箋跪讀于殿西展箋
官跪展宣訖俯伏興受箋官以箋復于案退立于西受
方物狀官詣案取方物狀跪讀于殿西展方物狀官跪
展宣訖俯伏興受方物狀官以方物狀復于案與受箋
官展箋官由西門出復位贊禮唱俯伏興使者與衆使
者皆俯伏興引禮引使者復位贊禮唱鞠躬拜興拜興
拜興拜興平身使者及衆使者皆鞠躬(樂作)拜興拜興
拜興拜興平身(樂止)贊禮唱禮畢引禮引使者出内使
監官收箋文禮物引進啟禮畢𨗳引皇太子還宫(樂作)
入宫(樂止)引禮引文武官以次出每歲常朝入見上位
畢出午門釋服於皇太子所坐之所隨班行四拜禮
蕃國遣使來附參見省府臺官儀(蕃國遣使每歲常朝入見)
(儀附)
蕃使見東宫畢次日詣中書省參拜丞相各省官坐都
堂六部主事六曹掾史侍立於左右引禮引蕃使至省
門外執事以所獻書置于案及方物案舉由西偏門入
西階陞使者從行置書案于月臺上之北方物案分陳
于東西使者立于其南贊禮唱鞠躬拜興拜興平身蕃
使鞠躬拜興拜興平身引禮引蕃使詣案取書跪進於
受書執事者使者興復位受書執事捧書至丞相前啟
椷丞相閱書畢贊禮唱鞠躬拜興拜興平身蕃使鞠躬
拜興拜興平身禮畢引禮引自西階退執事收方物引
禮引使者詣左司郎中出位南向立蕃使北向立贊禮
唱鞠躬拜興拜興平身蕃使鞠躬拜興拜興平身郎中
皆答拜次詣員外郎以下俱相對再拜答拜訖次詣右
司如左司之儀次日至都督府參拜都督府官坐府堂
上各衛官屬戎服盛陳兵仗其陳設參見儀如都省及
參見經歷司如都省左右司之儀次至御史臺參見之
禮與參見省府官同惟不設兵衛其衆衙門相見三品
以下至九品皆再拜答禮其每歲常朝則止於中書省
參見省官行再拜禮
錫宴儀注(東宫錫宴儀同)
蕃使進貢及參見畢禮部官奏奉聖旨錫宴於會同館
(東宫錫宴則東宫官啟奉令旨)前期舘人陳設坐次於會同館正廳賓
西主東中設御酒案於正中膳部主客命執事設酒案
及食案於廳之南楹教坊司陳設樂舞於酒案之左右
是日禮部官陳龍亭於午門外光禄寺官取旨捧御酒
置於龍亭儀仗鼓樂前𨗳禮部官光禄寺官乘馬後隨
至館門舘人入報蕃使出迎於館門之外執事者捧御
酒前行引贊引奉旨官從行由中道入至廳上置于案
使者自西階升立于西隅奉旨官立于御酒案之東稱
有制使者望闕跪聽宣制畢贊禮唱鞠躬拜興拜興平
身使者鞠躬拜興拜興平身奉旨官舉杯酌酒授使者
飲北面同跪使者飲畢贊禮唱鞠躬拜興拜興平身使
者鞠躬拜興拜興平身贊禮引使者及奉旨官各就席
坐執事者舉食案進供于使者及奉旨官之前執壺者
斟酒(樂作)飲畢(樂止)酒七行湯七品上湯擊鼓行酒作
細樂及陳雜戲宴畢使者送奉旨官出至館門外奉旨
官上馬使者入擇日皇太子錫宴陳設食品禮節皆如
前儀
省府臺宴勞儀注
東宫錫宴畢中書省於左司置酒宴勞前期膳部主客
於左司陳設使者及左右司官座次於左司正廳賓西
主東膳部設酒案於廳中教坊司陳樂於左司之左右
左司遣掾史詣會同館請使者赴左司既至左司官降
階出迎使者升自西階左司官升自東階至廳使者東
向立左司官西向立主宴者進詣使者前致禮待之意
畢各就席坐執事者舉食案進供於使者及左司官之
前執壺者斟酒(樂作)飲畢(樂止)酒五行湯五品上湯擊
鼓行酒作細樂不陳雜戲宴畢左司官送使者由省西
門出使者上馬左司官入次都督府次御史臺俱於經
歷司禮待其儀與左司同
蕃使陛辭儀注
蕃使將還國禮部奏知戒蕃使(某)日陛辭前二日於天
界寺習儀前一日内使監陳設御座香案於奉天殿侍
儀司設蕃使拜位於丹墀中道稍西北向設文武官侍
立位于丹墀之北東西相向承制官位于殿上之東及
宣制位于丹陛上之東南設知班二人位于蕃使之北
設贊禮二人位于知班之北典儀二人位于丹陛上之
南俱東西相向設引蕃使舍人二人位于蕃使之西東
向引文武班舍人四人位于文武班之北稍後東西相
向侍從班位于殿上之東西拱衛指揮光禄寺官位于
殿門前之左右内使擎執八人位于御座前之左右宿
衛鎮撫位于丹陛東西階下護衛百戶二十四人位于
鎮撫之南稍後俱東西相向護衛千戶八人位于殿東
西門之左右將軍二人位于殿上之左右將軍六人位
于殿門之左右將軍四人位于丹陛之四隅將軍六人
位于奉天門之左右俱東西相向鳴鞭四人位于丹陛
上之南是日侵晨金吾衛陳設兵仗於午門外之東西
拱衛司陳儀仗於丹墀丹陛之東西樂工陳樂於丹墀
之南擊鼓初嚴禮部官於午門外以御酒禮物置于案
執事者若干人服窄紅衫舉案捧禮物官具朝服若干
人從入陳案於丹陛上東南(如賜詔則設詔書案於禮物案之北拱衛司用黃盖)
(遮覆)執事各入就位舍人催文武官及蕃使具朝服擊鼓
次嚴侍儀侍衛入迎車駕舍人引文武官齊班於午門
外之東西引使者立於武官之南東向擊鼓三嚴引班
引文武官入就侍立位引蕃使入立於丹墀之西南侍
儀版奏外辨御用監跪奏皇帝服皮弁服御輿以出侍
儀侍衛𨗳從警蹕如常儀皇帝將出仗動(樂作)陞御座
(樂止)將軍捲簾鳴鞭鷄唱報時訖引禮引蕃使入就位
贊禮唱鞠躬拜興拜興拜興拜興平身蕃使皆鞠躬(樂)
(作)拜興拜興拜興拜興(樂止)承制官詣御座前跪承制
由殿中門出立於宣制位稱有制贊禮唱(某)等跪聽蕃
使皆跪承制官宣制曰皇帝制諭宣畢贊禮唱俯伏興
拜興拜興拜興拜興平身蕃使皆俯伏興(樂作)拜興拜
興拜興拜興平身(樂止)承制官由殿西門入跪奏云承
制訖復侍立位贊禮唱鞠躬拜興拜興拜興拜興平身
蕃使皆鞠躬(樂作)拜興拜興拜興拜興平身(樂止)贊禮
唱禮畢捧禮物官捧禮物自丹墀中道降由奉天中門
出(如有詔則黃蓋遮覆詔書出)舍人引蕃使由奉天西門出侍儀奏
禮畢皇帝興(樂作)還宫(樂止)引禮引百官以序出捧禮
物官捧禮物至午門付使者行每歲常朝具本品公服
隨班行五拜禮
蕃使辭東宫儀注(蕃使每歲常朝儀附)
蕃使奉天殿陛辭訖次辭東宫前期内使監設皇太子
座于東宫正殿侍儀司設蕃使拜位于殿下稍西設文
武官侍立位于庭中東西相向知班二人於使者拜位
之北贊禮二人位于知班之北俱東西相向設引使者
舍人二人位于使者之西設引文武官舍人四人於文
武班之北稍後東西相向設將軍六人位于殿門之左
右是日宿衛陳兵仗於東宫門外拱衛司陳儀仗於殿
庭之左右樂工陳樂於殿庭之南執事各入就位引禮
引文武官常服入就侍立位引禮引使者及衆使者至
東宫門外西立東向引進𨗳引皇太子常服陞殿(樂作)
陞座(樂止)引禮二人引蕃使入就拜位北向立贊禮唱
鞠躬拜興拜興拜興拜興平身蕃使及衆使者皆鞠躬
(樂作)拜興拜興拜興拜興平身(樂止)贊禮唱禮畢引禮
引使者退立於西引進啟禮畢皇太子興(樂作)還宫(樂)
(止)引禮引使者出次引文武官以序出每歲常朝辭謝
使者常服隨班行四拜禮
勞送出境
蕃使辭東宫畢禮部官率應天府官送出國門之外至
龍江驛禮部官還應天府官設宴如初至之儀宴畢應
天府官還驛丞送起行
明集禮卷三十一
