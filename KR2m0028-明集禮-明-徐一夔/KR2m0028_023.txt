明集禮卷二十三上
嘉禮七
天子加元服
總叙
按禮冠者成人之道也故帝王重之自天子至庶人皆
有冠禮周文王十二而冠成王十五而冠此天子之冠
禮也秦滅禮學冠禮無聞其見於儀禮者止於士冠而
已後世因士禮推而上之以達於天子漢改皇帝冠為
加元服皆於祖廟而成禮焉永元三年和帝加元服至
廟成禮還宫以朝服宴享永建四年順帝加元服皆於
高廟以禮謁見世祖廟魏以後始冠於正殿東晉諸帝
加元服則百僚陪位加衮冕畢太保率羣臣奉觴上夀
先以幣告宗廟事訖又廟見北齊皇帝將加元服先奏
告天地宗廟擇日臨軒加衮冕畢太保上夀羣官三稱
萬歲後日文武羣臣朝服上禮又擇日親拜圓丘方澤
謁廟唐皇帝加元服先遣官告圓丘方丘宗廟擇日加
元服冠訖謁見太后次卜日謁太廟見廟之明日皇帝
會羣臣羣臣上禮宋政和御製冠禮自皇太子以下而
無天子加元服之儀元因本俗禮廢不行今擬國朝皇
帝加元服既筮日遣官奏告天地宗廟次擇日加兖冕
於奉天殿冠訖謁太后次卜日親謁宗廟明日百僚稱
賀皇帝會羣臣今歴考前代儀文以著于篇
筮日
古者冠必筮日漢初用正月甲子丙子為吉後天子冠
則筮日於廟唐制天子加元服卜日於太廟南門之外
今擬國朝皇帝加元服前期命太史監擇日奏聞
奏告
晉穆帝將冠先以幣告廟而后行禮北齊天子加元服
先以玉帛告圓丘方澤及以幣告宗廟隋唐皇帝加元
服亦先告圓丘方澤宗廟今擬國朝皇帝加元服前期
遣官祭告天地宗廟行一獻禮其儀見祀天祭地及宗
廟篇
冠服
周禮雖有冕服之數而無天子冠文漢順帝永建四年
加元服用曹褒新禮初加緇布進賢次加爵弁武弁次
加通天冠東晉諸帝冠儀用冕幘北齊皇帝加元服先
著空頂幘次介幘絳紗袍以出次加衮冕唐皇帝加元
服初著空頂黑介幘雙童髻雙玉導絳紗袍以出次加
衮冕服今擬國朝皇帝加元服先服空頂幘絳紗袍以
出次加衮冕服其制見冠服篇
加數
周禮公冠篇曰公四加天子亦四加五禮精義曰天子
五加衮冕漢天子四加至魏以天子至尊禮無踰理惟
一加衮冕唐開元禮因之天子加元服亦一加不著皇
帝加元服之儀今擬國朝皇帝加元服一加用衮冕與
唐同
就廟
古者冠必於廟五禮精義曰天子冠於始祖之廟漢和
帝以正月甲子至廟行冠禮魏天子加元服則一加於
正殿自魏以後加元服皆不就廟擇日謁廟而已唐天
子加元服則於太極殿成禮今擬國朝皇帝加元服於
奉天殿行禮
陳設
唐上舍奉御設御冠席於太極殿守宫設羣臣次於朝
堂大樂令設宫縣於殿庭鼓吹令設十二案於建鼓之
外乘黃令陳車輅尚輦奉御陳輿輦典儀設版位奉禮
郎設罍洗於阼階尚舍奉御設席於東房殿中監陳衮
冕服於東房内席上尚食奉御設醴饌諸衛勒所部陳
設黃麾仗如常儀今擬國朝陳設詳見儀注
執事
晉諸帝將冠御府令掌奉冕幘太保掌加幘太師掌加
冕太尉掌讀祝侍中掌繫玄紞常侍掌脱帝絳紗服加
衮服唐皇帝加元服則尚舍奉御掌設冠席守宫掌設
次大樂令掌設樂鼓吹令掌設十二案樂典儀掌設百
官版位奉禮掌設門外位侍中掌奏中嚴外辦奉禮郎
掌設罍洗殿中監掌陳冕服尚食奉御掌設醴位太常
博士太常卿掌導駕通事舍人掌引太師太尉太常掌
受冕太尉掌加帝冕服太師掌祝辭殿中監掌徹櫛纚
箱侍中掌進帨巾今擬國朝皇帝加元服執事詳見儀
注
賓贊
漢獻帝加冠以司徒淳于加為賓東晉諸帝冠皆以侍
中常侍太尉加幘太保加冕唐天子加元服則以太尉
設纚太師受冕今擬國朝天子加元服設太尉設纚太
師受冕如唐儀
用樂
古者君冠必以金石之樂節之漢和帝加元服撞太簇
之鐘東晉天子冠設金石之樂唐天子加元服將出撞
黃鐘之宫奏太和之樂太師入門奏舒和之樂皇帝受
觶奏休和之樂禮畢撞蕤賓之鐘奏太和之樂今擬國朝
皇帝加元服和聲郎奏樂詳見樂書
醴醮
唐皇帝將加元服尚舍設莞筵尚食設醴及饌於東序
皇帝加冕服訖大師進醴於御座前祝曰甘醴唯厚嘉
薦令芳承天之休夀考不忘祝訖以饌進皇帝訖太師
取肺以進皇帝祭肺及祭醴啐醴訖奠於薦東今擬國
朝皇帝加元服行醴醮禮詳見儀注
祝辭
周成王冠祝雍作頌曰令月吉日王始加元服去王幼
志思弘衮職欽若昊天六合是式率爾祖考永永無極
漢昭加元服辭曰陛下摛著先帝之光輝以承皇天之
嘉祐欽奉仲春之吉辰普率大道之郊域秉率萬福之
丕靈始加昭明之元服推遠冲孺之幼志藴積文武之
就德肅勤高祖之清廟六合之内靡不蒙福承天無極
唐大師祝曰令月吉日始加元服夀考維祺以介景福
今擬國朝祝辭或用古辭或臨時修撰
見太后
唐皇帝加元服訖服通天冠絳紗袍詣太后所御殿如
常朝見之儀尚宫引就殿前北面再拜訖尚宫引出還
宫今擬國朝皇帝加元服訖改服通天冠絳紗袍入宫
拜謁太后如正旦儀
謁廟
周成王冠而朝于祖後漢天子冠訖皆於高祖廟行謁
見禮魏天子加元服訖别卜日謁廟唐因歴代之制冠
訖有司卜日躬謁太廟今擬國朝皇帝既加元服擇日
謁太廟其儀與時祭同
會羣臣
周制成王冠而後見諸臣漢和帝加元服訖還宫朝服
以享宴魏天子冠訖出會羣臣唐開元禮天子冠而謁
廟之明日會羣臣如元會之儀今擬國朝皇帝加元服
見廟之明日百官具朝服稱賀畢錫宴于謹身殿並如
正至朝會儀
天子加元服儀注
前期太史院奉制筮日工部製冕服翰林院撰祝文祝
辭禮部備儀注中書省承制命某官攝太師某官攝太
尉既筮日遣某官奏告天地宗廟訖告示文武百官於
皇城守宿至日侵晨具朝服行禮前一日内使監令陳
御冠席于奉天殿正中設冕服案於御冠席之南香案
又於冕服案南尚寳卿設寳案于香案之南侍儀司設
太師太尉起居位於文樓之南西向設文官起居位於
太師太尉起居位之後設武官起居位於武樓之南設
太師太尉拜位於丹墀内道稍西北向東上設太師太
尉侍立位於殿上御席之西東向設盥洗位於丹陛西
階之下東向内贊二人位於殿上南楹之左右東西相
向設文官拜位於丹墀内道之東每等異位重行北面
西上設武官拜位於丹墀内道之西每等異位重行北
面東上設使客位於文官拜位之東北面西上殿前班
諸執事起居位於武官起居位之北東向設侍從班諸
執事起居位於文官起居位之北西向設宿衛鎮撫二
人位於東西陛下東西相向護衛百戶二十四人位于
宿衛鎮撫之南稍後東西相向典牧所官二人位于乘
馬之前東西相向知班二人位于文武官拜位之北東
西相向通贊典禮二人位于知班之北東西相向通贊
在西贊禮在東引太師太尉二人位於太師之北西立
東向引文武班四人位于文武官拜位之北稍後東西
相向引殿前班二人位于引武班之南引使者二人位
於引文班之南設殿前班指揮司官三員侍立位於丹
陛上之西東向光禄官三員位于丹陛上之東西向拱
衛司官位于殿門之左右東西相向文官侍從班起居
注給事中殿中侍御史尚寳卿位於殿上之東西向武
官侍從班懸刀指揮位於殿上之西東向護衛千戶八
人位于殿東西門之左右東西相向典儀二人位于丹
陛上之南東西相向鳴鞭四人位于丹陛上北向將軍
二人位於殿上簾前之左右將軍六人位于殿門之左
右將軍四人位于丹陛上之四隅將軍六人位於奉天
門之左右東西相向是日侵晨金吾衛陳設甲士於午
門外之東西陳五輅於丹墀之南北向典牧所陳仗馬
於文武樓之南東西相向陳虎豹于奉天門外東西相
向協律郎陳樂於丹墀文武官之南擊鼓初嚴催班舍
人催文武百官具朝服擊鼓次嚴引班引文武官各依
品從齊班于午門外以北為上東西相向通班贊禮知
班典儀内贊宿衛鎮撫鳴鞭殿内將軍殿外將軍俱入
就位引班引殿前班指揮光禄卿各依品從序立於起
居位東西相向諸侍衛官俱具服其器服及尚寳卿侍
從官入詣謹身殿候迎擊鼓三嚴引班引文武官以序
入就起居位引使客立於文班之後侍儀版奏外辦御
用監令奏請皇帝服空頂幘雙童髻雙玉導絳紗袍御
輿以出侍衛導從警蹕如常儀皇帝將出仗動和聲郎
作樂太常博士引太常導至奉天殿即御位(樂止)捲簾
鳴鞭雞唱報時訖拱衛司官由殿西門出降西階引班
引入起居位通班唱各恭事殿前班侍從班及諸執事
各就本位引禮引太師太尉先入就拜位引班引文武
官俱入就丹墀拜位知班唱班齊典儀唱拜贊禮唱鞠
躬(樂作)拜興拜興拜興拜興平身太師太尉及文武官
皆鞠躬拜興拜興拜興拜興平身(樂止)引禮引太師先
詣盥洗位西向立引禮唱搢笏盥手太師搢笏盥手引
禮唱帨手司巾以巾進太師帨手訖引禮唱出笏太師
出笏引禮引太師由西陛升引禮退就本位太師至殿
西門内贊接引至御席西東向立引禮復引太尉詣盥
洗位西向立引禮贊搢笏盥手太尉搢笏盥手引禮贊
帨手司巾者以巾進太尉帨手引禮贊出笏太尉出笏
引禮引太尉由西陛升引禮退復位太尉至殿西門内
贊接引入立於太師之南侍儀跪奏請加元服退復位
太尉進就皇帝席前少右跪搢笏脱空頂幘以授内使
内使跪受幘興置於櫛箱櫛畢設纚出笏興退立於西
太師進至御前北向立内使監令就案取冕立於太師
之左太師祝曰令月吉日始加元服夀考維祺以介景
福内使監令奉冕跪授太師太師搢笏跪受冕加冠加
簮纓訖出笏興退立於西内使監令徹櫛纚箱御用監
令跪奏請皇帝著衮服皇帝興著衮服訖侍儀跪奏請
就御坐内贊贊進醴(樂作)太師進就御座前北面立光
禄卿奉酒進授太師太師搢笏受酒至御前北面祝曰
甘醴惟厚嘉薦令芳承天之休夀考不忘祝訖跪授内
使内使跪受酒捧進皇帝皇帝受酒祭少許啐酒訖以
虚盞授内使(樂止)内使受盞降授太師太師受盞興以
授光禄卿光禄卿受盞退太師出笏退復位内贊引太
師太尉出殿西門(樂作)降自西階引禮接引就丹墀拜
位立定(樂止)引禮退復位典儀唱拜贊禮唱鞠躬拜興
拜興拜興拜興平身太師太尉及文武官皆鞠躬(樂作)
拜興拜興拜興拜興平身(樂止)贊禮唱搢笏鞠躬三舞
蹈跪(三拱手加額)山呼山呼再山呼太師太尉文武百官皆
鞠躬拜興拜興拜興拜興平身再山呼出笏就拜興平
身典儀唱鞠躬(樂作)贊禮唱拜興拜興拜興拜興平身
(樂止)典儀唱禮畢侍儀奏禮畢皇帝興(樂作)警蹕侍從
導引入宫(樂止)引禮引太師太尉及文武百官以次出
皇帝見太后
其儀見朝會篇
謁廟
其儀見宗廟篇
會羣臣
其儀見朝會篇
明集禮卷二十三上
明集禮卷二十三下
嘉禮
皇太子加元服
總序
孔子曰世子冠於阼以著代也醮於客位加有成也三
加彌尊喻其志也冠而字之敬其名也雖天子之元子
猶士也其禮無變天下無生而貴者故也唐開元禮皇
太子冠臨軒以命賓贊黃門侍郎執節授賓賓拜受節
中書侍郎取制書授賓賓拜受制詣東宫宗正卿入見
皇太子而後迎賓賓詣殿稱制行禮宋皇太子冠天子
御文德殿賓贊承制太子即席三加禮畢醴而字之左
輔復宣勅以戒此不命有司天子自為主而制命賓贊
行事也今擬國朝皇太子加元服參用周文王成王冠
禮之年近則十二遠則十五天子自為主設御座於殿
庭設冠席於殿之東壁擇三公太常為賓贊三加冠一
祝醴祝辭醮辭字辭悉放周制爰舉歴代之制悉著于
篇
筮日
儀禮筮日於太廟漢宣帝冠太子擇正月甲子丙子行
事唐太子加元服卜日於太廟南門外太常卿太卜令
等官各具公服布筮席開櫝出策而筮宋皇太子將冠
前期大史筮日今擬國朝皇太子加元服命太史監筮
日
奏告
古者太子冠必先告廟北齊皇太子加元服則太尉以
制幣告七廟隋皇太子將冠其日質明有司告廟唐皇
太子將冠先告太廟如常告之儀今擬國朝皇太子加
元服遣官具特牲告廟行一獻禮其儀見宗廟篇
冠服
北齊皇太子加冠服空頂幘公服加進賢三梁冠再加
遠游冠隋皇太子加元服皇帝衮冕有御坐皇太子服
空頂幘遠游冠加緇布冠再加遠游冠三加衮冕唐皇
太子加元服初服空頂黑介幘雙童髻玉導寳飾綵衣
加緇布冠再加遠游冠三加衮冕宋皇太子冠初加折
上巾再加遠游冠十八梁三加衮冕今擬國朝皇太子
加元服一加折上巾再加遠游冠三加衮冕其制見冠
服篇
加數
家語天子之元子冠擬諸侯之冠四加魏太子冠再加
宋冠皇太子以一加北齊皇太子冠再加隋復用三加
之禮唐宋因隋制皇太子冠皆三加今擬國朝皇太子
冠用三加之禮詳見儀注
賓贊
儀禮冠必有賓晉惠帝為太子將冠命司徒高陽王珪
為賓屯騎校尉華廙為贊冠唐皇太子加冠命司徒為
賓宋皇太子冠以禮部尚書為掌冠鴻臚卿為贊冠今
擬國朝皇太子加元服命三公一人為賓掌冠太常卿
為贊冠
陳設
唐皇太子冠前一日尚舍奉御設御幄於太極殿衛尉
設羣官及朝集使次於左右朝堂大樂令設宫懸於殿
庭鼓吹令設十二案乘黃令陳車輅尚輦奉御陳轝輦
衛尉設賓贊次奉禮設文武羣官及宫臣位典儀設皇
太子受制位有司設皇太子羽儀車輿於殿上東壁下
三師三少席於冠席之左右設賓席於西階内直郎陳
服於帷内良醖令太官令奉醴饌諸衛勒所部陳設麾
仗宋政和四年皇長子冠設御坐於文德殿殿上前楹
施簾設香案於殿下大晟展宫架之樂於殿庭街南設
掌冠贊冠應行禮官東宫官次於朝堂之内陳大輦於
殿西階下列御馬於殿門外列黃麾細仗於殿庭設皇
太子朝見位設掌冠贊冠受制位設左輔承制宣制位
設皇太子冠席褥位陳服于席南設罍洗於阼階東設
醴席于西階上實側尊于席南饌設于席今擬國朝陳
設詳見儀注
執事
晉司徒加冠光禄大夫校尉贊冠唐司徒為賓卿為贊
典謁掌引羣官通事舍人掌引宗正卿賓贊三師三少
左庶子掌版奏中嚴外辦洗馬掌迎導少傅掌受制書
贊冠者掌脱幘櫛纚今擬國朝皇太子加元服諸執事
者詳見儀注
樂
唐皇太子冠皇帝出大樂令撞黃鐘之鐘入撞蕤賓之
鐘協律郎俱奏太和之樂皇太子冠自始至終樂作凡
五宋皇太子冠皇帝出仗至降殿大樂正令撞黃鐘之
鐘及蕤賓之鐘協律郎奏乾安肅安等樂皇太子就冠
席及加冠奏欽安順安等樂今擬國朝皇太子加元服
和聲郎奏樂詳見樂書
醴醮
儀禮加冠畢乃筵于戶西而受醴若不醴則醮用酒唐
皇太子冠訖贊冠者洗觶典饍郎酌醴贊冠者受醴以
授賓賓進于皇太子祝訖皇太子受觶祭醴啐酒畢奠
觶於薦宋皇太子冠訖即醴席贊冠者取爵内侍以酒
注爵掌冠者跪進皇太子祝畢太子受爵啐酒如唐儀
今擬國朝皇太子加元服訖行醴醮禮詳見儀注
祝辭
加冠而祝之周制也齊南郡王昭業冠祝辭曰筮日戒
賓肇加元服棄而幼志從厥成德親賢使能克崇景福
唐皇太子加元服祝辭曰令月吉日始加元服棄厥幼
志順其成德夀考惟祺以介景福再加曰吉月令辰乃
申嘉服克敬威儀式昭厥德眉夀萬年永受祺福三加
曰以歲之正以月之令咸加爾服以成厥德萬夀無疆
承天之慶宋祝辭曰咨爾元子肇冠于阼筮日擇賓德
成禮具於萬斯年承天之祐再加祝曰爰即令辰申加
元服崇學以齒三善皆得副余一人受天百福三加辭
曰三加彌尊國本以正無疆惟休有室大競懋昭厥德
保兹永命今擬國朝祝辭或用古辭或臨時撰述
醮辭
禮醮而祝之以成德也齊武帝命太常武安侯蕭惠本
加南郡王冠醮酒辭曰旨酒既清嘉肴既盈兄弟具在
淑慎儀形永永眉夀於穆斯寧唐冠皇太子祝醴辭曰
甘醴惟厚嘉薦令芳拜受祭之以受厥祥承天之休夀
考不忘宋祝辭曰旨酒嘉薦有飶其香拜受祭之以定
爾祥令德夀考日進無疆今擬國朝醴醮皇太子祝辭
或用古辭或臨時撰述
字辭
儀禮冠者立於西階東南面賓字之唐太子冠醮訖降
自西階至于西階之東立定賓少進字之曰禮儀既備
令月吉日昭告厥字君子攸宜宜之于嘏永受保之宋
皇太子冠訖醴醮醴醮訖易朝服立御殿前丹墀拜位
賓贊詣皇太子位前稍東西向賓少進字之曰始生為
名為實之賓既冠而字以益厥身永受保之承天之慶
奉勅字某今擬國朝皇太子字辭臨時撰述
會賓贊
儀禮冠畢醴賓以一獻之禮酬賓以束帛儷皮唐制冠
訖賓贊及宗正出就會所行酒設會訖執事者奉束帛
之篋授宗正卿宗正卿以授賓又執事者奉束帛進授
贊冠者賓贊降出門外俱揖而退今擬國朝皇太子冠
訖會賓贊詳見儀注
朝謁
禮冠訖見母隋皇太子冠訖皇帝出更衣還宫皇太子
從至闕因入見皇后再拜而退唐皇太子冠訖詣皇帝
所御殿北向立再拜侍中宣勅戒曰事親以孝接下以
仁使人以義養人以惠訖皇太子再拜少進稱臣雖不
敏敢不祗奉又再拜拜訖詣皇后所御殿再拜尚儀稱
令旨皇太子再拜宣令戒之辭如前太子進稱曰臣夙
夜祗奉不敢失墜又再拜退宋皇太子冠訖左輔宣勅
戒曰事親以孝接下以仁遠佞近義禄賢使能古訓是
式大猷是經暨訖皇太子俛伏跪奏稱臣雖不敏敢不
祗奉奏訖禮畢皇太子入内朝見皇后如宫中之儀今
擬國朝皇太子於奉天殿御前冠訖朝謁皇后其禮詳
見儀注
謁廟
晉惠帝以正月丙午冠太子訖乃廟見北齊冠皇太子
禮畢擇日謁廟唐冠皇太子禮成别日齋宿設儀衛謁
廟宋皇太子冠禮畢擇日謁太廟别廟今擬國朝皇太
子加元服訖擇日謁廟
羣臣稱賀
齊南郡王冠其日百官詣公車門集賀并詣東宫南門
通牋唐皇太子冠訖文武百官班位於東朝堂稱賀賀
錄上禮宋皇太子冠訖羣臣朝賀上禮今擬國朝皇太
子冠訖百官具朝服詣奉天殿稱賀禮畢易公服詣東
宫稱賀
會羣臣
唐皇太子冠見廟之明日皇帝會羣臣如元會之儀羣
臣上夀今擬國朝皇太子冠訖見廟之明日百官稱賀
訖錫宴其儀見朝會篇
會宫臣
北齊皇太子冠訖擇日會宫臣唐開元禮皇太子冠見
廟之明日會宫臣如常會之儀宫臣上夀今擬國朝皇
太子冠訖宫臣詣東宫稱賀畢錫宴其禮見朝會篇
宫臣朝賀
齊武帝孫南郡王昭業冠宫臣亦詣門稱慶如上臺之
儀唐皇太子冠訖詹事以下官集東宫南門之左稱賀
上禮今擬國朝皇太子冠訖宫臣稱賀如常儀詳見朝
會篇
皇太子加元服儀注
前期太史監承制筮日工部製衮冕遠游冠折上巾服
翰林院撰祝文祝辭禮部備儀注中書省承制命某官
為賓某官為贊既筮日遣官奏告天地宗廟禮部告示
文武百官於皇城守宿至日侵晨具朝服行禮前一日
内使監令陳御座香案于奉天殿中侍儀設皇太子次
于奉天殿之東房設賓贊次于午門外設皇太子拜位
于丹陛上正中又設賓贊受制位於皇太子位之稍西
北東向設承制官位於御座之東西向又設承制官宣
制位於皇太子位之東北西向設賓贊拜位於内道之
東北面西上設文官拜位於丹墀内道之東每等異位
重行北面西上設武官拜位於丹墀内道之西每等異
位重行北面東上設使客位於文官拜位之東北面西
上設殿前班諸執事起居位於武官起居位之北東向
設侍從班諸執事起居位於文官起居位之北西向設
宿衛鎮撫二人位於東西陛下東西相向護衛百戶二
十四人位於宿衛鎮撫之南稍後東西相向典牧所官
二人位於乘馬之前東西相向知班二人位於文武官
拜位之北東西相向通贊典禮二人位於知班之北東
西相向通贊在西贊禮在東引太師太尉二人位於太
師之北西立東向引文武班四人位於文武官拜位之
北稍後東西相向引殿前班二人位於引武班之南引
使者二人位於引文班之南設殿前班指揮司官三員
侍立位於丹陛上之西東向光禄寺官三員位於丹陛
上之東西向拱衛司官位於殿門之左右東西相向文
官侍從班起居注給事中殿中侍御史尚寳卿位于殿
上之東西向武官侍從班懸刀指揮位于殿上之西東
向護衛千戶八人位於殿東西門之左右東西相向典
儀二人位於丹陛上之南東西相向鳴鞭四人位列於
丹陛上北向將軍二人位於殿上簾前之左右將軍六
人位于殿門之左右將軍四人位於丹陛上之四隅將
軍六人位於奉天門之左右東西相向是日侵晨金吾
衛陳設甲士於午門外之東西擊鼓於門外之中道列旗
仗於奉天門外之東西陳五輅於丹墀之南北向典牧
所陳仗馬於文武樓之南東西相向陳虎豹於奉天門
外東西相向協律郎陳樂於丹墀文武官拜位之南執
事官設罍洗於東階東南罍在洗東篚在洗西内使監
設皇太子冠席於殿上東南西向設醴席於西階上南
向張帷幄於東序内設褥席於帷中又張帷於序外御
用監陳服於帷内東領北上衮服九章遠游冠絳紗袍
折上巾絳紗袍緇纚犀簪二物同箱在服南櫛實於箱
又在南司尊實醴於側尊加勺羃設於醴席之南設坫
於尊東置二爵於坫進饌者實饌設於尊北諸執事者
皆立於其所冕九旒遠游冠十八梁折上巾冠冕各一
箱盛執事官各執立於階之西東面北上擊鼓初嚴催
班舍人各催文武官具朝服擊鼓次嚴引班引文武官
依品從齊班於午門外以北為上東西相向通班贊禮
知班典儀内贊宿衛鎮撫護衛鳴鞭殿内外將軍俱入
就位引禮引賓贊入立於奉天門外道東西相向東宫
官以下導從皇太子至殿門外贊禮同太常博士引皇
太子詣奉天殿東房訖引班引殿前班指揮光禄卿諸
侍衛官各服其器服及尚寳卿侍從官入詣謹身殿奉
迎擊鼓三嚴引班引文武官以序入就起居位侍儀版
奏外辦御用監奏請皇帝服通天冠絳紗袍御輿以出
侍衛導從警蹕如常儀皇帝將出仗動陞御座將軍捲
簾鳴鞭司晨雞唱訖引禮引賓贊入就位立定贊禮唱
鞠躬(樂作)拜興拜興拜興拜興平身賓贊及文武百官
皆鞠躬拜興拜興拜興拜興平身(樂止)侍儀詣御座前
承制降自東階詣賓前稍東西向稱有勅贊禮唱跪承
傳通唱在位官皆跪侍儀宣制曰皇太子冠命卿等行
禮宣制訖贊禮唱俯伏興拜興拜興拜興拜興平身文
武侍從班起居注給事中殿中侍御史尚寳卿陞殿立
於殿上之東西向武官侍從班懸刀指揮陞殿立於殿
上之西東向引禮引賓贊及應行禮官詣東階下位立
定東宫官入詣皇太子東房次太常博士亦詣東房引
皇太子入就冠席内侍二人夾侍東宫官後從皇太子
初行(樂作)即席西南向(樂止)引禮引賓贊以次詣罍洗
(樂作)搢笏盥手帨手訖出笏(樂止)升自西階執折上巾
者升賓降一等受之右執項左執前進皇太子席前北
面祝畢乃跪冠(樂作)賓興席南北面立贊冠者進席前
北面跪正冠興立於賓之後内侍跪進服服訖(樂止)賓
揖皇太子復坐引禮引賓贊降詣罍洗如上儀贊冠者
進席前北向跪脱折上巾置于箱興授内侍内侍跪置
于席執遠游冠者升賓降二等受之右執項左執前進
皇太子席前北向立祝畢乃跪冠(樂作)賓興席南北面
立贊冠者進席前北面跪簪結紘興立於賓後皇太子
興内侍跪進服服訖(樂止)賓揖皇太子復坐引禮引賓
贊降詣罍洗如上儀贊冠進席前北向跪脱遠游冠置
于箱興授内侍内侍受置于席執衮冕者升賓降三等
受之右執項左執前進皇太子席前北向立祝畢乃跪
冠(樂作)賓興席南北面立贊冠者進席前北面跪簪結
紘興立於賓後皇太子興内侍跪進服服訖(樂止)太常
博士引皇太子降自東階(樂作)由西階升即醴席南向
坐(樂止)引禮引賓詣罍洗(樂作)搢笏盥手帨手訖出笏
升西階(樂止)贊冠者取爵盥爵帨爵詣司尊所酌醴授
賓賓受爵跪進于皇太子席前北向祝畢皇太子搢圭
跪受爵(樂作)飲訖奠爵執圭進饌者奉饌設於皇太子
席前皇太子搢圭食訖執圭興執事官徹爵與饌太常
博士引皇太子降自西階詣殿門東房易朝服訖詣丹
墀拜位北向東宫官屬各復拜位皇太子初行(樂作)至
位(樂止)引禮引賓贊詣皇太子位稍東西向賓少進字
之辭畢奉勅字某太常博士啓皇太子再拜典儀唱鞠
躬拜興拜興跪聽宣勅畢就拜興拜興平身太常博士
引皇太子進御座前俛伏跪奏稱臣不敏敢不祗奉奏
畢復位侍立官並降殿復拜位典儀唱鞠躬拜興拜興
拜興拜興承傳唱在位官以下皆拜鞠躬拜興拜興拜
興拜興平身侍儀奏禮畢贊禮承傳唱禮畢皇帝興(樂)
(作)警蹕侍從導引如來儀至謹身殿(樂止)内給事導皇
太子入内朝見皇后如朝正之儀引禮引賓贊引班引
東宫官及文武百官以次出
明日謁廟
其日陪祭官先赴廟庭東西位北向立皇太子服衮冕
執圭太常博士導皇太子由南門入就廟庭前褥位北
向立太常博士啓皇太子再拜典儀唱鞠躬拜興拜興
平身承傳唱陪位官皆拜鞠躬拜興拜興太常博士啓
請皇太子升殿東階詣神位香案前褥位北向立太常
啓皇太子上香上香三上香訖復位又啓皇太子鞠躬拜
興拜興平身贊禮承傳陪位官皆拜鞠躬拜興拜興平
身典儀啓禮畢承𫝊唱禮畢儀仗導皇太子還宫如來
儀
明集禮卷二十三下
