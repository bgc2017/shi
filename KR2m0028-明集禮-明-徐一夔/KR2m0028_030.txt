明集禮卷三十
賓禮一
蕃王朝貢
總序
先王脩文德以柔遠人而夷狄朝覲其來尚矣殷湯之
時氐羌遠夷來享來王太戊之時重譯來朝者七十六
國周武王克商大會諸侯及四夷作王會周禮秋官象
胥氏掌蠻夷閩貊戎狄之國使而諭說焉漢設典客及
譯官令丞以領四夷朝貢又設典屬國及九譯令武帝
元鼎六年夜郎入朝自後外夷朝貢不絶甘露元年呼
韓邪單于來朝三年呼韓邪單于稽居㹪來朝並見于
甘泉宫河平元年四夷來朝領于大鴻臚四年匈奴單
于朝正月引見于白虎殿元夀二年單于來朝舍之上
林苑蒲萄宫順帝永和元年倭奴王來朝皆有宴饗賜
予之制唐設主客郎中掌諸蕃來朝其接待之事有四
曰迎勞曰戒見曰蕃王奉見曰宴蕃國主其儀為詳貞
觀三年東謝酋長元深及突利可汗二國來朝十三年
吐谷渾主來朝十四年河源王諾曷鉢來朝二十一年
回紇來朝皆宴饗以樂之宋奉朝貢者四十餘國皆止
遣使入貢雖蕃王未嘗親入朝見而接見之禮見于禮
書者與唐略同元太祖五年畏吾兒國王奕都護來朝
世祖至元元年勅高麗國王植令脩世見之禮六月植
來朝于上都其後蕃國來朝俟正旦聖節大朝會之日
而行禮焉今擬國朝蕃王來朝先遣應天府官迎勞既
至館復遣省部設宴然後習儀朝見于奉天殿及見皇
太子于東宫朝見畢錫宴以享之省府臺皆設席宴饗
及還遣官勞送出境今具其儀作蕃王朝貢篇
迎勞
周制蕃主來朝至天子之境先謁關人關人報王王遣
小行人迎勞于畿漢甘露三年呼韓邪單于欵五原塞
來朝漢遣車騎都尉韓昌迎發過所七郡郡二千騎為
陳道上唐蕃王來朝遣使以束帛出迎至次蕃王迎使
者于館門外既入使者執幣稱有制蕃王北面再拜使
者宣制訖蕃王進受幣又再拜使者既出蕃王復揖使
者入以土物償使者再拜受蕃王亦再拜使者降出鴻
臚迎引蕃王詣朝堂依方北面立所司奏聞舍人承勅
出稱有勅蕃王再拜宣勞訖又再拜所司引就館宋遣
使束帛出迎如唐之制而無儐土物引詣朝堂之禮元
蕃國王來朝館于會同館而不著迎勞之文國朝蕃王
來朝先遣應天知府迎勞于郊禮部官勞于會同館(勞蕃)
(國使用同知)
冠服
周會四夷諸侯天子絻無繁露朝服八十物搢珽(絻與冕同)
(繁露絻所垂即旒也八十物大小所服珽笏也)四夷相見則服其本服漢受四
夷朝貢不載所服冠服唐蕃王來朝皇帝服通天冠絳
紗袍蕃王服其國服宋與唐同元以國俗衣冠受朝蕃
王服國服以見國朝蕃王來朝皇帝服袞冕皇太子服
冕服百官具朝服侍立蕃王服其國服若嘗賜袞服者
則以袞服朝見
陳設
周會四夷諸侯墠上設赤帟隂羽(陰地曰墠陰羽鶴羽也以羽飾帳也)堂
後東北為赤帟其西天子車立馬乘六青陰羽鳬旌(鶴鳬)
(羽為旌旄也)陳幣當外臺天玄毼宗馬十二(陳束幣被馬于外臺天玄黑毼)
(宗尊也)玉玄繚璧綦十二參方玄繚璧豹虎皮十二四方
玄繚璧琰十二外臺之四隅每隅張赤帟(玄繚以黑組紐之綦玉名)
(參方陳幣三所璧皮兼陳也琰圭也)秦漢無儀可考唐蕃主來朝尚舍奉
御整設御幄于太極殿北壁南向守宫設次太樂令展
宫懸設舉麾位于上下鼓吹令設十二案乘黃令陳車
輅尚輦奉御陳輿尚舍奉御鋪蕃主牀座于御座西南
東向設蕃主版位于懸南又設蕃國諸官之位于蕃主
之後設典儀位於懸之東北贊者二人在南差退俱西
面諸衞各勒所部列黃麾仗屯門及陳于殿庭宋殿中
監前期帥其屬尚舍張設垂拱大慶殿門之内設御榻
於大慶殿當中南向設東西房于御榻之左右稍北設
東西閤于殿後之左右大晟府展宫架之樂于殿庭横
街之南設協律郎位于宫架西北俱東向設大司樂押
樂位于宫架之前北向儀鸞司設文武百官等次于殿
門之外又設蕃國王次于宣德門外之西蕃國諸官次
于其後尚輦陳輿輦于龍墀繖扇于沙墀陳五輅于宫
架之南列御馬于龍墀在輿輦之後尚書兵部帥其屬
設黃麾仗于殿門之内外張旗幟典儀設文武百官位
于殿庭又設蕃王朝見位于宫架之北稍西北向蕃國
諸官在其後又設蕃王賜座位于御榻之東稍南設典
儀位于丹墀南稍東西向贊者三人在其後國朝陳設
見于朝見儀注圖本
儀仗
唐宴見蕃國王用供奉杖散手仗立于殿上又有黃麾
仗左右廂各十二部為十二行又有夾轂隊持鈒隊步
甲隊辟邪旗隊又有清游隊朱雀隊玄武隊諸衞挾門
隊長槍隊宋大慶殿蕃王朝會設黃麾大仗用五千二
十五人如至正朝會之儀元因正旦聖節設朝儀而受
蕃王朝見國朝引見蕃王則于奉天門外中道陳龍旗
十二纛一豹尾一北斗旗一左右布旗六十四每旗用
甲士午門内設五輅仗馬六用十二丹墀儀仗九十丹
陛儀仗九十駕前儀仗二十四殿上擎執八
班位
周公朝諸侯于明堂位九夷之國東門之外西面北上
八蠻之國南門之外北面東上六戎之國西門之外東
面北上五狄之國北門之外南面東上漢蕃王來朝以
客禮待之位在諸侯王上晉南單于來朝處之王公特
進之下唐蕃王朝見拜位在樂懸之南賜座位在御座
西南東向蕃國諸官拜位在蕃王之後宋蕃王及蕃國
諸官拜位在大慶殿門南階下其賜座位在御座之東
西向百官班分列于丹墀之左右東西相向國朝蕃王
來朝擇日于奉天殿朝見其蕃王拜位在丹墀中道之
西蕃國諸官之班在其後百官序立于丹墀之東西其
詳見朝見儀注
執事
唐蕃王朝會其執事尚舍奉御一人太樂令一人鼓吹
令乘黃令尚輦奉御各一人典儀一人贊者二人協律
郎二人通事舍人二人奉中嚴外辦一人符寶郎一人
承制一人引蕃王謁者二人殿上引蕃王舍人二人引
蕃官舍人二人舍人承旨一人宋殿中監尚舍奉御各
一人太樂令一人協律郎二人大司樂二人儀鸞司設
文武官次二人尚輦一人乘黃令一人典儀二人贊者
二人東上閤門官二人内侍進班齊牌一人鳴鞭三人
捲簾二人雞唱一人報時一人贊常起居舍人一人符
寶郎一人奉寶郎一人奏中嚴外辦舍人一人承旨内
侍一人引殿外序班舍人二人引蕃王舍人二人引班
首通事舍人二人左輔宣制一人接引蕃王閤門官二
人引諸蕃官舍人二人宣制舍人一人國朝陳御座香
案内使一人設寶案尚寶司官一人導駕侍儀六人殿
前班指揮使三人侍從班光禄寺官三人侍儀奏中嚴
外辦一人執中嚴外辦牌一人宣制官一人展方物狀
官二人宣方物狀官一人受方物官一人通贊一人贊
禮一人知班二人典儀二人引蕃王舍人二人引蕃國
從官舍人二人引文官侍立班舍人二人引武官侍立
班舍人二人設牌位莞蓆舍人二人設方物案位一人
舉方物案若干人殿上擎執内使八人殿前拱衞指揮
官二人丹墀上宿衞鎮撫二人護衞千戸八人丹墀下
護衞千戸二十四人丹墀南五輅轝士四十人天武將
軍四人殿門左右將軍六人殿上將軍二人奉天門將
軍六人鳴鞭四人司晨一人雞唱一人殿前擎執十六
人丹墀東西擎執九十人丹陛東西擎執九十人典牧
所掌仗馬二人控仗馬十二人和聲郎二人協律郎二人
樂工六十四人奉天門外中道擎執十七人中道左右
擎執三百二十人控象十二人舉虎豹轝士二十四人
午門外軍士若干人
樂舞
漢倭奴王來朝帝作黃門鼓吹唐貞觀七年宴蠻夷酋
長于玄武門奏七德九功之舞十四年宴河源王諾曷
鉢于玄武門奏倡優百戲之樂二十一年回紇來朝帝
御天成殿陳十部樂自後蕃王來朝設宫懸奏太和舒
和之曲其宴會則舞文武二舞宋蕃國王來朝設宫架
之樂奏乾安正安之曲其宴會則舞天下化成四夷來
王之舞國朝朝見用大樂宴會間用細樂兼用舞隊
贄獻
周禮九州之外謂之蕃國世一見各以其所貴寳為贄
(如越裳獻白雉白狼之類)漢天漢三年西國王獻靈膠吉光毛裘甘
露三年呼韓邪單于欵五原塞奉國珍以朝自後單于
來朝皆以其所寶為贄唐貞觀十三年吐谷渾曷鉢入
朝獻馬牛羊萬大歷中真臘王婆彌來朝獻象十一元
爪哇蕃王來朝貢金表章金器等物及走獸鵓鴿
宴會
漢甘露三年宴單于稽侯㹪置酒建章宫饗賜觀以珍
寶唐蕃王來朝宴饗于紫宸殿設蕃王座于御座西南
蕃國諸官應升殿者座于蕃王之後不升殿者座于西
廊下俱東面皇帝服通天冠絳紗袍蕃王服其國服入
奉贄獻訖就座酒三行樂五奏設庶羞每皇帝進酒蕃
王以下皆興進酒畢乃復座宋宴蕃國王于大慶殿設
蕃國王座于御座之東蕃國諸官分位于東西朵殿三
公三少左輔右弼及諸文官在御座之東親王使相節
度觀察及諸武官在御座之西蕃王服本國服皇帝服
通天冠絳紗袍即御座班首以下及蕃國王蕃國諸官
入班首詣御榻前進爵俯伏跪奏稱賀訖再拜皇帝舉
酒酒四行樂五奏舞文武二舞每皇帝進酒食蕃國王
及殿上羣官皆避位進酒食訖乃復就座國朝蕃王來
朝賜宴于謹身殿設皇太子座于御座之東諸王座于
皇太子之下東西相向設蕃王座于殿西第一行東向
設文武官座于第二第三行東西相向酒九行食五次
間作大樂細樂舞隊其蕃國從官座于西廡之下酒數
食品亦同但不作樂宴畢皇帝皇太子諸王還宫蕃王
及文武百官以次出其詳見宴會儀注
賜予
漢甘露三年單于來朝天子于甘泉宫賜以冠帶衣裳
黃金璽盭綬玉具劒佩刀弓一張矢四發棨戟十安車
一乘鞍勒一具馬十五匹黃金二十斤錢二十萬衣被
七十七襲錦繡綺綾雜帛八千匹絮六千斤明年呼韓
邪來朝禮賜如初加衣百十一襲錦帛九千匹絮八千
斤河平四年單于朝正月加賜繡繒帛二萬匹絮二萬
斤元夀二年單于烏孫大昆彌來朝加賜衣三百七十
襲錦帛二萬匹絮三萬斤元康元年龜兹王絳賓來朝
賜以車騎旗鼔歌吹數十人綺繡雜繒琦珍凡數千萬
唐貞觀二十三年于闐王來朝賜以金帶錦袍開元五
年突騎施可汗來朝賜錦袍鈿帶七事二十九年三護
真檀入朝賜以紫袍金帶今擬國朝賜予臨時取旨
迎勞儀注
蕃王至龍江驛驛令具(某)國蕃王姓名及蕃國從官名
數報應天府應天府官稟知中書省及禮部禮部奏聞
遣侍儀通贊舍人二人接伴遣應天知府至龍江驛禮
待前期館人于正廳陳設蕃王座于廳之西北東向設
應天知府座于廳之東南西向中設酒案及食案又設
蕃國從官及應天府從官座位于廳之耳房賓西主東
中設酒案及食案應天知府至館館人入告接伴舍人
引蕃王出迎蕃王從官後從既見接伴舍人引蕃王應
天知府分賓主而入蕃王升自西階應天府官升自東
階至廳蕃王東向立應天知府西向立接伴舍人唱鞠
躬拜興拜興平身蕃王及應天知府皆鞠躬拜興拜興
平身應天府官進詣蕃王前致禮待之意畢接伴舍人
引蕃王及應天知府各就座所引應天府從官詣蕃王
前唱鞠躬拜興拜興平身應天府從官皆鞠躬拜興拜
興平身蕃王答鞠躬拜興拜興平身舍人又引蕃王從
官詣應天知府前唱鞠躬拜興拜興平身蕃國從官皆
鞠躬拜興拜興平身應天知府答鞠躬拜興拜興平身
應天從官與蕃國從官俱詣耳房各再拜訖分賓主東
西相向坐執事者舉食案進供于蕃王及應天知府之
前耳房執事者各舉食案進供于各官之前廳上執事
者斟酒凡酒五行湯五品耳房亦酒五行湯三品宴畢
舍人引應天知府降自東階蕃王降自西階送至館門
外王入應天府官還從官皆以次出次日清晨應天府
從官復伴送蕃王入至會同館禮部尚書奉旨即往館
宴勞前期館人陳設蕃王及禮部尚書座次于正廳賓
西主東中設酒案及食案及設蕃國從官及禮部從官
座位于廳之耳房賓西主東中設酒案食案禮部尚書
至館館人入告接伴舍人引蕃王服其國服出迎蕃國
從官以次後從既見接伴舍人引蕃王禮部尚書及蕃
國從官禮部從官分賓主而入蕃王升自西階禮部尚
書升自東階至廳蕃王東向立禮部尚書西向立蕃王
從官立於蕃王之南稍後東向禮部從官立于尚書之南
稍後西向接伴舍人唱鞠躬拜興拜興平身禮部尚書
與蕃王皆鞠躬拜興拜興平身禮部尚書進詣蕃王前致
禮待之意畢接伴舍人引蕃王禮部尚書詣座所引禮部
從官詣蕃王前唱鞠躬拜興拜興平身禮部從官皆鞠躬
拜興拜興平身蕃王答拜舍人又引蕃國從官詣尚書前
唱鞠躬拜興拜興平身蕃國從官皆鞠躬拜興拜興平身
尚書答拜禮部從官與蕃國從官俱詣耳房舍人引分唱
主唱鞠躬拜興拜興平身蕃國從官及禮部從官皆鞠躬
拜興拜興平身舍人引就東西相向坐執事者舉食案進
供于蕃王及禮部尚書之前耳房執事者各舉食案進供
于蕃國從官禮部從官之前廳上執事者斟酒凡酒五行
湯五品上湯擊鼔行酒作細樂耳房酒五行湯三品不設
樂宴畢舍人引禮部尚書降自東階蕃王降自西階出
館門外蕃王乘馬行于道右禮部尚書亦乘馬行于道
左蕃國從官及禮部從官各乘馬于後同至會同館門
外下馬舍人引蕃王禮部尚書同入蕃王升自西階禮
部尚書升自東階至館次禮部尚書及從官出蕃王及
蕃國從官送至館門外對舉手揖蕃王入尚書及從官
還明日都堂又奏知命省臣一員詣會同館宴勞其陳
設座次酒數食品樂器皆如禮部尚書宴勞之儀
朝見儀注
前期禮部告示侍儀司諸執事引蕃王及蕃國從官具
服于天界寺習儀三日擇日朝見前一日内使監陳御
座香案于奉天殿如常儀尚寶司設寶案于御座前侍
儀司設蕃王次及從官次于午門外設蕃王拜位于丹
墀中道稍西及御座之南俱北向設蕃國從官拜位于
蕃王後中道之東西依序重行北向設方物案位于丹
墀之北中道之東西設方物案于御前及丹墀之中設
受方物官位于方物案之東西設文官侍立位于文樓
之北西向北上武官侍立位于武樓之北東向北上殿
前班指揮司官三員于丹陛上東向光禄司官三員位
于丹陛上西向侍從班起居注殿中侍御史尚寶卿位
于殿上西向指揮司懸刀武官位于殿上東向拱衞司
官位于奉天殿門之左右東西相向典牧所官位于仗
馬之前東西相向宿衞鎮撫位于丹陛階下東西相向
宿衞百戸二十四員于宿衞鎮撫之南稍後東西相向
護衞千戸八員于殿東西門之左右東西相向知班二
人位于蕃王拜位之北東西相向贊禮二人位于知班
之北東西相向典儀二人位于丹陛上之南東西相向
内贊二人位于殿上東西相向引蕃王舍人位于蕃王
之北東西相向引蕃王從官舍人位于從官之北東西
相向引文武班舍人位于文武班之北稍後東西相向
舉方物執事位于方物案之東西鳴鞭四人位于丹陛
上之南北向天武將軍四人位于丹陛上之四隅東西
相向將軍二人位于殿上簾前東西相向將軍六人位
于奉天殿門之左右東西相向將軍六人位于奉天門
之左右東西相向是日金吾衞陳設甲士于午門外之東
西列旗仗于奉天門外之東西拱衞司陳儀仗于丹陛
上及丹墀之東西陳五輅于丹墀之南典牧所陳仗馬
于文武樓之南東西相向陳虎豹于奉天門外和聲郎
陳樂于丹墀蕃王拜位之南擊鼔初嚴禮部以方物案
陳于午門外舉案者就案催班舍人催文武官各朝服
擊鼔次嚴引班引文武百官依品從齊班于午門外以
北為上東西相向殿前班指揮光禄卿通班贊禮典儀
内贊宿衞鎮撫護衞鳴鞭殿内外將軍各執事人俱入
就位接伴舍人及引班引蕃王及蕃國從官立于午門
方物案之前諸侍衞官各服其器服及尚寳卿侍從官
入詣謹身殿奉迎擊鼓三嚴引班引文武官入就侍立
位引班舍人引執事舉方物案前行引蕃王及從官由
午門西入金水西橋奉天西掖門至丹墀之西俟立侍
儀版奏外辦御用監官跪奏皇帝服通天冠絳紗袍御
輿以出尚寳卿捧寶及侍儀侍衞導從警蹕如常儀皇
帝將出仗動(大樂鼔吹振作)陞御座(樂止)將軍捲簾尚寶以寶
置于案鳴鞭司辰郎報時雞唱訖引禮引蕃王就位執
事者舉案及蕃王從官各就位立定舉案執事者退就
位贊禮唱鞠躬拜興拜興拜興拜興平身蕃王及從官
鞠躬(樂作)拜興拜興拜興拜興平身(樂止)引禮導蕃王
升殿行禮宣方物狀官取方物狀與展方物狀官從行
俱西陛陞(樂作)從西門入引禮立同于門外内贊接引
蕃王至御座前行禮位(樂止)宣方物狀官以方物狀置
于案與展方物狀官退立于殿西内贊唱鞠躬拜興拜
興平身蕃王鞠躬拜興拜興平身内贊唱跪蕃王跪蕃
王稱兹遇欽詣皇帝陛下訖宣方物狀官詣案取狀跪
于御座前之西展方物狀官同跪展宣訖俯伏興于西
承制官前跪承制興詣蕃王前宣制(云云)訖内贊唱俯
伏興拜興拜興平身蕃王俯伏興拜興拜興平身内贊
引蕃王及宣方物狀官展方物狀官由西門出(樂作)降
自西陛引禮引復位(樂止)贊禮唱鞠躬拜興拜興拜興
拜興平身蕃王及從官皆鞠躬(樂作)拜興拜興拜興拜
興平身(樂止)贊禮唱禮畢侍儀奏禮畢鳴鞭皇帝興(樂)
(作)警蹕侍從導引至謹身殿(樂止)引禮導蕃王及從官
出受方物官受方物舉案執事各舉案出引班引文武
百官以次出
見東宫儀注
前一日禮部官以蕃王所獻東宫方物啓知前期内使
監于東宫陳設皇太子位于正殿侍儀司設蕃王幄次
及從官次于東門之外設蕃王拜位于殿門外及殿中
北向設蕃國從官拜位于殿下中道之東西北向設文
官侍從班位于殿庭之東武官侍從班位于殿庭之西
俱相向贊禮二人位于殿門外東西相向内贊二人位
于殿内承傳二人位于殿下俱東西相向引蕃王舍人
二人位于蕃王拜位之北東西相向引蕃國從官舍人
二人位于從官拜位之北東西相向引文武侍從班舍
人四人位于文武班之北稍後東西相向是日宿衞陳
甲士兵仗于東宫外門外陳旗幟于中門外將軍六人
于殿門外之東西拱衞司陳設儀仗于殿下之東西及
殿前殿門之東西内使擎執于殿上之左右和聲郎陳
樂于殿庭之南質明執事者各就位蕃王服本國服朝
賀皇帝訖常服至東宫門外引班引文武官公服入就
侍從位内使監令啓知皇太子皮弁服引進導引出宫
(樂作)陞座(樂止)引班引蕃王入(樂作)引班引蕃國從官
立候于殿下之西東向引進啓皇太子興立于座前贊
禮唱鞠躬拜興拜興平身蕃王鞠躬(樂作)拜興拜興平
身(樂止)皇太子立受引禮引蕃王至殿西門内贊接引
至皇太子座前内贊唱跪蕃王跪稱兹遇詣皇太子殿
下訖内贊唱俯伏興平身蕃王俯伏興平身内贊引蕃
王出殿門引禮引蕃王復位贊禮唱鞠躬拜興拜興平
身蕃王鞠躬(樂作)拜興拜興平身内贊唱鞠躬拜興拜
興平身皇太子答拜鞠躬拜興拜興平身(樂止)引禮引
蕃王出引進啓皇太子就座引禮引蕃國從官就位贊
禮唱鞠躬拜興拜興拜興拜興平身蕃國從官皆鞠躬
(樂作)拜興拜興拜興拜興平身(樂止)贊禮唱禮畢引禮
引蕃國從官出引進啟禮畢皇太子興(樂作)出殿門(樂止)
引禮引文武官以次出
見諸王儀注
前期王府官設蕃王及從官次于府門外設王座于正
殿東稍北西向設蕃王座于正殿西稍南東向設蕃王
拜位于殿上稍南東向設王答拜位于殿上稍北西向
設蕃國從官拜位于殿門外北向設内贊二人位于殿
上之東西承傳二人位于殿門外之東西設接伴舍人
位于内贊之南東西相向設引從官二人位于從官拜
位之北東西相向設王府官侍立位于殿上之左右東
西相向是日所司陳設儀仗于殿門外之東西接伴舍
人引蕃王及從官至王府門外執事者先入就位王府
官啟王服皮弁服出升殿就座接伴舍人引蕃王入至
殿下由西階升王府官啟王興降座出迎于殿門外既
見王府官引王由中門入接伴舍人引蕃王由西門入
各就拜位内贊唱鞠躬拜興拜興平身蕃王鞠躬拜興
拜興平身王答拜鞠躬拜興拜興平身王府官啓王就
座接伴舍人亦引蕃王就座引班引蕃國從官至殿門
外拜位北向立承傳唱鞠躬拜興拜興拜興拜興平身
蕃國從官皆鞠躬拜興拜興拜興拜興平身承傳唱禮
畢接引舍人引蕃王興詣王座前王府官啓王降座立
舉手揖畢王還府接伴舍人引蕃王出王府官送至門
外蕃國從官後從至館
見宰輔以下儀注
蕃王見諸王訖接伴舍人引蕃王詣中書省見丞相前
期禮部官于中書省後堂設蕃王座于省堂之西東向
設省官座于省堂之東西向接伴舍人引蕃王至省門
外先遣入報省官出迎于省門之外接伴舍人贊禮引
蕃王及丞相俱入蕃王升自西階省官升自東階至正
堂蕃王東向立省官西向立贊禮唱鞠躬拜興拜興平
身蕃王及省官皆鞠躬拜興拜興平身蕃王詣省官前
致謁見之意畢引蕃王省官入後堂就座贊引引蕃國
從官至省堂前楹北向立贊禮唱鞠躬拜興拜興平身
蕃國從官皆鞠躬拜興拜興平身贊禮引蕃國從官立
于蕃王之後禮部官供茶飲畢接伴舍人及贊禮引蕃
王出蕃王降自西階省官降自東階送至省門外各舉
手揖蕃王上馬省官還其見三公大都督御史大夫其
儀皆與上同凡京官五品以上與蕃王相見皆蕃王在
西京官在東行再拜禮六品以下蕃王在北京官在南
行再拜禮蕃王皆答拜其蕃國從官與京官相見之儀
具蕃使來貢篇
宴會儀注
擇日錫宴蕃王于謹身殿拱衞司于殿庭左右設黃麾
仗内使擎執奉天殿受朝之儀内使監陳設御座于殿
中設皇太子座于御座東偏西向稍南設諸王座以次
而南皆西向又于御座西偏設諸王座與東偏諸王相
對以次而南皆東向設蕃王座于殿中之西第一行東
向次設文武一品陪宴座于第二行東西相向二品陪
宴于第三行東西相向于西廡設蕃國從官座及文武
官三品陪宴官依序坐以北為上俱東向和聲郎于殿
之南楹陳大樂細樂及歌舞隊光禄寺設御酒尊于殿
中之南設皇太子諸王蕃王文武一品二品官酒尊于
殿左右門之東西御位司壺二人尚酒尚食二人東偏
皇太子諸王司壺一人奉酒奉食二人西偏諸王司壺
一人奉酒奉食二人蕃王司壺一人奉酒食一人文武
官第一行各司壺四人兼供酒食文武官左右第二行
各司壺四人兼供酒食光禄寺直長西廡各置酒尊及
設司壺供酒食之人光禄寺卿陳御食案及皇太子諸
王食案及寺丞設蕃王食案于殿中直長設殿上左右
文武官食案各置于座前西廡蕃國從官文武官食案
亦各設于座前諸執事各供事舍人引文武百官常服
侍立于殿門之左右舍人引蕃王服其國服侍立于百官
之北引進引皇太子諸王常服侍立于殿内之左右侍
儀導引皇帝常服陞御座(大樂鼓吹振作)鳴鞭(樂止)皇太子諸
王各就座位禮部官取旨導蕃王入就座位丞相率禮
部尚書光禄卿舉御食案進于御前禮部侍郎光禄少
卿舉食案各進于皇太子諸王之前禮部郎中光禄寺
丞舉食案進于蕃國王前殿上文武官及西廡蕃國從
官文武以次官各就座位内使監令于御前斟酒司壺
于皇太子諸王蕃王及文武官各斟酒(細樂作)奏太清之
曲和聲郎北面立舉手唱上酒皇帝舉第一爵飲皇太
子及蕃王以下皆飲畢(樂止)内使監令又于御前斟酒
司壺于皇太子諸王蕃王文武官前各斟酒(細樂作)奏感
皇恩之曲和聲郎唱上酒皇帝舉第二爵飲皇太子及
蕃王以下皆飲畢(樂止)内使監令于御前進食供食者
于皇太子諸王蕃王文武官前各供食(大樂作)和聲郎唱
上食皇帝進食皇太子及蕃王以下食畢(樂止)内使監
令于御前斟酒司壺各斟酒(細樂作)奏賀聖朝之曲和聲
郎唱上酒皇帝舉第三爵飲皇太子及蕃王以下皆飲
畢(樂止)進食奏大樂如前内使監於御前斟酒司壺各
斟酒(細樂作)奏普天樂曲和聲郎唱上酒皇帝舉第四爵
飲皇太子及蕃王以下皆飲畢(樂止)進食奏大樂如前
内使監令于御前斟酒司壺各斟酒(細樂作)舞諸國來朝
之舞和聲郎唱上酒皇帝舉第五爵飲皇太子及蕃王
以下皆飲畢(樂止)進食奏大樂如前内使監令復斟酒
司壺各斟酒(細樂作)奏朝天子之曲和聲郎唱上酒皇帝
舉第六爵飲皇太子及蕃王以下皆飲畢(樂止)内使監
令又斟酒司壺各斟酒(細樂作)奏醉太平之曲舞長生隊
之舞和聲郎唱上酒皇帝舉第七爵飲皇太子及蕃王
以下皆飲畢(樂舞止)進食奏大樂如前其西廡斟酒進食
其次如殿上但不作樂宴畢皇帝興(樂作)皇太子諸王
侍從還宫(樂止)引禮引蕃王出引禮引文武百官以次
出蕃王還館
東宫賜宴儀注
皇帝賜蕃王宴畢東宫擇日宴蕃王是日宿衞陳甲士
兵仗于東宫門外陳旗幟于中門外將軍六人于殿門
外之東西拱衞司陳設儀仗于殿下之東西及殿前殿
門之東西内使監設皇太子座于殿上正中設諸王座
于皇太子座東偏以次而南皆西向又設諸王座于皇
太子座西偏與東偏諸王相對皆東向又設蕃王座于
西偏諸王之下東向次設三師賓客諭德位于殿上第
二行東西相向于西廡下設蕃國從官及宫官以序座
北上東向和聲郎于殿之南楹陳大樂細樂及舞隊光
禄寺官設皇太子酒尊于殿中之南設諸王蕃王三師
等官酒尊于殿門之左右皇太子司壺二人尚酒尚食
二人東偏諸王司壺一人奉酒食二人西偏諸王司壺
一人奉酒食二人蕃王司壺一人奉酒食一人三師等官
左右司壺各四人兼供酒供食光禄直長于西廡置酒尊
食案及司壺供酒食之人光禄寺官于殿上陳皇太子
食案及諸王蕃王食案直長于殿上三師座前預設酒
案西廡蕃國從官及宫官食案亦各設于座前諸執事
各供事舍人引三師等官服常服侍立于殿門之左右
舍人引蕃王服其國服立于三師之北引進引諸王常
服侍立于殿内之左右引進導引皇太子常服出(樂作)
陞座(樂止)諸王各就位坐禮部侍郎啓知引蕃王入就
座禮部侍郎光禄少卿舉食案進于皇太子之前禮部
郎中光禄寺丞舉食案各進于諸王及蕃王之前三師
等官各就座蕃國從官及宫官各就西廡坐内使監官
于皇太子前斟酒司壺于諸王蕃王及三師等官前各
斟酒(大樂作)樂工北面舉手唱上酒皇太子舉第一盞諸
王蕃王及三師等官各上酒飲畢(樂止)内使監又于皇
太子前斟酒司壺于諸王蕃王及三師等官前斟酒(細樂)
(作)樂工唱上酒皇太子舉第二盞諸王蕃王及三師等
官皆上酒飲畢(樂止)内使監于皇太子前進食供食者
于諸王蕃王及三師等官前各供食(大樂作)樂工唱上食
皇太子進食諸王蕃王及三師等官各進食食畢(樂止)
内使監及執事者各斟第三盞至第七盞酒及供食樂
作樂止並如上儀惟酒第五行第七行雜行諸隊舞凡
酒七行食五品西廡蕃國從官及宫官皆酒七行食五
品唯不作樂宴畢引進啟禮畢皇太子興(樂作)諸王從
還宫(樂止)引禮引蕃王及從官出三師宫官以次出蕃
王還館
省府臺宴會儀注
東宫宴蕃王畢中書省取旨宴勞前期有司于中書省
後堂陳蕃王及省官坐次賓西主東設酒案于省堂正
中食案列于酒案之前又設諸蕃官及左右司官座次
于左司賓西主東設酒案于左司正中食案列于酒案
之前教坊司陳樂于省堂及左司之南楹都堂遣官詣
會同館請蕃王赴宴至省門下馬省官出迎于省門之
外執事者引蕃王及省官俱入左右司等官與蕃國從
官各從其後蕃王升自西階省官升自東階至席前省
官主宴者詣蕃王前致禮待之意畢各就座左右司官
與蕃國從官至左司左司郎中詣從官前致禮待之意畢
各就座禮部官二人舉食案進供于蕃王及省官之前執
事者斟酒(細樂作)飲畢(樂止)執事者再斟酒樂作樂止如
初飲畢執事者進食(大樂作)食畢(樂止)酒七行食五品行
酒奏(細樂)進食奏(大樂)惟第五第七行雜陳諸戲左
司酒七行食五品行酒作細樂進食作大樂不陳雜戲
宴畢執事者引蕃王降自西階省官降自東階送蕃王
至省門外蕃國從官從其後遣官一員送蕃王至會同
館都督府禮待儀同前但各衞官屬戎服盛陳兵仗于門
内外之東西蕃國從官受宴于經歴司御史臺禮待儀
亦同前但不陳兵衞蕃國從官亦受宴于經歴司
陛辭儀注
蕃王將還國禮部官奏知戒蕃王某日陛辭仍于天界
寺習儀訖前期内使監設御座香案于奉天殿如常儀
尚寶司設寶案于御座前侍儀司設蕃王拜位于丹墀
中道稍西及殿上御座前俱北向設蕃國從官拜位于
蕃王後中道之東西依序重行北向設承制官位于殿
上之東西向設文官侍立位于文樓之北西向北上武
官侍立位于武樓之北東向北上殿前班指揮司官三
員位于丹陛上東向光禄司官三員位于丹陛上西向
侍從班起居注殿中侍御史尚寳卿位于殿上西向指
揮司懸刀武官位于殿上東向拱衞司官位于奉天殿
門之左右東西相向典牧所官位于仗馬之前東西相
向宿衞鎮撫位于丹陛東西階下東西相向護衞百戶
二十四員于宿衞鎮撫之南稍後東西相向護衞千戸
八員位于殿東西門之左右東西相向知班二人位于
蕃王拜位之北東西相向贊禮二人位于知班位之北
東西相向典儀二人位于丹陛上之南東西相向内贊
二人位于殿上東西相向引蕃王舍人位于蕃王之北
東西相向引蕃王從官舍人位于從官之北東西相向
引文武班舍人位于文武班之北稍後東西相向鳴鞭
四人位于丹陛上之南北向天武將軍四人位于丹陛
上之四隅東西相向將軍二人于殿上簾前東西相向
將軍六人于奉天殿門之左右東西相向將軍六人于
奉天門之左右東西相向是日金吾衞陳設甲士于午
門外之東西列旗仗于奉天門外之東西拱衞司陳儀
仗于丹陛上及丹墀之東西陳五輅于丹陛之南典牧
所陳仗馬于文武樓之南東西相向陳虎豹于奉天門
外和聲郎陳樂于丹墀蕃王拜位之南擊鼓初嚴催班
舍人催文武官各具朝服擊鼓次嚴引班引文武百官
依品從齊班于午門外以北為上東西相向殿前班指
揮光禄卿通班贊禮典儀内贊宿衞鎮撫護衞鳴鞭殿
内外將軍各執事人俱入就位接伴舍人及引班引蕃
王及蕃國從官立于午門外諸侍衞官各服其器服及
尚寶卿侍從官入詣謹身殿奉迎擊鼔三嚴引班引文
武官入就侍立位引班舍人引蕃王及從官由午門西
入金水西橋奉天西掖門至丹墀之西俟立侍儀版奏
外辦御用監官跪奏皇帝服通天冠絳紗袍御輿以出
尚寶卿捧寶及侍儀侍衞導從如常儀皇帝將出仗動
(大樂鼔吹振作)陞御座(樂止)將軍捲簾尚寶以寶置于案鳴鞭
報時雞唱訖引班引蕃王及從官各就拜位贊禮唱鞠
躬拜興拜興拜興拜興平身蕃王及從官鞠躬(樂作)拜
興拜興拜興拜興平身(樂止)引班引蕃王由西階陞(樂)
(作)西門入引班立伺于門外内贊接引蕃王至御座前
立定(樂止)内贊唱鞠躬拜興拜興平身蕃王鞠躬(樂作)
拜興拜興平身(樂止)内贊唱跪蕃王跪承制官前跪承
制詣蕃王前宣制(云云)訖(或有賜物就宣)内贊唱俯伏興鞠躬
拜興拜興平身蕃王鞠躬(樂作)拜興拜興平身内贊引
蕃王自西門出(樂作)引班引復位(樂止)贊禮唱鞠躬拜
興拜興拜興拜興平身蕃王蕃國從官皆鞠躬(樂作)拜
興拜興拜興拜興平身(樂止)贊禮唱禮畢侍儀奏禮畢
皇帝興(樂作)警蹕侍從導引至謹身殿(樂止)引班引蕃
王及蕃國從官出引文武官以次出
辭東宫儀注
蕃王詣闕陛辭訖次辭東宫前期内使監設皇太子位
于東宫正殿侍儀司設蕃王拜位于殿門外設蕃國從
官拜位于殿下中道之東西北向文武侍從班于殿庭
之東西俱相向贊禮二人位于蕃王拜位之北東西相
向承傳二人位于殿下東西相向引蕃王舍人二人位
于蕃王拜位之北東西相向引蕃國從官二人位于從
官拜位之北東西相向引文武侍從班四人位于文武
班之北稍後東西相向是日宿衞陳甲士兵仗于東宫
門外陳旗幟于中門外將軍六人于殿門外之東西拱
衞司陳設儀仗于殿下之東西及殿前殿門之東西樂
工設樂于殿庭之南執事者各入就位引班引文武官
常服侍從于殿下之東西引班引蕃王服國服至東宫
門外立位内使監令啟知皇太子常服出宮仗動(樂作)
陞座(樂止)引禮二人引蕃王及從官就位初行(樂作)就
位(樂止)引進啟皇太子立于座前贊禮唱鞠躬拜興拜
興拜興拜興平身蕃王鞠躬(樂作)拜興拜興拜興拜興
平身(樂止)皇太子受前二拜答後二拜皇太子答拜時
内贊唱如儀引禮引蕃王出就次引進啟皇太子就座
引禮引蕃國從官入就位贊禮唱鞠躬拜興拜興拜興
拜興平身從官鞠躬(樂作)拜興拜興拜興拜興平身(樂)
(止)贊禮唱禮畢引禮引蕃國從官出引進啓禮畢皇太
子興(樂作)侍從導引還宫(樂止)引禮引文武侍從官以
次出
勞送出境
蕃王辭東宫畢中書省官率禮部官送出國門外至龍江
驛省臣還禮部官設宴如初至之儀宴畢禮部官還應
天府官送起行
蕃國正旦冬至聖夀率衆官望闕行禮儀注
是日執事者陳設闕庭于王宫正殿南向香燭案于闕
庭之前王拜位于殿庭中北向及褥位于香案前衆官
拜位于蕃王之南每等異位重行北向司禮司贊位于
衆官拜位之北司禮在西司贊在東俱相向司香二人
位于香案前東西相向是日執事陳甲士軍仗旗幟于
王宫門之外樂工陳樂于拜位之南引班引衆官朝服
入齊班于王宫門外之東西司禮司贊司香俱入就位
引禮啟請王于後殿具冕服(未賜者服本國之服)引衆官入立殿
庭東西引禮導王出(樂作)王由西階陞詣拜位(樂止)引
禮立于拜位之左右引禮引衆官入就拜位司贊唱鞠
躬拜興拜興拜興拜興平身王與衆官皆鞠躬(樂作)拜
興拜興拜興拜興平身(樂止)引禮導王由東門入(樂作)
至闕庭香案前拜位(樂止)引禮立于拜位之左右引禮
贊跪司贊唱跪王與衆官皆跪引禮贊上香上香三上
香司香以香跪進于王之左王三上香畢引禮贊俯伏
興平身司贊唱俯伏興平身王與衆官皆俯伏興平身
引禮導王由西門出(樂作)復位(樂止)司贊唱鞠躬拜興
拜興拜興拜興平身王與衆官皆鞠躬(樂作)拜興拜興
拜興拜興平身(樂止)司贊唱搢笏鞠躬三舞蹈跪三
拱手加額山呼(萬歲)山呼(萬歲)再山呼(萬萬歲)出笏俯伏
興平身王與衆官搢笏鞠躬三舞蹈跪三拱手加額山
呼(萬歲)山呼(萬歲)再山呼(萬萬歲)出笏俯伏興平身司贊
唱鞠躬拜興拜興拜興拜興平身王與衆官皆鞠躬(樂)
(作)拜興拜興拜興拜興平身(樂止)司贊唱禮畢引禮啟
禮畢引王出引班引衆官以次出
蕃國進賀表箋儀注
前期所司于王宫殿之内外及國城内街巷結綵設闕
庭于殿上正中設表箋案于闕庭之前設香案于表箋
案之前司香二人位于香案之左右蕃王拜位于殿庭
正中北向蕃國衆官拜位于王之南異位重行北向設
司禮二人位于拜位之北東西相向引禮二人位于王
之左右引班四人于衆官之左右設使者立位于香案
之東捧表箋執事二人位于香案之西設樂于衆官拜
位之後設龍亭于殿庭之南正中及儀仗鼓樂伺候迎
送是日侵晨司印者陳印案于殿中滌印訖以表箋及
印俱置于案上王具冕服及衆官各具朝服詣印案前
司印者用印訖用黃袱裹表紅袱裹箋各置于匣中外
仍以黃紅袱重裹之捧表箋官捧置于案使者及捧表
箋官各就立位引禮引王入就拜位引班引衆官各就
拜位司贊唱鞠躬拜興拜興平身蕃王與衆官皆鞠躬
(樂作)拜興拜興平身(樂止)引禮引王詣香案前引禮贊
跪司贊唱衆官皆跪王與衆官皆跪引禮贊上香上香
三上香司香捧香跪進于王之左王上香訖引禮唱進
表捧表官詣案取表東向跪進于王王受表以進于使
者使者西向跪受箋興復置于案引禮唱俯伏興平身
司贊唱俯㐲興平身王與衆官皆俯伏興平身引禮引
王復位司贊唱鞠躬拜興拜興平身王與衆官皆鞠躬
(樂作)拜興拜興平身(樂止)司贊唱禮畢引禮引王退立
于西引班引衆官立于左右使者各捧表箋前行王與
衆官後送至龍亭前使者以表箋置于龍亭中金鼓儀
仗鼔樂前導使者與王及衆官送至宫門外王還宮釋
服衆官仍具朝服送至國門外使者捧表箋以行
明集禮卷三十
