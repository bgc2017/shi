明集禮卷十八上
嘉禮二
中宫
總序
周禮命婦朝女君則中宫之有朝尚矣漢制自二千石
夫人以上服蚕衣以朝晉宋皆然唐永徽五年命婦朝
於光順門其後以朝官命婦雜處朝賀詔停開元禮載
皇后正旦冬至受外命婦朝儀於肅章門外齊班然後
入内殿行禮賀畢有會長慶以後則外命婦有邑號者
正旦冬至詣光順門起居宋制皇親國戚之家及臣僚
命婦遇節序慶賀許入内進奉而已其正旦冬至朝賀
行禮之詳無聞焉元正旦命婦則以常服詣内殿行賀
禮國朝正旦冬至皇后御坤寧殿内使監官引内外命
婦各服其服入朝禮畢賜宴於後殿今具歴代儀物及
國朝儀注用著于篇
中宫冠服
周制王后以禮見王及見賓客首服用編用笄服用展
衣(編者編列髮為之其儀象若今假髻笄玉為之所以卷髮展字當為襢襢亶也誠也其色則白)漢首
飾用假結步搖簮珥服用蚕服青上縹下為深衣之制
唐首飾用大小花各十二樹兩博鬢花鈿十二服用褘
衣宋並同唐制冠加以九龍四鳳元用其本俗衣冠以
臨朝賀國朝皇后臨朝參用唐宋之制首飾以九龍四
鳳大小花各十二樹并兩博鬢寳鈿十二服用緯衣十二
等其制度圖本詳見冠服篇
皇妃冠服
昔者黃帝立四妃帝嚳亦立四妃而冠服之詳未聞焉
周制天子正后之下三夫人次最貴蓋後世皇妃之位
也内司服掌辨王后之六服鄭玄謂三夫人其闕翟以
下乎然亦億度之說耳漢貴人首飾用大手髻黑瑇瑁
加簮珥服蚕服青上縹下同深衣制唐首飾花九樹兩
博鬢飾以寳鈿服用翟衣宋首飾大小花各九株并兩
博鬢加以九翬四鳳服用揄翟元用其本俗衣冠國朝
皇妃參用唐宋之制首飾九翬四鳳大花九樹小花如
大花之數兩博鬢飾以九寳鈿服用翟衣九章其制度
具見冠服篇
皇太子妃冠服
皇太子妃冠服之制周以前無聞漢貴人首飾皆大手
髻黑瑇瑁加簮珥其朝服皆用蚕服青上縹下同深衣
制北齊首飾假髻步搖花釵九鈿服用揄翟隋首飾花
九樹服揄翟九章唐首飾大小花各九樹兩博鬢飾用
寳鈿服用揄翟九等宋同唐制元用其本俗衣冠國朝
皇太子妃首飾加九翬四鳳大小花釵九樹兩博鬢九
鈿服用翟衣九等其制度圖本見冠服篇
諸王妃冠服
親王妃冠服之制周以前無所攷漢制大手髻黑瑇瑁
加簮珥服蚕服純縹上下北齊假髻九䥖飾以金玉纁
朱綬韋服珮同内命婦一品隋制王妃首飾花九樹服
揄翟繡為九章佩山玄玉獸頭鞶囊綬同夫色唐制親
王視一品則王妃同一品命婦之服首飾花釵九樹兩
博鬢飾以寳鈿服翟衣九等佩綬同諸王宋同唐制元
用其本俗衣冠國朝親王妃首飾九翬四鳳冠大小花
釵九樹兩博鬢九鈿服用翟衣九等其制度圖本詳見
冠服篇
公主冠服
公主冠服之制周制無攷漢制大手髻黑瑇瑁簮珥長
公主加步搖服蚕服純縹上下帶綬以采組為緄帶各
如其綬色黃金辟邪首為帶鐍飾以白珠北齊假髻九
䥖飾以金玉金章紫綬服揄翟雙珮山玄玉隋制首飾
花九樹服揄翟繡為九章佩山玄玉獸頭鞶囊綬同夫
色唐制公主視一品命婦兩博鬢飾以寳鈿翟九等花
釵九樹佩綬同諸王宋同唐制元用其本俗衣冠國朝
公主首飾九翬四鳳冠大小花釵九樹兩博鬢九鈿服
用翟衣九等其制度圖本詳見冠服篇
命婦冠服
命婦朝服周制内司服辨外内命婦之服首飾副編次
其服闕狄揄狄者用副服鞠衣展衣者用編服褖衣者
用次鄭玄云外命婦孤之妻服鞠衣卿大夫之妻服展
衣士之妻服褖衣公之妻其服闕狄以下乎侯伯之夫
人揄狄子男之夫人亦闕狄其公妻以下之說不過億
度而類推之漢制朝會公卿列侯二千石夫人首飾紺
繒幗簮珥服用蚕衣唐首飾兩博鬢飾以寳鈿服用狄
衣一品花釵九樹狄九等二品花釵八樹狄八等三品
花釵七樹狄七等四品花釵六樹狄六等五品花釵五
樹狄五等寳鈿視花樹之數宋制一同於唐國朝命婦
一品首飾花釵九樹兩博鬢九鈿服翟衣九等二品花
釵八樹兩博鬢八鈿服翟衣八等三品花釵七樹兩博
鬢七鈿服翟衣七等四品花釵六樹兩博鬢六鈿服翟
衣六等五品花釵五樹兩博鬢五鈿服翟衣五等六品
花釵四樹兩博鬢四鈿服翟衣四等七品花釵三樹兩
博鬢三鈿服翟衣三等以上翟衣之質依品從隨夫朝
服之色其制度圖本詳見冠服篇
儀仗
中宫之尊配位宸極助理内教出則有鹵簿以奉引居
則有儀仗以侍衛其前代記載儀仗間見於鹵簿中唐
左右廂有黃麾仗廂各三行行列百人共六百人從内
第一行短戟五色氅第二行戈五色氅第三行儀鍠五
色幡又有偏扇團扇方扇各二十四團雉尾扇二大&KR1259;
四大孔雀扇八華錦蓋二小雉扇十二朱畫團扇十二
錦曲蓋二十錦六柱八扇絳麾二並分左右黃麾一宋
同唐制國朝中宫儀仗殿下左右麾幡&KR1259;扇等儀三十
六殿前班劍瓜仗等儀四十四殿前擎執華蓋交椅等
儀十四殿上擎執香鑪唾壺等儀六制度詳見儀仗篇
樂
古者后夫人有房中之樂歌周南召南而不用鐘磬所
以諷誦以事其君子而朝會之樂未聞焉隋初皇后之
庭但設絲管大業以後始制鐘磬而猶不設鎛鐘唐制
中宫用宫架二十虡其十二鎛鐘以十二大磬代之舞
用八佾宋中宫朝會樂無所考見元朝會皇后乘輿同
陞殿受賀國朝中宫受内外命婦朝賀宴會並奏大樂
詳見樂書
陳設
古者命婦朝中宫必預為陳設於内外所以謹其禮也
至唐則前二日本司宣攝内外各供其職前一日守宫
設外命婦次如常儀尚寢率其屬設御幄于皇后正殿
北壁南向又設命婦為首者脱舄席於西階前近西東
向司樂展宫懸之樂於殿庭設麾於殿上西階之西東
向内僕設重翟以下于肅章門外道東西向司贊設命
婦等版位於殿庭内謁者設外命婦等位於肅章門外
設司贊位於東階東南西向設掌贊二人位於司贊之南
差退俱西向諸衛勒所部屯門列仗陳布于肅章門外
宋正旦受賀之儀未見記載國朝正旦冬至中宫壽誕
皇太子親王行禮内使監設皇后御座於坤寧宫正中
於宫門外設皇太子幄次於東北設親王幄次于近南
之東西設樂位于王宫門外設儀仗于丹墀及露臺上
之東西設司贊二人位于露臺上之東西司賓二人位
于司贊之南東西相向設内贊二人位于殿上之東西
内外命婦行禮内使監仍設皇后御座於坤寧宫於宫
門外設皇妃幄次於宫門西近北設皇太子妃及王妃
公主幄次于門東設外命婦幄次于門外之東西近南
設皇妃皇太子妃王妃公主拜位于露臺上設司贊二
人司賓二人位于露臺上東西相向内贊二人於殿上
之東西設外命婦侍立位於殿庭之東西相向拜位於殿
庭中北向司贊二人位于殿庭之東西司賓二人位于
司贊之南東西相向内贊二人于殿上司言位于殿上
之東
執事
中宫朝會必戒執事之人所以使之各供其職也唐正
旦冬至中宫受命婦朝有守宫掌命婦次尚寢掌御幄
及命婦脱舄席司樂掌宫懸典樂掌舉麾内僕掌陳重
翟車司贊掌版位諸位掌列仗内典引掌引禮尚儀掌
奏中嚴外辦司寳掌奉琮寳司賓掌引班首行禮宋正
旦冬至無受賀儀國朝受命婦賀殿庭執仗内使三十
六人露臺上執仗内使四十四人殿上擎執女使六人
内使監官掌設御座皇太子親王及内外命婦拜位侍
立位司贊二人掌殿前拜禮内贊二人掌殿内拜禮司賓
二人掌引内命婦行禮二人掌引外命婦行禮司言一
人掌宣旨樂工三十二人受皇太子親王朝陳設執事
同前
班位
古者命婦各有品級以為尊卑之等其朝于中宫也則
以其品級叙而為班次焉唐制公主及王妃以下為外
命婦其品秩大長公主長公主並視正一品郡主視從
一品縣主視正二品文武官一品及國公母妻為國夫
人三品以上母妻為郡夫人四品若勲官二品有封母
妻為郡君五品若勲官三品有封母妻為縣君帶職者
若勲官四品有封母妻為鄉君其母邑號皆加太字諸
命婦朝參行立次第各准夫子同班者則母在上職事
非五品以上者並不在參例其朝之日司贊設序立位
於門外大長公主以下於道東太夫人以下於道西俱
重行相向北上又設命婦位于殿庭太長公主以下在
東以西為上太夫人以下在西以東為上諸親婦女宗
親在東以西為上異姓在西以東為上俱重行異位北
向宋正旦冬至朝會之儀未見載記國朝正旦冬至及
中宫壽誕日皇太子親王露臺上行禮皇太子位居中
東次秦王燕王楚王潭王魯王西次晉王吳王齊王趙
王次西近南靖江王皇妃行禮東貴妃次充妃次惠妃
西寧妃次定妃次順妃皇太子妃王妃公主行禮皇太
子妃居中王妃公主各以長幼分位于東西公主位亦
各以長幼分于東西外命婦行禮依品從序班於殿庭
贊詞
唐正旦皇太子朝皇后稱賀曰元正首祚景福惟新伏
惟殿下與天同休冬至云天正長至伏惟殿下如日之
升正旦命婦朝皇后稱賀曰妾姓等言元正首祚景福
惟新伏惟殿下與時同休宣荅云履新之慶夫人等同
之冬至云妾姓等言天正長至伏惟殿下如日之升宣
荅云履長之慶夫人等同之國朝正旦皇太子朝稱賀
云長子某兹遇履端之節謹率諸弟某王某等恭詣母后殿
下稱賀冬至則云長子某兹遇履長之節謹率諸弟某
等恭詣母后殿下稱賀壽旦則云兹遇母后殿下聖誕
之辰謹率諸弟某等恭上千歲壽正旦皇妃稱賀云某
妃妾某氏等兹遇履端之節恭詣皇后殿下稱賀冬至
則云某妃妾某氏等兹遇履長之節恭詣皇后殿下稱
賀壽旦則云某妃妾某氏等兹遇皇后殿下聖誕之辰
恭上千歲壽其皇太子妃則稱長婦妾某等公主則稱
長女某謹率諸妹某等命婦則稱某國夫人妾某氏等
贊詞同
賀箋
箋奏之名始于漢而其用不專於慶賀唐以來始與表對
用以為賀上之文又以箋次於表而有等級之分盖始于
慶賀矣宋制遇大慶禮則文武百僚拜表稱賀乘輿訖然
後移班拜箋稱賀中宫元每正旦在内省院臺長官進箋
稱賀赴中政院收受在外行省亦然其所屬五品以上第
進所屬上司類進中政院國朝正旦冬至各行省進箋稱
賀其所屬府州則各進于行省類進中書省諸各處分衛守
禦官各進於都督府都督府類進其直隸府州則進于禮部
其寫箋式參用唐制起首具官臣某等誠懽誠忭稽首蝢首
上言(云云)中賀臣某等誠懽誠忭稽首頓首敬惟皇后殿下
(云云)末後臣某等無任瞻仰激切屏營之至謹奉箋稱賀
以聞臣某等誠懽誠忭稽首頓首謹言年月日具官臣某
等謹上箋(以上並用小字真書其署名加小端謹箋文前上面貼紅帖一方如印大帖下用印紅帖上所)
(書如正旦寫進賀正旦箋文如冬至寫進賀冬至箋文末後年月日上亦用印)封皮(上用紅帖如正旦于上書)
(寫進賀正旦箋文冬至寫進賀冬至箋文紅帖下用印印下寫具官臣某上進謹封於上進謹封字上用印)
副本(用手本小字真書後年月日上用印紅綾表褙)袱匣(用木飾以金鳳鎻鑰全用紅羅夾袱二條)
(上銷金鳳紋小者裹箋於匣内大者裹匣外仍用氊片油絹袱重裹)
宴會
周官内宰掌致后之賓客之禮註謂諸侯夫人有會見
王后之法故亦致禮焉然則諸侯夫人朝於王后而王
后與之行宴會之禮者其來尚矣漢魏以降其禮漸廢
至唐每正旦冬至則外命婦皆朝中宫朝畢而會其儀
則有尚寢率其屬鋪外命婦等之座於殿上大長公主
以下於御座東南重行西向太夫人以下於御座西南
重行東向又設不升殿者座席於東西廊下尚食設壽
罇于殿上又設升殿者酒罇于東西廊下又設廊下者酒罇
各於其座之南皆有坫冪俱幛以帷皇后褘衣即御座樂奏
正和之曲命婦為首者進酒於御座前跪稱賀司言承
令宣荅酒行十二遍仍有賜帛宋每遇慶節皇親戚里
之家臣僚命婦入内進奉而宴會之詳未見記述國朝
正旦冬至壽誕内殿受朝畢内使監仍於殿上陳設御
座殿庭及露臺上左右陳設儀仗殿内擎執如受朝之
儀殿内御座之東設皇太子妃及王妃公主座位以次
而南西向御座之西設皇妃六位坐位以次而南東向近
左右第一行設一品命婦坐位東西相向第二行左右
設二品命婦坐位東西相向第三行設三品四品命婦
坐位東西相向皆以北為上東西廡下設四品以下至
七品命婦座東西相向以北為上女伎陳大樂細樂及
諸舞隊於殿之南楹内使監設御酒罇御食案内外命
婦酒罇食案訖皇后常服升御座丞相夫人進壽花於
御前酒行七遍間進食五次皆以樂為節兼用諸舞隊
宴畢命婦以次出
皇太子正旦朝賀儀注(冬至壽誕同但改用贊詞)
前期内使監於坤寧宫設皇后御座于正中設皇太子
幄次於王宫門外之東近南親王幄次于王宫門外近
南之東西其日設儀仗於露臺上及殿庭之東西設皇
太子親王拜位於露臺上正中及殿内正中司贊二人
位於露臺上拜位之北東西相向司賓二人位於司贊
之南東西相向内贊二人位於殿内拜位之北東西相
向樂工陳樂於王宫門外皇太子親王朝上位訖司賓
引導仍具冕服至幄次内使監官啟知皇后首飾褘衣
將出仗動(樂作)陞御座(樂止)司賓引導皇太子親王入
就殿前拜位初行(樂作)至拜位(樂止)司賓二人分立於
東西司贊唱鞠躬(樂作)拜興拜興拜興拜興平身(樂止)
司賓導引皇太子親王俱進自殿東門(樂作)司賓伺於
門外内贊接引至於御前拜位(樂止)内贊唱跪皇太子
跪親王皆跪皇太子稱長子某兹遇履端之節(冬至則云履長)
(之節壽旦則云兹遇母后殿下聖誕之辰謹率諸弟等恭上千歲壽)謹率諸弟某王等恭
詣母后殿下稱賀内贊唱俯伏興平身皇太子親王皆俯
伏興平身内贊引皇太子親王自殿東門出(樂作)司賓
引復殿前拜位(樂止)司贊唱鞠躬(樂作)拜興拜興拜興
拜興平身(樂止)内使監官啟禮畢司贊唱禮畢皇后興
(樂作)至内閤門司賓引皇太子親王還幄次(樂止)
内外命婦正旦朝賀儀注
前期侵晨内使監官於坤寧宫設皇后御座設皇妃幄
次於王宫門外之西近北設皇太子妃王妃公主幄次
於王宫門外之東稍南設内外命婦幄次於門外之南
東西相向其日設儀仗于殿庭及露臺上之東西擎執
於御座之左右皇妃皇太子妃王妃公主拜位於露臺
上正中設外命婦侍立位於殿庭之東西拜位於殿庭
正中設司贊二人位於露臺上之東西二人位於殿庭
之東西司賓二人位於露臺上司贊之南東西相向二
人位於殿庭司贊之南東西相向内贊二人位於殿内
東西相向司言一人於殿内之東内贊之北樂工位於
宫門之外内使監官啟請皇后首飾褘衣出閤仗動(樂)
(作)陞御座(樂止)司賓二人於幄次引外命婦由東門入
侍立位司賓二人於幄次引皇妃等由東門入東陛陞
至露臺上拜位司贊唱拜(樂作)興拜興拜興拜興(樂止)
司賓引貴妃由殿東門入至殿上拜位内贊司贊同唱
跪貴妃與衆妃皆跪貴妃稱妾某氏等兹遇履端之節
恭詣皇后殿下稱賀内贊司贊同唱興皇妃皆興司賓
引貴妃由殿東門出(樂作)復位(樂止)司贊唱拜(樂作)興
拜興拜興拜興(樂止)唱禮畢司賓引皇妃由東階降東
門出司賓二人引皇太子妃王妃公主由東門入東陛陞
至露臺上拜位司贊唱拜(樂作)興拜興拜興拜興(樂止)
司賓引皇太子妃由殿東門入至殿上拜位内贊司贊
同唱跪皇太子妃與王妃公主皆跪皇太子妃稱長婦
妾某氏等兹遇履端之節恭詣皇后殿下稱賀内贊司
贊同唱興皇太子妃王妃公主皆興司賓引皇太子妃
由東門出復位司贊唱拜(樂作)興拜興拜興拜興(樂止)
司賓引皇太子妃王妃公主由東陛降東門出司賓引
外命婦入拜位司贊唱班齊唱拜(樂作)興拜興拜興拜
興(樂止)司賓引班首由西陛陞(樂作)西門入至殿上拜
位(樂止)内贊司贊同唱跪班首及命婦皆跪班首稱某
國夫人妾某氏等兹遇履端之節恭詣皇后殿下稱賀
内贊司贊同唱興班首及外命婦皆興司賓引班首由
西門(樂作)出西陛降復位(樂止)司言前跪承旨由殿中
門出立于露臺上之東南向稱有旨司贊唱跪衆命婦
皆跪司言宣旨云履端之慶冬至則云履長之慶與夫
人等共之司贊唱興衆命婦皆興司言入跪云宣旨畢
司贊唱拜(樂作)興拜興拜興拜興(樂止)司贊唱禮畢内
使監官啟禮畢皇后興(樂作)入内閤門司賓引衆命婦
由西門出(樂止)
宴會命婦儀注(正旦冬至壽誕並同)
坤寧宫受朝賀畢内使監官仍於殿上陳設御座於殿
庭及露臺上左右設儀仗及御座左右擎執如受朝之
儀又於御座西畔設貴妃等六妃位東畔稍南設皇太
子妃王妃公主位於殿南左右第一行設一品外命婦
坐次左右第二行設二品命婦座左右第三行設三品
外命婦坐次左右第四行設四品外命婦坐次以北為
上東西相向東西廡下設四品以下外命婦座次以北
為上樂工於殿之南楹陳大樂細樂及諸舞隊設御酒
尊於殿之南楹正中設皇妃酒尊於御酒尊之西皇太
子妃王妃公主酒尊於御酒尊之東設外命婦酒尊於
殿門左右及東西兩廡御位司壺二人尚酒尚食二人
皇妃六位司壺一人奉酒奉食二人皇太子妃王妃公
主司壺一人奉酒奉食二人殿上左右行每一行司壺
二人奉酒奉食二人東西廡各有司壺供酒供食之人
陳御食案於殿上正中及皇妃六位食案於殿上之西
稍南皇太子妃王妃公主食案於殿上之東稍南外命
婦食案東西廡命婦食案皆先設於本位前將宴諸執
事人各供事司賓引大小命婦各服常服侍立於殿門
外之左右内使監官啟知皇后常服皇妃皇太子妃王
妃公主常服隨從出閤仗動(樂作)陞御座(樂止)司賓引
皇妃皇太子妃王妃公主入就位司賓引大小命婦入
各立於座位後丞相夫人率次命婦等轝御食案進
於御座前丞相夫人捧壽花進於御前二品外命婦各
轝食案進於皇妃皇太子妃王妃公主前進壽花於皇
妃皇太子妃王妃公主前大小命婦各就位坐奉御及
諸執事人分進壽花於殿内大小命婦及分進壽花於
東西廡命婦訖司壺於御前尚酒及皇妃皇太子妃王
妃公主前進酒内外命婦前各供酒(樂作)樂女北面立
舉手唱上酒飲畢(樂止)東西廡大小命婦前司壺各斟
酒如儀奉御於御座前尚食供食者於皇妃皇太子妃
王妃公主前及外命婦前各供食(樂作)樂女北面舉手
唱上食食畢(樂止)東西廡大小命婦前供食者各供食
如儀凡酒七行間進食五次上酒上食樂作樂止並如
儀樂或間用舞隊宴畢皇后興(樂作)侍從導引還宫如
來儀(樂止)司賓引大小命婦以次出
諸王來朝儀注
前期内使監於坤寧宫陳設皇后御座於正中南向設
親王幄次於王宫門外是日設儀仗於殿庭及露臺上
之東西設親王拜位於露臺正中及殿内御座前司贊
二人位於露臺上拜位之北東西相向司賓二人位于
司贊之南東西相向内贊二人位於殿内拜位之北東
西相向樂工陳樂於宫門之外北向陳設畢司賓引王
服衮冕入伺於幄次内使監官啟請皇后首飾褘衣出
閤仗動(樂作)陞御座(樂止)司賓引王由東陛陞(樂作)入
就露臺上拜位(樂止)贊禮唱鞠躬(樂作)拜興拜興拜興
拜興平身(樂止)司賓導王由殿東門入(樂作)至位司賓
分立於左右(樂止)内贊唱跪王跪稱第幾子某王某兹
遇孟春(四時隨時改易)入覲恭詣母后殿下朝拜内贊唱俯伏
興平身王俯伏興平身司賓引王由殿東門出(樂作)復位
(樂止)司贊唱鞠躬(樂作)拜興拜興拜興拜興平身(樂止)
司贊唱禮畢内使監官啟禮畢皇后興(樂作)至内閤門
司賓引王出就幄次(樂止)
明集禮卷十八上
明集禮卷十八下
嘉禮三
東宫朝會
總叙
皇太子受羣官賀儀漢以前無聞唐正旦冬至則於大
朝會之明日百官朝集使等皆詣東宫行禮羣官再拜
稱賀又再拜皇太子有答後再拜之儀宋正旦冬至三
公賀前後皆再拜皇太子俱答拜其中班首稱賀有承
令宣答之制次樞密院官賀次受師傅保賓客賀並如
上儀次文武宫官賀班首稱賀無宣答亦不答拜元正
旦則於大朝會之明日文武羣官以下常服至東宫行
國俗四跪拜禮其千秋亦如之國朝正旦冬至奉天殿
朝畢皇太子於大本堂受三公賓客諭德賀有答後再
拜之禮百官詣東宫賀有稱賀宣答而不答拜今具歴
代儀文并國朝儀注以著于篇
儀仗
東宫受朝儀仗前代記載皆雜見於鹵簿中唐有龍旗
六左右二廂儀仗各六色每色九行每行六人以戟赤
&KR0769;弓箭儀鋋眊刀楯儀鍠五色幡油戟相間又繖二雉
尾扇四夾繖又有團雉尾扇二小方雉尾扇八分左右
左右廂絳引旛十二為二行前六幡後六幡又朱漆團
扇六紫曲蓋六又團扇二小方扇八又執班劍二行執
儀刀六行宋龍旗六左右廂儀仗各六色色各九行行
六人前第一行戟赤&KR0769;次第二行弓矢次第三行儀鋋
眊次第四行刀楯次第五行儀鍠五色幡次第六行油
戟執班劍二行儀刀六行並與唐同又朱團扇六紫曲
蓋六又繖二雉尾扇四團雉尾扇二方雉尾扇八分左
右國朝東宫儀仗中門外中道設龍旗六角六鼓六鉦
六黃旗一居中左前青旗一右前赤旗一左後黑旗一
右後白旗一每旗下執弓弩六殿下左右執幡&KR0769;等仗
三十六殿前左右班劍等儀四十八殿門左右團扇等
儀十二殿上左右香鑪香合等儀六詳見儀仗篇
樂
周制王用宫懸樂諸侯用軒懸而無王世子用樂之文
樂書云三王教世子必以禮樂則東宫安得不設樂乎
梁武帝天監中東宫新成皇太子宴會司馬褧請奏金
石軒架之樂賀瑒請備文武二舞正旦上壽奏介雅亦
殆先王之制也隋皇太子正旦張樂受賀唐制皇太子
樂用軒懸舞用六佾宋皇太子之樂不言其制國朝東
宫正旦冬至受羣官賀用大樂加用細樂詳見樂書
陳設
東宫受朝賀陳設唐皇太子正至朝會前一日典設官
設幄座於正殿東序西向守宫設羣官等次於東宫朝
堂伶官展軒懸於殿庭典設郎鋪羣官牀座於殿上又設
文武三品官位於殿上奉禮設文武官朝集使及諸親
位於門外其日質明諸衛率各勒所部屯門列仗宋正旦
冬至所司設三公以下文武羣官等次如常儀典儀設
皇太子答拜褥位於階下南向又設文武羣官版位於
門之内外國朝陳設見於儀注
執事
按古者東宫受朝執事唐正旦冬至左右衛率府衛率
掌陳兵仗司直二人分知東西班左庶子掌版奏左諭
德列侍於左階右諭德列侍於右階典設郎一人掌設
幄座守宫一人掌設羣官位率更令掌張樂懸典膳掌
陳酒尊掌儀一人奉禮一人贊者二人通事舍人二人
宋正旦冬至受三公以下文武羣官賀有典儀掌設答
拜褥位又掌文武羣官版位舍人掌引三公以下羣官
禮左庶子掌啟内嚴外備内侍掌褰簾國朝正旦冬至
千秋節大本堂受三公師傅賀陳皇太子座一人啟外
備一人導引皇太子四人設三公賓客諭德位一人設
皇太子答拜褥位一人知班二人贊禮二人内贊二人
引文武侍從班四人鋪墊拜席一人東宫受百官賀陳
皇太子座一人啟外備一人導引皇太子四人設百官
位一人知班二人贊禮二人内贊二人宣箋官一人宣
箋目官一人展箋官二人受箋官一人承令官一人引
文武班四人鋪墊拜席一人引使客二人殿下儀仗三
十六人殿前儀仗四十八人殿門前擎執十二人殿上
擎執六人殿門前將軍六人樂工三十二人
班位
唐正至東宫受賀羣官班位之序皇太子於正殿東序
西向坐文官三品以上位於皇太子西南重行北向武
官三品以上位於皇太子西北重行南向俱以東為上
朝集使以上及都督刺史各依方於文武官之下設不
升殿者坐於殿東西廂文官四品五品於軒懸之東六
品以下於横街之南每等異位重行西向北上武官四
品五品於軒懸之西六品以下於横街之南每等異位
俱重行東向北上朝集使非升殿者分方各於文武官
當品之下諸州使人分廂各於朝集使之下亦如之諸
親於四品五品之下設門外位於東宫朝堂之前文官
在東武官在西俱每等異位重行相向北上諸親位於
文武四品五品之下宗親在東異姓在西諸州朝集使
位東方南方於宗親之南每等異位重行西面西方北
方異姓親之南每等異位重行東面俱以北為上宋正
旦冬至受三公以下文武羣官賀皇太子答拜褥位階
下南向三公以下拜位階下近南北向元正旦於大朝
會之明日文武羣官以常服至東宫行賀禮皇太子居
偏殿南向座羣官自丞相以下以次入北面行四跪拜
禮國朝正旦冬至千秋節皇太子於大本堂受三公賓
客諭德常服賀禮三公師傅拜位北向皇太子答拜位
南向東宫受羣官賀羣官拜位於庭中北向文東武西
每等異位重行使客位於庭中文官之東學官位於文
官之南
贊詞
唐正旦羣官稱賀皇太子贊詞云元正首祚景福惟新
伏惟皇太子殿下與時同休冬至稱賀云天正長至伏
惟皇太子殿下與時同休國朝正旦冬至羣官稱賀皇
太子云三陽開泰萬象惟新敬惟皇太子殿下茂膺景
福宣答云履兹三陽願同嘉慶冬至稱賀云兹遇律應
黃鐘日當長至敬惟皇太子殿下茂膺景福宣答云履
長之節願同嘉慶皇太子千秋羣官稱賀云兹遇皇太
子殿下壽誕之辰謹率文武羣官敬祝千歲壽
賀箋
漢班固有上東平王箋魏吳質有上太子箋然不專於
慶賀也唐令有百官上東宫箋式於皇太子稱殿下自稱名
不稱臣蓋始用於慶賀矣宋羣臣上皇太子箋與唐同
元正旦及千秋在内省院臺進箋赴詹事院收受在外
行省亦然其所屬五品以上第進所屬上司類進詹事
院皆稱名不稱臣國朝正旦冬至千秋各行中書省進
箋稱賀及類進所屬府州賀箋赴中書省其各處分衛
守禦官各進於都督府其直隸府州則進於禮部其寫
箋式參用唐制起首具官某等誠忻誠忭頓首頓首上
言(云云)中賀某等誠忻誠忭頓首頓首恭惟皇太子殿
下(云云)末後某等無任瞻仰激切屏營之至謹奉箋稱
賀以聞某等誠忻誠忭頓首頓首謹言年月日具官某
等謹上箋(以上用小字真書其署名加小端謹箋文上面貼紅帖一方如印大帖下用印紅帖上寫)
(如正旦寫進賀正旦箋文如冬至寫進賀冬至箋文末後年月日上亦用印)封皮(上用紅帖如正旦於)
(上書寫進賀正旦箋文冬至寫進賀冬至箋文紅帖下用印印下寫具官某上進謹封於上進謹封字上用印)
副本(用手本小字真書後年月日上用印紅綾表褙)袱匣(用木飾以金螭鎻鑰全紅羅夾袱二條上)
(用銷金螭紋小者裹箋於匣内大者裹匣外仍用氊片油絹袱重裹)
正旦受三師賀儀(冬至千秋節同)
前期内使監官設皇太子座于大本堂如常儀拱衛司
設皇太子答拜褥位於堂中侍儀司設三師賓客諭德
拜位於堂前贊禮二人位於三師位之北東西相向内
贊二人位於堂中東西相向是日贊禮内贊入就位引
進導皇太子常服陞座引禮引三師賓客常服入就位
北向立定皇太子起立南向贊禮唱鞠躬拜興拜興拜
興拜興平身三師賓客鞠躬拜興拜興拜興拜興平身
皇太子先受兩拜後答兩拜内贊贊拜如常儀引進啟
禮畢導引皇太子至東宫三師賓客以次出
正旦受羣官賀儀(冬至同)
前期内使監陳皇太子位于東宫正殿如常儀侍儀司
設箋案位于殿下之西及殿内正中文武百官拜位於
殿下文東武西每等異位重行設使客位於文官之東
設學官位于文官拜位之南宣箋官宣箋目官展箋官
位于箋案之西受箋官位于殿上之東承令官位于殿
上之東知班二人位于文武官拜位之北東西相向贊
禮二人位于知班之北東西相向内贊二人位於殿上
之南東西相向引文武班四人位于文武班之北稍後
東西相向引使臣二人位于引文班之南西向是日宿
衛陳甲士兵仗於東宫外門外及旗幟於中門外將軍
六人于殿門之東西拱衛司陳設儀仗於殿下之東西及殿
前之東西殿門之東西内使監擎執於殿上之左右和聲郎陳樂
器於文武拜位之南侍儀舍人常服置牋函于案舉入
位引班引文武官常服齊班于東宫門外之東西通贊
内贊宣箋宣箋目展箋受箋官承令官俱入就位引進
啟外備導皇太子常服陞殿將入(樂作)陞殿(樂止)引班
引文武官入就位知班唱班齊贊禮唱鞠躬(樂作)拜興
拜興拜興拜興平身(樂止)引班引丞相詣西階陞西門
入引班立候于門外内贊接引丞相至殿内拜位立定
内贊唱跪丞相跪贊禮唱衆官跪衆官皆跪丞相稱某
御某官某兹遇三陽開泰萬象維新(冬至則云律應黃鐘日當長至)敬
惟皇太子殿下茂膺景福賀畢内贊唱俯伏興丞相俯
伏興贊禮唱俯伏興衆官俯伏興内贊引丞相出自西
門内贊復位引班引丞相西階降復位引班退復位贊
禮唱進箋捧箋官詣案捧箋與宣箋宣箋目官展箋官
一同由西階西門入内贊唱進箋捧箋官跪進箋受箋
官跪於案東受箋出置於案内贊唱宣箋宣箋官興就
取箋目跪于案西展箋官同跪展宣畢展箋目官興復
位宣箋目官俯伏興以箋目復于案復位宣箋官詣案
取箋跪讀于西展箋官同跪宣畢展箋官興復位宣箋
官俯伏興以箋復于案與宣箋展箋官俱由西門出復
位承令官由中門出立殿階東南稱有令贊禮唱跪衆
官皆跪傳令云履兹三陽願同嘉慶(冬至則云履長之節願同嘉慶)承
令畢由西門入跪云承令畢俯伏興贊禮唱鞠躬(樂作)
百官皆鞠躬拜興拜興拜興拜興平身(樂止)贊禮唱禮
畢引進啟禮畢皇太子興(樂作)還宫(樂止)舍人舉箋案
出引班引文武百官以次出
千秋節受羣官賀儀
前期内使監陳皇太子座于東宫正殿如常儀侍儀司
設箋案位於殿下之西北及殿内正中文武官拜位於
殿下文東武西每等異位重行使客位于文官之東學
官位于文官拜位之南知班二人位於文武官拜位之
北東西相向贊禮二人位于知班之北東西相向内贊
二人位于殿上之南東西相向引文武班四人位於文
武班之北稍後東西相向引使客二人位於引文班之
南西向是日宿衛陳甲士兵仗於東宫外門外之左右
及旗幟於中門外之左右將軍六人于殿門之東西拱
衛司陳儀仗於殿下之東西及殿前之東西殿門之東
西内使擎執于殿内之左右和聲郎設樂工位于文官
拜位之南侍儀司舍人常服置箋函于案舉入位引禮
引文武官常服齊班於東宫門外之東西引禮引使客
學官各常服入立于下知班贊禮内贊宣箋宣箋目展
箋受箋官承令官俱就位引進啟外備導皇太子常服
陞殿將入(樂作)陞殿(樂止)引禮引文武官使客學官入
就位引禮亦就本位知班唱班齊贊禮唱鞠躬(樂作)拜
興拜興拜興拜興平身(樂止)引班引丞相由西階陞(樂)
(作)至西門入引班立候于門外内贊接引丞相至殿内
拜位(樂止)内贊唱跪丞相跪贊禮唱衆官皆跪衆官皆
跪丞相稱某銜某官某等兹遇皇太子殿下壽誕之辰
謹率文武羣官敬祝千歲壽賀畢内贊唱俯伏興丞相
俯伏興贊禮唱俯伏興衆官皆俯伏興内贊引丞相出
自西門(樂作)内贊復位引班引丞相西階降復位(樂止)
引班退復位贊禮唱進箋捧箋官詣案捧箋與宣箋宣
箋目官展箋官一同由西階西門入内贊唱進箋捧箋
官詣案前跪進箋受箋官跪於案東受箋出置于案内
贊唱宣箋宣箋目官取箋目跪于案西展箋官同跪展
宣畢展箋目官興宣箋目官俯伏興以箋目復于案退
復位宣箋官詣案取箋跪讀于西展箋官同跪宣畢展
箋官興宣箋官以箋復于案與捧箋展箋受箋官俱詣
西門出復本位贊禮唱鞠躬(樂作)拜興拜興拜興拜興
平身(樂止)贊禮唱禮畢皇太子興(樂作)還宫(樂止)舍人
舉箋案出引禮引文武百官以次出
諸王來見儀注
前期内使監官設皇太子位于東宫正殿正中設諸王
次于東宫門外侍儀司設諸王拜位于殿門之外及殿
内北向設王府官拜位于殿庭中道上之東西北向贊
禮二人位于王拜位之北東西相向内贊二人位于殿
内王拜位之北東西相向傳贊二人位于王府官拜位
之北東西相向引王府官班二人位于王府官拜位之
北稍後東西相向文武官侍立位于庭中東西相向是
日宿衛陳甲士兵仗於東宫門外之左右及旗幟於中
門外之左右拱衛司於殿門前及于庭中之左右陳設
儀仗内使擎執于殿内之左右和聲郎設樂於殿庭之
南王朝賀中宫訖至東宫門外幄次内使監令啟知引
進導引皇太子常服出(樂作)陞座(樂止)引禮二人引王
入就殿門外位王初行(樂作)就位(樂止)引班二人引王
府官入就位贊禮承傳同唱鞠躬(樂作)拜興拜興平身
王與王府官皆鞠躬拜興拜興平身(樂止)引進引王詣
殿東門入(樂作)引進立候于門外内贊二人接引王至
位北向立(樂止)内贊承傳同唱跪王與王府官皆跪王
跪稱兹恭詣皇太子殿下内贊承傳同唱俯伏興平身
王與王府官俯伏興平身内贊引王由殿東門出(樂作)
内贊復位引進接引王出復本位(樂止)贊禮同承傳同
唱鞠躬(樂作)拜興拜興平身王與王府官皆鞠躬拜興
拜興平身(樂止)贊禮承傳同唱禮畢引進啟禮畢皇太
子興(樂作)引禮引王出(樂止)王府官及文武陪位以次
出
明集禮卷十八下
