明集禮卷四十一
車輅
總序
黃帝作車陶唐氏制彤車有虞氏制鸞車夏后氏制錫
車殷制大輅又有桑根車周官所掌天子與后皆有五
輅天子之輅自金輅以下臣下亦得用之漢唐以來車
輅天子至公卿皇后至外命婦各有等差大扺皆倣周
制而損益之也國朝自乘輿中宫皇太子諸王妃主皆
乘車輅腰輿而公卿大臣則乘安車肩輿其制度各有
差等今考歴代之制為車輅篇
天子車輅
周制王之五輅其一曰玉輅錫樊纓十有再就建太常
十有二斿以祀以玉飾諸末鍚馬面當盧刻金為之所
謂鏤鍚也樊音鞶馬大帶也纓謂當胸也以韋為之樊
纓飾以采罽就成也十有二匝也太常旂之畫日月者
斿旂脚也繋於正幅以祀祀天地宗廟也二曰金輅鉤
樊纓九就建大旂以賓以封同姓以金飾諸末鉤馬頷
之鉤也無錫有鉤亦以金為之其樊及纓以五采罽餙
之而九成大旂九旗之交龍者以賓以會賓客也同姓
王子母弟也三曰象輅朱樊纓七就建大赤以朝以封
異姓以象飾諸末無鉤以朱飾勒而已其樊及纓以五
采罽餙之而七成大赤九旗之通帛以朝以日視朝也
異姓王之甥舅也四曰革輅龍勒條纓五就建大白以
即戎以封四衛輓之以革而漆之無他飾龍讀如字䮾
也以白黑飾韋雜色為勒條讀為絛其樊及纓以絛絲
飾之而五成不言樊盖脫字耳大白殷之旂猶周大赤
象正色也即戎謂兵事四衞四方諸侯守衞者五曰木
輅前樊鵠纓建大麾以田以封蕃國不鞔以革漆之而
已前音翦翦淺黑色也無龍勒以淺黑餙韋為樊鵠色
為纓不言就數飾與革輅同大麾不在九旗中以正色
言之則黑夏后氏所建也蕃國九州之外夷服鎮服蕃
服也凡五等諸侯所得輅在國及朝天子皆乘之但朝
天子之時乘至天子舘則舍之於舘諸侯自相朝亦得
乘之親迎皆乘所賜輅又有輜車即輦也無輪用十五
人而輦秦平九國蕩滅典籍舊制多亡因殷桑根車似
金根之色而制金根車用金為飾而為帝軫旗皂旒以
從水德復法水數駕馬以六古者諸侯貳車九乘秦滅
九國兼其車服故大駕屬車八十一乘法駕半之左右
分行其車皆皂盖赤裏木轓輜戈矛弩箙尚書御史所
載最後一乘懸豹尾豹尾以前為省中以輦為人君之
乘漢制乘輿黃屋左纛鸞旗在前屬車在後翠鳳之駕
旌旗鼔車旄頭先驅旗幟尚赤大駕備車千乘騎萬疋
屬車八十一乘公卿奉引太㒒大將軍驂乘祀天於甘
泉用之輦因秦以雕玉為之方徑六尺或使人輓之或
駕果下馬東漢大駕屬車八十一乘法駕半之屬車三
十六乘大駕希用惟上陵及遭大喪施之法駕公卿不
在鹵簿中惟河南尹執金吾洛陽令奉引侍中驂乘奉
車郎御前驅有九斿雲䍐鳳凰闟戟皮軒鸞旗皆大夫
載鸞旗或謂之雞翹後有金鉦黃鉞黃門鼔車屬車皆
皂盖赤裏木轓輜戈矛弩箙尚書御史所載最後一車
懸豹尾豹尾以前比省中行祠天郊以法駕祀地明堂
省什三祠宗廟尤省謂之小駕乘輿金根安車立車輪
皆朱班重牙金薄繆龍為輿倚較文虎伏軾龍首銜軛
左右吉陽筩鸞雀立衡&KR1017;文畫輈羽盖華蚤建大旂十
有二斿畫日月升龍駕六馬象鑣鏤錫金鑁方釳插翟
尾朱兼樊纓赤罽易茸金就十有二左纛以氂牛尾為
之在左騑馬軛上大如斗是為德車五時車安立亦皆
如之各如方色馬亦如之白馬者朱其髦尾為朱鬛云
所御駕六餘皆駕四後從為副車晉制玉金象革木等
輅是為五輅並天子之法車皆朱班漆輪畫為&KR1017;文三
十幅法月之數重轂貳轄以赤油廣八寸長三尺注地
繫兩軸頭謂之飛軨金薄繆龍為輿倚較為文獸伏軾
龍首銜軛左右吉陽筩鸞雀立衡&KR1017;文畫轅及轓青盖
黃為裏謂之黃屋金華施橑末橑二十八以象宿兩箱
之後皆玳瑁為鵾翅加以金銀雕飾故世人亦謂之金
鵾車斜注旂旗於車之左右加棨戟於車之右皆橐而
施之棨戟韜以黻繡上為□字繋大蛙蟆幡軛長丈餘
於戟之杪以犛牛尾大如斗置左騑馬軛上是為左纛
轅皆曲向上取禮緯山車垂句之義言不揉而能自曲
也玉金象三輅各以其物餙車因以為名革者漆革木
者漆木其制玉輅最尊建太常十有二斿九仞委地畫
日月升龍以祀天金輅建大旂九旒以會萬國之賓亦
以賜上公及王子母弟象輅建大赤通赤無畫所以視
朝亦以賜諸侯革輅建大白以即戎亦以賜四鎮諸侯
木輅建大麾以田獵其麾色黑亦以賜蕃國玉輅駕六
黑馬餘四輅皆駕四馬馬並以黃金為文髦插以翟尾
象鹿而鏤錫金鑁而方釳(金鑁者謂以金鑁為文旄以銕為之其大三寸中央兩頭)
(高如山形貫中以翟尾而結著之也)繁纓赤罽易茸金就十有二五輅皆
有錫鸞之飾和鈴之響鉤膺玉瓖(鉤膺繁纓也瓖馬帶玦名也)龍輈
華轙(輈車轅也頭為龍象轙謂車衡止環受鸞者也)朱幩(幩餙也人君朱纏鑣扇汗以為餙也)法
駕行則有五輅各有所主不俱出臨軒大會則陳乘輿
車輦旌鼔於其殿庭車坐乘者謂之安車倚乘者謂之
立車亦謂之高車按周禮惟王后有安車也王亦無之
自漢以來制乘輿乃有之有青立車青安車赤立車赤
安車黃立車黃安車白立車白安車黑立車黑安車合
十乘名為五時車俗謂之五帝車天子所御則駕六其
餘並駕四建旂十二各如車色立車則正豎其旗安車
則斜注駕馬亦各隨五時之色白馬則朱其鬛尾左右
騑驂金鑁鏤錫黃屋左纛如金根之制行則從後五牛
旗平吳後所造以五牛建旗車設五牛青赤在左黃在
中白黑在右小出即乘輦宋玉輅依晉金根車加赤漆
&KR1017;畫以玉餙諸末建青旗十有二旒駕玄馬四復因漢
之安車施羽葆盖以祀以金飾為金輅建青旗駕玄馬
四羽葆盖以賓象革木輅並擬玉輅象輅視朝革輅即
戎二輅並建大旗駕玄馬四木輅建赤麾以田駕赤馬
四大事法駕五輅俱出孝建中尚書令王宏議屬車起
秦八十一乘及三十六乘並不出經典自胡廣蔡邕𫝊
說耳又是從官所乘非副車正數江左五乘則儉不中
禮帝王文物旗斿皆十二為節今宜依禮十二乘為制
齊因宋金根車而修五輅先青次赤次黃次白次黑依
行運之色也梁五輅旗麾同用赤而斿不異亦從行運
所尚其小輿似輅車金装漆畫元正大會乘出上殿西
堂舉哀亦乘之行則從後又制步輿方四尺上施隠膝
人輿上殿天子至下賤通得乘之復制副輦加笨(步本反)
如犢車通幰朱絡謂之篷輦陳五輅皆金薄交龍為輿
倚校文豹伏軾虬首銜軛左右吉陽筩鸞雀立衡&KR1017;文
畫轓綠油盖黃紋裏相思橑金華末邪注旂旗於車之
左各依方色加棨戟於車之右韜以黻繡獸頭幡長丈
四尺懸於戟杪玉輅正副同駕六馬餘皆駕駟並金文
髦插於翟尾玉為鏤錫以綵畫蛙蟆幡綴兩頭易漢之
飛軨五輅兩箱後皆玳瑁為鵾翅金銀雕飾兩箱裏衣
紅錦金花帖釘上用紅錦為後襜青紋純帶花簟各綺
繡褥後魏車輅各依方色駕五馬無經據後周輅有十
二等一曰蒼輅以祀昊天上帝二曰青輅以祀東方上
帝三曰朱輅以祀南方上帝及朝日四曰黃輅以祭地
示中央上帝及夕月六曰玄輅以祀北方上帝及感帝
神州此六輅通飾之而無他飾即周木輅遺象也馬皆
疏面之斿就以方色俱十有二七曰玉輅以享先皇加
元服納后八曰碧輅以祭社稷享諸先帝食三老五更
享諸侯耕籍九曰金輅以祀星辰視朔十曰象輅以望
秩群祀十一曰革輅十二曰木輅此六輅漆畫之玉碧
金象革物飾諸末錫面金鉤就以五采俱十有二其輅
之飾重輪重較加茸焉皇帝之輅輿廣六尺有六寸畫
輪輈衡以雲牙箱軾&KR1017;文内畫雜獸獸伏軾鹿倚較三
辰之常玄青蒼等旗畫繪之六仞曳地設和鑾以節趨
行圓盖方輿以象天地隋玉輅青質重箱盤輿左龍右
虎金鳳翅畫&KR1017;文軛左立纛金鳳一在軾前八鑾在衡
二軨在軾龍輈之上前設障塵青盖裏繡斿帶金博山
綴以鏡子下垂八珮樹四十葆羽輪皆朱班重牙複轄
左建太常十有二斿皆畫升龍日月其長曳地右載闟
戟長四尺闊三尺黻文旗首金龍頭銜鈴及縷垂以結
綬駕蒼龍金鑁方釳插翟尾五焦鏤錫鞶纓十有二就
皆五采繒罽為飾天子祭祀納后則乘之金輅赤質左
建旟畫飛皂右建闟戟盤輿鳳等並同玉輅駕赤騮臨
朝會同饗射飲至則乘之象輅黃質左建畫斿驎右建
闟戟駕黃騮祀后土則乘之革輅白質鞔以革左建旗
畫騶虞右建闟戟駕白駝廵守臨兵則乘之木輅黑質
漆之左建旐畫玄武右闟戟駕黑騮田獵則乘之其輅
並駕六馬馬旆同玉輅復置安車重輿曲壁紫油纁朱
裏通幰朱絲絡網朱鞶纓駕赤騮臨幸則乘之文帝既
平陳因為法令憲章往古大駕依秦法駕依漢小駕依
宋煬帝大業初復備大駕八十一乘後改為三十六乘
法駕用十二小駕除之輦不施輪通幰朱絡飾以金玉
而人荷之又依梁制副輦復制輿如輦而小宫苑私宴
御之小輿方形同幄帳自閤内升殿御之唐制玉輅者
祭祀納后所乘也青質玉餙末金輅者享射祀還飲至
所乘也赤質金餙末象輅者行道所乘也黃質象飠末
革輅者臨兵廵守所乘也白質輓以革木輅者蒐田所
乘也黑質漆之五輅皆重輿左青龍右白虎金鳳翅畫
苣文鳥獸黃屋左纛金鳳一鈴二在軾前鑾十二在衡
龍輈前設障塵青盖三層繡飾上設博山方鏡下圓鏡
樹羽輪金根朱班重牙左建旂十有二旒畫升龍其長
曳地青繡綢杠右載闟戟長四尺廣三尺黻文旂首金
龍銜錦結綬及縷帶垂鈴金鑁方釳插翟尾五焦鏤錫
鞶纓十二就旌旗盖鞶纓皆從輅質唯盖裏皆用黃五
輅皆有副耕籍所乘也責質三重盖餘如玉輅安車者
臨幸所乘也金飾重輿曲壁紫油纁朱裏通幰朱絲絡
網朱鞶纓駕赤騮副輅耕根車安車皆八鸞四望車者
拜陵臨吊所乘也制如安車青油纁朱絲絡網又有屬
車十乘一曰指南車(黃帝與蚩尤戰於涿鹿蚩尤作大霧將士皆迷四方黃帝作指南車)
(以示方故後常建焉周公時越裳氏來獻使者迷其歸路周公為司南車使載之而歸故常為先導示服遠人)
(而正四方後漢張衡始復制造魏制車上有木仙人手常指南晉大駕出行為先啟之乘宋齊梁因之唐備於)
(大駕)二曰記里鼓車(記里鼓車東晉義熙中劉裕滅後秦所獲未詳其所由來制如指南車駕)
(四馬中有木人執槌向鼓行一里則擊一槌宋因之大駕鹵簿次指南車後梁駕以牛唐因宋制)三曰
白鷺車(白鷺車隋制一名鼓吹車上施層樓樓上有翔鸞棲焉唐因之駕四馬)四曰鸞旗
車(漢制鸞旗車為前驅晉宋唐因之駕四馬)五曰辟惡車(秦制上有桃弧葦矢以祓不祥唐駕)
(四馬)六曰皮軒車(皮軒車漢前驅車以虎皮為軒取曲禮前有士師則載虎之義晉宋因之駕四)
(馬皆大夫載自後無聞唐備於大駕)七曰羊車(羊車晉制一名輦齊制皇太子所乘梁令辮髻小兒)
(數人引之貴賤通乘亦名率子隋制金寳餙童子二十人年十四五者乘之小吏駕果下馬其大如羊唐因之)
(小吏十四人)與耕根車四望車安車為十乘(耕根車漢制如副車有三盖一)
(曰芝車親耕所乘晉因之駕四馬置耒耜於軾上隋以青為質駕六馬唐因之四望車齊制通幰油幢絡班漆)
(輪轂亦曰皂輪以加貴臣隋制同犢車黃金餙駕一牛拜陵臨吊則乘之唐駕四馬安車周制后及致仕之老)
(乘之漢安車立車是為德車五時車安立亦如之各如方色建大旂十有二斿駕六馬皇太子皇子公侯皆乘)
(之自漢以後亦為副車唐以金餙)行幸陳于鹵簿則分前後大朝會則
分左右太宗貞觀元年始加黃鉞車(漢志在大駕後晉駕一馬次於華盖)
(後御麾左右又有金鉞車金鉦車並駕三馬)豹尾車(豹尾車周制象君子豹變以尾者言謙也軍正)
(建之漢大駕出最後一乘懸豹尾豹尾以前比之省中晉因之在鹵簿末唐駕二馬)通為屬車十
二乘以為儀仗之用大駕行幸則分前後施於鹵簿之
内若大陳設行則分左右施於儀仗之中高祖太宗大
禮則乘輅高宗不喜乘輅每有大禮則乘輦玄宗以輦
不中禮廢而不用開元十一年冬祀南郊乘輅而往禮
畢騎還自是行幸郊祀皆騎於儀仗之内其五輅腰輿
陳於鹵簿而已輦十七一曰大鳳輦二曰大芳輦三曰
仙遊輦四曰小輕輦五曰方亭輦六曰大玉輦七曰小
玉輦轝有三一曰五色轝二曰常平轝三曰腰轝大駕
鹵簿先五輅以行宋玉輅青飾輅頂天輪三層塗以綠
青羅為衣繡雲龍於上上層一重下層三重每層綴鍍
金小鈴三層飾以玉耀葉八十一用青玉為之以金鍍
銀鏤龍文置于中兩傍有金花插天輪之周回形如蕉
葉輪傍有鐡圓筩耀葉之下皆有鐡簮入筩中繫以青
帶圍以輪衣又青羅兩長幅表裏繡雲龍自輅頂交於
四角分垂至輅臺下謂之絡帶或遇雨覆以黃絹油衣
軸之中其頂中虚繡寳盖鬭以八頂餙以八金龍用香
檀木為之御座居中純用香檀不飾他物取黃中正色
也座之左右金龍首銜珠穗毬一中兩龍間一大火珠
乘以金蓮花臺座之引手亦飾金龍倚背及座皆以金
銀絲織成紋錦曲几用香檀覆以錦褥御座後垂錦簾
駕登輅則捲之有梯級以登飾以金綵雲龍每級皆覆
以錦褥東偏小梯級執綏官由此先登以紅繩維其前
立于東柱以備顧問輅身四柱皆餙以金前兩柱各有
大金龍纏於上傍有珠穗毬二輅臺中外皆設錦褥臺
之外前有横按謂之香檀設金罏一金香合二立金鳳
十二於前案外有金纏龍臺二以金覆蓮葉足案前裙
板有四金龍間玉方勝以明青表而出之前有牌篆書
玉輅二字以玉為之有結子繋金鳳之足旁有二金絲
線結八垂牌之兩傍中有玉連環結子正垂牌上玉環
碾二龍絡之四面周以欄而闕其中以備登降每面於
兩欄之角用玉蹲龍一各有金圓照二分置左右玉羽
臺一居中插孔雀羽五枝以辟塵四面其數凡八圓照
倍之圓照名曰照熖插以鐡簮繋以繡帶如耀葉之飾
輪衣下垂䋿帶間以玉珮覆綴以鍍金鈸鈴每垂各六
與玉珮間設周圍數各十二輅下有蹲龍十六以金鍍
銀為之在虚盤四圍之兩傍有托角雲龍四金彩為飾
前後左右各二又有一字小欄飾以金伏於輅下有朱
圓木横於轅前在托角雲龍之内輅前有轅木固以筋
膠飾以金碧昂首鱗體如龍之状皆飾以金龍首之上
有兩横竿青絲繋之前曰鳳轅飾以青列立鳳十二六
馬載以行次曰推轅綠色黑文衛士推之以助馬力其
横設轅後曰壓轅亦青飾衛士壓其後欲取其平左右
冒以金龍其輪三歲一易心用榆木束以鐡圈掩以金
鍍銀輅下横貫圓木為軸冐以金筒以金蹲龍簮夾兩
輪輪文皆綵繪其輻飾以金花葉衛士左右各六十人
以青絹飾大索鈎於軸首而手入軸傍金鐶引之而前
各以青索置扇上外有副輪二以為備飾亦如之立鳳
轅下六青馬四在轅内二在轅外又有六馬以備番用
馬首被銅面其額以畫獸銜以鐡牛黃裏青絹表鍍金
銅飾之其背屜表以綠錦裏以青絹裏氊六鈴七鈸置
之兩傍其領下青纓曰綽頦覆以金鈸每馬各一輅之
所止有行馬二飾以彩綠左建太常十二斿繡日月五
星右龍旂職掌駕士二百三十八人服平巾幘絹抹額
羅繡對鳳袍皆以青緋羅繡對鳳襖又羅抺帶絹袴襪
麻鞋皆青色青驄馬三十匹執綏官一員捧輪將軍四
人呵唱二人前後攔馬各九人踏道二十二人轅馬十
二人誕馬十二人抱轅墜轅各六人正副托义各四人
把棒四人小梯二人香匙翦二人紅軸頭二人推杆四
人刮輪四人龍頭二人燭臺二人静席二人左右索各
六十一人職掌五員教馬二人車子官健八人盖覆儀
鸞司五人千牛衛上將軍二員抱龍旂太常六員進馬
四員牧馬三十人香蹬睥睨一排列官一員金輅色以
赤駕六赤馬駕士六十四人象輅色以淺黃駕六赭白
馬駕士四十人革輅色以黃駕六騧馬駕士四十人木
輅色以黑駕六黑騮馬駕士四十人自金輅而下其制
皆同玉輅惟無玉飾副玉輅副金輅副象輅副革輅副
木輅並駕六馬駕士四十人當用銀飾者皆以銅餘制
如正輅耕根車如五輅之副駕六青馬駕士四十人進
賢車古安車也赤質兩壁紗窗擎耳虚&KR0008;一轅緋幰衣
絡帶門簾皆繡鳳紅絲網中設朱漆床香案紫裬案衣
緋繒裏輓索朱漆行馬駕士二十四人明遠車古四望
車也駕四馬赤質制如屋重欄勾闌上有金龍四角重
銅鐸上層四面垂簾下層周以花轅三板駕士四十人
羊車亦為畫輪車駕以牛後改駕以果下馬二赤質兩
壁畫龜文金鳳翅緋幰衣絡帶門簾皆繡瑞羊童子十
八人指南車一名司馬車赤質兩箱畫青龍白虎四面
畫花鳥重臺勾闌鏤拱四角垂香囊上有仙人車雖轉
而手恒指南一轅鳳首駕四馬駕士三十人記里鼓車
一名大章車赤質四面畫花鳥重臺勾闌鏤拱行一里
則上層木人擊鼓十里則次層木人擊鐸一轅鳳首駕
四馬駕士三十人白鷺車赤質上有朱柱貫五輪相重
輪衣以緋皂頂及緋絡帶立繡飛鷺柱杪刻木為鷺銜
鵝毛筩紅綬帶一轅駕四馬駕士十八人鸞旗車赤質
曲壁一轅上載赤旗繡鸞鳥駕四馬駕士十八人崇德
車古辟惡車也赤質周施花板四角刻辟惡獸中載黃
旗亦繡此獸太僕署令一人在車中執旗駕四馬駕士
十八人皮軒車赤質曲壁上有柱貫五輪相重畫虎文
駕四馬駕士十八人黃鉞車赤質曲壁中設金鉞錦囊
綢杠左武衛隊正一人在車中執鉞駕兩馬駕士十五
人豹尾車制同黃鉞車上載朱漆竿首綴豹尾右武衛
隊正一人執之駕兩馬駕士十五人屬車黑質兩箱轝
&KR0724;前有曲闌金銅飾上施紫通幰絡帶門簾皆繡雲鶴
紫網帉錔每乘駕三牛駕士十人大輦赤質正方油畫
金塗銀葉龍鳳&KR1019;其上四面行雲龍朵火珠方鑑銀絲
囊網珠翠結條雲龍佃窠霞子四角龍頭御香囊頂輪
施耀葉中有銀蓮花坐龍紅綾裏碧牙壓帖内設圓鑑
銀絲香囊銀飾勾闌臺坐紅絲絛網帉錔中施黃褥置
御坐扶几香爐錦結綬几衣輪衣絡帶並緋繡壓金銀
錢長竿四銀裹鐡鋦龍頭魚鈎錦膊褥銀&KR0724;畫梯托义
黃羅緣席褥帊梯杖褥朱索緋繒油帊主輦六十四人
腰輿前後長竿各二金銅螭頭緋繡鳳裙襴上施錦褥
别設小床緋繡花龍衣奉輿十六人元玉輅青質金装
青綠藻井栲栳輪盖外施金装雕木雲龍内盤碾玉福
海圓龍一頂上匝以金塗鍮石葉八十一上圍九者二
中圍九者三下圍九者四頂輪衣三重上二重青繡雲
龍瑞草下一重無文輪衣内黃屋一黃素紵絲瀝水周
垂朱絲結網青紵絲繡小帶四十八帶頭綴金塗小銅
鈴青紵絲繡絡帶二頂輪平素面夾用青紵絲盖四周
垂流蘇八餙以五采茸線結網五重金塗銅鈸五金塗
木珠二十有五又繫玉雜佩八珩璜衝瑀全金塗鍮石
鈎掛十六黃茸貫頂天心直下十字繩二各長三丈盖
下立朱漆柱四柱下直平盤虚櫃中櫺三十下外桄二
漆繪犀象鸚鵡錦雉孔雀隔窠嵌装花板櫃周朱漆勾
闌雲拱地霞葉百七十有九下垂牙護泥虚板并朱漆
畫瑞草勾闌上玉行龍十碾玉蹲龍十孔雀羽臺九水
精面火珠七金圈熖銅照八輿下周垂朱絲結網餙以
金塗鍮石鐸三百綵畫鍮石梅萼嵌網眼中輿之長轅
三界轅勾心各三上下龍頭六前轅引首玉螭頭三桄
頭十六絟以蹲龍轅頭衡一兩端玉龍頭二上列金塗
銅鳳十二含以金塗銅鈴輿之軸一輪二軸之挲羅二
明轄蹲龍銓並青漆輪之輻各二十四轂首壓貼金塗
銅轂八十一金塗鍮石擎耳戀攀四櫃之前朱漆金装
雲龍輅牌一牌字以玉装綴輅之箱四壁雕鎪漆畫填
心隔窠龜文花板上層左畫青龍右畫白虎前畫朱雀
後畫玄武輅之前額玉行龍二奉一水精珠後額如之
前兩柱茸鈴索五貼金鸞和大響銅鈴十金塗鍮石雙
魚五下朱漆軾櫃一櫃上金香毬金香寳金香合銀灰
盤各一並黃絲綬帶輅之後朱漆後轛一金塗曲戍黃
紵絲銷金雲龍門簾一緋紵絲繡雲龍帶二輅之中金
塗鍮石較碾玉龍椅一靠背上金塗圈熖玉明珠一左
建太常旂十有二斿青羅繡日月五星升龍右建闟戟
一九斿青羅繡雲龍中央黃羅繡青黼文兩旗綢杠並
青羅旗首金塗鍮石龍頭二金塗鍮石鈸青纓緌十二
重金塗木珠流蘇十二重龍椅上方坐一綠褥一皆錦
銷金黃羅夾帕一方輿地褥二勾闌内褥八皆用雜錦
綺青漆金塗鍮石鉸葉踏道一小褥五重青漆雕木塗
金龍頭行馬一小青漆梯一青漆柄金塗長托义二金
塗首青漆推竿一青茸引輅索二各長六丈餘金塗銅
環二黃茸綏一輅馬誕馬並青色鞍轡鞦勒纓拂靷並
青韋金飾誕馬青織金紵絲屜四青羅銷金絹裏籠鞍
六盖輅黃絹大蒙帕一黃油絹帕一駕士平巾大袖並
青繪紵絲為之金輅赤質金餙内盤真金福海圓龍輅
馬誕馬並赤色駕士並衣緋象輅黃質象餙内盤描金
象牙雕福海圓龍輅馬誕馬並黃色駕士並衣黃革輅
白質革鞔内盤描金白檀雕福海圓龍輅馬誕馬皆白
色駕士並衣白木輅黑質漆之内盤描金紫檀雕福海
圓龍輅馬誕馬並黑色駕士並衣紫餘皆同玉輅之制
腰輿以香木後背作山子牙嵌七寳装象轎駕以象凡
廵幸則御之
皇后車輅
周制皇后之五輅重翟錫面朱總厭翟勒面繢總安車
雕面鷖總皆有容盖翟車貝面組總有幄輦車組輓有
翣羽盖凡言翟者皆謂以翟雉之羽為車兩傍之蔽也
重則以二重為之壓則相次以厭其本單言翟者不重
不厭但以翟飾車之側爾安車無蔽坐乘車也凡婦人
車皆坐乘而此獨謂之安車者以其無重翟厭翟翟車
輦車之名無異物之稱故獨稱安車也輦車無餙但漆
之而已錫面以錫飾馬面也勒面以韋為當面飠也雕
面則雕之而已貝面以貝餙勒之當面也朱總謂以朱
繒為餙著馬勒直兩耳也繢總畫文為飾也鷖者青黑
色組總以組織為總也容謂車帷盖謂車盖有幄則無
盖矣翣所以禦風塵也羽盖以羽作小盖以翳日也重
翟后從王祭祀所乘厭翟后從王賓饗諸侯所乘安車
后朝見於王所乘翟車后乘以出桑輦車后居宫中從
容所乘為輇輪而人輓之以行者也漢制皇后鴛輅青
羽盖駕四馬旆九斿東漢太皇太后皇太后皇后法駕
皆御金根車重翟羽盖加青交絡帷裳其非法駕則乘
紫罽軿車雲&KR1017;文畫輈黃金塗五末盖施金花駕三馬
左右騑晉制后乘重翟羽盖金根車加青絡青帷裳雲
&KR1017;畫轅黃金塗五末盖施金華駕三馬左右騑其廟見
小駕則乘紫罽軿車飾及駕馬如重翟非法駕則皇太
后乘輦皇后乘畫輪車皇后先蠶乘油畫雲母安車駕
六騩馬(騩淺黑色)油畫兩轅安車駕五騩馬為副又金博山
軿車紫絳罽軿車皆駕三騩馬為副宋因晉制法駕乘
重翟先蠶乘油畫雲母安車齊制皇后乘重翟車碧旂
九斿棨戟後魏皇后之輅其從祭則御金根車親喪則
御雲母車歸寧則御紫罽車遊行御安車吊問御紺罽
車並駕四馬後周皇后之車十二等一曰重翟以從皇
帝祀禖享先皇朝皇太后二曰厭翟以祭隂社三曰翟
輅以采桑四曰翠輅以從皇帝見賓客五曰雕輅以歸寧
六曰象輅以臨諸道法門六輅皆鈎面朱總金鈎七曰
蒼輅以適命婦八曰青輅九曰朱輅十曰黃輅十一曰
白輅十二曰玄輅五時常出則供之六輅皆䟽面繢總
隋重翟青質金飾諸末朱輪金根朱牙其箱飾以重翟
羽青油幢朱裏通幰繡紫帷朱絲絡網綉紫絡帶八鸞
在衡鏤錫鞶纓十二就金鍐方釳插翟尾朱總駕蒼龍
受册從祀郊禖享廟則供之厭翟赤質金飾諸末輪畫
朱牙其箱餙以翟羽紫油幢朱裏通幰紅錦帷朱絲絡
網紅錦帶餘如重翟駕赤騮親桑供之翟車黃質金飾
諸末朱輪畫朱牙飾以翟羽黃油幢黃裏通幰白紅錦
帷朱絲絡網白紅錦絡帶餘如重翟駕黃騮歸寧則供
之諸鞶纓之色皆從車質安車赤質金餙紫通幰朱裏
駕四馬臨幸及吊則供之輦金飾同於蓬輦通幰班輪
駕四馬宫苑近行則乘之屬車三十六乘唐因隋制重
翟厭翟翟車安車其餙不易又制四望車紫油朱質通
畫絡帶拜陵臨吊則供之又制金根車朱質紫油通幰
油畫絡帶朱絲絡網常行則供之宋皇后唯用厭翟車
其制箱上有平盤四角曲闌兩壁紗窗龜文金鳳翅前
有虚櫃香爐香寳緋綉幰衣絡帶門簾三轅鳳首畫梯
推竿行馬緋繒裏索駕六馬金銅面纓轡鈴襻緋屧駕
士三十人武弁緋綉衫常出止用副金塗銀装白藤輿
各一上覆椶梠屋同乘輿平頭輦之制元皇后出入用
象輦國朝
皇太子車輅
周禮金輅建大旂以封同姓漢皇太子皆安車朱班輪
飛軨青盖塗花椅虎伏鹿&KR1017;文畫輪吉陽筩文金塗五
末旂降龍皇太子為王賜以乘之皇孫綠車以從皆左
右騑三馬名皇孫車魏因漢制文帝問東平王有輅為
是特賜乎鄭稱對曰天子五輅金輅以封同姓諸侯得
與天子同乘金輅非特賜也晉皇太子安車因魏制而
駕三馬非法駕則乘畫輪車上開四望綠油幢朱綠繩
絡兩箱裏餙以金錦黃金塗五末其副車三乘形制如
所乘但不畫輪耳王青盖車皇孫綠盖車並駕馬左右
騑東晉安帝時皇子乘後山安車制如金輅宋因晉制
皇子為王亦錫以皇太子之安車皇孫綠車亦因舊法
齊皇太子乘象輅校飾如御旂旗九斿降龍梁皇太子
皇子因齊象輅制鸞輅駕三左右騑朱班輪倚獸較伏
鹿軾九斿降龍青盖畫轓文輈文金塗五末以畫輪車
為副其畫輪車上開四望綠油幢朱繩絡兩箱裏餙以
金錦後魏太子乘金輅朱盖赤質駕四馬隋皇太子金
輅赤質金飾諸末重較箱畫&KR1017;文鳥獸黃伏鹿軾龍輈
金鳳一在軾前設障塵朱盖黃裏畫朱牙左建旂九斿
右載闟戟旂首金龍頭御結綴及鈴緌駕赤騮駟八鸞
在衡二鈴在軾金鍐方釳插翟尾五焦鏤錫鞶纓九就
從祀享廟正冬大朝納妃則乘之輅車金餙諸末紫通
幰朱裏駕一馬五日常朝及朝饗宫官出入行道乘之
四望車金飾諸末紫油幢通幰朱裏朱絲絡網駕一馬
吊臨則乘之唐太子車輅因隋制親王象輅宋皇太子
謁太廟乘金輅常朝則乘馬親王乘革輅國朝皇太子
乘金輅
皇太子金輅制度
輅身一乘四柱朱紅漆金貼銅葉叚金貼銅釘子装釘
前左右二柱描一升降金龍二條上四面花板四片中
四面頰板八片下左右并後三面花板每面六片花板
皆青地上粧五采蟠龍
天輪三層用朱紅漆上安金貼銅耀葉七十二片紅羅
絡帶二條繡升降龍二條
珮八吊用金貼銅為之相間䋿帶掛天輪上
䋿帶八吊每吊用青紅白黑四色絲結成五層每層用
金貼銅大鈸子一箇金貼銅小鈸子九箇
鬭八頂紅地上描金升降龍八條頂心照子一箇周圍
青斗拱外邊四花板紅地描金雲朵
平盤四邊護盤長花板青地每邊粧五采龍一條下虚
櫃四向花板青地每向九片粧五采翔禽海獸内左右
二面用托角霞龍四箇粧五采明金用釘處用金貼銅
釘装釘
一字构欄在輅南牌邊花板一層中四片左右各一箇
青地描金龍四條用釘處用金貼銅葉金貼銅釘装釘
四角构欄周圍輅身外四向皆通門每向兩角花板各
二層共八片青地描金龍各八條每角用寳照一箇嵌
以金貼銅火熖立羽臺二箇四向欄柱並作金貼銅座
龍用釘處用金貼銅葉金貼銅釘装釘
車輪輪質朱紅用五采漆龍二條輻質朱紅轂質亦朱
紅五采漆龍二條俱用金貼銅葉金貼銅釘装釘軸頭
金貼銅鈸面軸上金貼銅龍頭插拴二箇
長轅三條轅首金貼銅龍首三箇轅身紅朱漆泥金龍
鱗轅後金貼銅罨頭
轅上有立鳳横竿用朱紅漆竿兩頭金貼銅龍頭二箇
竿上金貼銅立鳳九箇鳳銜金貼銅鐸兒九箇
抱轅竿一根紅地描金花兩頭金貼銅罨頭
紅旗二面内左旗竿頭金貼龍頭旗身上用全幅兩面
皆繡龍一條下用九幅内外皆繡升龍五條降龍四條
相間右竿頭用金貼銅戟旗身上用全幅外一面繡黻
内一面繡龍一條下用九幅内外皆繡升龍五條降龍
四條相間竿頭垂鈴鐸兩箇上各垂紅流蘇九箇下並
垂紅絲結子
輅牌朱紅漆造兩旁描升降金龍上下用描金雲朵
輅中座椅朱紅漆造靠背兩頭金貼銅龍頭二箇椅手
龍頭二箇脚踏納板並朱紅漆座褥脚踏褥子並繡團
龍七條不坐則以紅帕覆之
曲几用紅朱漆四色藥玉珠為裙網象牙滴子不用以
紅帕覆之
香櫃用朱紅漆金貼銅葉金貼銅釘装釘金貼銀香爐
一箇金貼銀香合一箇金貼銀燭臺一對金貼銀香匙
筯一副
踏梯用朱紅漆造金貼銅葉及金貼銅釘子装釘不用
以紅帕覆之
執綏官踏梯用紅漆
軟簾一把用青錦上有金貼銅鉢遮那一副金貼銅挂
搭雁鈎四箇
拽索用紅絲成造
淨席一領用紅絹禒
朱紅漆托义二件
朱紅漆合蟬梯一副
朱紅漆小木梯一
朱紅漆行馬二座金貼銅葉金貼銅釘装釘
妃主命婦以下車輅
東漢長公主乘赤罽軿車大貴人公主王妃封君油畫
軿車大貴人加節畫輈皆右騑公列侯夫人會朝若親
蠶各乘其夫之安車右騑加交絡帷裳皆同非公會不
得乘朝車得乘漆布輜軿銅五末晉三夫人油軿車駕
兩馬左騑貴人加節畫輈三夫人助蠶乘青交絡安車
駕三皆以紫絳罽軿車九嬪世婦乘軿車駕三長公主
赤罽軿車駕兩馬公主王太妃皆油軿車駕兩馬右騑
公主油畫安車駕三青交絡以紫絳罽軿車駕三為副
王太妃三夫人亦如之公主助蠶乘油畫安車駕三公
主有先置者乘青交絡安車駕三諸王妃公太夫人夫
人縣鄉君諸郡公侯特進夫人助蠶乘皂交絡車駕三
諸侯監國世子之世婦侍中常侍尚書中書監令卿校
世婦命婦助蠶乘皂交絡安車儷馬郡縣公侯中二千
石二千石夫人會朝及蠶各乘其夫之安車皆右騑皂
交絡皂帷裳自非公會則不得乘安車止乘漆布輜軿
銅五末而已王妃特進夫人封郡君安車駕三皂交絡
封縣鄉君油軿車駕兩馬右騑宋公主安車以紫絳罽
軿車為副駕三九嬪世婦駢車駕一王妃特進夫人封
君皂交絡安車駕三其貴人公主王妃封君油軿駕二
右騑公列侯中二千石夫人會朝及蠶所乘依漢故事
齊皇子妃厭翟車如重翟餙而微减油輅畫安車公主
王妃三公特進夫人所乘正副皆依漢晉梁長公主公
主諸王太妃皆得乘青油榻幢通幰車榻幢涅幰為副
皇女諸王嗣子侯夫人皆乘赤油榻幢車以涅幰為副
侍女聽涅幰二乘北齊因魏制其諸公主乘油朱絡網
車車中餙用金塗及純銀後周諸公夫人之輅車九厭
翟翟輅翠輅皆錫面朱總金鈎雕輅篆輅皆勒面繢總
朱輅黃輅白輅玄輅皆雕面諸侯夫人自翟輅而下八
諸伯夫人自翠輅而下七諸子夫人自雕輅而下六諸
侯夫人自篆輅而下五鞶纓就數各視其君三妃三公
夫人之輅九篆輅朱輅黃輅白輅玄輅皆勒面緇總夏
篆夏縵墨車輚車皆雕面鷖總三㚤(由力反)三孤内子自
朱輅以下八六嬪六卿内子自黃輅而下七上下媛婦
中大夫孺人自夏篆而下四女御婉士婦人自夏縵而
下三其鞶纓就各以其等皆簟茀漆之君以赤卿大夫
士以玄君駕四三輈六轡卿大夫士駕二一輈四轡隋
皇太子妃乘翟車以赤為質駕三馬畫轅金餙犢車紫
幰朱網絡良娣以下並乘犢車青幰朱裏三公夫人公
主王妃並犢車紫幰朱網絡五品以上並乘青幰與其
夫同唐内命婦夫人乘厭翟車嬪乘翟車婕妤以下乘
安車各駕二馬外命婦公主王妃乘厭翟車駕二馬自
餘一品乘白銅餙犢車青通幰朱裏油幢朱絲絡網駕
牛二品以下去油幢絡網四品青偏幔宋内外命婦之
車銀装白藤輿檐内命婦皇親所乘白藤輿檐金銅犢
車或覆以氊或覆以椶内外命婦通乘國朝
公卿以下車輅
周禮象輅以封異姓革輅以封四衛服車五乘孤乘夏
篆卿乘夏縵大夫乘墨車士乘棧車庶人乘役車服車
者服事之車夏篆謂五色畫轂約夏縵亦五采畫而無
篆墨車不畫但以漆革輓車而已棧車不革鞔但漆之
而己役車方箱可載任器以供役者也漢六百石以上
施車轓得銅五末軛有吉陽筩二千石以上右騑三百
石以上皂布盖千石以上皂繒覆盖二百石以上白布
盖皆四維杠衣賈人不得乘馬車吏亦盖杠其餘皆青
後漢公卿乘安車朱班輪倚鹿較伏熊軾皂繒盖黑轓
右騑中二千石二千石皆皂盖朱兩轓千石六百石朱
左轓長六尺晉制三公九卿河南尹郊廟明堂皆大車
立乘駕四前後導從大車駕二右騑他出乘安車其去
位致仕告老賜安車駕四郡縣公侯安車駕二右騑皆
朱班輪倚鹿較伏熊軾黑輜皂繒盖中二千石二千石
皆皂盖朱兩轓銅五末駕二中二千石以上右騑千石
六百石朱左轓車輅長六尺宋制追鋒車雲母車四望
車公及列侯所乘安車依漢舊制駕二馬旂旗斿王公
侯七卿五皆降龍公卿中二千石郊陵法出皆大車立
乘駕四他出及去位致仕者皆安車四馬二千石皆皂
盖朱轓銅五末駕二右騑王公之世子攝命治國者安
車駕三旂旗七斿侯世子五斿齊制黃盖車建碧旂九
斿九命上公所乘青盖安車朱轓班輪駕一左右騑通
幰車為副諸王禮行所乘皂盖安車朱轓漆班輪駕一
通幰朱車為副三公禮行所乘安車黑耳皂盖朱轓駕
一牛車為副國公列侯禮行所乘馬車駕一九卿領護
二衛驍游四軍五校從郊陵所乘餘同晉法梁二千石
四品以上及列侯皆給軺車駕牛伏兔箱青油幢朱絲
絡網轂皆黑漆天監二年令三公開府尚書令給鹿轓
軺施耳後戶皂輞尚書僕射左右光禄大夫侍中中書
監袐書監給鳳轄軺後戶皂網領護國子祭酒太子詹
事尚書侍中列卿等給聊泥軺無後戶漆輪車驃騎及
諸王除刺史帶將軍給龍雀軺以金銀餙御史中丞給
方盖軺形小如傘諸王三公有勲德者皆特加皂輪車
駕牛形如犢車但烏漆輪轂黃金雕装上加青油幢朱
絲絡通幰王公加禮者給油幢絡車駕牛朱輪華轂陳
因梁制後魏三公及王車朱屋青盖制同五輅名曰高
車駕三馬庶姓王侯及尚書令僕以下列卿以上並給
軺車駕一馬或乘四望通幰車駕一牛北齊制庶姓王
儀同三司以下翟尾扇傘皇家及三品以上官青傘朱
裏其青傘碧裏逹於士人不禁正從一品執事散官乘
油朱絡網車車牛餙得用金塗及純銀三品乘卷通幰
車車牛金餙七品以上乘偏幰車車牛金餙以銅後周
諸公之輅九方略(各象方色)碧輅金輅皆錫鞶纓九就金鈎
象輅犀輅貝輅革輅篆輅木輅皆䟽鞶纓九就皆以朱
白蒼三采諸侯自方輅而下八無碧輅諸伯自方輅而
下七又無金輅諸子自方輅而下六又無象輅諸男自
方輅而下五又無犀輅凡就各如其命三公之車輅九
祀輅犀輅貝輅篆輅木輅夏篆夏縵墨車輚車自篆以
下金塗諸末錫鞶纓金鈎木輅以下銅餙諸末疏鞶纓
皆九就三孤自祀輅而下八無犀輅六卿自祀輅而下
七又無貝輅上大夫自祀輅而下六又無篆輅中大夫
自祀輅而下五又無木輅下大夫自祀輅而下四又無
夏輅士車三祀車墨車輚車凡就各如其命數自孤以
下就以朱絲二采隋制公及一品象輅黃質象餙諸末
建旟畫以鳥隼受册告廟升壇上任親迎及葬則乘之
侯伯及二品三品革輅白質建旟畫以熊虎受册告廟
親迎及葬則乘之子男及四品木輅漆餙建旐畫以龜
蛇受册告廟親迎及葬則乘之象輅以下斿及就數各
依爵品犢車則魏武賜楊彪七香車也駕牛自王公以
下至五品以上並給乘之三品以上通幰朱裏五品以
上紺幰碧裏皆銅装唯有參謁及吊喪者則不張幰而
乘鐡装車六品以下不給任自乘犢車弗許施幰唐制
王公以下車輅親王及武職一品象輅自餘及二品三
品革輅四品木輅五品輅車象輅朱班輪左建旂旗畫
龍一升一降右載闟戟革輅以革餙左建旜餘同象輅
木輅以漆餙之餘同革輅軺車四壁青通幰諸輅質盖
旂旜皆朱一品九斿二品八斿三品七斿四品六斿其
有鞶纓就數皆准此三品以上珂九子四品七子五品
五子六品以下去通幰及珂王公車輅蔵于太僕受制
行册命廵陵婚葬則給之餘皆以騎代車宋羣臣車輅
鞍馬之制親王一品奉使及葬並給革輅制同乘輿之
副惟改龍餙為螭六引内三品以上乘革車赤質制如
進賢車駕四赤馬駕士二十五人緋繶衣絡帶旗戟綢
杠繡文司徒以瑞馬京牧以隼御史大夫以獬豸兵部
尚書以虎太常卿以鳳縣令乘軺車黑質兩壁紗窗一
轅金銅餙紫幰衣絡帶並繡雉御瑞草駕二馬駕士十
八人百官常朝皆乘馬鞍勒之制金塗銀裝牡丹花校
具重八十兩紫羅繡寳相花雉子方韉油畫鞍橋白銀
銜鐙以賜宰相親王使相殿馬馬軍步軍都指揮使金
塗銀装太平花校具重七十兩紫羅繡瑞草方韉油畫
鞍橋䧟銀銜鐙以賜樞密使副使參知政事節度使殿
前馬軍步軍副都指揮使都虞以上若出使則加紅氂
牛纓金塗銀鈸使相外加紅織成鞍複步軍都虞侯以
上賜帶甲馬者加紅皮鞦轡校具重一十七兩青氊圓
韉䧟銀御鐙金塗銀閙装麻葉校具重五十兩紫羅剜
花方韉油畫鞍橋䧟銀銜鐙以賜三司使文明資政翰
林龍圖樞密直學士御史中丞兩使留後觀察防禦使
廂都指揮使軍廂都指揮使初出受團練使刺史者賜
亦同金塗銀三環寳相花校具重二十五兩紫羅圓韉
烏漆鞍橋銜鐙以賜團練使刺史金塗銀促結路州花
校具重二十兩紫羅圓韉以賜諸路承受白成重十五
兩以賜諸王官寮翰林侍讀侍書金塗銀寳相花校具
重二十兩蠻雲校具重十五兩以賜諸班押班殿前指
揮使以上白成窪面校具重十二兩以賜諸班皆藍黃
絁圓韉國朝
明集禮卷四十一
