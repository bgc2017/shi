明集禮卷四十四
儀仗
通典曰黃帝振兵設五旗五麾則黃麾製自有熊
始也漢鹵簿有前後黃麾開元禮義纂唐大宗法
夏后之前制取中方之正色故制大麾色黃宋制
以絳帛為之如旛錯綵成黃麾篆字下繡交龍及
雲日朱漆竿金龍首上垂朱絲小盖四角垂佩末
有横板作碾玉文元制同今制亦同宋但盖用朱
綠黃麾字楷書用金下二龍塗金為之
按釋名曰旛旛也其貌旛旛然也唐宋鹵簿並施
於黃麾仗宋制朱漆竿金龍首朱綠盖四角每角
垂佩繫五色間暈氅末垂横板作碾玉文元制四
角朱綠盖每角垂羅文雜佩繫于金銅鈎竿竿以
朱飾懸五色間暈羅下有碾玉横板今制與宋同
按開寳通禮義纂曰唱止旛所以從行也以為行
止之節宋制緋帛錯采為告止字承以雙鳳下有
横玉板作碾玉文上有朱綠盖四角每角垂羅文
佩繫于金銅龍頭鈎朱漆竿元制用紅羅銷金升
龍錯采為告止字今制與宋同
按開元禮義鑑曰𫝊教旛信旛皆取飛騰輕疾之
義開元禮義羅曰若行幸征討軍機有速教令之
所不及但相去三隊置旛以傳教謂之𫝊教旛宋
制如告止旛錯彩為𫝊教字承以雙白虎元制用
白羅繪雲龍今制與宋同但下繪金雙龍
按崔豹古今注曰信旛古之徽號也題表官號以
為符信宋書曰孝武詔信旛非省臺官悉用絳古
今注又曰信旛用鳥書取飛動輕疾一曰以鴻鴈
燕乙有去來之信舊用穎字宋景祐五年改制麾
旛易以小篆錯采為信旛字承以雙龍餘同𫝊教
旛元制下繪雙鳳今制與宋同但下繪金雙龍
按崔豹古今注曰豹尾車周制也以象君子豹變
尾言謙也古者軍正建之又漢輿服志曰屬車最
後一車垂豹尾今置于竿亦其遺制元制竿如戟
繫豹尾今制朱漆竿金龍首垂豹尾
按字書曰氅鶖鳥毛也宋書曰孝武詔王侯槊毦
不得用孔雀白氅梁有赤氅隋大業二年上幸臨
江宫時羽儀新成霜戈花氅輝翳雲日初造之時
毛氅多出江南為之略盡又唐制左右衛驍衛皆
建黃氅武衛建鶖毛四色氅威衛建青氅黑氅領
軍建赤氅又禮令黃麾仗長戟大六色氅大矟孔
雀氅短戟大六色鵝毛氅小矟小五色鵝毛氅戈
雞毛氅宋建隆中郊祀及開寳定禮皆依此制天
聖鹵簿有龍頭竿繡氅其制青氅繡孔雀用五角
盖緋氅繡鳳用六角盖皂氅繡鵝亦用六角盖白
氅亦繡鵝用四角盖黃氅繡雞亦用四角盖每角
綴珠佩一帶末有金銅鈴元儀仗解但有繡氅不
知其色今制竿如戟鈎下有小横木刻龍頭垂紅
五角盖下綴紫綠銷金裙腰連綴青氅帶五各繡
一鳳末垂金銅鈴每角仍垂珠佩
按釋名曰幢童也其貌童童然也鄭康成注周禮
夏采職云綏以旄牛尾為之綴於幢上所謂注旄
於幢上節幢麾制皆相類唯以層數别之至晉始
有羽葆幢宋制如節而五層紫綾袋籠之今制朱
漆竿金龍首垂綠盖紅氂牛毛五層上戴白羽
按釋名曰戟格也旁有枝格也方言曰戟楚謂之
釨(音孑)凢戟而無刃秦晉之間謂之釨說文曰戟有
枝兵也崔豹古今注曰殳戟之遺象以木為之後
世謂之棨戟宋制以木為之在車輪外赤質畫雲
氣上綴飛掌垂五色帶帶末有銅鈴景祐五年重
制定長一丈六尺元制以木有枝塗以黃金竿以
朱漆今為戟枝以黃金塗之朱竿餘同宋制
按釋名曰戈勾孑戟也戈過也所刺所决過之所
勾引制之不得過也今制為戈刃以黃金塗之朱
竿畫雲氣上綴五色旛帶末俱綴金銅鈴
按宋開寳通禮義纂曰鍠鉞屬也秦以鐵作鍠謂
之儀鍠唐用為儀仗宋制如斧刻木為之謂之儀
鍠五色旛塗刃以青柄以朱畫雲氣上綴小錦旛
五色帶帶垂金銅鈴元制同今制同宋
按漢乘輿黃屋左纛黃屋者車盖也後世因為黃
盖乃其遺制也元制黃繖上加金浮屠今制紅漆
直柄圓繖黃羅為表銷金作飛龍形黃絹裏上施
金葫蘆
按開元禮義鑑曰風俗通云繖者大盖也又漢書
上官桀為羽林郎從武帝上甘泉宫會天大風車
不得行因解盖以授之宋制大繖赤質紫表平頂
而圓上繡金飛龍瑞草朱裏紅漆藤纏直柄今制與
宋同但加金浮屠
按崔豹古今注曰華盖黃帝所作黃帝與蚩尤戰
於涿鹿常有五色雲氣金枝玉葉止於帝上成花
蘤之象因作華盖又晉天文志曰大帝上九星曰
華盖所以覆蔽大帝之座盖下九星曰杠盖其柄
也世有華盖義亦取此宋制赤質圓頂隆起上繡
花龍藤纏朱漆直柄元制與宋同但上施金浮屠
今制亦與宋同上加雲氣花蘤金浮屠
按崔豹古今注曰曲盖太公所作武王伐商大風
折盖太公因折盖之形而制曲盖漢乘輿用四宋
制赤質紅裏平頂而圓如華盖差小而曲柄上繡
瑞草元制與宋同但上加金浮屠今制同宋
按通俗文曰張帛避雨謂之繖宋制赤質正方四
角有銅螭頭紫羅表紅絹裏黑漆藤纏直柄平頂
元制如大繖而表用紫羅今制同宋上加金浮屠
宋制如紫方繖而赤質朱漆藤纏直柄平頂四方
紅羅表紅絹裏無飾元制如大繖而表用緋羅今
制同宋上加金浮屠
按崔豹古今注曰雉尾扇起於商世高宗有雊雉
之祥服章多用雉羽用制以為王后夫人之服輦
車有翣飾即緝羽為扇翣所以遮翳風塵也唐六
典曰舊翟尾扇開元初改為繡孔雀以從省宋有
大雉扇中雉扇小雉扇三等其制下方上橢圓直
柄緋羅心外周繡以雉尾排列為飾中為雙孔雀
間施雜花下横黑漆木連柄用金銅花装釘元因
之今制與宋同
按揚雄方言曰扇自關而東謂之扇自關而西謂
之箑世本曰武王作箑西京雜記曰天子夏則設
羽扇冬則繒扇舊禮令乘輿有紅畫團扇後以繡
文故去畫字宋制赤質繡五色雜花朱漆柄元同
宋制今制與宋同
按開寳通禮義纂曰魏信幢以五方獸為之唐朱
雀幢居前青龍幢居左白虎幢居右玄武幢居後
承魏制也宋制幢如節用氂牛毛而五層韜以袋
繡四神随方色朱雀幢用緋羅袋籠之上繡朱雀
玄武幢用皂羅袋籠之上繡龜蛇青龍幢用青羅
袋籠之上繡青龍白虎幢用白羅袋籠之上繡白
虎朱漆柄取曲禮行前朱雀而後玄武左青龍
而右白虎之義元制四幢各随方色繡雀武龍虎
狀於上今制與宋同
按事物紀原崔豹古今注曰舜廣開視聽求賢人
以自輔作五明扇黃帝内傳亦有五明扇扇之起
以五明而制也陸機扇賦曰昔武王玄覽造扇於
前然則今以招涼者用武王所作云故𫝊有武王
扇暍之事宋制團扇黃質上繡盤龍朱柄今制與
宋同
按開元禮義羅曰漢制朝服帶劒晉代之以木謂
之斑劒東齊謂之象劒言象於劒也宋會要云斑
劒取装飾斑斕之義劒鞘黃質紫斑文金銅装紫
絲帉錔元制同今制鞘飾以金龍靶用金花装釘
餘同宋
按宋會要云儀刀制同御刀晉宋以來有之黑鞘
金塗花龍飾鞘紫絲縚帉錔元制同今制與宋同
但綠鞘紅絲帉錔
按宋天聖鹵簿圖云昔有人因戰鬭弩弮折但持
弩臂擊之獲勝後遂置於禁軍以旌其勇凌凖邠
志曰唐李光弼騎將以鐙棒斃㒒固瑒卒七人故
製此新圖云鐙杖開寳通禮新增又宋朝會要云
鐙棒黑漆弩柄也金銅為鐙狀飾其末紫絲絛繫
之
元制朱漆竿上以金塗馬鐙今制為金龍首銜馬
鐙貫於朱漆棒首仍以金飾棒末
按崔豹古今注曰漢朝執金吾吾棒也以銅為之
黃金塗兩末謂金吾也御史大夫司隸校尉亦得
執焉以其形如車輪輻故又曰車輻棒宋制朱漆
八棱元制朱漆棒金飾兩末今制同
按武經云骨朵有二色曰蒺䔧曰蒜頭蓋因物製
形以為仗衛之用卧瓜立瓜蓋亦骨朵之流取象
於物者也元制卧瓜立瓜皆製如瓜形塗以黃金
卧瓜則卧置立瓜則立置皆朱漆棒首金制同
按宋會要曰天武一百五十人充圍子入内院子
五十人充圍子金集禮曰司圍四十人皆不注其
義今按圍子即響節也元制以金塗攅竹杖首貫
銅錢而以紫絹冒之今制同冒以黃銷金袋
按周禮地官掌職曰凡邦國之使節山國用虎節
土國用人節澤國用龍節皆金也又按釋名曰節
為號令賞罸之節釋名節毛上下相重取象竹節
漢節以竹為之柄長八尺以旄牛尾為其毦三重
宋會要云黑漆竿上施圓盤周綴紅絲拂八層黃
繡龍袋籠之元制如麾八層韜以黃羅雲龍袋
今制與宋同
按宋祁筆記曰國朝有骨朵子直衛士親近者予
嘗脩日歷曾究其義關中人謂腹之大者為胍&KR1975;
俗因謂杖頭大者亦為胍&KR1975;後訛為骨朵(從平聲)胍
&KR1975;音孤突武經曰骨朵二色曰蒺䔧曰蒜頭以鐵
若木為大首元制以朱漆棒首貫以金塗銅鎚又
有列絲骨朵制如骨朵加紐絲文今制朱漆竿為
柄下用金飾上貫骨朵
按交椅漢靈帝時景師所造元以木為椅銀飾之
塗以黃金今制木胎渾金飾之中倚為鈒花雲龍
餘皆金釘装釘上陳緋綠織金褥四角各垂紅絲
&KR0008;結帉錔踏制四方中為鈒花盤龍餘用金釘装
釘
按周禮條狼氏掌執鞭以趨辟王出入則夾道又
朝士掌帥其屬以鞭呼趨且辟禁慢期錯立族談
者晉中朝大駕有執鳴鞭之制歴代因之宋以紅
絲為鞭元制鞭以綠為柄梅紅絲為之梢用黃茸
而漬以蠟今制以黃絲為鞭梢漬以蠟
按晉王衍執玉麈尾與手同色拂子者麈尾之類
也王導麈尾銘所謂拂穢静暑蓋其用也又張敞
晉東宫舊事曰太子有白毦拂二宋宫中導從有
執紅絲拂二人而不言其制元以紅氂牛尾為之
金塗木柄今制以紅絲拂為心上以素氂牛尾籠
之銜以金龍首以木為柄畫以金龍紋柄末紫絲
結帉錔
按漢武之世孔安國為侍中以其儒者特聽掌御
唾壺朝士榮之魏武上雜物疏曰御雜物用有純
金唾壺一枚漆圓油唾壺四枚交州雜記事曰太
康四年臨邑王范熊獻紫水精唾壺一口青白水
精唾壺各二口宋宫中導從有紫衣執金唾壺一
人而不言其制元唾壺唾盂皆以銀為之有蓋塗
以金今制皆以黃金為之壺小口巨腹蓋大如腹
盂圓形如缶盖僅掩口下有盤俱為龍紋
水盆古之洗也儀禮曰設洗於阼階東南三禮圖
曰洗高三尺口徑尺五寸天子黃金飾元以黃金
塗銀為之今制純用黃金寬緣平底列瓣俗謂芙
蓉樣者緣底俱鈒花為飾
按張敞晉東宫舊事曰太子初拜有塗金銀澡罐
一并青絲三合繩長二尺五寸宋宫中導從有紫
衣執金罐器一人而不言其制元有水瓶而無水
罐今制以黃金為之有盖有提小口巨腹通用鈒
花為飾
按韻會曰合子盛物器名漢劉向有合賦宋元嘉
起居注曰阜朗有金縷合二枚銀縷合二枚宋宫
中導從有捧龍腦合二人元制以銀為合徑七寸
塗黃金鈒雲龍於上今制以黃金為圓合盖鈒以
龍紋底周圍鈒花為蓮瓣
按西京雜記曰長安巧工丁緩者作卧褥香爐本
出防風其法後絶至緩更為之為機環轉運而爐
體常平事物紀原云即今香毬是也宋宫中導從
有女冠二人執香爐香盤元制以銀為座上插蓮
花爐爐上罩以圓毬鏤絪緼旋轉文于上黃金塗
之今制以黃金為圓爐大口細頸巨腹三足飾以
鈒花有盖為蹲龍形二飛鳳為耳附兩旁
明集禮卷四十四
