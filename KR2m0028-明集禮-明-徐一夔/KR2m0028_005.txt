明集禮卷三
吉禮第三
祭地
總叙
三代祭地之禮見於經傳者夏以五月商以六月周人
以夏日至禮之於澤中方丘盖王者事天明事地察故
冬至報天夏至報地所以順隂陽之義也祭天於南郊
之圜丘祭地於北郊之方澤所以順隂陽之位也然先
王親地有社存焉禮曰享帝於郊祀社於國又曰郊所
以明天道社所以神地道又曰郊社所以事上帝又曰
明乎郊社之禮或以社對帝或以社對郊則祭社乃所
以親地也書曰敢昭告于皇天后土左氏曰戴皇天履
后土則古者亦命地祇為后土矣曰地祇曰后土曰社
皆祭地也此三代之正禮而釋經之正說自鄭玄惑於
緯書而謂夏至於方丘之上祭崑崙之祇七月於泰折
之壇祭神州之祇析一事為二事後世宗之一歲二祭
自漢武用祠官寬舒議立后土祠於汾隂脽上禮如祀
天而後世又宗之於北郊之外仍祠后土元始間王莽
奏罷甘泉泰畤復長安南北郊以正月上辛若丁天子
親合祀天地於南郊而後世又因之多合祭焉皆非禮
經之正義矣由漢歷唐千餘年間親祀北郊者唯魏文
帝之太和周武帝之建德隋高祖之開皇唐玄宗之開
元四祭而已宋元豐中議專祭北郊故政和中專祭者
凡四南渡以後則惟行攝祀而已元皇慶間議夏至專
祭地未及施行國朝以夏至日親祀皇地祇于方丘其
歷代儀文之詳列于左方
壇壝
祭法曰瘞埋於泰折泰折封土祭地之處折曲也言方
丘之形四方曲折象地秦祀后土於高山之下命曰畤
漢武於澤中方丘立后土五壇壇方五丈高六尺又於
脽上立后土宫宫曲入河名曰太一旦丘東漢北郊在
洛陽城北四里為方壇四陛中營外營隋方丘於宫城
北十四里丘再成成高五尺下成方十丈上成方五丈
唐夏至祭皇地祇於方丘其長安壇在宫城北十四里
洛陽壇在徽安門外道東一里其壇再成下成方十丈
上成方五丈八陛立冬後祭神州地祇於郊其壇長安
在光化門外黑帝壇之西洛陽在徽安門外道東一里
高五尺周四十八步宋熙寧祀儀祭皇地祇壇八角三
成每等高四尺上闊十六步設八陛上等陛廣八尺中
等陛廣一丈下等陛廣一丈二尺三壝每壝各二十五
步神州地祇壇廣四十八步高五尺兩壝每壝二十五
步元方丘之制未及施行國朝方丘壇制第一層壇面
闊六丈高六尺四出陛南面陛闊一丈八級東面北面
西面陛俱闊八尺八級第二層壇面四圍皆闊二丈四
尺高六尺四出陛南面正陛闊一丈二尺八級東北西
陛俱一丈八級壝去壇一十五丈高六尺正南靈星門
三正東西北靈星門各一周圍以牆面各六十四丈正
南又靈星門三正東北西又靈星門各一庫房五間在
外牆北靈星門外以藏龍椅等物厨房五間宰牲房三
間天池一所在外牆西靈星門外西南隅齋次一所在
外靈星門外之東(闕)間在外靈星門外之西浴室在
東齋次之中
瘞坎
爾雅祭地曰瘞埋瘞埋謂瘞繒埋牲也盖隂祀自血始
故瘞血以致神不可不在先及致神矣方有事焉至於
禮畢則以牲幣之屬而瘞之然後為禮之終也後齊為
瘞坎於壇之壬地中壝之外廣深一丈二尺唐瘞坎在
内壝之外壬地方深取足容物南出陛宋開瘞坎於子
階之北壬地國朝瘞坎在外壝壬地其瘞牲體周人瘞
血漢用首及左髀東晉用脅之九箇唐用首宋用左髀
國朝用周制先瘞血其祭畢奉牲幣祝饌而埋之
神位版
漢以前祭地神位版無考魏明帝題曰皇皇后地梁武
時題曰后地而不見其制唐題曰皇地祇配帝曰太祖
景皇帝其神版皆以黃金飾木鏤青為字其從祀神位
則用朱漆金字宋如唐制元皇地祇位版用青漆金字
國朝正位題曰皇地祇配帝題曰仁祖淳皇帝位版並
黃質金字從祀題曰五嶽之神四海之神四瀆之神五
鎮之神神位版並赤質金字
配位
配地之神周禮無文鄭玄以孝經緯云后稷為天地主
則后稷配天南郊亦當配地北郊矣其說無據至漢平
帝用王莽之說以吕太后配光武時改薄太后為高皇
后以配後魏道武以神元竇后配則愈不經矣隋始改
用太祖武元皇帝配唐高祖時以景皇帝配貞觀中以
高祖配宋初以四祖迭配皇地祇太宗時以宣祖太祖
更配其後惟以太祖配國朝洪武三年五月二十日親
祀北郊奉皇考仁祖淳皇帝配
從祀
春秋公羊傳曰天子祭天地有方望之事無所不通方
望者謂因郊祀望祭四方之山川也漢元始中用王莽
議祭地地理山川皆從光武祀北郊地理羣神從祀皆
在壇下(其目之詳見郊天從祀中)隋以神州迎州冀州戎州拾州柱
州宫州咸州揚州及九州山川林澤丘陵墳衍原隰皆
從祀唐從祀以神州五方嶽鎮海瀆山林川澤丘陵墳
衍原隰宋以神州地祇五嶽五官五行之神祀於壇之
第一等四海四瀆五鎮於壇之第二等崑崙五山五林
五川五澤於壇之第三等五陵五墳五衍五原五隰於
内壝之内元合祭天地于圜丘亦不及嶽瀆山川之從
祀國朝惟以五嶽五鎮四海四瀆四位從祀方丘
神席
周人祀地席用蒲越藁秸漢以莞簟唐麟德中正位及
神州加用黃褥配帝以紫餘從祀以莞開元中正位仍
用藁秸配帝以莞神州地祇以藁秸五鎮以下用莞宋
景德中席乂加褥正位以黃配位以緋元豐中復撤去
惟用藁秸及莞元皇地祇用席褥國朝用龍椅龍案錦
坐褥配位同從祀神位並設于案不設席
祝冊
祝册之制見祀天篇唐祀地祝文曰嗣天子臣某敢昭
告于皇地祇乾道運行日躔北至景風應序離氣效時
嘉承至和肅若舊典敬以玉帛犧齋粢盛庶品備兹祇
瘞式表誠慤高祖神堯皇帝配神作主尚享配帝祝文
曰孝孫皇帝臣某敢昭告于高祖神堯皇帝時惟夏至
肅敬訓典用祇祭于皇地祇惟高祖德叶二儀道兼三
統禮膺光配敢率舊章謹以制幣犧齋粢盛庶品肅雍
明薦作主侑神尚享元祝文並缺國朝洪武元年五月
十四日夏至親祀方丘祝文曰(闕)
洪武三年五月二十四日親祀方丘正位祝
文曰時當夏至萬物咸亨用遵彝典謹率臣僚以玉帛
犧齊粢盛庶品奉兹瘞祀皇考仁祖淳皇帝配神作主
尚享配位祝文曰時當夏至萬物咸亨謹率臣僚恭祀
皇地祇奉以玉帛犧齊粢盛庶品用修典禮伏惟敬慎
瞻仰永為配位尚享
祭器
唐方丘設皇地祇太尊二犧尊二山罍二在壇上象尊
二壺尊二山罍四在壇下配帝設著尊二犧尊二象尊
二山罍二在壇上於皇地祇酒尊之東其從祀神州太
尊二籩十豆十俎二豋槃簠簋爵各一嶽鎮海瀆各山
尊二山林川澤各蜃尊二丘陵墳衍原隰槪尊各二籩
豆各二俎爵簠簋各一宋設皇地祇太尊五山尊五以
為酌尊在壇上設太尊二山尊二著尊二犧尊二象尊
二壺尊六以為設尊在壇下籩豆各十二簠簋各二登
俎各一配帝同皇地祇其第二成從祀山尊二每方各
犧尊二每位各籩豆十俎二豋槃簠簋爵坫各一内壝
從祀每方蜃尊二散尊二每位籩豆各二俎尊簠簋豋
各一元不祭方丘其圜丘皇地祇位設太尊二著尊二
犧尊二山罍二各有坫加勺羃籩十二豆十二豋三鉶
三簠二簋二俎七篚一沙池一香奩一香案一祝案一
皆有衣設而不酌者象尊二壺尊二山罍四各有坫羃
配帝位著尊二犧尊二象尊二山罍二皆有坫加勺羃
籩十二豆十二豋三鉶三簠二簋二俎七篚一沙池一
香鼎一香奩一香案一皆有衣設而不酌者犧尊二壺
尊二山罍四各有坫加羃馬潼三器各設尊所
之首加羃勺國朝設皇地祇太尊二著尊一犧尊一山
罍一於壇上皆有勺有羃有坫設太尊一山罍一於壇
下有坫有羃配帝同其從祀則設五嶽四海著尊二犧
尊二於左設五鎮四瀆著尊二犧尊二於右上帝及配
帝籩豆各十有二簠簋各二豋盤篚各一牲案各一爵
坫各三沙池香案各一其從祀則籩豆各十簠簋各二
牲案各一爵坫沙池香案各一
禮神之玉
周禮大宗伯以黃琮禮地盖禮神者必象其類琮方象
地形黃象地色也典瑞又曰兩圭有邸以祀地兩圭者
象地數二也說者曰黃琮用於求神之時兩圭有邸用
於薦獻之時所以不同鄭玄乃謂黃琮理崑崙神兩圭
有邸祀北郊神州之神其說謬矣唐方丘用黃琮神州
用兩圭有邸宋制同之元地祇用黃琮國朝方丘正位
用黃琮
帛
周制禮地祇之幣以黃秦漢以下其色無考唐方丘正
配位及神州之幣皆用玄嶽瀆以下從祀之幣各從方
色宋方丘正配位幣以黃神州幣以黑嶽瀆以下從祀
之幣各從方色元地祗用黃幣國朝方丘正位幣仍以
黃從祀幣各從方色配位帛用白
牲
周禮祭地之牛角繭栗又曰隂祀用黝牲毛之鄭玄謂
方丘崑崙神用黃犢神州地祇用黝犢其說不見於經
漢祠后土於澤中方丘為五壇壇一黃犢光武北郊正
配位用犢各一五嶽共用牛一四瀆共牛一羣神共牛
二後魏正配位共用玄牡一五嶽等共用牛一隋方丘
正配位用黃犢二神州以下用方色犢一九州山海墳
衍等加羊豕各九唐正配位用黃犢二神州黝犢一嶽
鎮以下加羊豕各五宋用(闕)犢二羊五豕五元地祇用
黃犢一國朝用黃犢二從祀嶽鎮海瀆各用純色犢一
樂舞
周禮太司樂大合樂分樂乃奏太簇歌應鐘舞咸池以
祭地祇六樂者一變而致川澤之祇再變而致山林之
祇三變而致丘陵之祇四變而致墳衍之祇五變而致
土祇凡樂函鐘為宫太簇為角姑洗為徵南宫為羽靈
鼓靈鼗絲竹之管空桑之琴瑟咸池之舞夏日至於澤
中之方丘奏之若樂八變則地祇皆出可得而禮矣周
頌昊天有成命之詩郊祀天地之樂歌也兩漢而下之
樂見祀天篇唐祀方丘迎神奏順和之樂以函鐘為宫
太簇為角姑洗為徵南吕為羽作文舞之舞樂舞八成
止奠玉幣登歌作肅和之樂以應鐘之均迎俎奏雍和
之樂以太簇之均酌獻奏壽和之樂送神奏舒和之樂
武舞作樂舞六成止宋降神作宜安之樂迎神作寧安
之樂廣生儲佑之舞八成止奠玉帛登歌作嘉安之樂
酌獻登歌作光安之樂讀冊訖登歌作英安之樂皇帝
還小次簾降文舞退武舞進作文安之樂亞獻作隆安
之樂厚載凝福之舞飲福作禧安之樂徹豆登歌作成
安之樂送神作寧安之樂元合祭天地酌獻地祇奏太
吕宫隆成之曲國朝方丘迎神奏中和之曲奠玉幣奏
肅和之曲奉俎奏凝和之曲初獻奏壽和之曲亞獻奏
豫和之曲終獻奏禧和之曲徹豆奏雍和之曲送神奏
安和之曲望瘞奏時和之曲其盥洗升降飲福受胙俱
不奏樂
祭服
祀地之服經無明文鄭注亦嘗及之賈公彦以為當同
祭天之禮服大裘杜氏通典亦同其說長孫無忌則謂
周郊祀被衮以象天戴冕藻十有二旒月令孟冬天子
始裘冬至報天服裘可也夏至如之何可以服裘祭地
惟當服衮章耳然終唐之世卒用大裘宋元豐間陸佃
以為冬祀昊天中裘而衣衮夏祀地祇當去裘服衮以
順時序紹聖間又用黃裳言北郊盛暑之月難用裌服
依衮冕制度改用單衣信齋楊氏曰賈杜服裘之言特
未嘗深考其故豈有夏至陽極之月而可服大裘哉遂
使後世因是而廢北郊之禮斯言啟之也惟長孫無忌
之言信而有證矣國朝夏至祭地皇帝服衮冕其侍祠
服亦如祀天禮
酒齊
唐正位太尊實泛齊著尊實醴齊犧尊實盎齊壺尊實
沉齊山罍實三酒配位著尊實泛齊犧尊實醴齊象尊
實盎齊山罍實清酒從祀太尊者實醴齊象尊者實緹
齊壺尊者實沉齊槪尊者實清酒散尊者實昔酒齊加
明水酒加玄酒以為上尊宋正配位太尊實泛齊山尊
實醴齊以為酌尊太尊實泛齊山尊實醴齊著尊實盎
齊犧尊實緹齊象尊實沉齊壺尊實三酒並設而不酌
從祀太尊著尊者實以泛齊犧尊象尊者實以醴齊壺
尊槪尊散尊者實以三酒齊皆加明水酒皆加玄酒並
實於上尊元正位太尊實泛齊著尊實醴齊犧尊實盎
齊配位著尊實泛齊犧尊實盎齊象尊實醴齊從祀並
酌太尊之泛齊齊皆加明水酒皆加玄酒並實於上尊
國朝正配位太尊實泛齊醴齊著尊實盎齊犧尊實緹
齊山罍實昔酒在壇上太尊實沉齊山罍實事酒清酒
在壇下從祀著尊實醴齊盎齊犧尊實事酒
粢盛
唐祭地正配位簠實以稷簋實以稻從祀同宋正配位
簠實以黍稷簋實以稻粱從祀簠實以黍簋實以稻元
正配位簠實以黍稷簋實以稻粱從祀簠實以黍簋實
以稻國朝正配位從祀並簠實以黍稷簋實以稻粱
籩豆之實
唐宋祭地其籩豆之實禮同祀天國朝方丘正配位籩
各實以鹽藁魚棗栗榛菱芡鹿脯黑餅白餅糗餌粉粢
豆各實以韭葅醓醢菁葅鹿醢芹葅兔醢筍葅魚醢脾
析葅豚拍&KR1246;食糝食從祀籩減糗餌粉粢豆減&KR1246;食糝
食
褥位
國朝用緋同郊天禮
車旂
同祀天禮
執事人員
唐宋祭方丘其執事人員禮同祀天國朝設皇帝大次
皇太子幕次官二人掃除壇上下官一人御史監掃除
二人灑掃齋舍神厨官二人設饌幔官二人設皇地坁
仁祖淳皇帝龍椅龍案從祀神席官一人設御位皇太
子位官二人設燔柴官二人設分獻及文武官諸執事
官版位官二人設儀仗官二人設庭燎墳燭官二人設
牲榜省牲位及割牲官二人宰牲十五人掌鼎鑊視滌
濯官二人協律郎一人舞士一人樂生一人舞生一人
撰祝書祝官各一人讀祝兼捧祝官一人導駕官奏禮
官六人導引皇太子官四人分獻官執事八人引陪祭
官執事四人糾儀御史四人奉爵官六人捧幣官六人
司香官六人掌祭官十二人舉飲福案官二人進福酒
官一人進俎官二人授胙執事官一人司御洗捧&KR1250;一
人進巾一人司分獻罍洗各酌水二人進巾二人司御
盥洗酌水一人進巾一人司分獻盥洗位酌水一人進
巾一人司御酒尊所官一人司分獻酒尊所各二人進
正配位饌官六人舉案齋郎十二人舉從祀饌案四十
八人
陳設
漢唐以来方丘陳設一如圜丘國朝設皇帝大次於外
壝之東其禮亦准祀天之儀於祀前一日有司掃除壇
上下開瘞坎設皇太子幕次于大次之右祭前一日設
省牲位于内壝之東門外設樂懸於壇下之南設正位
於壇第一層之北正中配位於壇上之東設五嶽五鎮
四海四瀆位於壇第二層五嶽四海在東五鎮四瀆在
西設正配位著尊(闕)於壇上設尊(闕)於壇下玉幣篚位
次之又設五嶽四海酒尊(闕)於神座之左幣篚位次之
設五鎮四瀆酒尊(闕)於神座之右幣篚位次之設正配
位籩十二於神位之左豆十二於神位之右簠簋各二
登一在籩豆之間俎一在簠簋之前香燭案在俎之前
爵坫沙池在香案之前設五嶽五鎮四海四瀆籩十在
左豆十在右簠簋各二登一在籩豆之間俎一在簠簋
之前香燭案在爼之前爵坫沙池在香燭案之前又設
御盥洗位于壇之東分獻官盥洗位于樂懸之東西設
御褥位于壇之南設皇太子褥位于御位之右設分獻
官于御位之南文武陪祭官於分獻官之南讀祝官於
神之右司尊司洗捧幣捧爵各於其所設望瘞位于壇
東南
告天下神祇
國朝祀前十日設天下神祇位於方丘之壇東西向以
酒脯祭之祝文曰某年某月某日皇帝將有事于方丘
咨爾百神克相祀事北郊祀畢復以籩豆簠簋羊豕各
六即壇以祭祝文曰皇帝謹遣某官某致祭于天下神
祇
齋戒
周制大祀散齋七日致齋三日唐散齋四日致齋三日
元散齋四日致齋三日國朝散齋七日致齋三日致齋
第一日百官朝服親受誓戒於御前如祀天禮
省牲器
唐宋以来方丘省器之儀如圜丘國朝因之並同祀天
禮
飲福
方丘三獻禮畢飲福受胙儀及贊詞並同祀天禮
齋宫
宋元符間詔方丘郊宫舊設幕帟其費不貲宜依圜丘
故事易以齋宫正殿曰厚德便殿曰受福曰坤珍曰道
光亭曰承休其大内門曰廣禋東偏門曰東秩西偏門
曰正平正東門曰含光正西門曰咸亨正北門曰至順
南門裏大殿門曰厚德東曰左景華西曰右景華國朝
洪武二年十二月詔太常禮部議築齋宫于方丘之側
告廟
同祀天篇
樂
協律郎一人幞頭紅羅袍荔枝帶皂靴手執麾
旛
樂生六十二人服緋袍展脚幞頭革帶皂靴
樂器
編鐘十六編磬十六
琴十瑟四
摶拊四敔一
柷一塤四
箎四簫四
横笛笙八
應鼓一
舞
舞士一人幞頭紅羅袍荔枝帶皂靴手執節
舞生一百二十八人
文舞六十四人
引舞二人各執羽籥服紅袍展脚幞頭革
帶皂靴
舞生六十二人服紅袍展脚幞頭革帶皂
靴手執羽籥
武舞六十四人
引舞二人各執干戚服緋袍展脚幞頭革
帶皂靴
舞生六十二人服緋袍展脚幞頭革帶皂
靴手執干戚
方丘樂章
迎神樂奏中和之曲
坤德博厚物資以生承天時行光大且寧穆穆皇祇功
林南姑黃黃南姑林南林姑太林太南黃黃南太黃太
化順成来御方丘嚴恭奉迎
黃南黃林姑南林太黃姑林
奠玉幣樂奏肅和之曲
地有四維大琮以方土有正色制幣以黃敬存於中是
黃林南黃林太南黃黃南姑林太黃太姑林姑南林太
薦是將奠之几筵臨鑒洋洋
黃南林林姑黃太南林太黃
奉俎樂奏凝和之曲
奉時純牡其牡童犢烹鼎旣嚴登俎維肅升壇昭薦神
黃林姑黃黃林南林林姑黃太林黃太黃黃南林姑黃
光下燭眷佑邦家報效惟篤
南姑林太黃姑太姑林太黃
初獻樂奏壽和之曲
午為盛陽隂德初萌天地相遇品物光榮吉日令辰明
林南黃太林南林太黃南林太黃太南林太林南太黃
祀攸行進以醇醴展其潔清
南林太太林南林黃太南林
亞獻樂奏豫和之曲
至廣無邊道全持載山嶽所憑海瀆咸頼民資水土旣
林黃姑太林南林太黃南太林黃太黃林太林南黃林
安且泰酌酒揭虔功德惟大
南林太林太南林姑太南林
終獻樂奏熙和之曲
庸眇之資有此疆宇匪臣攸能仰承佑助恩崇父母臣
林太南林太林太黃太林南林黃太南林太林黃太黃
歡鼓舞八音宣揚疉侑明醑
南林太黃林南林黃太南林
徹豆樂奏雍和之曲
牲牷在俎籩豆有實臨之□饗匪惟飲食登歌乃徹薦
黃林太黃黃南姑林南林黃太林太南黃太黃大姑林
獻爰畢執事奉承一其嚴慄
姑黃林林姑黃太姑林太黃
送神樂奏安和之曲
神化無方妙用難量其功顯融其祀悠長颷輪云旋龍
黃南太黃林姑黃林林姑黃太林黃太黃黃南林姑黃
控鸞翔拜送稽首瞻禮餘光
林南林林姑黃太林黃太黃
望瘞樂奏時和之曲
牲體制幣餕饌惟馨瘞之于坎以達坤靈奉神于隂典
黃南姑黃姑林南林南黃南姑姑林姑黃姑林黃林姑
禮是程企而望之厚壤寬平
太南黃姑林黃太黃南太黃
國朝皇帝夏至親祀方丘儀注
齋戒前期皇帝散齋四日致齋三日陪祀官執事官
並齋七日
告天下神祇散齋第五日於方丘壝外之東設壇置
天下神祇位西向具酒脯祭告
省牲先祭二日設皇帝大次于壝外東門内道北南
向省牲位於内壝東門外先祭一日導駕官導引車駕
詣大次太常卿奏中嚴皇帝服皮弁服太常卿奏外辦
導駕官同太常卿導引皇帝詣省牲位執事者各執事
廪犧令率其屬牽牲自東西行過御前省訖牽牲詣神
厨執事者取毛血實于豆太常卿奏請詣神厨導駕官
同太常卿導引至神厨太常卿奏請視鼎鑊請視滌濯
遂烹牲導駕官同太常卿導引皇帝還太次
陳設先祭一日陳設如圖儀
鑾駕出宫前一日太常寺告示文武官具朝服乘馬
導從兵馬司灑掃御道侍儀催整班行和聲郎備樂金
吾衛備兵仗拱衛司備儀仗車輅典牧所備仗馬至日
擊鼓初嚴内使監陳御輿於謹身殿前南向拱衛司設
繖扇擎執于御輿之左右設黃麾仗於丹墀中道之東
西設玉輅於奉天門外正中南向和聲郎設樂于午門
外金吾衞陳仗于午門外近南東西相向陳金鼓隊於
雲集街橋南東西相向舍人催文武官各具朝服擊鼓
二嚴侍儀版奏中嚴舍人引文武官分立於雲集街橋
北文東武西擊鼓三嚴侍儀奏外辦皇帝御謹身殿御
用監令跪奏服冕服興皇帝服冕服訖侍儀奏請升輿
皇帝升輿侍儀同導駕官導引御輿至丹墀儀仗前導
至奉天門外侍儀跪奏降輿皇帝降輿侍儀奏升輅皇
帝升輅侍儀跪取旨勅文武官上馬舍人傳旨勅文武
官上馬文武官上馬訖侍儀跪奏進發玉輅進發前金
鼔隊分左右行次旗仗分左右行次百官前導分左右
行次護衛次仗馬次儀仗次侍儀導駕官次將軍次内
使擎執各分左右行次内使監拱衛司光禄寺御用監
官扈從於玉輅之後次鼔吹次旗幟次兵仗各後扈從
駕將至兵仗周衛於大次文武官下馬侍立於御道之
左右金鼓仗馬大樂儀仗分列於大次之南東西相向
駕至大次前回輅侍儀跪奏降輅皇帝降輅侍儀與導
駕官導引皇帝入大次侍儀跪取旨勅文武官各還齋次
正祭祭日清晨太常少卿率執事者各實尊罍籩
豆豋俎簠簋又實幣于篚加玉置于酒尊所祝版置于
皇地祇配帝位之右樂生舞生入就位諸執事入就位
太常卿奏請中嚴皇帝服衮冕太常卿奏外辦導駕官
同太常卿導引皇帝自左南門入至位北向立
迎神贊禮唱迎神協律郎跪俛伏舉麾奏中和之曲
贊禮唱瘞毛血郊社令瘞毛血(樂六成止)贊禮唱請行禮太
常卿奏有司謹具請行事奏鞠躬拜興拜興平身皇帝
鞠躬拜興拜興平身贊禮唱皇太子以下在位官皆再
拜傳贊唱鞠躬拜興拜興平身皇太子以下皆鞠躬拜
興拜興平身
奠玉帛贊禮唱奠玉幣太常卿奏請詣盥洗位導駕
官同太常卿導引皇帝詣盥洗位太常卿贊盥曰前期
齋戒今晨奉祭加其清潔以對神明太常卿奏搢圭皇
帝搢圭司執洗者奉盥進巾太常卿奏盥手帨手出圭
皇帝盥手帨手出圭太常卿奏請升壇贊曰神明在上
整肅威儀升自午陛太常卿奏請詣皇地祇神位前司
玉幣者奉玉幣以俟協律郎跪俛伏舉麾奏肅和之曲
導駕官同太常卿導引皇帝至神位前北向立太常卿
奏跪搢圭皇帝跪搢圭司香官舉香跪進于皇帝之左
太常卿奏上香上香三上香皇帝上香上香三上香司
玉幣者奉玉幣跪進于皇帝之右皇帝受玉幣奠于皇地
祇神位前太常卿奏出圭鞠躬拜興拜興平身皇帝出圭
鞠躬拜興拜興平身(樂止)太常卿奏請詣仁祖淳皇帝神位
前導駕官同太常卿導引皇帝至神位前太常卿奏跪搢
圭皇帝跪搢圭司香官奉香跪進于皇帝之左太常卿奏
上香上香三上香皇帝上香上香三上香司幣者奉幣跪
進于皇帝之右皇帝受幣奠于仁祖淳皇帝神位前太常
卿奏出圭鞠躬拜興拜興平身皇帝出圭鞠躬拜興拜興
平身太常卿奏復位導駕官同太常卿導引皇帝復位
進熟贊禮唱進俎齋郎舉俎至壇前進俎官舉俎升
自午陛協律郎跪俛伏舉麾奏凝和之曲導駕官同太
常卿導引皇帝至皇地祇神位前太常卿奏搢圭皇帝
搢圭進俎官以俎進于皇帝之右皇帝以俎奠于皇地
祇神位前太常卿奏出圭皇帝出圭導駕官同太常卿
導引皇帝至仁祖淳皇帝神位前太常卿奏搢圭皇帝
搢圭進俎官以俎進于皇帝之右皇帝以俎奠于仁祖
淳皇帝神位前太常卿奏出圭皇帝出圭太常卿奏復
位導駕官同太常卿導引皇帝復位
初獻贊禮唱行初獻禮太常卿奏行初獻禮請詣爵
洗位導駕官同太常卿導引皇帝至爵洗位太常卿奏
搢圭皇帝搢圭執爵官以爵進皇帝受爵滌爵拭爵以
爵授執爵官執爵官又以爵進皇帝受爵滌爵拭爵以
爵授執爵官太常卿奏出圭皇帝出圭太常卿奏請詣
酒尊所導駕官同太常卿導引皇帝升壇至酒尊所太
常卿奏搢圭皇帝搢圭執爵官以爵進皇帝執爵司尊
者舉羃酌泛齋皇帝以爵授執爵官太常卿奏出圭皇
帝出圭太常卿奏請詣皇地祇神位前協律郎跪俛伏
舉麾奏夀和之曲武功之舞導駕官同太常卿導引皇
帝至皇地祇神位前太常卿奏跪搢圭皇帝跪搢圭司
香官奉香跪進于皇帝之左太常卿奏上香上香三上
香皇帝上香上香三上香執爵官奉爵跪進于皇帝之
右皇帝受爵太常卿奏祭酒祭酒三祭酒奠爵皇帝祭
酒祭酒三祭酒奠爵(樂舞止)太常卿奏出圭皇帝出圭讀
祝官取祝版於神右跪讀訖(樂舞作)太常卿奏俯伏興平
身稍後鞠躬拜興拜興平身皇帝俯伏興平身稍後鞠
躬拜興拜興平身(樂舞止)太常卿奏請詣酒尊所導駕官
同太常卿導引皇帝至酒尊所執爵官以爵進皇帝受
爵司尊者舉羃酌泛齊以爵授執爵官太常卿奏請詣
仁祖淳皇帝神位前導駕官同太常卿導引皇帝至神
位前太常卿奏跪搢圭皇帝跪搢圭司香官奉香跪進
于皇帝之左太常卿奏上香上香三上香皇帝上香上
香三上香執爵官奉爵跪進于皇帝之右皇帝受爵太
常卿奏祭酒祭酒三祭酒奠爵皇帝祭酒祭酒三祭酒
奠爵太常卿奏出圭皇帝出圭讀祝官取祝版于神位
之右跪讀訖大常卿奏俯伏興平身稍後鞠躬拜興拜
興平身皇帝俯伏興平身稍後鞠躬拜興拜興平身太
常卿奏請復位導駕官同太常卿導引皇帝復位
亞獻贊禮唱行亞獻禮太常卿奏行亞獻禮請詣爵
洗位導駕官同太常卿導引皇帝至爵洗位太常卿奏
搢圭皇帝搢圭執爵官以爵進皇帝受爵滌爵拭爵以
爵授執爵官執爵官又以爵進皇帝受爵滌爵拭爵以
爵授執爵官太官卿奏出圭皇帝出圭太常卿奏請詣
酒尊所導駕官同太常卿導引皇帝升壇至酒尊所太
常卿奏搢圭皇帝搢圭執爵官以爵進皇帝受爵司尊
者舉羃酌醴齊皇帝以爵授執爵官太常卿奏出圭皇
帝出圭太常卿奏請詣皇地祇神位前協律郎跪俛伏
舉麾奏豫和之曲文德之舞導駕官同太常卿導引皇
帝至神位前太常卿奏跪搢圭皇帝跪搢圭執爵官奉
爵跪進于皇帝之右皇帝受爵太常卿奏祭酒祭酒三
祭酒奠爵皇帝祭酒祭酒三祭酒奠爵太常卿奏出圭
俯伏興平身稍後鞠躬拜興拜興平身皇帝出圭俯伏
興平身稍後鞠躬拜興拜興平身(樂舞止)太常卿奏請詣
酒尊所導駕官同太常卿導引皇帝至酒尊所執爵官
以爵進皇帝受爵司尊者舉羃酌醴齊皇帝以爵授執
爵官太常卿奏請詣仁祖淳皇帝神位前導駕官同太
常卿導引皇帝至神位前太常卿奏跪搢圭皇帝跪搢
圭執爵官奉爵跪進于皇帝之右皇帝受爵太常卿奏
祭酒祭酒三祭酒奠爵皇帝祭酒祭酒三祭酒奠爵太
常卿奏出圭俯伏興平身稍後鞠躬拜興拜興平身皇
帝出圭俯伏興平身稍後鞠躬拜興拜興平身(樂舞止)太
常卿奏復位導駕官同太常卿導引皇帝復位
終獻贊禮唱行終獻禮太常卿奏行終獻禮請詣爵
洗位導駕官同太常卿導引皇帝至爵洗位太常卿奏
搢圭皇帝搢圭執爵官以爵進皇帝受爵滌爵拭爵以
爵授執爵官執爵官又以爵進皇帝受爵滌爵拭爵以
爵授執爵官太常卿奏出圭皇帝出圭太常卿奏請詣
酒尊所導駕官同太常卿導引皇帝升壇至酒尊所太
常卿奏搢圭皇帝搢圭執爵官以爵進皇帝受爵司尊
者舉羃酌盎齊皇帝以爵授執爵官太常卿奏出圭皇
帝出圭太常卿奏請詣皇地祇神位前協律郎跪俛伏
舉麾奏熙和之曲文德之舞導駕官同太常卿導引皇
帝至神位前太常卿奏跪搢圭皇帝跪搢圭執爵官奉
爵跪進于皇帝之右皇帝受爵太常卿奏祭酒祭酒三
祭酒奠爵皇帝祭酒祭酒三祭酒奠爵太常卿奏出圭
俯伏興平身稍後鞠躬拜興拜興平身皇帝出圭俯伏
興平身稍後鞠躬拜興拜興平身太常卿奏請詣酒尊
所導駕官同太常卿導引皇帝至酒尊所執爵官以爵
進皇帝受爵司尊者舉羃酌盎齊皇帝以爵授執爵官
太常卿奏請詣仁祖淳皇帝神位前導駕官同太常卿
導引皇帝至神位前太常卿奏跪搢圭皇帝跪搢圭執
爵官奉爵跪進于皇帝之右皇帝受爵太常卿奏祭酒
祭酒三祭酒奠爵皇帝祭酒祭酒三祭酒奠爵太常卿
奏出圭俯伏興平身稍後鞠躬拜興拜興平身皇帝出
圭俯伏興平身稍後鞠躬拜興拜興平身太常卿奏復
位導駕官同太常卿導引皇帝復位
分獻贊禮俟行終獻時唱分獻官行禮贊引各引分
獻官詣盥洗位贊搢笏贊盥手司盥者酌水分獻官盥
手贊帨手司巾者以巾進分獻官帨手贊出笏分獻官
出笏贊請詣爵洗位贊引引分獻官至爵洗位贊搢笏
分獻官搢笏執爵官以爵進分獻官受爵滌爵拭爵以
爵授執爵者贊引贊出笏分獻官出笏贊請詣各從祀
神位前贊引引分獻官至神位前贊跪搢笏分獻官跪
搢笏司香者以香跪進于分獻官之左贊引贊上香上
香三上香分獻官上香上香三上香執爵官以爵跪進
于分獻官之右分獻官受爵贊引贊祭酒祭酒三祭酒
奠爵分獻官祭酒祭酒三祭酒奠爵贊引贊出笏俯伏
興平身稍後鞠躬拜興拜興平身分獻官出笏俯伏興
平身稍後鞠躬拜興拜興平身贊引唱復位分獻官復
位
飲福受胙贊禮唱飲福受胙太常卿奏請詣飲福位
導駕官同太常卿導引皇帝升壇至飲福位北向立太
常卿奏鞠躬拜興拜興平身皇帝鞠躬拜興拜興平身
太常卿奏跪搢圭皇帝跪搢圭奉爵官酌福酒跪進于
皇帝之左贊曰惟此酒肴神之所與賜以福慶億兆同
沾皇帝受福酒祭酒飲福酒以爵置于坫奉胙官奉胙
跪進于皇帝之右皇帝受胙以胙受執事者執事者跪
于皇帝之右受胙太常卿奏出圭皇帝出圭太常卿奏
俯伏興平身稍後鞠躬拜興拜興平身皇帝俯伏興平
身稍後鞠躬拜興拜興平身太常卿奏請復位導駕官
同太常卿導引皇帝復位
徹豆贊禮唱徹豆協律郎跪俛伏舉麾奏雍和之曲
掌祭官徹豆贊禮唱賜胙太常卿奏皇帝飲福受胙免
拜贊禮唱皇太子以下在位官皆再拜傳贊唱鞠躬拜
興拜興平身皇太子以下皆鞠躬拜興拜興平身(樂止)
送神贊禮唱送神協律郎跪俛伏舉麾奏安和之曲
太常卿奏鞠躬拜興拜興平身皇帝鞠躬拜興拜興平
身贊禮唱皇太子以下在位官皆再拜傳贊唱鞠躬拜
興拜興平身皇太子以下皆鞠躬拜興拜興平身贊禮
唱祝人取祝幣官取幣詣望瘞位讀祝官取祝奉幣人
取幣掌祭官取饌及爵酒詣瘞坎置戶上(樂止)
望瘞贊禮唱望瘞導駕官同太常卿導引皇帝至望
瘞位贊禮唱可瘞東西面各二人以毛血瘞俟半瘞太
常卿奏禮畢導駕官同太常卿導引皇帝還大次解嚴
鑾駕還宫鹵簿導從如來儀大樂鼓吹振作
明集禮卷三
