明集禮卷十
吉禮十
王國社稷
總叙
周制諸侯為百姓立社曰國社自為立社曰侯社國社
在公宫之右侯社在籍田又周禮凡封其國設其社稷
之壝令社稷之職小司徒凡建邦國立其社稷其壇制
半於天子廣二丈五尺受土各以其方之色冒以黃為
壇皆立樹以表其處又别為石主以象神牲用少牢皆
黝色用黑幣此諸侯祭社稷之禮見於經傳者也漢封
諸侯王見於史者若武帝立子閎為齊王策曰受兹青
社旦為燕王策曰受兹玄社胥為廣陵王策曰受兹赤
社褚少孫曰諸侯始封必受土於天子之社歸立之以
為國社以歲時祀之天子之社五色諸侯封於東方者
取青土封於南方者取赤土封於上方者取黃土各取
其色物褁以白茅封以為社自唐至宋元封建不行故
闕其制
王國祭社稷儀注
齋戒前期王散齋四日于别殿王相府官于寢王致齋
三日于正殿王相府官于公廨省牲先祭二日執事設
王次於北門外道西南向先祭一日典儀典祠導王至
次執事者各執事典儀典祠導省牲于北門南向立執
事者自門東牽牲西行過王前省訖牽牲詣神厨典儀
典祠導王詣神厨視鼎鑊視滌溉訖典儀典祠導王還
次陳設先祭一日典祠恭視社主設太社神位於社壇
上之南北向設太稷神位於稷壇上之南北向后土神
位於社壇上之東西向后稷神位於稷壇上之西東向
設王拜位於壝内當兩壇之北居中南向典祠位于王
之南東西相向典儀位于典祠之南東西相向司禮司
贊二人位于兩壇之北司禮在東司贊在西相向王府
文官陪祭位於王位之西北王相府武官位於王位之
東北引文武官班位於文武官位之東西樂生舞生位
方設於兩壇之北王位之東西樂生居前舞生居後盥
洗位於稷壇東北司盥洗位於盥洗位之後爵洗位於
盥洗位之南司爵洗位于爵洗位之後奉爵位於爵洗
位之前酒尊位於兩壇北陛下太社酒尊在陛之東太
稷酒尊在陛之西篚幣桉位于酒尊所之南奉幣者位
于篚幣之後飲福位于社主之北讀祝位于諸神位之
右籩豆簠簋豋鉶位于神位之前牲桉位于籩豆之前
香燭案於桉之前正祭祭日清晨典祠率執事者各實
尊罍簠簋籩豆豋鉶置幣于案祝版于諸神位之右樂
生舞生入就位諸執事入就位典祠啓王服冕服與典
儀同導王至拜位南向立迎神司禮唱迎神樂工奏(闕)
之曲樂止司禮唱請行禮典祠啓有司謹具請行事
啟鞠躬拜興拜興平身司禮唱在位陪祭官再拜司贊
唱鞠躬拜興拜興平身王與陪祭官鞠躬拜興拜興平
身奠幣司禮唱奠幣典祠啓詣盥洗位典儀典祠導王
至盥洗位典祠啓搢圭王搢圭典祠啓盥手司盥洗者
酌水王盥手訖司巾者以巾進典祠啓帨手王帨手訖
典祠啓出圭玉出圭典祠啓詣太社神位前樂工奏(闕)
之曲奉幣者奉幣前行典祠啓跪搢圭王跪搢圭掌
祭詣案取香跪進于王之左典祠啓上香上香三上香
王三上香訖奉幣者奉幣跪進于王之右王受幣奠于
太社神主前訖典祠啓出圭王出圭啓鞠躬拜興拜興
平身王鞠躬拜興拜興平身樂止典祠啓詣后土勾龍
氏神位前與典儀導啓如前儀訖啓詣太稷神位前與
典儀導啟如前儀訖啓詣后稷神位前與典儀導啓如
前儀訖典祠啓復位與典儀導王復位進熟執事升牲
于俎陳饌幔王奠幣畢復位司禮唱進俎樂工奏(闕)
之曲執事舉俎至太社壇前進俎官以俎升自子陛典
祠啓進俎與典儀導王升壇至太社神主前南向立進
俎官以俎進典祠啓搢圭王搢圭以俎奠于太社神主
前典祠啓出圭王出圭典祠啓詣后土神位前與典儀
導啓如前儀訖進俎官降自酉陛典儀典祠導王降自
子陛詣太稷壇進俎官以俎升自子陛典祠啓搢圭王
搢圭以俎奠于太稷神位前典祠啓出圭王出圭啓詣
后稷神位前與典儀導啓如前儀訖進俎官降自酉陛
典儀典祠導王降自子陛復位初獻司禮唱行初獻禮
典祠啓行初獻禮啓詣爵洗位與典儀導王至爵洗位
典祠啓搢圭王搢圭執爵者以爵進典祠啓受爵王受
爵典祠啓滌爵司盥洗者酌水王滌爵訖典祠啓拭爵
司巾者以巾進王拭爵訖典祠啓以爵授執事者王以
爵授執爵官執事者復以爵進典祠啓受爵王受爵典
祠啓滌爵司盥洗者酌水王滌爵訖典祠啓拭爵司巾
者以巾進王拭爵訖典祀啓以爵授執事者王以爵授
執爵官典祠啓出圭王出圭啓詣太社酒尊所與典儀
導王至酒尊所執爵官奉爵從行典祠啓搢圭王搢圭
司尊者舉羃執爵官以爵進典祠啓受爵王受爵司尊
者酌醴齊畢典祠啓以爵授執事者王以爵授執爵官
執事者復以爵進典祠啓受爵王受爵司尊者酌醴齊
畢典祠啓以爵授執事者王以爵授執爵官執爵者前
行典祠啓出圭王出圭樂工奏(闕)之曲(闕)之舞典
祠啓詣太社神主前與典儀導王至位前典祠啓跪搢
圭王跪搢圭掌祭詣案取香跪進于王之左典祠啓上
香上香三上香王三上香訖執爵官奉爵跪進于王之
右典祠啓受爵祭酒祭酒三祭酒奠爵王受爵三祭酒
奠爵訖樂舞止典祠啓出圭王出圭讀祝官取祝版於
神右西向跪讀訖樂舞作典祠啓俯伏興拜興拜興平
身王俯伏興拜興拜興平身樂舞止典祠啓詣后土氏
神位前與典儀導啓如前儀訖典祠啓詣太稷酒尊所
典儀導王至酒尊所如前儀樂工奏(闕)之曲(闕)之
舞典祠啓詣太稷神位前詣后稷氏神位前皆如詣太
社神位前之儀典祠啓復位與典儀導王復位亞獻司
禮唱行亞獻禮典祠啓行亞獻禮啓詣爵洗位與典儀
導王至爵洗位典祠啓搢圭王搢圭執爵者以爵進典
祠啓受爵王受爵典祠啓滌爵司盥洗者酌水王滌爵
訖典祠啓拭爵司巾者以巾進王拭爵訖典祠啓以爵
授執事者王以爵授執爵官執事者復以爵進典祠啓
受爵王受爵典祠啓滌爵司盥洗者酌水王滌爵訖典
祠啓拭爵司巾者以巾進王拭爵訖典祠啓以爵授執
事者王以爵授執爵官典祠啓出圭王出圭啓詣太社酒
尊所與典儀導王至酒尊所執爵官奉爵從行典祠啓
搢圭王搢圭司尊者舉羃執爵官以爵進典祠啓受爵
王受爵司尊者酌盎齊畢典祠啓以爵授執事者王以
爵授執爵官執爵者復以爵進典祠啓受爵王受爵司
尊者酌盎齊畢典祠啓以爵授執事者王以爵授執爵
官執爵官前行典祠啓出圭王出圭樂工奏(闕)之曲
(闕)之舞典祠啓詣太社神位前與典儀導王至位前
典祠啓跪搢圭王跪搢圭掌祭詣案取香跪進于王之
左典祠啓上香上香三上香王三上香訖執爵官奉爵
跪進于王之右典祠啓受爵祭酒祭酒三祭酒奠爵王
受爵三祭酒奠爵訖典祠啓出圭王出圭啓俯伏興拜
興拜興平身王俯伏興拜興拜興平身樂舞止典祠啓
詣后土氏神位前與典儀導啓如前儀訖典祠啓詣太
稷酒尊所典儀導王至酒尊所如前儀樂工奏(闕)之
曲(闕)之舞典祠啓詣太稷神位前詣后稷氏神位前
皆如詣太社神位前之儀典祠啓復位與典儀導王復
位終獻司禮唱行終獻禮典祠啓行終獻禮與典儀導
啓如亞獻之儀樂工奏(闕)之曲(闕)之舞飲福受胙
司禮唱飲福受胙執事酌福酒舉胙肉典祠啓詣飲福
受胙位與典儀導王至飲福受胙位典祠啓鞠躬拜興
拜興平身王鞠躬拜興拜興平身典祠啓跪搢圭王跪
搢圭執事捧福酒東向跪進于王王受福酒典祠啓飲
福酒王祭酒少許飲福酒以爵置于坫執事官東向跪
進胙于王王受胙以胙授左右左右西向跪受典祠啓
出圭王出圭啓俯伏興鞠躬拜興拜興平身王俯伏興
鞠躬拜興拜興平身典祠啓復位與典儀導王復位徹
豆司禮唱徹豆樂工奏(闕)之曲諸掌祭徹豆樂止司
禮唱賜胙典祠啓王飲福受胙免拜司禮唱陪祭官皆
再拜司贊唱鞠躬拜興拜興平身陪祭官皆鞠躬拜興
拜興平身送神司禮唱送神樂工奏(闕)之曲典祠啓
鞠躬拜興拜興平身司禮唱陪祭官皆再拜司贊唱鞠
躬拜興拜興平身王與陪祭官皆鞠躬拜興拜興平身
樂止望瘞司禮唱望瘞讀祝官取祝奉幣官取幣掌祭
官取饌至瘞坎位樂工奏(闕)之曲典祠啓詣望瘞位
樂止典儀典祠導王至望瘞位坎實半土典祠啓可瘞
啓禮畢典儀典祠導王還次
郡縣社
周制州長以歲時祭祀州社則屬其民而讀法凡州之
大祭祀蒞其事漢光武建武初令郡縣置社稷太守令
長侍祠牲用羊豕惟州所治有社無稷晉元帝令郡縣
各祠社稷于壇唐初用隋制郡縣二仲月並以少牢祭
社玄宗時𠡠諸州社稷壇制方二丈五尺高三尺四寸
出階三等並散齋二日致齋一日郡則刺史為初獻上
佐為亞獻錄事參軍及判司為終獻縣則令為初獻丞
為亞獻主簿尉為終獻每位祭器尊二籩八豆八簋二
簠二俎三用羊豕腊惟正位有幣用黑長丈八尺其祭
社祝文曰惟某年月日某官姓名敢昭告于社神維神
德兼博厚道著方直載生品物含養庶類兹因仲春祗
率常禮恭以制幣犧齊粢盛庶品備兹明薦用伸報本
以后土勾龍氏配神作主尚享(縣祝文以下並用)后土祝文曰
敢昭告于后土氏爰兹仲春厥日維戊敬修常祀薦于
社神惟神功著水土平易九州昭配之義實通祀典謹
以犧齊粢盛庶品式陳明薦作主侑神尚享祭稷祝文
曰敢昭告于稷神惟神播生百榖首兹八政用而不匱
功濟萌黎恭以制幣犧齊粢盛庶品祗奉舊章備兹瘞
禮以后稷棄配神作主尚享后稷祝文曰敢昭告于后
稷氏爰以仲春厥日維戊恭修常禮薦于稷神惟神功
叶稼穡闡修農政允兹從祀用率舊章(餘文同后土)宋制州
縣社壇方二丈五尺高三尺四出陛稷壇如社壇之制
社以石為主其形如鐘長二尺五寸方一尺剡其上培
其下半四門同一壝二十五步壇飾各隨方色上盖以
黃土瘞坎於壇之北壬地南出陛方深取足容物政和
中制新儀以春秋社日致祭設豋歌之樂於壇上正配
位俱用黑幣籩八豆八簠簋各一俎二犧尊三象尊三
在壇上為酌尊大尊三山尊二在神位前著尊二犧尊
二象尊二壷尊六在壇下設而不酌祭官常服閱饌物
視牲充腯以公服行事迎神作寧安之樂八成初獻升
降行止作正安之樂奠幣酌獻作嘉安之樂亞獻終獻
作文安之樂送神作寧安之樂一成元制成宗元貞二
年始定州郡通祀社稷之制以春秋二仲月上戊日牲
用黝色羊豕各一祭器每籩豆各八簠二簋二鉶三俎
三壷尊三不用樂國朝郡縣祭社稷有司俱於本城土
西北設壇致祭壇高三尺四出陛三級方二尺五寸從
東至西二丈五尺從南至北二丈五尺右社左稷社以
石為主其形如鐘長二尺五寸方一尺一寸剡其上培
其下半在壇之南方壇外築墻周圍一百步四面各二
十五步祭用春秋仲月上戊日祝以文牲用大牢
郡縣春秋仲月上戊祭社稷儀
齋戒前三日三獻官散齋二日於别寢致齋一日於祭
所散齋理事如舊惟不吊喪問疾不作樂不判署刑殺
文書不行刑罰不預穢惡事致齋惟祭事得行其餘悉
斷執事人員齋各一日於祭所陳設前祭二日有司掃
除壇之内外設三獻官執事官次於壇壝門外為瘞坎
二於門外之西北方深取足容物南出陛前一日執事
設省牲位于北門之外恭視社主設太社神位於社壇
之南正中設后土氏配位於社壇之東西向設太稷神
位於稷壇之南正中設后稷配位於稷壇之西東向正
配每位設籩四於神位之左豆四於神位之右簠簋各
二豋鉶各一於籩豆之間毛血豆於豋鉶之前俎二於
簠簋之前香燭案於俎前爵坫沙池於香案之前祝版
於神位之右正位各犧尊一山罍一於壇下社東稷西
配位各犧尊一山罍一次之正配幣篚位各附于酒尊
所盥洗位於稷壇下之東爵洗位相連於盥洗位之北
初獻官位於兩壇下正中之北亞獻官位於初獻官之
左終獻官位於初獻官之右稍後從祭官位於獻官之
後引贊位於獻官之左右贊禮位於兩壇下之東西讀
祝位於神座之右掌祭官二人位於神座之左右司尊
司爵司洗捧幣位各於其所設望瘞位於壇之西北省
牲執事者引三獻官至省牲位南向立執事者自門東
牽牲西行過獻官前省訖執事以豆二取毛血正祭奠
幣祭日丑前五刻行事執事者入實尊罍籩豆簠簋豋
鉶陳毛血豆祝版幣篚執事者各服垂角唐巾盤領衫
各就位引贊引獻官各服法服入就位執事者取毛血
瘞於塪所贊禮者唱有司已具請行事贊禮唱鞠躬拜
興拜興平身在位者皆鞠躬拜興拜興平身贊者唱奠
幣引贊引初獻官詣盥洗位引贊唱搢笏初獻搢笏唱
盥手司盥洗者酌水盥訖唱帨手司&KR0868;者以巾進帨訖
唱出笏初獻出笏引升詣社壇神位前南向立唱跪搢
笏初獻跪搢笏執事者以幣跪進于初獻之右初獻受
幣奠于神位前訖稍後引贊唱俯伏興拜興拜興平身
初獻俯伏興拜興拜興平身次引至稷壇正位奠幣並
如社壇之儀引復位初獻贊禮唱行初獻禮引贊引初
獻官詣爵洗位引贊唱搢笏初獻搢笏執爵者以爵進
初獻受爵司爵洗者酌水初獻滌爵拭爵以爵授執事
者引贊唱出笏初獻出笏引詣社壇酒尊所東向立引
贊唱搢笏初獻搢笏執爵者以爵授初獻初獻執爵司
尊者舉冪酌犧尊之醍齊以爵授執事者引贊唱出笏
初獻出笏跪掌祭官奉香跪進于初獻之左引贊唱上
香上香三上香初獻官上香上香三上香訖執事者以
爵跪進於初獻之右初獻執爵引贊唱祭酒祭酒三祭
酒奠爵初獻祭酒祭酒三祭酒奠爵引贊唱出笏初獻
出笏讀祝官取祝跪于神座之右讀訖引贊唱俯伏興
拜興拜興平身初獻俯伏興拜興拜興平身引詣后土
氏神位前酌獻並如正位之儀次詣爵洗位及升稷壇
正配位前行禮並如社壇之儀引復位亞獻贊禮唱行
亞獻禮引贊引亞獻官詣盥洗位唱搢笏亞獻搢笏唱
盥手司盥洗者酌水盥訖唱帨手司&KR0868;者以巾進&KR0868;訖
唱出笏亞獻出笏引詣爵洗位引贊唱搢笏亞獻搢笏
執爵者以爵進亞獻受爵司爵洗者酌水亞獻滌爵拭
爵以爵授執事者引贊唱出笏亞獻出笏引詣社壇酒
尊所東向立引贊唱搢笏亞獻搢笏執事者以爵授亞
獻亞獻執爵司尊者舉羃酌山罍之事酒亞獻以爵授
執事者引贊唱出笏亞獻出笏引贊引詣社神位前南
向立引贊唱搢笏跪亞獻搢笏跪掌祭官奉香跪進于
亞獻之左引贊唱上香上香三上香亞獻官上香上香
三上香訖執爵者以爵跪進于亞獻之右亞獻執爵引
贊唱祭酒祭酒三祭酒奠爵亞獻官祭酒祭酒三祭酒
奠爵唱出笏俯伏興拜興拜興平身亞獻出笏俯伏興
拜興拜興平身訖引詣后土勾龍氏位酌獻並如社主
之儀次詣爵洗位及稷壇正配位前行禮並如社壇之
儀引復位終獻贊禮唱行終獻禮引贊引終獻官升壇
行禮並亞獻之儀引復位飲福贊禮唱飲福贊引引初
獻官詣飲福位南向立掌祭者各以爵酌兩壇福酒合
置一爵持爵詣初獻之左西向立引贊唱鞠躬拜興拜
興平身初獻官鞠躬拜興拜興平身引贊唱跪搢笏初
獻跪搢笏掌祭舉福酒爵進于初獻之左初獻受爵祭
酒少許飲福酒奠爵掌祭者減社稷神座前胙肉進于
初獻之左初獻受胙以胙授執事者引贊唱出笏俯伏
興拜興拜興平身初獻出笏俯伏興拜興拜興平身引
復位贊禮唱曰賜胙初獻官飲福受胙免拜在位者皆
再拜唱鞠躬拜興拜興平身獻官以下皆鞠躬拜興拜
興平身望瘞贊禮唱詣望瘞位引贊引初獻官以下詣
望瘞位南向立讀祝取祝捧幣取幣掌祭取饌置于坎
及諸從祭官以次而出
里社
周制大夫以下成群立社曰置社注大夫不得專主地
與民族居百家以上則共一社記郊特牲曰唯為社事
單出里唯為社由國人畢作唯社丘乘共粢盛所以報
本反始也又月令仲春擇元日命民社其社之大者則
二千五百家為之其小者則二十五家亦為之各樹其
土所宜之木以為之主漢制百家以上共立一社高祖
令豐治枌榆社里社也常以春二月及臘令民里社各
自裁以祠唐制諸里社正祭社稷儀前一日社正及諸
社人應祭者各清齋一日於家正寢先治修神樹之下
又為瘞坎於神樹之北每位酒尊二并勺牲用特豕以
俎二分載牲體籩二實以棗栗豆二實以菹醢簠二實
以黍稷簋二實以稻粱社神之席設於神樹下稷神之
席設於神樹西北社正奠爵於神位前祝讀祝文曰維
某年月日某村社正姓名合社若干人等今昭告于社
神惟神載育黎元長兹庶物時維仲春日維吉戊謹率
常禮恭用特牲清酌粢盛庶品祗薦社神尚享稷座祝
文曰惟神主兹百榖粒此羣黎今仲春吉戊謹率常禮
恭以特牲清酌粢盛庶品祗薦于稷神尚享祭畢祝版
燔于祭所宋諸里社稷祭儀並同唐制元從民俗無所
建立
諸里社稷祭儀
諸里凡祭社稷共用一豕禮器籩豆簠簋許以陶瓦器
代之每位碟二實以棗栗碟二實以菹醢碟二實以黍
稷又碟一以盛毛血瓦尊一實以常酒并酒杯一祝文
無版則以紙書之讀祝以社人有學識者充前祭一日
社正及社中諸預祭之人各於本家堂前待客之所齋
一日社正先遣執事人掃除神樹下四面為瘞坎於神
樹之北方深取足容物主祭之家洗滌厨房鑊器以正
堂為饌所至晩宰牲執事者以一碟取毛血與祭器俱
寘於饌所祭日未明執事者於厨中烹牲設社主于樹
下稷主于社主之西各籍以莞席設社正拜位於社稷
位前南向設預祭人位於其後設引禮及諸執事人位
又於其後執事者於饌所實祭物於碟内解牲體置于
二俎置酒于尊書祝文于紙祭物既備執事者各捧設
于社稷神位前燃香明燭自社正以下各服常服盥手
入就拜位立定執事執壷於尊中取酒立於神位之左
讀祝者立於神位之右引禮者唱鞠躬拜興拜興平身
社正以下皆鞠躬拜興拜興平身執事者取毛血埋瘞
于塪中引禮唱跪社正前詣社主前跪引禮唱上香上
香三上香社正上香上香三上香訖舉杯執壷者斟酒
引禮唱祭酒祭酒三祭酒社正祭酒祭酒三祭酒訖讀
祝者持祝文跪讀於神位前之右讀祝訖引禮唱俯伏
興稍後拜興拜興平身社正俯伏興稍後拜興拜興平
身又引社正詣稷神位前唱跪社正前詣稷主前跪引
禮唱上香上香三上香社正上香上香三上香訖舉杯
執事者斟酒引禮唱祭酒祭酒三祭酒社正祭酒祭酒
三祭酒訖讀祝者持祝文跪讀于神位前之右讀訖引
禮唱俯伏興稍後拜興拜興平身社正俯伏興稍後拜
興拜興平身引禮引社正復位引禮唱鞠躬拜興拜興
平身社正以下皆鞠躬拜興拜興平身執事徹祭物讀
祝者取祝文焚瘞于坎所
明集禮卷十
