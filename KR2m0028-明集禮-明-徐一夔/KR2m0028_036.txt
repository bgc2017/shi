明集禮卷三十六
凶禮
總叙
周官凶禮之目有五曰喪曰荒曰弔曰禬曰恤秦漢以
來載籍殘闕惟喪禮粗備至唐惡凶禮徙其次第於五
而李義府許敬宗輩又以為凶事非臣子宜言遂去國
恤之條故開元制禮惟著天子賑恤問疾舉哀除服臨
喪冊贈及中宫東宫東宫妃舉哀成服奔喪臨喪之儀
而已宋興因之微加損益元有賑恤之典而喪葬各因
其俗今擬國朝自賑撫以下凡十有七篇其行事各見
於儀注
賑撫
遣使賑撫各府水旱蟲灾
周禮大司徒以荒政十有二聚萬民以保息六養萬民
故其屬有司救之官凡歲時天患民病則以節廵國中
及郊野而以王命施惠漢文帝元鼎元年夏大水關東
餓死者以千數秋九月詔遣博士中等分循行諭告吏
民有賑救饑民者具舉以聞成帝河平四年三月遣光
禄大夫博士嘉等十一人行舉瀕河之郡水所毁傷困
乏不能自存者財賑貸其為水所流壓死不得自葬者
令郡國給槥櫝葬埋已葬者與錢人二千避水他郡國
在所冗食之晉成帝咸康元年二月諸郡饑遣使賑給
唐太宗貞觀七年八月山東河南三十州大水遣使賑
恤十三年自去冬不雨至於五月分使賑恤宋太宗雍
熙三年八月劒州言穀貴詔遣使以官粟賑饑民真宗
咸平二年十月以兩浙荆湖旱命庫部員外郎成肅等
往體量賑恤元成宗大德三年春正月遣使問民疾苦
五年秋八月詔以夏秋以來霖雨風水為灾南北數路
民罹其害遣官分道賑恤國朝凡遇各處水旱則遣使
分道賑恤
問疾
遣使勞問王公公主以下疾
禮曰卿大夫疾君問之無筭士壹問之漢東平憲王蒼
還國疾病明帝馳遣名醫小黃門侍疾使者冠盖不絶
於道湼陽公主疾令從官古霸往問晉宗正卿王覽以
疾乞骸骨賜錢二十萬遣殿中醫療疾給藥唐員外散
騎常侍禇亮寢疾詔遣醫藥救療中使候問不絶寧王
憲寢疾玄宗令中使送醫藥及珍膳相望於路宋諸王
公主宗室將軍以上疾皆乘輿臨問宰相使相駙馬都
尉疾亟幸其第或賜勞加禮而亦有遣使勞問之節至
若皇后皇太子於諸王妃主宗戚問疾之禮唐宋以來
並與天子遣使勞問之儀同
訃奏臨弔會喪
乘輿為王公以下舉哀
周制王哭諸侯大宗伯為上相檀弓曰天子之哭諸侯
也爵弁緇衣自周以降天子為諸王妃主大臣宗戚外
祖父母后父母内命婦及蕃國主之喪皆有舉哀之禮
漢東海恭王薨明帝幸津門亭發哀晉長樂長公主扶
風王亮薨武帝並舉哀三日唐永安王孝基薨高祖為
之發哀宋汝南郡王晉王夫人苻氏薨天子皆為之素
服舉哀此為諸王妃主而舉哀也魏大司馬曹真薨帝
幸城東張帳而哭之唐太子右衛率李大亮卒太宗為
之舉哀於别殿宋太師趙普薨太宗為之素服舉哀樂
安郡公惟正薨仁宗素服發哀於後苑此為大臣宗戚
而舉哀也魏明帝外祖母安成鄕敬侯夫人之喪張帷
幄端門外之左帝黑介幘進賢冠皂服哭之十五舉聲
後魏肅宗外祖父胡國珍薨為之服小功舉哀於太極
東堂此為外祖父母后父母而舉哀也唐三夫人以上
薨設大次於肅章門外皇帝素服哭十五舉聲其日仍
晡哭九嬪以下一舉哀而止宋宸妃李氏貴妃沈氏薨
天子皆為之舉哀此為内命婦而舉哀也唐突厥什鉢
苾可汗卒大宗為之舉哀吐蕃弄讃卒高宗亦為之舉
哀並張帷幔於城外向其國而哭之宋契丹隆緒卒夏
國主曩霄卒仁宗皆為發哀於苑中此為蕃國主而舉
哀也
乘輿臨王公以下喪
周制王為三公六卿錫縗為諸侯緦縗為大夫士疑縗
其首服皆弁經注云君為臣服弔服也又喪祝王弔則
與巫前故禮記云君臨臣喪以巫祝桃茢執戈惡之也
自漢以下天子於諸王妃主大臣宗戚外祖父母后父
母之喪皆有親臨之禮魏任城王薨高祖親臨哭之唐
諸王以下喪皇帝素服親臨哭十五舉聲宋雍王元份
薨真宗臨喪奠哭曹王夫人王氏薨楚國大長公主薨
仁宗皆臨奠之此臨諸王妃主之喪也漢大司馬大將
軍霍光薨帝及皇后親臨喪成武孝侯順卒光武臨弔
唐太子太師魏徵薨太宗親臨慟哭宋太尉王旦薨真
宗臨奠此臨大臣宗戚之喪也唐外祖父母后父母喪
皇帝素服親臨哭十五舉聲宋欽聖憲肅皇后父向經
卒神宗素服臨喪哭十五舉音此臨外祖父母后父母
之喪也
遣使弔賻王公以下喪
周制宰夫凡邦之弔事掌其戒令與其幣器財用凡所
供者又太保掌三公孤卿之弔勞疏云王有故不得親
往故使太僕也由周以降天子於諸王妃主大臣宗戚
外祖父母后父母及蕃國主之喪並有弔賻之禮漢諸
侯王薨天子遣使者素服往弔皇子始封者薨賻錢三
千萬布三萬匹嗣王薨賻錢千萬布萬匹唐諸王妃主
喪弔使與賵賻者俱至喪者第使以弔書授主人賵賻
者陳輿物及馬於庭主人迎受宋制使者常服詣喪所
以詔書授主人主人跪受若致賵及賻如受弔書之儀
此弔賻諸王妃主之喪也漢司空楊賜薨贈以東園梓
器襚服賜錢三百萬布五百匹唐尚書左僕射張九成
卒令九品以上就第哭比歛中使三至賻絹布八百段
米粟八百石宋太師趙普薨于西京以范杲為弔祭使
贈絹布各五百匹餘物有差此弔賻大臣宗戚之喪也
唐皇親外戚之喪賻物並凖職品天子為外祖父母服
小功賻物凖三品物百數粟百石為后父母服緦麻賻
物凖從四品物六十數粟六十石其遣使之儀並同諸
王宋孝明皇后母秦國夫人薨賻錢百貫絹百匹餘物
有差此弔賻外祖父母后父母之喪也漢南單于比薨
遣中郎將段郴將兵赴弔祭以酒米比弟左賢王莫立
帝遣使者鎮慰賜絹四千匹其後單于薨弔祭慰賜以
此為常唐突厥毗伽可汗薨玄宗詔宗正卿李詮往申
弔祭回紇毗伽闕可汗薨以鴻臚卿攝御史中丞李通
充弔祭使宋交趾李公藴卒命兵部員外郎章頻為弔
祭使賜絹布各五百匹餘物有差夏國主曩霄卒命工
部郎中直史館曹穎叔為祭奠使達州刺史鄧保吉為
弔祭使此弔賻蕃國主之喪也
制遣百官會王公以下喪
古者王公以下之喪天子有遣百官會喪會葬之禮漢
征虜將軍潁陽侯祭遵卒於軍喪至河南縣詔遣百官
會於喪所唐禮部尚書王珪卒太宗詔魏王泰率百官
親往臨哭鄂國公尉遲敬德薨高宗令京官五品以上
及朝集使赴宅哭之宋王公以下喪制遣百官集於喪
者之庭哭十五舉音此會王公以下之喪也漢左將軍
孔光薨公卿百官會弔送葬唐肅王詳薨發引之日百
官於通化門外列位哭送内史令竇威卒詔太子及百
官並出臨送此會王公以下之葬也
遣使冊贈諸王大臣
周制有謚無贈漢孔光為左將軍成帝召光當拜巳刻
侯印書贊光薨使九卿策贈後漢楊賜薨策贈特進唐
諸王大臣外祖父母后父母薨皆遣使冊贈其儀使副
並公服從朝堂受冊載於犢車往喪者大門外以案迎
冊入使者立於柩東北廂南面讀冊主人哭拜稽顙受
冊奠於柩東宋有贈官之典而不行冊禮元有贈謚而
亦無遣冊之制
遣使致奠諸王以下喪
唐諸王妃主大臣宗戚外祖父母后父母喪皆遣使致
奠其儀使者公服至喪者第升自東階立於柩東南面
執事者陳牢饌於柩東酌酒西面奠於席使者稱亡者
官封云制使某奠主人北面哭拜稽顙於階間宋制因
之使者常服至喪者第升自東階立於柩前之左有司
陳牢饌於柩前使者稱亡者官封及謚云詔使某奠主
人降詣階間舉哭再拜稽顙
中宫為祖父母父母以下舉哀
隋制皇太后皇后為本服内親一舉哀唐制后為祖父
母父母並設哭位於别殿哭必盡哀其日晡哭如初三
日乃成服為外祖父母則設次於别宫其日晡後臨凡
三朝臨而止宋欽聖憲肅皇后父定國軍節度觀察留
後向經卒舉哀成服於私第此為祖父母父母以下而
舉哀也唐諸王妃主薨皇后為之服大功者其日晡再
哭而止服小功以下者一舉哀而止宋諸王以下喪皇
后為之並素服詣次哭十五舉音此為諸王妃主而舉
哀也至於為内命婦舉哀之禮惟見於唐其儀三夫人
以上日晡再哭而止九嬪以下一舉哀而止
中宫為祖父母父母成服
後魏靈太后之父胡國珍薨太后成服於九龍殿唐皇
后為父母祖父母成齊衰期之服並設位於舉哀别殿
其日皇后即位服衰哭盡哀退舍别殿日晡哭臨如初
既成服之明日乃奔喪若為外祖父母成服臨喪並與
為祖父母之儀同宋皇后為父母祖父母成服則於外
氏私第設次於正寢之東皇后至次成服哭十五舉音
為外祖父母成服之制無所考
中宫遣使弔諸王以下喪
周制内宗凡卿大夫之喪掌其弔臨又寺人掌内人之
禁令凡内人弔臨則帥而往立于其前而詔相之唐諸
王妃主之喪皇后遣内給事二人為使素服至喪者第
立於階間南面以弔書授主人主人哭拜稽顙受弔書
奠於柩東宋制因之以内給事一人為使常服至喪者
第立於階間南向以令書授主人主人哭拜稽顙受令
書奠於柩東
東宫為諸王以下舉哀
唐皇太子為諸王妃主舉哀設次於宜秋門外其日皇
太子素服腰輿詣次哭十五舉聲日晡哭如初若本服
期者三朝哭而止服大功者其日晡哭而止服小功者
一舉哀而止為外祖父母服小功為妃父母服緦麻並
設舉哀位於東宫别殿皇太子素服即位哭十五舉聲
乃變衰又哭其日晡哭如初三日而止為良娣舉哀則
設位於内别殿三朝哭而止為良媛一舉哀而止為師
傅保宗戚宫臣禮同諸王但一舉哀而止宋制皇太子
為諸王以下皆素服即位哭十五舉音
東宫臨諸王以下喪
唐皇太子為諸王妃主外祖父母妃父母及師傅保宫
臣宗戚之喪並臨哭之其儀設哭位於喪者第堂上皇
太子至即位舉哭盡哀前執主人手撫慰復位哭又盡
哀凡所臨非本服五屬之親則一舉哀而止宋為諸王
以下臨奠先設次於喪者第之廳西皇太子常服就次
内侍引詣靈几上香奠酒主人詣前拜哭皇太子撫慰
畢乃降出
東宫遣使弔賻諸王以下喪
唐制與乘輿遣使弔賻之禮同宋不著其儀
東宫遣使致奠諸王以下喪
唐制與乘輿遣使致奠之禮同宋不著其儀
東宫妃為祖父母父母以下舉哀
唐制皇太子妃為祖父母父母並設哭位於别殿哭必
盡哀其日晡哭如初三日乃成服為外祖父母則設次
於别宫其日晡後臨凡三朝臨而止為諸王妃主服大
功者其日晡臨而止小功以下一舉哀而止為宗戚良
娣與為諸王妃主同為良媛以下一舉哀而止宋制為
祖父母父母舉哀於外氏私第其為外祖父母以下則
素服詣哀次哭十五舉音
東宫妃為祖父母父母成服
唐制皇太子妃為祖父母父母成齊衰期之服並設位
於舉哀别殿其日妃即位服衰哭盡哀退舍别殿日晡
哭如初既成服之明日乃奔喪為外祖父母無成服之
制而臨喪則隨時禀旨其儀與奔喪同宋制為祖父母
父母成服並於外氏私第設次於正寢東階下皇太子
妃至詣次服素服哭十五舉音為外祖父母成服之制
無所考
遣使問王公大臣疾病儀注
是日使者奉命至病者家攝受問者(或尊長或子弟)出接於大
門外之右引禮引使者入至正廳東南面立引攝受問
者入就廳下拜位北向使者前稱有制贊禮唱鞠躬拜
興拜興平身攝受問者鞠躬拜興拜興平身贊禮唱跪
攝受問者跪使者宣制曰皇帝聞某官某疾遣臣某勞
問宣制畢贊禮唱俯伏興拜興拜興平身攝受問者入
告於病者出復命引禮引使者出攝受問者送出於大
門之外使者還奏如問公主疾病則遣内使監官禮同
(駙馬或子孫攝受問)
乘輿為王公大臣舉哀儀注
凡王公薨訃報太常司告示百司拱衛司前期於西華
門内壬地設御幄南向陳御座於正中上置素褥侍儀
司設訃者位於御幄前之南設文武官陪哭位於幄前
東西相向奉慰位於訃者位之北北向設贊禮二人位
於訃者拜位之北東西相向引訃者二人位於贊禮之
南東西相向引文武官四人位於文武官之北東西相
向其日拱衛司備儀仗於奉天門奉迎車駕引禮引文
武官百官素服由西華門入就陪哭位引訃者亦由西
華門入立位于西南侍儀版奏外辦皇帝素服乘輿詣
幄儀仗分列於幄前之左右和聲郎陳樂於御幄之南
設而不作太常卿於幄西跪奏某官來訃某年某月某
日臣某官以某疾薨請舉哀皇帝哭(古十五聲)文武官在位
者皆哭(其哭音隨上為節)太常卿跪奏請止哭皇帝止哭百官
在位者皆止哭引禮引文武官就奉慰位北向立引班
首詣御前唱跪贊禮同唱跪班首及百官皆跪班首奉
慰引禮同贊禮唱俯伏興平身班首及百官皆俯伏興
平身引禮引文武官父班立引禮引訃者就拜位贊禮
唱鞠躬拜興拜興拜興拜興平身引禮引訃者退太常
卿跪奏禮畢皇帝興御輿還宫引禮引訃者及文武百
官以次出(東宫為王公舉哀儀同但設幄於東宫西門外陪哭者皆東宫官屬)
乘輿受蕃國王訃奏儀注
凡蕃國王薨使者訃奏至京太常司告示有司拱衛司
前期於西華門内壬地設御幄南向陳御座於正中上
置素褥侍儀司設訃者位於御幄前之南設文武官侍
立位於幄前東西相向設贊禮二人位於訃者拜位之
北東西相向引訃者二人位於贊禮之南引文武官四
人位於文武官侍立位之北東西相向其日拱衛司備
儀仗於奉天門外奉迎車駕引禮引百官素服由西華
門入就侍立位引禮引訃者亦由西華門入立於御幄
前之西侍儀奏外辦皇帝素服乘輿詣幄儀仗分立於
幄前之左右和聲郎陳樂于御幄之南設而不作太常
卿跪奏某國世子遣陪臣某官某奏某國王臣某薨俯
伏興引禮引訃者入就拜位贊禮唱鞠躬拜興拜興平
身訃者皆鞠躬拜興拜興平身承制官前跪承制由中
道出至使者前稱有制贊禮唱使者跪聽制承制官宣
制曰皇帝致問爾某國王某得何疾而逝使者答(云云)
贊禮唱俯伏興平身承制官由西道入跪奏宣制畢贊
禮唱鞠躬拜興拜興平身訃者以下皆鞠躬拜興拜興
平身太常卿奏禮畢贊禮唱禮畢皇帝興御輿還宫儀
仗導衛如初引禮引訃者及文武百官以次由西門出
乘輿臨王公大臣喪儀注
訃奏畢太常司移文太史監擇皇帝臨喪日以擇到日
期奏聞告示拱衛司前期於喪家大門外設大次南向
中設御座置素褥又設御座於喪家正廳之中南向有
司設文武官次於大次之左右侍儀司設文武官陪立
位於廳前之左右引禮四人位於文武官之北東西相
向設喪主以下拜位於廳前北向設主婦以下婦人哭
位於殯北幔中其日侍儀奏請鑾駕出宫侍儀兵衛導
從如常儀駕至喪者門外大次侍儀跪奏請降輅皇帝
降輅御輿侍儀導引入大次儀仗兵衛陳列於大次之
左右御用監令奏請易服皇帝易素服文武官亦於便
次易素服引禮先引文武官入就廳前分班侍立皇帝
御輿出次侍衛如常引禮引喪主以下免經去杖衰服
出迎於大門外望見乘輿止哭贊禮唱鞠躬拜興拜興
平身喪主以下皆鞠躬拜興拜興平身引禮先引喪主
以下入立于門内之西皇帝御輿入門將軍四人前導
將軍四人後從入至正廳侍儀跪奏請降輿皇帝降輿
升自中階太常卿跪奏詣靈座前導引皇帝至靈座前
文武百官隨從立於其後太常卿跪奏舉哀皇帝哭(以恩)
(深淺為節)百官皆哭太常卿跪奏止哭皇帝止哭百官皆止
哭太常卿奏上香上香三上香皇帝立上香畢太常卿
奏祭酒祭酒三祭酒皇帝立祭酒畢太常卿請詣御座
導引皇帝至正廳御座將軍分立于左右引禮引主喪
以下詣廳下拜位贊禮唱鞠躬拜興拜興平身承制官
前跪承制興詣喪主前云有制贊禮唱跪喪主以下皆
跪承制官宣制(云云)贊禮唱俯伏興拜興拜興平身喪
主以下皆俯伏興拜興拜興平身引禮引喪主以下退
立于廳西太常卿跪奏禮畢皇帝興侍儀奏請升輿皇
帝升輿御輿以出導從侍衛如初喪主隨從出立于大
次之前文武官以次出皇帝至大次侍儀奏降輿皇帝
降輿即御座御用監官奏請釋素服皇帝易服訖御輿
以出引禮引喪主以下詣前贊禮唱鞠躬拜興拜興平
身引禮引喪主以下退拱衛司進輅侍儀跪奏請降輿
升輅皇帝升輅百官導引儀仗侍衛導引如來儀喪主
杖哭而入
遣使弔王公大臣喪儀注
訃奏畢太常司奉旨遣官往弔前期有司設使者宣制
位於喪家正廳之北南向設喪主受弔位於正廳之南
北向設主婦以下婦人立哭位於殯北幕下其日使者
至喪家引禮引喪主去杖免絰衰服止哭出迎於中門
外復先入就廳前拜位贊禮引使者入内外止哭使者
入就廳上位立定稱有制(東宫使則稱有令下同)贊禮唱鞠躬拜
興拜興平身喪主以下皆鞠躬拜興拜興平身贊禮唱
跪喪主以下皆跪使者稍前宣制曰皇帝聞某官薨遣
臣某弔宣畢贊禮唱鞠躬拜興拜興平身喪主以下皆
鞠躬拜興拜興平身禮畢内外皆哭贊禮引使者出引
禮引喪主隨出至中門外拜送使者引禮引喪主杖哭
而入使者還奏
遣使賻王公大臣喪儀注
前期有司於喪家設使者宣制位於廳上之東北設主
喪者以下拜位於廳前設主婦以下婦人哭位於殯北
幔下其日使者於午門前以龍亭盛賻物用儀仗導引
至喪家引禮引喪主以下去杖免絰衰服止哭出迎於
大門外執事與龍亭先入就廳上置於正中南向引禮
引使者入立於東北引禮引喪主以下入就位使者稱
有制贊禮唱鞠躬拜興拜興平身喪主以下皆鞠躬拜
興拜興平身贊禮唱跪喪主以下皆跪使者稍前宣制
曰皇帝以某官薨遣臣某賻贈以助喪事宣制畢贊禮
唱鞠躬拜興拜興平身喪主以下皆鞠躬拜興拜興平
身拜畢内外皆哭執事者受賻物贊禮引使者出執事
舁龍亭以出引禮引喪主隨至中門外拜送使者還引
禮引喪主杖哭而入使者還奏
遣百官會王公大臣喪儀注
前期有司於喪家殯前設百官位又設喪主以下立哭
位於殯前之東又設主婦以下婦人立哭位於殯北幔
下其日百官應會弔者素服至喪家引禮引喪主以下
就東階哭位主婦以下就殯北哭位贊禮以次引百官
入就殯前位贊禮唱哭百官哭主喪主婦以下皆哭贊
禮唱止哭百官及主喪主婦以下皆止哭贊禮唱鞠躬
拜興拜興平身百官皆鞠躬拜興拜興平身主喪以下
皆答拜拜畢引禮引班首詣喪主前展慰畢引百官以
次出引禮引喪主隨至大門外拜送百官還引禮引喪
主杖哭而入(會葬儀同)
遣使冊贈王公大臣儀注
前期禮部奏准製冊翰林院取旨製文(如不用冊則吏部用誥命)中
書省禮部奏請某官為使發冊之日祠部設龍亭香亭
於午門前正中執事於受冊者之家設宣制官位於正
廳之東北南向喪主代受冊命者位於廳前北向至期
禮部官封冊文以盝匣盛之黃袱包褁置於龍亭中用
儀仗鼔樂前導至受冊者之家代受冊者出迎於大門
外執事與龍亭置于廳上正中南向引禮引使者立于
東北引代受冊者入拜位贊禮唱鞠躬拜興拜興平身
喪主代受冊者鞠躬拜興拜興平身使者前稱有制贊
禮唱跪代受冊者跪使者宣制曰皇帝遣臣某冊贈故
某官某為某勲某爵宣訖贊禮唱鞠躬拜興拜興平身
代受冊者鞠躬拜興拜興平身使者於龍亭取冊授代
受冊者代受冊者受冊捧置于靈座前使者出代受冊
者送至大門外使者還奏喪主代受冊者以冊文錄黃
設祭儀於靈前引禮引代受冊者至靈前拜位贊禮唱
鞠躬拜興拜興平身喪主代受冊者以下皆鞠躬拜興
拜興平身贊禮唱上香上香三上香喪主三上香畢贊
禮唱祭酒祭酒三祭酒喪主三祭酒畢贊禮唱讀黃執
事者展黃立讀於靈座前之左讀畢贊禮唱鞠躬拜興
拜興平身喪主以下皆鞠躬拜興拜興平身贊禮唱焚
黃引禮引喪主詣燎所執事捧黃置於燎中焚訖贊禮
唱禮畢
遣使致奠王公大臣儀注
前期有司於喪家靈前陳設祭儀几案設使者致奠位
於靈前讀祝文位於靈右喪主以下立位於靈右讀祝
文位於靈左設主婦以下婦人立哭位于殯北幔下陳
設其日執事者陳設祭儀使者至喪家引禮引喪主去
杖免絰止哭出迎使者於大門外復先入立於靈前之
右引禮引使者入就致奠位讀祝文者入就位引禮引
使者進詣香案前司香捧香進於使者之左贊禮唱上
香上香三上香使者立上香司酒者以爵酒進於使者
之右贊禮唱祭酒祭酒三祭酒使者立祭酒訖引禮引
使者退復位立定贊禮唱讀祝讀祝者取祝文立讀訖
贊禮唱焚祝讀祝者捧祝文詣燎所燎盡引禮引使者
出喪主以下拜送於大門外引禮引喪主杖哭而入使
者回奏
中宫為父母祖父母舉哀
凡中宫父母薨訃報太常司太常司報内使監官訃奏
訖内使監官前期於别殿東壁下設薦位皇后舉哀設
内命婦以下哭位於皇后别殿内使監官導引皇后出
詣别殿哭位内使監令跪奏考某官以某月某日薨(母則)
(云妣某夫人祖則云祖考某官祖母則云祖妣某夫人)皇后哭内命婦以下皆從
哭盡哀皇后問故又哭盡哀乃變素服内命婦皆易素
服内使監令跪奏請止哭皇后止哭内命婦以下皆止
哭内使監官導引皇后還宫内命婦隨從如常儀如本
日未即奔喪則臨晡復於别殿哭位(如為諸王外戚舉哀仍於别殿南向)
(不設薦位)
中宫為父母祖父母奔喪儀注
舉哀畢内使監令奏聞奉旨皇后奔喪前期於喪主之
家設薦席為皇后哭位於喪寢之東設從臨内命婦哭
位於皇后哭位之下設主喪以下哭位於喪寢之西主
婦以下婦人哭位於喪寢之北幔下是日内使監進堊
車備儀仗如常導引皇后素服出宫升輿三面周以白
布行帷至閤外降輿升堊車導從如常内命婦皆乘車
從行皇后至喪家大門内降車哭入仍以行帷圍護從
臨命婦皆哭入儀仗列於大門之外喪主以下降詣西
階下立哭侍女扶引皇后升自東階進至尸東憑尸而
哭從臨命婦皆哭於左右喪主升自西階俱哭於尸西
皇后哭盡哀侍女扶引至薦席哭位從臨命婦亦退于
位内使監令跪請止哭皇后止哭諸命婦皆止哭應奉
慰者詣皇后前奉慰如常禮如皇后候成服而還則依
時臨尸哭儀仗及從臨命婦應還者先還其應從者留
中宫為父母祖父母成服儀注
前期内使監令尚服製皇后齊衰及應從臨命婦孝服
俟喪家成服之日尚服奉齊衰進於皇后服訖侍女扶
引皇后哭詣靈前從臨命婦亦服孝服立哭於其後贊
禮唱拜興拜興皇后與命婦皆拜興拜興皇后詣靈前
司香以香進于皇后之左贊禮唱上香上香三上香皇
后上香訖復位贊禮唱拜興拜興皇后與命婦皆拜興
拜興侍女扶引皇后復哭位如還宫則内使監告示儀
仗堊車御輿行帷導引如來儀
明集禮卷三十六
