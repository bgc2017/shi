明集禮卷二十
嘉禮四
冊皇太子
總序
自夏后氏傳位於啟商周因之皆立嫡長為世子至漢
高祖五年即皇帝位立子盈為皇太子而始有皇太子
之稱然猶未行冊拜之禮至明帝時禮文始著于史其
制則皇帝臨軒百官會位皇太子當御座受冊璽再拜
三稽首此皇太子親受冊于天子之始也北齊及唐既
有臨軒冊授之典而兼有遣使内冊之儀盖因皇太子
年有長幼而冠服制度亦各不同臨軒冊之者以其年
長可以行禮故服遠游冠絳紗袍而天子面授之也内
冊之者以其年幼未能行禮故服雙童髻空頂幘而遣
使冊於其宫太師抱之以受冊也至宋則惟用臨軒冊
命元則惟遣使内冊皆不以年之長幼而異其制焉國
朝冊立皇太子先期奏告天地宗廟皇帝臨軒行冊拜
禮而皇太子受冊畢有朝中宫謁太廟與諸王羣官行
禮之制今集歴代禮物儀文以著于篇
冠服
皇帝冊太子臨軒冠服唐用衮冕宋用通天冠絳紗袍
元用其國服皇太子受冊冠服漢用朝服玄冠絳衣北
齊用遠游冠絳紗袍幼則空頂幘服隋冕旒九章唐遠
游冠絳紗袍幼則雙童髻絳紗袍至開元中肅宗為皇
太子以絳紗袍同於皇帝所服上表請易乃改絳紗袍
之名為朱明服宋服遠游冠朱明衣始執桓圭元初用
其國服後嘗議服衮冕而未之用國朝冊立皇太子皇
帝臨軒服衮冕皇太子受冊冕服九章歴代之制並見
于冠服篇
車輅
周禮巾車掌王五輅其一金輅以封同姓注曰同姓謂
王子及母弟也至漢皇太子則乘安車魏晉因之宋齊
梁皆乘象輅後魏北齊皆乘金輅隋乘金輅赤質金飾
駕四馬唐宋並因之元無其制國朝皇太子受冊乘金
輅歴代之制並見于車輅篇
冊
漢晉北齊及唐皆有冊以命皇太子而不詳其冊之制
宋太宗立夀王為皇太子用珉玉簡六十前後四枚刻
龍填金如捧護之狀貫以金絲首尾結為金花飾以帉
錔覆以紅羅泥金夾帕藉以錦褥盛以黝漆匣長尺九
五寸闊一尺二寸高八寸装以金葉刻為金地合羅枝
條隠起花覆以紅羅泥金夾帕絡以紅絲結&KR0008;襯以法
錦褥安以黝漆匣用金塗縷銀花鳳葉装加以腰輿行
馬飾皆花鳳絛以魚鈎竿為螭首後又有用簡七十者
盖隨文之多少為簡數也元冊皇太子亦以玉為冊其
文真書䥴刻内填以金其簡從文之多少以定數每簡
長尺二寸闊一寸二分厚五分聫以金縷首尾結帶前
後四簡琢為龍形若捧護之狀縷以金藉以錦覆以紅
羅泥金夾帕冊匣長廣取容其冊塗以朱漆金装隠起
突龍鳳金鎻錔匣上又以紅羅繡盤龍蹙金帕覆之承
以鍍金装長干牀龍首鍍金魚鈎藉匣褥以錦緣又以
紅絲絛縈匣外其行馬飾以鍍金冊案用朱漆覆以紅
羅銷金衣國朝立皇太子用金冊二片每片依周尺長
一尺二寸闊五寸厚二分五釐字則依數分行鐫刻真
書每片側邊上下有竅用紅絛聫貫開闔如今書帙之
狀背用紅錦嵌護藉以紅錦小褥冊盝以木為之飾以
渾金瀝粉蟠龍用紅紵絲襯裏内以紅羅銷金小袱褁
冊外以紅羅銷金夾袱褁之五色小絛縈于匣外臨冊
之日置扵紅漆輿案案頂有紅羅瀝水用檐床二舉之
冊文
漢冊皇太子不載其冊文之詞唐太宗冊晉王治為皇
太子其文曰於戲惟爾并州都督右武候大將軍晉王
治忠肅恭懿宣慈惠和仁孝發于自然信義備于成德
禎祥夙著睿哲日新永言少陽七鬯是寄疇咨朝列卿
士叶從是用命爾為皇太子往欽哉爾其思王道之艱
難遵聖人之炯戒勤修六德勉行三善無或舉非法度
忘恭儉而好驕奢無或理乖彝倫遠忠良而近邪佞非
履道無以揚名非任賢無以成德爾身為善國家以安
爾身為惡天下以殆睦九族而禮庶僚懷萬姓而憂遐
裔兢兢業業無怠無荒克念爾祖宗以寧我社稷可不
慎歟宋太宗冊夀王為太子其文曰朕受乾坤之眷佑
承億兆之推崇旰食宵衣納隍馭朽兢兢業業日慎
一日故能躋動植於夀域致華夷於大同載稽古先歴
覽圖史萬邦之本元良是正守器承祧莫斯為重徽章
縟禮自我而行盖聖王之盛典也咨爾夀王粹稟天地
量吞海嶽忠孝備於君父友愛敦乎弟兄逹刑政禮樂
之源著宣慈惠和之美邁五官之才藻叶九齡之吉夢
洊雷攸震重離克明早分茅土實尹都邑誠以接物仁
以撫民每見賢而思齊知為善之最樂予懋乃德嘉乃
勲爰闢重華俾膺主鬯詢彼中外契於蓍龜今冊爾為
皇太子仍改名恒於戲正身足以率下去邪在乎勿疑
罔咈昌言必邇端士企大中之道鑒無逸之篇戒矜伐
則功愈高師勤儉則福彌久日新爾令望永保我丕基
戒之哉欽承簡冊之休命元仁宗冊皇太子其文曰朕
仰遵太祖世祖成憲永惟天下之本實重元良之建咨
爾某以嫡以長諸王勲戚請正儲位繼承皇太后之意
乃允僉言授以金寳立爾為皇太子紀綱中書之政令
綜理宥府之樞機積有日矣廷臣敷奏當行冊禮今遣
太尉持節授爾玉冊於戲益勉爾事親之孝廣推予睦
族之恩以脩身養德為要以親賢愛民為務欽哉尚隆
我祖宗之洪業國朝冊立皇太子其文曰皇家建儲禮
從長嫡天下之本在焉朕起自田野當羣雄混淆就功
於多艱之際今基業以成命爾為皇太子於戲爾生王
宫為首嗣乃天意所屬焉兹位正東朝其敬天惟謹且
撫軍監國爾之職也六師兆民自他國而歸我宜守以
仁信恩威悉當悦服其心用永固于邦家尚慎戒之
寳
漢制皇太子用黃金印龜鈕其文曰皇太子章晉用金
璽龜鈕綬四采赤黃縹紺宋齊梁皆因之北齊用黃金
為之方一寸龜鈕其文曰皇太子璽唐用黃金方一寸
文曰皇太子寳宋亦用黃金方二寸厚五寸係以朱組
大綬連玉環金斗金檢長五寸闊二寸厚二分悉褁以
紅錦加紅羅泥金帕納於小盝盝以金装内設金牀又
盝二重皆覆以紅羅銷金帕盝及腰輿行馬皆銀装金
塗元用黃金為之廣三寸六分䨇龍鈕用蒙古字刻其
文隠起内填以金譯曰皇太子寳紱用暈錦大綬赤小
綬連玉環又玉檢高七寸廣二寸四分皆飾以金褁以
紅錦及紅羅泥金夾帕納於小盝盝以金装内設金牀
暈錦褥飾以玻瓈碧鈿珊瑚金精石瑪瑙又盝二重皆
装以金覆以紅羅繡帕承以鍍金装長干牀鍍金魚鈎
藉盝以錦褥其行馬飾以鍍金寳案用朱漆覆以紅羅
銷金衣國朝皇太子金寳龜鈕朱綬文用篆書曰皇太
子寳依周尺方五寸九分厚一寸七分寳池用金闊取
容寳寳匣二副每副三重外匣用木飾以渾金瀝粉盤
龍紅紵絲襯裏中匣用金鈒造蟠龍内小匣仍用木飾
以渾金瀝粉蟠龍紅紵絲襯裏小匣内置以寳座四角
雕蟠龍飾以渾金座上用小錦褥褥上一置寳一置寳
池寳復用銷金小夾袱褁之其匣外各用紅羅大夾袱
覆之臨冊日置於紅漆輿案案頂有紅羅瀝水用檐床
二舉之
節
漢臨軒冊皇太子不用持節北齊遣使持節内冊皇太
子禮而無其制唐節制上畫木盤三相去數寸隅垂赤
麻銅龍一首紫縑為袋油囊為表其内冊皇太子則遣
使持節至東宫宋臨軒冊皇太子不用持節元節制金
塗竿上施圓盤朱絲拂八層韜以黃羅雲龍袋其冊皇
太子則遣攝太尉持節至東宫國朝皇帝臨軒行冊皇
太子之禮不用持節
樂
唐臨軒冊皇太子展宫懸於殿庭皇帝出入奏太和之
曲皇太子出入奏舒和之曲其内冊皇太子亦陳樂懸
於其東宫殿庭宋臨軒冊皇太子展宫懸於殿庭皇帝
出入奏乾安之曲皇太子出入奏明安之曲元冊皇太
子用雲和安和之樂各一部國朝冊立皇太子皇帝臨
軒用大樂如朝賀儀詳見于俗樂篇
儀仗
唐制臨軒冊皇太子設黃麾仗及鈒戟近仗若内冊則
設屯門列仗於東宫宋臨軒冊皇太子設黃麾仗元冊
皇太子設内外儀仗用七百四十八人國朝皇帝臨軒
冊皇太子其儀仗與朝賀儀仗同
執事
漢臨軒冊皇太子則謁者掌引贊及稱制中常侍掌持
璽綬司空掌讀冊北齊臨軒冊皇太子則使者掌授冊
尚書掌授璽綬中庶子掌受皇太子所受璽綬皇太子
幼而内冊則主司二人掌奉冠服中庶子中舍人掌奉
表章詣闕謝唐臨軒冊皇太子則尚舍奉御掌設御幄
座守宫掌設皇太子及羣官次太樂令掌設宫懸及舉
麾位協律郎掌舉麾偃麾鼓吹令掌設十二案乘黃令
掌陳車輅奉御掌陳輿輦典儀掌設百官客使版位奉
禮掌設百官客使門外版位左庶子掌啟皇太子内嚴
外備僕掌進皇太子金輅及授綏執轡左内率掌執刀
立輅前贊善掌請發引及停輅降輅及承宣令旨舍人
掌引禮諸衞掌列仗侍中掌奏中嚴外辨及奏禮畢符
寳郎掌奉御寳典儀掌贊禮贊者掌承傳黃門侍郎掌
奉冊寳令史二人掌對舉案中書侍郎掌引冊寳案及
取璽綬授中書令中書令掌稱制讀冊及奉璽綬以授
皇太子左庶子掌授皇太子所受冊璽持案者掌持冊
璽案通事舍人掌引羣官其内冊皇太子則太尉為正
使司徒為副使守宫掌設使副次及宫臣文武官次諸
衛掌陳列仗伶官師掌展軒懸之樂掌筵掌設皇太子
受冊位掌儀掌設百官版位於殿庭奉禮掌設百官版
位於朝堂謁者掌引使副就次掌次掌筵使副入次通
事舍人掌引百官左庶子掌啓内嚴外備及贊皇太子
禮及受冊璽以授皇太子典直掌引使副入閤司徒掌
取冊璽綬以授太尉太尉掌稱制宣冊掌書二人掌授
皇太子冊璽綬主節者掌持節其皇帝臨軒遣使執事
與遣使冊后同宋臨軒冊皇太子則殿中監掌帥尚舍
設御座香案施簾大晟掌設宫懸協律郎掌舉麾儀鸞
司掌設皇太子次及百官行事官東宫官次及冊寳幄
次尚輦掌陳輿輦太僕掌陳五輅尚輦掌列御馬尚書
兵部掌帥其屬設黃麾仗典儀掌贊禮及設承制受冊
權置冊寳褥位及行事官贊者位贊者掌承傳大樂正
掌率樂工大司樂掌押樂管勾内臣掌承制降冊寳奉
冊寳官掌率執事人舉奉冊寳中書侍郎掌押冊門下
侍郎掌押寳禮直官通事舍人太常博士禮儀使掌引
導皇帝皇太子及冊寳案中允掌進皇太子桓圭及禮
畢押寳中舍舍人掌禮畢押冊左輔掌奏中嚴外辨及
承制宣制以寳授皇太子右弼掌讀冊以授皇太子符
寳郎掌奉寳右庶子掌受皇太子所受冊寳元冊皇太
子太尉一員司徒一員持節官一員奉冊官一員引冊
官二員舉冊官二員讀冊官二員侍儀使二員主當内
侍五員副持節一員代禮官十員清道官二員警蹕二
員拱衛使二員折衝都尉八員殿中侍御史二員紏儀
御史二員方輿官四十員侍香官四員知班四員侍儀
司引禮官四十員國朝冊拜皇太子其執事見于儀注
陳設
唐臨軒冊皇太子設御幄於太極殿北壁下南向設皇
太子次於東朝堂之北西向設羣官次於東西朝堂設
宫懸於殿庭設舉麾位於上下設十二案於建鼔之外
陳車輅輿輦設皇太子位及典儀贊者位于殿庭及門
外諸衛勒所部列黃麾仗及鈒戟近仗入陳於殿庭其
内冊皇太子則設冊使次於重明門外道西副使次又
於其西俱南向又設宫臣文武官次於東宫朝堂設皇
太子羽儀車輿及樂懸等並如元日受朝儀設皇太子
受冊位設宫臣版位於殿庭及朝堂諸衛率所部陳屯
門列仗其皇帝臨軒命使陳設則與冊皇后臨軒同宋
臨軒冊皇太子則設御座於大慶殿當中南向設東西
房於御座之左右稍北設東西閣於殿後之左右殿上
前楹施簾設香案於丹墀螭陛間設宫懸之樂於殿庭
横街之南設舉麾位於宫架西北東向設押樂位於宫
架之北北向設皇太子次於大慶殿門外之東西向設
文武百僚應行事官等次於大慶殿門外及朝堂之内
外設冊寳幄次二於殿後東廂俱南向陳輿輦於龍墀
&KR1259;扇於沙墀陳五輅於殿庭玉輅在中金輅在東象輅
次之革輅在其前木輅次之玉輅稍前俱北向列御馬
於龍墀在輿輦之後東西相向設黃麾仗於殿門之内
外設皇太子受冊位及承制官位設贊者及應行事官
位設權置冊寳褥位於近東稍北西向冊在北寳在南
又於皇太子受冊位前東西北向設褥位一以俟右弼
奉冊左輔奉寳又於奉冊寳位之北設褥位一以俟左
輔宣制右弼讀冊元冊皇太子則設發冊案於大明殿
御座西發寳案於東設香案於皇太子東宫殿上設冊
案於西寳案于東又設受冊案於殿内坐榻之西受寳
案於東設太尉冊使副位及冊官寳官位設禮儀司及
主節官位皆于大明殿庭皇太子殿庭亦如之國朝臨
軒冊皇太子陳設詳見于儀注圖本
班位
漢冊皇太子百官會位皇太子當御座殿下北面立司
空當太子西北東面立唐制皇帝御太極殿皇太子位
在横街之南道東北向典儀位在懸之東北贊者二人
在南少退皆西向文武官諸親蕃客朝集使諸州使人
初就位於門外次入就位於殿庭皆如冊皇后臨軒之
儀其内冊皇太子則皇太子受冊位在東宫殿庭之階
間北向文官五品以上位在懸東六品以下位在横街
之南皆西面北上武官五品以上位於懸西六品以下
在横街之南皆東面北上其朝堂班位如常儀其皇帝
臨軒發冊班位則與冊皇后臨軒同宋冊皇太子於大
慶殿則皇太子位在殿庭横街之南北向承制官位在
御座之東西向典儀位在宫架東北贊者二人位在南
少退俱西向應行事官位在宣制褥位北西向其三公
以下文武百僚班位東西相向如正至朝會之儀元制
冊皇太子則使副位在大明殿庭中冊官位于左寳官
位于右禮儀使位於前主節官位於左其文武百司自
一品至九品序列于崇天門外文班自外傍折位入日
精門武官自外傍折位入月華門各就東西起居位立
定然後就丹墀位國朝臨軒冊皇太子其班位詳見于
儀注
奏告
唐冊皇太子先期卜日遣官奏告圓丘方丘宗廟天地
用玉幣酒脯宗廟用香幣酒脯宋亦遣官告天地宗廟
禮與唐同併告社稷嶽瀆山川在京十里内神祠用籩
豆酒脯元制遣官奏告天地于南郊及奏告宗廟用香
酒行一獻之禮今擬國朝冊立皇太子先期遣官奏告
天地宗廟用香幣酒脯行一獻禮
謝皇帝
北齊及唐皆有内冊皇太子之禮北齊則受冊畢遣中
庶子中舍人乘輅車奉奏章詣闕謝皇帝唐受冊畢則
䨇童髻絳紗袍詣皇帝所御殿司賓贊再拜而退元皇
太子内受冊畢侍儀官同庶子導詣皇帝殿庭四拜國
朝臨軒冊皇太子别無謝皇帝之儀
朝中宫
唐制皇太子受冊畢仍服遠游冠絳紗袍舍人引皇太
子三師三少導從詣皇后所御殿閤外皇后首飾褘衣
出即御座司賓引太子再拜於庭其内冊者皇太子受
冊畢則䨇童髻絳紗袍入謝皇后於中宫宋制皇太子
受冊畢入内朝見皇后如宫中之儀元制皇太子受冊
畢侍儀同庶子導皇太子詣皇后前謝恩四拜今擬國
朝皇太子受冊後朝見皇后於中宫
謁太廟
唐制皇太子受冊畢所司轉鹵簿仗衛於永安門西俟
朝皇后訖皇太子仍服遠游冠絳紗袍乘金輅至廟三
師三少導從入廟至位率更令奏請皇太子再拜少頃
奏辭皇太子又再拜出乘金輅還宋制皇太子受冊後
宿齋於東宫所司陳鹵簿於東宫門外皇太子服遠游
冠朱明衣乘金輅至廟服衮冕執圭亦行前後再拜之
禮禮畢易朝服陞輅還元制遣官恭謝太廟作樂用饌
禮行三獻而無皇太子謁廟之儀今擬國朝皇太子受
冊禮畢擇日恭謁太廟
賀禮
漢冊皇太子畢三公陞階上殿賀皇帝夀萬歲而不詳
其儀東晉冊皇太子議朝臣奉賀上禮國子博士車胤
云百辟卿士咸與盛禮展敬拜伏不須復上禮唯方伯
牧守不親大禮自非酒牢無以表誠故宜上禮太學博
士庾弘之議按武帝咸亨中諸王新拜有司近臣諸王
公上禮今皇太子國之儲副既已崇建普天同慶謂應
上禮奉賀又議王公以下見皇太子儀車胤以為朝臣
宜朱衣褠幘拜見太子太子答拜唐制皇太子受冊畢
羣臣上禮賀皇帝則就東朝堂叙位禮部郎中以表授
中書舍人羣臣再拜中書舍人奉表入進其宫臣上禮
賀皇太子則就東宫朝堂叙位通事舍人以表授太子
舍人羣官再拜太子舍人奉表入進其在外諸州等官
並進表稱賀皇帝宋皇太子受冊畢羣臣稱賀皇帝於
紫宸殿如正至之儀其賀詞曰某官臣某等官伏惟皇
帝陛下盛德克昌至慈垂裕元良茂建典冊崇成臣等
忝備班僚無任慶忭侍中宣答賀詞曰朕寅御基圖蚤
建儲嗣上尊宗廟下愜黎元典禮備成與卿等同慶賀
禮畢陳文武官所進馬於庭舍人奏某官姓名以下進
奉其羣官賀皇太子禮則真宗天禧二年立昇王為皇
太子禮畢有正衙賀禮中書門下五品尚書省御史臺
四品諸司三品皇太子皆答拜四品以下及東宫官皆
受拜元皇太子受冊畢還府陞殿百官皆拜賀班首進
酒衆官皆再拜舍人同翰林官奉箋目箋章及禮物啓
目以次進讀次日乃賀皇帝於大明殿殿前班諸王太
子妃后駙馬拜訖次百官入丹墀拜賀進酒及舍人奏
讀表目表章國朝皇太子受冊訖次日羣臣上表上箋
稱賀皇帝服衮冕御奉天殿受賀文武官並朝服行禮
其箋則内使監官奉入中宫皇太子常服於東宫受賀
羣臣常服行禮皇后首飾褘衣受内外命婦賀在外有
司進表箋稱賀
會禮
唐冊皇太子畢皇帝會羣臣其禮與元會儀同但上夀
詞曰具官某等稽首言皇太子岐嶷夙著令月吉日光
踐承華臣等不勝大慶謹上千萬歲夀皇后會外命婦
其禮亦與元會儀同但其上夀詞曰具位妾姓等言皇
太子岐嶷夙著令月吉日光踐承華妾等不勝大慶謹
上千萬歲夀其皇太子會羣官亦如元會儀其賀詞云
伏惟殿下固天攸縱德業日新式光宸宫普天同慶某
等情百常品不勝欣躍左庶子宣令答云某以不敏夙
恭禮訓祗奉朝命慚懼惟深宋制皇帝會羣臣則御紫
宸殿會三公以下文武官作樂三舉酒尚食進御食太
官設羣官食初則班首進皇帝酒次則殿中監少監進
酒而無皇太子會羣臣禮其皇后會外命婦則於賀禮
畢宣外命婦入皇后常服行宫中宴會之儀今擬國朝
皇太子受冊畢皇帝會羣臣於謹身殿皇太子侍坐皇
后會内外命婦於宫中
奏告圓丘儀注
其禮見祀天篇
奏告方丘儀注
其禮見祭地篇
奏告宗廟儀注
其禮見宗廟篇
冊拜皇太子儀注
前期一日内使監官陳御座香案于奉天殿如常儀尚
寳司設寳案于御座前侍儀司設詔書案于寳案之前
冊案寳案于殿中冊案在東寳案在西冊寳亭一座于
丹陛之東皇太子拜位於丹陛上及御座前俱北向授
冊寳官位于殿上皇太子拜位之東西向讀冊寳官位
於授冊寳官之北西向捧進冊寳官位于讀冊寳官之
南西向受冊寳内使二人位于殿上皇太子拜位之西
舁冊寳亭内官八人位于丹陛冊寳亭之東設承制官
承制位于殿内之西宣制位于殿門外東北捧詔官位
于殿内之東内贊二人位于殿内皇太子拜位之北東
西相向贊禮二人位于丹陛上之南東西相向知班二
人位于丹墀中文武官侍立班之南紏儀御史二人位
于知班之北俱東西相向文武百官齊班位于午門外
東西以北為上文官侍立位于文樓之北西向武官侍
立位于武樓之北東向使臣僧道耆老侍立位于文官
侍立位之南俱西向殿前班指揮司官三人位于丹陛
之西東向光禄寺官三人位于丹陛之東西向侍從班
起居注給事中殿中侍御史侍儀使尚寳卿侍立位于
殿上之東侍從班武官指揮使侍立位于殿上之西拱
衞司官二人侍立位于殿中門之左右典牧所官二人
位于仗馬之南宿衛鎮撫二人位于丹墀階前東西相
向護衛百戸二十四人位于宿衛鎮撫之南稍後東西
相向護衞千戸八人位于殿東西門之左右將軍二人
位于殿上簾前東西相向將軍四人位于丹陛之四隅
東西相向將軍六人位于奉天殿門之左右將軍六人
位于奉天門之左右鳴鞭四人位于丹陛之南北向引
文武官舍人四人位于文武官侍立位之北稍後東西
相向引使臣僧道耆老舍人二人位于引文官舍人之
下禮部官同内使監官安奉詔書於殿内案上及於冊
寳亭中匣盝内取冊寳置于殿内冊寳案上冊在前寳
在後内使舁冊寳亭就位禮部官交付内使監官守護
其日侵晨擊鼓初嚴金吾衛陳甲士於午門外東西旗
仗於奉天門外之東西拱衛司陳儀仗於丹陛之東西
及丹墀之東西陳車輅於文武樓之南典牧所陳仗馬
於車輅之南虎豹於奉天門外和聲郎入陳樂于丹墀
之南所司備鼓樂儀衛司備儀仗於奉天門外伺侯迎
送冊寳至東宫舍人二人催文武百官各具朝服承制
官捧詔官紏儀官贊禮知班典儀内贊司辰殿前班宿
衞鎮撫護衛典牧司官拱衛司官殿内外將軍轝冊寳
亭内使俱入就位擊鼔次嚴舍人引文武百官齊班于
午門外尚寳卿侍從官侍衞官各服器服俱詣謹身殿
奉迎擊鼓三嚴侍儀奏中嚴御用監官奏請上位于謹
身殿具衮冕啓請皇太子於奉天門具冕服引班分引
文武百官使客僧道耆老各入侍立位侍儀版奏外辦
上位御輿以出尚寳卿捧寳及侍儀導從警蹕如常儀
上位將出仗動大樂鼓吹振作陞御座樂止將軍捲簾
尚寳卿以寳置于案拱衞司鳴鞭司辰報時訖引進四
人引皇太子入奉天東門樂作陞自東階由殿東門入
引進立候於門外内贊接引至丹陛拜位引禮分立於
左右樂止捧受冊寳内使由西陛陞俱入就丹陛立位
知班於丹墀中唱班齊贊禮於丹陛上唱鞠躬拜興拜
興平身皇太子鞠躬樂作拜興拜興平身樂止内贊唱
承制官稍前承制官前立於殿西内贊唱跪承制官跪
承制訖由殿中門出立於門外稱有制贊禮唱跪皇太
子跪宣制云封長子某(若已封王者則曰某王某)為皇太子畢贊禮
唱俯伏興平身皇太子俯伏興平身承制官由殿西門
入跪扵殿西云傳制畢復位贊禮唱鞠躬拜興拜興平
身皇太子鞠躬樂作拜興拜興平身樂止贊禮唱行冊
禮畢引皇太子由殿東門入樂作引禮立於門外内贊
接引至御座前拜位樂止内贊唱跪皇太子跪内贊唱
受冊寳捧冊寳官於案前跪捧冊授讀冊寳官内贊唱
讀冊讀冊寳官跪讀冊訖以冊授丞相丞相搢笏受冊
内贊唱皇太子搢圭皇太子搢圭内贊唱受冊丞相以
冊跪授於皇太子捧受冊寳内使跪於皇太子西捧冊
興立於皇太子西捧冊寳官又於案前跪捧寳授讀冊
寳官内贊唱讀寳讀冊寳官跪讀寳訖以寳授丞相丞
相受寳捧寳跪授于皇太子捧受冊寳内使跪於皇太
子西捧寳興立於捧冊内使之下内贊唱出圭皇太子
出圭内贊唱俯伏興平身皇太子俯伏興平身内贊唱
復位引皇太子出樂作内使捧冊捧寳前導出至殿東門引
禮引皇太子復位樂止内使以冊寳置于冊寳亭盝匣
中退立於丹陛之東贊禮唱鞠躬拜興拜興拜興拜興
平身皇太子鞠躬樂作拜興拜興拜興拜興平身樂止
内使舁冊寳亭前行引禮導皇太子由東階降樂作出
奉天門樂止引禮引皇太子詣東耳房伺候於中宫行
禮内使舁冊寳亭東門出至西道儀仗鼓吹前迎百官
迎送至東宫安奉冊寳於殿内禮部尚書跪奏用寳詣
案捧詔書尚寳卿用寳以詔書置于案禮部尚書於殿
西跪奏云捧詔赴午門開讀興捧詔官捧詔由中門出
樂作由中陛降引禮引丹墀文武官迎詔書出奉天門
樂止開讀於午門外(其儀見朝會篇)開宣訖侍儀贊禮畢百官
迎詔至中書省頒行執事入報侍儀奏禮畢鳴鞭上位
興樂作還宫樂止
謝中宫儀注
皇太子受冊之日内使監官陳設皇后御座於中宫殿
上皇太子拜位於殿庭正中及御座前内贊二人位于
殿上拜位之東西司贊二人位於丹墀拜位之東西陳
設儀仗於殿庭之東西擎執于殿上之左右樂工陳樂
於殿庭之南皇太子於奉天殿受冊畢司賓引皇太子
仍具冕服至中宫外門東向立内使監官啓聞皇后首
飾褘衣出殿樂作陞御座樂止司賓引皇太子由東階
陞樂作就丹墀拜位樂止司賓分立於其前司贊唱鞠躬
拜興拜興拜興拜興平身皇太子鞠躬樂作拜興拜興
拜興拜興平身樂止司賓引皇太子由殿東門入樂作
至殿上拜位樂止司賓分立於其前内贊唱跪皇太子
跪皇太子恭謝曰小子某兹受冊命謹詣母后殿下恭
謝謝畢内贊唱俯伏興平身皇太子俯伏興平身司賓
引皇太子由殿東門出樂作出復位樂止司贊唱鞠躬
拜興拜興拜興拜興平身皇太子鞠躬樂作拜興拜興
拜興拜興平身樂止司賓唱禮畢内使監官啓禮畢皇
后興樂作還宫樂止内官引皇太子出
諸王賀東宫儀注
皇太子受冊之日内使監官設皇太子座於東宫侍儀
司設諸王拜位于殿庭階上及殿上正中贊禮二人位
于殿庭王拜位之東西内贊二人位于殿内王拜位之
東西文武官侍立位於殿庭之東西將軍六人位于殿
門之左右拱衞司設儀仗於殿庭之左右樂工設樂於
宫門之外伺皇太子於中宫行禮畢引禮引諸王便服
至東宫門外西向立引進引皇太子便服出宫樂作陞
殿樂止引禮引諸王由東階陞樂作至殿庭階上拜位
樂止贊禮唱鞠躬拜興拜興拜興拜興平身諸王鞠躬
樂作拜興拜興拜興拜興平身樂止引禮引諸王居長
者由殿東門入樂作引禮立於門外内贊接引至殿内
拜位樂止内贊贊禮同唱跪諸王皆跪長王恭賀曰小
弟某兹遇長兄皇太子榮膺冊寳不勝欣忭之至謹率
諸弟詣殿下稱賀賀畢内贊贊禮同唱俯伏興平身諸
王皆俯伏興平身引禮引長王由東門出樂作復位樂
止贊禮唱鞠躬拜興拜興拜興拜興平身諸王鞠躬樂
作拜興拜興拜興拜興平身樂止贊禮唱禮畢引進啓
禮畢皇太子興樂作還宫樂止引進引諸王以次出
諸王賀中宫儀注
皇太子受冊之日内使監官陳設皇后御座於中宫殿
上諸王拜位於殿庭正中及御座前内贊二人位于殿
上拜位之東西司贊二人位于諸王丹墀拜位之東西
陳設儀仗於殿庭之東西擎執於殿上之左右樂工陳
樂於宫門之外諸王於東宫行賀禮畢司賓引諸王具
冕服至中宫外門東西立内使監官啓聞皇后首飾褘
衣出殿樂作陞御座樂止司賓引諸王由東階陞樂作
入就丹墀拜位樂止司賓分立於其前司贊唱鞠躬拜
興拜興拜興拜興平身諸王鞠躬樂作拜興拜興拜興
拜興平身樂止司賓引諸王居長者由殿東門外入樂
作至殿上拜位樂止司賓分立於其前内贊司贊同唱
跪諸王皆跪長王恭賀曰小子某兹遇長兄皇太子榮
膺冊寳不勝懽慶謹率諸弟詣母后殿下恭賀賀畢内
贊同唱俯伏興平身諸王皆俯伏興平身司賓引長王
由殿東門出樂作出復位樂止司贊唱鞠躬拜興拜興
拜興拜興平身諸王鞠躬樂作拜興拜興拜興拜興平
身樂止司賓唱禮畢内使監官啓禮畢皇后興樂作還
宫樂止内官引諸王以次出
百官稱賀進表箋儀注
其禮與冊皇后畢上表箋儀同
百官進箋賀東宫儀注
前期内使監官陳設皇太子位于東宫正殿如常儀侍
儀司設箋案位于殿下及殿上正中文武官拜位于殿
下文東武西每等異位重行北向設宣箋官位于殿下
箋案之西展箋官位于宣箋官之下知班二人位于文
武官拜位之北東西相向贊禮二人位于知班之北東
西相向内贊二人位于殿上東西相向引文武班舍人
四人位于文武班之北稍後東西相向是日宿衛陳兵
仗於東宫外門之東西陳旗仗於中門外之東西相向
將軍六人於殿門之東西拱衞司陳儀仗於殿庭階上
下之東西和聲郎陳樂於文武官拜位之南内使擎執
於殿上之左右文武官進箋至午門前禮部官以箋函
置於案舍人舉入東宫門外恭候行禮文武官於奉天
殿行賀禮畢常服詣東宫文東武西分立于門外受箋
官通贊贊禮知班内贊各入就位引進啓外備皇太子
常服出宫至殿門樂作陞殿樂止舍人舉箋案入宣箋
官展箋官押案置于庭各就位引班引文武官入就位
知班唱班齊贊禮唱鞠躬拜興拜興拜興拜興平身丞
相以下皆鞠躬樂作拜興拜興拜興拜興平身樂止贊
禮唱進箋受箋官進至案之東北引班引丞相至案前
丞相跪捧箋興與宣箋官展箋官由西陛陞西門入至
殿内置于案退立於殿南正中内贊唱跪贊禮唱衆官
皆跪丞相與丹墀百官皆跪内贊唱宣箋宣箋官詣案
前取箋跪宣于殿西展箋官同跪展箋宣箋官宣箋畢
俯伏興退立于西展箋官以箋復于案退立于西内贊
贊禮同唱俯伏興丞相與百官皆俯伏興平身丞相與
宣箋官展箋官由殿西門出西陛降復位贊禮唱鞠躬
拜興拜興拜興拜興平身丞相以下皆鞠躬樂作拜興
拜興拜興拜興平身樂止贊禮唱禮畢引進啓禮畢舍
人舉箋案出皇太子興樂作引進引還宫樂止引禮引
文武官以次出
内外命婦賀中宫儀注
至日司賓引内外命婦各服其服各伺于中宫門外之
左右伺皇太子入行賀禮畢内使監官啓聞司賓二人
先引外命婦由西門入序立於庭中左右二人引内命
婦入就拜位司贊唱班齊唱拜興拜興拜興拜興内命
婦以下皆拜樂作興拜興拜興拜興樂止司賓引班首
由西階陞西門入樂作至御前樂止内贊司贊唱跪班
首及衆内命婦皆跪班首稱某封某妾某等兹遇皇太
子榮膺冊命恭詣皇后殿下稱賀賀畢内贊司贊同唱
興班首及衆内命婦皆興司賓引班首西門出西陛降
復位司贊唱拜興拜興拜興拜興班首以下皆拜興樂
作拜興拜興拜興樂止司賓二人引外命婦入就拜位
唱拜興拜興拜興拜興班首以下皆拜樂作興拜興拜
興拜興樂止司賓引班首由西陛陞西門入樂作至御
座前樂止内贊司贊同唱跪班首以下皆跪班首稱賀
曰妾某氏等兹遇皇太子榮膺冊命恭詣皇后殿下稱
賀賀畢内贊司贊同唱興班首以下皆興司賓引班首
由西門出西陛降司贊唱拜興拜興拜興拜興班首以
下皆拜樂作興拜興拜興拜興樂止司賓引内婦以次
出
明集禮卷二十
