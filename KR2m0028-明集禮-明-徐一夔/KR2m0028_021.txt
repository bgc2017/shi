明集禮卷二十一
嘉禮五
冊親王
總序
古者王世子之下皆曰衆子至漢立嫡長為皇太子而
又立諸子為王若高祖封齊王肥趙王如意等是也然
冊拜之禮猶未之聞至武帝元狩六年廟立子閎為齊
王旦為燕王胥為廣陵王此冊親王於廟之始也後漢
永平十七年臨軒冊拜諸王有百官會位王受冊再拜
三稽首之禮而皇子為王者得分茅土歸立社稷北齊
亦臨軒冊拜而又有王第與州鎮就冊之儀及夫唐制
則臨軒冊禮尤為詳備冊親王則天子服衮冕王出入
奏樂非親王則天子服通天冠絳紗袍王出入不奏樂
此又諸王隆殺之等也宋凡降制立諸王雖有備禮冊
命之文皆上表辭免而不行惟以綵輿儀仗奉迎官告
還第元亦降制命之不行冊禮國朝冊命親王先期奏
告宗廟至日皇帝臨軒冊拜年幼者遣丞相傳制迎送
冊寳至王宫門外内官聽制復迎冊寳入宫仍傳制保
抱抱王前受冊寳禮畢百官聽詔於午門外王於中宫
東宫恭謝詣諸王殿各行賀禮及受羣官賀次日皇太
子於奉天殿中宫稱賀百官上稱賀表箋謹身殿中宫
皆行錫宴禮王擇日謁太廟今集歴代冊拜禮物儀文
以著于篇
冠服
按諸王服衮冕九章即周上公之服其遠游冠絳衣則
始於漢隋諸王受冊服衮冕九章唐受冊服遠游冠三
梁黑介幘青緌金附蟬絳紗單衣皇帝臨軒冠服則用
通天冠絳紗袍若冊親王則服衮冕宋諸王服七梁冠
朱衣朱裳以辭免不見於冊禮國朝冊親王皇帝臨軒
服衮冕親王服遠游冠絳紗袍歴代之制詳見冠服篇
車輅
周制金輅以封同姓謂王子母弟以功德出封若魯衛
之屬即今之諸王也漢制皇太子為王乘安車晉制王
乘青蓋車宋皇子為王亦得乘皇太子之安車唐宋諸
王皆乘象輅國朝親王受冊乘金輅歴代之制詳見車
輅篇
冊
漢冊諸王其冊制編竹簡為之每簡長三尺短者半之
篆書其文唐因漢制謂之策書宋命諸王皆辭免冊禮
止用制書元亦降制以封諸王故無簡冊之制今國朝
親王用金冊二片上鐫真書每片依周尺長一尺二寸
闊五寸厚二分五釐字則依數分行每片側邊上下有
竅用紅絛聯貫開闔如今書帙之狀背用紅錦嵌護藉
以紅錦小褥冊盝以木為之飾以渾金瀝粉蟠螭用紅
紵絲襯裏内以紅羅銷金小袱裹冊外以紅羅銷金夾
袱覆之五色小絛縈于匣外臨冊之日置于紅漆輿案
案頂有紅羅瀝水用檐床二舉之
冊文
漢武帝立子閎為齊王其文曰維元狩六年四月乙巳
皇帝使御史大夫湯廟立子閎為齊王曰於戲小子閎
受兹青社朕承祖考維稽古建爾國家封于東土為漢
藩輔於戲念哉恭朕之詔惟命不于常人之好德克明
顯先義之不圖俾君子怠悉爾心允執其中天禄永終
厥有愆不臧乃凶于而國害于而躬於乎保國艾民可
不敬歟王其戒之唐太宗貞觀十二年冊韓王元嘉其
文曰於乎肇自黃唐洎於漢晉莫不敦睦親戚任用賢
能咸胙疆土世為藩翰惟爾使持節潞沁韓澤四州諸
軍事潞州刺史韓王元嘉識量沈厚業尚脩整夙禀趍
庭之訓早膺析珪之寵上黨奥壤地連秦晉開國之典
攸歸按部之譽允穆是用率由故實光備寵章式固維
城傳之永世朕聞曰詩書禮樂仁義之府也孝友忠信
人倫之基也是以河間之賢在於脩學東平之譽成於
為善往欽哉爾其覽載籍之旨求聖賢之訓戒兹邪僻
以仁厚為心勗彼怠荒以重慎為德乃服明命勿替敬
典可不慎歟宋元皆用制書故無冊文國朝封皇子某
為秦王其冊文曰維洪武三年歲次庚戌四月己未朔
越七日乙丑皇帝若曰昔君天下者禄及有德貴子必
王此人事耳然居位受福國于一方尤簡在帝心小子
今命爾為某王分茅胙土豈易事哉朕起自農民與羣
雄並驅十有七年艱苦百端志在奉天地饗神祗張皇
師旅伐罪救民時刻弗怠以承大業今爾固其國者當
敬天地在心不可踰禮以祀其宗社山川依時享之謹
兵衛恤下民必盡其道於乎奉天勤民藩輔帝室克脩
厥德則永膺多福體朕訓言尚其慎哉其燕王晉王吳
王楚王齊王潭王趙王魯王詞同皇姪孫封靖江王其
冊文曰維洪武三年歲次庚戌四月己未朔越七日乙
丑皇帝若曰稽古帝王撫有方夏茂建親支所以敦族
固本其來尚矣朕以布衣遭時弗靖躬歴行伍乘運開
基艱難有年遂成丕業是皆天地眷佑祖宗積德之由
今朕既為天子追念吾兄以爾守謙兄之孫也俾王靖
江以鎮廣海之域於乎其思予創業之難謹爾受封之
制毋忘訓言益脩厥身永為國家藩輔尚慎戒哉
寳
漢制諸王金璽槖駞鈕其文曰某王之璽盭色綬後漢
金印龜鈕纁朱綬晉宋齊梁皆用金璽龜鈕纁朱綬唐
用銅印宋因之方二寸一分塗以金元諸王印金鑄者
其鈕有龍獸螭龜槖駞之異大者方四寸二分小者方
二寸九分銀鑄金鍍者其鈕有駞龜三臺之異大者方
三寸一分五釐小者方二寸八分其銀鑄三臺直鈕者
大者方三寸一分五釐小者方二寸九分蓋因其郡國
之大小品秩之高下而異其制也國朝親王金寳龜鈕
依周尺方五寸二分厚一寸五分其文曰某王之寳綬
用朱寳池用金闊取容寳寳匣二副每副三重外匣用
木飾以渾金瀝粉蟠螭紅紵絲襯裏中匣用金鈒造蟠
螭内小匣仍用木飾以渾金瀝粉蟠螭紅紵絲襯裏小
匣内置以寳座四角雕蟠螭飾以渾金座上用小錦褥
褥上一置寳一置寳池寳用銷金紅羅小夾袱裹之其
匣外各用銷金紅羅大夾袱覆之臨冊日置於紅漆輿
案案頂有紅羅瀝水用檐床二舉之
節
漢廟立諸王後漢及唐皆臨軒冊諸王不用持節蓋以
天子親命故也北齊冊禮又有鴻臚卿持節至王第之
儀蓋天子不親命而遣使故也其節之制不著于文國
朝冊拜親王行臨軒之禮不復用節
樂
兩漢北齊及隋冊諸王不著用樂之文至唐臨軒冊命
諸王則設宫懸之樂於殿庭皇帝出入奏太和之曲親
王出入奏舒和之曲若非親王則出入不奏樂國朝冊
拜親王皇帝臨軒用大樂與朝會同其制見于俗樂篇
儀仗
漢廟立諸王後漢北齊及隋冊拜諸王其儀仗未見於
禮唐冊諸王臨軒設黃麾半仗及陳鈒戟近仗國朝皇
帝臨軒冊親王其儀仗與朝賀同
執事
漢臨軒冊諸王謁者掌引禮中謁者掌贊禮光禄勲掌
宣制詔讀策尚書郎掌奉璽綬侍御史掌授璽綬北齊
臨軒冊諸王吏部令史掌賫召版詣王第尚書掌讀冊
授章綬若就王第冊命則鴻臚卿掌持節吏部尚書掌
授冊與使者使者掌讀冊及授冊章綬於王博士掌讀
版若王在州鎮則使者掌受節冊如王第儀隋臨軒冊
諸王内使令掌讀冊授冊若冊開國王則郊社令掌奉
茅土唐臨軒冊諸王尚舍奉御掌設御幄守宫掌設羣
官次太樂令掌展宮懸及舉麾位鼓吹令掌設十二案
乘黃令掌陳車輅尚輦奉御掌陳輿輦諸衛掌設黃麾
半仗典儀掌設羣官版位奉禮掌設羣官門外位贊引
及典謁掌引禮符寳郎掌奉御寳通事舍人掌引禮令
史二人掌對舉冊案侍中掌奏外辦中嚴協律郎掌舉
麾偃麾中書舍人掌引冊案中書令掌稱制讀冊以授
王國朝冊拜親王其執事見于儀注
陳設
唐制冊諸王則設御幄於太極殿北壁南向設羣官次
於朝堂展宫懸於殿庭設舉麾位於上下設十二案陳
車輅於庭輿輦於龍墀設黃麾半仗及鈒戟近仗於殿
庭設受冊者及羣官版位又設典儀贊者位及羣官門
外位國朝冊拜親王臨軒陳設見于儀注圖本
班位
漢臨軒冊諸王百官會位隋臨軒冊諸王百司定列唐
冊諸王則文官一品以下五品以上在樂懸東六品以
下在大横街南俱西向北上武官一品以下在懸西六
品以下在横街南俱東向北上受冊者位於大横街之
南北面典儀位在懸之東北二人在南少退俱西向其
門外位則文官於東朝堂西面武官於西朝堂東面各
異位重行北上國朝冊拜親王皇帝臨軒其班位見于
儀注圖本
奏告
周制凡命諸侯告祖廟行一獻之禮漢武帝立齊燕廣
陵三王策書有廟立之文則必行告廟之禮矣光武封
皇子輔英等為公亦先命太常擇吉日使大司馬融以
太牢告祠宗廟唐冊諸王不行告廟今擬國朝將冊親
王先期遣官告太廟行一獻之禮
謁廟
漢冊諸王于廟故再無謁廟之禮北齊諸王受冊畢則
謁拜宗廟唐冊諸王其謁廟與否皆臨時聽敕國朝親
王受冊畢擇日恭謁太廟如時享儀
冊拜親王儀注
前期一日内使監官陳御座香案于奉天殿如常儀尚
寳司設寳案于御座前侍儀司設詔書案于寳案之前
寳冊案五座於殿中寳冊亭十座於丹陛上之東皇太
子侍立位于御座之東諸王拜位于丹陛上及御座前
俱北向授冊寳官于殿上親王拜位之東北向讀冊寳
官位於授冊寳官之北西向捧進冊寳官位於讀冊寳
官之南西向受冊寳内使二十人位於殿上王拜位之
西舉冊寳亭内使四十人位于丹陛冊寳亭之東(每亭轝者)
(四人)設承制官承制位于殿内之西宣制位于殿門外東
北捧詔官位于殿内之東内贊二人位于殿上王拜位
之北東西相向贊禮二人位于丹陛王拜位之北東西
相向典儀二人位于丹陛上之南東西相向知班二人
位于丹墀中文武官侍立班之北糾儀御史二人位于
知班之北俱東西相向文武百官齊班位于午門外之
東西以北為上文官侍立位于文樓之北西向武官侍
立位于武樓之北東向使臣僧道耆老侍立位于文官
侍立位之南俱西向殿前班指揮司官三人侍立位于
丹陛之西東向光禄寺官三人侍立位于丹陛之東西
向侍從班起居注給事中殿中侍御史侍儀使尚寳卿
侍立位于殿上之東侍從班武官指揮使侍立位于殿
上之西拱衛司官二人侍立位于殿中門之左右典牧
所官二人侍立位于仗馬之南宿衛鎮撫二人位于丹
墀階前東西相向護衛百戶二十四人位于宿衛鎮撫
之南稍後東西相向護衛千戶八人位于殿東西門之
左右將軍二人位于殿上簾前東西相向將軍四人位
于丹陛上之四隅東西相向將軍六人位于奉天殿門
之左右將軍六人位于奉天門之左右鳴鞭四人位于
丹陛之南北向引文武官舍人四人位于文武官侍立
位之北稍後東西相向引使客僧道耆老舍人二人位
于文官舍人之下禮部官同内使監官安奉詔書於殿
内案上及於冊寳亭中盝匣内取冊寳置于殿内冊寳
案上(每案二冊在前二寳在後)内使轝冊寳亭以序各設于位(每亭冊盝)
(一寳匣一)禮部官交付内使監官守護其日侵晨擊鼔初嚴
金吾衛陳甲士於午門外之東西陳旗仗于奉天門外
之東西拱衛司陳儀仗於丹陛之東西及丹墀之東西
陳車輅於文武樓之南典牧所陳仗馬於奉天門外和
聲郎陳樂于丹墀之南舍人二人催文武百官各具朝
服承制官捧詔官糾儀官贊禮知班典儀内贊司辰殿
前班宿衛鎮撫護衛典牧所官拱衛司官殿内外將軍
轝冊寳亭内使俱入就位擊鼔次嚴舍人引文武百官
齊班于午門外尚寳卿侍從官侍衛官各服器服俱詣
謹身殿奉迎擊鼓三嚴侍儀奏中嚴御用監官奏請上
位於謹身殿具衮冕啓請皇太子於奉天門具冕服親
王具遠游冠絳紗袍引班分引文武百官使客僧道耆
老各入侍立位侍儀版奏外辦上位御輿以出尚寳卿
奉寳及侍儀導從警蹕如常儀上位將出仗動大樂鼓
吹振作陞御座(樂止)將軍捲簾尚寳卿以寳置于案拱
衛司鳴鞕司辰報時訖引進四人引皇太子引禮官四
人引親王俱由奉天東門入(樂作)陞自東陛皇太子由
殿東門入引進立候於門外内贊接引至侍立位親王
入至丹陛拜位引禮分立於左右(樂止)捧受冊寳内使
由西陛陞俱入就丹陛立位知班於丹墀中唱班齊贊
禮於丹陛上唱鞠躬拜興拜興平身親王鞠躬(樂作)拜
興拜興平身(樂止)内贊唱承制官稍前承制官前立於
殿西内贊唱跪承制官跪承制訖由殿中門出立於門
外稱有制贊禮唱跪親王皆跪宣制云封皇子某為某
王皇姪孫某為某王畢贊禮唱俯伏興平身諸王皆俯
伏興平身承制官由殿西門入跪于殿西云傳制畢復
位贊禮唱鞠躬拜興拜興平身親王鞠躬(樂作)拜興拜
興平身(樂止)贊禮唱行禮引禮引秦王由殿東門入(樂)
(作)引禮立於門外内贊接引秦王入至御座前拜位(樂)
(止)内贊唱跪秦王跪内贊唱授冊寳捧冊寳官於案前
跪捧冊授讀冊寳官内贊唱讀冊讀冊官跪讀冊訖以
冊授丞相丞相搢笏受冊内贊唱搢圭秦王搢圭内贊唱
授冊丞相以冊跪授於秦王捧受冊寳内使跪於王西
捧冊興立於王西捧冊寳官又於案前跪捧寳授讀冊
寳官内贊唱讀寳讀寳官讀訖以寳授丞相丞相受寳
捧寳跪授於秦王捧受冊寳内使跪於秦王西捧寳興
立於捧冊内使之下内贊唱出圭秦王出圭内贊唱俯
伏興平身秦王俯伏興平身内贊唱復位引秦王出(樂)
(作)内使捧冊捧寳前導出至殿東門引禮引秦王復位
(樂止)内使以冊寳置于冊寳亭盝匣中退立于丹陛之
東引進引以次親王四位入殿授冊寳及内使捧授皆
如上儀俱畢贊禮唱鞠躬拜興拜興拜興拜興平身秦
王以下皆鞠躬拜興拜興拜興拜興平身(樂止)内使轝
親王五位冊寳亭前行引禮導親王俱由東階降(樂作)
奉迎冊寳官奉迎出奉天門東門(樂作其儀别見)内贊唱承制
官稍前丞相前立於殿西内贊唱跪丞相跪承制讀冊
官讀寳官轝年幼親王四位冊寳俱自中門出内使轝
冊寳亭至丹陛中讀冊讀寳官以冊寳置于盝匣中轝
冊寳亭者前行授冊寳官丞相一同由中陛降讀冊寳
官由西門入殿復位捧受冊寳内使四人由西陛降從
丞相轉由丹墀謹身殿之東入至王宫門外轝冊寳亭
者以冊寳亭暫駐於門外正中内使監官出迎于階西
於冊寳亭西南跪東北向授冊寳丞相東北立西南向
稱有制宣制曰封皇子某為某王某為某王畢授冊寳
官丞相出内使監官迎冊寳入宫中(其儀别見)禮部尚書跪
奏用寳詣案捧詔書尚寳卿用寳以詔書置于案授冊
寳官丞相由王宫門出至奉天殿前丹墀西轉由西陛
陞自西門入跪云宣制訖俯伏興引禮引靖江王入殿
(樂作)受冊寳官引至殿東門立候於門外内贊引靖江
王入御座前拜位(樂止)内贊唱跪靖江王跪内贊唱授
冊捧進冊寳官於案前跪捧冊授讀冊寳官内贊唱讀
冊讀冊寳官跪讀訖以冊授丞相丞相搢笏受冊内贊
唱搢圭靖江王搢圭内贊唱授冊丞相以冊授靖江王
捧受冊寳内使跪於王西捧冊興立于王西捧進冊寳
官於案前跪捧寳授讀冊寳官内贊唱讀寳讀冊寳官
跪讀寳訖以寳授丞相丞相受寳捧寳跪授於靖江王
捧受冊寳内使跪於王西捧寳興立於捧冊内使之下
内贊唱出圭靖江王出圭内贊唱俯伏興平身靖江王
俯伏興平身内贊唱復位引靖江王出(樂作)内使捧冊
捧寳前導出至殿門東引禮引靖江王復位(樂止)贊禮
唱鞠躬拜興拜興拜興拜興平身靖江王鞠躬(樂作)拜
興拜興拜興拜興平身(樂止)内使轝靖江王冊寳亭前
行引禮導靖江王由東陛降(樂作)奉迎冊寳官奉迎出
奉天東門(其儀别見)禮部尚書於殿中跪奏云捧詔赴午門
開讀興捧詔由中門出(樂作)由中陛降授冊寳丞相等
官由西門出西階降丹墀文武官迎詔書出奉天門(樂)
(止)開讀於午門外(其儀見朝賀篇内)宣讀訖侍儀贊禮畢百官
迎詔至中書省頒行執事入報侍儀奏禮畢鳴鞭上位
興(樂作)還宫引進入東門至殿上導引皇太子出(樂止)
迎親王冊寳安奉親王殿儀
是日令所司備鼓樂儀衛司備儀仗於奉天門西右順
門東伺候親王受冊畢出至奉天門東門引禮引親王
詣東耳房伺候於中宫行禮内使轝冊寳亭東門出至
西道儀仗鼓樂前行迎送官迎至親王殿各以序安奉
於殿内
親王年幼内宫行冊禮儀注
親王受冊之日内使監官陳設香案於内殿正中設保
抱抱王受冊位於香案之南設授冊寳内使監官於香
案之東捧受冊内使位于保抱抱王受冊位之西捧受
寳内使位於捧受冊内使之南司贊二人位於保抱受
冊位之東西丞相奉迎冊寳至王宫門外(樂作)内使監
官跪聽制訖丞相出内使監官迎冊寳亭入宫中置於
香案之北(樂止)初保抱抱王由東門入(樂作)至香案前
受冊位北面立(樂止)樂工陳樂于殿庭之南司贊唱行
冊禮内使監官前立稱有制内贊唱跪保抱抱王皆跪
内使監官宣制曰今封某為某王某為某王畢内贊唱
興保抱抱王興内贊唱授冊寳司賓引保抱一人抱某
王前立授冊寳監官詣案取冊捧授於保抱保抱受冊
以授于捧受冊内使捧受冊内使跪于保抱之左受冊
興退立于西捧授冊寳監官又詣案取寳捧授于保抱
保抱受寳以授于捧受寳内使捧受寳内使跪于保抱
之左受寳興退立于西以次授冊授寳皆如上儀訖内
贊唱禮畢(樂作)司賓引保抱抱王退(樂止)執事各以冊
寳置于亭中安奉
親王謝中宫儀注
親王受冊之日内使監官陳設皇后御座於中宫殿上
親王拜位於殿庭正中及御座前内贊二人位于殿上
拜位之東西司贊二人位于親王丹墀拜位之東西陳
設儀仗於殿庭之東西擎執於殿上之左右樂工陳樂
於宫門之外親王於奉天殿受冊畢司賓引親王仍具
遠游冠絳紗袍至中宫外門東向立内使監官啓聞皇
后首飾褘衣出殿(樂作)陞御座(樂止)司賓引親王由東
階陞(樂作)入就丹墀拜位(樂止)司賓各立於其前司贊
唱鞠躬拜興拜興拜興拜興平身親王鞠躬(樂作)拜興
拜興拜興拜興平身(樂止)司賓引秦王由殿東門外入
(樂作)至殿上拜位(樂止)司賓分立於其前内贊司贊同
唱跪秦王以下皆跪秦王恭謝曰小子某及諸弟等兹
受封冊謹詣母后殿下恭謝謝畢内贊司贊同唱俯伏
興平身秦王與諸王皆俯伏興平身司賓引秦王由殿
東門出(樂作)出復位(樂止)司贊唱鞠躬拜興拜興拜興
拜興平身親王鞠躬(樂作)拜興拜興拜興拜興平身(樂)
(止)司賓唱禮畢内使監官啓禮畢皇后興(樂作)還宫(樂)
(止)内使引親王以次出
親王謝東宫儀注
親王受冊之日内使監官陳設皇太子座於東宫侍儀
司設親王拜位於殿庭階上及殿上正中贊禮二人于
殿庭王拜位之東西内贊二人位於殿内王拜位之東
西文武官侍立於殿庭之東西將軍六人位于殿門之
左右拱衛司設儀仗於殿庭左右樂工設樂於宫門之
外親王於中宫行禮畢引禮引親王便服至東宫門外
西向立引進引皇太子便服出宫(樂作)陞殿(樂止)引禮
引諸王由東階陞(樂作)至殿庭階上拜位(樂止)贊禮唱
鞠躬拜興拜興平身親王鞠躬(樂作)拜興拜興平身(樂)
(止)引禮引秦王由殿東門入(樂作)引禮立於門外内贊
接引秦王至殿内拜位(樂止)内贊贊禮同唱跪秦王以
下皆跪秦王恭謝曰小弟某等兹受封冊謹詣皇太子
長兄殿下恭謝謝畢内贊贊禮同唱俯伏興平身引禮
引秦王由東門出(樂作)復位(樂止)贊禮唱鞠躬拜興拜
興平身親王鞠躬(樂作)拜興拜興平身(樂止)贊禮唱禮
畢引進啓禮畢皇太子興(樂作)還宫(樂止)引進引親王
以次出引禮引文武官以次出
親王自行賀禮儀注(百官賀諸王附)
親王受冊之日儀衛司於西宫親王殿依親王長幼陳
設座位侍儀司設文武官陪立位於殿庭之東西拜位
於庭中文東武西内贊二人位於殿内東西相向拱衛
司陳設親王儀仗於殿前之東西樂工陳樂於殿庭之
南贊禮各就位親王於東宫行禮畢引禮引親王便服
入殿門(樂作)陞座(樂止)文武官入立於殿庭之東西引
禮引晉王以下詣秦王前行禮贊禮唱鞠躬拜興拜興
拜興拜興平身晉王以下皆鞠躬(樂作)拜興拜興拜興
拜興平身(樂止)引禮引燕王以下詣晉王前行賀禮及
以次親王行禮皆如賀秦王儀贊禮唱禮畢引禮引文
武官入就拜位贊禮唱鞠躬(樂作)拜興拜興拜興拜興
平身(樂止)引禮引丞相由西門入引禮立於門外丞相
至殿上拜位内贊贊禮同唱跪丞相及庭中文武官皆
跪丞相稱賀曰銀青榮禄大夫中書左丞相李某等兹
遇親王殿下榮膺冊寳封建禮成無任欣抃之至賀畢
内贊贊禮同唱俯伏興平身丞相及庭中文武官皆俯
伏興平身丞相出引禮引復位贊禮唱鞠躬(樂作)拜興
拜興拜興拜興平身(樂止)贊禮唱禮畢内贊啓禮畢親
王興(樂作)出殿門(樂止)引禮引文武官以次出
百官稱賀上表箋儀注
親王受冊寳禮既畢至晚内使監於奉天殿陳設御座
香案尚寳司設寳案於香案之北侍儀司設表案位於
香案之北侍儀司設表案位於香案之南又設表箋案
位於丹墀北之正中設皇太子拜位於丹陛上及御前
正中親王陪拜位各以長幼序於皇太子拜位之南設
文官起居位於丹墀之東南西向武官起居位於丹墀
之西南東向文官拜位於丹墀中之東北每等異位重
行北向西上武官拜位於丹墀中之西北每等異位重
行北向東上殿前班諸執事起居位於武官起居位之
北東向侍從班諸執事起居位於文官起居位之北西
向殿前班指揮司官三員侍立位於丹陛上之西東向
光禄寺官三員侍立位於丹陛上之東西向侍從班文
官立位於殿上之東侍從班武官立位於殿上之西拱
衛司官二員侍立位於殿中門之左右典牧所官二員
侍立位于仗馬之前東西相向受箋内使監官一員位
于丹墀表案之東西向宣表官一員展表官二員位於
丹墀表箋案之西東向糾儀御史二人位于展表官之
南東西相向内贊二員位于殿上東西相向典儀二人
位於丹陛上之南東西相向知班二人位于文武官拜
位之北東西相向通贊贊禮二人位于知班之北東西
相向通贊在西贊禮在東引文武班舍人四人位于文
武官拜位之北稍後東西相向引殿前班舍人二人位
于引武班之南東向舉表案舍人二人於引文班之南
西向宿衛鎮撫二人位于丹陛東西階下東西相向護
衛百戸二十四人位于宿衛鎮撫之南稍後東西相向
護衛千戶八人位于殿東門之左右將軍二人位于殿
上簾前東西相向將軍六人位于殿門之前東西相向
將軍四人位于丹陛上四隅東西相向將軍六人位于
奉天門東西相向鳴鞭四人位于丹陛上之南北向其
日侵晨金吾衛陳兵仗於午門外之東西陳旗仗於奉
天門外之東西拱衛司陳儀仗於丹陛之東西及丹墀
之東西陳車輅於丹墀之南典牧所陳仗馬於文武樓
南之東西虎豹於奉天門之東西和聲郎陳樂於丹墀
文武官拜位之南内使監官擎執於御座之左右侍儀
司舍人舉表案入就殿上案位舍人二人舉表案伺候
於午門外文武官具朝服迎表至雲集橋舍人引殿前
班司贊贊禮内贊宿衛鎮撫護衛鳴鞭各人入就位侍
儀侍從入迎車駕上位陞謹身殿侍儀版奏中嚴御用
監官奏請上位服衮冕皇太子親王於奉天門東耳房
具冕服文武官迎表至午門前置龍亭於道中禮部官
取表函置于案舍人舉案宣表官展表官押表案引丞
相前行文武官分班俱由西門入至丹墀中禮部官押
表案於丹墀正中各就位文武官各入就起居位侍儀
奏外辦導引上位御輿以出仗動鼓吹振作尚寳卿捧
寳前導侍衛如常儀上位陞御座(樂止)尚寳卿捧寳置
於案將軍捲簾拱衛司鳴鞭司晨報時雞唱訖諸侍從
官殿前班拱衛司官由西階降引班引同宣表官受表
官受箋内官俱入起居位東西相向立定通班唱某衛
指揮使臣某以下起居引班唱鞠躬平身指揮以下鞠
躬平身引班東西分引至丹墀中拜位北面立贊禮唱
鞠躬拜興拜興平身指揮以下皆鞠躬(樂作)拜興拜興
平身(樂止)贊禮唱指揮使稍前指揮使前立贊禮唱鞠
躬指揮以下皆鞠躬贊禮唱聖躬萬福唱平身指揮使
以下皆平身唱復位指揮使復位唱鞠躬拜興拜興平
身指揮使以下皆鞠躬(樂作)拜興拜興平身(樂止)通班
唱各恭事引班引指揮以下官各就位引進四人導皇
太子親王由東門入(樂作)由東陛陞至拜位(樂止)引進
分立於其前唱鞠躬拜興拜興拜興拜興平身皇太子
親王鞠躬(樂作)拜興拜興拜興拜興平身(樂止)引進引
皇太子由殿東門入(樂作)引進立俟於門外内贊接引
皇太子至御座前拜位(樂止)内贊引進同唱跪皇太子
親王皆跪皇太子稱賀云長子某兹遇諸弟某等受封
建國謹詣父皇陛下稱賀賀畢内贊引進同唱俯伏興
平身皇太子親王俯伏興平身内贊引皇太子出殿東
門(樂作)内贊唱復位引進引皇太子復位(樂止)引進唱
鞠躬拜興拜興拜興拜興平身皇太子親王皆鞠躬(樂)
(作)拜興拜興拜興拜興平身(樂止)引進引皇太子親王
東陛降(樂作)至文樓(樂止)司晨再報時訖通班唱具丞
相銜臣某以下起居引班唱鞠躬平身文武官相向鞠
躬平身引班東西分引入丹墀中拜位丞相初行(樂作)
至位(樂止)知班唱班齊贊禮唱鞠躬拜興拜興拜興拜
興平身文武官皆鞠躬(樂作)拜興拜興拜興拜興平身
(樂止)贊禮唱進表箋引班引丞相及平章詣表箋案前
丞相跪奉表興平章跪捧箋進於受箋官受箋内使監
官接箋入中宫啓聞平章興引班引復位丞相捧表與
宣表官展表官由丹墀西陛陞西門入至殿中丞相跪
進表于案退立於殿南正中内贊唱跪贊禮唱跪丹墀
百官皆跪内贊唱宣表宣表官詣案取表跪讀于殿西
展表官同跪展表宣表官宣訖俯伏興展表官以表置
于案訖内贊與贊禮同唱俯伏興平身丞相與丹墀百
官皆俯伏興平身與宣表展表官由殿西門出西階降
復位贊禮唱鞠躬拜興拜興拜興拜興平身文武官鞠
躬(樂作)拜興拜興拜興拜興平身(樂止)贊禮唱搢笏三
舞蹈跪三拱手加額山呼萬歲山呼萬歲再山呼萬萬
歲出笏俯伏興拜興拜興拜興拜興平身文武官皆搢
笏三舞蹈三拱手加額山呼萬歲山呼萬歲再山呼萬
萬歲(樂工應聲呼之)出笏俯伏興(樂作)拜興拜興拜興
拜興平身(樂止)贊禮唱禮畢侍儀奏禮畢鳴鞭上位興
(樂作)導引還謹身殿(樂止)舍人舉表案出引班引文武
官以次出
皇太子賀中宫儀注
親王受冊次日内使監官陳設皇后御座於中宫殿上
皇太子拜位於露臺正中親王陪拜位序於其後設皇
太子行禮位於御座前内贊二人位於殿上拜位之東
西陳設儀仗於殿庭之東西擎執於殿内之左右樂工
陳樂於宫門之外皇太子於上位前行賀禮畢司賓引
皇太子親王各具冕服至中宫門外東向立内使監官
啓聞皇后首飾褘衣出殿(樂作)陞御座(樂止)司賓引皇
太子親王由東階陞(樂作)入就露臺上拜位(樂止)司賓
分立於其前司贊唱鞠躬拜興拜興拜興拜興平身皇
太子親王皆鞠躬(樂作)拜興拜興拜興拜興平身(樂止)
司賓引皇太子由殿東門入(樂作)至殿内拜位(樂止)司
賓分立於其前内贊唱跪皇太子跪稱賀曰長子某兹
遇諸弟某等受封建國謹詣母后殿下稱賀畢内贊唱
俯伏興平身皇太子俯伏興平身司賓引皇太子東門
出(樂作)復位(樂止)司賓唱鞠躬拜興拜興拜興拜興平
身皇太子親王皆鞠躬(樂作)拜興拜興拜興拜興平身
(樂止)司賓唱禮畢内使監官啓禮畢皇后興(樂作)還宫
(樂止)内官引皇太子親王以次出
内外命婦賀中宫儀注
至日司賓引内外命婦各服其服各伺于中宫門外之
左右伺皇太子入行賀禮畢内使監官啓聞司賓二人
先引外命婦由西門入序立于庭中左右二人引内命
婦入就拜位司贊唱班齊唱拜興拜興拜興拜興内命
婦班首以下皆拜(樂作)興拜興拜興拜興(樂止)司賓引
班首由西階陞西門入(樂作)至御前(樂止)内贊司贊唱
跪班首及衆内命婦皆跪班首稱某封某妾某等兹遇
親王受封建國恭詣皇后殿下稱賀畢内贊司贊同唱
興班首及衆内命婦皆興司賓引班首西門出西階降
復位司贊唱拜興拜興拜興拜興班首以下皆拜(樂作)
興拜興拜興拜興(樂止)司賓引内命婦出司賓二人引
外命婦入就拜位唱拜興拜興拜興拜興班首以下皆
拜(樂作)興拜興拜興拜興(樂止)司賓引班首由西門入
(樂作)至御座前(樂止)内贊司贊同唱跪班首以下皆跪
班首稱賀曰妾某氏等兹遇親王受封建國恭詣皇后殿
下稱賀賀畢内贊司贊同唱興班首以下皆興司賓引班
首由西門出西階降司贊唱拜興拜興拜興拜興班首
以下皆拜(樂作)興拜興拜興拜興(樂止)司賓引外命婦
以次出
諸王受冊百官進箋東宫儀
前期内使監官陳設皇太子位於東宫正殿如常儀侍
儀司設箋案位于殿下及殿上正中文武官拜位於殿
下文東武西每等異位重行北向設宣箋官位于殿下
箋案之西展箋官位於宣箋官之下知班二人位于文
武官拜位之北東西相向贊禮二人位於知班之北東
西相向内贊二人位于殿上東西相向引文武班舍人
四人位于文武班之北稍後東西相向是日宿衛陳兵
仗於東宫外門之東西陳旗仗於中門外之東西將軍
六人於殿門之東西拱衛司陳儀仗於殿庭階上下之
東西和聲郎陳樂於文武官拜位之南内使擎執於殿
上之左右文武官進箋至午門前禮部官以箋函置於
案舍人舉入東宫門外恭候行禮文武官於奉天門行
賀禮畢常服詣東宫文東武西分立於門外受箋官通
贊贊禮知班内贊各入就位引進啓外備皇太子常服
出宫至殿門(樂作)陞殿(樂止)舍人舉箋案入宣箋官展
箋官押案置于庭各就位引班引文武官入就位知班
唱班齊贊禮唱鞠躬拜興拜興拜興拜興平身丞相以
下皆鞠躬(樂作)拜興拜興拜興拜興平身(樂止)贊禮唱
進箋受箋官進至案之東北引班引丞相至案前丞相
跪捧箋興與宣箋官展箋官由西陛陞西門入至殿内
置于案退立于殿南正中内贊唱跪贊禮唱衆官皆跪
丞相與丹墀百官皆跪内贊唱宣箋宣箋官詣案前取
箋跪宣于殿西展箋官同跪展箋宣箋官宣箋畢俯伏
興退立於西展箋官以箋復于案退立于西内贊贊禮
同唱俯伏興丞相與百官皆俯伏興平身丞相與宣箋
官展箋官由殿西門出西陛降復位贊禮唱鞠躬拜興
拜興拜興拜興平身丞相以下皆鞠躬(樂作)拜興拜興
拜興拜興平身(樂止)贊禮唱禮畢引進啓禮畢舍人舉
箋案出皇太子興(樂作)引進引還宫(樂止)引禮引文武
官以次出
明集禮卷二十一
