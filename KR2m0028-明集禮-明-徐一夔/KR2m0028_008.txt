明集禮卷六
親王祀仁祖廟圖
仁祖廟時享
禮物
幣用白繒長一丈八尺
祝版用梓木長一尺二寸廣九寸(或用楸木)
牲用犢一(純色)羊一豕一
五齊
泛齊醴齊盎齊醍齊
沈齊
三酒
昔酒事酒清酒
登實大羹
鉶實肉羹
簠實黍稷
簋實稻粱
籩實鹽槀魚棗栗榛
菱芡鹿脯黑餅
白餅糗餌粉餈
豆實韭菹醓醢菁菹鹿醢
芹菹兔醢笋菹魚醢
脾析豚拍酏食糝食
禮器
登三
鉶三
簠二
簋二
籩十二
豆十二
爵三
坫一
沙池一
幣篚一
酒尊并杓
爵洗尊盆杓巾
盥洗尊盆杓巾
香爐燭臺香架版位
花瓶拜席牲匣
親王祭仁祖廟儀
齋戒前期王散齋四日致齋三日陪祭官執事官齋
一日
省牲前祭一日典祠設省牲位廟門外之東南典祠
啟王服遠遊冠絳紗袍典儀典祠導引王至省牲位執
事官牽牲自東西行過省訖牽詣神厨典祠啟王詣神
厨典祠典儀導引至神厨典祠啟王視鼎鑊啟視滌溉
遂烹牲
陳設典祠前祭一日陳設如圖儀
正祭祭日清晨典祠率執事者各實尊罍籩豆登鉶
簠簋置篚幣于案祝版于仁祖神位之右樂生舞生入
就位諸執事入就位典祠啟王服冕服典儀典祠導引
王自左南門入就位
迎神司禮唱迎神樂工奏淳和之曲司禮唱行禮典
祠啟有司謹具請行事啟鞠躬拜興拜興平身司禮唱
在位陪祭官再拜司□唱鞠躬拜興拜興平身王與在
位官皆鞠躬拜興拜興平身
奠幣初獻司禮唱奠幣行初獻禮典祠啟詣盥洗位
典祠典儀導王至盥洗位典祠啟搢圭王搢圭典祠啟
盥手司盥洗者酌水王盥手訖司巾者以巾進典祠啟
挩手王挩手訖典祠啟出圭王出圭典祠啟詣爵洗位
典祠典儀導王至爵洗位典祠啟搢圭王搢圭執事者
以爵進典祠啟受爵王受爵典祠啟滌爵司爵洗者酌
水王滌爵訖典祠啟拭爵司巾者以巾進王拭爵訖典
祠啟以爵授執事者王以爵授執事者典祠啟出圭王出
圭典祠啟詣酒尊所典祠典儀導王至酒尊所執爵者
以爵進典祠啟受爵王受爵司尊酌犧尊之醴齊畢典
祠啟以爵授執事者王以爵授執事者典祠典儀導王
至仁祖神位前樂工奏保和之曲(闕)之舞捧爵捧幣
前行典祠典儀導王至神位前典祠啟跪王跪掌祭詣
案捧香跪進于王之左典祠啟搢圭上香上香三上香
王搢圭三上香訖捧幣者捧幣跪進于王之右王受幣
奠于神位前捧爵者捧爵跪進于王之右王受爵典祠
啟祭酒祭酒三祭酒奠爵王祭酒奠爵訖典祠啟出圭
王出圭讀祝官取祝版于神右東向跪讀訖典祠啟俯
伏興拜興拜興平身王俯伏興拜興拜興平身典祠啟
復位典祠典儀導王復位
亞獻司禮唱行亞獻禮典祠啟行亞獻禮掌祭官於
神前爵内斟酒樂工奏清和之曲(闕)之舞典祠典儀
導王至仁祖神位前典祠啟鞠躬拜興拜興平身王鞠
躬拜興拜興平身典祠典儀導王復位
終獻司禮唱行終獻禮典祠啟行終獻禮掌祭官於
神前爵内斟酒樂工奏成和之曲(闕)之舞典祠典儀
導王至仁祖神位前典祠啟鞠躬拜興拜興平身王鞠
躬拜興拜興平身典祠典儀導王復位
飲福受胙司禮唱飲福受胙執事酌福酒舉胙肉典
祠啟鞠躬拜興拜興平身王鞠躬拜興拜興平身典祠
啟跪搢圭王跪搢圭執事捧福酒東向跪進于王王受
福酒典祠啟飲福酒王祭酒少許飲福酒以爵置于坫執
事東向跪進胙于王王受胙以胙授左右左右西向跪
受興典祠啟出圭王出圭啟俯伏興拜興拜興平身王
俯伏興拜興拜興平身典祠啟復位典祠典儀導引復
位
徹豆司禮唱徹豆樂工奏嘉和之曲掌祭官徹豆司
禮唱賜胙典祠啟王飲福受胙免拜司禮唱陪祭官皆
再拜司□唱鞠躬拜興拜興平身陪祭官皆鞠躬拜興
拜興平身
送神司禮唱送神樂工奏德和之曲典祠啟鞠躬拜
興拜興平身司禮唱陪祭官皆再拜司□唱鞠躬拜興
拜興平身王與陪祭官皆鞠躬拜興拜興平身
望燎司禮唱望燎讀祝官取祝捧幣官取幣掌祭官
取饌詣燎樂工奏(闕)之曲典祠啟王詣望燎位(樂止)
典祠典儀導王至燎位候燎將半司禮唱可燎典祠啟
禮畢導王還次引禮引陪祭官以次出
品官家廟
周制祖廟天子七諸侯五大夫三適士二官師一庶士
庶人無廟祭於寢漢世公卿貴人多建祠堂於墓所魏
晉以降漸復廟制其後遂著為令以官品為所祀世數
之差唐制文武官二品以下祠四廟五品以上祠三廟
牲皆用少牢六品以下達於庶人祭祖禰於正寢五代
蕩析廟制遂絕宋興仁宗閔羣臣貴位公相而祖禰食
于寢儕於庶人遂命禮官儒臣議定廟制自平章事以
上立四廟東宫少保以上立三廟餘官並祭于寢至徽
宗大觀中又令文臣執政官武臣節度使以上祭五世
文武陞朝官祭三世餘祭二世其後終以有廟者之子
孫或官微不可以承祭又朝廷難盡推襲爵之恩遂不
果行先儒朱子約前代之禮創祠堂之制為四龕以奉
四世之主並以四仲月祭之其冬至立春季秋忌日之
祭則又不與乎四仲之内至今士大夫之家遵以為常
凡品官之家立祠堂于正寢之東為屋三間外為中門
中門為兩階皆三級東曰阼階西曰西階階下隨地廣
狹以屋覆之令可容家衆叙立又為遺書衣物祭器庫
及神厨於其東繚以外垣别為外門常加扃閉祠堂之
内以近北一架為四龕每龕内置一卓高祖居西第一
龕高祖妣次之曾祖居第二龕曾祖妣次之祖居第三
龕祖妣次之考居第四龕妣次之神主皆藏於櫝置於
卓上南向龕外各垂小簾簾外設香卓於堂中置香爐
香合於其上旁親之無後者以其班祔設主櫝皆西向
庶人無祠堂惟以二代神主置於居室之中間或以他
室奉之其主式與品官同而無櫝國朝品官廟制未定
於是權倣朱子祠堂之制奉高曾祖禰四世之主亦以
四仲之月祭之又加臘日忌日之祭與夫歲時俗節之
薦享至若庶人得奉其祖父母父母之祀已有著令而
其時享於寢之禮大㮣略同於品官焉
品官享家廟儀
時日凡四時之祭用仲月並於孟月下旬之首擇仲
月三旬各一日或丁或亥主祭盛服率兄弟子孫立於
祠堂階下北面置卓子於主祭之前設香爐香合环珓
於其上主祭以下皆再拜訖主祭焚香薰珓祝曰某將
以來月上旬某日祗薦歲事于祖考即以珓擲于地以
一俯一仰為吉不吉更卜中旬之日又不吉則不復卜
而直用下旬之日既得日乃復位再拜而退若臘日忌
日俗節之薦享則不必卜
齋戒前期三日主祭率衆丈夫致齋于外主婦帥衆
婦女致齋于内沐浴更衣飲酒不得至亂食肉不得茹
葷不弔喪不聽樂凡凶穢之事皆不得預
陳設前一日主祭帥子弟及執事灑掃正寢洗拭椅
卓務令蠲潔設高祖考妣於堂西北壁下南向考西妣
東各用一椅一卓而合之曾祖考妣祖考妣考妣以次
而東皆如高祖之位世各為位不相連屬别設旁親無
後及卑幼先亡者祔食位于東西壁下凡伯叔祖考妣
伯叔考妣兄弟嫂妻弟婦子姪子姪婦之屬皆右男子
左婦女東西相向以北為上(凡屋不問何向但以前為南後為北左為東右為西)
設香案於堂中置香爐香合於其上束茅聚沙於香案
前及逐位前地上設酒案於東階上别置卓子於其東
設酒注一酹酒盞一鹽楪醋瓶於其上火爐湯瓶香匙
火筯於西階上别置卓子於其西設祝版於其上設盥
盆帨巾各二於阼階下之東又設陳饌大床于其東
省饌前一日主祭率衆丈夫省牲涖殺主婦帥衆婦
女滌濯祭器潔釡鼎具祭饌每位果六品菜蔬及脯醢
各三品肉魚饅頭糕各一盤羹飯各一椀肝各一串肉
各二串務令精潔未祭之前勿令人先食及為猫犬虫
鼠所汚
行事祭之日質明主祭以下各具服主祭者見居官
則唐帽束帶婦人曾受封者則花釵翟衣士人未為官
者則幅巾深衣庶人則巾衫結絛婦人則大襖長裙首
飾如制主祭以下具服訖盥手挩手詣正寢神位前設
蔬果酒饌設果楪於卓子南端蔬果脯醢相間次之設
盞柈醋楪於北端盞西楪東匙筯居中設酒瓶於架上
熾炭于爐主婦炊暖祭饌皆令極熱以合盛出置東階
下大床上次詣祠堂前階下序立主祭位于東兄弟以
下位于主祭之東少退子孫及外執事者以次重行列
于主祭之後主婦位在西弟婦姊妹位于主婦之西少
退女子子婦及内執事者亦以次重行列於主婦之後
皆北向其有伯叔父母位次並居主祭主婦位稍前主
祭有母則特位於主婦之前叙立訖主祭升自阼階焚
香告曰孝孫某今以仲春之月(夏秋冬同)有事于顯高祖考
某官府君顯高祖妣某封某氏顯曾祖考某官府君顯
曾祖妣某封某氏顯祖考某官府君顯祖妣某封某氏
顯考某官府君顯妣某封某氏以某親某官府君某親
某封某氏祔食敢請神主出就正寢恭伸奠獻告訖歛
櫝正位祔位各置一笥各以執事者一人捧之主祭前
導主婦以下皆從至正寢置於西階卓子上主祭啟櫝
奉諸考神主出就位主婦奉諸妣神主就位其祔位則
各用子弟一人奉之既畢主祭以下皆降復位
參神主祭以下叙立如祠堂之儀立定俱再拜若尊
長老疾者則休于他所
降神主祭升詣香案前焚香少退立執事者一人實
酒于注一人取東階卓子上盤盞立於主祭之左一人
執注立於主祭之右主祭跪捧盤盞者亦跪進盤盞主
祭受之執注者亦跪斟酒于盞主祭者左手執盤右手
執盞灌于茅上以盤盞授執事者俛伏興再拜降復位
進饌主祭升主婦從之執事者一人以盤奉魚肉一
人以盤奉米麵食一人以盤奉羹飯從升至高祖位前
主祭奉肉奠于盤盞之南主婦奉麵食奠于肉西主祭
奉魚奠于醋楪之南主婦奉米食奠于魚東主祭奉羹
奠于醋楪之東主婦奉飯奠于盤盞之西以次設諸正
位使諸子弟婦女各設祔位皆畢主祭以下皆降復位
酌獻主祭升詣高祖位前執事者一人執酒注立于
其右冬月即先暖之主祭奉高祖考盤盞位前東向立
執事者西向斟酒于盞主祭奉之奠于故處次奉高祖
妣盤盞亦如之奠訖位前北向立執事者二人舉高祖
考妣盤盞立于主祭之左右主祭跪執事者亦跪主祭
受高祖考盤盞右手取盞祭之茅上以盤盞授執事者
反之故處受高祖妣盤盞亦如之俛伏興少退立執事
者炙肝於爐以楪盛之兄弟之長一人奉之奠于高祖
考妣前匙筯之南祝取版立於主祭之左跪讀曰維年
歲月朔日子孝玄孫某官某敢昭告于顯高祖考某官
府君顯高祖妣某封某氏氣序流易時維仲春追感歲
時不勝永慕敢以潔牲柔毛粢盛醴齊祗薦歲事以某
親某官府君某親某封某氏祔食尚享畢興主祭再拜
退詣諸位獻祝如初每逐位讀祝畢即兄弟衆男之不
為亞終獻者以次分詣本位所祔之位酌獻如儀但不
讀祝獻畢皆降復位執事者以他器徹酒及肝置&KR0678;于
故處曾祖前稱孝曾孫祖前稱孝孫考前稱孝子改不
勝永慕為昊天罔極凡祔者伯叔祖父祔于高祖伯叔
父祔于曾祖兄弟祔于祖子孫祔于考餘皆倣此如本
位無即不言以某親祔食亞獻則主婦為之諸婦女奉
炙肉及分獻如初獻儀但不讀祝終獻則兄弟之長或
長男或親賓為之衆子弟奉炙肉及分獻如亞獻儀
侑食主祭升執注就斟諸位之酒皆滿立於香案之
東南主婦升扱匙飯中西柄正筯立於香案之西南皆
北向再拜降復位
闔門主祭以下皆出祝闔門無門處即降簾可也主
祭立於門東西向衆丈夫在其後主婦立於門西東向
衆婦女在其後如有尊長則少休於他所此所謂厭也
啟門祝聲三噫歆乃啟門主祭以下皆入其尊長先
休于他所者亦入就位主祭主婦奉茶分進于考妣之
前祔位使諸子弟婦女進之
受胙執事者設席於香案前主祭就席北面祝詣高
祖考前舉酒盤盞詣主祭之右主祭跪祝亦跪主祭受
盤盞祭酒啐酒祝取匙并盤抄取諸位之飯各少許奉
以詣主祭之左嘏于主祭曰祖考命工祝承致多福于
汝孝孫使汝受禄于天宜稼于田眉夀永年勿替引之
主祭置酒于席前俛伏興再拜跪受飯嘗之實于左袂
掛袂于季指取酒卒飲執事者受盞自右置注旁受飯
亦如之主祭俛伏興立於東階上西向祝立於西階上
東向告利成降復位與在位者皆再拜主祭不拜降復
位
辭神主祭者以下皆再拜
納主主祭者與主婦皆升各奉主納于櫝主祭以笥
歛櫝奉歸祠堂如來儀
徹主婦還監徹酒之在盞注他器中者皆入于瓶緘
封之所謂福酒果蔬肉食並傳之燕器主婦監滌祭器
而藏之
餕是日設席男女異處尊行自為一列南面自堂中
東西分首若止一人則當中而坐其餘以次相對分東
西向就坐行酒薦食酒饌不足則以他酒他饌益之將
罷主祭頒胙于外僕主婦頒胙于内執事者徧及微賤
其日皆盡
明集禮卷六
