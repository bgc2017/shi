明集禮卷二十五
嘉禮九
天子納后
總序
天子納后所以母儀乎天下也三代以上不著其禮至
周而六禮之儀始備一曰納采二曰問名三曰納吉四
曰納徵五曰請期六曰親迎五禮皆用鴈唯納徵用元
纁束帛加以榖珪至周靈王求昏於齊遣使稱制拜后
魯桓公八年祭公來遂逆王后于紀左氏謂王者至尊
無敵無親迎之禮故遣魯主昏而使祭公來迎漢納皇
后遣使納采以太牢告宗廟遣大司徒奉乘輿法駕迎
皇后于第皇后立三月以禮見高廟晉納皇后六禮制
文用版升平六年復命王彪之考定六禮北齊皇帝納
后納采問名告于圓丘方澤宗廟遣太尉奉冊寳璽綬
迎皇后于第至宫之明日皇后表謝又明日見皇太后
於昭陽殿又擇日謁見太廟唐皇帝納后卜日告天地
宗廟遣太尉為使宗正卿為副持節行六禮皇后至宫
之明日奉表稱謝又明日朝皇太后擇日廟見及有受
内外命婦賀及羣臣稱賀之禮又有百寮上禮及皇帝
會羣臣之儀宋皇帝納后之禮皆與唐同而無受命婦
賀及羣臣朝賀之禮亦無百寮上禮及皇帝會羣臣之
儀元納后從其國俗而儀文不著今擬國朝皇帝納后
先期遣官祭告天地宗廟皇帝臨軒命使行六禮皇后
至宫之明日上表稱謝復受内外命婦朝賀擇日謁見
太廟今集歷代禮物儀文以著於篇
冠服
周禮天子納后冕而親迎后服首飾禕衣兩漢納后不
著所服晉迎皇后皇帝服衮冕北齊皇帝服繡衣帶綬
佩隋納后天子具衮冕服皇后首飾禕衣唐皇帝納后
其臨軒遣使皆服衮冕合卺服通天冠絳紗袍皇后服
首飾褘衣表謝皇后服展衣廟見還改服鈿釵禮衣宋
納后臨軒遣使合卺皆服通天冠絳紗袍皇后服花釵
十二樹九龍四鳳冠褘衣元納后用國俗衣冠今擬國
朝皇帝納皇后其臨軒遣使皆服衮冕同牢服通天冠
絳紗袍皇后首飾以九龍四鳳冠大小花各十二樹并
兩博鬢寳鈿十二服用褘衣皇后表謝服展衣其受命
婦朝賀朝皇太后皆首飾褘衣其制見冠服篇其皇后
車輅冊寳制度並見冊皇后篇此不復載
制
凡天子納后六禮必用制皆以版書其制唐版長尺二
寸以應十二月博四寸以像四時厚八分以像八節皆
真書盛以匣宋制文版製同今擬國朝皇帝納后六禮
用制書
制文
唐納采制皇帝曰咨具官封姓渾元資始肇經人倫爰
及夫婦以奉天地宗廟社稷謀于公卿咸以為宜率由
舊典今使持節太尉封某宗正卿封某以禮納采答文
曰皇帝嘉命訪昏陋族備數采擇臣之女未閑教訓衣
履若如人欽承舊章肅奉典制某官封臣姓名稽首頓
首再拜承制詔問名制皇帝曰咨某官封姓兩儀配合
承天統物正位于内必俟令族重章舊典今使使持節
太尉封某宗正卿某以禮問名答文曰皇帝嘉命使者
某重宣中制問臣名族臣女夫婦所生先臣故某官之
遺元孫先臣故某官之遺曾孫先臣故某官之遺孫先
臣故某官之外孫女年若干欽承舊章謹奉典制臣某
稽首頓首再拜承制詔納吉制皇帝曰咨某官姓人謀
龜從僉曰貞吉敬順典禮今使使持節太尉封某宗正
卿某以禮納吉答文曰皇帝嘉命使者某重宣中制太
卜元龜臣陋族卑鄙憂懼不堪欽承舊章肅奉典制某
官臣姓某稽首頓首再拜承制詔納徵制皇帝曰咨某
官姓之女有母儀之德窈窕之姿如山如河宜奉宗廟
永承天祚以元纁珪馬以章典禮今使使持節太尉封
某宗正卿封某以禮納徵答文曰皇帝嘉命使者某重
宣中制降昏卑陋崇以上公寵以豐禮備物典冊欽承
舊章肅奉典制某官臣姓名稽首頓首再拜承制詔告
期制皇帝曰咨某官姓某謀于公卿大筮元龜罔有不
臧率遵典禮今使使持節太尉封某宗正卿封某以禮
告期答文曰皇帝嘉命使者某重宣中制告曰惟某月
某日可迎臣欽承舊章肅奉典制某官臣姓某稽首頓
首再拜承制詔奉迎制皇帝曰咨某官姓歲吉月令吉
日惟某率由典禮今遣使持節太尉封某宗正卿封某
以禮迎答文曰皇帝嘉命使者某重宣中詔令月吉辰
備禮以迎螻蟻之族猥承大禮憂懼戰悸欽承舊章肅
奉典制某官臣姓某稽首頓首再拜承制詔宋制納采
制文皇帝曰咨某官姓名肇經天人爰始夫婦正位基
化敦敘大倫敷求賢明是惟令族率由盛典式舉徽章
今遣使持節上公封某宗正卿某以禮采擇答文曰皇
帝嘉命舉大昏之禮下逮微陋備數采擇臣之女方祗
保傅式嚴諄誨恭承令典肅荷徽章某官臣姓名稽首
頓首再拜承制詔問名制文皇帝曰咨某官姓名自昔
受命之君必擇建厥配以奉天地以承宗廟以御于家
邦德至茂也肆朕稽古永惟大猷謀于公卿咸以祗若
率由舊典式舉徽章今遣使持節上公封某宗正卿封
某以禮問名答文皇帝嘉命使者某重宣中制問臣名
族臣先臣某官之遺元孫先臣某官之遺曾孫臣某官
姓某之遺孫女年若干恭承令典肅荷徽章某官姓名
稽首頓首再拜承制詔告吉制文皇帝曰咨某官姓名
稽謀所自燕及神民濬發祥占從以元吉六合之慶是
為大同今遣使持節上公封某宗正卿封某以禮告吉
答文皇帝嘉命使者某重宣中制太卜元吉微陋之族
懼不克堪恭承徽章肅奉典制某官臣姓名稽首頓首
再拜承制詔告成制文皇帝曰咨某官姓名之女毓秀
中閨膺華高胄詠葛覃之章尊嚴師傅崇卷耳之志夙
念恭勤將延登於太微永迓承於介福以元纁榖珪式
彰典禮今遣使持節上公封某宗正卿封某以禮告成
答文皇帝嘉命使者某重宣中制降昏卑陋崇以上公
寵以盛禮備物典冊恭成天奬肅荷徽章某官臣姓名
稽首頓首再拜承制詔告期制文皇帝曰咨某官姓名
令月吉日備序來嬪爰定厥祥率遵典禮今遣使持節
上公封某宗正卿封某以禮告期答文皇帝嘉命使者
某重宣中制告曰某月某日可迎臣恭承令典肅荷徽
章某官臣姓名稽首頓首再拜承制詔親迎制文皇帝
曰咨某官嘉月惠時吉日惟某率由典禮今遣使持節
上公封某宗正卿封某備禮以迎答文皇帝嘉命使者
某重宣中詔吉日惟某備禮以迎臣卑陋之族叨塵大
恩以榮為懼臣恭承令典肅荷徽章某官臣姓名稽首
頓首再拜承制詔
禮物
伏犧氏始嫁娶以儷皮為禮周制天子聘女納徵加榖
珪漢惠帝納后納采鴈璧乘馬束帛聘黃金二萬斤馬
十二匹平帝納后有司奏故事黃金二萬斤錢一萬萬
晉納后用元纁束帛加榖珪馬二駟羊鴈酒米如故穆
帝納后王彪之定六禮納采用鴈一頭白羊一口酒十
二斛米十二斛問名納吉用鴈羊如前納徵用白羊一
口元纁帛二匹絳二匹絹二百匹獸皮二枚錢二百萬
玉璧一枚酒十二斛白米十二斛馬六匹請期奉迎用
鴈酒米如前唐納采問名納吉請期奉迎皆用鴈惟納
徵用元纁米帛六馬榖珪其他禮物如常儀宋禮物與
唐同今擬國朝納采問名納吉請期奉迎皆用鴈納徵
用元纁束帛六馬榖珪其他禮物則隨常儀
樂
漢冊皇后黃門鼓吹三通唐臨軒遣使大樂令展宫懸
鼔吹令設十二案迎皇后則備鼓吹備而不作宋冊后
行六禮皆大晟府展宫懸之樂於殿庭横街之南其迎
皇后亦備鼔吹皆備而不作今擬國朝皇帝納后六禮
遣使皆和聲郎陳樂於丹墀設而不作奉迎皇后則備
大樂鼔吹亦備而不作皇后車輅將至午門則大鳴鐘
鼓
節
漢靈帝納后命太尉驤持節行六禮晉成帝臨軒遣使
持節迎后北齊納后凡納采問名納吉納徵請期奉迎
皆臨軒命太尉為使宗正卿為副持節行六禮唐制天
子納后六禮皆以上公持節宗正卿為副使
祭告
漢平帝將納后以太牢告宗廟北齊納后納徵訖告圓
丘方澤及宗廟唐制將納吉卜日告圓丘方澤及宗廟
如加元服之儀宋制納后將納采先期命太史局擇日
奏告天地社稷及諸陵寢宫觀今擬國朝納后遣官祭
告天地宗廟其儀具見於祀天祀地宗廟等篇
納采
納采者謂始以言語采擇可否也兩漢天子納后皆先
遣使持節納采漢惠帝納魯元公主女為后遣使執雁
納采平帝納后遣宗正劉宏尚書令平晏納采唐制天
子納后則於太極殿遣使賫制書執鴈詣皇后第納采
既至奠鴈於庭主昏者再拜聽宣制書畢又再拜以答
表授使者使者受表還復命宋制天子納后則於文德
殿遣使持節奉制書執鴈詣皇后第納采既至陳鴈於
庭主昏者迎使者入再拜聽宣制畢使者以制書授主
昏者主昏者受制書訖奉答表以授使者使者受命還
復命元納后依其舊俗而六禮儀文無所考見今擬國
朝皇帝納后先於奉天殿遣使持節奉制書執鴈詣皇
后第納采既至主昏者再拜迎使者入又再拜使者宣
制以制書授主昏者主昏者受制畢以答表進授使者
再拜又再拜以出
問名
問名者謂問后名目將卜之也晉穆帝納后遣衛尉卿
兼太常王彪之為使兼宗正卿散騎侍郎司馬綜為副
使持節往問名唐制使者納采訖出立於大門之内曰
將加卜筮奉制問名主昏者答曰臣某之子若如人既
蒙制訪臣不敢辭使者陳鴈宣制以制書授主昏者主
昏者再拜受制訖以答表進授使者使者將出主昏者
復揖使者入行宴禮以馬幣禮使者宋遣使問名如唐
儀而禮使者以幣無馬今擬國朝納后使者納采畢出
立於中門之外取問名制書執鴈復入使者宣制以制
書授主昏者訖復以鴈授主昏者主昏者受制書及鴈
訖復以答表進授使者其宴禮使者之儀具見儀注
納吉
納吉者謂卜已得吉往告之也唐制使者至后氏第曰
加諸卜筮占曰從制命某納吉主昏者曰臣某之女若
如人龜筮云吉某謹奉典制其陳鴈宣制授制書與主
昏者進答表之儀皆與問名同宋遣使者至皇后第曰
加諸卜筮占曰從制使某告吉主昏者曰臣某之女初
嚴女功未燭婦道卜筮云吉臣預有焉臣某謹奉典制
使者入陳鴈宣制其儀與唐同今擬國朝納后既卜吉
遣使納吉其詳見納吉儀注
納徵
納徵者用束帛告成謂昏姻之禮成也唐天子納后遣
使者奉珪玉幣馬制書至皇后第請曰奉制納徵主昏
者曰奉制賜臣以重禮某祗承典制受元纁束帛榖珪
乘馬北面再拜其儀與納吉同宋制告成遣使奉榖珪
元纁束帛制書至皇后第其儀皆與唐同今擬國朝納
后遣使奉珪玉幣馬納徵其詳見納徵儀注
請期
請期者謂請日也昏禮納后六禮五曰請期唐制既納
徵遣使者詣皇后第請曰詢于龜筮某月日吉制使某
告期主者曰既前受命惟命是聽使者陳鴈授制書一
如納吉之儀宋納后請期其儀如唐今擬國朝納后遣
使持節奉制請期詳見儀注
奉迎
古者昏禮六曰親迎夏迎於庭殷迎於堂周迎於戸魯
桓公八年祭公來遂逆后於紀此天子遣使逆后之制
也漢晉以來皆遣使持節奉迎穆帝納何氏為皇后遣
使持節往迎北齊皇帝納后臨軒遣使持節詣皇后第
行冊拜禮皇后受冊於行殿唐皇帝臨太極殿遣使持
節賫冊寳車輅儀仗及褘衣首飾至后第行冊禮皇后
望闕再拜受冊畢復遣奉迎使執鴈及制書奉迎宋遣
冊奉迎一如唐儀今擬國朝皇帝納后則於奉天殿遣
使持節奉冊寳車輅儀仗褘衣首飾等物至皇后第以
授内使内使奉冊寳至皇后閤外皇后望闕再拜受冊
寳訖復遣奉迎使執鴈及制書奉迎詳見臨軒遣使冊
命奉迎儀注
同牢
古者昏禮同牢而食合巹而酳所以合體同尊卑也北
齊設皇帝皇后同牢坐於昭陽殿各三飯訖及各酳二
爵一卺唐設皇帝皇后御席於所御殿皇帝在西皇后
在東皇后至内殿門外西向立皇帝揖后由西階升盥
洗訖就席相向坐尚食以韭葅羺醢進授皇帝皇后皇
帝皇后祭於豆間尚食以黍實及肺進授皇帝皇后皇
帝皇后復祭訖各酳二爵一卺飲畢尚容奏請皇帝釋
冕服又奏請皇后服常服皇后從者餕皇帝之饌皇帝
從者餕皇后之饌宋皇帝納后同牢之禮與唐同唯不
祭肺及不祭韭葅黍稷等物今擬國朝皇帝納后於宫
中内殿設御幄中設皇帝皇后御榻行同牢之禮其詳
見同牢儀注
表謝
唐制皇后至宫之明日服展衣奉表稱謝司言導從皇
后升正殿北面再拜尚儀以謝表授皇后皇后受表置
於案又再拜訖尚儀以表授内侍内侍因中書以聞宋
皇后至宫之明日奉表稱謝一如唐儀今擬國朝皇后
既至宫其明日奉表稱謝詳見儀注
謁廟
唐制皇后至宫擇日謁廟前一日皇后清齋於别殿設
皇后大次於太廟北門内設宫懸之樂於廟庭制以太
尉及御史以祝奉告曰皇后將伸祗見謹以一元大武
敬薦其日皇后首飾禕衣乘輿以出警蹕侍御如常儀
尚宫率内外命婦及公主縣主後從皇后至廟庭尚宫
奏請皇后再拜又再拜訖尚宫引皇后出還大次皇后
改服鈿釵禮衣乘輿以還宋皇后既至宫擇日謁景靈
宫前一日設皇后次於明福殿至日内侍導從皇后服
褘衣首飾乘重翟車至廟所内外命婦後從至廟階下
西向立内侍贊再拜皇后及内外命婦皆再拜内侍奏
請皇后詣聖祖香案前三上香訖降階又再拜出今擬
國朝皇后至宫擇日謁廟其儀見宗廟篇
受命婦朝
唐制皇后至宫有受内外命婦朝賀之禮其儀與正冬
朝會同惟改賀辭曰伏惟殿下坤儀配天德昭厚載率
土含識不勝抃舞謹上千萬歲夀今擬國朝皇后至宫
之明日受内外命婦朝賀詳見朝會篇
遣使儀注
前期禮部移文太史院擇某日奏告天地宗廟某日遣
使納采問名太史院擇日以報禮部禮部奏聞翰林院
承制撰納采問名制文禮部依式樣製制書版書制文
訖命所司備鴈并其他禮物以伺又承制命某官為使
者某官為副使告示文武百官於皇城守宿至日鳴鐘
後具朝服侍班前一日内使監設御座香案於奉天殿
正中尚寳卿設寳案於御座之南侍儀司設制書案於
寳案之南設鴈及禮物位于丹陛上設主節官位於制
書案之東西向執節者位於主節官之南稍後捧制官
二人位於制書案之西東向舉案者位於捧制官之後
設承制官位於殿上及丹陛之東南設使者及副使拜
位於丹墀内道稍西東上北向又設副使受制書位於
拜位之北使者在東副使在西俱北向設執鴈者及舉
禮物者位於丹陛下之西東向贊禮二人位於丹陛上
之南東西相向司贊二人位於使者拜位之北東西相
向知班二人位於司贊之南東西相向設文武百官侍
立位於文武樓之北東西相向文武侍從班位於殿上
之左右引文武班舍人四人位於文武官之北稍後東
西相向引使者二人位於使者之北西立東向拱衛司
光禄寺官對立位於奉天殿門之左右東西相向將軍
二人位於殿上簾前東西相向將軍六人位於奉天門
之左右東西相向又將軍四人位於丹陛上之四隅東
西相向又將軍六人位於奉天殿門之左右東西相向
鳴鞭四人於丹陛上北向是日金吾衛陳設甲士儀仗
于午門外之西拱衛司陳設儀仗於丹陛丹墀之東西
設遮盖制書黃盖於奉天殿前和聲郎設樂位於丹墀
之南(備而不作)侍儀司設綵輿儀仗於奉天門外正中質明
擊鼓初嚴催班舍人催百官具朝服導駕官侍從官入
迎車駕次嚴引班舍人引文武百官入就侍立位引禮
引使者具朝服立於丹墀之西以伺諸執事者各就位
三嚴侍儀奏外辦御用監跪奏請皇帝服衮冕出謹身
殿尚寳卿奉寳前導侍從導引如常儀至奉天殿陞御
座尚寳以寳置於案捲簾鳴鞭雞唱報時訖禮部官捧
制書置於案上執事者陳鴈及禮物於丹陛上主節官
執節者入就殿上位西向立承制官立於主節官之北
奉制官立於制書案之西舉案者立於其後引禮引使
者就丹墀拜位贊禮唱鞠躬拜興拜興拜興拜興平身
使者鞠躬拜興拜興拜興拜興平身引禮引使者及副
使稍前至受制位北向立定承制官進詣御座前跪承
制訖由中門出至丹陛上宣制位奉制官率執事舉制
案由中門出拱衛司擎黃盖遮護自中陛降以案置受
制位主節官率執節者執節前導至使者前主節官西
向立執節者立於主節官之南奉制官立於制書案之
東舉案者立於奉制官之後西向承制官稱有制典儀
唱跪使者跪承制官宣制曰皇帝納某女為皇后制使
卿等持節行納采禮宣制訖執節者脫節衣以節授主
節官主節官受節西向授使者使者搢笏跪受以授執
節者執節者跪受節興立於使者之左主節官退奉制
官就案取納采制書西向授使者受制書興復置於案
出笏退復位奉制官復詣案取問名制書西向授副使
副使搢笏跪受制書興復置於案出笏退復位奉制官
退引禮引使副退就拜位立定贊禮唱鞠躬拜興拜興
拜興拜興平身使者鞠躬拜興拜興拜興拜興平身引
禮引使副從制書案出執節者前導舉案者次之執鴈
及禮物者由西陛陞取鴈及禮物由中陛降以次行制
書案之後出奉天門外執節者加節衣使者取制書安
置於綵輿中使者步從出午門外儀仗在前鼔吹次之
(不作)執節者次之禮物次之執鴈者次之綵輿次之使副
從行於綵輿之後初制書出奉天門侍儀跪奏禮畢皇
帝興還宫引班引百官以次出
納采儀注
前一日侍儀司設使副次於皇后第大門之外南向設
使副序立位於皇后第大門外之東西向北上設主昏者
序立位於大門之西東向又設使副立位於正廳之東西
向北上執節者位於使副之南西向執鴈者位於執節
者之南西向設主昏者拜位於階下中道北向又設主
昏者受制位於廳上正中北向設贊禮二人位於主昏
者拜位之北東西相向設儐者二人位於贊禮之南東
西相向引使者二人位於廳上之左右東西相向其日
使者乘馬持節備儀仗鼓吹(備而不作)奉制書禮物至皇后
第儀仗鼔吹分列於大門之左右置綵輿於大門外之
正中設制書案於綵輿之北使副下馬掌次者延入次
執事者皆公服儐者引主昏者朝服序立于大門内之
西東向引禮引使副出次使者就綵輿取納采制書置
於案引禮引使副立於大門外之東西向持節者立於
使副之南稍後執鴈者又於其南俱西向其他禮物各
陳於大門外之兩旁儐者進於主昏者之左受命出詣
使者前請曰敢請事使者曰某奉制采擇儐者入告主
昏者曰臣某之女未知壼儀方飭姆訓既蒙詔訪臣某
不敢辭儐者出告訖入引主昏者出迎使者於大門之
外北面立贊禮唱鞠躬拜興拜興平身主昏者鞠躬拜
興拜興平身使者不答拜儐者引主昏者先入立於西
階之下引禮引使者入執節者前導禮物次之持案及
執鴈者從入執節者脫節衣執節立于正廳之東南禮
物陳於庭舉案者舉制案設於正廳之中使副立於制
案之東執鴈者立於使副之南稍後俱西向引禮引主
昏者就階下拜位北向立定贊禮唱鞠躬拜興拜興平
身主昏者鞠躬拜興拜興平身儐者引主昏者自西階
陞至制案前北向立使者稱有制引禮唱跪使者詣案
取制書宣制訖以制書授主昏者主昏者跪搢笏受制
書以授左右執鴈者以鴈授使者使者受鴈以授主昏
者主昏者受鴈以授左右引禮唱出笏俛伏興平身主
昏者出笏俛伏興平身儐者引執事對舉答表案進立
於主昏者之後少西儐者取表以授主昏者主昏者搢
笏受表跪授使者使者受表置於案訖引禮唱出笏俛
伏興平身主昏者出笏俛伏興平身引禮引主昏者降
階至拜位立定贊禮唱鞠躬拜興拜興平身主昏者鞠
躬拜興拜興平身引禮引主昏者退立於西持節者加
節衣引禮引使副降自東階舉案者對舉表案降自中
階執節者前導至中門外使者取表置綵輿中主昏者
帥諸執事各徹禮物
制文(或臨時撰或用古制答文同)
答文(凡答表女之祖在則曰某官某之孫女若姑姊妺則曰先臣某官某之遺女後並同)
問名儀注
使者既出立於中門之外引禮引主昏者立於中門内
東向引禮引使者出次使者就綵輿中取問名制書置
於案引禮引使副立於中門外之東西面北上舉案者
對舉制案置於中門之正中持節者立使副之南執鴈
者又於其南儐者於主昏者之左受命出詣使者前請
曰敢請事使者曰將加卜筮奉制問名儐者入告主昏
者曰臣某之女被預詢擇聞命祗懼既蒙制問臣不敢
辭儐者出告訖入引主昏者出迎使者立于中門外之
南北面贊禮唱鞠躬拜興拜興平身主昏者鞠躬拜興
拜興平身儐者引主昏者先入立於西階之下東面引
禮引使者入持節者前導禮物次之制案及執鴈者從
入執節者脱節衣執節立于正廳之東南執事者以禮
物陳於庭舉案者對舉制案設於正廳之中使副立於
制案之東執鴈者立於使副之南稍後俱西向儐者引
主昏者就階下拜位北向立定贊禮唱鞠躬拜興拜興
平身主昏者鞠躬拜興拜興平身儐者引主昏者自西
階陞至制案前北向立使者稱有制引禮唱跪主昏者
跪副使詣制案前取制書宣制訖以制書授主昏者主
昏者搢笏跪受制書以授左右執鴈者以鴈授副使副
使受鴈以授主昏者主昏者跪受鴈以授左右引禮唱
出笏俛伏興平身主昏者出笏俛伏興平身儐者引執
事對舉答表案進立於主昏者之後少西儐者取表以
授主昏者主昏者搢笏受表跪授副使副使受表置於
案引禮唱出笏俛伏興平身主昏者出笏俛伏興平身
儐者引主昏者降階就拜位立定贊禮唱鞠躬拜興拜
興平身主昏者鞠躬拜興拜興平身儐者引主昏者退
立於西持節者加節衣引禮引使副降自東階舉案者
對舉表案降自中階執節者前導至中門外使者取答
表置綵輿中主昏者帥諸執事各徹禮物使者既出立
於中門外之東副使在使者之南主昏者遣儐者出詣
使者前請曰敢請事使者曰禮畢儐者入告主昏者曰
某公奉制命至於某之室某有先人之禮請禮從者儐
者出告使者曰某既得將事敢辭儐者入告主昏者曰
先人之禮敢以固請儐者又出告使者曰某既不獲辭
敢不從命儐者入告引禮引主昏者入先陞立於廳之
西執事者設禮賓席於正廳引禮引使者及副使入主
昏者降西階出迎使者陞自東階主昏者陞自西階就
座使者西面坐主昏者東面坐行飲食之禮畢賓主俱
興執事者以幣進授主昏者主昏者受幣以授使副使
副受幣以授左右引禮引使副出降自東階主昏者降
自西階至大門外主昏者入使副進發儀仗導從迎綵
輿至午門外使副取答表入奉天西門授内使監令進
入
制文
答文(並見前註)
納吉儀注
前一日侍儀司設使副次於皇后第大門之外設使副
序立位於大門外之東西面北上設主昏者序立位於
大門内之西東向又設使副位於正廳之東西向北上
執節者位於使副之南執鴈者位於執節者之南皆西
向設主昏者拜位於階下正中北面又設主昏者受制
位於廳上之南楹北向設贊禮二人位於主昏者拜位
之北東西相向設儐者二人位於贊禮之南東西相向
設引使者二人位於廳上之左右東西相向預設制案
於大門外之中是日使者奉制書至皇后第儀仗分列
於大門外之左右置綵輿於大門外之正中引禮延使
者入次儐者引主昏者出就大門内位東向立引禮引
使者詣綵輿前取制書置案上退就位立執節者立於
副使之南執鴈者立於執節之南執事者陳禮物於大門
外之左右儐者出請事使者曰加諸卜筮占曰從制使某
告吉儐者入告主昏者曰臣某之女祗嚴女功未燭婦道
卜筮叶吉臣預有焉儐者以告訖入引主昏者出迎使者
於大門之外北面立贊禮唱鞠躬拜興拜興平身主昏
者鞠躬拜興拜興平身使者不答拜儐者引主昏者先
入立伺於西階之下東面引禮引使者入持節者前導
持案執雁者次之使副行於案後由東階升舉案者以
制書案置廳上之正中使副立於制書案之東使者在
北副使在南執節者脫節衣立於使副之南執雁者又
於其南執事者以禮物陳於庭訖儐者引主昏者就拜
位北向立贊禮唱鞠躬拜興拜興平身主昏者鞠躬拜
興拜興平身儐者引主昏者自西階升至制書案前受
制位北向立使者稱有制儐者贊跪主昏者跪使者進
詣案前取制書宣訖以制書授主昏者主昏者搢笏跪
受制書以授左右執鴈者以鴈授使者使者受鴈以授
主昏者主昏者以授左右訖儐者贊出笏俛伏興平身
主昏者出笏俛伏興平身儐者率執事舉答表案進立
于主昏者之後稍西儐者取表以授主昏者主昏者搢
笏受表跪進使者使者受表置於案儐者贊出笏俛伏
興平身主昏者出笏俛伏興平身儐者引主昏者降階
就拜位北面立贊禮唱鞠躬拜興拜興平身主昏者鞠
躬拜興拜興平身贊禮唱禮畢儐者引主昏者立於西
執節者加節衣引禮引使者降自東階執事者舉答表
案出持節者前導至大門外使者取表置綵輿中退立
於東其宴禮使者使者復命並如問名之儀
制文
答文(並見前注)
納徵儀注
前一日侍儀司於皇后第設使副次於大門外如前儀
設使副序立位於大門外之東西向北上設主昏者序
立位於大門内之西東向又設使副立位於正廳之東
西向北上執節者位於使副之南設主昏者拜位於階
下正中北向又設主昏者受制位於廳上之南楹北向
設贊禮二人位於主昏者拜位之北東西相向儐者二
人位於贊禮之南東西相向引使者二人位於廳上之
左右東西相向預設制書案及玉帛案於大門外之正
中是日使者奉制書榖珪元纁束帛禮物至皇后第大
門外儀仗分列於左右置綵輿於大門外之正中引禮
引使者入就次執事者陳設禮物於大門外六馬陳於
禮物之南北首西上儐者引主昏者序立於大門内之
西引禮引使者出次就綵輿中取制書置案上奉玉帛
官取玉帛授使者使者受玉帛置於案訖退立於東執
節者立於其南擯者出請事使者曰某奉制告成儐者
入告主昏者曰奉制賜臣以重禮臣某祗奉典制儐者
告訖入引主昏者朝服出迎立於大門外北面贊禮唱
鞠躬拜興拜興平身主人鞠躬拜興拜興平身儐者引
主人入立於西階之下引禮引使者入執事者舉制案
及玉帛案入持節者先導至廳置制書案於正中設玉
帛案於制書案之南使者立於制書案之東執節者脱
節衣立於使者之南奉玉者立於執節之南執事者各
以禮物陳於庭牽馬者牽六馬陳於禮物之南北首西
上儐者引主昏者就拜位立定贊禮唱鞠躬拜興拜興
平身主昏者鞠躬拜興拜興平身儐者引主昏者升自
西階至制案前受制位使者稱有制儐者贊跪使者詣
案取制書宣訖以授主昏者主昏者跪搢笏受制書以
授左右奉玉官詣案取玉加於元纁之上進授使者使
者受玉帛以授主昏者主昏者跪受玉帛以授左右儐
者贊出笏俛伏興平身主昏者出笏俛伏興平身儐者
引執事舉答表案進立於主昏者之後少西儐者取表
進授主昏者主昏者受表跪進使者使者受表置於案
儐者贊俛伏興平身主昏者俛伏興平身引禮引主昏
者降階就拜位立定諸執事及使者各返就位立定贊
禮唱鞠躬拜興拜興平身主昏者鞠躬拜興拜興平身
贊禮唱禮畢儐者引主昏者退立於西引禮引使者降
自東階執事者舉表案持節者前導至大門外使者取
表置綵輿中退立於東主昏者帥諸執事各受禮物及
馬其禮使者及使者復命並如告吉之儀
請期儀注
與納吉同但請辭曰制使某告期主昏者答曰臣謹奉
制
制文
答文(註並見前)
臨軒命使冊后及奉迎儀注
前期太史院擇日翰林院撰冊文及制文工部造冊寳
翬衣首飾車輅儀仗禮部備合用禮物奏聞訖遣使告
太廟又取制以某官為授冊使某官為授寳使某官為
奉迎使某官為奉冊官某官為奉寳官某官為主節官
某官為承制官某官為奉制官告示文武百官於皇城
守宿是日鍾鳴後具朝服侍班前一日内使監令設御
座香案於奉天殿如常儀尚寳卿設寳案於御座之南
侍儀司設皇后冊寳案於香案之北冊東寳西設制書
案於冊寳案之北正中設主節官位於制書案之東執
節者二人位於主節官之左差退俱西向設承制官位
於主節官之南及丹陛上之東南設捧制官捧冊寳官
位於冊寳案之西東向舉冊寳制書案舍人位於其後
設冊寳使及奉迎使拜位於丹墀内道之西北面東上
又設冊寳使及奉迎使受冊寳制書位於使者拜位之
北丹陛下之正中北向設執鴈者并舉禮物者位於丹
墀下之西俱東向贊禮二人位於丹陛上之南東西相
向司贊二人位於使者拜位之北東西相向知班二人
位於司贊之南東西相向設文武百官侍立位於文武
樓之北文東武西東西相向引冊寳使及引奉迎使舍
人二人位於使者拜位之北西立東向引文武班舍人
四人位於文武班之北稍後東西相向拱衛司光禄寺
官位於奉天殿門之左右東西相向將軍二人位於殿
上簾前之左右將軍六人位於奉天殿門之左右將軍
四人位於丹陛上之四隅將軍六人位於奉天門之左
右俱東西相向鳴鞭四人位於丹陛上北向是日金吾
衞陳設甲士儀仗於午門外之東西陳設旗仗於奉天
門外之東西拱衞司陳設儀仗於丹陛丹墀之東西設
遮盖制書黃羅盖一遮盖冊寳紅羅盖二於奉天殿前
和聲郎設樂於丹墀之南(備而不作)擊鼓初嚴催班舍人催
百官具朝服導駕官侍從官入迎車駕次嚴引班舍人
引文武百官入就侍立位禮部官陳冊寳綵輿及制書
綵輿於奉天門外陳中宫車輅儀仗冠服於綵輿之南
引禮引冊寳使奉迎使各具朝服立於丹墀之西以伺
諸執事者各就位三嚴侍儀奏外辦御用監官跪奏請
皇帝具衮冕尚寳卿侍儀導從如常儀至奉天殿陞御
座尚寳卿以寳置於案捲簾鳴鞭雞唱報時訖禮部官
以冊寳制書各置於案陳鴈及他禮物於丹陛上奉冊
奉寳官立於冊寳案之西東向舉冊寳案舍人立於其
後主節官立於冊寳案之東西向執節者二人立於其
南稍後奉制官立於主節官之南承制官立於奉制官
之南俱西向引禮引冊寳使奉迎使各就丹墀拜位立
定贊禮唱鞠躬拜興拜興拜興拜興平身冊寳使以下
皆鞠躬拜興拜興拜興拜興平身承制官進詣御座前
跪承制訖興由中門出至丹陛上宣制位主節官率執
節者由中門出中陛降立於使者之東北西向舉冊案
舍人舉冊案奉冊官從其後舉寳案舍人舉寳案奉寳
官從其後皆由中門出校尉各擎紅羅盖遮護冊寳由
中陛降以冊寳案置於丹陛下之正中舉冊寳案舍人
退立於西奉冊寳官立於冊寳案之東引禮引授冊授
寳使稍前詣受冊寳位北面立承制官稱有制典儀唱
跪冊寳使皆跪承制官宣制曰冊某氏為皇后皇帝制
命爾某持節奉冊寳行禮宣制訖執節者脱節衣以授
主節官主節官受節以授授冊使授冊使搢笏跪受節
以授執節者執節者跪受節興立於冊使之右奉冊官
詣冊案取冊西向以授授冊使授冊使跪受冊興復置
於案出笏退復位奉冊官亦復位奉寳官詣案取寳西
向以授授寳使授寳使搢笏跪受寳興復置於案出笏
退復位奉寳官亦復位引禮引授冊授寳使退就拜位
北向立承制官由西門入回奏訖引禮引奉迎使稍前
詣受制位北向立承制官進詣御座前跪承制由中門
出至丹陛上舉制書案舍人對舉制案奉制官從其後
由中門出校尉擎黃羅盖遮護制書由中陛降以制案
置於冊寳案之前舉制書案舍人退立於西奉制官立
於東承制官稱有制典儀唱跪奉迎使跪承制官宣制
曰皇帝制命某官持節奉迎皇后宣制訖執節者脱節
衣以節授主節官主節官受節以授奉迎使奉迎使搢
笏跪受節以授執節者執節者跪受節興立於奉迎使
之右奉制官詣案取制書西向授奉迎使奉迎使跪受
制書興復置於案出笏退復位奉制官亦復位引禮引
奉迎使退就拜位立定贊禮唱鞠躬拜興拜興拜興拜
興平身册寳使以下皆鞠躬拜興拜興拜興拜興平身
典儀唱禮畢舉案舍人各舉案出奉天門制書在前册
次之寳次之仍以盖遮護執鴈及執禮物者由西陛陞
各執物由中陛降從於案後册寳使奉迎使以次從出
二執節者前導至奉天門外奉迎使取制書置綵輿中
册寳使取册寳置綵輿中以次進發由午門中門出皇
后儀衛在前次車輅次冠服次鴈次禮物綵輿衆官從
行於後至皇后第行册禮及奉迎如後儀
受册儀注
前一日侍儀司設册寳使幕次於皇后第門外設内使
監官幕次於中門之外設内外命婦幕次於中門之内
設尚宫及宫人幕次於皇后閤外設使者序立位於大
門外之東副使及内使監官於使者之南執節者位於
使者之北少退俱西向設主昏者序立位於大門内之
西東向又設使副位於中門外之東西向執節者位於
使副之北設授册寳内使監官及讀册寳奉册寳監官
位於使副之北西向設主昏者位於奉册寳之南司贊
二人位於中門之左右東西相向引使者二人位於司
贊之南東西相向又設皇后座於閤之正中設册寳案
於皇后座之南設香案於閤門外之庭中隨闕所向設
權置册寳案於香案之前册東寳西設皇后受册寳位
於案前北向設司言司寳二人位於皇后位之西東向
設授册寳内使監官位於册寳案之東西向設讀册寳
内使監官位於授册寳使之北西向設尚宫傅姆位於
皇后之左右設宫人侍立位於傅姆之後東西相向設
内外命婦拜位於庭下重行北向尚儀二人位於皇后
拜位之北東西相向司贊二人位於内外命婦拜位之
北東西相向其日侵晨内外命婦各服其服先至皇后
第幕次以伺册寳使奉迎册寳至皇后第儀仗鼔吹分
列於大門外之左右(備而不作)陳册寳綵輿於大門外之正
中進皇后鹵簿儀仗重翟等車以次列於大門之内掌
次延冊寳使入就次内使監官入就次尚宫及宫人先
奉皇后首飾褘衣入就次冊寳使既至次儐者引主昏
者朝服立於大門内之西内侍引内使監官序立於中
門之外引禮引冊寳使出次詣綵輿前取册寳置案
上立於大門外之東執節者立於其北儐者出詣使者
前請曰敢請事使者曰某奉制授皇后備物冊寳儐
者入告遂引主昏者出迎使者於大門外之南北面立
儐者唱鞠躬拜興拜興平身主昏者鞠躬拜興拜興
平身使副不答拜儐者引主昏者先入立於中門外之
西東向執節者導使副入執節在前持案者次之使
副從其後至中門外以案置於位冊東寳西使副各就
位立定持節者脱節衣使者詣案取冊以授授冊内
使監官内使監官受冊以授内侍内侍受冊立於内
使監官之右副使詣案取寳以授授寳内使監官内
使監官受寳以授内侍内侍受寳立於授寳内使監
官之右舉案者以案退使副亦退就位内侍奉册寳由
中門入授册寳内使監官及讀册寳内使監官從入至
閤門外以冊寳置於案尚宫及宫人奉皇后首飾禕衣
入閤請皇后具首飾褘衣訖尚宫傅姆宫人内侍等導
從皇后出宫在前傅姆次之宫人四人執扇擁護二人
在前二人在後皆分列左右宫人内侍皆從其後至閤
門外降自東階詣香案前向闕立尚宫傅姆分立於左
右内侍引内外命婦就庭下分東西相向立内使監官稱
有制尚儀奏拜興拜興皇后拜興拜興尚儀奏讀册讀
册内使監官進詣案取册讀册於皇后之右讀訖以授
授册内使監官進授皇后皇后受册以授司言司言受
册捧立於皇后之左尚儀奏讀寳讀寳内使監官詣案
取寳讀於皇后之右讀訖以授授寳内使監官授寳内
使監官進授皇后皇后受寳以授司寳司寳受寳捧立
於皇后之左尚儀奏拜興拜興皇后拜興拜興尚儀奏
請陞座尚宫傅姆導引皇后由東階陞即御座司言司
寳奉冊寳置於案退立於左右尚宫傅姆及宫人内侍
應侍衛者各陞立於侍立位内侍引内外命婦就拜位
北向立司贊唱拜興拜興拜興拜興内外命婦皆拜興
拜興拜興拜興内侍引命婦班首一人陞西階詣皇后
座前致辭曰伏惟殿下坤象配天德昭厚載率土含識
不勝抃舞賀訖内侍引命婦由西階降復位司贊唱拜
興拜興拜興拜興内外命婦皆拜興拜興拜興拜興司
贊唱禮畢尚儀奏禮畢皇后降座尚宫傅姆仍導從皇
后入閤内外命婦送至閤出就次内使監官出告禮畢
册寳使副退主昏者禮宴使副内使監官畢册寳使副
復命並如告期之儀
奉迎儀注
前一日侍儀司設奉迎使副幕次於皇后第大門之外
設内使監官次於中門之外設尚宫及宫人次於閤門
之外設奉迎使者位於大門外之東西向設制書案於
大門外之正中設主昏者序立位於大門内之西東向
又設使者立位於正廳之東西向執節者位於其北執
鴈者位於其南皆西向設主昏者拜位於階下正中北
向贊禮二人位於主昏者拜位之北東西相向設主昏
者受制位於正廳之南楹北面設儐者二人位於贊禮
之南東西相向引使者二人位於正廳南楹之左右東
西相向設皇后御座於閤之正中設香案於閤門外之
庭中隨闕所向設主昏者醮戒位於東階之上西向設
后母醮戒位於西階之上東向設尚儀二人位於香案
之左右設司言司寳二人位於皇后御位之南司言在
左司寳在右設尚宫傅姆侍立位於皇后御座之左右
東西相向設宫人内侍侍立位於尚宫傅姆之後東西
相向其日奉迎使乘車持節備儀仗鼔吹(備而不作)迎制書
綵輿至皇后第儀仗鼓吹分列於大門外之左右綵輿
置於大門外制書案之南執事者陳禮物於中門之内
皇后儀仗車輅陳於大門之内掌次者延奉迎使入次
内侍延内使監官及尚宫宫人等各入就次文武百官
奉迎者皆朝服立於大門之外東西相向立定尚儀入
閤詣皇后前請中嚴尚宫及宫人諸擎執導從者各擎
執入閤分立於左右引禮引奉迎使詣綵輿前取制書
置於案退立於東執節者立於其北執鴈者立於其南
皆西向儐者出詣奉迎使前請曰敢請事使者曰某奉
制以令月吉辰以禮奉迎儐者入告主昏者曰臣謹奉
典制儐者出告入引主昏者迎於大門外之南北向儐
者唱鞠躬拜興拜興平身主昏者鞠躬拜興拜興平身
使者不答拜儐者引主昏者先入立於西階下引禮引
奉迎使入執節者前導執鴈持案者次行奉迎使後從
由中階陞置案於廳之正中奉迎使立於制書案之東
執節者脱節衣立於使者之北執鴈者立於使者之南
儐者引主昏者就拜位立定贊禮唱鞠躬拜興拜興平
身主昏者鞠躬拜興拜興平身儐者引主昏者由西階
陞至制書案前奉迎使稱有制儐者唱跪主昏者跪奉
迎使進詣案取制書宣訖以制書授主昏者主昏者搢
笏跪受制書以授左右執鴈者以鴈進授奉迎使奉迎
使受鴈以授主昏者主昏者受鴈以授左右儐者唱出
笏俛伏興平身主昏者出笏俛伏興平身執事者舉答
表案進立於主昏者之後少西儐者取表進授主昏者
主昏者搢笏受表跪授奉迎使奉迎使受表置於案儐
者唱俛伏興平身主昏者出笏俛伏興平身儐者引主
昏者降西階至拜位贊禮唱鞠躬拜興拜興平身主昏
者鞠躬拜興拜興平身贊禮唱禮畢儐者引主昏者退
立於西引禮引使者出執節者加節衣前導持案者舉
案由中階出使者後從至大門外取表置綵輿中訖奉
迎使入立伺於中門外之南北向拱衛司進皇后肩輿
於階下設重翟車於中門之外鹵簿儀仗以次陳設於
大門外之左右尚儀奏外備尚宫傅姆導引皇后首飾
褘衣出閤諸宫人擎執前後擁護至閤門外陞堂即御
座尚宫傅姆及諸宫人侍御於左右内侍出中門外至
奉迎使前東向立贊禮唱鞠躬拜興拜興平身奉迎使
等皆鞠躬拜興拜興平身進詣内侍前曰令月吉日某
等率職奉迎内侍受以入傳於司言司言奏聞訖尚儀
奏請皇后降御座尚宫傅姆導引皇后降自東階立於
香案前尚儀奏拜興拜興皇后拜興拜興尚儀奏請皇
后陞堂尚宫傅姆導引皇后由東階陞南向立主昏者
進於皇后之東西面戒之曰戒之敬之夙夜無違命主
昏者退立於東階之上西向后母進於皇后之西東面
施衿結&KR0868;(帨佩巾)曰勉之敬之夙夜無違訖尚儀奏請皇
后乘輿尚宫傅姆導引皇后降階升輿宫人前後擎執
擁護六尚以下侍從如常至中門外尚儀奏請降輿乘
輅皇后降輿乘輅導從出大門外初皇后將升輿引禮
引文武百官分左右北向立於大門之外俟皇后乘輅
出尚儀奏車駕少駐贊禮唱鞠躬拜興拜興拜興拜興
平身文武百官皆鞠躬拜興拜興拜興拜興平身拜訖
分東西相向立儀仗鼔吹及綵輿先發執節者前導奉
迎使副從綵輿之後次文武百官行次皇后鹵簿行次
導皇后内使監官乘馬行次册寳綵輿行次皇后車輅
行尚宫傅姆及諸宫人皆乘輦行車輅之後内侍内使
乘馬行宫人之後宿衛護衛官行内使之後甲士器仗
從至午門外鳴鐘鼓(其鐘鼔所司先陳設鐘鼓者所以聲告内外)鹵簿止奉
迎使副奉答表先入復命並如册后儀
同牢儀注
前一日内使監預設皇后大次二一於奉天殿門外之
西南向一於皇宫内殿庭之南北向尚寢設御幄於内
殿之正中設皇帝御榻於御幄中之東西向又設皇后
御榻於御幄中之西與皇帝御榻相對尚宫設皇帝御
巾洗一於殿之南司巾宫人位於御洗之南司盥宫人
位於御洗之北皆西向設皇后御巾洗一於殿之北司
巾宫人位於后洗之南司盥宫人位於后洗之北皆東
向設酒案於御幄之南正中陳御酒樽於案上設四爵
兩巹於御酒樽之北(卺古用匏今以酒器代之)設御食案二於酒案
之北其日晡後皇后車輅入午門至奉天門外大次回
車南向施步障繖扇等畢内使監官進當車前跪奏請
皇后降車乘輿興退復位皇后降車入大次陞肩輿宫
人侍從各擎執如前儀至内殿庭大次内使監令奏請
皇后降輿執扇繖燭籠宫人布列前後尚宫導引皇后
入内殿庭之大次嚴整以俟内侍進詣皇帝前版奏請
中嚴御用監奏請皇帝服通天冠絳紗袍内使監官及
宫人擎執導從出至内殿陞御座南向左右侍御如常
儀皇后入次少頃尚宫前奏請皇后降座皇后興尚宫
導引出殿庭之西東向立内侍詣皇帝前版奏外辦内
使監令奏請皇帝降座禮迎皇帝興内侍導引降詣殿
庭之東西向揖皇后以入内侍導引皇帝先陞尚宫導
引皇后從陞内侍奏請皇帝詣南御洗所内侍奏盥手
宫人酌水皇帝盥手内侍奏帨手宫人以巾進皇帝&KR0868;
手内侍奏請皇帝就御榻前西向立皇帝盥手時尚宫
奏請皇后詣北御洗所尚宫奏盥手宫人酌水皇后盥
手尚宫奏&KR0868;手宫人以巾進皇后帨手尚宫奏請皇后
就御榻前東向立内使監令跪奏請就御座皇帝皇后
皆坐皇帝侍從立於御幄之東皇后侍從立於御幄之
西内使監官各舉食案進於皇帝皇后之前皇帝皇后
皆品嘗訖尚食各徹饌尚醖取爵酒進供於皇帝皇后
皇帝皇后皆飲訖尚醖各徹虛爵尚食再以饌進皇帝
皇后進饌訖尚食徹饌如前尚醖再取爵酒以進皇帝
皇后飲訖尚醖徹爵如初皇帝皇后三饌訖尚醖取卺
酌酒以進皇帝皇后俱受巹飲訖尚醖徹虛卺内侍跪
奏禮畢皇帝皇后俱興内侍及内使監官宫人等導從
皇帝入宫尚宫及内使監官宫人等導從皇后入幄尚
宫奏請皇帝更禮服尚寢奏請皇后服常服皇后從者
餕皇帝之饌皇帝從者餕皇后之饌
表謝儀注
詳見册拜篇
謁廟儀注
詳見册拜篇
皇后受内外命婦朝儀注
詳見朝會篇
皇帝受羣臣賀儀注
詳見朝會篇
明集禮卷二十五
