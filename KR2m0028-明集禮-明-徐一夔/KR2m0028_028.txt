明集禮卷二十八
嘉禮卷十二
品官昏禮
總序
周制昏禮下達凡公侯大夫士之昏娶皆行六禮漢平
帝詔劉歆定公卿大夫博士郎吏家屬皆以禮娶迎立
軺&KR0008;馬(立軺小車&KR0008;馬儷馬)後漢鄭衆定百官昏娶亦行六禮唐
百官昏儀以三品以上五品以上六品以下為降殺其
日主人會賓客饗送者婦至之明日謁見舅姑又明日
行盥饋之禮舅姑饗婦如常儀宋品官昏儀六禮皆與
唐同其日主人饗送者姑饗婦人送者婦至之明日謁
見祖禰又明日見舅姑行盥饋禮舅姑饗婦如唐儀今
擬國朝品官昏儀先遣媒氏通書次遣使及媒氏行六
禮婦至壻家主人宴饗送者明日謁見祖禰訖次見舅
姑行盥饋之禮舅姑饗婦如家人之儀今具其儀以著
於篇
冠服
儀禮大夫以上親迎冕服纁裳士親迎爵弁纁裳緇施
(施以豉切緇施謂緣以緇)女純衣纁袡(袡汝占切緣也以纁緣其衣也)婦見舅姑則
纚笄宵衣(纚所買切致髮纚也笄今簪也宵讀為綃織之屬)唐品官娶婦皆用
本職冕服一品衮冕二品鷩冕三品毳冕四品繡冕五
品玄冕婦服花釵翟衣一品花釵九樹翟九等二品花
釵八樹翟八等三品花釵七樹翟七等四品六樹六等
五品五樹五等六品以下花釵大袖之服品官子娶婦
三品以上有公爵者其嫡子昏聽假以四品冕服五品
以下九品以上假以爵弁婦服花釵大袖女嫁亦同宋
品官娶婦其服皆與唐同國朝品官昏禮各用本職朝
服婦服花釵翟衣各隨夫之本品服其三品以上子婚
假五品服五品以上子假七品服六品以下子假八品
服女服同
車輅
儀禮士昏禮迎乘墨車婦車亦如之注墨車漆車也大
夫乘棧車士昏禮而乘墨車攝盛也又曰士妻之車有
裧(裧昌占切車裳帷也)後漢昏禮娶迎立軺&KR0008;馬(注見前)唐制三品
以上乘革車四品五品木輅五品非京官職事者乘青
通幰犢車六品以下青偏幰犢車從者公服乘車婦車
各准其夫宋制與唐同今擬國朝品官昏禮壻乘馬婦
乘轎子
禮物
周制昏禮下達五禮皆用雁納徵用玄纁束帛儷皮後
漢鄭衆百官六禮辭禮物三十六種皆書之于檢玄纁
(玄象天纁象地)羊(羊祥也羣而不黨)鴈(取隨陽)清酒(降福)白酒(歡之由)粳米(養食)
稷米(粢盛)蒲(衆多性柔)葦(柔之久)卷栢(屈卷附生)嘉禾(須綠)長命縷(縫衣裳)
延夀膠(能合異類)漆(内外光好)五色繡(章采屈伸不窮)合歡鈴(聲音和諧)九子
墨(長生子孫)金錢(和鳴不止)禄得香草(為吉祥)鳳凰(雌雄伉合)含利獸(廉而)
(謙)鴛鴦(飛止須近鳴則相和)受福獸(體恭心慈)魚(處淵無射)鹿(禄也)烏(烏知反哺孝於)
(父母)九子婦(有四德)陽燧(成明安身)丹(五色之榮)青(為色首東方始)晉大夫昏
禮用玄纁束帛加羊北齊聘禮一品至三品用玄三疋
纁二疋束帛十疋璧(四品以下皆無璧)豹皮二(六品以下至九品並用鹿皮)
錦綵四十疋三品二十疋絹百四十疋四品百二十疋
五品百疋羔羊一口羊二口犢二頭黍稷稻米麫各四
斛四品以下各二斛唐制三品以上不得過絹三百疋
四品五品不得過二百疋六品七品不得過一百疋八
品以下不得過五十疋皆充所嫁女資裝等用宋三品
以上四馬玄纁束帛四品以下兩馬五禮皆用鴈今擬
國朝品官昏禮
樂
記云昏禮不作樂幽陰之義樂陽氣也又云娶婦之家
三日不舉樂思嗣親也唐太極元年唐紹表請士庶親
迎廣奏音樂請禁之建中元年禮儀使顔真卿奏昏禮
主敬至于音樂切恐非禮請禁斷今擬國朝品官昏娶
不用樂
納采問名
唐品官昏娶先使媒氏通書女氏許之乃致納采之禮
用鴈前一日主昏者陳設賓次于大門外受其禮於廟
無廟則於正寢其日賓公服至女氏第曰吾子有惠貺
室某也某有先人之禮使某請納采主昏者對曰某之
子憃愚又弗能教吾子命之某不敢辭賓出主昏者執
事者徹雁(無雁聽用羊)賓既出立於中門外復入陳雁請曰
某既受命將加諸卜敢請女為誰氏主昏者曰吾子有
命具以備數而擇之某不敢辭曰某第幾女某氏出主
人遂醴賓(醴賓以醴酒薦以脯醢略如一獻之禮)宋賓至女氏第曰某官
以伉儷之重施於某官率脩彛典使某謹納采主昏者
曰某之子弗嫻於姆訓維是腶脩棗栗之饋未知告虔
也某聽命於廟敢不拜嘉其納采之禮一如唐儀其問
名之禮亦如唐儀今擬國朝品官昏娶遣賓用雁至女
氏第行納采問名之禮詳見後儀
納吉
唐納吉用鴈如納采禮曰吾子有貺命某加諸卜占曰
吉使某也敢告主昏者曰某之子不教唯恐不堪子占
有吉我與在焉不敢辭宋納吉如納采之儀賓至女氏
第曰某官承嘉命稽諸卜筮龜筮協從使某以告主昏
者曰某官顧惠於好欲施德於某未教之女而以卜吉
告某不敢辭其受鴈醴賓皆如前儀今擬國朝品官昏
娶既卜吉遣賓用鴈至女氏第納吉詳見後儀
納徵
唐品官昏禮納徵用玄纁束帛纚皮賓至女第曰吾子
有嘉命貺室某也某有先人之禮纚皮束帛使某也請
納徵主昏者曰吾子順先典貺某重禮某不敢辭宋品
官納成命賓奉函書玄纁束帛至女氏第曰某官以伉
儷之重加惠某官某官率循彛典有不腆之幣以某將
事敢請納成主昏者曰某官順彛典申之以備物某敢
不重拜嘉賓入以函書授主昏者其儀與納吉同今擬
國朝品官納徵用函書某物命賓至女氏第告成詳見
後儀
請期
唐納徵之後用鴈請期曰吾子有賜某既申受命矣惟
是三族不虞(注云三族為父昆弟已昆弟子昆弟虞度也不億度也)使某請吉日
主昏者曰某敢不敬宋品官請期命賓用鴈至女氏第
曰某官慎重嘉禮將卜諸近日使某請期主昏者曰謹
奉命以從其受鴈禮賓皆與前同今擬國朝品官昏禮
既納徵遣賓用鴈至女氏第請期詳見後儀
親迎
唐品官昏禮必親迎初昏壻服至女氏第曰吾子命某
以兹初昏使某將請成命主昏者曰某固敬具以需女
花釵翟衣六品以下則花釵大袖入於房南向坐主昏
者玄端迎壻於門外主昏者揖入執鴈者從之至房戶
前北面奠鴈再拜訖降出以俟父母戒女訖姆及從者
導引女出升車壻御婦車授綏姆辭不受曰未教不足
與為禮壻乘車先還俟於門外婦車從其後宋品官昏
禮必親迎有故聽以媒氏往迎其親迎之禮與唐制同
壻乘馬女乘車今擬國朝品官昏禮壻公服乘馬行親
迎之禮其詳見後儀
同牢
唐品官昏娶婦至門壻揖婦以入及寢門婦升自西階
媵布奠於奥壻婦皆就席侍從設同牢饌卒食三酳用
巹皆如前儀宋制初昏掌事者設巾洗於階設尊於室
中實四爵兩巹於筐婦至贊者引婦北面立壻揖婦以
入婦升階入于室壻盥於南婦盥於北設酒饌布席對
坐壻婦皆即坐侍從注酒授飲及婦飲訖遂薦饌三飲
如初壻及婦再拜徹酒饌今擬國朝品官昏娶婦至門
壻出揖婦同入至内室行同牢之禮詳見後儀
見舅姑
唐品官昏娶明日婦服花釵翟衣見舅姑舅席西向姑
座南向婦座於姑座之西少北南向舅姑既即席再拜
執棗栗奠於舅席舅撫之婦又再拜降階受腶脩奠于
姑席姑撫之婦再拜退就席立贊者酌醴及脯醢婦再
拜就座飲食畢退入閤明日行盥饋之禮舅姑饗婦如
前儀宋謁見舅姑之禮與唐同但舅西向坐姑東向坐
設婦座於姑位之北少西東向而四品以下不行盥饋
之儀今擬國朝品官昏禮婦至之明日謁見舅姑次謁
祖禰明日行盥饋之禮姑饗婦及宴見親戚其詳見後
儀
納采問名儀
凡品官昏娶或為子聘婦皆使媒氏通書女氏許之擇
日致納采之禮前一日主昏者設賓次於大門外陳設
賓坐席於廳事至日某官陳設廳及他禮物於廳及庭
媒氏省視訖執事者舉禮物進賓及媒氏乘馬及步輦
從其後質明主昏者具祝版告廟訖設香案燈燭於廳
之正中賓至女氏第媒氏入報贊者延賓入次執事者
各陳禮物於大門之内主昏者公服出迎於大門外贊
禮引出次主昏者揖入賓及媒氏陞自東階主昏者陞
自西階至廳賓立於廳之左主昏者立於廳之右媒氏
立於賓之南執事者陳鴈及納采禮物於廳上及庭中
贊禮唱鞠躬拜興拜興平身賓及主人皆鞠躬拜興拜
興平身賓詣主人曰某官以伉儷之重施於某某率循
禮典謹使某納采主昏者曰某之子弗閑姆訓既辱采
擇敢不拜嘉主昏者揖賓就西向坐主昏者東向坐執
事者徹鴈及收受禮物訖賓復入陳鴈及問名禮物於
廳賓興詣主昏者曰某官慎重昏禮將加卜筮請問名
主昏者進曰某第幾女某氏出或以紅羅或以銷金紙
書女第行年幾(即今之帖子)賓辭將降出主昏者曰吾子今
以事至某之室請禮從者復就座遂行飲食之禮畢使
者降自東階出主昏者送至大門外執事者各舉器物
還
納吉儀
既卜吉擇日先遣媒氏至女第告以某日納吉前一日
主昏者設賓次如納采之儀至日賓及媒氏奉鴈及禮
物至女氏第大門外媒氏先入告贊禮者延入次執事
者陳鴈及禮物於門内主昏者出迎賓贊禮引賓出次
主昏者揖賓同入賓陞東階主昏者陞西階至廳東西
相向立執事者陳鴈及禮物於廳及庭中贊者唱鞠躬
拜興拜興平身賓及主昏者皆鞠躬拜興拜興平身
賓詣主昏者曰某承嘉命稽諸卜筮龜筴協從使某
告吉主昏者曰某未教之女既以吉告其何敢辭主昏
者揖賓就座主昏者之執事者徹鴈及禮物入主昏者
燕饗使者如納采儀
納成儀
既擇吉擇日備禮物命賓及媒氏至女氏第行納成禮
先期媒氏以某日告前一日主昏者設賓次如常儀其
日賓至女氏大門外媒氏先入告贊禮延賓入次執事
者陳禮物於大門内置玄纁束帛於案主昏者出迎於
大門外贊禮引賓出次主昏者揖賓入賓陞東階主昏
者陞西階至廳東西相向立執事者陳函書束帛及他
禮物於廳上及庭中贊禮唱鞠躬拜興拜興平身賓及
主昏者皆鞠躬拜興拜興平身賓請主昏者曰某官以
伉儷之重加惠某官率循禮典有不腆之幣敢請納徵
主昏者曰某官貺某以重禮某敢不拜嘉執事者就案
取圅書授賓賓以授主昏者主昏者受書以授執事者
主昏者之從者以函書進授主昏者主昏者受以授賓
賓受書以授左右訖主昏者揖就席主昏者之執事者
各徹禮物其宴饗賓從皆如納吉之儀
請期儀
既納徵擇日備禮物命媒氏及賓至女氏第請期其儀
與納吉同
親迎儀(有故請以媒氏往迎)
前一日主昏者設次於大門外如常儀其日壻父公
服告於禰廟(無廟者於廳事東設神位)初昏壻具公服(無官者用假服)行親
迎禮設壻父位于廳之正中壻父即座贊禮引壻陞自
西階至父座前北面立贊禮唱鞠躬拜興拜興平身壻
鞠躬拜興拜興平身進立於父位前父命之曰躬迎嘉
偶釐爾内治壻進前曰敢不奉命退復位贊禮唱鞠躬
拜興拜興平身媒氏導率壻出乘馬前行至女家其日
女氏主昏者公服告廟訖設宴會親戚醴女如家人之
儀壻至門外下馬媒氏入告贊禮引壻就次女從者請
女盛服就寢門内南向坐女從者列於其後贊禮引壻
出次主昏者出迎壻于大門之東西面主昏者揖壻入
門而右壻入門而左執鴈者從壻之後至寢戶前北面
立主昏者立於寢戸之東西向執雁者陳鴈於庭贊禮
唱鞠躬拜興拜興平身壻鞠躬拜興拜興平身引禮引
壻出就次主昏者不降送壻既出女父母就正廳南向
坐保姆引女就父母座前北向立侍女從其後保姆唱
拜興拜興拜興拜興女拜興拜興拜興拜興父命之曰
往之爾家以順為正無忘肅恭母命之曰必恭必戒毋
違舅姑之命庶母申之曰爾忱聽於訓言毋作父母羞
保姆及侍女導從女出門升車儀衞導前應送者乘輦
從其後女車行壻先還第
同牢儀
女將至壻家執事設二座於寢室之内壻座在東婦座
在西設壻洗一於室之東南婦洗一於室之西北設酒
案一於室之東楹正中實四爵兩巹於酒尊之北(爵巹皆以)
(常用酒器代之)設食案二於酒案之北初昏壻親迎先歸第以
伺婦車至門保姆請婦下車贊禮引壻出迎於大門之
内壻接婦同引入保姆侍女導從如常及寢門壻先陞
階保姆導婦後陞入室壻盥於南洗婦從者執巾進水
以沃之婦盥於北洗壻從者執巾進水以沃之盥畢從
者請壻婦各就座執事者舉食案各置於壻婦之前司
尊者注酒侍女以酒進於壻婦案上壻婦受醆飲訖侍
女受虚醆司饌者進饌侍女以饌進供壻婦案上壻婦
進饌訖侍女徹饌再飲再饌如初壻婦再飲畢侍女又
徹饌乃以巹注酒各進於壻婦壻婦受巹各飲畢侍女
徹虚巹贊者請壻婦皆興立於座南東西相向贊者唱
拜興拜興壻婦皆拜興拜興侍從引壻婦入室易服壻
從者餕婦之餘婦從者餕婿之餘
廟見儀
婦至之明日見於宗廟(無廟者於廳事中設神位)設主昏者拜位於
東階下北面壻拜位於其後主婦拜位於西階下婦拜
位於其後諸親拜位各以序分立於主昏者主婦之後
其日婦夙興沐浴盛服主昏者及主婦皆盛服贊者引
主昏者就東階下位次引主婦就西階下位次引諸親
與壻婦各就位立定贊禮唱拜興拜興平身主昏者以
下皆拜興拜興平身贊禮引婦進詣庭中北面立引禮
引主昏者升自東階詣神位前引禮唱跪主昏者跪引
禮唱上香上香三上香司香奉香進于主昏者之左主
昏者三上香訖引禮唱祭酒祭酒三祭酒司尊者以酒
進於主昏者之左主昏者祭酒畢引禮唱讀祝讀訖引
禮唱俯伏興平身主昏者俯伏興平身引禮引主昏者
立於神位之西贊禮唱拜興拜興拜興拜興婦拜興拜
興拜興拜興訖退復位引贊引主昏者降自東階就拜
位贊禮唱鞠躬拜興拜興平身主昏者以下皆鞠躬拜
興拜興平身贊禮唱禮畢主昏者以下皆退
見舅姑儀
婦既謁廟次見舅姑其日執事者設舅姑位於堂上舅
位在東姑位在西婦沐浴盛服立於堂下伺舅姑俱即
座贊禮引婦就拜位北向立贊禮唱拜興拜興拜興拜
興婦拜興拜興拜興拜興保姆引婦升自西階至舅位
前侍女奉棗栗(今或隨儀代以他禮物為贄下同)進授於婦婦受棗栗
置於舅位前執事進徹棗栗侍女奉腶脩進授於婦婦
受腶脩置於姑位前執事者徹腶脩訖保姆引婦退降
自西階至庭下拜位立定贊禮唱拜興拜興拜興拜興
婦拜興拜興拜興拜興贊禮唱禮畢保姆引婦退舅姑
醴婦如家人之儀
盥饋儀
婦見舅姑之明日行盥饋之禮其日婦家備盛饌酒食
至壻家婦從者設舅姑位於堂上舅位在東姑位在西
設食案於堂上正中婦夙興沐浴盛服立於庭下伺舅
姑俱即座贊禮唱拜興拜興拜興拜興婦拜興拜興拜
興拜興保姆引婦陞自西階立於舅位之南北向婦從
者舉食案進供於舅姑位前訖執事者以饌授婦婦奉
饌置於舅位前執事者加七箸保姆引婦進立於姑位
之南北向執事者以饌授婦婦受饌置於姑位前執事
者加七箸舅姑皆食畢婦從者徹饌保姆引婦降階就
拜位贊禮唱拜興拜興拜興拜興婦拜興拜興拜興拜
興舅姑饗婦如家人之儀
舅饗丈夫送者儀
其日質明主昏者命執事者設賓席於正廳東西相向
其席位從其賓之數設酒案於廳之南楹設食案於酒
案之北賓至掌次者引賓先就次主昏者出迎於大門
之外引禮者引賓出次主昏者揖賓入賓陞東階主昏
者升西階至廳分東西相向立贊禮唱鞠躬拜興拜興
平身賓主皆鞠躬拜興拜興平身主昏者揖賓各就座
執事者舉食案進供于賓客主昏者之前進酒進饌如常
儀會畢賓主俱興賓立于東階上西面主昏者立于西階上
東面執事者奉幣以授主昏者主昏者以授賓賓受以授左
右降自東階從者受幣以從賓出主昏者送于大門之外
姑饗婦人送者儀
其日主昏者之執事者設女賓次于中門之内設女賓
席于後堂東西相向設女賓親黨位于女賓之南西向
設主婦親黨位于主婦之南東向設酒案于堂之南楹
設食案于酒案之北女賓至掌次者引女賓就中門内
次主婦出迎于次外女贊引女賓出次主婦接女賓同
入女賓升東階主婦升西階至廳分東西相向立女贊
唱拜興拜興拜興拜興女賓及主婦皆拜興拜興拜興
拜興主婦請女賓各就位坐侍女舉食案進供于女賓
主婦之前進酒進饌如常儀會畢女賓及主婦皆興執
事者奉幣以授主婦主婦受幣以授女賓女賓受幣降
自西階以授從者從者奉幣以從女賓出主婦送于門外
庶人昏儀
總序
周禮媒氏掌萬民之判凡男女自成名以上皆書年月日
名焉令男三十而娶女二十而嫁有故則二十三而嫁此
庶人之昏禮也周末越王句踐欲蕃育庶民使男二十
而娶女十七而嫁自後庶民子女十五六之後皆許嫁
娶唐貞觀中詔庶民男女男年二十女年十五以上無
室家者並仰州縣以禮聘娶其納采納幣皆遣賓行之
宋庶人昏儀命媒氏行六禮壻盛服親迎有故則令媒
氏往迎朱子家禮庶人昏儀男子年十六至三十女子
年十四至二十並可昏娶先使媒氏通言次遣使納采
納幣然後壻盛服親迎婦至交拜合巹主昏者禮賓明
日婦見舅姑壻見婦之父母又明日婦行廟見禮今擬
國朝庶民昏儀男年十六女年十四以上並聽昏娶先
遣媒氏通言女氏許之次命媒氏納采納幣至期壻盛
服親迎主昏者禮賓明日婦見祖禰畢次見舅姑壻往
見婦之父母今具其儀以著於篇
冠服
儀禮壻親迎爵弁禮曰士妻始嫁襌(音單)黼於領上(畫黼於領)
假盛飾耳唐制庶人昏聽假以絳公服其嫁女則花釵
(以銀及金塗銀琉璃等飾)連裳青質以青衣革帶韈履(同裳色夫有官者則從其)
(夫之品服)宋庶人昏假幞頭公服或皂衫衣折上巾婦服花
釵大袖今擬國朝庶人昏娶壻服常服或假九品服婦
服花釵大袖
禮物
周禮凡嫁女娶妻入幣純帛無過五兩唐制納采問名
納吉請期親迎並用鴈無雁聽用羊以雉及雞鶩代納
徵用玄三疋纁二疋束帛(束帛五兩兩五尋每端二丈兩兩合其卷因謂之疋)函
書盛於箱宋制與唐同朱子家禮昏幣用色繒貧富随
宜少不過兩多不過十更用釵釧羊酒果實等物今擬
國朝庶人昏娶
納采問名
唐庶人昏娶媒氏通書之後别致納采之禮其日備鴈
及禮物命賓至女家曰吾子有命貺室於某使某謹納
采主昏者曰某之子憃愚又弗教某弗敢辭其受鴈禮
賓如六品以下儀其問名亦如之宋庶人昏娶使媒氏
奉書及禮物至女氏第納采問名訖主昏者奉函書復
命其儀與唐同今擬國朝庶人昏娶遣媒氏奉書及禮
物至女家納采其詳見後儀
納幣(附請期)
唐庶人昏娶問名之後遣賓納吉然後以玄纁束帛行
納徵之禮宋既納吉遣媒氏執函書奉禮物至女家納
成曰吾子既修好于某使某請納成媒氏以函書授主
昏者主昏者曰備物有嘉敢不重拜媒氏復致命曰某
使某請吉日主昏者曰某固聽命媒氏曰請以某甲子
主昏者曰敢不承命其受禮物禮賓如納采之儀今擬
國朝庶人昏娶問名之後遣媒氏奉書及禮物行納幣
之禮就請期
親迎
唐庶人昏娶壻盛服至女家親迎既至主昏者迎壻入
至寢門前壻北向立主昏者西向立壻奠雁訖再拜出
就次以伺女父母戒女畢女升輿壻先還家女至壻迎
於大門外揖入寢室行同牢之禮宋庶人昏娶其親迎
之儀與唐同有故許令媒氏往迎今擬國朝庶人昏娶
壻盛服親迎有故許令媒氏請迎詳見後儀
見祖禰
宋婦至之明日謁見祖禰主昏者立於東階下主婦立
於西階下諸親及壻婦各以序分立於後贊者引婦進
詣庭中北面再拜訖復位主昏者升階詣神位前上香
祭酒祝曰某氏來婦敢以見祝訖降自西階復位主昏
者以下皆再拜今擬國朝庶人昏娶婦至之明日謁見
祖禰詳見後儀
見舅姑
唐婦至之明日謁見舅姑舅西向坐姑南向坐婦再拜
進棗栗於舅前又再拜進腶脩於姑前訖又再拜舅姑
醴婦如常儀宋婦見舅姑之禮其日夙興婦盛服立於
庭下舅西向坐姑東向坐婦就東階下再拜升階置棗
栗於舅位前降階再拜次詣西階下再拜升階置腶脩
於姑位前降階又再拜舅姑醴婦如唐儀今擬國朝庶
民昏娶婦至之明日謁見祖禰畢次見舅姑其詳見後
儀
饗送者
宋娶婦之日女氏送者至壻家主昏者饗男子送者於
外廳主婦饗婦人送者於中堂東西相向再拜訖俱即
座具酒饌如常儀會訖主昏者奉幣於送者送者受幣
降自東階出主昏者送於門外今擬國朝庶民昏娶送
者至主昏者主婦行燕享之禮詳見後儀
壻見婦之父母
家禮娶婦之明日壻盛服往見婦之父母婦父迎送如
客禮拜則跪而扶之入見婦母則婦母闔門左扉立於
門内壻拜於門外皆用幣次見婦黨諸親婦家禮壻如
常儀今擬國朝庶人昏娶之明日壻往見婦之父母其
詳見後儀
納采
凡將娶婦先使媒氏往來通言候女氏許之然後納采
夙興主昏者告於祠堂云某之子某年已長成未有伉
儷已議娶某郡某之女今日納采不勝感愴(若宗子自昏則自告)
媒氏奉書及禮物往女家至大門外主昏者出迎媒氏
媒氏入門而右主昏者入門而左升堂東西相向立
執事者陳禮物於堂上及庭中媒氏進詣主昏者曰吾子
有惠貺室於某某親某有先人之禮使某請納采主昏
者對曰某之子憃愚又弗能教吾子命之某不敢辭從
者以書進授媒氏媒氏奉書以授主昏者主昏者受書
以授左右訖延媒氏就次執事者各徹禮物主昏者遂
奉書告于祠堂訖出迎媒氏升堂從者以復書進授主
昏者主昏者受書以授媒氏媒氏受書以授執事訖請
退主人請媒氏以酒饌請從者於别室皆酬以幣使者
復命壻家壻家復告祠堂
納幣請期(古有問名納吉朱子家禮止從納采納幣以從簡便)
其日壻氏主昏者備書及禮物於庭媒氏省視訖遂奉
書及禮物至女家主昏者出迎媒氏入門而右主昏者
入門而左升堂東西相向立從者陳禮物於堂上及庭
中媒氏進詣主昏者前曰吾子既修好於某某使某請
納成主昏者曰備物有加敢不重拜從者以函書授媒
氏媒氏受書以授主昏者主昏者受書以授左右訖左
右以復書進授主昏者主昏者受書以授媒氏媒氏復
致命曰某使某請吉日主昏者曰某固聽命媒氏曰請
以某甲子主昏者曰敢不承命媒氏請退主昏者留媒
氏宴饗如納采之儀
親迎(有故聽以媒氏往迎)
前期一日女氏使人張陳其壻之寢室(俗謂之鋪房)其日質
明壻父盛服以祝告廟訖父坐於正廳中間南向子盛
服(品官子孫假九品服餘並皂衫折上巾)立于父位之西少南東向贊禮唱
鞠躬拜興拜興平身壻鞠躬拜興拜興平身執事者以醆
注酒授壻壻祭酒少許訖啐酒以醆授從者訖興平身進
立于父位前父命之曰釐爾内治往求爾匹壻進曰敢不
奉命贊禮唱鞠躬拜興拜興平身壻鞠躬拜興拜興平身
訖降出乘馬以二燭前導至女家司賓延入次是日女父
母請親戚宴女如家人之儀壻至女家主昏者以祝告于
祠堂曰某之第幾女將以今日歸于某不勝感愴告祝訖
出迎壻于中門之外揖壻入主昏者升西階西面壻升
東階進當寢戸之前北面執鴈者陳鴈于階庭(無鴈以他物代)壻
曰某受命于父以兹嘉禮恭聽成命主昏者曰某固願
從命贊禮唱鞠躬拜興拜興平身壻鞠躬拜興拜興平身
贊禮引壻降階出至次以伺主昏者不降送壻既出就
次女父母盛服南向立侍女導從女至堂上詣父母前
北面立贊者唱拜興拜興拜興拜興父戒之曰往之爾
家無忘肅恭母戒之曰夙夜以思無有違命諸母申
之曰無違爾父母之訓贊者又唱拜興拜興拜興拜興
女拜興拜興拜興拜興訖侍女導從出門升輿二燭導
行壻先乘馬還俟于門外婦至門外贊者請降輿婦降
輿入門北面立壻出至中門外南面揖婦同入室婦從
者布壻席於室東壻從者布婦席于室西贊者引壻婦
至席所東西相向立贊者唱拜興拜興壻婦皆拜興拜興
壻揖婦就坐婦從者舉食案置於壻前壻從者舉食案
置於婦前婦從者斟酒進供於壻壻授醆飲酒壻從者
斟酒進供於婦婦授醆飲酒畢從者以饌進再飲再饌
畢婦從者以巹斟酒進授壻壻受巹壻從者以巹斟酒
進授婦婦受巹同飲畢壻婦皆興入寢室壻脫服婦從
者受之婦脫服壻從者受之壻從者餕婦之餘婦從者
餕壻之餘主昏者禮男送者於外廳主母禮女送者於
中堂各如其儀
見舅姑
婦至之明日謁見舅姑其日婦夙興盛服立於堂下舅
姑坐于堂上東西相向舅位在東姑位在西置卓子於
舅姑之前家人男女少于舅姑者立于兩序侍女引婦
立于東階下贊禮唱拜興拜興拜興拜興婦拜興拜興
拜興拜興侍女引婦升西階至舅位前侍女以䞇幣進
授于婦婦受贄幣奠于卓子上舅撫之侍女引婦降階
北面立贊禮唱拜興拜興拜興拜興婦拜興拜興拜興
拜興侍女引婦就西階下立贊禮唱拜興拜興拜興拜
興婦拜興拜興拜興拜興侍女引婦升西階至姑位前
侍女以贄幣進授于婦婦受贄幣進奠于卓子上姑撫
之侍女引婦降西階下立定贊禮唱拜興拜興拜興拜
興婦拜興拜興拜興拜興贊禮唱禮畢舅姑醴婦如家
人之儀
見祖禰(古者三月而廟見朱子家禮以其太遠改用三日)
婦至之明日見於祖禰(無廟者設神位于廳事中)設主昏者拜位于
東階下北面壻拜位于其後主婦拜位于西階下婦拜
位于其後親屬拜位各以序分立于主昏者主婦之後
其日婦夙興沐浴盛服主昏者主婦皆盛服贊禮引主
昏者就東階下位次引主婦就西階下位次引諸親與
壻婦各就位立定贊禮唱拜興拜興平身主昏者以下
皆拜興拜興平身贊禮引婦進詣庭中北面立引禮引
主昏者升自東階詣神位前引禮唱跪主昏者跪引禮
唱上香上香三上香司香者奉香進于主昏者之左主
昏者三上香訖引禮唱祭酒祭酒三祭酒司尊者以酒
進于主昏者之左主昏者祭酒畢引禮唱讀祝讀訖引
禮唱俯伏興平身引禮引主昏者立於神位之西贊禮
唱拜興拜興拜興拜興婦拜興拜興拜興拜興訖退復
位引禮引主昏者降自東階就拜位贊禮唱鞠躬拜興
拜興平身主昏者以下皆鞠躬拜興拜興平身贊禮唱
禮畢主昏者以下皆退
壻見婦之父母
婦至之明日壻盛服往見婦之父母至大門外立伺贊
禮者先入告婦父出迎于大門外揖壻入從者執幣從
其後婦父升自西階壻升自東階至廳東西相向婦父
在西壻在東贊禮唱鞠躬拜興拜興拜興拜興平身壻
鞠躬拜興拜興拜興拜興平身婦父扶壻興從者以幣
進授壻壻受幣進於婦父婦父受幣以授左右贊禮引
壻入至後堂門外少伺從者執幣以從婦母盛服出後
堂南向立贊禮引壻入堂前楹北向立贊禮唱鞠躬拜
興拜興拜興拜興平身壻鞠躬拜興拜興拜興拜興平
身婦母答拜訖從者以幣授壻壻受幣進授婦母之左
右訖贊禮引壻出次見婦黨諸親皆如賓客相見之
禮婦家設酒饌禮壻各隨貧富之儀
饗送者
其禮如品官饗送者之儀
明集禮卷二十八
