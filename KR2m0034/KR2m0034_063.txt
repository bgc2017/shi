欽定四庫全書
萬壽盛典初集卷六十五
歌頌五(大臣四)
萬夀詩(五言律十二首有序)
經筵講官戶部左侍郎加一級(臣)王原祁
(臣)以凡庸謬膺寵遇恭逢
聖夀冀展愚誠
黼黻依光敢附華蟲而作繪苞符呈瑞希同龍馬之
負圖末綴蕪辭上申
華祝其數取十二者竊效虞書之封秩十有二山衍
皇極之干支十有二萬云爾
嵩岳齊天
喬岳首維嵩巍巍作鎮雄一峯高在上億載屹
居中峻極天關迥恒齊
聖壽崇祝釐騰萬歲率土頌聲同
蒼嶺雲松
嶺高懸紫翠松茂蔭崚嶒濤捲風聲合根盤露
氣凝雲霞成組繪日月竝升恒遠邇齊翹首參
天最上層
仙館雲泉
暖風開館宇瑞靄接蓬瀛雲斂重霄淨泉涵萬
象清青山恒不老綠樹自長生髣髴聞仙籟時
和鳳鳥鳴
山莊豐樂
農事因時節耕餘聽鳥歌所欣春浩蕩相與舞
婆娑花柳村村接風光日日和大田多稼樂
聖世湛恩波
春山布澤
膚寸春雲合氤氲出翠微舉頭山靄靄轉瞬雨
霏霏潤及寰中徧甘從樹杪飛乘時施大澤
天意念民依
桃源日永
雲山阡陌沃四面少風塵人樂舒長日花明爛
熳辰溯源皆活水接地盡陽春
聖化隨方滿年華萬載新
層岡晴碧
曉色標雲漢晴光轉翠屏居高明自遠歴久氣
常青地厚人煙古春多草木馨岡陵堪獻夀拜
舞向彤廷
溪亭春靄
清晏時光好溪山簇衆芳熙熙韶景麗灔灔碧
流長俗美因豐歲居安賴
聖皇茅簷春酒熟願進萬年觴
關山煙霽
一統昇平日千山氣象開青雲隨日上紫氣自
天来春度關門柳晴舒驛路梅方輿無遠近到
處是蓬莱
金闕松泉
殿閣齊霄際山川繞座前水清恒浴日松古不知年
疊翠千尋嶂跳珠百尺泉願依䨇闕下長此戴
堯天
富春春曉
公望留眞蹟披圖試一臨
聖朝無隱逸雅化到山林開霽江天勢同春造物心今
時踰漢代歌頌繼元音
和風應律
陽和生玉琯吹萬布春温草偃皆知德溪平盡
覺暄從容能中節淡蕩自培元共仰時雍盛三
多祝
至尊
聖壽萬年詩(七言律十首有序)
經筵講官内閣學士兼禮部侍郎(臣)蔡升元
伏以
天行不息運元化於洪鈞
聖壽無疆叶昌辰於寳歷車書大一統正際河清海晏
之期宇宙樂同春共申華祝嵩呼之願恭惟我
皇上
參天贊地
邁帝超王
性夲神靈更見日新月盛
治登熙皥猶勤旰食宵衣孝思深篤於
宫庭誠悃肅將乎
郊廟允文允武一身兼創守之隆同軌同倫萬國仰
德威之大傳自古不傳之韜略覺隂符陳篋亦猶衍
厥浮詞廓從前未廓之版圖即重譯来朝詎足
方兹駿烈奏安瀾於千載龍馬呈祥消伏莽於
崇朝鯨鯢息浪凡此治功之立效悉由
睿算之如神况府脩事和咸臻上理而省刑薄賦尤厪
皇心爰書必推至再三羣仰好生若帝正賦亦蠲踰千
萬總期藏富于民爾迺
離照方中値五十餘年之景運巽風廣被
賜一十九省之全租侯甸要荒無一夫而不獲東西
南朔歴三載而咸周粤夏王補助之施僅傳遊
豫即漢主田租之復未盡蠲除若我
后無窮無盡之深恩實從古未見未聞之曠典為蒼生
而惜福豈徒澣濯以朝比古帝之齋居仍是茅
茨不剪
躬行儉德節用正所以愛人
親製官箴安民必先於察吏寮寀與公卿並恤而錄舊
褒忠之典并及先臣儒官偕武士俱升而敷奏
明試之條不遺一命尊賢崇祀芹宫頖璧盡生
輝增額開科桂籍瓊林齊戴澤當夫憂勤罔逸
最
厪念乎農桑有時幾務偶閒即
精研乎經史發瑯嬛之秘
摛文則玉振金聲騰奎壁之輝
灑翰則龍翔鳳翥是惟
濬哲文明之聖乃致康寧富壽之全兹者歲在昭陽天
開夀域律當姑洗人樂康衢八千歲一大春秋
靈根不老六十齡初周甲子寳歷方新羲畫夲
重三倍覺
體徵剛健坤爻兼用六愈知
德合清寧是以器車澤馬之禎紛呈
丹闕獻雉貢獒之衆羅拜
彤墀忭于野舞于廷額手擎觴羣相賀
一人有慶山之陬海之澨駢肩接踵皆不遠千里而来
紺宇琳宫香靄長春之國華燈綵幔光浮不夜
之城盛事重逢
湛恩彌溥在昔
膺圖首出早矢諴民阜俗之懷迄今久道化成果徵
風動時雍之盛蓋
大聖人規模宏遠夲自性生而數十載明旦糾虔愈承
天眷巍巍蕩蕩自三代而降漢唐宋無此功德之夐隆奕
奕綿綿即二帝以還夏商周誰比昇平之悠久
(臣)升元弇鄙庸材單寒下士榮叨
禁地卅年濫厠清華
寵賁兼金三世均霑浩蕩
錫類既推于祖父
賜居更庇乎妻孥顧供職多愆常蒙
涵蓋而問心孔疚徒負
高深每懷犬馬之忱一飯不忘
黼座忽荷
龍鸞之詔全家再傍金門矢報無從銜恩有願願我
皇多福多壽多男子遠過堯年願我
皇如山如阜如岡陵直逾軒歷敬抒蕪句聊展葵忱
大聖膺符景福綿日華雲爛慶中天無疆
國祚常開泰不已
王心獨體乾蓬海籌初添六十綏山桃正熟三千竹書
不用誇羲昊甲子從今次第編(其一)
功德巍巍亘八荒身兼創守邁前皇洗心革面
遵王路鑿齒雕題隷職方胞與早懷初
踐祚昇平果見永
垂裳須知
聖主勤民切始願於今不暫忘(其二)
六十年来法健行
聖躬彌固德彌貞
堯眉舜目添神采禹鼎湯盤益勵精天意欲教民久治
人心實願
帝長生共言遭際勲華代永得蒙庥樂太平(其三)
蠲賑恩深久浹膚年来况復
賜全租百千萬億周天渥南朔東西動地呼野老三
時安作息官司終歲罷徵輸自聞擊壤歌衢後
盛事從稽舊史無(其四)
關心農事切疇咨瑞應先歌多稼詩首善地呈
禾七尺(是年北直稻穗皆高七尺)屢豐歲過麥雙岐
好生最是延年德
行儉無非養福基
德福兼隆天錫祉
遐齡豈止邁期頤(其五)
一統車書薄海同更隆文治振儒風闡揚正學
心源合升配先賢禮數崇特闢兩闈齊入彀每
逢十載徧呼嵩作人
壽考光雲漢喜覩離明日正中(其六)
記得華封祝
五旬河千獻頌及兹辰(康熙四十二年頌聖駕南廵恭進聖壽萬年蒙褒奬)
(賜金)上元又啟循環運初度重逢保佑申歷算正長
方一甲韶光最好是三春年年中外騰歡日航
海梯山拜
紫宸(其七)
望道虛懷滄海深愈徵道岸迥千尋
尊稱屢却廷臣表往籍如披座右箴德本性生常睟面
歲增耳順漸從心自兹積算無窮紀萬國呼嵩
總似今(其八)
矜憐愚魯得投閒忽拜
恩綸復賜環自昔虚慙陪豹尾此生重喜覲
龍顔五年職忝清華地四載神依供奉班最是趨朝剛
介祝康衢處處頌南山(其九)
和風瑞日靄千門春暖仙桃引
御樽田野爭来添
景福駑駘何處答
深恩撫心五夜空流汗稽首三辰學負暄常願追隨
鵷侣後年年歲歲祝
羲軒(其十)
萬壽賞兵詩(附)
皇上萬夀齊天歲癸巳恭逢
六旬正誕大沛
恩綸普天同慶更加意軍士分遣廷臣頒賞直省綠旗
官兵(臣)升元奉
使秦省目覩兵弁歡呼輿情愛戴恭賦軍中樂二十四
首以誌盛事
銜
命西来父老迎千村萬井賀昇平喧傳盛典眞希覯
聖夀今年特犒兵(其一)
河山百二地圖雄勁旅強兵冠宇中渙汗宣来
三殿詔黃沙紫塞總春風(其二)
敷天大賚首秦關銖兩都將正賦頒較昔
西廵恩更遠新膏萬里到天山(其三)
天語煌煌下直廬按營親要歴村墟全秦人拜朱提寵
十萬曾無涓滴虚(全秦之兵不下十萬)(其四)
撿籍呼名里系詳家分戶給徧戎行欲知
帝德難窮處太華山高渭水長(其五)
恩波直己過龍堆絶漠春從天上回兕虎熊羆
齊手額歡呼動地一聲雷(其六)
原從
仁夀沛宏施不是尋常等犒師北向山呼
天咫尺笙歌一𣲖儼朝儀(每賞軍畢皆北向謝賜恩必令奏樂以榮君昭)
(盛典也)(其七)
捧得精鏐馬上歸全家老穉沐恩輝時平豈羨
唐宗事辛苦沙場始賜衣(其八)
八郡三邊感切膚千羣萬騎竝歌呼投醪挟纊
傳聞舊我
后深仁振古無(其九)
軍營已徧沐
恩綸訓練還傳
誥誡諄一日不教忘武備
天心篤眷是西秦(其十)
角弓影抱關山月組甲光生邊塞秋正是
聖朝全盛日軍威到處震遐陬(其十一)
竒正方圓陣勢分縱横變化入風雲軒轅心法
誰傳得指授成謨夲
大君(每營賞閱後皆各演陣法)(其十二)
白羽琱弧壓寳刀旌旗簇簇馬蕭蕭縱教名列
賢書貴仍向雲中日射鵰(各營中多有中式武舉仍遵旨食糧)
(操演武藝)(其十三)
雍雍甲士有文儒豈特赳桓羨武夫韜略盡從
書卷得古来兵法在孫吳(其十四)
况今
聖誕闢恩科棫樸干城竝網羅
夀考作人無二視鼔鼙聲裏聽絃歌(萬夀恩科特開文武兩闈近又奉)
(旨許文武交互應試)(其十五)
塞外諸酋久戴
恩聞風絡繹叩旌門環呼
聖德天来大膜拜朝朝禮
世尊(凡榆林寧夏凉州甘肅西寧及洮岷等處番彜聞恩命到時皆叩迎道左備奏感恩之語其)
(十六)
不遠
天威對使星欣逢盛事到邊庭羌絃也效南山曲莫作
伊凉塞上聽(其十七)
遐邇穹廬總一家風清四塞靜鳴笳書生全未
諳軍旅奉使還勝博望槎(其十八)
日覩諸營祝華封瀕行還見整軍容擎觴願藉
皇華使好把愚忱達
九重(每一營賞畢臣臨行時衆兵仍列隊伍携酒肴送至郊外感頌天恩籲臣代奏其十九)
吾儕生長在邊荒沙磧難耕賴月糧格外又霑
新雨露從教瘠土亦豐穰(其二十)
五十餘年豢養深况承
内府錫兼金彎弓躍馬尋常事未盡酬
恩一寸心(其二十一)
鑄得銀牌供佛前感
恩晨夕爇香烟太平時節無由報只祝
君王萬萬年(其二十二)
迢遞三秦隔帝臺未能介祉上蓬莱呼嵩猶喜
南山近長戴
堯天作夀杯(其二十三)
戢矢櫜弓百億春
乾行益健益精神每逢十載
恩加渥地久天長戴
聖人(其二十四)
萬壽盛典初集卷六十五
