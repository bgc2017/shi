欽定四庫全書
萬夀盛典初集卷十二
典禮二(鑾儀二)
十八日黎明設大駕鹵簿於
太和殿前
皇上陞殿受朝賀羣臣行禮訖隨設行幸儀仗乘甸漆
明轎幸
暢春園臣民重瞻
天仗填溢道左
鑾儀之制凡
皇上陞殿則設大駕鹵簿路輦及象列
兩闕前笓頭以下鼓角金鉦以次陳設旌&KR1242;節鉞華
盖俱在
太和門内夹黃道對列直接御階焉
行幸儀仗盖
皇上廵方校獵行幸之所設也謹詳其制於左
蒙古號六枝木質空心每枝二節上節長五尺
下節長三尺八寸硃漆貼金藤箍纏以皮條上
銅鍍金口下鈒花銅鍍金喇叭頭每枝拴紅黃
片金小旛三首
大號八枝
小號八枝制俱同大駕
嗩呐八枝管用花梨木長一尺二分徑一寸五
分下銅碗口徑四寸六分上銅口拴黃細縧四
根下有五色線縧繐三掛
鼔二面高一尺五寸上口徑一尺二寸下口徑
五寸八分木匡冒以革硃漆描金雲龍貼金銅
釘鈸環鼓架高三尺硃漆描金雲龍
銅點二箇
銅鈸二對
金鉦四面制同大駕
笛四枝制同大駕
管二枝以烏木為之長六寸八分九孔前七後
二兩頭束以象牙以蘆為哨
雲鑼二架架高二尺寬一尺五寸柄長五尺五
分頂雕木貼金雙龍頭各懸銅鑼十面繋五色
線流蘇二掛
笙二攢以匏為之黑漆上用紫竹十七管中施
銅簧下垂綵線流蘇
金二面制同大駕
吾杖三對
立瓜三對
卧瓜三對
御仗三對
星三對已上制俱同大駕惟吾杖稍短
金鉞三對斧頭長九寸寬八寸木鎗頭長八寸
五分竿長五尺六寸餘制同大駕
弓矢十副
大刀十把
鎗十桿
黃小旗一對
赤小旗一對
青小旗一對
白小旗一對
黑小旗一對已上旗俱攢竹為竿上安鍍金鎗
頭飾以紅纓旗長二尺四寸闊三尺三寸通長
八尺六寸餘制同大駕
黃龍纛一對
赤龍纛一對
青龍纛一對
白龍纛一對
黑龍纛一對已上諸纛各闊五尺九寸長三尺
九寸竿長一丈二尺餘製同大駕
黃雙龍扇六把徑三尺一寸木胎黃縀面背石
青綾邊紅綾鑲線面繡雙龍背銷金雙龍紅油
攢竹柄扇及柄共高一丈七寸
紅單龍扇四把面繡單龍背銷金單龍黃綾鑲
線餘製同前
黃粧縀傘二把
紅粧縀傘二把
青粧縀傘二把
白粧縀傘二把
黑粧縀傘二把已上諸傘頂徑五尺垂三簷上
簷長一尺一寸中下簷各長九寸風衣二件方
一尺二寸帶二條長三尺寬二寸傘骨竹銕相
間三十二根紅油攢竹柄長九尺四寸跨綆戳
筒全
拆合明轎一乘金漆雕花草獸面轎身闊二尺
二寸進深一尺八寸三分高三尺四寸地平闊
二尺二寸進深二尺九寸直竿二根各長一丈
七尺横扛二根各長六尺七寸短扛四根各長
二尺八寸肩扛八根各長六尺撑竿二根各長
一尺七寸俱硃紅漆鍍金銅龍頭尾事件全
大轎一乘單頂硃紅漆轎身闊三尺進深四尺
六寸五分高五尺貼金頂闊三尺八寸進深五
尺六寸五分高八寸黃綾銷金龍瀝水一層直
竿二根各長一丈八尺横扛二根各長九尺短
扛四根各長二尺七寸肩扛八根各長五尺三
寸撑竿二根各長二尺三寸五分俱硃紅漆轎
頂飾金蹲龍四金頂鈒龍文嵌珊瑚青金松子
等石鍍金銅龍頭尾事件全是日
上御之其扶轎大臣及
輦後執事太監扈擁侍衛旗纛弓刀悉如
大駕焉
右大駕鹵簿行幸儀仗二通(臣)等敬記注於瞻
仰之餘參以會典所載鈔輯撰次都為一篇竊
見帝王輿服歴代相因損益可知汙隆隨世莫
不德與位稱道與器俱然未有如我
皇上之盛者也後漢書云昔者聖人興天下之大利除
天下之大害使天下之民物各得其性命是以
天下之民敬而愛之若親父母夫愛之者欲其
長久不憚力役相與起作宫室上棟下宇以擁
護之欲其長久也敬之者欲其尊嚴不憚勞煩
相與起作輪輿旌旗章表以尊嚴之斯愛之至
敬之極也盖禮服之興所以報功章德禮曰其
功大者其樂備其治辯者其禮具德盛者縟豈
誣也哉昔人皇氏乘雲駕六羽以遊谷口堯制
彤車舜鸞車夏鉤車殷大輅周人木輅加飾為
五司常掌九旗之物各有其屬以待國事此乘
輿之本可攷見者也秦平九國兼其車服故大
駕屬車八十一乘漢興乘輿大駕公卿奉引太
僕御大將軍驂乘備千乘萬騎西都行祀天郊
甘泉備之百官有其儀注名曰甘泉鹵簿東都
行祠天以法駕祠地明堂省什三祠宗廟尤省
謂之小駕後漢輿服志頗記其槩晉書益詳大
駕鹵簿以象車鼓吹列前繼以官吏導引公卿
或駕駟駕三有司駕一或中道或分左右與戟
楯弓刀節鉞旌&KR1242;雜陳警蹕相沿不改唐制七
輦諸仍其舊稍加簫笳横吹之屬宋初增日月
星辰五方四瀆諸旗史書所記凡三惟政和最
為詳善元明因之間有增損我
國家禮備樂隆兼總百代酙酌繁簡
皇上功德崇隆參兩天地人官有宜物曲有序盖四海
九州涵泳
恩澤五十餘年於茲矣敬天勤民久而彌篤或有事於
南郊或有事於
太廟孟春祈榖必躬必親四時武功不忘簡閱北平沙漠
南定河工出震向離無歲不與民相見百姓迎
皮軒擁道游望
日轂於九天見
雲旓之五色踴躍歡欣謳歌洋溢揆之古人愛敬之
說其蔑以復加矣夫愛則親焉敬則尊焉尊親
之至則願見焉今恭逄
萬夀普天同慶臣民赴
闕者信宿之間仰瞻
天仗至再至三參差掩映於綵棚之間望
盛德之光輝知
神功之赫濯百音繁會萬靈奔走其可以無記耶然則
鹵簿之陳雖職在有司初非剙見而
聖人之德不見而章不動而變如日月焉歴萬古而光
景常新况乎功彰而飾煥德盛而服尊每歴十
年更逄
大慶所以極臣民之愛敬者寧有涯量哉
萬夀盛典初集卷十二
