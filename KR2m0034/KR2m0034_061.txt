欽定四庫全書
萬壽盛典初集卷六十三
歌頌三(大臣二)
恭祝
萬壽詩(百韻每韻以萬字祝有序)
原任禮部尚書加一級今致仕(臣)許汝霖
竊聞三統稱皇五德號帝迓天庥者百千歲垂
聖治者萬億年要皆以健行不息之純衷為永
命無疆之景福是以宏猷光被錫遐歷於蒼穹
久道化成凝貞符於紫禁禎傳史冊瑞炳丹青
然徒披往牒而興懷孰若際
昌期而拜舞欽惟
皇上
德贊生成
勲兼創守
虔將
郊廟敬誠通祀饗之先
尊養
慈寧視聽凛形聲之外
宵衣旰食軫物力而厪民依
右史左圖飭官方而敦士習
揆文則揮毫萬象開兩間未洩之藏
奮武則仗鉞三驅拓亘古不臣之域奉玉帛者不啻
千八百國垂衣裳者已歴五十二年然猶
咨儆維殷
恩施倍篤
闢巍科以宅俊
崇正學以尊儒
蠲賦徧於九垓
祥刑周於八表而且
發一令興一事無非以恭儉為先
置一吏設一官未嘗不法廉交儆於是大化翔洽歷
數彌貞同日月以升恒並乾坤而覆載兹值三
陽旣泰正逢六甲初周靄旭曈曨萃蓬瀛之淑
氣卿雲糺縵籠閶闔之祥輝風暖柳縈露濃花
妥奏咸英於鳳凰樓下喜徹重霄施綊纊於靺鞈
隊中懽騰絶塞加以謙能集益誠愈徵悠殷宗
之歴祚攸長總期無逸周后之錫齡甚富要在
靡遑誕播
德音務崇實意朝乾夕惕何誇華祝衢歌吏肅民安不
羨鳳儀獸舞頌
溫綸之藹藹湯盤禹鼎難幾仰
峻德之巍巍舜日堯天永戴(臣)汝霖一介蒙恩七旬致
政感銜舊秣雖伏櫪而嘶風依戀榮光每傾心
而向日幸遇
天開壽域
鼎命長凝欣瞻人樂春臺
泰階共賀敢效躋堂之祝聊呈擊壤之謠韻叶百言
如同川至句吟萬字竊比山呼謹拜手稽首而
獻詩曰
皇建有極錫萬方得一以貞萬禩昌萬年景運正當陽
春融萬象啟混茫萬星北拱
帝座旁南極輝聮萬曜芒萬祚化日舒以長普天齊稱
萬歲觴觴稱萬歲歴顯藏萬彙重舒天地房資始萬物
乾道剛資生萬物坤道常
一人首出振萬綱參天兩地萬紀相化成萬姓仰垂裳
遐稽萬代誰頡頏震雷鼓萬解澤滂巽風吹萬
渙號煌貞憲考度萬績康漸仁摩義萬俗匡賢
良萬選士氣昂黜陟萬當官方彰文超萬古
聖謨洋詩含萬籟
帝歌颺插架萬籖輝縹緗揮毫萬紙珍琮璜萬㝢同文
邁虞唐萬區振武駕禹湯三逆肆靖讋萬荒縱
横萬陣掃欃槍親驅瀚海萬慮詳萬部稽顙皆
來王從兹萬衆悉安攘乃偃萬騎櫜斧斨東西
南朔
萬乘翔共球贄帛萬國將河清萬象息築防海晏萬艘
貢篚筐萬里
威靈風泱泱萬頃
恩波露瀼瀼萬類咸若慶雨𤾉萬寳告成屢豐穰秔
稌黍稷萬斯箱萬億及秭溢千倉女紅萬杼織
七襄瀕海萬竈煮瀛滄貿遷化居賈萬檣考工
萬匠貯棟梁萬畝頻減賦與糧逋負踰萬蠲勿
償肆赦萬民措桁楊恩施萬疊澤濊汪飬老表
貞旌萬鄉崇儒重道飭萬庠萬世師表摛
天章高碣萬仞示周行大賢嗣續萬宮牆大儒躋祀萬
烝嘗特闢賓興萬夫望併拔干城萬旅揚萬戸
絃歌雜耕桑萬官黼黻贊巖廊萬禮旣洽欽顒
卭萬舞樂奏諧宫商鐘鳴萬石擊鼓鏜萬聲作
止何鏗鏘咸秩萬祀無遺忘綏以萬福答臐膷
嵩呼萬丈徹天閶日升月恒納萬祥祥納萬籌
閱星霜萬卉當春吐芬芳先甲逢癸萬揆臧將
午建巳萬紀張歷宗辰月萬人慶律中姑洗萬
花香萬周花甲從兹倡化萬育萬萬未央萬枝
瑶草賁蒼筤萬斛丹砂映碧菖萬絲煙柳裊康
莊萬囀宫鶯和笙簧鳳麟萬族效趨蹌梯航萬
里奉珪璋萬域羣竪
天壽坊萬呼萬祝萬難量萬仙拜舞獻瓊漿萬龍奮翼
萬馬驤魚藻萬詠徧清浪柏梁萬和叢琳琅
誥誡萬言示弗遑實意敦行萬事強
萬幾時勤宵旰忙仁育萬民荅穹蒼晨昏萬安
慈寧傍本枝萬葉慶一堂萬邦賡拜頌明良萬載昇平仰
榮光萬八千歲邁九皇壽維
萬壽壽無疆
萬壽詩(七言律四首)
都察院左都御史(臣)趙申喬
欣逢
龍德正當陽甲子新周慶未央八表和風調玉燭九霄
瑞露燦瑶光南諧北燮梯航集海晏河清日月
長
萬歲嵩聲騰率土紅雲高捧
御爐香(其一)
光華復旦泰階隆久握貞符運化工海宇昇平
惟
帝力
宸衷宵旰即田功茅簷到處春風暖蕊榜重開雲路通
正是豔陽登壽域普天人在慶霄中(其二)
歷服無疆跨禹甸乾行不息並堯年武功赫濯
除三蘖正學淵源滙百川六氣均調玉琯定萬
幾清暇墨華妍
聖明天縱超皇古心契庖羲一畫前(其三)
圖陳王會已開先彩鳳銜書徧九埏曉日早迎
仙仗上晴霞遥映
御衣鮮扶笻野老瞻
丹陛擊壤衢氓捧玳筵封祝幸陪鵷鷺列敢随率舞
聽鈞天(其四)
萬壽詩(七言排律六十韻有序)
經筵講官吏部左侍郎管右侍郎事兼翰林院學士(臣)王頊齡
(臣)聞頌禱之作起於華封人之祝堯其後尚書
曰欲至萬年而形為詠歌被諸金石則自三百
篇始天保六章世所稱九如之頌也他若江漢
之詩虎拜稽首以對揚王休一則曰天子萬年
再則曰天子萬壽而假樂卷阿諸什保佑天申
彌性純嘏惓惓忠愛之情溢於聲韻讀者於是
知享國之長久而君臣相與泰交之美亦因之
具見焉我
皇上御極以來勵精圖治武功文德義問仁風以内聖
而該外王以守成而兼創業治登上理運底太
平歲稔時和民安物阜唐虞三代之盛未足比
倫真所謂千載一時不易逢之良會也五十二
年之春恭遇
六旬大慶乾行不息陽德方亨
聖壽無疆天休滋至朝之百工野之兆姓以曁塞外遐
裔海表介鱗罔不拜舞
闕庭祝
聖人之多壽(臣)頊齡久塵
禁近謬厠卿班仍世蒙
恩一門荷
寵歡呼爵躍倍萬恒情竊不自揆遠采雅歌遺意參用
唐人近體謹製七言排律六十韻恭呈
睿覽以附於塗巷之謳吟
蓋天宏庥
無前偉績非臣愚陋所能頌揚力不宣心曷任惶愧詩
曰
萬年天子享豐亨
誕聖昌期屬慶成華渚流虹長彩色康衢擊壤徧歡聲
龍飛寳祚初周甲鳳歷新編值後庚(後庚三日曰癸本易疏)歲在
昭陽蘇品彙律諧姑洗中韶韺升恒日月歌難
老開闢乾坤遡
篤生曠古神靈真獨絶格天勲業底無名承
先繼志光謨烈事
帝齋心凛旦明
色養宫闈同孺慕類推臣子被光榮智周萬物先柔
遠慈覆羣黎亟撫&KR1103;圖繪豳風教夜織園題豐
澤省春耕每於成賦寬三壤直使流膏浹八紘
恩詔蠲租兼沃土義倉儲穀滿高甍閭閻不識官徭擾
雞犬全無簿吏驚懷保豈徒綏集雁乂安早已
翦長鯨西南絶徼銷氛祲朔漠殊庭洗甲兵渤
海提封收版籍流沙小醜就縻纓布昭
聖武推神算允塞
皇猷播濯征
北伐總因柔遠出
南廵只為閱河行湖通洪澤䨇流合堰築高家萬丈横
雪浪捲淤趨巨壑雲帆銜尾轉香稉海疆悉比
中邦奠天庾常侔内帑盈並鬯百嘉滋雨露咸
熙庶績飭公卿
萬幾多暇披千卷
乙覽忘勞達五更經旨折衷歸畫一聖言探賾闡崇閎
天人統會根源徹歷律微參奧妙呈片語盡堪
垂舜典載歌寧許嗣陶賡日華雲爛光輝遠地
緯天經氣局宏捧讀
宸章緘寳玉頒行
御集刻瑶瓊墨林游藝三才彙綈几揮毫萬象縈抉石
奮雷軒筆勢跳龍卧虎冠書評鋒藏鐡畫如山
鎮跡煥銀鉤似璧瑩秘省縹緗駢冊府禁闈風
日敞蓬瀛網羅百氏分曹纂鱗次羣編協力并
親授規模虔仰奉
手加刊定息紛爭前賢肯綮無藏藴後學津梁有法程
文治光昭天列象士風振起
帝持衡典隆籲俊朝連茹禮重求賢野食苹歲舉兩闈
彰異數科開
萬壽集羣英羽儀可用看鴻漸好爵同縻聽鶴鳴學統
具俾尊孔壁
道心長自見堯羹要歸正派宗閩雒升配真儒肅廟
黌
天德渾全私盡滌
皇衷寧謐物難攖風移俗易緣更化業廣功崇益勵精
磨鈍國維頻振挈析幾心鏡極澄泓四時玉燭
俱含耀六合金甌永不傾勝日卷阿閒泮奐隩
區靈沼稍經營龍荒萬里恢邊境鵠塞千盤護
帝京鳥囀笙歌花匼匝山環屏障水洄瀠馬官草地司
屯牧蕃部秋原備使令射獵馳驅揚武節山莊
吟詠適
皇情乾剛豫動身逾健頤飬随時體自貞勤儉為貽千
葉訓寬仁專字八方甿祈天永命符元化保泰
持盈出至誠薄海九州遥奉朔越裳重譯共朝
正六旬
聖節高龍壽三月韶光溢鳳城南極北辰齊景曜東鶼
西鰈應休禎流謙屢却
尊稱上惜福惟將善氣迎八表祝筵歌頌滿九霄仙樂
管絃清翾蠕也獲嬉麟囿芹曝無嫌捧兕觥
萬歲嵩呼同振響天長地久世昇平
萬壽盛典初集卷六十三
