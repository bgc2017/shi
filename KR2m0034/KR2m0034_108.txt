欽定四庫全書
萬壽盛典初集卷一百十
歌頌五十(生監諸臣一)
萬壽無疆普天大慶賦
監生(臣)董伸
聖天子御極五十有二年歲次癸巳月紀丙辰卿雲晝
爛景星夜明醴泉溢地芝草盈庭陽曦雙珥桂
皓重輪瑞光晃耀而融朗嘉氣靉靆而氤氳河
出馬而圖獻洛浮龜而書呈巢阿閣兮悉丹山
之威鳳遊靈畤兮盡西極之祥麟巨棗遠獻兮
來由蓬島蟠桃遥貢兮奉自崑崙戩榖之徵符
畢集罄宜之靈貺咸臻夫是爲
聖天子億壽添籌之始而適當周甲大慶之春也維時
大小臣藩遠近旄倪天涯地角海澨山隈窮髮
不毛之族雕題鑿齒之黎莫不欣欣喁喁皥皥
熙熙身效舞韶之獸心同向日之葵齊赴
丹闕各叩
彤墀賡純嘏之永固頌茀祿之攸宜願
聖天子御玉座駕金輿召羣工以陪從飭秩宗以陳儀
舞羽干與珌戚奏雲門與咸池告成功於蒼昊
荅隆禮於坤祇廵岱行封禪之典摩崖勒勲德
之辭表休嘉於中外著徵瑞於華彝使人知
聖皇之膺百福備千禧固如是其昌熾爲昔后所莫幾
者也乃我
皇上聖德同天虛懷若谷播汗渙於絲綸却禱頌於章
牘辭天保之九如謝華封之三祝述憂勤於宵
晝傳惕勵於隱獨惟欲長治久安家豐戶足俗
敦古處士崇正學子盡孝於家庭臣效忠於君
國以此介壽藉是景福則庶幾虛文之勿尚而
實意之足錄豈非我
皇上望道未見之心雖蕩蕩巍巍固愈形其謙衷之肫
篤乎然而
聖意彌謙輿情益甚伏陛陳言善頌匪佞謂福在一人
者爲私福而慶在普天者爲大慶我
皇上治定功成德隆化盛跨湯駕禹逾堯邁舜由壽考
之無疆斯勲業之莫竝乃寰宇之大福宜懽忭
之難禁則試爲履數夫五十二年之内其所以
覆載乎人民胞與乎遠近實億年億世之公祉
而非獨一人一時之私幸者政恐飲和食德之
羣倫履厚戴高之萬姓有枚舉而難窮并指屈
而靡罄耳爾其奉若欽虔基命宥密法穆清之
無私體乾健於不息旣上下其同流復天人之
合轍迨
泰壇之通爟及
南郊而對越配
太祖與
章皇列先農與后稷倍祀肅而禋明愈心齋而志潔祈榖
有親撰之文燔柴有躬薦之璧推歷數兮明敬
授考緯象兮誌儆惕上而日兄月妹朝夕維勤
下而嶽公瀆侯禜雩必飭用是類禡俱歆天神
胥悅屢降豐穰之庥永乏水旱之厄此
皇上之敬
天重祀其始終無間於五十二年之内而爲普天之大慶
者此其一乃若率由舊章恪循先制旣無違於
動履復凛遵於頒涖守武烈與文謨惕始勤而
終替修
三朝之寶鑑輯
列祖之鴻矩功備載夫創守法不遺夫鉅細裒懿行與嘉
言詳立綱而陳紀窮歲月之纂集成卷帙之次
第凡峻德與鴻猷咸羣萃而悉聚嫓黃農之邱
索軼商周之誥誓珍諸太府若玉韞而珠藏播
在明堂則天章而日麗以傳先烈等圖赤與琮
球以貽後範則衡鑑而龜筮所以吾
皇上五十二年之内緯武經文參天兩地皆其不愆不
忘善繼善述所致也則其法
祖遵先而實爲普天之大慶者乃其二憶昔驕藩悍將節
錯根盤或剖符於閩粤或錫履於滇黔或寄閫
於楚蜀或握節於秦函類皆連城跨邑擅制專
權乃獸心之罔饜忽螳臂之思搴逆幟乍張於
荒徼妖氛徧熾於東南疑蜩喧而鼎沸訝蝎擁
而蜂攢我
皇上聖謨莫測睿算維完折衝樽俎制勝堂廉每籌兵
而畫餉愈意静而神閒施芒刃於綮肯加斤斧
於髀髖凡師指而軍向率醜殪而魁殱所以數
年之内一賦不增一役不添農不廢耕商不輟
廛翦巨憝兮等拾芥殄羣蠢兮仝刈菅除累世
之隱患致海宇之復安則其内平諸逆而爲普
天之大慶者乃其三考夫虞夏以來詩書所紀
獯鬻盛於商初玁狁強於周季冒頓常擾漢邊
柔然屢侵魏鄙突厥與唐祚爲始終契丹偕宋
歷而興廢間弭伏而和親終猖獗而煽熾我
皇上神威遐布德化遠被凡穹廬之外族悉款塞而内
侍突有噶爾丹者恃其險遠逞其狡鷙貢職罔
修兇鋒是肆擁僧格之餘衆侵哈密之右臂邊
境爲之繹騷藩籬遭其毁棄
聖怒斯赫天討莫貰秉白旄與黃鉞躬長駕而遠馭先
命貔貅之將斷其敗竄之塗繼總熊虎之師搗
其廬帳所倚渡瀚海而疾馳抵拖諾而奮銳果
豕突而狼奔卒獸薙而禽刈登燕然而銘功進
玉門而飲至從此朔漠清寧疆圉奠乂鴈磧多
扶杖之叟龍沙無荷戈之士則我
皇上之外攘巨寇又實爲普天之大慶者此其四乃其
道接中天學尊尼父崇四子之成書詳六經之
遺詁探性理之淵微究典籍之繁瑣勤講讀於
甲丙辨邪正於今古斥釋老而勿尚惟孔孟之
是主固已參倚如見羹牆欲覩乃復仰高行景
廵兖幸魯行釋奠於孔林習大射於聖圃揮毫定萬世
之師作誌傳闕里之譜自顔曾以及思孟羣邀
宸贊之輝煌從濂洛以迄關閩各播
天章之璨瑳又念集諸儒之大成惟考亭其獨數爰進
位於十哲勿仍列於兩廡由是入膠序者識道
統之傳心遡源流者知私淑之接武爼豆爲之
增光紹述因而愈溥此
皇上之崇儒重道實即爲普天之大慶者此其五況夫
留神吏治勵精求瘼旰食宵衣達聰明目敷政
則利弊之周知用人則賢否之洞燭不忘不泄
昭百度之煌煌懋德懋功表四門之穆穆象魏
旣無叢脞鵷班復鮮佞曲猶念保世乂民惟在
愼吏擇牧苟撫字之得人即惠愷之共沐爰博
採夫循良用分理夫方域上而封疆大職誥誡
不厭其煩下而州邑微員廷見不嫌其凟務量
能而授任勿違材而覆餗至於激濁揚清崇廉
斥黷尤
聖照之無遺而乾綱之獨握寇君賈父雖獲咎而恒寬
乳虎蒼鷹縱微長而必逐宜佩綬者幸龔黃之
聯軫而綰篆者頌召杜之盈轂草野頼其旬宣
億兆資其位育此
皇上之勤政知人又即爲普天之大慶者乃其六而且
菁莪作人薪槱儲傑愛士如珍求才若渴識相
如於上林詢賈生於宣室闢門開宏博之科臨
軒拔天人之策所以數十年來石渠天祿盡繡
虎而雕龍芸觀蘭臺備春華與秋實乃旁求之
意慇謂書升之數窄丙丁甲乙倘羅狹而網疎
書判身言必珠遺而玉失爰添省試之名旋廣
禮闈之額或五經或七藝寧舊制之是拘或成
例或特科必眞材之罔抑務使華國閎儒相踵
武以登瀛勿致窮經皓士徒夢飛而貼月旣博
取夫才華復群勵夫德業採芹樂泮即瞻訓飭
之文釋褐彈冠更蒙教習之益兵農禮樂咸硏
詢而講求性命身心備磨琢而磋切此日作楨
聖世無非麟鳳圭璋他年宣力
皇朝自盡鹽梅舟楫則普天之大慶又即在我
皇上愛育人材者乃其七今試遊桐柏之川溯龍門之
硤觀吕梁之洶涌覽洪澤之澎涾昔萬斛之艱
渡今一葦之易達昔軸撼而維摇今波恬而浪
狎昔漂平土時沉竈而産蛙今耕水濱咸荷鋤
而負插何昔也馮夷之肆威而今也陽侯之斂
虐蓋由我
皇上勤心排決勞神疏瀹屢
廵幸夫淮黃親指授夫方略相地形之崇卑權水勢之
強弱捐内帑而鳩工簡重臣而分轄築高堰之
新堤開攔黃之舊閘濬引河而橫流之得洩刷
清口而淤沙之盡豁爲馬牙樁爲龍尾埽庀材
無尚虛聲爲桃花水爲爪蔓流防汛務期預察
所以金繩玉牘勿咨昏墊於三門沉璧刑牲無
慮懷襄於六墖北而紫牙河永定河利濟者歌
帆影之蹁躚南而白茅江吳淞江順涉者慶艫
聲之吚軋未嘗不歎明德之獨遠而長策之堪
法則我
皇上之平成奏績又實爲普天之大慶者此其八且也
我
皇上藏富閭閻施恩畎畝稅斂惟輕賑蠲從厚眞普德
而徧澤復宏濟而博受昔秦歉而齊饑幾弱填
而壯走儼堯時之水橫仝湯世之旱久臨淄即
墨嗟屏翳之霃霪杜鄠咸陽困肥遺之紛糾
聖心惻以彌慇
皇仁沛而孔阜急輓粟而輿金散荒簷與窮牖招失業
之蒼黎活轉壑之黃口甦陸海之涸鱗潤燄谷
之焦蔀故能不數年間齊地重慶絃歌秦川復
明花柳曁江浙之微祲即補助之恐後弛販糴
之禁令通楚蜀之糧糗救災則德可回天解饉
則功侔反手至賜復於平時尤疊見而非偶捐
正供於地丁減雜賦於林藪寬一十五國之金
錢除數千百萬之逋負里胥下役不復傳呼於
癸庚業戶窮氓免候追徵於卯酉立常平而榖
價不慮其復騰廣積貯而米多或因之易朽此
皆惠洽寰區澤非升斗宜乎遺秉滯穗和氣屢
致夫豐年鼓腹含哺歡聲恒兆夫大有爰稽首
頓首而共進曰我
皇上之頻賑迭蠲又實爲普天之大慶者是其九粤稽
書誌五刑禮詳八辟周世傳吕侯之命漢家垂
蕭相之律凡以弼教糾民防淫儆慝固無刑之
共期亦天討之是即我
皇上摩義漸仁齊禮道德兆庶髓浹而肌淪奸頑心洗
而面革貫索爲之常空圜扉可以不設迨間入
於科條即愈深其愷惻浩浩乎成湯解網之祝
肫肫乎夏后下車之泣實亘古所未有而從前
所莫及但見當其始也明允悉登武健盡斥嘉
破觚之平反禁深文之羅織寧吞舟之倖漏勿
燃犀之誇晰及乎秋官定爰士師奏核五辭畢
具九讞竝列旣難寬於十程復罔宥夫三尺
聖心靡寧
皇衷倍惄爰素食而齋居備審愼而矜恤沛宏慈於赤
衣垂大惠於丹筆或議貨而上法夫雨雷或賜
緩而取象於風澤無不感溢邱梧恩深林棘況
平時之好生頻肆赦而播釋意萌則籥動杓虛
議定則烏啼蠅集三代圄空刑措往古獨繼其
休百年去殺勝殘從今始信其說則所謂普天
之大慶即在我
皇上之愼罰省刑者此其十不寧惟是彼夫春講秋誦
勤經筵也採逵剖璧購遺編也臺箴省銘儆曠
官也院甄寺别惕素餐也南廵西狩訪民艱也
歴嶽徧凟誡懷安也圖繪耕織重桑田也賜帛
給粟崇高年也投珠抵璧嗜好捐也服澣御濯
節儉先也考三角究八線推塵杪而測坤乾也
辨黃鐘審大吕别雅鄭而定宫懸也詩則追蹤
雅頌文則竝駕典謨吐德音而詞章之絢日而
炳天也書則龍跳虎臥射則穿楊洞札備多能
而材藝之軼後而超前也此又我
皇上之神授天縱有難以數計而名言者而普天之大
慶尤不止於億萬而百千者也然則我
皇上之駿烈偉業鉅德豐功較唐而貞觀不足竝其盛
比漢而文景難以嫓其隆擬成康則勲高而績
茂方湯武則道優而學崇緬古重華放勲軒轅
羲農合數帝而爲一始可近似而髣髴約略而
形容自宜天鍾其瑞地毓其靈山川發其佳秀
草木耀其菁英無不羣獻於
萬壽之日齊效於
大慶之辰則試觀月示其恒日示其升象
聖壽之方始而逓增也松示其茂柏示其青象
聖壽之歴久而彌榮也南山昭其屼嵲北嶽著其崢嶸
象
聖壽之夐絶而峻極永峙而長寧也溟渤汪洋而㴐淼
江河傾注而奔騰象
聖壽之滔滔而莫竭浩浩而靡津也此皆頌於不言祝
於無聲觸耳目而皆是合宇宙而俱盈我
皇上不能却天地萬物之嘿慶嵩紀隱頌椿齡則亦何
辭乎中外臣民鼓舞頌禱之意歡欣叩祝之誠
於是普天率土萬國九州盡扶桑與碣石窮寒
磧與炎洲凡有血氣之類共爲知覺之儔或梯
山而航海或重譯而馳郵或挈類而携族或贏
糧而裹餱或束縢而躡屩或扶藜而杖鳩悉入
覲而來會等雨密而雲稠齊捧戴夫玉瓚各酌
注夫黃流效稽角於
閶闔獻媚藎於珙球歡聲則濤翻海溢忭語則浪湧
波浮雖
聖意之固遜必微忱之共酬但見家同一喙人共一心
極紛遝而難紀實簡約而易聽總願自今以往
生生世世子子孫孫歴天長與地久常奉此有
道之
天子而永戴此厚德之
聖人邁天皇地皇與人皇駕廣成聃耳與籛鏗計歲則
羲和乏術算年則容成謝能則庶乎臣民之意
慰而中外之情伸而不知此又爲我
皇上分内自然必得之事而中外臣民究未嘗稍抒其
愛戴之意微報其覆育之恩也(微臣)生逢昌運
幸際休明識慚酌蠡感同戴盆偕愚賤而擊壤
隨士庶而稱觥戒虛詞之申祝綴實事以成文
雖挂一而漏萬實共見而公聞維願巴人之曲
下里之音賴
帝力而不朽托
鴻業以常存謹賦
萬壽無疆聯句詩(有序)
監生(臣)張元鏡
生員(臣)顧際泰
童生(臣)張士鑑
(臣)聞仁爲萬善之長壽居五福之先盤古一萬
八千春祥開天地軒轅二百四十載美嫓羲農
堯舜君臨咸徵悠久禹湯致治竝享遐齡故唐
世封人祝聖王以多壽而周時召伯歌君子以
萬年至德其何能名深仁必思善頌欽惟我
皇上
恩覃六合
德邁百王
文武聖神復見光華之旦
祿位名壽恒齊覆載之仁躋民物於春臺群遊浩
蕩登乾坤於壽域共沐雍熙恭逢
聖誕時際韶陽甲子初周南極星明之候春秋日盛東
方桃熟之年榮光上燭夫紫微瑞靄遥連夫黃
道普天稱慶霞蔚雲蒸匝地騰歡衢歌巷舞(臣)
等一介小儒三吳下質沐浴
聖朝之教養優游化日之舒長皥皥王民惟識耕田鑿
井巍巍
聖治咸思頌德歌功生居東海之濱來拱
北辰之極春城桃李家家杯泛蓬萊
帝闕煙霞處處人遊仙島太平有象雲五色而日重輪
聖域無疆天高明而地博厚是用各竭心思爭效賡颺
帝德雖蠡測管窺無當高深之量而蟲鳴鳥語亦知天
地之恩謹製千言上稱
萬壽
率土朝
金闕呼嵩祝
聖王萬齡
天祿永(臣元鏡)一統
帝圖昌出震符軒歷乘乾御禹疆華星遥貫昴(臣際泰)
紫氣上充房吐甲騰龍馬銜圖集鳳凰瑞徵垂
法象(臣士鑑)泰運啟陶唐樂奏雲門響人遊化
日長鈞霄開扈閣(臣元鏡)壽域奠鼇荒
大德天同峻
深恩海莫量臣民惟抃躍(臣際泰)巍蕩冺賡揚開闔三
辰正修明七政詳提封章亥步(臣士鑑)都會澗
瀍鄉澹泊天靈治徇齊日角祥仁踰商解網(臣)
(元鏡)儉邁漢裁囊明察崇禋祀
郊壇致肅將精誠馨黍稷(臣際泰)右享潔牛羊景爍申朝
踐神光燭太常珠斿星䍡&KR2014;(臣士鑑)象輅玉鏗
鏘籥舞聲容盛山罍秬鬯香來思歌禘祫(臣元)
(鏡)鴻祉貺蒸嘗孝奉
慈寧上懽承寢膳旁
徽音隆典冊(臣際泰)純嘏譜笙簧魯衛苞桑繫河山棣萼
芳展親敦玉牒(臣士鑑)行慶溢銀潢餘蘖殊佗
尉連兵踞夜郎三驅六詔定(臣元鏡)一怒八閩
攘兔窟營孤島鯨波阻大洋車纔翻霹靂(臣際)
(泰)舟已碎艅艎批搗臣宣力張施
帝握綱八埏歸掌運(臣士鑑)億載奠金湯漢北臣熏鬻
天西尉婼羌南封瀰浩澤(臣元鏡)東境盡扶桑
絶塞俄鳴鏑遊氛擅跳梁匹夫遥阻化(臣際泰)
兩大視如傷白羽催飛輓朱提給辦裝魚麗文
貝甲(臣士鑑)豹隊綠沉槍
廟算規模闊神驅羽衞強甘泉騰馬足(臣元鏡)露布報
龍驤石勒祁連雪花明瀚海霜出師方厲月(臣)
(際泰)克敵在敦牂自是擒封豕非同獲白狼闐
闐旋魏闕(臣士鑑)矯矯獻虞庠
時邁臨鄒魯星躔應角亢報功封泰岱(臣元鏡)發政坐
明堂盛典
恩波渥穹碑嶽色蒼崇文虔俎豆(臣際泰)摛藻煥宫牆
正學尊經籍群愚醒瞶盲邱園頒束帛(臣士鑑)
鐘鼓樂承筐蔥犗
親原隰黃輿足稻梁賑蠲施樂歲(臣元鏡)補助見
廵方富教加無已憂勤若未遑腁胝逾汲汲(臣際泰)樂
利普泱泱帶水通漕運銜帆給太倉迢遥來積
石(臣士鑑)清濁渾衡漳汜濫流無凖奔騰勢莫
當洪流將底定(臣元鏡)
盛世復懷襄雷動殷荒度乾旋闢混茫搴茭堙蕩潏
(臣際泰)乘梮審低昂使者黃金簡神人白石糧
無勞沈璧馬(臣士鑑)已自召倉箱葱蒨阡連陌
渟泓水止防平成還較盛(臣元鏡)功業永相望
隴秀雙岐麥飈馳百尺檣
宸襟多悅豫(臣際泰)田畯得端相解澤迎
鑾沛珍禽繞蹕翔懽聲喧越會(臣士鑑)淑氣靄吳閶
方綵湖山麗軨軒禾黍穰農疇喜雊雉(臣元鏡)
官舍蔽甘棠柢枑油雲覆溝堘湛露瀼室家安
且吉(臣際泰)耆老壽而臧舶貢神香紫源探星
宿黃上林生箑脯(臣士鑑)大麓出銀麞景慶從
心至清寧協德匡聰明猶巽入(臣元鏡)精粹等
乾剛求諫懸旌木延英立廟廊御門頻問夜(臣)
(際泰)封事肅垂裳璇室圖耕織牙籖插縹緗考
辭歌糺縵(臣士鑑)遊藝振琳琅筆落雲章煥文
成鳳彩揚汪洋吞學海(臣元鏡)光燄燭詞場道
統承先聖儒宗擢紫陽開天敷性理(臣際泰)揭
日照康莊算出容成表書繙委宛藏義皆窮閫
奥(臣士鑑)學不輟炎凉多士心逾奮
昌期化益彰菁莪添桂籍(臣元鏡)霞縷映奎芒化宇
韶華富中天茀祿康
龍飛開甲子(臣際泰)虎拜輯圭璋舜琯昭華玉堯尊沆
瀣漿紀年書出洛(臣士鑑)迎日字含王桃實三
千歲天衣十二章添籌齊泰華(臣元鏡)擊壤協
宫商城闕爐煙合街衢錦幄張九門堆玉帛(臣)
(際泰)萬國集梯航(臣)等蓬麻質欣隨士庶行尚
同蛙在井(臣士鑑)敢擬鳳鳴岡頌
聖情何極瞻
天喜欲狂簫韶聲浩蕩(臣元鏡)鸞鶴色輝煌競效岡陵
祝(臣際泰)思依日月光願言隨率舞同捧
萬年觴(臣士鑑)
萬壽詩(五言律二首)
監生(臣)吳景果
龍鳳開昌歷岡陵祝大年三才
皇建極一德
聖乘乾有地皆霑澤何人不戴天太平調玉燭百福慶
綿綿(其一)
九天開壽域大地沛春温幸値休明日長叨
化育恩求賢頒漢詔籲俊闢虞門藹藹王多士南山獻
壽樽(其二)
萬壽詩(五言律二首)
監生(臣)錢元台
雲錦天街麗歡呼
萬歲聲衢歌爭獻
壽封祝竝抒誠琴奏南薰叶尊開北斗盈河清與海晏
交口頌昇平(其一)
校書窺
秘闥給札傍
丹雯久飫三霄露常瞻五色雲
仁風眞皥皥小草亦欣欣願進無疆頌葵心奉
聖君(其二)
萬壽詩(七言律二首)
監生(臣)于樹範
祥雲靉靆護層霄共際昇平賀
聖朝杯進紫霞春正永日呈仙掌露初調交梨火棗稱
三祝象管龍笙奏九韶禮樂喜逢全盛會陳詩
都採入風謠(其一)
車書一統邁唐虞不數周家王會圖烏弋黃支
知日近雕題鑿齒識嵩呼
聖人多壽恩方溥
天子能文道自腴此際梯航來萬國無邊春色滿
皇都(其二)
萬壽詩(七言律二首)
監生(臣)于枋
聲教光華亘八埏曈曈旭日正長懸乾坤有地
皆霑澤雨露何人不戴天桃實千秋來漢殿鳳
儀九仞和虞絃箕疇華祝尋常事
聖壽還過萬億年(其一)
(臣)家三世沐
恩光何幸躬逢舜日長
聖代作人多棫樸書生報
國愧文章纔離綠野朝
金闕也許青衫拜
玉皇千載休明當景運春風多士競稱觴(其二)
萬壽詩(五言排律六韻)
監生(臣)陳之鶴
介壽奉華筵奎光紫宿聯薰風苹野瑟膏雨杏
花韀甲乙千秋鏡科名萬選錢堯階同就日周
雅祝如川玉簡登封遠金繩絡繹綿
皇情多愛育萬福仰光天
萬壽詩(五言排律八韻)
監生(臣)高車
帝德逾三古仁風扇九州升恒綿日月甲子富春秋南
極光彌燦長庚彩欲浮天漿斟沆瀣王會集共
球
化入氤氲徧
恩隨渙汗流士登千佛選才副四門求玉筍朝
金闕鵷行拜
鳳樓明良欣會合萬載奠金甌
萬壽詩(七言律一首)
監生(臣)虞潢
眞人御極永垂裳遐邇歡擎介壽觴千里曝芹趨野老
九衢琛雉舞蠻王卿雲
北闕群瞻瑞麗日中天倍覺長信史漫誇開闢事於
今親見古三皇
皇棚恭紀
監生(臣)周朱耒等
欽惟
皇上至德廣運鴻化翔洽中外禔福遐邇蒙休
臨御五十二年恭逢
萬壽六旬大慶臣民抃舞率土同歡
俯俞羣臣之請於三月十八日
萬壽正誕之辰
受賀
頒詔大沛恩綸前一日進宫
命虎賁毋警蹕俾臣民咸得瞻拜道旁
皇上御凉步輦奉
皇太后自
暢春園進京
諸王侍輦隨行曲盡尊崇大禮仰見
皇上孝治天下從古未有維時春景融和惠風初扇祥
雲四繞瑞日中霄當鳴鳩乳燕之時正柳媚花
明之候自
暢春園前至景山西門三十里珠燈錯落繡綵繽紛
高閣霄連崇臺雲蔚祝
天皇之壽考夾道稱觴歌化日之舒徐所居成市連綿
不斷裝來錦繡河山熙皥成風譜出太平景象
十五省土風物産駢羅一舍之中千百國白叟
黃童笑語
九天之上百靈呵護億衆皈依萬里而南萬里而北奉
尊親者直如畿甸之間八千爲春八千爲秋祝
純嘏者且軼羲軒之右先是歲首以來四表臣民八紘
耆庶或陳
龍帳或貢
天衣或進
萬壽之圖詠
天不老或舉
萬年之會祝
帝長生或扶杖以歌衢或襁負而觀化或請輸金於
天府商賈同心或將輿賮於
皇家士民齊願南金東箭貢自荆揚木難火齊來從閩
粤梁珠照乘楚璧輝山東吳翡翠之帷西蜀葡
萄之錦我
皇上止收菽粟不尚珍竒伏稔
皇上務夲以重農歸珠而返玉歡聲徹數千里拜舞日
億萬人洵盛事之難名詎史冊之勝紀三月初
二日
御駕回宫見祈福祝
聖者綵旃錦幄載路填闉
特頒上諭以爲若或先知必令止之今已成矣難毁衆
志令傳之各處必求雨暘時若萬邦咸寧爲先
明訓煌煌聞而生感恭儉者
聖人之德慈愛者父母之恩
俯鑒輿情曲從衆志更求家給而人足惟冀時和而年
豐旣以天地之心爲心即以蒼生之福爲福九
州六合盡屬
甄陶海澨山陬咸歸
怙冒是以
聖王之勤恤語益加溫而寰字之尊崇情何能已炷香
盈陌設綵連衢士女紛紜連襼而瞻
豹尾旄倪雜沓企踵而仰
鑾輿閭閻輸芹曝之忱憶兆識山龍之采覩此徯情
之踴躍彌徵
聖德之淵深我
皇上益沛恩膏
特頒大酺
命天厨備克食數千席陳於
御道左右
諭令分給士庶魚鱗幄竝雁翅筵排豐饌嘉肴文茵翠
㡩香發蘋婆之果甘分大谷之梨牢丸旣弱似
飛綿薄夜亦柔如積素截來鵝肪巧製如環劈
破羊脂探懷積雪南産之金齏玉膾未足多誇
仙家之琅菜碧芝寧堪比數農商工賈父老兒
童皆得飽
御府之奇饈嘗
上方之珍果厥角稽首歌舞歡欣共願我
皇歴年萬萬永享昇平壽域時康春臺日永敢敘
聖朝之盛事垂爲百代之鴻模自
暢春園宫門前起首爲
諸王經壇翠接朱甍發雲霞於窗裏光連綵闕映日
月於寰中玉葉金枝拜颺
萬壽天工人巧璀璨九霄次為
乾清宫總管首領太監等棚綵結門坊燈圍珠繡璫
貂舞蹈誦皇極以傳經宫寺趨蹌捧壺漿而上
食次爲直隸九府臣民人等棚華屏曲闥蕙圃
蘭塘蔭路柔枝濃隂如蓋綠籬嘉卉吐秀如雲
複廊則縹緲以連綿高閣則參差而突兀繪來
耕稼儼田疇阡陌之錯陳譜出桑麻宛經緯機
杼之畢具牆上舞花而不落錦幄爭姸樓頭激
瀑以交飛銀河下瀉春回閬苑桃千樹以舒紅
日暖蓬萊柳萬行而布綠華燈四照光徧鼇山
曲水紆流波溶魚藻林邱照耀雲日輝煌次為
内茶飯房官員人等棚天杯承露采來雨甲煙
芽御盞流香煮就瓊蔬玉粒仙人六膳爭調金
鼎以開筵玉女三漿咸捧帝壺而祝
聖次爲算法滿漢效力人員等棚詣精三角該天地而
總隂陽術溯九章測鬼神而知造化惟
聖主旁求於歴數斯多士爭效夫馳驅次爲原任包衣
昂邦(臣)馬武同弟(臣)李榮保次爲鄧光乾張鼎
昇等各展丹忱亦選勝地修闌蔭於階砌崇棟
拂乎旻蒼珍玩雜陳鼎彝間列次爲蘇州府屬
臣民人等棚竹籬茆舍異卉奇花茶肆酒罏墨
林書圃儼入吳趨之市登虎邱之山貿易有無
百貨具集魚子深紅之纈今獨擅長蜻蜒縹碧
之綾古曾入貢砑花箋紙製出長洲裝錦燈毬
詩歌茂苑笠澤弹窩之石甲乙爭誇馬鞍奇巧
之峯蒲蕉錯置婁江績苧裁剪舞衫雪井餅香
氤氳奩鏡關開滸墅共織草以薦牀鄉過疁城
盡鏤金而作畫凡此土風之好尚悉爲物産之
權奇來
京國以觀光充市㕓而祝嘏更有花榭風亭徧陳
棐几水邊林下盡設華茵是處笙歌無邊花柳
御駕遥臨而止輦香雲載道以飄煙
溫諭頻加
天顔甚霽尤極一時之異數焉次爲八旗曁直省候選
候補官員人等棚屏張
萬壽之圖字成蝌蚪詩獻九如之誦筆繞煙雲韻奏薰
風合宇宙太和元氣聲高華祝徧乾坤壽域春
臺次爲松江府屬在籍臣民棚飛閣連雲華燈
匝地更陳
儀仗之嚴恭迓
翠華之至落花芝蓋楊柳春旗金鸑鷟而將飛玉螭
龍而若動次爲江寧安慶等十三府臣民棚里
溢絃歌塗交酒醴芝房三秀獻來瓊島瑶山桃
實千年陳列玉窗珠戶更有三階八戶百栱千
楹無不文以朱綠飾以碧丹清風萃而成響朝
日耀而增鮮次爲浙江省臣民棚九枝之燈五
花之采香蟠壽字酒進長生如登檇李之樓千
層煙雨似放西湖之棹萬狀雲霞若耶百斛醇
醪甬東千舟海錯仙羊躑躅疑遊瀫水之間藥
草翩翻恍入天台之市蔗山橘岫富春夲屬名
區鶴嶺芝田麗水由來神境亭開孤嶼山號爛
柯簇兩浙於畫圖萃百城之秀麗何啻山隂道
上應接不暇也而我
皇上恩膏稠疊
中使頻仍緗核芳鮮盛來玉椀紫棃津潤擎出晶盤
莫不嘗珍味而齒芬飫琳腴而果腹次爲蘇州
織造(臣)李煦江寧織造(臣)曹顒杭州織造(臣)孫
文成率領鹽商人等共建經棚燈綵畢具繡栭
鏤檻延曜光輝虬柱虹梁杳冥雲霧得聆
天語之肫肫仰見
聖容之穆穆豈獨一時之盛遇實乃千載之奇逢次爲
福建山東江西河南廣東廣西六省臣民棚彩
椽六角繡幕三圍碧疏窈窕以玲瓏畫檻盤廻
而煇麗門垂碧柳戶映緋桃一寸二寸之魚三
竿兩竿之竹園林曲折店肆參差錦帳飄揚花
幡焜燿如入武彝之曲幔亭之笙管凌雲如登
闕里之堂聖域之金絲殷地羣識廬山之面咸
聞嵩室之呼海不揚波珠江洵稱樂土山無伏
莽桂嶺悉屬熙臺扶擕者不遠千里叩祝者奚
啻萬人
皇上歡進一觴臣民齊呼
萬歲次爲山西陜西湖廣四川貴州雲南六省臣民棚
紅燈肆設翠幄重遮舞蝶遊絲帶清飈而散影
分花交柳映碧浪而成文采華岳之蓮祥開十
丈酌晉池之水壽永千秋楚蜀之錦綺連雲黔
滇之珍賮耀日長橋掩映俯臨九達之衢複道
紆廻曲繞千尋之樹採茶競唱擊壤同聲跪捧
霞杯咸識
天顔有喜拜依
玉輅欣聞
帝語如春式擴
殊恩用慰輿願次爲長蘆商人等棚演曼衍角觝之戲
極銀花火樹之觀環以藥欄間以籬落紅花翠
篠掩映崇臺網戶珠簾低垂繡幕亦極一時之
勝槪也次爲五旗諸王貝子貝勒等以下覺羅
以上棚圖雲緹幕映日彩旌貴胄天潢祝三多
而拜舞珠庭日角陳五福而趨蹌樂奏鈞天歌
聞解慍車書王會式揚雅頌之音風景華胥用
進岡陵之祝次爲廵捕三營棚夾路琪花珠旗
動色繞營細柳玉勒摇風十萬鐡衣奉
宸歡於三月五千犀甲獻
壽酒於萬年次爲西直門外各行市民棚衢歌巷舞
紹唐虞三代之風璧合珠聫煥日月五星之彩
徧地皆韶濩咸英之曲是處悉順成和動之音
帝力相忘天休滋至此自
暢春園至西直門外燈花夾路錦繡干霄火棗交梨
頒來天上雲璈法曲聽徹人間而我
皇上德容藹藹
聖諭溫溫鳩杖拜恩擁含哺之父老雲郊濡澤滋被逕
之桑麻依咫尺之
霽顔咸知向化效媚兹於
天子皆許言情斯誠時雍風動之休要非三代以下所
敢竝也
駕由西直門進西華門内一路懸燈設彩魚貫珠聯祝
聖瞻
天駢肩接跡於是文以班聯武以爵序鳬趨鷺立咸舞
蹈而歡忭虎旅龍韜盡濟蹡而肅穆王侯戚畹
之家期門羽林之屬下逮商賈士民以及買賣
諸色人等無不各選佛場廣陳仙樂時則吏部
戶部倉場尚書侍郎以下筆帖式以上等爲一
處西四旗前鋒統領護軍統領以下護軍以上
爲一處
寧壽宫太監并茶飯房爲一處
寧壽宫老福金爲一處内務府正黃旗包衣參領以
下護軍以上爲一處大理寺太常寺卿以下筆
帖式以上爲一處正黃旗滿漢蒙古都統以下
官兵以上爲一處禮部刑部國子監光祿寺鴻
臚寺尚書祭酒卿以下筆帖式官學生以上爲
一處兵部工部尚書以下筆帖式以上爲一處
都察院通政寺太僕寺六科順天府大興縣宛
平縣五城兵馬司等爲一處東四旗滿洲蒙古
漢軍都統以下官兵以上爲一處東四旗前鋒
統領護軍統領以下護軍以上爲一處九門提
督以下步兵以上爲一處内閣翰林院詹事府
中書科等爲一處鑲紅旗滿洲蒙古漢軍都統
以下官兵以上爲一處鑲藍旗滿洲蒙古漢軍
都統以下宫兵以上爲一處四牌樓北衆舖戶
小民爲一處正紅旗滿洲蒙古漢軍都統以下
官兵以上爲一處直隸各省督撫提鎮率所屬
來京官等爲一處
莊親王爲一處西華門外衆舖戶小民爲一處
宗室爲一處上三旗三十家包衣大以下蘇拉以上
爲一處包衣三旗廣儲司買賣撥什庫及買賣
人等爲一處内務府官學滿漢教習及學生等
爲一處關内固北口大糧庄頭爲一處二月分
掣籖未引見官員爲一處上三旗包衣牛彔章
京以下匠役以上爲一處鑲黃旗正白旗包衣
護軍參領以下護軍以上爲一處
御前太監等爲一處此自西直門内至景山西門瀰漫
香雲普現吉祥之彩莊嚴寳地咸生歡喜之心
盛典躬逢較傳聞而倍切
隆恩目覩實歡忭而難禁至於京城内外叢街委巷亦
無不焚香頂祝結綵懸燈里不能名地難悉數
雖復鋪張揚厲亦難擬諸形容即或摹繪雕鏤
無由得其髣髴猗歟休哉
皇上如天之仁煦嫗含覆至於如此是以臣民踴躍歡
忭莫可名言夫甘露霖雨有時而竭陽春惠風
有時而止惟太和之元氣鼓鑰於層霄熏蒸於
庶彙流行於終古亭育於兩間感之即通觸之
即應昆蚑由此蠕動草木由此萌芽幽蟄由此
發舒枯稿由此滋潤易曰天地之大德曰生惟
天大生惟地廣生惟聖人好生所謂贊化育而
參天地也
皇上心天地之心事天地之事包涵徧覆德洋恩溥熙
熙皥皥沐浴
聖慈淪浹肌膚群情暢遂譬則聚邱山以爲粟哺人而
無不飽也竭淮澠以爲醪酌人而無不醉也而
聖主猶綢繆吏治繾綣民依闢道德之門開仁讓之戶
使薄海同於饒衍斯上下共其恬熙斯眞三五
以來未有臻此盛治者矣凡兹慶祝之隆規儒
臣恭請繪爲
萬壽圖垂之永久
上旣可其奏而我
皇上敬老愛民撫育元元之盛心足爲億萬斯年典則
者(臣)等披圖之下復謹撰紀盛一篇自分管蠡
淺識何能宣揚於萬一聊志大槩俾後之覽者
有所考焉自今年以至萬萬年每遇十年
正誕之辰編爲一集皇哉唐哉與二典三謨同垂天壤
此泰交之盛致治之夲也敢謹記之如右
萬壽盛典初集卷一百十
