欽定四庫全書
萬夀盛典初集卷三十二
恩賚五(蠲賦四)
康熙五十二年三月十八日
萬夀覃恩以承平已久生齒愈蕃直省人丁錢糧以五
十年丁冊著為定額續生人丁永免加賦
先是康熙五十一年二月二十九日滿漢大學
士九卿等奉
上諭朕覽各省督撫等奏編審人丁數目並未將加增
之數盡皆開報今海宇承平已久戶口日繁若按現
有人丁加徵錢糧實所不可人丁雖增地畝並未加
廣應令直省督撫將現今徵收錢糧冊内有名丁數
勿增勿減永為定額徵收錢糧嗣後所生人丁不必
徵收錢糧編審時止將增出實數察明另造清冊題
報朕凡巡幸地方所至詢問一戶或有五六丁者止
一人交納錢糧或有九丁十丁者止二三人交納錢
糧詰以餘丁何事咸云蒙皇上洪恩並無差徭共享
安樂各安生理優游閒居而已此朕之訪聞甚晰者
前雲南貴州廣西四川等省遭叛逆之變地方殘壊
田畝抛荒不堪目覩自平定以來人民漸增相與墾
種無有遺業或堆沙積石難於耕種之地間或有之
其山谷﨑嶇毫無棄地盡皆耕種矣由此觀之民之
滋生者實多朕欲知人丁之數非為加徵錢糧今國
帑殷裕屢歲蠲免雖至千萬凡國用所需并無遺悮
不足之虞故將直省現今徵收錢糧冊内有名人丁
永為定數嗣後所生人丁免加錢糧止將實數另造
清冊具聞豈特有益於民亦一盛事也直省督撫及
有司官編審人丁時不將實數開報特恐加徵錢糧
是以隠匿不據實奏聞朕並不為加徵錢糧止欲知
其實數耳嗣後督撫等倘不奏明實數朕於就近直
隸遣人逐戶挨察即可得實彼時伊等亦復何詞此
事毋庸速議俟典試諸臣出闈後爾等會同詳加確
議具奏
五十二年三月十八日
萬夀恩詔内一海宇承平已久戶口日繁地畝並未加
廣宜施寬大之恩共享恬熙之樂嗣後直隸及各省
地方官遇編審之期察出增益人丁止將實數另造
清冊奏聞其徵收錢糧但據康熙五十年丁冊定為
常額續生人丁永不加賦仍不許有司於造冊之時
藉端需索用副朕休養生息之至意
四月十九日戶部尚書(臣)穆和倫等謹
題為欽奉
恩詔事該(臣)等議得直隸各省康熙五十年編審丁數
定為常額續生人丁永不加賦之處謹照
恩詔遵行外嗣後遇編審之期將新增人丁實數繕造
清冊名為
盛世滋生戶口冊奏
聞如額徵錢糧人丁數内有開除者即將各該省新增
人丁補足額數至新增人丁倘不據實造冊開
報或有私派錢糧造冊之時藉端需索等弊該
督撫嚴查題參可也本月二十一日奉
旨依議
(臣)等竊思丁之有徵由來舊矣攷之三代力役
之征與布縷粟米等王制曰用民之力歲不過
三日豳詩曰上入執宫功蓋謂此也後世易為
輸將制雖異於古而實便於民自五方之風土
不齊因而立法各異有丁由戶起者亦有丁隨
糧辦者由戶起者一戶止一丁自高曾以至孫
子戶不改丁亦如故也隨糧辦者有糧即有丁
以糧數之多寡定丁數之多寡而無糧者不與
焉大抵列於冊之内者少而逸於冊之外者多
即遇編審之期要亦徒循故事略為增減而已
周禮秋官司民掌登萬民之數自生齒以上皆
書於版歲登下之三年大比以萬民之數詔司
寇司寇獻之於王原未有不登之民數也
皇上動與古合深悉民隠
命廷臣會議令天下督撫據實上
聞正在奏報又於
萬夀特恩
詔令續生人丁永不加賦仰見
睿慮周詳寬仁之典格外有加俾林林總總之衆咸得
熙熙皥皥共登
夀域慶生息之蕃免丁徭之擾
意美而法良
德洋而恩溥生
聖人之世為
聖人之民何其幸與謹錄粤西人民謝
恩一章其餘奏章俱彙入報謝
恩詔疏内幷詳誌直省人丁實數俾千萬世而下知
盛世戶口之繁多皆
聖主休養生息之所致焉
巡撫廣西等處地方提督軍務兵部左侍郎兼
都察院右副都御史加三級(臣)陳元龍
題為呈懇俯賜轉詳代
題恭謝
天恩事據布政使司布政使黃國材詳據桂林等九府
屬紳衿里民秦琮等呈稱琮等生逢
聖世素沐
皇仁德教弘敷淪肌浹髓恩膏普被老安少懷欣逢
萬夀昌期又沐
皇恩肆宥特頒
恩詔新增幼丁永不加賦蠻煙瘴雨之鄉盡沐涵濡煦
育之澤斯誠曠古難逢千載一時琮等仰戴高
深感激下忱無由上達伏乞恩賜轉請據情代
題等情到(臣)該(臣)看得粤西地界極邊戶口向來稀
少蒙我
皇上休養恩深施生德溥比來生齒漸加蕃庶從此千
年萬載日增月盛並未有量兹恭逢
萬夀六旬大慶特頒
詔旨續生人丁永不加賦凡厥兆民子子孫孫得免力
役之征攷之史冊亘古未聞遠邇歌頌老幼歡
騰無不焚香叩首頂祝
聖夀無疆兹據布政使黃國材詳據桂林等九府屬紳
衿里民秦琮等公呈懇乞代
題等情前來(臣)不敢壅於
上聞所有輿情感戴恭謝
天恩(臣)謹會同兩廣總督(臣)趙弘燦合詞代
題伏乞
皇上睿鑒施行康熙五十二年六月二十七日題八月
初三日奉
旨該部知道
附載直省編審人丁數目
直隸撫屬舊管人丁共三百四十四萬一千二
百八十四丁新增人丁共二十八萬四千六
百二十丁半開除抵補外實在人丁共三百
四十四萬九千二百八十四丁半
奉天府屬舊管人丁共三萬八千八百九十六
丁新增人丁共三千二百九十七丁開除抵
補外實在人丁四萬一千九百四十三丁
江寧撫屬舊管人丁共二百七十一萬三百六
十九丁新增人丁共一萬九千二十五丁開
除抵補外實在人丁共二百七十二萬九千
三百九十四丁又歸幷省衞黃快軍丁舊管
人丁共二十萬五千九百三十二丁新增人
丁一百九十二丁開除抵補外實在人丁共
二十萬二千三百八十二丁又蘇太等十衞
舊管人丁共三千八百七十三丁新收人丁
一百一十二丁開除抵補外實在人丁三千
八百七十三丁
安徽撫屬舊管人丁一百四十萬三千七百七
十七丁新增人丁六千九百八十二丁開除
抵補外實在人丁一百四十一萬七百五十
九丁又新宣等十二衞舊管人丁八千五百
九十三丁新增人丁一千八十八丁開除抵
補外實在人丁八千六百一丁
浙江撫屬舊管人丁二百七十四萬八千三百
三十七丁新增人丁七百九十丁實在人丁
二百七十四萬九千一百二十七丁又杭州
等十四衞舊管屯丁四千七百四十四丁新
增屯丁一十四丁實在屯丁四千七百五十
八丁
湖北撫屬舊管人丁四十五萬一千六百九十
八丁新增人丁一萬六千二百八十九丁開
除抵補外實在人丁四十五萬二千七百二
十六丁又各衞所舊管人丁七百四丁新增
人丁一百八十八丁開除抵補外實在人丁
七百五十一丁
偏沅撫屬舊管人丁三十三萬四千七百七十
七丁新增人丁一萬五千一百二十丁開除
抵補外實在人丁三十三萬五千八百四十
三丁
陜西撫屬舊管人丁二百二十四萬七千六百
三十五丁新增人丁四萬二千七百五十一
丁開除抵補外實在人丁二百二十四萬七
千六百九十二丁
甘肅撫屬舊管人丁三十九萬六千六十五丁
新增人丁一萬四千八百九十丁開除抵補
外實在人丁三十九萬六千二百一十八丁
又鞏昌府屬額外溢增人丁四十七丁
山東撫屬舊管人丁二百三十四萬三千二十
七丁新增人丁一十九萬九百七十二丁開
除抵補外實在人丁二百三十五萬五百四
十七丁
山西撫屬舊管人丁一百七十五萬一千四百
九十二丁半新收人丁二十三萬六百九十
丁開除抵補外實在人丁一百七十五萬八
千六百九十一丁半
河南撫屬舊管人丁一百八十萬一千六百四
十二丁新增人丁一十四萬六百三十二丁
開除抵補外實在人丁一百八十四萬七千
二百五十五丁
江西撫屬舊管人丁二百一十七萬三千三百
六十六丁新增人丁一十六萬一千九百丁
開除抵補外實在人丁二百一十七萬八千
七百七十七丁
福建撫屬舊管人丁一百四十七萬一百八十
四丁新增人丁一十八萬四千九百五十丁
開除抵補外實在人丁一百四十七萬二千
一百三十丁
廣東撫屬舊管人丁一百一十五萬二千八百
九丁新增人丁一千三百二十四丁開除抵
補外實在人丁一百一十五萬四千二十七
丁又衞所舊管屯丁六千五百七十丁新增
壯丁二百二十一丁開除抵補外實在屯丁
六千五百九十丁
廣西撫屬舊管人丁一十九萬八千六十八丁
新收人丁四千四十四丁開除抵補外實在
人丁二十萬一千四十七丁
四川撫屬舊管人丁八萬八千九百五十二丁
新增人丁二萬八千八百七十六丁開除抵
補外實在人丁一十一萬七千七百六十丁
雲南撫屬舊管人丁一十八萬四千一百八十
四丁新增人丁一萬六千八百八十四丁開
除抵補外實在人丁一十八萬四千四百二
十二丁
貴州撫屬舊管人丁二萬九百三十四丁新增
人丁二千七十四丁開除抵補外實在人丁
二萬一千三百八十八丁
萬夀盛典初集卷三十二
