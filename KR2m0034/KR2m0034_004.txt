欽定四庫全書
萬壽盛典初集卷四
聖德二(謙德一)
康熙五十一年十一月十八日和碩顯親王衍
潢等以五十二年三月十八日恭遇
皇上六旬萬壽普天同慶請上
尊號以愜輿情以光大典
詔弗許
十一月十八日和碩顯親王(臣)衍潢等謹
奏為
聖德崇隆已極臣民感戴無已恭逢
六旬大慶普天同懽請上
尊號以愜輿情以光大典事欽惟我
皇上至聖至神允文允武道貫三極勲配兩儀
御極以來敬
天法
祖勵政勤民
聖德日躋乾行無息親祀
郊
廟殫竭精誠承懽
慈闈備隆尊養篤念本支則廣推親愛加厚宗室則大沛
恩榮宵衣旰食日親覽夫萬幾勸織省耕時殷懷於兆
姓水旱災傷天行偶沴蠲除賑糶
惠澤頻頒歴年蠲免之數已逾萬萬而三歲一周之令
復渙
德音盛京朝鮮年穀不登
特遣官員航海運賑以水利河道所關甚要
躬臨相度指示修防南北各河皆得奠定民生漕運永
獲安瀾尤重祥刑以全民命爰書必慎決獄惟
寬屢
頒肆赦之文
特下矜全之令且優恤禁旅之勞時
沛非常之澤設官庫以濟緩急賚帑金以清宿逋一
應遠近差役給與駝馬行糧至於用人時
命保舉以簡才能務
親引見以試賢否整嚴兵備則内外時加乎訓練追眷
世勲則奕葉常延夫懋賞朝列舊臣務全終始
行間宿將倍
錫恩榮察訪高年時頒優賚功則超越三謨德則包涵
二典篤敬純孝厚澤深仁洵千古所未有也至
於三孽拒
命六師用張奮雷霆而進虎臣殄鯨鯢而為京觀收察
哈爾於邊隅輯俄羅斯於荒服東溟逋宼悉就
殲除塞北窮番咸歸版籍惟厄魯特噶爾丹恃
其邊遠敢肆陸梁洊噬隣藩至干
天怒當衆議之遲疑頼
聖心之獨斷大張
天討
親整王師六飛踰瀚海之津三駕極狼胥之域跋扈之
宼終獲剪除依附之奸咸皆革面呼呼腦兒厄
魯特及西域之土白特等遂乃輸誠款服其餘
茅龍山宼東齊俞七打箭爐紅苗猺人黎人等
𠞰撫兼行
恩威竝用武功旣震於邊陲文教聿光乎時夏崇儒重
道
親詣闕里千官陪祀九拜致虔而
御藻宸章光昭雲漢弘闡經學之精微褒錄諸賢之後
裔
特命表揚朱子祀大成殿列十哲之班又復優禮前王
倍崇儀典
駕幸浙省則拜祀禹陵幸秦中則
命書
御名致祭周文武陵寢幸江寧則於明洪武陵屢經拜
禮且
聖心遜敏經史融貫文藝書射超類絶羣象數歷律探
賾入奥帝王之聖哲誠數千年來未有如我
皇上者也今綜考輿圖東至朝鮮琉球暹羅南至交趾
西至呼呼腦兒土白特諸域北至喀爾喀厄魯
特俄羅斯諸部以及哈密番彝之族逐鹿使犬
之區皆歲時朝貢輸誠恐後幅員之遼闊誠數
千年來未有如我
朝者也遡自
皇上莅政以來五十餘年大小幾務咸仰
睿裁施行征勦叛逆悉賴
宸謨指授且
皇上親擐甲胄跋履山川寒不加裘饑不再膳與士卒
同甘苦削平宼盜誅戮止屬元憝脅從盡皆寬
宥即噶爾丹之子宜蒙顯戮尚荷矜全納厄魯
特之款服則優給其爵祿准喀爾喀之回籍則
咸遂其生成扎薩克屬我内旗分遣教訓而捕
其宼賊朝鮮國享貢維殷屢免金幣而厚其來
使廣柔遠之恩無分於内外勞一身以綏萬國
誠數千年來未有如我
皇上者也是以運際昌期
一人有慶天錫純嘏
萬壽無疆率土咸寧兆民永賴似此
福壽之兼隆平成之極至誠數千年以來未有如我
皇上者也巍巍
聖德蕩蕩
神功恭遇五十年之昌運臣等曾率同文武大臣官員
軍民人等屢表請上
聖神文武大德廣運尊號我
皇上秉德謙沖未蒙俯允今欣逢
六旬大慶禮部請
旨又欽奉
天語煌煌
聖衷惕惕捧讀慚惶何敢再奏洪維
皇上大德如天臣民愛戴無已萬方普慶千載一時因
是罔知罪戾再罄葵忱籲懇
皇上俯順輿情
允上尊號
綸音特沛鉅典聿昭俟
命下之日臣等繕
表於來歲元旦
皇上陞殿歡忭恭
進則臣等幸甚臣等拜首稽首無任激切屛營之至
謹此具奏伏候
勅旨本月二十日奉
旨朕臨莅日久每於讀書鑒古之餘思念君天下之道
惟以實心為本以實政為務若誇功德侈祥瑞加上
尊號以取虚名無益治道朕所不喜以前諸王大臣
等屢有奏請朕手書批示諭以斷不允行之故歴旨
甚明這所奏知道了
十二月初一日福建廵撫覺羅滿保請於九仙
山恭建
萬壽碑亭
詔弗許
十二月初一日廵撫福建等處地方提督軍務
都察院右副都御史(臣)覺羅滿保謹
題為
聖主萬壽無疆兆姓建亭恭祝籲請詳題以達輿情事
據福建布政司署司事鹽運司運使劉涵等呈
詳據福州等九府一州鄉紳余正健等貢生監
生生員力子僑等耆民王萬齡等呈稱竊惟日
月光華率土仰升恒之照星雲景慶敷天瞻瑞
應之徵
聖壽日躋羣情雷動欽惟我
皇上
功參化育
治協唐虞
建五位以當陽山河鞏固
乘六龍而御極宇宙諴和芸生盡植夫蕃昌庶類共
登於仁壽兹値康熙五十二年恭遇
皇上六旬正誕遥瞻
北闕之巍峩莫罄封人之祝頌敬從省會恭建碑亭
山號九仙蓬島進長生之瑞亭名
萬壽乾坤彰悠久之符止同獻曝微忱奚報如天
帝德伏懇俯順輿情賜詳題達尊親有地忻忭無涯等
情到司又據福州知府姚讓等各詳同前由到
司又承准陸路楊提督署水師提督朱總兵照
會准漳州鎮總兵官許鳳等各移呈為
聖歷無疆軍心忭舞恭同建亭慶祝
萬年事據全省水陸各營目兵吳印等呈同前由詳咨
到提督照會到司又准駐防福州鑲黃旗協領
范時桂等移為恭達下情共祝
萬壽事據四旗小撥什庫甲兵管士貴等呈同前由移
司又准福州將軍標副將朱杰等詳為恭逢
萬壽共效嵩呼敬達下忱同伸慶祝事據各營目兵高
億等呈同前由移司又據本司經歴郎文烱呈
蒙鹽院牌為
聖壽同天萬民戴德事據通省商竈林長亨等呈同前
由牌行經歴具呈到司又准督理海關稅務吳
爾泰移為
聖德廣被萬方建亭恭祝
聖壽事據各省商人謝國珍等呈同前情備移到司據
此該署布政使劉涵等恭照河嶽呈祥
天子懋萬年之統鳳麐協瑞
聖人昭泰運之徵華祝方長繁禧彌集欽惟
皇上
參天兩地
咸五登三
作君作師靡有一夫之不獲
允文允武式看萬國之咸寧惟
大德之諸福畢臻斯
盛世之昌期益永恭逢康熙五十二年三月十八日
為我
皇上六旬聖誕乾坤溢慶億兆騰懽獻曝心殷常切瞻
依於
北闕呼嵩念切冀深拜舞於南山虔建碑亭用抒誠
敬九仙山迥長生紀寶籙之篇
萬壽亭高峻德仰崇臺之表從此
龍光日覲咸依有道綿長
鳳歷逾新共祝無疆悠久既據通省紳士耆民僉呈
又據福州等九府一州懇切具詳復准水陸二
提督照會各旗營移會據經歴呈蒙鹽院牌行
倂准海關備移前來相應詳請代題以達輿情
據此先據通省紳士耆民商賈旗營兵丁等各
具詞到(臣)欽惟我
皇上
聰明睿知
文武聖神
行健法天聲教光昭於四表
安貞應地德威宣布於八紘大一統之車書玉帛共
球萬國梯山航海高百王之制作典謨訓誥千
秋仰日瞻雲
時邁省方先閭閻而憂樂
蠲租賜復登億兆於豐寧仰
睿慮之周詳河渠底定本
聖心為矩矱理學昌明欽恤期於無刑豫大徵乎有象
巍巍
帝德咏歌莫罄其揄揚蕩蕩
皇功史冊難名其美盛惟此太和之翔洽聿宜
景福之懋膺今康熙五十二年三月十八日恭遇
六旬正誕
萬壽昌期率土同歡普天胥慶顧閩疆之黎庶雖遠
京畿而
聖主之生成無殊衽席頻蠲正賦
恩流紫野青郊
特發天儲喜溢茅檐蔀屋五十餘年之
深仁厚澤無遠弗周億千萬姓之巷舞衢歌有懷莫報
兹據通省紳衿士庶旗營兵丁翹首陳情環庭
布悃敬擇九仙勝地爰興
萬壽碑亭(臣)等慰諭頻加衆志歡欣倍切僉謂望雲霄
而華祝無非獻曝微忱瞻山嶽以嵩呼實出抒
葵至願地不愛寶落其實而取其材農有餘閒
鳩乃工而庀乃事已見美輪美奐昭盛事於萬
年式同靈沼靈臺告成功於不日(臣)等生逢泰
運位竊崇階共覩黎元頌
聖之誠益勵臣子報
君之志惟願
皇圖鞏固
寶歷綿長日之升月之恒禄位名壽羣歸
大德聖人天所覆地所載南北東西共祝
太平天子緣係通省紳士兵民在於九仙山鼎建
萬壽碑亭恭祝
聖壽事宜臣不敢壅於
上聞臣謹會題伏乞
皇上睿鑒施行康熙五十二年二月初三日奉
旨凡碑亭不必建造已有諭旨甚明滿保於九仙山建
造碑亭不合著飭行該部知道
十二月十九日鎮海將軍馬三奇以五十二年
三月十八日恭遇
皇上六旬萬壽請上
尊號
詔弗許
十二月十九日鎮海將軍世襲一等侯又一拖
沙剌哈番加六級(臣)馬三奇謹
奏為
聖主功德應地配天率土臣民瞻雲望日恭請加上
尊號以昭盛典以慰輿情事竊惟聖神文武之號肇自
虞書祿位名壽之稱傳於尼父蓋有其實自必
得其名而感之深所以望之切未有豐功偉烈
集三王五帝之大成振古超今享一統萬年之
景福如
聖主今日者也欽惟我
皇上
盡善盡美
作君作師
御禹甸於八齡德本神授頌
堯年之六秩福與天齊上侍
聖母之起居必敬必誠而允稱大孝遠紹皇初之治統惟
精惟一而直接真傳振武功則閩粤風清滇黔
月朗皆出
九重之勝算敷文德則澎臺設郡沙漠稱臣獨開千古
之鴻圖賜復蠲租俾海澨山陬共樂昇平之世
緩刑宥罪使含生戴髮羣遊熙皥之天旰食宵
衣無非治益求治安益求安之德意右文稽古
悉皆道之以德齊之以禮之盛心凡此泰運常
亨總見乾綱獨攬堯舜禹湯文武未有過焉漢
晉唐宋元明孰能及此自應俯順輿情恭請加
上
尊號乃(臣)於康熙四十二年合疏上請復於康熙五十
年專奏具陳而我
皇上聖不自聖所以
明旨謙而又謙未允准行難安寤寐兹者來春令序欣
逢
聖壽昌期八千歲以為春八千歲以為秋初周甲子億
萬人之善頌億萬人之善禱不老河山在臣等
犬馬報荅之私既已共相激切而京口兵民呼
籲之衆更見莫不尊親伏祈
皇上俯念民心即係天心今禮本於古禮
勅儀曹之擬議上
尊號之崇高則
聖德神功與日月而竝曜金甌玉燭如松栢之長春矣
(臣)無任踴躍歡忭謹同副都統(臣)周良相(臣)劉
起芳合詞陳懇伏祈
皇上睿鑒勅部議覆施行康熙五十二年正月二十四
日奉
旨已有旨了該部知道
萬壽盛典初集卷四
