欽定四庫全書
萬壽盛典初集卷四十四
慶祝二(圖記二)
自西直門至
神武門臣民建棚慶祝者凡三十有一所為記四
進西直門過萬國來朝坊路左樺皮厰衚衕内
有廟曰西三官廟有吏戶二部尚書以下諸臣
建慶祝經壇於内臨街設
龍亭一亭前有綵坊曰天成地平坊左右鼓亭循亭折
而前過街綵坊各一左曰華祝三多右曰嵩呼
萬歲路右直兩坊間綵坊一坊後燈樓一樓下
為牓棚棚後旛竿五棚左演劇綵臺一又前路
右馬香兒衚衕内有廟曰關帝廟有西四旗前
鋒綂領護軍綂領以下諸臣建慶祝經壇於内
臨街結綵坊三中曰天人胥慶左曰金闕垂光
右曰瑶池獻夀坊前綵結須彌座座上為
萬夀景命亭亭後設金書百夀字圍屏左右堆紗屏各
一屏外為鼔亭亭外周以綵牆廣十有七丈循
牆折而前為過街綵坊二左曰德邁古今右曰
道參天地直中坊路右牓棚一旛竿五棚右有
五綵重臺曰祝堯歌舜臺高六丈廣稱之下演
劇上放飛鳥棚後有
皇十四子小綵坊二又前路右有寺曰崇夀有
寧夀宫太監等建慶祝經壇於内寺前
皇棚一棚外有大綵坊曰慶洽天人坊左右鼓亭循亭
折而前過街綵坊二左曰運獻長庚右曰天開
夀域路左牓棚一旛竿五又前路左北草厰内
有菴曰萬福有
寧夀宫老福金建慶祝經壇於内臨街建
皇棚棚外綵坊三中曰建中錫福左曰雨順風調右曰
日升川至左坊外鼓亭一折而前有過街綵坊
曰堯天舜日右坊外鼓亭一折而前有過街綵
坊曰景星慶雲路右牓棚一旛竿五棚左右有
綵坊左曰春臺右曰夀域出堯天舜日坊有放
生綵臺日放鳥雀無算厰内又有寺曰萬夀有
内務府正黃旗包衣參領以下護軍以上建慶
祝經壇於内臨街建
皇棚一棚外八字綵牆中闢圜門門外綵亭一左右鼓
亭旛竿各一前結大綵坊三中曰允執厥中左
曰羣黎歡慶右曰列聖鑒臨左右折而前過街
綵坊各一左曰祥洽萬方右曰夀同南極直兩
坊間路右牓棚一旛竿七出祥洽萬方坊演劇
綵臺一又前路左有廟曰東三官廟有大理寺
太常寺卿以下諸臣建慶祝經壇於内臨街建
八角
萬夀松樓左右松棚各一棚右演劇綵臺一樓前鼓亭
二過亭綵坊三中曰萬國尊親左曰慶集三辰
右曰德周八表左右折而前過街綵坊各一左
曰七曜騰輝右曰五雲絢采直兩坊間路右牓
棚一旛竿七棚左右松棚各一又前路左有觀
曰崇元有正黃旗滿洲蒙古漢軍都綂以下建
慶祝經壇於内臨街為經棚棚左右為鼓亭前
建綵坊三中曰聖夀無疆左曰慶洽同文右曰
光昭大象左右折而前為過街綵坊左曰道超
九聖右曰德覆萬方直兩坊間路右牓棚一旛
竿五出道超九聖坊過石橋路左演劇臺一臺
左右綵結海山如赤城霞起巑岏可觀又前路
左有寺曰北廣濟寺有禮部刑部國子監光禄
寺鴻臚寺尚書祭酒卿以下諸臣建經棚於内
寺外左右鼓亭一前結綵坊三中曰夀節天開
左曰咸歌舜日右曰同祝堯年左右折而前過
街綵坊二左曰百祿是荷右曰萬福來同直兩
坊間路右牓棚一旛竿五萬福來同坊外演劇
綵臺一過此為新街口折而南矣
由新街口折而南路右有寺曰祝夀有兵工二
部尚書以下諸臣建慶祝經壇於内寺外左右
鼓亭前結綵坊三中曰文武聖神左曰寳歷宏
長右曰金甌永固左右折而前過街綵坊二左
曰皇仁廣運出坊演劇綵臺一右曰帝德覃敷
直兩坊間路左為牓棚棚前
上諭龍亭一(上内書諭)棚後旛竿五又前路右有寺曰龍
泉有都察院通政司太僕寺順天府六科及宛
大二縣五城兵馬司諸臣建慶祝經棚於内寺
外左右鼓亭前結綵坊曰日麗星輝坊前大綵
坊三中曰天開夀域左曰九龍洽聖折而前為
過街綵坊曰瑞靄千門右曰五緯聯光折而前
為過街綵坊曰春明九陌直兩坊間路左牓棚
一旛竿五出春明九陌坊路左演劇臺一又前
路右有東四旗滿洲蒙古漢軍都綂以下建百
老獻夀臺顔曰南天門臺九級扮百老人各執
金夀字層累而上(有經壇在大佛延禧法華境靈四寺圖不及)又前
路右帽兒衚衕内有廟曰關帝廟有東四旗前
鋒綂領護軍綂領以下護軍以上建慶祝經壇
於内衚衕口有綵坊曰同登仁夀出街有綵坊
曰太平有象坊前鼓亭二右有綵坊曰金輪現
采左有綵坊曰寳歷呈祥又左有綵坊曰翠柏
長春左右過街綵坊二左曰乾坤交泰右曰宇
宙同春旛竿各二直兩坊間路右牓棚十六楹
棚前綵亭二棚後旛竿十四出乾坤交泰坊路
右演劇臺一路左綵坊三中曰集聖大成左曰
大地山呼右曰鈞天雅奏又左有過街綵坊曰
日麗天衢又前路右有寺曰寳禪有九門步軍
綂領以下將校建慶祝經壇於内寺前綵坊一
曰卿雲五色稍折而左有綵坊曰寳歷萬年出
街大綵坊一曰九州向化坊前鼓亭二左右過
街綵坊各一左曰瑞輯共球右曰祥開景慶直
兩坊間路左牓棚一旛竿五瑞輯共球坊外路
右演劇綵臺一出祥開景慶坊又前路右有寺
曰普慶有内閣翰林院詹事府中書科諸臣建
慶祝經壇於内有綵坊曰聖人首出寺外為經
棚左右鼓亭棚前綵坊三中曰化日舒長左曰
德輝三五右曰道煥古今過街綵坊二左曰就
日瞻雲右曰參天贊地直兩坊間路左牓棚一
旛竿五出參天贊地坊外演劇綵臺一又前路
右石碑衚衕内有寺曰西方有鑲紅旗滿洲蒙
古漢軍都綂以下建慶祝經壇於内寺前有綵
坊曰萬年鴻祚稍前有綵坊曰南極呈祥出衚
衕左右鼓亭前結綵坊三中曰與天齊夀過街
綵坊二左曰九天花雨右曰萬國衣冠直兩坊
間路左牓棚一旛竿五出萬國衣冠坊外路左
演劇臺一又前路右有菴曰般若有鑲藍旗滿
洲蒙古漢軍都綂以下建慶祝經壇於内菴前
綵坊一左右鼓亭前結綵坊三中曰乘乾景運
左曰玉歷凝休右曰皇圖永固左右折而前過
街綵坊二左曰聖德光華右曰皇仁浩蕩路左
兩坊間為牓棚棚内
萬夀詩屏二棚後旛竿五出皇仁浩蕩坊路右演劇綵
臺一又前為毛家灣路左有副都綂賴都母吴
蘇氏接
駕龍亭一又前為街心觀音菴有大市街北小民建慶
祝經壇於内菴外經棚一旛竿二又前路右有
廟曰真武有正紅旗滿洲蒙古漢軍都綂以下
建慶祝經壇於内廟前綵坊三中曰夀嶽巍峩
左曰萬年永命右曰九德當陽坊前綵門一左
右為綵牆牆左右為鼓亭循鼓亭折而前過街
坊二左曰四海騰歡右曰六符御極直兩坊間
路左為牓棚棚後旛竿五出六符御極坊路左
面北演劇臺一臺以五色繒帛結為流蘇網戶
當目輙嵌小鏡燦若千星亦竒觀也又前路右
有廟曰雙關帝廟有直省督撫提鎮率所屬來
京諸臣建慶祝經壇於内廟前綵坊曰萬方仁
夀坊前鼔亭旛竿各一左右為綵牆近牆綵坊
一綵亭二左右過街綵坊二左曰河山永固右
曰雲日增輝直兩坊間路左為牓棚棚後旛竿
五出雲日增輝坊路右演劇綵臺一又前路左
有寺曰栴檀有
莊親王建慶祝經壇於内臨街為
皇棚棚外綵坊三中曰雲開兜率左曰花連上苑右曰
樂應中和坊左右鼓亭折而前過街綵坊二左
曰天衢耀彩右曰輦路嵩呼直兩坊間路左為
牓棚棚後旛竿五左右綵坊二左曰盛德凝圖
右曰鴻庥協極出天衢耀彩坊路左演劇綵臺
一又前為四牌樓圖中旗手衞樂器自此陳設
直至西安門
四牌樓徑南市民夾道為燈廊百餘楹有過街
綵坊曰慶洽無疆竟南頭有坊曰恩光普被(出恩)
(光普被坊路左有寺曰普恩有宗室阿哥建慶祝經壇圖不及)近坊折而東有
過街綵坊曰如日之升圖中陳設鹵簿始此巨
象神駒與
御輦間列望之如山嶽如雲霞然又前過街綵坊曰物
被仁風過坊路左有廟曰關帝廟有西安門外
小民建慶祝經壇於内廟前有綵坊曰九州同
慶直坊路右有綵坊曰萬靈效順又前為
皇城西安門
進西安門路左西十庫口内有上三旗三十家
包衣人因天王殿舊址建寺諷經慶祝
萬夀奉
勅賜名慈雲寺前夾道新植松柏百餘株臨街為綵坊
曰福祿來同坊左右鼔亭亭外濟貧錢棚循棚
折而前過街綵坊二左曰八方夀域右曰一氣
鴻鈞直兩坊間路右為演劇綵臺臺左為濟貧
餅棚右為牓棚棚後旛竿六出一氣鴻鈞坊路
左有包衣婦女千百人於此接
駕又前路左有包衣三旗廣儲司人員慶祝綵坊曰卜
年兆億左右鼓亭一循鼓亭折而前過街綵坊
二左曰乘六御乾右曰兼三出震右綵坊内路
左演劇綵臺一(有經壇在三佛寺圖不及)出左坊稍前路左
有内務府官學教習及官學生慶祝綵坊曰五
福陳疇左右鼓亭循亭折而前為過街綵坊左
曰大德曰生右曰至誠無息直兩坊間路右為
牓棚棚後旛竿三(有經壇在清涼菴圖不及)出大德曰生坊
稍前路左有古北口大糧庄頭等建演劇綵臺
一左右為過街綵坊左曰人夀年豐右曰時和
世泰(有慶祝經壇在静默寺圖不及)出人夀年豐坊稍前路左
有二月分新選諸臣建慶祝
皇棚棚為六角飾以五彩左右六角鼓亭前結大綵坊
曰太平景象過街綵坊二左曰億萬斯年右曰
受天之祜直兩坊間路右牓棚一旛竿五(有經壇在)
(興隆寺後殿圖不及)出億萬斯年坊又前為金鼇玉蝀橋
過橋由團殿後折而北登堆雲積翠橋望隔河
西北有寺曰栴檀有上三旗内大臣延喇嘛千
衆建慶祝經壇於内梵聲殷地&KR1242;影拂空縹緲
隠現間過橋有寺曰白塔有上三旗包衣佐領
等建慶祝經壇於内壇前大綵坊曰健配天行
坊外左右鼓亭由堆雲坊北折而東路左為經
棚棚左右為燈棚折而前過街綵坊二左曰瑞
叶斗樞右曰光流華渚直兩坊間路右為演劇
綵臺出瑞叶斗樞坊稍折而北路右有
御前太監等設接
駕龍牌儀仗又前有過街綵坊曰菁葱佳氣過坊路右
有演劇綵臺遙望西岸團殿東有鑲黃正白二
旗包衣護軍參領以下將校演劇綵臺若相應
和焉(二旗有慶祝經壇在興隆寺前殿圖不及)又前過石橋進雪池
紅門夾道燈廊數百楹半道左右鼓亭各一又
前有過街綵坊曰誕膺多福過坊夾道綵坊二
左曰翠籙凝庥右曰紫苞肇泰又前僧道經棚
各一夾道綵牆直接景山南瞻
禁城雙闕聳出霄漢北顧五龍亭波光森動周遭繡
幕相連笙歌互起金石千聲雲霞萬色蓋莫能
殫述焉
是時京城内外金碧相輝錦綺相錯華燈寳炬
霏霧氤氲彌漫周匝其
輦路所經既已繪圖系之以記至於
翠華未歴之境慶祝同心幾無隙地若海淀則有上
清正一嗣教真人張繼宗建金籙醮壇於永寧
觀翰林院編脩高輿率領浙江耆老三百餘人
建千佛道場於
萬夀寺地安門外則有
養心殿武英殿
御書處景山玻璃厰各監造諸臣建經壇於藥王廟正
陽門内則有太醫院諸臣建經壇於衙門内外
城則有提督四譯館太常寺少卿以下諸臣行
人司司正以下諸臣各建經壇於衙門内候補
候選諸臣三百九十二員建經壇於仁威長夀
觀正陽門外士民商賈萬餘人建經棚於珠市
口郊畿則有兩淮商人集黃山僧衆建經壇於
西頂廣仁宫莫不樹坊立木張樂然燈寳榭層
樓成於俄頃宫牆綺陌忽改常觀至於溢巷闐
街肩摩轂擊琳宫梵宇繙瓊籖貝葉之篇火樹
銀花放鐵鎖星橋之禁周遭百里延歴數旬萬
戶千門繁絲脆竹深坊小巷繡額珠簾雖游騎
輕車莫能窮際誠非丹青所及詳毫翰所勝載
矣
先是三月初二日
上自霸州回鑾有
旨云朕昨進宫見臣民慶賀為朕祈福者不計其數朕
若先知必令止之今已成矣難毁衆志其即傳之各
處必祈雨暘時若萬國咸寧為先大哉
王言真天地父母之心也(臣)等伏惟自古聖人繼天立
極將建非常之功必有非常之夀是以三皇踰
萬五帝盈百孔子曰大德者必得其夀理固然
也稽古華封祝堯首曰聖人多夀書言欲至萬
年詩稱萬夀無疆蓋上之深仁厚澤所以夀身
夀世者既久且長而臣民忠愛其君之甚無可
以報稱者亦惟有祝君夀考而已若夫緣情之
禮因時而作竭臣子之情顯邦家之慶紀乃誕
日崇以美名聖節所由昉也有唐開元十七年
降誕節宴百僚於花萼樓丞相源乾曜張說率
百官上表請以八月五日為千秋節著之令甲
布於天下咸令宴樂休假三日羣臣是日獻甘
露醇酎上萬歲夀酒王公戚里進金鏡綬帶士
庶以絲結承露囊更相遺問村社將夀酒宴樂
唐開元之治號稱絶盛然典禮不過如此降至
有宋夀寧天申瑞慶諸節歲脩故事盛典無聞
未有合千八百國之歡心聚四海九州之方物
稱觥獻斝隨
輦路而樂太平飛閣雕甍徧康衢而邀
聖豫
王言雖曰勿亟民心自切子來如
今日之盛者也蓋我
皇上道集大成化超隆古四海臣民登仁夀者五十餘
年於兹矣平時天施地生所以益民者既已無
方乃恭逢
大慶愈沛鴻施典禮方行軫念雨暘不忘萬國益動而
巽日進無疆固宜普天率土莫不尊親航海梯
山極於無外而衢歌巷祝直接陶唐氏之風也
然則是圖也即豳風繪屏猶不足以擬其美盛
又豈王會職貢所能仰希萬一也哉其
慶祝表文經壇詞疏附著於篇用紀頌禱之實焉
萬夀圖畫紀
(臣)聞梁有職貢之圖唐有王會之圖圖者所以
比物象形寫兹盛美以昭示來世者也然或失
則侈或失則誣僅為鋪張揚厲以藻繢太平之
象而無當於勤民愛物之心是以雖盛而弗傳
也惟昔帝堯氏之有天下也地平天成六府三
事允治其時之民則有含哺鼓腹者矣有巷舞
衢歌者矣有請祝聖人者矣而後之人或有繪
為擊壤圖以傳其熙熙皥皥之風者至今覽之
猶有餘慕焉我
皇上至仁覆育大化翔洽五十二年以來德洋恩溥物
靡不得其所當兹三月十八日喜
天甲之初周慶
皇恩之大沛先一日
駕由
暢春園還
宫千官雲擁萬國山呼祝嘏之盛曠古未聞惟我
皇上之心即帝堯之心故民氣雍和風俗淳美熙熙皥
皥而祝聖人之多夀者亦即與帝堯時先後同
符也
皇上與民同樂
特允臣民之請繪為長圖傳之萬世以垂永久兵部右
侍郎(臣)宋駿業經始其事分為五十餘處而(臣)
原祁復受
命續成勾摹數月進
呈初本幸蒙
嘉賞抃舞莫勝(臣)又惟自古有圖則必有史是以恭請
恩綸纂修盛典凡
宸章之璀燦
聖德之高深與夫恩賚之廣大典禮之詳明歌頌之洋
溢無不備載罔有缺遺矣而於臣民慶祝之處
既案其里地悉其規模一一詳列於書而猶恐
未足以盡其曲折也特就長圖裁為短幅次第
臚列共計百有四十餘頁定為上下二卷亦欲
使後之披圖者如登春臺如遊樂國既幸生
聖人之世為
聖人之民得親見
聖朝之鉅典鴻規與
聖世之時和年豐嘉祥協應如此其章章可攷歴歴可
指也而我
皇上勤民愛物之心亦庶幾藉是以少傳其萬一此亦
擊壤圖之遺意云爾
經筵講官戶部左侍郎加一級(臣)王原祁恭紀
萬夀盛典初集卷四十四
