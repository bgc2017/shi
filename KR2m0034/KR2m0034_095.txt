欽定四庫全書
萬壽盛典初集卷九十七
歌頌三十七(武英殿諸臣)
萬壽詩(有總序)
日講官起居注左春坊左諭德兼翰林院修撰(臣)吳廷楨
(臣)聞圖呈圭錫肇開有道之徵川至日升載衍
無疆之歷表禎符之不偶佑自天申迓景福於
方來極由皇建風雲從而萬物睹日月浴而百
寶生聖乃乘時叶三靈而首出天惟眷德推五
勝以代興爰自誕彌星虹感瑞洎乎歴載圖籙
延祥用能坐享長年茂登上理納八方於壽域
啟億載之昌期自昔為昭於
今尤盛欽惟
皇上
體乾常健
際泰方亨
躬聖神文武之全自生民所未有
握祿位名壽之契與造物者同遊
凝神而四序成功
恭已而萬靈受職啓圖書之秘鑰百家盡入寰中張
弧矢之威弦九譯胥歸
闕下箕風畢雨民有欲而必從喙息跂行物竝生而
不害廣矣大矣天之無不覆也皇哉唐哉民之
無能名焉兹當五十二年之春恭遇六十
萬壽之誕歲方周甲月正建辰蓂砌祝
堯甫飄香於三莢花宫獻佛先浴日於二旬於是萃萬
國之懽心慶
一人之聖節盈廷虎拜蹌濟冠裳率土嵩呼紛綸玉帛
陳賀牋之斐亹南北臺萊佐貢篚之珍竒東西
鶼鰈青雲干吕人皆得氣之先絳節來朝臣有
遊方之外時則
皇歡既浹民豫斯宣垂惠臣工豈樂鎬京之宴覃施兆
庶康娛漢室之酺敞靈囿之池臺圖披益地宣
洞庭之金石樂奏鈞天獸舞鳳儀每蒙
天笑風暄日麗竝應人和合宇宙為大年率臣民與同
樂斯即鄉通日出視此匪遥節置天長方斯猶
隘者矣(臣)廷楨等身依化國生際昌辰瞻南極
之星明去天尺五紀西池之桃實得歲三千自
顧何人叨逢此日花磚載筆分裁祝嘏之章藜
閣繙書竝采延釐之句敢比儒紳之嘉頌以雅
以南聊同衢壤之康謠或歌或咢由此年年張
樂與物皆春歲歲稱觥後天不老佇見升中岱
室駕
顯號於七十二君重聞合歷天靈享
鴻禧於萬八千祀云爾
渚虹樞電
帝符昌歲月重徵誕
聖祥發育乘時春出震文明啟運午當陽仙蓂三莢飛
丹陛色線千絲上繡裳介壽欣承天保定𢋫歌
擬進九如章(其一)
雲從雷動會
皇州八表同時拜冕旒
軒歷一周新甲子莊椿竝紀大春秋樂張廣野嵩呼應
尊設中衢鎬飲酬卜算直須論萬億海天十屋
積仙籌(其二)
德貺充庭寶物陳維
皇錫福惠臣民光騰珠璧天成象數叶苞符地效珍九
譯梯航全盛世萬家烟火太平春來朝黃髮懽
扶杖都是堯年鼓腹人(其三)
香案氤氲
御氣通清班長在慶霄中分光雲日瞻
天近取象岡陵祝
聖同秀發
堯眉增壽采神凝
舜目轉方瞳萬年久道從今始南極宵明映
帝宫(其四)
翰林院編修(臣)廖賡謨
曙漏聲中淑氣催層層雲影護蓬萊千官率舞
排仙仗
九陛懽傳獻壽杯共仰乾行符
帝造欣逢泰運自天開璇圖寶歷知何極甲子應輪億
萬回(其一)
南極星高拱北辰祥開華渚耀龍鱗多時
御氣流丹禁到處
恩光接紫宸十丈藕花呈瑞早千秋桃實著枝新太平
眞有昭回象長駐天邊不老春(其二)
春殿晴開白玉筵箕疇福履慶尊前衢歌正叶
陶唐日華祝重逢癸巳年知有仙籌添海屋早
聞廣樂奏鈞天爐烟靄靄盈襟袖竊喜身依日
月邊(其三)
入直承明
主眷深頻頒
御寶重南金永年銘署琅玕石壽世書成翰墨林十載
甄陶涵
聖澤三春雲物麗
天襟趨朝彌覺嵩呼切長願葵丹展寸心(其四)
翰林院編修(臣)吳士玉
太平時節祝
堯辰端拱垂衣坐紫宸松棟鶯飛三月曉蓂階虎拜萬
年春仁風入律笙鏞協德貺充庭玉帛陳共喜
百生今一遇敷天同日效尊親(其一)
聖人首出象天行跨昊超軒
帝業宏日月光華文物盛車書混一武功成九河清應
千年運五岳歡騰
萬歲聲正與乾坤參久大謙尊猶自却鴻名(其二)
皇風熙皥屢豐年鰈至鶼來徧八埏大賚
深恩涵似海永清
鴻烈峻於天東郊景麗華林苑南極光連太乙躔幸覩
作人雲漢倬萬方蘂榜一時懸(其三)
錦幔花燈接
帝居九衢民物入華胥上林樹集鳴岐鳳太液波跳宴
鎬魚山阜雅詩文陛進地天泰運史官書循環
元會綿千億
寶祚欣逢六甲初(其四)
翰林院編修(臣)楊開沅
帝籙弘開壽域同蓬萊春色滿瑶宫旬周甲子
天逾健照徧光華日正中泰象三階方錫福歡心九野
競呼嵩欣逢
聖節齊軒歷流渚依然映玉虹(其一)
平明絳節引班聯五老披圖拱慶筵
堯酒進時膏露渥
舜衣垂處彩雲連蓂增瑞莢當三月椿茂仙枝紀萬年
更幸作人敷化雨普天桃李得春先(其二)
南極輝煌映
御屏八紘共戴老人星梯航玉琯來重譯河洛丹書啟
秘扃華蓋五雲占大有坤輿萬國慶咸寧太平
人上三多祝詎待松喬問紫庭(其三)
武英春殿倚層城叨傍花磚珥筆行地近瑶階依
黼座天垂湛露浥金莖圖書長仰
奎文麗星日時瞻
寶翰明拜舞敬陪鵷鷺後琅霄同聽九韶聲(其四)
翰林院編修(臣)宫鴻歷
慶都毓瑞自青陽華祝嵩呼徧八方萬管麟毫
書德筆千番鳳紙紀功章循環花甲天行健流
轉芳辰日景長南極一星朝
帝座敬隨五老獻霞觴(其一)
一廵鳳歷斗杓旋重會貞元景福全蓂莢舒英
方十八桃枝著子恰三千
龍飛利見逢辰月鶉火中天應午年步算更須煩隷首
如川
寶祚正延綿(其二)
甲子千年始一輪長齡纔比日初晨壽星躔次
剛三月梵帝靈辰後兩旬風雨露雷均
聖德山川草木被
皇仁今年歲閏聽釐祝時節舒長
景運新(其三)
一人甲帳念民勞萬姓春臺沐雨膏大地輿圖看日擴
太平勳德比天高
重瞳目已瞻奇表
八彩眉先出壽毫願上千秋金鑑錄豐年禾黍勝蟠
桃(其四)
翰林院檢討(臣)盧軒
通明晨啟瑞煙浮
聖節天成海益籌鳳紀喜看周甲子龍圖方數萬春秋
虹流華渚懸朱羽星燦微垣拜
綵旒泰運如今從古少九垓何地不共球(其一)
歴代皇猷萃
一人綿延玉歷總元辰手清寰海干戈偃坐啟明堂禮
樂新直與兩儀衡久道長令萬世仰
深仁蒼黎何幸逢
昌祚不羨華胥國裏民(其二)
令序眞教四美幷遲遲宫漏出雲扃春曦恰照
瑶池水歲曜方朝紫極星芳甸氣清開百卉
彤階風動點三蓂鸞笙吹徹龍璈會玉酒稱觥滿
帝廷(其三)
書成
祕殿詔新鐫館職編摩許備員四庫寶籖琅笈啟九重
聖訓玉宸傳寵光幸改青衫舊點綴慚無彩茟鮮金簡
排來千萬字一春一字祝
堯年(其四)
翰林院庶吉士(臣)楊士徽
九霄符彩慶堯曦八表同歡拜
玉墀南極星輝依北斗東風律暖奏西池絳桃乍採
千年實花甲初陳
萬壽巵元會無疆鴻歷永百生何幸際昌期(其一)
太液波深四海同羣黎戴德共呼嵩舒長正耀
中天日熙皥還符上古風耕鑿由來歌帝力盈
寧常自樂年豐試看萬國躋仁壽總在
皇心主靜中(其二)
元氣氤氳繞
帝閶九成韶樂下鸞凰萬年枝上和風漾百福屛中旭
日光膏露自天流解澤醴泉随地溢瓊漿欲知
德業超三代聽取謳謠徧八方(其三)
雙闕晴開萬井煙鳳城三月景逾姸花交綺繡繁春
苑鳥和簫韶奏
御筵有佛是名無量壽何人不戴大羅天(小臣)擬學華
封祝一寸葵心向日邊(其四)
武英殿纂修(臣)汪灝
天高比
德報高齡紫氣雲光耀
闕廷年錫禹疇圖叶福甲周堯歷歲占星煙浮栢葉
呈杯綠漢接椿枝映瑣青千萬億心同頌禱仙
荷瑞影現亭亭(其一)
同來慶喜宴春長處處桃開艷吐香東海浴龍
蟠日舞上林巢鳳彩雲翔
功高奮武神戈止
治盛隆文麗藻揚嵩祝共呼交手拜中天普樂竝虞唐
(其二)
深基命固嶽山如午位衡方紀冊書金繞電光
春發盛渚流虹瑞
帝生初琴絃撫處薰風細藻火垂時化日舒琛獻更聞
韶奏九吟增嘏歲閏增餘(其三)
恩如海闊澤如川萬萬籌添壽紀年
尊號拜呼班禮肅廣衢歌舞樂聲連繁枝綵袖斑環座
美咏霞觴錦列筵村滿頌謳吟滿市元元喜樂
聖開天(其四)
布衣(臣)高不騫
曾聞鳳歷紀天皇四萬八千為歲長伏見鴻圖
恢我
后聖神文武稱身強占星躔次春臨壽承運光明世保
昌月日恒升開七袠竒祥異瑞獻朝堂(其一)
歲首香生紅白荷為濡膏露醴泉多八荒重免
一周賦十載初加
萬壽科縹帙詩新金斗籙黃封酒&KR0836;玉山禾柳邊花底
華胥境稱兕觥當風景和(其二)
五十三春造化功下情移壽切呼嵩慶流世世
時方泰波及元元歲屢豐玉瀣丹泉輸海澱雲
隄芝逕接崆峒
年高軒昊
心堯舜不獨
乾辭振大風(其三)
淵鑑文章務去陳詩當
御選韻彌新自餘四庫經編輯每弁千言廸搢紳特地
雕鐫開
内殿平分校理到(微臣)願追伏勝張蒼齒長奉
無疆億萬春(其四)
貢生(臣)郭元釪
綺旭曈曨捧
玉宸齊天
御算履瑶辰暢春人喜逢三月浴佛期猶後兩旬華渚
萬年鍾瑞苡彩雲千片下雕麟欲知
寶歷綿長處甲子於今甫一廵(其一)
皇猷
聖壽兩巍巍久道長年自古稀萬里車書朝
帝闕八方耆老獻
天衣香飛玉路笙歌滿花發珠林錦繡圍從此上元兼
上已萬年燈火慶王畿(其二)
葉葉朝衫走衆寮百花春籞壽杯遥雲雷海宇
占豐稔燕喜公卿詠蓼蕭香路進名來岳牧玉
鳩扶杖有松喬承
恩最是青袍侣彩茟紛綸賦慶霄(其三)
千樹紅霞繞
法宫玉波珍木瑞冲融一春風日三才麗四野人神萬
福同化日舒長聞擊壤鈞天縹緲應呼嵩年年
紫海湔衣去願獻磅磄晚實紅(其四)
進士(臣)吳玉耑
太平
天子啟昌辰斗貫瑶樞瑞應陳億萬總教綿永祚八千
何足紀靈椿
堯眉舜目春秋富鳳歷麟書甲子新率土尊親同獻壽
嵩呼聲裏和韶鈞(其一)
尊號雍容讓不居淳風直欲接皇初勲華共仰中天治
封禪奚勞太史書
端拱無為登壽域昇平有象入華胥謙冲
聖度難窺測應許詞臣紀石渠(其二)
嵩祝遥騰六宇懽先看佳氣溢
朝端
賜酺處處蒸黎喜蠲賦年年兆姓安化國山川膏露滿
仁王世界海天寬從今
萬壽科開後又育
皇家萬鳳鸞(其三)
葑菲叨霑雨露滋生逢景運樂雍熙渚虹樞電
瞻
金闕澤馬山車獻
玉墀南極一星呈瑞靄洪河五老告昌期躋堂碩效
稱觥祝歌詠
堯天進壽巵(其四)
進士(臣)汪榯
聖節初逢慶萬方同聲抃舞祝無疆瞻雲就日
天儀肅跨昊超軒
帝歷長豫動早知恩已徧健行從此福彌昌至誠不息
膺純嘏億載椿靈邁古皇(其一)
誕敷華渚啟祥虹久致昇平
大業隆多士逢時茅茹拔三農得歲黍苗豐盈廷師濟
光華旦一統山河道化同
盛德形容歸樂府蹌蹌虞舞協呼嵩(其二)
王猷永塞頌丕承累葉重熙上理登道貫三才資位育
光同二曜見升恒克誠自合天心享凝命常令
介祉增悠久直將高厚配豈惟松栢與岡陵(其)
(三)
靄靄卿雲護
紫宸仙桃初熟正熙春祥徵午位尊南嶽瑞應蒼龍拱
北辰祝效三多嘉頌獻壺凝百福上尊陳光天
化日昌期會有慶常教頼
一人(其四)
進士(臣)李登瀛
花迎鳳扆慶長春率土懽騰祝
聖人禹甸恢弘仁壽域康衢熙皥太平民歷周花甲天
行健星燦微垣斗建辰
皇極貞恒開泰運含靈食德共尊親(其一)
統一寰區瑞氣融洪纖物類啟鴻蒙雙岐嘉穗
秋原實千葉仙荷春殿紅太液晴波魚泳藻上
林朝日鳳棲桐禎祥協應申天眷太史占年報
屢豐(其二)
簫韶雅樂奏鈞天桂醑蘭肴奉
御筵頌效華封三祝句詩歌保定九如篇萬邦輯瑞來
王會四海同風入
帝絃遥聽嵩呼綿寶歷蟠桃春宴慶年年(其三)
雲漢為章星聚房中天日麗正當陽龍光焜耀
文明晝鳳藻鶱騰翰墨場棫樸作人歌
壽考圖書啟秘竝羲皇(小臣)抃舞鵷鸞後珥茟榮霑日
月光(其四)
進士(臣)徐啟純
鬱葱佳氣滿人寰風動時雍宇宙間運叶萬年
開正始歷周六甲慶新頒花明陸阜凝春色翠
擁岡陵悅
聖顔率土共欽仁者樂九如疊頌壽如山(其一)
綿綿景福正如川
聖智怡情總自然已集大成觀海水更分衆德出淵泉
文瀾濯錦浮三峽時雨零膏沛九天瑞應醴泉
堪酌取代將春酒祝
堯年(其二)
升恒日月自西東繼照寰區景正中紫氣函關
朝煜煜碧雲遥島夕融融會逢皓白千年鶴眞
見純陽
五位龍慶衍無疆仙祚遠長懸雙炬寶燈紅(其三)
蒼松翠栢勢輪囷古榦參天信有神蓋偃徂徠
同建木根蟠新甫似靈椿蓼蕭湑露
慈恩渥棫樸瞻雲
壽考臻願製萬年歌萬首一年一度祝長春(其四)
進士(臣)遲之金
大統躬承寶歷綿巍巍
帝德竝堯天樓臺海市煙氛靖桃李春風雨露姸百世
皇仁深覆載萬年景福奠山川
聖人有道應多壽四海謳歌叶管絃(其一)
海宇欣瞻瑞氣融臣民拜舞共呼嵩八方長養
春風暖萬彙昭蘇
聖澤洪苑柳都依
丹陛綠宫花齊傍
御筵紅陽和六合皆歡忭永祝
長齡竝昊穹(其二)
三月鶯花滿帝京山光遥映玉河清日迎劍珮
金門曉雲拂笙歌綵仗晴南極星輝甘露降西
池仙集瑞芝生已同民物登仁壽願竭葵衷奉
聖明(其三)
璇宫建極喜當陽壽域弘開景正芳柳媚花明千色錦
鳳儀獸舞萬年祥
恩周大地書金鏡樂奏鈞天進玉觴下士叨陪鵷序末
拜颺長頌九如章(其四)
進士(臣)覺羅吳拜
六龍天位正時乘奮武揆文景福增五十二年勲赫奕
百千萬禩道恢弘羣看瑶圃仙桃熟共祝
皇圖化日升民物竝躋仁壽域箕疇歛錫慶休徵(其一)
大德從來享大年我
皇受祿更超前梯航萬國供琛賮燈火千門奏管絃簇
簇朱纓趨
玉陛煌煌仙饌列瓊筵歡聲恰共春雷動祝嘏先賡天
保篇(其二)
六符光潤泰階平況復三春品物亨九奏樂和
開鳳扆百花春暖拂龍旌欣逢華祝三多日慶
衍嵩呼
萬歲聲衢室一樽同獻壽如天如地擅鴻名(其三)
垂衣致治邁軒唐
寶祚珍符竝古皇金母西來呈瑞氣木公東至現祥光
椿齡詎以春秋計蓂算初看歲月長拜舞幸陪
鵷鷺後觴稱
萬壽祝無疆(其四)
進士(臣)孫宗緒
紫垣炳耀日輪紅華渚祥光護
法宫鳳扆花明三月裏龍爐香繞五雲中千官獻壽冠
裳集萬國輸忱玉帛同樂奏鈞天看拜舞一時
鼇抃效呼嵩(其一)
萬物亨嘉海國春蠲租歲歲洽
皇仁
恩覃動植如天覆
德冠勲華又日新鼎祚熙隆垂億禩乾行化育福生民
箕風畢雨皆從好景祿鴻庥次第陳(其二)
開拓邊陲
聖武昭航琛輦賮豈辭遥雲雷鼓盪煙塵靜海嶽懷柔
玉燭調瑞日中天崇闕里薰風大地動簫韶巍
巍功德猶無逸
鑾輅時廵岳牧朝(其三)
作人雅化啟昌期髦彦觀光拜
聖慈試院新開龍虎榜上林徧植鳳凰枝升恒日月無
疆歷喜起堂廉有道時玉軸金緘齊獻頌
萬年天子太平基(其四)
萬壽盛典初集卷九十七
