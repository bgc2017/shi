欽定四庫全書
萬壽盛典初集卷六十六
歌頌六(大臣五)
敬頌
萬壽詩(五言排律十二韻)
原任經筵講官吏部右侍郎兼翰林院學士致仕(臣)仇兆鰲
元后星周始陽和
大慶頻海山呈瑞異郡國集臣鄰
耳順聰逾達
心澄悟入神
經筵實學懋
黼座讜言陳
盛世昇平久分年蠲赦均舉安尤厲治同樂豈忘民
弗事嵩華頌惟期豐樂臻
淵衷何抑抑
國運倍振振浙水容肥遯鄞江許隱淪金丹顔色駐
宫扇惠風親欲得長生訣蒙
頒至寳珍蕪詞歌下里三祝比封人
萬壽無疆頌(有序)
原任内閣學士兼禮部侍郎纂修歴代紀事年表(臣)王之樞
皇帝御極之五十有二年歲在癸巳春三月恭逢
聖夀六旬於是時也地平天成大化翔洽薄海内外含
生之衆熙熙焉皥皥焉羣遊於太和之世而我
皇上愛養元元之心至深且切未饑也而思食之未寒
也而思衣之田賦頻蠲動逾萬萬又自康熙五
十年始以次全免天下地丁三載一周東西朔
南固人樂康衢戶賡天保矣若我
皇上加意官常則法廉交儆留心造士則涵育熏陶剔
穴搜巖恩尤隆渥兹於三年鄉會常試外特增
萬壽科文武竝舉仍著為例十年一行誠千載希遘之
曠典也且自我
皇上討定三逆以来海隅共服
皇猷天末羣欽
廟略至厄魯特噶爾丹恃其險遠怙惡不悛斷自
宸衷親統六師以平之西北萬里大小屬國俱獲袵席
之安以及東南域外諸蕃莫不輸誠入貢重譯
来王效嵩呼而恐後猗歟盛哉於是諸王大臣
稽首
九重請上
尊號以塞中外臣民之望勤勤懇懇至再至三而我
皇上謙冲秉德欿然自下特降
勅諭謂君天下之道惟以實心為夲實政為務誇功德
加尊號以取虚名無益治道諸王大臣祗聆
德音悚惕弗勝交相謂曰我
皇上至誠無息博厚高明古無與侔是即膺
鴻號以樂純庥誰曰不宜乃猶堅辭弗受(臣)等惟有仰
體
聖訓以儆以勉於萬斯年長奉昇平之至治爾矣(臣)之
樞伏而思曰自古帝王如唐虞夏商周歴年永
而在位久者有之而幅員遠遜
今日之廣漢唐宋元明歴年永而在位久如唐虞三
代者已鮮而德業復遠遜
今日之隆至我
皇上以天縱之聖益以日新之學凡六經羣史以及象
數歷律詩賦書射之藝罔不究其精微造其極
至今陽秋周甲猶手不釋卷務抉性天之奥重
道崇儒以
君兼師則自生民以来誠為帝王之極軌也文言曰君
子學以聚之問以辨之寬以居之仁以行之君
德也我
皇上之德極其至我
皇上之學極其至也中庸曰故大德必得其位必得其
祿必得其名必得其夀我
皇上德極其至所以諸福畢集受
天眷佑而
聖壽遂與
天齊也周之先曰豳其民忠愛其君之甚故七月之詩有
曰躋彼公堂稱彼兕觥萬壽無疆周宣王時召
穆公旣平淮南受王策命詩人美之以為人臣
受恩無可報謝惟言使君夀考而已故江漢之
詩曰虎拜稽首天子萬年况我
皇上御中外一統之世文德武功蟠天際地凡兹臣庶
盡戴生成夫豈風雅所稱得以同日而語而(臣)
之樞猥以章句小儒仰荷
主知累加拔擢早厠綸扉雖家居猶給筆札
異數殊榮涓埃未報其可以弇陋不文謝風雅而忘揚
扢哉謹隨遐邇臣民所共願抒葵藿傾向之寸
心拜手稽首撰
萬夀無疆頌以
獻其詞曰
於惟我
后歷綿鳳紀溯自流虹聿周甲子九譯来王八方同軌
衢歌巷舞以介繁祉(其一)
封人稱夀福與之匹載徵五福兼曰好德
聖德日躋乾行無息稽古帝王何美勿集(其二)
罔知帝力擊壤興謠我
后恭讓德如唐堯敬
天勤民宵旰忘勞瞻雲就日四序長調(其三)
至諴感神事親惟順我
后純孝德如虞舜萱舒蘭殿承歡以敬南風載譜阜財
解慍(其四)
九河既道孔修六府我
后神智德如夏禹灑沉澹災罔非樂土平成之功巍巍
萬古(其五)
用人惟已立賢無方我
后好士德如商湯典廣闢門鳳集高岡
臨軒親試特逹圭璋(其六)
惠鮮鰥寡懷保小民我
后怙冒德如周文常平既裕求莫時廵蠲租賜復世徧
如春(其七)
無競維烈永綏六宇我
后懷遠德如周武三臨朔漠隂山振旅柝罷玉門中邦
如堵(其八)
天降下民作君作師厥統既分我
后一之外王内聖學復孳孳
登三咸五獨贊兩儀(其九)
惟學靡倦惟德彌長心周萬里太和洋洋山川
草木發為榮光
一人有慶彌熾而昌(其十)
萬邦作貢四海為家符瑞奚陳金玉非華人情
忭豫天意休嘉漏遲春晝醴進流霞(其十一)
千官濟濟嵩呼恐後賡歌松柏大椿竝茂天欲
增高地欲增厚(微臣)抒悃以頌
聖壽(其十二)
萬夀頌(有序)
原任内閣學士兼禮部侍郎(臣)顧悅履
(臣)聞惟天誕聖以佑民必篤祜多方以著靈長
之慶惟聖繼天而立極必自強不息以昭茂對
之符是以祝三多於華封語從其質歌九如於
天保詞尚其文蓋德盛而百福畢臻化成而大
美咸集理無不驗效有攸全欽惟我
皇上
治懋勲華
道傳精一
秉剛健中正之德
裕聖神文武之猷
敷政寧人日深其乾惕
體元御宇時厪其疇咨奏三捷於采薇修兩階之舞
羽則武功赫也攷藝文於冊府闡理學之淵源
則文教彰也瞻龍翔鳳翥之
宸章函天蓋地誦玉振金聲之
聖製冠古型今官方有箴班聯清矣而更重封疆之選
士行有訓宫牆肅矣而尤嚴衡鑑之司河水安
瀾仰
皇謨而底定版圖式廓欣
天運之熾昌廣恤下之仁而
溫綸大播宏好生之德而
解澤旁敷軫念農功萬國之雨暘入告勤求民隠九秋
之斂穫其咨重蓋藏則一省而蠲租者數載宏
博濟則三年而賜復者一周膏露霑濡浹於茅
簷蔀屋仁風煦拂極於海澨山陬安愈圖安
一人獨勞而萬民共享其逸治益求治羣臣不易而
至尊先任其難推兢業之
天心雖海晏河清不欲隆稱夫瑞應合尊親之衆志即
衢歌巷祝莫能仰荅夫
高深澤媚山輝忻遇陽春之令序風和景麗恭逢
聖誕之嘉辰花甲初周率土上升恒之頌靈椿正茂敷
天抒拜舞之忱慶今兹之五十二年恩流九域
覩方来之萬八千歲歷竝三皇白叟黃童爭扶
携而嵩呼
闕下窮荒絶漠咸重譯而雀躍
階前南極星輝燭榮光於閶闔條風律應飄仙樂於
鈞天雲漢昭回曠典開而多士常親壽域燠寒
時若豐年兆而羣生同躋春臺闢百王未有之
模錫萬禩無涯之福此真熙熙皥皥億兆之所
難名蕩蕩巍巍羣工之所莫贊者也(臣)悅履職
叨侍從躬際昌期昔伏衡廬共黔黎而頌祝今
依
廷陛瞻紫氣以趨蹌慶
聖夀之綿長情深燕喜覲
天顔於咫尺心切葵傾謹拜手稽首而進頌曰
皇帝建極膺圖受命運啟中天授時齊正允釐百工撫
綏九有
至貴至尊得名得夀
聖德高深乾行坤載恭默凝神包函宇内
聖功巍煥績底平成體元贊化式定章程
聖文天授龍章鳳藻典謨煌煌昭宣至道
聖武化神威宣干羽八極来廷羣黎安堵烏弋黃支雕
題鑿齒航海梯山驗封成市吏清刑措禮中樂
和掄才育士教洽菁莪黛耜紺轅籥吹豳雅皥
皥三農深耕綠野養老懷幼蠲租賑饑
省方問俗
宵旰民依介以繁祉有秩斯祜時雨時暘多黍多稌泰
階昇平民安物阜瑞應嘉祥符徵悠久躋登仁
壽東西朔南洪庥遠被和氣同含時際陽春光
風和暢柳拂龍池花明仙仗恭遇
聖夀初周甲子中外騰懽臣隣志喜
堯眉舜目天表夀徵喬松彭羨奚足比稱嵩嶽連呼芝
英層綴星現老人雲成
萬歲筵開瑶殿桃熟三千日臨金掌露湛珠圓東海添
籌南山進酒白鹿青麟羣遊郊藪鶴髮鳩笻殷
勤三祝鳧藻泮芹敬賡百禄夔龍鵷鷺對揚
天休榮瞻
絳闕紫氣濃浮八荒拜舞共球萃止萬福攸同川湧
山峙
聖夀天長覆幬無極保合太和健行不息
聖壽日新枝幹廻旋輿圖永鎮鳳歷長延稽古三皇三
才兆始淳穆無為夀以萬紀我
皇功德遠超古聖於萬斯年
一人有慶海晏河澄恩洋德溢沐澤詠膏瞻雲就日
皇風浩蕩
帝治光昌(微臣)作頌
萬夀無疆
萬壽盛典初集卷六十六
