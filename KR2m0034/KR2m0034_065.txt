欽定四庫全書
萬壽盛典初集卷六十七
歌頌七(大臣六)
恭賀
萬壽大慶詩(五言排律五十韻有序)
原任内閣學士兼禮部侍郎(臣)楊瑄
蓋聞道侔易簡常操化育之權德備生成永作
清寧之宰遡天人之交合屢著嘉祥推理數之
相因疊彰誠感瑶圖綿遠實由昭受之功鼎祚
宏長咸出自然之應廣稽聖牒歴誌禎符若夫
法乾元之行健至誠所以無疆秉上帝之好生
仁者於焉必夀斯又軼炎超昊包頊駕軒膺景
命之維新中外同深愛戴荷天庥之洊至臣民
共慶昇平者也欽惟我
皇上
至德體元
宏勲開世
七政齊而八風叶
五行叙而六氣調
禮樂文章新亘古未新之制作
東西南朔擴從来未擴之輿圖
仁恩沛而肆赦蠲租登兆人於袵席
愷澤敷而賙饑賜帛躋蔀屋於春臺績奏平成河清
海晏化隆參贊物阜民安博觀黎庶之情無求
不給遐考簡編所載有美必包兹逢五十二年
恭遇六旬
萬夀當百物彙昌之候正三陽開泰之時先因八表之
歡心肇舉一時之曠典
特增闈試廣羅天下蒸髦大闢賢關永著千秋令甲時
則四方来賀萬福攸同黃道呈祥嵩嶽效三呼
之祝
紫微凝極箕疇錫五福之徵岐麥嘉禾坤瑞竝陳於王
會龐眉秀髮耆英畢集於大廷慶滿寰中聲洋
海外復申
巽命益示
謙冲念撫世以諴民必圖實政欲祈天而永命無事繁
詞惟萬姓之恬熙即
一人之福履五風十雨乃是休徵老安少懷斯稱上治
羣服
皇言之大彌欽
帝德之深同日月之升恒光如初旦竝乾坤之幬載功
不能名溯鳳紀而莫京洵龍編所未有(臣)瑄向
叨侍從尤沐光華久霑
高厚之洪慈未展㳙埃之微悃仰瞻
黼座頌
寳算之日新肅拜
彤墀覩
聖顔之有喜祚更綿乎周歷願歌天保之九如世適際
夫
堯年擬效封人之三祝謹拜手稽首而獻詩曰
壽歷迎禧日
皇躬介祉辰斗樞符電繞華渚協星陳
御籙通三極
垂衣仰一人書禎呈洛水圖瑞獻河濱經緯兼文武生
安擅聖神
宫闈崇孝養
郊廟肅明禋精一心源密和平政事醇訏謨常秩秩典禮
具彬彬府事歌惟叙明良契自眞懷柔馨烈茂
昭格恪誠伸久道
宸猷布同風王路遵
萬幾深自勅百職凛維寅治歷璣衡正明時節序均
龍章輝琬琰芝翰燦㻞璘東壁開書庫西清集侍臣宣
威三蘖靖奮武九邊馴帷幄抒方略封疆拓廣
輪導河旋底績問俗展時廵輯瑞延羣牧求寧
軫兆民
恩覃十五國帑給萬千緡壤賦蠲除數科條肆眚頻流
膏隨處渥行慶與年新師濟饒賢俊蒐羅及隱
淪山林邀賞鑒黌序荷陶甄黎獻咸登進耆英
倍撫循遐陬歸有極懿德暢無垠就日烏蠻服
趨風象卉悛騰懽傾衆志章教式羣倫丕冒乾
坤大宏施雨露勻昌期逢令節曉漏報司晨韶
景方三月
璿編始六旬列星環拱衛
雙闕峙嶙峋嶽遠俱修貢川長竝效珍露華金掌淨
符色泰階純采覩
堯眉近光瞻
舜目親殿煙籠綵㲨庭旭耀華紳備見休徵洽重看景
命申
淵衷彌抑抑
天語更諄諄祗願人胥樂惟期俗盡淳泰寧同海宇豐
稔徧郊畇厚意涵洪澤殷懷發至仁(微臣)叨侍
從自昔被
溫綸玉署依僊籞
鑾輿望後塵罷閒歸櫟社祝嘏覲
楓宸芹獻偕農叟鳧趨綴
禁闉山桃紅熳熳苑柳綠蓁蓁巢閣欣瞻鳳遊郊喜
見麟衢歌傳擊壤里句叶吹豳應地緜
鴻運齊天秉大鈞貞元周復始億載慶長春
聖壽同天頌(有序)
原任内閣學士兼禮部侍郎今革職(臣)宋大業
(臣)聞䆳古肇命之主首出庶物傳有天靈治萬
八千歲尚矣書契既作帝王世紀具載炎帝黃
帝少昊顓頊帝嚳帝堯殷太戊武丁在位多百
年上下歴歴有徵至若帝舜伯禹晚而受禪殷
湯始為諸侯周文終為西伯武王末而受命雖
皆以聖人登上夀猶未可與正位一統者竝較
其年歲嗣是以降非無英君誼辟乘時撫運而
享國之數可以追五帝而軼三王者循考史乘
寂寥疎闊概未之有見也夫此古帝王久遠盛
蹟豈惟敦龐之代氣運特殊要以御世立極德
茂功隆參天貳地用能誕膺福禄配合無疆禎
祥之兆集元會之期應理數相符非偶然者盖
閱數千百年而今乃覩
大聖人作焉伏惟我
國家受
天成命
太祖
太宗創造東土
世祖混一區夏治理初定教化方行天乃蘊靈蓄祉篤生
我
皇帝用廓千百國無外之規模鞏億萬載無窮之基業
非徒握圖據鼎近踵漢唐宋元明之賢后已也
恭惟我
皇帝陛下至神至聖允武允文寬大包乎覆載明聰耀
乎日月仁慈沛乎雨露威斷肅乎雪霜自古帝
王贊稱所及咸備於
一人之身是以昭德建功無善不臻無美不暢謹為細
繹敢序宏模
皇帝冲齡踐祚仰思
皇考付託重器朝夕祗畏若涉淵冰入朝
太皇太后
皇太后兩宫問寢視膳動遵
慈訓罔敢或違
太皇太后問所欲為有願天下無事人民安樂共享太平
之對春秋有事
太廟祼鬯執爵慤致孝享外而
圜丘卜郊農祥祈榖肅將壇壝嶽瀆神祗古先聖賢類遣
重使祭告尤念勝國陵寢命官祠守戒戕松柏
此古帝王率祖奉親懷神繼代之鴻圖也始總
萬幾太阿在手姦宄立除於時滇蜀未附折衝
萬里以次削平其後逆藩拒命煽動三方坐運
籌略遂定六詔收百粤拔七閩獻俘檻囚駢磔
於市逋寇阻島乘間搪突乃鼓巨艦凌洪濤遂
搗其窟穴鯨鯢悉靖已而朔漠遊魂跳梁邊境
乃秉旄仗鉞統師親征不崇朝而追奔獲醜妖
氛蕩滅龍沙狼望之野牧馬無聲其餘塞下屬
國稽顙朝會天下幅員之廣山盡西北海盡東
南跨越乎歴代此古帝王誅黎放兜叙戎貢旅
之偉烈也子惠下民痌瘝在體薄稅歛均徭役
勸農桑繪耕織之圖以時
省覽四方官吏入覲輙問天行雨𤾉土物豐歉
賜天下民租或全或半前後無虚歲近復
恩綸疉沛三年之内通免天下地丁銀兩三千二百六
萬有竒凡司寇讞囚屢停秋决或予肆赦嘗謂
守令親民官每謁選出必引見甄别其賢否陛
見督撫監司諄諄
訓誥惟以察吏安民為務此古帝王重農散財泣罪愼
罰之篤意也内外文武任用必得其人其廉吏
正士雖負瑕被譴每加拂拭或擢不次之位封
疆守臣時遣家人奏對輙下問起居兼有賜物
尤親重老成謂奉事日久龐眉華髮有故舊之
感又念諸先大臣恩禮殊異且澤及其子孫此
古帝王知人任賢崇耉求舊之休風也作人造
士以興文教鎖闈兩榜黌舍諸生歲漸增額海
内弦誦之聲徧於閭巷間徵博學宏詞以補中
秘又錄工詩善書者供奉
殿廷操觚提槧之士稍名一藝皆爭自鼔舞願進獻
於鴻都石渠之間此古帝王旁求翕受思皇譽
髦之鉅典也崇尚經術表章聖道嘗
幸闕里謁孔子修北面之禮愼選詞臣以備
日講輙親為反覆指示開導
經筵大典舉行無少間數十年如一日每讀儒先性
理深契濂洛之旨尤推崇朱子傳註有功世教
躋從祀於十哲之次博求天下遺書充牣館閣
命各校讐雕鐫頒示来者廣廈細旃乙夜討論弗輟
御選歴代古文以資
淵鑑繙閱通鑑綱目凡有關世道者必有闡發評論
以昭垂萬世於是海外琉球諸國聞風向化遣
子入
朝執經太學三年肄習更考鍾律稽算數伶倫所不
能審隷首所不能計一一研摩務窮其蘊
宫庭晏閒娛情翰墨揮灑入神詩邁唐音書超晉法
多
寵賜臣僚家藏珍寳奉為赤刀宏璧此古帝王尊師問
道敷文典學之丕光也止戈衅甲不忘武備羽
林禁軍常以蒐苗講武於郊甸其外貔虎之雄
師干城之勁卒碁布星羅分守要害之地提鎮
將領受任臨遣必試之騎射罷其疲弱簡其鋒
銳或
賜膳羞衣裘以彰賞勞兜鍪靺鞈之徒因日勤訓練士
飽馬騰又設武科與文科竝行且令行伍通文
墨者亦與其試以盡收天下之材力此古帝王
治兵振旅論將詰戎之遠圖也端拱無為間出
省方觀民廵行天下嘗東至於魯西至於泰北
至於代其南以臨視河工五至於淮遂至於吳
越河決有年既賴
聖謨指授克底厥成塞瓠子之口築宣房之宫其他
鑾輿所過詢疾苦咨風俗斥浮華崇節儉履阡陌屬
者老布慶施惠膏澤四周臣民瞻仰
翠華多得望雲就日以為幸此古帝王輯瑞執玉封
嶽觀河之勝軌也綂而言之自
皇帝在宥庶績咸熙萬邦時乂天下含生之屬翾飛蠕
動如躋柏皇如登栗陸淳和景鑠醲郁彪炳固
未易以簡牘臚陳者也德極茂矣功極隆矣於
是天保定爾錫以遐福今康熙五十二年
聖夀始臻六十保躬嚴愼精神彌固於岡陵勤政清明
綱紀益張於寰宇從此歴年永命
萬夀無疆又豈僅上追五帝下軼三王云爾哉恭惟上
夀之日九州六合之人為臣為庶内自華夏外
訖邊徼莫不梯航麋至朝賀於
闕廷之下車馬冠裳之會琛賮玉帛之陳鐘鼓管絃
之奏歌謠賦頌之作環繞輻輳齊拱
皇極猗歟天地亘古昌期之盛也(臣)大業竊念先(臣)德
宜位升端右(臣)兄弟俱備官内外世荷
國恩而(臣)大業更向直禁近久侍講幄效力邊陲繼
參綸閣
寵遇深厚靡有倫匹今雖放歸田里犬馬戀
主之私未嘗刻忘兹者欣逢
大慶不敢自外於鳳儀麟遊之列謹從邑父老後拜手
稽首而為頌曰
粤稽往初大聖上夀由帝迄王五三希有維天
生人作之元后眷德鑒功降福斯厚於赫
皇清奉
天立極崛起東邦奄宅中域
皇祖
皇考景命始集如堂其奐如菑其殖維我
皇帝穹蒼篤生龍章鳳質生有神靈克仁克孝克寬克
明崇基洪緒是繼是承
踐阼以来天人叶贊政舉風行教施俗變以武之揚為
霆為電以文之敷為星為漢普天以土率土以
臣金甌奠定玉燭調均阜我品物育我烝民沐
膏濡潤振秀含醇濟濟在朝熙熙在野握其權
衡運以陶冶帝驟王馳無躡迹者宜升云亭宜
播韶夏改元至今多歴有年
聖夀開六聿無疆焉太和宇宙人生其間但祈永命悠
久配天四海八方百僚萬姓芳月良辰忻逢
大慶竝會
闕廷持觴祝
聖樂響騰歡禮容展敬
帝曰勤哉爾官爾牧暨爾有衆遐邇匍匐予豈自恃保
天福祿尚其日愼式副爾祝羣下蹈舞嵩呼迭
逓奏賦獻詩義高辭麗(臣)辱舊史序以頌繫恭
祝延緜歴
萬萬歲
萬夀盛典初集卷六十七
