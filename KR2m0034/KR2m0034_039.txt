欽定四庫全書
萬夀盛典初集卷三十九
恩賚八(恤刑)
康熙五十二年二月二十一日戊辰禮刑二部
以三月恭遇
萬夀六旬大慶請如直撫趙弘燮所奏一月内不理刑
名每十年一舉永著為例
上從之
康熙五十二年二月初五日廵撫直隸等處地
方管轄紫荆密雲等關隘贊理軍務兼理糧餉
都察院右副都御史世襲一等精竒尼哈番加
九級臣趙弘燮謹
題為
聖夀恭遇六旬寰宇欣逢
大慶請寬鞫審之限期以專臣民之祝頌事欽惟我
皇上聖德法天屢措好生之政弘慈夀國常垂寬大之
恩廣額作人蠲租益下有施盡善無美不行五
十二年厚澤深仁盡是太和翔洽百千萬國民
安物阜無非德化流行是薄海臣民得以享堯
天舜日之舒長者皆我
皇上仁育萬物感召天和之所致也(臣)查定例每年三
月恭逢
萬夀聖節不理刑名者七日停刑者一月蓋所以廣
聖主如天之仁亦以盡臣民慶賀之誠實至善而無以
復加矣惟是今歲伏遇
皇上六旬萬夀遐陬僻壤莫不嵩呼白叟黃童咸知華
祝(臣)見在真定府之龍興寺保定府之玉清觀
遴請真修僧道設壇誦經虔祝
萬夀倍於恒歲推之各省莫不皆然但三月内不理刑
名僅止七日此外如遇限滿重案不得不照常
刑鞫(臣)思今歲乃非常大慶之年大小臣工在
在竭誠誦祝即昆蟲草木猶知向榮若是月仍
然用刑審事使桁楊之下復有搶地呼天之慘
致違
皇上仁育萬物至意此豈臣子敬祝之心所敢安乎(臣)
請每遇
聖夀大慶之年應自三月初一日至月終止除平常事
件仍行辦理外其承審重案凡應刑鞫者均照
停刑日期展限一月不理刑名定為
曠典亦如加增文武鄉會兩科之例自
皇上六旬以至
萬萬旬每遇十年一行庶普天臣子得以專其虔誠慶
祝之心而率土小民亦得申其巷舞衢歌之悃
(臣)叨沐
聖恩最深最重犬馬寸心無可圖報惟有祝願
聖天子純嘏萬年以盡毫末報
主之忱故敢冒昧
題請如蒙
俞允伏祈
皇上即賜敕部通行各省一體遵照則
皇恩彌見浩蕩而
聖夀永與天齊矣理合具
題伏乞
皇上睿鑒施行為此具本謹
奏請
旨本月十五日奉
旨該部議奏
二月十九日禮部等部尚書(臣)赫碩色等謹
題為
聖夀恭遇六旬寰宇欣逢
大慶請寬鞫審之限期以專臣民之祝頌事禮科抄出
直隸廵撫趙弘燮題前事奉
旨該部議奏欽此該(臣)等會議得直隸廵撫趙弘燮疏
稱查定例每年三月恭逢
萬夀聖節不理刑名者七日停刑者一月所以廣
聖主如天之仁亦以盡臣民慶賀之誠實至善而無以
復加矣惟是今歲伏遇
皇上六旬萬夀乃非常大慶之年若是月仍然用刑審
事有違
皇上仁育萬物至意豈臣子敬祝之心所敢安者應請
自三月初一日起至月終止除平常事件仍行
辦理外其重案應刑鞠者照停刑日期展限一
月定為曠典自
皇上六旬以至
萬萬旬每遇十年一行則
皇恩彌見浩蕩而
聖夀永與天齊矣等因具題前來欽惟我
皇上
仁周萬物
澤被羣生普天率土莫不霑恩今歲三月恭逢
皇上六旬萬夀乃非常大慶凡屬臣民莫不虔祝應如
該撫所請於三月初一日起至月終止除平常
事件仍照常辦理外其應刑鞫者展限一月不
理刑名嗣後每遇十年舉行一次永著為例以
彰
聖主仁夀洪恩殫臣民虔祝至意俟
命下之日即通行各部院衙門及八旗并直隸各省一
體遵行可也(臣)等未敢擅便謹
題請
旨本月二十一日奉
旨依議
三月十八日
萬夀大慶特頒
恩詔欽恤刑獄肆赦天下凡一應罪犯分别減等寬宥
有差
恩詔備載頒
詔條中凡係恤刑肆赦者錄如左
一凡文武官員現在勅督撫提問究擬者盡與豁免
一地方大小官員當以仁慈為本妄聽奸民捏詞誣
告以致陷害良民其害更甚於貪如各省督撫以下
及有司官員有濫受詞状貽害善良者事覺定從重
治罪
一濫動重刑舊有嚴禁有司官員有因小事輒行夾
訊竝違例妄用非刑者該督撫即行察參具奏從重
治罪
一官役犯贓罪應至死與不至死者俱免罪仍革職
役追贓永不叙用
一凡有叛逆殺死人強盗等罪牽連對質候審監禁
人犯在獄年久恐無辜致死該部院直省督撫確審
如無憑質對情可矜疑者即行奏請釋放
一凡應追贓私察果家産盡絶力不能完者槩與豁
免無得株連親族
一凡強盗雖同夥殺人本人未經下手者自行投首
准予免罪
一各處盗賊或為饑寒所累或為貪官所廹實有可
憫如能改過就撫者准赦其罪
一除謀殺故殺外如原無仇隙偶因一時忿激相毆
傷重至死者將兇犯免死决杖一百照例追銀四十
兩給付死者家屬
一凡官吏兵民人等有犯除謀反叛逆子孫殺祖父
母父母内亂妻妾殺夫告夫奴婢殺家長殺一家非
死罪三人採生折割人謀殺故殺蠱毒魘魅毒藥殺
人強盗妖言十惡等真正死罪不赦外及修造宫殿
陵寝工程不固冒破錢糧製造戰船軍器等項不堪
糜費錢糧軍機獲罪貪官衙役犯贓監守自盗冒借
官庫銀兩侵盗漕糧科場罪案關係河道漕運一應
情罪俱不准赦騷擾驛逓奸細光棍誣告叛逆放火
因奸致死人命罪犯亦在不赦别項死罪俱減一等
内有鬭毆殺人者仍照例追銀四十兩給付死者之
家其餘自康熙五十二年三月十八日昧爽以前已
發覺未發覺已結正未結正咸赦除之有以赦前事
訐告者以其罪罪之
四月初六日刑部
題為欽奉
恩赦將釋放人犯細數奏
聞事監候待質發遣寕古塔等處入辛者庫當差軍
流徒枷號杖笞人犯與
恩赦相符者俱已釋放等因具
奏初九日奉
旨依議
四月初六日刑部等衙門
題為欽奉
恩赦將減等人犯細數奏
聞事斬絞人犯與
恩赦相符者照例分别減等寬免等因具
奏初九日奉
旨知道了
四月初六日刑部
題為欽奉
恩赦不准寬宥人犯細數奏
聞事人犯沙克都爾等與
恩赦不符不准減等釋放等因具
奏初八日奉
旨知道了内色楞老瞻阿玉璽綽爾門乂蘇齊姚自亮
逹色阿爾虎納布㗳蘇張國相李元璽王文弼張八
兒張士政七濟兒乂哈兒伊等之罪雖與赦款不符
但情由有可憫之處俱著從寬免死減等照例發落
是歲欽奉
恩赦後刑部等衙門將盛京刑部及各地方將軍各直
省督撫所屬一應重罪人犯現在監候及現在
具題與
恩赦相符者視所犯情罪遵照
赦款或決杖釋放或減等發遣先後具
題俱奉
旨悉與寬宥施行
是日頒
詔後
上諭三法司立釋罪犯
十八日巳刻
駕幸暢春園部院大臣官員各於經壇前送
駕
上謂刑部尚書哈山曰頃已頒赦爾可至衙門將人犯
立行釋放
駕至江南綵棚
上見左都御史趙申喬
諭曰頃有諭立釋應赦人犯汝應速去釋放申喬奏云
(臣)已𣲖官至刑部會同查理(臣)送
駕後亦即至刑部遵
旨查釋矣本日自午至暮三法司堂司各官俱齊集刑
部將應赦人犯立行釋放囹圄一空
十九日刑部等衙門謹
奏為奏
聞與
恩赦相符減等釋放罪犯數目事(臣)等伏惟我
皇上好生之心如同天地普天之下官民莫不共霑
聖主洪恩(臣)等仰體
聖主好生之至意再三詳察與
赦欵相符應減等之重犯共一百六十五名應寬宥釋
放軍罪以下之犯共三百五十七名督捕司逃
人共一百三十九名將伊等即行減等釋放俱
向北望
闕叩稱
聖主再造之洪恩惟祝我
皇上福夀綿長於萬萬年矣謹將罪犯減等釋放數目
奏
聞本日奉
旨知道了
五月二十九日乙巳
上諭停止本年内外秋審
是時
恩赦既頒繫囚解釋各邀
浩蕩其監候者皆與
赦款不符已無更生之望而
皇仁特沛又傳
諭旨停止秋審終歲刑措不用太和元氣洋溢宇宙焉
天地之大德曰生聖人之大德曰好生是以聖
人之於民雖有弗率訓典自麗於法者猶欲委
曲而開釋之凡以仰答天心俯全民命爰乃揚
化理播鴻名丕集休徵永膺多福其端莫不由
此也羲軒以上夐乎邈焉粤稽唐虞眚災肆赦
釋昭欽恤他若下車泣罪解網施恩鋪觀二代
其揆一也赦過之象紀於周易三宥之典詳於
周禮疑赦之文竝見於吕刑及王制夫其風俗
成於下嘉祥集於上良由布德行仁助流政教
也自漢迄明數千年來流風雖遠規制代興或
以郊赦或以享廟赦或以封禪及國慶而有赦
大赦則逮乎四方曲赦則專乎州郡復有逓減
其罪異乎大赦曲赦之例者謂之德音伐鼉鼓
樹雞竿抒㢲風沛解雨騰躍乎綘幡之旁廻集
乎畫臺之側吏投丹筆人脱赭衣可不謂幸焉
然而澤有所限則施之弗周恩不由衷則行之
多壅出於權宜者以為要結之私術沿於故事
者以為奉行之具文未有慶流既溢之餘德被
太和之會量極於八埏九垓令速於隤丸拊鼓
恩意徧而有加盛典垂而罔斁若我
皇上之隆者也我
皇上蒞宇以來平暴亂禁裒刻輕徭賦勸農桑隆學校
頒教令四海九州罔有内外沐浴膏澤而涵泳
德化者五十餘年矣夫驅其殘害而民知自安
厚其物力而民知自樂彰其禮教而民知自重
然則觸冒禁網罹於有司之法者蓋亦幾希而
僅有
皇上又禁濫受之詞慎非制之刑嚴失入之令釋淹繫
之囚絶株連之累開自新之路設詳覆之職固
已天下無冤獄矣每歲秋審覆奏
臨朝太息徘徊詳審雖情真之罪猶求其生或乃竟歲
停刑五十年秋
詔矜疑緩決者照例具奏情真者仍停決所以憫惠元
元者澤至渥也癸巳之春恭際
六旬萬夀光天之下莫不嵩呼華祝額手稱觥涵煦太
平前歌後舞
皇上乃&KR0832;然動容念狴犴之内幪扉之徒猶有不得與
於覆幬之列者特
勅中外臣庶明昭竝生之至意蓋自數十年來每逢
萬夀七日勿理刑名今乃寬期一月每歷十年永為成
憲復
頒恩詔肆赦天下輕者即行釋放重者亦皆減等其與
恩赦不符者又
曲賜原情從例減釋至於情事萬無可解者雖在監候
亦復停止秋審又恐有司奉
命需時
親發玉音諄諭諸司速遵赦令何言之重而意之懃仁
之至而義之盡也是故
綸綍朝宣陽和夕溥渙汗之號若風雲歡呼之聲若雷
霆仁心與日月同懸盛蹟與乾坤竝久猗歟休
哉覽夫三五六經載籍之傳方斯蔑矣夫有好
生之心必有刑措之治何則湛恩愷浹淑氣濡
蒸誠有以潛發其感愧之心而大作其協中之
化也且夫至誠所以動物盛德所以格天蓋孔
子曰仁者夀夫仁之所謂夀者豈惟植本清凝
堅固不拔而已哉其哀矜憯怛之意足以默當
夫天心而純嘏之錫有不自知其所由然者行
見億千萬載申命用休長膺有秩之祜永底烝
民之生矣夫寬刑宥罪其於
聖德高深直緒餘耳然而巍巍蕩蕩無得而名絶迹殊
尤配天罔極(臣)等珥筆而書用仰窺萬一云爾
萬夀盛典初集卷三十九
