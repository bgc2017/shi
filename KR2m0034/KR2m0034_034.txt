欽定四庫全書
萬壽盛典初集卷三十四
恩賚六(開科二)
順天府府尹(臣)屠沂等謹
題為普天士子感沐
皇仁仰祈代
題恭謝
天恩事據直隸各省舉人貢監生員李長庚陳大慶查
克弘董俊等二百四十一人呈前事内稱欽惟
我
皇上
德侔天地
功竝生成
剛健文明集百王之道統
雍熙仁壽開萬世之昌期作人冠於古今教澤深於
雨露科名特設
曠典欣逢十五省太平之化日盛月新億萬年壽考
之科天長地久實
熙朝之盛事極多士之殊榮
俞旨自天歡聲動地(長庚)等躬逢
盛世幸列儒林
聖壽無疆益切嵩呼之願
皇恩似海長深華祝之私謹焚香頂祝叩謝
天恩懇祈俯准輿情代逹
宸聽等情到(臣)欽惟我
皇上
道協乾行
德符仁壽
右文稽古
重道崇儒
俯鑒十五國之輿情
特頒億萬年之曠典凡兹人士咸思奮志
昌期即在臣工亦慶觀光
文治從此作人之化如日方升永依
壽考之君與天同運今據士子感激真誠恭請題謝
天恩(臣)不敢壅於
上聞為此恭疏代
題伏乞
睿鑒施行
巡撫直隸等處地方管轄紫荆密雲等關隘贊
理軍務兼理糧餉都察院右副都御史世襲一
等精竒尼哈番加九級(臣)趙弘燮謹
題為
萬壽無疆
俞准開科普天慶祝恭謝
天恩事據署理直隸守道事務巡道李成龍詳稱據保
定等九府屬舉貢生監張嵩齡耿永年等呈稱
欽惟我
皇上
聖敬日躋
壽域天開
文德邁勲華登四海崇文之治
道源接軒昊啟萬年有道之祥
禄位名壽之徵獨超千古
高厚悠久之盛合撰兩儀兹以來歲三春恭遇
六旬萬壽慶泰運之無疆萃人文而同慶
特允十五省士子之請舉行鄉會兩科十里杏林花發
預薦鹿鳴九秋桂子香飄還題雁塔每遇十年
弘開兩試自
六旬以至億禩定為成規由畿輔以逹九州欣逢
特典(嵩齡)等幸瞻
化日仰慶
遐齡願申三祝以抒誠先望
九重而鳴謝伏祈轉逹俯賜代陳等情到道欽惟我
皇上
德邁三皇四海樂無為之治
化隆五帝萬年慶有道之禎彩溢瓊臺堯年益茂籌
添海屋舜旦彌長今以五十二年恭際
萬壽六旬之期
特頒一歲兩科之制臣工奉
詔喜溢盈廷多士蒙
庥歡呼動地將見峩峩髦士盡為
盛世之楨藹藹吉人悉作
聖朝之彥理合據情呈請代
題等因到(臣)欽惟我
皇上
神姿天授
聖德日新重道崇儒屢廣科名之額闢門籲俊大開登
進之途固已薄海沐甄陶咸仰堯天之浩蕩寰
區蒙教育共瞻舜日之舒長矣兹以來歲五十
二年恭逢
皇上六旬萬壽
俞允多士之請
特開鄉會之科益徵久道之化成羣頌作人之
壽考璿璣廣運人文佐
壽域而俱昌玉燭常調奎壁拱
微垣而彌燦普天同慶士庶騰懽兹據署守道事巡道李
成龍詳請前來所有感激懽忭輿情(臣)不敢壅於
上聞理合代
題稱謝伏乞
睿鑒施行
奉天府府尹加一級(臣)李濤謹
題爲
皇仁浩蕩難名士子感戴無已籲請代
題恭謝
天恩事據奉天府九屬舉貢監生員唐廷儀鐵如金等
呈稱欽惟我
皇上
統紹一中
功高萬古
聖德廣被沐大造之生成文教攸隆歌太平之歲月兹
康熙五十二年
特開
萬壽恩科日月光華久覩闢門之典風雲遭際更瞻曠
世之恩從此集禮樂於三千共見菁莪布化抑
且紀春秋於八百欣看蓂莢呈祥儀等才慚雁
塔志切鵬程
綸綍自天喜常新之
聖治歡呼動地頌永固之
皇圖懇冀俯鑒輿情具題代達
宸聽等情前來(臣)不敢壅於
上聞理合具題伏乞
皇上睿鑒施行
巡撫浙江等處地方提督軍務兵部右侍郎兼
都察院右副都御史帶理江寧巡撫印務(臣)王
度昭謹
題為
聖壽萬年文治彌光於九有
皇恩特沛科名益盛乎八埏懇詳華祝微忱
題謝賓興異數事據江蘇布政使司布政使金世揚
詳稱據江蘇等屬舉人貢監生員朱士履范仁
沛等呈稱士履等欣逢
盛世幸際
昌期久道化成咸荷
一人有慶闢門籲俊更瞻多士彙征兹惟康熙五十二
年恭遇
皇上六十萬壽
升恒遐祉綿寳歷於無疆
仁壽永貞握璿圖而建極祝
聖久切躋堂之悃
作人尤開壽考之科文星依
御宿以增輝歌騰棫樸南極竝奎躔而永煥澤徧菁莪
從兹憶萬斯年長慶英賢入彀名言莫罄感頌
維殷伏乞轉詳代
題以逹輿情等因到司據此該本司布政使金世揚
看得文垂天象微垣騰奎壁之光化育人才吉
士比鳳凰之羽欽惟我
皇上
至德遐敷
洪恩廣被時雍風動寰區久慶太平日升月恒來歲
恭逢
大壽當
禎符之協應
頒曠典以掄才登賢書而頌
九如瑞凝閶闔奮雲程而歌
十有喜溢蓬瀛定例永垂奕世丕顯相應據呈轉詳
伏候代
題等情到(臣)據此該(臣)看得瑶樞恒朗萃萬年篤祜
之祥蕊榜重開啟奕禩得人之慶欽惟我
皇上
道隆千聖
德竝兩儀已治已安皥皥羣遊於
舜日維仁維壽喁喁環舞乎
堯天恭逢
皇上六十萬壽之昌期欽奉
俞旨正誕加科之盛典禮闈選俊看花上苑而嵩呼鄉
校拔尤握瑾計偕而封祝
國楨倍植
寳籙無疆宜乎多士之感頌
聖恩籲請代
題恭謝也兹據布政使金世揚詳報前來(臣)謹會同
帶理總督印務江西撫臣郎廷極合詞代
題伏乞
皇上睿鑒施行
巡撫安徽寧池太廬鳳滁和廣等處地方提督
軍務都察院右副都御史加四級紀錄八次(臣)
梁世勲謹
題為
聖主壽考作人多士欣逢
曠典懇賜代
題恭謝
天恩事據安徽等十府州舉貢監生生員彭齡祝如山
等呈稱我
皇上心傳洙泗德茂唐虞雨露沛於九重普天動華封
之祝文教敷於四海多士賡天保之章恭遇五
十二年之寳歷欣逢
萬壽六十之昌期大沛
洪恩特開鄉會兩科億萬斯年永為定例此誠亘古所
未聞巍巍
聖德極盛難名縷縷輿情感深莫報謹連名具呈謝
恩伏望轉逹
宸聽等情到(臣)欽惟我
皇上
德隆覆載
化洽生成發賑蠲租無一夫不被
聖澤崇儒重道俾多士咸沐
殊恩恭逢
萬壽之昌期
特舉掄才之曠典十年增一試慶
壽考之作人四海悉同文開萬年之景運仰荷
皇恩之優渥羣欽
帝德之高深兹據士子籲懇代
題謝
恩(臣)不敢壅於
上聞謹會同帶理江南江西總督印務江西撫臣郎廷
極合詞具疏題逹伏乞
皇上睿鑒施行
巡撫浙江等處地方提督軍務兵部右侍郎兼
都察院右副都御史(臣)王度昭謹
題為普天仰
聖壽之仁多士樂同文之治公籲詳
題代陳謝悃事據浙江布政使司布政使徐欐詳稱
據杭處等十一府各屬舉貢監生生員李庚星
包芝豫等連名合詞呈稱竊惟人才培於百世
文運開於萬年自古為難於今特盛康熙五十
二年恭逢
皇上六十萬壽
特旨開科通行直省四海仰
作人之化八垓誦
壽考之章士子舒眉臣鄰拜手庚星等躬蒙
恩詔感激無涯懇請據情轉詳
題謝等因由各府轉詳到司欽惟我
皇上
功參化育
道協清寧
盛世文風廣被東西南朔
熙朝雅化遠邁虞夏商周兹康熙五十二年恭遇
皇上六旬萬壽人文蔚起
聖朝慶得英才海宇歡騰多士悉登雲路永彰太平之
有象共祝
國運於無疆兹據各士子籲請前來所當轉詳
題謝等因到(臣)據此該(臣)看得三年取士本一代之
弘文
萬壽開科實千秋之特典
恩覃士類慶溢儒林欽惟我
皇上
聖神文武
博厚高明
五十一年之化澤旣周被乎兆民
六旬萬壽之恩光又先施於多士歷逢癸巳
特旨開科試舉春秋通行直省國楨藉國本以長培奎
曜附庚躔而竝燦宜多士感頌無疆而籲請
題謝也兹據布政使徐欐詳報前來理合恭疏代
題伏乞
皇上睿鑒施行
巡撫湖廣等處地方提督軍務都察院右副都
御史加五級降一級又降二級留任(臣)劉殿衡
謹
題為
聖壽同天地無疆人文與星雲竝煥羣沐作人盛化謹
請恭謝
天恩事據布政使司布政使李錫詳稱據武漢黃安德
荆襄鄖八府屬舉人貢監生生員蔣天柱孫昌
運等呈稱伏惟貞元際會太和保合於九州道
學昌明雅化昭垂於千古蓋上有
仁壽之主則禮樂綿長下闢俊乂之門斯人文蔚起慶
升恒之日月喜遭際於風雲康熙五十二年恭
逢
皇上六旬正誕繞萬歲之瓊枝共見峩峩髦士上千秋
之金鑑欣看濟濟鵷班乃猶博採旁搜惟恐遺
賢於草野崇儒重道必期登俊於
廟廊爰開
萬壽之科用著千秋之例由京畿以迄千八百國中外
均霑自周甲而至億萬斯年天人叶應此真亘
古難逢之
盛典實
聖世特沛之弘恩也柱等草茅下士樗櫟庸材聞
綸綍之自天末由九叩惟歡呼之匝地願祝三多伏祈
俯采輿情代請
題逹等情到司欽惟我
皇上
功隆宇宙
德冠古今樂育菁莪久闢賢關以籲俊栽培杞梓尤
徵壽考之作人兹當康熙五十二年恭遇
皇上六旬萬壽
特允開科彙春華秋實以同登仰壽海福山而齊祝歡
騰九有喜溢三湘理合據情呈詳伏乞俯賜代
題等情呈詳到(臣)欽惟我
皇上
道洽三才
恩敷九有
功德邁百王而上
文章集羣聖之成重道崇儒四海慶休明之治興賢
造士普天沐化育之仁疊蒙廣額
鴻慈久被右文
雅化兹於康熙五十二年恭逢
皇上六旬萬壽特下
絲綸之命允開鄉會之科十載加行萬年為例斯真
聖朝獨舉之曠典亘古未有之
殊恩也從此作楨作幹永綿歷服於無疆為拜為颺長
奉
天顔之有喜兹據布政使李錫詳懇
題謝前來(臣)敢不據實上
聞謹會同督臣鄂海具疏代
題恭謝
天恩伏乞
皇上睿鑒施行
巡撫偏沅等處地方提督軍務兼理糧餉都察
院右副都御史降三級留任(臣)潘宗洛謹
題為
聖主萬壽無疆人文千載竒遇恭謝徧錫
隆恩謹請轉陳微悃事據湖南長靖等九府州屬舉人
貢生監生生員李天柱沈鏞等呈稱伏惟金甌
鞏固九紘祝
聖壽無疆玉歷綿長萬國慶人文丕振漸仁摩義治以
悠遠而化成說禮敦詩士因教養而蔚起固已
菁莪竝育久見茅茹彙征兹康熙五十二年恭
遇
皇上萬壽正誕繞樞紫電瑞叶飛龍煥日長虹輝聯苞
鳳迺因非常之慶得邀
異數之加爰開鄉會兩科竝及中外各省碧桃浪煖快
看鱣鮪飛騰丹桂風高疊見鵷鸞翀舉從此朝
皆髦士抑亦野鮮遺賢冀北空羣賞在牝牡驪
黃之外斗南拔萃收來楩楠杞梓之材秦中本
是帝王都勿歎蒹葭霜露洛邑由來天地合羣
歌鐘鼓辟雍鄒魯之芹藻長新鄘邶之榛苓不
作五瀦學海湧萬斛之珠璣三峽詞源挾九天
之風雨廬阜之精英欲降豫樹翻風錢塘之間
氣重浮江潮吼月鯨波滄海寧餐火棗於蓬萊
鳥道滇黔豈折露葵於空谷同人文於四海雲
漢為章舉
曠典於十年莊椿常茂柱等跧伏南隅心依
北極自
天渙號早知壽考作人匝地鳴歡樂附思皇多士但以
輿情鼓舞難逹
天閽伏乞繕疏敷陳獲通
宸陛行見洞庭浩蕩永祈河清海晏之休衡嶽嵸嶐長
慰華祝嵩呼之願矣等因到(臣)欽惟我
皇上
功超千聖
德邁百王
恩膏久洽乎羣倫教育益深於多士軫念人才難得更
令茅茹彙征欣逢康熙五十二年
皇上萬壽正誕特開鄉會兩科自兹億萬斯年永為定
例
綸音徧布士氣奮揚將見人文蔚起齊祝
聖壽之無疆俊乂咸登共贊
皇圖之悠久兹據舉貢生監等呈請具
題前來事關輿情感戴不敢壅於
上聞(臣)謹會同督臣鄂海恭疏代謝
聖恩伏乞
皇上睿鑒施行
巡撫江西等處地方兼理軍務都察院右副都
御史加四級降一級(臣)郎廷極謹
題為恭逢
萬壽加科共慶千秋曠典公懇詳請特疏具
題以謝浩蕩之
皇恩以祝綿長之
聖壽事據江西布政使司布政使傅澤淵詳稱據南昌
等十三府屬舉人貢監生員萬物覩郭文正等
呈稱欽惟
皇上聖教弘敷
天恩覃被千百國之人才蔚起億萬年之文運日隆兹
惟康熙五十二年恭遇
皇上六十萬壽瑞叶升恒祥徵清晏際此非常之慶
特頒異數之恩爰於二月内開
萬壽鄉科於八月内開
萬壽會科嗣後每遇十年
皇上萬壽正誕即加一科億萬斯年永為定例物覩等
忻遇太平
盛典欲申感激微忱為此連名具呈公籲轉詳
題逹庶使士子塗歌巷舞之誠上徹
宸聽益見
聖朝地厚天高之德徧愜輿情敬謝有加靡已之
皇恩虔祝悠久無疆之
聖壽等因轉詳到(臣)欽惟我
皇上
學邃聖神
心參化育
治功廣運配行健以無疆
德教遐敷體至誠而不息四海慶昇平之治蕩蕩巍
巍三呼歌福祚之長熙熙皥皥日星雲漢天開
炳蔚之華棫樸菁莪士際休明之盛兹康熙五
十二年恭遇
皇上六十萬壽惟
天祐
聖齊景福於升恒惟
帝作人潤
皇猷於黼黻
俯俞羣願
特沛殊恩俾一歲而竝行鄉會科均霑
聖澤越十年而一舉億萬齡永作成模自此輿情鼓舞
統八方九有而愛戴咸周
聖歷綿延偕地久天長而文風遐播(臣)躬逢隆盛心切
歡欣兹者(臣)所屬地方舉貢監生生員萬物覩
等感
聖德之洪敷冀微忱之上逹沐
恩如水與彭蠡以俱深戴
德如山偕廬峰而比重歡聲雷應千里皆同衆志葵傾
三霄不遠懷文而至皆願瞻
天子之光載筆而來惟咸祝
聖人之壽兹據布政使傅澤淵詳請具
題前來理合恭疏代
題伏乞
皇上睿鑒施行
萬壽盛典初集卷三十四
