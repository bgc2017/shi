欽定四庫全書
萬壽盛典初集卷五
聖德二(謙德二)
康熙五十二年正月十三日兩廣總督趙宏燦
等請建
萬壽宫亭幷請
御書匾額
詔弗許
正月十三日總督廣東廣西等處地方兼理糧
餉兵部右侍郎兼都察院右副都御史(臣)趙宏
燦巡撫廣東等處地方提督軍務兼理糧餉都
察院右副都御史(臣)滿丕謹
題為
聖主六旬大慶(臣)等敬建
萬壽宫亭以申華祝幷請
御書匾額光昭萬禩事竊照康熙五十二年序屆三春
令節恭逢
萬壽昌期甲子初周普天同慶(臣)等伏惟
皇上聖明臨御久道化成五十餘年深仁厚澤愛育黎
元久已淪肌浹髓而風聲所被無遠弗屆梯山
航海之國莫不歸誠
皇上之聖神廣大雖唐虞三代之隆未有能及也臣等
恭逢盛世身受
洪恩顧浩蕩之難名愧涓埃之未報謹於廣州城擇地
鳩工捐建
萬壽宫亭至期羣集舞蹈慶祝
聖壽准將軍(臣)管源忠副都統(臣)何天培咨據駐防廣
東八旗四營官兵各願捐建又據廣東布政使
(臣)王用霖等具詳闔省司道府州縣佐貳雜職
等官咸願捐俸共襄盛事以報
皇恩幷據各鎮協營官兵闔省紳衿士民商賈紛紛環
集(臣)等衙門具呈口稱感戴
聖主高厚之恩無由仰報萬一各願捐資助建堅請再
三(臣)等目覩輿情真切但(臣)等仰體
皇上恤兵愛民至意不費兵民一絲一粟隨諭文武大
小各官捐俸建造猶如爾等捐建無異只須同
来叩祝
萬壽即是爾等誠心等語反覆慰諭幷允其上達
天聽衆始欣躍叩首齊呼
萬歲無疆歡聲震地所有官紳兵民人等踴躍慶祝情
由相應奏明幷請
皇上恩給
御書匾額俾(臣)恭製懸挂時時瞻仰如覲
天顔且使邊海黎元以及外洋彝人獲覩
綸翰共相拜舞由此億萬斯年永祝
聖壽於勿替矣(臣)等謹會同具摺
奏
聞三月初九日奉
旨宫亭不必建造該部知道
二十二日兩江總督赫壽等以五十二年三月
十八日恭遇
皇上六旬萬壽請上
尊號
詔弗許
二十二日總督江南江西等處地方軍務兼理
糧餉操江兵部左侍郎兼都察院右副都御史
加四級(臣)赫壽謹
題為
聖德獨高千古請上
尊號以光大典以慰輿情事據江南通省紳士叢澍等
呈稱紫極呈祥兆姓進升恒之詠丹宸掞藻臣
工仰奎壁之光遡華祝於堯階效嵩呼於舜陛
臣民抃舞中外騰歡欽惟我
皇上
道隆千古
德邁百王
文教覃敷普天興仁興讓
武功丕顯薄海來享來王數十年蠲賑頻施史書罕
見億萬載
皇圖永固歷數彌長瑞靄氤氲春風披拂河已清而海
已晏感瑞應於天庥老者安而少者懷詠熙皡
於
聖世恭遇康熙五十二年之寶歷欣逢
皇上六旬萬壽之昌期澍等名列鵷行情深雀躍開閶
闔於九天香飄華蓋拜冕旈者萬國彩煥金莖
祝蓂莢以延年傾葵衷而向日公籲陳情請上
尊號伏願
俞旨一頒史冊光昭於奕禩垂訓萬世懿謨遠邁於前
王矣為此合詞恭懇伏乞繕疏代題等情又據
江南儒學文武生員吳啟昆等呈為
聖壽之花甲初度輿情之愛戴彌殷恭懇代題請上
尊號以垂盛典事呈稱竊惟景運靈長際升恒而竝燦
鴻圖鞏固侔天地以同春揚復旦之光華慶中
天之德曜欽惟我
皇上
宏開壽域
徧覆慈雲斗指宸垣天運麗
長生佳節星輝南極人心快
有道昌期
疊沛深仁屢下蠲租之詔
弘敷大澤頻頒宥過之文崇祀先賢配明禋而升位
優隆後學廣科甲以連茹斯誠亘古所未見真
乃萬世所難逢苐以
九重高遠儒林之感頌難通而一德同心
帝座之敷宣有路伏懇片言轉為入告請於
萬壽之辰允上
至尊之號庶愛戴不以微賤而遺輿情端藉代題得達
矣等情又據通省水營兵丁李興長等呈為
聖德彌崇普天共戴仰懇代題請上
尊號以光鉅典以慰輿情事呈稱
一人有道四方歌樂利之休
仁壽無疆萬國慶昇平之治
恩波惠澤本浩蕩以難名履厚戴高效嵩呼而恐後光
騰北極瑞應南天欽惟我
皇上
文謨武烈
堯勲舜華
體乾德之健行民安物阜
秉坤貞以淵穆海宴河清
文德覃敷訖聲教於海宇
武功赫濯靖烽火於遐陬興長等戎馬行間兜鍪下
士久沐豢養之殊恩更荷鄉科之曠典恩膏稠
疊莫報涓埃恭逢
萬壽昌期敢效華封之祝遥叩
九重宫闕難通螻蟻之忱為此合詞公籲代為題達請
上
尊號用慰輿情
恩綸一下萬姓歡呼版冊昭垂千秋生色等情又據耆
民張國祥等呈為
聖壽彌高黎民歡慶公懇代題以達誠悃事欽惟
皇帝陛下
功蓋湯武
德邁唐虞
偃武修文彌著聲靈赫濯
崇儒重道聿昭懿德光華愷澤覃敷於萬方徽聲宣
播於千載維兹三月十八日恭遇
皇上六十之昌期五十有二年適逢
聖誕周甲之大慶箕疇斂五福啟萬年永命之期華祝
願三多協千載貞符之會九州四海白叟黃童
願將版籍之年庚獻作
一人之歷數請崇
尊號以揚盛典伏乞俯鑒下情特疏具題使小草之向
陽有志輿情之愛戴彌殷得以上達等情各具
呈到(臣)據此欽惟我
皇上
德合乾坤
治隆堯舜
金甌永固邁功業於百王
玉燭長調開太平於萬禩寰區敦教化從来未臣之
邊陲已臣宇内戴仁威自古未闢之版圖盡闢
春光披拂快值良辰瑞靄氤氲欣逢
聖誕中外覩河清海宴朝野樂物阜民安叨覆載者五
十二年共慶歷圖伊始被化育者億千萬國同
祝
聖祚無疆備禄位名壽之全極文武功德之盛宜著非
常之大典以垂萬世之弘謨今據江南通省紳
士叢澍等生員吳啟昆等兵丁李興長等耆民
張國祥等請上
尊號以光大典以慰輿情各具呈環臣衙門公懇代題
(臣)見紳衿士民兵丁仰望之切實出至誠不敢
壅於
上聞謹據輿情恭疏具題伏乞
皇上睿鑒俯賜俞允施行(臣)會同總督漕運(臣)郎廷極
總督河道(臣)趙世顯江寧巡撫(臣)張伯行安徽
巡撫(臣)梁世勲江南提督(臣)師懿德合詞具題
為此具本謹
題請
旨二月十五日奉
旨已有旨了該部知道
二十九日福建巡撫覺羅滿保請於臺灣建
萬歲龍亭恭祝
聖壽
詔弗許
二十九日巡撫福建等處地方提督軍務都察
院右副都御史臣覺羅滿保謹
題為
皇恩浩蕩薄海歡呼臺郡籲建
萬歲龍亭以祝
聖壽事欽惟
皇上
乃聖乃神
允文允武
建地久天長之業四海傾心
立王馳帝驟之勲萬方歸極歷周甲子久看海不揚
波運合貞元遥聽嵩皆呼祝兹臺郡雖居海外
幸際昌期競思拜舞霑膏澤而風和雨潤凡山
川阡陌共被恩波興文教而雲爛日華即草木
禽魚咸登樂國及孤有恤恒忘庚癸之呼挾纊
知溫樂效馳驅之職夫惟
一人之湛恩汪濊滄海同深是以衆志之抃舞歡欣康
衢共祝兹於臺灣府治之永康里敬建
龍亭恭慶
萬壽旣准臺灣鎮道據紳衿耆民兵丁番黎等呈詞幷
所屬文武申請詳報前來(臣)不敢壅於
上聞相應具疏謹
題三月初五日奉
旨已有旨了該部知道
二月初六日浙江巡撫王度昭請建
萬壽碑亭幷請
御書匾額
詔弗許
二月初六日巡撫浙江等處地方提督軍務兵
部右侍郎兼都察院右副都御史加三級(臣)王
度昭謹
題為
聖壽之綿長共慶輿情之頌禱彌殷願建碑亭以遂瞻
仰事據闔屬紳衿士民汪朝等呈稱蓂莢産伊
耆之世衍歷無窮洛書出文教之朝添籌莫算
享脩齡而多祉祝詞最善於封人本大德以得
名福應尤稱於孔子凡皆聖主之盛事詎如今
日之弘庥欽惟我
皇上
德協乾坤既博厚高明悠久之皆至
道隆今古復聖神文武仁智之咸周
學貫天人探典墳於勅幾之暇
藝超漢魏錄金石於勤政之餘言治必澄本以清源
敷教則緩刑而尚德克勤克儉苧蒲襏襫皆入
耕織之圖惟恕惟平犴狴桁楊悉登仁壽之域
蠲租之
詔疊下化為四海炊烟發賑之典頻行盡被九州雨露
至耆老上蒙
恩䘏遐邇胥歡在節孝仰沐
褒崇幽潛亦顯虛恭禮下
壽考作人西清接講幄之臣
恩全終始南館盛登瀛之士彙拔茅茹頖額頻加芹水
魚龍競起制科增設棘闈桃李爭芳文教覃敷
武功兼懋闢從來未闢之疆土一統車書隷自
古未隷之臣民萬方玉帛是以海隅日出悉仰
皇仁僻壤茅檐普霑
帝澤莫不婆娑於日升月恒之代休養於河清海晏之
時矧夫浙省屢遘
時巡尤霑
天澤免漕曠典特厚於苕霅之鄉
賜稅弘施先被於吳越之地民生廑慮籌積貯以防饑
歲祲勞心遣臣僚而監賑築海塘而金錢不惜
永靖風濤濬水利而溝洫皆通無憂旱澇民安
物阜早知姬歷無疆景淑春和恭遇
堯年周甲每懷
至德莫遏羣情三竺六橋稱兕觥而欲獻鴛湖鵡水為
春酒以介眉太末耆黎瞻
天叩首稽山士女望
闕呼嵩合樸遫之愚忱慶休嘉之盛遇伏懇俯從輿
志請建碑亭鋪張莫上之弘規揚厲無前之偉
績將見穹碑屼嵲與
聖節而恒留畫棟輝煌竝
皇猷以久峙庶飲和食德旣詠歌卜年卜世之謨而望
日瞻雲得常表誠歡誠忭之志矣等情又為四
民同盛
皇仁衆商尤霑
聖澤願效封祝以展輿忱事據兩浙鹽課商人汪福玉
等呈稱竊惟午市開於帝世久傳無虞無詐之
風鹽莢盛於姬朝共說利國利民之術蠙珠石
磬禹貢早記其文橘柚菁茅職方亦志其物必
使出塗者咸頌要期藏市者胥歡惟我
皇上六府孔修旣金木水火土穀之咸裕三事允治復
正德厚生利用之皆宜勤以導民四海自安樂
利之舊儉以立則
一人不乏澣濯之風本末兼資已見菽粟多於水火珍
奇不尚自將珠玉賤於泥沙弛海禁以予民吉
貝金顔盡供服御開關門以懷遠雞香花蕊悉
佐恒需𣙜使必遴其人巡鹺更重其任俾擅心
計者稱素封於寬大之時而逐廢居者獲恒足
於雍熙之世虎鹽玉米得佐烝嘗楩楠豫章足
資梁棟幾見金刀朽貫屢逢紅粟遺塗統由
至德之涵濡以致比里之殷阜且因浙中商盛特加泮
水額名郡邑三庠多士沐菁莪之化歲科兩試
百人仰雲漢之垂戶戶絃歌奎壁光騰於斥鹵
家家誦習縹緗焜煜於鹽人樂
文治之無遺感
天恩之丕著序惟三月春滿千郊欣逢
聖主耳順之辰實深草野嵩呼之願在昔
翠華屢幸濱海共識
天顔惟兹
聖甲初周江甸咸思華祝東來紫氣籠罩於龍山鳳麓
之間北望祥光徧覆於越水吳山之境鶯啼柳
浪盈眸咸若情形魚躍花溪滿目嬉遊景物杏
村酪熟爭思挈榼以陳茅舍釀成競欲躋堂而
獻舳艫雲集於柳市共聆動地歡呼燈毬烟繞
於花城恍接鈞天笑語苐留金石之蹟庶存美
盛之觀伏懇俯鑒商忱永鐫碑記築亭於萬姓
觀瞻之地垂輝於千秋頌禱之區從此閱十載
而逓新巍峩增建將見歴萬年而不朽金碧長
輝庶挾筴謳吟嘗仰高天厚地而擔書誦讀時
忻就日瞻雲矣等情又為兵弁久沐
君恩
聖壽欣逢周甲羣情踴躍請建碑亭事據撫提通省目
兵張鳳政等呈稱竊惟
聖德與天地同其悠久史册輝煌
皇猷與河嶽竝其貞恒詩書炳赫軒帝著武威於涿鹿
祕發仙傳殷宗振撻伐於淮方謨標星輔夢傳
九齡之異治惟百歲之勤固多文德之弘宣實
羨武功之懋著孰如我
皇上德威遐暢合東西南朔以来王謨烈光垂兼禄位
名壽之具美漸仁摩義治化軼漢唐宋而加淳
樂備禮明制度兼夏商周而益善南平三孽北
靖諸蕃運淵深之妙算如江如漢虎旅一振而
螳臂旋摧出敏捷之神機若霆若雷隼旟乍摇
而狐鳴絶響於是幅員極於莫外疆域靖以無
虞惕震疊之聲靈共球畢至凜潛滋之教化詩
禮遥馳雖已櫜矢橐弓而備常不廢亦旣閱兵
講武而學必兼明校騎以察其能每聞
溫語臨賜以厚其意恒沐
殊恩赳赳武夫得與鷹揚之宴桓桓虎士獲看
禁苑之花峻極宫牆禮參一體煒煌
上諭講解羣聞糗糒惟時兜弁飽騰於帳下芻糧無缺
驪黃奮迅於營中思豢養之有年感涵濡之已
久矧江城組練樂
時巡而獲覲
天顔海甸水犀遇
親操而常蒙
恩賚巍峩孤嶼儼披閶闔千門淡蕩西湖曾效昆明萬
旅已極一時之盛自然百世難忘今逢
聖甲初周倍覺輿情欣躍柳營日永千花盡學葵傾虎
帳樽開一觥共思芹獻旣喜河清有頌浪涌桃
花更幸海晏無波雲開瀛島望觚稜而遥叩三
祝堪誇瞻斗極而歡呼九如足繼但必鐫諸碑
記始能久峙山河籲懇允建碑亭用慰羣願俾
投戈講學仰止弗諼且戴
德銜
恩謳歌不置庶五十餘載之惠澤與越水而長流而億
萬斯年之歷傳共吳山而永固矣等情布政使
司徐欐等會詳欽惟我
皇上
道配乾坤覆載必貞乎悠久
明同日月照臨咸戴夫升恒
聖德神功普天同慶
深仁厚澤率土均霑欣逢
六旬撫御之昌期正乃萬年歷數之伊始覩太平之盛
事頌
聖壽之無疆兹據通省紳衿商士兵民合詞公報竪建
萬壽碑亭以繼九如之祝永垂頌禱之區等情到(臣)據
此欽惟我
皇上
治隆今古
德邁唐虞
化育同天啟仁壽無疆之域
恩膏匝地開聖神有道之長欣逢五十二年之
昌期恭遇
六旬萬壽之初度普天同慶率土騰歡據此輿情懇切
(臣)不敢壅於
上聞謹
題請
旨三月初二日奉
旨碑亭不必建造已有旨了該部知道
萬壽盛典初集卷五
