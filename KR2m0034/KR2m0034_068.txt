欽定四庫全書
萬壽盛典初集卷七十
歌頌十(詞臣二)
萬壽頌言(栢梁體一首有序)
翰林院侍讀學士(臣)宋衡
(臣)聞帝運當日中之會三祝載歌皇躬聚天寳之
庥九如有頌惟五百載之昌期獨盛斯億萬年之
歴服常新恩與民物同春壽自乾坤不老欽惟我
皇上
瑞毓龍圖
德隆鳳紀
瑶星耀紫微之座六合皆庇榮光
璇宫麗南極之輝九有咸霑福祉
大業共勲華永著
盛德與覆載同流感沐
天恩欣逢
聖誕自五十二年而紀無疆之歷太平之日月愈長由
甲子一周而綿有道之祥
神聖之春秋正富天人胥慶中外偕歡臣衡南國鄙儒
西清末品披泥金檢玉之籙摹
巍煥而難名繪歌衢擊壤之聲擬雅頌而未肖爰抽
蟲篆仰贊
鴻文敢言珥筆之才少效呼
嵩之祝謹拜手稽首而獻詩曰
升騰旭日耀輝光蒼龍應候接勾芒淑氣和暢
協履祥巍巍
聖德衍無疆壽域弘開振八荒欽明文思軼陶唐
聲教光昭四海揚敬
天勤民衆所慶登三咸五茂胥匡
體乾四德無偏昂恩湛春温膏澤瀼資生資始萬類昌
統天景運
六龍驤尊親山海共梯航宜民宜人道濟臧美利不言
沐濊汪致悅致養洽隂陽貞元復始大用藏太
和保合蘊難量
尊崇至聖道統彰
特表朱子源流長
恩沛賢裔照宫牆心傳默契歸
聖皇南征滇閩掃欃槍
睿謀方略靖疆場北討沙漠驅虎狼外寧内安視如傷
廵省河淮重隄防瓠子無歌陋宣房觀民休助樂熙攘
求寧求瘼靜封章司徒掌教明倫詳三德乂用
兼柔剛家喻戶曉
聖訓莊蒸民粒食祈豐穰
躬禱南郊時雨暘普賑黎庶足稻粱蠲賦蠲漕裕倉箱
貢鹺寬筴恤羣商減征關𣙜澤汪洋時行解網
德意將春隨
芝詔措桁楊如天好生
恩流滂大法小廉肅官常片長一節容劻勷盈廷師濟
叶笙簧闢門籲俊洵無方屢邀
曠典承篚筐連茹彙征盡琳瑯
天章炳煥謨誥颺
宸翰揮掃龍鳳翔
睿研理數測穹蒼
授時歷法開混茫
文治武功輝
巖廊八紘九有治馨香禮樂明備制作煌道一風同
儼羲黃羣上
尊號遜未遑蕩蕩難名超百王星雲爛漫覩敷張效珍
川嶽呈玉璜天縱
神聖握乾綱
參贊天地允相當祿位名壽備且康
壽身壽世垂衣裳九如三祝際時芳千條新柳拂鵷行
仙桃萬樹映珠韁金莖承露溢瓊漿琅璈韶濩
奏鏗鏘羣工舞蹈珮璁瑲億兆瞻
雲忻躋堂太平久道樂未央嵩呼齊獻
萬年觴
萬壽頌(有序)
翰林院侍講學士(臣)熊葦
(臣)聞惟德動天昭受聿邀申命惟仁得壽安敦
必享大年開萬世之太平乾坤覆載介億齡之
景福日月升恒欽惟我
皇上
誕縱自天
生知在御
履至尊而家六合
撫時夏而子兆人
本嚴恭寅畏之小心
彰濬哲文明之峻德
北燮南諧東漸西被躋唐虞三代之隆
春生夏長秋收冬藏齊天地四時之量
錫福由於建極敬
天正以勤民南至饗郊欽翼而虔昭事上辛祈榖肅雝以
奉明禋惟每歲之
躬親輒應時而感格占豐瑞雪兆霡霂於先春從律東
風轉氤氳之淑氣天人相與協應年榖於焉順
成旣克享乎
帝心益重光夫
祖德守成而兼創業道不僅於紹聞承烈斯能顯謨功尤
高於善述春秋匪懈懷降福之孔皆黍稷惟馨
企於昭於在上寰宇之歡心允合
庭幃之福履永綏
德劭年高深愛不弛乎孺慕
冬溫夏淸幾微無拂於
慈顔廣推恩錫類之弘仁盡愉色婉容之至孝篤行迥超
乎千古鴻名丕著於兩間
聖武布昭旣安邦而禁暴
皇猷允塞頻奏凱以銘勳蠻陬之苞蘖皆除山無伏莽
渤澥之鯨鯢盡掃水不揚波法雷電以三犁
親征漠北示風霆於九譯遠懾天西永淸日逐之窟巢
誕受堅昆之琛賮屬蕃效順護近邊者五十家
異域來王越巨海者四萬里塞外風煙永息域
中膏雨常流涖淮浦以
六廵奠黃河之九曲湖通洪澤酌資淸瀹濁之宜堰築
高家底戢浪安瀾之績轉雲帆於海國儲香稻
於神倉中外乂安公私充實更恤近畿之沮洳
俾成沃壤之膏腴疏漳滏之末流河名永定建
陂渠之大利堤屹子牙他若濱湖下濕之區悉
行蓄閘灌輸之法凡以足民而裕國良由節用
而愛人
親題耕織之圖丁寧勸誡廣積常平之榖酌劑盈虚水
旱偶聞遂發倉以平糴軍民旣足猶賜復而寬
逋八方盡蠲惟正之供萬井無復追呼之擾漢
帝恩霑半稅豈能絜美
皇仁宋祖惠止數州未足同符
聖德嘉禾九穗應協氣而被東阡瑞麥雙岐呈休徵而
盈北陌念安民莫先察吏惟息事所以寧人愼
選巨寮每
臨軒而訓飭不遺庶職亦
御扆以咨詢俾大法而小廉務懲貪而奬善刑賞總歸
忠厚常存欽恤之心赦原一出寬仁徧洽好生
之德信時平而歲稔且俗易而風移
乙覽從容
萬幾暇豫
講筵經幄肇開初政之時
聖學天文大煥承平之日溯道原於精一接千聖之心
傳蒐藝苑之菁英鑒百家而
手定校規矩測量之法䆒極纖毫審中西歷數之衡括
囊宇宙因心作則
國書衍河洛之精考迹尋微字典發羲皇之奥觀人
文以成化賁
皇極之敷言
堯典舜歌渾噩昌明之氣象
禹謨湯誥矞皇炳蔚之文章芟月露之浮靡詎止起
衰八代耀斗奎之光彩允堪垂範千秋藝苑餘
閒偶揮毫而染翰
法書擅美洵入聖以超神鳳翥鸞鶱璀璨日星之麗
瑶函琬册昭回雲漢之章値兹
文治之休明自爾儒風之振起尊尼山以師表萬世
躋紫陽以肩隨四科褒崇歴代之名賢爵禄先
儒之後嗣士林競勸榮路廣開鄉會之額頻增
文武之科並設榜名
萬壽爭鼓抃於作人歲慶聮登盡縈懷於好爵鴻詞博
學羣集鳳池賦客詩流同游虎觀作太平之黼
黻徵至治之光華生徒與朝序均歡士氣共民
情偕暢化行俗美還熙皥之淳風治定功成臻
郅隆之上理兹者昭陽獻歲姑洗諧音蓂莢紀
時際
六旬之周甲攝提旋柄當三月而建辰鳥囀鶯歌韶華
正好塗謳巷舞
慶節常新人間煦噢之風徧吹薄海化國舒長之日正
耀中天雖保泰持盈屢辭
尊號而鳴謙履盛倍著休光
備聖神文武於一身緝熙純嘏
膺富壽康寧之多福申錫無疆(臣)職在文詞班隨侍
從快春臺之共躋欣
壽域之宏開拜手
堯階願效封人三祝颺言周雅式歌
天子萬年頌曰
惟天覆幬惟地持載惟聖立極居中成位皇矣
我
皇并包無外軼帝超王夐出百代博厚高明與兩儀配
悠久無疆
德洋恩濊萬國咸寧百福來會蕩蕩巍巍孰名其大
皇帝敬
天明旦嚴恭肅將
郊祀翼翼
宸衷有誠斯格無感不通雨暘時若年榖屢豐
皇帝法
祖德峻功崇守兼乎創作述無窮文謨武烈炳蔚昭融恢
弘
前緒孝治日隆初討叛臣三逆是滅旋靖邊烽殄厥遺孽
臺灣逋寇歸我版籍漠北巨憝犁其巢穴赫濯
天聲焜煌武節凱歌頻奏勲碑高揭海外邊疆莫不震
疊予兆民安予萬世逸
帝眷東南財賦之區黃淮未乂漕粟安舒
六飛時邁導湖築堤二水歸壑萬艘坦途亦越近畿
沮洳多淤載疏載堰盡成膏腴南北之水滙歸
漕渠
指授方略悉稟
睿謀
涖政惟勤朝乾夕惕日昃不遑幾康是勅
居身惟儉卑宫菲食能節而愛與民休息惟儉惟勤
惟禹之德臣工式之興廉效職兆民化之風移
俗易返樸還淳曰惟
帝力
帝念農人稼穡艱難
御園豐澤種植時觀倉儲廣設賦稅頻寬猶懷咨儆
暑雨祈寒
特沛弘仁雨潤露漙正供悉蠲民不知官數逾千萬薄
海騰歡百室盈止九州乂安内謐外寧
萬幾暇豫游心典籍淹該象數擷彼菁華詎尋章句時
灑
鴻篇八極精騖帝典王謨周詩漢賦五色卿雲九章韶
濩根柢性命研深旨趣入聖超神千秋獨步崇
儒重道見聖羹牆尼山師表
御墨輝煌發明六經推功紫陽爰躋十哲自廡升堂儒
風丕振
文教聿昌加科廣額澤浹宫牆士林歡躍天路騰驤
榜名
萬壽德造斯長化行俗美功成治定萬類樂生百昌遂
性協氣旁流符瑞順應宜其優游斂福凝命惟
帝守謙彌懷執競無逸居心緝熙止敬安益求安
聖不自聖五十二年猶如初政維兹辰月化日曣㬈旬
有八日
誕聖昌辰甲子初周
景命長春率土
嵩呼共獻
堯尊願歌周雅保佑天申自今伊始日新又新與天
無極與地無垠億萬斯年長奉
一人
萬壽頌(有序)
曰講官起居注翰林院侍講學士(臣)周起渭
(臣)聞德業之盛久大協於乾坤茀祿之來升恒
比於日月蓋仁爲化育生成之體而誠有高厚
悠遠之徵誠則常存仁者必壽恭惟我
皇上
體天行健
象地安貞
心涵至道之元
身備太和之氣
聰明睿知禀於性者獨隆
精一執中稽於古者有獲
武烈所布擴從前未關之方隅
文命誕敷播無遠不屆之聲教爲萬國神人所仰作
之君作之師校千古帝王之中賢於堯賢於舜
禮明樂備府修事和而猶求衣未明㤀餐永晝
豐年屢告而蠲租之令徧於九州刑措已臻而
好生之心彌勤三宥既富而教首重田功惟誠
則明益殷民瘼至於渾儀象數之學洞徹星辰
河圖洛書之微直探羲禹點畫昭於雲漢歌詠
叶於韶鈞麟鳳在郊芝蘭徧野盛世之民淳厚
化國之日舒長草木愈覺欣榮昆蟲咸得遂性
往昔鴻名之受尊號之加倘酌古以論今既登
三而咸五我
皇上有其實而不居其名抑其文而惟崇其質蓋天長
覆而地長載不自以為功德言盛而禮言恭乃
愈彰其聖祗
無逸以作所益
久道而化成巍巍蕩蕩難名歲歲年年無極
德惟超世斯閱世以常存
道協先天乃後天而不老六十年甲子今歲初周億
萬載遐齡來朝伊始因
上天久久之福祚咸畀吾
皇并斯時蠢蠢之臣民亦登夀域(臣)謹拜手稽首而為
頌曰
赫矣
寳命集我
聖皇首出庶物奄有萬方武功耆定文治輝光既邁商
周亦超虞唐
神由性生
聖從天賦行健永貞建中垂裕日躋時敏聲律身度
大德昭宣
湛恩布濩萬邦表正萬姓儀型上下咸若覆載清寧
遐荒受朔重譯來庭無有遠邇盡為藩屏作民
君師為之父母五十二年化行俗厚士興庠序
農安隴畝家習禮樂人躋老夀我疆我理維耦
十千斯倉斯箱戶三百㕓既富方穀和樂且安
皇益軫念夙夜拳拳謀我衣食恤我飢寒我無徭役逸
我於田我有租賦豐歲而蠲野無遺才登庸在
位府罔弗修事罔不治樂職中和休明鼓吹猶
增制科以省以試相彼英賢益羅而致肅肅在
郊雍雍在
宫享祀惟誠養志克恭四海則之禮讓成風莫不敦倫
以協
皇衷
化洽無外
功高往古宜上
鴻名聖神文武以孚神人以光寰宇吾
皇念之虛文勿取聿修厥德益厚而溥用是感召五風
十雨斯民乂安永阜永康
天子萬年茀祿遐昌如日之升如川之長如松栢茂如
陵如岡月屆三春時維
聖節閶闔宏開廣樂肆設慶雲錦舒壽星珠列萬國來
同九有欣悅
天則佑之
皇則受之自
天申命與
天爲期億萬斯年無疆無涯(臣)自遐陬獲登天禄譬之小
草蔭於喬木際此昌辰敢後嵩祝
洪算靡極嘉頌是陳敬從千官永慶
一人
萬壽盛典初集卷七十
