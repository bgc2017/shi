欽定四庫全書
萬壽盛典初集卷四十三
慶祝二(圖記一)
自
暢春園至西直門臣民建棚慶祝者凡十有九所為
記八
圖以臣民北面仰瞻摹繪而成故始
神武門而竟於
暢春園宫門記以
御輦所經次第先後而作則始
暢春園而竟於
神武門義各有取爾也由
暢春園花洞迤東過雙閘至宫門前直南五色錦繒
大綵牆一座結萬夀無疆四字左右大綵坊各
一過小東門東偏有寺曰清梵
諸皇子於内建
萬夀經壇直壇演劇綵臺一旛竿二寺外結大綵坊一
有聯曰普天共效三多祝大地齊呼萬歲聲左
右綵坊一坊外鼓亭各一先是有
乾清宫太監等亦於清梵寺建
萬夀經壇寺前結綵坊坊外夾道為綵廊各八楹中懸
百老圖南頭仍蔽以横坊既
諸王經壇建乃撤所設於西厰今圖兼仍其舊也
由清梵寺前徑南稍折而東曰太平莊為直隷
九府臣民慶祝界道旁有通州進魚回民百餘
人陳魚於道左稍前過街大綵坊一進坊左右
鼓亭一又前路左演劇綵臺一臺前有淮揚徐
沿河耆民及河兵千餘人建黃幛綵坊(上書臨聖駕)
(視河工指示方略小民豐衣足食感戴天恩等語)前列
萬夀亭左右旗仗宫燈黃繖中陳進
上袍帽及土宜食物又前路右有漕運旗丁數百人慶
祝陳設與淮揚耆民同又前夾路綵廊左為耕
圖右為織圖用絹為田夫紅女按農桑事次第
各錄
御製詩一篇凡四十楹又前路左竹式演劇臺一木質
而竹理又前折而南為葡萄長亭以綠綵為葡
萄横蔭數畞中設
御座旁翼以百蝶小軒外周以花籬前有小橋過橋稍
折而東路右連像歌臺一歌始北方以童子結
束歌甘凉西音佐以絃索過臺為小關帝廟有
饍房諸臣慶祝經壇廟前為龍棚棚前有綵坊
曰夀齊天地坊左右為鼓亭循鼓亭折而前過
街綵坊二左曰鸞翔鳳翥右曰日升月恒前立
表棚一旛竿五出日升月恒坊路右演劇綵臺
一稍前路左有菴曰興隆有算法人員慶祝經
壇菴前燈坊一坊有聯曰百生逢此日萬夀願
齊天坊左右燈樓各一直坊路右表棚一旛竿
三又前為節節高歌臺節節高以童子結束聳
立人肩從高歌舞頗類連像尤加恢詭云又前
連像歌臺一路左雕木演劇臺一前接杏花林
周遭花闌六十丈内十番平臺一顏曰清音長
草亭一曰酒市方草亭一曰松峰六角草亭一
曰團瓢右前路右有原任包衣昂邦馬武同弟
李榮保慶祝龍棚前建綵坊(有經壇在通慧寺圖不及)又前
路右有廟曰皇莊關帝廟廟旁為松亭又前松
牆百餘丈路左鼇山重臺一座高四丈五尺周
二十一丈下演劇上節節高歌臺前為牡丹圃
圃下為荷池池底以板為之清波瀠洄錦鱗翔
泳臺後石山矗起林木蔚然皆繒繭結撰者又
前為直隷臣民接
駕處路左有坊曰多士嵩呼路右有坊曰老人華祝又
前為
萬夀寳閣閣三層高五丈五尺絶鉅麗閣前有綵坊曰
日華雲爛坊左右為綵屏屏下綵獅六各高丈
有二尺直坊路右大綵牆一座結
天子萬年四字牆左表棚一又前有包衣人鄧光乾張
鼎升慶祝龍棚棚外旛竿二左右鼓亭前立綵
坊曰萬年有道坊下有綵橋過橋旛竿四又前
路右演劇綵臺一鼓亭二又前夾道綵坊二右
坊曰萬國咸寧自太平莊至此夾道燈牆綵廊
曲折凡三里
經萬國咸寧坊稍前有綵坊曰民和年豐進坊
為蘇州臣民慶祝界坊左鼓亭一路右有演劇
㯶臺曰雲中天樂臺脊㯶結衢歌巷舞四字又
前為
皇棚綵簾四映周櫩為黃幔三層下繞以朱欄中設
御座座旁大理石屏二後設紅哆囉呢幔金書九如詩
棚後闢小軒五楹陳設文玩盆花左右園林小
景曲廊横亘竟左有松亭曰雲生松棟竟右有
柏亭曰翠柏長春亭外雜植桃李掩映飛動前
建大綵坊曰聖夀同天有聯曰萬年人慶長生
節三月天開四海春坊左右為燈廊中設慶祝
表屏坊前有耆老貢獻土物百盤坊下綵橋一
左右小紅橋二過綵橋路右大綵牆一座廣四
丈綵結大夀字五左右為抱角燈棚又前路右
有演劇㯶臺曰萬國歡心臺脊㯶結民安物阜
四字直臺路左為耆老接
駕棚前設
龍亭御仗旗繖後張百夀黃幔長三丈繡夀字百圖中
御輦直
皇棚前羽葆翠華照曜雲日臣民皆跪衣冠萬衆魚鱗
相切彌望無際耆老執爵上
萬歲夀
天顏有喜又前過街綵坊一曰四海昇平坊右鼓亭一
自民和年豐坊至此夾道綵廊四百楹花檻燈
牆繽紛浩閙計長一里半
過四海昇平坊為江南江常等十三府慶祝界
路右有候選候補官員建黃棚一内設
萬夀圖屏金書夀字各體者萬左右鼓亭各一又前路
左為松江府在籍諸臣及耆民慶祝
皇棚一座左右綵廊直棚路右為表棚又前夾路綵坊
二左曰六合同春右曰萬年一統又前路右為
演劇綵臺又前為小景㯶亭亭前為花籬駭綠
紛紅蔓延二十餘丈又前路左為十三府慶祝
皇棚中設
御座前陳古鼎蟠桃長生花萬民宴萬民衣左右綵廊
木施陛楯右平左墄高數尺棚前大綵坊曰天
子萬夀有聯曰皇極建而歲月日時無易聖德
大而禄位名夀並隆棚左右松柏亭各一花架
四外周以綵廊廊外左右鼓亭直坊路右為表
棚棚左右燈樓各一又前路右演劇臺一又前
夾道綵坊二左曰舜日光華右曰堯天浩蕩徑
兩坊間折而東路左有菴曰百祥自四海昇平
坊至此燈廊花檻數百楹紅橋二十一花樹數
百計長一里半
百祥菴前有綵坊曰敷天湛露過坊為浙江臣
民慶祝界坊左有通州坐糧廳慶祝
龍亭設大鼎一龍燭二燭長丈又前有通漕七省旗丁
陳設慶祝
龍亭香亭又有一統萬年清亭萬年清草名高尺餘葉
菁葱可愛四時不凋一名千年運又前有過街
綵坊曰天長地久過坊路右演劇綵臺一又前
有過街綵坊曰皇州春色過坊路右有扮演故
事臺演海上羣仙又前有過街綵坊曰萬夀同
天過坊路左為
皇棚顏曰太和元氣中設
御座旁引兩廊雜陳古玩廊外左右鼓亭前建綵坊曰
瑞現星樞直坊路右燈棚一棚左右故事臺二
左三星右五老又前有過街坊曰海晏河清過
坊路左為浙江耆民接
駕棚又前路右故事臺一演瑶池仙樂又前有四角擊
壤亭中設玻璃屏書擊壤頌又前有過街綵坊
曰一人有慶過坊稍折而東路右有廟曰茶棚
關帝廟廟前為江寧蘇州杭州三織造慶祝經
棚棚前有綵坊曰聖夀天齊左右為鼓亭直坊
路右為表棚又前路左有綵坊曰瑞叶青陽過
街綵坊曰增輝紫極過坊路左有演劇綵臺曰
萬國謳歌又前香亭一夾道鼓亭二自百祥菴
至此曲檻花廊計長一里半
由茶棚關帝廟東行有過街綵坊曰萬福攸同
進坊為福建山東江西河南廣東廣西六省臣
民慶祝界路左為耆老接
駕棚路右演劇綵臺一又前路左木龍亭一亭八角前
柱金龍對蟠鱗爪騰攫飛動中設
御座左右燈廊雙引前闢捲棚五楹棚前有大綵坊高
三丈餘木幹綵章流蘇瓔珞藻繡綸連下接於
地顏曰萬夀有聯曰兩地參天日月岡陵開夀
域錫疇斂福鳳麟河嶽獻禎符匾聯皆銅質洗
磨如鏡光閃爍奪目麗日燭之不可迫視坊下
綵獅二尤猙獰亭左右各闢小園花闌周數畆
圜窗曲徑杳窱相通牡丹荼䕷丁香桃李諸名
花森發條竪各建小軒珠燈密布與花柳映𤼵
爭姸出花闌由
萬夀坊前過小橋直坊路右為表棚棚左右鼓亭各一
又前路右有重樓曰金聲玉振上懸名燈下奏
十番清樂又前松亭一亭下三面周以花闌又
前路左有綵坊曰厚德無疆又前路左八角演
劇臺一有聯曰天樂動南薰彩鳳高臨青玉案
瑶池供夀酒彤雲輕護紫霞杯路右六角演劇
臺一又前路左牡丹棚一路右柏亭一又前路
左有燈樓曰光被四表過樓稍折而東地名大
柳樹有古柳一株萬絲拂空垂蔭盈畞自萬福
攸同坊至此綵廊數百楹間以荔牆繡錯綺分
計長三里
過大柳樹有過街綵坊曰風動時雍進坊為四
川陜西山西湖廣貴州雲南六省臣民慶祝界
路左五綵重臺一上以絹製羣仙下陳設古玩
過臺稍折而南有綵坊曰羲軒風景路左有綵
坊曰德洋恩溥又前路左柏亭一路右㯶亭一
又前路左有燈樓曰萬物皆春路右演劇臺一
又前路左為
皇棚棚據高地俯視平疇澶漫靡迤陛楯鬱律歴級而
上三階重軒鏤檻文㮰干霄蔽日中設
御座前列粔籹如夀桃者數千棚外大綵坊曰萬邦惟
慶有聯曰天申命用休四方來賀皇建其有極
萬福攸同左右鼓亭一直坊綵橋一橋三洞經
以綵闌雁翅參差望之屹然如偃月垂虹蜿蜒
數丈觀者訝為神速蓋木質施以丹繪儼然石
梁也棚左右龍旗二竿絶高縹緲拂霄漢直坊
路右十番綵臺一臺前表棚一又前路左有燈
樓曰光華復旦又前有演劇綵臺曰鈞天廣樂
又前夾道綵坊二左曰三台玉燭右曰八表金
甌又前有清音臺曰萬籟和鳴又前有過街綵
坊曰華渚神光出坊有寺曰慈獻自大柳樹至
此綵廊數百楹繡栭雲楣曲折參差長三里
過慈獻寺有寺曰隆昌有長蘆衆商人於寺前
建慶祝
皇棚棚前有綵坊曰萬年景運直坊為牓棚棚左右鼓
亭一又前路右故事臺一演木公金母諸仙又
前路左節節高歌臺一又前路右為小花園園
中六角亭一又前夾道演劇臺二鼓亭二過亭
綵坊二左曰六龍時御右曰天地同春又前路
左有寺曰廣通有五旗
諸王建慶祝經壇於内寺前綵坊三中曰德配乾
坤左曰夀同悠久右曰福竝升恒左右折而前
過街綵坊各一右坊外路右為
諸王接
駕處直中坊路右牓棚一旛竿五棚後迤右演劇綵臺
一又前路左有廟曰天仙過天仙廟為真武廟
有廵捕三營將校建慶祝經壇於内廟前為
龍亭亭中以童子演八仙陳蓬瀛仙樂左右綵坊一左
曰萬年玉歷右曰三祝華封直亭有綵坊曰悠
久無疆稍前有菴曰五聖菴旁牓棚一又前路
左有演劇綵臺曰萬年歡又前路右有西直門
市民建綵坊曰共樂堯天徑南有綵坊曰天子
萬福近坊折而東有綵坊曰萬年景福(有經壇在元静)
(觀圖不及)出坊過石橋有過街大綵坊曰普天同慶
過坊進西直門有過街大綵坊曰萬國來朝則
皆提督九門步軍綂領(臣)隆俄多所建也圖中
大駕鹵簿始於此迤邐夾道直接太平莊
萬夀盛典初集卷四十三
