欽定四庫全書
萬壽盛典初集卷六十一
歌頌一(皇子)
萬壽詩序
歲維癸巳時屆艷陽我
皇父御極之五十二年正
聖壽嵩齡六旬花甲臣等擬山呼而致祝效萊舞以承
歡仰
一人之有慶願
萬壽之無疆謹各為詩三章以
獻
誠親王
華渚虹流景運開中天雲物正昭回北辰環見
諸星拱南極光連帝座來品類歡心歸壽域乾
坤佳氣滿春臺萬年枝上宫鶯囀惠日和風徧
九垓
日新乾健慶皇躬垂拱無為致郅隆萬物生成
資厚德一人天地讓全功六旬花甲循環轉五
紀恩波遠近同不用廷臣金鏡進共知宵旰在
深宫
綵衣共進躋堂觥嘉節喧闐鳳吹聲帝錫萬年
天子壽史書三月聖人生詩賡保定輿情切瑞
集箕疇福履成更喜早朝長樂近春風扶輦傍
花行
雍親王
紫禁春深麗景融蓬萊仙仗五雲中瞻天有喜
承顔近祝聖無疆拜手同滿獻堯樽凝瑞露和
鳴舜樂應薰風待看甲子周千億共指南山比
壽崇
南極星依玉座眀壽昌有象瑞光呈華封早獻
三多祝嵩岳遥傳萬壽聲四海永清綿歷祚一
人有慶樂昇平普天率土禎符集會見彭籛進
雉羹
海屋籌添寳歷昌趨庭拜獻九如章椿隂覆砌
春秋永桃實登筵歲月長巷舞衢歌申頌祝龐
眉鶴髮應嘉祥承恩膝下瞻依切願進瑶池萬
壽觴
恒親王
治化原從久道成堯封萬物盡由庚彌天湛露
卿雲布匝地琪花瑶草生巷舞百般熙皥象衢
歌一派太平聲須知此日稱觴處早有仙人下
玉京
南北東西開壽域聲名文物擁天街德高碧落
原無極歷溯丹源豈有涯春暖苑花添爛漫風
和巢鳳語雝喈撫時自具長生樂不讓蓬山景
獨佳
欣逢甲子初周日五十餘年國步康但看河清
還海晏足徵地久與天長慶同遐邇歡呼徧樂
出家庭笑語詳孺慕至情思自達敢將春酒祝
無疆
淳郡王
佳辰雲物轉昭回天上人間壽域開苑樹花深
三月令宫筵酒滿萬年杯九重曙色升如日六
宇歡聲殷似雷火棗薦盤麟作脯一時捧入紫
宸來
日暖風和玉燭調千官劍佩共趨朝黃雲上覆
天階迥紫氣高凝帝座遥御仗兩行分羽衛仙
音一派奏簫韶不才幸預多男數喜共華封更
祝堯
宿緯星經表瑞繁老人光映紫微垣何須仙掌
承膏露仰見皇心是醴源曉日徧浮千戸旭春
風都為一人暄循環甲子長無盡貞下從今又
起元
八貝勒
復旦光華煥九天五雲紛郁抱爐烟相随獻壽
依仙陛長得承歡近御筵北斗杓旋春六十西
池果熟歲三千璇圖寳歷膺無極大德由來享
大年
和風瑞日啟芳辰闕下衣冠拜紫宸錦繡花眀
朱檻畔琉璃波暖碧湖濱八荒開域皆為壽兆
姓登臺總是春分依子臣恩更厚願將遐算祝
君親
春臺熙皥即瀛洲花甲循環始一周日下歡聲
騰鳳闕人間喜氣集龍樓清寧交泰成三極参
贊無遺協九疇託體恩深惟抃舞長瞻聖壽與
天侔
九貝子
南極光輝煥紫宮歡騰率土盡呼嵩至仁覆育
羣生樂大化鈞陶庶類融六籍精微歸帝德兆
民懷保屬皇衷法天行健同天久億萬斯年聖
壽崇
巍巍峻德邁三皇浩浩深仁徧八荒治洽無為
參造化心包太極運隂陽名言莫贊乾坤壽妙
手難摹日月光恩合君親同覆載瑶池長捧萬
年觴
海晏河清協永年衢歌巷舞樂生全眼看至化
超堯舜心喜遐齡並地天威德互施弘覆被剛
柔迭用普陶甄聖人自有長生德紫禁祥光映
斗躔
敦郡王
上日榮光徹紫京十洲仙筴益蓬瀛瑞逾興慶
千秋節頌溢嵩高萬歲聲糺縵雲垂歌燦爛壽
昌星現協昇平帣韝喜奉天顔近早向瑶階供
玉觥
五紀純禧萬福同宏謨駿烈拄蒼穹戢寧弓矢
垂衣外羅絡苞符指掌中錫極和平尊睿德體
元乾健亮天工聖恩浩蕩寰區徧鳳歷遥占軼
帝鴻
萬國衣冠拜玉墀青陽淑景駐鸞旂令和斗建
司辰月春永虹流毓聖期雨露深霑巢鳳閣鶯
花飫醉濯龍池承恩跂荅睢麟澤歲採金桃貢
瑞芝
十二貝子
寳殿歡開介壽觴蓬萊佳氣駐春陽日融丹仗
龍旂暖花繞彤墀鳳扆香華渚流虹欽誕昊康
衢擊壤邁歌唐綵衣侍宴天顔喜慶自宫庭洽
萬方
禹圖軒籙運璣衡帝德恢宏協拜賡赫御琱戈
寰宇奠靜調玉燭泰階平體乾宵旰持兢業保
豫修和集阜成花甲始周純福茂聖人有道自
長生
作述淵源冠古今紫闈典訓飭嚴箴光騰糺縵
千秋業嘏祝升恒四海心澍澤敷天揚赤管薰
風入律播清琴無私篤被皇慈懋尤比臣鄰舞
抃深
皇十三子
日麗瑶階蓂莢抽卿雲燦爛繞皇州人間鳳歷
三春轉天上龍飛六甲周樂奏簫韶供燕喜尊
陳桂醑坐優游綵斑叨侍金鑾側欣覩無疆茀
祿遒
天遣神皇致太平文謨武烈迥難名聲靈屆遠
風雷動衮冕當陽海嶽清五夜奎章騰瑞靄萬
幾乾健協輿情勲華直與唐虞並久道年來已
化成
黼扆臨軒斂福長螭坳錄瑞不勝詳香縈紫氣
霏金殿花引紅雲護繡裳率土祝釐均雀躍盈
庭頌禱起鵷行瞻依倍荷生成德介壽年年樂
未央
十四貝子
瑞日榮光泰運宣斗樞繞電啟中天律諧姑洗
逢佳節祝起華封慶大年萬里恩波周赤縣六
旬功德萃瑶編春風輦路追随近無限芳菲遶
御筵
九有騰歡祝聖人車書海外並尊親參天大業
原天縱法日精修復日新花甲萬周旋御歷條
風四被徧陽春笙歌鳳吹盈丹陛喜溢千官拜
舞頻
昇平物象總亨嘉聖澤遐宣未有涯極建中和
成位育春從九五到鶯花萬邦化洽唐虞治六
合光分日月華鸞鶴紛紛随步武蓬瀛勝事集
天家
皇十五子
運協昌期淑景開羣生熙皥躋春臺苑中麟鳳
千祥集闕下共球萬國來表裏金湯常鞏固文
明雲漢自昭回歡呼正值添籌日願借東瀛作
壽杯
蓬萊宫殿五雲中太液深波暖更融草木恩光
流湛露河山佳氣展仁風渾忘帝力人多樸共
樂康衢歲屢豐千古昇平今日會天教純嘏萃
皇躬
聖歷綿長億萬年一周花甲喜開先仙桃燦爛
方舒蘂海日曈曨始麗天文德武功齊入舞宸
章寳訓幾成編趨庭共愜承歡意無限春風繞
御筵
皇十六子
慶霄壽域闢天閶雲日增輝麗景長十二璇圖
初滿甲八千椿算正當陽吹璈暢叶韶簫奏舞
綵初依寳鼎香一體子臣銜帝澤九如詩侑萬
年觴
詢岳咨揆莅紫宸盤盂儆戒益懷新九疇啟雒
傳靈瑞五老榮河感聖神乾御勤勞先百辟巽
風仁壽浹蒸民普天華祝純禧茂藹作雍和四
海春
銀潢幸託侍瓊筵恐負生成禀訓虔日覲龍顔
恩並熾歲占鳳紀福如川貞符懋衍無疆歷淑
氣常徵大有年忻傍彤闈承戩穀棠枝蕃錫慶
綿延
皇十七子
拜舞稱觴紫禁中八方臣庶共呼蒿堯階永曜
舒長日禹甸均披長飬風民賴一人真有慶身
膺萬福總來同趨庭每覩天顔喜多為時和歲
屢豐
治定功成樂太平彌殷宵旰軫蒼生恩膏廣沛
三春澤和氣全消四海兵共仰謙光尊帝德獨
純乾健協天行遥知漠北交南外盡是華封頌
祝聲
鯉庭聞禮復聞詩自愧沖齡鮮所知提命時時
煩睿慮生成日日荷天慈典謨垂訓千秋寳雲
漢為章萬世師夙夜祗遵勤砥礪承歡常喜傍
龍墀
萬壽盛典初集卷六十一
