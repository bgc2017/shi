欽定四庫全書
萬壽盛典初集卷五十二
慶祝四(大臣入覲一)
康熙五十二年三月十八日恭遇
皇上六旬正誕各省將軍督撫提鎮諸臣先期疏請
陛見慶祝
萬壽其奉
旨來京者先後入
覲直隷廵撫總兵官俱屆
聖節前赴
闕行慶賀禮
恭請入
覲慶祝
萬壽奉
旨准來京大臣
鎮守西安等處將軍世襲拖沙喇哈番席柱
鎮守荆州等處將軍達爾占
鎮守江南等處將軍加一級鄂克遜
鎮海將軍世襲一等侯又一拖沙喇哈番加六
級仍帶軍功紀錄馬三竒
鎮守福建等處將軍世襲一等精奇尼哈番加
二級祖良璧
總督湖廣等處地方軍務兼理糧餉兵部右侍
郎兼都察院右副都御史鄂海
兵部右侍郎兼都察院右副都御史總督河道
提督軍務加五級趙世顯
廵撫山東等處地方督理營田兼理軍務都察
院右副都御史蔣陳錫
廵撫山西太原等處地方提督鴈門等關軍務
兼理雲鎮都察院右副都御史蘇克濟
廵撫河南等處地方提督軍務兼理河道兵部
右侍郎兼都察院右副都御史鹿祐
廵撫甘肅寧夏平慶臨鞏等處地方贊理軍務
兼理茶馬都察院右副都御史岳拜
提督江南等處地方總兵官師懿德
提督浙江等處地方總兵官左都督吳郡
西安左翼滿洲副都統世襲二等阿達哈哈番
加一級索柱
西安右翼漢軍副都統劉官統
杭州滿洲副都統道服色
杭州漢軍副都統李如松
鎮守山西太原等處地方副將管總兵官事馬
見伯
鎮守山西大同等處地方副將管總兵官事張
自興
鎮守陜西寧夏等處地方總兵官左都督世襲
一等精竒尼哈番范時捷
鎮守河南南陽等處地方副將管總兵官事世
襲三等阿達哈哈番楊鑄
鎮守福建漳州等處地方總兵官左都督許鳳
鎮守雲南鶴麗等處地方總兵官郝偉
三月二十二日己亥
上召入覲大臣
賜宴於
暢春園内苑
上御樓臨觀
命諸王傳觴並
賜克食果品衣帽鞾襪石硯等物有差隨
諭各回本任
十八日
萬壽禮成入覲諸臣山東廵撫蔣陳錫山西廵撫蘇克
濟河南廵撫鹿祐先經奉
旨於二月内回任其留京師者日侍
西苑
上以次召進
御園賞花賜宴維時泰交異數湛露洪恩亘古罕有
其宴饗之隆賞賚之渥略備諸臣回署謝
恩疏謹錄如左
鎮守西安等處將軍世襲拖沙喇哈番(臣)席柱
謹
奏為恭謝
天恩事竊(臣)恭遇
皇上六旬大慶前來叩祝伏見天下臣民盡皆齊集自
京城以至
暢春園沿途建棚誦經齊心懽慶叩禱
聖主萬壽無疆此皆
皇上浩蕩之恩無微不到以致六合之内不期而集頌
祝
萬壽真亘古未有者也(臣)到京隨
駕至霸州蒙
賜黃繫火䥥包
回鑾之後又同各省將軍俱沐
特恩與内大臣等
命入内苑
恩賜飲食且
命阿哥等授酒(臣)受此
隆恩方深戰慄乃又蒙
皇上賜衣帽鞾襪至恭請
訓旨蒙
聖諭善養身體以保餘年久遠出力
温旨疊頒何能承受伏念(臣)懦弱庸愚世受
重恩自幼蒙
皇上教育之恩漸加擢用以至今職毫無尺寸報效之
處而
皇上天高地厚之恩有加無已(臣)雖盡犬馬之力不能
仰報萬一(臣)於回任時恭設香案率領全家望
闕謝
恩外謹具
奏
聞
鎮守荆州等處將軍(臣)達爾占謹
奏為恭謝
天恩事竊(臣)欣逢
皇上萬壽大慶叩祝來京普天率土億萬臣僚軍民人
等皆有同心不期而至共效嵩呼(臣)荷
殊恩同内大臣等入侍
内苑得以仰瞻
聖子神孫喜出望外又蒙
恩賜飲食
命諸阿哥賜酒幷
賜御用線纓凉帽袍掛鞾襪御馬火䥥包等物(臣)子達
朗阿更蒙
特放藍翎伏念(臣)何人斯受此
重恩雖粉骨碎身亦不能仰報於萬一(臣)恭請
訓旨蒙
皇上命(臣)善養身體以保餘年久遠出力(臣)跪聆之下
敢不祗遵
明訓竭力報效(臣)回任所率領妻子恭設香案望
闕叩首以謝
天恩再(臣)自京起身經過直隷河南二省以至荆州見
沿途雨水得時麥穗長大村莊人民無不踴躍
歡欣(臣)所過地方逐處詢問僉云今年麥子比
往年肥壯各種糧食盡皆茂盛此
聖主萬壽無疆之福普被天下人民是以年登大有(臣)
目覩豐亨之象理合一幷
題報為此謹
奏以
聞
鎮海將軍世襲一等侯又一拖沙喇哈番加六
級(臣)馬三竒謹
題為恭謝
天恩幷報微(臣)回汛日期事竊(臣)恭逢
聖主萬壽大慶恩准來京叩祝屢覲
龍顔比天而健疊聆
聖訓如日之溫既已大慰微(臣)數年瞻仰之誠蒙
聖恩浩蕩令得隨侍班聯日飽珍膳近而
御苑放鷹遠而水圍廵幸(臣)皆得追隨
鑾車豹尾之後塵親覩
聖武天威之赫濯私心欣幸曷其有極復不以(臣)為駑
駘陋質錫以天廏龍駒及珍羞方物三月十四
日又蒙格外
天恩召入
内廷叩見
聖子神孫之衆多盡皆龍鳳之姿天日之表十七日
聖駕回宫十八日
萬壽令節凡東西南北萬國九州之臣民童叟梯山航
海共晉萬載之霞觴騎竹扶鳩咸上九如之寶
頌(臣)隨班叩首祝山河而踴躍寸長莫效聞頌
禱而歡欣以為自古迄今未有
聖德深入人心以致内外一詞遐邇合意普天之下莫
不尊親典禮如是之極盛者也十九日復得隨
侍
龍舟徧遊
内苑玉蘭聳日僊樂凌雲目所未覩耳所未聞二十
二日又蒙
召入西厰
賜克食桌子
特命衆位阿哥不辭
天潢之尊授飲微(臣)之酒並
賜袍帽鞾襪
諭令各回任所二十三日跪請
聖訓惟令微(臣)遵循定例綏靖地方更令調養微軀多
加飲食勉以再為效力多年二十六日復
召入内苑賞花觀劇至四月初一日叩辭回汛又蒙
賜綠端硯一方珍品二十種(臣)不知夙世何修疊蒙
天高地厚之恩得至於此今於本年四月二十二日已
抵京口准副都統周良相委令鑲黃旗參領董
象鼎(臣)標中軍副將楊長春筆帖式王之騰賫
送鎮海將軍銀印一顆令箭十二桿到(臣臣)隨
恭設香案叩首收受訖(臣)惟有仰遵
聖訓恪守定例以靖地方保養微軀以圖效力生生世
世子子孫孫竭盡犬馬以報
洪恩於萬一耳為此具疏恭
謝幷報微(臣)回汛日期伏乞
皇上睿鑒施行謹具
題
知
鎮守福州等處地方兼管綠旗都統將軍世襲
一等精奇尼哈番加二級(臣)祖良璧謹
奏為恭謝
天恩事竊(臣)至微極陋蒙我
皇上破格任使依戀之誠時縈朝夕恭遇
聖主六旬萬壽請
旨陛見重荷
聖恩俞允得遂瞻
天仰
聖之私(臣)自行在趨叩
聖安隨行至京屢蒙
賜宴
賜食疊霑
天家異味復蒙賞看
御園勝景珍禽異卉得覩生平未有之奇又
命阿哥授酒(臣)跪飲畢
頒賜線纓凉帽五爪龍縀袍掛鞾襪及(臣)
陛辭起行又蒙
賜彩漆匣夔龍池端硯乾哈密瓜鹿肉條魚條細鱗魚
蜜餞果品幷榛子松子諸珍物(臣)叩頭謝
恩祗領伏念(臣)樗散庸材謬膺重任幸際昇平愧無寸
長報效欣逢
萬壽昌期得隨天下臣民共申嵩祝瞻仰
龍顔已極微(臣)之榮幸更蒙
異數頻施
恩波疊沛有加無已真從來未有之盛遇(臣)何人斯當
兹逾分
寵榮中心感切報稱彌難惟有益竭駑駘捐糜頂踵以
仰荅
高深於萬一耳所有感戴之誠謹恭疏
奏陳謝悃伏乞
聖鑒為此具本謹具
奏
聞
兵部右侍郎兼都察院右副都御史總督河道
提督軍務加五級(臣)趙世顯謹
奏為恭謝
天恩事欽惟我
聖主六旬萬壽昌期(臣)敬請
陛見荷蒙
恩准來京獲瞻
天顔隨班拜舞得遂犬馬戀
主之忱(臣)不勝踴躍歡欣之至又屢蒙
賜宴
賜食疊霑
天家異味又
命阿哥授酒幷看
御園盛景巍峩燦爛真生平罕覯之奇觀更蒙
賜線纓凉帽五爪龍縀袍掛鞾襪又
賜御硯一方哈密瓜乾鹿肉條蜜餞等二十樣(臣)跪領
之下蒙
恩自天感激無地隨敬謹收蔵奉為至寶伏思(臣)一介
庸愚至微極賤仰荷
聖主特達之知畀以督河重寄迄今已歷四載雖殫心
竭力毫無報稱乃
恩賜尚方珍品迥異尋常復
欽賜冠服光榮備至(臣)何人斯得此
寵頒有加無已惟凛遵
聖訓銘心刻骨益加策勵黽勉盡職以報
高厚於萬一而已(臣)謹疏奏
謝再照(臣)於四月十五日抵濟寧隨起行回赴南工
理合一幷
奏明伏乞
皇上睿鑒施行為此具本謹具
奏
聞
總督四川陜西等處地方軍務兼理糧餉兵部
右侍郎兼都察院右副都御史(臣)鄂海謹
奏為恭謝
天恩事竊(臣)孤孑一身荷蒙
皇上屢次拔擢恭逢
聖主六旬萬壽准(臣)來京先於行在恭請
聖安仰蒙
温旨隨
駕回宫至
萬壽聖節(臣)得躬親拜舞且見普天共慶率土同歡(臣)
不勝踴躍忻忭之至又令(臣)隨班列坐
命皇子執盞授酒又
賜(臣)克食蟒縀袍掛等物又奉
特旨調補川陜總督(臣)恭請
聖訓蒙
睿謨指示(臣)跪聆
天語感激涕零惟有恪遵
聖訓始終盡心協和文武安静地方愛養兵民仰報
天恩於萬一耳為此謹具
奏
聞
廵撫直隷等處地方管轄紫荆密雲等關隘贊
理軍務兼理糧餉都察院右副都御史世襲一
等精奇尼哈番加九級(臣)趙弘燮謹
奏為恭謝
天恩幷報微(臣)回署日期事竊(臣)於二月初七日在蘆
溝橋跪接
聖駕瞻仰
天顔即隨
駕廵幸蒙
皇上日賜克食二次又
賜御馬一匹幷
賜御射兔一隻及榛松子蜜餞山查等物夫以
天閑上駟頒及外臣
内府殊珍賚於
行在固已沐
聖朝之曠典極臣子之寵榮矣乃(臣)於二十七日隨
駕至海子蒙
皇上念直屬事務殷繁
命(臣)暫回料理仍准(臣)於
皇上萬壽之前到京慶賀(臣)於三月十一日至
暢春園外附諸大臣班聯伏見寰宇耆民感戴
聖天子厚澤深仁紛紛詣
闕叩祝
萬壽而直屬九郡老人瞻
天甚邇被澤尤深扶杖嵩呼者動以萬計我
皇上加恩施惠又復藹如家人父子巷舞衢歌懽聲雷
動臣民尊親愛戴之誠自古未有如
今日之盛者也(臣)得恭逢其會不勝歡忭榮幸惟是
(臣)以受
恩深重之人愧無寸芹上佐霞觴乃蒙
聖恩汪濊
召入内苑
恩賜御筵使(臣)瞻上林之春樹宛在瀛洲飲良醖之瓊
漿如霑玉液復
命阿哥傳觴授酒又將
御用龍袍龍掛貂帽鞾襪
賜(臣)穿戴略堂廉之分自揣難安承藻火之光撫躬惕
息更蒙
恩賜御硯一方并松榛子哈蜜瓜鹿肉條蜜餞果子共
二十種捧
大内之墨田愈秉心於介石飫
尚方之異味益矢志於飲冰(臣)俱即叩頭謝
恩祗受訖伏念(臣)一介庸材八年重寄恭遇
一人有慶之昌期欣逢
萬壽無疆之盛典得與黃童白叟共申華祝已為榮寵
非常乃荷
異數殊施
恩波疊沛更屬從來之所未有(臣)何人斯受逾其分自
兹以往報稱彌難惟有捐糜頂踵生生世世永
效犬馬以仰報
聖恩高厚於萬一耳(臣)於三月二十六日已抵保定所
有感
恩激切幷微(臣)回署日期理合
奏謝為此具本謹具
奏
聞
廵撫甘肅寧夏臨鞏等處地方贊理軍務兼理
茶馬都察院右副都御史加二級(臣)岳拜謹
奏為恭謝
天恩事竊(臣)一介庸愚荷蒙
聖恩畀以甘撫重寄在外日久犬馬戀
主之忱時刻難忘幸逢我
皇上六十大慶經(臣)疏請
陛見欽承
俞允准(臣)來京(臣)即起程於本年二月二十四日迎至
寺垡跪叩道傍恭請
聖安仰見
天顔光霽無任懽忭隨
駕行走屢
賜克食
皇上又賜親射兔一隻三月十八日(臣)得隨班叩祝
萬壽二十二日在
西厰内蒙
皇上親臨賜宴
命阿哥執爵又
賜貂帽袍掛鞾襪榮寵已極(臣)跪領之下惶悚糜寧四
月初二日又蒙
天恩賜彩漆匣臥𧖟邊天雞池硯一方細鱗魚鹿肉條
折盧魚哈密瓜松子榛子蜜餞梨山查等果
皇上洪恩疊施至優至渥(臣)何人斯受此格外
恩寵撫躬自省愈增恐懼於初四日(臣)跪聆
聖訓鏤諸肺腑敬謹遵行(臣)雖夙夜兢惕黽勉奉職亦
不能仰報
皇上天高地厚之恩於萬一復思
天厨珍物人世罕見(臣)薦之祖先捧至蘭州傳集文
武各官共嘗
御食以廣
皇仁於無極理合恭謝
天恩伏乞
皇上睿鑒施行為此具本謹具
奏
聞
提督江南等處地方總兵官(臣)師懿德謹
奏為遵
旨詣
闕祝釐疊蒙
殊寵謹竭鄙忱恭謝
天恩事欽惟我
皇上
至仁御世
大德祈年
運一心於主善之天
錫萬國以建中之化誠為美無不收因知福未可量
今春三月内恭遇
皇上六旬正誕蒙
准來京得與在
廷諸臣隨班朝
賀獲覩
暢春園至
闕廷萬國嵩呼華祝之盛又見
聖主設科養老弘宣
恩詔俾中外臣民無一不被其澤而猶
聖不自聖
温諭撝謙從古至今僅聞僅見(臣)何幸生
聖人之世躬逢
盛典其踴躍歡忭真莫可以筆紀矣乃荷
恩賜御宴飽飫
天厨
皇子傳觴當之非分復叨
召入内苑看花給饌樓閣山水更為罕觀又蒙
賜給凉帽團龍袍掛鞾襪兼及寶硯一函(臣)何人斯際
兹
異數復欽奉
恩詔膺爵進秩凡此
天恩之優渥永為臣子之希榮惟有恪遵
聖訓奉為寶箴早夜率循罔敢或怠以仰報
聖恩於萬一耳謹繕疏恭謝伏乞
皇上睿鑒施行為此具本謹具
奏
聞
提督浙江等處地方總兵官左都督加三級降
二級留任戴罪圖功(臣)吳郡謹
奏為恭謝
天恩並報微(臣)回任日期事竊(臣)一介庸愚荷
恩最厚今歲伏遇
皇上六旬大慶(臣)心切呼嵩情殷戀
主疏請入
覲幸蒙
俞允(臣)即束裝就道於康熙五十二年三月初六日詣
暢春園恭請
聖安十二日瞻仰
天顔見
皇上仁武倍於曩時不勝懽忻抃舞乃蒙
皇上顧問地方海洋安静以及(臣)之年歲十七日接
駕蒙
賜壽桃十八日當
萬壽之昌期值普天之同慶微(臣)隨班拜颺之後隨
駕至
西厰又蒙
賜看
萬壽皇會覩未見之奇觀目康衢之抃舞千八百國雍
雍肅肅咸瞻
有道聖人億兆士庶濟濟蹌蹌共祝
萬年天子亘古以來未有如我
皇上之仁壽也二十二日蒙
恩賜宴幷得霑食
上方果品珍饈又
命皇子賜酒非分之榮至此已極復蒙
恩賜五爪龍袍幷帽鞾龍襪等件四月初一日又蒙
皇上賜(臣)博古池硯四月初四日奉
旨同漳州總兵官(臣)許鳳到中堂處議移鎮之事微(臣)
謹抒管見初六日又蒙
賜克食初七日恭赴
澹寧居謝
恩跪聆
聖訓荷蒙
温諭諄諄有愛惜商民體恤兵艱幷廵防事宜與文武
和衷商酌之
訓旨仰見
聖明洞鑒無微不照而
睿謨所及指畫周詳(臣)欽凛之下悚惶無地感激彌深
至恭逢
恩詔内有蔭一子入監之條緣臣只有一子是以冒凟
奏明將(臣)子把總吳興業改文送監讀書蒙
皇上念武臣之後亦令曉識字義遂邀
俞旨(臣)身受
隆施報稱無地惟有益勵臣節凛遵
聖訓實心實力料理地方以仰報於萬一耳(臣)於康熙
五十二年四月初八日
陛辭出京於五月初七日回至浙江所屬嘉興府地
方謹恭疏奏
謝並報回任日期伏乞
皇上睿鑒施行為此謹具
奏
聞
提督貴州總兵官都督僉事加一級(臣)張文煥
謹
奏為
聖德弘施
皇仁疊沛微(臣)感戴難安圖報無地謹具疏恭謝
天恩事竊(臣)生長西陲草茅微賤叨蒙
聖恩超拔鼎甲
特擢侍衞不數年間旋授大同總兵
天高地厚之恩未效涓埃之報兹蒙
聖恩特簡貴州提督(臣)聞
命之下驚心動魄伏念(臣)愚昧無知畀以巖疆重寄戀
主情殷即具疏恭請
陛見蒙
恩准(臣)來京(臣)平昔念結而不克慰者忽得瞻
天仰
聖舞蹈
階前慶幸已屬無既復蒙
皇恩於年節新正准(臣)隨内大臣侍衞班列得進侍筵
宴非分之榮更出望外二月初八日隨
駕行幸水圍蒙
恩每日兩
賜克食至沙口蒙
賜御馬幷哈密瓜至圈頭又
賜松子榛子蜜餞山查圖衣合特食至李家渠
賜御射兔一隻
皇恩優渥愧感難安迨陽春三月正值
萬壽大慶普天臣民奔趨
闕下祝
聖瞻
天塞滿道路祝頌事畢甘雨溥徧天意人心上下響應
皇上復軫念遠來臣民舉行養老之典
頒賜御筵衣物又
命皇子皇孫執爵徧行勸侑真亘古未聞之盛事(臣)得
覩
曠典欣幸何極乃復荷
皇恩三月二十二日
賜(臣)御筵御酒熏貂帽團龍緞掛雲龍縀袍縀鞾縀襪
二十四日又
賜異獸綠端硯一方(臣)何人斯既得御騄駬之駿復得
霑瓊液之觴既有章服以壯威儀復有端硯以
為世寶種種
異數悉出格外(臣)雖捐糜頂踵未足仰荅
殊恩四月初四日又蒙
聖訓諄至使(臣)跪聽之下茅塞頓開愈切感激惟有凛
遵
天語竭盡駑駘鼓勵弁兵寧静地方以期仰報
高厚於萬一耳(臣)謹恭疏奏
謝伏乞
皇上睿鑒施行為此具本謹具
奏
聞
西安右翼漢軍副都統世襲拖沙喇哈番加一
級(臣)劉官統謹
奏為恭謝
天恩事欽惟我
皇上堯年益懋舜日彌昌恭逢
萬壽六旬微(臣)得覲
天顔隨内廷諸臣拜舞叨蒙
恩賜(臣)冒凟陳情為母懇請
御書蒙
賜北堂眉壽匾額准(臣)省母
錫類深仁榮增奕世(臣)敬謹賫捧於四月十七日扺
里恭設香案(臣)母率闔門男女望
闕叩謝外隨敬懸中堂用昭
天貺(臣)母囑(臣)謂
聖恩深重捐糜難報汝當竭蹶勉力不必以母老為念
顧(臣)駑劣庸材承兹
異數惟有鞠躬盡瘁圖報
天恩於無盡耳(臣)省親限滿於五月初九日自河南起
程二十四日至西安署所理合報明恭謝
天恩謹具
奏
聞
萬壽盛典初集卷五十二
