欽定四庫全書
萬夀盛典初集卷九十一
歌頌三十一(詞臣二十三)
萬夀詩(五言律十首)
翰林院庶吉士(臣)何應鰲
四海昇平日千祥會集時
皇圖綿寳歷
帝祚永鴻禧甲子周方始貞元運在兹(微臣)欣拜手天
保擬陳詞(其一)
天縱多能聖弘開有道長授時齊歷象敷土奠金湯理
闡羲文奥光增孔孟堂
萬幾清晏暇揮灑麗奎章(其二)
郊祍升香肅烝嘗薦豆虔巍巍光嶽峙靄靄慶雲聫源遠宗
功茂流長世德綿天人同感應誠敬萬方傳(其三)
聖孝高千古
皇仁式九圍婉容承色笑愷樂布光輝玉液陳春殿金
罍燕瑣闈太和同保合淑氣正芳菲(其四)
禮樂京華盛聲名海甸遥梯航來萬國干羽格
三苗共仰文心燦還看兵氣銷不矜弧矢利九
奏叶簫韶(其五)
臨軒咨吏治入境採民風舉錯歸
乾斷甄陶仰化工閭閻敦禮讓岳牧盡和衷朝野騰懽
日岡陵祝
聖躬(其六)
已慶羣生遂尤思
大澤深屢施寬賦令時厪下車心覆載同天地裁成邁
古今薰風能解愠長拊五絃琴(其七)
草野安耕鑿膠庠著典型籍田勤秉耒講席重
譚經大地滋甘雨中天見德星萬邦歸教養喜
起軼虞廷(其八)
崇儉財恒足垂
恩賜每頻彤弓歌屢奏湛露燕長新粟帛優耆老衣裘
逮下臣
盛朝熙皥象同享太平春(其九)
聖神文武后蕩蕩實難名快遇長春節欣攄效順情年
光三月麗宫殿百花明共祝
齊天壽嵩呼滿鳳城(其十)
萬壽詩(七言排律二十六韻)
翰林院庶吉士(臣)林昂
聖德覃敷匝八方綿綿景祚萬年長天開寶歷符元會
化啟鴻圖集篚筐紫氣絪縕雲是慶青陽鼓動
物皆芳協風披拂農祥應甘露霑濡穡事忙兩
曜騰輝聯璧彩五星同舍貫珠光山川封濬同
堯舜土宇恢宏陋漢唐久矣百神皆獻瑞猗歟
四海盡來王旅獒效命通西極馴雉輸忱貢越
裳人仰中天日方午政孚六合運初昌勤勞不
覺常宵旰訓誥皆堪作表坊文教優優超夏禹
武功烈烈駕殷湯聖經此日傳精奥正學千秋
賴憲章綵簇霞飛珍麗藻銀鈎鐵畫捧琳瑯天
弧拓處邊陲靖木鐸宣時大化翔才俊連升天
地泰賡歌交儆股肱良省方問俗民風悉勵節
懲貪國法張海外珊瑚多網得人中騏驥盡雲
驤仁流圜土無拘繫租賜窮黎有盖藏手握三
才參造化人遊四序並春陽嘉辰聿至休徵集
花甲初周福履將壽比岡陵長有道籌添海屋
自無疆衢歌巷舞
皇情豫鑿井耕田庶事康世樂昇平民皥皥史書大有
歲穰穰芝房擢秀
楓宸側雲漢昭回
黼座旁
聖主隆恩同覆載(微臣)報荅愧毫芒願隨鵷鷺
丹墀下率舞年年慶未央
萬壽長春詞(有序)
翰林院庶吉士(臣)杜詔
蓋聞鳳歷常新樂製雲韶之曲鸞音競奏歌傳
燕喜之詞六舞交陳萬歲樂韻諧玉琯四聲互
叶萬年春響應黃鍾凡以歌詠太平發揚至德
者也欽惟我
皇上御極之五十二年歲紀昭陽律吹姑洗當六旬之
聖旦錫福寰區屆普慶之良辰騰懽
輦轂九州父老扶杖偕來四國人文觀光畢至既請
建亭而未許屢上
尊號而弗居豈盛美尚待鋪揚而休明聿成鼓吹自南
郊雪霽日麗青旂正上苑花開春深
紫禁碧桃天上携來曉露風前紅杏林邊宛若秋香
月裏滿鳳城為懽笑錦市千門徧鸞掖以喧傳
瑶箋百幅(臣)詔受
恩彌至戴
德滋深昨歲路指蓬山思登瀛而尚遠今者身依芸署
共簪筆以俱來喜倍羣情欣逢
萬壽金莖珠綴愧乏三唐應制之篇蝶拍鶯簧竊擬兩
宋倚聲之作詞成十闋祝效三多
青帝東迴載一色青旂春自天來
駕乘鸞輅響動春雷不煩畫鼓聲催有非常春色介春
酒
萬壽筵開重徘徊恍風微殿角身在蓬萊回頭五雲深
處看紅杏枝枝早倚雲栽百和香濃九華光爛
金莖露泛霞杯聽宫壺滴罷笙歌滿花柳成隈
繡成堆徧九州四野共樂春臺(右調春從天上來)
青陽歌裏懽聲閙說今歲風光好雪痕消去紅
雲罩徧萬戶千門曉望紫氣絪縕繚繞柳條
上春風來了吹得
禁林春滿日暖花含笑(右調迎春樂)
紫禁日華東旭日曈曨曉光融鳴珂夾道躍花驄香
霧散翠煙濃瑞氣高浮雙闕迥是五鳳樓中
啟重重玉殿玲瓏千行仙仗萬條宫燭早朝人
立東風方共慶
聖人生日花甲喜初逢逡廵拜手徹地呼嵩(右調鳳樓春)
春滿上林如繡正爛漫百花開後四圍疊嶂重
裀窣絲絲宫牆御柳秋千影裏弄永晝看太
液綠波紅縐
湛恩汪濊如春恰剛逢暢春時候(右調上林春)
萬年枝上露浥日華仙掌樂奏雲門酒進霞觴
誰劈花牋鼓吹文明意多在春風白玉堂聽
得幾聲靈鵲分明栖海棠可待來朝芍藥吟成
後香案前頭侍
玉皇(右調玉堂春)
嘉蓮上日吐
丹宸竒葩獻歲新杏花時節曲江濱偏多折桂人玉
兔早看呈素彩金波先為洗香塵正是風柔夜
暖瓊樓
天上春(右調月宫春)
九天風露五雲高年年開碧桃況逢燕喜共趨
朝桃花春更饒依輦路映宫袍明霞籠絳霄
三千結實在今朝蓂階瞻
帝堯(右調碧桃春)
風送暖日籠晴百花明夾路紅燈簇錦棚滿春
城盡是
九重春色傳來萬戶春聲共說長安春正好樂昇平(右調)
(春光好)
倚天樓閣揭天絲管好景春三須知此日普天
同慶第一是江南蠲租詔後還喜丹鳳書銜
月明淮水風移海甸
天賜吏淸廉(右調慶春時)
何況
殊恩身被曾玉局紬書八年來矣思昨歲今朝簪花猶
未忽聽句臚讀書厠中秘承平樂事須記方
殿上稱觴載歌春喜翻樂府新聲紅牙初試願祝長
春萬年自今始(右調慶春澤)
萬壽詩(七言律二首)
翰林院庶吉士(臣)鮑開
皇帝垂裳御八方車書一統邁陶唐
武功文德乾坤大
厚澤深仁海岳長
玉陛和風披綠野金城暖日麗扶桑今朝率土齊聲
祝
萬歲三呼進壽觴(其一)
金殿祥光徹九天鬱葱佳氣滿山川三春好景惟三
月萬姓同心祝
萬年巷舞衢歌聲欲徧鶯啼花笑樂無邊
宸遊更奏南薰曲一𣲖簫韶奉
御筵(其二)
萬壽詩(七言律二首)
翰林院庶吉士(臣)孟班
欣逢
聖節慶昌辰億載鴻基始六旬九陌歡呼雷出地千官
拜舞日長春雲凝
紫殿來重譯露湛
彤庭列遠臣五十二年
堯舜歷
躬膺百福歲華新(其一)
雲璈一闋擬蓬萊南極芒高映斗魁玉燭光浮
青瑣闥金莖露泛紫霞杯
宸顔有喜禎符集
聖壽無疆泰運開欲效九如陳頌祝(微臣)愧乏掞天才
(其二)
萬壽詩(七言律二首)
翰林院庶吉士(臣)楊祖楫
鶯花三月滿
皇州雙闕晴開拜
玉旒王會廣陳重譯貢樂音遥和萬民謳盈衢酒泛仙
盤露比屋香添碧海籌十載
特行文武試鳳麟長向網中收(其一)
元日嘉蓮發
紫宸早回薰律啟
昌辰福釐自徧羣黎德歌頌難酬
聖主仁徽號同聲歸
黼座
謙尊三度謝廷臣更無一物堪持獻惟願禎符歲歲新
(其二)
萬壽賦(以萬夀無疆普天同慶為韻)
翰林院庶吉士(臣)徐杞
聖德同天眷膺萬夀感格神人化育宇宙蕩蕩巍巍貞
恒永懋追羲軒以頡頏並唐虞而馳驟星廻躔
次方行五分之餘歷視璇璣始兆一周之候若
乃祥開蓂莢瑞叶球圖流虹繞電貫月吞珠神
光鬱於寶室紫氣映於雲衢固知
受籙之最久誠為前古之所無通書夜於萬年奚待松
喬之術合翕闢於兩大何須金石之書原其備
福而受釐咸本業隆而德建制作遵為規模典
型垂為章憲振聲教於遐荒慶清寧之永奠揆
文奮武績已邁夫五三貢賮獻琛國寧止於千
萬
上天之保佑維殷下土之尊親競勸至若教養具軫恤
彰蠲賦税省桁楊既春臺之溫煦亦化日之舒
長觀河而五老覲於霞表廵方而嵩嶽拜於巖
傍頌聖來夫華叟作人超夫周王宜寰區之懽
忭願奕禩而無疆爾乃遲日暄妍庶物揚詡燕
語鶯啼花明柳嫵吹來習習無非解慍之風散
作絲絲悉是作甘之雨
彤庭則拜手賡歌綠野亦頓足起舞岡陵之詠方新
滲漉之恩更普亦有遐邦遠甸瞻海來同上真
列宰降自蒼穹鮮鶴翔於金闕青鸞集於瑶宫
八千歲靈椿葳蕤始綠三千年桃樹的皪初紅
莫不應瑞而生輝效順而呈慶相忘帝力只知
發耕鑿之歌共戴天長不必進軒轅之鏡若夫
傳之金石載在簡編箕疇之稱百福風詩之頌
億年鴻禧之克承者由德而降鑒之肇錫也自
天方將樂太平之浩蕩誇景福之芊綿每届三
春祝三多而踴躍遠過萬歲偕萬姓以喧闐(小)
(臣)濡翰以紀事大哉無得而名焉
萬夀盛典初集卷九十一
