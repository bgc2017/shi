欽定四庫全書
萬壽盛典初集卷十六
典禮四(詔頒二)
總督湖廣等處地方軍務兼理糧餉兵部右
侍郎兼都察院右副都御史世襲拖沙喇哈
番紀錄二次臣額倫特謹
題爲
聖壽無疆
皇恩普被詳請代
題恭謝
天恩事據湖北布政使司布政使李錫會同陞按察使
仍管湖北糧儲道事張文燦詳稱欽惟我
皇上道際域中澤流方外一中允執千官仰有道之
聖人六位時成萬國瞻太平之
天子
丹綸布而命官咨岳籲俊升賢人人得效微長庶績熙
而治定功成禮明樂備事事咸登上理古今極
盛史冊希聞(職)等自揣庸材未足分猷
聖世忝居要職竊慙縻祿
熙時兹於康熙五十二年三月十八日恭遇
皇上六旬正誕方隨班遥祝敬效華封而重巽以
頒忽從
金闕臣民喜溢内外歡騰職等仰荷
覃恩推封所自幷蒙
異數錫蔭後人聞
寵命之自天媿輕埃之益嶽伏願我
皇上膺鴻圖於有永與天地同其久長迓
景命於無疆與山河竝其流峙(職)等感激微誠無由上
逹伏乞俯賜會疏代
題又據武昌道金祖誠曁湖北驛鹽上下荆南各道
率各府廳州縣等詳稱欽惟我
皇上中和立極參贊操權調玉燭以乘時八表陽和普
被握璿璣而撫運九天湛露弘敷茲奉到康熙
五十二年三月十八日欽頒
萬壽恩詔(職)等深慙謭劣會際昇平忝荷
貤封喜光前之廣及叨蒙增秩幸品級之忽加而且議
革議降之員均予寬宥住俸罰俸之案獲邀註
銷未展寸長先承
曠典惟願歛箕疇之五福暢洽
昌期集華祝之三多瀰淪
壽域於以鞏
皇圖於億禩更兼卜
聖算於萬年矣理合聯銜具詳乞會疏代
題等情又據臣標中軍副將丁沂中左右三營遊擊
守備千把總等撫標中軍遊擊右營遊擊左右
營守備千把總等詳稱欽惟我
皇上文德崇隆武功赫濯靖妖氛於不作處異域者罔
不來同登蔀屋於雍熙游康衢者悉皆順則平
成介福清晏呈祥兹欽奉康熙五十二年三月
十八日
萬壽恩詔
聖世何資捍禦而封蔭及於武臣太平豈事干戈而品
秩增於將弁
寵榮普被報稱未能伏願我
皇上膺圖御宇旣合千八百國爲一家累洽重熙更綿
億萬斯年於有永(職)等感謝之心末由上達伏
乞代
題等情又據湖北闔屬生員劉銘祖等呈稱欽惟我
皇上重道崇儒彩煥辟雍之地右文作士光昭
仁壽之天蓋典遇非常則學校雲蒸霞起而
恩逢特沛斯章縫茅拔茹連
萬壽加科多士已彙征而論秀
六旬恩詔耆儒尤次第以聯登正貢作恩旣不壅於先
進次貢作歲更不滯於後來真千載之竒逢實
一時之
異數羣情感激難達
宸聰恭請代
題叩謝
天恩等情又據各屬耆民陳九萬等呈稱伏思我
皇上功邁唐虞
壽同天地垂裳五十二載養老頻仍爲法億萬斯年
恩膏疊沛七十以至耄耊衣帛食肉大賚攸同百年特
重期頤發帑
賜金建坊獨異游無疆之
壽域樂有道之風光扶杖陳詞叩請代
謝等情又據各屬里民蕭天錫等呈稱人安耕鑿皆
由
帝德之高深時樂雍熙實出
皇仁之廣運恭遇
聖主六旬正誕
萬壽恩綸戶口滋生賦不加而民日衆窮黎有養田未
力而食已敷關津嚴額外之征里井禁雜加之
𣲖表揚節孝諮訪山林庶獄生全地租豁免到
處光天化日無非厚澤深仁遥睇
九閽惟呼
萬壽輿情莫逹仰請代
題等情又據各營兵丁萬得勝等呈稱竊惟執殳荷
戈生際太平之世卧弓韜甲渾忘熙皥之風坐
糜
天府之金錢已屬千秋難遇復受
皇家之賞賚尤蒙
萬壽殊恩虛冒絶夫行間實惠霑夫士伍惟願太平有
象
聖壽無疆
恩膏與江漢同流
德位共岡陵永峙合詞公懇籲謝
天恩等情各詳呈到(臣)據此欽惟我
皇上德普如天
恩深浹地欣逢
六旬萬壽徧敷九有
恩綸内外臣工邀
異數而加級封蔭文武士子際
昌時而廣額開科寬使過之
弘仁釋可宥之成讞徵賢養老賞士蠲丁無一人不蒙
其
恩無一物不得其所除湖南各官民人等懇
謝情由已經偏沅撫臣潘宗洛會疏代
題外兹據湖北布政使李錫曁合屬文武官員幷士
民兵丁人等各具詳到(臣)懇
題謝
恩事屬群情感戴(臣)不敢壅於
上聞謹會同湖廣撫臣劉殿衡合詞代
題伏乞
皇上睿照施行爲此謹
題
廵撫直隷等處地方管轄紫荆密雲等關隘
贊理軍務督理糧餉兵部右侍郎兼都察院
右副都御史(臣)趙宏燮謹
題爲呈請代題恭謝
天恩事欽惟我
皇上功高五帝德邁三王
御極五十二年治臻上理加恩億千萬國化洽時雍恭
遇
聖壽六旬普天同慶
特頒詔款廣布
恩綸文武臣工咸沐非常之異數兵丁耆老均霑格外
之弘施至若崇祀典蠲租賦敬天勤民之心彌
久而彌深重學校宥罪愆尚德緩刑之政盡美
而盡善且於
聖天子壽域弘開之日適龍興寺工程完竣之時
御匾甫懸
宸翰輝煌於寶刹天心遂應甘霖旋沛於春畦民欣含
鼓世慶恬熙四海九州咸樂太平之有象黃童
白叟永賡
仁壽於無疆兹據保定等各府屬紳衿士民紛紛具詞
公懇由道府宋起等呈請代
題恭謝
天恩前來事出士民感戴真誠不敢壅於
上聞爲此謹
題
廵撫偏沅等處地方提督軍務兼理糧餉都
察院右副都御史(臣)潘宗洛謹
題爲
仁壽齊天
恩膏沛地詳請代
題恭謝
天恩事據湖南布政使司布政使阿琳按察使司按察
使王朝恩詳稱欽惟我
皇上聖神文武睿知聰明
至德弘敷五十二年太和翔洽
仁恩廣被百千萬國教化流行無瑞不臻有施畢善(職)
等恭逢
聖主身際
熙時受豢養之多年無寸長之報效兹於康熙五十二
年三月十八日恭遇
皇上六旬大慶欽頒
萬壽恩詔臣工士庶盡被
恩膏僻壤&KR1839;陬咸霑
德澤普天同慶率土胥歡(臣)等仰邀封蔭
異數獨隆沐
九重特予之褒嘉貤於祖父荷
萬壽無疆之弘福榮及妻孥更沛寬仁之典載施開復
之
恩寵錫自天報稱無地惟祝我
皇上御萬年之寶歷增億載之璿籌(職)等感激之心無
由上逹伏乞代
題等因又據湖南驛鹽糧儲道副使侯惲曁守廵各
道各府廳州縣等詳稱欽惟我
皇上覆冒同天照臨如日配乾坤而立極巍蕩無名集
功德之大成高深莫測(職)等欣逢
聖世未報涓埃兹於康熙五十二年三月十八日欽頒
萬壽恩詔旣錫之封典光耀前人復予以進階輝生章
服愆尤畢宥總沐蓋載之寬弘開復有條益思
捐糜於踵頂(職)等感激私衷名言莫罄惟願靈
長之寶祚奏太平於十雨五風頌乾健之
聖躬開壽域於萬年億禩理合聫銜具詳伏乞代
題恭
謝等因又據(臣)標中軍遊擊兼管左營事張騰雲暨
右營遊擊左右營守備千把總等詳稱欽惟我
皇上聖謨廣運大勇弘施
廟算布而底定滇黔
天戈臨而澄清朔漠久已八荒咸服四海無波矣(職)等
虛糜芻豢未效涓埃兹蒙
恩詔寵錫貤封復荷
殊榮倖邀增秩値太平之盛世思報效以何從伏願我
皇上增無量之
聖算綿有永之
皇圖伏懇代
題恭
謝等因又據湖南闔屬各學生員潘弘圖等呈稱欽
惟我
皇上道貫三才勲彌六合因
萬壽以遴才已屬非常之典每十年而增試更開無盡
之科兹逢
萬壽恩詔正貢作恩次貢作歲黌序寒儒頓異青衫之
舊膠庠下士忽邀稽古之榮猗歟
聖世殊恩允矣
熙朝盛事謹聯名具呈公請
題達等情又據闔屬老民范庭月等呈稱
聖德如天
恩施似海蠲租減賦在在沐雨露之仁養老恤貧人人
荷生成之德自耕桑以至飲啄盡戴
恩膏由耄耋及於期頤屢蒙
賞賜欽頒
萬壽恩綸徧賚綿帛肉米鼓腹而歌
帝德扶杖而頌
仁恩一丁侍養遂左右之扶持百歲建坊慶里門之光
寵年當衰老運際昇平懇乞代
題恭
謝等情又據闔屬里民周世臣等呈稱宵衣旰食
聖主刻刻勤民鑿井耕田赤子人人樂業蠲租賑貸頻
年疊下
恩綸薄稅省刑無歲不頒
諭旨兹逢
聖主六旬大慶欽頒
恩詔普沛
皇仁生長之黎庶永不加丁逋欠之地租查明豁免蠲
盡寰區之賦載寬官地之租賑窮黎於冬月訪
隱逸於潛區寬宥罪人表揚節孝永除雜𣲖禁
止濫刑雨露均霑高深莫報惟願我
聖主壽同天地福竝岡陵螻蟻微忱懇求上逹等情又
據闔屬兵丁黃永朝等呈稱恭遇欽頒
萬壽恩詔大加賞賚禁止尅冒
天語一宣萬帳得霑實惠帑金廣
賜千軍盡受
殊恩乞代
題恭
謝等情到(臣)據此欽惟我
皇上化協乾坤光同日月
恩膏久洽乎羣倫
德澤彌深於宇内兹逢
萬壽大慶欽頒
恩詔廣沛
皇仁率土蒙
恩普天戴
德爭祝
皇恩於悠久益徵
聖壽之綿長兹據闔屬臣民老人兵丁人等各具詳呈
公請代
題前來事關羣情感戴不敢壅於
上聞臣謹會同督臣額倫特恭疏代謝
聖恩伏乞
皇上睿照施行謹具
題
知
萬壽盛典初集卷十六
