欽定四庫全書
萬夀盛典初集卷二十一
典禮五(養老四)
禮部尚書赫碩色等先後題明欽奉
恩詔請給百歲以上老人建坊銀兩八旗直省及喀爾
喀所屬共三十有三人
康熙五十二年五月理藩院尚書阿靈阿咨送
喀爾喀多羅郡王和碩額駙端多布多爾濟所
屬格龍冊臨年一百四歲
本年八月福建廵撫覺羅滿保題報德化縣老
人張岳榮南安縣老人李華天俱年一百一歲
本年九月河南廵撫鹿祐題報鹿邑縣老民王
國年一百歲虞城縣老民种天章年一百二歲
汝陽縣老民夏旻年一百二歲西平縣老民焦
倫長年一百一歲
本年十一月寧古塔將軍孟俄洛咨送管理驛
站官岳贑本佐領下鄂默和索洛驛驛夫李三
年一百三歲
康熙五十三年正月貴州廵撫劉蔭樞題報思
州府老人張鶴雲年一百一歲印江縣老人陳
紹泰年一百二歲餘慶縣老人張三祥年一百
歲
本年二月浙江廵撫王度昭題報餘姚縣民謝
兼才之妻傅氏年一百歲
本月護理偏沅廵撫印務布政司阿琳題報桃
源縣老人龔文楚年一百一歲
本年三月山西廵撫蘇克濟題報屯留縣老人
蕭自富年一百三歲臨晉縣老人陳之璠年一
百二歲
本月福建廵撫覺羅滿保題報龍溪縣老人林
敬李邦龍俱年一百歲詔安縣老人鍾志高年
一百歲
本年四月雲南廵撫吳存禮題報尋甸州老人
李輝祖年一百一歲
本月陜西廵撫永泰題報盩厔縣老人毛竒年
一百二歲蒲城縣老人宋永熙王日中曹允龍
俱年一百一歲吳朝銀年一百三歲澄城縣老
人王天祐年一百二歲
本年五月陜西廵撫永泰題報醴泉縣民劉芳
節之妻邱氏年一百二歲
本年六月直隸廵撫趙宏燮題報文安縣副將
馬自新之妻徐氏年一百歲
本年七月江寧廵撫張伯行題報山陽縣民任
邦經之妻張氏年一百歲
本年八月湖廣廵撫劉殿衡題報江夏縣民黃
太位之妻歐陽氏年一百歲
本年十一月廣東廵撫滿丕題報南海縣老人
生員黃猶顯年一百一歲三水縣老人羅萬祥
年一百一歲高要縣老人梁楚環年一百三歲
開平縣老人張子標年一百歲
(臣)等伏覩
皇上御極五十餘年一道同俗引年尚齒凡七十以上
老人恩例每逢
國家慶典徧行賜給光天之下化日之中含飴扶杖
嬉遊太平者多歴年所矣至是以慶祝集
京師
皇上稽古禮文肇行盛典國老庶老次第錫宴以示慈
惠而恩賚所及則荒陬遠徼罔弗霑濡蓋虞夏
以來未有也六經之言養老者書稱羞耉詩詠
授几條目之詳具扵三禮王制曰有虞氏養國老
扵上庠養庶老扵下庠夏后氏養國老扵東序
養庶老扵西序殷人養國老扵右學養庶老扵
左學周人養國老扵東膠養庶老扵虞庠所謂
國老者有六鄉之鄉老有卿大夫致政之耆老
有三老五更之老所謂庶老者有引戶挍年之
老有司徒以保息養之之老有遺人以委積養
之之老有司門以其財養之之老虞夏商之禮
周人脩而兼用之祝噎祝哽執醬執爵羅氏獻
鳩外饔掌亨酒正供酒稿人供食彬彬極盛矣
顧以其時考之王制言七十養扵學逹扵諸侯
周官言夫家老幼鄉遂大夫董其事月令養衰
老授几杖行糜粥亦申命有司故王廵狩之禮
就見止及百年鄉飲酒之禮齒位秩扵黨正凡
天子春秋入學合樂所親行燕饗食之禮以養
之者國老庶老度不過近郊數百里間而又兼
攷德行鄭氏註所謂老人衆多不可皆養者是
也東遷以後禮制漸湮漢文始詔問民間長老
八十以上賜肉九十以上賜帛歴代多遵行之
光武建三雍之禮明章繼統尊事三老兄事五
更號為隆軌魏晉而降依倣其議然辟雍所養
特三老五更二人而羣老不與焉既非古禮之
意而歲時粟帛之賜長吏怠事莫肯躬親甚至
糠粃相半不可飲食延及唐宋登板授之官則
濫給恩澤降存問之詔則空飾文辭四代聖人
以孝弟風示天下之意闕焉未講蓋二千年扵
茲矣
皇上遠覽古今事以義起扵慶祝禮成特行養老之典
上自公卿下逮甿庶咸造几筵古國老庶老之
位也年六十五以上即得預宴周官六十有五
不任役事之義也臣民則同日而别其班滿漢
則分日而均其惠推恩訖扵廢疾錫類下及婦
人合九域之懽心介百順之景福燕衎者三日
飫德者萬人此虞夏商周之所未能儷也
親臨閱視臣民八九十以上手授杯斝
諸皇子皇孫率宗室子弟往來勸侑執爵饋食之
文也
勅諭耆老俾各歸訓里閈儀禮大夫士老扵鄉尊為民
師以教鄉人士之式也登降則並集宗藩酬酢
則不遺疏賤降天潢而脩子弟之職發
德音以培風俗之原協萬邦扵孝悌力田措一世扵
和平寬大敦崇根本導迎善祥此漢唐宋明之
所不敢望也至扵方域遼廓則戒有司以時拊
循塞徼遐荒則勅邊吏所在存恤(臣)等竊揆
恩詔所及蒙恩不下億兆人經費不下百萬計兒齒台
背鳩杖逍遥朝有三夀之朋野多百齡之瑞天
人訢合中外禔福其信然矣然則本之以誠秩
之以禮教之以義終之以仁一舉而衆善備焉
董仲舒曰堯舜行德則民仁夀司馬遷曰煙火
萬里人民樂業自年六七十翁遊敖嬉戲如小
兒狀以今凖古殆扵兼之皆我
皇上老老之一心有以握其原而衍扵無窮也臣民銜
恩奏謝凡遵照成格恭報人數銀兩者概置不
錄間采數章扵後以附曠典鴻施永垂奕禩云
内大臣和碩額駙(臣)尚之隆等奏為恭謝
天恩事欽惟
皇上至仁性植景福天申躋一世扵春臺享萬年之歷
服大德必夀聖言明徵昌後燕天詩篇炳煥茲
者恭逢
萬夀六十自近畿遠省暨扵海澨邊陬老幼扶攜奔趨
闕下盈千累萬祝
聖瞻
天此誠發扵愛戴之公心故不覺其歡呼之同願自三
月朔日至二十一日日霽風和塵霾不掛
輦路所經萬姓跪伏焚香填塞道路咸得仰觀
天表俯愜輿情蒙
皇上賜席數千張自
暢春園至禁城沿途擺設
命皇子皇孫百餘人步行看視醉飽
天恩普及臣庶逮至祝頌事畢二十二二十三兩日甘
雨應時淋漓普徧貽我來年兆啓豐穰(臣)等愚
昧有以竊窺天意人心上下嚮應斷斷乎其不
爽者也更蒙
皇上軫念遠來數萬官民扵二十五二十七等日舉行
養老之典且使(臣)等在朝滿漢大小臣僚以至
八旗兵丁閒散人等齒及格者皆得與焉
皇上御殿
令皇子皇孫執爵
皇上親賜臣民耆老者酒又
命皇子皇孫執爵傳觴徧行勸侑二十八日又齊集八
旗數萬年老婦人扵
皇太后宫
賜宴隆儀渥澤振古稀聞凡兵民男婦人等自六十五
以上者賜縀疋衣服及銀兩有差又進臣等扵
内自六十五以上者賜煖凉帽袍掛鞾襪寳硯
各有差詩所稱般賚之恩旨酒之貺衮黼之錫
未足為喻也至扵庶臣以詿誤落職者咸矜其
年老還以原官使完晚節其中大臣逮事
世祖章皇帝者則復
特加宫保以示
殊恩故事
恩詔封蔭止扵現任
特旨休廢之臣亦得破例均霑此皆歴代之所未有者
也
皇上手撰諭旨示天下老人以
朝廷優養之恩寔為草野風勵之本俾各歸家教導子
孫力行孝弟以篤風化之原以興禮樂之基
訓詞深厚(臣)等跪讀之下莫不竦然動心焉伏念(臣)等
生際明期躬逢
曠典平昔之所未聞者今日皆得親見千載一時欣幸
何極况乃共沐
恩波光榮逾分感極生愧又未知枯朽之身何以仰酬
雨露之施扵萬一也(臣)等不勝歡忭感激之至謹合詞
具奏稱謝以
聞
總督淮揚等處地方提督漕運海防軍務兼
理糧餉兵部右侍郎兼都察院右副都御史
(臣)郎廷極謹
題為
天心下逮高年野老親霑
皇澤隆恩曠古下悃難酬謹據輿情代疏
題逹事據淮屬耆民龐爾淳等呈稱竊惟哲后有引
年之典昔王有養老之文虞夏以降或僅得之
傳聞漢唐以還久不逢茲盛事何期生當
聖世乃得躬覲
天顔殊恩為千載所難逢感激尤寸忱所莫罄茲康熙
五十二年三月十八日恭逢
聖主六旬萬夀(淳)等身沐揮絃之化虔申曝日之私不
過如螻蟻之望雲豈敢企草茅之登
陛若使得邀
天聽便為生世之榮寵以俞詞已沐雲霄之澤乃蒙
九重賜宴三殿陳籩天漿法饌竟霑藜藿之腸玉膾金
羹徧飫田氓之腹
皇子皇孫之貴手遞霞觴不識不知之民親嘗雕
俎更復黼帷近啓黃幄遥開
紫綍親傳真喜去天不遠
玉音時降咸誇近日偏多既以次而問年復計人而頒
賜
皇恩徧及
聖澤胥霑竊考古書所載執爵執酳僅為鄉里尚齒之
文賜帛賜租已極盛朝逮下之德未有躬履雲
階月地之貴身近
龍顔日角之光引以家人父子之親被以異數隆施之
渥如
今日者也(淳)等喜極若驚固已永鐫肺腑感深入骨
無由自獻
闕廷為此籲請專疏代題恭謝
天恩又據淮安府知府梁星煜具詳前來等因到(臣)欽
惟我
皇上仁弘覆載澤徧寰區
恩德被扵萬方臣僚稱慶聲教訖扵四海野老均霑今
據淮屬耆民龐爾淳等籲請代題(臣)目擊輿情
真切理合具疏代題恭謝
天恩伏乞
宸覽施行
兵部右侍郎兼都察院右副都御史總督河
道提督軍務加五級(臣)趙世顯謹
題為
聖德廣被海宇野老親霑
帝澤謹據輿情恭疏代謝
天恩事據江南淮揚徐府州縣沿河耆民高天成等呈
稱伏惟我
皇上功高五帝道邁百王乃聖乃神仁恩周扵四表允
文允武聲教及扵八荒海不揚波頌太平者五
十餘載山無伏莾奉正朔者億萬斯年中外歡
騰臣民抃舞(成)等生長東南窪下之地曩有泛
濫不時之虞自
鑾駕數臨神謀屢頒兩河悉臻底定澤國盡屬沃壤頻
年以來民生安業士樂絃歌皆
聖天子良謀睿算之所致也(成)等身受
皇恩圖報無由欣逢康熙五十二年三月十八日
聖主六旬萬夀昌期(臣)等赴京叩祝
萬夀虔申草野之愚忱獲覲
龍顔乃遂生平之素願蒙賞
御宴得嘗
天家異味又
命皇子皇孫手賜霞觴受寵
九重(成)等草野愚氓何以當此
異數隆施仰沐
天恩有加無已復計年頒賜野老徧霑真亘古罕覯千
載難逢者也(成)等還家喜不自禁欽遵
上諭徧告里隣以及親族子姪教之孝悌勉之禮讓以
期毋負
皇上諄切訓誥至意宣布之下里隣士民聞之無不感
激歡騰與(成)等蚤夜虔禱惟願
皇上夀與天齊福同地久(成)等生生世世永戴
皇仁扵無既矣為此籲情特疏代題恭謝
天恩(臣)目擊輿情真切不敢壅扵
上聞理合具疏題報謹
題
廵撫廣西等處地方提督軍務兵部左侍郎
兼都察院右副都御史加三級(臣)陳元龍謹
題為
聖朝養老恩隆惇倫化遠謹據輿情恭謝
天恩事(臣)扵本年五月初五日接准戶部咨文為移送
事准内閣典籍廳文開本月二十五日奉
上諭各直省老人諭旨欽此刊刻刷印一千張𤼵戶部
均發順天府府尹并各直省撫院轉給來京祝
夀耆老不可遺悞等因前來應將所頒
上諭行文各直省廵撫并順天府府尹照依所頒
上諭如式刊刻刷印轉給該地方耆老不可遺悞仍徧
行曉諭可也等因到(臣臣)即行布政司照依所
頒
上諭如式刊刻刷印轉發各府州縣查給地方耆老仍徧
行曉諭自城市以至鄉村雖山陬溪洞至遠極
僻之處務期宣示周徧咸知我
皇上以教孝教弟為移風易俗之根本
御筆親撰諭旨不憚諄諄告誡雖堯之平章百姓舜之
敬敷五教未有如
聖諭之愷惻深摯切近詳明入人者深動人者遠即至
愚夫愚婦無不為之感發而興起也茲據桂林
府臨桂縣耆老李昌泰陳三生黃雲極等公呈
稱昌等幸逢仁夀之世皆登耄耋之年生長邊
方未嫻禮教伏讀
聖諭講究孝弟之本心昌等在各鄉各村傳集老幼人
等宣讀講論人人聳聽有感激而涕泗交頤者
有愧恧而頭低面赤者有歡忭而踴躍鼓舞者
北望叩頭齊聲皆呼
萬歲從此父慈子孝兄友弟恭各愛其親各敬其長獄
訟自息盗賊自銷真成熙熙皥皥之風矣(昌)等
年老之人仰荷
皇恩賞賚皆得衣帛食肉似此養老仁政亘古所無今
見風俗淳厚子孫孝謹相與含哺鼓腹歌詠太
平正未有艾普天耆老無非
聖夀錫福所賜但微賤小民感戴之誠無由上達籲求
代
題等情又據布政使黃國材具詳轉據桂林府吳元
臣等各據所屬耆老等公呈懇乞代
題恭謝
天恩等情前來(臣)不敢壅扵
上聞理合據情代
題伏乞
皇上睿鑒施行謹具題
知
廵撫福建等處地方提督軍務都察院右副
都御史(臣)覺羅滿保謹
題為
聖夀同天
皇恩如海籲請詳
題代謝以達輿情事據福建布政使司布政使李𤼵
甲呈詳據福州興化泉州漳州延平建寧邵武
汀州臺灣九府并福寧州會詳據各縣詳據通
省在京領賞八十歲以上老人張獻福郭日新
陳萬春等在籍領賞侯題建坊一百一歲老人
李華天張岳榮等呈稱(福)等幸生
聖世飽食暖衣抱子弄孫不識不知優游扵光天化日
之下熙恬扵歌衢舞巷之中身享太平之樂至
矣極矣恭逢
聖天子六旬大慶(福)等有赴京叩祝者有在家遥祝者
欽蒙
皇上大沛殊恩在京叩祝者既已袖滿
帑金脣霑
御酒在外遥祝者亦得身披輕暖腹飽肥甘又蒙
諭旨渙頒令(福)等教訓里閭共敦孝弟(福)等蒙此
天恩無可圖報惟願合天下萬國九州億萬老人之夀
為
皇帝萬萬歲一人之夀不勝踴躍歡呼伏乞轉詳代
題等情前來(臣)目覩輿情真切不敢壅扵
上聞理合具疏題報謹
題
萬夀盛典初集卷二十一
