欽定四庫全書
萬壽盛典初集卷八十八
歌頌二十八(詞臣二十)
萬壽詩(七言律十首)
翰林院庶吉士(臣)汪倬
旭日曈曨映
紫宸瑤樞繞電太和辰
聖人有道文明治造化無私浩蕩春寶籙弘開千載盛
鴻鈞長展萬年新(小臣)共進南山祝幸逐鵷班
拜舞頻(其一)
天開
聖壽歷綿綿遠過周姬論卜年自是勤勞兼夙夜共知
高厚合坤乾圖陳洪範彝倫叙屛繪豳風稼穡
篇一曲南薰賡復旦雍熙何地不堯天(其二)
萬幾親總久當陽五十年来
聖治長
睿略累朝貽顯烈鴻圖今日更輝煌遐陬修貢傳蔥嶺
重譯来庭致越裳薄海欣欣躋壽域和風甘雨
慶豐穰(其三)
道統
躬承致治平聖神文武本天生周情孔思超千古玉振
金聲集大成敬以日躋通帝載誠從無息體乾
行表章更有新
恩在鹿洞傳書賴闡明(其四)
一人孝治萬年基共慶貞恒福履綏瑞應金莖陳樂府
歡承瑤殿進瓊巵丹砂桃核香青筥玉膳駝峰
捧翠錡介壽普天彰錫類祥風和氣徧羣黎(其)
(五)
六師
親統出如雷智勇原從天錫来露布曾傳青海靖捷書
早奏玉門開受降築壘踰千譯式序成圖徧八
垓偃武櫜弓歸衽席將軍虎拜進霞杯(其六)
淮黃萬里接崑崙幾度廵方次第論鹵簿初臨
楊柳岸旌旗遙拂杏花村
訏謨指授關民命
睿慮經營濬水源河伯自應争效順一時底績紀龍門
(其七)
堯仁禹儉惜民艱賜復蠲租歲歲閒直使桑麻
盈曠野豈惟膏雨下塵寰敷天盡被帡幪德大
地咸霑惠澤頒父老謳歌稱
萬壽不辭跋履覲
天顔(其八)
四海涵濡訓士箴崇儒屢詔厪
皇心欣看雲漢昭回久更識菁莪化育深西苑花香凝
蕊榜南宫桂影動華簮
聖朝文治昭千禩翼運應多作傅霖(其九)
太液蓬瀛淑靄通春光駘宕日華東敬陳五福
推
皇極競祝三多集
聖躬湛露恩深周燕鎬鈞天聲徹漢呼嵩榮叨兩世誠
難報翹首瞻雲咫尺中(其十)
萬壽詩(七言律四首)
翰林院庶吉士(臣)朱一鳳
聖主垂裳宇宙春萬年福履自天申欣逢柳綠桃紅日
正是虹流電繞辰瑞叶嵩呼重譯國觥稱華祝
八紘民更瞻南極星呈彩燭漢輝光映
紫宸(其一)
帝德高深冠百王獨勤丙夜展縑緗
龍圖遠邁羲軒歷
鸞輅親登洙泗堂奎璧光華欽
御翰卿雲爛漫仰
宸章
君師兼總洵天縱治統弘開道統昌(其二)
盛世諴和海宇清彌殷宵旰䘏民情
覃恩屢免田疇賦偃武都銷戍衛兵
聖慮河淮交底績
睿裁禮樂合休明歌衢擊壤何知識順則惟安鑿與耕
(其三)
浩蕩
恩波寰宇周禎祥協應滿
皇州庭前鳳為聞韶舞郊外麟因獻瑞遊旭日暖開
金雉尾卿雲光動玉螭頭(小臣)拜進無疆祝海
屋祈添萬萬籌(其四)
萬壽詩(七言律四首)
翰林院庶吉士(臣)李中
帝德乾行協化工弘開
壽域播春風苞苻涵藴原無極枝幹循環紀不窮萬
里
恩暉明旭日一天佳氣煥流虹(微臣)擬進升恒頌百
禄攸来集
聖躬(其一)
皇州春色正芳鮮淑景融融映
壽筵瑞露曉浮金掌上祥蓂暖茁玉階前試看瑤珮
来羣服何似雲璈集衆仙常沐昇平歸
帝力時雍真幸戴
堯天(其二)
閶闔晨開刻漏長欣瞻
帝座繞榮光三階象緯明
瑤殿五色雲霞耀繡裳化入絪緼包宇宙風含淳穆
返炎黃嵩呼同效無疆祝
聖壽綿綿寶歷昌(其三)
金罍仙釀進
彤墀瑞氣濃蒸五色芝周雅三章魚在藻虞韶九奏
鳳来儀萬年圖籙歸
皇極四海謳謠樂
聖時
端拱垂衣瞻有道羣生永賴作
君師(其四)
萬壽賦(聖壽以天乾行無息為韻齊)
翰林院庶吉士(臣)陶成
粤惟泰運弘開昌期際盛
一人篤生萬方表正天柱立而垂景星地維奠而誕
至聖得位得禄兼名壽以滋庥宜民宜人自保佑而申
命聯宇宙於一體根柢在心通古今為一身保
合成性化自成於久道百福攸同代適遘夫文
明普天胥慶欽惟
皇帝陛下
首出承天
亶聰作后祥呈雲漢瞻華渚之流虹瑞應精靈感神
光之繞斗如岡如陵以如阜申命用休俾昌俾
熾而俾臧惟仁乃壽緬夫性成敦敏質賦徇齊
龍犀日角之竒令儀令色鳳表雲姿之異如璋
如珪擅神明于天縱彰聖敬以日躋玉燭象有
道之徵河清海宴銀甕鏤太平之字芝檢金泥
合符乎清寧易簡廣運乎南朔東西當此三春
太和之候共賀
六袠純嘏之年
紫禁流鶯囀圓吭於省掖
彤庭語燕廻喜氣於簷前臨階瑞荚全舒竝雲芝而
璀璨滿苑仙葩盡綻蔭朱草以便娟白鶴青鸞
来仙真於蓬島雲璈寶瑟奏廣樂於鈞天於時
三光啓泰五位乘乾丹霞炳蔚綺旭高懸映徹
九重唱雞籌於天際洞開萬戶移雉尾於雲邊承艾葉
之千衫霏霏宫草惹桃花之萬綏細細爐煙翠
羽繽紛曳霓旌而傍金雀珠纓攢簇搖玉珮以
立花甎從此同歡侍宴集慶初行報西池之果
熟指南極之星明惟大造之涵濡草木戴德随
洪鈞於旋轉葵藿輸誠鷺序謳歌矢華祝三多
之願鵷班拜舞和嵩呼
萬歲之聲矧乃
恩流畿甸風動寰區好生洽而省刑肆赦德施普而賜
復蠲租重築金臺招殊方之騄駬恢張鐵網羅
滄海之珊瑚南郊之瑞雪立應西成之岐穗疊
輸重譯奔趨於
闕下萬方抃舞夫康衢永執一中以康四海咸臨九
有而奉三無以是
乾行愈健至誠無息
道協天人而薦祉不競不絿
功周遐邇以迎禧如幾如式禹甸貢琛箕疇錫極遇
聖誕之日升喜休徵之騈集唯祝億載無疆之祚永被
皇風益頌萬年有道之長咸歌
帝德
萬壽詩(五言排律四十韻)
翰林院庶吉士(臣)卜俊民
金闕開天象
丹宸啓壽觴衣冠趨曉仗劍履集朝陽華祝
皇風盛嵩呼寶歷長雍雍麟閣畔濟濟鳳池旁掞藻陳
謨烈揮毫職頌揚斗樞從啓瑞虹渚屬流光膺
籙通三極垂裳御八荒誕敷平海㝢一怒靖邊
疆西訖流沙界東漸溟渤鄉無思不臣僕有路
盡梯航軫念周民瘼垂情歴下方湖光明㶑灩
江水碧滄浪夹道雲霞擁迎
鑾花草香關津蠲𣙜算華皓錫膏薌編戶休征役京坻
積糗糧嘉禾雙穗熟異麥兩岐穰愠解南風操
恩覃北斗漿太和真盎溢
聖訓復周詳屢飭官方弊仍嚴禮教防
絲綸宣井邑翰藻錫膠庠舜日光天覩堯文率土望褒
崇輝俎豆訓誡勒宫墻氏族靡淪棄心傳獨發
皇酉山披簡牒甲帳按縑緗直接庖羲秘窮搜
史頡藏詞源通碧海武庫積青箱若谷惟虚受
如淵詎測量八紘羅鸑鷟九罭舉鱒魴鼓箧人
思奮懷鉛氣畢張羣材争決拾上舍進笙簧顧
問移蓮炬傳呼出玉堂宫雲方奕奕仙露正瀼
瀼此際逢蓂荚同聲頌柏梁萬年初甲子三月
屆春王久道持元會遐齡享樂康葆光仁者壽
歛福熾而昌北極居常拱南山祝未央曈曨佳
氣鬱璀璨泰階芒再紀乾坤策恒瞻
日月章(小臣)何以報拜手奉賡颺
萬壽頌
翰林院庶吉士(臣)曹鳴
皇帝御宇至治開先執中建極資始統天欽明文思齊
聖廣淵錫類不匱尊養兼全繼志述事裕後光
前克勤克儉日闢幅員威加四海化被八埏重
譯来享贄貢雲連
聖不自聖夕惕朝乾精專圖治旰食宵眠省方問俗不
驚市㕓深仁厚澤淪浃無邊蠲租發賑詎止萬
千普天率土鑿井耕田風淳俗古私豵獻豜詳
刑慎讞無黨無偏雷霆雨露渥化兼權禮陶樂
淑民善日遷歛福敷錫蕩蕩平平知人器使矩
方規圓振興士類教育弘宣工僚師濟譽髦騈
闐維
聖念典特重
經筵昌明大道剖析簡編陶鑄百氏崇禮先賢圖書
啓秘律歷精硏發微詣極得意忘詮
郊廟祀事俎豆潔蠲祁寒暑雨不懈益虔懷柔河嶽底定
百川成天平地解愠揮絃太和保合飛躍魚鳶
功參覆載元氣自然維天佑德諸福綿綿精明
強固視履其旋堯階禹甸瑞靄祥煙南極長護
喜氣永延(小臣)筮仕未竭細涓欣逢
聖壽願上瑶箋敬拜稽首
天子萬年
萬壽詩(五言排律四十韻)
翰林院庶吉士(臣)狄貽孫
聖主當陽日貞元應運時芳春凝淑景佳氣繞
彤墀
黼座陳金鏡瑤階進玉芝華封爭效祝天保擬敷辭
睿質根天厚昌符叶瑞竒繞樞繩寳歷貫月紹鴻基快
際風雲會欣瞻龍鳳姿太平真有象
至德總難窺悠久符行健光明本緝熙和恒調玉燭恭
儉樂茅茨履泰謀多裕求寧食每遲威儀仍抑
抑問學更孜孜夙禀生安質長存信好思典墳
參奥旨邱索決沉疑歷數齊天象輿圖畫地維
允宜超舜禹直欲邁軒羲宵旰心無逸經綸志
不移異同歸獨斷威福必相資志道兼游藝怡
情輒賦詩来遊歌翽鳳紀績勒蟠螭不數横汾
句羣誇闕里碑書竒雲若擁心正筆俱随
宸藻輝千古
奎章煥兩儀多能包小大立教仰
君師端拱居寧謐精勤見設施齋明承祫禘對越肅壇
壝大道今無外豐功詎有涯和衷嚴吏治欽恤
荷
皇慈養士弘陶冶勤民切撫綏栽培同大造視聽奉無
私問俗懸鞀鐸安邊任指麾萬方蒙愷澤一德
會昌期以此休徵集於今茀禄宜有禾皆九穗
無麥不雙岐旭日中天麗條風四野吹慶雲飄
爛漫祥靄轉葳蕤花甲逢初度仙桃熟滿枝瑞
凝鳷鵲觀喜溢鳳凰池韶樂喧天奏嵩呼匝地
馳(小臣)思獻壽長捧萬年巵
萬壽盛典初集卷八十八
