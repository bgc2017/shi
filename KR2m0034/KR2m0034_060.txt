欽定四庫全書
萬壽盛典初集卷六十二
歌頌二(大臣一)
恭祝
萬壽詩(七言律二首)
戶部尚書加三級(臣)張鵬翮
南極星輝映紫宸乾坤齊壽德相親九重天上
來和氣五色雲中拜
聖人金殿爐煙浮瑞靄玉階紅日麗陽春臣民共效華
封祝億萬斯年頌至仁(其一)
太平天子壽無疆萬國嵩呼玉歷長久道化成逢令節
梯山航海共稱觴笙歌徹路迎僊仗朝野懽忻
祝
聖皇此日
龍顔真有喜萬年春色滿朝堂(其二)
萬壽詩(七言律十二首有序)
經筵講官刑部尚書加一級(臣)胡會恩
欽惟我
皇上峻德神功統天御世道𫝊河洛綜法象以成能恩
浹垓埏徧臣民而錫福並神堯之廣運嫓宣聖
之大成保合太和五十餘載兹當癸巳春王三
月恭遇
聖壽六旬龍德健而百祿膺華甲周而一元復率土屆
升恒之運含生逢熙皥之春猗惟嘉祉方新式
慶
大年伊始歡騰華祝喜溢衢歌九譯梯航羣黎抃舞(臣)
會恩受
恩深重垂四十年久依
清禁之光莫報
皇穹之德願言億歲長賡純嘏之篇每歴十齡益進維
祺之頌謹拜手稽首敬賦
萬年天子詩十二章上呈
黼座
一人久道奏昇平治洽和恒益勵精百代圖書歸
聖學普天耕鑿注
皇情儉勤盛德能居泰寅畏深衷若捧盈無逸從來臻
上壽
萬年天子體乾行(其一)
郊壇肅穆儼居歆每歲欣瞻
翠輦臨冬饗即時霏瑞雪春祈應候灑甘霖頻親獻
侑躬逾健屢荅豐亨志益欽至治馨香潛感格
萬年天子洽
天心(其二)
皇朝謨烈古難儔
上聖膺圖慰作求繩武良規侔創業薦馨嘉德永凝庥
思通櫛沐經營遠道在恢弘典則修率土歡心
孚陟降
萬年天子廓前猷(其三)
璇宫問視藹春暉福履交綏自古稀五紀承歡儀物
備九州尊飬景光依瑶齋梅馥霞觴暖丹嶠芝
榮寳籙輝麟趾繩繩齊介福
萬年天子奉
慈闈(其四)
君師兼總振弘綱覺世諴民聖統彰理貫羲爻
思特睿心傳虞典治彌光陶鎔六籍尊洙泗綜
攬諸儒重紫陽海㝢同風趨正學
萬年天子道遐昌(其五)
鐃歌屢奏萬方平赫濯聲靈暢八紘虎旅勲高
由
睿算龍荒膽懾為
親征良時清晏恒籌遠至計綢繆在恤兵干羽格苖同
舜世
萬年天子武功成(其六)
彤庭著作萃琳琅手闡苞符駕百王律歷真源通象
數詩書精義發文章銀毫勁正喬松榦寳畫昭
融旭日光羣仰奎躔徵
聖壽
萬年天子永當陽(其七)
官方澄肅勵朝紳激濁揚清注念真廉法共期
心似水光榮長被澤如春寶書玉饌承
恩渥桂苑芹宫濯志新壽考作人昭曠典
萬年天子福臣鄰(其八)
民依常徹
九重尊南北河渠碩畫存稼閱十千行畎澮賦蠲億萬
惠黎元丁徭額定施仁永戸口書增錫慶繁長
享太平歌壽愷
萬年天子歲頒恩(其九)
好生仁德並蒼穹勅法原情衆志通每奏丹書
煩乙夜
親裁玉律見清衷三章克慎加勤恤五聽惟詳勖在公
盛世祥刑元氣浹
萬年天子慶咸中(其十)
中朝威德播遐陬王會來同淑氣稠波靖鮫宫
澄島嶼風清雁磧闢田疇遥輸貢篚通重譯式
廓輿圖大九州寰宇一家真盛事
萬年天子受共球(其十一)
欣逢虹渚耀嘉祥
天錫遐齡歷數昌草木並知春浩蕩翾蠕爭愛日舒長遊
衢叟效三多祝望闕家薰百和香忝附清班颺
景福
萬年天子壽無疆(其十二)
萬壽頌(有序)
原任戸部尚書(臣)王鴻緒
皇帝御極之五十二年春三月為
六十萬壽之辰王公卿士四裔列藩之長雲集
天閶踴躍歡忭共效嵩呼薄海内外黃童白叟以及婦
人女子莫不巷舞衢歌家謳戶頌(臣)鴻緒夙忝
九列兼直
内廷仰覩
聖天子盛德神功曠古無兩兹雖跧伏里閭而詠歌太
平實(臣)職分用敢率先南省耆民匍匐
輦下敬舉
萬年之觴臣惟箕子之陳洪範曰皇建其有極斂時五
福而五福之首曰壽小雅江漢之篇曰矢其文
德洽此四國而歸之以天子萬壽孔子贊舜之
大德而推言之曰必得其壽蓋至道格穹歴年
斯永天人協應理所固然我
皇上懋千古帝王莫竝之德則必臻千古帝王莫竝之
壽(臣)請據實以徵焉帝王之大德曰孝周武纘
緒受命孔子稱其達虞帝五十而慕孟子贊其
大蓋綦難已我
皇上誕膺寳籙肇造鴻圖拓
太祖
太宗
世祖神戈未定之疆宇成
皇家一統無外之規模苞蘖盡除清寧永奠文謨武烈
炳耀千古豈止秉鉞商郊僅承先志至於圜丘
告虔明堂宗祀一歲再舉必躬必親典禮洽於
肅雝馨聞達於殷薦而且奉養
慈闈懋昭愛敬備萬方之玉食博
壽母之歡顏定省寢門不渝寒暑自
冲齡踐阼以至於今孺慕之誠如一日重華齋栗何以
加兹是
聖孝之聿修者至也帝王之大德曰仁顧澤有廣狹時
有豐嗇成湯拯夏衆於塗炭之中文王綏商民
於頳尾之際來蘇志頌孔邇興歌時處其困易
為澤也我
國家運際雍熙閭閻康阜乃
皇上咨求民隱未饑也而思食之未寒也而思衣之圖
耕織以教其勤發倉廪以濟其乏猶且寬徵已
責無歲蔑有數盈千萬復
大頒渙汗廣沛恩膏盡蠲天下之正供悉免歴年之逋
賦期均三載惠普萬邦官省催科農恬畎畝穰
穰皥皥四海盈寧其濟衆之博如此而
節儉是敦衣御浣濯嗇一已以裕天下非愷悌宅衷
烏能若是是
聖仁之漸被者大也帝王之大德曰知知非小用之謂我
皇上聰眀天亶睿思通微事無難易物無鉅細皆燭照
數計朗然在懷而
好問好察劑量極致以歸大中
詔旨一出洞鑒毫末且
萬幾决於俄頃千慮折以片言謀略所周動及百年必
世非所謂清明在躬志氣如神者歟若夫虞帝
創璿璣之制姬公著周髀之經圓弧之象難窮
勾股之術未顯我
皇上妙析靈機深入無間究三角之形立八線之表方
圓極其變参伍盡其神大如山岳小如銖黍遠
在萬里近在一室高至九天深至九淵不煩隷
首坐測而得是
聖知之開先者弘也帝王之大德曰文虞書之頌放勲
周易之繋西伯尚已篤生我
聖皇藴經天緯地之才裕金錫圭璧之質生知不恃古
訓是耽奥義研於六經閎論稽於羣史而尤以
綱目凖春秋之法性理洩圖疇之秘奉尼山為
折衷据紫陽為標的原原本本統彙於心由是
發為文章無非至理
御製前後四集詔諭詩賦紀序論說無體不偹無美不
臻出典入謨含風吐雅允足邁堯文而超姬易
矣顧猶採訪先哲遺編搜羅百家異本開設館
局延集儒英計天文地志以曁音韻字學詩詞
書畫論次千百年纂撰數十種悉出
聖裁津梁後學兼復
幾暇臨池龍翔鳳翥翰墨之精直使漢帝扶輪唐宗
承蓋是
聖文之丕煥者隆也帝王之大德曰武禹征湯誥泰誓
常武詩書所載鋪張赫濯但僅在中土未聞遠
駕我
皇上智勇天錫用兵如神殄察罕而朔陲寧誅三逆而
南徼靖籍臺灣而漲海平臣喀爾喀征厄魯特
而漠北永清撫俄羅斯收打箭爐而天西大定
附塞諸部受封爵者五十家絶洋遠人重譯而
至者數萬里田官設於邊外牧地開於沙表烏
桓濊貊為蒐狩之隩區天山瀚海設士馬之郵
傳有銷烽弛柝之安無變容動色之慮謳歌徹
華裔聲教徧垓埏是
聖武之布昭者赫也帝王之大德曰寬天以好生為心
覆物為量
皇上奉天出政禮以御下善以養人崇簡去繁任賢蓄
衆百寮師師咸式其序鹿鳴以示慈惠天保以
頌罄宜一堂喜起賡歌再見即或有牽於吏議
觸於文法小臣則曲假以自新大臣則保全其
終始又
念鴻儒碩士抱蕝懷書棲遲丘園罔由自達乃廣鄉會
之選增生徒之額恢薦舉之門闢召試之路復
允輿請重開一科作人之法盛於成周已至若懸布象
魏律令修眀金科玉條萬民祗守懲秦法之秋
荼崇湯網之疎闊厝而不用以德導之洽於民
心蒸蒸向化和氣所被休徵畢集是
帝德之克寬者廣也帝王之大德曰信易言有孚盈缶
傳言信以成義義以成命天下未有誠信不孚
而為下土所式者我
皇上立誠以御宇坦白以示衆推心置腹不猜不疑故
萬國歸懷殊方託命罔不翹首内向奔走恐後
至行一政發一令
籌之深宫參之羣議或經累月逮權衡旣審
綸綍聿宣雖歴數十載守之不變畫一清淨下用不攜
是
彰信於兆民者遠也帝王之大德曰敏我
皇上法天行健乾惕自強六龍時御雲行雨施自秦晉
河洛周歴萬里
清問下民湛恩汪濊而江浙地廣賦稠尤加
軫恤疊荷
鑾輿之至止頻施膏澤於非常而經營清口指示挑壩
逼黃流於北岸引淮水以暢行昔之漕艘逆排
觸浪動經旬月今沿波十里即達中河利國利
民皆由不憚
時廵親授方略所以地平天成大功立奏是
聖德之勤敏者茂也帝王之大德曰公昔子夏問三王
之德於孔子孔子告之曰奉三無私以勞天下
蓋言天無私覆地無私載日月無私照也我
皇上德懋懋官爵祿所加惟其賢功懋懋賞賚予所及
惟其績舍已從人平康正直惟其義故奉行於
下者偏黨悉化遵道遵路以近
天子之光是
大公之服物者溥也帝王之大德曰謙然有其實者不
辭其名五帝祗命皆修封禪夏禹成湯踵行懿
烈降而漢唐勲業雖遜於前而盛事猶傳於後
我
皇上道叶二儀恩覃九有巍巍蕩蕩古無與侔即躡梁
父登太山封金刻石增高附厚顯報告之德意
揚英聲於無窮誰曰不宜
天子顧遜謝未遑也數載來廷臣之情抑而未伸乃倣
太祖
太宗之盛烈援漢唐誼辟之故事以為世運郅隆黃圖廣
大遐島奉珍幽荒獻賮河清海宴府修事和真
千載之一時勤勤懇懇請建
尊號至再至三乃
手諭堅辭欿然自下務修實政不事虛文是
聖德之謙沖者切也夫孝塞天地仁敷動植知察倫物
文被區夏武定要荒而又寬如江海之有容信
如四時之不爽敏如陽曜之周行公如造物之
無頗備茲懿美猶謙以自牧道光宇宙(臣)敢昌
言於天下曰我
皇上之德聖矣神矣自生民以來莫有竝焉者矣所謂
莫有竝者非泛設之辭無稽之說也古來以生
知之聖而居天子之尊者首推唐虞二帝然舜
以六十升庸而
皇上正位凝命仁滂施厚深入於民心者已歴數紀是
恩澤百倍於舜矣惟堯嗣位之早略與
上同然考當日荆揚南境皆在五服之外則民不霑化
者已多兹地大於陶唐則恩加於百姓者愈廣
以為遜美
今日也固宜然則均為生知之聖而我
皇上功德之盛百倍於堯舜則受
天之眷佑者亦必百倍於堯舜此又可援古訓以决之矣
易有之視履考祥其旋元吉傳有之九德不愆
故襲天禄詩有之聿懷多福厥德不回又云昌
而大耆而艾萬有千歲我
皇上聖躬強固精神充裕光輝篤實博厚高眀如乾之
不息如恒之不已繼自今久安長治天禄永綏
以
至聖而膺上壽殆與五岳比寧三皇比年何待探符籙
而始信哉謹作頌曰
惟
天誕
聖惟
聖承
天仁敷萬姓惠普八埏東西南朔無思不服自老及幼旣
生旣育
登阼以來五十三春
帝齡周甲歡聲雷震遠而省會近而
輦轂内而郊圻外而屬國或公或卿或侯或王庶僚
百執奉圭
帝閶野有高年載白其首扶杖千里來祝我
后煌煌
鳳闕逢逢鼓鼖爐烟之裊結為五雲鵷班列左豸冠
列右欽
帝功德古未曾有
帝德維何鑄虞甄唐欽眀濬哲光被萬方
帝功維何手靖沙漠華夏敉寧兵銷民樂民樂於野咸
歌大田歲歲蠲租萬萬千千藏富於民民用饒
洽擇人牧之小廉大法人以賢升連茹彙征菁
莪棫樸際此休明治定功成彌勤於政
鴻號不居日躋
聖敬道崇洙泗學闡紫陽為典為謨煥乎文章凡我臣
庶並荷陶淑廼生廼植受
帝之福六合一家萬國
一人率土胥頌文武聖神溯自開闢迄今億載獨集大
成允符真宰貞元之運
聖歷之昌治化之盛茀祿之長何以紀之稽首拜手曰
我
聖皇與天齊壽
萬壽盛典初集卷六十二
