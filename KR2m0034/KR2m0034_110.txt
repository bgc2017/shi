欽定四庫全書
萬夀盛典初集卷一百十二
歌頌五十二(生監諸臣三)
萬夀詩(五言律二首)
監生(臣)張位
純嘏應天錫精誠勵
聖修乾坤長合撰枝幹喜初周旭日輝
龍衮晴霞護鳳樓八方齊獻
夀拜舞集共球(其一)
天慶當三月春暉照
御筵彈琴操舜曲鼓腹樂堯天宫柳迎風綠蟠桃浥露
鮮河山明萬象長拱
聖人前(其二)
萬夀頌(有序)
監生(臣)汪祚
(臣)聞祿位名夀有大德必享大年睿知聰明惟
至誠斯稱至聖理數未嘗或爽古今實有同符
欽惟
皇帝陛下
廣運齊堯
文明嫓舜
道貫百王而立極
位參兩大以成能萬族竝育於春臺率土咸登夫夀
域兹者節當
嘉慶時值陽春花甲初周占歲紀者自今伊始箕疇
載衍徵祥應者以莫不增凡属含生之倫盡知
華祝惟(臣)章鄙之士益切衢歌伏覩
皇上膺圖御極五十二年統奠金甌光調玉燭允文允
武極巍蕩之難名乃聖乃神洵頌揚而莫罄妄
加蠡測竊用管窺則有若
郊壇禋祀禮必修虔明且欽承日嚴昭格是
聖人事
天之誠也享
廟薦馨對越不懈
祖功宗德繼述彌隆是
聖人繩武之光也奉
慈聖之歡心而尊飬備至禮稱純孝何以加焉篤
天潢之仁愛而恩禮偏周書稱睦族何以過焉
至於田租逓賜而澤霈敷天商税竝蠲而雨蘇
大地
惠下之慈至矣仁行法外而屢減重條治期無刑而頻
加寬釋
好生之德溥矣猶且沐風雨以歴茅簷
命鑾輅而廵方岳是以疏瀹一施而畿輔之沮洳盡為
沃壤隨刊既授而黃淮之汎濫悉就安瀾奠定
之功其大矣乎
亶聰明以為立政之源
簡人才以為安民之本是以濟濟多士加遴選而務别
材能桓桓武臣慎校閱而爰搜技勇論官之法
其備矣乎若夫
尊崇前聖
弘奬諸儒述經史而炳若日星重學校而施同雨露
敦風勵俗之意其厚矣乎至於
文德既隆
武功克奏九州率服萬年鞏磐石之基四海歸誠億禩
慶河山之固而且瞻雲就日擴從来未擴之版
圖獻贄奉琛開自古未開之土宇東西南北一
尉一侯綏甸要荒同文同軌盖溯乾坤成列而
後天地剖判以来未有竝此崇隆擬兹赫濯者
也況復
智由天縱不費研精
德本性成猶加博覽時而發抒義理煌煌羲畫文謨時
而陶泳性靈隠隠周情孔思允矣經天而緯地
卓哉驟帝而馳王且也八法通神直會指事象
形之始兩儀在握尤精授時定律之方是惟
至聖之多能實備統天之全量離能普照廣大自致高
明乾本健行覆載同歸悠久譬江河之行地常
此流通比日月之當天寧有紀極哉(臣)謹稽首
頓首而獻頌曰我
皇受命時敏日新德參載覆道貫天人昭哉舜智宏矣
堯仁九州四海稽首悉臣理本存誠治惟恭已
不猛不寬盡善盡美事
天如親愛民若子厚澤深仁淪肌浹髄惟大一統億萬斯
年武功赫濯文德敷宣爰稽史冊載考簡編盛
德大業莫與京焉久道化成諸福咸備河海呈
祥日星效瑞卜世卜年日昌日熾協氣旁流蒸
黎廣被時𤾉時雨萬邦屢豐耕田鑿井率土歌
功人多富夀世享帡幪康衢擊壤樂事相同甘
雨和風霑拂九有履戴乾坤寧知高厚祝我
聖君與天同夀穆穆上穹申命保佑一介草莽幸際虞
唐寸草春暉敬效頌揚詞慚風雅文媿珪璋敢
隨百獸率舞趨蹌既歌九如更詠百福亹亹令
名綿綿歷服祥覩星文籌添海屋
萬夀無疆八方同祝
萬夀詩(七言律二首)
監生(臣)呂鍔
南極星輝接
御筵泰階玉燭慶聯綿九霄雨露涵
雙闕四國歌謠祝萬年大化聿昭文盛日春風長暖
豔陽天華籌海屋頻添算歲歲
恩波溥日邊(其一)
生成
至德竝乾坤寰宇陽和沃
聖恩鼎盛春秋膺福履無疆甲子起貞元宫雲五色祥
光合御柳千絲淑氣繁最幸草茅能就日躋堂
相慶獻堯尊(其二)
萬夀詩(五言律一首)
監生(臣)王正學
乾健天行道惟
皇大德同甲周長祝嘏日永共呼嵩寰宇
恩光繞方州
愷澤蒙瞻雲滋湛露康阜被仁風
萬夀詩(七言律四首)
監生(臣)張之頡
瑞靄氤氲滿碧霄虹流電繞慶今朝籌添花甲
龍顔喜琴奏薰風鳳律調至治時雍敷率土鴻庥天保
愜羣僚瞻雲莫罄謳謠意共祝三多拜
帝堯(其一)
春暖銅龍刻漏垂花深紫陌照
丹墀珠囊煥采綿昌運金檢呈祥鞏
盛時習習爐煙添柳重盈盈絲管出雲遲遥瞻南極
光華爛草木常霑
聖澤滋(其二)
羣向光天仰覆幬珠星環拱北辰高来朝萬國
雲隨馬臚拜千官柳映袍紫燕翻飛依玉宇黃
鶯宛轉和雲璈太平更喜
敷文教獻夀盈庭盡譽髦(其三)
九重春色接蓬莱雲裏簫韶風更催淑景人人争就日
歡聲處處欲成雷已看湛露霑仙掌更借春流
泛羽杯白叟黃童齊舞蹈山呼遠自萬方来
萬夀詩(五言律一首)
監生(臣)徐模
帝德超三古
皇圖鞏萬年雲山當曉麗花木向春姸日暖供堯酒風
和拂舜絃升恒占久道載頌九如篇
萬夀詩(五言排律十韻有序)
監生(臣)姚浩
德合無疆自永萬年之夀
恩敷率土斯騰兆姓之歡兹值三春令序恭逢
萬夀嘉辰淑氣融和咸樂熙熙化日祥光凝靄共瞻燦
燦長庚
闢彙征之路多士奮興
頒寬恤之條萬民樂愷於是赴闕者雲集四方莫不尊
親獻頌者風馳百禄由之遒總何意(微臣)欣逢
盛典伏念草茅下士拙陋無能擬效華封之祝願切三
多難名我
后之仁情依五鳳謹賡十韻爰用五言雖蟬吟蚓竅未
足罄其高深而巷詠塗歌亦可抒其忠愛云爾
景運中天啟
皇恩造化同無疆稱
帝夀久道見成功時值陽春麗年當甲子豐
龍樓凝瑞靄
鳳闕拂和風南極星長拱西池果正紅
鑾儀陳殿陛仙仗下崆峒朝野歡聲合山川淑氣融
聖情應有喜
天祿正無窮獻頌華封切車書文教隆(小臣)慚拙陋拜
舞效呼嵩
萬夀詩(五言排律一百韻)
監生(臣)杜庭珠
玉歷綿千祀
皇圖總百昌協風開廣莫旭日麗朝陽北極清都永南
華翠嶺長謀猷多鳳觀聲教浹龍光竹杖通卭
笮軺車接夜郎黃支同獻賮烏弋盡来王
大道恩隆沛豐年福屢穰嘉禾垂九穗珠樹矗千行瑞
莢流泉府神輸溢太倉
體元仁作宅
訓俗禮為坊寤寐勤宵旰聰明若雨暘
廵河翕喬岳
問俗徧耕桑
化洽東南尉
恩深上下庠儒風敦采藻吏治奬甘棠日月懸霄漢風
雲起驌驦萬英随玉璧九室坐明堂肆覲恭陳
燎升中肅薦薌萬花餘翰墨四庫富縹緗丹粉
輝天禄圖書列建章
宸奎河漢爛廣樂洞庭張韶濩争宣豫臯䕫日贊襄九
歌勞董勸一德頌明良紫閣巢鵷鷺
丹墀集鳳凰論思清劍舄特逹重珪璋嚴樂抽
中秘淵雲掖
廟廊蘭苕棲羽翠芍藥和瓊粻共振蓬山筆同霑玉
瀣香圓珠霏錦繡美句製琳瑯玉帛分堯座山
龍補舜裳
神功看鼎象
盛烈在司常兹喜三辰合同傾
萬夀觴東瀛開寳籙西母奉瓊箱度索桃堪摘瑯琊稲
已嘗綺筵斟桂醑玉墄立芝房椒菌申巾帶芙
蓉雜佩纕流霞飛片片零露浥瀼瀼海閣千秋
鏡仙人九節菖
御筵調紫鳳
天膳獵黃麞虬箭傳長樂鸞旂簇未央陛階凝穆穆環
珮舞洋洋閶闔陳王會鈞天叶鳳翔八公趨絳
幘十叟進瑶漿況復春明候欣逢草木芳紅綾
滋豔杏綠綬映垂楊桐乳巢金鵲萍紋浴彩鴦
九枝聯火樹百子躍文魴時藿兼青筍蘘荷竝
紫薑槐衢方舞燕柘舘恰鳴鶬綘縣同申瑞青
祇各效祥披圖方入洛刻玉便過唐景物中天
麗謳歌匝地揚
宸襟舒浩蕩大澤汜長康化逐銅儀轉才將玉尺量龍
門重啟鑰駿坂許羣驤赤水光逾發豐城氣有
鋩乘風思鼓浪捧瑟更承筐月樹千層秀星槎
一葦航穿楊誇接葉脱穎羡飛囊鼂董才先後
鄒枚賦頡頏三條催吐鳳什龍貢鳴璫鶴算宜
緱嶺鸞棲必翠筤探花曲江上駐馬杏林傍此
日栽桃李他年即棟梁玉衡停水鏡雅韻叶笙
簧共卜鵬雲遂誰甘豹尾蔵階蓂占歲序嶰竹
應宫商泰運宜征吉嘉謨矢拜颺飛翎還奮擊
踠足自康莊地㢠仁風被時熙吉士彰福占歌
夀熾韶舞綴鏗鏘有喜同薪槱無才媿粃糠菰
蘆蒙草澤鼃黽跼池潢寳謝雙環玉鉛輸百鍊
鋼談經逢輔嗣末學忝毛萇寸晷何由惜三冬
只自蘉蔚天依曲阜桂子到餘杭瞻仰随師濟
趨承凛肅將溪芼思薀藻秋菊間餱糧在鎬魚
溱首鳴臯鶴引肮一邱身欲致千里首重昂試
上三多祝寧辭數仞墻嶽圖膺秘牒洞府檢神
方赫赫熙鴻號遥遥沃令望八紘歸
巽命六位總
乾剛漢殿威儀盛周官禮樂詳波澄青雀舫苖秀白駒
場國迓昇平福家承積善慶樹人勝樹木如阜
亦如岡莘野資調鼎磻溪獲釣璜洪爐同在石
大木可為杗瀚海長無浪長庚亦曜芒天文高
炳蔚
聖度表顒卬得預笙鏞奏聊同鳥獸蹌懋哉賡已再樂
只誦難忘彷彿窺三島分明傍九閶陳詩遵古
義臚筆頌
天皇佳氣聯丹紱祥雲拱赭黃恭吟一千字拜首祝無
疆
萬夀詩(七言律四首)
監生(臣)張紹曾
含元春旭景彤融
聖主當陽
夀域崇繼繼䋲䋲綿
寳歷巍巍蕩蕩仰
神功填成樂府天長久候得堯階日再中五十二年調
玉燭吉祥雲裏聽呼嵩(其一)
和風習習
御爐香電繞虹流慶發祥銀甕鏤成綿算字瑶池捧獻
萬年觴夀兼天地人皇永歷過殷周夏后長七政璣衡
全在握雲松棟牖仰
垂裳(其二)
雲潤星輝正玉衡低空燕雀荷生成
龍飛萬歲春三月虎拜千官漏五更似海
皇恩真極樂如天
帝德本難名多年
機務勤宵旰默運神工定太平(其三)
鵷鸞拜舞列
丹墀苑柳宫花漾碧漪紫氣遥浮雙鳳闕紅雲高覆
萬年枝
法天自與天齊夀祝
聖還為
聖獻釐從此籌添盈海屋
綸言布處奉恩私(其四)
堯天擊壤歌(七言截句三十首有序)
監生(臣)林珠
皇帝御極五十二載
聖德徧於天覆之區
神功極於坤載之上昔軒后方制天下畫野分州自幽
陵至於交趾蟠木距於流沙歴代䋲承未能遠
廓我
皇上德威所臨邇懷遠服自朝鮮琉球以外至於青海
烏斯諸域珠崖交趾以南迄乎魯特俄羅諸部
凢血氣所鍾聲教所及莫不三譯来朝獻琛奉
貢此誠皇古開天以来從未有大一統若斯之
盛者也我
皇上勵精圖治益勤宵旰以天地之心行堯舜之政精
誠以荅
天心纉緒而光
烈祖孝事
兩宫則合萬國之歡心以為養惇睦九族則聫百世之本
支以為榮重道禮隆乎尼山封岳典成於泰岱
文德以綏来服
神武以討不庭養老求賢省刑薄斂至於蠲千億萬之
常額以厚民生頒十六條之
聖諭以淑民性優禮以待大臣覃恩而隆勲戚草野章
句之儒懷獻賦者咸登於詞苑衞鎮赳桓之士
嫻文藝者競奮乎棘闈
廵狩省方咨民間之疾苦疉沛
恩綸
大蒐講武順秋肅之天時合圍振旅善政史不勝書
事事皆為世法
聖人為人倫之極規矩為方圓之至則自天地權輿精
華啟造未有如我
皇上之盛德者也(臣)識字塗鴉皆蒙
聖恩之培養含哺鼔腹竝遊
帝世之光華兹者天開紫宸日躔黃道雲璈叶瑶池之
奏琪花明上苑之春鵷行虎拜羣工擎
萬歲之觴岳祝山呼兆姓慶
如天之夀夫雅頌進於公卿非庶人所及而衢歌巷祝
之言無由上逹於
宸聽(臣)因思
皇途開廣采風爰及於芻蕘
聖主鴻慈獻暄嘉納於野老於是謹倣古者康衢擊壤
之遺縷述童叟謳頌之意雖未能仰贊
高深之萬一聊以表懽忻鼓舞之微忱得詩三十首以
獻
彩鳳扶輝
玉殿東氤氳瑞氣拱
三宫
聖明天子躋仁夀拜舞衣冠萬國同(一東)
金闕初開動曉鐘露華凝掛萬年松羣瞻
聖主無為象堯舜垂衣在九重(二冬)
聖德如天覆萬邦直教含識盡歸降千村萬井嵩呼動
喜氣騰為寳勝幢(三江)
開成神化繼庖羲今日
虞廷覩鳳儀
帝德自同春浩蕩恩霑花柳更無私(四支)
列宿煇煌拱紫微九天閶闔慶雲飛萬年景祚
唐虞遠玉燭金湯鞏
帝畿(五微)
欣瞻六合盡車書今日閭閻慶有餘長碩百生
逢
聖世年年長拜
紫宸居(六魚)
巍巍聖德紹唐虞
天語煌煌竝典謨千載明良今復旦賡歌喜起慶都俞
(七虞)
多能天縱聪明主運應貞元福禄膍纉述光承
三后緒燕謀垂統萬年齊(八齊)
郊壇禋祀肅燔柴馴象和鸞踏
御街昭格
靈祗深眷顧萬年福禄永兼該(九佳)
西来青鳥集靈臺王母瑤池捧玉杯青帝九天
開夀國廻看六合盡蓬莱(十灰)
寝門三至問安頻萬國歡心奉
一人
天母慈容添色笑光昭
聖孝萬年春(十一真)
化成久道轉憂勤
峻德欽明過放勲參天兩地神功在萬歲千秋頌
聖君(十二文)
普天来慶
一人尊
金闕巍峩闢四門億兆齊聲
君萬歲南山北斗介堯樽(十三元)
六龍廵幸出長安補助春遊警蹕寬租税蠲除天下足
聖心猶切問饑寒(十四寒)
太平天子福如山廵狩東南浩澤頒童叟焚香車下拜
歡聲動地喜
天顔(十五刪)
幸魯鑾輿禮聖先尼山道綂契心傳須知精一超湯武
成化雍熙億萬年(一先)
備樂歌功列眡瞭笙簧鐘鼓徹重霄雅音直叶
咸英奏干羽從今是九韶(二蕭)
湛露歌来燕近郊吹簧鼓瑟列嘉殽
聖朝慈惠陽和徧一德君臣協泰交(三肴)
彤弓朱矢錫勲勞况復琳瑯
宸翰褒夙夜在公思匪懈頌颺福禄與天高(四豪)
神功底定慶淮河
聖德今知海不波江漢朝宗歸
帝闕平成還奏九功歌(五歌)
天高雲淨騁龍騧校獵高原射五豝秋獮順行
金氣肅霓旌千隊日光華(六麻)
聖學臨池邁二王銀鈎輝映墨生光
萬幾餘暇常揮染競仰雲煙出建章(七陽)
大德由来是好生
恩寬觧網見祥刑臯陶執法原無二三宥時時切
聖情(八庚)
上庠國老錫安寧絹肉猶頒廣外廷
聖主弘開仁夀域滿朝盡是老人星(九青)
萬夀恩科觧額增九州多士喜難勝公車遠邇趨王會
楨榦他年弼股肱(十蒸)
聖德崇隆敷政優況當春令徧宣流
皇恩廣被懷柔遠萬國来同拜
冕旒(十一尤)
廣頒
聖諭見天心十六條成萬世箴早識閭閻歸孝讓山陬
海澨總鳴琴(十二侵)
漸被東西暨朔南禽魚猶自沐
恩覃&KR0877;靈有福逢堯舜共傚華封拜祝三(十三覃)
康衢擊壤樂安恬作息嬉遊化日暹試問
恩波今近遠已周西鰈與東鶼(十四鹽)
皇仁沕穆同丕冒天授丹書彩鳳銜
聖敬日躋隆上治康謠碩得比英咸(十五咸)
萬夀頌(有序)
監生(臣)宫懋臨
臣聞上元開闢啟無極太極於鴻蒙一氣氤氳
肇天皇地皇之綂緒黃河清而聖人出衍昌期
者五百年里社鳴而王者興隸版圖者千百國
故張寰立宇兩地參天合覆載而執樞握苞符
以建極欽惟
皇帝陛下
如日初升
法天行健萬册書功之紙管窺止得其大端千枝頌
德之毫蠡測難該夫衆美兹值五陽之旺律恭
逢
萬夀之昌期辰月發祥
乾飛得位午年毓瑞
離照方中花甲一周歲在朝陽之次芳春三月日移婁
宿之宫紫盖黃雲坐明堂而頒國政金䋲玉版
登日觀而受天符(臣)藝媿全牛學慚半豹徒知
鄭璞齊竽之好未忝秦冠漢綬之榮挈瓶之智
屢空短綆之才不及雖無為光宅得歌比屋之
封而有道賤貧耻作歸田之賦儻蒙動薰風於
舜海沛甘雨於堯雲則涓滴微流向銀潢而望
若勾萌細物依瑶圃以揚輝謹竭葵誠敬成蕪
頌頌曰
皇帝立極海宇肅清三靈叶吉百度維貞禮兼文質樂
奏咸英邇安遠至久道化成欽明文思溫恭允
塞天覆地載静翕動闢
高勲大業巍巍赫赫澤普四方光熏萬物大孝不匱承
先啟後政教維新典章由舊
宗祏贊幣
郊壇奉酎必躬必親以妥以侑學逹天人文炳日星出言
如絲吐辭為經几杖有戒盤盂有銘
龍章鳳藻照耀千齡春溫秋肅仁漸義劘發號施令信
於四時聲靈雷迅大化風馳上德不德無為以
為炎州冰海葱山狼望俶擾封疆竊窺亭障
王師一怒煙消霧盪我武維揚天威遐暢八紘歸命萬
璧来王馳書折簡山梯海航穴胷反踵雞塞龍
荒奉珍貢賮莫敢怠遑翠箑生厨丹蓂在戶駢
目喁池比翰棲樹醴溢春泉甘凝秋露五風十
雨民和物煦昭陽之歲月維載揚律中姑洗氣
逹勾萌
聖人御歷日景舒長乾坤貞觀烏兔光芒箕疇甲子莊
椿歲年昌期五百泰運三千休祥絡繹景福駢
聫百葉千祀瓜瓞綿綿
聖德無方神功不朽惟日月恒惟天地久羣工颺言多
士拜手躋堂稱觥敬祝
萬夀
仁夀鏡賦
監生(臣)宫懋猷
太歲當貞元之合
一人受厥初之祥飛電繞樞慶乾坤之貞觀長虹流渚
頌日月之光芒
天子執軒轅之十二鏡以徧照乎公卿百辟更遠燭乎
上下四方有千秋之金鑑懸仁夀之堂皇雖處
潛而必照亦遇暗而更彰當其考工辨器匠氏
呈能擇太隂之純質取從革之金英迢迢揚子
之津江心飛燄赫赫端陽之節日中鑄成鵲堕
懷而呈象龍盤冶以成形及其列在瑶墀懸之
藻井嫓夜月之沉沉比明星之耿耿清光曉徹
則碧落流輝高明遠瞩則長空寫影不澄不撓
類止水之淵涵無盈無闕同太陽之彪炳於是
鏤之菡萏之奩樹以珊瑚之架鸞翼高鶱菱花
不謝戶庭洞逹摇紫電而迅飛表裏澄泓湛清
潭而輕瀉況乎光侔照曕明比臨池其為用也
不淆於同異不虧於堅白雖屢照而不疲其為
體也無憂於磨磷無患於湼淄歷顯晦而不移
是故
聖天子取焉手平者必正體静者必安水清則鑑徹表
正則影端執明鏡者無所私其照對明鏡者無
容匿其奸將共躋黎庶於仁夀寧徒存銘戒於
帶鞶
萬夀詩(七言律一首)
監生(臣)范大德
帝德如天被萬方太和宇宙慶無疆光凝松牖星雲燦
瑞靄蓂階日月長自古至仁全夀理由来元善
集嘉祥
聖人福極靡涯量拜獻千秋紫玉觴
萬夀詩(七言截句二首)
監生(臣)顧日熾
旭日曈曨照玉京綠雲紅霧慶霄明遥知薄海
嵩呼處比戶春風
萬歲聲(其一)
歲歲
恩綸沛德音蠲租賜復總
天心陽春大地無私照更有三吴被澤深(其二)
萬夀詩(七言律二首)
監生(臣)宋訥
太平有象萬方同共喜時清歲屢豐夀域正開
霑
帝澤長庚臨耀暢
皇風仙璈聞處和聲叶瑞靄飄時淑氣融今日侍臣將
進酒年年齊拜紫雲中(其一)
御宿光中坐
聖人
至尊三月正生辰流虹繞電占祥運甘雨和風會好春
彩結蓬莱常五色杯浮沆瀣列千珍九如頌裏
臣民樂碩祝無疆共大椿(其二)
萬夀詩(七言律四首)
監生(臣)金玉樹
聖明天子應昌期六十年来化澤滋玉歷初廻新甲子
金甌永固奠坤維山陬海澨歡堯日鳳舞麟遊
紀舜時
聖夀天長今正始三呼處處樂雍熙(其一)
飢渴求賢更不侔
朝端輔弼有伊周三千奏牘金門獻尋丈珊瑚鐵網
收惟喜丹山翔鳳鷟總教文囿出麟騶即今
夀考饒嵩祝處士廬空感應求(其二)
蕩平無處不安恬
聖澤汪洋率土霑屢見史臣書大有時聞
天語恤窮簷桑麻萬井歡童叟雨露千春到鰈鶼尺土
一民咸感德岡陵長頌夀頻添(其三)
天街樂奏日遲遲玉葉金枝進夀巵九族麟趨齊頌禱
千官雲集盛威儀
龍顔霽處聞行惠
春殿晴時合介眉桃實如瓠瓜似棗羣仙歡奉下瑶
池(其四)
萬夀盛典初集卷一百十二
