欽定四庫全書
萬夀盛典初集卷二十二
典禮六(大酺)
康熙五十二年二月二十九日丁丑
上以直省臣民來京慶祝
萬夀者人數繁多榖值騰貴
命吏部尚書管倉場事富寧安等發京倉米石减價平
糶自三月初一日至扵三十日
本年三月十八日恭遇
聖夀六旬九州萬國以迄蕃衛遐荒之地凡含抱血氣
禀受正朔者莫不鼓舞歡忭嬉遊太平自冬及
春遠近趨赴
京師百道並集都城内外衢衖填塞至車馬不能通
行二月二十九日奉
上諭諭吏部尚書管倉場事富寧安戶部左侍郎塔進
泰右侍郎噶敏圖朕今日自暢春園來詢問米價云
比往年稍貴緣今歲天下各省人民來集者甚多米
價故較往年翔貴現今倉内米數充足先發一萬石
照時價减糶則來集人民可以賤價得米而京城米
石又得盈餘扵民生大有裨益若一萬石不敷再發
一萬石糶賣亦止需米二萬石而已爾等將價值定
議具奏即發米自明日初一日糶起至月終止特諭
三月初一日吏部尚書管倉場事(臣)富寧安等
題為欽奉
上諭事本年二月二十九日奉
上諭朕今日自暢春園來詢問米價云比往年稍貴緣
今歲天下各省人民來集者甚多米價故較往年翔
貴現今倉内米數充足先發一萬石照時價减糶則
來集人民可以賤價得米而京城米石又得盈餘扵
民生大有裨益若一萬石不敷再發一萬石糶賣亦
止需米二萬石而已爾等將價值定議具奏即發米
自明日初一日糶起至月終止欽此欽遵查京城米
石時價老米每石銀一兩二錢&KR0008;米每石一兩
粟米每石六錢今所糶米石比時價每石各减
一錢其米石自京倉發出令五城滿漢御史并
𣲖出各部院賢能滿司官五員公同收領在扵
城外關廂通衢地方設立米厰照比定價糶賣
務使天下來集人民實獲裨益至此米倘有糴
買積貯販賣者嚴行查拏(臣)等親身不時廵察
倘有時價多賣或將米石糶出或被旁人首告
即行題參將官員人等一并交與該部從重治
罪恭侯
命下將此現發米石自三月初一日起在扵月内糶賣
如有不敷奏
聞續發不過一萬石亦照定價糶賣相應刊刻告示張
掛五城九門曉諭可也奉
旨依議
三月初一日戊寅直省來京耆庶分建龍棚祝
釐扵是日經始民始大酺樂
是月初一日都城内外臣民祝釐各從其班不
下百餘所其自西直門至
暢春園二十里直省耆庶夾道營搆雕鏤綺繡為樓
臺亭榭之屬宛然天成駕以飛梁中絶馳道每
數百步恭設
御幄臣民會迎
法駕各從其鄉左右如雁行前後如魚貫往來縱觀飲
食宴樂
諸王貝勒以下出入止呵殿八旗添設廵徼員役
以修火禁詰游民之鬭囂陵擾扵道者其餘郊
圻遠近選勝祝釐之地不可勝數俱扵初一日
始天下人民所在酺樂亦扵是日始也
初八日乙酉宗人府奏
進諸王大臣慶賀桌張
命扵十七日回
宫給賜沿途直省耆庶并𣲖八旗大臣侍衛及王府
護衛官監視徧行賞給
初八日宗人府奏請
皇上六旬大慶諸王大臣進貢餑餑桌子二百張飯桌
子二百張奉
旨
皇太后所用桌面朕所用桌面并内裏所用桌俱交内飯
房備辦諸王大臣所進餑餑桌子飯桌子俱不必過
二百張十七日朕進早饍後進城欲賞沿途各省耆
庶人等賞賜之時著𣲖出大人侍衛監看諸王亦各
𣲖出所屬才幹護衛官員監看賞賜
十三日庚寅西直門至
暢春園
御道所經直省耆庶張燈奏樂彌望無際人民自為
曹偶席地飲酒行炙徧滿繡陌歡聲如雷停夜
遊之禁燈火數十里宵行如白晝禁任重車不
得出入西直門以便行者自十三日至扵二十
一日
每年逢
萬夀節自十五日起至二十一日止百官朝服不理刑
名照常辦事今則廣七日為二十一日而自十
三日至二十一日縱民酺樂停止夜禁皆前此
未有也
十七日甲午昧爽八旗諸王大臣各遣所屬員
役陳列慶賀桌張自
暢春園至神武門鱗次櫛比數十里不絶每席槃匜
三層覆以黃封食窮甘脆之味果備水陸之産
八旗大臣侍衛及王府護衛官往來監視頃之
上起
駕還
宫監視官員遥望
華蓋將近即揭黃封芬馥盈路
諸皇子皇孫扶
御輦徐行止警蹕
聖容温霽徧行頒賜耆老進前者别賜内製粔籹如蟠
桃大容一升人給一枚多者三四枚扵時黃童
白叟充滿懷袖俟屬車豹尾過訖飽飫歡笑淋
漓狼藉是日受賜者億萬人凡散桌張一千七
百六十有竒
諸皇子四百九十五張
親王三百六十張郡王二百七十張貝勒一百八
十張貝子一百五十張鎮國公輔國公共二百
十張八旗鎮國將軍以下散宗以上共五十張
覺羅共五十張已上共桌一千七百六十五張
十八日乙未
上受朝賀禮畢仍
幸暢春園止警蹕萬國耆庶再覲
天顔人人喜躍是日頒
恩詔大赦天下人民新沐
聖澤歌舞昇平各從其類為讌樂西直門内外數十里
遨遊徵逐至扵逹旦
是日所頒
覃恩詔款普天率土無不沾濡又奉有月内筵宴來京
老人之
旨人心翕然欣喜百倍
二十三日庚子吏部尚書管倉場事富寧安等
以都城人數益繁請遵前
旨再發京倉米石平糶從之
二十三日吏部尚書管倉場事富寧安等摺
奏發出倉米一萬石自本月初一日起至二十一日
已經糶完今請再發倉米五千石賣至月終奉
旨發米糶賣扵民大有裨益著再發一萬石照前糶賣
是月也百官出入朝服自初一日至扵二十一
日不理刑名訖扵三十日冠裳肅雍曹司清暇
萬國人民忘所疾苦坦坦熙熙惟以酺樂為事
自三月初一日至二十一日百官朝服從禮臣
題請自初一日至三十日不理刑名從直隸撫
臣趙宏燮題請也詳見朝賀恤刑二卷中
是月也直省將軍督撫大僚各率其屬就所近
名山祝釐其省會府州縣治耆庶畢會張設讌
樂以及十室之邑一閧之市郵亭墟落無不含
哺鼓腹謳歌
聖德至扵朝貢諸國邊徼諸部亦皆内嚮懽呼各從其
俗相聚為酺樂
直省臣庶酺樂詳見將軍督撫提鎮題報赴嶽
日期及恭謝
天恩等奏疏中外藩臣庶酺樂詳見朝鮮國王等慶賀
表及恭謝
天恩等奏疏中
是月也自初一日至扵二十一日風和日麗晴
雲卷舒酺樂浹旬人心愉暢二十二日澍雨應
時
上隨命宴賞來京耆老
諭令歸農訖扵是月萬國人民各還本業
聖朝恩賚之典次第舉行矣
先是每年
萬夀節中外臣民慶賀宴樂先後三日歲以為常至是
聖夀六旬溥天之下酺樂者一月而
京師萬國和會賜酺之盛尤史書所未覯也粤稽陶
唐之世天下雍和百姓無事有康衢之謠擊壤
之歌華封之祝含哺鼓腹傳誦至今詩三百篇
多善禱萬夀之辭其逹扵甿庶者大率春秋祈
報躋堂稱觥上以抒忠愛之誠而比閭族黨以
其間相與為樂然觀酒誥有羣飲之刑周官嚴
屬遊之禁則其時民間酒食徵逐初無禁忌者
匝歲之中間一行之孔子所謂百日之蜡一日
之澤是也漢文帝時始有賜酺之令酺之為言
布也王者布德扵天下也漢律三人已上無故
羣飲者罰金今詔横賜得會聚飲食故曰大酺
自後逢國慶興必推行之東漢迄扵隋唐悉遵
其制今按史書所載賜天下百戶牛酒給京師
酺布戶一匹或兩戶三戶共一匹又慮遠方觀
者來往狼狽詔夜開坊門金吾鎮護所謂大酺
之會與人同歡然考其期多不過五日少則三
日而已至唐肇置三令節令民人至扵其日讌
飲為歡扵是曲水褉亭重陽射圃登臨遊覽之
樂九域同風流傳篇什然無關扵國典其就誕
聖之辰令村社置酒宴樂先行報賽尤附會不
經未合禮制以視中天之世天下一家與民偕
樂之氣象相去穹壤蓋不可以遠近計矣
皇上臨御五十餘年子養元元湛恩汪濊六合之中同
一父母恭逢
聖夀六旬人心說豫行者踴躍朝賀居者瞻望謳歌(臣)
等伏覩行慶施惠始自
京師人民衆多則發
御廩數萬石老稚忭舞則徹
御饌數千席臣僚耆老倣古躋堂獻夀之儀夾道分
曹陳設燕樂四裔來覲喜而忘歸萬姓縱觀戀
戀而不忍去經旬涉月游泳太和自古大酺之
會未有比隆者也至扵名山之靈異都會之繁
昌荒陬窮澨遠徼絶塞舟車之所通達日月之
所出沒追逐良辰嬉遊高會者所在成聚山川
雲物並助光華鳥獸草木罔不咸若小雅蓼蕭
之詩澤及四海大雅既醉之詩醉飽太平此其
徵矣夫自唐以後寬羣飲之禁賜酺間見扵史
書然國家令甲所及與人情和樂所致孰大而
孰小推恩扵三日五日與飫德扵上旬下旬孰
久而孰暫孟子曰樂以天下韓愈曰樂而不失
其正所以同其休宣其和感其心成其文也今
之酺樂正合斯義
皇上宵衣旰食端拱於穆清之中以
一人之憂勒成天下之逸樂海宇寧謐時和歲豐適遘
昌期表茲盛事蓋堯典稱協和萬邦扵今再覩休烈
豈三代以下所能仿其萬一也哉
萬夀盛典初集卷二十二
