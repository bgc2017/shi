太平治迹統𩔖卷十
宋彭百川撰
仁宗平儂智高
皇祐元年秋九月乙巳廣南西路轉運使言廣源州蠻
寇邕州詔江南福建等路發兵備之廣源州在邕州西
南鬱江之地峭絶深阻産黃金丹砂頗有邑居聚落俗
椎髻左袵喜戰鬪輕死好亂其先韋氏黃氏周氏儂氏
為首領互相劫掠唐邕管經略使徐申厚撫之黃氏納
質而十三部二十九州之蠻皆定自交趾蠻據有安南而
廣源雖號邕管西羈縻州其實服役於交趾初有儂全
福者及其子智聰以歸其妻阿儂本左江武勒族也轉至
倘猶州全福納之全福見虜阿儂遂嫁商人生子名智
高年十二殺其父商人曰天下豈有二父耶冐姓儂與
其母奔雷火洞其母又嫁特磨道儂夏卿久之智高復
與其母出據倘猶州建國曰大歷交趾攻拔倘猶執智
高釋其罪使知廣源州又以雷火頻婆四洞及思浪州
附益之然内怨交趾居四年遂襲據安德州僭稱南天
國改年景瑞求内附未即得於是始入寇皇祐二年五
月戊申廣南西路轉運司言交趾發兵捕廣源州賊儂
智高其衆皆遁伏山林詔本路嚴備之三年三月癸酉
廣南西路轉運司言儂智高奉表獻馴象及生熟金銀
詔轉運鈐轄司止作本司意答以南原州本隸交趾若
與其國同進奉即許之四年四月儂智高貢方物求内
屬朝廷拒之後復金函書以請知邕州陳珙上聞亦不
報智高既不得請又以交趾為讐且擅廣源山澤之利
遂招納亾命數出敝衣易穀紿言洞中飢部落離散邕
州信其微弱不設備也乃與廣州進士黃瑋黃師宓及
其黨儂建侯儂志忠等日夜謀入寇一夕焚其巢穴紿
其衆曰平生積聚今為天火所焚無以為生計窮矣當
拔邕州據廣州以自王否則兵死是日率衆五千沿鬱
江東下攻破横山寨寨主右待禁張日新邕州都巡檢
左班直高士安欽横州同巡檢右班殿直吴香死之五
月乙巳朔儂智高破邕州執知州北作坊使陳珙通判
殿中丞王乾祐廣西都監六宅使張立初賊圍城珙令
乾祐守來遠門權都監三班奉職李肅守太安門指使
武吉守朝天門張立自賓州來援既入珙犒軍城上酒
行而城破珙立乾祐及節度推官陳輔堯觀察推官唐
鑑司戶參政孔宗旦皆被執兵死者千餘人智高閱軍
資庫得所上金函怒謂珙曰我請内屬求一官以統攝
諸部汝不以聞何也珙對常奏不報索奏草不獲遂扶珙出
琪病目不能視惶恐呼萬歲求自劾不聽并立乾祐輔
堯鑑宗旦害之立臨刑大罵不為屈逾月得其尸如生
而李肅武吉武緣令梅微之支使蘇與賊黃師宓有舊
獲免當智高未反時邕州有白(闕)出庭中江水溢宗旦
以為兵象度智高必反以書告珙珙不聽宗旦言不已
珙怒詆之曰司戶狂耶及智高破横山寨即載其親桂
州曰吾有官守不得去無為懼死也既而賊執宗旦欲
任以事宗旦叱賊且大罵遂被害宗旦魯人始官京東
與李道徐尚同四人為監司耳目號為四□人多惡之
然其立節乃爾智高既得邕州即偽建大南國僭號仁
惠皇帝改年啓歷赦境内師宓以下皆稱中國官名癸
丑智高入横州殿中丞張仲回監押東頭供奉官王日
用棄城丙辰入貴州知州秘書丞李琚棄城庚申入龔
州知州殿中丞張仲回棄城辛酉入藤州又入梧州入
封州知藤州太子中舍李校知梧州秘書丞江滋並棄
城知封州太子中舍曹覲死之封州人未嘗知兵士卒
纔百人不任鬪又無城隍以守或勸覲避賊覲正色叱
之曰吾守臣也有死而已敢言避賊者斬都監陳曄引
兵迎擊賊封州令率鄉兵弓手繼進賊衆數百倍曄兵
敗走鄉丁亦潰覲率從卒決戰不勝被執賊戒勿殺捽
使拜且誘之曰從我得美官付汝兵柄以女妻汝覲不
肯從且詈曰人臣惟北面拜天子我豈從爾苟生耶幸
速殺我賊猶惜其忠憤不忍殺徙置舟中覲不食者兩
日探懷中印章授其從卒曰我且死若求間道以此上
官賊知其無降意害之至死罵賊聲不絶投其尸於江
時年三十五壬戌智高入廉州太子右贊善大夫趙師
旦監押右班殿直馬貴死之師旦稹從子也賊既破邕
州順流東下師旦使人覘賊還報曰諸州守皆棄城走
矣師旦叱之曰汝亦欲吾走之耶乃大索得諜者三人
斬以徇而賊已薄城下師旦止有兵三百開門迎戰殺
數十人會暮賊稍却師旦語其妻取州印佩之使負其
子以匿曰明日賊必大至吾知不然然不可以去爾死
無益也遂與貴士卒固守城池當食貴不能食師旦獨
飽如平時至夜貴卧不安席師旦卧内大鼾明日盗攻城
愈急左右請少避對曰戰死與戮死何如衆皆曰願為
國家死至城破無一人逃者矢死與貴俱還據堂而坐
智高揮兵鼔譟争入脅師旦大罵曰獠朝廷負爾何事
乃敢反耶天子發一兵校前來汝無遺𩔖矣智高怒并
貴害之癸亥智高入端州知州太常博士丁室臣葉寶
臣晉陵人也丙寅儂智高圍廣州前二日有告急者知
州仲簡以為妄囚之下令曰有言賊至者斬以故民不
為備及賊始至令民入城民争以金貝遺閽者求先入
踐死者甚衆餘皆附賊賊勢益張乃命崇儀使知韶州
陳曙領兵討儂智高朝廷初聞智高反詔進奏院不得
輙報知制誥吕溱言邊防有警急一方有盜賊宜令諸
路聞之共得為備今欲人不知非計也六月乙亥起復
前衛尉卿余靖為秘書監知潭州前屯田員外直史館
楊畋為廣南西路體量安撫提舉經制賊盜靖及畋各
居父喪先是靖與知韶州者結輯農兵完葺堡障共為
守禦計朝廷聞而嘉之又以畋素習蠻事故有是命既
即喪受命靖後七月改廣南西路安撫使知桂州後十
日畋召至都門外辭以喪服不敢見上賜以服飾御巾
入對便殿即日加起居舍人同知諫院而遣之甲申徙
廣州兵部郎中天章閣侍直仲簡知荆南朝廷但以簡
能守城故有是命不知廣人怨之深也丙午命知桂州
余靖經制廣南東西路盜賊時諫官賈黯言靖及楊畋
皆許便宜從事若兩人指縱不一則下將無所適從矣
靖專制西路若賊東嚮則非靖所統無以使衆不若併
付靖經制兩路而靖亦言賊在東而使臣西非臣志上
從其言故有是命樞密言蠻賊徒黨無慮二萬人日食
米五百石非有資其糧食者則勢不可留須法外禁之
幸酉詔犯者其首處斬從者配嶺南牢城舟車沒官初
魏瓘築廣州城鑿井蓄水作大弩為守備及儂智高攻
城甚急且斷流水而城堅井飲不竭努發輒中中輒洞
潰賊稍屈知英州普江蘇緘始聞廣州被圍謂其衆曰
廣與吾州密邇今城危在旦夕而恬不往救非義也乃
募壯勇合數千人委州印於提點刑獄鮑軻夜行赴難
去廣二十里駐兵黃師宓者廣人也陷賊中為謀主緘
使縛其父斬以徇賊聞之喪氣時羣不逞皆旁緣為盜
緘捕得六十餘人斬之詔懷其駈脅詿誤使復故業者
凡六千八百餘人城圍日久數戰不勝賊方舟數百急
攻城南番禺縣令蕭駐者新喻人也先自圍中出募得
海上強壮二千餘人以海船集上流水發會颺風夜起
縱火焚賊舟煙欿屬天大破之積尸甲如山即日發縣
門諸援兵及民戶牛酒芻糧相繼入城城中人乃有生
意每戰必勝而轉運使王罕赤自外募民兵遂入城益
修守備賊知不可討圍五十七日壬戌解去由靖遠縣
濟江擁婦女作樂而行攻賀州不克遇廣東都監張忠
於白田忠戰敗被殺虔州巡檢董玉康州巡檢王懿連
州巡檢張宿賀州巡檢趙允明監押張全司理參軍鄧
冕皆沒先是緘與洪州都監蔡保恭以兵八千人據邊
渡村扼賊歸路會忠自京師至奪而將之臨戰謂其下
曰我十年前一徤兒以戰功為團練使爾曹勉之於是
不介馬而前先鋒遇賊奔手拉賊帥二人馬陷濘不能
奮遂中標鎗死甲子廣東鈐轄蔣偕擊賊於路兵敗南
恩州巡檢楊達南安州巡檢邵餘慶權宜融州巡檢馮
岳西路提刑王興楊用和皆沒八月丁亥楊畋既趨廣
南又奏請删康定行軍約束及賞罰格頒下并置檢法
官乙邜詔諭畋曰智高乘飈銳竊發二廣之民日俟官
軍至故委卿節制之殄賊為期臨機赴變安用中覆今
甲兵大集不能度形勢一舉撲滅乃奏請頒格令置檢
法官此豈應速計耶或順風下掠瓊管及海瓀諸州厚
戍則兵不足無備則寇乘之如能斷海道則不以日月
掩速也詔廣南有捕獲儂智高者授正刺史賞錢三千
緡絹二千疋獲智高母授諸司副使錢三千緡絹二千
疋獲黃師宓黃瑋授東頭供奉官錢一千緡辛夘改新
知秦州孫沔為荆湖南路江南西路安撫使内園使陵
州團練使入内押班石全彬副之沔初入見帝以秦州
事勉之對曰臣雖老然秦州不足煩聖慮陛下當以嶺
南為憂也臣覩賊勢方張官軍朝夕當有敗奏既而聞
張忠死蔣偕敗帝謂執政曰南事誠如沔料宰相龐藉
因奏遣沔行故有是命仍許沔便宜從事沔以南方兵
連為賊所破氣懾不可用請發騎兵以益之且增選偏
禆二十人永武庫精甲五千參知政事梁適折沔曰毋
張皇沔曰前日惟亡備故至此今指期滅賊非可以僥
倖乃欲示鎮静耶夫實備不至而貌為鎮静危亾之道
也居二日促行與兵七百沔憂賊渡嶺而北乃檄湖南
江西曰大兵且至其善治營壘多其燕犒賊疑不敢北
侵沔行至鼎州復有詔加廣南東西路安撫使知英州
秘書丞蘇緘為供備庫使初廣州以賊遽至下及清野
故賊得肆掠後緘知賊將走分兵邊村渡扼其歸路布
槎木巨石幾四十里賊至果不得前遂環繞數舍入沙
頭渡江由清遠縣道連賀州西歸摧傷者極多緘盡得
賊所掠去物戊申智高殺鈐轄蔣偕何遵古張達唐峴
皆沒丙辰楊畋降知鄂州命蔣偕棄州禁儲往韶州故
也丁巳命余靖經制盜賊
己未贈嶺南諸州死事官有差庚申儂智高破韶州知
州柳應辰棄城走洛苑使廣西鈐轄王正倫與賊戰於
館門馹死之東頭供奉官閤門祗候王從政三班奉職
徐守一借職文海皆被害州之山有數穴可容數百人
民聞賊至走匿其中悉為賊所焚賊始至從政罵賊不
絶口至以湯沃之終不屈而死楊畋曹修經蠻事既無
功改命楊沔及余靖等上尤以為憂或言智高欲得邕
桂二州節度使即降樞密副使梁適曰若爾二廣非朝
廷有矣上問宰相龐藉誰可將者藉薦樞密副使狄青
青亦請行上表翌日入對自言臣起行伍非戰伐無以
報國願得蕃落騎數百益以禁兵羈賊首致闕下上壯
其言庚午改宣徽南院使荆湖南北路宣撫使提舉廣
南東西路經制盜賊事初欲用入内都知人守忠為青
副諫官李光言唐失其政以官者觀軍容致主將掣肘
是不足法遂罷守忠丙子詔鄜延環慶涇原洛掃蕃落
廣銳軍曾經戰鬭者各五千人仍逐路遣使臣一員押
赴廣南行營從狄青之請也青言賊便於乘高履險步
兵力不能抗故每戰必敗願得西邊蕃落兵相從或謂
南方非騎兵所宜樞密使高若訥言蕃落善射耐艱苦
上下山如平地當瘴未發時疾馳破之必勝之道也青
卒用騎兵破賊丁丑儂智高入賓州知州國子博士程
東美棄城乙夘降空名宣頭榜子各一百道錦襖子金銀
帶三百付狄青以備賞功庚辰狄青辭置酒垂拱殿青
既行上謂輔曰青有威名賊必畏其來左右使令非親
信不可雖飲食卧起皆宜防竊發因馳使以戒之辛巳
内降守詔付狄青應避賊在山林者速招之復業其乘
賊勢為賊盜但非殺人及賊所脅從能逃歸者並釋其
罪已常刺面令取字給公憑自便若為人所殺而冐稱
賊首級令識驗給錢米賙之其被焚劫權免戶下差徭
見役仍寬與假使營葺室居凡城壁常經焚毁若初無
城及雖有城而不固並加完築器甲朽弊不可用者繕
治之右正言韓絳言狄青武人不可獨任帝以問龐藉
藉曰青起行伍若用文臣副之必為所制而號令不專
不如不遣乃詔廣南將佐皆禀青節制若孫沔余靖分
路討擊亦各聽沔指揮甲申儂智高復入邕州知州禮
賓使宋克隆棄城克隆承賊踐蹂之後不能營葺守備
頗縱士卒下諸山寨殺逃民詐為獲賊一級賞錢十千
又詐給親兵帖以為賞有功及智高再至克隆無以禦
賊遂遁去壬辰樞密副使王堯臣言請析廣西宜容邕
等州為三路以融柳象隸宜州白高竇雷化鬱林儀藤
梧襲瓊隸容州欽賓廉横潯貴隸邕州並選武臣為安
撫都監兼知州事以統支郡運全永道三州米以饋軍
食有能完城壁廨宇營舍倉庫及拓復戶口者計其功
遷一官詔狄青詳酌青以為便遂施行十二月壬申朔
廣西鈐轄陳曙擊儂智高兵敗於金城驛東頭供奉官王
承吉白州長吏噩死之曙無威令既與賊遇士卒猶聚
博營中使承吉將宜州忠率五百為先鋒倉卒被甲以
前遂致覆軍戊子余靖言交趾今歲當入貢屬儂智高
道阻不通累移文乞會兵討賊宜從其請朝廷許之而
狄青以為不可蠻夷貪得忘義因而起亂何以禦之且
檄靖毋通交趾後朝廷卒用青計策人亦服青有遠略
云皇祐五年春正月丁未詔廣南西路轉運司移文於
交趾助兵從狄青之請也狄青合孫沔余靖二將之兵
自桂州次賓州青以張忠蔣偕皆輕敵取死軍聲大阻
前戎諸將無得妄與賊鬭聽吾所為陳曙恐青獨有功
乘青未至以步卒八千犯賊潰於崑侖關其下殿直袁
用等皆遁青曰令之不齊兵所以敗己酉晨會諸將上
堂揖曙起并召用等三十二人按所以敗亾状驅出軍
門斬之沔靖相顧愕然靖常迫曙出戰因離席而拜曰
曙失律亦靖節制之罪青曰舍人書生軍旅之責非所
任也諸將皆股栗狄青既戮陳曙乃按軍不動更令調
十日糧衆莫測賊覘者還以為軍未即進也翌日遂進
軍青將前陳沔將次陣靖將後陣夕次崑崙關黎明整
大將旗鼓諸將環立帳前待令乃發而青已微服與先
鋒度關趣諸將會食關外即歸仁舖為陣戊午賊悉其
衆列三銃陣以拒官軍執大盾標槍衣絳衣望之如火及戰
軍稍却右將開封孫節死之賊氣銳甚沔等懼失色青
起自執白旗麾蕃落騎兵張左右翼出賊後交擊左者
右右者左已而右者復左左者復右賊衆不知所為大
敗走儂智高復趨邕州王師追捕五十里捕賊斬首二
千二百級其黨王師宓儂建中儂智忠并偽官屬死者
五十七人生擒賊首五百餘人智高夜縱火燒城遁由
合江入大理國黎明青按兵入城獲金帛鉅萬雜畜數
千招復老壯七千二百嘗為賊所俘脅者慰遣使歸梟
師宓等首於邕州城下得戶五千三百四十一築京觀
於城北隅時有賊尸衣金龍衣衆以為智高已死欲具
奏青曰安知非詐耶寧失智高不敢誣朝廷以貪功也
青始至邕州會瘴霧四塞或謂毒水上流士卒飲者多
死青甚憂之一夕有泉湧寨下汲之甘衆遂以濟智高
自起至平幾一年暴殘一方如行無人之境吏民不勝
其毒先是謠言農家種糴家收已而智高為青所破皆如
其謠戰於歸仁也右班殿直張玉為先鋒北京副使賈
逵將左西京左藏庫副使孫節將右既陣青誓曰不待
而舉者斬及節搏及死山下逵私念所部忠敢澄海皆土兵
數困而心懾易衂苟待令必為賊所薄且兵法先據高者勝
乃引軍疾趨山立始定而賊至逵擁衆而下揮劒大呼斷賊
陣為二玉以先鋒突出陣前而青麾蕃落騎兵出賊後賊遂
大潰逵乃詣青帳下請罪青拊逵背曰違令而勝權也何罪
之有玉保定人逵藁人也二月丙子上謂輔臣曰狄青已破
賊立功將士宜速議賞緩則不足以勸癸未以宣徽南院使
彰化節度使狄青為護國節度使樞密副使依前宣徽南院
使初廣南捷書至上大喜謂宰相龐藉曰青破賊卿執議之
力遂欲擢青樞密使平章事藉以為不可力争之罷
乙酉廣南東西湖南江西路安撫使樞密直學士右諫
議大夫孫沔知桂州秘書監余靖並為給事中仍詔請
留屯邕州經制餘黨候處置畢乃還桂州狄青嘗問沔
何以破賊沔曰使賊出上計收其寳聚退守巢穴則當
徐圖之據邕州以拒我師猶為中計若恃勝求戰此計
最下然賊有輕我心必出下計將成擒爾已而果然沔
與青夜謀帳中晝則推青自行之青治附賊者多誅殺
沔靖與青分治所免釋數百人青既先還沔留治後事
沔始受命數請騎兵又令軍中製張刀巨斧人謂南方
地形不使騎而刀斧所用青竟用騎兵破賊賊皆翳大
盾翼兩標置陣甚堅矢石不可動竟賴刀斧雜短兵博
戰陣乃破人皆謂不及也賜狄青敦教坊第一區貸知
邕州禮賓使宋克隆死除名春秋刺配沙門島溪洞都
巡檢東頭供奏官同修城劉莊除名杖脊刺配福建牢
城賓州推官權通判王方靈川縣主簿權推官楊德言
並除名免杖刺配湖南牢城永不錄用坐儂賊再至棄
城也斷敕既下其日大雨雹上急遣中使追敕已不及
人亦頗閔之四月壬申狄青還朝置酒垂拱殿庚寅御
崇政殿令蕃落騎兵布陣如歸仁破賊之勢觀其馳逐
擊刺等第推賞仍以拱聖馬三百補其闕部大提舉教
閱陣法右班殿直張玉遷内殿承制樞密直學士給事
中孫沔還自嶺南帝問勞解所服御帶賜之壬午命知
杭州沔自請也青既平嶺南上欲用為樞密同平章事
宰臣龐藉曰不若且與移鎮加撿校官多賜金帛亦足
以酬青功矣上乃從之上既從藉言後數日兩府奏事
上顧藉笑曰卿前日商量除青官深合事宜為慮深遠
矣丁未樞密直學士給事中知杭州孫沔為樞密副使
余靖為工部侍郎侍御史梁蒨言賞薄沔青踐二府靖
亦加秩十二月丁酉廣西安撫司言捕獲智高母阿儂
及智高弟智光子繼宗繼封詔護送京師阿儂有智謀
智高攻陷城邑多用其策僭號皇太后天資慘毒嗜小
兒肉每食必殺小兒智高敗走阿儂入保特磨依其夫儂
夏卿收殘衆約三千餘人習騎戰復欲入寇余靖督部
吏黃汾黃獻珪石鑑進士吳舜舉發洞兵入特磨恣掩
襲皆獲之神宗熙寧元年夏四月客省副使狄諮召對
青子也上念青之功曰征南得無遺事乎狄諮乃上平
蠻記及歸仁鋪戰陣圖至是上親為文遣使祭青而子
諮亦稍擢用焉
仁宗平王則
慶歴七年十一月戊戌貝州宣毅卒王則據城反則本
涿州人歲飢流至貝州自賣為人牧羊後隸宣毅軍
為小校貝冀俗尚妖幻相與習五龍滴淚經及圖䜟諸
書釋迦衰謝彌勒佛持世初則去涿母與之訣别刺福
字於背以為記妖人因妄傳福字隱起争信事之而州
吏張巒卜吉主其謀黨與連德齊諸州約以明年正旦斷澶
州浮梁亂河北會黨人潘方静潘静兩以書謁北京留
守賈昌朝事覺被執不待期亟叛時知州張得一方與
官屬謁天慶觀則率其徒劫庫兵得一走保驍健營賊
焚門執得一囚之兵馬都監田斌以從卒巷戰不勝而
出城扉閤提刑田京任黃裳持印棄其家縋出保南關
賊從通判董元亨取軍資庫鑰元亨推之殺元亨又出
獄囚囚有憾司理王奬者遂殺奬既而節度判官李浩
清河令齊開主簿王湙皆被害僭號東平郡王以張巒
為宰相卜吉為樞密使建國曰安陽榜所居門曰中京
居室廐庫皆立名號改年曰得聖以十二月為正月百
姓年十二以上七十以下皆湼其面曰宜軍破趙得聖
旗幟號令率以佛為稱城以一樓為一州書州名補其
徒為知州每面置以總管然縋城下者日衆於是令民
守者伍伍為保一人縋餘悉斬初變起倉卒衆莫知所
為元亨自天慶觀促馬馳還廳事賊黨十餘人環甲露
刃排撻而入左右皆奔潰賊脅元亨曰大王遣我來索
庫鑰元亨據案叱之曰大王誰也妖賊敢弄兵乎我有
死爾鑰不可得也賊將郝用繼來索愈急曰庫帑今日
大王所有也可不上鑰乎元亨厲聲張目用遂殺之賊
争擕鑰去及城破獲郝用斬以祭元亨之首昌朝遣大
名鈐轄郝質將兵趨貝州十二月辛丑以貝州反書聞
出劄子下中書樞密院亟擇將領兵往撲滅之仍令孟
州定州真定府預設守備毋至奔逸壬寅遣宫苑使麥
允言作坊使王凱往貝州捕殺賊兵仍詔昌朝發精兵
衛之高陽關都部署王信聞貝州亂亟領本部兵傳城
下甲辰即以信為貝州城下招捉都部署丙午夜有星
如缶墜賊城庚戌權知開封明鎬為河北體量安撫使
甲寅知倉州高繼隆知貝州遣内侍何誠用齎勑招安
貝州軍賊
慶歴八年春乙亥明鎬言貝州距闉用工二萬人期三
十日可與城齊賊亦城上設戰栅與官軍相當名曰喜
相逢距闉將成又為賊所焚三日不滅既斬興乃用軍
校劉遵計即南城鑿地道而入攻其城以牽制貝州民
有汪文慶郭斌趙宗本汪順者自城上繫書射明鎬帳
約内應夜垂絙以引官軍既納數百人焚樓櫓賊覺率
衆拒戰初官軍既登欲專其功斷其絙以絶後來者及
與賊戰兵寡不敵與文慶等復縋而下是夜城幾克丁
丑參政文彦博為河北宣撫使本路體量安撫使明鎬
副之鎬督諸州攻貝州城久不下帝憂之問輔臣策安
出彦博乞身往破賊故遣彦博宣撫使明鎬副之上大
喜既而左右贊曰官家無憂貝州王則敗矣上益喜先
是樞密夏竦惡明鎬恐其成功鎬所奏請從中沮之彦
博既受命言軍事中覆不及願得專行戊寅詔許文彦
博便宜行事彦博請用將作監主簿鞠得卿三人掌機
宜文字許之明鎬所奏殿中丞王起等四人仍隨軍貝
州賊謀竊出要劫契丹使明鎬遣殿侍安素伏兵西門
壬午賊果以三百人夜出伏發皆就獲之乙酉降空名
告勅空頭劄子三百道下河北宣撫使以備賞戰功是
日彦博至貝州城下
乙未官軍攻貝州城北甚急賊盡銳禦之而南城所穴
地道潛達城中賊初不覺也閏正月庚子朔文彦博夜
選壯士二百銜枚由地道入右班殿直曹竭等𨗳之出
登城殺守陴者垂絙引官軍賊縱火牛大軍稍却軍校楊遂
援槍中牛鼻牛還走賊衆驚潰王則開東門遁閤門祗
候張綱緣壕與賊戰死之王信捕得賊餘黨保村舍皆
焚死則自反至敗凡六十五日遂開封人也辛丑彦博
遣李繼和來告貝州平賜繼和錦袍金帶彦博請斬王
則於大名府夏竦言所獲恐非真當覆視之乃詔以檻
車送則京師王則之以貝州反深交龐旦與其徒謀以
元日殺軍校劫軍兵應之前一日有告者知州王鼎夜
出檄遣軍校攝事外邑而陰為之備翌日會寮吏飲酒
如常黨愕不敢動鼎刺則背徐捕首謀十八人送獄獄
具俟運使至審決未至軍中洶洶謀劫囚鼎謂僚吏曰
吾不以累諸軍獨命取囚桀鷔者數人斬於市一郡帖
然運使至囚未決者尚半訊之皆伏誅壬寅改貝州為
安武軍甲辰曲赦江北賜平貝州將士緡錢戰沒者官
為葬祭之兵所踐民田除夏秋稅改貝州為恩州戊申
以文彦博為同平章事明鎬端明殿學士給事中王信
為成德軍留後自餘兵官各以次遷餘賜緡錢有差贈
馬遂為宫苑使遂初聞王則叛中夜叱咤晨起詣昌朝
請擊賊昌朝因使將榜入城招降諭以禍福不答遂將
殺賊而無助賊攅刀聚譟斷其臂遂罵賊曰恨不斬汝
萬段賊殺遂而走解之事聞追贈其妻官其五子
劉滬城水洛
慶歴三年冬十月甲子陜西四路經略安撫招討使鄭
戩言順德軍生戶大王家族元寧等以水洛城來獻其
地西占隴抵通奉州往來道路隴之二水環城西流繞
帶河渭田肥沃廣數百里雜氐十餘落無所從屬尋遣
静邊寨主劉滬招集其酋長皆願納質子求補漢官今
若就其地築城可得番兵三五萬及弓箭手共討西賊
實為封疆之利從之劉滬先以右侍禁瓦亭塞監押權
静邊寨主擊破党留等族斬一驍將獲牛馬槖駝萬計
時任福販邊城晝閉居民畜産多為賊所掠滬獨開門
納之邊人謂滬為劉開門遷左侍禁韓琦范仲淹薦授
閤門祗候又破穆寧生氐西南去洛陽二百里中有城
曰水洛川平土沃又有水輪銀銅之利環城數萬帳漢
民之逋逃者歸之其百工商賈自成全國曹瑋在秦州
常經營不能得滬進城章川收善田數百頃以益屯兵
密使人說城主鐸厮那令内附會鄭戩行邊滬遂召鐸
厮那及其酋屬來獻結公水洛露羅甘地願為屬戶戩
即令滬將兵往受地既至而氐情中變聚兵數萬合圍
夜縱火呼嘯期盡殺官軍滬兵才千人前後數百里無
援獨堅臥慮因令晨炊緩食坐胡床指麾進退一戰氐
潰追奔至石門酋皆稽顙請服因盡驅其衆隸麾下以
通秦渭之路又敗臨洮氐於城下遷内殿崇班四年春
正月戊辰詔陜西都部署司涇原經略司罷修水洛城
從宣撫使韓琦奏請也然劉滬時已興役鄭戩又遣著
作郎董士廉將兵助之矣
甲戌命鹽鐵副使祠部員外郎魚周詢宫苑使周惟德
往陜西同都轉運使程戡相度鑄錢及修水洛城利害
以聞先是韓琦以水洛為不便奏罷之鄭戩固請終役
琦還自陜西即罷戩四路都部署戩既改知永興又極
言城水洛之便役不可罷會劉滬董士廉督役如故知
渭州尹洙及涇原副都部署狄青相繼論列以為修城
有害無利議者紛紛不決故遣周詢等行視戩初命涇
原都監許遷將兵為修城之援及戩罷統四路洙亟召
遷還之又檄滬士廉罷役且召滬士廉蕃部皆遮止滬
士廉等請自備財力修城滬士廉亦以屬羌既集官物
無所付又恐違蕃部意别生變日增版趣役洙再召之
不從洙亟命瓦亭寨都監張忠往代滬又不受洙怒令
青領兵巡邊追滬士廉欲以為節度斬之青械二人送
德順軍獄時周詢等猶未至也蕃部遂驚擾争收聚積
殺民吏為亂又詣周詢等訴周詢等具奏詔釋滬士廉
令卒城之參政事范仲淹言涇原路走馬承受趙正奏
内政崇班劉滬著作佐郎董士廉被狄青械送司理院
次切緣此二人元禀四路都部署節制往修水洛城即
非是二人擅興及四路罷後本路部署司押下軍馬其
人即合依禀罷修不合堅執抗拒臣料其情盖本人在
彼相殺得功降下周回蕃部又已下手修築城寨懼見
中輟之後本路責見其經畫不當故以死拒抗一面興
修意望成功亦求免罪始末可見非有他意况劉滬是
沿邊有名將佐最有戰功國家且須愛惜不可輕棄恐
狄青因怒輒用軍法則邊上將佐必皆啣怨謂國家負
此有勞之臣人人解體誰肯竭力邊事其董士廉是朝
廷京官即非將佐亦將一例枷勘盖狄青粗人未知朝廷
事理萬一二人被戮逐家骨肉必來訴於闕下亦更多
有臣僚上言紊煩聖聽雖知將帥行得軍法即非用兵
進退之際有違節制自是因事利害致犯帥威昔陳湯
矯詔命以破敵王濬違節制以下吳皆釋罪封侯以勸
將列伏望聖慈特遣中使乘馹往彼委魚周詢周惟德
取勘劉滬范士廉所犯因依情罪奏聞仍送邠州拘管
聽候朝旨一則惜得二人不致因公被戮二則惜得狄
青尹洙免彼二家骨肉稱冤致訟儻允臣所奏事可兩
全彰陛下保庇邊將之恩使文武臣效死以報聖德夏
四月乙未諫官孫逋言切聞劉滬等修水洛城而涇原
副使部署狄青以滬等不聽令並枷送德順軍此獄係
一方利害但未知朝廷處置何如爾昔曹瑋常欲修其
城以通渭秦救援之師會邊防多事其志未克自西事
以來邊臣亦要有營度者盖其城在生蕃中未能通之
昨鄭戩為四路部署與劉滬等具上修建之利而滬等
入生蕃界服其衆漸立城堡朝廷已賞其功矣近聞韓
琦等宣撫回以修城雖有利慮生蕃難制而功莫能就
乞且罷其役戩固請城之且言滬等招得生蕃皆願借
耕牛以助布種又城中有㩁酤之利可以贍軍事苟不
行滬等雖誅無悔緣狄青之意原與鄭戩不同戩既罷
四路青以韓琦等所奏使抽還水洛城援兵滬等自謂
已見功緒正乞留兵以畢其役若便坐以違主帥之令
則滬本以一方利害初禀朝廷之命領千餘衆在數萬生
蕃中亦嘗戰鬭殺獲而終使之服屬亦其勇略之可尚
也今以主帥之言而罪之不惟勞臣不勸其招來蕃部
得不驚懼乎雖然青為一道帥下有不從令而朝廷釋
之青宜不快心况今之將臣如青之材勇者不可多得
此固難以處置惟朝廷兩全之余靖言凡不受大將節
度者謂師行之際當進而退可行而止動臨機會必有
勝負如此之𩔖或違之者皆用軍法以一其衆今劉滬
因脩城堡自有利害與夫臨陣逗遛不可同論又况水
洛城在隴山其利可以通渭之援昔曹瑋在秦州固已
經營及李紘韓琦相繼亦欲開拓而生戶羌人或降或
否故不克就今劉滬一戰而服數百千戶因其勢而滅
之雖留援兵不足為罪狄青所執但以築孤城於生羌
之中恐賊昊來攻有難守之勢故與滬等異同因其忿
而執之耳朝廷欲伸大將之令而罪滬等則滬以威信
招納戎人方來歸而謀者獲罪令後立功者怠而又失
信於戎必不可也若以狄青倚公法肆私忿而責之則
恐今後偏禆輕於違犯此又非朝廷之意也二者之間
均是害焉臣愚以為生羌利我交易因滬招撫故獻其
地非滬不可守也滬若失職戎將生心古者矯制及違
其節度者因其立功則可贖罪今為朝廷計當切責滬
罪而推恩恕之使其城守責其後效仍詔青等共體此
意滬等所築之城堞已就將軍既困之矣恕之令其自
守此邊鄙安危之計非私於滬等倘有緩急通其策應
勿以謀之異同幸其有急而不救也仍乞不候奏到滬
等公按特於疎放無使羌戎因此疑貳歐陽修言邊將
不和用兵大患况狄青劉滬等皆是可惜之人事體須
要兩全利害最難處置且水洛城自曹瑋以來心知其
利患於難得未暇經營今滬能得之則於滬之功不小
於秦州之利極多韓琦自陜西來非以水洛為不便但
恐難得其城今滬能得之又有以城之正宜責其必成
而狄青所見不同遂成釁隙其間利害臣請詳之國家
邇年邊兵屢敗常患大將無權今若沮狄青而釋劉滬
則不惟於青之意不足兼沿邊諸將皆挫其威此其不
便一也劉滬經營水洛之初先以奮力身戰然後誘而
服從乃是諸蕃族畏滬之威信今忽見滬先得罪枷入
獄則新降生戶豈不驚疑若使翻然復叛則自今邊將
欲以威信招諸族誰肯聽從不惟水洛更無可成之期
兼㳂邊生戶永無可召之理此其不便二也自陜西用
兵諸將立事者少此城不惟自曹瑋以來未能得之亦
聞韓琦在秦州當經營而未暇今滬奮然立取其功垂
就而中道獲罪後誰肯於邊防立事者此其不便三也
又聞水洛之戍雖能援秦州而須渭州芻糧之助今劉
滬既與狄青異議縱使城即得成他時狄青怒滬之異
已又欲遂其偏見緩急不為之力則必須復此其不便
四也若遂移狄青於别路則是因一小將而易一部署
此其不便五也此臣所謂利害最難處置者也近遣魚
周詢定奪利害臣謂宜命一中使令周詢密諭狄青曰
滬城水洛非擅重役盖初有所禀且築城不比行師之
際滬見利堅執意在成功不可以違節制加罪今不欲
直釋滬以挫卿之威宜自釋之後若出師臨陣而違節
制者自當以軍法從事然後又諭滬曰汝違大將命自
合有罪今以汝城水洛有功故使青赦爾罪爾卒事以
自贖俟城成則又戒青不可幸其失城以遂偏見如此
則水洛之利可固蕃戶之恩信可不失邊將立事者不
懈大將之威不挫苟不如此未見其可也始狄青械劉
滬董士廉送德順軍獄尋有詔移邠州既而釋二人令
任水洛城訖役須勘到罪状别聽旨丙辰諫官歐陽修
言近差魚周詢等相度修水洛城始聞蕃族見狄青械
繋劉滬等因致驚騷今周詢却將滬往以此可見滬能
恩信服彼蕃衆朝廷必知水洛之為利而不欲棄之非
滬守之不可然滬與狄青尹洙難共了此事臣謂不得
已寧移尹洙不可移滬尚慮議者謂不可因滬而動大
將今且移尹洙而不動狄青若洙更以恩從他路即不
是因滬而屈大將矣如此則於洙無損於滬得全其功
於邊防事體無不便三者皆獲其利不得有害大凡武
臣常疑朝廷偏厚文臣假有二人相争實為武人理曲
然終亦不服但謂報復盡是文臣逓相黨助輕沮武人
况滬與洙争而滬實有功又其理不曲罪滬則㳂邊武
臣盡鼓怨其害一也自西事以來擢用邊將固多能立
功效者殊少惟范仲淹築大順城种世衡築青澗城滬
築水洛城尤為艱勤而功不在二人下今若曲加輕沮
則武臣無復為朝廷作事其害二也滬若不在水洛則
其生聚恐他人不能綏撫苟别致生事則自今蕃部更
難以招輯其害三也今三利三害其理甚明但得大臣
公心不於尹洙曲有頋慮則不與邊防生患此係國家
利害甚大伏望聖慈斷而行之余靖又言水洛非劉滬
不可守寧移青等不可移劉滬以失新附之心先是鄭
戩奏修水洛城乞令韓琦不與商量琦言臣任西邊首
尾五年於水洛城事比他人知之甚詳因上利害十三
條詔劄與魚周詢程戡戡已先具奏修城之利且言今
欲畢工惟女墻未全棄之誠可惜宜遂令訖役乃詔戡
等卒城之丁夘遣陳惟信往涇原路催修水洛城己巳
徙知慶州孫沔知渭州知渭州尹洙知慶州用歐陽修
之議也
慶歷四年六月癸夘改新知渭州孫沔復知慶州新知
慶州尹洙知晉州始朝廷欲卒城水洛故令洙與沔易
任沔以病辭乃别徙洙於是渭州關守詔除狄青諫官
余靖言涇原在陜西最為重地自范仲淹不敢獨當豈
青粗暴所能專任章凡四上
慶歷朋黨
范仲淹出處大節附
大聖六年冬十二月甲子以大理評事范仲淹為秘閣
校理初仲淹遭母喪上言執政請擇郡守舉縣令斥游
惰去冗僭慎選舉敦教育養將才實邊備保直臣斥佞
人使朝廷無過生民無怨以杜奸雄凡萬餘言王曾見
而偉之亦知仲淹乃晏殊客也於是殊薦人充館職曾
謂殊曰公實知仲淹捨而薦此人乎已為公置不行宜
更薦仲淹殊從之
七年十一月癸亥冬至上率百官上皇太后夀於會慶
殿乃御天安殿受朝秘閣校理范仲淹奏疏言天子有
事親之道無為臣之禮有南面之位無北面之儀若奉
親於内行家人禮可也今顧與百官同列虧君體損主
威不可為後世法疏入不報晏殊初薦仲淹為館職聞
之大懼召仲淹詰以狂率邀名且將累薦者仲淹正色
抗言曰仲淹緣辱舉公每懼不稱為知已羞不意今日
反以忠直獲罪門下殊不能答仲淹退又作書遺殊申
理前奏不少屈殊卒愧謝焉又奏疏請皇太后還政亦
不報遂乞補外八年春仲淹言下陜西市木事(見拾遺門)明
道二年春召仲淹赴闕與宋綬同召太常博士秘閣校
理范仲淹為右司諫初聞遺諮以太妃為皇太后參決
軍國事亟上疏言范仲淹安撫江淮(見明道聖政門)諫仁宗勿
追斥垂簾時事(見聖政門)二年冬初郭皇后之立非上意寖
見疎而后挾莊獻勢頗騷後為莊獻所禁遏希得進及
莊獻崩上稍自縱吕夷簡以前罷相故怨后而范諷與
夷簡相結諷乘間言后當廢夷簡贊其言上意未決右
司諫范仲淹因極對陳其不可且曰宜早息此議不可
聞於外也居久之乃定議廢后夷簡先命有司無得受
臺諫章疏夷簡罷政事因郭皇后故夷簡成仁宗所舉
(見聖政事)乙邜詔稱皇后以無子願入道特封净妃玉京沖
妙仙師名清悟别居長寧宫臺諫章疏果不得入仲淹
既與御史中丞孔道輔率知諫院孫祖德侍御史蔣堂
郭勸楊偕馬絳殿中侍御史段少連左正言宋祁右正
言劉渙詣垂拱殿門伏奏皇后不當廢願賜對以盡其
言守殿門者闔扉不為通道輔撫銅環大呼曰皇后被
廢柰何不聽台諫入言尋有詔宰相召台諫諭以皇后
當廢狀道輔等悉詣中書語夷簡曰人臣于帝后猶子
事父母也父母不和固宜諫止柰何順父出母乎衆譁然
争致其說夷簡曰廢后自有故事道輔及仲淹曰公不
過引漢光勸上耳乃是光武失德何足法也自餘廢后
皆前世昏君所為主上有堯舜之資而公顧勸之效昏
君所為可乎夷簡不能答拱立曰諸君更自見上力陳之
道輔仲淹等退將以明日留百官揖宰臣廷争而夷簡
即奏台諫伏閤請對非太平美事乃議逐道輔等
丙辰旦道輔等始至待漏院詔道輔出知泰州仲淹知
睦州祖德等各罰金二十斤故事罷中丞必有告詞至是
直以勅除道輔比還家勅隨至又遣使押道輔及仲淹
亟出城仍詔諫官御史自今並須密具章疏毋得相率
請對駭動中外絳平陰人也偕奏乞與道輔仲淹俱貶
勸及少連再上疏皆不報少連疏曰臣初聞非時召兩
府大臣議皇后入道一日之内天下喧然以為母儀天
下固無入道之理翌日又聞兩府列狀乞降后為净妃
臣與孔道輔范仲淹等恐詔命一行難於追復是以羣
詣殿閣上疏而執政進說使臣等不獲面對令就中書
商量宰相雖知其誤然猶責臣等翻覆率易故道輔仲
淹斥守外郡臣等例皆蒙罰陛下意盖執政大臣假天
威以出道輔仲淹而斷來者之說也切覩戒諭自今有
章宜如故事密上毋得羣詣殿門請對且伏閣上疏豈
非故事今遽絶之則國家復有大事誰敢旅進而言者
昔唐陽城王仲舒伏閤雪陸贄崔元亮叩殿陛理宋申
錫前史以為美今陛下未忍棄出皇后而兩府列状議
降為妃諫官御史安敢默然陛下深思道輔等所言為
阿黨乎為忠乎又上疏言中宫動搖有大不可者二願
詔復中宫位號不報將作監丞冨弼上疏諫略云今陛
下舉一事而獲二過於天下今廢后已行未能悔過願
陛下亟還仲淹復其諫職减二過之一庶乎諫疏不絶
朝綱復振疏入不報
景祐元年秋壬申詔净妃郭氏出居於外美人尚氏為
道士洞真宫楊氏别宅安置曩者母后臨朝臣僚戚屬
多進女口入内悉令遣還其家長秘之位不可久虛當
求德門以正内治丁酉范仲淹由睦州徙蘇州州比大
水民田不得耕仲淹䟽五河導太湖注之海募游可興
作未就又徙明州轉運使言仲淹治水有緒願留以畢
其役庚子復詔仲淹知蘇州二年三月己酉知萊州左
司諫秘閣校理范仲淹為禮部員外郎天章閣侍直太
常禮院言侍御史劉䕫請去莊獻明肅太后莊懿太后
所加太字盖入廟稱后繋於夫在廟稱太係於子然二
太后奉安别廟凖禮未應去太字上以䕫不習故曲詔
本台諭之䕫崇安人也十二月昭宣使恩州團練使入
内都知閻文應領嘉州防禦使都知為秦州鈐轄尋改
鄆州鈐轄其子入内供奉官勾當御藥院士良為内院
崇班罷御藥院時諫官姚仲孫高若訥劾文應方命宿
齋太廟中文應叱毉官聲聞行在郭皇后暴薨中外莫
不疑文應置毒者請并士良出之故有是命文應又稱
疾願留仲孫復論奏文應乃亟去文應專恣事多矯旨
付外執政不敢違天章閣待制范仲淹將劾奏其罪即
不食悉以家事屬其長子曰吾不勝必死之上卒聽仲
淹言竄文應嶺南尋死於道禮部員外郎天章閣待制
范仲淹為吏部員外即知開封府仲淹自還朝言事愈
極宰相隂使人諷之曰待制侍臣非口舌任也仲淹曰
論思正侍臣職余敢不勉宰相知其不可誘乃命知開
封欲撓以劇煩使不暇他議亦幸其有失亟罷去仲淹
處彌月京邑肅然稱治三年春仲淹言孔道輔遷都事
(見都邑門)五月丙戌天章閣待制權知開封府范仲淹落職
知饒州府仲淹言事無所避大臣權倖多忌惡之時吕
夷簡執政進者往往出其門仲淹言官人之法人主當
知其進退升降之序其進退近臣不宜全委宰相又上
百官圖指其次第曰如此為序遷如此為不次如此則
公如此則私不可不察也夷簡滋不悦帝常以遷都事
訪諸夷簡曰仲淹迂闊務名無實仲淹聞之為四論以
獻一曰帝王好尚二曰選賢任能三曰近臣四曰推委
大抵譏指時政又言漢成帝信張禹不疑舅家故有王
莽之亂臣恐今日朝廷亦有張禹壞陛下家法以大為
小以易為難且以未成為已功以急務為閒務者不可
不早辨也夷簡大怒以仲淹語辨於帝前且訴仲淹越
職言事薦引朋黨離間君臣仲淹亦交章對其辭愈切
自是降黜侍御史韓瀆希夷簡意請以仲淹朋黨榜朝
堂戒百官越職言事從之時治朋黨方急士大夫畏宰
相少肯送仲淹者天章閣待制李紘集賢校理王質皆
載酒往餞質又獨留數語或以誚質質曰希文賢者得
為朋黨幸矣
戊子同知樞密院事韓億言昨蒙宣諭范仲淹常密薦
臣臣自歷固行惟勵忠樸宸聪過聽擢贊樞密未常涉
朋比之迹結左右之容况臣與仲淹既非婚&KR0666;又非故
舊緣何契義輙有薦論舉臣以公則臣素無交托伏望
曲照孤衷免嬰浮議必若以臣備位無補進退之際惟
陛下裁賜優詔答之仲淹既貶諫官御史莫敢言秘書
丞集賢校理余靖言仲淹前所言事在陛下母子夫婦
之間猶以其合典禮故加優奬今坐刺譏大臣重加譴
謫儻其言未恊聖慮在陛下聽與不聽耳安可以為罪
乎汲黯在庭以平津為多詐張昭論將以魯肅為麤疎
漢皇吳主熟聞訾毁兩用無猜豈損聖德陛下自專政
以來三逐言事者恐非太平之政也請速改前命壬辰
靖落職監均州酒稅乙未貶太子中允館閣校勘尹洙
為崇信軍節度掌書記監郢州酒稅先是洙上言臣常
以范仲淹直諒不回義兼師友自其被罪朝中多云臣
亦被薦仲淹既以朋黨得罪臣固當從坐雖國恩寬貸
無所指名臣内愧於心有靦面目况余靖素與仲淹分
疎猶以朋黨得罪臣不可幸而苟免乞從黜降以明憲
典宰相遂逐之戊戌貶鎮南節度掌書記館閣校勘歐
陽修為夷陵縣令初右司諫高若訥言范仲淹貶職之
後臣諸處察訪端由參驗所聞與勅榜中意頗同固不
敢妄有營救今歐陽修移書詆臣言仲淹平生剛正通
古今班行中無與比者責臣不能辨仲淹非辜猶能以
面目見士大夫出入朝中稱諫官言及謂臣不復知人
間有羞恥事仍言今日天子與宰臣以忤意逐賢人責
臣不得盡言臣謂賢人者國家恃以為治也若陛下以
忤意逐之臣合争臣愚以為范仲淹須以論事切直亟
加進用今兹狂言自取譴辱豈得謂之非辜恐中外聞
之謂天子以意忤逐賢人所損不細請令有司召修戒
諭免惑衆聽因繳進修書修坐是貶西京留守推官仙
遊蔡襄作四賢一不肖詩傳於時四賢指仲淹靖洙修
不肖斥若訥也不肖詩曰人禀天地中和生氣之正者
為誠明誠明所鍾皆間傑從容中道無欹傾嘉謨讜論
范京兆擊㚥糾繆揚王庭積羽沈舟毁銷骨正人無徒
奸者明主知漆固未遐棄兩轓五馬猶專城歐陽秘閣
官職卑欲虐忠良無縱岐六幅長書披憂憤一責司諫
必無夷人謂高君如撻市出見縉紳無面皮高君攜書
奏天子游言媮急尚容怡返言希文謀疎闊貶彼南方
誠為宜永叔忤意竄西蜀不免一中讒人譏司諫不能
自引咎復將已過揚當時四公稱賢作不肖讒言入易
天難欺朝家若有觀風使此語當預古人詩四賢詩不
具錄泗州通判陳恢尋上章乞根究作詩者罪左司諫
韓琦劾恢越職希恩宜重行貶黜庶絶㚥諛不報而襄
事已寢光禄寺主簿蘇舜欽上䟽言歷觀前代神聖之
君好聞讜議盖以四海至遠民有隱匿不可以遍照故
無問愚賤之言擇而用之然後朝無遺政物無遁情雖
有佞臣邪謀莫得而進也臣覩乙亥詔書越職言事播
告四方無不驚惑往往切議恐非出於陛下之意盖陛
下即位以來屢詔羣下勤求直言使百僚轉對置匭函
設直言極諫科今詔書頓異前事豈非大臣壅蔽陛下
聰明杜塞忠良之口不惟虧損朝廷亦自取覆亡之道
夫納善進賢宰相之道蔽君自任未或不亡今諫官御
史悉出其門但希旨意即獲美官多士盈庭噤不得語
陛下拱默何由盡聞天下之事乎前孔道輔范仲淹剛
直不撓致位台諫後雖改他官不忘獻納二臣者非不
知緘口數年坐得卿輔蓋不敢負陛下委注之意而皆
罹中傷竄謫而去使正臣奪氣鯁士咋舌目覩時弊口
不敢論昔晉侯問叔向曰國家之患孰為大對曰大臣
持祿而不急諫小臣畏罪而不敢言下情不得上通此
患之大者故漢文感女子之說而肉刑是除武帝聽三
老之議而江充以族肉刑古法江充近臣女子老人愚
耄疎隔之至也蓋以議之所在賤不可忽二君從之後
世稱聖况國家班設爵位列陳英豪故當責其公忠安
可教之循默賞之使諫尚恐不言罪其敢言孰肯献納
物情閉塞上位孤危軫念於兹可為驚怛覬望陛下發
德音寢前詔勤於求獻下及芻蕘可以常守隆平保全
近輔若詔榜未削欺㒺成風則惟堂下遠於千里切恐
指鹿為馬事復見於朝矣(舜欽二年丁憂三年上此疏居喪論事元祐元年及第)
四年十二月壬辰徙知饒州仲淹知潤州監筠州稅余
靖監秦州稅夷陵縣令歐陽修為光化縣令上喻執政
令移近地故也(尹洙不徙當考)先是京師地震直史館葉清
臣上疏略曰陛下憂勤庶政方夏泰寧而一歲之中災
變仍見下失民望上戾天意故垂戒以啓迪清衷而陛
下泰然不以為異徒使内侍走四方治佛事治道科非
所謂消復之實也頃范仲淹余靖以言事被黜天下之
人齚舌不敢議朝政者行將二年願陛下深自責咎詳
延忠直敢言之士庶幾明威降鑒而善應來集也嘗奏
數日仲淹等得皆近徙范仲淹既徙潤州讒者恐其復
用遂誣以事語入上怒亟命置之嶺南參知政事程琳
辨其不然仲淹訖得免自仲淹貶而朋黨之論起朝士
牽連出語及苑仲淹者皆指為黨人琳獨為上開說上
意解乃已
康定元年三月吏部員外郎知越州范仲淹復天章閣
待制知永興軍始用韓琦之言也上諭夷簡仲淹釋憾
(見經制西夏要略門)先是夷簡當國同列不敢預事宋庠數與争
論吕不悦上顧庠厚吕忌之巧求所以傾庠未得及仲
淹通書元昊又焚其報夷簡從容謂庠曰人臣無外交
希文何敢如此庠以夷簡深罪仲淹之甚也他日上前
議事庠請斬仲淹樞密副杜衍力言不可庠謂夷簡助
已而夷簡終無一言上問夷簡夷簡曰杜衍之言是也
止可薄責而已上從之庠遂失措論者喧然皆咎庠不
知實為夷簡所賣也於是因朋黨事葉清臣吳遵路宋
庠鄭戩以同年進士皆出知州冨弼言晏殊黨附夷簡
(見大科門)
慶歷三年春夷簡數求罷陜西運使孫沔上書言略云
自夷簡當國黜忠言廢直道薦不若己者為自固之計
王隨陳堯叟以忿争罷欲使陛下知輔相之位非己不可
冀思已而復用也又云若薦賢才令公議雖失之於始
而得之於終猶可寬天下萬世之責苟遂容身不救前
過以諂佞為君子以庸懦為長者使之在廊廟布臺閣
上惑聖明下害生靈為社稷計則必危為子孫計亦未
可保終吉是張禹不獨生於漢李林甫復見於今也在
陛下察之而已書聞帝不之罪議者喜蹇切夷簡謂人
曰元規藥石之言恨聞此遲十年耳人亦服其量也三
月上擢韓琦范仲淹等一時賢臣布在朝廷天下大悦
士大夫相慶國子監直講石介作慶歷聖德詩以美之
其詩曰
於維慶歷三年三月皇帝龍興徐出闈闥晨坐太極
畫開閶闔躬覽英才手鉏㚥孽大聲渢渢震搖六合
如乾之動如雷之發昆蟲蹢躅怪妖藏滅同明道初
天地嘉吉切聞皇帝蹙然言曰予祖予父付予大業
予恐失墜實賴輔弼汝得殊象重慎微密君相予久
予加乃績君乃相予笙鏞斯叶昌朝儒者學問該洽
與予論政傅以經術汝貳二相庶績咸秩惟汝仲淹
汝誠予察太后垂簾湯沸火熱汝時小臣危言嶻嶪
為汝司諫正予門闑為予京兆予言乃悦賊叛予夏
汝往邊遏六月酷日大冬積雪汝寒汝暑同予士卒
予聞辛酸汝不告之予晩得弼予心慰悦弼每見予
無有私謁以道輔予弼言深切予不堯舜弼自笞撻
諫官一年奏疏滿篋侍從週歲忠力勤竭契丹㤀義
檮杌饕餮敢侮大國其詞慢悖弼將予命不畏不怯
幸復舊好民得食褐沙磧萬里死生一節視弼之勇
霜剝風裂觀弼之心煉金鍛鐡寵名大官實以醻渴
弼辭莫受其志莫奪惟仲淹弼一䕫一契天實賚予
予其敢忽並來相予民無瘥札曰衍汝來予之黃髮
事予二紀毛秃齒豁心如一兮率履不越遂長樞府
兵政無蹶予早識琦琦有奇相其器魁櫑豈視扂楔
其人謹朴不施剞劂可屬大事敦厚如勃琦汝副衍
知人予哲惟修惟省立朝□□言論□呵忠誠特達
禄微身賤其志不怯常詆大臣亟遭貶出萬里歸來
剛氣不折屢進直言以補予闕素相之后含忠履潔
昔為御史幾扣予榻至今諫疏在予箱篋襄雖小官
名聞予徹亦常獻言箴予之失剛守惟聖尚修儔匹
並為諫官正色在列予過汝言汝無箝舌皇帝明聖
忠邪辨别舉擢賢良掃除妖孽衆賢之進如茅斯拔
大奸之去如距斯脫上倚輔弼司予調爕下賴諫争
維予紀法左右正人無有邪孽予望太平日不逾浹
皇帝在位二十二年神武不殺其默如地進退不測
其動如天賞罰在手不失其權恭已南面遏㚥進賢
知賢勿易非明勿得去邪惟艱惟斷乃克明則不惑
聰則不滅既明且哲惟正惟直無作側僻皇帝汝殛
皇帝一舉羣臣攝焉諸侯畏焉四夷服焉臣願皇帝
夀享萬年
九月歐陽修言吕夷簡罪惡滿盈事已彰著然而不敢
言者盖專主奪權脇制中外人皆畏之不敢發謫又上
言吕夷簡用僕人袁宗等二人為奉職身為大臣壞亂
朝典又上言夷簡近於御藥院暗入文字李淑除翰林
院學士歐陽修在延和殿西論淑㚥邪請罷之又上言
淑朋附夷簡在三尸五鬼之數若用之則小人轉得為
計冨范論異同(見君臣論治門)四年四月上謂輔臣自
昔小人多為朋黨亦有君子之黨乎范仲淹言邪正之
黨唯聖心所察苟用而為善於國家何害也歐陽修作
朋黨論(見謀國遠略門)韓范論契丹入寇異同(見經制契丹門)
夏六月先是石介奏記於富弼責以行伊周之事夏竦
怨介斥已乃使女奴習介書改伊周作伊霍字又撰廢
立詔上雖聞之不信而仲淹弼始懼不自安于朝二人
皆請出按西北邊仲淹陜西宣撫富弼河北宣撫冬甲
子殿直劉巽校理蘇舜欽並除勒停王洙落侍講知濠
州校理刁約通判海州殿丞江休復監稅蔡州王益柔
監稅復州周延雋降為秘書丞校理章岷通判監州起
居吕溱知楚州殿坐周延讓宿州稅敏監徐綬等並出
先是杜衍范仲淹冨弼等同執政引用一時聞人欲更
張庶事中丞王拱辰等不便其所為舜欽仲淹循前例
用鬻故紙公錢召妓女閒多會賓客拱辰廉得之諷其
屬魚周詢劉元瑜劾奏因欲搖動衍事下開封府治其
事於是舜欽及巽俱坐自盜洙與妓雜坐而休復約延
雋延讓又服惨未除益柔并以謗訕周孔坐之同時斥
逐多知名士世以為過薄拱辰方自喜曰吾一舉網盡
矣獄事起樞密副韓琦言於上曰昨聞宦者操文符捕
館職甚急衆聽紛駭舜欽一醉飽之過止可付有司治
之何至陛下聖德素仁獨自為是何也上悔見於色自
仲淹出讒者益深拱辰既劾奏宋祁張方平又助之為
言益柔作傲歌罪當誅欲因一益柔以累仲淹也章得
象無所可否乃召賈昌朝王拱辰等共議其事韓琦獨
言益柔少年語狂何足深治天下大事固不少近臣同
國休戚置此不言而攻一王益柔此其意有所在不特
為傲歌可見也上悟稍寬之時兩府合班奏事琦必盡
言事雖屬中書琦亦對上陳其實同列尤不悦上獨識
之曰韓琦性直己巳詔曰朕聞至治之世元凱共朝不
為朋黨君明臣哲垂榮亡極何其德之盛也朕宵旰勵
志庶幾治古而承平之後澆競相蒙人務交游家為激
訐更相附麗以沽聲譽至陰招賄賂佯託薦賢又按察
將命者習為苛刻搆織罪端奏鞫縱横以重多辟至於
屬文之人類無體要詆斥前聖妄肆異言以訕上為能
以行怪為美自今委中書門下御史台採察以聞
唐介論張堯佐
康定元年冬十月癸未朔以御史河南郡君朱氏清河
郡君張氏並為才人張氏河南人父堯封天聖(闕)
容南郡依大姓曹氏以女妻之後以進士第補石門軍
事推官未行卒京師從兄張堯佐將赴官於蜀而曹氏
請以諸孤從行堯佐以道遠弗許曹益困堯封母錢氏
女也張氏時八歲與姊三人由錢氏入宫浸長得幸於
上性聦敏使巧挾智數能探測人主意先後將迎上以
其良家子待遇異諸嬪使累封清河郡君於是與朱氏
並為才人朱氏開封府人也
慶歷四年三月己巳判登聞鼓院堯佐提點開封府諸
縣鎮公事諫官余靖言外議皆云堯佐識見淺近依託
后宫嬪嬙之勢已得内降指揮改賜章服又從内批與
宫府差遣大臣依違不能堅執遂與府界提點伏惟陛
下近歲以來絶斜封之官無私謁之寵以至公之心行至
美之事安得外議如此臣深為陛下惜之又言堯佐修
媛之世父進用不宜太遽頃者郭后之禍起於楊尚不
可不鑒上曰朕豈以女謁進人盖因臣僚論薦后用之
爾如物議不允更當授一郡耳堯佐竟不出明年閠月
除通判慶歷六年九月御史知雜梅摯言權陜西轉運
使張堯佐非才由宫掖以進恐上累於聖德也七年七月
壬午除戶部副使張堯佐為天章待制河東都轉運使
皇祐元年九月乙未權三司使端明殿學士給事中張
堯佐為禮部侍郎三司使御史陳旭言堯佐以后宫世
父之親不宜使制國用不聽二年夏丙子諫官包拯陳
旭吳奎等言三司使張堯佐任用以來百怪漸露上違
天意萬口交譏下違人情陛下何庇一堯佐違天咈人
而稔歲危(闕)者乎包拯又言堯佐久居是職失天下之
望誤天下之事臣為陛下痛惜之八月己未御史知雜
何郯知漢州將行上䟽言張堯佐充三司使已踰年若
大享訖事衆謂陛下必以酬勞為名進用堯佐在兩府
果如衆議則命下之日必以死争陛下罷堯佐則傷恩
黜言者則累德莫若富貴堯佐而如李用和處之正得
宜也先是屯田員外郎彭思永入為侍御史極言内降
之弊及祀明堂日有傳百官皆遷官時堯佐以宫掖驟
進王守忠以出入禁闥被寵參政闕員堯佐朝暮侍命
王守忠亦求為節度使思永獨奏入上震怒吳舍郭勸
言思永納忠不宜深罪上悟不復語尋罷侍御史為司
封員外知宣州堯佐守忠之議遂格閏十一月己未堯
佐為宣徽南院淮康節度使景靈宫使庚申又加堯佐
同郡牧制置使癸亥知諫院包拯言陛下即位僅三十
年未有失道敗德之事乃五六年超擢堯佐羣臣加切
議於下默而迹其過不在陛下在女謁近習及執政大
臣也初執政希上旨一日除堯佐四使又以王舉正重
厚寡言同日授御史中丞朝議意舉正儒懦迤邐退避
動經旬浹則堯佐之命必遂行甲子舉正告謝上殿力
言擢用堯佐不當疏入不報戊辰退朝舉正留班廷争
復率殿中侍御史張擇行唐介包拯吳奎陳旭於上前
極言且於殿廡切責宰相上聞之遣中使諭旨百官乃
退己巳詔近臺官累乞罷張堯佐三司使及言親連宫
掖不可用為執政之臣若優與官爵其體差使遂除宣
徽使廉已指揮自今妃之家毋得除兩府職任今臺諫
官盖有言責其言雖過惟陛下矜察然寵堯佐太厚恐
非所以全之是日堯佐亦奏辭宣徽景靈使乃詔學士
院貼麻處分而成例卒不行
皇祐三年八月辛夘淮康節度使同郡牧使張堯佐為
宣徽南院使判河陽御史中丞王舉正言堯佐自罷宣
徽半年端坐京師今復受之益增鄙誚此乃執事之臣
不能執奏制命既行有損聖德若陛下不納臣盡忠愛
君之請必行堯佐濫賞竊位之典即乞黜臣以戒不識
忌諱之臣不報知諫院吳奎陳旭包拯相繼言之庚子
詔自今張堯佐别有改遷檢會此劄子進呈執奏仍詔
除宣徽使自今不得過二員十月丁丑殿中侍御史裏
行唐介責授春州别駕初堯佐除四使介與包拯力争
又請王舉正留百官班卒奪堯佐景靈宫宣徽二使頃
之復除宣徽使判河陽或云補外不足争介以為宣徽
次二府不計内外獨争之上諭介除擬初出中書介言
當責執政請全臺上殿不許自請貶亦不許於是劾宰
相文彦博專權任私挾邪為黨知益州日作間金竒錦
因中人入獻宫掖緣此擢為執政恩州平賊幸會明鎬
成功遂叨宰相昨除堯佐累論奏面奉德音謂是中書
進擬以此知非陛下本意盖彦博謀姦迎合顯用堯佐
陰結貴妃外陷陛下有私於后宫之名内實為自謀之
計乞斥罷彦博以富弼代之臣與富弼亦昧平生不敢
私也上怒甚却其奏不視且言將加貶竄介徐讀畢曰
臣忠義憤激雖鼎鑊不避敢辭貶竄上於坐急召二府
示以奏曰介言他事乃可至謂彦博因貴妃得執政此
何言也介面質彦博曰彦博宜自省即有之不可隱於
上前彦博拜謝不已樞密副使梁適叱介下殿介辭益
堅立殿上不去上令送御史臺劾介既下殿彦博再拜
言臺官言事職也願不加罪不許乃詔當制舍人即殿
盧草制而責介春州别駕時上怒不可測羣臣莫敢諫
左正言蔡襄乃進言介誠狂直容受直言帝王盛德也
必望矜貸之翌日中丞王舉正上疏言責介太重上亦
中悔恐内外驚疑乃勑朝堂告諭百官改介英州别駕
復取其奏以入遣中使護送介至英州且戒必全之無
令道死而介之直聲自是聞於天下介江陵人也知制
誥胡宿言唐介坐言事得罪不可著為後法殿中侍御
史梁舊亦言陛下愛介故遣中使護送之即不幸介以
疾死天下後世能無以殺疑乎上曰誠不思此急追還
中使亦言禮部尚書平章文彦博罪罷為禮部尚書觀
文殿知許州或言張堯封文彦博父客也彦博知益州
貴妃有力焉因諷彦博織燈籠錦以進貴妃服之上驚
問曰從何得此妃正色曰文彦博所織彦博與妾父有
舊不然妾焉使之特以進於上耶上悦自是屬意彦博
及為參政明鎬討王則未克上甚憂之語妃曰大臣無
一人為國了事日日上殿何益於國妃密令人語於彦
博翌日彦博入奏乞身往破賊上大喜彦博坐恩州十
數日賊果平即軍中拜相議者謂彦博因明鎬以成功
其得相由妃力也介既用是深詆彦博雖坐貶彦博亦
出事之有無卒莫辨之或云燈籠錦乃彦博夫人遺妃
而彦博初不知介章乃梅堯臣書竄之過矣四年春正
月徙英州别駕唐介為全州團練副使監郴州酒稅三
月郴州監稅唐介為秘書丞六月壬辰秘書丞唐介為
主客司員外郎通判潭州五年丁未通判潭州唐介為
殿中侍御史知復州戊午新知復州主客員外郎殿中
侍御史裏行唐介為殿中侍御史充言事御史遣内侍
賫告勅賜之介貶斥之二歲復召諫者謂太子優容言
事之臣自古未有也冬十月丁巳殿中侍御史唐介為
工部員外郎直集賢院介始入見無一言及遷謫上曰
聞卿遷謫以來未嘗有私書至京師可謂不易所守矣
介頓首謝後數日論得失因言於上曰臣繼今言不行
必或固争之或更坐黜是臣重累陛下願解官職許之
至和中二年六月戊申文彦博為吏部尚書平章事(冨)
(弼同相)
嘉祐元年八月癸丑江東轉運使工部員外郎直集賢
院唐介為戶部員外郎時殿中侍御史吳中復乞召介
還朝宰臣文彦博因言介頃為御史言事多中臣病其
間雖有風聞之誤然當時責之太深請如中復所奏召
用之故有是命五年秋七月戶部員外郎天章閣待制
知諫院唐介知洪州從介請也勑過門下知封駮事
何郯封還之言介為諫官有補朝廷不當外出召介復
知諫院如故
太平治迹統類卷十
