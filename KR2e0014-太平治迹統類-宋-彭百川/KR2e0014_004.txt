太平治迹統𩔖卷四
宋彭百川撰
真宗祥符
景德四年十一月庚辰中書以事聞上拱揖不答王欽若
曰非聖朝承平豈能振舉王欽若旣以城下之盟毁寇凖
上謂欽若曰今將奈何欽若度上厭兵即謬曰用兵幽薊
乃可刷此恥也上曰河朔生靈始得休息吾忍復驅之
死地卿盍思其㳄欽若曰陛下苟不用兵則當為大功
業可以鎮服四海誇示戎狄也上曰何謂大功業欽若
曰封禪是矣然封禪當得天瑞稀世絶倫之事乃可爾
既而又曰天瑞安可必得前代蓋有人力為之若人主
深信而崇奉焉以明示天下則與天瑞無異矣陛下謂
河圖洛書果有此乎聖人以神道設教耳上久之乃可
獨憚王旦曰王旦得無不可乎欽若曰臣請以聖意諭
旦宜無不可乘間為旦言之旦黽勉而從然上意猶未
決莫適與籌之者它日晩幸秘閣惟杜鎬方直宿上驟
問之曰卿博逹墳典謂河出圖洛出書果何事耶鎬老
儒不測上意漫應曰此聖人以神道設教耳其言偶與
欽若同上由此意決遂召王旦飲於内中歡甚賜以樽
酒曰此酒極佳歸與妻孥共之歸發視乃珠子也旦自
是不復持異天書封禪等事始作大中祥符元年正月
乙丑上召宰臣王旦知樞密院事王欽若等對於崇政
殿之西序上曰朕寢殿中帟幕皆青絹為之旦暮間非
張燭莫能辨色去年十一月二十七日夜將半朕方就
寢忽一室明朗驚視之次俄見神人星冠絳袍告朕曰
宜於正殿建黃籙道場一月當降天書大中祥符三篇
勿泄天機朕悚然起對忽已不見遽命筆誌之十二月
朔即蔬食齋戒於朝元殿建道場結綵壇九級又雕木
為輿餙以金寳恭佇神貺未敢罷去適皇城司奏左承
天門帛曳于鴟吻之上朕潛令中使視之長二丈許緘一物
如書卷纏以青縷朕細思盖神人所謂天降事天地孝奉祖
宗睦獷俗(闕)和干戈謹一日之所致神告先期靈文(闕)
歲又言啓封之際宜與卿等祇長改(闕)隱之而使衆不
知也上侍周懷敏皇甫繼明升屋對(闕)受置書輿上復
弊旦等步導却繖知樞密院陳堯叟啓封帛上有文曰
趙(闕)于諱居其器守於正世七百九九定既去帛啟(闕)
叟讀之其書黃字三幅詞𩔖尚書洪範老子道德經始
言上能以至孝至道紹世㳄諭以清淨簡儉終述世祚
延永之意讀訖藏以金匱旦等稱賀於殿之北廡是夕
命旦宿齋中書晩詣道場旦趨往而上已先至丙寅羣
臣入賀於崇政殿賜宴戊辰大赦改元文武官並加恩
改左承天門為左承天祥符門擢護門親從官徐榮為
大將賜衣服銀帶緡錢榮先覩天書故也己夘詔以天
書降申儆在位俾各揚其職以荅天意太僕少卿直秘
閣錢惟演獻祥符頌天書降翌日宗諤上皇奉迎酌獻
樂章優詔荅之甲戌兖州父老吕良等詣闕請封禪上
令引進使曹利用宣勞面諭之曰封禪大禮歴代罕行
難徇所請良等進而言曰國家受命五十年已致太平
今天降祥符昭顯盛德固宜告成岱嶽以報天地上復
曰此大事不可輕議夏四月辛卯朔天書又降於大内
之功德閣先是宰相王旦等文武百官諸軍將校州縣
官吏蕃夷僧道耆夀二萬四千三百七十人同詣東上
閣門凡五上表請封禪甲午詔於今年十二月有事於
泰山甲午以知樞密院事王欽若參知政事趙安仁並
為封禪經度制置使初議封禪未決上以經費問權三
司使丁謂曰大計固有餘矣議乃決戊戌命皇城使劉
成珪龍圖閣待制戚綸崇儀副使謝德權計度封禪發
運事綸上䟽略云伏望端守玄苻凝神正道參内景修
行之要資五千致治之言建皇極以御烝人寳大位而
延聖筭仰荅天貺俯惠羣黎上嘉納之有司言巡狩有
燔柴告至之禮皇帝親行事又封祀至泰山下柴告昊
天上帝於圓壇如巡狩告至之禮有司攝事之儀車駕
至泰山合至望令太尉以酒脯幣帛於山下壇告至奏
可遣使馳詣岳州采三脊茅三十束備藉神縮酒之用
有老人董皓識之授皓岳州助教賜束帛河北轉運使
李士衡奏罷内帑所助錢八萬緡於是又請輦本路金
帛芻粟四十九萬赴京東以助祀事上曰士衡臨事有
心力可奬也遂賜褒詔丁謂因請留士衡於澶州管勾
東(闕)從之有司詳定儀注詔皆從之丙(闕)安等分撰玉
冊文上諭之曰(闕)符端沓來㳄述為民祈福之(闕)萬兩
從之丁巳封王(闕)之六月壬辰詳定(闕)廢非典禮具備
上告以將有(闕)人言來月上旬復(闕)於是欽若奏六月
甲(闕)曳草上有字不能識言有御名馳告欽若欽若等
就職(闕)授中使捧詣闕奏至上亟召王旦來迎即命旦
為導衞使己亥旦與扶(闕)奉迎天書入含芳園之西門
庚子羣臣詣園(闕)殿辛丑上致齋壬寅備鑾駕以出面
拜殿下導衞扶侍自殿上奉天書至上前上再拜授陳
堯叟堯叟跪讀其文曰汝崇孝奉吾育民廣福錫爾嘉
瑞黎庶咸知秘守斯言善解吾意國祚延永夀歷遐歲
讀訖召百官示之復奉以升殿酌獻畢上先還旦等導
衞扶侍至朝元殿上迎拜入内時久雨頓晴景色澄廓
苑中有雲五色讀天書㳄黃氣如鳳駐殿上賜文武百
官泰山醴泉秋七月封禪用玉牒冊凡七文思玉工言
用玉追琢難成宰相請代以珉石及陛州采進上曰此
碔砆之𩔖目之為玉以奉天於禮可乎即遣中使徧詢
玉工有趙榮者言太平興國中曾與衆工治玉為牒冊
歲餘方就寘崇政殿庫亟取用之己酉王欽若來朝獻
芝草八千一百三十九本皇城使劉承珪詣崇政殿上
新製天書法物有鶴十四來翔天書扶侍使丁謂奏雙
鶴度天書輦飛舞良久翌日上顧謂左右曰昨所覩鶴
但於輦上飛度若云飛舞良久文則文矣恐不為實卿
當易此奏也癸亥奉天書於朝元殿上齋令殿之後閣
上親習封禪儀於崇德殿辛夘有司宿設天書仗衞於
乾元門自宫中奉天書出乾元門升王輅黃麾仗前後
部鼓吹道門威儀扶持使等導聳而行從臣望拜於殿
下有頃上服通天冠絳紗袍御輦發京師次含芳園之
行宫上即詣昊天玉冊前焚香再拜以樓召近臣觀衞
士甲馬還营賜百官休暇三日中書樞密院一日上之
巡祭也往還四十七日未常遇雨雪嚴冬之候景氣恬
和祥應紛委咸以為誠感昭格天地助順之致也詔以
正月三日天書降日為感昭天慶節休假五日京師於
上清宫建道場七日宰相迭宿罷日文武官内職皆集
賜會錫慶院是夕京師張燈五日内無得刑用仍禁屠
宰諸州建道場三日羣臣亦賜會丁謂請以天書降祥
瑞編㳄撰贊繪畫於昭應宫詔謂與龍圖閣待制戚綸
陳彭年同編㳄其贊令中書門下樞密院兩制尚書丞
郎給諫待制館閣官分撰先是詔有司參詳百官拜表
進名儀式且言慶成喬嶽歸美祖宗雖繋孝思實為吉
禮比之初上廟號理有不同按唐朝修八陵及遷懿獻
二祖禮畢並皆稱賀欲望其日許百官詣闕門拜表賀
從之乙酉大宴于含光殿十二月命丁謂等編修封
禪禮癸卯羣臣並以次覃恩詔提點刑獄朝臣使臣不
限品秩及諸班諸軍都虞侯並與一子恩上自東封還
羣臣獻賀功德者相繼惟進士孫籍獻書言封禪帝王
之盛事然願陛下謹於盈成不可遂自滿上善其言即
召試中書丙午賜同進士出身時知制誥周起亦上言
天下之勢常悉恬於逸安而忽於兢思願毋以告成為
恃上深納之昭應宫日役工數萬上以道里稍遠憫其
負勞令謂等規畫有言載以槖駝驢車有言舟運謂等
請用車載為便壬戌詔三司以空船給昭應宫運夫仍
浚泊渠道一年秋七月辛未以昭應宫為玉清昭應宫
詔諸州軍監關縣擇官地建道觀並以天慶(闕)備材剏
蓋者亦聽先是道教之(闕)南人素崇重及是天下始(闕)
士遜上言今營造兢(闕)之詔從其請(闕)禪朝覲瑞祥(闕)
二月右僕射判(闕)有損謙德及違(闕)辛丑齊賢出判孟
州(闕)臣皆以陛下在堯舜之上(闕)命出六月辛丑文武
官將校詣闕請祀汾隂后土不(闕)表既三上來年春有
事於汾隂戊申以知樞密院(闕)祀汾隂經度置制使翰
林李宗諤副之鹽鐵副使李士衡又獻錢帛三十萬以
佐用度詔褒之己酉發陜西河東兵五千人赴汾隂給
役置急脚逓鋪出廐馬增驛𫝊逓鋪卒增置八千四百
五十人庚戍命翰林學士與大常禮院詳定祀汾隂儀
注有司定封玉冊玉匱度朝廷擇地為之悉如社首封
䃭之制從之戊寅詔西路行宫宜令儀鑾司止用油幕
為屋以備宿衞不須覆以蘆竹陳堯叟至汾隂數奏雲
物之祥癸未杖殺入内高品江守恩守恩雖近侍上不貸
以法論者以謂朝廷至治行法不私中外莫不悚慶冬
十月河中府民巨詔詣陳堯叟言五世祖誠在德宗時
夜夢人謂曰中條山蒼陵谷有爵寳真文以金札之明
當往取竢天書赤篆出可用參會如其言入谷三四里
夜覩黃光下有塊石碎之得黃金一斤及書帛取藏於
家誠手筆為識後二百餘年屢經大兵飢荒家獨無苦
其帛長二丈廣九寸通判曹谷驗之云篆文非常體詞
𩔖道經庚戌堯叟附中使趙敦信入獻以詔為本府助教
賜衣服銀帶器帛庚申丁謂等上大中祥符封禪記五十
卷乙夘告太廟奉天書如東封之制詔天書儀衛副使王
欽若趙安仁扶侍使丁謂龍圖閣學士陳彭年與太常禮
院詳定奉事天書儀制以聞既而欽若等著為五卷上之
龍圖閣待制孫奭由經術進守道自處即有所言未謝神
光之貺上又至穆清殿王欽若等獻泰山芝草三萬八千
二百五十本己酉五色雲起嶽頂庚戌書漏未五刻上服
通天冠絳紗袍乘金輅備法駕至山門改服鞾袍乘步輦
以登前一夕山下大風裂帟幕逮明未巳及上之至天氣
温和纖塵不動奉祀官點檢習儀於圜臺祥氣瑞雲交相
輝映是夕山下罷警場辛亥享昊天上帝於圜臺命郡臣
享五方帝神於封祀壇儀衛使奉天書於上帝之左攝中
書侍郎周起讀玉冊玉牒文上飲福攝中書令王旦跪稱
曰天賜皇帝太一神策周而復始永綏兆人三獻畢封金
匱攝太尉王旦奉玉匱置於石䃭攝太尉馮拯奉金匱
以降將作監領徒封䃭上復登臺閱視訖還御幄司天
監奏(闕)遶壇月有輝氣宰臣率從官稱賀(闕)振動山谷
上即日還奉高宫百(闕)戴黃氣紛郁壬子禪祭皇(闕)儀
上至山下服鞾袍(闕)步輦上曰接神在(闕)前久隂晦風
勢(闕)霽燭熖凝然(闕)四方所獻(闕)輪五色雲見鼓(闕)奉
高宫為會真宫加號保生天尊青帝(闕)使致告癸丑有
司設仗衞(闕)高宫之南方九丈六尺高九尺(闕)衮冕御
壇上之夀昌殿受朝賀中書(闕)親諸軍校四方朝賀使
貢舉人蕃戎父老僧道大赦天下常赦所不原者咸除之
賜天下酺三日改乾封縣為奉符縣泰山下七里内禁
樵採大宴穆清殿又宴近臣及泰山父老於殿門賜父
老時服茶帛始議肆赦上謂宰相曰此赦與常時不同
但常赦所不能行者卿等並錄出條目共議之務令實
惠及民也丙子發陳橋次含芳園時近輔淮甸京東河
朔之民自泰山迎候車駕奔走以望天顔者道路不絶
丁丑車駕至自泰山扶持使丁謂奉天書歸大内上御
乾元(闕)阿附取悦上常問以天書奭對曰臣愚所聞天
何言哉豈有書也上知奭朴忠每優容之是歲時命向
敏中諭奭令陳朝廷得失奭上納諫恕罪薄斂輕徭四事
頗施用其言及將有汾隂之役會歲旱京師近郡榖價
翔貴奭遂奏疏言不可十事上遣内侍皇甫繼明諭以
若復有陳其具條上於是奭又上疏曰陛下將幸汾隂
而京師民心不寧江淮之衆困於調發理須鎮安而矜
存之且土木之功未息而奪攘之盜必行北狄治兵不
遠邊境雖馳單使寧保其心昔黃巢出自凶飢陳勝起
於徭戍隋煬帝緣勤遠略唐高祖由是開基晉少主智
昧邊防耶律光因之猾夏今陛下俯納邪佞遠棄京師
罔念民疲不虞人患涉仍歲薦飢之(闕)久廢之祠又安
知飢民之中無黃巢(闕)内無陳勝之患乎肘腋之下无
間天驕之觀釁乎陛下(闕)猖狂忽及澶淵陛下(闕)中山
能推鋒縣侵軼郊(闕)臣欲借(闕)以先常(闕)為繼成先(闕)
用付陛下則未常志而乃卑辭重幣求(闕)謂主辱臣死
為空言以誣下(闕)託鬼神纔畢東封便說西幸冀其无
事往還便謂成大勛績是陛下以(闕)侫邪僥倖之資
臣所以長嘆痛哭也時羣臣數奏奭又上疏言五載一
巡狩虞書常典觀民設教羲易明文何須紫氣黃雲始
能封嶽嘉禾異草然後省方今乃野鵰山鹿並形奏簡
秋旱冬雷率皆稱賀將以欺上天則上天不可欺將以
愚下民則下民不可愚將以惑後世則後世必不信腹
非竊笑有識盡然上玷皇明不為細也疏入不報四年
正月乙酉親習祀后土儀於崇德殿初有司詳定止習
壇上儀上崇重大祀乃并廟廷及封石匱儀徧習焉上
以靈文叠降盡志欽承且欲垂訓子孫俾奉事之意為
誓文乙未命刻石置玉清殿(闕)宫寳待閣下丁酉車駕
奉天書發京師壬申車駕至西京戊午致齋辛酉具法
駕詣於雕壇夾路燎火其光如晝甬道盤屈周以黃麾
仗至壇次服衮冕登壇祀后土地祇備三獻奉天書於
神坐之左以太祖太宗並配悉如封禪之禮即日還奉
祇宫鼓吹振作紫氣四塞觀者溢路民有扶老幼不遠
千里而至者或感泣言曰五代以來此地為戰場今日
乃獲覩天子巡祭實千載一遇之幸也詔以奉祗宫為
大寧宫增葺殿室設后土聖母像又遣官祭告河瀆壬
戍御朝覲壇受羣臣朝賀大赦天下恩賜如東封例河
中府特給復一年半建寳鼎縣為慶成軍給復二年賜
天下酺三日大宴穆清殿賜父老酒食衣幣上作汾隂
禮成詩就宴所賜之又作西嶽贊仙掌詩己夘車駕入
西京時途中屢有甘澍之應皆夕降晨止從官衞士無
霑服之患又農務方興耕民瞻望輿駕所至歡忭相屬上作
喜雨述懷歌羣臣畢和陳堯叟李宗諤自河中府來朝
言初經度事至禮畢凡土木工三百九十萬餘止役軍士
輦送粮草供應頓逓亦未常差擾邊民己未詔恭上汾
隂后土廟額曰太寧以河中府進士薛南為試將作監
主簿首詣闕請祀汾隂者也六月己酉詔諸路州府遣
親屬奉方物詣汾隂者送學士院量試本業授試秋齋
郎不就試者補三班借職如東封例乙丑刻御製大中
祥符頌於左承天祥符門五年六月壬子玉清昭應宫使
丁謂言天書閣望柱起黃白雲相間又吐白光若銀絲上
(闕)色上作瑞應詩賜近臣(闕)吏辦賜輔臣人(闕)祥瑞躬
親細務(闕)於國學許(闕)先令汝(闕)帝翌日(闕)於延恩殿
(闕)自東南至掩蔽(闕)天尊至冠服如元始(闕)人通天冠
絳紗袍上再拜於(闕)散天尊與六人皆就坐侍從在(闕)
欲拜六人天尊令揖不拜命設榻(闕)甘白如乳天尊曰
吾人皇中九人一人也是趙之始祖再降乃軒轅皇帝凡
世所知少典之子非也母感電夢天人生於夀丘後唐
時七月一日降下總治下方王趙氏之族今已百年皇
帝善為撫育蒼生無怠前志即離坐乘雲而去及曙以
語輔臣即召外殿歷觀臨降之所己未禮示中外大赦
天下常赦所不原者咸除之兩京來年下税放十之二
諸路十之一賜致仕官全俸一年幕職州縣官先經省
者權增五百員任滿即停命詳定崇奉天尊儀制以聞
己巳上天尊號曰聖祖上靈高道九天司命保生天尊
大帝有司請以玉清昭應宫玉皇後殿為聖祖正殿東
位司命殿為治事之所辛未躬謝太廟六室詔聖祖名
上曰玄下曰朗不得斥犯以七月一日為先天節十月
二十四日為降聖節癸酉詔天下州府軍監天慶觀並
增置聖祖殿乙亥詔上聖祖母懿號元天大聖后戊寅
改兖州曲阜縣為仙源縣建景靈宫太極觀於夀丘以
奉聖祖及聖祖母遣内供奉官周懷政與本州長史規
度興作俟宫觀成日備禮舉冊凡宫觀之制皆南開三
門二重東西兩廊中建正殿連接寢殿又置道院齋坊
其觀宇之數差減於宫是月初置玉清昭應宫使命宰
臣王旦為之六年正月乙夘建安軍鑄玉皇聖祖太祖
太宗尊像成三月辛丑國子監新修御書閣有赤光上
燭長尺許判監孫奭以聞甲辰聖像至上齋於長春殿
百官宿齋於朝堂上乃具鑾駕由宫城西出天波門就
宫門望拜權設幄奉安擇日各升本殿升建安軍為真
州鎔範聖像之地特建為儀真觀以御製大中祥符頌
真遊頌聖祖臨降記賜天下道藏從中書門下所請也
七月劉承規卒諡忠肅承規性沈毅徇公上深所倚信
尤好伺察人多畏之上崇瑞命修祠祀飾宫觀承規悉
預焉作玉清昭應宫尤為精麗屋有小不中程雖金碧
已具必毁而更造有司不敢計其費及宫成追贈侍中
以權三司使林特為修玉清昭應宫副使特勤於吏職
善承上接下每見修宫使丁謂必拜一日三見亦三拜
之與吏卒語喣喣惟恐(闕)人皆盡力事无不集丁巳文
(闕)亳州謁大清宫詔從之辛酉(闕)祀經度制置使翰林
學士(闕)命五使及遣計度(闕)亳州官屬如分(闕)隂記丙
戊(闕)閣待制(闕)又將祠(闕)豈以明皇為(闕)足為深戒者
非獨陛下也明皇之无道亦(闕)誅楊國忠請矯詔之罪
乃詔(闕)當時雖有罪已之言覺悟已(闕)自覺悟抑
損虚華斥遠邪佞罷興(闕)无為明皇不及之悔此天下
之幸社稷之福也(闕)丁謂自亳州來朝獻芝草三萬七
千餘本七年正月壬寅車駕奉天書發京師丙午至奉
元宫齋於迎禧殿次亳州丁謂獻白鹿一靈芝九萬五
千本己酉三鼓具法駕赴宫時密雪驟霽自奉元至太
清十餘里夾道設燈籠燎左右執炬間之焜煌如晝上
奉玉幣酌獻讀冊文命太尉封石匱上又詣先天觀洞
霄廣靈宫行香復至太清宫真源觀周覽還奉元君肆
赦亳州乙夘次應天府天書升輦有雲五色如花木又
黃雲如人連袂翊輅而行占云春雲如花木者旺與德
相生如人連袂色黃者子孫分土延祚之兆也扶持使
趙安仁請播為樂章以備獻從之丙辰升應天府為南
京辛酉車駕至自亳州乙丑詔自今天書在朝元殿車
駕由右昇龍門入自東上閣門就東階赴殿焚香(闕)
廣廷以盡嚴恭之意所司著為定式上宿齋於玉清昭
應宫之集禧殿庚午行薦獻之禮遂赴太廟辛未享六
室五月壬辰命左僕射平章事王旦為兖州景靈宫朝
修使乙未詔模刻天書奉安於玉清昭應宫命王旦為
天書刻玉使王欽若為同刻玉使丁謂為副使兵部侍
郎趙安仁翰林學士陳彭年為同刻玉副使入内押班
周懷政為都監修玉清昭應宫使丁謂表諸御製本
宫碑頌及御書額從之壬戍遣使齎御藥賜景靈宫朝
修使王旦癸亥旦入辭又賜襲衣金帶鞍勒馬仍賦詩
以寵其行詔自京至兖州察吏治民隱聽以便宜從事
丙寅詔天書刻玉使副等詣内殿覩待詔盛亮摹寫本
三函上皆跪受署案向敏中陳堯叟丁謂趙安仁捧持
王旦與王欽若對讀陳彭年詳字體初有司具儀上監
之增跪受親啟封又加上香者三再拜者八八月丁丑
命内侍都知閻承翰奉安太祖太宗聖像於南京鴻
慶宫辛夘内出御札與天下臣庶尊上玉皇大帝聖號
曰太上開天執符御歷含具體道玉皇大帝以來年正
月一日躬申薦告仍定議式頒下冬十月甲子以玉清
昭應宫成詔賜酺左京五日兩京三日諸州一日宫宇
總二千(闕)一十區初料功須十五年修宫使(闕)繪一璧
給二燭遂七年而成(闕)雲如蓋覆太初殿三鶴集殿(闕)
夘翰林學士晁迥上玉(闕)宗操繼上景靈宫慶(闕)善訓
弟子亦搢紳(闕)奉祀記三卷(闕)金水后作土祠(闕)道以
屬玉清昭應宫(闕)為三神山起閣道幾(闕)竦抗䟽皆以
為不可其寳符閣奉神果實旦起視之(闕)食之八年正
月壬午朔備鑾(闕)殿奉表奏告尊上玉皇大天帝聖(闕)
天書於寳符閣塑御像冠服立侍上升閣備登(闕)獻還
御崇德殿受賀大赦天下八月癸未陳州知州樞密
直學士禮部尚書張詠卒贈左僕射諡忠定上嘗稱詠
才任將帥以疾不盡其用詠臨終奏䟽言不當造宫觀
竭天下之財傷生民之命此皆賊臣丁謂誑惑陛下乞
斬謂頭置國門以謝天下然後斬詠頭置丁氏之門以
謝謂上亦不為忤云壬辰盛度上聖祖天源錄五卷因
上言所編事迹慮有未備願别命儒臣就館閣羣書更
廣編撰以繼先烈詔從之仍命王曾及集賢校理晏殊
與度同纂集九年二月壬辰命修景靈宫副使同玉清
昭應宫副使戸部侍郎林特詣兖州景靈宫太極觀設
醮以营建畢故也宫觀總一千三百二十二區詔奬監
修内臣賜工卒緡錢五月甲辰朔詔以來年正月一日
詣玉清昭應宫與天下臣庶上玉皇大天帝聖號寳冊
又以十一日有事於南郊行恭謝之禮諸軍賞賜並以
内藏物充三司勿催促諸路錢帛諸州軍監无得以修
貢助祭為名輒有卒飲丙辰以景靈宫會靈觀及兖州
景靈宫太極觀成羣臣稱賀庚申景靈宫使向敏中修
宫使丁謂並加兵部尚書副使以下進秩各賜衣帶幣
宫宇總七百二十六區冬十月壬申朔詔以來年正月
二日詣景靈宫奉上聖祖徽號禮儀院言正月天書降
用上元日朝拜玉清昭應宫十月聖祖降請以下元日
朝拜景靈宫著為定式乙夘詔改來年為天禧元年王欽
若嘗自言過圃田夜起視天中赤文成紫微字後使蜀
至褒城道中遇異人告以他日位至宰相既去視其刺字
則唐司徒裴度也及貴遂好神仙之事常用道家科儀
壇場以禮神朱書紫微二字陳於壇上戊辰欽若言度
墳在鄭州祠宇毁壞欲自以家財完葺詔可仍錄度孫
坦為鄭州助教欽若又請以新廟編入祀典從之仍為
文著其事凡天書及諸祠祭皆欽若發之雖以濟其邪
佞亦其素所蓄積者然也十二月壬申天中節羣臣上壽
賜會用疏食有司備位衞道門威儀鈞容樂導聖製玉
清昭應宫頌赴宫辛巳召輔臣至崇德殿觀所製真聖
親作天書金輅上服鞾袍命輔(闕)司奉玉皇寳冊衮服
聖祖(闕)長春殿中書樞密院修奉(闕)儀禁衞援護安於
崇德殿(闕)寳冊衮服二聖絳紗(闕)己亥上酌獻訖(闕)宫
聖祖寳冊(闕)宫(闕)
天禧元年春正月(闕)禮是日上齋於景靈宫(闕)宣讀天
書之禮丙辰(闕)以樞密使王欽若為靈觀(闕)事兼領於
是王曾次當為之(闕)欲得此曾因懇(闕)焉上頗不懌(闕)
事何遽自異耶曾頓首謝曰君從諫謂明臣盡忠謂義陛
下不知臣駑病使待罪政府臣知義而已不知異也乙
亥出聖祖神化金寳牌分給京城寺觀及天下名山牌
長二寸許廣寸餘面文曰玉清昭應宫天尊萬夀金寳
背文曰永鎮福地其周郭皆隱起蛇龍華葩之狀封以
絳囊漆匣上親題署之十月辛亥翰林學士李維等上
新修大中祥符降聖記五十卷詔褒之賜器帛有差二
年九月祥源觀成觀宇凡六百一十三區冬十月乙未
雪三年三月戊午凖奏天書降乾佑山中蓋朱能所為
也中外咸識其詐上獨不疑夏四月辛夘備儀仗至瓊
林苑迎導天書入内太子右諭德魯宗道上疏略曰
天道福善禍滛不言示化人君政得其理則作福以報
之失其道則出異以戒之又何有書哉臣恐奸臣肆其
誕妄以惑聖德也知河陽孫奭上疏言朱能者奸險小
人偶塵驅使驟為牧伯皆由妄言祥瑞而陛下崇信之
屈至尊以迎拜歸秘殿以奉安上自朝廷下及閭巷靡
不痛心疾首反唇腹非无敢言者漢文成將軍以帛書
飯牛揚言牛腹中有竒書殺視得書天子識其手迹又有
五利將軍妄言方多不讎二人皆坐誅先帝時有侯莫
陳利用以方術暴得寵用一旦發其奸誅於鄭州漢武
可謂雄材先帝可謂英斷唐明皇得靈寳符上清護國
經寳劵皆王鉷田同秀所為明皇不能顯戮怵於邪說
自謂德實動天神必福我夫老君聖人也倘實降語固
宜不妄而唐自安史亂離乘輿播越兩都蕩覆四海沸
騰豈天下太平乎明皇雖僅得歸闕復為李輔國劫遷卒以
憂終豈聖夀無疆長生久視乎夫以明皇之英睿而禍
患猥至曾不知者良由在位既久驕亢性成謂人莫已若
謂諫不足聽心玩居常之安耳熟導諛之說内惑寵嬖
外任奸回曲奉鬼神過崇妖妄今日見老君於閣上明
日見老君於山中大臣尸祿以將迎端坐畏威而緘默
既惑左道即紊政經民心用離變起倉卒當是之時老
君寧肯禦兵寳符安能排難也今朱能所為或𩔖於此
願陛下思漢時之雄材法先帝之英斷鑒明皇之召亂庶
幾災害不生禍亂不作天本無言安得有書天下皆朱能
(闕)爾乞斬朱能以謝天下佑縣大赦天下自瓊林(闕)月
戊申祥源觀成(闕)乾興元年九月(闕)後所降天書(闕)有
日其刻玉副使(闕)於内中供養則先(闕)可留於人間當
從葬(闕)之議也
真宗經制契丹
上嗣位遣何承矩知雄州賜詔(闕)永圖思與華夷共臻
富夀而契丹(闕)帝繼統之初和好以來禮幣不絶其後
尅後汾晉(闕)貪地為國生事信好不通今者聖考上仙
禮當訃告汝任居邊要洞曉詩書凡有事機必能詳䆒
輕重之際務在得中承矩即貽書契丹諭以懷徠之旨
然未能得其要領也時契丹多有降者上頗優待承矩
咸平二年三月京西轉運副使朱台符上言曰陛下承
天受命與物更始授繼遷以節鉞加黎亘以王爵咸使
使者鎮撫其邦惟彼契丹未蒙渥澤非所以柔遠能邇
昭王道之無偏也今已訖諒隂將終禫祥中外延頸觀
聽德音臣愚以為宜以此時赦契丹之罪擇有文武才
略習知邊徼辯說之士為一介之使以嗣位服除禮當修
好往告諭之彼十年來不復犯寨以臣料之力非不足
志欲歸向而未得其間也今若垂天覆之仁假來王之
使必驩悦慕義遣使朝貢因與之盡棄前惡復尋舊盟
利以貨財訐以關市如太祖故事結之以恩彼必畏服
兩國既和則无北顧之憂可以專力西鄙繼遷當自革
心而束手是一舉而兩獲也西北無事然後備邊之兵
可省邊兵省然後費用節費用節然後黎庶可安黎庶
安然後政化可致陛下若欲訓兵練將與之力争臣不
敢復有所云也若欲繼好息民以安社稷不以此際乘
便而行之慮他日噬臍無名發端昔漢高后時尉佗自
號南越武帝黃屋稱制與中國侔及孝文即位先遣陸
賈馳𫝊使之佗乃頓首稱為藩臣夫漢文天子之尊也
尉佗小國之君也所以然者為中國勞苦且以息戰伐
也今契丹之勁過於南越陛下之聖出於漢文跡而行
之事豈相遠哉台符又自請使狄時論稱之何承矩奏
狄寇邊上以問曹彬對曰太祖神武猶委孫全興經營和
好陛下初登極時承矩嘗發書導意臣料北鄙終當復
和上曰朕當屈節為天下蒼生然須執綱紀存大體即
久遠之利也七月甲申以傅潛為鎮定高陽關行營都
總管張昭允為都鈐轄秦翰為排陣都監田紹斌為押
先鋒石普同押先鋒楊瓊為策先鋒樞密都承旨王繼
英請車駕北巡上嘉納之九月丙戍命繼英馳𫝊詣鎮
定高陽關宣慰將士傅潛遣紹斌石普等戍保州遇狄
入寇普(闕)之及夜普嗣未還紹斌疑其為賊所困渡良
廉河(闕)千餘級獲馬五(闕)使楊延昭領兵趍焉狄至潛
每抑之不令遠襲(闕)知代州今年移知忻州每見狄入
寇㳄第甚大臣初未信自入(闕)屯結甚衆又恐侵犯
鴈門洺邢寧化軍度其(闕)不輕退深恐大寒之際轉肆
衝突臣愚乞陛下郊禋既畢慶賞才行五七日間遂起
聖駕徑至鎮州躬御六師奮揚威武勿生遲疑之慮勿
聽猶預之謀周世宗及我太祖太宗近事可法也況陛
下諒隂三年禮無違者復此順動其誰敢當聖駕若過
河北契丹當自引退四蠻八夷无思不服正在此舉矣
十一月乙未詔以邊境繹騷取來日暫奉河北命周塋
為隨駕官營都總管劉知信副之楊永遵為排陣都監
石保吉為北面行營先鋒都總管康廷翰副之上官正
為鈐轄十二月甲寅車駕發京師戊午駐蹕澶州辛酉
以殿前都指揮使王超權都虞侯張進為先鋒大陣往
來都提點馬步軍都軍頭呼延贊馬軍都頭為先鋒濱
州防禦使王榮馬步軍都軍頭王斷忠為策先鋒内出
陣圖示超等令識其部分甲子(闕)中
軍樞密使王顯副使宋湜分押後陣横亘數十里威武
軍言契丹來寇出兵擊之殺其酋帥河北民多驚擾丙
寅遣屯田郎中李蟠等八人分往邢洺雄趙祁霸貝冀
諸州遍詣閭里諭以車駕已至大名速令歸業仍詔州
縣倍加恤之府州駐泊孫思恭與知州折惟昌鈐轄劉
文質等引兵入契丹五合川破拔黃大尉寨盡殺狄衆
焚其帳千五百餘所獲戰馬牛羊萬計鎧甲弓劒千事
初河北轉運使裴莊屢奏𫝊潛无將略恐失機會樞密
使王顯與潛俱起攀附頗庇之莊奏至輒不報潜屯定
州緣邊城堡悉飛書報告急潛麾下步騎凡八萬餘咸
自置鐵撾鐵捶争欲擊狄潛畏懦不進守將校請戰者輒
醜言詈之(闕)兩晝夜不勝遂引兵掠寧(闕)騎出邢
洺間百姓驚擾(闕)者踰月朝廷屢(闕)范廷(闕)赴鎮(闕)丞
魏庠諭百官(闕)若水言陛下躬擐甲胄(闕)今所切者御
戎之策與將來(闕)書以伐謀為上漢高祖將以用法(闕)
能料敵制勝也用法者以朝廷能賞罰不私也潛領數
萬雄師閉門不出坐視邊寇俘掠生民上則辜委注之
恩下則挫銳師之氣蓋潛輩不能制勝朝廷不能用法
使然也軍法曰臨陣不用命者斬今若申明軍法斬潛
以徇然後擢取如楊延昭楊嗣者五七人增其爵秩分
授兵柄分路除討孰敢不用命如此則不出半月可以
全清邊塞然後鑾輅還京天威攝於四海矣此所謂即
今御戎之策也其將來安邊之策臣不敢廣引前事太
祖朝制最得其宜伏望遵太祖故事遴擇名臣分理邊
郡罷總管之號使不相統攝置巡檢之名俾逓相救應
如此則出必擊寇入則守城不數年間邊烽罷警矣起
居舍人李宗諤言臣以為臨軍易帥拔卒為將固在此
時有功者賞於朝不用命者戮於市亦在此時也右司
諫直史館孫何言陛下嗣位以來訓師擇將可謂至多
分閫授鉞者當以身先士卒為心賊遺君父為恥而列
城相望堅壁自全手握強兵坐違成筭遂使邊烽相望
敵騎憑陵焚劫我縣城係累我黎庶陛下攄人神之忿
怒憫河北之生靈爰御六師親幸澶魏天聲一振狄騎
四逃雖鎮定道路已通而德棣戰征未戢此殆將帥未甚
得人邊奏或有壅遏鄰不相救援糗須俟輦輸之所致
也此四者當今急務也揀將帥則莫若文武之内參用
謀臣防壅閼則莫若凡奏邊防陛見庭問合救援則莫
若督以軍令聽其便宜運糗粮則莫若輕賫疾驅角彼
趫捷今大駕既駐鄴下匈奴終不敢萌心南牧亦望量
屯勁兵扼其要害則單于係頸不日可俟矣右司諫梁
顥言自古用兵之道在乎明賞罰二柄而已昨者命將
出師乘時備塞而傅潛奉明詔握重兵逗遛无謀遷延翫
寇守陴閉塞選懦以自全銳卒精兵拘束而不用以至
敵兵南牧邊塵晝驚河朔之民流移未息魏博以北蹂
踐一空遂致鑾輅省巡聖君櫛沐遐方未殄餘寇尚存
此所謂以賊遺君父者也人怨神怒罪不容誅或赦而
不問則何以謝横死之民或黜而不戮則何以恢用兵
之略以軍法論之固合斬潛以徇軍中降詔以示天下
如此則協前古之典章戒後來之(闕)然後擇邊臣之可
用也就委用(闕)潛於房州張昭允於通州皆(闕)廷召自
中山分兵擊狄求(闕)保裔領赴之至瀛(闕)遇使來趨兵
保裔及夕廷召潛師以(闕)左右請救傷(闕)青而去范(闕)
里大破之斬首萬餘級(闕)可勝紀餘衆遁逃出禁王榮
(闕)將才但能走馬馳財汪恇怯數(闕)後發狄剽溜青者
數十騎屯泥(闕)所部略界河南岸而還晝夜急馳馬不
秣而道(闕)有四五上閔之遣使收瘞置榮不問庚子車
駕至自大名府三月手詔問備禦剪滅之策於知開封
府錢若水若水上言備邊之要有五一曰擇郡守二曰募
鄉兵三曰積芻粟四曰革將帥五曰明賞罰臣今舉此
五事皆是略存大綱如可施行則當詳具條奏臣嘗見
嚴尤論自古禦戎无得上策臣切笑之以為王者守在
四夷常獲静勝此上策也曷謂无哉知雄州何承矩亦
上言曰臣聞兵家有三陣日月風雲天陣也山林水泉
地陣也兵車士卒人陣也今用地陣而設險以水泉而
設固建為陂塘亘連滄海縱有狄騎何由奔衝昨者戎
狄犯邊高陽一路東負海西抵順安士庶安居即屯田之
利也今順安西至西山地雖數軍路纔百里縱有丘陵
岡阜亦多川瀆泉源儻因而廣之制為塘埭則可戢狄
騎息邊患矣今緣邊守將多非其才心不知書耳不聞
善不守疆界動蟊國家雖有貔虎之師莫逼貪汚之衆伏
望遴擇疆吏出牧邊民厚之以俸祿使充其心借之以
威權使嚴其令然後深溝高壘秣馬厲兵為戰守之備
修仁立德布政行惠廣安輯之道訓士卒開田疇勸農
耕畜芻牧以備凶年厲長戟修勁弩謹烽燧繕堡戍以
防外患來則禦之去則備之如此則邊城安堵矣且邊
鄙之人多負壯勇議羌戎之情偽察山林之形勢望於
邊郡置營召募不須等其人才止求少壯武力令及萬
人俟契丹有警任智勇將統而用之乃中國之長筭也
上以大兵之後議遣重臣巡慰二河六月命參知政事
向敏中為河北東安撫大使樞密直學士馮拯陳堯叟
為副大使發禁軍萬人翼從所至訪民疾苦宴犒官吏
十二月詔㳂邊吏民斬賊首一級賞錢五千擒生者倍
之獲馬者給帛二十疋不堪帶甲者還之又詔河北民家
凡二三丁籍一四丁五丁籍二六丁七丁籍三八丁巳
上籍四以彊壯者五百人為指揮使置指揮使百人為
都置正副都頭二人節級四人所在置籍擇善射者第
補校長聽自置馬勝甲者蠲其戸役尋募(闕)勇敢團給
附大軍為柵官給鎧甲四年六月(闕)圖示宰相北戎寇
邊常遣精(闕)即有侵軼之患今盛選驍將(闕)既能挫銳
則其餘望風不敢(闕)斷糧道可選將(闕)地南北(闕)深可
(闕)使(闕)鈐轄(闕)是轉運使(闕)風裁且不能多飲固拒之
(闕)飲耳望都契丹兵衛也轉運(闕)帥之命往往得罪故
顯語及之(闕)上默然良久曰卿苐去勿憂朕自有處分
於是(闕)都轉運使人遂不能委罪於望雲十月北面前
陣鈐轄張斌與契丹遇於長城口時積雨狄弓用皮弦
皆緩濕斌擊敗之殺獲甚衆斬其戎首伏騎大起三路
統帥未及進前陣兵少退保威武軍己未詔高陽關三
路兵增騎二萬為先鋒又命將五人各領騎三千陣於
先鋒之前别命步軍副指揮使莫州駐泊使管桑贊領
萬人居莫州順安軍為竒兵以備邀擊馬步軍都虞侯
北平寨駐泊都總管荆嗣領萬人以斷西山之路仍列
繪為圖遣内侍副都知閻承翰齎示王顯等且戒之曰
設有未便當極言以聞无有所隱初議大兵陣於威武
軍會諜者言契丹猶未動故命悉徙於中山已而狄遽
入漁陽逼威武斌雖以前鋒獨克大兵訖不進討上得
捷奏甚嘆息焉詔桑贊分部下兵萬人屯於寧邊軍令
北面前陣兵居其後以前陣經力戰故休息之何承矩
請於乾興軍選銳兵乘刁魚之自界河攻平州以分狄
勁從之十一月王顯與契丹戰大破之戮二萬餘人獲
其偽大王統軍成林相公等十五人首級并甲馬甚衆
餘皆奔北號慟滿野十二月丁夘以狄退罷三路都總
管兼河北之運已而狄數揚言入寇北邊將帥多請益
兵增築城壘朝廷為之選強壯選保毅又浚河渠以省
運置方田疏海道以限戎馬扼要害募銳勇募強梁納
降附略無寧歲六年四月入寇望都定州行營都總管
王超召鎮州桑贊高陽關周塋各以所部軍來援超先
發部兵五百人逆戰殺戮甚衆總管王繼忠與敵戰康
村自日昳至半夜狄勢小却遲明復戰狄悉衆攻東偏
出陣後焚絶糧道繼忠率麾下躍馬馳赴服飾稍異狄
識之圍數十重士皆重創殊死戰且戰且行旁西山而
北至白城陷狄超等即引兵還定州狄遂剽掠郡縣時
李繼宣壁徐河狄衆數十隊薄威武魏能與戰斬之久
而繼宣始至又寇静戎副使王(闕)清分兵白將襲賊繼
宣不許雖日出遊騎覘賊勢屢徙寨而未嘗出戰上召
繼宣令樞密院問狀以楊延昭代之(闕)都失利上日訪
禦戎之策或言楊延昭(闕)武事詢以謀略而所上不適
機宜狀聞或請令三路分兵扞禦(闕)定州之北又(闕)高
陽關(闕)安軍控扼(闕)分兵出三路(闕)之五千騎屯
保州楊延昭(闕)張屯北平寨田敏張凝石延福領(闕)披
城誘戰使其奔命不服若(闕)令威虜之師與延昭會
使其腹背受敵乘便掩(闕)不攻定州縱南(闕)則復會北
平田敏合勢入北界邀其輜重令雄霸破狄以來互為
應援又命孫全照王德鈞裴自榮領八千屯寧邊軍李
重寳趙守倫張繼旻領兵五千屯邢州扼東西路狄將
遁則令定州大軍與三路騎兵會擊之又令石普統兵
萬人於莫州盧文夀王守後監之俟狄北去則西趨順
安軍襲擊斷其西山之路如河冰已合賊由東路則命
劉用劉漢凝田思明領兵五千會石普孫全照掎角攻
之自餘重兵悉屯天雄命石保吉守之以張軍勢朕雖
畫此成謀以授將帥尚恐有所未便卿等審觀可否更
共商確李沆等曰戰陣之事古今所難今所裁制盡合
機宜上曰任人擇材頗亦難事朕必就其所長而用之
魏能性剛張銳善熟故使佐能威武地最要害白守素
久習邊防共司戎政庶其寬猛相濟也孫全照好陵人
取其嘗所保薦者與同事三路都鈐轄韓守英无執守
當使閻承翰代之承翰雖無武幹然亦勤於奉公也其
他選用悉皆𩔖此沆等曰陛下所任並中外素推許者
況捨短取長必能協心成績矣上曰已令將帥别上方
略候其奏至或無可采即當依此施行壬戍遣使詣河
東河北陜西近郡取器甲羡數徙置沿邊發順安軍役
卒浚北平濠寨又以蒲隂縣當高陽關會兵路宜葺其城
令供奉官謝德權兼掌其事德權一日乘傳詣闕求對且
言㳂邊民庶多挈族入城屈指前歲敵人犯境傅潛閉
壘自固康保裔被擒王師未有勝捷臣以為今歲戎人
必寇内地今邊民聚屯一處尤非便利願速分戍鎮定
高陽三郡天雄城壁闊遠請急詔蹙之仍葺澶州北城
浚清德軍城塹以為備豫上變色曰此事非爾所當言
德權曰臣又慮蒲隂工作未息寇必暴至矣既而狄果
圍蒲隂丁夘以工部員外郎兼侍御史知雜事劉宗為
河東轉運使丙子徙知天雄軍事孫全照為寧邊軍總管
徙并代鈐轄一員率兵屯岢嵐軍徙永興副總管石晉
為英州總管(闕)癸亥徙北面都總管兵屯天雄軍及邢
洺州威虜(闕)屯順安(闕)軍莫州北平寨兵屯定州寧邊
軍屯兵深州鎮定兩路兵屯邢洺磁相(闕)進上將親征
故也鎮安節度使(闕)求詣闕面陳邊事曰伏覩(闕)制置
邊備(闕)有(闕)顯(闕)道陛下(闕)未犯塞鳴鑾輕舉直
(闕)又意或者獻說請復幽燕此(闕)鄙不寧儻北狄與之
結援競來(闕)矣凡建議大事上下叶心舉必成功今公
卿士大夫以及庶人尚多異同之說安可行之耶臣謂
止可命將帥以待之訓士卒以禦之堅壘以挫之按甲
以待之必欲復燕薊舊地則宜修文德養勇銳伺時利
然後奉行天罰何往不克也
真宗澶淵通好
景德元年正月威武軍莫州並言契丹奚王及南宰相
皇太妃令公各率兵四萬餘騎自鑒城川抵涿州聲言
修平寨事及故城上曰狄騎利戰野繕治城堡或非其
意詔邊臣謹斥堠狄若有事於三城則併力城望都以
大兵夾唐河令威武静戎順安軍北平寨保州嚴兵應
使仍廣門方由以拒戎騎若由未也則以修新寨為名
儲瓦木於定州二月辛酉以王顯之天雄軍府兼駐泊
總管顯上疏請於文武羣臣擇曉邊事者擢為宣徽使
委之方面武臣先以罪戾降黜者宜匿瑕再用監軍龐
臣不須多任十羊九牧古人所譏每歲防秋精旅分屯
三路合戰多違期會望申約束如逐狄並令掎角相應
自然軍威倍壯人心增勇矣如威武軍魏能破契丹於
長城口(闕)追北過陽山斬級獲戎器甚衆四月詔能率
此部兵次順安軍詔高陽關都總管周塋等會兵境上
又詔北邊諸路巡檢魏愿等赴高陽關東路季政忠等
赴乾能寧軍荆嗣等會劉漢凝田思明等率兵至莫州
順安軍七月又發河東廣銳騎兵赴鎮州八月己未以
參政吏部侍郎畢士安三司使兵部侍郎寇凖並依前
官平章事時契丹多縱遊騎剽掠深祁間小不利即引
去倘徉无鬭意凖曰是狃我也願朝廷練帥領簡驍銳
分據要害以備之九月丁酉上謂輔臣曰累得邊奏契
丹已謀南侵國家重兵在河北敵不可狃朕當親征決
勝卿等共議何時可以進發畢士安曰陛下以命將出
師委任責成可也必若戎輅親行宜且駐驛澶淵然澶
淵郛郭非廣久聚大衆深恐不易況冬候猶遠更望徐
圖寇凖曰大兵在外須勞大駕暫幸澶河北所宜順動
以壯兵威仍督路進軍臨事(闕)制然更不越澶州庶合
機宜不(闕)緩圖若遂至澶淵必不可久駐(闕)都總管知
軍府事命王顯(闕)大軍(闕)代州副總管雷有終至
(闕)軍合寨於平定軍詔河北吏(闕)所在緩之仍頒賞格
庚申令(闕)邢州路劉用各率所部赴滄州邢州屯守戎
人(闕)邀擊之北面副總管王超等引大兵屯唐河契丹
主同其母舉國入寇其統軍順結蘭引兵掠威虜順安
軍魏能石普等率兵禦之能敗其前鋒斬偏將獲印及
旗鼓輜重又攻北平寨田敏等擊走之又東趣保州振
武小校孫密領十卒覘事中路遇狄前鋒密等射殺十
人又殺其軍校獲所佩右羽林軍使印狄進攻定州城
不利而北是日達蘭與契丹主(闕)及其母合
勢以攻定州王超陣於唐河執詔書按兵不出戰狄勢
益熾寇凖言邊事奏狄騎已至深祁以東緣三路大兵
在定州魏能張凝楊延昭田敏等又在威武軍等處東
路别無屯兵乞先發大雄軍步騎萬人駐貝州令周塋
杜彦鈞孫全照部分或不足或止發五千人專委孫全
照如(闕)在近求便掩擊仍令間道約石普閻承翰相應
討殺及募強壯入狄境焚毁族帳討蕩生聚多遣探伺
動静以聞兼報軍一安人心二張軍勢以疑敵謀三以
振石普閻承翰軍威與邢洺相望足為掎角之用又曰
扈從軍士不當與敵人争鋒原野決勝負萬一狄騎已
營貝州以南即自定州發三萬餘人俾桑贊等結陣南
趣鎮州及河東雷有終所部兵由土門會定州審量事
勢即至邢洺間鑾輿方可順動更勅王超等速往定州
地界翼城而陣以應魏能等作會合之勢候抽移定州
河東兵附近始幸大名又曰萬一狄騎柵於鎮定之郊
定州兵不可来邢洺之北漸被侵掠須分三路精兵就
差將帥會合及令魏能等迤邐東下傍城牽制狄必懷
後顧之憂未敢深入若車駕不行益恐蕃賊殘害生靈
或是車駕親舉亦須度大河且幸澶淵就近今易為置
制會合控扼寇凖已決親征之議參政王欽若以狄寇
深入密言於上請幸金陵陳堯叟請幸成都上復以問
凖二人在旁凖陽不知曰誰為陛下畫此策者罪可斬
也天子神武而將帥協和若車駕親征狄自當遁去不
然則出竒以撓其謀堅守以老其衆勞逸之計我得勝
筭矣奈何欲委棄宗廟遠之楚蜀耶二人由是怨凖欽
若多知凖懼其妄有關說疑沮大事圖所以去之會上
欲擇大臣鎮大名凖因言欽若可任乙未(闕)都總管提
舉河北轉運司與(闕)為狄所獲狄即授以官(闕)利時狄
母老(闕)小校李(闕)望都(闕)不(闕)非唯(闕)常荷邊(闕)奉
德音唯以(闕)好必冀睿慈俯從愚瞽上(闕)際亦以和戎
為利朕初即位(闕)仙命使訃告次則何承矩請因以為
誠未交通不可強致又念自古邊部為中原患非懷之
以至德威之以大兵則獷悍之性豈能柔服此奏雖至
要未可信也畢士安等曰近歲契丹歸欵者言國中畏
陛下神武本朝雄富常懼一旦舉兵復幽州故深入為
寇今既兵鋒屢挫又恥於自退故因繼忠以請諒亦非
妄上曰卿等言知其一未知其二彼以无成請盟固其
宜也然得請之後必有邀求若屈已安民時遣使命遺
之貨財斯可也所慮者關南之地曾屬彼方以是為辭
必須絶議朕當治兵誓衆躬行討擊耳遂以手詔示繼
忠曰朕丕承大寳撫育羣民常思息戰以安人豈欲窮
兵而黷武今覽封疏深嘉懇誠朕富有寰區為人父母
倘諧偃革亦叶素懷詔到日卿可密逹兹意共議事宜
果有密實之言即付邊臣聞奏繼忠欲遣使命先逹上
未許也丙子以周塋為駕東西貝冀路都總管杜彦鈞
副之綦政敏為鈐轄葛霸為駕前西面邢洺路總管王
隱副之孫全照為鈐轄上召全照與語命兼天雄軍及貝冀
等州鈐轄仍令察視北面事機全照言若狄南逼魏城
但得騎兵千百必能設竒取勝上賞其忠果足張兵威
乃詔周塋若全照欲擊狄即分兵擊之狄騎數萬入寇
草城川岢嵐軍使賈綜率兵敗擊之翌日復至又敗之
逐北出境時并代鈐轄高繼勲等率兵來援登高望草
城川謂琮曰狄衆布陣不整將不才也我兵雖少可以
竒取勝先設伏山下戰合狄必南去爾起乘之大潰與
戰至寒光嶺伏發果敗自相蹂躪者萬餘人獲馬牛槖
駝甚衆十月知府州折惟昌率所部兵自火山軍入契
丹率州界前鋒大狼水寨殺戮甚衆生擒四百餘人獲
馬牛羊鎧甲數萬計契丹方圍岢嵐軍聞敗即遁去以
何承矩知澶州詔雷有終等率兵赴鎮州契丹遣衆㳂
胡盧河而東詔諸將整兵為備仍令岢嵐威武軍保州
北平寨總管等深入賊境腹背縱擊以分其勢令石□
路都監王汀率所部兵屯憲州如戎人自西谷入寇即
會代州總管折州駐泊兵拒之如岢嵐寧化軍入寇即
令麟府鈐轄韓守英率兵赴之庚寅命兵部尚書知青
州張齊賢令知青淄安撫使知制誥知鄆州丁謂兼鄆
齊濮安撫使(闕)轉運及兵司各令具管内諸州(闕)圖以
聞既而狄騎稍南民大驚(闕)時濟謂急取死罪囚斬河
(闕)分使並河執旗(闕)引去丙(闕)魏能保(闕)詔(闕)深兵撓
(闕)受超節度(闕)都知秦翰乘使(闕)事乙巳保莫州岢嵐
威(闕)是役也張凝田敏皆以偏師(闕)凡數萬計獨魏能
逗遛无功契丹已領攻圍瀛州蓋關南乃其舊疆恐難
固(闕)早遣使議和上謂輔臣曰瀛州素有備非所憂也
欲先遣使固亦无損乃令樞密院擇可使狄者王繼英
言殿直曹利用自陳倘得奉君命死無所避上曰契丹
先露懇誠永結和好使於兵間用亦無他然小臣聞命
請行斯可嘉也乃授利用閣門祗候假崇儀副使奉契
丹主書以往又賜繼忠手詔丙戌狄果寇瀛州勢甚盛
晝夜攻城擊鼔伐木之聲聞於四面大設攻具駈奚人
負板秉燭乘墉而上知延州李延渥率州兵強壯又集
貝冀巡檢使晉所部拒守逾十數日多所殺傷狄主及
其母又親鼔衆急擊矢集城下如雨死者三萬餘人傷
倍之竟弗能克乃遁去其衆猶二十萬謀欲乘虚抵貝
冀天雄軍十一月詔督諸路軍及澶州戍卒會天雄軍
自狄入寇河朔皆城守右贊善大夫王嶼知冀州常有
破狄之志日閱戍卒又集強壯練習之開門樵採如平日
常上言寇若至必可邀擊願勿以一郡為憂於是狄騎
逼城嶼擊走之發忻代州兵赴諸路會合召德清軍如
戎寇南侵不須固守率城中軍民並越澶州仍令駕前
排陣使分兵應接以其介澶衞之間素不修治屯兵寡
少也辛酉令隨駕兵自來日以㳄發澶州戊辰以李繼
隆為駕前東面排陳使葛霸副之孫全照為都鈐轄張
旻為鈐轄石保吉為駕前西面排陣使王隱副之秦翰
為鈐轄王繼忠之戰於望都也張旻為定州行營鈐轄
率諸將間道往援比至城已䧟旻與狄戰身被數瘡殺
一驍將遲明復戰而繼忠為狄所執旻還言天道方利
客先起者勝宜大舉伐狄并上興師出境之日上以問
輔臣皆言不可乃止車駕將親征旻方戍并代復奏邊
事召還上曰契丹入寇與卿所進北伐之日同悔不用
卿策今須守澶州扼橋而未得人如之何旻請行上喜
命為東面鈐轄先令至澶州候狄遠近秦翰旣受命督諸
將環城浚溝洫以拒戎馬功畢狄果至翰不解甲冑凡
七十餘日庚午車駕北巡司天言日抱珥黃氣亢塞宜
不戰而却有和解之象天雄軍聞狄將至闔城惶懼王
欽若與諸將議探符分守諸門孫全照曰全照將家子
請不探符諸將自擇便利(闕)當有全照請當之既而莫
肯若亦自分守門全照曰不(闕)決南北相距二十里請
(闕)府第保固心(闕)大門北門(闕)乃環(闕)是亡
(闕)門力戰殺(闕)四(闕)遂陷德清(闕)都虞候胡福等十四
人並(闕)在踰(月)不至(闕)益南侵上(闕)陵之謀告上宜且
避其銳者上(闕)入内問(闕)上曰羣臣輩欲將官家
何之乎(闕)速還京師凖入問曰南巡何如凖曰羣臣怯
懦无知不異於向者婦人之言今狄寇迫近四方危心
陛下惟可進尺不可退寸河北諸軍日夜望鑾輿至士
氣常百倍若回輦數步則萬衆瓦解狄乘其勢金陵亦
不可得而至也上意未決凖出召殿前都指揮使高瓊
謂曰太尉受國厚恩今日有以報乎對曰瓊武人誠願
效死凖復入對瓊隨入立庭下凖曰陛下不以臣言為
然盍試問瓊等遂申前議詞氣慷慨瓊即奏曰寇凖言
是且曰隨駕軍士父母妻子盡在京師必不肯奔而南
行中道即亡去耳願陛下急幸澶淵臣等致死狄不難
破凖又言機會不可失宜趣駕時王應昌帶御器械侍
于側上顧之應昌曰陛下奉將天討所向必克若逗遛
不進恐狄勢益張或且駐蹕河南發詔督王超等進軍
狄當自退矣上意乃決
甲(闕)露寒(闕)復且奏(闕)念固許之矣然(闕)馬可渡亦宜
過為之防朕貪惏不顧德義若盟約之際(闕)上天
景靈諒必助順可再(闕)以便宜從事(闕)既陷德清是日
率衆抵澶州(闕)陣圍合三面輕騎由西北隅突進李繼
隆等整軍成列以禦又面戒利用以地必不可得若邀
求貨財則宜許之利用對曰臣嚮使曉敵語又密伺韓
把聞其乘間謂左右曰爾見澶州北寨兵否勁卒利器
與前聞不同吁可畏也臣此行得熟察之妄有邀求必
請會師平蕩至狄寨狄以關南故地為言利用輒沮之
且謂曰(闕)若歲希南朝金帛之資以助(闕)高正始遽曰
今兹引衆而來(闕)圖則本國之人負魏(闕)已若北朝(闕)
息也(闕)遺(闕)意因(闕)衞大將軍(闕)猶言曹利用所(闕)悉
具繼忠密奏中矣丙(闕)持誓書報聘金帛之數如秋奏
上謂輔臣曰韓把與東之來(闕)而不述其主此蓋毋專
其政人不畏其主宜(闕)母遂并致兩書又各送衣服茶
藥金器等東之又言衆北歸恐其緣邊邀擊有詔諸路
總管及諸州軍勿輒出兵馬以襲契丹歸師利用之再
使狄也面請歲賂金帛之數上曰必不得已雖百萬亦
可利用辭去寇凖召至幄次語之曰雖有勅旨汝往所
許不得過三十萬過三十萬勿來見凖凖將斬汝利用
果以三十萬成約而還入見行宫上方進食未即對使
内侍問所賂利用曰此幾事當面奏上復使問之利用
終不肯言而以三指加頰内侍入白三指加頰豈非三
百萬乎上失聲曰太多既而曰姑了事亦可耳及對上
亟問之利用再三稱罪曰臣許之銀絹過多上曰幾何
曰三十萬上不覺喜甚戊子上作回鑾詩命近臣和幸
北寨勞軍召排陣使李繼隆石保吉宴射行宫亭咸賜
襲衣金帶鞍馬仍舉酒屬之繼隆等皆引滿因言曰契
丹无名犯寨此蓋將帥非才致勞陛下親駕戎輅冐犯
雪霜當戎寇之深入也羣議常務城守若非決於宸斷
盡出禁衞驍(闕)可保百年无事之分狀勁弩控扼要
害達蘭所將皆精銳方為先鋒異其旗幟躬出督戰威
虎軍頭張環守林子弩弩才發達蘭中額是夜死狄之
入寇皆其首謀遂大挫衂退却不敢動但時遣輕騎來
覘王師丙子車駕發李繼隆使人告捷又言澶州北城
門巷湫隘望且於南城駐驆是日㳄南城以驛為行營
將止焉寇凖固請幸北城曰陛下不過河則人心危懼
狄氣未懾非所以取威決勝也四方征鎮赴援日至又
何疑而不往高瓊亦固以請且曰陛下若不幸北城百
姓如喪考妣簽書樞密院馮極在旁呵之瓊怒曰君以
文章致位兩府今狄騎充斥如此猶責瓊無禮君何不
賦一詩詠退狄騎耶即麾衞士進輦叩陛上遂幸北城
至浮橋猶駐驆未進瓊乃執撾擊輦夫背曰何不亟行
今至此尚何疑焉上乃命進輦既至登北城門樓張黃
龍旗諸軍皆呼萬歲聲聞數十里氣勢百倍狄相視益
怖駭馳騎𫝊報擊鼓讙譟漸次遁去民被驅掠甚衆无
守視之者上覽覲營壁召見李繼隆以下諸將撫慰者
久之賜諸軍酒食緍錢戊寅移御北城之行營曹利用
赴狄寨見其國主羣臣共議和好事議未決乃遣在飛
龍使韓把持國主書與利用俱還十二月庚辰把入對
其書復以關南地為請上謂輔臣曰吾固慮此今果然
奈何輔臣等荅其書言關南久屬不可擬議或歲給金
帛助其軍費以固懽盟惟陛下裁度上曰朕守祖基業
不敢失墜所言歸地亊極无名必若邀求朕當決戰耳
實念河北居人重有勞擾儻歲以金帛資其不足朝廷之
體固亦無傷荅其書不必具言但令曹利用與韓把口
述可也賜把襲衣金帶鞍馬器幣與利用同往(闕)不然
數十歲後戎且生心矣上曰數十歲後當有能扞禦之
者吾不忍生靈重困姑聽其和可也凖處分軍事或違
詔旨及是謝曰使臣盡用詔今兹事豈得速成上笑而
勞焉辛丑錄契丹誓書頒河北河東諸路始通和所致
書皆以南北朝冠國號上乙亥知雍州何承矩言將來
契丹使入界欲令暫駐新城俟接伴使至迎於界首從
之承矩又言使命始通待遇之禮宜得折中庶可久行
乃悉條上手詔嘉納仍聽事有未盡者便宜裁處初命
内侍右班副都知閻承翰排辨禮儀議者欲以漢衣冠
賜契丹使者承翰曰西北異宜各從其主俗可也上從
承翰議二年十月遣度支判官太常博士周漸為契丹
國主生辰使侍禁閤門祇候郭盛副之職方郎中直昭
文館韓國華為契丹國母正旦使衣庫副使兼通使舍
人焦守節副之鹽運判官秘書丞張若谷為國主正旦
使内侍崇班閣門祗候郭允恭副之自是歲以為常甲
午使臣自北歸奏言𣙜場商旅貿易於北境契丹國主
凢受其饋獻必還其直又設酒饌相結好事同一家道
路永无虞(闕)兹亦可見然更宜謹擇(闕)國母遣使左金
吾衞經國母使(闕)左金吾丞(闕)諤引(闕)之(闕)使留(闕)信
遐邇(闕)乾興元年夏六月臣舉號慟因謂其(闕)垂二十
年忽報登遐吾雖(闕)慟又曰聞嗣皇(闕)少恐未(闕)聞奈
何及薜貽廓至具道朝廷(闕)蕭氏曰汝可致書大宋皇
太后使汝名𫝊(闕)真宗靈御於范陽憫忠寺建道場百
日下令國中諸犯真宗諱易之遣殿前都檢崇儀節度
耶律王隱翰林學士工部侍郎知制誥馬貽謀來祭奠
右金吾衞上將軍耶律留寧引進使姚居信來弔慰左
金吾衞將軍蕭日新利州觀察使延休弔慰皇太后丁
巳使者入奠大行神御於滋福殿既而進慰書復于東
承明殿進蕭氏書及其還也又辭大行於滋福殿退詣
崇德殿閤門使宣大行遺旨曰兩朝歡好務以息民繼
及子孫永存誓約
太平治迹統𩔖卷四
