太平治迹統𩔖卷二十九
宋彭百川撰
官制沿革上
太祖
建隆二年閏二月殿前都檢點慕容延釗罷為山南西
道節度使侍衛親軍都指揮使韓令坤罷為成德節度
使自是殿前都檢點遂不復除授三年二月甲午詔今
自五日内殿起居百官以次轉對並須指陳時政得失
朝廷急務或刑獄冤濫百姓疾苦若咸採訪以聞仍須
直書其事不在廣有牽引事關急切許非時詣上章奏
不得須候次對乙亥詔翰林學士班位宜在諸曹侍郎
之下官至丞郎在常侍之上至尚書依本班故事翰林
學士侍從親密不在外朝每五日起居班於宰相之下
會宴即坐一品之前合班在尚書之上於是陶穀以禮
部尚書為學士承旨而同列李昉等官止列曹郎中穀
乃因事建白而降此詔是實表異軋昉等也壬午有司
上重定合班儀制升六曹侍郎在給舍上郎中在補闕上
員外郎在拾遺上節度在六曹侍郎上中書侍郎下故
事北省官為侍從班五品押南省四品八品押南省五品
節度使在諸司二品下於是改焉冬十月以樞密副使
兵部侍郎趙普為檢校太保充樞密使不帶正官自普
始也又以宣徽北院使李處耘為宣徽南院使處耘前
自揚州還老幼遮道泣涕累日不得去十一月癸巳詔
中書門下每縣復置縣尉在主簿之下俸禄與主簿同
凡盜賊鬭訟先委鎮將者詔縣令及尉使復領其事自
萬戶至千戶各置弓手有差五代以来節度使補署親
隨為鎮將與縣令抗禮凡公事專達於鎮將州縣吏失
職自是還統於縣鎮將所主不及鄉村但市郭而已從
樞密使趙普之言也
乾德元年六月詔自今臺省六品諸司五品登朝第二任
方得補蔭五府少尹不在即限下四月己酉始命刑部侍
郎賈玼等通判湖南諸州六月庚戌命大理正奚嶼知館
陶縣御史王祐知魏縣楊應夢知永濟屯田員外郎于繼
徽知臨清縣常參官知縣自璵始也二年春上以選人食
貨者衆詔吏部流内銓聽四時參選仍命學士承旨陶穀
等本司重詳定循資格及四時參選條宰相范質王溥魏
仁浦等再表求退戊子以質為太子太傅溥為太子太保
仁浦為僕射皆罷政事先是見天子必命坐有大政事必
商議之常從容賜茶而退自餘號令除拜刑賞廢置但入
熟狀畫可降出即行之唐及五代皆不改其制猶有坐而
論道之遺意質等以先朝舊臣稍存形迹且憚上英武每
事輒具劄子進呈退批所得聖旨而同列署字以志之常
言於上曰如此則盡稟承之方免妄誤之失矣上從之
由是奏御浸多或至所悞賜茶之禮尋廢固弗暇于坐
論矣後遂為定式盖自質等始也庚寅以樞密使趙普
為門下侍郎平章事集賢院大學士宣徽北院使判三
司上黨李崇矩為檢校太尉充樞密院使上既除普及
崇矩乃無宰相署勑上時在資福殿普因入奏其事上
曰卿但進𠡠朕為卿署字可乎普曰此有司事非帝王
所行也乃始問翰林學士講求故事陶穀建議以為自
古輔臣未嘗虚位惟唐太和中甘露事后數日無宰相
時左僕射令狐楚奉行制書今尚書亦南省長官可以
署勑竇儀曰穀所陳非承平令典不足援據今皇弟尹
開封府同平章事即宰相之任也上從儀言壬寅𠡠趙
普監修國史先是宰相監職皆内降制處分今正用𠡠
非舊制也國朝承唐五代之後命宰相分鎮三館首相為
昭文館大學士竇儀等上新定四時三選條從之上欲
為趙普置副而難其名稱召翰林學士承旨陶穀問曰
下丞相一等者何官對曰唐有參知機務參知政事乙
丑以樞密直學士兵部侍郎薛居正吕餘慶並本官參
知政事不宣制不押班不知印不升政事堂令居正就宣
徽使聽事上殿廷别設專位於宰相後𠡠尾署銜降宰
相數字月俸雜給皆半之盖上意未欲令居正等與普齊
也史臣李沆等曰按唐故事裴寂為僕射參知政事杜衍
為御史大夫參知政事魏徵為秘書監參議朝政蕭瑀
為特進參知政事劉洎為黃門侍郎參知政事劉幽求
為中書舍人參知機務然並宰相之任也又高宗常欲
用郭侍舉參知政事既而謂崔知温曰侍舉等歷任尚
淺未可與卿等同名列遂令于中書門下同承受進止
平章事以此言之平章事亞于參知政事矣今穀不能
遠引漢御史大夫亞相政事為對反以參知政事為丞
相下一等穀失之矣議者惜之六月御史臺太常禮院
奏東宫三事臣一品僕射二品若百官上表未知何人
為首詔兩制議之戊辰翰林學士竇儀等奏僕射師長
百僚東宫三師臣子之官當以僕射為首從之(闕)月庚
寅中書門下上重詳定翰林學士承旨陶穀所議少尹
幕職官參選條件從之自是銓選漸有倫矣甲午令藩
鎮毋以初官為掌記書務須歴兩任有文學者乃許奏
辟詔吏部南曹自今常調赴集選人取歴任多課績而
無闕失其人才可副升擢者具名送中書門下引驗以
聞當與量才甄奬上慮銓衡止憑資歷英俊或沈於下
僚故也四年八月壬寅詔以憲府繩奸天官選吏秋曹
决獄俱謂難才理宜優異應御史臺吏部銓南曹刑部
大理寺自知雜侍御史郎吏少卿以下本司涖事滿三
歲者遷其秩御史中丞尚書侍郎大理卿别議旌賞其
奏補歸司勤留官令史府史各減一選冬自平湖南諸
州皆置通判既非副貳又非屬官故常與長吏忿爭常
曰我監州也朝廷使我來監汝長吏舉動必為所制或
者言其太甚宜稍抑損之乙未詔諸州通判毋得怙權
徇私各與長吏連署文移方許行下五年春正月庚寅
朔御乾元殿受朝升節度使班在龍墀内金吾將軍上
故事節度使不帶平章事者皆位在卿監下于是特改
焉冬十月癸酉度支判官候涉言三司凡二十四案鹽
鐡主其六戶部主其四其餘皆度支主之自荆湖西蜀
之平事務益衆上欲令三司均主其詔三司權官張統
分判度支案事
開寳元年八月辛酉令合格選人到京者即赴集不必
限四時及成次甲南曹銓司門下三省處磨勘注擬並
點檢謝詞等共給一月限南曹八日銓司十五日門下
省七日著為式冬十一月癸巳詔天下縣令佐自今檢
苗定税部後差夫鈐轄徵科區分刑獄凡關事務貴在
公平如有違踰並宜論訴或令佐不相糾舉訴吏民訴
得實者賞之有差二年十一月戊辰詔中書舍人李昉
兵部員外郎知制誥盧多遜分直學士院自昉及多遜
始也三年秋七月詔曰吏員猥多難以求其治俸禄鮮
薄未可責以廉與其員冗而重費不若省官而益俸西
川管内州縣官宜以戶口為率差減其員舊俸月增給
五千諸州滿二萬戶者依舊設曹官三員戶不滿二萬
止置錄事參軍司法參軍各一員司法兼司戶不滿萬
止置司法司戶各一員司戶兼錄事參軍戸不滿五千止
置司戶一員兼司法及錄事參軍事縣千戶以上依舊
置令尉主簿凡三員戶不滿千止置令尉各一員縣令
兼主簿事不滿四百止置主簿縣尉以主簿兼知縣事
不滿二百止置主簿兼令尉事五年八月丙申命同知
廣州潘美尹崇珂並兼嶺南轉運使王眀為副使太子
中允許九言為判官轉運判官自九言始也九年二月
庚戌以宣徽南院使義成節度使曹彬為樞密使領忠
武節度使樞密領節度使自彬始山南東道節度使潘
美為宣徽北院使節度使領宣徽自美始賞江南之功
也彬歸自江南詣閤門進榜子云奉𠡠差往江南勾當
公事回時人嘉其不伐始彬之行上許彬以使相為賞
及還語彬曰今方隅尚有未服者汝為使相品位極矣
肯復力戰耶且徐之更為我取太原因密賜錢五十萬
彬怏怏而退至家見布錢滿室乃嘆曰好官亦不過多
得錢耳何必使相也上愛惜爵位不妄與人𩔖如此凡以
檢校官兼中書令侍中同平章事者並謂之使相唐制
皆署𠡠五代以來不預政事朝會親王則分班餘官則
綴本官正衙見謝則押班凡定制度除授者𠡠尾存其
銜而不置則注使字八月壬戌以樞密副使楚昭輔右
衛大將軍判三司王仁贍分領宣徽南北院使自後宣
徽使缺即命樞密副使兼領院事十一月以太子少詹
事楊說率更令徐鉉並直學士太子中允張洎直舍人
院直舍人院自洎始十二月丁巳以樞密直學士左正
議大夫賈琰為三司副使三司置副使自琰始
太宗
太平興國二年三月太祖晏駕詔翰林學士戶部侍郎
李昉兼判太常寺昉歸語其子宗諤等曰堂吏不知典
故豈有為丞郎而判寺乎若言判事自丞以下皆可判
也何假别命官乎唐朝丞郎兼判他局者甚多或官高
則言判某官事或官次則言知某官事或未即真則言
權知某官事惟太常卿尤為重任未聞可總而判之必
朝廷以為不才當言權知太常卿事可矣然近者竇儀
判大理寺權領判國子監此盖失之久矣宗諤因問凡
制勑所出必伺宰相今言堂吏不知典故何也昉曰命
官判事宰相必不經心惟堂吏攀近判使押字爾昉又
言自太祖臨御以來百司吏艱於選補後進者多不習
故事由是臺省舊規漸成廢墜云二年初置文思院四
年春正月癸巳以樞密院直學士石熙載簽署院事仍
賜宅一區簽署樞密院自熙載始九月戶部郎中侯涉
為諫議大夫權御史中丞權中丞自涉始十一月以河
北轉運使司丞王在田為陸路判官(依實錄知古本𫝊云轉運使名自知)
(古始必有一誤)十二月詔改司寇參軍為司理參軍以司寇院
為司理院令於選部中選歷任清白能折獄辨訟者為
之又置判官一員委諸州于牙校中擇有幹局曉法律
高賢者為之給以月俸如舊馬步判官之例尋又詔諸
州察司理參軍有不明推鞫者致刑獄淹滯具名以聞
蔽匿不舉者罪之五年春正月庚寅以禮部侍郎程羽
為文明殿大學士立於樞密院副使之下文明殿學士
即端明殿學士也國初雖改殿名而學士領職如故於
是併改焉文明殿學士自羽始七年春以給事中侯涉
右正諫大夫王明同判三司同判三司自涉明始丙寅
以兵部員外郎宋琪通判開封府京府通判自琪始夏
四月甲子翰林副使楊守一為東上閤門使充樞密都
承旨加都字自守一始冬十月唐藩鎮皆置邸京師以
大將領之國朝則署人為進奏官上以事頗遲緩簡擇
得一百五人補進奏官每人掌二州或三州置都進奏
院令供奉官張文燎領之八年三月分三司為三部鹽
鐡王明度支陳從信戶部郝正各置使時政奏記御(見太)
(宗聖政門)
雍熙元年五月以將作監丞李元吉等為堂後官賜銀
緋任京官堂後官始此七月庚子改匭為思諫檢校丙
申冤匭為申明檢北通玄匭為昭賢檢仍令諫院依舊
差諫官一員主判十一月唐舊制有魚袋國初其制多
缺至是許升朝服緋綠及二十年者賜緋紫内出魚袋
以賜之服紫飾以金服緋以銀三年六月乙巳屯田郎
中知制誥大名府趙昌遣觀察使鄭蒙乘驛詣闕上書
請斬敗將曹彬等上覽奏嘉嘆優詔褒之尋召拜御史
中丞知制誥正為中丞始此四年二月丁未右補闕知
制誥范果家貧負人息數百萬母兄晞常為興元尹棄
官居京兆能殖貨家累鉅萬性尤吝嗇未嘗分故舊親
戚有人從長安至者紿果曰少尹不復惜財物揮金無
算矣果聞之大喜因請出守給養兄上可其奏壬子授
工部郎中知京兆府知制誥出領外藩自果始三月庚
辰詔天下知州通判先給御前印紙令書課績自令並
條其事迹罷官日上中書考校文人換武秩(見契丹門)
端拱元年春正月丙子上以補闕拾遺任當獻納時多
循默失建官本意欲新立名使各修其職事二月乙未改
左右補闕為左右司諫左右拾遺為左右正言近制宰
相子起家即授水部員外郎加朝散吕蒙正固讓止授
六品京官自是為例八月以梁正辭等五人並為將作
監丞充當中書堂後官堂吏校選人授京官始此冬十
月特置四廂都指揮使以右諫議大夫樊知古為河北
東西路都轉運使都轉運使自知古始
淳化元年正月舊制勲官自上柱國至武騎尉凡十二
等五代時初敘勲即授柱國詔京師幕職州縣官始武
騎尉朝官始騎都尉歴級而升二月己酉詔自今遊宴
宣召直館其集賢秘閣校理等並令預會先是上宴射
苑中三館學士悉預李宗諤任集賢校理閤門吏拒之
不得入宗諤獻詩述其事故有是詔國家因唐制建昭
文史館集賢院于禁中昭文集賢置大學士直學士史
館置修監國史修撰直館昭文亦置直館集賢又有修
撰校理之職名數雖異而職務略同閤門拒校理不得
預宴盖吏之失也三月上以寺監副二品秩素高舊制
自郎吏遷受頗聞縉紳之流以臺閣自許目為散地欲
振起之至是除郎中十餘人為卿監八月列秘閤次于
三館以直史館吕祐之分直昭文館以和㠓直集賢先
是但有直史館于是始備三館之職十二月羣臣升殿
奏事者可其奏皆得轉達於有司頗容巧佞右正言直
史館謝泌請自今政事送中書機事樞密院財貨送三
司覆奏而後行詔從之遂著為定制中外所上書疏如
之二年王化墓為御史中丞常慕范滂為人獻清澄五
略一曰復尚書省曰國家立制動必法天並建官聮以
尊王室且尚書上應天象對臨紫垣六卿擬喉舌之官
郎吏應星象之位斯實乾文昭著政事具明今省曹之
名未稱朝廷之盛夫三司使額乃近代權制判官推官
勾當開折磨勘憑由理欠孔目官勾押前行後行皆州
縣官司吏局之名也臣今請廢三司止於尚書省設六
尚書分掌其事廢判官推官設郎官分掌二十四司及
左右司公事使人掌一司廢孔目勾押前行後行為都
司主事令史書令史廢勾院開折磨勘憑由理欠等各
歸此部及左右司如此即事益精詳且盡去其州縣職
局鄙俚之名也六卿如闕本官即選名其二十四司公
事若煩簡不同望下本官屬參酌其𩔖均而行之(闕)月
己丑是月命翰林學士賈黃中蘇易簡幹當差遣院
李沆同判吏部流内銓學士領外司自此始也九月甲
辰以樞密副使張遜知樞密院事温仲舒寇凖同知院
事知院事之名自此始遜仲舒凖仍並帶副使自後或
以正官或校檢官為之秩與副使同冬十月翰林學士
承旨蘇易簡續翰林學士卷以獻上嘉納之賜詩一章
又飛白書玉堂之署上曰永為翰林中美事易簡曰自
有翰林未有今日之樂十一月丙申上以入閣舊圖承
五代草創之後禮容不備於是命史館修撰楊徽之等
討論故事引别為新圖十二月丙申朔遂行其禮於文
德殿右諫議大夫張洎既與徽之等同撰定新儀又獨
奏疏曰切以今之乾元殿即唐之含元殿也在周為外
朝在唐為大朝冬至元日立全仗朝萬國在此殿也今
之文德殿即唐之宣政殿也在周為中朝在漢為前殿
在唐為正衙凡朔望起居及册拜妃后皇子王公大臣
對四夷君長試制策舉人在此殿也今之崇德即唐之
紫宸殿也在周為内朝在漢為宣室在唐為上閤即雙
日常朝之殿也東晉太極殿在東西閤門唐制紫宸上
閤法此制也且人君恭已南面向名紫微皇屋至尊至
重故巡幸則有大駕法從之盛御前有勾陳羽衛之嚴
故雖雙日常朝亦須立仗前代謂之入閤儀者盖雙日
御紫宸上閤之時先於宣政殿前立黃麾金吾仗俟勘
契畢喚仗即自東西閤門入故謂之入閤今朝廷且以
文德正衙權宜為上閤甚非憲度况國家丕承正統宇
内治平凡百憲悉從損益惟視朝之禮尚屬因循切見
長春殿正與文德殿南北相對伏請改創此殿以為上
閤作雙日立仗視朝之所其崇德崇政殿即唐之延英
殿是也為雙日常時聽斷之所庶乎臨御之式允恊前
經今立論乃以入閤儀注為朝廷非常之禮甚無謂也
臣今按中書門下御史臺為三司謂侍從供奉之官今
起居日侍從官先入殿庭東西立定俟正班入一侍起
居其侍從官東西列拜甚失北面朝謁之儀請准舊儀
侍從官先入起居畢分行侍立于丹墀之下謂之蛾眉
班然後宰相率正班入起居雅合於禮臣又聞古之王
者躬勤庶政其臨朝之時數視政事之繁簡初五日一
朝景雲初始修故事于貞觀殿自天寳兵興之後四方多
故肅宗而下咸隻日臨朝雙日不坐其隻日或遇大寒
盛暑隂霪泥濘亦放百官起居雙日宰相當奏事即時
特開延英召對或蠻夷入貢勲臣歸朝亦特開紫宸引見
陛下自臨大寳十有五年未嘗一日不雞鳴而起聽天
下之政雖剛健不息固天德之常然而遊焉息焉亦聖
人之大訓若君父焦勞於上臣子緘默於下不能引大
體以爭則忠亮之心有所不至矣臣欲望陛下依前代
舊規隻日視朝雙日不坐其隻日遇天寒盛暑隂霾泥
濘亦放百官起居其雙日於乾德崇政兩殿召對宰臣
常參官以下及非時蠻夷入貢勲臣歸朝亦特上閤引
見並請准前代故事處分奏入不報三年夏四月命鹽
鐵判官翰華直昭文館三司屬官兼直館始此五月
甲午御文德前殿百官入閤舊制入閤惟殿中省細仗
隨兩省供奉官先入陳於庭上以為儀衛太簡命有司
更設黃麾仗仍舊從新制也五月置理檢院命錢若水
領之復唐制也秋七月置三司都勾院命諫議張祕判
之冬十月上慮中外官吏清濁混淆莫能甄别壬午命
戶部侍郎王沔度支副使杜泌祕書丞王仲華同知京
朝官考之吏部侍郎張宏戶部副使高象先膳部員外
范正詞同知幕職州縣官考課號曰磨勘院又命左贊
善大夫(闕)廷式與樞密都承旨趙鎔李永同較三班院
殿最以功過四年夏五月丁未廢京朝官差遣院令審
官院總之學士錢若水樞密直學士劉昌言同知審官院
考覆功過以定升降又以判流内銓翰林學士承旨蘇
易簡虞部員外郎知制誥王旦等同兼考課院凡常調
選人流内銓主之奏章舉及歷任有殿最考課院主之
并吏員而省司局議者咸以為當從易簡之請也戊申
詔罷鹽鐵度支戶部等使三司但置使一員屬吏並從
舊貫從殿中丞馬應昌之議也以鹽鐵使魏羽判三司
秋八月丙申朔通進銀臺司舊隸樞密院使凡内外奏
覆文字必關二司然後進御内則内官及樞密院吏掌
之外則尚書兩省掌之其數以下有司或行或否得緣
而為奸禁中莫知外司無糾舉之職樞密直學士向敏
中初自嶺南召還即上言通進銀臺司受遠方疏多不
報恐失事宜請别置局署命官專位校其簿籍以防壅
遏上嘉納之癸酉詔以宣徽北院聽事為通進銀臺司
命敏中及張詠同知二司公事凡内外章奏案牘謹視
其出入而勾稽焉月一奏課事無大小不敢有所留滯
矣發𠡠司舊隸中書尋令銀臺司兼領之九月以給事
中封駁隸通進銀臺司應詔𠡠並令樞密直學士向敏
中張詠詳酌可否行下詔審官院自今京朝官未歷州
縣者不得任知州通判從翰林學士承旨蘇易簡之請
也五年夏四月丙戌右諫議大夫史館修撰張祕言伏
覩聖朝編年謂之日紀惟紀報狀略敘𠡠文至於聖政
嘉言皇猷美事羣臣之忠邪善惡庶務之沿革弛張
汗簡無聞國經曷紀請置起居院修左右史之職以紀
錄為起居注與時政記逐月編送史館以備修日歷上
覽而嘉納之乃置起居院于禁中命起居舍人史館修
撰梁周翰掌起居郎事祕省承直昭文館李宗諤掌起
居舍人事丁酉掌起居郎事梁周翰言請自今崇德殿
崇政殿皇帝宣諭之言侍臣論列之事望依舊中書脩
為時政記其樞密院事涉機密令本院編纂各至月
終送史館自餘百司凡於封拜除改沿革制置之事悉
條報本院以備編修令郎與舍人分直崇政殿以記言
動别無起居注每月先進御後降付史館起居注進御
自周翰始也六月甲辰詔翰林學士樞密直學士今自
敘立班位依舊在承郎之上詔三司總計使及諸道判
官各給御前印紙自八月立書勞績歲終校其優劣以
申黜陟以殿中丞丁顧言守本官復充堂後官堂吏自
唐至漢周率自京有司以有文才能書札行正廉幹者
抽補分掌諸房公事年深即授檢校少卿監同正將軍
至國初趙普在中書奏令檢校諸曹郎中自邇以来屢
懲其貪而數惡其黨故參用士人有科第歷外官者至
是復秩以朝籍盖矯昔之枉也八月癸巳詔改内班為
黃門以崇儀副使兼内班左都知竇神興充並宅使兼
黃門左都班知内管領諸司使始此
至道元年正月始命員外郎孫蠙為皇姪皇孫教授時
中書言舊制太子有侍讀後改為奉諸王講讀請以教
授為名從之八月癸巳初置左春坊謁者命左清道率
府副率祥符王繼英兼領之然謁者本内侍之職而太
子有通事舍人掌宣𫝊導引之事不名謁者又十率品
秩頗崇非趨走左右者所宜為盖執政之失也二年夏
四月甲申上謂宰相曰膏粱之族官勲固以崇貴子孫
仕宦者多至四五人每覃慶中書皆授攝官未幾即補
正員不數年遂通閨籍此甚弊政亟宜革之乙未詔自
今止賜同舉士究出身依例赴集選閏七月并三司理
欠司(見太宗聖政門)三年夏四月乙未朔尊皇后為皇太后赦
天下常赦所不原者咸赦除之制曰先朝庶政盡有成
規務在遵行不敢失墜然而纂圖伊始懼德弗明所宜
拔茂異之才開諫諍之路撫綏寡鰥思復疲羸庶幾延
宗社之鴻休召天地之和氣京朝官衣緋綠及二十年
並與改服色聽未陞朝亦聽敘賜緋紫自此始六月罷
度支鹽鐵戶部副使八月周瑩為宣徽北院使自後不
復置此職先是宣徽位在樞密副上瑩表請居下從之
後祥符九年詔參政樞副宣徽並先後為序至熙寧二
年郭逵序位於參政樞副下九月丙子御史王齊上疏
陳十四略云官多則事煩吏多則民殘欲事不繁莫若
省官欲民皆安莫若省吏天下所以未格清淨者由官
吏多之故也又云官多俸薄不若俸厚而官少若盡去
冗食復其全俸則二人之俸可以周一人之用衣食既
足廉恥自興又曰銓選之門徒有其名莫著其實有殿
者雖加厚罰有最者莫見明揚或驟遇其寬恩則不限
其功過靡逢慰荐則終困於徒勞又曰貢舉不嚴則權
勢爭前而孤貧難進必欲均之莫若皇朝三品及見任
之武升朝官子孫弟姪薦名於兩監而未升朝官子弟
及白屋之士薦名於州郡然後升於禮部第其可否亦
兩分之則權勢異途孤貧自進矣
真宗
咸平元年春正月癸酉始令諸王府記室翊善侍讀等
官分兼南北宅始此當詳考時南北宅又有伴讀然無
定員七月戊午置翰林侍讀學士以楊徽之夏侯嶠吕
文仲為之置翰林侍講學士以邢昺為之初太宗命文
仲為翰林侍讀寓讀禁中以備顧問然名秩未崇上奉
承先志特建此職擇老儒舊德以充其選班秩次翰林
學士禄賜如之八月右司諫直史館孫何上疏曰六卿
分職邦家之大柄也故周之會府漢之尚書立庶政之
根本百司之綱紀令僕率其屬丞郎中分其行二十四
司燦然星拱郎中員外判其曹主書令史丞其事四海
九州之大若網在綱有吏部焉辨考績而育人材有兵
部焉謹紀律而誅強暴有禮部焉祀神祗而選賢俊有
工部焉營宫室而修隄防六職舉而天下之事備矣二
年六月令祕書省正字邵煥于祕閣讀書從其請也祕
閣讀書自煥始十一月廢理檢院天聖七年二月復之
以御史中丞王曙為之從夏竦之議也三年十一月令
常參官轉對如故事詔曰間者深詔朝倫大開言路而
箝結相尚啓沃無聞豈朕意之未孚耶庶官狃于因循
耶今順考舊規遞進請議凡朕躬過失時政有違教令
之闕遺人情壅遏並可條上毋或緘蔵言近訐者亦可
優容文不工者許其直致其未預次對官聽封奏以聞
四年三月壬午以太常博士孫近為監察御史從新制
也知全州陳彭年上疏言五事其四曰行公舉云為邦
之道莫切於求賢求賢之方莫先於公舉然隄防不峻
則濫進之路興憲綱稍嚴則明揚之典廢期臻多士在
振宏綱臣請依唐朝故事新授常參官朝謝日並進扶
狀舉官自代各隨所長且言其狀或以文學或以吏能
或以強明或以清明務在摭實不許飾詞儻所諳知無
避親黨既經御覽即付宰司俟至年冬具名條奏在外
者委諸路轉運在内者委本司官吏常更審其事以驗
所舉如薦揚既數採聽非虚即與量才各加進用其後
或不操修行故黷彛章則舉主法依科刑以懲繆舉或
政績如異課最有加則舉主隨事旌酬以褒進善賞罰
既信清濁自清盖採羣議則人無以私有常規則衆皆
知勸清源正本其在於兹疏奏詔馮拯陳堯叟參詳之
拯等上言切詳往制常參官及節度觀察防禦刺史少
尹畿赤令并七品以上清望官授訖三日内于四方館
上表讓一人以自代其表付中書門下每官缺以見舉
多者量而授之如讓表不到委閤門御史臺糾督以聞
並從之壬子審官院初引對京官于崇政殿遷秩有差
京朝官磨勘引對自此始九月知封駮司陳恕請鑄印
詔令取門下省印用之遂改知封駮司兼門下封駮事
壬午以國子監校勘前知封駮司劉士玄為大理寺丞
南宫侍教南宫北宅有侍教自此始五年春吏部郎中
直集賢院田錫在掌銀臺每覽天下章奏有言民飢盜
起及詔勅下不便民者悉條奏其事上奏宰臣稱錫為
得諍臣之體夏四月癸酉命田錫以本官兼侍御史知
雜事仍遣中使諭旨曰卿每上章疏所司不敢滯留朕
皆一一親覽知雜任朝廷甚難其人故以命卿不妨徐
徐撰述或有所見即具奏聞十二月丁丑以宰相吕蒙
正李沆並兼門下侍郎舊制三司三公左右僕射平章
事並兼兩省侍郎先是學士米白梁周翰草二相加恩
制書遺忘舊制既而上問白不能對各罰俸一月六年
并三司為一使(見用度門)秋七月復并三司勾院為一直史
院陳堯咨判之從其請也至祥符九年復分為三部張
懷寳等為之
景德二年三月甲寅將作監丞王曾為著作郎直史館
賜緋舊制試文當屬舍人學士院宰相寇凖雅知曾召
試政事堂以起復諫議大夫知制誥晁迥起居舍人知
制誥李宗諤在舍人院掌牒御史臺不平中丞吕文仲
移文詰之宗諤引八事証不相統攝且言中書門下省
正言以上皆天子侍從之官立朝敘班不與外司為比
故在政衙則與宰相重行而立於通衢則與中丞分路
而行常參則師傅入於兩省之前朝會則臺官次於兩
省之後地望特峻職業有殊官局之門不相統攝卒如
宗諤所言守職者韙之十二月以王欽若為資政殿大
學士班在文明殿學士下上怪問之左右以故事對欽
若訴于上即日改為資政殿置大學士自此始三年二
月丙子權三司使丁謂言唐宇文融置勸農判官今欲
别置慮益煩擾而諸州長吏職當勸農乃請少卿監刺
史閤門使已上知州者並兼管内勸農使餘及通判並
兼勸農事諸路轉運副使並兼本路勸農使詔可勸農
使入御自此始夏四月壬辰屯田員外郎謝濤使益州
路及還舉所部官二十餘人宰相以為多濤乃歷陳其
治狀且願連坐奉使舉吏連坐自濤始乙未復詔羣臣
轉對其在外京朝官内殿崇班已上候得替先具民間
利害實封於閤門上進方得朝見四年六月戊申上謂
輔臣曰近詔諫官御史各令舉職言事昨右正言陳彭
年請條具貢舉制復宏詞科采經術士侍御史賈翺使
還奏宿州賈綾擾民此皆可采中書宜置籍記之自彭
年翺為仍具案覆可行及不可行者歲終以聞若有改
轉即不待歲終錄奏癸巳覆置諸路提點刑獄司先是
上出筆記六事指其一謂王旦曰勤䘏民隱遴選庶官
朕無日不念也所慮四方行察官吏未盡得人一夫受
冤即受灾沴今軍民事務雖有轉運使且地遠無由得
知先帝常遣朝臣為諸路提點刑獄今可復置仍以使
臣副之先命中書密院擇官具名進内親選才能之人
引對於長春殿遣之所至專案視刑禁審詳案牘常檢
舉催督在繋久者壬申詔開封府推官判官各增置員
以獄訟開法為生事戶口租賦為熟事分掌之仍加俸
給如事有枉抑未盡公理非吏人受財自今並以推官
為首八月己酉國子祭酒邢昺以羸老自陳曹州故鄉
願給假一歸視田里壬子即拜工部尚書知曹州職如
故遷班在翰林學士上及行又令近臣祖送設會于宜
春苑翰林侍講學士外使始此
大中祥符二年二月己卯詔龍圖閣待制班視知制誥
在其下於龍圖閣侍職戶部郎中直昭文館戚綸工部
郎中直史館陳彭年並兼集賢修撰詔諸路轉運副使
提刑獄朝臣使臣許廕弟姪孫者從其請三年春正月
丙子又詔幕州縣官三任六考方得論奏置龍圖閣學
士以直學士杜鎬為之待制陳彭年為直學士戚綸為
樞密直學士又詔龍圖閣學士上給俸如之四年五月
戊申朔詔曰今宰相官至僕射者並于中書都堂赴上
不帶平章事者亦于本省赴上令太常禮院崇文院檢
討詳定儀注先是中書侍郎兼兵部尚書平章事王旦
遷右僕射止於本廳受賀寵待輔臣遂命振舉舊儀祖
宗以來兩省御史臺須文學優長政治尤異者乃特除拜
汾隂肆赦始以敘遷上恐循習非便乃詔自今遵守舊
制不得以他官轉入五年七月乙酉詔尚書丞郎兩省
給諫知州府而本部郎中員外郎及兩省六品以下官
充本路運使副者承前例須申報雖職當統攝方委于
事權而官有等差宜明於品級自今知制誥觀察使已
上知州府處所申轉運司狀止置按檢令通判已下署
銜供申如轉運使官秩在上者不用此令其後張詠以
禮部尚書知昇州凡有祠部事皆申公狀詠因上言臣
官忝六曹祠部乃本行司局而例申公狀似未合宜望
自今尚書丞郎知州者除申省外其本行曹局上署案
檢從之丙辰知制詔王曾判大理寺判寺舊用郎官上
欲重其任故特命曾使殿諭之曰天下之命繋於獄今
以屈卿曾頓首謝仍賜錢三十萬因請奏辟僚屬遂著
為令五年秋九月戊子以吏部尚書知樞密院事王欽
若戶部尚書知樞密院陳堯叟並依前官加檢校太傅
同平章事充樞密院使簽署樞密院事馬知節為副使
學士晁迥草制誤削去欽若堯叟大官詔各存之遂改
制而行儒臣領樞密兼使相自欽若堯叟始冬十月乙
未朔詔樞密使帶檢校官平章事不告引止於本所贊
喝時王欽若陳堯叟上言請定常制先是魏仁浦以宰
相兼樞密使告引曹彬以樞密使兼相不告引故止用
彬例丁巳以知制誥陳堯咨權通判吏部流内銓制選
人皆用奏舉乃得京官而士本孤寒不為人知者堯咨
特為陳其功状而升擢之庚寅龍圖閣直學士陳彭年
等上新定閣門儀制十卷四方館儀一卷詔奬之仍各
賜金帛右諫議大夫龍圖閣直學士陳彭年為翰林學
士兼龍圖閣學士學士兼職自彭年始六年九月癸卯
朱選罰銅二十斤坐擅發驛馬與知廣州邵曄子令省
親疾而馬死故也先是撰制誥兼羣牧使已守藩郡兼
領如故於是始解使職自是不復有在外兼領者矣詔
龍圖閣直學士結銜在本官之上杜鎬陳彭年之為是
職也職在官下至是陳堯咨建言故更之七年夏四月
丙辰朔令有司依新定儀制重畫入閣圖有唐朝職官
悉改之從上閣門使魏昭亮之請也是月中書言文武
臣僚年終舉到幕職州縣官今欲定五人以上同罪保
舉者替日令吏部流内銓磨勘引對從之兵部尚書寇
凖為樞密院事同平章事王旦為之也凖未告謝命向
敏中權發遣樞密院公事自是樞密院皆罷即命宰臣
權發遣如敏中例八月甲寅朔置景靈宫使以中書侍
郎兼刑部郎中平章事王欽若都大提舉抄寫校勘館
閣書籍翰林學士陳彭年副焉鑄印給之初榮王宫火
燔崇文院祕閣所存無幾既别外院重寫書籍彭年請
内降書大選官詳定然後抄寫命館閣官及擇吏部常
選人校勘校畢令判館閣官詳定兩制内選官覆檢點
又請募人以籍鬻於官者驗真本酬其直五百卷以上
優其賜或藝能可採者别奏候旨前後獻書者十九人
悉賜出身及補三班得一萬八千七百五十四卷彭年
參知政事一人兼領然彭年既入中書不復至館其總
領之務但委崇超判館閣官亦不復關預云八年二月
以楚王元佐為天策上將軍興元牧劒履上殿詔書不
名唐及後唐天策上將軍並開府時元佐久病特加奬
褒不開府仍給銜在功臣上帝謂宰臣曰楚王加恩興
元府必遣人来重于煩擾宜速止之府牧自此始五月
壬辰詔于右掖門外創崇文外院别置三館書庫時宫
中嚴火禁甚峻上以羣臣更直宿寒沍之月飲食非便
乃命翰林學士陳彭年檢唐故事而修復之九年正月
丙辰置會靈觀使以參知政事丁謂為之九月庚子以
刑部郎中直史館高紳為史館修撰同判吏部流内銓
實不掌修撰自是領修撰者須兩省五品以上乃令掌
修撰遂以為例云及明年紳求外任故事修撰不帶出
復授直昭文館知越州大理評事崇文院檢討兼國子
監直講馮元為太子中允直龍圖閣並賜金紫上作詩
二章分賜之直龍圖閣自元始序位在本官首
天禧元年春二月丁丑詔别置諫官御史各六員增其
月俸不兼他職每月須一員奏事或有急務聽非時入
對及三年則絀其不勝任者戊寅内外官加恩司徒兼
門下侍郎平章事王旦加太保彭王元儼加太保為鎮
海天平節度使王欽若加右僕射定難節度使趙德明
加太傅三公并除雙員自旦及元儼始州牧自元佐始
三月乙酉著作郎劉煜為右正言時雖别詔置諫官煜
首預其選上曰諫官御史之任實難其人當須識朝廷
大體達政刑要道言必該理乃為稱職爾夏六月丙子
右正言魯宗道上言竊惟親民之官政事最切未見區
别如有民何今審官例差一知州縱耄識以何道推降
之銓司平配一縣令雖菽麥不分且無由擯斥之今與
天下親民之官以十人論之黷貨害政未寘刑章者十
有其三清濁混然乃與清為伍任上之知而不能科舉
者又次焉貴游親屬望風護善不問而言者又次焉是則
介然自守約已恕物不諂上不黷下孜孜於民政者十
不一二焉欲民之安其可得乎漢宣帝凡拜刺史守相
必親見之考察其言觀其能今或未然凡除知州通判
京朝官知縣候滿三五人令大臣具宴見之禮以遣之
訊之以言而察其應對觀其辭氣考其臧否才能者奬
之不肖者退之縣令則擇臺閣有風鑑聞望臣僚者遣
之能否之間各如其狀恐於聖政稍得其宜禮儀院奏
詳定太尉王旦赴上儀注國朝以来三公不兼宰相無
赴上之禮上優寵大臣故特有是命然且終以疾不赴
焉九月上與宰相議省吏員向敏中曰太祖太宗朝閣
門祇候不過三五員宣導贊謁而已今踰數百而除授
未已禄廩至厚名望亦優其間不無濫被升擢者願賜
減損上曰此盖相承為例漸減省之二年春正月己亥
尚書右丞兼宗正卿趙安仁為御史中丞尚書右丞兼
中丞始此以崇儀使昭州團練使賈宗戶部員外郎薛
奎井為制置發轉運副使郭盛為都監發運司置都監
始此夏四月翰林學士李維罷為戶部侍郎集賢院學
士初維三兄皆年五十八而卒及是維亦得疾因力辭
近職云維疾稍間命知(闕)州集賢院學士出藩自維始
十二月工部侍郎參知政事張知白與宰相王欽若論
議多相失因稱疾辭位丙午罷為刑部侍郎翰林侍讀
學士知天雄軍上賦詩餞之輔臣以雜學士出藩并翰
林侍讀學士外使皆自知白始(朱敏求春明退朝錄云祖宗時宰相罷免惟趙)
(令得使相餘多得大官歸班參樞亦然天禧中張文節始以侍讀學士知天雄軍王文康以資政學士知陕州)
(自慶歷解罷率皆得焉)將作監丞蔡齊為著作郎直集賢院故事
第一人及第到任一年即召試齊自兖州通判徙濰州
獻所為文乃得召試三年五月辛巳監察御史劉平為
鹽鐵判官章穎為度支判官並賜緋魚於是御史復兼
省職十二月宣徽北院使知樞密院檢校太尉曹利用
吏部尚書參知政事丁謂並為樞密使時輔臣以效恩
俱進官故事常為宰相而除樞密使始得僕射乃以謂
檢校太尉兼本官充使樞密使兼御史大夫自利用謂
始去之四年春正月乙丑以華州觀察使曹瑋為宣徽
北院使鎮國軍留後簽書樞密院事簽書兼藩鎮自此
始也丙子改諸路提點刑獄為勸農使副使兼提點刑
獄公事仍詔所至取民籍視其差等有不如式者懲革
之勸䘏農民以時耕墾招集逃散檢括漏税凡農田一
事已上悉領之仍各賜農田𠡠一部夏四月凡知制誥
著位兩省則次給諫南省御史臺次丞郎外官則在觀
察使上云五年春正月己酉學士劉筠見上久疾丁謂
浸擅權歎曰姦人用事安可一日居此表外任乃授右
諫議大夫知廬州舊制學士罷職多為侍讀學士或龍
圖閣學士筠但除諫議大夫謂沮之也十二月乙巳以
内殿崇班皇甫繼明同勾管館秘閣公事(咸平中初命劉崇超監三)
(館秘閣圖籍其後因循與判館聯署掌事時論非之崇超素與王欽若善丁謂為相忌之别用繼明以分其權)
更號監圖籍曰勾當公事自是内臣遂與大學士同職
時論愈非之
仁宗
乾興元年春正月刑部員外郎直史館陳從易為荆湖
南路轉運使從易好學強記為人激直少容喜别白是
非多面折人王欽若最善之嘗謂人曰數日不見簡夫
輒忽忽不懌及廢居南京丁謂用事人畏之無敢見者
從易將欲過之遇汴水旱涸遂告謂曰從易願使湖外
非為貧也以王公在宋就省之爾今汴水涸義不可從
他道幸公許少留謂即喜曰王公之門獨君知我者留
從易權糾察刑獄從易不敢當乃聽歸館須汴通乃行
館中侍閣自從易始仁宗即位大赦天下京朝官服緋
綠及十五年並與改賜服色以十五年為限登極及用
東封西祀例自此始三月魯宗道判流内銓宗道患銓
格煩多釐改之又悉書科條揭于廡選人真宗時選人
試身言書判者苐推恩上即位亦用前法壬戍詔曰國
家思皇政經詳覈吏治先朝碩乂之士或淹常選而以
四事程其能朕承統緒循用舊典瞷然羣彦来萃是塗
乃命從臣精加詳考或擢升京秩或序進經筵或錫優
資使居使地或假勲階以示恩寵其令翰林學士李咨
與吏部流内銓以成資闕為差擬前懷安軍判官宋若
谷等六十五人咸遷官改京秩者六人最下者猶注近
地成資闕後率以為常中書言舊制翰林醫官圖琴
碁待詔轉官止光禄寺丞遇恩但加階勲而已天禧四
年乃遷至中允贊善洗馬同正請自今轉官勿踰此制
唯遇特恩即至國子博士不入少卿監從之吏部流内
銓言天下州縣官期滿而未代者八百員辛丑詔免守
選人擬以代之秋七月丙子樞密副使錢惟演舊位王
曾曾既入相亦正惟演使名故事樞密使必加檢校
官惟演但以兵部尚書充使有司失之也十一月學士
劉筠為御史中丞先是三院御史言事皆先白中丞筠
舉舊儀榜三院門令臺屬各舉糾彈之職毋白丞雜知
壬辰始命馮元同判國子監仍詔自今毋差補廕京朝
官(國子監舊制用近臣宿典領後以貴游子弟初仕者為之故改)庚戌詔中書官言審
官院向以員多缺少三年代者減一年三十月代者減
十月請復舊制從之
天聖元年春以陳堯叟知制誥史館修撰故事知制誥
皆先召試于中書堯佐預修真宗實錄特免試丁巳詔
舉諫官御史以名聞天禧初詔兩省置諫官御史臺置
侍御史以下各六員不兼衆職月一員奏事其後員缺
不補言者及之辛未詔吏部流内銓幕職官知大縣缺
京朝官故也二年春戊申吏部銓引對選人九人前柬
錄縣尉王得說歷官寡過書考最多而無保任者上
察其孤貧特擢為大理寺丞他日又引對選人有賈積
善者十四考無公私過特擢為京官夏集賢校理葛昴
張仲尹黃弼陳商范說等乞外任詔並與小處通判太
宗朝凡帶館職出皆知州景德後王昱劉奭並以官卑
止與通判至是用其例封禪五使輔臣為之向敏中以
老不任贊導命王欽若敏中領儀仗使盖失其次第今
有中丞換使名非故事也三年詔臣僚奏蔭不得奏無
服之親趙湘以孫為子御史李紘請條約之故降是詔
直昭文院陳從易等校十代興亡論字非舛謬而妄加
塗竄以為日諫上因覽之故從易等及於責夏五月右
正言孔延魯常遷官願不遷為其父求三品服上曰子
為父請可從也乙未以三品服賜孔最王欽若等曰延
魯所陳亦足以厚風俗丙戌詔京朝官磨勘並如景德
四年七月勅施行不許中外任及三年以上者雖未到
闕聽磨勘於是申明舊制更立四年之限景德中詔須
見任及三年以上者乃得引對易四年制乃稍益舊制
四年御史臺自薛奎後中丞缺不補侍御史韓億獨掌
臺務者踰年辛卯詔館閣校勘自今毋得增損時樞副
張士遜請以其子友直為校理上謂館閣所以待天下
賢才不可私授止令於館閣讀書降是詔五月以知制
誥特詔翰林學士夏竦草詞十月壬辰詔郎中以上致
仕者自與一下官時熊同文請老不願分司監當止乞
禄二子仍著為令同文時為都官郎中五年二月以館
閣校勘王琪簽書南京留守判官事校勘無出外者琪
為晏書所辭特許之六月詔翰林學士依大中祥符五
年故事常一員在院如假故次學士直天聖元年常詔
直日出宿以故事雙日鎖院隻日降麻故也至是中書
言恐宣召不至故有是詔八年學士承旨楊億以龍圖閣學
士劉筠知三入翰林意望兩府及為承旨頗不懌常稱
疾不出或戲之曰服清涼散必愈兩府用青凉傘也與
楊億齊名號楊劉六年九月己亥詔近制京朝官三任
知縣入通判三年入知州自今任内常有五人同罪奏
舉者減一任七年詔文臣換右職者聽任子弟為文資
三月壬辰朔詔龍圖閣待制以上自今非任劇要毋得
奏異姓親執政多任子於館閣讀書魯宗道曰館閣育
天下英才豈紈袴子弟得溷恩澤處耶吾子誠約已任
京官然終不使慁國恩六月置轉運判官與轉運使分
部巡按慶歷三年復置九月丙寅詔閣門自今入内都
知押班如昭宣使以上即與客省使等為一班皇城使
副以下並在皇城使之前作别亦行太祖都知押班率
供奉官為之内中祇應褁頭巾衣褐衫而已宰相吕夷
簡不考故事輒升其班次議者非之八年集賢校理彭
乘以親在蜀求便官詔乘知普州蜀人得鄉郡始此普
州鮮知學者乘為興學召其子弟為生員教育之俗遂
變九年甲戌權度支判官右正言陳執中罷度支判官
諫院供職國朝承五代之弊官失其守故官職差遣離
而為三今之官職用以定俸入爾而不親職事諫議大
夫司諫正皆須别降勅許赴諫院共職者乃曰諫官
明道元年四月詔近臣非受詔毋得舉官乞試館職其
已試而推恩者毋得再求試辛卯以門下省為諫院徙
舊省於右掖門之西先朝雖除諫官而實未置院及陳
執中為諫官屢請之置諫院自此始二年舊制集賢院
學士在京始給俸於是李若谷以集賢院學士知江寧
府而自請之壬辰詔在外者亦給遂著為令秋八月丁
巳置端明殿學士班翰林資政學士之下以翰林侍讀
學士兼龍圖閣學士宋綬為之太平興國五年初改端
明殿學士為文明殿學士樞密副使之下自程羽李昉
后不復除授承明既更命新殿曰端明於是復置學士
與文明之職並見而班益降也然訖無拜文明殿學士
者綬固辭端明不聽請解龍圖許之己未張士遜為山
南東道節度使同平章事判許州楊崇勲改判陳州初
士遜與崇勲俱入告謝士遜乃位崇勲下上問其故士
遜對曰臣官僕射而崇勲為使相上因以使相授士遜
時士遜已罷政事翰林學士承旨盛度草制當言新除
左僕射而誤用士遜舊銜有司奉行制書不復追改論
者非之一舊制學士以先後序班時狄棐先諷為龍圖
閣直學士而諷盛氣凌棐宰相李迪祐諷特詔諷班棐
上論者非之置提刑(見論治門)
景祐元年正月中書言諸路提點刑獄朝臣使並如舊
制給御前印紙以書殿最從之一李俶議入閣儀(見聖政門)
癸丑詔御史臺置殿中侍御史監察御史裏行舉三丞
以上常歷知縣人候二年除史又二年除三司開封府
判官從中丞韓億之請也然唐制亦有侍御史裏行令
獨遣之辛卯御崇政殿西廡召輔臣觀講書罷軍頭事
自是為例祕書丞張宗誼孫沔並為監察御史裏行監察
御史裏行自此始太常博士監察御史裏行高若訥為
主客員外郎殿中侍御史裏行殿中待御史裏行始此
乙酉詔閣門祇候自今須尚書員外郎諸司使以上及
本路轉運使或提點刑獄二員共七人舉之方許引對
丁卯詔中書提點五房公事及堂後官自今以八員為
定制仍參擇選人為之己卯宣慶使忠州防禦使入内
都知藍繼宗為景福殿使景福殿置使自大中祥符五
年至今授才三人劉承珪韓守英及繼宗也二年正月
殿中侍御史裏行高若訥言丙戌赦書選人滿十二考
並磨勘引見今猥進者多請以歷任免贓私及非昏耄
者乃聽改官仍具與監當一任詔須常有人奏舉者方
得施行從之壬辰詔選人十二考無舉主者特許參選
癸丑置邇英延義二閣寫尚書無逸篇於屏邇英在迎
門之東北向延義在崇政殿之西北向是日御延英閣
召輔臣觀盛度進讀書賈昌朝講春秋既而賜宴崇
政殿六月丁巳詔幕職州縣官初任未成考者毋得舉
奏先是御史知雜事郭勤言睦州團練使柳三變釋褐
到官才踰月未有善狀而知州吕(關)遽荐之盖私之也
故降是詔三年正月賈昌朝言臣宰相得侍經禁中陛
下每以清閒之燕向學稽古徽言善道取高前聖在雙
日杳隔嚴宸時政記史館日歷入起居注莫得纂述臣
自景祐元年春迄二年冬凡書筵侍臣出處升絀封章
奏對燕會賜與皆用存記列為二卷乞送史館詔以邇
英延義二閣記注為名命章得象等接續修纂冬十二
月戊申詔宣勅劄子非經通進銀臺司毋得直下諸處
初龍圖閣直學士李紘領銀臺司具言宣勅劄子皆不
經本司封駁之職遂廢不舉請用内制申明之戊戌詔
曰致仕官舊皆給半俸而仕未顯者或貧不能自給非
所以遇高年養廉恥也自今兩省大卿監正刺史閣門
使以上致仕給俸如分司官長吏歲時以朕意慰勞之
四年三月甲戌朔以崇政殿說書司封員外郎直集賢
院賈昌朝祠部員外郎崇文殿檢討王宗道屯田員外
國子監直講趙言主客司員外郎國子監直講王安國
兼天章閣侍讀預典殿起居北直龍圖所班直館本官
之上天章閣置侍讀始此己卯各賜勅書奬諭大理評
事史館檢討王洙亦賜馬帶職京官降勅書始此戊戌
翰林學士丁度上所撰國朝時令一卷詔以五月朔入
閣因讀時令尋復問禮官朔日夏至入閣可否皆言五
月朔朝會合唐舊制雖是大祠比冬至圜丘禮或受賀
在質明後無嫌然據易象月令及蔡邕有閉關靜事不
賀之說鄭康成據樂章春秋說夏至有前殿從人能作
樂後漢常行其儀今入閤讀令既屬加禮在朔與假本
無所碍惟夏至則經義有妨或自聖裁酌用漢法詔以
七月朔入閣讀令尋又罷王曾罷政命知青州既入謝
求改鄆州乃下學士院貼發加資政殿大學士判鄆州
盖僕射典州當云判不當云知翰林學士丁度失之也
吏部侍郎知樞密院事王隨戶部侍郎知鄭州陳堯叟
並為平章事隨加門下侍郎堯佐守本官吕夷簡常密
薦二人可用故也自薛居正後初相無兼門下侍郎者
至是始誤草制用不復改
寳元二年八月癸丑翰林侍讀學士給事中梅詢知許
州詢以足疾請外補也故事侍讀學士無出外者天禧
中張知白罷參知政事領本職出知大名府非歷二府
而出者自詢始冬十二月帝常問參知政事宋庠以唐
入閣儀戊辰庠上奏曰夫入閣乃唐隻日于紫宸殿受
常朝之儀也唐有大内又有大明宫在大内之東北世
謂之東内自高宗以後天子多在大明宫之正南門曰
丹鳳門内第一殿曰含元殿大朝會則御之對北第二
殿曰宣政殿謂之正衙朔望大冊拜則御之又對北第
三殿曰紫宸殿謂之上閣亦曰内衙隻日常朝則御之
凡天子坐朝必須立仗於正衙殿或乘輿上御紫宸殿
即喚仗自宣政殿兩門入是謂東西上閣門也以本朝
宫殿視之宣德門唐丹鳳門也大慶殿唐含元殿也文
德殿唐宣政殿也紫宸殿唐紫宸殿也今或求入閣本
意施於儀典即須先立仗於文德殿之庭如天子止御
紫宸殿即喚仗自東西閣門入如此則差與舊儀合但
今之諸殿比于唐制南北不相對值為殊耳故後来議
論因此未明又案唐自中葉以還雙日及非時大臣奏
事别開延英殿若今假日御崇政延和是也乃知唐制
每遇坐朝日即為入閣而叔世雜亂五朝草創大略之
制更從簡易正衙立仗因而遂廢其後或有行者常人
之所罕見乃復謂之盛禮甚不然也今相𫝊入閣圖者
是官司記常朝之制如閣門有儀制勅雜坐圖之𩔖何
足為希闊之事哉况唐開元舊禮本無此制至開寳中
諸儒增附新禮始載月朔入閣之儀又以文德殿為上
閣差舛尤甚盖當時編撰之士討求未至太宗朝儒臣
張洎亦有論奏頗為精洽或朝廷他日修復正衙立仗
欲其兩制使豫加商推以正舊制然議者謂殿閣不同
舊制難復行之
慶歷元年夏左正言孫沔奏太宗初置京朝官考課即
今審官院是也凡中外官任咸給印紙歷子或功績可
紀清白有守過犯度數舉主姓名盡得書之無所遺俾
至闕下赴院磨第其等而升黜之此國家激勵賢才驅
策駑蹇之至術也自從因循咸以磨勘為轉官之階梯
也不復有尚功之志節但官三週例遷一級雖數有失
亦不退復故士大夫以無過犯為能是使庸愚不肖之
人晏然自得不十年間坐致員外郎是以居常則青紫
相隨應用則玉石難辨苟不更張弊轍必恐寖廢政
綱臣欲乞今後應京官升朝官並依舊許三周年一次
磨勘如明有治績者即與轉官有公私罪者等降黜無
功過者且守資如此足以旌别賢愚永著甲令廉勤公
幹之士聞之必激節願行者衆矣乞更差近上臣僚别
定格式亦一時之懿範也又言欲乞今後帶職員外正
郎止許廕序一名子弟少卿給諫與二人丞郎三人尚
書四人僕射已上共五人致仕及物故更各與一人武
職等此𩔖官品暨皇親母后之族及兩府大臣亦乞約
束人數伏乞特差近上臣僚定其久制以為萬世之法
紀先是劉德從之妻遂國夫人者吕蒙正之女也常出
入内庭或云得幸于上後獲譴奪封罷朝謁久之出入
如故諫官張方平再以疏論列皆留中既而有詔復封
遂國富弼繳還詞頭封命遂寢唐制唯給事中得封還
詔書中書舍人繳還詞頭盖自弼始也二年戊午詔僕
射兼門下侍郎平章事吕夷簡判樞密院戶部侍郎平
章事章得象兼樞密使樞密使晏殊同平章事初富
弼建議宰相兼樞密使上曰軍國之務當悉歸中書樞
密非古官然未欲盡廢故止令中書同議樞密院事及
張方平請廢樞密院上乃追用弼議特降制命夷簡判
院事而得象兼使殊加同平章事為使如故三年虞部
員外郎杜杞權發遣度支判官事太常博士燕度權發
遣戶部判官事仍理本資序毋得差出候三年有勞令
三司保明當議升陟之權發遣三司判官始此戊戌詔
諫官日赴内朝先是知制誥田况上言有唐兩朝自諫
議大夫以上至拾遺補闕共二十二人每遇宰相奏事
諫官隨而入有所闕失即時規正其實皆中書門下之
屬官也今諫議大夫無復職業自司諫正言知諫院皆
遺補之任而朝廷責其言如大夫之職而地勢不親位
序不正朝廷間與衆同進退非所以表顯而異其分也
臣前在諫院每聞一事皆諸處未聞比及論列或至後
時今若令諫官得奉内請則何以日聞朝廷之事矣詔
送兩省詳之學士承旨丁度參詳乞今後比直龍圖閣
及修起居注内令日赴内朝從之先是諫官歐陽修言
臣伏見御史臺闕近制令兩制并中丞輪次舉人遂致
所舉多非其才不能稱職臣謂今兩制之中奸邪有未
能盡去若不更近制則輪次所及勢須舉人臣欲乞今
後只令中丞舉人或特選舉主伏見朝班中雖有好人
多以資考未及今乞不限資考惟擇材堪者為之况臺
中自有裏行以待資淺之人仍乞重定舉官之法有不
稱職者連坐舉主重為約束以防偽濫庶幾稱職可振
紀綱今欲特降指揮令舉官自京官以上不問差遣次
第惟材是舉資淺者為裏行資深者入三院景祐初置
殿中侍御史裏行監察御史裏行凡四人以三丞以上
常歷知縣人充既而久闕不除於是詔以兩人為額(兩人)
(為額慶歷三年王拱辰舉李京包拯或因修此疏)癸未詔自今見任前任兩省
及夫兩省已上官不得陳乞子弟親戚館職并讀之𩔖
進士三人以上一任回無過犯者進許著述召試取優
等者充遇館職闕曾取有兩府二人兩省三人同罪舉
充者仍舉著述看詳試補丁亥詔曰周大司樂掌學政
以六藝教國子則官材益本於世胄而今之廕法推恩
太廣以致疏宗蒙澤稚齒授官未知立身之道從政之
方而並偕仕進非所以審政重民也其著為令使夫蒙
嗣先禄以篤為後之體支子限年以明入官之重設考
課之格立保任之條古不云乎爵禄者天下之砥石人
君所以勵世而磨鈍咨爾庶位體兹意焉范仲淹所陳
十二事其一云須子孫年過十五若弟姪須年過二十
必五服親乃得許已常廕而物故者無子孫禄仕聽再廕
自是任子之恩殺矣然猶未艾也壬辰詔限職田任有
定制士有定限吏以職田抵罪比前日稍稀闊焉(此仲淹十)
(事五均公田之議)十二月翰林學士提點在京諸司庫務宋祁
請增置勾當公事朝臣一員從之提舉司勾當公事自
祁始也祁初薦太常博士王疇時有官者同提舉疇乃
辭于中書曰翰林先進疇恐不得事也然以朝士大夫
而為閹官所指使則疇實恥之乃更用太常博士張中
庸為勾當公事疇博文字中庸蜀人也集賢校理知諫
院歐陽修為右正言知制誥初中書召試而修辭不赴
特除之四年詔三司丞郎給諫已上御史中丞正卿監
歲得舉正郎以下朝官不得過三人起居舍人三司副
使知雜御史少卿歲得舉員外郎以下朝官不得過三
人左右司郎中司諫正言三院御史并館職知諫院天
章閣侍講三司判官并員外以上及正郎見任知州有
出身無贓罪者並歲得舉太常博士以下朝官不得過
二人安撫制置發遣轉運判官得舉本部内員外郎以
下朝官並限人數仍於狀内開說其人堪充何任使同
罪以聞八月命參政賈昌朝領天下農田范仲淹領刑
法事有利害其悉條上初仲淹建議周制三公兼六官
之職漢以三公分部六卿唐以宰相分判六曹今中書
古天官冡宰也密院古夏官司馬也四官散于羣有司
無三公兼領之重而二府惟進擢差除循資及議賞罰
檢用條例而已上不專三公論道之任下不專六卿佐
王之職非法治也臣請倣前代以三司司益審官流内
銓三班院國子監太常刑部仍行大理羣牧殿前馬步軍
司各委輔臣兼判其事凡創置新規更改前弊官吏黜
陟刑法輕重有利害者並從旨臣予奪其體大者二府
簽議奏裁臣不自領兵賦之職如其無補請先黜降章
得象等皆以為不可久之乃降是命卒不果行五年春
乙亥復置言事御史以殿中侍御史梅摰監察御史李
京為之摯新繁人唐制御史官專言職政天禧初始置
言事御史六員其後久不除至是以諫官員不足復除
之今御史中丞廳之南有諫官御史廳盖御史得兼衆
職也二月辛卯詔曰此京朝官因人保任始得序遷朕
念廉士或不能自進其罷之時監察御史劉言瑜言近
年考課之法清望官五人保任方磨勘適長奔競非所
以養士廉恥也故降是詔磨勘保任之法實仲淹所建
仲淹既絀元瑜希得象旨亟奏罷之兵部員外郎兼御
史知雜趙及權判吏部流内銓初銓吏匪員缺與選人
為市及奏闕至即榜之吏部榜缺自及始右正言錢明
逸言閣門儀制每日上殿不得過三班乞今後諫官有
本職事求對雖已有三班外聽上殿敷奏從之戊辰以
樞密使王貽永兼羣牧制置使自王德用出鎮滁州密院
不復兼領羣牧置制使及實乃復之余靖奏任子不拘
年甲以廣常延之典從之八月起居舍人知秦州田况
遭父喪辛酉詔起復况固辭又遣内侍持手詔諄諭况
不得已乞歸葬事楊翟託邊事求見泣請終喪上惻然
許之帥臣得終喪自况始庚辰罷宰相兼樞密使時昌
朝執中言軍民之任自古則同唐别任樞臣專主兵務
五代始令輔臣亦帶使名至國初尚沿舊制乾德已後
其職遂分是謂兩司對持大柄實選材士用講武經向
以關隘未寧兵議須一復兹兼領適合權宜今西夏來
庭防邊有序當還使印庶叶邦規臣等願罷兼樞密使
即降詔許之又詔樞密院凡軍國機要依舊同量議施
行十一月樞密院請自今進退管軍臣僚極邊長吏路
分兵馬鈐轄以上並與宰相同議從其請六年夏四月
壬子權御史中丞張方平言天聖景祐中與慶歷官吏
多寡方領吏部流内銓約在銓選人至以萬計五六年
間僅成一任又所養非所用仍舊不革恐數年間官濫
不勝其弊其中樞密院自用兵以來權宜所置官請先
裁罷從之方平又言范仲淹所請裁損弊法其臣僚恩
例乞且依制為便若朝廷議論惟是之從不可以人廢
言也(仲淹時在外)七年春壬子羣牧制置使王貽永言羣牧
司先因詳定所減罷副使二員都監二員判官一員比來
頗致闕事請自今以副使各一員都監判官各二員為定制
從之三月河陽三城節度使同平章事判官大名府夏竦
依前官充樞密使故事文臣自使相除樞密必納節還舊
官獨竦不然(景祐八年王曾自天平節度使檢校太尉同平章事為吏部尚書同平章事樞密使)
乙未夏竦除平章制下諫官言竦與首相陳執中論議
不合不可使共事丁酉貼麻改命己亥賜天章閣待制兼
侍講曾公亮三品服故事待制入謝未始賜服至是上御
邇英面賜之仍宣諭曰即講席賜卿盖所以尊寵儒臣
也(公亮起居法當遷制誥以其避昌朝嫌故待制天章)戊午改文明殿學士為紫宸
殿學士文明殿禁中已久無學士自程羽李昉後亦不
除授而文明出真宗諡故改之用參政宋庠議也初置天
章閣直學士位在龍圖直學士之下八年夏翰林侍讀
學士戶部郎中知永興軍葉清臣為翰林學士權三司
使咸平末并三部為使官輕者則為權使公事今再領
三司當為使而又為權使中書誤也自是遂分權使公
事為兩等初改文明殿學士為紫宸殿學士丁度罷政
首以命之御史何郯言紫宸不可為官稱五月乙巳詔
改舊延英殿為觀文殿仍改紫宸學士為觀文殿學士
班次如舊制癸亥賜王貽永李用和笏金帶故事非二府
大臣不賜惟張耆在樞密院兼侍中嘗賜之
皇祐元年春賈昌朝為觀文殿大學士判都省朝會
班中書門下視其儀物觀文殿置大學士自此始仍詔
自今非常為宰相毋得除丁亥監察御史陳旭言三館
職事文儒之官選近時無復故典用人益輕遂為貴遊
進取之津要慶歷中常有詔旨云今後應見任前任兩
省及夫兩省以上官並不得陳乞子弟親戚入館閣職
事然撓于横恩復寢不用美官清秩有國者所以厲世
磨鈍之具今委以私權貴之家天下寒俊何所勉進朝
廷賢才何所教育望申明前𠡠嚴為科禁澄汰濫進必
清其選使在位者皆得文行充實之人然後舉用故事
特因燕閒延備訪問則於治體不為無益詔臣僚援例
奏乞子孫得試者如試中只與轉官或出身更不除館
閣(文正裁任子亦詳)李若谷卒贈太子太傅後毋得為例以子
淑在近侍己丑翰林侍讀學士吏部郎中梁適為同羣
牧使羣牧使舊止二員彭乘為之適盖員外置壬申觀
文殿大學士右僕射判都省賈昌朝復為山南東道節
度使同平章事判鄭州初除兼侍中昌朝固辭之使相
舊無中謝之賜自昌朝始二年六月庚午詔舉官為縣
令初提點京西刑獄張易官臨滿將代併舉縣令十六
人上因謂輔臣曰縣令與民最近故朕設保舉之法今
易所舉猥多必以請託故也遂令裁定其數河北等路
運使副歲舉十二人提刑六人河東等路運使副十人
提刑五人兩浙使副四人提刑四人夔路使副四人提
舉三人洛發運制置使副六人府界提刑三人開封府
諸州監軍各一人仍止舉所部官九月辛卯詔明堂禮
畢並以襲衣金帶器備鞍馬賜夏竦王德用程琳李昭
亮將相在外遇大禮有賜自此始八月御史知雜何郯
知漢州將行上疏有云臣欲乞今後文武臣僚官序合
每歲遇乾元節得奏薦親屬之人除子孫依舊外朞親
候再遇郊許奏一人如此等級裁減一年内可省入官
數十人積年而計所省漸多則仕路之冗不澄汰而自
清耳朝廷向来已曾更改資廕條制然而親子孫亦以
限年釐革是致人心嗟怨遂即復故臣今所請以薦奏
疎數為等降皆緣人情人情于近親則恩厚于疎屬則
恩薄今既許近臣依舊制其疎屬止以年月為限不盡
隔絶酌于衆心計亦無怨惟聖明斷而行之則官濫之
源庶可以塞其邊臣及路分各得恩例乞即仍舊如許
行乞候遇今秋大享後為始(四年九月釐革舊制其後遂罷聖節奏補或自此始)
冬十月甲子宗室八十七人並遷官舊制金吾衛大將
軍在左右衛大將軍之上今有自金吾遷左右衛者盖
中書失之也十一月詔后妃之家毋得除二府之職位
三年二月權判戶部勾院葉清臣言請遣使循行天下
知民疾苦察吏能否與太學選置博士許公卿大臣子
弟補學生童縣令諸科舉人取明大義責以義問省流
外官無得入仕聽武臣終三年之喪罷度僧廢讀經一
業訓兵練將謹出令簡條約凡九事三月壬申詔開封
府曹官赤縣丞自今並除新改京官人任滿與免遠官
初令銓司選差人一年無過例改京官歲久改京官者
衆皆革之(景祐三年三月令銓司差選人充曹官)夏四月御史中丞王舉
正言河北朝廷根本而雄州又河北咽喉先朝用人如
何承矩守邊累年官止邊郡刺史李允則幾二十年亦
不過引進使今所用未盡得人而尅日待遷使後有功
者何勤且言在許州應天府六年更轉運使十六人轉
運使所使察官吏能否與民疾苦而數易如此其能究
宣朝廷德澤乎八月戊子詔判吏部南曹羣牧判官今
自以朝臣歴一任知州館職一任通判為之即不得干
託保薦及陳乞丁丑詔邇英閣講讀官當講讀者立
侍敷對餘皆賜坐侍于閣下天聖以前講皆坐侍自景
祐以来皆立侍至是帝屢面諭以經史入講須詳悉詢
究卿等無乃煩倦否楊安國等進曰不敢至是有詔遂
為永制翌日講讀官並奏謝教坊官王世昌陳年勞乞
監永濟倉門上曰世昌無行檢遂罷此職且倉門乃國
家儲糧出納之所豈可令此輩主之宜與在京一員令
樞密使戶部侍郎龐籍以本官為平章事昭文館大學
士監國史籍初入相且獨員遽為昭文殿大學士監修
國史殊拜非故事也四年五月詔國子直講自今選通
經有行實年四十以上者為之時御史梁舊言近日薦
楊忱為學官忱年少輕肆不可用故有是詔忱楷子也
九月甲辰詔今後文武臣僚每遇乾元節合奏得親屬
者除朞服依舊外大功親候遇郊許奏一名小功以下
再遇郊許奏一名其每遇郊合得奏親屬者除子孫依
舊外其餘朞親候再遇郊許奏一名大功已下三遇郊
許奏一名從御史中丞王舉正與兩制臺諫等所定奪
也二年二月詔太常寺置丞一員以近上知院官兼之
專檢視樂器即命同知禮院馮誥兼本寺丞太常有丞
自此始也御史吳秘言樂器無主職之官而大理有員
是為重刑法輕禮樂詔從秘言九月壬辰入内府都知
延福宫使武信軍留後王守忠為入内侍省都知諫官
韓絳言宦官兼判二省國朝未有報御史俞希孟乞令
更不除前後省都知不可(一𫝊乞罷内省都知由神道碑其實守忠為兩省都知如)
(故)罷三司提舉司勾當公事官從宰相陳執中所奏也
(康定元年十二月置)
至和元年癸巳延福宫使武信軍留後入内侍省都知
王守忠罷延福宫為武信留後後毋得援例故事宦官
本有真為留後者守忠有東宫舊恩數求之上亦欲與
之先是高若訥為樞密使持不可故止及是守忠疾復
求為節度使宰相梁適曰宦官無除真刺史者况於真
節度使乎上曰朕嘗許守忠矣適曰臣今日備位宰相
明日除一内官為節度使臣雖死有餘責御史中丞孫
抃聞之亦奏疏力諫乃罷節度不除猶得真為留後翼
日守忠卒吕公弼為樞密直學士知益州先是上每念
夷簡聞公弼有才書其名於殿柱公弼奏事上目送之
語宰相曰公弼甚似其父既召程戡入輔因使公弼代
戡公弼固辭乃復授龍圖閣直學士同羣牧使權增一
員後不為例八月戊午知制誥賈黯乞修起居注官入
侍閣中事有可書隨即記錄從之賜坐於御坐而南詔
自今將相遷拜見辭之禮令閣門以故事舉行初知制
誥韓絳言比年以來多失故事故降是詔秋癸亥起居
舍人知制誥吕溱工部郎中知制誥兼侍講史館修撰
王洙並為翰林學士故事翰林學士六員時楊察趙概
楊偉胡宿歐陽修並為學士於是察加承旨溱及洙復
同除學士洙盖第七員也壬申侍御史范師道言乞知
諫官院及御史知雜如當擢用不許資任深淺並且令
任三司副使候揚歷三部方改授待制詔自今諫官及
知雜御史除改旋取進旨二年十一月乙丑宣徽南院
使吳育言臣前判尚書都省見其官司局燦然具存且
如有大議論當下衆官推定以質所長廢不舉今推定
諡時一會都堂是行其小廢其大論者深惜之欲隨宜
講舊以漸復之則高拱無為之治可以馴致事下兩制
詳定而言者謂尚書省職局今並入三司及諸司分領
事難遽更乃罷之
嘉祐元年夏初龍圖閣直學士李東之請定選舉補廕
之法下兩制議孫抃等言今二府使相宣徽節度使三
年廕二人已減舊恩之半餘文武官請一歲及三歲當
任子者皆倍之内臣毋得過入嬪御皇族約此為法罷
南省特奏名百官司入流如吏部格弗聽減年或換武
遂勅中書樞密院裁定于是詔見在二府使相宣徽節
度使御史知雜悉罷大功親再遇郊蔭小功親郎中帶
職員外郎初遇郊聽廕子孫若再遇郊蔭期親四郊廕
大功已下親初該廕而遇郊廕大功以下親初該廕二
年六十無子聽朞親皇族大功以上妻再遇郊亦聽朞
親科場取士以皇祐四年進士限四百人諸科毋得過
其數罷南省特奏名百司入流必如吏部格毋得敘勞
減年及換武餘並依屢降條約自是減入流每歲毋慮
三百員癸卯武康節度使知相州韓琦為工部尚書三
司使唐制節度使納節不降麻本朝丁謂自節度使為
參政止舍人院命詞今除琦三司使降麻非故事也二
年夏四月己巳主客員外郎殿中侍御史裏行吳中復
為殿中侍御史充言事御史以中丞張昇言本臺闕言
事御史乞除中復故也十二月癸丑詔大臣所舉館職
自今令中書籍記姓名候在官員數稍少即選文行為
衆所推者與試其考校無得假借等第知諫院陳旭有
請故也(皇祐元年六月二十六日亦如曾布言)三年春三月辛未翰林歐
陽修言侍讀最為親近祖宗時不過一兩人今與經筵
者十四人侍讀十人外議皆云經筵無坐處矣臣既辱
在翰林又充史館修撰太常禮儀祕閣祕書省尚書禮
部刊修唐書兼職已多而經筵固不缺人忽蒙除授盖
近年學士相承多兼此職朝廷以為成例不惜推恩外
議則云學士俸薄特與添請遴選之清職遂同例授之
冗員詔不許又言學士待制號為侍從之臣自祖宗以
來尤所精擇苟非清德美行藹然衆譽高文博士獨出
一時不得與其選是以選用至艱員數至少官以難得
為貴人以得職為榮縉紳之望既隆則朝廷之體益重
其後用人頗易員數漸多往時學士待制六七十員近
年以來稍吝除拜猶四十餘員臣謂愛惜名器不妄授
人朝廷已知之為國計者亦宜及今創立經制今惟翰
林學士中書舍人知制誥各有定員其餘學士待制未
有定數欲乞詳定前史及國朝故事自觀文殿大學士
至待制並各立定員數遇有員數闕則精擇賢士以充
其選苟無其人尚可虚位如允臣所請乞賜詳議施行
(修疏附從違當考)夏四月癸亥右正言吳及言太宗朝常給三
司判官御前印紙歷子令書課績功業今其制雖存而
無考校之法請以自今歲終按功過多寡而升黜之詔
以及言錄示三司使張方平四年夏四月丙子吏部郎
中天章閣待制何郯同知通進銀臺司兼門下封駁事
時封駁職久廢郯上言本朝設此司實代給事中之職
乞凖王曾王嗣宗故事凡有詔𠡠並由銀臺司從之五
月樞密使田况十上章求去位丙辰罷為尚書右丞提
舉景靈宫故事樞密使出入皆降麻自皇祐五年高若
訥罷始舍人院降制今復失之六月太子中允王陶大
理評事舍人院趙彦若國子博士傅卞於潜令孫洙並
薦館閣編校書籍官館閣編校書籍自此始三館祕閣
凡八員詔及二年者選人京官除館閣編校勘朝官除
校理秋丙申太子中允王陶為監察御史裏行初詔中
丞韓絳舉御史而限以資任屢舉不應格于是絳請舉裏
行以陶為之詔可陶辭不受詔強之乃就職十一月乙
未天章閣待制錢象先盧士宗右司諫吳及定奪該恩
敘雪人自後每降赦即命官定奪事盖始此五年詔
歸明人二十五以上許注官徐濟自陳八歲歸明四十
八不得注官因著此條秋宣徽南院使判延州程戡御
史吕誨言本朝故事宣徽使非勲戚未嘗除拜乞追寢
知雜院御史范師道相繼論列訖不從六年十一月辛
未於潜令編校秘閣書籍孫洙為館閣校勘從新制也
編校二年得補從校自洙始七年夏壬申改命起居舍
人知制誥兼侍講司馬光為天章閣待制先是光與吕
公著並召試中書光已試而著終辭不除知制誥光乃
自言拙于文詞本當辭召初疑朝廷不許故黽勉從命
繼吕公著終辭得請臣始悔恨向者之不辭而妄意朝
廷之不許也章九上卒改他官五月仍依本官知諫院
太平治迹統𩔖卷二十九
