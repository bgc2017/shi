太平治迹統類卷十二
宋彭百川撰
神宗聖政
治平四年夏四月殿中丞唐淑問為監察御史裏行上
諭曰朕以家世用卿卿當謹家法人臣病外交隂附卿
當自結主知比言者尚抉剔細故以為能濁亂人聰明
無益也論事必務大體乃為稱職淑問介子也先是詔
同簽書樞密院事陜西四路㳂邊宣撫使郭逵赴闕御
史中丞王陶諫官邵亢等皆言逵出於微賤不可筦樞
要上以手批諭陶等曰先朝用逵雖士論紛紜然在位
只逾數月今遽罷之是先帝有任人之失也朕於逵固
非親舊當為人子必不可彰父之過寧負暗於知人之
責其初陶等屢言韓琦自嘉祐末連執國柄君弱臣強
乞行罷退是日陶遂極口詆琦意謂必能遂去既而上
不許陶始失望己酉詔内外官所上封事委翰林學士
承旨張方平學士司馬光詳定利害以聞先是御史臺
以狀申中書中書不報中丞王陶因以狀白宰相云天
子新即位大臣不當隳廢朝儀又不報陶遂劾奏韓琦
及曾公亮不臣至引霍光梁冀專恣等事為喻斥韓琦
驕主之色過於霍光且言欲保全琦族故劾奏之其略
曰琦等久居重任新輔嗣君忽千官瞻視之庭蔑如房
闥難再拜表儀之禮重若丘山沮格臺文傲忽風憲宜
加明憲用肅具僚上命翰林學士司馬光為御史中丞
與王陶兩易其職丁夘光入對上諭曰已除卿中丞光
曰言職人所憚臣不敢辭但王陶言宰相不押班竟不
赴而陶遽罷言職不押班細故也陶言之過然愛禮存
羊固不可廢自頃宰相權重今陶復以言宰相罷則中
丞不可復為臣請俟宰相押班然後受詔上許之時光
中丞詔已進入而陶學士之命中書獨持之不下戊辰
參知政事吳奎趙槩面對堅請絀陶於外上不許請密
授樞密直學士領羣牧使許之既而上直批付中書以
陶為翰林學士時宰相未入奎即具奏曰陶天資險薄
惟勢利是持巧詐飜覆情態萬狀索其素藴真市井小
人之不若也陛下念其東宫之舊首加任使擢為中丞
陶乃挾持舊恩專為險惡輕肆狷薄纖羅交捽摧辱大
臣排抑端良至如韓琦曾公亮不押班事蓋已久歴來相
承浸成廢禮非是弛於二臣陶以臺制彈劾舉動便可
何至引背負芒刺自為跋扈肆意深詆以此見陶處心
積慮在於排䧟大臣竊弄國權者也己巳奎稱疾乞罷
政事陶劾奎附宰相欺天子六罪侍御史吳紳奏御史
中丞因言事求罷居家待罪朝廷降旨不允乞留陶依
舊供職并上疏劾奎有無君之心數其五罪上由是遂
知奎意司馬光入奏上亦以奎疏示光光請止還陶舊
職上許之即又欲與陶侍讀學士光退翌日復奏上不
懌光中丞詔時在閣門上復收入後三日乃付中書先
是上封陶疏以示琦琦奏曰臣非跋扈者陛下遣一小
黃門至則可縳臣以去矣上為之動問知制誥知諫院
滕甫甫曰宰相不押班誠有罪若以為跋扈則為欺天
䧟人矣王陶為人雋利眉目疎秀美書翰性忭急色厲
而内荏初事韓琦甚謹故琦深器之驟加擢用隂知上
不悦執政之專既為中丞謀易置大臣虛次相以自擬
初建東宫英宗命以蔡杭為詹事𤦺固薦陶文彦博私
謂琦盍止用杭琦遂並用二人及琦為陶所攻彦博謂
琦曰頗記為詹事時否琦大愧曰見事之晚真宜受撻
癸酉司馬光始受御史中丞誥奏疏曰臣蒙陛下援於
衆臣之中委以風憲天下細故之事皆未足為陛下言
之敢先以人君修心治國之要為言誠太平之原本也
臣聞修心之要有三一曰仁二曰明三曰武治國之要
有三一曰官人二曰信賞三曰必罰昔仁宗時臣初為
諫官上殿首曾敷奏此語先皇帝時臣曾奏歴年圖又以
此語載之後序今幸遇陛下臣復以此語為先者臣誠
以平生力學所得至精至要盡在於是願陛下勿以為
迂闊試加省察五月乙酉新河北體量安撫使陳薦
言皇祐初河北薦饑朝廷輟汴綱米七十餘萬石漕黃河
以濟一方之民欲乞依例輟米三十萬石轉漕至澶衞州
通利軍北京賑濟從之戊子龍圖閣直學士韓維知潁
州初王陶罷御史中丞為翰林學士維言宰相跋扈法所
當治也御史中丞言是則宰相安得無罪若其非中丞
安得止罷臺職而已今為翰林學士是遷也陛下既不能
辨明大臣使負惡名有不自安之意又使言者旡名罷去
疑惑遠方願廷對羣臣使是非兩判及吳奎御批罷參知
政事遷一官知青州維以為奎素有學問敦篤持重可
任以事擢參大政衆謂得人今纔數月止因論事之際少
失宛順便加斥逐進退大臣不當如此與王陶罷中丞
而加翰林學士何以異陶既出維亦表求外補上從之
未行改汝州司馬光言韓維沈靖方雅亦陛下疇昔宫
僚之中最有美譽今者無故稱病求出外人皆不知其
故伏望聖慈更賜詳度或且留之左右使拾遺補闕誠
有所禆益丙申詔諸路監司河北河東陕西安撫轉運
使提點刑獄體量管内三班使臣至殿侍散直就糧將
校有膽勇謀略或武藝精絶諳練邊事可隨才任使者
以名聞詔許舉中行員外郎為侍御史裏行從司馬光
之言也甲辰屯田員外郎張唐英為殿中侍御史裏行
唐英雙流人從翰林王珪范鎮之薦也英宗初立唐英
上謹始書言為人後者為之子恐他日有引定陶故事
眩惑聖德者願杜其漸既而臺諫官相次斥逐珪鎮謂
唐英有先見之明故薦之王陶赴諫州上表謝到任數
千言皆詆毁執政執政怒將請其罪司馬光言今若以表
詆毁大臣重加降責興衰之機於此乎在是宜察也陶
遂得免召公著恐上復召之奏疏云臣恐奸邪小人因
奏對之際希合上意蔽陶之罪謂其忠直望陛下割一
人之私恩采天下公議登用中立之士杜絶阿黨之原
毋為偏見私說所惑則天下幸甚己未遣官於四門賑
濟司馬光言如此處置有損無益莫若擇監司使察災
傷州縣守宰不勝任者易之監察御史裏行唐淑問亦
以為言乃詔四門給米六月止又令約束州縣倍加存
恤右司諫劉庠言近手詔減天下貢獻出宫女數百人
省後苑作工匠應乘章服凡所更改乞付史館不從龍
圖閣直學士戶部郎中趙抃知諫院兼提舉萬夀觀既
見上謂曰卿匹馬入川以一鶴一琴自隨為政簡易如
是耶人言嘗獨處室中有一龜效其服氣故也前此自
蜀遠者多歴省府官大臣以為言上曰用抃為諫官賴
其言耳倘欲大用何必兩府乎抃獻疏言任道德委輔
弼别邪正去侈心信號令平賞罰謹機密備不虞勿數
赦容諍諫十事又言呂誨傅堯俞范純仁呂大防趙鼎
馬默皆骨鯁敢言久譴不復無以慰縉紳之望復論五
費謂宫掖宗廟宫監丘壠土木之費多見納用賜知潭
州司少卿王罕奬諭勅書仍賜絹三百疋以監司言考
課二年入優等故也己巳京師地震上謂輔臣曰是震
何祥也吳奎曰但為小人黨盛耳上不懌是月判河陽
富乃上疏曰陛下自始臨御好博採兼聽務廣聰明此
古聖王之所尚而君道之至美也四方鼓舞歌頌以謂
臣下情偽時政得失必不能逃聖鍳而太平可立致也
然其間君子常寡小人常衆人君采聽之際故得人常
少不得人常多得人少故好事常不足不得人多故惡
事常有餘臣以謂帝王都無職事惟别君子小人乃帝
王之職事然千官百職豈盡煩帝王辨之乎但用求任
天下之事所謂大臣者不越十數人不使一小人參用
於其間則千官百職委諸大臣參而選之因而下及州
縣之吏莫不得人矣顧雖欲亂不可得也九月己丑韓
琦數因入對懇求罷相上察琦不可復留賜手札曰朕
以大臣進退國家所重矧卿勲力光於三朝朕之眷懷
未有涯也令許卿暫臨藩服朕將虛上宰之位以待卿
還琦亟奏宰輔之任朝有定制老臣無狀不當虛位待
之願亟進良弼以光新政辛丑琦守司徒兼侍中判相
州吕公弼為樞密使張方平為參知政事方平在翰林
上所草詔上手札褒之曰卿文章典雅煥然有三代之
意而又善以多為少意博詞寡雖書之訓誥無以加也
趙抃為右諫議參知政事抃嘗密奏臣僚有被謗於外
始疑而中釋者有詭說於前初惑而卒明者願陛下察
其言觀其行敢有挾情論奏懷奸罔上屏之遠方手詔
曰卿政事之餘能時以經義啟沃苟非博達治理誠節内
固何以臻此指意沉遠罔究所謂藥非瞑眩厥疾不瘳
宜不憚煩悉陳覼縷抃復具奏上嘉納之司馬光召對
言張方平奸邪上作色曰朝廷每有除拜衆言輒紛紜
非朝廷好事光曰此乃朝廷好事也知人帝堯難之况
陛下初即位萬一用一奸邪若臺諫循默不言陛下從
何知之此乃非好事也上曰吳奎附宰相否光曰不知
也上曰奎有罪否光曰吳奎言王陶過實安得無罪但
士論與奎而不與陶上曰結宰相與結人主孰賢光曰
結宰相為奸邪然希意迎合觀人主趨向而順之者亦
奸邪也上曰兩府孰可留孰可用光曰此乃陛下威權
所當采擇小臣豈敢與聞然居易以俟命者君子也由
徑求進者小人也陛下用人當用君子不當用小人也
癸夘權御史中丞司馬光為翰林學士兼侍讀學士滕
甫為右諫議大夫權御史中丞司馬光論張方平命司
馬光進讀通鑑並見聖學門司馬光又奏臣愚暗不達
聖旨又恐累公著上言公著方正朕使之掌銀臺固慮
詔令有失欲其封駁耳奈何奏之公著亦具奏臣近為
降司馬光等誥勅以為不便遂具封駁竊知己直降付
閣門朝廷既以臣言不當當顯行絀責其所降勅告亦
湏經由本司蓋臣雖有罪而此職終不廢若因臣一言
不當遂令今後封駁之司不能舉正職事則是祖宗法
度由臣而壞上手批公著奏可以兩日求對當諭朕意
以釋卿憾他日登對上獨留公著謂曰朕以司馬光道
德學問欲在帝左右非以其言事也又嘗謂公著曰光
方直如迂闊何公著曰孔子上聖子路猶謂之迂孟軻
大賢時君亦謂之迂况光豈免此名大抵慮事深遠則
近于迂矣願陛下更察之中書密院議邊事多不合趙
明與西人戰中書賞功而密院降約束郭逵修堡柵密
院方詰之而中書已下褒詔甫言戰守大事安危所寄
今中書欲戰密院欲守何以令天下願勅大臣凡戰守
大事湏是除帥議同而後下上深然其言冬十一月丁
丑上謂文彦博等曰諸路帥臣轉運使職任至重一道
慘舒繋焉所宜審擇其人久于其任漢宣循名責實須
用此道彦博等曰為治之要無以易此上曰卿等欲成
此事非難要在勿事空言而已丙戌詔自今二府舉官
宜各言其人才業所長堪任何事以副朕為官擇人之
意奏上令中書取旨量才試任曾公亮文彦博趙槩亦
依此舉官丁亥詔曰考課之法所以練羣臣而覈名實
也今諸路監司典羣守之政既以科别其條具為令矣
至于縣令之職與民尤近而未嘗立法恐非所以愛養
元元之道宜令天下州軍各上所轄縣令治狀優劣科
條約令考課院詳定以聞乙未詔曰方今中外羣才輻
湊並進不為不多尚慮藏器抱道之士沉于下僚鬱而
未伸宜令内外官各舉所知上人見任兩府三人或恥
于自媒久淹下位或偶因微累遂及同行者咸以名聞
上曰朕觀三代以至于唐未有百年之間無患難者國
家承祖宗之業昇平如此朕嗣守大器日夜恐懼以思
為治之道無如擇人
熙寧元年春正月甲戌朔日有食之詔改元丙申龍圖
閣直學士給事中權三司使唐介參知政事庚午上謂
文彦博曰天下弊事至多不可不革彦博曰譬如琴瑟
不調必改而更張之韓絳曰為政立事當有大小先後
之序三月乙未詔河北轉運司預計置拯濟飢民夏四
月壬寅富弼入見且免拜坐語從容上曰冀聞以治道
弼以上銳于有為對曰人君好惡不可令人窺測則姦
人得以附會其意陛下當如天之鍳人隨其善惡若自
取然後以誅賞從之則功罪得其實矣上稱善又問北
邊事條目甚悉弼曰陛下臨御以來當先布德澤且二
十年未可言用兵亦不宜重賞邊功恐致生事干戈一
起所係禍福不細願陛下勿先留意于此上默然良久
又問所先弼曰阜安宇内為先上善之癸亥孫覺為右
正言赴諫院供職上與覺言欲革積弊覺對弊不可革
革而當其悔乃亡他日上語左右曰孫覺頗知理覺高郵
人也秋七月壬戌詔以十一月十八日有事于南郊己
邜羣臣上尊號司馬光言非先王令典詔賜光曰朕方
以地震滛雨日虞傾禍被此洪名有慙和惠誠如卿言
終不許八月壬寅京師地又震太子中允直集賢院同
知諫院孫覺通判越州覺既降官累章求出不許覺以
為去歲有罰金御史今兹有貶秩諫官御史懷奸挾邪
或論事越職或喑嘿不勝任皆朝廷所宜放黜然未有
罰金貶秩猶居位者也邵亢亦累章求出不許覺遂移
牒閣門御史臺及所領諸局云論邵亢滕甫奸邪方侍
罪更不入朝及釐務閣門以聞上批出曰覺牒與所言
事不同宜與外任差遣便邵亢復入視事如故京師地
又震乙巳詔鄜延路轉運使計糴米三年軍儲外寨湏
及一年以上具數以聞辛亥邇英進講上因論治道言
州縣長吏多不得人政府不能精擇司馬光曰人不易
知天下三百餘州責其精擇誠難但能擇諸路監司使
擇所部知州知州擇所部知縣得人多矣今之監司古
方伯州牧之任係一路休戚當審擇賢才上又問諫官
欲得人誰可者對曰臣倉猝不得記容臣退而密奏尋
具奏曰凡擇言事官當以三事為先一不愛富貴次則
重惜名器次則曉知治體具此三者誠亦難才臣愚何
足以識别賢能竊謂已試之人差為可信伏見鐵鹽副
使吕誨累居言職不畏彊禦再經謫降執節不回侍御
史吕景外貌和厚内守堅正見得知恥臨義不疑於臣
所知中此兩人似堪其選丙午上問富民之術司馬光
言凡富民之本在得人縣令最為親民欲知縣令能否
莫若轉運使陛下但能擇轉運使轉運使按知州知州
按縣令何憂民不富也乙夘詔出奉宸庫珠二千三百
四十萬付河北四路𣙜場鬻之别封樁以備買馬十一
月甲午司馬光入辭因請河陽晉絳上曰汲黯在朝淮
南寢謀卿未可出也先是屯田郎中陳習坐因轉對指
人過惡以逞私怨責監新孫鎮酒稅知諫院吳充對上
問貶習事充言陛下既降詔書令百官轉對其略本斥
有位之阿私紏在庭之過失張夀榮禋霍交等即是有
位而習次當轉對是應詔指陳非越職言事以此罪之
恐示天下以詔書不信御史孫昌齡龍圖直學士韓絳
與翰林學士王安石亦皆以為言安石所言尤切曰人
主之聽天下不可偏偏則有弊偏於惡言人罪則其弊
至於奸不上聞真宗但惡人潜行交懽隂有中傷故詔
言事者不得留中此是大失也然其後之弊乃至大臣
奸邪佞巧而真宗終不得聞上乃批陳習今已經思可
特召還與依舊差遣安石劄子乃朝廷所共見竟敢斥
真宗終不得聞大臣之奸邪佞巧其言豈尤切哉即此
已見安石謂祖宗不足法之兆端矣十二月乙丑以琦
判大名府先是上遣内侍劉有方賫手詔賜琦曰地震
河朔涉秋冬未止朕甚惕然常虛上宰之位竚卿之還
大名為天下喉襟欲除卿苟勉而祇命則朝廷豈有北
顧之憂哉琦奏曰君之使臣當即降命而先馳使指委
曲為諭此乃陛下仁恤老臣過示優禮然承此大異之
後正在朝廷加意凡有措置須假應副於是復降手詔
聽便宜從事苟朝廷有可應副朕當力為主張二年春
正月知同州趙尚寬知唐州高賦知齊州王廣淵奏置
義倉事上批近詔齊唐等郡講求修復社倉且圖經久
之法知陳留縣蘇消亦言臣所領邑最為近畿以為天
下郡縣倡率勸諭百姓置義倉以備水旱條上措置事
戶第一等出粟二石第二等一石第三等五斗第四等
二斗五升第五等一斗麥如之村有社有倉倉置守者
耆為輸納縣為籍記歲豐則量其數以出停藏久則為
借貸之法使新陳相登多寡不一則又為通融之法使
之相輔上曰陳留輔邑耳目不遠可且聽其施行徐訪
利害消又言義倉事并論臣僚所言未便者十二可行
者五詔除一事每值荒飢借貸與被災戶種粮未便除
放仍責以二三年限還納可中書更詳度外餘并依所
奏施行又詔曾公亮曰近王廣淵於齊州創置義倉已
勸率十餘萬石若漸可就令廣淵罷去當得人繼守其
事可特詔廣淵舉知州一人二月司馬光登對乞一州
上不許曰君子小人皆知卿方正吕公著使契丹亦問
公著有司馬光者其人甚方今為何官名為敵國所知
奈何出外光曰此虛名未足信也固求外補不許光初
罷御史中丞契丹問公著以光何不為中丞公著歸告
上故上乃知三月壬辰分遣輔臣禱雨于郊廟社稷上
憂旱甚言當避正殿又恐妨同天節宴未便富弼曰此
但係陛下至誠亦不須避殿上曰避殿止亦是文飾弼
曰隂陽不和皆臣等燮理無狀所致然臣等微眇不足
以動天陛下以至誠應天則天必應也上又問措置宗
室事弼曰此事出於陛下外人謀之則為疎間親公亮
曰此亦當自外裁定弼曰為之當以漸恐致紛紜安石
曰此事但欲於恩義間無傷使彼可安而已上又問裁
定親疎之宜亮以為當從上身為親疎上曰當以祖宗
為限斷安石曰以陛下身即是以祖宗為限斷也四月
同天節罷上夀是日雨富弼言陛下避殿減膳徹樂此
三大事誠合典禮誕日特罷稱觴最為深切所以遽動
天地當日得雨幽靈大效如在目前伏願陛下無以今
日雨澤為喜當以長年灾變為懼蓋修德致雨其應如
此萬一於德有損其災應豈有緩耶上親書答曰義忠
言親理正文直苟非意在愛君志存王室何以臻此敢
不置之枕席銘諸肺腑終老是戒更願公不替今日之
志則天災不難弭太平可立俟也癸丑先是同知諫院
范純仁言今兩府之下則有侍從官實九卿之職也是
宜朝夕論思同國休戚今則只將主判司存便使為己
之職事寵亞四輔報周庶僚願降詔督責朝廷闕失並
須論列其所上章疏付政府銓定量行賞罰上與執政
議之王安石亦以為當然丙辰詔曰今在此位者視朕
過失與朝廷政事之闕默而不言乃或私議竊嘆若以
其責不在己宜令侍從官自今視朕過失與朝廷政事
之闕無有巨細各具章極言無隠噫言善而不用朕有
厥咎遺之而勿言爾為不恭將用此考察在位所以事
君之實而明黜陟之典王安石之詞也五月丙子吕誨
言罷十閣之制七月癸未上謂執政曰天下久安庶事
廢弛况災變不細正當孜孜營致幾微之際所宜圖慮
若事急難則無及也唐明皇處安之時治兵甚嚴驪山
講武極有法也文彦博曰明皇晚年失策分兵二統遂至
生變韓絳曰以明皇英睿求治若非末年荒惑忽于政事
豈至此耶上曰人君豈可怠于政理朕非樂于勞苦益思
少時精神可惜欲乘時有為以安生靈至于兵乃是聖人
之大權所以安天下也但不輕用非獨殺人心所不忍誠
恐天道不祐己丑上嘗以西夏累世桀傲背惠寇邊朝廷
每遇罷兵處置無法以致侮慢乃詔文彦博等各言邊防
久遠備至之策乃降手詔付陜西河東帥臣條上便宜至
是來合羣策凡十六門奉旨裁處又增十事仍令擇使持
所著事宜與逐路帥臣再議論審覈可否擬定取旨上御
資政殿召彦博等賜茶畢上曰便坐欲從容論事也上因
語及選任知州未得善否曰朕每思祖宗百戰得天下今
以一州生靈付一庸人嘗痛心疾首卿等為何如則可彦
博奏以責在監司宜得至公之人委任按察公弼曰朝廷
當擇諸路長官十八路監司無不濟矣韓琦等上表進新
修英宗實錄三十卷目三卷八月丙午司馬光上疏曰陛
下已出視朝繼以經筵將及日中乃還禁中入宫之後切
聞亦不自安省閱天下奏事羣臣章疏迨至昏夜又御燈
火研味經史博覽羣書雖中宗高宗之不敢荒寧文王之日
昃不食臣以為不能及也然孜孜求治于今三年而功業
未著者殆未得其體要故也冬十月丙申門下侍郎平章
事富弼罷為武寧軍節度使判亳州弼前後五章乞還
政柄又數面懇上深惜其去以弼欲以西京養疾乃命
判河南既入謝又辭河南乞亳州許之令學士院貼麻
改正于是詔下六日矣弼初入相即除司空兼侍中弼
固辭得免及罷不復加異恩蓋上意不樂其去故也弼
將去復言于上曰比見親舊乃知人情大不安進用多
小人諸處地動災變宜稍安静上既許富弼辭位問弼
曰卿即去誰當代卿者弼薦文彦博上默然良久曰王
安石何如弼默然上曰人材豈不自知朕自度不能遠
略不過能保祖宗舊業而已安石曰陛下不宜過自推
託以陛下聖質如此何所不可企及是日上問節財如
何王安石對以減兵最亟上曰比慶歷數已甚減矣惟
别有措乃可耳安石曰精訓練募兵而鼓舞三路百姓
習兵可省己亥翰林學士司馬光對延和殿上問近相
陳升之外議云何光對曰今已降麻誕告中外臣雖言
何益上曰試言之光曰閩人狡險楚人輕易今二相皆
閩人二參政皆楚人必將援引鄉黨之士充塞朝廷天
下風俗何以得更淳厚上曰升之有才智曉民政邊事
他人莫及光曰升之才智誠如聖旨但恐不能臨大
節而不可奪爾昔漢高祖論相以為王陵少戅陳平可
以輔之平智有餘然難獨任真宗用丁謂王欽若亦以
馬知節參之凡才智之人必得忠直之人從旁置之此
明主用人之法也光曰冨弼老成有人望其去可惜上
曰朕之所以留之至矣彼堅欲去光曰彼所以欲去者
盖以所言不用與同列不合也上曰王安石何如光曰
人言安石奸邪則毁太過但不曉事又執拗耳上曰韓
琦敢當事賢於冨弼但未強耳光曰𤦺實有忠於國家
之心但好遂非此其所短也上因歴問羣臣至于吕惠
卿光曰惠卿險巧非佳士使王安石負謗於中外
者皆惠卿所為也近日不次進用但不合衆心上
曰惠卿應對明敏亦似美才光曰江充李訓若無才何
以動人主因論臺諫天子耳目當自擇其人上曰諫官
難得卿更為擇其人光退而舉學士陳薦史館蘇軾集
賢校理趙彦若職方員外郎王元規甲辰内批宋守約
可本官簽書樞密院事時守約以威武軍留後為步軍
都指揮使王安石見之謂曾公亮曰此豈可奉詔公亮
默然又顧陳升之曰此於理何如物議果允否升之曰
亦恐不允安石曰亦須為上論此后兩日遂罷守約簽
書之命守約管軍凡十餘年專以嚴明所居肅然無人
聲蝉上庭木亦擊去之人或譏其過監察御史裏行張
戩程顥言每有本職公事欲上殿敷奏必先候朝旨既
許上殿伺候班次動經旬日倘遇朝政或闕及外事有
關係於幾速不容後時者耳目之司雖不應急陳聞不
可得也伏覩天禧詔書或詔令不允官曾涉私掯置失
宜刑賞渝制誅求無節冤濫未伸並委諫官奏論憲臣
彈舉是盖臺諫之職言責既均則進見之期理無殊别
何獨憲臣隔絶殊異欲乞朝廷使依諫官例牒閣門即
許登對詔三院御史及裏行有公事並許直申閣上殿
御史中丞吕公著言昨令兩制議擇牧守臺省官及取
士養人之法其餘所以為治之具盖欲一一修具此皆
國家之先務而不可一日緩也當時人立異論皆以為
不可變易而特以因循為便陛下聖資超邁洞然遠照
以浮議為非意者必將有為也而自爾以來所施行者
惟財用一二事而已如向之所議可以出治道化風俗
者久未聞擇其可者而行之惟陛下推篤好力行之意
奉之以終使三王之治遂復見於今日司馬光讀通鑑
至蕭曹事(見聖學門)十一月庚午邇英講畢上留司馬光問
以變更宗室法光對曰此誠當變更但宜以漸不可異
耳甲戍詔中書樞密院言今所降裁減宗族新制内合
具條件者令所司議定聞奏於是乃依中書所奏詔曰
自我祖宗惇叙邦族大則疏封於爵土次則通籍於閨
臺並留京師參奉朝請然而世緒寖遠皇枝益繁属有
親疎則恩有隆殺才有賢否則禄有重輕今而一貫於
周行是亦受分於流品雖敦睦之道誠廣而德施之義
未周故廷臣數言宰司繼請謂宜定限以等彛朕惟親
戚之間經史有訓漢唐之世典故具存或以九族辦尊
卑或以九宗紀遠邇或聽推恩而分子弟或許自試而
效才能或宗子之賢得從科舉或諸王之女自主婚姻
盡前日之所行顧當今之未備况我朝制作動法先王豈
宗室等差乃無定著因俾羣公之合議將為一代之通
規載覽奏封具陳條目以謂宗祖昭穆是宜世世之封
王公子孫抑有親疎之殺若乃服屬之既竭暨于才藝
之並優在隨器以甄楊使當官而勉懋至於任子之令
通婚之儀凡百有司之常一用外官之法僉言既久朕
意何疑告於將來用頒明命宜依中書所奏施行吕夷
簡在仁宗時改宗室補還獨官驟增廩給其後廢大而
不可止至韓琦為相嘗議更之而不果及上即位遂欲
改法於是王安石為上具道措置之方上曰善閏十一
月壬寅張載為崇文院校書先是吕公著荐載召對問
以治道載曰為政不以三代為法者終苟道也上謂載
才勝邢恕王安石亦以為然遂命之十二月中旨下開
封府減價買浙燈四千餘枝權推官蘇軾言陛下游心
經術動法堯舜窮天下之嗜慾不足以易其樂盡天下
之玩好不足以觧其憂而豈以燈為悦哉此不過奉三
宫之權耳且賣燈皆細民安可賤酬其直願亟罷之將
來放燈與凡游觀之類務從儉約頃者裁減皇族恩例
此實陛下至明至斷深計遠慮割愛為民然其間不能
無少望於陛下惟當稍自刻損以身先之上納其言因
奏書獻三言曰願陛下結人心厚風俗存綱紀書凡七
十餘言軾素不為安石所喜使權開封府推官欲以多
事困之軾決斷精敏聲聞益遠論事益不休三年五月
同修起居注陳襄兼直舍人院兼天章閣侍講先是上
患無知制誥執政以祖宗故事有直舍人院欲令襄為
之王安石曰如此除人則不可輕與人資序而官易得
人故襄有是命襄辭直院及侍講手詔諭襄曰近除卿
知制誥以言事未遂懇不受命且求外補朕素慕卿經
術行已深惜遠去特還舊職庶幾左右經術漸摩道義
以釋所願聞襄終辭許之先是丙戌赦書令諸路搜訪士
有行義者以名聞癸丑前陜縣令范育為崇文院校書
育祥子嘗得召對進復田役書上以轉對章疏三十付
育看詳育條奏稱旨故也八月上批近令司農寺專主
天下常平廣惠倉農田水利差役事看詳編修中書條
例所言看許合歸有司二十二事先是上怪中書事多
稽滯王安石言臣屢奏中書事多宜裁省歸有司欲諭
修條例官先具合減省多名件逐旋進呈上許之九月
涇原路安撫司言本路熟戶蕃部闕食乞降度僧牒百
上批賜五百道付陜西宣撫司易見錢糴榖賑接之四
年春正月詔鬻天下廣惠倉田為三路及京東青苗本
錢詔從之即以廣惠常平寺倉所貯粟麥給之戊申詔
宣徽南院使郭逵歸院供職館閣校勘顧臨為太子中
允荆湖南路轉運判官提舉常平等事臨談兵嘗召對
問以兵學臨曰兵以仁義為本仁者愛人義者循理動
静之機安危所係也因條上十事及使湖南議論與執
政違戾因乞觧官侍養詔歸館閣供職踰年乃起二月
編修條例所言舍人院除官皆有定格除官之人無日
不有而外制臣僚皆兼領他事乞自今内外凡除授責
降並撰定檢用從之三月上召二府對資政殿出陜西
運司奏慶州軍亂示之上深以用兵為憂文彦博曰朝
廷施為務合人心以静重為先陛下即位以來厲精求
治而人情未安蓋更張之過也祖宗以來法制未必皆
不可行但有廢墜不舉之處耳庚寅詔諸路置學宫州
給田十頃為學粮乙未上論慶歷中財用困乏而事不
振王安石曰財用足然後可以用兵然財用特用兵一
事方今之事且搜舉人才理財用務富安百姓則四夷
不足論上論財用屈竭以為皆緣置官多王安石曰以
臣所見似不由官多上曰置禁軍五十餘萬皆以當直
迎送官人占使吕公弼言先朝待制止破兩人剰員安
石曰當患待制非其人有不能勝陛下任使壊朝廷事
不患制當直人多夏四月詔罷陜西見行交子法五月
乙丑司農寺言河北提點刑獄王廣廉請廣惠倉錢斛
併入常平從之秋九月癸夘中書言天下選人俸既薄
而又多寡不一恐不足以勸廉吏三司勘會開畫當增
俸以聞從之先是選人廪給不足至請錢七千麥兩石
而巳貧不足自養則往往䧟於苟賤不廉之地上聞之
故更此法其後三班使臣卒不及增癸夘侍御史知雜
事鄧綰上言欲乞賜錫慶院以為太學仍修五城廟古
學詔將作監丞宋靖國權發遣戶部判官吕嘉問相度
以聞十一月壬午朔詔應朝廷擢用才能賞功罸罪事
可懲勸者中書樞密院冬專令檢正檢詳官一員月以
事狀進奏院編下諸路甲申詔蠲天下見欠貸粮共計
米一百六十六萬八千五百石有竒錢十一萬七千四
百緡有竒上以諸路民欠貸粮積日已久歲催索無巳
時故盡蠲之百姓聞詔莫不稱慶己酉司農寺言諸路
賣戶絶田産錢乞從本司移助常平糴本從之五年三
月上謂王安石曰楚建中言昨陜西用兵凡費錢七百
餘萬有是否安石曰臣亦疑之然建中稽考沈起簿書
數果如是錢銀紬絹共千二百萬貫疋一路半年有竒
所費已如是之多何由供憶因為上言西事稍弭邊計
正當措置天下困弊唯兵為患若措置得宜即中國可
以富強餘皆不足議也己亥詔勲臣後雖有致仕官依
無人食禄推恩先是明堂赦文曾任兩府及節度使之
家凡有一德而後嗣無人食禄者其子孫量才錄用既
而有司以致仕為食禄故有是詔五月癸未詔凡中書
審官東西三班院吏部流内銓南曹開封府吏掾其受
財者以贓法論六月丙寅詔西作坊鑄京師諸門銅符
契三十四上以京城門禁不嚴素無符契命樞密院約
舊史更造銅契中刻魚形以門名識之分左右給納以
戒不虞而啟閉之法密於舊矣乙亥樞密院言仁宗時
嘗建武學既而中輟慶歷三年五月丁亥置武學八月
戊午罷之乞復之詔於武成王廟置武學選文武官知
兵者為教授閏七月丙辰知潁州翰林學士吕公著判
太常寺先是侍御史劉孝孫劾公著在潁州多飲宴子
弟以公庫器皿於豪民家質錢由是部吏無所畏憚詔
轉運副使陳知檢按覆皆不實上謂王安石曰致知公著
必無是事今果然安石曰公著實病郡或不治置與依新
法置通判公著安肯聽安石曰公著但寬弛而非強愎也
上不欲令公著治郡安石曰令入京主判閒局亦無害改
以太常寺處之御史張商英言判刑部王庭筠立法應蝗
蝻為害須捕盡乃得奏今大名府祈保郭莫州順安保定
軍所奏凡四十九狀而三十九狀除捕未盡進奏院以應
法不敢通奏且蝗蝻幾遍河朔而邸吏拘文封進奏牘姑
俟其撲除盡淨方許聞則陛下欲上答天戒而下恤民隠
亦晚矣惟陛下裁省御批令進奏院遍指揮諸路後應有
灾傷並仰所在即時聞奏以稱朝廷寅畏天威遇灾恐懼
之意乙丑遣起居舍人樞密都承旨曾孝寬趙子幾往河
東路察訪義勇利害及體量官吏措置常平寺不如法八
月賜太學生葉適進士及第為試校書郎衢州推官鄆州
學教授適處州人管勾國子監張墟言適累試優等也是
月詔司農以方田均税條約并式頒之天下九月辛丑同
知諫院張墟言朝廷自推行新法以來迨今數歲州縣之
吏多不能悉公惟藉監司督責近者監司所至方稍知利
害又已移領他路乞自今諸路監司並令久任顯有勞效
就加爵秩上因曰今官吏數易何以成治漢宣帝責任有
勞者增秩賜金正得其要諸任監司但委任責成如其不
才即與廢退則自當奮厲十二月詔差官檢視陜西武備
從知華州呂大防請也大防因山崩陳私憂者三過計者
一以為三路京東人情剽悍最宜先慮沿邊則有城池兵
械可恃之具而内郡武備素墮將帥多未選揀乞精揀
三路京東守臣庶使姦猾將亂之人無所窺伺萬一有
虞則吾亦有以待之詔諸路學官並委中書選京朝官
選人或舉充又詔諸路擇舉人最多州軍依五路法各
置教授一員委國子監詢考通經史及新及第出身進士
可為諸路學官即其所著詞藝以聞乙亥詔諸路察訪
官河東兩浙路許奏舉選人充京官職官縣令十二人
餘路十人升陟不限員數戊申詔創水磑碾碓有妨灌
溉民田者以違制論不以去官赦原減官司容縱亦如
之六年六月中書以勸課農桑之法奏御上曰農桑衣
食之本宜以勸民然民不敢自力者為州縣約此以為
貲升其戶等耳目有條約可申明之己亥置軍器監總
内外軍器之政其所統攝並依將作仍以吕惠卿曾孝
寬為判監軍器舊領於三司胄案至是始按唐令置監
而始廢胄案焉先是上語輔臣河北兵械皆不可用王
安石曰兵械非可一朝一夕且須預具上乃議置監設
官提舉翌日遂有是命八月己亥樞密使王充言朝廷
廣開言路微至於庶人皂隸苟有可言皆得上聞此至
公之議也而比日士大夫輒以書唘或家信投有位其
間排詆營劾增飾事情嫌愛在心言無忌憚雖朝廷必
加審核至蒙原察則被誣之人亦已困辱含沙射人來
緼還婦懷隂害以中良善託公議以售私恩此風浸成
實玷聖政乞有司申嚴法禁庶懲薄俗詔中書樞密院
自今並遵守條制九月戊申淮南東路轉運司言今揚
州民逐熟於泗州見須振救及兩浙提點刑獄司言潤州
旱甚乞發倉廪或量給僧度牒及紫衣師號敕募人
入粟以備賑濟詔各撥常平司粮三萬石募饑民興修
農田水利丙辰引進使眉州防禦使李端慤言朔望御
文德殿祁寒盛暑數煩清蹕紫宸之朝歲中罕御欲乞
朔日御文德望日御紫宸所貴正衙内殿之朝儀並舉
從之十一月冬至奉安中太一神像詔天下係囚死罪
以下並釋之應諸路災傷民戶本名税物失計致違省
限不該減放者監司體量減放先是上以久旱欲因冬
至發德音順承太一之貺手詔令輔臣相度王安石等
請如詔旨擬合施行事目進呈上於禁中增入減放一
節蓋其察政事恤民如此乙丑上怪陜西兵少財用不
足又以為轉運使非其人曰使此輩理財舉事未得安
石曰恐未可歸咎監司蓋既用兵即所費必如此至於
些小失計亦或有之未必便能致財用闕乏也七年二
月上因擇帥之難歎曰薄言采芑于彼新田宣王能新
養育人末遂可征伐玁狁而蠻荆來威今朝廷可謂所
用非所養所養非所用卿等宜為朕養育人才以當緩
急之用上又歎要一奉使如富弼之辨者亦不可得安
石曰恐不至如此乃陛下察人才未盡七年三月癸亥
上批聞都下米價踊貴可令司農寺發寄倉常平米不
計元糴價比在市見價之直量減錢出糶斗錢百五十
已詔司農寺以常平三十二萬斛三司米百九十萬斛
其價直斗百錢至人減十錢益置官場出糶民甚便之
乙丑詔曰朕涉道日淺晻於致治事失厥中上干陰陽之
和乃冬迄今旱暵為虐間詔有司損常膳避正殿冀以
塞責消變歴月滋久未蒙體應中夜以興震悸靡寧意
者朕之聽納不得於理歟獄訟非其情歟賦斂失其節
歟忠謀讜言鬱於上聞而阿䛕壅蔽以成其私者衆歟
何嘉氣之久不效也應中外文武臣僚並許實封言朝
政闕失翰林學士承旨韓維之詞也先是維對延和殿
上曰久不雨朕夙夜焦勞奈何維曰陛下憂閔旱灾損
膳避殿此乃舉行故事恐不足以應天變願陛下痛自
責已下詔廣求直言以開壅塞上感悟即命維草詔詔
出人悦四月己巳上以久旱憂見容色每輔臣進見未
嘗不嗟嘆懇惻欲盡罷保甲方田等事王安石曰水旱
為災堯湯所不免陛下即位以來累年豐稔今旱暵雖
遠但當益修人事以應天灾不足貽聖慮耳壬申上批
應灾傷路分方田保甲除已編排方量及造五等薄處
可速指揮並權罷是日雨上論及免役利害且曰今日
之法但當使萬姓出錢輕如往日便是良法至如減定
公使錢人尤以為言者此實除去衙前陪費深弊馮京
曰朝廷立法本意出於愛民然措置間或有未善陛下
但當廣開言路凡天下之議便者行之有不便者不吝改
作則天下受賜矣五月戊戍朔天章閣待制李師中言臣
聞應天以實者見於行亊動民以行者不以空言天生
愚臣蓋為聖世伏望陛下詔方正有道之士召詣公車
對策如司馬光蘇轍輩復置左右以輔聖德有臣如此
陛下其舍諸吕惠卿因捕其語遂貶和州安置詔熙河
歲計用錢令鳳秦路轉運司熙河路經略司用具無事
時一年收支數申中書自開建熙河歲費四百萬緡癸
丑學士承旨韓維知河陽自以言不用數求去會兄絳
入相又援故事乞補外遂出絳入相維實草其制時人
榮之六月癸酉河東都轉運張景憲為右諫議大夫再
任先是諸路官吏行新法或違失監司多所奏劾人情
㥥恐景憲不劾一人議者欲分河東為兩路事下景憲
言河東地肥磽相雜州縣貧富亦異正宜有無相通以
備邊買其議遂罷兩浙路提刑盧乘為太常博士升一
任兼提舉監事歲課增羡也是時蓋已徙江南東路矣
上謂輔臣曰知州轉運使令久任吕惠卿曰衆議皆以
舉縣令為急不知列官分職何處不擇人上曰刺史縣
令治民為最近故以擇人為急縣令中能有功績者朝
廷擢用三兩人以礪庶官不亦善乎秋七月戊戍詔以
十一月有事於南郊戊申賜僧度牒二千五百試監主
簿齋郎州助教勅告補□五十振貸涇源環慶路漢蕃
饑民及為永興路常平糴本八月庚午詔監司每半年
一具有無措置改正事及保舉發所屬官申中書考察
如有可以施行即下所司令遍關所屬從河北轉運判
官吕温卿請也丙戌命知制誥沈括為河北西路察訪
使代章惇也先是遣内侍籍民車以備邊人未喻朝廷
之意上下騷動又市易為患西蜀井鹽不可禁欲盡實
私井而運解以足之舉朝臣子訖無定論括時修起居
注因與上言車戰私井利害明日二事俱寢執政喜謂
括曰公有何術立談而罷此二事上其多太平車之說
括曰聖王可以理奪不可以言争若車可用互市可禁
括不敢以非為非也九月是時諸路災旱有司未能賑
濟壬子上諭輔臣曰天下常平倉若以一半散錢取息
一半減價糴便二者如權衡之相依不可輕重如此民
必受賜今有司務行新法惟欲散錢至於常平舊規無
人督責者大凢前世法度有可行者宜謹守之壬戌詔
河北被傷州軍罷糴仍令轉運司具見管及所賜錢糧
有無闕少以聞辛巳詔河南發運使歲買西浙紬絹自
今於所産處置場收買或預給錢毋得抑民先是既詔
民輸免其行錢而知開封府孫永它日因對復論非民
所願於是言者論其不便義在沮令而御史張琥又言
之河陽端明殿學士韓維先與永同議皆不當十一月
庚子永罷府事維落職己未冬至合祭天地于南郊以
太祖配赦天下十二月上封事者言河北西路灾傷乞
逐州委官禱名山大川靈祠河北西路縣州自今禱祠
祭祀並儀以省錢買禮科八年正月丁酉彗出東方己
亥宰臣王安石率在位之臣直言遂詔中外各言朝政
得失中丞鄧綰又言三司使章惇與吕惠卿叶濟為奸
庚子惇罷知湖州於是知制誥沈括權三司使壬寅大
赦天下彗滅初吕惠卿既為手實法司農寺下之諸路
不時施行者以違制論知密州蘇軾謂援舉常平官曰
違制之坐若自朝廷誰敢不從今出於司農是干造律
使者上曰姑徐之是時縣或災傷則留以俟豐歲於是
荆湖察訪蒲宗孟言民自拱手實無所擾也何待於農
穰哉願詔有司不以豐凶弛張其法辛丑詔從之二月
己丑看詳編修中書條例李承之等上禮房條例十三
卷并目錄十九冊詔行之夏四月上與安石論理財安
石曰但審計無為小人所撓令才士肻為陛下盡力則
極有可理之道曾孝寬語以為兩共事不如專任一人
先是上批聞河北河東上等戶至今流移不絶或緣與
下戶同保請常平錢榖保内人近因乏食多已逃外懼
將來獨於戶下催理故一例遷避宜令所在體量以聞
七年十一月丁酉也是日王安石以諸路體量奏狀以
聞稱或為分房減口豈得謂之逃移不知當時誰為陛
下言此上曰忘記是誰安石曰彼既言之必有事實即
是州縣監司合根究蔽欺若無事實即如此誣罔之人
存之何利陛下欲明目逹聰聰則容長此輩適足自蔽
耳閏四月上論宣王時無不自盡以奉其上吕惠卿曰
宣王時如此而已未及文武也安石曰宣王盛時乃能如
此及其衰也則我友敬矣䜛言其興善人君子乃念亂不
暇豈復有自盡以事其上之人上曰宣王猶能奏凱旋於
郊牧亦豈易及安石曰宣王用吉甫征伐無張仲在内
吉甫無以成其功韓琦奏倚閣預買紬絹縣買借貸斛
斗王安石謂韓絳曰此不可行絳曰民細不得須著寬
恤及進呈安石曰近歲方鎮監司唯以媚民為事上曰
韓𤦺用心可知天時荐饑乃其所願也前問以北事乃
云須盡改前所為契丹自然無事安石曰琦再經大變
於朝廷可謂有功陛下以禮遇之可也若與之計國事
此所謂啓寵納侮五月丙寅命近臣禱雨天地宗廟社稷
己丑詔永興軍等路轉運判官葉康直往鄜延環慶路
賑濟饑民冬十月壬辰宣徽北院使中太一宫使張方
平為宣徽使判應天府方平在朝雖不任職然多所建
明乃對請便郡上曰卿在朝豈有所交惡者歟何欲去
之速也方平曰臣平生未嘗與人交惡但欲歸老耳上
知不可留乃有是命謂方平曰朕初欲卿與韓絳同事
而卿論政不同又欲除卿樞密使而卿論兵復異受先
帝末命卒無以副朕意乎因泫然泣下中書請出錢二
百萬緡散在江淮等七路遇榖賤糴充計外遇價貴亦
許量減價糶從之許借留内藏庫上供錢物及發運司
蕃息錢搃二百緡分三年撥還十一月癸未右諫議大
夫集賢學士宋敏求為龍圖閣直學士右司郎中知制
誥陳襄為樞密直學士先是知制誥鄧潤甫言近者羣
臣專尚告訐此非國家之美宜登用敦厚之人以變風
俗上嘉納之居數日敏求及襄有是命自熙寧三年始
制天下吏禄而行重法以絶請託之弊其年京師諸司
支吏禄錢凡三千八百三十四貫有竒及括為三司使
當熙寧八年其年支吏禄凡三十萬一千五百三十三
貫有竒京師舊有吏禄者及天下吏禄皆不預此數云
九年三月庚申上論人財以臣下登對多窺測人主意
為迎合之說其不中理者朕因加詰難欲使知上意所
向往然亦慮緣此有不敢言事者輔臣對曰唐太宗之
威嚴魏徵之切直終優容之其後不悦徵者蓋不當以
諫草示人也上曰魏徵以諫草示人非揚主之惡特好
名耳六月壬子富弼言天子無職事唯于大臣邪正而
進退之此其職也切乞重之又重也此劄子只恐陛下
略知外事一二而已乞右降出庶免後悔也八月宣徽
南院使判應天府張方平言司農寺近降勅制應祠廟
並依坊場河渡募人承買收取净利實損大體乞朝廷
不賣閼伯微子廵遠三廟以稱國家嚴恭典禮追尚前
烈之意上批司農寺鬻天下祠廟辱國黷神此為甚者
可速令更不施行其司農寺官吏令開封府劾之冬十
月上批體問得前日小雨於農夫亦小有濟宜擇日賽
謝戊子上批翰林學士權御史中丞鄧綰操心頗僻賦
性奸回論士薦人不循分守可落御史中丞以兵部郎
中知虢州十一月御史彭汝礪言臣觀朝廷近歲用言
之道同之則衆舉之以為竒才為知治體而果用之異
之則衆愚之以為同俗為不知變而果廢之而是非在
己不在同異使同之而有所附焉則雖同乃所以為欺
也異之而有所取焉則雖異乃所以為忠也夫上之所
好惡民表也上惟同之為好則民亦以同為貴惟異之
為惡則人亦以異為賤十年二月侍郎御史周尹言昨
彈李稷任法不公及不葬父事乞早降手詔李稷改軍
器監丞御史彭汝礪言切聞河東京北盜賊不禁至白
晝殺人於市攻城略邑廵檢縣尉職在追胥指蹤有待
臣觀漢京兆多盗起王尊於久廢渤海驚擾任龔遂於
垂老乞選通明智略之士更領州事稍寬諸科率欠負
以安下戶甲辰詔己差徐禧具可以寬恤振補事以聞
後禧上賑恤事一曰蠲賦税減役錢二曰除欠負養孤
遺三曰罷抑變禁科置事四曰放銿夫生役人五曰省地
理省科撥並從之五月庚申詔以歐陽修五代史藏祕
閣癸亥知越州資政殿大學士趙抃知越州時兩浙旱
蝗米價踊貴餓死者什五六諸州皆榜衢路立告賞禁
增米價抃獨衢路令有米者任增價糶之於是諸州米
商輻輳詣越米價更賤民無餓死者是歲盧秉奏計上
問曰昨聞滁和民食蝗以濟有之乎秉對有之民饑甚
死者相枕藉上慘然曰獨抃為朕言與卿合前此發運
司入奏多獻羡餘以希恩秉獨以錢七十萬緡償三司
舊負因言發運司但督六路財賦以時上之本無羡餘
以進者率正數也乞遂禁絶上嘉納之秋七月辛亥詔
以十一月有事於南郊辛未太常丞集賢校理知湖州
鞠真卿為太常博士直秘閣以宣徽北院使王拱辰鄧
潤甫言真卿自改官至登朝三十年未常陳請磨勘故
也丙子詔太常禮院續修禮閣新儀八月戊戍詔監御
史裏行黃廉為京東路體量宣撫廉既受命舉條百餘
事郡守縣令能救灾養民者勞来勸誘使即其郡發倉
廪府庫以賑不給水占民居未能復業著擇其高地聚
居之皆使有屋避水回遠未能歸者遣使移給之皆使
有粟所灌郡縣蠲賦棄債流民所棄男女於道者收養
之年壯而饑者募役之初水占州縣三十四壊民田三
十萬頃壊廬舍三十八萬家卒事所活饑民二十五萬
三千戶壯者就功而食又二萬七千人得七十三萬二
千工給常年牛備權錢八萬六千三百緡歸而論薦一
夫後多朝廷所收用云甲辰詔内外待制以上及臺諫
官發運轉運使提點刑獄轉運判官各舉文臣才行堪
升擢官一員令中書審察随才試用毋得舉館職及兩
府已之親從監察御史黃廉奏請也初廉既奏請上用
其言故有是詔應詔者百餘人廉又言勢孤地寒跡遠
下僚者既得以名聞於上願詔中書審察其能而用之
則急下明詔使不虛行於天下冬十月乙未知河陽吕公
著提舉中太一宫公著至京師對延和殿勞問至上曰
不見卿七八年殊覺卿老也公著面對曰臣伏讀近詔
舉才行堪升擢官然數年以來天下之士陛下素知其
能嘗試以事而終就閒散者尚多未必盡出於迂闊繆
戾而難用也自熙寧初論新法不附執政者皆譴逐不
復收用故公著見上首言之十二月丁丑朔壬午詔自
明年正月朔旦改元為元豐元年正月戊午判太常寺
陳襄集賢校理經履李清臣王存詳定郊廟奉祀禮文
壬申光禄卿知潞州史炤再任炤考課為河東第一故
也閏正月戊子權監察御史裏行彭汝礪為江南路轉
運判官辭日復上疏論時事且言不患無將順之臣患
無諫諍之臣不患無敢為之臣患無敢言之臣上察其
忠慰諭久之六月癸夘朔日有食之秋七月庚子初澶
淵決水復塞吕公著奏疏其略曰近日數起詔獄建僧
煩衆有司極於鍜鍊羣下無不震恐比至臨決多從末
減昔于公不過一獄吏耳猶以隂德有報充大子孫今
萬乘之尊六合之廣布德施惠固宜受福無疆施於萬
世吕公著入對上迎謂曰覽卿所奏深得近臣盡規之
義時獄犴浸繁而上繼嗣未廣公著詞順而意切故上
納焉公著因面奏宜增館閣之選又論宜寬縣令之制
八月丁夘知密院馮京疾甚上中夕詔左右適夢京造
朝甚慰乃賜詔曰渴想形儀不忘夢寢及疾愈造朝上
首以所夢語之九月乙酉吕公著薛向並同知樞密院
事公著既就職與同列奏事畢獨留謝固言臣老於閒
外蒙陛下收之桑榆唯知拳拳納忠以報恩遇自熙寧
以來因朝廷議論不同端人良士例為小人排格指為
沮壊法度之人不可復用此非國家之利也願陛下加
省察上曰然當以次收用之冬十月己未權發遣州羅
觀乞頒義倉法於川陜西路從之詔端明殿直學士兼
翰林侍讀學士提舉崇福宫司馬光子康充編修資治
通鑑聽檢文字從之十二月崔台符為大理卿作大理
寺凡十有七日而成二年五月羣臣奏事垂拱殿御衣
有䖝善入人耳上亟曰此飛䖝也三年二月辛丑命輔
臣祈雨三月乙酉宰相平章事吳充罷為吏部尚書觀
文殿大學士西太一宫使充為相務安静不妄役使不
恃己長所言於上人無知者己丑上以慈聖光憲故大
推恩於曹氏凡被賞者百餘人上又曰褒寵外戚誠非
國家美事顧以慈聖光憲有功於宗社宜優䘏其家耳
公著因言自古亡國亂家不過親任小人宦官通女謁
寵外戚等數事而已上深以為然時王中正宋用臣等
任事故公著假此以諷上既退薛向歎曰公乃敢言如
此事何向汗流浹背夏四月乙夘御史中丞季定言奉
行朝廷法令以致之民者諸路監司耳而鈎考之法令
御史臺分察官司違慢若推此法以察諸路監司宜無
不可者苟如此則朝廷法令不至隳廢從之丙戌詔羣
臣求直言時占者講京城有兵變詔修京城儲軍器嚴
保甲養保馬知制誥王安禮上疏曰和氣致祥乖氣致
沴意者羣臣是非好惡有不遵諸道乘權射利者不察
主上惠養元元之意用力殫於溝瘠取利究於園夫殆
有以召星變臣願陛下省不急之改作紓弗勝之工力
至於祈禳小數貶損舊章恐非應天以實者上覽奏嘉
歎他日進對上曰王珪欲使卿條具所以朕常謂左右
大臣宜遵下情以逹于上不應沮格人言以壅塞人主
今以一指蔽目雖泰華在前不之見也近習之蔽君何
以異此朕今信卿卿苐言之閏九月壬子詔於都城門
外賜文彦博錢送御筵令中書樞密院臣僚同赴上自
為詩賜之詔命參知政事章惇為之序詔彦博曰卿在
仁宗朝蚤冠三事懷忠奮策迄有成勲來觀外廷相成
宗禮崇進公品往莅洛師錫宴賜詩昭示殊禮仍勅近
輔序而識之庶𫝊無窮著見賢業其承朕志悉體睿思今
賜卿詩序至可領也乙夘潞國公文彦博為河東永興
節度使韓國公富弼為守司徒劉沆追諡文安王堯臣
改賜諡文忠堯臣子水部員外郎同老為秘閣校理冬
十月辛酉詳定官制所檢討文字光禄寺丞李德芻表
上元豐郡縣志凡三十卷十二月乙未朔詔各路監司
具到部下知州通判治狀最優有未經朝廷任使者令
中書籍其姓名
元豐四年三月甲辰翰林學士承議郎張璪為大中大
夫參政事先是王珪嘗三薦璪不用珪曰璪果賢陛下
未嘗用以為不賢讒也臣恐士弗得進矣臣為宰相三
薦賢三不用臣失職請罷上喜曰宰相當如是姑試卿
卿德不回朕復何慮知制誥王安禮為翰林學士安禮
於訓詞初不經意而典贍豐潤上數稱之御史豐稷言
安禮性行滛僻師言鄙之擢在詞禁地親職重將何以
訓多士儀四方御史朱服又言學士職不專以翰墨為
事今安禮行義如此而朝廷擢之不已豈是陛下昭示
好惡使人知所修行者臣等伏望追寢安禮新命不聽
戊申詔河東河北路轉運司尋訪程嬰公孫杵臼墳墓
所在以承議郎吳處厚言二人保全趙孤乞加封爵故
也詔封嬰成信侯杵臼封忠智侯立廟載在祀典六月
甲子有上書乞審擇守令者上謂輔臣曰天下守令之
衆至千餘人其才性難以徧知惟立法於此使象之於
彼從之則為是背之則為非以此進退方有凖的所謂
朝廷有政也夫家自為政人自為俗先王所以必誅朝
廷惟一好惡定國是守令雖衆行之數年自當得人也
元豐五年二月上曰刺史縣令治民為最近漢刺史有
入為三公者蓋重其任耳今藩郡不過數十往往多不
得人則縣令可知也自今更宜謹擇辛亥分命輔臣祈
雨四月壬子知開封府王安禮言三院獄空安禮事至
輒斷庭無留訟久繫待辨者一切論決於是以獄空謁
諸府門遼使過見歎息稱以為異事上曰昔由余聘秦
觀政内史廖輩從容俎豆以奪其謀者秦有人也安禮
留意吏事能駭動外夷於古無媿矣壬戌崇文院校書
楊完編類元豐以來詳定郊廟奉祀禮文成三十卷以
進蔡確既為右僕射且兼中書侍郎欲以自大乃議尚
書省關移中書當加上字以重之王安禮問上曰陛下
用確為相豈以材術卓異抑亦遷徙適在此位耶上曰
然安禮顧曰陛下謂適在此位何得自大上每燕見大
臣多及前代興亡事上臨御久羣臣俯伏聽命無能有
所論說時因奏事有被詰責者安禮進說曰陛下固聖
矣而左右輔弼宜擇自好之士有廉隅者居之則朝廷
尊上善其言七月乙未上謂輔臣曰唐明皇晩年逸豫
以致禍亂如本朝無前世離宫别館遊豫奢侈之事非
特不為亦無餘力可為也蓋北有強敵西有黠羌朝廷
汲汲支梧不暇然二敵之勢所以難制者有城國有行
國自古荒服能行而已今兼中國之所有比之漢唐尤
強盛也六年八月詔尚書左丞蒲宗孟守本官知汝州
宗孟坐違法繕治西府先是宰執同對上有無人才之
嘆宗孟對曰人才半為司馬光邪說所壊上不語正視
宗孟久之宗孟懼甚無以為容上復曰蒲宗孟乃不
取司馬光邪未論别事只辭樞密副使一節朕自即位
以來唯見此一人他人則雖迫之使去亦不肻矣冬十
月詔封孟軻為鄒國公以吏部尚書曾孝寬言孟軻有
廟在鄒屬兖州未加爵命故特封七年五月范純仁權
知河中府官制初行上欲召純仁弟純粹由陜西轉運
副使入對上問純仁無恙純粹對以實故上悟尋有是
命純仁至河中時督教保甲甚嚴非老幼不許在家農
事皆廢純仁上疏曰欲乞權任教閱不報六月禮部言
歐陽修等編太常因革禮始自建隆迄于嘉祐惟百官
嘉祐之後缺而不錄熙寧以來禮文制作以垂法萬世
乞下太常委博士接續編募以備討閱從之十二月端
明殿學士司馬光為資政殿學士降詔奬諭賜銀絹衣
帶馬奉議郎范祖禹為秘書省正字並以修資治通鑑
書成也上感疾始有建儲意又謂輔臣曰來春建儲其
以司馬光及吕公著為師保蔡確知光必復用欲自託
於光乃謂職方員外郎邢恕曰上以君實為資政殿學
士異禮也君實好辭官確晩進為和叔門下士宜以書
言不可辭之故恕但與光之子康書致確語康以白光
光笑而不荅亦再辭而後受八年二月癸巳上疾甚遷
御福寧殿東閣之西間三省樞密院入問聖體見於上
榻前三月戊戌上崩於福寧殿宰臣王珪讀遺制哲宗
皇帝即位史臣曰上聰明英睿天性孝友事西宫竭誠
盡力天下稱孝慈聖光憲太后之喪哀毁過甚既除喪
思慕不已歲時獻酌每至繼仁殿必慟哭踰時禮遇皇
后宫庭肅正親愛二弟無纖芥之間終上世乃居外第
聖學高遠言必據經深造道德之藴而精通象數每論
經史多出人意表間一日御邇英講讀雖風雨不易禁
中觀書或至夜分在東宫素聞王安石有衆名熙寧初
擢輔政虛已以聽之安石更法令中外争言不便上亦
疑之安石不自得求引退八年不復召然恩顧不衰司
馬光吕公著雖議論終不合而極口稱其賢勵精求治如
恐不及摠攬萬幾小大必親遇休假獨御便殿決事或
日昃不暇食至兩宫遣人趣之侍臣有以為言者上曰
朕享天下之奉乃喜勞惡逸誠欲以此勤報之也將定
官制猶處閣中考求㳂革一年乃成人皆不知雖治尚
嚴整智勇果斷而造次必仁恕羣臣進見顧問或不能
對上恐其失次輒顧而言他有忤意者雖甚不樂終保
全之每當用兵或終夜不寐邊奏絡繹以禮處畫號令
諸將必丁寧詳密授以成筭雖千里之外上自節制機
神鑒察無所逋情恩威相濟人不敢不盡力如李憲張
誠一輩雖甚親用然未嘗弛其御策無不畏上之威明
而莫之敢肆欲先取靈夏滅西羌乃圖北伐積粟塞上
數千萬石多儲兵器以待及永樂䧟沒知用兵之難於
是亦息意西伐共在位十有九載規模宏遠取法三代
由漢以下陋而不取而謙冲退託去華務實終身不受
尊號此誠帝王之盛德也
太平治迹統類卷十二
