欽定四庫全書
御製八旗滿洲氏族通譜序
我
祖
宗誕膺
天命勃興東土德綏威讋奄甸萬姓維時龍從鳳附之衆雲
合響應輻輳鱗集強者率屬歸誠弱者舉族内附我
祖宗建師設長以涖之分旗隸屬以别之厥有熊羆之士不
二心之臣效命疆場建謀帷幄親以腑肺重以婚姻酬
以爵命迨入關定鼎或聚居遼左或散處燕畿錫之土
田爰及苗裔至於今百五六十年生聚蕃衍時萬時億
累朝休養煦植鞠保胥勤越我嘉師咸能永世以滋大朕維
祖宗德澤之深不可不繼修令緒益綿延惇固於無疆重慮
物阜且博代序日遠族姓日繁不為之明章統系俾知
世德所自將罔克念先人之勤無以光昭前烈爰發金
匱石室之藏徵載籍稽圖譜考其入我朝來得姓所始
表之以地系之以名官階勲績綴為小𫝊勲舊戚畹以及
庶姓釐然備具秩然有條與國史相為表裏昔周小史
定繫世辨昭穆左氏内外𫝊言天子建德因生賜姓胙
土命氏而司商吹律以定姓名盖萬物本乎天人本乎
祖木有根而枝附焉水有源而流出焉譜牒者所以聯
人情之渙而維舊俗之漓不可忽也相昔先民遺風敦
樸不徒以族望相高是書之作非如魏晉隋唐譜牒之
學炫博聞而廣附會以膏梁閥閱為尚也書曰古我先
王暨乃祖乃父胥及逸勤又曰惟乃祖乃父世篤忠貞
服勞王家纘乃舊服無忝祖考前之人既以忠實勤勞
覆幬其後嗣凡兹食舊德而服先疇者其何以無隳厥
緒書亦曰率乃祖考之攸行昭乃辟之有乂是則朕所
厚望也夫
乾隆九年十二月初三日
奉
勅纂修八旗滿洲氏族通譜
諭旨八旗滿洲姓氏衆多向無彙載之書難於稽考著
將八旗姓氏詳細查明並從前何時歸順情由詳記
備載纂成卷帙候朕覽定刊刻以垂永久著滿洲大
學士會同福敏徐元夢遵照辦理欽此
八旗滿洲氏族通譜凡例
一每卷之首以書名卷次頂格寫姓氏為綱標出
地名人名為目並低二格寫綱目大書綱目下註
語俱另起雙行細書各低二格以便擡寫姓氏下
總書地名地名下各敘得姓緣由及支分派别人
名下撮其人官階事實為傳
一八旗滿洲大臣官員勲勞懿行俱詳載於
國史館功臣傳及八旗通志列傳此書每姓之中應
擇勲業最著者冠於一姓之首略舉梗概作傳其
餘無事蹟可立傳及科爾沁撤回者俱附載於各
姓各地方篇末
一滿洲大臣官員凡應立傳之人自其得姓以來
至雍正十三年以前物故者依次撰入其有始歸
順之人雖係平等官職而其後人勲業昭著者並
其後人一併撰入
一滿洲内始立姓始歸順之人其所居地名可考
者俱逐一開載以昭族望其地名無實據可憑者
惟開載姓氏旗分官爵以備族姓之源
一纂輯姓氏俱按原籍地名分𩔖編輯即如瓜爾
佳氏有居蘇完者則標出蘇完字樣居葉赫者則
標出葉赫字樣各為一帙至於每一地方止一二
人或三四人併原籍無考者難以另按地名分帙
則標出各地方字樣統將一姓中之散處雜地者
彙載於内共為一帙應立傳者立傳應附載者附
載仍於本人名下註眀原籍其原籍無考者亦一
併註眀
一凡初來歸依有名位可考者通行載入外其有
自始歸依之人以及後世子孫俱無名位者伊等
自有家譜可考概不登錄惟係希姓雖無名位亦
載一二人以存其姓
一纂修姓氏俱將所隸旗分開載人名之下其有
一姓分隸數旗者將某與某旗某人同族註眀以
備稽考
一滿洲内有
賜姓者應詳書
賜姓原由仍附書本姓内以昭世系
一漢軍蒙古旗分内有滿洲姓氏實係滿洲者應
仍編入滿洲姓中
一滿洲族姓甚繁而一姓之中所居地名不一此
書應將所居地名先標於一姓總綱之下使展卷
瞭然
一滿洲各族内有旗分移易者應書現今旗分並
註眀移易情由其年歲久遠無卷案可查而本家
記載詳悉者亦與添入
一滿洲八旗内有同姓而不同宗者有本屬同姓
同宗而其支族别為一姓者應於本姓内詳晰註
眀以嚴族姓之辨
一八旗滿洲族姓有本人忘其姓氏祖居及歸順
情由又無憑可查者概不載入其歸順情由雖無
可考而功業顯著者仍應載入並註眀於各小傳
之下
一世職銜漢名已奉
詔精騎尼哈番定為子阿思哈尼哈番定為男阿達哈
哈番定為輕車都尉拜他拉布勒哈番定為騎都
尉拖沙拉哈番定為雲騎尉漢文内應一併改正
以遵
今制
乾隆五年十二月初八日
奏定蒙古高麗尼堪臺尼堪撫順尼堪等人員從前
入於滿洲旗分内歷年久遠者註眀伊等情由附
於滿洲姓氏之後其間有不能畫一之處爰列條
例於左
一包衣佐領及管領下人員内有北京尼堪三藩
尼堪阿哈尼堪若一概載入與原奏三項尼堪不
符應裁
一滿洲旗分内蒙古尼堪臺尼堪撫順尼堪姓氏
照滿洲例有名位者載無名位者刪
一八旗高麗隸滿洲旗分年久且人數無多雖無
名位亦行載入惟阿哈高麗開入佐領管領下者
已經分晰不便載入
一滿洲姓氏原有希姓若蒙古高麗尼堪其姓氏
外藩各省俱有只應論其有名位與否不便列為
希姓
一蒙古高麗事蹟多與滿洲相同應照滿洲姓氏
式樣編載惟尼堪等姓軍功顯著者甚少其有事
蹟可考及三品以上大員俱書列於卷首餘皆叙
載於後
一纂輯八旗氏族通譜欽奉
諭旨原令記載姓氏不使淹没雖敘其事蹟官爵不過
略書梗概以便成書凡查考各項世職根由自有
内閣吏部兵部檔冊可憑不得執此為據
一京堂以上大員品秩不一故註眀所隸衙門以
便敘次其郎中以下等員俱屬附載概不書寫衙
門
一外省督撫以下司道以上俱係大員故註眀省
分其知府以下等員概不書寫省分
一京都各省俱有都統副都統之名若不註眀省
分難以分晰除在京之都統副都統不書旗分外
其外省之都統副都統及將軍提鎮俱註眀駐劄
地方
一世職内有奉侍
聖躬得授世職者立傳有襲次已完
勅書雖已交部本家尚能記載立功情由有憑可查者
亦立傳至無軍功得授世職者並襲次已完
勅書交部無憑可查者俱入附載
