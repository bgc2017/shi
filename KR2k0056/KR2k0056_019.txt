貴州通志卷十九
秩官
名宦(總部)
周
莊蹻(史記作蹻後漢書作豪仍從史記椘莊王苖裔椘威王使將兵從沅水伐夜郎至且)
(蘭㭬&KR0657;於岸而步戰既滅夜郎定滇池欲歸報會秦奪椘巴黔中道不通留王滇)
漢
唐蒙(番陽令建元中大行王恢擊東越使蒙風曉南越南越食蒙蒟醬問所從來曰道西)
(北牂牁牂牁江出番禺城下蒙歸問蜀賈人賈人曰獨蜀出蒟醬多持竊出市夜郎夜郎臨牂牁江)
(江廣百餘步足以行&KR0657;蒙乃上書曰南越王黃屋左纛地東西萬餘里名為外臣實一州主也今以)
(長沙豫章往水道多絶難行竊聞夜郎所有精兵可得十餘萬浮&KR0657;牂牁江出其不意此制越一奇)
(也誠以漢之彊巴蜀之饒通夜郎道為置吏易甚上許之拜中郎將將千人食重萬餘人從巴蜀筰)
(關入遂見夜郎侯多同蒙厚賜喻以威德約為置吏使其子為令夜郎旁小邑皆貪漢繒帛以為漢)
(道險終不能有乃聽蒙約還報以為犍為郡𤼵巴蜀卒治道自僰道指牂牁江通西南夷數歲道不)
(通上罷西夷獨置南夷夜郎兩縣一都尉夜郎通中國自蒙始)
吳霸(元鼎間為牂牁太守請立夜郎後天子乃封其三子為侯諸夷懼服)
陳立(字少遷臨邛人故金城司馬成帝河平中夜郎王興與鉤町王禹漏卧侯俞更舉兵)
(相攻牂牁太守請𤼵兵誅之卒廼遣大中大夫蜀郡張匡持節解之興等不從杜欽因說大將軍王)
(鳳謂宜乘時遣官誅之鳳乃薦陳立為牂牁太守立前為連然長不韋令蠻夷畏之及至牂牁諭告)
(夜郎王興興不從命立請誅之未報廼從吏數十人出行縣至興國宜同亭召興興將數千人往至)
(亭從邑君數十人入見立立數責因斷其頭邑君曰將軍誅亡状為民除害願出曉士衆以興頭示)
(之皆釋兵降鉤町王禹漏卧侯俞震恐入粟千斛及牛羊勞吏士立還歸郡興妻父翁指與興子邪)
(務收餘兵迫脅旁二十二邑反立奏募諸夷與都尉長史分將攻翁指等翁指據險為壘立使竒兵)
(絶其饟道縦反閒以誘其衆都尉萬年曰兵久不決費不可供引兵獨進敗走趨立營立怒叱戲下)
(令格之都尉復還戰立引兵救之時天大旱立攻絶其水道蠻夷共斬翁指持首出降立已平定西)
(夷徵詣京師)
張亮則(字元修南鄭人牂牁太守威著南土永昌越嶲夷謀欲反畏亮則臨郡乃止)
謝暹(牂牁郡功曺光武時公孫述據蜀暹乃與郡大姓龍𫝊尹董氏保境為漢遣使從番)
(禺江奉貢光武嘉之並加褒賞號為義郎)
劉寵(字世信綿竹人牂牁太守初乘一馬之官布衣疏食以儉化民居郡九年仍乘一馬)
(而還吏民為之立銘)
景毅(靈帝熹平五年西南夷叛以毅為太守討平之多惠政為夷人所懷)
諸葛亮(字孔眀南陽人佐昭烈拜丞相後主即位封武鄉侯先是益州郡有大姓雍闓反建)
(興元年夏牂牁太守朱褒據郡反應雍闓三年亮征南中時牂牁帥濟濟火者聞亮至通道積糧以)
(迎亮命為先鋒蠻帥孟獲擁衆拒命亮七擒七縦猶遣獲獲止不去曰公天威也南人不復反矣遂)
(入滇池益州牂牁諸郡皆平)
李恢(字德昂建寧俞元人章武元年拜交州刺史隨丞相亮南征軍於昆明為蠻寇所圍)
(恢詭辭以待之寇圍稍懈恢出奇奮擊大破之追奔逐北南至盤江東接牂牁與亮聲勢相連平定)
(南土恢功居多封漢興亭侯)
馬忠(字德信閬中人拜牂牁太守自朱褒亂後忠撫理甚有威惠及劉胄反以忠代張翼)
(為庲降都督遂斬胄平南夷加奮威將軍封彭鄉亭侯忠有度量忿怒不形於色恩威並立夷人畏)
(愛及卒流涕盡哀立廟祀之)
張嶷(字伯岐南充人從馬忠討劉胄戰每冠軍遂平南夷牂牁興古獠種復反忠令嶷討)
(之嶷招降二千餘人悉𫝊詣漢中遷越嶲太守盪寇將軍賜爵關内侯)
鄧芝(字伯苖新野人漢司徒禹之後延熙十一年涪陵蠻殺都尉反芝以車騎將軍假節)
(率軍征討即梟其渠帥百姓安堵)
晉
李毅(天水人廣漢主簿太康中罷寧州入益州以毅為校尉持節統兵鎮南中監五十八)
(部太安二年復置寧州以毅領刺史明達剛斷蠻民信服)
王遜(魏興人以廣漢太守代李毅為南夷校尉寧州刺史時荒亂後官民虚竭綱紀弛廢)
(遜披荒糾厲收聚離散征伐諸夷俘馘千人計獲馬及牛羊數萬餘於是莫不震服威行南土累加)
(散騎常侍安南將軍賜爵褒中縣公)
毛孟(寧州治中惠帝末西南夷叛會刺史李毅卒孟詣京師求救不見省孟固請曰君亡)
(親喪幽閉窮城萬里訴哀不垂愍救既慚包胥無哭秦之感又愧梁妻乏崩城之驗存不若亡乞賜)
(臣死朝廷憐之乃以王遜為刺史)
董霸(永嘉中以平樂太守破牂牁平夷等地)
毛椘(巴郡枳人牂牁太守為夷人所懷畏)
唐
南承嗣(范陽人南霽雲子為婺川别駕賜緋魚袋歷施涪二州一云為清江郡太守多善政)
(時廵夜郎牂牁溥沛恩惠後自請從軍討王承宗柳宗元代為狀)
高崇文(元和元年西川節度使領兵討平劉闢因定諸夷置藺州)
段文昌(字墨卿荆州人文宗時為四川節度使政尚寬静聞以威斷不常任也羣蠻震服長)
(慶二年黔中蠻叛觀察使崔元略以聞文昌使人開曉蠻引還遷兵部尚書)
冉安昌(招慰使昌以婺川當牂牁要路請置郡以撫之其後思夷等州土地之闢夷民之附)
(自斯舉始)
宋
劉光義(太祖乾德間平蜀光義以威德著請置永寧路以控羿羅諸夷邊鄙以寧光義爵里)
(無考姑從舊志)
宋景陽(真定人開寳八年廣右諸夷作亂詔景陽率師征之悉定廣右復進兵都雲等處西)
(南以平詔建總管於大萬谷樂等處授景陽寧遠軍節度使都總管以鎮之景陽撫綏勞來甚得遠)
(人心而柳州慶遠民多歸附其蘇趙周高蘭蔡南容七姓舉族附焉卒贈太尉諡忠成子孫世爵其)
(土為宣慰宋氏)
李允則(字垂範濟州團練使謙溥子也太平興國七年擢閤門使高溪蠻田彦伊入寇遣詣)
(辰州與轉運使張素荆南劉昌言議允則以蠻徼不足加兵悉招輯之)
元
阿爾哈雅(輝和爾人至元二年僉河南行省事十五年降八番羅甸蠻以其總管文光兒)
(入見置宣慰司並八番羅甸等十二安撫司以鎮之舊志載譚澄有平羅羅斯功乃四川建昌衛)
(地與黔無與宜刪又趙世延之平烏蒙倣此)
劉繼昌(至元時為兩淮招討司經歷行省阿爾哈雅遣招諭西南諸蠻繼昌深入險阻大播)
(德威八番兩江溪洞皆降附焉)
伊蘇德勒(納琳子智勇類其父至元十一年授西川蒙古軍馬六翼新附軍招討使遷四)
(川西道宣慰司加都元帥羅斯鬼國亦奚不薛叛詔以四川兵會雲南江南兵討之至會靈關亦奚)
(不薛遣先鋒阿麻阿豆等將數萬衆迎敵伊蘇德勒馳入其軍挟阿麻阿豆出斬之亦奚不薛懼率)
(所部五萬餘戶降以功拜西川等處行中書省左丞)
烏嚕斯(至元十六年置八番羅甸宣慰司首以烏嚕斯為宣慰使時諸蠻叛服不常烏嚕斯)
(討平之乃立安撫司以守焉)
李德輝(字仲實通州潞縣人至元十七年西南蠻羅斯鬼國復叛詔雲南湖廣四川合兵三)
(萬討之兵且壓境德輝以左丞被命至播乃止三道兵勿進遣張季思諭鬼國趣降其長阿察熟德)
(輝名曰是活合州李公邪其言可信即自至播州泣且告曰吾属百萬人微公來死且不降今得所)
(歸蔑有二矣德輝上聞乃改鬼國為順元路以其長為宣撫使其後有譖德輝受蠻馬千者帝曰是)
(人朕所素知雖一羊不妄受寧有是邪不聽德輝受降還至黃平夜星霣如斗嘆曰他日嘗夢主烏)
(江今播水名烏江適遇是星霣吾死徵也吾嘗羨馬伏波老當益壮竒曺武惠為將不殺今所活者)
(多馬革裹尸歸何憾病七日卒贈中書右丞諡忠宣)
張禧(東安州人至元十七年從右丞劉深征八百媳婦國師次順元與叛蠻宋隆濟力戰)
(而歿贈左丞追封郡公諡武宣)
碩格(蒙古人世祖至元十九年亦奚不薛叛置順元等路軍民宣慰司以碩格為宣慰使)
(經理諸蠻二十四年遷河東等路萬戶府播州宣撫賽音布哈等赴闕請留之降八番金竹百餘砦)
(得戶三萬四千以其地為郡縣置順元路金竹府以統之)
李呼喇濟(隴西人至元二十一年以四川南道宣慰使與恭政竒爾濟蘇僉省巴拜左丞)
(汪惟政分兵進取五溪洞蠻時思播以南蠻獠叛服不常往往劫掠邊民詔並討之一軍出黔中一)
(軍出思播一軍出澧州呼喇濟一軍出䕫門會合伐山通道破其險隘敗其前鋒諸蠻長乃降)
蒙古岱(契丹人父保通世祖時賜金符襲父職為隨路新軍總管從行省伊蘇德勒征蜀及)
(思播有功陞萬戸從攻羅必甸破之二十九年入覲成宗即位授烏撒宣慰使遷大理金齒都元帥)
(六年討平烏撒羅羅斯賜鈔銀鞍轡弓矢後遷雲南行省中書左丞宣慰使都元帥卒贈平章政事)
(封濮國公諡威愍)
劉國傑(女直人更姓劉貎魁梧善騎射初為湖廣行省平章政事大德五年宋隆濟及蛇節)
(反烏蒙烏撒東川芒部諸蠻從之䧟貴州詔國傑將各路兵討之賊銳甚官軍失利傑乃命軍士人)
(持一盾著釘其上俟陣合即棄盾佯走賊果逐之馬遇盾皆仆國傑鼓譟趣之賊大潰斬蛇節隆濟)
(遯去)
李京(字景山河閒人大德五年由樞密宣慰烏蠻尋陞烏撒等道宣慰副使佩虎符兼管)
(萬戸時烏蒙䓁地隸雲南行省京方下車會群蠻不靖按行調𤼵饋給鎮撫周履滇境後悉其見聞)
(為誌略四卷以進翰林學士虞集元明善序之)
曺伯啟(字士開碭山人延祐元年拜刑部侍郎八番帥擅殺啟邊釁朝廷用師伐之命伯啟)
(往詰其事次沅州道梗遣令使楊鵬單騎往諭新帥偹得其情上奏坐前帥擅殺罪邊民以安)
塔海(蒙古人進士為嘉定路同知天歷中順元永寧蠻梗化驛𫝊阻絶蜀省檄塔海往諭)
(之深入重險曉以禍福諸蠻遂幡然争奉期約不兩月驛騎雲集𫝊舍一新尋陞羅羅斯宣慰司同)
(知)
克楚(蒙古人至順初為八番順元宣慰使有惠政勇略過人嘗奉命將兵討雲南厥功懋)
(著)
諾海(蒙古人至順間為雲南行省都事殫忠勤嫻辭令夐出等倫烏蒙土官祿余叛諾海)
(奉詔往諭祿余拒不受俄而賊大至諾海因與力戰比暮烏撒兵入順元境左丞特穆爾巴哈禦賊)
(諾海復就陣宣詔招之遇害)
諤勒哲(至明間任八番順元宣慰使都元帥奉宣德意懷柔遠人境内康义)
明
總督
王驥(束鹿人永樂丙戌進士正統六年以兵部尚書提督軍務征麓川思仁封靖遠伯十)
(三年復征麓川還會貴州苖叛擒其長蟲富檻送京師卒諡忠毅)
侯璡(澤州人宣德丁未進士正統初以郎中恭尚書王驥軍務功成晉兵部侍郎鎮撫雲)
(南景泰初貴州苖叛攻圍普定平越諸衛勢甚猖獗詔命督軍進討璡至普定力戰賊大敗遯去平)
(越諸圍俱觧功進尚書又進克平莊堡長官司時暑雨方甚疫癘大作璡病䔍猶戒諸將整兵進勦)
(毋貽生民患無一語及私舁歸普定卒)
王來(慈谿人景泰元年辰沅靖及平越諸苖叛苖長韋同烈據清平香爐山為梗大肆劫)
(掠命來以都御史總督軍務及保定伯梁瑶帥師討之所至賊皆迎降遂進攻香爐山擒韋同烈等)
(送京師餘黨悉平民為立平蠻恩信碑應舊志有程信平都掌蠻屬四川非貴州地刪)
王軾(字用敬公安人天順甲申進士弘治四年以僉都御史廵撫貴州入為大理寺卿十)
(一年普定蠻婦米魯叛官軍往征營為賊劫殺布政使閭鉦執太監楊友死者甚衆十六年軾以戶)
(部尚書督兵討平之加太子太保卒諡㐮簡)
張岳(惠安人嘉靖二十六年總督湖貴初鎮筸銅仁苗魁龍許保吳黑苖作亂總督萬鏜)
(討之首惡未獲遽班師至是復叛陷思州知府李允簡死之岳檄調總兵沈希儀恭將石邦憲督兵)
(時邦憲被論當觧任岳疏留之後屢破寇先獲許保母女妻妾後復擒保衆議班師岳謂吳黑苗竄)
(匿必為後患復跡斬之事聞留岳鎮撫數年卒諡㐮惠)
馮岳(慈谿人嘉靖三十三年以兵部左侍郎兼僉都御史總督湖貴時苖賊盧阿項煽亂)
(檄總兵石邦憲擊平之事聞進右都御史兼侍郎)
李化龍(直隸長垣人進士經緯䧺才久歷邊鎮總督川湖貴州主征播事其馭將機權馭酋)
(方略出人意表雖羽檄交馳而尺牘文告皆珠璣錯落開誠布公得人死力賜劍未嘗輕用賊平功)
(遷尚書少保播人祠祀之)
王象乾(字霽宇山東新城人嘉靖時參議重光孫隆慶辛未進士萬歷辛丑以總督代李化)
(龍經理善後事繕城郭立學校撫流離置牧守簡將儲糧則壤定賦皆盡心為之播餘孽吳洪聚沙)
(溪結連水西為亂設計討平之銅仁苖賊吴老喬平越賊阿浪等作亂遮滇黔道未半載悉平進右)
(都御史父之垣官戶部左侍郎卒連章告歸瀕行疏水西安氏必叛天啟中果有安邦彦奢崇明之)
(變後進少師兵部尚書卒贈太師)
蔡復一(字元履同安人臨事果決下筆淵妙有文武才天啟中撫治鄖陽尋拜少司馬總督)
(五省兵討水西一切兵食戰守早作夜思心計手畫功未就以勞瘁卒於官)
張鶴鳴(字鳳臯潁州人沉毅有膽識萬歷四十六年廵撫貴州尋兼總督諸苖煽亂道路為)
(梗鶴鳴率兵勦之親履行閒指授方略所至悉平蠻獠憚服)
朱燮元(字恒嶽山隂人崇禎閒總督蒞任後即有桃紅壩之捷渠魁安邦彦等擒斬略盡居)
(黔七載務在懷柔遠人創設各衛所城汎布置有方略晉少師卒於官以上總督)
廵撫
王恂(字用誠公安人宣德庚戍進士正統時廵撫貴州賑窮掩骼民夷懷畏景泰初遷祭)
(酒著有誠齋集)
蔣琳(錢唐人恩廕景泰四年以副都御史廵撫貴州廉幹果毅剔蠧鋤強平清水江苖亂)
(遷建布政司署為治卓有條理)
白圭(字宗玉南宫人正統壬戌進士凝重簡默喜怒不形天順初以副都御史廵撫湖廣)
(兼理貴州屢建征討績凡在行閒不令家人子弟得冒功賞人以此多之歷官兵部尚書贈少傅諡)
(恭敏)
李浩(字德廣安陸人天順時為左布政適苗叛拜副都御史撫治四川大壩夷亂統雲貴)
(兵征勦所向克捷)
陳宜(字公宜太和人正統壬戌進士成化初由雲南左布政遷副都御史廵撫貴州清淨)
(簡易推心置腹平都長蠻賜金幣已有訴功紀不實者意宜必徇庇宜乃具疏自劾且請究治事雖)
(報罷輿論多其持正遷兵部右侍郎)
秦敬(涿州人成化六年由浙江左布政陞副都御史廵撫貴州治責大指不苛細小民戀)
(之如慈母及代去黔民擕老扶幼送之百里涕泣不忍舍)
宋欽(字敬之陕西乾州人成化十三年以僉都御史廵撫貴州光明正大洞見表裏苖夷)
(感化相戒毋犯邊溷我公清寧之化陞南大理卿)
陳儼(字時莊廬陵人景泰甲戌進士成化十四年廵撫貴州興利剔弊惟恐不及西堡寨)
(苖弗馴躬往諭之歸化者半有終弗率者請於上躬擐甲胄擣其巢號令嚴明信賞必罰於是憑崖)
(伏洞者望風請降或持牛酒詣軍門羅拜捷聞賜勅褒嘉仲子㫤從軍有功抑弗報將佐請遣之奏)
(捷亦不聽官至南刑部侍郎)
何喬新(字廷秀廣昌人進士歷官刑部侍郎成化閒播州宣慰楊輝寵庶子友欲奪嫡子愛)
(乃立友為凱里安寧宣撫司誣愛以交通唐王朝廷遣官即訊友賄諸權貴皆為游說喬新至盡條)
(上其罪状白愛無反謀而革友宣撫職播事遂定)
孔鏞(字昭文山東人至聖裔天順甲戌進士成化時廵撫貴州有清平縣苖阿溪者桀鷔)
(多智有飬子曰阿剌膂力絶倫兩人相資横行夷落歲賂上官以肆其毒鏞至廉得其状用指揮王)
(通計擒而磔之一境以寧)
鄧廷瓚(字宗器巴陵人景泰五年進士成化十年初設程番府舉瓚異等出守時方草昧瓚)
(以清淨治之蠻民悉奉約束城郭廨舍以次興作居程番九年四境晏如遷山東恭政弘治二年貴)
(州黑苖叛勅廷瓚為廵撫提督軍務號令嚴明將校用命擒械首惡平之䟽請更張為保境安民之)
(計設都勻府獨山州麻哈州清平縣官至左都諡襄敏)
張廉(字孟介歸安人弘治間按察使陞布政使尋陞廵撫在事日久民俗蠻情靡不諳曉)
(凡所興革撫討悉中機宜)
錢鉞(字大用杭州人成化二十三年為貴州按察使注意學校奬率人材製樂器以供祀)
(典增學舍以偹肄習立社學以訓蒙童弘治十二年由太僕寺卿遷副都御史廵撫貴州清操善政)
(一如廉使時)
劉洪(字希範鍾祥人成化戊戌進士歷官雲南浙江廣東俱有聲弘治十五年以僉都御)
(史廵撫貴州值米魯叛剪其遺孽城其險要餘氛以靖上賜勅褒奬謂劉大夏曰劉洪會幹事盖以)
(大夏所薦也後遷任川廣有平賊功次子渠亦廵撫貴州有父風)
洪鍾(字宣之錢塘人進士弘治十八年以順天廵撫副都御史調貴州時值用兵後地方)
(疲&KR0629;鍾惟以休養安和為務尋奉命總制四川歷官刑部尚書左都御史)
沈林(字才美長洲人成化辛丑進士正德七年以右僉都御史廵撫貴州時宣慰宋然激)
(乖西苖叛林䟽請將貴筑平伐等七土司並洪邊十二馬頭地方金竹安撫二司總設為府洪邊貴)
(筑各設縣並以流官撫理會遷去後撫陳天祥覆奏意見不同未即准行迨八十年後改設林言一)
(如左劵)
陳天祥(字元吉吳江人正德八年以提調天津左僉都御史調貴州廵撫值金石司土官石)
(承寵糾卧龍賊王阿倫泗城州賊王彪等僭號為亂天祥與御史鄺約擒勦之召還協理院事)
鄒文盛(字時鳴公安人弘治癸丑進士正德十一年廵撫貴州時清平衛苖阿傍等據香爐)
(山以叛焚劫興隆偏橋等處道為阻梗上命文盛合湖廣兵勦之破其寨俘阿傍等遂進勦黑苖擒)
(其魁阿兹捷聞降璽書奬諭歴官戶部尚書卒諡莊簡)
曺祥(字應麟歙縣人正德間廵撫先是鎮筸銅仁等處苖亂祥至即諭以利&KR0675;令觧散其)
(不從者悉擒斬之普安蠻阿則及凱口苖阿向等糾黨煽亂祥集兵殄滅賜璽書慰勞及金幣有差)
徐問(字用中武進人弘治壬戍進士嘉靖間廵撫貴州為政以善俗化民為務都勻土賊)
(蒙越倡亂民疲轉輸問多方調停刻期勦捕越乃就擒著有讀書剳記遺於黔官歷南戶部尚書諡)
(莊裕)
劉士元(字伯儒彭縣人嘉靖十年以副都御史廵撫貴州先是正州鄭駱二土官漁獵剝民)
(有周天星王大魚等煽動作亂勦平之又流賊徐雲山等亂亦平之復䟽免安撫司朝覲進馬地方)
(咸受其福)
劉渠(字清甫廵撫劉洪次子正德辛巳進士嘉靖二十三年以右副都御史廵撫貴州以)
(烏撤道里綿遠苖賊強悍議建哨堡撥兵防禦請增設守偹於迤東以兼制之詔從其議地方頼以)
(寧靖)
王學益(字虞卿安福人嘉靖己丑進士二十四年廵撫貴州以弭盗之法莫切於保甲作保)
(甲諭其詞簡切詳明二十五年題增觧額歷官工部尚書)
任轍(字子眀安陸人嘉靖丙戌進士始為大理寺卿心存撫字尋以憂去民念之二十六)
(年廵撫貴州計縛叛苖吴龍等邊陲以寧三十年以病乞休)
劉大直(華陽人乙未進士嘉靖間廵撫貴州光眀俊偉具文武才立保甲法以止盗延工師)
(以教織清屯田練士卒省驛逓惠政甚多甫六月卒民罷市哭之)
高翀(字允升安陸籍新淦人嘉靖丙戌進士三十五年由貴州布政陞廵撫會麻哈州土)
(同知宋珠煽賊王三等作亂翀調總兵石邦憲集兵平之又都勻苖頭阿章等不納糧馬殺掠民人)
(翀檄兵偹項廷吉調土兵勦平之邦憲善用兵廷吉有執持翀能專用之稱知人)
吴維嶽(字峻伯孝豐人嘉靖四十二年廵撫貴州時苗賊既平言官謂撤沅州總督歸其柄)
(於貴州廵撫旨下所司議便於是更賜璽書頒旗牌湖北川東大小諸司悉聽節制廵撫貴州提督)
(軍務自維嶽始)
鮑道明(字行之歙縣人戊戌進士嘉靖間廵撫時容山土司韓甸糾集諸洞以叛勢甚熾明)
(徵土兵遣將授以方略擒斬多功購縳甸等遷南廷尉)
趙錦(字元朴餘姚人嘉靖甲辰進士由南御史廵按貴州因變陳言劾嚴嵩廷杖為民隆)
(慶改元廵撫貴州䟽請改程番為貴陽府貴筑平伐二司并為新貴縣歷官左都御史)
杜拯(字道濟豐城人嘉靖戊戌進士隆慶元年以右副都御史廵撫貴州會同御史王時)
(舉䟽請將湖廣沅靖二州及六衛四川三土司併黔條奏其便有十皆碩畫也當時泥不果行尋自)
(陳乞罷銓部楊博議留略曰杜拯持一廉而始終不變經三黜而耿介無雙)
阮文中(字用和南昌人嘉靖癸丑進士隆慶四年由太僕少卿陞右僉都御史廵撫貴州時)
(土官安國亨安智因事訐殺前撫將坐以叛逆未決前撫去文中代之閣臣高拱授以方略文中至)
(黔訪得其實復請於拱卒決其事免軍興之擾時又有巨寇者念擁兵僭號垂三十年有司不能制)
(因不以聞文中復請計於拱𤼵兵勦之擒斬者念一境遂寧後移湖廣廵撫)
許子良(字宜夫仁和人隆慶二年進士萬歷間廵撫貴州會雲南姚闋作亂子良日夜調度)
(斬級數百事得平尋改鎮鄖陽未赴卒)
嚴清(雲南後衛人嘉靖甲辰進士萬歷三年廵撫貴州清介自持不少貶䟽請守廵分駐)
(地方卒為定制尤加意庠序增設廪餼多惠政歷官吏部尚書卒謚恭肅)
江東之(字長信歙縣人萬歷丁丑進士為御史正色立朝摘𤼵内璫馮保姦状侃侃有聲二)
(十四年廵撫貴州捐貲於各府州縣衛平價市買偹賑田右文田澤幽田恤𨼆局惠藥局田逓馬榖)
(田欽恤軍田以賑助貧士資給軍民又於南明河中築鰲磯建甲秀樓以培風氣黔人稱賢撫者必)
(以東之為首云)
郭子章(字相奎號青螺泰和人隆慶辛未進士萬歷二十七年廵撫貴州歷十年習知民𨼆)
(凡所設施永垂利澤尤善奬拔士類經其品題率成名宿著黔記六十卷經濟卓然先是播州酋楊)
(應龍作亂王師屢征不克天子拊髀廷臣交薦子章匹馬入黔增兵餉扼要害立賞格士氣百倍興)
(師纔百餘日擒應龍誅之播州平始經理播州為平越等郡縣未幾復有皮林之役功與播等黔人)
(戴恩建生祠七所更有建懷德祠以子章與諸葛武侯關大帝鼎足者三十五年陳情終飬䟽九上)
(始得請晉兵部尚書)
胡桂芳(字瑞芝金谿人進士寬和凝重喜怒不形萬歷間繼郭子章撫黔時軍興之後一以)
(休養生聚為事民用乂安)
李橒(鄞縣人廵撫貴州天啟元年予告候代次年二月水西叛圍省城橒分布紳士兵民)
(協力固守一切糗糧火藥器械皆取辦於橒時城中兵止三千倉糧萬餘石計可支一年四月總兵)
(張彦芳率兵一萬八千入城坐糜倉粟橒散八千於外既而糧垂竭每兵日食自一升減五合以至)
(一合迨十一月顆粒俱盡乃集諸將士㰱馬血以訂盟無二心者又踰月而圍始解晉兵部左侍郎)
(回籍)
王三善(字彭伯永城人天啟二年以太常卿擢貴州廵撫甫拜命就道而黔已被圍三善號)
(召遠近兵來援六月次甕城河為賊所挫退保平越至十二月復整旅前進賊敗遁圍解詔晉兵部)
(侍郎悉以討賊事付之三年冬率馬烱等三大帥兵四萬自遵義入屢戰克捷直抵大方賊旁匿箐)
(洞相持久糧運不繼士有饑色乃旋師賊從間道邀其歸路至内莊兵潰遇害事聞贈兵部尚書立)
(忠烈祠以祀之以上廵撫)
廵按
吳訥(字敏德常熟人永樂末舉貢生宣德三年廵按貴州綜覈精明百度振飭尤加意士)
(類著小學直解訓之比還藩臬以百金佐装訥不能却及去後寄還封識如故其廉而不激類此歷)
(官右副都御史卒諡文恪)
黃鎬(字叔高闌縣人正統乙丑進士授御史按黔值苖亂鎬行部至平越被圍賊攻甚急)
(嬰城固守凡九閱月士卒掘草根煮皮甲以食鎬多方鼓勵身同甘苦援兵至鎬督兵夾擊賊乃遁)
(按貴三年條上黔事五十三䟽言言中窽上嘉納之歷官戶部尚書卒贈太子少保諡襄敏)
郭本(字道充融縣人景泰二年進士七年以御史廵按貴州風清弊絶後以權璫肆惡本)
(䟽劾之謫雲南永平典史久乃量移自慨不得一抒才力辭疾歸)
宋有文(資縣人景泰甲戌進士天順間廵按激濁揚清𤼵奸摘伏不事鉤距翕然稱神明歷)
(官右副都御史廵撫甘肅)
楊純(隣水人成化中進士十七年廵按貴州斷決如流任滿百姓乞留一年朝廷許之民)
(謠曰隣水楊但願年年廵貴陽貪汚畏法軍民安康陞陕西副使去之日民苖遮道攀留)
鄧庠(字宗周宜章人成化壬戌進士拜御史會貴州苗弗靖撫臣請加兵命庠往勘上言)
(宜從撫諭允之歷官戶部尚書)
王鑑之(會稽人成化丙戌進士十九年廵按貴州廉潔率下蠻夷信服時都勻仲蠻叛鑑之)
(單騎深入諭以朝廷德意蠻感泣投戈降獲免軍興之擾)
包裕(字好問臨桂人成化戊戌進士弘治元年廵按貴州寬洪仁恕耻以鷹擊鷙攫為能)
(凡事務通民情不怒而威尤加惠煢獨悉收之養濟院無失所者)
黃玹(字敬潤蒲圻人成化乙未進士由高安知縣陞御史弘治四年貴州都勻苗亂勅玹)
(往紀功改土歸流改衛為府厥功居多陞大理寺丞)
王一言(字行之内江人進士弘治七年廵按端凝嚴重吏不敢犯民不忍欺論者謂如雨露)
(霜雪寬嚴各以其時十二年陞雲南兵偹尤多善政歷任僉都御史)
馬炳然(字思進内江人成化辛丑進士由嘉魚知縣擢御史弘治間廵按貴州才名懋著歷)
(陞至總督為流賊劉六所執刃挾作書退軍不從遇害妻女俱赴水死事聞贈右都御史諡毅愍弟)
(自然由進士為貴州右參政剛毅不撓有炳然風)
丁養浩(仁和人弘治九年廵按貴州擊強禦通下情興學育才以教化為先所至多吟咏)
黃珂(字鳴玉遂寧人弘治間以御史按貴州卓然持大體不以搏擊為能比用師討蠻亂)
(命珂紀功殲渠散脅凡殺良充級者悉斬以徇恩威並著卒以成功)
張淳(合肥人弘治間廵按性嚴峻吏不敢犯監軍平普安米魯之亂厥功甚偉)
徐文華(嘉定州人正德間廵按甫入境會有乖西阿賈阿禮之變相度機宜密授偏裨以竒)
(策討平之)
周文光(字實夫金華人正德十年廵按時都勻苖宼充斥文光䟽糾指揮潘繼武等退怯並)
(劾參政胡濂逗留之罪後賊平陞俸一級時四川廵撫馬昊勦僰蠻四散犇突合芒部烏撒等夷寇)
(黔黔兵𤼵而川兵不至文光疏劾昊玩寇趣其同力滅賊黔人倚以為重)
周廷用(字子賢華容人正德辛未進士廵按貴州值香爐山苖叛與廵撫鄒文盛同心恊力)
(平之其才氣倜儻豪岸言事不避權要後為監司不肯逄迎阿諛以正直稱)
胡瓊(延平人正德十三年廵按威望丰采凛不可犯先是黔俗黷鬼巫覡以禍福惑人瓊)
(首厲禁之毁淫祠不在祀典者數百所一時民俗丕變劾總兵昌佐之貪婪抑中官王誨之豪横尤)
(凜凜可稱)
劉廷簠(字器重安福人嘉靖二年廵按清苦自茹按部屛除騶從匹馬雙旌徧歷荒徼𤼵姦)
(摘伏凛若神明)
郭洪化(字子弼安福人嘉靖二年進士授御史十年按貴州以諫採大木削籍為民卒後贈)
(光祿寺少卿)
王杏(奉化人嘉靖十三年廵按峻節凛然摘伏如神大猾歛手貴州鄉試原附雲南道里)
(艱阻杏奏請開科於本省從之)
趙大佑(浙江太平人進士嘉靖二十年廵按果敢峭直執法不回臨大事決大疑片言而止)
(土酋有隂懷不軌者讋佑威名遂寝其謀歷官兵部尚書)
薛繼茂(字隆華保山人御史倜儻有風裁屢著讜言萬歷中按黔懲貪剔蠧吏治為之一清)
(興學校廣觧額黔士至今頌之)
應朝卿(臨海人萬歷己丑進士官御史端亮敢言風采素著萬歷中廵按黔中殫力興除與)
(中丞江東之共置右文偹賑恤軍惠藥諸田士民利頼)
楊鶴(字修齡武陵人進士萬歷間御史立朝議論侃侃時臺省交搆鶴上持平一䟽痛切)
(時弊羣心厭服廵按貴州以激揚自任暇則進諸生質疑問難夜分始罷諸生索書者滿前鶴欣然)
(一一揮灑宛若師弟士以此悦其教尋擢太常少卿歷官總督三邊都御史)
史永安(字盤石武定州人以庶常授御史天啟元年出按黔次年水西叛將圍貴陽咸諷永)
(安當以廵行去不聽賊圍既合慷慨登陴與士民固守閱十月援兵不至城中食盡乃召諸將士誓)
(死為作飲血歌以見志或有泣下者永安正色曰吾軰為朝廷守封疆經年城即破得死所矣正當)
(談笑而道何泣為時援兵怯賊徘徊平新間永安復作四詩以蠟書逹平越中有刺新撫逗遛語新)
(撫見之親率諸軍即日進發一鼓破賊圍解晉太常少卿歷官兵部侍郎)
傅宗龍(昆明人萬歷庚戍進士天啟間廵按時值王三善敗於内莊人心惶懼宗龍調兵籌)
(餉井井有條誅陳其愚之奸人心快服後歷官兵部尚書陜西總督討李自成兵敗死之諡忠壮)
馮晉卿(合江人天啟壬戌進士崇禎十一年廵按振揚風紀無或枉橈豪猾斂跡尤以愛育)
(人才為念躬自課試第其等差而奬勸之多所成就蠲贖鍰修入川大道垂數百里行者便之肖象)
(以祀著有天符笈草行世)
朱奉□(字連水成都人崇禎辛未進士崇禎十五年廵按丰采峻整激濁揚清顰笑無苟杜)
(絶苞苴辨疑獄數十案一時號為神明復命歸里為流賊張獻忠所害以上廵按)
布政使
蔣廷瓚(滑縣人洪武中舉才行有大度永樂初以行人討平思南叛苖七年遷工部右侍郎)
(後貴州設布政司上難其人以廷瓚素有威望於黔復為左布政使與民休息黔人頌之卒於官)
陳廸(字允道宣城人洪武中歷官雲南左布政使時普定曲靖烏撒烏蒙等苖亂廸率兵)
(擊破之獻俘於朝賜金幣官至禮部尚書建文中與齊黃同死難)
易節(萬載人永樂中進士宣德間為貴州左布政使寬洪有度撫字心勞一時治行翕然)
(稱長者民不忍欺焉)
蕭寬(吉水人永樂甲申進士累遷貴州左布政使寬洪有量端簡不譁未嘗疾言遽色而)
(處大事裕如也)
范理(字道濟天台人宣德庚戌進士歷官貴州左布政使或謂之曰公陟方岳南陽相公)
(力也盍往謝理曰相公以我不事奔競故用我我往謝是辱相公知也楊聞之愈推重及楊歿理走)
(數千里哭奠曰吾無以報相公惟此一掬淚耳歷官南工部侍郎)
蕭儼(内江人進士景泰間為左布政使多惠政奏請頒樂器增解額允之後致仕卒)
彭韶(字鳳儀莆田人天順丁丑進士成化中任廣東布政薦陳獻章十四年因劾採𣙜諸)
(璫忤上意調貴州甫下車首問民疾苦状一切利弊即與興除民有訟即反覆勸諭如家人父子累)
(官刑部尚書諡惠安)
王詔(趙州人天順甲申進士成化時為貴州左布政使度量汪洪政尚愷悌羣吏化之民)
(用寧謐)
劉元(仁壽人天順進士授主事弘治四年遷左布政使廉静寡欲以節儉為群僚先每飲)
(惟清菜一味人號曰清菜劉)
張撫(寳雞人弘治間布政使剛介明敏而清苦尤著貪墨者瞿然化之)
閭鉦(涇州人弘治十一年為右布政使米魯之亂督餉遇害事平贈官廕一子入監)
朱芹(富順人以右參政分守平越天啟間安酋叛圍平越芹歃血誓衆募兵堅守城乃得)
(全陞布政使)
朱家民(字覺民曲靖人天啟三年任貴陽守時黔圍初解閭里蕭條家民極力撫循漸有起)
(色尋擢安普監軍副使冒鋒鏑闢榛莾以通滇道創建連雲等十一城扼要守險使賊不敢窺又盤)
(江湍悍舊以舟渡多漂溺家民欲建橋艱於架石乃倣瀾滄江制冶鐵為絙凡三十有六紐於鐡柱)
(而繫之兩岸布板楯其上凌空飛渡往來遂成坦途夾岸遍布樓閣灑翠流丹煇煌掩映在黔十餘)
(年勞勩最多遷至左布政使歸著有端俗約言以上布政使)
按察使
成務(興國州人洪武丙子鄉舉永樂初為御史廉介有聲十一年設貴州按察使務為首)
(任秉憲得大體為黔臬賢能之冠)
杜銘(金堂人正統乙丑進士成化初按察貴州持心仁恕多所平反疑獄一訊即決亡蔓)
(引者歷官刑部尚書)
徐珪(安岳人成化二十年按察使寬嚴調濟讞獄周詳必反覆無可出處而後入之民自)
(以不冤尋陞左布政使)
朱守孚(字仲孚桂陽人成化己丑進士為刑部郎錄囚雲貴多所平反)
陳金(字汝礪應城人弘治九年按察貴州平易果決尋遷雲南布政父老請留舄以識遺)
(愛金以所揮扇畀之衆寳蔵焉時有遺扇清風之咏倡和成帙歷官都御史)
吳伯通(廣安人弘治十一年按察使不屑屑於細務而大體詳明暇則進諸生講明經義纚)
(纚忘倦)
劉丙(字文煥安福人成化辛未進士正德四年遷貴州按察使廉明詳慎以洗冤澤物為)
(已任決大獄每𫝊古義讀其牘者莫不縮頸吐舌駭為神明歷官南工部右侍郎諡恭襄)
姚鏌(字英之慈谿人弘治進士正德九年按察使作興士類頒矩矱定繩尺講業課士無)
(有倦時)
韓士英(南充人進士嘉靖間芒部亂英以副使兵偹畢節築月城鑿池引城外水便汲又建)
(周泥站城衛民旋擢本省按察使)
楊最(字殿之射洪人嘉靖十五年按察使剛果敢為廉明執法人莫敢干以私歷官太僕)
(寺卿時有旨諭輔臣欲命東宫攝國一二年最䟽諫云聖諭及此不過信方士為調攝計黃白之術)
(金丹之藥皆可以斵喪元氣惟不邇聲色保復元陽仙夀不求自至䟽入大怒逮訊死獄中隆慶元)
(年贈右副都御史諡忠節廕一子)
胡堯時(字子中泰和人進士嘉靖中為貴州按察使嘗師事王守仁謂職任刑名宜先教化)
(以躬行為人士倡修陽明書院凡守仁著作在貴陽者&KR0662;刊行之)
陳堯(字敬甫南通州人嘉靖乙未進士三十五年為貴州按察使治崇大體恤民𨼆會採)
(木命下堯持議不宜罷荒服有旨徵丹砂若干觔臺使者檄徵之堯持不下時有先輸者臺使詫堯)
(曰夜郎丹砂赤如血佳哉堯曰此百姓血也安得不赤一座愕然所徵砂竟寢不報歷官刑部侍郎)
馮成能(慈谿人嘉靖乙未進士隆慶三年為貴州按察使至則與郡人馬廷錫等講學建陽)
(明書院而為之記覩萬士和義倉慨然慕之於是以粟易金益以己俸置田每秋成積貯貸還一如)
(萬之舊而田遂為永利)
程大賓(字汝見歙縣人萬歷元年按察使講明理學尤多實踐言笑不苟僚屬憚之)
楊寅秋(字義叔泰和人宰相士竒元孫由進士歷遷按察使萬歷中討播之役寅秋監黔蜀)
(兵與中丞郭子章計用安氏以剪其羽翼乃檄安疆臣率所部兵從沙溪入戰扵大水田敗之四方)
(兵始合破其巢賊平論功寅秋為最以勞卒於官子章為請䘏立忠勲祠以祀之)
蕭象烈(字無競廬陵人進士崇禎間官貴州按察使清介自持平易近物凡所讞鞫務在原)
(情必婉轉開釋而後已自奉甚約布衣蔬食有寒士所不能堪者推天下清官第一會黔人憤擊水)
(西目把事連起大獄象烈力為平反忤直指意被劾落職去)
張燿(陜西人舉人崇禎末任按察流賊孫可望陷省城燿同參議曾益至定番與知州陳)
(新第約土司募士卒為恢復計未幾賊陷州城燿猶操刀巷戰至日晡力盡被執賊將艾能竒謂之)
(曰公我梓里也幸降我燿叱曰汝為賊我為朝臣安論梓里罵不屈遂遇害以上按察使)
參政
戴金(字純夫漢陽人正德甲戌進士嘉靖七年廵按四川十七年為貴州左參政金按蜀)
(時值芒部之亂沙保等聚兵劫掠金奏調官軍擒沙保復立隴勝為土官又䟽稱芒部與烏撒烏蒙)
(水西等處因事讐殺乘機劫掠乃其常事而畢節實諸夷出没之所為川貴藩籬必武偹修而後可)
(以消外患請令威清兵偹駐安莊仍於貴州添設僉事一員分廵畢節烏蒙烏撒鎮雄東川赤水永)
(寧四府四衛一司更番操練以偹諸夷貴州畢節設道自金始)
洪邦光(同安人隆慶戊辰進士萬歷十一年以副使兵偹都勻樂平司叛苖樂禮生挾土官)
(宋廷瓚夙仇糾衆反流毒甚惨邦光及知府梁柟集兵勦之與指揮婁聯璧楊威定計擒禮生誅之)
(賊平陞左參政)
張悌(河南人進士倜儻有才慷慨自許夙以邊才著名以四川參政分守東川時討楊應)
(龍值總督李化龍丁外艱兵心稍懈獨冒暑單騎走監諸營激勵將士竟以平賊遷大同廵撫卒)
尹伸(字子求宜賓人天啟中舉邊才以參政監軍從撫軍王三善進討水西料敵制勝具)
(有成筭内莊之役不用伸計以至敗伸護殘卒歸招集訓練危疆再安歷官河南左方伯明末獻賊)
(破叙州伸家居被執不屈遂遇害)
繆國維(字西垣吴縣人進士天啟初任右參政分守新鎮道值安氏叛圍貴陽國維駐新添)
(聚兵固守扼其東下力持半壁諸郡頼以無虞厥功甚偉)
朱之臣(字無易成都人進士崇禎初年以右參政任貴寧道凡軍民利弊殫力興釐歷官戶)
(部侍郎文章政事為時所推重)
李中行(山東人進士崇禎間以副使終飬起貴州提學未至擢平安道參政耿介不阿因黔)
(人憤擊水西目把事廵按蘇琰受安賊賄誣以謀反殺胡朝棟等四人杖斃者八人中行憤極䟽糾)
(琰為民訟冤語侵黔督朱燮元有旨命黔督滇按勘其事奏覆奪其官黔民至今言及猶淚下)
郭時亮(富順人舉人崇禎間為安平道參政恬澹寡欲一介不苟蒞任三載一以清淨為治)
(士民安之會郎岱生夷蠢動時亮親往開誠撫諭遂寝其謀以上參政)
參議
楊廉(字念清泰州人洪武中用明經舉為御史宣德初擢貴州右參議在黔六年清操一)
(節賜璽書褒之及卒無資歸里遂卜葬城東三坡林因家焉)
尤安禮(字文度長洲人建文三年舉人宣德間由車駕郎遷貴州左參議潔己愛民以疾乞)
(歸槖中僅餘俸八金歸即杜門以機杼謀生人罕知者有郡守秩滿入京適吏部與安禮同年詢其)
(起居不能荅既還蘇遍訪之得安禮於委巷中方自絡絲芒鞋敝袴意泊如也聞郡侯至避去不肯)
(見孫循舉於鄉曾孫越舉進士六世孫錫類舉進士復為貴州右參政)
吴禋(零陵人成化間參議居官十年狷介廉明始終如一歸里之日惟圖書數箧而已)
吴環(漳浦人弘治間參議明作有為積弊蠲除殆盡)
蔡潮(字巨源臨海人正德十一年參議時苖賊據香爐山叛出没抄掠聲言奪清平城潮)
(計此衛不保全省之勢衡決矣遂留鎮撫告吏民曰去與守等死耳守猶百全一吏民感悟願效死)
(乃修堞柵繕器械儲芻糧頃之賊突至圍城三匝潮堅壁力拒瞯賊少惰出兵擾之急則入保士死)
(傷者親歷其門弔其孤嫠以故士益奮賊不得利引去已去復来如是者二年而城卒不陷又踰年)
(鄒文盛督兵進勦潮領左右二壘斬䤋之功居多清平人尸祝焉潮在貴凡八九年以䜛不預政者)
(居半所至進諸生講明經史嘯咏自得歷官河南右布政子雲程亦官貴州右參政晉刑部尚書)
楊儀(射洪人進士嘉靖六年參議時芒部苗普奴沙保等攻圍畢節城都指揮李宗祐射)
(斃數賊賊聚薪焚東門儀與宗祐及僉事龔亨計將城門作隙製佛郎機擊賊連斃多人賊乃引退)
(城得全)
劉望之(字商霖内江人進士以參議分守銅仁性嚴毅嘗謂擇地而官臨難而畏非丈夫也)
(一切行事惟從民便會鎮筸銅仁苖亂總督張岳征之望之有轉餉功歷官大理寺卿)
王重光(山東新城人進士嘉靖間貴州左參議會赤水蠻叛光親諭降部議超擢以採木留)
(光出入山箐冒瘴癘卒事聞賜祭贈太僕少卿孫象乾萬歷間以兵部左侍郎總督川湖貴州)
金從洋(華亭人隆慶辛未進士萬歷十一年以參議分鎮銅仁時苗亂營壘未周卒伍未練)
(從洋至按地形規要害以松桃為川苗之吭扼而守之自寅至辰版築如堵賊不敢窺以百卒屯焉)
(時鎮官恣睢市井騷動白撫臣斥之民若更生在官二年志潔行廉外和中毅諸將吏感且畏之擢)
(滇臬民遮道送有卧轍者)
詹貞吉(巴縣人隆慶戊辰進士萬歷二十年以右參議分守新鎮道值播逆楊應龍將叛人)
(情洶洶貞吉特擕家至平越以鎮人心衆方有固志貞吉居官澹泊簡易與民休息是時初設府凡)
(經制籌畫殫厥心力蒞黔十餘年臨行宦槖蕭然惟圖書數箧)
張文燿(沅陵人精神鋒穎以右參議督餉轉輸不匱播賊平總理丈量田賦凡公私之額盈)
(縮之制皆其更定善後之功居多)
張棟(直隸人以參議監軍入播洞曉兵機激發將士破&KR0749;之日督戰陣前終日不食以勞)
(瘁病凱旋出播而卒)
向日升(湖廣人進士天啟間以右參政兵偹道駐石阡之龍泉造士撫民輯兵禦苗多有惠)
(政民立祠祀之)
周鴻圖(字子固即墨人安邦彦叛以貴陽同知監紀軍事積軍功至平遠知府六年監參將)
(胡從儀及都司張雲鵬軍分道搜山所向摧破擢參議分守清鎮道是時鴻圖駐平越轄下六衛僉)
(事段伯炘駐安莊轄上六衛千餘里間奸宄屛息兩人力也)
曾益(鄱陽人貢生精書法好讀古名將𫝊崇禎末任參議賊陷省城與張燿走保定番賊)
(攻定番益出戰斬首過當及城陷自題絶命詞末句云孤城魂莫散好去傍煤山投筆自經死以)
(上參議)
副使
李睿(濟寧人監生宣德八年任貴州僉事正統二年遷副使先是諸郡衛強半無學睿䟽)
(請遍建諸學教乃大行)
鄧珏(字廷璧江夏人進士天順間為貴州副使三十年廉介自持致政歸家足不履公署)
湯全(字完之華亭人成化壬辰進士弘治二年副使渾厚精明寬於民而嚴於吏十八年)
(陞湖廣廵撫)
吳倬(字克大淳安人進士成化十九年僉事旋擢副使倜儻有為外嚴内寬置學田以贍)
(士增站軍糧又為市田站軍思其德建祠祀之名曰表賢)
隂子淑(字宗孟内江人成化壬辰進士弘治十年遷貴州副使兵偹都清嫺武略善謀多智)
(人不可測黃土坡苗向阿讐叛談笑間擒而磔之諸部凜凛遷浙江按察使)
席書(字文同遂寧人弘治庚戌進士正德四年以副使提學貴州性嗜静養學問根本周)
(程課士先德行後文藝時王守仁謫龍場驛丞書乃敦請入文明書院公餘則就見論學或至夜分)
(諸生環而觀聽者以數百自是貴人士始知有心性之學書後以議大禮稱旨加武英殿大學士贈)
(太傅諡文襄)
張庠(蓬溪人正德進士嘉靖十年以副使兵偹都清饒智略信賞必罰岩埋苗亂庠徵兵)
(破之十一年豐寧土蠻楊桓叛庠復大破之去官之日士民卧轍攀留)
馮裕(臨朐人進士嘉靖中出守石阡時播凱交惡裕討平之繼督芒部餉轉輸神速盤江)
(之役懋著竒伐久之遷副使罷歸蕭然蓬戶衣食不充處之裕如)
林茂竹(莆田人正德丁丑進士嘉靖十二年兵偹副使芒部叛後曲計彌防民得安堵人思)
(之不衰)
王積(字子崇太倉人正德辛巳進士嘉靖十九年副使剛毅果敢法在必行庭無逋事亦)
(無漏奸豪民猾吏與羣盗扞網者按治不少貸以故良善獲安後歷官南兵部右侍郎)
蔣信(字卿實號道林武陵人嘉靖壬辰進士三十年以副使督學貴州訓生儒以默坐澄)
(心體認天理一時士俗翕然丕變雖喜怒不形第規規自度而潛移默化有出於勸督之外者所奬)
(拔盡名士貴陽馬廷錫從之游粹然有成貴州有萬山中多虎患信為文驅之患稍息人比之昌黎)
(驅鱷魚云被御史某誣劾削籍歸)
徐樾(字子直貴溪人進士嘉靖二十三年以副使督學貴州講明心學陶鎔士類不屑屑)
(於課程嘗取苖民子弟衣冠之訓誨諄切假以色笑盖信此理無古今無中外苟有以興起之無不)
(可化而入也樾少師王守仁謂聖人為必可為歷官雲南布政會滇夷那鑑叛樾奮力勦之遂殞於)
(難詔贈光祿少卿)
萬士和(字思節宜興人進士嘉靖間提學副使禔躬方正師道尊嚴念黔士多貧乃出鍰金)
(貿粟稍傚朱晦翁社倉遺意使貧士春貸秋還而為之記)
程嗣功(歙縣人進士隆慶三年副使惇大廉明務飬和平之福在任無赫赫名去後人思之)
(不已)
吳國倫(字明卿興國州人進士隆慶六年提學副使以詩名世與王李諸人號七才子課士)
(以禮讓為先風氣丕變)
凌琯(歙縣人萬歷五年提學副使嚴氣正性世罕其倫凡教士即以文行忠信四字為言)
(學者奉為山斗每晨起必冠服禮先聖像乃出視事寒燠不輟歷官陕西按察使)
沈思充(桐鄉人進士萬歷間任提學副使雅意作人留心文獻召紳士之有學識者會纂貴)
(州通志手自裁定犁然可觀)
沈子來(字汝修歸安人萬歷庚辰進士三十八年以副使兵偹都清鯁直廉介不附權貴甫)
(下車值苖亂惕之以威撫之以德不數月平定議叙民苖敬畏以勞瘁卒於官)
盧龍雲(廣東南海人進士萬歷三十八年以副使分守新鎮具經濟才平定苗亂民頼以安)
張汝霖(字雨若山隂人宫諭元抃子文章品行為時所推萬歷末年以副使提督學政範士)
(以嚴諸生無敢越繩尺者考較鍳别精當所拔皆知名士)
岳具仰(延安人舉大官副使征水西從王三善死祀忠烈祠)
鄭朝棟(澧州人由四川馬湖府陞畢節兵偹道副使天啟間水西安邦彦之亂老弱死少壮)
(逃亡城池寺觀官舍民房盡皆焚毁棟多方綏靖崇禎初請𤼵帑金一萬三千兩修築城垣招集流)
(離民懷其德立祠祀之)
洪聲遠(湖廣黃岡人舉人崇禎間分守新鎮道副使接物寬和民皆愛戴)
陳士竒(字平人鎮海衛人天啟乙丑進士崇禎間為貴州副使提督學政博學強記下筆萬)
(言立就性孤嚴徑行一意士每進見必論文終日援據古今闡微抉秘略無倦容脱粟之飯即與諸)
(生共之又善談兵思以戡除自見未幾以憂歸起補四川提學超遷廵撫值獻賊寇蜀竒已得代至)
(渝城聞賊警遂與瑞王入守城破被執憤罵不屈賊臠之時天正霽忽有震電之異以上副使)
僉事
范循(南充人永樂初進士正統間擢貴州僉事性鯁介凛凛持三尺從事不少貸部署肅)
(然㒺敢骩法)
何俊(字廷彦郴州人成化十七年督雲貴學政随俗導化濟之以嚴凡所陶鑄俱中器使)
陸健(字文順鄞縣人弘治進士正德間任貴州僉事西苖亂募點者作行脚僧人寨募緣)
(暗帶苗境所無草實撒岐路為記又令軍中每人取拳石附膝間及春草種生時令去膝間石視草)
(生處直抵苖窟又置板屋插兩廂為庇以避礌礟苗驚為神駭擾因殲其魁苗境悉平遷福建副使)
(卒嚢無餘貲鄉人姚鏌治棺斂歸其喪)
施昱(雲南人丙戌進士嘉靖二十年以僉事任兵偹公明果斷遇事立決凡利民之事無)
(不興舉)
田汝成(錢塘人進士嘉靖時僉事廵撫陳克宅復征凱口囤賊阿向汝成獻書克宅陳說賊)
(勢深中窽要灑灑數百言大旨以據其要害斷其糧餉重營密柵勤其間覘勿以角利為言又請褫)
(革容奸之土司王仲武以仲國法克宅閱書不省卒致敗)
龍遂(字良卿永新人嘉靖乙未進士為給事中忤嚴嵩謫三十年稍遷貴州僉事飭兵思)
(南思南人聞其名皆畏之遂至任以德化民生致苗首吳黑於理事聞賜金帛後以誣歸)
黃鏌(鎮海衛人嘉靖丙辰進士萬歷中以僉事駐畢節築石隄三百丈以障河泛又捐置)
(學田士民頌之)
胡宥(字子仁休寧人進士萬歷九年由御史以僉事兵偹畢節蒞官清慎改學刊書修城)
(練兵均賦賑乏惠澤無窮病卒於官有僕文訓文學者文訓曾刲股雜粥進宥文學憫其主孤魂萬)
(里欲從死自剄其喉咽創不合者僅指許而竟不死時稱二義僕云)
胡琳(字璞完會稽人萬歷三十一年為督學僉事才品卓犖精於藻鑑毫髮不爽初試黔)
(東諸郡還撫軍郭子章問曰此行已得元否曰銅仁饒生楷者可元也已而省試畢入見復曰元當)
(屬貴陽潘生潤民矣比撒棘潘果元而饒亦登上第其以首名得售者十八人餘皆前列無遺錄者)
(官至太常少卿)
劉錫鉉(長洲人天啟初以僉事督學黔中校士甫竣尋值圍城之變錫鉉攝監軍事督諸生)
(日夜廵守偹極勞瘁至於調劑兵食相度機宜深謀遠略非他人所及危城得全錫鉉功居多圍觧)
(晉秩副使因與直指齟齬遂被劾歸)
段伯炘(雲南晉寧人由鄉舉為鎮寧知州力拒安邦彦擢僉事分廵鎮寧邦彦寇普定偕參)
(將胡從儀擊破之由此擢恭議事詳周鴻圖𫝊)
李若楠(廣西人以推官駐鎮新添天啟間安賊亂守禦有方賊不敢近陞畢節僉事以勞卒)
(於官)
詹時雨(字敬五鄱陽人甲戌進士由蘇松參政左遷貴州督學道僉事以忤權貴故也在任)
(執法不阿雖當道無敢干者所錄士皆真才先後售去遷河南參政道阻不能前黔撫䟽留之遷貴)
(州按察使以上僉事)
傅友德(字惟學宿州人洪武初封潁川侯充征南大將軍率師趨貴州攻普定擒安鎖築城)
(通道屯兵聚糧恩威並著烏蒙烏撒東川諸蠻相率降附邊地悉平進封潁國公)
吳良(定遠人洪武五年古州八萬諸洞苗亂良以江隂侯充總兵官佩征南副將軍印率)
(師討之次零溪進攻銅鼓五開潭溪克之既而擣龍里通洪州開太平所向皆捷獨清洞巖山苗據)
(險久不下良以計襲破之殱其衆古州八萬皆降收撫洞苗二百餘所籍其民以其地隸思州宣慰)
(司卒贈江國公諡襄烈)
顧成(字景昭湘潭人後家江都容貎魁梧勇壮有膽略洪武九年從傅友德平蜀破貴州)
(蠻克普定授普定衛都指揮同知已而征雲南有功進征南將軍鎮貴州建文初班師四年以左都)
(督封鎮遠侯又出鎮貴州申嚴號令威惠並行搗臺羅寨斬叛酋普亮群蠻震懾卒年八十五贈夏)
(國公諡武毅民立祠祀之)
吳復(字伯啟合肥人封安陸侯從潁川侯征雲南克普定巳西堡阿得寨蠻反復令顧成)
(率兵討平之後轉餉盤江卒追封黔國公)
仇成(含山人洪武十二年以安慶侯充征南副將軍征美容諸洞復從征雲南克普定普)
(安皆有功)
沐英(定遠人洪武初累功封西平侯十四年充征南將軍副傅友德討梁王及貴州東川)
(諸蠻悉平卒贈黔寧王諡昭清)
費聚(濠人洪武十四年從傅友德征雲南克普定明年置貴州都司聚署司事雲南平封)
(平凉侯逆舊志有藍玉係臣宜刪)
梅思祖(夏邑人洪武三年封汝南侯十五年署貴州都指揮使宣布德威民蠻安之)
湯和(鳳陽人洪武十八年銅鼔蠻吴奤兒倡亂上命楚王討之以和充總兵官佩征南將)
(軍印江夏侯周德興都督同知湯禮充副將軍偕往師號二十萬擣其巢穴執吴奤兒及其子送京)
(師)
葉昇(合肥人洪武十二年封靖寧侯二十年冬命昇與普定侯陳桓統兵征東川普定等)
(處蠻寇明年昇兵至普定克陸肇白照水冒等洞七月進勦東川烏路等寨平之)
陳桓(濠人洪武初同胡海郭英率兵征雲南桓由永寧趨烏撒克七星關而進滇平功封)
(普定侯二十一年奉詔通畢節道桓刊除榛莽分布屯田為久遠計畢節遂為重鎮)
俞通淵(巢人父廷玉兄通海淵以父兄故充參侍舍人功陞都督洪武二十四年古州蠻反)
(命淵統諸軍討之克銀頼諸洞俘斬無筭封越嶲侯)
馬&KR0929;(洪武初為貴州都指揮使政令明肅人莫敢犯創建城垣躬自督率堅厚凝固至今)
(屹然肇造之功&KR0929;為第一後坐事死時論惜之)
陸秉(鳳陽人洪武中以寧國衛指揮留守安莊衛武略政事冠絶一時墾闢屯田九萬餘)
(畆遷貴州都指揮尋調入京卒)
鄭彦文(山西蔚州人仕元為萬戶入蜀因家焉明兵平蜀率土官首先歸附授貴州宣慰招)
(集民夷卓有善政從征雲南陞工部右侍郎)
張翼(臨淮人洪武時以都督僉事從征雲南克普定曲靖取鶴慶封鶴慶侯舊志載曺)
(震有開永灘功今不屬黔應剛)
程暹(洪武初自滄州衛指揮遷貴州都指揮使時邊偹草創暹殫力經營功績最著)
楊文(含山人洪武時左都督三十年古州蠻林小斯以妖術倡亂命楚王楨帥師湘王柏)
(副之以文充總兵官佩征蠻前將軍印簡徒三十萬由沅州伐山開路二百餘里直抵洪州泊里永)
(從諸洞寨分道夾攻大破之擒馘二萬餘人)
韓觀(成子也古州蠻林小斯倡亂命觀以副總兵副楊文討之勦平臻部六洞螃蟹天柱)
(天堂大小坪諸寇)
何福(鳳陽人洪武二十二年以總兵官平都勻蠻俘斬萬計三十年討平畢節水西諸蠻)
(邊境大定後封寧遠侯)
南黨(郡人永樂初為征蠻總兵領兵征苗至十萬谿力戰死尸猶立不仆王&KR2444;苗見而神)
(之載尸歸葬為立廟)
蕭授(未詳其籍貫永樂二十一年治古荅異部落叛以右都督充總兵官帥師平之宣德)
(二年平都勻苗賊傳榜六年治古荅異復叛再奉命征討馘其長吴阿遮龍荅那等以其地附平頭)
(司隸銅仁府邊境以寧)
常智(興隆衛人宣德間官都指揮桓毅勇果修學宫繕城壘厥績最著)
洛宣(貴州衛人官都指揮洪武十六年從沐英往滇後征麓川身先士卒力戰死事聞賜)
(祭加其子官二級)
王輅(前衛人官都指揮從征麓川陣亡事聞賜祭)
顧勇(成子饒智勇任都指揮僉事守普定兵民畏服尋從征麓川戰死)
孫禮(新添人正統間都指揮勤於政理創建學校)
吳亮(滁州人正統元年以都督同知充副總兵官鎮貴州號令嚴明士卒用命寇盗屏跡)
張祥(四川行都司指揮僉事正統己巳貴州苗叛祥率所部來救至赤水大捷駐兵守之)
(會霖雨賊來攻勢甚盛祥曰事急矣吾屬當為國死至清水舖力戰死衛人立祠祀之墓在赤水)
郭英(籍貫未詳正統間以參將鎮平越威惠兼行蠻皆懷畏軍務旁午不廢詩書時稱為)
(儒將)
方瑛(全椒人威遠伯政子正統七年從侯璡征貴州進右都督移駐貴陽景泰元年以征)
(香爐山功封南和伯)
權繼武(興隆衛指揮歷官都指揮正統間螃蟹苖叛繼武進征香爐山戰死)
李震(南陽人正統中征香爐山有功進都督僉事天順四年絞洞苖叛攻龍里城詔湖廣)
(廵撫王儉及震為總兵官討之震乃分兵攻絞洞諸寨追獲其魁李天保餘黨&KR0662;平)
張任(貴州衛指揮驍勇多材略嘗持鎗刺虎衆號莽張正統六年陞貴州都司景泰三年)
(征香爐山又撫□西等一百七十三寨陞參將天順元年陞都督僉事充平蠻將軍卒賜祭遣進士)
(鍾震造墳)
劉翀(威清衛百戶勇略超羣正統間從征麓川奮不顧身親冒矢石出入敵陣斬獲渠魁)
(累官指揮僉事)
張貴(威清指揮有膽略征討多勲庸正統間苖寇圍城貴與指揮賈鏞分率精銳出其不)
(意敗之賊遂潰去陞都指揮)
金桂(廬州人正統間任平壩衛指揮正大剛果軍政修明功陞都指揮僉事)
毛勝(京師人景泰間充副總兵率兵征香爐山苗韋同烈功封南寧伯卒贈侯諡忠壮)
梁瑶(汝陽人保定伯銘子景泰間充平蠻將軍征香爐山苖有功進封侯舊志作石瑶訛)
陳友(全椒人景泰間征香爐山功遷右都督平蠻將軍鎮守湖廣天順元年捕五開銅鼓)
(苖賊召還封武平伯進封侯)
何瑛(河南人景泰間任平壩衛指揮廉慎公勤凡城池𪠘宇祠廟道路修治一新遷都指)
(揮僉事)
李貴(順天人智勇超羣景泰間以副總兵鎮守值苗叛多方撫勦乃戢建譙樓置壺漏葺)
(祠宇多所創建)
王通(新添人官都督鎮守清浪都勻闢土地置郡縣武功茂著引年勇退士論高之)
彭倫(永定衛指揮成化中充參將鎮守清浪凡三十年屢平芽坪絞洞古州卬水諸賊而)
(天柱白崖塘之功尤竒遷都督僉事移鎮貴陽致仕)
張晟(威清指揮讀書尚氣節長於詩以征南功遷都指揮僉事出守都勻推僉閫政)
陸卿(安莊衛人雲南都指揮正子明敏好學功遷貴州都指揮僉事卓有政聲繼守臨安)
(遷都指揮同知)
王聚(清平衛千戶剛方果毅遷都指揮蒞事十有五年衆務畢舉)
屠昇(都勻衛指揮使讀書有武略成化間陞都指揮僉事子璽嗣有詩名)
王謙(赤水衛指揮成化間諸苖蠭起衛卒赴調城中空虚人心惶惑思竄謙諭衆堅守賊)
(不敢逼卒保無虞後水西及祿肇争地讐殺謙入夷壘理觧之因為分疆乃各散去會西苗普苗叛)
(命將勦之謙督水西夷兵往襲其巢功遷都指揮使)
丁實(都勻衛指揮使遷都指揮同知成化間征仲賊死於敵事聞以孫暉為都指揮僉事)
史韜(新添衛指揮征陳蒙爛土有功弘治間遷都指揮調征普安盤江沒於陣)
郭貴(普安衛指揮同知機敏有能守偹普定功遷都督充參將鎮守貴州迤西桴鼓不驚)
(卒於鎮)
施瓚(通州人正德初以世伯總兵貴州軍政修舉苗蠻畏服雅好文學命工繪七十二侯)
(圖王守仁為之序)
黃鏞(都勻人正德間官都指揮號令嚴明)
何卿(成都人正德十四年芒部苗叛攻永寧衛嘉靖元年卿以參將鎮其地四年討平之)
(陞四川副總兵六年芒部復叛仍命卿來征八年平卿在鎮禮賢事老澤及枯骨民為立碑太史楊)
(慎作雪關謠曰雪山關寒風起十二月斷行旅霧為箐冰為臺馬毛縮鳥聲哀將軍不冄來西路何)
(時開盖述途人之思卿也歷官都督)
王璽(龍里指揮嘉靖間官都指揮忠直剛勇賢聲丕著)
楊仁(字天爵貴州衛指揮嘉靖元年為清浪參將屢立戰功歷擒劇賊已請告廵撫劉士)
(元廵按郭洪化交薦起之陞總兵都督恭將攻凱口賊走之捷聞陞一級賞銀幣仁雖出行伍精文)
(墨所著有瓊山詩稿一卷)
沈希儀(字良佐臨淮人嘉靖中為貴州總兵平鎮銅諸苗)
石邦憲(字希尹清平衛人資貎英異兒時苗廹城憲於階下立壘持鏢作禦敵状曰以我當)
(賊不足多也識者壮之比長襲衛指揮守偹都清會思石苖叛據江村囤邦憲設竒破之又磨于崖)
(苖叛據險為亂憲率兵徑至崖下圍之乃招集三軍樹旗百步外曰我射中旗竿賊當平一𤼵果中)
(軍中踴躍乘風舉火斬關而登擒斬無筭擢恭將二十九年銅仁劇賊龍許保等據麓龍山攻銅仁)
(思州陷石阡全省震恐上命總督張岳開府沅州勦賊憲入見曰興師十萬日費千金不若用賊攻)
(賊以一日費撫其順者為心腹以一日費賞其順者以誅叛不一年而賊可平也賊逼銅之南岸憲)
(率兵往援諸苖驚曰石老虎來也賊遂遁憲追至龍塘大破之斬馘無餘賊勢日蹙於是捐厚貲招)
(吴來格等散其黨許保就擒劇賊盡滅邦憲力也遷都督府僉事鎮貴州進右都督榮祿大夫屢蒙)
(欽賞廕二子隆慶二年卒賜祭葬)
胡璋(貴州衛人嘉靖時守偹普定苗寇亂璋防禦有方士民不擾官都指揮二十餘年仁)
(愛忠勇軍士畏懷官至滇西恭將)
邱潤(新添人都指揮僉事剛直廉明文武兼贍修學除盗卓有聲稱)
何自然(新添人官都指揮僉事長於詩有儒將風功遷揚州恭將所至亦多異政)
安大朝(衛千戶性沉毅膂力過人有開疆績官至都督同知)
梁東旭(安南人以諸生襲祖職為衛指揮歷官副總兵敦詩說禮雅有儒將風撫士卒以恩)
(人樂為用故能成戰功)
郭成(叙瀘衛人萬歷間總兵於銅仁遇苖出劫密遣人入其穴斬馘出賊猶不覺皆以為)
(神移營要害絶苗往來每挺身出入林箐中即部隊亦莫知其蹤跡苗一日三四驚曰郭公來矣相)
(戒莫敢犯時城中兵少僅家丁百餘人成厚餉之遂能轉弱為強)
劉綎(南昌人播酋倡亂綎以都督率兵進攻時楊應龍忌綎威名欲挫其鋒悉簡精銳付)
(子朝棟以與綎戰綎大破之賊為奪氣後破數關遂抵囤下征播之役綎功為最)
吴廣(廣東人平播之役以都督率兵進征綎攻其前廣破其後兩人同心協刀賊平綎功)
(為最廣次之)
馬孔英(宣府塞外降丁也積功至總兵官征播之役孔英所將邊卒及諸土兵皆獷猂破桑)
(木九杵黑水諸關獨先八道至海龍囤下諸將以囤後易攻争走其後孔英獨壁其前錄功進都督)
(同知世廕千戶)
陳璘(字朝爵廣東翁源人以湖廣總兵官討楊應龍從偏橋入盡滅江外四牌江内七牌)
(之賊破青蛇險囤克大小三渡關抵海龍囤下後又勦平水硍山及東路苗以平播功加左都督世)
(廕指揮使卒後又以平苖功贈太子太保冄廕百戶)
李應祥(湖廣九谿衛人代童元鎮為貴州總兵官討楊應龍由興隆入破黃灘關直抵海龍)
(囤與諸道兵共滅播明年改鎮四川播遺賊吴洪盧文秀等惡有司法嚴而遵義知縣蕭鳴世失衆)
(心洪等遂稱應龍有子聚衆為亂應祥偕副使傅光宅捕之盡獲尋卒以平播功贈左都督世襲千)
(戶)
胡從儀(字漢長山西人天啟三年以偏將鎮下衛信賞必罰用兵如神先是萬歷末仲賊嘯)
(聚劫掠官道自鎮遠以上商旅不行屢勦之不得其要領安賊亂後益猖獗從儀蒞鎮微服假貿易)
(遍歷諸夷落得其山川險易出沒途徑及諸獠馴桀之状乃畫地分汛以守之設高峯立斥堠三里)
(一樓柝聲相聞日夜不絶每有竊𤼵𫝊礟為號諸路兵立集追擊賊無得逸者從儀日往來廵警居)
(無定署出無定向時而肩輿導從時而單騎獨往時而徒步潛行人莫知其所在以故諸汛防卒無)
(敢少懈七八年間道不拾遺洊陞都督僉事朝廷聞其名召還比以久瘴鄉疾劇卒於京邸行人為)
(立真將軍碑以志之去後餘威猶在又逾年賊始稍稍出劫漸不能制道梗如初)
馬炯(蔚州人官總兵天啟三年征水西從廵撫王三善戰死祀忠烈祠)
秦民屛(石柱土司官副總兵從廵撫王三善討安邦彦戰最力三年正月從總兵張彦方渡)
(鴨池河搗邦彦巢破賊五大寨四年正月内莊之敗戰死)
黃如龍(鎮遠縣人萬歷間平播州靖黎九股勻哈甕壩諸苗累功參將天啟二年從征水西)
(内莊戰歿事聞贈都督僉事祀忠烈祠)
張彦方(籍貫未詳天啟初總兵有勇略輯軍殱苖民間不擾立祠祀之)
魯欽(長清人天啟二年貴州總兵張彦方在圍中總理杜文煥稱疾欽以保定總兵代文)
(煥總川貴湖廣漢土軍刻期觧圍未至圍已觧欽馳赴貴陽率諸將擒勦土酋何中尉宋萬化又敗)
(安邦彦於汪家冲觧普定之圍六年三月邦彦大舉入寇欽禦之河上連戰數日夜半賊直逼欽壘)
(將士逃竄欽遂自刎欽勇敢善戰為東南諸將之冠後贈少保左都督世廕指揮僉事賜祭葬建祠)
(曰旌忠)
王達(遵義人貢生授浙江湖州府判值安奢二酋叛達請從事戎行改官貴州都司恢復)
(遵義進勦水西同黔撫王三善殉難大方事聞賜䘏附祀忠烈廟)
劉岳(貴州衛人武進士以恭將鎮新添衛威服羣蠻)
侯梁柱(郡人天啟四年以邊功授恭將後平奢安亂陞總兵崇禎間奉詔勤王至萬里箐遇)
(賊死之廕子錦衣指揮)
許成名(字賓實貴陽人以弟子員襲指揮使勦毛口六墜賊平之擢安南遊擊䟽通滇黔大)
(道陞赤畢總兵官平桃紅壩大捷斬安邦彦莫德獻俘京師尋改鎮全楚勦寇有戰功予告歸年七)
(十三卒)
龔應龍(綏陽縣人崇禎時參將謀勇邁衆黑苗叛圍興隆應龍督兵觧圍有全城功人尸祝)
(之)
劉鎮藩(烏撒人以諸生累官總鎮獻賊入川戰敗投江死)
國朝
羅託(宗室鑲藍旗都統順治十五年以寧南靖寇大將軍督師取黔甫至境賊望風遁四)
(月入貴陽軍令嚴肅秋毫無擾七月賊遣兵襲黔一夕奄至城下令士卒開門以待賊引去又分兵)
(寇青岩敗走之自是膽落不敢復窺黔既而王師進滇遂定西南)
趙廷臣(字君鄰鐡嶺人順治十五年夏四月車王師定黔秋九月廷臣奉命廵撫下日)
(延見父老博採旁咨盡得民疾苦状凡所條禁措置&KR0662;洞幽隠定賦額請蠲賑興學校禁貪横嚴騷)
(擾種種實政殘黎獲甦晉雲貴總督屢平叛亂功在邊陲康熙元年調浙閩總督去之日士民擁道)
(攀號者萬人又逾年以勞卒於官訃至無不泣下者)
洪承疇(字亨九漢軍原籍福建南安人前明萬歷丙辰進士順治十六年滇黔未定以大學)
(士為七省經略夏四月至貴陽時賊甫遁民居灰燼倉無粒粟承疇多方招徠捐金散給以修㕓舍)
(勸令預輸以給兵食禁士卒不得出城野無牧馬民免騷擾平滇後還朝卒贈少師諡文毅)
蔡毓榮(漢軍正白旗人湖廣總督康熙十九年授綏遠將軍同諸軍恢復雲貴賊平後改授)
(雲貴總督時逆氛初靖流離載途毓榮招撫散亡給牛種勤耕作創定規制條列利病安反側籌兵)
(食諸大政見之施行滇黔頼之)
甘文焜(遼東人康熙八年任雲貴總督寬嚴得宜吏畏民懷時吴三桂在滇歲糜軍餉數百)
(萬役重民困焜悉與蠲免奏增驛遞夫價以給歲運會内艱請假葬親還京召對面陳三桂不軌)
(状十二年五月回任十二月三桂反提督李本深以安順應焜知省城不可守殺其妾擕子國臣馳)
(赴鎮遠思招集楚兵阨險隘使賊不得北出時副將姜義先已從賊各營響應文焜知事不可為赴)
(吉祥寺先縊其子北面冄拜痛哭自刎筆帖式何善雅圖皆死之事聞贈兵部尚書諡忠果)
范承勲(字蘇公漢軍正黃旗人康熙二十五年任雲貴總督時當吴逆定後未久滇黔規模)
(草創承勲輯盗安民整飭營伍建學校置經籍在任六載利頼實多)
田雯(字綸霞號山薑德州人康熙甲辰進士二十七年廵撫貴州茹蘖飲冰端躬率屬以)
(去弊樹利為己任在任四年勵官方嚴武偹撫戢苖蠻威惠並行捐俸積榖偹荒尤加意學校愛民)
(飬士惟恐不及時人比之郭子章遷刑部侍郎官民思之不置著有黔書行世)
衛紹芳(字猶箴號復菴猗氏人順治丙戌進士康熙元年督貴州學政手自校文旁無假借)
(崇雅黜浮以薛瑄王守仁語錄訓士闡明理學教子弟必以小學為先士之貧者捐俸賑之舉行鄉)
(飲教民飬老風化為之一振去之日士子感德追送二百餘里乃返)
王之鼎(字公定遼東人康熙十九年以定海將軍充四川提督恢復全蜀時&KR0647;賊吴世璠猶)
(踞貴陽復犯永寧六月提兵往援賊以九偽將軍之衆圍之數匝三閱月糧盡援絶猶閒率兵挑戰)
(士氣益勵至九月九日賊以火藥轟城城陥被執拔刀自刎未殊舁至貴陽賊黨夏國相等百方勸)
(脅罵詈不屈遂於九月二十九日延頸就戮於北門之川主廟前同時被害部下總兵何成德等十)
(二員是日黃塵蔽天大風拔木事專聞賜諡忠毅贈少保䘏廕有加郡中士民籲建祠於南關之)
(御書馬棚街芳匾額以旌之忠節垂)
同時殉節十二人
何成德(陜西人随征總兵)王永世(榆林人随征總兵)
劉奎(陕西人隨征總兵)傅汝友(籍貫末詳隨征總兵)
楊三虎(福建人永寧協副將)傅富(山西人隨征總兵)
劉應科(西華人四川督標左營遊擊)陳田(大名人四川督標右營遊擊)
陳先鳳(正紅旗人陕西提標左營遊擊)地藏保(滿洲人陕西提標右營遊擊)
潘濟世(旗下人廕生)陳應科(山東人隨征立功)
蘇大有(襄陽人性忠勇膽略過人雍正五年以定廣協副將征討八寨丹江清江古州等處)
(每身先士卒以忠義鼓衆所至奏功清江之役攻黃茅嶺苗伏莽中刺傷左腿血透衣屨猶揮刃殺)
(賊左右驚問謂苖血濺吾衣耳又大勝回營方觧衣示衆曰項實負創言之恐亂軍心大丈夫為)
(朝廷出力死且不撓此何恤焉軍士聞之愈激苗人畏其威名目為蘇大刀每臨陣見其旗幟輙奔潰)
(旨祀以功遷古州鎮總兵卒於官奉賢良祠)
貴州通志卷十九
