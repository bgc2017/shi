欽定四庫全書
貴州通志卷一
天文志
(星野祥異)(氣候)
易曰在天成象在地成形象懸而星辰之精著
形奠而山澤之氣通天地合德則精氣騰降交
感理固然也黔越在荒服保章氏所未載前人
以地近荆梁分翼軫參井之餘考核最為精當
我
朝
列聖相承效天法地順隂陽以布化七政協而休徵集亦
既慶雲瑞糓叠奏頻書淑氣祥風旁敷遠暢曩
時所稱瘴鄉漏天今皆疹癘潛消雨暘時若考
諸三五六經載籍之傳正所謂天地順而四時
當民有德而五糓昌者作天文志首記星野其
氣候祥異悉附焉
貴州通志卷一
天文
星野
星經曰熒惑主霍山揚州荆州太白主華隂山凉
州雍州益州
又曰熒惑主輿鬼柳七星張翼軫鎮星主東井太
白主奎婁胃昴畢觜參
又曰玉衡第二星主益州常以五亥日候之乙亥
為漢中丁亥為永昌己亥為巴郡蜀郡牂牁辛亥
為廣漢癸亥為犍為凡七郡第四星主荆州常以
五邜日候之乙邜為南陽己邜為零陵辛邜為桂
陽癸邜為長沙丁邜為武陵凡五郡
廣雅曰梁州之西屬北斗開陽一星
又曰西番吐番吐谷渾及西南徼外夷人皆占狼
星
一綂志曰宣慰司參井分野普安州井鬼分野銅
仁府星分野黎平府翼軫之餘
謝東山志曰宣慰司(今貴陽府)貴州衛前衛(今貴筑縣)龍里
新添(今貴定縣)平越清平興隆(今黃平州)威清(今清鎮縣)平壩(今安)
(平縣)普定安莊(今鎮寧州)安南普安畢節烏撒(今威寧州)赤水
等十六衛俱參井都勻府程番府(今定番州)永寧鎮寧
安順普安四州俱參井之餘思州思南鎮遠石阡
銅仁黎平六府俱翼軫之餘
沈思充通志曰貴陽都勻石阡思南四府宣慰司
定番安順鎮寧永寧普安五州貴前威清平壩普
定安莊安南普安畢節烏撒赤水龍里新添平越
清平興隆都勻一十七衛普市黃平二所俱井鬼
分鎮遠銅仁思州黎平四府俱柳星之餘
郭子章黔記曰黔地連楚蜀總之不出鶉首鶉火
鶉尾之次又曰星經載熒惑主荆州主輿鬼柳張
黔實近荆州屬鬼柳似近之
衛旣齊志曰黔古無分野之說一綂志以宣慰司
普安州為參井銅仁為星黎平為翼軫沈志則以
貴陽等處為井鬼而以銅鎮思黎為柳分郭記又
以屬鬼近似今按漢武所設之益州乃越巂犍為
牂牁三郡越嶲屬滇犍為屬蜀牂牁所轄二十四
邑貴陽以上皆其地也陳卓謂牂牁入參五度而
班固謂東井輿鬼秦之分野西南牂牁越嶲二州
皆宜屬焉則自平越以上皆為參井無疑矣獨是
思銅四郡為柳分似難為據按唐志云翼軫鶉尾
自房陵白帝而東盡漢之南郡江夏東達廬江南
郡濱彭蠡之西長沙武陵桂陽零陵又逾南紀盡
鬱林合浦之地自沅湘上流西達黔安之左皆全
楚之分黔安即今之思南則銅鎮四郡自應與楚
同占軫翼而不入柳分也或曰牂牁既屬益州近
梁州今舍觜鬼而從參井何也曰此非臆說也牂
牁占參而不占觜陳說已明至益州兼井而不兼
鬼則李淳風所云自畢十二度至井十五度屬益
州之言可騐也度之多者無如井少者無如觜是
以井兼雍梁益三州亦猶斗牛兼吳越豫章也萬
歷庚子狼星入於東井占者以為滅播之象既而
果應此非占在參井之一證耶或曰翼軫隔柳星
張三位踰此及彼何名分野曰亦非臆說也僧一
行曰懸象在天其本在地星之與土以精氣相屬
而不係於方隅袁坤儀有言躔次相配者少相反
者多青正東玄枵在北雍正西鶉首在南則四郡
之踰柳星張而躔翼軫何以異此三人占則從二
人之言寧從其衆者而已故輒以管見謂黔為參
井翼軫分野貴陽安順都勻平越威寧參井之餘
鎮遠石阡思南思州銅仁黎平翼軫之餘
四宿占騐
參宿十星一曰參伐一曰大辰一曰天市一曰鈇
鉞主斬刈又為天獄主殺伐又主權衡所以平理
也又主邊城為九譯參白獸之體其中三星横列
三將也東北曰左肩主左將西北曰右肩主右將
東南曰左足主後將軍西南曰右足主偏將軍故
黃帝占參應七將中央三小星曰伐天之都尉也
主胡鮮卑戎狄之國凢十度右足入畢十三度去
極九十四度觜觹三星為三軍之候行軍之藏
府主葆旅收歛萬物明則軍儲盈參旗九星在
參西一曰天旗一曰天弓主司弓弩之張玉井
四星在參左足下主水漿以給厨西南九星曰
九斿天子之旗也玉井東南四星曰軍井行軍
井也軍井未達將不言渴名取此也屏二星在
玉井南為屏風天厠四星在屏東溷也天矢一
星在厠南色黃則吉軍市十三星在參東南天
軍貿易之市使有無通也野鷄一星主變怪在
軍市中市西南二星曰丈人丈人東二星曰子
子東二星曰孫
東井八星天之南門黃道所經天之亭候主水衡
事法令所取平也王者用法平則井星明而端列
凢三十三度去極六十九度鉞一星附井之前
月宿井有風雨狼一星在東井東南狼為野將
主侵略色有常不欲變動也弧九星在狼東南
天弓也主備盗賊常向於狼老人一星在弧南
一曰南極常以秋分之旦見於丙春分之夕没於
丁見則化平主夀昌南河北河各三星夾東井
一曰天高天之闕門主關梁南河一曰南戍一
曰南宫一曰陽門一曰越門一曰權星主火北
河一曰北戍一曰北宫一曰隂門一曰胡門一曰
衡星主水兩河戍間日月五星之常道也南河
南二星曰闕丘主宫門外象魏也五諸侯五星
在東井北主刺舉戒不虞又曰理隂陽察得失一
曰主帝心一曰帝師二曰帝友三曰三公四曰博
士五曰太史此五者常為帝定疑議星明大潤澤
則天下大治五諸侯南三星曰天罇主盛饘粥
以給酒食之正也東一星曰積水主候水災
積薪一星在積水東供給庖厨之正也水位四
星在東井東主水衡東井西南四星曰水府主
水之官也東井南垣之東四星曰四瀆江淮河濟
之精也
翼宿二十二星天之樂府主俳倡戲樂又主夷狄
遠客負海之賓星明大禮樂興四國賓凢十八度
距中行西第二星去極百四度東甌五星在翼
南蠻夷星也
軫宿四星主冡宰輔臣主車騎主載任有軍出入
皆占於軫又主風軫星明則車駕備凢十八度去
極一百度轄二星傅軫上下兩傍主王侯左轄
為王者同姓右轄為異姓長沙一星在軫宿中
主夀命明則主夀長子孫昌青丘七星在軫東
南蠻夷之國號也軍門二星在青丘西一曰土
司空北天子六宫之門主營候豹尾威旗噐府
三十二星在軫宿南樂噐之府也明則八音和君
臣平土司空四星在青丘西主界域亦曰司徒
均明則天下豐
以上諸星占騐出隋天文志
按周禮保章氏以星土辨九州尚已自班固取三
統歷十二次配十二野嗣後史家言星野者愈悉
魏太史陳卓更著郡國所入宿度唐李淳風譔晉
史又著州郡躔次似踵以詳明而後人猶譏其謬
亂蔽於天而不知地天官家聚訟久矣陸績渾象
測天東西徑三十五萬七千里直徑亦然張衡靈
憲謂八極之維二億三萬二千三百里南北則短
减千里東西則增廣千里考古今歴家亦俱云天
包乎地地小於天而在天之宿度往往久而差忒
將焉凖之惟我
朝時憲新法細密精詳利瑪竇曰七政本天所麗各
有異動然其本天之中心不與地之中心同也故
其行轉於地之面一周自非可謂平行也則每日
不能無差矣又曰天之黃道心與地球心一也則
其行於地面一周恒為平行矣故七政之天雖不
平行轉於地體之面然於其本天之中心平行轉
也是蓋可以積分而推也黔之疆域在天地三分
之二内舊之志星野者緣昔分隸荆梁以屬荆者
占翼軫屬梁者占參井未必非是但論四宿之度
數既不得謂黔之已處其餘而稽各府之疆域又
不可謂宿之渾列其内用是上推宿度下計方隅
畫而著之於右
氣候
黔地窳而土瘠氣沴而候愆不可以中州之氣
候例也嵐氣上蒸膚寸之雲即能致雨故有漏
天之號焉山高箐深虧蔽日月一日之間而寒
暖乍異百里之内而凉燠攸分田功三月始犂
四月播種五月插禾九十月納稼東作稍遲則禾
苖不茂夏初無雨則收斂必歉入秋遇有大風
則秀不實謂之青空農民歲入除正供之外恒
不敷食所頼山坡曠土雜種燕麥荍麥水稗旱
稗之屬以佐饔飱故民鮮隔歲之蓄其亦氣候使
然歟
貴陽北近蜀南近粤冬不祁寒夏無盛暑四時多
雨少晴雨則寒晴則暖夏則晝熱夜凉田功之興
遲於中土至華之開菓之熟百蔬之成則比中土
差早
安順東接貴陽氣候略同無嚴寒酷暑樹藝之期
亦復相近
平越四面皆距本省地界氣候無異其耕種收穫
先後亦不大殊
都勻東南近粤嵐瘴差甚夏秋間商旅疑畏不行
霜降後乃無患今亦不甚忌其耕穫則比他郡較
早
鎮遠思州銅仁黎平俱近楚寒亦祁寒暑亦酷暑
與中州同
大定三面距蜀一面接滇山高氣寒雺霧朦朧
四時皆然五六月無酷暑箐林樹木經冬不凋
土寒地瘠畢節以西種惟宜荍而稻榖則鮮登
焉
南籠南近於粤西近於滇氣候熱多而寒少每
當春夏之交隂雨初霽嵐氣薰蒸人中其氣如
得瘧疾有頭疼胸懣脾瀉諸症其樹藝則與安
順同
石阡思南遵義俱近蜀氣候平和寒燠不爽雨暘
恒調水經注謂牂牁夜郎之間山無瘴毒即此等
處也
祥異
漢
靈帝熹平三年牂牁饑斗粟千錢
宋
太祖乾德二年播州田禾一莖兩穗
元
成宗大德八年夏六月烏撒等路饑疫並賑恤之
武宗至大元年夏六月烏撒烏蒙三日内地大震
者六
仁宗延祐元年夏五月思州饑發廪減價糶賑之
泰定帝泰定元年春鎮遠饑四年夏四月烏撒
饑賑糧鈔有差
文宗至順二年秋九月思州鎮遠饑賑之
順帝至正二十二年播州田鼠食禾盡自赴水死
明
洪武元年普定水鬭十一年播州蝗二十四
年鳳凰見於天柱山從鳥數萬移日乃去
永樂十三年婺川山中連呼萬歲者三布政使司
蔣廷瓚以聞
正綂九年夏六月苖民饑𤼵粟賑之十四年夏
清平衛饑
景泰二年夏大饑
成化三年播州大旱十年普定火二十三年
廵按署瓜並蒂有司以聞
弘治元年播州大旱六年清平大水七年清
平疫都勻鳳凰山崩八年冬十一月地震九
年夏五月大水十七年夏四月省城大雨雹都
勻大疫
正德五年清平大有年六年秋九月都勻地震
七年思州火九年都勻蝗十年都勻饑十
二年清平饑十三年夏省城大水霽虹橋圮
十六年夏思州天鼓鳴
嘉靖元年清平大有年都勻火三年思南水德
司江滸巨石自轉四年有虎至思南府署吼而
出不知所之六年都勻興隆饑七年播州大
旱思南南平倉火延燒民居八年永寧播州大
疫都勻大水淹城郭思南枯池出火十日後經雨
乃滅冬疫十年冬十一月晦普定地震十二
年春三月安南衛生兩頭男十三年興隆大水
山崩十四年秋七月思南大雨雹九月思南
九門灘枯杉仆地經年自起復生十五年春二
月思南地震三月天柱火播州地震有聲秋
七月思南地震聲如雷十六年秋八月省城龍
見十八年夏五月思州大水西溪二龍鬭清平隕
霜殺稼十九年石阡旱清平興隆饑二十年
石阡旱二十一年天柱地震二十三年興隆
地震二十五年清平興隆疫秋七月黎平野犬
緣城夜吠二十六年播州大旱秋八月隕霜殺
稼二十七年普定旱大饑斗米銀四錢二十
八年春清平芝生秋旱蝗詔免秋糧三十年夏
思州饑三十二年大有年三十六年普定衛
署樹化爲石三十九年冬十月大霜凝結如花
草四十年春旱三月不雨三月朔威清地震
四十三年都勻地震四十四年秋七月都勻復
地震播州大雹雪傷稼
隆慶元年秋七月黃平大雹傷稼二年春二月
普定火五日焚民居五千餘戸死者六十餘人
四年春二月夕興隆星隕聲如雷六月蚩尤旗見
於天柱五年興隆恒雨饑六年夏六月省城
雨桂子秋八月天柱螟
萬歴元年夏五月興隆大雨雹天柱螟二年秋
八月思南火焚民居二百餘戸五年威清虎入
城害三百餘人六年播州大疫七年婺川大
水秋九月興隆黃平地震八年秋八月黃平慶
雲見九年黎平有雀三足猫生子一身二頭
十年夏五月普定大水六月銅仁有鳥鳴文廟
聲如雷興隆大有年十二年夏五月都勻大水
秋九月威清大雨雹傷稼十五年夏六月思南
水溢漂沒民居甚夥次年水亦如之十七年春
播州大疫秋有年十九年春三月黎平大雷雨
蛟出府治儀門夏五月石阡龍見二十年春三
月大風雹二十一年春二月朔省城大風雹永
寧旱畢節虎入東關民家傷六七人乃就斃二
十二年興隆大饑二十四年夏五月安順州大
水二十六年興隆虎食百餘人二十七年平
壩等衛晝晦如夜大雷電雨雹如斗天柱縣署産
紫芝二十八年秋七月廵撫署東園芝生二
十九年夏四月不雨五月大饑斗米四錢雨桂子
於貴陽六月定番地震秋七月大疫八月撫按兩
署東園芝並生冬十月指揮馮國恩妻一産三男
三十年夏六月赤虹垂於貴陽城北民家畢節大
水漂民舍三十二年大有年夏五月綏陽大水
冬十月綏陽火城中民居幾盡三十三年夏四
月省城雨桂子三十四年夏五月赤水永寧水
漂民居三百餘戸思南沿河司麥一莖兩穗三
十六年春三月思州民易繡虎妻一産三男四
十年春正月遵義火延燒數日四十三年都勻
地震四十五年春三月安莊衛白蝶羣飛蔽天自
西南向東北積地數尺越三日火闔城俱燼天柱
大旱四十六年貴陽大疫遵義地震有聲自西
而南四十七年春三月蚩尤見於遵義西方經
月乃滅
泰昌元年都勻饑
天啟元年秋八月白虹見長竟天畢節地震二
年春三月省城龍井涸大雨雪五年遵義大旱
七年夏五月天柱晝晦
崇禎三年思南火燬民居三百餘死者二十餘人
四年天柱大水秋七月地震五年天柱天鼓鳴
地震有聲六年秋八月湄潭蝦蟆數萬匝城外
一日夜忽散十年開州北極觀柱上木龍挾殿
内鐘與井龍鬭山麓震撼十一年夏五月貴陽
大水漂沒廬舍溺死八十餘人十二年夏四月
豹入省城獲之隨大風拔木屋瓦皆飛十三年
思南地震遵義大旱十四年夏六月都勻燕數
萬集府署十五年天柱地裂十六年畢節大
雨雹鳥獸擊死者無算天柱大旱十七年夏四
月餘慶嚴家屯栗樹仆數日夜忽自起枝葉復生
城外崖石開紅花大如盆
國朝
順治三年甕安縣李樹結實俱成扁豆四年秋
七月思南梅盛開成實五年思南大饑食木葉
草根盡次年復大饑斗粟三兩遵義荒疫大饑斗
粟四兩十四年畢節雙井出紅水龍潭出黑水
十七年旱大饑廵撫卞三元請動楚運米三千石
賑之十八年夏恒雨南籠旱思南雨雹大風偃
木屋瓦亂飛
康熙元年遵義大有年二年安籠黃平甕安餘
慶大水餘慶村民家牛生犢四耳四目八足二尾
三年畢節馬生駒五足天柱牛生犢二首八足二
尾四年夏六月銅仁火公署城樓營房民居盡
燬五年畢節大水湧入東門六年秋七月思
南白氣自東北飛墮聲如雷八年重安江大風
雨雹壊民居九年天柱地裂十一年春三月
鎮遠火三日燬民居殆盡發金賑之夏五月安籠
所民鄧鳳鳴妻一産三男畢節白蛾蔽天十二
年餘慶石花開十四年春三月遵義火闔城盡
燬惟存道府縣署旬餘復火城外民居俱燼十
五年夏五月晝晦如夜十六年畢節女化為男
十八年夏四月貴陽大雨雹損廬舍十九年春
正月思南晝晦雨下如墨汁冬十一月蚩尤旗見
自西北竟東南月餘乃滅二十年秋九月貴陽
地震二十二年夏四月貴陽大風雹拔木傾舍
二十三年夏五月遵義大水後復大旱饑二十
五年遵義大有年二十六年畢節白蛾漫天有
大鳥啄食之二十七年夏五月蛟起黃平舊州
都□山水衝溢偏橋鎮遠而下漂沒廬舍二十
八年春三月甕安高車村巨石自轉二十九年
夏五月貴陽水溢衢市舟行秋七月七日婺川九
條溪陸地生蓮花大於筐又生樹杪大亦如之思
南長溪民家牛生犢兩首四尾八足三十二年
秋七月七日安平隕霜霪雨連月殺稼三十三
年春二月畢節西門龍見三十七年春二月遵
義火城内民居半燬四十七年夏五月畢節大
水湮沒民居五十年春二月都勻城北河岸巨
石如屋逆水自移五十四年夏六月雷擊畢節
東崗文峯塔五十六年十二月安化縣火
雍正元年大有年四年平遠州麥秀兩岐五
年夏五月思南大水七年秋思州府及古州之
梅岑梅得諸處有五色慶雲自七月初八日至閏
七月十一日凡七現大有年黔省各屬及新闢苗
疆所産稻榖粟米之屬自一莖兩穗至十五六穗
不等稻榖每穗四五百粒至七百粒粟米每穗長
至尺有竒都勻府石産靈芝普安州稻榖生孫
九年貴陽府民間瓜菓一蒂雙實十年歲大豐
十一年貴筑縣民家牛生犢五足十二年大有
年廣順州瓜茄一蒂雙實
貴州通志卷一
