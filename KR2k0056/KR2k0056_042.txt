貴州通志卷四十二
藝文
記三
國朝
重修盤江鐵橋碑記卞三元
盤江之源出烏撒繞曲靖西導七星關而下安南境為
入滇渡處兩山夾峙類巨靈擘之以界滇黔者也兩崖
中絶壁立如削江水注之淵澄而湍激比險於瞿塘灩
堆雖差狹其濤瀧澒洞不可嚮邇魚鱉弗窟蛟龍弗宫
鯨鱷怪物弗能遊是以方舟無功用楫無力雖忠信如
梁之父莫敢涉也顧盤江之外滇實宅焉兹為黔唇齒
輔車之阨若之何其隘而不可渡也前方伯朱公家民
頗出竒思廼錘鐵以為絙鑿崖以為㭬亘兩壁而貫之
緯以板其為絙也其為板也如其度蓋亦棧之類橋者
名曰鐵鎻橋始通道云即莊蹻以下曾未及此不知
當日何以飛渡而迄今有之抑亦海内之竒制也
歟苐鐵之性也剛絙之性也弱横亘幾十澮其中
自弗能強矣行其上者足左右下絙輒因之升降
而板則或起或伏欹躍吚軋人之體亦與之搖撼
不能自持如乘巨浪之艇如履將泮之冰鮮不掉
眩而寒栗者且視前者陟岸而後者始登不則相
躡而愈震殆欲前欲却俱不可得危孰甚焉况萬
騎萬卒之遄邁乎我
大清削平海内拓土暨滇而疆埸猶未盡靖恒遣禁
旅更班彈壓歲運數百萬金錢以供芻糗月頻至
焉此外飛章羽檄及他逓郵絡繹不絶而昔之七
絙今為寇燬者二則力益弱而度益危人胥患之
督憲趙公統攝二省大政嘗往來於曲靖安順間
歲數道此橋乃熟習形勢則謀於予曰盍亟圖而
新之予拜手曰可於是營諸鐵索之次鼎建輿梁
焉石之不可而取諸木乃命官督丁役採於山得
巨材二百二十八株排連之使卧於兩岸臨水復
鎮之以巨石柱之以勁幹各層累而加率如之凡
叠序出焉咸鐍其本加固及兩木之末不接者僅
三十有四尺選材可六丈者矩之以交其上而彌
縫之植者為檻幬者為屋兀者為門無不宜焉於
是乎騰未雲之龍駕未雨之虹矣則與古之鐵索
並存於險阻之間雖踵事增華神明其物不可謂
非竒思軼出者也視故橋之用則可以雁序而前
可以魚貫而越可以方軌聯鑣攜笈荷擔千萬人
逐隊建旟而坦行且不知有山水之厲寧知有風
搖電掣之驚乎於戲水土之窮前人濟之以金今
也繼之以木五行之利溥矣哉是役也授略於總
督趙公諱廷臣濟其用者藩司顏敏糧道王廷弼
程其工者安順司李沈璣永寧刺史徐國維董其
役者盤江遊擊王官姚有智安南守備程璧余則
贊成之而已工役之值則取諸關稅三閱月而就
不以為勞費俾由滇黔者自今無恐公私賴之僉
曰趙公濟川之功哉
關嶺漢將軍碑記彭而述
自黔入滇蜒程嶢崅彌望皆山車馬多行隙中獨
安順迤西當胸而立亘矗雲起則嶺名嶺從關將
軍索得名將軍而前不可考也余於順治十七年
庚子由滇藩逾此陟將軍祠拜焉閱四年甲辰復
以黔臬至則威清使者陳公新其宇丐余文碑其
事且言曰此前制府趙公意也余竊往讀史傳漢
前將軍赫赫矣今天下方州僻壤粢盛肥腯幾與
有國者之祀社稷城郭之有孔廟等今將軍名索
漢前將軍子其軼事不少概見荆州之役既已父
子殉難無以索名者史失其名歟且中原徐泗宛
鄧之間為前將軍百戰之地何以竟無將軍在也
既而思之將軍父子所亊者劉氏耳南郡之後劉
氏既西將軍隨之黔志稱建興之始將軍從諸葛
丞相南征將軍先驅拔山通道為此嶺開先宜血
食於此古之名山大川率有神人居之將軍戮力
王事焄蒿悽愴與山川相為不朽豈顧問哉爾時
中原鼎沸為西南一隅將用蜀以用天下以延火
德之基若使雍闓之亂不止則蜀中震動褒斜以
東不敢問矣孔明先南中而後乃有事於中原饒
有深意將軍之心與孔明同此嶺之所以傳將軍
與將軍之所以常有此嶺非偶然矣或者曰孔明
舍荆州不問稱戈瘴毒之鄉與鱗介争雌雄迨擒
縱既成而力亦憊矣安能復問高光之鼎乎此大
不然譬之千金之子方有事於強隣怨家而垣墻
之内乃有伺窺筐篋厝火於積薪之上者此之不
除禍豈在遠孔明之先克南中亦猶是也然則天
下之嶺多矣而此嶺獨以將軍𫝊何歟曰此人心
之不忘劉氏也今山半有飲馬泉有關帝像此又
因將軍而思及帝者也帝始終為劉將軍亦始終
為劉成都雖去後主雖淹没不𫝊而人心之帝與
人心之將軍不可誣也此關嶺之名後天地而不
朽賴是歟先是孫氏竊據黔滇十有六年大師西
征惟此嶺戍最嚴迨我師直搗而風靡今緬甸車
里南交奉正朔恐後車書一統此嶺實先之何莫
非將軍之靈哉按是祠之建肇前代通道都督馬
公置守禦所正統麓川之役靖遠王公拓之及大
司馬松月伍公登詩告成祠之起皆以邊圉有警
行師克振今
國朝膺命滇黔職方開於十五年之後總制趙公按
輿圖考祠典飭榱桷而蘋藻之國之大事在祀與
戎其知之矣
重開諸葛洞碑記彭而述
偏橋距沅州四百餘里中聯三衛為黔楚喉沅居
楚西偏隸楚偏橋居黔南孔道屬黔而兼隸楚先
朝偏沅撫軍之設取名於此以為滇蜀黔粤楚五
省總樞故撫軍駐節兩地從中持緩急楚東南都
會百貨所聚江漢而外衆水所歸沅水上接黔之
鎮遠所謂㵲水也發源於黔在黃平而上可濫觴
下此即可通舟乃偏橋之南北上抵黃平下抵鎮
遠二百四十餘里有所為諸葛洞與夫老洞鷂子
灘等巨石填咽不受舟楫沅州至鎮遠而止即勉
強溯流夾舟而上必不能踰諸葛洞洞夾兩山青
嶂萬仞石大者如象小者如牛從上而下趺為深
潭不能容舠前朝督師太和郭公子章曾經開鑿
有碑記可考事久石還本位水歸舊流阻礙如故
於是楚粟入黔者自鎮遠而上二百餘里擔負之
功百倍其難
國朝順治十五年王師定滇黔貝勒諸軍駐滇黔及
鎮兵散布黔南郡縣者以億萬計厥費正等新鎮
道徐君及副戎王君以事關軍興力議修舉請之
臺使者及藩臬之長初以時絀舉贏未便二君請
之固議乃僉同鳩工襄事告厥成功下起鎮遠上
至黃平竟可通舟轉餉不至乏絶予庚子夏捧滇
藩檄道經偏橋聞而壯之與王君並轡往觀歎曰
鄭國開渠遂為萬世之利西門豹决滏水潤鄴下
國人祠之不衰况乎排鑿疏導力同開山且事關
軍國之大乎今夫二百四十里中山路險隘牛車
莫施計一夫所負不過四斗一日所行不過五十
里二百四十里往返所費一日止以二升計之十
日之中已去其半如是而進計之四十石止得二
十四百石止得二百而此百人中之妨農功賠里
遞以及胥吏之浸漁不與焉若夫舟即最小者可
受十石或二十石是一舟可以省百人數十人之
費矣其勞逸奚啻倍蓰若夫商賈免捆載之勞魚
鹽得順流之勢而都勻平越之郡得借此轉輸可
以仰給他縣無水旱之困且環黔南之洞苗犵狫
亦得以本土所産貿易外貨勿生戎心是一舉而
四善備焉又不止軍興一事為然也難者曰黃平
而上距黔尚三百餘里安得不陸曰是不愈於已
乎古人有言得尺即尺得寸即寸况二百四十里
之間乎滇南千有餘里粟所難及所需惟金計東
南吳越之間襁屬不絶於道其所需人功不貲亦
可以稍貸黔之餘力以為滇地黔困少蘇一力辦
滇不尤愈於二者並急乎滇地宜五穀産金錫益
州沃野千里漢唐以來皆屬内地黔兩腋皆苗中
通一線粟不足供外來之用先王開黔所以開滇
也昔莊蹻略黔地而王滇正以非黔則入滇無路
今日之役亦猶行古之道也後之君子纘而行之
征繕稍暇拓而大之利在百世其興作費用詳載
徐君記中兹不悉
嚴革協夫碑記蔣應修
語曰天地之性人為貴古之善保天下國家者未
有不慎用其民者也慎用之則治否則亂慎用之
則安否則危慎用之則田野闢而財賦足否則土
滿帑虚公私交困民猶水也水能載舟亦能覆舟
亶其然也我
朝驅逐流氛定鼎燕薊吳楚閩粤倏忽蕩平未嘗煩
一民負芻茭運糧糗為大兵供億故民之從之如
水如市豈非慎用其民之效乎區區滇黔片地何
難走一騎抽一矢刻期掃卷而
世祖章皇帝固遲之十五年之久始從事焉亦曰大兵之
後中原民力竭耳乃滇黔底定駐鎮維難又不惜
歲捐五百餘萬之餉以厚兵力而戢疑貳凡以一
隅蠕動上厪
睿慮譬若癬疥之憂雖全體無患而搔癢不能去心
先皇帝之念不忘民也如此是以經略閣部洪公上體
宸衷下恤民隠飭令軍餉所至郵遞官弁得以便宜開銷
給價僱運一時民樂趨事餉無停軌甚盛心也無
何而稽覈令嚴耑責驛運驛運力匱爰議幇協因
幇協而生科𣲖因科𣲖而生横索因橫索而生濫
應一民也而拉馬而載狗而遷貨賄而肩花木而
軒優妓而輿罪孽皆民也一民之役於官也而上
官而使客而親識而勢豪而差役皆官之使為之
役也嗟乎黔陽一帶民幾犬豕不若矣是烏識天
地之性之貴人也哉總督甘公畿輔重臣
天子念邊荒控制為難毅然簡公經理滇黔兩省公受
命星言夙駕汲汲出民湯火如勤訓練稽尅减䋲
貪墨禁餽遺威梗頑輯柔懦崇節儉躬勞苦無事
不從民生起見尤於協夫一事謀之撫軍飭司道
張之示告凡屬下吏晉謁者罔不諄諄命誡誠以
役民之力必妨民之農必耗民之財必輕民之故
土必離散民之父子兄弟妨農穀貴耗財室罄輕
土業徙離親情散一二民苗不遠而之蜀楚即與
紅黑種為伍耳於是覈金錢給郵逓革協濟舉僱
募勸力行懲不率始之法令初具繼乃經畫倍明
蓋量遠近酌險易大抵僱價權輿於一錢一分嗣
有三分四分六分之差等行之期年小民曉然公
慎用其民之意即使客亦曉然公慎用其民之意
科𣲖杜横索歛濫應戢一時士農樂業工賈安生
如公疏所云米值一年減倍者其明騐也乃公猶
慮法久玩生日積蠧起繕疏入告訏謨洋洋部議
允覆
天語煌煌礱石勒銘垂憲彰彰愚聞之父母之愛其子
也非苟且旦夕謀必為之計深遠慮長久使永不
即於殆公之於民豈非計深遠慮長久者乎詩云
樂只君子民之父母公之謂也修守平越後於公
之莅黔蓋協夫之革始未嘗不病其扞格難行及
奉檄訊衛弁濫應一事蓋兩閱月而驛夫至六千
餘名喟然嘆曰何賤視吾民而虐用之若是用是
一遵公令寧以罪我聽之人而不敢暴用一民即
公務跋涉必價僱往返不敢自欺欺人以速謗戾
爰奉
旨勒公疏於通衢俾紳士民苗咸知弊政永革復為之
記刊之行舘庶登斯館者共曉然天地之性之貴
人而用之者之宜慎也則由一隅及天下由一日
及萬年坐致庶民用康國祚罔替公之志其一暢
也夫於是乎書
重修陽明書院碑記楊雍建
貴陽撫署東偏有陽明先生書院故明大中丞阮
公文中之所嗣修也自兵燹蹂躪以來高陵下谷
一望蒼然而空木頽垣猶僅存於寒雲落日烟埃
起滅之餘豈有幸歟余以聽政之暇攬其遺址摩
娑斷石而按其文辭所稱述先生在黔功德為甚
悉因念黔於職方為西南徼遐闊僻陋民雜苗犵
山棲而草處椎結卉裳攻刦鬭暴往古所不能柔
馴自數百年之間始循法度稱贄奉貢以至於我
國家進以文治學者争自奮於六藝由於訓程感道
懷和薰蒸砥礪卓犖間出登進顯庸發聞四方雖
朝廷文教覃被實大以遐而揆厥阮初報本反始則
黔人之俎豆先生宜不能怠庶幾充大厥宇崇荅
弗替而風廓雨立陊剥不堪登其門門壊升其堂
堂廢徘徊俯仰以余之莅兹土也而又烏得無情
哉遂乃徵工執用來會祠下凡齋舍之傾圯無存
者棟楹榑櫨椳闑扂楔之腐敗撓折與級磚甍甓
之破缺者赤白之漫漶䵝昧者或作或仍以葺以
治室宇具修神位毖清蘄示後人而亦無侈前功
工既訖乃伐石以紀之其詞曰伊昔先生至於是
邦葺軒以居何陋因名惟德無陋惟人無遠去陋
本儒則思其返有祠奕奕親臨炙之尚俾來者欽
兹訓辭佩服無斁如參於前良知内照其敢不虔
居而無陋罔貳昔言申陳嚴祀永永是尊
陽明書院碑記田雯
余嘗考昔人之不合於時而遷謫其官者或海外
或蠻鄉比比然也柳州播州皆非善地而播州尤
非人所居黔地接壤於柳州而播之版圖則半隸
於黔明朝二百七十餘年前後以謫官來兹土者
有王文成鄒忠介兩先生忠介以抗疏忤江陵杖
戍都勻衛日與勻士講明陽明良知之學著書立
說大抵尊信文成者文成先生疏救戴銑遂謫為
龍場驛丞得罪之由南臯略同宜其意之相從也
其學問關乎世道人心其功在於生民社稷明臣
中無有出其右者非氣節文章一才一藝之士所
可企而及也故南臯尊信之不置而黔之士俎豆
之無已也方先生初至龍場劉瑾憾猶未已事且
不測自計得失榮辱頗能通脱獨生死一念未忘
乃為石槨自誓居易俟命忽中夜大悟格物致知
之旨寤寐中若有人告之者呼躍而起從者皆驚
始知聖人之道吾性自足向之求理於事物者誤
也乃以𫝊記五經之言證之莫不脗合因著五經
臆說嗚呼先生之學以謫官而成先生之道其亦
由龍場而躋於聖賢之域也耶當日坐擁臯比講
習不輟聞風而來學者雍雍濟濟觀其課諸生四
條並問荅語錄俾尼山之鐸被於羅施絃誦流𫝊
以迄今日黔之士肆成人有德小子有造歲時伏
臘或走龍場致奠亦有遥拜於其家者先生之教
何其廣而澤何其深且遠歟乃復於窮岩茂箐之
間以何陋名軒寅賓為堂君子亭玩易窩舊跡巋
然遺風宛然雖樵人獵士過其地者無不感而生
敬流連而愾慕其為人所謂頑夫廉懦夫有立志
而况於親炙之者乎其最大者則在於水西安宣
慰二書當是時劉六七之巨寇方興安氏之奸謀
欲啟發微摘伏有以片紙數言讋服而震懾之消
反側於未萌伸天王之大義雖司馬諭蜀殆無以
過也嗟乎先生一謫官驛吏耳亦何與地方事而
乃寓深心以弭禍亂講吾道以正人心實大有造
於黔也哉而凡膺封疆之重有斯民之責者其亦
當媿而知勉矣迨平茶獠征岑猛浰頭八寨猺洞
革心鄱湖一戰宸濠授首異勲銘於景鐘大名垂
於青史皆自龍場之石槨悟道始奈之何拘牽之
說者謂其隣於佛老而輕詆之然而光鋩萬丈揭
日月而行先生之道固自若也夫知行合一致知
為力行之本而力行實踐則必從功業中體驗而
出先生之生平功業赫赫如是當時寧吉軰豈不
聞知之顧乃甘為蠡測不惟先生所哂抑且為南
臯所不受也余於撫黔之明年重修其祠既告厥
成援筆書此且勒諸石以示黔士之來學者若夫
祠之亭樹花竹因革始末則有阮楊之碑在皆所
不道也是為記
重修武鄉侯祠碑記田雯
黔城南貯甲銅鼓諸山多武鄉侯陳蹟世𫝊侯於
章武時南征此其平蠻略地處也按侯以南陽布
衣受三顧之知佐先主奄有巴蜀而成帝業自離
草廬以來二十餘年夙昔以管樂自期可以無餘
憾矣洎乎受遺詔謂其才十倍曹丕終定大事夫
所謂大事者非斤斤於六尺之孤而一隅之安也
昭烈之志實未嘗一日忘併魏吞吳身將没而志
不衰蓋欲侯大展其才瞰中原之變興復漢室斯
已耳建興元年侯以丞相領益州牧開府治事手
握兵柄或以侯處此痛思先帝之顧命勢必奬率
三軍首出祁山為北伐之舉其事審其計决矣而
乃汲汲於南征之役者何歟當是時成都甫定根
本未固也主幼國疑羣蠻蠢動而人心未歸也鳬
蠶蕞爾之國財用弗充也脫一旦興師動衆驟議
遠圖彼雍闓朱褒孟獲之徒得從而窺伺之且有
以襲其後吾知侯之謹慎必不出此所以遣使聘
吳因結和親可以畢力於南征而不敢輕試於北
伐此侯之雄略亦遠謨也夫侯之南征後主親送
於郊詔賜金鉞一曲蓋一羽葆鼓吹各一部虎賁
六十人分兵三路遣馬忠攻朱褒李恢向益州達
昆明而躬率步騎由水路入越巂又得酋帥濟火
率羅鬼諸部刊山通道聚糧以供軍不百日褒闓
悉平聞孟獲為蠻王長募生致之於是自艮坑佛
光漾濞川而北歷髣州慶甸而西以暨乎驃國木
鹿都魯普坎之問七縱七擒南人不反而心歸矣
攻心為上由於街亭敗將之一言而成都根本之
地如盤石矣三月興師五月渡瀘至秋而事定凡
牂柯昆明越巂永昌地方數千里莫不收其豪傑
以為官屬出其金銀丹漆耕牛戰馬以給軍旅之
用財用充而國以富饒矣國富而後治戎講武北
伐中原此固善體乎昭烈之志無負永安之托而
侯之雄略遠謨為何如耶是豈管仲樂毅之儔所
可比擬萬一者哉嗟乎出師二表日月爭光五丈
秋風英雄揮涕正所謂運數有歸不可以智力争
也若夫損益連弩之妙木牛流馬之竒行屯田於
渭濱作八陣於魚腹又侯之餘才剩技矣然蜀書
所載於侯平蠻之道尤詳不置吏不留兵不運糧
三者至當而不易蓋置吏而終不相信必成禍患
留兵則無所食運糧則苦於山川險阻旦夕告匱
而多脫巾之呼惟於既平之後即其渠帥而用之
示以信義布以德威俾分守其土各部其民綱紀
初定而蠻漢相安此道得也且其征之之方蠻習
擊刺侯故困以兵蠻善燎原侯故攻以火蠻俗尚
鬼侯之用兵疑鬼疑神也蠻所恃者深山密箐之
中為羣狐三窟之計侯故窮搜之無得避震讋之
弗敢出也至於貯甲銅鼓陳蹟依然何莫非侯之
竒跡閟響有以服蠻人之心也哉山下有祠數百
年矣距城不遠余故謁之而且新之復築小亭於
山之上覽黔之勝而立石其旁因得考侯南征始
末而述所以平蠻之道如此
重修甲秀樓碑記田雯
甲秀樓者江公東之之所從事也越今百餘年矣
波濤洶湧之衝激風雨雷霆之動盪烏得完樓哉
蓋江公而後無復喜從亊者何今之人不逮前人
也江公當日知樓之有關於黔而皇皇為之且有
關於黔之人才風氣而以甲秀名之其用意深矣
假使江公之後或數年而一人焉或三五十年而
又一人焉而不聽乎波濤洶湧風雨雷霆之交於
樓也樓雖不完亦不若今日之甚矣無如江公而
後遂成絶響落落百餘年無復喜從亊者斯亦樓
之不幸也使人而皆喜從事則天下何足治不獨
一樓然矣後之君子常有所不屑則躁否則惰躁
則妄惰則廢既妄且廢則天下之所以不治者常
出於此而不足怪嗚呼此蘇子瞻之所以致嘆於
驛館歟夫事之始也有創之者事之終也有成之
者當夫創者既往成者未來欲存欲亡可斷可續
之際有人焉存一綫以待來兹其人不可少其功
最大如經學與理學相表裏也理學成於宋儒韙
矣然言誠言敬言禮言格物致知正心誠意莫不
本於經學苟於嬴氏灰燼之餘非得漢儒諸人經
各有注𫝊各有釋火盡薪𫝊以聞於後世宋儒欲
直接洙泗之淵源詎可得乎蓋前事者後事之藉
而絶續之交不可無其人也嗟哉此樓也江公之
後有人焉今則亊半而功倍也惜江公之後無人
焉今則事倍而功半也大扺泄泄焉無復喜從事
者吾慮黔之終無此樓也於是鳩工集材而新之
度木於林伐石於山計瓦甓墁釘於匠興工於己
巳之二月凡百五十日而成立於魚磯烟水之上
跨乎長橋垂虹之間可以為黔人之美觀焉雖事
倍功半遠不逮江公之所為亦可以無遺憾矣然
而人才風氣之所關其在斯乎今日者風氣日挽
人才軰出甲乙科名之盛又於黔士之文章卜之
不盡係乎樓之完不完也余將以告夫後之喜從
事者是為記
重修偏橋碑記衞既齊
施秉彈丸邑耳而黔楚往來實為東西咽喉由黔
而之滇之蜀之粤西一綫羊腸聯絡省會且四五
焉縣北門外故有橋名偏橋夫楚南密邇荒服故
設偏沅巡撫挈一州一衞以命幕府重其地也橋
而專有衞名其為關津衝要非一日矣顧地當岑
鰲景洞之間洪江南遶春夏霖雨暴漲山泉百道
争注奔騰震盪橋亦易圯圮則行旅次且艱苦萬
狀康熙二十七年橋圮即於是年議修之官黔中
者皆協力鳩助伐石集工糜金一千六百有竒凡
閱四寒暑至今三十年而後成其將成也余適奉
撫黔
簡命道經其上解槖中糗糧資助之工乃竣其工之鉅
而時之久蓋如此余觀古昔盛時雨畢除道水涸
成梁畚挶之任一司里舉之有餘孟子之論子産
曰歲十一月徒杠成十二月輿梁成奏功不過句
日間耳由今觀之何其難易懸絶與蓋黔地紆盤
萬山中山嵐蒸鬱恒陰易雨謂之天末又謂之漏
天一切橋梁道路與中土之平原曠野較不啻倍
蓰無算其工之難成而易壞也大率風土限之也
雖然人事修則風土為之潜移綢繆未雨先事而
預防每每用力少而成功速及其傾圮潰爛然後
圖之雖在中土難亦十倍凡亊皆然豈容專諉其
咎於風土也哉方今
天子神聖深仁厚澤徹於梯航萬國之外黔雖遠猶郊
圻耳余不敏竊欲奉揚
德意俾黔中百度振興儷於中土值斯橋之成於下
車時也記之以為百度權輿可也若夫經營鳩助
則衆人之成績也其詳書之以志余不欲掠美之
意云
重修文昌閣碑記衞既齊
會城東郊外有峯突起是為木筆文星支衍蟠曲
而入城中為院司場屋之祖術家嫌其未盡聳拔
思有以助之乃於子城之上建閣三層中祀文昌
上以祀魁下以祀武安王而總名之曰文昌閣蓋
從其類也閣成而人文蔚起科目奪省榜之半薦
南宫宴鷹揚者從不乏人即莅官於兹土者亦多
譽寡咎不數歲輒遷擢扶輿之霛信亦有所鍾耶
邇來戈戟頻仍城闕蕩焉若掃而此閣巋然獨存
不可謂非呵護之力也然嵐侵雹損桷敗瓦飛神
且不免於櫛風而沐雨幾幾有不能復全之勢余
見而有觸於衷遂蠲貲募工以整理之未幾而朽
者輪敝者奐摩空切日頓還舊觀因伐石以志之
曰吾聞文昌六星一曰上將二曰次將三曰貴相
四曰司祿五曰司寇六曰司勲為天六府計集天
道而其司籙之神則東晉越巂張亞子在周為張
仲詩所稱孝友者是也在建興為謝艾𫝊所云以
鐵如意贈姚萇一麾而戈盾戎馬畢列者是也若
夫斗柄戴筐一星奎其形似履履以行遠言之不
文行之不遠故文章之事歸之而武安王則所謂
絶倫超羣讀春秋明大節義以成仁者也是皆有
裨於風教其從而祀之也宜然非徒祀之已也古
之大聖至神即古之忠臣孝子信友仁人苟大倫
之無忝斯百世而可師生為上卿歿為明神在天
為日星在地為河嶽無二道也則欲紹往烈啟新
圖掇鴻名樹駿業當思與鬼神合德砥躬飭行補
造化之所不及庶幾可相可將景命有僕百祿是
遒不負重修之意也夫
重安江新建浮橋碑記閻興邦
五行之性莫柔於水而亦莫險於水隄之厚也而
水能刷之石之巨也而水能轉之甚者從高而下
洶湧澎湃怒似共工捷同夸父其險極矣先王知
其然以為水之散者可障以土水之暴者當浮以
木稽之大易渙之彖曰利涉大川乘木有功也中
孚之彖曰利涉大川乘木舟虚也夫坎水也兌澤
也巽木也木作舟楫利以行水而橋梁之功有時
而窮者通之以舟楫則險者可平今黔險地也而
為滇之孔道從西而往者莫險於安南之盤江自
鐵橋成而盤江之險不驚從東而來者莫險於黃
平之重安江自石橋傾而重安之險益甚蓋此橋
齧於水而行旅之號呼於兩涯者已數年矣前制
軍范公目擊其險首捐五百金以倡滇黔之文武
而飭黃平徐牧為之重修適予自豫移黔亦捐三
百金以樂觀其成如是者三年費金六百五十兩
突遭山水衝頽一旦付之波臣時康熙三十四年
五月二十五日也聞報憮然因念以剛制柔剛必
不勝且水性悍土性疎置石其旁溪急澗陡衝之
而去奏功實難爰進同事商度良策僉曰古有造
舟為梁者盍師其意建為浮橋以通往來庶幾盡
善予應曰可仍上其議於制軍王公公亦以為然
乃問司庫得兩省捐助銀若干檄令平越守逐一
估計共酌價銀一千四百二十六兩零隨委餘慶
牛令專司其職採木於山柔鐵於冶油麻灰漆工
銀口食纖悉畢備凡江之廣闊二十餘丈用船一
十六隻每船相去三尺通水勢也船面鋪板一丈
五尺護以欄楯防失足也鐵鍊二根横繫兩岸貫
於船中使有約束也兩岸平砌馬頭重起階級使
行者如履大道也其船定於九月搭造三月拆卸
仍為住房一十六間所以便堆貯慎守護也酌撥
水手八名給以工食處以屋宇則人多而接應易
食足而用力勤也有船以聯之有板以平之繫以
鐵索則堅施以石磴則坦為房以貯船則可久設
夫以守船則可遵如是而重安江之險天地留之
而人謀勝之於以知事不相其宜而膠於一定之
法未有能濟者也夫世之人必以為木不若石之
固舟不若橋之安乃盤江之橋架木於鐵絙之上
而行者免覆溺之虞重安之橋造舟於大水之中
而行者無望洋之歎皆所謂易道也易窮則變變
則通通則久不變而求通古未有之者是役也起
工於三十四年十月告成於三十五年九月文武
之樂輸兩省之協助例得備書於石以告後之人
時加修葺焉俾往來於滇黔者利涉大川不震不
竦則險者失其險矣
貴州通志卷四十二
