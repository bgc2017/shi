貴州通志卷三十六
藝文
疏
國朝
議覆苗疆善後事宜疏張廣泗
為遵
旨議奏事竊苗疆善後事宜經臣酌議三條具奏今於
乾隆元年十二月十五日准兵部遞到大學士鄂
爾泰張廷玉等寄字到臣臣查廷議内開一安設
鎮營所添兵丁止一千三百餘名為數少覺不敷
應令再行妥議等因臣查朗洞一處係苗疆適中
扼隘之區最關緊要臣前請另立一營設兵一千
名内除分駐寨蒿柳拉二汛外實存兵七百名微
覺單弱應於朗洞再添兵二百名又都勻府屬之
荔波縣向隸廣西管轄縣治僻處山隅未建城郭
雍正十年始改屬貴州其間地廣苗悍甚於新疆
前議安兵六百名亦微覺不足應再添兵二百名
台拱鎮標原額兵三千名今改鎮為營議留兵一
千二百名就目前形勢已敷分佈但係新改營制
裁兵過半且所管高坡一帶地勢深險應再添兵
二百名丹江額兵一千六百名前議止留兵一千
名但其地貼近牛皮大箐亦應添兵二百名又古
州都江清江台拱八寨丹江各處於雍正七年設
有同知通判等員倣照湖南乾鳳二廳之例在於
同駐之官兵内各撥給把總一員兵一百名為其
親標今查此項弁兵皆就各該處營兵内撥給一
兵兩轄文武往往因此争執互生嫌隙且既撥歸
文員則於本營差操不能分身應役甚屬無益請
將各該同知通判之親標弁兵悉撥還本營該丞
倅等各添設千把一員另募兵丁一百名又現奉
諭旨於古州添設巡道一員有控制漢夷之責應請加
兵備銜添設標兵三百名再設守備千把各一員
管轄即將該丞倅等各募新兵統歸道標專轄一
轉移間則所添之兵合之原添之數共三千名兵
力愈加充足可以鞏固無虞矣又廷議内開一設
立郡縣雖於新疆之體統似屬可觀但欽奉
諭旨嗣後苗人争訟之事俱照苗例完結錢糧永行免
徵若改立郡縣添設守令不特無事可辦徒為糜
費錢糧應無庸議等因臣查新疆較之内地政務
甚簡既有同知通判等官分地而治又添設古州
巡道一員則上下相維足資料理實可不必改設
郡縣惟是該丞倅等所駐劄地方均係巖疆重地
兼有監倉之責除古州台拱二處向各設有佐雜
其清江八寨丹江都江等處僅各有同知通判一
員或遇因公出境陞遷事故一切公事竟致無員
辦理再朗洞地方去古州一百八十餘里現議設
立汛營今既不設縣斷不可無文員在彼恊辦應
請將原駐古州之開泰縣縣丞改駐朗洞仍隸古
州同知統轄至清江下河之柳霽地方為水路要
區去清江城一百餘里前議於清江恊撥遊擊一
員帶兵駐劄應請添設天柱縣縣丞一員分駐其
處仍隸清江通判統轄再古州一帶兵糧悉資粤
米協濟收貯接運不便無專員管理應於古州添
設倉大使一員再將黎平府照磨一員改駐古州
以供道廳臂指之用此外於清江添設鎮遠府知
事一員八寨設都勻府知事一員丹江設清平縣
主簿一員都江設都勻縣主簿一員俾各廳員資
其佐理至荔波縣地界週迴千餘里止有知縣一
員典史一員實不敷辦理現議遷移縣治建造城
垣應再設縣丞一員分駐舊縣地方如此則治理
有人而要地不致缺員矣又廷議内開一逆苗絶
産安插漢民領種臣等查新疆苗衆震懾軍威就
撫方始若遂招集民人分種管業未免復起驚疑
轉於新疆無益臣等酌議不若暫給駐守之兵丁
並兵丁之子弟就近耕種既可便於稽察亦可少
佐兵糧等因臣查新疆地方所遺絶産臣前陳請
安插漢民實屬淺陋之見但大學士等抄寄欽奉
上諭與其招集漢民不若添設屯軍俾無事則盡力南
畝有警即可就近抵禦則苗疆駐劄之兵數較多而
兵氣自奮且省添兵之費欽此仰見
睿慮周詳指示盡善臣正在籌議舉行今奉到廷議祗
令暫給兵丁並兵丁之子弟耕種查新疆安設營
汛原以建威消萌守禦彈壓各該汛兵俱有營伍
地方之責巡防操演之煩非若口外征兵駐守無
事可派令屯田以資軍實也况苗疆田土盡屬水
田亦非若塞外陸地易為耕種營汛兵丁行伍差
操是其所長農畝之事多有未諳至其子弟中雖
有能耕種者但為數無多不敷分佈再四思維惟
有凜遵
聖諭安設屯軍洵為至當不易永遠寧謐之良規也臣
與司道等官悉心計議此項屯軍除先儘兵丁子
弟内之能耕種者招令承領外但兵丁子弟無多
查前經督臣尹繼善因逆苗蠢動飭令通省招募
新兵共五千餘名訓練已及一年技勇嫻熟今軍
務告竣現在酌減歸農應即在此新兵内招其能
種田畝並情愿前赴苗疆承領者給與耕種如仍
田多兵少即就近招募年力精壯可充兵丁之人
令其領種但屯軍與漢民不同漢民三時力作之
外别無餘事屯軍於農隙之時當令操演訓練遇
事調遣行走自應籌畫充裕庶無缺乏之虞查苗
人所種水田上田每畝可出稻穀五石中田可出
四石下田可出三石合計屯軍每戶給與上田六
畝或中田八畝或下田十畝其所收米穀可敷一
年之口食且苗人止知耕種水田所有山土悉皆
抛棄今所設屯軍除不許侵佔苗界外其餘附田
山土儘其墾種雜糧則衣食益為饒裕再屯軍初
設棲身無所耕種無資又不能裹帶餘糧以待收
穫應每戶給修蓋房屋銀三兩牛具籽種銀五兩
再議給口糧秋冬應募者接濟至夏收而止春夏
應募者接濟至秋收而止每大口日給米八合三
勺小口半之計口授食俾得盡力南畝以待收成
更宜選擇扼要處所建築堡墻或用石砌或用土
築官給工價口糧即令該屯軍等自行修築庶幾
彼此聲勢聯絡出入田疇得收守望相助之益既
有屯堡可守器械亦所必需應將現在苗人所繳
噐械揀擇完好銛利者按戶散給以資操演捍衛
再人數衆多不便聽其散漫無所管束查直省凡
有屯軍之處皆有衛守備或衛千總管轄而統隸
於府道等官又查前明建設衛所有指揮鎮撫並
千百戶等官名色今雖不必沿襲其舊似應變通
其意每十戶如營兵之什長設一小旗每五十戶
如營兵之管隊設一總旗每百戶如營兵之百總
設一百戶責令管束稽查與營兵無異查新疆現
有同知通判等官政務甚簡此項屯軍似不必另
設衛守備應於古州添設衛千總二員台拱清江
八寨丹江各添設衛千總一員專司一切屯種訓
練事宜將各該處同知通判加以清軍銜令其兼
轄而總隸於古州巡道統屬每於農隙之時該管
丞倅等董率操演該管廵道仍不時稽核點驗務
俾技藝純熟以期有勇知方遇有征調按冊而稽
一呼可集較之遠調土兵其利奚啻什倍再苗疆
既立屯軍則應禁絶擾累以寓撫䘏苗人之意其
就撫餘苗固不宜令與屯軍錯雜而居亦宜酌給
田土資生臣現飭承辦苗疆道府等官分往各處
相度情形將田土間雜處所逐一區畫整齊凡巳
剿之寨投撫餘苗酌其人口多寡撥給田土歸倂
安插量加賞䘏務令屯軍與苗人田土山場界限
井然以杜將來攙混侵佔之弊則一勞永逸不致
復滋後釁矣
苗疆告竣撤兵疏張廣泗
為
天威遠播永奠苗疆告竣撤兵事竊查黔省古州一帶
苗蠻向居化外迴環三千餘里盤踞數十萬衆性
情獷悍兵械繁多居偪漢民界聯郡縣時出擾掠
為地方隠憂臣前於貴州巡撫任内承辦清理開
通安設鎮營扼其要隘欲以化導拊循漸底馴順
不意臣識見卑庸才力短淺既已冒昧從事又復
經理疎漏雖規模粗定而一切善後章程全未妥
善迨臣奉
命前赴西路軍營繼事諸臣既形勢之未諳又撫馭之
無術遂致逆苗大肆跳梁不可救遏查逆苗起事
始於古州之八妹高表並接界丹江台拱之交鳥
交歪等寨捏造妖言傳散木刻到處播揚非止悍
惡兇徒翕然聽信即婦人女子亦羣起若狂於雍
正十三年二月二十六日糾合萬衆襲攻王嶺營
汛經古州鎮臣韓勲預派官兵奮力急擊挫彼兇
鋒賊始奔潰乃逆苗等自王嶺戰敗復聚集於台
拱清江之間往來號召謀逆益急是時風聲傳播
人心惶惑屢據官屬禀報情形而撫提諸臣猶以
為苗寨謠言不足深信祗令古州清江各撥弁兵
數百人遊巡會哨便可了事迨後勾結既廣附和
愈衆於三月二十一日圍攻番招營汛始皇遽發
兵倉卒赴敵將内地駐防兵丁盡行撥赴新疆派
委一庸劣無能之副將宋朝相統領而前不意進
至番招不能聲援策應反致被困山頭逆苗稔知
内地無兵即乘間四出侵犯熟苗同時附和攻陷
凱里次及清平黃平餘慶等州縣又攻燬清溪縣
治燒劫鎮遠思州二府屬之附近村寨人民驚竄
驛路阻塞台拱清江等鎮恊營僅能閉城自保而
排咱小丹江二汛因缺糧為奸苗所愚買路夜遁
致被屠害因之愈肆猖獗豕突狼奔卒難收拾以
致上厪
世宗憲皇帝宸衷南顧殷憂遣發滇蜀楚粤六省大兵會
師進剿
特授貴州提督哈元生為揚威將軍專司征討又以地
方遼闊哈元生一人調度難周
命湖廣提督董芳為副將軍從下游分領夾擊又
欽差刑部尚書張照左副都御史德希夀總理撫定苗
疆兵馬錢糧賑恤事宜
廟算精詳至周至備將帥諸臣倘能凛遵
訓旨恊力同心蕞爾小醜不足平也乃撫提二臣已意
見不合迨聞凱里已失勢甚危殆提臣哈元生始
馳至楊老駐劄所帶兵役僅二百餘人逆苗聞提
督親來以為必有重兵不敢輕犯而平越都勻以
上方藉以保守雲貴督臣尹繼善前據屬員禀報
已派遣廣羅恊副將周儀竒兵營參將哈尚德等
星夜赴援而本省黔西大定威寧官兵亦陸續調
集哈元生始派遣大定恊副將紀龍雲南廣羅恊
副將周儀竒兵營參將哈尚德等將凱里清平黃
平餘慶等州縣以次恢復開通大路逆苗見内地
官兵衆多復回巢穴糾合醜類圍攻新疆營汛阻
截運道於是台拱清江丹江八寨等處同時告急
先是兩廣督臣鄂彌達聞知黔苗肆逆即派遣督
標中軍副將王濤並咨移廣西撫臣金鉷提臣霍
昇派令左江鎮臣王無黨統領廣西官兵以桂林
知府楊廷璋監紀糧餉先至古州嗣復令高雷廉
羅鎮臣譚行義統領廣東官兵以廣南韶連道馮
元方監紀糧餉晝夜泝流而上陞任湖廣督臣大
學士臣邁柱湖南撫臣鍾保原任提臣董芳先派
令九谿恊副將李椅陞任洞庭恊副將魏國泰湖
南撫標參將謝瓏等帶領湖南官兵星赴鎮遠恊
應繼復令襄陽鎮臣焦應林統領湖北官兵前來
聽候調遣四川督臣黃廷桂撫臣楊馝亦預備漢
土官兵以備咨調各省大兵先後來黔兵力充裕
哈元生遂派遣黔西恊副將康世顯由革夷小江
一帶援應稿貢汛以通台拱又派廣東惠州恊副
將馬成林湖南九谿恊副將李椅原任清江恊副
將柳定國等由八弓梁上一帶援應柳羅汛以通
清江又移咨廣西左江鎮臣王無黨帶領粤西官
兵救援八寨維時古州鎮臣韓勲亦率同廣東督
標副將王濤帶領黔粤官兵將起事之烏弓八妺
高表色同等逆寨嚴加攻剿即進兵朗洞扼險駐
劄惟丹江久被圍困先經哈元生派遣雲南廣羅
恊副將周儀大定恊副將紀龍帶兵援應甫將鷄
講開通逆苗復於平寨黃土&KR0749;烏騷坡等處據險
截糧都勻恊副將馮茂護糧前往被逆苗阻擊遺
失炮位傷損甚多丹江兵卒枵腹受困幾不能保
哈元生復飛調四川署副將壽長雲南竒兵營參
將哈尚德帶領滇蜀官兵救援至九月十九日潰
圍破敵丹江方獲無恙是時五省大兵雲集會剿
雖新疆大路俱已開通而首惡逆寨全然負固哈
元生將遣到各省官兵由青溪以西上至楊老並
由大路斜通各新疆營汛沿途密佈連營數百餘
里是以兵愈多而愈不敷用且逆苗始猶畏懾暫
行歛避迨屯駐日久情見勢絀復於清平黃平施
秉一帶大路之旁時出燒刦九十月内尚在紛紛
報警官兵奔救不暇顧此失彼幾有無可如何之
勢副將軍董芳分統官兵駐劄八弓一隅之地攻
剿六甫寨頭等十餘頑寨其餘無分首從概行招
撫以圖將就了事且與哈元生各持意見互有異
同所以時經數月之久而軍務茫無端緒也然皆
由臣從前承辦苗疆原未經理妥竣以致黔省百
姓罹兹顛沛各省官兵受此勞苦臣與諸臣厥罪
維均臣自西路軍營奉
命進口途次驚聞惶悚慚憤恨不奮飛滅此朝食廼蒙
皇上天恩暫寬臣從前之嚴譴
特命臣總理苗疆軍務嗣又以事權不一
特授臣經略重任自將軍以下悉聽節制繼復
命臣兼管貴州巡撫印務從此文武事權統歸畫一委
任
殊恩至專至重更荷
聖主指示周詳敢不敬謹恪遵竭蹷辦理臣自雍正十
三年十月十三日行抵黔省之鎮遠府地方駐劄
先將賑恤事宜酌定條欵次第舉行並准雲貴總
督臣尹繼善咨商再調四川官兵三千名以資恊
剿臣當即一面奏
聞一面咨調外臣查蠢爾愚苗原無終日之計其所以
嘯聚成羣力能久抗官軍者以有奸苗數輩恃其
寨大人悍號召勾結生熟苗夷羣相附和如上下
九股清江高坡丹江山苗等處凡兇頑首逆自古
州敗退咸聚集於此一帶地方官兵進攻一處各
處為之恊助聲援則彼衆我寡每致挫折一番兩
番賊勢愈張兵氣日怯至於熟苗之附和為匪者
雖罪實難逭而究非首惡驅之愈急則悉竄入新
疆為之出力拒守非所以渙散賊勢之方也若不
簡拔精銳直搗新疆殲其首惡則黨羽終難解散
因籌畫時勢之緩急審度地形之險易酌定分兵
三路同時進攻逆苗各保巢穴彼此不及救援則
我力專而彼力分以整擊散一舉可定蓋賊無常
形兵無定法安内以攘外遠交而近攻原可互相
為用是當暫撫熟苗責以擒獻兇首繳納噐械阻
截生苗不許放入内地然後大兵齊赴新疆將倡
亂首兇並寨大人衆素稱頑抗者悉行剿除其餘
附和苗寨亦責令獻兇繳械阻截熟苗不許收入
新疆必使生熟苗蠻判然為二生苗已定再行佈
置熟苗則釡中之魚無所逃命然後分别良頑逐
寨清理方可以收一勞永逸之效臣一面具摺恭
請
聖訓一面親赴凱里與原任揚威將軍哈元生面囑機
宜派令四川署副將壽長貴州定廣協副將曾長
治雲南竒兵營參將哈尚德等帶領官兵四千餘
員名由凱里之空稗一路前進又𣲖令左江鎮臣
王無黨黔西恊副將康世顯帶領官兵三千餘員
名由台拱之台雄一路前進又以清水江苗寨繁
多南連古州東達黎平地勢遼闊臣率同原任副
將軍董芳帶領襄陽鎮臣焦應林暨九谿恊副將
李椅惠州恊副將馬成林原任清江恊副將柳定
國等官兵四千餘員名由清江之鷄擺尾前進三
路官兵尅期並舉逆苗雖分衆迎敵而各不相顧
官兵奮勇急攻自十二月初一日起至十四日止
旬餘之内已將上九股之掛丁朗利空稗大小營
等處二十餘寨下九股之台雄打革等寨清水江
之鷄擺尾鷄呼黨鷄右烏溜等寨凡係首惡險巢
苗人所恃以抗拒官軍號召羣苗者悉皆攻燬無
遺附逆餘黨始知畏懼兵威紛紛投撫乞降臣思
逆苗此番逞惡迥異尋常若非逐層深入痛加剿
除不足以彰
國威而昭法紀臣因自清江起程即由各鎮將攻剿
之鷄擺尾台雄空稗一帶沿途查勘形勢於乾隆
元年正月初三日至凱里駐劄居中調度隨令襄
陽鎮臣焦應林留駐鷄擺尾四川署副將夀長留
駐空稗台拱鎮標遊擊尹成宗留駐台雄各搜捕
未盡餘孽以資彈壓派令副將曾長治參將哈尚
德等由空稗鷄講分路進攻丹江各逆寨左江鎮
臣王無黨黔西恊副將康世顯並新任貴西道劉
□等由台雄交上一路惠州恊副將馬成林九谿
恊副將李椅清江恊副將柳定國並貴東道宋厚
等由烏羅反牌一路會兵進攻高坡各逆寨同時
又令古州鎮臣韓勲由朗洞一帶前進羊色高雷
廉羅鎮臣譚行義由滚縱一帶前進擺弔皆新疆
深險之處復令副將曾長治攻克丹江之後即繞
至八寨會同都勻府知府孫紹武進剿山苗並飭
令上江恊副將王耀祖帶領弁兵由上江前進山
苗聲援夾剿是時臣續調之川兵適至臣即令統
領之川北鎮總兵王廷詔帶領所部官兵搜剿烏
溜報德囊猛囊堯一帶進駐丹江各路大兵奮勇
前進逆苗始猶悉力抗拒繼則聞風奔潰摧枯拉
朽所向披靡自正月初旬起至三月底止凡新疆
内之為百悍惡大寨如丹江之防里烏堯桃繞排
提馬家&KR0749;鷄勇&KR0749;烏叠昂牌等七十餘寨高坡之
烏羅反牌交上交工南工交篾交包交烏交歪鷄
花等四十餘寨古州之羊色扣里羊弔洞里高枯
八倒旁洞官舟等二十餘寨又滚縱之烏㜑擺列
擺弔斗扣等寨以及山苗内之擺調方勝加照加
支加撓加雄等三十餘寨無不燬其巢穴燔其積
聚誅戮其兇頑俘獲其子女著惡首兇陸續就縳
附從逆黨剿除殆盡所餘遺孽悉竄入牛皮箐中
藏匿臣令各路鎮將尾後窮追逐漸緊逼俱屯駐
箐口以坐困之查牛皮大箐綿長數百餘里横亘
於新疆之中峭壁懸崖高出雲表深林密樹霧雨
不開泥濘没膝虺蛇交行不但從來兵威所未臨
即人跡亦所罕到詢之本地苗蠻亦止能知其附
近大概不能悉其幽䆳深遠也臣因詳揣地勢因
路徑之通塞為聯絡之聲援飭令八路官兵四面
攢逼以次進攻凡屬至幽極險無不深入窮搜於
是倡謀首逆妄稱苗王之包利往利哄銀三元阿
苟阿蠟老能老恨強銀堯撒汪隴帶麻阿杠包往
由甘講翁苗瞎子等或被生擒或被斬獻其餘附
逆兇徒俘獲者以萬餘計臣又恐逆苗逸出箐外
復飭令總兵焦應林署副將壽長内外設防分佈
嚴密復傳諭衆苗罪輕之犯得擒罪重之犯自贖
由是苗類互相擒拿彼此舉發雖比隣族黨父子
兄弟之間不敢容隠護庇一人是以凡經肆逆兇
苗自揣必被擒獲四無去路有彼此交縳赴營乞
降者有自知罪惡情急自盡者其廹於飢餒餓斃
山林惶遽奔竄投崖身故者不可勝計自四月初
旬起至五月中旬止牛皮大箐之内曁四旁巖穴
林木之中往返嚴搜委無藏匿新疆一帶軍務已
竣隨飭令回兵内地辦理清江下河兩岸苗寨並
台拱所屬之大小兩江以及凱里清平黃平施秉
一帶餘孽查新疆之苗甫歸
王化猶可云野性未馴内轄熟苗受
國家豢養深恩百有餘年乃敢附和逞兇無所不至
乘此兵威大震之時若盡力掃除可使不留遺種
但其間良頑不一善惡判然必當詳慎區分以期
無枉無縱其有寨小丁弱並未附逆逞兇比聞大
兵臨境即能遠赴行營泥首歸誠隨師效力者從
前已經招撫此時不宜擾累其或雖經附逆未敢
顯拒官兵投誠日久應役恭順者務令將該寨所
有兇苗逐名擒獻鎗械全數收繳方准量行安插
至於首先從逆樂於附和或妄稱官職或代傳木
刻或圍攻城汛或殘害兵民或阻截糧運或乘機
搶劫有一於此必應剿除固不得以現在畏懾之
情形即可稍為寬假臣將内地各苗寨詳加考核
分為首惡次惡脅從三等指示各鎮將弁仍專委
署貴州提督左江鎮臣王無黨雲南永北鎮臣劉
永貴貴東道宋厚貴西道劉□督率辦理嗣據陸
續呈報清江南岸之九甫繞號䟎賴歹受南孟培
鳩柳旁柳受往刀柳寨等二十餘寨清江北岸之
抱金絞狂平夏高坵台革者磨柳羅等十餘寨附
近台拱之苗江稿武革東稿貢等十餘寨又大小
兩江之八梗舊舟望虎總場等十餘寨附近施秉
黃平之龍場白壩革夷山秉附近清平之翁丙等
各逆寨皆首先附逆罪大惡極斷難寬恕俱已掃
穴犁庭斬馘殆盡復據駐劄凱里之廣羅恊副將
周儀駐劄黃平崖門之台拱鎮標遊擊丘中瑞駐
劄施秉新城之貴州提標遊擊董國棟駐劄勝秉
之黃州恊副將姜煓曾等先後呈報所有内地未
盡餘孽或據投撫苗人自行擒獻或據被害士民
指名控告俱已逐細查拿審實正法並無一名漏
網又古州鎮臣韓勲回兵朗洞沿途將月姑元賽
八輸盤噶高定翁脚唐流九衣斬牙高猫岜王等
二十餘寨或因其餘孽未清或以其獻兇遲玩俱
經剿燬又據高雷廉羅鎮臣譚行義回兵滾縱將
滾縱之火燒仰黨喬扣三寨因其庇兇不獻復行
嚴加剿洗又據都勻協副將曾長治都勻府知府
孫紹武等回兵八寨將番仰番摃番瓮羊堯擺卓
牙門楊牌楊烏等十餘寨嚴加剿懲又據署四川
川北鎮臣王廷詔署副將夀長以桃繞烏叠為丹
江第一惡寨雖兇苗已多擒斬尙有兇首枉洞蕭
撒二名未獲去歲殘燬小丹江營汛罪難輕恕復
將該逆寨痛加剿洗又據署副將夀長台拱鎮標
遊擊尹成宗報稱排咱落翁鳳黨台盤打革弄賽
䟎舍世柳等逆寨去歲傷害排咱汛官兵罪大惡
極復將各該寨嚴行剿燬又據高雷廉羅鎮臣譚
行義上江恊副將王耀祖古州同知毛振翧都江
通判鄧瀾等以上下兩江苗寨上年雖未附逆但
各寨鎗械甚多所當趁此兵威勒令繳獻旋據各
苗寨呈繳過鎗刀噐械等項共數萬餘件又據九
谿恊副將李椅惠州恊副將馬成林清江通判蔡
時豫以九丢歹旦柳拉等寨去歲首先附逆應嚴
加剿燬查自六月中旬起至九月止所有新疆内
地從前未淨餘孽搜除罄盡其現存者皆逐名查
訊委無正兇順逆分明威信昭著各路鎮將文武
先後禀報軍務全竣情形到臣臣先由凱里移駐
清江遂自清江前赴古州經由上江八寨丹江一
路仍回凱里沿途查詢各路軍情悉皆妥竣臣查
新疆内地附逆悖叛者共一千二百二十四寨悉
經剿燬痛加殲除其餘三百八十八寨多係寨小
丁弱致被迫脅姑免燬其巢穴仍令將該寨所有
附逆兇徒全數拿獻方准贖罪統計臨陣斬馘者
共一萬七千六百七十餘名臨陣生擒並順苗擒
獻贖罪者共二萬五千二百二十餘名口内審係
妄稱名號或偽署官職首惡要犯應解省質審結
案者共四百餘名口審係拒敵官兵燒劫村寨法
無可貸即在軍營梟示者共一萬一千一百二十
餘名所獲逆苗家口審有稍可矜疑者即行釋放
安插外其逆犯家屬例應充賞為奴者共一萬三
千六百餘名口其臨陣鎗砲中斃未及割取首級
圍寨焚燒投崖自盡以及餓斃山林者實不下數
萬收獲砲位鳥鎗共四萬六千五百餘門長矛刀
弩盔甲等項共一十四萬八千餘件得獲米穀牛
馬牲畜無算是役也仰賴
聖主恩威遠播諸將士戮力同心兼以楚粤滇蜀各隣
省封疆大吏等公忠體
國疆域不分籌餉備兵有呼必應士馬飽騰兵力充
裕是以指麾如意所向無前該逆苗等經此大創
始極畏懼知山箐之深險不足恃兇悍之伎倆無
所施
國法不可再干
天威不敢再犯臣查逆苗等性雖反復人實愚頑所以
屢肆跳梁皆由於不知法紀若不開其愚蒙明白
曉諭縱使極逞兵威多行誅戮亦屬無益臣自上
年抵黔以來仰體
皇上如天好生仁威宥物之至意每次遣將發兵總期
昭佈恩威聲罪致討不許誘擒襲取妄誅老弱善
惡既分良頑攸判是以倡謀黨惡雖擒斬已有數
萬而區分甄别實未敢妄殺一人逆苗等亦曉然
於兇惡為匪者乃自取誅夷良懦守分者必不致
波累臣自清江前赴古州沿途查勘已撫苗民見
其泥首道左俯伏環迎咸有畏懼悔艾之誠決無
反側不安之意兇逆殄除軍務全竣所有各省官
兵自應撤令凱旋查黔省山高風冷暑雨不時各
省來黔官兵率多不服水土其有染患病疾者先
已陸續撤回今軍務雖經告竣辦理一切善後事
宜尚須留兵彈壓臣酌留楚粤官兵三千名貼防
外其餘並令照依各省程途遠近先後按撥全行
撤回查各省官兵遠來恊剿克著勤勞屢次欽奉
諭旨令臣詳記檔案俟事定議叙分賞今軍務已竣例
應將在事奮勇官兵等次並陣亡帶傷弁兵等詳
造確冊送部核議至臣以至庸極陋之人由知府
微員荷蒙
世宗憲皇帝高厚殊恩拔至貴州巡撫苗疆重務臣既冒
昧從事而一切經久章程全未籌畫妥備彼時規
模粗定仰蒙
世宗憲皇帝天恩念臣奔走微勞
勅部議叙賞以騎都尉世職迺臣甫離黔疆雍正十年
台拱遂有圍困官兵之事迨至十三年又復大肆
猖獗擾害内地
世宗憲皇帝懷保萬方本欲奠安黎庶而臣經理疎謬反
致重困黔民貽累隣省捫心自問罪實臣始上年
即欲具情陳請緣正在辦理軍務未敢仰凟
天聽今軍務已竣竊謂賞功罰罪
聖朝之法紀攸關伏懇
皇上天恩革去臣騎都尉世職並將臣交部嚴加議處
以為人臣承辦地方要務冒昧疎忽者之戒伏乞
睿覽施行
條陳驛困並禁派擾疏張廣泗
為驛站之積困宜紓閭閻之派擾宜禁事竊惟驛
站之設所以通皇華速郵遞關係綦重臣查黔省
上接滇南下通三楚﨑嶇險峻跬步皆山共額設
二十四驛除貴筑縣一驛係省會首邑額設馬五
十匹馬夫二十五名其餘二十三站每驛額設馬
四十五匹馬夫二十三名又各驛内除楊老重安
楊松毛口四腰站不設站夫外其餘每驛各設長
夫一百名以備應付此黔省驛站夫馬之定額也
每馬一匹日額給草銀八釐料穀四倉升每馬夫
一名日給工食銀一分六釐口糧米八合每站夫
一名日給工食銀一分二釐口糧米八合此黔省
驛站夫馬工料之定額也又查每驛每季例准倒
馬七匹向例每匹價銀二十九兩五錢零嗣於雍
正三年經前署撫臣石禮哈將馬價照雲南廣西
例裁減至二十二兩以省浮費但黔省暑雨不時
馬匹易生疾病每季倒斃實不止七匹之數從前
地方無事之時馬匹價值稍賤尚可藉報銷倒斃
之贏餘即為買補額外多倒之馬匹迨後既以節
省裁減又值頻年軍興馬價昂貴所領價值僅敷
買補倒斃之馬其餘多倒馬匹並無例項開銷彼
時署撫臣石禮哈止知將黔省馬價比照雲南廣
西一例報銷不知廣西有水路可通順流迅速地
方官可以通融應付滇省驛站額設馬六十餘匹
餘站俱有五十匹馬數既多又止供本省差務則
輪流應付倒斃自少黔省處處皆山道路險峻首
驛僅設馬五十匹其餘僅四十五匹馬數既少且
供兩省差務之煩而馬價照依滇粤之例一體核
減除去准銷額馬七匹之外再有多倒馬匹地方
官不得不自行買補此驛馬在官之累也至站夫
一項每站額設夫一百名黔省村堡畸零非繁庶
可比一遇大差到站若待臨時僱募勢必悞公前
於敬陳管見等事案内經臣酌議額設站夫俱應
長養在站但每夫一名日給工價銀一分二釐口
糧米八合僅敷本人一日之口食實無餘錢養贍
家口是以民間應募者寥寥雖嚴飭該地方官竭
力勸募承充而今日到站明日潛逃所有長支銀
米無從著追仍需臨時僱募民夫添助黔省地處
荒僻平時僱覓已屬艱難或遇祁寒暑雨歲暮農
忙每夫一名僱價自一錢五六分起至二三錢不
等積百名站夫一日之銀米不敷十餘名一日之
夫價差務源源不絶賠累實無底止此站夫在官
之累也地方有驛各官因額設錢糧不敷支應凡
遇差使經臨除在額馬額夫之内者俱該驛官自
為應付一遇大差卒至如恊濟餉鞘數萬兩到站
動需馬數百匹或夫數百名地方官無力僱募遂
𣲖之里民名為堡夫堡馬查定例内開載
欽差大臣及學差試差督撫入境需用夫役該州縣遵
照兵部勘合給發其督撫入境不由兵部給發勘
合者所需夫役准其臨時酌用無許過六十名至
知府下縣盤查及他員奉督撫差委盤查者不無
案卷等項量給夫三十名等因遵行在案無如日
久弊生往往於勘合之外濫用至一二倍三四倍
不等甚至本省大員亦多任意濫用差使既繁地
方官不免派累於民而差役鄉保人等遂得以從
中滋弊視村寨之大小分認馬頭馬脚馬尾名色
合一馬之僱價出銀八九錢至一二兩不等其僱
價之所以昂貴者蓋黔民貧瘠養馬甚少有馬之
家居竒招價鄉民無處僱覓不得不受其勒索且
一鄉之内承總者名曰鄉頭聞有應差之信即入
城伺候此時鄉民不能即斂現銀鄉頭不能代為
墊發勢不得不向富家揭借以七八扣之本銀勒
五六分之重利迨至大差過後鄉頭始將僱募馬
價並揭借本銀一併合算即於認充村寨均攤認
償維彼小民又不得不告貸償還既受僱馬之攤
賠又受揭借之重累呼訴無門實堪憫惻至於堡
夫之累黔省烟戶稀少附近城市夫役無多不得
不派之四鄉有離城七八十里或一二百里之外
皆需來城應募雖官為給價亦止能照依扛抬一
日之程途給發一日之工價其餘往回守候則皆
廢時失事不獲價值之日也應一日之站夫即須
數日之賠累四鄉里民若不按照田畝公攤幇貼
必致無人承應是以每夫一名除官給價外糧戶
等私自幇貼每至二三錢之多在小民之失時廢
業既已疲敝堪憐而糧戶之攤派幇貼又復苦累
無已是堡夫之累民為害更甚查黔省額徵正賦
每州縣内多者不過數千兩少者僅數百兩而民
間夫馬攤派每致倍於正供以貧瘠之黔民當無
窮之苦累其何以堪臣與司道等再三酌議若不
嚴定處分斷難永絶弊端請嗣後過往差使凡有
勘合者悉照勘合應付至本省大員入境不由兵
部給發勘合者亦遵照部定額數應付倘敢多索
一夫一馬者許該地方官立時揭報督撫以憑嚴
參若本省大員任意需索許該地方官直揭部科
核實治罪其不據實申報徇情濫應私行派累地
方者一經發覺計其所派夫馬之數以枉法贓從
重治罪庶官員知所儆畏而民間之擾累可除矣
惟是既已禁其私派凡有往來差務俱係在官承
值則所有夫馬草料工價等項務令足資應付方
可永絶弊端查滇南省會首驛額設馬六十匹其
餘各驛額設馬五十匹滇省道路尚屬平坦其所
設驛馬祗供本省之用而馬數較多黔省山程最
為險峻兼供滇黔兩省之差而馬數較少除馬價
已經前署撫臣奏請照滇例報銷未便再為議增
所有各驛馬匹應比照滇省馬數增添貴筑首驛
原額馬五十匹應增十匹其餘各驛原設馬四十
五匹應各增五匹共增添馬一百二十一匹馬數
既增則馬夫亦應添募貴筑首驛原額馬夫二十
五名應再添募五名其餘各驛原額夫二十三名
應各添募二名共添夫五十一名滇省每馬一匹
日額支草料銀七分二釐黔省每馬日給草銀八
釐料穀四倉升值價銀二分合算每馬日僅支銀
二分八釐較之滇省少支銀四分四釐實屬不敷
且飼馬以穀不如以豆之堅實有力今請酌增每
馬日支豆草銀五分料穀停其支領滇省每馬夫
一名日支工食銀五分四釐黔省每夫日給銀一
分六釐口糧米八合合算僅日支銀二分四釐亦
屬不敷今請酌增日支銀四分糧米亦停其支領
如此則馬數既多可以輪流更替飼喂充足飽騰
可期不致有多斃賠累之虞矣至黔省站夫每名
日給工食銀一分二釐口糧米八合合算日支銀
二分滇省每站夫一名亦僅日支一分八釐較黔
省尚少銀二釐但滇省額設工食之外尚有官田
租穀名為冷飯摃索草鞋等項田畝為公幇之費
黔省除日給工食銀二分之外並無絲毫幇貼且
站夫之苦甚於馬夫若工價過少實無人應僱今
請將口糧米亦停其支給於原給銀一分二釐之
外酌增銀二分八釐共日支銀四分則地方有驛
各官易於僱募承應不致復有里民幇貼之累矣
抑臣更有請者凡驛站通衢民間之擾累既除尚
有偏僻郡縣未設驛站處所每年學臣經臨考試
或上司差委盤查或本處地方官因公他出所需
夫馬亦多係派累里民承應至於苗疆等處非止
文員派累並武員弁目不論事之公私輒藉軍裝
名色派夫扛抬更有兵役通事人等偶奉差遣雖
一囊一篋之微亦必役令苗民背負隨行所到之
寨需索酒食稍不遂意即加以凌辱作踐以致苗
民不堪擾累肆逆逞兇多由於此尤應嚴加禁絶
臣請嗣後凡本處地方文武官弁奉上司差委盤
查者經過驛站地方有例定額夫應付其無驛站
之處於本省公項銀内酌給盤費令其自行僱備
違者即照例嚴參仍計其所派價值以枉法贓治
罪至兵役等奉有差遣如在隣近處所固不應累
及苗民即或路程稍遠往返需時該本管官量行
捐給盤費令其平價僱覓有敢私役苗民強索酒
食者應照定例開載改土歸流地方如該管官員
有差遣兵役騷擾逼勒科派等弊較内地之例加
倍治罪例處分至學臣考試經過驛站地方有例
定夫馬應付其無驛站處所應令該地方官照額
定夫馬之數平價僱覓應付據實開報准於本省
公項銀内給領總不許絲毫科派民間再此外尚
有發遣人犯並解審罪囚除年力精壯及罪輕者
聽其散行外其重犯鎻□牢固雖有差役管押恐
致脫逃不便令其行走更有新經受刑並實在老
弱不能徒步遠行者皆需撥夫抬送向係沿途開
店之家承應名曰街夫既有街夫名色凡遇罪犯
到店不止索夫抬送且強索酒飯店民因係在官
人犯不敢與較而不法解差等即隨同沿途滋事
更為擾累臣請嗣後凡係發遣暨已成招解審人
犯令地方官查明程途遠近近者按日算給口糧
遠者折銀發給令其自行買食所給銀米統於囚
糧項下准銷再查明果係重犯或新經受刑暨實
老弱者有驛站處於額設站夫内應付無驛站處
許其僱夫抬送所需價值亦准於本省公用銀内
給發庶街夫承應之弊亦可永除而黔省官民均
沐
皇仁於無極矣
請免折色兵糧疏張廣泗
為請免徵支折色兵糧以除兵民兩累亊竊照黔
省各標鎮協營兵丁每年應需月糧例於各屬額
徵秋糧及改徵米内撥給供支但各州縣有糧多
之處駐防兵數較少又有糧少之處駐防兵數較
多其不足之米勢不得不於餘米州縣酌撥支給
而黔省山路﨑嶇兵丁不能遠領民苗亦苦輓運
故歴年來俱遵照康熙四十三年題定事例每年
於秋收之時行令應撥應領之營汛州縣各將時
值米價查報由司道將兩地所報時值從公酌核
將報多者量為稍減報少者量為酌增裒多益寡
折中定價造冊詳題行令州縣照數徵解支給官
兵自行買食再各鎮恊營兵丁應領米折銀兩每
年秋成定價具題之後州縣始行徵收以致秋冬
應領米折每有延至次年春夏始能領回相去收
成之時甚遠價值漸昂所領之銀不敷糴買於康
熙五十六年内復經前護撫臣白潢題請預於藩
庫借支銀兩俟各營赴省請領春餉時順便關領
飭令各州縣將折徵米價徵解還項此歴年遵行
之舊例也今查折衷定價兩地時值既有多寡之
分則酌數徵給自有增減之别在折徵州縣之百
姓按所增之價完銀自必浮於應完之米數而兵
丁按所減之價領買自不能敷應領之實米於兵
民實屬兩累臣與司道公商定議查黔省各標鎮
恊營兵丁自乾隆三年九月起每年應需月糧除
撫標提標貴陽安順永安安南普安遵義平伐新
添平越黃平天柱平遠黔西畢赤等標恊營兵丁
月糧應照往例仍於各本地額徵秋糧改徵米内
就近酌撥實米供支又荔波營兵丁年需月糧業
於遵
旨議奏亊案内議詳題請按年動支庫銀發交荔波縣
照依時價採買以備供支俱無庸議外惟安籠威
寧鎮遠古州大定定廣都勻銅仁清江丹江上江
古州道標歸化水城長壩長寨獨山凱里黎平思
南石阡仁懷朗洞等鎮恊營兵丁每年應需月糧
除於各本地應徵秋糧及改徵米内就近撥支本
色並撥支楚粤二省運供本色米石外通計無閏
之年不足米一萬九千二百七十餘石有閏之年
不足米二萬七千二百六十餘石此不足米石似
應照依從前舊例仍於上游之開州貴筑清鎮安
平鎮寧安南平遠黔西正安遵義桐梓綏陽等州
縣徵支餘存米内按照兩地所報時值折中定價
惟是米少地方價必昂貴餘米處所價每低平向
年各屬之價不甚懸殊兵民雖覺未便尚不致有
重累今各屬米價每石自八九錢至一兩四五錢
二兩不等此貴彼賤大相懸絶若仍照從前定價
徵支自必民有倍徵之苦兵有不敷買食之虞查
雍正十三年及乾隆元年各屬應徵錢糧欽奉
恩旨蠲免至乾隆二年又將各屬餘存米石徵收實米
貯倉其各鎮恊營不足兵糧俱經按年動支庫銀
照依各該處時價折給兵丁自行買食在案請自
乾隆三年九月起以後每年不足兵糧俱照上年
之例按年動支司庫銀兩照依時價折給各兵自
行買食其折給米價每年於九月秋收之後行令
各該地方官會同營員公同查報司道核實分晰
造具銀米細數清冊詳請核題仍於各該年奏銷
案内分晰入冊報銷至開州等州縣俱有動支軍
需及加貯穀折等項米石均宜亟為買補應令該
州縣將前項應採買補貯之米即將每年應徵折
色米石徵收實米貯倉准作買補之數俟倉儲充
盈之後或令照依時價徵銀解庫或令仍徵實米
貯倉之處再為定議如此變通實於兵民兩有裨
益而倉儲亦得漸次充實矣
貴州通志卷三十六
