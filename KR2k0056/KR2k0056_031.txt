貴州通志卷三十一
人物
列女(名宦鄉賢俱以府統州縣列女因各州縣俱分舊載新增難以合一照山川例大書州縣)
貴陽府
元
逹嚕噶齊桑阿克孫妻托克托沁(早寡不忍獨生以死從夫延祐二年旌其)
(節黔之旌揚節婦始此)
明
越淳妻張氏(宣慰司人適舉人越淳年二十三夫亡無子苦節二十餘年卒葬夫)
(側有竝蒂梅生塚上士林歌咏之)
徐資妻陳氏(貴州衞人正統間都清苗叛資從征戰亡陳慟絶復甦堅志守節教)
(其子節登第歴官巡撫封恭人夀八十終合葬夫塚僉事周孟中題其岡曰忠節巡按王鑑之學士)
(吳寬俱有記)
洛宣妻李氏(郡人宣官都指揮征麓川戰沒李苦節不再適正綂間旌)
陳通妻孔氏(郡人夫通為小旗正統末以禦寇死孔守節不二弘治初旌)
龔璟妻袁氏(郡人孀居七十五年事聞旌之)
朱宣妻劉氏(貴州衛指揮劉芳女名慧未字時母病割股為羹以進母疾隨痊後)
(適千戶朱宣年方二十三宣喪撫孤守節誓無他志撫按旌之)
黃鎮妻任氏子黃閏妻郝氏(郡人任年二十四夫亡子閏甫週歲)
(撫之成立舉於鄉及閏卒其媳郝氏年二十一與姑相依撫其子桂亦成立嘉靖四十三年巡按巫)
(繼咸題旌曰一門雙節)
李端妻越氏(郡人年二十三夫故越足不踰閫預以名刻端墓碑期與合葬年八)
(十巡按薛繼茂聞而賢之歲給米二石具題旌表)
薛廷珠妻蔡氏(郡人幼有志操及筓適廷珠珠亦傑士以試不售憤投烏當河死蔡)
(聞驚悼趨投舍旁井賴鄰婦救免日夜泣血待盡姑許氏提孤兒彦卿示之曰爾欲從吾兒地下無)
(論我孀姑既耄如此三歲孩提何蔡感悟乃強饘粥以適姑意比兒長就外傅時以父事感之身紡)
(績以佐讀及彦卿以明經舉於鄉猶傷悼哀思彦卿為温江令贈父如其官封母孺人萬歷間御史)
(薛繼茂題旌孫紹魯師魯庚子同榜中式人以為節婦之報云)
潘汝明妻楊氏(郡紳楊文煥女適生員汝明甫兩載夫亡氏年十九無子以姪嗣守)
(節至八十四歲題旌)
夏玘妻陳氏(郡人玘為貴州衞千戸卒時陳年尚少以死誓葬畢閉門自縊有司)
(旌之)
李秉玉妻湯氏(郡人治中湯師頊女天啓間安逆變同兄避難聞賊至即投水死)
潘思聰側室程氏(郡人天啓元年安賊叛圍城程恐受汚即仰藥死屢奉旌表)
周汝麟妻薛氏(郡人天啓元年安逆圍城抱幼女赴水死巡按題旌)
胡驥妻陳氏(驥舉人)程鑑妻龍氏(鑑長官司)
劉鏜妻張氏(鏜守備)陳易妻周氏(易千戶)
強如山妻周氏范序妻商氏
劉增妻李氏林之桂妻朱氏
湯車妻王氏韓弘庶妻李氏
蔡嘉言妻顧氏羅紋妻陳氏(以上八人俱係)
(生員)
洛獻書妻趙氏龍寵妻方氏(黔記作龍昇翺)
楊繼臣妻李氏詹恩妻范氏
劉冕妻謝氏張弘資妻李氏
徐大綱妻陳氏李俵妻王氏
王可愛妻朱氏潘鳳鳴妻胡氏
徐天祥妻郭氏王納諫妻張氏(納諫生員)
張紹康妻李氏劉尚和妻廖氏
李東白妻楊氏馬季常妻李氏(以上皆郡人守)
(節終身俱崇禎以前題旌其事實原志未詳但列姓氏)
劉山松妻吳氏(郡人吳子騏女幼諳書史適山松松出外久不歸依母家十餘年明)
(末聞流宼將至懷利刃以待至則自刎)
吳中芸妻陳氏(郡人年三十夫故流宼入黔抱其幼子沈於溪)
楊玉聰妻湯氏(郡人銓部湯景明女流賊入黔聞夫被執投水死)
許世穆妻楊氏(郡人太守楊起鼇女年十六歸許事翁姑盡婦道數載夫卒遺子光)
(譜甫三歲楊矢志守節教子為醇儒應明經選諸孫竝克紹家聲人以為苦節之報云)
國朝
王若陵聘妻葛氏(郡人葛應啓女許字王若陵聞若陵卒不食而死)
周國柱妻許氏(郡人事姑汪氏孝謹姑病禱神願以身代及卒號慟氣絶而死)
程春化妻竇氏(郡人事姑至孝聞春化盡節於官死而復甦者再姑病割股以進遂)
(痊緝縫自給以撫二子繼而長子亦亡遺孫在抱與長媳周氏誓共守節後次子桂蕃登賢書)
劉芳名妻尤氏(芳名郡庠生巡撫秉仁孫尤年十八適芳名生子紹祥五歲夫故備)
(極荼苦撫子為邑諸生子故又撫其孫歴年八十餘皓首完節康熙三十一年巡撫衞既齊旌之)
劉兆祥妻羅氏(兆祥即芳名子庠生早故遺孤藩尚在襁褓羅與姑尤氏相繼苦守)
(事姑撫子貧困自甘足不履外庭巡撫衞既齊旌之縣令匾其門曰一門雙節)
周大年妻蔡氏(郡人年十六適大年生子家瑛僅二歲而大年卒蔡矢志守節撫孤)
(為郡庠生巡撫衞既齊奬之以上俱載舊志)
許賢妻蔡氏(郡人舉人越珃女適庠生許賢年二十夫亡守節撫孤事繼姑尤盡)
(孝謹四十六年如一日康熙五十七年護撫白潢題旌)
黃震妻李氏(郡人教授李超品女適庠生黃震年十九夫卒遺腹生子時夏李事)
(孀姑以孝聞撫時夏為邑廪生苦節三十七年康熙五十六年護撫遲炘題旌)
程桂竒妻周氏(桂竒為春化長子氏年十四歸桂竒踰年生子甫及週而桂竒卒截)
(髮嚙指以死自誓茹荼以事病姑拮据以撫弱息親授經書訓子成名守節五十餘年子珣康熙壬)
(午舉人宰諸暨有善政孫仁圻辛丑科進士選庶常歴官布政使雍正元年巡撫金世揚題旌)
黃登榜妻吳氏(郡人農民吳現瑛女知禮節適廪生登榜年二十八而登榜卒遺子)
(國麟甫七歲吳堅志守節撫孤國麟中康熙癸巳恩科舉人雍正元年巡撫金世揚題旌)
朱景運妻劉氏(郡人年二十三而夫亡遺一子氏矢志撫孤雖茹荼集蓼猶拮据延)
(師束脩膏火之資悉出十指擘畫有欲奪其志者氏截髮毁容引錐刺其左目事乃寢子澐成諸生)
(守節四十餘年雍正二年巡撫金世揚題旌)
李正妻章氏(郡人貢生張爾誥女氏年十六適武生李正夫亡時章年十九憑十)
(指奉養翁姑克盡孝敬教子夢驥嚴而有法為名諸生守節四十餘年雍正七年巡撫張廣泗題)
(旌)
冉瓖妻越氏(郡人武舉越于同女年十六適庠生冉瓖孝事翁姑克嫻婦道歸數)
(月而瓖沒氏號痛幾絶志期殉節姑嫜曲為解慰終不能奪朝夕悲泣水漿不入口者數日待瓖屬)
(纊後即與其從婢蘭英於靜夜投繯並死康熙四十三年公舉旌表)
貴筑縣
國朝
袁國垣妻吳氏(邑人年十六適國垣踰年而夫死撫遺腹子宗孟為邑諸生夭殁復)
(撫其孫若宏若安艱苦六十餘年頻遭寇亂始終如一總督趙廷臣旌其門)
劉洲妻郭氏(洲先世巴渝巨族隨祖任黔遂家焉郭年十四適洲洲卒子遠龍甫)
(總角次遠鳳在襁褓其遺腹子遠譽閱五月而始生時舅姑及夫三喪未葬氏立志守節先後安厝)
(三喪俱各成禮有勢豪欲奪其志因徙居深山即至親罕得見其面遠譽從師力學弱冠為邑諸生)
(食廪餼郭守節三十五年卒康熙三十一年巡撫衞既齊旌之以上載舊志)
張宅方妻陶氏(邑人年二十三夫亡守節孝事翁姑撫子女皆成立雍正二年巡撫)
(毛文銓題旌)
劉朝輔妻余氏(邑人年二十夫故事孀姑盡孝教子義方言不出閾雍正二年巡撫)
(金世揚題旌)
張浩妻陶氏(邑人適郡諸生張浩逾年而浩病卒遺孤孩稚堂上二親垂白氏仰)
(事俯育備極艱辛守志三十餘載雍正二年巡撫金世揚題旌)
柴大成妻方氏(邑人年十七適舉人柴大成二十三歲而大成沒氏矢志守節事翁)
(姑孝謹撫二歲子成立及子沒又撫孫孫繼夭亡撫堂姪孫中楩為嗣與弱媳相依紡績度日苦節)
(二十八載年五十卒雍正十一年巡撫元展成題旌)
梁國輔妻高氏(邑人年十九而夫亡氏哀毁欲以身殉賴諸婦救免乃盡捐奩飾以)
(營喪事稱未亡人足跡不履外庭翁姑憫其少無子欲令改適已屬媒有成議氏聞悲號徹夜平旦)
(更衣拜奠夫靈自經於房中康熙四十三年公舉題旌)
范璟妻劉氏(邑人劉輔女適庠生范璟氏年二十一夫故撫二子在沅在湄俱遊)
(庠相繼而歿復撫孤孫康熙四十三年護撫張建績旌之)
定番州
明
王爾昌妻陳氏(州人夫死年艾守節不二事聞被旌)
顧民膏妻李氏毛琛妻李氏
吳運泰妻喻氏黃偉妻鄭氏(俱州人夫死守)
(節以上俱載舊志)
顧人龍妻李氏(州人人龍見忠烈流賊破城氏與人龍對縊中堂而死)
張承祖妻吳氏(州人流賊破城吳氏大哭曰我等義不受辱遂赴蓮花池死時女伴)
(相率投池死者數十人)
國朝
杜蘅妻孫氏(州人年十七適蘅二十七而蘅故氏孝事翁姑和處妯娌家貧紡績)
(撫教二子友梤友榕俱為諸生榕食廪餼苦節三十三年清操無玷雍正十一年巡撫元展成題)
(旌)
廣順州
明
金大章妻張氏(州人夫亡撫子燦承襲土知州職燦亡復撫孫湯巡按馮晉卿旌其)
(門曰矢志柏舟夀七十餘卒載舊志)
國朝
金大廷妻經氏(州人年二十五夫亡家極貧屢遭兵亂撫二子長珻膺思薦次玣)
(及諸孫皆成諸生守節三十九年以子珻任教授封孺人)
吳自林妻金氏(州人年二十三夫亡撫孤成立後見孫五曾孫一年七十餘四代一)
(堂鄉黨欽羨以上二人俱康熙四十三年護巡撫布政司張建績題旌)
開州
國朝
謝二姑(州民謝克明姪女幼孤克明撫為己女年十四未字事繼父母孝值二親皆病且篤)
(一日之間再割其股以進親疾皆愈里人異之康熙二十年巡撫楊雍建旌之載舊志)
楊質素妻簡氏(州人年二十夫亡善事舅姑撫孤成立守節四十餘年康熙四十三)
(年護巡撫布政司張建績題旌)
龍里縣
明
陳世傑聘妻戴氏(龍里衞戴陟女八歲許字世傑待年未歸而傑没戴矢志不嫁)
(奉父母克盡孝道御史薛繼茂題旌)
王淮妻譚氏
夏時妻黃氏(俱邑人守節被旌)
國朝
陳格言妻毛氏(邑人年二十四夫故二子俱在襁褓屢經強暴逼娶矢志靡他巡撫)
(衛既齊旌之)
葉天培妻曹氏(邑人適邑庠生葉天培年二十六而天培故曹堅志守節撫孤子又)
(繼亡益勵其操巡撫衛既齊旌之以上載舊志)
陳世龍妻李氏(邑人年二十二夫亡守節家最貧上事舅姑下撫孤子備極艱辛壽)
(六十二卒康熙五十二年巡撫劉蔭樞題旌)
徐應淮妻石氏(邑人明千戶石應祥之女適廩生應淮年二十八夫亡氏矢志守節)
(叠遭歉歲紡績以供饘粥親黨相賙堅却不受教子啓崑為貢生啓嶦為增生苦節三十八載雍正)
(五年署廵撫祖秉圭題旌)
貴定縣
明
王達妻吳氏(邑人達故吳年十九誓死守節敬事舅姑四十餘年堅貞如一日有)
(司旌之)
陳椿妻王氏(邑人椿故王守節六十餘年冰霜自矢廵按郜光先旌奬)
馮斯良母王氏(邑人夫死斯良尚幼王嫠居矢節訓子成立終身貞潔巡按郜光先)
(蔡廷臣旌奬)
姚允廸妻潘氏(邑人允廸官知縣卒潘時年二十二青年守節白首無瑕題旌其門)
(曰恩詔表貞)
孫耀祖妻王氏(邑人耀祖武進士卒王守節四十餘年終身無玷)
孫天民妻胡氏(邑人天民家貧氏紡績以供甘旨翁性嚴姑性潔亊之兩得其懽及)
(從夫宦遊遇美食輒泣不舉筋遂長齋以祈親夀至親卒乃已)
馬為麟妻徐氏(邑人為麟舉人卒時氏年二十六家貧無子誓不再適六十四歲卒)
(巡撫劉庠旌奬)
姚咨俊妻唐氏(邑人咨俊由進士筮仕江西安福縣今卒於官唐扶櫬還里備極艱)
(苦守節以終奉旌)
史讜妻何氏(邑人讜仕知州卒時何年二十九子文鼐甫三歲守節教子後文鼎)
(中崇禎壬午鄉試何年六十七歲終巡撫潘世奇題旌其門曰節凛冰霜)
丘禾嘉妻姚氏(邑人禾嘉官遼東巡撫卒於京邸姚上疏扶櫬歸里流寇陷城懼為)
(賊汚遂投井死)
姚聖言妻陳氏(邑人聖言仕夾江令流寇陷邑城陳懼辱投井不溺所親憐而救之)
(引避山中又聞賊至墜崖而死)
孫南光妻朱氏(邑人適舉人南光少夭氏寡流寇破城罵賊投井死)
國朝
凌國士妻白氏(平伐司人事姑孝謹姑病痿痺手不任箸白舉匕以飯姑視寒暄以)
(易牀褥夜則坐姑旁假寐衣不解帶延醫不效割股和藥以進遂瘳鄰媪或勞慰之婦曰婦事姑如)
(子事父臣事君吾行吾志耳何勞苦為康熙十一年耆老聞於縣令旌之)
宋三省弟妾(縣屬唐榜苗女也大平伐長官宋三省攻唐榜獲之以為弟妾弟死無嗣)
(妻改適妾獨留晝夜紡績足不出戸有欲奪其志者妾哭且詈曰馬不二鞍女不二夫若再從人牛)
(馬不如也守節至七十餘歲終)
庭拱宸妻蕭氏(邑人年二十而寡敬事舅姑堅守婦節五十餘年以上俱載舊志)
王鳴鳳妻林氏(邑人年二十四夫亡翁姑垂暮子在襁褓家又甚貧林艱苦備嘗仰)
(事俯育教子萬年成歲貢生康熙三十六年巡撫閻興邦題旌)
庭子位妻向氏(邑人子位平伐長官司卒氏年二十一撫子襲職守節五十餘年康)
(熙四十七年巡撫陳詵題旌)
史書妻姚氏(邑人書監生卒氏年二十六子幼姑耄勤苦紡績事姑育子二子紀)
(言紀賓俱為諸生雍正二年巡撫金世揚題旌)
傅天爵妻馬氏(邑人天爵舉人赴京會試卒於途時氏年二十二勤苦守節撫孤子)
(成立三十九年如一日雍正六年署巡撫祖秉圭題旌)
張其劌聘妻李氏(邑人幼讀書許字其劌未歸而其劌歿女聞訃悲慟欲絶隨衰)
(服詣夫靈所手為文以祭焉未幾其母迎歸欲令改適女聞之剪髮嚙指自經者再母知其志不可)
(奪議終寢守節十年卒預為塋於夫塚之右遂合窆焉)
修文縣
國朝
楊郁妻何氏(邑人夫客死普安何誓不獨生伺家人防稍懈乃解其帶自縊康熙)
(十年巡撫佟鳳彩旌其門曰水月同清載舊志)
黃應隆妻夏氏(邑人應隆庠生卒氏年二十八守節至七十一歲卒康熙四十七年)
(巡撫陳詵題旌)
刁玟妻歸氏(邑人玟庠生卒氏守節撫孤四十二年事祖翁姑俱盡孝道雍正四)
(年巡撫何世璂題旌)
楊之苓妻劉氏(宛平劉永茂女之苓邑敷勇衞人中康熙辛酉鄉試赴公車不第寓)
(京教授生徒娶氏年十九越三年之苓客殁遺孤纔三月父母欲奪其志堅不從命鬻服以殮骨骸)
(擕子歸黔行至河南乏資適之苓同年友劉子章令襄城助賻遣送歸葬教子玟為邑庠生苦節四)
(十餘年)
安順府
明
汪大寬妻蕭氏(郡人適庠生大寬氏年二十六大寬卒甘貧守節事姑盡孝孀居五)
(十餘年志同金石有節婦坊)
詹淇妻康氏(郡人適生員詹淇淇尋卒氏孀居績紡勞苦養姑勤儉教子姑卒竭)
(力營葬屢奉旌奬)
馬龍妻程氏(郡人年二十三夫死守節孝事其姑撫遺腹子四十餘年不履外庭)
(奉旌)
張耀璧妻洪氏(郡人適庠生張耀璧夭啓間安賊破府城洪與耀璧訣曰君當自為)
(計毋以妾累君焚其室赴火死耀璧因以得脱)
葉立妻蔣氏(郡人年二十七夫死家貧氏辛苦自甘守節不二奉旌)
詹斗妻張氏(郡人斗生員氏年二十四斗亡家貧紡績養姑六十餘年奉旌)
宋名臣妻丁氏(郡人年二十四名臣亡甘貧自守奉旌)
薛鳳章妻張氏(郡人鳳章登賢書尋卒張時年二十絶食七日其姑勸諭復食乃剪)
(髮垢面以見志苦節終身奉旌)
牟嘉禾妻邵氏(郡人年二十守節訓二子俱登仕籍夀八十四終崇禎壬午奉旨旌)
(表)
霍鍾英妻鮑氏(郡人年十八為安賊所執不辱觸石死奉旨旌表)
張應宸妻吳氏(郡人年十八歲夫故不食死)
梅紀妻熊氏(郡人年二十三夫故矢志教子夀九十三奉旨旌表)
夏國臣妻王氏夏國猷妻吳氏(俱郡人夫亡妯)
(娌俱守節建有冰清玉潔坊)
朱訓妻殷氏(郡人年二十七夫故遺子官甫三歲守志不二教子成名夀至九十)
何寶妻雷氏(郡人年十九夫故家貧事繼姑以孝聞撫二子成立)
龔居敬聘妻吳氏(郡人年十四未嫁居敬故守志終身奉旨旌表)
孫振鷺祖母楊氏(郡人守節至九十歲卒)
國朝
梅運昌妻李氏(郡人運昌以明經令江津遇寇難氏時年二十五之夫任中途聞變)
(懷其襁褓孤匿山中淬利刃以防不測間關險阻備歴艱辛乃抵家又兵亂年凶卒能禦暴訓孤子)
(建登辛酉鄉薦年六十餘卒康熙三十一年巡撫衞既齊旌之)
牟應綬繼室韓氏(應綬郡人任廣東連平州知州娶韓為繼室年甫十八夫病篤)
(憐韓年少無子遺命改字及夫殁扶櫬歸里其姑援遺言欲嫁之韓堅執不從時有以勢奪者氏毁)
(容斷髮誓以死乃免撫其嗣子呈鼎鼎故又撫其孫國寶歴六十餘年屢經督撫旌表)
牟某妻李氏(郡人適牟氏子遇難自刎從人急救奪其刃喉未絶以手斷之而斃士林)
(多輓之以上俱載舊志)
劉始和妻徐氏(郡人年二十四夫殁無子翁姑相繼亡經營喪葬成禮守節終身康)
(熙五十二年巡撫劉廕樞題旌)
羅偉妻杜氏(郡人杜如梅之女年二十八夫卒紡績苦節撫其子楚玉國竒皆成)
(立康熙五十七年護巡撫白潢題旌)
羅廷勝妻馬氏(寧谷司羊海寨狆民女名阿透適羅廷勝年二十六夫亡氏守志數)
(載其父與翁因其無子屢勸改嫁不從父私許聘乾溝狆民羅姓氏聞之奔夫墓哭竟日歸家自縊)
(雍正七年巡撫張廣泗題旌)
全洪圖聘妻袁氏(郡人貢生袁英之女名淑秀七歲英沒母教以女紅兼工書史)
(許字生員全洪圖未嫁而洪圖殁淑秀時年十六聞訃即掩戸書絶命辭一首自縊而死雍正十二)
(年知府王玠詳請題旌)
普定縣
明
陳玘妻葉氏(衞人適百戸陳玘葉年二十生二子長甫六歲玘隨師征討勞苦成)
(疾歸而益劇語人曰吾死無憾但恐妻他適如吾兒何葉曰君勤王事致疾天必祐君設有不測妾)
(必不獨生未幾玘卒葉哀毁盡禮自刎死)
吳文榮妻鄒氏(崑山鄒思明女洪武初思明戍普定鄒氏甫五歲隨母居鄉閭長適)
(同里吳文榮乃同夫奉母歴萬里至衞省父未幾父調征當行文榮請代往遂没於陣鄒時年二十)
(一慟毁幾絶父母勉諭之誓死守節孀居四十七年未嘗忘哀)
倪鸞妻黃氏(鸞普定衞指揮使卒時黃年二十六歲矢志撫子承襲夀七十終屢)
(奉旌表)
王二妻黃氏(清苑人隨夫戍普定行至中途夫卒氏年二十四擕幼子間關至衞)
(守節不移)
王召保妻裴氏(隨夫戍普定夫殁裴年二十哀慟盡禮竭力以事舅姑撫養遺腹子)
(始終如一)
馬彪妻景氏(年二十二彪死子偉甫五日誓死以守不二其操)
時仁妻顧氏(仁普定衞指揮顧于歸甫一年而夫卒守節六十餘年嘉靖間旌表)
(以上俱載舊志)
國朝
孫成祿妻程氏(邑人年二十七夫亡守節三十七載康熙五十七年護巡撫白潢)
(題旌)
崔國正妻潘氏(邑人夫亡時二十八孀姑垂暮遺子襁褓矢志守節貧難度日紡績)
(以供朝夕孀居三十六年雍正四年巡撫何世璂題旌)
鎮寧州
明
吳復妻楊氏(州屬十二營司僰人楊太女祖仕元為普定府通判洪武間吳復以)
(安陸侯留鎮聞楊聰慧有志操以禮聘之未幾侯薨楊哀毁幾絶翌日沐浴更衣於靈几後自縊死)
(事聞贈貞烈淑人)
李晟妻沈氏(衞人年十八守節撫遺腹子元後以功授指揮元故復撫孫成立奉)
(旌)
張御妻易氏(衞人年十九夫故有欲奪其志者氏手持刃以死自誓撫子經襲祖)
(職有司以聞旌之)
倪學妻趙氏(衞人年二十夫故家貧撫七歲子斗斗故撫四歲繼孫世德又故更)
(撫三歲曾孫崟成立撫三代之孤孀居七十年題旌以上俱載舊志)
永寧州
明
王驥母濮氏(州人遺其夫名年二十一守節遺腹生驥夀九十二終有司旌之)
席珣妻澹氏(州人年二十守節五十餘年有司旌之)
張英妻陳氏(州人適庠生張英年十九英亡茹苦守節教子領鄉薦院道俱旌表)
(其門以上俱載舊志)
清鎮縣
明
蔡俊妻蔣氏易鎧妻李氏(鎧生員)
魏政妻張氏(政征永寧死於宼)林玉妻陳氏(玉生員)
曾松妻沈氏(松生員)楊鵜妻李氏
周蕙妻楊氏(以上俱威清人崇禎以前節旌)
國朝
潘奎妻吳氏(新貴人年十六適鎮西庠生潘奎六年而奎卒遺子四歲殤吳曰不)
(早隨夫子於地下以有此遺孤耳今復何望其母聞而往視之默無一言閱三日紿其母寢漏三下)
(悉取平日澣衣著之遂投繯而死以上載舊志)
任國佐妻張氏(湖廣夷陵總兵張忠孝女適庠生國佐氏年十八夫亡遺孤在襁褓)
(時值兵荒立志守節不茹葷飲酒并不食鹽其姑強之食曰五味亦足亂性吾忍吾性耳其父欲擕)
(之歸氏曰吾既為任門婦夫亡歸父家於禮不合且姑誰為奉養耶辭不往撫子衡中己卯舉人除)
(樂昌令遣人迎養氏曰姑存吾日侍其側姑沒吾日奉其主今舍姑主而就子養於心不安亦不往)
(衡因乞歸終養有孫六人元淳戊子舉人元灝庚戍進士餘俱庠生人以為苦節之報康熙三十九)
(年巡撫王燕題旌)
趙永昌妻徐氏(邑人適庠生趙永昌年二十四永昌亡家無恒産矢志守節奉事翁)
(姑極盡孝敬教二子長模為諸生次楷成進士雍正四年巡撫何世璂題旌)
劉國望妻羅氏(邑人年十九夫亡二孤俱在襁褓家徒壁立親黨無依斷髮毁容備)
(歴艱辛而冰操不改撫二子皆成立守節至三十餘年康熙四十三年護巡撫張建績旌之)
文昌運妻劉氏(邑人年二十一夫故遺孤未週歲誓欲從夫翁姑悲泣苦諭乃勤紡)
(績孝養撫子成立守節至三十餘年康熙四十三年護巡撫張建績旌之)
安平縣
明
梁武妻陳氏(武千戸)劉綱妻朱氏(俱平壩衞人崇)
(禎以前旌表)
黃運升妻劉氏(衞人年二十三夫卒子甫週歲舅姑篤老家貧甚紡績脩膳篝燈辟)
(纑茹荼五十年教子成立直指蘇琰表聞尚書李騰芳覆奏稱劉氏青松賦質白玉為心舅姑無子)
(而有子孤兒無父而有父節不徒節才乃真才奉旨旌曰天恩表節)
葉承寵妻何氏(衞人夫死年二十五矢志守節直指朱奉□題旌其門曰節聞丹陛)
(夀七十四終)
孫枝嵩妻張氏(枝嵩平壩軍餘丁早卒張年十九親族憐其貧勸改適誓死不從茹)
(苦撫孤數十載如一日崇禎己卯直指鄧務忠題旌)
譚先哲妻劉氏(衞人先哲為戸部郎中氏封安人丁亥流寇入黔舉家殉節臨刃罵)
(不絶口與夫枕籍月餘顔色不變見者莫不慘傷直指瞿鳴豐稱劉氏當寇氛蹂躪之餘不改名家)
(堅貞之節罵賊延頸以就義偕夫把臂以成仁相應表揚以勵風化疏請題旌)
王之賢母劉氏(衞人日暮天寒有客借宿以其子書舍假之次早客行氏拾得一囊)
(有白金三十兩置龕上其客行至中途始覺欲赴水死同行者止之仍返宿處劉指龕上示之其人)
(拜謝而去後乙卯鄉試其子之賢卷主司未錄有鬼敲門投卷於案得中式歴官府同知人以為行)
(義所感云以上俱載舊志)
國朝
徐儼妻何氏(儼庠生亡時何年二十四有遺腹家貧壁立舅姑垂暮何矢志守節)
(代夫孝養閱六月而生子國正撫之成立喪葬翁姑無不盡禮雍正七年巡撫張廣泗題旌)
譚銓妻郭氏(邑人年十九適廪生譚銓年二十五銓亡姑老子幼冰蘖自矢及姑)
(没拮据喪葬克全孝敬守節三十年巡撫元展成題旌)
譚鈞妻章氏(邑人年十七適譚鈞年二十二鈞亡鈞廪生譚銓弟也兄弟偕亡章)
(與郭氏娣姒同年守節奉姑鞠子一門雙節巡撫元展成題旌)
平越府
明
錢國賓母樊氏(郡人夫亡氏年二十五撫國賓守節終身貞潔無瑕旌曰矢志靡他)
劉應試妻戴氏(應試郡庠生卒時戴年二十守志不再適撫孤成立奉旨旌奬)
奚傑妻馬氏(郡人傑衞指揮卒時氏年二十七屢欲以身殉皆不獲死乃矢志撫)
(孤守節五十餘年巡撫巫繼咸題旌以上載舊志)
平越縣
明
李庸妻徐氏(衞人正統十四年庸與賊戰死徐年二十五子甫三歲都指揮趙信)
(欲奪其志以配軍卒徐以死拒之遂止守節四十餘年)
周清妻廖氏(衞人清卒廖年二十七無子姑老家貧堅志守節紡績終身奉旨旌)
(表)
蹇玉妻丘氏(衞人年二十二夫亡遺孩甫七月撫孤守節終身不改嘉靖間題旌)
徐科妻周氏(衞人科監生卒時周年二十四子甫一歲矢志守節辛苦備嘗萬歷)
(間題旌)
戎衣妻楊氏(衞人衣卒子翠在襁褓家貧甚氏績絍自給撫孤成立萬歷間題旌)
劉士恆妻姜氏(衞人士恒庠生卒時姜年二十二竭力奉姑甘貧撫子青年守志白)
(首無瑕題奉旌奬)
王之相妻劉氏(邑人相死氏年十八遺一子撫育成立守節終身題賜旌表)
王家柱妻劉氏(邑人家柱郡廪生卒劉年二十七子祚蕃生甫數月矢志撫子備極)
(艱辛叠遭兵燹節操愈勵祚蕃登賢書里中咸稱節婦賢母知府陳龍巖為之立傳)
徐氏女(邑人徐綱之姊幼不願嫁值黑苗叛圍城散米養兵城賴以完奉旨旌奬號妙)
(淨夫人建貞女坊年八十始卒以上俱載舊志)
樊奕珩妻鄒氏(邑人普安州學正鄒以惇女年十六歸奕珩其翁祚興亦補學正病)
(危割股進弗愈姑劉復病氏痛哭呼天復割股和藥而姑病痊奕珩戊子舉於鄉會試卒於京氏哀)
(慟垂死復甦兩幼兒先以痘殤氏因姑老遂竭力奉姑二十年姑夀終葬畢哀甚月餘卒郡人王士)
(俊為之立傳)
黃平州
宋
宜娘(州人有武略嘗領兵營於黃平今黃平城北三里有宜娘壘城南五里有宜娘山)
明
吳瀜妻王氏(州人適百戸吳瀜氏年二十二瀜亡無子姑憐其少勸之嫁氏指天)
(自明曰孀姑在堂誓不再適守節四十餘年弘治六年題旌)
權繼武妻周氏(興隆人適都指揮權繼武征香罏山陣亡氏年二十五誓不再醮撫)
(子及孫相繼夭死氏孤苦伶仃終身守節隆慶二年巡按王時舉題旌)
郭繼賢妻林氏(州人夫死時林年二十四誓死不嫁撫子成立萬歷二十五年題旌)
張國用妻孫氏(州人夫死時年二十一撫三子誓不再適萬歷三十九年題旌)
張國揚妻劉氏(州人夫死時年二十三矢志守節紡績撫子舅姑許適别姓劉知其)
(期櫛沐更衣入室自刎死題旌節烈)
狄應龍妻李氏(興隆衞人夫死守節萬歷間旌表)
萬一麟妻韓氏(興隆衞人歸百戶一麟麟卒時韓年二十四矢志守節小屋數椽一)
(婢相依焚香誦佛四十年所居忽生異草嫩綠浮英徧於一室後窘絶鬻屋以供衣食又剪茅為舍)
(異草復生一夕雷雨赤光照耀其室有頃方散年七十二卒萬歷間御史宋興祖疏稱韓氏貞原所)
(性貧且益堅四十八年純節草木皆知七十二歲完名電雷可燭題請旌表)
全洪烈妻毛氏(興隆衞人洪烈為指揮陣亡毛年二十四撫子守節四十餘年崇禎)
(間巡撫劉士正題旌)
朱玉妻張氏(興隆衞人夫卒時張年二十一哭三日絶而復甦曰婦人從一而終)
(吾夫既殁吾何以生遂具衰絰自縊而死)
蘭誨妻郭氏(興隆衞人蘭誨為千戸赴京承廕卒時氏年二十甘貧守節始終無)
(玷年六十餘餓死鄉人憐之以上載舊志)
李清妻彭氏(興隆衞人清右所千戸氏年二十五清沒無子遺腹六月外族逼嫁)
(誓死不從朝夕祝天願生男以延宗祀後果生子俊撫之以襲夫職正德間題旌)
狄耀妻李氏(興隆衞人耀邑庠生卒時氏年二十七子在襁褓食貧守節孝事孀)
(姑所居有瑞竹叠生萬歷戊午大疫衞人多不免獨狄宅無恙九十歲卒崇禎六年巡按梁炳題旌)
丁紹妻解氏(興隆衞人紹為千戶殁時氏年二十五子幼家貧誓死不二年六十)
(六卒崇禎六年巡按梁炳題旌以上三人查州志增入)
國朝
盛萬任妻薛氏(興隆衞人適庠生盛萬任年二十四夫亡父母婣親欲奪其志泣曰)
(從一而終婦人之節吾敢易志乎撫一歲孤四十餘年無玷)
盛萬億妻吳氏(興隆衞人年十六適萬億億卒時吳年二十三清白自勵誓死靡他)
(奉翁姑教孤子備盡孝慈守節四十餘年以上二人俱雍正七年巡撫張廣泗題旌)
周企濓妻曹氏(州人適紳士企濓年二十六夫殁撫子成立子沒復撫孫守節三十)
(餘年州牧旌其門曰巾幗儀型詳請旌表)
石聲啓妻師氏(州人年二十二而寡遺二子俱幼氏守志不渝時偽將陳侯府強委)
(禽焉氏不從投繯州牧旌其門曰節烈無雙)
甕安縣
明
戎□妻江氏(邑人翝死時江年二十無子矢志守節年八十卒萬歷間旌其門)
黃渤妻宋氏(邑人適生員黃渤氏性至孝父宋傑病危氏為女時割股啖之得不)
(死後隨夫渤避兵黃連山為土賊所執宋知不可脱紿賊欲飲水賊以磁甌貯水授之宋擊其甌以)
(磁片自刎死以上載舊志)
國朝
吳世昌妻羅氏(狆民羅朝彥女五歲許字吳世昌十八歲未嫁值世昌病篤翁姑迎)
(氏至家七日而世昌卒氏必欲殉夫翁姑極言撫慰始強進食夫厝俊即曰我已為吳家婦矣遂堅)
(守不二仔肩家務養葬翁姑靡不竭力夀至六十五歲雍正元年巡撫金世揚題旌)
羅朝彦妻劉氏(邑人名阿金適狆民羅朝彦年三十五而孀夫弟朝保欲踞為室且)
(謀之強暴氏知不免乘間自經康熙三十七年巡撫王燕親鞠得實立斃強暴於杖下給扁曰明倫)
(貞節鄉人為之立祠)
餘慶縣
明
歐陽坤妻鄒氏(邑人坤死鄒年二十八矢志守節撫孤子銘讀書為諸生萬歷間奉)
(旨旌表年八十終)
歐陽銘妻聶氏(邑人鄒節婦媳也銘庠生卒時聶年二十七無子誓死不二孝養孀)
(姑年五十餘始卒人稱歐氏雙節云)
桂高攀妻彭氏(邑人攀庠生疾卒氏年少而孀無子撫兩幼女守節家貧無婢僕歴)
(遭兵火貞白完全以女紅自給卒年六十有二)
國朝
楊應第妻謝氏(邑人應第庠生卒時氏年二十五矢志撫孤守節崇禎末賊掠鄉村)
(氏負子逃避箐林賊又至倉卒急迫擕子卧死屍中以血塗面賊以刃破其面氏忍痛不動賊舍之)
(而去得以保全教子永年為諸生苦節三十餘年督撫屢旌其門以上載舊志)
唐時雍妻李氏(邑人時雍庠生卒氏年二十一哀毁幾絶矢志撫孤家素寒薄粗糲)
(自甘子運新克遵母訓早歲成諸生李守節至七十二歲卒雍正三年巡撫何世璂題旌)
湄潭縣
明
譚氏女(邑人小字淑英邑吏譚叔卿女年十四未字值賊亂隨父母避兵先以利刃藏衣中)
(賊突至家人散走女自刎死)
錢世清妻徐氏(邑人世清邑庠生卒時徐年二十依父母守節為賊所執脅之乘馬)
(徐從馬上自投者再賊怒斷其喉而去)
唐顯璞妻簡氏(邑人顯璞邑庠生卒時簡年二十五二子尚幼家貧紡績以供教子)
(成立長子之官為庠生次子之牧登鄉薦守節五十年而卒)
謝傳堯妻曹氏(邑人傳堯邑庠生卒時曹年二十九無子依女為養未幾壻庠生楊)
(應第亦故女年方二十餘生子永年尚襁褓曹與女孤惸相依﨑嶇喪亂踰二十年永年乃成立曹)
(年已六十餘矣有司議旌其門曹曰妻以節事夫母以貞誨女相勉於常又何旌焉不受)
敖相妻劉氏(邑人邑紳劉鳳時女年十六適相未一年夫卒遺腹生子矢志守節)
(家人欲奪其志不聽從舅姑避亂於十里溪訛言兵至氏恐見辱遂自縊死年二十有一)
馮祥妻羅氏(邑人夫亡羅年二十六無子守節終身以上載舊志)
馮樟聘妻冉氏(邑人冉啓宗女年十四許字馮樟未嫁而樟卒父母欲另為擇)
(配女曰夫之不幸即女之不幸也何另字為遂自縊死)
李芝蘭妻丁氏(邑人年十九夫故遺一子方在襁褓氏矢志守貞事翁姑孝謹姑憐)
(其少寡勸令改適氏即截髮毁容誓無他志撫幼孤成立屢經離亂艱苦備嘗不改冰操年七十一)
(而卒)
國朝
李如玉妻唐氏(邑人適貢生李如玉年二十六如玉亡守節教子俾之成立至六十)
(歲卒巡撫元展成題旌)
都勻府
明
陳昱妻馬氏(郡人昱為都勻衞指揮馬封恭人昱病將沒馬具命服詣祠堂曰夫)
(婦之道生同室死同穴今夫將死妾生何為既而昱卒馬遂閉門自經時年二十一詔表其門曰貞)
(烈)
劉進妻包氏(進郡軍士溺水死包往求其屍得之負歸謂鄰婦曰吾年二十二無)
(子豈能再事人乎遂自經副使吳立嘉其烈合葬之題旌)
郭秀妻趙氏(秀郡軍人趙從之戍秀採薪渡江死趙亦奔水見者救之既歸悲號)
(不己以死自誓親鄰知之防守益密不逾月防者少懈遂自經)
桂世卿妻劉氏(郡人年二十七世卿卒守節撫子子死撫孫本枝官總兵玉枝森枝)
(俱明經奉旨旌表)
楊七妻蒙氏(郡人安賊亂蒙被掠罵賊不辱死奉旌)
朱國臣妻吳氏(郡人國臣陣亡吳一慟幾絶既而曰徒死無益不如撫孤以存朱氏)
(一脉耳甘貧守節教子振祚舉明經奉文嘉奬)
李茂春妻鮮氏(郡人年十八夫故誓死撫孤奉文旌奬)
楊應乾妻司氏(郡人夫溺水死守志不嫁事姑撫子奉旌)
楊廷烈妻吳氏(郡人年十八生子一歲夫憤父讎赴敵死家財盡散無以為生苦節)
(撫孤成立年六十四終)
吳正春妻陸氏(郡人年十九夫卒立志守節事翁撫孤年六十七奉文旌奬)
龔應賓妻王氏(郡人夫中苖藥箭死王自縊奉旌)
何珍妻王氏(郡人年二十二夫死守節躬親紡績苦節四十餘年奉文旌奬)
張今盛妻江氏(郡人今盛崇禎丙子解元早殁江年二十二撫一歲子衍緒成諸生)
(年五十九終以上載舊志)
屠珏妻王氏(珏生員王氏守節奉旌)
都勻縣
明
老功妻乜氏(功都勻衞夷人萬歷三十三年氏于歸道遇賊逼行不從以刀脅之)
(延領受害院道聞而褒奬葬之)
國朝
吳道暹妻江氏(邑人江之宗女年二十七夫卒撫孤子之璧成立子故又撫其孫甘)
(貧茹苦夀至八十五卒康熙五十二年巡撫劉蔭樞題旌)
丘之秀妻劉氏(邑人劉燦之女年二十六夫亡家貧苦節撫三子皆成立夀至八十)
(一歲康熙五十三年巡撫劉蔭樞題旌)
凃述銑妻孛氏(邑庠生孛允吉之女適庠生述銑氏年二十六夫亡立志撫孤茹荼)
(苦節教長子伯□中康熙己卯舉人康熙五十七年護巡撫白潢題旌)
周文盛妻姚氏(都勻營卒姚昌龍女歸營卒文盛氏年二十六文盛亡立志守節以)
(奉姑鞠子為己任歴三十二年如一日雍正五年巡撫何世璂題旌)
鄭良侯妻周氏(邑人良侯邑庠生卒時氏年二十三遺二子俱在襁褓家無恒産矢)
(志靡他竭菽水以事翁勤紡績以課子長雯次霈俱為邑諸生苦節四十七年夀至七十餘雍正七)
(年巡撫張廣泗題旌)
清平縣
明
石宣妻李氏(邑人宣為都指揮卒氏年二十四無子守節年七十三卒題旌)
石珍妻秦氏(邑人夫亡守節受旌)
王氏(清平人失其夫姓名守節奉旌)
王雄妻白氏(邑人雄為千戸卒氏年二十遺子輔方週歲誓不再嫁撫子襲職年)
(六十六卒奉旌)
王保妻郭氏(邑人保為千戸卒氏年二十八無子母黨欲奪其志誓死不從紡績)
(度日守節終身奉旌)
周德妻王氏(邑人年二十九夫亡撫遺腹子鼎成立清操苦節人無閒言姑莫氏)
(性嚴急事之得其歡心鄉人稱其節孝學使徐秉正旌之)
趙仁妻楊氏(邑人仁為庠生早没氏年二十二遺子杲甫三歲守節撫孤成立領)
(歲薦撫按屢加旌奬)
孫方妻王氏(邑人方庠生王年二十九夫卒無子守節終身巡按毛在題旌)
嚴茂妻卓氏(邑人茂係旗軍氏年二十一夫殁子甫半齡誓死撫孤巡撫毛在題)
(旌)
孫應鵬繼妻楊氏(邑人應鵬為大理府通判氏年二十九鵬卒誓死守節長齋供)
(佛即至戚罕見其面晚年家計益落僅一婢自隨饘粥不繼人皆憐之夀至七十七卒副使沈思充)
(旌奬以上載舊志)
漆大亨妻趙氏(邑人年二十二夫亡無子自縊以殉撫按題旌)
鎮遠府
明
何熙妻楊氏(郡人熙即本府土同知卒時楊年二十三矢志靡他守節六十餘年)
(以夀終奉旌)
楊瑄妻劉氏(郡人適土通判瑄為繼室瑄死王事氏年二十五誓死守節撫孤承)
(襲鄉人稱之)
何承宗妻錢氏(郡人承宗土同知死時氏年二十四有勸其再醮者曰吾有姑當事)
(有子當撫此言不願聞守節奉旌)
解章妻蘇氏(郡人夫死守節不嫁有司以聞旌其門曰天朝揚節)
田蘭妻鍾氏(郡人蘭以歲薦授鄞縣丞妻卒繼室鍾氏生三子蘭卒鍾方二十五)
(三子俱未成立鍾矢志撫訓長子時中登天啓甲子鄉薦歴官至太守)
張繼适妻胡氏(适金谿人占籍鎮遠中崇禎丙子鄉試計偕卒於道胡年二十遺二)
(子俱幼身事䌟績奉親撫子舅姑相繼喪竭力殯葬如禮)
雷葵陽妻成氏(郡人葵陽庠生早卒生一女三歲子長春甫七月舅姑垂老無依成)
(藐然弱嫠奉舅姑撫子女備極艱辛未幾翁逝其兄慮長春幼無以怙欲取為已嗣庶可免成拮据)
(成泣曰吾所以稱未亡人者為此一塊肉也嗣成謂雷祀何堅執不可歲餘姑又逝時寇據黔兵亂)
(歲荒出所窖藏衣榖殯殮盡禮訓子成名嫁其女年五十九卒奉旌)
楊鐸妻鍾氏(郡人未二十而適鐸生子再芳甫五歲鐸卒矢志自守日事女紅以)
(訓其子子死又撫孫成立年八十卒奉旌奬)
熊應周妻陳氏(應周郡廪生早卒氏年二十五守節撫子兆符成立三十年如一日)
(奉旌)
王向乾妻萬氏(郡人向乾廩生卒遺二子長金印五歲次三歲萬茹荼飲冰以教育)
(之苦節數十年奉旌表)
何大正妻劉氏(郡人大正食餼郡學早卒遺三子氏年二十五艱辛撫育兵燹流離)
(卒不渝節)
何瑛妻汪氏楊文昌妻何氏
羅溶妻劉氏楊正松妻何氏(正松卭水長官)
(以上俱郡人艾年守節不渝奉旌奬)
國朝
江某妻柯氏(閩人寓鎮遠適江氏子生一女夫死於水柯聞訃擗踊哀號誓不欲)
(生舅姑多方慰之柯曰婦人未嫁從父既嫁從夫夫死從子吾夫死無子殆天喪我也吾何從焉遂)
(自經遠近咸輓之)
楊汝信妻周氏(郡人年二十六夫故叠遭兵戎屢踐饑饉周堅志守節始終不移撫)
(子其美為明經亡復撫孫于廷為郡庠生年九十八卒以上俱載舊志)
鎮遠縣
明
何承光妻趙氏(邑人承光舉人守夔州流寇猝至趙謂其夫曰男忠女烈理也遂自)
(刎知府宋應星詳旌)
施秉縣
明
楊再翔妻張氏(邑人適翔生子正位甫七歲翔遠遊十餘年不歸張事祖姑及姑至)
(謹孝養無缺後翔回不半載疾卒祖姑憐之欲奪其志張拒不可延師訓子家貧歲歉矢志靡他五)
(十餘年如一日)
楊友梅妻李氏(邑人友梅廪生早卒氏年二十遺孤文炳甫一歲守節撫育教訓補)
(弟子員)
陳氏(邑人失其夫姓名早死遺孤甫五歲晝耕夜織撫子成立年六十乃終)
錢法妻史氏(偏橋衞人法殁史年十八甘貧勵節九十六歲卒成化間建坊旌表)
歐時雍妻田氏(衞人年二十夫故誓不再嫁冰霜自矢守節六十五年夀八十五歲)
(崇禎間巡按梁炳旌曰瑶池冰冽以上載舊志)
宋繼宏女(邑人小字關娘年十七未字流寇入黔擄掠婦女一日擁入繼宏室關娘登樓)
(閉戸自縊死)
國朝
李逢春妻王氏(邑人王之廉女年二十六夫亡遺孤尚幼父憐其無依令同居不從)
(避吳逆亂居鄉鋤蕨度日撫子成立)
廖定策妻劉氏(邑人定策中武舉赴會試殁於旅邸姑亦相繼殁劉冰蘖自矢撫遺)
(孤國璜為邑諸生苦節三十九載)
鄭天錫妻郭氏(邑人年十六歸天錫時翁滇武定守備郭同夫赴翁任二載生一子)
(而夫卒郭扶櫬歸葬翁陞任廣信遣使迎不往曰兒識漸開習見富貴則驕侈素知艱難則勵志後)
(值兵燹卒能撫子成名)
蔣仕魯妻汪氏(邑人年二十七夫卒遺孤薦科尚幼汪截髮毁容奉養翁姑守節三)
(十餘年先姑殁臨終呼兒媳囑曰吾病度不能起未送老姑終是吾遺恨汝軰須承我志善事之)
孫上元繼妻顧氏(邑人待字二十九歲適舉人上元為繼室僅三月夫赴京會試)
(越明年夏河水泛漲家業蕩析翁殁於水上元聞訃一痛而絶顧無子撫前妻之二子不啻已出四)
(壁蕭然恃女紅贍口苦節二十二載卒年五十一)
陳琦妻廖氏(邑人年二十適琦相敬如賓七載夫故遺子女各一廖慟絶復甦立)
(志守節家貧乏食採野蔬以療饑撫孤成立)
李之賓妻白氏(邑人年二十夫故家貧姑老子幼日食豆粥衣僅蔽體姑沒只餘茅)
(屋數間鬻以營葬有巨豪百計奪其志白毁容守節撫子成立以上七人雍正四年巡撫何世璂)
(題旌)
天柱縣
明
陳越母楊氏(邑人年少夫卒子越方九齡撫之成立以孝聞嘗值火災四鄰延燒)
(獨氏所居茅屋無患人皆以為母子節孝所感)
蔣顧妻劉氏(邑人年二十二夫亡矢志靡他撫孤成立萬歷間巡撫江東之旌其)
(門曰賢孀撫孤)
胡玉妻湯氏(邑人年十九夫亡撫幼孤成立治家嚴肅操凛冰霜年至七十卒)
蔣良達妻徐氏(邑人年二十夫故孀居五十載撫子正藻成名縣令旌其門)
楊枝棟妻徐氏(邑人守禦所千戸徐天衢女適貢生楊枝棟流寇入黔肆行劫掠氏)
(擕幼女避木杉苗寨賊至度不能免將所佩剪刀先刺其女遂自殺)
思南府
明
邵洪俊妻李氏(郡人年二十夫亡子經甫週歲李堅志守節五十五年有司立坊表)
(之)
朱庸妻李氏(蠻夷司人年十九夫亡生遺腹子福家貧紡績撫孤成立旌表)
徐錦妻蒙氏(郡人適庠生徐錦嘉靖間山賊攻劫地方夫婦避山箐中為賊所獲)
(賊殺錦執蒙欲犯之唾罵不絶引刀刺賊賊怒支解之面色如生)
安如崑聘妻楊氏(郡人庠生楊洪祖女年十五許字安學吕之子如崑未娶而崑)
(卒女聞之願奔喪守制父母不允女封帛送舅姑殮如崑不食數日卒事聞詔建坊以旌表之)
符賓妻羅氏(郡人知縣羅萬鵬之女年十九夫卒矢志守節依父母居足不踰閫)
(兩割股以療親疾御史梁炳胡平運均以節孝旌表其門夀至八十)
田倬妻陳氏(郡人倬以庠生選貢尋卒陳年二十無子堅貞自矢苦節四十餘年)
(雖親旌罕見其面事聞旌表)
王育聖妻敖氏(郡人夫亡守節家貧紡績以事其姑四十餘年内外無閒言知府鄭)
(崇岳上其事旌表)
鄒先魯妻敖氏妾楊氏李氏(郡人先魯令祁陽卒三氏皆年)
(少無子同志守節勤女紅以度日屢遭變亂不改貞白都御史錢邦芑有合傳)
徐可大妾陳氏(郡人可大為宜章令以母年高留氏侍養曲盡孝敬姑病割股以進)
(立愈郡守旌其門)
敖孫遠妻冉氏(郡人孝廉冉學洙女年二十夫亡無子煢居守節艱苦萬狀四十餘)
(年人無閒言)
張一應妻李氏(應郡庠生賊兵肆掠夫婦匿山洞洞破一應罵賊投崖死李為賊所)
(執紿以往取金帛至山險處亦投崖而死)
田侃妻張氏(郡人張奎光女年二十夫亡無子卜葬河東張扶櫬登舟半渡躍水)
(死比得其屍上下衣皆密縫面色如生)
徐心箴妾李氏(郡人心箴仕滇留李侍姑姑病割股療之立愈)
管玉音妻趙氏(郡人年十七割股救父夫病篤復割股以救夫殁宿逋百餘金子幼)
(穉趙躬磨麺績綿早夜操作悉償逋數課子成立為郡庠生年七十餘有司欲旌之辭曰此婦道之)
(常不受旌奬)
李復善妻張氏(郡人守節被旌)
國朝
敖鳴雷長女次女子起宗妻張氏(皆郡人吳逆兵肆掠)
(鳴雷挈家避&KR0749;後洞中賊緣崖至知不免姑嫂結襟投崖裂肢死郡守姜登先上其事學使錢捷旌)
(之曰節烈維風)
李承眷長女三女四女媳周氏表姪女
田氏(皆郡人賊兵追急恐受汚辱五女同墜崖死學使錢捷旌之曰竒烈超羣)
任尊德妻敖氏(郡人事祖姑田氏姑敖氏盡孝年二十三夫殁子賢甫一歲教養成)
(立襲朗溪司副長官吳逆兵亂避箐不食而死)
張祖華妻王氏(沿河司人祖華本司長官蚤卒王守節撫孤屢奉旌奬)
田興趙妻李氏(朗溪司人年二十夫亡守節四十餘年奉旌)
詹俸禄妻吳氏(蠻夷司人吳逆兵潰避賊孫岩山中賊至墜崖死崖高數十仞肢體)
(不損顔色如生咸以為異)
田茂繹妻張氏(朗溪司人年十七吳逆兵潰避匿洞中賊攻之氏跳崖死)
田養民妻楊氏(邑梅司人年十二刲股療其母病適朗溪司正長官養民早卒撫孤)
(子仁夀襲職避吳逆兵匿洞中賊攻洞墜崖死以上載舊志)
安于磐妻朱氏繼妻田氏(于磐蠻夷司正長官前妻朱氏事姑孝姑)
(病篤刲股救之得愈田年二十二歸于磐為繼室值夫病氏泣禱於天乞以身代刲股以進及于磐)
(卒氏年二十七子修德甫一齡撫其前妻子與己子成立修德成進士官御史田守節三十餘年年)
(五十九歲雍正五年署巡撫祖秉圭題旌)
田禕妻冉氏(郡人年十六歸縣民田禕五年而禕亡上有垂老舅姑子禾易纔三)
(歲氏拮据奉養舅姑喪葬盡禮教子成立食餼黌宫守節二十五年年五十六卒雍正十二年知府)
(史瑗詳請題旌)
冉喬枚繼妻暨氏(郡人年十七適生員喬枚枚殁氏年二十四前妻子烜方五歲)
(己子炯方二歲氏撫之如一俱成立炯為郡諸生守節三十五年而卒雍正十二年知府史瑗詳請)
(題旌)
安化縣
明
田惟勤妻徐氏(邑人年十九夫亡無子刳目自誓依父母以居持齋茹素五十年有)
(司上其事詔賜坊表揚)
敖孫謀妻張氏(邑人廣文張昱女生子甫二歲夫亡值崇禎末兵亂氏避兵山洞被)
(執賊欲犯之氏觸地破面遂抱子投崖而死)
覃吉甫妻隂氏(邑人適吉甫事兩世姑盡禮值叛兵剽掠祖姑姜氏被拷死姑何氏)
(拷幾斃氏匿林麓深處得免兵他往氏出尋兩姑姜氏已死何氣將絶急脱衣襦覆之度兵復來遂)
(縊樹下死)
陳謨妻王氏(邑人適庠生陳謨流賊肆掠被執欲犯之不從脅以刃罵賊死事聞)
(旌表)
田報國妻楊氏(邑人年二十四夫亡無子守節五十餘年)
田慶嘉妻楊氏(水德司人慶嘉朗溪司長官早卒氏年二十五守節撫孤六十三歲)
(卒院道旌奬)
張希旦妻冉氏(邑人年二十六夫亡遺孤文煥文燦俱幼弱冉誓死不二慎出入寡)
(言笑貞節不渝内外無間躬紡績教子俱為庠生知府李光祚旌之)
李蔚妻安氏(邑人夫早死家故貧安苦節撫孤終身不二)
覃通妻張氏(邑人比部張繼曾之女明末兵亂隨夫避洞中被劫投崖而死)
張國仕妻羅氏(邑人年少夫亡守節五十餘年有司上其事建坊旌表)
張國華妻李氏(邑人年二十夫亡事姑撫子守節終身)
國朝
李際泰妻黎氏(邑人貢生黎遇章女年二十夫亡願守節父喜曰能如此不辱吾門)
(矣苦節四十年嚴謹自持人共稱之)
田之鯤妻符氏(邑人年二十夫渡江溺死守節四十餘年)
羅鴻磐妻冉氏(邑人年二十四而寡教子愫成諸生遭兵亂卒完名節夀七十餘卒)
羅達誠妻符氏(達誠邑庠生早卒氏年二十四家貧紡績撫子成立年七十餘卒)
敖起圖妻張氏(邑人起圖溺水死氏年二十矢節撫孤三十年而沒當事表其門曰)
(守貞教子)
王廷賓妻彭氏(邑人年二十而寡堅貞不渝撫子成名守節五十年而殁)
冉國輔妻張氏(邑人吳逆亂逃洞中被賊執度必不免乃詐言取物賊信之投崖而)
(死)
邵堯章妻陳氏(邑人吳逆亂被兵掠去陳不受辱擕兩女投江死)
張釴妻黎氏(邑人年十九夫亡無子有二女皆在襁褓家貧紡績自給寄居母家)
(守節三十餘年)
楊昌裕妻劉氏(邑人年十八為偽兵所執不辱死之)
田仁澤妻張氏(邑人仁澤庠生早卒氏年十九歲誓節撫孤終身不二其操)
曾學貴妻高氏(邑人事舅姑以孝聞會歲饑學貴病高亦病乃強起刲股食之夫病)
(遂痊後高病篤長子應竒亦刲股救嗣又病次子應亨方客於外星夜至家復刲股如之高年踰八)
(十卒)
陳相明妻鄧氏(邑人年二十三夫死遭明末兵燹流離氏茹苦守志年七十餘卒以)
(上俱載舊志)
陳宣妻張氏(邑安南營人年少宣亡撫子大爵成立娶媳羅氏生二子大爵復亡)
(張與媳羅氏共撫二孤張年七十二守節四十四年羅亦五十六歲守節三十二年里人共白其事)
(請旌)
印江縣
明
李宣妻石氏(邑人姑歐陽氏性嚴氏事之每可其意宣卒氏年二十七遺孤二家)
(事窮迫艱窘萬狀紡績撫孤凡四十年卒時六十七歲巡按王杏旌之冢宰胡松為之傳)
王朝妻劉氏(邑人嘉靖十八年鎮筸苗破縣城被掠不辱罵賊死)
任杭妻楊氏(邑人杭庠生早卒楊年二十守節終身隆慶二年院道旌奬)
任效廉妻楊氏(邑人效廉為知縣以採木之役卒於官楊七日不食觸棺死萬歷二)
(十二年巡按薛繼茂題旌)
吕爵妻陳氏(邑人夫亡年二十家貧甚或勸之嫁則曰與其失身以圖存不如甘)
(死以守節至七十歲終)
國朝
周祚豐妻李氏(邑人年二十一而寡家貧守節撫其子成立夀至八十五歲終)
歐陽鉁妻吳氏(邑人年三十四值明末兵亂破印城鉁死遺孤肇華甫五歲氏茹荼)
(飲冰調護撫育守節四十五年以上載舊志)
周成德妻牟氏(邑人成德廪生卒氏年二十五撫二孤教養盡力長仁表中康熙癸)
(巳鄉試次仁近列膠庠守節四十載夀終六十五歲康熙五十五年邑人共白其事請旌)
婺川縣
明
舒英妻龔氏(邑人英庠生早卒氏年十八姑憐其少令再醮不從自縊死嘉靖四)
(十年題旌載舊志)
國朝
唐運達妻張氏(邑人年十九夫亡無子以姪淳遠為嗣守節課子成立為廪貢生夀)
(至七十餘歲)
周師奭妻李氏(邑人年二十二夫亡撫襁褓子昌睿成立為諸生夀至八十七歲)
紀維綬妻王氏(邑人維綬為婺汛兵没時王年二十七矢志撫孤守節三十餘年以)
(上三人俱雍正七年廵撫張廣泗題旌)
石阡府
眀
楊正綱聘妻王氏(郡人名伽藍父瑛正統初任姚安府普淜驛丞藍隨任字同郡)
(庠生楊正綱未娶後瑛解任隨回籍中途遇苗賊瑛老不能奔被害伽藍時年十九被執驅以行藍)
(厲聲罵曰吾父為汝害恨不啖汝肉尚敢更為不道耶賊強逼之藍唾賊面罵不絶口亦被害知府)
(余志為傳萬歷五年知府鄭一信祠祀九年御史陳效具題旌表)
鄧再興妻吳氏(郡人嘉靖庚戍鎮筸苗叛陷石阡再興被殺吳聞赴難死題旌)
彭好古妻楊氏(好古郡庠生早亡氏年十八悲號不食旬日亦死得合葬焉題旌)
張春妻毛氏(郡人萬歷二十六年播賊殺春將執毛氏去氏抱夫屍厲聲罵賊賊)
(怒斷其手及死面猶向夫御史應朝卿題旌祀烈婦祠)
胡仲賢妻楊氏(郡人年十六適仲賢未幾賢卒楊守節不再醮撫幼子允恭成立中)
(萬歷己未進士題旌)
曹恩妻黃氏(郡人天啓四年苗賊劫執黃欲汚之黃罵賊不從賊碎其身而去題)
(旌)
胡允朝妻楊氏(郡人允朝郡庠生死楊立志守節鎮遠監生羅某倚勢逼娶楊不從)
(溺水死題旌以上載舊志)
國朝
趙燦妻馮氏(郡人年十七適燦二年而燦亡遺孤元魁方三月氏紡績撫教成立)
(為郡諸生守節四十七年謹言潔行戚里無閒言夀六十五歲雍正十一年巡撫元展成題旌)
龍泉縣
明
安應袍妻簡氏(邑人歸應袍甫一歲應袍暴卒簡年二十哀毁踰常絶粒三日引刀)
(自刎於棺側)
歐陽組妻黃氏(邑人組死黃年二十茹荼守節之死靡他崇禎初年旌表)
冉繼勲繼妻張氏(邑人父慎言萬歷癸丑進士張年十八為勲繼室勲卒張年二)
(十八守節撫孤數十年如一日)
馬氏女(邑司馬萬珠女年十七值播賊李保昌亂馬被執欲汚之罵賊不從賊怒裂其屍)
國朝
歐陽榮東妻冉氏(邑人榮東郡庠生年十七卒子璜甫數月誓死守節幾經兵燹)
(節操愈勵教璜入庠食餼康熙八年巡撫佟鳳彩題旌以上俱載舊志)
思州府
明
徐萬謙妻范氏徐萬顯妻戴氏
徐鵬妻余氏(俱郡人范年二十九戴年二十七余年二十二三氏同居值銅苗攻)
(城劫去相挽投河而死巡按宿應麟旌曰一門三節)
盧蕙妻寗氏(蕙官經歴)蔣輝妻徐氏
張自秉妻何氏楊勝舉妻姚氏(勝舉監生)
熊觀海妻范氏熊仁妻范氏
周氏女(土官周廷珪女以上七氏俱郡人值苗賊猖獗同時遇難義不受辱挺身迎刃而死)
(萬歷十七年題旌)
張羽妻許氏(黃道司人羽無子許為娶妾生子羽故妾亦隨沒許年二十七誓不)
(再適撫孤成立夀七十提學吳國倫旌之)
張价妻高氏(黃道司人价故高年二十二以姑老子幼遂守節事親撫子孀居五)
(十七載奉旌)
高逵妻何氏妾吳氏(郡人逵生三子長梁楷何出次梁楹及季吳出)
(逵沒三子俱幼吳以身殉何守節撫三子無異視後楷登萬歷戊午鄉試官知府楹中萬歷丙午鄉)
(試官副使請於朝旌表有烏懷集)
何熊妻田氏(郡人守節四十年奉姑教子里有芳聲奉題旌)
王應朝妻高氏陳洋妻曾氏(俱郡人年少家)
(貧撫孤成立流離不改其操)
高良栻妻周氏(郡人年二十二夫亡遺子士俊甫二歲士哲甫四月守節撫孤垂四)
(十餘年完貞以殁二子俱食餼於庠崇禎末題旌)
國朝
周祚昌妻徐氏(郡人祚昌選貢早卒徐孀居三十九年而沒人稱其完節)
徐耀妻任氏(耀郡廪生文行素著避亂扶羅為袁韜兵所逼任氏以身殉焉以上)
(載舊志)
吳通相妻劉氏(郡人年二十四夫故子幼家貧苦節四十八年教子孫均入黌序康)
(熙五十年巡撫劉蔭樞題旌)
鄒士昌妻冷氏(郡人年二十三夫故孝事孀姑教子繼聖延聖近聖紹聖兄弟四人)
(俱以文行顯)
裴定朝妻陳氏(郡人年二十七夫亡事衰翁撫半齡子備極艱辛曲盡孝慈守節三)
(十餘年)
楊昌祚妻陽氏(郡人年二十一夫亡在外翁姑相繼没拮据喪葬貧不能存諸親勸)
(其再嫁誓死不二寄食於子姪之家苦節三十九年)
許登甲妻劉氏(郡人年十三父母俱亡歸登甲二十二歲甲故遺一孤翁姑欲嫁之)
(劉誓死不從守節四十九年以上四人雍正六年巡撫祖秉圭題旌)
蕭蘭妻姚氏(郡人年十六適國學生蕭蘭甫八月而蘭故上無翁姑下鮮伯叔零)
(丁孤苦之死靡他撫姪為嗣教育成立守節三十四年雍正八年巡撫張廣泗題旌)
張士良妻楊氏(邑人年二十夫故守貧食力遇變不渝孀居三十八年完節無虧闔)
(郡請旌)
尚朝覲妻龔氏(郡人年十九適尚朝覲年二十六朝覲亡家甚貧窶姑老子幼氏躬)
(執樵牧茹荼守節中野猝遇強暴毁形拒之年七十五卒巡撫元展成題旌)
凌琦妻蔡氏(郡人年二十四適凌琦年二十九琦亡子萬象四歲女一歲氏飲冰)
(茹蘖紡績代耕子女婚嫁以時以禮七十六歲卒巡撫元展成題旌)
玉屏縣
明
洪鏜女(平溪衞人年甫十三父病侍藥嘗糞衣不解帶正德時題旌奉旨建孝女坊旌)
(表)
侯正一妻夏氏(衞人夫早殁柏舟矢節課子位成進士官都御史夀百歲時大學士)
(霍韜奏請詔賜肉帛歲遣湖廣都司至家存問二次卒年百有二歲諭祭葬誥封夫人)
許可妻張氏(衞人可為指揮氏年十九可亡守節撫孤承襲夀八十六歲隆慶三)
(年奉旨旌表)
鄭東效妻劉氏(衞人年十九夫亡撫遺腹子孝盛守節六十七年督撫表其門曰介)
(石清操)
張其威妻洪氏(衞人年十九夫亡撫遺腹子四維成立夀九十一撫按旌奬)
劉廷獻妻許氏(衞人明末避亂西溪高寨賊袁宗第劉體純猝至圍寨氏懼為賊辱)
(自縊死公舉旌奬)
茆大綬妻陳氏(衞人年二十二夫亡守節二十六載潰兵入衞懼為所辱擕一子一)
(女投江死)
袁良相妻許氏(衞人年二十四夫亡守節二十五載潰兵陡至氏觸牆破面被兵所)
(殺)
萬年春妻葉氏(衞人年二十二夫亡守節五十八年夀八十卒)
國朝
洪瑄妻劉氏(瑄邑增生氏年二十四瑄没無子撫姪其哲為嗣孝事舅姑得其歡)
(心及卒葬祭盡哀盡禮苦節三十年教其哲有義方雍正七年巡撫張廣泗題旌)
清溪縣
國朝
朱當銑繼妻鄭氏(邑舉人鄭逢元女當銑貢生氏年二十六夫亡時值兵亂矢志)
(守節撫前妻子令聞及己子令望克盡義方令聞應歲貢旋卒撫三孫慈愛更篤後令望亦列明經)
(三孫皆遊庠苦節五十餘載)
朱之琦妻黃氏(邑人庠生黃士俊女年二十夫故家極貧窘矢志守節事翁教子以)
(慈孝聞以上二人俱康熙五十四年湖南巡撫李發甲題旌)
銅仁府
明
劉仁女辰秀妾郭氏張氏(辰秀郡人梧州通判劉仁次女年十)
(六隨仁之任仁卒於官女扶櫬還至昭平莞藤灘值猺獞劫舟恐為所汚挽二妾郭氏張氏同赴水)
(死巡撫御史蕭端蒙以其事聞旌其門曰清流三烈建祠祀之)
楊淳妻蕭氏(烏羅司人年二十二夫喪撫遺腹子誓無他志節孝兼備當事重之)
(旌曰孀居苦節)
黃偉妻明氏(烏羅司人夫故氏年二十七誓不再適孀居四十餘年冰玉無瑕事)
(母姑至敬至孝巡按御史郜光先旌曰節孝)
國朝
盧龍雲妻徐氏盧龍鼎妻何氏(俱郡人值兵亂)
(逼城二氏恐汚俱自經死康熙九年奉旌以上載舊志)
何一鳳妻孫氏(一鳳維揚人隨征把總因辦理軍裝卒於洞庭孫年二十六止生一)
(女遺腹又生一女家極貧賴針黹糊口閨範極嚴動必以禮及長慎於擇配後二女皆封恭人守節)
(五十七年至八十三歲卒)
劉世泰妻沈氏(郡人夫故時氏年二十一家極貧撫孤矢志靡他事孀姑生養死葬)
(皆克盡禮守節三十餘年以上二人俱雍正六年巡撫祖秉圭題旌)
楊為光妻薛氏(郡人年二十三夫亡孝事翁姑撫育幼子始終無二志苦節四十四)
(年雍正八年巡撫張廣泗題旌)
銅仁縣
國朝
黃承恒妻吳氏(邑人年十九適庠生黃承恒年二十一承恒亡時值兵燹氏拮据守)
(節事翁姑鞠弱子備極勤劬六十四歲卒學使郡守屢加旌表巡撫元展成題旌)
黎平府
明
卜夀妻高氏(郡人夀戌新化所高從之紡績以居夀卒高年二十九遺令善事他)
(人高曰妾從君跋涉酸楚所以不忍死君在耳君沒妾何用生既葬夀遂自經時人義而哀之)
王言妻袁氏(郡人百戶袁傑女幼許配舍人王言嘉靖五年言方一十四歲父指)
(揮以侵軍餉出亡逮言監追年久産盡遺書袁氏父母令改嫁袁誓死不聽四十一年恤部鄒郎中)
(憫言久禁憐袁矢志暫縱言歸完娶旌曰三楚遺烈甫二月言復入獄隆慶三年言死袁守節如初)
(御史雷稽古題稱王言代父追贓係四十年無辜之禁袁氏未婚苦節守四十載有夫之寡旨下免)
(贜旌表復其家)
張啓泰妻陸氏(郡人善事翁姑慇懃定省久暫一致嘉靖三十八年督撫賜孝婦匾)
(旌之)
詹華妻姚氏唐英妻李氏(英百戶)
曹紀妻汪氏(俱郡人夫死守節旌奬以上俱載舊志)
國朝
王象巍妻徐氏(郡人象巍庠生早亡徐年二十四貧苦無依矢志守節教子國正為)
(諸生居孀四十餘年潔白如一日雍正二年巡撫金世揚題旌)
何騰蛟妻王氏(郡人騰蛟從明桂王子由榔在粤大師入黔欲執氏以招騰蛟遣總)
(兵陳友龍達意氏泣曰氏可死不可降且夫為忠臣氏獨不能為節婦乎遂自刎)
閔氏女(郡新化所人貢生閔於行長女年十八流賊將臨境女與嬸朱氏約曰我軰義不辱)
(賊至則以死殉耳嬸曰如女言因各懷利刃賊至強執女手女厲色罵曰妖魔敢汚我手遂自刎賊)
(衆咸義之)
開泰縣
明
胡某妻舒氏媳汪氏(五開衞人失其夫名流寇郝永忠攻陷五開舒)
(暨汪俱被執賊搒掠舒索餉汪以身翼之姑媳並罵賊而死)
鍾貴妻王氏(衞人貴官指揮同知氏年二十八而貴亡撫尸悲慟屢絶復甦水漿)
(不入口者七日殮棺盡禮事姑以孝聞鞠子秀勖以義方長襲父職)
周經妻伍氏(衞人年二十夫故氏哀毁欲絶紡績奉姑誓不他適孀居五十載以)
(禮自防足不踰閾雖至親未嘗得見其面)
黃緯色妻胡氏(衞舉人胡可成女適生員黃緯色時高李賊兵焚劫州衞氏扶姑避)
(山谷中姑病不能行賊至氏不忍獨去並被執氏與姑訣曰二子在逃黃氏之鬼可無餒矣媳義不)
(辱因以首觸石不死及渡河又躍身投河仍不死賊扶以登岸氏引頸觸賊佩刀賊義而釋之)
國朝
盧鎮妻朱氏(邑人年十七適盧鎮年二十鎮亡氏矢死守節翁姑養葬式禮莫愆)
(撫遺腹子王正讀書入學巡撫元展成題旌)
錦屏縣
明
張能妻張氏(銅鼓衞人能為中所百戶氏年十八夫亡誓不獨生視夫殯殮自縊)
(而死得合葬焉)
李泰妻王氏(衞人泰本衞指揮舍人氏年二十夫亡誓死不嫁靖州知州詳請題)
(旌)
王鯨妻胡氏(衞人鯨廪生氏年二十五夫殁其兄強奪其志不從自縊而死通學)
(公舉撫按並加奬勵)
唐武妻林氏蔣鸞妻王氏
樊道妻劉氏徐士雄妻林氏
張鈺妻錢氏(以上俱衞人年少孀居族寒家苦誓死堅貞白頭完節)
許安國妻趙氏(衞人安國中所應襲百戸趙年十八夫亡苦志守節歴四十三載而)
(殁)
楊嗣亨妻白氏(嗣亨千戸)張鳴雷妻丘氏(俱衞人二氏年)
(少苦節辟纑自給教子成名)
樊登庸妻沈氏(衞人登庸廪生卒氏青年茹苦晚節愈堅教子成家年登九十而卒)
曹之元妻王氏(邑人年十八夫亡時當兵燹之會志死不變守節完貞撫二子成立)
(年八十餘歲而卒)
大定府
明
靄翠妻奢香(靄翠水西宣慰翠死妻奢香代立總其衆時都督馬&KR0929;守貴州欲盡)
(滅諸羅而郡縣之會香有罪裸撻之欲以激諸羅因為兵端諸羅果怒思反香止之曰毋諽吾為訴)
(天子遂馳見太祖自陳守土功及馬&KR0929;罪狀太祖曰朕為汝除馬曄何以報我奢香曰貴州東北間)
(道可入蜀願刊山開驛以供往來於是遂殺曄封香為順德夫人厚賚遣還命所過皆陳兵以耀之)
(舊志)
國朝
者架聘妻直額(者架苗民聘直額為妻未娶父母惡架貧欲另為擇配額堅志)
(不從強逼之遂自殺康熙二十九年巡撫田雯題旌)
陳尚魁妻程氏(郡人尚魁庠生卒時陳年二十七紡績奉翁曲盡孝道教子繹成立)
(為州庠生雍正元年巡撫金世揚題旌)
劉起沛妻孟氏(郡人起沛大定協兵丁雍正十年冬出師台拱氏在家奉養病姑沛)
(兄起澤窺氏少艾以言挑之氏變色峻拒至夜恐為所逼遂抱女就宿姑室澤醉歸奪門入欲姦之)
(不從怒殺氏併及其少女雍正十一年巡撫元展成題旌置起澤於法)
楊天貴妻溫氏(郡人年二十一適本郡兵丁楊天貴孝事姑嫜克修婦順雍正八年)
(天貴從征古州病故訃聞氏哀號昏絶欲以身殉姑苦勸終不解會夫同伍人帶夫所遺汗衣與氏)
(氏益悲慟即服夫遺衣閉門自經死)
平遠州
國朝
諶會恩妻胡氏(州人年二十六夫亡止遺二女家貧苦節顛沛流離不改其操孀居)
(三十餘載康熙四十七年巡撫陳詵題旌)
李孝貴聘妻周氏(州人周士俊女名賽玉幼許字同里李孝貴未嫁而貴死即自)
(縊時氏年十七雍正元年巡撫金世揚題旌)
李起元妻劉氏(州人起元廪生卒時劉年二十八家貧守節上事舅姑下撫幼稚備)
(極艱辛後長子蔭登賢書藝蒔遊庠雍正二年巡撫金世揚題旌)
俞鵬程妻張氏(州人年二十二夫亡翁姑垂暮遺孤國佐未週歲張紡績以供甘旨)
(給束脩國佐遊庠食餼張苦節三十八年)
張期賢妻熊氏(州人年十五生子仲友歴兩載而夫殁立志守節撫孤遊庠未幾子)
(媳繼殁孫松方襁褓又撫育教之成立苦節四十餘年)
康孟汲妻丁氏(州人丁孟泰之女年二十四夫卒遺孤甫週歲家貧無依氏立志守)
(節養葬鰥翁人稱盡禮教子仲禮為州庠生苦節三十餘載以上三人雍正四年巡撫何世璂題)
(旌)
黔西州
國朝
朱元佐妻桂氏(州人年二十夫沒遺孤長年甫一歲翁姑憐其少欲令他適時以𨼆)
(語諷之氏乃斷髮以自誓奉侍翁姑曲盡孝敬姑寢疾輙默禱於天求以身代後丁二喪殯葬如禮)
(鞠弱子多方保護卒能成立守節三十餘年屏絶鉛華足不出戸康熙六十一年督學張謙表其門)
(曰性秉松筠)
陳永祚妻張氏(州人適陳永祚年二十三永祚亡子吉甫時在襁褓夫家母族兩無)
(倚賴守節四十一年諸孫遶膝巡撫元展成題旌)
威寧州
明
陸廷富妻楊氏(烏撒人廷富生員卒氏守節不二撫按旌奬)
秦郁妻顧氏(衞人夫早逝翁姑逼之改嫁誓死不二建坊旌表)
陸文俊聘妻楊氏(衞人許字文俊未婚而沒楊哭曰我陸家婦也復何往遂歸於)
(陸善事文俊父母冰霜自持事聞賜坊表揚)
祖應昌妻王氏(應昌衞指揮天啟二年烏酋入寇死之王貞潔自守撫子成立題奉)
(旌表賜坊曰矢志柏舟)
李貞聘妻吳氏(衞人吳惟允女許聘軍士李貞未婚貞調戍金齒父母將改嫁)
(之女曰吾受李氏聘即李婦也引刀斷髮誓不他適守節五十九年題旌以上載舊志)
鄒承恩妻謝氏媳蔣氏女鄒氏(承恩為烏撒衞普德站百)
(戸病没謝年三十守節長子道純妻蔣氏亦未三十而孀居天啓二年烏酋入寇攻圍可渡清水溝)
(七閱月破之謝率長女及媳蔣氏擕手投崖而死)
張允德妻毛氏(烏撒衞人年十八烏酋圍清水溝夫婦俱投崖死)
闞大興妻劉氏女闞氏(烏撒衞人烏撒之亂氏隨夫投崖死女亦殉焉)
余近聖妻闞氏(衞人烏酋之亂投崖死具題請旌表鐫石道旁)
國朝
李天挺妻陳氏(衞人陳茂麟女天挺庠生早卒氏年二十七時兵荒米貴鬻簪珥易)
(米以奉孀姑自鋤田種荍以育子辛苦備嘗撫子灼如為諸生守節五十年)
浦之琰妻孫氏(州人庠生孫世琮女秉性端莊適庠生之琰二十七而寡家甚貧乏)
(竭力以事舅姑課三子聯雲聯瀛聯灝俱為諸生夀至八十餘歲以上二人雍正三年巡撫毛文銓)
(題旌)
畢節縣
明
林晟母蔡氏(晟官指揮正統末苗夷叛圍城官軍皆調征平越晟亦守備貴州城)
(中無一可恃蔡散家資募精兵併僮僕登城拒守凡三月寇無所掠解去蔡率衆躡之寇大潰敗時)
(稱女將軍云)
李麟妻閻氏(邑人適生員麟卒氏年十九斷髮自誓守節四十年嘉靖二十七年)
(題旌)
羅琛妻徐氏(邑人琛生員氏年二十三夫亡子雲方十日守節四十餘年嘉靖二)
(十七年題旌)
陳琢妻歐陽氏(琢生員)
聶貴妻章氏(俱赤水人少寡堅節終身嘉靖間題旌以上載舊志)
國朝
顧應祥妻周氏(邑人應祥卒周年二十九子萬民甫三歲時遭兵燹轉徙流離矢志)
(撫孤備嘗艱苦後萬民夭亡復撫孫成立守節五十餘年)
樊綬珍妻傅氏(邑人夫亡時年二十一長子甫二歲次子遺腹父與伯翁俱勸改適)
(氏堅志不從其後弟死父無依迎養於家喪葬成禮守節三十餘年以上二人康熙四十三年巡撫)
(陳詵題旌)
李禹甸妻邰氏(邑人年十六適儒童李禹甸甫年餘禹甸寢疾垂革氏有娠數月晝)
(夜悲泣指腹謂其夫曰幸生男願撫孤以延宗祀若生女則相從夫子於地下耳夫沒越兩月舉女)
(氏整衣拜夫靈盡哀遂扄戸自經雍正十一年大定知府陳德榮詳請題旌)
南籠府
國朝
桑蔚林妻葉氏(郡人葉重華女蔚林庠生早卒氏年二十五家貧苦節事孀姑盡孝)
(姑殁喪葬俱遵家禮教子月正及孫鳳鳴俱遊庠雍正二年巡撫金世揚題旌)
朱國永妻廖氏(郡普平市民廖榮夀之女適候補經歴朱國永生一女康熙二年妖)
(夷作逆劫掠普平市國永遇害擄廖氏欲汚之氏紿曰少寬當如命乃潛取刃先斃其女遂自刎於)
(夫屍旁)
普安州
明
沈尚綸妻汪氏子沈珠妻陳氏(州人米魯之亂汪陳姑媳同被)
(賊掠雙節不汚偕死於難)
柳昇妻范氏(守備柳之文祖母)石有才妻岳氏
王鐸妻蔣氏(俱州人米魯之難同陷於賊皆不辱死)
蔣橋妻吳氏(州人天啓壬戍水西賊安邦彦叛攻圍州城城陷合家被執擊橋垂)
(死吳請以身代賊執刀脇之吳乃紿賊遥指火光中曰吾有所藏甚富當為君發引至其地躍入火)
(中自焚死子克達被執入烏蒙四載逃歸登崇禎丙子鄉試庚辰進士官御史崇禎十三年巡按馮)
(晉卿題賜旌表)
邵以嵩妻吳氏(州人嵩中萬歷壬子鄉試第一官知縣吳與蔣撟妻吳為姊妹皆被)
(賊執不屈同赴火死時人稱為火裏雙蓮云以上俱載舊志)
安南縣
明
蕭律妻宋氏(邑人適指揮蕭律律卒誓不再嫁撫孤叢承廕未幾叢卒復撫孫時)
(中移居墓前備嘗諸艱夀八十有九隆慶四年御史蔡廷臣題旌)
李遵妻楊氏(邑人年十六歸百戸李遵諫夫被逐依母氏一十二年夫悔悟復迎)
(歸僅二載生子棟遵卒楊紡績度日撫棟承襲年踰七十萬歷初御史楊允中題旌)
何俊妻唐氏(邑人夫亡時氏方少艾父母舅姑欲奪其志辭曰人之異於禽獸者)
(以其知廉恥有操守耳吾寧死決不再事他人苦節終身事聞旌表)
梁冠妻王氏(邑人冠指揮卒王年十七守節四十餘年奉旌)
王維垣妻宋氏(邑人年二十夫亡宋矢志守節孝養舅姑撫遺子成立巡撫薛繼茂)
(旌之)
陶汝龍妻蕭氏(邑人年二十九夫故誓死靡他教子九苞成名歴官州牧巡按劉士)
(正胡平運表其門復以米帛優奬之)
梁應岳妻宋氏(應岳邑庠生卒宋年十九哭泣喪明甘貧守節終養舅姑歴年六十)
(餘清操無玷巡按劉士正胡平運奬之以上俱載舊志)
國朝
郭應洪妻吳氏(邑人適庠生郭應洪洪卒於滇吳年十九盡鬻嫁奩泣請夫兄搬柩)
(歸葬有豪家逼娶吳鑿齒以拒之事鰥翁盡孝撫未週子士信成立為明經)
吳讓妻武氏(邑人適庠生吳讓氏年二十二夫亡遺二子觀覯尚幼又遺腹生子)
(覿家貧茹荼或欲奪其志氏奔避外家連遭歉歲其守愈堅教三子皆遊庠以上二人康熙五十二)
(年巡撫劉蔭樞題旌)
趙應魁妻王氏(邑人年十八歸趙家極貧夫為營卒氏績絍以奉舅姑舅病噎王易)
(酥粉以給膳養及夫故王年二十九守節撫三子事舅姑愈孝謹苦節三十餘年)
鄭廷試妻蔡氏(邑人年二十二歸廷試二十八夫亡遺二子俱幼有勸之嫁者輙正)
(色拒之日擕二子採荼充腹親戚或憐而周之固却不受苦節三十餘年以上二人雍正四年巡撫)
(何世璂題旌)
吳君輔妻張氏(邑人適庠生君輔氏年二十八輔亡矢志守節代夫孝養二親教二)
(子讓謙俱為諸生未幾讓卒偕媳武氏撫孫成立至七十七歲夀終雍正七年巡撫張廣泗題旌)
遵義府
元
楊道妻陳氏(郡人至元間夫卒守節致和元年楊漢英上其事詔旌表封淑德安)
(人)
明
楊護妻田氏(郡人永樂間護卒於京田聞之哀慟絶食迨櫬歸即自經死被旌)
張九鵬女(郡人小字妹哥事母孝母龐氏病篤割股以進遂愈人以為難守令旌其門)
韓登聯妻王氏(郡人登聯病數月王割股救之事姑盡孝府縣旌曰孝婦之門後聯)
(再病子續愈亦割股以療父疾母子孝義兩全鄉人咸稱之)
周鎮妻汪氏(郡人幼通經史能詩鎮歴功陞遵化參將偕汪之任崇禎末戰死汪)
(聞變刺血作雉經歌八章偕姑及夫妹俱投繯死事聞封墓贈祭)
羅氏(郡人失其夫名夫被賊殺羅罵賊而死奉旨旌表)
王治民妻都氏(郡人治民庠生流寇陷遵治民率家口避居湄潭之菖蒲塘遭亂兵)
(殺其子及僕擄氏欲汚之時氏年二十七罵賊而死)
劉漢鼎妻張氏(郡人漢鼎為郡諸生遭亂為兵所殺氏年二十五營弁欲以威劫之)
(氏聞語其弟曰夫死義不獨生况又有外侮乎遂閉戶自經死)
國朝
楊士傑妻石氏(邑人年二十夫亡姑老子幼值吳逆之變負姑擕子潛匿深山三日)
(乏食採蕨供養姑病目無力延醫跪䑛得復明後姑病篤哀號欲絶至為嘗糞及卒喪葬盡禮教子)
(成名雍正三年四川巡撫蔡珽題旌)
張問明妻胡氏(邑人因強暴張崇義強汚不從被殺雍正八年巡撫張廣泗題旌)
(置崇義於法)
吳琪妻許氏(郡人年十六適琪事孀姑孝琪殁於外氏年十九聞訃慟號兩晝夜)
(遂絶食投繯而死)
遵義縣
明
王巡妻何氏(邑人流宼入遵氏避亂於豺狗坪賊突至強挾以行伏刅而死)
楊春妻程氏(邑人崇禎壬申春殉難於楚氏年甫十九遭亂兵横逼完節無虧後)
(屢經饑饉茹荼集蓼勵志益堅夀六十二而終)
國朝
陳尚義妻石氏(邑人吳逆之亂偕十四齡女避難為賊所逼相擕赴水死)
陳佩琚妻杜氏(邑人蒙化府同知杜思賢長女氏許字從佩琚年十五忽得狂疾不)
(愈翁姑欲辭婚氏聞痛哭誓不改適及歸佩琚甫一載佩琚亡氏年甫十六歲遂堅志守節事翁姑)
(養葬盡禮有古孝婦風氏無出有婢生之子方襁褓婢亦故氏鞠育恩勤備至稍長使就傅讀書勖)
(以修身立行子今得成立氏年五十二矣計氏守節三十六年乾隆三年總督張廣泗題旌)
正安州
明
袁端妻張氏(州人夫卒時年二十七子志偉三歲父母逼其改嫁斷髮自誓守節)
(七十餘歲而終)
鄭紹勲妻羅氏(州人紹勲州土官卒時命氏改嫁氏悲慟欲自縊家人嚴守之不得)
(閒守節至六十餘歲平居雖親黨僮僕未嘗得見其面)
國朝
曹仁聘妻王氏(州人王咸宜女名正姑許字曹氏子仁未婚仁殁正姑守志不)
(改適雍正三年四川巡撫蔡廷以竒節題旌)
桐梓縣
明
梁郁山妻冉氏(邑人年二十二夫死姑欲奪其志氏知之乃佯言歸家至中途登虎)
(跳崖上下相去千尋泣乳其子命婢負之以衣掩面墜崖而死其身不損)
李天根妻傅氏(邑人天根廪生氏年二十夫亡無子有婢名保妹亦年二十佐氏守)
(節以力耕紡績治生先是舅姑及夫皆淺窆傅卜吉地取二柩合葬遂廬而守之至七十七歲而卒)
(越四日婢亦卒桐人至今憐之)
楊之瑶妻何氏(邑人夫死何年二十二女方三歲子五月誓不再嫁有豪悍欲強娶)
(之氏度翁姑孱弱必不能免遂仰藥死)
傅天鑑妻黃氏(邑人年二十夫亡二子方離襁褓遭楊酋之叛播越艱辛克免於難)
(勤苦教子元泰登歲薦元弼廪膳生卒年八十有六督撫旌奬之)
黃以素妻傅氏(邑人以素貢生年未三十而亡遺兩孤傅慟絶復甦曰吾從夫死無)
(益不如教子以繼夫志自束甚嚴教子維謹次子隆中有聲庠序年登七十而卒)
熊文藝妻毛氏(邑人年二十七夫死守節踰七年值兵亂聞孫可望有許兵奪孀婦)
(幼女之令急奔往投崖家人救之得免教子如為庠生至七十三歲卒)
洪圖奠妻傅氏(邑人圖奠庠生崇禎間赴國學值李自成陷京師遇害婦年二十無)
(子依外家守節五十二年卒)
金玉繩妻張氏(邑人玉繩廪生氏年二十八夫亡家貧子幼紡績苦節教二子皆遊)
(庠)
令狐懷周妻蔡氏(邑人夫病危藥不能起割股進之立愈縣令以苦行堅貞表其)
(門)
國朝
熊京妻黃氏(邑人年二十四夫亡子之璉甫一歲紡績苦節事孀姑盡孝撫孤成)
(立雍正六年巡撫沈廷正題旌)
趙蘭薰妻吳氏(邑人蘭薰庠生氏年二十九夫亡子方半歲出妝奩以供紡績督臧)
(獲以勤耕種撫子成立清操四十餘年)
王緒妻張氏(邑夜郎里人年二十二夫病祈天願以身代及卒守節訓子為庠生)
(孀居三十載以上二人雍正七年巡撫張廣泗題旌)
綏陽縣
明
何烈女(邑人小字大妹許字未嫁壻出不歸父母渝盟改適紿以壻歸迎娶至中途女覺其)
(異奪從人佩刀自刎天啓間賜坊旌表)
熊某聘妻劉氏(邑人庠生劉漢儒妹許字都勻教授熊文豹季子隨父之任值)
(綏地兵亂有強暴欲娶之自縊死)
黃氏女(邑人庠生黃文艷女年十四賊姚黃袁韜寇綏陽文艷擕家避山箐中賊搜箐驅文)
(艷出擊以刃女抱父號哭賊綑置馬上女罵不絶口賊殺之)
熊氏二女(邑人長年十六次年十四貢生熊文豹女避亂居黃魚江賊至大肆劫掠家人)
(俱逃避二女義不受辱登樓對縊死賊嘆息而去)
國朝
夏嗣聖妻張氏(邑人嗣聖庠生氏年二十二夫故守節不渝孝事翁姑課子之瓊為)
(邑庠生苦節六十餘年)
郭憲汾妻陳氏(邑人孝廉陳仔女年二十一夫亡守節孝事耄姑喪葬盡禮撫子禾)
(成為邑諸生苦節六十年夀八十一卒)
丁大椿妻雷氏(邑人年十九于歸逾年夫卒遺腹生子振先躬操井臼孝事翁姑教)
(子成名守節四十餘年)
鄭紀妻馮氏(邑人年二十五夫亡矢志靡他紡績奉姑教子成立苦節四十二年)
(夀六十七歲以上四人雍正七年巡撫張廣泗題旌)
趙應宗妻陳氏(邑人陳于福女年二十夫亡服闋翁姑憐其年少無依勸之他適氏)
(以死自誓曰生為趙婦死為趙鬼不即死者為高堂饘粥計且痛夫無後不忍墓田荒草耳倘不我)
(憐當即赴黃泉矣翁姑泣下聽其守節翁姑殁隨父母以居年七十三卒知縣李鎧為之立傳)
任先型聘妻韓氏(邑人名夀姑庠生韓嗣昌女許字先型年及笄任氏子病瘵未)
(婚一日夀姑晨起聞烏鳥哀啼不已駭然曰若人死矣訃至號慟不欲生遂裂壻家所送白布封髮)
(父母欲改字誓死不從乃歸任宅哭拜壻墓事翁姑以孝聞撫姪為嗣年五十餘癯然一老處子也)
梅氏女(邑朗星里人許字富室富人子薄氏家貧結土豪詣梅悔盟氏父樸怯懦允其退氏)
(聞之大恚以首觸柱家人救之得不死至夜自經)
張睿妻王氏(邑人幼聰穎通詩書年二十而嫁未期而夫卒題詩曰自尤妾命薄)
(如箋初賦桃夭失所天未老姑嫜還有托綱常豈獨讓人先遂以身殉知縣陳詢表其墓曰張烈婦)
(之墓)
仁懷縣
明
王銘妻鍾氏(邑人銘死遺孤四歲家計寥落氏勤紡績孝事翁姑訓子成立孀居)
(五十年)
李睿妻胡氏(邑人睿好獵氏泣勸感悟氏年十七夫卒閱六月生遺腹子深值年)
(旱襁負箐中採薇療饑夀至六十六歲人稱苦節)
王端妻方氏(邑人于歸一年夫病篤囑曰爾孕方五月待娩畢不論男女皆改嫁)
(氏泣曰天若不絶君嗣倘得男願相依為命及端卒生子廷珏撫之成立守節終身)
續編
國朝
貴陽府
韓儀妻黃氏(貴筑縣人年十七適儀二十歲夫亡生子懷瑾矢志守節事翁姑生)
(養死葬鄉里稱孝家貧淡泊自甘教子懷瑾得中武舉乾隆四年總督張廣泗題旌)
吳珮妻羅氏(廣順州人庠生羅象極長女年十六適珮二十三歲夫亡生子三長)
(世爵六歲次世官四歲三世儒尚在襁褓姑老子幼矢志不嫁奉姑以孝晨昏定省不離左右及姑)
(没稱貸以葬教三子成立次子世官為州庠生乾隆四年總督張廣泗題旌)
向祖興妻李氏(廣順州人年十八適祖興二十七歲夫亡子朝陽甫四齡二女俱幼)
(家徒壁立紡績自供撫朝陽及二女俱成立婚嫁守節四十六年乾隆四年總督張廣泗題旌)
貞女何氏(開州人何人鳳季女許字前明錦衣衞同知許延禧第三子仔未歸仔病痰迷)
(症成廢疾貞女兄子澄即延禧婿延禧謂子澄曰仔病在不治爾妹當改字子澄告其母貞女以死)
(誓欲往侍湯藥延禧絶之志不得遂涕泣累日不飲食母諭之曰爾勿以死速我之死好依我膝下)
(貞孝俱不失矣及母殁貞女已五十一歲兩家欲請旌奬不許雍正二年仔始死貞女聞知為服喪)
(三年夀八十歲卒乾隆五年總督張廣泗題旌)
何子澄妾丘氏(開州人年十七適子澄為妾子澄任昌化縣令以終養歸適值其母)
(没子澄旋卧病囑氏撫其二子氏泣以死自誓及夫亡氏年二十八歲甘守節不嫁教二子讀書延)
(師訓之不少假以顔色長子旭州庠生次子昂乙卯科舉人乾隆五年總督張廣泗題旌)
何子洪妻吳氏(開州人重慶府知府吳中蕃女年二十一適廪生子洪二十五歲夫)
(亡孝事兵姑視夫在日更加時刻不離左右有疾親侍湯藥日夕禱於神以祈姑夀子曾二歲而孤)
(姑憐之至十歲猶不令就外傅氏請至再三曾始得入塾旋亦成立乾隆五年總督張廣泗題旌)
何昱妻許氏(開州人安平縣教諭許价女年十五適昱二十三歲夫亡氏不欲生)
(為投繯計婢子驚覺不得死祖姑與姑諭之曰爾已有娠其如死而斬嗣何始勉進飲食後遺腹子)
(殤氏翁自昌化縣歸里病没翁妾有二子氏與翁妾同心守節乾隆五年總督張廣泗題旌)
李榮妻姚氏(貴定縣人年十六適榮二十一歲夫亡逾三月生子逢春時翁姑衰)
(老家事艱窘氏拮据供養及翁姑沒盡哀盡禮以終大事教子逢春補弟子員乾隆二年總督張廣)
(泗旌題)
陳源泰妻徐氏(修文縣人年二十適源泰二十二歲夫亡誓不欲生死而復甦泣血)
(喪明奉事翁姑克盡孝敬及沒竭力喪葬氏無出撫姪大愑為嗣成立遊泮守節四十七年而卒乾)
(隆四年總督張廣泗題旌)
安順府
趙君彩妻召氏(郡人年二十三適君彩二十五歲夫亡遺腹生子健守節鞠子奉養)
(翁姑翁年九十四歲姑年八十四歲氏事之四十餘年竭力養葬以孝著稱教健成立為庠生夀七)
(十八歲終乾隆四年總督張廣泗題旌)
張恪妻章氏(清鎮縣人年十七適恪二十二歲夫亡子二長咸三歲次元甫生家)
(貧苦守飲冰茹荼事翁姑菽水承歡拮据喪葬教二子慈而能嚴讀書膏火之費出於十指俱成立)
(為縣庠生乾隆四年總督張廣泗題旌)
吕瓊妻孫氏(清鎮縣人孫文信女適瓊五年瓊亡有子甫週歲又殤乾隆三年七)
(月内文信念氏青年孀居無所依賴迎歸勸氏再醮周姓氏泣而不言文信疑氏心諾乃與氏夫兄)
(吕玫許周姓擇吉來娶氏歸向夫靈痛哭刎頸死時年二十五歲鄉里白於官鞠得其實乾隆五年)
(總督張廣泗題旌)
平越府
樊祚顯妻商氏(郡人定番州學正商璉女秉性幽貞夙嫻姆教年十九適廪生祚顯)
(祚顯兄祚興為廣順州學正康熙四十一年祚顯省兄卒於兄署訃至氏一號幾絶鼻口血流櫬回)
(就窆後五日不進水漿姑劉諭之曰我老惟依汝且汝二女皆幼何可遽從爾夫地下氏乃剪爪截)
(髮封遺父母誓死靡他守節三十六年而卒乾隆二年總督張廣泗題旌)
羅登聯妻唐氏(平越縣人年十九適庠生登聯二十五歲夫亡生子二長其位五歲)
(次其昌二歲氏矢志不嫁晝夜紡績撫育二子或有諷令改節者氏唾其面截髮自誓二子長即令)
(就傅讀書俱入泮雍正十一年旌奬)
李之顗妻郭氏(黃平州人貢生郭嚴城女年十九適庠生之顗相夫子敬奉翁姑孝)
(姑林氏遘疾醫藥罔效氏割股進後姑疾愈知氏割股事抱氏痛哭氏跪地勸止氏有五子煥唐早)
(遊州庠雍正十三年苗叛之顗舉家避於老鼠關莊上莊苗潛引賊入翁姑與夫皆被害氏大呼罵)
(賊撞石死其女二姑年十五亦隨母撞死有僮關保甫十二歲負其週歲兒元善逃免煥唐等以出)
(外瞭賊免乾隆三年總督張廣泗題旌)
陳一德妻余氏(黃平州人前明指揮余洪烈女年十三適明指揮陳一德至二十二)
(歲一德為流宼孫可望所害二子天錫天寵俱幼氏痛夫慘死誓守冰孽時當兵燹之際姑老且病)
(氏藥必親嘗衣不解帶者累月及殁盡哀盡禮人稱孝婦子天錫本州庠生天寵任貴筑縣學訓導)
(乾隆二年總督張廣泗題旌)
吳攀雲妻馮氏子士元妻鄭氏(黃平州人年二十適攀雲二十二歲)
(生子士元甫旬有二日夫亡内無期功之親艱苦守節有田三畝不敷饘粥氏紡績自給撫士元長)
(成娶媳鄭氏數年士元又卒遺子顯光覲光俱幼鄭絶水漿不欲存活馮責之曰昔我遭家不造上)
(無翁姑徒以弱息故不能從夫地下今我在且二幼孫呱呱而泣汝何敢然鄭乃進飲食姑媳雙節)
(數十餘年如一日撫顯光覲光俱成立為州庠生乾隆四年總督張廣泗題旌)
戴綬妻黃氏(黃平州人年二十適康熙甲子科舉人鎮寧州學正戴綬奉翁姑就)
(養署中不逾年姑没夫亦卒於官是時翁七十餘歲二子俱幼穉氏奉翁擕子扶兩櫬歸葬之死靡)
(他竭力供甘旨教二子坐立必端言語必信出則就傅入則燃膏課讀俱列膠庠夫妾張氏生子一)
(歲而張殁氏育之如已出年七十五歲守節四十九年乾隆四年總督張廣泗題旌)
胡學純妻田氏(黃平州人年十七適學純家窶甚氏晝親井臼夜事紡績不以為怨)
(二十三歲夫亡撫棺大慟矢志堅貞初氏姑改醮他姓未幾復寡衣食不給氏與夫迎回奉養晚年)
(姑病痺手足不仁飲食動履皆氏扶持及殁喪葬盡禮夫故時子本裕甫五歲稍長教之就學本裕)
(或嬉戲氏即怒詈涕泗交横慈教有成得遊州庠族姪尚裕失怙飄零氏憫之撫如已出成立婚娶)
(尚裕物故養其孀媳撫其遺孩尤人所難乾隆四年總督張廣泗題旌)
孟雲龍妻張氏(黃平州人年十六適雲龍相敬如賓雲龍病危氏割股救之得生者)
(一年越明年病殁氏年甫二十有三子長侯安三歲次侯富二歲次侯尊一月氏絶粒累日翁姑抱)
(孫泣勸乃誓守節翁姑時七十餘歲氏事之得其歡心俱逾大耋喪葬如禮居家屏絶鉛華雖至戚)
(不相往來惟督僮僕耕鑿躬自紡績終身無笑容教子讀書飲食起居皆有禮法俱入州庠乾隆四)
(年總督張廣泗題旌)
聶正龍妻廖氏(黃平州人年十七適正龍二十二歲夫亡姑言我家貧乏且汝年少)
(子方兩月不如再醮以育爾子氏正色曰無子之婦尚有能守節者矧我有子何出此言不數年姑)
(殁喪葬之事靡不周慎甘貧教讀子成立為州庠生乾隆四年總督張廣泗題旌)
李維嵩妻文氏(黃平州人年十五適維嵩二十三歲夫亡氏哀慟不欲生親黨以翁)
(姑垂老子方孩提互相勸慰乃剪髮隨葬甘守冰蘖時家貧歲歉憑女工以供甘旨姑患痢久不瘳)
(氏嘗其糞泣曰姑必不生翁姑繼殁竭力喪葬持身謹嚴親戚以喜慶相召者辭不赴長齋終身子)
(玉五歲而孤撫之成立乾隆四年總督張廣泗題旌)
周廷材妻崔氏(黃平州人年十五適庠生廷材二十三歲夫亡子學尊六歲次學經)
(三歲時家貧歲歉氏糴米奉姑已茹野菜值姑寢疾不瘳默禱於神素食三年以祈姑夀及姑殁竭)
(力終喪事教二子讀書以繼夫志膏火之費取辦紡績學尊學經俱入庠食餼乾隆四年總督張廣)
(泗旌題)
陳修聖妻趙氏(黃平州人年十七適庠生修聖二十二歲修聖客死於楚訃至氏哀)
(慟不欲生櫬歸窆訖矢志柏舟家貧姑老紡績以供饘粥姑殁衣衾棺槨事亊周慎教子謹章慈而)
(兼嚴不為姑息食餼於庠乾隆四年總督張廣泗題旌)
文佑昌妻張氏(黃平州人年十七適佑昌二十三歲夫亡氏引繩自縊親戚勸以姑)
(老子幼乃不死家貧以女工奉甘旨及殁竭力喪葬翁姑忌晨哀感如初喪時持身嚴正言動不苟)
(雖至戚亦不往來撫子祚芳成立為州庠生乾隆四年總督張廣泗題旌)
蔣天祚妻何氏(黃平州人年十八適天祚二十一歲夫亡氏欲與之偕死以翁姑衰)
(暮遺孤襁褓矢志守節奉翁姑孝謹飲食必立候翁卧病沈篤醫藥罔效氏焚香祝天乞救次日翁)
(若夢醒霍然而愈翁姑殁變産營葬不足則乞貸親鄰不敢缺禮撫三歲孤兒成立為州庠生地方)
(有司屢加旌奬乾隆四年總督張廣泗題旌)
王賜紱妻時氏(黃平州人年十九適庠生賜紱家甚貧賜紱偶以衣物出貿易數月)
(未知去向時夫兄賜綬往江西搬其父櫬未歸氏倩人覓夫蹤跡乃知宿於翁丙為苗賊謀害棄屍)
(箐中氏聞誓報夫仇屢控於官苗賊五人俱伏罪並得夫骸歸葬是時氏甫二十一歲無出母欲奪)
(其志氏乃剪髮用火燒損左面以示靡他乾隆五年總督張廣泗題旌)
高恒裕妻權氏(黃平州人年十五適恒裕家素貧窶恒裕幾廢儒業氏勸之學願竭)
(十指以資膏火由此食餼於庠後恒裕客死京師訃至幾不欲生翰林曹掄彬送其喪歸窆氏甘心)
(守節姑年踰六十養葬盡孝秉躬清苦言動不苟親戚以氏年少欲奪其節即毁容自誓有子女各)
(一子復早夭乾隆五年總督張廣泗題旌)
張昌妻牟氏(餘慶縣人年二十六適庠生昌越三載生子擬芳尚在襁褓夫亡其)
(祖姑及翁姑皆垂白氏事之孝敬兼至姑丘嘗患目疾氏朝夕洗䑛率以為常又嘗卧病祝天割股)
(姑病得愈後祖姑與翁姑殁拮据三喪皆能盡禮教子擬芳不以家貧廢學中乾隆丙辰恩科舉)
(人總督張廣泗題旌)
毛鵬東妻李氏(餘慶縣人年二十三適鵬東二十七歲生子鄴週歲夫亡誓守節以)
(事翁姑育幼子嗣翁姑殁先後喪葬皆能竭誠盡孝鄴八歲遣就外傅夜則課之機旁成誦乃止鄴)
(學成遊泮雍正十三年苗叛城破鄴團練鄉勇逐賊復城經略以鄴奏聞論功得貢乾隆二年總)
(督張廣泗題旌)
鎮遠府
鄧鎧妻夏氏(郡人年二十適庠生鎧二十四歲夫亡矢志守節奉養翁姑備極孝)
(敬翁姑殁竭力喪葬居家嚴謹親黨稱之無間言夫亡之日子甫半歲後得遊庠為之婚娶不料又)
(夭與其媳煢煢孀居年七十七歲卒乾隆四年總督張廣泗題旌)
詹昂妻王氏(郡人年二十適昂二十五歲夫亡翁姑皆逾七十氏奉二老存殁俱)
(克盡孝有子女各一不幸夭亡氏曰昔子不從夫地下以有此兩塊肉耳今天虐我太酷何以生為)
(其母慰諭令婢子守視年餘苦節終身乾隆四年總督張廣泗題旌)
楊聖言妻李氏(郡人年二十二適庠生聖言二十九歲夫亡哀慟過甚至於喪明奉)
(翁姑孝敬本於天性其姑因翁殁時送葬折足十二載不能起牀氏左右就養相依為命有子二長)
(林鵬次林鵑家雖貧苦不惜釵釧使就傅讀書俱為郡庠生年八十一歲卒乾隆四年總督張廣泗)
(題旌)
石崑山妻王氏(鎮遠縣人年十八適崑山值吳逆之亂舉家避兵其姑失散不知死)
(所氏哭泣不絶覓於深山獲其屍負歸封窆氏夫遠出貿易杳無音信氏憑十指度日後聞夫死異)
(鄉痛哭幾絶於時二十六歲無所出撫親姪為子卒年七十七歲乾隆四年總督張廣泗題旌)
羅春萬妻劉氏(鎮遠縣人年十七適春萬二十五歲春萬貿易客死於外聞訃之日)
(絶而復甦時翁姑垂白養葬多出女工所辦有子一夫故時僅六歲氏鞠之成立乾隆四年總督張)
(廣泗題旌)
趙國瑾妻彰氏(鎮遠縣人年二十一歲適國瑾三十歲夫亡奉事翁姑生養死葬不)
(以貧窶稍缺居恒饔飱不繼志節愈堅有子二撫之俱得成立乾隆四年總督張廣泗題旌)
聶淑昌妻鄭氏(鎮遠縣人庠生鄭基祚女年二十一適淑昌相敬如賓夫病三月侍)
(湯藥寢食皆廢夫亡誓不獨生因諸孤幼弱忍死守節翁姑早殁有伯翁同居老而無子忽病癱瘓)
(氏奉之唯謹久而不怠殁則治喪如禮性敏慧通詩書族里諸女多就學者三子教至成童始入塾)
(親師長光暄歲貢次光昐光曦皆成立乾隆四年總督張廣泗題旌)
思南府
郭拱璇妻劉氏(郡人貢生劉兆甲女年十八適拱璇拱璇家貧喜讀書不事生産氏)
(亦知書勤紡績以奉舅姑十九歲夫亡勺水不入口者三日母鄭以舅姑在堂慰諭乃誓守節時吳)
(逆兵燹舅姑以氏年少為憂氏曰新婦上憂翁姑遲暮下憂子女幼弱耳新婦有利刅不足憂也及)
(翁姑殁克終喪事居家勤儉織紝之暇繙閱書史雖卑幼不輕一見僅生一女以姪為嗣晚喜玄理)
(手書道德經淡食終身乾隆四年總督張廣泗題旌)
田袚妻朱氏(郡人年十九適袚二十四歲夫亡子幼堅志守節翁姑老病氏出入)
(扶持數年如一日及殁喪葬盡禮子禾豐康熙癸巳恩科經魁任遵義府教授孫霔乾隆戊午科)
(解元年七十五歲卒乾隆四年總督張廣泗題旌)
何特簡妻田氏(郡人年十八適特簡二十八歲夫亡有子三人堅貞守志家貧無伯)
(叔兄弟之助饔飱莫繼氏灌園種菜度日冰操彌堅教子讀書脩脯出十指之餘三子皆成立長鴻)
(正湄潭縣教諭次楚正三虞正俱列宫墻乾隆四年總督張廣泗題旌)
冉喬枚妻王氏(郡人年十七適喬枚為繼室二十七歲夫亡悲傷之至聲淚俱絶姑)
(勸乃止奉舅姑篤孝姑目失明左右就養不離頃刻生事盡禮喪事盡哀氏無出撫前妻三歲兒鍾)
(愛如已出慈教有方為郡庠生乾隆四年總督張廣泗題旌)
史正序妻楊氏(印江縣人年十六適正序二十三歲夫亡翁姑衰老二子幼穉茹荼)
(守節姑先翁逝翁病痰火扶持調護歴年不倦先後喪葬不遺餘力人稱孝婦教子耕讀次子直書)
(為縣庠生年七十一歲卒乾隆四年總督張廣泗題旌)
石阡府
張炌星妻歐陽氏(龍泉縣人年十八適炌星二十一歲夫亡臨窆之日觸石幾死)
(墨面蒿簪誓死守節時翁尚在堂氏奉之甘旨不缺翁殁殯葬克盡誠孝子堅一歲即孤撫之慈嚴)
(兼盡為邑庠生乾隆五年總督張廣泗題旌)
朱祖熹妻何氏(龍泉縣人年十五適祖熹十九歲夫亡常欲引繩自盡家人勸以翁)
(姑與弱息待命于氏奈何至此氏乃斷繩守節及翁姑殁前後喪葬各致其哀居恒敝衣糲食至奉)
(先祭品必出自女工所得而後用之曰非從千針萬線得來不足以盡我心也子爾舟教以儒業恐)
(其不專常啼泣訓誡之學成食餼於庠乾隆五年總督張廣泗題旌)
思州府
夏之騜妻王氏(玉屏縣人年十九夫亡守節養姑甘旨不缺姑殁喪葬盡禮教二子)
(家升家書俱列黌序孀居三十七年持身嚴謹非至戚不越閾相見乾隆二年總督張廣泗題旌)
陳世傑妻張氏(玉屛縣人年十三即喪父母又鮮兄弟十六適世傑孝事舅姑婉娩)
(循禮及舅姑殁貧無立錐與世傑竭力喪葬二十歲夫亡時長子錦甫二歲次子銘甫五月氏内外)
(無依拮据女紅以育孤孩俱得成立乾隆二年總督張廣泗題旌)
黎平府
左文明妻王氏(郡人年十八適庠生文明二十一歲生子士毅三歲次子士吉數月)
(文明遘疾氏割股療之不起哀號幾絶誓死守節家素貧仰事俯育惟憑紡績姑有羸病日增劇氏)
(乃置榻姑側晨夕不離姑悲則氏絶食姑喜則氏進餐孝意誠篤教二子就傅脱簪為贄夜則以松)
(脂代膏火二子皆為庠生嗣翁姑繼没喪葬盡禮乾隆二年總督張廣泗題旌)
胡其彦妻鍾氏(郡人庠生鍾良儒女年十七適其彦十九歲生子四閱月夫亡呼天)
(搶地幾致同死乃以姑老子幼矢志守節家素寒儉氏以紡績為生奉姑甘旨不缺姑没喪葬以禮)
(訓子成立入泮未幾而夭氏又撫六歲孤孫備嘗艱苦乾隆二年總督張廣泗題旌)
汪映星妻王氏(開泰縣人年十六適映星十九歲夫亡遺腹三月得生子矢志守節)
(家貧奉姑備極孝養姑沒内外無所倚賴拮据喪葬克終大事有吳姓生女甫三日氏抱養之即以)
(為媳不料晚年喪子止遺一孫其媳亦體姑志不肯再醮姑媳相依為命以育孤孩艱苦備至人情)
(所難乾隆二年總督張廣泗題旌)
大定府
曹啟茂妻徐氏(黔西州人年二十適啟茂二十九歲夫亡子五歲女二歲矢志守節)
(之死靡他家貧竈常不炊氏勤紡績以撫孤兒成立婚嫁守節四十餘年面無笑容乾隆二年總督)
(張廣泗題旌)
盧朝相妻蕭氏(黔西州人年十七歸朝相事孀姑孝姑病親侍湯藥衣不解帶及殁)
(哀毁終喪二十五歲夫亡以子女皆幼矢志守節家貧無立錐紡績度日撫子永和成立又夭死媳)
(亦繼喪氏又撫其孫年八十九歲卒乾隆四年總督張廣泗題旌)
熊國美妻趙氏(黔西州人修文縣歲貢生趙洪女年十七適國美二十三歲夫亡子)
(飛渭甫三歲姑黃年逾六十倚氏為命氏晨昏菽水竭力奉養及殁喪葬如禮教子飛渭成立為國)
(學生孫五人皆在庠次兆周品詣更粹舉孝廉方正恩賜頂戴皆氏之遺教也夀八十七歲卒乾)
(隆六年署總督張允隨題旌)
羅溍琳妻糜氏(畢節縣人庠生糜士昌女年十四歸庠生溍琳奉翁姑克盡婦道殁)
(則喪葬盡哀二十二歲夫亡茹荼守節以禮自閑非至戚罕見其面教子就學歸則泣課誦讀乾隆)
(四年總督張廣泗題旌)
遵義府
谷中王妻葛氏(遵義縣人年十七適中王二十歲夫亡當夫病篤時氏對夫截髮矢)
(志守節奉姑誠孝畜雞豚以供甘旨身食粗糲教子有方深夜紡績伴子讀書乾隆四年總督張廣)
(泗旌題)
羅立堂妻陳氏(遵義縣人年十六適立堂逾年夫亡引刃幾危夫之祖父泣相謂曰)
(我家三世單傳吾子死今孫又死無出新婦何忍再死以重我悲耶氏姑亦勸之乃曰新婦誠不可)
(死敬聞命矣誓守苦節夫祖父哭子孫喪明氏就養無方祖每嘆曰使我有目其孫婦乎及殁喪葬)
(周慎煢煢孑立與姑相依為命乃請於姑以其從堂姪釗為嗣甫週歲撫之成立乾隆四年總督張)
(廣泗題旌)
貴州通志卷三十一
