夢粱錄卷十四宋吳自牧撰
祠祭
天子祭天地諸候祭社稷大夫祭五祀上得以兼下下
不得以僣上古之制也宋朝自郊丘宗廟社稷與大中
小三祠及土域山海江湖之神先賢名哲道德之士禦
災捍患以死勤事功烈之臣皆寵以爵命列於祀典奉
常有司歲時薦饗焉郊丘在郊會門外三里净明院左
右春首上辛祈穀四月夏雩冬至冬報皆郊壇行禮惟
九月秋饗不壇而屋設會于净明齋宫春夏冬遇雨亦
望祭于齋宫差宰執充獻官行事明堂郊祀歲則不重
舉饗報之禮也正月上辛祀感生帝於宗陽宫齋殿四
立日祀十神太乙祀于東西太乙宫惠昭昭慶齋宫在
净慈寺對惠昭有壇殿及燎壇夏至日祭后土皇地祗
立夏日祭熒惑立秋日祭白帝昭慶有望祭殿立夏祭
南方岳瀆立秋祭西方岳瀆大社大稷壇在觀橋東以
春秋二仲臘前一日祭皇地祇九宫貴神壇在東青門
外以春秋二仲壇祭感生地及九宫貴神北太乙西南
攝提正東軒轅東南招搖中央天符西北青龍正東咸
池東北太隂正南天一之版位也藉田先農壇在玉津
園南祀神農氏配以后稷氏以歲時祀之高禖壇在郊
壇東壇祭設青帝神位于壇上南向配伏羲帝高辛帝
于西面北又設從祀簡狄姜嫄位于壇下卯陛南西向
北每歲春分日遣官致祭畢收徹二從祀饌弓韣弓矢
入禁中后妃以次行禮海神壇在東青門外太平橋東
祭江海神為太祀以春秋二仲遣從官行望祭禮太學
春秋二仲上丁日祭先聖文宣王配先賢兖國公鄒國
公沂國公郕國公及十哲先賢從祀七十二賢歴代賢
哲忠孝公卿武學祀昭烈武成王配留侯祀歴代忠烈
臣子
山川神
城隍廟在吳山賜額永固歲之豐凶水旱民之疾病禍
福祈而必應朝廷累加美號曰輔正康濟明德廣聖王
昭濟廟在候潮門外渾水閘西相傳為吳王夫差廟加
封曰善應安濟孚祐顯衛侯忠清廟在吳山其神姓伍
名員乃楚大夫奢之子自唐立祠至宋亦祀之每歲海
潮大溢衝激州城春秋醮祭詔命學士院譔青詞以祈
國阜民安累錫美號曰忠武英烈顯聖福安王有行祠
在仁和縣治東南隅吳越錢武肅王廟在方家峪寶藏
寺及龍山武功堂為錢文穆王廟五王俱祀焉平濟王
在浙江廣子灣累封曰顯烈廣順王順濟廟元浙江里
人馮氏自侯加至王爵曰英烈王王封助靈祐順侯英顯
于通應公廟即廟子頭楊村龍王廟是也平波祠賜額
善順廟錢塘順濟龍王賜額昭應廟並在白塔嶺之原
孚應廟在磨刀坑廣順廟在龍山惠順廟在江塘順濟
龍王廟在湯村順濟宫三侯加王爵美號曰廣澤靈應
曰順澤昭應曰敷澤加應自平濟至順濟十廟俱司江
濤神也嘉澤廟在錢塘門外二里錢武肅曾封王爵
今改封曰淵靈普濟侯水仙王廟在西湖第三橋會靈
廟在卧柳洲五龍王廟在湧金門外上船亭龍井惠濟
廟在風篁嶺美號王爵曰嘉應廣濟孚惠王南高峯龍
王祠在榮國寺後盋盂潭累封曰孚應昭順侯玉泉龍
王祠在青芝塢淨空寺内其神加封美號曰嘉應溥澤
公
忠節祠
旌忠廟在豐樂橋元在德夀宫基因建宫徙于此俗呼
三聖廟按神姓高將軍名永能綏州人姓景名崇儀思
誼晉州人姓程名閣使博古河南人元豐年間因統軍
戰殘廟食于鳳翔府和尚原後方臘寇睦禱於神凱奏
而還始封侯爵後屢有功賜廟額加號王爵曰忠顯靈
應孚澤昭祐王忠顯昭應孚濟廣祐王忠惠順應孚祐
善利王以旌忠觀洒淨主其朝夕香燈之供祚德廟在
車橋西青蓮寺南其神忠義有祠墓俱在絳州太平縣
趙村以本州淪䧟之久廟廷存廢不可知降旨就杭建
廟賜額加美號陞三侯為王爵以表忠節程嬰封忠濟
王杵臼封忠祐王韓厥封忠利王靈衛廟在錢塘門側
其神因完顔宗弼侵境守臣退保赭山錢塘縣令朱蹕
領衛司十將金勝祝威率民兵戰擊以寡制衆沒于王
事鄉民感其忠義葬于近郊立祠以表死節鄉民陳于
朝省賜廟額各封侯爵曰朱宰封顯忠侯金勝封忠佐
侯祝威封忠祐侯以旌其忠烈之士也忠勇廟在行春
橋寨(闕)中其神姓張名玘係親衛大夫果州團練使御
營宿衛前軍統制因解海州圍歿于陳中得旨贈容州
觀察使建廟賜額海州仍立廟本寨昭節廟在保民坊
廟巷東王班營按二神一姓喬名元字伯仁一姓陸名
軌字仲模皆襄漢人在後周時同為殿侍初宋太祖受
禪駕自宣祐門入守關者施弓箭拒而弗納移步趨它
門而入既受朝賀畢顧近侍曰適移門守者何人奏曰
散直班傳旨降充下班又問宣祐守者何人答奏曰東
三班傳旨令宣引時本班之衆知天命所歸皆引義自
殞太祖大驚趣駕臨幸慰問仍命排陣使党彦進前往
救數十人問得二人不死者即喬陸二神召詰其故答
曰臣止事一主所以乞死上慰勞再四謂汝等忠孝其
班不廢且賜名曰長入祗候從其請所幸臨為前引仍
賜青紅二色帛為帽飭滿三年授保義郎出職二神既
受誓而退尋復效死上憫其忠節厚加賻恤聽本班廟
祀南渡初吳山居民不戒于火楊殿岩觀緋綠二旗現
于空中隠隠見喬陸二字其火遂息皆神之力也孝宗
曾觀本班宿房以黃羅撲門槩遂宣問何所始左右備
奏始末上嘉歎忠孝節義如此乙卯歲賜廟額庚申歲
封侯爵甲子歲加大字號曰喬封忠義威福英惠侯陸
封忠烈威德英祐侯顯功廟在保叔塔下神姓岳名仲
琚世居霍山為臨安府吏因烏珠侵境輸家資募勇士
推尉司金祝二十將充首將領兵迎敵戰死合境懷其
忠義祠于延祥四聖觀號為保稷山王鄉民申明于朝
賜廟額顯功封爵曰忠翊侯以褒其忠節耳
仕賢祠
靈惠廟在江漲橋化度寺按神姓陳名項字行嵩會稽
人仕于東晉使虜留三年仗節不屈拔劒斫羈□復命
于朝歴四州刺史食邑錢塘海鹽鹽官三縣之禄死葬
于高亭山梁朝封王爵號崇善宋朝賜廟額以禱雨而
應初封侯累加美號進王爵曰慈佑福善昭應王且神
生則忠于國死則佑于民正謂之武功忠孝節義昭著
有行祠凡四十餘處矣嘉澤廟在湧金門西井城下其
神姓李名泌字長源唐朝相國鄴侯曾守杭有風績郡
地苦於海汲民當醎水侯鑿六井引西湖清水入城中
始得郡民飲清水郡人德之立祠奉有香火宋朝賜廟
額以褒其德矣三賢堂在西湖蘇堤奉白樂天林和靖
蘇東坡三先生之祠顯慶廟在龍井衍慶寺側神姓胡
名則婺之永康人兩曾尹杭有惠政在郡無江潮之患
疾告于朝以兵部侍郎致仕葬龍井山其本里萬岩山
有方寇聚衆夜夢紫袍金帶神人現赤幟于空中隨即
勦滅朝省褒嘉建廟賜額封賜爵顯靈侯仍賜墳額顯
應神之赫靈鄉民著于方岩矣(前萬岩作方岩則是)昭貺廟在渾
水閘東江塘上神姓張名夏雍丘人家授司封郎官為
浙漕時因江潮為患故堤累行修築不過三年輒損重
勞民力遂作石堤得保無虞民感其功立祠於江塘上
朝省褒贈太常少卿累封公侯之爵次錫以王爵加美
號曰靈濟顯佑威烈安順王祠之左右奉十潮神又有
行祠在焉婆巷名安濟廟先賢堂在西湖蘇堤南山第
一橋奉唐虞許箕公漢嚴先生吳先軍凌公晉文正范
公中尉褚公宋龍驤將軍卜莊侯范先生齊褚先生顧
先生杜先生梁太中大夫范公范先生記室褚公唐太
常卿康公褚太尉褚公禮部尚書褚文公荆州大都督
許公張先生後梁吳越武肅錢王給事中羅公宋秦王
忠懿錢公吏部侍郎郎公知制誥謝公諫院錢公和靖
先生林公翰林學士沈公太中大夫錢公龍圖學士陸
錢虞三先生祕閣吳公入行崔先生太師崇國張文忠
公孝節婦定夫人孫氏夫人虞氏孝女馮氏節婦何氏
孝婦盛氏祠側以道館扁旌德專奉洒掃潘逍遥祠在
潘閬巷以宅基建祠祀之
古神祠
夏禹王廟在錢湖門城側漢留侯祠在吳山靈護廟門
漢蕭相國祠在定民坊艮山門外顯忠廟在長生老人
橋俗呼霍使君廟加封美號曰忠烈順濟昭應王周赧
王廟在錢塘崇化觀山防風氏廟在廉德朱奥申將軍
廟在臨平斗門橋北周絳侯廟即絳侯周勃也在臨平
鎮福德行慶真君廟在肇元昇平里吳下世傳吳吕蒙
也曹王廟在長樂像光湖南金奥村相傳曹子建也
士俗祠
顯應廟在臨安府治即淨因尼寺土地賜廟額封爵曰
正祐安福使翼靈廟在府治相傳為永福鎮安王旌忠
廟在天慶坊其神姓趙名延翰姓馬名仁禹並殿前指
揮使左右班藝祖開基翊衛有功授節鉞贈侍中莫知
廟食於杭自何而始金華將軍廟在湧金門内水池上
神姓曹名杲真定人後唐為金華令仕于錢王嘗于城
隅後鑿池名湧金邦人德之為立祠廣福廟在鹽橋神
姓蔣世為杭人樂于賑施每歲秋成之際糴穀同春夏
價增時以穀如原價出糶不圖利源如歲歉則捐穀以
予飢者神死之日嘱其二弟曰須存仁心力行好事二
弟謹遵兄訓恪守不違里人立祠表其德行朝家祈禱
無不感應遂賜廟額封爵及其二弟並進侯位曰孚順
孚惠孚祐之美號也三將軍廟在潘閬巷嘉應公祠在
秀義坊通應侯廟在開道坊護國天王廟白馬神祠在
夀域坊今遷糧料院巷口故基玉仙堂在大隠坊内石
姥祠在芳林鄉吳客三真君廟在石榴園巷義勇武安
王及清源真君廟在西溪法華山一在半道紅街華嚴
菩薩廟在(闕)潭半邏老人廟在縣東北霸王廟在芳林
鄉會靈護國祠在端平橋東堍塘上靈休廟在城南廂
江岸真聖廟在白塔嶺半山七娘子廟在皋亭山舊傳
崇善王妹也蘇將軍廟其神東晉驃騎將軍靈應廟按
神名楊都督並崇善王(闕)下神也義橋崔總管廟尚將
軍廟四廟俱在肇元鄉秦王廟在天雲鄉古老相傳晉
毛寶廟也濟惠福濟二王廟在像山湖西濟惠又祠在
北葛沈村白龍王廟在臨平東山之中亦有龍祠在洞
側通靈廟即黑龍王祠在超山趙忠獻為邑宰時禱雨
有感屢應申朝省封加美號曰通靈惠應宣濟昭惠侯
東都随朝祠
惠應廟即東都皮場廟自南渡時有直廟人商立者攜
其神像隨朝至杭遂于吳山至德觀右立祖廟又於萬
松嶺侍郎橋巷元貞橋立行祠者三按會要云神在東
京顯仁坊名曰皮場土地祠政和年間賜廟額封王爵
中興隨朝到杭累加號曰明靈昭惠慈佑王神妃封曰
靈婉嘉德夫人靈淑嘉靖夫人按廟刻云其神乃古神
農於三皇時都曲阜世人食腥膻者率致物故因集天
下孝義勇烈之士二十四人分十二分野播種采藥至
今于世極有神功兩廡奉二十四仙醫使者是也自漢
唐至今殲寇助順具有聖跡不可殫紀二郎神即清源
妙道真君在官巷紹興年間建祠舊志云東京有祠隨
朝立之
外郡行祠
東岳行宫有五曰吳山曰西溪法華山曰臨平景星觀
曰湯鎮順濟宫曰湯村壜山梵刹俱奉東岳天齊仁聖
帝香火廣惠行宫有三曰錢塘門外霍山曰在城金地
山曰千頃寺按會要真君姓張名渤血食廣德軍之祠
山始封靈濟王累加美號昭烈大帝後改封昌福真君
今加寶號曰正佑聖烈昭德昌福崇仁真君自祖父祖
母以下若聖妃若諸弟諸子諸婦及女俱錫宋朝上爵
封之然都人士庶奉祀者有禱必應如響斯答仰山二
王廟在觀橋東馬軍司西營按宜春志二神俱姓蕭自
漢顯靈世該祀典至宋功烈尤著錫以王爵王之祖父
母若妻若子若婦皆錫爵號開慶衝潭有變臨瑞至太
平皆不能前神之陰相默助居多陳于朝褒其功烈改
賜美號曰顯德仁聖忠佑靈濟王福德聖仁忠惠康王
其王祖父母以下及左右佐神并偽仰二祖師凡列祠
者咸皆賚焉顯佑廟在仁和百萬新倉西按神姓陳名
果仁字韋之晉陵人仕于隋歴司徒有叛臣沈法興謀
叛忌司徒威聲以食毒而斃其神忠憤赫靈以神矢中
法興死之唐武德間嘉其功廟祀焉封爵忠烈公梁加
封福順忠烈王至後周封帝號宋政和賜廟常州以帝
號非禮易以王爵曰福順武烈顯應昭德王仍奉詔書
馳駟賜忠祐廟傳以幣板而别為文告于行祠因咸淳
二年十二月將郊祀天地命京尹潜皋墅祈雪祥禱于
廟即降大雪蕆事之際明星有爛三靈顧歆由是歲豐
四方無虞皋墅識于行祠壁以昭靈貺申朝賜爵遣吏
緘詞馳送忠佑廟及别告于顯佑行祠以表大神之顯
靈也如此靈順廟即徽州婺源靈祠餘杭立行祠者七
一在南高峰頂榮國寺有華光樓旁為射亭有角觝臺
又闢山徑而夷之以便登陟一在北高峰為景德靈隠
寺後山塔廟一在錢塘門外九曲城下一在錢塘縣調
露鄉靈感寺一在候潮門外瓶場灣一在候潮門普濟
橋東欏木教場側普濟寺一在錢塘縣六和塔寺南徐
村新石塘宋朝賜五王美號曰顯聰昭聖孚仁福善王
顯明昭聖孚義福順王顯正昭聖孚智福應王顯直昭
聖孚信福佑王顯德昭聖孚愛福惠王每歲都人瓣香
致敬者紛紛咸趨焉順濟聖妃廟在艮山門外又行祠
在城南蕭公松橋及候潮門外瓶場河下市舶司側按
廟記姓林莆田人氏數著靈異立祠莆之聖堆宣和間
賜廟額累加夫人美號後封妃加號曰靈惠協應嘉應
善慶聖妃其妃之靈者多于海洋之中佑護舡舶其功
甚大民之疾苦悉賴帡幪廣靈廟在石塘壩奉東岳溫
將軍請于朝賜廟額封自溫將軍以下九神皆錫侯爵
曰溫封正佑李封孚佑鐵封靈佑劉封顯佑楊封順佑
康封安佑張封廣佑岳封協佑孟封昭佑韋封威佑梓
潼帝君在吳山承天觀此蜀中神專掌注禄籍凡四方
士子求名赴選者悉禱之封王爵曰惠文忠武孝德仁
聖王王之父母及妃若子若孫若婦若女俱褒賜顯爵
美號建嘉慶樓奉香燈矣
夢粱錄卷十四
