夢粱錄卷八宋吳自牧撰
大内
大内正門曰麗正其門有三皆金釘朱戶畫棟雕甍覆
以銅瓦鐫鏤龍鳳飛驤之狀巍峩壯麗光耀溢目左右
列闕亭百官待班閣子登聞鼓院檢院相對悉皆紅杈
子排列森然門禁嚴甚守把鈐束人無蔽轍入仰視至
晡時各門下青布幕護之麗正門内正衙即大慶殿遇
明堂大禮正朔大朝會俱御之如六參起居百官聽麻
改殿牌為文德殿聖節上夀改為紫宸進士唱名易牌
集英明禋為明堂殿次曰垂拱殿常朝四參起居之地
内後門名和寧在孝仁登平坊巷之中亦列三門金碧
輝映與麗正同把守衞士嚴謹如人出入守闉人高唱
頭帽號門外列百寮待班閣子左右排紅杈子左設閣
門右立待漏院客省西方館入登平坊沿内城有内門
曰東華守禁尤嚴沿内城向南皆殿司中軍將卒立寨
衞護名之中軍聖下寨寨門外左右俱置護龍水池沿
寨向南有便門謂之東便門禁庭諸殿更有者十曰延
和曰崇政曰福寧曰復古曰緝熙曰勤政曰嘉明曰射
殿曰選德曰奉神御殿名欽先孝思之殿更有天章諸
閣奉藝祖至理廟神御御書圖製之籍寳瑞之閣建於
六部山後供進御膳即嘉明殿在勤政殿之前勤政即
木幃寢殿也嘉明殿相對東廊門樓乃殿中省六尚局
御厨祗應内侍人員俱集於此殿上常列禁衛兩重時
刻提警出入甚嚴内皆近侍中貴殿之廊廡皆知省御
藥御帶門司内轄等官幕次聽候宣喚小園子快行親
從輦官黃院子内諸司司屬人員等上番者俱聚於廊
廡祗候服役如宫禁買賣進貢皆由此入惟此處浩穰
每遇進膳自殿中省對嘉明殿禁衞成列約闌不許過
往省門上有一人呼唱謂之撥食次有紫衣裹捲脚幞
頭者謂之院子家拓一合用黃綉龍合衣籠罩左手擕
一條紅羅綉手巾進入於此樣約十餘合繼後又拓金
瓜合十餘合進入若非時取喚名曰汎索皇太后殿名
曰坤寧皇后殿名和寧兩殿各有大官及殿長内侍及
黃院子幕士殿屬親從輦官等人祗候諸宫妃嬪等位
次亦有内侍提舉各閣分官屬掌牋奏院子小園子等
人祗值和寧門外紅杈子早市買賣市井最盛蓋禁中
諸閣分等位宫娥早晚令黃院子收買食品下飯於此
凡飲食珍味時新下飯奇細蔬菜品件不缺遇有宣喚
收買即時供進如府宅貴家欲會賓朋數下位品件不
下一二十件隨索隨應指揮辦集片時俱備不缺一味
夏初茄瓠新出每對可值十餘貫諸閣分貴官爭進增
價酬之不較其值惟得享時新耳
德夀宫
德夀宫在望仙橋東元係秦太師賜第於紹興三十二
年六月戊辰高廟倦勤不治國事别創宫庭御之遂命
工建宫殿扁德夀為名後生金芝於左棟改殿扁曰康
夀其宫中有森然樓閣扁曰聚遠屏風大書蘇東坡詩
賴有高樓能聚遠一時收拾付閑人之句其宫禦四面
遊翫庭館皆有名扁東有梅堂扁曰香遠栽菊間芙蕖
修竹處有榭扁曰梅坡松菊三徑酴醿亭扁曰新妍木
(闕)堂扁曰清新芙蕖岡南御宴大堂扁曰載忻荷花亭
扁曰謝聽臨賦金林檎亭扁曰燦錦池上扁曰至樂郁
李花亭扁曰半綻紅木犀堂扁曰清曠金魚池扁曰瀉
碧西有古梅扁曰冷香牡丹館扁曰文杏又名静樂海
棠大樓子扁曰浣溪北有欏木亭扁曰絳葉(闕)香亭前
栽春桃扁曰倚翠又有一亭盤扁曰松(闕)高廟雅愛湖
山之勝於宫中鑿一池沼引水注入疊石為山次像飛
來峯之景有堂扁曰冷泉孝廟觀其景曾賦長篇詠曰
山中秀色何佳哉一峯獨立名飛來參差翠麓儼如畫
石骨蒼潤神所開忽聞彷像來宫囿指顧己驚成列岫
規模絶似靈隠前面勢恍疑天竺後孰云人力非自然
千巖萬壑藏雲煙上有崢嶸倚空之翠嶺下有潺湲潄
玉之飛泉一堂虚敞臨清沼密蔭交加森羽葆山頭草
木四時春閱盡歲寒人不老聖心仁智情幽閒壺中天
地非人間蓬萊方丈渺空闊豈若坐對三神山日長雅
趣超塵俗散步逍遙快心目山光水色無盡時長將把
向杯中綠高廟覽之欣然曰老眼為之增明後孝廟受
禪議德夀宫改扁曰重華御之次憲明太皇欲御又改
為慈福宫夀域皇太后亦改宫扁曰夀慈御之繼後宫
室空閑因此而廢咸淳年間度廟臨政以地一半營建
道宫扁曰宗陽以奉感生帝其時重建殿廡雄麗聖真
威嚴宫囿花木靡不榮茂裝點景界又一新耳一半改
為民居圃地改路自清河坊一直築橋號為宗陽宫橋
每遇孟享車駕臨幸行燒香典禮橋之左右設帥漕二
司起居亭存焉
太廟
太廟在瑞石山紹興間建正殿七楹十三室二車十駕
款謁禮後又幸建康改為聖祖殿復奉神主還杭仍復
奉安於此禮部太常寺遵典行郊禋禮前一日朝饗太
廟仍設七祀板位於殿廡横階之北又設配饗文武功
臣自韓王趙普己下二十五位於横階之南後部寺奏
請增建廟室後西增六楹通舊十三楹為一室東西二
楹為夾室及增廊廡作西神門冊寳殿祭器庫屋建齋
殿及致齋閣子四十有四楹咸淳間添置一室奉理廟
神主通為一十四室皆正中又築二成之臺為祠宫升
下以奉神主出入之地四祖廟在諸室之西奉僖順翼
宣四祖神主耳每遇三年以孟冬祫饗即廟行禮次詣
諸室恭行祀典
景靈宫
景靈宫在新莊橋投北坐西乃韓蘄王世忠元賜宅基
其子獻於朝改為宫向中興初高廟鑾輿幸此四孟朝
獻俱於禁中行禮紹興年間羣僚奏景靈宫以奉祖宗
衣冠之游即漢享廟也今就便殿作朝設位以饗未副
廣孝之意遂詔臨安府同修内司相度以蘄王宅基修
蓋宫廟殿門扁曰思成前為聖祖殿宣祖至徽宗殿居
中東西廊俱圖配饗功臣像於壁元天聖后與昭憲太
后而下諸后殿居於後朝家欲再廣殿廡劉氏餘地
其子孫復獻遂增建前殿五楹中殿七楹後殿十七楹
自是齋殿進膳更衣寢殿次第俱備焉咸淳年間再命
帥臣重修各殿度廟親洒扁目自聖祖宣祖太祖至理
廟十六殿曰天興天元宣武大定熙文美成治隆大明
重光承元瑞慶皇德系隆美明垂光章熙之扁自元天
聖后至楊太后十五殿曰保寧太始儷極煇德衍慶繼
仁徽音坤元柔儀順承纉德順嗣徽元順體德之扁宫
後有(闕)自東齋殿西循廡而右為大堂三臨池工左右
為明明樓旁有蟠桃亭堂南為西齋殿遇郊禋恭謝設
宴賜花於此西有流杯堂跨水堂梅亭北為四并堂又
有橘拜修竹四時花果亭宇不能備載宫南建崇禋館
命道流以奉洒掃晨香夕燈之職仍設内侍官提宫事
務及宫司黃成兵侍衞之按朝野雜記太廟以奉神主
一歲五饗朔祭而月薦祈其五饗命宗室諸王奉禮朔
祭以太常卿行事景靈宫以奉塑像歲行四孟饗主上
親祀之帝后太后忌宰臣率文武官僚行香僧道作法
事后妃六宮亦皆繼往天章閣奉繪像時節朔望帝后
生忌日皆徧薦内臣行禮内庭欽先孝思殿亦奉神御
主上每日炷香凡朔望帝后忌辰節序皆親行酌獻之
禮太廟之祭以行俎豆禮景靈宫祭以奉牙盤禮天章
閣欽先孝思殿以奉常饌行家人之禮
萬夀觀
萬夀觀在新莊橋西紹興間建殿觀宇以太霄殿奉昊
天寳慶殿奉聖祖長生殿奉長生帝西則純福殿奉元
命後殿十二楹為二十二室奉太祖以下會聖宫章武
殿應天璇運皆塑像以存東都遺制前殿東有真廟室
扁曰延聖章惠后室扁曰廣(闕)温成后室扁曰寧華四
孟朝獻畢上由御圃詣本觀諸殿行燒香禮景定改道
院齋閣以奉皇太后元命觀東建神華館命羽士焚修
御前宫觀
御前宫觀在杭城者六湖邊者三多是潛邸改建琳宫
以奉元命或奉感生帝屬内侍提舉宫事設立官司守
衛兵士凡宫中事務出納金榖日膳道衆修崇醮款凡
有修整宫宇及朝家給賜銀帛殿閣貼齋錢帛並皆主
繼給散羽士但沾恩甚隆外觀皆不及也東太乙宫在
新莊橋南元東都祠五福太乙神也駐蹕於此以北隅
擇地建宫以奉禮官討論宜設位塑像按十神者曰五
福君基大游小游天一地一四神臣基民基直符凡行
五宫四十五年一移所臨之地歲稔無兵疫紹興間命
浙漕度地建宫凡一百七十四區殿門扁曰崇真大殿
扁曰雲休挾殿扁曰瓊章寳室元命殿扁曰介福三清
殿扁曰金闕寥陽齋殿扁曰齋明火德殿扁曰明離兩
廡俱繪三皇五帝日月星宿岳瀆九宫貴神等與從祀
一百九十有五遵太平興國舊制每祀用四立日設籩
豆簠簋罍如工帝禮兩廡以次降殺車駕遇四孟朝饗
嘗親詣焉孝廟又建元命殿扁曰崇禧淳熙建藏殿扁
曰瓊章寳藏鐘樓扁曰瓊音之樓理廟建長生殿奉南
極度宗建通真殿以奉佑聖中祐殿奉元命順福殿奉
太皇元命蓋易長生名改為延夀俱宸扁也又北辰殿
奉北斗崇真館在宫南有齋八曰觀妙潛心泰定集虚
頥真集真洞徽虚白館有小囿亭扁武林在宫後小坡
山乃杭之主山也
西太乙宫
西太乙宫在西湖孤山淳祐間太史奏太乙臨梁分蓋
請用天聖故事令於國城西南别建新宫以順方向於
是擇八角鎮地建宫奉安遂析延祥觀地為宫以涼堂
建正殿扁曰黃庭之殿殿門扁曰景福之門安奉太乙
十神帝像東有延祥以備臨幸其外扁曰福祥之門凡
宫之事儀四立祀典皆如東太乙例遵行咸淳間以德
輝堂為元命殿明應堂為太皇元命殿迎真殿在宫之
右有齋者二曰通真養素宫中舊有陳朝檜至今七百
五十餘年矣蘇東坡嘗為僧志詮作詩以記側有小亭
孝廟宸翰其詩石刻於亭下曰道人手種幾生前鶴骨
龍姿尚宛然雙榦一先神物化九朝三見太平年忽驚
華構依岩出乞與佳名到處傳此栢未枯君記取灰心
聊伴小乘禪
佑聖觀
佑聖觀在興禮坊西元孝廟舊邸紹興間以普安外第
設生光廟乾道年間又開甲觀之祥淳熙歲詔改為道
宫以奉真武紹定重建觀門曰佑聖之觀殿曰佑聖之
殿藏殿扁曰瓊章寳藏御製真武贊及宸翰黃庭經皆
刻之石以賜后殿奉元命西奉孝廟神御即明遠樓舊
址也孝廟少年時題杜甫詩曰富貴必從勤苦得男兒
須讀五車書理宗又書全篇鋟於東宫廳屏風上曰碧
山學士焚銀魚白馬卻走深岩居古人己用三冬足年
少今開萬卷餘晴雲滿戶團傾蓋秋水浮階溜決渠富
貴必從勤苦得男兒須讀五車書延真館在觀之右命
道流修晨香夕炬之供館有道紀堂虚白齋
顯應觀
顯應觀在豐城門外聚景園之北處潮之東水西面遶
觀觀額宣和所賜靖康年間高廟為康邸出使至磁州
神馬引而南建炎初秀邸妻夢神畀一羊謂曰以此為
讖遂誕毓孝廟是由累朝祠祀彌謹殿中為顯應之殿
其神位曰護國顯應興聖普佑真君高廟為書殿扁且
揭以御名昭其敬也孝廟宸書寳章瓊藏之扁理廟書
洞古經以賜刻石寧廟御題觀碑其額以表功忠觀之
東有崇佑館
四聖延祥觀
四聖延祥觀在孤山舊名四聖堂道經云四聖者紫微
北極大帝之四將號曰天蓬天猷翊聖真武大元帥真
君元是顯仁韋太后繪像奉事甚謹朝夕不忘香火高
廟為康邸出使將行見四金甲神人執弓劔以衞紹興
間慈寧殿出財建觀侍奉遂於孤山古刹徙之為觀次
年内庭迎四聖聖像奉安此觀觀額詔復東都延祥舊
名殿扁曰北極四聖之殿殿門扁曰會貞之門三清殿
扁曰金闕寥陽法堂扁曰通真元命閣扁曰清寧皆理
廟奎墨藏殿扁曰瓊章寳藏孝廟親墨有堂扁曰瀛嶼
元是涼堂扁曰建西宫以堂為黃庭殿别創新堂以此
扁奉之觀有瑞真道館即延祥觀門也
三茅寧夀觀
三茅寧夀觀在七寳山元三茆堂因東都三茅寧夀之
名賜觀額寧夀觀殿扁曰大天奉三茅真君像觀中有
三神御殿觀中曾蒙賜三古器玩皆希世之珍一曰宋
鼎乃宋孝武帝之牛鼎以祀太室之鼎二曰唐鐘係大
唐常州澄藩觀舊物内庭出内帑金帛易以賜之禁中
每聽鐘聲以奏寢興食息之節三曰褚遂良書小字隂
符經此物宣取復賜賈秋壑觀之外曰東山為殿以奉
元命有亭扁曰賓俯見日出(闕)菴扁曰仁夀
開元宫
開元宫在太和坊内祕書省後元寧廟潛邸為道宫向
東都有開元陽德觀以奉火德嘉泰年間詔以嘉邸改
充開元宫儀制皆視佑聖觀扁曰明(闕)之殿祀以立夏又
詔臨安府即殿左别建伯宣明王殿遂徙大宗正司他
所悉以址為宫朔寧廟神御殿又有璇璣殿奉北斗易
扁曰北辰衍慶殿以奉真武順福神佑二殿奉元命皆
嘉明殿奎畫宫北建陽德館以存修真之道侣
龍翔宫
龍翔宫在後市街元理廟潛邸舊所靖惠王府詔建道
宫賜名龍翔以奉感生帝大門扁曰龍翔之宫中門扁
曰昭符之門殿扁曰正陽之殿禮官討論祀典以正月
上辛日差侍從三獻官等升為上祀行禮備牲牢禮料
用十二籩豆設祭歌宫架樂舞受誓戒望祭齋宫行事
内牲牢依祀天地禮例用羊豕所有儀像服色制度有
靈體殿廡下畫像可遵(闕)議以龍翔宫奉感生帝既屬
羽流合用齋醮之法其正月工辛日望祭自如其舊奉
旨從之宫之左曰福慶殿以待車駕款謁改為神御殿
正陽之後殿為醮殿宫西奉南貞館門曰南貞之館中
門曰啟晨之門三清殿扁曰三境儲祥後殿扁曰申佑
以奉元命西曰順福殿以奉太皇元命夀元殿奉南斗
景緯殿奉十一曜鐘樓扁曰和應之樓經扁曰疑真之
章藏殿扁曰琅函寳藏小位次以備車駕宴坐扁曰仙
源羽士之室扁曰澄虚内侍之舍扁曰泉石有高士三
齋曰履和頥正全真
宗陽宫
宗陽宫在三聖廟橋東以德夀宫地一半建宫賜名以
奉感生帝盖此地前後環建王邸又建廟毓聖之所天
瑞地符蓋大彰顯詔兩司相度建宫大門扁曰宗陽之
宫中門扁曰開明之門正殿扁曰無極妙道之殿以奉
三清順福殿奉太皇元命三清殿後為虚皇之殿直北
有門扁曰真應之門中建毓瑞之殿以奉感生帝後為
申佑殿奉元命通真殿奉佑聖自開明門内左有玉籟
之樓景緯之殿夀元之殿右有欒簡之樓瓊章寳書北
辰之殿規制祀典並視龍翔宫行常以原饗回歸行款
謁禮有降輦殿曰福臨殿門曰福臨殿門進膳殿曰端
拱後有軒扁曰勁霜有圃建堂二曰志敬曰清風亭扁
曰丹立玄圃亭之北鑿石池堂扁曰垂福後曰清境圃
内四時竒花異木修竹松檜正盛宫西有介真館堂曰
大範觀復灌妙齋曰會真澄妙常淨俱度宗奎藻
夢粱錄卷八
