夢粱錄卷十二宋吳自牧撰
西湖
杭城之西有湖曰西湖舊名錢塘湖週圍三十餘里自
古迄今號為絶景唐朝白樂天守杭時再築堤捍湖宋
慶歷間盡闢豪民僧寺規占之地以廣湖西元祐時蘇
東坡守杭奏陳于上謂西湖如人之眉目豈宜廢之遂
撥賜度牒易錢米募民開湖以復唐朝之舊紹興間輦
轂駐蹕衣冠紛集民物阜蕃尤非昔比郡臣湯鵬舉申
明西湖條畫事宜于朝增置開湖軍兵差委官吏管領
任責蓋造寨屋舟隻專一撩湖無致湮塞脩湖六井隂
竇水口增置斗門水閘量度水勢得其通流無垢汚之
患乾道年間周安撫淙奏乞降指揮禁止官民不得抛
棄糞土栽植荷菱菱植穢汚填塞湖港舊召募軍兵專
一撈湖近来廢缺見存者止三十餘名再乞填刺補額
仍委尉司官并本府㠙塞官帶主管開湖職專一管轄
軍兵開撈無致人戶包占或有違戾許人告捉以違制
論自後時有禁約方得開闢淳祐丁未大旱湖水盡涸
郡守趙節齋奉朝命開濬自六井之錢塘上船亭西林
橋北山第一橋蘇堤三塔南新路長橋柳洲寺前等處
凡種菱荷茭蕩一切薙去方得湖水如舊咸淳間守臣
潛臯墅亦申請于朝乞行除折湖中菱荷毋得存留穢
塞侵占湖岸之間有御史鮑度劾奏内臣陳敏賢劉公
正包占水池蓋造屋宇濯穢洗馬無所不施灌注湖水
一以醖酒以祀天地饗祖宗不得蠲潔而虧歆受之福
次以一城黎元之生俱飲汚膩濯水而起疾疫之災奉
旨降官罷職令臨安府日下拆毁屋宇開闢水港盡于
湖中除拆蕩岸得以無穢汚之患官府其除年納利租
官錢消滅其籍絶其所蒔本根勿復萌蘖矣且湖山之
景四時無窮雖有畫工莫能摸寫如映波橋側竹水院
澗森茂盛密蔭清委可人意西林橋即裏湖内俱是貴
官園圃凉堂畫閣高堂危榭花木竒秀燦然可觀有集
芳御園理宗賜與賈秋壑為第宅家廟往来遊翫舟隻
不敢仰視禍福立見矣西林橋外孤山路有琳宫者二
曰四聖延祥觀曰西太乙宫御圃在觀側乃林和靖隱
居之地内有六一泉金沙井閑泉僕夫泉香月亭亭側
山椒環植梅花亭中大書於照屏之上云疎影横斜水
清淺暗香浮動月黃昏之句又有堂扁曰挹翠盖挹翠
西北諸山之勝耳曰清新亭面山而宅其麓在挹翠之
後曰香蓮亭曰射圃曰瑪瑙坡曰陳朝檜皆列圃之左
右舊有東坡庵四照閣西閣鑑堂辟支塔年深廢久則
名不可廢也曰蘇公堤元祐年間東坡守杭奏聞浚湖
水所積葑草築為長堤故命此名以表其德云耳自南
迄北横截湖面綿亘數里夹道雜植花柳置六橋建九
亭以為遊人翫賞駐足之地咸淳間朝家給錢命守臣
增築堤路沿堤亭榭再一新補植花木向東坡嘗賦詩
云六橋横接天漢上北山始與南屏通忽驚二十五萬
丈老葑席卷蒼烟空曰南山第一橋名映波橋西偏建
堂扁之先寳歷年大資表京尹歆請于朝以杭居吳會
為列城冠湖山清麗瑞氣與人傑代生踵武相望祠祀
未建實為缺文以公帑求售居民園屋建堂奉忠臣孝
子善士名流德行節義學問功業自陶唐至宋本郡人
物許箕公以下三十四人及孝婦孫夫人等五氏各立
碑刻表世旌哲而祀之堂之外堤邊有橋名袁公橋以
表而出之其地前挹平湖四山環合景象窈深雖堂濱
湖入其門一徑縈紆花木蔽翳亭館相望五六来者由
振衣歴古香循清風登山亭憩流芳而後至祠下又徙
玉晨道館於祠之艮隅以奉洒掃易扁曰旌德且為門
便其往来直門為堂扁仰高曰第二橋名鎖瀾橋西建
堂扁湖山咸淳間洪帥燾買民地創棟宇雄傑面勢端
閎岡巒奔趨水光滉漾四浮圖矗四圍如武士相衞回
眸顧盼由後而望則芙蕖菰蒲蔚然相扶若有遜避其
前之意後二年帥臣潜臯墅增建水閣六楹又縱為堂
四楹以逹于閣環之闌檻闢之戶牖盖邇延遠挹盡納
千山萬景卓然為西湖堂宇之冠遊者爭趨焉曰第三
橋名望仙橋側有堂扁三賢以奉白樂天林和靖蘇東
坡三先生之祠袁大資請于朝竊惟三賢道德名節震
耀今古而祠附于水仙廟東廡則何以崇教化勵風俗
遂買居民廢塢改造堂宇以奉三賢實為尊禮名勝之
所正當蘇堤之中前挹湖山氣象清曠背負長岡林樾
深窈南北諸峯嵐翠環合遂與蘇堤貫聯也盖堂宇參
錯亭館臨堤種植花竹以顯清槩堂扁水西雲北月香
水影晴光雨色曰北山第二橋名東浦橋西建一小矮
橋過水名小新堤於淳祐間趙節齋尹京之時築此堤
至麯院接靈隠三竺梵宫遊翫往来兩岸夹植花柳至
半隄建四面堂益以三亭於道左為遊人憩息之所水
綠山青最堪觀翫咸淳再行高築堤路凡二百五十餘
丈所費俱官給其券工也曰北山第一橋名涵碧橋過
橋出街東有寺名廣化建竹閣四面栽竹萬竿青翠森
茂隂晴朝莫其景可愛閣下奉天之祠焉曰夀星寺高
山有堂扁江湖偉觀盖此堂外江内湖一覽目前淳祐
趙尹京重創廣厦危闌顯敞虚曠旁又為兩亭巍然立
于山峯之頂遊人縱步往觀心目為之豁然曰孤山橋
名寳佑舊呼曰斷橋橋裏有梵宫以石刻大佛金裝名
曰大佛頭正在秦皇纜舟石山上遊人爭睹之橋外東
有森然亭堂名放生在石函橋西昨於真宗朝天禧年
間平章王欽若出判杭州請于朝建也次年守臣王隨
記其事元祐東坡請浚西湖謂每歲四月八日邦人數
萬集于湖上所活羽毛鱗介以百萬數皆西北向稽首
祝萬歲紹興間以鑾輿駐蹕尤宜涵養以示渥澤仍以
西湖為放生池禁勿採捕遂建堂扁德生有亭二一以
濱湖為祝網縱鱗之所亭扁冰飛一以枕山凡名賢舊
刻皆峙焉又有奎畫戒烹宰文刻石于堂上曰玉蓮又
名一清在錢塘門外菩提寺南沿城景定年尹京馬光
祖建次年魏克愚徙郡治竹山閣改建于此但堂宇爽
闓花木森森顧盼湖山蔚然堪畫曰豐豫門外有酒樓
名豐樂舊名聳翠樓據西湖之會千峰連環一碧萬頃
柳汀花塢歴歴闌檻間而遊橈畫船櫂謳堤唱往往會
于樓下為遊覽最顧以官酟喧雜樓亦背水弗與景稱淳
祐年帥臣趙節齋再撤新創瓌麗宏特高接雲霄為湖
山壯麗花木亭榭映帶參錯氣象尤竒縉紳士人鄉飲
團拜多集于此更以錢塘門外望湖樓又名看經樓大
佛頭石山後名十三間樓乃東坡守杭日多遊此今為
相嚴院矣豐豫門外有望湖亭三處俱廢之久名賢遺
跡不可無傳故書之使後賢不失其名耳曰湖邊園圃
如錢塘玉壺豐豫漁莊清波聚景長橋慶樂大佛雷峰
塔下小湖齋宫甘園南山南屏皆臺榭亭閣花木竒石
影映湖山兼之貴宅宦舍列亭館于水隄梵刹琳宫布
殿閣於湖山週圍勝景言之難盡東坡詩云若把西湖
比西子淡粧濃抹總相宜正謂是也近者畫家稱湖山
四時景色最竒者有十曰蘇堤春曉麯院荷風平湖秋
月斷橋殘雪柳岸聞鶯花港觀魚雷峰落照兩峰插雲
南屏晚鐘三潭印月春則花柳爭妍夏則荷榴競放秋
則桂子飄香冬則梅花破玉瑞雪飛瑤四時之景不同
而賞心樂事者亦無窮矣
下湖
下湖在錢塘門外其源出于西湖一自玉壺水口流出
九曲沿城下帶至于杭門外一自水磨頭石函橋閘流
出策選鋒教場楊府雲洞北郭稅務側合為一流如環
帶形自有二斗間瀦洩之淳祐年西湖水涸城内諸井
亦竭尹京趙節齋給官錢米命工自錢塘尉廨北望湖
亭下鑿渠引天目山出水自餘杭河經張家渡河口達
于溜水橋斗門凡作數壩用車運水經西湖庶得流通
城中諸市民賴其利也林和靖艤舟石函因過下湖小
墅賦詩曰平湖望不極雲氣遠依依及向扁舟泊還尋
下瀨歸青山連石埭春水入柴扉多謝提壺鳥留人到
落暉錢塘定山南鄉有名湖劉道真錢塘記云明聖湖
在縣南一百步又仁和東十八里亦有此湖名之仁和
縣東北十八里有湖名曰御息故老相傳秦始皇東遊
暫憩于此故以名之縣東長榮鄉曰臨平湖前輩夜汎
湖賦詩曰素彩皓通津孤舟入清曠已愛隔簾看還宜
卷簾望隔簾當此時惆悵思君君不知三月平湖草欲
齊綠楊分映入長堤田家起處烏龍吠酒客醒時謝豹
啼山檻正當蓮葉渚水塍新擘稻秧畦人間漫說多岐
路咫尺神仙洞却迷仁和永和鄉有湖者二曰石橋湖
曰下山湖天宗門外曰泛洋湖仁和長樂鄉像光湖唐
時湖中現五色光掘地得彌勒佛石像乃建寺及湖名
俱曰像光仁和桐扣山下名石鼔湖
浙江
浙江在杭城東南謂之錢塘江内有浙山正居江中潮
水投山下曲浙而行有若反濤水勢者以錢塘松江浦
陽為三而不知浦陽在何地今當陽即錢塘江其江自
古曰浙河見於莊子書中其為東南巨浸昭昭也按吳
越春秋時内傳云吳王賜子胥死乃取其屍盛以鴟夷
之革浮之江中子胥因隨流揚波依潮来往蕩激堤岸
又按越王外傳云越王賜大夫種死葬於西山之下一
年子胥從海上穿山脅而持種去與之俱浮於海故前
潮水潘侯伍子胥也後重水者大夫種也恐此說荒誕
無稽不敢信以忠清廟記言之非誕也然諸家所說甚
多或謂天河激湧亦云地機翕張又以日激水而潮生
月周天而潮應或以挺空入漢山湧而濤隨析木大梁
月行而水大源殊派異無所適從索隠探微宜伸確論
大率元氣嘘吸天隨氣而張斂溟渤往来潮隨天而進
退者也盖日者衆陽之母陰生於陽故潮附之於日也月
者太陰之精故潮依之於月也是故隨日而應月依陰
而附陽盈虚朔望隨於上下弦息於輝朒故潮有大小
焉但月朔夜半子晝則午刻潮平子地次日潮信稍遲
一二刻至望日則潮亦如月朔信復會於子午位若以
每月初五二十日此四日則下岸其潮自此日則漸漸
小矣以初十二十五日則潮交澤起水則潮漸漸大矣
初一至初三日於十五至十八六日之潮最大其銀濤
沃日雪浪吞天聲若雷霆勢不可禦進退盈虚終不失
期且海門在江之東北有山曰赭山與龕山對勢潮水
出其間也盧肇潮賦所謂夾羣山而遠入射一帶以中
投者是也若言狭逼則東自定海吞餘姚奉口二江侔
之浙江尤甚逼狭潮来聞其聲北望嘉興大山水闊二
百餘里故商舶船隻怖於上憚惟泛餘姚小江易舟而
浮運河達于杭越盖以下有沙憚南北之革礙洪波蹙
遏潮勢矣
城内外河
茒山河東自保安水門向西過㩁貨務橋轉北過通江
橋一直至梅家橋元德夀宫之東今宗陽宫有茒山河
因展拓宫基填塞及民戶包占雖存去水大渠流至蒲
橋後被脩内司營填塞所不及故道今廢之久矣鹽
橋運河南自碧波亭州橋與保安水門裏横河過望
僊橋直北至梅家橋出天宗水門一派自仁和倉後葛
家橋天水院橋淳祐倉前出餘杭水門水道市河俗
呼小河東自清泠橋西流至南瓦横河轉北由金波橋
直北至淳和倉橋轉東合天水院橋轉北過便橋出餘
杭水門清湖河西自府治前淨因橋過閘轉北由樓店
務橋至轉運司橋轉東由渡子橋合湧金池水流至金
文庫與三橋水相合南至五顯廟後普濟橋水相合直
北由軍將橋至清湖橋投北由石灰橋至衆安橋又投
北與市河相合入鵝鴨橋轉西一派自洗麩橋至紀家
橋轉北由車橋至便橋出餘杭水門城外運河南自
浙江跨浦橋北自渾水閘蕭公橋清水閘衆惠橋欏木
橋諸家橋轉西由保安寨至保安水門入城土人呼城
河曰貼沙河一名裏沙河龍山河南自龍山渾水閘
由朱橋至南水門淤塞年深不通舟楫外沙河南自
行車門北去繞城東過紅亭稅務前(務已廢圮)螺螄橋東至
蔡湖橋與殿司前軍寨内河相合轉西過游奕寨前軍
寨橋至無星橋壩子橋河相合入艮山河沿城泛洋湖
水轉北至得勝橋與運河相合菜市河南自新門外
北沿城景隆觀後至章家橋菜市塘壩子橋入泛洋湖
轉北至得勝橋與運河合流下塘自河南天宗水門
接沿橋運河餘杭水門接城中小河清湖河兩河合於
北郭税務前由清湖堰閘至得勝橋與城東外沙河菜
市河泛洋湖相合分為兩派一由東北上塘過東倉新
橋入大運河至長安閘入嘉興路運河一由西北過得
勝橋上北城堰過江漲橋喻家橋北新橋以北入安吉
州界下塘河新開運河在餘杭門外北新橋北通蘇
湖常秀潤等河凡諸路綱運及販米客舟皆由此達于
杭都下湖河在溜水橋柴場北自策選馬軍寨墻八
字橋沿東西馬塍羊角埂上泥下泥橋直抵步司中軍
寨墻北一派自打水樓南折入左家橋河入江漲橋河
一派自八字橋西策選軍寨神勇寨步人橋至右塘橋
下折入餘杭塘河一派自西堰橋西溪山一帶至飲馬
山亦折入餘杭塘河子塘河自北郭稅務驛亭下
直抵左家橋係下湖洩水去處餘杭塘河在餘杭門
外江漲橋投西路至餘杭縣奉口河自北新橋至奉
口大溪前沙河在菜市門外太平橋外沙河北水陸
寺前入港可通湯鎮赭山岩門鹽場蘇東坡嘗雨中督
役開湯村運鹽河賦詩曰居官不任事蕭散羡長卿胡
不歸去來滯留媿淵明鹽事星火急誰能恤農耕鼕鼕
曉鼔動萬指羅溝坑天雨助官政泫然淋衣纓人如鴨
與猪投泥相濺驚下馬荒堤上四顧但湖泓線路不容
足又與牛羊争歸田雖賤辱豈失泥中行寄語故山友
切勿厭藜羹後沙河在艮山門外壩子橋北官塘
河在餘杭門外板橋西蔡官人塘河在艮山門外九
里松塘姚斗門通河□店湯鎮赭山施何村河在桐
扣山水澾堰東自運河入通裏外沙河赤岸河在赤
岸自運河入通高塘横塘諸河方興河在臨平鎮東
自運河入通像光湖赭山湯鎮
湖船
杭州左江右湖最為竒特湖中大小船隻不下數百舫
船有一千料約長二十餘丈可容百人五百料者約長
十餘丈亦可容三五十人亦有二三百料者亦長數丈
可容三二十人皆精巧創造雕闌畫栱行如平地各有
其名曰百花十樣錦七寳戧金金獅子何船劣馬兒羅
船金勝黃船董船劉船其名甚多姑言一二更有賈秋
壑府車船船棚上無人撑駕但用車輪腳踏而行其速
如飛又有御舟安頓小湖園水次其船皆最精巧雕刻
創造俱用香楠木為之只是周漢國公主遊翫曾一用
耳靈芝寺前水次有趙節齋所造湖舫名曰烏龍凡遇
撑駕即風浪大作坐者不安多不敢撑出以為棄物湖
中南北搬載小船甚夥如(闕)船買賣羹湯時果掇酒瓶如
青碧香思堂春宣賜小思龍游新煮酒俱有及供菜蔬
水果船樸時花帶朵糖獅兒諸色千千小段兒糖小兒
家事兒等船更有賣雞兒湖□海蟄螺頭及點茶供茶
果婆嫂船點花茶撥糊盆撥水棍小船漁莊岸小釣魚
船湖中有撇網鳴榔打漁船湖中有放生龜鼈螺蚌船
並是瓜皮船也又有小脚船專載賈客妓女荒鼔板燒
香婆嫂撲青器唱耍令纏曲及投壺打彈百藝等船多
不呼而自来須是出著發放支犒不被哂笑若四時遊
翫大小船隻雇價無虚日遇大雪亦有富家玩雪船如
二月八及寒食清明須先指揮船戶雇定船隻若此日
分舫船非二三百券不可雇賃至日雖小脚船亦無空
閑者船中動用噐具不必帶往但指揮船主一一周備
盖早出登舟不勞為力惟支犒錢耳更有府富宅家自
造船隻遊戲及貴官内侍多造采蓮船用青布幕撑起
容一二客坐裝飾尤其精緻
江海船艦
浙江乃通江渡海之津道且如海商之艦大小不等大
者五千料可載五六百人中等二千料至一千料亦可
載二三百人餘者謂之鑽風大小八櫓或六櫓每船可
載百餘人此網魚買賣亦有名三板船(闕)等船且
論商舶之船自入海門便是海茫洋無畔岸其勢誠險
盖神龍怪蜃之所宅風雨晦冥時惟憑針盤而行乃火
長掌之毫釐不敢差誤盖一舟人之命所繫也愚累見
大商賈人言此甚詳悉若欲船泛外國買賣則自泉州
便可出洋迤邐過七洲洋舟中測水約有七十餘丈若
經崑崙沙漠蛇龍烏猪等洋神物多於此中行雨上略
起朵雲便見龍現全身目光如電爪角宛然獨不見尾
耳頃刻大雨如注風浪掀天可畏尤甚但海洋近出礁
則水淺撞礁必壊船全憑南針或有少差即葬魚腹自
古舟人云去怕七洲回怕崑崙亦深五十餘丈又論舟
師觀海洋中日出日入則知陰陽驗雲氣則知風色逆
順毫髮無差遠見浪花則知風自彼来見巨濤拍岸則
知次日當起南風見電光則云夏風對閃如此之類略
無少差相水之清渾便知山之近遠大洋之水碧黑如
澱有山之水碧而綠傍山之水渾而白矣有魚所聚必
多礁石盖石中多藻苔則魚所依耳每月十四二十八
日謂之大汛等日分此兩日若風雨不當則知一旬之
内多有風雨凡測水之時必視其底知是何等泥沙所
以知近山有港若商賈止到台温泉福買賣未嘗過七
洲崑崙等大洋若有出洋即從泉州港口至岱嶼門便
可放洋過海泛往外國也其浙江船隻雖海艦多有往
来則嚴婺徽衢等船多嘗通津買賣往来謂之長船等
隻如杭城柴炭木植柑橘乾濕果子等物多産於此數
州耳明越温台海鮮魚蟹鯗腊等類亦上憚通于江浙
但往来嚴婺衢徽州船下則易上則難盖灘高水逆故
也江岸之船甚夥初非一色海舶大艦網艇大小船隻
公私浙江漁浦等渡船買賣客船皆泊于江岸盖杭城
衆大之區客販最多兼仕宦往来皆聚于此耳
河舟
杭州裏河船隻皆是落腳頭船為載往来士賈諸色等
人及搬載香貨雜色物件等又有大灘船係湖州市搬
載諸鋪米及跨浦橋柴炭下塘甎瓦灰泥等物及運鹽
袋船隻盖水路皆便多用船隻如無水路以人力運之
向者汴京用車乘駕物運盖杭城皆石版街道非泥沙
比車輪難行所以用舟楫及人力耳若士庶欲往蘇湖
常秀江淮等州多雇&KR1299;船舫船(闕)船飛蓬等船或宅舍
府第莊舍亦自創造船隻從便撑駕往来則無官府捉
拏差借之患若州縣欲差船隻多給官錢和雇以應用
度杭城乃輦轂之地有上供米斛皆辦于浙右諸郡縣
隸司農寺所轄本寺所委官吏專卒督催米斛解發朝
廷以應上供支用搬運自有網船裝載網頭管領所載
之船不下運千餘石或載六七百石官司亦支耗券雇
稍船米與之到岸則有農寺排岸司掌拘卸檢察搜空
又有下塘等處及諸郡米客船隻多是鐵頭舟亦可載
五六百石者大小不同其老小悉居船中往来興販耳
寺觀庵舍船隻皆用紅油&KR1299;灘大小船隻往来河中搬
運齋糧柴薪更有載垃圾糞土之船成羣搬運而去北
新橋外趙十四相公府側有殿前司紅坐船於水次管
船軍士專造紅醖在船和沽官司寬大並無捉捕之憂
論之枝城輻輳之地下塘官塘中塘三處船隻及航船
魚舟釣艇等船之類每日往返曾無虛日緣此是行都
士貴官員往来商賈買賣駢集公私船隻泊于城北者
夥矣
夢粱錄卷十二
