夢粱錄卷十九宋吳自牧撰
園囿
杭州苑圃俯瞰西湖高挹兩峯亭館臺榭藏歌貯舞四
時之景不同而樂亦無窮矣然歴年既多間有興廢今
詳述之以為好事者之鑒在城萬松嶺内貴(闕)王氏富
賢園三茅觀東山梅亭慶壽庵褚家塘東瓊花園清湖
北慈明殿園楊府秀芳園張府北園楊府風雪(當作雲)慶
會閣望仙橋下牛羊司側内侍蔣苑使住宅側築一圃
亭臺花木最為富盛每歲春月放人遊玩堂宇内頓放
買賣關撲並體内庭規式如龍船鬧竿花籃花工用七
寳珠翠竒巧装結花朵冠梳並皆時樣官窰椀楪(闕)古
玩具鋪列堂右倣如關撲歌叫之聲清婉可聽湯茶巧
細車兒排設進呈之器桃村杏館酒肆装成鄉落之景
數畆之地觀者如市城東新門外東御園即富景園頃
孝宗奉憲聖皇太后嘗遊幸五柳園即西園張府七位
曹園南山長橋慶樂園舊名南園隸賜福邸園内有十
樣亭榭工巧無二俗云魯班造者射圃走馬廊流杯池
山洞堂宇宏麗野店村莊装點時景觀者不倦内有關
門名凌風關下香山巍然立於關前非古沉即枯枿木
耳蓋考之志其聞見錄所載者誤矣淨慈寺南翠芳園
舊名屏山園内有八面亭堂一片湖山俱在目前雷峯
塔寺前有張府真珠園内有高堂極其華麗塔後謝府
新園即舊甘内侍湖曲園羅家園白蓮寺園霍家園方
家塢劉氏園北山集芳園四聖延祥觀御園此湖山勝
景獨為冠頃有侍臣周紫芝從駕幸後山亭曾賦詩云
附山結真祠朱門照湖水湖流入中池秀色歸淨几風
簾邃旌幢神衛森劍履清芳宿華殿瑞霧蒙玉扆彷彿
懷神京想像輪奐美祈年開新宫祝釐奉天子良辰後
難會歲暮得斯喜洲乃清樾中飛樓見千里霜車儻可
乘吾事兹已矣便當賦遠遊未可回覆齒園有凉堂巍
然在山巔後改為西太乙宫黃庭殿向朝臣高似孫曾
賦詩曰水明一色抱神洲雨壓輕塵不敢浮山北山南
人喚酒春前春後客凭樓射熊館暗花扶扆下鵠池深
柳拂舟白首都人能道舊君王曾奉上皇遊下竺寺園
錢塘門外九曲墻下擇勝園錢塘正庫側新園城北隱
秀園菩提寺後謝府玉壺園四井亭園昭慶寺後古柳
林楊府雲洞園西園楊府具美園飲綠亭裴府山濤園
葛嶺水仙廟西秀野園集芳園為賈秋壑賜第耳趙秀
王府水月園張府凝碧園孤山路張内侍總宜園西林
橋西水竹院落裏湖内諸内侍園圃樓臺森然亭館花
木豔色奪景白公竹閣瀟洒清爽沿堤先賢堂三賢堂
湖山堂園林茂盛装點湖山九里松嬉遊園湧金門外
隄北一清堂園顯應觀兩齋堂觀南聚景園孝光寧三
帝嘗幸歲久蕪圯僅存者一堂兩亭耳堂扁曰鑑遠亭
曰花光一亭無扁植紅梅有兩橋曰柳浪曰學士皆粗
見大槩惟夾徑老松益婆娑每盛夏秋首芙蕖遶隄如
錦遊人艤舫賞之頃有侍從陸游舟過作詩詠曰聖主
憂民罷露臺春風别苑晝常開盡除曼衍魚龍戲不禁
芻蕘雉兔来水鳥避人横翠靄宫花經雨委蒼苔殘年
自喜身強健又作清都夢一回(又)水殿西頭起砌臺綠
楊鬧處杏花開簫韶本與人同樂羽衛纔聞歲一来鷁
首波先涵藻荇金鋪雨後上莓苔遠臣侍宴應無日日
望堯雲到晚回高似孫遊園詠曰翠華不向苑中来可
是年年惜露臺水際春風寒漠漠官梅却作野梅開張
府泳澤環碧園舊名清暉園大小漁莊其餘貴府内官
沿堤大小園圃水閣凉亭不堪其數御前宫觀俱有内
苑以備車駕臨幸憩足之處内東太乙宫有内苑後一
小山名曰武林山即杭州城主山也宰臣樓鑰曾賦長
篇詠云易君求賦武林山身困塵勞無暫閒我求掛冠
欲歸去念此詩債須當還武林山出武林水靈隱後山
無乃是此山亦復用此名細考其来真有以天目兩乳
到錢塘一山環湖萬龍翔扶輿磅礴擁王氣皇居壯麗
環宫墻湖隂一峯如怒猊勢臨城北尤瑰奇吳越大作
緇黃廬為穿百井以厭之從来有龍必有珠此雖培塿
千山餘中興南渡為行都崇列原廟太乙廬曾因祠事
来登眺闤闠塵中有員嶠薰風時来洗泮暑綠樹隂隂
隠殘照我得暫来猶醒心羨君清福住年深長安信美
非吾土倦翼惟思歸故林城南則有玉津園在嘉會門
外南四里紹興年間虜使来賀高宗天申聖節遂宴射
其中孝宗常臨遊幸翫會命皇太子宰執親王侍從五
品以上官及管軍官講宴射禮孝宗御製詩賜皇太子
以下官曰一天秋色破寒煙别禦連隄壓巨川欣見歲
功成萬寳因行射禮命群賢騰騰喜氣隨飛羽嫋嫋凄
風入控弦文武從来資並用酒餘端有侍臣篇時光宗
在東宫侍駕恭和曰秋深欲曉斂輕煙翠木森圍萬里
川閶闔啓關開法駕玉津按武會英賢皇皇聖父明如
日挺挺良賢直似弦蹈舞歡呼稱萬歲未饒天保報恩
篇宰臣曾懷恭和曰名園佳氣靄非煙冠佩朝宗似百
川五品並令陪宴射四鍭端欲序賓賢恩涵春意魚翻
藻威入秋聲鴈落弦竢事更容窺典雅宸章應陋栢梁
篇又江山秋日冠輕煙别院風光勝輞川位設虎侯恢
盛典技精楊葉拔名賢禮均湛露宣飛斝樂奏鈞天看
發弦聖主經文兼緯武全勝廵幸射蛟篇餘羣臣俱有
恭和詩不悉載史魏王彌遠出判寧國府理廟命
宰執侍從於此園設燕餞行有朝官胡銓賦詩曰餞行
朱邸帝城春隨例顛忙宴玉津報國獨勞千一慮鈞天
同聽十三人金巵宣勸君王重花露湔愁醉夢真却憶
故人猿鶴在便思投老乞其身按玉津園乃東都舊名
東坡嘗賦詩有紫壇南峙表連岡之句蓋亦密通園壇
也嘉會門外有山名包家山内侍張侯壯觀園王保生
園山上有關名桃花關舊扁蒸霞兩帶皆植桃花都人
春時遊者無數為城南之勝境也城北西門外趙郭園
又有錢塘門外溜水橋東西馬塍諸圃皆植怪松異檜
四時奇花精巧窠兒多為龍蟠鳳舞飛禽走獸之状每
日市于都城好事者多買之以備觀賞也
瓦舍
瓦舍者謂其来時瓦合出時瓦解之義易聚易散也不
知起於何時頃者京師甚為士庶放蕩不羈之所亦為
子弟流連破壊之門杭城紹興間駐蹕於此殿岩楊和
王因軍士多西北人是以城内外剏立瓦舍招集伎樂
以為軍卒暇日娛戲之地今貴家子弟郎君因此蕩遊
破壊尤甚於汴都也其杭之瓦舍城内外不下十有七
處如清泠橋西熙春樓下謂之南瓦子市南坊北三元
樓前謂之中瓦子市西坊内三橋巷名大瓦子舊呼上
瓦子衆安橋南羊棚樓前名下瓦子舊呼北瓦子鹽橋
下蒲橋東謂之蒲橋瓦子又名東瓦子今廢為民居東
青門外菜市橋側名菜市瓦子崇新門外章家橋南名
薦橋門瓦子新開門外南名新門瓦子舊呼四通館保
安門外名小堰門瓦子候潮門外北首名候潮門瓦子
便門外北謂之便門瓦子錢湖門外南首省馬院前名
錢湖門瓦子亦廢為民居後軍寨前謂之赤山瓦子靈
隱天竺路行春橋側曰行春瓦子北郭税務是北郭瓦
子又名大通店米市橋下米市橋瓦子石牌頭北麻線
巷内則曰舊瓦子
塌房
柳永詠錢塘詞曰參差十萬家此元豐前語也自高宗
車駕自建康幸杭駐蹕幾近二百餘年戶口蕃息近百
萬餘家杭城之外城東西南北各樓十里人煙生聚民
物阜蕃市井坊陌鋪席駢盛數日經行不盡各可比外
路一州郡足見杭城繁盛耳且城郭内北關水門裏有
水路週迴數里自梅家橋至白洋湖方家橋直到法物
庫市舶前有慈元殿及富豪内侍諸司等人家於水次
起造塌房數十所為屋數千間專以假賃與市郭間鋪
席宅舍及客旅寄藏物貨并動具等物四面皆水不惟
可避風燭亦可免偷盜極為利便盖置塌坊家月月取
索假賃者管廵廊錢會雇養人力遇夜廵警不致疎虞
其他州郡如荆南沙市太平州黃池皆客商所聚雖云
浩繁亦恐無此等穏當房屋矣
社會
文士有西湖詩社此乃行都縉紳之士及四方寓流
儒人寄興適情賦詠膾炙人口流傳四方非其他社
集之比武士有射弓踏弩社皆能攀弓射弩武藝精
熟射放心親方可入此社耳更有蹵踘打毬射水弩
社則非仕宦者為之盖一等富室郎君風流子弟與
閒人所習也奉道者有靈寶會每月富室當供持誦
正一經卷如正月初九日玉皇上帝誕日杭城行香諸
富室就承天觀閣上建會北極佑聖真君聖降及誕辰
士庶與羽流建會於宫觀或於舍庭誕辰日佑聖觀奉
上旨建醮士庶炷香紛然諸寨建立聖殿者俱有社會
則諸行亦有獻供之社遇三元日諸琳宫建普度會廣
廣幽冥二月初三日梓潼帝君誕辰川蜀仕宦之人就
觀建會三月二十八日東嶽誕辰四月初六日城隍誕
日二月初八日霍山張真君聖誕四月初八日諸社朝
五顯王慶佛會九月二十九日五王誕日每遇神聖誕
日諸行市戶俱有社會迎獻不一如府第内官以馬為
社七寳行獻七寳玩具為社又有錦體社臺閣社窮富
賭錢社遏雲社女童清音社蘇家巷傀儡社青果行獻
時果社東西馬塍獻異松怪檜奇花社魚兒活行以異
樣龜魚呈獻豪富子弟緋綠清音社十閑等社有内官
府第以精巧雕鏤筠籠養畜奇異飛禽迎獻者謂為可
觀遇東嶽誕日更有錢燔社重囚加願社也奉佛者有
上天竺寺光明會俱是富豪之家及大街舗席施以大
燭巨香助以齋貲供米廣設勝會齋僧禮懺三日作大
福田又有善女人皆府室宅舍内司之府第娘子夫人
等建庚申會誦圓覺經俱戴珠翠珍寳首飾赴會人呼
曰鬭寳會更有城東城北善友道者建茶湯會遇諸山
寺院建會設齋及神聖誕日助緣設茶湯供衆四月初
八日六和塔寺集童男童女善信人建朝塔會九月初
一日湖州寺遇土神崇善王誕日亦以童男童女迎獻
茶還心愫每月遇庚申日或八日諸寺庵舍集善信人
誦經設齋或建西歸會寳叔塔寺每歲春季建受生寄
庫大齋會諸寺院清明建供天會七月十五日建盂蘭
盆會二月十五日長明寺及諸教院建涅槃會四月八
日西湖放生池建放生會頃者此會所集數萬人耳太
平興國傳法寺向者建淨業會每月十七日集善男信
人十八日集善女信人入寺誦經設齋聽法年終以所
收貲金建藥師道場七晝夜以終其會今廢之久矣其
餘白蓮行法三壇等會各有所日分也
閒人
閒人本食客人孟嘗君門下有三千人皆客矣姑以今
時府第宅舍言之食客者又訓導蒙童子弟者謂之館
客又有講古論今吟詩和曲圍棋撫琴投壺打馬撇竹
寫蘭名曰食客此之謂閒人也更有一等不著業藝食
於人家者此是無成子弟能文知書寫字善音樂今則
百藝不通精專陪涉富豪子弟郎君遊宴執役甘為下
流及相伴外方官員財主到都營幹乂有猥下之徒與
妓館家書寫簡帖取送之類更專以參隨服役之生舊
有百業皆通者如紐元子學像生叫聲教蟲蟻動音樂
雜手藝唱詞白話打令商謎弄水使拳及善能取覆供
過傳言送語又有專為棚頭鬭黃頭養百蟲蟻促織兒
又謂之閑漢凡擎鷹架鷂調鵓鴿鬭鵪鶉鬭雞賭撲落
生之類又有一等手作人專攻刀鑷出入宅院趨奉郎
君子弟專為幹當雜事插花掛畫說合交易幇涉妄作
謂之涉兒盖取過水之意更有一等不本色業藝專為
探聽妓家賓客趕赴唱喏買物供過及遊湖酒樓飲宴
所在以獻香送勸為由乞覓贍家財謂之厮波大抵此
輩若顧之則貪婪不已不顧之則強顔取奉必滿其意
而後已但看賞花宴飲君子出著發放何如耳
雇覓人力
凡雇倩人力及幹當人如解庫堂事貼窗鋪席主管酒
肆食店博士鏜頭行菜過買外出鬙兒酒家人師公大
伯等人又有府第宅舍内諸司都知太尉直殿御藥御
帶内監寺廳分雇覓大夫書表司廳子虞候押番門子
直頭轎番小厮兒廚子火頭直香燈道人園丁等人更
有六房院府判提點五房院承旨太尉諸内司殿管判
司幕士六部朝奉雇倩私身轎番安童等人或藥鋪要
當鋪郎中前後作藥生作下及門面鋪席耍當鋪裹主
管後作上門下䈋當直安童俱各有行老引領如有逃
閃將帶東西有元地脚保識人前去跟尋如府宅官員
豪富人家欲買寵妾歌童舞女廚娘針線供過麄細婢
妮亦有官私牙嫂及引置等人但指揮便行踏逐下来
或官員士夫等人欲出路還鄉上官赴任游學亦有出
陸行老雇倩脚夫郤從承攬在途服役無有失節
四司六局筵會假賃
凡官府春宴或鄉會或遇鹿鳴宴文武官試中設同年
宴及聖節滿散祝夀公筵如遇宴席官府客將人吏差
撥四司六局人員督責各有所掌無致苟簡或府第齋
舍亦於官司差借執役如富家士庶吉筵凶席合用椅
桌陳設書畫器皿盤盒動事之數則雇喚局分人員俱
可完備凡事毋苟且謂四司六局所掌何職役開列於
後如帳設司專掌仰塵錄壓桌圍塔席簾幕繳額罘罳
屏風書畫簇子畫帳等如茶酒司官府所用名賓客司
掌賓客過茶湯斟酒上食喝揖而巳則民庶等客俱用
茶酒司掌管筵席合用金銀酒茶器具及直茶湯煖盪
斟酒請坐諮席開話斟酒食上唱揖喝坐席迎送親姻
吉筵慶夀邀賓筵會喪葬齋筵脩設僧道齋供傳語取
覆上書請客送聘禮合成姻禮儀先次迎詩等事廚司
事前後掌筵生熟看食籹飣合食前後筵九盞食品坐
歇坐泛勸品件放料批切調和精細美味美湯精巧簇
花龍鳳勸盤等事臺盤司掌把盤打送賫擎勸盤出食
椀楪等果子局掌装簇飣盤看果時新水果南北京果
海腊肥脯臠切像生花果勸酒品件蜜煎局掌簇飣看
盤果套山子蜜煎像生窠兒菜蔬局掌筵上簇飣看盤
菜蔬供筵泛供異品菜蔬時新品味糟藏像生件段等
油燭局掌燈火照耀上燭修燭點照壓燈辦集立臺手
肥豆臺竹籠燈臺装火簇炭香藥局掌管龍涎沉腦清
和清福異香香壘香爐香毬装香簇畫細灰效事聽候
換香酒後索喚異品醒酒湯藥餅兒排辦局掌椅桌交
椅桌櫈書桌及洒掃打渲拭抺供過之職盖四司六局
等人祗直慣熟不致失節省主者之勞也欲就名園異
館寺觀亭堂或湖舫會賓但指揮局分水立可辦集皆
能如儀俗諺云燒香點茶掛畫插花四般閑事不宜戾
家若有失節者是祗役人不精故耳且如筵會不拘大
小或衆官筵上喝犒亦有次第先茶酒次廚司三伎樂
四局分五本主人從此雖末事因筆述之耳
夢粱錄卷十九
