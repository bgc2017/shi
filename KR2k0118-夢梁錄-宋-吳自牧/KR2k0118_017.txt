夢粱錄卷十七宋吳自牧撰
歷代人物
杭城湖光山色之秀鍾為人物所以清奇傑特為天下
冠自陶唐至於秦漢晉隋唐之人物彬彬最盛至宋則
人物尤盛於唐矣今以歷代杭之人物考之曰陶唐箕
公許由隱寓昌化晚溪(闕)漢嚴陵光武之
故人不屈於朝隱耕富春山(闕)孫堅孫策字
伯符孫瑜字仲異孫(闕)伯陽吳景徐琨
張儼(闕)吳孫奥字季(闕)孫鄰字公達孫桓
字叔武郭成字元(闕)金琮字子璜褚秦諸
葛起字岑仕丁諝(闕)晉孫拯字顯世孫惠字德施孫晷
字文度范平字子安文(闕)褚陶字季雅暨孫字茂言
(闕)宋(闕)天與吳喜范叔孫(闕)齊顧歡字景怡宋廣之字
處深禇伯玉字元罅杜京産字景齊杜棲字孟山朱謙
之字處先吕道惠(闕)梁范元琰字伯珪范述曾字子元
戚衮字公支禇脩盛紹遠(闕)陳顧越字允南杜之偉字
子大錢逵字通甫杜陵子雄盛駱文牙(闕)名牙字旗門
全綬字弘立隋陸知命字仲通顧彪字仲文魯世逹(闕)
唐褚亮字希明禇遂良字登善南國處士孫疆禇無量
字洪度許遠何公弁章成編方宗凌準字宗一吳降字
下已袁不約字還朴杜凌字騰雲吳公納字吳仁羅隱
字昭諫(闕)五代武肅王錢鏐字具美杜建徽字延光成
及字洪濟馬綽鮑君福字慶臣賈圭曹仲遠水丘昭春
吳敬忠孫陟(闕)宋忠懿秦國王錢俶字文德錢(闕)字延
世錢惟演字希聖錢暄字載陽錢昆字裕之錢易字希
白錢彦遠字子高錢明逸字子飛錢勰字穆父錢龢字
㞯南乂字㞯仲錢藻字仲老薛温字伯順顧仁冀字子
遷元德昭字明遠元奉宗字知禮元絳字厚之潘閬字
逍遥吳銳林和靖先生諱逋字君復胡則字子正陸滋
字元彖孫長者誌不載名與表唐拱楊大雅字子正唐
肅字叔元唐詢字彦獻盛京盛度字公量郎簡字叔廉
謝濤字濟之謝絳字希深謝景初字師厚謝景温字師
直葉杲卿字稱之誌不多載徐復字希顔又表復之俞
舉善楊蟠字公濟沈文通亦不載名以字代之沈遼字
濬達陸(闕)字介夫關魯開沼字聖淵沈括字存中吳天
秩字平甫強至字幾聖王復字無(闕)韋驤字子駿周邠
字開祖周邦彦字美成周邦式字南伯虞奕字純臣吳
師仁吳師禮字安中人行先生崔貢字廷碩李軌字彦
淵滕茂實字穎秀史徽字洵美沈晦字元用張九成字
子韶凌景夏字季文樊光遠字茂實郎曄鄭知運字次
張施德操字彦執楊子平誌不載名關注字子東姚真
舊名叔興楊由義字置之俞烈字若晦余古趙鞏字子
固俞灝字商卿洪咨夔字舜俞趙汝談字履常趙汝讜
字蹈中李宗勉字強父並歷代英傑文武賢良進士隱
士之秀兼之博學精華忠勇孝義之才或身廉直(闕)事
或職顯而位居三公或歷諫臣忠於大朝或掌軍務而
好墳典或隱而不仕為教尊之師或著諸經子義疏詩
頌(闕)表數百篇行於世或建立大功終事中國忠節
盛名青史不朽詳見於臨安志書考其始末昭然矣
文武狀元表
科舉盛代皆舉求賢之詔自宋太祖太宗朝始詔舉
業端拱二年臨軒唱名進士及第狀元文魁陳堯叟
淳化三年孫何真宗朝咸平元年孫瑾二年陳堯咨
景德二年李迪大中祥符五年徐奭八年蔡齊仁宗
朝天聖八年王拱辰景祐元年張唐卿寶元元年吕
溱寶歷二年楊寘六年賈黯皇佑元年馮京五年鄭
獬嘉祐二年張衡四年劉煇六年王俊民八年許將
英宗朝端平二年彭汝礪四年許安世神宗朝熙寧
三年葉洽六年俞中九年徐繹元豐二年時彦五年
黃裳八年焦蹈哲宗朝元祐三年李常六年馬涓紹
聖元年畢漸四年何昌言元符三年李釡徽宗朝
崇寧二年霍端友五年蔡凝大觀三年賈安宅政
和二年莫儔(杭人)五年何㮚八年嘉王宣和三年何
煥六年沈晦(杭人)欽宗朝則無科舉矣高宗朝中興
建炎二年戊子季易紹興二年壬子張九成(杭人)五
年汪應辰八年戊子黃公度十二年壬戌陳誠之十
五年乙丑劉章十八年戊辰王佐二十一年辛未趙
達二十四年甲戌張孝祥二十七年丁丑王十朋庚
辰梁克家孝宗隆興元年癸未木待問乾道二年蕭
國梁五年鄭僑八年黃定淳熙二年詹騤五年姚穎
八年王由十一年衛涇十四年王容光宗朝紹熙元
年庚戌余復四年癸丑陳亮寧宗朝慶元二年丙辰
鄒應隆五年已未曾從龍嘉泰二年傅行簡開禧
元年毛自知嘉定元年鄭自誠四年趙建大七年
袁甫十年吳潛十三年劉渭十六年蔣重珍理宗
朝寶慶二年丙戌王會龍紹定二年黃朴五年徐元
杰端平二年吳叔吉嘉熙二年周垣淳祐元年徐儼
夫四年劉夢炎七年張淵徽十年方逢辰寶祐元年
姚免四年文天祥開慶元年周震炎景定三年方山
京度宗朝咸淳元年阮登炳四年陳文龍七年張鎮
孫
武舉狀元
高宗朝中興南渡誌不載武舉姓氏自於孝宗朝以
後俱可考之淳熙八年江伯虎十一年林㟽十四年
黃褎然光宗朝紹熙元年厲仲祥四年林管寧宗朝
慶元二年周虎五年陳良彪嘉泰二年葉漴開禧元
年鄭公侃嘉定元年周師(杭人)四年林泌浹七年劉
必芳(杭人)十年朱嗣宗十三年陳正大十六年杜幼
節理宗朝寶慶二年楊必高(杭人)嘉熙二年劉必成
淳祐元年趙國華四年項桂發七年張夢飛十年陳
億子寶佑元年程鳴鳳四年章宗德開慶元年朱應
舉景定三年俞葵度宗朝咸熙元年王國四年俞仲
鼇
后妃列女
宋章懿皇后李氏性莊重寡言雖仁宗為已子而后不
曾言中外罔知后薨後方追册皇太后諡章懿葬永定
陵
漢孫策破虜母吳夫人助治軍國甚有補益
徐琨母孫氏定策破英之謀
孫翊妻徐氏守節定謀殺三兇得報夫冤
晉虞潭母定夫人孫氏年少喪偶遺孤誓不改節撫養
訓子成義節以尅戰
孫晷妻虞氏棄華尚素與晷同志至孝奉舅姑凡起居
嘗饌不辭薪水井臼之勞
孝婦嚴氏事舅姑不失起居供饌之禮舅喪未葬因火
沿屋哭告於天孝心有感而火遂滅無傷其棺
唐孝女馮氏少孤獨無兄弟共侍母子相依誓不改嫁
以奉母病篤行孝治之不救葬母結草廬墓下朝夕以
香燈侍奉又刺血書經報劬勞之恩以宅捨建梵宫薦
母仍不嫁以死盡孝義郡臣聞於朝賜束帛旌之勑頒
寺額曰報恩為額表其孝矣
節婦何氏年少喪偶志不再嫁奉姑至孝忽賊掠歸巢
穴欲汚其節義遂定策解襦自刎賊驚視而巳死義而
葬之
五代吳越國恭懿太夫人吳氏諱漢月性慈惠而節儉
頗尚黃老學居常布練而巳每侍王決事凡以忠恕為
言諸侯遷授皆峻阻多加訓勵無令驕恣
宋吳越忠懿王妃孫氏諱太真性端謹而聪慧延接姻
宗以盡恩禮好學詩書嚴重而尚儉守忠以事上國
孝婦盛氏事舅姑盡孝躬紡績烹餁以養侍姑性太急
婦禮怡聲下氣每侍立無惰怠娣姒敬順和睦亦皆化
之姑病篤貧無資醫救鬻之費執簮珥裙襦而易其供
又刳脇取肝為常膳長姒潘氏亦刲股而進姑食而病
愈州家長官劉既濟上於朝詔旌表其門閭
凌大淵妻劉氏及笄許嫁請期將至而凌生告卒劉氏
聞之告於父母曰兒聞女子以一志為良以死生不易
其節兒巳許凌今巳既喪則吾夫也兒當易服奔喪誓
呼栢舟不更二也父母以女未嘗踐其庭何遽若此兒
答以身許人而背之乎有死而已決無易其志父母懼
其言而從所請易麄衰臨棺舉哀以修婦道守義節以
兄子養為已子與之娶婦至於抱孫白首不易其志也
歴代方士
歴代方士蔡經郭文字文舉葛洪字稚川號抱朴子許
邁字叔元杜子恭徐霛府號默希子錢道士令狐絢丁
飛字翰之潘尊師馬湘字自然管歸真賜號玄靖崇教
法師正白先生沈若濟字子舟號洞玄大師徐立之舊
名炳一號廻峯先生陸維之字永仲又名凝之表子才
號石室先生衷字天誘賜王號悟静處士徐奭賜號冲
晦先生俱杭之得道仙士有超世之志修真之術或上
升或羽化或葬而解化或羽化後遊於外郡乃真仙隱
化使凡夫俗眼之人茫然不知諸士之詳載於淳祐咸
淳兩志及感應神仙傳中攷之有著百論石室小隱集
行於世矣
歴代方外僧
歴代高僧自宋武帝朝為始僧慧静慧基慧集法匱淨
度瑜本翼本僧詮道琳旻本明徹法開惠明曇超真宫
宇聖遠號南天竺岳師道欽國一澄悟禪師園修道林
號鳥窠禪師會通號招賢禪師齊安號悟空禪師道標
號西嶺和尚慧琳字抱玉交遊前後刺史學士如杜陟
裴常棣陵則楊憑靈元輔白居易李幼崔鄯路異俱造
室講論心要靈照名龍華禪師號真覺大師行修生有
異相耳耳垂兩肩稱長耳相禪師賜號崇慧大師延夀
號抱一子幼在俗誦經感諸少年跪聽後捨業為僧聚
徒講道傳播高麗遣使盡弟子禮奉金線織紫袈裟水
晶數珠金藻罐為獻唐開寳間入滅號智覺大師崇寧
歲追諡宗照禪師(闕)逢號普覺大師遇安號善智禪師
慶祥九曲禪師行明開化禪師太宗朝賜紫衣師號善
昇元禧年詔註釋御製法音集賜號日觀大師又深於
琴律法照不妄交遊與和靖先生同時僧智圓為友宰
臣王欽若王隨壬化基深敬之崇寧歲賜號法照大師
道誠慧悟大師余弼題上方寺詩曰孤峯牢落幾何年
臺殿於今插半天巳是精藍誇絶徼更將寳塔在危巔
煙霞色任隂晴變鐘磬聲隨上下傳珍重老僧無境(闕)
一生幽趣只山川契嵩字仲靈自號潜子姓李賜號
明教大師熙寧歲季夏入滅以釋氏法茶毘而五根不
壊塔名曰五種不壊之塔贊寧太平興國春阿育王
舍利朝太宗賜號通慧大師真宗召對賜坐以右街陞
左街僧錄賜號通慧圓明大師寳達號刹利法師
智圓孤山法師自號中庸子尊式姓葉字知白崇寧
歲賜號慧通大師掌天台教(闕)觀紹興間高宗降旨賜
號曰懺慧禪主大法師塔號瑞光思悟每誦咒身出舍
利元照姓唐字湛如號安忍子賜號靈芝大智律師
宗本字無垢姓管號靜慈圓照禪師神宗召對賜茶
入福寧殿說法詔賜肩輿入内善本字法誦大師號
哲宗遣中使撫問降香宣賜高嚴磨衲衣勑賜大通禪
師大觀入滅進諡圓定之號塔號定光之塔元淨字無
俗姓徐賜紫衣辨才法師號師生時左肩有肉起如袈
裟條至八十一日方消師之入滅實八十一歲矣延
夀興教小夀禪師修廣字叔徽自京師至於四方凡公
卿至於學士大夫知其名皆樂從之景祐歲賜紫衣詔
賜寳月大師之號文益於周顯德時諡封大法眼禪
師塔名無相之號道潜字參寥嘗與蘇東坡秦少游
兩先生為密交曾詠臨平絶句云風蒲獵獵弄輕柔欲
立蜻蜓不自由五月臨平山下路藕花無數滿汀洲東
坡守杭時因參寥入智果精舍賦詩云雲崖有淺井玉
醴常半尋遂名參寥泉可濯幽人襟又作參寥泉銘記
之歲月東坡愛其詩嘗稱無一點蔬筍氣味體製絶似
儲光羲非近世詩僧比崇寧末老江湖既示寂有詩行
於世句句清絶可傳法號曰妙總大師懷顯西湖持
淨大師嘗撰錢塘勝跡記慧勤有歐陽文忠公賦詩送
之曰越俗僣宫室傾貲事雕墻佛屋尤其侈耽耽擬侯
王文彩瑩丹漆四壁金焜煌上垂百寳盖宴坐以方床
胡為棄不居栖身居京坊辛勤營一室有類燕巢梁南
方精飲食菌筍鄙羔羊飯以玉粒粳調之甘露漿一饌
費千金百品羅成行晨興未飯僧日昃不敢嘗乃兹隨
北客枯粟充飢腸東南地秀絶山水澄清光餘杭幾萬
家日夕焚清香煙霏四面起雲霧雜芬芳豈如車馬塵
髩髮染成霜三者孰苦樂子奚勤四方乃云慕仁義可
以治膏肓有志誠可嘉及時宜自強人情重懷土飛鳥
思故鄉夜枕聞北鴈歸心逐南檣歸兮能來否送子以
短章同時有惠恩者曾於潜西普明寺智為浴堂記宰
臣王安石賦詩贈之曰綠淨堂前湖水渌歸時正復有
荷花花前若見餘杭姥為道仙人憶酒家惟尚本姓
曹幼為僧徧參叢林得法於英普照常住夀聖本雪峯
結菴故地有荆榛蛇&KR1699;人莫敢居師住八年剏立殿廡
為之一新謝歸故廬後住薦福以疾還廬入滅守璋
俗姓王天姿介特凛不可犯戒行精潔尤工於詩號文
慧禪師有柿園集行於世高宗於紹興二年幸圓覺寺
因覩其集宸翰親洒晚春一絶賜之見圓覺寺刻石於
亭曰山深烟景重林茂夕陽微不雨花猶落無風絮自
飛德朋姓顧氏字澹堂入徑山講論禪教四年因觀
竹溜以杵通節有聲豁然開悟遂號為竹筒和尚紹興
年兩嘗宣入慈寧殿升座講般若經法高廟奇之賜號
及法衣清潤字怡然可久字逸老所居皆湖山勝
景而清約介静不妄與人交無故不至城士大夫多往
見之就饋米日以一二合食雖蔬茹亦未嘗有故人尤
重同時有(闕)思聪亦似之而詩差優宗杲字曇晦姓
奚主徑山學徒一千七百衆來者猶未巳建千僧閣以
居之號臨濟中興時與張九成為方外文後因誹謗朝
政謂張九成(闕)而宗杲和之(闕)遂編海
外四方衲子忘軀皆往從之續蒙宸恩放便復僧伽梨
往阿育山復居舊山孝宗為吳安郡王遣使入山謁之
以偈獻之後建邸再遣内侍供五百應真請謀法席親
書妙喜庵三字并製讃寵之自後退居明月堂而示寂
孝宗聞而歎息詔以明月堂為妙喜庵諡號普覺禪
賜塔額曰寳光此僧雖林下人而義篤君親談及時事
憂形於色而垂涕其時名公鉅卿皆稱其才有正法眼
藏等集淳熙初詔隨大藏流行盖杭之高僧散聖棄儒
成道戒行精㓗學問孤高博習教席以訓諸衲著文朝
修懺儀諸經法注宗鏡論心要纂法語覩鬼神以禮問
止朝水而擊西興感羣羊而跪聽墜大星以隕靈鷲列
朝宣講慧號錫傾至於入滅瑞光顯然盖叢林中素有
儒者之風故與公卿大夫及學士氣味相投皆樂與之
交講論道要題辭詠詩靡不起敬以大藏經高僧傳錢
塘勝跡記臨安新舊誌皆修其詳矣兹不復贅
行孝
陳藏器本草謂人肉可療疾非謂人肉之果能療疾也
蓋以人子一念孝誠出於天性能動天地鬼神故借此
以奏功耳今摭杭之外邑行孝若女若子載於新志者
考其姓名述之富陽何氏女子江隂村盛立旺二子
富陽葛小閏臨安朱應孫俞延用子亞佛其家祖
大成文延用及其子凡三世行孝矣臨安錦北鄉陳
茂祖其父母俱病皆療而愈臨安邑人龔婆兒鹽官
邑人周阿二周小三昌化邑農家子梅來兒巳上皆因
父母疾篤百藥罔功思劬勞之恩無報答或剖心或刲
股以常膳而進之莫不愈之於此可見孝為百行之原
天地神明亦為之佑助矣
夢粱錄卷十七
