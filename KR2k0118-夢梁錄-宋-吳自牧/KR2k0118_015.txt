夢粱錄卷十五宋吳自牧撰
學校
古者天子有學謂之成均又謂之上庠亦謂之壁水所
以養育作成天下之士類非州縣學比也高宗自南渡
以来復建太武宗三學士杭都太學在紀家橋東以岳
鄂王第為之規模宏闊金字壯麗學之西偏建大成殿
殿門外立二十四戟大成殿以奉至聖文宣王十哲配
享兩廡彩畫七十二賢前朝賢士公卿諸像皆從祀每
歲春秋二丁行釋奠禮命太常樂工數人用官架樂歌
宣聖御贊贊曰大哉宣聖斯文在兹帝王之式古今之
師志則春秋道由忠恕賢于堯舜日月共譽惟時載雍
戢此武功肅昭盛儀海宇聿崇置學官自祭酒司業丞
簿正錄算共十四五員學有崇化堂首善閣光堯石經
之閣奉高孝二帝宸書御製札石刻於閣下以黑本寘
於上堂之後東西為學官位主上登極則臨幸學宫奠
謁宣聖及賜諸生束帛學官齋長諭俱霑恩霈高宗朝
幸學之時曾幸養正持正二齋兩齋長諭已免解人特
與免省未免解人與免解恩例其兩齋生並免將来文
解一次太學有十二齋扁曰服膺禔身習是寸約存心
允蹈養正持正節性率履明善經德循理時中篤信果
行務本貫道觀化立禮十七齋扁俱米友仁書餘節性
經德立禮齋扁張孝祥書各齋有樓揭題名于東西壓
聽之左右為東西序對列位後為爐亭又有亭宇揭以
嘉名者夥紹興年間太學生員額三百人後增置一千
員今為額一千七百一十有六員以上舍額三十人内
舍額二百單六人外舍生一千四百人國子生員八十
人諸生衫帽出入規矩森嚴朝家所給學廩動以萬計
日供飲膳為禮甚豐月書季考由外舍而升内舍由内
舍而升上舍或釋褐及第或過省赴殿恩例最優於此
見朝廷待士之厚而平日教養之功所以為他日大用
之地也太學内東南隅設廟廷奉后土氏神即土地神
朝家𠡠封號曰正顯昭德孚忠英濟侯按贊書相傳為
中興名將其英靈未泯而應響甚著盖其故居也理或
然歟自是遂明指為岳忠武鄂王况鄂國己極于隆名
宜廟食增崇於命祀謹疏侯爵未正王封仍改廟額曰
忠顯神之父母妻子下逮將佐皆有命秩華以徽號宗
學在睦親坊按國朝宗子分為六宅宅各有學學各有訓
導之官中興後惟睦親一宅以諸王宫大小學教授
專以訓廸南班子弟嘉定歲始改宫學為宗學凡有籍
者宗子以三載一試補入為生員如太學法置教授博
士宗輪立講課隸宗正寺掌之學立大成殿御書閣明
倫堂立教堂汲古堂齋舍有六扁曰貴仁立愛大雅明
賢懷德升俊武學在太學之側前洋衛建武成殿祀太
公曰昭烈武成王以留侯張良武侯諸葛亮配累朝諸
名將從祀學規依太學例試補月考課升名然教養之
法未備下禮兵部措置立養士額置武博武諭各一員
淳熙嘉泰間主上臨幸武學謁武成王行肅揖禮學建
立成堂齋舍有六扁曰受成貴謀輔文中吉結遠閱禮
宗武學俱有學廪膳供舍選陞褐一如太學例杭州府
學在凌家橋西士夫嫌其湫隘政帥臣累增闢規模廣
其齋舍總為十齋扁曰進德興能登俊賓賢持正崇禮
致道尚志率性養心又有小學齋舍在登俊後以東西
二教掌其教訓之職次有前廊錄正等生員各齋有長
諭月書季考供膳亦厚學廪不下數千出納學(闕)領其
職仁和錢塘二縣學在縣左建學廟養士仁和學有齋
舍四扁曰教文教行教忠教信錢塘學有齋舍六扁曰
友善辨志教行教信教文教忠諸縣學亦如之各縣有
學官決有學職生員日供飲膳月脩課考悉如州學同
學廪各縣學不下數百以為養士之供毉學在通江橋
北又名太醫局建殿扁曰神應奉毉師神應王以岐伯
善濟公配祀講堂扁曰正紀朝家以御診長聽充判局
職本學以醫官充教授四員領齋生二百五十人月季
教課出入冠帶如上學禮學廪飲膳豐厚不苟大略視
學校規式嚴肅局有齋舍者八扁曰守一全冲精徵立
本慈用致用深明稽疾
貢院
禮部貢院在觀橋西中興紀年諸郡貢生類試於各路
轉運所在州府就試紹興十年諸州依條發解將省殿
試展一年向後科場自十二年省試為準至十四年諸
州發解如故三年一次降詔自是為定制貢院置大中
門大門裏置彌封謄錄所及諸司官中門内兩廊各(闕)
餘間廊屋為士夫試處廳之兩廂列進士題名石刻堂
上列省試賜諸貢舉御劄及殿試賜詳定官御劄并聞
喜宴賜進士御詩石刻别試院在大理寺之西專以待
貢之避規嫌者本州貢院在錢塘門外王家橋以待本
州九縣士人發解之處兩浙漕司貢院在北關門外(闕)
橋以待兩浙路寓士及有官人宗女夫等發解之處
城内外諸宫觀
釋老之教徧天下而杭郡為甚然二教之中莫盛于釋
故老氏之廬十不及一但老氏之教有君臣之分尊嚴
難犯報應甚捷故奉老氏者倍加恭敬不敢䙝瀆此釋
氏之所不如也且在城宫觀則以太乙萬夀為首餘杭
洞霄次之其他外郡如醴泉佑神集禧崇禧等觀又次
焉此朝廷以待迎老宰臣執政閒居侍從卿監除提學
主事之職優寵也今摭宫觀在杭者除御前十宫觀外
編次于後天慶觀在天慶坊以奉聖祖保生天尊大帝
香火郡家官僚朔望到任俱朝謁于此報恩觀在觀橋
南報恩坊元貞觀貢院西巷旌忠觀在豐樂橋東北以
奉鳳翔府和尚原三聖廟香火中興即伍相公廟後天
明承天即梓潼廟天竺靈應至德崇應六宫觀俱在吳
山之左右鶴林觀在俞家園景隆觀在新門外水府淨
鑑觀在清水閘玉虚觀奉三官表忠觀奉錢王五廟香
燈在龍山左右真武觀在大和寺後玉清宫葛嶺下旌
德觀在蘇堤先賢堂後雲濤上清兩宫觀俱在雷峰塔
寺之右冲虚觀在履泰鄕太清宫在龍井山景星觀在
臨平岳祠之側順濟宫在湯鎮岳宫之左右外有在城
及附郭女冠宫觀者九曰福田新興明貞神仙承天西
靖靈耀長清等宫餘外七縣首以餘杭大滌洞天即洞
霄宫也以下宫觀僅二十有三如洞霄宫者按諸志書
云自漢武帝迄唐五代至宋元一千九百餘年元名天
桂宋大中祥符年賜觀額洞霄按真境錄云宫有五洞
交扃九峰廻抱千巖萬谷秀聚其中或泉飛彤厦之簷
雲鎖碧壇之角祥光神異兼木返於春秋撫掌泉靈更
丹藏于翠若又有亭館者七扁曰潄玉超然税駕翠蛟
飛玉宜霜聚仙貞挹(闕)也自劉宋以来得道之士許邁
而下凡二十有四人耳更有神異曰搗藥(一作樂)禽盖山
中異鳥最多僅有其一晝隠夜鳴莫得而見其聲音清
亮徹旦不絶類如杵藥之聲曰五色雲氣出于洞中高
宗脱屣萬機頤神物表遂于乾道二年自德夀宫行幸
山中駐蹕累日勑大官建蔬膳御翰書度人經以賜自
有天地即有此山殊尤之跡勝矣文忠蘇公東坡詩云
上帝高居憫世頑故留瓊管在凡間青山九鎖不易到
作者七人相對閒庭下流泉翠蛟舞洞中飛鼠白鴉翻
長松怪石宜霜髩不用金丹苦駐顔又方干詩云早識
吾師頻到此芝童藥犬亦相迎師今一去無消息花洞
石泉空月明餘有名賢賦詠不盡詳述且如道堂者如
西湖崇真道院靈應希真道堂以下城内外約二十餘
處皆捨俗三清道友及接待外路名山洞府往米雲水
高人時有神仙應緣現迹詳于志傳矣
城内外寺院
明慶寺在木子巷凡朝家祈禱及宰執文武官僚啓建
聖節道場咸在焉仙林慈恩普濟教寺在鹽橋東寺
有萬善大乘戒壇僧尼受戒法之地太平興國傳法寺
在佑聖觀東千頃廣化院在木子巷北係群臣僚佐建
啓聖節道場及祈禱去處城内寺院如自七寶山開寶
仁王寺以下大小寺院五十有七倚郭尼寺自妙淨福
全慈光地藏寺以下三十有一又赤縣大小梵宫自景
德靈隠禪寺三天竺演福上下圓覺淨慈光孝報恩禪
寺以次寺院凡三百八十有五更七縣寺院自餘杭縣徑
山能仁禪寺以下一百八十有五都城内外庵舍自保寧
安之次共一十有三諸錄官下僧庵及白衣社會道場奉
佛不可勝紀或僧行欲建道場殿宇則持盋遊于四方
能事者幹緣不日可以成就唯道堅志願無二心耳
杭城有古僧塔者如上天竺寺有隋朝僧貞觀法師東
岡塔竹閣有唐朝烏窠禪師塔四聖觀御園瑪瑙坡高
僧塔放馬場栖貢院贊寧塔寶聖寺後山法慧大師塔
龍井壽聖僧辨才和尚塔塔前有雙株海棠且僧寺
塔者如六和慈恩開化寺曰六和塔榮國寺曰南高
峰塔景德靈隠寺曰北高峰廟塔(闕)寺曰保叔塔
(闕)寺曰雷峰塔曰聖果寺塔定民坊曰佛牙
塔廣化寺曰辟支塔南山延夀法顯院曰華嚴塔淨
因寺曰雙石塔大中祥符開元寺廣九里自南渡初
斥西北充軍器所作院及民居寺元有鐵塔石塔者
五又有法華塔在端拱年僧文定建千頃廣化院有慈
化大佛塔即了性塔景德靈隠淨慈報恩光孝寺各有
鐵塔乃吳越錢王取造街市有塔者如閣門裏楊府前
有磚塔巷名曰塔兒頭龍山兒頭嶺名白塔嶺嶺有石
塔存焉兒門北有軍寨門立雙塔呼為雙塔寨薦橋門
外觀音寺對有磚塔年深矣北關門外二郎廟前亦有
磚塔三橋北楊三郎頭巾鋪河岸相對有磚塔渡子橋
南兩浙運司衙橋南光相寺有雙塔立于寺前西湖三
潭立三塔鎮之餘僧庵所建塔院街市磚塔近年者不
贅詳矣
古今忠烈孝義賢士墓
夏后氏之墓見於晚周女媧墳攷之自唐明皇朝天寶
年至今幾四百有餘年尚存也夫陵谷變遷高深易位
彼何能若是之久哉盖聖帝明王天相神護以至於斯
耳今摭錢塘仁和兩縣之古塜備錄於後唐杜牧墓在
南山東南與佛日山夹境名杜牧塢是也吳越文穆忠
獻王墓在龍山之南吳越孝獻世子墓在天竺前山吳
越忠懿妻賢德順睦妃孫氏墓在石人嶺下吳越王妃
仰氏墓在龍井山放馬場按表忠觀碑刻載錢氏墓在
錢塘者凡二十有六墓耳吳越太尉開國薛公墓在靈
石山吳越給事羅隠墓在錢塘定山鄉和靖先生林處
士墓在孤山杭守胡則侍郎墓在龍井廣福寺之麓都
尉周仰待制周邦彦少師元絳三墓俱在南蕩山強文
憲強淵明襄恪趙密等墓並在西溪欽賢鄉少宰劉匹
夫墓在真珠嶺樞密張粢墓在寶石山寺丞陳剛中墓
在龍井嶺上沙盆塢儀山(闕)王趙仲湜墓在西湖顯
明寺王生時有紫光照室視之則肉塊以兩部開嬰兒
在内靖康時諸軍欲推而立之仗劒以諭諸軍王自有
真王其軍猶未退遂自拔劒欲刺六軍乃退約以踰月
真王出衆諾言若真王不出則王當立矣王陽許而隂
實欵其期未幾高宗即位于(闕)自後上屢嘉歎忠義如
此王嘗自贊其像曰惟忠惟孝不汚不苟皓月清風良
朋益友湛然靈臺確乎不朽浙西提刑龍圖周格墓在
獨角門步司前軍寨前殿撰周杞墓在徐范村之間忠
毅畢再遇墓在西溪祕閣朱弁墓在西湖丞相李文靖
墓在小隠山紫芝趙師秀墓在葛嶺花翁孫季藩墓在
水仙廟側淳固先生宋斌墓在資國寺之右忠武岳鄂王
墓在栖霞嶺下
歴代古墓
晉杜子恭墓在錢塘唐馬三寶墓在行春橋水竹塢教
場内其墓于紹興末因增廣教場惟此塜獨高大寨卒
欲去之方舉鍤間墓中有黑蜂數百飛出著人不可向
而止是夕步帥感夢有一衣黃服之人曰吾錢王之子
葬此已久祈勿毁辭語甚切次早有本軍申至應夢遂
輟其役丁蘭母塜故居在艮山門外三十六里丁橋之
右母死刻木事之如生塜在姥山之東唐孝女墓在錢
塘孝女南鄉古老相傳昔有唐媿娘年十二三母病曾
刲腹取肝和粥以進母母病愈而媿娘以瘡破入風而
死里人葬于此美其孝故名曰唐孝女墓記之亞父塜
在皋亭山木娘墓在艮山門太平鄉華林里蔡塘東其
蔡汝撥庶母沈氏卒汝撥尚幼父用火葬汝撥傷母無
松楸之地嘗言之輙泣自後長成以木刻母形以衣衾
棺槨擇地葬之仍置田畝造庵舍命僧以奉晨香夕燈
鄉人遂稱為木娘墓蘇小小墓在西湖上有詩題云湖
堤步游客之句此即題蘇氏之墓也
夢粱錄卷十五
