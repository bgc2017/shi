夢粱錄卷十八宋吳自牧撰
民俗
杭城風俗凡百貨賣飲食之人多是装飾車擔盤盒器
皿新潔精巧以耀人耳目蓋效學汴京氣象及因高宗
南渡後常宣喚買市所以不敢苟簡食味亦不敢草率
也且如士農工商諸行百戸衣巾装著皆有等差香鋪
人頂帽披背子質庫掌事裹巾著皂衫角帶街市買賣
人各有服色頭巾各可辨認是何名目人自淳祐年來
衣冠更易有一等晚年後生不體舊規裹(闕)巾異服三
五為羣鬭美誇麗殊令人厭見非復舊時淳朴矣但杭
城人皆篤高誼若見外方人為人所欺衆必為之救解
或有新搬移来居止之人則隣人争借動事遺獻茶湯
指引買賣之類則見睦鄰之人又率錢物安排酒食以
為之賀謂之煗房朔望茶水往来至于吉凶等事不特
慶弔之禮不廢甚者出力與之扶持亦睦鄰之道者不
可不知
戸口
杭城者為都會之地人煙稠密戸口浩繁與他州外郡
不同姑以自隋唐朝考之是時隋戸一萬五千三百八
十唐貞觀中戸三萬五千七十一口一十五萬三千七
百二十九唐開元戸八萬六千二百五十八宋朝太平
寰宇記錢塘戸數主六萬一千六百八客八千八百五
十七九域志主一十六萬四千二百九十三客三萬八
千五百二十三中興兩朝國史該戶二十萬五千三百
六十九乾道志戸二十六萬一千六百九十二口五十
五萬二千六百七淳祐主客戸三十八萬一千三十五
口七十六萬七千七百三十九咸淳志九縣共主客戶
三十九萬一千二百五十九口一百二十四萬七百六
十錢塘仁和兩赤縣乾道志主客戶該十萬四千六百
六十九口該一十四萬五千八百八淳祐志戸該一十
一萬一千三百三十六口三十二萬四百八十九咸淳
志兩赤縣城主客戸一十八萬六千三百三十口四十
三萬二千四十六自今而往則歲閏月長殆未易以算
數也
物産
榖之品
杭早占城紅蓮礌泥烏雪裏盆赤稻黃秈
米杜糯光頭糯蠻糯大麥小麥麻赤白烏
黃豆大黑大紫大白大黃大青白扁
黑扁白小赤小菉豆小紅樓子菉青豌
白眼羊眼白江白豌刀豆粟狗尾金
罌
絲之品
綾柿蒂狗蹄羅花素結羅熟羅線佳錦
内司街坊以絨背為佳尅絲花素二種杜䌍又名
起線鹿胎次名透背皆花紋特起色樣織造不一
紵絲染絲所織諸顔色者有織金閃褐間道等類紗
素紗天淨三法暗花紗栗地紗茸紗絹官
機杜村唐絹幅闊者密畫家多用之綿以臨安於潜
白而洒密者佳紬有綿線織者土人貴之
枲之品
桑柘麻苧
貨之品
茶寳雲茶香林茶白雲茶又寳嚴院垂雲亭
亦産東坡以詩戲之云妙供来香積珍烹具大官揀芽
分雀舌賜茗出龍團蓋南北兩山七品諸山皆産徑山
採榖雨前茗以小缶貯饋之
鹽湯鎮仁和村鹽官浮山新興下管上
管蜀山岩門南路茶槽等場嘗産之地漢置鹽
官吳王濞煮海為鹽之地
蜜蠟紙餘杭由拳村出藤紙富陽有小井紙赤
亭山有赤亭紙
菜之品
諺云東菜西水南柴北米杭之日用是也臺心矮菜矮
黃大白頭小白頭夏菘黃芽冬至取巨菜覆以草即久
而去腐葉以黃白纖瑩者故名之芥菜生菜菠菱菜萵
苣苦藚葱薤韭大蒜小蒜紫茄水茄梢瓜黃瓜葫蘆□
(名蘆)冬瓜瓠子芋山藥牛蒡茭白蕨菜蘿蔔甘露子水芹
蘆筍雞頭菜藕條菜薑薑芽新薑老薑菌多生山
谷名黃耳菌東坡詩云老楮忽生黃耳蕈故人兼致白
芽薑蓋大者淨白名玉蕈黃者名茅蕈赤者名竹孤若
食須薑煮薑勿黑食
果之品
橘富陽王洲者佳橙有脆綿木梅有消便糖透黃
桃有金銀水蜜紅穰細葉紅餅子李有透紅蜜明
紫色杏金麻柿方頂牛心紅柿椑柿牛妳水柿火
珠步檐麵柿梨雪糜玉消陳公蓮蓬梨賞花甜霄砂
爛棗鹽官者最佳蓮湖中生者名綉蓮尤佳瓜
青白黃等色有名金皮沙皮蜜甕等筒銀瓜藕西湖
下湖仁和護安村舊名范堰産扁眼者味佳菱初生
嫩者名沙角硬者餛飩湖中有如栗子樣古塘大紅菱
林檎鄔氏園名花紅郭府園未熟時以紙剪花樣貼
上熟如花木瓜嘗進奉其味蜜甜枇杷無核者名椒
子東坡詩云綠暗初迎夏紅殘不及春魏花非老伴盧
橘是鄉人木瓜青色而小土人剪片爆熟入香藥貨
之或糖煎名熝木瓜櫻桃有數名稱之淡黃者甜
石榴子顆大而白名玉榴紅者次之楊梅亦有數種
紫者甜而頗佳葡萄黃而瑩白者名珠子又名水晶
最甜紫而瑪瑙色者稍晚雞頭古名又名雞䜃(壅平聲)
錢塘梁諸□頭仁和藕湖臨平湖俱産西湖生者佳却
産不多可篩為粉銀杏栗子甘蔗臨平小林産
以土&KR0914;至春夏味猶不變小如蘆名荻蔗亦甜
竹之品
竹碧玉間黃金筀淡紫斑金苦方竹鶴膝貓頭竹筍有
數名日南路白象牙哺雞貓兒頭黃鶯晚篁皆即凉筍
和靖有煙崖早筍肥之句又有紫筍邊筍
木之品
桑數種名青桑白桑拳桑大小梅紅雞爪等類梓木
中王柘栢孤山陳朝最古松惟天目者斜短穉
健栝子三針華山四針桐檜楠東坡詩云中和
堂後古楠樹與君對床聽雨聲櫧櫟槐杉
桂檀&KR1667;楓榆柳金湖堤最盛垂者名楊長
條可玩棕名栟櫚筍可蒸煨味微苦太冷青神
鳳集目奇者名之
花之品
牡丹有數種色樣又一本冬月開花詩云一朵嬌紅翠
欲流春光回報雪霜羞韓文公詠牡丹詩幸自同開俱
隱約何須相倚鬭輕盈凌晨併作新粧面對客偏含不
語情雙燕無機還拂掠遊蜂多思正經營長年是事都
抛盡今日闌邊眼暫明石曼卿詩獨步性兼吳苑艷渾
身天與漢宫香李山甫詩邀勒春風不早開衆芳飄後
上樓臺數苞仙艷火中出一片異香天上來曉露精神
妖欲動莫煙情態恨成堆知君已解相如薄斜凭闌干
首重廻又嫚黃妖紫間輕紅榖雨初晴早景中静女不
言還愛日綵雲無定只嫌風爐烟坐覺沉檀薄粧面回
看粉黛空此别又須經歲月酒闌把燭遶芳叢有一種
秋開牡丹誠山詩咏云白帝工夫縷綵霞肯將顔色弄
韶華酒粘織女秋衣薄風動姮娥寳髻斜霜露莫摧今
日蘂輪蹄多看異時花隂陽多苦栽培地不趁春風有
幾家芍藥有早緋玉綴露千葉白者佳梅花有數
品綠萼千葉香梅東坡和秦太虚云西湖處士骨應槁
只有此詩君壓倒又詩云江頭千樹春欲暗竹外一枝
斜更好林和靖詩二首吟懷長恨負芳時為見梅花輙
入詩雪後園林纔半樹水邊籬落忽横枝人憐紅豔多
應俗天與清香似有私堪笑胡雛亦風味解將聲調角
中吹又衆芳搖落獨暄妍占斷風情向小園疎影横斜
水清淺暗香浮動月黃昏霜禽欲下先偷眼粉蝶如知
合斷魂幸有微吟可相狎不須檀板共金尊戴石屛詠
梅韻曰瀟洒春葩縞壽陽百花惟有此花強月中分外
精神出雪裏幾多風味長折向書窗疑是玉吟来齒頰
亦生香年年茅舍江村畔勾引詩人費品量王介甫詠
曰頗怪梅花不肯開豈知有意待春来燈前玉面披香
出雪後春容取勝回觸撥清詩成走筆淋漓紅袖趣傳
杯望塵俗眼那知此只買夭桃豔杏栽潘紫巖詠曰柴
門盡日少蹄輪坐對横窗數點春心向雪中偏暴白影
来月上亦精神十分洗盡鉛華相百劫修来貞潔身笑
殺唐人風味短不應喚作弄珠人又咏落梅詩曰一夜
風吹恐不禁曉来零落巳駸駸忍看病鶴和苔啄空遣
飢蜂遶竹尋稚子躊蹰看不埽老夫索寞坐微吟窗前
最是關情處拾片慇懃玩掌心楊元素落花詩曰夜来
經雨學啼妝今日摧紅怨夕陽巳落旋隨春水急強留
還怯晚風狂應將别恨憑鶯語更把歸期趁蝶忙誰謂
多情消不得夢䰟猶惜滿闌香更諸賢詠梅詩曰木落
山寒獨占春十分清瘦轉精神雪疎雪密花添伴溪淺
溪深樹寫真三弄笛聲風過耳一枝笻影月隨身吟䰟
欲斷相逢處恐是孤山隱逸人韓偓梅花詩云北陸候
纔變南枝花已開無人同悵望把酒獨徘徊凍月雪為
伴寒香風是媒何因逢越使腸斷謫仙材東坡和楊公
濟詩云綠髩尋春湖畔回萬松嶺上一枝開學士任希
夷宿直玉堂賦梅邊小池詩云眼見梅花照玉堂只將
濃綠覆宫牆虬枝偃盖雲千疊下蔭清池玉一方紅
梅有福州潭州紅柔枝千葉邵武紅等種東坡詩云寒
心未肯隨春態酒暈無端上玉肌周必大在祕書省館
中次洪邁紅梅韻詩云紅羅亭深宫酒遲宫花四面誰
得知(南唐内苑中有紅羅亭四面專植紅梅見雜志)蓬山移植自何世國色含
酒紛滿枝初疑太真欲起舞霓裳拂拭天然姿又如東
家窺墻女施朱映粉尤相宜不然朝雲頩薄怨自持似
對襄王時須臾臙脂著雨落整妝俯照含風漪遊蜂戲
蝶日採掇嗟爾何異氓之蚩提壺火急就公飲他日墮
馬空啼眉周必大在祕書省著庭中詠緗梅詩云繭黃
織就費天機傳與園林晚出枝東觀奇章承詔後南昌
故尉欲仙時芳心向日重重展清馥因風細細知詩志
品題猶誤在紅梅未是獨開遲臘梅有數種檀心磬
口者佳東坡詩有蜜蜂采花作黃蠟之句又詩云萬松
嶺上黃千葉玉蘂檀心兩奇絶周必大詠黃蠟梅在省
中次王十朋韻化工未幻酴醿菊先放緗梅伴羣玉幽
姿著意添鉛黃正色向心輕萼綠粧成自衒風味深對
此寧辭食無肉方憐涪翁被渠惱中氣悔屏杯杓醁
碧蟬棠棣金林檎郁李迎春長春桃花
有數種單葉千葉餅子緋桃白桃杏花玉簮水
仙薔薇寳相月季小牡丹粉團徘徊貴
官家以花片製作餅兒供筵佛見笑聚八仙百
合滴滴金石竹和靖詩云深枝冉冉装谿翠碎片
英英剪海霞木香酴醿二種有白而心紫者亦有
黃色俱香馥馥然可愛者省中種黃梅在酴醿側黃魯
直戲答王觀復酴醿詩云誰將陶令黃金菊幻作酴醿
白玉花櫻桃花萱草梔子蜜友金燈金
沙山丹真珠又名醮水青條白蘂燦然可翫剪
紅羅錦帶錦堂春笑厭面大笑金盋盂
菊品最多有七十餘種荷花紅白色千葉者西湖荷
蕩邊風送荷香馥然白樂天有遶郭荷花三十里之句
屬官楊萬里在西府直舍詠盆池種荷詩二首曰飛空
天鏡墮莓苔玉井移蓮盆内栽坐看一花隨手長挨開
半葉出頭来稍添茭荇相縈帶便有龜魚數往廻剰欲
遶池三兩匝數聲排馬苦相催又曰西府寒泉汲十尋
深澆淺洒碧森森高花巳照紅粧鏡小蘂新抽紫玉簮
鈿破尚餘折雨恨繖疎遶作半池隂西湖瘦得盆来大
更伴詩人恐不禁瑞香種頗多大者名錦薰籠東坡
詩云幽香結湘紫来自孤峯雲骨香不自知色淺意殊
深紅辛夷蕙東坡題楊次公詩蕙本蘭之族依
然臭味同曾為水仙佩相識楚詞中蘭東坡詩云春
蘭如美人不採羞自獻時聞風露香蓬艾深不見紫
薇花東坡詩曰虚白堂前合抱花秋風落日照横斜後
省有此花任希夷詠曰清曉開軒俯鳳池小山經雨石
增輝琉璃葉底珊瑚畔立出池邊是紫薇紫楊紫
荆花雞冠有三色鳳仙杜鵑蜀葵有二種
黃葵映山紅花金銀蓮子花嬰粟櫻桃花唐
時樟亭驛種雙樹樂天詩云南館飛軒兩樹櫻春條長
定夏隂成素華朱實今雖盡碧葉風来别有情七里
香橙花榴花有數種單葉千葉色有數色頃唐時
孤山有此花白樂天詩云山榴花似結紅巾容豔新妍
占斷春色相故開行道地香塵悔觸坐禪人木犀有
黃紅白色者其香且韻頃天竺山多天長橋慶樂園有
數十株士大夫嘗往賞此奇香向東坡送花贈元素詩
云月闕霜濃細蘂乾此花原屬桂堂仙鷲峯子落驚前
夜蟾窟枝空記昔年高宗在壽宫時賞桂嘗命畫工為
岩桂扇面仍製御詩分賜羣臣親王云秋入幽巖桂影
團香深粟粟照林丹應隨王母瑶池宴染得朝霞下廣
寒楊誠齋詠桂花詩云塵世何曾識桂林花仙夜入廣
寒深移將天上衆香國寄在梢頭一粟金露下風高月
當戸夢回酒醒客聞砧詩情惱得渾無那不為龍涎與
水沉華岳咏曰西風吹老碧蓮房萬壑風流坼麝囊謾
與籬花爭晚色肯教盆蕙壓秋芳月中有女曾分種世
上無花敢鬭香要識仙根迥然别一枝開傍御家墻詠
落英詩淨掃庭階襯落英西風吹恨入蓬瀛人從紫麝
囊中過馬在黃金屑上行眠醉不須鋪錦褥妍香還解
作珠纓宫娥未許填溝壑收拾流蘇浸玉罌山茶
磬口茶玉茶千葉多心茶秋茶東西馬塍色
品頗盛栽接一本有十色者有早開而晚發大率變物
之性盜天之氣雖時亦可違他花往往皆然頃有接花
詩云花單可使千色黃果奪天之造化木芙蓉蘇
堤兩岸如錦湖水影而可愛秋日如霞錦内庭亦有芙
蓉閣盛開如錦紫巖詠芙蕖詩云為惜豔陽籹新枝不
肯長綠深秋後雨紅坼夜来霜偏向垂楊岸多臨古岸
旁年年根蒂在(闕)
藥之品
雲母藁本茵芋鬼田木鼈以上本草載杭
州所有地黃牛厀仁和繭橋白石種乾薑
上件並歲貢蛇床子白石生躑躅花根名天門冬
生錢塘富陽白芷千金草繭橋生威靈仙
茱萸澤蘭鬼箭烏藥鈎藤覆盆子麥
門冬白及牽牛地骨皮牛蒡地膚百合
香附子乾葛並出富陽木通何首烏劉
寄奴生富陽小井藜蘆草烏秦皮百部根
生天目山菖蒲生桑白皮芍藥荆芥薄
荷紫蘇天南星生於潜昌化天花粉(即瓜蔞根)馬
兜鈴白皮白解皮石竹子□山蕷黃精生於
潜餘杭山枸杞茯苓半夏貫衆地扁蓄
苦練皮益母草生龍井山谷山豆根牡丹
皮車前子石膏錢塘縣西有山出如雪瑩白舊
縣治亥地有獄産此寒水石南高峯塔下生軟者寒
水硬者石膏蒲黃榆白皮鳳眼草金星草
生南高峯黃皮生於潜及雷峯塔下石燕九色
山洞中皆有之枳實續斷青蒿子香薷千
年潤(土人呼為地蜈蚣草)石香葇
禽之品
雀宋書云鹽官屬有白雀之異鵝雞有數種山
雞家雞朝雞鴨鵲鴿鷴雉鷗鵪
鶉鷺鸛鳩鷹鷂鶻䲭燕韓溉咏云
對語春風翠滿衣碧江迢遞往来稀遠空盡日和煙去
深院無人帶雨飛珠箔下時猶脈脈畫堂深處正依依
王孫盡許營巢穩慣聽笙歌夜不歸鶯元稹咏
曰天上金衣侣還能貺草莱風流晉王謝言語漢鄒枚
公等久安在今從何處来山禽正嘈噆慰我日徘徊
鸜鵒鶺鴒(又名雪姑)竹雞鵁鶄鶻鵃紺練鸕
鶡(亦名鸕鷀)鐟沙魚虎章雞白頭翁烏頭白頰
蠟嘴告天杜鵑沈樂山咏云到得春深便憶鄉要
歸歸去底須忙催(闕)壟月情何切染遍林花恨更長夢
破四山風雨夜心灰萬里利名場為言蜀道今非昔縱
使歸来亦斷腸布榖畫眉百舌林和靖詩云
百種堪憐好言語一般惟欠好毛衣婆餅焦提壺
和靖過下湖别墅詩多謝提壺鳥留人到落暉黃雀
鸂鶒和靖春日即事詩鴛鴦如綺杜衡肥鸂鶒夷
猶翠瀲微偷倉家鷯八歌兒披綿鷺鷥邵
棠咏云如鷴非鶴自精神天地江湖快爾生既不鵑吟
因甚瘦何嘗食素也能清隨身釣具去無計(繫)到處畫
圖来便成見說得魚歸較晚蘆花灘上月偏明徐靈祐
咏鷺詩云一點白如雪頂粘絲數莖沙邊行有迹空外
過無聲高柳巢方穩危灘立不驚每看閒意思漁父是
前生鈎輈和靖詩云雲木叫鈎輈野鳬
獸之品
馬昔吳越錢王牧馬於錢塘門外東西馬塍其馬蕃息
至盛號為馬海今餘杭臨安於潜三邑猶有牧馬遺蹟
豕牛鹿虎狐狸麂係牛尾玉面生於
昌化於潜山中有之兔獺猫都人畜之捕鼠有
長毛白黃色者稱曰獅猫不能捕蟲以為美觀多府第
貴宫諸司人畜之特見貴愛犬為警盜太平廣記載
靈隱寺造北高峯塔有寺犬自山下銜磚石至山巔吻
為流血人憐之以草繫磚於背塔成犬斃寺僧恤銜磚
之功葬於寺門八面松下又錢塘縣界地名狗葬橋
名良犬故老相傳云昔人被火燎幾斃犬入水以濡其
主得蘇省後犬死里人葬之立此名旌其義耳
蟲魚之品
鯉鯽西湖産者骨軟肉鬆鱖獨西湖無此種鱨
鯿鱧鯔鱣鱸鱭鱓鮎黃顙白頬
&KR3703;鯽石首王右軍帖云此魚首有石是野鴨之化
䔕春鼈鯊□白鰣六和塔江邊生極鱗腴
而肥江北者味差減鯕䱕&KR3308;鰍鰻□
蚌龜鼈又名神守鰕湖河生者殼青江産者名
白鰕大者名青斑鰕蝤蛑黃甲蟛蜞彭蚏産
鹽官蟹淮南子云蚌蟹珠龜與月盛衰皆隂属也西
湖舊多葑田蟹鼈産之今湖中官司開坼蕩地艱得矣
和靖詩有草泥行郭索之句劉貢父詩云稻熟水波老
霜螯巳上罾味尤堪薦酒香美最宜橙殼薄臙脂染膏
腴琥珀凝情知烹大鼎何似莫横行□蜆蛤
螺有數種螺螄海螺田螺海螄金魚有銀白玳瑁色
者東坡有詩云我識南屏金鯽魚又曰金鯽池邊不見
君則此色魚舊亦有之今錢塘門外多蓄飬入城貨賣
名魚兒活豪貴府第宅舍作池蓄之青芝塢玉泉池中
盛有大者且水清泉湧巨魚汎遊堪愛
免本州歲納及苗税
杭州乃吳分野號古揚州昔武肅錢王統二浙地狹民
稠賦斂苛暴人不堪生太宗朝納土後命考功范旻知
兩浙諸州事鎮撫除一切苦虐之政蠲損害之賦民得
更生四野老稚咸鼓舞於德意之中紹興年間六飛南
渡寬恩大頒首除歲貢御綾百疋景定年間度宗踐阼
之初首遵先朝遺志蠲免臨安府近例歲貢增添納進
錢一百一十五萬八千五百四十貫有奇更有累政帥
臣申錢塘仁和兩赤縣寺觀府第官舍撥賜田地免徵
折帛苗糧及册逃虧賦等苗咸淳歲九縣畸零税絹除
赦文蠲免一尺以外尹京潜皋墅更與本州代輸一尺
以上絹畸零税色計一十四萬六千五百七十一人有
奇紐該界錢十八界會子計三萬四千四百八十貫文
又苗米不及一升者朝家巳行蠲放外其一升以下至
一斗以下秋苗米本州代輸寬民力通計八千八百一
石有奇紐該價錢十八界二十六萬九千(闕)百五十貫
更代輸咸淳七年本州夏税畸零錢共該十八界四十
六萬七千六百四貫潜尹京首尾三載代輸頗多誠有
德於百姓深足嘉尚矣
免本州商税
杭州五税場自趙安撫節齋申請減放外一歲共收十
八界會四十二萬貫為定額景定改元以来朝家務欲
平物價紓寬民力累降旨蠲免商税仍令本州具合收
税額申省科還咸淳二年二月又降指揮再免商税五
日以便商賈自後帥府遵承朝旨接續展放蠲免税額
常以五月為期朝省每五月一次照本府征額撥一十
八界一十七萬五千貫文以補郡費至今行之百姓與
商賈人等莫不歌舞感戴上賜此歴代所罕有也
恩霈軍民
宋朝行都於杭若軍若民生者死者皆蒙雨露之恩但
霈澤常頒難以枚舉姑述其一二焉遇朝省祈晴請雨
禱雪求瑞或降生及聖節日分淫雨雪寒居民不易或
遇慶典大禮明堂皆頒降黃榜給賜軍民各關會二十
萬貫文蓋杭郡乃駐蹕之所故有此恩例耳兼官私房
屋及基地多是賃居還僦金或出地錢但屋地錢俱分
大中小三等錢如遇前件祈禱恩典官私出榜除放房
地錢大者三日至七日中者五日至十日小者七日至
半月如房舍未經減者遇大禮明堂赦文條畫謂一貫
為減除三日止令公私收七百或年歲荒歉米價頓窮
官私置立米場以官米賑濟或量收價錢務在實惠及
民更因熒惑為災延燒民屋官私差官吏於火場上具
抄被災之家各家老小隨口數分大小給散錢米官置
柴場城内外共設二十一場許百司官廳及百姓從便
收買價錢官司量收與市價大有饒潤民有疾病州府
置施藥局於戒子橋西委官監督依方修製丸散㕮咀
来者疹視詳其病源給藥醫治朝家撥錢一十萬貫下
局令帥府多方措置行以賞罰課督醫員月以其數上
其州家備申朝省或民以病收投局則畀之藥必奏更
生之效局側有局名慈幼官給錢典雇乳婦養在局中
如陋巷貧窮之家或男女幼而失母或無力撫養抛棄
於街坊官收歸局養之月給錢米絹布使其飽煖養育
成人聽其自便生理官無所拘若民間之人願收養者
聽官仍給月錢一貫米三斗以三年住支更有老疾孤
寡貧之不能自存及丐者等人陳請於朝委仁和錢塘
縣官以病坊改作養濟院籍家姓名每名官給錢米贍
之此見朝家恤貧救老如此又殿步馬三司養軍以護
行都及秋防之備月給錢粮春冬請衣綿使之飽煖遇
有差出日給口券成功則賞如三司招軍補額之時每
刺一卒官給關會一二封衣装七事件則出軍先散處
發關會及衣装則軍妻老幼月支贍家米糧隨軍日支
券糧功成則轉資給犒如陣亡官給津送妻兒仍支贍
孀幼之粮更有兩縣置漏澤園一十二所寺菴寄留槥
櫝無主者或暴露遺骸俱瘞其中仍置屋以為春秋祭
奠聽其親屬享祀官府委德行僧二員主管月給各支
常平錢五貫米一石瘞及二百人官府保明申朝家給
賜紫衣師號賞之
恤貧濟老
杭城富室多是外郡寄寓人居蓋此郡鳳凰山謂之客
山其山高木秀背蔭及寄寓者其寄寓人多為江商海
賈穹桅巨舶安行於烟濤渺莽之中四方百貨不趾而
集自此成家立業者衆矣數中有好善積德者多是恤
孤念苦敬老憐貧每見此等人買賣不利坐困不樂觀
其聲色以錢物周給助其生理或死無週身之具者妻
兒罔措莫能支吾則給散棺木助其火葬以終其事或
遇大雪路無行徑長幼啼號口無飲食身無衣蓋凍餓
於道者富家沿門親察其孤苦艱難遇夜以碎金銀或
錢會插於門縫以周其苦俾侵晨開戸得之如自天降
或散以紙被絮襖與貧丐者便暖其體如此賑於飢寒
得濟合家感戴無窮矣俗諺云作善者降百祥天神祐
之作惡者賜千災鬼神隨之天之報善罰惡甚於影響
世人以此為鑒也
夢梁錄卷十八
