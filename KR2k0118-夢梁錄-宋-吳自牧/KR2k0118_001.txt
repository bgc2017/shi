夢粱錄卷一宋吳自牧撰
正月
正月朔日謂之元旦俗呼為新年一歲節序此為之首
官放公私僦屋錢三日士夫皆交相賀細民男女亦皆
鮮衣往來拜節街坊以食物動使冠梳領抹段疋花朵
玩具等物沿門歌叫關撲不論貧富遊玩琳宫梵宇竟
日不絶家家飲宴笑語諠譁此杭城風俗疇昔侈靡之
習至今不改也
元旦大朝會
元旦侵晨禁中景陽鐘罷主上精虔炷天香為蒼生祈
百穀於上穹宰執百寮待班於宫門之次猶見疎星遶
建章但禁門未啓而蝦蟆梆鼓並作攅點即放魚鑰閶
闔門下方啓龍闉執梃人傳呼頭帽號紛然衛士雜廷
紳報到闉開百寮聯轡入宫城簇擁皆從殿廡行遇大
朝會駕坐大慶殿有介胄長大武士四人立於殿陛之
角謂之鎮殿將軍殿兩廡皆列法駕鹵簿儀仗龍墀立
青涼傘十把效太宗朝立諸國王班次如錢武肅孟蜀
王等也百官皆冠冕朝服諸州進奏吏皆執方物之貢
諸外國正副賀正使隨班入賀百僚執政俱於殿廊待
班而閣門催班吏高喚云那行吏追班序立畢内侍當
殿厲聲問班齊未禁衞人員隨班奏班齊千官聳列朝
儀整龍章已見轉御屛日表纔瞻臨玉座連聲清蹕震
班庭上御正衙有綠衣吏執儀劔突趨殿前聲倅厲不
可曉乃大璫走辨耳宰執百寮聽名宣領班蹈舞皆稱
夀再拜聲傳折檻邊禁衞人高聲嵩呼聲甚震名為繞
殿雷樞密臣候稱夀畢登殿立折檻側百寮俱鞠躬聽
制宣制曰履兹新慶與卿等同朝賀畢就殿賜燕宰執
百寮外國正副使人次日就館賜宴使副及三節人俱
與焉翌日至明慶靈隠等寺燒香次至玉津御園射弓
朝家選能射武臣伴射就園賜宴先立招箭班士十餘
人於垜子前使人多用弩子射其班士裹無脚小帽子
錦襖子路開弩子舞旋搭箭過與使人彼窺得端正止
令使人發牙例朝廷差來伴射武臣用弓箭中的則得
捷上賜鬧裝銀鞍馬匹衣帛金銀器物有差迎迓還舍
觀者紛然如朝使入朝辭賜宴餞行仍賜馬匹銀帛禮
物甚盛三節人依例給賜而去
立春
臨安府進春牛於禁庭立春前一日以鎮鼓鑼吹妓樂
迎春牛往府衙前迎春館内至日侵晨郡守率僚佐以
綵杖鞭春如方州儀太史局例於禁中殿陛下奏律管
吹灰應陽春之象街市以花裝欄坐乘小春牛及春幡
春勝各相獻遺與貴家宅舍示豐稔之兆宰臣以下皆
賜金銀幡勝懸於幞頭上入朝稱賀
元宵
正月十五日元夕節乃上元天官賜福之辰昨汴京大
内前縛山棚對宣德樓悉以綵結山沓上皆畫羣仙故
事左右以五色綵結文殊普賢跨獅子白象各手指内
五道出水其水用轆轤絞上燈棚高尖處以水櫃盛貯
逐時放下如瀑布狀又以草縛成龍用青幕遮草上密
置燈燭萬盞望之蜿蜒如雙龍飛走之狀上御宣德樓
觀燈有牌曰宣和與民同樂萬姓觀瞻皆稱萬歲今杭
城元宵之際州府設上元醮諸獄修淨獄道場官放公
私僦屋錢三日以寬民力舞隊自去歲冬至日便呈行
放遇夜官府支散錢酒犒之元夕之時自十四日為始
對支所犒錢酒十五夜帥臣出街彈壓遇舞隊照例特
犒街坊買賣之人並行支錢散給此歲歲州府科額支
行庶幾體朝廷與民同樂之意姑以舞隊言之如清音
遇雲棹刀鮑刀胡女劉衮喬三教喬迎酒喬親事焦䭔
架兒仕女杵歌諸國朝竹馬兒村田樂神鬼十齋郎各
社不下數十更有喬宅眷[泳-永+旱]龍船踢燈鮑老駞象社官
巷口蘇家巷二十四家傀儡衣裝鮮麗細且戴花朵肩
珠翠冠兒腰肢纖裊宛若婦人府第中有家樂兒童亦
各動笙簧琴瑟清音嘹喨最可人聽攔街嬉耍竟夕不
眠更兼家家燈火處處管絃如清河坊蔣檢閱家竒茶
異湯隨索隨應點月色大泡燈光輝滿屋過者莫不駐
足而觀及新開門裏牛羊司前有内侍蔣苑使家雖曰
小小宅院然粧點亭臺懸挂玉栅異巧華燈珠簾低下笙
歌並作遊人翫賞不忍捨去諸酒庫亦點燈毬喧天鼓
吹設法大賣妓女羣坐諠譁勾引風流子弟買笑追歡
諸營班院於法不得與夜遊各以竹竿出燈毬於半空
遠覩若飛星又有深坊小巷綉額珠簾巧製新裝競誇
華麗公子王孫五陵年少更以紗籠喝道將帶佳人美
女遍地遊賞人都道玉漏頻催金雞屢唱興猶未巳甚
至飲酒醺醺倩人扶著堕翠遺簮難以枚舉至十六夜
收燈舞隊方散
車駕詣景靈宫孟饗
十六夜收燈畢十七早五更二點禁中催班從駕官僚
入殿起居訖出殿門外俱立馬於學士院恭候駕興而
殿東折檻下快行家皆執金蓮燭炬以俟登輦駕出和
寧門詣景靈宫行春孟朝饗禮前後兩行絳燭燈籠導
引駕行向有寳謨學士趙師睪詩風傳御道蹕聲清兩
行紗籠列火城雲護帝尊天未曉衆星環拱極星明駕
近景靈宫前撤去黃盖方入宫門此見君王虔孝之忱
至宫幄少歇奉常更奏行禮内侍捲簾班導上御黃道
步至殿前崇禋館道士二十四員在殿墀下叙立舉玉
音法事上登殿行禮自西至東步而入内侍下簾先自
前殿中殿次後殿虔恭行禮以遵奉先思孝之家法禮
畢外廊賜從駕官食而有對宣引宰臣以下入行殿賜
茶駕還内其親從官皆頂毬頭大帽紅纈錦團搭戲獅
子衫鍍金天王腰帶各執骨朵文武官皆頂雙卷脚幞
頭紅上大搭天鵝結帶寬衫輦官各雙曲脚幞頭紅纈
團花衫鍍金束帶殿前班直頂兩脚屈曲幞頭著緋結
帶望僊花衫跨弓劔乘馬一札鞍轡執纓紼前導數内
有東三班謂之長入祇候幞頭後各以青紅頭鬚繫之
以表忠節之意御龍直幞頭一脚指天一脚曲著方勝
纈衫花看帶鍍金束帶執從物如交椅金花唾盂水罐
次鑼乘壘龍鳳掌扇纓紼之類及執黃羅珠子蹙百花
背座御椅子并脚沓快行家頂短小帽子露半青頭巾
帶金巾環繡體腰紅纈衫金束帶懸花看帶手執御校
椅金花瓶獸爐香座御靴纓紼玉拄杖小黃羅傘御扇
等物俱搭步行俱口鳴打打頭起之昔諸司庫藏各用
金刻字紅牌前執後以黃羅罩籠扛擡前導有本庫官
乘馭掌其職分如諸司庫藏等司屬並衫帽隨號幕士
頂帽紅羅纈衫金帶懸黃帛御馬騏驥等院亦金字紅
牌呵喝牽轡馬匹導引親事官各頂帽纈衫鍍金帶執
紅紗貼金燭籠二百對左右導行駕將至左右首各一
員閣門官屬乘馬執絲鞭天武官前導引至官寮起居
亭高聲喝曰躬身不要拜唱喏直身立奏聖躬萬福嵩
呼而行次有一員紫裳官係閣門寄班乘馬捧月樣繡
兀子覆於馬上天武官十餘簇擁扶策而行衆喝曰駕
頭次以近侍諸司官俱乘馭前後導從三衙太尉御帶
環衙知閣内侍都知皆乘馭駕前導引更有内等子即
御前忠佐軍頭引見司人員等各頂帽鬢髮蓬鬆著紅
纈衫兩手握拳顧望導行或有攔駕人捶之流血駕近
則列横門數十人擊鞭親從圍子三五重沓執朵骨諸
親從等都管人員並執骨朵列行導引駕前有執金香
座玉斧玉拂及水精珠杖迎駕高低弄把引行如龍弄
珠也上升平頭輦御龍直擎黃羅雙盖後握雙黃羅扇
駕近太廟則盖撤開前行數步上略擡身而過此見尊
祖敬宗之意駕後圍子亦數重衛從諸班直馬隊從於
駕後左有宰執侍從官寮右有親王南班俱從行駕後
有曲柄紅繡繖紅繡日扇命寄班官執馭而從次日駕
再詣行後殿禮幸太乙宫景陽宫行欲謁禮其日用教
樂所樂部駕前作樂導引駕後以鈞容直乘馬作樂而
從駕出景靈宫至回龍橋教樂所人員闌駕奏致語雜
劇色打和和來及奏禮成回鑾曲快行先奏報禁中使
内侍排班迎駕起居前人有詩曰簾捲天街看駕回錦
身捷足走能齊聯聲快報還宫後扈從歸來日未西若
次日出則後宫后妃嬪侍皆詣景靈宫以半帳鸞儀從
而行皇太后皇后乘輿比擔子稍增廣花樣皆織龍簟
輿上皆立金龍護之剪[騣-凶+(鬯-匕)]妃則用金鳳嬪妤止用㯶擔
耳次日或遇泥濘委宰執分詣行事矣
二月
二月朔謂之中和節民間尚以青囊盛百穀瓜果子種
互相遺送為獻生子禁中宫女以百草鬭戲百官進農
書以示務本上丁日國學行釋奠禮祭文宣王以祭酒
司業為獻官州縣學官以帥宰奉行立春後五戊日為
社州縣祭社稷朝廷亦差官祭於太社太稷壇州府自
收燈後例於點檢酒所開支關會二十萬貫委官屬差
吏倅雇喚工作修飾西湖南北二山堤上亭館園圃橋
道油飾裝畫一新栽種百花映掩湖光景色以便都人
遊翫
八日祠山聖誕
初八日錢塘門外霍山路有神曰祠山正祐聖烈昭德
昌福崇仁真君慶十一日誕聖之辰祖廟在廣德軍勅
賜廟額廣惠自梁至宋血食已一千三百餘年矣凡邦
國有禱士民有告感通即應其日都城内外詣廟獻送
繁盛最是府第及内官迎獻馬社儀仗整肅粧束華麗
又有七寳行拂列數卓珍異寳器珠玉殿亭悉皆精巧
後苑諸作呈獻盤龍走鳳精細靴鞋諸王巾帽獻貢不
俗各以綵旗鼓吹妓樂舞隊等社竒花異果珍禽水族
精巧面作諸色鍮石車駕迎引歌呌賣聲效京師故體
風流錦綺他處所無臺閣巍峩神鬼威勇並呈於露臺
之上自早至暮觀者紛紛十一日廟中有衙前樂教樂
所人員部領諸色樂部詣殿作樂呈獻命大官排食果
二十四盞各盞呈藝守臣委佐官代拜初八日西湖畫
舫盡開蘇堤遊人來往如蟻其日龍舟六隻戲於湖中
其舟俱裝十太尉七聖二郎神神鬼快行錦體浪子黃
胖雜以鮮色旗繖花籃鬧竿鼓吹之類其餘皆簪大花
捲脚帽子紅綠戲衫執棹行舟戲遊波中帥守出城往
一清堂彈壓其龍舟俱呈參州府令立標竿於湖中掛
其錦綵銀毬官楮犒龍舟快捷者賞之有一小節級披
黃衫頂青巾帶大花插孔雀尾乘小舟扺湖堂横節杖
聲喏取指揮次以舟回朝諸龍沙小綵旗招之諸舟俱
鳴鑼擊鼓分兩勢剗棹旋轉而遠遠排列成行再以小
綵旗引之龍舟並進者二又以旗招之其龍舟遠列成
行而先進者得捷取標賞聲喏而退餘者以錢酒支犒
也湖山遊人至暮不絶大扺杭州勝景全在西湖他郡
無此更兼仲春景色明媚花事方殷正是公子王孫五
陵年少賞心樂事之時詎宜虛度至如貧者亦解質借
兑帶妻挾子竟日嬉遊不醉不歸此邦風俗從古而然
至今亦不改也
二月望
仲春十五日為花朝節浙間風俗以為春序正中百花
爭放之時最堪遊賞都人皆往錢塘門外玉壺古柳林
楊府雲洞錢湖門外慶樂小湖等園嘉會門外包家山
王保生張太尉等園翫賞竒花異木最是包家山桃開
渾如錦障極為可愛此日帥守縣宰率寮佐出郊召父
老賜之酒食勸以農桑告諭勤渠奉行虔恪天慶觀遞
年設老君誕會然萬盞華燈供聖條齋為民祈福士庶
拈香瞻仰往來無數崇新門外長明寺及諸教院僧尼
建佛涅槃勝會羅列幡幢種種香花異果供養掛名賢
書畫設珍異玩具莊嚴道場觀者紛集竟日不絶
夢粱錄卷一
