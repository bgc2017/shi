夢粱錄卷二十宋吳自牧撰
嫁娶
婚娶之法先憑媒氏以草帖子通於男家男家以草帖
問卜或禱籖得吉無剋方回草帖亦卜吉媒氏通音然
後過細帖又謂定帖帖中敘男家三代官品職位名諱
議親第幾位男及官職年甲月日吉時生父母或在堂
或不在堂或書主婚何位尊長或入贅明謝將帶金銀
田土則産宅舍房廊山園俱列帖子内女家回定帖亦
如前開寫及議親第幾位娘子年甲月日吉時生具列
房奩首飾金銀珠翠寶器動用帳幔等物及隨嫁田土
屋業山園等其伐柯人兩家通報擇日過帖各以色綵
襯盤安定帖送過方為定論然後男家擇日備酒禮詣
女家或借園圃或湖舫内兩親相見謂之相親男以酒
四杯女則添備雙杯此禮取男強女弱之意如新人中
意即以金釵插於冠髻中名曰插釵若不如意則送綵
段二疋謂之壓驚則姻事不諧矣既已插釵則伐柯人
通好議定禮往女家報定若豐富之家以珠翠首飾金
器銷金裠褙及段疋茶餅加以雙羊牽送以金缾酒四
尊或八尊装以大花銀方勝紅綠銷金酒衣簇盖酒上
或以羅帛貼套花為酒衣酒擔以紅綵繳之男家用銷
金色紙四幅為三啓一禮物狀共兩封名為雙緘仍以
紅綠銷金書袋盛之或以羅帛貼套五男二女綠盝盛
禮書為頭合共輳十合或八合用綵袱盖上往送女家
接定禮合於宅堂中備香燭酒果告盟三界然後請女
親家夫婦雙全者開合其女氏即於當日備回定禮物
以紫羅及顔色段疋珠翠鬚掠皂羅巾段金玉帕鐶七
寳巾環箧帕鞋韈女工答之更以原送茶餅果物以四
方回送羊酒辦以一半回之更以空酒尊雙枚入清水
盛四金魚以筯一雙葱兩株安於尊内謂之回魚筯若
以富家官戸多用金銀打造魚筯一(闕)並以綵帛造
像生葱雙株掛於魚水尊外答之自送定之後全憑媒
氏往来且望傳語遇節序亦以冠花綵段合物酒果遺
送謂之追節女家以巧作女工金寳帕環答之次下則
送聘預令媒氏以鵝酒重則羊酒道日方行送聘之禮
且論聘禮富貴之家當備三金送之則金釧金鋜金帔
墜者是也若以鋪席宅舍或無金器以銀鍍代之否則
貧富不同亦從其便此無定法耳更言仕宦亦送銷金
大袖黃羅銷金裙段紅長裾或紅素羅大紬段亦得珠
翠(闕)特髻珠翠團冠四時冠花珠翠排環等首飾及上
細雜色綵段疋帛加以花茶果物團圓餅羊酒等物及
送官會銀鋌謂之下財禮亦用雙緘聘啓禮狀或下等
人家所送一二疋官會一二封加以鵝酒茶餅而已若
下財禮則女氏得以助其虚費耳又有一等貧窮父母
兄姐所倚者雖色可取而奩具茫然在議親者以首飾
衣帛加以褚物送往謂之兜裹今富家女氏既受聘送
亦以禮物答回以綠紫羅疋綵色段疋金玉文房玩具
珠翠鬚掠女工等如前禮物更有媒氏媒箱段疋盤醆
官褚花紅禮合惠之自聘送之後節序不送擇禮成吉
日再行道日禮報女氏親迎日分先三日男家送催粧
花髻銷金盖頭五男二女花扇花粉盝洗項畫綵錢果
之類女家答以金銀雙勝御羅花幞頭綠袍靴笏等物
前一日女家先往男家鋪房掛帳幔鋪設房奩器具珠
寳首飾動用等物以至親壓鋪房備禮前来煖房又以
親信婦人與從嫁女使看守房中不令外人入房須待
新人来方敢縱步往来至迎親日男家刻定時辰預令
行郎各以執色如花缾花燭香毬紗羅洗潄粧盒照臺
裙箱衣匣百結青凉傘交椅授事街司等人及雇借官
私妓女乘馬及和倩樂官鼔吹引迎花擔子或㯶擔花
勝轎前往女家迎取新人其女家以酒禮欵待行郎散
花紅銀楪利市錢會訖然後樂官作樂催粧尅擇官報
時辰催促登車茶酒互念詩詞催請新人出閤登車既
巳登車擎擔從人未肯起步仍念詩詞求利市錢酒畢
方行起擔作樂迎至男家門首時辰將正樂官妓女及
茶酒等人互念詩詞攔門求利市錢紅尅擇官執花㪷
盛五榖豆錢綵果望門而撒小兒爭拾之謂之撒榖豆
以壓青陽煞耳方請新人下車一妓女倒朝行車捧鏡
又以數妓女執蓮炬花燭導前迎引遂以二親信女使
左右扶侍而行踏青錦褥或青氊花席上行先跨馬鞍
草平秤過入中門至一室中少歇當中懸帳謂之坐虚
帳或徑迎入房室内坐於床上謂之坐床富貴其家委
親戚接待女家親戚及親送客會陽次拂備酒四盞欵
待若論浙東以親送客急三杯或五盞而回名曰走送
向者迎新郎禮其壻服綠裳花幞頭於中堂升一高座
先以媒氏或親戚互斟酒請下高座歸房至外姑致請
方下坐回房坐富貴今此禮久不用矣止用妓樂花燭
迎引入房房門前先以綵一段横挂於楣上碎裂其下
壻入門衆手争扯而去謂之利市繳門争求利市也壻
登床右首坐新婦坐左首正坐富貴禮也其禮官請兩
新人出房謂中堂參堂男執槐簡掛紅綠綵綰雙同心
結倒行女掛於手面相向而行謂之牽巾並立堂前遂
請男家雙全女親以秤或用機杼挑盖頭方露花容參
拜堂次詣家神及家廟行參諸親之禮畢女復倒行執
同心結牽新郎回房講交拜禮再坐床禮官以金銀盤
盛金銀錢綵錢雜果撒帳次命妓女執雙杯以紅綠同
心結綰盞底行交卺禮畢以盞一仰一覆安於床下取
大吉利意次男左女右結髮名曰合髻又男以手(闕)女
之花女以手解郎綠拋紐次擲花髻於床下然後請掩
帳新人換粧畢禮官迎請兩新人詣中堂行參謝之禮
次親朋講慶賀及參謁外舅姑巳畢則兩親家行新親
之好然後入禮筵行前筵五盞禮畢别室歇坐數杯勸
色以叙親義仍行上賀賞花節次仍復再入公筵飲後
筵四盞以終其儀三日女家送冠花綵段鵝蛋以金銀
缸兒盛油蜜頓於盤中四圍撒貼套丁膠於上並以茶
餅鵝羊果物等合送去壻家謂之送三朝禮也其兩新
人於三日或七朝九日往女家行拜門禮女親家廣設
華筵欵待新壻名曰會郎亦以上賀禮物與其壻禮畢
女家備鼓吹迎送壻回宅第女家或於九朝内移廚往
壻家致酒謂之煗女會自後取女回家以冠花段疋合
食之類送歸壻家謂之洗頭至一月女家送彌月禮合
壻家開筵延欵親家及親眷謂之賀滿月會親自此禮
儀相簡遇節序兩親互送節儀若士庶百姓之家貧富
不等亦宜隨家豐儉却不拘此禮若果無所措則巳之
育子
杭城人家育子如孕婦八月初月初外舅姑家以銀盆
或綵盆盛粟桿一束上以錦或紙盖之上簇花朵通草
貼套五男二女意思及眠羊卧鹿併以綵畫鴨蜑一百
二十枚膳食羊生棗栗果及牙兒綉綳綵衣送至婿家
名催生禮足月既坐蓐分娩親朋爭送細米炭醋三朝
與兒落臍灸𩕄七日名一臘十四日謂之二臘卄一日
名曰三臘女家與親朋俱送膳食如猪腰肚蹄脚之物
至滿月則外家以綵畫錢或金銀錢雜果及送綵段珠
翠𩕄角兒食物等其家大展洗兒會親朋俱集煎香湯
於銀盆内下洗兒果綵錢等仍用色綵繞盆謂之圍盆
紅尊長以金銀釵攪水名曰攪盆釵親賓亦以金錢銀
釵撒於盆中謂之添盆盆内有立棗兒少年婦争取而
食之以為生男之徵浴兒落胎髮畢以髮入金銀小合
盛以色線結絡之抱遍謝諸親坐客及抱入姆嬸房中
謂之移窠若富室宦家則用此禮貧下之家則隨其儉
法則不如宜也生子百時即一百日亦開筵作慶至来
歲得周名曰周睟其家羅列錦席於中堂燒香炳燭頓
果兒飲食及父祖誥𠡠金銀七寳玩具文房書籍道釋
經卷稱尺刀剪升斗等子綵段花朵官楮錢陌女工針
線應用物件并兒戲物郤置得周備小兒於中座觀其
先拈者何物以為佳讖謂之拈週試晬其日諸親饋送
開筵以待親朋
妓樂
散樂傳學教坊十三部唯以雜劇為正色舊教坊有篳
篥部大鼓部拍板色歌板色琵琶色筝色方響色笙色
龍笛色頭管色舞旋色雜劇色參軍等色但色有色長
部有部頭上有教坊使副鈐轄都管掌儀掌範皆是雜
流命官其諸部諸色分服紫緋綠三色寬衫兩下各垂
黃義襴雜劇部皆渾裹餘皆幞頭帽子更有小兒隊女
童採蓮隊其外别有鈞容班人四孟乘馬從駕後動樂
者是也御馬院使臣凡有宣喚或御教入内承應奏樂
紹興年間廢教坊職名如遇大朝會聖節御前排當及
駕前導引奏樂並撥臨安府衙前樂人屬脩内司教樂
所集定姓名以奉御前供應向者汴京教坊大使孟角
毬曾做雜劇本子葛守成撰四十大曲丁仙現捷才知
音南渡以後教坊有丁漢弼楊國祥等景定年間至咸
淳歲衙前樂撥充教樂所都管部頭色長等人員如陸
恩顯時和王見喜何鴈喜王吉趙和金寳范宗茂傅昌
祖張文貴侯端朱堯卿周國保王榮顯等且謂雜劇中
末泥為長每一場四人或五人先做尋常熟事一段名
曰艷段次做正雜劇通名兩段末泥色主張引戲色分
付副淨色發喬副末色打諢或添一人名曰装孤先吹
曲破斷送謂之把名大抵全以故事務在滑稽唱念應
對通遍此本是鑒戒又隱於諫諍故從便跣露謂之無
過蟲耳若欲駕前承應亦無責罰一時取聖顔笑凡有
諫諍或諫官陳事上不從則此輩粧作故事隠其情而
諷之於上顔亦無怒也又有雜扮或曰雜班又名經元
子又謂之拔和即雜劇之後散段也頃在汴京時村落
野夫罕得入城遂撰此端多是借装為山東河北村叟
以資笑端今士庶多以從省筵會或社會皆用融和坊
新街及下瓦子等處散樂家女童装末加以弦索賺曲
祗應而已大凡動細樂比之大樂則不用大鼓杖鼓羯
鼓頭管琵琶等每只以簫笙篳篥嵇琴方響其音韻清
且美也若合動小樂器只三二人合動尤佳如雙韻合
阮咸嵇琴合簫管鍫琴合葫蘆琴或彈撥十四弦獨打
方響吹賺動鼓渤海樂一拍子至十拍子又有拍番鼓
兒敲水盞打鑼板和鼓兒皆是也街市有樂人三五為
隊擎一二女童舞旋唱小詞專沿街趕趁元夕放燈三
春園館賞翫及遊湖看潮之時或於酒樓或花衢柳巷
妓館家祗應但犒錢亦不多謂之荒鼔板若論動清音
比馬後樂加方響笙與龍笛用小提鼓其聲音亦清細
輕雅殊可人聽更有小唱唱叫執板慢曲曲破大率輕
起重殺匠謂之淺斟低唱若舞四十六大曲皆為一體
但唱令曲小詞須是聲音軟美興叫果子唱耍令不犯
腔一同也(闕)朝廷御宴是歌板色承應如府第富
戶多於邪街等處擇其能謳妓女顧倩祗應或官府公
筵及三學齋會縉紳同年會鄉會皆官差諸庫角妓祗
直自景定以来諸酒庫設法賣酒官妓及私名妓女數
内揀擇上中下者委有娉婷委媚桃臉櫻脣玉指纖纖
秋波滴溜歌㗋宛轉道得字真韻正令人側耳聽之不
厭官妓如金賽蘭范都宜唐安安倪都惜潘稱心梅醜
兒錢保奴吕作娘康三娘桃師姑沈三姐等及私名妓
女如蘇州錢三姐七姐文字李惜惜鼓板朱一姐媳婦
朱三姐呂雙雙十般大胡憐憐婺州張七姐蠻王二姐
搭羅丘三姐一丈白楊三媽舊司馬二娘裱褙陳三媽
屐片張三娘半把傘朱七姐轎番王四姐大臂吳三媽
浴堂徐六媽沈盼盼普安安徐雙雙彭新等後輩雖有
歌唱者比之前輩終不如也說唱諸宮調昨汴京有孔
三傳編成傳奇靈怪入曲說唱今杭城有女流熊保保
及後輩女童皆效此說唱亦精於上鼓板無二也盖嘌
唱為引子四句就入者謂之下影帶無影帶名為散呼
若不上鼓面止敲盞兒謂之打拍唱賺在京時只有纏
令纏達有引子尾聲為纏令引子後只有兩腔迎互循
環間有纏達紹興年間有張五牛大夫因聽動鼓板中
有太平令或賺鼓板即今拍板大節揚處是也遂撰為
賺賺者悞賺之之義也正堪美聽中不覺巳至尾聲是
不宜為片序也又有覆賺其中變花前月下之情及鐵
騎之類今杭城老成能唱賺者如竇四官人離七官人
周行窗東西兩陳九郎包都事香沈二郎雕花楊一郎
招六郎沈媽媽等凡唱賺最難兼慢曲曲破大曲嘌唱
耍令番曲叫聲接諸家腔譜也若唱嘌耍令者如路岐
人王雙蓮吕大夫唱得音律端正耳今街市與宅院往
往傚京師叫聲以市井諸色歌叫賣物之聲采合宫商
成其詞也
百戲伎藝
百戲踢弄家每於明堂郊杞年分麗正門宣赦時用此
等人立金雞竿承應上竿搶金雞兼之百戲能打筋斗
踢拳踏蹺上索打交輥脱索索上擔水索上走装鬼神
舞判官斫刀蠻牌過刀門過圈子等理廟時有路岐
人名十將宋喜常旺兩家有踢弄人如謝恩張旺宋寳
歌沈家強自来強宋達楊家會宋賽歌宋國昌沈喜張
寳哥常家喜小娘兒李顯沈喜湯家會湯鐡住莊德劉
家會小来強鮑老兒宋定哥李成莊寳潘貴宋慶奇湯
家俊等遇朝家大朝會聖節宣押殿庭承應則官府公
筵府第筵會點喚供筵俱有大犒又有村落百戲之人
拖兒帶女就街坊橋巷呈百戲使藝求覓鋪席宅舍錢
酒之貲且雜手藝即使藝也如踢瓶弄碗踢磬踢缸踢
鐘弄花錢花鼓槌踢筆墨壁上睡虚空掛香爐弄花毬
兒拶築毬弄斗打硬教蟲蟻弄熊藏人燒大藏劍喫針
射弩端親背攅壺瓶等綿包兒撮米酒撮放生等藝淳
祐以後藝術高者有包喜陸壽施半仙金寳金時好宋
德徐彦沈興趙安陸勝包壽范春吳順金勝等此藝施
呈委是奇特藏去之術則手法疾而巳凡傀儡敷演胭
粉靈怪鐡騎公案史書歴代君臣將相故事話本或講
史或作雜劇或如崖詞如懸線傀儡者起於陳平六奇
計解圍故事也今有金線盧大夫陳中喜等弄得如真
無二兼之走線者尤佳更有杖頭傀儡最是劉小僕射
家數果奇大抵弄此多虚少實如巨靈神姬大仙等也
其水傀儡者有姚遇仙賽寳哥王吉金時好等弄得百
憐百悼兼之水百戲往来出入之勢規模舞走魚龍變
化奪真功藝如神更有弄影戲者元汴京初以素紙雕
鏃自後人巧工精以羊皮雕形用以綵色粧飾不致損
壞杭城有賈四郎王昇王閏卿等熟於擺布立講無差
其話本與講史書者頗同大抵真假相半公忠者雕以
正貌姦邪者刻以醜形盖亦寓褒貶於其間耳
角觝
角觝者相撲之異名也又謂之爭交且朝廷大朝會聖
節御宴第九盞例用左右軍相撲非市井之徒名曰内
等子隸御前忠佐軍頭引見司所管元於殿步諸軍選
膂力者充應名額即虎賁郎將耳每遇拜郊明堂大禮
四孟車駕親饗駕前有頂帽髩髮髼鬆握拳左右行者
是也遇聖節御宴大朝會用左右軍相撲即此内等手
承應但内等子設額一百二十名内有管押人員十將
各二名上中等各五對下對八對劍捧手五對餘皆額
裏額外準備袛應三年一次就本司爭揀上名下次入
額其管押以下至額内等子亦三年一次當殿呈試相
撲謝恩賞賜銀絹外出職管押人員本司牒發諸州道
郡軍府充管營軍頭也前輩朝官曾赴御宴有詩詠曰
虎賁三百總威獰急颭旗催疊鼓聲疑是嘯風吟雨處
怒龍彪虎角虧盈盖赤渠發也瓦市相撲者乃路岐人
聚集一等伴侶以圖摽手之資先以女颭數對打套子
令人觀覩然後以膂力者争交若論護國寺南高峯露
臺争交須擇諸道州郡膂力高強天下無對者方可奪
其賞如頭賞者旗帳銀盆綵段錦襖官會馬匹而已頃
於景定年間賈秋壑秉政時曾有温州子韓福者勝得
頭賞曾補軍佐之職杭城有周急快董急快王急快賽
關索赤毛朱超周忙憧鄭伯大銕梢工韓通住楊長脚
等及女占賽關索囂三娘黑四姐女衆俱瓦市諸郡争
勝以為雄偉耳
小說講經史
說話者謂之舌辨雖有四家數各有門庭且小說名銀
字兒如胭粉靈怪傳奇公案扑刀捍棒發發蹤泰之事
有譚淡子翁三郎雍燕王保義陳良甫陳郎婦棗兒余
二郎等談論古今如水之流談經者謂演說佛書說參
講者謂賓主參禪悟道等事有寳庵管庵喜然和尚等
又有說諢經者戴忻庵講史書者謂講說通鑑漢唐歴
代史書文傳興廢争戰之事有戴書生周進士張小娘
子宋小娘子丘機山徐宣教又有王六大夫元係御前
供話為幕士請給講諸史俱通於咸淳年間敷演復華
篇及中興名將傳聽者紛紛盖講得字真不俗記問淵
源甚廣耳但最畏小說人盖小說者能講一朝一代故
事頃刻間捏合與起令隨令相似各占一事也商謎者
先用鼔兒賀之然後聚人猜詩謎字謎戾謎社謎本是
隱語有道謎来客念思司語譏謎又打謎走智正猜来
客索猜下套商者以物類相似者譏之又名對智貼套
貼套思索横下許旁人猜問因商者唱問包頭調爽假
作難猜以走其智杭之猜謎者且言之一二如有歸和
尚及馬定齊記問博洽名傳久矣
夢粱錄卷二十
