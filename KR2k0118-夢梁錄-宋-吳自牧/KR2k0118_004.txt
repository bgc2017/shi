夢粱錄卷四宋吳自牧撰
六月
六月季夏正當三伏炎暑之時内殿朝參之際命翰林
司供給冰雪賜禁衛殿直觀從以解暑氣六月初六日
勅封護國顯應興福普佑真君乃磁州崔府君係東漢
人也朝廷建觀在閣門外聚景園前靈芝寺側賜觀額
名曰顯應其人於靖康時高廟為親王日出使到磁州
界神顯靈衛駕因此官建觀宇崇奉香火以褒其功此
日内廷差天使降香設醮貴戚士庶多有獻香化紙是
日湖中畫舫俱艤堤邊納涼避暑恣眠柳影飽挹荷香
散髮披襟浮瓜沉李或酌酒以狂歌或圍碁而垂釣遊
情寓意不一而足盖此時爍石流金無可為翫姑借此
以行樂
七月(立秋附)
七月秋孟例於上旬内車駕詣景靈宫行孟享之禮以
秋陽正炎上命宰執分詣立秋日太史局委官吏於禁
廷内以梧桐樹植於殿下俟交秋時太史官穿秉奏曰
秋來其時梧葉應聲飛落一二片以寓報秋意都城内
外侵晨滿街叫賣楸葉婦人女子及兒童輩爭買之剪
如花樣插於鬢邊以應時序
七夕
七月七日謂之七夕節其日晚晡時傾城兒童女子不
問貧富皆著新衣富貴之家於高樓危榭安排筵會以
賞節序又於廣庭中設香案及酒果遂令女郎望月瞻
斗列拜次乞巧於女牛或取小鼅鼄以金銀小盒兒盛
之次早觀其網絲圓正名曰得巧内庭與貴宅皆塑賣
磨喝樂又名摩㬋羅孩兒悉以土木雕塑更以造綵裝
襴座用碧紗罩籠之下以桌兒架之用青綠銷金桌衣
圍護或以金玉珠翠裝飾尤佳又於數日前以紅熝雞
果食時新果子互相饋送禁中意思蜜煎局亦以鵲橋
仙故事先以水蜜木瓜進入市井兒童手執新荷葉效
摩㬋羅之狀此東都流傳至今不改不知出何文記也
解制日(中元附)
七月十五日一應大小僧尼寺院設齋解制謂之法歲
周圓之日自解制後禪教僧尼從便給假起單或行脚
或歸受業皆所不拘其日又值中元地官赦罪之辰諸
宫觀設普度醮與士庶祭拔宗親貴家有力者於家設
醮飯僧薦悼或拔孤爽僧寺亦於此日建盂蘭盆會率
施主錢米與之薦亡家市賣冥衣亦有賣轉明菜花花
油餅酸餡沙餡乳糕豐糕之類賣麻穀窠兒者以此祭
祖宗寓預報秋成之意雞冠花供養祖宗者謂之洗手
花此日都城之人有就家享祀者或往墳所拜掃者禁
中車馬出攅宫以盡朝陵之禮及往諸王妃嬪等墳行
祭享之誠后殿賜錢差内侍往龍山放江燈萬盞州府
委佐貳官就浙江税務廳設斛以享江海神鬼是月瓜
桃梨棗盛有雞頭亦有數品若揀銀皮子嫩者為佳市
中呌賣之聲不絶中貴戚里多以金盒絡繹買入禁中
如宅舍市井欲市者以小新荷葉包摻以麝香用紅小
索繫之
八月
八月上丁日太宗孝宗庠縣學俱行秋丁釋奠禮秋社
日朝廷及州縣差官祭社稷壇盖春祈而秋報也秋社
日有士庶家妻女婦外家回皆以新葫蘆兒棗兒等為
遺俗諺云謂之宜良外甥兒之兆耳中秋前諸酒庫申
明點檢所擇日排辦迎新帥司率本州軍伍及九縣場
廵尉軍卒並節制殿步兩司軍馬往蒲橋教場教閱都
人觀覩尤盛於春季也
中秋
八月十五日中秋節此夜月色倍明於常時又謂之月
夕此際金風薦爽玉露生凉丹桂香飄銀蟾光滿王孫
公子富家巨室莫不登危樓臨軒翫月或登廣榭玳筵
羅列琴瑟鏗鏘酌酒高歌恣以竟夕之歡至如鋪席之
家亦登小小月臺安排家宴團圞子女以酬佳節雖陋
巷貧窶之人解衣市酒勉強迎歡不肯虚度此夜天街
買賣直至五鼓翫月遊人婆娑於市至曉不絶盖金吾
不禁故也
解圍
二年一次八月十五日放貢舉應諸州郡府及各路運
司並於此日放試其本州貢院止放本州諸縣應舉士
人運司放一路寓居士人及有官文武舉人并宗女夫
等本州貢院在錢塘門外王家橋運司貢院在湖州市
三學生員就禮部貢院赴解試宰執侍從在朝文武官
子姪等併於國子監牒試則就州縣並於十五日為頭
排日試三場若諸州府及各漕司亦於十五日放試其
諸處貢院前賃待試房舍雖一榻之屋賃金不下數十
楮親朋饋送赴解士人點心則曰黃甲頭魁雞以得物
稱之是為佳䜟杭城輦轂之地恩例特優本州元解額
七十名今增作(闕)名諸州各有定額兩浙運司寓
試士人約二百名取一名有官文武人及登仕郎皆十
人取一人國子牒試則五人取一名太宗武學士人約
四五人取一名舉州貢院放榜之際帥臣親往院中開
拆一銀牌親書得解人姓名付捷音往報諸路州郡供
設鹿鳴宴待貢士又取程文次者為待補名數無定額
伺末歲朝廷放補諸州路得補士人皆到都就試中榜
者則入太學為生員免三學得補者經吏部給授綾(闕)
然後參學此朝廷待士之重功名皆自此發軔也
觀潮
臨安風俗四時奢侈賞翫殆無虚日西有湖光可愛東
有江潮堪觀皆絶景也每歲八月内潮怒勝於常時都
人自十一日起便有觀者至十六十八日傾城而出車
馬紛紛十八日最為繁盛二十日則稍稀矣十八日盖
因帥座出郊教習節制水軍自廟子頭直至六和塔家
家樓屋盡為貴戚内侍等雇賃作看位觀潮向有白樂
天詠潮詩曰早潮纔落晚潮來一月周流六十廻不獨
光隂朝復莫杭州老去被潮催又蘇東坡詠中秋觀夜
潮詩曰定知玉兔十分圓已作霜風九日寒寄語重門
休上鑰夜潮留向月中看(二)萬人鼓譟懾吳儂猶似浮
江老阿童欲識潮頭高幾許越山渾在浪花中(三)江邊
身世兩悠悠人與滄波共白頭造物亦知人易老故教
江水更西流(四)吳兒生長狎濤瀾冒利輕生不自憐東
海若知明主意應教斥鹵變桑田(五)江神河伯兩醯雞
海若東來氣吐霓安得夫差水犀手三千強弩射潮低
林和靖詠秋江詩云蒼茫水嘴鷺鶿眠片紙無痕浸碧
天最愛蘆花經雨後一篷煙火飯漁船治平郡守蔡端
明詩云天捲潮廻出海東人間何事可爭雄千年浪說
鴟夷怒一信全疑渤澥空浪静最宜聞夜枕峥嶸須待
駕秋風尋思物理真難到隨月虧圓亦未通其杭人有
一等無賴不惜性命之徒以大綵旗或小清凉傘紅綠
小傘兒各繫綉色緞子滿竿伺潮出海門百十為羣執
旗泅水上以迓子胥弄潮之戲或有手脚執五小旗浮
潮頭而戲弄向於治平年間郡守蔡端明内翰見其往
往有沉没者作戒約弄潮文云斗牛之外吳越之中唯
江濤之最雄乘秋風而益怒乃其俗習於此觀遊厥有
善泅之徒競作弄潮之戲以父母所生之遺體投魚龍
不測之深淵自謂矜誇時或沉溺精魂永淪於泉下妻
孥望哭於水濱生也有涯盍終於天命死而不弔重棄
於人倫推予不忍之心伸爾無家之戒所有今年觀潮
並依常例其軍人百姓輙敢弄潮必行科罰自後官府
禁止然亦不能遏也向有前輩作看弄潮詩云弄罷江
潮晚入城紅旗颭颭白旗輕不因會喫翻頭浪争得天
街鼓樂迎且帥府節制水軍教閱水陣統制部押於潮
未來時下水打陣展旗百端呈拽又於水中動鼓吹前
面導引後擡將官於水面舟楫分布左右旗幟滿船上
竿舞鎗飛箭分列交戰試爆放煙捷追(闕)舟火箭羣下
燒毁功成鳴鑼放教賜犒等差緣因車駕幸禁中觀潮
殿庭下視江中但見軍儀於江中整肅部伍望闕奏喏
聲如雷震余扣及内侍方曉其尊君之禮也其日帥司
備牲禮草履沙木板於潮來之際俱祭於江中士庶多
以經文投於江内是時正當金風薦爽丹桂飄香尚復
身安體健如之何不對景行樂乎
夢粱錄卷四
