夢粱錄卷十一宋吳自牧撰
諸山巖
大内坐山名鳳凰即杭客山也廟巷山名吳山又曰胥
山上方多福寺名七寳山山前連者謂之寳蓮山進奏
院後名石佛山太廟後名瑞石山妙果尼寺前名金地
山漾沙坑小山名茒山淺山寳月寺前名寳月山八眼
井前名娥眉山草場山御厨營山謂之寳山孝仁坊名
清平山府治名竹園山秀(闕)山一脈耳豐樂橋南有
狗兒山稱之而實無山跡此古老相傳東太乙宫後圃
内有小土山名虎林山建亭在其上扁曰武林即杭之
主山也城南令水峪上名包(闕)山有桃花關多貴官
園囿春間桃花數里皆豓色故杭人遊宴者夥嘉會門
外洋泮楊南名龍山又曰天龍山山西名月輪大慈二
山兒門名馬鞍五雲等山鐵井闌謂之定山奉望山浮
山范村北鄉名排山楊村名□山巫山頭名廟山又謂
之□山水樂洞前名南高峯山九里松名靈隠山靈茒
山仙居山靈隠寺後山名北高峯山寺前名飛來峯白
猿峯稽留峯月桂峯蓮華峯漣巖巉岩靈鷲寺右青林
岩理公巖靈隠山南名葛塢米墅女兒山玉女巖龍井
山雲栖山范村諸塢山西湖堤上名孤山乃林和靖先
生修真隠居處其山聳立旁無聯附為湖山之絶勝也
錢塘界有粟山縣舊治南名巨石山石甑山夀星寺後
巾子峯山大佛寺名大佛石山張真君行宫前名霍山
興教寺後曰南屏山其山怪石聳秀中穽一洞工有石
壁如屏障可愛司馬温公書於石云家人卦刻之見存
其跡矣淨慈寺對山名雷峯寺山後有慧日峯山龍井
山側名雞籠山高麗惠因寺前名赤山更有一峯聳出
衆山繚繞古木列垂森翠難描謂之玉岑山也報德寺
有山名鵶雞峯無垢院有一峯如筆卓然而立故名卓
筆峯大麥嶺後花家山又名蛇山放馬場側靈石山東
山又名仙姑山王家橋試院後名西觀音山秦停山石
壁山西溪龍門山長夀鄉大悲山塢崇化鄉觀山黃社
茅滌楊梅等山城東北山臨平山桐扣山赤岸山臯亭
山青龍山母山佛石山石膏山大婆山白巖山方山苧
山楊山唐峯山近山大遮山烏尖山飲馬山安樂山龍
駒山法華山仁和縣界東北有黃鶴山永和等鄉超山
亭市龍珠山大旗山南北南鮑山三峯山洛山鵝眉山
烏頭山姥獨山赭石山馬&KR2028;山其餘七縣山脈繚繞山
峯巍峩週圍數百里難以盡述矣虎頭岩在錢塘門
外介於寳嚴定業寺後山葛澧錢塘帝都賦云岩則虎
頭故老傳云此山舊有岩石突出如虎頭形吳越錢王
納土後奏有望氣者云杭州西湖有虎頭形勝遂命匠
鑿去其形兩赤縣有名岩者如連岩青林岩理公岩玉
女岩象鼻岩佛手岩
嶺
八蟠嶺在大内後殿司衙山上萬松嶺在和寧門外孝
仁坊西嶺上夾道栽松今第宅内官民居高高下下鱗
次櫛比多居於上白樂天夜歸賦詩有萬株松栢青山
上十里沙堤明月中之句又東坡蠟梅詩句有萬松嶺
下黃千葉鐵冶嶺在步司衙左虎翼營東紫坊嶺在漾
沙坑七官宅之側駱駝嶺在三茒觀之麓灌肺嶺在大
街清河坊北狗兒嶺在教睦坊内此二嶺舊有坡阜今
夷為大路而名存焉慈雲嶺西在方家峪東往郊壇路
有後唐石刻風篁嶺在錢塘門外放馬場西路通龍井
其嶺最高峻嶺上有亭名曰過溪又曰二老東坡賦詩
紀之又探梅詩有問信風篁嶺下梅又有界亭詩丹青
明滅風篁嶺之句分金嶺在錢塘舊治西狗頭嶺在舊
治北梯子嶺在方家峪南錢糧司嶺在城西廵司前五
嶺子在龍山之北白塔嶺在龍山東徐村嶺俗呼薑擦
子嶺鐳嶺馬牛頭嶺俱在錢塘定山北鄉牌山嶺在定
山南鄉五雲山嶺在徐村及雲栖山俱可往來大麥嶺
小麥嶺今在高麗寺西興步司右軍相連路通放馬場
嶺嶺有觀音閣對山有東坡同王渝楊傑張鑄元祐五
年三月三日遊三竺過麥嶺題名石刻存焉南高峯下
烟霞嶺葛嶺在西湖之西葛仙翁煉丹於此有初陽臺
高廟即其地創集芳園理廟以此園賜賈秋壑建第宅
家廟蓋賈公元有别墅在焉棲霞嶺又名劒門嶺亦名
劒門關在錢塘門外顯明院之北舊多栽桃花開時爛
然如霞故名之嶺下岳鄂王墓駝巘嶺在九里松東胭
脂嶺在九里松麯院路西石人嶺又名馮公嶺在靈隠
寺西大青嶺在東墓嶺南郎當嶺在大青嶺南黃泥嶺
在行春橋水竹塢步司前軍寨南胡家嶺在錢塘長夀
鄉其嶺極峻峭有石井旱不涸歌樵嶺在慈山大石姥
嶺在仁和界
諸洞
杭城内有洞者三青衣洞在三茒觀之後曰羅漢洞在
勅令所北其洞廢之久矣今以名呼之曰金星洞在鳳
凰山介亭下大廟亦有洞如其名也城外有洞者凡一
十有七曰南高峯烟霞洞下曰水樂洞其洞前四望林
巒聳秀岩石笋峙洞虚窈渟涵如淵泉珠且清甜可掬
洞中有水聲如金石之音頃為楊谷郡王别圃案石築
亭最為幽雅歲時都人遊觀集焉歷年多蕪穢弗治水
樂音聲己絶賈秋壑以厚直得之增葺其景顧與其水
音秋壑俯睨旁聽悠然有契曰谷虚而後能應水激而
後能有聲令水瀦其中土壑其外顧振聲得乎亟命流
壅導瀦有聲自洞間出節奏自然二百年勝槩於今如
始也楊村□山慈嚴寺之後名風水洞郊臺天真院有
二洞扁曰登雲曰靈化東坡和靖題名刻於石右赤山
殿司左軍寨尼庵側有洞名鐵窗櫺洞天竺山有二洞
名呼猿龍漲烟霞石塢路大仁院有石屋洞極高大壯
如屋週圍鐫刻諸佛菩薩羅漢之像其寺正為佛殿朝
香夕燈之供烏塢山名烟霞洞石屋寺側曰棲霞洞下
竺寺内有洞名香林臨平山有洞名龍洞尼庵後有洞
名蝙蝠細礪洞錢塘崇化名白龍洞其洞有龍居焉朝
家曾祈雨暘有感勅封侯爵為顯靈孚濟美號賜廟額
扁曰敏應掃帚塢護國仁王寺有洞不載其名仁和界
起(闕)有洞名海雲洞倏是乾濕洞建黑龍王祠祀之
古柳林楊和王園内名白雲洞蓋以坡陀擁土成之此
奪天之竒巧也
溪潭澗浦
杭郡係南渡駐蹕于此地倚山林抱江湖多有溪潭澗
浦繚繞郡境實難描其佳處自武林山之西名曰西溪
頃者有郭祥正詩題詠曰西溪在湖外一派濯殘陽遊
子託漁船却愁歸路長九溪在赤山烟霞嶺西南通徐
村出大江北遠龍井矣安溪在錢塘去北關五十里溪
上有大遮山祠龍山在上古人相傳風雨之夕龍現珠
有光凌溪在錢塘長夀奉口溪在錢塘安溪之北十八
里渾澗者寳月山寳月寺之西曰黑龍潭其潭莫測
深淺亢旱水不竭一名天井山下有天井巷晴則潭水
碧色可愛將欲雨則水黑郡民入此候晴雨多驗頃者
白樂天曾祭龍神撰祝文曰黑龍惟龍其色玄其位次
其神壬癸與水通靈曰歴禱四方寂然無應今故虔誠
潔意致命於黑龍無水顧何依神無靈將恐竭澤能救
物我實有望於龍物不曰神龍豈無求於我若三日之
内雨一霶沛是龍之靈亦人之幸禮無不報神其聽之
仁和臨平鎮東湖曰白龍潭漁浦潭晏分輿地志在郡
西南龍遊潭在仁和臯亭山盋盂潭在南高峯及仁和
太平鄉石塘東玉兒潭在郡西五十里浣沙潭在仁和
臨平鄉羊鐵潭在艮山門外西湖三潭士人相傳於湖
中(闕)浦者頃鳳凰山下有柳浦咸淳志云隋志置郡
晉吳喜嘗遊軍此地參之諸文無考便門側名鐵幢浦
古今相傳吳越王射潮箭所止處立銕幢又有聞錢王
築塘時高下置鐵幢凡三以為鎮壓潮水則見其幢也
淳祐戊申帥司買民地置亭其上王荆公詩云憶昨初
為海上行日斜來往看潮生如今身是西歸客迴首山
川覺有情靈隠浦自靈隠山南徂東臨淛江一派謂之
北浦今資國院前是也亦云靈隠步頭有詩詠曰有靈
何所隠深浦老蒹葭漁父一舟泊卻疑秋漢槎白石浦
鮮船渡浦楊村浦俱仁和臨江都澗者如合澗在靈隠
天竺之間十八澗在龍井山之西步司左軍寨後路通
六和塔寺石門澗參陸羽靈隠寺記舊有卧龍石横
澗中有詩詠曰啟閉何人見湍流一澗分仙家無路入
空鎖石樓雲金沙澗在靈隠寺側自合澗橋繞寺山一
帶唐家衕石橋在軍寨門内至行春橋折入步司前軍
寨門由麯院流入西湖惠因澗在赤山高麗惠因寺側
秦少遊遊龍井曾濯手於澗題名記之云並湖而行出
雷峯度南屛濯足於惠因澗入靈石塢又得徑上風篁
嶺憩於龍井亭酌泉投石而飲之呼猿澗在靈隠山呼
猿洞之左右也
井泉
杭城内外民物阜蕃列朝帥臣常命工開鑿井泉以濟
邦民之汲庶無枯涸之憂吳山北大井曰吳山井蓋此
井係錢王時有韶國師始開此井為錢塘第一然山脈
融液源源所鍾不雜江潮之水遇大旱不涸天井巷舊
曰天井舊志云寳月山上亦有天井後廢之久矣萬松
嶺上沈婆井嶺下有郭公井鐵冶嶺北有郭婆井青平
山側有郭兒井夀域坊仁王院前有上四眼井長慶坊
竹竿巷曰下四眼井金地山步司寨前名曰鱔井清沙
灣有鰻井寳月山下上八眼井祕書省相對下八眼井
後市街大眼井六部前甜瓜井四方館北及南倉前各
有大井太學後及市西坊各名沈公井祥符寺中向吳
越王於寺内開井九百九十眼後改創軍器所陻塞僅
存數井耳薦橋北有義井亦呼四眼井道明橋雙井豐
樂橋西長惠井棚前亦有雙井梵天寺靈鰻井錢王廟
前烏龍井六和塔南沙上曰沙井上以鐵井闌護之西
溪有井名龜兒井方井淨慈寺前四眼井下竺藏院煉
丹井武林山烹茗井清湖惠利井鐵冶嶺相公井甘泉
坊相國井安國羅漢寺名西井又名成化井三省激賞
庫四名井坊俗呼四眼井裴府前名小方井俗呼小眼
井惠廷橋西有井一者三呼沈公井曰金牛井曰惠廷
井州治前流福坊名流福井湧金門鑷子井自惠利而
至鑷子井計八井於西湖置水口引水歸城便民汲之
孤山有金沙井風篁嶺龍井有名賢題咏甚多秦少遊
題名石刻丞相鄭清之跋蘇東坡之記存馬治平寺葛
公雙井湯村路上觀音井小林蓮華院蓮華井仁和臯
亭馮氏井泉者以城外兩赤縣有冷泉醴泉温泉並見
武林山玉泉在錢塘九里松北淨空院昨白齊末有靈
悟大師雲超開山說法龍君來聽撫堂出泉有小方池
深不及丈水清澈可鑒異魚泳游其中池中立祠祀龍
君朝家封公爵有白樂天詩云湛湛玉泉色悠悠浮雲
身閑心對定水清淨兩無塵手把青藜杖頭帶白綸巾
興盡下山去知我是誰人真珠泉在大慈崇教院為張
循王真珠園内也靈泉在夀星寺前有亭而廣福院亦
有之金沙泉在仁和永和鄉東坡詩有細泉幽咽走金
沙之句杯泉詳於夀星寺卧犀泉見於鄭戩靈隠天竺
詩序中蕭公泉在靈隠寺後歲寒泉在龍井山崇因院
法華泉在南山滿覺寺參寥泉元祐年間此僧住上智
果寺寺有泉東坡以僧之名為泉名蓋東坡應夢記云
僕在黃州參寥自吳中來訪一日夢此僧賦詩覺而記
兩句云寒食清明都過了石泉槐火一時新後七年僕
出守錢塘此僧始卜居西湖智果院有泉出石縫間寒
食之明日僕與客泛湖自孤山來謁參寥子汲泉鑽火
烹黃蘗茶忽悟於夢詩兆於七年前衆客皆歎遂書始
末并題之非虚語也潁川泉在南高峯觀音泉者有三
法通傳燈真如三寺也噴月泉在南山暗竹園廣福院
定光泉在西山長耳法相院西定光庵側白沙泉在靈
隠寺西普賢院方丈之西其泉自白沙中出有詩詠曰
不見泉來穴沙平落細聲夜高寒月漾銀漢大分明周
公泉又名北插泉在湖州市下閘甘泉在城北童家巷
南惠泉在錢塘長夀鄉大者山惠泉寺冰谷泉在臨平
山寂光庵側寒泉舊名薦菊泉在錢塘門外嘉澤廟僧
錄泉在南山福聖院六一泉僕夫泉在孤山四聖太乙
道館園内大悲泉在工天竺茯苓泉在靈隠寺西無垢
院虎跑泉在大慈山持正泉在六和開化寺湧泉在霍
山行宫西清心院前山坡下高宗日遣人汲水入内瀹
茗寺中以朱闌護之味極清甘亢旱不竭天澤泉在麯
院小隠寺前有亭覆之安平泉在仁和安仁西鄉安隠
院有池扁曰安平泉池邊有亭東坡題詩曰策杖徐徐
步此山撥雲尋徑興飄然鑿開海眼知何代種出菱花
不記年烹茗僧誇甌泛雪煉丹人化骨成仙當年陸羽
空收拾遺卻安平一片泉城内有瑞石泉在料糧院北
瑞石山下今太廟南有井亭青衣泉在太廟後三茒觀
園内武安泉在皇城司營水清甘有青石刻武安泉三
字俱按咸淳志所載而述之也
池塘
湧金池在豐豫門裏引西湖水為池吳越王元瓘大書
湧金池三字刻石識之其旁書清泰三年丙午之歲建
午之月特開此池有前輩賦詩曰湧金春色晚吹落碧
桃花一片何人得流經十萬家又云衆沼皆涵碧斯池
獨湧金寳光終夜見不是月華深聖母池在吳山中興
觀側以石闌護上建聖母廟白龜池在錢塘門裏沿城
南金牛池己廢仁和倉池在倉南明清池在大理寺議
廳池畔有潘閬詩刻白洋池在梅家橋南鴻雁池在龍
山北龍母池在錢糧司嶺金魚池在開化寺後山澗水
底有金銀魚放生亭池在西湖德生堂瑤池在錢塘門
外寳勝寺側今屬吕氏園有二飲馬池一在西溪飲馬
山下一在菜市門外廟子灣碧沼水池西水池在長橋
東錢湖門外在湖州市左八郎廟巷池廣三畆水清甘
人多汲飲有扁曰碧沼磨劒池臨平山下有片石俗傳
錢王磨劒於此宫城外護龍水池二十所自候潮門裏
南貼中軍寨壁宫城之東直至便門裏南水門北和寧
門外水池袤一百一十尺自是近南居民去水絶遠者
皆恃此防虞以為安矣城内外居民水遠去處官置防
虞水池者二十有二以便民之利塘者如艮山門外
尉司衙側名之五里塘艮山門外蔡官人塘月塘其塘
地宜種瓜有周姓者擅其利土人呼月塘周家算筒瓜
是也上塘在殿司右軍教場側又在團園頭石塘北沈
塘在北關門外又名沈家灣永和塘在仁和永和鄉地
接古鼎湖白龍潭俗謂之三里隂水勢漲溢一遇夘風
震蕩則數百頃中瞬息堙沒鄉民患之後得邑士倡其
義役捐財以助修築塘成歲無水患邑宰范光命名曰
永和堤官河塘在北新橋之北接廣運河大塘又有一
塘曰西塘袤一十八里抵安溪通四川驛路淳祐間並
加築治至今無頽圮之患矣
堰閘渡
清河堰在餘杭門外税務東裏沙河堰在餘杭門外仁
和橋東澄水閘在西湖長橋南因鈔湖門内諸山之水
分流為三道一以鈔湖門外北城下置海子口流水省
馬院後為小渠引水直至澄水閘入湖又為三渠出於
湖皆有石橋後渠為居民湮塞然橋猶可記也西閘在
赤山教場側龍山渾水閘清水閘在龍山浙江清水渾
水二閘在便門外保安閘在小堰門外清湖上中下三
閘在餘杭門外石函橋閘在錢塘門外水磨頭因湖水
漲壅開此洩水出於下湖安溪化灣二斗門閘在錢塘
縣北浙江渡在浙江亭江岸對西興龍山渡六和開
化寺山下對漁浦漁山渡在大朱橋及鹽倉前兩岸相
望不遠湖勢可畏浙東士夫憚於渡漁浦者多由此渡
船頭在通江橋北周家渡在城内漆木巷司馬渡在油
蠟局橋蕭家渡在下中沙巷邊家渡在仁和倉東睦家
渡在豐儲倉西時家渡在德勝堰南
夢粱錄卷十一
