夢粱錄卷五宋吳自牧撰
九月(重九)
日月梭飛轉盼重九盖九為陽數其日與月並應故號
曰重陽是日孟嘉登龍山落帽淵明向東籬賞菊正是
故事今世人以菊花茱萸為然浮於酒飲之盖茱萸名
辟邪翁菊花名延夀客故假此兩物服之以消陽九之
厄耳禁中與貴家(闕)此日賞菊士庶之家亦市一二株
翫賞其菊有七八十種且香而耐今擇其尤者言之白
黃色蘂若蓮房者名曰萬齡菊粉紅色者名曰桃花菊
白而檀心者名曰木香菊純白且大名曰喜容菊黃色
而圓名曰金鈴菊白而大心黃者名曰金盞銀臺菊數
本最為可愛兼之此日都人店肆以糖麫蒸糕上以猪
羊肉鴨子為絲簇飣插小綵旗名曰重陽糕禁中各分
及貴家為饋送蜜煎局以五色米粉塑成獅蠻以小綵
旗簇之下以熟栗子肉杵為細末入麝香糖蜜和之捏
為餅糕小段或如五色彈兒皆入韻果糖霜名之獅蠻
栗糕供襯進酒以應節序其日諸寺院設供衆僧頃東
都有開寳仁王寺院設獅子會諸佛菩薩皆馭獅子則
諸僧亦皆坐獅子上作佛事杭都却無此會也
明禋年預教習車象
明堂大祀三年一次春首頒詔天下明禋以九月上辛
日大饗天地侑以祖宗咨爾百官各揚乃職此循隋唐
制也夏首修築泥路三衞選差羽林兵營築天街砥樣
平黃道中間明日月備嚴法駕欲安行預於兩月前教
習車象其車每日往來歴試於太廟前至麗正門回車
輅院一次若堇閱車每車須用鐵千觔壓之如郊禋之
歲以車五乘教習正謂輅馬儀車五色輪雙扶綵率稔
擎雲遙知帝勢巍巍重精鐵應須壓萬觔其明禋年止
一車以代玉輅儀車上置青旗二面鼓一面駕以數馬
挾車衛士皆紫衫帽子車前數人擊鞭行車前列朱旗
數十面銅鑼鼙鼓十數面執旗鼓人俱服紫衫帽子後
以大象二頭每一象用一人裹交脚幞頭紫衫袴象頭
而馭手執短柄銀钁尖其刃象有不馴者擊之至太廟
前及麗正門前用钁使其回轉行步數遭成列令其拜
亦令其如鳴喏之勢御街觀者如堵市井撲賣土木粉
捏粧綵小象兒并紙畫者外郡人市去為土宜遺送
明堂差五使執事官
明禋差大禮使禮儀使儀仗使鹵簿使橋道頓遞使及
差攝侍中大宗伯太常少卿進接大圭進爵進牲進册
捧册讀册官太常丞協律郎光禄卿丞捧幣官諸百執
陪祀官分獻功臣官九宫貴神十二神諸星陪祀宜分
祀社稷官執綏官總務官及巡警都巡檢使及諸執事
官俱勅牒差候禮成日各推賞錫賜金銀絹疋有差仍
轉行宫而其總務官職任甚繁皆親歴壇壝事務事無
大小俱親點視也如擦祭器滌[泳-永+羅]無垢以奉粢盛次視
滌官得其牲宰豢養肥豐以嚴薦饗繼往文思軍器法
物等庫點視儀仗整備無缺法物頓增光彩以表虔恭
前期修奉卜剛辰役使大匠方興作修整壇堂十分新
點察帥府嚴差官吏監造醖五齊須用黃幄嚴圍護誠
心供饗薦馨香修視太常旂裳組繡之具琴瑟鐘磬之
樂監督寳裝鑾輅欲增明例耗黃金數百星躬督工程
無弊蠧不惟省費又晶熒花鴻傳進樂章和格神人皆
允洽百執宗臣赴太常教習儀範各宜恭□天維奏隨
品節節止毋令亂舊章五使以下集於貢院笙鏞琴瑟
按工師八音競奏無違節想像靈壇率鳳儀五使集百
僚及執事官於尚書省集習景靈太廟明堂儀若郊祀
習郊壇儀於郊壇奉璋秉德如神在匪事儀刑欲可觀
勅差太社令積薪掃設神席升壇束茅仰止宸衷嚴祀
事掃清(闕)不留塵總務官拱立於龍墀秉輅進呈入
正闕歴試御路止廟宫都人觀瞻稱萬歲五使百僚赴
都堂受誓戒秋卿儀立凛冰霜森列朝班政事堂祀事
旨嚴須誓戒聳聽誰敢不齋莊宿齋之日宣押國戚入
禁中守護内鑰事務晡時平章率百官及陪祀官等入
内奏請主上致齋於大慶殿衛士鐵衣官結珮帷宫齋
潔於儀刑
駕出宿齋殿
明禋行禮前三日平章宰執率百官恭請主上宿大慶
殿致齋寄班舍人殿上親警蹕要知不是御常朝上御
駕出綉錦包兀子安於殿中御榻上盖太祖受位之初
累帝明禋郊祀俱坐之三年一次增錦包一層耳法駕
儀仗鹵簿俱列龍墀之左右禁廷鐘鼓樓上有太史局
生員官測驗刻漏每刻作雞鳴擊鼓一下則服綠者一
人執牙牌至殿下奏曰某時幾刻或曰某時正也宰執
百僚皆服法服環珮法履頭冠其頭冠各有品從宰執
親王九量加貂蟬籠巾侍從官七量餘官六量至二量
有差臺諫官增豸角耳所謂量者則冠前額量上排金
銅葉是也俱服絳袍皂綠方心曲領中單環珮雲頭履
鞋隨執簡笏餘執事人皆介幘緋袍亦有等差惟閣門
御史臺諸吏加方心曲領後堂官俱依品位服入殿祇
應人服色依法定色服各給黃方號餘黃長號緋方長
號各有入殿宫壇門去處如無號妄入者淮違制論也
奏請致齋日殿門内外及麗正門外皆禁衛羽林兵俱
全裝鐵騎數萬圍繞大内是夜殿前儀衛之外左右六
軍儀仗鹵簿分列於嚴正和寧更有裹綠小帽服錦絡
縫寬衫兵士十餘人作一隊各執銀裹頭黑漆杖子謂
之喝探兵士聚首而立凡十數隊各隊一名喝曰是與
不是衆聲答曰是又曰是甚人衆聲應曰殿前都指揮
使某人及喝五使姓名更互喝叫不停聲或作雞鳴是
衆人一同喝過自初更至四更一點方止此謂之禁更
前人詩詠之曰將軍五使欲來時停著更籌問是誰審
得姓名端的了齊聲喝道不容遲又置警場於麗正門
外名為武嚴兵士以畫鼓畫角二百其角皆以綵帛如
小旗脚裝結其上兵士皆小帽黃繡抹額黃繡寬衫青
窄寬衫日晡及三更時各奏嚴也每奏先鳴角二聲罷
一軍校執一長軟藤條上繫朱拂子擂鼓時衆鼓手觀
其拂子隨其高低以拂子應其鼓聲高下宿太廟宿郊
壇青城行宫俱用嚴更警場也
五輅儀式
明禋止用玉輅郊祀用五輅俱頓於太廟側輅屋下玉
輅按周禮春官巾車掌王之玉輅鍚繁(音盤)纓十有再
就建大常十有二斿以祀康成注曰玉輅以玉飾諸末
今玉輅頂耀葉三層凡八十一葉皆鏤金間真玉龍大
蓮葉櫕簇四柱欄檻鏤玉盤花龍鳳懸掛照山河社稷
大鏡及懸纓旒珮御座後真錦繡圍之後出青繡山河
龍鳳旗二面有詩詠曰鏤瓊雲朵貼瑤箱珠網雕檀七
寳床首建太常鳴大珮玉龍耀葉發祥光餘金象木革
四輅俱鍍金耀葉簇之俱見周禮巾車職篇云
金輅鈎樊纓九就康成注曰金輅以金飾製以立鳳升
龍間火珠黃衣黃弁駕黃車畫輪金輅旂裳裹鈴響螭
頭震九衢
象輅朱樊纓七就康成注云象輅以象飾製以銅葉金
塗粲有光貼牙□軾坐龍床赤號六駕繁纓七旂繡紅
羅鳥隼翔
革輅龍勒條纓五就康成注云革輅鞔之以革而漆
之無他飾革鞔製以赤白飛銅六駕馳聯翩龍虎淺黃
旂(龍虎當作熊虎)革鞔漆製條纓五戎弁寬裁對鳳衣
木輅前樊鵠纓建大麾康成注云木輅不鞔以革漆之
而已前讀為緇翦之翦淺黑也製以鳳銜鈴珮響交加
御座華裀織百花十六金龍齊夾轂皂羅麾上繡龜蛇
差官軷祭及清道
禋祀與郊祀俱差祠官軷祭按周禮大御掌玉輅以祀
犯軷注曰行山曰軷犯之者封土為山象以芻棘相為
神主既祭之以車轢之而去喻無險難也
清道之神乃三重王出入則八人夾道行服武弁緋袍
繡衫執黑漆杖按周朝祀條(音滌)狼氏掌執鞭以趨避之
義也愚詳之即半夜而過連聲告報兩街看位俱令滅
燈燭者是也
駕詣景靈宫
主上宿大慶殿致齋次早五更攝大宗伯詣殿前執牙
牌奏中嚴外辦護衛鐵騎自四更時接續番裏導行諸
司局分内侍人員司屬前往宫闈排班百官各法服冠
珮入朝起居畢各出殿門轡馭在學士院伺候快行衛
士各執蓮炬在檻下伺駕登逍遙子從駕詣景靈宫行
奏告禮次第朱旗數十面鑼鼓隊引驅象二頭各以宫
錦為衾披之以金裝蓮花寳座安於背中金轡籠絡其
首體寳座前一日錦裳人執銀钁跨頸驅行按晉書輿
服志及漢鹵簿在前宋朝開寳初廣南來貢吳越王以
廣南交趾獻於朝以備大駕南渡以後入貢南帑給錦
衾覆之理廟朝安南貢至令備大駕先驅之儀仗鹵簿
有幡幟者謂之告止傳教信幡各以緋帛雜錯來宇告
止者以為行之節傳教者有教令所不及置幡以傳信
幡者題表官號以為符信也盖謂教信幡傳告止幡凌
風朱珮錦衣間一停一舉皆如節直自圜丘至九關鹵
簿儀仗有高旗大扇畫戟長矛以五色介胄跨馬之士
或小帽錦繡抹額者或頂黑漆圓頂幞頭者或以皮如
兜鍪者或漆皮如戽㪷而籠巾者或衣紅黃罨畫錦繡
服者或衣純青純皂以至鞋韈皆純青皂者或裹交脚
幞頭或錦為繩如蛇繞繫身者或數人唱引大旗行過
或執大斧胯劒銳牌持鐙棒者或持竿上懸豹尾者持
短竿者於戟上綴五色結帶銅鐸者又有儀仗内名䂍
(步角切)矟(小卓切)者按開元禮儀志金吾將軍執䂍矟以察
隊伍去其非違形如劒而三刃以虎豹皮為袋盛之其
制始於秦漢爾雅云䂍矟牛抵觸百獸不敢當(闕)制牛
者為於上正謂虎劒囊封以劒形刻成牛者獸皆驚後
先鹵簿彰威德糾察非違執敢嬰或持朱藤結方圓網
者名罼(卑密切)□(呼卓切)按徐妥釋疑曰乘輿黃麾内左罼
右□以朱藤結網二螭首紅絲拂盖罼方□圓取畢昴
二星象又云天文畢昴之中謂之天街故以罼□前導
也建物旗者其制有黃龍負圖君王萬歲天文綵繡日
月合璧五星連珠重輪慶雲五岳四瀆四方祥物祥光
瑞氣雙蓮秀芝嘉禾瑞瓜金牛赤豹鸞鳳龍麟白狼鸚
鵡鶡雞番錦幟劇犀祥鶴扈君王執右繖曲盖朱圓扇
者按張帛避雨謂之繖赤質紫表正方四角有銅螭頭
其曲盖者武王時大風折柄太公用之而制曲繡團朱
扇按漢制乘輿用也法駕鹵簿儀仗隊引者如節幢殳
戟帶祥煙角&KR0769;弓刀列後先五十隊中分六引設官領
袖盡華韉有大旗名盖天旗立於麗正門外御路中心
又有旗高三四丈謂之次黃龍旗往大郊前立若郊祀
移於青城行宫門外立之亦名盖天旗也更有舍索旗
座百餘以之立之有天武金吾親勲諸班號奉神隊(神作)
(宸)密匝九重環寳輦繡水飛捲捲香塵又有交脚幞頭
胯劒足靴如四直使者一二百人不可名狀諸殿直親
從官皆帽衣結帶紅錦或紅羅上紫團搭戲獅子短後
打甲背子御龍直裹真珠結絡花兒短巾衣紫上雜色
小繡花衫鍍金束帶腰懸花看帶絲鞋天武官皆頂朱
漆金裝笠兒衣紅上團花背子其國朝九寳如大朝會
置於殿陛前郊明大祀迎於儀仗中符寳官二員左右
奉寳以從駕謂之迎寳輿也三衙太尉并御帶環衞官
皆小帽背子或紫繡戰袍跨馬前導内侍亦小帽紫繡
袍從駕導行千乘萬騎駕到景靈宫入次少歇奏請詣
聖祖殿行禮以醪茗蔬菜麩酪饗之樂奏乾安大安靈
安興安祖安正安冲安報安之章樂舞發祥流慶降真
觀德之曲奏告畢駕回太廟宿齋
駕回太廟宿奉神主出室
上御平頭輦回宿太廟齋殿其禁衞鐵騎盡移至太廟
繞瑞石山前後護衞天武金吾武勲羽林等兵士等並
列衞六軍儀仗鹵簿移屯太廟夜移麗正喝探嚴更警
場並如致齋夕於黃昏時鐘鼓院官赴太廟前報出動
更籌唱過姓名如前同也三更行事大宗伯奏中嚴外
辦上出齋殿禮直官等導引詣太廟諸室殿庭行奏告
禮上詣殿上東南隅面西立行三獻獻牲牢宫架樂奏
乾安興安正安禧安之章樂武文德武功皇武大定昭
文美成治隆大明重光承天瑞度大德大倫大和之曲
禮畢奉太祖太宗高宗三神主出室殿下横街之北分
祀七祀位如司命戶竈中霤門厲行等神横街之南
設配饗功臣趙韓王以下二十五位分祀差南政宗
室奉行其三神主命内侍以儀仗迎往明禋殿天明
時乘黃令進玉輅奏請登玉輅珠旄牙軾窣流蘇環
珮天香爇寳鑪中勅乘黃親進御玉虬擁駕下雲衢
上御冠服如圖畫生官之狀其通天冠俱用北珠卷結
又名卷雲冠服絳袍玉珮執玉玄圭正座玉輅上左右
各一内侍名御藥冠服執笏侍立左首闌檻邊一從侍
中書官者曲身冠服旁立於闌以紅絲絛繫定免致疎
失名為執綏官以備玉音顧問親承接帝俞儒學以通
稽古力更求民瘼備嘉謨駕輅衛士裹漆圓頂盖耳帽
子著黃生色寬衫青襯衫青韈頭袴青履繫錦繩輅後
四人攀行如攀枝孩兒輅前有服法服朝冠二人執簡
導輅行輅之左右亦二人服法服乘馬從輅行辦嚴於
輅放行時參政前遮奏少遲預飾金吾街仗使威容浸
盛務如儀盖奏請少遲欲令萬騎千官整齊導法儀森
嚴按典刑逍遙平輦小輿輕金龍間飾彤霞綵綬引天
街寳輅行誕馬六匹按宋孝武詔王侯誕馬不得過二
匹誕散也舊並施鞍韉景祐初志今輅前凡六疋誕馬
者正謂之紅檐誕馬控雙行項下朱絲繫綵纓騮士錦
衫勤執御共誇汗血似雲輕按馬者衣錦寳相花衫也
又御馬常儀外有甲騎綴以金鈴在輅前引行鑾鈴犀
甲控青驄凡馬俄驚一洗空御筆賜名猶記得牙牌金
刻草頭風此本朝故事郊禋皆遵制導引矣
駕宿明堂齋殿行禋祀禮
上自太廟御玉輅入麗正門宿齋殿遵先朝親祀明禋
故事明堂殿即文德殿中配饗太常寺奉常官於殿上
立正配四位皆用黃(闕)設板位居北面南昊天上帝位
居東面西太祖太宗高宗位惟矮案上設禮物及殿廡
設天星岳瀆百神版位推設祭器設玉册於殿陛之間
乃玉刻金縢寳册文鋪張景鑠掩前聞在天列聖皆欣
顧宜有蕃釐錫聖君凡大祀差大祝一員進摶黍及肺
祭奠玉册得其玉册文章禮極恭為民祈福籲蒼穹憑
誰設玉詣祠壇帝勅清朝小府官蒼璧黃琮仍瓉爵靈
光下燭寳光寒鑊水者按周禮小司寇凡禋祀五帝實鑊
水今差從官一員奉祀滿傾鑊水潔而清耗試隨時更
沃增腥熟眠來皆失節饌成猶自氣蒸騰光祿牽牲有
舊章詣厨更復屬丞郎各躬乃職知嚴恪芳薦豐陳鼎
俎香薦牲官繭栗犧牲總用騂近壇視宰尚聞聲須臾
玉俎供肥腯主上躬臨奏薦牲妙選甘泉侍從臣列祠
太乙九宫神高禋上錫垂靈貺同衞宸旒奏帝真乃分
祀九宫貴神於東青門外祠壇也分祀農師(闕)重諴有
司設壝勢岩岩報崇人主親禋日不比春祈詠載芟其
夜三更攝大宗伯執牙牌奏中嚴外辦奏行事駕出
齋殿面南設一大幄次更換祭服青衮龍服中(闕)朱舄
純玉佩裹平天冠二十四旒並大真珠為旒知閣御帶
環衛及大禮使太常禮直官前導二内侍御華扶侍上
自黃道撒瑞腦香而行至明堂殿小幄次請上升御座
少歇伺禮節嚴整其登歌道士十餘人列鐘磬二架歌
色琴瑟等有五七執事人在殿上執役殿前設官架樂
在列編鐘玉磬其架如方響者同但增廣而高大立於
地編鐘形稍褊玉磬狀似曲尺繫其曲尖處皆上下四
層掛之架兩角綴以流蘇次列數架大鼓或三或五以
木穿貫立於架座上節鼓有琴而長者如筝而大者截
竹如簫管兩頭存節而横吹者有土燒成如圓彈而開
竅者如笙大者如簫而增管者有歌聲則聲清亮宫架
前立兩竿樂工皆裹介幘如籠巾著緋寬衫勒帛其舞
者頂紫色冠冠上有横板皂服朱裙履樂作初則文舞
手執小牌比文舞者加數人擊銅鐃響環又擊如鋪竈
家者又兩人共移一銅甕就地擊者舞者形如擊刺如
乘雲如分手皆舞容矣詩曰冕旒奕奕接靈光酌醴堆
勤舉祼將文德武功皆寓舞自然綴兆合彛章舞分八
佾樂章諧執羽揚干古意回莫執縟儀無祖述兩階曾
格有苖來樂作先擊柷以木造如方壺畫山水之狀每
奏樂擊之内外共九下樂止則擊敔如伏虎形脊上皆
鋸齒一曲終以破竹刮之而樂止明堂樂章奏乾安景
安嘉安廣安化安豐安光安禧安彰安德安正安熙安
之曲凡樂共十九章明禋祀俱用十二章景靈官及太
廟四章互相更易以奏皆安字為名清廟靈宫暨禋壇
伶工總屬奉常官八音欲格神人悦樂曲更成十九章
明堂樂舞文德武功之舞凡登歌宫架樂全憑押樂官
掌之凡大祀用登歌宫架樂差攝太常丞二員一則充
壇上舉麾一則充壇下舉麾又差協律郎二員一則視
壇上舉麾一則視壇下舉麾則拜宫架登歌屬奉常舉
麾押樂選丞郎殿堂互奏鈞天樂亟拜精虔合典章一
常直官於小幄次奏請行禮導引上至殿階下惟有禮
直及大禮使兩使扶侍上登殿其知閣御帶環衛俱侍
立殿檻下伺駕回上登殿詣正北一位昊天上帝前拜
跪攝殿中監察東向一拜進爵再拜復次引詣正東太
祖太宗高宗位拜跪進爵並行初獻禮駕繞升殿宫架
樂止則殿上登歌樂作駕降殿則登歌樂止宫架樂復
作龍衮初升殿陛階奉天酌祖蕆皇儀虎關夕啓咸來
熙從坐紛綸衛百祗亞獻差親王代行禮理廟朝委
皇太子充亞獻其祭服準制度按宋朝會要服衮冕垂
白珠九旒章大小雙綬謂之衮冕珠旒薦二觴九章雙
綬表儲皇由來欽若為家法嗣復無疆有道長亞獻畢
禮真官再奉請駕升殿詣昊天上帝位前左右二員奉
玉册官登册而跪上拜跪奠酒執玉圭而跪中書舍人
讀玉册正謂幣玉亭擎授上公發函請册頌成功捧來
寳爵親監滌醴酒浮香琥珀紅上復降殿小幄内(闕)終
獻差親王行禮祇事明禋與九筵禮成三奠樂重宣欲
令廟祏如磐固宗祀先來肺腑賢終獻畢禮真官奏請
上登殿飲酒受胙進玉爵跪進上跪受穹皇鴻福萬年
觴三呼仍分飲胙香欽賜庶民皆協極受元純福喜新
嘗飲胙畢送神景安樂舞衆靈旋誠達穹旻徹豆籩羽
葆霓旌回盼獨福流鴻社萬斯年上降殿詣小幄前拱
立望燎則上殿禮科幣帛玉册右階而下南去有燎罏
上有一人點喝諸物入罏焚之殿側與廡廊陪祀天星
百神陪祀官及執亊官皆面北而立班贊者喝卿拜衆
俱拜而出上自小次前登小輿還大次更服登輦教樂
所伶人在殿門排列奏慶禮成曲一甲士舞禮成曲破
訖伶人進口號樂復作麗正門外諸軍鼓吹俱作聲震
天地輦入垂拱殿宰執正官常服入賀大起居蹈舞九
拜嵩呼稱夀樞密宣制曰履兹新慶與卿等同攝禮部
郎奏解嚴於殿前宰臣百官出麗正門外幕位伺候天
明入登門放赦
明禋禮成登門放赦
宰執百官立班於麗正樓下駕興宫駕樂作上升樓而
扇盖初臨樓檻外捲簾敞坐正臨軒要令祭澤該芳國
先示堯民肆罪恩(闕)丈竿尖直上有盤立金雞銜紅幡
上書皇帝萬歲盤底以紅綵索懸於四角令四紅巾百
戲人争先沿索而上先得者執金雞嵩呼謝恩前輩有
詩曰立起青雲百尺盤文身驍勇上雞竿嵩呼争得金
幡下萬姓均歡仰面看御樓上以紅錦索引金鳳銜赦
文放下至宣赦臺通事舍人接赦宣讀大理寺帥漕兩
司等處以見禁杖罪之囚衣褐衣荷花枷以獄卒簪花
仗門下傳者釋放湯網蠲除不任刑聖心仁恕給民
生傳宣脱去花枷後萬歲聲連快活聲樓上簾已垂傘
扇巳入上回内伶人樂大震迎駕入内赦頒郡邑急翻
行迎拜宣傳廣聖仁四海一家沾大霈盡令黎庶慶維
新
郊祀年駕宿青城端成殿行郊祀禮
向於咸淳年間度宗親饗南郊祀用正月朔正係上辛
日行事前二日致齋於大慶殿内次日駕詣景靈宫奏
告回太廟致齋奏請三祖出室第三日自太廟升玉輅
其金象革木四輅從行幸嘉會門外至郊臺次側青城
端誠行殿致齋通天冠綴寳珠明五綵雲中警蹕聲萬
騎千官齊導從君王今夜幸端誠所謂青城止以青布
幕為之畫甃砌之文旋結城闕以淨明院為行宫建端
誠行殿以備一日之幸舊東都宣和間用土木盖造行
殿以青布幕圍之儀仗鹵簿排列至行宫鐵騎圍繞衛
護分命三衙主管衞兵貔貅萬旅護郊坰特戒都門早
放扃分命三衙親典領衞嚴行殿悉安寧上宿青城行
宫在都城外三里總務官與殿帥皇城司提點官遇夜
互行提舉衞兵謂之鈰韉金勒出宫城還入龍闉綴殿
行珠帽繡衣提舉處連營喏震四山聲又有紫巾緋衣
素隊千餘人羅布郊野守衞又差行宫都廵檢使部領
甲軍往來廵邏至夜嚴更警場喝探並如明禋式行宫
前立盖天旗於青城御街中大旗五丈粲星躔高揭圓
壇八陛前君德夭臨無不盡故令備物象純乾其夕燈
明天氣清朗星斗增輝雲彩(闕)前人作詩咏曰涓選
休成舉泰禋四方冠盖集都城格天聖德將何驗晝日
如春夜朗明(闕)三更時攝大宗伯奏中嚴外辦禮直官
奏請行事烏幘朱衣引近簷奏如外辦與中嚴對傳金
字牙牌退帝幄中官喝卷簾上出端誠殿升安輦南行
曲尺西去百步乃郊壇入外壝東門至第二壝裏面南
一大幄次駕幸大次更換祭服畢(闕)禮直官知閣御帶
環衞大禮使導引天步舒徐曳衮裳旒珠圭玉儼齋莊
欲騰明德唯馨遠黃道先揚瑞腦香屬鞬時時選銀璫
班壓朱衣與奉常前導衮衣親大祀金槌鐵甲鬭争光
上之壇下小幄謂之小次設御座在内奏升御座少歇
禮直官催禮科辦嚴鳴景陽鐘其聲甚大且清鐘如寺
觀鐘樓者大上鑄日月星斗列曜中鑄五輅儀仗下鑄
六街三市於鐘上禮嚴登極享高靈棗栗牲牢薦德馨
上鼓景鐘催節奏洪聲考擊徹青冥然後宫架樂作奏
請上升郊壇行事其郊壇象天立制築圜丘饗帝於郊
法有周壇陛崇高挻漢近雲車風馬按靈游壇高三層
有七十二級壇面方員各三丈壇有四階正南曰午階
東曰卯階西曰酉階北曰子階壇上設黃褥四位大饗
蒼穹奉太祖太宗配於高宗昨孝廟時接周成宗祀洛
中陟配於文王惟漢武合祠汶上今推嚴於高宗也壇
龕十二㙺從祀諸神位七百六十有七板位係朱牌金
字穹示祖宗萃天星岳瀆方維會百神金札明標朱板
位傳令放&KR1820;饗精誠雅樂遵堂奏豫和聲文昭假協登
歌星驅日御均歆顧天静無風海不波上登壇登歌樂
作行初獻禮畢降壇委親王行亞獻禮上再登壇讀玉
册跪奠訖再降壇親王行三獻禮畢升壇飲福受胙送
神畢上登壇立小次前邀請君王望燎光禮嚴燔瘞各
隨方奉常贊引令班退環珮琮琤夜未央其禮科幣帛
玉册並由酉階而下出南壝門外去壇百步有燎罏高
丈餘如明禋點喝入罏焚之其郊壇三層四階有十二
龕燈十二宫神内外壝俱設神位每位一板位一燭一
爵一矮桌置牲犧二籩豆一幣各差陪祀官及奉常吏
贊禮焚燎訖宫架樂止鼓吹來作壇下肅然惟聞輕風
珮環聲恍若天仙下臨清雅之甚維時近侍禁衞快行
以燈燭二三百枝列成圍子照如白日上登安輦幸大
幄更衣奏請升大安輦輦如玉輅制度無輪其雲龍耀
葉疊三層藤織金花御座新十四穗毬珠間結四垂大
帶耀輝人此輦按唐制合用五番輦官四百五十人服
色如挾絡衞士同以教樂所伶工在外壝東門排列奏
樂導引駕回青城殿受禮成賀樺榴光隨萬燭明大安
寳輦入端誠百寮拜舞丹墀下震地仙韶文禮成前後
鉦鐃奏禮成導隨法駕回青城純音直徹雲霄外疑是
鈞天慶樂聲上幸端誠殿宰執百官拜舞慶禮成樞臣
宣制班庭盡鞠躬履兹新慶與卿同臣心歸美將何報
願祝君王夀億穹百官班退法宫邃密護重簾跪執牙
牌奏解嚴班卷鴛行蓮炬煖禮容猶自聳觀瞻天明儀
仗鹵簿甲騎捲班回麗正門上登大安輦左右二御藥
侍立前者教樂所伶工作樂後有鈞直容及部伍鼓吹
後從上升輦輦前侍中一員奏升降承旨紫壇徹復駕
還宫黃牒前期命侍中密護衮衣升降處輅前承旨示
恩隆五輅從輦後回麗正門上内門裏降輦平章宰執
百官立班於門下伺候上登樓臨軒立金雞竿放赦如
明禋禮同太皇垂簾設幄内庭旁慈母親來看嗣皇忽
奉起居仍問勞往來互遣貴貂璫欽看回鑾報六宫内
東簾幕舞翔龍大安輦上瞻天表熙事圓成尚正容
夢粱錄卷五
