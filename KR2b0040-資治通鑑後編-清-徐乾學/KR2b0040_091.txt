資治通鑑後編卷九十一
刑部尚書徐乾學撰
宋紀九十一(起閼逄掩茂正月盡柔兆困敦十二月凡三年)
哲宗憲元繼道顯德定功欽文睿武齊聖昭孝皇
帝
紹聖元年春正月丙申夏國遣使來貢趙偁又上言
先帝灼見河摯且鍳屢閉屢塞之患因順其性使之北
行此萬世策也自有司置埽創約横截河流回河不成
因為分水初決南宮再決宗城三決内黃亦皆西決則
地勢西下較然可見今欲弭息河患而逆地勢戾水性
臣未見其能就效也臣請開闞村河門修平鄉鉅鹿埽
焦家等隄濬澶淵故道以備漲水如此則五利全而河
患息矣水官又請權堰梁村縷斷張包等河門閉内黃
決口開雞爪䟽口地回河東流於是詔遣中書舍人呂
希純殿中侍御史井亮采乘傳相視且會逐司定議偁
議以為東流闊處無二百步益以漲水何可勝約去歲
嘗開雞爪十五餘丈未幾生淤形勢可見一日東流既
不容北流又悉閉土壅横潰之患可勝道哉請先𨗳張
包以存北流修西隄以備漲水因其順快水流既通則
河將自成矣時獨東路提刑上官均與偁議合而衆相
論難累日不決乃周視東北流較形勢審利害命逐司
詰之曰將濬雞爪以決東河於北流可乎水官曰不可
張包存則東流敗矣詔使曰審爾則水之趨北勢也奈
何逆之由是從偁議奏請存張包而治北流會詔中格
復罷二月丁未以戶部尚書李清臣為中書侍郎以
兵部尚書鄧温伯為尚書右丞清臣首倡紹述温伯和
之時進用大臣皆從中出侍從臺諫亦多不由進擬范
純仁乃言於帝曰陛下親政之初四方拭目以觀天下
治亂實本於此舜舉臯陶湯舉伊尹不仁者遠縱未能
如古人亦須極天下之選帝不納己酉葬宣仁聖烈
皇后于永厚陵己未祔神主于太廟甲子詔依章獻
明肅皇后故事罷避高遵惠諱是月夏國進馬助太
皇太后山陵復遣使再議易地詔不允三月壬申朔
日有食之雲隂不辨癸酉以知陳州蔡卞為中書舍
人乙亥尚書左僕射同平章事呂大防罷大防當宣
仁垂簾時位首相踰六年帝春秋既長大防但專意輔
導未嘗建議親政雖宣仁有復辟之志卒不得伸當國
日久羣怨皆歸焉及宣仁始祔廟侍御史來之邵乞先
逐大防以破大臣朋黨因䟽列神宗簡拔之人章惇安
燾呂惠卿等以備進用大防亦自求去位帝亟從之詔
以觀文殿大學士知潁昌府後二日改知永興軍乙
酉御集英殿試進士策曰今復詞賦之選而士不知勸
罷常平之官而農不加富可差可募之說紛而役法病
或東或北之論異而河患滋賜土以柔遠也而羌夷之
患未弭弛利以便民也而商賈之路不通夫可則因否
則革惟當之為貴聖人亦何有必焉李清臣之詞也
戊子徙封徐王顥為冀王癸巳詔賑京東河北流民
貸以榖麥種諭使還業蠲今年租稅丁酉賜禮部奏
名進士諸科九百七十五人及第出身時考官取進士
答策者多主元祐及楊畏覆考乃悉下之而以主熙豐
者置前列拔畢漸為第一自此紹述之論大興國是遂
變矣是日蘇轍罷先是轍上䟽曰伏見御試策題歴
詆近歲行事有紹復熙寧元豐之意臣謂先帝以天縱
之才行大有為之志其所設施度越前古蓋有百世不
可改者在位近二十年而終身不受尊號裁損宗室恩
止袒免减朝廷無窮之費出賣坊場顧募衙前免民間
破家之患黜罷諸科誦數之學訓練諸將慵惰之兵置
寄禄之官復六曹之舊嚴重禄之法禁交謁之私行淺
攻之策以制西夏收六色之錢以寬雜役凡如此類皆
先帝之睿筭有利無害而元祐以來上下奉行未嘗失
墜也至於其他事有失當何世無之父作之於前子救
之于後前後相濟此則聖人之孝也漢武帝外事四夷
内興宮室財用匱竭於是修鹽鐡𣙜酤均輸之政民不
堪命幾至大亂昭帝委任霍光罷去煩苛漢室乃定光
武顯宗以察為明以䜟決事上下恐懼人懷不安章帝
即位深鍳其失代之以寬厚愷悌之政後世稱焉本朝
真宗石文偃武號稱太平而羣臣因其極盛為天書之
說章獻臨御攬大臣之議藏書梓宮以冺其迹及仁宗
聽政絶口不言英宗自藩邸入繼大臣創濮廟之議及
先帝嗣位或請復舉其事寝而不答遂以安静夫以漢
昭章之賢與吾仁宗神宗之聖豈其薄於孝敬而輕事
變易也哉臣不勝區區願陛下反覆臣言慎勿輕事改
易若輕變九年己行之事擢任累歲不用之人懷私忿
而以先帝為辭大事去矣奏入不報轍又具劄子言聖
意誠謂先帝舊政有不合改更自當宣諭臣等令商量
措置今自宰臣以下未嘗略聞此言而忽因策問進士
宣露密旨譬如家人父兄欲有所為子弟皆不與知而
與行路謀之可乎帝固不悅李清臣鄧温伯又先媒蘖
之及面論帝益怒遂責轍以漢武比先帝轍曰漢武明
主也帝曰卿意但謂武帝窮兵黷武末年下哀痛之詔
豈明主乎帝聲甚厲轍下殿待罪衆莫敢救范純仁從
容言曰武帝雄才大略史無貶辭轍以比先帝非謗也
陛下親政之初進退大臣當以禮不可如訶斥奴僕鄧
温伯越次進曰先帝法度為司馬光蘇轍壊盡純仁曰
不然法本無弊弊則當改帝曰人謂秦皇漢武純仁曰
輙所論事與時也非人也帝為之少霽轍平日與純仁
多異至是乃服退舉笏謝曰公佛地位人也歸家亟具
奏乞賜屏逐詔以轍為端明殿學士知汝州中書舍人
吳安詩草制有風節天下所聞及原誠終是愛君之語
帝怒命别撰詞轍止散官知汝州安詩尋亦罷為起居
舍人從虞策郭知章等言也河内尹焞應舉見發策
絀元祐之政乃嘆曰尚可以干禄乎不對而出焞少師
事程頥謂頥曰焞不復應進士舉矣頥曰子有母在焞
歸告其母陳母曰吾知汝以善飬不知汝以禄飬頥聞
之曰賢哉母也於是終身不就舉夏四月甲辰命中
書舍人蔡卞同修國史以國子監司業翟思為左司諫
左朝奉即上官均為左正言右朝散即周秩左朝散即
劉拯並為監察御史召淮南轉運副使張商英為右
正言商英在外久不召積憾元祐大臣攻之不遺餘力
上䟽言神宗盛德大業跨絶今古而司馬光呂公著劉
摯呂大防援引朋儔敢行譏議凡詳定局之建明中書
之勘會戶部之行遣言官之論列詞臣之誥命無非指
擿抉揚鄙薄嗤笑翦除陛下羽翼於内擊逐股肱於外
天下之勢岌岌殆矣今天青日明誅賞未正乞下禁省
檢索前後章牘付臣等看詳簽揭以上陛下與大臣斟
酌而可否焉又指呂大防梁燾范祖禹為姦邪以司馬
光文彦博為負國言呂公著不當諡正獻甚者至以宣
仁比呂武始商英在元祐時作嘉禾頌以文彦博呂公
著比周公又作文祭司馬光極其稱美至是乃追論其
罪又言願陛下無忘元祐時章惇無忘汝州時安燾無
忘許昌時李清臣曾布無忘河陽時其以險語激怒當
世槩類此乙巳三省言役法尚未就緒帝曰止用元
豐法而减去寬剰錢百姓何有不便耶范純仁曰四方
利害不同須因民立法乃可久也帝曰令戶部議之
阿里庫遣使來獻獅子丙午以旱詔恤刑庚戌以知
江寧府曾布為翰林學士布自瀛州徙江寧詔許入覲
遂有是命布言先帝政事當復施行且乞改元以順天
意以龍圖閣直學士蔡京權戶部尚書臺臣共言
蘇軾行呂惠卿制詞譏訕先帝壬子詔軾落職知英州
范純仁上䟽曰熙寧法度皆呂惠卿附會王安石建議
不副先帝愛民求治之意至垂簾時始用言者特行貶
竄今已八年矣言者多當時御史何故畏避不即納忠
而今乃有是奏豈非觀望耶癸丑詔改元祐九年為
紹聖元年白虹貫日以侍講學士范祖禹為龍圖
閣直學士知陜州先是上欲以祖禹代蘇轍而沮之者
甚衆祖禹力求出乃有是命太子少師致仕馮京卒
帝臨奠蔡確之子渭京婿也於喪次闌訴父冤甲寅詔
復確右正議大夫詔故觀文殿大學士荆國公贈太
傅王安石配享神宗廟庭以吏部尚書胡宗愈為通
議大夫知定州壬戌以提舉洞霄宫章惇為尚書左
僕射兼門下侍郎制詞略曰肆予纘服之初身任受遺
之託定策社稷底寧邦家方政令出於簾帷權柄歸於
廊廟善政良法多所紛更正色危言不憚彊禦十年去
國一德保躬雖風波並起於畏途而金石不渝乎素履
翰林學士曾布所草也惇赴召沙縣陳瓘隨衆道謁惇
素聞其名獨邀與同載訪當世之務瓘曰請以所乘舟
喻偏重其可行乎或左或右其偏一也明此則可行矣
惇默然瓘復曰天子待公為政敢問將何先誰為君子
誰為小人諒有素定之論願聞其略惇竚思良久曰司
馬光姦邪所當先辨無急於此瓘曰公誤矣此猶欲平
舟勢而移左以置右也果爾將失天下之望惇厲色曰
光輔母后獨掌政柄不務纂紹先烈肆意大改成緒誤
國如此非姦邪而何瓘曰不察其心而疑其迹則不為
無罪若指為姦邪又復改作則誤國益甚矣乃為惇極
論熙豐元祐之事以為元豐之政多異熙寧則先志固
已變而行之温公不明先志而用母改子之說行之太
遽所以紛紛至今日為今日計唯當絶臣下之私情融
祖宗之善意消朋黨持中道庶乎可以救弊瓘辭辨慷
慨議論勁正惇雖仵意亦頗驚異遂有兼收元祐之語
留瓘共飯而别范純仁罷為觀文殿大學士知潁昌
府京西北路安撫使帝既親政言者爭論垂簾時事純
仁數稱疾求罷最後出居慈孝寺請降詔以禁約言者
帝不從純仁連章求罷許之陛辭日命坐賜茶慰勞甚
渥帝曰卿耆德碩望朝廷所倚頼今雖在外凢時政有
可禆益者但入文字言之無事形迹純仁頓首受命
命曾布修神宗正史丙寅罷五路經傳通禮科丁
卯詔諸路復免役法依元豐八年見行條約施行鄧
温伯言舊名潤甫昨避高陳王諱今請復舊名從之
戊辰同修國史蔡卞上䟽言先帝盛德大業卓然出千
古之上發揚休光正在史策而實錄所紀類多疑似不
根乞騐索審訂重行刊定使後世考觀無所迷惑詔從
之以卞兼國史修撰是月知汝州蘇轍降授左朝議
大夫徙知袁州責詞略曰垂簾之初老奸擅國置在言
路使詆先朝反以君父為仇無復臣子之義中書舍人
林希所草老奸蓋隂斥宣仁也希典書命自司馬光呂
大防公著劉摯等數十人之制極其醜詆一日草制罷
擲筆於地曰壊盡名節矣閏月壬申以陸師閔等二
十三人為諸路提舉常平官癸酉罷十科舉士法從
井亮采言也翟思言先帝正史將以傳示萬世訪聞
秉筆之臣多刊落事迹變亂美實以外應奸人誣詆之
說今既改命史官須别起文請降旨取日歷時政記與
今實錄参對從之甲申以觀文殿學士安燾為門下
侍郎以禮部侍郎孔武仲為寳文閣待制知宣州
乙酉以工部尚書李之純為寳文閣待制知單州御史
劉拯言其為中丞時阿附蘇軾故也丙戌虞策請復
置天下義倉每苖稅一石出米五升自來年為始專充
賑濟從之詔蘇軾合叙復日未得與叙復貶通判杭
州秦觀監處州茶鹽酒稅以劉拯言其影附於軾增損
實錄也丁亥詔神宗隨龍人趙世長等遷秩賜賚有
差戊子詔在京諸司所受傳宣中批並候朝廷覆奏
以行癸巳命知蘇州呂惠卿改知江寧府乙未章
惇入見遂就職命提舉修神宗實錄國史戊子詔改
隆祐宮曰慈德宮前殿曰慈德中曰仁明後曰夀昌
以黃履為御史中丞元豐末履嘗為中丞與蔡確章惇
邢恕相交結每確惇有所嫌惡則使恕道風旨於履履
即排擊之時謂之四凶為劉安世所論而出至是惇復
引用俾報復仇怨元祐正臣無一得免者矣帝之初
即位也程顥知扶溝縣以檄至河南府留守輯宗師問
朝事如何顥曰司馬君實呂晦叔作相矣又問果作相
當如何曰當與元豐大臣同若先分黨與他日可憂宗
師曰何憂曰元豐大臣皆嗜利者使自變其已甚害民
之法則善矣不然衣冠之禍未艾也(此據宋名臣言行錄)至是其
言乃騐宗師絳之子也五月壬寅罷修官制局甲
辰罷進士習試詩賦專治二經己酉詔以王安石日
錄参定神宗實錄正史初安石將死悔其所作日錄命
從子防焚之防詭以他書代至是蔡卞即防家取以上
之因芟落事實文飾奸偽盡改元祐所修辛亥劉奉
世罷奉世為人簡重有法度常云家世唯知事君内省
不愧怍士大夫公論而已得喪常理也譬如寒暑加人
雖善攝生者不能無病正須安以處之時以章惇用事
力乞外乃罷為真定府路安撫使兼知成德軍癸丑
詔中外學官非制科進士上舍生入官者並罷編類
元祐羣臣章䟽及更改事條甲寅殿中侍御史郭知
章言先帝闢地進壤扼西戎之咽喉如安疆葭蘆浮圖
米脂據高臨下宅險遏衝元祐初用事之臣委四寨而
棄之外示以弱實生戎心乞檢閱議臣所進章䟽列其
名氏顯行黜責惇等因開列初議棄地者自司馬光文
彦博而下凡十一人惇奏曰棄地之議司馬光文彦博
主之于内趙卨范純粹成之於外故衆論莫能奪若孫
覺王存輩皆闇不曉事妄議邊計者至於趙卨范純粹
明知其便而首尾異同以𫝊會大臣可謂挾奸㒺上夫
妄議者猶可恕挾奸者不可不深治帝以為然右正
言張商英言先帝謂天地合祭非古詔禮部太常詳議
以聞以左正言上官均為工部員外即章惇方欲擅
權惡均異論故罷均言職尋以均權發遣京東西路刑
獄己未以禮部侍即楊畏為吏部侍郎初呂大防既
超遷畏畏知章惇必復用時惇居蘇州有張擴者惇妻
之姪畏託擴致意云畏度事勢輕重因呂大防蘇轍以
逐劉摯梁燾輩又欲并逐大防及轍而二人覺之遽罷
畏言職畏迹在元祐心在熙寧元豐首為公闢路者也
及惇赴召百官郊迎畏獨請間語多斥大防有直省官
聞之嘆曰楊侍郎前日諂事呂相公亦如今日見章
公也惇信畏言故又遷吏部乙丑尚書左丞鄧潤甫
卒潤甫首陳武王能廣文王之聲成王能嗣文武之道
以開紹述遂拜左丞章惇議重謫呂大防劉摯潤甫不
以為然曰俟見上當力爭無何暴卒丁卯嗣濮王宗
暉卒六月知永興軍呂大防降授右正議大夫知隨
州知青州劉摯落職降授左朝議大夫知黃州知汝州
蘇轍降授左朝議大夫知袁州以臺諫交章論列故也
來之邵等言知英州蘇軾詆斥先朝甲戌責授寕遠
軍節度副使惠州安置壬午封高密郡王宗晟為嗣
濮王癸未以翰林學士承旨曾布同知樞密院事
癸未禮部言太學博士詹文奏乞除去王安石字說之
禁從之詔知鄆州梁燾改知鄂州知成德軍劉安世
改知南安軍管勾西山崇福宮吳安詩監光州鹽酒稅
知虢州韓川改知坊州權知應天府孫升改知房州並
落職降官從左司諫翟思言也乙酉中書舍人林希
言吏部侍郎新除知廬州王欽臣本緣傅會呂大防以
致進用大防朋黨甚衆欽臣為之首豈可以侍從職名
寄之方面所有制詞未敢撰進詔欽臣除集賢殿修撰
知和州詔崇政殿說書呂希哲守本官知懷州以劉
拯言公著父子世襲姦邪故也丙戌詔蔡確追復觀
文殿學士贈特進戊子翰林學士兼侍講蔡卞充國
史院修撰兼知院事辛卯三省以監察御史周秩所
上二章進呈讀至向者有御批欲增隆皇太妃儀物又
如治平中議濮事呂大防所以求去帝曰大防何嘗有
言今秩越次及之是迎合也又讀至邪說甚行使天子
不得尊其母帝曰此言激怒也如秩趣操甚狂若置之
言職朝廷無安静之理遂罷秩權知廣德軍秋七月
丙辰張商英言呂希純於元祐中嘗繳駁詞頭不當及
附會呂大防蘇轍事帝曰去冬以宮中缺人使令因召
舊人十數輩此何繫外庭利害而范祖禹豐稷文及甫
並有章䟽陳古今禍福以動朕聽希純等又繳奏爭之
何乃爾也安燾對曰聞文及甫輩上書亦為人所使帝
曰必蘇轍也會中書舍人林希言呂希純嘗草宣仁皇
后族人遷官誥有曰昔我祖妣正位宸極其言失當及
變亂奉祀禮文薦牙盤食等數事乃詔落希純職知亳
州如故丁巳三省言范純仁韓維朋附司馬光毁訕
先帝變亂法度純仁復首建棄地之議滋飬邊患詔純
仁特降一官初章惇請謪純仁帝曰純仁持議公平非
黨也但不肯為朕留耳惇曰不肯留即黨也帝勉從惇
請是日追奪司馬光呂公著等贈諡貶呂大防劉摯
蘇轍等官詔諭天下元豐末神宗嘗謂輔臣曰明年建
儲當以司馬光呂公著為師保及公著卒呂大防奉勅
撰神道碑首載神宗語帝又親題其額及章惇蔡卞欲
起史禍先於日歷時政記删去以司馬光呂公著為師
保語又請發光公著冢斵棺暴尸三省同進呈許將獨
不言惇等退帝留將問曰卿不言何也將曰發冢斵棺
恐非盛德事帝曰朕亦以為無益公家遂寢其奏會黃履
張商英周秩上官均來之邵翟思劉拯井亮采交章言
光等畔道逆理未正典刑大防等罪大罰輕未厭公論
凡十九䟽章惇悉以進呈遂詔追光公著贈謚毁所立
碑奪王巖叟贈官貶大防郢州居住摯蘄州轍筠州曾
布密䟽請罷毁碑事不報蘇頌方執政時見帝年幼諸
臣太紛更常曰君長誰任其咎耶每大臣奏事但取決
於宣仁帝有言或無對者惟頌奏宣仁必再禀帝有宣
諭必告諸臣以聽聖語及言者劾頌帝曰頌知君臣之
義無輕議也又曰梁燾每起中正之論其開陳排擊盡
出公議朕皆記之由是頌獲免而燾與外祠初李清
臣冀為相首倡紹述之說以計去蘇轍范純仁亟復青
苖免役法及章惇相心甚不悅復與為異惇既貶司馬
光等又籍文彦博以下三十人將悉竄嶺表清臣進曰
更先帝法度不能無過然皆累朝元老若從惇言必大
駭物聽帝然之戊午詔曰司馬光呂公著呂大防劉摯
等各以等第行遣責降訖至於射利之徒脅肩成市盍
從申儆俾革回邪推予不忍之仁開爾自新之路今後
一切不問議者亦勿復言所有見行取會實錄修撰官
以下及廢棄渠陽砦人自别依教處分咨爾臣工明聽朕
命宜令御史臺出榜朝堂進奏院遍牒來之邵劉拯
等乞復免行錢法八月辛未詔范純粹降一官為直龍
閣知延安府以元祐間嘗獻議棄地也壬戌三省具
呂惠卿王中正宋用臣元罪状進呈當再叙章惇曰惠
卿所坐極無名帝曰與復舊官并資政殿學士九月癸
卯遣御史劉拯按河北水災賑饑民甲辰以黃慶基
董敦逸並為監察御史丙午策賢良方正能直言極
諫科庚戌三省同進呈張咸吳儔陳暘三人中第五等
推恩帝曰進士策文理有過於此者因詔罷制科罷
廣惠倉甲寅知廣州唐義問坐棄渠陽砦責授舒州
團練副使庚申太白晝見丁卯詔京東西河北賑
恤流民戊辰流星出紫微垣冬十月己巳以知江
寧府呂惠卿知大名府三省樞密院同呈除目曾布韓
忠彦曰若惠卿在朝善人君子必無以自立帝曰只令
知北京豈可留也布又言章惇秉政以來所引皆闒茸
小人專恣弄權日甚一日陛下以天下公論召彭汝礪
而沮格不行呂升卿於罪謫中致仕而惇不禀旨召令
再任王欽臣謝表語侵御史而惇欲削職降官周秩譏
切朝廷而惇欲多方曲庇其罪陛下不欲與惠卿復職
而終復不欲除林希經筵而終除以是上下畏之獨臣
與韓忠彦曾稍開陳他人有敢言其非者否其意蓋欲
傾惇也丁亥國子司業龔原奏王安石在先朝時嘗
進所撰字說二十二卷其書發明至理乞差人就其家
繕寫定本降付國子監雕印以便學者傳習詔可學校
舉子之文靡然從之其弊自原始庚寅以常安民為
監察御史先是安民因召對言元祐中進言者以熙寧
元豐之政為非而當時為是今日進言者以元祐之政
為非而熙寧元豐為是皆偏論也願陛下公聽並觀是
者行之非者改之無問新舊惟歸於當帝謂輔臣曰安
民議論公正無所阿附丁酉都水使者王宗望言北
流已閉全河東還故道望付史官紀紹聖以來聖明獨
斷致此成績詔宗望具析部役官功力等第以聞然是
時東流堤防未及繕固瀕河多被水患流民入京師往
往泊御廊及僧舍詔給劵諭令還本土以就賑濟十
一月己亥朔復八路差官法壬子蔡確追復觀文殿
大學士甲寅開封男子呂安斥乘輿當斬貸之十
二月辛未申嚴銅錢出外界法乙酉遼改明年元曰
夀隆丙戌滑州浮橋火己丑漳河決溢浸洺磁等
州令計置堙塞甲午三省同進呈臺諫官前後章䟽
言實錄院所修先帝實錄類多附會奸言詆斥熙寧以
來政事乞重行罷黜帝曰史官敢如此誕謾不恭須各
與安置詔范祖禹安置永州趙彦若澧州黃庭堅黔州
初章惇蔡卞與其黨論實錄多誣俾前史官分居畿邑
以待問摘千餘條示之謂為無騐證既而院吏考閱悉
有據依所餘才三十二事庭堅書用鉄龍爪治河有同
兒戲至是首問焉對曰庭堅時官北都嘗親見之真兒
戲耳凢有問皆直辭以對聞者壮之是歲京師疫洛
水溢太原地震河北水發京東粟賑之
二年春正月丙午立宏詞科三省上言今進士既純用
經術如詔誥章表赦敕檄書露布戒諭之類皆朝廷官
守日用不可缺者若悉不習試何以兼收文學博異之
士於是别置宏詞科許進士登科者乞試試者雖多所
取無過五人詞格超異者特奏命官以吏部侍郎楊
畏知成德軍畏既叛呂大防附章惇及李清臣安燾與
惇異議復隂附安李而惇亦覺其險詐乃命畏出守
己未遷奉太平興國寺三朝御容于天章閣乙丑殿
前司奏獄空詔賜緡錢二月丁卯朔日有食之雲隂
不辨甲戌以知大名府呂惠卿為資政殿大學士章
惇言惠卿乞留京師但願得一宮觀帝曰已除大資政
兼北京亦是重地又問惠卿已行否曾布韓忠彦皆曰
惠卿乞留乃是無耻君子難進而易退其人可知矣帝
哂之初監察御史常安民面奏新除北都留守呂惠卿
賦性深險王安石援引為執政及得志遂攻安石使移
此心以事君其薄可知惠卿若見陛下必言先帝而泣
以感動陛下希望得留朝廷至是惠卿過闕請對果為
帝言先朝事且泣帝正色不答計不得施而去時論快
之乙亥詔追奪大防兩官徙居安州先是中丞黃履
言趙彦若等修纂先帝實錄厚加誣毁皆已竄逐惟監
修呂大防幸免故有是命辛巳出内庫錢帛二十萬
助河北賑飢乙未左司諫張商英除尚書左司員外
即會知開封府王震言商英遣人與蓋漸謀害來之邵
坐謫監江寧府稅三月己亥嗣濮王宗晟卒謚端孝
宗晟好古學藏書數萬卷仁宗嘉之益以國子監書治
平初將郊而雨或議改卜英宗訪諸宗晟對曰陛下初郊
見上帝盛禮也豈宜改卜至諴感神在陛下精意而已
帝嘉納及郊雨霽英宗數被疾密請早建儲貳以繫天
下之望世稱其忠甲辰國子司業龔原等言王安石
嘗進其子雱所撰論語孟子義乞下本監雕印頒行詔
令國子監寫錄一本進納己未試宏詞黃符等五人
各循一資夏四月戊辰詔職事官罷帶職朝請大夫
以下勿分左右易集賢院學士為集賢殿修撰直集賢
院為直秘閣集賢校理為秘閣校理壬申封華容郡
王宗愈為嗣濮王御史郭知章董敦逸言乞循先帝
之法令兩制及臺諫官各舉才行一人詔許將蔡京黃
履蔡卞錢勰林希王震不拘資序各舉堪備任使二員
以聞丁亥詔依元豐條制置律學博士二員寳文
閣待制知青州邢恕是月入覲涕泣曰臣不謂今日得
復見陛下淚濺御袍帝不樂遂令赴郡五月乙巳命
蔡卞詳定國子監三學及外州州學制乙卯上皇太
妃宮曰聖瑞六月乙酉詔元祐初減定除授正任已
下俸禄遞損物數不多有虧朝廷優異之禮其見行條
令悉宜罷去並依元豐舊制其宗室公使并生日所賜
自依元祐法壬辰禁京城士人輿轎秋七月己亥
戶部尚書蔡京奏乞檢會熙寧元豐青苖條約以示天
下丙辰詔大理寺復置右治獄仍依元豐例增置官
屬八月壬申封彰信軍節度使宗景為濟隂郡王
甲申詔呂大防等永不得引用朞數及赦恩叙復時將
大饗肆赦章惇先期言此數十人當終身勿徙故有是
詔嗣濮王宗愈卒謚恭憲乙酉錄趙普後希莊為
閤門祗候九月甲午以安定郡王宗綽為嗣濮王
壬寅告遷神宗神御于景靈宮顯承殿知陳州范純
仁聞呂大防竄居遠州終身勿徙不勝憂憤欲齋戒上
䟽申理之所親勸其勿為觸怒萬一遠斥非高年所宜
純仁曰事至於此無一人敢言若上心遂回所繫大矣
如其不然死亦何憾乃上言大防等所犯亦因持心失
恕好惡任情違老氏好還之戒忽孟軻反爾之言然牛
李之禍數十年淪胥不觧豈可尚遵前軌大防等年老
疾病不習水土炎荒非久處之地又憂虞不測何以自
存臣曾與大防等共事多被排斥陛下之所親見臣之
激切止是仰報聖德向來章惇呂惠卿雖為貶謫不出
里居臣向曾有言深蒙陛下開納陛下以一蔡確之故
常軫聖念今趙彦若已死貶所將不止一蔡確矣願陛
下斷自淵衷將大防等引赦原放癸卯出御批曰范純
仁立異邀名沮抑朝廷已行之命可落觀文殿大學士
知隨州帝始亦有意從所奏章惇力主前議且謂純仁
同罪未錄遂并責之戊申加上神宗謚曰紹天法古
運德建功英文烈武欽仁聖孝皇帝辛亥大饗明堂
赦天下章惇專權擅命監察御史常安民力折其奸
惇遣所親語之曰君本以文學聞於時奈何以言語自
任與人為怨少安静當以左右相處安民正色斥之曰
爾乃為時相游說邪林希權禮部尚書安民言希乃惇
之黨為惇謀客惇肆横強狠皆希教之又論蔡京奸足
以惑衆辨足以飾非巧足以移動人主之視聽力足以
顚倒天下之是非内結宦寺外連臺諫合黨締交以圖
柄任陛下不早逐之他日悔將安及是時京之惡尚隱
人多未測獨安民首發之又言今大臣為紹述之說者
其實皆借此名以報復私怨一時朋附之流從而和之
遂至已甚張商英在元祐時上呂公著詩求進其言諛
佞無耻及為諫官則上䟽毁司馬光呂公著神道碑周
秩在元祐間為太常博士親定司馬光謚文正為言官
則上䟽論司馬光呂公著至欲剖棺鞭尸是豈士君子
之所為哉章䟽前後至數十百上度終不能回遂乞外
帝開慰而已及祀明堂劉美人侍上於齋宮又至相國
寺用教坊作樂安民以為衆所觀瞻虧損聖德語直忤
旨章惇從而譖之曾布在樞府與惇不恊見安民數論
惇意謂附已於上前屢稱安民及安民論布與惇互用
親故於是二人者合力排之布乘間䄂安民舊與呂公
著書以進謂安民乞公著消減先朝姦黨援引其類百
世承續一日帝謂安民曰卿嘗上呂公著書以東漢不
道之君比朕可乎安民曰臣與公著書勸其博求賢才
嘗引陳蕃竇武李膺事不謂惡臣者指摘臣言推其世
以文致臣雖辯之何益先是安民與國子司業安惇監
察御史董敦逸同在國子監考試所拆號安民對敦逸
稱二蘇文章之士負天下重望公不當彈擊至是敦逸
奏訐安民前語謂安民乃軾轍之黨平日議論多主元
祐安民由是得罪壬戌謫安民監滁州鹽酒務詔語皆
惇批也帝初命與安民知軍惇乃進擬送吏部降監當
明年敦逸論瑶華事帝怒欲貶之謂執政曰依常安民
例與知軍乃知帝初不知安民降監當也是月詳定
重修勑令所言府界諸路常平斂散等事除今來申請
外並依元豐七年見行條制其給納常平錢有所抑勒
令提舉司覺察奏劾從之冬十月甲子尚書右丞鄭
雍罷為資政殿學士知陳州章惇貶斥元祐舊臣皆以
白帖行遣安燾等爭論不已帝疑之惇甚恐雍欲為自
安計私語惇曰用白帖有王安石故事惇大喜取其案
牘懷之以白帝惇得遂其奸雍雖以此結惇然卒罷政
己巳翰林學士錢勰落職守本官知池州仍放辭謝
坐批答鄭雍詔書有羣邪共攻等語也元祐初章惇罷
樞密出知汝州勰草制詞有云怏怏非少主之臣悻悻
無大臣之節及惇入相勰知開封殊懼已而擢翰林學
士乃安曾布數毁勰於上前帝未聽也於是蔡卞與黃
履同在經筵為履誦弗容羣枉規欲動搖等語履問如
何卞曰似近時答詔不知誰為之亟令學士院檢呈乃
知勰所為履與翟思劉拯相繼論列言臣等忝任風憲
而勰指為羣邪意在朋比妄假陛下之語以扇惑朝廷
故雍既罷而勰亦貶卞即代雍為右丞勰得罪初非惇
意也勰在熙寧時為流内銓主簿判銓陳襄嘗登進班
簿神宗稱之襄曰此非臣所能主簿錢勰為之耳明日
詔對將任以清要官王安石使弟安禮來見許用為御
史勰謝曰家貧母老不能為萬里行再知開封府臨事
精敏蘇軾乘其据案時遺之詩勰操筆立就以報軾曰
電掃庭訟響答詩筒近所未見也癸酉告遷宣仁皇
后神御于景靈宮徽音殿以吏部尚書許將為尚書
左丞翰林學士蔡卞為尚書右丞丙子以戶部尚書
蔡京為翰林學士兼侍讀修國史辛巳進封冀王顥
為楚王辛卯河南府地震十一月乙未安燾罷知
河南府燾舊與章惇善及同省執政惇憚燾且惡之所
以排陷者無不至遂有是命丙申太白晝見戊戌
范諤以轉運使入對自言有捕盜功乞賜章服帝曰捕
盜常職也何足言功黜知夀州甲寅内侍梁惟簡除
名全州安置惟簡坐黨附與張士良梁知新皆得罪已
又編管白州徙配朱崖以其為宣仁后親信故也黃
履來之邵張商英劉拯言蔡確先朝顧命大臣宜盡復
官爵䘏數丙辰贈確為太師謚忠懷遣中使護其葬又
賜第京師戊午知大名府呂惠卿入對引進副使宋
球謂曾布曰惠卿語良久上有倦色既而再出一劄子
不知上有何語遂不進呈出笏而退布奏事畢言及惠
卿帝曰惠卿極凶横升卿亦然布曰陛下睿明洞見實
天下之福惠卿留數月乃辭去十二月乙丑復置監
察御史三人分領六察不言事令翰林學士蔡京御
史中丞黃履各舉御史二人壬申白虹貫日乙酉
曾布言文彦博劉摯王存王巖叟輩皆詆訾先朝去年
施行元祐之人多漏網者惇曰三省已得旨編類元祐
以來臣僚章䟽及申請文字密院亦合編類帝以為然
許將再奏曰密院已得指揮編修文字乞便施行從之
戊子詔如元豐例孟月朝獻景靈宮是歲蘇州自
夏迄秋地震
三年春正月庚子知樞密事韓忠彦罷忠彦屢請外帝
問曾布曰忠彦别無事亦不至奸險對曰然已而章惇
言忠彦處置邊事多失宜帝甚駭之忠彦請不已乃除
觀文殿學士知真定府尋移定州甲辰酌獻景靈宮
徧詣諸殿如元豐禮戊申殿中侍御史陳次升言紹
聖元年勑榜除已行責降人外一切不問議者亦勿復
言近者竊見汪浹李仲等送吏部與合入差遣錄黃行
下以元祐所獻文字得罪則勑榜所云殆或虛語將何
以取信天下伏望宣諭大臣自今以始同共遵守若人
才委不可用所見背理以今日之罪罪之既往之咎置
而不問庶無反側之心亦所以彰朝廷忠厚之德又言
臣聞差官編排元祐間臣僚章䟽仍厚賞以購藏匿採
之輿議實有未安恭惟陛下即政之初詔令天下言事
親政以來揭榜許其自新今又考其一言之失寘於有
過之地是前之詔令適所以誤天下也後之勑榜又所
以誑天下也命令如此何以示信於人乎所有編排章
䟽指揮乞行寝罷庚戌引見蕃官包順包誠等賜賚
有差詔鞫獄非本意所指而蔓求它罪者論如律
壬子知熙州范純粹改知鄧州以元祐初嘗獻議棄地
也乙卯詔戶部尚書勿領右曹元祐初司馬光乞尚
書兼領左右曹使周知其數則利權歸一從之至是復
使侍郎專領尚書不得與焉右正言孫諤言知河中
府楊畏在元豐時其論議皆與朝廷合及元祐之末呂
大防蘇轍等用事則盡變其趣而從之紹聖之初陛下
躬親總攬則又欲變其趣而偷合苟容天下謂之楊三
變詔落畏職依舊知河中後移知虢州戊午詔罷合
祭間因大禮之歲夏至日躬祭地祗于北郊二月癸
亥出元豐庫緡錢四百萬於陜西河東糴邊儲癸酉
罷富弼配饗神宗廟庭癸未詔封濮安懿王子未王
者三人宗楚為南陽郡王宗祐為景城郡王宗漢為東
陽郡王乙酉嗣濮王宗綽卒謚孝靖丙戌詔三歲
一取旨遣即官御史按察監司職事丁亥夏人寇義
合砦是月詔三路保甲依義勇法教試三月辛卯
朔内尚書省火壬辰詔以禁中屢火罷春宴及幸池苑
不御垂拱殿三日癸巳夏人圍塞門砦丁酉尚書
省火戊午劍南東川地震己亥封南陽郡王宗楚
為嗣濮王辛亥封大寧郡王佖為申王遂寧郡王佶
為端王壬子帝諭二府以元祐減賞功格不當令修
定何未上衆皆曰諸路相度未到曾布曰不若一用元
豐賞格候邊事息别議增損帝曰當如此遂降旨諸路
令告諭將士知悉丁巳幸申王端王府夏四月辛
酉罷宣徽使乙酉戶部侍即吳居厚言請諸路課利
場務及三萬貫以上者並依元豐條舉官監當仍各委
本路轉運司奏舉從之丙戌三省同奏事曾布曰司
馬光之内懷怨望每事志於必改背負先帝情最可誅
李清臣許將曰文彦博教光云須盡易人乃可舉事布
曰臣元豐末在朝廷見光進用自六月秉政至歲終一
無所為及隂引蘇軾蘇轍朱光庭王巖叟輩布滿要路
至元祐元年二月乃奏罷役法盡逐舊人然後於先朝
政事無所不改以此知大臣隂引黨類置之言路蔽塞
人主耳目則所為無不如欲此最為大患又曰譽光者
乃閭巷小人耳如王安石臣兄鞏皆有學識之士臣自
少時已聞兩人者論議以謂光不通經術迂僻不知義
理其他士大夫有識者亦皆知之帝欣然聽納喜見於
色五月壬子太白晝見丙辰錄囚是月左正言
孫諤言免役者一代之大法夫在官之數元豐多元祐
省雖省未嘗廢事也則多不若省散役之直元豐衆元
祐輕雖輕未嘗廢役也則重不若輕數省而直輕則民
之出錢者易民之出錢者易故法可久也願陛下博採
羣言無以元豐元祐為間要以使百姓無不均平之患
而止蔡京言諤論役法欲伸元祐之姦惑天下之聽丙
申詔諤罷言職知廣德軍給事中蹇序辰言先帝在
位十九年其應世之迹未易周覧請選儒臣著為神宗
寳訓一書授之讀官以偹勸講之闕詔俟正史成書令
史官編修序辰周輔之子也六月癸亥令真定立趙
普廟癸未詔常立罷諸王府侍講差監永州酒稅奉
議郎趙沖監道州茶鹽酒税沖立門人也初蔡卞請以
立為崇政殿說書既賜對又請除諫官帝未許卞方與
章惇比曾布欲傾之乘間為帝言立附兩人乃於史院
取沖所撰立父秩行事以進有云自荆公去位天下官
吏隂變新法民受塗炭上下循默敗端内萌莫覺莫悟
公獨見幾知其必敗帝駭曰何謂必敗布言立狂悖不
遜自當行法及三省對帝語蔡卞曰常立詆神考而卿
薦之何也又顧章惇曰卿不見其語乎惇謝不知帝怒
曰語在常秩行狀其語云自安石罷相以來民在塗炭
又云自秩與安石去位而識者知其必敗其諂厚安石
而詆薄神考如此卞何為薦之惇卞皆錯愕謝罪帝即
命中使就史院取秩行狀親指塗炭必敗四字以示惇
卞惇由是始悟為卞所賣後一日三省進呈帝令與立
宮觀沖别取旨中書舍人葉祖洽繳錄黃謂立貶太輕
李清臣具以報布是日布對言立諂王安石而毁先帝
情更可誅陳瓘所以忤蔡卞只云卞立安石為準的以
羅織士類致卞深怒而天下莫不以瓘言為是傳曰人
臣見無禮於其君者如鷹鸇之逐鳥雀今立之言不遜
如此乃欲擢之言路此臣所以不能自己也帝亦切齒
故特與遠小處監當殿中侍御史陳次升因言常立希
合權臣詆誣先帝而大臣援進唯恐不速豈非負先帝
欺陛下乎為臣之罪莫大乎是伏望特行黜責以警官
邪不報乙酉立北郊齋宫于瑞聖園秋七月壬辰
以蔡京為翰林學士承旨癸巳樞密院言據知邢州
張赴稱體究得民間願得牧地養馬但與蠲其租課仍
不責以蕃息飬馬人戶無追呼勞擾之患其不願養馬
之家不得抑勒今相度欲具為條畫榜示從之己亥
詔知渭州寳文閣待制呂大忠特除寳文閣直學士知
秦州以元祐中堅持邊議又領帥日久故也大忠因言
臣弟大防自罹謫籍流落累年恐一旦不虞倏先朝露
死生隔絶銜恨無窮伏乞陛下少賜哀憐追寝臣已除
職名只量移大防陜西州郡居住不聽始大忠自涇原
入對帝問大防安否且曰大臣初議令過海朕獨處之
安州卿有書當令且將息忍耐大防朴直為人所賣候
三二年可復相見也大忠泄其語于章惇惇懼䋲之愈
力元祐黨人由是再行貶黜庚戌依元豐職事官以
行守試三等定禄秩甲寅令熙河立王韶廟乙卯
國子司業龔原言將來科場止令依舊專治一經從之
八月辛酉夏人寇寧順砦丙子詔王巖叟遺表并
呂大防等所得恩例及舉官並罷更不施行提舉舒州
靈仙觀鄂州居住梁燾主管洪州玉隆觀南安軍居住
劉安世並分司南京仍各於本處居住己卯復置檢
法官帝嘗語章惇曰元祐初太皇太后遣宮嬪在朕
左右者凡二十人皆年長一日覺十人者非素使令頃
之十人還復易十人去其去而還者皆色惨沮若嘗涕
泣者朕甚駭不敢問後乃知因劉安世等上䟽太皇太
右詰之也惇與蔡卞方謀誣元祐大臣嘗有廢立議聞
帝語遂指劉安世范祖禹言禁中覓乳母事為根二人
重得罪庚辰責授祖禹昭州别駕賀州安置安世新州
别駕英州安置九月曾布言蔡卞最隂巧而章惇輕
率以相媚說故多為其所誤凢惇所主張人物多出於
卞至議論之際惇毅然如自己出而卞噤不啓口外議
皆云蔡卞心章惇口如此實於聖政有害政府虛位甚
多願早擇人以助正論己亥邈州首領加金紫光禄
大夫檢校太保阿里庫卒庚子詔姚勔永不磨勘以
給事中蹇序辰言其詆訕先帝務欲遏絶紹述之意故
也己酉滁沂二州地震壬子太師淮南荆南節度
使楚王顥卒顥天姿穎異尤嗜學始就外傅每一經終
即遺講讀官以器幣服馬工飛白善射好圖書博求善
本神宗嘉其志尚每得異書亟馳使以示帝即位尊禮
尤隆詔書不名及卒謚曰榮陪葬永厚陵婕妤劉氏
明艷冠後庭且多才藝有盛寵見皇后不循列妾禮嘗
同后朝景靈宮訖事就坐嬪御皆立侍婕妤獨背立簾
下后閤中陳迎兒呵之婕妤背立如故閤中皆忿冬至
會朝隆祐宮俟見於他所后座朱髹金飾婕妤在他座
意象頗愠其從行者知之為易座與后等衆弗能平因
傳唱曰皇太后出后起立婕妤亦起尋各復其所或已
撤婕妤座遂頓於地懟不復朝泣訴於帝内侍郝隨方
用事謂婕妤曰毋以此戚戚願蚤為大家生子此座終
當為婕妤有耳會后女福慶公主疾后有姊㜮頗知醫
嘗已后危疾以故出入掖庭公主藥弗效乃持道家治
病符水以入后驚曰姊寧不知宮中禁嚴與外舍異耶
令左右藏之俟帝至具言其故帝曰此人之常情耳后
即爇符於帝前宮禁相傳厭魅之端作矣方公主病革
忽有紙錢在旁后顧視頗惡忌之意自婕妤所遣人持
來益有疑心未幾后養母聽宣夫人燕氏尼法端與供
奉官王堅為后禱祠事聞詔入内押班梁從政勾當御
藥院蘇珪即皇城司鞫之捕逮宦官宮妾幾三十人搒
掠備至肢體毁折至有斷舌者獄成命侍御史董敦逸
覆錄罪人過庭下氣息僅屬無一人能出聲者敦逸秉
筆疑未下郝隨等以言脅之敦逸畏禍及已乃以奏牘
上乙卯詔以皇后孟氏旁惑邪言隂挾媚道迨從究治
驗佐甚明躬禀皇太后皇太妃聖旨廢居瑶華宮號華
陽教主玉清妙静仙師法名冲真初章惇誣宣仁有廢
立計以后為宣仁所立欲廢之又隂附劉婕妤欲請建
為后與郝隨構成是獄莫有敢異議者既降案付三省
樞密院約法惇會李清臣曾布許將蔡卞及刑部官徐
鐸等議或謂不可處極典曾布諭法官但當守法且曰
驢媚蛇霧是未成否衆皆瞿然法官遂執議堅等三人
皆處死殿中侍御史陳次升言所治之獄不經有司雖
聞追驗證佐而事迹祕密朝廷之臣猶不預聞士庶惶
惑固無足怪臣竊謂自古推鞫獄訟皆付外庭未有宮
禁自治高下付閹宦之手陛下但見案牘之具耳安知
情罪之虚實萬一冤濫為天下後世譏笑臣欲乞陛下
親選在廷侍從或臺諫官公正無所阿附之人專置制
院别行推勘庶得實情不報其後董敦逸亦言中宮之
廢事有所因情有可察詔下之日天為之隂翳是天不
欲廢之也人為之流涕是人不欲廢之也臣嘗覆錄獄
事恐得罪天下後世帝怒蔡卞欲加重貶章惇曾布曰
陛下本以皇城獄出於近習推治故命敦逸錄問今乃
貶錄問官何以取信中外乃止帝久亦悔之曰章惇壊
我名節冬十月丁巳朔以楚榮王喪未成服罷文德
殿視朝以監江寧府税張商英權知洪州以正字
鄧洵武為神宗正史編修官洵武綰之子也壬戌夏
人大入鄜延戊辰詔被邊諸路相度城砦要害增嚴守
備辛未西南方有雷聲次大雨雹癸酉鍾傳言築
汝遮詔以為安西城甲申以知大名府呂惠卿知延
安府是月夏人忽自長城一日馳至金明砦列營環
城國主乾順與其母親督枹鼓縱騎四掠知麟州有備
復還金明而後騎之精銳者留龍安邊將悉兵掩擊不
退金明乃破守兵二千八百人惟五人得脱城中糧草
皆盡將官皇城使張諭死之既還留一書置漢人頸上
曰貸汝命為我投經略使處其言曰夏國昨與朝廷議
疆場小有不同方行理究不意朝廷改悔却於坐團鋪
處立界本國以恭順之故亦黾勉聽從遂於境内立數
堡以護耕而鄜延出兵悉行平蕩又數數入界殺掠國
人共憤欲取延州終以恭順止取金明一砦以示兵鋒
亦不失臣子之節也延帥呂惠卿上樞密院而不以聞
(考異宋史哲宗紀是年九月壬戌夏人寇鄜延䧟金明砦今從夏國傳)知延安府呂惠
卿奏乞依呂大忠例暫赴闕奏事章惇謂曾布曰邊事
方爾可謂不識緊慢也李清臣曰此必有挹魁柄之意
或恐有引以為代者吾屬危矣布曰此無慮魁柄豈易
挹耶十一月癸巳進呈帝曰惠卿何可來衆皆言無來
理遂詔止之曰如有所陳條畫聞奏丁未章惇上重
修神宗實錄(考異丁未玉海作戊辰今從宋史哲宗紀)十二月辛酉濟陽
郡王宗景坐以立妾罔上罷開府儀同三司判大宗正
司事甲戌蔡京上新修太學敕令式乙亥夏國遣
使獻金明之俘于遼遼生女直節度使英格節度使
普拉舒之母弟也普拉舒死英格嗣以兄和卓子薩噶
為國相是歲赫舍里部阿蘇穆都哩阻兵為難英格自
往伐之阿蘇訴于遼遼遣使止英格勿攻英格留和卓
守蘇喇城而還會阿板閣等阻五國鷹路執殺遼捕鷹
使者遼詔英格討之阿板閣等據險立栅方大寒乃募
善射者揉勁弓利矢攻之數日入其城出遼使者數人
歸之英格兄子阿固達力兼數輩善射有大志是歲遼
大國舅帳蕭嘉哩四即君嘯聚為盗有衆數千奔女直
結英格為亂因命英格圖之英格斬嘉哩遣阿固達獻
首級于遼餘悉留不遣遼人不得已反進英格及阿固
達官自是其徒隂懷異志
資治通鑑後編卷九十一
