資治通鑑後編卷一百六十六
刑部尚書徐乾學撰
元紀十四(起上章涒灘正月盡玄黓掩茂十二月凡三年)
仁宗聖文欽孝皇帝
延祐七年春正月辛巳朔日有食之帝齋居損膳輟朝
賀壬午御史臺臣言比賜布爾罕丹山場旺扎勒布哈
海舶稅會計其鈔皆數十萬錠諸王軍民貧乏者所賜
未嘗若是苟不尊節漸致帑蔵虚竭民益困矣中書省
臣進曰臺臣所言良是若非振理朝綱法度愈壊臣等
乞賜罷黜選任賢者帝曰卿等不必言其各共乃事
癸未帝御大明殿受諸王百官朝賀辛卯江浙行省
丞相赫嚕言白雲僧沈明仁擅度僧四千八百餘人獲
鈔四萬餘錠既以辭伏今遣其徒沈崇勝潛赴京師行
賄求援請逮赴江浙併治其罪從之丁亥帝不豫皇
太子憂形於色夜則焚香泣告於天曰至尊以仁慈御
世庶績順成四海清晏天何遽降大厲不如罰殛我身
使至尊永為民主辛丑帝崩於光天宫年三十六太子
哀毁過禮素服寢於地日歠一粥癸卯葬起輦谷帝天
性恭儉澹然無欲通達儒術兼曉釋典每曰明心見性
佛教為深修身治國儒道為大在位七年不事遊畋不
喜征伐不崇貨利尊賢重士薄斂輕刑待宗戚勲舊始
終有禮大臣親老時加恩賚大官進膳必分賜貴近有
司奏大辟每慘惻移時其孜孜為治一遵世祖成憲云
甲辰中書右丞相巴勒逹實罷太子太師特們德爾以
皇太后命復入中書為右丞相參議中書省事韓若愚
廉勤稱職特們德爾初為相時恨若愚不附己羅織以
事而不得遂至是復相以舊憾誣若愚罪請殺之皇太
子不從復奏奪其官除名歸鄉里丙午遣使分讞内
外刑獄戊申汰知樞密院事四員禁巫祝日者交
通宗戚大官二月壬子罷造永福寺以江浙行省
左丞相赫嚕為中書平章政事丁巳修佛事戊午
建御容殿于永福寺汰冨民竄名宿衛者給役蒙古
諸驛辛酉中書平章政事齊琳特穆爾御史大夫托
歡並罷為集賢大學士甲子特們德爾哈克繖請捕逮四
川行省平章政事趙世延赴京特們德爾以世延嘗劾
奏其罪惡十三事銳意報復屬其黨何志道誘世延從
弟索約爾哈呼誣告世延罪逮世延置對且使諷世延
㗖以美官令告引同時異己者世延不肯從行至䕫路
遇赦以疾抵荆門就醫特們德爾遣使督追至京師俾
其黨煆煉成獄會有旨事經赦原者勿復問乃已參
議中書省事青沙津坐鬻官刑部以法當杖太后命笞
之皇太子曰不可法者天下之公徇私而輕重之非示
天下以公也卒正其罪丙寅以陜西行省平章政事
趙世榮為中書平章政事江西行省右丞茂巴爾為中
書右丞參知政事張思明為中書左丞中書左丞和卓
罷為嶺北行省右丞沈明仁以不法坐罪詔籍江南
冒為白雲僧者為民己巳修辰類佛事於京城四門
辛未括民間係官山場河泊窰冶廬舍癸酉括勘
崇祥院地其冒以官地獻者追其直以民地獻者歸其
主丙子定京城環衞更番法准五衞漢軍歲例丁
丑特們德爾以李孟初不附己奪其秦國爵及前後制
命仆其先墓碑戊寅中書平章政事額卜德哷勒罷為
甘肅行省平章政事阿爾哈雅罷為湖廣行省平章政
事特們德爾怨集賢學士楊多爾濟前為中丞時盡
發其姦贓專制等罪而平章政事蕭拜珠在中書牽制
其所為於是矯皇太后旨召多爾濟蕭拜珠至徽政院
與徽政使實勒們御史大夫圖塔哈雜問之責以前違
太后旨之罪多爾濟曰中丞之職恨不即斬汝以謝天
下果違太后旨汝豈有今日耶特們德爾請殺之皇太
子曰人命至重刑殺非輕不宜倉卒二人罪狀未明當
白太后使詳讞之誅之未晚也特們德爾乃引同時為
御史者二人證成其獄多爾濟顧二人唾之曰汝等嘗
得備風憲乃為是犬彘事耶坐者皆慚俯首即起入奏
未幾稱旨執多爾濟載詣國門之外與蕭拜珠俱見殺
是日風沙晦冥都人恟恟道路相視以目後又欲奪多
爾濟妻劉氏與人劉翦髮毁容自誓乃免蕭拜珠之死
有吳仲者潛守其尸三日不去竟收葬之時特們德爾
日思報復讐怨誅戮不已左丞張思明謂曰山陵甫畢
新君未立丞相恣行殺戮人皆謂丞相隂有不臣之心
萬一諸王駙馬疑而不至奈何特們德爾大悟曰非左
丞言幾誤吾事徽政院使實勒們以皇太后命請更
朝官皇太子曰此豈除官時耶且先帝舊臣豈宜輕動
俟予即位議於宗親元老賢者任之邪者黜之可也司
農卿旺扎勒布哈言先帝以土田頒賜諸臣者宜悉歸之
官太子問曰所賜為誰對曰左丞相哈克繖所得為多太
子曰予常諭卿等當以公心輔弼卿於先朝嘗請海泊
之稅以哈克繖奏而止今卿所言乃復私憾耳非公議也
豈輔弼之道耶遂出旺扎勒布哈為湖南宣慰使奪僧
年扎克策喇實等所受司徒國公制仍銷其印三月辛
巳以中書禮部領教坊司戊子熒惑犯進賢徵諸
王駙馬流竄者給侍從遣就分邑庚寅皇太子即皇
帝位詔赦天下尊皇太后為太皇太后是夜太隂犯明
堂壬辰太皇太后受百官朝賀於興聖宫特們德爾進
開府儀同三司上柱國太師敇羣臣超授散官者朝
會毋越班甲午作佛事于寶慈殿乙未日有暈若
連環戊戌汰上都留守司留守五員定吏員秩止
從七品如前制辛丑禁擅璽書壬寅降前中書平
章政事李孟為集賢侍講學士特們德爾欲因其不就
隂中之孟拜命欣然帝謂特們德爾子巴爾濟蘇曰爾
輩謂孟不肯為是官今何如由是讒不得行御史臺
臣請降詔諭百司以肅臺綱帝曰卿等但守職盡言善
則朕當服行否亦不汝罪也甲辰詔中外毋沮議
特們德爾敇罷醫卜工匠任子其藝精絶者擇用之
夏四月庚戌罷行中書省丞相河南湖廣遼陽並降為
平章政事惟征東行省丞相高麗王不降乙卯罷回
回國子監戊午紹慶路洞蠻為寇命四川行省捕之
祭遁甲神於香山命平章政事王毅等徵理在京
諸倉庫錢糓虧耗者七十八萬石及諸路歲貢幣帛稍
紕繆者俱責償所司程督嚴刻怨讟並作矣以太常
禮儀院使拜珠為中書平章政事拜珠丞相安圖孫也
宏遠端亮有祖風襲宿衞長延祐中拜太常禮儀院使
每議大政必問曰合典故否同官有異見者曰大朝止
說典故耶拜珠微笑曰公試言之國朝何事不依典故
同官不能對太常事簡每退食必延儒士諮訪古今禮
樂刑政治亂得失盡日不倦嘗曰人之仕宦隨所職司
事皆可習至於學問有本施於事業此儒者之能事宰
相之資也帝在東宫問宿衞之臣於左右咸稱拜珠賢
遣使召之欲與語拜珠謂使者曰嫌疑之際君子所慎
我長天子宿衞而與東宫私相往來我固得罪亦豈皇
太子福耶竟不往及即位遂有是命以西僧雅布達
勒為元永延教三藏法師授金印壬戌特們德爾請
參決政務禁諸臣毋隔越擅奏從之乙丑大行皇帝
喪卒哭作佛事七日丙寅周王和實拉子托歡特穆
爾生是為順帝戊辰帝如上都初太廟九室合饗
於一殿及仁宗崩無室可祔乃權給綵殿於武宗室前
以奉神主帝召禮官集議太常禮儀院經歴曹元用言
古者宗廟有寢有室宜以今室為寢當更營大殿于前
為十五室帝嘉其議授翰林待制戊寅有獻七寶帶
者因近臣以進帝曰朕登大位不聞卿等進賢而為人
進帶是誘朕也其還之五月己卯朔禁僧馳驛仍收
元給璽書庚辰殺上都留守賀勝特們德爾怨其𤼵
張弼之獄乃奏其便服迎詔為大不敬棄市籍其家勝
死之日百姓爭持紙錢哭於屍旁甚哀己丑中書左
丞相哈克繖罷為嶺北行省平章政事以拜珠為左丞相
鼐喇古塔斯哈雅並為中書平章政事濟爾噶朗為參
知政事特們德爾恃其權寵乘間肆毒睚眦之私無有
不報帝覺其所譖毁者皆先帝舊人滋不悅其所為乃
以拜珠為左丞相委以心腹特們德爾漸見疎外矣
辛卯中書參知政事竒徹罷為集賢學士遣使榷廣
東番貨壬辰和林民閻海瘞殍死者三千餘人旌其
門乙未羣臣上大行皇帝諡曰聖文欽孝皇帝廟號
仁宗國語曰布延圖皇帝戊戌有告嶺北平章政事
哈克繖中書平章政事赫嚕及御史大夫圖塔哈徽政使
實勒們等與故約蘇穆爾妻伊埒薩巴謀廢立者帝御穆
清閣召拜珠謀之對曰此輩擅權亂政久矣今猶不懲
隂結黨與謀危社稷宜速賜天威以正祖宗法度帝動
容曰此朕志也命率衞士擒斬之籍其家餘黨皆伏誅
先是近侍傳旨以姓名赴中書銓注者六七百員選曹
為之壅滯拜珠奏閣之注授一依選格次第吏無容姦
刑曹事有情可矜者寬恕之貪暴不法必不少容帝常
諭左右曰汝輩愼之苟陷國法我雖曲赦拜珠不汝恕
也追封隴西公汪世顯為隴右王辛丑以知樞密
院事特們德爾為中書平章政事壬寅監察御史請
罷僧道工伶濫爵及建寺豢獸之費甲辰以誅哈克繖
赫嚕賀勝等詔天下勝死非其罪而詔書與諸逆並言
時猶為特們德爾所蔽也丙午捕伊埒薩巴子江浙
平章瑪嚕仍籍其家丁未封旺沁為雲南王往鎮其
地以賀勝實勒們哈克繖家貲田宅賜特們德爾等
六月己酉流徽政院使穆蘇穆爾于金剛山以圖塔哈
實勒們所奪人畜產歸其主甲寅前太子詹事綽和
爾伏誅京師疫修佛事於萬壽山戊午罷徽政院
廣東採珠提舉司罷以有司領其事庚申賜角觝
百二十人鈔各千貫壬戌敇諸使入京者大事五日
小事三日遣還是夜月食既乙丑新作太祖幄殿
秋七月戊寅命玄教宗師張留孫修醮事于崇真宫
甲申車駕將北幸調左右翊軍赴北邊浚井以知樞
密院事瑪嚕哈坦並為遼陽行省平章政事壬辰遣
扈從諸營還大都禁踐民禾安南内附人陳巖言其
國貢使多為覘伺敇湖廣行省汰遣之乙未回回太
醫進藥曰達爾嘉給鈔十五萬貫丙申中書平章政
事鼐喇古罷禁獻珍寶製袞冕庚子以江南行臺
御史中丞廉恂為中書平章政事辛丑晉王伊遜特
穆爾遣使以地七千頃歸朝廷請有司徵其租歲給糧
鈔從之伊遜特穆爾顯宗噶瑪拉之長子裕宗之嫡孫
也初世祖以第四子諾木罕為北安王鎮北邊北安王
薨顯宗以長孫封晉王仍鎮北邊成宗武宗仁宗之立
咸與翊戴之謀有盟書焉是月汴梁路言滎澤縣河
決塔海莊東隄十步餘橫隄兩重復缺數處又開封縣
蘇村及七里寺決二處詔本路及都水監官併工修築
八月丁未朔嶺北省臣實都坐以官錢犒軍免官詔
復其職丙辰祔仁宗聖文欽孝皇帝莊懿慈聖皇后
於太廟特們德爾攝太尉奉玉册行事戊午特們德爾
復誣趙世延以違詔不敬下之獄請寘極刑并究省臺
諸臣不允帝幸涼亭從容謂近侍曰頃特們德爾必欲
寘趙世延於死地此殆報怨耳朕素聞其忠良故每奏
不納左右咸稱萬歲丁卯宫人官奴坐用日者請太
皇太后禜星杖之籍其資圖沙瑪部宣慰使額琳沁
坐違制不發兵杖流尼嚕罕地九月甲申建壽安山
寺給鈔千萬貫禁五臺山樵採庚子常澧州洞蠻
合諸洞為寇命土官追捕之甲辰遣茂扎木等使占
城真臘龍牙門索馴象以廩藏不充停諸王所部歲
給冬十月庚戌將作院使伊蘇坐董製珠衣怠工杖
之籍其家壬子作佛事于文德殿四十日丁巳酉
陽聳儂洞蠻田謀遠為寇命守臣招捕之戊午帝至
自上都詔太常院臣曰朕將以四時躬祀太室宜與羣
臣集議其禮此追遠報本之道毋以朕勞於對越而有
所損其悉遵典禮庚申敇譯佛書乙丑幸大護國
仁王寺帝師請以卓特巴嘉勒燦為土番宣慰使都元師
從之丁卯為皇后作鹿頂殿于上都庚午命拜珠
督造夀安山寺十一月丙子朔帝御齋宫丁丑恭謝
太廟備法駕服衮冕以行禮至仁宗室即歔欷流涕左
右莫不感動甲申敇翰林國史院纂修仁宗實錄
丁亥作佛事于光天殿丁酉詔各郡建帝師帕克斯巴
殿其制視孔子廟有加甲辰特們德爾言和市織幣
薄惡由董事者不謹請免右丞高昉等官仍令郡縣更
造徵其元直不允十二月乙巳朔詔以明年為至治
元年減天下租賦二分包銀五分免大都上都興和三
路差稅三年優復煑鹽煉鐵等戶二年開燕南山東河
泊之禁聽民采取命官家屬流落邊遠者有司資給遣
之其子女典鬻與人者聽還其家監察御史廉訪司歲
舉可任守令者二人七品以上官有偉畫長策可以濟
世安民者實封上之士有𨼆居行義明治體不求聞達
者有司具狀以聞丁未播州蛋蠻的羊籠等内附
庚戌鑄銅為佛像置玉德殿癸丑以天壽節預遣使
修醮于龍虎山乙卯率百官奉玉冊玉寶加上太皇
尊號曰儀天興聖慈仁昭懿壽元全德泰寧福慶徽文
崇祐太皇太后翰林學士呼圖克都哩譯進大學衍
義帝曰修身治國無踰此書賜鈔五萬貫以印本頒賜
羣臣河南饑帝問其故羣臣莫能對帝曰良由朕治
道未洽卿等又不盡心乃職委任失人致隂陽不和災
害洊至自今各務勤恪以應天心毋使吾民重困辛
酉作延春閣後殿壬戌召西僧年扎克策喇實赴京師
敇所過羣縣肅迎乙丑禜星于回回司天監四十晝
夜丙寅修祕密佛事于延春閣丁卯特們德爾拜
珠言比者詔内外言得失今上封事者或直進御前乞
令臣等開視乃入奏聞帝曰言事者直至朕前可也如
細民輒訴訟者則禁之給武宗皇后鈔七十五萬貫
己巳敇罷明年二月八日迎佛以江南浙西道廉
訪使薛處敬為中書參知政事辛未拜珠進鹵簿圖
帝以唐制用萬二千三百人耗財乃定大駕為三千二
百人法駕二千五百人上思州猺結交趾寇忠州
癸酉帝聞賀勝母老憫之以所籍京兆田磑還其家
江浙行省平章政事巴延徹爾江西行省平章政事布
色圖並坐貪墨免官是歲決獄輕重七千六百三十
事滹沱河決文安大城等縣渾河溢壊民田廬秦州成
紀縣暴雨山崩朽壤墳起覆没畜產大同雨雹大如雞
卵益津縣隕黑霜帝命宣徽院使特克實領中都威衞
指揮使特克實者特們德爾之黨也延祐中近臣多託恩
幸以求賞者宣徽院使圖沁布哈輒抑弗予特克實王廷
顯皆同官也仁宗賜特克實海舶圖沁布哈曰此軍國之
所資上不宜賜下不宜受又賜廷顯玉帶廷顯欲取太
官羊錢一萬五千緡充其價圖沁布哈復持不可於是
怨之者衆及帝即位特們德爾擅政特克實竟譖殺之後
特克實以大逆伏誅事乃白追封圖沁布哈冀國公謚忠
𨼆
英宗睿聖文孝皇帝(諱碩迪巴拉仁宗嫡子也母莊懿慈聖皇后鴻吉哩氏以)
(大德七年二月甲子生延祐三年十二月丁亥立為皇太子六年十月戊午命參決庶務)
至治元年春正月丁丑修佛事于文德殿甲申召高
麗王王章赴上都丙戌帝服衮冕享太廟以左丞相
拜珠亞獻知樞密院事庫春貝終獻自世祖建太廟以
來歴四十年親享之禮未暇講肄拜珠乃奏曰古云禮
樂百年而後興此其時矣帝悅曰朕能行之預敇有司
上親享太室儀注至是禮畢詔羣臣曰一歲惟四祀使
人代之不能致如在之誠實所未安歲必親祀以終朕
身廷臣或言祀事畢宜赦天下帝諭之曰恩可常施赦
不可屢下使殺人獲免則死者何辜遂命中書陳便宜
事行之丁亥帝欲結綵樓於禁中元夕張燈設宴參
議中書省事張養浩上疏於左丞相拜珠拜珠謂當進
諫即袖其疏入奏其略曰世祖臨御三十餘年每值元
夕閭閻之間燈火亦禁況闕庭之嚴宫掖之邃尤當戒
慎今燈山之構臣以為所翫者小所繫者大所樂者淺
所患者深伏碩以崇儉慮遠為法以喜奢樂近為戒帝
覽而喜曰非張希孟不敢言遽命罷之且曰有臣如此
朕復何憂自今朕凡有過豈獨臺臣當諫人皆得言賜
養浩帛二匹以旌其直帝遣使即趙孟頫家俾書孝
經賜上尊及衣二襲甲辰水金火土四星聚于奎
二月戊申改中都威衞為忠翊侍衞親軍都指揮使司
己酉作仁宗神御殿于普慶寺辛亥調軍三千五
百人修上都華嚴寺壬子夜金火土三星聚于奎
大永福寺成賜金五百兩銀二千五百兩鈔五十萬貫
幣帛萬匹丁巳畋于柳林敇更造行宫壽安山寺
役甚急監察御史索約勒哈迪密實與同列觀音保成
珪李謙亨上章極諫以為東作方始而興大役以耗財
病民非所以祈福也且歲在辛酉不宜興築奏入帝怒
初司徒劉䕫妄獻浙右民田冒出内帑鈔六百萬貫丞
相特們德爾分取其半御史發其姦由是疾忌臺諫治
書侍御史索諾木特們德爾之子也至是密奏曰彼宿衞
舊臣聞事有不便弗即入白而訕上以揚已之直大不
敬帝乃殺索約勒哈迪密實與觀音保杖珪謙亨黥之
竄尼嚕罕地二人始亦不測而特們德爾方引左丞張
思明為己助思明為言於丞相曰言事御史職也祖宗
以來未嘗殺諫臣成李既屬吏當論法二人由是得輕
典丁卯以僧法洪為釋源宗主授榮禄大夫司徒
罷先朝傳旨濫選者三月丙子建帝師帕克斯巴寺于
京師丁丑𤼵民兵疏小直沽白河庚辰廷試進士
台哈布哈宋本等六十四人賜及第出身有差本大都人
從父禎官江陵邑人王奎文明性命義理之學本往質
所得造詣日深年四十始還鄉至是為左榜第一人授
翰林修撰辛巳帝如上都拜珠從幸次察罕諾爾帝
以行宫制度卑隘欲更廣之拜珠曰此地苦寒入夏始
種粟黍陛下初登大寶不求民瘼而遽興大役以妨農
務恐失民望帝乃止帝嘗謂拜珠曰朕委卿以大任
者以乃祖穆呼哩從太祖開拓土宇安圖相世祖克成
善治也卿念祖宗令聞豈有不盡心者乎拜珠再拜曰
陛下委臣以大任臣有所畏者三畏辱祖宗畏天下事
大識見有所未盡畏年少不克負荷無以上報聖恩惟
陛下垂閔時加訓飭幸甚壬午遣咒師多爾濟往伊
濟巴勒布二國取佛經癸未製御服珠袈裟甲申敇
纂修仁宗實錄后妃功臣傳乙酉寶集寺金書西番
般若經成置大内香殿益夀安山造寺役軍己丑
大同路麒麟生己亥宦者博囉特穆爾坐罪流尼嚕
罕地辛丑以特克實為御史大夫佩金符領忠翊侍衞
親軍都指揮使帝嘗御鹿頂殿謂特克實曰徽政雖隸太
皇太后朕視之與諸司同凡簿書宜悉令御史檢覈
夏四月己未造象駕金脊殿戊辰敇賜特們德爾父
祖碑命宦者博囉台為太常署令太常官言刑人難
與大祭遂罷之五月丙子毁上都回回寺以其地營
帝師殿壬午遷武宗子親王圖卜特穆爾于瓊州時特
們德爾懷私固寵構釁骨肉諸王大臣莫不自危中政
使約爾珠告托歡徹爾等交通親王於是徙圖卜特穆爾遠
居海南因禁日者毋交通諸王駙馬掌隂陽五科者毋
泄占候丁亥修佛事于大安閣辛卯海漕糧至直
沽遣使祀海神天妃作行殿于縉山流杯池乙未
命世家子弟成童者入國學辛丑太常禮儀院進太
廟制圖御史翰林太常臣集議以為前代廟室多寡不
同晉則兄弟同為一室正室增為十四間東西各一間
唐九廟後增為十一室宋增室至十八東西夾室各一
間以藏祧主今太廟雖分八室然兄弟為世止六世而
已世祖所建前廟後寢往歲寢殿災請以今殿為寢别
作前廟十五間中三間通為一室以奉太祖神主餘以
次為室庶幾情文得宜省臣以其圖上帝稱善期以來
歲營之六月癸卯朔日有食之作金浮屠於上都
蔵佛舍利乙卯以特們德爾領宣政院事丁巳以
前中書參知政事敬儼為陜西行臺御史中丞儼告病
家居以其鄉在近圻恐復徵用乃徙居淮南雖親故皆
不接見至是聞命堅辭不赴辛酉太白經天趙宏
祚等言事勒歸田里仍禁妄言時政壬戌龍虎山張
嗣成來朝授太玄輔化體仁應道大真人己巳渾河
溢被災者二萬三千五百戶秋七月戊寅通州潞縣
榆埭水決庚辰滹沱河及巨馬河溢辛巳盩厔縣
僧圓明作亂遣樞密院判官章台督兵捕之尋伏誅未
幾郃陽道士劉志光以妖術謀亂復命章台捕之乙
酉大雨渾河防決丙申禁服色踰制庚子修上都
城八月壬寅修大都城戊申上都鹿頂殿成庚
戌以軍士貧乏遣知樞密院事特穆爾布哈整治仍詔
諭中外有敢擾害者罪之壬子熒惑犯軒轅乙卯
中書平章政事特穆爾圖罷為上都留守壬戌帝駐
蹕興和左右以寒甚請還京師帝曰兵以牛馬為重民
以稼為本朕遲留蓋欲馬得芻牧民得刈穫一舉兩得
何計乎寒雷州路海康遂溪二縣海水溢壊民田四
千餘頃免其租秦州成紀縣山崩九月壬午熒惑
犯太微西垣上將壬辰中書平章政事塔斯哈雅坐
受贓杖免丁酉帝至自上都熒惑犯太微垣右執
法庚子安陸府漢水溢壊民田賑之冬十月辛丑
朔修佛事於大内丙午太白經天戊申熒惑犯太
微垣左執法庚戌親享太廟以中書左丞相拜珠為
亞獻官御史大夫時克實為終獻官壬子拜珠獻嘉禾
兩莖同穗癸丑敇翰林集賢官年七十者毋致仕
延祐間朔漠大風羊馬駝畜盡死蒙古人民流散以子
女鬻於回回漢人為奴婢拜珠以興王根本之地其民
宜加賑恤請立宗仁衞總之命縣官贖置衞中以遂生
養詔從之且令給子女冬衣禁中書掾曹毋泄機事
己巳遣雅克特穆爾巡邊雅克特穆爾欽察氏綽和爾第
三子也時為左衞親軍都指揮使十一月辛未熒惑
犯進賢乙亥幸大護國仁王寺戊寅御大明殿羣
臣上尊號曰繼天體道敬文仁武大昭孝皇帝是夜辰
星犯房己卯以受尊號詔天下拜珠請釋囚不允
庚辰益壽安山寺役卒三千人辛巳命御史大夫特克
實領左右阿蘇衞初世祖立阿蘇巴圖逹嚕噶齊後招
集阿蘇軍三千七百餘人扈從車駕掌宿衞禁城兼營
潮河蘇沽兩川屯田并供給軍儲本隸前後二衞武宗
至大初始改立左右衞阿蘇親軍都指揮使司至是以
特克實領之丙申敇立故丞相安圖碑于保定新城右
丞相特們德爾廣樹朋黨凡不附己者必以事去之尤
惡平章王毅右丞高昉因在京諸倉糧儲失陷欲奏誅
之左丞相拜珠密言於帝曰論道經邦宰相事也以金
穀細務責之可乎帝然之俱得不死特們德爾忌拜珠
方正每與其黨密語謀中害之左右得其情乘間以告
且請備之拜珠曰我祖宗為國元勲世篤忠貞百有餘
年我今年少叨受寵命蓋以此耳大臣協和國之利也
今以右相讐我我求報之非特吾二人之不幸亦國家
之不幸吾知盡吾心上不負君父下不負士民而已死
生禍福天實鑑之汝輩毋復言至是奉旨往新城為其
祖立碑特們德爾久稱疾聞拜珠行將出莅省事入朝
至内門帝遣蘇蘇賜之酒且曰卿年老宜自愛待新年
入朝未晚遂怏怏而還辛丑立伊竒哩氏為皇后遣
攝太尉中書右丞相特們德爾持節授玉冊玉寶庚
戌作太廟正殿甲寅幸西僧灌頂寺疏玉泉河
甲子命帝師詣西番受具足戒賜金千三百五十兩銀
四千五十兩幣帛萬匹鈔五十萬貫以諸王徹伯爾使
者數入朝發兵守北口及盧溝橋乙丑置中瑞司冶
銅五十萬斤作壽安山寺佛像特們德爾雖家居然
其黨猶布列朝中事必禀於其家以拜珠故不得大肆
其奸百計傾之終不能遂在京倉曹管庫之職歲終例
應注代時左丞張思明稱疾不出衆皆顧望拜珠以事
不可緩乃日坐省中謂僚屬曰左丞病省事遂廢乎郎
中李處恭曰金穀之職須慎選擇不得其人未敢遽擬
拜珠曰汝為賣官之計耳遣人善慰思明思明乃出共
畢銓事是歲集賢侍講學士李孟卒孟既罷政左遷
嘗語人曰老臣待罪中書無補於國聖恩寬宥不奪其
禄今老矣其何以報稱帝聞而善之恩意稍加及卒御
史累章辨其誣詔復元官贈舊學同德翊戴輔治功臣
進封魏國公諡文忠樞密院副使吳元珪與知樞密
院事特穆爾布哈上軍民之政十餘事大抵言諸王近
侍不可干軍政管軍官吏不可漁取軍戶軍官之材者
當遷其職有司賦役當務均一而軍民不可有所偏軍
官襲職惟傳適嗣而支庶不可有所亂帝並嘉納即降
旨施行之監察御史策丹錄囚大興縣有以冤事繫
獄者其人嘗見有槖駝死道傍因舁至其家醢之置數
甕中會官槖駝被盜捕索甚急乃執而勘之其人自誣
服策丹審其獄辭疑為冤即以上御史臺臺臣以為贓
既具是特御史威殺人耳不聽改委他御史讞之竟處
死後數日遼陽行省以獲盜聞冤始白人以是服其明
以右侍儀兼修起居注桑節為監察御史桑節河西
人少給事仁宗潜邸以精敏稱故帝擢用之在臺中直
聲大著
二年春正月庚午廣太廟甲戌禁漢人執兵器出獵
及習武毅丁丑親祀太廟始備法駕設黃麾大仗帝
通天冠絳紗袍出自崇天門左丞相拜珠攝太尉以從
帝見羽衞文物之美顧拜珠曰朕用卿言舉行大禮亦
卿所共喜也對曰陛下以帝王之道化成天下非獨臣
之幸實四海蒼生所共慶也致齋大次行酌獻禮升降
周旋儼若素習中外肅然明日還宫鼓吹交作萬姓聳
觀百年廢典一旦復見有感泣者拜珠率百官稱賀于
大明殿執事之臣及導駕耆老賜金帛有差拜珠又奏
建太廟前殿議行祫禘配享等禮戊寅敇有司存恤
孔氏子孫貧乏者辛巳敇臺憲用人勿拘資格儀
封縣河溢傷稼賑之癸未流徽政院使羅源于耽羅
柳林行殿成癸巳以西僧羅卜藏為司徒二月庚
子置左右欽察衞親軍都指揮使司命拜珠總之罷
上都歇山殿及帝師寺役辛丑賜特克實父祖碑甲
寅以太廟役軍造流杯池行殿乙卯西僧伊實拉默特
藏布疾詔為釋大辟囚一人笞罪二十人三月己巳
朔左丞相拜珠以學校政化大源似緩實急而主者不
務盡心遂致廢弛請令中書平章政事廉恂參議中書
省事張養浩都事富珠哩翀董之外郡學校仍命御史
臺翰林院國子監同議興舉從之辛未禁捕天鵝違
者籍其家丙子罷京師諸營繕役卒四萬餘人河
間河南陜西十二郡春旱秋霖民饑免其租之半戊
寅修大都城庚辰敇江浙僧寺田除宋故有永業及
世祖所賜者餘悉稅之丙戌復置市舶提舉司於泉
州慶元廣東三路禁子女金銀絲綿下番丁亥鳳翔
道士王道明以妖言伏誅己丑有暈貫日如連環
命有司建穆呼哩祠于東平仍樹碑以國用匱竭停
諸王賞賚及皇后逹爾瑪實哩等歲賜庚寅命將作院
更製冕旒辛卯監察御史何守謙坐贓杖免丁酉
幸柳林駙馬許訥之子蘇克訴曰臣父謀叛臣母私從
人帝曰人子事親有隠無犯今有過不諫乃復告訐命
誅之帝從容謂拜珠曰朕思天下之大非朕一人思
慮所及汝為朕股肱毋忘規諫以補朕之不逮拜珠頓
首謝曰昔堯舜為君每事詢衆善則舍己從人萬世稱
聖桀紂為君拒諫自賢悅人從已好近小人國滅而身
不保民到於今稱為無道之主臣等仰荷洪恩敢不竭
忠以報然凡事言之則易行之則難臣等不言則臣之
罪也又嘗謂拜珠曰今亦有如唐魏徵之敢諫者乎對
曰槃圓則水圓盂方則水方有太宗納諫之君則有魏
徵敢諫之臣或言佛教可治天下者帝問之對曰清淨
寂滅自治可也若治天下舍仁義則綱常亂矣帝皆嘉
納之夏四月戊戌朔帝如上都中書左司都事富珠
哩翀從幸帝次龍虎臺丞相拜珠命翀傳旨中書翀領
之行數步還曰命翀傳否拜珠歎曰真謹飭人也間謂
翀曰爾可作宰相否翀對曰宰相固不敢當然所學宰
相事也夫為宰相者必福德才量四者皆備乃足當耳
拜珠大悅以酒觴翀曰非公不聞此言乙丑中書省
臣請節賞賚以紓民力帝曰朕思所出倍於所入出納
之際卿輩宜慎之朕當撙節其用五月己巳修滹沱
河隄庚午奉符臨邑二縣民謀逆其首王驢兒伏誅
餘杖流之庚辰收養蒙古子女遣使諭四方匿者罪
之癸未置宗仁蒙古侍衞親軍都指揮使司以拜珠
領其事甲申帝幸五臺山拜珠奏曰自古帝王得天
下以得民心為本失其心則失天下錢穀民之膏血多
取則民困而國危薄歛則民足而國安帝曰卿言甚善
朕思之民為重君為輕國非民將何以為君今理民之
事卿等當熟慮而慎行之丙申以吳全節為玄教大
宗師特進上卿閏月戊戌封諸葛忠武侯為威烈忠
武顯靈仁濟王辛丑萬戶李英以良民為奴擅文其
面坐罪癸卯禁白蓮佛事甲辰御史臺臣請黜監
察御史不稱職者以示懲勸從之戊申以特們德爾
子同知樞密院事巴勒丹知樞密院事壬子作紫檀殿
丙寅辰州沅陵縣洞蠻為寇遣兵捕之敇已除不
赴任者奪其官封公主蘇喀巴拉乳母為順國夫人
六月丁卯朔帝至五臺山禁扈從宿衞毋踐民禾
壬申熒惑犯心癸酉申禁日者妄談天象丙子修
渾河堤壬午辰州江水溢壊民廬舍是月前翰
林學士承旨趙孟頫卒追封魏國公諡文敏孟頫詩文
清邃奇逸書法冠絶古今畫亦精緻而立朝頗見風采
楊載稱孟頫之才為書畫所揜知其書畫者不知其文
章知其文章者不知其經濟之學人以為篤論秋七
月丁未賜拜珠平江田萬畝拜珠辭曰陛下命臣釐正
庶務若先受賜田人其謂何帝曰汝勲舊子孫加以廉
慎人或援例朕自諭之帝自五臺還戊午次應州
辛酉次渾源州拜珠奏召中書左丞張思明至數其罪
杖而免之籍其家(考異元史張思明傳云拜珠與特們德爾各樹朋黨賊害忠良思明懼禍)
(及累表辭不獲後竟誣以不支蒙古子女口糧餓死四百人遂廢於家今按拜珠事君盡忠其同心疾惡者安)
(得指為朋黨杖思明而斥之以其暱右相耳謂拜珠疾惡太嚴則有之何嘗賊害忠良耶拜珠傳云特們德爾)
(引張思明以助己思明為盡力忌拜珠與其黨謀中害之按右相雖暱思明然思明頗有所救正未必同謀害)
(拜珠也此蓋採兩家碑誌以入傳未免有過當之辭今不取)八月己巳道州寧遠
縣民符翼軫作亂有司討擒之甲戌帝次奉聖州築
宗仁衞營帝留意民事戊寅詔畫蠶麥圖於鹿頂殿
壁以時觀之庚辰增壽安山寺役卒七千人庚寅
太師中書右丞相特們德爾卒於家命給直市其葬地
九月丙辰太皇太后鴻吉哩氏崩初仁宗議立太子
太后見武宗長子周王和實拉有英氣而帝少柔懦羣
小以周王立必不利於己遂擁立帝及帝即位太后入
賀見帝有毅然之色太后退而悔曰不擬養此兒遂鬱
鬱成疾而崩太后性聰慧歴佐三朝教宫中侍女皆執
治女工親操井臼然不事檢飭自正位東朝淫恣益甚
内則赫嚕伊埒薩巴用事外則幸臣實勒們及特們德
爾等相率為奸濁亂朝政無所不至云庚申敇停今
冬祀南郊癸亥地震甲子作層樓於涿州鹿頂殿
西丙寅西僧板吉疾賜鈔五萬貫冬十月丁卯朔
太史院請禁明年興作土功從之戊辰享太廟先是
太常奏國哀以日易月旬有二日外乃舉祀事帝曰太
廟禮不可廢迎香去樂可也至是以廟工未畢妨陳宫
懸止用登歌丙子江南行臺御史大夫托克托坐請告
未得旨輒去職杖謫雲南從御史大夫特克實奏也甲
申建太祖神御殿于興教寺己丑以中書左丞相拜
珠為右丞相監修國史帝欲爵以三公懇辭遂不置左
相獨任以政參議中書省事王結言於拜珠曰為相之
道當正已以正君正君以正天下除患不可猶預猶預
恐生他變服用不可奢僭奢僭則害及於身拜珠深是
之治書侍御史索諾木罷為翰林侍講學士特克實奏復
其職帝不允十一月甲午朔日有食之己亥以立
右丞相詔天下流民復業者免差稅三年站戶貧乏鬻
賣妻子者官贖還之凡差役造作先科商賈末技富貴
之家以優農力免陜西明年差稅十之三各處官佃田
明年租十之二江淮創科包銀全免之監察御史李
端言近者京師地震日月薄蝕皆臣下失職所致帝自
責曰是朕思慮不及致然因敇羣臣亦當修飭以謹天
戒罷世祖以後冗置官括江南僧有妻者為民
癸卯地震甲辰罷徽政院丙午造龍船三艘御
史李端言朝廷雖設起居注所錄皆臣下聞奏事目上
之言動亦宜悉書之以付史館世祖以來所定制度宜
著為令使吏不得為奸治獄者有所遵守並從之乙
卯宣德縣地震初浙民吳機以累代失業之田賣於
司徒劉䕫䕫賂宣政使巴爾濟蘇買置諸寺以益僧廩
矯詔出庫鈔六百五十萬貫酬其直田已久為他人之
業特們德爾父子特克實等上下蒙蔽分受之為贓巨
萬真人蔡道泰以姦殺人獄已成特們德爾納其金令
有司變其獄拜珠舉奏二事命臺鞫察之盡得其情以
田歸主䕫道泰巴爾濟蘇等皆坐死并籍其家刑部尚
書布達實哩坐受道泰金范德郁坐詭隨並杖免特赦
特克實十二月甲子朔南康建昌大水山崩死者四十
七人民饑命賑之乙丑太白歲星熒惑聚於室丁
卯中書平章政事瑪嚕罷為大司農廉恂罷為集賢大學
士以集賢大學士張珪為平章政事珪家居已久帝召
見於易水之上曰四世舊臣朕將畀卿以政珪辭歸遣
近臣設醴拜珠問珪曰宰相之體何先珪曰莫先於格
君心莫急於廣言路時拜珠方欲召用致仕老臣優其
禄秩議事中書遂首薦珪起為集賢大學士至是復拜
平章侍宴萬壽山賜以玉帶戊辰以掌道教張嗣成
吳全節藍道元各三授制命銀印敇奪其二癸未以
地震日食敇廷臣集議弭災之道中書平章政事張珪
抗言於坐曰弭災當究其所以致災者漢殺孝婦三年
不雨蕭楊賀冤死獨非致沴之端乎死者固不可復生
而情義猶可昭白毋使朝廷終失之也禁近侍奏取
没入錢物丙戌賜淮安忠武王巴延祠祭田二十頃
西僧灌頂疾請釋囚帝曰釋囚祈福豈為師惜朕思
惡人屢赦反害善良何福之有宣徽院臣言世祖時鴻
吉哩歲輸尚食羊二千成宗時增為三千今請增五千
帝不許曰天下之民皆朕所有如有不足朕當濟之若
加重賦百姓必致困窮國亦何益命遵世祖舊制是
月兩江來安路總管岑世興葛蠻安撫司副使龍仁貴
皆以其地作亂紹興路柔遠州洞蠻把者為寇並遣兵
討捕之是歲山北廉訪司經歴許有壬遷江南行臺
監察御史行部廣東以貪墨劾罷廉訪副使哈濟蔡衍
至江西會廉訪使苗好謙監焚昏鈔檢視鈔者日至百
餘人好謙恐其有弊痛鞭之人畏罪率剔真為偽以迎
其意筦庫吏而下搒掠無全膚訖莫能償有壬覆視之
率真物也遂釋之凡勢官豪民人畏之如虎狼者有壬
悉擒治以法部内肅然甘肅歲糴糧於蘭州多至二
萬石距寧夏各千餘里至甘州自甘州又千餘里始逹
額齊訥路而寧夏距額齊訥僅千里至是行省平章奈
曼岱下諭令輓者自寧夏徑趨額齊訥歲省費六十萬
緡奈曼岱穆呼哩五世孫也性明果善斷所至有治聲
資治通鑑後編卷一百六十六
