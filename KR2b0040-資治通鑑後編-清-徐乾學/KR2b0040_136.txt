資治通鑑後編卷一百三十六
刑部尚書徐乾學撰
宋紀一百三十六(起上章執徐正月盡閼逢涒灘十二月凡五年)
寧宗法天備道純德茂功仁文哲武聖睿恭孝皇
帝
嘉定十三年春正月丁酉扈再興攻鄧州許國攻唐州
皆不克而還金人追之遂攻樊城趙方督諸將拒退之
蒙古破金好義堡霍州刺史伊喇阿里哈等死之
己酉以不凌為嗣濮王戊午夏人復以書至四川議
夾攻金人是月孟宗政敗金人于湖陽三月辛夘
朔雨土金紅襖賊于忙兒襲海州據之夏四月庚
申朔淮東制置賈涉招諭山東兩河豪傑勸以來歸
金以河北山東地封滄州經略使王福為滄海公以清
觀滄州鹽山無棣樂陵東光寧津吳橋將陵阜城蓚縣
隸之河間招撫使伊喇衆嘉努為河間公以獻蠡安深
州河間肅寧安平武強饒陽六家莊郎山寨隸之真定
經略使武仙為恒山公以眞定府沃冀威鎮寧平定州
抱犢寨欒城南宫縣隸之中都東路經略使張甫為高
陽公以雄霸莫州高陽信安文武大成保定靜海寶坻
武清安次縣隸之中都西路經略使靖安民為易水公
以涿易安肅深州君民川季鹿三保河北江&KR0552;山寨青
白口朝天寨水谷懽谷東安寨隸之遼州刺史行元帥
府事郭文振為晉陽公以河北東路皆隸之遼州招撫
使胡天祚為平陽公以平陽晉安府隰吉州隸之昭義
節度使完顔伯開為上黨公以澤潞沁州隸之山東安
撫副使燕寧為東莒公以益都府路皆隸之九公皆兼
宣撫使總帥本路兵馬署置官吏徵歛賦稅賞罰號令
得以便宜行之除己畫定所管州縣外如能收復鄰近
州縣者亦聽管屬五月丙辰蒙古兵徇金兖州泰定
軍節度使完顔威赫死之六月癸酉賜禮部進士劉
渭以下四百七十五人及第出身是榜得葉味道劉若
水時史彌遠柄國久若水對策極論其姦請罷之更命
賢相否則必為宗社憂考官寘之末甲策語播行都士
爭誦之彌遠怒諭府尹使逆旅主人譏其出入將寘之
罪久之乃己丁丑蒙古取金大名府又攻開州及東
明長垣等縣李全自化湖陂之捷有輕諸將心以漣
水忠義副都統季先威望出已上隂結賈涉吏莫覬譛
先欲反涉信之壬午命先赴樞密院議事於道殺之而
遣統制陳選總先衆于漣水先部曲裴淵宋德珍孫德
正王義深張山張友拒選不納迎石珪于盱眙奉為統
帥涉分珪軍為六請于朝出修武京東路鈐轄印誥各
六授淵等淵等陽從命而實不奉涉教令涉恐甚詔以
珪為漣水忠義軍統轄追謚周敦頥曰元程顥曰純
程頥曰正秋七月戊戍以京東河北諸州守臣空名
告身付京東河北節制司以待豪傑之來歸者丙午
以任希夷參知政事金使烏庫哩仲端如蒙古求和
呼蒙古主為兄蒙古主不允八月癸亥皇太子詢卒
謚景獻金長清令嚴實為主將所疑挈家壁于青崖
堌依益都張林以避之會趙拱以朝命諭京東過青崖
實因求内附拱奉實欵至楚州賈涉以聞實分兵四出
所至州縣皆下於是太行之東皆受實節制實乃舉魏
博恩德懷衛開相等郡來歸涉再遣拱往諭配以兵二
千李全亦請往涉不能止乃帥楚州及盱眙忠義萬人
以行拱說全曰將軍提兵渡河不用而歸非示武也今
乘勝取東平可乎全乃合張林軍得數萬襲東平之城
南金行省蒙古綱帥師固守全索戰不得乃與林夾汶
水而砦明日金監軍王庭玉以騎兵三百奄至全欣然
上馬帥帳前騎赴之殺數人奪其馬逐北抵山谷遇金
龍虎上將軍額布特盛兵以出旁有繡旗女將馳鎗突
鬭全幾不免諸將赴援拔全出退保長清精銳喪失大
半全恐所擕鎮江軍五百人懷憤乃使拱將之先歸而
自以餘衆道滄州假鹽利慰贍之尋還楚州張林攻
金滄州王福以城降壬申安丙遺夏人書定議夾攻
金以夏兵野戰我師攻城遂命利州統制王仕信帥師
赴熙秦鞏鳳翔委丁焴節制且傳檄招諭陜西五路官
吏軍民甲申復海州以徐晞稷知州事夏取金會
州金陜西行省與夏議和蒙古穆呼哩至滿城使蒙
古巴哈將輕騎三千出倒馬關適金恒山公武仙遣葛
鐵槍攻臺州蒙古巴哈與之遇葛鐵槍戰敗仙舉城降
史天倪說穆呼哩曰今中原已漸定而大兵所過猶縱
鈔掠非王者弔民伐罪之意且王為天下除暴豈可效
他軍所為乎穆呼哩善之下令禁剽掠遣所俘老幼軍
中肅然九月辛夘夏遣樞密使寗子寧率衆二十萬
圍鞏州且來趣兵甲午太白晝見王仕信帥師發
宕昌乙未四川宣撫司統制質俊李寔帥師發下城
戊戌安丙命諸將分道進兵沔州都統張威出天水
利州副都統程信出長道興元都統陳立出大散關統
制田胃出子午谷金州副都統陳昱出上津己亥張
威下令所部諸將毋得擅進諸將遲疑庚子質俊等克
來遠鎮敗金人于定邊城辛丑王仕信克鹽川鎮乙巳
程信王仕信引兵會夏人于鞏州城下丁未攻城不克
遂趣秦州丙辰夏人自安遠砦退師冬十月丁巳朔
程信復邀夏人共攻秦州夏人不從信自伏羌城引兵還
諸將皆罷兵戊寅程信以宣撫司命斬王仕信于西和州
罷張威官時青與叔父全俱為襖賊及楊安兒劉二
祖敗青承赦降隸軍中為濟州義軍萬戸後附李全來
歸處之龜山有衆數萬至是金元帥赫舍哩約赫德遣
人招之青以書乞假邳州以屯老幼當襲取盱眙盡定
淮南以贖罪金主乃以青為濟州宣撫使封滕陽公使
領本處兵馬而未授以邳十一月庚戌大風壬子臨
安府火著作郎吳泳上疏曰京城之災京城之所見也
四方有敗陛下亦得而見之乎夫慘莫慘于兵也而連
年不戢則甚於火矣酷莫酷于吏也而頻歲横征則猛
于火矣閩之民困於盗浙之民困于水蜀之民困于兵
横歛之原既不澄於上苞苴之根又不絶於下譬彼壞
木疾用無枝而内涸之形見矣蒙古穆呼哩既戢士
卒州郡悦附遂以輕騎入濟南嚴實挈所部三府六州
戸三十萬詣軍門降穆呼哩承制拜實行尚書省事實
將李信乘實出殺其家屬來降實攻信殺之復取青崖
崓以魏博等郡降蒙古時金兵二十萬屯黃陵岡遣步
卒二萬襲穆呼哩于濟南穆呼哩迎戰敗之遂薄黃陵
岡金兵陣河南岸穆呼哩令騎下馬短兵接戰金兵大
敗溺死者衆穆呼哩遂陷黃陵岡進取楚丘由單州趣
東平圍之蒙古耶律楚材進庚午元歷楚材遼東丹
王托雲八世孫金尚書右丞履之子貞祐三年為中都
行省員外郎中都陷降于蒙古蒙古主嘗訪遼宗室召
楚材謂之曰遼金世讐吾為汝報之矣楚材對曰臣祖
父以來嘗北面事之既為臣子豈敢復懷二心讐君父
耶蒙古主重其言命處左右備訪問楚材通術數之學
尤邃于太玄時從征西域以金大明歷不應製庚午元
歷上之蒙古主每征伐必令楚材預卜吉凶亦自灼羊
脾以符之然後行漣水忠義軍統轄石珪以入漣水
非賈涉意心懷不安李全復請討珪涉遂以全兵列于
楚州之南渡門移淮隂戰艦于淮岸示珪有備因命一
將招珪軍來者增錢粮不至者罷支給衆心遂散十二
月壬申珪殺裴淵挾孫武正宋德珍降于蒙古穆呼哩
以珪為元帥珪既去漣水之衆未有所屬李全求並將
之涉不能卻遂以付全鎮江副都統翟朝宗得璽于
金師獻之其文曰皇帝恭膺天命之寳時青復自金
來附以為京東鈐轄金兵固守東平穆呼哩謂嚴實
曰東平粮盡必棄城去汝即入城安輯之勿苦郡縣以
敗事留索隆噶圖以蒙古兵守之以嚴實權行省遂北
還金易水公静安民出兵至&KR0552;山取擔車寨會蒙古
圍安民所居山寨守寨者以安民妻子及老幼出降安
民軍中聞之駭亂衆議欲降以保妻子安民不從為其
下所殺是歲蒙古主攻西城蒲華城塔什干城鄂托羅
爾城皆克之遼王耶律瑠格卒蒙古以其妻約尼氏
佩虎符權領其衆
十四年春正月乙未地震以李全還自山東賜緡錢
六萬二月戊辰金人圍光州己巳金人犯五關壬申
金人治舟于團風弗克濟遂圍黃州分兵破諸縣又遣
别將犯漢陽軍李全攻金泗州赫舍哩約赫德救之
全敗乃還甲申詔淮東京湖諸路應援淮西江沿制置
司防守江面三月丙戍鄂州副都統扈再興引兵攻
唐州黃州被圍知州何大節取郡印佩之誓以死守
丁亥夕輿兵忽奔告曰城陷矣擁之登車纔出門而敵
衆已集大節竟自沉于江庚寅長星見己亥金人
陷蘄州知州李誠之家人皆赴水死然後自殺官屬亦
多死者詔皆褒贈為誠之立廟于蘄州癸丑金人退
師扈再興邀擊敗之于天長鎮夏四月戊辰金人渡
淮北去李全遣兵追擊敗之金東莒公燕寧與蒙
古兵戰敗死五月甲申朔日有食之壬辰史彌遠
等上孝宗寶訓皇帝會要丙申西川地震蒙古久
圍東平餉道絶行省蒙古綱監軍王庭玉不能守率衆
南趣邳州蒙古索隆噶圖邀擊斬首七千級嚴實入城
建行省于府第薩喇遠以穆呼哩命中分其城以嚴實
撫安東平以北恩博等州石珪移治曹州六月丙寅
詔以皇姪福州觀察使貴和為皇子初帝以景獻太子
卒國本未立選太祖十世孫年十五以上者教育宫中
如高宗擇普安恩平故事至是遂立為皇子更名竑進
封祁國公乙亥以宗室子與莒為秉義郎與莒燕懿
王德昭之後希瓐子也母全氏家于紹興之山隂初慶
元余天錫為史彌遠童子師性謹愿彌遠噐重之彌
在相位久皇子竑深惡之念欲有廢立以沂王置後為
名隂擇宗室中可立者以備皇子之選天錫告還秋試
彌遠密語之曰沂王無後宗子賢厚者具以來天錫舟
抵越西門天大雨過全保長家保長知其為丞相客治
具甚肅有二子侍立天錫異而問之保長曰此吾外孫
也日者言二兒後極貴問其姓長曰趙與莒次曰與芮
還臨安以告彌遠因命召二子來保長大喜鬻田治衣
冠集&KR0666;黨送之且詫其遇及見彌遠善相大奇之恐事
泄遽使歸保長大慙其鄉人亦竊笑之逾年彌遠謂天
錫曰二子可復來乎天錫召之保長謝不遣彌遠乃使
天錫密諭保長曰二子長者最貴宜還撫于其父家遂
載至臨安及貴和立為皇子乃補與莒秉義郎賜名貴
誠年十七矣秋七月丁未修光宗寶訓八月乙夘
知樞密院事任夷罷賜史彌遠家廟壬戌以兵部
尚書宣繪同知樞密院事給事中俞應符僉書樞密院
事乙丑追封史浩為越王改諡忠定配享孝宗廟庭
京湖制置大使趙方卒方少從張栻學舉進士知青陽
縣告其守史彌遠曰催科不擾是催科中撫字刑罰無
差是刑罰中教化人以為名言守襄漢十年以戰為守
合官民兵為一體通制總司為一家許國之忠應變之
略隠然有樽爼折衝之風故金人擾邊淮蜀大困而京
西獨全能用人如陳晐游九功輩皆拔為大吏扈再興
孟宗政皆起自土豪推誠擢任致其死力卒為名將故
能藩屏一方使朝無北顧之憂既歿人皆思之九月
癸未立果州團練使貴誠為沂靖惠王後貴誠凝重寡
言潔修好學每朝參待漏他人或笑語貴誠獨儼然出
入殿庭矩度有常見者歛容史彌遠益異之冬十月
復滄州甲寅復以齊州為濟南府兖州為襲慶府
丙寅夏人復以書至四川趣會師伐金初蒙古穆呼哩
由東勝州涉河引兵而西夏主聞之懼遣塔海監府等
宴穆呼哩於河南且遣特爾格將兵五萬屬焉至是
穆呼哩引兵東行入葭州金將王公佐遁穆呼哩以石
天應權行臺守葭而自將攻綏德破馬蹄克戎兩寨夏
主遣密布帥衆會之密布問穆呼哩相見之儀穆呼哩
曰汝主見我主即其禮也密布曰未受主命不敢拜乃
引衆去十一月穆呼哩進攻延安密布始質馬而拜金
元帥哈達與納哈塔邁珠禦之哈達以兵三萬陳于城東
蒙古將蒙古巴哈先以騎士三千趣之夜半蒙古穆呼
哩命軍士銜枚潜進伏於城東兩谷中次日蒙古巴哈
望見金兵佯棄旗鼓走金兵追之穆呼哩出伏乘其後
鼓鼙震天金兵大亂穆呼哩追殺七千餘人哈達走入
延安城堅壁不出穆呼哩以城池堅深猝不可拔乃留
軍圍之而自將兵徇鄜坊等州己亥四川宣撫使安
丙卒命崔與之為四川制置使以代之丙握重兵久每
忌蜀師之自東南來者諸將多不恊和與之開誠布公
戒以同心體國之大義人人悦服軍政始立京東安
撫張林叛降于蒙古先是李全既並將漣水忠義益驕
悍輕朝廷嘗遊金山作佛事以薦國殤知鎮江府喬行
簡以方舟逆全大合樂以享之全歸語其徒曰江南佳
麗無比須與若等一到始造舭&KR2917;舟謀爭舟楫之利膠
西當登寧海之衝百貨輻輳全使其兄福守之為窟宅
時互市始通北人尤重南貨價增十倍全誘商人至山
陽以舟浮其貨而中分之自淮轉海達于膠西福又具
車輦之而税其半乃聽往諸郡貿易車夫皆督辦于張
林林不能堪林財計仰六鹽場福恃弟有恩于林欲分
其半林許福恣取鹽而不分場福怒曰若背恩耶待與
都統提兵取若頭耳林懼其黨李馬兒說林叛林遂以
京東諸郡請降于蒙古穆呼哩以林行山東東路益都
滄景濱棣等州都元帥府事福狼狽走還楚州十二
月庚申知樞密院事鄭昭先罷閏月遣苟夢玉如蒙
古通好蒙古尋遣阿哈齊遜來報金更作興定寶泉
每一貫當通寶四百貫蒙古攻金鄜州節度使完顔
魯沁鈕祜禄資禄都統赫舍哩鶴壽富察羅索皆死之
時石天應擒送金驍將張鐵槍穆呼哩責其不降厲聲
答曰我受國恩厚恩二十餘年今有死而已穆呼哩義
之欲解其縛諸將怒其不屈遂遇害蒙古取金坊州
是歲蒙古主及皇子卓沁察罕台諤格德依攻下西域
布哈爾賽瑪爾堪等十餘城
十五年春正月庚戌朔御大慶殿受恭膺天命之寶先
是翟朝宗得璽獻于朝既而趙拱又得玉印文與前璽
同而加大朝廷喜受之行慶賀禮大赦賈涉遺書史彌
遠謂天意隐而難知人事切而易見當思今日人事尚
未有可答天意者昔之患不過亡金今之患又有山東
忠義與北邊宜亟圖之彌遠不懌丁巳詔撫諭山東
河北軍民將帥官吏二月秘書郎何澹奏有司出題
強裂句讀專務斷章破碎經文望令革去舊習使士子
明綱領而識體要考注䟽而辦異同從之夏四月金
主以朝廷絶歲幣國用困乏乃命元帥左監軍額克行
元帥府事節制三路軍馬同僉書樞密院事時全副之
由潁夀進渡淮敗官軍于高塘市攻固始縣破廬州將
焦思忠兵既而獲生口言時全之姪青受宋詔與全兵
相拒全匿其事五月額克引衆還距淮二十里諸軍將
渡全矯稱密詔諸軍且留收淮南麥遂下令人獲三石
以給軍衆惑之留三日額克謂全曰今淮水淺狹可以
速濟若值暴漲宋乘其後將不得完歸矣全力拒之是
夕大雨淮水暴漲乃為橋以渡官軍襲之全兵大敗橋
壊全以輕舟先濟士卒皆覆沒金之兵財由是大竭金
主詔數全罪而誅之庚戍太白晝見丁巳進封皇
子祁國公竑為濟國公以沂王嗣子貴誠為卲州防禦
使竑好鼓琴史彌遠買美人善鼓琴者納諸竑而厚撫
其家使瞷竑動息美人知書慧黠竑嬖之時楊皇后專
國政彌遠用事久宰執侍從臺諫藩閫皆所引薦莫敢
誰何權勢熏灼竑心不能平嘗書楊后及彌遠之事於
几上曰彌遠當决配八十里宫壁有輿地圖竑指瓊厓
曰吾他日得志置史彌遠於此美人以告彌遠竑又嘗
呼彌遠為新恩以他日非新州則恩州也彌遠聞之因
七月七日進乞巧奇玩以覘其意竑乘醉碎之於地彌
遠大懼日夜思以處竑而竑不知真德秀時兼宫教諫
竑曰皇太子若能孝於慈母而敬大臣則天命歸之矣
否則深可慮也竑不聽一日彌遠為其父浩飯僧净慈
寺與國子學錄鄭清之登慧日閣屏人語曰皇子不堪
負荷聞後沂邸者甚賢今欲擇講官君其善訓導之事
成彌遠之座即君座也然言出於彌遠之口入于君之
耳若一語泄吾與君皆族矣清之曰不敢乃以清之兼
魏惠憲王府學教授清之日教貴誠為文又購高宗御
書俾習焉清之謁彌遠即示以貴誠詩文翰墨譽之不
容口彌遠嘗問清之曰吾聞皇姪之賢己熟大要竟如
何清之曰其人之賢更僕不能數然一言以斷之曰不
凡彌遠頷之再三定策之意益堅乃日媒孽竑之失言
于帝覬帝廢竑立貴誠而帝不悟真德秀聞其事力辭
去臨行復以前言進於竑竟不聽壬戌知濟南府种
贇討張林林敗走李全入青州據之六月辛夘僉書
樞密院事俞應符卒秋七月蒙古穆呼哩徇金青龍
堡平陽公胡天作降穆呼哩遂趣關中使蒙古巴哈守
京兆以備潼關按札爾次晉安冀州之境八月己卯
彗星出于氐蒙古耶律楚材謂其主曰女真將易主矣
甲申金以彗見改元元光大赦九月大名忠義彭
義斌復京東州縣嚴實將晁海以青厓崓降辛亥以
宣繪參知政事給中程卓同知樞密院吏部尚書薛極
賜出身僉書樞密院事癸丑雷大雨雹壬戌彗星
沒辛未太白晝見是秋金遣烏庫哩仲端請和于
蒙古蒙古主曰我向欲汝主授我河朔地令汝主為河
南王彼此罷兵汝主不從今穆呼哩已盡取之乃始來
請邪仲端乞哀蒙古主曰念汝遠來河朔既為我有關
西數城未下者其割付我令汝主為河南王勿復違也
仲端乃歸冬十月蒙古穆呼哩取金河中所過州縣
皆下時金于牛心寨僑治吉州事穆呼哩自隰州攻之
知州楊貞令妻孥先墜崖死己從之穆呼哩入寨留兵
以守使蒙古巴哈引遊騎出秦隴為聲援視山川夷險
自將兵下孟州晉陽霍邑等寨召石天應謂之曰河中
為河東要郡擇守者非君不可乃以天應權行臺平陽
太原吉隰等帥並受節制穆呼哩遂趣長安使烏古納
台哈巴哈屯守之遣安齊將兵斷潼關金王庭玉取曹州
殺蒙古將石珪十一月蒙古穆呼哩取金同州節度
使完顔額克死之十二月丁亥以李全為保寧軍節
度使京東路鎮撫副使初全有戰功史彌遠欲加全官
賈涉止之及是涉歎曰朝廷但知官爵可以得其心寧
知驕則將至於不可勸耶是歲蒙古皇子托壘克西
域圖薩鼐察珠爾等城還經塔喇噶國大掠之渡蘇蘇
勒河克伊犁等城遂與蒙古主會合兵攻達爾罕寨拔
之西域主扎拉丹出奔與穆爾汗合呼圖克與戰不
利蒙古主自將擊之擒穆爾汗扎拉丹遁去遣巴爾
追之不獲進薄回回國其王委國而去逃匿海嶼死
十六年春正月乙酉皇子坻生蒙古穆呼哩攻鳳翔
府晝夜苦戰四十餘日不下將由河中北還金元帥右
都監侯小叔襲河中破之殺石天應焚浮橋而退穆呼
哩以天應子幹可領其衆初金主命元帥都監阿嚕岱
守河中阿嚕岱恇怯不能軍竭民力以事浚築及絳州
破阿嚕岱懼馳奏河中孤城不能守金主謂果不可守
則棄之無至資敵阿嚕岱遂棄河中焚民居官舍尋有
言河中重鎮國家之基本所在為敵所據則大河之險
我不得專恃矣金主命有司復修葺之終不能成随守
隨陷二月戊子雨土己丑嗣秀王師禹卒追封和王
戊戍皇子坁卒追封邳王諡冲美三月戊申張林
所部邢德來歸詔進二官以為京東東路副總管蒙
古穆呼哩自河中帥師還至解州聞喜縣疾篤謂弟岱
遜曰我為國家助成大業擐甲執銳垂四十年無復遺
恨所恨者汴京未下耳汝等勉之言訖而卒穆呼哩雄
勇善謀與博爾濟博勒呼齊拉衮俱以忠勇事主號為
庫爾本庫魯克華言四傑也蒙古主軍嘗失利天大雪失
牙帳所在夜卧草澤中穆呼哩與博爾濟張氊蔽之自
暮達曉不移足博爾濟從征伐立功甚多極見親位終
右萬戸博勒呼身更百戰竟死于陣位終第一千戸齊
拉衮功業與三人者等四人之子孫皆領宿衞號四集
賽出官則為輔相夏五月戊申賜禮部進士蔣重珍
以下五百四十九人及第出身蒙古主避夏于八魯
灣川分兵攻諸部落之近者悉下之至扣肯寨與諸將
會以西域漸定始置達嚕噶齊於各城監治之達嚕噶
齊華言掌印官也六月壬午淮東制置使賈涉以李
全驕暴難制力求還朝在道卒初涉欲制忠義兵乃以
翟朝宗統鎮江副司八千人屯楚州城中又分帳前忠
義萬人命趙邦永高友統五千屯城西王暉于潭統五千
屯淮隂李全輕鎮江兵而忌帳前忠義乃數稱高友等
勇出軍必請以自隨涉不許全每宴麾下並召涉帳前
將校於是帳前亦願隸全然未能合也及涉卒丘壽邁
攝帥事全請曰忠義烏合尺籍鹵莽莫若别置新籍一
納諸朝一申制閫一留全所庶功過有攷請給無弊夀
邁從之全乃合帳前忠義與己軍盡隸之而並統其軍
夀邁不悟丁酉同知樞密院事程卓卒秋八月辛
未朔金邳州從宜經略使納哈陸格率衆殺行尚書省
完顔綱據州反與蒙古將李二措致書海州言欲來附
李全遣王喜兒以兵二千應接而已繼之二措納喜兒
囚之全欲攻邳四面限水二措積勁弩備之全不得進
合兵索戰而敗欲還楚州會濱棣有亂乃引兵趣青州
金行院總帥雅克台討殺陸格復其城九月庚子朔
日有食之冬十一月辛亥以太平州大水詔賑恤之
十二月以前淮西都統許國為淮東制置使兼知楚
州國奉祠家居欲傾賈涉而代之數言李全必反涉卒
會召國入對國䟽全姦謀益深反狀已著非有豪傑不
能消弭遂易國文階授今官命下聞者驚愕淮東參幕
徐晞稷雅意開閫及聞國用乃注釋國䟽以寄全全不
樂癸未嗣濮王不凌卒庚寅金主珣殂年六十一
太子守緒即皇帝位金主疾革時已暮夜近臣皆出惟
前朝資明人鄭氏以年老侍側金主知其可託謂之曰
速召太子主後事言絶而殂夫人秘之是夕皇后及貴
妃龐氏問安寢閤龐氏隂狡機慧常以其子英王守純
年長不得立懷怨鄭氏恐其為變即紿之曰上方更衣
后妃可少休他室伺其入遽鑰之急召大臣傳遺詔立
皇太子守緒始啟戸出后妃發喪太子方入宫英王已
先至太子知之分遣樞密院官及東宫親衛軍官伊喇
布哈集軍三萬餘于東華門街部署既定命護衛四人
監守純于近侍局乃即位柩前宣遺詔壬辰雷蒙
古兵攻夏夏主遵頊傳國于其子德旺改元乾定遵頊
自號上皇蒙古蘇布特擊欽察滅之大掠西番邊部
而還
十七年春正月戊戌朔詔補先聖裔孔元用為通直郎
錄程頥後金改元正大三月癸丑雪召四川制
置使崔與之為禮部尚書以鄭損代之與之治蜀將士
輯睦府藏充實至是被召以疾辭歸廣州蜀人祠焉
金人遣尚書令史李唐英至滁州通好夏四月乙未
賜李全彭義贇錢三十萬緡為犒賞戰士費六月丁
卯朔太白經天晝見壬辰金大名府蘇椿等舉城來
歸詔悉補官即以其州授之金遣樞密云云彭義贇侵
河北至恩州為蒙古史天倪所敗秋七月辛亥命師
嵒嗣秀王八月丙戍帝不豫史彌遠遣鄭清之往沂
王府告貴誠以將立之意貴誠默然不應清之曰丞相
以清之從遊久故使布腹心今不荅一語則清之將何
以荅丞相貴誠始拱手徐言曰紹興老母在清之以告
彌遠益相與歎其不凡壬辰帝疾篤彌遠稱詔以貴誠
為皇子改賜名昀授武泰軍節度使封成國公閏月丁
酉帝崩于福寧殿年五十七彌遠遣皇后兄子谷石以
廢立事白后不可曰皇子竑先帝所立豈敢擅變谷等
一夜七往返后終不許谷等乃拜泣曰内外軍民皆已
歸心苟不立之禍變必生則楊氏無噍類矣后默然良
久曰其人安在彌遠即於禁中遣快行宣昀令之曰今
所宣是沂靖惠王府皇子非萬歲卷皇子苟誤則汝曹
皆處斬竑時聞帝崩跂足以需宣召久不不至乃屬目
墻壁間見快行過其府而不入疑焉已而擁一人徑過
天暝不知為誰甚惑之昀入宫見后后拊其背曰汝今為
吾子矣彌遠引昀至柩前舉哀畢然後召竑竑聞命
即赴至則每過宫門禁衛拒其從者彌遠亦引竑至柩前舉
哀畢引出帷殿帥夏震守之遂召百官立班聽遺制則引竑
至舊班竑愕然曰今日之事我豈當仍在此班震紿之曰未
宣制前當在此宣制後乃即位竑以為然已而遥見殿上燭
影中有人在御座則昀已即位矣宣制畢閤門宣贊呼百官
拜賀竑不肯拜震捽其首下拜遂穪遺詔以竑為開府儀同
三司封濟陽郡王判寧國府尊皇后曰皇太后垂簾同聽政
詔遵孝宗故事宫中自服三年喪尋封竑為濟陽王出居湖州
史臣曰寧宗恭儉守文初年以舊學輔導之功召用
宿儒引拔善類其政可觀中更韓侂胄用事内蓄羣
姦指正為偽外挑強隣流毒淮甸函首求成國體虧
矣及史彌遠擅權幸帝耄荒竊弄威福至於皇儲國
統亦得乘機伺間遂其廢立之私他可知也
九月史彌遠欲收衆望勸帝褒表老儒遂下詔起傳伯
成為顯謨閣學士楊簡為寳謨閣學士及柴中行俱奉
朝請伯成簡辭不至己夘以真德秀及禮部侍郎程
珌吏部侍郎朱著並兼侍讀工部侍郎葛洪起居郎喬
行簡宗正少卿陳貴誼軍噐監王暨並兼侍講尋又以
真德秀直學士院召魏了翁為起居郎德秀初為起居郎
人兼東宫講官言事不避權貴且惓惓於復讐知史彌
遠欲以爵禄縻天下士慨然謂劉爚曰吾徒須急引去
使廟堂知世亦有不肯為從官者遂力請外至是自知潭
州召還入對勸帝容受直言召用賢臣固結人心為本
帝納之帝追封所生父希瓐為榮王生母全氏為國
夫人而以弟芮嗣之冬十月己亥嗣秀王師嵒卒
夏及金平初夏人與金通好不交兵者八十年至貞祐
初以小故生釁構難十年一勝一負遂至精銳俱盡兩
國皆弊至是夏遣其吏部尚書李仲諤修好於金稱
弟而不臣各用本國年號金遣禮部尚書鄂屯良弼報
之(考異金史哀宗紀正大元年十月戊午夏國遣使来修好二年九月夏國和議定以兄事金各用本國年)
(號遣使來歸奉國書稱書十月遣禮部尚書鄂屯良弼等為夏國報成使國書稱兄西夏傳正大元年和議成)
(自稱兄弟之國按夏國和議之成紀云二年傳云元年今從傳)十一月甲子右正言
糜漂請承順東朝繼志述事一以孝宗為法而新政之
切者曰畏天悦親講學仁民帝嘉納之癸未以五月
十六日為皇太后夀慶節丁亥詔改明年為寶慶元
年戊子以工部尚書葛洪同僉書樞密院事己丑
詔以生日為天基節十二月癸丑開經筵詔輔臣觀
講名皇太后所居殿曰慈明是歲蒙古主進次東
印度國鐵門關侍衛見一獸鹿身馬尾綠色而獨角能
為人言曰汝君宜早回蒙古主怪之以問耶律楚材對
曰此名角端解四夷語是惡殺之象今大軍征西已四
年上天惡殺遣告陛下願承天心宥此數國人命實無
疆之福蒙古主遂大掠而還(考異陳桱通鑑續編此事繋嘉定十五年壬午按元)
(史太祖紀十九年甲申歲帝至東印度國角端見班師甲申乃宋嘉定十七年也今從之印度一作忻都)
資治通鑑後編卷一百三十六
