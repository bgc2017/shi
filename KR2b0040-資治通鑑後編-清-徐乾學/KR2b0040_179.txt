資治通鑑後編卷一百七十九
刑部尚書徐乾學撰
元紀二十七(起屠維大淵獻正月盡上章困敦六月凡一年有竒)
順帝
至正十九年春正月陳友諒遣其黨王奉國率兵號二
十萬寇信州路江東廉訪使巴延巴哈迪音又自衢引
兵援信及至遇奉國城東力戰破走之鎮南王子大聖
努樞密院判官席閏等迎巴延巴哈迪音入城共守後
數日賊復來攻巴延巴哈迪音大饗士卒出城奮擊又
大破之(考異元史順帝紀是年春正月甲午朔陳友諒兵陷信州路守臣江東廉訪副使巴延巴哈迪)
(音力戰死之而忠義傳則云巴延巴哈迪音於正月自衢援信大破賊至六月而城始陷乃自刎今從之)
乙巳江南行省平章以寧越既定欲遂取浙東未下諸
郡集諸將諭之曰克城雖以武而定民必以仁吾師比
入建康秋毫無犯故一舉而遂定今新克婺州正當撫
恤使民樂於歸附則彼未下郡縣亦必聞風而歸吾每
聞爾等下一城得一郡不妄殺人輒喜不自勝蓋為將
者能以不殺為心非惟國家所利即身及子孫亦蒙其
福爾等從吾言則衆心豫附大功可成矣時宋龍鳳五
年也丙午遼陽行省陷懿州總管吕震死之贈河南
行省左丞追封東平郡公戊申江南將邵榮破張士
誠兵於餘杭上都之初陷也廣寧路總管郭嘉聞之
躬率義兵出禦既而遼陽陷嘉將衆巡邏去城十五里
遇青號隊伍百餘人紿言官軍嘉疑其詐俄果脫青衣
變紅嘉出馬射賊分兵兩隊而夾攻之殺獲甚多嘉見
賊勢日熾孤城無援乃竭家所有衣服財物犒義士以
勵其勇敢且曰自我祖父有勲王室今之盡忠吾分内
事也況身守此土當死生以之餘不足恤矣頃之賊至
圍城亘數十里有大呼者曰遼陽我得矣何不出降嘉
挽弓射呼者中其左頰墮馬死賊稍引退嘉遂開西門
逐之賊大至力戰以死事聞贈河南江北行省左丞追
封太原郡公諡忠烈嘉字元禮濮陽人祖昂父惠俱以
戰功顯嘉由國子生登泰定進士第其守廣寧也招集
義兵數千教以坐作進退號令齊一賞罰明信故東方
諸郡糧富兵精稱嘉為最察罕特穆爾命樞密院判
官陳秉直與雅谷將兵二萬守冀寧癸丑流星如酒
杯大有聲如雷乙卯方國珍遣使奉書獻金幣於江
南先是平章遣典籖劉辰招諭國珍國珍與其下謀曰
方今元運將終豪傑並起惟江左號令嚴明所向無敵
今又東下婺州恐不能與抗況與我為敵者西有張士
誠南有陳友定莫若姑示順從藉為聲援以觀其變遂
遣使奉書隨辰來獻黃金五十斤白金百斤金織文綺
百端於是復遣使報之然國珍雖納欵其志尚隂持兩
端也戊午江南雄峯翼元帥王遇成孫茂先率兵攻
臨安張士誠遣其右丞李伯昇來援茂先擊敗之伯昇
斂兵退守茂先攻之不下引兵還僉院胡大海率兵攻
諸暨州張士誠守將華元帥戰敗宵遁萬戸沈勝以衆
降遂改諸暨州為諸全州嵊縣萬戸郝原請降於江南
二月甲子朔張士誠復犯江隂戰艦蔽江而下其將
蘇同僉者駐兵君山坐胡牀東西指畫進軍狀江南守
將吳良禦之戒諸將勿輕動頃之敵兵陳於江濱良命
弟禎率一軍出北門與戰鋒纔交復遣元帥王子名率
壯士出南門合擊之敵不能支遂敗擒其將陶元帥以
下二百餘人溺水死者甚衆癸酉江南將邵榮攻湖
州屢敗張士誠兵其將李伯昇斂兵退守攻之弗克乃
還屯臨安辛巳樞密副使多爾濟以賊犯順寧命張
立將精銳由紫荆關出討命雅谷由北口出迎敵甲
申叛將梁炳攻辰州守將華善擊敗之以華善為湖廣
行省參知政事賊由飛狐靈丘犯蔚州庚寅御史
臺臣言先是召募義兵費用銀鈔一百四十萬錠多近
侍權倖冒名關支率為虚數乞命軍士凡已領官錢者
立限出征詔從之已而不果行是月詔博囉特穆爾
移兵鎮大同以為京師捍蔽置大都督兵農司仍置
分司十道專督屯種以博囉特穆爾領之所在侵奪民
田不勝其擾台哈巴哈潰散之兵數萬鈔掠山西察罕
特穆爾遣陳秉直分兵駐榆次招撫之其首領悉送河
南屯種三月癸巳朔陳友諒遣兵由信州略衢州復
遣兵陷襄陽路甲午江南下令宥獄囚辛丑京城
北兵馬司指揮周哈喇岱與林智和等謀叛事覺伏誅
丁巳張士誠兵犯建德江南將朱文忠禦之於東門
使别將潛出小北門間道過鮑婆嶺由碧鷄塢繞出其
陣後夾擊大破之其衆潰去方國珍遣郎中張本仁
以溫台慶元三路獻於江南且以其次子關為質平章
曰古者慮人不從則為盟誓盟誓不信變而為質子此
衰世之事豈可蹈之凡人之盟誓交質者皆由未能相
信故也今既誠心來歸便當推誠相與如青天白日何
自懷疑而以質子為哉乃厚賜關而遣之關後改名明
完陳友諒遣其部將趙普勝寇寧國太平縣江南總
制胡惟賢命萬戸陳允同義士江炳叔率鄉兵五千擊
敗之獲糧一萬七千餘石普勝復寇陵陽石埭等縣僉
院張德勝與戰於柵江口復破走之壬戌詔定科舉
流寓人名額蒙古色目南人各十五名漢人二十名
夏四月癸亥朔汾水暴漲賊陷金復等州司徒知樞
密院事福嘉努調兵平之甲子毛貴為趙君用所殺
帝以天下多故詔卻天夀節朝賀皇太子及羣臣屢
請舉行如故帝卒不聽曰俟天下安寧行之未晚卿等
其無復言癸酉江南兵復池州初趙普勝既陷池州
令别將守之而自據樅陽水寨數往來寇掠境上元帥
徐達患其侵軼遣院判俞通海等往擊敗之俘其將趙
牛兒等普勝棄舟陸走又擒其部將洪鈞等并獲艨艟
數百艘遂復池州江南僉院胡大海率元帥王玉等
攻紹興軍至蔣家渡遇張士誠兵擊敗之獲戰艦五十
餘艘又連戰於三山斗門白塔寺皆捷擒士誠卒五千
餘人恐其叛去悉斬於雙溪之上(據俞本記事錄)張士誠復
犯建德駐兵大浪灘江南將朱文忠遣兵由烏龍嶺循
胥口而上擊破之庚辰江南叛將陳保二寇宜興守
臣楊國拒戰擒保二檻送寧越伏誅張士誠復遣兵
争建德據分水嶺朱文忠遣元帥何世明擊之破其營
斬首五百級餘衆悉潰丁亥張士誠兵犯常州守將
湯和擊敗之擒卒千餘人己丑賊陷寧夏路遂略靈
武等處張士誠將李伯昇寇婺源江南守將孫茂先
擊敗之五月壬辰朔以陜西行臺御史大夫旺扎勒特
穆爾為陜西行省左丞相便宜行事丁酉皇太子奏
請巡北邊以撫綏軍民御史臺臣上疏固留詔從之
壬寅察罕特穆爾請今歲八月鄉試河南舉人及避兵
儒士不拘籍貫依河南省元定額數就陜州置貢院應
試從之宋命江南行中書省平章政事朱元璋進為
行省左丞相承制封拜如故(據劉辰國初事蹟修入)辛亥將還建
康召胡大海於紹興既至諭之曰寧越為浙東重地必
得其人守之吾以爾為才故特命爾守其衢處紹興進
取之宜悉以付爾宋巴延巴哈在衢州其人多智術實
茂伊遜守處州善用士紹興為張士誠將吕珍所據數
郡與寧越密邇爾宜與常遇春同心協力伺間取之此
三人皆勍敵不可忽也仍命左右司員外侯原善都事
王愷管勾欒鳳綜理錢糧軍務事未幾有三人稱趙宋
子孫請再命大海攻紹興願為内應丞相知其詐命法
司拷問乃張士誠使為間并其家屬誅之(趙宋子孫以下據國初事)
(蹟)山東河東河南及關中等處飛蝗蔽天人馬不能
行所落溝塹盡平民大饑察罕特穆爾圖復汴梁是
月以大軍次虎牢先發遊騎南道出汴南略歸亳陳蔡
北道出汴東戰船浮於河水陸並下略曹南據黃陵渡
乃大發秦兵出函關過虎牢晉兵出太行踰黃河俱會
汴城下首奪其外城察罕特穆爾自將鐵騎屯杏花營
諸將環城而壘劉福通屢出戰戰輒敗遂嬰城以守察
罕特穆爾乃夜伏兵城南旦日遣苗軍跳梁者略城而
東敵傾城出追伏兵鼓譟起邀擊敗之又令弱卒立柵
外城以餌敵敵出争之弱卒佯走薄城西因縱鐵騎突
擊悉擒其衆福通自是不敢出先是陳友諒弟友德
營於信州城東繞城植木柵急攻之巴延巴哈迪音乘
夜與賊鏖戰糧竭矢盡而氣不少衰有大呼於城下者
曰有詔參謀哈嚕丹臨城問何來曰江西來哈嚕丹曰
如此乃賊耳吾元朝臣子豈受爾偽詔汝不聞張睢陽
事乎僞使者不答而去時軍民唯食草苗茶紙既盡括
鞾㡳煮食之又盡掘鼠羅雀及殺老弱以食然猶出兵
大破賊六月王奉國來攻城晝夜不息者踰旬巴延巴
哈迪音登城麾兵拒之已而士卒力疲不能戰萬戸顧
馬兒以城叛城遂陷席閏出降大聖努哈嚕丹皆死之
巴延巴哈迪音力戰不勝遂自刎部將蔡誠盡殺妻子
與蔣廣奮力巷戰誠遇害廣為奉國所執愛廣勇敢使
之降廣曰我寧為忠死不為降生汝等草中一盗爾吾
豈屈汝乎奉國怒磔廣於竿廣大罵而絶時義兵陳受
戰敗為賊所擒亦痛罵不屈賊焚之先是巴延巴哈迪
音之援信州也嘗南望泣下曰我為天子司憲視彼城
之危急忍坐視乎吾知上報天子下拯生民餘皆無可
恤者所念者太夫人耳即日入拜其母鮮于氏曰兒今
不得事母矣母曰爾為忠臣吾即死何憾鮮于氏太常
典簿樞之女也巴延巴哈迪音因命子額森巴哈奉其
母間道入福建以江東廉訪司印送行御史臺遂力守
孤城而死朝廷賜諡曰桓毅甲子張士誠將吕珍圍
諸全州胡大海自寧越率兵救之珍堰水以灌城大海
奪堰反以灌珍珍勢蹙乃於馬上折箭求解兵大海許
之王愷謂大海曰彼猾賊難信不如因而擊之可大勝
也大海曰吾已許人而背之不信縱其去而擊之不武
遂引兵還是月江南僉院俞通海攻趙普勝不克而
還諸將患之丞相曰趙普勝勇而寡謀陳友諒挾主以
令衆上下之間心懷疑貳用計以離之一夫之力耳時
普勝有門客頗通術數常為普勝畫策普勝倚為謀主
乃使人陽與客交而隂間之又致書與客故誤達普勝
普勝果疑客客懼不能安遂來歸於是厚待客客喜過
望傾吐其實盡得普勝平生所為乃重以金幣資客潛
往說友諒所親以間普勝普勝不知見友諒使者輒自
言其功悻悻有德色友諒由是忌之秋七月壬辰朔
以遼陽賊勢張甚起前中書右丞相綽斯嘉為遼陽行
省左丞相便宜行事乙巳江南樞密院同僉常遇春
率兵攻衢州建奉天旗樹柵圍其六門造吕公車仙人
橋長木梯懶龍爪擁至城下高與城齊欲階之以登又
於大西門大南門城下穴地道攻之守臣廉訪使宋巴
延巴哈等悉力備禦以束葦灌油燒吕公車架千斤秤
鉤懶龍爪用長斧以斫木梯築夾城以防穴道遇春攻
之弗克乃以奇兵出其不意突入南門甕城毁其所架
砲督將士攻圍益急戊申命國王囊嘉岱中書平章
政事福嘉努額森巴哈知樞密院事赫哩等統領探馬
赤軍進征遼陽趙君用既殺毛貴貴黨續繼祖自遼
陽入益都丙辰殺趙君用遂與其所部自相讎敵彭早
住不知所終是月以張士信為江浙行省平章政事
八月辛酉朔倪文俊餘黨陷歸州庚午江南將朱
文遜秦友諒攻無為州取之察罕特穆爾諜知汴梁
城中食且盡乃與諸將閻思孝李克彛呼勒齊等議各
分門而攻戊寅夜將士鼓勇登城斬關而入遂拔之劉
福通奉其主小明王從數百騎出東門遁走仍據安豐
獲偽后及賊妻子數萬偽官五千符璽印章寶貨無筭
全居民二十萬軍無所私市不易肆不旬日河南悉定
獻捷京師以功拜河南行省平章政事兼知河南行樞
密院事陜西行臺御史中丞仍便宜行事詔告天下察
罕特穆爾既定河南乃以兵分鎮關陜荆襄河洛江淮
而重兵屯太行營壘旌旗相望數千里日修車船繕兵
甲務農積榖訓練士卒謀大舉以復山東己卯蝗自
河北飛渡汴梁食田禾一空九月癸巳以中書平章
政事特里特穆爾為陜西行省左丞相便宜行事江
南奉國上將軍徐達僉院張德勝率兵自無為州登陸
夜至浮山寨擊趙普勝部將胡總管敗之於青山追至
潛山界陳友諒遣參政郭泰渡沙河逆戰德勝復大破
之斬郭泰遂克潛山縣命詹元帥守之乙未陳友諒
殺其將趙普勝初友諒既忌普勝又有言普勝欲歸江
南者及是憤潛山之敗友諒益欲殺普勝乃詐以會軍
為期自至安慶圖之普勝不虞友諒之圖已聞其至具
燒羊出迎於鴈汊登舟見友諒友諒遂執而殺之併其
軍乙巳以湖南北浙東西四道廉訪司之地皆陷詔
任其所便之地置司丙午夜白虹貫天丁未江南
兵取衢州路時同僉常遇春圍城兩月餘攻擊無虚日
樞密院判張斌度不能守密遣其下詣遇春約降是夕
斌潛出小西門迎大軍入城宋巴延巴哈不知其降猶
督兵拒戰俄而城中火起遇春等入城衆遂潰總管馮
浩赴水死宋巴延已哈及院判多尼等被執改衢州路
為龍游府甲寅江南遣博士夏煜授方國珍福建行
省平章參政國珉僉樞密分院事各給符印仍以所部
兵馬城守俟命征討煜至慶元國珍欲不受業已降欲
受之又恐見制乃詐稱疾但受平章印告老不任職遇
使者亦頗倨惟國珉開院署事自中原喪亂江南漕
久不通至是河南始平乃遣兵部尚書巴延特穆爾戶
部尚書曹履亨以御酒龍衣賜張士誠徵海運糧巴延
等至杭州傳詔令方國珍具舟以運而達實特穆爾總
督其事既而士誠慮國珍載粟不入京國珍又恐士誠
掣其舟乘虚襲已互相猜疑巴延往來開諭二人乃奉
詔(據吳寬平吳錄)冬十月庚申朔詔京師十一門皆築甕城
造吊橋以方國珍為江浙行省平章政事壬申江
南元帥俞廷玉率兵攻安慶不克卒於軍廷玉僉院通
海父也張士誠兵犯江隂江南守將吳良遣萬戶聶
貴蔡顯率衆間道出無錫三山絶其後士誠兵遁去
張士信既受江浙行省平章政事之命乃大發浙西諸
郡民築杭州城分為三番以一月更代皆裹糧遠役而
督事長吏復藉之酷斂鞭朴箠楚死者相望自七月興
工至是月始畢僚屬立碑以紀其功比之南仲山甫識
者嗤之(據元史及樂郊私語修入)初嘉興通判繆思恭當張士信
來攻楊旺扎勒命典火攻官軍大捷及是城杭州士信檄
思恭統所屬工徒就役欲乘此僇辱之俾治西北面數
十百丈思恭每作則先人止則後衆勞來督罰殊得衆
心視他所築倍堅好士信亦無奈何一日巡工至其所
日已暮而工猶未輟士信曰日入而息何獨勞民如此
思恭曰平章禮絶百司猶日夕敬共王事況小民敢偷
餘晷士信曰此人口利如錐何怪杉青閘畔烈烈偪人
思恭曰今幸太尉革面國家借此得成奬順之典若念
杉青之役猶恨不力縱逸平章耳士信曰别駕好將息
言及杉青猶使人肉跳不止(採樂郊私語)十一月壬寅江
南兵取處州路初經略使李國鳳至浙東承制拜實茂
伊遜為江浙行省參知政事以守處州江南丞相既定
寧越即命耿再成駐兵縉雲之黃龍山謀取處州至是
僉院胡大海帥師入境伊遜遣元帥葉琛屯桃花嶺參
謀林彬祖屯葛渡鎮撫陳仲賢照磨陳安屯樊嶺元帥
胡深守龍泉以拒敵久之右司郎中劉基棄官而歸伊
遜無可與謀者將士怠弛皆無鬭志(考異元史順帝紀取處州在癸卯今)
(從明太祖實錄又實錄於此下云胡深叛伊遜間道來降具言處州兵弱易取胡大海聞之大喜云云錢氏辨)
(證曰按神道碑與行述深出見大海在克處州之後而實錄則以為深間道來降乃獻謀取處州此大異也以)
(實錄本傳考之似當從碑與行述胡公受實茂公國士之遇既解甲内附而又獻謀以取處州此穿窬小人之)
(為而謂君子為之乎蘇伯衡撰繆美列傳云己亥十一月美從胡公擊處州軍據礬嶺其地險隘衆莫利先登)
(美率敢死士持梃魚貫奮擊奪其壁以入我師守將石抹參政棄城而竄分兵略定浮雲得元帥葉琛使諭元)
(帥胡深深乃出降然則深之降在處州既下實茂棄城之後彰彰矣實茂既遁深不得已來降豈有背實茂來)
(降復獻計取處之事哉此可以證實錄一時之譌白仲淵千載之誣矣今從錢說據碑傳修入不用實錄)大
海乃出軍扺樊嶺與再成合攻之連拔桃花嶺葛渡二
砦進薄城下宜孫戰敗棄城走將士皆潰散遂克處州
胡大海部將繆美分兵略定諸縣得葉琛使諭胡深曰
丞相天授也士之欲立功名者不以此時自附將誰與
僇力且去年爾之衆戰而大敗今年我之師不戰而勝
則天意亦可見矣與其阻險偷生旦夕何如改圖可以
保富貴也深然之乃出降龍泉慶元皆平(葉琛諭降胡深事據蘇伯)
(衡所撰繆美列傳修入)戊申陳友諒兵陷杉關十二月甲子
張士誠以分水縣之敗復遣其將陸元帥等據新城三
溪結寨數出寇掠江南元帥何世明擊破之斬陸元帥
以下千餘人分水兵潰去自是士誠不敢窺嚴婺戊辰
江南丞相命僉院常遇春帥師攻杭州杭民尚奢侈無
蓄積時城門閉三月餘越數日米既盡糟糠亦與米價
等又數日糟糠亦盡以油車糠餅搗屑啖之至有合家
沈於水者城中之人飢死十六七(採輟耕錄)知樞密院事
烏蘭哈岱領台哈巴哈軍其所部托克托與弟巴克勒穆
爾時保遼州烏蘭哈岱屯孟州是月與察罕特穆爾部
將巴布斯等交兵已而烏蘭哈岱獨引達勒達軍還京師
托克托等乃從察罕特穆爾先是陳友諒破龍興其
偽主徐夀輝欲徙居之友諒恐其來不利於已遣人止
其行夀輝不得已而止至是夀輝復欲往友諒仍遣人
止之夀輝不聽引兵發漢陽行次江州友諒陽遣使出
迎而隂伏兵於城西門外夀輝既入門閉伏發盡殺其
部屬以江州為都奉夀輝居之友諒自稱漢王立王府
於西門外置官屬自此事權一歸於友諒夀輝但擁虚
位而已上都宫闕既廢是歲以後帝不復時巡帝
在位久而皇太子春秋日盛軍國之事皆其所臨決皇
后竒氏乃謀内禪遣資政院使巴布哈諭意於丞相太
平太平不答皇后又召太平至宫中舉酒申前意太平
終依違而已太子欲去之知樞密院事努爾噶聞而歎
曰善人國之紀也苟去之國將何賴乎數於帝前左右
之故太子之志不得逞會努爾噶卒太子遂決意去太
平以中書左丞成遵及參知政事趙中皆太平所用兩
人去則太平之黨孤於是監察御史瑪珠僧格實哩承
望風旨嗾寳坁縣尹鄧守禮弟子初等誣告遵中與參
議蕭庸等六人皆受贓太子命御史臺大宗正府等官
雜問之鍛鍊使成獄遵等皆杖死中外冤之太平知勢
不可留數以疾辭位後數年御史臺臣辯明遵等誣枉
詔給還所授宣敕初江南行臺御史大夫納琳赴召
由海道入朝扺黑水洋阻風而還至是復由海道趣直
沽山東俞寳率戰艦斷糧道納琳命其子安安及同舟
人拒之破其衆於海口遂扺京師帝遣使勞以上尊皇
太子亦饋酒脯而納琳感疾日亟卒於通州年七十有
九京師有鴟鴞百羣夜鳴至曉連月乃止居庸關子
規啼(二事據庚申外史修入)錢清場鹽司會稽楊維楨遷江西
儒學提舉未上値兵亂避地杭州張士誠聞其名欲見
之維楨謝不往復書斥其所用之人其略曰閣下乘亂
起兵首倡大順以奬王室淮吳之人萬口一辭以閣下
之所為有今日不可及者四兵不嗜殺一也聞善言則
拜二也儉於自奉三也厚給吏禄而奸貪必誅四也此
東南豪傑望閣下之可與有為者也然賢人失職四民
失業者尚不少也吾惟閣下有可畏者又不止是動民
力以搖邦本用吏術以括田租銓於私人不承制出納
國廩不輸受降人不疑任忠臣而復貳也六者之中有
其一二可以喪邦閣下不可以不省也况為閣下之將
帥者有生之心無死之志矣為閣下之守令者有奉上
之道無恤下之政矣為閣下之親族姻黨者無禄養之
法有行位之權矣有假佞以為忠者有託詐以為直者
有飾貪虐以為廉良者閣下信佞為忠則臣有靳尚
者用矣信詐為直則臣有趙高者用矣信貪虐為廉良
則蹠蹻者進隨夷者退矣又有某繡使拜虜而乞生某
太守望敵而先退閣下禮之為好人養之為大老則死
節之人少賣國之人來矣是非一謬黑白俱紊天下何
自而治乎及觀閣下左右參議贊密者未見其破切政
病規進閣下於遠大之域者使閣下有可為之時有可
乘之勢而訖無有成之效其故何也為閣下計者少而
為身謀者多也閣下身犯六畏釁隙多端不有内變必
有外禍不待智者而後知也閣下狃於小安而無長慮
東南豪傑又何望乎僕既老且病爵禄不干於閣下惟
以東南切望於閣下幸采而行之毋蹈羣小誤人之域
則小伯可以為錢鏐大伯可以為晉重耳齊小白也否
則麋鹿復上姑蘇臺始憶楊維子之言於乎晚矣衆惡
其切直目為狂生時四境日蹙朝廷方倚達實特穆爾
為保障而納賄不已維楨上書諷之由是不合久之乃
徙居松江(採貝闕楊鐵崖傳)
二十年春正月己丑朔察罕特穆爾請以鞏縣改立軍
州萬戸府招民屯種從之御史大夫樂迪斯中丞糾
珠奏今後各處從宜行事官員毋得隂挾私讐明為舉
索輒將風憲官吏擅自遷除侵擾行事沮壞臺綱從之
己亥夏煜自慶元還建康言方國珍奸詐狀非兵威
無以服之丞相曰吾方致力姑蘇未暇與校乃遣都事
楊憲傅仲章往諭之曰及今能滌心改過不負初心則
三郡之地庶幾可保不然吾恐汝兄弟敗亡妻子為僇
徒為人所指笑也國珍不省時宋龍鳳六年也癸卯
大寧路陷乙卯會試舉人知貢舉平章政事巴圖瑪
實哩同知貢舉翰林學士承旨李好文禮部尚書許從
宗考試官國子祭酒張翥同考試官太常博士傅亨等
奏舊例各處鄉試舉人三年一次取三百名會試取一
百名今歲鄉試所取比前數少止有八十八名會試三
分内取一分合取三十名如於三十名外添取五名為
宜從之丙辰五色雲見移時是月張士誠破濠州
遣其將李濟據之(據平吳錄)尋又破泗徐邳等州(據王逢梧溪集)
二月戊午朔中書左丞相太平罷為太保俾養疾於家
御史臺臣奏言當時事之艱危正賴賢材之宏濟太平
以師保兼相職為宜帝不能從會陽翟王阿嚕輝特穆
爾倡亂騷動北邊勢逼上都皇太子乃言於帝命太平
留守上都實欲置之死地太平遂往有同知太常院事
托歡者太平子額森呼圖故將也聞陽翟王將至乃引
兵縛王至軍前太平不受令生致闕下北邊遂寧初努
爾噶卧病謂人曰我病固不起而太平亦不能久於位
可歎也至是其言乃騐庚申福建行省參政袁天禄
遣古田縣尹林文廣以書納欵於江南時義兵萬戶賽
斧丹阿里默丹據泉州陳友諒兵入杉關攻邵武汀州
延平諸郡縣羣盗乘勢竊發閩地騷動天禄知國勢不
振故遣文廣由海道來納欵而福清州同知張希伯亦
遣人請降丞相皆厚賞之遣還招諭是月江南將徐
達克高郵尋復失之(據俞本記事錄)三月戊子朔田豐陷保
定路彗見東方江南改淮海翼為江南等處分樞
密院以繆大亨同僉院事總制軍民大亨有治才寬厚
不撓多惠愛及人至於禁戢暴強剖折獄訟皆當其情
民甚悦之甲午廷試進士三十五人賜瑪珠魏元禮
等及第出身有差乙巳冀寧路陷壬子復拜遼陽
行省左丞相綽斯嘉為中書右丞相時帝益厭政而宦
者朴巴哈乘間用事為姦利綽斯嘉因與結構相表裏
四方警報及將臣功狀皆壅不上聞是月江南徵青
田劉基龍泉章溢麗水葉琛金華宋濓至建康初丞相
至婺州既召見濓及克處又有薦基及溢琛者即遣使
以書幣徵之時總制孫炎先奉命聘基使者再往反不
起炎為書數千言陳天命以諭基基乃與三人者同至
入見丞相甚喜賜坐從容問曰四海分争何時而定溢
起對曰天道無常惟德是輔不嗜殺人者能一之丞相
稱善基陳時務十八事且言明公因天下之亂掘起草
昧間尺土一民無所憑藉名號甚光明行事甚順應此
王師也我有兩敵陳友諒居西張士誠居東友諒包饒
信跨荆襄幾天下半而士誠僅有邊海地南不過會稽
北不過淮揚首鼠竄伏隂欲背元陽則附之此守虜耳
無能為也友諒劫君而脅其下下皆乖怨性剽悍輕死
不難以其國嘗人之鋒然實數戰民疲下乖則不驩民
疲則不附故漢易取也夫攫獸先猛擒賊先強今日之
計莫若先伐漢漢地廣大得漢天下之形成矣丞相大
悦稱先生而不名初基之棄官而歸也集鄉黨以自保
避方國珍之亂者多依以居或說以勾踐事業基笑曰
生平惡國珍士誠輩所為今乃效尤可乎天命行有屬
子姑待之及婺處已定基置酒延客指乾象示曰此豈
人力也耶會孫炎使數至乃來謁既見退謂人曰天星
數騐真可附也願委身事之(考異劉文成行狀云公與魯道元宇文公諒日縱酒)
(游西湖一日有異雲起西北二人以為慶雲將賦詩公大言曰天子氣也應在金陵十年後英主出其下我當)
(輔之撰明史者無不取以為美談錢氏實錄辨證曰按劉文成以至正十一年為江浙儒學副提舉十月辭疾)
(歸十二年以浙東元帥府都事從納琳哈喇築慶元城十三年以行省都事從特哩特穆爾招諭方氏與朝議)
(不合羈管紹興十六年行省復以都事起公與實茂謀括寇十七年實茂伊遜總制處州分院治處以公為其)
(院經歷又辟郡人胡深葉琛章溢參謀其軍事用公等謀盡平處盗十八年我兵取蘭谿且逼婺實茂遣胡深)
(等救婺不克上既定婺即命耿再成駐兵縉雲以規取處實茂遣胡深等分屯以拒王師公雖不在行間然未)
(嘗不在實茂院中實茂蓋倚之以謀我師也實錄本傳云改行樞密院經歷與實茂守處州以拒國珍當是時)
(實茂與耿泗國對壘於黃龍樊嶺間其所拒者非國珍也國史紆其詞耳元史是年經略使李國鳳至浙東承)
(制拜宜孫為江浙行省參知政事行狀載公遷右司郎中李國鳳上其功不錄則公之遷右司郎中亦國鳳承)
(制拜之也明年己亥十二月我兵取處而實茂棄城去矣公久在實茂院中其棄官歸青田山中或在實茂未)
(敗之先要亦不甚相遠也李國鳳經略江南上公之功在十八年十二月王師克婺之後行狀實錄本傳俱云)
(棄官逃歸青田山中以其時考之當在十九年春夏間去實茂敗時無幾也方孝孺撰孫炎傳云上克處方欲)
(用人而秀民有能才者皆伏匿山中不肯出炎鉤致一二人錄其姓名為書遣使者招之而劉基葉琛章溢尤)
(為處士所推基最有名豪俠負氣自以為不當為他人用使者再往反不起以一寳劍奉炎炎作詩封還之為)
(書數千言開諭天命基無以答逡巡就見炎遂致基於京師又蘇伯衡撰繆美傳云處州既下龍泉慶元皆平)
(遂以胡深葉琛劉基入見處平之後公遷延避匿待孫炎輩鉤致久之始入見非獨以仕元日久不欲輕為我)
(用亦不忍負實茂也讀覆瓿集與實茂倡和詩公之心事二百年後可以想見行狀載西湖見慶雲謂金陵有)
(天子氣我當輔之及上取金華指乾象示人之云云吾以為皆佐命之後其門人子弟從而為之辭非公之本)
(心也封誠意伯誥云朕提師江左兵至括蒼挺身來謁於金陵歸謂人曰天星數騐真可附也願委身事之於)
(是鄉里順化封宏文館學士誥云當是時括蒼之民尚未深信爾老卿一至山越淸寧公之事我太祖傾心佐)
(命蓋在金陵謁見之後太祖之知公深矣為著其梗概如此今削去行狀西湖占雲之說及明初野史附會云)
(預知為金陵佐命者一槩不錄其指乾象示人之言則與封伯誥辭天星數騐相符殆非行狀附會故仍取之)
江南丞相召常遇春於杭州遇春之出師也丞相戒
之曰克敵在勇全勝在謀昔關矦號萬人敵為吕蒙所
破為無謀也爾宜深戒之及攻杭州戰數不利元帥劉
宣固岱及掾史商尚質皆戰死城不得下故遣使召還
夏四月庚申命大司農司都事樂元臣招諭田豐至
其軍為豐所害辛未僉行樞密院事張居敬復興中
州五月丁亥朔日有食之雨雹乙未陳友諒將羅
忠顯陷辰州帝欲修上都宫闕工役大興參議中書
省事陳祖仁上疏諫止其略曰上都宫闕創自先帝修
於累朝自經兵火焚燬殆盡所不忍言此陛下所為日
夜痛心亟圖興復者也然今四海未靖瘡痍未瘳倉庫
告虚財用將竭乃欲驅疲民以供大役廢其耕耨而荒
其田畝何異扼其吭而奪之食以速其斃乎陛下追惟
宫闕念兹在兹然不思今日所當興復乃有大於此者
假令上都宫闕未復固無妨於陛下之寢處使因是而
違天道失人心或致大業之隳廢則夫天下者亦祖宗
之天下生民者亦祖宗之生民陛下亦安忍輕棄之乎
願陛下以愛養民力為本以恢復天下為務信賞必罰
以驅策英雄親正人遠邪佞以圖謀治道夫如是則承
平之觀不日咸復詎止上都宫闕而已乎疏奏帝嘉納
之是月張士誠海運糧十一萬石至京師由是方面
之權悉歸士誠丞相達實特穆爾尸位而已陳友諒
兵寇池州江南將徐達等擊敗之初友諒既殺趙普勝
即有窺池州之意丞相察知之遣使謂達與常遇春曰
友諒兵旦暮且至爾當以五千人守城遣萬人伏九華
山下俟彼兵臨城城上揚旗鳴鼓發伏兵往絶其後破
之必矣至是友諒兵果至其鋒甚銳直造城下城上揚
旗鳴鼓伏兵悉起緣山而出循江而下絶其歸路城中
出兵夾擊大破之斬首萬餘級生擒三千餘人遇春欲
盡殺之徐達不從遂以聞丞相遣使諭諸將令釋之以
為後用至則遇春已殺之止存三百人丞相聞之不懌
命悉放還閏月丙辰朔陳友諒率舟師攻太平守將
樞密院判花雲與朱文遜等以兵三千拒戰文遜死之
友諒攻城三日不得入乃引巨舟迫城西南士卒緣舟
尾攀堞而登城遂陷雲被執縛急怒罵曰賊奴爾縛吾
吾主必滅爾斮爾為膾也遂奮躍大呼而起縛皆絶奪
守者刀連斮五六人賊怒縳雲於舟檣叢射之雲至死
罵賊不絶口院判王鼎知府許瑗俱為友諒所執亦抗
罵不屈皆死之雲自濠州隸麾下每戰輒立奇功因命
宿衞常在左右至是出守太平遂死於難年三十九妻
郜氏一子煒生始三歲戰方急郜氏會家人抱兒拜家
廟泣謂家人曰城且破吾夫必死夫死吾寧獨生然花
氏惟此一兒為我善護之雲被執郜氏赴水死侍婢孫
氏收其屍葬之抱兒欲逃他所為友諒兵所虜文遜丞
相養子也瑗饒州樂平人鼎初為院判儀真趙忠養子
襲忠職守太平尋復姓王氏至是與雲並死於難其後
追封雲為東平郡侯瑗高陽郡侯鼎太原郡侯立忠臣
祠於太平命有司歲時致祭戊午陳友諒殺其主徐
夀輝而自立友諒之犯太平也挾夀輝以行及太平既
陷急謀僭竊乃於采石舟中使人詣夀輝前佯為白事
令壯士持鐵鎚自後擊之碎其首夀輝死友諒遂以采
石五通廟為行殿稱皇帝國號漢改元大義仍以鄒普
勝為太師張必先為丞相張定邊為太尉羣下立江岸
草次行禮値大雨至冠服皆濡濕略無儀節(考異按友諒殺主在)
(太平陷後元史順帝紀以其事繫五月丁亥朔日食之下誤也今從明太祖實錄)庚申陳友
諒遣人約張士誠同侵建康士誠未報友諒自采石引
舟師東下建康大震獻計者或謀以城降或以鍾山有
王氣欲奔據之或言決死一戰戰不勝走未晚也獨劉
基張目不言丞相心非諸將議乃召基入内問計基曰
先斬主降及奔鍾山者乃可以破賊丞相曰先生計將
安出基曰天道後舉者勝吾以逸待勞何患不克明公
若傾府庫以興士怒開至誠以固人心伏兵伺隙擊之
取威制勝以成王業在此舉也丞相意益决或議先復
太平以牽制之丞相曰不可彼據吾上游舟師十倍於
我順流而下猝難禦也或又勸自將擊之丞相曰此亦
不可敵知我出門以偏師綴我我欲與戰彼不交鋒而
以舟師順流直趣建康半日可達吾步騎亟回非一日
不至縱能得達百里趨戰兵法所忌皆非良策也吾有
一計足以破之於是召指揮康茂才諭之曰有事命汝
能之乎茂才曰惟所命丞相曰汝舊與友諒游今友諒
入寇吾欲速其來非汝不可汝今作書偽降約為内應
且使分兵三道以弱其勢茂才曰諾家有老閽舊嘗事
友諒使齎書以往必信無疑丞相以其謀語李善長善
長曰方憂寇來何為更誘致之丞相曰失今不為使二
宼相合吾何以支今先破此賊則東寇膽落矣遂遣閽
者乘小舸徑至友諒軍友諒得書甚喜問康公今何在
閽者曰見守江東橋又問橋何如曰木橋也乃與酒食
遣還謂曰歸語康公吾即至至則呼老康為騐閽者諾
歸具以告丞相喜曰賊入吾彀中矣乃命善長夜撤江
東橋易以鐵石比旦橋成有富民自友諒軍中逸歸者
言友諒問新河口道路即令張德勝跨新河築虎口城
以守之命馮國勝常遇春率帳前五翼軍三萬人伏石
灰山側徐達等陳兵南門外楊璟駐兵大勝港張德勝
朱虎率舟師出龍江關外丞相總大軍屯盧龍山令持
幟者偃黃幟於山之左偃赤幟於山之右戒曰寇至則
舉赤幟舉黃幟則伏兵皆起各嚴師以待乙丑友諒舟
師至大勝港楊璟整兵禦之港狹僅容二舟入友諒以
舟不得並進遽引退出大江徑衝江東橋見橋皆鐵石
乃驚疑連呼老康老康無應之者始知閽者之紿已即
與其弟號五王者率舟千餘向龍灣先遣萬人登岸立
柵其勢銳甚時酷暑丞相衣紫茸甲張蓋督兵見士卒
流汗命去蓋衆欲戰丞相曰天將雨諸軍且就食當乘
雨擊之時天無雲人莫之信忽雲起東北須臾雨大注
赤幟舉下令拔柵諸軍競前拔柵友諒麾其軍來争戰
方合而雨止命發鼓鼓大震黃幟舉馮國勝常遇春伏
兵起徐達兵亦至張德勝朱虎舟師並集内外合擊友
諒軍披靡不能支遂大敗潰兵走登舟値潮退舟膠淺
猝不能動殺溺死者無筭俘其卒二萬餘人其將張志
雄梁鉉喻興劉世衍等皆降獲巨艦百餘艘友諒乘别
舸脱走於其所棄舟卧席下得茂才所遺書丞相笑曰
彼愚至此誠可嗤也張志雄者本趙普勝部將善戰號
長張嘗怨友諒殺普勝故龍灣之戰無鬭志及降言於
丞相曰友諒之東下盡撤安慶兵以從今之降卒皆安
慶之兵友諒既敗走安慶無守禦者丞相乃遣徐達馮
國勝張德勝等將兵追友諒又命元帥余某等將兵取
安慶德勝追及友諒於慈湖縱火焚其舟至采石又與
大戰德勝死焉國勝以五翼軍蹴之友諒與其將張定
邊出皂旗軍號黑旋風者迎戰又敗之友諒晝夜不得
息遂收餘兵棄太平遁去達帥舟師追至池州而還俞
元帥遂進取安慶守之友諒還至江州據以為都德勝
廬州梁縣人也戊寅江南兵取信州路初友諒之寇
龍江也丞相命胡大海直𢷬信州以牽制之大海遣元
帥葛俊率兵以往道過衢州都事王愷止俊乘馹至金
華謂大海曰廣信為友諒門戸彼既傾國入寇寧不以
重兵為守非大將統全軍以臨之不可今偏師嘗敵設
若挫衂非獨廣信不可下吾衢先驛騷矣大海然之乃
親率兵攻信州至靈溪城中步騎數千出迎戰大海擊
敗之督兵攻城守者不能禦衆潰遂克之先是招安郡
縣將士皆徵糧於民名之曰寨糧民甚病焉大海以聞
丞相亟命罷之六月己丑命博囉特穆爾部將托克
托守禦嵐興保德州等處又詔今後察罕特穆爾與博
囉特穆爾部將毋得互相越境侵犯所守信地因而讐
殺托克托不得出嵐興界博囉特穆爾亦不得侵其地
辛亥江南更築太平城初太平城俯瞰姑溪故陳友
諒舟師得緣尾攀堞而登至是常遇春復太平乃移城
去姑溪二十餘步增置樓堞守禦遂固婺州之失也
實茂伊遜弟厚孫并其母為江南所獲令以書招伊遜
伊遜不至及破處州伊遜將數十騎出走至建寧聚兵
欲圖恢復而所至人心已散知事不可為歎曰處州吾
所守也今吾勢已窮無所於往不如還處州境死亦為
處州鬼耳遂以兵攻慶元縣耿再成擊敗之伊遜衆潰
走竹口欲還福建道經桃花坑為鄉兵葉月巖等所邀
擊伊遜力戰而死其部將李文彦收其屍葬於龍泉都
事孫炎以聞丞相嘉其盡忠死事遣使祭之復處州民
所立生祠朝廷贈伊遜集賢大學士追封越國公諡忠
愍張士誠遣其將吕珍率舟師自太湖入陳瀆港分
兵三路寇長興江南守將耿炳文禦之遣左副元帥劉
成出五里牌總管湯泉出蔣婆橋張珙出下新橋泉珙
皆戰死成與相拒一晝夜炳文乃親率精兵與成合遂
大敗之獲甲仗船艦甚衆
資治通鑑後編卷一百七十九
