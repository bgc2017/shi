資治通鑑後編卷一百七十
刑部尚書徐乾學撰
元紀十八(起屠維大荒落九月盡重光協洽十二月凡二年有竒)
明宗翼獻景孝皇帝
天歷二年九月乙卯朔市故宋太后全氏田為大承天
護聖寺永業辛酉詔凡往明宗所送寳官吏越次超
升者皆從黜降丁卯帝至自上都戊辰勅翰林國
史院官同奎章閣學士采輯本朝典故凖唐宋會要著
為經世大典勅使者頒詔赦率日行三百餘里既受
命逗遛三日及所至飲宴稽期者治罪取賂者以枉法
論辛未監察御史劾奏知樞密院事達實特穆爾阿
附道拉實又與王禪舉兵犯闕今既待以不死而又付
之兵柄事非便詔罷之癸酉帝御大明殿受諸王百
官朝賀特們德爾諸子索珠等明宗嘗勅流於遠方
雅克特穆爾言索珠天歷初有勞于國請各遣還田里從
之甲戌命江浙行省明年漕運糧二百八十萬石赴
京師乙亥史惟良上疏言今天下郡邑被災者衆國
家經費若此之繁帑藏空虚生民凋瘵此正更新百度
之時也宜遵世祖成憲汰冗濫蠶食之人罷土木不急
之役事有不便者咸釐正之如此則天災可弭禎祥可
致不然將恐因循苟且其弊漸深治亂之由自此而分
矣帝嘉納之論額森鼐以不忠不敬伏誅癸未建
顔子廟于曲阜所居陋巷時方建龍翔集慶寺命鄂
允趙延安督工臺臣監造南臺御史蓋苖上封事曰臣
聞使民以時使臣以禮自古未有不由斯道而致隆平
者陛下龍潛建業之時居民困於供給幸而獲覩今日
之運百姓跂足舉首以望非常之恩今奪民時毁民居
以創佛寺豈聖人御天下之道乎昔漢高祖興於豐沛
為復兩縣光武中興南陽免税三年今不務此而隆重
佛氏何以慰斯民之望哉且佛以慈悲為心方便為教
今尊佛氏而害生民無乃違其方便之教乎臺臣職專
糾察表正百司今乃委以修繕之役豈其禮哉書奏免
臺臣監役關中大饑帝問奎章侍書學士虞集何以
救之對曰承平日久人情宴安有志之士急於近效則
怨讟興焉不幸大災之餘正君子為治作新之機也若
遣一二有仁術知民事者稍寬其禁令使得有所為隨
郡縣擇可用之人因舊民所在定城郭修閭里治溝洫
限畎畝薄征歛招其傷殘老弱漸以其力治之則遠去
而來歸者漸至春耕秋歛皆有所助一二歲間勿征勿
徭封域既正友望相濟四面而至者均齊方正截然有
法則三代之民將見出於空虚之野矣帝稱善因進曰
幸假臣一郡試以此法行之三五年間必有以報朝廷
者左右有曰虞伯生欲以此去爾遂寢其議帝以關
中大旱民饑相食特拜張養浩為陜西行臺御史中丞
初養浩以父老棄官歸養屢徵不赴及聞陜西中丞之
命即散其家之所有與鄉里貧乏者登車就道遇餓者
則賑之道經華山禱雨於嶽祠大雨如注水三尺乃止
禾黍自生秦人大喜時斗米直十三緡民持鈔出糴稍
昏即不用詣庫換易則豪猾黨蔽易十與五累日不可
得民大困養浩乃檢庫中未毁昏鈔文可驗者得一千
八十五萬五千餘緡悉以印記其背又刻十貫五貫為
劵給散貧乏命米商視印記出糶詣庫驗數以易之於
是吏弊不敢行又率富民出粟因上章請行納粟補官
之令聞民間有殺子以奉母者為之大慟出私錢以濟
之到官四月未嘗家居止宿公署夜則禱於天晝則出
賑饑民終日無少怠每一念至即撫膺痛哭遂得疾不
起卒年六十關中之人哀之如失父母至順中追封濱
國公諡文忠冬十月辛卯雅克特穆爾率羣臣請上尊
號不許籍四川囊嘉特家産其黨楊静等皆奪爵杖
一百七籍其家流遼東丙申上大行皇帝尊號曰翼
獻景孝皇帝廟號明宗國語曰護都篤皇帝己亥加
封天妃為護國庇民廣濟福惠明著天妃賜廟額曰靈
慈遣使致祭申飭都水監河防之禁辛丑敕諸王
公官府寺觀撥賜田租除魯國大長公主聽遣人徵收
外其餘悉輸於官給鈔酬其直壬寅大寧路地震
癸卯監察御史劾奏張思明在仁宗朝阿附權臣特們
德爾間諜兩宫仁宗灼見其姦既行黜降及英宗朝特
們德爾再相復援為左丞稔惡不悛竟以罪廢今又冒
居是官宜從黜罷詔從之庚戌罷大承天護聖寺工
役囚在獄三年疑不能决者釋之民間拖欠官錢無可
追徵者盡行蠲免十一月乙卯受佛戒于帝師作佛
事六十日己巳命中書左丞趙世安提調國子監學
乙卯翰林國史院臣言纂修英宗實錄請具道拉實
欵狀付史館從之高麗國王王燾久病不能朝請命
其子楨襲位以平江官田百五十頃賜大龍翔集慶
寺及大崇禧萬夀寺壬午詔豫王阿喇特納實哩鎮
雲南十二月甲申以西僧年扎克策喇實為帝師帝師
至帝命朝廷一品以下咸郊迎大臣俯伏進觴帝師不
為動惟國子祭酒冨珠哩翀舉觴立進曰帝師釋迦之
徒天下僧人師也予孔子之徒天下儒人師也請各不
為禮帝師笑而起舉觴卒飲衆為之悚然詔僧尼徭
役一切無有所與丙戌詔百官一品至三品先言朝
政得失一事四品以下悉聽敷陳仍命趙世安鄂允輯
錄所上章疏善者即議舉行追封雅克特穆爾曾祖巴
圖察為溧陽王祖圖圖爾哈為昇王父崇烏嚕為揚王
乙未改封前鎮南王特穆爾巴哈為宣讓王初鎮南王
托巴哈薨子博囉巴哈幼命特穆爾巴哈襲其爵博囉
巴哈既長特穆爾巴哈請以王爵歸之乃特封宣讓王
以示褒寵詔諭廷臣曰皇姑魯國大長公主蚤寡守
節不從諸叔繼尚鞠育遺孤其子襲王爵女配予一人
朕思庶民若是者猶當旌表况在懿親乎趙世延虞集
等可議封號以聞詔諸僧寺田自金宋所有及累朝
賜予者悉除其租其有當輸租者仍免其役僧還俗者
聽復為僧戊戌加諡漢長沙王吳芮為長沙文惠王
壬寅命江浙行省印佛經二十七藏丁未造至元
鈔四十五萬錠中統錠五萬錠是歲中書平章政事
薩哩特穆爾出為河南行省平章政事時黃河清有司
以為瑞請聞於朝薩哩特穆爾曰吾知為臣忠為子孝
天下治百姓安為瑞餘何益於治歲大饑薩哩特穆爾
議賑之其屬以為必自縣上之府府上之省然後以聞
薩哩特穆爾慨然曰民饑死者已衆乃欲拘以常格耶
往復累月民存無幾矣此蓋有司畏罪將歸怨於朝廷
吾不為也大𤼵倉廩賑之乃請專擅之罪帝嘉之賜龍
衣上尊
文宗聖明元孝皇帝(諱圖卜特穆爾武宗次子明宗之弟也母曰文獻昭聖皇后)
(唐古氏大德八年春正月癸亥生至治元年出居海南泰定元年召還京師封懷王)
至順元年春正月丙辰命趙世延趙世安領纂修經世
大典事甲子雅克特穆爾巴延並辭丞相職不允仍命
鄂允趙世安慰諭之丁卯雲南諸王圖卜堅及萬戶布
呼阿珠色勒等叛攻中慶路陷之殺廉訪司官執左丞
實都等廹令署諸文牘辛未中書省臣言科舉會試
日期舊制以二月一日三日五日近歲改為十一十三
十五請依舊制從之壬申衡陽猺為寇劫掠湘鄉州
丁丑追封三保努為郢城王諡榮敏趙世延請致
仕不允庚辰陞羣玉署為羣玉内司秩正三品仍隸
奎章閣學士院以禮部尚書庫庫兼監羣玉内司事庫
庫幼肄業國學博通羣書其正心修身之要得諸許衡
及父兄家傳長襲宿衛風神凝遠制行峻潔望而知其
為貴介公子其遇事英發掀髯論辨法家拂士不能過
之嘗以秘書監丞奉命往覈泉舶芥視珠犀不少留目
國制大樂諸坊咸隸禮部遇公讌衆伎畢陳庫庫視之
泊如僚佐以下皆肅然二月壬午朔以趙世安為御
史中丞史惟良為中書左丞癸未籍張珪子五人家
貲丁亥命江南陜西河南等處富民輸粟補官江南
萬石者官正七品陜西千五百石河南二千石江南五
千石者從七品其餘品級有差四川富民有能輸粟赴
江陵者依河南例其不願仕乞封父母者聽僧道輸己
粟者加以師號己丑圖卜堅布呼等攻陷仁德府至馬
龍州調八番元帥旺扎勒將八番達喇罕軍千人順元土
軍五百人禦之庚寅以修經世大典久無成功專命
奎章閣學士阿琳特穆爾呼圖克都哩默色等譯國所
紀典章為漢語纂修則趙世延虞集等而雅克特穆爾如
國史例監修閏月辛卯朔賜雅克特穆爾給驛璽書以
徵其食邑租賦奎章閣學士呼圖克都哩默色薩迪
虞集辭職詔諭之曰昔我祖宗睿知聰明其於致理之
道自然生知朕以統緒所傳實在眇躬夙夜憂懼自惟
早歲跋涉艱阻視我祖宗既乏生知之明於國家治體
豈能周知故立奎章閣置學士員以祖宗明訓古昔治
亂得失陳說於前使朕樂於聽聞卿等宜推所學以稱
朕意其勿復辭圖卜堅布呼等攻晉寧州圖卜堅自立為
雲南王布呼為丞相阿珠呼圖克等為平章等官立城
栅焚倉庫以拒命乙未中書省言江浙民饑今歲海
運為米二百萬石其不足者來歲補運從之丁酉帝
及皇后皇子阿喇特納達喇並受佛戒己亥命明宗皇
子受佛戒監察御史言中書平章多爾實職任台衡
不思報效銓選之際紊亂綱紀貪汚著聞恬不知恥黜
罷為宜從之甲辰流王禪之子于吉陽軍乙巳封
明宗皇子額琳沁班為鄜王丙午命中尚卿碩裕實
以兵討雲南御史臺臣言欽察台天歴初在上都嘗
與庫庫楚等謀執道拉實事泄同謀者皆死欽察台以
出征獲免頃臺臣疑而劾之不稱事情宜雪其枉制
可帝以雅克特穆爾有大勲勞于王室既追封其三世
又命禮部尚書馬祖常製文立石于北郊以昭其功猶
謂未足以報也命獨為丞相以尊異之丁未以巴延知
樞密院事依前太保錄軍國重事詔諭中書曰昔在世
祖嘗以宰相一人總領庶務故治出於一政有所統今
雅克特穆爾為右丞相巴延既知樞密院事左丞相其勿
復置凡號令刑名選法錢糧造作一切中書政務悉聽
雅克特穆爾總裁諸王公主駙馬近侍人員大小諸司敢
有隔越聞奏以違制論戊申中書省臣言舊制正旦
天壽節内外諸司各有贄獻頃者罷之今江浙省臣言
聖恩公溥覆幬無疆而臣等殊無補報凡遇慶禮進表
稱賀請如舊制為宜從之徵處士贍思為應奉翰林
文字賜對奎章閣帝問有所著述否贍思進所著帝王
心法帝稱善詔預修經世大典以論議不合求去乃命
奎章閣侍書學士虞集諭留之而思堅以母老辭遂賜
幣遣之庚戌命市故瀛國公趙㬎田為龍翔集慶寺
永業御史臺臣言不必予其直帝曰吾建寺為子孫黎
民計若取人田而不予直非朕志也三月乖西䚟蠻
三千人入松梨山燒沿邊軍營堡戊午封皇子阿喇
特納達喇為燕王立宫相府總其府事雅克特穆爾領之
廷試進士賜篤烈圖王文燁等九十七人及第出身
有差時宗藩暌隔功臣汰侈政教未立帝將策士虞集
被命為讀卷官乃擬制策以進首以勸親親體羣臣同
一風俗協和萬邦為問帝不用命彰德路歲祭羑里
周文王祠以河南行省平章奇珠為雲南行省平章
八番順元宣慰使特穆爾巴哈為雲南行省左丞從豫
王由八番道討雲南己巳議明宗升祔序於英宗之
上視順宗成宗廟遷之例辛未諸王伊遜岱部七百
餘人入天山縣掠民財産遣樞密院宗正府官往捕之
壬申祔明宗神主于太廟夏四月壬午朔命西僧
作佛事于仁智殿自是日始至十二月終罷癸未中
書省臣言各宫分及宿衛士歲賜錢幣舊額萬人去歲
增四千人邇者增數益廣請依舊額為宜詔阿布哈雅
裁省以聞壬辰以所籍張珪諸子田四百頃賜大承
天護聖寺為永業辛丑明宗皇后班布爾實崩皇后鴻
吉哩氏與宦者拜珠謀殺之也壬寅括益都般陽寧
海閒田十六萬二千九十頃賜大承天護聖寺為永業
烏蒙土官禄余殺烏撒宣慰司官吏降於布呼羅羅
諸蠻俱叛與布呼相應平章特穆爾巴哈為其所害禄
余以蠻兵七百餘人拒烏撒順元界立關固守重慶五
路萬戶軍至雲南境值羅羅蠻萬餘人遇害千戶祝天
祥等引餘衆遁還戊申詔江浙河南江西三省調兵二
萬命諸王允圖斯特穆爾及樞密判官洪浹將之與湖
廣行省平章托歡會兵討雲南五月戊午帝御大明
殿雅克特穆爾率文武百官僧道耆老奉玉册玉寳上尊
號曰欽天統聖至德誠功大文孝皇帝是日改元至順
丁夘翰林國史院修英宗實錄成戊辰帝如上都
將立燕王阿喇特納達喇為皇太子乃以托歡特穆爾
乳母夫言明宗在日素謂太子非其子黜之江南驛召
翰林學士阿琳特穆爾奎章閣學士呼圖嚕篤默實書
其事於托布齊延召虞集使書詔播告中外是月以
浙東宣慰使陳天祐湖廣參知政事樊楫死于王事贈
封特加一級龍興張仁妻鄒氏奉元李郁妻崔氏以志
節汴梁尹華以孝行皆旌其門六月辛巳朔雅克特穆
爾言嚮有旨惟許臣及巴延兼領三職今趙世延以平
章政事兼翰林學士承旨奎章閣大學士世延引疾以
辭帝曰朕重老成人其令世延仍視事中書果病無預
銓選可也丙申黃河溢大名路之屬縣沒民田五百
八十餘頃庚子知樞密院事庫薩拜托克托穆爾及通
政使濟爾哈朗等十人以雅克特穆爾權勢崇重欲謀誅
之伊德默色托迷以變告雅克特穆爾即率欽察軍掩捕
按問並棄市籍其家乙巳羅羅斯土官撒加伯合烏
蒙蠻兵萬人攻建昌縣雲南行省右丞伊埒特穆爾拒
之斬首四百餘級四川軍亦敗撒加伯于蘆古驛秋
七月己未通渭山崩壓民舍辛酉以江西建昌萬戶
府軍戍廣海者一歲更役往来勞苦詔仍至元舊制二
歲一更乙丑調諸衛卒築漷州柳林海子堤堰庚
午中書省臣言近歲帑廩虚空其費有五曰賞賜曰作
佛事曰創置衙門曰濫冒支請曰續增衛士鷹坊請與
樞密院御史臺各怯薛官同加汰減從之丁丑特們
德爾子將作使索珠與其弟觀音努姊夫太醫使額哩
葉坐怨望造符籙祭北斗呪詛事覺詔中書鞫之事連
前刑部尚書烏瑪喇前御史大夫博囉上都留守瑪喇
及額哩葉姊阿納錫穆斯等俱伏誅雲南圖卜堅布呼
等勢愈猖獗烏撒禄余亦乘勢連約烏蒙東川芒部諸
蠻欲令布呼弟巴延順等兵攻順元樞密臣以聞詔即
遣使督豫王阿喇特納實哩及行樞密院四川雲南行
省亟會諸軍分道進討以烏蒙烏撒及羅羅斯地接西
番與碉門安撫司相為唇齒命宣政院督所屬軍民嚴
加守備又命鞏昌都總帥府調兵千人戍四川永平
龍遵以孝行福州王薦以隠逸大都潘居敬妻陳氏王
成高氏大同李文實妻齊氏河南閻遂妻楊氏以志節
順德馬奔妻胡閏奴真定民妻周氏冀寧民妻魏益紅
以夫死自縊並旌其門閏月癸未監察御史葛明誠
言中書平章政事趙世延年踰七十志慮耗衰固位苟
容無補於事請斥歸田里臺臣以聞詔中書議之雅克
特穆爾言世延向自陳致仕不允所請御史之言蓋不知
有旨也帝曰如御史言世延固難任中書矣其仍任以
翰林奎章之職雲南芒部路九村夷人阿斡阿里詣
四川行省自陳本路舊隸四川今土官撒加伯與雲南
連叛願備糧四百石民丁千人助大軍進征事聞詔嘉
其去逆效順厚慰諭之癸巳行樞密院言征戍雲南
軍士二人逃歸捕獲法當死詔曰如臨戰陣而逃死宜
也非接戰而逃輙當以死何視人命之易耶其杖而流
之安南國王陳益稷以天歷二年卒于漢陽府丁酉
制贈開府儀同三司湖廣行省平章政事王爵如故諡
忠懿戊申加封孔子父齊國公為啓聖王母魯國太
夫人顔氏為啓聖王夫人顔子兖國復聖公曾子郕國
宗聖公子思沂國述聖公孟子鄒國亞聖公河南伯程
顥豫國公伊陽伯程頥洛國公羅羅斯土官撒加伯
及阿陋土官阿刺里州土官阿答以兵八千撤毁棧道
遣把事曹通潛結西番欲據大渡河進寇建昌四川行
省調兵一千七百人令萬戶周戡統領直抵羅羅斯界
以控扼西番及諸蠻邦廣西猺于國安寇修仁荔浦
等縣廣西元帥府𤼵兵捕之賊衆潰走生擒國安是
月江南大水江浙湖廣尤甚没民田五萬餘頃民饑者
四十餘萬戶冠州郁世復大都趙祥及弟英以孝行
旌其門八月辛亥雲南伊埒特穆爾以兵屯建昌執
羅羅斯把事曹通斬之雅克特穆爾出西道田獵未至
丁巳詔以機務至重遣使趣召之己未帝至自上都
有言蔚州廣靈縣地産銀者詔中書太禧院遣人涖
其事歲所得銀歸大承天護聖寺辛酉以世祖是月
生命帝師率僧百七十人作佛事七日御臣臺臣請
立燕王為皇太子帝曰朕子尚幼非裕宗為燕王時比
俟雅克特穆爾至共議之壬申詔興舉蒙古字學中
書省樞密院御史臺言臣等比奉旨裁省衛士今定大
内四宿衛之士每宿衛不過四百人累朝宿衛之士各
不過二百人鷹坊萬四千四十二人當减者四千人内
饔九百九十人四集賽當留者各百人累朝舊邸宫分
饔人三千二百二十四人當留者千一百二十人媵臣
怯憐口共萬人當留者六千人其汰去者斥歸本部著
籍應役自裁省之後各宿衛復有容匿漢南高麗人及
奴隸濫充者集賽官與其長杖五十七犯者與典給散
者皆杖七十七没家貲之半以籍入之半為告者賞仍
令監察御史察之制可九月庚辰罷入粟補官例
大寧路地震甲申命藝文監以雅克特穆爾世家刻板
行之監察御史葛明誠劾奏遼陽行省平章哈喇特
穆爾嘗坐贓被杖罪今復任以宰執控制東藩亦足見
國家名爵之濫黜罷為宜從之己丑監察御史多囉
台王文若言嶺北行省乃太祖肇基之地武宗時太師
伊徹察爾為右丞相太傅達喇罕為左丞相保安邊境
朝廷遂無北顧之憂今乃命哈巴爾圖為平章政事其
人無正大之譽有鄙俚之稱錢榖甲兵之事懵無所知
豈能昭宣皇猷贊襄國政且以伊徹察爾輩居於前而
以斯人繼其後賢不肖固不待辯而明理宜黜罷制曰
可癸巳白虹貫日置麓川路軍民總管府復立總
管府于哈喇和卓乙未以立冬祀五福十神太一真
君御史臺臣劾奏前中書平章蘇蘇叨居台鼎專肆
貪淫兩經杖斷一百七方議流竄幸蒙恩宥量徙湖廣
不復畏法自守而乃携妻娶妾濫汙百端况湖廣乃屯
兵重鎮豈宜居此乞屏之遠裔以示至公詔永竄雷州
湖廣行省遣人械送其所己亥以平江等處官田五
百頃賜魯國大長公主敕諸人非其本俗敢有弟收
其嫂子收庶母者坐罪丁未敕有司繕治南郊齋宫
辰州萬戶圖格哩巴哈母舒穆嚕氏以志節漳州龍溪
縣陳必逹以孝行並旌其門冬十月辛酉帝始服大
裘衮冕親祀昊天上帝于南郊以太祖配享蓋自世祖
至是凡七世而南郊親祀之禮始克舉焉乙丑廣西
猺寇横州及永淳縣敕廣西元帥府率兵捕之壬申
御史臺臣言内外官吏令家人受財以其干名犯義罪
止杖四十七解任今貪汙者緣此犯法愈多請依十二
章計贓多寡論罪從之乙亥賜伯夷叔齊廟額曰聖
清歲春秋祀以少牢遣使趣四川雲南行省兵進討
於是四川行省平章達實引兵由永寧左丞博囉引兵
由青山芒部並進陳兵周泥驛及禄余等戰殺蠻兵三
百餘人禄余衆潰即奪其關隘以導順元諸軍時雲南
行省平章奇珠等俱失期不至十一月辛巳御史臺
臣言陜西行省左丞克埒坐受人僮奴一人及鸚鵡請
論如律詔曰位至宰輔食國厚禄猶受人生口理宜罪
之但鸚鵡微物以是論贓失於太苛其從重者議罪今
今凡饋禽獸者勿以贓論著為令丙戌羅羅斯撒加
伯烏撒阿答等合諸蠻萬五千人攻建昌伊埒特穆爾
等引兵追戰子木托山下敗之斬首五百餘級廣西
廉訪司言今討叛猺各行省官將兵二萬人皆屯駐静
江遷延不進曠日持久恐失事機詔遣使趣之知樞
密院事伊布琳請依舊制全給鷹坊芻粟使無貧乏帝
曰國用皆百姓所供當量入為出朕豈以鷹坊失所重
困吾民哉不從辛丑徵河南行省民間自實田土糧
税不通舟楫之處得以鈔代輸十二月己酉以董仲
舒從祀孔子廟位列七十子之下國子生積分及等
者省臺集賢院奎章閣官同考試中式者以等第試官
不中者復入學肄業監察御史秦起宗劾中丞華善
受人婦女賤買縣官屋不報起宗從臺官入見跪辨久
之勅令起起宗不起會日暮出明日立太子有赦起宗
又奏不罪華善無以正國法華善乃伏辜帝曰為御史
當如是矣元會賜只孫服令得與大宴辛亥立燕王
阿喇特納實喇為皇太子詔天下甲寅監察御史言
昔裕宗由燕邸而正儲位世祖擇耆舊老臣如王顒姚
燧蕭㪺等為之師保賓客今皇太子仁孝聰睿出自天
成誠宜慎選德望老成學行純正者俾之輔導於左右
以宏養正之功實宗社生民之福也帝嘉納其言戊
午以十月郊祀禮成御大明殿受文武百官朝賀大赦
天下癸酉詔宣忠扈衛親軍都萬戶府凡立營司境
内所屬山林川澤其鳥獸魚鼈悉供内膳諸獵捕者坐
罪甲戌勅各行省凡遇邊防有警許令便宜𤼵兵事
緩則驛聞清江范梈家貧早孤克自樹立居則固窮
守節竭力以養親出則假隂陽之技以給旅食人罕有
知者年三十六始客京師即有聲公卿間中丞董士選
延之家塾以朝臣薦為翰林院編修官秩滿擢海南海
北道廉訪使照磨廵歴遐僻不憚風波瘴癘所至興學
教民雪理冤滯者甚衆遷福建閩海道知事閩俗素汙
文繡局取良家子為繡工無别尤甚梈作歌詩一篇述
其弊廉訪使取以上聞皆罷遣之其弊遂革未幾移疾
歸故里是歲卒梈持身廉正居官不可干以私疏食飲
水泊如也吳澄以道學自任少許可嘗曰亨父可謂特
立獨行之士矣亨父梈字也及卒為文志其墓以東漢
諸君子擬之奎章閣初開首擢翰林應奉揭傒斯為
授經郎以教勲戚大臣子弟帝時幸閣中有所咨訪奏
對稱旨恒以字呼之而不名每中書奏用儒臣必問曰
其材何如揭曼碩間出所上太平政要策以示臺臣曰
此朕授經郎揭曼碩所進也其見親重如此傒斯富州
人州地不産金官府惑於姦民之言為募淘金戶三百
而以其人總之散往他郡采金以獻歲課自四兩累增
至四十九兩其人既死而三百戶所存無什一又貧不
聊生有司遂責民之受役于官者代輸民多以是破産
中書因傒斯言遂蠲其征民頼以甦
二年春正月己夘御製奎章閣記行樞密院使薩哩
特穆爾等言十一月仁德府權達嚕噶齊庫珠糾集兵
衆以討雲南首敗布呼賊兵於馬龍州以是月十一日
殺布呼弟巴衍獻馘於豫王十三日戰于馬金山獲布
呼及其弟巴延察爾其黨伯巴哈等十餘人誅之餘兵
皆潰獨禄余猶據金沙江有旨趣進兵討之庚寅住
持大承天護聖寺僧寳峯加司徒丁亥以夀安山英
宗所建寺未成詔中書省給鈔十萬錠供其費仍命雅
克特穆爾薩徹等總督其工役戊子造歲額鈔本至元
鈔八十九萬五十錠中統鈔五千錠命興和路建雅
克特穆爾鷹棚辛卯皇太子阿喇特納實喇薨壬辰命
宫相法里及給事者五十八人護靈轝北祔葬于山陵
仍命法里等守之御史臺臣劾奏福建宣慰副使哈
濟前為廣東廉訪副使貪汙狼籍宜罷黜從之甲辰
建孔子廟于後衛乙巳封蒙古巫者所奉神為靈感
昭應護國忠順王號其廟曰靈祐鎮西武靖王綽斯
巴豫王阿喇特納實喇及行省行院官同討雲南兵十
餘萬以去年十一月綽斯巴師次羅羅斯期伊埒特穆
爾會于曲靖馬龍等州伊埒特穆爾倍道兼進奪金沙
江十二月十七日大軍擊敗阿固兵阿固偽降明日率
兵來襲我營綽斯巴等又擊敗之阿固竄走大軍直趣
中慶遇賊于安寧州再戰大敗之二十八日阿固來逆
戰遂就擒斬于軍前三十日將抵中慶賊兵七千猶拒
戰于伽橋古壁口伊埒特穆爾左頰中流矢洞耳後拔
矢復與戰大捷遂復行省治諸軍皆會駐于城中分兵
追捕殘賊于嵩明州樞密院臣以捷聞詔總兵官量度
緩急從宜區處行樞密院使薩哩特穆爾治軍有紀律
所過秋毫無犯賊平賞賚甚厚悉分賜將士師旋囊装
惟巾櫛而已二月戊申立廣教總管府以掌僧尼之
政凡十六所秩正三品府設達嚕噶齊總管同知府事
判官各一員宣政院選流内官擬注以聞總管則僧為
之四川行省招諭懷德府驢谷什同等四洞及生蠻
十二洞皆内附詔陞懷德府為宣撫司以鎮之諸洞各
設長官司及廵檢司且命各還所掠生口湖廣參政
薩哩特穆爾與蘇蘇巴勒丹俱坐出怨言刑部鞫實薩哩
特穆爾巴勒丹當杖一百七蘇蘇處死會赦並流荒僻州
郡仍命籍其家蘇蘇禁錮終身己酉白虹貫日樞
密院臣言薩哩特穆爾博囉以正月戊寅敗烏撒蠻兵
射中禄余降其民烏蒙東川易良州蠻兵夷獠等俱欵
附綽斯巴等駐中慶復行省事又言澂江路蠻官邵容
報賊固喇呼及圖卜堅之弟畢喇都默色等偽降于豫王
而反圍之至易龍驛固喇呼等掩襲官軍四川平章達
楚頓兵不進平章奇珠妻子孳畜為賊所掠諜知圖卜堅
方修城堡布兵拒守無出降意詔速進兵討之辛亥
建雅克特穆爾居第于興聖宫之西南詔薩迪及留守司
董其役乙卯雲南統兵官來報捷諸蠻悉降唯禄余
追捕未獲庚午創建五福太一宫于京城乾隅修上
都洪禧崇夀等殿諸王薩特圖斯格坐妄言不道詔
安置薩特圖廣州斯格雷州三月辛巳御史臺臣劾
奏燕南廉訪使布綽爾前為閩海廉訪使受贓累萬雖
遇赦原乞追奪制命籍没流竄詔如所言仍暴其罪示
天下甲申繪皇太子真容奉安慶夀寺之東鹿頂殿
祀之如累朝神御殿儀鞫宦官拜珠侍皇太子疹疾飲
食不時進以酥拭其眼鼻又為禳呪杖一百七斥出京
城冠州有蟲食桑四十餘萬株丙戌雨土霾司
徒香山言陶弘景胡笳曲有負扆飛天歷終是甲辰君
之語今陛下生年紀號適與之合此實受命之符乞錄
付史館頒告中外詔令翰林集賢奎章禮部雜議之翰
林諸臣議以謂唐開元間太子賓客薛讓進武后鼎銘
云上玄降監方建隆基為玄宗受命之符姚崇表賀請
宣示史官頒告中外而宋儒司馬光斥其采偶合之文
以為符瑞乃小臣之諂而宰相實之是侮其君也今弘
景之曲雖於生年紀號若偶合者然陛下應天順人紹
隆正統於今四年薄海内外罔不歸心固無待於旁引
曲說以為符命從其所言恐啓䜟之端非所以定民志
事遂寢戊子以西僧休尼特巴達喇板迪為三藏國
師賜金印以龍慶州之流杯園池水磑上田賜雅克特
穆爾癸巳召亳州太清宫道士馬道逸汴梁朝天宫
道士李若訥河南嵩山道士趙亦然各率其徒赴闕修
普天大醮豫王阿喇特納實亦然鎮西武靖王綽斯巴
等擒雲南諸賊及其將校悉斬之磔尸以徇癸卯中
書省臣言嘉興平江松江江隂蘆場蕩山沙塗沙田之
籍於官者嘗賜他人今請改賜雅克特穆爾有旨雅克特穆
爾非他臣比其令所在有司如數給付夏四月丙午
朔全寧民王托歡獻銀鑛詔設銀場提舉司隸中政院
命西僧於五臺及霧靈山作佛事各一月為皇太子
古納達喇祈福戊申皇姑魯國大長公主薨以宫
中高麗女子布延特勒賜雅克特穆爾高麗國王請割國
中田為資送詔遣使往受之發衛卒三千助大承天
護聖寺工役庚戌詔建雅克特穆爾生祠于紅橋南樹
碑以紀其勲真定武陟月地震逾月不止戊午命
興和建屋居海青上都建屋居鷹鶻庚申寧國路涇
縣張道殺人為盗道弟吉從而不加功居囚七年不决
吉母老無他子孫中書省臣以聞勅免死杖而黜之俾
養其母辛酉御史臺臣言儲政使哈薩爾巴哈侍陛
下潛邸時受馬七十九疋又盗用官庫物天歴初領兵
盧溝橋迎敵即逃擅閉城門驚惑民庶度支卿納哈楚
嘗匿官馬又矯增制命又受諸王斡朗七寳𢃄一鈔百
六十錠臣等議其罪宜杖一百七除名斥還鄉里從之
壬戌樞密院臣言雲南已平鎮西武靖王綽斯巴奏
諸種人叛者雖已略定其餘黨逃竄山谷不能必其無
反側請留荆王伊蘇伊布肯及諸王索諾等各領所部
屯駐一二歲以示威重從之仍命豫王分兵共守一歲
以鎮輯之餘軍皆遣還所部統兵官召赴闕甲子詔
故尚書省丞相托克托可視三保努例以所籍家貲還其
家御史臺臣言同僉中政院事殷仲容奸貪邪佞冒
哀居官詔黜之戊辰奎章閣以纂修經世大典請從
翰林國史院取托布齊延一書以紀太祖已來事蹟詔
以命翰林學士承旨雅巴哈達實哈雅雅巴哈言托布
齊延事關秘禁非可令外人傳寫臣等不敢奉詔從之
詔以泥金輝和爾書無量壽佛經千部衡州路比
歲旱蝗仍大水民食草木殆盡又疫癘者十九壬申湖
南道宣慰司請賑糧萬石從之五月甲午以平江官
田五百頃立稻田提舉司隸宫相都總管府乙未纂
修皇朝經世大典成詔以泥金書佛經一藏丙申
帝如上都勅在京百司日集公署自晨及暮毋廢事戊
戍次紅橋臨視雅克特穆爾生祠辛丑大白經天六
月乙巳朔監察御史韓元善言歴代國學皆盛獨本朝
國學生僅四百員又復分辨蒙古色目漢人之額請凡
蒙古色目漢人不限員額皆得入學又監察御史陳守
中言凡仕者親老别無侍丁奉養請不限地方名次從
優附近遷調庶廣忠孝之道皆不報乙夘監察御史
陳良劾浙東廉訪使托克托齊延阿附權奸道拉實其生
母何氏本父之妾而兄娶之欺誑朝廷封温國夫人請
黜罷憲職追還贈恩從之癸亥詔諸官吏在職役或
守代未任為人行賕關說其有所取者官如十二章論
贓吏罷不叙終其身雖無所取而訟起滅由己者罪加
常人一等雲南出征軍悉還烏撒羅羅蠻復殺戍軍
黃海潮等薩嘉拜又殺掠良民為亂丙寅命雲南行省
院凡境上諸關戍兵未可輕撤宜俟緩急以制其變
秋七月辛巳濟爾哈達爾坐罪當流遠以騰吉斯舅氏
故釋之壬午監察御史張益等言四川行省平章欽
察台為人反覆不可信任今雲南未平與蜀接境宜削
官遠竄詔奪其制命金符同妻孥禁錮于廣東乙酉
命西僧于萬歲山憫忠閣作佛事起八月八日至車駕
還大都日止丁亥海南黎賊作亂詔江西湖廣兩省
合兵捕之乙未立閔子書院于濟南庚子廣西猺
賊平癸卯知行樞密院事薩哩特穆爾以兵討叛蠻
鎻力哈迷失戮其黨七百餘人大寧和衆縣何千妻
巴圖賽爾夫亡以身殉葬旌其門八月甲辰朔日有
食之賜上都孔子廟碑辛亥帝至自上都甲寅
命宣課提舉司毋收雅克特穆爾邸舍商貨税江浙水
壊田四十八萬八千餘頃詔皇子固喇達納出居雅
克特穆爾家九月癸酉朔市阿嚕輝薩哩宅命雅克特穆
爾奉皇子固喇達納居之乙亥命留守司發軍士築
駐蹕臺于大承天護聖寺東御史臺臣劾奏四川行
省參政馬鎔發糧六千石餉雲南軍中道輙還預借俸
鈔一十九錠以娶妾又詬罵平章汪夀昌罪雖蒙宥難
任宰輔帝曰綱常之理尊卑之分懵無所知其何以居
上而臨下亟罷之丙子海南賊王周糾率十九洞黎
蠻二萬餘人作亂命調廣東福建兵隸湖廣左丞伊喇
斯努統領討捕庚辰御史臺臣大聖夀萬安寺壇主
司徒嚴吉祥盗公物畜妻孥宜免其司徒壇主之職從
之湖州安吉縣久雨太湖溢漂民居二千八百九十
戶溺死男女百五十七人命江浙行省賑恤之丁亥
御史臺臣言江西行省參政李允中乃故内侍李邦寧
養子器質庸下誤叨重選宜黜罷從之御史臺臣劾
太禧宗禋使圖圖涇侈不潔不可以奉明禋又奎章閣
監書博士柯九思性非純良行極矯譎挾其末技趨附
權門請罷黜之雲南禄余復叛殺烏撒宣慰使裕嚕
東川路總管府判官嘉輝迪等二十餘人率兵擊羅羅
斯寇順元路丁酉雲南行省遣都事納哈鎮撫欒智等
奉詔往諭禄余反授以參政制命至撒家關禄余拒不
受俄而賊大至納哈因與力戰賊乃退及晚烏撒兵入
順元境左丞特穆爾巴哈禦賊納哈復就陣宣詔招之
遂遇害特穆爾巴哈等歛兵還冬十月己酉為皇子
固喇達納作佛事釋在京囚死罪者二人杖罪者四十
七人癸丑幸大承天護聖寺蒙古都元帥奇哩引
兵擊阿固賊黨于靖江路海中山為雲梯登山破其栅
殺賊五百餘人圖卜堅之弟畢喇圖固勒實舉家赴海死
又獲圖卜堅弟二人子三人誅之戊午詔還平江路大
玉清昭應宫田百頃官勿徵其租吳江州大風雨太
湖溢漂没廬舍孳畜千九百七十家辛酉命江浙行省
給鈔千五百錠賑之丙寅雅克特穆爾取犛牛五千于
西域來獻十一月壬申朔日有食之雲南行省言
伊奇布色之地所牧國馬歲給鹽以每月上寅日啖之
則馬健無病比因布呼叛亂雲南鹽不可到馬多病死
詔令四川行省以鹽給之乙亥李彦通蕭卜朗吉達等
謀反伏誅癸未詔養雅克特穆爾之子達喇罕為子賜
居第及所籍李彦通貲産隆祥司使輝呼爾巴哈言
海南所建大興龍普時寺工費浩穰黎人不勝其擾以
故為亂詔湖廣行省臣伊嚕巴哈及宣慰宣撫二司領
其役仍命廉訪司涖之十二月戊申陜西行臺御史
勒古伯高坦等劾奏本臺御史陳良恃勢肆毒徇私破
法請罷職籍贓還歸田里有旨雖會赦其准風憲例追
奪勅命餘如所奏以黃金符鐫文曰翊忠徇義廸節
同勲賜西域親軍副都指揮使欽察以旌其天歷初紅
橋戰功壬子復命諸王呼喇楚還鎮雲南癸丑河
南河北道廉訪副使僧嘉努言自古求忠臣必於孝子
之門今官於朝者十年不省覲者有之非無思親之心
實由朝廷無給假省親之制而有擅離官次之禁古律
諸職官父母在三百里於三年聽一給定省假二十日
無父母者五年聽一給拜墓假十日以此推之父母在
三百里以至萬里宜計道里遠近定立假期其應省覲
匿而不省覲者坐以罪若詐冒假期規避以掩其罪與
詐奔喪者同科命中書省禮部刑部及翰林集賢奎章
閣議之癸亥雨木冰是歲以集賢大學士岳柱為
江西行省平章政事時有誣告富民負永寧王官帑錢
八百餘錠者中書遣使諸路徵之使至江西岳柱曰事
涉誣罔不可奉命僚佐重違宰臣意岳柱曰民惟邦本
傷本以歛怨亦非宰相福也令使者以此意復命雅克特
穆爾聞其言感悟命刑部詰治得誣罔狀坐告者罪以
其事聞帝嘉之特賜幣帛及上尊酒桂陽州民張思進
等嘯聚二千餘衆州縣不能治廣東宣慰司請發兵捕
之岳柱曰有司不能撫綏邊民乃欲僥倖興兵以為民
害邪不可宰執皆失色憲司亦以興兵不便為言岳柱
終持不可遣千戶王英往問狀英直抵賊巢諭以禍福
賊曰致我為非者兩廵檢司耳我等何敢有異心哉諭
其衆皆使復業一方以寧岳柱阿嚕輝薩哩之子也
監察御史陳思謙言銓衡之弊有四入仕之門太多黜
陟之法太簡州郡之任太淹朝省之除太速欲設三策
以救四弊一曰至元三十年以後增設衙門冗濫不急
者從實减并其外有選法者并入中書二曰宜參酌古
制設辟舉之科令三品以下各舉所知得才則受賞失
實則受罰三曰古者刺史入為三公郎官出宰百里蓋
使外職識朝廷治體内官知民間利病今後歴縣尹有
能聲善政者授郎官御史歴郡守有竒才異績者任憲
使尚書其餘各驗資品通遷在内者不得三考連任京
官在外者須歴兩任乃遷内職績非出類守不敗官者
則循以年勞處以常調凡朝缺官員須二十月之上方
許遷除帝可其奏命中書議行之時有官居喪者往往
奪情起復思謙言三年之喪謂之逹禮自非金革不可
從權遂著為令有詔起報嚴寺思謙曰兵荒之餘當罷
土木以紓民力帝嘉之曰此正得祖宗立臺憲之意繼
此事有當言者無隠賜縑綺旌之思謙祐之孫也帝
命奎章閣命取國史閱之左右舁匱以往國史院長貳
無敢言編修吕思誠獨跪閣下爭曰國史紀當代人君
善惡自古天子無觀閱之者乃止
資治通鑑後編卷一百七十
