資治通鑑後編卷一百六
刑部尚書徐乾學撰
宋紀一百六(起著雍涒灘正月盡屠維作噩三月凡一年有三月)
高宗受命中興全功至德聖神武文昭仁憲孝皇
帝
建炎二年春正月丙戌朔帝在揚州金尼瑪哈諜知鄧
州將為行在所令寧珠可急攻之知州范致虚遁安撫使
劉汲分兵守要害自以牙兵四百登陴禦敵皆死鬭矢下
如雨軍中請汲去不聽戊子城陷遂死之初議南陽備巡
幸儲峙甚多至是悉為金人所有先是杭温二州上供
物留鎮江府有以螺鈿為之者帝惡其竒巧乃命守臣錢
伯言毁之於市觀者悅服辛夘置行在𣙜貨務壬辰
金烏珠自鄭抵白沙去汴京密邇都人震恐僚屬入問計
宗澤方對客圍棋笑曰何事張皇劉衍等在外必能禦敵
乃選精銳數千使繞出敵後伏其歸路金人方與衍戰伏兵
起前後夾擊之金人果敗先是有撰勸勇文者揭於關王
廟中略曰蕃賊擾散甚久百姓因賊破家者皆當復讎力戰
若不能此枉作男兒雖活何益去歲賊來百姓已錯今年防
賊不可怯懦汝若怕賊則敗不怕則勝况賊有五事易殺連
年戰辛苦易殺馬倒便不能起易殺身入重地力孤易殺各
宜齊心協力共保今歲無虞京西提刑謝貺得而上之詔兵
部刊板散示諸路甲午詣夀寧寺謁祖宗神主迪功郎
周公彦言今兹正月之交乃太一遷正之日宜於禁中設壇
拜迎是日帝問宰執當如何許景衡曰修德愛民天自降福
何拜迎太一之有會有前朝奉郎崔穆所生母沈氏訴穆舊
未嘗罵母抱冤久廢乞因赦叙於是張慤言臣知穆為詳穆
乃翰林學士張閣之壻蔡京謫詞閣所草也京憾之開封尹
盛章阿京意鍛鍊穆罪人以為冤帝曰抱冤者獲伸則人心
悦而天意格豈不賢於周公彦望拜之禱乎乃詔復穆本官
金羅索既陷同華諸州遂圍永興軍時京兆兵皆為經制
使錢盖調赴行在經略使唐重度勢不可支以書别其父克
臣曰忠孝不兩立義不苟生以辱吾父克臣報之曰汝
能以身徇國含笑入地矣及金兵圍城重與守臣會盟
死守前經制副使傅亮以精銳數百出戰被擒乙未城
陷重遂與副總管楊宗閔轉運副使桑景詢判官曾謂
提舉軍馬程廸提點刑獄郭忠孝經略司總管機宜文
字王尚及其子建中俱死之重彭山人忠孝河南人嘗
受易中庸於程頥廸開封人父博古戰死以蔭得官廸
又以戰死東平府兵馬鈐轄孔彦舟聞金兵將至山
東遂率所部劫殺居民南渡淮犯黃州守臣趙令&KR0882;拒
之丙申金人陷均州守臣楊彦明遁去詔自今犯
枉法自盗贓者中書籍其姓名罪至徒者永不錄用
丁酉金人陷房州己亥張遇焚真州秘閣修撰孫昭
遠戰不利其下欲擁之南還昭遠罵曰若等衣食縣官
不以此時報國南去何為叛兵怒反擊昭遠遂遇害
庚子張遇陷鎮江府守臣錢伯言棄城走辛丑金人
陷鄭州通判趙伯振死之時所在盜起黃潛善汪伯
彦匿不以聞内侍邵成章上疏言二人必誤國帝以祖
宗以來未有内侍言大臣者詔除名南雄州編管後思
成章忠直召赴行在有沮之者乃止之於洪州金人入
洪聞其名訪求得之謂曰知公忠正能事吾主可享富
貴成章不應脅之以威亦不從金人曰忠臣也吾不忍
殺遺之金帛而去癸卯金額爾衮陷濰州知州韓浩
與通判朱廷傑皆力戰死之又陷青州浩琦之孫也
鳳翔府進方士彭知一所燒金帝札付三省曰朕不忍
燒假物以誤人今發還仍毀其燒金之具丁未詔諭
流民潰兵之為盜賊者釋其罪己酉禁諸將引潰兵
入蜀置大散關以審騐之辛亥王淵招降張遇以所
部萬人隸韓世忠右諫議大夫衛膚敏因論孟忠厚不
合改除中書舍人不肯就職張慤言忠厚當換武階帝
即以臣僚論疏付忠厚令自請太后與換武階遂除正
任承宣使膚敏始受命金人焚鄧州癸亥太學生
魏佑上書論黃潛善汪伯彦誤君十大罪是月以中
奉大夫劉豫知濟南府豫景州人為河北提刑金人南
侵豫棄官避地真州張慤薦之起知濟南時盗起山東
豫不願行請易東南一郡執政不許豫忿而去金人
陷潁昌府殺守臣孫默金羅索既陷永興鼓行而西
秦州帥臣李復以城降敵勢益張引兵犯熙河經略使
張深遣兵馬都監劉惟輔以精騎二千人禦之夜趨新
店金人恃勝不虞黎明軍進惟輔刺其帥哈富墮馬死
金人引去深檄隴右都護張嚴往追之二月金尼瑪
哈據西京與宗澤相持澤遣部將閻中立郭俊民李景
良等帥兵趨鄭丙辰遇敵大戰兵敗中立死之俊民降
景良遁去澤捕景良斬之既而俊民與金將持書來招
澤澤皆斬之金人陷唐州言者論龍圖閣直學士
鄭修年乃居中之子顯謨閣直學士劉阜民乃正夫之
子皆乳臭小兒初無出身及文學政事乞並鐫其職詔
從之壬戌宇文虛中應詔使絶域復中大夫召赴行
在癸亥罷市易務甲子金人犯滑州宗澤部將張
撝往救之撝至滑衆寡不敵或請少避之撝曰避敵偷
生何面目見宗公力戰而死澤聞撝急遣王宣往援已
不及因與金人大戰破走之澤以宣知滑州金自是不
敢復犯東京澤得金將王策於河上本遼臣也澤解其
縛問金之虛實得其詳遂決大舉之計召諸將曰汝等
有忠義心當協謀勦敵期還二聖以立大功言訖泣下
諸將皆聽命金人屢戰不利悉引去乙丑澤復表請
帝還闕曰臣為陛下保護京師自去秋至今春又三月
矣陛下不早回則天下之民何所依戴不報澤威聲日
著敵聞而憚之與南人言必曰宗爺爺河北盗楊進等
降於宗澤進號沒角牛聚衆三十萬與丁進王再興李
貴王大郎等擁衆各數萬往來京西淮南河南北侵掠
澤遣人諭以禍福悉招降之有王善者河東巨寇也擁
衆七十萬車萬乘欲據京城澤單騎馳至善營泣謂之
曰朝廷危難之時使有如公一二輩豈復有敵患乎今
日乃汝立功之秋不可失也善感泣曰敢不效力遂觧
甲降丁卯復延康述古殿直學士為端明樞密直學
士壬申赦福州叛卒張員等癸酉金人陷蔡州執
守臣閻孝忠時劇賊張遇等雖受招安而猶縱兵四
劫乃詔知揚州吕頥浩率劉安世王淵等圖之於是頥
浩單騎入賊營遇等皆出迎唯劉彦不至乃主謀不降
者頥浩斷其足釘於揚子橋餘黨怖而釋甲丙子金
人陷淮寧府守臣開封向子韶死之時金人晝夜攻城
子韶率軍民固守遣人詣宗澤乞援未至城陷金人欲
降之酌酒於前左右抑令屈膝子韶直立不動戟手大
罵遂為所殺闔門皆遇害事聞賜諡忠毅
吕中曰當建炎之初河北惟失真定等四郡河東惟
失太原等六郡其他固在也李綱招撫經制之事既
沮故當時無連衡合從相援之勢金兵方勝又非一
州之所能敵見破一州又取一州使忠臣義士守孤
城以待盡豈不惜哉
丁丑以劉誨充金國軍前通問使王貺副之辛巳和
州防禦使馬擴聚兵於真定五馬山得皇弟信王榛於
民間奉之以總制諸砦兩河遺民聞風響應金人遷
洛陽襄陽潁昌汝鄭均房唐鄧陳蔡之民於河北中
山府受圍三年城中糧絶人皆羸困不能執兵知府陳
遘欲盡括城中兵力戰部將沙振潛衷刃入府害遘及
其子錫等十七人振出為帳下卒所殺捽裂之身首無
餘三月辛卯城陷金人見遘尸曰忠臣也斂而葬之
金尼瑪哈聞張嚴東出自河南西入關以援羅索丁酉
盡焚西京廬舍掠其民而去庚子河南統制官翟進
復西京宗澤奏進為京西北路安撫制置使言者以
前起居舍人許亢宗前秘書少監李光皆附蔡攸以擢
要官乙巳詔亢宗光並管崇福宫丙午遥授何㮚為
觀文殿大學士陳過庭聶昌為資政殿大學士時㮚已
卒於金昌為人所殺惟過庭在金軍中己酉張員等
復作亂擁衆突城出命右路提點刑獄李芘討捕之
庚戌金人陷洺州是月金羅索陷鳳翔府守臣劉清
臣棄城去又犯涇原經略使曲端遣將吳玠逆擊於清
溪嶺敗之金兵走同華石壕尉李彦仙保三砦屢敗金
師破其五十餘壁復陜州及絳觧諸縣事聞詔彦仙知
陜州兼安撫使前同知樞密院事孫傅卒於燕山府
夏四月丙辰詔文臣從官至牧守武臣管軍至遥郡
各舉所知二人戊午宗澤遣將趙世興復滑州先是澤去
磁以州事付兵馬鈐轄李侃統制趙世隆殺之至是世隆及
弟世興以兵二萬來歸衆懼其變澤曰世隆本吾一校耳
何能為世隆至責之曰河北陷沒吾宋法令與上下之
分亦陷沒邪命斬之世興佩刃在側衆兵露刃庭下澤
謂世興曰汝能立功足以雪恥世興感泣遣往滑州掩
擊金人敗之遂復其城時諸路方行巡社之法東平府
守臣權邦彦亦奏東阿縣民自相糾集為巡社寇不敢犯
言者以為其法利於西北而不利於東南乞罷之乙未
詔陜西河北巡社依舊餘路並罷時杭温二州已就緒
請留亦不聽言者謂近日帥守之棄城者習已成風
如鄧雍之於荆南何元同之於潁昌趙子崧之於鎮江
皆擁兵先遁今則安居薄責而未正其罪至於康允之
之於夀春陳彦文之於九江以數千之疲旅捍十萬之
強宼而允之止遷一職彦文方復舊官議者惑焉願著
其賞罰以示勸懲詔從之乙丑翟進以兵襲金烏珠
於河南兵敗其子亮死之進又率韓世忠丁進等戰於
文家寺又敗世忠南歸烏珠復入西京尋棄去張嚴
追及金羅索於鳳翔境銳意擊敵至五里坡羅索伏兵坡
下嚴與曲端期不至徑前遇伏戰敗而死尼瑪哈聞之
遂自平陸渡河歸雲中丁卯金人入洛州壬申軍
賊孫琦焚隨州癸未入唐州是月信王榛遣馬擴來
奏事詔以榛為河外都元帥擴為馬步軍都總管楊
時連章求去遂以龍圖閣直學士提舉洞霄宫時在東
郡所交皆天下士先逹陳瓘鄒浩皆以師禮事之暨渡
江東南學者推時為程氏正宗宗澤招撫羣盜聚城
下又募兵儲糧召諸將約日渡河諸將皆掩泣聽命五
月澤遣子穎詣闕上疏言祖宗基業可惜陛下父母兄
弟蒙塵沙漠日望救兵西京陵寝為賊所占今年寒食
節未有祭享之地而兩河二京陜右淮甸百萬生靈陷
於塗炭乃欲南幸江東蓋奸邪之臣一為強敵方便之
計二為其親屬皆已津置在南故也今京城已增固兵
械已足備士氣已勇銳望陛下無沮萬民敵愾之氣而
循東晉既覆之轍帝得疏又聞信王榛將渡河入汴乃
降詔擇日還京既而不果乙酉尚書右丞許景衡罷
景衡在位朝廷有大政事必請間極諫黃潛善等素惡
其異巳時方下詔還京因共以渡江之議為景衡罪罷
為資政殿學士提舉洞霄宫行至瓜洲得暍疾卒景衡
得程頥之學志慮忠純議不與時俯仰既卒帝思之曰
朕自即位以來執政忠直遇事敢言惟許景衡耳詔賜
其家温州官舍一區諡忠簡丙戌定詩賦經義試士
法初元祐中科舉以經義詩賦兼取紹聖以來罷試詩
賦至是命參酌元祐科舉條制定試士法中書省請習詩
賦舉人不兼經義習經義者人占一經觧試省試並計
數各取通定高下殿試仍對策三道故事廷試上十名
内侍先以卷奏定高下帝曰取士當務至公豈容以己
意升降自今勿先進卷戊子以翰林學士朱勝非為
尚書右丞辛卯以金人分兵渡河詔統制官韓世忠
閻勍各領所部兵逆戰令宗澤遣楊進等援之丙申
復宇文虚中資政殿大學士充金國祈請使楊國輔副
之稱臣奉表於金時金方興兵南下已留王倫朱弁矣
虚中至金人遣虚中及楊國輔劉誨王貺並歸虚中曰
奉命北來祈請二帝二帝未還虚中不可歸遂獨留時
金國初建制度草創愛虚中有才藝每加官爵虚中即
受之遂與韓昉俱掌制宗澤聞王彦聚兵太行山欲
大舉趨太原澤即以彦為忠州防禦使制置河北軍事
恐彦孤軍不可獨進召彦計事彦悉召諸寨指授方略
以俟會合乃以萬餘人先發金人以重兵躡其後而不
敢擊既至汴澤令宿兵近甸以衛根本彦遂屯滑州之
沙店澤上疏曰臣欲乘此暑月遣彦等自滑州渡河取
懷衛濬相等州王再興等自鄭州直護西京陵寝馬擴
等自大名取洺相真定楊進王善丁進等各以所領兵
分路並進既渡河則山寨忠義之兵相應不啻百萬願
陛下早還京師臣當躬冒矢石為諸將先中興之業必
可立致疏入黃潛善等忌澤成功從中沮之癸卯中
書侍郎張慤卒諡忠穆慤善理財論錢榖利害如指諸
掌修身行己雖細必矜立朝謇諤有大臣節及卒帝每
念之謂慤謀國盡忠遇事敢諫古之遺直也初宗澤
承制以王庶為陜西制置使曲端為河東經制使未幾
錢蓋聞敵陷長安檄庶兼節制懷憂涇原兵既而金人
東還庶以金人重載可襲取勝移文兩路協力更戰而
環慶帥王似涇原帥席貢不欲受庶節度具文以報實
不出兵金人至清溪為吳玠所扼至咸陽望渭南義兵
滿野不得渡循渭而東其支軍入鄜延攻康定庶急遣
兵斷河橋又令劉延亮屯神木峽斷其歸路敵遂去
甲辰金羅索陷絳州己酉秀州卒徐明等作亂執守
臣朱芾迎前守趙叔近復領州事詔御營中軍統制張
俊討之女真初未有文字尼瑪哈訪問其國老人多
得祖宗遺事及金主嗣位復進士科而韓昉輩皆在左
右文學之士稍見拔擢六月己未詔求祖宗遣事以備
國史命烏葉與耶律達斡掌之烏葉等採摭遺言舊事
自始祖函普以下至太祖綜為三卷上之(考異陳桱通鑑續編此事)
(附見十一月按金史太宗紀則詔求祖宗遺事乃六月己未事也今正之)乙丑張俊至秀
州執徐明斬之趙叔近與王淵有宿憾俊故淵之部曲
希淵旨誣以同叛并殺叔近借刑部尚書楊應誠等
奉使至高麗丁卯見國王楷傳旨借道以逹金國高麗
君畏金人之強堅不肯假道且言二聖見留燕雲不在
金國又言金人決不肯和應誠等遂還建州卒葉濃
等作亂甲戌陷福州丁丑詔江浙沿流州軍練水軍
造戰艦是月以知延安府王庶節制陜西六路軍馬
涇原經略使曲端為節制司都統制時陜西撫諭使謝
亮持詔賜夏國庶移書曰夏人之患小而緩金人之禍
大而迫今占據同華畏暑休兵秋高必大舉盍仗節督
諸路協同義舉爭先並進驅逐渡河徐圖恢復亮不能
從京畿淮甸蝗秋七月甲申葉濃入寧德縣復還
建州命張俊同兩浙提點刑獄趙哲率兵討之丙戌
東京留守宗澤卒澤前後請帝還京二十餘奏每為黃
潛善汪伯彦所抑澤憂憤成疾疽發於背諸將入問疾
澤矍然曰吾以二聖蒙塵憤憤至此汝等能殱敵則我
死無恨衆皆流涕曰敢不盡力諸將出澤歎曰出師未
捷身先死長使英雄淚滿襟無一語及家事但連呼過
河者三而卒年七十都人號慟訃聞贈觀文殿學士諡
忠簡澤質直好義親故貧者多依之而自奉甚薄常曰
君父側身嘗膽臣子乃安居美食邪始澤招集羣盜聚
兵儲糧結諸路義兵連燕趙豪傑自謂渡河克復可指
日冀有志弗就識者皆以為恨澤子穎居戎幕素得士
心都人請以穎繼父任時己命杜充代澤不許充酷而
無謀至汴悉反澤所為於是豪傑離心降盜聚城下者
復去剽掠唯岳飛仍為留守司統制隸充麾下辛丑
詔以春霖夏旱蝗州縣災甚者蠲田賦八月甲寅作
御寳金之入汴也九寳惟大宋受命寳及定命寳存至
是帝作金寳三一曰皇帝欽崇國祀之寳二曰天下合
同之寳三曰書詔之寳甲戌罷殿中侍御史馬伸伸
自河南還上書言黃潛善汪伯彦不法十七事乞速罷
二人政柄别選賢者共圖大事疏入留中明日改授衛
尉少卿伸辭不拜錄其疏申御史臺且言臣論可采即
乞施行非是合坐誣誑之罪因移疾待命詔伸言事不
實送吏部責監濮州酒稅趣使上道伸怡然擕襆被而
行竟死道中聞者冤之伸東平人弱冠登第從程頥學
勇於為義每曰吾志在行道若以富貴為心則為富貴
所累以妻子為念則為妻子所奪道不可行也趙子
砥至燕山遁歸命輔臣問北事甚悉子砥大略言金人
講和以用兵我國斂兵以待和本朝與金勢不兩立昔
契丹主和女真主用兵十餘年間竟滅契丹今復蹈其
轍譬人畏虎以肉喂之食盡終噬人若設陷穽以待之
然後可以刺虎矣執政不悅遂命子砥知台州河北
京東捉殺使李成叛辛巳犯宿州丁丑二帝自霫部
赴上京以素服見金太祖廟遂見金主於乾元殿金主
封道君皇帝為昏德公淵聖皇帝為重昏侯未幾徙之
韓州韓州在燕山東北一千五百餘里令下之日盡空
其城命晉康郡王孝騫等九百餘人至韓州同處給田
十五頃令種蒔以自給惟秦檜不與徙依達蘭以居達
蘭亦厚待之先是道君在霫部一日謂駙馬都尉蔡鞗
曰宸極失御播越至此荷天眷祐建炎中興今草得一
書欲厚遺本路都統求通於左副元帥且命鞗以書示
檜檜讀之嗚咽不勝遂具酒殽延本路都統逹書於尼
瑪哈尋徙居韓州道君每南望必注目久之曰陵寝在
何處泣數行下遇忌辰時輟膳追慕終日宗室自孝騫
以下每相見撫問再三有挾私恨而致爭者必告以身
在他鄉幸得相聚毋挾私憤然紹述神宗之志未嘗忘
懷時有貨王安石日錄者輟衣而易之(此據中興記事本末修入)
九月甲申丁進叛復寇淮西庚寅御集英殿賜禮部
進士李易以下四百五十一人及第出身癸巳金人
陷冀州將官李政死之甲午金人再犯永興軍經略
使郭琰棄城退保義谷丁未東京留守統制官薛廣
及金人戰於相州敗死己酉同知樞密院事郭三益
卒曲端雅不欲屬王庶是月金人攻陜西庶召端會雍
耀間端辭以未受命庶以鄜延兵先至龍坊端又稱已
奏乞廽避席貢别遣統制官龐世才將步騎萬人來會
庶無如之何則檄貢勒端還舊任遣陜西節制司將官
賀師範趨耀州别將王宗尹趨白水且令原慶出師為
援二帥各遣偏將劉仕忠寇鯶來與師範會庶欲往耀
督戰會世才兵至邠端中悔以状白庶言已赴軍前庶
乃止師範輕敵不戒卒遇敵於八公原戰死二將各引
去端遂得涇原兵柄是秋金將鄂爾多襲破信王榛
於五馬山砦遂會尼瑪哈入寇初馬擴自五馬山詣行
在黃潛善汪伯彦疑其非真及行授密旨使譏察信王
榛且令擴聽諸路節制擴知事不成遂留大名不進金
鄂爾多恐擴以援兵至急發兵攻下五馬山諸砦探知擴
兵南來使人馳會尼瑪哈共備之尼瑪哈將歴懷衛而
東聞鄂爾多已敗擴軍於清平遂由黎陽渡河會兵以
攻澶濮榛亾走不知所終冬十月戊午遣劉光世討
李成金右副元帥額爾衮以衆渡河攻陷開德府遂
圍濮州時四方貢賦不能如期而至行在仰給惟茶
鹽鈔法然視商賈去來不可為準初宣和困方臘之亂
江浙被賊諸州皆蠲其賦而官兵無所給乃詔發運使
陳遘經制東南遘請以七路之財補其乏始設比較酒
務量添酒價及商稅額亦增一分并賣契紙與公家出
納每緡收二十三文並號經制錢斂之少聚之多而無
損於民靖康罷之至是翰林學士葉夢得言經制之法
皆求於民之所欲而非強其所不欲望復行之戶部尚
書吕頤浩亦言其法創於陳遘若循之可以助國而無害
於民賢於緩急暴斂多矣壬戌詔諸路提刑司拘收仍依
封樁錢法不可擅用癸亥尼瑪哈圍濮州遣韓世忠
范瓊至東平開德分道拒戰又命馬擴援之侍御史張
浚請先定六宫所居地甲子詔孟忠厚奉太后及六宫
皇子如杭州以苗傅為扈從都統制劉正彦副之楊
進復叛兵至數萬剽掠汝洛間翟進患之與其兄興謀
擊之未果楊進遣騎數百絶洛水犯進營進乘半渡擊
之追奔數十里至鳴臯山破賊四砦馬驚墜塹為賊所
殺賊乘勝大敗官軍詔以興為京西北路安撫招討使
是月劉正彦擊丁進降之十一月辛巳朔提舉嵩山
崇福宫李綱萬安軍安置劉光世及李成戰於新息
縣成敗走金人圍陜州守臣李彦仙戰却之壬辰
金人陷延安府通判魏彦明坐於城樓上金人并其家
執之諭使速降彦明曰吾家食宋禄爾輩使吾背君乎
金人怒殺之初曲端為都統制隸王庶庶政嚴多誅
將士嘗曰設曲端有誤亦當斬之端聞而恨未有以報
金人知端與庶不協併兵攻鄜延庶在坊州聞之夜趨
鄜延以遏其衝金人詭道入丹州州界鄜延之間庶乃
自當延安路時端盡統涇原精兵庶屢督其進端陽許
而不行乃遣吳玠攻華州拔之端迂路由邠之三水與玠
會襄樂金攻延安急庶收𣪚亡往援知鳳翔府王&KR0645;將
所部兵赴之比庶至甘泉而延安已失庶無所歸以軍
付&KR0645;自將百騎與官屬馳赴襄樂勞軍庶猶以節制望
端欲倚以自副端彌不平庶初至坐帳中端先以戎服
趨於庭既而與隨軍應副張彬及走馬承受公事高中
立同見帳中良久端聲色俱厲問庶延安失守状曰節
制固知愛身不知愛天子城乎庶曰吾數令不從誰其
愛身者端怒曰在耀州屢陳軍事不一見聽何也因起
歸帳庶留端軍終夕不自安端欲即軍中殺庶奪其兵
夜走寧州見撫諭使謝亮曰延安五路襟喉今已失矣
春秋之義大夫出疆得以專之請誅庶歸報亮曰使事
有指今以人臣擅誅於外是跋扈也公為則自為之端
沮而歸明日庶見端為言已自劾待罪端拘繋其官屬
奪其節制使印庶乃得去時王&KR0667;在慶陽端使其統制
張中孚往召之曰&KR0645;若不聽則斬以來會&KR0645;己去追之
不及癸巳趙哲大破葉濃於建州城下濃遁而降復
謀為變張俊擒斬之金人之圍濮州也以州小易之
至城下知州楊粹中固守命將姚端夜𢷬其營尼瑪哈
跣足走免攻城益急凡三十三日乙未城遂陷粹中被
執不屈死烏珠又入開德府守臣王棣死之以太學
生建安魏行可充金國軍前通問使假禮部侍郎以行
金人知其應募借官待之甚薄因留不遣行可遺金人
書警以不戢自焚之禍且曰大國將舉中原與劉豫劉氏何
德趙氏何罪若亟以還趙氏賢於奉劉氏萬萬也竟卒
於金贈朝奉郎秘閣修撰庚子詣夀寧寺朝享祖宗
神主壬寅祀昊天上帝於圜丘大赦時鹵簿樂舞之
類率多未備嚴更警場就取軍中金鼓權一時之用
金烏珠入相州守臣趙不試死之不試太宗六世孫也
州久被圍不試知事不可為既啟門乃納其家井中然
後以身赴井甲辰金人陷德州兵馬都監趙叔皎死
之是月濱州賊蓋進陷棣州守臣姜剛之死之金人
攻晉寧軍知軍事徐徽言拒却之知府州折可求叛降金
先是徽言隂結汾晉土豪約以復故地則奏官為守長
聽其世襲會朝論與金結和抑其所請金人忌徽言欲
速拔晉寧以除其患既破延安遂自綏德渡河圍之三
月徽言屢却之至是徽言約可求出兵夾攻羅索聞之
執可求之子彦文使為書招可求可求遂以所屬麟府
豐三州降金可求故與徽言連姻金人使招徽言於城
下徽言引弓射之可求走徽言引兵擊敵大敗之斬羅
索之子金人陷淄州史斌圍興元不克引兵趨關
中義兵統領張宗誘斌還長安欲徐圖之曲端怒宗遣
都監吳玠襲斬斌而自襲宗殺之岳飛與金人戰胙
城又戰黑龍潭皆大捷飛從閻勍保護陵寝大戰氾水
關射殪金將大破其衆駐兵竹蘆渡與敵相持選精銳
三百伏前山下令各以薪芻交縛兩束夜半爇四端而
舉之金人疑援兵至驚潰趙開善心計好詗問天下
利病每有通變救弊之志宣和末為成都轉運判官多
所更革至是陳𣙜茶買馬五害朝議是之即擢開都大
提舉川陜茶馬事使推行之開乃罷官買賣茶給引通
商與茶戶自相貿易不二年茶引收息至百七十餘萬
緡買馬踰二萬匹十二月乙卯太后至杭州扈從統
制苗傅以其軍八千人駐奉國寺庚申金人攻東平
府京西路制置使權邦彦棄城去又攻濟南府劉豫遣
子麟禦却之達蘭遣人啗以利豫懷前忿遂殺濟南驍
將關勝率百姓降金百姓不從豫縋城納欵甲子金
鄂爾多攻大名府守臣張益謙欲遁提點刑獄郭永曰
北門所以遮梁宋敵得志則朝廷危矣因自率兵晝夜
乘城且縋死士告急於行在會大霧四塞城遂陷益謙
與轉運判官裴億迎降鄂爾多問曰城破乃降何也二
人以永不從為辭鄂爾多遣騎召永永正衣冠南向再
拜訖易幅巾而入鄂爾多問沮降者誰永曰不降者我
鄂爾多以富貴啗之永大罵曰恨不醢爾以報國何說
降乎鄂爾多怒並其家屬皆殺之永大名元城人少剛
明勇決身長七尺鬚髯若神常知太谷縣縣有潭出雲
雨歲旱巫乘此譁民永杖巫身暴日中雨立至部使者
及郡文移有不便於民者必條利病反復或遂寝不行
燕山兵起以永為轉運判官郭藥師恃恩肆暴永力折
之藥師雖謝無愧容永退謂安撫使王安中曰他日亂
邊者必此人也移河北西路提舉常平金人南下會天
寒城池皆凍金人率藉冰梯城不攻而入永在大名弛
濠梁之禁人爭取魚冰不能合金人至城下睥睨久之
而去至是遇害雖素不與永合者皆哭之至慟永見古
人立名節者慨然慕之靖康時聞兩宫北狩號絶仆地
家人舁歸不食者數日聞大元帥檄書至始勉強一餐
其忠義蓋天性然也紹興初贈資政殿學士諡勇節
金尼瑪哈入襲慶府軍士有欲發孔子墓者尼瑪哈問
其通事高慶裔曰孔子何人曰古之大聖人尼瑪哈曰
大聖人墓安可發遂殺軍士乙丑金人陷虢州丙
寅始命修國史己巳以黃潛善為尚書左僕射兼門
下侍郎汪伯彦為尚書右僕射兼中書侍郎顔岐為門
下侍郎朱勝非為中書侍郎兵部尚書盧益簽書樞密院
事潛善伯彦入謝帝曰潛善作左相伯彦作右相朕何
患國事不濟時金兵横行山東羣盜蜂起潛善等既無
謀略專權自恣東京委之御史南京委之留臺泗州委
之郡守言事者不納其說請兵者不以上聞金兵日南
乃以為李成餘黨無足慮者惟率同列聽浮屠說法而已
時戶部尚書葉夢得嘗請帝南巡阻江為險以備不
虞帝曰自揚至瓜洲五十里聞警而動未晚夢得曰運
河僅通一舟恐非一日可濟也後乞命重臣為宣總使
一居泗上總兩淮及東方之師以待敵一居金陵總兩
浙之路以備退保不報帝一日召諸軍議事帶御器械
張俊奏敵勢方張宜且南渡俟國勢定圖之復請移左
藏庫於鎮江吏部侍郎劉珏亦言備敵之計兵食為先
今以降寇為見兵以糴本為見糧二者無一可恃維揚
城池未修軍旅多闕卒有不虞何以待之潛善等終不
以為然辛未金人寇青州戊寅以禮部侍郎張浚
兼御營參贊軍事教習長兵是冬東京留守杜充決
黃河自泗入淮以阻金兵是歲召潘良貴為左司諫
既見請誅偽黨使叛命者受刃國門即敵人不敢輕議
宋鼎又乞封宗室賢者於山東河北以壯國體巡幸維
揚飬兵威以圖恢復大為黃汪所忌左遷工部良貴求
去主管明道宫
三年春五月庚辰朔帝在揚州河北制置使王彦以所
部兵馬付東京留守司而率親兵趨行在見黃潛善汪
伯彦力陳兩河忠義延頸以望王師願因人心大舉北
伐言辭憤激二人大怒遂請降旨免對差充御營平寇
統領彦遂稱疾致仕京西賊貴仲正陷岳州甲申
以資政殿學士路允廸簽書樞密院事丁亥金人焚
青州西去京東安撫使劉洪道入城守之辛卯陜州
都統邵興及金人戰於潼關敗之復虢州甲午金以
南京留守韓企先同中書門下平章事知樞密院事企
先柳城人初太祖定燕京始用漢官宰相賞左企弓等
置中書省樞密院於廣寧府而朝廷宰相亦自用女真
官號天會初無所更改及張敦固伏誅移置中書樞密
於平州蔡靖以燕山降移置燕京凡漢地選授調發租
稅皆承制行之故自時立愛劉彥宗及企先輩官為宰相
其職大抵如此乙未杜充遣岳飛桑仲討叛將張用
於城南其徒王善救之官軍敗績庚子張用王善寇
淮寧府守臣馮長寧却之詔百官聞警輙遣家屬避
兵者徒二年因而動搖人情者流二千里金尼瑪哈
圍徐州知州王復與子倚率軍民力戰外援不至丙午
城陷復謂尼瑪哈曰死守者我也願殺我而舍僚吏百
姓尼瑪哈欲降之復嫚罵求死闔門百口皆被殺州教
授鄭褒罵敵與廵檢楊彭年並死焉御營平寇左將
軍韓世忠屯淮陽會山東兵以援濮州尼瑪哈聞之分
兵萬人趨揚州自率大軍迎戰世忠以衆寡不敵夜引
還尼瑪哈躡之至沭陽世忠棄軍走鹽城衆遂潰部將
張遇戰死尼瑪哈入淮陽以騎兵三千取彭城間道趨
淮東戊申入泗州二月庚戌朔聽士民從便避兵劉
正彦部兵衛皇子六宫如杭州金尼瑪哈至楚州守
臣朱琳降辛亥入天長軍江淮制置使劉光世率衆
迎敵未至而潰光世奔還辛亥金人陷天長軍壬
子内侍鄺詢報金兵至帝即被甲上馬馳至瓜洲步得
小舟渡江惟護聖軍卒數人及王淵張俊内侍康履等從
行日暮至鎮江府黃潛善汪伯彦方會食堂吏大呼曰
駕已行矣二人相顧倉皇戎服策馬南馳居民爭門而
出死者相枕藉無不怨憤司農卿黃鍔至江上軍士以
為黃潛善罵曰誤國誤民皆汝之罪鍔方置辨而首已
斷矣初右諫議大夫建安鄭㲄累章請移蹕建康宰執
沮之至是㲄扈從帝曰不用卿言至此金將馬五帥
五百騎先馳至揚州城下聞帝已南行追至揚子橋癸
丑游騎至瓜洲太常少卿季陵亟取九廟神主以行為
金人所追亡太祖神主於道帝召從臣問去留吏部
尚書吕頥浩乞留蹕以為江北聲援羣臣皆以為然王
淵獨言鎮江止可捍一面若金人自通州渡江以據姑
蘇將若之何不如錢塘有重江之險帝意遂決留朱勝
非守鎮江府以吕頥浩為江淮制置使劉光世充行在
五軍制置使駐鎮江控扼江口又以楊惟忠節制江東
軍馬駐江寧府是夕發鎮江次吕城鎮金人陷真州
甲寅帝次常州羣盜丁進等雖已受招而縱兵掠
民至是欲走山東朱勝非至丹陽都統制王淵遣使臣
張青領五十騎馳護勝非因令青圍進青以白勝非勝
非曰丁進不除必為巨盜聞渠有數百人爾五十騎可
敵否青曰不足畏於是以檄誘進至勝非所而誅之其
衆惕息聽命丙辰帝次平江府丁巳金人攻泰州
守臣曾班以城降戊午帝次吳江縣命朱勝非節制
平江府秀州軍馬禮部侍郎張浚副之留王淵守平江
用朱勝非計詔錄用張邦昌親屬遣閤門祗候劉俊民
使金軍仍命俊民持邦昌遺金人約和書藁以行金人
陷滄州守臣劉錫棄城走己未帝次秀州庚申次崇
德縣時吕頥浩從行即拜同簽書樞密院事江淮兩浙制
置使以兵二千還屯京口又命御營中軍統制張俊以
兵八千守吳江壬戌帝駐蹕杭州即州治為行宫
金羅索破晉寧軍守臣徐徽言悉焚其砲機篦格一切
守具曰無以遺敵據子城拒戰置妻子室中積薪自焚
被擒使之拜不拜臨之以兵不動命折可求諭使降徽
言大罵羅索射殺之既死僵立不仆統制孫昂及士卒
皆不屈被害事聞贈徽言晉州觀察使諡忠壮徽言衢
州西安人少為諸生負氣豪邁至是與子岡同死昂父
翊宣和末知朔寧府救太原死之世著忠義癸亥下
詔罪已求直言令有司具舟常潤迎濟衣冠軍民家屬
省儀物膳羞出宫人之無職掌者乙丑降德音赦雜
犯死罪以下囚放還士大夫被竄斥者惟李綱罪不赦
更不放還蓋用黃潛善計罪綱以謝金也和州防禦
使馬擴應詔上書言前日之事其誤有四其失有六今
願陛下西幸巴蜀用陜右之兵留重臣使鎮江南撫淮
甸破金人之計回天下之心是為上策都守武昌襟帶
荆湖控引川廣招集義兵屯布上流扼據形勢密約河
南諸路豪傑許以得地世守是為中策駐蹕金陵備禦
江口通逹漕運精習水軍厚激將士以幸一勝觀敵事
勢預備遷徙是為下策若倚長江為可恃幸金人之不
來猶豫遷延候至秋冬敵兵再舉驅掠舟楫江淮千里
數道並進方當此時然後又悔是為無策擴累數千言
皆切事機戊辰金人焚揚州而去士民皆死存者才
數千人黃潛善汪伯彦自知不為衆所容聫疏求退
中丞張&KR0697;論其大罪二十致陛下蒙塵天下怨懟乞加
罪斥己巳罷潛善知江寧府伯彦知洪州尋落職二人
嫉害忠良逐李綱沮宗澤殺陳東歐陽澈臺諫内侍言
者隨陷以竒禍中外為之切齒以戶部尚書葉夢得
為尚書左丞御史中丞張澂為尚書右丞辛未金人
逼高郵軍守臣趙士瑗棄城走壬申吕頥浩遣將陳
彦渡江襲金餘兵復揚州癸酉靳賽犯通州韓世
忠小校李在叛據高郵甲戌金詔禁醫巫閭山遼代
山林樵採乙亥詔朱勝非赴行在留張浚駐平江
贈陳東歐陽澈承事郎官有服親屬一人恤其家贈馬
伸諫議大夫直龍圖閣學士丙子詔士民直言時政得
失是月張用據確山號張莽蕩三月己卯朔日中
有黑子庚辰以朱勝非為尚書右僕射兼中書侍郎
故事命相進官三等勝非特進五官辛巳尚書左丞葉
夢得罷以盧益為左丞未拜復罷為資政殿學士以
御營都統制王淵同簽書樞密院事舊制簽書必帶檢
校官故治平中郭逵以檢校太保為之而淵以節制直
除非制也先是帝渡江劉光世見帝泣曰王淵專管江
上海船每言緩急不誤今臣所部竒兵數萬二千餘騎
皆不能濟淵忿其言斬江北都巡檢使皇甫佐以自解
朱勝非馳見淵督之淵始悔然已無及遂失諸將心至
是簽書制下諸將口語藉藉朱勝非言臣記武臣作樞
有免進呈書押故事臣欲用故事免之仍罷其兼官以
弭衆論帝然之壬午詔淵免進呈書押本院文字以
尚書右僕射吕頤浩為江南東路安撫制置使知江寧府
扈從統制苖傅自負世將以王淵驟得君遷顯職心忿
不平劉正彦以招降劇盜功大賞薄懷怨二人因相結
時内侍康履藍珪恃恩用事履尤妄作威福陵忽諸將
諸將疾之會内侍臨浙觀潮供帳遮道傅等怒曰汝輩
使天子顛沛至此猶敢爾邪中大夫王世修亦疾内侍
恣横言於正彦正彦曰會當共除之王淵入樞府傅等
疑其由内侍以進愈不平遂與世修謀先斬淵然後殺
宦者癸未值劉光世進殿前都指揮使百官入聽宣制
傅正彦令世修伏兵城北橋下俟淵退朝即捽下馬誣
以結宦者謀反正彦手斬淵即與傅擁兵至行宫門外
梟淵首於行闕分捕内侍百餘人皆殺之履馳入宫白
帝帝大驚朱勝非急趨樓上詰傅等擅殺之故中軍統
制吳湛排門引傅黨入奏曰傅等不負國家為天下除
害耳知杭州康允之見事急請帝御樓撫諭之日將午
帝登樓百官皆從苗傅等望見黃蓋猶山呼而拜帝憑
欄呼傅等問故傅厲聲對曰陛下信任中官賞罰不公
軍士有功者不賞私内侍者即得美官黃潛善汪伯彦
誤國至此猶未遠竄王淵遇賊不戰首先渡江因交康
履得除樞密臣自陛下即位以來功多賞薄臣已將王
淵斬首中官在外者皆誅訖更乞康履曾擇殺之以謝
三軍帝曰潛善伯彦已降黜履擇當流海島卿等可歸
營傅曰天下生靈無辜肝腦塗地止緣中官擅權若不
斬履擇臣不回營帝猶未許逾時傅兵不退浙西安撫
司主管機宜文字時希孟軍器監葉宗諤勸帝並誅康
履帝不得已命湛執履與之傅即樓下腰斬履臠其肉
梟首與淵首相望帝遂以傅為慶遠軍承宣使御營司都
統制正彥為渭州觀察使副都統制諭傅等歸營傅等進
曰陛下不當居大位將來淵聖皇帝來歸未知何以處之
帝命朱勝非縋樓下委曲諭之傅請隆祐太后同聽政及遣
人使金議和帝許之即下詔請隆祐太后垂簾傅等聞詔不
拜曰自有皇太子可立况道君皇帝已有故事勝非還白
帝帝曰朕當退位但須太后手詔乃遣顏岐請太后御樓
太后至帝立楹側從官請帝坐帝曰不當坐此矣太后因
乘肩輿下樓出門見傅等諭之曰自道君皇帝任蔡京王
黼更祖宗法度童貫起邊事所以致金人之禍豈關今上
皇帝事况皇帝初無失德止為黃潛善汪伯彥所誤今已
竄逐統制豈不知之傅等對曰臣等必欲太后為天下主奉
皇子為帝太后曰今強敵在前吾以一婦人抱三歲兒決事
何以令天下敵國聞之豈不轉加輕侮傅等固請太后曉
譬百端傅等不從太后顧勝非曰今日政須大臣果決相
公可無一言乎勝非還白帝曰傅等腹心有王鈞甫者適
語臣云二將忠有餘而學不足此語可為後圖之緒帝
乃即坐上作詔禪位於皇太子請太后同聽政宣詔畢
傅等麾其軍退於是皇子魏國公旉即皇帝位太后垂
簾决事是夕帝移御顯寧寺甲申尊帝為睿聖仁孝
皇帝以顯寧寺為睿聖宫大赦以張澂兼中書侍郎韓
世忠為御營司提舉一行事務張俊為秦鳳副總管分
其衆隸諸軍丁亥分竄内侍藍珪曾擇等於嶺南諸
州擇已行傅追還殺之戊子以端明殿學士王孝廸
為中書侍郎資政殿學士盧益為尚書左丞己丑改
元明受時苗傅等乞改年號及移蹕建康勝非以二事
奏太后曰二事中惟年號稍輕若全然不從恐别生事
乃下詔改元勝非又曰反正事已就緒惟二兇謂元請
本為和戎須待遣使然敵兵近在江北若遣使敵知朝
廷有變必挾此而來以持其事即害反正當召應使者
來使之力辭先所遣使亦密留於勤王所矣必破其謀
可無憂也張浚奏乞睿聖皇帝親總要務庚寅百官
始朝睿聖宫以苗傅為武當軍節度使劉正彦為武成
軍節度使詔劉光世范瓊楊惟忠張浚及吕頥浩並赴
行在傅等以御營中軍統制吳湛主管步軍事黃潛善
汪伯彦並分司衡永州居住以王孝廸盧益為大金國
信使進士黃大本吳時敏為先期告請使朱勝非奏母
后垂簾須二人同對此承平故事今日事機須密奏者
乞許臣寮獨對而日引傅黨二人上殿以弭其疑太后
語帝曰頼相此人若黃汪在位事已狼籍矣傅等欲挾
帝幸徽越勝非諭之以禍福乃止赦書至平江張浚
度事不可宣而已章灼卒徒急於望賜懼有變乃屏偽
詔而隂取故府所藏登極赦書置輿中迎登譙門讀而張之
即去其階禁無敢輒登者而散給金帛如郊賚時人情略定
既而得苗傅等所傳檄浚痛哭召守臣湯東野及提刑
趙哲謀起兵討之時傅令張俊以三百人赴秦鳳而以
餘兵屬他將俊知其偽拒不受軍士洶洶俊諭之曰當
詣張侍郎決之即引所部八千人至平江浚語之故相
持而泣且諭俊以決策起兵問罪俊泣拜曰此須侍郎
濟以機術無驚動乘輿也赦書至江寧吕頥浩曰是必有兵
變其子抗曰主上春秋鼎盛二帝蒙塵沙漠其肯遜位
於幼沖乎灼知兵變無疑也即遣人寓書於浚會御史
中丞鄭㲄遣所親謝嚮微服如平江見浚等具言城中
事以為嚴設兵備大張聲勢持重緩進使賊自遁無驚
動三宫此上策也又作杜鵑詩諭百官當迎乘輿反正
之意浚以頥浩有威望能斷大事乃答書約共起兵且
告劉光世於鎮江令以兵來會頥浩得浚書因上疏請
睿聖復辟幸金陵以圖舊疆金人陷鄜州癸巳張
浚命節制司參議官辛道宗措置海舶又念傅等居中
欲得辯士往說之遣布衣馮轓持書說傅正彦轓至杭
見傅等折以大義令早反正正彦遣轓約浚至杭浚命
張俊分兵扼吳江上疏請睿聖復辟傅等謀除浚禮部
尚書命將所部詣行在浚以大兵未集未敢誦言討賊
托云張俊驟回人情震讋少留以撫其軍甲午吕頥
浩率勤王兵萬人發江寧乙未劉光世部兵會頥浩於
丹陽貶黃潛善英州安置韓世忠自鹽城收散卒
由海道將赴行在至常熟張俊聞之曰世忠來事濟矣
因白浚以書招之世忠得書以酒酹地曰誓不與此賊
共戴天丙申至平江見浚慟哭曰今日之事世忠願與
張俊任之公無憂也浚因大犒俊及世忠將士衆皆感
憤於是令世忠率兵赴闕戒之曰投鼠忌器事不可急
急則恐有他變宜趨秀州據糧道以俟大軍之集世忠
發平江至秀州稱病不行而大修戰具傅等聞之始懼
欲拘世忠妻子以為質朱勝非紿傅曰不若使迓世忠
而慰撫之則平江諸人益安矣傅從之乃白太后封世
忠妻梁氏為安國夫人俾迓世忠梁氏疾驅出城一日
夜會世忠於秀州勝非喜曰二兇真無能為也先是二
兇與浚書言伊周之事非侍郎孰當之朝廷見以右丞
相待浚報書曰自古言涉不順謂之指斥乘輿事涉不
遜謂之震驚宫闕廢立之事謂之大逆不道大逆不道
者族今建炎皇帝不聞失德一旦遜位豈所宜聞二兇
得書與其屬俱詣都堂言浚見詆為逆賊所不能堪如
吕樞密則曉事勝非曰罷張而以兵權付吕無事矣辛
巳責浚散官彬州安置制詞有輕脫寡謀之語時有小
黃門密趨睿聖宫傳太后之命曰張浚不得已貶彬州
帝方啜羹不覺羹覆於手辛丑二兇以韓世忠為定
國軍節度使張俊為武寧軍節度使知鳳翔府皆不受
時明受詔至世忠曰吾知有建炎不知有明受斬其使
取詔焚之二兇大懼乃遣苗瑀馬柔吉將重兵扼臨平
拒勤王兵壬寅日中黑子沒吕頥浩將至平江張
浚乘輕舟迓之於郵中得堂帖乃貶彬州之命浚恐將
士觀望即袖之語書吏云有旨趨赴行在令申巳發之
日是夜共宿城外咨以大計頥浩曰曩諫開邊幾死宦
官之手承乏漕挽幾陷沙漠之域今事不諧不過赤族
為社稷死豈不快乎遂呼其屬删定官李承造草檄文
浚為潤色之既而劉光世兵亦至金詔軍興以來良
人被略為奴者聽其父母夫妻子贖之癸卯吕頥浩
張浚傳檄中外聲苗傅劉正彦之罪以韓世忠為前軍
張俊翼之劉光世為游擊頥浩浚總中軍光世分兵殿
後討之執黃大本下獄乙巳太后降旨睿聖皇帝處
分兵馬重事丙午以禮部侍郎張浚同知樞密院事
翰林學士李邴御史中丞鄭瑴並同簽書樞密院事是日
浚及吕頥浩發平江丁未次吳江上疏乞建炎皇帝還
即尊位二兇聞之憂懼不知所為朱勝非召二兇至都
堂議復辟曰勤王之師未進者使此間自反正耳不然
下詔率百官六軍請上還宫公等置身何地於是召李
邴張守作百官章及太后手詔賜傅正彦鐵劵傅等遂
率百官朝於睿聖宫帝慰勞之二兇以手加額曰聖天
子度量如是傅黨張逵曰趙氏安苗氏危矣是月盜
邵青掠泗州青本五丈河舟人去為盜聚兵剽掠楚泗
間金人掠京東諸郡劉道洪棄青州去達蘭以劉豫
知東平府金界舊河以南俾豫統之又以豫子麟知濟
南府鄂爾多還屯濱州尼瑪哈歸至東平命達蘭屯兵
衝要以鎮撫之賊王善曹成孔彦舟等合衆五十萬
薄南薰門岳飛所部僅八百衆懼不敵飛曰吾為諸君
破之左挾弓右運矛横衝其陣賊亂大敗之初金人
破徐州王復死之都虞候趙立死而復蘇求復尸瘞之
隂結鄉民為收復計及金師北去乃帥殘兵邀擊大敗
之遂復徐州事聞詔以立權知州事時山東諸郡莽為
盜區立介居其間威名流聞
資治通鑑後編卷一百六
