資治通鑑後編卷一百四十九
刑部尚書徐乾學撰
宋紀一百四十九(起昭陽作噩正月盡閼逄閹茂十二月凢二年)
度宗端文明武景孝皇帝
咸淳九年春正月乙丑樊城陷樊被圍四年荆湖都統
制范天順及部將牛富力戰不為衂冨又數射書襄陽
城中期吕文焕相與固守為唇齒未幾阿里哈雅以回
回人所造新礮進攻樊破外郛張弘範為流矢中其肘
束創見阿珠曰襄在江南樊在江北我陸攻樊則襄出
舟師來救終不可取若截江道斷救兵水陸夾攻則樊
破而襄亦下矣阿珠從之初襄樊兩城漢水出其間文
焕植大木江中鎻以鐡絙上造浮橋以通援兵樊亦恃
此為固至是阿珠以機鋸斷木以斧斷絙燔其橋襄兵
不能援乃以兵截江而出銳師薄樊城城遂陷天順仰
天歎曰生為宋臣死為宋鬼即所守地縊死冨率死士
百人巷戰元兵死傷者不可計渴飲血水轉戰而進遇
民居燒絶街道冨身被重傷以頭觸柱赴火死禆將王
福見之歎曰將軍死國事吾豈宜獨生亦赴火死天順
文虎之猶子冨霍丘人也二月甲申詔為郢州統制
張順立廟荆湖賜額曰忠顯官其二子庚戌京西安
撫使吕文焕以襄陽叛降元襄陽久困援絶撤屋為薪
緝關會為衣文焕每一巡城南望慟哭而後下告急於
朝賈似道累上書請行邊而隂使臺諫上章留己樊城
既陷復申請之事下公卿雜議監察御史陳堅等以為
師臣出顧襄未必能及淮顧淮未必能及襄不若居中
以運天下帝從之時羣臣多言高逹可援襄陽者御史
李旺入言於似道似道曰吾用逹如吕氏何旺出歎曰
吕氏安則趙氏危矣文焕聞逹且至亦不樂以語其客
客曰易耳今朝廷以襄急故遣逹吾以捷聞則逹必不
成遣矣會獲元哨騎數人文焕即以大捷奏然朝廷實
無援襄事也未幾阿里哈雅帥總管索多等移破樊攻
具以向襄陽一礮中其譙樓聲如震雷城中洶洶諸將
多踰城降者初劉整嘗躍馬獨前與文焕語為文焕伏
弩所中幸堅甲不入至是欲立碎其城執文焕以快意
阿里哈雅不可乃身至城下宣元主所降招諭文焕詔
曰爾等拒守孤城于今五年宣力於主固其宜也然勢
窮援絶如數萬生靈何若能納欵悉赦勿治且加遷擢
文焕狐疑未決因折矢與之誓文焕乃出降先納筦鑰
次獻城邑且陳攻郢之策請己為先鋒阿珠入襄陽阿
里哈雅遂偕文焕朝燕元主以文焕為襄陽大都督事
聞似道言於帝曰臣始屡請行邊陛下不之許向使早
聽臣出當不至此文焕兄文福知廬州文德子師䕫知
静江府俱上表待罪似道庇之詔皆不問三月庚申
四川制置司言劉整故吏羅鑑自北還上整書藁一帙
内有取江南二策其一言先取全蜀蜀平江南可定其
二言清口桃源河淮要衝宜先城其地屯山東軍以圖
進取帝亟詔淮東制置司往清口擇利地築城備之
辛未元劉整請教練水軍五六萬及於興元金洋州汴
梁等處造船二千艘從之癸酉元以前中書左丞相
耶律鑄平章軍國重事中書左丞張惠為中書右丞是
日元主如上都壬午詔建機速房于中書時襄城既
失賈似道復上書言事勢如此非臣上下馳驅聯落氣
勢將有大可慮者帝曰師相豈可一日離左右似道乃
建機速房以革樞密院漏泄兵事稽遲邊報之弊元
立皇子燕王珍戬為太子守中書令兼判樞密院事劉
秉忠薦中山王恂以輔之元主以為太子贊善勅兩府
大臣凢有啟禀必令恂與聞恂言太子天下本付託至
重當延名德與之居處况兼領中書樞密之政詔條所
當徧覽庶務亦當屡省又以遼金之事近接耳目者區
别善惡上之太子問恂以心之所守恂曰嘗聞許衡言
人心猶印板然板本不差雖摹千萬板皆不差本既差
矣摹之於紙無不差者太子曰善夏四月詔以范天
順牛冨死節襄樊官其二子賜土田金幣甲申以汪
立信為京湖制置使兼知江陵辛夘以趙溍為沿江
制置使兼建康留守溍多獻寶玉於賈似道故有是命
元將相大臣皆以南伐為請召姚樞許衡圖克坦公履
等問計公履等曰乘破竹之勢席卷三吳此其時矣元
主然之以史天澤阿珠阿里哈雅行荆湖等路樞密院
事鎮襄陽阿里哈丹達實董文炳行淮西等路樞密院
事守正陽天澤等陛辭詔諭以襄陽之南多有堡砦可
乘機進取仍以鈔五千錠賜將士及賑新附軍民五月
月壬子元定内外官復舊制三歲一遷戊辰元詔天
下獄囚除殺人者待報其餘一切疎放限以八月内自
至大都如期而至者皆赦之庚辰詔諸人上書請以
丞相賈似道督兵者不允餘付機速房六月前四川
宣撫司參議官張夢發上書陳危急三策曰鎻漢江口
岸曰城荆門軍當陽界之玉泉山曰峽州宜都而下聯
署堡砦以保聚流民且守且耕并圖上城築形勢似道
不以上聞下荆湖制司審度可否事竟不行左藏東
庫蹇材望上書言邊事大可憂者七急當為者五不報
己丑刑部尚書兼給事中陳宜中言襄樊之失皆由
范文虎怯懦逃遁乞斬之賈似道不許止降一官監察
御史陳文龍言文虎失襄陽猶使知安慶府是當罰而
賞也趙溍乳臭小子何足以當大閫之寄請皆罷之似
道大怒黜文龍知撫州旋又使臺官李可劾退之癸夘
京湖制置司汪立信奏臣奉命分閫延見吏民皆痛哭
流涕言襄樊之禍皆由范文虎及俞興父子文虎以三
衙長聞難怯戰僅從薄罰猶子天順守節不屈或可少
贖其愆興奴隸庸材務復私怨激叛劉整流毒至今其
子大忠挾多貲為父行賄且自希進今雖寸斬未足以
快天下之忿乞寘重典則人心興起事功可圖詔除大
忠名循州羈管時國勢危急太府寺丞陳仲微上封
事其略曰誤襄者老將也失襄之罪不專在於庸閫疲
將孩兵也君相當分受其責以謝先皇帝在天之靈天
子若曰罪在朕躬大臣宜言咎在臣等宣布十年飬安
之往繆深懲六年玩寇之昨非救過未形固已無及追
悔既往尚愈於迷或謂覆護之意多尅責之辭少或謂
陛下乏哭師之誓師相飾分過之言甚非所以慰恤死
義祈天悔禍之道也今代言乏知體之士翹館鮮有識
之人吮脂茹柔積習成痼君道相業兩有所虧顧此何
時而在廷無謀國之臣在邊無折衝之帥監之先朝宣
和未亂之前靖康既敗之後凢前日之日近冕旒朱輪
華轂俛首吐心奴顔婢膝即今日奉賊稱臣之人也強
力敏事捷疾快意即今日叛君賣國之人也為國者亦
何便於若人哉迷國者進慆憂之欺以逄其君誤國者
護耻敗之局而莫敢議當國者昧安危之機而莫之悔
臣嘗思之今之所少不止於兵閫外之事將軍制之而
一級半階率從中出斗粟尺布退有後憂平素無權緩
急有責或請建督或請行邊或請築城創聞駭聽因諸
閫有辭於緩急之時故廟堂不得不掩惡於敗闕之後
有謀莫展有敗無誅上下包羞噤無敢議是以下至器
仗甲馬衰颯尨涼不足以肅軍容壁壘堡柵折樊駕漏
不足以當衝突之騎號為帥閫名存實亡也城而無兵
以城與敵兵不知戰以將與敵鬭不知兵以國與敵光
景蹙近目睫矣唯君相幡然改悟天下事尚可為也似
道大怒出仲微江東提點刑獄元以劉整阿里哈雅
不相能分軍為二各統之元高麗經略忻都等以兵
入耽羅撫定其地詔以實里伯為耽羅等招討使尹邦
寶副之初元趙良弼使至日本其太宰府官來索國
書良弼曰必見汝國王始授之越數日復來求書且以
兵脅良弼良弼終不與後又聲言大將軍以兵十萬來
求書良弼曰不見汝國王寧持我首去書不可得也日
本知不可屈乃遣人送良弼至對馬島及是始還具以
日本君臣爵號州郡名數風俗土宜來上元主曰卿可
謂不辱君命矣閏月丙辰前臨安府司法梁炎午陳
攻守之要五事不報辛未元勅翰林院纂修國史采
錄累朝事實以備編集秋七月元阿哈瑪特等屢毁漢
法國學諸生廪食或不繼許衡請還懷孟元主以問翰
林學士王磐磐對曰衡教人有法諸生行可從政此國
之大體宜勿聽其去元主又命諸老臣議其去留竇默
懇請乃聽衡還劉秉忠姚樞及磐默等復請以贊善王
恂主國學衡弟子耶律有尚蘇郁白棟為助教庶幾衡
之規模不致廢墜從之有尚資識絶人篤志於學在衡
門號高弟子其學以誠為本儀容辭令動中規矩識與
不識皆服其為有道之士元人城馬騣山知合州張
珏擊走之初蒙古兵入蜀珏副王堅協力戰守堅還以
珏代之自開慶受兵民凋敝甚珏外以兵護耕内教民
墾田積粟未再朞公私兼足劉整既叛獻計欲自青居
進築馬騣虎頂二山扼三江口以圖合州遣統軍哈喇
帥兵築之珏聞哈喇至乃張疑兵于嘉渠口潛師渡平
陽灘火其資糧器械越砦七十里焚&KR0657;場由是馬騣城
築卒不就珏善用兵出竒設伏算無遺策其治合州士
卒必練器械必精御部曲有法雖奴隸有功必優賞之
有過雖至親必罰故人人用命八月庚戌朔元所釋
諸路罪囚自至大都者凢二十二人並赦之九月辛
巳以章鑑僉書樞密院事吏部尚書陳宜中同僉書樞
密院事冬十月元初建正殿寢殿香閣周廡兩翼室
元西蜀都元帥伊遜岱爾與皇子西平王奥嚕齊合兵
攻建都蠻擒酋長下濟等四人獲其民六百建都乃降
十一月壬午封皇子㬎為嘉國公以李庭芝為淮
東制置使兼知揚州夏貴為江西制置使兼知廬州陳
奕為沿江制置使兼知黃州庭芝請分所部兩淮為二
司故以淮西付貴奕以兄事賈似道玉工陳振民以求
進自小官歷顯要遂掌禁兵擢分閫起前直學士院
文天祥為湖南提刑天祥因見故相江萬里萬里素竒
天祥志節語及國事愀然曰吾老矣觀天時人事當有
變世道之責其在君乎君其勉之元大司農司言中
書移文以畿内秋禾始收請禁農民覆耕恐妨芻牧元
主以農事係民生命詔勿禁是歲元諸路大水蝗賑
米凡五十四萬餘石
十年春正月壬午城鄂州漢口堡戊子福建安撫使
江萬里以疾辭職任詔依舊職奉祠庚寅城鄂州沌
口西岸堡丁酉元長春宫設周天金籙醮七晝夜
乙巳雨土丙午元免于闐采玉工差役是月賈似
道母死似道歸越治喪詔以天子鹵簿葬之起墳擬山
陵百官奉襄事立大雨中終日無敢易位者既葬詔似
道起復似道遂還朝元阿里哈雅言荆襄自古用武
之地漢水上流已為我有順流長驅宋必可平阿珠又
言臣略地江淮見宋兵弱於往昔今不取之時不能再
元主趣召史天澤同議天澤對曰此國大事可命重臣
一人如安圖巴延都督諸軍則四海會同可計日而待
臣老矣猶足為副元主曰巴延可以任此事阿里哈雅
因言我師南征必分為三舊軍不足非益兵十萬不可
遂詔中書省簽軍十萬人二月己酉趙順孫罷為福
建安福使壬申元造戰船八百艘于汴梁元主如
上都三月庚寅元遣鳳州經略使實都等將兵伐日
本戰船凡大小九百艘軍萬五千人辛卯元改荆湖
淮西行樞密院為行中書省巴延史天澤並為左丞相
阿珠為平章政事阿里哈雅為右丞吕文煥為參知政
事行省事于荆湖哈達為左丞相劉整為左丞達實董
文炳並參知政事行省事於淮西夏四月乙卯封皇
子昺為永國公五月丙申元以皇女和塔拉竒爾默
色下嫁高麗世子王愖壬寅張珏表請城馬騣虎頭
山或先築其一以據險要六月庚申元主諭諸將率
兵南伐且數賈似道負約執郝經之罪詔曰爰自太祖
皇帝以來與宋使介交通憲宗之世朕以藩職奉命南
伐彼賈似道復遣宋京詣我請罷兵息民朕即位之後
追憶是言命郝經等奉書往聘盖為生靈計也而乃執
之以致師出連年死傷相藉係累相屬皆彼宋自禍其
民也襄陽既降之後冀宋悔禍或起令圖而乃執迷罔
悛心此所以問罪之師有不能己者今遣汝等水陸並
進布告遐邇使咸知之無辜之民初無預焉將士毋得
妄加殺掠有去逆效順别立竒功者驗等第遷賞其或
固拒不從及逆敵者俘戮何疑秋七月癸未帝崩於
嘉福殿年三十三嘉國公㬎即皇帝位帝自為太子以
好内聞既立耽於酒色故事嬪妾進御晨詣閤門謝恩
主者書其月日及帝之初一日謝恩者三十餘人及崩
賈似道入宫議所立衆以建國公昰當立似道主嫡乃
立嘉國公時年四歲皇太后臨朝聽政
史臣曰宋至理宗疆宇日蹙非有雄才睿略之主豈
能振起其墜緒哉度宗繼統雖無大失德而拱手權
奸衰敝寖甚亡國不于其身幸矣
甲申封皇兄建國公昰為吉王皇帝永國公昺為信王
詔賈似道依文彦博故事獨班起居丙戌尊皇太
后曰太皇太后皇后曰皇太后又起以生日為天瑞節
初京湖制置使汪立信移書賈似道曰今天下之勢
十去八九誠上下交修以迓續天命之幾重惜分隂以
趨事赴功之日也而乃酣歌深宫嘯傲湖山翫歲愒月
緩急倒施卿士師師非度百姓鬱怨欲上當天心俯遂
民物拱揖指揮而折衝萬里不亦難乎為今之計者其
策有三夫内郡何事乎多兵宜盡出之江干以實外禦
筭兵帳見兵可七十餘萬人老弱柔脆十分汰二為選
兵五十餘萬而沿江之守則不過七千里若距百里而
屯屯有守將十屯為府府有總督其尤要害處輒三倍
其兵無事則泛舟長淮往來游徼有事則東西齊奮戰
守並用刁斗相聞餽餉不絶互相應援以為聯絡之固
選宗室大臣忠良有幹用者立為統制分莅東西二府
此上策也久拘聘使無益於我徒使敵得以為辭請禮
而歸之許輸歲幣以緩師期不二三年邊遽稍休藩垣
稍固生兵日争可戰可守此中策也二策果不得行則
銜璧輿櫬之禮請備以俟似道得書大怒抵之地詬曰
瞎賊狂言敢爾盖立信一目微眇云尋中以危法廢斥
之辛卯以朱禩孫為京湖四川宣撫使兼知江陵府
乙未元巴延出師陛辭元主諭之曰古之善取江南者
唯曹彬一人汝不嗜殺是吾曹彬也八月丁未元史
天澤言今大師方興荆湖淮西各置行省勢位既不相
下號令必不能一後當敗事元主是其言復改淮西行
中書省為行樞密院天澤又以病表請專任巴延乃以
巴延領河南等路行中書省所屬並聽節制癸丑大
霖雨天目山崩水涌流安吉臨安餘杭民溺死者無數
元中書省言江漢未下之州請令吕文煥率其麾下
臨城諭之令彼知我善諭降將亦策之善者也元主從
之甲寅元弛河南軍器之禁是月元太保劉秉忠
卒秉忠自幼好學於書無所不讀至老不衰雖位極人
臣而齋居蔬食終日澹然不異平昔春扈從至上都其
地有南屏山築精舍居之至是無疾端坐而卒元主驚
悼謂左右曰秉忠事朕三十年小心慎密不避艱險言
無隠情其隂陽術數之精占事知來若合符契惟朕知
之他人不得與聞也遣官護其喪還葬大都諡文貞
成宗時改諡文正九月元左丞相河南行省巴延會
師于襄陽分軍為三道並進丙戌巴延與平章行省阿
珠由中道循漢江趣郢州萬戶武秀為前鋒遇水濼霖
雨水溢無舟不能涉巴延曰吾且飛渡大江而憚此潢潦
耶使一壯士騎而前導麾諸軍畢濟癸巳次塩山距郢
州二十里時張世傑將兵屯郢郢在漢北以石為城新
郢城在漢南横鐵絙鎻戰艦密植樁木水中夾以砲弩
凡要津皆施栰設守具元軍襲城世傑力戰元軍不能
前遣人招世傑不聽阿珠獲俘民言沿江九郡精銳皆
萃于二郢若舟師出其間騎兵不得護岸此危道也不
若取下流黃家灣堡堡西有溝南通蕂湖可由其中拖
船入湖轉而下江僅三里吕文煥亦以為便諸將曰郢
城我之喉襟不取恐為歸路患巴延曰用兵緩急我則
知之大軍之出豈為此一城哉遂舍郢順流而下遣總
管李庭劉國傑攻黃家灣堡拔之諸軍破竹席地盪
舟由藤湖入漢巴延阿珠殿後不滿百騎己亥賜禮部
奏名進士王龍澤以下及第出身元主歸自上都
冬十月甲子詔以明年為德祐元年乙丑以章鑑同
知樞密院事陳宜中僉書樞密院事元軍之去郢也
副都統趙文義帥精騎二千追之至泉子湖力戰而敗
巴延手殺之其士卒死者五百人餘軍皆潰元軍進至
沙洋遣俘持黃榜檄文入城守將王虎臣王大用斬俘
焚榜巴延復命吕文煥至城下招之亦不應丙寅日暮
風大起巴延命順風掣金汁礟焚其廬舍煙焰漲天城遂陷
生擒虎臣大用餘悉屠之進薄新城都統制邊居誼力
戰文煥列沙洋所馘于城下縛虎臣等至壁使招降居誼
不答明日又至居誼曰吾欲與吕參政語耳文煥以為降
已馳馬至伏弩亂發中文煥右臂并中其馬馬仆幾鉤
得之衆挾文煥以他馬奔還會總制黃順副總制任寧
相繼出降其部曲多欲縋城出者居誼悉驅入當門斬
之文煥乃麾兵攻城居誼以火具却之己巳元總管李庭
攻陷外堡諸軍蟻附而上居誼度力不支拔劍自殺不
殊赴火死所部三千人猶力戰悉死焉居誼舉家自焚
巴延壯居誼購其尸觀之遂殺虎臣大用居誼隨人初
事李庭芝積戰功擢都統制至是死節事聞詔立廟死
所閩中地震十一月浙東安撫使馬廷鸞力辭去
戊寅詔依舊職奉祠詔為趙文義與其兄文亮共立
廟揚州賜額曰傳忠初李庭芝帥淮南聞進士鹽城
陸秀夫名辟置幕下主管機宜文字秀夫性沉静不求
人知每僚吏至閤賓主交驩秀夫獨無一語或時宴集
府中矜莊終日未嘗稍有希合至察其事皆治庭芝益
器之雖改官不使去已時稱得士多者淮東第一號小
朝廷及是以秀夫為淮東制置司參議丙戌以王爚
為左丞相章鑑為右丞相並兼樞密使從賈似道請也
元巴延軍逼復州知州翟貴以城降諸將請點視其
倉庫軍籍巴延不聽諭諸將不得入城違者以軍法論
阿珠使阿里哈雅言渡江之期巴延不答明日又來又
不答阿珠乃自來巴延曰此大事也主上以付吾二人
可使餘人知吾實乎潛刻期而去乙未軍次蔡店丁酉
往觀漢口形勢時淮西制置使夏貴以戰艦萬艘分據
要害都統王逹守陽邏堡京湖宣撫使朱禩孫以遊擊
軍扼中流元軍不得進阿珠部將馬福言自淪河穿湖
中可從陽邏堡西沙蕪口入江巴延使覘沙蕪口夏貴
亦以精兵守之巴延乃進圍漢陽聲言取漢口渡江貴
果移兵援漢陽十二月丙午巴延乘間遣阿喇罕將竒
兵自漢口開埧引船入淪河轉沙蕪口埧引船入淪河
轉沙蕪口以逹江戰艦萬計相踵而至以數千艘泊淪
河灣口屯布蒙古漢軍數十萬騎於江北遣人招諭陽
邏堡不應因以白鷂子千艘攻之三日不克巴延因密
謀於阿珠曰彼謂我必拔此堡方能渡江此堡甚堅攻
之徒勞汝今夜以鐵騎三千汎舟直趨上流為擣虚之
計明日渡江襲南岸已過則亟遣人報我阿珠亦曰攻
城下策也若分軍船之半循岸西上泊青山磯下伺隙
而動可以如志巴延計定乙卯遣阿里哈雅督萬戶張
弘範等進薄陽邏堡夏貴率衆援之阿珠即以昏時
率四翼軍遡流四十里至青山磯是夜雪大作黎明阿
珠遥見南岸多露沙洲即登舟指示諸將令徑渡載馬
自隨萬戶史格一軍先渡為荆鄂都統程鵬飛所敗阿
珠引兵繼之大戰中流鵬飛軍却阿珠遂登沙洲攀岸
步鬭散而復合者數四出馬於岸力戰追至鄂東門鵬
飛被重創走阿珠獲其船千餘艘遂起浮橋成列而渡
阿珠遣人還報巴延大喜揮諸將急攻陽邏堡夏貴聞
阿珠渡江大驚引麾下二百艘先遁沿流東下縱火焚
西南岸大掠還廬州陽邏堡遂陷都統制王逹領所部
八千人及定海水軍統制劉成俱戰死元諸將請追貴
巴延曰陽邏之捷吾欲遣使前告宋人今貴走是代吾
使也遂渡江與阿珠會議師所向或先先取蘄黃阿珠
曰若赴下流退無所據上取鄂漢雖遲旬日可以萬全
巴延遂趣鄂州己未焚戰艦三千艘煙燄漲天城中大
恐時朱禩孫帥師援鄂道聞陽邏堡之敗夜奔還江陵
庚申知漢陽軍王儀以城叛降元鄂恃漢陽為蔽及
禩孫既遁漢陽復失鄂勢遂孤吕文煥列兵城下曰
汝國所恃江淮而已今大軍渡江淮如蹈平地汝軰不
降何待權守張晏然度不能守遂以州降元程鵬飛亦
以其軍降幕僚張山翁獨不屈元諸將請殺之巴延曰
義士也釋之因檄下信陽諸郡以鵬飛為荆湖宣撫史
撤守兵分隸諸將取壽昌糧四十萬斛以充軍餉命阿
里哈雅及賈居貞以四萬人守鄂規取荆湖而自率大
衆與阿珠東下趣臨安阿里哈雅戍鄂禁將士無得侵
掠其下恐懼無敢取民一菜者民大悦癸亥詔賈似
道都督諸路軍馬時鄂州既陷朝廷大懼三學生及羣
臣上䟽以為非師相親出不可似道不得已始開都督
府于臨安以孫虎臣總統諸軍以黃萬石等參贊軍事
所辟官屬皆先命後奏仍於封椿庫撥金十萬兩銀五
十萬兩關子一千萬貫充都督府公用詔天下勤王
元賜太一真人第一區仍賜額曰太一廣福萬壽宫
乙丑以高逹為湖北制置使詔邊費浩繁吾民重困
貴戚釋道田連阡陌安居暇食有司覈其租稅收之
庚午元巴延遣程鵬飛至黃州招諭陳奕奕使人過江
請降且求名爵巴延曰汝既率衆來歸何必慮及名爵
以沿江大都督許之奕大喜遂以城降仍以書招知蘄
州管景模時沿江諸郡皆吕氏舊部曲望風欵附李
庭芝遣兵入援是歲元諸路蟲災凡九所發米七萬
五千石粟四萬石以賑之是歲元主謂秦蜀行省平
章薩達齊曰雲南朕嘗親臨比因委任失宜使遠人不
安欲選謹厚者撫治之無如卿者薩達齊拜受命退朝
即訪求知雲南地理者畫其山川城郭驛舍軍屯夷險
遠近為圖以進帝大悦遂拜平章政事行省雲南賜
鈔五十萬緡金寳無算時宗王托呼嚕方鎮雲南惑於
左右之言以薩達齊至必奪其權具甲兵以為備薩達
齊聞之乃遣其子訥蘇拉丹先至王所請曰天子以雲
南守者非人致諸國背叛故命臣來安集之且戒以至
境即加撫循今未敢專願王遣一人來共議王聞遽罵
其下曰吾幾為汝軰所誤明日遣親臣薩們位哈鼐等
至薩達齊問以何禮見對曰吾等與訥蘇拉丹偕來視
猶兄弟也請用子禮見皆以名馬為贄拜跪甚恭觀
者大駭乃設晏陳所賜金寳飲器酒罷盡以與之二
人大喜過望明日來謝語之曰二君雖為宗王親臣未
有名爵不可以議國事欲各授君行省斷事官以未見
王未敢擅受令一人先還禀王王大悦由是政令一聽
薩達齊所為
資治通鑑後編卷一百四十九
