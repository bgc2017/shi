資治通鑑後編卷一百六十五
刑部尚書徐乾學撰
元紀十三(起旃蒙單閼正月盡屠維協洽十二月凡五年)
仁宗聖文欽孝皇帝
延祐二年春正月丙寅霖雨壊渾河隄堰没民田𤼵卒
補之禁民煉鐵𤼵卒浚漷州漕河己巳置大聖
壽萬安寺都總管府秩正三品庚午立行用庫於江
隂州敇以江南行臺贓罰鈔賑恤饑民乙亥詔遣
宣撫使分十二道問民疾苦黜陟官吏並給銀印特
們德爾奏天下庶務雖統於中書而舊制省臣亦分領
之請以錢帛鈔法刑名委平章李孟左丞阿爾哈雅參
政趙世延等領之其糧儲選法造作驛傳委平章張律
右丞蕭拜珠參政曹從革等領之詔皆如所請禁南
人典質妻子販賣為驅御史臺臣言比年地震水旱
民流盜起皆風憲顧忌失於糾察宰臣夑理有所未至
或近侍蒙蔽賞罰失當或獄有冤濫賦役繁重以致乖
和宜與老臣共議所由詔明言其事當行者以聞二
月己卯朔會試進士命中書平章政事李孟禮部侍郎
張養浩知貢舉吳澄楊剛中元明善皆與焉於是得人
為多進士詣謁養浩皆不納但使人戒之曰諸君子但
思報效奚勞謝為癸巳太白經天甲午詔禁民轉
鬻養子壬寅辰沅洞蠻吳干道為寇敇調兵捕之
丙午太白經天三月乙卯廷試進士賜呼圖克岱爾張
起巖等五十六人及第出身有差分進士為兩榜蒙古
色目人為右漢人南人為左第一名從六品第二名以
下及第二甲皆七品第三甲正八品是科左榜自張起
巖而下又得義烏黃溍瀏陽歐陽玄湯陰許有壬皆知
名之士起巖禹城人除同知登州事特旨改集賢修撰
初至元乙酉三月乙亥太史奏文昌星明文運將興時
世祖行幸上京明日丙子帝降生于儒州是夜起巖亦
生至是帝始行科舉起巖遂中第一世皆謂文運之興
非偶然也溍除台州寧海丞縣地瀕鹽場亭戶恃其不
統於有司肆毒害民編戶隸漕司及財賦府者亦謂各
有所憑横暴尤甚溍皆痛䋲以法吏以利害白弗顧也
民有後母酖殺其父者反誣民所為獄將成溍變衣冠
隂察之具知其姦偽卒直其冤惡少年名在盜籍者謀
刧而未行邑大姓執之圖中賞格初無得財左驗事久
不決溍為疏剔以其獄上論之如本條免死者十餘人
玄除太平路蕪湖縣尹縣多疑獄久不決玄察其情皆
為平反豪右不法虐其驅奴玄斷之從良貢賦徵𤼵及
時民樂趨事教化大行飛蝗獨不入境有壬除同知遼
州事會關中有警鄰州聽民出避棄孩嬰滿道上有壬
獨率弓箭手閉城門以守卒獲無虞州有追逮不許胥
隸足跡至村疃唯給信牌令執里役者呼之民安而事
集右族貪虐者懲之冤獄雖有成案皆平反而釋其罪
州遂大治福清州判官致仕熊朋來家居教授受業
者日盛得其所指授多為聞人時科舉廢已久而一旦
舉行有司咸不知其典故以不稱明詔為懼江西行省
官主其事者諮問於朋來動中軌度因以申請四方得
遵用之及請為考試官則曰應試者十九及吾門不可
其後江浙湖廣皆卑詞致禮請為主文朋來屢往應之
及對大廷其所選士居天下三之一焉又有太和楊景
行者亦以是年登第授贛州會昌州判官會昌民素不
知井飲汲於河流故多疾癘不知陶瓦以茅覆屋故多
火災景行教民穿井以飲陶瓦以代茅茨民始免其患
豪民十人號十虎干政害民悉捕寘之法乃創學舍禮
師儒勸民斥腴田以饍士絃誦之聲遂盛累遷撫州路
總管府推官𤼵擿奸伏郡無冤獄金谿縣民陶甲厚積
而凶險屢誣其縣長吏罷去之由是官吏畏其人不敢
詰治景行至以法痛繩之徙五百里外金谿豪僧雲住
𤼵人冢墓取財物事覺官吏受賄緩其獄景行急按之
僧以賄動之不聽乃賂當道者以危語撼之一不顧卒
治之如法由是豪猾屏跡良民獲安丙辰太隂色赤
如赭庚午帝率諸王百官奉玉册玉寶加上皇太后
尊號詔天下蠲逋欠稅課丁丑以中書平章事張律
為江浙行省平章政事時律以妻病謁告歸江南奪民
河渡地御史楊多爾濟劾之故調外多爾濟正色立朝
帝為改容夏四月戊寅朔日有食之辛巳賜進士
恩榮宴於翰林院辛丑賜會試下第舉人七十以上
從七流官致仕六十以上府州教授餘並授山長學正
後勿援例敇諸王分地仍以流官為達嚕噶齊各位
所辟為副達嚕噶齊命李孟等類集累朝條格俟成
書聞奏頒行乙巳帝如上都宣徽院以供尚膳遣
人獵于歸德敇以其擾民特罷之加授特進上卿玄
教大宗師張留孫開府儀同三司五月戊申朔改給
各道廉訪司銀印復立陜西諸道行御史臺乙丑
秦州成紀縣山移是夜疾風電雹北山南移至夕河川
次日再移平地突出土阜高者二三丈陷没民居敇遣
官覈驗賑恤監察御史馬祖常言山不動之物今之動
者由在野有當用不用之賢在官有當言不言之佞故
致然耳甲戌加授宦者中尚卿續元暉昭文館大學
士是日日赤如赭乙亥復然六月戊戌河決鄭州
辛丑以濟寧益都亢旱汰省宿衞士芻粟秋七月乙
卯贛州民蔡五九聚衆作亂敇遣兵捕之甲子江南
湖廣道奉使温德亨言廉訪使公田多取民租宜復舊
制從之癸酉命特們德爾總宣政院事詔諭中外
是月畿内大雨漷州昌平香河寶坻等縣水没民田廬
八月丙戌贛州賊蔡五九陷汀州寧化縣僭稱王號
遣江浙行省平章張律等率兵討之己丑帝至自上
都乙未臺臣言蔡五九之變皆由鼐智密鼎經理田
糧與郡縣横加酷暴逼抑至此新豐一縣撤民廬千九
百區夷墓揚骨虚張頃畝流毒居民乞罷經理及冒括
田租詔從之壬寅增國子生百員歲貢伴讀四員
詔江浙行省印農桑輯要萬部頒降有司遵守勸課
旌表貴州達嚕噶齊桑烏遜妻托克托沁死節仍俾樹碑
任所監察御史納琳言事忤旨帝怒叵測中丞楊多
爾濟救之一日至八九奏曰臣非愛納琳誠不願陛下
有殺御史之名帝曰為卿宥之可左遷昌平令多爾濟
曰以御史宰京邑無不可者但以言事而得左遷誠恐
後之來者用是為戒不肯復言矣帝不允後數日帝讀
貞觀政要多爾濟侍側帝顧謂曰魏徵古之遺直也朕
安得用之對曰直由太宗太宗不聽徵雖直將焉用之
帝笑曰卿意在納琳耶當赦之以成爾直也有上書論
朝政闕失面觸宰相宰相怒將取旨殺之多爾濟曰詔
書云言雖不當無罪今若此何以示信天下果誅之臣
亦負其職矣帝悟釋之於是特加昭文館大學士榮禄
大夫以旌其直時位一品者多乘間邀王爵贈先世或
謂多爾濟可援例以請多爾濟曰家世寒微幸際遇至
此已懼弗稱尚敢求多乎且我為之何以諷勵僥倖者
卒不請九月丁未張律以括田逼死九人敇吏部尚
書王居仁等鞫之壬戌蔡五九衆潰伏誅餘黨悉平
敇賞軍士討捕功并官其死事者子孫參知政事趙
世延居中書二十月遷御史中丞有旨省臣自平章以
下率送之官其禮前所無有由是為權臣所忌乃用皇
太后旨出世延為雲南行省右丞陛辭帝特命仍還臺
為中丞冬十月丙子朔客星見太微垣庚辰以淮
西廉訪使郭貫為中書參知政事貫初為河東廉訪副
使帝在東宫時幸五臺因問河東廉訪使摩哩濟建何
以有善政左右曰副使郭貫之教也厚賜之及即位累
遷為浙西廉訪使至是遂登政府乙未授白雲宗主
沈明仁榮禄大夫司空丁酉加授特們德爾太師
十一月丙午客星變為彗犯紫微垣歴軫至壁十五宿
辛未以星變赦天下減免各路差稅有差左丞相哈克繖
等乞避位帝曰此朕之愆豈卿等所致其復乃職苟政
有過差勿憚於改又凡可以安百姓者當悉言之庶上
下交修天變可弭也甲戌立武宗子和實拉為周王
出鎮雲南初武宗立帝為太子命以次傳位於和實拉
已而丞相三保努復勸武宗立其子武宗召喀喇托克托
言之喀喇托克托曰太弟曩定宗社居東宫已久兄弟叔
姪世世相承孰敢紊其序乎三保努曰今日兄已授弟
異日能保叔授其姪乎喀喇托克托曰在我不可渝儻彼
失其信天實監之事遂寢至是議立太子特們德爾欲
固位取寵乃請立皇子碩迪巴拉又與太后幸臣實勒
們譖和實拉於兩宫遂有是命又譖喀喇托克托為武帝
舊臣詔逮至京師居數日綽和爾實勒們傳兩宫旨諭
喀喇托克托曰初疑汝親於所事故召汝今察汝無他其
復還鎮托克托入謝太后曰臣雖被先帝知遇而受太后
及今上恩不為不深豈敢昩所自乎未幾遷江西行省
左丞相十二月庚寅增置平江路行用庫癸巳命
省臣定擬封贈通例俾高下適宜以聞旌表汀州寧
化縣民賴禄孫孝行蔡五九之亂禄孫負其母挈其妻
隨衆入山避之盜至衆走散禄孫守母不去盜將刃其
母禄孫以身翼蔽曰寧殺我勿傷吾母時母病渴覓水
不得禄孫含唾喣之盜相顧駭歎不忍害反取水與之
有掠其妻去者衆責之曰奈何辱孝子婦使歸之事聞
賜旌表是歲樞密副使張珪拜中書平章政事請減
煩冗還有司以清政務得專修宰相之職帝從之著為
令教坊使曹咬住拜禮部尚書珪曰伶人為宗伯何以
示後世力諫止之皇太后以右丞相特們德爾為太師
萬戶布色為行省参政珪曰太師論道經邦特們德爾
非其人布色無功不得為外執政初徽政院使實勒們
請以洪城軍隸興聖宫而已領之以上旨移文樞密院
衆恐懼承命珪固不署事遂不行實勒們銜之及車駕
度居庸實勒們傳太后旨召珪切責杖之珪創甚輿歸
京師明日遂出國門珪子景元掌符璽不得一日去宿
衞至是以父病篤告遽歸帝驚曰卿别時卿父無病景
元頓首涕泣不敢言帝不懌遣參議中書省事和卓往
賜之酒遂拜大司徒謝病家居朝廷以吏多滯事責
曹案不如程者令下刑部尚書謝讓曰刑獄非錢糓銓
選之比寬以歲月尚慮失實豈可律以常法乎乃入白
於宰相宰相曰尚書言是也由是刑曹獨得不責稽遲
三年春正月丙午改直沽為海津鎮壬戌賜上都開
元寺江浙田二百頃華嚴寺百頃二月庚寅彗滅自
去年十一月丙午始見至是乃滅凡百有五日三月
甲寅敇中書右丞蕭拜珠及陜西四川省臣各一員護
送周王和實拉之雲南置周王常侍府官屬以遙授中
書左丞相圖固勒大司徒鄂爾多中政使尚嘉努山北
遼陽等路蒙古軍萬戶博囉翰林侍講學士嘉琿等並
為常侍中衞親軍都指揮使唐古兵部尚書賽罕巴圖
爾為中尉仍置諮議記室各二員遣就鎮癸亥帝如
上都壬申鷹坊博囉等擾民於大同敇拘還所奉璽
書禁天下春時田獵初議犯者抵死左司郎中韓若
愚曰齊宣王之囿方四十里殺其麋鹿者如殺人之罪
孟子非之衆以為然遂減其刑太史令郭守敬卒於
位年八十二夏四月癸酉朔以河南流民羣聚渡江
所過擾害命行臺廉訪司以見貯贓鈔賑之橫州猺
蠻為寇命湖廣省發兵討捕壬午敇衞輝昌平守臣
殷比干唐狄仁傑祠歲時致祭己亥以淮東廉訪司
僉事苗好謙善課民農桑賜衣一襲庚子命中書省
與御史臺翰林集賢院集議封贈通制著為令是月
前集賢大學士商議中書省事陳天祥卒於家年八十
諡文忠五月庚申以中書右丞蕭拜珠為平章政事
特們德爾恃勢貪虐兇穢愈甚於是進蕭拜珠為平章
稍牽制之庚午置甘肅儒學提舉司遼陽金銀鐵冶
提舉司六月乙亥制封孟軻父為邾國公母為邾國
宣獻夫人丙子融賓柳州猺蠻叛命湖廣行省遣官
督兵捕之丁丑敇凡鞫囚非強盜毋加酷刑丁酉
河決汴梁没民居發糧賑之秋七月辛酉賜普慶寺
益都田百七十頃丙寅復以雅克特穆爾知樞密院事
八月己卯帝至自上都戊戌升縉山縣為龍慶州
以帝生是縣故也己未冀寧晉寧路地震丙寅太
白經天冬十月壬午河南路地震甲申敇五臺靈
鷲寺置鐵冶提舉司乙未禁民有父在者不得私貸
人錢及鬻墓木是月周王和實拉次延安圖固勒尚
嘉努博囉及武宗舊臣哩日沙布鼎哈巴爾圖等皆來
會嘉琿謀曰天下者我武皇之天下也出鎮之事本非
上意由左右構鬭致然請以其故白行省俾聞之朝廷
庶可杜塞離間不然事變叵測遂與數騎馳去先是阿
斯罕為太師特們德爾奪其位出之為陜西行省左丞
相及嘉琿等至即與平章政事塔齊爾行臺御史大夫
圖魯卜中丞托歡悉𤼵關中兵分道自潼關河中府入
已而塔齊爾托歡襲殺阿斯罕嘉琿於河中周王遂西
行至北邊金山西北諸王察克台等聞周王至咸率衆
來附周王至其部與定約束每歲冬居扎延夏居阿嚕
噶察山春則命從者耕于約尼十餘年間邊境寧謐
初宣德府人武恪以神童遊學江南吳澄為江西儒學
副提舉薦入國學肄業選為親王和實拉說書秀才及
以周王出鎮恪在行王欲起兵陜西恪諫曰太子此行
於國有君命於家有叔父之命今若向京師𤼵一箭史
官必書太子反左右惡恪言乃曰武秀才有母在京合
遣歸恪遂還大都居陋巷教訓子弟十二月庚午以知
樞密院事圖固勒為陜西行省左丞相壬午授嗣漢
三十九代天師張嗣成太玄輔化體仁應道大真人主
領三山符籙掌江南道教事丁亥立皇子碩迪巴拉
為皇太子兼中書令樞密使碩迪巴拉皇后鴻吉哩氏
所生也帝以嫡子欲立之碩迪巴拉入謁皇太后固辭
曰臣幼無能且有兄在宜立兄以臣輔之太后不許遂
立為太子授金寶開府置官屬監察御史段輔太子詹
事郭貫等首請近賢人擇師傅帝嘉納之是歲翰林
學士承旨程文海以病乞骸骨歸田里不允命尚醫給
藥物官其子大本郊祀署令以便侍養時令近臣撫視
且勞之曰卿世祖舊臣惟忠惟貞其勉加餐粥少留京
師以副朕心文海請益堅特授光禄大夫賜上尊命羣
臣飲餞於齊化門外給驛南還敇行省及有司常加存
問集賢侍講學士趙孟頫以文海薦起家帝眷之甚厚
以字呼之而不名至是擢孟頫為翰林學士承旨帝嘗
與侍臣論文學之士以孟頫比唐李白宋蘇軾又嘗稱
孟頫操履純正博學多聞書畫絶倫旁通佛老之旨皆
人所不及有不悅者間之帝初若不聞者又有上書言
國史所載不宜使孟頫與聞者帝乃曰趙子昂世祖所
簡拔朕特優以禮貌置於館閣典司述作傳之後世此
輩呶呶何也俄賜鈔五百錠孟頫嘗累月不至宫中帝
以問左右皆謂其年老畏寒勅御府賜貂鼠衣孟頫之
代文海為承旨也先往拜其門而後入院時人以為衣
冠盛事文海同郡有吳定翁者清修文雅為世所稱辟
薦相望終身不為動文海遺之書曰臨川士友及門者
踵相接也何想望足下耿耿如玉人而不可得見乎定
翁嘗曰士無求用於世惟求無愧於世人以為名言文
海家居五年而卒泰定中追封楚國公諡文獻皇慶
中命西僧必嚕咱納實哩繙譯諸梵經典至是特賜銀印
授光禄大夫時諸番朝貢表牋文字無能識者皆必嚕
咱納實哩譯進嘗有以金刻字為表進者帝遣視之廷中
&KR0787;眙觀所以對必嚕咱納實哩隨取案上墨汁塗金葉審
其字命左右執筆口授表中語及使人名字與貢物之
數書而上之明日有司閱其物色與所齎重譯之書無
少差者衆無不服其博識而竟莫測其何所從授或者
以為神悟云
四年春正月庚子帝謂左右曰中書比奏百姓乏食宜
加賑恤朕默思之民饑若此豈政有過差以致然歟向
詔百司務遵世祖成憲宜勉力奉行輔臣不逮然嘗思
之惟省刑薄賦庶使百姓各遂其生也壬戌冀寧路
地震閏月丙戌以立皇太子詔天下給賜鰥寡孤獨
鈔減免各路租稅有差二月甲辰敇郡縣各社復置
義倉戊申特授近侍旺扎勒布哈翰林侍讀學士知制
誥同修國史乙丑升蒙古國子監秩正三品賜銀印
三月辛卯帝如上都夏四月不雨乙丑帝夜坐
謂侍臣曰雨暘不時奈何蕭拜珠曰宰相之過也帝曰
卿不在中書耶蕭拜珠惶愧頃之帝露香默禱既而大
雨左右以雨衣進帝曰朕為民祈雨何避焉翰林學
士承旨和塔拉都哩默色劉賡等譯大學衍義以進帝
覽之謂羣臣曰大學衍義議論甚嘉其令翰林學士額哩
音特穆爾徧譯之五月戊寅改衞率府為中翊府
壬午黃州高郵真州建寧等處流民羣聚持兵抄掠敇
所在有司其傷人及盜者罪之餘並給糧遣歸己丑
以參議中書省事張思明為參知政事浮屠妙總統有
寵敇中書官其弟五品思明執不可帝大怒召見切責
之對曰選法天下公器徑路一開來者雜遝故寧違旨
獲戾不忍隳祖宗成憲使四方得窺陛下淺深也帝心
然其言而業已許之曰卿可姑與之後勿為例乃以為
萬億庫提舉不與散官六月戊申中書右丞相特們
德爾罷以左丞相哈克繖為右丞相特們德爾貪虐日甚
中外切齒羣臣不知所為中丞楊多爾濟慨然以糾正
其罪為己任上都富民張弼殺人繫獄特們德爾使家
奴脅留守賀勝使出之勝不可而多爾濟已廉得其贓
鉅萬萬乃與蕭拜珠及勝奏𤼵其事内外御史共劾奏
其桀黠姦貪欺上罔下占據晉王田及衞兵牧地竊食
郊廟供祀馬受人珍寶之賄動以萬計且既已位極人
臣又領宣政院事以其子巴爾濟蘇為之使諸子無功
於國盡居貴顯縱家奴陵虐官府為害百端以致隂陽
不和山移地震災異數見百姓流亡已乃恬然略無省
悔私家之富又在阿哈瑪特僧格之上四海疾怨已久咸
願車裂斬首以快其心如蒙早加顯戮以示天下庶使
後之為臣者知所警戒奏上帝震怒有詔逮問特們德
爾逃匿興聖近侍家帝為不御酒數日以待決獄誅其
大奴同惡數人特們德爾終不能得多爾濟持之急徽
政近臣以太后旨召多爾濟至宫責之對曰待罪御史
奉行祖宗法非敢違太后旨也帝不忍傷太后意但罷
其相位而遷多爾濟為集賢學士癸亥禁總攝沈明
仁所佩司空印毋移文有司秋七月乙亥中書平章
政事李孟罷孟以衰病乞解政權歸田里帝不得已從
所請復為翰林學士承旨入侍燕間禮遇尤厚己丑
成紀縣山崩土石潰徙壊田稼廬舍壓死居民辛卯
冀寧路地震帝諭省臣曰比聞蒙古諸部困乏往往
鬻子女於民家為婢僕其命有司贖之還各部帝出
見衞士有弊衣者駐馬問之對曰戍守邊鎮踰十五年
故貧耳帝曰此輩久勞於外留守臣未嘗以聞非朕親
見何由知之自今有類此者必言於朕因命賜之錢帛
八月丙申帝至自上都庚申哈克繖奏事畢帝問曰
卿等日所行者何事哈克繖對曰臣等第奉行詔旨而已
帝曰卿等何曾奉行朕旨雖祖宗遺訓朝廷法令皆不
遵守夫法者所以辨上下定民志自古及今未有法不
立而天下治者使人君制法宰相能守而勿失則下民
知所畏避綱紀可立風俗可厚其或法弛民慢怨言並
興欲求治安豈不難哉帝在御已久猶居東宫而飲
酒無度監察御史馬祖常上書言天子承天繼統當極
保愛玉食之御猶必審五味之宜酒醴之供可不思百
拜之義大内正衙朝賀之地雖陛下不忘東宫之舊竊
慮起民間觀聽之疑且國家百年朝儀尚闕誠使羣臣
奏對之際御史執簡則雖有懷奸利乞官賞者不敢出
諸其口乞令中書集議或三日二日常出視朝則治道
昭明生民之福也九月丙寅右丞相哈克繖言故事丞
相必用蒙古勲臣臣西域人不厭人望遂懇辭相位制
以宣徽院使遙授左丞相巴勒達實為中書右丞相哈克繖
仍左丞相壬辰嶺北地震凡三日冬十月戊戌遣
御史大夫拜呼參知政事王桂祭陜西嶽鎮名山賑恤
秦州被災之民己酉監察御史言官吏丁憂起復人
情驚惑請禁止以絶僥倖惟朝廷耆舊特旨起復者不
在禁例制曰可戊午海外婆羅國之民往賈海番遇
風濤存者十四人漂至温州永嘉縣敇江浙省資遣還
鄉十一月壬辰諭諸宿衞入直各居其次非有旨不
得上殿闌入禁中者坐罪大臣許從二人他官一人門
者譏其出入十二月丁酉復廣州採金銀珠子都提
舉司中書參知政事張思明持法峭直近臣疾之日
構讒間出為工部尚書帝問左右曰張士瞻居工部得
無怏怏乎對曰勤政如初帝嘉歎之命授宣政院副使
士瞻思明字也饒州路大饑米價翔踴總管王都中
以官倉之米定其價為三等言於浙江行省以為須糶
以下等價民乃可得食未報輒於下等價減十之二使
民就糶行省怒其專擅都中曰饒去杭幾二千里比議
定往還非半月不可人七日不食則死安能忍死以待
乎其民相與言曰公為我輩減米價公果得罪我輩當
鬻妻子以代公償會行省左右司都事王克敬言於其
丞相曰番陽距此甚遠比待報民且死彼為仁而吾屬
顧為不仁乎都中乃得免郡歲貢金而金戶貧富不常
都中考得其實乃更定之包銀之法戶不過二兩而州
縣徵之加十倍都中責之一以詔書從事江浙行省
遣左右司都事王克敬往四明監倭人互市先是往監
者懼外夷情叵測必嚴兵自衞如待大敵克敬至悉去
之撫以恩意皆帖然無敢譁有吳人從軍征日本陷於
倭者及是從至中國訴於克敬願還本鄉或恐為禍階
克敬曰豈有軍士懷恩德來歸而不之納耶脫有釁吾
當坐事聞朝廷嘉之
五年春正月甲戌懿州地震丁亥會試進士是月
河北河南道廉訪副使鄂屯言近來河決杞縣小黃村
口滔滔南流莫能禦遏陳潁瀕河膏腴之地浸没百姓
流散今水迫汴城遠無數里儻值霖雨水溢倉卒何以
防禦方今農隙宜為講究使水歸故道達于江淮不惟
陳潁之民得遂其生而汴城亦可恃以無患矣詔從之
命都水監與汴梁路分監修治以二月興工至三月而
畢二月癸巳朔日有食之和寧路地震丁酉秦
州泰安縣山崩戊申建鹿頂殿于文德殿後辛亥
敇杭州守臣春秋祭淮安忠武王巴延祠乙卯命中
書省汰不急之役敇上都諸寺權豪商販貨物並輸
稅課戊午給書西天字維摩經金三千兩初宣徽院
使歲會内廷佛事之費以斤數者麵四十萬九千五百
油七萬九千酥蜜共五萬餘蓋自至元三十年間醮祠
佛事之目僅百有二大德七年再立功德使司增至五
百餘至是僧徒冒利無厭歲費滋甚較之大德又不知
幾倍矣三月戊辰廷試進士賜呼圖克岱爾霍希賢以
下五十人及第出身有差癸未給金九百兩銀百五
十兩書金字蔵經乙酉御史臺臣言諸司近侍隔越
中書聞奏者請如舊制論罪從之夏四月己亥耽羅
捕獵戶成金等為寇敇征東行省督兵捕之庚戌免
懷孟河南南陽居民所輸陜西鹽課時解州鹽池為水
所壊命懷孟等處食陜西紅鹽後以地遠改食滄鹽而
仍輸課陜西民不堪命故免之甲寅以侍御史敬儼
為中書參知政事儼初為侍御史臺臣有劾去而復職
者御史復劾之章再上命丞相樞密共決之儼曰如是
則臺事去矣遂即帝前奏黜之因伏殿上叩頭請代帝
曰事非由汝汝其復位至是拜參政臺臣復奏留之儼
亦陛辭不允賜大學衍義及所服犀帶每入見帝以字
呼之而不名舊制諸院及寺監得奏除其僚屬歲久多
冒濫冨民或以賂進有至大官者儼以名爵當慎惜會
臺臣亦以為言乃奏請悉追奪之遂著為令戊午帝
如上都五月丁卯以御史中丞伊拉齊為中書右丞
相壬申監察御史言比年名爵冒濫太尉司徒國公
接跡於朝昔奉詔裁罷中外莫不欣悅近聞禮部奉旨
鑄太尉司徒司空等印二十有六此輩無功於國載在
史册貽笑將來請自今門閥貴重勲業昭著者存留一
二餘並革去詔從之己卯德慶路地震鞏昌隴西
縣大雨南土山崩壓死居民給糧賑之六月辛卯御
史臺臣言昔遣張律等經理江浙江西河南田糧虚增
糧數流毒生民已嘗奉旨俟三年徵租今及其期若江
浙江西當如例輸之其河南請視舊例減半徵之乙
巳術者趙子玉等七人伏誅時衞王阿穆爾克以罪貶高
麗子玉言於王府司馬曹圖卜台等曰阿穆爾克名應圖
䜟於是潛謀備兵器衣甲旗鼓航海往高麗取阿穆爾克
至大都俟時而發行次利津縣事覺誅之西番土寇
作亂敇甘肅省調兵捕之秋七月壬申御史中丞趙
簡言皇太子春秋鼎盛宜選耆儒敷陳道義今李銓侍
東宫說書未諳經史請别求碩學分進講讀實宗社無
疆之福制曰可諸王布琳尼敦之叛諸王伊實錫里
濟及衞士托迪巴圖坐持兩端不助官軍進討敇流伊
實江西錫里濟湖廣托迪衡州巴圖潭州癸酉拘衞
王阿穆爾克王傅印壬午罷河南行省左丞陳英等所
括民田止如舊例輸稅戊子鞏昌路寧遠縣山崩
加封楚三閭大夫屈原為忠節清烈公八月帝至自
上都是月伏羌縣山崩秦州成紀縣暴雨山崩朽壤
墳起覆没畜產九月癸亥大司農敏珠爾進司農丞苗
好謙所撰栽桑圖說帝命刊印千帙散之民間甲戌
以作佛事釋重囚三人輕囚五十三人己卯以江浙
行省所印大學衍義五十部賜朝臣丁亥立行宣政
院於杭州設官八員大同路金城縣大雨雹先是
播州南寧長洛麽作亂思州守臣和濟格爾招諭之冬
十月己丑洛麽遣人以方物來覲壬辰建帝師帕克斯
巴殿于大興教寺給鈔萬錠癸巳改中翊府為羽林
親軍都指揮使司癸丑贛州路雩都縣里胥劉景周
以有司徵括田新租聚衆作亂敇免徵新租招諭之
十一月丁卯用監察御史奈曼岱等言追奪建康富民
王訓等白身濫受宣敇仍禁冒籍貫宿衞及巧受遠方
職官不赴任求别調者隠匿不自首者罪之丙子集
賢大學士太保庫春言唐陸淳著春秋纂例辨疑微旨
二書有益後學請令江西行省鋟梓以廣其傳從之
癸未敇增江西茶運司茶課初世祖時置𣙜茶都轉運
司于江州總江南及兩淮茶稅尋改江西其稅自二萬
四千錠以漸增至一十九萬二千八百錠至是又因江
西茶副帕哈哩鼎言立減引增課之法敇以二十五萬
錠為額復增至二十八萬九千餘錠郡縣所輸謁山谷
之產不能充其半餘皆酷取民間歲以為常時轉運使
得以專制有司凡五品以下官皆杖決州縣莫敢誰何
江南僉事鄧文原請罷其司俾郡縣領之不報敇大
永福寺創殿奉安順宗皇帝御容是歲中書平章政
事商議樞密院事千努乞致仕帝許之仍給半俸終其
身千努退居濮上築先聖燕居祠堂於歴山之下聚書
萬卷延名師教其鄉里子弟出私田百畝以給養之有
司以聞賜額歴山書院家居七年而卒年七十一諡景
憲
六年春正月丁卯敇福建兩廣雲南甘肅四川軍官致
仕還家官給驛傳如民官例甲戌監察御史富珠哩
翀等言皇太子位正東宫既立詹事院以總家政宜擇
年德老成道義崇重者為師保賓贊俾盡心輔導以廣
緝熙之學制曰可翀嘗以御史巡按淮東淮東憲司惟
尚刑多置獄具翀曰國家所以立風紀蓋將肅清天下
初不尚刑也取其獄具焚之時凡以吏進者例降二等
從七品以上不得用翀言科舉未立人才多以吏進若
一概屈抑恐未足盡天下持平之議請吏進者宜止於
五品詔復舊制其犯贓者止從七品著為令己卯廣
東南恩新州猺賊龍郎庚等為寇命江西行省𤼵兵捕
之帝御嘉禧殿謂扎爾古齊瑪魯曰扎爾古齊人命
所繫其詳閱獄辭事無大小必謀諸同僚疑不能決者
與省臺臣集議以聞又顧謂侍臣曰卿等以朕居帝位
為安耶朕惟太祖創業艱難世祖混一疆宇兢業守成
恒懼不能當天心䋲祖武使萬方百姓樂得其所念慮
在兹卿等固不知也二月丁亥朔日有食之改釋奠
於中丁祀社稷於中戊丁酉雲南闍里愛俄永昌蒲
蠻阿八刺等並為寇命雲南省從宜勦捕乙巳敇諸
司不由中書奏官而輒署事者悉罷之特授僧從吉
祥榮禄大夫大司徒僧文吉祥開府儀同三司三月
丁巳以天壽節釋重囚一人辛酉以御史中丞托克托
呼為御史大夫諭之曰御史大夫職任至重以卿勲舊
之裔故特授汝當思乃祖乃父忠勤王室仍以古名臣
為法否則將墜汝家聲負朕委任之意矣壬午賜大
興教寺僧齋食鈔二萬錠夏四月壬辰中書省臣言
雲南土官病故子姪兄弟襲之無則妻承夫職遠方蠻
夷頑獷難制必任土人可以集事今或闕員宜從本俗
制曰可庚子帝如上都以前中書右丞相特們德
爾為太子太師内外監察御史四十餘人劾其逞私蠧
政難居師保之任帝以皇太后故終不用其言又嘗以
臺事問集賢學士楊多爾濟對曰非臣職事臣不敢與
聞所念者特們德爾雖去君側反得為東宫師傅在太
子左右恐售其奸則禍有不可勝言者帝亦不能用
五月揚州火燬官民廬舍二萬三千三百餘區六月
戊申置勇校署以角觝者隸之庚戌大同縣雨雹大
如雞卵壬子賜大乾元寺鈔萬錠俾營子錢供修繕
之費仍升其提點所為總管府給銀印秩正三品秋
七月丙辰來安路總管岑世興叛據唐興州賜璽書招
諭之丁卯諭江西官吏豪民毋阻撓茶課甲戌皇
姊大長公主僧格喇實作佛事釋全寧府重囚二十七
人帝聞之怒敇按問全寧守臣阿縱不法仍追所釋囚
還獄八月甲申以河東山西道宣慰使張思明為中
書參知政事左丞相哈克繖辭職帝不允其請益堅帝詰
之曰朕任卿未專耶曰非也近臣有撓政者耶曰無有
然則何為而辭對曰臣自揆才薄恐誤陛下國事若必
欲任臣願薦一人為助帝問為誰哈克繖再拜曰臣願得
張思明即日復拜思明為參政庚子帝至自上都
是月伏羌縣山崩閏月癸亥熒惑犯軒轅癸酉敇
諸司有受命不之官及避繁劇託故去職者奪其宣敇
九月癸巳以作佛事釋大辟囚七人流以下囚六人
戊戌增海漕十萬石癸卯御史臺臣言比者官以
倖求罪以賂免乞凡内外官非勲舊有資望者不許驟
陞諸犯贓罪已欵伏及當鞫而幸免者悉付元問官以
竟其罪其貪汙受刑奪職不叙者夤緣近侍出入内廷
覬幸名爵宜斥逐之帝皆納其言詔四宿衞嘗受刑
者勿令造禁庭浚鎮江練湖以圍田日多致水泛溢
故也十月乙卯中書省臣言白雲宗總攝沈明仁強
奪民田二萬頃誑誘愚俗十萬人私賂近侍妄受名爵
已奉旨追奪請汰其徒還所奪民田其諸不法事宜令
覈問帝曰朕知沈明仁姦惡其嚴鞫之戊午授皇太
子玉册癸亥熒惑犯太微垣左執法己卯浚通惠
河十一月辛卯熒惑犯進賢木邦路帶邦為寇敇
雲南省招捕之庚子中書省臣言曩賜諸王阿濟格
鈔三萬錠使營子錢以給畋獵廩膳毋取諸民今其部
阿勒呼木等出獵恣索於民且為姦事宜令宗正府刑部
訊鞫之以正典刑制曰可禁民匿蒙古軍亡奴帝
諭臺臣曰有國家者以民為本比聞百姓疾苦銜冤者
衆其令監察御史廉訪司審察以聞翰林學士承旨
趙孟頫乞致仕南歸帝遣使賜衣幣促之還朝以疾辭
不起十二月壬戌命皇太子參決國政太子謂中書
省臣曰至尊委我以天下事日夜寅畏惟恐弗堪卿等
亦當洗心滌慮恪勤乃職勿有隳壊以貽君父憂也帝
亦語左右曰前代皆有太上皇之號今太子且長可居
大位朕欲為太上皇與若等游觀西山以終天年羣臣
皆稱善右司郎中魯特穆爾曰臣聞昔所謂太上皇若
唐玄宗宋徽宗皆當禍亂不得已而為之願陛下正大
位保無疆之業前代虚名何足慕哉帝乃止壬申平
章政事王毅以親老辭職從之仍賜其父幣帛癸酉
夜風雪甚寒帝謂侍臣曰朕與卿等居暖室宗戚昆弟
遠戍邊陲曷勝其苦歲賜幣帛可不徧及耶是月追
封宋儒周敦頤為道國公帝嘗為左右曰儒者皆用
矣惟虞伯生未顯擢耳遂以集為翰林待制兼國史院
編修集尋以憂歸伯生集字也
資治通鑑後編卷一百六十五
