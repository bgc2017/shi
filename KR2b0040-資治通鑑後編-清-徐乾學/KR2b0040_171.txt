資治通鑑後編卷一百七十一
刑部尚書徐乾學撰
元紀十九(起玄黓涒灘正月盡彊圉赤奮若十二月凡六年)
文宗聖明元孝皇帝
至順三年春正月癸酉命高麗國王王燾仍為高麗國
王賜金印初燾有疾命其子楨襲王爵至是燾疾愈故
復位己卯罷諸建造工役惟城郭河渠道路橋梁倉
庫勿禁廣西羅韋里叛寇馬武沖等攻陷那馬違等
砦命廣西宣慰使嚴軍禦之伊勒徹喇冒請衛士芻
粟當坐罪雅克特穆爾請釋之壬午封孔子妻鄆國夫
人幵官氏為大成至聖文宣王夫人丁亥監察御史
劾奏學士承旨阿哈其兄額哩葉坐誅當罷從之戊
子萬安軍黎賊王奴羅等集衆五萬人寇陵水縣己
丑四川行省言去年九月左丞特穆爾巴哈與禄余賊
兵戰被創賊遂侵境乞調重慶叙州兵二千五百人往
救之順元宣撫司亦言賊列行營為十六所乞調兵分
道備禦詔上都留守司為雅克特穆爾建居第御史
臺言選除雲南廉訪司官多託故不行今有如是者風
憲勿復用制可戊戌山南道廉訪副使圖卜堅棟阿劾
荆湖北道宣慰使伯烈克圖嘗貸内府鈔威逼部民代
償不足則以宣慰司公帑鈔償之又副使吕具以修治
沿江隄岸縱家奴掊歛民財二人罪雖遇赦宜從黜退
從之庚子䕫路忠信寨洞主阿具什用合洞蠻八百
餘人寇施州二月戊申雲南行省言會通州土官阿
賽及河西阿勒等與羅羅賊等千五百人寇會川路之
卜龍村又禄余將引兵與芒部合寇羅羅斯截大渡河
金沙江以攻東川會通等州臣等敢奉先所降詔書招
諭之不奉命則從宜進軍制可己酉禄余言於四川
行省曰自父祖世為烏撒土官宣慰使佩虎符素無異
心曩為布呼誘脅比聞朝廷招諭而今期限已過乞再
降詔赦即率四路土官出降仍乞改屬四川省隸永寧
路冀得休息四川行省以聞詔中書樞密御史諸大臣
雜議之辛酉雅克特穆爾兼奎章閣大學士領奎章閣
學士院事己巳詔修曲阜先聖廟卭州有二井宋
舊名曰金鳳茅池天歷初九月地震塩水湧溢州民侯
坤願作什器煮鹽而輸課於官詔四川轉運鹽司主之
三月庚午朔中書省臣言凡遠戍軍官死而歸葬者
宜視民官例給道里之費又四川驛戶比以軍興消乏
宜遣官同行省量濟之制可雅克特穆爾言平江松江
澱山湖圩田方五百頃有竒當入官糧七千七百石其
總田者死頗為人占耕今臣願增糧為萬石入官令人
佃種以所得餘米贍臣弟薩敦從之洛水溢己丑
復立功德使司癸巳皇子固喇達納更名雅克特固斯
夏四月戊申大寧路地震戊午以作佛事祈福釋
御史臺所囚定興劉縣尹及刑部囚二十六人國師
筆朗納實哩與安西王子裕嚕特穆爾等謀為不軌伏
誅有司籍之得其人畜土田金銀貨貝錢幣邸舍書畫
器玩以及婦人七寳装具價直鉅萬萬云命有司為
巴延建生祠立紀功碑于涿州仍别建祠立碑于汴梁
戊辰免雲南行省田租三年前中書右丞相太傅
巴達斯卒巴達斯為人清慎寬厚號稱長者其殁也貧
無以為歛人皆歎其廉詔贈太師追封威平王五月
甲戌薩迪請備錄皇上登極以來固讓明宗往復奏答
其餘訓勅辭命及雅克特穆爾等宣力效忠之績命多萊
續為蒙古托布齊延一書置之奎章閣從之戊寅幸
大承天護聖寺京師地震有聲庚寅帝如上都
壬辰太常博士王瓚言各處請加封神廟濫及淫祠按
禮經以勞定國以死勤事能禦大災能捍大患則祀之
其非祀典之神今後不許加封制可丁酉白虹並日
出長竟天追封顔子父顔無繇為杞國公諡文裕母
齊姜氏杞國夫人諡端獻妻宋戴氏兖國夫人諡貞素
汴梁之睢州陳氏開封之蘭陽封丘諸縣河水溢
滹沱河決没河間清州等處屯田四十三頃六月己
酉以御史中丞趙世延為中書左丞乙丑禁諸卜筮
隂陽人毋出入諸王公大臣家江南行臺監察御史
蘇天爵慮囚于湖北湖北地僻遠民獠所雜居天爵冒
瘴毒徧歴其地囚有言冤狀者天爵曰憲司歲兩至不
言何也皆曰前此慮囚者應故事耳今聞御史至當受
刑故不得不言天爵為之太息每事必究心雖盛暑猶
夜篝燈治文書無倦天爵真定人也秋七月戊辰朔
調軍士修柳林海子橋道丁丑湖廣行省言黎賊勢
猖獗乞益兵三千以備調用有旨依前詔促移刺四奴
尅日進兵壬午江西行省造螺甸几榻遺雅克特穆爾
詔賜匠幣帛各一八月乙巳天鼓鳴于東北己酉
帝崩于上都夀二十有九在位五年是日隴西地震
癸丑葬起輦谷初帝大漸召皇后及皇子雅克特固斯
丞相雅克特穆爾謂曰昔者輝和義之事為朕平生大錯
悔之無及雅克特固斯雖為朕子朕甚愛之然今日大位
乃明宗之大位也汝輩如愛朕願立明宗之子使紹兹
大位則朕見明宗于地下亦可有辭以對矣輝和義者
明宗自北來飲毒而崩之地也雅克特固斯内懼為之躊
躇者累日自念輝和義之事已實造謀恐明宗之子立
而治其罪秘遺詔不發因謂皇后曰阿婆且權守上位
玉寳我與宗戚諸王徐議之可也於是遣使者徵諸王
會京師中書百司政事咸啓中宫取進止(考異元史文紀但云遺詔立)
(明宗之子不復詳其語惟元隠士葛禄權衡著庚申外史言文宗深悔往事大漸時自吐其實願立明宗之子)
(以自贖所謂人之將死其言善也文宗與雅克特穆爾謀殺君兄事跡顯然無可疑者雅克特穆爾罪通于天而元)
(史每多微辭若有傳疑之意殊不可解故特據外史表七而出之明宗之子蓋謂鄜王額琳沁巴勒也至元元年)
(月戊申之詔言文皇有旨傳次於予雅克特穆爾貪利幼弱故舍己而立寧宗而外史亦云遺詔使召托歡特穆)
(爾來登大位與詔書合然文宗先嘗詔告天下以托歡崩特穆爾非明宗之子矣至是豈肯立之及額琳沁巴勒)
(明宗子惟托歡特穆爾在而太后决意迎立雅克特穆爾不得已而從之耳詔書殆未可信今依元史云明宗之)
(子而不著其名)乙夘雅克特穆爾奉中宫旨賜駙馬諸王大臣
幣鈔有差九月辛巳修皇太后儀仗是夜地震有聲
來自北時大位猶虚而雅克特穆爾禮絶百僚威燄熏
灼宗戚諸王無敢言者又久之尚不立君中外頗以為
言雅克特穆爾乃請立皇子雅克特固斯皇后不從命立明
宗第二子鄜王額琳沁巴勒雅克特穆爾不得已乃奉命十
月庚子鄜王即皇帝位于大明殿是為寧宗辛丑以
知樞密院事薩敦為御史大夫中書右丞薩迪為中書
平章政事宣政使庫哩濟蘇為中書左丞中書平章政
事圖爾哈特穆爾知樞密院事己酉敕諸王駙馬勲
舊大臣及中書省樞密院御史臺秩正二品百司庶府
秩至一品者闕門之内得施繩牀以坐餘皆禁之壬
子定婦人犯私鹽罪著為令丙寅楚丘縣河堤壊發
民丁二千三百五十人修之十二月戊寅尊皇后曰
皇太后壬辰帝崩年七歲在位四十三日甲午葬起
輦谷時燕南有妄男子上變言部使者謀不軌按問
皆虚法司謂唐律告叛者不反坐參議中書省事張起
巖奮謂同列曰方今嗣君未立人情危疑不亟誅此人
以杜奸謀慮妨大計趣有司具獄都人肅然皇太后
臨朝雅克特穆爾復與羣臣議立雅克特穆爾太后曰天位
至重吾兒方幼豈能任耶托歡特穆爾在廣西今年十
三矣且明宗之長子禮當立之乃命中書左丞庫哩濟
蘇迎托歡特穆爾于静江皇太后在興聖宫正旦議
循故事行朝賀禮禮部尚書宋本言宜上表興聖宫廢
大明殿朝賀衆是而從之
順帝(諱托歡特穆爾明宗之長子母哈勒嚕氏延祐七年四月丙寅生帝于北方天歷二年明)
(宗崩至順元年四月徙帝于高麗明年移于廣西之静江庚申外史云嬴國公趙㬎初為僧)
(白塔寺中已而奉詔居甘州山寺有翅王者因嬉遊至其寺憐國公老且孤留一回回女子與)
(之延祐七年女子有娠四月十六日夜生一男子明宗適自北方來早行見其寺上有龍文五)
(采氣即物色得之乃瀛國公所居室也因問子之所居得無有重寳乎國公日無有固問之則)
(曰今早五更後舍下生一男子耳明宗大喜因求為子并其母以歸今按至順中文宗下詔言)
(帝非明宗之子蓋即據此等語然事出傳聞恐非其實故不敢列之正文而姑識於此以待考)
(焉)
元統元年春二月托歡特穆爾北行至良鄉具鹵簿以
迎之雅克特穆爾與之並馬而行於馬上舉鞭指畫告以
國家多難遣使奉迎之故而托歡特穆爾卒無一語酬
之雅克特穆爾疑其意不可測且明宗之崩寔與逆謀恐
其即位之後追舉前事心志日以瞀亂會太史亦言托
歡特穆爾不可立立則天下亂以故議未決遷延者數
日國事皆決於雅克特穆爾奏皇太后而行之雅克特穆爾
自文宗復辟遂秉大權挾震主之威肆意無忌一宴或
宰十三馬取泰定帝后為夫人前後尚宗室之女四十
人或有交禮三日遽遣歸者而後房充斥不能盡識一
日宴趙世延家男女列坐名鴛鴦會見座隅一婦色甚
麗問曰此為誰意欲與俱歸左右曰此太師家人也至
是荒淫日甚體羸溺血而死太后乃與大臣定議立托
歡特穆爾且曰萬歲之後其傳位於雅克特固斯若武宗
仁宗故事諸王宗戚奉上璽綬勸進六月己巳托歡特
穆爾即皇帝位于上都詔赦天下辛未命巴延為太
師中書右丞相監修國史薩敦為太傅左丞相時有阿
嚕輝特穆爾者明宗親臣也言於帝曰天下事重宜委
宰相决之庶可責其成功若躬自聽斷則必負惡名帝
信之由是深居宫中每事决於宰相而已無所專焉
是月大霖雨京畿水平地丈餘涇河溢關中水災黃河
大溢河南水災兩淮旱民大饑累朝皇帝先受佛戒
九次方正大寳而近侍陪位者必九人或七人譯語謂
之囊達實帝初入戒壇時見瑪哈喇佛前有物為供因
問學士道拉實曰此何物曰羊心帝曰曾聞用人心肝
者有諸曰聞之而未嘗目覩請問喇瑪喇瑪者帝師也
帝遂命道拉實傳旨問之答曰有之凡人萌歹心害人
者事覺則以其心肝作供耳以此言復奏帝再命問曰
此羊曾害人乎帝師不能答(此事據輟耕錄修入)前翰林學士
吳澄卒澄答問亹亹使人渙若冰釋四方之士來學者
不下千數百人稱為草廬先生少暇即著書於易尚書
春秋禮記各有纂言盡破傳註穿鑿以發其藴嘗為學
者言朱子於道問學之功居多而陸子静以尊德性為
主問學不本於德性則其弊必偏於言語訓釋之末故
學必以德性為本庶幾得之議者遂以澄為陸氏之學
而實不然也文宗以澄年老特命次子京為撫州教授
以便奉養是月得疾卒年八十五贈江西行省左丞追
封臨川郡公諡文正秋七月霖雨八月壬申鞏昌
徽州山崩是月立欽察氏達納實哩為皇后后太師
太平王雅克特穆爾之女也奎章閣侍書學士虞集謝
病歸初御史中丞馬祖常求集薦引其客龔伯璲者集
曰是子雖小有才然非遠器恐不得令終祖常固請集
固拒之祖常不悦寧宗崩大臣將立帝用至大故事召
諸老臣赴上都議政集在召列祖常使人告之曰御史
有言乃謝病歸臨川初文宗黜帝居江南召集使書詔
播告中外時省臺諸臣皆文宗素所信用同功一體之
人御史亦不敢斥言其事意在諷集速去而已伯璲後
坐丞相托克托事殺其身世乃服集知人九月甲寅中
書省臣言官員逓陞窒礙選法今請自省院臺官外其
餘不許逓陞從之庚申詔太師右丞相巴延太傅左
丞相薩敦專理國家大事其餘皆不得兼領三職詔
免儒人役秦州山崩冬十月丙寅鳳州山崩戊
辰詔改至順四年為元統元年中書省臣言凡朝賀
遇雨請便服行禮從之丁丑依皇太后行年之所釋
放罪狀二十七人戊子封薩敦為榮王唐其勢襲父
封為太平王庚申中書省臣言集議武宗英宗明宗
三朝皇后升祔十一月丙申鞏昌成紀縣地裂山崩
令有司賑被災人民丁丑起棕毛殿辛亥追謚扎
勒圖皇帝為聖明元孝皇帝廟號文宗時寢廟未建於
英宗室次權結綵殿以奉安神主封巴延為秦王賜
金印江西湖廣江浙河南復立𣙜茶運司是日秦
州山崩地裂乙卯以雅克特穆爾平江所賜田五百頃
復賜其子騰吉斯詔秦王右丞相巴延榮王左丞相
薩敦統百官總庶政十二月乙丑廣西猺寇湖南陷
道州千戶郭震戰死猺焚掠而去壬申遣省臺官分
理天下囚罪狀明者處决冤者辨之疑者讞之淹滯者
罪其有司乙亥為皇太后置徽政院設官屬三百六
十有六員監察御史多爾濟巴勒上疏陳時政五事其
一曰太史言三月癸卯望月食既四月戊午朔日又食
皇上宜奮乾綱修刑政疎遠邪佞專任忠良庶可消弭
災變以為禎祥二曰親祀郊廟三曰博選勲舊之子端
謹正直者前後輔導使嬉戲之事不接於目俚俗之言
不及於耳則聖德日新矣四曰樞機之臣固宜尊寵然
必賞罰公則民心服五曰弭安盗賊振救饑民多爾濟
巴勒穆呼哩七世孫也是月河南江北行省平章政事
岳柱卒岳柱天資孝友母弟糾珠早卒喪之盡哀尤嗜
經史自天文醫藥之書無不究極度量弘廓有欺之者
恬不為意或問之則曰彼自欺也我何與焉母郜氏亦
嘗稱之曰吾子古人也是歲以刑部尚書達里瑪為
遼陽行省參知政事高麗國使朝京道過遼陽謁行省
官各奉布四疋書一幅用征東省印封之達里瑪詰其
使曰國家設印以署公牘防姦偽何為封私書况汝出
國時我尚在京未為遼陽省官今何故有書遺我汝君
臣何欺詐如是耶使辭屈還其書與布達里瑪高昌人
也國制日進御膳例用五羊而帝自即位以来日减
一羊以歲計之省羊三百五十有竒起前吏部尚書
王克敬為江浙行省參知政事克敬至請罷富民承佃
江淮田松江大姓有歲漕米萬石獻京師者其人既死
子孫貧且行乞有司仍歲徵弗足則雜置松江田賦中
令民包納克敬曰匹夫妄獻米徼名爵以榮一身今身
死家破又已奪其爵不可使一郡之人均受其害國用
寧乏此耶具論免之嶺海猺賊竊發朝廷調戍兵之在
行省者往討之會提調軍馬官缺故事漢人不得與軍
政衆莫知所為克敬言行省任方面之寄假令萬一有
重於此者亦將拘法坐視耶乃調兵往捕之軍行給糧
有差事聞於朝即令江西湖廣二省給糧亦如之視事
五月請老年甫五十九謂人曰穴趾而峻墉必危再實
之木必傷其根無功德而忝富貴何以異此故常懷止
足之分也又曰世俗喜言勿認真此非名言臨事不認
真豈盡忠之道乎故其歴官所至俱有政績可紀時稱
名卿
二年春正月庚寅朔雨血于汴梁著衣皆赤二月己
未朔詔内外興舉學校癸亥廣西猺寇邊殺官吏廣
海官已除而未上者罪之甲申太廟木陛壊遣官告
祭丁亥太白經天是月灤河漆河溢永平諸縣水
災三月己丑朔詔科舉取士國子監積分饍學錢糧
儒人免役悉依累朝舊制學校官選有德行學問之人
以充辛卯以隂陽家言罷造作四年癸巳廣西猺
賊復起殺同知元帥濟勒斯掠庫物遣右丞圖嚕默色
將兵討之癸卯月食盡乙巳中書省臣言益都真
定盗起請選省院官往督捕之仍募能擒獲者倍其賞
獲三人者與一官從之壬子廣西慶遠府猺寇全州
詔平章政事特默齊統兵二萬人擊之丁巳詔蒙古
色目犯姦盗詐偽之罪者隸宗正府漢人南人犯者屬
有司湖廣旱自是月不雨至于八月夏四月戊午
朔日有食之壬申命騰吉斯為總管高麗女直漢軍
萬戶府逹嚕噶齊與瑪扎爾岱並為御史大夫丁丑
太白經天己卯奉文宗神主祔于太廟躬行告祭之
禮樂用宫懸禮三獻先是御史臺臣言郊廟國之大典
王者必行親祀之禮所以盡尊尊親親之誠宜因升祔
有事于太廟帝從之是日罷夏季時享壬午帝嘉許
衡輔世祖以不殺一天下特錄其孫從宗為章佩監異
珍庫提點癸未立鹽局於京師南北城官自賣鹽以
革專利之弊乙酉中書省臣言佛事布施費用太廣
請除累朝期年忌日之外餘皆罷從之是月帝如上
都河南旱自是月不雨至于八月五月己丑宦者
博囉特穆爾傳皇后旨取鹽十萬引入中政院辛卯
以騰吉斯代薩敦為中書左丞相薩敦仍商量中書省
事戊申詔文濟王曼濟鎮大名雲南王阿嚕鎮雲南
是月贈故中書平章政事王泰亨諡清憲舊令三品
以上官立朝有大節及有大功勲于王室者得賜功臣
號及諡時寖冗濫失實惟泰亨在中書時安南請佛書
乞以九經賜之使高麗不受禮遺為尚書貧不能自給
故特賜是諡贈漳州萬戶府知事闞文興英毅侯妻
王氏貞烈夫人廟號雙節六月戊午淮河漲山陽縣
滿浦清江等處民畜房舍多漂溺乙亥騰吉斯辭左
丞相不拜復命薩敦為左丞相辛巳詔蒙古色目人
行父母喪癸未復立繕工司造繒帛乙酉追封雅
克特穆爾為德王諡忠武是月彰德雨白毛民謠云天
雨線民起怨中原地事必變秋七月丁亥戒隂陽人
毋得於貴戚之家妄言禍福己酉夜有流星大如酒
杯色赤長五尺餘光明燭地起自天津没于離宫之内
是月至九月太白屢經天八月辛未赦天下京師
地震雞鳴山崩陷為池方百里人死者甚衆九月辛
卯帝至自上都甲午猺賊陷賀州發河南江浙江西
湖廣諸軍及八番義從軍命廣西宣慰使都元帥章巴
延將以擊之冬十月乙卯朔正内外官朝會儀班次
一依品從辛酉以侍御史許有壬為參知政事知經
筵事丁卯立湖廣黎兵屯田萬戶府己卯上皇太
后尊號曰贊天開聖仁夀徽懿昭宣皇太后詔赦天下
免今年民租之半内外官四品以下减一資先是監察
御史台哈巴哈率同列上章言嬸毋不宜加徽稱太后怒
欲殺言者台哈巴哈語衆曰此事自我發之甘受誅戮决
不敢累諸公也已而太后怒解曰風憲有臣如此豈不
能守祖宗之法乎賜金幣二以旌其直然其言終不用
也台哈巴哈巴雅烏台氏初名達布紀文宗賜以今名
却天鵝之獻十一月戊子中書省臣言發兩䑸船下
番為皇后營利是月集賢直學士兼國子祭酒宋本
卒本性高抗不屈持論堅正制行純白不可干以私而
篤朋友之義堅若金鐡人有片善稱道不少置尤以植
立斯文自任知貢舉取進士滿百人額為讀卷官增第
一甲為三人父官南中貧賣宅以去居官清慎饘粥至
不給本未弱冠聚徒以養親殆二十年歴仕通顯猶僦
屋以居及卒非賻贈幾不能給棺歛執紼者近二千人
皆縉紳大夫門生故吏及國子諸生未嘗有一雜賓時
人榮之十二月甲戌詔整治學校是歲始以稱格
皇后配享武宗時議三朝皇后升祔未決巴延以問太
常博士逯魯曾曰先朝既以稱格皇后無子不為立主
今所當立者明宗母耶文宗母耶對曰稱格皇后在武
宗朝已膺寳册則文明二母皆為妾今以無子之故不
得立主而以妾母為正是為臣而廢先君之后為子而
封先父之妾於禮不可昔燕王慕容垂即位追廢其母
后而立其生母為后以配享先王為萬世笑豈可復蹈
其失乎集賢學士陳顥素嫉魯曾乃曰唐太宗册曹王
明之母為后是亦二后也奚為不可魯曾曰堯之母為
帝嚳庶妃堯立為帝未聞册以為后而配嚳皇上為大
元天子不法堯舜而法唐太宗耶衆服其議而巴延亦
是之遂以稱格皇后配享武宗擢魯曾為監察御史
禁私創寺觀菴院僧道入錢五十貫給度牒方聽出家
遣使賜虞集上尊酒金織文錦二召還禁林疾作不
能行屢有勅即家撰文褒賜勲舊侍臣有以書詔為言
者帝不懌曰此我家事豈由彼書生耶
至元元年春正月癸巳申命廉訪司察郡縣勸農勤惰
逹大司農司以憑黜陟二月甲寅朔革冗官乙夘
帝將畋于柳林御史臺臣諫曰陛下春秋鼎盛宜思文
皇付託之重致天下于隆平况今赤縣之民供給繁勞
農務方興而馳騁冰雪之地倘有銜橜之變奈宗廟社
稷何遂止甲戌熒惑逆行入太微三月壬辰河州
路大雪十日深八尺牛羊駞馬凍死者十九民大饑
庚子御史臺臣言高麗為國首效臣節而近年屢遣使
往選取媵妾至使生女不舉女長不嫁乞賜禁止從之
中書省臣言帝生母太后神主宜於太廟安奉命集
議其禮乙巳以中書左丞王結參知政事中宫命僧
尼於慈福殿作佛事已而殿災結言僧尼䙝凟當坐罪
左丞相薩敦疾革家人請釋重囚禳之結極陳其不可
先時有罪者北人則徙廣海南人則徙遼東去家萬里
往往道死結請更其法移鄉者止千里外改過聽還其
鄉因著為令職官坐罪者多從重科結曰古者刑不上
大夫今貪墨雖多然士之廉恥不可以不養也聞者謂
其得體封安南世子陳端午為安南國王夏四月
癸丑朔詔諸官非節制軍馬者不得佩金虎符己夘
詔翰林國史院纂修累朝實錄及后妃功臣列傳庚
辰禁犯御名五月戊子帝如上都遣使者詣曲阜
孔子廟致祭壬辰命嚴諡法以絶冒濫甲辰巴延
請以右丞相讓騰吉斯詔不允命騰吉斯為左丞相
六月辛酉有司言甘肅撒里畏産金銀請遣官税之
癸酉禁服色不得僭上乙亥罷江淮財賦總管府所
管杭州平江集慶三處提舉司以其事歸有司庚辰
巴延奏左丞相騰吉斯及其弟達喇海謀逆誅之初薩
敦已死巴延獨秉政騰吉斯忿然曰天下吾家之天下
巴延何人而位吾上遂與其叔父句容郡王達琳達哩
潛蓄異心謀立諸王和爾特穆爾帝數召達里不至郯
王薩徹圖發其謀騰吉斯伏兵東郊率勇士突入宫闕
巴延及旺扎勒特穆爾鼎珠庫哩濟蘇等掩捕獲之騰吉
斯達喇罕並伏誅而其黨北奔達哩所達哩即應以兵
帝遣使諭之達哩殺使者而率其黨逆戰為綽斯嘉等
所敗遂奔輝和特穆爾帝命追襲之執達哩等送上都
輝和特穆爾自殺先是巴延騰吉斯二家之奴怙勢
為民害多爾濟巴勒廵歴漷州悉捕其人寘於法民大悦
及還騰吉斯怒曰御史不禮我已甚辱我家人我何面
目見人耶答曰多爾濟巴勒知奉法而已他不知也騰吉
斯從子瑪勒斯為欽察親軍指揮使恣横不法多爾濟
巴勒劾奏之瑪勒斯因集無頼子欲加害會騰吉斯被誅
乃罷是月大霖雨中書省員外郎陳思謙上言強
盗但傷事主者皆得死罪而故殺從而加之人與鬭而
殺人者例杖一百七得不死與私宰牛馬之罪無異是
視人與牛馬等也法應加重因姦殺夫所姦妻妾同罪
律有明文今止坐所犯似失推明遂令法曹議著為定
制初騰吉斯事敗被擒攀折殿檻不肯出達喇海走
匿皇后座下后蔽之以衣左右曳出斬之血濺后衣巴
延使人并執后后呼帝曰陛下救我帝曰汝兄弟為逆
豈能相救乃遷后出宫秋七月壬午巴延鴆殺之於開
平民舍壬寅專命巴延為中書右丞相罷左丞相不
置乙巳罷雅克特穆爾騰吉斯舉用之人戊申誅達
琳達哩等于市詔曰曩者文宗皇帝以雅克特穆爾嘗有
勞伐父子兄弟顯列朝廷而輙造事釁出朕遠方文皇
尋悟其妄有旨傳次於子雅克特穆爾貪利幼弱復立朕
弟額琳沁巴勒不幸崩殂今丞相巴延追奉遺詔迎朕於
南既至大都雅克特穆爾猶懷兩端遷延數月天隕厥躬
巴延等同時翊戴乃正宸極後薩敦達哩騰吉斯相襲
用事交通宗王輝和特穆爾圖危社稷阿察齊亦嘗與
謀頼巴延等以次掩捕明正其罪元兇構難貽我太皇
后震驚朕用兢惕永惟皇太后後其所生之子一以至
公為心親挈大寳俾予兄弟迹其定策兩朝功德隆盛
近古罕比雖嘗奉上尊號揆之朕心猶為未盡已命大
臣特議加禮巴延為武宗捍禦北邊翼戴文皇兹又克
清大憝明飭國憲爰賜達喇罕之號至於子孫世世永
頼可赦天下八月己夘議尊皇太后為太皇太后許
有壬言皇上於太后母子也若加太皇太后則為孫矣
且今制封贈祖父母降父母一等蓋推恩之法近重而
遠輕今尊皇太后為太皇太后是推而遠之乃反輕矣
不從是月廣西猺反命湖廣行省右丞旺扎勒討之
九月庚辰朔車駕駐扼胡嶺丙戍赦御史臺臣言國
朝初用宦官不過數人今内府執事不下千餘乞依舊
制裁减冗濫廣仁愛之心省縻費之患從之丙午詔
以烏撒烏蒙之地隸四川行省是月帝至自上都
冬十月丁巳流輝和特穆爾達哩及騰吉斯子孫于邊
地帝既除權奸思更治化翰林學士承旨知經筵事
庫庫日勸帝務學帝輙就之習授欲寵以師禮庫庫力
辭不可凡四書五經所載治道為帝紬繹而言必使辭
逹感動帝衷而後已若柳宗元梓人傳張商英七臣論
尤喜誦說嘗於經筵力陳商英所言七臣之狀左右錯
愕有嫉之之色然素知其賢不復肆愠帝暇日欲觀古
名畫庫庫即取郭忠恕比干圖以進因言商王受不聽
忠臣之諫遂亡其國帝一日覽宋徽宗畫稱善庫庫進
言徽宗多能惟一事不能帝問何謂一事對曰獨不能
為君爾身辱國破皆由不能為君所致人君貴能為君
他非所尚也或遇天變民災必憂見於色乘間則進告
於帝曰天心仁愛人君故以變示儆譬如慈父於子愛
則教之戒之子能起敬起孝則父怒必釋人君側身修
行則天意必回帝察其真誠虚己以聽特賜濟遜燕服
九襲及玉𢃄楮幣以旌其言庫庫嘗謂人曰天下事在
宰相當言宰相不得言則臺諫言之臺諫不敢言則經
筵言之備位經筵得言人所不敢言於天子之前志願
足矣故於時政得失有當匡救者未嘗緘默癸亥流
御史大夫旺扎勒特穆爾于廣海旺扎勒特穆爾乃賊臣額
森特穆爾骨肉之親監察御史以為言故斥之選省
院臺宗正通練刑獄之官分行各道與廉訪審決天下
囚十一月庚辰勅以所在儒學貢士莊田租給宿衛
糧詔罷科舉初薩哩特穆爾為江浙平章會科舉驛
請考官供張甚盛心不能平及復入中書首議罷科舉
乃論學田租可給衛士衣糧動當國者以發其機又欲
損太廟四祭為一呂思誠等劾之而不報薩哩特穆爾
持議益堅時罷科舉詔已書而未用璽參政許有壬力
爭之巴延怒曰汝風臺臣言薩哩特穆爾耶有壬曰太
師擢薩哩特穆爾在中書御史三十人不畏太師而聽
有壬豈有壬權重於太師耶巴延意稍解有壬乃曰科
舉若罷天下才人觖望巴延曰舉子多以贓敗有壬曰
科舉未行時臺中贓無算豈盡出於舉子巴延曰舉子
中可任用者惟參政耳有壬曰若張起巖馬祖常輩皆
可任大事即歐陽玄之文章亦豈易及巴延曰科舉雖
罷士之欲求美衣食者自能向學豈有不至大官者耶
有壬曰為士者初不事衣食其事在治國平天下耳巴
延曰科舉取人實妨選法有壬曰今通事知印等天下
凡三千三百餘名今歲自四月至九月白身補官受宣
者亦且七十三人而科舉一歲僅三十餘人選法果相
妨乎巴延心然其言而其議已定不可中輟乃温言慰
解之翊日宣詔特令有壬為班首以折辱之有壬懼禍
不敢辭治書侍御史溥化誚有壬曰參政可謂過河拆
橋者矣有壬以為大恥移疾不出甲申太白經天
乙酉巴延請内外官悉循資銓注今後無得保舉澀滯
選法從之丙戌太白經天甲午以雅克特穆爾唐其
勢達哩所奪高麗田宅還其王阿喇特納實哩戊戌
召前知樞密院事富丹實喇巴哈薩爾迪格還京師初
二人以帝未立謀誅雅克特穆爾為所誣貶故正之太
史屢言星文示儆帝以世祖皇帝在位久欲祖述之辛
丑下詔改元詔略曰惟世祖皇帝在位長久天人協和
諸福咸至祖述之意良切朕懷今特改元統三年仍為
至元元年監察御史李好文言年號襲舊於古未聞襲
其名而不蹈其實未見其益也因言時弊不如至元者
十餘事不報好文錄囚河東有李巴拜者殺人而行兇
之狀不明凡十四年不決好文曰豈有不決之獄如是
其久乎立出之王傅薩圖喇以足蹋人而死衆皆曰殺
人非刃當杖之好文曰怙勢殺人甚於用刃况因有所
求而殺之其情為尤重乃寘之死河東為之震肅立
常平倉是月前中書平章政事魯國公趙世延卒年
七十有七諡文忠世延歴事九朝敡歴省臺五十餘年
負經濟之資而將之以忠義守之以清介飾之以文學
凡軍國利病生民休戚知無不言而於儒者名教尤拳
拳焉十二月戊午日赤如赭乙丑上太皇太后尊
號曰贊天開聖徽懿宣昭貞文慈佑儲善衍慶福元太
皇太后丙子安慶蘄黃地震丁丑西番賊起遣兵
擊之戊寅蒙古國子監成是月太白屢經天歲星
晝見閏月丁亥日赤如赭凡二日中書平章政事
薩哩特穆爾嘗指斥武宗於是臺臣復劾之而巴延亦
惡其忤己壬寅流之于南安人皆快之尋卒是歲賜
天下田租之半詔凡有妻室之僧還俗為民既而復
聽為僧汴人張楨為高郵縣尹門無私謁縣民張提
領尚任俠武斷鄉曲一日至縣有所囑楨執之盡得其
罪狀里中受其抑者咸來訴焉乃杖而徒之守城千戶
狗兒妻崔氏為小婦所譖虐死其鬼憑七歲女詣縣訴
楨備言死狀尸見瘞舍後楨率吏卒即其所發土得尸
拘狗兒及小婦鞫之皆伏辜人稱其神明山東盗起
陳馬騾及新李白晝殺掠山東廉訪使達里瑪以為吏
貪汙所致先劾去之而後上擒賊方略朝廷嘉納之即
遣兵擒獲齊魯以安
二年春正月乙丑宿松縣地震山裂是月置都水庸
田使司于平江前中書左丞王結卒結立言制行皆
法古人故相張珪曰王結非聖賢之書不讀非仁義之
言不談識者以為名言及卒公卿唁於朝士大夫弔於
家曰正人亡矣二月甲申太白經天戊子詔以世
祖所賜王積翁田八十頃還其子都中初積翁齎詔諭
日本死於王事嘗受賜後收入官故復賜之己丑立
穆陵關廵檢司丁酉追尊帝生母瑪勒迪為貞裕徽
聖皇后三月戊申以阿里哈雅家藏書畫賜巴延
丁巳以累朝御珠衣七寳項牌賜庚申日赤如赭壬
戌復如之乙丑以薩敦上都居第賜太保鼎珠仍勅
有司籍薩敦家財甲戌復四川鹽井之禁夏四月
丁丑朔日赤如赭丁亥禁服麒麟鸞鳳白兔靈芝䨇
角五爪龍八龍九龍萬夀福夀赭黃等服戊戌帝如
上都五月丙午朔黃河復于故道乙夘南陽鄧州
大霖雨自是日至六月甲申湍河白河大溢水為災
壬申秦州山崩六月丁丑禁諸王駙馬從衛服只孫
衣繫縧環辛夘以汴梁大名諸路台地土賜巴
延禮部侍郎呼哩岱請復科舉取士之制不聽庚
子涇水溢秋七月庚申禁隔越中書口傳勅旨冒支
錢糧庚午勅賜上都孔子廟碑載累朝尊崇之意
是月黃州蝗督民捕之人日五斗八月甲戌朔日有
食之詔雲南廣海八番及甘肅四川邊遠官死而不
能歸葬者有司給糧食舟車護送還鄉去鄉遠者加鈔
二十錠無親屬者官為瘞之庚子詔強盗罪皆死盗
牛馬者劓盗驢騾者黥額再犯劓盗羊豕者墨項再犯
黥三犯劓劓後再犯者死盗諸物者照其數估價省院
臺五府官三年一次審訣著為令九月庚戌熒惑犯
太微垣戊辰帝至自上都冬十月丙子熒惑犯左
執法己亥詔每日右丞相巴延太保鼎珠中書平章
政事阿濟喇聚議於内廷平章政事達實哈雅右丞鞏
布巴勒參知政事納琳許有壬等聚議於中書十一月
壬子武宗英宗明宗三朝皇后升祔入廟命官致祭
丁巳遣河南行省平章政事呼喇布哈於西番為僧
十二月江州諸縣饑總管王大中貸富人粟以賑貧民
免富人雜徭以為息約年豐還之民不病饑陜西行
臺監察御史贍思上封事十條曰法祖宗攬權綱敦宗
室禮勲舊惜名器開言路復科舉罷數軍一刑章寬禁
網時巴延等變亂成憲帝方虚已以聽贍思所言皆一
時羣臣所不敢言者侍御史趙承慶見之歎曰御史言
及此天下福也戚里有執政陜西行省者恣為不道贍
思發其罪而按之輙棄職夜遁會有詔勿逮問然猶杖
其私人是歲江浙旱自春至于八月不雨民大饑
休寧處士陳櫟卒年八十三延祐初以科舉取士櫟不
欲就試有司強之試鄉闈中選遂不復試禮部教授於
家不出門戶者數十年性孝友尤剛正日用之間動中
禮法與人交不以勢合不以利遷善誘學者諄諄不倦
吳澄嘗稱櫟有功于朱氏凡江東人來受業者盡遣而
歸櫟世稱為定宇先生揭傒斯志其墓與吳澄並稱人
以為知言
三年春正月癸夘廣州增城縣民朱光卿反其黨石昆
山鍾大明率衆從之偽稱大金國改元赤符命指揮搆
扎勒江西行省左丞斯迪討之辛亥升祔額琳沁巴勒
皇帝于太廟諡曰冲聖嗣孝廟號寧宗豫王阿喇特
納實里買池州銅陵産銀地一所請用私財煆煉輸納
官課從之丁巳日有交暈左右珥上有白虹貫之
戊午帝獵于柳林凡三十五日監察御史綢迪宋紹明
進諫帝嘉納之賜金幣綢廸等固辭帝曰昔魏徵進諫
唐太宗未嘗不賞汝其受之二月壬申朔日有食之
棒胡反于汝寧信陽州棒胡本陳州人名閏兒好使
棒棒長六七尺進退技擊如神故稱棒胡至是以燒香
惑衆妄造妖言作亂破歸德府鹿邑焚陳州屯營于杏
岡命河南行省左丞慶通領兵討之丙子立船戶提
舉司十處提領二十處定船戶科差船一千料之上者
歲納鈔六錠以下逓減甲申定服色器皿輿馬之制
己丑汝寧獻所獲棒胡彌勒佛小旗偽宣勅并紫金
印量天尺時大臣有忌漢官者取所獻班地上問曰此
欲何為耶意漢官諱言反將以罪中之侍御史許有壬
曰此曹建年號稱李老君太子部署士卒以敵官軍反
狀甚明尚何言其語遂塞辛卯發鈔四十萬錠賑江
浙等處饑民四十萬戶開所在山場河泊之禁聽民樵
採廣西猺賊復反命湖廣行省平章諾海江西行省
平章圖爾默色哈雅總兵捕之庚子中書參知政事
納琳等請立採珠提舉司先是嘗立提舉司泰定間以
其煩擾罷去至是復立之且以蜑戶四萬賜巴延三
月戊午立鴻吉哩氏巴延呼圖為皇后因雨輟賀后武
宗宣慈惠聖皇后之姪毓德王博囉特穆爾之女也
是月天雨線夏四月癸酉禁漢人南人高麗人不得
執持軍器凡有馬者拘入官甲戌有星孛于王良至
七月壬寅没于貫索己夘帝如上都辛夘合州大
足縣民韓法師反自稱南朝趙王己亥惠州歸善縣
民聶秀卿譚景山等造軍器拜戴甲為定光佛與朱光
卿相結為亂命江西行省左丞實迪捕之是月詔省
院臺部宣慰司廉訪司及部府幕官之長並用蒙古色
目人禁漢人南人不得習學蒙古色目文字五月辛
丑民間訛言朝廷拘刷童男童女一時嫁娶殆盡庚
申詔汝寧棒胡廣東朱光卿聶秀卿等皆係漢人漢人
有官于省臺院及翰林集賢者可講求誅捕之法以聞
甲寅西番賊起殺鎮西王子當烏巴勒立行宣政院以
額森特穆爾為院使往討之壬戌命四川行省參政
翥里等捕反賊韓法師丁夘彗見於東北大如天船
星色白約長尺餘彗指西南至八月庚午始滅凡六十
三日自昴至房凡歴十五宿六月戊寅贈丞相安圖
推忠佐運開國元勲東平忠憲王於所封城内建立祠
廟官為致祭辛巳大霖雨自是日至癸巳不止御河
黃河沁河渾河水皆溢没人畜廬舍甚衆戊子加封
尹子庚桑子徐甲列子莊子各為真君壬辰彰德府
大水平地深一丈是月至七月太白屢經天秋七
月癸夘帝出獵丙午幸實喇鄂爾多丁未幸龍岡洒馬
乳以祭庚戌河南武陟縣禾將熟有蝗自東來縣尹
張寬仰天祝曰寧殺縣尹毋傷百姓俄有魚鷹羣飛啄
食之庚申詔除人命重事之外凡盗賊諸罪不湏候
五府官審錄有司依例決之是月搆扎勒斯迪擒朱
光卿尋追擒石昆山鍾大明衛輝府自六月淫雨至
是月平地水深二丈餘漂没人民房舍民皆棲於樹木
郡守僧嘉努以舟載飯食之移老弱居城頭日給糧餉
月餘水方退八月辛巳京畿盗起壬午京師地大震
太廟梁柱裂各室墻壁皆壊壓損儀物文宗神主及御
牀盡碎西湖寺神御殿壁仆壓損祭器自是累震至丁
亥方止所損人民甚衆癸未日有交暈左右珥白虹
貫之河南地震弛高麗執持軍器之禁仍令乘馬
戊子漢人鎮遏生番處亦開軍器之禁是月帝至
自上都九月己酉立皮貨所于寧夏設提領使副主
之立四川湖廣江浙行樞密院文宗新主玉册及
一切神御之物修造已成詔依典禮祭告冬十月癸
酉日赤如赭乙亥命江浙行省丞相綽斯嘉提調海
運國用所倚海運為重綽斯嘉措置有方所漕米三百
餘萬石悉逹京師無耗折者是月金華處士許謙卒
謙受業金履祥盡得其所傳之奥屏跡東陽八華山四
方之士不遠百舍而來討論講貫終日不倦獨不教人
以科舉之文曰此義利之所由分也謙平生制行甚嚴
有自省編晝之所為夜則書之其不可書者則不為也
而所以應世者則不膠於古不流於俗不出里閭者垂
四十年四方之士以不及門為恥中外名臣列其行義
章凡數十上郡以遺逸應詔有司請主文衡皆莫能致
世稱為白雲先生謚文懿先是何基王栢金履祥没其
學猶未顯至謙而其道大著云十一月丙午立屯田
于雄州是月太白屢經天十二月以瑪扎爾岱為
太保分樞密院鎮北邊瑪扎爾岱巴延弟也時議進爵
為王辭曰兄封秦王弟不宜並受王爵故有是命是
歲巴延請殺張王劉李趙五姓漢人帝不從詔賜孝
子靳昺碑昺絳州曲沃人兄榮為奎章閣承制學士奉
母王氏官于朝母没昺與榮護喪還家至平定大雷雨
流水驟至昺伏柩上榮呼之避水昺不忍舍去遂為水
所漂没後得王氏柩於三里外得昺尸於五里外故特
賜碑以旌之徵西域僧嘉喇瑪至京師號灌頂國師
賜玉印除贍思僉浙西廉訪司事至即按問都轉運
鹽使海道都萬戶行宣政院等官贓罪由是郡縣無敢
為貪墨者又以諸僧寺私蔽猾民有所謂道人道民行
童者類皆瀆常倫隠徭役使民力日耗契勘嘉興一路
為數已二千七百乃建議請勒歸本族俾供王賦庶以
少寬民力朝廷是之即著以為令詔知嶺北行樞密
院事奈曼岱襲國王授以金印繼又以安邊睦鄰之功
賜珠絡半臂并海東名鷹西域文豹國制以此為極恩
云
資治通鑑後編卷一百七十一
