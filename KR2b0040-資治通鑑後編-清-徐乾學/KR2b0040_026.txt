資治通鑑後編卷二十六
刑部尚書徐乾學撰
宋紀二十六(起彊圉恊洽九月盡著雍涒灘十二月凡一年有竒)
真宗膺符稽古神功讓德文眀武定章聖元孝皇
帝
景德四年九月甲子朔知華州張舒與官屬率民錢修
孔子廟為民所訟並坐贖金因詔諸州縣文宣王廟自
今並官給錢完葺無得輙賦民財庚午三司請令左
藏庫出次色金為帶以備賜與帝曰朝廷褒寵近臣惜
費豈在扵此即詔已成者悉鎔之别用上色金改造
帝以庶僚勤事壬申遂詔自今文武官月俸有折支者
並給實錢願給他物者亦聽己夘詔羣臣家有藏太
祖舊實錄者悉上史館無得隱匿時知杭州薛映歲
滿當代帝與宰相議擇其人王旦曰天下重地為朝廷
屏翰者不過一二十州若皆得人則鎮撫有方威惠兼
著小寇不能為患帝深然之因曰近如宜州止因劉承
規虐用其下聚為寇剽延及他境若長吏得人豈致是
耶因越班簿指孫僅王濟謂旦曰二人孰優旦曰濟有
吏幹可副是選遂改濟工部郎中出知杭州宜賊圍
象州久不克曺利用等以大軍擊破之盧成均挈其族
來降陳進伏誅利用等入象州安撫軍民分兵捕餘寇
自乾德開寳以來用兵及水旱振給慶賜賞賚有司
計度支所闕者必稽其數以貸扵内藏俟課賦有餘即
償之淳化後二十年間歲貸百萬有至三百萬者累歲
不能償則除其籍冬十月帝命陳彭年撰内藏庫記述
其事出以示王旦等曰此庫乃為計司備經費耳計司
有闕必取扵民苟非節用何以獲救翰林學士晁迥
等上考試進士新格詔頒行之初陳彭年舉進士輕俊
喜謗主司宋白知貢舉惡其為人黜落之彭年憾焉扵
是更定條制多意白舊事而設關防所取士不復揀擇
文行止較一日之藝雖杜絶請託然寘甲等者或非人
望自彭年始也詔翰林學士晁迥等各舉常参官堪
知大藩者二人乙夘詔曰拷掠之法素著科條非理
擅行兹謂慘酷諸道官有非法訊囚之具一切毁棄
种放復自終南山來朝召之也帝令陳堯叟諭意曰朕
慮放卷而懷之能副朝旨誠為美也既而堯叟言放云
自被聘召及遷諫署無所補報其幸已甚今主上聖眀
朝無闕政若更處之顯位則重增其過矣帝乃遣内侍
齎詔賜放欲以樞務處之放上表固讓帝曰放能守分
益可嘉也十一月丁丑刑部尚書宋白為兵部尚書
致仕白年踰六十圖進不休御史中丞王嗣宗屢使人
諷之知樞密院事陳堯叟其子壻也亦數懇勸白不得
已始上表帝猶以舊臣未許再表乃許焉庚辰殿中
侍御史趙湘上言請封禪中書以聞帝拱揖不答王旦
等曰封禪之禮曠廢已久若非聖朝承平豈能振舉帝
曰朕之不德安敢輕議初王欽若既以城下之盟毁寇
凖帝自是常怏怏他日問欽若曰今將柰何欽若度帝
厭兵即繆曰陛下以兵取幽薊乃可刷此耻也帝曰河
朔生靈始得休息吾不忍復驅之死地卿盍思其次欽
若曰陛下苟不用兵則當為大功業庶可以鎮服四海
誇示外國也帝曰何謂大功業欽若曰封禪是矣然封
禪當得天瑞希世絶倫之事乃可為既而又曰天瑞安
可必得前代盖有以人力為之者若人主深信而崇奉
焉以眀示天下則與天瑞無異也陛下謂河圖洛書果
有此乎聖人以神道設教耳帝久之乃可然心憚王旦
曰王旦得無不可乎欽若曰臣請以聖意諭旦宜無不
可乘間為旦言之旦僶俛而從然帝意猶未决他日晚
幸袐閣惟杜鎬方直宿帝驟問之曰卿博逹墳典所謂
河出圖洛出書果何事耶鎬老儒不測帝旨漫應曰此
聖人以神道設教耳其言偶與欽若同帝由此意决遂
召王旦飲扵内中歡甚賜以尊酒曰此酒極佳歸與妻
孥共之既歸發視乃珠也旦自是不復持異天書封禪
等事始作
龜鑑曰謬哉神道設教之言何其敢于自欺如是耶
若呼萬歲者三若有景光者十二武帝之惑于文成
五利至今為天下後世笑今之詐又甚扵文成五利
矣吾誰欺欺天乎自是丁謂則以大計有餘而投之
惟演則以獻祥符頌而順之朋邪翼設相率為欺聖
眀天子鮮有不為之惑然而天瑞安可必得之言王
旦得無不可之論聖心眀知其非雙鶴飛舞之奏帝
曰文則文矣恐不為實遽令易奏是帝之心盖已燭
破其姦而不可以惑之也卒至姦人得以售欺而王
旦諸賢亦且俯首順從而無異議者或者以邊事方
定人心未寧將假是以鎮撫之耳而况岱山之封出
于兖州父老之請天子嘗止之曰大事不可輕議汾
隂之祠迫于河中父老之進說天子亦以地遠人勞
為戒則是行也亦非天子之本心當是時周起有諫
馬知節有諫孫奭又數數有諫下至草澤之士亦以
持盈守成其道尤難為戒莫不優容而嘉納之奉天
有述矣以庇民而並名祥瑞有論矣與勤政而偕作
真誠感格瑞以類至圖授包羲策授黃帝自昔亦皆
有之恐亦不得盡以為偽也
辛巳雨雪帝謂王旦等曰瑞雪盈尺來歲麥苗應有望
也遂賜近臣飲于中書又宴館閤官扵崇文院帝作瑞
雪詩令三館即席和進兩制次日來上辛夘契丹遣
使左領軍衛上將軍耶律元等來賀承天節元館扵京
師嘗詢左右曰館中日聞鼓聲豈習戰陣耶或對以俳
優戲場閭里設宴帝聞之謂宰相曰不若以實諭之諸
軍比無征戰閱習武藝亦國家常事耳且可以示無間
扵彼也十二月乙未手札賜王欽若曰編修君臣事
迹官各置歷仍書逐人名下隨卷奏知異時比較功程
庶分勤惰欽若為人傾巧所修書或當帝意褒賞所及
欽若即自名表首以謝或謬悞有所譴問則戒書吏稱
楊億以下所為同僚皆疾之先是帝嘗問輔臣以天
下貢舉人數王旦曰萬三千有餘約常例奏名十一而
已帝曰若此則當黜者不啻萬人矣典領之臣必須審
擇晁迥兢畏當以委之周起王曾陳彭年皆可參預馮
拯曰封印卷首尤宜用素有操守之人旦曰滕玄晏扵
士大夫間少交遊帝曰今當以朱㢲代周起知舉令起
與玄晏同掌封印事扵是命翰林學士晁迥知制誥朱
巽王曾龍圖閣待制陳彭年同知貢舉始命禮部封印
卷首(考異按周起𫝊云起創糊名之法又陳靖𫝊亦云糊名考校始扵靖盖靖先請用之殿試起復請用之)
(禮部故起首為彌封官也)庚戌同判太常禮院孫奭言伏覩來年
正月一日享先農九日上辛祈榖祀昊天上帝按春秋
𫝊啓蟄而郊郊而後耕月令云天子以元日祈榖于上
帝乃擇元辰親載耒耜躬耕帝耤先儒皆云元日即上
辛郊天地元辰謂郊後吉亥享先農而耕耤也六典禮
閣新儀並先云上辛祀昊天次云吉亥享先農伏望改
用上辛祀昊天後亥日享先農仍即著令詔太常寺與
崇文院檢討官詳定既而判寺李宗諤言宋書後魏書
所載並以上辛後日享先農請如奭奏從之詔諸路
所上軍儲之數自今先下樞密院籍記送中書盖凡遣
戍兵必預度所在資廪豐約故也
大中祥符元年春正月乙丑帝召宰臣王旦知樞密院
事王欽若等對於崇政殿之西序帝曰朕寢殿中帟幕
皆青絁為之旦暮間非張燭莫能辨色去年十一月二
十七日夜將半朕方就寢忽一室明朗驚視之俄見神
人星冠絳袍告朕曰来月三日宜於正殿建黃籙道場
一月當降天書大中祥符三篇勿泄天機朕悚然起對
忽已不見命筆誌之十二月朔即蔬食齋戒於朝元殿
建道場結綵壇九級又彫木為輿飾以金寳恭佇神貺
雖越月未敢罷去適覩皇城司奏左承天門屋之南角
有黃帛曳於鴟吻之上朕潜令中使往視迴奏云其帛
長二丈許緘一物如書卷纏以青縷三周封處隠隠有
字朕細思之蓋神人所謂天降之書也旦等曰陛下以
至誠事天地仁孝奉祖宗恭己愛人夙夜求治以至殊
鄰修睦獷俗請吏干戈偃戢年榖屢豐皆陛下兢兢業
業日謹一日所致也臣等嘗謂天道不遠必有昭報今
者神告先期靈文果降實彰上穹佑德之應皆再拜稱
萬歲又言啟封之際宜屏左右帝曰天若謫示闕政固
宜與卿等祗畏改悔若誡告朕躬朕亦當側身自修豈
宜隠之而使衆不知也帝即步至承天門焚香望拜命
内侍周懷政皇甫繼明(考異封禅記不載周懷政今從實錄)升屋對捧以
降旦跪奉而進帝再拜受書置輿上復與旦等步導却
繖盖撤警蹕至道場授知樞密院陳堯叟啟封上有文
曰趙受命興於宋付於眘居其器守於正世七百九九
定既去帛啟緘命堯叟讀之其書黃字三幅詞類尚書
洪範老子道德經始言帝能以至孝至道紹世次諭以
清净簡儉終述世祚延永之意讀訖藏以金匱旦等稱
賀於殿之北廡是夕命旦宿齋中書晚詣道場旦趨往
而帝已先至丙寅羣臣入賀於崇政殿賜宴帝與羣臣
皆蔬食遣吏部尚書張齊賢等奏告天地宗廟社稷及
京城祠廟丁卯設黃麾仗於殿前陳宫懸登歌文武
官契丹使陪列酌獻三清天書禮畢帝步𨗳入内行避
黃道司天監奏三日五日有紫雲覆宫殿乞付史館從
之戊辰大赦改元文武官並加恩改左承天門為左
承天祥符門詔東京賜酺五日以二月一日為始壬
申邊臣言趙德明邀留回鶻貢物又令張浦率騎數千
侵擾回鶻今歲夏州饑饉此衰敗之勢也帝曰朕知其
旱歉已令𣙜場勿禁西蕃市粒食者蓋撫御外國當務
含容不然須至殺伐害及生靈矣趙德明嘗以民飢
上表乞糧數百萬帝出其奏示輔臣衆皆怒曰德明方
納欵而敢渝誓約妄有干請乞降詔責之王旦請敕三
司在京積粟百萬令德明自來取之帝從其言既而德
明受詔望闕再拜曰朝廷有人乃止太僕少卿錢惟
演獻祥符頌帝嘉之甲申擢司封郎中知制誥天書
降之翌日翰林學士李宗諤上皇帝奉迎酌獻樂章優
詔答之時學士晁迥知貢舉楊億被病參知政事趙安
仁實草詔云二月壬辰朔帝御乾元門觀酺丁酉
分遣中使六人錫邊臣宴戊戌帝語輔臣曰京師士
庶漸事奢侈衣服器玩多鎔金為飾工人鍊金為箔其
徒日繁計所費歲不下十萬两浸以成風良可戒也丙
午詔三司使丁謂申明舊制募告者賞之自今乘輿服
御塗金繡金之類亦不須用
富弼曰國之去奢自上者始則天下無不從化真宗
朝禁銷金服甚嚴然累下制令而犯者不絶故内則
詔宫中已下外則自大臣之家悉不得以金飾衣服
復申嚴憲布於天下自此更無犯者盖自上者始而
法禁明也
宋摶等使契丹言契丹惟國母願固盟好而年齒漸衰
國主奉佛其弟秦王隆慶尚武吳王隆裕慕道又國相
韓德讓專權既久老而多疾帝曰與彼約和已來武臣
屢言彼本疲困懼於兵戰今國家歲贈遺之是資敵也
馮拯曰儒臣中亦有此言帝曰武臣無事之際喜談策
略及其赴敵罕能成功好勇無謀盖其常耳儒臣豈不
知利害耶前代多用儒將然亦難其才也
臣乾學曰澶淵之役寇萊公嘗畫百年無事之策矣
而真宗畏事厭兵曰百年後當有捍禦之者遂使淫
后姦臣邀盟結好歲遺金繒以資敵坐失機會至於
子孫民力已殚雖明君賢相猶難為功况昏庸如徽
宗姦貪如蔡京童貫而辦此耶朱子曰太宗真宗之
朝可以有為而不為又曰真宗東封西祀縻費巨萬
計不曾做得一事豈非有慨於此而言乎惜哉
甲戌兖州父老吕良等千二百八十七人詣闕請封禅
對於崇德殿帝令引進使曹利用宣勞而諭之曰封禅
大禮歴代罕行難徇所請良等進而言曰國家受命五
十年已致太平今天降祥符昭顯盛德固宜告成岱獄
以報天地帝復曰此大事不可輕議良等又曰歲時豐
稔華夏安泰願上答靈貺早行盛禮詔賜緡帛遣之知
州邵曄又率官属抗表以請亦不允己卯兖州并諸
路進士等八百四十人詣闕請封禪壬午宰相王旦
等率文武百官諸軍將校州縣官吏蕃夷僧道耆夀二
萬四千三百七十人詣東上閤門凡五上表請封禪
夏四月辛卯朔天書又降於大内之功德閣甲午詔
以今年十月有事於泰山遂遣官告天地宗廟嶽瀆諸
祠乙未以知樞密院事王欽若參知政事趙安仁並為
封禅經度制置使初議封禅未决帝以經費問權三司
使丁謂謂曰大計固有餘矣議乃决即詔謂計度泰山
路糧草引進使曹利用宣政使李神福相度行營道路
翰林學士晁迥李宗諤楊億龍圖直學士杜鎬待制陳
彭年與太常禮院詳定儀注王旦請依郊禋故事面命
五使帝曰升中大禮五使之職當於中書樞密院以班
次領之丙申以王旦為大禮使王欽若為禮儀使馮拯
為儀仗使陳堯叟為鹵簿使趙安仁為橋道頓逓使其
禮儀橋道頓逓使事令拯堯叟分掌之欽若安仁並判
兖州仍更迭往乾封縣禁於泰山樵採者山下工役無
得調發丁夫止用兖鄆州兵行宫除前後殿外餘悉張
幄幕金帛芻糧委三司規度收市或轉輸供用他所須
物悉自京輦致無得輙有科率發陜西上供木由黃河
浮筏鄆州給置頓之費詔東都緣路禁採捕修建行
宫無得侵占民田扈駕步騎輙蹂踐苗稼者御史糾之
壬寅帝御崇政殿親試進士仍錄題解摹印以示之
初於殿廊設幔列坐席標其姓名又揭牓表其次序令
視訖就坐命翰林學士李宗諤等八人為考官帝遍至
幄次諭宗諤等務極精詳勿遺賢俊翌日又命宗諤等
出諸科義題刻板模本遣中使就坐給之宗諤等上所
定進士文卷詔宰相覆考訖乃臨軒賜進士鄭人姚曄
等及第出身有差先是謝恩始令釋褐是日特賜綠袍
鞾笏即命以職丙午詔作昭應宫以奉天書時上
封事者言两漢舉賢良多因兵荒災變所以詢訪闕政
今國家受瑞建封不當復設此例於是悉罷吏部科目
丙辰詔太祖太宗朝諸路所獻祥禽異獸皆在苑囿
可上其數俟封禅禮畢縱之遣使馳詣岳州采三脊
茅三十東備藉神縮酒之用有老人董皓識之授皓州
助教賜束帛戊午詔東廵取鄆州臨酅路赴泰山禮畢
幸兖州取中都路還京先是監察御史張士遜為貢
院監門官時貢舉初用糊名之法士遜白主司有親戚
在進士中明日當引試願出以避嫌主司不聽乃自言
引去帝是之記名於御屏遂詔自今舉人與試官有親
嫌者皆移試别頭是月江南轉運使闕中書進擬人數
見郤帝乃自除士遜為之士遜謁宰相王旦於政事堂
自言驟領使職願聞善教旦從容曰朝廷𣙜利至矣士
遜起謝士遜後徙廣西河北每思旦言不敢妄有興建
云五月壬戌王欽若言泰山下醴泉出錫山蒼龍見
河北轉運使李士衡奏罷内帑所助錢八萬緡於是
又請輦本路金帛芻粟四十九萬赴京東以助祀事帝
曰士衡臨事有心力遂賜褒詔因留士衡於澶州管勾
東封事有司詳定儀注請於泰山上置圜壇徑五丈
高九尺圜壇東南置燎壇高一丈二尺方一丈山下封
祀壇如圜丘制社首壇如方丘制又為瘞埳於壬地及
天地玉牒玉册石䃭金玉匱受命寳之制甚備詔悉從
之丙寅命王旦馮拯趙安仁等分撰玉牒玉册文帝
諭之曰其文當首叙上天降鑒符瑞沓委次述為民祈
福之意初有司請依唐故事皇帝告廟出京泰山社
首山並用法駕帝以前詔惟祀事豐潔餘從簡約於是
改用小駕儀仗尋改小駕名曰鸞駕辛未趙安仁奏
得太僕寺狀金玉輅合先赴泰山輅高二丈三尺闊一
丈三尺所經州縣城門橋道有隘狹請令修拆帝曰若
此則勞人矣可於城外過有墳墓處避之三司假内
藏庫銀十萬两從之甲申放後宮一百二十人厚資
遣之六月壬辰詳定所上封禅儀注帝覽之曰此儀
久廢非典禮具備豈為盡美即手札疑難凡十九事令
五使參議釐正而行之命都官員外郎孫奭至契丹
境上告以將有事於泰山先是五月丙子帝復夢向
者神人言來月上旬復當賜天書於泰山帝即密諭王
欽若於是欽若奏是月甲午木工董祚於醴泉亭北見
黃素書曳林木之上有字不能識言於皇城使王居正
居正見其上有御名馳告欽若欽若等就取得之遂建
道場明日跪授中使捧詣闕奏至帝亟召王旦等諭其
事欲自出奉迎即命旦為導衛使具儀仗奉迎天書安
于含芳園之正殿帝再拜受授陳堯叟啟封其文曰汝
崇孝奉育民廣福錫爾嘉瑞黎庶咸知秘守斯言善解
吾意國祚延永夀歴遐歲讀訖召百官示之時久雨頓
晴景色澄廓苑中有雲五色讀天書次黃雲如鳳駐殿
上賜文武百官泰山醴泉庚戌曲赦兖州繋囚流
罪以下辛亥羣臣上尊號曰崇文廣武儀天尊道寳
應章感聖明仁孝皇帝秋八月己丑朔上太祖尊諡
曰啟運立極英武聖文神德玄功大孝皇帝太宗曰至
仁應道神功聖德文武大明廣孝皇帝命詳定儀注
官晁迥而下習泰山圜臺封祀儀於都亭驛乙巳令
天下禁屠宰一月自十月始己酉王欽若来朝獻芝
草八千餘本九月戊午令有司勿奏大辟案己未
詔告太廟以芝草嘉禾瑞木列於天書輦前及陳於六
室庚申命兵部侍郎向敏中權東京留守皇城使
劉承珪詣崇政殿上新製天書法物有鶴十四來翔天
書扶侍使丁謂奏雙鶴度天書輦飛舞良久翌日帝顧
謂曰昨所睹鶴但於輦上飛度若云飛舞良久文則文
矣恐不為實卿當易此奏也謂再拜曰陛下以至誠奉
天以不欺臨物正此數字所繋尤深皇帝徽猷莫大於
此望付中書載於時政記帝俛首許之癸亥奉天書
於朝元殿甲子扶侍使等奉天書升玉輅赴太廟南城
門内幄殿有頃車駕至詣幄殿酌獻訖奠告六室至太
祖太宗室告以嚴配之意帝涕泗交下行祀次白雲如
龍鳳仙人正在廟室上有鶴十四来翔庚辰趙安仁
獻五色金玉丹紫芝六千七百餘本乙酉帝親習封
禅儀於崇德殿初禮官言無帝王親習之文帝曰朕以
逹寅恭之意豈惮勞乎是月京東西河北河東江淮
两浙荆湖福建廣南路皆大稔米㪷錢七文冬十月
庚寅詔所經州縣採訪民間不便事并市物之價車服
權衡度量不如法者舉儀制禁之有竒才異行隠淪不
仕者與所属長吏論薦鰥寡惸獨不能自存者量加振
恤官吏政迹尤異民受其惠及不守廉隅昧於政理者
孝子順孫義夫節婦為鄊里所稱者並條析以聞官吏
知民間利病者亦為錄奏司天言五星順行同色
辛卯車駕發京師奉侍使奉天書先導辛丑次鄆州
壬寅駐蹕知制誥朱巽言奉玉册玉牒至翔鑾驛有神
光起昊天玉册上亟遣翰林學士李宗諤馳往致謝
丙午次翔鑾驛丁未法駕入乾封縣奉高宫帝即詣
昊天玉册前焚香再拜以謝神光之貺占城大食諸
蕃國使以方物迎獻道左大食蕃客李麻勿獻玉圭長
尺二寸自言五代祖得自西天屈長者云謹守此俟中
國聖君行封禅禮即馳貢之戊申帝齋於穆清殿王
欽若等獻芝草三萬八千餘本己酉五色雲起嶽頂
帝與近臣登後亭望之名亭曰瑞雲知制誥朱㢲奉玉
册牒及圜臺行事官並先升山上以回馬嶺至天門路
險絶人給横板各二两首施綵帛㢲親從卒推引而上
庚戌晝漏未上五刻帝服通天冠絳紗袍乘金輅備
法駕至山門改服鞾袍乘步輦以登鹵簿仗衛列于山
下黃麾仗衛士親從卒自山阯盤道至太平頂凡两步
一人綵繡相間供奉馬止於中路御帳亞獻寕王元偓
終獻舒王元偁鹵簿使陳堯叟從登有黃雲覆輦上道
經險峻必降輦步進有司議益扶衛皆却之導從者或
至疲頓而帝辭氣益壯至御幄召近臣觀玉女泉及唐
高宗明皇二碑前一夕山上大風裂帟幕遲明未已及
帝至天氣温和纖蘿不動奉祀官點檢習儀於圜臺祥
光瑞雲交相暉映是夕山下罷警場辛亥享昊天上
帝於圜臺以太祖太宗配命羣官享五方帝諸神於封
祀壇儀衛使奉天書於上帝之座帝衮冕奠獻侍從導
衛悉減去茀翟止於壝門籠燭前導亦撤之攝中書侍
郎周起讀玉册玉牒文帝飲福攝中書令王旦跪稱曰
天賜皇帝太一神策周而復始永綏兆人三獻畢封金
玉匱攝太尉王旦奉玉匱置于石䃭攝太尉馮拯奉金
匱以降將作監領徒封䃭帝登臺閱視訖還御幄司天
監奏慶雲遶壇月有黃煇氛宰臣率從官稱賀山下𫝊
呼萬歲振動山谷帝即日還奉高宫百官奉迎於谷口
日有冠戴黃氣紛郁壬子禅祭皇地祗於社首山如
封祀之儀前夕隂晦風勢勁猛不能然燭及行事風頓
止天㝢澄霽燭焰凝然封䃭訖紫氣蒙壇黃光如星繞
天書匣悉縱四方所獻珍禽竒獸於山下法駕還奉高
宫日重輪五色雲見詔以奉高宫為會真宫癸丑有
司設仗衛宫懸於朝覲壇下壇在奉高宫之南帝服衮
冕御壇上之夀昌殿受朝賀大赦天下常赦所不原者
咸除之文武官並進秩加恩賜天下酺三日改乾封
縣為奉符縣泰山下七里内禁樵採大宴穆清殿又宴
近臣及泰山父老於殿門賜父老時服茶帛甲寅車
駕發奉符縣次太平驛是日始復常膳帝勞王旦等以
久食蔬旦等皆再拜馬知節獨言蔬食唯陛下一人臣
等在道未嘗不私食肉帝顧旦等曰知節言是否旦再
拜曰誠如知節言知節為人質直類此丙辰次兖州
以州為大都督府十一月戊午朔上服鞾袍詣文宣
王廟酌獻孔氏家属陪列有司定儀止肅揖帝特再拜
又幸叔梁紇堂命刑部尚書温仲舒等分奠七十二子
先儒暨叔梁紇顔氏帝制贊刻石廟中復幸孔林以樹
木擁道降輿乘馬至文宣王墓奠拜詔加諡曰玄聖文
宣王仍修葺祠宇給近便十戶奏塋廟翌日又遣吏部
尚書張齊賢等以太牢致祭賜其家錢三十萬帛三百
疋以四十六世孫同學究出身聖佑為奉禮郎近屬授
官及賜出身者六人又追封叔梁紇為魯國公顔氏為
魯國夫人人伯魚母亓官氏為鄆國太夫人又追諡齊
太公曰昭烈武成王令青州立廟周文公曰文憲王曲
阜縣立廟己未帝御回鑾覃慶樓觀酺凡三日壬
戌發兖州丁卯次范縣賜曲阜縣玄聖文宣王廟九經
三史令兖州選儒生講說又賜太宗御製御書又以經
史賜兖州丙子發陳橋次含芳園時近輔淮甸京東
河朔之民自泰山迎候車駕者道路不絶丁丑車駕
至自泰山扶侍使丁謂奉天書歸大内賜百官休假三
日中書樞密院一日帝之廵祭也往還四十七日未嘗
遇雨雪嚴冬之候景氣恬和咸以為誠感所致詔以
正月三日天書降日為天慶節丁謂請以祥瑞編次撰
贊繪畫於昭應宫從之甲申命王旦攝太尉奉上太
祖太宗諡册禮畢親享六室乙酉大宴含光殿勞旋
也十二月辛卯御朝元殿受册尊號命丁謂李宗
諤等編修封禅記從陳彭年之請也丁酉内出泰山
封祀上尊酒及玉女白龍王母池水新醴泉賜輔臣詔
東京留守司及在京掌事内臣不該賜物者特給之
詔江淮發運司部内各留三年之儲以備水旱先是江
淮米悉運送京師至是司天監言揚楚之分當水旱為
沴防患故也庚戌置京新城外八廂帝以都門之外
居民頗多舊例惟赤縣尉主其事至是特置廂吏命京
府統之辛亥命戶部尚書寇凖知天雄軍兼駐泊都
部署契丹使嘗過大名謂凖曰相公望重何故不在中
書凖曰主上以朝廷無事北門鎖鑰非凖不可耳
吕中曰君子内則小人外小人内則君子外當寇凖
之主親征也恐欽若有以沮其議則出於天雄軍及
欽若之用國事也恐寇公有以奪其議則亦出於天
雄軍然君子在朝廷則朝廷重在邊郡則邊郡重此
寇公所以起北使敬畏之心歟
許浩曰澶淵之役寇凖奮不顧身竭力捍禦功固在
宋而契丹亦實懼之矣凖之用舍彼所属意故問也
使凖於是時微有不平之意而稍露其所以不在之
故豈不為所窺乎今權詞以應之儼然若朝廷之重
乎邊事而特置於此者敵莫測矣夫在内而能使朝
廷重在外而又能使邊境重凖則忠矣真宗有臣如
此不使之居内以重夫朝廷顧使之居外而使敵人
窺伺可勝惜哉
甲寅以南衙為錫慶院先是酺宴則集于尚書省或都
亭驛誕節齋會則就相國寺帝以佛舍中烹飪優笑有
虧恭潔乃令内臣度館於顯敞者易之南衙即太宗尹
京時府邸秦王許王繼居焉厥後虛其位故以為院
詔進奏院不得非時供報朝廷事宜令進奏官五人為
保犯者科違制之罪是歲天下戸七百九十萬八千
有竒口一千七百八十萬有竒契丹主追尊按巴堅
廟曰太祖德光曰太宗璟曰世宗(烏裕)明曰穆宗(舒嚕)賢曰
景宗(明記)又贈東丹人皇倍為護國皇帝自在太子阮為
恭順皇帝契丹蕭圖玉伐甘州回鶻降之
資治通鑑後編卷二十六
