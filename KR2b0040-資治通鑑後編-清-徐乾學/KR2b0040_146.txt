資治通鑑後編卷一百四十六
刑部尚書徐乾學撰
宋紀一百四十六(起玄黓掩茂正月盡閼逢困敦十二月凡三年)
理宗建道備德大功復興烈文仁武聖明安孝皇
帝
三年春正月癸亥蒙古修孔子廟成丁卯命善諮嗣
濮王庚午詔曰趙普有翼戴之元勲則賜第宅於建
隆文彦博有弼亮之偉績則賜家廟於至和今丞相賈
似道身任安危再造王室其元勲偉績不在普彥博下
宜賜第宅家廟令有司條具以聞遂給緡錢百萬建第
于集芳園就置家廟甲戌劉整率所部朝于蒙古吕
文德遂復瀘州詔改為江安軍文德進開府儀同三司
二月丁亥参知政事皮龍榮罷知潭州龍榮伉直不
肯降志於賈似道故罷辛卯蒙古始定中外官俸命
大司農姚樞講定條格丙申蒙古郭守敬造寳山漏成
徙至燕山癸卯蒙古以趙璧為平章政事戌申詔
省試中選士人覆試於御史臺為定制臨安飢詔賑
恤貧民時馬光祖知榮王與苪府有積粟三往見之王
以他辭光祖乃卧于客次王不得已見焉光祖厲聲曰
天下誰不知儲君為大王子民飢欲死不以收人心乎
王以廪虚辭光祖探懷中出片紙曰某莊某倉若干王
語塞遂許以三十萬光祖遣吏分給活飢民甚衆時
近輔兵變水患宗學博士楊文仲輪對言皇天眷命垂
三百年天命久熟之餘國脉癃老之候此豈非一大喜
懼之交乎願陛下一切清明自作主宰又曰春多沉隂
豈但麥秋之憂於時為夬尤軫莧陸之慮天目則洪水
發焉蘇湖則弄兵興焉峩冠于于而每見大夫之乏使
佩印纍纍而常慮貪凟之無厭將習黃金横帶之娱兵
疲赤籍掛虚之冗蚩蚩編氓得以輕統府瑣瑣警遽輙
以憂朝廷設不幸事有大於此者國何賴焉帝悚聽顧
問甚至文仲在講筵嘗進讀春秋帝問五霸何以為三
王罪人文仲奏云齊桓公當王霸升降之會而不能為
向上事業獨能開世變厲階臣考諸春秋桓公初年多
書人及伐楚定世子之功既成然後書侯之辭迭見此
所以為尊王抑霸之大法然王豈徒尊哉盖欲周王子
孫率修文武成康之法徒以扶持文武成康之德澤則
王迹不熄西周之美可尋如此方副春秋尊王之意帝
曰先帝聖訓有曰絲竹亂耳紅紫眩目良心善性皆本
有之又曰得聖賢心學之指要本領端正家傳世守以
是君國子民以是祈天永命以是貽謀燕翼大哉先訓
朕朝夕服膺時帝以疾連不視朝文仲奏聲色之事若
識得破元無可好帝斂容端拱久之蒙古江淮大都
督李璮久有南歸之志前後所奏凡數十事皆恫疑虚
喝以動蒙古而自為完繕益兵計至是召其子彥簡于
開平修築濟南益都等城壁遂殱蒙古戌兵以漣海三
城来歸獻京東郡縣請贖父過仍遣總管李毅等傳檄
列郡詔授璮保信寧武軍節度使督視京東河北路軍
馬封齊郡王復其父全官爵升漣水軍為安東州東海
縣為東海軍璮引麾下具舟艦還攻益都入之發府庫
以犒師遂復淄州蒙古平章政事王文統使其子蕘
通好于李璮事覺父子就戮参政商挺以嘗譽文統被
囚賴姚樞力救得免文統雖坐反死而蒙古之立國其
規模法度世謂出於文統為多云三月乙丑以右諫
議大夫孫附鳳僉書樞密院事癸酋蒙古命史樞阿
珠各將兵赴濟南李璮帥衆出掠輜重將及城北蒙古
兵邀擊大破之斬首四千璮退保濟南戊寅蒙古萬
戶韓世安大破李璮兵于南苑乙酉蒙古諭諸路管
民官毋令軍馬使臣入州城村居鎮市擾及良民夏
四月丙戌朔蒙古樹柵鑿塹圍李璮于濟南辛卯蒙
古修河中禹廟賜名建極宫庚子熒惑歲星合于危
甲辰蒙古命行中書省宣慰司諸路達嚕噶齊管民
官勸誘百姓開墾田土種植桑棗不得擅興不急之務
妨奪農時五月戊午夏貴復蘄縣殺蒙古權萬戶李
義千戶張好古壬戌熒惑犯壁壘陣丙寅雨雹辛未
同知樞密院事兼知臨安府浙西安撫使馬光祖以病請祠
詔知福州兼福建安撫使丁丑賜禮部進士方山京以下
六百三十七人及第出身蒙古主命諸王哈必齊總諸道
兵擊李璮璮兵勢甚張復命丞相史天澤往諸將皆受節制
天澤至濟謂哈必齊曰李璮多譎而兵精不宜力角當以歲
月斃之乃深溝高壘遏其侵軼初行軍總管張弘範臨發父
柔謂之曰汝圍城勿避險地險則無懈心兵必致死主者慮
其險有犯必救可因以立功至是弘範營城西璮出兵突
諸將營獨不向弘範弘範曰我營險地璮乃示弱於我必
以竒兵來襲遂築長壘内伏甲士外為壕閉東門以待夜
浚加深深廣明日璮果擁飛橋來攻未及岸軍陷壕中得
升壕者突入壘門遇伏皆死蒙古真定順天邢州蝗
故丞相特進許國公致仕董槐卒諡文清疾革時大
雨烈風雷電槐起衣冠而坐為諸生講兌謙二卦問夜
如何諸生以中夜對遂薨(考異案宋史董槐傳槐以是年五月二十八日卒理宗紀)
(云六月己亥董槐乞致仕詔受特進七月壬戌董槐卒今從傳)六月戊子朝廷聞李
璮受圍給銀五萬兩下益都府犒軍遣青陽夢炎帥
師援之夢炎至山東不敢進而還安南王陳日照
以蒙古烏蘭哈達既還乃反國既傳位于其子光昺遣
使來告貢象二詔封光昺為安南王加日照為安南大
王光昺旋遣人請降于蒙古乞三年一貢蒙古命禮部
郎中孟甲諭其國中亦加封册光昺一名威晃庚寅
以禮部尚書楊棟同僉書樞密院事壬寅故丞相吳
潛暴卒於循州賈似道以黃州之事必欲殺潛乃使武
人劉宗申守循以毒潛潛鑿井卧榻下毒無從入一日
宗申開宴以私忌辭再開宴又辭不數日移庖不得辭
遂得疾曰吾其死矣夜必風雷大作已而果然潛撰遺
表作詩頌端坐而逝循人悲之潛既没似道貶宗申以
塞外議癸丑詔應謫臣僚死於貶所者許令歸葬
秋七月丙辰詔州縣官廪禄不時給者御史臺覺察或
以他物折支論贓論罪蒙古史天澤築環城圍濟南
李璮自是不得出董文炳知其勢蹙乃抵城下呼璮愛
將田都帥者曰反者璮耳餘來即吾人母自取死也田
縋城降璮猶日夜拒守分軍就食民家發其蓋藏以繼
不足則家賦之鹽令以人為食甲戌璮知城且破乃手
刅妻妾乘舟入大明河自投水中為蒙古所獲史天澤
殺之解其體以徇引軍東行未至益都城中人已開門
迎降三齊復為蒙古所有事聞贈璮檢校太師賜廟額
曰顯忠初璮兵有沂漣兩軍二萬餘人勇而善戰哈必
齊配蒙古諸軍使隂殺之文炳當殺二千人言于哈必
齊曰彼為璮所脅耳殺之恐乖天子仁聖之意哈必
齊從之然他殺者已衆皆大悔時山東尚未靖蒙古
主以文炳為經略使文炳至益都從數騎便服而入
至府不設警衛召璮故將史撫諭于庭下所部大悦
山東以安初天澤征璮蒙古主臨軒授詔委以專征
天澤至軍未嘗以詔示人既還蒙古主慰勞之時言
者謂璮之變由大藩子弟盡專兵民之權天澤奏罷
之請自臣家始於是史氏及張柔嚴宗濟子弟皆還私
第(考異宋史理宗紀八月戊戌李璮兵敗為大元所誅事闈詔沿邊都郡嚴邊防按元史世祖紀叛臣傳皆)
(云璮以七月甲戊死宋史繫八月戊戌盖事闈之日非璮死之日也今從元史)戊寅侍御史
范純文言前四川制置使俞興罷任鐫秩罰輕乞更褫
奪以紓衆怒奏可辛巳詔重修吏部七司法從賈
似道意也甲申夜有白氣亘天初蒙古郭守敬大
父榮通五經尤精于算數水利會劉秉忠張文謙張易
王恂同學於紫金山榮使守敬從秉忠學至是文謙薦
守敬習水利巧思絶人蒙古主召見面陳水利六事其一
中都舊漕河東至通州引玉泉山水以通舟歲可省雇車
錢六萬緡通州以南於藺榆河口徑直開引由蒙村跳
梁務至楊村運河以避浮鷄&KR1927;盤淺風浪遠轉之患其
二順德達泉引入城中分為三渠灌城東地其三順德
澧河東至古任城失其故道没民田千三百餘頃此水
開修成河其田即可耕種自小王村徑滹沱合入御河
通行舟栰其四磁州東北滏漳二水合流處引水由滏
陽邯鄲洺州永年下經鷄澤合入澧河可灌田三千餘
頃其五懷孟沁河雖可澆灌猶有漏堰餘水東與丹河
餘水相合引東流至武陟縣北合入御河可灌田二千
餘頃其六黃河自孟州西開引少分一渠經由新舊孟
州中間順河北岸下至温縣南復入大河其間亦可灌
田二千餘頃每奏一事蒙古主歎曰任事者如此人不
為素餐矣授提舉諸路河渠八月己丑守敬請先引玉
泉水以通漕運廣濟河渠司王允中亦請開邢洺等處
漳滏澧河達泉以溉民田並從之甲午海州石湫堰
成丁酉築蘄州城汪文信上新城圖詔奬諭戊申
蒙古敕王鶚集廷臣商𣙜史事鶚等乞以先朝事蹟錄
付史館蒙古河間平灤廣寧西京宣德北京隕霜害
稼九月戊午蒙古亳州萬戶張弘略陷宿蘄二州
壬戌蒙古改邢州為順德府温州布衣李元老讀書
安貧不事科舉年百有四歲丁丑詔授廸功郎致仕本
郡給俸癸酉蒙古都元帥庫庫卒于軍以其兄阿珠
代之閏月蒙古發粟三十萬賑濟南飢民冬十月
庚申蒙古禁諸王使臣師旅敢有恃勢擾民者所在執
以聞甲子以楊棟僉書樞密院事吏部尚書葉夢鼎
同僉書院事乙亥蒙古立中書左右部分總庶務命
回紇人阿哈瑪特領之仍兼諸路都轉運使專理賦財阿哈
瑪特欲每事得專奏不關白中書時張文謙居政府力
言分制財用古有是禮中書不預無是禮也若中書弗
問則天子親莅之乎蒙古主然之蒙古以郝經劉人傑
使宋未還廪其家十一月丁亥蒙古敕聖安寺作佛頂
金輪會長春宫設金籙周天醮故丞相責授新州團練使
丁大全既安置貴州與州將游翁明失色杯酒間翁明愬大
全隂招游手私立將校造弓矢舟楫將通蠻為變廣西經略
朱禩孫聞于朝壬辰詔改竄大全于新州土牢拘管日具存
亡賈似道諷禩孫殺之禩孫遣將官畢遷護送舟過藤
州擠大全于水而死丙申資政殿大學士致仕徐清
叟卒諡忠簡辛丑日有背氣重暈三珥(考異宋史不書今據元史)
(世祖紀書之)乙巳蒙古主諭史天澤曰朕或乘怒欲有所
誅殺卿等宜遲留一二日覆奏行之丁未皇孫資國
公焯卒熒惑填星合于婁戊申蒙古升撫州為隆
興府十二月甲寅蒙古封皇子珍戩為燕王守中書
令丙辰蒙古立河南山東統軍司東拒亳州西至鈞
州諸萬戶隸河南西自宿州東至寧海州諸萬戶隸山
東丁巳蒙古立十路宣慰司戊寅蒙古詔諸路管
民官理民事管軍官掌兵戎各有所司不相統攝蒙
古作佛事於昊天寺七晝夜賜銀萬五千兩蒙古割
北京興州隸開平府建行宫于興隆路
四年春正月壬午朔詔侍從臺諫給舍卿監郎官以上
及總制監司各舉所知不拘員限不如所舉行連坐法
丙戌蒙古以姚樞為中書左丞樞上言自中統至今
五六年間外侮内叛繼繼不絶然能使官離債負民安賦
役國用粗足政事更新皆陛下信用先王之法所致今
創始治道正宜上答天意下結民心睦親族以固本定
大臣以當國開經筵以格心立學校以育才則可以光
先烈遺子孫邇者伏聞聰聽日煩朝廷政令日改月異
遠近臣民不勝戰懼惟恐大本一廢遠業難成為陛下
之後憂耳蒙古主納之賈似道遣楊琳賫空名告身
及蠟書金幣至大獲山誘蒙古楊大淵南歸大淵部將
執琳殺之二月癸丑詔吳潛丁大全黨人遷謫已久
遠者量移近者還本貫並不復用賈似道以國計困
於造楮冨民困於和糴思有以變法而未得其說知臨
安府劉良貴浙西轉運使吳勢卿獻買公田之策似道
乃命殿中侍御史陳堯道右正言曹孝慶監察御史虞
毖張希顔上疏言三邊屯列非食不飽諸路和糴非楮
不行既未免於廪兵則和糴所宜廣圖既不免於和糴
則楮幣未容縮造為今日計欲便國便民而辦軍食重
楮價者莫若行祖宗限田之制以官品計頃以品格計
數下兩浙江東西和糴去處先行歸併詭析後將官戶
田産逾限之數抽三分之一回買以充公田但得一千
萬畆之田則每歲可收六七百萬石之米其於軍餉沛
然有餘可免和糴可以餉軍可以住造楮幣可平物價
可安富室一事行而五利興矣帝從之二月丁巳詔置
官田所以劉良貴提領通判陳訔為檢閱副之良貴請
下都省嚴立賞罰䆒歸併之弊獨給事中徐經孫條具
其害似道諷御史舒有開劾罷之經孫嘗舉陳茂濓至
是為公田官分司嘉興聞經孫去國曰我不可以負徐
公亦謝事終身不起浙西安撫魏克愚言取四路民田
立限回買所以免和糴而益邦儲議者非不自以為公
忠然未見其利而適見其害徐經孫所奏江西買田之
弊甚詳若浙西之弊則尤有甚於彼者因歴述為害者
八事疏奏不省未幾帝手詔曰永免和糴無如買逾限
之田為良法然東作方興權俟秋成續議施行似道憤
然上疏求去復諷何夢然陳堯道曹孝慶抗章留之且
勸帝下詔慰勉帝乃趣似道出視事且曰當始於浙西
諸路視之為則似道具陳其制帝悉從之二省奉行惟
謹似道首以己田在浙西者萬畝為公田倡榮王與苪
繼之趙立奎自陳投賣由是朝野無敢言者甲子蒙
古主如開平蒙古以王德素充國信使劉公諒副之
致書于帝詰稽留郝經之故蒙古詔諸路置局造軍
噐私造者罪死民間所有不輸官者與私造同三月
庚子蒙古伊克穆爾丹請修瓊華島蒙古主不從癸
卯蒙古始建太廟蒙古國俗祭享之禮割牲奠馬湩
以巫祝致辭色辰初立始設位于中書省用登歌樂
尋命製祭噐法服至是建太廟于燕京夏四月丙
寅官田所言知嘉興縣段浚知宜興縣葉哲佐買公田
不遵原制詔罷之蒙古西京武州隕霜殺稼五
月乙酉蒙古初立樞密院以皇子燕王珍戩守中書
令兼判樞密院事戊子蒙古升開平府為上都
辛卯蒙古立燕京平凖庫以均平物價通利鈔法丁酉
詔以婺州布衣何基建寧府學布衣徐幾皆得理學之
傳並授廸功郎本州府教授兼書院山長六月壬子
蒙古河間益都燕京真定東平諸路蝗戊午蒙古建
帝堯廟于平陽庚申詔平江江隂安吉嘉興常州鎮
江六郡已買公田三百五十餘萬畝今秋成在邇其荆
湖江西諸道仍舊和糴丙寅詔公田竣事進劉良貴
等官初買官田猶取其最多者繼而敷派除二百畆己
下者免餘各買三分之一其後雖百畆之家亦不免立
價以租一石償十八界會子四十而浙西之田石租至
有直十緡者亦就此價價錢稍多則給銀絹各半又多
則給以度牒告身准直登仕郎告准三十楮將仕郎告
准千楮許赴漕試校尉告准萬楮承信郎告准萬五千
楮承節郎告准二萬楮安人告准四千楮孺人告准二
千楮民失實産而得虚告吏又恣為操切浙中大擾民
破産失業者甚衆官吏有奉行不至者劉良貴輙劾之
追毁出身永不收叙由是有司爭以多買為功似道又
以陳訔往秀湖廖邦傑往常潤催督其六郡買田有專
官平江則包恢成公策嘉興則潘墀李補焦煥炎安吉
則謝奕趙與訔王唐珪馬元演常州則洪穮劉子庚鎮
江則章坰郭夢熊江隂則楊班黃伸恢在平江至用肉
刑邦傑在常州害民特甚至有本無田而以歸併抑買
自經者朝廷唯以買公田為功詔進良貴官兩轉餘人
進秩有差庚午宰執進玉牒日歷會要經武要略及
徽宗長編寧宗日錄蒙古以錫津為中書右丞相塔
齊爾為中書左丞相劉整言於蒙古主曰南人惟恃
吕文德耳然可以利誘也請遣使以玉帶餽之求置𣙜
場於襄陽城外從之使者至鄂請于文德文德許之使
者曰南人無信安豊等處𣙜場每為盗所掠願築土墻
以護貨物文德不許或謂文德曰𣙜場成我之利且可
因以通好文德為請于朝秋七月置𣙜場於樊城外築
土墻於鹿門山外通互市内築堡壁蒙古又築堡于白
鶴由是敵有所守以遏南北之援時出兵哨掠襄樊城
外兵威益熾文德弟文焕知為蒙古所賣以書諫止文
德始悟然事已無及徒自咎耳戊戌蒙古詔弛河南
沿邊軍噐之禁蒙古廉希憲行省秦蜀凡宋將皆屬
之在北者歲給其糧北人在南者子弟得越界省親人
皆感之李璮反事連王文統平章趙璧素忌希憲勲名
因言文統由張易希憲薦引遂至大用且關中形勝之
地希憲得民心有商挺趙良弼為之輔此事宜關聖慮
蒙古主不聽會蜀降人費正寅以私怨譖希憲因李璮
叛亦修城治兵潛畜異志蒙古主惑之命中書右丞納
木喀代希憲且覆視所告事卒無實狀詔希憲還進拜中
書平章政事蒙古燕京河間開平隆興四路屬縣雨
雹害稼八月辛亥蒙古升宣德州為宣德府隸上都
壬子蒙古以旱免彰德路今歲田租之半洺磁二州
十之七丙辰蒙古以成都路錦州隸潼川命安圖商
挺行樞密院於成都凡成都順慶潼川都元帥府並聽
節制甲子蒙古敕諸臣傳旨有疑者須覆奏壬申
蒙古主至自上都蒙古濱隸二州蝗真定路旱九
月甲午以何夢然知樞密院事楊棟同知樞密院事葉
夢鼎僉書樞密院事冬十月己未發緡錢百四十萬
命浙西六郡置公田莊十二月丁未朔詔皇太子宫
講官詹事以下日輪一員辰入酉出專講讀備咨問以
稱輔導之實辛未太白歲星順行
五年春正月癸巳出奉宸庫珠香象犀下務場貨易助
收楮幣己亥蒙古立諸路平凖庫二月辛亥蒙古
敕選儒士編修國史譯寫經書起館舍給俸以贍之
壬子蒙古修瓊花島疏雙塔漕渠辛未雨土癸酉
蒙古主如上都詔諸路搃管史權等二十三人赴上都
大朝會蒙古弛邊城軍器之禁三月庚辰蒙古設
周天醮于長春宫辛巳王堅卒賜諡忠壯辛丑蒙
古立漕運司賈似道奏公田已成若復以州總之恐
害不除而利不可久請以江隂平江公田隸浙西憲司
安吉嘉興公田隸兩浙運司常州鎮江公田隸總所每
歲租輸之官倉特與饒减二分或水旱則别議放數仍
立四分司以主管公田繫銜平江嘉興安吉各一員鎮
常江隂共一員每鄕置官莊一所民為官耕者曰官佃
為官督者曰莊官莊官以富饒者充應兩歲一更每租
一石明减二斗不許多收其間毘陵澄江一時迎合其
欲買數之多凡六七斗皆作一石及收租之時元額有
虧則取足於田主遂為無窮之害或内有磽瘠及租田
頑惡之處從而責換于田主其禍尤惨夏四月丙午
詔管景模妻孥陷没效忠愈堅平時所得俸入率以撫
循將士遂至空乏特賜緡錢三十萬戊申蒙古以彰
德洺磁路引漳滏洹水灌田致御河淺澁鹽運不通乃
塞分渠以復水勢壬子蒙古東平太原平陽旱分遣
西僧祈雨丁邜蒙古追治李璮黨萬戶張邦直兄弟
及姜郁李在等二十七人罪五月乙亥蒙古遣索羅
該郭守敬行視西夏河渠俾具圖来上庚辰知樞密
院事何夢然罷知建寧府辛卯以楊棟参知政事葉夢
鼎同知樞密院事端明殿學士姚希得僉書樞密院
事乙未安南奉表進方物詔却之仍厚賚以奬恭順
己亥蒙古以中書右丞紐赫納木喀為平章政事六
月甲辰朔知衢州謝暨因寇焚掠常山縣棄城遁臺臣
言衢州詹沔之變乃謝暨任都吏徐信苛取激之詔斬信
籍其家暨削秩不叙戊辰熒惑歲星並行秋七月甲
戌彗星出柳光燭天長數十丈自四更見東方日高始
滅詔避殿减膳許中外直言考功郎官兼崇政殿說書
趙景緯上封事曰今日求所以解天意者不過悦人心
而已百姓之心即天心也錮私蔵而專天下之同欲則
人不悦保私人而違天下之公議則人不悦閭閻之糟
糠不厭而燕私之供奉自如則人不悦百姓之膏血日
脧而符移之星火愈急則人不悦不公於已而欲絶天
下之私則人不悦不澄其源而欲止天下之貪則人不
悦夫必有是數者斯足以召怨而致災願陛下捐内帑
以絶壅利之謗出嬪嬙以節用度之奢弄權之貂寺素
為天下之所共惡者屏之絶之毒民之恩澤侯嘗為百
姓之所憤者黜之棄之擇忠鯁敢言之士置之臺諫以
通關鬲之壅選慈惠忠信之人使為守宰以保元氣之
殘又必稽乾淳以来凡利源窠名之在百司庶府者悉
隸其舊以濟經用之急公田沠買不均之弊聽民自陳
隨宜通變以安田里之生則人心悦而天意觧矣人之
常情懼心每發於災異初見之時不能不潛移於諂諛
交至之後萬一過聽左右寬譬之言曲為他說以自解
毛舉細故以塞責而恐懼之初心弛則下拂人心上違天
意國之安危或未可知也時臺諫士庶上書者皆以為公
田不便民間愁怨所致于是賈似道上書力辯乞避位帝
曰言事易任事難自古然也使公田之說不可則卿建
議之始朕已沮之矣惟其公私兼濟所以舉意行之今
業已成矣一歲之軍餉仰給於此若遽因人言罷之雖
可快一時之異議如國計何卿既任事亦當任怨禮義
不愆何恤人言卿宜安心毋孤朕倚毗之意知臨安府
劉良貴亦以人言籍籍自陳括田之勞乞從罷免不允
由是公論頓沮(考異元史世祖紀是月甲戌彗星出輿鬼昏見西北貫上台掃紫微文昌及北)
(斗旦見東北今從宋史理宗紀)臨安府學生葉李蕭規應詔上書詆
賈似道專權害民誤國似道命劉良貴捃摭其罪坐以
金飾齋扁黥配李于漳州規于汀州丙戌臨安大火
癸巳謝奕昌卒追封臨安郡王諡莊獻丁酉蒙古
龍門禹廟成命侍臣阿哈托音代祀己亥蒙古定用
御寳制凡宣命一品二品用玉三品至五品用金其文
曰皇帝行寳者即位時所鑄惟用之詔誥别鑄宣命金
寳行之蒙古阿爾布格自錫圖戰敗後不復能軍至
是與諸王永隆達實阿蘇岱及其謀臣布爾噶呼察圖
們等自歸于上都詔諸王皆太祖之裔並釋不問其謀
臣布爾噶等伏誅時阿爾布格黨千餘人蒙古主將盡
寘之法以語宿衛安圖安圖曰人各為其主陛下甫定
大難遽以私憾殺人將何以懷服未附蒙古主驚曰卿
年少何從得老成語此言正與朕意合由是所全者衆
安圖穆呼哩四世孫巴圖爾子也中統初追錄元勲召
入長宿衛年方十三位在百寮上母鴻吉哩氏昭睿皇
后之姊通籍禁中蒙古主一日見之問及安圖對曰安
圖雖幼公輔噐也蒙古主曰何以知之對曰每退朝
必與老成人語未嘗狎一年少蒙古主至是益深
重之臺臣言参知政事楊棟以彗星為蚩尤旗欺天
罔君乞治其罪丙申詔棟罷職予祠尋命知建寧府
八月壬寅朔熒惑與填星合乙巳蒙古立諸路行
中書省癸丑翰林承旨王鶚言僧子聰参密謀定大
計積有忠勤然猶仍其野服散號深所未安宜正其衣
冠崇其顯秩僧子聰即劉秉忠也蒙古主覧奏詔子聰
復姓名拜太保参預中書省事以竇默女妻之賜第奉
先坊秉忠既受命以天下為己任知無不言凡燕閒頋
問輙推薦人物可備噐使者其所甄拔後皆為名臣蒙
古劉秉忠請定都于燕蒙古主從之詔營城池及宫室
乙卯改燕京為中都大興府仍舊丁巳蒙古詔改中
統五年為至元元年大赦戊午彗滅甲子復見于参
趙景緯復上言曰損玉食不若損内帑郤貢奉之為實避
正朝不若塞倖門廣忠諫之為實肆大𤯝固所以廣仁
恩又不若擇循良黜貪暴之為實盖天意方回而未豫
人心乍悦而旋疑此正隂陽勝復之會眷命隆替之機
也兼國史院編修官實錄院檢討官辭不許轉對言願
明辨義利之限力破繫吝之私以天自處而絶内外之
分以道制欲而黜耳目之累毋以閨闥之賤干公議毋
以戚畹之私紊國常庶幾可以得人心而回天變矣
辛未彗化為霞氣而散自見至滅凡四十餘日九月
壬申朔蒙古立翰林國史院辛巳蒙古主至自上都
建寧府學教授謝枋得考試宣城及建康摘賈似道
政事為問首言權奸擅國敵兵必至趙氏必亡漕使陸
景思上其藁於似道於是左司諫舒有開劾枋得校文
發策怨望騰謗大不敬乙未詔謫居興國軍賈似道
請行經界推排法于諸路由是江南之地尺寸皆有税
而民力竭似道又以物貴由于楮賤楮賤由于楮多乃
更造銀關每一准十八界會之三出奉宸庫珍貨收幣
會于官廢十七界會不用其制上一黑印如西字中三
紅印相連如目字下兩旁各一小長黑印宛然一賈字
也自銀關行物益貴而楮益賤冬十月乙丑帝有疾
詔草野有能治療者白身除節度使有官及願就文資
者並與比附推恩仍賜錢十萬田五百頃卒無應者丁
夘帝崩年六十一皇太子禥即位尊皇后謝氏曰皇太
后生日為壽崇節
史臣曰理宗享國與仁宗同然仁宗之世賢相相繼
理宗四十年間若崔與之吳潛皆弗究于用而史彌
遠丁大全賈似道竊弄威福相為終始治效之不逮
仁宗宜也蔡州之役可以雪先世之恥頋乃貪地棄
盟事釁隨起兵連禍結境土日蹙郝經来使似道諱
言其納幣請和蒙蔽抑塞拘留不報自速滅亡吁可
惜哉良由中年嗜慾既多怠於政事權移奸臣以致
于此然嘉定以来正邪貿亂國是靡定自帝繼統首
黜王安石而尊濓洛表章朱氏丕變士習視前朝奸
黨之碑偽學之禁何如哉後世有以理學復古帝王
之治者考論其匡直輔翼之功自帝始焉廟號曰理
其殆幾乎
十一月丙戌帝初聽政御後殿命馬廷鸞留夢炎兼侍
讀李伯玉陳宗禮范東叟兼侍講何基徐幾兼崇政殿
說書詔求直言又詔先朝舊臣趙葵謝方叔程元鳳馬
光祖李魯伯各上言以匡不逮召江萬里王爚洪天錫
湯漢等赴闕詔躬行三年喪復濟王竑元贈少師
節度使追封鎮王諡昭肅有司討論墳制增修之御
史劾宦官李忠輔何舜卿等贓罪並竄遠方壬辰蒙
古罷領中書左右部併入中書省初中書左右部阿哈
瑪特阿里領之阿哈瑪特以河南鈞徐諸州俱有鐡冶請
興鼓鑄之利乃括戶三千興煽之歲輸鐡一百三萬七
千斤又以太原民煑小鹽越境販賣民貪其價廉兢買
食之觧鹽以故不售歲入課銀止七千五百兩請歲增
五千兩無間諸色兵民鈞出其賦至是罷左右部以阿
哈瑪特為平章政事阿里為中書右丞蒙古廉希憲在
中書振舉綱維綜核名實汰逐冗濫裁仰僥倖興利除
害事無不便當時翕然稱治典章文物粲然可考又建
言自開國以来凡納土及始命之臣咸令世守至今將
六十年子孫皆奴視部下都邑長吏皆其皂隸僮使前
古所無宜更張之使考課黜陟蒙古主從之庚午詔罷
諸侯世守立遷轉法辛丑詔改明年為咸淳元年
壬寅戒贓吏絶貢羡餘甲辰詔以生日為乾會節
是歲蒙古真定順天河間順德大名濟南東平泰安高
唐洺滋曹濮濟博德濱棣等府州大水蒙古張文謙
以中書左丞行省西夏中興等路羌俗素鄙野事無統
紀文謙得蜀士陷於俘虜者五六人理而出之使習吏
事旬月間簿書有品式子弟亦知讀書俗為之一變先
是古渠在中書者一名唐来其長四百里一名漢延長
二百五十里他州正渠十皆長二百里支渠大小六十
八灌田九萬餘頃兵亂以来廢壞淤淺守敬更立牐堰
皆復其舊
資治通鑑後編卷一百四十六
