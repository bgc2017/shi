資治通鑑後編卷一百六十一
刑部尚書徐乾學撰
元紀九(起重光赤奮若正月盡昭陽單閼十二月凡三年)
成宗欽明廣孝皇帝
大德五年春正月庚戍給征八百媳婦軍鈔總計九萬
二千餘錠壬子奉安昭睿順聖皇后御容於護國仁
王寺御史臺臣言官吏犯贓及盗官錢事覺避罪逃
匿者宜同獄成雖經原免亦加降黜庶奸偽可革從之
先是征東行省庫哩濟蘇言高麗王擅署官府及僭
用天子禮儀器物况官冗民稀刑罰不一若止依本俗
從事實難撫治帝遣刑部尚書王泰亨等往釐正之既
而高麗王昛言設行省監制其國不便帝亦以闊里吉
思不能和輯高麗遂罷征東行省徵庫哩濟蘇還二
月己夘以劉深哈喇岱並為中書右丞鄭佑為參知政
事皆佩虎符罷福建織繡提舉司丁亥立征八百
媳婦萬戶府二設萬戶四員發四川雲南囚徒從軍
乙未詔廉訪司官非親喪遷葬及以病給告者不得離
職或以地遠職卑受任不赴者臺憲勿復用丁酉帝
如上都減内外諸司官千五百十四員己亥令凡
軍士殺人姦盗者令軍民官同鞫三月丁夘熒惑犯
填星己巳熒惑填星相合詔戒飭中外官吏夏四月
壬午調雲南軍征八百媳婦五月商州隕霜殺麥
壬戌雲南土官宋隆濟叛時劉深將兵由順元入雲南
雲南右丞雅爾哈納調民供餽隆濟因紿其衆曰官軍徵
發汝等將盡剪髮黥面為兵身死行陣妻子為虜衆惑
其言遂叛丙寅詔雲南行省自願征八百媳婦者二
千人人給貝子六十索六月丙戊宋隆濟率猫狫紫
江諸蠻四千人攻楊黃寨殺掠甚衆壬辰攻貴州知州
張懷德戰死遂圍劉深於窮谷中梁王遣雲南行省平
章誠格勒參政卜朗吉達將兵救之殺賊酋薩雅斬首五
百級深始得出秋七月戊戌朔晝晦暴風起東北雨
雹兼發江湖泛溢東起通泰崇明西盡真州民被災死
者不可勝計以米八萬七千餘石賑之丁未詔軍官
受贓與民官同例量罪大小殿黜癸丑浙西積雨泛
溢大傷民田詔役民夫二千人疏導水路俾復其舊
命雲南省分蒙古射士征八百媳婦癸亥哈丹之孫
托歡自北境來歸其父母妻子皆遭殺虜賜鈔一千四
錠八月己巳平灤路霖雨灤漆淝汝河溢民死者衆
免其今年田租仍賑粟三萬石甲戌遣薩察固勒等
將兵征金齒諸國時征緬師還為金齒所遮士多戰死
又接連八百媳婦諸蠻相效不輸稅賦賊殺官吏故皆
征之庚辰詔遣官分道賑恤凡獄囚禁繫累年疑不
能決者令廉訪司具其疑狀申呈省臺詳讞仍為定例
各路被災重者免其差稅一年貧乏之家計口賑恤尤
甚者優給之小吏犯贓者並罷不叙皇子海山之撫
軍北鄙也宿衛康里托克托從至是朝議北師少怠紀律
不嚴命太師樞密宣徽使伊徹察喇副海山以督之未
幾海都圖斡入寇大軍分為五隊伊徹察喇將其一鋒
既交頗不利伊徹察喇怒被甲持矛身先陷陣一軍隨
之出敵之背五軍合擊大敗之海都圖斡遁去旋死兵
之始交也海山銳欲出戰康里托克托執轡力諫海山怒
揮鞭抶其手不退乃止已而進擊大破其衆托克托手斮
一士之首連背胛以獻海山壯之初海都兵越金山而
南止於特濟庫山因高以自保欽察親軍都指揮使崇
烏嚕急引兵敗之復與圖斡相持於格勒圖之地崇烏
嚕以精銳馳其陣左右奮擊所殺不可勝計圖斡之兵
幾盡海山親視其戰乃歎曰何其壯也力戰未有如此
者論功以崇烏嚕為第一帝出御衣遣使臨賜之自
是月庚辰彗出井歴紫微垣及天市垣至九月癸丑乃
滅凡四十六日薩察固勒等兵攻阿撒格額巴哈引
還言賊降在旦夕高慶受其賂首倡為還計是以無功
詔遣官鞫之得薩察固勒以下將校受賂狀詔誅慶及
察罕巴哈薩察固勒等遇赦削奪官爵為庶人冬十
月丙子朔以畿内歲饑增明年海運糧為百二十萬石
壬午帝至自上都丙戌以歲饑禁釀酒弛山澤之
禁聽民捕獵辛夘夜有流星大如杯光燭地自北起
近東分為二星沒於危宿十一月己亥詔諭中書近
因禁酒聞年老需酒之人有預市而儲之者其無釀具
者勿問羅鬼女子蛇節反烏撒烏蒙東川芒部諸蠻
從之皆叛陷貴州丁未命湖廣行省平章劉國傑率師
討之時劉深兵敗帝始悔不用哈喇哈遜及董士選之
言乃遣國傑及楊賽音巴哈等率四川雲南湖廣各省
兵分道進討諸蠻别敕梁王提兵應之軍中機務一聽
國傑處分賊兵勁銳且多健馬官軍戰失利國傑令人
持一盾布釘其上俟陣合即棄盾偽遁賊果逐之馬奮
不能止遇盾皆倒國傑鼔之賊大敗既而復合衆請戰
國傑不應數日度其氣衰一鼓破走之追戰數千里
是月減直糶米賑京師貧民設肆三十六所其老幼單
弱不能自存者廩給五月是歲大風海溢潤常江陰
等州廬舍多蕩沒民乏食僉浙西廉訪司事甘陵趙宏
偉將發廩以賑有司以未得報為辭宏偉曰民旦暮飢
擅發有罪我先坐遂發之全活者十餘萬文安人王
伯勝初為宿衛士世祖嘗沃盥水温冷甚稱旨問進水
為誰内侍李邦寧曰王伯勝世祖曰此兒他日必知為
政達人情矣後從征納延以功授拱衛直都指揮使衛
卒多市井無賴竄名其中者伯勝乃盡募良家子易之
至是扈從上都天久雨夜聞城西北有聲如戰鼙然伯
勝率衛卒百人出視之乃大水暴至立具畚鍤集土石
氊罽以塞門分決濠隍以泄其勢至旦始定而民弗知
丞相旺扎勒以聞帝嘉之
六年春正月乙巳中書省臣言廣東宣慰副使托歡察
爾收捕盗賊屢有勞績近廉訪司劾其私置兵仗擅殺
土寇等事遣官鞫門實無私罪乞加奬諭命賜衣二襲
晉王哈喇岱薨命封其王印及内史府印博囉托皇
后遣人問國師善巴曰我夫婦崇信佛法以師事汝止
有一子寧不能延其夀耶答曰佛法譬猶燈籠風雨止
乃可蔽若燭盡則無如之何矣一時稱其敏給(善巴事據輟耕)
(錄修入)朱清張瑄父子致位顯要宗戚皆累大官田園
館舍徧天下巨艘大舶交諸番中廩藏倉庾相望車馬
填塞門巷僕從佩金虎符為千戶萬戶者凡數十人江
南僧石祖進摭其不法十事上聞時中書省臣亦言朱
清張瑄屢致人言乞罷其職徙其子孫官江南者於京
帝從之仍詔御史臺詰問二人竟伏誅丁未帝語臺
臣曰朕聞江南富戶侵占民田以致貧者流離轉徙卿
等嘗聞之否臺臣言曰富民多乞護持璽書依倚以欺
貧民官府不能詰治宜悉追收為便命即行之毋越三
日詔自今僧官僧人犯罪御史臺與内外宣政院同
鞫宣政院官徇情不公者聽御史臺治之乙夘築渾
河隄長八十里仍禁豪家毋侵舊河令屯田軍及民耕
種增劉國傑等軍仍令屯戍險隘俟秋進師命扎
固爾岱阿里等整治江南影占稅民田土者詔軍官
除邊遠出征其餘遇祖父母父母喪依民官例立限奔
赴禁畜飬鷹犬馬駞等人擾民己未以諸王珍戩
誣告濟南王謫置劉國傑軍中自效宋隆濟累攻圍
貴州不解劉深等糧盡道梗不通遂引兵還隆濟復率
衆邀之輜重委棄士卒殺傷殆盡南臺御史中丞陳天
祥上書諫曰八百媳婦乃荒裔小夷取之不足以為利
不取不足以為害而劉深欺上罔下帥兵伐之經過八
番縱横自恣中途變生所在皆叛既不能制亂反為亂
衆所制食盡計窮倉皇退去喪師十八九棄地千餘里
朝廷再發四省之兵使劉二霸都總督以圖收復湖南
湖北大𤼵運糧丁夫衆至二十餘萬正當農時驅此愁
苦之人往迴數千里中何事不有比聞從征敗卒言西
南諸夷皆重山複嶺陡澗深林其窄隘處僅容一人一
騎上如登高下如入井賊若乘險邀擊我軍雖衆亦難
施為或諸蠻遠遁阻隘以老我師進不得前旁無所掠
將不戰自困矣且自征伐倭國占城交緬諸夷以來近
三十年未嘗有尺土一民之益計其所費可勝言哉去
歲西征及今此舉何以異之乞早正深罪仍下明詔招
諭彼必自相歸順不須遠勞王師與小醜争一旦之勝
負也今為之計宜駐兵近境多市軍糧内安外圉漸次
服之此王者之師萬全之利也苟謂業已如此欲罷不
能亦當詳審成敗算定而行彼諸蠻皆烏合之衆必無
久能同心捍我之理但急之則相救緩之則相疑以計
使之互相讐怨待彼有可乘之隙我有可動之時徐命
諸軍數道俱進服從者懷之以仁抗敵者威之以武恩
威兼濟功乃易成若復舍恩任威深蹈覆轍恐他日之
患有甚於今日者也不報遂謝病去二月丙戌遣陜
西省平章伊蘇岱爾參政汪惟勤將川陜軍湖廣平章
劉國傑將湖廣軍征亦乞不薛一切軍務並聽伊蘇岱
爾劉國傑節制罷征八百媳婦右丞劉深等官收其
符印癸巳帝有疾釋京師重囚三十八人命侍御史
王夀奉香江南徧祠嶽鎮海瀆密察去歲風水為災百
姓艱食凡所經過採聽入對使還具奏民之利病繫於
官吏善惡在今宜選公廉材幹存心愛物者專撫字剛
方正大深識治體者居風憲天災代有賑濟以時無勞
聖慮惟是蒙古之家仍據權要當罷其職處之京師以
保全之此長久之道也初夀與臺臣奏宰相内統百官
外均四海位尊任重不可輕假非人三代以降國之興
衰民之休戚未有不由相臣之賢否也世祖初置中書
省以呼圖克巴哈塔齊爾錫津安圖巴延等為丞相史天
澤劉秉忠廉希憲許衡姚樞等實左右之當時稱治比
唐貞觀之盛迨至阿哈瑪特郝貞耿仁盧世榮僧格實都
等壞法黷貨流毒億兆近者阿固岱巴延巴特瑪新阿
里等專政煽惑中禁幾搖神器君子小人已試之驗較
然如此臣願推愛君思治之心邪正互陳成敗對舉庶
幾上悟天衷懲其既往知所進退天下之事可從而理
也三月丁酉以旱溢為災詔赦天下平灤被災尤甚
免其差稅三年其餘災傷之地已經賑恤者免一年今
年内郡包銀奉鈔江淮以南夏稅諸路鄉村人戶散辦
門攤課程並蠲免之甲寅合祭昊天上帝皇地祇於
南郊遣中書左丞相達喇罕哈喇哈遜攝事烏撒烏
蒙東川芒部及武定威楚普安諸蠻因蛇節之亂皆以
供輸煩勞為辭乘釁起兵攻掠州縣焚燒堡砦遣伊蘇
岱爾等將兵會劉國傑討之時國傑方討順元蠻不及
來會伊蘇岱爾等率師分道並進次第平之夏四月
乙亥濬永清縣南河戊子帝如上都五月戊申太
廟寢殿災六月癸亥朔日有食之是日時加戍依歷
日食五十七杪太史院官以涉交既淺且復近濁欲匿
不報保章正齊履謙曰吾所掌者常數也其食與否則
係於天獨以狀聞及其時果食太史院以失於推策詔
中書議罪衆嘗争沒日不能決履謙曰氣本十五日而
間有十六日者餘分之積也故歷法以所積之日命為
沒日不出本氣者為是衆服其議秋七月癸巳朔熒
惑鎮星辰星聚於井辛酉以江浙行省參知政事呼
圖卜丹為中書右丞八月乙丑熒惑犯歲星九月
己酉龍興民訛言括童男女至有殺其子者命捕為首
者三人誅之始息冬十月甲子改浙東宣慰使為宣
慰司都元帥府徙治慶元鎮遏海道初浙西廉訪使
張珪劾罷郡長吏以下三十餘人府史胥徒數百徵贓
巨萬計珪得監司奸利事將發之事干行省有内不自
安者至是賂南人林都鄰告珪收蔵禁書及推算帝五
行江浙運使合只亦言珪沮撓鹽法命省臺官雜治之
得行省大小吏及鹽官欺罔狀皆伏罪召珪拜僉樞密
院事賜只孫冠服侍宴又命買宅以賜辭不受丙子
帝至自上都十一月甲午劉國傑禆將宋元率兵大
敗蛇節賜衣二襲仍授以金符辛亥以同知樞密院
哈達知樞密院事詔江南寺觀凡續置民田及民以
施入為名者並輸租充役乙未詔諸驛使輙枉道者
罪之十二月辛酉御史臺臣言自大德元年以來數
有星變及風水之災民間乏食陛下敬天愛民之心無
所不盡理宜轉災為福而今春霜殺麥秋雨傷稼五月
太廟災尤古今重事臣等思之得非荷陛下重任者不
能奉行聖意以致如此若不更新後難為力乞令中書
省與老臣識達治體者共圖之復請禁諸路釀酒減免
差稅賑濟飢民帝皆嘉納命中書即議行之雲南地
震甲子衡州袁舜一等誘集二千餘人侵掠郴州湖
南宣慰司發兵討之獲舜一及其黨命誅首謀者三人
餘配洪澤芍陂屯田其脅從詔諭復業戊辰雲南地
復震丙子劉國傑額森呼圖嚕來獻蛇節羅鬼等捷
庚辰熒惑犯太微東垣上相命中書省更定略賣
良人罪例必嚕咱納實哩者北庭噶瑪拉國人也幼熟
輝和爾及西天書長能貫通三蔵暨諸國語是歲奉旨
從帝師受戒於廣寒殿代帝出家
七年春正月己酉以歲不登禁河北甘肅陜西等郡釀
酒益都諸處牧馬之地為民所墾者畆輸租一斗太重
減為四升弛饑荒所在山澤河泊之禁一年壬子罷
歸德府括田乙卯詔凡為匿名書辭語重者誅之輕
者流配首告人賞鈔有差皆籍沒其妻子充賞命御
史臺宗正府委官遣發朱清張瑄妻子來京師仍封籍
其家貲拘收其軍器海舶等物丁巳令樞密院選軍
士習農業者十人教軍前屯田二月壬戌詔中書省
汰諸有司冗員中書省自左右丞相而下平章政事二
員左右丞各一員參知政事二員定為八府仍諭樞密
院除出征將帥外掌署院事者定其員數以聞辛未
以平章政事行上都留守茂巴爾斯陜西行省平章阿
喇卜丹並為中書平章政事江南行臺御史中丞尚文
為中書左丞江浙行省參知政事董士珍為中書參知
政事壬申詔樞密院宗正府等自今每事與中書共
議然後奏聞諸司不得擅奏遷調官員雖經特旨用之
而於例未允者亦聽覆奏甲戌減杭州稅課提舉司
冗員己卯以侍御史托台為中書參知政事御史
臺臣言江浙行省平章阿里左丞高翥安祐僉省張祐
等詭名買鹽萬五千引增價轉市於人乞遣省臺官按
問從之庚辰監察御史杜肯構等言右丞相旺扎勒受
朱清張瑄賄賂事不報壬午帝語中書省臣曰凡有
以歲課增羡希求爵賞者此非掊刻於民何從而出自
今除元額外勿以增羡作正數罷江南財賦總管司
及提舉司禁諸人非奉旨毋得以寳貨進獻三月庚
寅詔遣奉使宣撫循行諸道以郝天挺達楚往江南江
北石珪往燕南山東耶律希逸劉睿往河東陜西特哩
托歡戎益往兩浙江東趙仁榮岳叔謨往河南湖廣茂
巴斯陳英往江西福建塔齊哈雅劉敏中往山北遼東
並給三品銀印仍降詔戒飭之江浙行省平章托克托
發遣朱清張瑄家屬其家以金珠重賂之托克托以聞帝
諭之曰朕以江南任卿果能爾真男子事也其益恪勤
乃事賜以黃金五十兩乙未中書平章巴延梁德珪
段貞阿嚕威薩哩右丞巴特瑪新左丞伊克巴哈參政
蘇和卓爾張斯立等受朱清張瑄賄賂治罪有差詔皆
籍其家以洪君祥為中書右丞監察御史言其曩居
宥密以貪賄罷黜乞别選賢能代之不報甲辰詔定
贓罪為十二章京朝官月俸外增給禄米外任官無公
田者亦量給之乙巳以征八百媳婦喪師誅劉深笞
哈喇岱鄭祐罷雲南征緬分省時有司以遇赦議釋劉
深罪哈喇哈遜曰徼名召釁喪師辱國非常罪比不誅
無以謝天下遂誅之戊申小蘭禧岳鉉等進大元大
一統志賜賚有差癸丑樞密院臣及監察御史言中
丞董士選貸朱清張瑄鈔非義帝曰臺臣稱貸不必問
也若言者不已便當杖之甲寅帝如上都夏四月
庚午中書左丞達喇罕言僧人修佛事畢必釋重囚有
殺人及妻妾殺夫者皆指名釋之生者苟免死者負冤
於福何有帝嘉納之辛未流朱清張瑄子孫於遠方
仍給行貲庚辰蛇節降宋隆濟遁去丁亥誅蛇節
濟南路隕霜殺麥五月丙申遣征緬回軍萬四千人
還各戍辛亥奉使宣撫耶律希逸劉賡言平陽僧察
力威犯法非一有司憚其豪強不敢詰問聞臣等至潛
逃京師中書省臣言宜捕送其所令省臺宣政院遣官
雜治從之甲寅濬上都灤河乙卯詔中外官吏無
職田者驗俸給米有差其上都甘肅和林非産米地惟
給其價禁諸王駙馬毋輙杖州縣官吏遣者罪王府
官般陽路隕霜閏五月戊午朔日有食之壬戌
詔禁犯曲阜林廟者己巳中書右丞相加太保錄軍
國重事旺扎勒卒諡忠憲元貞以來朝廷恪守成憲詔書
屢下散財𤼵粟不惜鉅萬以頒賜百姓旺扎勒之力居多
大德中帝倚任之意益重而能處之以安静不急於功
利故吏民守職世稱賢相云復以特爾格為中書平章
政事初特爾格乞解機務詔仍以平章議中書省事時諸
王朝見未有知典故者帝曰惟特爾格諳之凡賜予諸王
禮節悉命掌行至是遂復以前官授之蘭谿處士金
履祥卒履祥幼敏睿及長從學同郡王柏及何基之門
基則學於黃榦而榦則親得朱熹之傳者宋將亡遂絶
意進取屏跡金華山中平居獨處終日儼然至與物接
則盎然和懌訓廸後學諄切無倦而尤篤於分義及何
基王柏之喪履祥率其同門之士以義例服觀者始知
師弟之繫於彛倫也履祥嘗謂司馬光作資治通鑑劉
恕為外紀以記前事不本於經而信百家之說是非謬
於聖人不足以傳信乃用邵雍皇極經世歷胡寅皇王
大紀之例損益折衷一以尚書為主下及詩禮春秋旁
採舊史諸子表年繫事斷自唐堯以下接於通鑑之前
勒為一書名曰通鑑前編以授門人許謙曰二帝三王
之盛其微言懿行宜後王所當法戰國申商之術其苛
法亂政亦後王所當戒則是編不可以不著也當時以
為基之清介純實似尹焞柏之高明剛正似謝良佐履
祥則親得之二氏而並充於已者也居仁山之下學者
因稱仁山先生至治中賜諡文安辛巳詔僧人與民
均當差役癸未各道奉使宣撫言去歲被災人戶未
經賑濟者宜免其差役從之命江浙行省右丞董士
選𤼵所籍朱清張瑄貨財赴京師其海外未還商舶至
則依例籍沒甘肅行省平章合散等侵盗官錢十六
萬三千餘錠鹽引五千餘道命省臺官徵之丙戌罷
營田提舉司六月己丑御史臺臣言瓜沙二州自昔
為邊鎮重地今大軍屯駐甘州使官民反居邊外非宜
乞以蒙古軍萬人分鎮險隘立屯田以供軍實為便從
之庚子西京道宣慰使法和爾卜丹以瑟瑟二千五百
餘斤鬻於官為鈔一萬一千九百餘錠有旨除御榻所
用外餘未用者悉還之癸卯詔凡軍官子弟年及二
十者與民官子孫同儤直一年方許襲職萬戶於樞密
院千戶於行省百戶於本萬戶乙巳罷行省僉省
命甘肅行省修阿哈潭曲尤壕以通漕運台州風水
大作寧海臨海二縣死者五百五十人秋七月御史
臺臣言前河間路達嚕噶齊和爾賽音轉運使珠勒德夀
皆坐贓罷今和爾賽音以獻鷹犬復除大寧路達嚕噶齊
珠勒德夀以德勒默色妄奏其被誣復除福寧知州並
宜改正不叙以戢姦貪從之禁僧人以修建寺宇為
名賫諸王令旨乘傳擾民丙寅以哈喇哈遜為中書
右丞相知樞密院事丁丑中書省臣言大同稅課比
奉旨賜乳母楊氏其家掊歛過數擾民為甚勅賜鈔五
百錠其稅課依例輸官罷江南白雲宗攝所其田令
依例輸租圖斡既敗聚其屬及海都之子謀遣使請
命使至伊察喇會諸王將帥議曰圖斡乞降事當待命
於上然往返再閱月恐失事機乃使茂古哈喇往報之
既遣始以聞帝嘉之詔慎飭軍士安置驛傳以俟自是
諸王叛者相率來歸八月罷護國仁王寺元設江南
營田提舉司辛卯夜地震平陽太原尤甚村堡移徙
地裂成渠人民壓死不可勝計遣使分道服濟為鈔九
萬六千五百餘錠仍免太原平陽今年差稅山場河泊
聽民採捕詔問致災之由保章正齊履謙言地為陰而
主静妻道臣道子道也三者失其道則地為之不寧弭
之之道大臣當反躬責己去專制之威以答天變不可
徒為祈禳也時帝寢疾宰臣及中宫專政故履謙言及
之集賢大學士陳天祥亦上書極陳陰陽不和天地不
位為時政之弊言尤切直執政者惡之抑不以聞天祥
自被召起且一歲每以不得一見帝罄其所欲言欝欝
不自釋尋復謝病歸初晉寧郇保山移所過居民廬舍
皆摧壓傾圯將近李忠家忽分為二行五十餘步復合
忠家獨完忠幼孤事母至孝人以為孝感所致云庚
子中書省臣言巴哈喇卜丹輸運和林軍糧其負欠計二
十五萬餘石近監察御史亦言其侵匿官錢十三萬餘
錠臣等議遣官徵之不足則籍沒其財産從之九月
戊午帝至自上都丙寅以太原平陽地震禁諸王阿
濟吉蕭實所部擾民仍減太原歲飼馬之半太白晝
見遣刑部尚書達察爾翰林直學士王約使高麗時
高麗國王王昛既復位又罷征東行省監制昛乃復厚
斂淫刑國人羣愬於朝因得其相國吳祈專權離間王
父子狀詔遣約諭之曰天地間至親者父子至重者君
臣彼小人知有利寧肯為汝家國地耶昛泣謝罪且請
子謜還國奸人黨與悉從約治遂徵祈赴闕鞫之流安
西丙子罷僧官有妻者壬午復以茂巴爾斯為平
章政事冬十月丁亥御史臺臣劾言浙江行省平章
阿里不法帝曰阿里朕所信任臺臣屢以為言非所以
勸大臣也後有言者朕當不恕太白經天戊子以
浙江年糓不登減海運糧四十萬石辛卯復立陜西
行御史臺癸巳御史臺臣及諸道奉使言行省官久
任與所隸編氓聯婣害政詔互遷之給大都文宣王
廟洒掃戶五乙未𤼵雲南叛寇餘黨未革心者來京
師留蛇節養子阿闕於本境以撫其民庚子改普定
府為路隸曲靖宣慰司以故知府容苴妻適姑為總管
佩虎符庚戊翰林國史院進太祖太宗定宗睿宗憲
宗五朝實錄十一月甲寅朔命鷹師圍獵毋得擾民
己未太白經天甲子命依十二章斷僧官罪十
二月戊子以平宋隆濟功增諸將秩賜銀鈔等物有差
其軍士各賜鈔十錠放歸存恤一年辛丑加封真武
為元聖仁威玄天上帝七道奉使宣撫所罷贓汚官
吏凡一萬八千四百七十三人贓四萬五千八百六十
五錠審冤獄五千一百七十六事元貞初圖呼嚕遷
江浙右丞適歲旱方至而雨民心大悅未幾平章布呼
密卒帝思之問近侍曰羣臣孰有似布呼密者對曰圖
呼嚕其人也且先帝所知遂驛召還賜雕鞍弓矢俄遷
樞密副使是歲卒諡文肅大都路總管兼大興府尹
齊諾馭吏治民有方以暇日正街衢表里巷國學興工
尤盡其力俄進同僉樞密事上疏言蒙古軍在山東河
南者往戍甘肅跋涉萬里裝槖鞍馬之資皆其自辦每
行必鬻田産甚則賣妻子戍者未歸代者當𤼵前後相
仍困苦日甚今邊陲無事而虛殫兵力誠為非計請以
近甘肅之兵戍之而山東河南前戍者官為出錢贖其
田産妻子庶使少有瘳也詔從之未幾遷參議中書省
事贊決機務精練明敏凡干禄之人由他途進者一切
不用時論翕然稱焉何瑋為御史中丞陳當世要務
十條帝嘉納之京師孔子廟成瑋言唐虞三代國都閭
巷莫不有學今孔廟既成宜建國學於其側從之賽音
鄂德齊巴圖高等還自貶所復相位瑋言姦黨不可復用宜
選正人以居廟堂帝深然之監察御史郭章劾郎中哈
喇哈遜受贓具服而哈喇哈密結權要以枉問誣章瑋
率臺臣入奏辨論剴切章遂得釋詔内外官七十者
並聽致仕獨郭守敬以先朝舊德朝政多諮之累請謝
事不許自是凡翰林太史官不許致仕著為令
資治通鑑後編卷一百六十一
