資治通鑑後編卷一百六十四
刑部尚書徐乾學撰
元紀十二(起重光大淵獻正月盡閼逢攝提格十二月凡四年)
武宗仁惠宣孝皇帝
至大四年春正月癸酉帝不豫免朝賀大赦天下庚
辰帝崩於玉德殿在位五年壽三十一壬午葬起輦谷
史臣曰武宗當富有之大業慨然欲創治改法而有
為故其封爵太盛而遙授之官衆錫賚太隆而泛賞
之恩溥至元太德之政於至稍變矣
皇太子令罷尚書省托克托三保努約蘇保巴王羆等
皆伏誅初太子以托克托等變亂舊章流毒百姓凡誤
國者欲悉按誅之延慶使楊多爾濟諫曰為政而首尚
殺非帝王治也太子感其言特誅其尤者既而御史臺
臣言托克托等既正典刑而黨附之徒布在百司若博
囉孟克特穆爾庫哩濟蘇烏瑪喇等奸貪害政今中書
方欲用為行省平章參政等官宜加罷黜遂流孟克等
于海南尋復以行尚書省為行中書省百司庶務復歸
中書壬子罷城中都皇太子以司徒蕭珍城中都邀
功毒民追奪其符印令有司禁錮之凡中都所占民田
悉還之民召先朝諳知政務老臣平章程鵬飛董士
選太子少傅李謙少保張律右丞陳天祥尚文劉正左
丞郝天挺中丞董士珍太子賓客蕭㪺參政劉敏中王
思廉韓從益侍御史趙君信廉訪使程文海杭州路達
嚕噶齊阿哈瑪特給傳詣闕同議庶務乙未禁百官役
軍人營造及守護私第丁酉以雲南行省左丞相特
們德爾為中書右丞相太子詹事旺扎勒集賢大學士李
孟並為平章政事太子用旺扎勒李孟方欲更張庶務而
皇太后在興聖宫已有旨召特們德爾赴闕矣因遂相
之戊戌以塔斯布哈及徽政院使錫沙並為御史大
夫庚子停各處營造壬寅敇中書凡傳旨非親奉
者勿行禁鷹坊馳驛擾民二月乙巳命和林江浙行
省依前設左丞相餘省唯置平章二員遙授職事勿與
戊申罷運江南所印佛經辛亥罷阿喇卜丹買賣
浙鹽供中政食羊禁宣政院違制度僧甲寅還中都
所占民田甲子命平章政事李孟領國子監學諭之
曰學校人才所自出卿等宜數詣國學課試諸生勉其
德業敇諸司擅奏除官者毋給宣敇御史臺臣言
白雲總攝所統江南為僧之有髮者不養父母避役損
民乞追收所受璽書銀印勒還民籍從之罷福建繡
匠河南魚課兩提舉司丁卯命西番僧非奉璽書驛
劵及無西番宣慰司文牒者勿輒至京師仍戒黃河津
吏驗問禁止罷總統所及各處僧錄僧正都綱司凡
僧人訴訟悉歸有司罷仁虞院復置鷹坊總管府
庚午立淮安忠武王巴延廟于杭州仍給田以供祀事
罷中書左丞相喀喇托克托為江浙行省左丞相托克托
下車進父老問民間利病咸謂杭城舊有便河通江滸
湮廢已久若疏鑿以通舟楫物價必平僚佐或難之托
克托曰吾陛辭之日密旨許以便宜行事民以為便行之
可也俄有詔禁作土功托克托曰敬天莫如勤民民蒙其
利則災沴自弭土功何尤焉不一月河成三月庚寅
皇太子即皇帝位時皇太后欲用隂陽家言令太子即
位隆福宫御史中丞張珪言當御大明殿御史大夫止
之曰議已定雖百奏無益珪曰未始一奏詎知無益遂
奏之太子副詹事王約亦言於太保庫春曰正名定分
當御大内庫春入奏帝悟移仗大明殿即位受諸王百
官朝賀詔曰惟昔先帝事皇太后撫朕𦕈躬孝友天至
由朕得託順考遺體重以母弟之嫡加有削平内難之
功於其踐阼曾未踰月授以皇太子寶領中書令樞密
使百揆機務聽所總裁于今五年先帝奄棄天下勲戚
元老咸謂大寶之承既有成命非與前聖賓天而始徵
集宗親議所立者比當稽周漢晉唐故事正位宸極朕
以國恤方新誠有未忍是用經時今則上奉皇太后勉
進之命下徇諸王勸戴之勤三月十八日於大都大明
殿即皇帝位凡尚書省誤國之臣先已伏誅同惡之徒
亦已放殛百官庶政悉歸中書命丞相特們德爾平章
政事李孟等從新整治可大赦天下敢以赦前事相告
言者罪以其罪諸衙門及近侍人等毋隔越中書奏事
諸上書陳言者量加旌擢其僥倖獻地土并山場窰冶
及中寶之人並禁止之諸王駙馬經過州郡不得非理
需索應和顧和買隨即給價毋困吾民辛卯禁民間
製金箔銷金織金丁酉敇百司改升品級者悉復至
元舊制己亥寧夏路地震是月帝諭省臣曰卿等
裒集中統至元以來條章擇曉法律老臣斟酌重輕折
衷歸一頒行天下俾有司遵行則抵罪者庶幾無冤抑
又諭太府監臣曰財用足則可以養萬民給軍旅自今
雖一繒之微不言於朕毋輒與人遣宦者李邦寧釋
奠於孔子邦寧既受命行禮方就位忽大風起殿上及
兩廡燭盡滅燭臺底鐵鐏入地尺許無不拔者邦寧悚
息伏地諸執事者皆伏良久風息乃成禮邦寧因慙悔
累日初帝在東宫邦寧揣知三保努等畏帝英明乘間
言於武宗曰陛下富於春秋皇子漸長父作子述古之
道也未聞有子而立弟者武宗不悅曰朕志已定汝自
往東宫言之邦寧慙懼而退及帝即位左右咸請誅之
帝曰帝王歷數自有天命其言何足介懷加邦寧開府
儀同三司為集賢院大學士尋卒賜大都路民年九
十者二千三百餘人人帛二疋八十者八千三百餘人
人帛一匹蘇爾約蘇哈雅者阿爾哈雅之孫也父楚國
公名衮格根蘇爾約蘇哈雅以貫為氏生而神彩秀異
年十二三膂力絶人使健兒驅三惡馬疾馳持槊立而
待馬至騰上之越二而跨三運槊生風觀者辟易或挽
彊射生逐猛獸上下峻阪如飛諸將咸服其趫捷稍長
折節讀書目五行下吐辭為文不蹈襲故常其旨皆出
人意表初襲父官為兩淮萬戶府達嚕噶齊鎮永州御
軍極嚴猛行伍肅然稍暇輒投壺雅歌意所暢適不為
形迹所拘一日呼弟呼圖哈雅語之曰吾生平宦情素
薄顧祖父之爵不敢不襲今已數年矣願以讓弟幸勿
辭語已即解所綰金虎符佩之帝在東宫聞其以爵位
讓弟謂宫臣曰將相家子弟其有如是賢者耶俄選為
皇子說書秀才宿衞禁中至是上疏條六事一曰釋邊
戍以修文德二曰教太子以正國本三曰設諫官以輔
聖德四曰表姓氏以旌勲胄五曰定服色以變風俗六
曰舉賢才以恢至道書凡萬餘言未報拜翰林侍讀學
士知制誥同修國史夏四月丁未以太子少保張律
為江浙平章戒之曰以汝先朝舊人故命汝往民為邦
本無民何以為國汝其上體朕心下愛斯民庚戌拘
收下番將校不典兵者虎符銀牌丁巳罷中政院
辛酉敇國子監師儒之職有才德者不拘品級雖布衣
亦選用丁卯罷行至大銀鈔銅錢詔曰我世祖皇帝
參酌古今立中統至元鈔法天下流行公私蒙利五十
年於兹矣比者尚書省不究利病輒意變更既創至大
銀鈔又鑄大元至大銅錢鈔以倍數太多輕重失宜錢
以鼓鑄弗給新舊資用曾未再期其弊滋甚爰咨廷議
允協輿言皆願變通以復舊制其罷資國院及各處泉
貨監提舉司買賣銅器聽民自便應尚書省已發各處
至大鈔本及至大銅錢截日封貯民間行使者赴行用
庫倒换楊多爾濟曰法有便否不當視立法之人為廢
置銅錢與楮幣相權而用古之道也國無棄寶民無夫
利錢何可遽廢耶言雖不用時論是之帝御便殿李
孟進曰陛下御極物價頓減方知聖人神化之速敢以
為賀帝蹙然曰卿等能盡力贊襄使兆民乂安庶幾天
心克享至于秋成尚未敢必今朕踐阼曾未踰月寧有
物價頓減之理朕托卿甚重兹言非所賴也孟愧謝
帝諭集賢學士和塔拉都哩默色曰向召老臣十人所
言治政汝其詳譯以進仍諭中書悉心舉行初尚書
省用建言者冒獻河汴官民地為無主奏立田糧府歲
輸數萬石帝即位詔罷之竄建言人於海外令河南行
省復其舊業行省方並緣為奸田猶未給及太子副詹
事王約出為河南右丞至則立期檄郡縣釐正如詔會
更錢鈔法且令天下稅盡收至大鈔約度河南歲用鈔
七萬錠必致上供不給乃下諸州凡至大至元鈔相半
衆以方詔命為言約曰吾豈不知第歲終諸事不集責
亦匪輕丞相布琳濟逹贊之曰善遣使白中書省臣大
悅遂徧行天下帝如上都命特們德爾留守平章政
事旺扎勒等奏故事丞相留守京師者出入得張盖今右
丞相特們德爾大都居守時方盛暑請得張盖如故事
許之五月癸酉遣兵擊八百媳婦陜西侍御史趙世
延諫曰蠻夷事在羈縻先朝用兵不已致亡失軍放誅
戮省臣今第當選重臣知治體者付以邊寄兵且勿用
也不聽命雲南王及右丞阿固岱率衆討之丙子命
翰林國史院纂修先帝實錄及累朝皇后功臣列傳俾
百司悉上事蹟甲午復太常禮儀院為太常寺是
月禁民捕駕鵝六月癸卯敇宣政院凡西番軍務必
移文樞密院同議以聞丁巳敇翰林國史院春秋致
祭太祖太宗睿宗御容歲以為常大同路宣寧縣民
家產犢而死頗類麒麟車載以獻左右曰古所謂瑞物
也帝曰五穀豐熟百姓安業乃為瑞耳庚申敇自今
諸司白事須殿中侍御史在側甲子上大行皇帝尊
諡曰仁惠宣孝皇帝廟號武宗國語曰庫魯克皇帝己
巳衞王阿穆爾克入見帝諭省臣曰朕與阿穆爾克同父而
異母朕不撫育彼將誰賴其賜鈔二萬錠他勿援例
帝覽貞觀政要諭翰林侍讀額哩音特穆爾曰此書有益
於國家其譯以國語刊行俾蒙古色目人誦習之秋
七月癸未甘州地震大風有聲如雷己亥詔諭省臣
曰朕前戒近侍毋輒傳旨中書自今敢有犯者不須奏
聞直捕其人付刑部究治敇臺臣選更事老成者為
監察御史是月大寧等路隕霜閏月辛丑命國子
祭酒劉賡詣曲阜以太牢祀孔子甲辰帝將還大都
太后以秋稼方盛勿令鷹坊駞人衞士先往庶免害稼
擾民敇禁止之樞密院奏居庸關古道四十有三軍
吏防守之處僅十有三舊制千戶位輕責重請置隆鎮
萬戶府俾嚴守備制可丙午奉武宗神主祔於太廟
戊申封李孟秦國公孟感帝知遇以國事為己任見
當時賜予太廣名爵太濫風俗太侈僣擬無章勸帝以
人君之柄在刑與賞刑不足懲賞不足勸何以為治帝
在懷州深見吏弊既即位欲痛剗除之孟曰吏亦當有
賢者在激厲之而已帝曰卿儒者宜與此曹氣類不合
而曲為保護如此眞長者之言也孟嘗乘間請罷政權
避賢路帝謂之曰朕在位必卿為中書朕與卿相與終
始自今其勿復言因圖其像命辭臣為之贊及御書秋
谷二字賜之入見必賜坐語移時稱其字而不名辛
亥以西僧藏布班巴爾為國師己未詔諭省臣曰昔世
祖注意國學如博杲密等皆蒙古人而教以成材朕今
親定國子生額為三百人仍增培堂生二十人通一經
者以次補伴讀著為定式甲子寧夏地震丁卯旺
扎勒李孟等言方今進用儒者老成日已凋謝四方儒士
有成材者請擢任國學翰林袐書太常或儒學提舉等
職俾學者有所激勸帝曰卿言是也詔自今勿限資格
果才而賢雖白身亦任用之禁醫人非選試及著籍
者毋行醫藥大同宣寧縣雨雹積五寸苗稼盡損
八月己巳朔裁定京朝諸司員數並依至元三十年舊
額以近侍吹喇實為戶部尚書九月丙午安南國
王陳益稷入見言自世祖朝來歸妻子皆為其國人所
害朝廷因遙授湖廣平章仍與王爵賜漢陽田五百頃
俾自贍今臣年幾七十而有司拘所授田就食無所帝
謂省臣曰益稷來歸宜厚賜以懷遠人其進勲爵授田
如故壬子詔改明年元曰皇慶都水監傳旨給驛
往取杭州所造龍舟省臣諫曰陛下踐阼誕告天下凡
非宣索毋得擅進誠取此舟有乖前詔詔止之是月
江陵路水溧民居有溺死者冬十月己巳敇繪武宗
御容奉安大崇恩福元寺月四上祭辛未賜大普慶
寺金千兩鈔萬錠西錦綵段紗羅布帛萬端田八萬畝
邸舍四百間丁丑禁諸僧寺毋得冒侵民田辛巳
罷宣政院理問僧人詞訟壬辰詔收至大銀鈔十
一月辛丑李孟奏世祖朝量入為出恒務撙節故倉庫
充牣今每歲支鈔六百餘萬錠又土木營繕百餘處計
用數百萬錠内降旨賞賜復用三百餘萬錠北邊軍需
又六七百萬錠今帑藏見貯止十一萬餘錠若此安能
周給自今不急浮費宜悉停罷帝納其言凡營繕悉罷
之戊午禁漢人回回術者出入諸王駙馬及大臣家
甲子敇增置京城米四十所日平糶八百石以賑貧
民十二月辛卯遣官監視焚至大銀鈔乙未中書
省臣言世祖立選法升降以示激勸今官未及考或無
故更代或躐等進階僣受國公丞相等職諸司已裁而
復置者有之今春以來内降旨除官千餘人其中欺偽
豈能悉知壊亂選法莫此為甚帝曰自今凡内降者一
切勿行命李孟整飭國子監學遣禮部尚書奈瑪
台等齎詔往諭安南頒皇慶元年歷日是月太白屢
經天是冬特們德爾曾祖索歡祖布琳濟逹父默爾
格齊並制贈官諡追封歸德王是歲遣官至江浙議
海運事時江東寧國池饒建康等處運糧率令海船從
楊子江逆流而上江水湍急又多石磯走沙漲淺糧船
俱壊歲歲有之又湖廣江西之糧運至眞州泊入海船
船大底小亦非江中所宜於是以嘉興松江秋糧并江
淮江浙財賦府歲辦糧充運海漕之利蓋至是溥矣初
海運之道自平江劉家港入海經揚州路通州海門縣
黃連沙頭萬里長灘開洋沿山嶼而行抵淮安路鹽城
縣歴西海州海寧府東海縣密州膠州界放靈山洋投
東北路多淺沙行月餘始抵成山計其水程自上海至
楊村馬頭凡一萬三千三百五十里至元二十九年朱
清等言其路險惡復開生道自劉家洋開洋至撐脚沙
轉沙觜至三沙洋子江過匾擔沙大洪又過萬里長灘
放大洋至青水洋又經黑山洋至成山過劉家島至之
罘沙門二島放萊州大洋抵界河口其道差為徑直明
年千戶殷明略又開新道從劉家港入海至崇明三沙
放洋向東行入黑水大洋取成山轉西至劉家島又至
登州沙門島於莱州大洋入界河當舟行風信有時自
浙西至京師不過旬日而已視前二道為最便云然風
濤不測糧船漂溺者無歲無之間亦有船壊而棄其米
者至元二十三年始責償於運官人船俱溺者乃免然
視河漕之費則其所得蓋多矣
仁宗聖文欽孝皇帝(諱阿裕爾巴里巴特喇順宗次子武宗母弟也至元二十二)
(年三月丙子生大德九年與太后出居懷州十一年成宗崩帝與太后入大都平内難遣使迎)
(武宗武宗至上都帝與太后往會之武宗即位詔立帝為皇太子)
皇慶元年春正月庚子帝諭御史大夫塔斯布哈曰凡
大臣不法卿等劾奏毋避朕自裁之癸卯敇諸僧犯
姦盗詐偽鬭訟仍令有司專治之壬戌升國史院秩
從一品帝諭省臣曰翰林集賢儒臣朕自選用汝等毋
輒擬進人言御史臺任重朕謂國史院尤重御史臺是
一時公論國史院實萬世公論也二月丁卯朔徙大
都路學所置周宣王石鼓於國子監燕京之始平也宣
撫使王檝以金樞密院為宣聖廟春秋率諸生行釋菜
禮仍取石鼔列廡下及國子監立以其廟為大都路學
至是復從石鼔於國子監壬申以霸州文安縣屯田
水患遣官疏決之甲戌制定封贈名爵等級著為令
己卯八百媳婦來獻馴象二以國子監虞集言升
監丞吳澄為司業與齊履謙同日並命時號得人澄用
程顥學校奏疏胡安國六學教法朱熹學校貢舉私議
約之為教法四條一曰經學二曰行實三曰文藝四曰
治事未及行而履謙以遷去澄亦移病歸諸生有不謁
告而從之南者俄拜集賢直學士授奉議大夫俾乘驛
至京師次真州疾作而還學制稍為之廢三月丁酉
朔罷諸王大臣私第營繕己亥以生日為天壽節
戊申以前河南行省平章政事達實哈雅為御史大夫
乙丑命河南省建故丞相阿珠祠堂初帝元日臨
朝謂中書省臣曰汴省王右丞可即召之至是約至召
見慰勞特拜集賢大學士推恩三世贈諡樹碑約首奏
河南行省丞布琳濟逹勲閥舊臣不宜久外召至封河
南王約又上疏薦國子博士姚登孫應奉翰林文字揭
傒斯成都儒士楊靜請起復中山知府致仕輔惟良前
尚書參議李源左司員外郎曹元用皆除擢有差夏
四月辛未給鈔萬錠修香山永安寺癸酉帝如上都
癸未熒惑犯積尸氣庚寅太白經天五月丙申
朔以中書平章哈克繖為中書左丞相江浙行省平章張
律為中書平章政事壬寅諸王托斯和默色等以農
時出獵擾民敇禁止之自今十月方許出獵丁未縉
山縣行宫建涼殿六月乙丑朔日有食之丁卯天
雨毛己巳敇李孟博選中外才學之士任職翰林
丁亥敇罷封贈誡左右守法度勤職業勿妄僥倖加官
時封拜繁多羣臣無功而受公王之爵者前後相繼故
有是敇秋七月丙午升大司農司秩從一品帝諭司
農曰農桑衣食之本汝等舉諳知農事者用之中書
參知政事賈鈞以病請告賜鈔三百錠給安車還鄉
八月己卯以吏部尚書許師敬為中書參知政事庚
辰帝至自上都九月丁酉增江浙海漕糧二十萬石
戊戌罷征八百媳婦大小徹里蠻以璽書招諭之獻
馴象及方物壬戌瓊州黎賊嘯聚遣官招諭冬十
月甲子有事於太廟雲南行省右丞色勒濟爾威有罪
國師楚斯節巴咱爾奏請釋之帝斥之曰僧人宜誦佛
書官事豈當與耶癸未以中書參知政事察罕為平
章政事商議中書省事戊子翰林學士承旨伊爾齊
布哈等進順宗成宗武宗實錄辛卯赦天下賜李
孟潞州田二十頃十一月甲辰捕滄州盗阿實克岱爾
等擒之支解以徇丙午諭六部官毋踰越中書奏事
中書平章政事李孟請告歸葬其父母帝勞餞之曰
事訖宜速還勿久留孤朕所望十二月孟入朝帝大悅
孟因請謝事優詔不允請益堅癸亥乃命孟以平章政
事議中書省事承旨翰林甲申熒惑填星辰星聚斗
丁亥中書省臣言中書職在總挈綱維比者行省六
部諸司應決不決者往往作疑咨呈以致文繁事弊詔
體世祖立中書初意定擬成式以聞是歲以左司郎
中張思明為兩浙鹽運使歲課充盈僚屬請上增數思
明曰贏縮不常萬一以增為額是我希一己之榮遺百
世之害也不可乃止前翰林學士承旨姚燧卒諡曰
文燧年十八受學於許衡其為文宗韓愈衡賞其辭且
戒之曰弓矢為物以待盗也使盗得之亦將待之文章
固發聞士子之利器然先有能一世之名將何以應人
之見役者哉非其人而與之與非其人而拒之鈞罪也
非周身斯世之道也及為國子祭酒召燧自太原驛致
館下燧於是窮理致知反躬實踐為世名儒當時孝子
順孫欲發揮其先德者必得燧文始可傳信其不得者
深為媿恥故三十年間國朝名臣世勲顯行盛德皆燧
所書每來謁文必其行業可嘉然後許可辭無溢美時
高麗瀋陽王父子連姻帝室傾貲結朝臣一日欲求燧
詩文燧靳不與至奉旨乃與之王贈謝幣帛金玉名畫
五十篚燧即時分散於人一無所取或問之燧曰彼藩
邦小國唯以貨利為重吾能輕之使知大朝不以是為
意其器識過人類如此
二年春正月丁未以大府卿圖固勒為中書右丞相
己未置遼陽行省儒學提舉司召河南行省右丞郝
天挺為御史中丞天挺入見首陳紀綱之要以獵為喻
曰御史職在擊奸猶鷹揚焉禽之弱者易獲也其力大
者必借人力不然不惟失其前禽仍或有傷鷹之患矣
帝嘉其言既出臺臣皆以為賀風紀大振二月壬戌
改典内院為中政院秩正二品己卯免徵益都飢民
所貸官糧二十萬石各寺修佛事日用羊九千四百
四十敇遵舊制易以蔬食辛巳詔以錢糧造作訴訟
等事悉歸有司以清中書之務丁亥敇外任官應有
公田而無者皆以至元鈔給之功德使額琳沁等以
佛事奏釋重囚不允帝諭左右曰回回以寶玉鬻於
官朕思此物何足為寶唯善人乃可為寶善人用則百
姓安茲國家所宜寶也三月丙午册立皇后鴻吉哩
氏后名阿南逹實哩丁未彗出東升壬子圖固勒
言臣等職專燮理去秋至春亢旱民間乏食而又隕霜
雨沙天文示變皆由臣等不能宣上恩澤致兹災異乞
黜臣等以荅天譴帝曰事豈關汝其勿復言御史中
丞郝天挺上疏論時政其略曰先帝即位之初大事方
定故於左右三五有功之人爵之太高遂使近幸之臣
因而相襲王公師保接跡於朝比者雖令追印裁罷曾
未經歲又復紛然昔人有言服之不衷身之災也是以
朝廷名器重則升斗之禄足以鼓舞豪傑濫則日拜卿
相而人不勸矣又言國初設官在内須三十月在外須
三周歲考其殿最以為黜陟比者省院臺部之臣久者
一二歲少者三五月甚有旬日之間而屢遷數易者奔
走往來之不暇何暇宣風布化參理機務哉乞自今惟
大臣可急闕選授其餘内外大小官屬必候任滿方許
超遷庶免朝除夕改啟倖長奸之弊尋出為河南行省
平章時河南王布琳濟逹為丞相待以師禮由是政化
大行未幾卒諡文定丙辰帝以亢旱既久於宫中焚
香默禱遣官分禱諸祠甘雨大注夏四月乙亥帝如
上都丙子高麗國王王章辭位以其世子王燾為征
東行省左丞相封高麗國王時朝廷欲章歸國章無以
為辭請傳位於其子章嘗封瀋王故時稱瀋王甲申
詔遴選賢士纂修國史乙酉御史臺臣言富人夤緣
特旨濫授官爵徽政宣徽用人率多罪廢之流内侍託
為貧乏互奏恩賞而西僧以作佛事之故累釋重囚外
任之官身犯刑憲輒營求内旨以免罪諸王駙馬寺觀
土田每歲徵租擾民尤甚請悉革其弊制可六月己
未朔京師地震癸亥圖固勒等以災異乞賜放黜不允
丙寅京師地又震己卯河東廉訪使趙簡請選方
正博洽之士任翰林侍讀侍講學士講明治道以廣聖
聽從之壬午命監察御史檢察監學官考其殿最
甲申建崇文閣於國子監以宋儒周敦頤程顥程頤張
載邵雍司馬光朱熹張栻吕祖謙及故中書左丞許衡
從祀孔子廟庭河決陳亳睢州及開封之陳留縣没
民田廬先是命官沿河相視上治河之議而竟未施行
故有此患秋七月癸巳以作佛事釋囚徒二十九人
甲午置榷茶批驗所並茶田局官庚子立長秋寺
掌武宗皇后宫政壬寅京師地震丁巳太白經天
八月戊午朔揚州路崇明州大風海潮泛溢漂没民
居丁卯帝至自上都九月以西僧薩斯嘉巴勒為帝師
癸巳以宣徽院使諤勒哲知樞密院事戊申敇鎮江
路建銀山寺勿徙寺旁塋冡京師大旱帝問弭災之
道翰林學士承旨程文海舉桑林六事以對忤時宰意
帝遣近侍賜上尊勞之曰中書集議惟卿所言甚當後
臨事其極言之陜西行臺治書侍御史尉遲德誠亦上
言西僧作佛事疎放罪囚以為祈福奴婢殺主妻妾殺
夫皆獲夤緣以免實紊典常必欲修政以荅天譴豈無
有先於此者不報初世祖成宗皆嘗議定科舉新制
而未及行至是帝與李孟論用人之方孟曰人材所出
固非一途然漢唐宋金科舉得人為盛今欲興天下之
賢能如以科舉取之猶勝於多門而進然必先德行經
術而後文辭乃可得眞材也帝深然其言決意行之冬
十月己卯敇中書省議行科舉乙酉旌表高州民蕭
乂妻趙氏貞節免其家科差甲辰行科舉帝使程文
海及李孟許師敬議其事文海建言經學當主程頤朱
熹傳註文章宜革唐宋宿弊於是命文海草詔行之令
天下以皇慶三年八月郡縣興其賢者能者充貢有司
次年二月會試京師中選者親試於廷賜及第出身有
差自後率三歲一開科蒙古色目人與漢人南人各命
題蒙古色目人願試漢人南人科目中選者加一等注
授帝謂侍臣曰朕所願者安百姓以圖至治然匪用儒
士何以致此設科取士庶幾得眞儒之用而治道可興
也天下聞之皆以為治平可以立致集賢修撰虞集獨
謂當治其源因會議學校乃上議曰師道立則善人多
學校者士之所受教以至於成德逹材者也今天下學
官猥以資格授強加之諸生之人而名之曰師爾有司
弗信之生徒弗信之於學校無益也如此而望師道之
立可乎下州小邑之士無所見聞父兄所以導其子弟
初無必為學問之實意師友之游從亦莫辨其邪正然
則所謂賢材者非自天降地出豈有可望之理哉為今
之計莫若使守令求經明行修者身自師尊之至誠懇
惻以求之俟其德化之成庶乎有所觀感也其次則求
夫操履近正而不為詭異駭俗者確守先儒經義師說
而不敢妄為奇論者衆所敬服而非鄉愿之徒者延致
之日諷誦其書使學者習之入耳著心以正其本則他
日亦當有所發也其次則取鄉貢至京師罷歸者其議
論文藝猶足以聳動乎人非若泛泛莫知根柢者矣時
學者多以科舉文法請於韓性性語之曰今之貢舉悉
本朱熹之議其可不知朱氏之學乎四書六經千載不
𫝊之學自程氏至朱氏𤼵明無餘藴矣顧力行何如耳
有德者必有言施之場屋特其末事豈有他法哉性宋
宰相琦之八世孫也天資警敏日記萬言故於書無所
不讀而尤深於理學其教人不為甚高之論而義理自
勝不期文之工而自無不工士有一善必為之延譽不
已及辨析是非則毅然不相假借出無輿馬僕從所過
負者息肩行者避道巷夫街叟以至童稚厮役咸稱之
曰韓先生十二月丙子定百官致仕資格京師以
久旱民多疾疫帝曰此皆朕之責也赤子何罪明日大
雪是歲中書右丞相特們德爾以病去職廣東采
珠之人懸絙於腰沈入海中良久得珠撼其絙舶上人
挈出之葬於黿鼉蛟龍之腹者比比有焉有司名曰烏
蛋(蛋音但)戶至是特旨放免江西行省參知政事敬儼俾
該管掾史立案令廣東帥府抄具烏蛋戶一一籍貫姓
名置册申解同列皆曰中書咨文無是可不必也儼曰
萬一申明舊典庶不害及良民未幾皇太后中使至人
咸服儼先見之明(此事據輟耕錄修入)
延祐元年春正月丁亥以中書右丞劉正為平章政事
帝初政風動天下正與諸老臣陳贊之力居多累乞致
仕不許遂有是命時議經理河南淮浙江西民田增茶
鹽課額正極言不可弗從歲大旱野無麥穀種不入土
臺臣言燮理非其人姦邪蒙蔽民多冤抑感傷和氣所
致有旨會議平章李孟曰燮理之責儒臣獨孟一人請
避賢路平章和爾多卜丹曰臺臣不能明察姦邪臧否時
政可還詰之正言臺省一家當同心獻替擇善而行豈
容分異耶孟搖首竟如和爾多卜丹言庚子敇各省平
章為首者及漢人省臣一員專意訪求遺逸先以名聞
而後致之丁未詔改元延祐庚戌中書省臣圖固
勒等以災變乞罷不允二月戊辰大寧路地震甲
戌中書省臣言比奉詔漢人參政宜用儒者侍御史趙
世延其人也帝曰世延誠可用然永古特氏非漢人其署
宜居右甲戌拜世延參知政事壬午以哈克繖為中書
右丞相與平章李孟監修國史以揭傒斯為國史編修
官傒斯富州人程文海盧摯先後為湖南憲長咸器重
之至是以鉅夫薦充編修官李孟讀其所撰功臣傳歎
曰是書方可名史筆若他人所為□謄吏牘耳三月
己亥白暈亘天連環貫日乙巳以僧人作佛事擇釋
獄囚命中書審察戊申帝如上都己酉敇奸民宫
其子為閹宦謀避徭役者罪之辛亥命參知政事趙
世延綱領國子學癸丑中書平章政事察罕致仕察
罕暮年居德安白雲山别墅以白雲自號嘗入見帝目
逆之曰白雲先生來也初以病請告暨還朝帝御萬歲
山圓殿察罕與李孟入謝帝曰白雲病愈耶頓首對曰
荷陛下哀矜放歸田里不覺沈痾去體耳帝顧李孟曰
知止不辱今見其人其被寵遇如此察罕天性孝友田
宅在河中者悉分與諸昆弟昆弟貧來歸者復分與田
宅奴婢縱奴為民者甚衆人多稱長者既致仕優游八
年以夀終晉寧民侯喜兒昆弟五人並坐法當死帝
歎曰一家不幸而有是事其擇情輕者一人杖之俾養
父母毋絶其祀閏月甲寅朔敇減樞密知院冗員
辛酉罷咒僧月給俸遣人視大都至上都駐蹕之地
有侵民田者計畝給直夏四月甲申朔大寧路地震
有聲如雷己酉以特們德爾錄軍國重事監修國修
右丞相哈克繖奏臣非世勲族姓幸逢陛下為宰相如丞
相特們德爾練達政體且嘗監修國史乞授其印俾領
翰林國史院軍國重事悉令議之帝然其言令啟皇太
后與之印立回回國子監帝以資治通鑑載前代
興亡治亂命集賢學士和塔拉都哩默色及李孟擇其
切要者譯寫以進五月丁卯賜李孟孝感縣地二十
八頃禁諸王支屬徑取分地租賦以擾民敇嶺北
行省瘞陣没遺髂戊寅京兆為故儒臣許衡立魯齋
書院降璽書旌之武陵縣霖雨水溢溺死居民漂没
廬舍禾稼膚施縣大風雹損禾并傷人畜戊子敕内
侍省人今後止授中官勿畀文階置雲南行省儒學
提舉司甲辰敇諸王戚里入覲者宜趁夏時芻牧至
上都勿輒入京師有事則遣使奏稟秋七月庚午命
中書省議復封贈詔開下番市舶之禁乙亥會福
院越制奏旨除官敇自今舉人聽中書可否以聞渾
河隄決淹没民田發廩賑之八月戊子帝至自上都
癸卯升太常寺為太常禮儀院秩正二品丁未冀
寧汴梁及武安涉縣地震壊官民廬舍武安死者十四
人涉縣三百二十六人河南行省言黃河涸露舊水
泊汙池多為勢家所據忽遇泛溢水無所歸遂致為害
由此觀之非河犯人人自犯之耳擬差知水利都水監
官與行省廉訪司同相視可以疏闢隄障比至泛溢先
加修治用力少而成功多又汴梁路睢州諸處決破河
口數十内開封縣小黃村計會月隄一道都水分監修
築障水隄隁所擬不一宜委官按驗從長講議於是命
太常丞郭奉政前都水監丞邊承務都水監卿多爾濟
等上自河隂下至陳州與該州縣官沿河相視開封縣
小黃村河口測量比舊淺减六尺陳留通許太康舊有
蒲葦之地後因閉塞西河塔河諸水口以便種蒔故他
處連年潰決各官公議以為治水之道惟當順其性之
自然嘗聞大河自陽武胙城由白馬河間東北入海歴
年既久遷徙不常每歲泛溢兩岸時有衝決強為閉塞
正及農忙科樁稍發丁夫動至數萬所費不可勝計其
弊多端郡縣嗷嗷民不聊生蓋黃河善遷徙惟宜順下
疏泄今相視上自河隂下抵歸德經夏水漲甚於常年
以小黃口分洩之故並無衝決此其明驗也詳視陳州
最為低窪瀕河之地今歲麥禾不收民饑特甚欲為拯
救奈下流無可疏之處若將小黃村河口閉塞必移患
隣郡決上流南岸則汴梁被害決下流北岸則山東可
憂勢難兩全當遺小就大如免陳村差稅賑其饑民陳
留通許太康縣被災之家依例取勘賑恤其小黃河口
仍舊通流外據修築月隄并障水隄閉河口别難擬議
於是凡汴梁路所轄州縣河隄或已脩治及當疏通與
補築者條列具備奏上不果行九月己巳復以特們
德爾為中書右丞相哈克繖為左丞相特們德爾奏比聞
内侍隔越奏旨者衆倘非禁止致治實難請敇諸司自
今中書政務毋輒干預又往時富民往諸蕃商販率獲
厚利商者益衆中國物輕蕃貨反重今請以江浙右丞
曹立領其事發舟十綱給牒以往歸則征稅如制私往
者没其貨又經用不給苟不預為規畫必至愆誤臣等
集諸老議皆謂動鈔本則鈔法愈虚加賦稅則毒流黎
庶增課額則比國初已倍五十矣唯預買山東河間運
司來歲鹽引及各冶鐵貨庶可以足今歲之用又江南
田糧往歲雖嘗經理多未覈實可始自江浙以及江東
西宜先事嚴限格信罪賞令田主手實頃畝狀入官諸
王駙馬學校寺觀亦令如之仍禁私匿民田貴戚勢家
毋得沮撓請敇臺臣協力以成則國用足矣罷陜西
諸道行御史臺冬十月乙未敇吏人轉官止從七品
在選在降等注授申飭内侍及諸司隔越中書奏請
之禁敇下番商販須江浙省給牒以往歸則征稅如制
私往者没其物遣官括淮民所佃閒田不輸稅者從特
們德爾請也庚戌監察御史言乞命樞密院設法教
練士卒應軍官襲職者試以武事而後任之制可十
一月壬子升司天臺為司天監秩正三品賜銀印戊
辰以通政院使蕭拜珠為中書右丞癸酉敇吏人賊
行者黥其面大寧路地震有聲如雷戊寅特們德
爾言比者僚屬及六部諸臣皆晚至早退政務廢弛今
後有如此者視其輕重杖責之臣或自惰亦令諸人陳
奏帝曰如更不悛則罷不叙以前中書右丞相圖固
勒知樞密院事詔檢覈浙西江東江西田稅張律言
經理之法世祖已行但其間多欺蔽遂遣律等往三省
行之限民四十日以所有田自實於官期限猝迫貪刻
用事富民黠吏並緣為奸樞密副使吳元珪入見言江
南之平幾四十年戶有定籍田有定畝今經理之法務
以增多為能加之有司頭會箕斂元元困苦日甚臣恐
變生不測非國之福惟陛下少加意焉帝曰凡爾軍士
之田悉遵舊制時有司以峻法相繩民多虚報以塞命
其後差稅無所於徵民多逃竄流移者汴梁總管達海
以其弊言於朝由是省民間虚糧二十二萬民賴以
安十二月辛卯禁諸王駙馬權勢之人增價鬻鹽
壬辰定官民車服制度帝以市人靡麗相尚僣禮廢財
命中書省定其等第惟蒙古及集賽諸色人不禁然亦
不許服龍鳳文己亥敇中書省定議孔子五十三代
孫當襲封衍聖公者以名聞省臣皆言未定及元明善
為禮部尚書正孔氏宗法以宣聖五十五代孫思晦當
襲封衍聖公奏上帝親取孔氏譜牒按之曰以嫡應襲
封者思晦也復奚疑特授中議大夫襲封衍聖公月俸
百緡加至五百緡庚子遣官浚揚州淮安等處運河
以翰林學士承旨李孟復為中書平章政事孟宇量
宏廓材略過人三入中書民間利害知無不言引古證
今務歸至當士無貴賤苟有賢者不進不止朝廷賴之
乙巳敇經界諸衞屯田是歲復以齊履謙為國子
司業履謙酌舊制立升齋積分之法每季考其學行以
次第遞升既升上齋又必踰再歲始與私試辭理俱優
者一分辭平理優者為半分歲終積至八分者為高等
禮部集賢歲選六人以貢三年不通一經者黜之帝從
其議自是人人勵志多文學之士特們德爾專政一
日召刑曹官屬問曰西僧訟某之罪何為久弗治衆莫
敢對刑部侍郎曹伯啟從容言曰事在赦前竟莫能奪
其議宛平尹盜官錢特們德爾欲并誅守者伯啟執不
可杖遣之伯啟碭山人也
資治通鑑後編卷一百六十四
