通鑑紀事本末卷第十八
馮跋滅後燕
晉安帝隆安五年燕王盛懲其父寳以懦弱失國
務峻威刑又自矜聦察多所猜忌羣臣有纖介之
嫌皆先事誅之由是宗親勲舊人不自保八月丁
亥左將軍慕容國與殿上將軍秦輿段讃謀帥禁
兵襲盛事發死者五百餘人壬辰夜前將軍叚璣
與秦輿之子興段讃之子泰潛於禁中鼓譟大呼
盛聞變帥左右出戰賊衆逃潰璣被創匿廂屋間
俄有一賊從闇中擊盛盛被傷輦升前殿申約禁
衛事定而卒中壘將軍慕容拔冗從僕射郭仲白
太后丁氏以爲國家多難宜立長君時衆望在盛
弟司徒尚書令平原公元而河間公熙素得幸於
丁氏丁氏乃廢太子定密迎熙入宫明旦羣臣入
朝始知有變因上表勸進於熙熙以譲元元不敢
當癸巳熙即天王位捕獲段璣等皆夷三族甲午
大赦丙申平原公元以嫌賜死閏月辛酉葬盛於
興平陵謚曰昭武皇帝廟號中宗丁氏送葬未還
中領軍慕容提步軍校尉張佛等謀立故太子定
事覺伏誅定亦賜死丙寅大赦改元光始
元興元年燕王熙納故中山尹符謨二女長曰娀
娥爲貴人幼曰訓英爲貴嬪貴嬪尤有寵丁太后
怨恚與兄子尚書信謀廢熙立章武公淵事覺熙
逼丁太后令自殺葬以后禮謚曰獻幽皇后十一
月戊辰殺淵及信辛未熙畋于北原石城令高和
與尚方兵於後作亂殺司隷校尉張顯入掠宫殿
取庫兵脅營署閉門乘城熙馳還城上人皆投仗
開門盡誅反者唯和走免甲戌大赦
二年夏五月燕王熙作龍騰苑方十餘里役徒二
萬人築景雲山於苑内基廣五百步峯高十七丈
冬十二月己酉立符貴嬪為皇后大赦
三年夏四月燕王熙於龍騰苑起逍遙宫連房數
百鑿曲光海盛夏士卒不得休息暍死者太半
秋七月燕符昭儀有疾龍城人王榮自言能療之
昭儀卒燕王熙立榮於公車門支解而焚之冬
十一月燕王熙與符后遊畋北登白鹿山東踰青
嶺南臨滄海而還士卒為虎狼所殺及凍死者五
千餘人
義熙元年冬十二月燕王熙襲契丹
二年春正月燕王熙至陘北畏契丹之衆欲還符
后不聽戊申遂棄輜重輕兵襲高句麗二月燕
軍行三千餘里士馬疲凍死者屬路攻高句麗木
底城不克而還夕陽公雲傷於矢且畏燕王熙之
虐遂以疾去官
三年春二月燕王熙為其后符氏起承華殿負土
於北門土與榖同價宿軍典軍杜静載棺詣闕極
諫熙斬之符氏嘗季夏思凍魚仲冬須生地黃熙
下有司切責不得而斬之夏四月癸丑符氏卒熙
哭之懣絶久而復蘇喪之如父母服斬衰食粥命
百官於宫内設位而哭使人案檢哭者無淚則罪
之羣臣皆含辛以為淚高陽王妃張氏熙之嫂也
美而有巧思熙欲以為殉乃毁其襚鞾中得弊氈
遂賜死右僕射韋璆等皆恐為殉沐浴俟命公卿
以下至兵民戶率營陵費殫府藏陵周圍數里熙
謂監作者曰善為之朕將繼往丁酉燕太后段氏
去尊號出居外宫秋七月癸亥燕王熙葬其后
符氏于徽平陵喪車高大毁北門而出熙被髮徒
跣步從二十餘里甲子大赦初中衛將軍馮跋及
弟侍御郎素弗皆得罪於熙熙欲殺之跋兄弟亡
命山澤熙賦役繁數民不堪命跋素弗與其從弟
萬泥謀曰吾輩還首無路不若因民之怨共舉大
事可以建公侯之業事之不捷死未晚也遂相與
乘車使婦人御潛入龍城匿於北部司馬孫護之
家及熙出送葬跋等與左衛將軍張興及符進餘
黨作亂跋素與慕容雲善乃推雲為主雲以疾辭
跋曰河間淫虐人神共怒此天亡之時也公高氏
名家何能為人飬子而棄難得之運乎扶之而出
跋弟乳陳等帥衆攻弘光門鼓噪而進禁衛皆散
走遂入宫授甲閉門拒守中黃門趙洛生走告于
熙熙曰鼠盗何能為朕當還誅之乃置后柩於南
苑收髮貫甲馳還赴難夜至龍城攻北門不克宿
於門外乙丑雲即天王位大赦改元正始熙退入
龍騰苑尚方兵禇頭踰城從熙稱營兵同心效順
唯俟軍至熙聞之驚走而出左右莫敢廹熙從溝
下潛遁良久左右怪其不還相與尋之唯得衣冠
不知所適中領軍慕容拔謂中常侍張仲曰大事
垂捷而帝無故自驚深可怪也然城内企遲至必
成功不可稽留吾當先往趣城卿留待帝得帝速
来若帝未還吾得如意安撫城中徐迎未晚乃分
將壯士二千餘人登北城將士謂熙至皆投仗請
降既而熙久不至拔兵無後繼衆心疑懼復下城
赴苑遂皆潰去拔為城中人所殺丙寅熙微服匿
於林中為人所執送於雲雲數而殺之并其諸子
雲復姓高氏幽州刺史上庸公懿以令支降魏魏
以懿為平州牧昌黎王懿評之孫也秋八月北
燕王雲以馮跋為都督中外諸軍事開府儀同三
司錄尚書事馮萬泥為尚書令馮素弗為昌黎尹
馮弘為征東大將軍孫護為尚書左僕射張興為
輔國大將軍弘跋之弟也
四年春正月北燕王雲立妻李氏為皇后子彭城
為太子夏五月北燕以尚書令馮萬泥為幽冀二
州牧鎮肥如中軍將軍馮乳陳為并州牧鎮白狼
撫軍大將軍馮素弗為司隷校尉務銀提為尚書
令秋七月北燕王雲封慕容歸為遼東公使主
燕祀
五年冬十月北燕王雲自以無功德而居大位内
懷危懼常畜飬壯士以為腹心爪牙寵臣離班桃
仁專典禁衛賞賜以巨萬計衣食起居皆與之同
而班仁志願無厭猶有怨憾戊辰雲臨東堂班仁
懷劒執紙而入稱有所啓班抽劒擊雲雲以几扞
之仁從旁擊雲弑之馮跋升洪光門以觀變帳下
督張泰李桑言於跋曰此豎勢何所至請為公斬
之乃奮劒而下桑斬班于西門泰殺仁于庭中衆
推跋為主跋以讓其弟范陽公素弗素弗不可跋
乃即天王位於昌黎大赦詔曰陳氏代姜不改齊
國宜即國號曰燕改元太平謚雲曰惠懿皇帝跋
尊母張氏為太后立妻孫氏為王后子永為太子
以范陽公素弗為車騎大將軍錄尚書事孫護為
尚書令張興為左僕射汲郡公弘為右僕射廣川
公萬說為幽平二州牧上谷公乳陳為并青二州
牧素弗少豪俠放蕩嘗請㛰於尚書左丞韓業業
拒之及為宰輔待業尤厚好申拔舊門謙恭儉約
以身帥下百僚憚之論者美其有宰相之度
七年秋七月燕王跋以太子永領大單于置四輔
柔然可汗斛律遣使獻馬三千匹於跋求娶跋女
樂浪公主跋命羣臣議之遼西公素弗曰前世皆
以宗女妻六夷宜許以妃嬪之女樂浪公主不宜
下降非類跋曰朕方崇信殊俗柰何欺之乃以樂
浪公主妻之跋勤於政事勸課農桑省徭役薄賦
斂每遣守宰必親引見問為政之要以觀其能燕
人悅之
十年夏五月河間人禇匡言於燕王跋曰陛下龍
飛遼碣舊邦族黨傾首朝陽以日為歲請往迎之
跋曰道路數千里復隔異國如何可致匡曰章武
臨海舟楫可通出於遼西臨渝不為難也跋許之
以匡為游擊將軍中書侍郎厚資遣之匡與跋從
兄買從弟睹自長樂帥五千餘戸歸于和龍契丹
庫莫奚皆降於燕跋署其大人為歸善王跋弟丕
避亂在高句麗跋召之以為左僕射封常山公
蒙遜滅西凉
晉安帝隆安四年初隴西李暠好文學有令名
嘗與郭黁及同母弟敦煌宋繇同宿黁起謂繇曰
君當位極人臣李君終當有國家有騧馬生白額
駒此其時也及孟敏為沙州刺史以暠為效榖令
宋繇事北凉王業為中散常侍孟敏卒敦煌護軍
馮翊郭謙沙州治中敦煌索仙等以暠温毅有惠
政推為敦煌太守暠初難之會宋繇自張掖告歸
謂暠曰段王無遠略終必無成兄忘郭黁之言邪
白額駒今已生矣暠乃從之遣使將命於業業因
以暠為敦煌太守右衛將軍敦煌索嗣言於業曰
李暠不可使處敦煌業以嗣代暠為敦煌太守使
帥五百騎之官嗣未至二十里移暠迎已暠驚疑
將出迎之效榖令張邈及宋繇止之曰段王闇弱
正是英豪有為之日將軍據一國成資柰何拱手
授人嗣自恃本郡謂人情附已不意將軍猝能拒
之可一戰禽也暠從之先遣繇見嗣㗖以甘言繇
還謂暠曰嗣志驕兵弱易取也暠乃遣邈繇與其
二子歆譲逆擊之嗣敗走還張掖暠素與嗣善尤
恨之表業請誅嗣沮渠男成亦惡嗣勸業除之業
乃殺嗣遣使謝暠進暠都督凉興巴西諸軍事鎮
西將軍冬十一月北涼晉昌太守唐瑶叛移檄
六郡推李暠為冠軍大將軍沙州刺史凉公領敦
煌太守暠赦其境内改元庚子以瑶為征虜將軍
郭謙為軍諮祭酒索仙為左長史張邈為右長史
尹建興為左司馬張體順為右司馬遣從事中郎
宋繇東伐凉興并擊玉門巴西諸城皆下之酒泉
太守王德亦叛北凉自稱河州刺史北凉王業使
沮渠蒙遜討之德焚城將部曲犇唐瑶蒙遜追至
沙頭大破之虜其妻子部落而還
元興三年秋九月西凉公暠立子歆為世子
義熙元年春正月西凉公暠自稱大將軍大都督
領秦凉二州牧大赦改元建初遣舍人黃始梁興
間行奉表詣建康秋九月西涼公暠與長史張
邈謀徙都酒泉以逼沮渠蒙遜以張體順為建康
太守鎮樂涫以宋繇為敦煌護軍與其子敦煌太
守譲鎮敦煌遂遷于酒泉暠手令戒諸子以為從
政者當審慎賞罰勿任愛憎近忠正遠佞䛕勿使
左右竊弄威福毁譽之来當研覈真偽聽訟折獄
必和顔任理慎勿逆詐億必輕加聲色務廣咨詢
勿自專用吾蒞事五年雖未能息民然含垢匿瑕
朝為寇讎夕委心膂粗無負於新舊事任公平坦
然無纇初不容懷有所損益計近則如不足經遠
乃為有餘庶亦無愧前人也
二年秋九月沮渠蒙遜襲酒泉至安珍暠戰敗城
守蒙遜引還
六年秋八月沮渠蒙遜伐西涼敗西涼世子歆于
馬廟禽其將朱元虎而還涼公暠以銀二千斤金
二千兩贖元虎蒙遜歸之遂與暠結盟而還
七年秋八月沮渠蒙遜帥輕騎襲西涼西涼公暠
曰兵有不戰而敗敵者挫其銳也蒙遜新與吾盟
而遽来襲我我閉門不與戰待其銳氣竭而擊之
蔑不克矣頃之蒙遜糧盡而歸暠遣世子歆帥騎
七千邀擊之蒙遜大敗獲其將沮渠百年
十二年夏六月涼司馬索承明上書勸涼公暠伐
河西王蒙遜暠引見謂之曰蒙遜為百姓患孤豈
忘之顧勢力未能除耳卿有必禽之策當為孤陳
之直唱大言使孤東討此與言石虎小豎宜肆諸
市朝者何異承明慙懼而退
十三年春正月涼公暠寢疾遺命長史宋繇曰吾
死之後世子猶卿子也善訓導之二月暠卒官屬
奉世子歆為大都督大將軍涼公領涼州牧大赦
改元嘉興尊歆母天水尹氏為太后以宋繇錄三
府事謚暠曰武昭王廟號太祖夏四月河西王
蒙遜遣張掖太守沮渠廣宗詐降以誘涼公歆歆
發兵應之蒙遜將兵三萬伏於蓼泉歆覺之引兵
還蒙遜追之歆與戰於解支澗大破之斬首七千
餘級蒙遜城建康置戍而還
十四年秋九月河西王蒙遜復引兵伐涼涼公歆
將拒之左長史張體順固諫乃止蒙遜芟其秋稼
而還歆遣使来告襲位冬十月以歆為都督七郡
諸軍事鎮西大將軍酒泉公
恭帝元熙元年涼公歆用刑過嚴又好治宫室
從事中郎張顯上疏以為凉土三分勢不支久兼
并之本在於務農懷遠之略莫如寬簡今入歲已
来隂陽失序風雨乖和是宜减膳撤懸側身脩道
而更繁刑峻灋繕築不止殆非所以致興隆也昔
文王以百里而興二世以四海而滅前車之軌得
失昭然太祖以神聖之姿為西夏所推左取酒泉
右開西域殿下不能奉承遺志混壹涼土侔蹤張
后將何以下見先王乎沮渠蒙遜胡夷之傑内脩
政事外禮英賢攻戰之際身均士卒百姓懷之樂
為之用臣謂殿下非但不能平殄蒙遜亦懼蒙遜
方為社稷之憂歆覽之不悅主簿汜稱上疏諫曰
天之子愛人主殷勤至矣故政之不脩下災異以
戒告之改者雖危必昌不改者雖安必亡元年三
月癸卯敦煌謙德堂䧟八月效榖地裂二年元日
昏霧四塞四月日赤無光二旬乃復十一月狐上
南門今茲春夏地頻五震六月隕星于建康臣雖
學不稽古行年五十有九請為殿下略言耳目之
所聞見不復能遠論書傳之事也乃者咸安之初
西平地裂狐入謙光殿前俄而秦師奄至都城不
守梁熙既為涼州不撫百姓專為聚歛建元十九
年姑臧南門崩隕石於閑豫堂明年為吕光所殺
段業稱制此方三年之中地震五十餘所既而先
王龍興於瓜州蒙遜篡弑於張掖此皆目前之成
事殿下所明知也效榖先王鴻漸之地謙德即尊
之室基䧟地裂大凶之徵也日者太陽之精中國
之象赤而無光中國將衰諺曰野獸入家主人將
去狐上南門亦變異之大者也今蠻夷益盛中國
益微願陛下亟罷宫室之役止遊畋之娛延禮英
俊愛飬百姓以應天變防未然歆不從
宋高祖武帝初元元年秋七月甲辰詔以涼公歆
為都督高昌等七郡諸軍事征西大將軍酒泉公
秦王熾磐為安西大將軍河西王蒙遜欲伐涼
先引兵攻秦浩亹既至潛師還屯川巖涼公歆欲
乘虚襲張掖宋繇張體順切諫不聽太后尹氏謂
歆曰汝新造之國地狹民希自守猶懼不足何暇
伐人先王臨終殷勤戒汝深慎用兵保境寕民以
俟天時言猶在耳奈何棄之蒙遜善用兵非汝之
敵數年以来常有兼并之志汝國雖小足為善政
脩德飬民静以待之彼若昏㬥民將歸汝若其休
明汝將事之豈得輕為舉動僥冀非望以吾觀之
非但喪師殆將亡國亦不聽宋繇歎曰今茲大事
去矣歆將步騎三萬東出蒙遜聞之曰歆已入吾
術中然聞吾旋師必不敢前乃露布西境云已克
浩亹將進攻黃谷歆聞之喜進入都瀆澗蒙遜引
兵擊之戰於懷城歆大敗或勸歆還保酒泉歆曰
吾違老母之言以取敗不殺此敵何面目復見我
母遂勒兵戰於蓼泉為蒙遜所殺歆弟酒泉太守
翻新城太守預領羽林右監密左將軍眺右將軍
亮西犇敦煌蒙遜入酒泉禁侵掠士民安堵以宋
繇為吏部郎中委之選舉涼之舊臣有才望者咸
禮而用之以其子牧犍為酒泉太守敦煌太守李
恂翻之弟也與翻等棄敦煌犇北山蒙遜以索嗣
之子元緒行敦煌太守蒙遜還姑臧見涼太后尹
氏娶其女為牧犍婦索元緒麤險好殺大失人和
郡人宋承張弘密信招李恂冬恂帥數千騎入敦
煌元緒東奔涼與承等推恂為冠軍將軍涼州刺
史
二年春正月河西王蒙遜帥衆二萬攻李恂于敦
煌三月河西王蒙遜築隄壅水以灌敦煌李恂乞
降不許宋承舉城降恂自殺蒙遜屠其城獲恂子
弟寳囚于姑臧
乞伏滅南涼
晉安帝義熙六年初南涼王傉檀遣左將軍枯
木等伐沮渠蒙遜掠臨松千餘戸而還蒙遜伐南
涼至顯美徙數千戸而去南涼太尉俱延復伐蒙
遜大敗而歸是月傉檀自將五萬騎伐蒙遜戰于
窮泉傉檀大敗單馬犇還蒙遜乘勝進圍姑臧姑
臧人懲王鍾之誅皆驚潰夷夏萬餘戸降于蒙遜
傉檀懼遣司隷校尉敬歸及子佗為質於蒙遜以
請和蒙遜許之歸至胡阬逃還佗為追兵所執蒙
遜徙其衆八千餘戸而去右衛將軍折掘竒鎮據
石驢山以叛傉檀畏蒙遜之逼且懼嶺南為竒鎮
所據乃遷于樂都留大司農成公緒守姑臧傉檀
纔出城魏安人侯諶等閉門作亂收合三千餘家
據南城推焦朗為大都督龍&KR0750;大將軍諶自稱涼
州刺史降于蒙遜
七年焦朗猶據姑臧沮渠蒙遜攻拔其城執朗而
宥之以其弟挐為秦州刺史鎮姑臧遂伐南涼圍
樂都三旬不克南涼王傉檀以子安周為質乃還
南涼王傉檀欲復伐沮渠蒙遜邯川護軍孟愷
諫曰蒙遜新并姑臧凶勢方盛不可攻也傉檀不
從五道俱進至番禾苕藋掠五千餘戸而還將軍
屈右曰今既獲利宜倍道旋師早度險阨蒙遜善
用兵若輕軍猝至大敵外逼徙戶内叛此危道也
衛尉伊力延曰彼步我騎勢不相及今倍道而歸
則示弱且捐棄資財非計也俄而昏霧風雨蒙遜
兵大至傉檀敗走蒙遜進圍樂都傉檀嬰城固守
以子染干為質以請和蒙遜乃還
九年南涼王傉檀伐河西王蒙遜蒙遜敗之於若
厚塢又敗之於若涼因進圍樂都二旬不克南涼
湟河太守文支以郡降于蒙遜蒙遜以文支為廣
武太守蒙遜復伐南涼傉檀以太尉俱延為質乃
還
十年唾契汗乙弗等部皆叛南涼南涼王傉檀欲
討之邯川護軍孟愷諫曰今連年饑饉南逼熾磐
北逼蒙遜百姓不安遠征雖克必有後患不如與
熾磐結盟通糴慰撫雜部足食繕兵俟時而動傉
檀不從謂太子虎臺曰蒙遜近去不能猝來旦夕
所慮唯在熾磐然熾磐兵少易禦汝謹守樂都吾
不過一月必還矣乃帥騎七千襲乙弗大破之獲
馬牛羊四十餘萬河南王熾磐聞之欲襲樂都羣
臣咸以為不可太府主簿焦襲曰傉檀不顧近患
而貪遠利我今伐之絶其西路使不得還救則虎
臺獨守窮城可坐禽也此天亡之時必不可失熾
磐從之帥步騎二萬襲樂都虎臺憑城拒守熾磐
四面攻之南涼撫軍從事中郎尉肅言於虎臺曰
外城廣大難守殿下不若聚國人守内城肅等帥
晉人拒戰於外雖有不捷猶足自存虎臺曰熾磐
小賊旦夕當走卿何過慮之深虎臺疑晉人有異
心悉召豪望有謀勇者閉之於内孟愷泣曰熾磐
乘虚内侮國家危於累卵愷等進欲報恩退顧妻
子人思效死而殿下乃疑之如是邪虎臺曰吾豈
不知君之忠篤懼餘人脫生慮表以君等安之耳
一夕城潰熾磐入樂都遣平遠將軍捷虔帥騎五
千追傉檀以鎮南將軍謙屯為都督河右諸軍事
涼州刺史鎮樂都秃髮赴單為西平太守鎮西平
以趙恢為廣武太守鎮廣武曜武將軍王基為晉
興太守鎮浩亹徙虎臺及其文武百姓萬餘戶于
枹罕赴單烏孤之子也樂都之潰也南涼安西
將軍樊尼自西平犇告南涼王傉檀傉檀謂其衆
曰今妻子皆為熾磐所虜退無所歸卿等能與吾
藉乙弗之資取契汗以贖妻子乎乃引兵西衆多
逃還傉檀遣鎮北將軍段苟追之苟亦不還於是
將士皆散唯樊尼與中軍將軍紇勃後軍將軍洛
肱𣪚騎常侍隂利鹿不去傉檀曰蒙遜熾磐昔皆
委質於吾今而歸之不亦鄙乎四海之廣無所容
身何其痛也與其聚而同死不若分而或全樊尼
吾長兄之子宗部所寄吾衆在北者戶垂一萬蒙
遜方招懷士民存亡繼絶汝其從之紇勃洛肱亦
與尼俱行吾年老矣所適不容寧見妻子而死遂
歸于熾磐唯隂利鹿隨之傉檀謂利鹿曰吾親屬
皆散卿何獨留利鹿曰臣老母在家非不思歸然
委質為臣忠孝之道難以兩全臣不才不能為陛
下泣血求救於鄰國敢離左右乎傉檀歎曰知人
固未易大臣親戚皆棄我去今日忠義終始不虧
者唯卿一人而已傉檀諸城皆降於熾磐獨尉賢
政屯浩亹固守不下熾磐遣人謂之曰樂都已潰
卿妻子皆在吾所獨守一城將何為也賢政曰受
涼王厚恩為國藩屏雖知樂都已䧟妻子為禽先
歸獲賞後順受誅然不知主上存亡未敢歸命妻
子小事豈足動心若貪一時之利忘委付之重者
大王亦安用之熾磐乃遣虎臺以手書諭之賢政
曰汝為儲副不能盡節面縳於人棄父忘君墮萬
世之業賢政義士豈效汝乎聞傉檀至左南乃降
熾磐聞傉檀至遣使郊迎待以上賓之禮秋七月
熾磐以傉檀為驃騎大將軍賜爵左南公南涼文
武依才銓叙歲餘熾磐使人鴆傉檀左右請觧之
傉檀曰吾病豈宜療邪遂死謚曰景王虎臺亦為
熾磐所殺傉檀子保周賀俱延子覆龍利鹿孤孫
副周烏孤孫承鉢皆犇河西王蒙遜久之又犇魏
宋營陽王景平元年南涼秃髮傉檀之死也河西
王蒙遜遣人誘其故太子虎臺許以番禾西安二
郡處之且借之兵使伐秦報其父讎復取故地虎
臺隂許之事泄而止秦王熾磐之后虎臺之妹也
熾磐待之如初后密與虎臺謀曰秦本我之仇讎
雖以㛰姻待之蓋時宜耳先王之薨又非天命遺
令不治者欲全濟子孫故也為人子者豈可臣妾
於仇讎而不思報復乎乃與武衛將軍越質洛城
謀弑熾磐后妹為熾磐左夫人有寵知其謀而告
之熾磐殺后及虎臺等十餘人
蒙遜伐西秦
晉安帝義熙十一年春三月河西王蒙遜攻西秦
廣武郡拔之西秦王熾磐遣將軍乞伏魋尼寅邀
蒙遜於浩亹蒙遜擊斬之又遣將軍圻斐等帥騎
一萬據勒姐嶺蒙遜擊禽之夏五月西秦王熾
磐帥衆三萬襲湟河蒙遜弟漢平遣司馬隗仁夜
出擊破之熾磐將引去漢平長史焦昶將軍叚景
潛召熾磐熾磐復攻之漢平力屈為熾磐所禽
十二年春正月西秦王熾磐攻秦洮陽公彭利和
於漒川沮渠蒙遜攻石泉以救之熾磐至沓中引
還二月熾磐遣㐮武侯曇達救石泉蒙遜亦引去
蒙遜遂與熾磐結和親
宋武帝永初元年春正月秦王熾磐立其子暮末
為太子秋九月秦振武將軍王基等襲河西王
蒙遜胡園戍俘二千餘人而還
二年秋七月河西王蒙遜遣右衛將軍沮渠鄯善
建節將軍沮渠苟生帥衆七千伐秦秦王熾磐遣
征北將軍木弈千等帥步騎五千拒之敗鄯善等
于五澗虜苟生斬首二千而還
三年秋七月河西王蒙遜遣前將軍沮渠成都帥
衆一萬耀兵嶺南遂屯五潤九月秦王熾磐遣征
北將軍出連虔等帥騎六千擊之冬十月秦出
連虔與河西沮渠成都戰擒之
營陽王景平元年夏四月秦王熾磐謂其羣臣曰
今宋雖奄有江南夏人雄據關中皆不足與也獨
魏主弈世英武賢能為用且䜟云恒代之北當有
真人吾將舉國而事之乃遣尚書郎莫者阿胡等
入見于魏貢黃金二百斤并陳伐夏方略
文帝元嘉元年秋七月秦王熾磐遣太子暮末帥
征北將軍木弈干等步騎三萬出貂渠谷攻河西
白草嶺臨松郡皆破之徙民二萬餘口而還
二年夏四月秦王熾磐遣平遠將軍叱盧犍等襲
河西鎮南將軍沮渠白蹄於臨松擒之徙其民五
千餘戸于枹罕
三年春正月秦王熾磐復遣使如魏請用師于夏
秋八月秦王熾磐伐河西至廉川遣太子暮末
守步騎三萬攻西安不克又攻番禾河西王蒙遜
發兵禦之且遣使說夏主使乘虚襲枹罕夏主遣
征南大將軍呼盧古將騎二萬攻苑川車騎大將
軍韋伐將騎三萬攻南安熾磐聞之引歸九月徙
其境内老弱畜産於澆河及莫河仍寒川留左丞
相曇達守枹罕韋伐攻拔南安獲秦秦州刺史翟
爽南安太守李亮冬十月秦左丞相曇達與夏
呼盧古戰於嵻㟍山曇達兵敗十一月呼盧古韋
伐進攻枹罕秦王熾磐遷保定連呼盧古入南城
鎮京將軍趙夀生帥死士三百人力戰却之呼盧
古韋伐又攻沙州刺史出連虔于湟河虔遣後將
軍乞㐲萬年擊敗之又攻西平執安西將軍庫洛
于阬戰士五千餘人掠民二萬餘戶而去
四年夏六月秦王熾磐還枹罕秋八月秦王熾
磐遣其叔父平遠將軍渥頭等入貢于魏
五年夏五月秦文昭王熾磐卒太子暮末即位大
赦改元永弘六月葬秦文昭王于武平陵廟號
太祖秦王暮末以右丞相元基為侍中相國都督
中外諸軍錄尚書事以鎮軍大將軍河州牧謙屯
為驃騎大將軍徵安北將軍涼州刺史段暉為輔
國大將軍御史大夫叔父右禁將軍千年為鎮北
將軍涼州牧鎮湟河以征北將軍木弈干為尚書
令車騎大將軍以征南將軍吉毗為尚書僕射衛
大將軍河西王蒙遜因秦喪伐秦西平西平太守
麴承謂之曰殿下若先取樂都則西平必為殿下
之有西平苟望風請服亦明主之所疾也蒙遜乃
釋西平攻樂都相國元基帥騎三千救樂都甫入
城而河西兵至攻其外城克之絶其水道城中飢
渴死者太半東羌乞提從元基救樂都隂與河西
通謀下繩引内其兵登城者百餘人鼓譟燒門元
基帥左右奮擊河西兵乃退初文昭王疾病謂暮
末曰吾死之後汝能保境則善矣沮渠成都為蒙
遜所親重汝宜歸之至是暮末遣使詣蒙遜許歸
成都以求和蒙遜引兵還遣使入秦弔祭暮末厚
資送成都遣將軍王伐送之蒙遜猶疑之使恢武
將軍沮渠竒珍伏兵於捫天嶺執伐并其騎士三
百人以歸既而遣尚書郎王杼送伐還秦并遺暮
末馬千匹及錦罽銀繒秋七月暮末遣記室郎中
馬艾如河西報聘冬十二月河西王蒙遜伐秦
至磐夷秦相國元基等將騎萬五千拒之蒙遜還
攻西平征虜將軍出連輔政等將騎二千救之
六年春正月秦出連輔政等未至西平河西王蒙
遜拔西平執太守麴承夏五月河西王蒙遜伐
秦秦王暮末留相國元基守枹罕遷保定連南安
太守翟承伯等據罕开谷以應河西暮末擊破之
進至冶城西安太守莫者幼眷據汧川以叛暮末
討之為幼眷所敗還于定連蒙遜至枹罕遣世子
興國進攻定連六月暮末逆擊興國於治城擒之
追擊蒙遜至譚郊吐谷渾王慕瑰遣其弟沒利延
將騎五千會蒙遜伐秦暮未遣輔國大將軍段暉
等邀擊大破之秋七月河西王蒙遜遣使送榖
三十萬斛以贖世子興國于秦秦王暮末不許蒙
遜乃立興國母弟菩提為世子暮末以興國為散
騎常侍以其妹平昌公主妻之
七年秦王暮末為河西所逼遣其臣王愷烏納闐
請迎於魏魏人許以平涼安定封之暮末乃焚城
邑毁寳器帥戶萬五千東如上邽至高田谷給事
黃門侍郎郭恒謀劫沮渠興國以叛事覺暮末殺
之夏主聞暮末將至發兵拒之暮末留保南安其
故地皆入於吐谷渾十一月魏尚書庫結帥騎
五千迎秦王暮末秦衛將軍吉毗以爲不宜内徙
暮末從之庫結引還南安諸羌萬餘人叛秦推安
南將軍督八郡諸軍事廣寗太守焦遺為主遺不
從乃劫遺族子長城護軍亮為主帥衆攻南安暮
末請救於氐主楊難當難當遣將軍符獻帥騎三
千救之暮末與之合擊諸羌諸羌潰亮犇還廣寗
暮末進軍攻之以手令與焦遺使取亮十二月遺
斬亮首出降暮末進遺號鎮國將軍秦略陽太守
弘農楊顯以郡降夏
八年夏主擊秦將姚獻敗之遂遣其叔父北平公
韋伐帥衆一萬攻南安城中大飢人相食秦侍中
征虜將軍出連輔政侍中右衛將軍乞㐲延祚吏
部尚書乞伏跋跋踰城犇夏秦王暮末窮蹙輿櫬
出降并沮渠興國送於上邽秦太子司直焦楷犇
廣寕泣謂其父遺曰大人荷國寵靈居藩鎮重任
今本朝顛覆豈得不帥見衆唱大義以殄寇讎遺
曰今主上已䧟賊庭吾非愛死而忘義顧以大兵
追之是趣絶其命也不如擇王族之賢者奉以為
主而伐之庶有濟也楷乃築壇誓衆二旬之間赴
者萬餘人會遺病卒楷不能獨舉事亡犇河西
夏五月夏主殺乞㐲暮末及其宗族五百人
劉裕滅南燕
晉安帝義熙元年初南燕主備德仕秦為張掖
太守其兄納與母公孫氏居于張掖備德之從秦
王堅寇淮南也留金刀與其母别備德與燕主垂
舉兵於山東張掖太守符昌收納及備德諸子皆
誅之公孫氏以老獲免納妻段氏方娠未决獄掾
呼延平備德之故吏也竊以公孫氏及段氏逃于
羌中段氏生子超十歲而公孫氏病臨卒以金刀
授超曰汝得東歸當以此刀還汝叔也呼延平又
以超母子犇涼及吕隆降秦超隨涼州民徙長安
平卒段氏為超娶其女為婦超恐為秦人所錄乃
陽狂行乞秦人賤之惟東平公紹見而異之言於
秦王興曰慕容超姿幹瓌偉殆非真狂願微加官
爵以縻之興召見與語超故為謬對或問而不答
興謂紹曰諺云妍皮不裹癡骨徒妄語耳乃罷遣
之備德聞納有遺腹子在秦遣濟隂人吳辯往視
之辯因鄉人宗正謙賣卜在長安以告超超不敢
告其母妻潛與謙變姓名逃歸南燕行至梁父鎮
南長史悅夀以告兖州刺史慕容法法曰昔漢有
卜者詐稱衛太子今安知非此類也不禮之超由
是與法有隙備德聞超至大喜遣騎三百迎之超
至廣固以金刀獻於備德備德慟哭悲不自勝封
超為北海王拜侍中驃騎大將軍司隷校尉開府
妙選時賢為之僚佐備德無子欲以超為嗣超入
則侍奉盡歡出則傾身下士由是内外譽望翕然
歸之秋九月汝水竭南燕主備德惡之俄而寢
疾北海王超請禱之備德曰人主之命短長在天
非汝水所能制也固請不許戊午備德引見羣臣
于東陽殿議立超為太子俄而地震百僚驚恐備
德亦不自安還宫是夜疾篤瞑不能言段后大呼
令召中書作詔立超可乎備德開目頷之乃立超
為皇太子大赦備德尋卒為十餘棺夜分出四門
潛瘞山谷已未超即皇帝位大赦改元太上尊段
后為皇太后以北地王鍾都督中外諸軍錄尚書
事慕容法為征南大將軍都督徐兖揚南兖四州
諸軍事加慕容鎮開府儀同三司以尚書令封孚
為太尉麴仲為司空封嵩為尚書左僕射癸亥虚
葬備德於東陽陵謚曰獻武皇帝廟號世宗超引
所親公孫五樓為腹心備德故大臣北地王鍾段
宏等皆不自安求補外職超以鍾為青州牧宏為
徐州刺史公孫五樓為武衛將軍領屯騎校尉内
參政事封孚諫曰臣聞親不處外羇不處内鍾國
之宗臣社稷所頼宏外戚望懿百姓具瞻正應參
翼百揆不宜遠鎮外方今鍾等出藩五樓内輔臣
竊未安超不從鍾宏心皆不平相謂曰黃犬之皮
恐終補狐裘也五樓聞而恨之
二年南燕主超猜虐日甚政出權倖盤于遊畋封
孚韓&KR1202;屢諫不聽超嘗臨軒問孚曰朕可方前世
何主對曰桀紂超慙怒孚徐步而出不為改容鞠
仲謂孚曰與天子言何得如是宜還謝孚曰行年
七十惟求死所耳竟不謝超以其時望優容之
秋九月南燕公孫五樓欲擅朝權譛北地王鍾於
南燕主超請誅之南燕主備德之卒也慕容法不
犇喪超遣使譲之法懼遂與鍾及段宏謀反超聞
之徵鍾鍾稱疾不至超收其黨侍中慕容統等殺
之征南司馬卜珍告左僕射封嵩數與法往来疑
有姦超收嵩下廷尉太后懼泣告超曰嵩數遣黃
門令牟常說吾云帝非太后所生恐依永康故事
我婦人識淺恐帝見殺即以語法法為謀見誤知
復何言超乃車裂嵩西中郎將封融犇魏超遣慕
容鎮攻青州慕容昱攻徐州右僕射濟陽王凝及
韓範攻兖州昱拔莒城段宏犇魏封融與羣盗襲
石塞城殺鎮西大將軍餘鬱國中振恐濟陽王凝
謀殺韓範襲廣固範知之勒兵攻凝凝犇梁父範
并將其衆攻梁父克之法出犇魏凝出犇秦慕容
鎮克青州鍾殺其妻子為地道以出與高都公始
皆犇秦秦以鍾為始平太守凝為侍中南燕主超
好變更舊制朝野多不悅又欲復肉刑增置烹轘
之法衆議不合而止冬十月封孚卒
三年南燕主超母妻猶在秦超遣御史中丞封愷
使於秦以請之秦王興曰昔符氏之敗太樂諸伎
悉入于燕燕今稱藩送伎或送吳口千人所請乃
可得也超與羣臣議之左僕射段暉曰陛下嗣守
社稷不宜以私親之故遂降尊號且太樂先代遺
音不可與也不如掠吳口與之尚書張華曰侵掠
鄰國兵連禍結此既能往彼亦能来非國家之福
也陛下慈親在人掌握豈可靳惜虚名不為之降
屈乎中書令韓範嘗與秦王俱為符氏太子舍人
若使之往必得如志超從之乃使韓範聘于秦稱
藩奉表慕容凝言於興曰燕王得其母妻不復可
臣宜先使送伎興乃謂範曰朕歸燕王家屬必矣
然今天時尚熱當俟秋凉八月秦使員外散騎常
侍韋宗聘於燕超與羣臣議見宗之禮張華曰陛
下前既奉表今宜北面受詔封逞曰大燕七聖重
光柰何一旦為豎子屈節超曰吾為太后屈願諸
君勿復言遂北面受詔冬十月南燕主超使左
僕射張華給事中宗正元獻太樂伎一百二十人
於秦秦王興乃還超母妻厚其資禮而遣之超親
帥六宫迎於馬耳關
四年春正月南燕主超尊其母段氏為皇太后妻
呼延氏為皇后超祀南郊有獸如鼠而赤大如馬
来至壇側須臾大風晝晦羽儀帷幄皆毁裂超懼
以問太史令成公綏對曰陛下信用姦佞誅戮賢
良賦斂繁多事役殷重之所致也超乃大赦黜公
孫五樓等俄而復用之冬十一月南燕汝水竭
河凍皆合而澠水不冰南燕主超惡之問於李宣
對曰澠水無冰良由帶京城近日月也超大悦賜
朝服一具
五年春正月庚寅朔南燕主超朝會羣臣歎太樂
不備議掠晉人以補伎領軍將軍韓&KR1202;曰先帝以
舊京傾覆戢翼三齊陛下不養士息民以伺魏釁
恢復先業而更侵掠南鄰以廣讎敵可乎超曰我
計已定不與卿言二月南燕將慕容興宗斛榖
提公孫歸等帥騎寇宿豫拔之大掠而去簡男女
二千五百付太樂教之歸五樓之兄也是時五樓
為侍中尚書領左衛將軍專揔朝政宗親並居顯
要王公内外無不憚之南燕主超論宿豫之功封
斛穀提等並為郡縣公桂林王鎮諫曰此數人者
勤民頓兵為國結怨何功而封超怒不答尚書都
令史王儼謟事五樓比歲屢遷官至左丞國人為
之語曰欲得侯事五樓超又遣公孫歸等寇濟南
俘男女千餘人而去自彭城以南民皆堡聚以自
固詔并州刺史劉道憐鎮淮隂以備之三月劉
裕抗表伐南燕朝議皆以為不可惟左僕射孟昶
車騎司馬謝裕參軍臧熹以為必克勸裕行裕以
昶監中軍留府事謝裕安之兄孫也己巳劉裕
發建康帥舟師自淮入泗五月至下邳留船艦輜
重步進至琅邪所過皆築城留兵守之或謂裕曰
燕人若塞大峴之險或堅壁清野大軍深入不唯
無功將不能自歸奈何裕曰吾慮之熟矣鮮卑貪
婪不知遠計進利虜獲退惜禾苖謂我孤軍遠入
不能持久不過進據臨朐退守廣固必不能守險
清野敢為諸君保之南燕主超聞有晉師引羣臣
會議征虜將軍公孫五樓曰吳兵輕果利在速戰
不可争鋒宜據大峴使不得入曠日延時沮其銳
氣然後徐簡精騎二千循海而南絶其糧道别敕
段暉帥兖州之衆緣山東下腹背擊之此上策也
各命守宰依險自固校其資儲之外餘悉焚蕩芟
除禾苗使敵無所資彼僑軍無食求戰不得旬月
之間可以坐制此中策也縱賊入峴出城逆戰此
下策也超曰今歲星居齊以天道推之不戰自克
客主勢殊以人事言之彼遠来疲弊勢不能久吾
據五州之地擁富庶之民鐡騎萬羣麥禾布野奈
何芟苗徙民先自蹙弱乎不如縱使入峴以精騎
蹂之何憂不克輔國將軍廣寕王賀頼盧苦諫不
從退謂五樓曰必若此亡無日矣太尉桂林王鎮
曰陛下必以騎兵利平地者宜出峴逆戰戰而不
勝猶可退守不宜縱敵入峴自棄險固也超不從
鎮出謂韓&KR1202;曰主上既不能逆戰却敵又不肯徙
民清野延敵入腹坐待攻圍酷似劉璋矣今年國
滅吾必死之卿中華之士復為文身矣超聞之大
怒收鎮下獄乃攝莒梁父二戍脩城隍簡士馬以
待之劉裕過大峴燕兵不出裕舉手指天喜形于
色左右曰公未見敵而先喜何也裕曰兵已過險
士有必死之志餘糧棲畒人無匱乏之憂虜已入
吾掌中矣六月己巳裕至東莞超先遣公孫五樓
賀頼盧及左將軍段暉等將步騎五萬屯臨朐聞
晉兵入峴自將步騎四萬往就之使五樓帥騎進
據巨蔑水前鋒孟龍符與戰破之五樓退走裕以
車四千乘為左右翼方軌徐進與燕兵戰於臨朐
南日向昊勝負猶未决參軍胡藩言於裕曰燕悉
兵出戰臨朐城中留守必寡願以竒兵從間道取
其城此韓信所以破趙也裕遣藩及諮議參軍檀
韶建威將軍河内向彌潛師出燕兵之後攻臨胊
聲言輕兵自海道至矣向彌擐甲先登遂克之超
大驚單騎就段暉於城南裕因縱兵奮擊燕衆大
敗斬段暉等大將十餘人超遁還廣固獲其玉璽
輦及豹尾裕乘勝逐北至廣固丙子克其大城超
收衆入保小城裕築長圍守之圍高三丈穿塹三
重撫納降附采拔賢俊華夷大悅於是因齊地糧
儲悉停江淮漕運超遣尚書郎張綱乞師於秦赦
桂林王鎮以為錄尚書都督中外諸軍事引見謝
之且問計焉鎮曰百姓之心係於一人今陛下親
董六師犇敗而還羣臣離心士民喪氣聞秦人自
有内患恐不暇分兵救人散卒還者尚有數萬宜
悉出金帛以餌之更決一戰若天命助我必能破
敵如其不然死亦為美比於閉門待盡不猶愈乎
司徒樂浪王惠曰不然晉兵乘勝氣勢百倍我以
敗軍之卒當之不亦難乎秦雖與勃勃相持不足
為患且與我分據中原勢如脣齒安得不来相救
但不遣大臣則不能得重兵尚書令韓範為燕秦
所重宜遣乞師超從之秋七月加劉裕北青冀二
州刺史南燕尚書略陽垣尊及弟京兆太守苗踰
城来降裕以為行參軍尊苗皆超所委任以為腹
心者也或謂裕曰張綱有巧思若得綱使為攻具
廣固必可拔也會綱自長安還太山太守申宣執
之送於裕裕升綱於樓車使周城呼曰劉勃勃大
破秦軍無兵相救城中莫不失色江南每發兵及
遣使者至廣固裕輒潛遣兵夜迎之明日張旗鳴
鼓而至北方之民執兵負糧歸裕者日以千數圍
城益急張華封愷皆為裕所獲超請割大峴以南
地爲藩臣裕不許秦王興遣使謂裕曰慕容氏相
與隣好今晉攻之急秦已遣鐡騎十萬屯洛陽晉
軍不還當長驅而進裕呼秦使者謂曰語汝姚興
我克燕之後息兵三年當取關洛今能自送便可
速来劉穆之聞有秦使馳入見裕而秦使者已去
裕以所言告穆之穆之尤之曰常日事無大小必
賜預謀此宜善詳云何遽爾答之此語不足以威
敵適足以怒之若廣固未下羌寇奄至不審何以
待之裕笑曰此是兵機非卿所觧故不相語耳夫
兵貴神速彼若審能赴救必畏我知寕容先遣信
命逆設此言是自張大之辭也晉師不出爲日久
矣羌見伐齊始將内懼自保不暇何能救人邪
秋八月封融詣劉裕降初秦王興遣衛將軍姚
彊帥步騎一萬隨韓範往就姚紹於洛陽并兵以
救南燕及為勃勃所敗追彊兵還長安韓範歎曰
天滅燕矣南燕尚書張俊自長安還降於劉裕因
說裕曰燕人所恃者謂韓範必能致秦師也今得
範以示之燕必降矣裕乃表範為散騎常侍且以
書招之長水校尉王蒲勸範犇秦範曰劉裕起布
衣滅桓玄復晉室今興師伐燕所向崩潰此殆天
授非人力也燕亡則秦為之次矣吾不可以再辱
遂降於裕裕將範循城城中人情離沮或勸燕主
超誅範家超以範弟&KR1202;盡忠無貳并範家赦之冬
十月段宏自魏犇于裕張綱為裕造攻具盡諸竒
巧超怒縣綱母於城上支觧之冬十二月乙巳
太白犯虚危南燕靈臺令張光勸南燕主超出降
超手殺之
六年春正月甲寅朔南燕主超登天門朝羣臣於
城上乙卯超與寵姬魏夫人登城見晉兵之盛握
手對泣韓&KR1202;諫曰陛下遭堙厄之運正當努力自
彊以壯士民之志而更為兒女子泣邪超拭目謝
之尚書令董銑勸超降超怒囚之二月南燕賀
頼盧公孫五樓為地道出擊晉兵不能却城久閉
城中男女病脚弱者太半出降者相繼超輦而登
城尚書悅夀說超曰今天助寇為虐戰士彫瘁獨
守窮城絶望外援天時人事亦可知矣苟歷數有
終堯舜避位陛下豈可不思變通之計乎超歎曰
廢興命也吾寕奮劒而死不能銜璧而生丁亥劉
裕悉衆攻城或曰今日往亡不利行師裕曰我往
彼亡何為不利四面急攻之悅夀開門納晉師超
與左右數十騎踰城突圍出走追獲之裕數以不
降之罪超神色自若一無所言惟以母託劉敬宣
而已裕忿廣固久不下欲盡阬之以妻女賞將士
韓範諫曰晉室南遷中原鼎沸士民無援彊則附
之既爲君臣必須爲之盡力彼皆衣冠舊族先帝
遺民今王師弔伐而盡阬之使安所歸乎竊恐西
北之人無復来蘇之望矣裕改容謝之然猶斬王
公以下三千人沒入家口萬餘夷其城隍送超詣
建康斬之
臣光曰晉自濟江以来威靈不競戎狄横騖虎噬
中原劉裕始以王師翦平東夏不於此際旌禮賢
俊慰撫疲民宣愷悌之風滌殘穢之政使羣士嚮
風遺黎企踵而更恣行屠戮以快忿心迹其施設
曾符姚之不如宜其不能蕩壹四海成美大之業
豈非雖有智勇而無仁義使之然哉
劉裕滅後秦
晉安帝元興元年秦王興立子泓為太子大赦泓
孝友寬和喜文學善談詠而懦弱多病興欲以為
嗣而狐疑不决久乃立之是歲秦王興立昭儀
張氏為皇后封子懿弼洸宣諶愔璞質逵裕國兒
皆為公
義熙三年秦王興以太子泓錄尚書事
七年秦廣平公弼有寵於秦王興為雍州刺史鎮
安定姜紀謟附於弼勸弼結興左右以求入朝興
徵弼為尚書令侍中大將軍弼遂傾身結納朝士
收采名勢以傾東宫國人惡之會興以西北多叛
亂欲命重將鎮撫之隴東太守郭播請使弼出鎮
興不從
十年夏五月秦左將軍姚文宗有寵於太子泓廣
平公弼惡之誣文宗有怨言秦王興怒賜文宗死
於是羣臣畏弼側目弼言於興無不從者以所親
天水尹沖為給事黃門侍郎唐盛為治書侍御史
興左右掌機要者皆其黨也右僕射梁喜侍中任
謙京兆尹尹昭承間言於興曰父子之際人所難
言然君臣之義不薄於父子故臣等不得默然廣
平公弼潛有奪嫡之志陛下寵之太過假其威權
傾險無頼之徒輻湊附之道路皆言陛下將有廢
立之計信有之乎興曰豈有此邪喜等曰苟無之
則陛下愛弼適所以禍之願去其左右損其威權
如此非特安弼乃所以安宗廟社稷興不應大司
農竇温司徒左長史王弼皆密疏勸興立弼為太
子興雖不從亦不責也興疾篤弼潛聚衆數千人
謀作亂姚裕遣使以弼逆状告諸兄在藩鎮者於
是姚懿治兵於蒲阪鎮東將軍豫州牧洸治兵於
洛陽平西將軍諶治兵於雍皆欲赴長安討弼會
興疾瘳見羣臣征虜將軍劉羌泣以告興梁喜尹
昭請誅弼且曰苟陛下不忍殺弼亦當奪其權任
興不得已免弼尚書令使以將軍公還第懿等各
罷兵懿洸諶與姚宣皆入朝使裕入白興求見興
曰汝等正欲論弼事耳吾已知之裕曰弼苟有可
論陛下所宜垂聽若懿等言非是便當寘之刑辟
奈何逆拒之於是引見懿等於諮議堂宣流涕極
言興曰吾自處之非汝曹所憂撫軍東曹屬姜虬
上疏曰廣平公弼釁成逆著道路皆知之昔文王
之化刑于寡妻今聖朝之亂起自愛子雖欲含忍
掩蔽而逆黨扇惑不已弼之亂心何由可革宜斥
散凶徒以絶禍端興以虬表示梁喜曰天下人皆
以吾兒為口實將何以處之喜曰信如虬言陛下
早宜裁决興默然
十一年春三月秦廣平公弼譛姚宣於秦王興宣
司馬權丕至長安興責以不能輔導將誅之丕懼
誣宣罪惡以求自免興怒遣使就杏城收宣下獄
命弼將三萬人鎮秦州尹昭曰廣平公與皇太子
不平今握彊兵於外陛下一旦不諱社稷必危小
不忍亂大謀陛下之謂也興不從秋九月秦王
興藥動廣平公弼稱疾不朝聚兵於第興聞之怒
收弼黨唐盛孫玄等殺之太子泓請曰臣不肖不
能輯諧兄弟使至於此皆臣之罪也若臣死而國
家安願賜臣死若陛下不忍殺臣乞退就藩興惻
然憫之召姚讃梁喜尹昭斂曼嵬與之謀囚弼將
殺之窮治黨與泓流涕固請乃并其黨赦之泓待
弼如初無忿恨之色魏太史奏熒惑在匏瓜中
忽亡不知所在於灋當入危亡之國先為童謠妖
言然後行其禍罰魏主嗣召名儒十餘人使與太
史議熒惑所詣崔浩對曰按春秋左氏傳神降于
莘以其至之日推知其物庚午之夕辛未之朝天
有隂雲熒惑之亡當在二日庚之與午皆主於秦
辛為西夷今姚興據長安熒惑必入秦矣衆皆怒
曰天上失星人間安知所詣浩笑而不應後八十
餘日熒惑出東井留守句已久之乃去秦大旱昆
明池竭童謠訛言國人不安閒一歲而秦亡衆乃
服浩之精妙
十二年春二月秦王興如華隂使太子泓監國入
居西宫興疾篤還長安黃門侍郎尹沖謀因泓出
迎而殺之興至泓將出迎宫臣諫曰主上疾篤姦
臣在側殿下今出進不得見主上退有不測之禍
泓曰臣子聞君父疾篤而端居不出何以自安對
曰全身以安社稷孝之大者也泓乃止尚書姚沙
彌謂尹沖曰太子不出迎宜奉乘輿幸廣平公第
宿衛將士聞乘輿所在自當来集太子誰與守乎
且吾屬以廣平公之故已䧟名逆節將何所自容
今奉乘與以舉事乃仗大順不惟救廣平之禍吾
屬前罪亦盡雪矣沖以興死生未可知欲隨興入
宫作亂不用沙彌之言興入宫命太子泓錄尚書
事東平公紹及右衛將軍胡翼度典兵禁中防制
内外遣殿中上將軍斂曼嵬收弼第中甲仗内之
武庫興疾轉篤其妹南安長公主問疾不應幼子
耕兒出告其兄南陽公愔曰上已崩矣宜速决計
愔即與尹沖帥甲士攻端門斂曼嵬胡翼度等勒
兵閉門拒戰愔等遣壯士登門緣屋而入及于馬
道泓侍疾在諮議堂太子右衛率姚和都帥東宫
兵入屯馬道南愔等不得進遂燒端門興力疾臨
前殿賜弼死禁兵見興喜躍争進赴賊賊衆驚擾
和都以東宫兵自後擊之愔等大敗愔逃于驪山
其黨建康公吕隆犇雍尹沖及弟泓来犇興引東
平公紹及姚讃梁喜尹昭斂曼嵬入内寢受遺詔
輔政明日興卒泓袐不發喪捕南陽公愔及吕隆
大將軍尹元等皆誅之乃發喪即皇帝位大赦改
元永和三月加太尉裕中外大都督裕戒嚴將
伐秦詔加裕領司豫二州刺史以其世子義符為
徐兖二州刺史琅邪王德文請啓行戎路脩敬山
陵詔許之秋八月寧州獻琥珀枕於太尉裕裕
以琥珀治金創得之大喜命碎擣分賜北征將士
裕以世子義符為中軍將軍監太尉留府事劉穆
之為左僕射領監軍中軍二府軍司入居東府緫
攝内外以太尉左司馬東海徐羡之為穆之之副
左將軍朱齡石守衛殿省徐州刺史劉懷愼守衛
京師楊州别駕從事史張裕任留州事懷慎懷敬
之弟也丁巳裕發建康遣龍驤將軍王鎮惡冠
軍將軍檀道濟將步軍自淮淝向許洛新野太守
朱超石寧朔將軍胡藩趨陽城振武將軍沈田子
建威將軍傅弘之趨武關建武將軍沈林子彭城
内史劉遵考將水軍出石門自汴入河以冀州刺
史王仲德督前鋒諸軍開鉅野入河遵考裕之族
弟也劉穆之謂王鎮惡曰公今委卿以伐秦之任
卿其勉之鎮惡曰吾不克關中誓不復濟江裕既
行青州刺史檀祗自廣陵帥衆至涂中掩討亡命
劉穆之恐祗為變議欲遣軍時檀韶為江州刺史
張邵曰今韶據中(道流)濟為軍首若有相疑之跡則
大府立危不如逆遣慰勞以觀其意必無患也穆
之乃止九月太尉裕至彭城加領徐州刺史以
太原王玄謨為從事史王鎮惡檀道濟入秦境所
向皆捷秦將王苟生以漆丘降鎮惡徐州刺史姚
掌以項城降道濟諸屯守皆望風欵附惟新蔡太
守董遵不下道濟攻拔其城執遵殺之進克許昌
獲秦穎川太守姚坦及大將楊業沈林子自汴入
河㐮邑人董神虎聚衆千餘人来降太尉裕拔為
參軍林子與神虎共攻倉垣克之秦兖州刺史韋
華降神虎擅還㐮邑林子殺之秦東平公紹言於
秦主泓曰晉兵已過許昌安定孤遠難以救衛宜
遷其鎮戸内實京畿可得精兵十萬雖晉夏交侵
猶不亡國不然晉攻豫州夏攻安定將若之何事
機已至宜在速决左僕射梁喜曰齊公恢有威名
為嶺北所憚鎮人已與勃勃深仇理應守死無貳
勃勃終不能越安定遠寇京畿若無安定虜馬必
至於郿今關中兵足以拒晉無為豫自損削也泓
從之吏部郎懿横密言於泓曰恢於廣平之難有
忠勲於陛下自陛下龍飛紹統未有殊賞以答其
意今外則致之死地内則不豫朝權安定人自以
孤危逼寇思南遷者十室而九若恢擁精兵數萬
鼓行而向京師得不為社稷之累乎宜徵還朝廷
以慰其心泓曰恢若懷不逞之心徵之適所以速
禍耳又不從王仲德水軍入河將逼滑臺魏兖州
刺史尉建畏懦帥衆棄城北渡河仲德入滑臺宣
言曰晉本欲以布帛七萬匹假道於魏不謂魏之
守將棄城遽去魏主嗣聞之遣叔孫建公孫表自
河内向枋頭因引兵濟河斬尉建於城下投尸于
河呼仲德軍人問以侵寇之狀仲德使司馬竺和
之對曰劉太尉使王征虜自河入洛清掃山陵非
敢為寇於魏也魏之守將自棄滑臺去王征虜借
空城以息兵行當西引於晉魏之好無廢也何必
揚旗鳴鼓以曜威乎嗣使建以問太尉裕裕遜辭
謝之曰洛陽晉之舊都而羌據之晉欲修復山陵
久矣諸桓宗族司馬休之國璠兄弟魯宗之父子
皆晉之蠧也而羌收之以為晉患今晉將伐之欲
假道於魏非敢為不利也魏河内鎮將于栗磾有
勇名築壘於河上以備侵軼裕以書與之題曰黑
矟公麾下栗磾好操黑矟以自標故裕以此目之
司馬休之等犇秦(𥙿篡晉事見劉)冬十月秦陽城滎陽
二城皆降晉兵進至成臯秦征南將軍陳留公洸
鎮洛陽遣使求救於長安秦主泓遣越騎校尉閻
生帥騎三千救之武衛將軍姚益男將步卒一萬
助守洛陽又遣并州牧姚懿南屯陜津為之聲援
寕朔將軍趙玄言於洸曰今晉寇益深人情駭動
衆寡不敵若出戰不捷則大事去矣宜攝諸戍之
兵固守金墉以待西師之救金墉不下晉必不敢
越我而西是我不戰而坐收其弊也司馬姚禹隂
與檀道濟通主簿閻恢楊虔皆禹之黨也共嫉玄
言於洸曰殿下以英武之略受任方面今嬰城示
弱得無為朝廷所責乎洸以為然乃遣趙玄將兵
千餘南守栢谷塢廣武將軍石無諱東戍鞏城玄
泣謂洸曰玄受三帝重恩所守正有死耳但明公
不用忠臣之言為姦人所誤後必悔之既而成臯
虎牢皆来降檀道濟等長驅而進無諱至石關犇
還龍驤司馬滎陽毛德祖與玄戰於栢谷玄兵敗
被十餘創據地大呼玄司馬蹇鑒冒刃抱玄而泣
玄曰吾創已重君宜速去鑒曰將軍不濟鑒去安
之與之皆死姚禹踰城犇道濟甲子道濟進逼洛
陽丙寅洸出降道濟獲秦人四千餘人議者欲盡
阬之以為京觀道濟曰伐罪弔民正在今日皆釋
而遣之於是夷夏感悅歸之者甚衆閻生姚益男
未至聞洛陽已沒不敢進己丑詔遣兼司空高密
王恢之脩謁五陵置守衛太尉裕以冠軍將軍毛
脩之為河南河内二郡太守行司州事戍洛陽
十一月西秦王熾磐遣使詣太尉裕求擊秦以自
效裕拜熾磐平西將軍河南公秦姚懿司馬孫
暢說懿使襲長安誅東平公紹廢秦主泓而代之
懿以為然乃散榖以賜河北夷夏欲樹私恩左常
侍張敞侍郎左雅諫曰殿下以母弟居方面安危
休戚與國同之今吳寇内侵四州傾沒西虜擾邊
秦涼覆敗朝廷之危有如累夘榖者國之本也而
殿下無故散之虚損國儲將若之何懿怒笞殺之
泓聞之召東平公紹密與之謀紹曰懿性識鄙淺
從物推移造此謀者必孫暢也但馳使徵暢遣撫
軍將軍讃據陕城臣向潼關為諸軍節度若暢奉
詔而至臣當遣懿帥河東見兵共禦晉師若不受
詔命便當聲其罪而討之泓曰叔父之言社稷之
計也乃遣姚讃及冠軍將軍司馬國璠建義將軍
蛇玄屯陕津武衛將軍姚驢屯潼關懿遂舉兵稱
帝傳檄州郡欲運匃奴堡榖以給鎮人寧東將軍
姚成都拒之懿卑辭誘之送佩刀為誓成都不從
懿遣驍騎將軍王國帥甲士數百攻成都成都擊
禽之遣使譲懿曰明公以至親當重任國危不能
救而更圖非望三祖之靈其肯佑明公乎成都將
紏合義兵往見明公於河上耳於是傳檄諸城諭
以逆順徵兵調食以討懿懿亦發諸城兵莫有應
者惟臨晉數千戸應懿成都引兵濟河擊臨晉叛
者破之鎮人安定郭純等起兵圍懿東平公紹入
蒲阪執懿誅孫暢等
十三年春正月秦主泓朝會百官於前殿以内外
危廹君臣相泣征北將軍齊公恢帥安定鎮戸三
萬八千焚廬舍自北雍州趨長安自稱大都督建
義大將軍移檄州郡欲除君側之惡揚威將軍姜
紀帥衆歸之建節將軍彭完都棄隂密犇還長安
恢至新支姜紀說恢曰國家重將大兵皆在東方
京師空虚公亟引輕兵襲之必克恢不從南攻郿
城鎮西將軍姚諶為恢所敗長安大震泓馳使徵
東平公紹遣姚裕及輔國將軍胡翼度屯灃西扶
風太守姚雋等皆降於恢東平公紹引諸軍西還
與恢相持於靈臺姚讃留寕朔將軍尹雅為弘農
太守守潼關亦引兵還恢衆見諸軍四集皆有懼
心其將齊黃等詣大軍降恢進兵逼紹讃自後擊
之恢兵大敗殺恢及其三弟泓哭之慟葬以公禮
太尉裕引水軍發彭城留其子彭城公義隆鎮
彭城詔以義隆為監徐兖青冀四州諸軍事秦州
刺史二月王鎮惡進軍澠池遣毛德祖襲尹雅
於蠡吾城禽之雅殺守者而逃鎮惡引兵徑前抵
潼關檀道濟沈林子自陕北渡河拔襄邑堡秦河
北太守薛帛犇河東又攻秦并州刺史尹昭於蒲
阪不克别將攻匈奴堡為姚成都所敗辛酉滎陽
守將傳洪以虎牢降魏秦主泓以東平公紹為太
宰大將軍都督中外諸軍事假黃鉞改封魯公使
督武衛將軍姚鸞等步騎五萬守潼關又遣别將
姚驢救蒲阪沈林子謂檀道濟曰蒲阪城堅兵多
不可猝拔攻之傷衆守之引日王鎮惡在潼關勢
孤力弱不如與鎮惡合勢并力以争潼關若得之
尹昭不攻自潰矣道濟從之三月道濟林子至潼
關秦魯公紹引兵出戰道濟林子奮擊大破之斬
獲以千數紹退屯定城據險拒守謂諸將曰道濟
等兵力不多懸軍深入不過堅壁以待繼援吾分
軍絶其糧道可坐禽也乃遣姚鸞屯大路以絶道
濟糧道鸞遣尹雅將兵與晉戰於關南為晉兵所
獲將殺之雅曰雅前日已當死幸得脫至今死固
甘心然夷夏雖殊君臣之義一也晉以大義行師
獨不使秦有守節之臣乎乃免之丙子夜沈林子
將銳卒襲鸞營斬鸞殺其士卒數千人紹又遣東
平公讃屯河上以斷水道沈林子擊之讃敗走還
定城薛帛據河曲来降太尉裕將水軍自淮泗入
清河將泝河西上先遣使假道於魏秦主泓亦遣
使請救於魏魏主嗣使羣臣議之皆曰潼關天險
劉裕以水軍攻之甚難若登岸北侵其勢便易裕
聲言伐秦其志難測且秦㛰姻之國不可不救也
宜發兵斷河上流勿使得西慱士祭酒崔浩曰裕
圖秦久矣今姚興死子泓懦劣國多内難裕承其
危而伐之其志必取若遏其上流裕心忿戾必上
岸北侵是我代秦受敵也今柔然寇邊民食又乏
若復與裕為敵發兵南赴則北寇愈深救北則南
州復危非良計也不若假之水道聽裕西上然後
屯兵以塞其東使裕克捷必德我之假道不捷吾
不失救秦之名此策之得者也且南北異俗借使
國家棄恒山以南裕必不能以吳越之兵與吾爭
守河北之地安能為吾患乎夫為國計者惟社稷
是利豈顧一女子乎議者猶曰裕西入關則恐吾
斷其後腹背受敵北上則姚氏必不出關助我其
勢必聲西而實北也嗣乃以司徒長孫嵩督山東
諸軍事又遣振威將軍娥清冀州刺史阿薄千將
步騎十萬屯河北岸庚辰裕引軍入河以左將軍
向彌為北青州刺史留戍碻磝初裕命王鎮惡等
若克洛陽須大軍到俱進鎮惡等乘利徑趨潼關
為秦兵所拒不得前久之乏食衆心疑懼或欲棄
輜重還赴大軍沈林子按劒怒曰相公志清六合
今許洛已定關右將平事之濟否繫於前鋒奈何
沮乘勝之氣棄垂成之功乎且大軍尚遠賊衆方
盛雖欲求還豈可得乎下官授命不顧今日之事
當自為將軍辦之未知二三君子將何面以見相
公之旗鼓邪鎮惡等遣使馳告裕求遣糧援裕呼
使者開舫北戸指河上魏軍以示之曰我語令勿
進今輕佻深入岸上如此何由得遣軍鎮惡乃親
至弘農說諭百姓百姓競送義租軍食復振魏人
以數千騎緣河随裕軍西行軍人於南岸牽百丈
風水迅急有漂渡北岸者輙為魏人所殺略裕遣
軍擊之裁登岸則走退則復来夏四月裕遣白直
隊主丁旿帥仗士七百人車百乘渡北岸去水百
餘步為却月陣兩端抱河車置七仗士事畢使腎
一白眊魏人不解其意皆未動裕先命寧朔將軍
朱超石戒嚴白眊既舉超石帥二千人馳往赴之
齎大弩百張一車益二十人設彭排於轅上魏人
見營陣旣立乃進圍之長孫嵩帥三萬騎助之四
面肉薄攻營弩不能制時超石别齎大鎚及矟千
餘張乃斷矟長三四尺以鎚鎚之一矟輒洞貫三
四人魏兵不能當一時犇潰死者相積臨陳斬阿
薄千魏人退還畔城超石帥寕朔將軍胡藩寕遠
將軍劉榮祖追擊又破之殺獲千計魏主嗣聞之
乃恨不用崔浩之言秦魯公紹遣長史姚洽寧朔
將軍安鸞護軍姚墨蠡河東太守唐小方帥衆三
千屯河北之九原阻河為固欲以絶檀道濟糧援
沈林子邀擊破之斬洽墨蠡小方殺獲殆盡林子
因啓太尉裕曰紹氣蓋關中今兵屈於外國危於
内恐其凶命先盡不得以膏齊斧耳紹聞洽等敗
死憤恚發病嘔血以兵屬東平公讃而卒讃既代
紹衆力猶盛引兵襲林子林子復擊破之太尉裕
至洛陽行視城塹嘉毛脩之完葺之功賜衣服玩
好直二千萬秋七月太尉裕至陜沈田子傅弘
之入武關秦戍將皆委城走田子等進屯青泥秦
主泓使給事黃門侍郎姚和都屯嶢柳以拒之
太尉裕至閺鄉沈田子等將攻嶢柳秦主泓欲自
將以禦裕軍恐田子等襲其後欲先擊滅田子等
然後傾國東出乃帥步騎數萬奄至青泥田子本
為疑兵所領裁千餘人聞泓至欲擊之傅弘之以
衆寡不敵止之田子曰兵貴用竒不必在衆且今
衆寡相懸勢不兩立若彼結圍既固則我無所逃
矣不如乘其始至營陳未立先薄之可以有功遂
帥所領先進弘之繼之秦兵合圍數重田子撫慰
士卒曰諸君冒險遠來正求今日之戰死生一决
封侯之業於此在矣士卒皆踊躍鼓譟執短兵奮
擊秦兵大敗斬馘萬餘級得其乘輿服御物秦主
泓犇還㶚上初裕以田子等衆少遣沈林子將兵
自秦嶺往助之至則秦兵已敗乃相與追之關中
郡縣多潜送𣢾於田子辛丑太尉裕至潼關以朱
超石為河東太守使與振武將軍徐猗之會薛帛
於河北共攻蒲阪秦平原公璞與姚和都共擊之
猗之敗死超石犇還潼關東平公讃遣司馬國璠
引魏兵以躡裕後王鎮惡請帥水軍自河入渭以
趨長安裕許之秦恢武將軍姚難自香城引兵而
西鎮惡追之秦主泓自灞上引兵還屯石橋以為
之援鎮北將軍姚疆與難合兵屯涇上以拒鎮惡
鎮惡使毛德祖進擊破之彊死難犇長安東平公
讃退屯鄭城太尉裕進軍逼之泓使姚丕守渭橋
胡翼度屯石積東平公讃屯灞東泓屯逍遙園鎮
惡泝渭而上乘蒙衝小艦行船者皆在艦内秦人
見艦進而無行船者皆驚以為神壬戌旦鎮惡至
渭橋令軍士食畢皆持仗登岸後登者斬衆既登
渭水迅急艦皆隨流倏忽不知所在時泓所將尚
數萬人鎮惡諭士卒曰吾屬並家在江南此為長
安北門去家萬里舟楫衣糧皆已隨流今進戰而
勝則功名俱顯不勝則骸骨不返無它岐矣卿等
勉之乃身先士卒衆騰踊争進大破姚丕於渭橋
泓引兵救之為丕敗卒所蹂踐不戰而潰姚諶等
皆死泓單馬還宫鎮惡入自平朔門泓與姚裕等
數百騎逃犇石橋東平公讃聞泓敗引兵赴之衆
皆潰去胡翼度降於太尉裕泓將出降其子佛念
年十一言於泓曰晉人將逞其欲雖降必不免不
如引决泓憮然不應佛念登宫牆自投而死癸亥
泓將妻子羣臣詣鎮惡壘門請降鎮惡以屬吏城
中夷晉六萬餘戸鎮惡以國恩撫慰號令嚴肅百
姓安堵九月太尉裕至長安鎮惡迎於灞上裕勞
之曰成吾霸業者卿也鎮惡再拜謝曰明公之威
諸將之力鎮惡何功之有裕笑曰卿欲學馮異邪
鎮惡性貪秦府庫盈積鎮惡盗取不可勝紀裕以
其功大不問或譛諸裕曰鎮惡藏姚泓偽輦將有
異志裕使人覘之鎮惡剔取其金銀棄輦於垣側
裕意乃安裕收秦彛器渾儀土圭記里鼓指南車
送詣建康其餘金王繒帛珍寳皆以頒賜將士秦
平原公璞并州刺史尹昭以蒲阪降東平公讃帥
宗族百餘人詣裕降裕皆殺之送姚泓至建康斬
於市裕以薛辯為平陽太守使鎮捍北道裕議遷
都洛陽諮議參軍王仲德曰非常之事固非常人
所及必致駭動今㬥師日久士卒思歸遷都之計
未可議也裕乃止羌衆十萬萬口西犇隴上沈林
子追擊至槐里俘虜萬計初夏王勃勃聞太尉
裕伐秦謂羣臣曰姚泓非裕敵也且其兄弟内叛
安能拒人裕取關中必矣然裕不能久留必將南
歸留子弟及諸將守之吾取之如拾芥耳乃秣馬
礪兵訓飬士卒進據安定秦嶺北郡縣鎮戍皆降
之裕遣使遺勃勃書約為兄弟勃勃使中書侍郎
皇甫徽為報書而隂誦之對裕使者口授舍人使
書之裕讀其文歎曰吾不如也冬十一月辛未
劉穆之卒太尉裕聞之驚慟哀惋者累日始裕欲
留長安經略西北而諸將佐皆久役思歸多不欲
留會穆之卒裕以根本無託遂决意東還穆之之
卒也朝廷恇懼欲發詔以太尉左司馬徐羡之代
之中軍諮議參軍張邵曰今誠急病任終在徐然
世子無專命宜須諮之裕欲以王弘代穆之從事
中郎謝晦曰休元輕易不若羡之乃以羡之為吏
部尚書建威將軍丹陽尹代管留任於是朝廷大
事常决於穆之者竝悉北諮裕以次子桂陽公義
真為都督雍梁秦三州諸軍事安西將軍領雍東
秦二州刺史義真時年十二以太尉諮議參軍京
兆王脩為長史王鎮惡為司馬領馮翊太守沈田
子毛德祖皆為中兵參軍仍以田子領始平太守
德祖領秦州刺史天水太守傅弘之為雍州治中
從事史先是隴上流戸寓關中者望因兵威得復
本土及置東秦州知裕無復西略之意皆歎息失
望裕之克長安王鎮惡功為多由是南人皆忌之
沈田子自以嶢柳之捷與鎮惡争功不平裕將還
田子及傅弘之屢言於裕曰鎮惡家在關中不可
保信裕曰今留卿文武將士精兵萬人彼若欲為
不善正足自滅耳勿復多言裕私謂田子曰鍾會
不得遂其亂者以有衛瓘故也語曰猛獸不如羣
狐卿等十餘人何懼王鎮惡
臣光曰古人有言疑則勿任任則勿疑裕既委鎮
惡以關中而復與田子有後言是鬭之使為亂也
惜乎百年之寇千里之土得之艱難失之造次使
豐鄗之都復輸寇手荀子曰兼并易能也堅凝之
難信哉三秦父老聞裕將還詣門流涕訴曰殘
民不霑王化於今百年始覩衣冠人人相賀長安
十陵是公家墳墓咸陽宫殿是公家室宅捨此欲
何之乎裕為之愍然慰諭之曰受命朝廷不得擅
留誠多諸君懷本之志今以次息與文武賢才共
鎮此境勉與之居十二月庚子裕發長安自洛入
河開汴渠以歸閏月夏王勃勃聞太尉裕東還
大喜問於王買德曰朕欲取關中卿試言其方略
買德曰關中形勝之地而裕以幼子守之狼狽而
歸正欲急成篡事耳不暇復以中原為意此天以
關中賜我不可失也青泥上洛南北之險要宜先
遣遊軍斷之東塞潼關絶其水陸之路然後傳檄
三輔施以威德則義真在網罟之中不足取也勃
勃乃以其子撫軍大將軍瑰都督前鋒諸軍事帥
騎二萬向長安前將軍昌屯潼關以買德為撫軍
右長史屯青泥勃勃將大軍為後繼
十四年春正月夏赫連瑰至渭關中民降之者屬
路龍驤將軍沈田子將兵拒之畏其衆盛退屯劉
廻堡遣使還報王鎮惡鎮惡謂王脩曰公以十歲
兒付吾屬當共思竭力而擁兵不進虜何由得乎
使者還以告田子田子與鎮惡素有相圖之志由
是益忿懼未幾鎮惡與田子俱出北地以拒夏兵
軍中訛言鎮惡欲盡殺南人以數十人送義眞南
還因據關中反辛亥田子請鎮惡至傅弘之營計
事田子求屏人語使其宗人沈敬仁斬之幕下矯
稱受太尉令誅之弘之犇告劉義真義真與王脩
被甲登黃門以察其變俄而田子帥數十人来至
言鎮惡反脩執田子數以專戮斬之以冠軍將軍
毛脩之代鎮惡為安西司馬傅弘之大破赫連瑰
於池陽又破之於寡婦渡斬獲甚衆夏兵乃退壬
戌太尉裕至彭城觧嚴琅邪王德文先歸建康裕
聞王鎮惡死表言沈田子忽發狂易奄害忠勲追
贈鎮惡左將軍青州刺史以彭城内史劉遵考為
并州刺史領河東太守鎮蒲阪徵荆州刺史劉道
憐為徐兖二州刺史裕欲以世子義符鎮荆州以
徐州刺史劉義隆為司州刺史鎮洛陽中軍諮議
張邵諫曰儲貳之重四海所繫不宜處外乃更以
義隆為都督荆益寧雍梁秦六州諸軍事西中郎
將荆州刺史以南郡太守到彦之為南蠻校尉張
邵為司馬領南郡相冠軍功曹王曇首為長史北
徐州從事王華為西中郎主簿沈林子為西中郎
參軍義隆尚幼府事皆决於邵曇首弘之弟也裕
謂義隆曰王曇首沈毅有器度宰相才也汝每事
諮之以南郡公劉義慶為豫州刺史義慶道憐之
子也裕觧司州領徐冀二州刺史冬十月劉義
真年少賜與左右無節王脩每裁抑之左右皆怨
譛脩於義真曰王鎮惡欲反故沈田子殺之脩殺
田子是亦欲反也義真信之使左右劉乞等殺脩
脩既死人情離駭莫相統壹義真悉召外軍入長
安閉門拒守關中郡縣悉降於夏赫連瑰夜襲長
安不克夏王勃勃進據咸陽長安樵采路絶宋公
裕聞之使輔國將軍蒯恩如長安召義真東歸以
相國右司馬朱齡石為都督關中諸軍事右將軍
雍州刺史代鎮長安裕謂齡石曰卿至可敕義真
輕装速發既出關然可徐行若關右必不可守可
與義真俱歸又命中書侍郎朱超石慰勞河洛十
一月齡石至長安義真將士貪縱大掠而東多載
寳貨子女方軌徐行雍州别駕韋華犇夏赫連瑰
帥衆三萬追義真建威將軍傅弘之曰公處分亟
進今多將輜重一日行不過十里虜追騎且至何
以待之宜棄車輕行乃可以免義真不從俄而夏
兵大至傅弘之蒯恩斷後力戰連日至青泥晉兵
大敗弘之恩皆為王買德所禽司馬毛脩之與義
真相失亦為夏兵所禽義真行在前會日暮夏兵
不窮追故得免左右盡散獨逃草中中兵參軍叚
宏單騎追尋緣道呼之義真識其聲出就之曰君
非段中兵邪身在此行矣必不兩全可刎身頭以
南使家公望絶宏泣曰死生共之下官不忍乃束
義真於背單馬而歸義真謂宏曰今日之事誠無
筭略然丈夫不經此何以知艱難夏王勃勃欲降
傅弘之弘之不屈時天寒勃勃祼之弘之呌罵而
死勃勃積人頭為京觀號曰髑髏臺長安百姓逐
朱齡石齡石焚其宫殿犇潼關勃勃入長安大饗
將士舉觴謂王買德曰卿往日之言一朞而驗可
謂筭無遺策此觴所集非卿而誰以買德為都官
尚書封河陽侯龍驤將軍王敬先戍曹公壘齡石
往從之朱超石至蒲阪聞齡石所在亦往從之赫
連昌攻敬先壘斷其水道衆渴不能戰城且䧟齡
石謂超石曰弟兄俱死異域使老親何以為心爾
求間道亡歸我死此無恨矣超石持兄泣曰人誰
不死寕忍今日辭兄去乎遂與敬先及右軍參軍
劉欽之皆被執送長安勃勃殺之欽之弟秀之悲
泣不歡燕者十年欽之穆之之從兄子也宋公裕
聞青泥敗未知義真存亡怒甚刻日北伐侍中謝
晦諫以士卒疲弊請俟它年不從鄭鮮之上表以
為虜聞殿下親征必併力守潼關徑往攻之恐未
易可克若輿駕頓洛則不足上勞聖躬且虜雖得
志不敢乘勝過陜者猶懾服大威為將来之慮故
也若造洛而返虜必更有揣量之心或益生邊患
况大軍遠出後患甚多昔歲西征劉鍾狼狽去年
北討廣州傾覆既往之效後来之鑒也今諸州大
水民食寡乏三吳羣盗攻沒諸縣皆由困於征役
故也江南士庶引領顒顒以望殿下之返旆聞更
北出不測淺深之謀往還之期臣恐返顧之憂更
在腹心也若慮西虜更為河洛之患者宜結好北
虜北虜親則河南安河南安則濟泗静矣會得段
宏啓知義真得免裕乃止但登城北望慨然流涕
而已降義真為建威將軍司州刺史以段宏為宋
臺黃門郎領太子右衛率裕以天水太守毛德祖
為河東太守代劉遵考守蒲阪
赫連據朔方
晉安帝義熙三年初魏王珪滅劉衛辰其子勃
勃犇秦秦高平公沒弈干以女妻之勃勃魁岸美
風儀性辯慧秦王興見而竒之與論軍國大事寵
遇踰於勲舊興弟邕諫曰勃勃不可近也興曰勃
勃有濟世之才吾方與之平天下奈何逆忌之乃
以為安遠將軍使助沒弈干鎮高平以三城朔方
雜夷及衛辰部衆三萬配之使伺魏間隙邕固争
以為不可興曰卿何以知其為人邕曰勃勃奉上
慢御衆殘貪猾不仁輕為去就寵之踰分恐終為
邊患興乃止久之竟以勃勃為安北將軍五原公
配以三交五部鮮卑及雜虜二萬餘落鎮朔方魏
主珪歸所虜秦將唐小方于秦秦王興請歸賀狄
干仍送良馬千匹以贖狄伯支珪許之勃勃聞秦
復與魏通而怒乃謀叛秦柔然可汗社崘獻馬八
十匹于秦至大城勃勃掠取之悉集其衆三萬餘
人偽畋於高平川因襲殺沒弈干而并其衆勃勃
自謂夏后氏之苗裔六月自稱大夏天王大單于
大赦改元龍升置百官初魏王珪遣北部大人
賀狄干獻馬千匹求昏於秦秦王興止狄干而絶
其昏於是秦魏有隙秦王興遣尚書右僕射狄伯
支等伐魏魏王珪自將大軍擊之敗狄伯支及趙
騎校尉唐小方等冬十月夏王勃勃破鮮卑薛
干等三部降其衆以萬數進攻秦三城已北諸戍
斬秦將楊丕姚石生等諸將皆曰陛下欲經營關
中宜先固根本使人心有所憑係高平山川險固
土田饒沃可以定都勃勃曰卿知其一未知其二
吾大業草創士衆未多姚興亦一時之雄諸將用
命關中未可圖也我今專固一城彼必并力於我
衆非其敵亡可立待不如以驍騎風馳出其不意
救前則擊後救後則擊前使彼疲於犇命我則游
食自若不及十年嶺北河東盡為我有待興既死
嗣子闇弱徐取長安在吾計中矣於是侵掠嶺北
嶺北諸城門不晝啓興乃歎曰吾不用黃兒之言
以至於此十一月勃勃又敗秦將張佛生於青
石原俘斬五千餘人
四年夏五月秦王興使左僕射齊難帥騎二萬討
勃勃秋七月夏王勃勃聞秦兵且至退保河曲
齊難以勃勃既遠縱兵野掠勃勃潛師襲之俘斬
七千餘人難引兵退走勃勃追至木城禽之虜其
將士萬三千人於是嶺北夷夏附於勃勃者以萬
數勃勃皆置守宰以撫之
五年春正月秦王興遣其弟平北將軍沖征虜將
軍狄伯支等帥騎四萬擊夏王勃勃沖至嶺北謀
還襲長安伯支不從而止因酖殺伯支以滅口
夏四月夏王勃勃帥騎二萬攻秦掠取平涼雜胡
七千餘戸進屯依力川秋九月秦王興自將擊
夏王勃勃至貳城遣安遠將軍姚詳等分督租運
勃勃乘虚奄至興懼欲輕騎就詳等右僕射韋華
曰若鑾輿一動衆心駭懼必不戰自潰詳營亦未
必可至也興與勃勃戰秦兵大敗將軍姚榆生為
勃勃所禽左將軍姚文宗等力戰勃勃乃退興還
長安勃勃復攻秦敕竒堡黃石固我羅城皆拔之
徙七千餘家於大城以其丞相右地代領幽州牧
以鎮之
六年春三月夏王勃勃遣尚書胡金纂攻平涼秦
王興救平涼擊金篡殺之勃勃又遣兄子左將軍
羅提攻拔定陽阬將士四千餘人秦將曹熾曹雲
王肆佛等各將數千戸内徙興處之湟山及陳倉
勃勃寇隴右破白崖堡遂趣清水略陽太守姚夀
都棄城走勃勃徙其民萬六千戸於大城興自安
定追之至夀渠川不及而還
七年春正月秦姚詳屯杏城為夏王勃勃所逼南
犇大蘇勃勃遣平東將軍鹿弈干追斬之盡俘其
衆勃勃南攻安定破尚書楊佛嵩于青石北原降
其衆四萬五千進攻東鄉下之徙三千餘戸于貳
城秦鎮北參軍王買德犇夏夏王勃勃問以滅秦
之策買德曰秦德雖衰藩鎮猶固願且蓄力以待
之勃勃以買德為軍師中郎將秦王興遣衛大將
軍常山公顯迎姚詳弗及遂屯杏城
八年冬十月秦王興以楊佛嵩為雍州刺史帥嶺
北見兵以擊夏行數日興謂羣臣曰佛嵩每見敵
勇不自制吾常節其兵不過五千人今所將既多
遇敵必敗行已遠追之無及將若之何佛嵩與夏
王勃勃戰果敗為勃勃所執絶亢而死
九年春三月夏王勃勃大赦改元鳳翔以叱千阿
利領將作大匠發嶺北夷夏十萬人築都城於朔
方水北黑水之南勃勃曰朕方統一天下君臨萬
邦宜名新城曰統萬阿利性巧而殘忍蒸土築城
錐入一寸即殺作者而并築之勃勃以為忠委任
之凡造兵器成呈之工人必有死者射甲不入則
斬弓人入則斬甲匠又鑄銅為一大鼓飛廉翁仲
銅駝龍虎之屬飾以黃金列於宫殿之前凡殺工
匠數千由是器物皆精利勃勃自謂其祖從母姓
為劉非禮也古人氏族無常乃改姓赫連氏言帝
王係天為子其徽赫與天連也其非正統者皆以
鐡伐為氏言其剛銳如鐡皆堪伐人也
十一年春三月夏王勃勃攻秦杏城拔之執守將
姚逵阬士卒二萬人秦王興如北地遣廣平公弼
及輔國將軍斂曼嵬向新平興還長安秋九月
夏赫連建將兵擊秦執平涼太守姚周都遂入新
平廣平公弼與戰於龍尾堡禽之
十二年春正月秦王興卒太子泓即皇帝位大赦
改元永和夏六月夏王勃勃帥騎四萬襲上邽
未至嵩與盛戰於竹嶺敗死勃勃攻上邽二旬克
之殺秦州刺史姚軍都及將士五千餘人因毁其
城進攻隂密又殺秦將姚良子及將士萬餘人以
其子昌為雍州刺史鎮隂密征北將軍姚恢棄安
定犇還長安安定人胡儼等帥戸五萬據城降於
夏勃勃使鎮東將軍羊苟兒將鮮卑五千鎮安定
進攻秦鎮西將軍姚諶于雍城諶委鎮犇長安勃
勃據雍進掠郿城秦東平公紹及征虜將軍尹昭
等將步騎五萬擊之勃勃退趨安定胡儼閉門拒
之殺羊苟兒及所將鮮卑復以安定降秦紹進擊
勃勃於馬鞍阪破之追至朝那不及而還勃勃歸
杏城楊盛復遣兄子倦擊秦至陳倉秦斂曼嵬擊
却之夏王勃勃復遣兄子提南侵泄陽秦車騎將
軍姚裕等擊却之
十三年夏王勃勃聞太尉裕伐秦乃進據安定秦
嶺北郡縣鎮戍皆降之太尉裕克秦東還留次
子桂陽公義真為都督夏王勃勃聞太尉裕東
還乃以其子撫軍大將軍瑰都督前鋒諸軍事帥
騎二萬向長安
十四年夏赫連瑰至渭龍驤將軍沈田子將兵拒
之田子殺王鎮惡王脩執田子斬之以冠軍將軍
毛脩(代之)鎮惡傅弘之大破慕容瑰夏兵乃退
劉義真召外軍入長安關中郡縣悉降於夏夏王
勃勃進據咸陽宋公裕召義真東歸以相國右司
馬朱齡石代鎮長安義真將士大掠而東赫連瑰
帥衆追之傅弘之等力戰晉兵大敗夏兵不窮追
故得免長安百姓逐朱齡石齡石犇潼關勃勃入
長安(𥙿滅後秦五事並見劉)夏王勃勃築壇於灞上即皇帝
位改元昌武
恭帝元熙元年春二月夏羣臣請都長安勃勃曰
朕豈不知長安歷世帝王之都沃饒險固然晉人
僻遠終不能為吾患魏與我風俗略同土壌鄰接
自統萬距魏境裁百餘里朕在長安統萬必危若
在統萬魏必不敢濟河而西諸卿適未見此耳皆
曰非所及也乃於長安置南臺以赫連瑰領大將
軍雍州牧錄南臺尚書事勃勃還統萬大赦改元
真興勃勃性驕虐視民如草芥常居城上置弓劒
於側有所嫌忿手自殺之羣臣迕視者鑿其目笑
者決其脣諫者先截其舌而後斬之
魏滅北燕
晉安帝義熙十年秋八月辛丑魏主嗣遣謁者于
什門使於燕什門至和龍不肯入見曰大魏皇
帝有詔須馮王出受然後敢入燕王跋使人牽逼
令入什門見跋不拜跋使人按其項什門曰馮王
拜受詔吾自以賓主致敬何苦見逼邪跋怒留什
門不遣什門數衆辱之左右請殺之跋曰彼各為
其主耳乃幽執什門欲降之什門終不降久之衣
冠弊壊略盡蟣虱流溢跋遺之衣冠什門皆不受
十四年初和龍有赤氣四塞蔽日自寅至申燕
太史令張穆言於燕王跋曰此兵氣也今魏方彊
盛而執其使者好命不通臣竊懼焉跋曰吾方思
之五月魏主嗣東廵至濡源及甘松遣征東將軍
長孫道生安東將軍李先給事黃門侍郎奚觀帥
精騎二萬襲燕又命驍騎將軍延普幽州刺史尉
諾自幽州引兵趨遼西為之聲勢嗣屯突門嶺以
待之道生等拔乙連城進攻和龍與燕單于右輔
古泥戰破之殺其將皇甫軌燕王跋嬰城自守魏
人攻之不克掠其民萬餘家而還
宋文帝元嘉三年秋八月燕太子永卒立次子翼
為太子
七年秋八月燕太祖寢疾召中書監申秀侍中陽
哲於内殿屬以後事九月病甚輦而臨軒命太子
翼攝國事勒兵聽政以備非常宋夫人欲立其子
受居惡翼聽政謂翼曰上疾將瘳奈何遽欲代父
臨天下乎翼性仁弱遂還東宫日三往省疾宋夫
人矯詔絶内外遣閽寺傳問而已翼及諸子大臣
並不得見唯中給事胡福獨得出入專掌禁衛福
慮宋夫人遂成其謀乃言於司徒錄尚書事中山
公弘弘與壯士數十人被甲入禁中宿衛皆不戰
而散宋夫人命閉東閤弘家僮庫斗頭勁捷有勇
力踰閤而入至于皇堂射殺女御一人太祖驚懼
而殂弘遂即天王位遣人廵城告曰天降凶禍大
行崩背太子不侍疾羣公不犇喪疑有逆謀社稷
將危吾備介弟之親遂攝大位以寕國家百官叩
門入者進階二等太子翼帥東宫兵出戰而敗兵
皆潰去弘遣使賜翼死太祖有子百餘人弘皆殺
之諡太祖曰文成皇帝葬長谷陵
九年春正月立慕容后之子王仁為太子夏五
月魏主治兵於南郊謀伐燕六月庚寅魏主伐
燕命太子晃錄尚書事時晃纔五歲秋七月己
未魏主至濡水庚申遣安東將軍奚斤發幽州民
及密雲丁零萬餘人運攻具出南道會和龍魏主
至遼西燕王遣其侍御史崔聘奉牛酒犒師己巳
魏主至和龍燕石城太守李崇等十郡降于魏
魏發其民三萬穿圍塹以守和龍崇績之子也八
月燕王使數萬人出戰魏昌黎公丘等擊破之死
者萬餘人燕尚書高紹帥萬餘家保羌胡固辛巳
魏主攻紹斬之平東將軍賀多羅攻帶方撫軍大
將軍永昌王健攻建德驃騎大將軍樂平王丕攻
冀陽皆拔之九月乙卯魏主引兵西還徙營丘成
周遼東樂浪帶方玄菟六郡民三萬家於幽州燕
尚書郭淵勸燕王送𣢾獻女於魏乞為附庸燕王
曰負舋在前結忿已深降附取死不如守志更圖
也魏主之圍和龍也宿衛之士多在戰陳行宫人
少雲中鎮將朱脩之謀與南人襲殺魏主因入和
龍浮海南歸以告冠軍將軍毛脩之毛脩之不從
乃止既而事泄朱脩之逃奔燕魏人數伐燕燕王
遣脩之南歸求救脩之汎海至東萊遂還建康拜
黃門侍郎初燕王嫡妃王氏生長樂公崇崇於
兄弟為最長及即位立慕容氏為王后王氏不得
立又黜崇使鎮肥如崇母弟廣平公朗樂陵公邈
相謂曰今國家將亡人無愚智皆知之王復受慕
容后之譛吾兄弟死無日矣乃相與亡犇遼西說
崇使降魏崇從之會魏主使給事郎王德招崇十
二月己丑崇使邈如魏請舉郡降燕王聞之使其
將封羽圍崇於遼西
十年春正月乙卯魏主遣永昌王健督諸軍救遼
西二月庚午魏主以馮崇為都督幽平東夷諸
軍事車騎大將軍幽平二州牧封遼西王錄其國
尚書事食遼西十郡承制假授尚書刺史征虜已
下官夏六月魏永昌王健左僕射安原督諸軍
擊和龍將軍樓勃别將五千騎圍凡城燕守將封
羽以凡城降收其三千餘家而還秋八月馮崇
上表請說降其父魏主不聽
十一年春正月戊戌燕王遣使請和於魏魏主不
許閏三月辛巳燕王遣尚書高顒上表稱藩請
罪于魏乞以季女充掖庭魏主乃許之徵其太子
王仁入朝燕王送魏使者于什門還平城什門在
燕二十一年不屈節魏主下詔襃稱以比蘇武拜
治書御史夏六月燕王不遣太子質魏散騎常
侍劉滋諫曰昔劉禪有重山之險孫皓有長江之
阻皆為晉擒何則彊弱之勢異也今吾弱於吳蜀
而魏彊於晉不從其欲將有危亡之禍願亟遣太
子而修政事撫百姓收離散賑飢窮勸農桑省賦
役社稷猶庶幾可保燕王怒殺之辛亥魏主遣撫
軍大將軍永昌王健等伐燕收其禾稼徙民而還
十二年春正月燕王數為魏所攻遣使詣建康稱
藩奉貢癸酉詔封為燕王江南謂之黃龍國三
月癸亥燕王遣大將湯燭入貢於魏辭以太子王
仁有疾故未之遣夏六月戊申魏主命驃騎大
將軍樂平王丕鎮東大將軍徒河屈垣等帥騎四
萬伐燕秋七月己卯魏樂平王丕等至和龍燕
王以牛酒犒軍獻甲三千屈垣責其不送侍子掠
男女六千口而還冬十一月魏人數伐燕燕日
危蹙上下憂懼太常楊㟭復勸燕王速遣太子入
侍燕王曰吾未忍為此若事急且東依高麗以圖
後舉㟭曰魏舉天下以擊一隅理無不克高麗無
信始雖相親終恐為變燕王不聽密遣尚書陽伊
請迎於高麗
十三年春二月戊子燕王遣使入貢于魏請送侍
子魏主不許將舉兵討之壬辰遣使者十餘軰詣
東方高麗等諸國告諭之三月辛未魏平東將
軍娥清安西將軍古弼將精騎一萬伐燕平州刺
史拓跋嬰帥遼西諸軍會之夏四月魏娥清古
弼攻燕白狼城克之高麗遣其將葛盧孟光將衆
數萬隨陽伊至和龍迎燕王高麗屯于臨川燕尚
書令郭生因民之憚遷開城門納魏兵魏人疑之
不入生遂勒兵攻燕王王引高麗兵入自東門與
生戰于闕下生中流矢死葛盧孟光入城命軍士
脫弊褐取燕武庫精仗以給之大掠城中五月乙
卯燕王帥龍城見戶東徙焚宫殿火一旬不滅令
婦人被甲居中陽伊等勒精兵居外葛盧孟光帥
騎殿後方軌而進前後八十餘里古弼部將高苟
子帥騎欲追之弼醉拔刀止之故燕王得逃去魏
主聞之怒檻車徵弼及娥清至平城皆黜為門卒
戊午魏主遣散騎常侍封撥使高麗令送燕王
秋九月高麗不送燕王於魏遣使奉表稱當與馮
弘俱奉王化魏主以高麗違詔議擊之將發隴右
騎卒劉絜曰秦隴新民且當優復俟其饒實然後
用之樂平王丕曰和龍新定宜廣脩農桑以豐軍
實然後進取則高麗一舉可滅也魏主乃止
十五年初燕王弘至遼東高麗王璉遣使勞之
曰龍城王馮君爰適野次士馬勞乎弘慙怒稱制
譲之高麗處之平郭尋徙北豐弘素侮高麗政刑
賞罰猶如其國高麗乃奪其侍人取其太子王仁
為質弘怨高麗遣使來上表求迎上遣使者王白
駒等迎之并令高麗資遣高麗王不欲使弘南來
遣將孫潄高仇等殺弘于北豐并其子孫十餘人
諡弘曰昭成皇帝
魏滅夏
宋文帝元嘉元年夏主將廢太子瑰而立少子酒
泉公倫瑰聞之將兵七萬北伐倫倫將騎三萬拒
之戰于高平倫敗死倫兄太原公昌將騎一萬襲
瑰殺之并其衆八萬五千歸于統萬夏主大悦立
昌為太子夏主好自矜大名其四門東曰招魏南
曰朝宋西曰服涼北曰平朔
二年秋八月夏武烈帝殂廟號世祖太子昌即皇
帝位大赦改元承光
三年夏六月魏主詔問公卿今當用兵赫連蠕蠕
二國何先長孫嵩長孫翰奚斤皆曰赫連土著未
能為患不如先伐蠕蠕太常崔浩曰赫連氏土地
不過千里政刑殘虐人神所棄宜先伐之尚書劉
絜武京侯安原請先伐燕於是魏主自雲中西廵
至五原因略於隂山東至和兜山秋八月還平城
秋九月魏主聞夏世祖殂諸子相圖國人不安
欲伐之長孫嵩等皆曰彼若城守以逸待勞大檀
聞之乘虚入寇此危道也崔浩曰往年以来熒惑
再守羽林鉤已而行其占秦亡今年五星并出東
方利以西伐天人相應不可失也嵩固爭之帝大
怒責嵩在官貪汚命武士頓辱之於是遣司空奚
斤帥四萬五千人襲蒲坂宋兵將軍周幾帥萬人
襲陜城以河東太守薛謹爲鄉導謹辨之子也魏
主欲以中書博士平棘李順揔前驅之兵訪於崔
浩浩曰順誠有籌略然臣與之婚姻深知其爲人
果於去就不可專委帝乃止冬十月丁巳魏主發
平城魏主行至君子津會天暴寒冰合十一
月戊寅帥輕騎二萬濟河襲統萬壬午冬至夏主
方燕羣臣魏師奄至上下驚擾魏主軍於黑水去
城三十餘里夏主出戰而敗退走入城門未及閉
門三郎豆代田帥衆乘勝入西宫焚其西門宫門
閉代田踰宫垣而出魏主拜代田勇武將軍魏軍
夜宿城北癸未分兵四掠殺獲數萬得牛馬十餘
萬魏主謂諸將曰統萬未可得也它年當與卿等
取之乃徙其民萬餘家而還夏弘農太守曹達聞
周幾將至不戰而走魏師乘勝長驅遂入三輔會
幾卒于雲中蒲坂守將軍平公乙斗聞奚斤將至
遣使詣統萬告急使者至統萬魏軍已圍其城還
告乙斗曰統萬已敗矣乙斗懼棄城西犇長安斤
遂克蒲坂夏主之弟助興先守長安乙斗至與助
興棄長安西犇安定十二月斤入長安
四年春正月乙酉魏主還平城統萬徙民在道多
死能至平城者什纔六七己亥魏主如幽州夏主
遣平原公定帥衆二萬向長安魏主聞之伐木隂
山大造攻具再謀伐夏二月魏主還平城三
月丙子魏主遣高涼王禮鎮長安禮斤之孫也又
詔執金吾桓貸造橋於君子津夏四月魏奚斤
與夏平原公定相持於長安魏主欲乘虚伐統萬
簡兵練士部分諸將命司徒長孫翰等將三萬騎
為前驅常山王素等將步兵三萬為後繼南陽王
伏真等將步兵三萬部送攻具將軍賀多羅將精
騎三千為前候素遵之子也五月魏主發平城命
龍驤將軍代人陸俟督諸軍鎮大磧以備柔然辛
巳濟君子津魏主至拔鄰山築城捨輜重以輕
騎三萬倍道先行羣臣咸諫曰統萬城堅非朝夕
可拔今輕軍討之進不可克退無所資不若與步
兵攻具一時俱往帝曰用兵之術攻城最下必不
得已然後用之今以步兵攻具皆進彼必懼而堅
守若攻不時拔食盡兵疲外無所掠進退無地不
如以輕騎直抵其城彼見步兵未至意必寬弛吾
羸形以誘之彼或出戰則成擒矣所以然者吾之
軍士去家二千餘里又隔大河所謂置之死地而
後生者也故以之攻城則不足決戰則有餘矣遂
行六月魏主至統萬分軍㐲於深谷以少衆至
城下夏將狄子玉降魏言夏主聞有魏師遣使召
平原公定定曰統萬堅峻未易攻拔待我擒奚斤
然後徐往内外擊之蔑不濟矣故夏主堅守以待
之魏主患之乃退軍以示弱遣娥清及永昌王健
帥騎五千西掠居民魏軍士有得罪亡犇夏者言
魏軍糧盡士卒食菜輜重在後步兵未至宜急擊
之夏主從之甲辰將步騎三萬出城長孫翰等皆
言夏兵步陳難陷宜避其鋒魏主曰吾遠来求賊
惟恐不出今既出矣乃避而不擊彼奮我弱非計
也遂收衆偽遁引而疲之夏兵為兩翼鼓譟追之
行五六里會有風雨從東南来揚沙晦冥宦者趙
倪頗曉方術言於魏主曰今風雨從賊上来我向
之彼背之天不助人且將士飢渴願陛下攝騎避
之更待後日崔浩叱之曰是何言也吾千里制勝
一日之事豈得變易賊貪進不止後軍已絶宜隱
軍分出奄擊不意風道在人豈有常也魏主曰善
乃分騎為左右隊以掎之魏主馬蹶而墜幾為夏
兵所獲拓跋齊以身捍蔽決死力戰夏兵乃退魏
主騰馬得上刺夏尚書斛黎文殺之又殺騎兵十
餘人身中流矢奮擊不輟夏衆大潰齊翳槐之玄
孫也魏人乘勝逐夏主至城北殺夏主之弟河南
公滿及兄子蒙遜死者萬餘人夏主不及入城遂
犇上邽魏主微服逐犇者入其城拓跋齊固諫不
聽夏人覺之諸門悉閉魏主因與齊等入其宫中
得婦人裙繫之槊上魏主乘之而上僅乃得免會
日暮夏尚書僕射問至奉夏主之母出走長孫翰
將八千騎追夏主至高平不及而還乙巳魏主入
城獲夏王公卿校及諸母后妃姊妹宫人以萬數
馬三十餘萬匹牛羊數千萬頭府庫珍寳車旗器
物不可勝計頒賜將士有差初夏世祖性豪侈築
統萬城高十仞基厚三十步上廣十步宫牆高五
仞其堅可以厲刀斧臺榭壯大皆彫鏤圖畫被以
綺繡窮極文采魏主顧謂左右曰蕞爾國而用民
如此欲不亡得乎得夏太史令張淵徐辯復以為
太史令得故晉將毛脩之秦將軍庫洛千歸庫洛
于於秦以毛脩之善烹調用為太官令魏主見夏
著作郎天水趙逸所為文譽夏主太過怒曰此豎
無道何敢如是誰所為邪當速推之崔浩曰文士
襃貶多過其實蓋不得已不足罪也乃止魏主納
夏世祖三女為貴人奚斤與夏平原公定猶相拒
於長安魏主命宗正娥清太僕丘堆帥騎五千略
地關右定聞統萬已破遂犇上邽斤追至雍不及
而還清堆攻夏貳城拔之魏主詔斤等班師斤上
䟽言赫連昌亡保上邽鳩合餘燼未有蟠據之資
今因其危滅之爲易請益鎧馬平昌而還魏主不
許斤固請乃許之給斤兵萬人遣將軍劉拔送馬
三千匹并留娥清丘堆使共擊夏辛酉魏主自統
萬東還以常山王素爲征南大將軍假節與執金
吾桓貸莫雲留鎮統萬雲題之弟也
五年春二月魏平北將軍尉眷攻夏主於上邽夏
主退屯平涼奚斤進軍安定與丘堆娥清軍合斤
馬多疫死士卒乏糧乃深壘自固遣丘堆督租於
民間士卒㬥掠不設儆備夏主襲之堆兵敗以數
百騎還城夏主乘勝日来城下鈔掠不得芻牧諸
將患之監軍侍御史安頡曰受詔滅賊今更為賊
所困退守窮城若不為賊殺當坐灋誅進退皆無
生理而諸王公晏然曾不為計乎斤曰今軍士無
馬以步擊騎必無勝理當須京師救騎至合擊之
頡曰今猛寇遊逸於外吾兵疲食盡不一决戰則
死在旦夕救騎何可待乎等於就死死戰不亦可
乎斤又以馬少為辭頡曰今斂諸將所乘馬可得
二百匹頡請募敢死之士出擊之就不能破敵亦
可以折其銳且赫連昌狷而無謀好勇而輕每自
出挑戰衆皆識之若伏兵掩擊昌可禽也斤猶難
之頡乃隂與尉眷等謀選騎待之既而夏主来攻
城頡出應之夏主自出陳前搏戰軍士識其貌爭
赴之會天大風揚塵晝昏夏主敗走頡追之夏主
馬蹶而墜遂擒之頡同之子也夏大將軍領司徒
平原王定收其餘衆數萬犇還平涼即皇帝位大
赦改元勝光三月辛巳赫連昌至平城魏主館之
於西宫門内器用皆給乘輿之副又以妹始平公
主妻之假常忠將軍賜爵會稽公以安頡為建節
將軍賜爵西平公尉眷為寕北將軍進爵漁陽公
魏主常使赫連昌侍從左右與之單騎共逐鹿深
入山澗昌素有勇名諸將咸以為不可魏主曰天
命有在亦何所懼親遇如初奚斤自以為元帥而
昌為偏禆所擒深恥之乃捨輜重齎三日糧追夏
主於平涼娥清欲循水而往斤不從自北道邀其
走路至馬髦嶺夏軍將遁會魏小將有罪亡歸於
夏告以魏軍食少無水夏主乃分兵邀斤前後夹
擊之魏兵大潰斤及娥清劉拔皆為夏所擒士卒
死者六七千人丘堆守輜重在安定聞斤敗棄輜
重犇長安與高涼王禮偕犇蒲坂夏人復取長安
魏主大怒命安頡斬丘堆代將其衆鎮蒲坂以拒
之夏四月夏主遣使請和於魏魏主以詔諭之
使降
六年春正月夏酒泉公雋自平涼犇魏夏五月
夏主欲復取統萬引兵東至侯尼城不敢進而還
夏主少凶㬥無頼不為世祖所知十月畋于隂槃
登苛藍山望統萬城泣曰先帝若以朕承大業者
豈有今日之事乎
七年春三月壬寅魏封赫連昌為秦王秋九月
己丑夏主遣其弟謂以代伐魏鄜城魏平西將軍
始平公隗歸等擊之殺萬餘人謂以代遁去夏主
自將數萬人邀擊隗歸於鄜城東留其弟上谷公
社干廣陽公度洛孤守平涼遣使來求和約合兵
滅魏遙分河北自恒山以東屬宋以西屬夏魏主
聞之治兵將伐夏羣臣咸曰劉義隆兵猶在河中
捨之西行前寇未可必克而義隆乘虚濟河則失
山東矣魏主以問崔浩對曰義隆與赫連定遙相
招引以虚聲唱和共窺大國義隆望定進定待義
隆前皆莫敢先入譬如連雞不得俱飛無能為害
也赫連定殘根易摧擬之必仆克定之後東出潼
關席卷而前則威震南極江淮以北無立草矣聖
策獨發非愚近所及願陛下勿疑甲辰魏主如統
萬遂襲平涼以衛兵將軍王斤鎮蒲坂冬十一
月乙酉魏主至平涼夏上谷公社干等嬰城固守
魏主使赫連昌招之不下乃使安西將軍古弼等
將兵趣安定夏主自鄜城還安定將步騎二萬北
救平涼與弼遇弼偽退以誘之夏主追之魏主使
高車馳擊之夏兵大敗斬首數千級夏主還走登
鶉觚原為方陳以自固魏兵就圍之魏軍圍夏
主數日斷其水草人馬飢渴丁酉夏主引衆下鶉
觚原魏武衛將軍丘眷擊之夏衆大潰死者萬餘
人夏主中重創單騎走收其餘衆驅民五萬西保
上邽魏人獲夏主之弟丹楊公烏視拔武陵公禿
骨及公侯以下百餘人是日魏兵乘勝進攻安定
夏東平公乙斗棄城犇長安驅略數千家西犇上
邽己亥魏主如安定庚子還臨平涼掘塹圍之
安慰初附赦秦雍之民賜復七年夏隴西守將降
魏十二月丁卯夏上谷公社干廣陽公度洛孤
出降魏克平涼關中侯豆代田得奚斤娥清等獻
於魏主魏主以夏主之后賜代田命斤膝行執酒
以奉代田謂斤曰全汝生者代田也賜代田爵井
陘侯加散騎常侍右衛將軍領内都幢將夏長安
臨晉武功守將皆走關中悉入於魏魏主留巴東
公延普鎮安定以鎮西將軍王斤鎮長安壬申魏
主東還以奚斤為宰士使負酒食以從王斤驕矜
不灋信用左右調役百姓民不堪命南犇漢川者
數千家魏主案治得實斬斤以徇
八年夏六月夏主畏魏人之逼擁秦民十餘萬口
自治城濟河欲擊河西王蒙遜而奪其地吐谷渾
王慕瑰遣益州刺史慕利延寕州刺史拾虔帥騎
三萬乘其半濟邀擊之執夏主定以歸秋八月
吐谷渾王慕瑰遣侍郎謝太寕奉表于魏請送赫
連定
九年春三月壬申吐谷渾王慕瑰送赫連定于魏
魏人殺之
十一年春閏三月甲戌赫連昌叛魏西走丙子河
西侯將格殺之魏人并其羣弟誅之
魏滅北涼
宋文帝元嘉七年冬十一月河西王蒙遜遣尚書
郎宗舒等入貢于魏魏主與之宴執崔浩之手以
示舒等曰汝所聞崔公此則是也才略之美於今
無比朕動止咨之豫陳成敗若合符契未嘗失也
八年秋八月乙酉河西王蒙遜遣子安周入侍于
魏九月魏主欲選使者詣河西崔浩薦尚書李
順乃以順為太常拜河西王蒙遜為侍中都督涼
州西域羌戎諸軍事太傅行征西大將軍涼州牧
涼王王武威張掖敦煌酒泉西海金城西平七郡
冊曰盛衰存亡與魏升降北盡窮髮南極庸㟭西
被崐嶺東至河曲王實征之以夹輔皇室置將相
羣卿百官承制假授建天子旌旗出入警蹕如漢
初諸侯王故事
九年冬十二月魏李順復奉使至涼涼王蒙遜遣
中兵校郎楊定歸謂順曰年衰多疾腰髀不隨不
堪拜伏比三五日消息小差當相見順曰王之老
疾朝廷所知豈得自安不見詔使明日蒙遜延順
入至庭中蒙遜箕坐隠几無動起之狀順正色大
言曰不謂此叟無禮乃至於此今不憂覆亡而敢
陵侮天地魂魄逝矣何用見之握節將出涼王使
定歸追止之曰太常既雅恕衰疾傳聞朝廷有不
拜之詔是以敢自安耳順曰齊桓公九合諸侯一
匡天下周天子賜胙命無下拜桓公猶不敢失臣
禮下拜登受今王雖功高未如齊桓朝廷雖相崇
重未有不拜之詔而遽自偃蹇此豈社稷之福邪
蒙遜乃起拜受詔使還魏主問以涼事順曰蒙遜
控制河右踰三十年經涉艱難粗識機變綏集荒
裔羣下畏服雖不能貽厥孫謀猶足以終其一世
然禮者德之輿敬者身之基也蒙遜無禮不敬以
臣觀之不復年矣魏主曰易世之後何時當滅順
曰蒙遜諸子臣略見之皆庸才也如聞敦煌太守
牧犍器性粗立繼蒙遜者必此人也然比之於父
皆云不及此殆天之所以資聖明也魏主曰朕方
有事東方未暇西略如卿所言不過數年之外不
為晚也初罽賓沙門曇無䜟自云能使鬼治病且
有祕術涼王蒙遜甚重之謂之聖人諸女及子婦
皆往受術魏主聞之使李順往徵之蒙遜留不遣
仍殺之魏主由是怒涼蒙遜荒淫猜虐羣下苦之
十年夏四月涼王蒙遜病甚國人共議以世子菩
提幼弱立菩提之兄敦煌太守牧犍為世子加中
外都督大將軍錄尚書事蒙遜卒諡曰武宣王廟
號太祖牧犍即河西王位大赦改元永和立子封
壇為世子加撫軍大將軍錄尚書事遣使請命于
魏牧犍聦穎好學和雅有度量故國人立之先是
魏主遣李順迎武宣王女為夫人會卒牧犍稱先
王遺意遣左丞宋繇送其妹興平公主于魏拜右
昭儀魏主謂李順曰卿言蒙遜死今則驗矣又言
牧犍立何其妙哉朕克涼州亦當不遠於是賜絹
十匹廐馬一乘進號安西將軍寵待彌厚政事無
巨細皆與之參議遣順拜牧犍都督涼沙河三州
西域羌戎諸軍事車騎將軍開府儀同三司涼州
刺史河西王以宋繇為河西王右相牧犍以無功
受賞留順上表乞安平一號優詔不許牧犍尊敦
煌劉昞為國師親拜之命官屬以下皆北面受業
十一年夏四月河西王牧犍遣使上表告嗣位戊
寅詔以牧犍為都督涼秦等四州諸軍事征西大
將軍涼州刺史河西王
十二年春正月有老父投書於敦煌東門求之不
獲書曰涼王三十年若七年河西王牧犍以問奉
常張慎對曰昔虢之將亡神降于莘願殿下崇德
脩政以享三十之祚若盤于遊田荒于酒色臣恐
七年將有大變牧犍不悅
十四年冬十一月魏主以其妹武威公主妻河西
王牧犍河西王遣宋繇奉表詣平城謝且問其母
及公主所宜稱魏主使羣臣議之皆曰母以子貴
妻從夫爵牧犍母宜稱河西國太后公主於其國
稱王后於京師則稱公主魏主從之牧犍遣將軍
沮渠旁周入貢于魏魏主遣侍中古弼尚書李順
賜其侍臣衣服并徵世子封壇入侍是歲牧犍遣
封壇如魏李順自河西還魏主問之曰卿往年言
取涼州之策朕以東方有事未遑也今和龍已平
吾欲即以此年西征可乎對曰臣疇昔所言以今
觀之私謂不謬然國家戎車屢動士馬疲勞西征
之議請俟它年魏主乃止
十六年春三月河西王牧犍通於其嫂李氏兄弟
三人傳嬖之李氏與牧犍之姊共毒魏公主魏主
遣解毒醫乘傳救之得愈魏主徵李氏牧犍不遣
厚資給使居酒泉魏每遣使者詣西域常詔牧犍
發導護送出流沙使者自西域還至武威牧犍左
右有告魏使者曰我君承蠕蠕可汗妄言云去歲
魏天子自来伐我士馬疫死大敗而還我擒其長
弟樂平王丕我君大喜宣言於國又聞可汗遣使
告西域諸國稱魏已削弱今天下唯我為彊若更
有魏使勿復供奉西域諸國頗有貳心使還具以
狀聞魏主遣尚書賀多羅使涼州觀虚實多羅還
亦言牧犍雖外脩臣禮内實乖悖魏主欲討之以
問崔浩對曰牧犍逆心已露不可不誅官軍往年
北伐雖不克獲實無所損戰馬三十萬匹計在道
死傷不滿八千常歲羸死亦不減萬匹而遠方乘
虚遽謂衰耗不能復振今出其不意大軍猝至彼
必駭擾不知所為擒之必矣魏主曰善吾意亦以
為然於是大集公卿議於西堂弘農王奚斤等三
十餘人皆曰牧犍西垂下國雖心不純臣然繼父
位以来職貢不乏朝廷待以藩臣妻以公主今其
罪惡未彰宜加恕宥國家新征蠕蠕士馬疲弊未
可大舉且聞其土地鹵瘠難得水草大軍既至彼
必嬰城固守攻之不拔野無所掠此危道也初崔
浩惡尚書李順順使涼州凡十二返魏主以為能
涼武宣王數與順遊宴對其羣下時為驕慢之語
恐順泄之隨以金寳納於順懷順亦為之隠浩知
之密以白魏主魏主未之信及議伐涼州順與尚
書古弼皆曰自温圉水以西至姑臧地皆枯石絶
無水草彼人言姑臧城南天梯山上冬有積雪深
至丈餘春夏消釋下流成川居民引以溉灌彼聞
軍至決此渠口水必乏絶環城百里之内地不生
草人馬饑渴難以久留斤等之議是也魏主乃命
浩與斤等相詰難衆無復它言但云彼無水草浩
曰漢書地理志稱涼州之畜為天下饒若無水草
畜何以蕃又漢人終不於無水草之地築城郭建
郡縣也且雪之消釋僅能斂塵何得通渠溉灌乎
此言大為欺誣矣李順曰耳聞不如目見吾嘗目
見何可共辯浩曰汝受人金錢欲為之遊說謂我
目不見便可欺邪帝隱聽聞之乃出見斤等辭色
嚴厲羣臣不敢復言唯唯而已羣臣既出振威將
軍代人伊馥言於帝曰涼州若果無水草彼何以
為國衆議皆不可用宜從浩言帝善之夏五月丁
丑魏主治兵於西郊六月甲辰發平城使侍中宜
都王穆夀輔太子晃監國決留臺事内外聽焉又
使大將軍長樂王嵇敬輔國大將軍建寕王崇將
二萬人屯漠南以備柔然命公卿為書以譲河西
王牧犍數其十二罪且曰若親帥羣臣委贄遠迎
謁拜馬首上策也六軍既臨面縳輿櫬其次也若
守迷窮城不時悛悟身死族滅為世大戮宜思厥
中自求多福魏主自雲中濟河秋七月己巳至
上郡屬國城壬午留輜重部分諸軍使撫軍大將
軍永昌王健尚書令劉絜與常山王素為前鋒兩
道竝進驃騎大將軍樂平王丕太宰陽平王杜超
為後繼以平西將軍源賀為鄉導魏主問賀以取
涼州方略對曰姑臧城旁有四部鮮卑皆臣祖父
舊民臣願處軍前宣國威信示以禍福必相帥歸
命外援既絶然後取其孤城如反掌耳魏主曰善
八月甲午永昌王健獲河西畜産二十餘萬河西
王牧犍聞有魏師驚曰何為乃爾用左丞姚定國
計不肯出迎求救於柔然遣其弟征南大將軍董
来將兵萬餘人出戰於城南望風犇潰劉絜用卜
者言以為日辰不利斂兵不追董来遂得入城魏
主由是怒之丙申魏主至姑臧遣使諭牧犍令出
降牧犍聞柔然欲入魏邊為寇冀幸魏主東還遂
嬰城固守其兄子祖踰城出降魏主具知其情乃
分軍圍之源賀引兵招慰諸部下三萬餘落故魏
主得專攻姑臧無復外慮魏主見姑臧城外水草
豐饒由是恨李順謂崔浩曰卿之昔言今果驗矣
對曰臣之言不敢不實類皆如此魏主之伐涼州
也太子晃亦以為疑至是魏主賜太子詔曰姑臧
城東西門外涌泉合於城北其大如河自餘溝渠
流入漠中其間乃無燥地故有此敕以釋汝疑
九月丙戌河西王牧犍兄子萬年帥所領降魏姑
臧城潰牧犍帥其文武五千人面縳請降魏主釋
其縳而禮之收其城内戸口二十餘萬倉庫珍寳
不可勝計使張掖王秃髮保周龍驤將軍穆罷安
遠將軍源賀分徇諸郡雜胡降者又數十萬初牧
犍以其弟無諱為沙州刺史都督建康以西諸軍
事領酒泉太守宜得為秦州刺史都督丹嶺以西
諸軍事領張掖太守安周為樂都太守從弟唐兒
為敦煌太守及姑臧破魏主遣鎮南將軍代人奚
眷擊張掖鎮北將軍封沓擊樂都宜得燒倉庫西
犇酒泉安周南犇吐谷渾封沓掠數千戸而還奚
眷進攻酒泉無諱宜得收遺民犇晉昌遂就唐兒
於敦煌魏主使弋陽公元絜守酒泉及武威張掖
皆置將守之魏主置酒姑臧謂羣臣曰崔公智略
有餘吾不復以為竒伊馥弓馬之士而所見乃與
崔公同此深可竒也冬十月辛酉魏主東還留樂
平王丕及征西將軍賀多羅鎮涼州徙沮渠牧犍
宗族及吏民三萬戸于平城十二月壬午魏主
至平城猶以妹壻待沮渠牧犍尤喜文學以敦煌
闞駰為姑臧太守張湛為兵部尚書劉昞索敞隂
興為國師助教金城宋欽為世子洗馬趙柔為金
部郎廣平程駿駿從弟弘為世子侍講魏主克涼
州皆禮而用之
十七年春正月己酉沮渠無諱寇魏酒泉元絜輕
之出城與語壬子無諱執絜以圍酒泉三月沮
渠無諱拔酒泉夏四月庚辰沮渠無諱寇魏張
掖丙戌魏主遣撫軍大將軍永琩健督諸將討之
五月乙巳沮渠無諱復圍張掖不克退保臨松
魏主不復加討但以詔諭之秋八月甲申沮渠
無諱使其中尉梁偉詣魏永昌王健請降歸酒泉
郡及所虜將士元絜等魏主使尉眷留鎮涼州
十八年春正月癸卯魏以沮渠無諱為征西大將
軍涼州牧酒泉王三月辛亥魏賜沮渠萬年為
張掖王夏四月沮渠唐兒叛沮渠無諱無諱留
從弟天周守酒泉與弟宜得引兵擊唐兒唐兒敗
死魏以無諱終為邊患庚辰遣鎮南將軍奚眷擊
酒泉冬十一月酒泉城中食盡萬餘口皆餓死
沮渠天周殺妻以食戰士庚子魏奚眷拔酒泉獲
天周送平城殺之沮渠無諱乏食且畏魏兵之盛
乃謀西度流沙遣其弟安周西擊鄯善鄯善王欲
降會魏使者至勸令拒守安周不能克退保東城
十九年夏四月沮渠無諱將萬餘家棄敦煌西就
沮渠安周未至鄯善王比龍畏之將其衆犇且末
其世子降於安周無諱遂據鄯善其士卒經流沙
渴死者太半李寳自伊吾帥衆二千入據敦煌繕
脩城府安集故民沮渠牧犍之亡也涼州人闞爽
據高昌自稱太守唐契為柔然所逼據衆西趨高
昌欲奪其地柔然遣其將阿若追擊之契敗死契
弟和收餘衆犇車師前部王伊洛時沮渠安周屯
横截城和攻拔之又拔高寕白力二城遣使請降
於魏唐契之攻闞爽也爽遣使詐降於沮渠無
諱欲與之共擊契八月無諱將其衆趨高昌比至
契已死爽閉門拒之九月無諱將衛興奴夜襲高
昌屠其城爽犇柔然無諱據高昌遣其常侍汜雋
奉表詣建康詔以無諱為都督涼河沙三州諸軍
事征西大將軍涼州刺史河西王
二十一年秋九月甲辰以沮渠安周為都督涼河
沙三州諸軍事涼州刺史河西王
二十四年魏師之克敦煌也沮渠牧犍使人斫
開府庫取金玉及寳器因不復閉小民爭入盜取
之有司索盜不獲至是牧犍所親及守藏者告之
且言牧犍父子多蓄毒藥潛殺人前後以百數姊
妹皆學左道有司索牧犍家得所匿物魏主大怒
賜沮渠昭儀死并誅其宗族唯沮渠祖以先降得
免又有告牧犍猶與故臣民交通謀反者三月魏
主遣崔浩就第賜牧犍死諡曰哀王
魏平仇池
晉武帝太元十年冬十月西燕主沖遣尚書令高
蓋帥衆五萬伐後秦戰于新平南蓋大敗降於後
秦初蓋以楊定為子及蓋敗定亡犇隴右復收集
其舊衆定佛奴之孫也十一月衛將軍楊定徙
治歷城置儲蓄於百頃自稱龍驤將軍仇池公遣
使来稱藩詔因其所號假之其後又取天水略陽
之地自稱秦州刺史隴西王
十九年冬十月秦主崇為梁王乾歸所逐犇隴西
王楊定定與崇共攻乾歸乾歸遣涼州牧軻彈等
拒之大敗定兵殺定及崇定無子其叔父佛狗之
子盛先守仇池自稱征西將軍秦州刺史仇池公
諡定為武王仍遣使来稱藩秦太子宣犇盛
二十一年冬十二月楊盛遣使來請命詔拜盛鎮
南將軍仇池公盛表符宣為平北將軍
安帝隆安二年楊盛遣使附魏魏以盛為仇池王
義熙元年夏六月秦隴西公碩德伐仇池屢破楊
盛兵秋七月楊盛請降于秦秦以盛為都督益
寕二州諸軍事征南大將軍益州牧
三年夏四月氐王楊盛以平北將軍符宣為梁州
督護將兵入漢中秦梁州别駕吕瑩等起兵應之
刺史王敏攻之瑩等求援於盛盛遣軍臨濜口敏
退屯武興盛復通於晉晉以盛為都督隴右諸軍
事征西大將軍開府儀同三司盛因以宣行梁州
刺史
八年冬十月仇池公楊盛叛秦侵擾祁山秦王興
遣建威將軍趙琨為前鋒立節將軍姚伯夀繼之
前將軍姚恢出鷲峽秦州刺史姚嵩出羊頭峽右
衛將軍胡翼度出汧城以討盛興自雍赴之與諸
將會于隴口天水太守王松忽言於嵩曰先帝神
略無方徐洛生以英武佐命再入仇池無功而還
非楊氏智勇能全也直地勢險固耳今以趙琨之
衆使君之威凖之先朝實未見成功使君具悉形
便何不表聞嵩不從盛帥衆與琨相持伯夀畏懦
不進琨衆寡不敵為盛所敗興斬伯夀而還
十二年夏六月氐王楊盛攻秦祁山拔之進逼秦
州秦後將軍姚平救之盛引兵退平與上邽守將
姚嵩追之嵩與盛戰於竹嶺敗死
宋高祖永初三年夏四月乙亥詔封仇池公楊盛
為武都王
文帝元嘉二年夏六月武都惠文王楊盛卒初盛
聞晉亡不改義熙年號謂世子玄曰吾老矣當終
為晉臣汝善事宋帝及盛卒玄自稱都督隴右諸
軍事征西大將軍開府儀同三司秦州刺史武都
王遣使来告喪始用元嘉年號
三年冬十月仇池氐楊興平求内附梁南秦二州
刺史吉翰遣始平太守龐諮據武興氐王楊玄遣
其弟難當將兵拒諮諮擊走之
四年秋九月氐王楊玄遣將軍符白作圍秦梁州
刺史出連輔政于赤水城中糧盡民執輔政以降
輔政至駱谷逃還冬十月秦以驍騎將軍吳漢為
平南將軍梁州刺史鎮南漒冬十一月魏主遣
軍司馬公孫軌兼大鴻臚持節策拜楊玄為都督
荆梁等四州諸軍事梁州刺史南秦王及境玄不
出迎軌責讓之欲奉策以還玄懼而郊迎
六年秋七月武都孝昭王楊玄疾病欲以國授其
弟難當難當固辭請立玄子保宗而輔之玄許之
玄卒保宗立難當妻姚氏勸難當自立難當乃廢
保宗自稱都督雍涼秦三州諸軍事征西大將軍
開府儀同三司秦州刺史武都王
七年夏六月己卯以氐王楊難當為冠軍將軍秦
州刺史武都王
九年夏六月加北秦州刺史楊難當征西將軍難
當以兄子保宗為鎮南將軍鎮宕昌以其子順為
秦州刺史守上邽保宗謀襲難當事泄難當囚之
十年夏四月帝聞梁南秦三州刺史甄灋護刑政
不治失氐羌之和乃自徒中起蕭思話為梁南秦
二州刺史灋護灋崇之兄也秋九月戊午魏主
遣兼大鴻臚崔𦣱持節拜氐王楊難當為征南大
將軍開府儀同三司秦梁二州牧南秦王𦣱逞之
子也楊難當因蕭思話未至甄灋護將下舉兵
襲梁州破白馬獲晉昌太守張範敗灋護參軍魯
安期等又攻葭萌獲晉夀太守范延朗冬十一月
丁未灋護棄城犇洋川之西城難當遂有漢中之
地以其司馬趙温為梁秦二州刺史
十一年春正月楊難當以克漢中告捷於魏送雍
州流民七千家於長安蕭思話至襄陽遣横野司
馬蕭承之為前驅承之緣道收兵得千人進據磝
頭楊難當焚掠漢中引衆西還留趙温守梁州又
遣其魏興太守薛健據黃金山思恬遣陰平太守
蕭坦攻鐵城戍拔之二月趙温薛健與其馮翊太
守蒲甲子合攻坦營坦擊破之温等退保西水臨
川王義慶遣龍驤將軍裴方明將三千人助承之
拔黃金戍而據之温棄州城退據小城健甲子退
保下桃城思話繼至與承之共擊趙温等屢破之
行參軍王靈濟别將出洋川攻南城拔之擒其守
將趙英南城空無所資靈濟引兵還與承之合
三月楊難當遣其子和將兵與蒲甲子等共擊蕭
承之相拒四十餘日圍承之數十重短兵接弓矢
無所復施氐悉衣犀甲戈矛所不能入承之斷矟
長數尺以大斧椎之一矟輙貫數人氐不能當燒
營走據大桃閏月承之等追擊之至南城氐敗走
斬獲甚衆悉收漢中故地置戍於葭萌水初桓希
既敗氐王楊盛據漢中梁州刺史范元之傅歆皆
治魏興唯得魏興上庸新城三郡及索邈為刺史
乃治南城至是南城為氐所焚不可復固蕭思話
徙鎮南鄭夏四月甄灋護坐委鎮賜死於獄楊
難當遣使奉表謝罪帝下詔赦之
十二年楊難當釋楊保宗之囚使鎮童亭
十三年春三月氐王楊難當自稱大秦王改元建
義立妻為王后世子為太子置百官皆如天子之
制然猶貢奉宋魏不絶赫連定之西遷也楊難
當遂據上邽秋七月魏主遣驃騎大將軍樂平王
丕尚書令劉絜督河西高平諸軍以討之先遣平
東將軍崔賾齎詔書諭難當九月庚戌魏樂平
王丕等至略陽楊難當懼請奉詔攝上邽守兵還
仇池諸將議以為不誅其豪帥軍還之後必相聚
為亂又大衆遠出不有所掠無以充軍實賞將士
丕將從之中書侍郎高允參丕軍事諫曰如諸將
之謀是傷其向化之心大軍既還為亂必速丕乃
止撫慰初附秋毫不犯秦隴遂安難當以其子順
為雍州刺史守下辯
十六年春三月楊保宗與兄保顯自童亭犇魏庚
寅魏主以保宗為都督隴西諸軍事征西大將軍
開府儀同三司秦州牧武都王鎮上邽妻以公主
保顯為鎮西將軍晉夀公冬十二月氐王楊難
當將兵數萬寇魏上邽秦州人多應之東平吕羅
漢說鎮將拓跋意頭曰難當衆盛今不出戰示之
以弱衆情離沮不可守也意頭遣羅漢將精騎千
餘出衝難當陳所向披靡殺其左右騎八人難當
大驚會魏主以璽書責讓難當難當引還仇池
十七年大秦王楊難當復稱武都王
十八年冬十一月氐王楊難當傾國入寇謀據蜀
土遣其建忠將軍符沖出東洛以禦梁州兵梁秦
二州刺史劉真道擊沖斬之真道懷敬之子也難
當攻拔葭萌獲晉夀太守申坦遂圍涪城巴西梓
潼二郡太守劉道錫嬰城固守難當攻之十餘日
不克乃還道錫道産之弟也十二月癸亥詔龍驤
將軍裴方明等帥甲士三千人又發荆雍二州兵
以討難當皆受劉真道節度
十九年夏五月裴方明等至漢中與劉真道分兵
攻武興下辯白水皆取之楊難當遣建節將軍符
弘祖守蘭臯使其子撫軍大將軍和將重兵為後
繼方明與弘祖戰於濁水大破之斬弘祖和退走
追至赤亭又破之難當犇上邽獲難當兄子建節
將軍保熾難當以其子虎為益州刺史守隂平聞
難當走引兵還至下辯方明使其子肅之邀擊之
擒虎送建康斬之仇池平以輔國司馬胡崇之為
北秦州刺史鎮其地立楊保熾為楊玄後使守仇
池魏人遣中山王辰迎楊難當詣平城秋七月以
劉真道為雍州刺史裴方明為梁南秦二州刺史
方明辭不拜丙寅魏主使安西將軍古弼督隴右
諸軍及殿中虎賁與武都王楊保宗自祁山南入
征西將軍漁陽皮豹子與琅邪王司馬楚之督關
中諸軍自散關西入俱會仇池又使譙王司馬文
思督洛豫諸軍南趨襄陽征南將軍刁雍東趨廣
陵移書徐州稱為楊難當報仇
二十年春正月魏皮豹子等進擊樂鄉將軍王奐
之等敗沒魏軍進至下辯將軍彊玄明等敗死
二月胡崇之與魏戰於濁水崇之為魏所擒餘衆
走還漢中將軍姜道祖兵敗降魏魏遂取仇池楊
保熾走魏河間公齊與武都王楊保宗對鎮雒
谷保宗弟文德說保宗令閉險自固以叛魏或以
告齊夏四月齊誘執保宗送平城殺之前鎮東司
馬符達征西從事中郎任朏等遂舉兵立楊文德
為主據白崖分兵取諸戎進圍仇池自號征西將
軍秦河梁二州牧仇池公夏五月魏古弼發上
邽高平岍城諸軍擊楊文德文德退走皮豹子督
關中諸軍至下辯聞仇池解圍欲還弼遣人謂豹
子曰宋人恥敗必將復來軍還之後再舉為難不
如練兵蓄力以待之不出秋冬宋師必至以逸待
勞無不克矣豹子從之魏以豹子為仇池鎮將楊
文德遣使來求援秋七月癸丑詔以文德為都督
北秦雍二州諸軍事征西大將軍北秦州刺史武
都王文德屯葭蘆城以任朏為左司馬武都隂平
氐多歸之甲子前雍州刺史劉真道梁南秦州
刺史裴方明坐破仇池減匿金寳及善馬下獄死
冬十一月將軍姜道盛與楊文德合衆二萬攻
魏濁水城魏皮豹子河間公齊救之道盛敗死
二十四年冬十二月楊文德據葭蘆城招誘氐羌
武都等五郡氐皆應之
二十五年春正月魏仇池鎮將皮豹子帥諸軍擊
之文德兵敗棄城犇漢中豹子收其妻子僚屬軍
資及楊保宗所尚魏公主而還初保宗將叛公主
勸之或曰奈何叛父母之國公主曰事成為一國
之母豈比小縣公主哉魏主賜之死楊文德坐失
守免官削爵土
通鑑紀事本末卷第十八
