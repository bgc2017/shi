通鑑紀事本末卷第二十四
梁氏亂亡(陳霸先簒梁)
梁武帝中大通三年夏四月乙巳昭明太子統卒
五月丙申立太子母弟晉安王綱為皇太子朝
野多以為不順司議侍郎周弘正嘗為晉安王主
簿乃奏記曰謙讓道廢多歷年所伏惟明大王殿
下天挺將聖四海歸仁是以皇上發德音以大王
為儲副意者願聞殿下抗目夷上仁之義執子臧
大賢之節逃玉輿而弗乘棄萬乘如脫屣庶改澆
競之俗以大吳國之風古有其人今聞其語能行
之者非殿下而誰使無為之化復生於遂古讓王
之道不墜於來葉豈不盛歟王不能從六月
癸丑立華容公歡爲豫章王其弟枝江公譽爲河
東王曲阿公詧爲岳陽王上以人言不息故封歡
兄弟以大郡用慰其心
中大同元年上年高諸子心不相下互相猜忌邵
陵王綸爲丹楊尹湘東王繹在江州武陵王紀在
益州皆權侔人主太子綱惡之嘗選精兵以衛東
宫八月以綸爲南徐州刺史冬十月乙亥以
前東揚州刺史岳陽王詧爲雍州刺史上捨詧兄
弟而立太子綱内常愧之寵亞諸子以會稽人物
殷阜故用詧兄弟迭爲東揚州以慰其心詧兄弟
亦内懷不平詧以上衰老朝多秕政遂蓄聚貨財
折節下士招募勇敢左右至數千人以襄陽形勝
之地梁業所基遇亂可以圖大功乃克已為政撫
循士民數施恩惠延納規諫所部稱治
太清三年初上以河東王譽為湘州刺史徙湘
州刺史張纉為雍州刺史代岳陽王詧纉恃其才
望輕譽少年迎候有闕譽至檢括州府付度事留
纉不遣聞侯景作亂頗陵蹙纉纉恐為所害輕舟
夜遁將之雍部復慮詧拒之纉與湘東王繹有舊
欲因之以殺譽兄弟乃如江陵及臺城陷諸王各
還州鎮譽自湖口歸湘州桂陽王慥以荆州督府
留軍江陵欲待繹至拜謁乃還信州纉遺繹書曰
河東戴檣上水欲襲江陵岳陽在雍共謀不逞江
陵遊軍主朱榮亦遣使告繹云桂陽留此欲應譽
詧繹懼鑿船沈米斬纜自蠻中步道馳歸江陵囚
慥殺之湘東王繹之入援也令所督諸州皆發
兵雍州刺史岳陽王詧遣府司馬劉方貴將兵出
漢口繹召詧使自行詧不從方貴潜與繹相知謀
襲襄陽未發會詧以它事召方貴方貴以為謀泄
遂據樊城拒命詧遣軍攻之繹厚資遣張纉使赴
鎮纉至大堤詧已拔樊城斬方貴繹至襄陽詧推
遷未去但以城西白馬寺處之詧猶總軍府之政
聞臺城陷遂不受代助防杜岸紿纉曰觀岳陽勢
不容使君不如且往西山以避禍岸既襄陽豪族
兄弟九人皆以驍勇著名纉乃與岸結盟著婦人
衣乘青布輿逃入西山詧使岸將兵追擒之纉乞
為沙門更名法纉詧許之夏五月丙辰上殂
辛巳太子即皇帝位六月上甲侯韶自建康
出犇江陵稱受高祖密詔徵兵以湘東王繹為侍
中假黃鉞大都督中外諸軍事司徒承制自餘藩
鎮並加位號湘州刺史河東王譽驍勇得士心
湘東王繹將討侯景遣使督其糧衆譽曰各自軍
府何忽隷人使者三返譽不與湘東王世子方等
請討之繹乃以少子安南侯方矩為湘州刺史使
方等將精卒二萬送之方等將行謂所親曰是行
也吾必死之死得其所吾復奚恨湘東世子方
等軍至麻溪河東王譽將七千人擊之方等軍敗
溺死安南侯方矩收餘衆還江陵湘東王繹無戚
容西江督護陳霸先起兵討侯景湘東王繹
遣竟陵太守王僧辯信州刺史東海鮑泉擊湘州
分給兵糧刻日就道僧辯以竟陵部下未盡至欲
俟衆集然後行與泉入白繹求申期日繹疑僧辯
觀望案劒厲聲曰卿憚行拒命欲同賊邪今唯有
死耳因斫僧辯中其左髀悶絶久之方蘇即送獄
泉震怖不敢言僧辯母徒行流涕入謝自陳無訓
繹意解賜以良藥故得不死丁卯鮑泉獨將兵伐
湘州秋八月己亥鮑泉軍于石槨寺河東王
譽逆戰而敗辛丑又敗于橘洲戰及溺死者萬餘
人譽退保長沙泉引軍圍之九月河東王譽
告急於岳陽王詧詧留諮議參軍濟陽蔡大寳守
襄陽帥衆二萬騎二千伐江陵以救湘州湘東王
繹大懼遣左右就獄中問計於王僧辯僧辯具陳
方略繹乃赦之以為城中都督乙卯詧至江陵作
十三營以攻之會大雨平地水深四尺詧軍氣沮
繹與新興太守杜崱有舊密邀之乙丑崱與兄岌
岸弟幼安兄子龕各帥所部降于繹岸請以五百
騎襲襄陽晝夜兼行去襄陽三十里城中覺之蔡
大寳奉詧母龔保林登城拒戰詧聞之夜遁棄糧
食金帛鎧仗於湕水不可勝紀張纉病足詧載以
隨軍及敗走守者恐為追兵所及殺之棄尸而去
詧至襄陽岸犇廣平依其兄南陽太守巚湘東
王繹以鮑泉圍長沙久不克怒之以平南將軍王
僧辯代為都督數泉十罪命舍人羅重懽與僧辯
偕行泉聞僧辯來愕然曰得王竟陵來助我賊不
足平拂席待之僧辯入背泉而坐曰鮑郎卿有罪
令旨使我鎻卿卿勿以故意見期使重懽宣令鎻
之牀側泉為啟自申且謝淹緩之罪繹怒解遂釋
之冬十一月岳陽王詧使將軍薛暉攻廣平
拔之獲杜岸送襄陽詧拔其舌鞭其面支解而烹
之又發其祖父墓焚其骸而揚之以其頭為漆椀
詧既與湘東王繹為敵恐不能自存遣使求援於
魏請為附庸丞相泰令東閤祭酒榮權使於襄陽
繹使司州刺史柳仲禮鎮竟陵以圖詧詧懼遣其
妃王氏及世子嶚為質於魏丞相泰欲經略江漢
以開府儀同三司楊忠都督三荆等十五州諸軍
事鎮穰城仲禮至安陸安陸太守沈勰以城降之
仲禮留長史馬岫與其弟子禮守之帥衆一萬趣
襄陽泰遣楊忠及行臺僕射長孫儉將兵擊仲禮
以救詧魏楊忠將至義陽太守馬伯符以下溠
城降之忠以伯符為鄉導伯符岫之子也十
二月魏楊忠拔隨郡執太守桓和
簡文帝大寳元年春正月陳霸先進軍南康湘東
王繹承制授霸先明威將軍交州刺史魏楊忠
圍安陸柳仲禮馳歸救之諸將恐仲禮至則安陸
難下請急攻之忠曰攻守勢殊未可猝拔若引日
勞師表裏受敵非計也南人多習水軍不閑野戰
仲禮師在近路吾出其不意以竒兵襲之彼怠我
奮一舉可克克仲禮則安陸不攻自拔諸城可傳
檄定也乃選騎二千銜枚夜進敗仲禮於漴頭獲
仲禮及其弟子禮盡俘其衆馬岫以安陸别將王
叔孫以竟陵皆降於忠於是漢東之地盡入于魏
二月魏楊忠乘勝至石城欲進逼江陵湘東王
繹遣舍人庾恪說忠曰詧來伐叔而魏助之何以
使天下歸心忠遂停湕北繹遣舍人王孝祀等送
子方略為質以求和魏人許之繹與忠盟曰魏以
石城為封梁以安陸為界請同附庸并送質子貿
遷有無永敦鄰睦忠乃還邵陵王綸欲救河東
王譽而兵糧不足乃致書於湘東王繹曰天時地
利不及人和况乎手足肱支豈可相害今社稷危
恥創巨痛深唯應剖心嘗膽泣血枕戈其餘小忿
或宜容貰若外難未除家禍仍構料今訪古未
或不亡夫征戰之理唯求克勝至於骨肉之戰愈
勝愈酷捷則非功敗則有喪勞兵損義虧失多矣
侯景之軍所以未窺江外者良為藩屏盤固宗鎮
彊密弟若陷洞庭不戢兵刃雍川疑廹何以自安
必引進魏軍以求形援弟若不安家國去矣必希
解湘川之圍存社稷之計繹復書陳譽過惡不赦
且曰詧引楊忠來相侵逼頗遵談笑用却秦軍曲
直有在不復自陳臨湘旦平暮便即路綸得書投
之於案慷慨流涕曰天下之事一至於斯湘州若
敗吾亡無日矣夏四月邵陵王綸在郢州以
聽事為正陽殿内外齋閤悉加題署其部下陵暴
軍府郢州將佐莫不怨之諮議參軍江仲舉南平
王恪之謀主也說恪圖綸恪驚曰若我殺邵陵寧
静一鎮荆益兄弟必皆内喜海内若平則以大義
責我矣且巨逆未梟骨肉相殘自亡之道也卿且
息之仲舉不從部分諸將刻日將發謀泄綸壓殺
之恪狼狽往謝綸曰羣小所作非由兄也兇黨已
斃兄勿深憂王僧辯急攻長沙辛巳克之執河
東王譽斬之傳首江陵湘東王繹反其首而葬之
繹以僧辯為左衛將軍加侍中鎮西長史六
月魏人欲令岳陽王詧發哀嗣位詧辭不受丞相
泰使榮權册命詧為梁王始建臺置百官秋
七月辛酉梁王詧入朝于魏邵陵王綸大脩鎧
仗將討侯景湘東王繹惡之八月甲午遣左衛將
軍王僧辯信州刺史鮑泉等帥舟師一萬東趣江
郢聲言拒任約且云迎邵陵王還江陵授以湘州
九月王僧辯軍至鸚鵡洲郢州司馬劉龍虎
等潜送質於僧辯邵陵王綸聞之遣其子威正侯
礩將兵擊之龍虎敗犇于僧辯綸以書責僧辯曰
將軍前年殺人之姪今歲伐人之兄以此求榮恐
天下不許僧辯送書于湘東王繹繹命進軍辛酉
綸集其麾下於西園涕泣言曰我本無佗志在滅
賊湘東常謂與之争帝遂爾見伐今日欲守則交
絶糧儲欲戰則取笑千載不容無事受縛當於下
流避之麾下壯士争請出戰綸不從與礩自倉門
登舟北出僧辯入據郢州繹以南平王恪為尚書
令開府儀同三司世子方諸為郢州刺史王僧辯
為領軍將軍綸遇鎮東將軍裴之高於道之高之
子畿掠其軍器綸與左右輕舟犇武昌澗飲寺僧
灋馨匿綸於巖穴之下綸長史韋質司馬姜律等
聞綸尚存馳往迎之說七栅流民以求糧仗綸出
營巴水流民八九千人附之稍收散卒屯于齊昌
遣使請降于齊齊以綸為梁王岳陽王詧還襄陽
冬十一月甲子南平王恪帥文武拜牋推湘
東王繹為相國揔百揆繹不許十二月邵陵
王綸在汝南脩城池集士卒將圖安陸魏安州刺
史馬祐以告丞相泰泰遣楊忠將萬人救安陸
二年春正月魏楊忠圍汝南李素戰死二月乙亥
城陷執邵陵攜王綸殺之投尸江岸岳陽王詧取
而葬之齊遣散騎常侍曹文皎使于江陵湘東
王繹使兼散騎常侍王子敏報之三月己未
齊以湘東王繹為梁相國建梁臺揔百揆承制
岳陽王詧聞侯景克郢州遣蔡大寳將兵一萬進
據武寧遣使至江陵詐稱赴援衆議欲答以侯景
已破令其退軍湘東王繹曰今語以退軍是趣之
令進也乃使謂大寳曰岳陽累啟連和不相侵犯
卿那忽據武寧今當遣天門太守胡僧祐精甲二
萬鐡馬五千頓湕水待時進軍詧聞之召其軍還
僧祐南陽人也秋八月侯景廢帝為晉安王
下詔迎豫章王棟壬戌棟即帝位九月己亥
湘東王繹以尚書令王僧辯為江州刺史江州刺
史陳霸先為東揚州刺史冬十月壬寅侯景
弑太宗王僧辯等聞太宗殂丙辰啟湘東王繹
請上尊號繹弗許十一月乙亥王僧辯復上
表勸進湘東王繹不許己丑豫章王棟禪位
于侯景景封棟為淮隂王
元帝承聖元年春三月己丑王僧辯等上表勸進
且迎都建業不許辛卯宣猛將軍朱買臣沈豫章
王棟於水夏四月王僧辯啟陳霸先鎮京口
五月庚午司空南平王恪等復勸進湘東王
猶不受庚辰以南平王恪為揚州刺史甲申以王
僧辯為司徒鎮衛將軍封長寧公陳霸先為征虜
將軍開府儀同三司封長城縣侯齊主使其散
騎常侍曹文皎等來聘湘東王使散騎常侍柳暉
等報之齊主使潘樂郭元建將兵圍秦郡行臺
尚書辛術諫曰朝廷與湘東王信使不絶陽平侯
景之土取之可也今王僧辯已遣嚴超達守秦郡
於義何得復爭之且水潦方降不如班師弗從陳
霸先命别將徐度引兵助秦郡固守齊衆七萬攻
之甚急王僧辯使左衛將軍杜崱救之霸先亦自
歐陽來會與元建大戰於士林大破之斬首萬餘
級生擒千餘人元建收餘衆北遁猶以通好不窮
追也六月立安南侯方矩為王太子齊政
煩賦重江北之民不樂屬齊其豪傑數請兵於王
僧辯僧辯以與齊通好皆不許秋七月廣陵僑人
朱盛等潜聚黨數千人謀襲殺齊刺史温仲邕遣
使求援於陳霸先云已克其外城霸先使告僧辯
僧辯曰人之情偽未易可測若審克外城亟須應
援如其不爾無煩進軍使未報霸先已濟江僧辯
乃命武州刺史杜崱等助之會盛等謀泄霸先因
進軍圍廣陵九月甲戌司空南平王恪卒甲
申以王僧辯爲揚州刺史齊主使告王僧辯陳
霸先曰請釋廣陵之圍必歸廣陵歷陽兩城霸先
引兵還京口江北之民從霸先濟江者萬餘口湘
東王以霸先爲征北大將軍開府儀同三司南徐
州刺史徵霸先世子昌及兄子頊詣江陵以昌爲
員外散騎常侍頊爲領直公卿藩鎮數勸進於
湘東王十一月丙子世祖即皇帝位於江陵改元
大赦是日帝不升正殿公卿陪列而已己卯立
王太子方矩為皇太子更名元良皇子方智為晉
安王方略為始安王方等之子莊為永嘉王侯景
之亂州郡太半入魏自巴陵以下至建康以長江
為限荆州界北盡武寧西拒硤口嶺南復為蕭勃
所據詔令所行千里而近民戸著籍者不盈三萬
而已
二年春正月王僧辯發建康承制使陳霸先代鎮
揚州秋八月下詔將還建康領軍將軍胡僧
祐太府卿黃羅漢吏部尚書宗懔御史中丞劉瑴
諫曰建業王氣已盡與虜正隔一江若有不虞悔
無及也且古老相承云荆州洲數滿百當出天子
今枝江生洲百數已滿陛下龍飛是其應也上令
朝臣議之黃門侍郎周弘正尚書右僕射王襃曰
今百姓未見輿駕入建康謂是列國諸王願陛下
從四海之望時羣臣多荆州人皆曰弘正等東人
也志願東下恐非良計弘正面折之曰東人勸東
謂非良計君等西人欲西豈成長策上笑又議於
後堂會者五百人上問之曰吾欲還建康諸卿以
為如何衆莫敢先對上曰勸吾去者左袒左袒者
過半武昌太守朱買臣言於上曰建康舊都山陵
所在荆鎮邊疆非王者之宅願陛下勿疑以致後
悔臣家在荆州豈不願陛下居此但恐是臣富貴
非陛下富貴耳上使術士杜景豪卜之不吉對上
曰未去退而言曰此兆為鬼賊所留也上以建康
彫殘江陵全盛意亦安之卒從僧祐等議九
月庚午詔王僧辯還鎮建康陳霸先復還京口
齊主使郭元建治水軍二萬餘人於合肥將襲建
康納湘潭侯退又遣將軍邢景遠步大汗薩帥衆
繼之陳霸先在建康聞之白上上詔王僧辯鎮姑
孰以禦之冬十月己酉王僧辯至姑孰遣婺
州刺史侯瑱吳郡太守張彪吳興太守裴之横築
壘東關以待齊師閏月丁丑南豫州刺史侯
瑱與郭元建戰於東關齊師大敗溺死者萬計湘
潭侯退復歸于鄴王僧辯還建康十一月丙
寅上使侍中王琛使於魏太師泰隂有圖江陵之
志梁王詧聞之益重其貢獻
三年春正月陳霸先自丹徒濟江圍齊廣陵秦州
刺史嚴超逵自齊郡進圍涇州南豫州刺史侯瑱
吳郡太守張彪皆出石梁為之聲援三月己
酉魏侍中宇文仁恕來聘會齊使者亦至江陵帝
接仁恕不及齊使仁恕歸以告太師泰帝又請據
舊圖定疆境辭頗不遜泰曰古人有言天之所棄
誰能興之其蕭繹之謂乎荆州刺史長孫儉屢陳
攻取之策泰徵儉入朝問以經略復命還鎮密為
之備馬伯符密使告帝帝弗之信夏四月丙
寅上使散騎常侍庾信等聘於魏癸酉以陳霸
先為司空五月散騎郎新野庾季才言於上
曰去年八月丙申月犯心中星今月丙戌赤氣干
北斗心為天王丙主楚分臣恐建子之月有大兵
入江陵陛下宜留重臣鎮江陵整旆還都以避其
患假令魏虜侵蹙止失荆湘在於社稷猶得無慮
上亦曉天文知楚有災歎曰禍福在天避之何益
六月壬午齊步大汗薩將兵四萬趣涇州王
僧辯使侯瑱張彪自石梁引兵助嚴超達拒之瑱
彪遟留不進將軍尹令思將萬餘人謀襲盱眙齊
冀州刺史段韶將兵討東方白額於宿預廣陵涇
州皆來告急諸將患之韶曰梁氏喪亂國無定主
人懷去就彊者從之霸先等外託同德内有離心
諸君不足憂吾揣之熟矣乃留儀同三司敬顯携
等圍宿預自引兵倍道趣涇州塗出盱眙令思不
意齊兵猝至望風退走韶進擊超達破之回趣廣
陵陳霸先解圍走杜僧明還丹徒侯瑱張彪還秦
郡秋九月乙巳魏遣柱國常山公于謹中山
公宇文護大將軍楊忠將兵五萬入寇冬十月壬
戌發長安長孫儉問謹曰為蕭繹之計將如何謹
曰耀兵漢沔席卷渡江直據丹楊上策也移郭内
居民退保子城峻其陴堞以待援軍中策也若難
於移動據守羅郭下策也儉曰揣繹定出何策謹
曰下策儉曰何故謹曰蕭氏保據江南緜歷數紀
屬中原多故未遑外略又以我有齊氏之患必謂
力不能分且繹懦而無謀多疑少斷愚民難與慮
始皆戀邑居所以知其用下策也癸亥武寧太守
宗均告魏兵且至帝召公卿議之領軍胡僧祐太
府卿黃羅漢曰二國通好未有嫌隙必應不爾侍
中王琛曰臣揣宇文容色必無此理乃復使琛使
魏丙寅于謹至樊鄧梁王詧帥衆會之丁卯内外
戒嚴王琛至石梵未見魏軍馳書報黃羅漢曰吾
至石梵境上帖然前言皆兒戲耳帝聞而疑之辛
未帝使主書李膺至建康徵王僧辯為大都督荆
州刺史命陳霸先徙鎮揚州僧辯遣豫州刺史侯
瑱帥程靈洗等為前軍兖州刺史杜僧明帥吳明
徹等為後軍甲戌帝夜登鳳凰閣徙倚歎息曰客
星入翼軫今必敗矣嬪御皆泣陸法和聞魏師至
自郢州入漢口將赴江陵帝使逆之曰此自能破
賊但鎮郢州不須動也灋和還州堊其城門著衰
絰坐葦席終日乃脫之十一月帝大閱於津陽門
外遇北風暴雨輕輦還宫癸未魏軍濟漢于謹令
宇文護楊忠帥精騎先據江津斷東路甲申護克
武寧執宗均是日帝乘馬出城行栅插木為之周
圍六十餘里以領軍將軍胡僧祐都督城東諸軍
事尚書右僕射張綰為之副左僕射王襃都督城
西諸軍事四廂領直元景亮為之副王公已下各
有所守丙戌命太子廵行城樓令居人助運木石
夜魏軍至黃華去江陵四十里丁亥至柵下戊子
嶲州刺史裴畿畿弟新興太守機武昌太守朱買
臣衡陽太守謝答仁開枇杷門出戰裴機殺魏儀
同三司胡文伐畿之高之子也帝徵廣州刺史王
琳為湘州刺史使引兵入援丁酉栅内火焚數千
家及城樓二十五帝臨所焚樓望魏軍濟江四顧
歎息是夜遂止宫外宿民家己亥移居祗洹寺于
謹令築長圍中外信命始絶庚子信州刺史徐世
譜晉安王司馬任約等築壘於馬頭遙為聲援是
夜帝廵城猶口占為詩羣臣亦有和者帝裂帛為
書趣王僧辯曰吾忍死待公可以至矣壬寅還宫
癸卯出長沙寺戊申王襃胡僧祐朱買臣謝答仁
等開門出戰皆敗還己酉帝移居天居寺癸丑移
居長沙寺朱買臣按劒進曰唯斬宗懔黃羅漢可
以謝天下帝曰曩實吾意宗黃何罪二人退入衆
中王琳軍至長沙鎮南府長史裴政請間道先報
江陵至百里洲為魏人所獲梁王詧謂政曰我武
皇帝之孫也不可為爾君乎若從我計貴及子孫
如或不然腰領分矣政詭曰唯命詧鎻之至城下
使言曰王僧辯聞臺城被圍已自為帝王琳孤弱
不復能至政告城中曰援兵大至各思自勉吾以
間使被禽當碎身報國監者擊其口詧怒命速殺
之西中郎參軍蔡大業諫曰此民望也殺之則荆
州不可下矣乃釋之政之禮之子大業大寳之弟
也時徵兵四方皆未至甲寅魏人百道攻城城中
負戸蒙楯胡僧祐親當矢石晝夜督戰奬勵將士
明行賞罰衆咸致死所向摧殄魏不得前俄而僧
祐中流矢死内外大駭魏悉衆攻柵反者開西門
納魏師帝與太子王襃謝答仁朱買臣退保金城
令汝南王大封晉熙王大圓質於于謹以請和魏
軍之初至也衆以王僧辯子侍中顗可為都督帝
不用更奪其兵使與左右十人入守殿中及胡僧
祐死乃用為都督城中諸軍事裴畿裴機歷陽侯
峻皆出降于謹以機手殺胡文伐並畿殺之峻淵
猷之子也時城南雖破而城北諸將猶苦戰日暝
聞城䧟乃散帝入東閤竹殿命舍人高善寳焚古
今圖書十四萬卷將自赴火宫人左右共止之又
以寳劒擊柱令折歎曰文武之道今夜盡矣乃使
御史中丞王孝祀作降文謝答仁朱買臣諫曰城
中兵衆猶彊乘闇突圍而出賊必驚因而薄之可
度江就任約帝素不便走馬曰事必無成秖增辱
耳答仁求自扶帝以問王襃襃曰答仁侯景之黨
豈足可信成彼之勲不如降也答仁又請守子城
收兵可得五千人帝然之即授城中大都督配以
公主既而召王襃謀之以為不可答仁請入不得
歐血而去于謹徵太子為質帝使王襃送之謹子
以襃善書給之紙筆襃乃書曰柱國常山公家奴
王襃有頃黃門郎裴政犯門而出帝遂去羽儀文
物白馬素衣出東門抽劒擊闔曰蕭世誠一至此
乎魏軍士度塹牽其轡至白馬寺北奪其所乘駿
馬以駑馬代之遣長壯胡人手扼其背以行逢于
謹胡人牽帝使拜梁王詧使鐡騎擁帝入營囚于
烏幔之下甚爲詧所詰辱帝性殘忍且懲高祖寬
縱之弊故爲政尚嚴及魏師圍城獄中死囚且數
千人有司請釋之以充戰士帝不許悉令棓殺之
事未成而城䧟十二月丙辰徐世譜任約退戍巴
陵于謹逼帝使爲書召王僧辯帝不可使者曰王
今豈得自由帝曰我既不自由僧辯亦不由我又
從長孫儉求宫人王氏苟氏及幼子犀首儉竝還
之或問何意焚書帝曰讀書萬卷猶有今日故焚
之辛未帝為魏人所殺梁王詧遣尚書傅準監
刑以土囊隕之詧使以布帊纏尸斂以蒲席束以
白茅葬於津陽門外並殺愍懷太子元良始安王
才略桂陽王大成等世祖性好書常令左右讀書
晝夜不絶雖熟睡卷猶不釋或差誤及欺之帝輒
驚寤作文章援筆立就常言我韜於文士愧於武
夫論者以為得言魏立梁王詧為梁主資以荆州
之地延袤三百里仍取其雍州之地詧居江陵東
城魏置防主將兵居西城名曰助防外示助詧僃
禦内實防之以前儀同三司王悅留鎮江陵于謹
收府庫珍寳及宋渾天儀梁銅晷表大玉徑四尺
及諸灋物盡俘王公以下及選百姓男女數萬口
為奴婢分賞三軍驅歸長安小弱者皆殺之得免
者三百餘家而人馬所踐及凍死者什二三魏師
之在江陵也梁王詧將尹德毅說詧曰魏虜貪惏
肆其殘忍殺掠士民不可勝紀江東之人塗炭至
此咸謂殿下為之殿下既殺人父兄孤人子弟人
盡讎也誰與為國今魏之精銳盡萃于此若殿下
為設享會請于謹等為歡預伏武士因而斃之分
命諸將掩其營壘大殱羣醜俾無遺類收江陵百
姓撫而安之文武羣寮隨材銓授魏人懾息未敢
送死王僧辯之徒折簡可致然後朝服濟江入踐
皇極晷刻之間大功可立古人云天與不取反受
其咎願殿下恢弘遠略勿懷匹夫之行詧曰卿此
策非不善也然魏人待我厚未可背德若遽為卿
計人將不食吾餘既而闔城長幼被虜又失襄陽
詧乃歎曰恨不用尹德毅之言王僧辯陳霸先共
奉江州刺史晉安王方智為太宰承制王襃王克
劉瑴宗懔殷不害及尚書右丞吳興沈炯至長安
太師泰皆厚禮之
敬帝紹泰元年春正月壬午朔邵陵太守劉棻將
兵援江陵至三百里灘部曲宋文徹殺之帥其衆
還據邵陵梁王詧即皇帝位於江陵改元大定
追尊昭明太子為昭明皇帝廟號高宗妃蔡氏為
昭德皇后尊其母龔氏為皇太后立妻王氏為皇
后子巋為皇太子賞刑制度並同王者唯上䟽於
魏則稱臣奉其正朔至於官爵其下亦依梁氏之
舊其勲級則兼用柱國等名以諮議參軍蔡大寳
為侍中尚書令參掌選事外兵參軍太原王操為
五兵尚書大寳嚴整有智謀雅達政事文辭贍速
後梁主推心任之以為謀主比之諸葛孔明操亦
亞之追贈邵陵王綸太宰諡曰壯武河東王譽丞
相諡曰武桓齊主使清河王岳將兵攻魏安州
以救江陵岳至義陽江陵䧟因進軍臨江郢州刺
史陸灋和及儀同三司宋蒞舉州降之長史江夏
太守王岷不從殺之甲午齊召岳還使儀同三司
清都慕容儼戍郢州王僧辯遣江州刺史侯瑱攻
郢州任約徐世譜宜豐侯循皆引兵會之辛丑
齊立貞陽侯淵明為梁主使其上黨王渙將兵送
之徐陵湛海珍等皆聽從淵明歸(見矦景之亂貞陽侯陷魏事)
二月癸丑晉安王至自尋陽入居朝堂即梁
王位時年十三以太尉王僧辯為中書監錄尚書
驃騎大將軍都督中外諸軍事加陳霸先征西大
將軍齊主先使殿中尚書邢子才馳傳詣建康
與王僧辯書以為嗣主冲藐未堪負荷彼貞陽侯
梁武猶子長沙之胤以年以望堪保金陵故置為
梁王納於彼國卿宜部分舟艫迎接今主并心一
力善建良圖乙卯貞陽侯淵明亦與僧辯書求迎
僧辯復書曰嗣主體自宸極受於文祖明公儻能
入朝同奬王室伊呂之任僉曰仰歸意在主盟不
敢聞命甲子齊以陸灋和為都督荆雍等十州諸
軍事太尉大都督西南道大行臺又以宋蒞為郢
州刺史蒞弟簉為湘州刺史甲戌上黨王渙克譙
郡己卯淵明又與僧辯書僧辯不從故劉棻主
帥趙朗殺宋文徹以邵陵歸于王琳三月貞
陽侯淵明至東關散騎常侍裴之横禦之丙戌齊
克東關斬裴之横俘數千人王僧辯大懼出屯姑
孰謀納淵明夏五月王琳迎永嘉王莊送之
建康王僧辯遣使奉啟於貞陽侯淵明定君臣
之禮又遣别使奉表於齊以子顯及顯母劉氏弟
子世珍為質於淵明遣左民尚書周弘正至歷陽
奉迎因求以晉安王為皇太子淵明許之淵明求
度衛士三千僧辯慮其為變止受散卒千人庚子
遣龍舟灋駕迎之淵明與齊上黨王渙盟於江北
辛丑自采石濟江於是梁輿南度齊師北返僧辯
疑齊擁檝中流不敢就西岸齊侍中裴英起衛送
淵明與僧辯會于江寧癸卯淵明入建康望朱雀
門而哭道逆者以哭對丙午即皇帝位改元天成
以晉安王為皇太子王僧辯為大司馬陳霸先為
侍中六月齊慕容儼始入郢州而侯瑱等奄
至城下儼隨方備禦瑱等不能克乘間出擊瑱等
軍大破之城中食盡煮草木根葉及靴皮帶角食
之與士卒分甘共苦堅守半歲人無異志貞陽侯
淵明立乃命瑱等解圍瑱還鎮豫章齊人以城在
江外難守因割以還梁儼歸望齊主悲不自勝齊
主呼前執其手脫帽看髮歎息久之吳興太守
杜龕王僧辯之壻也僧辯以吳興為震州用龕為
刺史又以其弟侍中僧愔為豫章太守壬子齊
主以梁國稱藩詔凢梁民悉遣南還初王僧
辯與陳霸先共滅侯景情好甚篤僧辯為子頠娶
霸先女會僧辯有母喪未成昏僧辯居石頭城霸
先在京口僧辯推心待之頠兄顗屢諫不聽及僧
辯納貞陽侯淵明霸先遣使苦爭之往返數四僧
辯不從霸先竊歎謂所親曰武帝子孫甚多唯孝
元能復讎雪耻其子何罪而忽廢之吾與王公並
處託孤之地而王公一旦改圖外依戎狄援立非
次其志欲何所為乎乃密具袍數千領及錦綵金
銀為賞賜之具會有告齊師大舉至壽春將入寇
者僧辯遣記室江旴告霸先使為之備霸先因是
留旴於京口舉兵襲僧辯九月壬寅召部將侯安
都周文育及安陸徐度錢塘杜稜謀之稜以為難
霸先懼其謀泄以手巾絞稜悶絶于地因閉於别
室部分將士分賜金帛以弟子著作郎曇朗鎮京
口知留府事使徐度侯安都帥水軍趨石頭霸先
帥馬步自江乘羅落會之是夜皆發召杜稜與同
行知其謀者唯安都等四將外人皆以為江旴徵
兵禦齊不之怪也甲辰安都引舟艦將趣石頭霸
先控馬未進安都大懼追霸先罵曰今日作賊事
勢已成生死須決在後欲何所望若敗俱死後期
得免斫頭邪霸先曰安都嗔我乃進安都至石頭
城北棄舟登岸石頭城北接岡阜不甚危峻安都
被甲帶長刀軍人捧之投於女垣内衆隨而入進
及僧辯卧室霸先兵亦自南門入僧辯方視事外
白有兵俄而兵自内出僧辯遽走遇子頠與俱出
閤帥左右數十人苦戰于聽事前力不敵走登南
門樓拜請求哀霸先欲縱火焚之僧辯與頠俱下
就執霸先曰我有何辜公欲與齊師賜討且曰何
意全無備僧辯曰委公北門何謂無備是夜霸先
縊殺僧辯父子既而竟無齊兵亦非霸先之譎也
前青州刺史新安程靈洗帥所領救僧辯力戰於
石頭西門軍敗霸先遣使招諭久之乃降霸先深
義之以為蘭陵太守使助防京口乙巳霸先為檄
布告中外列僧辯罪狀且曰資斧所指唯王僧辯
父子兄弟其餘親黨一無所問丙午貞陽侯淵明
遜位出就邸百僚上晉安王表勸進冬十月己酉
晉安王即皇帝位大赦改元中外文武賜位一等
以貞陽侯淵明為司徒封建安公告齊云僧辯隂
圖篡逆故誅之仍請稱臣於齊永為藩國齊遣行
臺司馬恭與梁人盟于歷陽壬子加陳霸先尚
書令都督中外諸軍事車騎將軍揚南徐二州刺
史杜龕恃王僧辯之勢素不禮於陳霸先在吳
興每以灋繩其宗族霸先深怨之及將圖僧辯密
使兄子蒨還長城立柵以備龕僧辯死龕據吳興
拒霸先義興太守韋載以郡應之吳郡太守王僧
智僧辯之弟也亦據城拒守陳蒨至長城收兵纔
數百人杜龕遣其將杜泰將精兵五千奄至將士
相視失色蒨言笑自若部分益明衆心乃定泰日
夜苦攻數旬不克而退霸先使周文育攻義興義
興屬縣卒皆霸先舊兵善用弩韋載收得數十人
繫以長鎻命所親監之使射文育軍約曰十發不
兩中者死故每發輒斃一人文育軍稍却載因於
城外據水立柵相持數旬杜龕遣其從弟北叟將
兵拒戰北叟敗歸于義興霸先聞文育軍不利辛
未自表東討留高州刺史侯安都石州刺史杜稜
宿衛臺省甲戌軍至義興丙子拔其水柵譙秦二
州刺史徐嗣徽從弟嗣先僧辯之甥也僧辯死嗣
先亡就嗣徽嗣徽以州入于齊及陳霸先東討義
興嗣徽密結南豫州刺史任約將精兵五千乘虚
襲建康是日入據石頭游騎至闕下侯安都閉門
藏旗幟示之以弱令城中曰登陴闚賊者斬及夕
嗣徽等收兵還石頭安都夜為戰備將旦嗣徽等
又至安都帥甲士三百開東西掖門出戰大破之
嗣徽等犇還石頭不敢復逼臺城陳霸先遣韋載
族弟翽齎書諭戰丁丑載及杜北叟皆降霸先厚
撫之以翽監義興郡引載置左右與之謀議覇先
卷甲還建康使周文育討杜龕救長城將軍黃他
攻王僧智於吳郡不克霸先使寧遠將軍裴忌助
之忌選所部精兵輕行倍道自錢塘直趣吳郡夜
至城下鼓譟薄之僧智以為大軍至輕舟犇吳興
忌入據吳郡因以忌為太守十一月己卯齊遣兵
五千度江據姑孰以應徐嗣徽任約陳霸先使合
州刺史徐度立柵於冶城庚寅齊又遣安州刺史
翟子崇楚州刺史劉士榮淮州刺史柳達摩將兵
萬人於胡墅度米三萬石馬千匹入石頭霸先問
計於韋載載曰齊師若分兵先據三吳之路略地
東境則時事去矣今可急於淮南因侯景故壘築
城以通東道轉輸分兵絶彼之糧運使進無所資
則齊將之首旬日可致霸先從之癸未使侯安都
夜襲胡墅燒齊船千餘艘仁威將軍周鐡虎斷齊
運輸擒其北徐州刺史張領州仍遣韋載於大航
築侯景故壘使杜稜守之齊人於倉門水南立二
柵與梁兵相拒壬辰齊大都督蕭軌將兵屯江北
甲辰徐嗣徽等攻冶城柵陳霸先將精甲自西
明門出擊之嗣徽等大敗留柳達摩等守城自往
采石迎齊援十二月癸丑侯安都襲秦郡破
徐嗣徽柵俘數百人收其家得其琵琶及鷹遣使
送之曰昨至弟處得此今以相還嗣徽大懼丙辰
陳霸先對冶城立航悉度衆軍攻其水南二柵柳
達摩等度淮置陳霸先督兵疾戰縱火燒柵齊兵
大敗爭舟相擠溺死者以千數呼聲震天地盡收
其船艦是日嗣徽與任約引齊兵水步萬餘人還
據石頭霸先遣兵詣江寧據要險嗣徽等水步不
敢進頓江寧浦口霸先遣侯安都將水軍襲破之
嗣徽等單舸脫走盡收其軍資器械己未霸先四
面攻石頭城中無水升水直絹一匹庚申達摩遣
使請和於霸先且求質子時建康虚弱糧運不繼
朝臣皆欲與齊和請以霸先從子曇朗為質霸先
曰今在位諸賢欲息肩於齊若違衆議謂孤愛曇
朗不恤國家今決遣曇朗棄之寇庭齊人無信謂
我微弱必當背盟齊寇若來諸君須為孤力鬭也
乃以曇朗及永嘉王莊丹陽尹王冲之子珉為質
與齊人盟於城外將士恣其南北辛酉霸先陳兵
石頭南門送齊人歸北徐嗣徽任約皆犇齊收齊
馬仗船米不可勝計齊主誅柳達摩壬戌齊和州
長史烏丸遠自南州犇還歷陽江寧令陳嗣黃門
侍郎曹朗據姑孰反霸先命侯安都等討平之霸
先恐陳曇朗亡竄自帥步騎至京口迎之
太平元年春正月癸未陳霸先使從事中郎江旴
說徐嗣徽使南歸嗣徽執旴送齊陳蒨周文育
合軍攻杜龕於吳興龕勇而無謀嗜酒常醉其將
杜泰隂與蒨等通龕與蒨等戰敗泰因說龕使降
龕然之其妻王氏曰霸先讐隙如此何可求和因
出私財賞募復擊蒨等大破之既而杜泰降於蒨
龕尚醉未覺蒨遣人負出於項王寺前斬之王僧
智與其弟豫章太守僧愔俱犇齊東揚州刺史張
彪素為王僧辯所厚不附霸先二月庚戌陳蒨周
文育輕兵襲會稽彪兵敗走入若邪山中蒨遣其
將吳興章昭達追斬之東陽太守留異饋蒨糧食
霸先以異為縉州刺史江州刺史侯瑱本事王僧
辯亦擁兵據豫章及江州不附霸先霸先以周文
育為南豫州刺史使將兵擊湓城庚申又遣侯安
都周鐡虎將舟師立柵於梁山以備江州癸亥
徐嗣徽任約襲采石執戍主明州刺史張懷鈞送
於齊三月戊戌齊遣儀同三司蕭軌庫狄伏
連尭難宗東方老等與任約徐嗣徽合兵十萬入
寇出柵口向梁山陳霸先帳内盟主黃叢逆擊破
之齊師退保蕪湖霸先遣定州刺史沈泰等就侯
安都共據梁山以禦之周文育攻湓城未克召之
還夏四月丁巳霸先如梁山廵撫諸軍侯安都
輕兵襲齊行臺司馬恭於歷陽大破之俘獲萬計
五月齊人召建安公淵明詐許退師陳霸先
具舟送之癸未淵明疽發背卒甲申齊兵發蕪湖
庚寅入丹楊縣丙申至秣陵故治陳霸先遣周文
育屯方山徐度頓馬牧杜稜頓大航南以禦之
辛丑齊人跨淮立橋柵度兵夜至方山徐嗣徽等
列艦於青墩至于七磯以斷周文育歸路文育鼓
譟而發嗣徽等不能制至旦反攻嗣徽嗣徽驍將
鮑砰獨以小艦殿軍文育乘單舴艋與戰跳入艦
中斬砰仍牽其艦而還嗣徽衆大駭因留船蕪湖
自丹楊步上陳霸先追侯安都徐度皆還癸卯齊
兵自方山進及倪塘游騎至臺建康震駭帝總禁
兵出頓長樂寺内外纂嚴霸先拒嗣徽等於白城
適與周文育會將戰風急霸先曰兵不逆風文育
曰事急矣何用古灋抽槊上馬先進衆軍從之風
亦尋轉殺傷數百人侯安都與嗣徽等戰於耕壇
南安都帥十二騎突其陳破之生擒齊儀同三司
乞伏無勞霸先潜撤精卒三千配沈泰度江襲齊
行臺趙彦深於瓜步獲艦百餘艘粟萬斛六月甲
辰齊兵潜至鍾山侯安都與齊將王敬寳戰于龍
尾軍主張纂戰死丁未齊師至幕府山霸先遣别
將錢明將水軍出江乘邀擊齊人糧運盡獲其船
米齊軍乏食殺馬驢食之庚戌齊軍踰鍾山霸先
與衆軍分頓樂遊苑東及覆舟山北斷其衝要壬
子齊軍至玄武湖西北將據北郊壇衆軍自覆舟
東移頓壇北與齊人相對會連日大雨平地水丈
餘齊軍晝夜坐立泥中足指皆爛懸鬲以㸑而臺
中及潮溝北路燥梁軍每得番易時四方壅隔糧
運不至建康戸口流散徵求無所甲寅少霽霸先
將戰調市人得麥飯分給軍士士皆飢疲會陳蒨
饋米三千斛鴨千頭霸先命炊米煮鴨人人以荷
葉褁飯婫以鴨肉數臠乙卯未明蓐食比曉霸先
帥麾下出莫府山侯安都謂其部將蕭摩訶曰卿
驍勇有名千聞不如一見摩訶對曰今日令公見
之及戰安都墜馬齊人圍之摩訶單騎大呼直衝
齊軍齊軍披靡安都乃免霸先與吳明徹沈泰等
衆軍首尾齊舉縱兵大戰安都自白下引兵横出
其後齊師大潰斬獲數千人相蹂藉而死者不可
勝計生擒徐嗣徽及弟嗣宗斬之以徇追犇至于
臨沂其江乘攝山鍾山等諸軍相次克捷虜蕭軌
東方老王敬寳等將帥凡四十六人其軍士得竄
至江者縛荻筏以濟中江而溺流尸至京口翳水
彌岸唯任約王僧愔得免丁巳衆軍出南州燒齊
舟艦戊午大赦己未解嚴軍士以賞俘貿酒一人
裁得一醉庚申斬齊將蕭軌等齊人聞之亦殺陳
曇朗霸先啟解南徐州以授侯安都秋七月
丙子以陳霸先爲中書監司徒揚州刺史進爵長
城公餘如故九月以陳霸先爲丞相錄尚書
事鎮衛大將軍揚州牧義興公
陳高祖永定元年夏五月王琳將攻陳霸先霸先
以侯安都周文育帥舟師會武昌以擊之(琳犇齊事見王)
秋八月甲午進丞相霸先位太傅加黃鉞殊
禮贊拜不名九月辛丑進丞相爲相國總百揆封
陳公僃九錫陳國置百司冬十月戊辰進陳
公爵爲王辛未梁敬帝禪位于陳陳王使中書
舍人劉師知引宣猛將軍沈恪勒兵入宫衛送梁
主如别宫恪排闥見王叩頭謝曰恪身經事蕭氏
今日不忍見此分受死耳決不奉命王嘉其意不
復逼更以盪主王僧志代之乙亥王即皇帝位于
南郊還宫大赦改元奉梁敬帝為江隂王梁太后
為大妃皇后為妃
二年春正月王琳求援于齊且請納梁永嘉王莊
以主梁祀三月齊發兵援送永嘉王莊於江
南册拜王琳為梁王相琳奉莊即皇帝位乙丑
上使人害梁敬帝立梁武林侯諮之子季卿為江
隂王
文帝天嘉元年王琳兵敗犇齊御史中丞劉仲威
奉永嘉王莊犇齊六月詔葬梁元帝於江寧
車旗禮章悉用梁典
三年閏二月後梁主以封疆褊隘邑居殘毁干戈
日用鬱鬱不得志疽發背而殂葬平陵諡曰宣皇
帝廟號中宗太子巋即皇帝位改元天保
宣帝太建二年冬十月永嘉王莊卒於鄴
十年梁主遣其弟太宰巖入賀于隋
長城公至德元年夏五月乙巳梁太子琮入朝于
隋
三年梁主殂謚曰孝明皇帝廟號世宗太子琮嗣
位
禎明元年秋八月隋徵梁主入朝梁主帥其羣臣
二百餘人發江陵庚申至長安九月隋主廢梁國
遣尚書左僕射高熲安集遺民梁中宗世宗各給
守冢十戸拜梁主琮柱國賜爵莒公
西魏取蜀
梁簡文帝大寶元年侯景之亂太尉益州刺史
武陵王紀移告征鎮使世子圓照帥兵三萬受湘
東王節度圓照軍至巴水繹授以信州刺史令屯
白帝未許東下冬十一月武陵王紀帥諸軍
發城都湘東王繹遣使以書止之曰蜀人勇悍易
動難安弟可鎮之吾自當滅賊又别紙云地擬孫
劉各安境界情深魯衛書信恒通
二年江安侯圓正為西陽太守寬和好施歸附者
衆有兵一萬湘東王繹欲圖之署為平南將軍及
至弗見使南平王恪與之飲醉因囚之内省分其
部曲使人告其罪荆益之釁自此起矣冬十
一月益州長史劉孝勝等勸武陵王紀稱帝紀雖
未許而大造乘輿車服
元帝承聖元年益州刺史太尉武陵王紀頗有
武略在蜀十七年南開寧州越嶲西通資陵吐谷
渾内脩耕桑鹽鐡之政外通商賈遠方之利故能
殖其財用器甲殷積有馬八千匹聞侯景陷臺城
湘東王將討之謂僚佐曰七官文士豈能匡濟内
寢柏殿柱繞節生花紀以為已瑞夏四月乙巳即
皇帝位改元天正立子圓照為皇太子圓正為西
陽王圓滿為竟陵王圓普為譙王圓肅為宜都王
以巴西梓潼二郡太守永豐侯撝為征西大將軍
益州刺史封秦郡王司馬王僧略直兵參軍徐怦
固諫不從僧略僧辯之弟怦勉之從子也初臺城
之圍怦勸紀速入援紀意不欲行内銜之會蜀人
費合告怦反怦有與將帥書云事事往人口具紀
即以為反徵謂怦曰以卿舊情當使諸子無恙對
曰生兒悉如殿下留之何益紀乃盡誅之梟首於
市亦殺王僧略永豐侯撝歎曰王事不成矣善人
國之基也今先殺之不亡何待紀徵宜封侯諮議
參軍劉璠爲中書侍郎使者八反乃至紀令劉孝
勝深布腹心璠苦求還中記室韋登私謂璠曰殿
下忍而畜憾足下不留將致大禍孰若共構大
厦使身名俱美哉璠正色曰卿欲緩頰於我邪我
與府侯分義已定豈以夷險易其心乎殿下方布
大義於天下終不逞志於一夫紀知必不爲己用
乃厚禮遣之秋八月武陵王紀舉兵由外水
東下以永豐侯撝爲益州刺史守成都使其子宜
都王圓肅副之
二年春二月上聞武陵王紀東下使方士畫版為
紀像親釘支體以厭之又執&KR1282;景之俘以報紀初
紀之舉兵皆太子圓照之謀也圓照時鎮巴東執
留使者啟紀云侯景未平宜急進討已聞荆鎮為
景所破紀信之趣兵東下上甚懼與魏書曰子糾
親也請君討之太師泰曰取蜀制梁在兹一舉諸
將咸難之大將軍代人尉遟迥泰之甥也獨以為
可克泰問以方略迥曰蜀與中國隔絶百有餘年
恃其險遠不虞我至若以鐡騎兼行襲之無不克
矣泰乃遣迥督開府儀同三司原珍等六軍甲士
萬二千騎萬匹自散關伐蜀夏五月武陵王
紀至巴郡聞有魏兵遣前梁州刺史巴西譙淹還
軍救蜀初楊乾運求為梁州刺史紀以為潼州楊
灋琛求黎州刺史以為沙州二人皆不悅乾運兄
子略說乾運曰今侯景初平宜同心戮力保國寧
民而兄弟尋戈此自亡之道也夫木朽不雕世衰
難佐不如送欵關中可以功名兩全乾運然之令
略將二千人鎮劒閣又遣其揟樂廣鎮安州與灋
琛皆潜通於魏魏太師泰密賜乾運鐡券授驃騎
大將軍開府儀同三司梁州刺史尉遟迥以開府
儀同三司侯吕陵始為前軍至劒閣略退就樂廣
翻城應始始入據安州甲戌迥至涪水乾運以州
降迥分軍守之進襲成都時成都見兵不滿萬人
倉庫空竭永豐侯撝嬰城自守迥圍之譙淹遣江
州刺史景欣幽州刺史趙拔扈援成都迥使原珍
等擊走之武陵王紀至巴東知侯景已平乃自悔
召太子圓照責之對曰侯景雖平江陵未服紀亦
以既稱尊號不可復為人下欲遂東進將卒日夜
思歸其江州刺史王開業以為宜還救根本更思
後圖諸將皆以為然圓照及劉孝勝固言不可紀
從之宣言於衆曰敢諫者死己丑紀至西陵軍勢
甚盛舳艫翳川護軍陸灋和築二城於峽口兩岸
運石填江鐡鎻斷之帝赦任約於獄以為晉安王
司馬使助灋和拒紀謂之曰汝罪不容誅我不殺
汝本為今日因撤禁兵以配之仍許妻以盧陵王
續之女使宣猛將軍劉棻與之俱夏六月壬
辰武陵王紀築連城攻絶鐡鎻陸灋和告急相繼
上以謝答仁為步兵校尉配兵使助灋和武陵
王紀遣將軍侯叡將衆七千築壘與陸灋和相拒
上遣使與紀書許其還蜀專制一方紀不從報書
如家人禮上復與紀書曰吾年為一日之長屬有
平亂之功膺此樂推事歸當璧儻遣使乎良所遟
也如曰不然於此投筆友于兄弟分形共氣兄肥
弟瘦無復相見之期讓棗推梨永罷懽愉之日心
乎愛矣書不盡言紀頓兵日久頻戰不利又聞魏
寇深入成都孤危憂懣不知所為乃遣其度支尚
書樂奉業詣江陵求和請依前旨還蜀奉業知紀
必敗啟上曰蜀軍乏糧士卒多死危亡可待上遂
不許其和紀以黃金一斤為餅餅百為篋至有百
篋銀五倍於金錦罽繒綵稱是每戰懸示將士不
以為賞寧州刺史陳智祖請散之以募勇士弗聽
智祖哭而死有請事者紀辭疾不見由是將卒解
體秋七月辛未巴東民符昇等斬峽口城主公孫
晃降於王琳謝答仁任約進攻侯叡破之拔其三
壘於是兩岸十四城俱降紀不獲退順流東下遊
擊將軍南陽樊猛追擊之紀衆大潰赴水死者八
千餘人猛圍而守之上密敕猛曰生還不成功也
猛引兵至紀所紀在舟中繞牀而走以金囊擲猛
曰以此雇卿送我一見七官猛曰天子何由可見
殺足下金將安之遂斬紀及其幼子圓滿陸灋和
收太子圓照兄弟三人送江陵上絶紀屬籍賜姓
饕餮氏下劉孝勝獄已而釋之三使謂江安侯圓
正曰西軍已敗汝父不知存亡意欲使其自裁圓
正聞之號哭稱世子不絶聲上頻使覘之知不能
死移送廷尉獄見圓照曰兄何乃亂人骨肉使痛
酷如此圓照唯云計誤上並命絶食於獄至齧臂
啖之十二日而死遠近聞而悲之魏尉遟迥
圍成都五旬永豐侯撝屢出戰皆敗乃請降諸將
欲不許迥曰降之則將士全遠人悅攻之則將士
傷遠人懼遂受之八月戊戌撝與宜都王圓肅帥
文武詣軍門降迥以禮接之與盟於益州城北吏
民皆復其業唯收奴婢及儲積以賞將士軍無私
焉魏以撝及圓肅竝為開府儀同三司以迥為大
都督益潼等十二州諸軍事益州刺史
三年魏加益州刺史尉遟迥督六州通前十八州
自劒關以南得承制封拜及黜陟迥明賞罰布威
恩綏輯新民經略未附華夷懷之
蕭勃據嶺南
梁武帝太清三年西江督護陳霸先欲起兵討
侯景景使人誘廣州刺史元景仲許奉以爲主景
仲由是附景隂圖霸先霸先知之與成州刺史王
懷明等集兵南海馳檄以討景仲曰元景仲與賊
合從朝廷遣曲陽侯蕭勃爲刺史軍已頓朝亭景
仲所部聞之皆棄景仲而散秋七月甲寅景仲縊
於閤下霸先迎定州刺史蕭勃鎮廣州前高州刺
史蘭裕欽之弟也與其諸弟扇誘始興等十郡攻
監衡州事歐陽頠勃使霸先救之悉擒裕等勃因
以霸先監始興郡事冬十二月始興太守陳
霸先結郡中豪傑欲討侯景郡人矦安都張偲等
各帥衆千餘人歸之霸先遣主帥杜僧明將二千
人頓於嶺上廣州刺史蕭勃遣人止之曰侯景驍
雄天下無敵前者援軍十萬士馬精彊猶不能克
君以區區之衆將何所之如聞嶺北王矦又皆鼎
沸親尋干戈以君疎外詎可暗投未若且留始興
遥張聲勢保太山之安也霸先曰僕荷國恩往聞
矦景度江即欲赴援遭值元蘭梗我中道今京都
覆沒君辱臣死誰敢愛命君侯體則皇枝任重方
岳遣僕一軍猶賢乎已乃更止之乎乃遣使間道
詣江陵受湘東王繹節度時南康土豪蔡路養起
兵據郡勃乃以腹心譚世遠為曲江令與路養相
結同遏霸先
簡文帝大寳元年春正月陳霸先發始興至大庾
嶺蔡路養將二萬人軍於南野以拒之路養妻姪
蘭陵蕭摩訶年十三單騎出戰無敢當者杜僧明
馬被傷陳霸先救之授以所乘馬僧明上馬復戰
衆軍因而乘之路養大敗脫身走
元帝承聖三年廣州刺史曲江矦勃自以非上所
授内不自安上亦疑之勃啟求入朝五月乙巳上
以王琳為廣州刺史勃為晉州刺史秋九月
曲江侯勃遷居始興
陳高祖永定元年初梁世祖以始興郡為東衡州
以歐陽頠為刺史久之徙頠為郢州刺史蕭勃留
頠不遣世祖以王琳代勃為廣州刺史勃遣其將
孫盪監廣州盡帥所部屯始興以避之頠别據一
城不往謁閉門自守勃怒遣兵襲之盡收其貲財
馬仗尋赦之使復其所與之結盟江陵䧟頠遂事
勃二月庚午勃起兵於廣州遣頠及其將傅泰蕭
孜為前軍孜勃之從子也南江州刺史余孝頃以
兵會之詔平西將軍周文育帥諸軍討之歐陽
頠等出南康頠屯豫章之苦竹灘傅泰據蹠口城
余孝頃遣其弟孝勱守郡城自出豫章據石頭巴
山太守熊曇朗誘頠共襲高州刺史黃灋氍又語
灋氍約共破頠且曰事捷與我馬仗遂出軍與頠
俱進至灋氍城下曇朗陽敗走灋氍乘之頠失援
而走曇朗取其馬仗歸于巴山周文育軍少船余
孝頃有船在上牢文育遣軍主焦僧度襲之盡取
以歸仍於豫章立柵軍中食盡諸將欲退文育不
許使人間行遺衡州刺史周迪書約為兄弟迪得
書甚喜許饋以糧於是文育分遣老弱乘故船㳂
流俱下燒豫章柵偽若遁去者孝頃望之大喜不
復設備文育由間道兼行據芉韶芉韶上流則歐
陽頠蕭孜下流則傅泰余孝頃營文育據其中間
築城饗士頠等大駭頠退入泥溪文育遣嚴威將
軍周鐡虎等襲頠癸巳擒之文育盛陳兵甲與頠
乘舟而宴廵蹠口城下使其將丁灋洪攻泰擒之
孜孝頃退走三月庚子周文育送歐陽頠傅
泰于建康丞相霸先與頠有舊釋而厚待之曲
江矦勃在南康聞歐陽頠等敗軍中忷懼甲寅德
州刺史陳灋武前衡州刺史譚世遠攻勃殺之
夏四月故曲江矦勃主帥蘭敳襲殺譚世遠軍主
夏侯明徹殺敱持勃首降勃故記室李寳藏奉懷
安矦任據廣州蕭孜余孝頃猶據石頭為兩城各
居其一多設船艦夾水而陳丞相霸先遣平南將
軍矦安都助周文育擊之戊戌安都潜師夜燒其
船艦文育帥水軍安都帥步騎進攻之蕭孜出降
孝頃逃歸新吳文育等引兵還丞相霸先以歐陽
頠聲著南土復以頠為衡州刺史使討嶺南未至
其子紇已克始興頠至嶺南諸郡皆降遂克廣州
嶺南悉平五月戊辰余孝頃遣使詣丞相府
乞降
二年王琳之引兵東下也衡州刺史周迪欲自據
南川乃總召所部八郡守宰結盟齊言入赴上恐
其為變厚慰撫之新吳洞主余孝頃遣沙門道林
說琳曰周廸黃灋氍皆依附金陵隂窺間隙大軍
若下必為後患不如先定南川然後東下孝頃請
席卷所部以從下吏琳乃遣輕車將軍樊猛平南
將軍李孝欽平東將軍劉廣德將兵八千赴之使
孝頃揔督三將屯於臨川故郡徵兵糧於迪以觀
其所為夏五月癸巳余孝頃等且二萬軍于
工塘連八城以逼周迪迪懼請和并送兵糧樊猛
等欲受盟而還孝頃貪其利不許樹柵圍之由是
猛等與孝頃不協秋七月高州刺史黃灋氍
吳興太守沈恪寧州刺史周敷合兵救周迪敷自
臨川故郡斷江口分兵攻余孝頃别城樊猛等不
救而沒劉廣德乘流先下故獲全孝頃等皆棄舟
引兵步走迪追擊盡擒之送孝頃及李孝欽於建
康歸樊猛於王琳九月余孝頃之弟孝勱及
子公颺猶據舊柵不下庚午詔開府儀同三司周
文育都督衆軍出豫章討之
三年夏五月周文育周迪黃灋氍共討余公颺豫
章内史熊曇朗引兵會之衆且萬人文育軍於金
口公颺詐降謀執文育文育覺之囚送建康文育
進屯三陂王琳遣其將曹慶帥二千人救余孝勱
慶分遣主帥常衆愛與文育相拒自帥其衆攻周
迪及安南將軍吳明徹迪等敗文育退據金口熊
曇朗因其失利謀殺文育以應衆愛監軍孫白象
聞其謀勸文育先之文育不從時周迪棄船走不
知所在乙酉文育得迪書自齎以示曇朗曇朗殺
之於坐而併其衆因據新淦城曇朗將兵萬人襲
周敷敷擊破之曇朗單騎犇巴山六月周文育之
討余孝勱也帝令南豫州刺史矦安都繼之文育死
安都還遇王琳將周炅周協南歸與戰擒之孝勱
弟孝猷帥所部四千家詣安都降安都進軍至左
里擊曹慶常衆愛破之衆愛犇廬山庚寅廬山民
斬之傳首
文帝天嘉元年王琳之東下也帝徵南川兵江州
刺史周迪高州刺史黃灋氍帥舟師將赴之熊曇
朗據城列艦塞其中路迪等與周敷共圍之琳敗
曇朗部衆離心迪攻拔其城虜男女萬餘口曇朗
走入村中村民斬之傳首建康盡滅其族
王琳犇齊(陳伐齊附)
梁元帝承聖元年冬十月戊申湘東王執湘州刺
史王琳於殿中殺其副將殷宴琳本會稽兵家其
姊妹皆入王宫故琳少在王左右琳好勇王以為
將帥琳傾身下士所得賞賜不以入家麾下萬人
多江淮羣盗從王僧辯平矦景與杜龕功居第一
在建康恃寵縱暴僧辯不能禁僧辯以宫殿之燒
恐得罪欲以琳塞責乃密啟王請誅琳王以琳為
湘州琳自疑及禍使長史陸納帥部曲赴湘州身
詣江陵陳謝謂納等曰吾若不返子將安之咸曰
請死之相泣而别至江陵王下琳吏辛酉以王子
方略為湘州刺史又以廷尉黃羅漢為長史使與
太舟卿張載至巴陵先據琳軍載有寵於王而御
下峻刻荆州人疾之如讐羅漢等至琳軍陸納及
士卒並哭不肯受命執羅漢及載王遣宦者陳旻
往諭之納對旻刳載腹抽腸以繫馬足使繞而走
腸盡氣絶又臠割出其心向之抃舞焚其餘骨以
黃羅漢清謹而免之納與諸將引兵襲湘州時州
中無主納遂據之十一月湘東王即皇帝位
於江陵陸納襲擊衡州刺史丁道貴於渌口破
之道貴犇零陵其衆悉降於納上聞之遣使徵司
徒王僧辯右衛將軍杜崱平北將軍裴之横與宜
豐矦循共討納循軍巴陵以待之
二年春三月陸納遣其將吳藏潘烏黑李賢明等
下據車輪王僧辯至巴陵宜豐矦循讓都督於僧
辯僧辯弗受上乃以僧辯循為東西都督夏四月
丙申僧辯軍于車輪陸納夾岸為城以拒王僧
辯納士卒皆百戰之餘僧辯憚之不敢輕進稍作
連城以逼之納以僧辯為怯不設備五月甲子僧
辯命諸軍水陸齊進急攻之僧辯親執旗鼓宜豐
矦循身受矢石拔其二城納衆大敗步走保長沙
六月上遣使送王琳令說諭陸納乙未琳至
長沙僧辯使送示之納衆悉拜且泣使謂僧辯曰
朝廷若赦王郎乞聽入城僧辯不許復送江陵陸
灋和求救不已上欲召長沙兵恐失陸納乃復遣
琳許其入城琳既入納遂降湘州平上復琳官爵
秋八月以湘州刺史王琳爲衡州刺史
三年夏五月乙巳以王琳爲廣州刺史上以琳部
衆彊盛又得衆心故欲遠之琳與主書廣漢李膺
厚善私謂膺曰琳小人也蒙官拔擢至此今天下
未定遷琳嶺南如有不虞安得琳力竊揆官意不
過疑琳琳分望有限豈與官爭為帝乎何不以琳
為雍州刺史鎮武寧琳自放兵作田為國禦捍膺
然其言而弗敢啟冬十一月魏師圍江陵帝
徵廣州刺史王琳為湘州刺史使引兵入援王琳
軍至長沙鎮南府長史裴政間道先報江陵為魏
人所獲臺城䧟帝為魏人所殺(氏亂亡事見梁)
敬帝紹泰元年春正月梁王詧即皇帝位於江陵
以莫勇為武州刺史魏永壽為巴州刺史湘州
刺史王琳將兵自小桂北下至蒸城聞江陵已䧟
為世祖發哀三軍縞素遣别將矦平帥舟師攻後
梁琳屯兵長沙傳檄州郡為進取之計長沙王韶
及上游諸將皆推琳為盟主二月矦平攻後
梁巴武二州故劉棻主帥趙朗殺宋文徹以邵陵
歸于王琳夏五月庚辰矦平等擒莫勇魏永
壽江陵之䧟也永嘉王莊生七年矣尼灋慕匿之
王琳迎莊送之建康秋八月辛巳王琳自蒸
城還長沙冬十月以王琳為車騎將軍開府
儀同三司十二月以陳霸先從子曇朗及永
嘉王莊為質於齊(氏亂亡事見梁)
太平元年春二月後梁主擊矦平於公安平與長
沙王韶引兵還長沙王琳遣平鎮巴州夏五
月矦平頻破後梁軍以王琳兵威不接更不受指
麾琳遣將討之平殺巴州助防吕旬收其衆犇江
州矦瑱與之結為兄弟琳軍勢益衰乙丑遣使奉
表詣齊并獻馴象江陵之䧟也琳妻蔡氏世子毅
皆沒于魏琳又獻欵于魏以求妻子亦稱臣于梁
秋七月魏太師泰遣安州長史鉗耳康買使
于王琳琳遣長史席豁報之且請歸世祖及愍懷
太子之柩泰許之八月魏以王琳為大將軍
長沙郡公九月甲子王琳以舟師襲江夏冬
十月壬申豐城矦泰以州降之十一月辛丑
豐城矦泰犇齊齊以為永州刺史詔徵王琳為司
空琳辭不至留其將潘純陀監郢州身還長沙魏
人歸其妻子
陳高祖永定元年春正月詔以王琳為司空驃騎
大將軍三月甲辰以司空王琳為湘郢二州
刺史夏五月王琳既不就徵大治舟艦將攻
陳霸先六月戊寅霸先以開府儀同三司矦安都
為西道都督周文育為南道都督將舟師二萬會
武昌以擊之秋八月丁卯周人歸梁世祖柩
及諸將家屬千餘人於王琳冬十月梁敬帝
禪位于陳矦安都至武昌王琳將樊猛棄城走
周文育自豫章會之安都聞上受禪歎曰吾今兹
必敗戰無名矣時兩將俱行不相統攝部下交爭
稍不相平軍至郢州琳將潘純陀於城中遥射官
軍安都怒進軍圍之未克而王琳至弇口安都乃
釋郢州悉衆詣沌口留沈泰一軍守漢曲安都遇
風不得進琳據東岸安都等據西岸相持數日乃
合戰安都等大敗安都文育及禆將徐敬成周鐡
虎程靈洗皆為琳所擒沈泰引軍犇歸琳引見諸
將與語周鐵虎辭氣不屈琳殺鐵虎而囚安都等
總以一長鏁繫之置琳所坐䑽下令所親宦者王
子晉掌視之琳乃移湘州軍府就郢城又遣其將
樊猛襲據江州
二年春正月王琳引兵下至湓城屯於白水浦帶
甲十萬琳以北江州刺史魯悉達為鎮北將軍上
亦以悉達為征西將軍各送鼓吹女樂悉達兩受
之遷延顧望皆不就上遣安西將軍沈泰襲之不
克琳欲引軍東下而悉達制其中流琳遣使說誘
終不從己亥琳遣記室宗虩求援於齊且請納梁
永嘉王莊以主梁祀三月齊發兵援送梁永
嘉王莊於江南冊拜王琳為梁丞相都督中外諸
軍錄尚書事琳遣兄子叔寶帥所部十州刺史子
弟赴鄴琳奉莊即皇帝位改元天啟追諡建安公
淵明曰閔皇帝莊以琳為侍中大將軍中書監餘
依齊朝之命夏六月己巳詔司空矦瑱領軍
將軍徐度帥舟師為前軍以討王琳秋七月
戊戌上幸石頭送矦瑱等甲辰上遣吏部尚書
謝哲往諭王琳哲朏之孫也八月謝哲返命
王琳請還湘州詔追衆軍還癸未衆軍至自大雷
冬十二月後梁主遣其大將軍王操將兵略
取王琳之長沙武陵南平等郡
三年春正月王琳召桂州刺史淳于量量雖與琳
合而潜通於陳二月辛酉以量為開府儀同三司
三月梁永嘉王莊至郢州遣使入貢于齊王
琳遣其將雷文策襲後梁監利太守蔡大有殺之
夏六月丁酉上不豫丙午殂冬十月王
琳聞高祖殂乃以少府卿吳郡孫瑒為郢州刺史
總留任奉梁永嘉王莊出屯濡須口齊揚州道行
臺慕容儼帥衆臨江為之聲援十一月乙卯琳寇
大雷詔矦瑱矦安都及儀同徐度將兵禦之安州
刺史吳明徹夜襲湓城琳遣巴陵太守任忠擊明
徹大破之明徹僅以身免琳因引兵東下
文帝天嘉元年春二月王琳至湘口矦瑱督諸軍
出屯蕪湖相持百餘日東關春水稍長舟艦得通
琳引合肥漅湖之衆舳艫相次而下軍勢甚盛瑱
進軍虎檻洲琳亦出船列于江西隔洲而泊明日
合戰琳軍少却退保西岸及夕東北風大起吹其
舟艦竝壊没于沙中浪大不得還浦及旦風靜琳
入浦治船瑱等亦引軍退入蕪湖周人聞琳東下
遣都督荆襄等五十二州諸軍事荆州刺史史寧
將兵數萬乘虚襲郢州孫瑒嬰城自守琳聞之恐
其衆潰乃帥舟師東下去蕪湖十里而泊擊柝聞
於陳軍齊儀同三司劉伯球將兵萬餘人助琳水
戰行臺慕容恃德之子子會將鐡騎二千屯蕪湖
西岸為之聲勢丙申瑱令軍中晨炊蓐食以待之
時西南風急琳自謂得天助引兵直趣建業瑱等
徐出蕪湖躡其後西南風翻為瑱用琳擲火炬以
燒陳船皆反燒其船瑱發拍以擊琳艦又以牛皮
冐蒙衝小船以觸其艦并鎔鐵灑之琳軍大敗軍
士溺死者什二三餘皆棄船登岸走為陳軍所殺
殆盡齊步騎在西岸者自相蹂踐並䧟于蘆荻泥
淖中騎皆棄馬脫走得免者什二三擒劉伯球慕
容子會斬獲萬計盡收梁齊軍資器械琳乘舴艋
冐陳走至湓城欲收合離散衆無附者乃與妻妾
左右十餘人犇齊先是琳使侍中袁泌御史中丞
劉仲威侍衛永嘉王莊及敗左右皆散泌以輕舟
送莊達于齊境拜辤而還遂來降仲威奉莊犇齊
泌昂之子也樊猛及其兄毅帥部曲來降周軍
初至郢州孫瑒士卒皆死戰周人不能克既而聞
王琳敗陳兵將至乃解圍去瑒遣使舉中流之地
來降
二年春正月齊主使王琳出合肥召募傖楚更圖
進取合州刺史裴景徽琳兄珉之壻也請以私屬
為鄉導齊主使琳與行臺左丞盧潜將兵赴之琳
沈吟不决景徽恐事泄挺身犇齊齊主以琳為驃
騎大將軍開府儀同三司揚州刺史鎮壽陽
三年春閏二月齊揚州刺史行臺王琳數欲南侵
尚書盧潜以為時事未可上遣移書壽陽欲與齊
和親潜以其書奏齊朝仍上啟且請息兵齊主許
之遣散騎常侍崔瞻來聘且歸南康愍王曇朗之
喪琳由是與潜有隙更相表列齊主徵琳赴鄴以
潜為揚州刺史領行臺尚書瞻㥄之子也秋
七月上遣使聘齊冬十一月丁丑齊遣兼散
騎常侍封孝琰來聘
四年夏六月乙卯齊主使兼散騎常侍崔子武來
聘
五年夏四月辛卯齊主使兼散騎常侍皇甫亮來
聘冬十一月戊戌齊主使兼散騎常侍劉逖
六年夏六月己巳齊主使兼散騎常侍王季高
來聘
天康元年夏六月齊遣兼散騎常侍韋道儒來聘
臨海王光大元年夏四月癸丑齊遣散騎常侍司
馬幼之來聘
二年春正月癸亥齊主使兼散騎常侍鄭大護來
聘
宣帝太建二年春正月戊申齊使兼散騎常侍裴
讞之來聘冬十月齊以梁永嘉王莊爲開府
儀同三司梁王許以興復竟不果及齊亡莊憤邑
卒於鄴
三年春正月丁巳齊使兼散騎常侍劉環儁來聘
夏四月齊遣使來聘
五年春三月帝謀伐齊公卿各有異同唯鎮前將
軍吳明徹决策請行帝謂公卿曰朕意已决卿可
共舉元帥衆議以中權將軍淳于量位重共署推
之尚書左僕射徐陵獨曰吳明徹家在淮左悉彼
風俗將略人才當今亦無過者都官尚書河東裴
忌曰臣同徐僕射陵應聲曰非但明徹良將裴忌
即良副也壬午分命衆軍以明徹都督征討諸軍
事忌監軍事統衆十萬伐齊明徹出秦郡都督黃
灋氍出歴陽夏四月齊人於秦郡置秦州州
前江浦通涂水齊人以大木為柵於水中辛亥吳
明徹遣豫章内史程文季將驍勇拔其柵克之文
季靈洗之子也齊人議禦陳師開府儀同三司王
紘曰官軍比屢失利人情騷動若復出頓江淮恐
北狄西寇乘弊而來則世事去矣莫若薄賦省徭
息民養士使朝廷恊睦遐邇歸心天下皆當肅清
豈直陳氏而已不從遣軍救歴陽庚申黃灋氍擊
破之又遣開府儀同三司尉破胡長孫洪略救秦
州趙彦深私問計於祕書監源文宗曰吳賊侏張
遂至於此弟往為秦涇刺史悉江淮間情事今何
術以禦之文宗曰朝廷精兵必不肯多付諸將數
千已下適足為吳人之餌尉破胡人品王之所知
敗績之事匪朝伊夕國家待遇淮南失之同於蒿
箭如文宗計者不過專委王琳招募淮南三四萬
人風俗相通能得死力兼令舊將將兵屯於淮北
足以固守且琳之於頊必不肯北面事之明矣竊
謂此計之上者若不推赤心於琳更遣餘人掣肘
復成速禍彌不可為彦深歎曰弟此策誠足制勝
千里但口舌爭之十日已不見從時事至此安可
盡言因相顧流涕文宗名彪以字行子恭之子也
文宗子師為左外兵郎中攝祠部嘗白高阿那肱
龍見當雩阿那肱驚曰何處龍見其色如何師曰
龍星初見禮當雩祭非真龍也阿那肱怒曰漢兒
多事彊知星宿遂不祭師出竊歎曰禮既廢矣齊
能久乎齊師選長大有膂力者為前隊號蒼頭犀
角大力其鋒甚銳又有西域胡善射弦無虚發衆
軍尤憚之辛酉戰于吕梁將戰吳明徹謂巴山太
守蕭摩訶曰若殪此胡則彼軍奪氣君才不减關
羽矣摩訶曰願示其狀當為公取之明徹乃召降
人有識胡者使指示之自酌酒以飲摩訶摩訶飲
畢馳馬衝齊軍胡挺身出陳前十餘步彀弓未發
摩訶遥擲銑鋧正中其額應手而仆齊軍大力十
餘人出戰摩訶又斬之於是齊軍大敗尉破胡走
長孫洪略戰死破胡之出師也齊人使侍中王琳
與之俱琳謂破胡曰吳兵甚銳宜以長策制之慎
勿輕鬭破胡不從而敗琳單騎僅免還至彭城齊
人即使之赴壽陽召募以拒陳師復以盧潜為揚
州道行臺尚書甲子南譙太守徐槾克石梁城五
月己巳瓦梁城降癸酉陽平郡降甲戌徐槾克廬
江城歴陽窮蹙乞降黃灋氍緩之則又拒守灋氍
怒帥卒急攻丙子克之盡殺戍卒進軍合肥合肥
望旗請降灋氍禁侵掠撫勞戌卒與之盟而縱之
己卯齊北高唐郡降辛巳詔南豫州刺史黃灋
氍徙鎮歴陽乙酉南齊昌太守黃詠克齊昌外城
丙戌廬陵内史任忠軍于東關克其東西二城進
克蘄城戊子又克譙郡城秦州城降癸巳瓜步胡
墅二城降六月庚子郢州刺吏李綜克灄口
城乙巳任忠克合州外城庚戌淮陽沐陽郡並棄
城走癸丑程文季攻齊涇州拔之乙卯宣毅司
馬湛陀克新蔡城癸亥黃灋氍克合州吳明徹
進攻仁州甲子克之秋七月戊辰齊遣尚書
左丞陸騫將兵二萬救齊昌出自巴蘄遇西陽太
守汝南周炅炅留羸弱設疑兵以當之身率精銳
由間道邀其後大破之己巳征北大將軍吳明徹
軍至峽口克其北岸城南岸守者棄城走周炅克
巴州淮北絳城及榖陽士民並殺其戍主以城降
齊巴陵王王琳與楊州刺史王貴顯保壽陽外郭
吳明徹以琳初入衆心未固丙戌乘夜攻之城潰
齊兵退據相國城及金城八月乙未山陽城降壬
寅盱眙城降壬子戎昭將軍徐敬辯克海安城青
州東海城降戊午平固矦敬泰等克晉州九月甲
子陽平城降壬申高陽太守沈善慶克馬頭城甲
戌齊安城降丙子左衛將軍樊毅克廣陵楚子城
冬十月吳明徹攻壽陽堰肥水以灌城城中
多病腫泄死者什六七齊行臺右僕射琅邪皮景
和等救壽陽以尉破胡新敗怯懦不敢前屯於淮
口敕使屢促之然始度淮衆數十萬去壽陽三十
里頓軍不進諸將皆懼曰堅城未拔大援在近將
若之何明徹曰兵貴神速而彼結營不進自挫其
鋒吾知其不敢戰明矣乙巳躬擐甲胄四面疾攻
一鼓拔之生擒王琳王貴顯盧潜及扶風王可朱
渾道裕尚書左丞李騊駼送建康景和北遁盡收
其駝馬輜重琳體貌閑雅喜怒不形於色彊記内
敏軍府佐吏千數皆能識其姓名刑罰不濫輕財
愛士得將卒心雖失地流寓在鄴齊人皆重其忠
義及被擒故麾下將卒多在明徹軍中見者皆&KR1187;
欷不能仰視争為請命及致資給明徹恐其為變
遣使追斬之於壽陽東二十里哭者聲如雷有一
叟以酒脯來祭哭盡哀收其血而去田夫野老知
與不知聞者莫不流涕齊穆提婆韓長鸞聞壽陽
䧟握槊不輟曰本是彼物從其取去齊主聞之頗
以為憂提婆等曰假使國家盡失黃河以南猶可
作一龜兹國更可憐人生如寄唯當行樂何用愁
為左右嬖臣因共贊和之帝即大喜酣飲鼓舞仍
使於黎陽臨河築城戍丁未齊遣兵萬人至穎口
樊毅擊走之辛亥遣兵援蒼陵又破之齊主以皮
景和全軍而還賞之除尚書令丙辰詔以壽陽復
為豫州以黃城為司州以明徹為都督豫合等六
州諸軍事車騎大將軍豫州刺史遣謁者蕭淳風
就壽陽冊命於城南設壇士卒二十萬陳旗鼔戈
甲明徹登壇拜受成禮而退將卒榮之上置酒舉
杯屬徐陵曰賞卿知人陵避席曰定策聖衷非臣
力也以黃灋氍為征西大將軍合州刺史戊午湛
陀克齊昌城十一月甲戌淮隂城降庚辰威虜將
軍劉桃枝克朐山城辛巳樊毅克濟隂城己丑魯
廣達攻濟南徐州克之以廣達為北徐州刺史鎮
其地齊北徐州民多起兵以應陳逼其州城祖班
命不閉城門禁人不得出衢路城中寂然反者不
測其故疑人走城空不設備班忽令鼓譟震天反
者皆驚走既而復結陳向城班令錄事參軍王君
植將兵拒之自乘馬臨陳左右射反者先聞其盲
謂其必不能出忽見之大驚穆提婆欲令城䧟不
遣援兵班且戰且守十餘日反者竟散走詔懸王
琳首於建康市故吏梁驃騎倉曹參軍朱瑒致書
徐陵求其首曰竊以典午將滅徐廣為晉家遺老
當塗已謝馬孚稱魏室忠臣梁故建寧公琳當離
亂之辰總方伯之任天厭梁德尚思匡繼徒藴包
胥之志終遘萇弘之眚至使身没九泉頭行千里
伏惟聖恩博厚明詔爰發赦王經之哭許田横之
葬不使壽春城下唯傳報葛之人滄洲島上獨有
悲田之客陵為之啟上十二月壬辰朔詔琳首皆
還其親屬瑒瘞琳於八公山側義故會葬者數千
人瑒間道犇齊别議迎葬尋有壽陽人茅智勝等
五人密送其柩於鄴齊贈琳開府儀同三司錄尚
書事謚曰忠武王給輼輬車以葬之
齊顯祖狂暴(常山王篡立附)
梁敬帝紹泰元年初齊平秦王歸彦幼孤高祖
令清河昭武王岳養之岳情禮甚薄歸彦心銜之
及顯祖即位歸彦為領軍大將軍大被寵遇岳謂
其德已更倚賴之岳屢將兵立功有威名而性豪
侈好酒色起第於城南廳事後開巷歸彦譛之於
帝曰清河僣擬宫禁制為永巷但無闕耳帝由是
惡之帝納倡婦薛氏於後宫岳先嘗因其姊迎之
至第帝夜遊於薛氏家其姊爲父乞司徒帝大怒
縣其姊鋸殺之讓岳以姦岳不服帝益怒十一月
乙亥使歸彦鴆岳岳自訴無罪歸彦曰飲之則家
全飲之而卒葬贈如禮薛嬪有寵於帝久之帝忽
思其與岳通無故斬首藏之於懷出東山宴飲勸
酬始合忽探出其首投於柈上支解其尸弄其髀
爲琵琶一座大驚帝方收取對之流涕曰佳人難
再得載尸以出被髮步哭而隨之
太平元年齊發丁匠三十餘萬修廣三臺宫殿齊
顯祖之初立也留心政術務存簡靖坦於任使人
得盡力又能以灋馭下或有違犯不容勳戚内外
莫不肅然至於軍國機策獨决懷抱每臨行陳親
當矢石所向有功數年之後漸以功業自矜遂嗜
酒淫泆肆行狂暴或身自歌舞盡日通宵或散髮
胡服雜衣錦綵或袒露形體塗傅粉黛或乘牛驢
槖駞白象不施鞍勒或令崔季舒劉桃枝負之而
行擔胡鼓拍之勳戚之第朝夕臨幸游行市里街
坐巷宿或盛夏日中暴身或隆冬去衣馳走從者
不堪帝居之自若三臺構木高二十七丈兩棟
相距二百餘尺工匠危怯皆繫䋲自防帝登脊疾
走殊無怖畏時復雅儛折旋中節傍人見者莫不
寒心嘗於道上問婦人曰天子何如曰顛顛癡癡
何成天子帝殺之婁太后以帝酒狂舉杖擊之曰
如此父生如此兒帝曰即當嫁此老母與胡太后
大怒遂不言笑帝欲太后笑自匍匐以身舉牀墜
太后於地頗有所傷既醒大慙恨使積柴熾火欲
入其中太后驚懼親自持挽彊為之笑曰曏汝醉
耳帝乃設地席命平秦王歸彦執杖口自責數脫
背就罰謂歸彦曰杖不出血當斬汝太后前自抱
之帝流涕苦請乃笞脚五十然後衣冠拜謝悲不
自勝因是戒酒一旬又復如初帝幸李后家以鳴
鏑射后母崔氏罵曰吾醉時尚不識太后老婢何
事馬鞭亂擊一百有餘雖以楊愔為宰相使進厠
籌以馬鞭鞭其背流血浹袍嘗欲以小刀剺其腹
崔季舒託俳言曰老小公子惡戲因掣刀去之又
置愔於棺中載以轜車又嘗持槊走馬以擬左丞
相斛律金之胷者三金立不動乃賜帛千段高氏
婦女不問親疎多與之亂或以賜左右又多方苦
辱之彭城王浟太妃爾朱氏魏敬宗之后也帝欲
蒸之不從手刃殺之故魏樂安王元昂李后之姊
壻也其妻有色帝數幸之欲納為昭儀召昂令伏
以鳴鏑射之百餘下凝血垂將一石竟至於死后
啼不食乞讓位於姊太后又以為言帝乃止又嘗
於衆中召都督韓哲無罪斬之作大鑊長鋸剉碓
之屬陳之於庭每醉輒手殺人以為戲樂所殺者
多令支解或焚之於火或投之於水楊愔乃簡鄴
下死囚置之仗内謂之供御囚帝欲殺人輒執以
應命三月不殺則宥之開府參軍裴謂之上書極
諫帝謂楊愔曰此愚人何敢如是對曰彼欲陛下
殺之以成名於後世耳帝曰小人我且不殺爾焉
得名帝與左右飲曰樂哉都督王紘曰有大樂亦
有大苦帝曰何謂也對曰長夜之飲不寤國亡身
隕所謂大苦帝縛紘欲斬之思其有救世宗之功
乃捨之帝遊宴東山以關隴未平投杯震怒召魏
收於前立為詔書宣示遠近將事西行魏人震恐
常為度隴之計然實未行一日泣謂羣臣曰黑獺
不受我命奈何都督劉桃枝曰臣得三千騎請就
長安擒之以來帝壯之賜帛千匹趙道德進曰東
西兩國彊弱力均彼可擒之以來此亦可擒之以
往桃枝妄言應誅陛下奈何濫賞帝曰道德言是
回絹賜之帝乘馬欲下峻岸入于漳道德攬轡回
之帝怒將斬之道德曰臣死不恨當於地下啟先
帝論此兒酣酗顛狂不可教訓帝默然而止它日
帝謂道德曰我飲酒過須痛杖我道德抶之帝走
道德逐之曰何物人為此舉止典御丞李集面諫
比帝於桀紂帝令縛置流中沈没久之復令引出
謂曰吾何如桀紂集曰向來彌不及矣帝又令沈
之引出更問如此數四集對如初帝大笑曰天下
有如此癡人方知龍逢比干未是俊物遂釋之頃
之又被引入見似有所諫帝令將出要斬其或斬
或赦莫能測焉内外&KR0579;&KR0579;各懷怨毒而素能默識
彊記加以嚴斷羣下戰慄不敢為非又能委政楊
愔愔總攝機衡百度修敕故時人皆言主昏於上
政清於下秋八月庚申齊主將西巡百官辭
於紫陌帝使矟騎圍之曰我舉鞭即殺之日晏帝
醉不能起黃門郎是連子暢曰陛下如此羣臣不
勝忍怖帝曰大怖邪若然勿殺遂如晉陽冬
十二月齊自西河總秦戍築長城東至於海前後
所築東西凢三千餘里
陳高祖永定元年秋七月河南北大蝗齊主問魏
郡丞崔叔瓉曰何故致蝗對曰五行志土功不時
蝗蟲為災今外築長城内興三臺殆以此乎齊主
大怒使左右敺之擢其髮以溷沃其頭曳足以出
叔瓉季舒之兄也初齊有術士言亡高者黑衣
故高祖每出不欲見沙門顯祖在晉陽問左右何
物最黑對曰無過於漆帝以上黨王渙於兄弟第
七使庫直都督破六韓伯昇之鄴徵渙渙至紫陌
橋殺伯昇而逃浮河南度至濟州為人所執送鄴
帝之為太原公也與永安王浚偕見世宗帝有時
洟出浚責帝左右曰何不為二兄拭鼻帝心銜之
及即位浚為青州刺史聰明矜恕吏民悅之浚以
帝嗜酒私謂親近曰二兄因酒敗德朝臣無敢諫
者大敵未滅吾甚以為憂欲乘驛至鄴面諫不知
用吾言不或密以白帝帝益銜之浚入朝從幸東
山帝裸裎為樂浚進諫曰此非人主所宜帝不悅
浚又於屏處石楊愔譏其不諫帝時不欲大臣與
諸王交通愔懼奏之帝大怒曰小人由來難忍遂
罷酒還宫浚尋還州又上書切諫詔徵浚浚懼禍
謝疾不至帝遣馳驛收浚老幼泣送者數千人至
鄴與上黨王渙皆盛以鐡籠寘於北城地牢飲食
溲穢共在一所
二年冬十一月齊三臺成更名銅爵曰金鳳金虎
曰聖應冰井曰崇光甲午齊主至鄴大赦齊主遊
三臺戲以槊刺都督尉子輝應手而斃常山王演
以帝沈湎憂憤形於顔色帝覺之謂曰但令汝在
我何為不縱樂演唯啼泣拜伏竟無所言帝亦大
悲抵杯於地曰汝似嫌我如是自今敢進酒者斬
之因取所御杯盡壊棄未幾沈湎益甚或於諸貴
戚家角力批拉不限貴賤唯演至則内外肅然演
又密撰事條將諫其友王晞以為不可演不從因
間極言遂逢大怒演性頗嚴尚書郎中剖斷有失
輙加捶楚令史姦慝即考竟帝乃立演於前以刀
鐶擬脅召被演罰者臨以白刃求演之短咸無所
陳乃釋之晞昕之弟也帝疑演假辭於晞以諫欲
殺之王私謂晞曰王博士明日當作一條事為欲
相活亦圖自全宜深體勿怪乃於衆中杖晞二十
帝尋發怒聞晞得杖以故不殺髠鞭配甲坊居三
年演又因諫争被敺撻閉口不食太后日夜涕泣
帝不知所為曰儻小兒死奈我老母何於是數往
問演疾謂曰努力彊食當以王晞還汝乃釋晞令
詣演演抱晞曰吾氣息惙然恐不復相見晞流涕
曰天道神明豈令殿下遂斃此舍至尊親爲人兄
尊爲人主安可與計殿下不食太后亦不食殿下
縱不自惜獨不念太后乎言未卒演彊坐而飯晞
由是得免徒還爲王友及演錄尚書事除官者皆
詣演謝去必辭晞言於演曰受爵天朝拜恩私第
自古以爲不可宜一切約絶演從之久之演從容
謂晞曰主上起居不恒卿宜耳目所具吾豈可以
前逢一怒遂爾結舌卿宜爲撰諫草吾當伺便極
諫晞遂條十餘事以呈因謂演曰今朝廷所恃者
唯殿下乃欲學匹夫耿介輕一朝之命狂藥令人
不自覺刀箭豈復議親疎一旦禍出理外將奈殿
下家業何奈皇太后何演欷&KR1187;不自勝曰乃至是
乎明日見晞曰吾長夜久思今遂息意即命火對
晞焚之後復承間苦諫帝使力士反接拔白刃注
頸罵曰小子何知是誰教汝演曰天下噤口非臣
誰敢有言帝趣杖亂捶之數十會醉卧得解帝䙝
黷之遊遍於宗戚所往留連唯至常山第多無適
而去尚書左僕射崔暹屢諫演謂暹曰今太后不
敢致言吾兄弟杜口僕射獨能犯顔内外深相感
愧太子殷自幼温裕開朗禮士好學關覧時政甚
有美名帝常嫌太子得漢家性質不似我欲廢之
帝登金鳳臺召太子使手刃囚太子惻然有難色
再三不斷其首帝大怒親以馬鞭捶之太子由是
氣悸語吃精神昏擾帝因酣宴屢云太子性懦社
稷事重終當傳位常山太子少傅魏收謂楊愔曰
太子國之根本不可動搖至尊三爵之後每言傳
位常山令臣下疑貳若其實也當决行之此言非
所以為戲恐徒使國家不安愔以收言白帝帝乃
止帝既殘忍有司計囚莫不嚴酷或燒犁耳使立
其上或燒車釭使以臂貫之既不勝苦皆至誣服
唯三公郎中武彊蘇瓊歷職中外所至皆以寬平
為治時趙州及清河屢有人告謀反者前後皆付
瓊推檢事多申雪尚書崔昂謂瓊曰若欲立功名
當更思餘理數雪反逆身命何輕瓊正色曰所雪
者冤枉耳不縱反逆也昂大慙帝怒臨漳令嵇曄
舍人李文師以賜臣下為奴中書侍郎彭城鄭頥
私誘祠部尚書王昕曰自古無朝士為奴者昕曰
箕子為之奴頥以白帝曰王元景比陛下於紂帝
銜之頃之帝與朝臣酣飲昕稱疾不至帝遣騎執
之見方搖膝吟詠遂斬於殿前投尸漳水齊主北
築長城南助蕭莊士馬死者以數十萬計重以脩
築臺殿賜與無節府藏之積不足以供乃减百官
之禄撤軍人常廩併省州郡縣鎮戍之職以節費
用焉十二月齊主如北城因視永安簡平王
浚上黨剛肅王涣於地牢帝臨穴謳歌令浚等和
之浚等惶怖且悲不覺聲顫帝愴然為之下泣將
赦之長廣王湛素與浚不睦進曰猛虎安可出穴
帝默然浚等聞之呼湛小字曰步落稽皇天見汝
帝亦以浚與渙皆有雄略恐為後害乃自刺渙又
使壯士劉桃枝就籠亂刺槊每下浚渙輙以手扯
折之號哭呼天於是薪火亂投燒殺之填以土石
後出之皮髮皆盡尸色如炭遠近為之痛憤
三年春二月丙戌齊主於甘露寺禪居深觀唯軍
國大事乃以聞尚書右僕射崔暹卒齊主幸其第
哭之謂其妻李氏曰頗思暹乎對曰思之帝曰然
則自往省之因手斬其妻擲首牆外夏閏四
月齊高德政與楊愔同為相愔常忌之齊主酣飲
德政數彊諫齊主不悅謂左右曰高德政恒以精
神凌逼人德政懼稱疾欲自退帝謂楊愔曰我大
憂德政病對曰陛下若用為冀州刺史病當自差
帝從之德政見除書即起帝大怒召德政謂曰聞
爾病我為爾針親以小刀刺之血流霑地又使曳
下斬去其足劉桃枝執刀不敢下帝責桃枝曰爾
頭即墮地桃枝乃斬其足之三指帝怒不解囚德
政於門下其夜以氊輿送還家明旦德政妻出珍
寳滿四牀欲以寄人帝奄至其宅見之怒曰我内
府猶無是物詰其所從得皆諸元賂之遂曳出斬
之妻出拜又斬之并其子伯堅五月齊太史
奏今年當除舊布新齊主問於特進彭城公元韶
曰漢光武何故中興對曰為誅諸劉不盡於是齊
主悉殺諸元厭之癸未誅始平公元世哲等二十
五家囚韶等十九家韶幽於地牢絶食㗖衣袖而
死秋七月齊顯祖將如晉陽乃盡誅諸元或
祖父為王或身嘗貴顯皆斬於東市其嬰兒投於
空中承之以矟前後死者凢七百二十一人悉棄
尸漳水剖魚者往往得人爪甲鄴下為之久不食
魚使元黃頭與諸囚自金鳳臺各乘紙鴟以飛黃
頭獨能至紫陌乃墮仍付御史中丞畢義雲餓殺
之唯開府儀同三司元蠻祠部郎中元文遥等數
家獲免蠻繼之子常山王演之妃父文遥遵之五
世孫也定襄令元景安虔之玄孫也欲請改姓高
氏其從兄景皓曰安有棄其本宗而從人之姓者
乎丈夫寧可玉碎何能瓦全景安以其言白帝帝
收景皓誅之賜景安姓高氏齊顯祖嗜酒成疾
不復能食自知不能久謂李后曰人生必有死何
足致惜但憐正道尚幼人將奪之耳又謂常山王
演曰奪則任汝慎勿殺也尚書令開封王楊愔領
軍大將軍平秦王歸彦侍中廣漢燕子獻黃門侍
郎鄭頥皆受遺詔輔政冬十月甲午殂癸卯發喪
羣臣號哭無下淚者唯楊愔涕泗嗚咽太子殷即
位大赦庚戌尊皇太后為太皇太后皇后為皇太
后辛未齊顯祖之喪至鄴
文帝天嘉元年齊高陽王湜以滑稽便辟有寵於
顯祖常在左右執杖以撻諸王太皇太后深銜之
及顯祖殂湜有罪太皇太后杖之百餘正月癸亥
卒齊主自晉陽還至鄴二月己亥齊以常
山王演為太師錄尚書事以長廣王湛為大司馬
并省錄尚書事齊顯祖之喪常山王演居禁中
護喪事婁太后欲立之而不果太子即位乃就朝
列以天子諒隂詔演居東館欲奏之事皆先咨决
楊愔等以演與長廣王湛位地親逼恐不利於嗣
主心忌之居頃之演出歸第自是詔敕多不關預
或謂演曰鷙鳥離巢必有探卵之患今日王何宜
屢出中山太守楊休之詣演演不見休之謂王友
王晞曰昔周公朝讀百篇書夕見七十士猶恐不
足錄王何所嫌疑乃爾拒絶賓客先是顯祖之世
羣臣人不自保及濟南王立演謂王晞曰一人垂
拱吾曹亦保優閑因言朝廷寬仁真守文良主王
晞曰先帝時東宫委一胡人傅之今春秋尚富驟
覽萬機殿下宜朝夕先後親承音旨而使他姓出
納詔命大權必有所歸殿下雖欲守藩其可得邪
借令得遂冲退自審家祚得保靈長乎演默然久
之曰何以處我晞曰周公抱成王攝政七年然後
復子明辟惟殿下慮之演曰我何敢自比周公晞
曰殿下今日地望欲不為周公得邪演不應顯祖
常使胡人康虎兒保護太子故晞言及之齊主將
發晉陽時議謂常山王必當留守根本之地執政
欲使常山王從帝之鄴留長廣王鎮晉陽既而又
疑之乃敕二王俱從至鄴外朝聞之莫不駭愕又
敕以王晞為并州長史演既行晞出郊送之演恐
有覘察命晞還城執晞手曰努力自慎因躍馬而
去平秦王歸彦總知禁衛楊愔宣敕留從駕五千
兵於西中隂備非常至鄴數日歸彦乃知之由是
怨愔領軍大將軍可朱渾天和道元之子也尚帝
姑東平公主每曰若不誅二王少主無自安之理
燕子獻謀處太皇太后於北宫使歸政皇太后又
自天保八年已來爵賞多濫楊愔欲加澄汰乃先
自表解開府及開封王諸叨竊恩榮者皆從黜免
由是嬖寵失職之徒盡歸心二叔平秦王歸彦初
與楊燕同心既而中變盡以疎忌之迹告二王侍
中宋欽道弁之孫也顯祖使在東宫教太子以吏
事欽道面奏帝稱二叔威權既重宜速去之帝不
許曰可與令公共詳其事愔等議出二王爲刺史
以帝慈仁恐不可所奏乃通啟皇太后具述安危
宫人李昌儀即高仲密之妻也李太后以其同姓
甚相昵愛以啟示之昌儀密啟太皇太后愔等又
議不可令二王俱出乃奏以長廣王湛鎮晉陽以
常山王演錄尚書事二王既拜職乙巳於尚書省
大會百僚愔等將赴之散騎常侍兼中書侍郎鄭
頥止之曰事未可量不宜輕脫愔曰吾等至誠體
國豈常山拜職有不赴之理長廣王湛旦伏家僮
數十人於錄尚書後室仍與席上勲貴賀拔仁斛
律金等數人相知約曰行酒至愔等我各勸雙杯
彼必致辭我一曰執酒二曰執酒三曰何不執爾
軰即執之及宴如之愔大言曰諸王反逆欲殺忠
良邪尊天子削諸侯赤心奉國何罪之有常山王
演欲緩之湛曰不可於是拳杖亂敺愔及天和欽
道皆頭面血流各十人持之燕子獻多力頭又少
髮狼狽排衆走出門斛律光逐而擒之子獻歎曰
丈夫爲計遟遂至於此使太子太保薛孤延等執
頥於尚藥局頥曰不用智者言至此豈非命也二
王與平秦王歸彦賀拔仁斛律金擁愔等唐突入
雲龍門見都督叱利騷招之不進使騎殺之開府
儀同三司成休寧抽刃呵演演使歸彦諭之休寧
厲聲不從歸彦久為領軍素為軍士所服皆弛仗
休寧方歎息而罷演入至昭陽殿湛及歸彦在朱
華門外帝與太皇太后竝出太皇太后坐殿上皇
太后及帝側立演以㙛叩頭進言曰臣與陛下骨
肉至親楊遵彦等欲獨擅朝權威福自己自王公
已下皆重足屏氣共相唇齒以成亂階若不早圖
必為宗社之害臣與湛為國事重賀拔仁斛律金
惜獻武皇帝之業共執遵彦等入宫未敢刑戮專
輙之罪誠當萬死時庭中及兩廡衛士二千餘人
皆被甲待詔武衛娥永樂武力絶倫素為顯祖所
厚叩刀仰視帝不睨之帝素吃訥倉猝不知所言
太皇太后令却仗不退又厲聲曰奴軰即今頭落
乃退永樂内刀而泣太皇太后因問楊郎何在賀
拔仁曰一眼已出太皇太后愴然曰楊郎何所能
為留使豈不佳邪乃讓帝曰此等懷逆欲殺我二
子次將及我爾何為縱之帝猶不能言太皇太后
怒且悲曰豈可使我母子受漢老嫗斟酌太后拜
謝太皇太后又為太后誓言演無異志但欲去逼
而已演叩頭不止太后謂帝何不安慰爾叔帝乃
曰天子亦不敢為叔惜况此漢軰但匄兒命兒自
下殿去此屬任叔父處分遂皆斬之長廣王湛以
鄭頥昔嘗讒已先拔其舌截其手而殺之演令平
秦王歸彦引侍衛之士向華林園以京畿軍士入
守門閤斬娥永樂於園太皇太后臨愔喪哭曰楊
郎忠而獲罪以御金為之一眼親内之曰以表我
意演亦悔殺之於是下詔罪狀愔等且曰罪止一
身家屬不問頃之復簿錄五家王晞固諫乃各没
一房孩幼盡死兄弟皆除名以中書令趙彦深代
楊愔總機務鴻臚少卿楊休之私謂人曰將涉千
里殺騏驎而策蹇驢可悲之甚也戊申演為大丞
相都督中外諸軍錄尚書事湛為太傅京畿大都
督段韶為大將軍平陽王淹為太尉平秦王歸彦
為司徒彭城王浟為尚書令齊大丞相演入晉
陽既至謂王晞曰不用卿言幾至傾覆今君側雖
清終當何以處我晞曰殿下往時位地猶可以名
教出處今日事勢遂關天時非復人理所及演奏
趙郡王叡為左長史王晞為司馬三月甲寅詔軍
國之政皆申晉陽禀大丞相規筭秋七月齊
丞相演以王晞儒緩恐不允武將之意每夜載入
晝則不與語嘗進晞密室謂曰比王矦諸貴每見
敦迫言我違天不祥恐當或有變起吾欲以法繩
之何如晞曰朝廷比者疎遠親戚殿下倉猝所行
非復人臣之事芒刺在背上下相疑何由可久殿
下雖欲謙退粃糠神器實恐違上玄之意墜先帝
之基演曰卿何敢發此言須致卿於法晞曰天時
人事皆無異謀是以敢冒犯斧鉞抑亦神明所贊
耳演曰拯難匡時方俟聖哲吾何敢私議幸勿多
言丞相從事中郎陸杳將出使握晞手使之勸進
睎以杳言告演演曰若内外咸有此意趙彦深朝
夕左右何故初無一言晞乃以事隙密問彦深彦
深曰我比亦驚此聲論每欲陳聞則口噤心悸弟
既發端吾亦當昧死一披肝膽因兵勸演演遂言
於太皇太后趙道德曰相王不效周公輔成王而
欲骨肉相奪不畏後世謂之篡邪太皇太后曰道
德之言是也未幾演又啟云天下人心未定恐奄
忽變生須早定名位太皇太后乃從之八月壬午
太皇太后下令廢齊主為濟南王出居别宫以常
山王演入纂大統且戒之曰勿令濟南有佗也肅
宗即皇帝位於晉陽大赦改元皇建太皇太后還
稱皇太后皇太后稱文宣皇后宫曰昭信乙酉詔
紹封功臣禮賜耆老延訪直言襃賞死事追贈名
德帝謂王晞曰卿何為自同外客略不可見自今
假非局司但有所懷隨宜作一牒俟少隙即徑進
也因敕與尚書楊休之鴻臚卿崔劼等三人每日
職務罷並入東廊共舉錄歷代禮樂職官及田市
徵稅或不便於時而相承施用或自古為利而於
今廢墜或道德高儁久在沈淪或巧言眩俗妖邪
害政者悉令詳思以漸條奏朝晡給御食畢景聽
還帝識度沈敏少居臺閣明習吏事即位尤自勤
勵大革顯祖之弊時人服其明而譏其細羣臣進
言帝皆從容受納戊子以長廣王湛為右丞相平
陽王淹為太傅彭城王浟為大司馬冬十一
月辛亥立世子百年為太子百年時纔五歲
二年齊主之謀誅楊燕也許以長廣王湛為太弟
既而立太子百年湛心不平帝在晉陽湛居守於
鄴散騎常侍高元海高祖之從孫也留典機密帝
以領軍代人庫狄伏連為幽州刺史以斛律光之
弟羡爲領軍以分湛權湛留伏連不聽羡視事先
是濟南閔悼王常在鄴望氣者言鄴中有天子氣
平秦王歸彦恐濟南王復立爲己不利勸帝除之
帝乃使歸彦至鄴徵濟南王如晉陽湛内不自安
問計於高元海元海曰皇太后萬福至尊孝友異
常殿下不須異慮湛曰此豈我推誠之意邪元海
乞還省一夜思之湛即留元海於後堂元海達旦
不眠唯遶床徐步夜漏未盡湛遽出曰神筭如何
元海曰有三策恐不堪用耳請殿下如梁孝王故
事從數騎入晉陽先見太后求哀後見主上請去
兵權以死爲限不干朝政必保太山之安此上策
也不然當具表云威權太盛恐取謗衆口請青齊
二州刺史沈靖自居必不招物議此中策也更問
下策曰發言即恐族誅固逼之元海曰濟南世嫡
主上假太后令而奪之今集文武示以徵濟南之
敕執斛律豐樂斬高歸彦尊立濟南號令天下以
順討逆此萬世一時也湛大悅然性怯狐疑未能
用使術士鄭道謙等卜之皆曰不利舉事静則吉
有林慮令潘子密曉占候潜謂湛曰宫車當晏駕
殿下為天下主湛拘之於内以候之又令巫覡卜
之多云不須舉兵自有大慶湛乃奉詔令數百騎
送濟南王至晉陽九月帝使人酖之濟南王不從
乃扼殺之帝尋亦悔之冬十月齊肅宗出畋
有兔驚馬墜地絶肋婁太后視疾問濟南所在者
三齊主不對太后怒曰殺之邪不用吾言死其宜
矣遂去不顧十一月甲辰詔以嗣子冲眇可遣尚
書右僕射趙郡主叡諭旨徵長廣王湛統兹大寶
又與湛書曰百年無罪汝可以樂處置之勿效前
人也是日殂於晉陽宫臨終言恨不見太后山陵
顔之推論曰孝昭天性至孝而不知忌諱乃至
於此良由不學之所爲也趙郡主叡先使黃門
侍郎王松年馳至鄴宣肅宗遺命湛猶疑其詐使
所親先詣殯所發而視之使者復命湛喜馳赴晉
陽使河南王孝瑜先入宫改易禁衛癸丑世祖即
皇帝位於南宫大赦改元太寧立太子百年為樂
陵王
三年春正月乙亥齊主至鄴辛巳祀南郊壬午享
太廟丙戌立妃胡氏為皇后子緯為皇太子后魏
兖州刺史安定胡延之之女也戊子齊大赦己亥
以馮翊王潤為尚書左僕射閏二月丁未齊
以太宰平陽王淹為青州刺史太傅平秦王歸彦
為太宰冀州刺史歸彦為肅宗所厚恃勢驕盈陵
侮貴戚世祖即位侍中開府儀同三司高元海御
史中丞畢義雲黃門郎高乾和數言其短且云歸
彦威權震主必為禍亂帝亦尋其反覆之跡漸忌
之伺歸彦還家召魏收於帝前作詔草除歸彦冀
州使乾和繕寫畫目仍敕門司不聽歸彦輒入宫
時歸彦縱酒為樂經宿不知至明欲參至門知之
大驚而退及通名謝敕令早發别賜錢帛等物甚
厚又敕督將悉送至清陽宫拜辭而退莫敢與語
唯趙郡王叡與之久語時無聞者秋七月齊
平秦王歸彦至冀州内不自安欲待齊主如晉陽
乘虛入鄴其郎中令吕思禮告之詔大司馬段韶
司空婁叡討之歸彦於南境置私驛聞大軍將至
即閉城拒守長史宇文仲鸞等不從皆殺之歸彦
自稱大丞相有衆四萬齊主以都官尚書封子繪
冀州人祖父世為本州刺史得人心使乘傳至信
都巡城諭以禍福吏民降者相繼城中動静小大
皆知之歸彦登城大呼云孝昭皇帝初崩六軍百
萬悉在臣手投身向鄴奉迎陛下當時不反今日
豈反邪正恨高元海畢義雲高乾和誑惑聖上疾
忌忠良但為殺此三人即臨城自刎既而城破單
騎北走至交津獲之鎻送鄴乙未載以露車銜木
面縛劉桃枝臨之以刃擊鼓隨之并其子孫十五
人皆棄市命封子繪行冀州事齊主知歸彦前譛
清河王岳以歸彦家良賤百口賜岳家贈岳太師
丁酉以段韶為太傅婁叡為司徒平陽王淹為太
宰斛律光為司空趙郡王叡為尚書令河間王孝
琬為左僕射
五年夏六月齊主殺樂陵王百年時白虹圍日再
重又横貫而不達赤星見齊主欲以百年厭之會
博陵人賈德胄教百年書百年嘗作數敕字德胄
封以奏之帝發怒使召百年百年自知不免割帶
玦留與其妃斛律氏見帝於涼風堂使百年書敕
字騐與德胄所奏相似遣左右亂捶之又令曳之
遶堂行且捶所過血皆遍地氣息將盡乃斬之棄
諸池池水盡赤妃把玦哀號不食月餘亦卒玦猶
在手拳不可開其父光自擘之乃開
安成王篡立(頊)
陳文帝天嘉元年江陵之䧟也長城世子昌及中
書侍郎頊皆沒於長安高祖即位屢請之於周周
人許而不遣高祖殂周人乃遣昌還以王琳之難
居于安陸琳敗昌發安陸將濟江致書於上辭甚
不遜上不懌召侯安都從容謂曰太子將至須别
求一藩為歸老之地安都曰自古豈有被代天子
臣愚不敢奉詔因請自迎昌於是羣臣上表請加
昌爵命春二月庚戌以昌為驃騎將軍湘州牧封
衡陽王三月甲戌衡陽獻王昌入境詔主書
舍人緣道迎候丙子濟江中流隕之使以溺告侯
安都以功進爵清遠公初高祖遣榮陽毛喜從安
成王頊詣江陵梁世祖以喜為侍郎沒於長安與
昌俱還因進和親之策上乃使侍中周弘正通好
於周
二年夏六月乙酉周主使御王殷不害來聘
冬十一月周人許歸安成王頊使司會上士京兆
杜杲來聘上悅即遣使報之拜賂以黔中地及魯
山郡
三年春正月丁未周以安成王頊為柱國大將軍
遣杜杲送之南歸三月丙子安成王頊至建
康詔以為中書監中衛將軍上謂杜杲曰家弟今
蒙禮遣實周朝之惠然魯山不返亦恐未能及此
杲對曰安成長安一布衣耳而陳之介弟也其價
豈止一城而已哉本朝敦睦九族恕己及物上遵
太祖遺旨下思繼好之義是以遣之南歸今乃云
以尋常之土易骨肉之親非使臣之所敢聞也上
甚慙曰前言戲之耳待杲之禮有加焉頊妃柳氏
及子叔寳猶在穰城上復遣毛喜如周請之周人
皆歸之
天康元年夏四月上不豫臺閣衆事竝令尚書僕
射到仲舉五兵尚書孔奐共决之奐琇之之曾孫
也疾篤奐仲舉與司空尚書令揚州刺史安成王
頊吏部尚書袁樞中書舍人劉師知入侍醫藥樞
君正之子也太子伯宗柔弱上憂不能守位謂頊
曰吾欲遵太伯之事頊拜伏泣涕固辭上又謂仲
舉奐等曰今三方鼎峙四海事重宜須長君朕欲
近則晉成遠隆殷法卿等宜遵此意孔奐流涕對
曰陛下御膳違和痊復非久皇太子春秋鼎盛聖
德日躋安成王介弟之尊足為周旦若有廢立之
心臣等愚誠不敢聞詔上曰古之遺直復見於卿
乃以奐為太子詹事
臣光曰夫臣之事君宜將順其美正救其惡孔奐
在陳處腹心之重任决社稷之大計苟以世祖之
言為不誠則當如竇嬰面辯爰盎廷争防微杜漸
以絶顗覦之心以為誠邪則當請明下詔書宣告
中外使世祖有宋宣之美高宗無楚靈之惡不然
謂太子嫡嗣不可動搖欲保輔而安全之則當盡
忠竭節以死繼之如晉之荀息趙之肥義奈何於
君之存則逆探其情而求合焉及其既沒則權臣
移國而不能救嗣主失位而不能死斯乃姦諛之
尤者而世祖謂之遺直以託六尺之孤豈不悖哉
癸酉上殂太子即位大赦五月庚寅以安成王
頊為驃騎大將軍司徒錄尚書都督中外諸軍事
臨海王光大元年初高祖為梁州用劉師知為
中書舍人師知涉學工文練習儀體歷世祖朝雖
位宦不遷而委任甚重與揚州刺史安成王頊尚
書僕射到仲舉同受遺詔輔政師知仲舉恒居禁
中參决衆事頊與左右三百人入居尚書省師知
見頊地望權勢為朝野所屬心忌之與尚書左丞
王暹等謀出頊於外衆猶豫未敢先發東宫通事
舍人殷不佞素以名節自任又受委東宫乃馳詣
相府矯敕謂頊曰今四方無事王可還東府經理
州務頊將出中記室毛喜馳入見頊曰陳有天下
日淺國禍繼臻中外危懼太后深惟至計令王入
省共康庶績今日之言必非太后之意宗社之重
願王三思須更聞奏無使姦人得肆其謀今出外
即受制於人譬如曹爽願作富家翁其可得邪頊
遣喜與領軍將軍吳明徹籌之明徹曰嗣君諒闇
萬機多闕殿下親實周邵當輔安社稷願留中勿
疑頊乃稱疾召劉師知留之與語使毛喜先入言
於太后太后曰今伯宗幼弱政事並委二郎此非
我意喜又言於帝帝曰此自師知等所為朕不知
也喜出以報頊頊因囚師知自入見太后及帝以
陳師知之罪仍自草敕請畫以師知付廷尉其夜
於獄中賜死以到仲舉為金紫光祿大夫王暹殷
不佞並付治不佞不害之弟也少有孝行頊雅重
之故獨得不死免官而已王暹伏誅自是國政盡
歸於頊右衛將軍會稽韓子高鎮領軍府在建康
諸將中士馬最盛與仲舉通謀事未發毛喜請簡
士馬配子高并賜鐡炭使脩噐甲頊驚曰子高謀
反方欲收執何為更如是邪喜曰山陵始畢邊宼
尚多而子高受委前朝名為杖順若收之恐不時
授首或能為人患宜推心安誘使不自疑伺間圖
之一壯士之力耳頊深然之仲舉既廢歸私第心
不自安子郁尚世祖妹信義長公主除南康内史
未之官子高亦自危求出為衡廣諸鎮郁每乘小
輿蒙婦人衣與子高謀會前上虞令陸昉及子高
軍主告其謀反頊在尚書省因召文武在位議立
皇太子平旦仲舉子高入省皆執之并郁送廷尉
下詔於獄賜死餘黨一無所問癸丑以東揚州
刺史始興王伯茂爲中衛大將軍開府儀同三司
伯茂帝之母弟也劉師知韓子高之謀伯茂皆預
之司徒頊恐扇動中外故以爲中衛專使之居禁
中與帝遊處夏四月湘州刺史華皎聞韓子
高死内不自安繕甲聚徒撫循所部啟求廣州以
卜朝廷之意司徒頊偽許之而詔書未出皎遣使
潜引周兵又自歸於梁以其子玄響爲質五月癸
巳頊以丹楊尹吳明徹為湘州刺史司徒頊遣
吳明徹帥舟師三萬趣郢州丙申遣征南大將軍
淳于量帥舟師五萬繼之又遣冠武將軍楊文通
從安成步道出茶陵巴山太守黃法慧從宜陽出
澧陵共襲華皎并與江州刺史章昭達郢州刺史
程靈洗合謀進討六月壬寅以司空徐度為車騎
將軍總督建康諸軍步道趣湘州華皎使者至
長安梁王亦上書言狀且乞師周人議出師應之
司會崔猷曰前歲東征死傷過半比雖循撫瘡痍
未復今陳氏保境息民共敦鄰好豈可利其土地
納其叛臣違盟約之信興無名之師乎晉公護不
從閏六月戊寅遣襄州總管衛公直督柱國陸通
大將軍田弘權景宣元定等將兵助之秋八
月華皎遣使誘章昭達昭達執送建康又誘程靈
洗靈洗斬之皎以武州居其心腹遣使誘都督陸
子隆子隆不從遣兵攻之不克巴州刺史戴僧朔
等並隷於皎長沙太守曹慶等本隷皎下遂為之
用司徒頊恐上流守宰皆附之乃曲赦湘巴二州
九月乙巳悉誅皎家屬梁以皎為司空遣其柱國
王操將兵二萬會之周權景宣將水軍元定將陸
軍衛公直總之與皎俱下淳于量軍夏口直軍魯
山使元定以步騎數千圍郢州皎軍于白螺與吳
明徹等相持徐度楊文通由嶺路襲湘州盡獲其
所留軍士家屬皎自巴陵與周梁水軍順流乘風
而下軍勢甚盛戰于沌口量明徹募軍中小艦多
賞金銀令先出當西軍大艦受其拍西軍諸艦發
拍皆盡然後量等以大艦拍之西軍艦皆碎沒于
中流西軍又以艦載薪因風縱火俄而風轉自焚
西軍大敗皎與戴僧朔單舸走過巴陵不敢登岸
徑犇江陵衛公直亦犇江陵元定孤軍進退無路
斫竹開徑且戰且引欲趣巴陵巴陵已為徐度等
所據度等遣使偽與結盟許縱之還國定信之解
仗就度度執之盡俘其衆并擒梁大將軍李廣定
憤恚而卒皎黨曹慶等四十餘人並伏誅唯以岳
陽太守章昭裕昭達之弟杜陽太守曹宣高祖舊
臣衡陽内史汝隂任忠嘗有密啟皆宥之吳明徹
乘勝攻梁河東拔之周衛公直歸罪於梁柱國殷
亮梁王知非其罪然不敢違遂誅之周與陳既交
惡周沔州刺史裴寬白襄州總管請益戍兵并遷
城於羊蹄山以避水總管兵未至程靈洗舟師奄
至城下會大雨水暴漲靈洗引大艦臨城發拍擊
樓堞皆碎矢石晝夜攻之三十餘日陳人登城寬
猶帥衆執短兵拒戰又二日乃擒之
二年春正月己亥安成王頊進位太傅領司徒加
殊禮冬十一月始興王伯茂以安成王頊專
政意甚不平屢肆惡言甲寅以太皇太后令誣帝
云與劉師知華皎等通謀且曰文皇知子之鑒事
等帝堯傳弟之懷又符太伯今可還申曩志崇立
賢君遂廢帝為臨海王以安成王入纂又下令黜
伯茂為温麻侯寘諸别館安成王使盗邀之於道
殺之車中
宣帝太建元年春正月甲午安成王即皇帝位改
元大赦復太皇太后為皇太后皇太后為文皇后
立妃柳氏為皇后世子叔寳為太子封皇子叔陵
為始興王奉昭烈王祀乙未上謁太廟丁酉以尚
書僕射沈欽為左僕射度支尚書王勱為右僕射
勱份之孫也
周陳之叛
梁敬帝紹泰元年初晉安民陳羽世為閩中豪
姓其子寳應多權詐郡中畏服侯景之亂晉安太
守賓化侯雲以郡讓羽羽老但治郡事令寳應典
兵時東境荒饉而晉安獨豐衍寳應數自海道出
寇抄臨安永嘉會稽或戴米粟與之貿易由是能
致富彊侯景平世祖因以羽為晉安太守及陳霸
先輔政羽求傳郡於寳應霸先許之
太平元年初侯景之亂臨川民周續起兵郡中
始興王毅以郡讓之而去續部將皆郡中豪族多
驕横續裁制之諸將皆怨相與殺之續宗人廸勇
冠軍中衆推為主迪素寒微恐郡人不服以同郡
周敷族望高顯折節交之敷亦事迪甚謹迪據上
塘敷據故郡朝廷以迪為衡州刺史領臨州内史
時民遭侯景之亂皆棄農業羣聚為盗唯迪所部
獨務農桑各有羸儲政教嚴明徵歛必至餘郡乏
絶者皆仰以取給迪性質朴不事威儀居常徒跣
雖外列兵衛内有女伎挼繩破篾傍若無人訥於
言語而襟懷信實臨川人皆附之
陳武帝永定元年詔給事黃門侍郎蕭乾招諭閩
中時熊曇朗在豫章周迪在臨川留異在東陽陳
寳應在晉安共相連結閩中豪師往往立砦以自
供上患之使乾諭以禍福豪師皆帥衆請降即以
乾為建安太守乾子範之子也
又帝天嘉二年初高祖以帝女豐安公主妻留
異之子貞臣徵異為南徐州刺史異遷廷不就帝
即位復以異為縉州刺史領東陽太守異屢遣其
畏史王澌入朝澌每言朝廷虚弱異信之雖外示
臣節恒懷兩端與王琳自鄱陽信安嶺潛通使往
來琳敗上遣左衛將軍沈恪代異實以兵襲之異
出軍下淮以拒恪恪與戰而敗退還錢塘異復上
表遜謝時衆軍方事湘郢乃降詔書慰諭且羈縻
之異知朝廷終將討己乃以兵戍下淮及建德以
傋江路十二月丙午詔司空南徐州刺史侯安都
討之
三年春二月帝徵江州刺史周迪出鎮湓城又徵
其子入朝迪趑且顧望竝不至其餘南江酋帥私
署令長多不受召朝廷未暇致討但羈縻之豫章
太守周敷獨先入朝進號安西將軍給鼓吹一部
賜以女妓金帛令還豫章迪以敷素出已下深不
平之乃隂與留異相結遣其弟方興將兵襲敷敷
與戰破之又遣其兄子伏甲船中詐為賈人欲襲
湓城未發事覺尋陽太守監江州事晉陵華皎遣
兵逆擊之盡獲其船仗上以閩州刺史陳寳應之
父為光禄大夫子女皆受封爵命宗正編入屬籍
而寳應以留異女為妻隂與異合虞荔弟寄流寓
閩中荔思之成疾上為荔徵之寳應留不遣寄常
從容諷以逆順寳應輙引它語以亂之寳應嘗使
人讀漢書卧而聽之至蒯通說韓信曰相君之背
貴不可言蹶然起坐曰可謂智士寄曰通一說殺
三士何足稱智豈若班彪王命識所歸乎寄知寳
應不可諫恐禍及己乃著居士服居東山寺陽稱
足疾寳應使人燒其屋寄安卧不動親近將扶之
出寄曰吾命有所懸避將安往縱火者自救之
三月丁丑以安右將軍吳明徹為江州刺史督高
州刺史黃法氍豫章太守周敷共討周迪留異
始謂臺軍必自錢塘上既而侯安都步由諸暨出
永康異大驚犇桃枝嶺於巖口豎柵以拒之安都
為流矢所中血流至踝乘轝指麾容止不變因其
山勢迮而為堰會潦水漲滿安都引船入堰超樓
艦與異城等發拍碎其樓堞異與其子忠臣脱身
犇晉安依陳寶應安都虜其妻及餘子盡收鎧仗
而還異黨向文政據新安上以貞毅將軍程文季
為新安太守帥精甲三百徑往攻之文政戰敗遂
降文季靈洗之子也秋九月吳明徹至臨川攻
周迪不能克丁亥詔安成王頊代之
四年春正月甲申周迪衆潰脫身踰嶺犇晉安依
陳寳應官軍克臨川獲廸妻子寳應以兵資廸留
異又遣子忠臣隨之虞寄與寳應書以十事諫之
曰自天厭梁德英雄互起人人自以為得之然夷
凶翦亂四海樂推者陳氏也豈非歷數有在帷天
所授乎一也以王琳之彊侯瑱之力進足以搖蕩
中原争衡天下退足以屈彊江外雄張偏隅然或
命一旅之師或資一士之說琳則瓦解冰泮投身
異域瑱則厥角稽顙委命闕廷斯又天假之威而
除其患二也今將軍以藩戚之重東南之衆盡忠
奉上戮力勤王豈不勲高竇融寵過吳芮析珪判
野南面稱孤乎三也聖朝棄瑕忘過寬厚得人至
於余孝頃潘純陀李孝欽歐陽頠等悉委以心腹
任以爪牙胷中豁然曾無纖芥况將軍舋非張繡
罪異畢諶當何慮於危亡何失於富貴四也方今
周齊鄰睦境外無虞并兵一向匪朝伊尹非劉項
競逐之機楚趙連從之勢何得雍容高拱坐論西
伯哉五也且留將軍狼顧一隅亟經摧衂聲實虧
喪膽氣衰沮其將帥首鼠兩端唯利是視孰能被
堅執銳長驅深入繫馬埋輪奮不顧命以先士卒
者乎六也將軍之彊孰如侯景將軍之衆孰如王
琳武皇滅侯景於前今上摧王琳於後此乃天時
非復人力且兵革已後民皆厭亂其孰能棄墳墓
捐妻子出萬死不顧之計從將軍於白刃之間乎
七也歷觀前古子陽季孟傾覆相尋餘善右渠危
亡繼及天命可畏山川難恃况將軍欲以數郡之
地當天下之兵以諸侯之資拒天子之命彊弱逆
順可得侔乎八也且非我族類其心必異不愛其
親豈能及物留將軍身縻國爵子尚王姬猶且棄
天屬而弗顧背明君而孤立危急之日豈能同憂
共患不背將軍者乎至於師老力屈懼誅利賞必
有韓智晉陽之謀張陳井陘之勢九也北軍萬里
遠鬪鋒不可當將軍自戰其地人多顧後衆寡不
敵將帥不侔師以無名而出事以無機而動以此
稱兵未知其利十也為將軍計莫若絶親留氏遣
子入質釋甲偃兵一遵詔旨方今藩維尚少皇子
幼冲凡預宗枝皆蒙寵樹况以將軍之地將軍之
才將軍之名將軍之勢而克修藩服北面稱臣寧
與劉澤同年而語其功業哉寄感恩懷德不覺狂
言斧鉞之誅其甘如薺寳應覽書大怒或謂寳應
曰虞公病勢漸篤言多錯謬寳應意乃小釋亦以
寄民望故優容之秋九月周廸復越東興嶺
為寇辛未詔護軍章昭達將兵討之冬十
一月辛酉章昭達大破周廸廸脫身潜竄山谷民
相與匿之雖加誅戮無肯言者十二月章昭
達進軍度嶺趣建安討陳寳應詔益州刺史余孝
頃督會稽東陽臨海永嘉諸軍自東道會之
五年冬十月周廸復出東興宣城太守錢肅鎮東
興以城降廸吳州刺史陳詳將兵擊之詳兵大敗
廸衆復振南豫州刺史西豐脫侯周敷帥所部擊
之至定川與廸對壘廸紿敷曰吾昔與弟戮力同
心豈規相害今願伏罪還朝因弟披露心腑先乞
挺身共盟敷許之方登壇為廸所殺陳寳應據
建安晉安二郡水陸為柵以拒章昭達昭達與戰
不利因據上流命軍士伐木為筏施拍其上會大
雨江漲昭達放筏衝寳應水柵盡壊之又出兵攻
其步軍方合戰上遣將軍余孝頃自海道適至并
力乘之十一月己丑寳應大敗逃至莆口謂其子
曰早從虞公計不至今日昭達追擒之并擒留異
及其族黨送建康斬之異子貞臣以尚主得免寳
應賓客皆死上聞虞寄嘗諫寳應命昭達禮遣詣
建康既見勞之曰管寧無恙以為衡陽王掌書記
六年秋七月上遣都督程靈洗自鄱陽别道擊周
廸破之廸與麾下十餘人竄于山穴中日月浸久
從者亦稍苦之後遣人潜出臨州市魚鮭臨川太
守駱牙執之令取廸自效因使腹心勇士隨之入
山其人誘廸出獵勇士伏於道傍出斬之丙戌傳
首至建康
宇文護逆節
陳高祖永定元年春二月周楚公趙貴衛公獨孤
信故皆與太祖等夷及晉公護專政皆怏怏不服
貴謀殺護信止之開府儀同三司宇文盛告之丁
亥貴入朝護執而殺之免信官三月周晉公
護以趙景公獨孤信名重不欲顯誅之己酉逼令
自殺夏四月周儀同三司齊軌謂御正中大
夫薛善曰軍國之政當歸天子何得猶在權門善
以告晉公護護殺之以善為中外府司馬周孝
愍帝性剛果惡晉公護之專權司會李植自太祖
時為相府司錄參掌朝政軍司馬孫恒亦久居權
要及護執政植恒恐不見容乃與宫伯乙弗鳳賀
拔提等共譖之於周王植恒曰護自誅趙貴以來
威權日盛謀臣宿將争往附之大小之政皆决於
護以臣觀之將不守臣節願陛下早圖之王以為
然鳳提曰以先王之明猶委植恒以朝政今以事
付二人何患不成且護常自比周公臣聞周公攝
政七年陛下安能七年邑邑如此乎王愈信之數
引武士於後園講習為執縛之勢植等又引宫伯
張光洛同謀光洛以告護護乃出植為梁州刺史
恒為潼州刺史欲散其謀後王思植等每欲召之
護泣諫曰天下至親無過兄弟若兄弟尚相疑它
人誰可信者太祖以陛下富於春秋屬臣後事臣
情兼家國實願竭其股肱若陛下親覽萬機威加
四海臣死之日猶生之年但恐除臣之後姦回得
志非唯不利陛下亦將傾覆社稷使臣無面目見
太祖於九泉且臣既為天子之兄位至宰相尚復
何求願陛下勿信讒人之言疎棄骨肉王乃止不
召而心猶疑之鳳等益懼密謀滋甚刻日召羣公
入醼因執護誅之張光洛又以告護護乃召柱國
賀蘭祥領軍尉遟綱等謀之祥等勸護廢立時綱
總領禁兵及遣綱入宫召鳳等議事及至以次執
送護第因罷散宿衛兵王方悟獨在内殿令宫人
執兵自守護遣賀蘭祥逼王遜位幽於舊第悉召
公卿會議廢王為略陽公迎立岐州刺史寧都公
毓公卿皆曰此公之家事敢不唯命是聽乃斬鳳
等於門外孫恒亦伏誅時李植父柱國大將軍遠
鎮弘農護召遠及植還朝遠疑有變沈吟久之乃
曰大丈夫寧為忠鬼安可作叛臣邪遂就徵至長
安護以遠功名素重猶欲全之引與相見謂之曰
公兒遂有異謀非止屠戮護身乃是傾危宗社叛
臣賊子理宜同疾公可早為之所乃以植付遠遠
素愛植植又口辯自陳初無此謀遠謂為信然詰
朝將植謁護護謂植已死左右曰植亦在門護大
怒曰陽平公不信我乃召入仍命遠同坐令略陽
公與植相質於遠前植辭窮謂略陽公曰本為此
謀欲安社稷利至尊耳今日至此何事云云遠聞
之自投於牀曰若爾誠合萬死於是護乃害植并
逼遠令自殺植弟叔詣叔謙叔讓亦死餘子以幼
得免初遠弟開府儀同三司穆知植非保家之主
每勸遠除之遠不能用及遠臨刑泣謂穆曰吾不
用汝言以至此穆當從坐以前言獲免除名為民
及其子弟亦免官植弟浙州刺史基尚義歸公主
當從坐穆請以二子代基命護兩釋之後月餘護
弑略陽公黜王后元氏為尼癸亥寧都公自岐州
至長安甲子即天王位大赦
二年春正月周以晉公護為太師夏四月周
以太師護為雍州牧
三年春正月己酉周太師護上表歸政周王始親
萬機軍旅之事護猶總之周處士韋夐孝寬之
兄也志尚夷簡魏周之際十徵不屈周太祖甚重
之不奪其志世宗禮敬尤厚號曰逍遥公晉公護
延之至第訪以政事護盛修第舍夐仰視堂歎曰
酣酒嗜音峻宇彫牆有一于此未或不亡護不悅
文帝天嘉元年夏四月周世宗明敏有識量晉公
護憚之使膳部中大夫李安寘毒於糖䭔而進之
帝頗覺之庚子大漸口授遺詔五百餘言且曰朕
子年幼未堪當國魯公朕之介弟寬仁大度海内
共聞能弘我周家必此子也辛丑殂魯公幼有器
質特為世宗所親愛朝廷大事多與之參議性深
沈有遠識非因顧問終不輙言世宗每歎曰夫人
不言言必有中壬寅魯公即皇帝位大赦
二年春正月戊申周改元保定以大冢宰護為都
督中外諸軍事令五府總於天官事無巨細皆先
斷後聞
四年春二月辛酉周詔大冢宰晉國公親則懿昆
任當元輔自今詔誥及百司文書並不得稱公名
護抗表固讓
宣帝太建四年初周太祖為魏相立左右十二
軍總屬相府太祖殂皆受晉公護處分凢所徵發
非護書不行護第屯兵侍衛盛於宫闕諸子僚屬
皆貪殘恣横士民患之周主深自晦匿無所關預
人不測其淺深護問稍伯大夫庾季才曰比日天
道何如季才對曰荷恩深厚敢不盡言頃上台有
變公宜歸政天子請老私門此則享期頥之壽受
旦奭之美子孫常為藩屏不然非復所知護沈吟
久之曰吾本志如此但辭未獲免耳公既王官可
依朝例無煩别參寡人也自是疎之衛公直帝之
母弟也深昵於護及沌口之敗坐免官由是怨護
勸帝誅之冀得其位帝乃密與直及右宫伯中大
夫字文神舉内史下大夫太原王軌右侍上士宇
文孝伯謀之神舉顯和之子孝伯安化公深之子
也帝每於禁中見護常行家人禮太后賜護坐帝
立侍於旁丙辰護自同州還長安帝御文安殿見
之因引護入含仁殿謁太后且謂之曰太后春秋
高頗好飲酒雖屢諫未蒙垂納兄今入朝願更啟
請因出懷中酒誥授之曰以此諫太后護既入如
帝所戒讀酒誥未畢帝以玉珽自後擊之護踣於
地帝令宦者何泉以御刀斫之泉惶懼斫不能傷
衛公直匿於戸内躍出斬之時神舉等皆在外更
無知者帝召宫伯長孫覽等告以護已誅令收護
子柱國譚公會大將軍莒公至崇業公静正平公
乾嘉及其弟乾基乾光乾蔚乾祖乾威并柱國北
地侯龍恩龍恩弟大將軍萬壽大將軍劉勇中外
府司錄尹公正袁傑膳部下大夫李安等於殿中
殺之覽稚之孫也初護既殺趙貴等諸將多不自
安侯龍恩為護所親其從弟開府儀同三司植謂
龍恩曰主上春秋既富安危繫於數公若多所誅
戮以自立威權豈唯社稷有累卵之危恐吾宗亦
緣此而敗兄安得知而不言龍恩不能從植又承
間言於護曰公以骨肉之親當社稷之寄願推誠
王室擬迹伊周則率土幸甚護曰我誓以身報國
卿豈謂吾有佗志邪又聞其先與龍恩言隂忌之
植以憂卒及護敗龍恩兄弟皆死高祖以植為忠
特免其子孫大司馬兼小冡宰雍州牧齊公憲素
為護所親任賞罰之際皆得參預權勢頗盛護欲
有所陳多令憲聞奏其間或有可不憲慮主相嫌
隙每曲而暢之帝亦察其心及護死召憲入憲免
冠拜謝帝慰勉之使詣護第收兵符及諸文籍衛
公直素忌憲固請誅之帝不許護世子訓為蒲州
刺史是夜帝遣柱國越公盛乘傳徵訓至同州賜
死昌城公深使突厥未還遣開府儀同三司宇文
德齎璽書就殺之護長史代郡叱羅協司錄弘農
馮遷及所親任者皆除名丁巳大赦改元以宇文
孝伯為車騎大將軍與王軌並加開府儀同三司
初孝伯與帝同日生太祖愛之養於第中幼與帝
同學及即位欲引致左右託言欲與孝伯講習舊
經故護弗之疑也以為右侍上士出入卧内預聞
機務孝伯為人沈正忠諒朝政得失外間細事無
不使帝聞之帝閱護書記有假託符命妄造異謀
者皆坐誅唯得庾季才書兩紙盛言緯候災祥宜
返政歸權帝賜季才粟三百石帛二百叚遷太中
大夫癸亥以尉遟㢠為太師柱國竇熾為太傅李
穆為太保齊公憲為大冡宰衛公直為大司徒陸
通為大司馬柱國辛威為大司寇趙公招為大司
空時帝始親覽朝政頗事威刑雖骨肉無所寬借
齊公憲雖遷冡宰實奪之權又謂憲侍讀裴文舉
曰昔魏末不綱太祖輔政及周室受命晉公復執
大權積習生常愚者謂灋應如是豈有年三十天
子而可為人所制乎詩云夙夜匪懈以事一人一
人謂天子耳卿雖陪侍齊公不得遽同為臣欲死
於所事宣輔以正道勸以義方輯睦我君臣協和
我兄弟勿令自致嫌疑文舉咸以白憲憲指心撫
几曰吾之夙心公寧不知但當盡忠竭節耳知復
何言衛公直性浮詭貪很意望大冡宰既不得殊
怏怏更請為大司馬欲據兵權帝揣知其意曰汝
兄弟長幼有序豈可返居下列由是用為大司徒
夏四月庚寅周追尊略陽公為孝閔皇帝
周伐齊(周齊爭宜陽附)
陳文帝天嘉四年初周人欲與突厥木杆可汗
連兵伐齊許納其女為后遣御伯大夫楊荐及左
武伯太原王慶往結之齊人聞之懼亦遣使求昏
於突厥賂遺甚厚木杆貪齊幣重欲執荐等送齊
荐知之責木杆曰太祖昔與可汗共敦鄰好蠕蠕
部落數千來降太祖悉以付可汗使者以快可汗
之意如何今日遽欲背恩忘義獨不愧鬼神乎木
杆慘然良久曰君言是也吾意决矣當相與共平
東賊然後送女荐等復命公卿請發十萬人擊齊
柱國楊忠獨以為得萬騎足矣戊子遣忠將步騎
一萬與突厥自北道伐齊又遣大將軍達奚武帥
步騎三萬自南道出平陽期會於晉陽冬十
二月周楊忠拔齊二十餘城齊人守陘嶺之隘忠
擊破之突厥木杆地頭步離三可汗以十萬騎會
之己丑自恒州三道俱入時大雪數旬南北千餘
里平地數尺齊主自鄴倍道赴之戊午至晉陽斛
律光將步騎三萬屯平陽己未周師及突厥逼晉
陽齊主畏其彊戎服帥宫人欲東走避之趙郡王
叡河間王孝琬叩馬諫孝琬請委叡部分必得嚴
整帝從之命六軍進止皆取叡節度而使并州刺
史叚韶總之
五年春正月庚申齊主登北城軍容甚整突厥咎
周人曰爾言齊亂故來伐之今齊人眼中亦有鐡
何可當邪周人以步卒為前鋒從西山下去城二
里許諸將咸欲逆擊之叚韶曰步卒力勢自當有
限今積雪既厚逆戰非便不如陳以待之彼勞我
逸破之必矣既至齊悉其銳兵鼓譟而出突厥震
駭引上西山不肯戰周師大敗而還突厥引兵出
塞縱兵大掠自晉陽以往七百餘里人畜無遺叚
韶追之不敢逼突厥還至陘嶺凍滑乃鋪氊以度
胡馬寒瘦膝已下皆無毛比至長城馬死且盡截
矟杖之以歸達奚武至平陽未知忠退斛律光與
書曰鴻鵠已翔於寥廓羅者猶視於沮澤武得書
亦還光逐之入周境獲二千餘口而還光見帝於
晉陽帝以新遭大寇抱光頭而哭任城王湝進曰
何至於此乃止初齊顯祖之世周人常懼齊兵西
度每至冬月守河椎冰及世祖即位嬖幸用事朝
政漸紊齊人椎冰以備周兵之逼斛律光憂之曰
國家常有吞關隴之志今日至此而唯翫聲色乎
初周太祖之從賀拔岳在關中也遣人迎晉公
護於晉陽護母閻氏及周主之姑皆留晉陽齊人
以配中山宫及護用事遣間使入齊求之莫知音
息齊遣使者至玉璧求通互市護欲訪求母姑使
司馬下大夫尹公正至玉璧與之言使者甚悅勲
州刺史韋孝寬獲關東人復縱之因致書為言西
朝欲通好之意是時周人以前攻晉陽不得志謀
與突厥再伐齊齊主聞之大懼許遣護母西歸且
求通好先遣其姑歸秋八月周遣柱國楊忠
將兵會突厥伐齊至北河而還九月突厥寇
齊幽州衆十餘萬入長城大掠而還周皇姑之
歸也齊主遣人為晉公護母作書言護幼時數事
又寄其所着錦袍以為信驗且曰吾屬千載之運
逢大齊之德矜老開恩許得相見禽獸草木母子
相依吾有何罪與汝分離今復何福還望見汝言
此悲喜死而更蘇世間所有求皆可得母子異國
何處可求假汝貴極王公富過山海有一老母八
十之年飄然千里死亡旦夕不得一朝暫見不得
一日同處寒不得汝衣饑不得汝食汝雖窮榮極
盛光耀世間於吾何益吾今日之前汝既不得申
其供養事往何論今日以後吾之殘命唯繫於汝
爾戴天履地中有鬼神勿云冥昧而可欺負護得
書悲不自勝復書曰區宇分崩遭遇災禍違離膝
下三十五年受形禀氣皆知母子誰同薩保如此
不孝子為公侯母為俘隷暑不見母暑寒不見母
寒衣不知有無食不知饑飽泯如天地之外無由
暫聞分懷冤酷終此一生死若有知冀奉見於泉
下耳不謂齊朝解網惠以德音磨敦四姑並許矜
放初聞此旨魂爽飛越號天叩地不能自勝齊朝
霈然之恩既已霑洽有家有國信義為本伏度來
期已應有日一得奉見慈顔永畢生願生死肉骨
豈過今恩負山戴岳未足勝荷齊人留護母使更
與護書邀護重報往返再三時叚韶拒突厥軍於
塞下齊主遣黃門徐世榮乘傳齎周書問韶韶以
周人反覆本無信義比晉陽之役其事可知護外
託為相其實主也既為母請和不遣一介之使若
據移書即送其母恐示之以弱不如且外許之待
和親堅定然後遣之未晩齊主不聽即遣之閻氏
至周舉朝稱慶周主為之大赦突厥自幽州還
留屯塞北更集諸部兵遣使告周欲與共擊齊如
前約閏月乙巳突厥寇齊幽州晉公護新得其母
未欲伐齊又恐負突厥約更生邊患不得已徵二
十四軍及左右廂散隷秦隴巴蜀之兵并羌胡内
附者凡二十萬人冬十月甲子周主授護斧
鉞於廟庭丁卯親勞軍於沙苑癸酉還宫護軍至
潼關遣柱國尉遟迥帥精兵十萬為前鋒趣洛陽
大將軍權景宣帥山南之兵趣懸瓠少師楊檦出
軹關十一月周晉公護進屯弘農甲午尉遟
迥圍洛陽雍州牧齊公憲同州刺史達奚武涇州
總管王雄軍於邙山初周楊檦為邵州刺史鎮
捍東境二十餘年數與齊戰未嘗不捷由是輕之
既出軹關獨引兵深入又不設備甲辰齊太尉婁
叡將兵奄至大破檦軍檦遂降齊權景宣圍懸瓠
十二月齊豫州道行臺豫州刺史太原王士良永
州刺史蕭世怡並以城降之景宣使開府郭彦守
豫州謝徹守永州送士良世怡及降卒千人於長
安周人為土山地道以攻洛陽三旬不克晉公護
命諸將塹斷河陽路遏齊救兵然後同攻洛陽諸
將以為齊兵必不敢出唯張斥候而已齊遣蘭陵
王長恭大將軍斛律光救洛陽畏周兵之彊未敢
進齊主召并州刺史叚韶謂曰洛陽危急今欲遣
王救之突厥在北復須鎮禦如何對曰北虜侵邊
事等疥癬今西鄰闚逼乃腹心之病請奉詔南行
齊主曰朕意亦爾乃令韶督精騎一千發晉陽丁
巳齊主亦自晉陽赴洛陽叚韶自晉陽行五日
濟河會連日隂霧壬戌韶至洛陽帥帳下三百騎
與諸將登邙阪觀周軍形勢至大和谷與周軍遇
韶即馳告諸營追集騎士結陳以待之韶為左軍
蘭陵王長恭為中軍斛律光為右軍周人不意其
至皆忷懼韶遥謂周人曰汝宇文護纔得其母遽
來為寇何也周人曰天遣我來有何可問韶曰天
道賞善罰惡當遣汝送死來耳周人以步兵在前
上山逆戰韶且戰且却以誘之待其力弊然後下
馬擊之周師大敗一時瓦解投墜溪谷死者甚衆
蘭陵王長恭以五百騎突入周軍遂至金墉城下
城上人弗識長恭免胄示之面乃下弩手救之周
師在城下者亦解圍遁去委棄營幕自邙山至榖
水三十里中軍資器械彌滿川澤唯齊公憲達奚
武及庸忠公王雄在後勒兵拒戰王雄馳馬衝斛
律光陳光退走雄追之光左右皆散惟餘一奴一
矢雄按矟不及光者丈餘謂光曰吾惜爾不殺當
生將爾見天子光射雄中額雄抱馬走至營而卒
軍中益懼齊公憲拊循督勵衆心小安至夜收軍
憲欲待明更戰達奚武曰洛陽軍散人情震駭若
不因夜速還明日欲歸不得武在軍久傋見形勢
公少年未經事豈可以數營士卒委之虎口乎乃
還權景宣亦棄豫州走丁卯齊主至洛陽己巳以
叚韶為太宰斛律光為太尉蘭陵王長恭為尚書
令壬申齊主如虎牢遂自滑臺如黎陽丙子至鄴
楊忠引兵出沃野應接突厥軍糧不給諸軍憂之
計無所出忠乃招誘稽胡酋長咸在坐詐使河州
刺史王傑勒兵鳴鼓而至曰大冡宰已平洛陽欲
與哭厥共討稽胡之不服者坐者皆懼忠慰諭而
遣之於是諸胡相帥饋輸軍糧填積屬周師罷歸
忠亦還晉公護本無將略是行也又非本心故無
功與諸將稽首謝罪周主慰勞罷之
六年五月突厥遣使至齊始與齊通
宣帝太建元年秋八月庚辰盗殺周孔城防主以
其地入齊九月辛卯周遣齊公憲與柱國李穆將
兵趣宜陽築崇德等五城冬十二月周齊公
憲等圍齊宜陽絶其糧道
二年春正月齊太傅斛律光將步騎三萬救宜陽
屢破周軍築統關豐化二城以通宜陽糧道而還
周軍追之光縱擊又破之獲其開府儀同三司宇
文英梁景興二月己巳齊以斛律光爲右丞相并
州刺史又以任城王湝為太師賀拔仁錄尚書事
周齊争宜陽久不决勲州刺史韋孝寬謂其下
曰宜陽一城之地不足損益兩國争之勞師彌年
彼豈無智謀之士若棄崤東來圖汾北我必失地
今宜速於華谷及長秋築城以杜其意脫其先我
圖之寔難乃畫地形具陳其狀晉公護謂使者曰
韋公子孫雖多數不滿百汾北築城遣誰守之事
遂不行齊斛律光果出晉州道於汾北築華谷龍
門二城光至汾東與孝寬相見光曰宜陽小城久
勞争戰今既舍彼欲於汾北取償幸勿怪也孝寬
曰宜陽彼之要衝汾北我之所棄我棄彼取其償
安在君輔翼幼主位望隆重不撫循百姓而極武
窮兵苟貪尋常之地塗炭疲弊之民竊為君不取
也光進圍定陽築南汾城以逼之周人釋宜陽之
圍以救汾北晉公護問計於齊公憲憲曰兄宜暫
出同州以為聲勢憲請以精兵居前隨機攻取護
從之
三年春正月齊斛律光築十三城於西境馬上以
鞭指畫而成拓地五百里而未嘗伐功又與周韋
孝寬戰於汾北破之齊公憲督諸將東拒齊師
三月周齊公憲自龍門度河斛律光退保華谷
憲攻拔其新築五城齊太宰叚韶蘭陵王長恭將
兵禦周師攻柏谷城拔之而還夏四月周陳
公純等取齊宜陽等九城齊斛律光將步騎五萬
赴之五月周晉公護使中外府參軍郭榮城
於姚襄城南定陽城西齊叚韶引兵襲周師破之
六月韶圍定陽城周汾州刺史楊敷固守不下韶
急攻之屠其外城時韶卧病謂蘭陵王長恭曰此
城三面重澗皆無走路唯慮東南一道耳賊必從
此出宜簡精兵專守之此必成擒長恭乃令壯士
千餘人伏於東南澗口城中糧盡齊公憲總兵救
之憚韶不敢進敷帥見兵突圍夜走伏兵擊擒之
盡俘其衆乙巳齊取周汾州及姚襄城唯郭榮所
築城獨存敷愔之族子也齊斛律光與周師戰
於宜陽城下取周建安等四戍捕虜千餘人而還
軍未至鄴齊主敕使散兵光以軍士多有功者未
得慰勞乃密通表請遣使宣旨軍仍且進齊朝發
使遟留軍還將至紫陌光乃駐營待使帝聞光軍
已逼心甚惡之亟令舍人召光入見然後宣勞散
兵
吐谷渾盛衰
晉元帝建武元年河南王吐谷渾卒吐谷渾者慕
容廆之庶兄也父涉歸分戸一千七百以隷之及
廆嗣位二部馬闘廆遣使讓吐谷渾曰先公分建
有别奈何不相遠異而令馬有闘傷吐谷渾怒曰
馬是六畜闘乃其常何至怒及於人欲遠别甚易
恐後會為難耳今當去汝萬里之外遂帥其衆西
徙廆悔之遣其長史乙那婁馮追謝之吐谷渾曰
先公嘗稱卜筮之言云吾二子皆當彊盛祚流後
世我孽子也理無並大今因馬而别殆天意乎遂
不復還西傅隂山而居屬永嘉之亂因度隴而西
據洮水之西極于白蘭地方數千里鮮卑謂兄為
阿干廆追思之為之作阿干之歌吐谷渾有子六
十人長子吐延嗣吐延長大有勇力羌胡皆畏之
成帝咸和四年河南王吐延雄勇多猜忌羌酋
姜聰刺之吐延不抽劒召其將紇扢埿使輔其子
葉延保于白蘭抽劒而死葉延孝而好學以為禮
公孫之子得以王父字為氏乃自號其國曰吐谷
渾
穆帝永和七年吐谷渾葉延卒子辟奚立
文帝咸安元年吐谷渾王辟奚聞楊纂敗五月遣
使獻馬千匹金銀五百斤于秦秦以辟奚為安遠
將軍漒川侯辟奚葉延之子也好學仁厚而無威
斷三弟專恣國人患之長史鍾惡地西漒羌豪也
謂司馬乞宿雲曰三弟縱横勢出王右幾亡國矣
吾二人位為元輔豈得坐而視之詰朝月望文武
並會吾將討焉王之左右皆吾羌子轉目一顧必
可擒也宿雲請先白王惡地曰王仁而無斷白之
必不從萬一事泄吾屬無類矣事已出口何可中
變遂於坐收三弟殺之辟奚驚怖自投牀下惡地
宿雲趨而扶之曰臣昨夢先王敕臣云三弟將為
逆不可不討故誅之耳辟奚由是發病恍惚命世
子視連曰吾禍及同生何以見之於地下國事大
小任汝治之吾餘年殘命寄食而已遂以憂卒視
連立不飲酒遊畋者七年軍國之事委之將佐鍾
惡地諫以為人主當自娛樂建威布德視連泣曰
孤自先世以來以仁孝忠恕相承先王念友愛之
不終悲憤而亡孤雖纂業尸存而已聲色遊娛豈
所安也威德之建當付之將來耳
武帝太元十五年吐谷渾視連遣使獻見於金城
王乾歸乾歸拜視連沙州牧白蘭王秋九月
吐谷渾視連卒子視羆立視羆以其父祖慈仁為
四鄰所侵侮乃督厲將士欲建功業冬十月金城
王乾歸遣使拜視羆沙州牧白蘭王視羆不受
安帝隆安二年九月西秦王乾歸遣秦州牧益州
武衛將軍慕兀冠軍將軍翟瑥帥騎二萬伐吐谷
渾西秦乞伏益州與吐谷渾王視羆戰於度周
川視羆大敗走保白蘭山遣子宕豈為質於西秦
以請和西秦王乾歸以宗女妻之
四年夏四月吐谷渾視羆卒世子樹洛干方九歲
弟烏紇堤立妻樹洛干之母念氏生慕瑰慕延烏
紇堤懦弱荒滛不能治國念氏專制國事有膽智
國人畏服之
義熙元年春正月乞伏乾歸擊吐谷渾大孩大破
之俘萬餘口而還大孩走死胡園視羆世子樹洛
干帥其餘衆數千家犇莫何川自稱車騎大將軍
大單于吐谷渾王樹洛干輕傜薄賦信賞必罰吐
谷渾復興沙漒諸戎皆附之
八年春二月河南王乾歸擊吐谷渾阿若干於赤
水降之
九年夏四月河南王熾盤遣安北將軍烏地延冠
軍將軍翟紹擊吐谷渾别統句旁于涇勒川大破
之秋七月河南王熾盤擊吐谷渾支旁于長
柳川虜旁及其民五千餘戶而還九月河南
王熾磐擊吐谷渾别統掘逵於渴渾川大破之虜
男女二萬三千冬十月掘逵帥其餘衆降于熾磐
十三年春二月西秦安東將軍木弈干擊吐谷渾
樹洛干破其弟阿柴於堯杆川俘五千餘口而還
樹洛干走保白蘭山慙憤發疾將卒謂阿柴曰吾
子拾虔幼弱今以大事付汝樹洛干卒阿柴立自
稱驃騎將軍沙州刺史謚樹洛干曰武王阿柴稍
用兵侵併其旁小種地方數千里遂為彊國
宋武帝永初二年夏四月吐谷渾王阿柴遣使降
秦秦王熾磐以阿柴為征西大將軍開府儀同三
司安州牧白蘭王
營陽王景平元年吐谷渾王阿柴遣使入貢詔以
阿柴為督塞表諸軍事安西將軍沙州刺史澆河
公
文帝元嘉元年冬十月吐谷渾威王阿柴卒阿柴
有子二十人疾病召諸子弟謂之曰先公車騎以
大業之故捨其子拾虔而授孤孤敢私於緯代而
忘先君之志乎我死汝曹當奉慕瑰爲主緯代者
阿柴之長子慕瑰者阿柴之母弟叔父烏紇堤之
子也阿柴又命諸子各獻一箭取一箭授其弟慕
利延使折之慕利延折之又取十九箭使折之慕
利延不能折阿柴乃諭之曰汝曹知之乎孤則易
折衆則難摧汝曹當戮力一心然後可以保國寧
家言終而卒慕瑰亦有才略撫納秦凉失業之民
及氏羌雜種至五六百落部衆轉盛
三年秋九月吐谷渾掘逵等帥部衆二萬餘落叛
秦犇昴州附于吐谷渾王慕瑰
六年冬十二月吐谷渾王慕瑰遣使入貢
七年春正月癸巳以吐谷渾王慕瑰為征西將軍
沙州刺史隴西公夏四月吐谷渾王慕瑰將
其衆萬八千襲秦定連秦輔國大將軍段暉等擊
走之
八年秋八月吐谷渾王慕瑰遣侍郎謝太寧奉表
于魏請送赫連定己丑魏以慕瑰為大將軍西秦
王
九年春三月壬申吐谷渾王慕瑰送赫連定于魏
魏人殺之慕瑰上表曰臣俘擒僣逆獻捷王府爵
秩雖崇而土不增廓車旗既飾而財不周賞願垂
鑒察魏主下其議公卿以為慕瑰所致唯定而已
塞外之民皆為己有而貪求無厭不可許也魏主
乃詔曰西秦王所得金城枹罕隴西之地朕即與
之乃是裂土何須復廓西秦欵至綿絹隨使䟽數
臨時增益非一賜而止也自是慕瑰貢使至魏者
稍簡吐谷渾王慕瑰遣其司馬趙叙入貢且來
告捷乙未以吐谷渾王慕瑰為都督西秦河沙
三州諸軍事征西大將軍西秦河二州刺史進爵
隴西王且命慕瑰悉歸南方將士先沒於夏者得
百五十餘人
十三年冬十二月吐谷渾惠王慕瑰卒弟慕利延
立
十四年秋九月丁酉魏主遣使者拜吐谷渾王慕
利延為鎮西大將軍儀同三司改封西平王
十五年春二月丁未以吐谷渾王慕利延為都督
西秦河沙二州諸軍事鎮西大將軍西秦河二州
刺史隴西王
十六年夏六月己酉改封隴西王吐谷渾慕利延
為河南王冬十二月吐谷渾王慕利延聞魏
克涼州大懼帥衆西遁踰沙漠魏主以其兄慕瑰
有擒赫連定之功遣使撫諭之慕利延乃還故地
二十一年夏六月吐谷渾王慕利延兄子緯世與
魏使者謀降魏慕利延殺之是月緯世弟叱力延
等八人犇魏魏以叱力延為歸義王秋八月
吐谷渾叱力延等請師於魏以討吐谷渾王慕利
延魏主使晉王伏羅督諸軍擊之魏晉王伏羅
至樂都引兵從間道襲吐谷渾至大母橋吐谷渾
王慕利延大驚逃犇白蘭慕利延兄子拾寅犇河
西魏軍斬首五千餘級慕利延從弟伏念等帥萬
三千部落降於魏
二十二年夏四月庚戌魏主遣征西大將軍高凉
王那等擊吐谷渾王慕利延於白蘭秦州刺史代
人封敕文安遠將軍乙烏頭繫慕利延兄子什歸
於枹罕吐谷渾什歸聞魏軍將至棄城夜遁八
月丁亥封敕文入枹罕分徙其民千家還上邽留
乙烏頭守枹罕萬度歸至敦煌留輜重以輕騎五
千度流沙襲鄯善壬辰鄯善王真達面縛出降度
歸留軍屯守與真達詣平城西域復通壬寅魏
高凉王那軍至寧頭城吐谷渾王慕利延擁其部
落西度流沙吐谷渾慕瑰之子被囊逆戰那擊破
之被囊遁走中山公杜豐帥精騎追之度三危至
雪山生擒被囊及吐谷渾什歸乞伏熾磐之子成
龍皆送平城慕利延遂西入于闐殺其王據其地
死者數萬人
二十三年吐谷渾復還舊土
二十七年吐谷渾王慕利延為魏所逼上表求入
保越嶲上許之慕利延竟不至
二十九年秋九月吐谷渾王慕利延卒樹洛干之
子拾寅立始居伏羅川遣使來請命于魏丁亥以
拾寅為安西將軍西秦河沙三州刺史河南王魏
以拾寅為鎮西大將軍沙州刺史西平王
武帝大明四年吐谷渾王拾寅兩受宋魏爵命居
止出入擬於王者魏人忿之定陽侯曹安表拾寅
今保白蘭若分軍出其左右必走保南山不過十
日人畜乏食可一舉而定六月甲午魏遣征西大
將軍陽平王新成等督統萬高平諸軍出南道南
郡公中山李惠等督凉州諸軍出北道以擊吐谷
渾秋七月魏軍至西平吐谷渾王拾寅走保
南山九月魏軍濟河追之會疾疫引還獲雜畜二
十餘萬
明帝泰始六年春二月魏主遣征西大將軍上黨
王長孫觀擊吐谷渾夏四月戊申魏長孫觀
與吐谷渾王拾寅戰於曼頭山拾寅敗走遣别駕
康盤龍入貢魏主囚之
蒼梧王元徽元年吐谷渾王拾寅寇魏澆河夏四
月戊申魏以司空長孫觀為大都督發兵討之
秋八月庚申魏長孫觀入吐谷渾境芻其秋稼
吐谷渾王拾寅窘急請降遣子斤入侍自是歲脩
職貢
齊高帝建元三年吐谷渾王拾寅卒世子度易侯
立冬十月戊子朔以度易侯為西秦河二州刺史
河南王
武帝永明八年秋八月河南王度易侯卒乙酉以
其世子伏連籌為秦河二州刺史遣振武將軍丘
冠先拜授且弔之伏連籌逼冠先使拜冠先不從
伏連籌推冠先墜崖而死上厚賜其子雄敕以喪
委絶域不可復尋仕進無嫌
九年初魏主召吐谷渾王伏連籌入朝伏連籌
辭疾不至輙修洮陽泥和二城置戍兵焉二月乙
亥魏枹罕鎮將長孫百年請擊二戍魏主許之
五月魏長孫百年攻洮陽泥和二戍克之俘三
千餘人
十年魏文明太后之喪使人告於吐谷渾吐谷渾
王伏連籌拜命不恭羣臣請討之魏主不許又請
還其貢物帝曰貢物乃人臣之禮今而不受是棄
絶之彼雖欲自新其路無由矣因命歸洮陽泥和
之俘秋七月庚申吐谷渾遣其世子賀虜頭入朝
于魏詔以伏連籌為都督西垂諸軍事西海公吐
谷渾王遣兼員外散騎常侍張禮使於吐谷渾伏
連籌謂禮曰曩者宕昌常曰稱名而見謂為大王
今忽稱僕又拘執使人欲使偏師往問何如禮曰
君與宕昌皆為魏藩比輙興兵攻之殊違臣節離
京師之日宰輔有言以為君能自知其過則藩業
可保若其不悛禍難將至矣伏連籌默然
東昏侯永元二年吐谷渾王伏連籌事魏盡禮而
居其國置百官皆如天子之制稱制於其鄰國魏
主遣使責而宥之
梁武帝天監三年秋九月以吐谷渾王伏連籌為
西秦河二州刺史河南王
大同六年冬十一月吐谷渾自莫折念生之亂不
通于魏伏連籌子夸吕立始稱可汗居伏俟城其
地東西三千里南北千餘里官有王僕射尚書郎
中將軍之號是歲始遣使假道柔然聘於東魏
元帝承聖二年夏四月吐谷渾可汗夸吕雖通使
於魏而寇抄不息宇文泰將騎三萬踰隴至姑臧
討之夸吕懼請服既而復通使於齊凉州刺史史
寧覘知其還襲之於赤泉獲其僕射乞伏觸狀
敬帝太平元年秋九月突厥木杆可汗假道於凉
州以襲吐谷渾魏太師泰使凉州刺史史寧帥騎
隨之至番禾吐谷渾覺之犇南山木杆將分兵追
之寧曰樹敦賀真二城吐谷渾之巢穴也拔其本
根餘衆自散木杆從之木杆從北道趣賀真寧從
南道趣樹敦吐谷渾可汗夸吕在賀真使其征南
王將數千人守樹敦木杆破賀真獲夸吕妻子寧
破樹敦虜征南王還與木杆會于青海木杆歎寧
勇决贈遺甚厚
陳武帝永定元年春正月吐谷渾為寇於周攻凉
鄯河三州秦州都督遣渭州刺史于翼赴援翼不
從僚屬咸以為言翼曰攻取之術非夷俗所長此
寇之來不過抄掠邊牧耳掠而無獲勢將自走勞
師以往必無所及翼揣之已了幸勿復言數日問
至果如翼所策
文帝天康元年夏五月吐谷渾龍涸王莫昌帥部
落附於周以其地為扶州
宣帝太建八年春二月辛酉周主命太子廵撫西
土因伐吐谷渾秋八月周太子伐吐谷渾至
伏俟城而還
十三年秋八月吐谷渾寇凉州隋主遣行軍元帥
樂安公元諧等步騎數萬擊之諧擊破吐谷渾於
豐利山又敗其太子可博汗於青海俘斬萬計吐
谷渾震駭其王侯三十人各帥所部來降吐谷渾
可汗夸吕帥親兵遠遁隋主以其高寧王移兹裒
為河南王使統降衆以元諧為寧州刺史留行軍
總管賀婁子幹鎮凉州
長城公至德元年夏四月庚午吐谷渾寇隋洮洮
州刺史皮子信出戰敗死汶州總管梁遠擊走之
又寇廓州州兵擊走之夏六月庚辰隋行軍
總管梁遠破吐谷渾於爾汗山
二年夏四月隋上大將軍賀婁子幹發五州兵擊
吐谷渾殺男女萬餘口二旬而還帝以隴西頻被
寇掠而俗不設村塢命子幹勒民為堡仍營田積
榖子幹上書曰隴西河右土曠民稀邊境未寧不
可廣佃比見屯田之所獲少費多虚役人功卒逢
踐暴屯田疎遠者請皆廢省但隴右之民以畜牧
為事若更屯聚彌不自安但使鎮戍連接烽堠相
望民雖散居必謂無慮帝從之以子幹曉習邊事
丁巳以為榆關總管
四年吐谷渾可汗夸吕在位百年屢因喜怒廢殺
太子後太子懼謀執夸吕而降請兵於隋邊吏秦
州總管河間王弘請以兵應之隋主不許太子謀
洩為夸吕所殺復立其少子嵬王訶為太子疊州
刺史杜粲請因其釁而討之隋主又不許是歲嵬
王訶復懼誅謀帥部落萬五千戶降隋遣使詣闕
請兵迎之隋主曰渾賊風俗特異人倫父既不慈
子復不孝朕以德訓人何有成其惡逆乎乃謂使
者曰父有過失子當諫争豈可潜謀非法受不孝
之名溥天之下皆朕臣妾各為善事即稱朕心嵬
王既欲歸朕唯教嵬王為臣子之法不可遠遣兵
馬助為惡事嵬王訶乃止
禎明二年吐谷渾禆王拓䟦木彌請以千餘家降
隋隋主曰溥天之下皆是朕臣朕之撫育俱存仁
孝渾賊惛狂妻子懷怖並思歸化自救危亡然叛
夫背父不可收納又其本意正自避死今若違拒
又復不仁若更有音信但宜慰撫任其自拔不須
出兵應接其妹夫及甥欲來亦任其意不勞勸誘
也
隋文帝開皇十一年春二月戊午吐谷渾遣使入
貢吐谷渾可汗夸吕聞陳亡大懼遁逃保險不敢
為寇夸吕卒子世伏立使其兄子無素奉表稱藩
并獻方物請以女備後庭上謂無素曰若依來請
佗國聞之必當相傚何以拒之朕情存安養各令
遂性豈可聚歛子女以實後宫乎竟不許
十六年冬十一月帝以光化公主妻吐谷渾可汗
世伏世伏上表請稱公主為天后上不許
十七年吐谷渾大亂國人殺世伏立其弟伏允為
主遣使陳廢立之事并謝專命之罪且請依俗尚
主上從之自是朝貢歲至
煬帝大業四年秋七月裴矩說鐡勒使擊吐谷渾
大破之吐谷渾可汗伏允東走入西平境内遣使
請降求救帝遣安德王雄出澆河許公宇文述出
西平迎之述至臨羌城吐谷渾畏述兵盛不敢降
帥衆西遁述引兵追之拔曼頭赤水二城斬三千
餘級獲其王公以下二百人虜男女四千口而還
伏允南犇雪山其故地皆空東西四千里南北二
千里皆為隋有置郡縣鎮戍天下輕罪徙居之
五年夏四月癸亥上出臨津關度黃河至西平陳
兵講武將擊吐谷渾五月吐谷渾可汗伏允帥衆
保覆袁川帝分命内史元壽南屯金山兵部尚書
叚文振北屯雪山太僕卿楊義臣東屯琵琶峽將
軍張壽西屯泥嶺四面圍之伏允以數十騎遁出
遣其名王詐稱伏允保車我真山壬辰詔右屯衛
大將軍張定和往捕之定和輕其衆少不被甲挺
身登山吐谷渾伏兵射殺之其亞將柳武建擊吐
谷渾破之甲午吐谷渾仙頭王窮䠞帥男女十餘
萬口來降六月丁酉遣左光禄大夫梁默等追討
伏允兵敗為伏允所殺衛尉卿彭城劉權出伊吾
道擊吐谷渾至青海虜獲千餘口乘勝追犇至伏
俟城初吐谷渾伏允使其子順來朝帝留順不
遣伏允敗走無以自資帥數千騎客於党項帝立
順為可汗送至玉門令統其餘衆以其大寳王尼
洛周為輔至西平其部下殺洛周順不果入而還
通鑑紀事本末卷第二十四
