赤城志卷三十九宋陳耆卿撰
紀遺門
宇宙之事無窮簡策之文有旣自古傳記豈能物物而
竟也哉不可竟而欲竟之故有紀遺焉然而歲遠年徂
日訛月謬遺事之易墜又甚於遺跡之難尋也祥文瑞
紀識者諱之然桑穀之灾嘉禾之應白魚入舟之異雖
經傳不廢予得鋤而去之耶故自前代至我朝稍從採
次且以古城郭而下附其後不可竟而欲竟之懼未之
竟也
遺事
連理木
吳大皇元年郡吏伍曜得於海際枝莖紫色有光(見松陵集)
(注)
又
唐永昌三年五月里人馮義得於海中凡三株一高一
尺五寸連理者九枝一高一尺四寸連理者五十
枝一高七寸五分連理者七十枝其年郡司馬孟
詵表進云中有白石扣之聲甚清皮日休送從勉
游天台詩亦有行過石樹凍無煙之句(註云消山有石連理)
(木消山今赤城山也)
又
紹興十七年生於天台山闡法寺楓榆共榦三分三合
其時游客以詩屬曾守宏父有政成不用中和頌
看取春郊連理枝之句曾因作頌以獻於朝(又通判聽)
(後有連理號鴛鴦木而寧海溪南有櫟木亦然)
月桂子
唐垂拱四年三月降於臨海縣境芳香有桂味食之和
暢郡司馬孟詵以聞(見封氏聞見錄及陸龜蒙詩註)
五色雲
元和中見於州按柳宗元集為薛中丞浙東奏有云紛
紛郁郁自東而徂西若煙非煙一旬而再至乞宣
付史館以昭簡策觀此可見其異矣
瑞米
淳化中出於寧海縣南二十五里地名九頃民應氏田
中其稲生雙米郡以聞(見會要)
神鰕
天聖元年州漁人得之海中長三尺餘前二鉗二寸許
末有紅鬚尺餘首如數升器若繪畫狀雙目十二
足文如虎豹大率五彩皆具而狀魁梧尤異中使
吳仲華繪其象以聞詔改名神鰕晏元獻公賦其
事(見文集)
僊鹿
靖康元年寧海縣峡溪忽有之高四尺餘莫知所從来
遇驅逐則跪而請命中箭死時有黃朝宗者館其
處夜夢有人持牘相召至一所見老道士白鬚毶
毶垂其腰云小人無知余養此鹿五百載今為所
殺聞子獲其麈幸見還視其左扉有司馬子微四
字遂寤時村民旣殺鹿有周堯者截其尾以遺朝
宗後朝宗百餘歲方卒
芝草
紹興三十二年生於天台縣圃凡二本是時臨海亦送
雙蓮花雙蓮子張守昌作詩有煌煌朱草連年秀
的的丹渠並蔕香之句
又
紹熙五年二月生於臨海縣獄柱間七葉三層葩采可
愛李龜朋為之記
甘露
乾道四年中秋夜降於州天慶觀聖祖殿前古松上狀
如垂旒羽流採食之味甘而香
海鰍
淳熙五年八月出於寧海縣鐵場港乘潮而上形長十
餘丈皮黑如牛揚鬐鼔鬛噴水至半空皆成煙霧
人疑其龍也潮退閣泥中不能動但睛嗒嗒然視
人兩日死識者呼為海鰍争斧其肉煎為油以其
脊骨作臼自是海濱人多患疫焉
遺跡
章安城
在臨海縣東一百一十五里本漢回浦縣屬會稽郡後
漢光武時改為章安
古城
在黃巖縣南三十五里大唐嶺東外城周十里高僅存
二尺厚四丈内城周五里有洗馬池九曲池故宫
基址崈一十四級城上有高木可數十圍故老云
即徐偃王城也城東偏有偃王廟
漢城
在黃巖縣北一十里按舊郡志縣北一十里有莆林郡
城相傳昔置莆林郡於此然未詳何時亦無經又
按縣志云昔有二童子戱於山上各立部伍一號
霸王一號漢王纍石為城縦横里許一日而畢若
有神助焉後漢王死而神降於山鄉人懼而禱之
遂為立廟二說未詳
孫恩城
在黃巖縣南九十里嶠嶺高四丈許周回六百步永嘉
記云妖賊孫恩所築按晉書安帝隆安四年賊孫
恩䧟會稽元興元年臨海太守辛景擊斬之
桃都山
按郡國志在台州山上有大桃木木上有天雞日初出
照桃木天雞即鳴天下之雞聞之而鳴木下有兩
鬼持葦索執不祥之鬼食之
壕頭
在黃巖縣南五里世傳漢兵七十二陣没於此劚地得
箭鏃之屬旁有楓木二根大可十數圍葉皆靡地
舊志云與漢思王冢上木西靡者相類其後傳寫
愈謬乃於七十二陣上直目曰思王冢按漢書東
平思王冢在無鹽非台也
鎮亭
在寧海縣西北八十里台明越三界間按西漢地里志
鄞縣有鎮亭昔晉武帝析鄞置寧海今以地里考
之尤信
砂碕
在寧海縣北五十里父老云即漢之鮚碕按西漢地里
志鄞有鮚碕亭顔師古注鮚蚌屬長一寸廣二分
有小蠏在腹中今縣北皆古鄞地而砂磧中有海
族正如師古之說則父老所記不妄矣或曰鮚碕
今戰碕未詳
石壘寨
在天台縣北五十里關嶺上壘石為之側有李相公廟
盖唐廣德元年王師討袁晁處今遺跡尚存父老
皆能言之
東西二僊源
東源在黃巖縣東北五里地僊劉奉林主之西源在縣
南嶠嶺九十里地僊張兆期主之見洞天福地記
七籖
夷州
臨海記云在郡三十里衆夷所居秦始皇遣徐福將童
男女入海止此洲山頂有越王射的白石又徐堅
初學記云臨海有夷洲古無銅鐡磨礪青石以作
弓矢
回浦
在臨海縣東南一百一十九里祥符寺前按後漢志章
安本名回浦今即其地也
沸瀆
按臨海記在城南門中有沸水方三尺孫皓時奚熙受
刑於此其後水常沸人疑其冤(按吳志孫皓昏亂舅子何都狀似皓)
(民間訛言皓死立都臨海太守奚熙聞之舉兵欲誅都都叔父植時為定海督擊殺熙以此觀之殆)
(是為植所擊非受刑也)
洗馬潭
在天台國清寺莊之外唐裘甫之亂王師戰於福聖觀
前今有落馬橋是其處也時以國清建寨此潭與
馬敞墠三墩堂皆諸將議事之所又有王軍塘為
犒軍之所
古放生池
在臨海縣之海際陳大建中僧智顗見居民以滬魚為
業綿亘四百里遂以所得施利買民田為之事聞
詔禁採捕國子祭酒徐孝克為之記今廢久矣
赤蘭橋
在縣東南一百二十里舊志云晉成公綏為章安令登
橋望江製雲賦焉又見初學記
歇亭
在天台禪林西北一十五里唐孟蘭廉察浙東日捐俸
建為游人憩息之地
柔金銅柱
按張勃吳錄及初學記云臨海中有小洲生柔金自北
而南三十里有銅柱西屬國人自稱漢子孫乃漢
疆場之表
赤城志卷三十九
