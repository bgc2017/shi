赤城志卷三十二宋陳耆卿撰
人物門一
歴代
攷才於異代自昔難之非吾之難於攷也而彼之難於
傳也蓋非有勲業不傳非有名節不傳非有文藝不傳
無是三者而非有爵位則不傳爵位之傳與彼三者之
傳則又大有逕庭矣今所据惟信史而信史之法應立
傳者固有數不能人人白也以故自漢至五季綿歴如
許而仕焉者止十人遁焉者止七人寓焉者止十一人
三者不同而同於傳者也以其所傳推其所不傳則人
物亦豈止是哉吾知山巔水湄雲谷月嶠必有深藏遐
蹈而人不得聞者矣
仕進
吳
屈晃(舊經云郡人吳志作汝南人為尚書僕射時孫權欲廢和立亮晃諫叩頭流血權不納斥)
(還鄉里後皓即位封其子緒為東陽亭侯弟韓恭為立義都尉緒亦位至尚書僕射)
張悌(臨海人為吳丞相天紀四年為晉兵所殺見吳志及搜神記)
虞翔(章安人為鄱陽太守按會稽典錄云與御史中丞任奕各馳文檄曄若春榮見吳志虞翻)
(傳注)
黃他(為章安小吏身當白刃濟君於難見吳志)
晉
任旭(章安人字次龍立操清修不染流俗郡將蔣秀請為功曹嘗以秀不奉法苦諫不納謝去)
(久之秀坐事被收歎曰任功曹真人也惠帝元帝明帝時咸召不起咸和三年卒子琚位)
(大宗正)
吳超(章安人為國子祭酒後避地東甌見舊志)
齊
吕文顯(臨海人永明初為通事舍人與茹法亮等並見親厚各住一省世謂四戶見南史)
唐
鄭祕書(德宗時以召起白樂天贈詩有赤城别松喬黃閣交䕫龍之句後謝病居石溝溪)
項斯(郡人字子遷按張為唐詩主客圖有清竒雅正升堂項斯之語擢進士第官至丹徒尉張)
(洎集序作江東人)
孫郃(按方干詩前後序皆云樂安人字希韓登乾寧進士第)
遺逸
漢
高察(隠居天台佛隴之北今所謂察嶺是也)
吳
鄧盧叙(居章安弟犯公憲自殺乞代)
晉
李廞(居臨海兄侍中墓下王導辟為掾不就)
禇世標(義熙中隠士)
梁
蔣政(字文通避地居寧海鄉人以其姓名山)
庾肩吾(字子真新野人信之父隠居天台故哀江南賦云少微真人天台逸民)
唐
張濆(天台隠士喻鳬贈詩有道高天子問名重四方招之句王正白集亦有憶天台張處士詩)
僑寓
晉
江逌(字道載避蘇峻亂居臨海州辟不就後從蔡謨何充之命始出仕)
許詢(高陽人字玄度清峻不仕遊臨海山不歸後入剡山見初學記)
齊
顧歡(鹽官人字景怡年二十隠天台山開館授徒母亡廬墓讀詩至哀哀父母生我劬勞之句)
(輒執書慟哭學者廢蓼莪篇高帝召之不起)
褚伯玉(字元璩錢塘人少有隠操居瀑布山三十年高帝詔不起勅於剡白石山立太平館)
(舍之徐靈府山記又云居桐栢觀小嶺年百餘歲未知孰是)
梁
王元規(太原人八歲而孤隨母嫁依舅氏居臨海時年十二土豪劉頊者欲妻以女元規力)
(辭之後從沈文阿受業仕至祠部郎)
唐
顧况(吳中人字逋翁以文入仕終江南郡城有文集二十卷皇甫湜為之序嘗寓臨海有所居)
(三絶及剡溪至赤城詩)
許渾(字用晦大中間為睦郢二州刺史嘗寓于台)
任翻(有詩名其題帢幘峯一絶尤膾炙按唐詩主客圖云郡人今按翻所賦台州早春詩有豈)
(堪滄海畔為客十年来之句則知其寓此耳)
王展(前進士寓天台項斯有懷王展先輩在天台山詩云赤城山下寺無計得相隨又見白郎)
(岩記)
周朴(泉州人張為唐詩主客圖有清竒雅正入室周朴之語為天台道士後入仕)
莫彦脩(按孫郃作才名志云前進士莫彦脩本貫鄞川徙居台州)
赤城志卷三十二
