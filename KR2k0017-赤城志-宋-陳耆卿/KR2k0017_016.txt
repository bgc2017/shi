赤城志卷十六宋陳耆卿撰
財賦門
賦自一孔以上皆民力也力不可窮而又義不可廢嘉
其義而寬其力則上之責焉國初制賦最平與天下更
始自錢氏納土䟽煩滌苛畢公士元遂乞用舊籍以輯
新民民賴之安矣自熙寧變法至建炎用兵洪𦦨所焮
供億無藝民則不競而上亦莫之支焉盖自近世和戎
始時有蠲弛而宿窠痼額固未易以驟輕之也民輸州
縣州縣輸朝廷今輸朝廷者既不輕則輸州縣者亦孰
得而省邪而况輸朝廷之外郡用百出又不可不講也
以故昔號羡餘今稱寡匱余遂稽其所出之數且備載
之使來者有攷焉
上供
紬二千五百三十五匹(以諸縣第一等戶資錢家活錢起納夏税和買内科折起)
(發納左藏庫)
絹一萬一千一百一十二匹(以諸縣第二第三等戶資錢家活錢起納夏税)
(和買内起發上件納左藏庫餘絹樁支本州官兵衣賜等用)
折絹錢一萬一千四百三十四匹為錢四萬五千七
百三十六貫文(以諸縣第四止末等戶資錢起納夏税等錢内起發舊例全發)
(本色嘉定十三年正月凖轉運司備凖都省劄子據戶部申竊見左藏庫歲幣之絹停積已久)
(恐致陳腐欲權將一年折納一半價錢每匹折官會四貫文是年本州起發一半絹錢計上件)
(自後每年准戶部牒照嘉定十三年例起發納左藏庫)
綿二萬八千九百一十四兩一錢(以諸縣第一等戸資錢科折納左藏)
(庫)
折帛錢二十二萬六千九百九十八貫二十八文(以諸)
(縣第一止第四等戶資錢起納夏税和買内科折一半起發祖額二十四萬二千二百三十九)
(貫四百文除積年減豁及開禧元年奉御筆永除人戶身丁計減錢一萬五千二百四十一貫)
(三百七十二文外今計上件納左藏庫)
經總制錢一十五萬六千五十四貫三百四十四文
(以本州與諸縣酒税及二税分撥頭合并牙契等錢起發下項窠名祖額二十萬六千二百三)
(十六貫一百七十六文乾道四年沈運使行部住催諸縣二税畸零計無收經總制錢九千七)
(百八十二貫四百五十二文淳熙六年轉運司奉旨住罷臨海章安税場計無收經總制錢二)
(百貫六百五十八文九年朱提舉熹行部將人戶身丁税絹照建炎三年指揮減半計無收經)
(總制錢五千二百六十七貫八百七十三文十六年顔尚書度奏言經總制錢立額太重乞減)
(錢二萬貫文并開禧元年御筆永除人戶身丁計無收經總制錢一萬四千九百三十貫八百)
(四十九文通減放錢五萬一百八十一貫八百三十二文外實發上件内一萬九千五百貫文)
(全會撥充降本錢納豐儲倉和糴場其餘一十三萬六千五十四貫三百四十四文銀會中半)
(納左藏庫)
經制錢七萬二千九百五十三貫三百七十二文
總制錢六萬八千三百九貫四十文
無額錢一千七百五十八貫四百七十文
添收頭子錢六千一百六十貫五十七文
增收勘合錢九百二十五貫八百六十文
州用一半牙契錢二千八百九十七貫六百文
買銀收回頭子錢三千四十九貫九百四十五文
上供錢七千六十七貫文(以諸縣二税等錢起發半錢收買銀子半會納左蔵)
(庫)
糴本錢九萬貫文(以諸縣二税等錢起發祖額一十萬貫文淳熙十六年顔尚書度奏)
(陳諸州軍糴本錢立額太重乞行減豁内本州减一萬貫實發上件每月七千五百貫文遇閏)
(月年分增發六百貫文納左藏庫)
坊場正名錢一萬五千貫文(祖額三萬貫文紹興間曹侍郎奏陳於内撥一)
(萬五千貫發納内庫外餘錢以十分為率七分作寬剰起觧三分充州用後因坊場税鋪廢闕)
(收趁不及雖曰管催近二千貫不無拖欠而每歲所發内庫上件官錢未之有減慶元間葉守)
(籈措置於酒税務大田場每日收到錢内各撥五貫文并於中津橋每日開橋錢内樁撥三之)
(一添湊起解亦祇及七十餘貫不能及額也)
七分寬剩錢一萬三千三百四十二貫二百七十二
文(以正名錢撥充舊發上件後因坊場税鋪廢闕無所從出乾道六年四月凖戶部符令本)
(州據見幹當實數起解至今以十餘年實無可催累蒙都省委官覈實除豁别無起發)
坊場五分淨利錢一千五百八十七貫一百二十四
文(祖額管一萬四千六百二十五貫四百二十文先因坊場税鋪廢闕紹興間有旨不問着)
(價多少並行給賣仍與免納增收五分淨利錢及乾道六年四月凖戶部符令本州據見幹酒)
(坊實催錢數起解嘉泰二年九月臨海縣凖提舉司備御史臺牒據進士民庶鄔開等狀訴州)
(縣折納行下本州縣住催即無窠名本州懼違朝廷比較遂自嘉泰三年以後那撥州庫官會)
(一千貫徑赴左藏庫抵納後有復興坊場實管催錢五百八十七貫一百二十四文通發上件)
(餘錢一萬三千三十八貫二百九十六文即係虚額每年申省部除豁)
減下人吏雇錢九百四十二貫六百文(以諸縣免役錢分四季起)
(發或遇閏月增發七十八貫五百五十文納左藏庫)
在京官員雇錢一百貫文(以諸縣免役錢起發納左藏庫)
官戶不減半役錢一千三百七十六貫二百六十六
文(以諸縣免役錢内分撥主管司拘納左藏庫)
實花紗錢一百七十七貫五百六文(以州用錢那發納左藏庫)
降本錢一萬四千貫文(以諸縣糯米科催折錢起發納轉運司内六千五百貫文)
(充重華宫錢二千五百貫文充御酒庫錢五千貫文充殿步司馬草料錢)
七分酒息錢八千五百九十六貫二百一十八文(以酒)
(務收到錢主管司拘發納左藏庫)
外任官供給錢三百二十貫文(以州用錢那發納左藏庫)
僧道免丁錢六千六百二十三貫五百文(祖額一萬二千七百)
(七十四貫文以乾道三年降賣度牒收到最多數為額淳熙十四年葉尚書奏泉台婺三州申)
(到免丁錢虧額皆為乾道初降賣度牒最多故所收錢亦隨之近年披剃稀少且有老死遊行)
(難執元額又知泉州林奏言免丁錢為擾頗甚亦有癃老無所從出之僧不堪催督至縊死者)
(乞將本州虧額錢權與住催有旨依以嘉定十五年括責坐夏僧道拘發上件納左藏庫)
代發平海軍銀子一千兩(每年合認發絹二百五十匹綿子一千五百兩嘉定)
(十三年凖戶部符行下據知泉州真舍人德秀申本州銀坑生發之時朝廷撥台信州建昌卲)
(武軍合解上供銀數令本州代納却以四州所産紬絹比折搪還今緣四州軍拖欠本州物帛)
(乞將本州代納四州之銀撥還各州自行認觧凖轉運司行下自嘉定十三年為始數内令本)
(州認解銀子五千二百三十六兩續累申朝廷認納上件分上下半年起解今為定額納左藏)
(庫)
起發轉運司
係省窠名錢一萬八百五十五貫七百二十文(以本州及)
(屬縣庫務諸色錢物每貫分撥頭子錢五文五分并三分竹木税錢四分酒本錢六分税錢鹽)
(場亭戶折鹽二税錢等窠名主管司拘催分作十二月每月起發九百四貫六百四十三文或)
(遇閏月增發八百三十八貫三百三十三文)
六文贍軍錢六百貫文(祖額蒙封樁庫抛催六千貫文以場務煮酒錢起發後因)
(場務敗闕收趁不及每年實發上件係主管司拘催樁發餘係虚額)
歷日錢五十貫文(每年承轉運司降下一千五百冊每冊拘錢七十文計一百五貫案)
(例分下諸縣及院觀每以四散艱於拘督嘉定十五年本州那發上件)
耗剰米錢一萬貫文(以每年秋米收至剰耗撥充本州支遣外却以本州官錢那撥)
(起發)
效士酒錢四百貫文(以本州賣酒錢起發)
鹽鈔紙札二萬張(係本州行下臨海天台僊居三縣收買起發)
起發提刑司
歲賜錢三百貫文(以州用錢那撥起發)
五分頭子錢五百貫文(以本州及諸縣酒税等頭錢内分撥主管司拘催起發)
贓罰錢二百貫文(主管司拘解於内截撥五十貫買黃蠟併發)
行遣紙札一萬五千張(行下臨海天台僊居三縣分作兩次買發内平表一樣檢)
(紙各五千)
起發提舉司
鹽司頭子錢無額(每鹽一帒收四十五文主管司拘發)
貼收水脚錢無額(每鹽一帒收一百三十八文主管司拘發)
額外三分錢無額(每鹽一帒收二百五十文主管司拘發)
鹽五千二十九帒(祖額上件抛下諸縣招趁發賣續以收趁不及支鹽官王闕措置招)
(誘處州縉雲婺州金華東陽永康諸客人入納鈔引支請帒鹽批發前去歲無定數)
茶二百斤(祖額八千八百斤抛下諸縣招趁每年不及元額開禧四年通判向公擇申提舉司)
(行下遍榜住催每年自行措置官錢入納上件)
起發坑冶司
鉛鐵坑錢一千五百九十貫三百一十二文(本州管下鉛鐵)
(坑七處每年係人戶買幹内一處停閉三處凖都大司牒委各縣縣丞拘解外實催發三處年)
(計上件分作一十二月起發)
起發建寧府
絹一百六十五匹綿子一千兩(係元降指揮撥發應副支遣官兵每年本)
(府差人至州交領)
赤城志卷十六
