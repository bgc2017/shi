赤城志卷二十四宋陳耆卿撰
山水門六
水
黃巖
永寧江源出縣西北三百四十里按舊志有大小二源
大源出塵山東南流廣一十五里二百一十里至
左溪村小源出黃巖山東北流廣五步一百里至
大溪與大源合然平淺不通舟又東流三十里至
官奥村無灘磧直下永寧江廣逾百步又東流一
百里從縣北過三十五里會臨海縣海口入於海
從源至海水程四百八十里寰宇記稱東山北臨
永寧江謝靈運嘗登焉(運靈有望海詩云開春献初歲白日出悠悠蕩志將)
(愉樂瞰海庶忘憂策馬步蘭臯緤鞚息椒丘採蕙遵大薄搴若履長洲白華縞陽林紫翹曄春流非)
(徒不弭忘覽物情彌遒萱蘇始無慰寂寞終可求陳與義詩云宴坐風前衝雨急黃巖縣衷借舟)
(遲百年癡黠不相補萬事悲懽豈可期莽莽滄波兼宿霧紛紛白鷺落山陂只應江海淒涼地欠我)
(臨風一賦詩)
縣河在縣郭由官河東出支而為流者五深廣眎官河
出慶善坊者(舊大寺巷)至寺門而斷出叢桂坊者半民
居而斷出孝行坊者踰華嚴閣西而斷出奎文坊
者則入前洋而西逹於浦惟出景賢坊者處五河
之中過錢家橋而北直郟家橋永寧橋分為别流
西匯於城隍祠下則經於縣治之前又北抵於夀
寧坊則經於縣治之後復南流與縣前河接環抱
縣圃西會於洪家巷以逹於江
官河在縣東南一里自南浮橋南流至嶠嶺一百三十
里陸程九十里廣一百五十步又别為九河各二
十里支為九百三十六涇以丈記者七十五萬分
為二百餘埭其名不可殫紀綿亘靈山馴雉飛鳬
繁昌太平仁風三童永寧八鄉溉田七十一萬有
竒舊建閘一十有一以時啓閉其隸仁風者曰常
豐清混斗門隸飛鳬者曰交龍隸靈山者曰鮑家
步長浦隸繁昌者曰周洋回浦永豐黃望金青其
區畫之詳昉於元祐中羅提刑適廣於淳熙中勾
提舉昌泰既而李謙李大性踵將使指又重修焉
役大費鉅至煩朝廷撥封樁降度牒以附益之規
模閎遠矣(彭殿撰椿年為之記)
黃巖溪在縣西一百里源出黃巖山前所謂小源者也
其濱有黃石五區如相拱揖云(孫應時詩云得雨溪聲壯終風雲氣)
(多山花依翠竹灘石亂寒莎樵父谷中出牧兒牛背歌逢人問塵世擾擾意如何)
三童溪在縣西南三十里源出三童山東流一十八里
入永寧江
日溪在縣西六十里古號新城西北有小谷曰金玉彎
横溪在縣南九十里
白龍潭在縣東一十里方巖其穴有三大僅如甕常有
雲氣罩之居人見龍出入因其色白故以名潭嘉
祐初禱雨未騐夜分有大呼於野者曰龍巳居西
矣旦以䟽投西潭一蛇躍出烈日飛雪繼之以雨
歲大稔
白塔潭在縣南四十五里土人常見龍出入舊傳潭在
山頂廣不盈尺牧童續蔓墜石累十數莫能測俄
大雷雨羣兒驚走翌日過之已失潭所矣嘉定十
一年里人禱之巖鏬水流如線忽有小鼈從旁竅
出盛之以歸既而大雨
方山潭在縣南一十七里一名金鵝俗傳舊在吉墺山
有金鵝自潭飛出逾五里止於方山隅竟夕風雨
雷震旦視則為湫矣
霧露潭在縣東南二十里下有泓水深僅尺許每欲雨
則雲氣直升或如靄霧紛凝則數日方雨
雙魚潭在縣西南三十里砂步佛嶺俗傳有雙魚各尺
餘金色從溪逆上漁人網之不得竟入石巖下有
一小坑湧水成潭每禱輙應
湖師潭在縣南三十里舊傳有巫家女嘗浣紗溪上為
龍捲去其屍久不出後有漁人云見一女乘龍自
南海升天遂以名潭每欲雨則有雲霧
畫潭在縣西五十里山如餅爐潭居底旁無通蹊將詣
潭必從上而下嘉定八年不雨權令陳逵將投鐡
簡而雷發潭中有五色雲出焉俄大風雨
赤頰潭在縣西五十里亂山中龍出入必大風雨故近
山無居人旁有大木皆無膚葉父老言有龍黑身
而赤頰遂以名潭
晉源潭在縣南八十里百丈巖側相距一澗水常洶湧
中有巨石如斗欲詣潭則俯循牛背以度歲旱致
禱或雷聲發於潭底則大雨隨之
柵眉潭在縣西九十里栢都洞南怪石壁立過者悚慄
年豐則有雲氣覆其上雖炎日中不散歉則否
三井潭在縣南九十里穴怪石上龍出入則雲氣蓊然
又縣西北一十五里地名錢本坑下有井如品字
亦號三井潭
藏雪潭在縣西北一十里即鳴山之鳴川潭舊傳五六
月間積雪不消遂更今名
米篩浪潭在縣西五十里四面多怪巖雖無風而水常
有浪如米篩紋云
聖巖潭在縣西六十里日溪側有瀑布自北山注潭中
上有石可宴坐
靈龜潭在縣西六十五里(求仲弓詩云江潮雖闊多罾網幽澗清虚且勉旃待我功)
(成買雙鶴歸来伴汝一千年)
樓﨑潭在縣南七十里每欲雨則雲遶半山土人謂樓
﨑尖褁帽云
寒坑潭在縣西一百三十里兩崖夾山為澗時有黑風
自潭出每禱乘木筏以入微不謹則有驚怪
靈巖潭在縣北一十里靈巖下
戚五娘潭在縣西北一十里
横山潭在縣西北一十五里
岱石潭在縣西南一十七里石大人山側
望海尖潭在縣西三里靈石山北巔
夏烏潭在縣西南六十里夏烏山側
圓巖潭在縣東南一百二十里松門山
天賜湖在縣東南五十里阻浪山下水極清泚歲旱溉
田千頃故老相傳以為不假浚鑿天實賜之
横湖在縣東南八十里百丈巖下凡東南溪流三十有
六皆會焉
消湖在縣東南九十里五龍山北
溪口湖在縣南一百一十里源出王城山東北流入浦
茭池在縣南三里中有石塔泉與鉄米篩井通僧淨真
溝之入市今塞矣
大澤塘在縣西北四十里瑞巖山上僧慈保即一大壑
為之下絫石上築以土旁為十門分數道以逹於
田(錢參政端禮題云塵纓久欲濯滄浪今日来遊大澤塘水似我心心似水更無一事可商量)
石井在縣西九十里栢都洞下上有石穴如舊圓而深
雖刊鑿之巧不如也水自山流注旱澇如一一日
牧童續蔓墜石探之莫測其深有木葉墮其中旋
自其南龍湫流出意其下相通云
常樂寺井在佛殿前大旱不枯慶元二年大雨溪溢水
及寺半壁忽於井處作大盤渦撮水入焉湏臾見
平地
鐵米篩井在縣東三里九峰寺南源自山出其行如溝
入井處僧以鐵忩限之故名米篩邑人皆汲焉令
常濬孫榜曰不竭泉且亭其上
魯神井有三在縣東五里魯神廟側一在神像下不可汲
二在廟後回環皆巨木葉墜獨不入井中人以為
異
委羽井在縣南五里洞南百步深不二尺旱澇不損益
其味甘尤宜釀酒
甘露井在縣西八十里浮山寺舊傳有西僧講仁王經
而甘露降故名泉宜造茶
古漩井在縣南三十五里平陸中
鎮頭山井在縣東南五十五里清可見底味尤甘
水簾在縣東八里箕巖側派流甚廣以其飛瀉如簾故
名
滴水灣在縣北一十里自馬鞍山滴水成灣甘潔可愛
東監水在縣東南五十里自監山東流一十里僅勝十
石舟又一十五里入官河
水眼在縣東南五十里泥奥山下廣僅如盆深不滿三
尺大旱時隨汲隨滿人頗異
滴滴泉在縣西北四十里瑞巖舊傳有如意道人者居
之嘗絶糧神氣不减庵前有泉泓潔可愛令王然
作頌有庵前滴滴泓泉水流出心源嗣祖風之句
遂取以名
智者泉在明覺院非溪非井但於叢林根有小竅插以
筠筒引至石槽晝夜點滴不絶上槽既溢流及下
槽其水僅供緇流一日之用無餘無欠
天台
大溪在縣西南五十步源出婺州東陽縣以其受始豐
天台桐栢之水故名順流而下凡一百一十七里
至州
始豐溪在縣西南百步源出大盆山東溪一百八十里
與天台桐栢二水合始入大溪
青溪在縣西五里源出天台山南流至桐栢又南流三
里經三井下流為瀑布方南入大溪按謝靈運登
臨海嶠詩云旦發青溪隂唐玄宗送司馬承禎
詩云青溪祖逸人皆作青字俗呼為清者誤
楢溪在縣東二十里孫綽賦所謂濟楢溪而直進是也
杜甫詩亦云飢拾楢溪橡徐靈府記注云楢溪源
出華頂從鳳凰山東南流入溪則得名舊矣或又
名歡溪齊顧歡嘗居焉
靈溪在縣西北一十五里福聖觀前孫綽賦所謂瀑布
飛流以界道過靈溪而一濯是也今縣東二十里
亦有靈溪盖其名適𩔖云
乾溪在縣南一十五里舊傳僧曇猷訪赤城有一媪與
之語神怒投媪於淵猷飛鍚救之其溪立涸故以
為名
神迹溪在縣東北五里與國清溪共流至神迹廟分支
一入臨川橋一入孝義橋
左溪在縣西三十里夀昌路上與關嶺接委蛇曲折凢
七十里至大溪
福溪在縣北四十里按晉束晳啟蒙記注天台山去人
不遠路經福溪水險而清盖是時已有此名矣
折溪在縣東北五里舊經作浙溪
國清溪在縣西北一十里流九里入大溪
玉女溪在縣西北二十五里桐栢觀前
界溪在縣東四十里一名介溪
羅木溪在縣北六十里羅公嶺東南
水母溪在縣北一百里摘星嶺南
赤城溪在縣西北五里入大溪
南㠗溪在縣西北七里
響山溪在縣東一十五里
幽溪在縣東北二十里淨明院前
關嶺溪在縣西四十里
惠濟潭在石梁下嘉泰初禱雨現異黿四年夏雷雨涌
出金銀藏錢圓徑六寸餘文曰太平通寶實太宗
朝賜以鎮潭者側有佇真亭
百丈潭在瓊臺雙闕間翠蔓蒙絡水聲潨然盤澗繞麓
入為雲溪云
靈澤潭在縣東四十里舊名蒼山三潭列其下深廣瑩
徹其龍最靈嘉泰元年禱雨現異蛇
石蟬潭在縣東五十里小溪亂石中水深無底其靈眎
靈澤潭
金橋潭在縣西北一十五里水清徹可鑒旱澇不損益
深坑潭在縣南二十五里筋竹嶺側
瀑布潭在縣西南三十五里無相院側一名戲龍
河胤潭在縣西七十里下上雲雨土人敬事之
雷馬潭在縣西九十里雷馬山上
鼻山潭在縣西一十五里
莫婆潭在縣北一十五里
丹霞潭在縣西北二十里
翠屏潭在縣南三十里
泉湖在縣西五十里(茅君傳云霍林司命治赤城玉洞之府齊永明中忽冇羣鵠從西北)
(來下集霍門溪谷填塞彌蔓數里多所蹹籍狀如為物所驚一夕退飛向西北去殆是赤城上都泉)
(湖中物也)
始豐湖在縣南四十步今為大溪水衝壊併為一矣
降真塘在縣北二十里徐靈府記云桐栢觀前一里石
壇前有塘名降真中植荷荇今自塘一里出洞門
西峯即王真君壇也
三井在縣北二十里昭慶院東唐時嘗遣使投金龍白
璧舊傳為尼所觸一井自塞其二深不可測每春
夏時雨則衆流灌注激湧雷吼或云通海又云海
眼李郢詩所謂三井應潮通海浪是也咸平中醮
祭投龍(夏英公竦銘云石鏬山半三井如鑿員不可規深不可度亂澗四入飛流外落墜石)
(不盈驕陽不涸冷激松檜碧混崖崿山靈所衛神物攸托簫鼔一鳴雷雨偕作)
湧泉在縣西一十五里
巖泉在縣北六十里
龍鬚泉在縣西七十里龍鬚洞口以其噴薄如龍鬚之
布故名
赤城志卷二十四
