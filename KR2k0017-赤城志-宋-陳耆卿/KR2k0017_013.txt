赤城志卷十三宋陳耆卿撰
版籍門一
州負山瀕海沃土少而瘠地多民生其間轉側以謀衣
食寸壤以上未有莱而不耕者也按紹興十八年李侍
郎椿年建行經界俾編戶實書其産依土風水色認兩
税履畆授砧基貳藏之官於是州縣無隠田余聞長老
言李健而明吏不得弄毛髮以故得事集集後無敢議
者今七十有五載猾胥豪民相倚仗為蠧賦役厖亂遂
有舉行前說者焉往歲寧海黃巖嘗行之矣臨海仙居
則方行而未備也如得清勁不擾之令佐均秩布置取
平而不求贏焉其豈非朝廷郡國之本指而齊民之幸
會歟今且以五縣近數列於編學田寺觀田次之
學田
學舊有田自宣和三年罷學舍歸之有司其在學者不
(闕)中陳貽範所輸數十畆李守纁(闕)陳景攝
教事一經理之既而臨海丞姚漺請于郡於商(闕)頭
之餘十之七以助學十年間得三百畆其後教授(闕)
請籍負郭(闕)補其乏乾道元年有司將鬻以予民
黃守然易而歸之為九十三畆有竒三年有司又有鬻
其餘李守浩又易歸之為九十六畆有竒淳熙四年李
守宗質議增給而諸邑有樂義者三人獻其私八十五
畆嘉定四年黃守㽦撥四十三畆且儲錢千緡為增(闕)
俞守建助之得二百(闕)畆又撥後入田一十五畆康
守仲隸撥三十畆喻守珪撥二十五畆齊守碩撥(闕)十
畆合先後𤨏悉歲得榖僅一千九百石視遐邦所入未
為凋陋然吾州多士(闕)試于有司者幾萬而食于學
者不滿百博士欲(闕)力窘輒止蓋今江淛學廪
亦未有如此邦(闕)有聞而附益之者也
赤城志卷十三
