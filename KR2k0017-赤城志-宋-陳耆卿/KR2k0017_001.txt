赤城志卷一宋陳耆卿撰
地里門一
禹别九州周分百縣州與縣之名昉此然以受地則廣
以居民則富非若今之州縣蹙且鮮也台自漢萌芽僅
號東南一尉至後漢始稱縣焉吳始稱郡焉以迄于今
上下千餘載余以十道圖九域志及輿地寰宇諸書攷
之離合廢興殆不知幾變也即是以觀天下之大其沿
革可勝道哉然自唐以前頗號僻左本朝南渡後陶和
染醇文物滋盛乃始以勝壤名天下而官守者亦樂之
焉地之顯晦時邪人邪余故博採以著于篇分叙州叙
縣
叙州
上台州禹貢揚州之域春秋戰國時皆為越地自王無
諸為楚所并秦滅楚為閩中郡閩君搖率越人佐
漢伐秦漢立搖為東海王都東甌高帝六年為荆
國十二年更名吳封劉濞為王其地屬焉孝景三
年濞反漢擊之濞敗走保東越東越殺濞濞子駒
怨東甌殺其父走閩越勸之擊東甌建元三年閩
越圍東甌武帝遣嚴助發兵往救閩越引兵去東
甌乃舉國徙江淮間以其地為回浦縣屬會稽郡
為東部都尉(按郡國志以章安縣東甌鄉為東部侯國通典云東部今臨海是也二說)
(皆云東部獨漢地里志注回浦南部都尉治)光武時改回浦為章安縣
永和三年析縣之東甌鄉置永寧縣興平元年析
章安永寧置松陽始平縣吳赤烏二年析永寧置
羅陽縣太平二年析章安置臨海縣以會稽東部
立臨海郡治臨海取郡東北臨海山而名屬揚州
尋徙治章安晉武帝太康元年改始平為始豐羅
陽為安固析臨海之北置寧海縣(按寧海土風志縣本漢回浦鄞)
(二縣太元二年裂鄞之八百戶安北鄉二百步置寧海縣與前說微不同)四年析安固
置横陽縣明帝太寧元年析永寧松陽安固横陽
置永嘉郡亦屬揚州穆帝永和三年析始豐置樂
安縣宋孝建元年析揚之五郡為東揚州臨海與
焉梁武帝改為赤城郡尋復為臨海縣至德元年
復為郡治始豐隋開皇九年平陳郡廢復為臨海
縣屬永嘉郡廢始豐寧海復入臨海十一年置臨
海鎮於大固山移其縣於鎮大業四年沈法興擅
立為海州唐武德四年平李子通以臨海縣置台
州取天台山而名(此按唐史係四年而壁記序乃云武德二年東南面行臺僕射)
(杜伏威改海州為台州舊經又云五年改為台州二說不同當以史為正)復置始豐寧
海縣六年陷于輔公祏七年賊平仍置台州省寧
海入章安八年廢始豐樂安章安三縣入臨海貞
觀六年改隸括州都督府八年復析臨海置始豐
上元二年復置永寧永昌元年復置寧海神龍二
年析寧海置象山縣天授元年改永寧為黃岩天
寶元年改台州為臨海郡乾元元年復為台州隸
浙江東道肅宗上元二年改始豐為唐興析臨海
復置樂安廣德元年郡徙治始豐二年以象山隸
明州大歷十四年改隸浙江西道僖宗光啓三年
陞德化軍(詳見魯洵作杜雄墓碑洵乃雄吏時為德化軍判官者也嘉定中黃岩永寧江)
(有泅于水者拾一銅印其文曰台州德化軍行營朱記)唐末吳越王錢鏐有
其地梁開平三年改唐興為新興(見徐靈府天台山記注)錢
氏寶正五年改樂安為永安後唐同光初改新興
復為始豐晉天福初改台興國朝建隆初復為天
台(按天台縣經云梁時巳改曰天台攷五代史無之)太平興國三年錢氏
納土入版圖隸兩浙東路前後沿革皆即臨海縣
為州治景德四年改永安為仙居領縣五與兩浙
道皆為南斗須女之分其境壤道里之數各附于
左
州境
州在東京東南二千九百二十五里行在東五百四里
東西三百九十里南北三百九十里是為提封之
境東一百八十里入海西二百一十三里蒼嶺入
處州南一百三十九里盤山入温州北一百四十
五里關嶺入紹興府是為四正之境東南二百九
十二里入海西南一百九十二里括蒼山入處州
東北三百二十五里磕蒼山入慶元府西北二百
九十四里大盆山入婺州是為四隅之境多陸程
西二十里至三江由江入溪八十里入仙居縣九
十七里入天台縣南大江東南流一百里入黃巖
縣又八十里出海門達温福諸邊海州軍此水程
也
叙縣
臨海
望臨海縣本漢回浦屬會稽郡東漢改曰章安吳太平中
析章安置臨海縣屬臨海郡晉宋因之後省入章
安隋開皇改為臨海屬處州後屬永嘉郡唐武德
復置章安縣後廢章安復為臨海
縣境
縣在州東南二百三十步東西二百四十里南北一百
一十五里是為提封之境東一百八十里牛頭山
入海西七十里黃奢嶺入仙居縣南四十五里黃
土嶺入黃巖縣北六十五里杜潭嶺入天台縣是
為四正之境東南一百二十六里海門山西南五
十里括蒼山連燈壇山入仙居縣東北六十里寧
和嶺入寧海縣(此乃舊路今只循桐岩嶺而行以嶺脊為界去縣五十五里)西
北六十五里黃振嶺入天台縣是為四隅之境多
陸程水程與州别
黃巖
望黃巖縣本漢永寧縣唐上元析臨海置屬台州天授
元年更今名
縣境
縣在州南六十里東西三百一十里南北一百四十三
里是為提封之境東六十里海門山入海西二百
五十里蒼山入仙居縣南九十里嶠嶺入樂清縣
北一十里戍鋪嶺入臨海縣是為四正之境東南
二百一十五里大閭山入樂清縣西南三百里
塵山入永嘉縣東北六十里赤山村西北七十里
義誠鄉皆入臨海縣是為四隅之境多陸程南官
塘九十里至嶠嶺入樂清縣北大江二十里至亭
山入臨海縣又一百里入州由永寧江東北三十
五里入海口東南三百二十里至上崎入温州此
水程也
天台
上天台縣本漢始平縣晉太康改始豐屬臨海郡宋因
之隋廢唐武德復置屬海州後廢貞觀復置上元
改唐興梁開平改新興後唐同光復名始豐晉天
福改台興國朝建隆初改今名
縣境
縣在州西九十里東西二百二十九里南北七十二里
是為提封之境東四十里筋竹嶺入寧海縣西一
百八十三里大盆山入東陽縣南二十五里杜潭
入臨海縣北五十里石壘寨入新昌縣是為四正
之境東南四十里黃振嶺入臨海縣西南一百里
紫籜山入仙居縣東北六十里靈墟入海西北四
十里關嶺鋪入新昌縣是為四隅之境多陸程東
南由始豐溪四十七里入臨海又東北七十里入
州此水程也
仙居
上仙居縣本晉樂安縣宋因之唐武德廢上元復置錢
氏改永安國朝景德更今名
縣境
縣在州西九十里東西一百二十里南北一百四十里
是為提封之境東三十里界嶺入臨海縣西九十
里風門入縉雲縣南一百里道者山入永嘉縣北
五十里黃榆山入永康縣是為四正之境東南一
百五十里五部山入黃岩縣西南一百里界遶山
入縉雲縣東北八十里盧坑山入天台縣西北一
百一十五里郭坦山入永康縣是為四隅之境多
陸程南大溪自縣西五十里至石姥嶺東南入臨
海界此水程也
寧海
緊寧海縣本吳臨海縣地晉太康析置隋開皇廢唐武
德析臨海復置屬海州後省入章安永昌復置
縣境
縣在州東南一百七十五里東西一百九十里南北二
百六十五里是為提封之境東一百三十里西溪
嶺入象山縣西六十里筋竹嶺入天台縣南一百
一十五里寧和嶺入臨海縣北六十里柵虚嶺入
奉化縣是為四正之境東南二百五十里牛頭洋
入臨海縣西南八十里白溪源入天台縣東北一
百二十里紫溪嶺入象山縣西北八十里杉木嶺
入奉化縣是為四隅之境多陸程港自縣東便風
一潮過五嶼洋至牛頭洋小泊潮入海門一日夜
至州此水程也
赤城志卷一
