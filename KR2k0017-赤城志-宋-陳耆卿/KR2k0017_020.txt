赤城志卷二十宋陳耆卿撰
山水門二
山
黃巖
委羽山在縣南五里俗號俱依山東北有洞世傳仙人
劉奉林於此控鶴輕舉嘗墜翮焉故以為名按登
真𨼆訣真誥皆云委羽山天下第二洞號大有空
明之天又十大洞記委羽山大有空明洞在黃巖
縣南數里即大有真人之所治焉(一云青童君主之)又雲
笈七籖載司馬季主携其子女𨼆兹山鮑叔陽段
季正亦於此得觧化之道則其為仙窟舊矣地所
産石無大小百碎皆方正有稜以煑湯可愈疾其
前有道院(丄蔡謝伋記云台州黃巖縣西五里有山岡阜連属草木茂密其洞曰委羽父)
(老相傳數十年前常有青衣童子戲洞口居人以滓穢溷之童忽因不見紹興中有石城使君李侯)
(端民令兹邑暇日勸課農桑至其處始擇道士董大方主之稍給香火瓜華之用大方以符水治疾)
(病輙即愈邑人重之以是二十年間堂殿門廡高明靚淨庫厨湢浴具體而有始變荆榛為勝地按)
(大洞記甌粤之間大海之涯地産方石真人劉奉林所居也奉林嵩高逸士避周季世棲焉控鶴輕)
(舉墜一大翮人名其山曰委羽伋寓居三童山鐘鼓相聞嘗一冄至及守縉雲大方遺書求文記其)
(事復曰我本山林人主郡非其好也盍俟歸及使浙右又以書來曰公又渡浙而西矣歸其寧可以)
(日月冀哉且弘農寓公重道相悅欲成兹事許列銜石上矣敢固以請乃序而為之銘銘曰昔有仙)
(人卯金刀鷄犬同升記阡陌九臯聲聞至今存上天下天曾委翮仙人一去幾千載閱世真同駒過)
(隙長官好事經李侯大洞主人親推檡穹隆堂殿復一新照映林巒非夙昔寓公耆德上清都豈有)
(他楊畢兹石碧落侍郎寧復來葉令飛鳬塵幾隔太一青藜倘可尋去共研硃點周易)
(杜元庭詩云窅然靈岫五雲深落翮標名振古今芝术迎風香馥馥松檉蔽日影森森從師只擬尋)
(司馬訪道終期謁奉林欲問空明竒勝處地藏方石恰如金左緯詩云委羽不知何處是倩人扶)
(上木蘭撓欲尋去路花梢密争認行雲酒浪搖流水忽如山脚轉洞天疑把杖頭挑逡廵不覺東風)
(晚始有仙人弄玉簫扄王十朋詩云龜山軟翠日開屏羽客逍遥此閉早起留雲閑放鶴夜來伴)
(月靜看經巖前方石有多好竈裏丹砂且是靈應有赤城鸞鳳過一聲長嘯入青冥)
王城山在縣南七十五里石累疊如城本名方城山王
羲之遊西郡記云臨海南界有方城山絶巘壁立
越王失國嘗保此山天寶六年改今名俗又呼方
巖中有漁翁巖石柱峯仙人濯足灘鷄母石石棋
盤平霞嶂露臺石仙棺巖牛脊隴水簾谷至平曠
處可百餘畆有力者墾之號仙人田
五龍山在縣東南一百里東連大閭山臨海記云五龍
山脊有石聳立大可百圍上有叢木如婦人危坐
俗號消夫人父老云昔人漁於海濱不返其妻携
七子登此山望焉感而成石下有石人七軀盖其
子也今人或曰石夫人山或曰消山盖石夫人在
其巔消山在其足其實一山爾又按輿地志消山
南下有消夫人寰宇記臨海縣消山北湖隂蕭御
史廟有石孤聳如婦人狀則御史廟與石夫人不
遠矣然則二書謂消山消湖而今或謂蕭山蕭湖
不亦誤歟
黃巖山在縣西一百二十里一名仙石山有路可通郡
今廢按臨海記山上有石驛三面壁立俗傳仙人
王方平居焉號王公客堂南有石步廊又云山頂
有黃石故名
東鎮山在縣東二百四十里臨海記云洋山東百里有
東鎮大山去岸二百七十里生昆布海藻甲香礬
等物又有金漆木用塗器物與黃金不殊永昌元
年州司馬孟詵以聞中有四墺極嶮峻山上望海
中突出一石舟之往高麗者必視以為凖焉
永寧山在縣東五里舊志云因古縣而名巖壁峻峙四
望皆方正故俗號方山舊傳僧懷玉於此飛錫落
臨海任氏家山下有亭夾岸梅花相續十餘里不
絶
三童山在縣西南一十七里舊志云山有三峯各高十
餘丈遠望似童子香積寺記云昔有三童子出没
其側迹之皆化為石故以名山按寰宇記云山在
臨海今實黃巖也
靈石山在縣西五十里與烏巖接以甘露降名甘露山
按臨海記云山上有寺當孫恩叛毁木為船石從
空自墜賊以傷去故號靈石或云此石自西北飛
至故名
三&KR2162;山在縣西六十里初至下&KR2162;則兩山夾一水而入
其勝處號雲莊風磴俗傳仙人奕棋其上至今苔
蘚不侵次至中&KR2162;二里許两石蹲踞號石門其前
巨溪洶激中石柱屹立人謂有龍蟠焉紹興間一
夕大風雨龍見石忽摧折今所餘猶數十尋又四
里即上&KR2162;有洞空闊尤勝大率三&KR2162;之勢高下皆
可觀而田疇實少居人以造楮為業云
岱石山在縣西南一十七里西北角有巨石挺立𩔖人
形俗呼為石大人又有一石横前如櫃號石櫃山
今其村號石櫃村又號岱石村
鷄籠山在縣南二十五里俗傳星月晦冥則光起燭天
一日天隂忽晶采晝見視之則金寶滿山人往取
之輙皆滅没故老呼為許公藏
丹崖山在縣南四十五里崖石俱赤有金銀星焉世傳
仙人煉丹於此故名有池深可尺餘羣烏浴其上
俗名老鴉井或又曰煉丹井
屏山在縣南八十里其東西二石聳立如屏故名東屏
挺立無倚有古藤纏絡之冬寒不凋西屏因風雨
仆為二矣
盤山在縣西南四十里(王詹事十朋詩云一嶺迢迢十里賖行人半日踏烟霞盤山遮)
(莫盤千匝歸夢何曾不到家)
烏巖山在縣西四十里以中多烏石故名相傳其巔有
廟云
鳴山在縣西二十里旁有龍湫每遇旱致禱必聞飄風
驟雨之聲
白塔山在縣南四十五里舊傳上有石塔遇晦則晶采
旁燭土人怪而撤之
利墟山在縣西北五十里其水出利墟浦南入永寧
江
阻浪山在縣東南五十里其隂距海浪起時藉以為阻
故名
夏烏山在縣西六十里按舊經山之神名烏人至此稱
烏字輙為蛇&KR1699;所嚙舊有龍湫在山要
于浦鎮巖山在縣東南六十里中多竒怪有大石壁高
廣四丈顔真卿姓名刻焉
浮山在縣西六十里特起田間四無聯屬俗傳一夕風
雨浮至故名
樓山在縣南六十里以其巔岩石突起狀如樓閣故名
樓﨑山在縣南七十里極雄峙海舶視為向背下有石
米通明如雪相傳有異人嘗飲啄焉
龜巖山在縣東南七十里以其巔有石如龜故名下有
井泉常白色
獅子山在縣東南八十里上有石庵方廣五丈高六丈
五尺修鍊者嘗居之旁有道士巖
葉茶寮山在縣南八十里昔有隠者于履居之號藥林
嘗開山得楛矢焉
紫高山在縣南八十里土膏泉冽中産茶甚竒
嶠嶺山在縣南九十里俗稱温嶺有東西兩峯東大西
小故有大小嶺之名嶺與樂清分界
西山在縣南九十里舊名西原與嶠山相望世傳仙人
煉丹之地絶頂有池尚存(訪趙公戴詩云西原仙境即西山流水桃花隔)
(世間自笑重來湖海客紅塵惹到白雲關)
松門山在縣東南一百三十里按王羲之遊西郡記云
永寧縣界海中有松門島嶼上皆生松故名
龍鳴山在縣南一百二十里上有龍湫舊傳龍鳴其上
故名
積榖山在縣東南二百五十里上銳下闊如積榖場圃
狀故名或云則榖者誤
塵山在縣西南三百里以山多塵壒故名永寧江源出
於此
馬鞍山在縣東北五里以其勢奔迸脊如馬鞍故名
鷄鳴山在縣南六十里舊傳有天鷄鳴其上故名
金山在縣南七十里上銳下闊宛若金字(王侍郎居安築堂面之號)
(金山堂)
畔(闕)山在縣東南七十里形如跌坐又名披雲山
虚涵山在縣西南七十里一云牛極
(闕)門山在縣北五里中有將軍巖甚鉅
淨土山在縣東北一十五里東接臨海杜皮山
大仁山在縣東北一十五里
(闕)
(闕)山在縣東南二百里(闕)有(闕)石如松狀(闕)石(闕)
中則没舟行必避之世傳為如來出世上(闕)
鎮一港云
盤馬山在縣東南九十里海中以其形四斷盤旋如馬
故名
賞頭山在縣東南一百二十里海中下有石闊尋丈竇
而得泉居人皆汲之
悟空山在縣東南三百里海中以悟空寺在焉故名
巖頭山在縣東七十里海中
夀門山在縣東南一百二十里海中
赤礁山在縣東南二百里海中
飯閟山在縣東南三百里海中
九峯山在縣東南三里中有庵焉庵前九峯環立下至
溪則無所見人指之為勝地今庵不存(左緯詩云入山湏判)
(宿不宿謾區區泉脉尋還有蘭香嗅却無杉高方見直石怪不成麄若到三潭頂歸時路更迂)
白峯在縣東南三十五里
靈巖在縣北一十里又名鷲峯後有飛瀑垂崖而下石
根插水瀦為一潭樵人續藤繫石測之無極慶元
四年令常□孫亭其上曰擘翠又一石洞在嶔崎
間號天風門又名小空明(左緯詩有怪巖摩足力空谷答人聲之句)
松巖在縣西一十五里沿崖而上凡七里始登石梯梯
數百級勁直如削名曰古仙百步街其上平廣蔭
以古松下有碧潭龍出没能為雲雨東南一土庵
特異有石棋盤仙人跡焉巖上又有剪刀㾗或云
王仙姑輕舉之地
蛇首巖在縣西六十里舊有石刻蛇首巖三字故名(求仲)
(弓詩云石如蛇首隠林端未得風雷且蟄蟠俗眼莫嫌無變化待生頭角始堪觀)
子晉巖在縣西北六十里平夷可宴坐俗傳王喬嘗吹
簫於此故名
戴公巖在縣東南七十五里上有絫石池水極甘冽舊
以戴氏居之故名
鼓巖在縣東南七十五里两石相絫高廣可三尺伐之
如鼓聲故名
百丈巖在縣南八十里明覺院側險不可躋惟傍院而
登則其平如掌上有石峯聳立望之凛人毛骨焉
應聲巖在縣南八十里葉茶寮山側下有石屋可容數
十人或笑語則谷聲響答一名響巖
獅子巖在縣南九十里與王城山對以其狀𩔖獅子故
名
觀音巖在縣極東下瞰海有穴可坐數十人以其中常
有光明故名
鶩嶼在縣南五十里以山形如鶩故名上有金鷄坑
夾嶼在縣南六十里兩山夾峙僅容河流旁有二小山
相對如眉名夾嶼門
小嶼在縣東南七十里面南其東當十之二絶無林木
遇夜有赤光焉俗傳寳所藏也
撮嶼在縣南七十五里以山形如拳手可撮取故名
盧嶼在縣西一十五里
桐嶼在縣東南二十里
九嶼在縣西三十五里
錢嶼在縣南三十五里
龔嶼在縣南四十五里
茶嶼在縣南四十五里
褊嶼在縣南四十五里
杉嶼在縣西南四十五里
洋嶼在縣東南四十五里
(闕)嶼在縣西南五十里
(闕)嶼在縣南六十里
蝦蟆嶼在縣南六十里
(闕)家嶼在縣南六十五里
腰嶼在縣南七十里
建平嶼在縣南七十里
筭嶼在縣南七十里
長嶼在縣東南七十里
羅嶼在縣南七十三里
謝嶼在縣南七十三里
瓦嶼在縣南七十三里
葉家嶼在縣南七十三里
林家嶼在縣南七十五里
金華嶼在縣東南八十里
半嶺在縣南一百里舊志云地甚廣初欲以建州云
五部嶺在縣西一百一十里東連五部村西連樂清孤
田村西北連永嘉鋪嶺東北連蒼山東南連桐嶺
故名五部
戌(闕)嶺在縣北一十里為入州通道俗名黃土嶺
(闕)在縣西八十里按臨海其南二十五里(闕)
(闕)在縣東南一百里接樂清
(闕)嶺在縣東一十五里
(闕)嶺在縣東一十七里
(闕)嶺在縣東二十里
小塘嶺在縣西南二十七里
大塘嶺在縣南三十里
繡嶺在縣南三十里
林和嶺在縣西四十里
胡墓嶺在縣西南八十里
車嶺在縣西一百里
惺惺石在縣北四十里瑞巖山舊傳僧空照披荆榛而
入得一盤石据之宴坐自喚曰主人翁惺惺著後
因以名且立堂曰喚堂
赤城志卷二十
