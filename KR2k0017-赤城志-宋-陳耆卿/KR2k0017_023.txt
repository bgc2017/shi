赤城志卷二十三宋陳耆卿撰
山水門五
水
自昔稱山明水秀二者不可得兼也而兼之者勝焉山
猶精神水猶血脉無精神則鑠無血脉則枯三江五湖
未易道也然隨其境之所遇距海止百里羣川衆流演
迤環會或奔焉如駚或汨焉如注或坎焉如竇或停焉
如瀦以之分溢灑枯鍾美流惡無所不可故吾州號山
水窟非虚語也惟天台仙居二溪併合於州西二十里
之外秋潦至或有齧堤蕩郭之憂然自慶元中有之今
則晏如也
州
州河在城中按舊經源始平橋平橋始石佛寺後山流
於括蒼門後頗堙塞自括蒼門衍於州南橋東北
流至東橋並栖霞宫又東北流越悟真橋觀橋䟽
而為二一南流至都酒務後凡白塔橋尼巷之水
皆入焉又東則入楊柳巷出寶城巷水門一東流
直出都米倉前稍南復東出崇和門水門餘水南
流亦會於寶城巷自餘兜率六通一帶之水又出
小固山水門大抵地勢西仰東卑故河流亦如之
昔傳河之名有三曰清漣曰新澤曰清水今皆汚
壤通㳙流而已先是城中水多壅塞自括蒼門䟽
而之東南由東北豐衍倉東南上崇和門水竇又
東越酒務又東匯於崇和門以池積水號廣惠渠
自錢氏歸版圖堙為平陸每霖雨則内水淹沮值
潮溢迸城飄蕩相望元守絳始開鑿通舟建十石
梁以度車馬焉又天禧中通判辛若濟以州泉汚
涸郡釀尤不給乃自東北山流瀑斵石為漕注入
天慶觀西南為一圓井又三百六十步為一方池
自池一百四十三步以逹於務人頼其用號辛渠
且歌之(歌曰辛渠之水来源十里其易若何如臂使指澇亦不汚旱亦不止職方有圖千齡)
(萬禩)歲久梁廢池亦堙獨石槽略有存者若廣惠渠
故跡既泯而元守鑿以通舟之處亦以居人櫛比
閼而小之今不惟舟不得通而車馬之路亦轉側
無所容矣(又按唐許渾有陪鄭使君泛舟晚歸詩云南郭望歸處郡樓高捲簾平橋低皂)
(盖曲崖轉丹襜如此則郡通舟楫唐時已然元公增鑿之爾)
狀元塘在州東一里舊為普濟院陳侍郎公輔居其西
焉時陳尚布衣忽有客以謁入語其父曰此寺為
池當有擢上第者人未之信寺僧後以地汚下徙
於州東北未幾竟為池政和二年陳果魁辟雍遂
以名其塘云
三台泉井一在宣詔亭左為上台一在司法廳右為中
台一在知錄廳左為下台歲久惟中下二泉僅存
上泉無知者嘉定四年黃守㽦物色得之乃亭其
上且親題扁額云
龍井在巾子山西麓舊傳龍伏於此常有雲氣騰空後
建浮圖鎮之而止
玉泉在白雲山下(楊傑題云白雲山下泉幾年石中韞但見玉色明孰能究源本黃卦題)
(云水性能方員泉色常珪壁雲山靜有輝瓊液来無迹泉上修禪人曹溪分一滴鑑止更澄源紛紛)
(萬緣息雲張景修題云長疑數尺玉乃是一方泉粉色和汲茶香帶石煎鑑未誠美矣聞處合鏗)
(然白首惠山客也湏吟此篇)
丹井泉在天慶觀昊天殿後舊傳茅盈鍊丹於此尤守
袤昊天殿記有云厥初茅君上飛仙靈蹤淠沸丹
井泉盖指此也
佛泉在義靈廟山巔泓水澄潔源出石鏬雖大旱不竭
以巖上刻佛字故名
蒙泉在崇夀寺後取山下出泉蒙之義郡嘗汲此水釀
酒且以為名
臨海
靈江在州城外其水自三江合流環遶郛郭舊傳有赤
城地靈江水丹丘井之謠又延慶院記云濟靈江
而西盖指此也中有一所名陳婆坳泓水極清巨
潮澎湃不為動州舊以此水釀酒焉(嘉定中嘗以靈江風月名)
(郡醖)自朝天門外而渡則曰西江自興善門外而渡
則曰南江自靖越門外而渡則曰東江其實一水
也(俗號上中下三渡)
三江在縣西一十里源自天台關嶺仙居永安二溪至
此與江合盖三水所聚故曰三江然其流中分溪
清而江濁
百步溪在縣西北六十里前後二灘石險湍激俗號大
小惡舟者病之唐孟浩然尋天台山詩所謂欲尋
華頂去不憚惡溪名是也淳熙中令陳居安命工
淬鑿始無患
虎溪在縣東六十五里東掖山舊傳獻穆公主有目眚
僧法腴洗以呪水而愈奏置十八賢座倣廬山遠
公故以為名且名其泉曰大悲云
寨溪一名板沸溪在縣東七十里舊傳唐末有寇難遣
方將軍者駐兵於此側有地曰大郭營盖其舊號
有鐡杵臼尚存
灘溪在縣南四十里接三十六渡東連南奥西入潮漈
或名紅溪以宣和間勦寇流血而名
潮漈溪在縣東四十三里自縣界四十里下流至大田
港入江
赤頰溪在縣西南四十九里源出赤頰潭至曷浦口入
江
仙人溪在縣西北六十里入江以其側有仙人奥故名
玉溪在縣西一十里浮岡俗稱朱師溪
小溪在縣西二十里源自清潭溪東注於江
磨頭溪在縣西北二十六里下流入太平鄉
油溪在縣南三十里受新嶺瑞巖嶺二水
塘上溪在縣西北三十里接仙居溪
中沙溪在縣東三十五里接桐巖山
沙潭溪在縣西北三十九里經縣界入江
周家溪在縣東四十里接延夀鄉龍湫
東溪在縣東四十五里受東掖兩山之水
雲溪在縣東四十五里出大田港
銅溪在縣西北五十里以其水如銅色故名
長潭溪在縣西北五十五里接沙潭
黃肚溪在縣東七十里桐巖山下
小芝溪在縣東七十六里自大田港入江
金溪在縣東一百三十里以其流有金沙故名
柘溪在縣東二十二里
西溪在縣東四十五里
杜瀆在縣東一百八十里
禦海潭在縣西南二十四里上有瀑飛灑近十餘丈望
之如曳練下注為潭流入永安江
娑竭潭在縣東南三十里紹聖中禱雨現金蛇
赤頰潭在縣西南五十里元祐二年禱雨有金龜之應
白龍潭在縣東北五里
戲龍潭在縣西一十五里流至烏雞浦入江
新現潭在縣西南一十五里
烏石潭在縣北一十五里
白鬚潭在縣東北二十五里
碧雲潭在縣西五十里
百丈潭在縣東南六十九里
白巖潭在縣東七十里
碧瀛潭在縣東一百二十里
淡水潭在縣東南一百三十里海中
桃枝潭在縣東南一百四十里海中
東湖在崇和門外三十步初為船場水軍營蓋端拱二年
張守蔚所建也景祐中運使段少連廢船場歸温明
二州嘉祐中徐守億徙水軍營入城熙寧四年錢守暄
始開為湖時方絫石修城以水至漂溢故鑿湖以受衆水
且以其土隄城之東絶後患焉紹興二十年蕭守振載
加修闢乾道五年向守汮復披故道剙城闉斗門上覆
以亭又即故斗門築三閘以通江淳熙十一年江守乙
祖亦復修焉度其地凡一萬六千步中有堂曰共樂堂
之前有亭曰流杯皆址於湖心(錢守所立)水光山色涵映
虛曠為春夏行樂之冠慶元三年劉守坦之易名知
樂人止稱共樂也(通判張毣詩云解愠薰風拂面涼藕花極目送清香三千宫女青羅)
(盖都作酡顔酒翬粧又云蜀錦誰將到海涯水仙鋪作地行衣回堤却是元宵路抛擲紅燈戴月歸錢)
(守暄題共樂堂云疏就湖山秀氣濃花林茂列景争雄管絃交奏客懽合臺榭競澄人喜同環障鷺行飛)
(早晚平波魚陣躍西東荒蕪芟去成佳致換得汀州月與風汪泌題云臨海城東湖氣象清且竒無風)
(綠色淨十頃澄瑠璃中有共樂堂今其名者誰人有荅我問大守下車時訪民所疾苦民曰水最危其水)
(或暴至城壊民流屍公謀得上策疊石全城基纔遺數百家室屋鱗参差水至無所障適與晚潮期又欲)
(隄其東苦乏土石資開湖足取用隄勢横虹霓湖光占空闊物從鑑中窺紫翠前後山環列如屏帷結堂)
(就虚曠與俗同游嬉太守宴堂上遊人歌水湄歌云從公來除患補瘡痍况有此壮觀不樂何以為有如)
(登春臺人心舉熙熙從事能文者作辭書之碑庶其不朽功上徹堯軒墀柳安道題云平波數頃萬峯)
(前一片丹青畫不全幽榭小橋横翠水茂林脩竹鎖輕烟綺羅絃管追懽地雪月風花爛醉天争奈及瓜)
(歸覲去湖山無復苦留連綵姚舜諧題云秀氣清隂日滿前仙瀛蓬閬景都全舟畫楫魚噴浪綺席金)
(爐麝吐烟懽勝更思明月夜飲酣惟恐夕陽天主人報政榮途近淮浙重遊路接連曾守宏父懷洪适)
(題云東湖徑仄半蒼苔問訊紅蕖幾許開渺渺波光侵坐席霏霏荷氣著尊罍片雲正為詩情起小雨更)
(將涼意来别乘朝来知健否頗思劇飲拗蓮臺誰又題東湖云三年領客醉東湖欲去猶携竹裏厨解)
(挽留狂太守風荷十頃翠相扶)
小鑑湖在東湖北乾道中賀參政允中建時公罷政寓
此以唐賀知章嘗請鑑湖一曲故以為名有占春
堂枕流潄石二亭今廢
破石湖在縣西三里故老云破石為湖故名側有巨石
及古塔僧禪鑑嘗卓庵焉
高湖在縣南九里近江吳太常卿高公察置
溪口湖在縣東南一百三十五里源出碧瀛溪
苽湖在縣東一十五里
仁湖在縣東七十里
章安湖在縣東南一百二十五里
(闕)塘在縣南一十五里
(闕)塘在縣東北一百八十里
交塘在縣東一百九十里
呪水井在縣東七里驛路傍元符中僧法腴誦觀音呪
水湧井以療疾輒愈(羅提刑適為之記)井上為屋奉觀
音像云
黃古井在縣東南一里舊傳有黃其姓者浚之故名
義井在縣西北五里威神院側乾德四年僧守聚浚之
鶴井在縣東一百二十里杜瀆監側舊傳鶴舞其上故
名
九井在縣東南七十里石新婦廟前
忠孝泉在縣東四里父老云錢忠懿王以城闉罕水命
僧德韶行視鑿焉泉清洌且甘久旱不涸城内外
飽其潤故以忠孝名之舊傳巾子山二塔常欹側
自鑿此泉即正隆興初令徐讜剏亭立碑
康濟泉在靈康廟後之西乾道三年令顔度禱晴於廟
見寢殿前階水津津溢地穴之得泉故名(度有詩云三年)
(官事渾無補一片深心徹底真惟有靈康是知已新泉為我現津津)
菊泉在縣南二里
珍珠泉在縣西北二十八里穴二十有一其水甘香滚
滚如珠
瀑布泉在縣北五里白龍潭上垂流千丈宛如白練章
守得象詩所謂千尋練掛䨇流瀑是也
湖苔泉在縣南二十五里穴三十有六源出古塘門溉
田甚衆
碧泉在縣西北一十三里夀安院
靈濟泉在縣東南二十五里靈康廟後之東
甘泉在縣東南四十里澄靈院側
木馬泉在縣東四十五里與吳承有堰通
赤城志卷二十三
