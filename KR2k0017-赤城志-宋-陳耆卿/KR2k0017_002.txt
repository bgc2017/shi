赤城志卷二宋陳耆卿撰
地里門二
自古建郡若邑倚城以為命然必擇勝地焉今章安鎮
側有古城蓋吾州舊蹟也荒雉墜堞巳隨秋草然亦疑
其遠州比海魚龍所腥非高塏可久之地以今城壘騁
目而望据大固山介天台括蒼間中峯對峙如入几席
天台仙居二水别流至三江口而合縈紆演迤環拱其
郛岩光川容吞吐掩胦於煙雲縹緲之際真足以奠城
社表宅里聚㕓市以雄跨一方矣
城郭
州
城按舊經周回一十八里始築時不可攷太平興國三
年吳越歸版圖隳其城示不設備所存惟繚墻後
再築慶歷五年海溢復大壞部使者田瑜以聞詔
新之乃命太常博士彭思永攝州事命縣令范仲
温等分典四隅從事蘇夢齡等總其役三旬而畢
明年元守絳至迺因新城增甓之作九門捍外水
之怒十竇窗疏内水之壅又鑿梁貫城厮為三支
閱歲訖工是秋水不為災至和元年復大水城不
没者數尺孫守礪再加增築嘉祐六年大水復壞
徐守億謂城南一帶當水衝用牛踐土而築之每
日穴所築地受水一盂黎明開視水不耗乃止熙
寧四年錢守暄又累以密石且慮水齧其足遂浚
湖以其土實之乾道九年火及闉淳熙二年趙守
汝愚又繕築焉先是郡有壯城遇水患合司其役
巳乃屬役於士庶吏誅求不饜則捃摭鞭箠至有
殞於非命者公從州士請歸其役於壯城民用以
寧三年秋大雨城又幾墊尤守袤極力隄護事竟
復修城城全邦人歌之按故基東自小鑑湖循清
心嶺而南縈抱舊放生池直接城山嶺古通越門
土地廟處蓋今湖昔地皆闉闍中物也後乃徙而
之西縮入里餘衆謂起元守絳今按元雜記但載
修城無徙入之文後按汪泌共樂堂詩歴叙城事
有外遺數百家室屋鱗參差之語意其為錢守暄
也(全篇見東湖)嘉定十六年齊守碩復經界有以故基
為言者亟遣官吏按視則知城趾廣踰四丈中有
二斗門瀉水遺蹟具在而以居人奄據或田或囿
歲久懼愈湮迺於其中酌存丈許旁揭牌以為表
識其奄據者貰不治而聽其承佃如官店基法焉
新城既全而舊城且不泯矣城今有七門各冠以
樓南曰鎮寧門樓名神秀曰興善門樓名超然東
曰崇和門樓名惠風西曰括蒼門樓名集仙東南
曰靖越門樓名靖越西南曰豐泰門樓名霞標西
北曰朝天門樓名興公蓋自尤守以前城凡八修
繼是雖間修非大役故不書(吕成公祖謙修城記云臨海郡南東西三)
(方岸江湖秋水時至北限大山蹙不得騁怒齧隄足生聚凛凛恃城以為命距海餘百里逋亡剽俠)
(之所曹惡歲輒睢盱州溆睥睨郛郭徼警者不敢弛柝故閉修之政在是郡為首務蓋所以遠菑害)
(銷姦萌非徒區畫封表備侯邦之制也慶歷之水幾不為郡元章簡公絳來守城復立宣和中盜發)
(仙居闖虚罙入突薄欲登時則有戶掾滕君膺帥厲吏士圉以方略寇不為患父老紀焉乾道九年)
(里旅不戒於火延及郡城堵隤甃弛徑踰無禁菑氣未格民譌不寧間一歲大史趙侯汝愚自信徙)
(鎮暇日循行牆落屬丞掾而告之曰置守所以衛民顧屏蔽廢徹若是其何以待不虞土功於古雖)
(有常律傳春秋者復出啓塞從時之例豈非城闉之啓閉寔有邦之大紀隨時築治有不得而已者)
(邪况壯城之卒月粟歲帛凡以為此益其廪而寬其程宜無不可於是軍事判官蘇延壽受役要司)
(輂輦金穀之稽兵馬都監胡勝督栽巡功察其勉與不勉者命羣有司各保其所奠地守傅衆力埤)
(增卑薄塗塞空卻環城諸門作新者四曰鎮寧曰興善曰豐泰曰括蒼修舊者五曰崇和曰靖越曰)
(朝天曰順正曰延慶起淳熙二年六月癸酉訖閏九月戊辰累日積功凡一萬五千三百七十有六)
(大抵取具於壯城之籍閒民願即工者厚醻之不欲勿彊會其數眎役兵財十之二鍛斵鏝埴黝堊)
(之工畀僦直如其素醪醴之饋勞來之吏相及於道其材瓦石甓之用積二十一萬七千九百錢以)
(貫計米以石計者合四千六百有奇維侯憂民急病之意既達於下而精知周慮又足以綜理之故)
(公無羨費人無留力工無餘技役事首尾歴再時版臿並作觀堞崛興而近郊之甿初未嘗釋隴畝)
(也始侯之至詔奉計最朝十月報政之期甫半歲而贏或謂是邦特侯假道休沐之地繕營之鉅者)
(必姑存以須後乃獨於入國阡陌未習之時驟舉力政百年之蹟還於指顧邦人德其賜而樂其成)
(請書勞於石抑不知因事而功見已事而跡泯一壘培之緒業於侯何有哉至於不以久暫易意眇)
(然長慮於耳目之外以無負於寄委識此者蓋亦鮮矣遂書以諗台之君子)
子城按舊經周回四里始築時不可攷或云州治舊在
大固山上有子城故趾焉後隨州治徙今處其門
有三南曰譙門上有樓不名東曰順政門樓名東
山西曰延慶門今名迎春(城之南内外號裏班内班舊傳錢王俶守台胡)
(進思自此迎立之有班直分寓于此故名)
臨海
城按縣須知周回二百九十五步按縣治附州城他無
郛郭或云今左右繚墻沿城隍廟至天台館達上
古巷其步數實合意舊有城而後易為墻也
黃巖
城按舊志云周邑九里三十步又云周回四百五十步
唐上元中築今皆無攷
天台
城周回四百步吳永安中築按甎刻宣和三年重修今
稍頹圯有二門東曰應台西曰通越
仙居
城周回六百步唐上元二年築國朝宣和寇亂統制姚
平仲張思正駐兵於此因再築焉
寧海
城周回六百步舊在海遊唐永昌元年徙今地(或云唐大歷間)
四隅舊各有門後廢令陳宗仁於西北驛道立其
二曰望台曰朝京
鄉里
臨海(一十五鄉四十四里)
大固鄉在縣東祥符中管里一曰交里今管里六
丘祥(舊名休祥紹興中道士費德泓得晉碑土中猶以此名里後避真廟舊諱改今名)
臣公恩義
崇和衮繡(慶元六年葉守籈為謝丞相深甫立)
世衮(嘉定元年李守兼為錢丞相象祖立)
興國鄉在縣西北祥符中管里一曰瓦窑今管里二
慶善(舊名迎恩因陳貽範有藏書樓曰慶善後同弟貽序中第子師恭亦舉八行故改今)
(名)丹丘
義誠鄉在縣南一十里祥符中管里一曰新城今管里
三(按唐乾寧間曾洵作杜雄墓銘義字下作誠字俗呼為城者誤)
正節(按杜雄墓銘云葬于義誠鄉正節里則得名久矣)
豐化(按張滌作駱延威妻杜氏墓誌云光化二年葬臨海縣官政鄉風化里風與豐同音)
(今恐訛也所謂官政鄉者得非今之義誠乎)
承光
遂仁鄉在縣東南二十五里祥符中管里一曰江上今
管里五
永固盖竹
承明白鶴(以山得名)
長石
清化鄉在縣東三十里祥符中管里一曰山後今管里
二
遇明修景
太平鄉在縣西三十里(分上下二扇)祥符中管里一曰若溪
今管里二
善政懷表
重輝鄉在縣東北三十里祥符中管里一曰油溪今管
里二
合從修謹
長樂鄉在縣東南四十里祥符中管里一曰磧村今管
里三
正教上義
連碧
明化鄉在縣東南四十五里(分上下二扇)祥符中管里一曰
青令今管里二
孝遜欽田
安樂鄉在縣東北五十里祥符中管里一曰路前今管
里三
興善道德
懷善
延壽鄉在縣東北五十里祥符中管里一曰大東今管
里三
廟善干山
延祚
静安鄉在縣西北五十里祥符中管里一曰七孺今管
里四(按靈鷲祖師幼璋遇異僧告云尋静而棲遇安即止璋遂為静安鄉剏福田院俗以静為)
(靖誤也又此鄉今有地名七孺或傳古有七孺人居之祥符以此名里亦為是歟)
湖平王震
大石小石
于公鄉在縣東六十里祥符中管里一曰涇山今管里
三
清溪北湖
纂化
保樂鄉在縣東南一百一十里(分西南二扇)祥符中管里一
曰百家今管里二(按祥符中僧願鴻撰光相院記云師臨海寶樂人今以寶為保)
(亦恐訛也)
永福崇仁
承恩鄉在縣東一百五十里祥符中管里一曰又口今
管里二
廣濟磻石
黃巖(一十二鄉四十里)
仁風鄉在縣東二百步管里二
光澤安寧
三童鄉在縣西一十里管里二
建平善政
永寧鄉在縣南一十五里管里三
砂門仙山
善化鄉在縣北一十里管里五
善鄰親仁
道林石步
臨海
備禮鄉在縣西北一十五里管里四
石步新昌
建城大興
飛鳬鄉在縣東南二十里管里七
親仁海門
懷禮安仁
安樂甘泉
青鳬
靖化鄉在縣西南二十里管里二(按祥符圖經有永泰無靖化或云永泰蓋)
(哲廟陵名意以是改為靖化也)
苦竹浮南
靈山鄉在縣南三十里管里二
貴豐塘下
馴雉鄉在縣西南三十五里管里五
古城仙岩
湖南湖北
白塔
繁昌鄉在縣南七十里管里三(舊名萬歲政和八年以鄉民陳丑兒妻一産四)
(子州以聞詔改今名)
贊善横嶼
回浦
來遠鄉在縣西南九十里管里二
清江浮山
太平鄉在縣東南一百里管里四
三門練溪
白水遊嶼
天台(四鄉一十二里)
太平鄉在縣東管里三
五支三歸
楢溪
永保鄉在縣西管里三(按崇道觀元命殿前石香臺鐫云咸平三年天台縣寶祚鄉塘)
(西保士庶置詢之父老即此鄉也豈吳越時鄉名而咸平後易之耶塘西乃山裏宋氏所居之地名)
定公長松
兩岐
祥鸞鄉在縣西二十五里管里三
桐栢大固
興正
積石鄉在縣西三十五里管里三
三異曲池
同仙
仙居(六鄉三十一里)
昇平鄉在縣郭東西管里六
永欣白水(以溪水湍流而白色故名)
新建石牛(以有怪石狀似牛横枕溪中流故名)
狀元(舊名安仁開禧元年令趙汝逵以胡謙魁特科改今名)
孝義(慶元二年令趙幼聞以吳沆母病刲股而名)
慶雲鄉在縣東一十里管里三
浮都班溪
甘露(按純熙觀記云葛元於括蒼洞煉丹有慶雲甘露之瑞故以慶雲名鄉以甘露名里)
(云)
開元鄉在縣西二十里管里六
羌山(以韋羌神靈驗故名)莒溪
元文高遷
靈峯折桂(以吳給事芾兄弟子姪相繼擢第而名)
歸仁鄉在縣東南二里管里七
清湖(舊傳以湖水清故名)隠賢
清河石感
武德誠信
吉陽
清風鄉在縣西四十里管里七
永昌薦正
甘泉皈政
紫岩(以紫岩山石産紫草故名)辛昌
温泉
遂寧鄉在縣西六十里管里二
懷化赤城(以山得名)
寧海(六鄉一十九里)
朱開鄉在縣東北七里管里五
廣度辟邪
時康堠城
横溪
連理鄉在縣西南一十里管里一(父老云溪南昔有櫟成林一夕風雨林中)
(作數百人聲旦視枝榦皆連理故以名鄉)
宣陽
永康鄉在縣西南三十里管里三
新建清溪
桐栢
仙巖鄉在縣南六十里管里三
井山梅枝
合歡
新寧鄉在縣北七十里管里二
仙人(舊名閬風)善政
寧和鄉在縣南七十五里管里五
清溪懷遜
奉化萬歲
新進
坊市
州
狀元坊在州東一里以陳侍郎公輔釋褐第一故名
登俊坊在州東南九十步以州學在焉故名
惠化坊在州東二百步
春祺坊在州南一百三十步
移風坊在州東南二百步以臨海縣在焉故名
順昌坊在州東三百步
通遠坊在州東南三百五十步以稅務在焉故名(嘉定十六)
(年居人自此坊側重甃衢路至州橋得舊甎二一鐫端拱四年一鐫淳化元年又石版内鐫景德寺)
(僧簡瓊再修今舊經有景德寺砌街記蓋此時也)
延康坊在州東南一里
永平坊在州南一里
寶華坊在州東南一里二百步以報恩寺在焉故名
右十坊舊有之後廢嘉定四年黃守㽦重修
狀元坊在州南七十五步嘉泰二年黃守英雋以葉淙
魁武科故名
悟真坊在州東北二百五十步慶元三年葉守籈以張
平叔居此著悟真篇名今有祠
興賢坊在州東南一里嘉定十五年齊守碩建以貢院
在焉故名
美德坊在州東北一里開禧三年李守兼以錢丞相居
此故名
節孝巷在州東一百五十步淳熙二年尤守袤建以朱
伯履妻陳氏旌表故名
戶曹巷在州東一里以唐鄭虔為戶曹日居此故名(杜甫)
(題鄭著作詩云台州地闊海冥冥雲水長和島嶼青亂後故人雙别淚春深逐客一浮萍酒酣懶舞)
(誰相拽詩罷能吟不復聽第五橋東流恨水皇陂岸北結愁亭賈生對鵩傷王傅蘇武看羊陷賊庭)
(可念此公懷直道也霑新國用輕刑禰衡實恐遭江夏方朔虚傳是歲星窮巷悄然車馬絶案頭乾)
(死讀書螢所謂窮巷即此也又有詩云天台隔一江風浪無晨暮鄭公縱得歸老病不識路昔如水)
(上鷗今如罝中兔性命由他人悲辛但狂顧山鬼獨一脚蝮蛇長如樹呼號傍孤城歲月誰與度從)
(來禦魑魅多為才名誤夫子嵇阮流更被時俗惡海隅微小吏眼暗髮垂素黃帽映青袍非供折腰)
(具平生一杯酒見我故人遇相望無所成乾坤莽回互餘詩不盡載)
綦内翰巷在州東南二百八十步紹興中綦内翰崈禮
居之故名
杜家巷在州東南三百步先是杜祁公之先名叔廉者
築室於此其遠孫穎復居之故名
黃甲巷在州東南三百四十步天聖中以丞聽小吏王
珏發憤讀書同兄琥登科故名
大街頭市在州東二百步
小街頭市在州東三百步
尼巷口市在州南三百步
稅務前西市在州南三百五十步
報恩寺西市在州南一里二百步
朝天門内市在州西八十步
朝天門外市在州西一百二十步
括蒼門外市在州西二百五十步
鎮寧門内市在州南一里五十步
鎮寧門外市在州南一里八十步
興善門外市在州南一里三百步
臨海
上台坊在縣東五里慶元六年葉守籈建以謝丞相居
此故名
柘溪市在縣東二十里
路口市在縣西二十里
大田鎮市在縣東三十里
絢珠市在縣東四十里
東陳市在縣東四十五里
章安鎮市在縣東南一百二十里
杜瀆鎮市在縣東一百八十里
黃巖
清鎮坊在縣西二十步
欽賢坊在縣北七十步熙寧中以賢良徐其姓者居之
故名
仁風坊在縣北八十步
新羅坊在縣東一里舊志云五代時以新羅國人居此
故名
右四坊熙寧九年令范世文建
通仙坊在縣南八步以面直委羽山故名
巖瞻坊在縣東一十八步
拱秀坊在縣西二十五步
梯雲坊在縣東三十二步以楊似雲葉應輔中第故名
慶善坊在縣東三十五步
叢桂坊在縣東四十步舊名桂枝以左㻫兄弟中第故
名
阜民坊在縣東四十步
太平坊在縣西六十步
景賢坊在縣東七十步以林鼒居之故名
壽寧坊在縣北七十步
朝元坊在縣西七十五步以定光觀在焉故名
興善坊在縣北九十步
里仁坊在縣南一百步
孝行坊在縣南一百二十步舊名延慶以至道中郭琮
居此故名
教善坊在縣南一百二十步
振文坊在縣南一百三十步以縣學在焉故名
奎文坊在縣南一百五十步以明因寺賜御書故名
右十七坊嘉定十一年令陳夢建建
(闕)市在縣西南一十五里
小澧市在縣西三十里
新安市在縣東南三十里舊名路橋
于浦市在縣東南六十里
夾嶼市在縣東南七十里
天台
阜民坊在縣西北六十七步以其面南取阜財之義而
名
保寧坊在西北八十七步
崇化坊在縣東南二百三十一步以其通縣學故名
利涉坊在縣東南三百一十七步
右四坊嘉定七年令丁大榮建
惠泉坊在縣南一十步以舊闡法寺井在焉故名舊名
建平
訪真坊在縣西北六十七步以通桐栢路故名舊名集
賢
旌孝坊在縣東南九十七步舊傳溪流夜漲有一嫗憊
不能逃其稚子縛木以濟之故名舊名孝義
鎮安坊在縣東北一百三十步以其近鎮安廟故名舊
名福庭
玉京坊在縣西北一百四十八步以其通玉京洞故名
舊名祥鸞
嘉祥坊在縣西南一百八十步舊名靈溪
右六坊嘉定七年令丁大榮重建
縣市在縣西南七步
飛泉市在縣西二十五里
仙居
闡科坊在縣南一十步以梅廷瑞中乙科故名
狀元坊在縣南一十步以陳正大魁武科故名
折桂坊在縣南五十步以吳給事芾兄弟中第故名
棣華坊在縣西一百三十步以王孫震兄弟登右科故
名
友于坊在縣西南一百五十步以郭堯卿遜世賞于弟
故名
石井市在縣南一十五里
石姥市在縣東二十五里
田頭市在縣西二十五里
白塔市在縣西三十里
磻灘市在縣西五十里
寧海
振名坊在縣東五步舊名仙隠以尉廨在焉
擷英坊在縣東五步舊名濯纓
通德坊在縣西北四十步
廣度坊在縣東北九十步
淨因坊在縣東北一百步
集禧坊在縣東南一百一十步
德生坊在縣東北一百三十步河岸舊名魚樂
毓秀坊在縣東北一百九十步
登俊坊在縣西南二百步以學在焉故名舊名崇儒
叢桂坊在縣東南一里
朝宗坊在縣東北一里
港頭市在縣東南一十五里
赤城志卷二
