赤城志地理類三(都會郡縣之屬)
提要
(臣)等謹案赤城志四十卷宋陳耆卿撰耆卿
字壽老號篔窗台州寧海人登嘉定七年
進士官至國子監司業其事蹟不見於宋
史惟謝鐸赤城新志稍著其仕履而亦不詳
今以所著篔窗集考之則嘉定十一年嘗為
青田縣主簿嘉定十三年為慶元府府學教
授又趙希弁讀書附志稱耆卿集中沂邸牋
表為多案宋史孝宗孫吳興郡王柄追封沂
王其嗣子希瞿寧宗嘗立為皇子即濟王竑
耆卿必嘗為其府記室而希弁略其文也此
為所撰台州總志以所屬臨海黃巖天台仙
居寧海五縣條分件繫分十五門其曰赤城
者文選孫綽天台山賦稱赤城霞起以建標
李善注引支遁天台山銘序曰往天台當由
赤城山為道徑又引孔靈符會稽記曰赤城
山石色皆赤狀似雲霞又引天台山圖曰赤
城山天台之南門也梁始置赤城郡蓋因山
為名耆卿此志即用梁郡名耳耆卿受學於
葉適文章法度具有師承故叙述咸中體裁
明謝鐸嘗續其書去之遠甚舊與耆卿書合
編今析出别存其目陳振孫書錄解題載此
志之前有圖十三此本乃無一圖殆傳寫者
艱於繪畫久而佚之矣乾隆四十五年七月
恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
