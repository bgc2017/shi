江城名蹟地理類七(古蹟之屬)
提要
(臣)等謹案江城名蹟四卷
國朝陳宏緒撰宏緒字士業新建人明末以薦
授晉州知州時劉宇亮以閣臣督師欲移兵
入晉州宏緒扼不納坐謫為湖州府經歷鼎
革後終于家是書以江西省會為南昌新建
二縣地因攷其名蹟以城之内外為限凡去
城遠者則不及多詳于樓觀祠宇梵刹園亭
之類卷上為攷古卷下為證今自序謂古與
今不以時代為斷而一以興廢存亡為斷蓋
事皆目歷非徒按籍而發也宏緒文章淹雅
在明末號能復古故作是書序次頗有條理
考證亦多精核惟喜載雜事多近小說且多
曼衍旁涉如天寧寺條下載寺僧淫䙝之類
頗乖大雅亦非地志之體是則體例未嚴不
免為白璧之瑕矣乾隆四十六年九月恭校
上
總纂官(臣)紀昀(臣)陸錫熊(臣)孫士毅
總校官(臣)陸費墀
江城名蹟自序
名蹟記記江城内外之名跡也城之為門者十有二今
僅存其七其四隸南邑其三隸新邑新邑濱章江渡江
而西則漸遠於城矣南邑地皆平野帶郭之闤闠頗盛
民居盡而阡陌林莽出則又漸遠於城矣遠於城者槩
不記記固以城之内外為限也吾郡之名蹟夥矣而僅
以城内外限者何也城内外吾之所日涉而遠於城者
非吾所日涉也非吾所日涉者猶吾父母之邦之名跡
也而顧可略之乎緩急之異也吾日接四方賓客問我
以遠於城之名蹟而吾茫然孰與夫問我以城内外而
吾茫然者之可耻也故曰緩急之異也且夫城内外名
蹟非獨吾日涉之亦四方賓客之所日涉也其問我也
必先乎城内外而後徐及乎遠於城者其徐及之吾亦
可以徐及之也析為上下二卷者何也兹則古今之異
也薛道衡之所豔王勃之所稱杜牧之之所揚詡倏忽
而歸於灰飛烟滅薛與王與杜之所未及見而待吾軰
為之薛與王與杜者亦倏忽強半而歸於灰飛烟滅其
不能遽議汶陽之復者於是題之曰攷古其幸而尚在
與新搆者於是題之曰證今古與今不以時代為斷而
一以興廢存亡為斷焉此上下卷之所由析也嗚呼吾
愧非道衡也愧非勃也牧也然而百年有盡之軀則有
時而古矣古則人恕而存之恕而存之又安問其為道
衡為勃為牧哉而又安問其不恕者哉石莊居士陳宏
緒題
