越史略卷下
神宗
諱陽煥聖宗之孫崇賢侯子也母杜氏生三歲仁宗養
於宫中立為太子以天符慶壽元年十二月即位於柩
前殯仁宗於壺天殿癸未成服乙酉王御天安殿視朝
即日除服因幸那岸觀宫女上火壇殉仁宗葬
(戊申)大順元年辛卯詔以國哀禁國中不得騎馬庚子
王初御經筵以武衛黎伯玉為太尉内人火頭劉波
楊珥為太傅中丞牟都俞為諫議大夫癸卯使賫書
於宋訃仁宗之喪及告以王初即位時宋高宗避金人
已渡江都臨安矣真臘寇乂安州乙丑上尊號曰
順天廣運欽眀仁孝皇帝庚午王御天安殿盟國人於
龍墀六月以王生日為瑞天節立后三尊義母宸
妃為太后二月真臘寇乂安命太傅阮公平討之擒
其將而還
(己酉)大順二年春正月設慶成八萬四千寳塔會於天付
閣甲午尊父崇賢侯為太上王母杜氏為太后居洞
仁宫秋七月仁宗靈位燈生兩燄青竹蛇蟠於寳
扆
(庚戌)大順三年夏五月獻白雀五月太上王薨諡恭王
六月旱禱而雨占城來貢競渡遣使於宋
(辛亥)大順四年夏三月詔家奴不得娶百姓女宋高宗
封王為郡王
(壬子)大順五年夏三月黃龍見於麗光宫秋八月真臘
占城寇乂安州詔太尉楊英珥討克之阮承恩使於
宋
(癸丑)天彰寳嗣元年春正月改元二月大眀殿延命燈
發花寳幡舞馬生距夏六月黃龍見於永光殿
冬十月造延生五岳觀
(甲寅)天彰寳嗣二年春二月真臘占城來貢自春至夏
不雨冬十二月古法堂枯樹生花
(乙卯)天彰寳嗣三年春正月古銅鐘見神龜見胷有一
天永聖四字
(丙辰)天彰寳嗣四年春二月乂安州地震江水如血九
月詔京城内外三家為一保真臘將蘇破稜寇乂安
州命太傅阮公平擊敗之
(丁巳)天彰寳嗣五年夏五月内人午炎獻生金一塊重六
十六兩秋九月王不豫薨於永光殿壽二十一在位
十年廟號神宗葬天德府
英宗
諱天祚神宗第二子也母感聖夫人姓黎氏王為人隆
凖龍顔仁慈寬恕年方三歲即位於柩前上尊號曰體
天順道睿文神武純仁顯義徽謀聖智御民育物群靈
丕應大眀至孝皇帝改元以天彰寳嗣五年秋九月為
紹眀元年尊號感聖夫人為太后黃龍飛入城冬
十月己酉黃龍夜自太清宫飛入禁内乙卯盟國人
於龍墀
(戊午)紹眀二年夏四月以王生日為壽寧節宋高宗封
王為郡王立后一
(己未)紹眀三年翁申利自稱仁宗之子據上源州以叛僭
號平皇有衆千餘人二月詔諫議大夫劉禹偁擊之為
利所敗利出據西儂州攻破富良府欲向京師命太尉
杜英武討之至曠驛與利相遇大戰利軍大敗死者不
可勝數利奔隆令州十月英武攻隆令州破之俘二千
餘人利奔諒州為太傅蘇靈成所擒送京師斬之
(庚申)大定元年正月改元二月獻白蟾蜍冬十二月
詔諸典賣熟田二十年内聽贖之凡相争田地五十年
外不得申訟諸賣田地已有契不得贖自春至夏不
雨王禱之乃雨
(辛酉)大定二年秋八月丙寅黃龍夜見於永壽殿後橙樹
(壬戌)大定三年春二月富良州首領楊嗣眀尚韶容公主
三月馬四足生距夏五月太尉杜英武獻白龜年
都俞獻白雀以都俞為太師
(癸亥)大定四年夏四月獻六眸龜胷有以行法公四字
秋八月宋妖人譚友諒入思琅州自號吕先生率衆寇
廣源州構廣慈宫太后居之夏滛雨禱之有騐
黃龍見於永壽殿
(甲子)大定五年夏四月彗見秋七月造天資庫六所
(乙丑)大定六年秋八月象放光羣臣上表稱賀九月獻
白鴉太后薨諡昭孝書家阮昭獻白鴉
(丙寅)大定七年春二月幸蓓仁耕籍田
(丁卯)大定八年夏四月王御龍墀觀捕象
(戊辰)大定九年春二月獻赤馬生距秋九月真臘寇乂
安州王聽太尉杜英武獄徙英武為昇田宏初王冲
幼政無小大皆委英武而英武又私於太后因益驕恣
居朝廷則攘臂厲聲命官吏則頤指氣使衆皆側目而
不敢言駙馬楊嗣明等與殿前指揮使武帶率軍士詣
越城門外大呼曰英武出入掖庭恣行凶穢聲聞於外
臣等請除之毋貽後患因收英武繫於具聖廊太后令
人送酒食而密置金以賂帶等時具聖都火頭阮揚言
於衆曰汝等欲貪其賂我與汝必不免於英武之手不
如殺之以紓吾禍執戈欲刺之左具聲譚乃奪其戈止
之曰殿前謂我英武罪雖死必當先禀上命揚怒詬之
曰殿前是武吉非武帶也何其貪人之賂而不顧公議
耶言訖赴井而死英武既得罪太后憂悶思所以復英
武職任者英武累蒙赦宥復為太尉輔政如之而寵任
益隆由是得擅禍福之柄常欲思報前怨乃私以百餘
人為奉衛都凡有罪者悉委本衛都捕之英武密言於
王曰往者武帶等擅以兵入禁庭其罪莫大請除之王
可其奏英武遂命奉衛都捕帶等下吏治之獄成詔降
智眀王為侯内侍杜乙等五人上木馬玉階火頭八人
等斬於西市殿前指揮使武帶等二十人梟於江頭駙
馬楊嗣眀等三十人流惡水餘並徒為田宏犒甲果如
阮揚所言是歲禁閽寺不得擅入宫中朝士不得往來
王侯家諸犯入奉衛都地分者杖八十入廊内者死罪
中書火阮伯獻赤麒麟夏旱禱而雨
(己巳)大定十年夏三月㯽榔一本生二十八株秋八月
王幸廣慈宫觀競渡
(庚午)大定十一年春二月獻六眸龜胷有籀文王以八萬
四字夏四月朔地震五月天雨黃沙冬十月殿試
占城雍眀疊來朝請王封命王遣阮蒙以兵五千如
占城立雍眀疉為占城王
(辛未)大定十二年
(壬申)大定十三年春正月撞龍山獠叛大黃山獠儂可
來叛王親征之九月築圜丘壇於城南門以為郊天
之處占城製皮囉筆來貢
(癸酉)大定十四年秋八月競渡大水地震冬十月歲
星犯太白十一月占臘來貢十二月地震
(甲戌)大定十五年春三月天雨黃沙冬十二月御庫火
米價騰踴造御天宫延富閣賞花亭
(乙亥)大定十六年宋高宗封王為南平王至是又遣外郎
阮國以賫送禮物宋高宗賜王衣帶鞍馬
(丙子)大定十七年秋杜英武獻白孔雀冬十月起國威
行宫及孔子祠十一月起長廊自千秋門至客樓
宋高宗加王檢挍太師
(丁丑)大定十八年夏六月乙未日月相鬭詔新定律令
若干條諸殿前使及官職都火頭不得服私家役違者
杖八十諸色人著青衫者杖八十徒為犒甲諸權勢家
不得擅受百姓色人等諸王侯夜間不得來往城内諸
王侯家奴不得刺龍形於胷秋王幸清海行宫大
魚出東步其形如牛
(戊寅)大定十九年夏五月左司阮國以使來回言臣到宋
國見庭中有銅匭以受四方之章疏臣請陛下倣其制
以達天下之情王然之為置案於朝廷下令曰有欲言
事者裁書投之旬月之間書疏填滿有暗投無名書一
道曰太尉杜英武欲起兵入宫作亂得書者以告英武
英武曰公為予奏按之久不得其人英武誣奏曰此必
立案之人為之王以為然命收國以及其弟儀下吏治
之誣服乃流國以於歸化寨未幾王欲召國以英武使
人以酖送國以曰服此藥可以辟瘴氣國以知不免服
藥而死冬十月造真教寺詔以府金塗梵王帝釋
像置天符天祐二寺
(己卯)大定二十年詔内眀字及大僚班稱呼太傅郎將上
制崇班供奉侍禁殿直稱呼太保無官者稱呼管田祇
候火頭稱呼奉御掃宏呼主都天符天祐寺柱流血
(庚辰)大定二十一年起二女及蚩尤祠於布盖坊占城
來貢
(辛巳)大定二十二年秋七月起古州法雲寺太后薨諡
靈照平隆場叛命少師費公信攻破之
(壬午)大定二十三年詔六十以上為老劣十七至十九為
第二等十六以下為黃男詔自割勢者杖八十刺左
膊二十三字還本色仲夏地震秋造衆仙臺上層
盖以金瓦下層盖以銀瓦
(癸未)政隆寳應元年正月改元禁國中不得服用假珍珠
五月宋孝宗即位使賫禮物國書至欽州王遣使迎
之
(甲申)政隆寳應二年春三月重修天安殿芒貫江弄洛
蠻叛命蘇憲成討破之
(乙酉)政隆寳應三年春築廣照延命燈臺秋試學生詔
徙朝東門大羅城却七十五尺築以磚石以避江水衝
囓占城來貢
(丙戌)政隆寳應四年春二月幸景靈宫觀浴道浴道禮自
此始六眸玉字綠文龜見又獻六眸紅龜項有赤文
腹下具五色尾端有距獻白黑孔雀冬大僚阮恩
獻六眸龜胷有天子萬世萬萬世七字獻白鴉
(丁亥)政隆寳應五年重修大興門天極公主歸於諒州
牧懷忠侯
(戊子)政隆寳應六年獻優曇花
(己丑)政隆寳應七年
(庚寅)政隆寳應八年季夏迎蟾宫火占城來貢
(辛卯)政隆寳應九年罷浴道禮永光殿無故自動孟
夏詔修文宣王廟及后土祠造太白閣秋七月地
震
(壬辰)政隆寳應十年冬造貞靈夫人祠於西陽橋外
(癸巳)政隆寳應十一年重修太和橋宋致書買象以備
南郊鹵簿命大僚班尹子充賫象十頭如宋
(甲午)天感至寳元年正月改元宋以我越為安南國王為
國王立國號自此始降太子龍昶為保國王立龍幹
為太子龍昶性好色宫中有寵幸者皆私通焉王頗惡
其無禮元妃徐氏有寵后乃使昶密傳私情以惑之欲
徐氏自此見疎徐氏具以其狀白王因怒廢之一日王
出視朝乳母抱高宗從之高宗啼不止上脫冠冠之乃
止王竒之曰成吾業者必此兒十一月立為太子降昶
為王
(乙未)天感至寳二年秋七月王不豫后請復立保國王上
曰為人子而不敬其親為人君而能愛其民乎甲辰疾
大漸謂太子曰國家山竒水秀人傑地靈珠玉寳貝靡
不生焉他國莫比也宜慎守之乙巳王薨於瑞光殿壽
四十一廟號英宗在位三十九年改元者三葬天德府
高宗
諱龍幹英宗第六子也母瑞珠后姓杜氏王方二歲以
天感至寳二年七月即位於柩前尊母瑞珠后曰照天
至理太后上尊號曰應乾御極宏文憲武靈瑞昭符彰
道至仁愛民理物睿謀神智化感政醇敷惠示慈綏猷
建美功全業盛龍見神居聖眀光孝皇帝王方冲幼政
無巨細悉委太傅蘇憲成太后有廢立意伺憲成之出
使以金帛賂其室吕氏使語憲成憲成曰吾身居相位
受先王顧託以輔幼主今受人之賂而謀廢立天下其
謂我何縱使衆人皆塗其耳目而無知者則將何辭以
對先王於地下乎太后知其謀之不濟然意終不改乃
召憲成謂之曰公於國家可謂忠矣然公之齒亦已向
暮而事冲幼之君公之所為其誰知之不如立長君則
彼將德公之賜而長保冨貴豈不韙歟憲成曰不義而
冨且貴非忠臣義士所樂為况先王遺囑言猶在耳其
如公議何臣不敢奉詔遂趨而出太后乃遣促召保國
王保國且驚且喜遂以小舟由蘇歴江而入憲成乃召
左右官職都諭之曰先王以吾與爾曹戮力王室無貳
厥心故以幼主付託今保國王以太后命謂廢主上而
自立汝等宜盡其忠竭其力以聽吾約束用吾命者賞
延於世違吾命者顯戮於市汝其勉之官職都皆翕然
聽命頃之保國王至銀河門太后召益急保國欲入官
職都止之曰未聽詔旨不敢奉命王苟自彊入其犯之
者非我也兵也保國聞之慙懼而退季秋以太后弟
杜安順為關内憲國侯以憲成為太尉大覽山神光
見孟冬盟國人於龍墀
(丙申)貞符元年宋孝宗賜王安南國王之印太尉蘇憲
成獻白雀殿前指揮使黃玖獻白鹿
(丁酉)貞符二年占城人入乂安州東界獻六眸龜項有
朱文上源州首領楊倚叛
(戊戌)貞符三年仲夏以生日為乾興節
(己亥)貞符四年孟春地震仲夏增修真教寺詔以其寺
為英宗忌辰行香所六月甲辰兩日並見己酉太
尉蘇憲成卒輟朝七日清膳三日初憲成寢疾惟參知
政事武贊唐夙夜侍側諫議大夫陳忠佐以事務頗劇
不暇存省及疾篤太后問疾曰如有不諱其誰代之憲
成曰平日所知惟忠佐而已太后曰贊唐日侍湯藥而
公言不及何也對曰陛下問其可否故臣言及忠佐如
問其侍養非贊唐而誰太后雖嘉其忠竟不用其言乃
以杜安順聽政禁魚鹽鐵器不得至源頭博易王
與太后觀僧官子弟試誦般若經又御鳳鳴殿試黃男
辦寫古人詩及運筭孟冬又御崇章殿試三教子弟辦
寫古詩及賦詩經義運筭等科戊戌獻三足六眸龜
(庚子)貞符五年詔三教修大内碑文定王侯入朝例夏
以令書家阮午為副行遣孟秋大水永光會仙二殿
地震冬以渭龍州首領何公輔尚華陽公主
(辛丑)貞符六年夏四月熒惑入南斗大飢民死殆半
(壬寅)貞符七年春三月以玉階員外郎蕭汝翼為評簿司
夏杜安順進白鴉以中書火朱遂良為中書省令
書家以杜安順為太師輔政時人畏其威凡有獄訟胥
吏追不逮者安順命巾車兒追之即立至時優人戲以
一人為刑部尚書差胥追獄不至曰汝何不稱為太師
巾車兒乎如其言果獲冬十二月壬寅王初御經筵
禁不得殺牛不得以黃線縫衣裳
(癸卯)貞符八年春蟲結窠子於二林寺木上色如金銀
(甲辰)貞符九年冬司蒙栅鄭栅烏米栅叛王命太傅王仁
慈討之仁慈以州人范品屯翁仲隘張顔范杜屯沛鄉
段松屯可老仁慈直攻蕩沛萬米二栅拔之至羅鑣寨
為獠所襲官軍大敗仁慈奔至安檜山陷於濘為獠所
刺而死山獠相謂曰今日有一婦人為我所刺亡卒知
仁慈已死徧求山澤間果得其屍仁慈宦官也故似婦
人雨黑水獻連穗禾藁長七尺五寸
(乙巳)貞符十年春建寧王龍益帥兵一萬二千餘人伐靈
栅山獠以報羅鑣之役軍於杜家村使招諭之首軍丁
武官即丁創等皆降龍益盡擒之武等哀呌從人阮多
錦以武等既被拘囚必當恐懼遂詬辱之而溺於口獠
性兇悍遂囓其隂莖多錦以手擊之武失口多錦亦仆
地幾死於是龍益使官職作木魚箝武等口杖殺之而
脯其屍季夏暴風大起二寺門地裂
(丙午)貞符十一年夏四月獲白象賜名天資象乃改元為
天資嘉瑞元年駙馬郎保貞侯杜直獻元鹿
(丁未)天資嘉瑞二年仲夏太廟震秋西域僧至王問其
所能曰能降虎王命祇候奉御黎能長館之遣人捕虎
以試其術旬餘僧謂能長虎可伏矣能長以聞王命築
檻於永平閣使僧入檻僧方禹步誦咒向虎前以杖扣
其頭虎格執其杖僧因奏曰有惡人解臣咒術請復加
持然後行之王從其請僧復加持久之王欲窮其術一
日命僧復入檻虎乃跳梁搏噬僧恐懼退却莫知所為
倚檻而死仲冬熒惑見
(戊申)天資嘉瑞三年春二月丁卯朔日有食之獻白鴉
夏造聖儀宫季夏地震大暴風太師杜安順
卒以太傅吳履信輔政秋古宏甲叛
(己酉)天資嘉瑞四年春二月朔日有食之夏日月色赤
如血地震王命太𫝊吳履信都官郎中黎能長按
少師莫顯績訟能長等畏顯績不敢推究國人嘲之曰
吳輔國是蘭黎都官是擊按一莫顯績但跼蹐而已時
王尚幼顯績通於太后故當時畏之蘭擊二狂人名
大俚僧惠明戒日等來朝
(庚戌)天資嘉瑞五年春二月太后薨諡靈道三月地震
詔流莫顯績於歸化寨太傅吳履信卒以太傅譚以
蒙輔政
(辛亥)天資嘉瑞六年真臘國來貢以都官郎中黎能長
為左輔鄧秀父為參知政事冬十二月熒惑犯太白
(壬子)天資嘉瑞七年春正月清化古宏甲叛初甲人先見
牛跡緣於菴羅樹尋跡視之見白牛在樹上復以他岐
而下入於江中因忽不見州人占曰牛在下之物而在
木上乃下而在上之象因相率以反是夏詔譚以蒙發
清化府兵擊古宏甲以蒙命多伐蕉江中以船礙賊賊
縱横不復成陣以蒙急攻大破之擒其長黎晚等檻歸
京師詔晩等上木馬冬十二月迎蟾宫火疏蘇歴江
築石塘演州胡□叛以蒙討擒之
(癸丑)天資嘉瑞八年
(甲寅)天資嘉瑞九年春真登州首領何黎叛命譚以蒙討
擒之仲夏永壽殿金龍頭發光秋七月以金銀塗
梵王帝釋像安置於二寺設競渡宴禮於後宫冬
觀魚於晦是日雨雹大如馬頭死者甚衆占城真臘
來貢
(乙卯)天資嘉瑞十年春二月王御大興門設廣照燈會己
巳御天安殿設春筵燕禮地震五月地又震真
臘來貢大疫
(丙辰)天資嘉瑞十一年孟秋戊寅明離閣震孟冬試三
教子弟辦寫古人詩運筭賦詩經義等科賜及第出身
有差
(丁巳)天資嘉瑞十二年春三月幸龍水海口造迎蟾宫及
行宫百餘所秋詔國子入學進譚以蒙爵為列侯
(戊午)天資嘉瑞十三年譚以蒙言於王曰方今僧徒頗與
役夫相半自結伴侣妄立師資聚𩔖羣居多為穢行或
於戒場精舍公行酒肉禪房淨院私自姦滛晝伏夜行
有如狐鼠敗俗傷教漸漸成風此而不禁久必滋甚王
可其奏以蒙召集國中僧徒留於穀倉度其知名者數
十人為僧餘悉湼手還俗王幸錦潭觀魚秋左武
勝廊震王御天慶殿治判上林院獄孟冬輔國太
傅譚以蒙决都護府獄於畫關外諒州產白錫綠銅
大青
(己未)天資嘉瑞十四年春二月王幸清化府觀捕象夏
地震秋省試學生後宫火以蒙獻白鴉白雀
(庚申)天資嘉瑞十五年仲春王幸玉山寨觀捕象季夏
地震秋設競渡燕禮
(辛酉)天資嘉瑞十六年
(壬戌)天資寳祐元年春正月改元羣臣請王加尊號夏
六月地震冬十月王幸海清行宫每夜則命樂工弹
婆魯唱調擬占城曲其聲清怨哀切左右聞之皆泣下
僧副阮常曰吾見詩序云亂國之音怨以怒其政乖亡
國之音哀以思其民困今主上巡遊無度政教乖離下
民愁困至此愈盛而日聞哀怨之音無乃亂亡之兆乎
吾知車駕此還不再幸其宫矣後海内大亂果如其言
(癸亥)天資寳祐二年正月造新宫於寢殿西中置天瑞殿
左起陽明殿右起蟾光殿前安正儀殿上構敬天殿階
曰麗瑤中啟永嚴門右啟越城門階曰銀虹後啟勝壽
殿上構聖壽閣左構日金閣右構月寳閣周圍設廊廡
其階金晶月寳閣右置凉石座閣西起浴堂後構富國
閣階曰鳳簫後起透垣門養魚池池上構玩漪亭亭三
面樹以竒花異木池水通於江其雕飾之工土木之麗
古未有也初敬天閣成有鵲巢其上而產雛羣臣因之
諫曰昔魏明帝始構凌霄閣有鵲巢焉高堂隆曰詩云
維鵲有巢維鳩居之今宫室初成而鵲巢之臣愚以為
有異姓居之臣願陛下遠鑒高堂隆之言先務克已修
德後乃興其工役可也王默然良久以問宦官范秉彛
范秉彛曰閣成而鵲巢有產其雛者此天錫陛下本支
百世之休徵也王悦命促修之百姓由是益困秋七
月知乂安州殿前指揮使杜清及州牧范延等上言占
城國主布池為其叔布由所逐以備瀾二百餘隻載其
妻子寓於几羅海口欲以求救八月王命輔國太傅譚
以蒙樞密使杜安等往議其事以蒙至几羅杜安曰布
池有船二百隻狼子野心不可盡信諺曰蟻孔潰堤寸
煙燎屋今布池之衆豈特蟻孔寸煙之謂也願公思之
以蒙以語清延使為之備清延曰彼以難而求救於我
宜推誠相恤今乃反見疑貳無乃不可乎以蒙怒遂引
軍還清延相謂曰我等已忤輔國之心必有後患不如
反襲布池以為自全之計謀泄反為布池所覺池懼乃
謂其衆曰我等以難而來求救於大國既無恤鄰之義
反欲虜我為囚痛莫甚焉因伺間以誘清延清延使乂
安人繫舟於占城備瀾以守之占城人夜以竹炬置槍
匿船中一夜守者疲困撤備而卧占城因燒火炬投於
其舟守者驚起莫知所為皆投於水為占城所殺及溺
死者二百餘人清延軍大潰而布池率衆亡歸其國
九月大黃人費郎反先是大黃人築大城門聞淋邑陀
某邑已叛遂率衆逃歸而反上將軍阮保良吏部尚
書徐英珥劾奏以蒙蠧國害民莫此為甚詔降以蒙為
大僚班初保良造聖日閣稽期以蒙怒命笞之保良佯
為痛甚不能起以蒙叱起之保良曰杖痛如此安能起
乎中心積怨乙未以祇候奉御陳馨為元帥領兵討
大黃仍命吏部尚書徐英珥率清化府兵以討之甲寅
英珥次路沛江口陳馨與費郎遇兩軍交戰英珥救之
皆敗為郎所殺
(甲子)天資寳祐三年命輔國太保杜敬修討大黃敬修怯
懦不敢深入乃屯於越灣分軍進攻諸道而敬修但往
來章山安老間而已又上書言盛夏暑熱師老糧絶王
乃召還五月又命關内侯杜英允討之又不克引退
黃龍見於聖日閣八月又見於聖壽殿飛繞御寢門及
於天瑞殿御座遺爪迹殆百餘所又見於後宫者三引
其宫女黎娘置於殿頭十月命以蒙將諸道兵築壘
自婆溝徑以北㳂路沛江口抵文雷寨以禦大黃人
大風
(乙丑)天資寳祐四年初以蒙築壘成作樓船數十艘命富
良弩手居其上以長索繫船尾令之曰賊至則撑船過
江而射之如有不利則挽其船以回及以蒙被召還京
大黃人率其黨屯於北岸戍人如以蒙所教大黃人岸
上鼓譟挽船卒見其勢甚盛各自驚怖棄索而走船薄
賊岸而弩手盡為所殺官軍大潰費郎等恃其數勝遂
率志土蠻獠官鏟等攻拔一帶鄉村焚應豐行宫及倉
穀部落屋宇殆盡後至蜆洞為洞人邀擊大破之秋
八月王命侍衛都火頭阮謂往招諭大黃人謂至費郎
與其豪長一百七十餘人出降九月壬辰改元為平
治龍應元年是月覽山崩黃龍見於勝壽殿天瑞
殿成賜羣臣三日宴以落之王頗徇於貨利以賣官粥
獄為事諸兩人相争田地產物而一人進納者不問其
情理曲直皆以没官故府庫財貨山積而百姓咨怨盗
賊蠭起
(丙寅)治平龍應二年春正月王御敬天閣觀抛飛團二
月壬子朔日有食之三月奉天宫火夏五月造聖
勲寺冬十月重修真教寺是歲境内既亂而王頗
好遊幸道塗梗阻無所可適乃於應明池别為應豐海
清行宫日率近臣宫女以遊觀為樂又以巨舟為御舶
以小舟為兩隊使宫女伶人發橈而引其左右以倣行
幸之儀又以臘封疋帛及海物之𩔖沈於池中令人入
水取之以為龍宫所獻羣臣見其遊蕩無度皆畏懼莫
敢言伶人武高詐謂上品奉御鄭寧曰適高過透池邊
見一異人執手遵池而行至菴羅樹下忽引入水高懼
其溺不敢前頃之水忽自裂行至一處見其宫殿顯敞
侍衛甚嚴高問是誰所居其人曰即吾所居以管攝於
此池也遂具杯盤與高對飲酒闌高謝求歸其人惠以
㯽榔送至菴羅樹下因忽不見其人而手中㯽榔已化
為石矣乃知池中有神物也寧驚異具奏於王王雖聞
其言略無畏懼乃使以鐡厭之至冬月池水涸王謂左
右曰有能以江水漲溢於此者吾必厚賞佞臣陳宿曰
臣能之王以為然使行其法竟不騐一日王幸於此池
聞城外有為剽掠者所叫而尚耽於遊逸佯為不聞王
性畏雷每於動止之間便生驚怖近臣阮餘自言有降
雷之術會雷鳴命餘降之餘仰天誦咒而雷聲愈厲王
詰之餘曰臣戒之久矣豈意彼猶強暴如此
(丁卯)治平龍應三年大黃人費郎復反攻雜字邑三月
國威州救段可列王滿反夏四月譚以蒙復輔政
秋八月段尚段主反王命大發兵攻之譚以蒙出大通
道保貞侯出南册道上品奉御范秉彛出可了道祗候
火頭陳馨出扶帶道欲會攻尚尚密遣人賂上品奉御
范猷請以其衆歸猷猷為力請於王王遣使召以蒙等
軍還尚遂脱自是以蒙秉彛與猷有隙是歲王見盗賊
蜂起乃追悔前過因下詔曰朕幼膺大業深處九重不
知民事之艱難自納小人之言以取怨於下民既胥怨
朕將疇依今其改過自新與民更始諸有地産業之没
於官者悉還之
(戊辰)治平龍應四年大飢餓死者相枕冬十月大水
十二月宋禄州人韋智剛攻諒州以范猷知乂安州
軍事猷言於王曰方今天下擾亂姦賊輩起或有與臣
妬寵私為暴亂雖臣之首頗不能自保况陛下之恩德
乎願少加聖慮容臣使得選其壯勇以自備庶免不虞
之禍王然之於是猷乃招納亡命鳩聚盗賊號曰侯人
公行劫掠無所忌憚盗賊因之蠭起而國威人亦率其
徒屯於西結文雷寨人屯於拖幕江自此道路阻絶舟
船不通上命上品奉御范秉彛將藤州人禦之而猷又
歸古蔑鄉與烘人尚主等會攻藤州藤州人請秉彛攻
猷不克乃還
(己巳)治平龍應五年春正月秉彛復帥藤人快人攻猷秉
彛數敗秉彛怒斬其走者以徇他日復戰克之猷奔於
烘秉彛籍其家而焚之猷與秉彛愈增怨惡猪洞人
阮破鄰領其部曲夜盗隊舍官府財物宋韋智剛復
攻諒州戍時日夜見三月日晷忽冥移時復見
丁未秉彛又攻烘人尚主於衛橋烘人潰主陷於濘為
何文雷所刺王命祇候奉御陳馨徵猷歸京師秋
七月秉彛至京師將入奏事有止之曰王既先入猷言
怒公未解秉彛曰吾事上盡忠而反為人譖耶况有君
命吾其焉逃遂入王使執之及其子輔囚於水院欲加
以刑其將郭卜等聞之領兵鼓譟而入至大成門為閽
者所拒卜等刮其扉而入王聞事急促召秉彛入金晶
階凉石處俄而猷與其弟京等皆自御堂出以御槍殺
秉彛及輔卜等聞秉彛死遂使軍士突入凉石處以王
所御巾車舁秉彛屍以御席裹輔屍由越城門出下朝
東步既而復入萬延宫逆王子忱王子旵歸於海邑壬
寅我元祖大帥舟師詣京師逆王子旵并母元妃譚氏
及同母妹二人歸於海邑段氏家遂於其家奉王子忱
即位時旵家臣劉紹就元祖及遙濠人范愚言曰忱雖
長子庶也旵雖幼嫡也惟二公圖之元祖遂與愚逆旵
歸茫仁即位徽稱勝王降忱為王頃之旵復歸於海邑
寓劉家村館以我元祖仲女為元妃以譚以蒙為太尉
阮正吏為參知政事元祖為明字愚為上品奉御蘇忠
嗣為殿前指揮使餘各有差王命猷往烘路訓練軍士
欲伐順流人會烘人來迎及期而猷尚與天極公主私
不覺移時遂與烘人相失猷乃登舟由江路而去次古
州步陸行至麻浪阿杲社為北江人阮耨阮乃所執送
於王子旵殺之秋八月順流快以秉彛之死大率舟
師攻京師前軍泊於東步由左掖門直入禁中盗取寳
物大軍泊天河步欲從千秋門入至雨師觀為列侯高
舸㐲於軫園射一卒中乳舸為之撫掌諠譟士卒奔北
而還船人疑有官軍來攻皆撑舟離岸遇北風疾吹盡
為漂散二軍聞舟船已失皆自奔潰京城人追殺之死
者三百餘人
(庚午)治平龍應六年春正月勝嚴寺地裂蘇忠嗣自以
私受王子旵封爵恐罪及已乃勒兵攻快人因就海邑
執王子旵等歸於京師丁未王命上品奉御杜廣如忠
嗣家逆王子旵王子所署官者皆逃去以蒙竄於安朗
鄉因與其屬謀捕諸受王子封爵者以贖其罪因移檄
募諸道兵分為五隊以攻之以蒙領茄人及清化府人
攻即墨鄉為其所敗於是諸道兵聞之皆引退秋七
月以蒙收所受王子封爵者二十八人以獻杜英允當
門數之曰汝為國大臣既懷無君之心私受賊子封爵
今反與吾並列吾雖不才復何顔與汝相見以蒙慚懼
而退彗星出冬十月王不豫壬午王寢疾忽見二
青衣執杖立座側王問執杖者為誰左右曰無所見是
夜王薨於勝夀殿年三十七廟號高宗在位三十六年
葬天德府壽陵改元者四
惠宗
諱日旵高宗第三子也母元妃譚氏以治平龍應六年
十月即位於柩前尊號曰資天統御欽仁宏孝皇帝尊
母譚氏為太后同聽政十一月殯高宗於崇陽殿王與
太后及羣臣皆除服己酉順流明字陳嗣慶帥舟師
次細江步請其舅蘇忠嗣同赴高宗之喪忠嗣亦相疑
貳嗣慶乃回軍是月王使迎陳仲女嗣慶不應以
太傅杜敬修為太尉十二月祗候奉御杜廣等執敬
修送於忠嗣沈之大通步以敬修謀殺忠嗣故也丁
巳忠嗣聞關内侯杜世規與祇候奉御杜廣小侍衛人
火頭費例謀廢立因引軍至興聖巷遇廣例欲襲之以
廣例軍衆乃陽與謀曰主上初喪民情未定盍各屏兵
甲自詣朝省同謀協力以匡王室不亦善乎廣例以為
然遂許諾會日暮約以明早是夜忠嗣更增軍士多於
前日欲圖廣例明日廣例如約先會於秘書閣以待忠
嗣忠嗣至四達亭先遣禆將陶判將兵由右掖門入屯
沙墀龍墀使阮字阮陁羅屯千秋門時例方飯見列侯
高舸命之食舸曰事急矣食可乎例問故曰忠嗣軍士
倍於前日欲圖子矣例乃投箸而起執戈就龍門窺之
見陶判軍鼓譟而入例進擊殺一人退保門内又聞千
秋門有屯軍遂由越門出延具門為判軍所追例以戈
擊之又殺一人判軍少止例至千秋門遂脫判引軍襲
世規世規竄於高宗柩下求之弗獲忠嗣執其守殯閹
豎問世規所在豎猶畏世規乃佯以手加額而指之隨
指而求乃獲世規忠嗣命斬於東市先斫二脛次解胷
脊及臂世規神色自若後剖其腹乃死是日忠嗣收小
侍衛人譚入殺於長廣門外以入附於皇子忱杜廣亦
殺寄班武利於門外己未以忠嗣為招討大使譚以
蒙為太尉辛未詔斬杜英允尹亭阮元阮仁於封坡
進以蒙王爵
(辛未)建嘉元年春正月王復使迎陳仲女嗣慶不應乙
丑選文臣為都護府士師癸酉復迎陳仲女嗣慶使
内殿直馮仇周與其禆將潘隣阮硬送仲女於京師會
忠嗣與廣戰於朝東門乃泊於大通步己卯忠嗣假
兵於隣硬廣軍大潰閏月獲廣等庚寅立陳仲女為
元妃辛丑王與太后御景延門聽杜廣訟廣等七人
皆斬三月以招討大使關内侯蘇忠嗣為太尉夏
四月葬高宗阮字偏將阮□告忠嗣曰字欲殺公女
壻阮麻邏因而反忠嗣怒奪字兵權字懼奔國威六
月忠嗣夜如嘉林第與天極公主私通為其夫關内侯
王尚所殺時字聞忠嗣已死乃還京師夜帥部黨盗御
府貨物王怒詔捕字甚急字竄於枯柵山獠數月衣食
窘乏將謀歸嗣慶至灘邑邑中父老遮道請留曰此地
困於山獠久矣明公苟能少留則一帶邑皆蒙全活其
德公者不少字乃决意居之大會邑人屠牛歃血而盟
諭以利害衆皆許諾字以其得衆乃引兵攻破山獠斬
首而還又為莽人數十餘各執火炬夜置山獠柵使人
守之戒曰汝見山獠屋火起則速燃其炬而諠譟夜半
使阮局焚山獠屋守者見火發亦燃其炬而譟山獠驚
起倉皇欲拒戰疑前後兵衆不敢出俱向柵前而射又
恐字引兵至乃降自此一帶郡縣皆為字有阮麻邏以
忠嗣之死往說我太祖請進兵安輯快諸邑麻邏與其
妻蘇氏登舟欲如順流道遇忠嗣將阮貞為所殺遂虜
蘇氏以歸蘇氏使人訴於太祖太祖怒貞非義遂謀圖
貞嗣慶葬忠嗣於穫鄉太祖次海邑使召貞貞不至乃
使蘇氏誘以殺之烘人攻黃點隘嗣慶使賴靈率兵
與快將阮堂拒之堂為守隘人所擒以致於烘嗣慶怒
決江水灌諸邑而還快人失望歸附於烘尚與文雷乃
譖嗣慶於王曰嗣慶將發兵赴京師欲圖改立王怒秋
七月詔諸道兵討嗣慶降元妃陳氏為御女烘人段
尚段文雷引兵會師詔進尚侯爵太傅戶翊罷詔譚
以蒙復聽政嗣慶引兵伐麻雷人丁感敗之而還
冬十月嗣慶復伐其邑先攻隊山殺獲甚多感奔山獠
烘人攻南柵范武等降之使其將段持耒守之持耒
不能招集其衆為武所襲殺持耒於芮邑烘人又率衆
渡江攻南册南册人竄於竒特山武縊而死南册人使
求救於嗣慶嗣慶使其將丁瑰將兵擊烘烘人敗走瑰
經略諒州至三峙山盡有其地十二月嗣慶大發兵次
細江步太后聞軍至疑有廢立意嗣慶乃剪髮誓天又
使天貞公主奏言已意無他太后亦不之信太后夜令
收仁國王及王子第六郎第七郎並沈於御堂井以杜
改立之萌既而使舁其屍積於琳光宫門外侍臣皆畏
太后不敢視惟小官鄭道哭之甚哀曰先君焉往使三
子如是乎高宗初薨童有謠曰高宗葬未畢三屍積為
一
(壬申)建嘉二年春正月王及太后幸冷涇洲百官就其洲
迎駕還宫順流明字陳嗣慶與阮字會於朝東步誓
為刎頸交盡忠報國共平禍亂乃分大江之兩岸各自
統率自土塊至那岸㳂北江道及陸路鄉邑屬於嗣慶
自京岸至烏鳶屬於字期以三月會攻烘人庚戌進
嗣慶侯爵諡彰誠以太后弟譚經邦聽政嗣慶還
細江步丁瑰攻諒州降之掠天極公主家財物而去
二月字攻吉利人吳賞於武高為流矢所中乃還居
西陽巷旬餘誤與婦人合毒氣復發而卒王使人招撫
其衆為其佐阮局所殺王大怒自將討局於西陽城外
至普喜巷官軍大敗失王所御寳劒王策馬而還至窰
作巷乃脫王與太后幸東岸大僚班杜賞第欲幸諒州
嗣慶聞之乃引軍至京師使其將頼靈潘隣等兵至賞
第迎車駕還宫王驚疑是夜幸諒州靈鄰等執鞚叩頭
請留乃止明日彰誠侯陳嗣慶次東岸步迎之乃還駐
駕於慈調步嗣慶使人洒掃聖儀宫車駕居其宫王與
太后詣佛前誓曰朕以菲德忝嗣瑤圖致遭亂離將墜
前業以至宫駕屢為播遷今欲遜於天位以讓賢德言
訖引刀欲剪其髮嗣慶及群臣皆叩頭流血乃止庚
午車駕還宫彰誠侯嗣慶次於鶴橋是日命文武百
僚皆聽命於彰誠夏四月嗣慶攻烘人於池邑冬
十二月譚經邦等以内明字尹信翊罪狀聞於嗣慶嗣
慶怒發兵𫝊龍城使殿前指揮使阮硬將官職都入禁
中大呼曰信翊阿諛上意瀆亂國經出入柩庭不分名
分臣請除之毋汚清議信翊大懼乃竄於香閣上硬突
入捕送於嗣慶繋鐡索五重送於美禄館
(癸酉)建嘉三年春正月太后密遣小侍衛火頭王常徵扶
樂道將潘世北江道吳乃等約以是月甲寅共發兵襲
嗣慶甲寅常世等進襲嗣慶軍於大興門外欲因之遂
入後宫擒其母蘇氏范市知其謀乃潛將蘇氏踰城登
舟而遁時軍中不設備見乃至皆奔潰嗣慶在大通步
不之知辛酉嗣慶引軍入禁中焚翫蟾橋回軍大通
步嗣慶使人如北江召其將阮嫩嫩至繋以鐡索五
重壬戌王幸土塊營太尉譚以蒙及烘侯段尚皆來
會王命尚及以蒙攻嗣慶二月王自將擊嗣慶於米
所嗣慶攻國威州降之三月王與太后還聖儀宫
乙丑嗣慶縱信翊歸京師因厚賂而謂之曰公此歸
善為吾言於兩宫明其始終臣節勿聽小人之言使予
得以保全性命信翊至京王問嗣慶信翊言嗣慶有篡
逆之心王與太后益忌之庚午王及太后還大内
夏四月王命以蒙往井州側三帶江諸軍以攻嗣慶
五月丁卯越城門震六月正儀殿震秋七月以尹
信翊復為太傅進侯爵南冊人范以等擊丁瑰走之
九月嗣慶開阮嫩鐡索嫩為人狀貌瑰異襟量倜儻
雖居縲絏神色自若見勇士跳距帶鐡索跳之過於勇
士嗣慶見而異之復以為將以母姨之女妻之仍授以
神溪个屢二邑嗣慶將丁瑰反嗣慶執而殺之
(甲戌)建嘉四年正月彰誠侯嗣慶會諸道兵盟於東扶列
杜太尉祠欲攻京師嗣慶分水陸二道潘隣阮嫩將國
威兵由平樂道攻陸路嗣慶自領舟師次拖幕江我太
祖及嗣慶攻瀘江右岸陳守達陳獻琛阮硬攻瀘江左
岸王犁阮改攻朝東步浮梁王自將討嗣慶會大霧黑
昏舟人莫辨至米所遇犁改軍未交戰犁改鼓譟勒兵
官軍自潰軍士皆棄舟登陸而走犁改獲龍舟我太祖
欲進攻瀘江右岸至安沿步遇譚以蒙及安仁王領北
江道諸軍來悉以銳師逆戰二軍皆敗守度獻琛等乘
勝進至慈調步又克之隣等遂至椰市遇烘將段禁武
忽等擊之皆敗走度東步浮梁而歸時王在茶亭聞諸
軍皆敗大懼命駕入禁中迎太后共上船欲奔諒州過
天德大室以蒙慟哭止之曰諒州道路遼遠地多瘴氣
非其所安今陛下避難而適彼譬如逃熱而趨火有何
益乎願少留於此使臣等率烘人復與彼戰以為後圖
萬一不利然後行幸亦未為晚王從之以蒙召烘人不
至因奔於烘上深以為憂己卯幸諒州車駕至芮曳鄉
阮順第少歇是夜又行至多感鄉鄭農家農進膳食畢
又去宿朱麻洞陶年第嗣慶在鶴橋分命將帥招撫諸
道新集兵賴靈守義住潘鄰守超𩔖守度守朗隘范茄
守貧隘阮嫩守北江時守度遇烘人段尚段文雷段可
如兵與戰烘人奔北王聞嫩守北江遂命安鐡將申長
申荄等拒於芮曳原並為嫩所殺王乃與太后奔於牧
寓關内侯王尚第數日嗣慶乃剪髮使人以獻於王及
具言已意謂臣見群小在側壅遏忠良蔽惑聖聰民情
鬱抑無由上達故因國人之怒起兵以討此輩剪除禍
根以慰衆心耳至於君臣之分不敢少犯豈意深負專
征之罪致使車駕播遷自揆臣身罪當萬死願陛下少
霽威怒返駕京師以副人望王不省嗣慶又使譚經
邦率百官備法駕迎王還京王欲從之群臣皆喜信翊
言於太后曰彼人久蓄異心欲設計以俘囚耳何謂迎
耶願陛下再三思之太后然之明日王命駕還入白太
后太后曰王以國家之重不得不歸老母將何歸乎王
知太后無還意遂與之幸古弄經邦等皆遮道攀馬首
涕泣曰京師四方所觀望也舍此不歸欲將何往又曰
臣觀嗣慶之心忠赤無二陛下何疑焉王油然下馬謂
群臣曰國家不幸遭此多故今太后遠涉艱險朕其敢
離朝夕之省問哉促駕而行時扈蹕者多散去惟内侍
判首陳欣等三十人與俱王與太后登舟幸三峙山寓
黃伍舍久之以水土不便乃退次湯步是夜稅駕於象
奴村二月辛未車駕入鳳山旬餘復還南册戊申彰
誠侯嗣慶召諸王及百官議改立乃使人迎英宗子惠
文王赴鶴橋立之是日收太后族譚經邦等並加鐡
索囚於美禄癸亥盟國人於龍墀三月惠文王即位
於天安殿改元乾寧號元王是日大雷雨烘人段軟
攻北江東究山東究人不設備見軟來以為大軍齊至
遂大潰軟素勇悍得勝益驕遂焚屋舍殺掠雞犬殆盡
因解甲登山寺撞鐘為樂時諸寺戍人皆撞鐘嫩聞鐘
以兵邀而擊之殺軟等嫩乘勝追之至法橋為烘人段
宜伏於橋下以戈擊之透鐵甲傷背引兵而退初嫩以
東究與烘接境恐烘人掩襲救之不及預戒戍卒曰見
烘人則各撞寺鐘以為警急令嫩聞而來救至是軟誤
撞寺鐘故為所敗夏四月甘蔗將軍潘具反嗣慶囚
之於美禄甘蔗將軍杜備反嗣慶使潘隣捕之為其所
敗復使賴靈往救之又敗太祖以二軍之敗乃自將擊
之不克而還北江阮嫩反嗣慶因歸其妻嗣慶殺義
信王於窰潭以其與嫩通謀是日嗣慶發兵略官府金
銀貨物因迎元王赴利仁行宫使賴靈焚京都宫室十
九所嗣慶次大通步築壘於義住嗣慶將潘鄰欲
舉兵應嫩謀泄嗣慶斬於大通州六月嗣慶攻嫩於
聖儀宫焚其宫丙午王與太后自南栅回宿於太室
是日以北江道將軍阮嫩為侯丁未至大内太后密
詔扶樂道將軍潘世誘烏金侯阮八殺之擊八傷頰賴
士卒急救遂免秋七月戊辰詔築壘自萬春城門至
盖市以禦嗣慶八月北江侯嫩攻烏金侯八於西陽
橋己酉嗣慶使譚弼獻土物九月嗣慶使阮硬送
經邦還京師具言已意無他王聞硬至益懼遂幸番琴
巷尹播家硬去乃還宫壬寅試僧官子弟癸未左
輔阮正吏擅取武庫器械詔捕之正吏懼奔北江丁
亥嗣慶引兵犯闕王與太后幸兵會是日嗣慶縱軍士
虜御府財物因焚其宫室及京城人家殆盡己未王
與太后還京師見宫室盡為焚蕩遂次泰和橋側祝聖
祠使築茅屋居之
(乙亥)建嘉五年春正月詔曰陳嗣慶聚兇黨寇攘京師水
陸戰攻痛關宗社爰於去冬虐燄逾熾率彼師徒肆行
貪虐虜掠我財物焚蕩我宫室以至京城巷陌化成灰
燼朕因億兆臣庶之怒賴一祖六宗之靈躬舉六師親
行征討咨爾將帥之衆士卒之徒咸聽詔言各盡乃心
用塞朕意嗣慶引軍屯究連分其將士屯九臯究翁
以禦嫩仍遣快路將軍阮堂阮□守地民堂□復與嫩
通謀以攻嗣慶嗣慶又使賴靈守安㳂扶列自往攻堂
□及嫩王使人攻安沿扶列克之二月封北江侯
嫩為王義住人朱停以其邑附嫩三月嗣慶攻快
鄉拔之堂與其子吐出降於是嗣慶遣堂□築黃壘安
唎築安家壘楊慈築公主壘嫩又攻唎及堂□皆克之
嗣慶聞堂敗乃引兵救之仍使其將守慶獻琛陶判屯
於欄橋攻嫩將費探敗之五月嗣慶以其妹陳三娘
妻於堂王謂群臣曰朕欲遜於位卿等以為何如群
臣皆涕泣止之王不聽乃與太后引刀剃髮是日王自
泰和營幸張耕鄧老第回駕西陽橋紙作巷内寄班杜
安宅嗣慶攻大黃軍潰其將阮堂溺死秋七月嗣
慶焚洞仁宫王使迎靈仁太后神主歸於祝聖祠冬
十月聽上林院獄十一月嗣慶送還平天冠十二
月構草殿於杜安宅
(丙子)建嘉六年春正月王與太后御草殿視朝嗣慶還金
椅三月雨雹上命捕劫人於機舍巷為杲將杜乙所
擊上命召乙乙不應命顯信王八討乙乙終不服五
月杲將杜芮攻可戊午上幸外寨因遣使請兵於嗣慶
以討芮芮奔於嫩己巳徙列侯杜芮為犒甲甲辰
王與夫人陳氏夜如順流軍歸嗣慶天明遇其將王犁
以舟來迎時太后及王子公主皆遜於烏金嗣慶見王
大喜將士皆歡欣鼓舞自是王與嗣慶决意攻北江王
嫩顯信王八烘人段文雷歸化何高等甲辰太后至
安唱時嫩高以太后命攻慈廉諸邑皆拔之庚戌嗣
慶起草殿於西扶列其規模一倣大内顯信王阮八
降詔明字馮佐周為招討使甲辰王次於慈廉命
嗣慶討嫩詔徒嫩為兵秋八月顯信王八反陷兵
合邑將杜細奔丹鳳冬十二月進我太祖爵列侯馮
佐周賴靈並關内侯以嗣慶為太尉贊拜不名太祖長
子桏為關内侯嗣慶長子海為王又以太祖為内侍判
首每大宴禮賜坐局天安殿
(丁丑)建嘉七年夏四月太尉分諸軍為六道討嫩嫩引兵
出其不意擊范恩恩軍陷於冷涇潭口為嫩所殺者五
十餘人嫩乘勝復襲隘道遇太尉軍交戰嫩軍遂潰
王御凉石座聽范恩敗軍訟貶恩小侍衛人杖八十
仲夏烘人段尚舉衆降封尚為王太尉引兵攻峯州
真那諸邑皆拔之丁卯峯州諸屬邑皆出降太尉復引
軍攻顯信王八克之八奔安樂栅自此一帶鄉邑悉平
起萬歲山五峯永壽殿火孟冬甲寅地夜震
王觀魚於隊山
(戊寅)建嘉八年仲春以麻論栅山獠明字白浪為列侯
孟夏幸究連州觀捕魚戊寅幸舊京食荔支詔諸
獄案成先令審刑院官預加考訂然後聞奏己未地
震我太祖領諸道兵圖嫩於北江仍命決其隄以灌
諸鄉邑賴靈隨其水勢攻之嫩軍大潰獲嫩妻子嫩以
百餘人退保扶寧是日太尉引兵至弩驛歇坐戲指木
上小枝謂左右曰吾為君等射中此枝一發而中衆皆
驚服坐頃其驛為頽壓覆太尉衆大懼撤尾木以出之
而太尉無恙以關内侯賴靈知乂安州事太祖與太
尉嗣慶以其妹陳三娘嫁烘侯段文雷文雷勇敢有智
略能得衆心故烘人多歸之七月大水
(己卯)建嘉九年春二月丙辰雨雹乙丑王聽都護府訟
降上林院士師阮宣及其子分鄧盛為書家夏六月
以劉琰為上林院士師乙丑王幸舊京朝東步觀諸
軍攻嫩不克南冊范以卒初太尉使王犁等將兵向
南冊與以會謀共伐嫩會以疾篤嗣慶使醫石章往治
之未至而卒乙巳嗣慶發兵往南冊道遇犁等還怒其
不留欲刑之因使將軍阮改阮木引兵徑至平橋時嫩
已先據其邑改木力戰争之嫩兵自潰太尉自陸路向
安丁橋遇將軍自挑謂嫩兵已傅於安丁洞太尉使攻
之不克太尉復攻平槁南冊將黃个卒阮利皆出降南
冊平仲秋王御長廣門觀秋社冬十二月嫩病篤
太尉軍於朝東步而嫩已死庚午嫩將費探送太后及
王子公主等於太尉以降嫩大將阮盈竄於侍降險林
逾五日自度計窮乃獻名馬以降北江平
(庚辰)建嘉十年春正月以上品奉御陳豹為關内侯陳獻
琛為列侯阮佐時知審刑院事季春雨雹三月後
宫震夏四月太尉嗣慶與太祖等發兵攻歸化寨何
高分為二道太尉及太祖由歸化江賴靈潘具由宣光
江兩道俱進具陷於澤為高將阮乃所斬高聞太尉軍
四面圍之最急遂與其妻子俱縊而死自是上源路三
帶江等皆平太尉以潘具死國請追封明信王六月
己未朔兩日並見仲秋新宫成冬十一月王幸扶
列步觀鬭舟
(辛巳)建嘉十一年季夏惠文王薨即元王也輟朝五日清
膳三日秋九月戊申幸美禄太尉第
(壬午)建嘉十二年秋八月彗星見於西南方孟冬王與
太后御天安殿觀太尉子顯道王海納昏禮九月大
水
(癸未)建嘉十三年春正月太尉使人收寳信侯賴靈靈縊
而死孟冬太尉伐蒙栅山獠十二月己夘輔國太
尉陳嗣慶卒於扶列第王與太后臨其喪哭之盡哀諡
建國王己丑地震是冬虎入諸村邑
(甲申)建嘉十四年春正月丁未葬建國王於美禄是春以
太祖為輔國太尉馮佐周為内侍判首進上品侯陳豹
爵為王諡顯誠季秋自上源頭至京師江水赤如血
冬十二月外寨佛跡山裂長三十丈
(乙酉)建嘉十五年命太祖討乂安州降之王御大興門
觀設藏&KR0848;詔國中淑女觀之夏彗星見六月王遜
位於第二昭聖公主諡昭王尊王為太上王改元天彰
有道己卯盟國人於龍墀冬十二月王以女主
而幼為憂召馮佐周謀曰朕以不德獲戾於天絶無繼
嗣傳位於女以一隂而御羣陽衆所不與必致悔亡以
吾觀之莫若遠法唐堯近體仁祖擇其賢者而授之今
所見太尉仲子某年雖冲幼相貌非常必能濟世安民
欲以為子而主神器仍以昭王配之卿等為朕言於太
尉太祖亦未之信左輔阮正吏謂太祖曰阮氏之有國
也賢君六七作其餘德遺澤入人也深一旦遽以異姓
為嗣意其試之以觀我何如耳苟因而受之天下必謂
太尉實有篡逆之志太祖欲從之上品奉御陳守度曰
左輔之言非也假如上王有子反欲遜於二郎揆之於
義則不可奉詔今以無嗣欲擇賢而付之此乃上王遠
法堯舜之真讓又何疑哉况天位不可久曠而上王遜
避之意已决别選他姓為嗣雖欲不臣事之其可得乎
且上王以二郎為嗣乃天意也天與不取反受其咎願
太尉熟思之冬十二月命内侍判首馮佐周内行遣左
司郎中陳智宏將内外文武臣僚領龍舟備法駕赴星
罡府迎我太宗以是年十二月初一日受禪即位於天
安殿尊順貞皇后為太后降昭王為昭聖王后改元建
中太上王與其母譚太后出居扶列寺號惠光禪師以
建中二年八月丙戌薨於善教寺廟號惠宗在位十五
年有竒改元者一曰建嘉凡十五年壽三十三殯於安
華府寳光寺
右阮朝自太祖至惠宗凡八主始庚戌終乙
酉共二百一十六年而亡
越史略卷下
