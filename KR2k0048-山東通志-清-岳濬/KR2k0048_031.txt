欽定泗庫全書
山東通志卷十八
河防
治水之功詳于禹貢而北載之高地順其性而不
使之湍悍則太史公數言為善發神禹之藴矣河
既南遷地益就下束之東注以衛漕渠繕完故堤
增卑治薄惟賈讓之下策是恃亦勢所不得不然
也然而武陟北岸防護維嚴尚有載之高地之遺
意焉我
聖祖仁皇帝神明洞鑒
巡視周詳屢
詔河臣示以修浚隄塞之法行所無事防于未然雖神禹
復起無以易之矣東省瀕河止曹單二邑何足多
志而攷之往籍歴代河患皆齊魯之所備經用是
採輯特詳以資考索但有補于蟻穴即無汨乎鯨
波吁可不慎哉作河防志
河防(治河諸書各有可採稍為次第俾易討尋首河源次禹迹次南北故瀆次曹單隄防而仍以歴)
(朝之水事終之則履常觀變之理具在是矣河與漕為表裏張秋治決獨備著於保運之下而此從略者)
(義本同條毋事複舉比而觀之可也)
河源
河源古無所見禹貢導河止自積石漢使張騫持節
道西域度玉門見二水交流發葱嶺趨于闐滙鹽澤
伏流千里至積石而再出唐薛元鼎使吐蕃訪河源
得之于穆穆哩山然皆歴歲月涉艱難而其所得不
過如此世之論河源者又皆推本二家其說怪迂總
其實皆非本真元至元十七年曾命都實為招討使
佩金虎符往求河源焉都實既受命是歲至河州州
之東六十里有寧河驛驛西南六十里有山曰殺馬
關林麓穹隘舉足寖高行一日至巔西去愈高四閱
月始抵河源是冬還報并圖其城傳位置以聞其後
翰林學士潘昂霄又從都實之弟庫庫楚得其說撰
為河源志臨川朱思本又從巴爾濟蘇家得帝師所
蔵梵字圖書而以華文譯之與昂霄所志互有詳略
今取二家之書考定其說有不同者附注于下按河
源在土蕃朵甘斯西鄙有泉百餘泓沮洳散渙弗可
逼視方可七八十里履高山下瞰燦若列星以故名
鄂端諾爾鄂端譯言星宿也(思本曰河源在中州西南直四川馬湖蠻部之)
(正西三千餘里雲南麓江宣撫司之西北一千五百餘里帝師薩斯嘉地之西南二千餘里水從地湧出)
(如井其井百餘東北流百餘里匯為大澤曰鄂端諾爾)羣流奔輳近五七里匯
二巨澤譯名鄂楞諾爾自西而東連屬吞噬行一日
迤邐東騖成川號齊必勒河又二三日水西南來名伊爾齊
與齊必勒河合又三四日水南來名呼蘭又水東南來
名伊拉齊合流入齊必勒其流寖大始名黃河然水猶
清人可涉(思本曰呼蘭河源出自南山其地大山峻嶺綿亘千里水流五百餘里注伊爾齊河)
(伊爾齊河源亦出自南山西北流五百餘里始與黃河合)又一二日岐為八九股
名伊遜鄂羅木譯言九渡通廣五七里可渡馬又四五
日水渾濁土人抱革囊騎過之聚落糾木幹象舟傅
髦革以濟僅容兩人自是兩山峽束廣可一里二里
或半里其深叵測朵甘斯東北有大雪山名伊拉瑪
博囉其山最高譯言騰格哩哈達即崑崙也山腹至
頂皆雪冬夏不消土人言遠年成冰時六月見之自
八九股水至崑崙行二十日(思本曰自渾水東北流二百餘里與和囉海圖)
(河合和囉海圖河源自南山水正北偏西流八百餘里與黃河合又東北流一百餘里過瑪拉噶之地又)
(正北流一百餘里乃折而西北流二百餘里又折而正北流一百餘里又折而東流過崑崙山下番名伊)
(拉瑪博囉其山高峻非常山麓綿亘五百餘里河隨山足東流過薩斯嘉庫濟克特)河行崑崙
南半日又四五日至地名庫濟及克特二地相屬又
三日地名哈喇伯勒齊爾四達之衝也多寇盜有官
兵鎮之近北二日河水過之(思本曰河過庫德與伊薩沁實巴薩沁河合伊實巴)
(河源自鐵豹嶺之北正北流凡五百餘里而與黃河合)崑崙以西人簡少多處
山南山皆不穹峻水亦散漫獸有髦牛野馬狼狍羱
羊之類其東山益高地亦漸下岸狹隘有狐可一躍
而越之處行五六日有水西南來名納琳哈喇譯言細
黃河也(思本曰哈喇河自白狗嶺之北水西北流五百餘里與黃河合)又兩日水南
來名竒爾穆蘇二水合流入河(思本曰自哈喇河與黃河合正北流二百)
(餘里過鄂勒博站折而西北流經崑崙之北二百餘里與竒爾穆蘇河合竒爾穆蘇河源自威茂州之西北)
(岷山之北水北流即古當州境河州正北流合四百餘里折而西北流又五百餘里與黃河)河水北
行轉西流過崑崙北一向東北流約行半月至貴德
州有地名必齊勒始有州治官府州隸吐蕃等處宣
慰司司治河州又四五日至積石州即禹貢積石五
日至河州安鄉關一日至達魯坑東北行一日洮河
水南來入河(思本曰自竒爾穆蘇河與黃河合又西北流與彭贊河合彭贊河源自彭贊山)
(之西北水正西流七百餘里過扎薩克達實地與黃河合折而西北流三百餘里又折而東北流過西寧州)
(貴德州馬嶺凡八百餘里與邈水合邈水源自青唐東宿軍谷正東流五百餘里過阿勒巴站與黃河合又)
(北流過土橋站古積石州來羌城廓州果密站界都城凡五百餘里過河州與頁彭河合頁彭河源自西)
(傾山之北水東北流凡五百餘里與黃河合又東北流一百餘里過踏白城銀川站與湟水浩亹河合湟)
(水源自祁連山下正東流一千餘里注浩亹河浩亹河源自刪丹州之南刪丹山下水東南流七百餘里)
(注湟水然後與黃河合又東北流一百餘里與洮河合洮河源自揚色嶺北東北流過臨洮府凡八百餘)
(里與黃河合)又一日至蘭州過北卜渡至鳴沙河過應吉
里州正東行至寧夏府南東行即東勝州隸大同路
自發源至漢地南北澗溪細流旁貫莫知紀極山皆
草石至積石方林木暢茂世言河九折彼地有二折
蓋竒爾穆蘇及貴德必齊勒也(思本曰自洮水與河達合又東北流過達勒)
(地凡八百餘里過豐州西受降城折而正東流過達折勒逹地古天德軍中受降城東受降城凡七百餘里)
(而正南流過大同路雲内州東勝州與黑河合黑河源自漁陽嶺之南水正西流凡五百餘里與黃河合)
(又正南流過保德州葭州及興州境又過臨州凡一千餘里與察納河合察納河源自古宥州東南流過)
(陜西省綏德州凡七百餘里與黃河合又南流三百里與延安河合延安河源自陜西蘆子關亂山中南)
(流三百餘里過延安府折而正東流三百里與黃河合又南流三百里與汾河合汾河源自河東朔武州)
(之南亂山中西南流過管州冀寧路汾州霍州晉寧路絳州又西流至龍門凡一千二百餘里始與黃河)
(合又南流二百里過河中府遇潼關與太華大山綿亘水勢不可復南乃折而東流大槩河源東北流所)
(歴皆西番地至蘭州凡四千五百餘里始入中國又内東北流過達勒達地凡二千五百餘里始入河東境)
(又南流至河中凡一千八百餘里通計九千餘里出元史地里志與津逮書所志詳略稍異)
按河源禹貢未詳史記莫析元志參述曠邈難稽伏
讀
聖祖仁皇帝諭曰黃河之源出西寧外庫爾坤山之東衆
泉流出沮洳渙散不可勝數望之燦如列星蒙古名鄂
端塔拉西番名蘇羅木譯言星宿海也是為河源滙為
查靈鄂靈二湖東南行折北復東行由歸德堡積石關
入蘭州又
諭曰始誾圖曰黃河自崑崙來凡九曲入於勃海每曲
千里河圖以黃河九曲配上天權勢距樓等九星謂二
曲在荒外七曲在中國又自積石以下分為四大折此
特舉其大者言之耳朕自寧夏蘇城登小舟順流而下
至湖灘河所二十一日其險不可勝言河勢之汹湧與
内地相同其性遷徙無定攝東則西岸漲攝西則東岸
漲沙灘洲渚隨水變更互出錯列又兩涯或有高山大
谷紆徐盤折以挾束之河豈能直行千里乎如山西之
蒲坂古謂之河曲春秋秦人晉人戰於河曲是也而太
原府又有河曲縣輿地志云以河曲得名即潼關之河
亦正當其曲處唐人張祜潼關詩云地勢遥尊岳河流
側讓關可證也而皆非千里一曲之處是知河之曲處
多矣水經注曰黃河千里一大曲百里一小曲庶幾近
之史記曰黃河如帶則當時河形正自折旋環抱也况
自南徙以後自孟津而下久已非九曲之舊矣其隨地
廻屈又何可勝數哉
聖謨垂示備悉源流溯河者可以得所折衷矣
禹貢河道
導河積石至於龍門
以今輿地言之河自大積石山東北流逕陜西西寧
衛西南塞外至河州西七十里入塞又東北逕州北
合灕水又東北合洮水又東北逕蘭州西南湟水合
浩亹水自西來注之又東北逕州北又東北逕金縣
北又東北逕靖遠衛北又東北逕寧夏中衛南又東
北經靈州所北折而北逕寧夏衛東南又北逕平羅
所東又北逕榆林衛西出塞逕廢豐州西折而東逕
三受降城南折而南逕廢勝州東入塞其東岸則平
魯縣又南逕府谷縣東其東岸則河曲縣保德州迤
西逕神木縣南又南經葭州東其東岸則興縣又南
逕吳堡縣東又南逕綏德州東其東岸則臨縣永寧
州寧鄕縣又南逕清澗縣東又南逕延川縣東又南
逕延長縣東其東岸則石樓縣永和縣大寧縣又南
逕宜川縣東其東岸則吉州鄕寧縣又南至韓城縣
東北龍門山在焉其東岸則河津縣(遼史龍門山石壁對峙高數百)
(尺望之若門徼外諸河及沙漠潦水皆於此趨海雨則俄頃水踰千仞晴則清淺可涉)
南至於華隂
河自韓城縣龍門山南流與汾水合又南逕郃陽縣
東其東岸則滎河縣臨晉縣又南逕朝邑縣東又南
至華隂縣東北與渭水合其東岸則蒲州又南逕雷
首山西至潼關衛北折而東是為河曲
東至於底柱
河自潼關衛北折而東逕閿鄕縣北又東經靈寳縣
北其北岸則芮城縣又東逕陜州北其北岸則平陸
縣又東過底柱(都穆曰底柱在陜州東五十里黃河之中循河至三門集津三門者中曰)
(神門南曰鬼門北曰人門水行其間聲激如雷而鬼門尤為險惡舟筏一入鮮有得脱三門之廣約二十)
(丈其東百五十步即底柱崇約三丈周數丈)
又東至於孟津
河水自陜州又東逕澠池縣北其北岸則垣曲縣又
東逕新安縣北又東逕洛陽縣北又東逕孟津縣北
其北岸則濟源縣孟縣
東過洛汭至於大伾
河自孟津縣北又東逕鞏縣北洛水入焉其北岸則
温縣濟水入焉又東逕汜水縣北又東逕滎陽縣北
其北岸則武陟縣沁水入焉又東逕河隂縣北又東
逕滎澤縣北其北岸則獲嘉縣又東逕原武縣北又
東逕陽武縣北又東逕延津縣北又東逕胙城縣北
其北岸則新鄕縣汲縣又東北至濬縣西南古宿胥
口大伾山在其東北其南岸則滑縣
北過降水至於大陸
河自濬縣西南折而北歴内黃湯隂安陽臨漳魏縣
成安肥鄕曲周平鄕廣宗至鉅鹿縣大陸澤在焉(吕氏)
(春秋趙有鉅鹿又名廣阿澤在今邢趙二州界)
又北播爲九河同爲逆河入于海
河自鉅鹿又北歴南宫新河冀州束鹿深州衡水武
邑武強阜城獻縣交河青縣靜海大城寳坻至於天
津即古徒駭河之故道也徒駭以南則為太史河馬
頰河覆釡河胡蘇河簡河絜河鉤盤河鬲津河同合
為一大河由天津達灤州廢石城縣南又東過盧龍
縣南至碣石入於海自禹功告成之年下逮東周齊
桓公之世九河亡其八枝後數十歲為定王五年己
未當魯宣公之七年而河遂東徙凡一千六百六十
餘歲
九河故道
爾雅九河一曰徒駭二曰太史三曰馬頰四曰覆鬴
五曰胡蘇六曰簡七曰絜八曰鈎盤九曰鬲津郭璞
注之矣李巡曰徒駭者禹疏九河以徒衆起故曰徒
駭太史者禹大使徒衆通其水道故曰太史馬頰者
河勢上廣下狹狀如馬頰也覆釡者水中多渚往往
而處形如覆釡胡蘇者其水下流故曰胡蘇胡下也
蘇流也簡大也河水簡而大也絜言河水多山石治
之苦絜絜若也鈎盤言河水曲如鈎屈折如盤也鬲
津河水狹小可鬲以為津也孫炎曰徒駭禹疏九河
用功雖廣衆懼不成故曰徒駭胡蘇水流多散其餘
同春秋緯寳乾圖云移河為界在齊闐閼入流以自
廣尚書中候亦云齊桓之霸遏八流以自廣鄭氏據
此文謂齊桓塞之塞其東流八枝並使歸於徒駭也
又漢志王横言往者天嘗連雨東北風海水溢西南
出浸數百里九河之地已為海所漸矣又唐孔穎達
禹貢疏云漢成帝時河堤都尉許商上書曰古說九
河之名有徒駭胡蘇鬲津今見在成平東光鬲縣界
中(成平今交河縣東光即今東光縣鬲縣今平原縣)自鬲津以北至徒駭其
間相去二百餘里是知九河所在徒駭最北鬲津最
南蓋徒駭是河之本道東出分為八枝也商上言三
河下言三縣則徒駭在成平胡蘇在東光鬲津在鬲
縣其餘不復知也爾雅九河之次從北而南既知三
河之處則其餘六者太史馬頰覆釡在東光之北成
平之南簡絜鈎盤在東光之南鬲縣之北也其河填
塞時有故道今河間弓高以東(今阜城縣)至平原鬲津往
往有其遺處按此則故道久湮未易確指惟鬲津最
南本屬鬲縣而鈎盤亦即在鬲縣之北東省北境實
瀕此二河矣今兩考其迹而鬲津較為有據云
漢志鬲縣以水得名即鬲津之所經也德州有鬲津
枯河東逕陵縣北(北接吳橋縣界元和志鬲津枮河南去將陵縣二十里吳橋縣志云)
(古鬲津河在縣南里許亦名吳川)又東逕德平縣北(去縣十五里北接寧津縣界)
又東逕樂陵縣北(北接南皮縣界寰宇記樂陵縣有鬲津枯河在縣西三十里今縣北)
(為鬲津鄕南皮縣志鬲津河在縣東南四十五里)又東逕慶雲縣南(金志無棣縣有)
(鬲津河其故城在今縣東元時為西無棣縣縣東南二里有卧龍岡在鬲津河中)又東北逕
鹽山縣東南(鹽山志云鬲津河自慶雲縣北入境)又東北逕海豐縣西
北(元為東無棣縣)又東北入海(勃海在縣東北一百五十里東南接霑化北接鹽山按之)
(即今德州以東北之老黃河也)漢有般縣亦即鉤盤之所經也故城
在德平縣東北城南二十里有般河後漢初平二年
公孫瓚破黃巾於槃河即此也近志陵縣(縣境有般河店)德
平樂陵商河惠民陽信海豐(縣境有般河村)霑化縣界中並
稱有鉤盤河似屬可據但既云鬲津最南不應鈎盤
又在鬲津之南金志云將陵縣有鈎盤河將陵故城
在今陵縣北五十里此為近之矣我
聖祖仁皇帝論曰九河故道漢唐宋諸家之說不一或謂
在濟南境内或謂遠界永平而酈道元謂九河苞淪於
海以朕揆之其九河入海之處在今天津之直沽而九
河故道不出滄景二三百里間也蓋水性就下今南北
之水以天津為尾閭地最窪下雖數千百年中或陵谷
變遷而其高卑大勢南北定位有必揆不可易者即以
禹貢之文考之可以斷矣禹貢曰至於大伾北過洚水
至於大陸又北播為九河疏云大伾屬魏郡黎陽洚水
在信都大陸澤名夫黎陽今之濬縣信都今之深州大
陸澤在今之束鹿界而河間在濬縣深州束鹿之北故
曰又北也又九河既道疏云平原以北平原今德州境
言德州以上也漢書溝洫志許商云九河之名有徒駭
胡蘇鬲津在成平東光鬲界中此三地今皆屬河間杜
氏通典云鈎盤在景馬頰覆釡在趙郡景即景州趙郡
今涿易南古所謂燕南趙北也輿地記云簡河在臨津
金史地理志云南皮縣有潔河太史河傳志所載九河
故道之在河間境也又豈不彰明備著乎則天津為同
為逆河入海之道無疑矣河自周定王時已南徙九河
故迹亦漸湮廢後人不能深䆒地勢多穿鑿傅會其指
在濟南者既失之過南其指在永平者又失之過北而
鄭康成據緯書謂齊桓公填塞八河以拓疆界其說益
滋謬譌耳凡人讀書能正據經文考以古今形勢則諸
家之說自有折衷夫河間古郡稱名已久其所以謂之
河間者以其在九河之間也顧名思義又可知矣(按長河志)
(曰欲明九河必先知其上游曰二渠曰洚水曰大陸又知其下尾曰逆河曰碣石曰渤海史記禹釃二渠)
(以引其河二渠一出貝邱其一則漯川也貝邱河自王莽遂空俗謂之王莽河降水地理志降水在信都)
(縣班固漢書以襄國為信都在大陸之南酈道元云鬲般列於東北徒駭瀆聯漳絳按經考瀆自安故目)
(矣史記正義曰大陸澤在邢州及趙州界一名廣阿澤一名鉅鹿澤逆河尚書傳曰為一大河名逆河地)
(理志勃海郡莽曰迎河在勃海之濱因以為名南皮縣有迎河亭師古曰言相迎受也碣石山海經曰碣)
(石之山繩水出焉東流注于河鄭氏引戰國策註云在常山九門郭璞云在遼西臨渝太康地志以為樂)
(浪遂城長城所起地理志云在右北平驪城雖數說不同未定厥所其在驪城者謂之大碣石山亦景純)
(之所兼引矣諸說不同附載之以俟識者)
周定王五年至西漢末大河故瀆
水經河水(自遮害亭南)又東右逕滑臺城又東北過黎陽
縣南又東北逕伍子胥廟南為長夀津(此即禹釃二渠之北瀆也)
(俗名王莽河)河水故瀆東北逕戚城西又逕繁陽縣故城
東北逕隂安縣故城西又東北逕昌樂縣故城東又
東北逕平邑郭西又東北逕元城縣西北而至沙丘
堰南分屯氏河出焉(大河故瀆北出為屯氏河逕館陶縣東東經靈縣北又東北逕)
(鄃縣與鳴犢河合地理志曰河水自靈縣别出為鳴犢河其故瀆又東北屯氏别河出焉别河自信成縣)
(城南東北至繹幕縣南分為二瀆其北瀆東北至陽信縣故城北而東注於海南瀆自平原城北首受大)
(河故瀆東出亦謂之䔍馬河東北至陽信縣故城南東北入海屯氏别河故瀆又東北逕信成縣張甲河)
(出焉張甲河北絶清河於廣宗縣又東北至蓨縣會清河)河水故瀆東北逕發千
縣故城西又屈逕其北又南經貝邱縣故城南又東
逕甘陵縣故城南又東逕平原縣故城西而北絶屯
氏三瀆北逕繹幕縣故城東北西流逕平原鬲縣故
城西又北逕蓨縣故城東又北逕安陵縣西自此合
漳水復禹河故道又東北歴浮陽參戶平舒至章武
入海以今輿地言之濬縣館陶堂邑清平清河博平
高唐平原德州景州吳橋東光交河滄州青縣静海
天津諸州縣界中皆周定王五年至西漢末大河之
所行也定王五年歲己未下逮王莽始建國三年辛
未而北瀆遂空凡六百七十二歲
東漢後大河故瀆
水經河水東逕鐵邱南東北流逕濮陽縣北為濮陽
津(酈註故城與衛縣分水城北十里有瓠河口有金堤有宣房塸)又東北逕衛國縣
南又東逕鄄城縣北又東北逕范縣之秦亭西又東
北逕委粟津(大河之北即東武陽縣也)左會浮水故瀆(澶淵即繁淵也)
(亦謂之浮水)東絶大河故瀆又東北至東武陽縣東入河
又有漯水出焉又東北逕東阿縣北河水於范縣東
北流為倉亭津(東阿縣城北門内西側臯上有大井俗有阿井之名)又東北過
茌平縣西北逕碻磝城西又東北逕四瀆津又東北
過楊墟縣東商河出焉河水又東逕高唐縣界又東
北過高唐縣故城西又北逕張公城臨側河湄又北
逕平原縣故城東又左逕安德城東而北為鹿角津
東北逕般縣樂陵朷鄕厭次縣南為厭次河又逕漯
隂縣故城北又東北漯沃津又東逕千乘城北又東
北逕利縣城北又東分為二水枝津東逕甲下城南
東南歴馬常坑注濟又東北過甲下邑又東北入於
海以今輿地言之滑縣開州觀城濮州范縣朝城陽
穀茌平禹城平原陵縣德平樂陵商河惠民青城蒲
臺高苑博興利津諸州縣界中皆東漢以下大河之
所行也
唐五代大河故瀆
唐制有河北道河南道其自大邳以東河北衛魏澶
博德棣滄七州河南滑濮濟齊淄五州皆瀕河郡也
今按元和志寰宇記所載各縣界之黃河為銓次之
(唐新舊二史五代史皆不志河渠故以志記為銓次)黃河自汲縣南胙城縣北
東北逕靈昌縣北(河在縣北十里)又東北逕白馬縣北(河去城二)
(十步)其北岸則黎陽縣又東逕頓邱縣南(河在縣南三十里)又
東逕清豐縣南(河在縣南五十里)其南岸則濮陽縣(河在縣北十五)
(里)又東逕臨黃縣南(河在縣南三十六里)其南岸則鄄城縣(河在)
(縣北二十一里)又東北逕朝城縣東(河在縣東二十九里)又東逕范縣
北其北岸則武水縣(河在縣南二十二里)又東逕陽穀縣北(河在)
(縣北十里)其北岸則聊城縣(河在縣南四十三里)又東逕平隂縣北
(河在縣北十里)又東逕長清縣北(河在縣北五十五里)其北岸則平原
縣(河在縣南五十里)安德縣(河在縣南十八里)又東逕臨邑縣北(河在)
(縣北七十里)又東逕臨濟縣北(河在縣北八十里)又東北逕鄒平
縣西北(河在縣西北八十里)其北岸則商河縣(河在縣南十八里)厭次
縣(河在縣南三里)自此以下有新舊二道舊東北逕蒲臺縣
東(河在縣東北七十三里以上俱出元和志)景福後河自厭次縣界决而
東流逕渤海縣西北(河在縣西北六十里)又東北至無棣縣東
南(河在縣東南六十里)而東注於海(河東北流逕馬谷山東入海以上俱出寰宇記)以
今輿地言之濬縣清豐觀城聊城平原陵縣商河齊
東惠民蒲臺利津(南接滑縣開州濮州范縣陽穀茌平平隂長清齊河濟陽後徙逕濱)
(州海豐不入蒲臺利津)諸州縣界中皆唐歴五代以及宋初黃
河之所行也自王莽始建國三年辛未河徙由千乘
入海後五十九歲為後漢明帝永平十三年庚午王
景治河功成下逮宋仁宗景祐元年甲戌有横隴之
決又十四歲為慶歷八年戊子復決於商胡而漢唐
之河遂廢凡九百七十七歲
宋横隴決河故瀆
宋初河道與唐五代略同所謂京東故道也真宗景
德元年河決澶州横隴埽(在今開州東)尋復修塞景祐元
年又決横隴遂為大河之經流今濮州東(河在州東六十里)
東平州西范縣東(河在州西七十里接范縣界)陽穀縣東南(河在縣東)
(南六十里)東阿縣北(河在縣北六十里東逕銅城南又東北逕楊劉南)長清縣北
(河在縣北五十五里)皆有黃河即横隴決河之所行也自長清
而下(東北入平原界)則與京東故道合矣慶歷八年河又決
澶州之商胡埽而横隴斷流謂之横隴故道
宋二股河故瀆(商胡别𣲖是為東流)
宋韓贄言古大河即王莽河二股河出其東南自魏
恩東至德滄入海二股河者商胡決河之别𣲖即唐
之馬頰河故道也河自清豐縣西南(元和志黃河在縣南五十里馬)
(頰河首受河水即於縣西南三十里六塔集與開州接界處宋人謂之六塔河即馬頰河之别名也)又
北過莘縣西又北逕堂邑縣西又東北逕博平縣西
北絶王莽河而北逕清平縣東又東北逕夏津縣東
又東北逕高唐縣西北又東北逕恩縣南又東北與
平原縣分水又東北絶王莽河逕陵縣南(陵縣今之德州)又
東北合篤馬河(水經注屯氏别河南瀆自平原城北首受大河故瀆東出亦通謂之)
(篤馬河漢志云篤馬河東北入海五百六十里)東北逕西平昌故城北(元和志云平昌)
(縣有馬頰河在縣南十里久視二年開亦名新河)又東北逕般縣故城北(般縣)
(接今寧津境寧津志縣南二十五里有土河傳即古之篤馬河也)又東逕樂陵縣故
城北(寰宇記馬頰河在樂陵縣東六十里從滳河縣北界來即篤馬河也金志樂陵縣有篤馬河)
又東北逕陽信縣故城南又東北入海(今之慶雲海豐皆古陽信)
(縣地慶雲志云有馬頰河自樂陵流入城東南注鬲津河海豐志云鈎盤北流在縣西北三十里自慶雲)
(流入又東北逕馬谷山前抵土河口入海舊志云自樂陵至縣界有古黃河堤在縣西三里繞城北至東)
(北七里而止舊為大河所經即宋東流由篤馬河入海處)以今輿地言之二股河
合馬頰河東北至德平縣合篤馬河又東北逕樂陵
縣合鬲津河至海豐縣入海(海豐本無棣與樂陵俱屬滄州故韓贄云至德)
(滄入海也)
宋商胡決河故瀆(是為北流)
宋大中祥符四年河決通利軍合御河尋經塞治至
慶歷八年自澶州東北三十里商胡埽決北經清豐
縣西又北經南樂縣又北至大名府東北合永濟渠
(即今衛河)又東北逕冠氏縣西北又東北逕館陶縣西又
東北逕臨清縣西又東北逕宗城縣東又東北逕清
河縣東(縣北一里有黃河故道亦名黃路河)又東北逕夏津縣西北又
東北逕武城縣西又東北逕棗強縣西又東逕將陵
縣北又東逕蓨縣南又東北逕東光縣西又東北逕
南皮縣西又東北逕清池縣西而北與漳水合又東
北逕乾寧軍東又東北逕獨流口又東至劈地口入
於海以今輿地言之開州大名元城冠縣館陶邱縣
臨清威縣清河夏津武城棗強故城恩縣德州吳橋
景州東光南皮交河滄州青縣静海天津諸州縣界
中皆宋時黃河北流之所經也商胡決後二十二歲
為神宗熙寧二年己酉導東流而北流閉又十二歲
為元豐四年辛酉河復北流哲宗紹聖初又閉後數
歲為元符二年己卯東流斷絶河竟北流蓋自仁宗
及慶歷八年戊子下逮金章宗明昌五年甲寅實宋
光宗之紹熙五年而河決陽武出胙城南南北分流
入海凡一百四十六歲
金明昌河徙陽武故瀆
金章宗明昌五年河徙自陽武而東歴延津封邱長
垣蘭陽東明曹州濮州鄆城范縣諸州縣界中至夀
張注梁山濼分為二𣲖北𣲖由北清河入海今大清
河自東平歴東阿平隂長清齊河歴城濟陽齊東惠
民青城濱州蒲臺至利津縣入海者是也南派由南
清河入淮今會通河自東平歴汶上嘉祥濟寧會泗
水至清河縣入淮者是也河滙梁山濼分二派入南
北清河自宋熙寧十年始尋經塞治至是復行其道
而汲胙之流絶下逮元世祖至元間河又徙自新鄕
出陽武之南凡九十餘歲
元至元大河南徙經流
元至元九年河決新鄕縣廣盈倉岸蓋河本在新鄕
陽武間也至元二十三年河決衝突河南郡縣凡十
五處二十五年汴梁路陽武等縣河決二十二所是
時河又徙出陽武縣南而新鄕之流絶按志銓次黃
河自武陟縣南東經滎澤縣北(河在縣北十里)其北岸則獲
嘉縣(河在縣南六十里)東逕原武縣南又東逕陽武縣南(河在)
(縣南十五里)又東逕延津縣南(河在縣南五十里)又東逕祥符縣
北(河在縣北四十里)其北岸則封邱縣(河在縣南五十一里)又東逕陳
留縣北(河在縣北三十里)又東逕蘭陽縣北(河在縣北十五里)又東
逕儀封縣北(河在縣北二十里初與長垣東明分水後徙出蘭陽儀封之南)又東南
逕睢州北又東南逕考城縣北(河在縣北三里賈魯河在縣北三十里)
又東南逕商邱縣北其北岸則曹縣(河在縣南四十里)又東
逕虞城縣北(河在縣北十五里)又東逕夏邑縣北(河在縣北二十二里)
其北岸則單縣(河在縣南四十里)又東逕碭山縣北(河在縣北三十)
(里)又東逕豐縣南(河在縣南三十里)又東逕沛縣南其南岸
則蕭縣(河在縣北五十里)又東逕徐郡北(與泗水合)又東南逕靈
璧縣北(河在縣北百二十里)又東南逕睢寧縣北(河在縣北五十里)其
北岸則邳州(河在州南二里)又東逕宿遷縣南(河在縣南四里)又東
逕桃源縣北(河去縣百餘步)又東逕安東縣南(河在縣南二里)而入
於海自金明昌甲寅之徙河大半入淮而北清河之
流猶未絶也下逮元世祖至元二十六年己丑會通
河成於是始以一淮受全河之水凡九十五歲(自禹跡以)
(下各河道俱本禹貢錐指)
曹單隄防
曹單二縣古無黃河自宋神宗熙寧十年河決澶州
南徙會淮而河始經流其地俯臨徐沛左翼獨山倘
蟻穴一穿驚濤奔注漫堤決口汎没田廬而漕渠亦
虞中梗是以險工林立畫地戒嚴運道民生誠倚隄
為命者也(境内險要諸工曹縣則史家樓戴家樓沈家店銅奶奶廟後梁家堤頭熊普廟陳家)
(樓黃奶奶廟石香爐大王廟高家隄頭單縣則趙家庄東鄧家水口鄭家堤等處皆為埽灣迎溜最險之)
(區所宜加謹防禦焉)
兖州府黃河同知一員(駐曹縣望魯集管轄曹單黃河共長二百三十里)
曹縣黃河上自河南儀封縣界起下至單縣界瞧
龍寺止計長一百六十里
分防曹縣縣丞一員主簿一員巡檢一員(駐安陵鎮)
千總一員(駐芝麻庄雍正六年添設)(額設堡房七十八座堡夫九十名)
(舖夫七十八名名曹單徭夫共一河兵一百二十千三百零八名)
巡檢分管隄工五十二里(内歸併考城縣臨河隄)上自儀封縣
交界起下至戴家樓後止計長三十里又自戴家樓
後起下至主簿分管交界高家庄後止計長二十二
里
臨河隄(歴年歲修)
大隄上自儀封縣界起下至芝蔴庄埽工迤西止長
五百七十六丈(雍正五年加修内挑水壩護埽一十六丈雍正三年創建芝蔴庄埽壩長)
(二百三十二丈雍正四年歲修七年復築復創)自芝蔴庄壩尾起至月隄頭
止長一百九十六丈五尺(雍正六年加脩八年復加幫南坦)自月隄
頭起止吕家道口止長二百九十六丈(雍正七年加修)自吕
家道口起至七堡西止長七百二十五丈自七堡
西起至楊家道口止長三十丈(雍正九年加修)自楊家道口
起至火濠東止長九百三十四丈(雍正九年加修)自火濠東
起至流通集南道口止長二千一百二十五丈自
流通集南起至史家樓止長三百五十五丈(雍正九年加修)
自史家樓起至項家庄止長二千一百九十一丈六
尺六寸(史家樓至沈家店一帶地形窪下河流漲漾勢甚危險雍正九年總河朱藻加築子堰鑲)
(護防風以弭水患)自項家庄起至沈家店止長一百六十丈
(雍正八年加脩)自沈家店起至馮家庄止長一百四十丈
自馮家庄起至二十四堡止長一百五十九丈(雍正八年)
(加脩)自二十四堡起至紅山廟止長三百二十八丈
自紅山廟起至主簿分管界止長八百一十八丈(雍正)
(六年七年加修總紅山廟有支河掣溜侵齧堤根河朱藻塞之)
遥月各隄
一謝家集後遥月隄長一千三百五十五丈(雍正六年加修)
(四百五十七丈)一徐家樓撑隄長二百五十一丈(雍正六年加修)一
吕家庄後義民隄長八百五十丈一王家樓東月
隄長四百七十九丈一吕家庄西格隄長二百八
十丈一吕家庄前月隄長三百二十丈一塔兒
灣西戧隄長一百三十丈一關王廟前月隄長五
百六十丈一尹家林前月隄長四百七十五丈
一唐家水口護隄長五百九十三丈一龍王廟後
撑隄長三百五十七丈一崔家壩後月隄長三百
七十五丈一宋家樓前月堤長五百五十丈一
楊家道口東月堤長六百五十五丈一流通集後
月堤長二千一百零一丈一戴家樓東月堤長五
百一十丈樓後月堤長二百七十丈一沈家店月
堤長八百四十五丈一臨廟集撑堤長三百一十
丈一青山集前月堤長一千一百四十一丈
主簿分管堤工上自廵檢分管交界高家庄後起下
至縣丞分管交界劉家樓西止共長六十四里(汛内有陳)
(家樓黃奶奶廟防風險工工叚)
臨河堤(歴年歲修)
大堤上自巡檢司分管界起下至高家堤頭止長二
百四十九丈(雍正六年加修)自高家堤頭起至袁家林止長
二百五十丈(雍正八年加修)自袁家林起至李家塞止長四
百丈自李家寨前起至銅奶奶廟後止長三百四
十八丈自銅奶奶廟後起至劉家庄前止長二百
三十八丈(即康熙九年所塞決口雍正八年加修)自劉家庄前起至魚
鱗隄止長一百五十丈(雍正八年加修)自魚鱗隄起至曹家
庄西止長二百七十四丈自曹家庄西起至侯家
壩隄止長二百丈(雍正九年加修)自侯家壩隄起至草樓前
月堤止長四百七十丈自草樓前月隄起至張家
庄止長四百五十五丈自張家庄南起至火神廟
後廢隄頭止長三百七十三丈(雍正五年加修)自火神廟後
廢隄頭起至劉家樓止長七百八十八丈(雍正五年加修)自
劉家樓後起至傅家隄頭止長二百五丈(雍正七年加修)自
傅家隄頭起至舊魚鱗隄止長四百五丈(雍正七年加修)自
魏家海大道口起至傅家樓前止長二百一丈(雍正九年)
(加修)自傅家樓前起至王家庄前止長二百一十九丈
(雍正八年加修)自王家庄前起至張家庄前止長二百丈(雍正)
(九年加修)自張家庄前起至梁家堤頭止長一百八十五
丈(雍正九年加修)自梁家隄頭起至曹巴庄廟前止長三百
八十五丈自曹巴庄廟前起至劉家庄前止長六
百八十九丈自劉家庄前起至回龍口止長四百
二十三丈五尺(雍正六年加修)回龍缺口長一百三十三丈
(雍正五年加修)自回龍口起至熊普廟止長一千一百三十
九丈自熊普廟起至袁家庄前止長七百五丈
自袁家庄前起至陳家道口止長二百四十丈(雍正八年)
(加修)自陳家道口起至陳家窰止長二百丈自陳家
窰起至王家庄西止長一百五十丈(雍正八年加修)自王家
庄西起至廢隄頭止長三百八十二丈自廢隄頭
起至三十堡止長三百三十七丈(雍正五年加修防内陳家樓歲修)
(風三百三十七丈)自三十堡起至魏家庄止長一百六十三
丈一尺自魏家庄起至魏家樓止長五百七十丈
四尺(雍正五年加修五内黃奶奶廟歲修防風六百十九丈五尺)自魏家樓前起
至縣丞分管界止長三百二十丈(雍正八年加修)
遥月各隄
一銅奶奶廟後月隄長一千二百二十一丈遥月隄
長三千一十九丈一魚鱗月隄長一千七十八丈
一草樓集月隄長一千九百三十丈内有涵洞一
座一温家庄舊月隄長九百九十五丈一曹巴
廟後月隄長三千四百三十丈一回龍口後隄長
一百七十丈一陳家樓月隄長五百五十丈一
黃奶奶廟後月隄長一千一百六十七丈一魏家
樓前護隄長六百一十四丈
縣丞分管隄工四十四里上自主簿分管交界劉家
樓東起下至單縣交界止計長四十四里
臨河隄(歴年加修)
大隄上自主簿分管交界起至吳家堂止長一百六
十五丈五尺自吳家堂起至二堡東止長二百七
十八丈自二堡東起至孔家庄止長二百七十丈
(雍正九年加修)自孔家庄起至三堡止長一百五十丈(雍正八年)
(加脩)自三堡起至越隄東止長八十丈自越隄東起
至四堡東止長二百八十丈(雍正八年加修)自四堡東起至
梁家樓東止長二百四十七丈(雍正八年加修)自梁家樓東
起至繆家庄前止長三百二十六丈自繆家庄前
起至大王廟西隄坌止長三百四十丈自大王廟
西隄坌起至大王廟門前止長六十八丈自大王
廟前起至七堡南止長一百八十丈自七堡南起
至劉家井北止長二十五丈自劉家井北起至趙
家庄西止長二百一十五丈自趙家庄西起至曾
家樓前止長二百丈自曾家樓前起至九堡東南
袁家隄頭止長三百二十三丈自袁家隄頭起至
王家隄頭止長六百二十五丈(雍正七年加修)自王家隄頭
起至韋家樓止長五百丈自韋家樓起至施家庄
止長五百二十四丈五尺自施家庄起至十四堡
止長三百六十丈(雍正九年加修)自十四堡起至薛家庄止
長一百二十五丈自薛家庄起至鄒家庄止長三
百七十五丈自鄒家庄起至小大王廟止長二百
丈自小大王廟起至茅王寨止長九十丈自茅
王寨起至邵家潭西止長六百五丈自邵家潭西
起至邵家潭東止長七十五丈自邵家潭東起至
馬家潭止長四百六十丈自馬家潭起至二十堡
止長一百六丈自二十堡起至單縣界牌止長一
百九十二丈
月護各隄
一梁家樓後月隄長一千五百一十丈一安家庄
後月隄長一千一百二十二丈一大王廟護隄長
三百三十丈一韋家樓後月隄長二千二百七十
二丈一孫家庄撑隄長三百三十丈
單縣黃河上自曹縣界瞧龍寺起下至江南碭山
縣界止計長七十里
分防單縣主簿一員把總一員(駐諸望壩雍正六年添設額設堡)
(房三十三座舖夫六十七名城武縣協濟舖夫二名河兵八十名)
主簿所管堤工上自曹縣交界起下至江南碭山縣
交界止計長七十里(汛内有諸望壩防風險工)
臨河堤(歴年加修)
大堤上自曹縣交界起至第一堡止長一百五十丈
自第一堡起至第二堡止長三百五十丈自第
二堡起至峩嵋殿止長三百七十丈自峩嵋殿起
至四堡西月堤頭止長三百四十五丈自四堡西
月堤頭起至李家樓月堤頭止長四百四十二丈
自李家樓後月堤頭起至石家樓前月堤頭止長五
百六十丈自石家樓前月隄頭起至石家廟止長
一百五十丈自石家廟起至江家庄後石家道口
止長四百丈自江家庄石家道口起至郭家子堰
西頭止長一百十四丈自郭家子堰西頭起至郭
家堰防風埽尾止長三百九十五丈(内郭家堰搶修防風三百三十)
(七丈)自郭家堰防風埽尾起至朱家堰西頭止長五百
七十丈(内朱家堰搶修防風五百十丈)自朱家堰西頭起至趙家庄
後止長五百五十丈自趙家庄後起至李家樓前
止長三百六十一丈(雍正五年加修)自李家樓前起至十四
堡西戧堤止長一百三丈自十四堡西起至三官
廟止長三百五十丈(雍正七年加修)自三官廟起至鄧家水
口東止長一千一百七丈(雍正九年加修)自鄧家水口東起
至鄭家堤口止長三百七十丈自鄭家堤口起至
白衣閣止長四百九十四丈自白衣閣起至司家
庄止長一百三十丈(雍正八年加修)自司家庄後起至權家
庄西止長八十七丈自權家庄西起至二十二堡
西止長四百五十丈自二十二堡西起至姜家庄
前止長七百八十丈自姜家庄前起至楊家樓止
長五百丈自楊家樓起至二十七堡止長六百丈
自二十七堡起至諸望壩上頭止長五百丈自諸
望壩上頭起至壩東頭止長二百丈(内歲修埽工長一百七十六丈)
自壩東頭起至王家道口止長一百十丈(舊有支河築壩二道)
(塞之)自王家道口起至孔家樓止長五百丈自孔家
樓起至黑龍潭東止長六百五十丈自黑龍潭東
起至江南碭山縣界止長三百三十五丈五尺
月格各隄
一三堡後月堤長四百四十四丈一四堡後月隄
長六百五十二丈一石老家月隄長六百一十丈
一縷水隄自第一堡起至碭山交界止長五十四
里一九堡月堤長九百二十丈一韓家庄斜格
堤長三百五丈内有涵洞一座一十四堡後格隄
長三百九十丈内有涵洞一座一孟老家月隄長
三百三丈一楊家樓月隄長一千二百一十丈
一楊家庄月隄長六百七十丈一諸望壩後月隄
長六百九十八丈(雍正五年加修七年增修後戧隄四百丈)一諸望壩後
小月隄長八十八丈(雍正六年戧築)一諸望壩東格隄長七
十六丈五尺(雍正七年戧築)一孔家集西格隄長二百五十
丈一黑龍潭月隄長三百五丈
曹單太行堤(明弘治十年都御史劉大夏所築萬歷九年巡撫都御史何起鳴增修亦名南)
(長隄上自河南武涉直抵江南碭沛在曹縣境自芝蔴庄起至馬家潭東止長一百六十里在單縣)
(境自曹縣界起至豐縣界止長七十里向按三里設一堡今以臨河大堤為重舊制遂廢)
黃河水候
宋河渠志黃河随時漲落故舉物候為水勢之名自
立春後東風解凍河邊人候水初至凡一寸則夏秋
當至一尺頗為信驗故謂之信水(舊志以信水為清明水每年清明日)
(使者臨河致祭立標水頭偵報員役尅時更番覘候水痕每添一寸則夏秋當至一尺謂之信水亦謂之)
(清明水)二月三月桃花始開冰泮雨積川流猥集波瀾
盛長謂之桃花水春末蕪菁華開謂之菜華水四月
末壟麥結秀擢芒變色謂之麥黃水(時則河中有山蛆浮出漁人網)
(得之以占高源漲水按鮦土人謂之山蛆上源山隙潛生每重不過一觔明崇禎辛未浮河而下有重至)
(五七觔者未幾荆隆口決)五月瓜實延蔓謂之瓜蔓水朔野之地
深山窮谷固隂沍寒冰堅晚泮逮乎盛夏消釋方盡
而沃蕩山石水帶礬腥併流於河故六月終旬後謂
之礬山水七月菽豆方秀謂之豆華水八月菼薍華
謂之荻苗水九月以重陽紀節謂之登高水(俗傳九月十七)
(日為河伯生辰雖三秋旱乾是日水必泛漲故隄工過此方慶無虞)十月水落安流復
其故道謂之復槽水十一月十二月斷冰雜流乘寒
復結謂之蹙凌水水信有常率以為凖非時暴漲謂
之客水其水勢凡移谼横注岸如刺毁謂之劄岸漲
溢踰防謂之抹岸埽岸故朽潛流潄其下謂之塌岸
浪勢旋激岸土上潰謂之淪捲水浸岸逆漲謂之上
展順漲謂之下展或水乍落直流之中忽屈曲横射
謂之徑&KR0772;(音呌張衡西京賦日望&KR0772;窱以徑廷)水猛驟移其將澄處望
之明白謂之拽白亦謂之明灘湍怒略渟勢稍汨起
行舟值之多溺謂之薦浪水水退淤澱夏則膠土肥
腴初秋則黃滅土頗為䟽壤深秋則白滅土霜降後
皆沙也
禹績
漢溝洫志禹堙洪水(尸子云古者龍門未開吕梁未鑿河出于孟門之上大溢逆流)
(無有丘阜高陵盡皆滅之名曰洪水)十三年過家不入門陸行載車水
行乘舟泥行乘毳山行則梮以别九州隨山浚川任
土作貢通九道陂九澤度九山然河菑之羡溢害中
國也尤甚惟是為務故導河自積石歴龍門南到華
隂東下砥柱及盟津雒汭至于大伾于是禹以為河
所從來者高水湍悍難以行平地數為敗乃釃二渠
以引其河北載之高地過洚水至于大陸播為九河
同為迎河(史記作逆河)入于渤海九川既䟽九澤既陂諸
夏乂安功施乎三代
商周河徙(秦附)
商書序仲丁遷于囂河亶甲居相祖乙圯于耿(亶甲子圯)
(于相遷于耿河水所毁曰圯)盤庚遷于殷(治平略曰殷時河數圯決至五遷都以避之不)
(聞其有所堤塞猶近循禹之跡故也)周譜定王五年河徙(蔡傳云河徙砱礫)大
事記周威烈王十三年晉河傾壅龍門至于底柱史
記秦始皇帝八年河魚大上二十二年王賁攻魏引
河溝灌大梁大梁城壞(河溝即鴻溝)漢溝洫志自禹之後
滎陽下引河東南為鴻溝以通宋鄭陳蔡曹衛與濟
汝淮泗會(此黃河通淮泗之始末紀何年)
兩漢治河
漢書溝洫志漢興三十九年孝文時河決酸棗東潰
金堤(在東郡白馬界)於是東郡大興卒塞之其後三十六歲
孝武元光中河決於瓠子東南注鉅野通於淮泗上
使汲黯鄭當時興人徒塞之輒復壞是時武安侯田
蚡為丞相其奉邑食鄃鄃居河北河決而南則鄃無
水灾邑收入多蚡言於上曰江河之決皆天事未易
以人力強塞強塞之未必應天而望氣用數者亦以
為然是以久不復塞也自河決瓠子後二十餘歲歲
因以數不登而梁楚之地尤甚上乃使汲仁郭昌發
卒數萬人塞瓠子決河上自臨決河湛白馬玉璧令
羣臣從官自將軍以下皆負薪窴決河上既臨河悼
功之不成作瓠子歌於是卒塞瓠子決口築宫其上
名曰宣防而道河北行二渠復禹舊迹而梁楚之地
復寧無水灾自塞宣防後河復北決於館陶分為屯
氏河東北經魏郡清河信都渤海入海廣深與大河
等故因其自然不隄塞也此開通後館陶東北四五
郡雖時小被水害而兖州以南六郡無水憂宣帝地
節中光禄大夫郭昌使行河北曲三所水流之勢皆
邪直貝丘縣恐水盛隄防不能禁乃各更穿渠直東
經東郡界中不令北曲渠通利百姓安之元帝永光
五年河決清河靈鳴犢口而屯氏河絶成帝初清河
都尉馮逡奏言郡承河下流與兖州東郡分水為界
城郭所居尤卑下土壤輕脆易傷頃所以闊無大害
者以屯氏河通兩川分流也今屯氏河塞靈鳴犢口
又益不利獨一川兼受數河之任雖高增隄防終不
能泄如有霖雨旬日不霽必盈溢靈鳴犢口在清河
東界所在處下雖令通利猶不能為魏郡清河減損
水害禹非不愛民力以地形有勢故穿九河今既滅
難明屯氏河不流行七十餘年新絶未久其處易浚
又其口所居高於以分殺水力道里便宜可復浚以
助大河泄暴水備非常又地節時郭昌穿直渠後三
歲河水更從故第二曲間北可六里復南合今其曲
勢復邪直貝丘百姓寒心宜復穿渠東行不豫修治
北決病四五郡南決病十餘郡然後憂之晩矣事下
丞相御史白博士許商治尚書善為筭能度功用遣
行視之以為屯氏河盈溢所為方用度不足可且勿
浚後三歲河果決於館陶及東郡金堤泛濫兖豫入
平原千乘濟南凡灌四郡三十二縣水居地十五萬
餘頃深者三丈壞敗官亭室廬且四萬所遣大司農
非調調均錢穀河決所灌之郡謁者二人發河南以
東漕船五百艘徙民避水居丘陵九萬七千餘口河
隄使者王延世使塞以竹落長四丈大九圍盛以小
石兩船夾載而下之三十六日河堤成以五年為河
平元年賜延世爵關内侯後二歲河復決平原流入
濟南千乘所壞敗者半建始時復遣王延世丞相史
楊焉及將作大匠許商諫大夫乘馬延年等作治六
月乃成鴻嘉四年渤海清河信都河水湓溢灌縣邑
三十一敗官亭民舍四萬餘所河堤都尉許商與丞
相史孫禁共行視圖方略禁以為今河溢之害數倍
於前決平原時今可決平原金堤間開通大河令入
故篤馬河至海五百餘里水道浚利又乾三郡水地
得美田且二十餘萬頃足償所開傷民田廬處又省
吏卒治堤救水歲三萬人以上許商以為古說九河
之名有徒駭胡蘇鬲津今見在成平東光鬲界中自
鬲以北至徒駭間相去二百餘里今河雖數移徙不
離此域孫禁所欲開者在九河南篤馬河失水之迹
處勢平夷旱則淤絶水則為敗不可許公卿皆從商
言先是谷永以為河中國之經瀆聖王興則出圖書
王道廢則竭絶今潰溢横流湮没陵阜異之大者也
修政以應之灾變自除是時李尋解光言議者常欲
求索九河故迹而穿之今因其自決可且勿塞以觀
水勢河欲居之當稍自成川跳出沙土然後順天心
而圖之必有成功而用財力寡於是遂止不塞哀帝
初平當使領河堤奏言九河今皆窴滅按經義治水
有決河深川而無隄防壅塞之文河從魏郡以東北
多溢決水迹難以分明四海之衆不可誣宜博求能
浚川疏河者待詔賈讓奏言治河有上中下策古者
立國居民疆理土地必遺川澤之分度水勢所不及
大川無防小水得入陂障卑下以為汙澤使秋水多
得有所休息左右游波寬緩而不迫夫土之有川猶
人之有口也治土而防其川猶止兒啼而塞其口豈
不遽止然其死可立而待也故曰善為川者決之使
道善為民者宣之使言蓋隄防之作近起戰國壅防
百川各以自利齊與趙魏以河為境趙魏瀕山齊地
卑下作堤去河二十五里河水東抵齊隄則西泛趙
魏趙魏亦為堤去河二十五里雖非其正水尚有所
游盪時至而去則填淤肥美民耕田之或久無害稍
築室宅遂成聚落大水時至漂没則更起堤防以自
救稍去其城郭排水澤而居之湛溺自其宜也今堤
防陿者去水數百步遠者數里近黎陽南故大金堤
從河西西北行至西山南頭乃折東與東山相屬民
居金堤東為廬舍住十餘歲更起堤從東山南頭直
南與故大隄會又内黃界中有澤方數十里環之有
堤往十餘歲太守以賦民民今起廬舍其中此臣親
所見者也東郡白馬故大堤亦復數重民皆居其間
從黎陽北盡魏界故大堤去河遠者數十里内亦數
重此皆前世所排也河從河内北至黎陽為石堤激
使東抵東郡平剛又為石堤使西北抵黎陽觀下又
為石堤使東北抵東郡津北又為石堤使西北抵魏
郡昭陽又為石堤激使東北百餘里間河再西三東
迫阸如此不得安息今行上策徙冀州之民當水衝
者決黎陽遮害亭放河使北入海河西薄大山東薄
金堤勢不能遠泛濫期月自定難者將曰若如此敗
壞城郭田廬冢墓以萬數百姓怨恨昔大禹治水山
陵當路者毁之故鑿龍門辟伊闕析底柱破碣石墮
斷天地之性此乃人功所造何足言也今瀕河十郡
治堤歲費且萬萬及其大決所殘無數如出數年治
河之費以業所徙之民遵古聖之法定山川之位使
神人各處其所而不相奸且以大漢方制萬里豈其
與水争咫尺之地哉此功一立河定民安千載無患
故謂之上策乃若多穿漕渠於冀州地使民得以溉
田分殺水怒雖非聖人之法然亦救敗術也難者將
曰河水高於平地歲增堤防猶尚決溢不可以開渠
臣竊按視遮害亭西十八里至淇水口乃有金堤高
一丈自是東地稍下堤稍高至遮害亭高四五丈往
五六歲河水大盛增丈七尺壞黎陽南郭門入至堤
下水未踰堤二尺所從堤上北望河高出民屋百姓
皆走上山水留十三日堤潰二所吏民塞之臣循堤
上行視水勢南七十餘里至淇口水適至堤半計出
地上五尺所今可從淇口以東為石堤多張水門初
元中遮害亭下河去堤足數十步至今四十餘歲適
至堤足由是言之其地堅矣恐議者疑河大川難禁
制滎陽漕渠足以卜之其水門但用木與土耳今據
堅地作石堤勢必完安冀州渠首盡當仰此水門治
渠非穿地也但為東方一堤北行三百餘里入漳水
中其西因山足高地諸渠皆往往股引取之旱則開
東方下水門溉冀州水則開西方高門分河流通渠
有三利不通有三害民常罷於救水半失作業水行
地上凑潤上徹民則病濕氣木皆立枯鹵不生穀決
溢有敗為魚鱉食此三害也若有渠溉則鹽鹵下隰
填淤加肥故種禾麥更為秔稻高田五倍下田十倍
轉漕舟船之便此三利也今瀕河堤吏卒郡數千人
伐買薪石之費歲數千萬足以通渠成水門又民利
其灌溉相率治渠雖勞不罷民田適治河堤亦成此
誠富國安民興利除害支數百歲故謂之中策若乃
繕完故堤增卑培薄勞費無已數逢其害此最下策
也王莽時徵能治河者以百數其大略異者長水校
尉平陵關竝言河決率常於平原東郡左右其地形
下而土疏惡聞禹治水時本空此地以為水猥盛則
放溢少稍自索雖時易處猶不能離此上古難識近
察秦漢以來河決曹衛之域其南北不過百八十里
者可空此地勿以為官亭民室而已大司馬史長安
張戎言水性就下行疾則自刮除成空而稍深河水
重濁號為一石水而六斗泥今西方諸郡以至京師
東行民皆引河渭山川水灌田春夏乾燥少水時也
故使河流遲貯淤而稍淺雨多水暴至則溢決而國
家數堤塞之稍益高於平地猶築垣而居水也可各
順從其性毋復灌溉則百川流行水道自利無溢決
之害矣御史臨淮韓牧以為可略於禹貢九河處穿
之總不能為九但為四五宜有益大司空掾王横(琅琊)
(人)言河入渤海地高於韓牧所欲穿處往者天嘗連
雨東北風海水溢西南出&KR0906;數百里九河之地已為
海所漸矣禹之行河水本隨西山下東北去周譜云
定王五年河徙則今所行非禹之所穿也又秦攻魏
決河灌其都決處遂大不可復補宜却徙完平處更
開空使緣西山足乘高地而東北入海乃無水灾王
莽時但崇空語無施行者後漢書云初平帝時河汴
決壞未及得修建武十年陽武令張汜上言宜改修
堤防以安百姓光武即為發卒方營河功而浚儀令
樂俊復上言新被兵革民不堪命宜更議其事光武
遂止後汴渠東侵日月彌廣而水門故處皆在水中
兖豫百姓怨嗟永平十二年議修汴渠有荐樂浪王
景能治水者乃引見景問以理水形便景陳其利害
應對敏給帝善之遂發卒數十萬遣景與王吳修渠
築堤自滎陽東至千乘海口千餘里景乃商度地勢
鑿山阜破砥磧直截溝澗防遏衝要疎決壅積十里
立一水門令更相洄注無復遺漏之患明年夏四月
汴渠成行幸滎陽巡行河渠詔曰自汴渠決敗六十
餘歲加頃年以來雨小不時汴流東侵日月益甚水
門故處皆在河中漭瀁廣溢莫測圻岸蕩蕩極望不
知綱紀今兖豫之人多被水患乃云縣官不先人急
好興他役又或以為河流入汴幽冀蒙利故曰左隄
強則右隄傷左右俱強則下方傷宜任水勢所之使
人隨高而處公家息壅塞之費百姓無陷溺之患議
者不同南北異論朕不知所經久而不決今既築堤
理渠絶水立門河汴分流復其舊迹陶邱之北漸就
壤墳故荐嘉玉潔牲以禮河神東過洛汭歎禹之績
今五土之宜反其正色濱渠下田賦與貧人無令豪
右得圖其利庶繼世宗瓠子之作(治河略曰嗣是河入千乘而德棣之)
(河又播為八故水有所洩而力分偶合於禹功蓋自東漢訖唐不至横決如異時矣)
晉唐五代治河
晉書武帝泰始七年六月河洛伊沁皆溢(華嶠奏浚河渠循禹)
(之迹置都水官事多施行)唐書高宗永徽五年十月齊州黃河溢
武后長夀二年五月棣州河溢壞居民二千餘家元
宗開元十年六月博州棣州河決文宗太和三年夏
河決壞棣州城宣宗大中十二年大水汎兖青鄆而
滄地積卑杜中立自按行引御水入之毛河東注海
州無水灾昭宗景福二年河徙從勃海北至無棣縣
入海昭宗乾寧三年夏四月河漲將毁滑州朱全忠
決為二河夾城而來為害更甚後梁貞明四年梁將
謝彦章攻楊劉決河水以限晉兵瀰漫數里為曹濮
患後唐莊宗同光二年秋七月唐發兵塞梁所決河
未幾復壞後晉主重貴開運元年夏四月滑州河決
浸汴曹單濮鄆五州之境詔大發丁夫塞之後周世
宗顯德元年冬十一月周河堤成河自楊劉至於博
州百二十里連年東潰分為二𣲖滙為大澤瀰漫數
百里又東北環古堤而出灌齊棣淄諸州堙没田廬
久不能塞至是遣李穀按視堤塞役徒六萬三十日
而畢四年夏四月周疏汴水入五丈河自是齊魯舟
楫皆達於大梁六年夏六月決原武周發近縣民夫
塞之
宋代治河
自周顯德初河大決東平之楊劉宰相李穀監治自
陽穀抵張秋以遏之水患稍息然決河不復故道離
而為赤河宋太祖乾德二年詔民治遥堤以禦衝注
之患其後赤河決東平之竹村七州之地復罹水灾
三年秋開封府言河決陽武又孟州水漲壞中潬橋
梁澶鄆亦言河決詔發州兵治之開寳五年詔緣河州
縣課民樹榆柳以為河防五月河大決濮陽又決陽武
遣潁州團練使曹翰護其役翰至河上親督工徒未
幾決河皆塞太宗太平興國七年河大漲蹙清河凌
鄆州城將陷塞其門詔承旨劉吉馳往固之八年五
月大決滑州韓村泛澶濮曹濟諸州壞民田廬東南
流至彭城界入于淮詔發丁夫塞之堤久不成帝遣
樞密直學士張齊賢乘傳詣白馬津用太牢加璧以
祭十二月決河塞真宗咸平三年五月河決鄆州王
陵埽浮鉅野入淮泗水迫州城命使率丁男二萬人
塞之始赤河決擁濟泗鄆州城中常苦水患詔徙城
於東南汶陽鄉之高原大中祥符四年棣州決聶家
口(邑志作聶索今有聶索橋)五年又決李家灣環城數十里民舍
多壞徙城于商河河勢高民舍踰丈明年乃詔徙州
城於陽信之八方寺天禧三年六月滑州河溢歴澶
濮曹鄆注梁山濼合清水古汴渠東入于淮發兵夫
治之仁宗天聖六年八月河決澶州之王楚埽明道
二年徙朝城縣于杜婆村廢鄆州之王橋渡淄川之
臨河鎮以避水景祐元年七月河決澶州横隴埽慶
歷元年詔權停修決河自此久不復塞八年六月河
決商胡埽皇祐元年三月河合永濟渠注乾寧軍(河改)
(北流)二年七月河復決館陶縣之郭固四年正月塞郭
固而河勢猶壅殿中丞李仲昌請開六塔以披其勢
(自澶州商胡河穿六塔渠入横隴故道)至和元年遣使行度二年學士
歐陽修上議曰臣聞河本泥沙無不淤之理淤常先
下流下流淤高水行漸擁乃決上流之低處此勢之
常也夫避高就下水之本性故河流既棄之道自古
難復初天禧中河出京東水行於今所謂故道者水
既淤澁乃決天臺埽尋塞而復故道未幾又決於滑
州南龍門埽其後數年又塞而復故道已而又決王
楚埽所決差小與故道分流然而故道之水終以壅
淤故又于横隴大決是則決河非不能力塞故道非
不能力復所復不久終必決于上流者由故道淤而
水不能行故也今河之勢負三決之虞復故道上流
必決開六塔上流亦決河之下流若不浚使入海則
上流亦決臣請選知水利之臣就其下流求入海路
而浚之不然下流梗澁則終虞上決為害無涯願下
臣議裁取其當焉章再上時宰相富弼尤主仲昌議不
省嘉祐元年四月朔塞商胡北流入六塔河不能容
是夕復決溺兵夫漂芻藁不可勝計修河官皆謫仲
昌流英州由是議者久不復論河事五年河流派别
於魏之第六埽曰二股河其廣二百尺自二股河行
一百三十里至魏恩德博之境曰四界河首七月都
轉運使韓䞇言四界首古大河所經即溝洫志所謂
平原金堤開通大河入篤馬河至海者也浚之支分
河流入金赤河為利可必商胡決河自魏至於恩冀
乾寧入于海今二股河自魏恩東至于德滄入于海
分而為二則上流不壅可以無決溢之患乃上四界
首二股河圖七年七月河決大名第五埽英宗治平
元年命都水監浚二股五股河以紓恩冀之患神宗
熙寧元年六月河溢恩州烏攔堤又決冀州棗強埽
北注瀛都水監李立之請于恩冀深瀛等州創生堤
三百六十七里以禦河都水監丞宋昌言奏謂慶歷
八年商胡北流于今二十餘年自澶州下至乾寧軍
創堤千有餘里公私勞擾近歲冀州而下河道梗塞
上下埽屢危今棗強抹岸衝奪故道雖創新堤終非
久計願相六塔舊口竝二股河導使東流徐塞北流
詔翰林學士司馬光内侍張茂則乘傳度視明年光
入對請如昌言策于二股之西置上約擗水令東俟
東流漸深北流漸淺即塞北流放出御河胡盧河下
舒恩冀深瀛以西之患初商胡決河自魏之北至恩
冀乾寧入于海是謂北流二股河自魏恩東至於德
滄入於海是謂東流時議者多不同帝用昌言說置
上約留守韓琦頗疑修二股疏請選近臣速至河所
與外官合議王安石以為可治六月命司馬光都大
提舉修二股河七月二股河通快北流稍自閉水官
張鞏奏塞北流詔光等復往視光言鞏等欲塞二股
北流臣恐勞費未易或幸而可塞則東流淺狹隄防
未全必致決溢是移恩冀深瀛之患於滄德等州也
不若俟三二年東流益深闊隄防稍固北流漸淺薪
芻有備塞之便時二股河東流及六分鞏等因欲閉
斷北流帝意嚮之王安石以光議屢不合言於帝乃
獨遣茂則茂則奏二股河東傾已及八分北流止二
分戊申北流閉時北流既塞河自其南四十里許家
港東決流汎濫大名恩德滄永静五州軍境熙寧四
年七月北京新隄第四第五埽決漂溺館陶永濟清
陽以北八月河溢澶州曹村十月溢衛州王供時新
堤凡六埽而決者二下屬恩冀貫御河奔衝為一帝
憂之茂則等謂二股河地最下而舊防可因今堙塞
者纔三十餘里若度河之湍浚而逆之又存清水鎮
河以析其勢則悍者可回決者可塞十二月今開修
二股河上流并修第五埽決口五年四月二股河成
決口亦塞是時北流閉已數年水或横決散漫常虞
壅遏六年十月外監丞王令圖獻議於北京第五埽
等處開修直河使大河還二股故道乃命范子淵等
領其事開直河深八尺又疏濬二股及清水鎮河凡
退背魚肋河則塞之七年都水監丞劉璯言自開直
河閉魚肋水勢增漲行流湍急漸塌河岸而許家港
清水鎮河極淺漫幾於不流宜閉清水鎮河築縷河
堤一道以遏漲水使大河復循故道從之十年七月
河復溢衛州王供及汲縣上下埽懷州黃沁滑州韓
村乙丑遂大決於澶州曹村澶淵北流斷絶河南徙
東滙於梁山濼分為二派一會南清河入於淮一會
北清河入於海凡灌郡縣四十五而濮齊鄆徐尤甚
遣使修閉元豐元年四月決口塞詔改曹村埽曰靈
平五月新堤成閉口斷流河復歸北三年七月澶州
孫村陳埽及大吳小吳埽決詔速修閉四年四月小
吳埽復大決自澶注入御河恩州危甚六月戊午詔
東流已填淤不可復將來更不修閉小吳決口候見
大河歸納應合修立堤防令李立之經畫以聞九月
用立之言分立東西兩堤五十九埽五年六月河溢
北京内黃埽七月決大吳埽以紓靈平下埽危急八
月河決鄭州原武埽入利津陽武溝刁馬河歸納梁
山濼詔大治之元豐八年時小吳之決既未塞十月
又決大名之小張口河北諸郡皆被水灾知澶州王
今圖議浚迎陽埽舊河又於孫村金堤置約復故道
轉運使范子竒仍請於大吳北岸修進鋸牙擗約河
勢于是回東流之議起元祐元年詔秘書監張問相
度河北水事十月以王令圖領都水同問行河問言
臣至滑州決口相視迎陽埽至大小吳水勢低下舊
河淤仰故道難復請于南樂大名埽開直河并簽河
分水勢入孫村口以解北京向下水患令圖亦以為
然于是減水河之議復起三月令圖死以王孝先代
領都水亦請如令圖議時知樞密院事安燾深以東
流為是兩疏請回河王巖叟亦言望早決河議太師
文彦博侍郎吕大防皆主其說二年六月詔黃河未
復故道終為河北之患王孝先等所議已嘗興復不
可中罷宜接續工料向去決要回復故道三省樞密
院速與商議施行右相范純仁言聖人有三寳曰慈
曰儉曰不敢為天下先蓋天下大勢惟人君所向羣
下競趨如川流山摧小失其道非一言一力可回故
居上者不可不謹也今聖意已有所向而為天下先
矣乞諭執政前日降出文字却且進入免希合之臣
妄測聖意輕舉大役尚書王存胡宗愈等亦言乞望
選公正近臣及忠實内侍覆行按視審度可否興工
未晩已三省樞密奏事延和殿文彦博吕大防安燾
等謂河不東則失中國之險為契丹之利范純仁王
存胡宗愈則以虚費勞民為憂純仁又畫四不可之
說存宗愈亦奏請詳酌于是收回詔書戶部侍郎蘇
轍疏言今回河大議雖寢然聞議者固執明歲開河
分水之策今小吳決口入地已深而孫村所開丈尺
有限不獨不能回河亦必不能分水况黃河之性急
則通流緩則淤澱既無東西皆急之勢安有兩河並
行之理總使兩河竝行未免各立隄防其費又倍矣
願亟回收買梢草指揮來歲勿調開河兵役中書舍
人曾肇亦言之先是遣范百禄等行視東西二河至
是亦以為東流高仰北流順下決不可回修減水河
有害無利四年正月詔罷回河及修減水河四月尚
書省言大河東流為中國之要險自大吳決後由界
河入海不惟淤壞塘濼兼濁水入界河向去淺澱則
河必北流若河尾直注北界入海則中國全失險阻
之限不可不為深慮百禄等言臣等熟觀河流形勢
乃知水性就下行疾則自刮除成空而稍深自河出
大吳一向就下衝入界河兩岸日漸開闊連底成空
趨海甚迅塘濼有通遼之名無禦遼之實商胡之決
即已澱淤今四十二年迄無邊警亦無人言以為深
憂竊謂大河安流合禹迹界河向去只有深闊河尾
安得直注北界且河遇平壤灘漫行流稍遲則泥沙
淤澱若趨深走下湍激奔騰惟有刮除無由淤積不
致上煩聖慮是時吳安持與李偉力主東流偉奏乞
復置修河司從之五年二月始修開減水河旋以旱
暵權罷回河大役八月復以偉言詔吳安持與偉按
視措置九月中丞蘇轍言修河若不罷李偉若不去
河水終不得順流河朔生靈終不得安居乞速罷修
河司及檢舉六年四月勅竄李偉七年三月以趙偁
權河北轉運使十月又以大河東流賜李偉復任八
年二月奉旨北流軟堰竝依都水監所奏蘇轍謂東
流本人力所開闢止百餘步冬月河流斷絶改軟堰
可為今北流是大河正溜比之東流何止數倍見今
河水行流不絶軟堰何由能立蓋水官欲以軟堰為
名實作硬堰隂為回河之計耳不宜復從趙偁亦疏
請俟漲水伏槽觀大河之勢以治東流北流五月水
官卒請進梁村上下約束狹河門既涉漲水遂壅而
潰南犯德清西決内黃東淤梁村北出闞村宗城決
口復行魏店北流因淤遂斷河水四出壞東郡汴梁
十二月監察御史郭知章言大河宜閉北行東乞下
都水監相度于是吳安持復兼領都水即建言已堰
斷魏店刺字向下北流一枝斷絶乞塞梁村口縷張
包口開清豐口以東雞爪河分殺水勢時范純仁蘇
轍以為不可七月廣武埽危急詔都水使者王宗望
急往救護十月王宗望言奉詔凡九月自闞村下至
栲栳堤七節河門竝皆閉塞築金堤七十里盡障北
流東還故道以除河患又自闞村下至海口補築新
舊隄防疏浚河道之淤淺者雖盛夏漲潦不至壅決
望付史官紀成績具析修閉北流部役官等功力等
第以聞元符二年二月李偉言相度大小河門乘此
水勢衰弱竝先修閉又乞於澶州之南大河身内開
小河一道以待漲水竝從之六月河決内黃口東流
遂斷絶八月詔大河水勢十分北流責州縣共力救
護隄岸三月以張商英為龍圖待制兼提舉河事商
英陳五事一曰行古沙河口二曰復平恩四埽三曰
引大河自古漳河浮河入海四曰築御河西堤而開
東堤之積五曰開木門口洩徒駭河東流大要欲隨
地勢疏浚入海四月河決蘇村七月詔商英毋治河
止釐本職徽宗建中靖國元年春尚書省言自去夏
蘇村漲水後來全河漫流今已淤高三四尺宜立西
堤詔都水使者魯君貺經度之于是右正言任伯雨
奏河流渾濁泥沙相半流行既久迤邐淤澱則久而
必決者勢不能變也或北而東或東而北亦安可以
人力制哉為今之策止宜因其所向寬立堤防約攔
水勢使不至大段漫流風聞近日議者又有獻東流
之計設若興工公私徒耗殆非利民之舉實自困之
道也崇寧四年二月修蘇村等處運糧河堤為正堤
以支漲水是歲大河安流政和四年十一月都水使
者孟昌齡獻議導河大伾可置永遠浮橋朝廷喜而
從之五年置提舉修繫永橋所六月降德音于河北
京東京西路又詔浮橋屬濬州者賜名天成橋屬滑
州者賜名聖功橋御製橋銘磨崖刻之重和三年十
一月河決清河埽是歲水壞天成聖功橋官吏行罰
有差(宋時河渠東流北流皆經涉東省兹節採河渠志備攷)
宋本紀高宗建炎二年冬杜充決黃河自泗入淮以
阻金兵
金元治河
金河渠志世宗大定八年六月河決李固渡水潰曹
州城分流于單州之境九年正月遣都水監梁肅往
視之肅言新河水六分舊河水四分今著塞新河則
二水復合為一如遇漲溢南決則害於南京北決則
山東河北皆被其害不若李固南築隄以防決溢為
便上從之十一年河決王村南京孟衛州界多被其
害十二年正月檢視官言水東南行其勢甚大可自
河隂廣武山循河而東至原武陽武東明等縣孟衛
等州增築堤岸詔遣大府少監張九思等監護工作
二十年河決衛州及延津京東埽瀰漫至于歸德府
檢視官言河水因今秋霖潦暴漲遂失故道勢益南
行乃自衛州埽下接歸德府南北兩岸增築堤以捍
湍怒二十六年八月河決衛州堤壞其城泛濫及大
名遣戶部尚書劉瑋從宜規畫(劉瑋往塞河或謂天灾流行非人力所能)
(禦惟當徙民以避其衝瑋曰不然天生五材遞相休王今河決者土不勝水也俟秋冬之交水勢稍殺以)
(漸興築庶幾可塞明年春功役齊舉河乃復)二十七年以御史臺言以南
京歸德河南河中四府所屬十六州長貳皆提舉河
防事四十四縣令佐皆管勾河防事(其在今東省者有曹州濟隂滕)
(州單州單父濮陽濟州嘉祥金鄕鄆城十處金列傳河決曹濮間瀕水者多墊溺朝廷遣康元弼往視相)
(其地如盎而城在盎中水易為害請命于朝以徙之卒改築于北原曹人賴焉)二十九年正
月河決于曹州小堤之北章宗明昌四年六月河決
衛州魏德滄皆被害五年三月都水監言擬于北岸
潘村疏決依舊分作兩清河入梁山故道北清河兩
岸素有小堤不完復當作大堤尚書省謂以黃河之
水勢若于潘村決注則山東州縣膏腴之地及諸鹽
場必被淪溺設使脩築壞堤而又吞納不盡工役至
重虚困山東之民非徙無益而又害之也遂寢其議
八月河決陽武故道灌封丘而東歴長垣蘭陽東明
曹州濮州鄆城范縣諸州縣界中至夀張注梁山濼
分為二派北派由北清河入海南派由南清河入淮
命權戶部侍郎鄂屯忠孝等修治河防(自此黃河南徙汲胙之流)
(遂絶)高霖言黃河為民害者皆以河流曲折逢狹隘故
致湍決按水經當疏其扼塞行所無事今若開雞瓜
河以殺其勢可免數埽之勞從之
元史世祖至元九年七月衛輝路新鄕縣廣盈倉南
河北岸決委都水監丞馬良弼與本路官同詣相視
差丁夫併力修完之(是年新鄕廣盈倉南河北岸決五十餘步尋又決一百八十三)
(步其後河徙自原武出陽武南而新鄕之流逕絶河渠志)二十三年十月河決
開封祥符陳留杞太康通許鄢陵扶溝洧川尉氏陽
武延津中牟原武睢州十五處調南京民夫分築堤
防(本紀)二十五年五月汴梁路陽武縣諸處河決二十
二所漂蕩麥禾房舍委宣慰司督本路差夫修治(河渠)
(志)武宗至大二年七月河決歸德府境又決汴梁之
封丘(本紀)泰定帝元年七月奉元朝邑縣曹州楚丘縣
開州濮陽縣河溢二年三月修曹州濟隂縣河堤(本紀)
文宗至順元年六月河決大名路長垣東明二縣没
民田(時濟隂縣新舊三隄俱決併工築之)三年十月楚丘縣河堤壞發
民丁修之順帝至正三年五月河決白茅口四年正
月河決曹州雇夫築之(本紀)是年五月大雨二十餘日
黃河暴溢水平地深二丈許北決白茅堤六月又北
決金堤竝沿河郡邑濟寧單州虞城碭山金鄕魚臺
豐沛定陶楚丘城武以至曹州東明鉅野鄆城嘉祥
汶上任城等處皆罹水患水勢北侵安山沿入會通
運河延袤濟南河間將壞兩漕司鹽場妨國計甚重
朝廷遣使體量仍訪求治河方略(河渠志)八年正月河
決陷濟寧路二月詔濟寧鄆城立行都水監以賈魯
為都水監循行河道考察地形往復數千里備得要
害為圖上進二策會遷右司郎中議未定(賈魯傳)九年
五月白茅河東注沛縣遂成巨浸(本紀)是年冬托克托既
復為丞相慨然有志于事功論及河決即言于帝請
躬任其事帝嘉納之乃命集羣臣議廷中而言人人
殊唯都漕運使賈魯昌言必當治先是魯嘗為山東
道奉使宣撫首領官循行被水都邑具得修捍成策
後又為都水使者奉旨詣河上相視驗狀為圖以二
策進獻一議修築北堤以制横潰其用功省一議疏
塞竝舉挽河使東行以復故道其功費甚大及是復
以二策對托克托韙其後策於是遣工部尚書成遵與
大司農圖嚕行視河議具疏塞之方以聞遵等自濟
濮汴梁大名行數千里掘井以量地之高下測岸以
究水之淺深博採輿論以謂河之故道斷不可復且
曰山東連歉民不聊生若聚二十萬衆於此地恐他
日之憂又有重於河患者時托克托先入魯言及遵等
議自辰至酉論辨終莫能入明日執政謂遵曰修河
之役丞相意已定且有人任其責公勿多言幸為兩
可之議遵曰腕可斷議不可易遂出遵為河間都轉
運使議定乃薦魯於帝大稱旨十一年四月下詔中
外命魯以工部尚書為總治河防使進秩二品授以
銀印發汴梁大名十有三路民十五萬人廬州等戌
十有八翼軍二萬人供役一切從事大小軍民咸稟
節度便宜興繕是月二十二日鳩工七月疏鑿成八
月決水故河九月舟楫通行十一月水土工畢諸埽
諸隄成河乃復故道南匯于淮又東入于海帝遣貴
臣報祭河伯召魯還京師論功超拜榮禄大夫集賢
大學士其宣力諸臣遷賞有差賜丞相托克托世襲達
爾罕之號特命翰林學士承旨歐陽玄製河平碑文
以旌勞績玄既為河平之碑又自以為司馬遷班固
記河渠溝洫僅載治水之道不言其方使後世任斯
事者無所考則乃從魯訪問方略及詢過客質吏牘
作至正河防記欲使來世罹河患者按而求之其言
曰治河一也有疏有濬有塞三者異焉釃河之流因
而𨗳之謂之疏去河之淤因而深之謂之濬抑河之
暴因而扼之謂之塞疏濬之别有四曰生地曰故道
曰河身曰減水河生地有直有紆因直而鑿之可就
故道故道有高有卑高者平之以趨卑高卑相就則
高不壅卑不瀦慮夫壅生潰瀦生堙也河身者水雖
通行身有廣狹狹難受水水益悍故狹者以計闢之
廣難為岸岸善崩故廣者以計禦之減水河者水放
曠則以制其狂水隳突則以殺其怒治隄一也有剏
築修築補築之名有刺水堤有截河堤有護岸堤有
縷水堤有石船堤治埽一也有岸埽水埽有龍尾攔
頭馬頭等埽其為埽臺及推卷牽制薶掛之法有用
土用石用鐵用草用木用杙用絙之方塞河一也有
缺口有豁口有龍口缺口者已成川豁口者舊常為
水所豁水退則口下於堤水漲則溢出於口龍口者
水之所會自新河入故道之潨也此外不能悉書因
其用功之次第而就述於其下焉其濬故道深廣不
等通長二百八十里百五十四步而強功始自白茅
長百八十里繼自黃陵崗至南白茅闢生地十里口
初受廣百八十步深二丈有二尺以下渟廣百步高
下不等相折深二丈及泉曰停曰折者用古筭法因
此推彼知其勢之低昂相凖折而取勻停也南白茅
至劉庄村接入故道十里通折墾廣八十步深九尺
劉庄至專固百有二里二百八十步通折停廣六十
步深五尺專固至黃堌墾生地八里面廣百步底廣
九十步高下相折深丈有五尺黃固至哈濟口長五
十一里八十步相折停廣墾六十步深五尺乃濬凹
里減水河通長九十八里百五十四步凹里村缺河
口生地長三里四十步面廣六十步底廣四十步深
一丈四尺自凹里生地以下舊河身至張贊店長八
十二里五十四步上三十六里墾廣二十步深五尺
中三十五里墾廣二十八步深五尺下十里二百四
十步墾廣二十六步深五尺張贊店至楊青村接入
故道墾生地十有三里六十步面廣六十步底廣四
十步深一丈四尺其塞專固缺口脩堤三重并補築
凹里減水河南岸豁口通長二十里三百十有七步
其剏築河口前第一重西堤南北長三百三十步面
廣二十五步底廣三十三步樹置樁橛實以土牛草
葦雜稍相兼高丈有三尺隄前置龍尾大埽言龍尾
者伐大樹連稍繫之隄旁隨水上下以破囓岸浪者
也築第二重正隄并補兩端舊隄通長十有一里三
百步缺口正堤長四里兩堤相接舊堤置樁堵閉河
身長百四十五步用土牛草葦稍土相兼脩築底廣
三十步脩高二丈其岸上土工修築者長三里二百
十有五步有竒高廣不等通高一丈五尺補築舊
堤者長七里三百步表裏倍薄七步增卑六尺計高一
丈築第三重東後隄并接脩舊堤高廣不等通長八
里補築凹里減水河南岸豁口四處置樁木草土相
兼長四十七步於是隄塞黃陵全河水中及岸上修
隄長三十六里百三十六步其修大隄刺水者二長十
有四里七十步其西復作大堤刺水者一長十有二
里百三十步内剏築岸上土堤西北起李八宅西堤
東南至舊河岸長十里百五十步顛廣四步趾廣三
之高丈有五尺仍築舊河岸至入水堤長四百三十
步趾廣二十步顛殺其六之一接修入水兩岸埽堤
竝行作西埽者夏人水工徵自靈武作東埽者漢人
水工徵自近畿其法以竹絡實以小石每埽不等以
蒲葦綿腰索徑寸許者從鋪廣可一二十步長可二
三十步又以曳埽索綯徑三寸或四寸長二百餘尺
者衡鋪之相間復以竹葦麻&KR1064;大繂長三百尺者為
管心索就繫綿腰索之端於其上以草數千束多至
萬餘勻布厚鋪於綿腰索之上櫜而納之丁夫數千
以足踏實推卷稍高即以水工二人立其上而號於
衆衆聲力舉用小大推梯推卷成埽高下長短不等
大者高二丈小者不下丈餘又用大索或互為腰索
轉致河濱選健丁撡管心索順埽臺立踏或掛之臺
中鐵猫大橛之上以漸縋之下水埽後掘地為渠陷
管心索渠中以散草厚覆築之以土其上復以土牛
雜草小埽稍土多寡厚薄先後隨宜脩疊為埽臺務
使牽制上下縝密堅壯互為犄角埽不動搖日力不
足火以繼之積累既畢復施前法卷埽以壓先下之
埽量水淺深制埽厚薄疊之多至四埽而止兩埽之
間置竹絡高二丈或三丈圍四丈五尺實以小石土牛
既滿繫以竹纜其兩旁竝埽密下大樁就以竹絡上
大竹腰索繫於樁上東西兩埽及其中竹絡之上以
草土等物築為埽臺約長五十步或百步再下埽即
以竹索或麻索長八百尺或五百尺者一二雜厠其
餘管心索之間俟埽入水之後其餘管心索如前薶
掛隨以管心長索遠置五七十步之外或鐵猫或大
樁曳而繫之通管束累日所下之埽再以草土等物
通修成隄又以龍尾大埽密掛于護隄大樁分析水
勢其堤長二百七十步北廣四十二步中廣五十五
步南廣四十二步自顛至趾通高三丈八尺其截河
大堤高廣不等長十有九里百七十七步其在黃陵
北岸者長十里四十一步築岸上土堤西北起東西
故堤東南至河口長七里九十七步顛廣六步趾倍
之而強二步高丈有五尺接脩入水施土牛小埽稍
草雜土多寡厚薄隨宜修疊及下竹絡安大樁繫龍
尾埽如前兩堤法唯脩疊埽臺增用白闌小石并埽
上及前游修埽堤一長百餘步直抵龍口稍北攔頭
三埽竝行埽大堤廣與刺水二堤不同通前列四埽
間以竹絡成一大堤長二百八十步北廣百一十步
其顛至水面高有五尺水面至澤腹高二丈五尺
通高三丈五尺中流廣八十步其顛至水面高丈有
五尺水面至澤腹高五丈五尺通高七丈并剏築縷
水横堤一東起北截河大堤西抵西刺水大堤又一
堤東起中刺水大隄西抵西刺水大隄通長二里四
十二步亦顛廣四步趾三之高丈有二尺修黃陵南
岸長九里百六十步内剏岸土堤東北起新補白茅
故堤西南至舊河口高廣不等長八里二百五十步
乃入水作石船大堤蓋由是秋八月二十九日乙巳
道故河流先所修北岸西中刺水及截河三堤猶短
約水尚少力未足恃決河勢大南北廣四百餘步中
流深三丈餘益以秋漲水多故河十之八兩河爭流
近故河口水刷岸北行洄漩湍激難以下埽且埽行
或遲恐水盡湧入決河因淤故河前功遂隳魯乃精
思障水入故河之方以九月七日癸丑逆流排大船
二十七艘前後連以大桅或長樁用大麻索竹絙絞
縛綴為方舟又用大麻索竹絙周船身繳繞上下令
牢不可破乃以鐵猫於上流硾之水中又以竹絙絶
長七八百尺者繫兩岸大橛上每絙或硾二舟或三
舟使不得下船腹略鋪散草滿貯小石以合子板釘
合之復以埽密布合子板上或二重或三重以大麻
索縛之急復縛横木三道于頭桅皆以索維之用竹
編笆夾以草石立之桅前約長丈餘名曰水簾桅復
以木榰柱使簾不偃仆然後選水工便捷者每船各
二人執斧鑿立船首尾岸上搥鼔為號鼓鳴一時齊
鑿須臾舟穴水入舟沉遏決河水怒溢故河水暴增
即重樹水簾令後復布小埽土牛白闌長稍雜以草
土等物隨宜填垜以繼之石船下詣實地出水基址
漸高復卷大埽以壓之前船勢略定尋用前法沉餘
船以竟後功昏曉百刻役夫分番任勞無少間斷船
堤之後草埽三道竝舉中置竹絡盛石竝埽置樁繫
纜四埽及絡一如修北截水堤之法第以中流水深
數丈用物之多施功之大數倍他堤船堤距北岸纔
四五十步勢迫東河流峻若自天降深淺叵測于是
先卷下大埽約高二丈者或四或五始出水面修至
河口一二十步用工尤艱薄龍口喧豗猛疾勢撼埽
基陷裂欹傾俄遠故所觀者股弁衆議騰沸以為難
合然勢不容已魯神色不動機解捷出進官吏工徒
十餘萬人日加奬諭辭旨墾至衆皆感激赴工十一
月十一日丁巳龍口遂合決河絶流故道復通又於
隄前通卷攔頭埽各一道多者或三或四前埽出水
管心大索繫前埽硾後攔頭埽之後後埽管心大索
亦繫小埽硾前攔頭埽之前後先羈縻以錮其勢又
於所交索上及兩埽之間壓以小石白闌土牛草土
相半厚薄多寡相勢措置埽堤之後自南岸復修一
堤抵已閉之龍口長二百七十步船隄四道成隄用
農家場圃之具曰轆軸者穴石立木如比櫛薶前埽
之旁每步置一轆軸以横木貫其後又穴石以徑二
寸餘麻索貫之繫横木上密掛龍尾大埽使夏秋潦
水冬春凌&KR1097;不得肆力於岸此隄接北岸截河大堤
長二百七十步南廣百二十步顛至水面高丈有七
尺水面至澤腹高四丈二尺中流廣八十步顛至水
面高丈有五尺水面至澤腹高五丈五尺通高七丈
仍治南岸護隄埽一道通長百三十步南岸護岸馬
頭埽三道通長九十五步脩築北岸隄防高廣不等
通長二百五十四里七十一步白茅河口至板城補
築舊堤長二十五里二百八十五步曹州板城至英
賢村等處高廣不等長一百三十三里二百步稍岡
至碭山縣增倍舊堤長八十五里二十步歸德府哈
只口至徐州路三百餘里脩完缺口一百七處高廣
不等積修計三里二百五十六步亦思刺店縷水月
隄高廣不等長六里三十步其用物之凡樁木大者
二萬七千榆柳雜稍六十六萬六千帶稍連根株者
三千六百藁秸蒲葦雜草以束計者七百三十三萬
五千有竒竹竿六十二萬五千葦席十有七萬二千
小石二千艘繩索大小不等五萬七千所沈大船百
有二十鐵纜三十有二鐵猫三百三十有四竹篦以
觔計者十有五萬硾石三千塊鐵鑽萬四千二百有
竒大釘三萬三千二百三十有二其餘若木龍蠶椽
木麥楷扶樁鐵义鐵弔枝麻搭火鈎汲水貯水等具
皆有成數官吏俸給軍民衣糧工錢醫藥祭祀賑恤
驛置馬乘及運竹水沈船渡船下樁等工鐵石竹木
繩索等匠傭貲兼以和買民地為河併應用雜物等
價通計中統鈔百八十四萬五千六百三十六錠有
竒魯嘗有言水工之功視土工之功為難中流之功
視河濱之功為難決河口視中流又難北岸之功視
南岸為難用物之效草雖至柔柔能狎水水漬之生
泥泥與草并力重如碇然維持夾輔纜索之功實多
蓋由魯習知河事故其功之所就如此元之言曰是
役也朝廷不惜重費不吝高爵為民辟害托克托能體
上意不憚焦勞不恤浮議為國拯民魯能竭其心思
智計之巧乘其精神膽氣之壯不惜劬瘁不畏譏評
以報君相知人之明宜悉書之使職史氏者有所考
證也(賈魯治河自黃陵岡南達白茅放于黃堌哈只等口又自黃陵西至陽青村合于故道凡二百)
(八十里有竒以黃河故道自虞城以下蕭縣以下夏邑以北碭山南由新集歴丁家口馬牧集韓家道)
(口司家道口牛黃堌趙家圈至蕭縣薊門出小浮橋此賈魯所復故道見河防一覽)十六年八
月黃河決山東大水(本紀)十九年九月濟州任城縣河
決二十三年七月河決東平夀張縣二十五年秋東
平須城東阿平隂三縣河決小流口達於清河二十
六年二月河北徙泛東明曹濮下及濟寧(俱五行志)
明代治河
明太祖洪武元年河決曹州從雙河口入魚臺(河防一覽)
(道時戴村未壩汶水由坎河入東平注海運阻大將軍徐達開塌場口入於泗以通運)二十四
年河決原武淤安山(實錄封河決原武之黑陽山東經開城北五里又南行至項)
(城經潁州潁上東至夀州正陽鎮全入于淮而故道遂游)成祖永樂九年三月浚
河南黃河故道時河水累決為患遣工部侍郎張信
往視信言祥符縣魚王口至中灤二十餘里有舊黃
河岸與今河面平浚而通之俾循故道則水勢可殺
詔發民丁命侍郎金純等相度開浚時工部尚書宋
禮督工開會通河遂命禮兼董之七月訖工自是河
循故道與會通河會(實錄)是年宋禮加浚會通河用老
人白英計改從南旺分水遏汶北合漳衛遏泗南入
沂淮(河防一覽通按續文獻通考云永樂十年宋禮言臣視會河至魏家灣與土河相連宜于彼)
(開二小河以洩于土河復視德州城西北亦可開小河一道自衛河岸東北至舊黃河一十三里令開通)
(泄水入舊黃河至海豐縣大沽河入海凡四百五十七里以免漫衍之患詔于秋成後為之又河防一覽)
(云時侍郎金純從汴城金龍口下達塌場口築堤導河經二洪南入淮漕則此時乃分導河流一入會通)
(北流一入淮泗南流也又實錄云永樂十年九月工部主事藺芳言中灣分導河流新築護岸埽座用蒲)
(繩泥草不能經久請用木編成大囤若攔圈然置之水中以樁木釘之中實以石却以横木貫于樁表牽)
(築堤上則水可以殺堤可以固從之)英宗正統二年十月濮州范縣黃
河溢決命勘實修築三年八月邳州河決田禾渰没
山東魚臺金鄕嘉祥尤甚九月濟寧州東平州各奏
河溢命隨宜修築十年九月河決金龍口陽穀堤張
家黑龍廟口上命山東三司亟修完之(實錄)十二年七
月河決張秋沙灣入海尋決滎澤入淮命工部尚書
石璞治之(續文獻通考)十三年七月河決河南八柳樹口
漫流山東曹州濮州抵東昌壞沙灣等堤傷民田廬
無筭詔發工修築命工部侍郎王永和視其事(實錄時)
(黃河決為二派一自滎澤縣南流入項城縣界一自新鄕縣八柳樹北流經延津封邱入張秋運河閻若)
(璩曰禹于帝堯八十載癸亥告成功河自右碣口入于海碣石山在今永平府昌黎縣後一千六百七十)
(六年為周定王五年己未周譜曰河徙水經注曰河徙故瀆竝不言所在惟漢地理志魏郡鄴縣下注云)
(故大河東北入海此河入海之一變也鄴縣在今彰德府臨漳縣西逮漢武帝元封二年壬申既塞宣房)
(後宣帝地節二年壬子前此四十一年間河復北決于館陶分為屯氏河東北至章武入海章武城在今)
(河間府鹽山縣西北此河入海又一變也宋史河渠志神宗熙寧十年丁巳七月乙丑河大決于澶州曹)
(村澶淵北流斷絶河道南徙東匯于梁山張澤濼分為二派一合南清河入于淮一合北清河入于海北)
(清河濟水故道南清河即今泗水為淮安府清河縣之清口至此又一變矣明洪武二十四年河全入於)
(淮而故道遂淤雖永樂九年辛卯復疏入故道而正統十三年戊辰終合併于淮為河入海之又一變所)
(謂四瀆至是僅有二瀆氣運使然非人力所能為也)景泰四年河決張秋久治
無功命副都御史徐有貞治之有貞乃更作九堰八
閘以制水勢復于開封府金龍口銅瓦廂等處開渠
二十里引河水東北入運河(明會典滎自正統十三年河溢陽縣自開封)
(府北經曹濮二州陽穀縣以入運河至兖州沙灣之東決大洪口諸水從之入海至是始命官塞之逮景)
(泰七年始塞沙灣之決而張秋運道復完事詳漕運)英宗天順五年七月黃河
溢決開封府城(實錄在明初黃河在封邱後徙康王馬頭城北三十里復有二支河一)
(由沙門注運河一由金龍口達徐吕二洪入海正綂戊辰決滎澤轉趨城南并流入淮舊河支河俱湮景)
(泰癸酉因水逼城命築堤四十餘里復以水潰至是河水暴至土城既決磚城亦圯廬舍湮没不可勝紀)
(衛是年河自武陟入原武而輝之獲嘉縣河流遂絶)憲宗成化十四年七月
河決延津西奡村泛溢七十餘里又明年徙之縣南
(河南通志而河自延津縣南徙入封邱延津遂無河矣)孝宗弘治二年五月河
決原武支流為三一決封丘金龍口漫祥符下曹濮
衝張秋長堤一出中牟下尉氏一泛濫儀封考城歸
德入于宿(河防一覽)九月命戶部侍郎白昂修治河道遂
塞金龍口於滎澤開渠導河由陳潁至夀州達于淮
又築渠堰于徐兖瀛滄之間以殺河勢(北河續記事詳漕運)五
年七月復決金龍口潰黃陵岡再犯張秋命侍郎陳
政督治之弗績(河防一覽河宋元以來河與淮水合流由南清入海所經之境遷徙不)
(常是時汴梁東南舊道淤淺河流北徙合于沁水勢益奔放河南之蘭陽考城山東之曹縣鄆城等處俱)
(被湮没直逼張秋有妨運道)六年命右副都御史劉大夏平江伯
陳銳修治決河一浚孫家渡口開新河導水南行由
中牟至潁州東入于淮一浚四府營淤河由陳留至
歸德分為二派一由宿遷小河口入淮一由亳州渦
河入淮分土命工始塞張秋八年正月築塞黃陵岡
及荆隆等口七處復修建長堤二月工成詔改張秋
為平安鎮(河防一覽事詳漕運南金章宗明昌五年河決陽武故堤一由清河入淮元世祖)
(至元中河徙出陽武縣南新鄕之流絶二十六年會通河成北流漸微至是築斷黃陵岡支渠河流不復)
(分注張秋遂以一淮受全河之水矣)十三年六月河決李家橋楊家等
口淤塞馬水河河水横流曹單被害(時河南議挑馬水河身使下濟)
(運河曹縣知縣鄒魯請修長堤以捍水議聞先後委官修浚隄高一丈五尺基三丈五尺頂一丈二尺自)
(武家口起至馬良集止計一百五十里見山東舊通志)十七年五月徐州小浮
橋河水乾涸淮安總兵官郭鋐奏請疏濬詔巡撫漕
運等官查勘處置(實錄夀按明初黃河決派一出滎陽至州入淮一出祥符至懷遠)
(入淮一出長垣至陽穀入漕一出歸德至宿遷入漕一出儀封由新集趙家圈經蕭縣北至徐州小浮橋)
(入漕此黃河經徐之始也徐地土脈堅緻有銅幫鐵底之目)武宗正德四年九月
河溢皮狐營決曹縣之温家口馮家口等處又北徙
至儀封縣小宋集而決衝黃陵岡埽壩溢入賈魯河
敗張家口等處縷水小堤循運河大堤東南行而賈
魯河下流淤塞亦出張家口合而南注遂決楊家口
逕曹單二縣城下直趨豐沛命工部侍郎李鏜治之
(實錄年黃河自弘治七年修理後尚在清河口入淮十八北徙三百里至宿遷縣小河口正德三年又)
(北徙三百里至徐州小浮橋是年六月又北徙一百二十里至沛縣飛雲橋俱入漕河因單豐二縣河窄)
(水溢決黃陵岡尚家等口九月又決曹縣梁靖等口直抵單縣二邑被患甚重)五年九月李
鏜請自大名府三春柳村起至沛縣飛雲橋止築堤
共長三百一十里以防河北徙從之(實錄)八年七月河
決曹縣以西天仙廟孫家口二處從曹縣城北東行
曹單居民被害益甚(河防一覽)十年四月河決曹縣焦家
潭(邑志)十二年河溢城武縣壞城郭田廬命官修浚(明會)
(典)十四年五月山東巡按朱裳奏城武單縣二城為
河所圯乞相地改遷從之世宗嘉靖五年黃河上流
驟溢東北至沛縣廟道口截運河注雞鳴臺口入昭
陽湖汶泗南下之水從而東而河之出飛雲橋者漫
而北泥沙填淤亘數十里管河官力浚之僅通舟楫
(明會典)六年河決曹單城武楊家口梁靖口衝入雞鳴
臺刑部尚書胡世寧言河自入沛以來南分二道入
淮其東南一道竝東分五道皆入漕以入淮(南分二道一出)
(汴城西滎澤經中牟陳潁至夀州入淮一出汴城東祥符經陳留亳州至懷遠入淮其東南一道自歸德)
(宿州經虹縣睢寧至宿遷出其東分五道一自長垣曹鄆至陽穀出一自曹州雙河口至魚臺塌場口出)
(一自儀封歸德至徐州小浮橋出一由沛縣南飛雲橋出一由徐沛之中境山北溜溝出六路皆出漕河)
(而總南入于淮)今諸道皆塞惟沛縣一道僅存合則勢大河
狹不能容納故溢出豐沛徐為患今宜因故道而分
其勢其在沛西滎澤近開孫家渡至夀州一道宜
長浚以分其上流自沛東南出懷遠宿遷二道及正東
小浮橋溜溝二道各宜擇其利便者開浚一道以分
其下流或修城武以南廢堤至曹單之黃德賀堌楊
明等集接至沛縣之北廟道口築隄塞決以防其北
流此治河之急務也詔會議舉行(實錄)七年河決淤廟
道口三十餘里河道御史盛應期奏開趙皮寨白河
一帶以殺河勢導之亳泗歸宿以入淮别開昭陽湖
左新湖一百四十餘里以通漕垂成謗興詔罷役奪
職(全河備考)八年河出飛雲橋北徙魚臺穀亭(續文獻通考)九
年六月河決曹縣胡村寺分道入運(實錄東河決胡村寺衝開一)
(道東南至本縣賈家壩入古蹟黃河由歸德丁家道口至徐州小浮橋入運又自胡村寺東北衝開一道)
(分二支東南支經虞城縣至碭山縣合古蹟黃河出徐州東北支經單長堤至魚臺縣漫為坡水傍穀亭)
(入運)十三年河復淤廟道口命都御史劉天和浚治之
是年河決趙皮寨入淮忽自河南夏邑縣大丘回村
等集衝數口轉向東北流經蕭縣出徐州小浮橋下
濟二洪趙皮寨口尋塞(河防一覽)十四年劉天和奏請于
曹縣梁靖口東行坌河口添築壓口縷水堤于曹縣
八里灣起至單縣侯家林止接築長堤各一道從之
(明會典下天和以沿河隄防斷續横斜因上自河南之原武迄曹單沛于河北岸七八百里間擇諸堤)
(去河最遠且大者及去河稍遠者各一道内缺者補完薄者帮厚低者增高斷絶者連接創築務俾七八)
(百里間均有堅厚大堤二重苟非異常之水北岸可保無虞矣)二十五年河決曹縣
溢入城武金鄕魚臺單縣漂溺甚衆(明會典)二十六
年七月河決曹縣城池漂没(實錄)二十七年河決段家
口三十六年河決原武湮曹縣城決開北大堤由城武
金鄕入運(邑志)三十七年河淤新集趨段家口析為六
支入運河(六支曰大溜溝小溜溝秦溝濁河胭脂溝飛雲橋俱出運河至徐洪)又由碭
山趨郭貫樓分為五支出小浮橋會徐州洪(明會典五支)
(曰龍溝毋河梁樓楊氏溝胡庄溝亦由小浮橋會徐洪)三十八年河決曹縣舊
老堤南長堤直抵漕運(邑志)四十四年七月河決曹縣
自棠林集以下分為二支南支遶沛縣戚山流入秦
溝北支遶豐縣華山漫入秦溝接大小溜溝泛入運
河至湖陵城口漫散湖坡從沙河至二洪八月工部
尚書朱衡疏請開都御史盛應期原議新河自南陽
至于留城(河防一覽)四十五年六月河決沛縣飛雲橋二
三等舖東流衝運河亦由湖陵城口入湖坡平地水
深丈許九月馬家橋堤成障水使之南趨秦溝冬沛
縣水斷流(續文獻通考)穆宗隆慶五年八月工部尚書朱
衡言國家初置漕運悉資泉流自景泰以後黃河入
運奪漕為河緣是河身漫廣淤沙歲積不得不藉黃
河以行故今徐邳之漕河即黃河也歴攷往代河趨
濟鄆則決曹單魚沛而沽頭上下諸閘盡廢趨邳遷
則決野雞岡口下亳泗而徐吕二洪始涸今沛邑新
河既成縦決曹魚可保無恙而茶城以南猶屬黃河
非盡斥遠之無以善後乞將議開泇河之說下諸臣
熟計報可(實錄漕開泇議詳運)神宗萬歷元年河決房村工
部題將沛縣窪子頭至秦溝口築堤七十里接古北
堤徐邳新堤外别築遥堤而河稍安運道亦利(南河全考)
五年河決曹縣韋家樓碭山縣張家屯六年右副都
御史潘季馴條陳治河六事一曰塞決口以挽正河
二曰築隄防以杜潰決三曰復閘壩以防外河四曰
創滚水壩以固堤岸五曰止濬海工程以免縻費六
曰寢老黃河之議以仍利涉詔如議行(南河備考三先是萬歷)
(年黃決桃源崔鎮淮決高堰寳應而山陽高寳興鹽等處匯為巨浸桃源一帶運道梗阻是時議者謂諸)
(決口當毋塞開支河以殺水而濬海口以通之至是潘季馴行視以為海口固潮汐之所從來往也隨濬)
(隨淤何可濬惟導河歸之海則以水治水導河即以濬海也然河未易以人力導惟繕固隄防使無旁決)
(水入地益深則治防即以導河也今河決上流固宜疏今下流決也欲疾赴海而害袪豈必疏哉于是築)
(高堰起武家墩經大小澗至阜寧湖以捍淮東侵築隄起清江浦沿鉢池山柳浦灣迤東以制河南溢慮)
(河内衝閘而鐲漕也嚴五閘啟閉以待漕艘于是自徐抵淮亘六百餘里築南北兩堤諸縷堤近河者畢)
(展築兩崖地窪下者各增築自是淮必趨清口會大河入於海海口不濬而自通矣)十五年河
決荆隆口衝潰曹縣白茅村長堤挾淘北河汎入長
垣東明二縣尋塞之(二縣舊有長堤一道長一百三十里東至曹縣白茅集西至封)
(丘縣新豐村止堤外即有淘北河一道相傳即黃河故道也萬歷十七年復創築遙堤長一千九十丈以)
(防漲漫)二十一年河決單縣黃堌口一由徐州出浮橋
一由舊河達鎮口閘(南河全考)二十四年河決單縣黃堌
口二十五年河復大決黃堌口溢於河南夏邑永城
界經宿州符離橋出宿遷新河口入大河二洪告涸
二十七年三月總河劉東星議稱黃河自商邱虞城
而下歴丁家道口馬牧集韓家道口趙家圈石將軍
廟兩河口出小浮橋下二洪乃賈魯黃河故道自元
及嘉靖間行之甚利至三十七年北徙濁河而此河
遂淤今河決黃堌南徙由韓家道口至趙家圈百餘
里衝刷成河由此尋故道自東鎮曲里舖石將軍廟
至南河口直接三仙臺新渠計長僅四十里乘此開
疏誠所謂事半功倍者也從之二十九年九月河決
蕭家口(實錄先是開封歸德二府大水商丘蒙牆皆等黃河水發衝決蕭家口百餘丈全河盡)
(南注原行河身頃刻變為平沙蒙牆寺向在南岸徙置北岸商邱虞城多被湮没)三十年三
月河決蒙牆寺入歸德商永南徙而河與淮會入洪
澤總河曾如春開浚王家口(南河全考)三十一年正月山
東巡撫黃克纘言開王家口固為得策而塞蒙牆口
亦屬急務蓋王家口為蒙牆上源上源既達則下流
不宜旁洩下流洩則沙易壅沙既壅則上源必有潰
決之憂宜命總河酌覆從之(實錄)是年冬河決單縣蘇
庄復北徙衝入沛縣太行堤灌昭陽湖入夏鎮汎魚
臺(南河全考廣時總河曾如春力主開王家口既開新河雖深其南反淺隘故水不行所決河廣八)
(十餘丈而新河僅三十丈不任受或告如春曰若河流既回勢如雷霆藉其自然之勢衝之何患淺者之)
(不深哉如春遂令放水河流濁下皆泥沙流勢稍緩下已淤半矣一夕水漲衝魚臺單縣豐沛間)是
年總河李化龍行視河道得劉東星所開泇河遺跡
專力浚成之(全河備考事詳漕運)三十五年河決單縣東南
灌及城北四十里漂没民舍(山東舊通志)四十四年五月
河決狼矢溝水由蛤蟃周柳等湖入泇湖出直口復
與黃會四十七年九月河決河南脾沙堽水由封邱
曹單至考城復入舊河總河王佐塞之(南河全考)崇禎二
年春河決曹縣十四舖口四年夏河決原武湖村舖
又決封邱金龍口敗曹縣塔兒灣太行堤(明史稿)是年
河決單縣流河口總河李若星塞之五年河決曹縣
曹家口九年十年連決曹家口總河周鼎塞之(按前漢宋)
(金元史俱有河渠志易于節錄惟明史未得刻本僅於各書志中採集成篇大約取其切近東省之地與)
(事而紀之不敢臆定仍註各書目以示有本後之續修者得明史而核正之是所望也)
國朝治河
世祖章皇帝順治元年河決小宋口二年工成復決流通
口
命官修築四年工竣(元年河決單縣之柳河口二年決曹縣之流通口總河楊方興塞之)七
年決荆隆口朱源寨(時河決封邱朱源寨東北注沙灣運堤衝潰挾汶水由大清河)
(歸海又由荆隆口旁注曹單渰没田廬)八年塞之(總河楊方興董其役)九年決大
王廟(越二載工垂成而復潰)十二年塞之(時河決封邱縣大王廟口沙灣復潰衝斷)
(運道總河楊方興修築堤岸又自西岸河邊起至八里廟河邊止開引河一道長五百丈閱四年功始成)
十年築考城芝蔴庄堤(是年河南武陟縣沁水決)
聖祖仁皇帝康熙元年河決石香爐口(在曹縣)本年工成(總河)
(朱之錫塞之)三年決祥符縣閻家寨(内隄)旋塞六年決烟墩
口逾年塞七年董口淤由是運道改由駱馬湖又決
黃家嘴(工成復決)八年塞又決蔡家樓九年塞又決牛市
屯隨塞之(九年八月河決曹縣之牛市屯又決單縣之瞧龍寺總河王光裕告成)大修
河隄(復築芝麻庄隄閱二載工始竣)十二年決新村三築三決三載
乃成功十四年蔡家樓河堤漫塌旋即修復十六年
決武官營千家岡張家堡等處二十四年塞之(是年總河)
(靳輔奏准山東單縣南岸隄工張家集自西至東長四百一十八丈錯雜河南虞城縣境内改歸虞城縣)
(就近修防又河南考城縣北岸隄工戴家樓西接儀封縣境長五十餘丈界連山東曹縣境内換歸曹縣)
(就近修防)三十一年奉
諭旨黃河沙灘消長本無定所水緩處可設滚水壩至急
流處滚水壩斷不可設其至緊要者無過于險工惟將
錢糧實用于險工之處使之堅固斯可永保無虞三十
八年三月
聖祖仁皇帝巡視河工指授方略
諭總河于成龍等朕念河道國儲民生攸關親行巡幸由
運河一帶以至徐州迤南黃河細加看閱見河底高灣
多以至各處受險又至歸仁堤高家堰運口等口留心
細閱見各堤岸愈高而水愈大此非水大之故皆因黃
河淤墊甚高以致節年漫溢黃河若淤高二尺則水高
二尺淤高一丈水即高一丈若治河專以築堤終屬無
益如不將黃河刷深徒費錢糧且運口太直黃水倒灌
兼之湖水淤墊以致清水不能暢流各河與洪河之水
如何得能敵黃若將清河至惠濟祠埽灣由北岸挑引
入惠濟祠後入河而運河再向東斜流入惠濟祠交滙
黃水如何得能倒灌朕欲將黃河各險工頂溜灣處開
直使直行刷沙若黃河刷深一尺則各河水少一尺深
一丈則各河水淺一丈如此刷去則水由地中而行各
壩亦可不用不但運河無漫溢之虞而下流渰没之患
似可永除矣三十九年三月十四日總河張鵬翮面奉
諭旨將黃河曲處挑挖使直水流暢快則泥沙不淤(張鵬翮釋)
(云凡河工有頂衝大溜之處對岸必有沙嘴挺出此河曲之故也即從此曲處挑挖引河以殺水勢則對)
(岸險工可平)四十二年二月
聖祖仁皇帝巡視河工
諭總河張鵬翮黃河逢灣取直開挑引河必須于對岸水
淺之處築挑水壩逼溜入引河方為有益又奉
諭旨開減水壩須于水緩之處不可迎溜以防奪河四十
八年奉
諭旨河工關係緊要加謹修防不可稍有忽略宿遷以下
有清水入黃河得以刷沙遄行宿遷以上至河南一帶
無清水入黃河必須將兩岸隄工小心修防令水不出
漕導水由漕中行無淤沙之患至於黃河發水由上源
寧夏而來著行文陜西總督轉行寧夏同知遇黃河長
水時將長水情由作速報知總河河南巡撫二十日即
報到預為修防是年蘭陽雷家集儀封洪邵灣水驛
張家庄漫溢逾年塞六十年河決武陟縣大溜北瀉
直注滑縣長垣東明及濮州范縣夀張等處隄岸多
潰七月初十日奉
諭旨自古黃河遷徙無常每有衝決堤岸淹没田廬之害
昔黃河會九河從天津入海後漸遷徙以成今河約計
遷徙之處已千餘里矣漢武帝塞瓠子口嗣後代有衝
決朕留心河務屢行親閱動數千萬帑金指示河臣修
築高家堰石堤及凡應修築之處奏安瀾者幾四十年
於運道民生均有禆益前廵幸在湖灘河所保德州横
城潼關孟津徐州宿遷邳州桃源清口等處俱曾渡河
自横城順黃河下流歴人所未經行之河套凡舟行二
十二日直達數千里所至之處無不詳視惟孟津渡河
時因淤沙不能直渡因委折而行彼時朕即慮及沙淤
則流滯堤岸必致衝決今據報黃河衝決流入沁河自
直隸長垣縣至山東等處若今冬即行堵築堅固可保
無虞倘不能堵築堅固自決處以下黃河勢分沙壅河
水陡長則堤岸之危非此則彼矣朕知之最為明切這
所奏衝決之處或在瓠子口之上或在瓠子口之下竝
河道情形著詳細問明九卿暨河南省官員具奏此事
不可輕視九月二十七日奉
諭旨堵築黃河漫溢工程此第一緊要之事著副都御史
牛鈕侍講齊蘇勒員外郎馬泰前往監修其堵築時宜
先於上流建挑水壩以殺水勢其應大應小不可一樣
俟沙淤後再漸次加築則漫溢水勢自平而堵塞不甚
費力矣朕于清口建築挑水壩時曾經指示此事齊蘇
勒馬泰等悉知至前項工程毋吝惜錢糧河南地方河
底不凍今冬宜作速興築其建挑水壩之時應挑引河
黃河有曲折之處即成洲渚務詳勘酌量取直挑挖引
河再徐州下流黃河無虞獨徐州上流黃河多有沙淤
不可不防衝決將此宣諭該管各官預先防備是年
築釘船幫大壩挑廣武山下黃家溝引河一道導大
溜歸入正河又築秦家厰壩堵馬營口逾年工成又
築曹單等縣大行隄工(時決河至夀張直趨張秋潰東岸之曹家單薄由大清河)
(入海)六十一年武陟縣大壩南尾衝潰又塌馬營口下
首十餘丈淤塞又裂秦家厰北堤旋塞(時決水復至張秋開葦河)
(頭洩入大清河至十二月馬營口工竣始築葦河口事詳漕運)雍正元年因黃河北
岸陽武祥符封邱一帶有坌流三道南岸青佛寺渾
水刷成支河一道築壩尾子堤隔堤以永斷旁流又
于沁河堤至滎澤大堤補築十八里遥堤趙家莊建
築挑水壩又堵塞中牟縣十里店大堤武陟縣梁家
營等處堤岸二年加高豫省南北兩岸隄工北岸自
滎澤縣起至山東曹縣各築遥隄月隄隔隄又堵塞
蘭陽縣北岸板厰漫口又祥符縣北岸舊回回寨挑
引河一道對岸築挑水壩一座(以上工程見大清會典)三年曹
縣芝蔴庄築挑水壩一座長十八丈每年歲搶加脩
四年二月總河齊蘇勒奏請于曹縣芝蔴庄險工上
流處所建築挑水大壩一座挑溜開行以免冲刷之
患再於所修埽工之前後加魚鱗護埽一路以資捍
禦又芝蔴庄大堤背後原有月堤于此處接築格堤
一道長二百八十丈又曹縣北岸衛家樓大堤距河
切近舊月堤相隔甚近復于背後建築隔堤一道長
五百四十丈又奏稱曹縣黃河大溜北徙之處共有
四工此地切近運道關係緊要請將江南熟諳樁埽
河兵選撥二百名遴委千總一員把總一員帶領駐
守備防其堡夫責令調去河兵教習樁埽事宜如遇
兵丁缺出挑選補額至二三年後堡夫嫺習即可充
作河兵將江南之兵掣回其官兵俸餉在山東藩庫
支給奉
旨允行五年總河嵇曾筠奏請黃河廳屬之曹州等六
州縣額設徭夫一千三百零八名每年正月内募足
道廳點檢分發各汛派工力作復立稽查之法令該
廳汛每歲預為估計詳報核查派夫分工按方給價
以杜虛冐奉
旨允行六年單縣諸望壩建埽工八十丈每年歲搶加
修是年
題准添設河營曹縣千總一員駐芝蔴庄河兵一百二
十名單縣把總一員駐諸望壩河兵八十名兩弁分
防險工綂歸黃河同知管轄
修防提要
潘季馴曰夫黃河由崑崙歴關陜至河南而合渭沁
諸河至徐州而合泗沂諸水至清河縣而合淮河竝入
于海自周宣王五年河徙砱礫歴漢唐宋元以至明
河決不常而自發源以至入海處惟見其合不見其
分曾無兩河竝行而古今治河者惟以塞決築堤成
功稍事穿鑿不久即廢何也蓋黃河與清河迥異黃
性悍而質濁張仲義云河水一石六斗泥以四斗之
水戴六斗之泥非極湍悍汛溜不可分則勢緩勢緩
則沙停沙停則河飽河飽則水溢水溢則堤決堤決
則河為平陸而民生之昏墊國計之梗阻皆由此矣
有謂堤能阻水水高堤高堤無窮已者蓋不知堤能
束水歸漕水從下刷則河深可容故河上有岸岸上
始有堤平時水不及岸堤若贅旒伏秋暴漲始有逾
岸而及堤趾者水落復歸于漕非謂堤外即水而旋
高旋增也昔禹導河入海而必先之以陂九澤者陂
非堤乎有謂水欲其洩決以洩水安用築為蓋不知
濁流易壅洩于決則必壅于河必無兩全者昔瓠子
之決漢武親臨羣臣負薪投馬沉璧方克有濟亦豈
好為艱難之事以自取勞苦哉誠有見于此也故治
河之法惟有慎守河堤嚴防衝決舍此而别興無益
之工即為勞民舍此而别為無益之費即為傷財然
總之在于得人而已又曰治河之法别無竒謀秘計
全在束水歸漕歸漕非他即先賢孟子所謂水由地
中行也而宋朱子釋之曰地中兩崖間也束水之法
亦無竒謀秘計惟在堅築堤防堤防非他即禹貢所
謂九澤既陂四海會同而先儒蔡沈釋之曰陂障也
九州之澤既有陂障而無決潰四海之水無不會同
而有所歸也故隄固則水不泛濫而自然歸漕歸漕
則水不上溢而自然下刷沙之所以滌渠之所以深
河之所以導而入海皆相因而至矣然則固堤非防
河之第一義乎
曹單修防
按全河備考云黃河發自崑崙經涉流沙萬里東奔
湍悍之勢縦横變幻莫可端倪要其注射指歸必有
定向古今不易嘗以歴年河志攷之不決于北則決
於南北決則必害于魚臺濟寧東平臨清以及鄆濮
恩德之境南決則必害於豐沛蕭碭徐邳以及於亳
泗歸潁之界乃其受決之處一則曰曹單再則曰曹
單其次則決于魚臺城武沛縣差多而亦必連曹單
焉若是則河之為害于山東河南江南諸處南北蓋
無不徧而南北之間三省之會注射衝擊勢有必至
者則曹單為之樞的也曹單之為三省樞的自宋元
明數百年已然于今為烈前人顧弗深考乃云自太
行堤創而歸開臨德之害消自二堤重築而濟魚東
平之難舒自月堤縷堤格堤歴歲增補而曹沛蕭碭
徐邳之災息是大不然史載宋元以來非曹則單比
之他州縣決者恒十之五正嘉之間至十之八迨新
河開而河且益徙而南泇河開而河益遠而西史書
猶然不絶則有若萬歷二十五年之決單黃堌口三
十一年之徙曹蒙牆寺河崇禎二年之決曹十四舖
口四年之決單流河口又大決荆隆口曹單被害五
年九年十二年連決曹曹家口順治元年決單柳河
口二年決曹流通口康熙元年決曹石香爐九年決
牛市屯又決單瞧龍寺又順治七八九十十一年大
決連潰荆隆口曹單皆罹其患由此觀之則曹單為
治黃之最要古今不易然遷徙不常其宜備之處則
有因時而異者焉弘治十年河決黃陵岡大傷張秋
運道始築太行堤後止修近水縷堤而太行堤置之
度外至萬歴四年河決魯家口曹單金魚被渰萬歷
八年乃大加修築每年一次加幫屹然可恃今則太
行堤之外有縷堤而各險要處俱有備堤月堤又有
護堤最為周密其各險工歲宜修築之處在曹境以
傅家集為第一青俸集次之在單境以瞧龍寺石家
樓為第一鄧家水口董家水口次之蓋傅家集埽灣
迎溜最為不測不惟新築護堤不可不加意修築而
水勢悍急無以殺之恐伏秋水發護堤不足捍禦康
熙十七年於南岸挖引河一道使水直捷東行以殺
其北衝之勢庶護隄可保其青俸集亦係埽灣迎溜
故于韋家樓前築月堤施家樓西築攔水壩以備之
而韋家樓之内又于樊家樓築月隄施家樓之東又
於孫家樓築格堤以備之是曹境之急務也(薈蕞云梁靖口)
(逼近老堤最為險要而武家壩尤甚此壩潰決則城武金鄕皆成沮洳且東臨閘河遏防尤要西北有賈)
(魯湖嘉靖前猶為運道自黃陵岡塞而此河遂填其南為大湖渡口有六曰武家口曹家口王李口蔚郉)
(口劉家口李家口皆津要也月隄二十有二壩十有四)瞧龍寺南北月堤一道
係順治十六年築以禦曹境西來溝河之水今為黃
水沙淤故宜加高石家樓前攔水壩堤臨河故宜加
幫攔水壩大堤外董家營庄河岸低窪黃水發先從
此處出漕順堤下流故于本庄迤東南北横築縷水
壩一道以防河水之發鄧家水口原有老堤因堤根
單薄黃水漲發出漕津水於北面加幇戧堤一道董
家水口攔水壩堤亦因堤根單薄黃水漲發出漕津
水于北面加幇戧堤一道又河南岸與虞城交錯堤
工二千四百餘丈久未修築殘缺已甚康熙十九年
春用徭民各夫三千加幇高厚與豫省一律猶必歲
歲修補可無漫決之患此單境之要務也至其備護
各堤西自河南考城界起東至江南碭山界止共二
百餘里皆密栽柳樹以固堤岸尤宜歲加添補無替
防護之意庶黃治而無礙運之憂治黃即所以治運
也
臨河堤從前原係攔水壩視險要之處添築以護
縷水堤者斷續不一後因縷堤之外攔壩之内村庄
漸稠防禦愈急遂將各壩接連築成長堤為攔水隄
名之曰臨河隄俗又稱為三堤離河三四五六里不
等凡有卑薄之處歲估加帮高厚遇險倍工搶築
縷水隄俗名二堤離臨河堤近者四五里遠者七
八里不等係明時所築向為河防首重之隄嗣將攔
水壩接連築成臨河長堤則門戶之捍禦已在臨河
隄為重而縷堤為次然防守不敢或懈一有殘缺即
督令修補仍為重門之障云(總河靳輔曰防河遙堤固屬必需而縷堤尤不)
(可少蓋黃河流急則沙行流緩則沙墊而河身窄則流急寬則流緩今莫妙於築縷隄以束水而以遙堤)
(并加築格堤用防衝決使守隄人等盡力防護縷堤設或大水異漲即有漫衝至遥堤格堤而止自不至)
(于奪河成缺守堤之人隨即星將縷堤仍舊築起為工亦易矣按此以無臨河堤者言然亦足見縷水堤)
(之為重矣附載之)
太行堤離縷水隄約十里原因未有攔水壩之時
恐縷堤不足恃故又築此即所謂遥隄也又以其聳
峙蜿蜓屹然如山故名之曰太行係明弘治十年都
御史劉大夏所築嗣後屢次修補永資保障
月隄皆傍臨河堤險處添築蓋恐其衝決故預於
裏面築此以備不虞
格堤格者横也險要之處恐攔堤縷堤一時潰決
有格堤以横截於下流則水遇格而止可免泛濫
戧隄黃水漲發出槽勢險恐老堤單薄又於背面
加帮土隄一道曰戧隄
堅築堤工河之防堤也然堤太逼則易決遠則有容
而水不能溢故險要之處既有縷堤復築遥堤以備
異漲隄稍瑕即潰與無隄同也必選擇淤土每覆土
六寸即夯硪三遍築畢用鐵槌杵孔沃以水水不滲
漏為度然亦有純淤土而水漏者則其土必太堅鎚
不易入其捍水尤有力且土必龜坼為驗不一律繩
也堤之高卑因地勢而低昂之用水平打量毋一概
以丈尺為凖築堤之法陡則易圯如堤根六丈頂止
二丈俾馬可上下堤面及根必多種茸草以蓋之蓋
草能柔水性能庇雨淋而坦坡又可殺風浪之怒也
其取土宜於十五丈之外切忌傍堤挖取以致積水
成河刷損堤根然取土有遠近難易之辨故其工值
之多寡視其遠近難易而增減之又土方之數有虚
實上下之辨故其工值之多寡復視其虚實上下而
差等之堤既成必密栽柳葦蔓草使茁衍叢布根株
糾結則雖遇飇風大作終不能鼓浪興波此護堤之
最要策也按治河條例云凡提工取土有遠近故價
值有多寡遠土或取于百丈之外或取于里餘之外
最近之土亦應離堤二十丈及十五丈之外此定例
也今見現築各堤即于堤根取土且於近堤一帶先
挖下一二丈并將周圍剷平以作假堤希圖虚冐錢
糧又舊例每堆土六寸謂之一皮夯杵三遍以期堅
實行硪一遍以期平整虚土一尺夯硪成堤僅有六
七寸不等層層夯硪故堅固而經久雖雨淋衝刷不
致有水溝浪窩汕損坍塌之虞今見各堤俱無夯杵
止有石硪又自底至頂俱用虚土堆成惟將頂皮陡
坦微硪一遍以餙外觀是以隄頂一經雨淋則水溝
浪窩在在不堪隄底一經汕刷則坍塌損壞崩潰繼
之糜費錢糧迄無成效凡加帮之堤必將原堤重用
夯杵密打數遍極其堅實而後於上再加新土創築
之堤先將平地夯深數寸而後於上加土建築層層
如式夯杵行硪庶保堅固
土方條目土以方一丈高一丈為一方然有上方
下方之别焉有專挑兼築之分焉築堤亦有運土主
客之不同焉主土者就近挑挖之土以所築之堤為
凖者也取土之法最忌逼堤逼堤則堤址卑窪便有
積水傷堤之患故必離堤十五丈之外取之取起之
土挑至堤基之上用大石夯硪之或以七寸為一層
夯至五寸或以一尺為一層夯至七寸然後再上一
層土如前加夯務要自底至頂層層夯硪打就則徹
底堅固可免滲水之患每堤高一尺兩面坦坡必須
築寬六尺如高一丈之堤必築寬六丈之坡再加堤
身二丈則頂寬二丈底當寬八丈高一丈用勾股法
科之每丈計築成上方土五十方也客土者迤遠挑
運之土以所起之土為凖者也如此處必須築隄而
沿堤去處俱係積水湖蕩畚鍤難施勢必别處取土
用船裝運定例以五十大籮為一方每籮約重二百
餘觔每方約重一萬觔專挑者止挑去河身之土而
不係築隄者也所挑之土必離河邊四五丈方許卸
棄若就近竟卸則一經淋雨仍復淌入河内矣兼築
者即用挑河之土以築防河之堤也如所挑之河有
必須築隄者其所挑之土必須卸於應築堤基之上
照依前式徹底夯硪成隄上方下方者以築成堤工
之實土為上方土塘所取之鬆土為下方也然一堤
之中亦自有上方下方之别如築堤一丈則以平地
起至五尺為下方自六尺至一丈為上方如築堤一
丈二尺則以一尺至六尺為下方七尺至丈二為上
方蓋築隄愈高則愈難故必先為斟酌難易而等差
其工價度鋪底者不致以易工而多取價收頂者不
致以難工而寡受值則勞逸之勢雖殊而高下之酬
原均也於水中築堤取土甚遠或至數十里外工費
不貲者當用水中取土之法其法先定堤基隨用船
裝遠土於水中築成圍埂其埂出水二尺中間三十
丈長五十丈圍埂既成用草料防護隨將埂内之水
車乾然後於離堤基五十丈之外啟土挑至堤基之
上密加夯硪築成大隄
幇築堤工凡屬河道必築堤束水歸漕以防旁溢
無論創築加幇總以老土為佳但黃河兩岸率多沙
土恐難盡覓老土須於堤完後務尋老工蓋頂蓋邊
栽種草根以禦雨淋水汕築隄之法每土六寸行硪
其岐縫處用夯堅築其新舊堤交界又用鐵杵力築
層層夯硪期於一律堅實總以簽試不漏為度
樁工用木凡河岸頂衝刷灣之處水勢湍激恐其
汕刷土堤是以估用整木簽釘排樁估用整柴丁頭
鑲壓以資捍禦今河工排樁俱係一木二截浮簽淺
土所鑲柴束俱係一柴二截粉飾外觀反將舊堤老
工挖鬆一遇雨淋水漲樁木欹斜脹折柴草隨水漂
淌凡修樁工必須樁用整木簽釘入地甚深埽用整
柴鑲壓極其堅固如此則實力排築斷不致旋修而
旋壞矣
修砌石工湖河隄岸原因長湖巨浪隄岸單薄樁
埽板工不足以資捍禦是以估砌石工以為經久之
計故各估冊内有馬牙梅花等樁有面裏丁頭等石
有鐵錠鐵鋦汁米炭柴等料各匠夫役工食以及祭
祀之類無一不備若照數辦料依法修砌自能堅固
永久安有旋砌旋倒之事今見修砌石工之處不惟
石塊碎小不足尺寸而且鏨鑿草率參差不平雖有
石灰而不見過重篩疊杵堆貯樁木率皆一木數截
零星之甎不足原估尺寸三甎不能抵二甎之用鐵
錠鐵鋦全未之見釘樁短小不足以擎數層巨石石
塊碎小不足以符原估丈尺石灰米汁短少何以合
甎石而聯成一片鐵錠鐵鋦全無何以扣石縫而使
之合筍再加以減少匠工潦草修砌自必旋砌旋壞
安能經久凡修石工無論馬牙梅花等樁皆用整木
深釘務期極其堅深無論面裏丁頭等石皆照原估
置辦鏨鑿極其平整石灰須重篩篩過多用米汁調
和搗杵極其膠黏滿灌而入使之無縫不到又用鐵
錠鐵鋦聯絡上下合為一片則石堤山立可資鞏固
之益矣
捲埽下埽凡應用埽箇須捲長十丈八丈者方穏
高一丈者埽臺要寬七尺方捲得緊如遇堤頂窄狹
者架木平堤名曰軟埽臺然後捲下先將柳枝綑成
埽心拴束充心繩揪頭繩取蘆柴之黃亮者&KR3463;成小
䌁總繫於埽心之上每丈下鋪滚肚麻繩一條或不
必用麻者即用蘆䌫又將大蘆䌫二條行繩一條密
鋪於小䌁之上鋪草為筋以柳為骨如柳不足以柴
代之均勻鋪平需夫五六十名如長十丈者共需夫
五六百名八丈者四五百名用勇健熟諳埽總二名
一名執旗招呼一名鳴鑼以鼓衆力牽拉綑捲後用
牮稈戧推埽將臨岸將小䌁均束於埽埽岸上每丈
釘下留橛二根將滚肚繩挽於留橛之上每揪頭繩
一根亦釘留橛一根看水勢之緩急定揪頭繩之多
寡漸次將埽推入水中將橛頭滚肚用活扣結於留
橛之上然後漫漫壓土俟埽將次沈下然後下樁每
丈用一尺八寸木一根若水勢湍急頂衝埽灣竝合
龍之埽須用大木不在一尺八寸之例又宜相機酌
定者也(凡隄係埽灣須預下乾埽以衛堤根此埽須土多料少簽樁必用長壯入地稍深無不坍)
(墊)
修防埽工凡黃河内埽工有修防有救險有搶險
有新生險修防工程於霜降後水勢退消驗查舊埽
傾欹者蟄䧟者卑矮者朽爛者須將舊埽清消平妥
相機補下層層簽釘大樁照依大汛水漲之浪仍高
出數尺一律下成順埽薄敷以土俟其墊定方可下
丁頭埽若埽未墊實即下丁頭埽前順埽一有墊陷
將别埽俱為帶動矣其救險工程將有危陷埽尚未
去急須臨河添壓大埽長樁靠堤急清舊埽恐為滙
崖填之以軟草將兩旁安穏之埽亦須補下大樁併
力救護弗使走動則工程平穏矣其搶險乃因舊埽
朽爛或因頂衝急溜將埽下衝空舊埽全去水滙崖
岸舊堤坍缺岌岌堪虞當此之際人皇皇莫知所措
搶險工程事有先後埽有緩急若悞下一埽悞釘一
樁反致逆溜湍激衝刷舊堤欲去不能每致僨事須
責令久慣埽手或熟諳工程人員殫心料理責任既
專令其度量穏妥然後急為接下埽箇晝夜搶下庶
舊堤無虞兩旁之埽平穏矣其新生險工每於舊險
工之上下黃河大溜一時衝至埽傍舊堤坦坡坍缺
急須下埽直至開溜之處而止大抵埽料黃河之内
以柳柴為重次則枯草樁必長大繩須堅實至於壓
土非比清水埽箇黃水一入埽中即泥沙停滯若壓
土太厚反恐欹卸俗云下埽無法全憑土壓者乃是
言清水之埽也
防守險工防河之要惟有守險工而已守險之方
有三一曰埽二曰逼水壩三曰引河三者之用各有
其宜當風抵溜其埽必柳七而草三何也柳多則重
而入底然無草則又疎而漏故必骨以柳而肉以草
也禦冰凌之埽必丁頭而毋横何也冰堅鋒利横下
埽則小擦而糜大磕必折也然埽灣之處則丁頭埽
又兜溜而易衝必用順埽魚鱗櫛比而下之然後可
以攩溜而固堤至十分危急搜根刷底上塌而下坐
埽不能禦則急於上流築逼水灞回其溜而注之對
岸或二道或三道若止一道恐河流悍烈壩一摧而
堤即不可救也若開引河則其費甚鉅又必酌地形
而為之若正河之身迤而曲如弓之背引河之身徑
而直如弓之弦則河流自必舍弓背而趨弓弦險可
立平若曲折遠近不甚相懸河雖開無益也
築挑水壩凡黃河迎溜之處宜建築挑水壩又名
順水俗名雞嘴又名馬頭如本堤水刷洶湧雖有邊
埽難以久恃故於本堤上首築順水壩一道或十數
丈或五六丈一丈之壩可逼水遠去數丈堤根自成
淤灘而下首之隄自固矣建築之法壩欲其寬不可
甚長須做雁翅邊埽以順上流勿使埽頭逆溜有掀
揭之虞若離縷隄遠者須接築格隄捍禦以防異漲
時黃水溢壩後衝刷之虞
挑浚引河塞決之方必先殺其勢平其怒而後人
力得施焉則莫如引河之善也引河之用有三一曰
分流以緩衝也河一決則全流盡趨決口奔騰激蕩
樁埽無所施應於對岸上流别開一河以引之則決
口緩矣一曰預浚以迎溜也河身既淤為平陸而土
有磽㘭之不齊者又懼將來黃流歸故之日或激而
他潰或澓而停淤也故必相度形勢預開一渠以迎
之務使水至歸渠遂其湍迅之勢則刷沙有力而後
無岐出之虞一曰挽險以保隄也河性猛烈方其順
流而下也則藉其猛以刷沙當其横突而至也則恣
其烈以崩岸故當其倏忽激射之時宜酌左右之間
急開一渠以挽所衝之溜頭引入中流以奪其勢而
後危堤可保故曰其用有三也挑浚之法審勢貴於
迎溜而施功貴於深闊且俟水大漲乘機開放則有
一瀉千里之勢若挑挖太窄則受水無多遽難挽溜
以入新河若挑挖太淺水不全趨勢緩則墊若挑引
河太短水流不舒為正河所抑洄洑旋淤須挑挖六
十丈或四十丈即窄亦須十餘丈須長二千丈或千
餘丈即短亦須八九百丈方趨溜有勢而成河若挑
挖引河太直固屬節省錢糧又恐直則平緩而無波
瀾湍激之勢久亦漸淤也須隨黃河大勢開挑俾其
河頭迎溜河尾洩水中間灣處急溜衝刷漸次河岸
倒卸再於河頭築接水埽壩河尾築順水埽壩對河
築挑水埽壩庶引河可成也
堵塞決口凡河隄初決時急將兩頭下埽包裹官
夫晝夜看守稍待水勢平緩即從兩頭接築如水勢
洶湧頭裹不住即于本堤退後數丈挖槽下埽如裹
頭之法刷至彼即住矣此謂截頭裹也如又不住即
于上首築逼水大壩一道分水勢射彼岸使回溜衝
刷正河則塞工可施矣塞將完時水口漸窄水勢益
湧又有合口之難須用頭細尾粗之埽名曰鼠頭埽
俾上水口闊下水口收庶不致滚失而塞工易就也
埽以土勝為主埽臺須要卧羊坡以便推挽揪頭繩
須要緊扯以防下淌又須時時打鬆令其深下仍覓
慣能泅水之人入水探驗底埽著地方下簽樁簽樁
須要酌中埽埽釘著方為堅固稍有數寸空懸無有
不敗事者如寒天或水急不能泅水即看揪頭寬鬆
便是著地之驗繫繩留橛令人專守略有走動便須
另下一橛橛頭上填記第幾埽揪頭滚肚明白以便
點查收放埽面出水未高寧加一小埽不可多用土
牛推埽時易動故也此謂之搶築稍有逗遛必貽後
悔(凡沈繫埽箇全在揪頭繩索其力尤重於樁樁必須多而後壯埽必須重而後沈當柳七而草三填)
(土之後倘埽工之外忽然翻花大浪急須于堤内下埽土晝夜壓截其翻花浪起于數十丈之内猶易若)
(百丈之外則危矣其堤工若但坍毁而平下猶可填土加埽一若懸空則危矣倘内外傾欹亦不可救堵)
(決口者不可不知也)又按河防志云凡黃河初決且不必急計
裹頭亦不必急計堵塞初開之時水勢洶湧未可與
爭看其出口急溜若有奪河情形須于上流建挑水
壩以遏其勢挑挖引河以挽其流速運積料物料物
既積矣猶在得時時可堵矣裹頭舊堤務必多下邊
埽堅固停妥然後逐漸進埽埽不可緩緩恐決口漸
深又不可急急恐下埽有失埽必欲其大而長長大
則穏捲埽首重於繩纜其揪頭滚心滚肚必須長壯
務使繩勝埽莫使埽勝繩埽既下矣薄用土壓埽將
沈於水方釘簽樁再加套埽其樁亦必須長丈計埽
將到底方可再進沈水將次合龍之際須查在工料
物除合龍之外仍多積料物須防合龍之後必有一
大蟄陷每於合龍之後復開決者率因蟄陷故也於
合龍之時晝夜兼工堵塞遇有毛道過水或係樁頂
不平或係埽手作弊故留罅隙必須急為壓土使其
平實於罅隙用稻草或紅草塞之務使斷流若涓涓
不息漸至蟄陷蟄陷不急搶救則潰矣至決口初開
時不係頂衝之處出口勢緩去口平散亦不必急計
堵塞久之率多掛口淤墊也
塞決先後河水當泛濫奔溢之時決口必非一處
或大或小或上或下議塞者莫不先大而後小先上
而後下而不知其理有不然者蓋大口難塞非踰旬
累月不能竣迨大口工竣而小口又復汕刷而成大
雖用裹頭套護之法第能使之不闊不能使之不深
然亦未有中泓既深而兩端不塌陷者則是所塞之
工處處皆大口矣夫大口既已寬闊至於成河止矣
必不至更刷而大急將諸小口盡行堵塞而後以全
力施之大者至於先下而後上從事於其所易其理
亦然截其尾毋攖其鋒下口盡通而後以全力施其
上或挑引河或築攔水壩或中流越築審勢制宜而
大者上者亦不難矣
量水減洩至柔莫如水然苟不得其平則雖天下
之至剛者不能禦平水之法奈何曰量入為出而已
今使上流河身至寬至深而下流河身不敵其半或
更減而半之勢必懷山襄陵而潰決之患生夫河面
窄狹之處或城鎮山岡不可開闢我則於其上下流
相度地形多建滚水閘壩及&KR1713;洞放入通水之溝渠
以測土方之法移而測水務使所洩之水適稱所溢
之數則其怒平矣至其下或復寬闊如故又恐其力
弱而流緩流緩而沙停則仍引上流所洩之水歸之
正河以一其力如是則雖以洪河之浩瀚而盈虚消
長之權操之自我不難擇便而疏導之矣
栽柳護堤卧柳長柳須相兼栽植卧柳須用核桃
大柳杆入地二尺許出地二三寸許柳去隄址約二
三尺密栽俾柳葉搪禦風浪長柳須距堤五六尺許
既可捍水且每歲有大枝可供埽料俱宜於冬春之
交津液含蓄之時栽之仍須時常澆灌長柳宜用棘
刺圍護以防盜拔畜嚙
栽葦護堤凡隄臨水者須於堤下密栽蘆葦或茭
草但掘連根叢株先用引橛錐窟深數尺然後栽
入計闊丈許將來衍茁愈蕃即有風不能鼔浪此護
水堤之妙法也再採草子乘春初密種俟其蔓延堤
下雖雨淋不能刷土矣
開闢海口自河道内潰會同之勢弱下流不能暢
注出海而海口之沙日淤海口日淤而上流愈壅以
致漫決頻仍内瀇而不之止凡議河事者莫不力言
挑浚而不知其勢有必不可者何也挑浚之河最狹
且淺亦須寬至里深及丈方可通流以土方之筭授
工計萬夫三日之力不及里且漸近海濱人難駐足
加以稽天潮汐一日再至不特隨浚隨淤尤恐内水
未及出而潮水先從之而入矣夫海口之高皆因兩
堐原屬坪厰漫灘以故出口之水亦隨地散淌散淌
則無力無力則沙停耳禹貢紀河之入海曰同為逆
河入於海夫河也而曷以逆名海湧而上河注而下
兩相敵而後入故逆也禹既播之為九又曷為而同
之不同則力不一力不一則不能逆海而入也潘季
馴有言曰海無可浚之理惟有導河以歸之海然河
非可以人力導惟有繕治堤防俾無旁溢則水由地
中沙隨水去也但於出口之處凡散淌之水咸逼束
於中涓滴不得外溢從此洪流就軌一往急湍衝沙
有力海口之壅積不浚而盡闢矣
(修防之法前人論之詳矣謹取河防一覽治河書河防志諸書審擇精要附于卷末俾覽者得所處置庶)
(不至空言無補也至於四防二守之說水官專職幹練者自能籌之故不備載云)
山東通志卷十八
