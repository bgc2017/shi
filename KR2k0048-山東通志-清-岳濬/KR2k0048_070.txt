山東通志卷三十五之十八
藝文志十八(考)
歴山考(宋)羅泌
按九域志濟南濮陽河中皆有歴山俱存祠廟而今
秦地池陽澧陽始寧河縣上虞吳錫亦皆有之子列
子云舜耕河陽書大傳云舜陶河濱按元和志乃河
東縣北四十里故陶城蘇氏演義云歴山有四一河
中二齊之歴陽縣三冀州四濮之雷澤雷澤不聞有
二耕漁必不相遠即此為是今曹濮間有舜豢龍井
定陶城皆其蹤也然歴山何止四哉信都之歴山樂
史亦以為舜耕在是援神契云舜生姚墟應劭謂與
雷澤相近寰宇記在雷澤縣東十三里歴山在縣西
北十六今濮之雷澤西北六十有小山孤立謂之歴
山山北有小阜屬池目之姚墟劭謐緣之皆記舜耕
之所有池又建德東十里更有堯城山縣南三十有
堯城堯祠云堯巡所至梁武於此立太原府縣北二
十為舜城城有舜井有歴山上有堯舜二祠元和郡
志謂是兩帝南巡所至而周處記始寧界復有舜所
耕田一山多祚因為歴山而以具區為之雷澤以其
中有大小雷山也王介甫從之妄矣夫使帝果南巡
至是亦何預耕漁之日邪且以姚媯之名在在而是
金之西城故有姚方媯墟杜佑為舜生此而世本亦
謂媯墟舜所今在西城今長沙縣有潙水云舜有都
而上虞之損石號蒍公嶄會稽又有潙水三撫之泉
經之東入海圖經以為釐降之地祝阿故縣文有濼
水俗呼娥姜水原有娥英之廟水原山上有帝舜祠
下開大穴為之舜井兗之泗源又有陶墟亦有舜井
其西阜號潙亭山下之一漏澤方十五里指為帝之
所漁不知此自姚墟謝息所遷又水經注上虞亦曰
虞濱太康地記為避丹朱之所而雷澤亦非一周處
謂是太湖故寰宇引尚書擇言謂在震澤若陽城漢
獲澤縣墨子則言舜漁在此澤今在成陽城西北十
里寰宇記為烏虢切矣郡國志言邑西今有地名舜
田然今潭之益陽岳之沅江故梁之重華縣有虞帝
城記亦謂是所都而述異記去湘水岸三十有相思
宫望帝臺志為二妃之迹冷道臨武桂陽藍山等處
悉有堯舜之祠藍山更有舜水舜鄉縣西十五與永
明西十五皆有娥皇女英之廟江華太平鄉有舜女
寺即按歴城東南十里之廟山晏氏三齊記在縣東
南後人思舜而置廟也湘中記云地有舜之遺風人
民純朴故老猶彈五弦之琴為漁父辭莫不以為虞
帝之居豈盡信邪
兗濟考(宋)羅泌
予既證三江而兗濟截河之說今古未析夏書沇水
東流為濟入於河溢為滎又東出陶丘北此伯禹所
知也兗濟二郡正以是名濟源縣在河東濟南濟北
濟陽濟陰皆在河南自杜預謂濟繇滎陽東過魯而
至樂安入海沇出王屋入河始釐為二而杜佑李吉
甫樂安竇革鄭推軰遽援後志謂濟自莽末旱塞不
復截河南度而以水經依取禹貢為疎故唐高宗問
許敬宗禹浮濟漯達於河何今濟漯斷不相屬對曰
兗濟自温入河伏地南出為滎澤又伏而出曹濮之
間汶水從南入之故書又言浮汶達濟不言合漯漯
自東武陽至千乘入河也敬宗蓋亦本孔與河並驅
而絶河溢出之意不知其時無復滎水洎出滎口者
謂濟南諸名為出不審是一蔽也佑說河南之濟使
禹所命或以性同或一時衆流湊泛濟適溢從河南
以出而名又奚必浮流之說然禹必不以一時暫溢
之名疑後世夫水之所出亦自不同固有入而不合
行而復出者昔郭緣生於河上源遇書生問之何知
濟與河上源通生曰浴水淬劍正與河水上源不異
物之不同猶鉛錫也北濟既久於河性與河别不能
合混滲漉入地伏行達陽而遂溢為滎爾今之歴下
等處發地悉是流水濟所過也東阿之井正濟所溢
故今阿膠止濁住吐下膈而疎痰以濟之性趨下清
而且重故治淤濁逆上之痾以今由水固不同情九
夏之辰冷熱之風亦各為隧豈謂必無水過水哉涇
湄分漕南零會地此理不少鄭樵謂山過山則分水
過水則合世無山過山水過水之理謂漢入於江其
文止此下有脫文兗入於河其文亦止於此而溢為
滎之上當更有道沇水數句說經不通不以為脫必
以為誤此書生之篤疾也林之竒以為漢入江濟入
河皆合而流大禹道水自此開以支引之故猶蒙上
之名亦以淺鄙測聖人者庭州灞水金鐵皆漏鄜延
之江日夜流脂弱水溺毛黑溪元髕悉唐制角畔怯
腐手蓋亦可謂之無哉
海廟祀典考(明)任萬里
東萊郡城之西北十八里海神廟在焉規制宏闊不
知創於何時然祀典攸存其所從來遠矣蓋四海於
此乎滙同則固有神以主之其在東方者謂之渤海
通靈虹王百谷尤為最鉅焉考諸皇帝祭山川厥典
聿重舜東巡守望秩於山川已有祀海之禮矣其在
三代禹玄圭以告成功湯大告於山川神祗周制建
四望壇亦必於海焉祀之不然何曰三王之祭川也
皆先河而後海魯僖公卜郊不從乃免牲猶三望所
謂三望者海固在乎其中齊侯禮羣神海加以牲帛
但昔皆秩望未有往祭者迨始皇即位之三年東遊
海上漢武惑方士之言臨海以望蓬萊意者二君始
親祀焉若以海為百川之大令官以嚴時祀則宣帝
之詔也恢復之後即祭海神四瀆則光武之命也晉
成帝遣使以祈禱隋祭東海於會稽斯時未聞其有
廟唐武德貞觀之制四海年别一祭牲用太牢祀官
以當界都督刺史充之憲宗元和中廟祀南海韓愈
為記又封東海為廣德王獨無廟祀耶宋臣嘗曰本
朝㳂唐制萊州立祠即此推之則廟建於唐不亦為
可信哉自是而後皆因舊以增飭之爾俗傳宋太祖
微時至海上每獲竒應及即位乾德六年有司請祭
東海使萊州以辦品物開寶五年詔以縣令兼祀事
仍籍其廟宇祭器之數於受代日交之六年大修海
廟規制煥然一新仁宗康定二年又封海神為潤聖
廣德王徽宗遣使祭東海於萊郡孝宗時太常少卿
林栗請照國初儀立春以祀之宋未嘗不以海廟為
重元入主華夏至元辛卯加封廣德靈會王至順壬
申及至正四年大加增修而奉使致祭者或齎金幡
或齎銀盒每為不絶我太祖高皇帝御極之初謂嶽
鎮海瀆俱受命於上帝幽微莫測固非封號之所能
加乃去王爵止稱東海之神蓋革元之濫以從其實
誠邁歴代而莫之京矣更遣使降香歲以春秋致祭
廟始修於洪武乙卯再修於宣德乙巳幷甲寅至成
化乙巳大加修拓如今制皆有司事也覩其廟貌可
以仰見聖代祀事之重且慎如此云
濟瀆考(國朝)田雯
濟水發源王屋山禹貢曰底柱析城至於王屋又曰
導沇水東流為濟孔安國注曰泉源為沇流去為濟
是也括地志曰沇水出懷州王屋縣北王屋山頂崖
下石泉渟而不流其深不測逕縣北三里其源重發
泆於池東南流為汜水又東逕郄城北出於温縣一
水枝津南流注於溴水水經注曰濟水出東垣縣王
屋山初名沇水至温縣始名濟水又伏地東南流當
鞏縣之北而南入河與河並流過成臯泆出為滎水
又洑而西至曹濮散出於地汶水自南入之北逕齊
郡入海合而言之書稱導沇水東流為濟入於河泆
為滎出於陶邱又東北會汶入於海是也春秋說題
辭曰濟齊也齊度也員也風俗通曰濟齊其度量也
山海經曰㶌水出焉西北流注於泰澤郭璞注曰㶌
沇聲相近即沇水也俗謂之衍水亦聲相近也水有
二源東源出原城東西源出原城西晉文公伐原以
信而原降即其城也俗以濟水重源所發因謂之濟
源水經注曰濟水又東北逕華不注山單椒秀澤不
連陵以自高虎牙桀立孤峯特拔以刺天青崖翠發
望同點黛山下有華泉左傳成公二年齊頃公與晉
郤克戰於鞌齊師敗績三周華不注是也又曰沇水
東南流名祝龍泉泉勢沸涌狀如巨鼎又屈而北注
魚子溝水入焉又北與濏濏水合又曰濟水東北濼
水出焉濼水出歴縣故城水涌若輪北為大明湖西
即大明寺寺東北向兩面側湖此水便成淨池也池
上有客亭左右楸桐負日俯仰目對魚鳥極水明木
瑟可謂濠梁之性物我無違矣闞駰志曰向城在軹
城南即周向國蘇公屬邑詩作都於向左傳桓取向
以與鄭竹書紀年曰鄭使韓辰歸晉陽及向更名高
平又軹關在縣西四十里北濟懷州刺史平鑒修築
以悍敵它如盧仝之玉川岑參之青蘿館李愿之盤
谷聶政之祠墓陳蹟可尋披圖斯著論曰昔人云濟
水潛流屢絶狀雖微細獨而尊也白虎通曰其德著
大故稱瀆瀆之為言獨也不為餘水濁亂絶羣流而
獨入於海也此其所以尊歟然而截黃有力莫譏數
石之舟與河同靈爰崇班祀之典是以潛而復出合
而忽分水官能辨其源流神泉遂浸夫遐遠蓬蒿不
没河讓兼泉鸜鵒弗踰復連濼水於以播通四氣作
紀一方蓋神之德與其職然也杜甫詩曰梁公執政
在末年濁河終不汚清濟亦極形其潔貞耳雖居瀆
之座末乎可比聖之伯夷矣
原山考(國朝)趙執信
鄉山之名於經者岱宗而下徂徠新甫龜蒙鳬繹尚
矣其次莫如書傳所稱之原山沂山而長白山小泰
山皆其後出者也歴稽圖經長白為北輔號副嶽而
小泰山為東鎮自隋唐以來移沂山之名而祀之禮
秩略如岱宗矣原山遂泯没不著志家或僅存其名
而山中人莫能指目張伊陽為鎮圖於城西之禹山
直題曰原山及尋其文竟不復有所依據論定孫文
定公記中則云大於長白之山皆無專名蓋不謂然
以余考之禹山實即原山伊陽先生自然臆合殆神
啟之也按水經注淄汶二水並出泰山萊蕪縣原山
與傳同淮南子云淄水出飴山魏收志云嬴縣有馬
耳山汶水出焉今萊蕪縣本漢嬴縣地是飴與馬耳
皆原山之異名也齊乘云淄水出益都縣岳陽山東
麓古萊蕪地岳陽即原山也德清胡先生□注禹貢
云原山在今萊蕪縣東北七十里東接益都西接章
邱北接淄川縣界高聳出羣山之上亦名馬耳山胡
之學貫穿百家非常該核有如斯言使老死山中者
有愧色矣然則原飴馬耳岳陽實一山也今徧求鄉
中諸山略無原飴馬耳影響罹鎮城東三十餘里有
岳陽焉迆邐於淄水其蔓延者小入淄川而絶不關
章邱去萊蕪且百五十里悉不如胡所說况汶源安
在其不得指以為原山明甚惟禹山高出羣山旁薄
三縣一與胡說合而其南有嶺微不能自名嶺下之
水東流為淄西流為汶樵牧皆習知之其嶺東北抵
岳陽六十里而遙數有斷續北屬禹山二十里而近
岡巒如一也凖之傳注察其合離蓋自淄汶所出聯
綿東北皆為原山而禹山為其極顛洵足以為之主
而受衆號者矣若今之岳陽特以支阜而擅顯名久
假而不知所歸耳謂之禹山者以其上有大禹廟莫
詳所始烏知非隨刊之會道淄所經野人相與報明
德者蕞爾之區朴陋相承不曉傳記但知竒大聖人
以為重久遂失其故稱圖志諸家顧安能身歴僻遠
窮搜而縷析之以默契於千百載之上耶余故定為
原山為兹鄉之望嗟乎往者如可作也鄉先生其謂
我何
山東通志卷三十五之十八
