山東通志卷三十五之五
藝文志五(箋啟)
辭徵牋(三國)管寧
臣海濱孤微罷農無伍禄運幸厚横蒙陛下纂承洪
緒德並三皇化溢有唐久荷渥澤積祀一紀不能仰
答陛下恩養之福沈委篤痾寢疾彌留逋違臣隸顛
倒之節夙宵戰怖無地自厝臣元年十一月被公車
司馬令所下州郡八月甲申詔書徵臣更賜安車衣
被茵蓐以禮發遣光寵並臻優命屢至怔營竦息悼
心失圖思自陳開申展愚情而明詔抑割不令稍修
章表是以欝滯訖至今日誠謂乾覆恩有紀極不意
靈潤彌以隆赫奉今年二月被郡州所下三年十二
月辛酉詔書重賜安車衣服别駕從輿郡功曹以禮
發遣又特被璽書以臣為光禄勲躬秉勞謙引喻周
秦損上益下受詔之日精魂飛散靡所投死臣重自
省揆德非園綺而蒙安車之榮功無竇融而蒙璽封
之寵楶梲駑下荷棟梁之任垂没之命獲九棘之位
懼有朱博鼓妖之眚又年疾日侵有加無損不任扶
輿進路以塞元責望慕閶闔徘徊闕庭謹拜章陳情
乞蒙哀省抑恩聽放無令骸骨填於衢路
答臨淄侯牋(三國)楊修
修不侍數日若彌年載豈由愛顧之隆使係仰之情
深耶損辱嘉命蔚矣其文誦讀反覆雖風雅頌不復
過此若仲宣之擅漢表陳氏之跨冀域徐劉之顯青
豫應生之發魏國斯皆然矣至於修者聽採風聲仰
德不暇自周章於省覽何遑高視哉伏惟君侯少長
貴盛體發旦之資有聖善之教遠近觀者徒謂能宣
昭懿德光贊大業而已不復謂兼覽傳記留思文章
今乃含王超陳度越數子矣觀者駭視而拭目聽者
頫首而竦耳非夫體通性達受之自然其孰能至於
此乎又嘗親見執事握牘持筆有所造作若成誦在
心借書於手曾不斯須少留思慮仲尼日月無得踰
焉修之仰望殆若此矣是以對鶡而辭作暑賦彌日而
不獻見西施之容歸憎其貌者也伏惟執事不知其
然猥受顧錫教使刊定春秋之成莫能損益吕氏淮
南字值千金弟子箝口市人拱手然而賢聖卓犖固所
以殊絶凡庸也今之賦誦古詩之流不更孔公風雅
無别耳修家子雲老不曉事強著一書悔其少作若
此仲山甫周旦之疇皆為有諐耶君侯忘聖賢之顯
迹述鄙宗之過言竊以為未之思也若乃不忘經國
之大業流千載之英聲銘功景鐘書名竹帛斯自稱
量素所蓄也豈與文章相妨害哉輒受所惠竊備蒙
瞍誦詠而已敢望惠施以忝莊氏季緒璅璅何足以
云反答造次不能宣備
上蕭太傅固辭讀禮啟(梁)任昉
昉啟近啟歸訴庶諒窮欵奉被還旨未垂哀察悼心
失圖泣血待旦君於品庶示均鎔造干禄祈榮更為
自拔虧教廢禮豈關視聽所不忍言具陳兹啟昉往
從末宦禄不代耕饑寒無甘旨之資限役廢晨昏之
半膝下之懽已同過隙几筵之慕幾何可憑且奠酹
不親如在安寄晨暮寂寥閴若無主所守既無别理
窮咽豈及多喻明公功格區宇感通有塗若沛然降
臨賜寢嚴命是知孝治所被爰至無心錫類所及匪
徒教義不任崩迫之情謹奉啟事陳聞謹啟
上瑕丘韋明府啟(唐)駱賓王
側聞觸籠戢翮負垂天而跼影伏櫪羈蹄望絶塵而
跪足故以遊蓮遘絏悟宋主於嬰羅在藻迷波顧蒙
莊於呴轍是以臨淄遣婦竒束緼於齊隣邯鄲下客
效處囊於趙相伏惟明公締址瓊峰靈嶽蔽丹霄之
景圖基珠溜神流沃清漢之波玉札飛文綜宏詞於
楚傅金籯緝藝味雅道於扶陽孕蘭畹而生姿澧覇
鍾高門之慶産銅溪而寫鍔荆藍資象德之禎幼辨
羝羊演飛龍之秘策夙談孔雀對家禽之麗詞赤野
浮炫價之光珠胎瑩色丹穴倍来儀之迹鳳彩含姿
靈襟轉璧絢逸照於蘭池神府驚蘋韻清音於桂浦
談叢散馥韞餘氣于九蘭筆海流濤駭洪波於八水
綰銅麟甸製錦鳬郊化浃下車恩孚攬轡德聲含詠
仁風飄十地之雄道化編謠惠露灑三天之渥狎中
牟之馴雉豈懼驍媒驚重泉之瑞鸞非關照舞雖則
塵飛范甑垂銀有結綬之華而乃調理宓絃烹雞屈
函牛之量加以招攜白屋歡誘青衿遂使潄流逸客
望驥足以雲蒸棲泌遺才凝龍門而霧會某緯蕭末
品拾艾幽人寓跡雩壇挹危直之秘說托根磬渚戢
戰勝之良圖幸以奉訓趨庭束情田於理窟從師負
笈耘性識於書林至於九流百氏頗總緝其異端萬
卷五車亦精研其奥旨將欲優游三樂負杖以終年
棲遲一丘鳴絃而卒歲諒以糟糠不贍甘旨之養屢
空簞食無資朝夕之懷寧展是以祈南陽之捧檄擬
毛義之清塵思魯國之執鞭蹈孔氏之餘志屬以蠶
秋應節雁序屆時飈金將露玉共清柳黛與荷緗漸
歇實含毫振藻之際離經析理之期不揆彫朽之材
竊冀遷喬之路輒期泛愛輕用自媒倘荆璞無見致
疑夜光不逢按劒則沈骸九死終望銜珠殞首三泉
徒希結草載塵清矚跼影外慚冒凟威嚴循心内駭
謹啟
上齊州張司馬啟(唐)駱賓王
昔者薛邑聞歌揖馮驩於彈铗夷門命駕顧侯嬴于
抱關何則志合風雲戴笠均乎乘馬情諧道術忘筌
貴乎得魚是以挹蘭言于斷金交蓬心于匪石庶清
音默聽賞流水于雅絃妙思通神叶成風于郢匠伏
惟公流源白水浸地軸以輪波纂慶黃軒感星精而
誕命綴朱華于七曜聯玉葉于五雲至夫神石摛祥
靈鈎表貺千年馭鶴振仙駕於帝鄉七葉珥貂襲榮
光於戚里因以紛綸國牒昭晰家聲泊乎鹿走周原
輔秦國而興霸蛇分沛澤翼漢運以開基常山王之
玉潤金聲博望侯之蘭薰桂馥羽儀百代掩梁竇以
遐鶱鐘鼎一時駕袁楊而岳立故得重規遠鏡湛月
路以流清茂祉遐舒架雲門而擢秀公英飛鳳穴藻
五色以凝華穎躍龍泉涵九重而毓潤風情疎朗霜
明月湛之姿氣骨端嚴雪白冰清之概若乃性符神
授道擅生知挫三端于情鋒朝九流于學海博聞強
記辨晉國之黃熊將聖多能識吳門之白馬言泉潄
迥驚瀑布以飛瀾文江澹清含濯錦而翻浪鬱槐市
以增茂穆蘭室以流芳於是翔鱣應符觀光上國飛
龍成卦利見大人搏羊角以垂天展驥足而騰景翼
貳潛邸紹敬祖之清廉光贊外臺陳君回之亮直推
公平而折獄磔鼠謝其嚴明擁端慤以行仁化蛇慚
其智勇加以清規日舉湛虚照于冰壺玄覽露凝朗
機心于水鏡謙光自牧恭已愛人片善必甄揖虞翻
于東箭一言可紀許顧榮以南金某抱疾支離材均
擁腫進不能渥蘭分竹綰銀黃于雲臺退不能絶粒
茹芝煉金丹于地胏而出没風塵之内漂淪名利之
間遊無毛薛之交仕乏金張之援塊然獨處者一紀
於兹矣然而日夜相代恐溝壑之非遥貧病交侵思
薜蘿之可託願處幽控寂追夏黃于商山樂道棲真
從魯連於滄海豈圖語默易爽心迹難逃從橋之恨
逾深攀桂之情徒切是用絶心乾没躭閱丘墳謁子
特于南荆訪康成于北海西遊梁益仰司馬王楊之
風東入臨淄慕淳于管晏之智瞻言前古徒欲思齊
俯惟當今空勞懷剡不意雲浮礎潤霜落鐘鳴揖郭
泰于仙舟有道斯在賞鬷明于徹俎盛德猶存雖雅
調清歌識寡和于郢路而庸容濫吹竊混奏于齊竽
輕撮課囊揄揚盛德庶金波離畢零陵之石自飛瑶
光建寅蕭丘之火漸熱學慚麟角德類鴻毛愧汗如
漿憂心若厲
上兗州崔長史啟(唐)駱賓王
側聞豐城戢耀駭電之輝俄剖沙丘跪迹躡雲之轡
載馳然則激湍侵星佩潛蛟于壯武騰鑣思塊騁蹀
駿于咸陽且呴轍疲鱗側羨鰲潭之躍觸籠短翼迥
望鵬程之飛是以齊郊夕唱牛歌掞白石之詞漢境
朝趨車候驚拂塵之思伏惟公騰瀾浴景濬靈派以
含珠擢幹捎雲翊孤巖而聳桂崇基疊秀匡霸道于
周盟茂緒聯輝贊文場于漢戚偉龍章之秀質騰孔
雀之俊年叶鳳彩于英姿辨蟾精于弱歲靈臺弘遠
馳霄練于霜鐔丹府幽深絢朝虹于璧渚心波湛漢
泳曜魄于黃陂情岳干天韜風雲于稽巘龍津共濟
競欣登御之車蕪室欽賢必擁澄清之轡鬱文條而
燿彩藻逸潘花曄詞峰而衒價光浮衛玉然則崑溪
既琢必見山川之精樹羽已懸行嗣雲韶之響是以
佐龜隂而衍化務肅百城輔麟壤以宣風恩覃千里
徽猷克著逾盛德于休徵聲績聿宣軼英規于恭祖
佩吕刀而紹美已贊褰帷之遊屈龐驥於未伸將騁
仁風之駕加以側階引彦鑒鬷子之遺言倒屣延賓
辨王生之雅量故使圓流之下探照乘于長波高岫
之巔剖連城于幽石某斗筲小器蟭蚊末才斜帶嶧
桐戢晞陽之厚德傍隣汶篠慕貫時之貞勁直以容
膝一丘曲阜之瓢遽切枕肱五畝成都之壁已窮擔
石厭于糟糠負薪疲于裋褐然而少奉過庭之訓長
趨克已之方弋志書林咀風騷於七略耘情藝圃偃
圖籍於九流灑惠渥于羊陂屢泛文通之麥峻曲岸
於鶯谷時遺公叔之冠雖不能縱逸韻于霜皐唳野
致九天之響而頗亦蓄清芬于露薄垂薰有十步之
芳而乃恧迹魯鴻非荆山之抵鵲簉名韓犬歎稽阜
之陸梁方今玉琯纏秋金風動籟吳宫歸乙望隂岫
以依遲素林返鴻候陽潮而低舉籯金味道之子俟
纁帛以彈冠屑玉含毫之人望弓旌而翹足竊不揆
于庸識輒輕擬于揚庭所冀曲逮恩波時流咳唾倘
能分其斗水濟濡沫之枯魚惠以餘光照孀棲之寒
女得使伏櫪駑蹇希騏驥而蹀足竄棘翩翾排鴛鸞
而刷羽則捐軀匪吝碎首無辭雖復投報楊金君子
以之貽戒效誠魏草小人之所懷恩輕凟威嚴深懼
履尾載塵聽覽迫甚抱冰
上兗州啟(唐)駱賓王
側聞未遇孫陽鹽車無絶塵之迹時逢和氏荆山有
連城之珍豈若聽清音於爨餘則枯桐發響收夜光
於玄壁則怪石騰輝在物猶然况於含識者矣伏惟
明使君鳳穴振儀龍門標峻瓊雕岳立表秀干雲霞
煥霜霏澄虚鑒物既而代工天府忠簡帝心擁熊軾
而撫百城建隼旟而臨千里坐棠敷惠恩纏去思剖
竹垂仁式歌来暮清擬夜燭警比晨烏外勖九農内
弘五教導之以禮樂齊之以刑書約法遵寬設蒲鞭
之恥主言惟信控竹馬之期甘雨隨車雲低輕重之
盖珠還合浦波含遠近之星至如卧理稱難坐嘯匪
易披裳問疾垂愛景以字人褰帷廣聽穆薰風而扇
物嚴霜秋降叶隼擊而防小人零露春濡飾羔旌而
禮君子於是仁必有勇吏不忍欺美譽鬱於三齊芳
猷騰於萬古若乃清規遠鏡皎月色於雲臺玄鑒虚
凝穆松風於智府研機三篋探策九流縟翠萼於詞
林綷鮮花於筆苑文江翻浪織玉瀲以韜霞學海驚
瀾綴珠鱗於濯錦加以懸榻待士擁篲禮賢汲引忘
疲奬題不倦懷經味道之客望範圍以駿奔兼包流
略之夫窺義園以遐集求小善於毫芥顧正禮於二
龍振幽滯于沙泥許公明于一驥賓王淹中故俗體
朴厚之弘規稷下遺氓陶禮義之餘化頗遊簡素少
閱縑緗每蟋蟀凄唫映素雪於書帳莎雞振羽截碧
蒲於翰林既而學異懷蛟才非夢鳥價不齊於南漢
列不重于東山幸屬日月光華雲霞紛郁方結羨魚
之網將謠扣角之詞奮短翮于搶榆希高標之餘拂
濯纖鱗于涓滴望鴻浪之微霑所冀顧盼曲流剪拂
增價則鉛刀有一割之用跛鼈致千里之行是知竊
混吹於齊竽濫飛聲于郢路拘山雞而自恧顧遼豕
以多慚輕觸威顔不遑流汗謹啟
山東通志卷三十五之五
