山東通志卷三十五之三
藝文志三(表)
薦禰衡表(漢)孔融
臣聞洪水横流帝思俾乂旁求四方以招賢俊昔世
宗繼綂將弘祖業疇咨熙載羣士響臻陛下睿聖纂
承基緒遭遇厄運勞謙日仄惟岳降神異人並出竊
見處士平原禰衡年二十四字正平淑質貞亮英才
卓躒初涉藝文升堂覩奥目所已見輒誦於口耳所
暫聞不忘於心性與道合思若有神弘羊潛計安世
默識以衡準之誠不足怪忠果正直志懷霜雪見善
若驚疾惡若讐任座抗行史魚厲節殆無以過也鷙
鳥累百不如一鶚使衡立朝必有可觀飛辯騁辭溢
氣坌涌解疑釋結臨敵有餘昔賈誼求試屬國終軍
欲以長纓牽致勁越弱冠慷慨前世美之近日路粹
嚴象亦用異才擢拜臺郎衡宜與為比如得龍躍天
衢振翼雲漢揚聲紫微垂光虹蜺足以昭近署之多
士增四門之穆穆鈞天廣樂必有竒麗之觀帝室皇
居必畜非常之寶若衡等輩不可多得激楚陽阿至
妙之容掌伎者之所貪飛兔騕褭絶足奔放良樂之
所急也臣等區區敢不以聞陛下篤慎取士必須效
試乞令衡以褐衣召見若無可觀采臣等受面欺之
罪
薦管寧表(三國)桓範
臣聞殷湯聘伊尹於畎畝之中周文進吕尚於渭水
之濱竊見東筦管寧束脩著行少有令稱州閭之名
亞故太尉華歆遭亂浮海遠客遼東於混濁之中履
潔清之節篤行足以厲俗清風足以矯世以簞食瓢
飲過於顔子漏屋敝衣踰於原憲臣聞唐堯寵許由
虞舜禮支父夏禹優伯成文王養夷齊及漢祖高四
皓之名屈命於商洛之野史籍歎述以為美談陛下
紹五帝之鴻烈並三王之逸軌膺期受命光昭百代
仍有優崇之禮於大夫管寧寵以上卿之位榮以安
居之稱斯之為美當在魏典流之無窮明世之高士
也臣以為既加其大不愛其細可重之以元纁聘之
以殊禮矣
謝平原内史表(晉)陸機
陪臣陸機言今九月九日魏郡太守遣兼丞張含齎
板詔書印綬假臣為平原内史拜受祇竦不知所裁
臣本吳人出自敵國世無先臣宣力之效才非丘園耿介
之秀皇澤廣被惠濟無遠擢自羣萃累蒙榮進入朝
九載歷官有六身登三閣官成兩宫服冕乘軒仰齒
貴游振景拔迹顧邈同列施重山嶽義足灰没遭國
顛沛無節可紀雖蒙曠盪臣獨何顔俛首頓膝憂愧
若厲而横為故齊王冏所見枉陷誣臣與衆人共作
禪文幽執囹圄當為誅始臣之微誠不負天地倉卒
之際慮有逼迫乃與弟雲及散騎侍郎袁愉中書侍
郎馮熊尚書右丞崔基廷尉正顧榮汝隂太守曹武
思所以獲免隂蒙避迴﨑嶇自列片言隻字不關其
間事蹤筆跡皆可推校而一朝翻然更以為罪蕞爾
之生尚不足吝區區本懷實有可悲畏逼天威即罪
惟謹鉗口結舌不敢上訴所天莫大之釁曰經聖聽
肝血之誠終不一聞所以臨難忼慨而不能不悢悢
者惟此而已重蒙陛下愷悌之宥迴霜收電使不損
越復得扶老攜幼生出獄戶懷金拖紫退就散輩感
恩推咎五情震悼跼天踳地若無所容不悟日月之
明遂垂曲照雲雨之澤播及朽瘁忘臣弱才身無足
采哀臣零落罪有可察苟削丹書得夷平民則塵洗
天波謗絶衆口臣之始望尚未至是猥辱大命顯授
符虎使春枯之條更與秋蘭垂芳陸沈之羽復與翔
鴻撫翼雖安國免徒起紆青組張敞亡命坐致朱軒
方臣所荷未足為泰豈臣蒙垢含吝所宜忝竊非臣
毁宗夷族所能上報喜懼參并悲慙哽結拘守常憲
當便道之官不得束身奔走稽顙城闕瞻係天衢馳
心輦轂臣不勝屏營延仰謹拜表以聞
奉詔進諸葛亮集表(晉)陳夀
臣夀等言臣前在著作郎侍中領中書監濟北侯臣
荀勖中書令關内侯臣和嶠奏使臣定故蜀丞相諸
葛亮故事亮毗佐危國負固不賓然猶存錄其言恥
善有遺誠是大晉光明至德澤被無疆自古以來未
之有倫也輒刪除複重隨類相從凡為二十四篇篇
名如右亮少有軼羣之才英覇之器身長八尺容貌
甚偉時人異焉遭漢末擾亂隨叔父玄避難荆州躬
耕於野不求聞達時左將軍劉備以亮有殊量乃三
顧亮於草廬之中亮深謂備雄姿傑出遂解帶寫誠
厚相結納及魏武帝南征荆州劉琮舉州委質而備
失勢衆寡無立錐之地亮時年二十七乃建竒策身
使孫權求援吳會權既宿服仰備又器亮竒雅甚敬
重之即遣兵三萬人以助備備得用與武帝交戰大
破其軍乘勝克捷江南悉平後備又西取益州益州
既定以亮為軍師將軍備稱尊號拜亮為丞相錄尚
書事及備殂没嗣子幼弱事無巨細亮皆專之於是
外連東吳内平南越立法施度整理戎旅工械技巧
物究其極科教嚴明賞罰必信無惡不懲無善不顯
至於吏不容奸人懷自厲道不拾遺強不侵弱風化
肅然也當此之時亮之素志進欲龍驤虎視包括四
海退欲跨陵邊疆震蕩宇内又自以為無身之日則
未有能蹈涉中原抗衡上國者是以用兵不戢屢耀
其武然亮才於治戎為長竒謀為短理民之幹優于
將略而所與對敵或值人傑加衆寡不侔攻守異體
故雖連年動衆未能有克昔蕭何薦韓信管仲舉王
子城父皆忖已之長未能兼有故也亮之噐能政理抑
亦管蕭之亞匹也而時之名將無城父韓信故功業
凌遲大義不及邪盖天命有歸不可不以智力爭也
青龍二年春亮帥衆出武功分兵屯田為久駐之基
其秋病卒黎庶隨思以為口實至今梁益之民咨述
亮者言猶在耳雖甘棠之詠召公鄭人之歌子産足
以遠譬也孟軻有云以佚道使民雖勞不怨以生道
殺人雖死不忿信矣論者或怪亮文采不豔而過于
丁寧周至臣愚以為咎繇大賢也周公聖人也考之
尚書咎繇之謨略而雅周公之誥煩而悉何則咎繇
與舜禹並謨周公與羣下矢誓故也亮所與言皆衆
人凡士故其文指不得及遠也然其聲教聞言皆經
事綜物公誠之心形于文墨足以知其人之意理而
有補于當世伏惟陛下邁蹤古聖蕩然無忌故雖
敵國誹謗之言咸肆其辭而無所革諱所以明大通
之道也
讓開府表(晉)羊祐
臣祜言臣昨出伏聞有恩詔拔臣使同台司臣自出
身以来適數十年受任外内每極顯重之地常以智
力不可強進恩寵不可久謬夙夜戰慄以榮為憂臣
聞古人之言德未為衆所服而受高爵則使才臣不
進功未為衆所歸而荷厚禄則使勞臣不勸今臣身
託外戚事遭運隆誡在過寵不患見遺而猥超然降
發中之詔加非次之榮臣有何功可以堪之何心可
以安之以身誤陛下辱高位傾覆亦尋而至願復守
先人敝廬豈可得哉違命誠忤天威曲從即復若此
盖聞古人申于見知大臣之節不可則止臣雖小人
敢緣所蒙念存斯義今天下自服化以来方漸八年
雖側席求賢不遺幽賤然臣等不能推有德進有功
使聖聽知勝臣者多而未達者不少假令有遺德于
版築之下有隱才于屠釣之間而今朝議用臣不以
為非臣處之不以為愧所失豈不大哉且臣忝竊雖
久未若今日兼文武之極寵等宰輔之高位也臣所
見雖狭據光禄大夫李喜秉節高亮正身在朝光禄
大夫魯芝潔身寡欲和而不同光禄大夫李胤蒞政
弘簡在公正色皆服事華髮以禮始終雖歷内外之
寵不異寒賤之家而猶莫蒙此選臣更越之何以塞
天下之望少益日月是以誓心守節無苟進之志今
道路未通方隅多事乞留前恩使臣得速還屯不爾
留連必于外虞有闕臣不勝憂懼謹觸冒拜表惟陛
下察匹夫之志不可以奪
為蕭揚州薦士表(梁)任昉
臣上言臣聞求賢暫勞垂拱永逸方之疏壤取類導
川伏惟陛下道隱旒纊信充符璽六飛同塵五讓高
世白駒空谷振鷺在庭猶懼隠鱗卜祝藏器屠保物
色關下委裘河上非取製於一狐諒求味於兼采五
聲倦響九工是詢寢議廟堂借聽輿皂臣位任隆重
義兼家邦實欲使名實不違徼倖路絶勢門上品猶
當格以清談英俊下僚不可限以位貌竊見秘書丞
琅邪臣王暕年二十一字思晦七葉重光海内冠冕
神清氣茂允廸中和叔寳理遣之談彦輔名教之樂
故以暉映先達領袖後進居無塵雜家有賜書辭賦
清新屬言玄遠室邇人曠物疎道親養素丘園台
階虚位庠序公朝萬夫傾望豈徒荀令可想李公不
亡而已哉前晉安郡侯官令東海王僧孺年三十五
理尚棲約思致恬敏既筆耕為養亦傭書成學至乃
集螢映雪編蒲緝柳先言往行人物雅俗甘泉遺儀
南宫故事畫地成圖抵掌可述豈直鼮鼠有必對之
辯竹書無落簡之謬暕坐鎮雅俗弘益已多僧孺訪
對不休質疑斯在並東序之祕寳瑚璉之茂器誠言
以人廢而才實世資臨表悚戰猶懼未允不任下情
云云
進王氏瑞詩表(唐)高適
臣某言符瑞之興實由王政歌詩之作本自國風伏
見范陽盧某母瑯琊王氏性合希澹體符靜默旁通
天地之心預紀休徵之盛去景龍二載撰天寳迴紋
詩凡八百一十二字循環有數若寒暑之遞遷應變
無窮謂隂陽之莫測誡其子曰吾没之後爾密記之
當逢大道之朝必遇非常之主則真圖之製便可上
言君親之義不違犬馬之誠斯在臣早識其子嘗與
臣言星霜屢移書奏仍闕以歲月滋久旨趣幽微沈
吟耳目之前倏忽禎祥之後伏惟皇帝陛下乘道御
極乃聖與化參日月之並明體乾坤而同德梯航萬
里爭飲淳和之風臣妾四國盡歸仁夀之域今陛下
務於道道可盡乎法於天天實長久是知與道齊運
比天同休無疆之徵乃在兹矣則天授之美其可替
乎章句粲然所謂没而不朽者也臣某誠惶誠恐稽
首頓首昔漢幸甘泉且昧神君之語周窮轍迹徒稱
王母之謠豈若迥出名言高懸響像應皇王之丕命
運宫商於景福且夫靈芝嘉禾以草木之瑞尚有頌
聲方之真圖彼未為得特望編之史冊列在樂章則
陛下先於天而聽於人也臣才術淺陋謬忝藩伯曾
微涓塵以答萬一恒馳北極每切子牟之戀遥奉南
山願效封人之祝
遷移鄆州謝表(宋)姚鉉
臣鉉言三月十一日翰林待詔朱慶至奉宣詔旨賜
臣遷移鄆州碑一軸使令書石者鳳篆葳蕤雄文飛
動自天而降闔境為榮臣鉉誠感誠忭頓首頓首臣
聞建萬國而親諸侯莫大乎立制度鎮四夷而附百
姓莫大乎列都城考王制則五等有差稽春秋則百
雉為大民居是域國典有程其或天災流行下民昏
墊昭天鑒而俾無逸日揚聖謨而動有成功亦猶晉
遷新田獲水土十世之利周卜洛邑得天地四方之
中鴻猷允播於無疆翠琰是書於不朽伏惟崇文廣
武聖明仁孝皇帝陛下誕膺駿命光啟瑶圖放勛之
文所以懸諸日月有虞之孝所以通乎神明寰區克
致於泰寧蠻貊盡同於文軌式遏亂略則四海宅心
寵綏黎元則百王讓德將舉告成之典永隆不拔之
基惟彼東平是稱重地積水為患羣生失寧如大河
決防洪濤浸壘將就晉陽之禍咸思瓠子之歌宸機
一決於九重喜氣四充於千里倏移城郭直疑遊仙
人之宫競創室廬皆謂入華胥之國審方正面而盡
舉興利除害以孔多不有大功孰識乎睿知不有鴻
筆孰昭乎德音金聲才振於禁苑寳軸俄頒於近屏
英辭煥發駭龍蛇之變攄妙翰優柔睇鵷鸞之翔集
貞珉已勒盛德長新粲然與日月爭輝邈矣將天地
齊永吏民相慶藩閫有光臣無任屏營之至
知青州謝表(宋)范仲淹
臣某言奉勅就差臣知青州充青淄等州軍安撫使
已到任交割勾當者海岱之區地望攸重岳牧之任
邦選甚隆拜命以還戴榮而懼臣某竊念臣賦才寡
薄抱節孤危會遇不倫進擢無狀發言多忤非輕去
聖主之恩觸事為憂所重在太平之業㳙埃未補覆
載何酬尚玷弘私屢加優寄漸兹衰朽期以退藏伏
蒙陛下天量庇全聖衷收采改此劇藩之守假諸連
帥之權臣敢不逾勵夙宵處分旰昃體九重之深造
安千里之蒼生上副聖求少圖忠效
謝青州到任表(宋)劉摰
東方大國莫如鄆青愚臣何人繼命師守涖官兹始
揣己不遑伏念臣器藴至疎智靈弗競遭會繼明之
始越膺共政之圖三府共逮於六期千慮蔑聞於一
得雖進退必繇其道常願學乎聖人而功烈如此其
卑終難符於士論寬典刑於司敗假丘壠之便藩報
政稽期實愧三年之魯改符易地猶叨四履之齊惟
時東秦號一都會士知禮義境控海山厥民富饒少
敚攘之舊習其俗舒緩有平易之餘風謹於承流可
以無事曾是迂愚之品獲塵寄委之優此盖伏遇皇
帝陛下乾健而粹純豐中而光大沈幾以通變化定
鑑以御妍媸人無遐遺材以器使臣敢不振厲衰境
激昂至恩簡禮去煩稍究前修之治推仁宣澤庶求
遠俗之安儻集涓微仰酬覆燾
知青州謝上表(宋)歐陽修
掌國五兵叨進中臺之秩宣風一面俾綏東土之人
祇荷寵靈徒知隕越臣某中謝伏念臣學非通敏材
實空疎幸逢千載之休明誤被三朝之奬擢久陪法
從嘗與政機國恩未報而身已先衰世途可畏而命
亦多蹇頃緣災伏遂決退休敢期上惻於皇慈未忍
遽捐於舊物而復過推優渥以慰癃殘惟孤拙之無
堪蹈艱危而已甚世之所榮者臣之所懼人以為寵
者臣以為憂是敢輒殫悃愊之誠累黷高明之聽迫
於危慮罔避煩辭而聖度並容寬其罪戾恩言屢降
譬以丁寧知成命之難回勉靦顔而祇受而况全齊
舊壤負海奥區民俗富完而鑿井耕田各安其業詔
條寬大而奉法守職足以修官内省庸虚奚勝忝幸
此盖伏遇皇帝陛下日新求治天覆推仁謂簮履雖
至於賤微尚堪收錄而犬馬苟豐於豢養猶可使令
臣敢不策勵疲羸勤思夙夜庶期盡瘁少答鴻私
謝擅止散青苗錢放罪表(宋)歐陽修
今月二十九日准中書劄子以臣奏乞不俵秋料青
苗錢事奉聖旨不合不聽候朝廷指揮擅行止散之
罪特與放免有罪必誅是為彜典原情以恕特出深
仁聞命撫躬感激涕泗伏念臣以一介之微賤荷三
聖之奬知寵禄既豐初無報效筋骸已憊尚此遲徊
曲蒙大度之并容誤委一方之寄任職當撫俗責在
分憂方兹旰昃之勞心豈敢因循而避事昨遇國家
新建官司而主計大商財利分命出使之車交馳於
郡縣悉發舊蔵之鏹取息於編氓而臣方久苦於昏
衰初莫詳其利害既已大喧於物議始知不便於人
情亦嘗略陳衆弊之三冀補萬分之一屬再當於班
給顧已逼於會期雖具奏陳乃先擅止據兹專輒合
被譴呵豈謂伏蒙皇帝陛下深軫睿慈俯矜樸拙免
從吏議特貸刑章夫何草木之微曲被乾坤之施臣
敢不益思祗畏更勵操修戒小人之飾非希君子之
改過冀圖薄效少答鴻私
密州謝上表(宋)蘇軾
臣軾言昨奉勅差知密州軍州事已於今月三日到
任上訖草芥賤微敢干洪造乾坤廣大曲遂私誠受
命撫躬已自知其不稱入境問俗又復過於所期臣
軾中謝伏念臣家世至寒性資甚下學雖篤志本先
朝進士篆刻之文論不適時皆老生常談陳腐之說
分於聖世處以散材一自離去闕廷屢更歲月塵埃
筆硯漸忘舊學之淵源奔走簿書粗識小人之情偽
欲自試於民社庶有助於㳙埃以為公朝不廢私願
攜孥上國預憂桂玉之不充請郡東方實欲弟昆之
相近自惟何幸動獲所求雖父兄所以處臣其僥倖
不過如此誰云疎外有此遭逢兹盖伏遇皇帝陛下
躬上聖之資建太平之業以為人無賢愚皆有可用
雖如臣等輩猶未盡捐敢不仰佩至恩益堅素守推
廣中和之政撫綏疲瘵之民要使民之安臣則為臣
之報國
知登州謝表(宋)蘇軾
臣軾言伏奉告命授臣朝奉郎知登州軍州事臣已
於今月十五日到任上訖者登雖小郡地號極邊自
驚縲絏之餘忽有民社之寄拜恩不次隕涕何言臣
聞臣不密則失身而臣無周身之智人不可以無學
而臣有不學之愚積此兩愆本當萬死坐受六年之
謫甘如五鼎之珍擊鼓登聞妄求自便買田陽羨誓
畢此生豈期枯朽之中有此遭逢之異收召魂魄復
為平人洗濯瑕疵盡還舊物此盖伏遇陛下内行曾
閔之孝外發禹湯之仁日將旦而四海明天方春而
萬物作於其黨而觀過謂臣或出於愛君就所短而
求長知臣稍習於治郡致兹異寵驟及非才仰惟先
帝全臣於衆怒必死之中陛下起臣於散官永棄之
地没身難報碎首為期
進太平金鏡策表(元)趙天麟
天開聖運雲雷驅槖籥之功地判神機河洛運權衡
之化三千關塞夀域茫茫億兆生靈春風浩浩既預
向陽之葵藿宜同獻暖之芻蕘下啟丹衷上干紫閣
臣天麟誠惶誠懼稽首頓首欽惟皇上陛下孝尊昭
考恩奉慈闈瓜瓞增鳳歷之延蘿蔓衍龜圖之固坐
享大亨之交泰尚持貞吉之鳴謙思蕙帳以旁招屈
麻絰而下問臣遭逢有幸駑劣無知雖乏致主之才
素講新民之理得生明世自慙一介之微軀追想先
朝曾獻萬言之長策猶有寒窗之論遥觀上國之光
因撰一書爰分八卷其一曰建八極以固天下之大
業其二曰修八政以振天下之宏綱其三曰運八樞
以公天下之爵禄其四曰樹八事以豐天下之食貨
其五曰暢八脈以鼓天下之正風其六曰宣八令以
達天下之恩威其七曰示八法以清天下之刑賞其
八曰舉八要以壯天下之財力前後數萬餘字上下
六十四篇名之曰太平金鏡策評商政紀冒凟天聰
恐或有於微長冀少禆於洪造若國家使隨流待詔
更傾三峡之波濤若國家使無罪容身自有五湖之
煙月望金門之瑞氣希玉殿之清香但願鵬海風高
萬里逐雲間之翼龍廷日暖九重回天上之光言舉
斯心力行其道臣無任戰慄席藁俯伏待罪之至謹
上書乞赦以聞
恭賀瑞麟表(國朝)岳濬
題為
聖德之保和備至
天心之錫福彌隆恭報東省瑞麟毓生光昭
嘉應事雍正十年六月十三日據布政使鄭禪寳詳稱曹
州鉅野縣民李恩家于本年六月初五日辰時有牛
産生瑞麟身長一尺八寸高一尺七寸麕身牛尾頭
含肉角頂帶旋毛目如水晶額如白玉遍身鱗甲悉
係青色甲縫俱有紫色絨毛脊背黑毛三節中節毛
皆直䜿前節毛向前後節毛向後胯腹蹄腕皆有白
毫尾長五寸五分尾尖有黑毫四縷現經繪圖呈送
到(臣臣)敬閱之下實深懽忭隨恭設香案望
闕叩頭慶
賀欽惟我
皇上
道恊清寧
功參化育
體元立政六府修而三事和
建極敷民五典惇而九疇敘
弘繼述于文謨武烈萬邦共荷生成
廣經綸于帝治王猷四海同躋熙皥
恩膏覃被逮昆蟲草木以均霑
愷澤殷流綂海澨山陬而胥治
聖德克孚于
天德春臺化宇比高厚之難名
天心永契于
聖心象緯方輿慶嘉祥之叠至華星順軌丹霄麗雙璧之
輝湛露凝甘綉甸潤千珠之液九穀登而穎舒九穗
三芝發而秀吐三華乃若黃河清于曹單之間不獨
波澄秦隴慶雲現于洙泗之涘豈徒彩煥滇黔兹當
鉅野之鄉復覩瑞麟之毓麕身牛尾允擅殊姿一角
圓蹄咸推異品臣伏稽書傳春秋服虔註曰王者視
明禮修則麒麟至又禮斗威儀曰王者政訟平則麒
麟在郊又孝經援神契曰王者德至鳥獸則麒麟臻
是以軒轅之朝麟遊有紀成康之世麟趾有歌撫兹
神物之誕生益見
瑞符之昭格良由我
皇上履信思順懋惟精惟一之修積厚還淳施引養引恬
之惠欽恭光乎四表如日月之照臨安阜徧于八紘
比乾坤之幬載况東省壤聯
畿輔沐化尤先路接康衢蒙庥最渥表崇
至聖
宸衷倍篤于宫墻懷保羣黎
睿慮時勤于蔀屋是知麟之所兆信而可徵五色含章卜
文明之大啟四靈冠首占戩穀之方来(臣)忝任封疆
欣逢
盛美自
天申命已知
純嘏緝熙在地成形更識太和翔洽願效升恒之頌用抒
拜舞之誠伏祈
詔付史臣宣示中外毓于郊藪千秋標河嶽之竒載在圖
書萬古煥奎婁之象臣實切踴躍歡忭之至理合繪
圖恭
進以
聞
再賀瑞麟表(國朝)岳濬
題為
聖德之
恩膏倍渥
天心之嘉應頻臻恭報東省再毓瑞麟謹抒
賀忱仰祈
睿鑒事雍正十二年十二月初七日據布政使鄭禪寳詳
稱兗州府寧陽縣民孫永翔家于本年十二月初三
日未時有牛在鶴山産一瑞麟産時異光四彩聲若
雷鳴麟身長一尺七寸高一尺三寸玉定文頂首含
肉角鼻準隆起孔若芝雲雙瞳烱烱有光眶赤如炬
兩耳卓立孔有彩毫徧身鱗甲頭頂純綠背自肩脊
至尾閭皆青色甲紋方圓相綜界畫如圖腹腋悉屬
細鱗青黃交映甲縫有黃白彩毫尾長五寸共一十
九節通尾青鱗節縫紅黃色尾尖有黃色彩毫一大
縷四蹄周整碧潤如玉前趾各有黃毫委係麕身牛
尾一角圓蹄茂質華文光彩煥發洵屬
聖朝嘉瑞理合申報等情呈報到臣臣敬閱之下實深歡
忭隨恭設香案望
闕叩頭慶
賀欽惟我
皇上
道隆參贊
德溥生成
紹精一以執中光被四表
體蕩平而建極慶洽兆民
大孝恢繼述之模五典惇而教思廣浃
至治備修和之紀九功敘而愷澤旁敷
綂山海于梯航近悦遠来共沐時雍之化
啟乾坤之苞采仰觀俯察悉占
福應之符日星涖河嶽以同華後先標美雲露映芝禾而
偕麗次第呈竒咸亨已兆其鴻嘉戩穀尤徵于麟趾
前此地當鉅野歲在玄枵忻逢神物之挺生肅繕丹
函而上
報嗣值靈分蜀國曾聞一降于鹽亭即云瑞叶魯郊
詎意載臨于陬邑而乃璣衡萃秀指兗土以荐舒轅
宿涵精注寧陽而更毓允矣麕身牛尾依然一角圓
蹄既觀賦質之維均兼訝含章之獨異羲文布畫錯
綜于頂額之間禹範陳疇疆理于背肩之上璧紋珠
纈叠叠成鱗綉組金英熊熊作彩况復山連岱麓實
皇猷出震之區川接泗濱乃
聖澤流奎之野六師赫濯甫奏捷于邊陲百穀豐穰競吹
豳于里社紀以
龍飛寳祚壬産者週于干寅産者週乎支干支並協夫循
環按以鳳歷良辰夏誕者本乎火冬誕者本乎水水
火適彰其既濟此皆由我
皇上心勤怙冒春臺培博厚之基禮重師儒離照煥文明
之象奮武還籌戢武保惠維殷有年愈切祈年康田
永殖是以昭事式孚
帝鑒錫佑命以重申欽崇克迓
天庥届昌期而滋至洵寰瀛之所罕睹誠今古之所希聞
(臣)忭舞難名形容莫罄稽之載籍信知感召之原繪
以縑緗用表對揚之願雖
睿懷緝敬荷
繁禧而淵惕彌殷而輿悃抒誠頌純嘏而嵩呼倍切伏冀
詔登瑶簡顯重熙于奕葉丕圖垂炳蔚之輝
恩沛綸書宣秩祐于遐陬泰宇履舒長之會(臣)實切懽忭
之至理合敬謹繪圖恭
進以
聞
山東通志卷三十五之三
