山東通志卷三十三
五行志
君子讀洪範庶徵之篇而凜凜也五氣之騐有美
有惡善行所召則為休徵惡行所召則為咎徵天
人感孚捷於影響歴攷前史休者不一二見而咎
者實數數焉豈非以治化難洽闕失易滋順象嘉
符固未可以強而致乎
國家世德相承茂登上理百昌鬯遂協氣旁流瑞應
響臻至於美不勝紀而我
皇上持盈戒逸謙讓未遑朝夕乾乾惟隂陽之愆伏是
察而克自祗畏焉雖堯咨舜儆何以加於此哉舊
志五行稍為輯訂自康熙甲寅以後凡祥異之見
於二東者叙而增之以備柱下之採若夫推準事
迹闡析幽眀至理精微良非末學所能究矣作五
行志
周
桓王二年秋魯大水
頃王元年五月癸酉魯地震
定王五年秋齊魯大旱八年秋魯大水十有四
年魯大有年二十一年秋魯大水
靈王十有五年夏五月魯地震二十一年(魯襄公二十二)
(年)十一月(夏正九月)庚子孔子生於魯昌平鄉(詳見闕里)二
十三年秋魯大水
景王六年冬魯大雨雹二十二年夏己夘魯地震
敬王三年春鸜鵒來巢於魯郊十有一年三月壬
辰魯雉門及兩觀災十有五年夏魯季桓子穿井
土缶中得蟲若羊三十九年(魯哀公十四年)魯西狩獲麟
(詳闕里志)
顯王六年雨黍於齊
頳王三十一年齊地雨血數百里(青州府志云千乘博昌之間)
漢
孝惠帝二年春正月癸酉有兩龍見於蘭陵延東里
温陵井中
孝文帝元年四月齊國地震三年填星在婁十
二年十一月河決東郡後五年齊雍城門外有狗
生角
孝景帝二年九月膠東下密人年七十餘頭生角角
有毛
孝武帝建元二年春河水溢平原郡元光三年夏
五月河決瓠子氾濮陽等十一郡元狩三年城陽
國大水太始三年二月幸東海獲赤雁(作朱雁之歌)
孝昭帝始元三年鳳凰集東海遣使祠其處元鳳
三年春正月泰山大石起自立
孝宣帝本始元年鳳凰集於千乘又集於膠東地
節二年鳳凰集於魯國四年山陽濟隂大雨雹(濟隂)
(志云大如雞子入地二尺五寸)
孝元帝初元二年北海郡安邱饑永光四年東牟
山野蠶成繭(登州志云收一萬餘石)五年河決清河靈縣鳴犢
口
孝成帝建始四年河大決於館陶東郡金隄皆潰
永始二年黃龍見於東萊
孝哀帝建平元年濟隂定陶縣産嘉禾一莖九穗(曹州)
(志是年十二月甲子光武帝生於濟陽官舍其夜赤光竟天異香滿室)
世祖光武帝建武十二年黃龍見於東阿二十二
年北海安丘蝗
孝章帝建初元年三月東平國地震四年三月山
陽郡地震元和二年鳳凰集於肥城
孝和帝永元三年夏四月兖州蝗八年九月辛丑
夜有流星入於婁
孝安帝元初三年正月濟南國東平陵木連理六
年四月渤海大風拔木延光三年二月戊子五色
大鳥集於濟南臺縣九月辛亥黃龍見於歴城十
二月乙未復見於諸四年正月黃龍二見於濮陽
又産麒麟一
孝順帝永建四年兖州霪雨害稼棣州水
孝質帝本初元年五月海水溢樂安北海二國
孝桓帝元嘉元年十月朔鳳凰集於濟隂己氏二
年八月黃龍見於濟隂句陽永興二年泗水汜漲
逆流永夀元年白鳥見齊國延熹九年河水清
自東郡至於濟北國永康元年渤海郡海水溢
孝靈帝熹平三年六月東萊郡海水溢光和六年
冬大雪東萊瑯琊二郡井泉沍凍
(三國)魏
眀帝景初元年正月黃龍見於泰山山茬九月兖
州大水青龍三年正月夀光隕石一
晉
武帝泰始二年十二月青龍二見於定陶六年白
龍見於東莞八年范須昌夀張木連理咸寧元
年九月安邱蝗二年清河靈縣木連理三年八
月泰山郡隕霜殺三豆十一月渤海郡獻白雉五
年樂安臨濟木連理白麟見於平原太康元年五
月濟隂乘氏木連理二濟南大雨雹傷麥禾二
年二月琅邪郡雨雹五月辛酉濮陽濟隂東平同
日大雨雹傷麥禾濟南暴風折木六月泰山郡大
水三年閏八月白龍二見於歴城四年十一月
白虎遊於富平五年七月東平任城大雨雹平原
大水六年三月齊郡樂安長廣東萊琅邪同隕霜
殺桑麥八年九月嘉禾生東莱掖縣九年十二
月青龍黃龍各一見於魯國
惠帝元康五年四月齊國臨淄縣有大蛇負二小蛇
入城北門(邑志載大蛇長十餘丈小蛇亦長丈許經北門市入漢城陽景王祠内忽不見)五
月東莞安丘皆大水六月東海雨雹六年三月
東海隕霜殺麥禾永康元年壯武桑化為栢永
寧元年魯國大雨雹太安元年七月兖州大水
懷帝永嘉四年四月兖州地震
元帝建武元年秋七月安邱旱蝗大興元年樂安
高密二國蘭陵東莞二郡蝗
成帝咸康二年六月辛未有流星出奎中没婁北
孝武帝泰元十一年琅邪費縣榆木連理十五年
八月兖州蝗大水十六年七月飛蝗自南來食堂
邑禾苗殆盡
南北朝
南宋武帝永初二年都昌獻赤烏
文帝元嘉二年山陽郡獻白烏四年五月辛巳甘
露降臨朐城五年東莞莒縣獲白雉二又獲白鹿
二上之八年東莞莒縣松栢連理十一年八月
甲辰甘露降費縣沙里十七年七月壬申甘露降
高平金鄉富民村方三十里八月安邱縣大水
二十五年萊蕪等縣饑二十八年春燕歸巢於林
木
孝武帝孝建二年都昌木連理廣饒嘉禾異畝同穎
大眀元年青州嘉禾異畝同穎四年兖州大水
五年平原郡河水清六年七月兖州地震魯郡
山搖二日青州地震有聲如雷八月樂陵郡獻嘉
禾
順帝昇眀元年四月青龍見齊郡六月慶雲見益
都二年十一月甘露降於長山縣
魏世祖始光五年二月白䴥見於樂陵(因改是年為神䴥元年)太
平真君元年四月甘露降於平原郡
高祖延興四年正月青州獻白雀二十二年八月
兖州地震承眀元年四月兖青二州大風雹八
月嘉禾生濟南歴城泰和元年三月青州獲白鹿
以獻二年十一月泰山郡進五色狗六年六月
光州蝗七月青州大水八月平原大水蝗七
年六月青州獻三足烏九年青州四月隕霜十
五年濟州獻三足烏
宣武帝景眀元年四月青州虸蚄害稼七月兖青
二州大水山茬縣泰隂山摧湧泉溺人甚衆三
年六月東海木連理四年七月東莱東牟虸蚄害
稼十一月東清河桃李華莒縣木連理正始元
年六月司州陽平等郡俱蝗八月濟州獻嘉禾
二年三月齊州大雨雹四月齊州隕霜六月歴
城獻嘉禾八月甘露降長山永平元年九月壬
辰青州地震十月甘露降於益都樂安獻白兔
二延昌二年五月齊州獻白鹿八月辛巳泰山
石裂數十處
肅宗孝眀帝熙平元年六月齊州蝗正光元年濟
南靈巖山木連理
後帝中興二年長山獲異龜(一頭六目腹下有歡兆二字)
東魏孝静帝天平三年正月青州獻白雉四年十月
光州獻九尾狐元象元年東莞莒縣大水興和
元年十月冤句縣出醴泉二年四月盧鄉木連理
八月南青州獻嘉禾武定元年六月東郡民獻
白烏六年四月泰山郡甘露降
齊宣帝天保九年四月黃龍見於齊州
武成帝皇建元年齊州河水清河清元年六月乙
巳濟河水口見八龍升天(舊志作龍出浴堂中今從齊書)
後主武平四年山東饑六年八月山東諸州大水
隋文帝開皇十四年祀泰山齋宫神像自焚十五年
兖州濟隂等郡大水十九年十二月星隕於渤海
煬帝大業三年武陽郡河水清五年莒安丘二縣
大饑八年莒大旱
唐
太宗貞觀元年兖州萊蕪等縣大旱三年貝州大
水八年密州莒縣大水
高宗永徽元年正月濟州河水清七月齊州大水
二年秋濮州大水五年六月濟州河水清六
年高苑民吳威妻一産四男上元二年八月齊州
大水三年八月青州海水溢永隆元年濟南琅
邪二郡大水二年九月兖州大水
中宗長夀二年五月棣州河溢神龍二年五月青
州旱
玄宗開元十年六月河決博州十二年八月兖魏
博三州大水十四年濮州大水二十年兖州大
水二十五年齊州淄河水溢五月貝州蝗(有白鳥成)
(羣見即食之不為災見邑志)濮州馬生駒耳後肉角又二烏二鵲
二鸜鵒同巢
德宗興元元年青州蝗二年棣州蝗大饑貞元
元年乾封安丘莒三縣蝗大饑十四年五月有魚
長丈餘飛墜須昌城市
憲宗元和六年三月戊戌有流星隕於鄆州聲震百
里八年六月丙申富平大風拔木十二年正月
青州暴風空中聞人馬聲十四年四月青州霜不
害稼(專殺田間惡草道旁荆棘不及田禾見郡志)
穆宗長慶四年七月鄆州大水五年濟隂郡蝗
文宗太和二年河水溢壊棣州城四年鄆州大水
壞城郭開成二年二月彗出於危指南斗五月
河決曹州六月夀光蝗
宣宗大中四年八月淄德二州大水五年齊淄德
三州大水
懿宗咸通三年定陶民家羊生羔一夕變為犢
昭宗乾寧三年有客星三一大二小入於虚危
五代
晉高祖天福六年河決氾兖濮二州
齊王開運二年河溢鄆州
宋
太祖建隆元年三月臨清縣雨雹傷禾五月濟南
府大旱十月河決棣州氾平原等縣二年五月
濮州蝗三年春棣州隕霜殺桑民不蠶八月河
溢鄆城等處四年濟州河決五年德州民趙嗣
妻一産三男乾德元年濟南府饑二年奉符縣
大水鄒平縣濟水溢害高苑民田三年八月淄
水溢四年河決曹州氾東平府濮州麥秀兩岐
至五六岐十二月登州獻芝五莖五年三月五
星聚於奎開寳元年六月龍見於單父井中二
年濟南府及淄州皆大水三年河水溢東阿四
年河決觀城八月青州大水五年河決濮州
六年貝州御河決七年濟南府野蠶成繭八年
五月河決濮州
太宗太平興國七年曹州旱八年河決曹州雍
熙元年八月淄州孝婦河溢三年鄄城蝗端拱
元年閏五月辛亥有星出於奎如半月濟南徐美
妻一産三男二年登莱二州旱饑淳化元年淄
州蝗文登牟平二縣饑至道二年七月歴城長
清二縣蝗
真宗咸平三年河決鄆城七月棣州嘉禾合穗
景德三年密州莒縣蝗永静軍獻嘉禾大中祥
符元年芝生於孔林五月泰山麓醴泉出二
年兖淄青三州大水五年河決棣州聶家口氾濱
州八年河溢棣州九年曹州聶瀛妻一産三男
仁宗景祐元年淄州蝗登州旱饑寳元二年曹州
蝗慶歷三年將陵縣降紅雪雨如血五年五月
己亥流星入虚危六年三月戊寅青登二州地震
岠嵎山摧皇祐元年二月彗出於虚西南三年
恩州大旱五年三月大風海水溢夀光等縣七
月單州嘉禾異畝同穎至和二年十二月河決大
名館陶氾齊棣淄濱等州嘉祐三年奉符縣上瑞
麥五百本一本凡五岐
神宗熙寧元年八月須城東阿地震河決恩州
九年四月高唐縣大風拔木七月濱州嘉禾異畝
同穎十年七月濮州河決(州志決曹村口北流斷絶改流南徙分為三派)
(灌東平等州縣)元豐元年章邱棣州大水二年歴城嘉禾
二本同穗三年五月臨朐益都山石不煅自灰
七年十月青州産芝二十一本九年恩州武城縣
大風拔木
哲宗元祐七年定陶縣麥秀兩岐元符三年大名
恩博等州地震
徽宗大觀元年鄆城縣産芝二年八月芝生於武
水講武亭十月龔邱檜生花如蓮實宣和元年
十月淄州獻黑兔
金
太宗天會十一年登州大旱饑
世宗大定元年河決曹單二州八年河決曹州
章宗眀昌二年山東東路大旱三年棣州饑四
年恩州産嘉禾一莖三穗
宣宗興定五年正月慶雲見高唐州
元
世祖至元元年濟南府大水東昌饑六年二月
益都昌樂高苑夀光四縣同日地震鄒平縣進芝
二本恩州進嘉禾十一月高唐州大水七年
東平路進瑞麥八年八月濟州進芝一本九年
九月泰安州大水十四年六月東昌路及曹濮等
州皆大水十五年四月歴城縣産芝無棣縣獲白
雉十八年益都縣雨白氂二十年棣州五月隕
霜二十五年蒲臺縣饑河北徙溢濮州二十
七年五月厭次大風雨雹二十九年無棣縣蠶食
葉盡不成繭濟南般陽二路蝗
成宗元貞元年泰安州大水大德元年寧海州獻
白鹿禹城濟隂二縣進嘉禾皆一莖九穗四年
館陶進嘉禾一莖六穗五年益都路大水濱棣
二州饑十月有流星入於危六年寧海州饑
十年山東諸路饑
武宗至大元年東平路大饑四月高苑大風雨雹
二年陵高唐二州蝗三年堂邑茌平須城三縣
蝗
仁宗皇慶元年蒲臺旱延祐四年東平路大水
六年山東諸路大水
英宗至治元年東昌路大水
泰定帝泰定元年益都東昌二路大水曹州河溢
東平路蝗濱州饑三年濟南路大饑
文宗天歷元年奉符須城定陶臨沂等縣饑二年
高唐冠二州蟲食桑葉如枯株三年五月任城臨
沂滕三縣大水東平路蝗
順帝元統三年鄄城饑至元四年十月蒙隂地震
十二月東阿陽穀汶上須城同日地震五年七
月沂沐二河暴漲逆流臨沂大水至正四年五月
河溢曹州被濟隂定陶鉅野金鄉魚臺單父成武任
城鄆城汶上皆大水五年河決濟隂濟寧路大水
六月禹城縣蝗六年二月濟南路大饑地震七
月乃止七年濟南路天雨白毛二月山東諸路
地震有聲如雷八年八月臨淄縣大雨雹膠州
高密大水十年正月星隕棣州化為石十四年
東平路饑十五年五月聊城縣大雨雹十八年
蒙隂縣饑十九年濰州膠州蝗二十一年八月
壬午棣州城半夜有赤氣亘天二十二年二月彗
出於危四月丙子長星見在虚危之間四十日乃
隱二十三年濟南東昌二路大旱寧海文登萊
陽虸蚄害稼六月庚戌有星隕於歴城之龍山入
地五尺八月丙辰有赤氣起臨沂亘數十里經旬
乃滅二十六年大清河溢濱棣二州二十七年
七月龍見於臨朐縣之龍山
眀
太祖洪武元年河決曹州(徙治安陵鎮)二年河溢曹州安
陵鎮(徙治盤石鎮)三年高密縣産靈芝十里六年大清
河水暴漲溢濟南棣州七年河溢鉅野縣
成祖永樂六年登州府地震十一年五月曹縣獻
騶虞十五年龍見於樂安州井中
英宗正統四年高唐州饑十三年四月河決沙灣
東隄八月又決濮州(范縣志於水中挽得一大鐘上有承安四年造五字蓋金)
(章宗時物也今置文殊寺樓聲聞數十里)
景帝景泰元年二月金鄉縣文廟東産芝一本德
平縣饑三年五月河決夀張七年五月運河水
溢博平被茌平平原清平德平等縣
英宗天順元年五月德平大水四年濱州麥秀兩
岐八年七月曹州治産芝一本
憲宗成化六年陽信縣隕石一掖濰即墨昌邑大
饑七年武定州大饑龍鬭於大清河側九年三
月濟兖二府風霾晝晦博平縣饑濮州大旱
十二年冬朝城縣桃李華十四年三月登州大風
拔木十五年莒州進瑞麥嘉禾十七年沂州大
饑十九年四月兖州地震黑鼠食苗六月冠縣
旱十月星隕於登州城西北空中如鼓聲終夕
二十一年春泰山屢震遣官致祭六月莘縣大旱
三十三年三月德平縣地震五月黃縣儒學大
成殿瓦生瓜一蔓二蒂其大如缶
孝宗弘治五年濟南大饑東昌府旱范縣地生白
毛長四五寸三月河決黃陵岡黃縣文廟産芝
昌邑縣饑八年九月德平濠水暴溢十年三
月冠縣大風墜魚於市十二年六月闕里災
十五年九月濮州地震湧水出沙十七年武定州
大旱
武宗正德元年鄒平産芝二本二年八月德平縣
大雨雹三年河溢單縣登州饑濮州朝城縣
進嘉禾四年夏邱縣黑𤯝見七年六月濟南黑
𤯝見武定州蝗九年二月天鼓鳴十年十月
德平縣李梅實十一月沂州地震十一年登州
大水十三年章邱縣大水十五年八月夏津縣
地震
世宗嘉靖二年正月海豐地震二月諸城大風晝
晦三年三月武定州大風揚沙害麥沂州大饑
十月觀城地震七年五月新城縣無雲雷震
九年七月河決武城縣十二年十月丙子夜星隕
如雨十五年濱州蝗十六年四月恩縣雨中龍
見九月有星隕於郯城成巨石十七年陵縣進
嘉禾八月曹州櫻桃再實十月長清縣星隕如
雨十八年七月日照縣海水溢二十年昌邑縣
産紫芝二十一年日照民漢恭妻一産三男二
十二年五月長清海豐各産紫芝二本二十六年
秋濱州大水恒雨中龍見二十七年八月青州地
震二十八年恩縣學射圃麥五穗濱州地震
二十九年長山獲黑兔東平州蝗三十年正月
高唐州地震三十一年六月陵縣茄生一蒂五實
安邱縣大水三十二年蒙隂沂水大饑三十
四年十二月曹州地震有星隕於定陶縣北三十
五年七月登州大風拔木三十七年登州府大饑
四十年四月聊城縣晝晦赤光南下如電黃縣火
龍晝見高唐縣文廟災
穆宗隆慶三年正月樂安縣獲白鹿二六月衞河
決館陶七月東昌青州二府皆大水四年濱州
大清河溢
神宗萬歷元年濟南府大旱四年二月樂安縣地
震天鼓鳴五月青城淄川蒲臺三縣黑風晝晦
七年正月恩縣雨大水四月諸城縣大霜隕麥
五月平原縣大風發屋拔樹八年正月龍見於沂
水之南城九年濱州旱十年莒州椿樹連理
十一年登州府大饑糴於遼四月甘露降恩縣城
東九月蒲臺縣地震十六年安邱縣麥秀五岐
十八年青州府治東亭産紫芝一莖二十年正
月元日日照縣城中有衆鶴自南來鳴舞盡日向北
飛去二十一年曹州民張大敏妻一産三男二
十一年萊州府大水二十二年青州府饑五月
甘露降於新泰縣署之雙榆二十三年五月臨邑
縣雨雹盡作男女鳥獸形二十五年冬登州府地
震二十八年東昌府大饑福山縣麥秀兩岐
三十二年十一月堂邑縣大風拔木三十五年六
月河決單縣東平州大水黃縣豕生肉角三
十七年鉅野民王朝鳳妻福山民盧光恩妻各一産
三男五月濟南青州二府各産㹀牛一隻兩頭三
鼻四目二口三十九年秋蓬萊縣牡丹再華四
十一年七月登州府海溢十月益都縣桃李華復
實四十三年濟南青州二府大饑沂州蝗四
十六年三月彗出於虛鉅野縣進瑞麥嘉禾四
十八年七月登州府大風海水溢(文登靖海衞傷運船七十餘隻)
熹宗天啟二年二月東昌府地震七月萊州地震
有聲泰安州縣蝗海豐縣海水溢三年春濟
南府地震四月隕霜冬月新城縣牡丹再莘
四年正月日暈五月歴城縣鸜鵒來巢十月天
鼓鳴(每起東南迄於西北聲如雷見邑志)七年大清河溢潰濱州三
月青州西王疃牛産犢碧色朱唇遍體鱗甲産時有
光四月平隂縣繭蠶一夕成大旗色黃長丈許
六年沐河暴漲灌沂州郯城等縣民田
懷宗崇禎四年濟南府有狼自西門入城十月有
二龍鬭於沂河沂水縣漂没民居數十里七年正
月朔益都縣雷電大雨午時復大雪夏青州府屬
盡蝗九年益都縣産芝二本九月沂水暴漲漂
没民田十年沂水沖郯城縣壊城郭七月天雨
血十一年泰安武安濱濮四州蝗十二年濟南
東昌青州三府大旱饑曹州黑鼠遍野十三年
山東省大饑斗米萬錢無糴處泗水縣遍野火光
益都臨淄昌樂飛蝗蔽天掖濰昌邑等縣莎雞
遍野十四年山東省大饑人相食臨淄縣高唐
州碩鼠皆長三尺食禾立盡十五年膠州有年
七月登州府地震狼入城滕縣酒化為血聊城
縣豕生肫一首二尾七蹄十六年萊陽曲守行妻
一産四男昌邑縣雨血曹州羣蟻接翅而飛起
若雲霧十七年平度州民張欽妻生一男三臂
三月十九日濟南府晝晦紅風起西北氣甚腥
皇清
世祖章皇帝
順治四年濟南青州二府大水益都縣旱蝗濟
陽縣獲文豹五年夏濟南府大水七年河決荆
隆口潰張秋堤入大清河漂溺東兖濟三府屬沿河
州縣十年二月曹縣火光遍野十五年春曹縣
大水水盡赤五月戊戌長庚入月十七年八月
兖州府地震十八年八月兖州府地震
聖祖仁皇帝
康熙三年三月辛巳登州府大雨雪奇寒四月益
都縣隕霜殺麥六月兖州府大旱飛蟲蔽天墜地
如蜣螂(識之者曰此蒼諸也見之歲必大凶)四年濟南兖州東昌青州
四府大旱饑五年益都旱井泉皆涸蒙隂縣民
家豕産怪豚如象七年六月甲申山東省地震歴
城縣馬山摧蓬萊縣地裂湧白沙黑水九年夏濟
南府大旱冬兖州青州登州萊州四府屬大雨雪
奇寒果木皆凍死十年濟南府屬旱蝗齊河長清
十分災十一年青登萊三府地震十三年濟南
府屬大旱十七年濟南兖州二府屬旱十九年
六月益都臨淄大雨雹二十一年長山縣民李弘
基妻一産三男二十四年歴城等縣産嘉禾一莖
三四穗至五六穗十一月單縣大水三十三年
三月邱縣大水三十七年濟南府旱饑萊陽縣
民劉眀妻一産三男三十九年濟寧州民張文學
妻一産三男四十年濟寧州民党奉珠妻平度州
民張珮妻各一産三男四十一年濟南兖州二府
大水武城縣民李春友妻一産三男四十二年
濟南府屬大水東平州民周起龍妻一産三男
四十五年寧陽縣民謝判之妻一産三男四十六
年鄒平縣民時尚文妻齊河縣民車有朋妻各一産
三男四十八年金鄉魚臺單嶧四縣大水萊蕪
縣民邢殿桐妻一産三男歴城縣進瑞穀一莖十
穗四十九年齊東縣民牛謙居妻濟寧州民閻士
有妻各一産三男泰安州進瑞穀五十年滋陽
縣産瑞穀一莖雙穗者成畝五十一年六府各進
雙穗嘉禾三千六百本文登縣民邵宗湯妻陽信
縣民高玳妻各一産三男五十二年六府各進雙
穗瑞穀五十三年黃縣民魏振先妻一産三男
滋陽縣民高萬言妻一産四男五十四年商河德
平海豐陽信武定濱德七州縣大水膠州民趙永
祥妻一産三男五十五年濟南府屬大水東平
州民孫可芳妻一産三男青州府進瑞穀五十
七年陽信縣民邢序妻一産三男五十九年四月
丙午星隕於恩縣三各成石(兩大一小相去各十里)嘉祥縣民
李柱妻一産三男六十年山東省大旱高密縣
民劉聖臣妻一産三男六十一年河溢曹單濮范
夀張等州縣山東省大旱無麥鉅野縣史偏妻
一産三男
皇帝雍正元年四月庚戌大風晝晦膠州民張肯堂
妻一産三男七月夀張等縣大水二年六月庚
辰闕里災(大雨三晝夜忽雷火從堂大成殿獸吻中出延燒兩廡及金絲至杏壇而止)
三年二月庚午日月合璧五星聚於娵訾七月齊
河濟陽等縣大水齊河縣民甄養武妻一産三男
四年濟南兖州東昌三府屬大水十二月癸酉
黃河清(歴三日上下一千三百里)五年東阿縣民劉虎之妻一産
三男七年十一月丙申慶雲見於闕里(時廟工告竣雲)
(見於東西南三方歴未申酉時)商河縣民孫作聖妻一産三男八
年濟南兖州東昌青州四府大水黃縣民高從義
妻日照縣民蘇興運妻各一産三男九年蓬萊縣
民張學倫妻掖縣民吳昭吉妻各一産三男十年
六月庚申鉅野縣産麒麟七月丁酉慶雲見於
孔林(時林工方告成雲見于東南方)十二年十二月乙巳寧陽縣産
麒麟
山東通志卷三十三
