欽定四庫全書
山東通志卷十一之八上
闕里志八(國朝藝文)
奏崇聖賢疏(順治元年)(山東巡撫)方大猷
為崇聖賢以培人材事伏惟
先師孔子為萬世道統之宗
本朝開國之初一代綱常培植於此理應
勅官崇祀復衍聖公併四氏學博等之封可卜國脈靈長
人文蔚起謹詳列歷朝恩典以備採倣而行一公爵
孔子嫡孫則承大爵自秦始皇始封孔鮒為文通君
歷代封爵不一至宋仁宗始封為衍聖公歷金元至
明洪武二年仍封為衍聖公賜正一品服色麟袍玉
帶三臺銀印一顆列文武班首歷傳至今自天啓二
年又晉階太子太傅襲封衍聖公一衍聖公長子至
十五歲襲授欽依冠服二品服色至崇禎年間各公
侯伯長子俱加玉帶事例相同一博士衍聖公長子
則承大爵次子至十五歲則授以世職翰林院五經
博士以主子思子祀事三子則襲太常寺博士主汶
上縣聖澤書院祀事每隨一代公爵遞為更授一曲
阜縣知縣孔氏世職其官先由衍聖公保舉賢能孔
氏任事後改考選廩膳生員德行兼優者以授此職
五年任滿照例考選升轉一四氏學學錄其官亦自
孔姓生員中德行兼懋者由衍聖公遴選咨部以授
此職一尼山書院乃孔子發祥之地設學錄一員以
主其祀其官係衍聖公弟姪中選德行兼異者咨部
授職一洙泗書院乃孔子闡教之地亦設學錄一員
以主其祀其官於孔氏中選舉德行秀異者由衍聖
公咨部授職一衍聖公屬官員役明洪武元年欽設
管勾一員司五屯錢糧司樂官一員司樂舞生典籍
一員司禮生書籍掌書一名司文移書寫一名司繕
寫知印一名司印務奏差一名司差遣以上俱由本
府保舉堪用人數咨部銓用一屯田孔廟祀田歷代
各有欽賜至明洪武二年欽賜祭田貳千大頃坐落
兖屬二十七處其界段數載在闕里誌可攷一佃戶
凡孔廟鄆城鉅野平陽東阿獨山五屯佃戶係洪武
二年欽撥民間身家無過俊秀五百戶凑人二千丁
見丁百畝佃種五屯祭田辦納籽粒以供本廟祭祀
等項支用其民間一應雜泛差役俱行蠲免一廟戶
孔廟戶丁歷代欽撥不一自明洪武二年欽撥民間
俊秀子弟一百一十五戶以供本廟灑掃一樂舞生
孔廟每年四時祭祀樂用八佾額設樂舞生二百四
十名於兖屬二十七州縣遴選民間俊秀子弟以授
斯役其本生一應差徭與廩膳生員事例一體優免
仍免本戶人二丁以供本生往返盤費一禮生孔廟
禮生每月朔朢及四時祭祀在本廟引讚禮儀額設
禮生六十名於曲阜縣選用民間俊秀子弟以授斯
役其優免例與樂舞生同順治元年九月初四日奉
令旨先聖為萬世道統之宗禮當崇祀昭朝廷尊師重
道至意本内所開各欵俱應相沿期於優渥以成盛
典著該部查照一體飭行經部議覆於十月初二日奉
旨准行
扈從
聖駕釋奠闕里兼
幸孔林恭紀百韻(康熙二十三年)(大學士)王熙
帝德開堯舜王風懋禹湯淵源歸孔子統緒屬
今皇百代心符契千秋道頡頏
臨雍隆典禮講學肅冠裳寤寐親賢哲甄陶徧黨庠覃
敷文教遠赫濯武功張參贊通三極含弘暨八荒醴
泉流浩浩膏露降瀼瀼圃已遊麟鳳郊真絶虎狼會
朝班玉瑞垂拱握珠囊泰運占方永乾行本自強學
惟明體用理必晰毫芒地衍龜龍數天騰奎壁光鏡
圖歸掌握山海盡梯航中澤無鴻雁平疇裕積倉照
臨儼有赫咻噢視如傷效順徵河岳隨時若雨暘蠲
租仁自遠解網澤何長風動羣從欲陽和立起僵貞
符逢甲子元會際陶唐九月宜秋狩豳風正築場康
衢馳鳳輦飛騎躍龍驤先問齊吳俗旋臨鄒魯鄉省
耕歌夏后時邁歷周疆泰岱遥重接龜蒙近可望青
丘曾毖祀絳節更迴翔親聖觀車履嚴師樹表坊物
章存掌故考核俾精詳集議咨宗伯先期遣奉常樂
教曲阜習衣自辟雍將
宸斷超前古尊崇極帝王遵途經費邑覽勝憩林塘杖履
如親炙川原未渺茫漣漪昭大道臨眺煥
宸章肆覲隨
行在恭迎側路傍上公深儼恪萬姓競歡康列幕周環衛
齋宫敞
御床分曹儀制備序事駿奔忙曉漏籌初唱宵衣夜未央
紅雲紛繚繞黃屋獨高昂
玉趾行中道金貂翼兩廂升階容漆漆承祭氣洋洋彩碧
輝廊廡丹青畫棟梁巍峩聯象緯陟降見羹牆我
后惟恭默千官共濟蹌祝辭親致奠綴兆儼成行栒簴懸
鐘鼓形鹽間豆觴塤箎兼鳳管琴瑟竝笙簧燭影明
於晝爐烟細不颺迎神先奏曲奠帛早承筐此日芹
為菜當年食必薑牲牷羅鼎實酒醴挹神漿彫繢陳
筵几薌萁進稻粱具籩盛棗栗秉籥舞篬筤醢鹿常
為脯槀魚欲勝魴諸賢洵紹統啓聖實開祥殷祀欣
同舉褒崇可共當精誠交冥漠明德薦馨香祖烈須
揚大孫謀貴用臧承前誰接武考業孰盈緗爰歷奎
文閣来登詩禮堂談經詳格致闡易辨隂陽
天語何諄篤家聲在熾昌存心宜勿替敦行有餘慶劍佩
容猶昨琴書澤未亡循牆心自切懷古意難㤀行教
圖傳賜雲雷制本商額題師表燦盖拂廟庭黃有地
壇名杏無枝檜似鋼靈根關氣運
天賦重琳琅古石苔斑駁唐槐肄遠揚摩碑知米芾聞教
憶陳亢複壁藏皆出寒泉汲獨嘗登堂思慨慕拜墓
益齋莊樹撫欃檀老花摹文草芳叢蓍符易數竒木
植諸芳華表寧歸鶴端門定集凰禽蟲咸感格荆棘
絶披猖瀆伏流穿濟山紆翠帶防儒風興奕世大義
重三綱博物知萍實先幾辨土羊轍常環海内道自
任行藏彬郁從周禮裁成抑魯狂筆真嚴斧鉞歌豈
棄滄浪漢祀恒相襲秦灰總不妨賞心時至止撫景
越相徉增域餘千畆題詩爛七襄
賜書篇鄭重頒錦色輝煌爵秩
恩加厚松筠操比霜一門邀
寵錫四野樂倉箱漢代嗤分肉齊侯陋發棠覲光欣藹藹
受福詠穰穰廣運原無外高深豈易量旦明嚴對越
扈從愧劻勷瞻仰兹何幸趨承恐未遑有懷時抑抑
待
命實惶惶夙凜心如水還期道勝剛誕登今在望灑掃志
初償書已先呈洛星看早聚房小臣慙獻頌拜手慶
元良
上幸闕里釋奠恭紀(戶部尚書)梁清標
元后敷文治貞符啓泰年光華凝景慶聲教匝垓埏理契
軒圖始心參姒範先執中
皇建極合撰
聖希天絶學留洙泗餘音被管絃累朝陳俎豆六代備宫
縣遺澤涵終古
宸修叶自然
駕從丹陛𤼵
詔有紫泥傳特舉巡方禮
親臨釋奠筵風雷環梐枑雲日絢山川戒事多齊稷齋居
致吉蠲舞人張羽葆肉吏薦珍籩酒泛三重酎香浮
百和煙羹牆神貺接
綸綍國恩編别貯金莖瑵頻頒玉府錢殊榮流後裔曠典
及前賢
講席垂清問圜橋領秘詮紱麟徵舊蹟鬛馬展新阡汛
掃皆除賦陪敦更錫田八荒同律度萬彙入陶甄
睿藻星辰麗
鴻章琬琰鐫
鑾輿欣出震
龍德喜乘乾海岱高深並
君師道法全名言誠不易徒此測蠡淵
聖駕幸闕里頌(有序)(戶部尚書)陳廷敬
康熙歲甲子
皇帝臨位二十有三年海㝢寧和黔黎輯乂仁聲布流旁
暢域外肅肅雍雍咸稱
聖意於是三事大夫颺言曰昔者刻玉遊河披圖巡雒襄
野之駕塗山之會皆能焜燿簡籍垂於方来仰惟
皇上當位作聖首出建極君師之統千禩一時乃猶屈已
求賢虚懷訪道廣厦細旃之上誦吟册書潛神討硏
宵旦不輟勤踰儒素遐稽統緒嚮往孔子思致殊禮
肇盛典者久矣今兹萬國既同文化懋興宜遂以時
宣省風教展義魯邦下塞衆望
皇上凝睿思延廷問久之迺
詔曰事
先師禮重且嚴惟兹二三輔弼暨廷臣之嫻於制者采
擇古誼以聞又
詔曰汝廷敬實惟予舊講臣其與議所宜行(臣)從諸臣後
議具上
皇帝曰俞朕慕聖道敬因東巡狩詣
先師宅里其毋重煩吾民供億於是肆
赦軫農放税已責弘敷愷澤於天下然後乃歷吉日協
靈辰野廬警路宫正設蹕
玉輿曉升
帷殿夕御前驅朱旗屬車日羽以臨乎岱宗是時未臻
乎闕里也飛旆淮江觀民設教月届黃鍾旋軫南陸
聿来
聖居覽觀林廟圖書器物之盛嚴恭將事樂奏禮行光
景肸蠁聖歆如答(臣廷敬)向以儒學猥蒙擢任又特
被
勅旨議禮恭睹禮成不勝歡忭震躍伏而思曰前代之崇
禮者可紀矣太牢特祀肇自西京褒成祼將爰及東
漢貞觀定朝會之儀開元錫文宣之號器物之賜渥
於廣順陪位之班詔始祥符至和加衍聖之稱承安
世曲阜之令皆名為崇儒重道而備物致誠㤀勢而
希至德惟我
皇上為列辟稱首(臣)以淺識窺較萬世師表之稱則與乾
坤同其悠久也六經表章之澤則與日月竝其光華
也留
鳳盖於戟門車服禮器所未備也頒
龍章於鄉校普天率土所共瞻也矞矞皇皇莫與京矣(臣)
謹拜手稽首而獻頌曰
惟聖體道生民拔萃德踰位兮惟
帝則聖統一萬類位斯配兮
龍飛於天周覽八極嘉鳳德兮聖作物覩垂祀萬億視魯
國兮
帝開明堂于羹于牆坐則見兮
帝會方岳東西南朔来殷薦兮
鑾車戾止鏘鏘穆穆金絲肅兮
駐蹕古亭雲霞委屬清泉澓兮上公稽首籩豆奔走昭
世守兮暨四姓後博士童耉
恩滂厚兮
賜所過租歌騰於塗惠我人兮惟
帝福我我神其妥戴
大君兮莘莘髦士百爾濟濟頌聲起兮於赫
帝功與天比崇無終窮兮
聖駕臨幸闕里釋奠
先師恭紀(有序)(刑部尚書)張玉書
康熙二十有三年歲在甲子(玉書)承乏為禮部侍郎
會
朝廷稽古省方將有事於
闕里謹從廷臣後蒐討舊文參預末議比及冬十一月
乘輿自南旋軫渡淮入兖遂歷泉林抵曲阜詣
先師廟堂降節致虔禮明樂備復詣
孔林臨墓再拜遠近瞻仰莫不欣歎時(玉書)方屏伏堊
廬未及恭與陪扈迄丁卯夏以刑部尚書奉
命入京師從沂水紆道肅謁
聖廟迺獲聞
車駕臨幸隆儀異數之詳因得備觀
留賜曲盖及
御書廟額與
御製詩賦贊記之文
天章雲藻照曜宇宙載籍以来所未有也敬賦長句三十
韻以志盛典
子律新調景德昌干戈載戢惠風翔
宸鑾已陟天門迥時邁還經魯甸旁七萃旌旄臨
闕里八神警蹕匝平鄉班聯朱紫圜橋盛羽葆丹青夾
陛長肅穆升階嚴北面拜稽當殿直中央(詔定行三跪九叩)
(禮)衮旒佩飾彤帷啟(唐開元中追崇孔子以衮冕之服始用王者禮樂)河海
儀形斗曜彰(乾封中祝文天縱攸高藴河海而標狀)犧象器存三代制
(漢元和中留犧象尊祭器)宫軒樂具兩楹藏渟泓渫井深涵澤(井在)
(詩禮堂後)嶻&KR1110;奎文爛吐芒(奎文閣在廟南)杏繞古壇濡雨露(杏壇)
(在殿廷前)檜標孤幹老冰霜(孔子手植檜高三丈有竒圍四尺在杏壇左側燬於金貞)
(祐茁於元至元自明弘治中復燬又歷二百年不楛不榮其幹如鐵御製古檜賦勒石檜前)雲盤
石棟龍鬐起(大成殿九間殿前盤龍石柱)日射觚稜鳥翼張掌故
追探陳典物心傳默契見羹牆峥嶸舊宅金絲壁(金絲)
(堂係魯壁遺址)清切譚經詩禮堂(講筵設於詩禮堂)勉孝勸忠宣諭
渥賚衣加秩荷恩瀼(御講筵畢宣制勗勉忠孝是日賜衍聖公以下裘服有差孔)
(氏子孫進講者授以官)鸞鈴更指塋林路(祀廟禮成即幸孔林)豹尾徐穿
栝柏行洙泗合流川效瑞(水經注洙泗二水交於魯城東北)尼防拱
峙阜呈祥(曲阜城東門曰尼防聳翠)上尊展酹低徊久(駕於墓前酹酒復)
(行再拜禮)
玉趾從容顧問詳(駕周覽孔林詳問樹木及林址)木辨土宜森異種(樹多)
(不知名皆當時弟子各以其地所宜移植林内)蓍鍾靈秀鬱竒香(命衍聖公採蓍草)
(進覽)棲巢遠避禽知敬(孔林内鳥不結巢)叢棘潛除草自芳(後漢)
(初闕里荆棘自闢)守衛典祠增卒史(漢卒史碑一名百戶碑衍聖公奏今百戶乞由)
(朝選請詔從所)陪敦拓地永烝嘗(拓林地壹拾有壹頃悉除額税)
詔留曲盖輝車服(留曲柄繖於廟廷)詠叶宫聲戛徵商(御製五言律詩一)
(首)寶額大書懸禹畫(萬世師表四大字)穹碑矗立煥堯章(御)
(製碑文並書碑高一丈八尺廣六尺五寸重七萬觔立於金聲門右)特崇元聖親藩薦
(遣恭親王祭遺周公廟即魯太廟址)備錄先儒奕葉光(周程張朱四子裔先後俱)
(授博士)盛事允應垂琬琰賡歌豈直徧膠庠微臣近幄
嘗趨講末學觀瀾但望洋真等醯雞窺鳳德儻容樗
朽向秋陽緬思縹筆窮終始(孔子感曾子孝行以縹筆作孝經)獨抱
韋編究否臧董教每慙耕讓畔祥刑仍藉禮為防欣
開殷后三驅網(下詔大赦)共贊虞廷五色裳所過賜租人
樂愷(經過地方俱免丁銀)有年多黍戶豐穰上元歷紀中天運
帝道休明被八荒
東巡雅十三章(左都御史)徐元文
上帝靈鑒貺我
皇清我
皇秉聖
三后遹成克諴九區交畼六英美我
皇度翼翼明明
維歲甲子冬日載融
皇時省方届於大東
鑾輅雷野芝旍翳空清濟漸車靈嶽望風
峩峩靈嶽表鎮曰岱馳走百神苞并萬態陋彼升封
虞柴是配
登覽雲物鬱何靄靄洪河泱漭長江蕩潏龍艦星移
及吳之域惠彼小民湛我
皇德還
御六虬衮服是即
陪尾之陽四源交瀉水哉水哉不舍晝夜
皇過川上神契元化瞻望闕里僕臣趣駕
麟蹤既邈鳳德何長教澤弘衍翊我
聖皇萬乘至止
夫子之鄉章縫迎路簪黻升堂
於赫
夫子濯濯厥靈肅將苾芬祀事孔明鬱鬯龍勺象彛犧
尊八音克諧羣后駿奔
寢宫䡾䡾
夫子所憩
皇陟於庭探索琴佩芳颺猗蘭青浮鐵檜見於羹牆其容
有睟
防阜之林百頃交隂異國珍産蔚為同岑文楷輪囷
以杖以樽擥其叢蓍穆哉
皇心
穆哉
皇心更
御彫几爰
命毓圻秩爾孫子肆列組筵進講以次遺經再展
皇心燕喜
皇錫毓圻錦衣貂裘庭列曲盖以饗春秋毓圻稽首
天子萬夀
皇詔毓圻保艾爾後
東野支封禽父是宗錫之冠帶以康周公兩聖作師
文其在兹敦儒闡道千載一時
惟星則煌惟雲則爛
聖藻光輝輝於天漢懋建有極登道之岸昭示萬邦如日
斯旦
聖駕幸魯恭紀八律(禮部侍郎)王澤弘
帝纂三皇統儒遵百世師後先原一揆授受若同時
特命汾陽駕遥臨闕里祠
聖君巡幸日萬世仰弘規
其二
漢祖經過後祥符設奠餘徒聞飛鳳詔無復駐鑾輿
道合神如接誠通禮不虚一心符往聖會見出圖書
其三
停輅懷先範摳衣入聖門
帝心惟執敬師道自常尊六代絃歌在千秋俎豆存聞知
如覿面效法豈空言
其四
魯地留遺墓欽崇亘古今尼防迴障遠洙泗合流深
露浥叢蓍潤雲含古檜隂攀條摛
睿藻如見聖人心
其五
不獨壇名杏兼看草是文四時潜受氣五色爛披雲
聖主垂清問遐陬播異聞應嗤大同殿三秀頌紛紛
其六
宸翰昭雲表先師萬古崇鳳騫迴映日龍跳直拏空篆刻
頒
天闕章縫仰泮宫早知海内外文治樂同風
其七
啟聖推隆典姬公溯道源三王兼盛業六學纉微言北
極崇時享東蒙等大藩還聞四氏裔簮紱盡承
恩
其八
天縱遥相接心傳久不忘一時興禮樂六合嚮膠庠
帝德河山著
宸章日月光臣工懽際會拜手慶垂裳
聖駕幸闕里頌(有序)(禮部右侍郎)徐乾學
(臣)聞禮樂之祀百世不絶道藝之宗萬禩永守泗水
松楸之地殿接靈光稷門絲竹之堂里通歸德玉弩
載驚而後俎豆攸崇金書遞出以還牲牢無闕我
皇上以神聖之姿致雍熙之治兩階樂正簫韶昭秉律之
符三禮秩宗珪璧有成功之瑞山川協應日月光華
用徵肆覲之儀遂舉時巡之典於時星紀司歷陽灰
動管矞雲不散榮光竟天駐蹕之亭翼如講樹之壇
既掃
行宫停輦致享靈祠舊宅捫碑式瞻古殿徘徊乎萬仞
陟降於兩楹三獻告終六樂具舉智源湓涌文檜蘢
葱集四氏以加
恩進諸生而講藝爰揮
睿藻丕煥
宸章懸針垂露之書綴玉編珠之句雲霞標舉星日昭垂
加以錦綺紫裘綠函朱額
恩施至渥
賜賚有差至乃撤羽盖之九斿留諸殿寢損太倉之萬廩
捐彼田租肅將公旦之祠徧秩羣賢之祀事有曠而
特舉典無鉅而不修且夫褒揚至道洪業也崇禮先
師上儀也
萬乘屈尊盛節也四方觀化極治也於以嫓軌蹟於羲農
臻憲度於韶夏含齒戴髮滭浡乎禮樂之中反踵貫
胸匝洽乎詩書之澤顯名榮號詎不懿哉(臣乾學)忝
竊庸虚叨逢景烈違史談從岱之願效吉甫頌周之
忱謹拜手稽首而獻頌曰
防隂祥𤼵泗水源分天垂黃玉神降丹文荒途典籍
漆室丘墳誰開雺霿實揭星雲大野窮麟幽宫走兔
堂閟金絲坑銷竹素燼滅江陵波沈底柱五厄頻遭
六經非故非無顯德亦有乾封祥符駐蹕建武臨雍
三犧備具六樂舂容治非極軌禮故殊逢道以人弘
聖由天授於鑠
熙朝洪惟我
后驪栗扶輪羲軒挹袖樂御德車禮耕仁耨羹牆至道夢
寐微言登山卑垤觀海知源時
臨講席屢
幸橋門
皇情紆眷
聖意逾敦總攬前規旁參故禮議合容臺斷由綈几推策
仲冬披圖甲子秩於岱宗旋
臨闕里葳蕤豹尾颯沓龍斿千乘欱野萬騎斷流山寒樹
直天闊雲稠言停
翠盖莅止華輈檜徑晨除杏壇夙設璧水鱗紋玉階肪截
趨蹌五氏森羅十哲祝史詞陳司筵籩潔爰觀綴兆
乃奏和寕循牆彌肅薦俎惟馨昔讀其書今陟其庭
淵源一氣登假無形俯仰松楸徘徊榱桷展敬封塋
還披
講幄孝先便便充宗嶽嶽同異相參精微互駁煌煌
典誥爛爛
奎章銀鈎飛動玉軸琳瑯鳳觀虎卧鵲顧鸞翔輝流翠栱
麗溢縹緗惟兹羽葆實陳鹵簿
顧謂司儀留諸殿廡有纊皆挾有粟斯雨
恩先四姓膏流萬戶大禮備矣
皇曰旋歸雲迴黼帳風捲朱旂瞻言繡壤昔有衮衣蘋蘩
遣告靈爽斯依欽我
聖德巍乎鬱律義峰造天智源盪日登三為四襲六而七
小臣作頌摛諸石室
聖駕幸闕里賦(兵部侍郎)張英
皇帝御極二十有三載重熙累洽區宇乂安文德覃敷聲
教四訖乃稽古時邁肇事岱宗謁祠闕里典禮崇重
恩澤優深臣庶懽欣遠邇嘉歎夫元和盛年咸平昌
世僅奏六代之樂修再拜之文猶垂式簡編流輝今
古詎有遠
御六龍親詘
萬乘展隆儀於稽拜施殊敬於儒先
聖德顯隆如今日者焉洵足以超軼往牒焜燿前紀也(臣)
幸際昌時得瞻鉅典雖固陋謭劣不足以發揮鴻藻
然珥筆承明職思紀載頌揚休媺敢曠司存謹拜手
稽首而獻賦曰
於爍惟
皇繼序纂光本仁祖義昭憲考章奠玉衡於坤軸握金鏡
於天閶調四氣以通正龡八風而協祥於是西踰細
柳東跨扶桑交河北徼比景南鄉靡不丹梯走傳碧
海浮航輸琛太府隸名職方耀幽遐以日月襲鱗介
而衣裳越萬里以入贄重九譯而来王是以化洽太
和道隆邃古納九垠之管籥總堪輿之扄戶參天地
之清寧儷貞明之作覩文軌合而謠俗同跂喙恬而
草木廡軼埃壒而苞混茫駕羲軒而凌三五
天子乃高拱垂裳中央運斗容與義林優游書牖探珠淵
之秘筌陟玉山之高阜德蕩蕩以無名治熙熙而何
有既則沖然永念穆然深思曰儀象肇啟道法昭垂
寖明寖熾惟君惟師羣聖一揆六經同歸王澤下竭
頌聲式微孕星鈐於上瑞錫麟紱於昌期毓龍蹲之
至德挺鳳峙之殊姿集大成於千古開絶學於来兹
溯平鄉之懿躅景闕里之崇規庶幾哉聞見可接羹
牆在斯舉時巡之墜典秩釋奠之隆儀爾乃乘大輅
控金鍐牽翠羽捎文虹屬車按節繁吹鳴筩七萃鱗
附千官景從馳道則五里十里旌門則一重再重集
於泗水之上幸於尼山之宫斯時也清羽司音初陽
應律葭管烟霏芸房露茁氣不慄以時寒序將周而
朔易撫景物之澄鮮攬風雲之明瑟旌旂捲而廣野
回春
帳殿開而暮山凝色遂乃肇舉吉祀肅奉精禋春卿贊
采祠官視牲朱火西藴玄酒東陳嘉籩廣豆豐粢潔
盛振羽籥之六舞合咸英之九成薦祝號之明信導
神紘之降迎穆穆
宸容雝雝天縡殊禮展謁隆文錫賚覿靈爽之長存儼哲
人之如在感神契以潜孚體道貞而昭對洋洋乎僾
僾乎與珠庭月角授受於千載之間玉節金鏗酬答
於一堂之内也威儀告竣禮度有嚴登堂入奥規周
矩還瞻聖里之屼峍憩廣庭之静便布兩楹以翼聳
峙雙闕以星懸藉杏壇之修蔭挹璧池之素漣偃息
於道德之府溯泳於圖書之淵於是芝盖重葩龍斿
曲柄貴儗一人尊侔萬乘述素王之嘉贊𤼵五言之
睿詠海嶽遜其高深星雲並其輝映斯則
聖天子藴道之淳風崇儒之殊敬也簮纓陪位衿佩圜橋
長裾霧會仙組雲彯始横經以讐問旋拊石而吹匏
誦遺言於姬孔沐雅化於唐姚禮讓之容咸近光於
黎獻豈弟之澤庶作人於譽髦斯則
聖天子風聲之四訖文治之丕昭也曲阜名區魯原舊聚
陪敦土田復除繇賦增講肄之常員沛匪頒之異數
推恩則徧及師儒錫爵則旁流支庶五經博士不遺
凡蔣之封九命上公奚啻褒成之胙斯則
聖天子崇德之盛心興賢之弘務也於是采甸侯衛公卿
大夫期門式道執戟荷殳文學掌故之士垂髫戴白
之徒縱觀典禮蹌濟天衢涵濡化澤屬厭道腴既雀
躍而忭舞亦鳬藻而懽愉萬人一口聲滿公車惟我
后之東巡修百王之令式答珍貺於三靈聽衢謠於百室
却瓊檢以勿祈屏銀繩而詎飾騶從清嚴儀文簡質
吏不譏訶民無供億協時正律埒虞氏之省方納賈
陳詩儷姬王之述職既陟山以裒對還翕河而問俗
採晳陽之舊歌晞榮光之新燭朝宗滙江漢之波玉
帛奉塗山之籙非漢日之搴茭乃堯年之刻玉若乃
慶惠殷流湛
恩四周給租賜帛省刑釋囚虚衷
清問博延廣諏如天光之下霽亦露濃之上浮始汪濊於
五土旋奫淪於九州今又茂明至道導揚正學虎炳
龍章金追玉琢浴我以詩書弘我以禮樂盛德登閎
大猷輝卓幎六合而被英蕤鼓八紘而排氛濁誠振
古之隆規開天之偉略也
天子方且回輿京室倚佩軒墀道岸先陟德契自持庀政
考業基命勅幾辨色以臨
黼扆視夜而啟彤帷定仁義中正之極稽因革損益之
宜不解冰淵之念彌勤鞀鐸之思所以泰階順軌乾
筴迎禧上理隆洽茂化雍熙治方侔於砥屬俗已進
於循蜚四海夀康怡於鶉居之代萬年鼎祚鞏於鼇
極之儀
幸魯恭紀(刑部尚書)王士禎
徂徕松下路五色遶龍雲階近停雕輦堂深護寳熏
天心歸
至聖
宸藻映斯文明水尊彜泛祥烟玉帛焚冠裳千國擁韶濩
八音聞絶業尋秦漢微言貫典墳土田宏錫予草木
解歡欣東魯鵷行末傾葵戴
聖君
皇帝釋奠於闕里頌(有序)(内閣學士)彭孫遹
(臣)聞三才懋建作極者惟皇六位時成亶聰者惟后
故有禮樂刑政以為宰世之權有仁義中正以為綏
猷之準自河洛苞符以後暨帝皇禪繼之年莫不兼
作君師總司治教龍章觀象即開道法之宗鳳扆當
陽迭啟見聞之緒皇皇乎郁郁乎斯無得而喻也周
德既衰典章攸斁夏正歸藏之學溯二代而無徵緝
熙執競之心歷數傳而寖晦於是玉麟授簡洩天瑞
於素王珠緯儲精吐靈徵於元聖秉覺民之木鐸握
定世之珍符繫易象而作春秋刪詩書而正禮樂王
事備天德明軌則咸昭彜倫式叙盖九皇之軌躅獨
萃平鄉七聖之源流同歸泗水矣兩楹告夢諸子襍
興正學衰微羣言淆亂非無英君誼辟恢大業於方
新學士大夫探微言於將墜而道風猶鬱治化未醇
然則代閱千年緒分百氏而欲六五帝四三王闡虬
圖攬鳳德使景星慶靄暉麗于中天玉節金聲鏗鍧
于終古自非聖人而在天子之位其道無由也
皇帝纂述丕基撫定方域聰明睿知質亶於生知文武聖
神德全乎廣運天策内攄而八紘風動威弧外指而
六合雲行
黼幄澄懷則
宸鏡徹圖書之藴彤泥𤼵檢則
奎章摛日月之華緼瑟而協氣同流垂裳而兆人自理大
猷升矣皇風穆焉然後憑軾南巡結旌東邁
躬臨闕里謁祀尼山詘
萬乘之尊修嚴師之敬威儀允秩典禮有加
睿藻鋪宣大文炳煜襃衣博帶之士踴躍而趨風瞻雲就
日之民咨嗟而觀化(臣)以謭劣備職禁林遘會休明
宜有宣述兹又欽承
諭旨校對
幸魯盛典一書竊以為
皇帝德化嫓於唐虞道統承於洙泗以聖合聖以心契心
鴻章鉅典洵簡册所希聞而古今之僅覯也敬拜手
稽首而獻頌曰
璇樞啟泰瓊莢迎長三階有謐七曜重光丹蓂集陛
紫菌生房道洽政治洪惟
聖皇上繪下絺左干右羽薈萃禮園翺翔書府衢室採風
明堂稽古萬彙順成百昌蕃廡至仁普濩淳化龐鴻
受球冀北鳴
鑾兗東泛瀛絜廣踐嶽牟崇謁祠
宣聖展禮滋共乃戒乃儐乃洗乃盥廣樂在懸黃流在
瓚薦號几筵登歌絃管俎豆之容愉愉衎衎越若邃
古儀象初垂以治以教作君作師羲軒首出勲華代
推禹湯文武羣聖同規嶽嶽尼山洋洋泗水祖述先
型憲章往軌斯理未冺百世以俟道統攸歸在今
天子河珍剖韞洛寳開鍵道貺静契德符動宣光闡經術寵
賁儒先聲漸教被民陶物甄貞觀者天貞明者日炳炳
皇猷巍巍
聖德(臣)厠禁廬丹鉛是職稽首頌颺式示無極
聖駕幸魯恭紀(翰林院學士)李光地
燔柴升岱巘舍菜戾宗祊獻愷方于泮升中告厥成
巾車陳
法駕大馭俶行旌望望采風意遲遲問俗程徒遵時邁迹
詎有登封名嶽瀆公侯貴山河帶礪盟懷柔均載德
設險竟銷兵目擊波臣順深懷禹績宏遂臨牛女次
還税虎龍城禮致鍾陵重心㤀罄折輕朔風吹返旆
白露湛寒英訪道思方切崇儒意獨誠宅仍生所里
堂儼夢時楹入廟申芹薦隆賢肅鼎烹師存則禮拜
帝用作歌聲泝統休公旦嗣音喟孟卿豐碑齊屹立巨牓
繼高擎先後被明典存亡感至精恭惟
天子學實共聖賢并枯植紆
皇豫泉源啟
睿情人如根不朽天與水俱行微義昭雲漢貞珉列瑰瓊
章懸萬象仰貺動百神迎匪獨斯文煥時當大道亨
聖駕幸魯恭紀(左副都御史)鄭重
魚海&KR0802;弓日龜山植璧年雲旗千仗出
行殿八風宣肆覲来虞牧封泥陋漢編明堂開左个洙
水溯長川景運文昌耀儒宗
帝德全宫牆瞻數仞俎豆接羣賢警蹕
鑾輿降威儀
玉步虔百王尊莫尚九頓禮無前魯殿施
宸幄奎文肅講筵翼經雙夾轂闢異獨乘權撫檜文仍在
披圖貌儼然何来雲煥棟知是筆如椽鄒魯連山近
顔曾列坐先景行光後裔
欽命永承乾大野初回輅深宫更麗篇碑當霄漢上氣入
斗牛邊聖嗣開弘館羣才彙廣淵臣鄰叨侍從詞賦
邁甘泉統向中天接文從墜地傳作
君師亦備王道頌平平
聖駕臨幸闕里恭頌二十韻(有序)(詹事府少詹)翁叔元
(臣)聞麟紱玉書之瑞德毓水精龍文金檢之符道高
山嶽魯都遺殿繡柱雲楣泗上靈祠朱榱碧瓦漢元
帝褒成之詔邑八百家宋太祖展享之文門十六戟
雕篹玉豆自古攸崇竹管匏笙於今為烈我
皇上通乾象之靈協坤輿之德誕膺
景命際會昌期七政既調羅九賓之玉帛百神允洽舞六
代之咸韶理蒼璧以告成功肅碧壇而虔薦祀於時
詳徵月令博採明堂用循甲子之期
翠輿東狩方値仲冬之月玉琯南浮駐
萬乘之旌門裁九華之
帳殿爰修秬鬯是致苾芬五衢入不壤之宫光餘丹甕
兩觀撫重生之檜隂滿璧池乃
命樂官按鈞天之奏舞干籥之儀金砌鳳簫間朱絲之疏
越銅槃龍羃陳翠俎之馨香講藝霞帷捫碑蘚徑寒
烟射囿舊井猶存墓草書堂故臺不廢擘花牋之綵
賦
賜文綺之錦裘
丹詔一封戶邀蠲税綠綈萬卷家承賜書遂使昌平亭下
山花拂
香輦之傍安樂里中林草映
春旗之上
詣孔阡而釃酒識藏珠埋玉之鄉祠周廟而陳詞過巢
鳳棲鸞之閣(臣)濫名詞翰備位辟雍覩盛事於文明
蠡筳竊愧擬小言而弇陋梗概微陳
海内承平日神京扼建瓴山河鍾瑞氣珪玉協英靈
禮樂昭三代文章炳六經乾符膺
大位皇極繫
明廷釋菜歌修德銷戈識緩刑芙蓉通
月殿翡翠敞雲屏
玉詔頒巡狩
金輿出禁庭千門仙仗動萬騎綵斿停畫扇裝珠彩香韉
飾翠翎文裘輕雪犯錦褎曉烟零瑶策探遺箧雕輪
過野坰碧霞明月嶺白草繡江亭孔竇靈祠迥防山
古樹冥甍標承紫闥榱桷隠朱櫺龍勺涵椒液雷尊
閟桂醽牲牢憑致享黍稷薦維馨烟折荒碑綠苔延
古甃青緇帷瞻氣象繡衮睹儀型
宸藻蒐東壁
天書降北溟四門驚妙筆翰墨動微星
幸闕里賦(有序)(侍讀學士)高士竒
隆古之世作君作師理同事一三代以還君師之統
分矣夫祖述堯舜憲章文武聖人之學本師帝王貴
貴賢賢彼此迭尚君師之理何嘗不同條共貫哉漢
自高祖迨於建武永平元和延光之世唐則乾封開
元宋則大中祥符皆降萬乘之尊折節韋布議者謂
或儉於德或歉於時元明遣官祭告修舉具文而已
上以底定之餘緝熙勤學詩書之澤蒸於穹壤乃復
躬祀闕里昭兹隆軌今古希遘儒生幸焉(臣)以陋劣珥筆
從
六轡之後獲觀
盛典使闕而不書無以昭我
皇上右文之治(臣)滋媿矣爰拜手稽首而作賦曰
歲紀閼逢月臨黃鍾三辰協極四野告豐勞農息力
索蜡報功暄將迴乎春谷霜不殺乎寒叢
天子既飛旆於江淮之表旋軫於濟河之封顧瞻魯邑睪
然其宫伊素王之舊宅接青帝之崇墉森亘峙兮南
北錯相瞰兮西東爰乃翥翠鳳翼蒼龍遵脩陸景遐
蹤絡繹乎其奔會者若趨蹌之亞亞疾徐乎其進止
者若俎豆之雍雍匪探竒於岣嶁類問道於崆峒時
則風伯斂飇雨師收霢碧蘚承輪丹楓蔭軛日華於
林霞綺於陌天地為之而澄宇山川因之而絢色折
衝佽飛之旅執殳而荷戈出警入蹕之臣吟鞭而頌
策罼䍐遥舒簫笳競集目泝兮洙泗之靈源心游兮
金絲之奥室褒成之後夾畫輈以拱立四氏之徒羅
芳徑以通籍結羽葆兮開重闉導鳴鸞兮入聖域陋
叔孫之禮儀嗤諸儒之故實啟帳殿以齋居進行帷
而旰食於是乎籌人戒旦裘人視明祝人潔幣宰人
刑牲苾芬兮秬鬯匡敕兮粢盛將車服兮在望即履
絇兮畢呈焜煌兮碧甃灼爍乎朱楹藹藹乎三檜之
植赫赫乎七璧之銘歷階而進焉矩步而行焉盥洗
以致乃敬焉釋奠以告乃成焉其禮器則有山雷象
勺籩實鉶羹合蕭揚燎髣髴兮神明其樂舞則有朱
干玉戚鼖鼓匏笙登歌間詠洋溢兮韶英
上乃紓睿慮之乾乾湛宸容之穆穆九流仰鏡萬古欽躅
銀鈎鐵畫揭藻彩於日星珠牓璿題聳嶒&KR1478;於寥廓
交忩之楹霧爭霏對霤之簷暉欲落肅寢周廊重櫨
鬭桷仰兮如翬俯兮若啄晝徐徐兮杏壇夕曖曖兮
松幄迴二氣之慘舒駐千年之晦朔言憩乎詩禮之
堂載升乎奎文之閣几策并陳絃誦可作莫不開龍
顔之一霽嘆鳳德之猶昨既徘徊以容與復諏謀而
詢度迨於緩琴轡迴玉軫坐講堂聯庶尹念儒林之
繁會矧聖里之標準詔子弟以修鼔箧之儀儼膠庠
而播遒鐸之警韋編並啟壁書無隠闡大義兮方昭
續微言兮未冺琅琅兮天語若鐘鏞之初叩亹亹兮
經生若函丈之羣請周旋中規進退惟謹若夫嶧山
之傍尼山之畛望五老之峰而迴車訪坤靈之洞而
結靷或起或伏或遠或近撫往蹟以流連覿遺徽於
夢寢於是乎出自北門瞻彼中林想衣冠於馬鬛之
道數封植於兔溝之潯岱徹壤以培其厚海飛沫以
環其深氣阡阡而奕奕景鬱鬱而沈沈其石則有龜
趺距丈麟碣摩尋翁仲秉笏華表棲禽其木則有文
楷攅繡蒼柏接隂欃檀布戟枌柞抽簮繚樊垣以為
衛戒採拾而靡侵荆不芟兮自剪草皆茁兮成琛恍
精誠之有格式憑眺之常欽伊神符而道合斯豁目
而暢心是日也巽風匝地解澤彌天屯膏勿壅渙號
勤宣既省耕而省斂亦議恤而議蠲帝王之轍迥矣
聖人之澤存焉爰及苗裔世守土田戶復於籍丁免
於㕓攬謠俗兮周知乎疾苦歷郡縣兮弗改乎貿遷
懸寬租於令甲戒索賦於窮堧更乃收白虎之幡樹
金雞之竿振鵷鷺之武騰蒼赤之歡照耀兮廣輪之
曦旭霑濡兮率土之垓埏蕩蕩乎德乃至巍巍乎功
始全粤稽一元肇分三才爰立上下定位尊卑别秩
惟馭世之弘綱與覺民之懿蹟理並符乎幬載數相
嬗乎翕闢緬古皇圖咸崇儒術或創緒於兵戈或蒙
安於宗祏或希心於汰侈或邀譽於潤色縱陟降之
在庭未炳蔚乎史册伊
昭代之授籙兮踵禹範與羲畫惟我
皇之凝祉兮絜堯樽與舜瑟綜性道而煥文章兮建君師
之極則
扈從
駕幸孔林恭紀百韻(侍讀學士)高士竒
禮樂雍容日車書順應年兩儀輝碧落萬緯聚珠躔
治洽苞符啟
心勤警蹕宣燔柴青帝右釋菜素王前遣祀嗤曩代加封
陋往編罇卣犧象設簨簴鼓鐘懸念典多弘奬齋誠
更潔蠲迴鑣辭檜殿結軫度松阡罄折諸儒凜趨蹌
庶尹虔圭門紆錦轡石表拂華旃境迥神爰宅功高
報迺專絪緼元氣毓翕闢太和全灌木千章蔭穹碑
百氏鐫迢迢循寳埒肅肅繚周堧陟降方顒若低回
倍僾然峰巒交體勢水澤互盤旋野向奎婁指山看
鳬嶧連面離文炳蔚吞巽脈纏綿虹影迎洙跨雲岡
擁泗眠羣靈咸萃矣至道永藏焉異兆留黃玉新禋
鬱紫烟蟲魚蟠篆古劍笏卓趺堅翠密層霄翳蒼深
老幹蜷探蓍占大易捫楷憶名賢壇位星辰燦階基
雨露鮮荆榛從不擾禽鳥亦知遷四顧規模豁千秋
統緒延思堂開别寢射圃望遥㕓觀以誅奸葺衢因
殯母傳蜿蜒環舊蹟森錯接重枅壟畔班昭穆垣端
列後先墓廬茅尚覆享室燎長燃帶礪傳家久絲綸
錫祉駢瞻崇逾衮冕撫玩及桮棬況値温初轉欣逢
景最妍晴霞籠
瑞輦細靄簇仙軿地籟參差𤼵天香縹緲聯謹恭生近
衛儼恪逮中涓鳳德寰區外
龍顔咫尺邊精微原合撰造化偶分權慕想
宸襟切褒揚
睿照淵聖蹤常皜皜王道適平平廣運禎祥集洪鈞品類
甄殊疆通羽籥薄海静戈鋋動植皆繁暢隂陽少伏
愆三才民紀立五教學宫詮喜遘鸞聲噦俄停鶴盖
圓横經喧曳踵負耒競摩肩勸激增縫掖光榮被縵
絃雷歡童叟沸雀舞巷塗填粤昔供芹藻嘗聞執豆
籩隆稱雖屢進故事但相延漢創陳牢制唐餘薦醴
筵宋亭苔已蝕元碣草徒芊曲阜云憑軾遺墟幾控
鞭真邀
恩數渥獨識
眷懷偏肇迹原鄒魯垂型亘幅員殷宗存纉述姬轍挽迍
邅吾黨誰能贊斯人詎忍捐攬綏遵率土振鐸引蒙
泉篤信删修敏詢疑應對便微詞明賞罰善誘取狂
獧浩瀚滄瀛際巍峩泰岱顛護呵侔社稷悠久並坤
乾慨自淳風邈滋為雜說穿老莊談未息楊墨焰隨
煎寂滅求迦葉清虚訪偓佺紛歧爭欲勝習俗苦難
悛正誼於今揭頽流一旦湔仰鑚勞寤寐矜式徧垓
埏小子居蓬蓽髫齡託槧鉛考衷言寡要窮理慮空
硏略陟笙簧苑麤耘筆硯田審觀牆甚短甘守戶終
鍵志本簞瓢樂情兼釣弋牽衣冠何樸鄙揖讓每拘
攣且謂南棲越安期北走燕纖鱗纔溯泳駑足遽騰
騫受禄懷新秩凝紳改舊氊成均曾肄業
講幄又堂銓午給池頭鱠宵擎禁裏蓮珥彤當繡柱繙
帙待花甎淺測慙操蠡庸才遜選錢漫摹壺汁字時
擘衍波箋竊歎身縻爵良由士佩瓀服膺惓几席秉
訓比韋絃既夾雙螭案還陪八駿韉輪蹄偕絡繹䍐
罼覩飄翩河濟銀鬉騎江淮畫鷁船猗歟林廟邇暫
此去来遄徙倚臨城闕踟蹰眺桷梴飛軒楹赫赫邃
宇谷谸谸器得稽彛鼎銘猶記粥饘附塵奚啻壤歸
壑頗如川遇
主兹堪幸親師宿有緣懦頑希就準愚賤敢㤀筌
彩仗寒郊絢
璿題傑構搴洵哉敦誦法非直寄遊畋語似依梁翼鳴同
抱樹蟬未工虞監句差擬李丞篇
聖駕幸闕里頌(有序)(國子監祭酒)曹禾
皇帝御極之二十有三年泰階既平八風時協德洋恩溥
休氣翔洽羣臣推數上元甲子以為貞符運會苞維
叶契允宜封巒勒成傳示無極
皇帝謙讓稽虞典巡狩禮循省風俗與兆民相見以冬十
一月臻乎泰山禮成
清問下民及於江淮蠲逋賜復靡隠弗燭老稚嵩呼聲
轔天地先是
命禮臣定幸魯儀制既上復籌度於
聖心典禮加隆軌物具備於是紆山谷歷險阻過周元公
廟
命親藩特祀抵闕里致齋帳殿瞻謁宫牆恭行九拜禮樂
舞畢陳奠獻加敬是日也日轉一陽星聯五緯黃雲
如幕榮光燭天
皇帝御講堂進四氏子弟說經於庭管絃鐘鼔依然見杏
壇當日之風遂
命復孔氏田租賜諸弟子爵賚予有差
聖情優渥復灑
宸翰懸書殿楣著檜賦留九斿曲盖為車服禮器之光榮
既乃
詣孔林釃酒隧道徘徊仰止不忍去焉(臣)聞道開於天
傳於帝王必聖人而在天子位者以心法相授受故
道統所歸即治統所歸三代以後皇綱中絶篤生聖
人窮不得位闡微言繼絶學集先聖之大成以開後
聖盖遥遥三千餘歲始遇我
皇上乘玉衡握金鏡履中蹈和優入聖域孜孜典學默契
心傳接古帝之道統開中天之至治原本承先啟後
之功不勝重道尊師之念敷天之下同然一辭頌我
聖主聖不自聖紹宗淵源文教之訖亦克與永自昔帝王
有事泰山因而幸魯其心未必與
先聖親切相承禮儀疎闊名焉而已從未有精意綢繆
情文篤摰如我
皇上者也洵乎邁汾水之遊軼崆峒之駕皇建有極為億
世作則者也(臣)幸際休明職慙文學竊不自揆爰獻
頌曰
天眷
皇德肇啟隆平有蠻勿共距陽翹萌
帝布聖武滌濯廓清川嶽呈瑞河圖器車堂陛肅穆雍容
雅魚婉婉赤子以涵以濡載稽典禮乃駕八騶省耕
省斂一豫一遊臻乎泰山對天之休繩檢踰侈七十
二君
帝為民出夐古疇倫惟虞暨周以時四巡朱紱麟角吐書
鄹鄉長夜有耀毓我素王鬱葱山林輪奐構堂
天子至尊降拜其師
帝敬在德羹牆覿之陋彼漢宋夸大史辭經自壁顯壁以
銘昭一揆同符曠世是遭
聖以紹聖音徽匪遥元公經緯洙泗折衷廟貌赫觀甫柏
徕松徧秩羣儒賜書褒崇懿兹盛典振古未逢民有
懿秉士有範模
天子于邁流澤則那德化順成扶觀載途君舉則書後世
之則道扇八區化被四極萬有千歲永言無斁
上幸闕里記(大理寺少卿)許三禮
康熙二十有三年甲子遇易之乾溯軒黃製干支前
盖歷九百六十年者五之終六之始也子輿氏所謂
千歲日至十五歷元求可坐致者盖實指是考唐開
元十二年乾甲子至二十七年為先師封王之始從
西牖正南面位迄今康熙二十六年建表先師碑亦
九百六十餘年非偶然也又考乾道壬辰宋先賢朱
熹倣聖經作綱目年計今歲在丁卯殆五百歲有竒
御書學逹性天匾額於宋六賢周張二程邵朱書院亦儒
學明晦之一騐也天生
聖人應運而起使吾道昌明在此時矣讀碑文首曰道原
於天弘之者聖上自伏羲一畫虞廷一中孔門一貫
皆不出此二言夫原天之心者何好生是也好生仁
也
先師上承羲尭下與顔曾諸賢終日講求無非此志此
物且指明萬世儒者曰存誠曰主敬曰窮理曰致知
以至尊德性也道問學也又源頭在是道岸亦在是
豈非四千年所未𤼵之旨盡開明於今耶況作君作
師其道無兩我
皇上以天有四府聖有四府之訓昭示諸臣乃知贊删作
定六經者上備元亨利貞之天德中集皇帝王霸之
治統下苞生長收藏天下萬世之民物又不止以易
書詩春秋禮樂六經法天而已也所以俎豆億萬斯
年未艾者至今日愈著總之我
皇上之尊聖也旌賢也崇儒也皆所以明道於前古後今
也九百六十年甲子又乾之際會天道於此再中聖
學於此重光
幸魯一舉其所關豈淺鮮哉(臣)未得侍扈從之班與珥筆
諸臣載颺盛事惟考運會適符之數而記之若此
聖駕幸闕里恭頌八十韻(翰林院侍講)王掞
周室兵初衅虞階羽正麾武功宣赫濯文治洽恬熙
清問
宸遊豫虚懷
聖德撝云亭非舊典洙泗整隆儀省斂推恩日燔柴肆覲
時東行勤訪道北面切尊師魯甸郊原古尼山述作
垂宫牆猶儼在仰止豈阿私爰指奎婁野言遵濟汶
涯五雲依劍佩七曜傍旌旗沂水蒼驪轉防山
翠輦移堵牆扶耄耋就日有童兒扈
蹕雄虹繞迎
鸞繡紱馳天香生旭采地籟息輕颸闕里初承
幸斯文實在兹羹牆心夙契宗廟美今窺典禮因時重
趨承為道卑尊嚴勞
衮冕肅穆拜壇墀
御酒聞陳藻
天衣見攝齊山河親準角堯禹覿鬚眉門想麟書吐庭
懷鯉訓貽登堂儼詩禮入室恍金絲鼓箧章縫列談
經講席施班聯圍虎豹
黼座設臯比几硯雲文拭韋編竹素披儀容瞻道子車服
問鍾離琴磬仍歌詠尊罍舊戲嬉兩朝存琖斝六代
備咸池漆簡蟲魚誤丹書䜟緯疑臨觀深嚮往每事
費
諏諮删述絃歌地烝嘗俎豆祠檜身文甃矗杏幹石壇
攲緬想春風舞摩挲手澤遺下垂無復葉左紐尚餘
枝矍相循遺圃靈光指故基高門森嶻&KR1110;舊井碧漣
漪蓊鬱佳城近蒼茫后土治鳥禽翔羽葆荆棘避華
轙展謁重鋪繡馨香更埒巵地靈鍾異木幽贊挺神
蓍結構曩賢慕躋攀昔代思蹕亭花寂歷輦路草葳
蕤白石埋秦塚蒼苔蝕漢碑停與還繾綣駐馬重嗟
咨攬蹟登臨勝懷風倚眺遲茆芹還戾止小大畢追
隨曲盖分
仙仗朱絃進講帷
皇情忻款洽
御墨灑淋漓四韻藏元氣千言𤼵衆詞留傳方雅頌什襲
比宗彝
寵賚驚稠叠
殊恩邁等差土田宗子錫貂錦上公宜講義宣弘正光榮
過孔僖彈冠何綽約結綬並逶迤
賜復優仁里蠲租助潔粢汪波均四氏異數及諸姬更
許貞珉勒兼承
睿藻摛殷盤支可削史籕拙堪嗤琢玉蒼崖古摐金
紫殿竒負来知贔屭捧至必虯螭木鐸聲逾振秋陽景
未萎
龍章方日煥鳳德詎云衰陋矣巡瑶水荒哉訪具茨苞符
逢泰運元會叶昌期周孔心源接羲軒道法追薪傳
無熄火鐵引恰歸磁先後應同揆尊行即見知三千
開禮樂十六紹微危河海流方永
高深德正裨一中惟大寳半部是元龜堂奥今真到籓籬
豈暫闚乾封修執弭建武避交綏長夜渾如旦中天
共仰曦微言增皜皜至治益丕丕仁義腴生色詩書
味浹肌名家祛雜霸異學杜淫詖望斗光彌燦占兵
氣益隳駕車閒騄駬脱劍散熊羆未得隨
彲仗徒然握兔錐右文歌盛事載筆效陳詩
聖駕幸魯恭紀十首(有序)(左中允)李柟
皇帝御極之二十三年海宇清晏雨暘時若文德覃敷聲
教四訖於是勤
法駕幸魯郊祀
先師孔子再移
蹕展墓
親灑宸翰勒碑顔額製檜賦及詩以垂訓来兹傳示無極
賜東野之爵卹先儒之裔下至陪祀諸臣無不仰沾
聖澤異數隆文具載
盛典(臣)職忝詞苑伏見
皇帝崇儒重道稽古好文書契未有宜作為歌詩導揚美
善不敢以淺陋不文為辭謹臚叙前事撰五言詩十
章以竊附於虞書賡載歌之義其詞曰
明倫三代重視學百王同幾見移
仙仗親来祀魯宫雍雍瞻拜肅穆穆悃誠通
輦路歌聲徹
今皇禮數崇
其二
九儀方告備展墓復停
鑾文楷干霄直長松倚壑寒風来聽絲竹日落想衣冠
曲盖留
恩寵從今重禮官
其三
銘功還勒石贔屭講堂前
御筆蛟彲舞
高文日月懸硬黃存楷法飛白見眞傳十字延陵碣輝光
相後先
其四
高楣
親署額揮灑動乾坤一覩
天章麗羣知師表尊寒光凝璧沼壯采眩橋門萬世儀型
立微言更討論
其五
老檜聳千尺當時手自栽經寒不改操歷久見竒材
聖道真如此
王言實大哉良辰披卷讀雲漢互昭回
其六
至聖羹牆見題詩志景行微言探玉簡條理應金聲游
夏何由贊臯䕫孰敢賡寧惟風雅事五字得長城
其七
官禮元公定貽謀百代遵明堂圖自在東野澤將湮
天子思功德書生列縉紳魯原誇父老重見繡裳新
其八
一中遥授受異代見傳心統系存濂洛危微自古今
守先家學遠啟後
國恩深四姓齊肩日長聽絃誦音
其九
升堂羣執事拜舞覲
天容奠斝兩行肅循牆三命恭何當
頒爵賞取次到章縫濟濟欣相告新沾雨露濃
其十
學並尼山峙
恩隨泗水流非成書一代何以法千秋藝苑傳歌咏儒林
備纂修
興朝典禮在什襲儼共球
聖駕幸闕里頌(并序)(右中允)胡會恩
(臣)聞德藝之宗均為樂祖道法之萃彙於
素王百辟藉其師資二儀耀其符采是以昌平誕降瑞
應端門曲阜既遷名仍鄹里城北藏經之壁序立鐘
鏞泗濱卧斧之封壇存瓴甓鴻號頻加於累代隆文
有待於
聖朝我
皇上乾德時乘泰符恭叶靈臺偃伯武庫韜戈西序東膠
夙聞憲乞名山顯位亟望升中顧乃典陋金泥文芟
玉簡歲維星紀律轉黃鍾既輯瑞以陳風聿
省方而正俗
駐鑾輿於兖土羅
法從於孔林用修釋奠之儀丕振右文之治舞陳八佾
綴兆咸齊樂奏三終俎殽畢備祼將展恪肅拜加崇
於是
臨絲竹之堂進褒成之裔繹微言於魯論闡奥旨於羲
爻周覽塋林徘徊廟寢象環綦組儼覿衣冠文檜靈
蓍如親手澤
宸章遄灑
奎畫旋昭鸞軒鳳翥之煒煌玉振金聲之條理固已光懸
日月色映球圖矣若乃上公紫綺之
頒榮分藻火四氏清華之秩寵溢簮裾由兹掃闢榛蕪
宏開聖域昭回雲漢屹峙豐碑沛蠲租置戶之仁舉
衛道崇儒之事此皆
皇上心源獨契先後同符統緒相承古今特立之盛軌也
(小臣)弇鄙備職禁林敬播頌聲以昭曠典頌曰惟
皇受命藝極陳常武功用戢文德乃彰納民軌物養士膠
庠覃我
聖化敷我
王章廣厲學宫以弘儒術六經煌煌功歸删述是集大成
教思洋溢
帝曰欽哉奉兹表帥爰修肆覲駕言徂東樂御德車肅肅
雍雍百爾執事莫不率從宫牆峩峩孔子舊宅有鬱
者塋徕松甫柏禮器猶存儒風大闢
天步式臨攬厥勝只載拜展謁必恭敬只洋洋聖澤惟游
泳只升堂入室美莫罄只豆豋在列金石在懸儀型
載仰有縱自天侑以玉爵肄以朱絃兩楹既奠式禮
莫愆迺陟講堂講堂翼翼迺周宫庭宫庭殖殖迺汲
甘泉迺撫嘉植草木向榮山川潤色有斐
天章藻耀高翔有輝
寳翰金薤琳琅為典為則于羹于牆欽兹道德世祀彌長
迺官聖孫迺錄賢系載弁俅俅以繩以繼羽葆繽紛
以光廟祭文綺豐貂以
錫哲嗣廓聖之緒惟
帝之功鉅典昌明闕里之宫皇哉
湛恩昭哉禮容尼山大宗永紹厥封前有周公後有孟子
並勒碑銘以綏仰止
帝紘皇綱載揚休美於萬斯年垂光信史
聖駕臨幸闕里恭紀(集選詩)(左贊善)周清原
我
皇秉至德(沈約)時泰玉階平(任昉)川嶽徧懷柔(顔延之)民思歌被
聲(顔延之)肅肅宵駕動(陸機)凜凜天氣清(曹攄)青霞雜桂旗
(沈約)朱軒耀金城(張協)冠珮相追隨(江淹)駕言遠阻征(陸機)崇
山鬱嵯峨(陸雲)禮登佇
睿情(江淹)
其二
岱山饒靈異(范雲)天路安可窮(曹植)白雲隨
玉趾(沈約)皓月鑒丹宫(顔延之)晨策尋絶壁(謝靈運)平明登雲峰
(謝朓)下臨千仞谷(司馬彪)仰聆大壑灇(謝靈運)兼燭八紘内
(劉楨)托慕九霄中(沈約)萬象咸光昭(謝靈運)玉宇来清風(劉楨)
其三
日觀臨東溟(顔延之)高盼渺四海(左思)襟帶盡巖巒(徐悱)崇
雲臨岸駭(陸機)碑版誰聞傳(謝靈運)苕苕歷千載(謝靈運)點
翰詠新賞(江淹)上天垂光彩(魏文帝)迢遞起朱樓(謝朓)
天子命上宰(棗據)揚鑾戾
行宫(謝瞻)翠山方靄靄(江淹)
其四
欽聖若旦暮(謝靈運)言論準
宣尼(左思)回軒駐輕盖(鮑昭)嘉樹下成蹊(阮籍)叢林森如束(張協)
樛枝聳復低(謝朓)徘徊墟墓間(潘岳)顔閔相與期(阮籍)肅肅
廣殿隂(江淹)濟濟映光儀(曹攄)德禮既普洽(顔延之)
命駕起旋歸(阮籍)
聖駕幸闕里頌(有序)(國子監司業)彭定求
(臣)聞作君兼統於作師道法實該夫治法微言刪述
功在六經大義昭垂理歸一貫洙泗開百王之範春
秋立萬世之宗我
皇上丹扆凝神細旃味道履仁蹈義優游純粹之林盡性
達天函藴精微之府固已
淵衷夙契
至德宏昭矣兹値海㝢之昇平當
璇宫之清燕時巡方舉望秩初修瞻魯甸以来遊訪孔
庭而莅止登山觀海式親俎豆之容入室升堂益慰
羹牆之慕禮加崇於
先聖
恩徧及於後昆懿典備焉休風尚矣爰徵載籍代有成規
建武停鑾迄貽譏於讖緯祥符駐輦終獲誚於天書
展謁雖隆闡揚未覩惟我
皇上折衷禮樂制備憲章游覽圖疇功兼述作稽古却東
封之典尊師修北面之儀心法相承直紹源流於千
載音容如覯儼親授受於一堂則傚維殷步趨㒺間
所謂臻其閫奥且以證厥津梁也矧復抉
天章之麗揚
宸翰之輝凡屬殊榮尤稱僅事從此定百家之軌轍道炳
中天擴九有之風聲化成率土允矣斯文之慶誠哉
大道之光(臣)弇陋小儒遭逢斯盛識同窺管何能仰
贊
高深職在濡毫竊效詠歌化澤乃拜手稽首而作頌曰
景歷貞元會
乘輿到杏壇省方先海甸返旆自江干統接尼山武源尋
泗水瀾麟郊屯羽騎鷺序整纓鞶駐蹕亭凝紫繚垣
旭繪丹晴沙荆避路密蔭檜凌寒吐玉留朱紱摐金
降
翠鑾奎門迎劍珮享殿集衣冠望氣祥雲擁升馨瑞露漙
牲牢踰漢祀纁幣肅祠官鐸擬周雝振絲聽魯壁彈
表章師道重妥侑
帝心安遠軼崆峒駕真同岱嶽觀摛詞抒
睿藻叶律和猗蘭翰采霏瓊貝文漪簇綺紈行間疑舞鳳
筆底訝迴鸞華盖膺
殊錫神斿喜共看傳綸
天寵渥賜爵
主恩寬盛典青編紀穹碑綠字刊(小臣)司俎豆歌誦托毫
端
幸魯頌(有序)(翰林院編修)勵杜訥
康熙甲子冬十一月
皇帝命法駕詣闕里釋奠
先師禮肅九拜甚曠典也既進弟子員講書畢徧觀車
服禮器撫嘉植閱豐碑愾然遐慕彌切景行爰
御書牓額作賦咏詩
奎畫天章之盛振古如兹洵為剏見雲漢昭回廟堂增重
已復謁林展拜游覽久之乃撤
仗前曲柄繖留於廟庭
賜賚聖裔以下章服幣帛有差進講者二人授以官
異數深恩皆往代所未有是舉也不惟東魯之父老諸生
歡聲雷動凡在列羣工薄海横經之士仰見
聖天子篤學右文崇儒重道如此其懃拳懇摯也相率感
奮濯磨蒸蒸向風而宣聖之統緒更極昌明已寧秪
典禮煒煌昭垂奕世哉敬拜手稽首而作頌曰
羲畫肇開弘宣至道歷禩哲人執貞藴寳王迹晦明
幾委蔓草崛起尼山瀾迴既倒彝訓修明功逾軒昊
燄虐嬴秦簧鼔佛老詩書之堂鼓鐘孰考在昔誼辟
間枉鸞旌信道未篤秪循其名洪維
至聖首出立極天錫亶聰古訓是式亹亹就將乾行不息
洞徹性天闡揚精一寤寐儒宗儼臨魯邑祭菜升歌
心儀至德
宸翰充庭輝炳星日圜橋駿奔湛恩洋溢洙泗增流杏壇
起色緬維隆古以君作師厥統既分我
皇一之外王内聖包舉弘規登三咸五參贊兩儀遥遥百
世文其在兹(小臣)載筆恭紀昌時
聖駕幸闕里頌(有序)(翰林院編修)張廷瓉
(臣)聞在天垂曜三垣聯奎壁之輝惟聖崇文百代衍
疇圖之緒道法即為治法原合政教以同條傳政實
本傳心亦統君師而並建粤若鴻荒肇歷羲軒初啟
文明側陋凝符堯舜先傳精一典章象數爛雲漢於
穹蒼禮樂車書播風聲於時夏迨幽平而降五霸之
世如冬自孔子篤生萬古之天不夜文謨武烈納戶
牖以同歸帝德王功入甄陶而共貫譬彼流分四瀆
朝宗滙滄海之波曜走雙丸懸象麗中天之景斯文
大矣備道弘焉是以三千弟子仰泗水而傾心歷代
帝王望尼山而展祀太牢特享漢功成逐鹿之年王
爵加封唐運啟躍龍之日巍峩衮冕竟同帝座之衣
冠峻極庭軒恍若天家之陛闕元音備六代之樂北
面修再拜之文自古已然於今為烈欽惟我
皇上超軒軼昊咸五登三秉聰明首出之資彌勤宵旰當
人文化成之日益事詩書
玉几横經璀璨列丙丁之部
瑶軒側席琳琅光甲乙之科祥烟深護西崑麗景常依
東壁聽紫禁漏聲未歇已見垂衣盼綺疏月影全移
猶催傳燭厥中允執淵源上接唐虞大義精探圖數
直窺河洛三綱八目攬修齊治平之全功兩地參天
包易簡清寧之元化用能握乾綱而造物宇内咸春
秉離照以膺圖域中無外風雷應候日月升華澤馬
飛鑣山輿結轍仁聲肆訖遠通蟠木之鄉義問丕昭
直達扶桑之域其稽古也如彼其成化也如此乃猶
遐想儒宗緬懷先覺念彼堯封禹甸八荒皆
天子之家況兹魯境齊疆千里即聖人之宅孕星鈐於東
土錫麟紱於西郊車服圖書瞻德容之未遠琴尊鐘
鼔睹法物之常存赫靈爽於古今壁内猶聞絲竹萃
氤氲於天地階前不産蒿莱斯誠海宇之名區抑亦
人倫之師表雖辟雍戾止已開京師首善之規然闕
里親承益溥四海同文之化矧觀風問俗察吏省方
採晳陽之舊歌晞榮光之新躅猶足使青圻赤縣傍
鸞馭以言情白叟黃童望
龍顔而拜手豈非達聰明目一道同風者哉於是肆播
德音誕敷
明詔解澤傳来天上巽風降自雲中陟巘降原振薄海懷
柔之烈翕河喬嶽慰敷天裒對之心乃以康熙甲子
歲秋九月二十四日丁亥六戎宵警七校晨羅銀箭
初收金鍐乃出雨師效職先清紫陌之塵天老呈祥
直上觚稜之日飛蒼螭而戒道環羽騎以扶輈轂轉
聲騰走雷霆於地上旗開影直翔鸞鳳於天邊晴郊
宵敞帷宫暮山欲曙廣野晨開
帳殿寒谷生春閭閻為之聚觀黎庶因而加額黃龍青
雀臨吳會以耀江干葆羽翠華登泰山而小天下飇
飛電掣岳轉川迴望溟渤以長驅睇防隂而東指于
十一月旬有七日戊寅至於曲阜致祭
先師禮也爾時青羽司音初陽届節天開翠色結淑氣
以中停日耀彤精協神光而上燭攬風雲之明瑟暖
律如吹撫景物之澄鮮堅冰立散宗伯先詳故實祠
官預肅章程玉戚朱干遠移太常之樂舞山罍象勺
祗修歷代之宗彝簮裾蹌濟於橋門鵷鷺趨承於廣
殿越翼日己卯雞人始唱燎火爭輝
大輅旋移齋宫早降
帝顔肅穆麗晨景以照華旒
天表雍容曳清風而鳴蒼玉握文履度如見當年鳳峙龍
蹲不違咫尺牽牲贊祝嚴登降於三巡獻帛陳樽肅
威儀於九拜鼓協逢逢之節薪昭晳晳之輝揚登歌
而響遏寒雲凝肆夏而聲飄碧落振鈞天之雅奏符
聖德之大成煌煌乎僾僾乎與玉振金聲酬答一堂
之上珠庭日角授受千載之間矣既而禮交樂備列
辟方騰躍以揚休席啟筵開
天子更傳宣而講義
輦過奎文之閣裳垂詩禮之堂龍雯則焜燿瑶階雞舌
則縈旋芝檢魚鱗在列燦黼黻於千官雁序西陳集
冠裳於五氏探聖言之秘奥啟沃攸資紹家學之源
流對揚有本親民明德總王道之津梁天尊地卑湛
六經之膏液精心闡述理晰毫芒正色敷陳聲諧金
石符昭素之講乾卦五位飛龍同頥正之進禹謨七
旬舞羽涓埃罄竭欣邀
天聽之卑綸綍温文更荷
王言之重勗哉多士稽古何榮勉矣羣工面牆其戒斯可
謂下收葑菲廣育菁莪尊師之道全崇文之事備矣
於是周覽廣庭徧觀古蹟架丹梯而插漢爛若神扶
攅畫栱以窺天巍如嶽立華璫凝璧掛明月於崇朝
密網連珠綴奔星於長晝緇帷晨啟恍聞四壁絃歌
絳帳宵懸快覩兩楹俎豆儀形莞爾儼泰山梁木之
容列侍誾如備沂水春風之致斑剝光騰几上周鼎
商彝璘珣影峙階前唐碑漢篆槎枒古檜標鐵幹以
無枝披拂高槐傍石峰而垂葉偃龍傳溜響清洙水
橋邊圜玉裁基色映杏花壇上凡此往蹟曩規之具
在皆為
宸遊睿照之咸周更慶殊榮丕昭崇敬兔毫飛灑擅懸針
倒薤之竒璇牓
親題備鐵畫銀鈎之勢
帝歌再作包大道於斯言
天藻維彰壯長城於五字碑凌贔屭渺海嶽之崇深字勒
岣嶁掩日星之光耀撤龍斿以示敬曲莖成形留芝
盖以明尊中黃表色虹梁懸處疑雲影之將低藻井
垂来若蓮花之欲落以視彼開元揮翰棲棲發麟鳳
之歌廣順迴鑾屑屑給金銀之器豈不懸絶霄壤越
度逕庭也哉若夫山川奔會栝柏蒼深孔林匪遥松
楸斯在遇從陋巷
金輿徐動街衢出自北門
仙旆平陵城闥指峰巒之曲互眺原野之扶輿叠嶂
遥開枕岱宗於北絡長襟遠映環滄海於東流式瞻
幽宅千年致敬遺封三尺醪傾琥珀再陳林坰之尊
褥籍氍毹又下墓門之拜昔年蓍楷遠從列國移来
此日根荄親荷
九重摘下石馬屹立若瞻
天仗以長嘶翠草何知亦繞
御衣而欲舞斯又榮生幽壤光照重泉者矣至於大澤
汪洋隆恩優渥土田載錫永充享祀之粢盛國賦新
蠲留作耕桑之儲積增常員於博士慶流凡蔣之封
沛異數於上公寵邁褒成之爵鷹揚武弁復置專官
鴻漸諸生並參華選頒来緗帙撲芳馥於行間賜出
豐貂滿陽和於袖底綾分鶴頂堪嗤鮫室之綃錦織
鈿窠若散平陵之彩猗歟盛哉始稽入廟終逮回驂
史不勝書美無弗備一十四君之釋菜煇煌遠遜
熙朝二千餘載之傳燈契合正逢今日(臣廷瓉)十年史
職兩世詞曹握簡木天敢望䕫龍之武吹藜芸閣竟
窮游夏之辭欲由是道以升堂不得其門而入室昌
期幸際
鉅典欣瞻雖曳珮垂紳未厠駿奔之列而窺天測海竊申
雀躍之心珥筆懷慙染毫難已謹拜手稽首而獻頌曰
惟
皇天授濬哲文明厚符地載健必乾行萬方作覩百度惟
貞義林書圃禮耨仁耕席起金華筵羅錦帙法禹寳
隂師湯銘日抉奥天根探微理窟朝斯夕斯罔或暇
逸
聖學彌廣
聖化彌神車書同軌天下歸仁戶牖八極管鑰九垠悉内
悉外歡和以賓時維甲子歲功方畢遠駕
六龍言遵廣術納賈陳詩協時正律雲行雨施魯邦
駐蹕
駐蹕維何昌平之鄉鳬繹峩峩洙泗湯湯
帝曰欽哉夫子宫牆敢不祗肅蠲饎以將玄酒東陳芳薪
西樹嘉籩廣豆和羹秬黍考我鯨鐘伐我鼉鼓堂哉
皇哉雲門大武講堂翼翼鸞聲載臨香浮銅鶴霞擁
華簮瑶函秘笈孔傳羲經敬抒一得仰贊
高深頌𤼵
天章牓輝
宸翰錯落珠璣奔趨神腕虎卧龍跳鏤琰鐫琬煥乎大文
卿雲糺縵天光下濟湛露上浮命官錫爵省賦輕繇
聖裔聖胄後舞前謳歡呼稽顙無疆惟休於鑠兹行
風聲洋溢瓊檢勿祈銀繩詎飾吏不呵譏民無供億
藝極陳常品物咸秩旌迴
丹地令布
彤墀迎陽履泰受福承禧於萬斯年垂拱無為惟師惟
帝惟
帝惟師
山東通志卷十一之八上
