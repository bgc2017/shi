山東通志卷三十一
方伎志(流寓附)
道體事而無不在修齊治平廣大悉備而旁及方
枝亦有陰陽變化之理默藴潛通妙秘寰中巧出
意表此星數醫卜之術所以各有專家也齊魯藝
成之士歴代多有而舊志所載無幾今兹增輯亦
約而不繁豈非以語怪徵神技成則賤固非碩學
通人之所宜枉轡者乎流寓向有另志爰以帙簡
而附之夫寓於物與寓於地一也騖曲藝者勿畔
於經滯羇旅者不忘其本百慮而一致君子正樂
觀其通矣作方技志
方技總述(按舊志所載自三代以迄有明僅二十八人然如師襄師曠名著於經而不能詳其)
(貫飛衛輪扁本子書之寓言而不能覈其實謹刪之而取紀傳之有徵者以補其數且視舊志加增焉仍)
(以時綂之不分載郡邑)
周
師涓(衛人公族子師其官也昔師延爲紂作靡靡之樂武王伐紂師延東走自投濮水而死後)
(衛靈公將之晉設舍於濮水之上夜聞新聲召師涓受之涓乃造新曲以代古樂春有離鴻去雁應蘋之)
(歌夏有明晨焦泉流金之調秋有商風白雲落葉吹蓬之曲冬有凝河流陰沉雲之操)
墨子(名翟宋人魯公輸般爲楚造雲梯以攻宋墨子詣楚見般而說之曰子爲雲梯以攻宋宋)
(何罪之有於是解帶爲城以幞爲械令般設攻城之機九變而九拒之般以告楚王乃不攻宋翟後入周)
(狄山精思道法聞山間誦書聲其夜有神人來以衣覆其足授素書二十五篇至漢武帝時遣使聘之不)
(出見其顔色尚如五十許人)
公輸子(魯公族名班或作般季氏之母死將歛般請以機封孔子曰般爾以人之母嘗巧乎故孟)
(子曰公輸子之巧後人祀爲匠氏之師今長清縣有班仙洞)
梓慎(魯大夫精於占侯昭公十八年夏五月火始昏見丙子風梓慎曰是謂融風火之始也七)
(日其火作乎戊寅風甚壬午火甚宋衛陳鄭皆火梓慎登大庭氏之庫以望之曰此宋衛陳鄭四國也不)
(數日四國皆來告灾)
瓠巴(魯人學琴於師襄業成鼓瑟而游魚出聽)
薛燭(薛人善相劍客遊於越越王勾踐有寶劍五聞於諸侯召燭相之燭引據原本論列精奥)
(越王悦之問何以守此劍燭曰在人不在劍也王能以愛劍者愛人則寶過於劍矣越王稱善乃招致賢)
(士遂滅吳稱霸)
扁鵲(渤海人姓秦名越人少時遇長桑君傳以禁方出懷中藥予鵲飲是以上池之水三十日)
(視病盡見五臟癥結特以診脉爲名耳嘗治虢太子復生天下盡以鵲爲能生死人鵲曰越人非能生死)
(人也此自當生者越人能使之起耳魏文侯問鵲曰子昆弟三人孰最善醫鵲曰長兄最善仲兄次之扁)
(鵲爲下長兄於病視神未有形而除之故名不出於家仲兄治病在毫毛故名不出於閭若扁鵲者鑱血)
(脉投毒藥副肌膚間而名出聞於諸侯矣文侯曰善所著内經九卷外經十三卷楊子法言云鵲盧人也)
(而醫多盧故世有盧醫之目今歴城城北有鵲山鵲湖皆其故蹟)
雍門子周(齊人以琴見孟嘗君孟嘗君曰先生鼓琴亦能令文悲乎雍門子周曰臣所能夫角)
(帝而困秦者君也南面而伐楚者亦君也以秦楚之強而報仇於弱薛猶磨蕭斧而伐朝箘千秋萬歲之)
(後廟堂不血食矣高堂既以傾曲池又以平墳墓生荆棘狐狸穴其中遊兒牧竪躑躅而歌其上曰孟嘗)
(君之尊貴亦猶若是乎孟嘗君喟然太息涕淚承睫而未隕於是雍門子周援琴而鼓之徐動宫徵微揮)
(羽角終而成曲孟嘗君涕泗增欷而就之曰先生鼓琴乃能令文立若亡邑之人也)
漢
王仲(琅邪不其人好道術明天文濟北王興居反欲委兵師仲仲推驗天象深知不可乃脱身)
(浮海東奔樂浪山中後興居敗乃得免)
公乘陽慶(臨淄人精於醫嘗遇異人授以黃帝扁鵲之脉書診病知人生死决嫌疑定可否及)
(論藥性甚精年七十無子授同里淳于意盡得其傳)
淳于意(臨淄人少習醫術自謂能得妙悟聞公乘陽慶有異授乃師事之陽慶曰盡棄爾故所習)
(方悉以所傳者授之三年而學成爲人治病決生死多驗意嘗爲太倉長故又號倉公云)
趙彥(琅邪人少有學術延熹初琅邪賊勞丙與泰山賊公孫無忌結連寇徐兗間上遣南陽宗)
(資爲中郎將督州郡合兵討之彥爲陳孤虚之法以賊屯在莒莒有五陽之地宜發五陽郡兵從孤擊虞)
(以討之資具以狀聞詔遣五陽兵到彥推遁甲教以時進兵一戰破賊徐兗二州以安)
單颺(湖陸人善明天官算術熹平中黃龍見譙告橋元曰其國當有王者興不五十年龍當復)
(見此其應也至建安二十五年春黃龍復見譙其冬魏受禪)
周惇(平原人建安末避地遊廬陵吳孫權延參軍謀言多竒中權在豫章有星變以問惇惇曰)
(災在丹陽權曰何如惇曰客勝主人當即日有所聞矣言未畢果以邊洪之亂告警悉如惇言精於諸術)
(而不欲以術顯尤兼醫道乃復推驗方書脉訣著書五千餘言)
三國
周宣(樂安人字孔和善占夢爲郡吏太守楊沛夢人曰八月一日曹公嘗至必與君杖飲以藥)
(酒使宣占之是時黃巾賊起宣對曰夫杖起弱者藥治人病八月一日賊必除滅至期賊果破宣之敘夢)
(凡此類十中八九世以比建平之相)
管輅(平原人字公明幼喜仰觀天文常云家雞野鵠猶尚知時况于人乎及長明周易凡風角)
(占相之道無不精微占候竒中不能殫述安平趙孔曜薦輅于冀州刺史裴徽曰輅雅性寬大與世無忌)
(仰觀天文則同妙甘公石申俯覽周易則齊思季主今明使君方垂神幽藪畱精九臯輅宜蒙陰和之應)
(得及羽儀之時徽于是辟爲文學從事正始元年舉秀才正元二年謂弟辰曰天與我才名不與我年夀)
(恐四十七八間不見女嫁兒娶婦也是歲八月爲少府丞明年卒年四十八)
晉
江瓊(濟陽人少與從兄應元受學于衛覬古篆之法倉雅方言說文之義當時並收美譽而瓊)
(官至太子洗馬後避亂居凉土世傳家學至六世孫式元魏延昌中官符節令篆體尤工表請撰集古今)
(文字四十卷)
淳于智(濟北盧人字叔平有思義能易筮厭勝之術高平劉柔夜卧鼠齧其左手中指以問智智)
(乃以朱書手腕横文後三寸作田字辟方一寸二分使露手以卧旦有大鼠伏死手前譙人夏侯藻母病)
(詣智卜忽有一狐當門向之嘷藻怖愕馳見智智曰其禍甚急君速歸在狐嘷處拊心啼哭令家人驚怪)
(大小必出一人忽出哭勿止藻如其言家人畢集病母亦出視所居堂屋拉然而崩張劭母病篤智使市)
(沐猴繋母臂令人搥拍恒使作聲三日放去劭從之其猴出門即爲犬所咋死母病遂差上黨鮑瑗家多)
(喪病貧苦會智來應詹謂曰此君寒士每多屯虞君試爲一卦智布卦成謂瑗曰安宅失宜故致困君舍)
(東北有大桑樹君經至市有一人持荆馬鞭者便就買以懸此樹三年當暴得財瑗承言詣市果得馬鞭)
(懸之三年浚升得錢數十萬銅鐵器復二十餘萬以是致瞻其占驗神異類如比)
黃泓(斥邱人父沈善天文秘術泓從父受業精妙踰深歸燕慕容瑰爲參軍說成敗事皆如言)
(官太史令以老歸年九十七卒)
吕忱(任城人工書篆表上字林六卷江式謂其附托許慎說文而按偶章句隱别古籕竒惑之)
(字文得正隸不差篆意也忱弟靜别放故左校令李登聲類之法作韵集五卷)
北魏
成公興(膠東人山居隱逸希在人間精九章要術殷紹嘗師事之同時有道人法穆居長廣東山)
(亦以九章數學擅名)
李亮(陽平館陶人少學醫術就沙門僧坦研習衆方略盡其術鍼灸授藥莫不有效徐兗之間)
(多所救恤四方疾苦不遠千里竟往從之亮大爲聽事以舍病人其仁厚如比官府參軍督護本郡子修)
(亦遵父業仕至中散令遷給事中太和中常在禁内高祖文明太后時有不豫修持鍼藥治多有效賞賜)
(累加集諸學士撰藥方百餘卷行于世)
徐謇(東莞人字成伯與兄文伯皆善醫藥慕容白曜平東陽獲之表送京師顯祖欲驗其所能)
(乃置諸病人于幕中使謇隔而脉之深得病形兼知色候遂被寵遇官中散後以治高祖疾有救攝危篤)
(之功進鴻臚鄉金鄉縣開國伯謇常有藥餌及吞服道符年垂八十鬢髮不白延昌初卒)
王顯(陽平樂平人精醫術初文昭皇太后之懷世宗也夢爲日所逐化而爲龍而遶后后寤而)
(驚悸遂感心疾召徐謇與顯診之謇曰微風入藏宜進湯加鍼顯曰案三脉非有心疾似是懷孕生男之)
(象果如顯言累官至御史中尉封衛南伯世宗詔顯撰藥方三十五卷頒布天下以療諸疾)
崔彧(東武城人字文若少嘗詣青州逄隱逸沙門教以素問九卷及甲乙遂善醫術官至寧遠)
(將軍性仁恕見疾苦好與治之廣教門生令多救療其弟子清河趙約勃海郝文法之徒咸亦有名彧子)
(景哲亦以醫術知名爲司徒長史並稱職)
沈法會(兗州人工隸書與濟陽江式齊名)
北齊
徐之才(謇兄文伯之孫也善醫術藥石多效又聞涉經史發言辨捷天綂四年官尚書左僕射時)
(武城酒色遏度怳忽不恒會病發自云初見空中有五色物稍近變成一美婦人去地數丈亭亭而立食)
(頃變爲觀世音之才云此色欲多大虛所致即處湯方服一劑便覺稍逮又復還變五色物數劑疾竟愈)
(方術明悟竒驗不能殫述年八十卒贈司徒公錄尚書事諡曰文)
吳遵世(渤海人少學易入恒山從隱居道士遊處數年忽見一老翁謂之云授君開心符遵世跪)
(取吞之遂明占候以易筮知名世祖以丞相在京師居守自致猜疑甚懷憂懼謀將起兵每宿令遵世筮)
(之遵世云不須起動自有大慶俄而趙郡王奉太后令以遺詔追世祖及即祚授遵世中書舍人固辭疾)
(著易林雜占百餘卷)
隋
乙佛弘禮(貝州高唐人善相術煬帝居藩召見與語輒驗及即位使弘禮總攝諸術家常以直)
(言獻規帝不之悟尋以病乞歸)
唐
王遠知(琅邪人少警敏多通書傳師事陶弘景得其術高祖微時遠知密語天命武德中平王世)
(充秦王與房元齡微販過之遠知未識也迎語曰中有聖人非王乎乃諗以實遠知曰方爲太平天子願)
(自愛太宗立欲官之苦辭貞觀九年詔潤州即茅山爲觀俾居之卒年百二十六歲遺命子紹業曰爾年)
(六十五見天子七十見女君調露中紹業表其言高宗召見嗟賞追贈遠知爲大中大夫諡升真先生武)
(后時復召見皆如其言又贈金紫光祿大夫天夀中改諡升玄)
許雲封(任城人樂工之篴者貞元初韋應物自蘭臺郎出爲和州牧夜泊靈壁驛忽聞篴聲酷似)
(天寶中梨園法曲召問之乃李謩外孫許雲封也雲封自叙天寶改元初生一月值東封駕回次任城外)
(祖抱詣學士李白命今名十歲入長安外祖教以篴每曲成必撫背賞嘆遂隸梨園小部後逄離亂漂流)
(南海近四十載今將柢龍邱訪親故至此應物曰吾有乳母之子其名千金嘗於天寶中受篴李供奉藝)
(成身死每所悲嗟舊吹之篴即李君所遺因檢囊出示雲封跪對悲切撫而觀之曰信佳篴但非外祖所)
(吹者因謂韋曰竹生雲夢之南鑒在柯亭之下以今年七月望前生明年七月望前伐過期不伐則其音)
(實未期而伐則其音浮浮者外澤中乾乾者受氣不全氣不全則其竹夭凡發揚一聲出入九息古之至)
(音者一叠十二節一節十二敲今之名樂也其已夭之竹遇至音必破所以知非外祖所吹韋曰欲信女)
(鑒篴雖破無傷靈封乃奉篴吹六州遍一叠未盡劃然中裂韋驚嘆久之厚爲之禮且延之曲部)
宋
楊知(陽信人少穎悟遇異人授以風鑑之術太宗微時塗遇知知驚拜曰君其治世主乎太宗)
(趨避之及登極詔號冲穆真人建觀於泰山後莫知所之)
王訥(陽信人精星歴太宗時王贊寧克史館編修夀八十矣訥推其命孤薄無貴夀訥謂寧曰)
(君生時其有貴星臨乎寧曰信然予母言生時有顯者避雨于門其神驗有如此)
錢乙(鄆州人善醫官翰林醫學皇子病瘈瘲乙進黃土湯而愈神宗問其故對曰以土勝水水)
(得其平則風自正帝說擢大醫丞賜金紫由是公卿宗戚家延致無虛日活人不可枚舉乙本有羸疾自)
(以意治之嘆曰此所謂周痺也入藏者死吾能移之使在末因自製藥日夜飲之左手足忽攣不能用喜)
(曰可矣既而得茯苓大如斗以法噉之盡由是雖偏廢而風骨悍堅如全人乙爲方不靳靳古法時度越)
(縱舍卒與法會卒年八十二)
趙鏜(益都人精眼科人以趙光明稱之潛心醫典洞豁至理對疾察脉應驗如神)
王起陽(益都人學皇極經世書天文地理星緯諸家研心考究占驗無不竒中嘗編竹作渾天儀)
(璣衡旋轉一如銅蓋識者鑒之)
金
紀天錫(字齊卿泰安州人早棄進士業學醫精於其伎嘗註難經五卷大定中授醫學博士)
元
李浩(滕縣人世以儒顯而浩兼治方術精醫學常往來東平間爲人治病率神效所著有素問)
(鈎元仲景或問諸書皆甚精確竇文正默幼從其子元學薦之於朝世祖徵之以衰老甚不就詔有司歲)
(給衣米終其身)
蕭炳(嶧州人精於醫於書無所不讀取本草藥名以四聲相從作爲五卷以便討閱蓋前人所)
(未有者)
李國用(登州人能望氣占休咎兼精相術洞視人五臟嘗遊杭州於帥府席間遇趙孟頫方患風)
(瘡滿面國用遥望之曰遇江來僅見此人瘡愈即面君矣官至列卿名闈四海後如其言)
郭翁(曹州人以賣卜南遊定遠有富人女瞽而卜所偶翁占之曰此貴人也當在腹請娶之期)
(年而生子興)
冷超巖(登州人寫真能逼肖至正間嘗寫順帝容稱旨賜絳衣擢秘書監號曰一手先生)
明
渠仲寧(滕縣人常遇異人授相地術語多竒中成祖召見試之用量天尺度地指一處言下若千)
(尺有石如虎狀發之果驗授本科訓術)
王賢(字惟善寧陽人幼遇異人授以青囊書遂精其術永樂中爲成祖卜夀陵後累官至順天)
(府尹)
王延年(字童侣淄川諸生工書畫潑墨淋漓意到筆隨有天然之趣賞識者謂與吳小山伯仲云)
李第(長山人能相人知貴賤廉介有節操嘗遇異人得黃白術子孫求其傳輒拒之曰人富則)
(侈侈則忘其性之所有吾不傳者蓋爲爾等免禍也)
劉嘉謨(字南川新城人十餘歲好讀古今醫書不能解然心甚嗜之一日避雨古刹中出䄂中脉)
(訣誦之忽一人衣冠偉麗入問所讀何書曰脉訣曰解否曰不解也曰吾甚喜女不以不解爲解也逐一)
(開示劉竟了然雨止其人忽不見自是胗疾無不立效遂成名醫)
江左彥(字有月其先歙人父客遊濟寧遂占籍焉左彦敏慧便捷擅三倉之學尤工鐵茟能鐫晶)
(玉入妙稱終技里人楊鳬岫作歌以紀之)
劉濱(長清人天順時客遊都門善畫終南進士請乞甚衆每寫時必閉戶對鏡披袍持笏盤旋)
(舞躍審勢既定而後落筆高麗使臣必購覓以爲歸䞇俗因呼爲劉鍾馗云)
尹林菴(濟南人常遊長白山遇異人授以方書遂洞醫理活人無算)
劉夢松(字崑石陽信歲貢先是濟南醫士尹林菴登長白山得異人秘授名馳天下夢松就學盡)
(得其傳沉疴痼疾㦄手而愈爲德籓名醫)
周宗嶽(濱州人業儒兼治醫道闈尹林菴得異人授與陽信劉夢松皆執䞇事之惟宗嶽事尹最)
(久得其傳更深所著有脉學講義)
高㫤(益都人性淳樸常以利物存心因學醫受異人術造詣精明求療者門無虛日尤精傷寒)
(鈐法時刻不爽所著有鈐法書二卷)
范進(字柳溪濟寧人工行草楷隸書無不精妙畫葡萄更擅名不同凡品今舊者有存者)
華鰲(章邱人御史珩孫也以繪事著名每落筆輒先題咏其上自譜曰空塵詩畫故人皆稱之)
(曰華空塵)
釋湛池(字還無濟寧人功行最高尤精醫術證治不用古方别有刀圭於鍼炙疽瘍取效神速謝)
(遺一無所受惟食一齋)
靳尚才(平陰人貢士以醫馳名廵按過平陰訪之尚才胗視良久曰目下無病十日後當失血恐)
(道遠不及侍從調藥數劑以備之後果如其言服其所遺之藥一劑而愈)
丁應震(字陽東平陰人博學能文兼通醫理有東阿人暴病而亡隔一日胸猶温徽動急迎應震)
(視之曰是痰壅氣嗓針其動處調藥灌數匙其人獲甦)
張德潤(字良玉濟寧人妙解律吕遨遊四方以琴名於世嘉靖中與臨清謝榛並客趙藩名重當)
(時著有琴譜九還操一曲備七調又有依山樵唱詞世爭傳習之)
周允元(字雲衢濟寧人善楷隸工繪畫山水常摹沈石田筆幾亂其真晩修三一養生之術年至)
(百歲)
司軻(陽信人精醫術按脉察病治無不效濟北頼之)
朱皓(濟寧人自稱一塵山人博學嗜古落拓不羈工於繪事常折花燈下摹其影又以髮繫羽)
(蟲視其翾飛之勢又卧東籬下累日圖名菊百種見者無不稱絶)
吳南陽(東阿人字龍灣幼讀書通經術精醫學謂人曰吾胷中一片活人心也遂著南陽活人書)
(脉經圖說岐黃家寳之嘉靖中一吏部郎赴京舟過安平鎮病瞪目不能言南陽診之曰無他中半夏毒)
(耳問素嗜何物對曰嗜食鷓鴣南陽曰鷓鴣食半夏中毒何疑亟以薑汁一盞飲之而愈酬以五十金不)
(受曰吾志在活人不在金也)
韓應奎(益都人精於醫宗東垣一書得其竅要所治無不效)
杜世威(章邱人有異術能號召鬼神驅邪祛崇當事者屢試其術頗驗欲薦之朝堅辭獲免)
郭羽士(歴城五龍潭住持自言江右人萬歴戊午歲大旱當事者招之築壇禱雨三應時而趵突)
(泉涸羽士以鐵牌沉之復如初)
朱包蒙(萊蕪人肥城所守備嘗畱心内景素問欣然有所得專治疑難羣醫所束手者然實無古)
(方成案惟以意求嘗有一老儒迂腐善疑患風塊疑爲廣毒積憂成疾包蒙投藥發泡其病遂痊或詢其)
(故曰本非瘡然彼不見瘡形疑未釋也有嬰兒病淋包蒙令去襁褓立風中以雪沃其足其淋立通諸竒)
(驗類此年八十餘一日忽語家人曰吾將逝矣遂飲啖終日夕果卒)
侯鉞(東阿人嘉靖辛丑進士有殊巧工於寫照一識面即隔數十年能默肖之同年三百人書)
(置一小匣後相見即以相示無相違者請告里居一日行山中遇盜罄其行李而去鉞歸亟圖形以付有)
(司盡獲之又修元恩橋匠氏以懸立水中難於上石鉞作天秤於岸轉移甚便又能製兵器火攻之具無)
(不工巧時多式法之)
崔勉(東阿人相人竒中嘗遊京師大雪飲市樓上有夫婦二人行丐勉相其夫曰爾貴人當腰)
(玉復諦視其妻曰因夫人運稍遲故爾探金與之曰他日富貴毋相忘吾崔勉也後十年勉爲滑縣教諭)
(星誤將歸忽對鏡自訝曰吾當復起遂復遊京師計無所出見傳呼遇市者視之則向丐者也已掌京營)
(都督投刺請謁相見甚歡夀千金辭不受曰得還吾青氊足矣乃托主爵者復得唐縣教諭秩滿歸)
張惟一(高苑人學道勞山遇異人遂得丹書精於醫能療竒疾同時王名高亦隱乎方術云)
張應召(字用之膠州人善畫山水人物萬歴四十三年與師温如玉同應肅藩之召摹臨浮化法)
(帖凡十二年而成今帖尾皆敘其名)
麻東輝(高唐人醫妙入神能知休咎有臨清副使病令東輝胗之曰大人無恙惟公子病當憂時)
(子在里中亟遣歸視已殮三日矣有少年飲於市肆見東輝來戲之曰吾有病否東輝曰無庸胗視爲人)
(止數日爾少年大怒與之尅期誓生死未及期而少年以痰卒東輝享盛名不治生産所得金帛盡付酒)
(家終日在酩酊中然所醫無不立愈)
釋圓明(范縣人生而穎慧度爲僧工醫術所治無不效而日不暇給抵暮歸聞有相延而不及赴)
(者則坐而假寐病者亦夢圓明至其病即愈否則危人因以爲生死之驗)
畢藎臣(新城人業醫得劉嘉謨之傳其于病也辨南北審強弱察四時陰陽氣候投一二劑無不)
(霍然尤精傷寒痘疹胗視立辨生死百不爽一崇禎壬午殉難)
皇清
翟良(益都人字玉茟世居顔神鎮少爲諸生好岐黃術凡施治用古方參以已意投劑輒效順)
(徵治戊子數被燕見尋乞歸遠近造請應手輒愈有餽遺者詣京師)
(輒易藥廣施所著有醫學啓蒙藥性問答古方講意痘疹全編行世郡人建祠祀之)
流寓(附)
流寓總述(按舊志所載流寓寥寥無幾而中可議者如陳良陳相之繫於滕臧紇陳完之繫於)
(齊雖考其跡則是而例推之則指不勝屈矣蓋必其人與東省有足取重而流連於此或長其子孫或存)
(其丘隴斑斑可考而後裒聚之使知所本也至於高賢税駕信信宿宿亦必志其行蹤之所自不同於過)
(都越國者不然齊魯四逹之區往來行李豈勝殫述耶兹不分郡邑而以時綂之於簡嚴之中略寓詳慎)
(爾)
周
陸通(字接輿楚人因辭楚王之聘逃於魯今費縣有接輿村其所居處也)
老萊子(楚人有孝行避世不仕耕于蒙山之陽楚王駕至其門曰守國之孤願見先生萊子曰諾)
(其妻自山間歸訝曰何車轍之衆也老萊子具告之妻曰妾聞可啖以酒肉者可隨以鞭笞可餌以官祿)
(者可隨以斧鉞妾不能爲人所制投其畚鍤而去老萊子從之)
范蠡(字少伯楚人仕於越滅吳之後遂扁舟浮海入齊變姓名自號䲭夷子皮耕於海畔居積)
(致富齊人聞其賢相之蠡曰名久著不祥乃上相印盡散其財於鄰里徙於陶自號陶朱公今定陶縣有)
(范蠡養魚池)
淳于髠(河内人爲齊贅壻遂家於齊滑稽善辯載戰國策及史記滑稽列傳卒葬齊城西四十里)
慎到(趙人遊齊與鄒衍田駢之徒號稷下文學士著慎子十一篇卒葬於齊詳陵墓)
荀卿(趙人年五十始遊學於齊時田駢之屬已死卿三爲稷下文學祭酒齊人讒之乃適楚爲)
(蘭陵令今沂州有荀子宅詳古蹟)
漢
李解(苦縣人成子四世孫文帝時爲膠西太傅因家於密)
戴德(字延若信都人微時從齊人后蒼得高堂禮經之傳往來齊魯間慕琅邪山水在顔温里)
(立書院教授生徒遂名其村爲大戴材所傳之禮爲大戴禮從兄子聖以博士辨論石渠亦受學於后蒼)
(是爲小戴)
嚴光(字子陵會稽人與光武同學及帝即位乃變姓名隱去帝思其賢令物色之後齊國上言)
(有男子披羊裘釣大澤中帝知爲光乃備安車元纁遣使迎之)
李善(字次孫南陽淯陽人李元蒼頭也建武時元舉家病殁生子續甫數旬家貲鉅萬諸僕謀)
(殺續以分其財善心惡之而力不能制乃潛負續以逃隱山陽瑕邱界親自哺養備嘗艱辛續雖孩抱奉)
(之不異長君有事必長跪請白而後行續年十歲善與歸本縣條理舊業告諸奴於長吏盡殺之時鍾離)
(意爲瑕邱令上言其狀帝乃拜善及續並爲太子舍人後善官至九江太守)
丁鴻(字孝公穎州定陵人父琳光武功臣封侯卒鴻讓爵於其弟帝不許既葬父乃逃於東海)
(終焉)
梁鴻(字伯鸞扶風平陵人作五噫之歌章帝聞而召之鴻乃易姓名曰運期燿字侯光與妻子)
(居齊魯之間久之又適吳)
趙岐(字邠卿京兆長陵人明經術有才藝宦者唐衡惡之岐逃於北海鬻餅市中安邱人孫嵩)
(識之載以歸藏匿複壁中著孟子註七篇)
范丹(字史雲陳畱外黃人好違時絶俗爲詭激之行桓帝時爲萊蕪長不到官議者以爲侍御)
(史遂遁去徒行弊服賣卜于梁沛之間有時絶粒時人歌曰甑中生塵范史雲三府累辟不就卒諡貞節)
(先生)
姜肱(字伯淮廣戚人桓帝時中常侍曹節欲借重賢德以釋衆口乃白肱爲太守肱遠遁入齊)
(居渤海十二年而還)
王烈(字彦方太原人以孝義著稱鈎黨時避地北海名行重於閭里有盜牛者被獲曰無令彦)
(方知也後以黃巾之亂往依遼東公孫瓚數年復歸北海)
北魏
劉芳(字伯文彭城人父邕死劉義宣之事芳母子避難入梁鄒城後梁鄒入魏乃北徙爲平齊)
(民芳雖處窮困而業尚貞固聰敏過人篤志墳典後官至太常卿諡文貢)
徐遵明(字子判華陰人年十七遊上黨師屯畱王聰受毛詩尚書禮記永安時至平原與田猛略)
(就范陽孫買德受業撰春秋義章三十卷)
成淹(字季文上谷居庸人父洪仕南宋爲撫軍府中兵參軍淹好文學有氣節初亦仕宋後歸)
(魏官至謁者傑射家於北海)
楊弼(字世弼北平無終人長於吏治仕魏爲輕車將軍後周師入鄴弼隨齊後主南渡畱居青)
(州遂家焉)
溫子昇(字鵬舉太原人家於濟陰熙平初射策高第補御史廣陽王深辟爲郎中齊文襄引爲諮)
(議參軍濟陽王暉嘗稱江左人文有顔延之謝靈運粱有沈約任昉我子昇足以凌顔樂謝含任吐沈云)
李渾(字李初趙郡平棘人熙平時官給事中見四方多難求爲征東司焉與河間邢劭北海王)
(昕俱奉母擕妻子赴青齊未幾爾朱榮入洛衣冠殱盡人以爲知幾)
唐
李白(字太白西蜀人天才英特工詩詞喜任俠因賀知章守任城遂客遊於兗與孔巢父韓凖)
(裴政陶沔張叔明居徂萊山日流連詩酒因號竹溪六逸)
杜甫(字少陵襄陽人天資深厚長於詠歌父閑爲兗州别駕甫因省視來兗後李邕守北海復)
(來遊齊因流連歴下所至皆有詩詳藝文)
蘇源明(京兆武功人工文章客遊徐兗居萊蕪山十餘年後舉進士終秘書少監)
張建封(字本立鄧州南陽人慕鄒魯之鄉客遊於兗結廬汶泗間後以功名顯卒贈司徒又詳人)
(物)
王義方(泗州連水人嘗爲侍御史因劾李林甫貶萊州司戶參軍秩滿授徒於昌樂遂終隱焉所)
(著有筆海十卷及卒門人員半千持服三年又見宦績)
蕭穎士(字茂挺南梁鄱陽主之七世孫天寶時嘗以秘書省正字奉使括遺書於趙衛間久不報)
(爲有司所劾遂免官畱濮陽由是尹徵王恒盧異盧士式賈邕趙匡閻士和皆執弟子禮以次授業號蕭)
(夫子)
宋
崔遵度(字堅白江陵人徒家淄川太平興國間舉進士授著作郎歴真仁兩朝累官諭德後使契)
(丹卒贈工部侍郎有文集三十卷行於世)
范仲淹(字希文蘇州人幼孤隨母適長山朱氏讀書長白山之黌堂嶺醴泉寺初名朱說舉進士)
(乞改今名)
蔡元卿(洛陽人祖綰爲膠水令遂家焉元卿性好學遠遊至江西請業于胡氏義學五年業成復)
(歸於客鄉老請薦之以學古不合於有司退居淄川隱居自得有豪士願輸錢)
畢义林(字蒙士代州雲中人乾德初爲觀城令因家焉生子士安真宗時名相詳見人物)
劉摰(字莘老東光人幼孤鞠於東平外氏因就學焉至哲宗時官尚書僕射詳見宦績)
孫復(字明復平陽人隱於梁父著春秋發微從遊者甚家)
胡瑗(字翼之泰州海陵人與孫復石介同讀書泰山瑗獨攻苦食淡終夜不寢一坐十年得家)
(問見上有平安二字不復展視輒投之澗中今泰山有投書澗即瑗讀書處也范仲淹薦之以白衣授校)
(書郎改湖州教授)
穆廷秀(河南人遷居章邱明黃老不樂仕進鄉里稱重熙寧間卒年七十三洛陽王夀卿爲題其)
(墓)
錢揆(字舜臣臨安人吳越王鏐之後封吳興郡開國侯嘗知楚邱遂家於曹有子十人皆登顯)
(仕)
李辛(山西樂平人元豐間擕家居費縣之栗林歲饑施粥賑濟村民至今有含飯臺尚存其地)
元
許衡(字仲平河内人金末避居徂徠山後遷泰安之東館鎮扁其齊曰魯齊人因稱爲魯齋先)
(生世祖召爲京兆提學爲元初儒學名臣)
孟仁(符離人金末寓濟州之魚臺能業儒有節行元帥石天祿禮之辟兼詳議府事後子祺辟)
(嚴實府僚仁徒東平就養焉)
王磐(字文炳永年人東平帥嚴實興學養士迎磐爲師遂家焉後李璮亦以禮致之及璮將謀)
(逆磐挈妻子歸東平朝廷知其忠召拜翰林學士卒贈太傅封洛國公諡文忠)
胡德安(磁州安定人金末奉其母渡河至東平州總管嚴實知其賢辟掌書記遂家鉅野)
閻復(字子靖平陽和州人金末隨父避居高唐遂家焉復穎悟過人讀書過目成誦時嚴實招)
(諸生肄舉子業復爲首選王磐徵爲翰林應奉累遷學士承旨進平章政事卒諡文康)
陳政(字政之河南考城人金末流寓單州儀容俊偉識量過人元帥阿术魯異之薦於朝屢以)
(言稱上意授武德將軍轉嘉議大夫益都路總管及府尹以疾免歸單父屢召不起辛葬城東)
張仁義(東安州人金末徙家益都以定河南功授管軍元帥)
李庭(本金蒲察氏金末徙壽光改稱李氏至元初以材武累官中書左丞從世祖征乃顔中流)
(矢裹創復戰遂擒乃顔遷樞密院封益國公諡武毅)
徒單克寧(本名習顯其先金源人後徙置猛安於山東遂占籍於箂之掖兗寧資質渾厚寡言)
(笑善騎射累官至丞相諡忠烈)
滕傑(沛人徙居掖官禮部郎中以清白著)
袁裕(洛陽人幼孤從兄避難聊城爲順德路總管以其兄有鞠育恩推廕兄子爲侍御史)
劉秉鈞(字平道相城人徙居東平篤學能文成宗時官濟兗單三州提舉子獻任長社令後遷淮)
(東提舉自號峗山先生葬峗山)
宋貴誠(江西吉水人祖信爲至元間宰相以罪貶文登貴誠於至正二十二年選舉除昭信校尉)
(般陽路總管府判官占籍蓬萊)
劉思明(字伯庸台州人授承直郎德州同知致仕慕蓬萊山水因徙家焉)
曹安仁(字從義北平人授從仕郎棲霞尹致仕卒於蓬萊因家焉)
寗秀(河間人以般陽路總管同知致仕因家於蓬莱)
張祐(覃懷人寓居陵縣官至中書省參政封清河公)
明
王讓(河南偃師人由洪武甲午鄉薦歴官參政遊榖亭鎮遂家焉子行舉茂才官褒城令子孫)
(遊庠者甚衆今爲魚臺望族)
李伯徵(徐州沛縣人洪武初避地羊村有司萬舉授新泰縣訓導遂占籍焉)
王傑(潁上人正綂元年官樂陵令職滿當去邑人士遮道泣畱曰侯吾父母也舍是異之傑亦)
(泣下遂致仕居於樂陵每朔望邑人士必踵門叩之年九十餘卒)
鄭似愚(浙江鄞縣人宋宰相鄭清之之後永樂間遊學樂陵慕風土之厚遂家焉)
劉盛(字宗茂江西贑縣人遊學德州初從劉撝謙受經苦志十餘年遂成大儒質樸淡泊隱居)
(不仕有書税遺稿併詩集行世)
蘇文蔚(交趾人宣宗嘉其慕義遠歸授諸城令詔占籍於諸)
唐昂(江西人恬淡樂道晩家樂安以孝義著稱)
勒士敏(陜西狄道人宣德間由監生任曹縣主簿有惠政民甚愛之遂占籍子璽舉進士)
張環(字庭器直隸棗強人景泰中遷居陽信急公好義制行不苟邑人推重舉鄉飲大賓年八)
(十一歲)
成鑰(字文明山西太谷人天順時以林胥任灉河税課大使居官勤慎綽有清譽致仕後遂家)
(於曹積德累仁喜施樂善迨數傳後子姓蕃衍人文蔚起其遷析於齊魯間者皆錀之苗裔云)
王禮(陜西鳳縣人成化間調萊陽丞在任廉謹卒於官貧不能歸遂家焉子緯領戊午鄉薦)
楊茂(四川人解元進士以耳疾授萊州府教授遂家於掖)
李子昌(直隸滄州人以明經任膠州訓導與州人楊可久講學遂占籍於膠)
劉世傑(四川人徙居昌樂尋起家南臺監察御史)
原黼(山西陽曲人正德間任觀城令有惠政民甚愛之尋擢知膠州卒於官其子厚扶柩歸里觀民)
(畱其柩葬之併爲之卜宅世居邑之南郭又詳宦績)
毛徵(山西臨汾人原姓王隨父阜徙居禹城子琦孫九恩俱領山東鄉薦)
房之騏(字昂若順天人崇禎時給事禮垣以忤權貴落職後起用督學山左陞布政使以親老乞)
(養遂占籍益都所著有蒲上聞評山居雜志掖垣疏稿麟旨定諸書)
夏允彛(字彛仲而直茟亭人爲鄒平都御史張延登所鍾愛因擕孥至鄒平讀書三年歸而成進)
(士官吏部考功主事後殉甲申之難)
滕紹宗(江南江浦人崇禎末任登鎮左營遊擊甲申棄官僑居福山之成陰舖時山賊竊發紹宗)
(率練鄉兵資保障焉遂占藉福山鍵戶課子不復仕進)
皇清
王苹(浙之杭州人流寓濟南居濼水之滸名其室曰二十四泉草堂入籍爲諸生成康熙丙戌)
(進士官成山衛教授以養母乞歸工於吟咏嘗賦詩曰亂泉聲裡誰通履黃葉林間自著書王漁洋司寇)
(亟稱之時有王黃葉之目晚年閉戶耽吟介節彌著門人文登于熙學刻爲二十四泉草堂集行于世)
山東通志卷三十一
