欽定四庫全書
山東通志卷一之二
典謨二
聖祖仁皇帝登極恩詔(順治十八年)
奉
天承運
皇帝詔曰惟我國家受
天眷命
祖功
宗德肇造丕基我
皇考大行皇帝盛德至仁英資大度纘承歷數統一寰區
恩澤洽於多方政教臻於上理方期邦國永底雍熙不
幸奄棄臣民遽升
龍馭顧兹大寳屬以藐躬朕煢煢在疚本不忍聞而諸王
貝勒大臣文武官員人等僉謂神器既已攸歸天位不
宜久曠堅請再三朕是以俯徇輿志勉抑哀衷於是月
初九日祗告
天地
宗廟
社稷即皇帝位仰惟
上天眷祐之篤
祖宗付託之隆凉德冲齡膺兹重寄敬圖覲光揚烈用紹
無疆之休其以明年為康熙元年與天下更始式衍舊
恩聿弘新化所有合行事宜開列於後(各條欵不能備載)
康熙九年十月
上諭朕惟至治之世不專以法令為務而以教化為先
其時人心醇良風俗樸厚刑措不用比屋可封長治久
安茂登上理蓋法令禁於一時而教化維於可久若徒
恃法令而教化不先是舍本而務末也近見風俗日敝
人心不古囂凌成習僭濫多端徂詐之術日工獄訟之
興靡已或豪富凌轢孤寒或劣紳武斷鄊曲或惡衿出
入衙署或蠧棍詐害善良雈苻之劫掠時聞讐忿之殺
傷疊見陷罹法網刑所必加誅之則無知可憫宥之則
憲典難寬念兹刑辟之日繁良由化導之未善朕今欲
法古帝王尚德緩刑化民成俗舉凡敦孝悌以重人倫
篤宗族以昭雍睦和鄊黨以息爭訟重農桑以足衣食
尚節儉以惜財用隆學校以端士習黜異端以崇正學
講法律以儆愚頑明禮譲以厚風俗務本業以定民志
訓子弟以禁非為息誣告以全良善誡窩逃以免株連
完錢糧以省催科聯保甲以弭盗賊解讐忿以重身命
等項作何訓廸勸導及作何責成内外文武該管各官
督率舉行爾部詳察典制定議具奏特諭
康熙十八年六月
上諭食為民天必蓋藏素裕而後水旱無虞自古耕九
餘三重農貴粟所以藏富於民經久不匱洵國家之要
務也比以連年豐稔粒米充盈小民不知蓄積恣其狼
戾故去年山東河南一逢歲歉即以饑饉流移見告雖
議蠲議賑加意撫綏而被災之民生計難遂良由地方
有司各官平日不以民食為重未行申明勸諭之故近
據四方奏報雨澤霑足可望有年恐豐熟之後百姓仍
前不加撙節妄行耗費著各該地方大吏督率有司曉
諭小民務令力田節用多積米糧庶俾俯仰有資凶荒
可備以副朕愛養斯民至意爾部即遵諭行特諭
康熙四十二年三月
詔曰朕為天下生民主宵旰勤勞勵精圖治凡國家之
休戚閭閻之樂利晷刻之間無不注意於此天下之大
兆民之衆朕誰欺欺天乎至今四十餘載親歴饑饉者
不知其幾南北用兵者不知其幾人心向背者不知其
幾天變地震者不知其幾自責凉德不能撫育履冰臨
淵兢業惟守仰頼
上天眷佑
祖宗厚德幸生創業未久之際方免墜失今海㝢昇平年
歲稍和生民俱已樂業邇來諸王大小臣工士庶因朕
五旬輿情肫切屢請加上尊號朕堅意固辭不允所請
蓋朕不以名譽稱揚為尚惟以海内富庶為心是以屢
蠲賦役頻省刑罰總欲使老安少懷風俗淳厚漸幾於
康乂隆平之治近因淮黃告成乃東南要務再授方略
望有善後朕不辭勞瘁親往閱視見畿輔山左江浙等
省耆老人民俱中心愛戴雖童穉亦咸歡欣瞻仰是知
民心皆一用是益深軫念視切如傷所以星夜回鑾兹
特大沛弘恩普施遐邇庶幾民生咸登夀域和協徧滿
寰區所有應行事例開列於後於戲安民則惠益弘逮
下之恩御衆以寬聿溥好生之德布告天下咸使聞知
康熙四十二年八月
上諭朕四次經過山東於民間生計無不深知東省與
他省不同田間小民俱依有身家者為之耕種豐年則
有身家之人所得者多而窮民所得之分甚少一遇凶
年則己身並無田畝產業有力者流移於四方無力者
即轉死於溝壑此等情狀爾東省大臣庶僚及有身家
者亦當深加體念似此荒歉之歲雖不能大為拯濟若
能輕減所入田租以各贍養其佃戶不但深有益於窮
民即爾等田地日後亦不致荒蕪如果民受實惠豈不
勝謝恩千百倍耶這奏謝已悉所司知之
康熙四十九年
上諭朕膺
天眷祗承
列祖鴻庥統御萬方子育兆庶厪懷至治宵旰靡寧際海
宇同風邊隅嚮化遐邇中外帖然袵席之安是皆仰荷
天地
祖宗福祐之所致也方朕八齡踐阼之初
太皇太后問朕何欲朕對臣無他欲惟願天下治安生民
樂業共享太平之福而已迄今五十年矣惓惓此心未
嘗一日少釋每思民為邦本勤恤為先政在養民蠲租
為急數十年以來除水旱災傷例應蠲免外其直省錢
糧次第通蠲一年者屢經舉行更有一年蠲及數省一
省連蠲數年者前後蠲除之數據戶部奏報通共會計
已逾萬萬朕一無所顧惜百姓足君孰與不足朝廷恩
澤不施及百姓將安所施乎朕每歲供御所需概從儉
約各項奏銷浮冐亦漸次清釐外無師旅饟餽之煩内
無工役興作之費因以歴年節省之儲畜為頻歲渙解
之恩膏朕之蠲免屢行而無國計不足之慮亦恃此經
畫之有素也比來省方時邁已歴七省南北人民風俗
及日用生計靡不周知而民所以未盡殷阜者良由承
平既久戶口日繁地不加增產不加益日用不給理有
必然朕洞燭此隱時深軫念爰不靳敷仁用甦民力明
年為康熙五十年思再沛大恩以及吾民原欲將天下
錢糧一概蠲免因衆大臣集議恐各處兵餉撥解之際
兵民驛逓益致煩苦細加籌畫悉以奏聞故自明年始
於三年以内通免一週俾遠近均霑德澤直隸奉天浙
江福建廣東廣西雲南貴州各廵撫及府尹所屬除漕項
錢糧外五十年應徵地畝銀共㭍百貳拾貳萬陸千壹
百兩有奇應徵人丁銀共壹百壹拾伍萬壹千兩有竒
俱著察明全免並歴年舊欠共壹百壹拾捌萬伍千肆
百兩有奇亦俱着免徵其五十一年五十二年應蠲省
分至期候旨行
康熙五十二年三月
上諭朕五十餘年上畏下懼以敬以誠覃思上理且以
一心對越
上帝未嘗瞬息稍懈賴
昊穹之孚祜
祖宗之蔭庇邇來國家蓄積有餘民間年歲頗豐朕以凉
德勉思
列聖體天順公慮患操心敷景運於休期洪基業於光顯
夙夜冰兢宵旰靡遑屈指春秋今届六旬矣覧自秦漢
以下稱帝者一百九十有三享祚綿長無如朕之久者
朕之虚薄良深歉仄何敢少有倦怠有負孜孜圖治之
初心况在位久者始勤終忽往往不能垂令名於後所
以乾惕之懷彌殷深危之念愈切兼之承平歲久幅員
日廣戶口漸增風俗益薄朕與臣鄰夙夜在兹以剛健
中正惇大成裕謙尊有終持盈保泰猶恐未能豈自滿
假少有逸豫朕以天下為心天下當亦體朕之衷各矢
藎誠皆敦孝敬型仁講讓守己奉公務勤職業官僚胥
勸人士奮興使遐邇之均被小大之咸周以享昇平之
福此非朕之德乃
天地
祖宗之賜今朕式慰中外臣民之請博考典禮大沛膏澤
用稱朕躋世於仁夀之至意所應行事例開列於後於
戲錫民以福為皇極得夀之徵御衆以寬乃萬國咸寧
之本布告天下咸使聞知
康熙五十二年三月二十五日
上諭書稱文王善養老者孟子云五十非帛不煖七十
非肉不飽帝王之治天下發政施仁未嘗不以養老為
首務近來士大夫只論做官之賢否而移風易俗之實
政入孝出弟之本心未暇講究朕因今日之盛典特宣
此意若孝弟之念少輕而求移風易俗其所厚者薄而
其所薄者厚矣爾等皆是老者比回鄉井之間各曉諭
鄰里須先孝弟倘天下皆知孝弟為重此誠移風易俗
之本禮樂道德之根非淺鮮也昨日甘霖大沛四野沾
足朕心大悦爾等毋悞農時速回本地特諭
日講四書解義序
朕惟天生聖賢作君作師萬世道統之傳即萬世治統
之所繫也自堯舜禹湯文武之後而有孔子曾子子思
孟子自易書詩禮春秋而外而有論語大學中庸孟子
之書如日月之光昭於天岳瀆之流峙於地猗歟盛哉
蓋有四子而後二帝三王之道傳有四子之書而後五
經之道備四子之書得五經之精意而為言者也孔子
以生民未有之聖與列國君大夫及門弟子論政與學
天德王道之全修己治人之要具在論語一書學庸皆
孔子之傳而曾子子思獨得其宗明新止至善家國天
下之所以齊治平也性教中和天地萬物之所以位育
九經達道之所以行也至於孟子繼往聖而開來學闢
邪說以正人心性善仁義之旨著明於天下此聖賢訓
辭詔後皆為萬世生民而作也道統在是治統亦在是
矣歴代賢哲之君創業守成莫不尊崇表章講明斯道
朕紹
祖宗丕基孳孳求治留心問學命儒臣撰為講義務使闡
發義理裨益政治同諸經史進講經歴寒暑罔敢間輟
兹已告竣思與海内臣民共臻至治特命校刊用垂永
久爰製序言弁之簡首每念厚風俗必先正人心正人
心必先明學術誠因此編之大義究先聖之微言則以
此為化民成俗之方用期夫一道同風之治庶幾進唐
虞三代文明之盛也夫
讀大學
自古治道盛於唐虞而其所以為治之道即其所以為
學之功後世聖人紹明厥緒以詔來者雖渺然千百載
其大義微言豈有殊指哉大學首言明德新民誠不異
於堯典所言固可因以推論其符合之故而遡其所由
致力之端矣堯典曰克明峻德以親九族九族既睦平
章百姓百姓昭明協和萬邦黎民於變時雍大學之言
明德新民曰格物致知誠意正心修身齊家治國平天
下此所謂先聖後聖若合符節者歟其言克明峻德者
統言之也猶大學言明明德也格物致知誠意正心修
身者分言之也而堯典闕然未明其義盖嘗以是而求
之書曰人心惟危道心惟微惟精惟一允執厥中則其
所以致力之端不外是矣夫曰惟危曰惟微則辨之不
可不早辨所貴致其知矣曰惟精則格物之謂也知之
既極其明則守之貴極其誠曰惟一則誠意之謂也以
至正心修身皆主於一而允執厥中之義以全繼此而
家齊國治天下平胥於是受裁成焉孰謂十六字之心
傳不可以括大學之全書歟朕於帝王修己治人之道
雖日加自勵而未之有得念大學所由致力之端而合之
堯典以明其義云
日講易經解義序
朕惟帝王道法載在六經而極天人窮性命開物前民
通變盡利則其理莫詳於易易之為書合四聖人立象
設卦繫辭焉而廣大悉備自包犧神農黃帝堯舜王天
下之道咸取諸此蓋四書之文禮樂之具春秋之行事
罔不於易會通焉漢班固有言六藝具五常之道而易
為之原詎不信歟朕夙興夜寐惟日孜孜勤求治理思
古帝王立正之要必本經學嘗博綜簡編玩索精藴至
於大易尤極研求特命儒臣參考諸儒註疏傳義撰為
解義一十八卷日以進講反復卦爻之辭深探作易之
旨大抵造化功用不外隂陽而配諸人事則有貞邪淑
慝之别運數所由盛衰風俗所由治亂君子小人所由
進退消長鮮不於奇偶二畫屈伸變易之間見之若乃
體諸躬行措諸事業有觀民設教之方有通德𩔖情之
用恐懼修省以治身思患豫防以維世引而伸之觸𩔖
而長之而治理備矣於是刊刻成書頒示天下朕惟體
乾四德以容保兆民且期庶司百執事矢於野渙羣之
公成拔茅允升之美則泰交嫓於明良而太和溢於宇
宙庶稱朕以經學為治法之意也夫
周易折中序
易學之廣大悉備秦漢而後無復得其精微矣至有宋
以來周邵程張闡發其奥惟朱子兼象數天理違衆而
定之五百餘年無復同異宋元明至於我朝因先儒已
發之微旨或有妄參已見漸至啓後人之疑朕自弱齡
留心經義五十餘年未嘗少輟但知諸書大全之駁雜柰
非專經之純熟深知大學士李光地素學有本易理精
詳特命修周易折中上律河洛之本末下及衆儒之考
定與持論之不可易者折中而取之越二寒暑甲夜披
覽隻字片句斟酌無遺康熙五十四年春告成而傳之
天下後世能以正學為事者自有所見歟
日講書經解義序
天生民而立之君非特予以崇高富貴之具而已固將
副教養之責使四海九州無一夫不獲其所也是故古
之帝王奉若天道建都樹屏以立其綱設官置吏以張
其紀經天緯地以盡其才親親尊賢以弘其業黎民阻
饑而為之教稼五品不遜而為之明倫為禮樂以導其
中和為兵刑以息其爭訟事未然而預為之備患已至
而亟為之驅蓋治天下之法見於虞夏商周之書其詳
且密如此宜其克享天心而致時雍太和之效也所以
然者盖有心法以為治法之本焉所謂敬也誠也中也
敬則神明有主而物欲不能摇誠則孚信在中而偽巧
不能間中則公正無偏而邪說不能移凡書中曰欽明
曰寅恭曰祗懼曰廸畏皆敬之屬也曰允塞曰至諴曰
一德曰惇信皆誠之屬也曰義制事禮制心曰沈潛剛
克高明柔克曰寬而有制從容以和皆中之屬也性之
者為堯舜禹文身之者為湯武高宗困而學之者為太
甲成王悖而去之者為太康桀紂嗚呼心法之存亡治
道之升降分焉天命之去留繫焉曷其奈何弗鑒朕萬
幾餘暇讀四代之書惕若恐懼爰命儒臣取漢宋以來
諸家之說薈萃折衷著為講義一十三卷逐日進講兹
特加鋟梓頒示臣民俾知朕仰法前代聖王志勤道遠
然夙夜兢兢思體諸身心措諸政治以毋負上天立君
之意夫豈敢一日忘哉是為序
二典頌(有序)
粤稽伏羲始畫卦象而未有文詞倉頡造字而篆籀之
傳亦多淹失上古文章之見於六經者殆無有先於二
典者矣朕服習尚書景慕勲華之德業羹牆見焉竊以
為包羅千古之治術無有出其範圍者朝夕涵濡用自
勵勖爰作頌曰
煌煌二典邃古所傳乾綱坤維嶽峙星躔如海負地如
日麗天六經諸史肇開厥先欽明濬哲恭讓塞淵至德
在躬光被八埏寅餞授時法創璣璿後之儀象咸取則
焉廵嶽考績疇咨簡賢後之命官率循罔愆文質而奥
事簡以全高明博厚治象巋然夏商而降踵武鴻編支
分派别謨誥丕宣散為萬象流為百川仰瞻帝典若陟
泰巔伊予夙夜誦習有年望洋測海弗憚精研遥遥統
緒深愧仔肩永言兹頌躬自陶甄
日講詩經解義序
昔者虞廷命后䕫為典樂之官以教胄子首詔之曰詩
言志則詩之為教所從來遠矣蓋人性情之發不能無
所寄託而詩則兼備六藝諷誦吟咏之間足以觀感而
興起者莫善於此故曰温柔敦厚詩教也自夫子刪定
而後三百之旨粲然其採之里巷者則為風陳之朝廷
者則為雅薦之郊廟者則為頌觀其美刺而善惡之鑒
昭矣觀其正變而隆替之治判矣觀其升歌於廟朱絃
象管之所唱歎而祖功宗德之具在矣千載而下猶得
見江漢之遺風豳岐之故俗關睢麟趾之化矇瞍七月
之箴天保鹿鳴堂陛𢋫颺之盛清廟閟宫歌雍舞勺之
章皆賴此三百之存安可不沈酣優渥於其間哉朕嘗
思古人立訓之意既有政教典禮紀綱法度以維持之
矣而感通乎上下之間鼓舞於隱微之地使人從善遠
惡而不知優游順適而自得則必賴乎詩如天之生萬
物也日以暄之雨以潤之露以濡之雷霆以肅之而又
必宣暢八風以疏通而條達之然後萬𩔖咸遂其生養
而無促迫矯強之弊故教至於詩而微矣治至於詩而
極盛矣朕志慕隆古淳穆之理崇奬詩教爰命儒臣輯
成詩經講義日進於坐隅朝夕觀覽凡立說一凖於考
亭而旁蒐義藴兼及註疏博綜名物亦參爾雅又思夫
子平日雅言之教稱引誦說惟詩最多如大學中庸孝
經篇末必引詩以詠歎之亦以見古人之斯須不離乎
此也朕亦欲四海臣民謹思貞度以揚風扢雅之學偕
進於温厚和平之教故序而頒之此則朕之所深望也
夫
日講春秋解義序
朕惟春秋者帝王經世之大法史外傳心之要典也大
義炳若日星而褒貶筆削微顯婉章非後世所能窺至
其立法謹嚴宅心一本忠恕因善惡是非而施予奪焉
有正例有變例有事同而辭異有事異而辭同一人之
身前後不相掩一人之事功過不妨殊如化工之肖物
隨𩔖付形未嘗有所容心於其間後之說經者或穿鑿
深文或附會失實固難悉當聖人之心左氏親見聖人
公羊糓梁及門子夏猶彼此牴牾□駁互見何况去聖
人日遠紛紜探索如漢唐以下董仲舒趙匡啖助諸家
乎惟宋康侯胡氏潛心二十年事本左傳義取公糓萃
諸家之長勒成一家之書雖持論過激抉隱太嚴未必
當日聖心皆然要其本三綱奉九法明王道正人心於
春秋大旨十常得其六七較之漢唐以後諸家優矣朕
萬幾之暇研精六經竊有慨於春秋經聖人手定其衮
鉞本乎王章刑賞原於忠厚義例雖繁而其明白正大
之旨必不如後之說經者委折碎細若此爰命儒臣撰
集進講大約以胡氏為宗而去其論之太甚者無傳經
文則博採諸儒論注以補之朕亦時有所折衷期歸於
一編輯成書朝夕省覽亦欲俾學者有所遵守其於經
世大法傳心要典未必無少助云爾
春秋傳說彙纂序
六經皆孔聖刪述而孟子特言孔子作春秋左氏公羊
糓梁三家各述所聞以為傳門弟子各衍其師說末流
益紛以一字為褒貶以變例為賞罰微言既絶大義弗
彰至於災祥䜟緯之學興而更趨於怪僻程子所謂炳
若日星者不因此而反晦乎迨宋胡安國進春秋解義
明代立於學宫用以貢舉取士於是四傳竝行宗其說
者率多穿鑿附會去經義逾遠朕於春秋獨服膺朱子
之論朱子曰春秋明道正誼據實書事使人觀之以為
鑒戒書名書爵亦無意義此言真有得者而惜乎朱子
未有成書也朕恐世之學者牽於支離之說而莫能悟
特命大學士王掞纂輯是書以四傳為主其有舛於經
者刪之以集說為輔其畔於傳者勿錄書成凡若干卷
名之曰傳說彙纂夫春秋之作以游夏之賢不能贊一
詞司馬遷稱七十子之徒口授其傳旨而人人異端當
時已無定論後之諸儒欲於千百年後懸斷聖人筆削
之指不亦難乎是書之輯亦惟擇其言之當於理者雖
不敢謂深於春秋而辨之詳取之慎於屬詞比事之教
或有資焉是為序
讀周禮書後
周禮一書先儒信者半疑者半其疑者曰周衰諸侯滅
去其籍自孔子時已不具至孟子時尤殘缺莫考故曰
其詳不可得而聞夫孟子當秦未燔書之前已不見周
禮漢世焉得而有之且其大者莫如建官封建井田等
事然東西都為地甚狹何得王畿道里四方各距千里
宫府内外官制何得比夏商遂益萬倍五等封地何所
并徙而能斥大九州溝洫井田鄉遂公邑何以利害同
而法制異其為後儒偽造之書而非周公之舊也其信
者曰周禮寓兵農則以井田定惟正則以什一教萬民
則以鄊遂養士秀則以學校治天下則以封建其要有
六典八法八則九柄九貢九式之序其次有祭祀朝覲
冠昏喪紀師田行役之條無不詳備周密雖其間細瑣
職事或出後人附會然大體要所在非聖人創建不能
也朕謂二說皆儒者讀書考究之言未可偏廢若夫帝
王法古致治總在師其意而不泥其迹孔子曰殷因於
夏禮所損益可知也周因於殷禮所損益可知也夫損
益者因時制宜之謂程顥曰有關睢麟趾之意然後可
行周官之法度朱熹曰周禮是聖人姑為一代之法爾
到可用處聖人須别有權衡之道誠哉斯言夫泥其說
而用之王莽王安石遂致流毒天下若師其忠厚之意
以措諸紀綱法制之中則何遂不可比隆成周朕故以
孔子及程朱之言為讀周禮法
日講禮記解義序
朕聞六經之道同歸而禮樂之用為急孔子曰安上治
民莫善於禮又曰上好禮則民莫敢不敬誠以禮者範
身之具而興行起化之原也天之生人品𩔖紛綸莫可
紀極聖人起而整齊之法於天則於地順於人達於時
協於鬼神斟酌而損益以定其品節限制俾天下化其
好逸惡勞之心而予以從善棄惡之道蒸蒸焉日蹈履
於中正而不敢越蓋非有以強之也率乎其理之所安
而已其綱有三百其目有三千大者在冠昏喪祭朝聘
射宴之規小者在揖譲進退飲食起居之節循之則君
臣上下頼以序夫婦内外頼以辨父子兄弟婚媾姻婭
賴以順而成反是則尊卑易位等殺無章家未有能齊
而國未有能治者故曰動容中禮而天德備矣治定制
禮而王道成矣嘗遐觀三代禹湯文武惇敘彛典以倡
導天下而其時之諸侯秉禮以守其國大夫士遵禮以
保其家下至工賈庶人畏法循紀以世其業鳴呼何風
之隆哉朕企慕至治深惟天下歸仁原於復禮故法宫
之中日陳禮經講習紬繹盖不敢斯須去也慨自嬴秦
焚燒典籍禮乃滅亡漢興崇尚儒學禮經始顯傳之者
十三家而戴德戴聖為尤著聖所傳四十九篇即所謂
禮記者是已迨程子朱子出表章學庸遂開千古道學
之統其餘四十七篇雖雜出於漢儒亦皆傳述聖門格
言有切身心要旨朕熟之復之靡間寒暑積有講義裒
成全部弁以敘言用以無忘斯勤然豈徒效儒生佔畢
云爾哉務佩服其訓詞而實體諸躬修措之邦國使百
爾懷恭敬遜讓之誠兆庶凛撙節防閑之則德化翔洽
上嫓隆古庶乃愜朕敦崇禮教之意也夫
孝經衍義序
朕緬維自昔聖王以孝治天下之義而知其推之有本
操之有要也夫孝者百行之原萬事之極書言奉先思
孝詩言孝思維則明乎為天之經地之義人性所同然
振古而不易故以之為己則順而祥以之教人則樂而
易從以之化民成俗則德施溥而不匱帝王奉此以宰
世御物躬行為天下先其事始於寢門視膳之節而推
之於配帝饗親覲光揚烈諴萬民而光四海皆斯義也
孔子教孝之言散見於册籍而統會於孝經曾子以純
孝親承斯訓其辭約其旨遠條貫終始綜括羣論言孝
之義於斯為備自顏芝藏本出於漢初考註箋釋代有
其人如孔安國鄭康成皇侃邢昺輩無慮百餘家大約
皆詁訓章句辨論古今文同異而求其推廣義藴達之
於萬事萬物而皆莫出其範圍者則尚未之備也
世祖章皇帝弘敷孝治懋昭人紀特命纂修孝經衍義未
及成書朕纘承先志詔儒臣蒐討編輯倣宋儒真德秀
大學衍義體例徵引經史諸書以旁通其說竊以仲尼
稱至德要道以順天下又曰教之所由生而後詳列天
子諸侯卿大夫士庶人之五孝此則一經之大旨亦猶
大學之言明德新民格致誠正修齊治平也是故衍至
德之義則仁義禮智信之說備矣衍要道之義則父子
君臣夫婦昆弟朋友之論備矣衍教所由生之義則禮
樂刑政之屬備矣衍五孝而皆以愛敬為本明貴賤之
所同也由天子之敬親推之則郊丘宗廟典禮之義備
矣由天子之愛親推之則仁民育物撫綏愛養之義備
矣無非敬也無非愛也即無非孝也遞而至於諸侯之
不驕不溢卿大夫之法服法言法行士庶人之忠順事
上謹身節用何一非愛敬之義推而極之通於神明貫
乎天地夫寧有涯際乎哉書成凡一百卷鏤板頒行並
製敘言冠於簡端庶幾嘉與海内共遵斯路家修子弟
之職人奉親長之訓協氣旁流休風四達以成一代敦
厚鴻龐之治斯則繼述光烈尊經崇本之意也夫
性理精義序
朕自冲齡至今六十年來未嘗少輟經書唐虞三代以
來聖賢相傳授受言性而已宋儒始有性理之名使人
知盡性之學不外循理也故敦好典籍於理道之言尤
所加意臨莅日久玩味愈深體之身心驗之政事而確
然知其不可易前明纂修性理大全一書頗謂廣備矣
但取者太煩類者居多凡性理諸書之行世者不下數
百朕嘗病其矛盾也爰命大學士李光地詮擇進覧授
以意指省其品目撮其體要既使諸儒之闡𤼵不雜於
支蕪復使學者之披尋不苦於繁重至於圖象律歷性
命理氣之源前人所未暢發者朕亦時以己意折中其
間名曰性理精義頒示天下讀是書者自有所知也已
寬嚴論
昔子產之論政也曰惟有德者能以寬服民其次莫如
猛斯殆為鄭言之耳要非致治之本論也致治之本在
寬仁今夫天化育萬物生之以春長之以夏成之以秋
藏之以冬隂陽消息四序代嬗而其道歸於生生為用
仁愛為極夫豈春夏寬而秋冬嚴歟古之聖王知其然
體上天仁愛之心出而御物德以道之政以齊之刑以
範之惟務化民於善閑民於義而已不忍制民以術怵
民以威也是故五刑之屬三千皆本惻怛之心以出之
而非慘刻峻削之為也夫物剛則折絃急則絶政苛則
國危法峻則民亂反是者有安而無危有治而無亂三
代之成事無論已秦用李斯挾荀卿之學行督責之令
不數年而秦亡漢高以寬大為政入關而萬民大悦光
武以柔道治天下而王業用興唐太宗聽魏徵之言崇
尚教化而幾致刑措是古之帝王以寬得之者多矣未
聞其以寬失也若後世祖述申韓之徒有謂民驕於愛
聽於威非嚴不足以集事不知衰世之主百度廢弛馴
致淪敗者其失在紀綱廢弛詎寬之謂哉朕撫綏元元
期以純王之道化民成俗凡束濕之政弗敢庸也苛察
之明弗敢尚也恐恐焉日慮其刑之重而德之薄夫寧
忍從事於猛歟書曰克寬克仁彰信兆民詩曰不競不
絿不剛不柔敷政優優百祿是遒詩書之言朕之蓍鑑
矣
愼刑論
聖人之治天下有禮有刑禮也者所以勸民之為善也
刑也者所以禁民之為非也五倫以為凖三物以為防
漸而摩之優游而自化之邪慝不作比戶可封聖人之
心豈不甚愜而勢有不能於是制為刑罰以驅之於後
使天下之人𢥠然有所畏而不入於非彛是刑之設也
聖人之所不得已也其輕者傷肌膚重者戕性命天下
之慘痛至刑罰極矣聖人在上不能使天下無刑人而
政平訟理一民一物卒無顚連困苦之虞者則惟此愼
刑之道得也夫生人之性有善而無不善陷溺既久匪
僻廼生一旦麗於郵罰雖欲悔之固無及已故聖人之
愼刑所以全民衷也雨露雷霆天之所以成歲功也而
一歲之中雨露時行雷霆之用不數數見焉故聖人之
愼刑所以順天道也在易之噬嗑其象為明罰勅法而
即繼之以賁曰無敢折獄豐之象為折獄致刑而即繼
之以旅曰明愼用刑噬嗑上離下震豐上震下離於義
為明為斷而賁與旅皆有艮體於義為止聖人之意以
為用刑之道貴乎明斷相資而必本之於至愼聖人之
心如此其昭然而可覩也然則愼刑者所以止刑也書
曰刑期無刑其謂是歟朕嘗謂欲天下之治必使刑獄
清簡者誠有見於此也蓋惟刑愼則不濫善人無誤罹
文網之懼刑愼則必當不善者無僥倖苟免之心天下
雖大天下之民雖衆使為善必蒙福澤為不善必不可
倖免則是非别白大道昭明會極歸極是訓是行而刑
措不用矣
學校論
治天下者莫亟於正人心厚風俗其道在尚教化以先
之學校者教化所從出將以納民於軌物者也是以古
者家有塾黨有庠術有序國有學人生八歲自王以下
至於庶人之子弟皆入小學及其十有五年則自元子
衆子以至公卿大夫元士之適子與凡民之俊秀皆入
大學盖自家至於國莫不有學自天子至於庶人莫不
學自幼至於長莫不有學凡學有詩書禮樂以為之本
干戈羽籥以為之文父子君臣長幼之道於是焉觀之
六德六行之教於是焉取之所以淑其耳目手足之舉
措而養其心以復其性以為修己治人之大者可謂備
至矣是以當時之君子履信思順以事其上小人亦皆
樂循禮而恥犯法侯撻不事而至治以興後世學校寖
廣博士之途寖繁所以立教之方失先王之遺意士之
遊其中者直以為利禄之階欲期道德之一詎不難哉
且夫今之所謂教者誦讀焉而已爾而又弗實致其力
以防其放僻邪侈之心使氣之充而識之明以漸求復
其性其何以為修己治人之道哉故曰教隆於上化成
於下教不明於上而欲化成於下猶却行而求前也教
化者為治之本學校者教化之原欲敦隆教化而興起
學校者其道安在在務其本而不求其末尚其實而不
務其華以内行為先不汲汲於聲譽以經術為要不屑
屑於文辭如是則於聖人化民成俗之道庶乎其有當
也夫
居敬行簡論
觀民氣之静躁而政之得失可知也觀政事之煩簡而
治之隆替可知也上古之世淳淳悶悶執契而自平結
䋲而自治猗歟盛矣自禪繼相承創守代見張弛因革
道非一端約而舉之其政簡者其治隆其政煩者其治
替此古今不易之理雖百世而可知也雖然此特就其
所行者言之耳若夫宰治之原則有至要者存焉使操
之本無而一以簡為主則任法之弊必傷於綜核省事
之漸必流於叢脞秦之衡石程書晉之清言召禍其所
失均也主之以至一本之以無私正心以窮理而是非
不得淆其中虚己以知人而邪正不得熒其外夫然後
見之措施清静畫一無為而治事有不期簡而自簡者
故曰君子之學大居敬
農桑論
嘗觀王政之本在乎農桑虞舜之命棄曰汝后稷播時
百糓禹之告舜也曰政在養民水火金木土糓惟修殷
之考績羣辟亦曰稼穡匪懈周以農事開基至成王之
世制禮作樂典章明備彬彬郁郁然周公所作矇史所
歌若豳風七月之篇其道于耜舉趾采桑載績之事反
覆不置何前後聖同一指歟盖農者所以食也桑者所
以衣也農事傷則饑之原女紅廢則寒之原小民饑寒
迫於身而欲其稱仁慕義有無不競遵路會極其勢不
能朕嘗躬行三推以率天下農矣而敦實崇儉之令繩
督有司靡不加意宜乎薄海以内襏襫之衆比肩於野
杼柚之聲相聞於里庶幾古初醇樸之風乃逐末者未
盡息而錦繡纂組之文日盛也中夜求治惄焉慮之孟
子曰菽粟如水火而民焉有不仁旨哉斯言使天下之
民咸知貴五糓尊布帛服勤戒奢力田孝悌而又德以
道之教以匡之禮以一之樂以和之將比戶可封而躋
斯世於仁夀之域故曰農桑王政之本也
王道論
治天下必審擇所以為治之道然後運之有本而措之
也不勞盖得其道則一時無赫赫之功而久大之業可
以永建而不拔不得其道則雖殫精敝形而終無以幾
於治故治理之方不可不審也其要在仁義而已矣昔
三代之盛也蠲煩去苛屏飾斥偽先躬行而後文告崇
禮讓而緩刑罰優游漸漬不期效於旦夕迨積之既久
風俗日茂人心日醇大化敦龐號為上理此行仁義之
所致也秦漢而下務為一切苟且之政以檢束其民民
生其時亦皆匿情飾貌以應其上上下相蒙競趨媮薄
治功之降遠不古若此則不行仁義之過也故曰仁以
育之義以正之仁以育之所以養也義以正之所以教
也孔子曰如有王者必世而後仁又曰聖人久於其道
而天下化成盖言王道之成仁義之效也是以聖王在
上制田里廣樹畜省刑而薄斂崇本而抑末使天下之
民家給人足有俯仰之樂而無阽危之患由是立庠序
之制置慈惠之師修六禮以節其性播六樂以淑其情
明七教以興其德齊八政以禁其非當是之時六合之
遠一家之積也四海之廣一身之推也天下之久安而
長治猶泰山而四維之也其去夫驩虞之治不亦遠乎
嗚呼天下重器也有天下大業也彼挈缾之智猶必厝
之於至安况夫居重噐而履大業者哉盍亦知所擇矣
勤儉論
嘗觀堯以執中之旨授舜舜以執中之旨授禹而孔子
之稱禹曰無間然舜亦美其勤邦儉家盖以禹之奉己
簡薄而於天地祖宗生民數大事克備夫道以致其厚
有合於中之旨焉夫崇宫室豐飲食美衣服此人心也
其幾易溺敬天地孝祖宗拯民生此道心也其幾易怠
溺則侈侈則嗜慾日荒怠則逸逸則理道日遠發於一
心見諸天下而盛衰治亂之途判矣傳曰私欲弘多則
德義鮮少德義不行則邇者騷離遠者距違甚言奢之
不可不戒也至書載文王卑服即康功田功又言自朝
至於日中昃不遑暇食用諴和萬民伊尹之告太甲曰
慎乃儉德惟懷永圖噫儉與勤之道盡之矣朕檢心省
身常恐弗及故萬幾日御以自砥礪而宫中府中之用
刻意損抑較之前代每歲所需十不及一雖不敢比於
大禹文王之為君而兢兢勿侈勿逸之念恒欲化雕返
朴祛肆崇敬以務幾乎道然人心危而道心微苟侈泰
之私中於幾微勢必形於家國其弊有不可遏者則慎
修思永尤執中之要道也歟
王道近民論
嘗讀詩至魯伯禽報政之事而深歎古聖人致治無他
道也惟在因民之心而已矣周公之言曰政不簡不易
民不有近平易近民民必歸之旨矣哉非聖人何能語
此夫民雖至愚且弱莫不各懷所欲順之則易與為治
拂之則日趨於非此必至之勢也聖王知其然故因民
之欲遂其生也予之以田里樹畜之資導之以農桑衣
食之術公旬有限而勿奪其時補助頻行而常惜其力
然又念民心莫不好善而惡惡於是因其父子兄弟之
愛發其孝友婣睦之良習之於黨塾申之於庠序俾愚
者安身於襏襫而婦饁夫耘晝茅宵索終歲勤動而不
以為勞其秀者則釋耒耜而敦詩書被服儒雅日莘莘
於爼豆鐘鼓之間而不覺或有不率者設為法制以整
齊之立為刑辟以董戒之要皆示之以不得不然而非
耑恃此以為遷善去惡之具也唐虞之世敬敷五教而
外服就流宅之刑大率有其名而不用者爾故臯陶之
稱帝德曰臨下以簡御衆以寬又曰好生之德洽于民
心兹用不犯于有司夫民至不犯其治蔑以加矣而實
感格於好生之主德斯豈非用簡與寬之效哉降自三
代漢之文帝唐之太宗咸遵斯道故一時幾於刑措其
他英察者或流為束濕綜核者或入於煩苛法令滋章
馴致衰亂此皆未明於易簡近民之道者也易曰易則
易知簡則易從易知則有親易從則有功而大學之言
絜矩本之以所好所惡孟子之原得民心亦歸之於與
聚勿施合聖賢諸說推之德不外因民之心以為凖然
則易簡者近民之實而近民者王道之旨歟
業廣惟勤論
蓋聞天運於上則四時不忒而歲功成故自開闢以來
陽變隂合屈伸往來無一息之或停而後氣化周流亭
毒萬物高下散殊俾之各得其所行健故也代天工以
理萬物者亦若是而已矣周官之戒卿士曰業廣惟勤
即虞帝之廷𢋫歌交贊亦曰率作興事屢省乃成書又
曰弗謀胡獲弗為胡成聖賢之言固先後同揆也國家
稽古建官雖職有繁簡秩有崇卑而設一官則必有一
官之事規條待其整理吏胥式其言動百姓視其董率
要未有不以黽勉奮迅而成惰窳偷安而敗者也古之
官箴曰卿大夫朝考其職晝講其庶政夕序其業夜庀
其家事而後即安豈不在於能勤哉惟勤則能豫豫則
臨事有寬裕之體而不困於煩劇惟勤則能審審則事
機有坐照之明而不至於闇汶惟勤則志氣日新而可
以振闒冗之習惟勤則心思日用而可以生智勇之才
以之治事則官無廢事以之臨民則民無失職業之廣
也斷在乎是此固庶司百職所同然而况卿士為振綱
挈領之人尤所當自勵者哉推而廣之凡士農工賈皆
各有當勤之業士而不勤則學殖落而日即於荒陋矣
農而不勤則耕穫失其時八口不能飽矣工賈而不勤
則居肆之業荒懋遷之功弛無以牽車牛而致洗腆矣
尚何以望其業之成哉朕嘗覧古人之言曰自朝至於
日中昃不遑暇食又曰不寳尺璧而寳寸隂實惟勤之
一言通貴賤上下而一之者也故因而論列之
廉静論
嘗讀漢詔有曰吏不廉平則治道衰又曰俗吏矯飾外
貌似是而非安静之吏悃愊無華日計不足歲計有餘
善哉廉静之言立身行已之大端制事理物之要道凡
為學者皆宜然也况人臣之策名委質任職臨民者乎盖
禮義廉恥管子所謂國之四維夫廉者四維之一而已
矣然未有秉禮守義知恥而不廉者也自為吏者有貪
私之實而後重廉潔之名故尤以廉為貴何則廉則有
所不取有所不取則有所不為凡無禮無義無恥者皆
所不為者也吏苟廉矣則奉法以利民不枉法以侵民
守官以勤民不敗官以殘民民安而吏稱其職矣吏稱
其職而天下治矣故吏尤以廉為貴也夫有所不取之
謂廉有所不為之謂静惟廉故静未有不廉而能静者
也既能廉而静矣則有所不為也而後可以有為舉凡
利於民者行之必力病於民者除之亦必力事治而民
安無非静也夫豈優游自私保利禄而不恤民事之謂
靜乎故凡博安静之名不可謂之真能安静猶之博廉
平之名者不可謂之真能廉平者也昔人有言曰古之
清勤為國修政今之清勤為己修名夫為國修政者忠
於君為身修名者私於己臣之事君與君之待臣貴其私
於己乎故願天下為真廉吏斯能為真安静之吏盖久
矣厪於懷也因讀漢詔故遂論之如此
訓飭士子文
國家建立學校原以興行教化作育人材典至渥也朕
臨馭以來隆重師儒加意庠序近慎簡學使釐剔弊端
務期風教修明賢才蔚起庶幾樸棫作人之意乃比來
士習未端儒效罕著雖因内外臣工奉行未能盡善亦
由爾諸生積痼已久猝難改易之故也兹特親製訓言
再加警飭爾諸生其敬聽之從來學者先立品行次及
文學學術事功原委有序爾諸生幼聞庭訓長列宫牆
朝夕誦讀寧無講究必也躬修實踐砥礪廉隅敦孝順
以事親秉忠貞以立志窮經考義勿雜荒誕之談取友
親師悉化憍盈之氣文章歸於醇雅毋事浮華矩度式
於規繩最防蕩軼子衿挑達自昔所譏苟行止有虧雖
讀書何益若夫宅心勿淑行已多愆或蜚語流言脅制
官長或隱糧包訟出入公門或唆撥奸滑欺孤凌弱或
招呼朋類結社要盟乃如之人名教不容鄊黨弗齒縱
倖逃褫扑濫竊章縫返之於衷能無愧乎况乎鄊會科
名乃掄才大典關係尤鉅士子果有眞才實學何患困
不逢年顧乃標榜虚名暗通聲氣夤緣詭遇罔顧身家
又或改竄鄊貫希圖進取囂凌騰沸罔利營私種種弊
情深可痛恨且夫士子出身之始尤貴以正若兹厥初
拜獻便已作姦犯科則異日敗檢踰閑何所不至又安
望其秉公持正為國家宣猷樹績膺後先疏附之選哉
朕用加惠爾等故不禁反復惓惓兹訓言頒到爾等務
體朕心恪遵明訓一切痛加改省爭自濯磨積行勤學
以圖上進國家三年登造束帛弓旌不特爾身有榮即
爾祖父亦增光寵矣逢時得志寧俟他求哉若仍視為
具文玩愒弗儆毁方躍冶暴棄自甘則是爾等冥頑無
知終不能率教也既負栽培復干咎戾王章具在朕亦
不能為爾等寬矣自兹以往内而國學外而直省鄊校
凡學臣師長皆有司鐸之責者並宜傳集諸生多方董
勸以副朕懷否則職業弗修咎亦難逭勿謂朕言之不
預也爾多士尚敬聽之哉
督撫箴
芒芒方域分理需人岳牧之選實惟重臣寄以封疆千
里而遠地則星羅令猶風偃控攝文武統御官司繩違
紏慢宣德布慈廉善是旌貪黷毋宥小眚是矜吞舟毋
漏彼昏而墨日削月朘或市徇縱以恣矯虔澤不下殫
民隱罔恤政廼不和為時蟊賊曾是源濁而流則清曾
是表正而景則傾職汝之由是曰曠墜軫我元元保釐
奚賴天命天討我不敢私勖哉有位敬聽箴辭
守令箴
五等封建古今異宜郡縣之制百王同規壤地磐牙提
封棋峙大者一州小則百里有社有稷有民有人守令
何職職兹拊循勸農課桑宣條設教偃風以德從星惟
好毋營筐篋毋急簿書悃愊之治歲計有餘莫高匪天
而卑其聽莫愚匪民而智其性民不可掩天不可欺一
之不慎而戚自詒稽古治效嘉禾瑞麥勉能其官紹休
前迹
河臣箴
自古水患惟河為大治之有方民乃無害禹疏而九平
成攸賴降及漢唐決復未艾漸徙而南宋元滋溢今河
昔河議不可一昔止河防今兼漕法既弭其患復資其
力矧此一方耕鑿失職澤國波臣恫瘝已極肩兹鉅任
曷容怠佚毋俾金隄潰於蟻穴毋使田廬淪為蛟窟毋
徒縻國帑而勢難終日毋虚勞畚築而功鮮覈實務圖
先事盡利導策莫悔後時飾補苴術勿即私而背公勿
辭勞而就逸惟潔清以自持兼集思而廣益則害無不
除績可光冊示我河臣敬哉以勖
漕臣箴
國家定鼎會極幽冀歲漕東南積偫惟備舳艫銜尾數
百萬計轉輸有程貴以時至專設重臣式董厥事我徒
我旅亦云孔勩尚其寬恤厚彼糗粻尚其撫綏摩彼疴
痒毋借空名耗閭左藏毋踵陋習損經制常爾克持廉
則吏罔弗臧吏克守法則軍罔弗康軍既樂康競輓以
將孰困而逋孰盗其糧官苟剝之用飽已囊下復效之
鼠雀曷防濡滯河干如稻集蝗總計而論蝕我太倉國
儲民食毋乃兩傷爾膺斯任莫沗王章
提鎮論
武臣之職建威銷萌星羅棋布以壯干城韜鈐宜裕紀
律宜明拊循宜至訓練宜精計安黎庶爰設五兵易言
畜衆詩詠求寧閭閻參伍勿擾吾氓山無伏莽海絶長
鯨民恬耕鑿惟爾之能饋餉時給毋致呼庚爾能廉潔
衆以飽騰投醪飲河古史所稱惠逮卒伍忠愛乃生如
捍頭目如衛父兄羣心從違視爾攸行文武輯睦毋相
抗衡軍民調劑務持其平朕親簡閱黜陟有程下逮偏
裨選授匪輕才勇必錄窳惰必懲矧爾大帥節鉞是膺
宜體朕意勉竭股肱
東廵出都作(康熙二十三年)
閶闔來天風玉仗排雙鳳喬嶽聳高標廵方翠華動
次德州即事
近郭人烟集遥天月上初新寒添夜漏不寐坐看書
九河故道
野樹迷深岸荒荆露淺沙還思乘四載豈效泛浮槎
平原
冬晴柳葉未落潦盡寒潭初清龍鑣千騎萬騎雁隊一
聲兩聲
渡濟水
曉渡更臨濟水野風時捲霓旌幾曲寒流蕩漾十月輿
梁始成
廵幸東魯黎庶擁馬瞻拜命訶警者弗禁得以察
其疾苦
東來端為重民生不事汾隂泰畤名井里儼存齊國俗
田疇還憶歴山耕暫寬羽騎鈎陳衛一任村童野老迎
敢道邇言勤訪察止期治理得輿情
趵突泉
十畝風潭曲亭間駐羽旂鳴濤飄素練迸水濺珠璣汲
杓旋烹鼎侵階暗濕衣似從銀漢落噴作瀑泉飛
登濟南城望華不注
百雉城臨濟水隈雲山環拱接青萊更看瘦削孤峯色
獨立亭亭秀作堆
登岱
巖巖岱嶽高無極攀陟遙登最上頭路轉天門青靄合
峯廽日觀白雲浮振衣嶻&KR1110;凌千仞騁目蒼芒辨九州
欲與臣鄰崇實政金泥玉檢不須留
百丈崖觀瀑
懸崖千尺響奔湍磵道嶒峵動石瀾彷彿青天有風雨
松隂漠漠逼人寒
岱頂對月
夜宿喬岳巔緲縹近雲闕孤高絶塵翳天外見明月不
聞城市喧惟聽空籟發開軒肆遐覧萬象争突兀對此
心悠然清夢自超越
汶水吟
汶水潺潺清似玉石澗縈紆行躑躅連山百里入萊蕪
松栢綿蒙冬尚綠
蒙隂曉雪
一片寒雲向曉封雪花應候慰三農馬蹄碎踏瓊瑤路
隔斷蒙山頂上峯
沂水
板橋緹騎度沙岸野舟移想像二三子浴沂春暮時
泉林寺即子在川上處(回鑾)
偶從川上駐行㫋密樹重林帶野烟俯仰古今成一轍
源泉晝夜尚涓涓
途中長至
旌門已報黃鍾節六琯葭飛律未殘靉靉占雲書太史
瑲瑲執玉憶郊壇陽升一綫宫中日冰合重淵野外寒
景福
重闈應有慶晴光捧處是長安
南巡再過濟南(康熙二十八年)
六御重經歷下城頻將疾苦問蒼生肩摩轂擊風猶在
土沃農恬世久平戶戶春燈佳節過(時上元次日)村村社鼓
樂郊盈韶年漸布陽和澤淑氣晴光仗外横
觀珍珠泉(有序)
濟南多名泉趵突珍珠二泉為最昔經過趵突曾賦
篇什今臨珍珠泉上愛其澄澈題曰作霖
一泓清淺漾珠圓細浪瀠洄小荇牽偶與諸臣閒倚檻
堪同魚藻入詩篇
經泰山之麓(并序)
曩于甲子冬日登泰山之巔覽秦漢以來故蹟俯眺
寰區凴臨滄海今兹南巡復税駕山麓因望岱宗而
展禮焉
聳巘高峯記昔攀春回瀑水響潺潺萬層石級雲霄上
千里烟村縹緲間暫駐猶然思往事凴陵直欲小人寰
朱旗翠葆疎林外已見巍巍俯衆山
自宿遷解纜一日夜達山東境(回鑾)
千里南程幾日回輕舟直下泝瀠洄天風更假帆檣便
一夕山東境上來
春晴舟中作
野水漫漫野岸長幾行嫩柳帶斜陽不知春色來多少
但覺飛花處處香
途次書懷
長樂
慈顔兩月違白雲迢逓戀晴暉輕舟不繫兼程進應話民
風坐漏稀
親閱運河堤
舊歲隂霖勝憂勤億兆難析津通鵲渚形勢接桑乾物
理常求治朝堂亦自安運堤久未整岸堰最宜完夾道
黎民悦沿河老幼歡雲容隨豹尾暑氣擁仙鑾九醖賢
人酒三漿龍鳳團匡牀搜典誥流水奏幽蘭櫂響逼前
駕漁歌進小灘去回四百里舟次五雲端
三渡濟河即事(康熙四十一年)
淑氣霓旌繞光風拂濟川曾經三次渡未若十年前疾
苦勞宵旰深恩賴保全頗知民食重安撫責臣賢
趵突泉留題源清流潔四字
突兀泉聲湧淨波東流遠近浴羲和源清分𣲖白雲潔
不慮浮沙汚水渦
夜登泰山
日斜登泰岱嶺腹隔層霄深夜回鑾處便忘石磴遥
見泰安等數州縣飢民亟命設法賑濟
東路行輦到人食正薦飢呼庚兒女盼宸遊衆所依村
中皆菜色散去掩柴扉救荒先發糓轉漕迅如飛兩旬
無多日有司報民歸地丁既已貸私𣲖務全希盡力專
邦本留意欲國肥麥秋猶可望黎民其庶幾
東八牐舟遇順風志喜(回鑾)
千里程途數日還岸迴轉轉抱清灣雲帆不用荃橈力
喜志恩從大内頒
閱兩河告成事畢因有恩詔星夜回京至天津書懷
閱河臨南國飛旆轉金臺不畏中宵困豈因華祝催千
秋明鏡鑑萬夀鄙霞杯沐雨櫛風緊恩從渙汗開
過臨清閘(康熙四十四年)
岸轉蒲帆速檣回樹影低波傾閘勢險溜急浪聲齊連
歲歌雲漢今春釋慘悽往還為赤子注意在黔黎
南巡舟行會通河襍詠四首
風勁寒猶在低蓬抵博平麥畦青遍野方憶近清明
三載齊民饑多方濟一喘後先益在兹晷刻心難遣
遲日雲烟静芳春膏澤多時暘時雨望祝稔並祥禾
案讀臨清流澄懷夕景悠勅幾逢事少吟咏敢忘憂
乙酉南廵途間觀麥少雨上巳日抵微山湖口閘
春雨大霈因賦五言近體一首以志喜
農事遍東臯心閒不自勞閘添濟運水風送逐漁篙雨
罩湖光隱春深日影高遥觀兩岸麥樂志賦輕舠
德州(康熙四十八年)
長河絶流澌曉坐寒仍肅若使居深宫安知有冷燠
東昌道中
陌草稀疎綠未回水村近午暖微催萬人争向船頭望
多是喁喁待澤來
舟過濟寧
濟水平分南北流山桃花綻古墟頭粼粼碧浪層層樹
便覺春風起櫂謳
過八牐(回鑾)
宛轉河形一線通瀦流疊石賴人功天庾歲歲關飛輓
全在隨時啓閉中
仲子廟
河口孤祠在千年祀典存當階松半偃繞碣蘚堪捫懷
古題新額遺風想聖門行舟清晝永岸草採芳蓀
途次端午
蕤賓逢夏律午日俯澄流黃鳥林中變新蒲岸外稠宫
筵傳綵糭仙酒泛丹榴遙憶蓬萊上垂楊蔭御溝
山左道中
鳳䑵南廵往復歸夏禽拂水避雲旂川平桂櫂何須舉
風正蒲帆疾似飛雞犬滿村人足食繭絲入市戶充衣
閑閑陌上晴曛好暇覽時光暢萬幾
望岱憶舊
青天竦峙翠雲濃端坐船頭眺岱宗憶上崇嶐最高頂
非探芝檢效東封
闕里重修思欲一往以天氣日暑急奉
慈輿北歸未得瞻視紀詩八韵
廣殿丹青煥飛甍黼藻新思排仙馭往却奉
翠輿辰仰慕尼山側興懷泗水濱存心惟志道勉力事依
仁望斗知非遠升堂念每惇廡松應鬛長階檜益苔皴
過魯時逢夏歸帆罷問津迢迢曲阜路沿泝幾勞神
見途中夏麥將熟志喜
江滸淮壖道已周歸看東省麥盈疇雨滋膏潤麥多秀
早慶今年大有秋
(謹按虞書終以帝歌關睢闋於雅頌誠以帝王綸綍所宣皆有禆於世道人心千百載奉為典型也故師)
(其意而併紀之)
山東通志卷一之二
