山東通志卷十九
漕運
東南職貢浮舟以達
神京會通一河實南北之咽喉也創於元修於明初
則引黃以益漕繼則避黃以安運自閘河以至衞
河巨川資水細澗資泉疏之以開其源蓄之以節
其流防之以杜其災洩之以消其患蓋亦備極經
營矣我
國家愼釐漕政而渠道則責之水衡
列聖睿思時加指導凡浚泉瀦湖排沙培壩之法視前
代為加密焉雲帆直泝千里通津利涉之功莫知
所自則志漕運者不可不考之確而語之詳也詩
曰不愆不忘率由舊章易曰神而明之存乎其人
會此意而覽之斯兩得矣作漕運志
漕運(漕河經治之方前人著述各抒所見未能協一而舊志荒略無可取裁今薈萃諸家之說擇其)
(精當者以類聚之首原始次紀程復分疏流蓄水防河洩漲四條以綜括所言期於義切詞明盡人可喻)
(庶足供後來之採証以有禆於實用云)
漕運原始
東省漕渠自江南入境先泇河次新河次會通河次
衞河以達於
皇畿而歴代修防水道以資灌輸者斷自衞河始其次
第可得而詳焉
衞河(自臨清板閘下至德州桑園計長三百五十里)
衞河即漢之屯氏河也漢塞宣房後河決館陶東北
至章武入海(即天津)恩德清滄之間實為大河故瀆建
安中遏淇水入白溝以通糧道隋大業中詔開永濟
渠北通涿郡(渠闊一百七十尺深二丈四尺南自汲郡引清淇二水東北入白溝穿永濟渠)
(入臨清蓋屯氏故溝隋修之)又名御河(煬帝導百門泉東北引淇㵚漳洹之水為大河時出)
(巡幸因以為名)周世宗開浚御河為薊燕漕運計宋時運道
河北衞州東北有御河達乾寧軍(見食貨志)慶歷八年河
決商胡埽自澶州東北(今開州)逕清豐南樂至大名府
又東北合永濟渠逕冠氏(今冠縣)館陶臨宗城(今威縣)
清河夏津武城棗強將陵(今德州)蓚縣(今景州)東光南皮
清池(今滄州)與漳水合東北逕乾寧軍(今青縣)又東北逕
獨流口(今靜海縣北三十里)又東至劈地口入于海(今靜海縣北又東為)
(三叉口即天津東北之三岔河又東南出小直沽入海)即御河之所經也崇寧
初詔開臨清壩子口增修御河西堤開置斗門決大
名恩冀滄州永靜軍積水入御河金之設都去潞水
五十里為牐以節高良河白蓮潭諸水南會御河以
通河北山東之粟宣宗遷汴故道湮廢元都於燕至
元初復加修浚江淮漕運泝黃河而上抵中灤城陸
轉至淇門仍以舟載由衞河達京跋涉維艱公私交
瘁改就海運又有風濤之險於是兩議開河而會通
河之道啟矣
會通河(按元之會通河自安民山至臨清共二百五十里其自任城至安民山共一百五十)
(里則初開之濟州河也至明時重加疏浚始統以會通目之)
元至元二十年命兵部尙書李敖拉齊等自任城開
渠達于須城安民山(今濟寧至東平)凡一百五十里北自奉
符為閘一曰堽城以導汶水入洸東北自兗州為閘
二曰金口曰黑風口以遏泗水會洸合而出于任城
之會源閘(即天井閘)分流南北南自任城至沽頭地降百
十有六尺為閘九曰分水曰天井曰在城曰趙村曰
石佛曰新店曰師家莊曰棗林曰南陽南入于河(至正)
(間又于新店南建黃棟林新閘)其北流者至安民山入清濟故瀆經
東阿至利津入海通漕由海道達直沽(即今天津)後因海
口沙壅又從東阿舍舟陸運經二百里抵臨清下漳
御以北道經茌平地勢卑下夏秋霖潦艱阻萬狀至
元二十六年詔從壽張尹韓仲暉太醫院令邊源之
請遣禮部尚書張孔孫等復自安民山西南開河由
壽張西北逕東昌以至臨清凡二百五十里引汶絶
濟直屬漳御北自安民山至臨清地降九十尺為閘
八曰荆門上曰荆門下曰阿城上曰阿城下曰七級
上曰七級下曰周家店曰李海務以資節蓄賜名會
通河(至正間又于南旺建開河閘)然當時河道初開岸狹水淺不
任重載每歲不過漕數十萬石故終元之世海運弗
輟明洪武初河決曹州從雙河口入魚臺時方用師
梁晉命大將軍徐達開塌場口入于泗以通漕運二
十四年河決原武黑羊山由舊曹州鄆城兩河漫過
安山湖而會通河淤乃於濟寧西二十里開耐牢坡
口引漕運黃河水由牛頭河九十八里至魚臺之塌
場口出穀亭以為運道北有忙生閘通南旺中有永
通閘通濟寧今謂之舊黃河是也成祖都燕河海兼
運江淮之漕泝黃河抵原武陸轉至衞輝下御河達
京歴八遞運所民苦其勞永樂九年用濟寧州同知
潘叔正言遣工部尙書宋禮并都督周長侍郎金純
役丁夫十六萬五千人疏浚會通河故道自濟寧至
臨清三百八十五里禮以會通之源必資汶水乃從
汶上老人白英計於寧陽之北築堽城壩以遏其入
洸之流於坎河之西築戴村壩以阻其入海之路使
全汶西南流由黑馬溝至汶上之南旺口分而為二
北流抵臨清者什之六南流達濟寧者什之四南旺
者地勢高決其水南北皆注所謂水脊也又增置各
閘自分水北至臨清歴閘十有七而達於衞南至沽
頭歴閘二十有一而達於淮禮又奏浚沙河入馬場
泊以益於汶又奏開新河自汶上袁家口左徙二十
里至壽張之沙灣接於舊河而會通河以復又命侍
郎金純自汴城荆隆口下達魚臺塌場口築隄導河
經二洪入淮漕事定為罷海運成化間於分水口南
建一閘曰南旺上於北建一閘曰南旺下每三年大
挑以疏其淤塞又於閘之左右各建減水閘一曰斗
門一通馬踏湖一通蜀山湖平時則斗門盡閉中閘
常開放水入運遇洪水則斗門盡啟中閘下板沙泥
盡隨斗門入湖大挑始為省力又增建袁家口安山
靳家口沙灣等閘又修沙灣以北元人所建各閘又
於濟寧天井閘南穿月河四里許置三閘曰上新中
新下新於師家莊閘北增仲家淺閘南增魯橋閘又
建一小閘曰塂里遏泗水入漕又於濟寧永通閘南
建閘一曰永通下於南陽閘東建閘一曰廣運又於
魚臺之吉家淺建閘一曰廣運上又於孟陽泊南建
閘一曰八里灣水小則由天井閘而南水大則開永
通閘分流由牛頭河下廣運閘而南總由南陽湖達
穀亭經昭陽湖西岸之孟陽泊閘又南經八里灣閘
過沛城達飛雲橋此後又從沙河橫截昭陽湖西南
經沛縣東抵赤龍潭轉入秦溝出茶城以通大浮橋
今謂之舊運河是也正德間河決曹單直衝沛邑趨
飛雲橋入運工部侍郎崔巖役丁夫四萬二千有奇
弗能塞俟其自定而後築隄捍之嘉靖初沛縣曹單
城武塌場口黃河屢決自濟寧至徐沛運道悉淤都
御史劉天和築曹單長堤障之運道始通既而河決
野雞岡徐吕二洪俱涸兵部侍郎王以旂浚李景口
引水由蕭縣出小浮橋濟洪後曹縣復決衝穀亭迨
房村之決漕舟阻閣於邳以下者至二千餘都御史
魯鈞疏浚下流役夫數萬未幾自新集至小浮橋悉
淤全河之水俱徙於北從沙河至二洪無復漕渠之
迹於是另議開河而南陽新河之道啟矣(魚沛一帶本元人故)
(道宋禮浚治時測量水平計濟寧平地視徐州境山頂相準北高南下懸至二十丈故魯橋閘以南稍啟)
(河立涸自徐州至濟寧往往待水至半月始達河既湍瀉而復有黃水以泊之是以旋浚旋淤而厥績弗)
(成也)
新河(按夏鎮畱城李家口鎮口等河均謂之新河今運道所由南自李家口北至南陽閘計一)
(百二十餘里)
明嘉靖初河決沛縣工部侍郎胡世寧上言運道之
塞河流致之也使運道不假於河則亦易防其塞矣
莫若於昭陽湖東岸滕沛魚臺鄒縣界擇土堅無石
之地另開一河南接留城北接沙河口就取其土厚
築西岸為湖之東隄以防河流之漫入山水之漫出
而隔出昭陽湖在外以為河流散漫之區下其議總
河盛應期以為可行役丁夫九萬八千開渠自南陽
經三河口(薛河沙河趕牛溝俱會此口)過夏村(即夏鎮)抵留城百四
十里閱四月怨讟上聞禠職停工自是四十年無敢
言改河者至嘉靖四十五年運道大壞工部尚書朱
衡謂黃水未消工難措手惟南陽至夏村地高土堅
黃水不侵河路徑捷輓輸更便疏請開挖以備運道
兼採都御史潘季馴議請浚留城口至白洋淺舊河
屬之新河言官有狃於沽頭舊運而乘雨滋水溢以
阻其成者會給事何起鳴以勘議上言舊河難復新
河宜開得報可時南陽口至仲家口已通舟行惟夏
村迤北十七里未與水接乃加力開浚創利建珠梅
夏鎮西柳莊四閘砌馬家橋埽口石隄遏河之出飛
雲橋者入秦溝浚復留城至赤龍潭舊河五十餘里
以接泉水六月工甫績適暴雨黃溢嚙新隄幾盡百
中橋至白洋淺一帶亦淤言官復劾衡悞河工而衡
報糧艘已過薛河抵南陽出口北上得不問迨九月
馬家橋石堤成(在南陽閘南)水南趨秦溝飛雲橋之流始
斷而言者終以復舊為便衡言黃水自西來而舊河
在昭陽湖西橫截舊河以達湖水去沙停河所以數
年必一淤若新河則在湖之東相距漸遠黃水淤塞
舊河而不及新河有之矣未有至新河而不淤舊河
者也隆慶元年山水驟漲衝塌薛河石壩復淤三河
口糧艘多壊議復譁然給諫吳時來言舊河已不必
議惟新河所受上源山水亟宜疏浚詔仍下衡區畫
乃經理沙薛上流既開東邵支河以殺其勢即於東
邵築土壩薛河口築石壩以障其流又挑王家口支
河以洩薛河之水即於王家口豸裡溝俱各築土壩
以攔薛水之溢(引薛河水由吕孟湖出地浜溝)挑皇甫支河以洩沙
河之水即於皇甫翟家口宋家口各築土壩以捍沙
河之趨(引沙河水一由尹家湖出鮕魚口一由獨山湖出滿家口)又築三河口石
壩一座南陽湖石堤三十餘里凡建閘九築隄十三
置減水閘十四開支河九十六里三年又於昭陽湖
以東沙薛二水所從入舊河處開鴻溝廢渠達李家
回回墓而東出留城閘計六十餘里以洩積水自此
運道俱由新河改夏村為夏鎮然有夏鎮河有留城
河有李家口河有鎮口河總名之曰新河夏鎮河為
尚書朱衡所開乃循盛應期未竟之緒其河起南陽
七十八里至王家口由宋家集折而東又南經夏村
五十七里至留城是也留城河乃尚書朱衡採潘季
馴議疏浚舊河屬之新河者其河北至滿家橋四十
里南經境山由茶城口四十五里出濁河是也自李
家口河開此河遂廢李家口河則潘季馴所開以避
留城一帶之湖水者其河自吕公堂迤西轉東南經
龍堂至内華閘以接鎮河口共一里鎮口河則都御
史凌雲翼所徙一十八里内建三閘隨舟出入為啟
閉者閘成不勝黃水之灌注閉日常多諸湖泛溢新
舊兩渠仍通為一一二十年間屢變屢遷總以地逼
於黃故河患不息於是再議開河而泇河之道啟矣
泇河(通計泇河二百六十里在江南邳州境者一百里在東省滕嶧二境者南自黃林莊北至)
(李家口計一百六十里)
泇河以東西兩泇水得名東泇源發費縣箕山逕沂
州卞莊而南西泇出嶧縣北抱犢山東南流至三合
村與東泇合又南合武河至邳州入泗謂之泇口淮
泗舟楫通焉嶧之南有中心溝復受衆水下流東會
氶水入泇隆慶丁卯庚午間徐邳淤都御史翁大立
屢疏請開河自馬家橋經利國監入泇口出邳州以
避秦溝徐吕之險科臣駱遵言河出馬家橋葛墟嶺
高出河底五丈餘侯家灣梁城多伏石周柳諸湖達
邳州直河口須築堤水中功費無筭議遂寢萬歷癸
巳雨潦大作河決汶上灌徐沛潰漕隄幾二百里總
河舒應龍求通洩之途於微山湖東得韓家莊其地
在性義嶺東南不經葛墟嶺而可引湖水由彭河注
之泇乃疏請開支渠四十餘里凡閱五月功成猶未
能通漕也自黃堌口決鎮口淤數年間專用力於分
黃導淮及接引黃流出小浮橋濟運而開挑未久淤
塞隨之己亥秋都御史劉東星來治河與夏鎮分司
梅守相議舉韓莊未竟河工淺者深之狹者廣之并
鑿侯家灣梁城通泇口使可行舟以水溢暫輟辛丑
春上疏請竟前工得報可於是不問淺狹難易一切
修濬建鉅梁橋石閘一德勝萬年萬家莊各草閘一
是年漕艘由泇河行者十之三矣癸卯霖雨水漲河
決黃莊入昭陽湖穿李家口逆行從鎮口出都御史
李化龍復計開泇乃議棄王市以下三十里之泇河
逕從王市取直達紀家集南取當河深處以避鑿郗
山及周柳諸湖百里之險通計挑河建閘壩工費二
十萬八千一百有奇乃上疏言今之稱治河難者謂
河由宿遷入運則徐邳涸而無以載舟是以無水難
也河由豐沛入運則漕隄壞而無以維縴是以有水
難也泇河開而運不借河有水無水第任之耳疏瀹
決排皆無庸矣善一又以二百六十里之泇河避三
百三十里之黃河二洪自險鎮口自淤不相關也善
二運借河則河為政河為政則河得以困我運不借
河則我為政我為政則我得以熟察機宜而治之其
利害較然睹矣善三糧艘過洪每為河漲所阻運入
泇而安流無患過洪之禁可弛參罰之累可免善四
廷議韙之遂改挑直河之丈渠修砌王市之石壩平
治大泛口之湍溜澇浚彭家口之淺河建閘築壩次
第畢舉而運道實賴之矣
漕運紀程(山東漕河所經自南而北由兗州曹州泰安東昌濟南五府境逕四州十六縣)
(三衞一所此外尚歴江南一縣北直二縣)
嶧縣(兗州府屬在府東南二百六十里在運河東北五十里)滕縣(兗州府屬在府東南一百)
(四十里在運河東六十里)沛縣(江南徐州府屬在府西北五十五里在運河西五十五里)魚臺
縣(兗州府屬在府西南一百五十里在運河西南三十里)濟寧州(兗州府屬在府西南六十)
(里運河在州南門外附濟寧衞)鉅野縣(曹州府屬在府東一百四十里在運河西八十里)嘉
祥縣(兗州府屬在府西一百一十里在運河西二十五里)汶上縣(兗州府屬在府西北九十)
(里在運河東北三十五里)東平州(泰安府屬在府西一百八十里在運河東北十五里附東平所)
(兗屬)壽張縣(兗州府屬在府西北二百四十里在運河西三十里)東阿縣(泰安府屬在府)
(西二百一十里在運河東六十里)陽穀縣(兗州府屬在府西北三百里在運河西五十里)聊
城縣(東昌府屬附郭運河在東關外附東昌衞)堂邑縣(東昌府屬在府西四十里在運河西)
(南三十里)博平縣(東昌府屬在府北四十里在運河東四十里)清平縣(東昌府屬在府)
(北七十里在運河東三十里)臨清州(東昌府屬在府西北一百二十里在汶河之北衞河之東)
(外城跨於運河)清河縣(北直廣平府屬在府東北一百八十里在運河西三十里)夏津縣
(東昌府屬在府北一百二十里在運河東四十里)武城縣(東昌府屬在府北一百八十里運河)
(在縣西關外)故城縣(北直河間府屬在府南二百九十里在運河西二里)恩縣(東昌府屬)
(在府東北一百八十里在運河東五十里)德州(濟南府屬在府西北二百八十里運河在州西門外)
(附德州衞)
山東運河南自江南邳州界黃林莊起北至直隸吳
橋縣界桑園鎮止共長一千一百四十三里一百二
十一步六尺五寸(館陶縣衞河在内)
兗州府泇河通判一員(駐夏鎮轄本省嶧滕二縣並江南沛縣河道共長二百零)
(八里)
嶧縣縣丞一員該管河道南自黃林莊江南邳州界
起北至吳家橋滕縣界止計長一百一十里(各汛交界並閘)
(座相距里數俱查照河道河廳冊報開載)
閘座(舊閘八侯遷等閘俱明萬歷三十一年開泇河時建閘下月河各一道六里石閘國朝)
(雍正二年建)
臺莊閘(東距黃林莊五里北岸進水有巫山泉口閘官一員閘夫三十名)
侯遷閘(在臺莊閘西十五里十閘務歸併臺莊閘閘夫三名)
頓莊閘(在侯遷閘西十二里北岸進水有大泛口閘官一員閘夫三十名)
丁家廟閘(在頓莊閘西六里北岸進水有針溝口閘務歸併頓莊閘閘夫三十名)
萬年閘(在丁家廟閘西十里北岸進水有賈家溝口南岸進水有龍王泉口閘官一員閘夫三)
(十名)
張莊閘(在萬年閘西八里北岸進水有牛山泉口閘務歸併萬年閘閘夫三十名)
六里石閘(在張莊閘西六里南岸進水有侯孟泉口閘務歸併萬年閘閘夫三十名)
德勝閘(在六里閘西六里名閘官一員閘夫三十)
韓莊閘(在德勝閘西北二十里北岸進水有叠路口劉家水口閘西南鄰微山湖進水有湖口閘)
(閘閘務歸併德勝閘夫三十名)
隄壩
北岸(有大泛口在侯遷閘之西嶧縣氶水由此入運因噴沙為害按年大小挑以導之内有舊石閘)
(泥溝土壩各一道遏水西由針溝口入運)
西岸(有臨湖石堤即韓莊湖之東堤也長三十里石堤以北有土堤二百六十丈雍正十一年改建)
(石工)
水櫃
微山湖(在運河西岸北承昭陽湖南接郗山呂孟韓莊張莊四湖計長九十二里湖之東岸上流)
(有壩一水口二橋閘各一俱減水入湖總由張谷山口南流至徐境彭河入運仍於韓莊閘南分支出湖)
(口閘入泇河濟運雍正二年於張谷山創築草壩一道以資節蓄詳蓄水條下)
淺舖(額設徭夫二百一十五名五分内協撥禹王臺工二名又於雍正五年新改河兵四十名)
嶧汛(王家莊子乾石橋家臺莊閘上淺渡口遷公館前屠莊陳莊閻家侯閘下)
(朱家溝張家莊)(塌發崖針溝口)(大泛口榆樹溝)(山河口後龍家溝孫家莊賈家)
(溝月龍王泉舊萬年倉上河口牛山泉)(萬年閘下渡口口萬年閘張家林乾溝張莊)
(閘上橋口發張莊閘上人家頭牛六里石閘上月河口大塌崖德勝莊北山泉溝口叠路)
(口北公廣福莊渡口南岸岸館嘴韓莊閘上)(八里溝北石工北頭)
滕縣主簿一員該管河道南自吳家橋嶧縣界起北
至劉昌莊江南沛縣界止計長五十里
閘座
滕汛無閘(南自嶧縣韓莊閘北至沛縣夏鎮閘計長七十里東岸進水有漸家口舊彭口新支)
(河口修永閘西鄰微山昭陽等湖減水有朱姬莊西岸閘三空橋大水口劉昌莊口)
隄壩
東岸(有彭口嶧縣温水等泉由此入運因噴沙為害按年大小挑以導之自朱姬莊至郗山有埽工)
(長二千三百八十一丈有彭口石壩三河大壩各支河内有東邵驩城皇甫三壩又种家海口舊三河口)
(有板工二叚長二百三十丈雍正六七等年建)
西岸(即微山湖之東堤也向有土堤長三百六十五丈與嶧汛相接雍正十一年改建石工又彭口)
(大王廟三空橋有板工二叚長一百四十五丈雍正六七等年建)
水櫃
微山湖(註見上)
淺舖(額設壩夫一百四十一名五分内協撥禹王臺三名又於雍正五年新改河兵六十名)
滕汛(朱姬莊王郄山下家王家水口屋漸家渡河彭口大廟种渡口官新支口)
(大西灣壩)
江南沛縣主簿一員該管河道南自劉昌莊滕縣界
起北至王家口魚臺縣界止計長四十八里
閘座(凡三俱明嘉靖四十五年建閘下月河各一道)
夏鎮閘(在韓莊閘北七十里行閘官一員閘夫四十名自黃林莊起北一百六十里至夏鎮)
(閘稍南李家港口止為東省境内泇河運道)
楊莊閘(在夏鎮閘北八里名閘官一員閘夫三十)
珠梅閘(在楊莊閘北二十八里東岸進水有三河口鮕魚弦閘務歸併楊莊閘閘夫三十名)
(北至辛章橋交界入運河廳汛魚臺縣境)
隄壩
東岸(自夏鎮閘下至戚城有板工五叚共長五百三十丈雍正六七等年新修)
西岸(夏鎮南臨湖有滿壩呂壩每逢彭口大小挑開此壩洩水入微山湖)
水櫃
昭陽湖(詳魚臺汛内)
淺舖(額設淺夫四十名)
沛汛(寨子迤東百子堂)(夏鎮閘上常楊莊閘下魚陶陽寺三河口家口鮕弦草)
(廟口王家)
兗州府運河同知一員(駐濟寧轄濟寧州濟寧鉅嘉汶等處河道共長)(魚百)
(七十五里零)
魚臺縣主簿一員該管河道自王家口沛縣界起北
至四里灣濟寧州界止計長八十五里
閘座(凡三南陽閘元至順二年建利建閘明嘉靖四十五年建邢莊閘隆慶元年建閘下月河)
(各一道)
邢莊閘(在珠梅閘北四十八里東岸進水有王家口又北東鄰獨山湖進水有十四口傅家水)
(口家徐家南水口南徐家北水口北滿家南水口北滿水口王家水口滿家水口王家)
(水口水口)(張家水口石家水口)(馬家水口口孟家水口陽尤家邱家壩水西鄰昭湖減)
(水有七閘一橋三徐家下單閘單徐家上單閘閘滿家單閘滿家空橋王家閘邵家單)
(石家單閘四邱家壩單閘三閘官一員閘夫二十名溜夫二十名五分)
利建閘(在邢莊閘北十二里東鄰獨山湖進水有三口邢莊閘水口姚家水口利建閘水)
(口家西鄰昭陽湖減水有三閘一橋橋頭店單閘併田單閘馬家三空橋利建單閘閘務歸)
(邢莊閘閘夫二十七名隄夫三名溜夫二十三名)
南陽閘(在利建閘北十八里東鄰獨山湖進水有二口趙家水口馬家水口西鄰昭陽湖)
(減水有二閘三趙家單閘李五里單閘北閘務歸併邢莊閘閘夫十二名自家港口起行一百二)
(十里至南陽閘止為新河運道)
隄壩
東岸(有獨山湖隔堤長九千六十二丈四尺雍正二年加修又有土堤長二百二十二丈五尺雍正)
(六七等年加修)
西岸(有南陽大堤康熙三十年縣令馬得正創修今名馬公橋)
水櫃
獨山湖(在運河東岸周迴一百九十六里東接山坡北受泉河諸水西南二面即運河東岸雍正)
(元年建束湖土堤一道留水口十九處各築草壩以時蓄洩)
昭陽湖(在運河西岸居魚沛之間魚臺為南陽湖沛為昭陽湖共長九十餘里東岸湖堤六十四)
(里雍正二年建石閘十二座三空橋二座運河水大則開洩入湖)
淺舖(額設淺夫九十一名五分雍正五年新改河兵五十名)
魚臺汛(尤家口昌橋頭南陽利建閘下文閣正覺寺)
濟寧州州判一員該管河道南自四里灣魚臺縣界
起北至五里營之東濟寧衞界止計長七十五里
閘座(凡九師莊新店在城三閘元大德中建棗林石佛二閘延祐中建新閘趙村二閘至正中)
(建天井閘至治初建仲家淺閘明宣德五年建閘下月河各一道又在城天井二閘月河遶南門)
(橋草橋而北由濟安橋上接運河中建三閘南曰下新中曰中新北曰上新)
棗林閘(在南陽閘北十二里東岸進水有新挑河口西鄰南陽湖閘官一員閘夫二十四名)
師莊閘(在棗林閘北十二里東岸進水有魯橋泗河口閘官一員閘夫二十四名溜夫十二名)
(五分)
仲家淺閘(在師莊閘北六里名閘務歸併師莊閘閘夫二十四溜夫四名)
新閘(即黃揀林閘在仲家淺閘北五里四閘務歸併師莊閘閘夫二十五名溜夫二十名五分)
新店閘(在新閘北八里二閘官一員閘夫二十五名溜夫十四名五分)
石佛閘(在新店閘北十八里十閘官一員閘夫二十五名溜夫二四名五分)
趙村閘(在石佛閘北八里夫閘官一員閘夫二十五名溜二十五名)
在城閘(在趙村閘西北三里東岸有通心橋名閘官一員閘夫二十九名溜夫二十六)
天井閘(在在城閘西北一里本名會源閘洸泗交流元人於此分水故名閘官一員閘夫三十)
(三名閘上有二橋曰南門橋設夫十四名曰草橋設夫十名溜夫二十七名)
隄壩
東岸(自高家衚衕至大王廟有板工四叚共長二百七十九丈四尺雍正六年建有土工三十九叚)
(共長六千一百四十九丈五尺雍正七年加修又州城東有楊家壩泗水分入府河由此出天井閘入運)
(今築壩堵截引水入馬場湖)
西岸(自仁和巷至打繩巷五叚有板工共長五百四十六丈雍正六年建有土工四十八叚長五千)
(六百一十五丈五尺雍正七年加修又有土工十七叚共長二千三百八十四丈雍正九年加修又趙村)
(閘有月河石壩)
淺舖(額設淺夫一百三十三名五分)
濟寧汛(濟寧塘河喬棗林閘上魯橋家門首)
濟寧衞千總二員遞年輪管河道南自五里營濟寧
州界起北至曹井橋鉅野縣界止長一十七里八分
閘座
濟寧衞汛無閘(南自濟寧衞天井閘起北至鉅野縣通濟閘計長三十里西岸有濟安橋)
(每遇南旺閉壩挑河即於橋南堵築土壩使水自濟安橋月河内由在城閘入運東鄰馬場湖進水有十)
(里斗門安居斗門)
隄壩
西岸(自五里營至曹井橋有土工九叚共長六百七十六丈二尺雍正七年加修自五里營至曹井)
(橋月堤有土工十一叚共長一千三百一丈八尺雍正九年加修)
水櫃
馬場湖(在運河北岸周迴四十里有十里安居二斗門放水濟運雍正九年加修湖堤長三千三)
(百九十二丈又增修長七百八十六丈)
淺舖(額設淺夫六十五名雍正五年新改河兵四十名)
濟寧衞汛(安居東家安居北曹趙家口汪路口井橋)
鉅嘉主簿一員該管鉅野縣河道南自曹井橋濟寧
衞界起北至小長溝嘉祥縣界止計長二十五里
閘座(閘一明萬歷十六年建閘下月河一道)
通濟閘(在天井閘北三十里十閘官一員閘夫二十八名溜夫二三名五分)
隄壩
東岸(自牛所舖對過至黃沙淺有土工六叚共長七百八十六丈雍正九年加修)
西岸(有蓬子山壩按大薛湖在運河西岸北接南旺湖南接晉陽湖明成化間南旺湖水漲入大薛)
(漫流晉陽水退漕涸僉事陳善築此壩以障之自通濟閘南至宋家坑有土工七叚共長九百四十五丈)
(雍正七年加修)
淺舖(額設淺夫八十三名雍正五年新改河兵十七名)
鉅野汛(小橋口羊牛所舖沙梁家淺石舖黃淺)
又兼管嘉祥縣河道南自小長溝鉅野縣界起北至
孫村汶上縣界止計長一十六里
閘座(閘一明正德元年建閘下月河一道)
寺前閘(在通濟閘北三十五里東鄰蜀山湖放水有金線閘西鄰南旺湖放水有十字河斗門)
(閘官一員閘夫二十六名溜夫二十一名)
隄壩
東岸(自觀音嘴至金線閘北有板工五叚共長一千九百一十四丈雍正六年修又蜀山湖堤有土)
(工一千九百五十六丈雍正九年修又蜀山湖内有馮家滚水壩向引蜀山湖水滚入馬場湖收蓄濟運)
(今廢)
西岸(自大長溝大王廟北至太平莊對過有土工四叚共長二百二十二丈又南旺隄有土工三千)
(三百七十六丈俱雍正九年修)
淺舖(額設淺夫四十八名五分雍正五年新改河兵二十三名)
嘉祥汛(大長溝北太金線閘利傅家祠元大王廟三寺前舖平莊運閘帝廟)
(官廟嘴丁家嘴界觀音孫村)
汶上縣主簿一員該管河道南自孫村嘉祥縣界起
北至靳口閘東平州界止計長五十六里一百八十
步
閘座(凡四開河閘元至正中建柳林十里二閘俱明成化六年建袁口閘正德元年建開河袁)
(口二閘下各有月河一道)
柳林閘(即南旺上閘在寺前閘北十五里東鄰蜀山湖放水有利運閘西鄰南旺湖洩水有三斗)
(門曰焦鸞盛進張全夫閘官一員閘夫十八名溜九名)
南旺分水口(汶河上源會納諸泉由此出口分濟運道四分南流出柳林閘至濟寧一百里)
(合於泗沂六分北流出十里閘至臨清三百五十里合於漳御分水之法柳林閘石底高三尺許十里閘)
(石底低三尺許以此作準故南少而北多也水口積沙為患按年大小挑以導之)
十里閘(即南旺下閘在柳林閘北十里自分水口北東鄰馬踏湖西鄰南旺湖洩水有五斗門曰)
(劉賢孫強彭石邢通常鳴夫閘務歸併柳林閘閘夫十八名溜九名)
開河閘(在十里閘北十五里東鄰馬踏湖放水有新河頭閘西鄰南旺湖放水有關家閘五里閘)
(閘官一員閘夫二十六名)
袁口閘(在開河閘北十二里東鄰馬踏湖放水有弘仁橋閘西岸進水有兼濟閘閘官一員閘)
(夫二十六名北至靳口閘交界入捕河廳汛東平州境)
隄壩
東岸(自孫村至分水口北有板工四叚共長五百二十七丈雍正六年修又有石岸工長四十九尺)
(又茶棚五里閘有土工長三十七丈六尺俱雍正九年修又分水口有束水大壩兩壩南北對峙積沙如)
(山易於坍卸雍正六年百題准於兩岸沙山之下各築束沙壩一道共長一三十一丈以資攩護仍定)
(例歲修)
西岸(老鸛巷等有土工三叚共長三百四十一丈雍正七年修)
水櫃
南旺湖(在運河西岸周迴九十三里圈堤長一萬五千六百餘丈湖之東堤當分水口有斗門八)
(座減水入湖以時放水南北濟運北有關家壩五里舖壩二口南有十字河閘雍正四年加修湖堤添設)
(八斗門閘板將關家壩五里壩改建石閘)
蜀山湖(在運河東岸分水口之南周迴六十里湖堤自馮家壩起至蘇魯橋止共長三千五百一)
(十丈嘉祥汶上分屬汶水上流有收水三口東徐家壩口田家樓口南月河口湖之西堤臨運)
(河有放水二閘堤金線閘改利運閘雍正四年修堤築堰並將徐家等三口建石閘名曰永定永安)
(永泰)
馬踏湖(在運河東岸分水口之北周迴三十四里圈堤長五千九百六十三丈汶水上流有收水)
(二口二口)(徐建口李家口湖之西堤東臨運河有放水新河頭弘仁橋雍正四年修堤築堰將徐)
(建等二口並新河等二口改建石閘)
淺舖(額設淺夫一百五十二名雍正五年新改河兵八十名)
汶上汛(南旺塘河里柳林閘下腐南月河閘閘邢通閘北十閘下豆營弘仁劉)
(老口下侯家口口袁口閘上口閘防河石頭口)(袁)
兗州府捕河通判一員(駐張秋轄東平州東平所壽東陽等處河道共長一百五)
(十五里)
東平州州判一員該管河道南自靳家口汶上縣界
起北至戴家廟閘下三空橋壽張縣界止計長六十
里(内有東平所河道十二里)
閘座(凡三戴家廟閘明景泰五年建安山閘成化十八年建靳家口閘正德十二年建閘下月)
(河各一道)
靳家口閘(在袁口閘北十八里名閘官一員閘夫二十八)
安山閘(在靳口閘北三十里西鄰安山湖減水有通湖閘閘官一員閘夫二十八名)
戴家廟閘(在安山閘北三十里西鄰安山湖舊有進水二口曰安濟似蛇溝閘官一員閘夫)
(二十八名)
隄壩
東岸(自八里灣至戴家廟閘下有土工十四叚共長三百九十六丈二尺)
西岸(自八里灣至裕國臺有土工五叚共長二百二十四丈五尺俱雍正七年修)
附戴村壩(在汶河北岸明永樂九年建壩長五里十三步遏汶西流出南旺分水口濟運坎河)
(口壩用萬歷中建河口兩旁用石褁頭各長十丈高一丈二尺中間用滚水壩二十二丈二尺仍留石灘)
(四十九丈一尺名亂石壩遇汶河漲溢由此洩水北入大清河歸海)
水櫃
安山湖(在運河西岸雍正四年修復水櫃因水無來源底土疎漏不能收蓄濟運題准停修遇)
(運河水漲由通湖閘洩水入湖以保隄岸)
淺舖(額設淺夫七十八名雍正五年新改河兵四十名)
東平汛(靳家口上營門口)(楊家橋十里舖)(大壩頭内瓦碴灣廟戴家廟元武)
(羅漢廟家小壩頭空娘娘廟吳口三橋)
東平所管河千總一員該管河道南自田家舖起北
至安山舖止計長一十二里在東平州河道之内
隄壩
東岸(有王家窪等土工三叚共長一百七十九丈六尺雍正九年修)
淺舖(額設淺夫二十名)
東平所汛(老隄頭陳家園)(邢家淺五里墩)
壽東主簿一員該管壽張縣河道南自三空橋東平
州界起北至沙灣舖東阿縣界止計長二十里
閘座
壽東汛無閘座(南自戴家廟閘北至荆門上閘四十里東岸減水有三空橋五空橋西岸)
(進水有積水閘道人橋水口)
隄壩
東岸(有三空橋明正統十三年建遇運河暴漲由此洩水入大清河歸海此外有馬家單薄陸家單)
(薄張家單薄曹家單薄歴年歲修又有曹家單薄月堤長二百八十九丈柳圈頭格隄長五十六丈沙灣)
(子堤長一百三十九丈又有沙灣大壩原缺口長十六丈雍正四年新修鐵心壩長六十一丈中心鑲墊)
(二十八丈)
西岸(有舊黃河口土工三叚共長八十九丈一尺雍正七年加修又有沙灣積水閘北小壩三官廟)
(南土工二叚共長二百四十五丈雍正九年修又有沙河土壩長四十三丈雍正四年建又於沙河趙王)
(河之北築小草壩一道)
淺舖(額設淺夫三十名七分雍正五年新改河兵二十七名七分)
壽東汛(舊黃河口十龍王廟前家畢家灣關帝廟里舖曹單薄)(大王廟)
兼管東阿縣河道南自沙灣舖壽張縣界起北至五
里舖陽穀縣界止計長一十五里
隄壩
東岸(有五空橋明弘治七年建遇運河暴漲由此洩水入大清河歸海張秋城内舊有石坡岸一道)
(自南水門裡缸市至北水門三叚共長一百九十二丈五尺年久傾圮雍正九年加築馬鞍工)
西岸(自南水門至田瓜口西岸有土工四叚共長一百五十三丈八尺雍正七年修)
淺舖(額設淺夫五十八名五分雍正五年新改河兵二十二名)
東阿汛(引河口昌三官廟三大王廟文閣後里舖)
陽穀縣主簿一員該管河道南自五里舖東阿縣界
起北至官窰口舖聊城縣界止計長六十里
閘座(凡六荆門上下並阿城上下等閘俱元大德中建七級上閘元貞二年建下閘大德元年)
(建)
荆門上閘(在戴家廟閘北四十五里閘官一員閘夫四十七名)
荆門下閘(在上閘北三里閘務歸併上閘)
阿城上閘(在荆門下閘北八里名閘官一員閘夫四十六)
阿城下閘(在上閘北三里閘務歸併上閘)
七級上閘(在阿城下閘北十三里夫閘官一員閘夫四十七名橋八名)
七級下閘(在上閘北三里入閘務歸併上閘縣北至官□口交界上河廳汛聊城境)
隄壩
東岸(有阿城上閘義渡口埽工二叚共長二百三十六丈又皮家嘴等處有土工二叚共長三百五)
(十丈俱雍正九年修)
淺舖(額設淺夫一百二十一名五分)
陽榖汛(五里舖八里廟)(徐家單薄姚洞橋)(韓家渡口秦家坑白菓樹郎家灣)
(劉家灣)
東昌府上河通判一員(駐東昌府轄聊城博清臨等處河道共長二百七十七里)
(又舘臨衞河長一百八十里)
聊城縣主簿一員該管河道南自官窰口舖陽榖縣
界起西岸北至梭隄堂邑縣界東岸北至吕家灣舖
博平縣界止計長六十三里
閘座(凡四周家店閘元大德四年建李海務閘元貞二年建通濟永通二閘俱明永樂十六年)
(建閘下月河各一道)
周家店閘(在七級下閘北十二里官一員閘夫二十八名)(閘)
李海務閘(在周家店北十二里十閘務歸併周家店閘閘夫二八名)
通濟橋閘(在李海務閘北十八里西岸進水有新建涵洞破閘口涵洞龍灣閘東岸減水有二)
(空橋一空橋十閘官一員閘夫三七名)
永通閘(在通濟閘北十八里西岸進水有大寺東涵洞十里鋪閘閘官一員閘夫二十八名)
隄壩
東岸(自官窰口至雙隄舖北有土工四十五叚共長二千三百九十四丈二尺雍正七年修自張家)
(道口至八里舖有土工四叚共長五百三十丈又曾家口有子堤一叚長八十一丈俱雍正九年修又有)
(減水閘一座即二空橋雍正九年重建又北有滚水壩一座即一空橋雍正三年重建遇運河暴漲由此)
(洩水入徒駭河歸海)
西岸(自新河頭至吕家灣有土工四十五叚長二千七十八丈五尺雍正七年修又有元武廟等土)
(工三叚共長六百七十五丈五尺又有張家堂等子堤三叚共長二百七十四丈又有破閘口呂家灣二)
(涵洞俱雍正九年修又有李海務閘旁涵洞一座雍正十二年建)
淺舖(額設淺夫九十七名)
聊城汛(戚家堂養生堂)(于家口房家口)(顧家墳呂家灣)
東昌衞(裁併平山衞)千總一員該管河道在東昌府東南
隅南龍灣西岸長三里坐落聊城縣河道内
隄壩
西岸(有大寺東等土工四叚共長一百八丈四尺雍正七年修又有大寺東涵洞雍正九年建)
淺舖(額設淺夫七名五分)
東昌衞汛(任家花園吕家堂)
堂邑縣主簿一員該管河道南自梭隄聊城縣界起
北至函谷洞清平縣界止計長三十五里(運河西岸)
閘座(凡二梁家鄉閘明宣德四年建土橋閘成化七年建閘下月河各一道)
梁家鄉閘(在永通閘北二十里西岸進水有大梭隄三官廟前梁家淺各涵洞閘官一員閘)
(夫二十八名)
土橋閘(在梁家鄉閘北十二里西岸進水有中閘口閘皮狐涵洞函谷涵洞閘務歸併梁鄉閘)
(閘夫二十八名)
隄壩
西岸(自大梭堤南至函谷洞有土工九叚共長一千一百一十三丈五尺雍正七年修又大梭新堤)
(六十五丈自朱家灣至函谷洞北有土工七叚共長六百八十五丈俱雍正九年修又大梭堤三官廟梁)
(家淺北皮狐等涵洞四座俱雍正九年建)
淺舖(額設淺夫五十一名)
堂邑汛(南交界武梭隄白北梁家鄉正廟隄兒)
博平縣縣丞一員該管河道南自吕家灣舖聊城縣
界起北至魏家灣迤南田家口清平縣界止計長三
十五里(運河東岸)
閘座
梁鄉土橋二閘與堂邑汛同(土橋閘北東岸減水有四空閘滾水灞)
隄壩
東岸(自呂家圈至陶戶口有土工九叚共長一千二百七十五丈二尺雍正七年修自呂家圈至田)
(家口月隄有土工九叚共長四百丈又小朱家灣子堰長一百三十二丈七尺俱雍正九年修又有滚水)
(壩一座即五空閘雍正三年重建上設板橋下開引河又北有減水閘一座即四空閘雍正元年重建閘)
(下開引河一道遇運河暴漲由此洩水入馬頰河歸海)
淺舖(額設淺夫四十名五分)
博平汛(馬家灣陶減水閘壩三教堂家賈立莊戶口下田口)
清平縣主簿一員該管河道南自田家口博平縣界
起北至二十里舖臨清州界止計長三十九里(内有德州)
(左衞河道六里二百六十一步)
閘座(閘一明成化元年建閘下月河一道)
戴家灣閘(在土橋閘北三十五里官一員閘夫二十八名)(閘)
淺舖(額設淺夫四十七名又左衞淺夫二十名)
清平汛(魏家灣營房橋擺渡口口李家圈左家劉家)
又左衞汛(張官營縣趙官營李官營營陳官營地在清平界内仍係德州千總兼防)
臨清州州判一員該管河道南自二十里舖清平縣
界起北至鹽店北半壁店直隸清河縣界止(東岸有夏津縣)
(境)計長四十里衞河西南來自尖塚舖舘陶縣界起
東至南板閘下止計長六十里
閘座(凡二俱明永樂十五年建)
磚閘(在戴家壩閘北四十里十閘官一員閘夫七十七名橋夫八名)
南板閘(在磚閘北二里閘外西岸衞河自西南來會汶水東北流合為運河閘務歸併磚閘)
(自南陽閘起北行四百里至南板閘止為會通河運道北至半壁店交界入下河廳汛直隸清河縣境)
淺舖(額設淺夫七十四名)
臨清汛(臨清塘河浮橋下)(二十里舖石月河口王三官廟苗家舖佛寺家淺)
附衞河舘陶縣主簿一員該管衞河西南自直隸
元城縣界遷堤起東北至尖塚舖臨清州界止計長
一百二十里
淺舖(額設淺夫三十名五分)
衞河汛(黃花臺稱鈎灣)
東昌府下河通判一員(駐武城轄夏武恩並德州德州衞河道共長三百二十七)
(里零)
直隸清河縣縣丞一員該管河道南自鹽店臨清州
界起北至孫家口舖夏津縣界止計長二十里(清河故城)
(二縣河道向隸東省至雍正四年改歸直隸河廳管轄)
夏津縣主簿一員該管河道南自孫家口舖直隸清
河縣界起北至橫河口武城縣界止計長二十七里
(西岸係清河縣境内有十里南自渡口驛起北至横河口止屬夏津)
淺舖(額設淺夫二十五名五分)
夏津汛(孫家口潘家口)(郝家園横河口)
武城縣縣丞一員巡檢一員分管河道南自橫河口
夏津縣界起北至冷家墳直隸故城縣界止計長一
百四十六里
淺舖(額設淺夫七十三名)
武城汛(梁家莊夏五里墩淺周家樓河石人灣莊瀾泥五股)
直隸故城縣縣丞一員該管河道南自冷家墳武城
縣界起北至孟家灣恩縣界止計長一十六里(雍正四年)
(改歸直隸河廳管轄)
恩縣主簿一員該管河道南自孟家灣直隸故城縣
界起北至曹家口舖德州界止計長十二里三百二
步
隄壩
東岸(四女樹鎮有減水壩一座雍正四年重建九年開浚引河十二里遇衞汶暴漲由此洩水逕九)
(龍口入老黃河歸海)
淺舖(額設淺夫二十六名五分)
恩縣汛(白馬廟曹家口)
德州州同一員該管河道南自曹家口舖恩縣界起
北至下八里堂舖德州衞界止計長一十五里五十
四步
隄壩
東岸(德州城西護堤屢圯於水雍正十二年百題准改河自馬家迴溜北至舊月河頭長二六十)
(五丈仍於迴溜築攔水壩一道)
淺舖(額設淺夫二十九名五分又橋夫三名短役四名)
德州汛(盧家圈增張家嘴馬三皇廟里屯今舊河口家迴溜)(四)
德州衞千總一員該管河道南自下八里堂舖德州
界起北至桑園鎮(地名降民口)直隸吳橋縣界止計長八
十九里二百八十四步五尺德州左衞北河河道
計長一里二十步(裁併德衞管轄至自南板閘起北行三百五十里桑園鎮出界止)
(為東省衞河運道)
隄壩
東岸(德州城北哨馬營有滚水壩一座雍正十二年創建壩下開引河一道遇衞汶暴漲由此洩水)
(逕曹家堤口入老黃河歸海)
淺舖(額設淺夫五十名又左衞淺夫十名)
德左三衞汛(第十屯淺楊家墳馬第三屯蹄浮橋口又左衞舖哨營馬灣第)
(三店園鎮)(桑)
自德州衞桑園鎮出山東境北行七十里至吳橋縣
之連兒窩驛(德州東岸北至吳橋縣境西岸北至景州境)又七十里至滄
州之磚河驛(交河西岸北至青縣境)又七十里至興濟鎮之乾
寧驛(滄州東岸北至天津縣)又七十里至青流之流河驛(青縣西岸)
(北至靜海縣境)又七十里至靜海縣之奉新驛又一百里至
武清縣之楊青驛是為天津直沽口入於海其漕河
又北行二百里逕香河通州由普濟平津上下慶豐
四閘以達於
京師
疏流濟運
治漕之法裕源為先導水浚泉所以裕其源也昔稱
五水濟運曰濟水曰汶水曰洸水曰沂水曰泗水自
堽城築壩遏止洸流枯瀆無源不足濟運而當時泇
河未聞邳州運道惟沂水是賴則所謂沂水亦指沂
山所出之沂而言非曲阜城南之沂水也規制既易
川瀆亦分在今時濟運之水統南北而紀之當以濟
水泗水汶水衞水漳水為五水巨津所注皆有支渠
佐之擇其要者以次附書至于五派出泉向有分水
天井魯橋沙河邳州之目迨新泇開而沙河宜改新
河邳州宜改泇河泗洸遏入馬場湖而天井宜改馬
場按津驗脈五派可陳合之諸川鉅細畢舉有水事
之責者循其源委而溯洄之疏瀹之功何可緩哉
濟水
濟水水經註云濟水東至乘氏縣西分為二南為菏
水北為濟瀆北濟東北逕冤朐縣故城北又東北與
濮水會其一水東流過乘氏縣南又東過昌邑縣北
又東過金鄉縣南又東過東緡縣北又東過方與縣
北為菏水菏水又東過湖陸縣南東入於泗水(按曹州郡)
(城西有雙河口北流為北清河東流為南清河即南濟北濟之所分也北濟北流為雷澤為灉河為瓠子)
(河為洪河為魏河凡由張秋入運者即東北會濮之故津也南濟東流有數支一由鉅野縣之安興墓河)
(東北逕鄆城縣南嘉祥縣北承忙生閘故道入牛頭河一由菏澤縣之清河東北逕鉅野縣北嘉祥縣南)
(又東由澹臺河入苜蓿河會於牛頭河一由鉅野縣南金鄉山東南入嘉祥縣由蔡河逕滿家硐東入濟)
(寧州之顧兒河會苜蓿河入牛頭河又南至魚臺縣之柳溝口是為一派一由定陶縣古河逕寶乘塔入)
(鉅野縣之柳林河逕城武縣境至金鄉縣之三家灣河一由曹縣大行堤東入單縣南為淶河東北會城)
(武縣之南堤北堤二河又東北入金鄉縣之八里河會於三家灣河東逕魚臺縣之北田寺至柳溝口是)
(為一派兩派俱會南入魚臺縣之穀亭鎮由舊運河至李家口入微山湖西南一支由張谷山口入江南)
(徐郡東南一支由嶧縣之湖口閘入運河北濟見少洑多無源可指是以濟運之功不顯南濟則自湖口)
(閘南灌泇河實東運咽喉之所賴也其自湖口閘以南助濟以資運者則有氶水)氶水齊乘
云氶水出嶧州北滄浪淵其水南流會許池泉又南
逕州城西門又南納金注河又南入於泗氶水溉田
千餘頃(按氶水來源以許池泉為最盛在未開泇河之先資以溉田今則悉引入運本由大泛口)
(出水嗣築泥溝壩遏之改至針溝口又至賈家溝口過北三十餘里以資上流在泇河道中為益甚鉅)
泗水
泗水水經註泗水出汴縣故城東南桃墟西北墟有
澤澤方一十五里澤西際阜阜側有三石穴穴有通
透水有盈漏自此連岡通阜西北四十餘里岡之西
際便得泗水各逕尺餘泗水西逕其縣故城南自卞
而會於洙水(按泗水之源出泗水縣東五十里泉林寺會三十餘泉出卞橋與洙水會西逕)
(泗水縣曲阜縣又南至滋陽縣金口壩分支入府河其經流則南會沂水又南至兩川橋受白馬諸泉出)
(魯橋口入運循運河而南有南梁水入之入南有漷水入之至湖口閘與濟水會)洙水水經
註洙水西南流盜泉水注之泉出卞城東北卞山之
隂西北流注於洙水洙水又西南流於卞城西西南
泗水亂流又西南過魯縣東北(水經云洙水出泰山蓋縣臨樂山酈道元)
(亦沿其說今按故蓋縣城在沂水縣西北八十里距卞不下三百里重山相間無由達此今洙水出泗水)
(縣東北關山乃費縣蒙山之麓費北境有漢華縣故址竊意蓋字乃華字之誤也泗水縣志云泗源在南)
(洙源在北此為得之漢時泗水逕卞縣故城南洙水經其城北會於卞城之西今則泗水北出卞橋即與)
(洙會蓋在卞城之東也細按水經注洙泗各有經流未知何時會成一渠而洙苞於泗無可分析惟卞橋)
(以北之河流湯湯不匱此則洙水之所表見為不容終泯者耳)南梁水水經註水出
蕃縣東北平澤出泉若輪焉發源成川西北流分為
二水北枝水西出逕蕃縣東北西逕滕縣北南枝水
西南逕蕃縣故城東(俗以南鄰於漷亦謂之漷水)又屈逕城南西
流注於沛沛在湖陸縣西而左注泗漷水出東海
合鄉縣又逕魯國鄒山東南而西南流又西南逕蕃
縣故城南又西逕薛縣故城北又西逕仲虺城又西
至湖陸縣入於泗(按南梁水源出滕縣東趵突荆溝等泉西南逕躋雲橋循故滕城北)
(與南沙河會南沙河即漷水源發滕縣述山逕華蓋山又逕滄溝沙河店本由三河口入運嗣遏以皇甫)
(壩折而北會南梁水至滿家口入運又漷水南有薛河水合西江東江二水逕薛縣故城謂之薛水又分)
(一支一由修永閘入運一由彭口新支河入運齊乘以為薛水即漷水也附見于此泗水之分入府河)
(者北會洸水入馬場湖洸既乏源不復贅敘)
汶水
汶水水經汶水出泰山萊蕪縣原山西南過嬴縣南
又南過奉高縣北屈從西南流(有牟汶西南注之又西南有北汶入之)
過博縣西北(有柴汶注之)又西南過蛇丘縣南又西南過
岡縣北(有蛇水注之)又西南過平章縣南(有泌水注之)又西南
過無鹽縣南又西南過壽張縣北又西南至安民亭
入於濟水經註云汶水自桃鄉四汶口西南入茂都
澱澱水西南出謂之巨野溝(按汶水源發萊蕪縣北之原山謂之大汶西南)
(流右會泰山之仙臺嶺水俗謂之紫汶又西南左會萊蕪縣之牟汶嬴汶酈註統謂之牟汶也又西南右)
(會泰安縣之泮河即酈註之北汶又西南至大汶口與新泰縣之小汶水會酈註之柴汶在焉又西南受)
(會河之水並沙河之水即酈註之蛇水溝水也又西南至東平州會衡魚河之水即酈注之泌水也又西)
(南逕坎河壩即汶水西南過無鹽入海之路也汶為壩所遏西流入南旺之分水口即酈註之茂都澱巨)
(野溝也原山大汶實為經流其牟汶北汶柴汶雖皆以汶稱實别為一流也今與蛇水泌水均附見於後)
(云)牟汶水經註云汶出牟縣故城西南阜下胡盧堆
俗謂之牟汶又西南逕奉高縣故城而西南流注於
汶(按牟汶在萊蕪縣東南會海眼鵬山諸泉謂之牟汶東南會濾馬諸泉東北會龍灣諸泉謂之嬴汶)
(合而西流入于大汶)北汶水經註云北汶水出分水谿源與中
川分水東南逕泰山東會天門下谿水水出泰山天
門下谷東流會環水水出泰山南谿南流歴中階兩
廟間屈而東流又東南逕南明堂下世謂之石汶(按北)
(汶即今之泮河自中州水分其半流故曰泮水東南會泰山西溪中溪東溪諸水東南入于大汶西溪今)
(名㴎河中溪今名梳粧河東溪今名十里河明堂泉之所經也)柴汶水經註云汶水
西南逕陽關故城西又南左會淄水水出泰山梁父
縣東西南流逕莬裘城北又逕梁父縣故城南又西
南逕柴縣故城北世謂之柴汶矣淄水又逕城北又
西逕陽關城南西流注於汶水(按新泰縣有小汶水源出縣東北龍堂山)
(逕蒙隂境入縣界會平陽諸河水循徂徠山之陽西南至大汶口與大汶會酈註未載所謂淄水者則今)
(泰安東南百里濁河等泉是也)蛇水水經註云蛇水出故蛇丘縣東
北泰山西南經鑄城西左傳所謂蛇淵囿也(俗謂之濁須水)
汶水又西溝水注之(按泰安西南有會河一名濁河又西有沙河俱會衆泉入于汶)
泌水水經註泌水出肥城縣東北自源西南流逕肥
城縣故城南又西南逕富城縣故城西又西南流注
於汶(按肥城縣南有肥水故迹其西南則有鹹河等十一泉會為衡魚河蓋取衡門食魚之義以隠)
(其名實泌水也西南逕平隂會一泉至東平州會三十五泉為蓆橋河通計河長一百里分東西口出水)
(注汶)
衞水
衞水源出河南輝縣蘇門山之百門泉一名搠刀泉
漢時惟淇水有經流至隋大業中導百門泉入淇遂
以為源至今有御河之目焉水經云淇水出河内隆
慮縣西大號山又東過内黃縣南為白溝屈從縣東
北與洹水合又東北過館陶縣北又東北過清淵縣
西又東北過廣宗縣東為清河又東北過東武城縣
西又北過廣川縣東又東過蓚縣南又東北過東光
南皮至漂榆邑入於海今衞河自百門泉匯水南流
(輝縣境内行二十五里)至新鄉縣折而東受小丹河水(新鄉縣境内行)
(九十二里)又東逕汲縣其對岸則淇縣(淇縣境内行十五里)復受腊
脛河水會而合於淇水(汲縣境内行一百四十五里)又東北逕汲
縣(濬縣境内行一百七十五里)滑縣(滑縣境内行十三里内有湯隂縣河道二叚共十七里)
至内黃縣有湯河水入之又東北有洹河水入之(内黃)
(縣境内行九十里内有湯隂縣河道二十七里)又東北至大名縣(大名縣境内行九十)
(六里)又東北至元城縣(元城縣境内行七十里)又東至東省館陶
縣(按小丹河源出山西高平縣流至河南河内縣丹谷口自大丹河石斗門分流為小丹河逕河内武)
(陟修武獲嘉至新鄉縣共行一百九十二里至岔河尖入衞斮脛河源出河南淇縣太和泉東流三十)
(里至西沿村入衞河淇水源出河南林縣南臨淇集東流二十里至合口又一百里至薛村口入衞)
(湯河水本名蕩水出湯隂縣西牟山東流一百十五里至内黃縣境内入衞洹水即安陽河源出河南)
(林縣伏流至安陽縣西出善應山下東流一百五十三里至内黃縣境入衞東省衞河自遷堤舖直隸元)
(城縣界起東行一百二十里至尖塚集入臨清州界又由州境東北行六十里至南板閘入會通河與汶)
(水合漕東運自臨清板閘以外惟賴衞河濟運春夏之間船盛行而小丹百門之上源民間分引灌田)
(以致漕渠每患淺澁歲國朝康熙二十九年定例丹河口有支渠九道每三月初用竹絡装石橫塞入)
(河渠使水歸小丹河入衞而留涓涓之水與民間灌地至五月間重運過畢則開八河渠用竹絡裝石塞)
(小丹河以防山水漫溢倘逢亢旱則每三日放水濟漕一日塞口灌田五月十五日以後聽民便用中有)
(淺阻責令地方官量浚又衞水五字五閘洹水有萬金渠皆蓄水灌田著各用竹絡装石量渠口之高下)
(堵塞使各渠之水常盈則正流可以濟運餘水亦得以灌田民漕兩便)
漳水
漳水水經濁漳出上黨長子縣西發鳩山東北過屯
留縣潞縣北又東過武安縣清漳水出上黨沾縣西
北少山大黽谷東過涉縣又東至武安縣南黍窖邑
入於濁漳漳水又東過鄴縣西又東過列人縣南又
東北過斥漳縣南水經註曰漢建安十八年鑿渠引
漳水東入清洹以通河漕名曰利漕渠(按漳有二源自山西長子)
(縣出者為濁漳自樂平縣出者為清漳二水各流至河南彰德府臨漳縣之合漳村始會為一考其故道)
(明初由臨漳縣入成安縣注魏縣至元城縣之西店東入山東館陶縣達於衞河正德初徙於元城之閻)
(家渡入衞河又十餘年自魏縣雙井村入衞河嘉靖初自回龍村入衞河後復自内黃縣石村入衞河萬)
(歷二年漳河北溢由魏縣成安肥鄉入曲周縣之湰陽河而館陶之流絶國朝順治九年漳水又自廣)
(平縣之杜村經元城縣賈家莊後遶至廣平之平固店直注邱縣分為兩道一從縣西逕直隸廣宗縣下)
(達於滹沱河一從縣東逕直隸清河縣北至青縣入於運河其自成安縣柏寺營至館陶縣楊家圈莊有)
(通漳遺跡漳水不經者自萬歷二年始歴一百二十四載至國朝康熙三十六年六月初九日漳水驟)
(至館陶與衞河合此後北流漸微至康熙四十七年入邱之上流盡塞而全漳入於館陶即今南館陶鎮)
(所出之漳河也衞合淇洹諸水僅成帶川益以二漳乃見浩瀚雙流交注所益豈在汶濟下哉至會通一)
(津全以各閘節蓄而臨清以北則環曲而行不復置閘世遂有三灣抵一閘之說而不知前人用曲之意)
(全為漳水而設也漳水之濁雖減於黃河而易淤亦與黃河等然而治漳之法與治河又有不同黃河來)
(源甚高建瓴而下徹底翻掀順其所趨則沙随水滾絶無壅阻遇曲則勢逆勢逆則脈滯水過之處餘沙)
(易留漸留漸長路愈曲而勢愈逆脈愈滯迫之使怒橫決隨之故以逢灣取直為上策蓋循其性而行所)
(無事也漳水濁滓稍輕而來源平坦無奔激振盪之力若津道徑直緩緩而行則水浮沙沈隨路澱積疏)
(之不勝疏矣今多用灣曲使之左撞右擊自生波瀾鼔動其水而不使之稍寧則沙亦帶之而去無復停)
(頓是紆折之正以排瀹之耳豈僅以此為節蓄之方哉若知其防淤而概以黃河逢灣取直之義施之則)
(求通反滯大失曩賢規畫之精思矣謹詳述之以貽來者)
引沁入衞議
沁河出山西沁源縣綿山東谷由太行山麓至河南
原武縣黑陽山會汴入河按明會典云前代嘗引沁
以通衞正統以前其支流猶自武陟原村東北由紅
荆口經衞輝凡六十里與衞河通(景泰四年僉事王晏請於武陟縣開)
(岡頭置閘分沁水使南入黃河北入衞河水漲則閉閘如此則漕運可永無患)天順七年河
趨陳穎入淮乃開沁以達徐復引河以合泗而運道
遂湮又按元史至元十四年漕司議通沁水自北而
東合流御河以便漕衞輝路總管董文用曰衞郡地
最下大雨時行沁水輒溢出百十里間雨更甚水不
得達於河即漫淫入衞今又引之使來豈惟無衞將
無大名長蘆矣會朝廷遣使相地形使者上言衞州
城中浮屠最高者纔與沁水平勢不可開也事遂寢
又明萬歷中沁水決木欒店蓮花口而東督河楊
一魁謂沁水勢悍塞之固難請導沁入衞以助運科
臣常居敬往勘檄郡守議言衞小沁大則其勢難容
(沁寬一里餘衞不過寬三四丈)衞清沁濁則末流必淤如先年沁河
一決而臨清東昌等處遂至淤塞徵之往事竊恐不
減黃河之害而又增運道之梗且沁衞地勢高下懸
殊必須創開河身沿河築堤此其費地費工固為不
貲而伏秋水漲橫流滔天生靈城池不可不為之計
也居敬上其議遂止(見常居敬奏疏)
改丹入衞議
丹水入沁歸黃其由丹河口分流以濟衞河者僅小
丹河一支而已明萬歷中議者欲改導丹河杜其入
沁之路以全流注衞委勘而不果行松江周洽曰丹
河源出山西穿太行屹坦坡狄家嶺南注而下中間
分散有十八道小溝渠民間引以灌田總流南經張
店至劉村入沁水首尾三十餘里與衞河相通者係
上下溝渠内東流第二道由清化鎮南有金鎗狗跑
等泉水相聚迤邐而東經修武治南北轉城東門外
又東經獲嘉縣北又東名蔣河至新鄉縣西北名河
店入小清河而因以入於衞相沿凡百餘里名為丹
之支流而實非丹水矣若欲將丹水全身由張店改
折而東過狗跑泉達衞則丹水至張店地勢傾下入
沁甚易勢不能挽若欲從上面東流第二道小溝渠
決河達衞則丹水正向山嶺而下奔潰傾跌橫截不
住何由東流且其水勢之迅急泥沙之淤塞與沁水
同引之適為衞害奚可哉(按引沁引丹前人屢有議及但兩河地處高源性悍)
(質濁既有衝&KR0691;之患復有淤澱之虞引之易而馭之難是以屢議而未行也附識於此)
五派泉源
一自山東交界黃林莊起北至韓莊閘皆泇河所經
凡運河南北兩岸會嶧縣諸泉濟運者為泇河派
嶧縣南北七泉(西北三泉入滕縣出彭口支河合計共十泉泉夫二十名)
巫山泉(在縣東南四十五里)南流至侯遷閘東入運
滄浪泉(在縣北六十里)許池泉(在縣西北十里)石室泉(在縣西北八里)以上
三泉會為氶水東南流至針溝口入運
牛山泉(在縣西三十里)南流至張莊閘東入運
龍王泉(在縣西南二十里)東北流至萬年閘東入運
侯孟泉(在縣西南五十里)東北流至德勝閘東入運
滕縣運河西岸二泉
三界灣泉(在縣南一百九十里)吕蒙泉(在縣南一百八十里)以上二泉俱
入微山湖西南由湖口閘入運
一自韓莊閘北至棗林閘皆新河所經凡運河東岸
會滕縣魚臺二縣諸泉濟運者為新河派
嶧縣西北三泉
許由泉(在縣北四十里)温水泉(在縣西北五十里)扳倒井泉(在縣西北六十)
(里)以上三泉會流西南入滕縣至彭口新支河入運
滕縣運河東岸三十泉(西岸二泉入微山湖合計共三十二泉泉夫四十名)
燦星泉(在縣南九十里)西流至張阿村入運
三山泉大勝泉蕊珠泉雙勝泉(並在縣東南四十里)温
水泉(在縣南七十里)龍灣泉(在縣南七十里)黃家泉(在縣東南七十里)以上
七泉由薛河會流至彭口新支河入運
玉花泉魏莊泉(並在縣東南三十五里)黃溝泉(在縣東南七十里)白
山泉馬蹄泉(並在縣南七十里)以上五泉由薛河會流南
至修永閘入運
南石橋泉(在縣東南四十里)雙泉(在縣南四十里)以上二泉會流西
至鮎魚弦口入運
荆溝泉(在縣東南二十五里)豹&KR0691;泉五花泉(並在縣東十五里)大沸
泉小沸泉(並在縣東十二里)絞溝泉西荆溝泉(並在縣南二十)
(五里)劉溝泉(在縣南六里)趙溝泉(在縣南八里)以上九泉會注南
梁河西流由滿家口入運
三里橋泉(在縣北三里)七里橋泉(在縣北十里)凉水泉嶧莊
泉(並在縣西北二十五里)大烏泉(在縣西北三十五里)北石橋泉(在縣北二十里)
以上六泉會注北沙河西流由王家口入運
魚臺縣二十泉(泉夫二十名)
廉家溝泉東龍泉平山泉倣石泉何家灣
泉(並在縣東北九十里至集泉橋會流)以上五泉西注獨山湖由張家
口入運
西龍泉聖裔泉聖母池泉小龍泉有本泉
六小泉(並在縣東北六十里至張家橋會流)以上六泉西注獨山湖由
趙家口入運
勝水泉滕家泉廟前泉河頭泉黃良泉
高家東泉高家西泉陳家泉中溢泉(並在縣東北四)
(十里至八里岔河會流)以上九泉西注新河至棗林閘入運
一自滋陽之金口壩上承泗水曲阜諸泉(詳馬場派下)又
於壩南左承沂水會曲阜南境諸泉南流至兩川橋
受白馬河會鄒縣諸泉出魯橋濟運者為魯橋派
曲阜縣東南二十一泉(沂河南一泉入鄒縣白馬河北境六泉入泗合計共二十)
(八泉泉夫四十名)
青泥泉(在縣東南十里)西南流入沂
柳青泉雙泉近逵泉逵泉兩觀泉車輞
泉茶泉(並在縣東南三里許)以上七泉會流西南入沂
曲溝泉(在縣東南二里)南流入沂
濯纓泉洙泗泉新泉曲水詠歸泉浴沂泉
(並在縣東南三里許)以上五泉會流西南入沂
文獻泉(在縣城東二步)城南新泉(在縣南一里)以上二泉會流西
南入沂
連珠泉温泉近温泉黑虎泉(並在縣東南八里許)以上
四泉會流西北入沂
通沂泉(在縣西南四里)西北流入沂
鄒縣十四泉(泉夫三十名)
陳家溝泉白馬泉(並在縣北二十里)馬山泉(在縣北三十里)孟母
泉(在縣北二十五里)以上四泉為白馬河上源
鱔眼泉(在縣北三十里)程家莊泉新泉(並在縣西北三十里三泉在白馬河)
(西岸)屯頭泉岡山泉(並在縣北二十里)黃家港泉(在縣西十八里)白
莊泉(在縣南三十里)淵源泉(在縣西南七十里)柳青泉(在縣西南七十五里七泉)
(在白馬河東岸)以上九泉會流由白馬河西南注泗出魯橋
口入運
三角灣泉(在縣西南八十里)西流至兩川橋入泗
曲阜縣南境一泉
蜈蚣泉(在縣南二十)會鄒縣鱔眼泉南入白馬河
濟寧州東南三泉(城東一泉入運合計共四泉泉夫九名)
蘆溝泉(在州東南七十里)南流至南陽閘入運
拓基泉(在州東南五十里)馬陵泉(在州東南六十里)以上二泉會流
西至魯橋入運
一自泗水曲阜二縣會諸泉入泗至金口壩遏流入
府河復受滋陽縣諸泉至濟寧州境會洸河受寧陽
縣南境諸泉西北入馬場湖蓄水濟運者為馬場派
(泗水由金口壩南下為正派今於上游遏注府河是以歸入馬場派仍互見魯橋派下)
泗水縣七十九泉(泉夫六十名)
珍珠泉豹&KR0691;泉黑虎泉濤縻泉雪花泉(五泉)
(俱在泉林寺内)四源並出是為泗水之源(泉在陪尾山下陪尾之左為漏澤湖)
(石穴相逼灌輸不匱眞靈源也)繁星泉白石泉蓮花泉雙晴
泉(四泉在寺東龍王廟前)甘露泉甘露新泉西甘露泉(三泉)
(在龍王廟西南)淘米泉三水泉響水泉(即柳音泉)醴橋泉
涓涓泉紅石泉新開泉琵琶泉天井泉
奎聚泉西奎聚泉湧珠泉(十二泉統名寺前泉在寺南)卞莊
泉三台泉(二泉在寺西南)潘坡泉(即驪珠泉)膏湧泉瑀泉
留思泉石竇泉石液泉雙石縫泉潘坡新
泉(即石露泉)石壑泉(九泉在寺西南)卞橋泉(在寺西卞橋南十各泉並在縣東五里)
以上三十六泉會流由卞橋出為泗河(上承洙水合流)
吳家泉(在縣東北四十五里)大黃溝泉小黃溝泉變巧泉
(並在縣東北三十八里三泉為一支)以上四泉西南流入泗
岳陵泉(在縣東北十七里)石河泉(在縣北五里)壁溝泉(在縣西十五里)以
上三泉各流西南入泗
馬莊泉(在縣西北三十里)馬跑泉(在縣西北二十五里)魏莊泉(在縣西北二十)
(七里)以上三泉會流南入沙河轉入泗
激雪泉大黃蔭泉小黃蔭泉(並在縣東五十里三泉為一支)以
上三泉會流北入泗
石井泉(在縣東二十里)杜家泉(在縣東十九里)里老溝泉(在縣東十八里)蔣
家泉(在縣東十七里)曹家泉(在縣東十五里)以上五泉各流西北入
泗
趙家泉黃花泉合德泉四勝泉(並在縣西十四里)泰
來泉東巖石縫泉(並在縣東十二里旁有地震天津二小泉)以上六泉
會流北入泗
龜眼泉龜隂泉龜尾泉大鮑村泉小鮑村
泉龍澤泉東蔭小泉西蔭小泉(並在縣東十里八泉為一)
(支)以上八泉會流西北入泗
南珍珠泉醴泉醴前泉(並在縣東南四里三泉為一支)以上三
泉會流北入泗
七里溝泉(在縣西三里)北流入泗大玉溝泉小玉溝
泉西蔭小泉珠澤泉(並在縣西二里五泉為一支)以上五泉
會流東北入泗
西巖石縫泉盧城泉(並在縣西南二十五里)以上二泉會流
北入泗
三角灣泉(在縣西三十五里)北流入泗
曲阜縣北境六泉
橫溝泉(在縣東北十六里)埠下泉(在縣東北十五里)映安泉新安
泉(並在縣西北三十里)變巧泉(在縣西北十八里)城北新泉(在縣北三十里)以
上六泉俱南流入泗至金口壩分入府河
滋陽縣十四泉(泉夫三十六名)
三義泉東北新泉闕黨泉元對泉照星泉
惠泉既濟泉古溝泉(並在縣北一里八泉為一支)負瑕
泉上蔣詡泉下蔣詡泉西北新泉紙房
泉驛後新泉(並在縣西北半里許六泉為一支)以上十四泉會流
至郡城西門平政橋西南入府河
寧陽縣南境十一泉(北境四泉入汶合計共十五泉泉夫六十名)
古泉(在縣北一里)日淵泉(在縣城北門外)蛇眼泉(在縣城北門外)三里溝
泉(在縣東北一里)新電泉(在縣東北二十五里)羅星泉(在縣東北三十五里)井泉
(在縣城東門外)張家泉(在縣東十五里)金馬莊泉(在縣東十五里)柳泉(在縣西十)
(里)以上十泉會流為[泳-永+羅]河南注滋陽之漕水又西流
會於洸古城泉(在縣南十二里)南流入漕水轉入洸
濟寧州城東一泉
浣筆泉(在州東關外)西流至通濟橋入運
一自新泰蒙陰西境萊蕪泰安肥城平陰東平寧陽
北境汶上各州縣會泉入汶至南旺出分水口濟運
者為分水派
新泰縣三十六泉(泉夫七十五名)
太公泉(在縣東北三十里)南陳泉(在縣東南十五里)北陳泉北鮑
泉(並在縣東南十里)以上四泉會流由嶅山河南入小汶
路踏泉(在縣東北四十里)魏家泉(在縣東北三十里)高峪泉(在縣北三十里)
南師泉(在縣東北十五里)名公泉(在縣東南三里)嘯泉(在縣南三里)張家
溝泉(在縣南十里)以上七泉會流由南師河南入小汶
西周泉(在縣西北八里)新西周泉(在縣西北十五里)杏山泉金溝
泉(並在縣西北十里)公家莊泉(在縣西南八里)賈周泉(在縣西南十里)以上
六泉會流由西周河南入小汶劉都泉(在縣西二十里)南
入小汶
周家泉(在縣西北三十五里)崖頭泉(在縣西北三十里)構溝泉(在縣西三十里)
以上三泉會流由崖頭河南入小汶和莊泉(在縣西北)
(五十里)由羊流東河南入小汶
紅河泉(在縣西南五十里)名灣泉(在縣西南四十里)釣魚臺泉(在縣西南)
(五十里)以上三泉會流由羊流河南入小汶
大峪泉(在縣東南二十里)柳溝泉(在縣南二十里)孫村泉(在縣西南十五里)
西都泉(在縣南二十里)古河泉(在縣西南二十里)北流泉(在縣西南二十五里)
以上六泉各流北入小汶
澇陂泉(即里橋泉在縣西南二十里)萬歲泉(即萬松泉在縣西南三十里)劉杜
泉(在縣西南四十里)以上三泉會流由廣明河北入小汶
黃水灣泉(在縣西南四十里)靈查泉(在縣西南七十里)以上二泉俱
各流北入小汶
蒙隂縣西境一泉(縣北三泉逕萊蕪縣境入牟汶合計共四泉泉夫十六名)
官橋泉(在縣西七十里)西流經新泰縣南師河入於小汶
萊蕪縣四十九泉(泉夫九十名)
李家灣泉(在縣西北五十八里)凉坡泉薛家莊泉(並在縣北六十里)
黑龍泉(在縣西北六十一里)老龍泉(在縣西北六十二里)魚池泉(在縣西北四十)
(五里)星坡泉(在縣西北六十里)大龍泉(在縣西北五十里八泉南流入汶)北夾
溝泉水河泉(並在縣北三十三里)沙灣泉(在縣西北三十四里)助沙泉
新興泉(並在縣西北三十五里五泉北流入汶)以上十三泉會水西
南流為大汶
海眼泉連珠泉(並在縣東南六十里)青泥溝泉(在縣東四十里)湖
眼泉(在縣東南三十里)蓮花泉(在縣東南二十五里)趙家莊泉雙龍
泉斜里泉(並在縣東二十五里)鵬山泉(在縣東北二十一里九泉南流入汶)
坡里泉(在縣東南五十里)朱家灣泉(在縣東南二十七里)張家灣泉(在縣)
(東南二十六里泉北流入汶)(三)以上十二泉會水西流為牟汶
濾馬河泉(在縣東三里)小龍灣泉(在縣東北五十五里)大龍灣泉(在縣)
(東北四十里)垂楊泉(在縣北二十七里)北海眼泉烏江岸泉
廣潤泉(並在縣北二十五里)西碧泉青橋泉(並在縣西北二十五里)鎮
里泉(在縣西北二十八里)龍興泉(在縣西北十五里十一泉南流入汶)坡草泉(在縣)
(西南五里)片錦泉郭娘錦泉靈泉櫻桃園泉(並在縣南)
(十四里)韓家港泉(在縣西南十五里六泉北流入汶)以上十七泉會水
西流為嬴汶合於牟汶
王家溝泉(在縣西二十八里)西夾溝泉(在縣西十四里)三半壁店泉
(在縣西三十五里三泉南流入汶)盧家莊泉牛王山泉(並在縣西南二十里)
青楊港泉(在縣西南三十里)賀家灣泉(在城西南四十里四泉北流入汶)以
上七泉會水西南流合牟嬴二汶
蒙陰縣三泉(泉夫十六名)
卞橋泉(在縣北一百五里)海眼泉(在縣北一百一十里與萊蕪海眼泉同源)葛溝
泉(在縣北一百一十五里)以上三泉各流西逕萊蕪縣東入牟
汶
泰安縣六十六泉(泉夫一百二十名)
板橋灣泉(在縣東六十里)范家灣泉鯉魚溝泉(並在縣東五十里)
大興橋泉(在縣東六十里)雲潭泉(在縣東五十里)皂泥溝泉(在縣東十五里)
鳳皇泉(在縣東四十里)清泉鐡佛堂泉(並在縣東三十里)周家灣
泉(在縣東二十五里)風雨泉(在縣東三十里一泉南流入汶)(十)坡里泉(在縣)
(東北六十里)北滚泉順河泉會泉(一作惠泉)扳倒井泉(並在)
(縣東六十里泉北流入汶)(五)以上十六泉會水西南流為塹汶
合大汶牟汶嬴汶統謂之大汶
馬兒溝泉(在縣東南三十里)明堂泉(在縣東北十五里)梁子溝泉(在縣)
(南三十里)木頭溝泉(在縣南十二里)金星泉(在縣西南一里由㴎河轉入泮)廣生
泉(在縣西北二里由㴎河轉入泮六泉南流入泮)龍灣泉(在縣南二十五里)張家
泉(在縣南八里泉北流入泮)(二)以上八泉會水東南流為泮河
轉入汶
梁家莊泉(在縣南三十里南流入汶)吳山溝泉(在縣東南四十五里)滄浪
溝泉(在縣南五十里)白土崖泉(在縣南七十里三泉北流入汶)以上四泉左
右會注入汶
斜溝泉(在縣東南一百二十二里)力溝泉羊舍泉(並在縣東南一百里)水
泉(在縣東南八十里)新興泉皮狐泉(並在縣東南九十里)良甫泉(在縣)
(南八十里)香城泉龍堂泉(並在縣南七十里九泉南流入小汶)濁河泉
眞溝泉鬭泉(並在縣東南一百里)小柳泉東柳泉神
泉西流泉黑虎泉海旺泉海潤泉石縫
泉(並在縣東南一百里)水坡泉(一作水波泉在縣東一百里)韓家莊泉(在縣南一)
(百里入十二泉北流小汶)以上二十二泉左右會水入新泰縣
之小汶河轉入大汶
水磨泉(在縣西南六十里)新查出泉靈應泉上泉馬
蹄泉臭泉(並在縣西南五十里)溯港溝泉(在縣西南五十五里)狗跑泉
報恩泉陷灣泉(並在縣西南六十里)胡家港泉(在縣南六十里)以上
十一泉俱南入濁河轉入汶
馬黃溝泉泰應泉(並在縣西南九十里)以上二泉南流入汶
龍王泉坤温泉凉泉(並在縣西南一百里)以上三泉俱東
入沙河轉入汶
肥城縣十二泉(泉夫三十五名)
清泉(在縣東南四十里)南流入汶
鹹河泉(在縣西南五十里)董家泉臧家泉吳家泉王
家泉(並在縣西南六十里)開河泉(在縣西南四十五里)拖車泉馬房泉
(並在縣西南五十里)聖惠泉(一作聖會)震澤泉引兑泉(並在縣西南四十里)
以上十一泉會流為衡魚河經平陰境由東平州官
橋河西南入汶
平隂縣一泉(泉夫十名)
柳溝泉(在縣東南三十五里)由衡魚河西南轉入汶
東平州三十五泉(泉夫七十八名)
吳家泉孫泉遊龍泉神瀵泉湧泉(並在州東五十)
(五里)以上五泉左右入衡魚河西南達於汶
小王泉淨泉郝家泉源泉杷頭泉烈泉
(並在州東四十里)獨山泉王老溝泉大黃泉二黃泉
蓆橋泉(並在州東五十里)以上十一泉在蓆橋之右會流東
南入蓆橋河(上接衡魚河)轉入汶
冷河泉(一作冷和泉在州東五十里)西南入蓆橋河
口頭泉浮汶泉大成泉張貨郎泉徐家泉
(並在州東五十里)三眼泉勝水泉卷耳泉餴饎泉
安宅泉半畝泉安圈泉(並在州東北五十里)以上十二泉
在蓆橋之左會流西南入蓆橋河轉入汶
雙明泉單眼泉高家莊泉(並在州東五十里)以上三泉
西流入蓆橋河分支東出口入汶
鐵鉤嘴泉坎河泉高嘉泉(並在州東五十里)以上三泉
各流入蓆橋河分支西出口入汶
寧陽縣北境四泉
龍魚泉(在縣東北六十里)龍港泉(在縣東北五十里)以上二泉會流
北入汶
濼澢泉(在縣西北三十五里)魯姑泉(在縣西北二十五里)以上二泉會流
西至汶上縣會龍鬭泉北流入汶
汶上縣七泉(泉夫四十三名)
龍鬭泉老源頭泉薛家溝泉雞爪泉趙家
橋泉(旁有鈴鐺泉二並在縣東北五十里)濼澢泉(在縣東北五十五里)以上六泉
會寧陽二泉西流由魯溝至崔家橋入汶
馬莊泉(在縣東南十八里)西北流入蜀山湖濟運
按河防志曰浚泉雖易治汶實難蓋河廣沙深屈曲
之流不足以潤久渴之吻各泉雖源源而來至汶則
一吸而盡猶無泉也必督令撈淺等夫擇其積沙淤
漫者濬為河泓俾深五尺闊一丈則水得所歸而趨
壑亦易矣又按汶上草橋積沙易淤疏水至此多被
滲涸宜先飭挖除庶下流無阻而上流得以迅注矣
竝志之
會通之源汶泗也汶泗之源泉也細流不擇巨川斯
通而山下有泉疏之愈出若任其湮滯則日就消減
矣東省有泉濟運者十七州縣謹按
大清會典所載統計四百二十五泉分派析紀其有新
疏而得未入會典者則附載於小註以俟補載伏讀
聖祖仁皇帝諭曰朕於河務留心最切經歴最深往年屢
次閱河時各處周覽凡水泉原委皆知之甚悉山東運
河全賴衆泉蓄洩微山諸湖以濟漕運今山東多開稻
田截湖水上流之泉以資灌溉上流既截湖水自然無
所蓄瀦安能濟運水在地中如人身之有血氣血氣有
餘方可用滲泄之藥若血氣不足正需滋養安可再加
滲泄乎地方官未知水之源流一任民間放水灌田以
為愛惜百姓不知漕運實因此而悞也若不許民間偷
截泉水則湖水易足湖水既足自能濟運矣
聖明洞鑒昭示至殷雍正四年增設管泉通判一員事有
專司督疏匪懈連年運道不虞淺阻則
睿謨之所垂裕者遠矣
蓄水濟運
運道有源疏瀹是亟顧水之為物恒雨則溢恒暘則
乾伏秋常有餘春夏常不足蓄盈濟絀此水櫃之所
由設也盜決有誅占種有禁非時之耗減有罰出納
之謹蓋如筦庫然矣明尚書宋公既疏會通河乃以
昭陽馬場南旺安山為四大水櫃自後河濟斷流新
泇載闢津移瀆改今昔較殊夫昭陽昔在運左則為
櫃今在運右則為壑韓莊一脈僅涓流濗注耳馬場
納汶易而納泗南旺瀦濟易而瀦汶安山一湖源竭
土疏至不可櫃安得泥舊迹而求之哉獨山本非故
櫃而泉流蓄聚足資灌輸所謂無櫃之名有櫃之實
也今備舉而列之曰昭陽曰獨山曰馬場曰南旺曰
蜀山曰馬踏而安山之廢瀦謹附見於後而不敢彊
名以櫃者志信也至於匯泉成流截流濟運閘壩之
設各有所宜既已列之津程而仍舉最要者以申明
之庶幾節防之功與貯蓄同其慎重云
昭陽湖一名刁陽湖即南濟之所匯也上承曹縣荷
澤城武單縣定陶鉅野嘉祥濟寧金鄉等九州縣坡
水及魚滕等縣泉水積為大瀦自北而南曰南陽曰
昭陽曰棗莊曰李家曰郗山曰微山曰吕孟曰張莊
曰韓莊隨地異名而以昭陽為要領湖水一支西南
出張谷山口逕荆山橋入邳濟運一支由湖口閘入
泇濟運按昭陽湖為四大水櫃之一昔時運道在湖
之西諸湖悉資濟運自新河既開運道東徙汶泗沂
漷載之高地而行西岸諸湖止以減水而不以進水
直至微山以南始分流入泇僅存一綫然衆水恃為
尾閭要津資其喉吻蓋三洑三見之濟實溥美利而
不言其功也
獨山湖即魚臺南陽湖之東北岸也上受鄒滕沙河
及魚臺各泉水口十九處各築草壩每遇伏秋水大
則開壩蓄水春夏水小則放水入漕按南陽之東有
獨山山下有坡厥地卑衍舊為滕魚諸泉所匯歸於
南陽湖自開鑿新河始蓄之為櫃積瀦不及昭陽什
之二三而灌注過之則居上游之功矣
馬場湖一名任湖泗水自金口壩分支入河河西北
會洸水由夏家橋入湖每年冬月挑河將魯橋泗水
口内橫築土壩並金口壩嚴閉閘板遏泗水悉注黑
風口入府河收蓄湖内春夏需用之時由安居十里
舖兩斗門出水濟運按馬場湖本受汶河之水由蜀
山湖東馮家壩滚入舊設三斗門放水入運五里營
十里舖安居舖是也自泗水會洸入湖堵築馮家壩
汶水不復滚入五里營閘已廢僅留十里安居兩斗
門此湖在南運之上流蓄水在湖一勺俱爲有用非
甚旱澁兩閘不可輕開也
南旺湖本鉅野澤北濟之所經也(詳濟水下)明永樂中宋
禮引汶絶濟區湖為三一南旺一蜀山一馬踏蜀山
馬踏為東湖南旺為西湖漕河貫於南北汶水從東
來注之東西湖各為長堤西岸設焦鸞等斗門入每
遇汶河水盛斗門盡啟收水入湖水小則閉斗門將
所蓄之水分濟南北二運南則由十字河閘放水入
運北則由關家大閘五里舖閘放水入運按南旺一
湖昔年運道由牛頭河行舟係蓄水之區後漕河改
遷此湖漸廢至康熙二十三年總河靳輔仍修砌十
字河斗門加築湖堤儲水以濟長溝濟寧以南運道
可省分蜀山湖水一半雍正四年内閣學士何國宗
勘議南旺湖地居水脊固可引以南流亦可導以北
注南運湖泉資濟不至如北運之易於淺涸請將南
旺湖堤加高培厚分水口之八斗門添設閘板夏秋
汶水盛長盡啟八斗門減水入湖其分水口南之十
字河閘即行堵塞將分水口北之關家壩五里舖壩
改建石閘仍開通閘内支河使之暢流入漕專濟北
運
蜀山湖在汶水南岸上自永定永安永泰三閘收水
入湖由金線利運二閘放水濟運
馬踏湖在汶水北岸上自徐建口李家口二閘收水
入湖由新河頭弘仁橋二閘放水濟運(每年南旺挑河在分水上)
(源建築大壩將汶水收蓄兩湖分濟南北二運)按南旺分水用輪番法如粮
艘淺於南則閉南旺北閘令汶盡南流以注濟寧更
發濱南湖水佐之如粮艘淺於北則閉南旺南閘令
汶盡北流以注東昌更發濱北湖水佐之但北運自
馬踏湖以北並無湖渠可以資運宜於蜀山湖之金
線利運二閘堅閉導水由田家樓邢家林河口出分
水口併水北注以裕其流此又當權其盈縮以施之
也
附安山湖明永樂間建四大水櫃此其一也嗣後修
廢不常正統三年知州傅霖置減水閘於河岸湖周
圍六十八里規其中三十八里復修水櫃歲久滇淤
萬歷十七年給事中常居敬復規以瀦水修築土堤
四千三百餘丈又於湖之南北口各置一閘蓄水濟
運旋亦淺涸至國朝順治七年黃水漫湖淤為平
陸雍正四年内閣學士何國宗勘議修復河之西岸
建洩水閘一曰通湖閘建進水閘二曰安濟閘曰似
蛇溝閘圈湖築堤堤南六口各建石閘并開柳長河
引魚營積水入湖伏秋水大則由通湖閘及六口納
水入湖春夏水小則由安濟似蛇溝二閘放水入運
規制甚詳但此湖在黃陵岡未塞以前原為濟水故
瀆水來有源可資為櫃自築斷黃陵岡濟水不至祗
藉堤南坡水并運河餘漲此外無源而地在安民山
前對岸即亭子泊為濟水入大清河舊道底土疏漏
洑流潛行伏秋則積潦漲盈春夏則徹底乾涸雖經
修復仍於濟運無益止可留為運河洩漲之區明總
河萬恭著治水筌蹄有曰安山湖不可櫃誠有見於
此也雍正六年圈堤復圯巡撫岳濬會同總河朱藻
勘視題准停止再築
附閘壩
六里石閘按泇河之德勝張莊二閘相去十二里地
峻水駛易致淺阻雍正二年
詔於兩閘之中增建一閘以節其流名六里石閘仍恐
三閘相近水漲難支較上下閘頂低六尺水小則收
蓄濟運水大則漫壩通流誠斟酌盡善之制也
南旺上閘即柳林閘此為分水口南流第一閘漕船
南自臺莊入閘河至此四百二十里共歴二十七閘
皆逆流而北每上一閘先閉下閘以積水候滿方進
過此便上水脊踰分水口順流北行出南旺下閘至
臨清約四百里歴二十一閘始出閘河入於衞河其
南旺下閘在分水口之北一召十里閘乃分水口北
流第一閘漕舡回空逆泝至此踰分水口則逢順流
矣兩閘對峙實南北全河之樞軸也(閘下並有月河各長二十里舊)
(設斗門南曰石口北曰界首定例每年一小挑三年一大挑凡遇大挑汶河及上下二閘各築上壩往來)
(舟楫皆由月河)
分水口按泰山之脈自東北而西南南旺分水口又
泰山分支之所經也得其脊而注之決諸南則南流
決諸北則北流當糧運盛行之時正汶水微弱之際
分流則不足合流則有餘南北兩渠輪番併灌以智
役水力不勞而功倍矣我
聖祖仁皇帝嘗曰朕屢次南巡經過汶上縣分水口觀遏
汶分流處深服白英相度開濬之妙考河渠通漕諸書
初元人遏汶水北出陽穀以通衞水南出濟寧以通泗
水其分水之處為會源牐即今濟寧之天井牐也然按
其地勢南自沽頭以達河淮洵為便利而北由安居至
南旺南旺地高於天井安能激水逆流而使之分乎故
當時雖多設牐壩而嘗患漏竭即水盈滿亦僅可勝小
舟而已至明永樂時總督河道宋禮用老人白英之策
築戴村壩以遏汶導之出鵝河口入南旺湖然後分流
南北以分水口為水脊因勢均導南得四分北得四分
增修水牐以時啟閉漕運遂通今南北流惟吾所用如
淺於南則閉南旺北牐淺於北則閉南旺南牐湖泉並
注南北合流雖有旱暵靡不克濟每歲東南漕艘無或
滯留此皆白英遏汶分水之功也相傳英當日每徘徊
汶濟之間積數十年精思一旦確有所見決為此議三
百餘年行之無弊所謂因地之宜順水之性也
梁鄉閘至土橋閘長十二里土橋閘至戴家灣閘長
三十五里每遇汶水微弱用十二里之水灌三十五
里之長塘水勢散漫減去什之六七難免淺阻宜於
土橋以北戴壩以南建築草壩一道設立排椿似活
閘之式蓄束水勢接濟啟閉甚為有益或議於土橋
戴壩二閘之中添置一閘則又不可蓋汶水入衞高
下相懸若此地閘緊則水勢倍增陡急糧艘更難於
上下矣伏讀
聖祖仁皇帝諭曰古人置閘其遠近疎密皆因地勢高下
水勢緩急以為蓄洩或一地二閘或一二十里一閘確
有一定丈尺不可更易
聖謨直指誠百世之標準也
臨清南板閘按汶水地亢衞水地窪臨清板閘口正
汶衞兩水交會之處每歲三四月間雨少泉澁汶水
既淺衞水又消高下陡峻勢若建瓴每一啟板放舡
無幾水即盡耗漕舟多阻宜於閘口百丈之外用椿
草設築土壩一座中留金門安置活板如閘制然將
啟板閘先閉活板則外有所障水勢稍緩而於運艘
出口易於打放衞水大發即從拆卸亦權宜之要術
也
張谷山草壩按微山湖上承昭陽諸湖之水由張谷
山出荆山口而南其經流也分支出湖口閘濟運彊
之就高則必湖水盈滿方得暢注雍正二年
詔於張谷山前築草壩一道節蓄諸湖以裕濟泇之脈
若遇湖水漲盛仍開壩放水以保運道責在河官之
時其啟閉云
金口壩按隋文帝時沂泗同流汎濫大野兗州刺史
薛胄於二水之交積石為堰決令西注陂澤以溉良
田號曰薛公豐兗渠唐李白詩中所謂魯東門石堤
是也元人開會通河訪其遺制修為滚水石壩壩之
西偏有閘世謂之黑風口引泗入天井閘濟運延祐
中都水太監闊闊仍於石壩疏為三洞以洩水勢明
初堰壩以土成化間改築石堰東西長五十丈下闊
三丈六尺上闊二丈八尺高七尺湫口三處橫石為
梁堰北復作分水二雁翅以殺水勢後歲久堰低泗
不入洸每春築土壩於堰上高一尺七寸以障之嘉
靖三十七年主事陳南金易以石高亦如之仍為金
口三置板啟閉功同於閘亦謂之金口閘云沂水自
東來會泗於金口閘南仍於上流作支河洩之閘北
如遇乾旱則併沂入泗以益其流故各志亦謂沂水
會泗於閘北也泗水分資兩派實以此為樞鑰云
濟寧楊家壩按泗水分支入府河西流合洸同經此
口南入運河明正德間因防寇始築壩引水繞城為
外護事平即開明季復築嗣因遏泗會洸轉由夏家
橋入馬場湖蓄水濟運節宣甚便
國朝順治中總河楊方興題准堵不復再撤至康熙三十
四年因水患開通楊家壩洩水入天井閘尋復塞之河
道張伯行曰楊家壩一開則西湖之水立涸矣此必不
可開者也(薈蕞云壩則民田受害不壩則馬場立涸惟有改壩為閘相機啟閉之法得矣)
堽城壩按水經汶水南過岡縣北酈註洸水出焉岡
故闡也爾雅釋汶出為闡則洸即闡之别名矣洸由
汶出南會於泗其口在堽城石瀨之上元人置閘於
此仍於閘左作土壩以遏汶水使入洸會泗出會源
閘以濟運都水少監馬之貞刻石垂戒曰後人毋興
石堰壅遏漲水大為民害延祜中改作石堰屢壞屢
修明永樂中尚書宋禮導汶出南旺分水遂廢元人
舊閘築壩以阻汶水之入洸者曰堽城壩自是汶水
不復通洸矣汶水趨南漸囓壩根雍正七年
詔於壩下築土堤一道護之(堤長二百九十丈)明時故閘既塞
石堰尙存弘治中巡撫徐源請拆毁石堰仍作土堰
以復舊規遣工部侍郎李鐩會勘議云堽城石壩湫
口七處水小則從各口順流水大則從壩上漫出一
可以阻隔淤沙不為南旺之害一可以減殺水勢不
慮戴村壩之衝難以拆毁仍宜加葺從之至今謂之
石梁口然寧陽卒有水患桑家諸口岸薄易決一潰
則全汶側注渰沒田廬而南旺亦有就涸之慮汶南
諸堨誠防之不可不謹也
戴村壩坎河口按汶水自堽城而西至東平州之戴
村坎河口西北會濟由大清河入海明尚書宋禮分
水南旺先於堽城築壩阻汶入洸又於戴村築壩阻
汶會濟戴村之壩長五里一十三步仍留坎河口不
壩以備分洩每重運過時用刮沙板作一沙壩於坎
河口涓滴盡歸南旺若水漲則連沙冲出坎河後河
身漸移近坎河口汶水直灌壩不能支且全流散衍
而入大清河南旺每至膠舟萬歷初侍郎萬恭疊石
為灘以防其溢然汶水每高於灘十七年總河潘季
馴築玲瓏石壩五十五丈五尺高三尺厚一丈兩翼
翼長視壩減五之二其高倍之左右為土堤各二百
三十丈石壩之法用丈許大石夾砌如墉實細石其
中水高於壩則溢而入海至二十一年汶大溢尚書
舒應龍又於河口之下開渠洩水因於兩旁建石褁
頭各長十丈高一丈二尺中間用滚水壩二十二丈
二尺仍留石灘四十九丈一尺名亂石壩
國朝雍正四年内閣學士何國宗勘河恐戴村坎河壩日
久坍塌題明將三壩增修統建滚水石壩一道延
袤一百二十六丈八尺視舊壩加高二尺雍正八年
汶水驟漲為石堰所阻不能滚洩既南汎汶上縣復
北潰於白英嗣後力塞乃安九年署總河田文鏡奏
請拆堰修堤仍復舊制
詔從之(舊志云坎河一口始於宋公之不壩繼而石灘繼而石堤復繼而開渠築堰然宋公之不壩恐)
(汶水漲溢汶邑民田多罹淹没阻以石灘不能大洩勢必潰裂且灘能走水不能走沙淤沙日積更加障)
(阻滚水之壩能減水而不能沖沙弊與石灘等宜仍歲築土壩漲時決去庶汶邑王堂諸口不致橫決被)
(渰觀今者石堰增修即致貽則此論為有徵矣)
何家口壩按汶河自草橋以南西岸有何家口壩滚
水入魚營陂至袁家閘入運有出水二口一曰劉老
口在閘以南一曰石頭口在閘以北此汶水上流北
出之一支也議者謂汶河西注分水口水帶沙行特
開常鳴等八斗門掣沙入南旺湖俾入運之清水南
北分流今劉老口石頭口從上流分注入運遂與北
流之水兩相抵聚河身易於淤澱併令汶河正流勢
緩不能挾沙遠行且汶河中飽更不掣沙入湖分水
口亦虞壅塞雍正十二年總河朱藻題准堵塞劉
老等二口并高築堤壩以杜旁洩
沙河大壩明之廣濟渠口也景泰中徐有貞治沙灣
決口先為疏水之渠起張秋金堤通壽張之沙河西
南至於竹口又西南至大瀦潭踰范暨濮上接河沁
之水出通源閘濟運蓋導上流有源之水以瀦之為
渠也自築黃陵岡塞斷河流祇藉各坡水匯注運長
則長運消則消水所經由類皆沙石俱下無滋灌之
益而有淤澱之虞成化中於沙河口建築土壩引入
支河由道人橋入運今循厥舊制修築勿墜避其沙
而防其決保運者固以遠害為先也
潘季馴曰汶泗涓流其患在涸湖以蓄之使其不匱
閘以節之使其可續此治涸之法也五湖堤界既明
則汶泗停涵而不時之需可待斗門閘壩既設則蓄
泄有所而湖河之利相須汶水南趨而泉河易竭故
坎河大壩之關係匪輕汶水北注而南旺之東流必
少故何家一壩之利賴不小至如捲築楗埽加幫卑
薄雖非一勞永逸之計然亦每歲修防之必不可已
者也
防河保運
尚書之序貢道也曰兗浮濟漯青浮汶徐浮淮泗皆
達于河則山東之國固循河以通運者也蓋冀州之
域控河上游逆泝而行罔非利涉今則大河屢徙合
於汴淮
國家設都燕京在渤海碣石之右運道自南而北河流
自西而東一從一橫脈非同貫論者謂漕渠水澁宜
分河之支流以助灌輸然而河處高原經疏壤性悍
易決質濁易淤分引微涓頗資其利而節宣稍失則
全河奔注運不能容勢必衝潰東堤挾衆流以趨海
即使旋加塞治而沙停土壅故道悉湮是獲利無幾
而滋害實多也即如衞河本屯氏故道而泉流匯注
别為一渠宋慶歷中河決商胡北流與御河為一及
分二股河東流而御河淤澱運路艱阻程昉為河北
都監力浚治之此河之有害於衞可徵矣會通河雖
以汶水為源而明永樂中金純分導河流與會通河
合景泰中徐有貞開廣濟渠上泝澶淵以接河沁之
水則猶借力於河耳乃一決再決貽患不休至弘治
間劉大夏始築黃陵岡以斷其流而張秋獲寧則河
之有害於會通河可徵矣濟寧以南菏泗所會明初
運道在昭陽湖以西因地與黃逼引流入運所在有
之自鄆城入者由牛頭河至魚臺之塌場口自曹州
入者由雙河口至沛縣之飛雲橋然而遷徙不常隨
處淤澱甚至魚沛淪為澤國無復漕渠之迹朱衡之
開新河李化龍之開泇河引避濁流惟恐不遠則河
之有害於新泇二河亦可徵矣方今河不侵漕往來
甚易似乎無煩顧慮第河自武陟以下地勢傾于東
北汲胙滑澶之間皆故瀆之所經也鼓浪吹濤駸駸
欲赴所賴以障遏之者止此一綫之長堤耳蟻孔偶
漏決溢隨之左右奔趨悉為漕梗夫曹單二堤猶在
邦域之中也河南之武陟滎澤原武陽武封邱祥符
陳留蘭陽儀封直隸之長垣東明工多險要地屬殊
疆我之畏津藉彼捍禦而曰恃以無恐不亦難乎稍
有弗虞方以我二東為壑也雍正七年
詔設河東河道總督兼綜兗豫專事修防
睿智如神經營備至庶幾共慶安瀾焉然而未雨綢繆
不敢不凛謹博稽往迹備述如左俾溯流者有所考
鏡則亦保運之一助也
黃河入衞河故道
宋大中祥符四年河決通利軍合御河
淳化四年河決澶州東北流入御河
慶歷八年河決澶州商胡埽(在開州東北三十里)東北流與御
河為一
熙寧四年八月河溢澶州曹村又於新堤決口下屬
恩冀灌御河
元豐四年河決小吳埽自澶州徐曲口注於御河
按黃河禹迹在今陽武北新鄉西南又東北徑延津
汲縣胙城至大名府濬縣徑大伾山而北自周定王
時河徙宿胥口由元城冠縣館陶東北合於漳水今
館陶縣西南六十里遷堤村南有大河故瀆自元城
縣黃金堤包兒頭迤邐北至盤堤又至孫店及爐里
又至徐家莊入於衞河直隸開州北永固舖有舊
河一道北達於衞河南武陟縣東北有蓮花池在
沁河東岸名木欒店去衞河百里明萬歷中沁河從
此決口經□城汲縣入于衞
黃河入會通河故道
漢文帝十二年河決酸棗東潰金堤
五代晉開運元年河決滑州浸注曹單濮鄆諸州之
境
宋開寶四年河決澶州東匯於濮鄆
景德元年河決澶州橫隴埽東北流經濮鄆合北清
河入海
熙寧十年河決澶州曹州北流斷絶河道南徙東匯
於梁山張澤濼分為二派一合南清河入於淮(合於泗水)
一合北清河入於海(合於濟水)灌郡縣四十五而濮濟鄆
徐尤甚
元豐五年河決原武埽溢入陽武溝刁馬河歸於梁
山濼
宣和元年五月大雨水汴渠將溢募人決下流由都
城北入五丈河下通梁山濼乃平
金明昌五年河徙自陽武而東歴延津封丘蘭陽長
垣東明曹州濮州鄆城范縣至壽張注梁山濼分流
南北清河
明洪武二十四年河決原武黑羊山由舊曹州鄆城
兩河口漫入安山湖會通河淤
正統十三年河決滎陽自開封經曹濮直衝張秋潰
沙灣東堤以達於海
弘治二年河徙汴城東北過沁水溢流為二一經蘭
陽歸德至徐邳入淮一自金龍口黃陵岡東經曹濮
入張秋運河
五年河決金龍口由黃陵岡北趨張秋絶運河而東
挾汶水入海
崇禎四年河決金龍口趨張秋
皇清順治九年河決封邱大王廟水從長垣趨東昌壊
安平堤東北入海為漕渠梗
康熙六十年武陟黃沁河決由開州入濮范趨張秋
潰東堤注大清河入海
按濟水自乘氏(今曹州)分而為二其一為濟瀆入於鉅
野濮水出酸棗縣首受河經濮陽與濟水會入於鉅
野同注大清河歸海則自曹濮以至壽張東阿正濟
濮之所經而河流之所貫也今故瀆雖湮而支渠互
見自曹縣入者則為賈魯河為濟河為灉河為瓠子
河自濮州入者則為小流河洪河魏河悉屬黃河決
口故道况濟多洑流濮亦時有隠見微涓隠溜皆足
以牽大河之脈而使之東注也至於開州東北歴觀
莘以至聊城者又有古漯河並唐馬頰河本與博平
高唐相通而截於運道考其遺跡皆有受河之上源
雖障以古堤而類多殘缺倘決河分派歴濮范而注
莘陽勢亦甚易灌入運道即不能無潰決東岸之虞
此亦要害所關不可慢視者也
黃河入南運故道
漢元光三年河決瓠子東南注鉅野通於淮泗
宋太平興國八年河決滑州之韓村汎澶濮曹濟諸
州東南流至彭城入於淮
咸平三年河決鄆州浮鉅野入淮泗
天禧三年河決滑州泛澶濮曹鄆注梁山濼合清水
汴渠南入於淮
金明昌五年河徙自陽武而東經曹濮至梁山濼分
為二派南派由南清河合泗入淮
元至正四年五月河決曹縣白茅堤六月又決金堤
自定陶至魚沛汎州邑十八
明洪武元年河決曹州雙河口流入魚臺
正德四年河決曹縣楊家口奔流曹單直扺豐沛
嘉靖六年河決徐州及曹單城武等縣楊家口梁靖
口等處衝入雞鳴臺沛北皆為巨浸東溢踰漕入昭
陽湖運道大阻八年河決沛縣飛雲橋北徙魚臺
穀亭舟行閘面九年河由單縣侯家林決入塌場
口衝穀亭歴三年水不下洩二十六年河決曹縣
東衝穀亭運道復淤二十七年河決段家口分為
六支俱入運河至徐州入洪三十六年河決原武
東流湮曹縣決北大堤由城武金鄉入運四十四
年河決曹縣自棠林集以下分為二支南支遶沛縣
戚山流入秦溝北支遶豐縣華山出飛雲橋至湖陵
城口漫入昭陽湖沽頭留城一帶運河湮塞(乃興新河之役)
萬歷四年河決魯家口曹單金魚被淹三十一年
河決單縣蘇家莊衝入沛縣太行堤灌昭陽湖入夏
鎮橫衝運道(乃興泇河之役)四十四年河決狼矢溝水由蛤
蟃周柳等湖入泇河出直口復與黃會運船入口迎
溜稱艱
按水經濟水自乘氏分而為二其一為荷水即南濟
也東過昌邑金鄉東緡至方與縣北湖陵縣南入於
泗水宋乾德中東疏荷水轉漕兵餉於定陶故地置
發運務明洪武初河決曹州雙河口流入魚臺命大
將軍徐達開塌場口引水由牛頭河至塌場口出穀
亭以通漕運永樂中遣侍郎金純從汴城金龍口下
達塌場口築堤導河南入淮漕以接運道後河經屢
決遷變靡常各志所載故道自曹郡雙河口分水東
南流由鉅野嘉祥二縣入濟寧境者曰牛頭河由定
陶城武單縣入金鄉境者曰淶河曰三家灣河會入
魚臺之塌場口入於舊運自新河泇河次第開鑿運
道左避不假分流於黃千里長堤足以力制湍悍然
而原武以下曹單以上書決書溢者不一而足脱塞
治稍後彌漫無涯雖委之以昭陽湖未必不汎堤而
東也修防孔固永永無虞職水之君子念之哉
張秋治河紀事
漢文帝十二年河決酸棗東潰金堤興卒塞之(金堤今在)
(濮州南迤東北抵張秋鎮)
建始四年河決潰金堤凡灌四郡杜欽薦王延世為
河堤使者延世以竹絡長四丈大九圍盛以小石兩
船夾載而下之三十六日堤成改元河平(堤在今張秋鎮之南)
(延亘鄆濮)
明宣德五年平江伯陳瑄言自臨清至安山漕河夏
月水淺舟澁張秋西南舊有汊河通汴嘗遣官修治
於荆隆口(即金龍口)堰水入河下注臨清以便漕運比年
缺官遂失水次漕運實難乞仍其舊從之十年廷臣
會議漕運事宜言沙灣張秋運道舊引黃河支流今
歲久沙聚河水壅塞而運河幾絶宜加疏鑿從之
正統元年漕臣會議復言金龍口水決張秋是引水
通運之處宜令工部委官一員巡視提督遇有淤塞
會同河南三司鳩工疏濬之上命允行十三年七月
河決八柳樹口漫流曹濮衝張秋潰沙灣之東堤決
大洪口諸水從之以達於海事聞上命工部右侍郎
王永和往理其事十二月永和修沙灣等堤未成以
冬寒停工且奏河決自衞輝八柳樹口宜勅河南巡
河及三司官修塞上勅責之曰八柳樹河決不由金
龍口故道東流徐州呂梁以溢運河致妨漕運患及
山東特簡命爾往董其事冀在急恤其患預定其謀
躬詢其源以副朕意乃輒以天寒罷工且以築塞之
工諉之他人不知朝廷所以委任爾之所以盡職何
在且治水有術當先其源先治八柳樹口然後及沙
灣則易成功苟治其末不事其源朕知春冬水小暫
能閉塞夏秋水漲必仍決溢今正用工之時其令山
東三司築沙灣爾即往河南督同三司等官措置八
柳樹上流如何修塞金龍口等處如何疏通務在河
由故道不為民害仍先以爾等經畫方略及合用軍
夫物料之數以聞十四年三月永和奏黑羊山西灣
已通其水由泰黃寺資運河東昌之水復置分水閘
設三空放水自大清河入海其八柳樹未宜用工沙
灣堤宜常啟分水閘二空以泄上流之水則不為後
患上從之
景泰二年二月勅山東左參政王驄按察司僉事王
琬督工濬沙灣運河以河決水淺故也三年正月山
東參議劉整僉事王琬塞沙灣決河久績弗成為都
御史王竑所劾詔宥其罪立功自效自河決沙灣水
徑趨海運河膠淺或言沙灣以南地高水不得南入
運河或言引耐牢坡水可灌運河但不免復徑沙灣
宜别開河以避其衝決之勢或言引耐牢坡水南去
則自此以北枯澁矣命工部尚書石璞治之璞至以
決口未易築濬水自黑羊山至徐州以通漕舟而沙
灣之決如故乃遣内官黎賢阮落御史彭誼往協璞
等於沙灣築石堤以禦決河開月河二引水以益運
河且殺其勢至是水流漸細始克築塞之五月堤成
六月大雨浹旬河復決沙灣北馬頭七十餘丈掣運
河之水以東旁近田地悉皆渰沒十二月以沙灣河
決久未成功而閘河膠淺有阻漕運復勅内官武艮
工部侍郎趙榮往理之四年正月河復決沙灣新塞
口之南二月趙榮言黃河之趨運河勢甚峻急而沙
灣之抵張秋舊岸低薄故此方築完彼復決溢不為
長計恐其患終不息也臣等議請於新築之處用石
置減水壩以殺其勢使東入鹽河則運河之水可蓄
然後高厚其堤岸填實其缺口庶無後患從之五月
沙灣大雷雨復決北馬頭河岸四十餘丈運河水掣
入鹽河漕運之舟悉阻七月漕運總兵官徐恭奏沙
灣河決水皆東注以致運河無水舟不得進者過半
雖設法令漕運軍民挑濬月河築壩遏水北流然北
高東下時遇東南風則水暫北上舟可通行設遇西
北風則水仍東注舟不得動况秋氣已深西北風日
競行舟更難誠恐天寒水凍不敢必其得達京師乞
早為定計事下戸部議宜勅恭與石璞王竑計議如
舟可前進則令運赴通州上納如不得進則令沙灣
以北者於臨清上納以南者於東昌及濟寧上納漕
輓軍民令回本處運次年糧儲從之九月沙灣復決
尚書石璞等鑿一新河長三里以避決口上下與運
河通其決口亦築截令新河運河俱可行船至是工
畢工部欲取璞回上恐不能經久令璞且留處置十
月命都御史徐有貞往治沙灣五年十一月有貞言
沙灣治河三策一置造水門臣聞水之性可使之通
流不可使湮塞者禹鑿龍門闢伊闕無非為疏導計
故漢武之堙瓠子終勿成功漢明之疏汴渠逾年著
績此其明驗也世之言治水者雖多然用之沙灣獨
樂浪王景所述制水門之法可取蓋沙灣地土皆沙
易於塌決故作壩作閘皆非善計臣請依景法為之
而加損益於其間置門於水而實其底令水常五尺
為準水小則可拘之以濟運水大則疏之使趨於海
如是則有流通之利無堙塞之患矣一開分水河凡
水勢大者宜分小者宜合分以去其害合以取其利
今黃河之勢大故恒衝決運河之勢小故恒乾淺必
分黃河合運河則可去其害而取其利請相黃河地
形水勢於可分之處開成廣濟河一道下穿濮陽博
陵二泊及舊沙河二十餘里上連東西影塘及白嶺
等地又數十餘里其内則有古大金堤可倚以為固
其外則有八百里梁山泊可恃以為泄至於新置二
閘亦堅牢可以宣節之使黃河水大不至泛濫為害
小亦不至乾淺以阻漕運一挑深運河臣惟水行地
中避高趨卑勢不能遏故河道深則能蓄水淺則勿
能今運河自永樂間尚書宋禮即會通河浚之其深
三丈但以流沙恒多淤塞後平江伯陳瑄為設淺舖
又督軍丁兼挑故常疏通久乃廢弛而河沙益淤不
已漸至淺狹今之河底乃與昔之岸平其視鹽河上
下固相懸絶上比黃河來處亦差丈餘下比衞河接
處亦差數丈所以取水則難走水則易宜浚之如舊
疏上詔從之有貞於是度地行水浚渠建閘渠起張
秋金堤之首西南行九里而至濮陽濼又九里而至
博陵陂又六里而至壽張之沙河又八里而至東西
影塘又十有五里而至白嶺灣又三里而至李&KR1374;涯
又二十里而至竹口蓮花池又三十里而至大瀦灣
乃踰范暨濮又上而西北數百里經澶淵以接河沁
之水過則害微則利故遏其過而導其微用平水勢
既成名其渠曰廣濟閘曰通源渠有分合而閘有上
下凡河流之旁出而不順者則堰之堰有九長袤皆
至萬丈九堰既設其水遂不東衝沙灣乃更北出通
源閘以濟漕渠之涸又作大堰(即戴家廟三空橋又名金線閘)殺以
水門泄其溢入大清河又浚漕河四百餘里作減水
閘於東昌之龍灣魏灣洩之古河以入海(今之徒駭馬頰二河)
有貞先後臨治凡四載工始成
弘治二年秋河決荆隆口橫流於封丘之于家集決
孫家口漫長垣曹濮鄆城陽穀壽張歴臨清以北延
患於德州滄州至天津始入於海遣都御史白昂治
之次年春甫舉其役而河倏北徙去汴城者三十里
荆隆決口日自淤塞人力可施乃修築北堤自陽武
封丘祥符蘭陽至儀封亘三百餘里以防張秋之冲
激衞諸郡之泛溢導河自原武中牟以南一由南頓
潁州入淮一由睢寧宿遷入運復浚東平張秋之裏
河入大清河浚東昌博平之裏河入古河故瀆又於
德州之南四女樹鑿裏河至九龍口入古黃河分流
達於海張秋獲寧弘治五年七月河復決金龍口潰
黃陵岡東北入漕河遣工部侍郎陳政治之政行視
水勢奏言河入淮故道淤塞因致上流沖激勢盡北
趨自孫家口楊家口車船口銅瓦箱決為數道俱入
運河以致張秋一帶勢甚危急自堂邑至濟寧堤岸
多崩圯而戴家廟減水閘(即三空橋)淺隘不能泄水亦有
沖決今欲浚舊河以殺上流之勢洩決口以防下流
之患修築堤岸增廣閘座集夫興工分官督役未幾
政卒
六年二月陞浙江布政使劉大夏為右副都御史往
治決河時大夏議築黃陵岡及設減水石壩疏曰臣
等議得河南山東兩直隸地方西南高阜東北低下
黃河大勢日漸東注究其下流俱妨運道雖該上源
分殺終是勢力浩大較之漕渠數十餘倍總有堤防
豈能容受若不早圖恐難善後其河南所決孫家口
楊家口等處勢若建瓴皆無築塞之理欲於下流修
治緣水勢已迫尤難為力惟看得山東河南與直隸
大名府交界地方黃陵岡南北古堤十存七八賈魯
舊河尚可泄水必須修整前項堤防築塞東注河口
盡將河流疏導南去使下徐沛由淮入海所經州縣
禦捍隄防俱令隨處整理庶幾漕河可保無虞民患
亦皆有備仍於張秋鎮南北各造滚水石壩一俱長
三四十丈砌石隄一擬長四五十里雖有小費可圖
經久若黃陵岡等處隄防委任得人可以長遠仍照
舊疏導汶水接濟運河萬一河流東決壩可以泄河
流之漲隄可以禦河流之衝倘或夏秋水漲之時南
邊石壩逼近上流河口船隻不便往來則於賈魯河
或雙河口徑達張秋北上以免濟寧一帶閘河尤為
便利疏上報可七年二月工方興河復決張秋從沙
灣之下十里潰東隄入海運河水涸盡入決口漕舟
不通四月復遣内官李興平江伯陳銳協同大夏督
治河南巡撫徐恪言黃河舊在汴城北四十里東經
虞城下達濟寧洪武二十四年決原武縣黑羊山東
經汴城北五里又南至項城入淮而故道遂淤正統
十三年決於張秋之沙灣東流入海又決滎澤縣東
經汴城歴睢陽自亳入淮景泰七年始塞沙灣之決
而張秋運道復完以後河勢南趨而汴城之新河又
淤弘治二年以來漸徙而北又決金龍口諸處直趨
張秋橫衝會通河長奔入海而汴南之新河又淤百
餘年間遷徙數四千里之内散逸瀰漫特命都御史
劉大夏經理而伏秋橫溢工力未竟議者以黃陵岡
之塞口不合張秋之護堤復壞遂謂河不可治非也
顧以修築隄防之工多疏浚分殺之工少故湍悍之
勢不可遽回今自滎澤縣孫家渡口舊河東經朱仙
鎮下至項城縣南頓猶有涓涓之流計其淺淤僅有
二百餘年若疏而濬之使之由泗入淮以殺上流之
勢又黃陵岡賈魯舊河南經曹縣梁靖口下通歸德
丁家道口亦可以分水勢今梁靖口以南則滔滔無
阻以北則淤塞將平計其功力之施僅八十餘里若
疏而濬之使之由徐入淮以殺下流之勢水勢既殺
則決口可塞運道可完萬世之利也命下部議行之
大夏發夫數萬於缺口上游西岸鑿月河三里許屬
之舊運河以通漕舟不與河争道乃治河上游導之
南行一浚孫家渡口别開新河一道由中牟至穎州
東入於淮一浚祥符四府營淤河由陳留至歸德分
為二道一由宿遷小河口一由亳州渦河會於淮又
於黃陵岡南浚賈魯舊河四十里至曹縣出徐州支
流既分水勢漸殺於是沿張秋兩崖東西築臺立表
聯巨艦實以土石穴而沈之壓以大埽復於決口迤
南建減水石壩以備宣洩仍築黃陵岡新堤起自河
南胙城經滑縣長垣東明曹單盡徐州長三百六十
里又築荆隆口等處新隄起于家店及銅瓦廂陳橋
抵小宋集凡一百六十里於是上流河勢復歸蘭陽
考城分流逕歸德徐州宿遷南入運河會淮入海不
復達於會通張秋河患以息八年二月工成賜鎮名
曰安平
皇清順治九年河決封邱金龍口衝毁封邱縣城水從
長垣趨張秋壞安平隄北入海大為漕渠梗總河楊
方興豫撫亢得時親駐決口役丁夫數萬治之旋築
旋決乃于丁家寨鑿渠引河殺其勢於祥符縣時和
驛築隄又築常家寨隄商邱王家壩隄考城王家道
口隄至順治十二年決口始塞河之趨張秋也一時
汎決南則城闉之馬星海又東岸之田瓜口西岸之
解家莊道人橋又南十里至沙灣又三十里至戴家
廟閘湖河相連隄岸湮没北則浸及東昌郡城漫堂
邑博平臨清各隄閘時上流方悍猝難堵塞惟於入
海故道宣泄之十年十一年河再決至十二年金龍
決口塞成乃於張秋各決口次第修治皆楊方興董
其役
康熙六十年七月河決釘船幫口直趨張秋潰東岸
之曹家單薄下大清河入海釘船幫隄在河南武陟
縣時則黃沁交漲漫溢二十五里由魏家莊河内飛
流北注直下詹家店決口七十丈馬營口決口一百
一十丈汎及直隸之滑縣長垣東明經開州習城村
入山東境分灌濮州之魏河洪河至范縣之宋明口
併入清河又合壽張之沙河漫過大壩與趙王河合
出運河激曹家單簿決口八十一丈南至東平之靳
家口閘北至聊城之周家店閘皆遭渰没巡撫李樹
德疏状以聞
聖祖仁皇帝諭大學士馬齊等曰朕思此衝決之處只可
略加修防使漕船無阻如竟行堵塞水無歸洩之地
他處又被衝決斷乎不可時樹德親駐沙灣疏導下
流以殺旁溢仍趣備工料相機修治十一月河南報
決口已塞亟築曹家單簿浹旬而成明年正月馬營
口再決漫開二十餘里水驟下復灌張秋曹家單簿
方新築甚固水不得洩樹德馳視量度利便掘葦河
頭放之奔注大清河水勢以平三月河南築馬營口
旋合旋決至十二月告成乃築葦河口仍大修隄岸
以嚴保障云
黃沁北以隄要工
武陟縣(沁河北岸官隄長二十七里民隄長六十九里)
詹家口馬營口木欒店
滎澤縣(河自滎澤以下始有隄工自武陟界起至原武界止計長八里五分零)
甄家莊郭家潭
原武縣(自滎澤界起至陽武界止計長四十里)
胡村舖廟王口
陽武縣(自原武界起至封界止計長三十里)
脾沙堽
封丘縣(自陽武界起至祥符界止計長三十四里)
于家店中灤城荆隆口
祥符縣(自封丘界起至陳留界止計長五十里)
黃陵岡陳橋貫臺馬家口陳留寨
陳留縣(自祥符縣界至蘭陽界止計長一百一十丈)
蘭陽縣(自陳留界起至長垣界止計長四十一里直隸長垣縣舊係臨河今河徙蘭陽儀封境内)
(長垣仍會同二邑共築月堤二十一丈)
銅瓦廂板厰樊家莊張村集馬坊營
儀封縣(自長垣界起至山東曹縣界止計長二十七里)
挖泥河煉城口榮華樹三家莊
以上各縣河道俱載有要工多係向時決口或恐洪
流遷轉今昔殊觀據此可以彷彿一二也按總河
靳輔治河書云河決之害北岸為大何也南亢而北
下也且開封南岸從汴河可以達淮歸德徐邳而下
其地山陵其隄歸仁其湖靈芝孟山洪澤其去無路
久之而亦必復其故又於運道無係也然同一北岸
而其害又有不同若上自閿鄉下迄滎澤六百里大
抵山多而土堅不甚潰決不具論曹單潰決由魚臺
上下以入運或匯金山彭家河以入運尚不至有奪
河之患惟開封北岸一有潰決則延津長垣東明曹
州三直省附近各邑胥溺近則注張秋由鹽河而入
海遠則直趨東昌德州以赴溟渤而濟寧上下無運
道矣且開封之境地皆浮沙河流迅駛一經潰決如
奔馬掣電瞬息數百丈工必大而下埽更難故前代
河決之患此地常居七八自明劉大夏築太行堤起
自黑羊山東至曹州以及豐沛高厚堅固北岸恃以
無恐歲久不修殘缺過半
國初封邱荆隆口大王廟決總河楊方興塞之工六七
年而始竣費帑者八十萬故曰北岸之害莫大於開
封也附載以為後鑒
洩漲保運
治運有經要在均調水勢而已絀不可盈亦不可而
盈之害更甚於絀之害絀則淺阻害止此矣至於盈
百川灌河茫無津岸洪波奔盪圯閘潰隄不洩而歸
之尾閭害可勝言哉南旺地脊也南則左亢以右為
減北則右亢以左為減昭陽等湖之洩南運大清等
河之泄北運前人籌之詳矣蓋有以益為益者有以
損為益者損之又損持盈之道則然也考其舊制次
第復之事未至而為之備雖不言功厥功鉅哉
微山湖在運河之西岸自朱姬莊北至夏鎮設減水
壩閘凡汶泗漲溢洩入湖内經徐沛入運東南歸海
昭陽湖在運河之西微山湖之北自夏鎮北至南陽
設減水閘十四(明隆慶二年建朝雍正二年修)(國)凡汶泗漲溢洩
入湖内下注微山湖
南陽湖在運河之西昭陽湖之北汶水自分水口南
流遇有驟漲天井閘水急糧艘不得上亟於上流開
永通閘洩水入耐牢坡由牛頭河下注南陽湖
大清河在運河之東一由東平之坎河口洩汶水入
之一由壽張之三空橋洩汶水入之一由東阿之五
空橋洩汶水并灉河土河水入之東北經東阿平陰
肥城長清齊河歴城濟陽齊東青城惠民濱州蒲臺
至利津之牡蠣口入海坎河口(本汶水經流入海之道明永樂中尚)
(書宋禮築戴村壩遏汶絶濟仍留坎河口以洩汶水之溢)三空橋(一名金線閘本濟水入安民亭)
(會汶之道明景泰中徐有貞治張秋決河作土壩殺以水門洩其溢入大清河即此也)五空橋
(本濟水支津入汶之道水經所謂馬頰水入之是也弘治中劉大夏治張秋決河於決口迤南建減水石)
(壩以備宣洩俗謂之五空橋)
徒駭河在運河之東由聊城東岸龍灣減水閘滚水
壩洩汶水并陽穀莘縣積水入之東北逕博平高唐
茌平禹城齊河臨邑濟陽商河惠民濱州至霑化之
久山口入海龍灣減水閘(徐有貞所作有一空二空三空四空五空等橋)
(第五空橋分攴南入小鹽河轉入大鹽河故道已湮其餘四橋俱洩入土河即俗所謂徒駭河也今用第)
(一空橋為滚水壩用第二空橋為減水閘)
馬頰河在運河之東由博平東岸減水閘滚水壩洩
汶水并馬頰上源之水入之東北逕清平高唐夏津
恩縣平原德州德平樂陵慶雲至海豐之沙土河口
入海魏灣減水閘(徐有貞作減水閘於魏灣舊制有六閘今用第四空為減水閘)
(用第五空為滚水壩)
老黃河在運河之東一由恩縣四女樹減水閘洩汶
衞諸水入之一由德州哨王營洩汶衞諸水入之東
北逕德州吳橋寧津南皮樂陵慶雲鹽山至海豐之
大沽河口入海四女樹減水閘(明弘治中都御史白昂治張秋決河)
(於德州之南四女樹鑿裡河至九龍口入古黃河歸海嘉靖十五年工部郎中楊旦建閘今節次修建循)
(其舊制)哨馬營滚水壩(前明通紀云永樂十年尚書宋禮治會通河畢旋於德州西北)
(開一小河自衞河東岸東北至舊黃河十三里洩水入舊黃河至海豐大沽口入海凡四百五十七里是)
(德州以北本有洩水之支河也湮廢已久前此漳不歸衞衞河本恒患微弱既有四女樹減水閘無藉再)
(洩今自溢國朝康熙四十七年全漳歸衞以來衞河屢患漲德州岸決輒渰直隸吳橋滄州等五六州)
(縣至雍正十一年衞河復溢巡撫岳濬循勘決道請於德州城北哨馬營開河東行十里至陳公堤下由)
(曹村隄口洩入鉤盤河東北流至直隸吳橋縣之玉泉莊入老黃河即於哨馬營建滚水壩一座水漲則)
(洩之歸海以免壑鄰之患)
(詔從之壩工既竣仍堅築新河兩隄以東其溜疏浚黃河故道以暢其流自是宣洩有資長河永翕四國並)
(受其福矣又按德州城西垣當衞河頂衝振河閣堤工屢修屢壊今哨馬營既設滚水壩則宣洩甚近旁)
(引有途雍正十一年總河朱藻題准於州城西南上游馬家迴溜起至舊月河頭底止挑引河一道長二)
(百六十丈其舊河建攔水壩一道長二十六丈水勢全歸引河逕趨哨馬營而德城得以鞏固矣附識之)
元楊文郁云漕運流通國之大計舟車致遠功利懸
絶所宜講而行之雖費而不可省勞而不可已者元
史河渠志云自立國引漕疏河渠引清濟汶泗立牐
節水以通燕薊江淮舟楫萬里後人篤守成規舉其
廢墜實萬世無窮之利也蓋水性流變不常久廢不
修舊規漸壊雖有智者不能善後兩味所言實經漕
之體要矣東省漕運歴經修治大約循成法維謹而
稍有損益則因時制宜之理也興工歲月分見各條
未能詳悉謹遵
大清會典所開備錄如左
會典云自臺莊至李家莊為山東運道計長九百餘
里乃東南重運經由要地中間建設閘壩每年挑浚
以蓄水濟運康熙二十八年因沐河入駱馬湖泛漲
為運河患於禹王臺建土石兩隄(沐水由郯城縣馬陵山穿山口池逕)
(禹王臺分支遶郯城北西會沂水入駱馬湖屢經泛漲衝入邳州運河至是於禹王臺建壩遏之使水由)
(江南沐陽縣入海設沂郯海贛同知郯城縣縣丞管轄壩工仍於黃運泇捕四廳協夫二十名看守嗣因)
(壩為水圯雍正九年重建竹絡石壩六百四十丈新土隄三百丈幫修舊土堤三百六十五丈)四十
二年挑濬戴村壩淤塞舊河築和尚林月隄四十四
年重建恩縣四女寺減水閘一座四十七年修丁家
頓莊侯遷臺莊等閘四十八年修韓莊德勝等閘六
十年因黃水泛溢修築東平壽張東阿陽穀滕縣嶧
縣聊城堂邑博平臨清各處隄岸橋道以衞運河又
修築南旺馬踏蜀山諸湖隄工蓄水濟運又修袁口
南旺上閘寺前等閘并興修戴村壩六十一年又築
壽張東阿聊城博平隄工雍正元年因山東運道阻
淺奉
旨動用工項錢糧僱募民夫挑濬并濬治各湖泉源又
於南陽閘下之獨山湖築束水土隄一道留水口十
九座二年於南陽湖建石壩十二座三空橋二座又
於昭陽湖之張榖山口創築草壩一道以防耗洩三
年得勝張莊兩閘適中之處六里石地方建築石閘
一座四年疏濬徒駭馬頰二河修築兩岸隄堰又修築
馬踏湖隄岸以時蓄水(是年併修安山湖圈隄旋以湖底疎漏不能貯水題准)
(停止作櫃)又修戴村壩於恩縣四女寺建滚水壩一座博
平縣西岸修進水閘二座東岸建滚水閘一座濮州
修築土壩并開濬引河又於武城縣運河北岸恩縣
運河西岸各挑引河一道挑去沙嘴又修建關家壩
五里舖閘并引河二道李家口徐建口弘仁橋兼濟
閘南旺湖八斗門等閘
以上皆雍正四年以前所修舉者此後增修增建諸
工各詳本條下以俟史臣之彙輯云
官司
元至正二十六年會通河成始建都分分監於東阿
掌河渠壩閘之政明永樂中重濬會通河尢重漕政
黃運兩河設河道總督復差主事一員疏泉源分汶
水以利漕其後或以通政少卿及監察御史巡視運
河閘泉宣德中以山東參政副使管理河漕成化初
改令通政駐劄張秋掌衞河會通河漕政北至天津
南至魚臺一帶凡泉湖閘壩隄淺之事皆隸焉尋改
都水郎中又除都水司主事二員一駐寧陽管泉源
一駐濟寧管閘座其南陽以南沛縣所轄命主事一
員駐上沽頭弘治十八年以南旺南北二閘係水泉
總會分派之所最為要害閘官職卑任小啟閉不得
專主别設分司以寧陽管泉主事兼攝之正德間專
差主事一員管理臨清閘座隆慶初議併濟寧閘務
遂以都水主事一員管理泉源兼管濟寧閘座改稱
南旺分司
本朝河道總督總理黃運兩河事務駐劄濟寧州雍正
元年特設河南山東河道副總河七年分設南北二
總河北總河仍駐濟寧總理黃運並設副總河駐劄
河南儀封縣其南旺分司國初移駐濟寧臨清閘務
歸併張秋郎中康熙十五年以總河王光裕議裁南
旺夏鎮二分司將南旺事歸併濟寧道夏鎮所管河
道閘座在江南沛縣者歸併淮徐道在山東滕嶧二
縣者歸併東兗道康熙十七年又以總河靳輔議將
東兗所管滕嶧二縣河道閘座及張秋郎中所管亦
歸濟寧道於是南自黃林莊北至桑園驛一千二百
里之運道以濟寧道為專責其官始設于前明隆慶
年間謂之管河兵巡道康熙六年以省官裁去至九
年復設專管通省河道十五年併管泉務十七年並
管南北閘務謂之分巡濟寧河道凡黃運之在山東
者悉歸統轄五十九年改為兗寧道雍正九年改為
曹東道雍正十一年裁去兼轄地方改為管河兵備
道專管河務(凡建設裁併分詳職官志)今河道官司定制
河東河道總督一員副總河一員管河兵備道
一員
兗州府黃河同知一員曹縣主簿一員(康熙二十五年定曹)
(縣縣丞巡檢分管河道)單縣主簿一員
兗州府運河同知一員汶上縣主簿一員鉅野
縣主簿一員濟寧州州判一員魚臺縣主簿一
員
沂郯海贛同知一員(康熙二十九年以捕盜同知兼河務)郯城縣縣丞
一員
兗州府張秋河捕通判一員東平州州判一員
壽張縣主簿一員陽穀縣主簿一員
兗州府泇河通判一員滕縣主簿一員嶧縣縣
丞一員江南沛縣縣丞一員(康熙三十一年定江南沛縣河道歸泇河)
(通判管轄)管泉通判一員(順治間設南旺分司掌管泉源後裁雍正四年改設)
東昌府上河通判一員聊城縣主簿一員堂邑
縣主簿一員博平縣縣丞一員清平縣主簿一
員臨清州州判一員館陶縣主簿一員
東昌府下河通判一員(康熙三十一年設)清河縣縣丞一員
(康熙三十三年以清豐縣縣丞改設)夏津縣主簿一員武城縣縣丞
一員(康熙二十六年派甲馬營巡檢分管北截河道)故城縣縣丞一員恩
縣主簿一員德州州同一員(舊設州判一員康熙三十一年截歸州同管理)
分司舊制
北河分司駐劄張秋順治初差漢司官一員三年更
代康熙九年添差滿司官一員筆帖式二員十年裁
筆帖式十七年裁分司歸併濟寧天津二道管理
南旺分司駐劄濟寧州順治初差漢司官一員三年
更代康熙九年添差滿司官一員筆帖式二員十年
裁筆帖式十五年裁分司歸併濟東道管理
夏鎮分司駐劄夏鎮順治初差漢司官一員三年更
代康熙九年添差滿司官一員筆帖式二員十年裁
筆帖式十五年裁分司原管滕嶧二縣河道閘座歸
東兗道管理沛縣河道閘座歸淮徐道管理十七年
滕嶧河務改歸濟寧道管理
衞河分司駐劄輝縣順治十三年差漢司官一員本
年裁歸衞輝府同知兼理十四年復差三年更代康
熙四年裁歸分守河北道及衞輝府通判管理六年
裁河北道令通判專理九年復設河北道
山東通志卷十九
