欽定四庫全書
山東通志卷一之一
典謨一(帝典聖謨文思光被不敢以小序弁首謹附識言於後)
世祖章皇帝登極恩詔(順治元年)
奉
天承運
皇帝詔曰我國家受
天眷祐肇造東土
列祖邁圖鴻緒
皇考彌廓前猷遂舉舊邦誕膺
新命迨朕嗣服雖在冲齡締念紹庭永綏厥位頃緣賊氛
洊熾極禍明朝是用托重親賢救民塗炭乃方馳金鼓
旋奏澄清既解倒懸非富天下而王公列辟文武羣臣
暨軍民耆老合詞勸進懇切再三乃於今年十月初一
日祗告
天地
宗廟
社稷即皇帝位仍建有天下之號曰大清定鼎燕京紀元
順治緬維峻命不易創業尤艱况當改革之初更屬變
通之會爰乃酌今凖古揆天時人事之宜庶幾吏習民
安彰
祖功
宗德之大所有合行條例臚列如左(各條欵不能備載)
人臣儆心錄序(順治十二年)
朕惟人臣立身制行本諸一心心正則為忠為直衆美
集焉不正則為姦為慝羣惡歸焉是故心者萬事之本
美惡之所由出也顧事有殊塗心惟一致一於國則忘
其家一於君則忘其身如此者不特名顯身榮邦家亦
允賴之矣若夫姦邪之流樹黨營私怙權亂政卒致身
名俱喪為國厲階蓋緣居恒無正心之功一當勢利遂
昏迷瞀亂狂肆驕矜上昧王章下乖臣誼或作威而聯
羽翼或比匪而效奔趨如譚泰石漢以累世舊臣久叨
恩遇不思圖報逞臆横行跋扈自恣目無綱紀陳名夏
則一介竪儒驟蒙顯拔倚任深重賜賚優隆而乃背德
植交蔑法罔上此皆自作罪孽以致隕厥身家朕歴稽
往古宵人誤國代代有之觀諸近事復炯鍳昭然足為
永戒恐後之為臣者或仍蹈覆轍負主恩而渝素志至
於身罹刑憲悔悼無由故推原情狀而論列之錄成一
編以為人臣儆心之訓云
植黨論
自古國家太平之治率由大小臣工協力和衷以熙庶
績乃能久安長泰流譽靡窮顧為臣之道其𩔖不一大
約不植黨與不愛虚名不營己私不貪賄利敬以飭躬
誠以事上耿介自立勤慎蒞官其至要者矣若此則品
行以端學術以正而功業以成稱曰純臣庶幾無媿彼
邪臣則不然其作慝也多端而要莫大乎植黨當其始
進每以小忠小信矯飾身名乘人主銳意圖治之時巧
售其術以邀知遇人主推誠以任待之不疑倖據要津
事權在握於是假王朝之刑賞逞一己之威靈廣樹私
朋以為羽翼陽託舉直錯枉之名隂行黨同伐異之計
附己者譽而援之躋於通顯逆己者毁而攻之陷於罪
戾其意將使蹇諤之士盡去朝端凡析圭擔爵之人必
皆出其門而後已浸淫日久而匪𩔖漸滋國事漸壞流
禍可勝道哉或曰植黨之禍既如此矣將踽踽凉凉獨
立無耦而後可乎古人之言達道終及朋友之交則又
何也曰不然亦各權其重耳夫人平居里閈則重友誼
比肩事主則重臣節重臣節即不復得論交情是以君
子之事君也不苟為同不求為異其心祗知夙夜匪懈
以事一人而已故孔子曰君子周而不比和而不同亦
何植黨之有如虞廷二十二人或都或俞或吁或讓其
時師師濟濟庶尹允諧夫豈無朋而後世不得目之為
黨若唐之李逢吉秉政擅權引用張文新李訓李續之
李虞劉栖楚姜治張權輿程昔範之徒分布要劇勢震
朝野傾陷正直李宗閔惡李德裕則引用牛僧孺等以
排擯之而德裕亦與宗閔各分朋黨更相傾軋致使其
君興歎於去河北賊易去朝中黨難而唐祚因之以不
振矣宋之章惇罔上行私引用蔡卞林希張商英黃履
米之邵周秩上官均等居要地任言責協謀朋奸報復
仇怨而蔡京蔡攸至於父子為敵各立門戸宋亦以衰
嗟乎以終身之心力不用之致君澤民而用之呼朋樹
黨不用之服官行政而用之怙姦嫉賢究乃毒釀一時
穢流萬世勢權有盡唾笑無窮夫何益哉彼有國者亦
奚利有此臣哉此植黨之風人臣所當深戒者也
好名論
凡為臣者宜崇實效不宜務虚名務名者其行必矯其
意必浮苟取一時之聲稱而其言與事之當否弗顧也
推原厥心以為吾發之於言舉之於事但可以見吾志
成吾名足矣至於必可見之施行必可垂之永久者則
皆貽之君上而彼不與夫使人人盡懷好名之心則國
家之實事又將誰倚為戚為休不相關切如秦人視越
人之肥瘠漠然無所動其心豈非不忠之大者哉或曰
孔子曰君子疾殁世而名不稱名亦人所宜尚也苟盡
不好名將敗德踰閑罔知所忌不更可懼乎曰不然夫
敗德踰閑之徒乃不可一日容於世者也烏足道哉所
謂不好名者令其專力於實以期有濟於國耳使實至
而名從之則名非浮名詎不甚美惟一意於好名而不
顧其實則雖言若近正事若近理皆斷不可行斷不可
久者矣是故以好名之心事主則輔佐必不誠名為將
順而實則隂飾依阿名曰劻勷而實則外沽侃直以好
名之心用人則舉錯必不當所奬進者炫燿浮華之軰
而擯抑者淳樸厚重之儒以好名之心進言則建白必
不純或附於雷同而非本肺腑或出於矯激而自命孤
高以好名之心治民則愛養必不篤興一利或名美而
實背除一害或名去而實存以好名之心飭行則踐履
必不端或糲食敝服以鳴其廉或厚貌深情以文其度
彼將以欺世盗聲匿情干譽而一朝敗露伎倆畢窮上
必見棄於君下必見絶於友如王衍殷浩之流其明鑒
也不特此也充好名之弊必黨比矜爭貽害深遠如東
漢李膺荀昱等徒以善善惡惡更相標榜立顧厨俊及
之名至隕其軀無裨於世此其人皆賢者而好名之弊
尚至於斯况夫不崇實效純務虚名上則誤君外則誤
世内則誤身者乎於戲可戒也己
營私論
天地以無私成其至公人君奉之以馭天下故喜怒無
毗刑賞必當况為人臣者而可懷私心以自遂乎夫私
每起於一念之微而害必及於天下之大不可以不戒
也何也人惟無私則其識明其守堅其道平其衷坦何
德不成何功不立苟一有私則雖有過人之才為私所
撓而皆不能以自見其遇事也明知為當行者或以不
便於己而已之及不當行者則又明知其過第以有便
於己而必行因之意慮昏懵是非淆亂外拂乎輿論而
中常懷夫瞻顧之思欲望其進正人陳正言建正業豈
可得哉是故營私之人深藏厥心乘間而發往往假正
大之論議濟其隂險之謀以幾倖於人之墮其術中而
不覺甚則以彼私心措諸行事跡其外亦似正人君子
之所為而曖昧之衷常不可以質鬼神而告天地於是
後國家之正務而先便身圖慮不及於四方而常急為
子孫之計至或有所汲引則不問其人之賢與愚才之
能與否而惟私是視所愛且譽者必其比昵者也不則
有恩於彼者也不則欲招致之以為腹心者也所憎且
毁者必其疎遠者也不則有怨於彼者也不則勲名才
望出於己右而思所以排擠之者也夫惟出於私心故
愛憎毁譽乖謬若此如唐之李林甫忌張九齡李適之
盧絢則百計隂陷去之而後快喜王共吉温羅希奭則
引置要地以排抑正人嗟乎林甫秉國之鈞不可謂不
尊十有九年不可謂不久賜以貢物不可謂不渥而乃
恣意行私忍負君恩而不顧尚得謂之有人心哉私之
不可不去也如斯矣然則去私當奈何曰化乃褊心袪
乃忌心正乃偏心上惟效忠於主下惟加意於民遠則
畏後世之公評近則愛一身之名節然後仰不愧於天
俯不怍於人足以酬君恩而有益於天下為人臣者其
慎思之
徇利論
利之禍人甚矣哉古來人臣之敗名喪德亡身覆宗蔑
不由此如張禹之内殖貨財元載之外通賕賂王戎之
執籌會計石崇之聚賄爭豪或被僇於當時或貽譏於
後世故書儆殖貨詩刺貪人魯褒致論於錢神崔烈見嘲
於銅臭利之當戒自昔然矣或曰利何以禍人至此哉
曰利也者義之反而害之鄰也徇利之徒其處心積慮
昕夕圖維者唯利而已大則縱其谿壑之欲而細不遺
夫錙銖念一注於豐腴而遂不復有及人之惠豈更能
卑躬約己以名義為重哉是故嗜慾勝則神智昏昧久
大之圖而計不出乎眉睫其始也亦未嘗無砥礪之志
而一為利奪即頓喪其所守不惜寡廉鮮恥以求之或
機械巧設欺世以遂其侵漁或殘虐横加戕物以行其
饕餮不知罔利既久叢怨必深既衆論之所難容必王
章之所不貸即令偶逃國憲坐擁家貲而天道忌盈多
藏賈禍詎得長享富厚哉嗟嗟既已委身為臣矣試思
朝廷之所以任己者何其重百姓之所以望己者何其
殷與夫生平之所以自許者何其遠且大而孳孳焉唯
利是逐尚堪&KR0804;顏立於人世耶度其心不過圖一己之
逸豫耳博一時之聲勢耳貽後人之饒裕耳夫逸豫之
樂孰與禮義之高聲勢之浮榮孰與事功之不朽貽以
饒裕孰若貽以清白之為安且蹈危履險貪得無厭凶
於而身害於而家又何如知止知足不辱不殆以潔其
身而保其家也故漢儒董仲舒有言皇皇求財利常恐
匱乏者庶人之意也皇皇求仁義常恐不能化民者大
夫之意也奈何居大夫之位而為庶人行哉且大臣不
廉無以率下則小臣必汚小臣不廉無以治民則風俗
必壞層累而下誅求勿己害必加於百姓而患仍中於
邦家欲冀太平之理不可得矣夫利之為名人莫不知
避今試詬一人曰汝徇利彼必艴然不受也及其見利
又往往口鄙而心羡之或心知其非蔽於欲而躬蹈之
曰吾姑取焉未必遽至於害也又奚怪乎清文濁質者
之比比哉故反覆乎徇利之害令貪利者静思而力改
之耳
驕志論
今夫萬乘之君至尊也百官兆民罔不從令苟惟所欲
為孰能沮之然且兢兢焉仰畏天鍳俯顧民岩凡行政
用人必式協輿情而不之拂乃為人臣子反逞其驕志
可乎哉是以人臣之行莫善於敬莫不善於驕蓋驕則
自盈自盈則惰慢之氣存於中傲肆之形見於色雖有
善焉莫之能益矣或曰驕之𩔖可得聞歟曰驕之為𩔖
多矣而大者有三有恃夫勲勞者有矜夫才學者有挾
夫權勢者夫策勲立業亦人臣分内事耳在上者酬庸
念舊或改容而禮貌之在下者必不宜自恃勲勞遂可
怠其臣節至若才能學問靡有盡期謙則日底於有餘
驕則日底於不足人臣倖以才學見用於時政宜虚己
受人集思廣益庶幾足以答知遇而展經綸乃矜之而
驕則雖有異材其亦不足觀也已若夫大權重勢維辟
所以宰制天下者人臣靖共守法佐主分猷當以慶賞
刑威還之朝廷而已不擅乃挾之而驕則何道也凡此
者莫不始於自盈而其流弊遂不可殫述或曰其流弊
奈何曰恃勲勞者苟有侈然自詡之心則恣意而行鮮
所顧忌節制之則觖望之念生優而容之即又漸滋其
䟦扈夫德不勝驕則功不勝罪人主縱欲矜其舊勲而
貰之詎可得哉矜才學而驕者謂天下之莫已若也於
是發論必以為嘉謨創法必以為成憲諛之則以為賢
而拂之即以為不肖夫天下之大豈無智能足以藉資
者而自彼視之皆無足取終至佞人日親正士日疎豈
苐無益於身抑將貽誤於國家矣倚權勢而驕者多因
人主謂其足用不免專望而優待之望之也專彼則曰
非我莫勝也待之也優乃又倚一人之重之而習為倨
傲至於頤指當世凌轢百僚彼且不知為驕也曰應也
獨不念人主專望優待之意謂何而忍負之耶是故以
韓信之勲勞驕焉而竟至怨望以王安石之才學驕焉
而竟至執拗以竇憲之權勢驕焉而竟至凌肆驕之流
弊如此故曰人之行莫善於敬莫不善於驕也或曰敬
之善柰何曰惟敬則不特不敢恃勲勞而方懼無以盡
吾力不特不敢矜才學而方懼無以副厥職不特不敢
挾權勢而方懼無以免於過夫如是則何驕之有哉
作偽論
人君之於臣也猶父之於子子無不可告於父之隠臣
無不可達於君之情比而觀之其道一也故臣之事君
一切智術皆無所施而惟以區區之衷可相得而罔間
者無他曰誠而已矣不誠則偽偽則計謀日益拙思日
益勞而所以事君之道日益乖是故一誠有餘百偽不
足人亦何事舍可恃之誠而作無益之偽乎原作偽之
心亦各有其故矣或有身居樞要而中懷欺蔽欲以智
巧惑主上之聰明遂乃反覆眩真以默逞夫私臆者或
有素承優渥而心懼衰替思以迎合永固其恩寵遂乃
顚倒是非而有所弗顧者或有性本柔靡而希旨取容
或有懾於威嚴而萎薾不振冀以獲上之歡心遂伺意
屢遷不復自持其真見者或有外通請謁而苞苴是徇
或有内庇知交而互為掩飾情殷私室念薄公家雖至
身蹈欺蒙而不遑自恤者或有躁競之流苟於進取乃
緣飾廉隅以倖遂夫詭獲者或有忌刻之徒慮夫人之
勝已乃顯與而隂誣至於嶮巇之形生於俄頃者此其
所行不同而為偽之心則一乃如之人無一可者小則
挾術以文姦如王成之偽增戶口以邀求上考張湯之
懷詐面慢以致位三公大則藏欺以誤國如盧杞之隂
深險賊以脅衆樹威丁謂之憸狡過人以嫉賢誑主有
臣如此誠國家之大蠧哉大抵人臣之所望於君動曰
君其信我勿疑耳夫上之於下孰不欲以至誠相接哉
使人臣各秉誠以事其君亦何嫌何疑而不視為手足
腹心也者夫惟因偽而後疑因疑而不信則皆作偽者
之自取也故曰一誠有餘百偽不足嗟乎偽亦奚利於
人哉孟子曰人之所以異於禽獸者幾希蓋以其有是
至誠之心也今且去誠而崇偽其於禽獸又奚擇乎故
不誠則偽不偽則誠纖介之差繆乃千里危乎微乎在
人臣深辨之耳
附勢論
夫人性不同或為剛克或為柔克而其能確乎立於天
地之間而不可拔者則在有定識與定力有定識則其
察乎古今者明而辨乎人己者晰有定力則榮辱不能
搖其外而利害不能動其衷故夫和而不流中立不倚
富貴不能滛貧賤不能移威武不能屈者皆有定識定
力者也此其人豈復有附勢之事哉若夫附勢者往往
内無所主而隨時事為去來外多所依而因世俗為俯
仰平居既無不易之守遇事又鮮獨斷之才於是畏權
門之赫奕羡仕路之紛華二者交戰於胷而不能以自
立有為名高也者而亦與之為名高有為厚利也者而
亦與之為厚利有為權謀也者而亦與之為權謀唯諾
其言脂韋其色則諧媚之形也譎詐多方變遷不測則
閃爍之衷也先意以迎瞰時而發則機巧之術也是故
當勢臣之盛也倚為奥援趨承恐後密效其策顯樹其
威及夫衰也則去枯集菀曾不崇朝甚且回面訾議隨
聲而攻擊之以彌縫其故跡如林特劉承珪等之附王
欽若而助之姦邪吕惠卿陳升之之附王安石而恣為
反覆豈非小人之尤者哉盍亦反而思之既一日為臣
雖以主上之威嚴或有失焉猶當直諫不阿補闕而效
之忠不敢自安於緘默彼勢臣亦臣耳果何怯於彼何
益於己而葸葸曲謹營營趨赴如是哉苟人臣見勢而
皆依附之則雖畢智盡能國家曾不能得一日之用如
唐之韓泰韓曄柳宗元劉禹錫附王叔文唱和謀議互
相推奬中豈無一二智能之士而一失其身為萬世詬
良可鍳哉夫惟其無定識定力故至於此或曰識與力
何以定之曰在明大義在重大倫在植大本在行大道
而已使己之所明者聖賢之訓而誠正之學也則孰得
而亂之所重者君國之猷而臣子之經也則孰得而淆
之所植者直方之性而正大之情也則孰得而撓之所
行者忠孝之事而貞良之誼也則孰得而誘之誠如是
也亦奚畏且羡於勢而附之為
曠官論
人君執八柄以馭其臣人臣持一心以事其主此千古
不易之常經也是故得百庸臣不如得一能臣得百能
臣不如得一盡心之臣蓋才有長短所命於天不可強
而同也至於循分效忠之心無人不可以自靖審若是
斯庶官無曠庶績咸熙矣夫君之有庶官也猶天然天
有四時以成歲功人君有庶官以舉百職時失序則有
愆伏之患官失職豈能免廢墮之憂哉乃自古來曠厥
官者往往而有怠弛之人玩愒歲月徒取膴仕厚禄以
為光寵遂躭於逸豫不復策勵以樹立勲名此便已而
曠官者也庸鄙之人碌碌取充位以為莫非王臣我何
獨勞為於是墮國事於因循而泄泄然曾無所表見於
世此諉衆而曠官者也邪曲之人遐棄正業若不相涉
然乃持智計以徇私則弗遺餘力逮王事埤我惟苟焉
塞責不恤其他此背公而曠官者也恣傲之人雖才足
有為而高自矜詡愜其意則殫力任之而不辭少拂抑
焉即倦懈心生而故為不克勝任之狀此肆志而曠官
者也若人者以之治事則多敗事以之圖功則鮮成功
猶儼然號為人臣不大可恥耶甚則有放蕩之人矯語
清高以禮法為拘牽視簿書為鄙俗乃遺落一切而宅
其心於世事之表以縱情自娛如晉之王澄阮咸王尼
胡母輔之等浮誕相矜廢弛職業至於頽風敗俗名教
蕩然不更可歎息痛恨也哉昔魯公父文伯之母猶知
勉其子以考職序業而稱書說禮之徒反昧此義是何
其智出婦人下也蓋秩無論崇卑事無論大小職無論
重輕惟克既厥心始為有利於國之臣子不然縻祿素
餐尸位溺職猶欲長保身名不即罪戾其可得哉夫君
之馭臣爵之祿之予之置之生之凡以教忠奬善勵天
下人臣之心耳至人臣自昧厥心因以負上之心然後
必不得已而有奪之廢之誅之之事夫豈在上之初念
哉於戲治亂之理在庶官敬勿之機在一心為人臣者
奈何不察
山東通志卷一之一
