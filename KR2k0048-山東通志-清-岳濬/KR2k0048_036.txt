欽定四庫全書
山東通志卷二十三
風俗志
皇朝乘乾馭宇百有餘年
列聖綏猷
哲王敷教政成化洽六合同風而海隅出日之邦尤徵
率俾則以近光切而被澤先也揚扢休嘉惟恐不
逮而載筆斯志猶取列國之舊俗而備述之良以
剛柔輕重因地而殊厚薄淳澆自昔不變彼夫齊
好經術失之夸奢魯尚義廉流于銷弱豈非所以
防其漸者難哉爾惟風下民惟草敬典在德允升
于大猷敢為司土者告矣作風俗志
濟南府
泰山之陽則魯其陰則齊帶礪山海高壌數千里宜
五穀桑麻多文采布帛魚鹽其俗寬緩闊達而足智
好議論地重難動搖(史記)俗彌侈織作冰紈綺繡純麗
之物號為冠帶衣履天下(漢書)齊部舒緩養名(漢書朱博傳)
水道遒勁而急故其民粗而好勇(管子)齊郡風俗男子
多務農桑崇尚學業(隋志)齊固為文學之國然亦以朋
比夸詐見于習俗(曾鞏齊州詩序)濟南人敦厚闊達多大節
(元程元遂閒堂記)
歷城縣重農桑崇學業樂輸將敦氣節其大較也
而四鄉三關風尚各異南鄉務耕牧椎魯畏法而近
關雜處人多剽悍東鄉習耕讀聰察善訟俗號殷富
士多振拔而近關者稍樸鄙西鄉亦務稼穡知誦讀
近關之士多雅秀而文然稍失之華北鄉則專治畦
圃敦樸無他營最為近古(邑志)
章邱縣關廂士民雜居商賈輻輳營機利多駔驓
西錦平曠俗勤耕作東北為清平鄉多業桑蠶成織
紗絹為利不貲南則東錦淯河上下菱芡葦蒲均資
其利西南夾山而居即依山為業士知讀書好吟咏
女勤織紡奮節義(邑志)
鄒平縣民業農桑士知禮義性儉樸安居處不事
商賈婦女蠶桑之外兼務紡績㛰娶視家豐嗇為禮
喪葬頗崇外飾(邑志)
淄川縣自昔崇尚經術敦厲名節今其俗猶循禮
譲急租賦爵名詞翰甲於他邑歲時伏臘尚不失先
民遺義而喪葬則專事繁華(邑志)
長山縣民無遊惰務農桑而輕貿易士絶奔競尚
文學而重婚姻(邑志)
新城縣文學彬彬甲于他邑民朝免襁負夕秉耒
耜無敢淫佚婦則布襦蓬首操作恐後士耽吚唔嚴
尚師友薄婚娶而厚於喪禮重交際而儉於居恒殆
古風之猶存者(邑志)
齊河縣士大夫崇尚禮譲不事干謁庶民男耕女
織茹藿被毳少有牽牛服賈於遠方者嫁娶喪葬之
禮秩秩由舊士習樸僿不務紛華蔵修之暇間亦盡
力於南畝淳樸之風亦槩可見矣(邑志)
齊東縣貴禮尚義長老有勤儉之範子弟多絃誦
之風(見劉敏中齊東學記)婦女務蠶績一切公賦終歲經費多
取辧於布綿(邑志)
濟陽縣士好經術矜名節民務農桑負意氣婚喪
相助奬善嫉惡不遺餘力猶為直道而行者(邑志)
禹城縣祝阿縣俗賓婚大會餚饌雖豐至於蒸膾
嘗之而已多則謂之不敬共相誚責此其異也(見隋書)
作息隨朝暮耕鑿供飲食農餘恣歌謠擊壤忘帝力
恍如唐虞民那知齊魯域(見任宗美詩)
臨邑縣生齒繁盛習尚淳龐地無遺利人貫貿易
鄰里親黨洽比一堂疵賤不受非笑尊富不事矜夸
詩書之業比屋彬彬絃誦之音皦於絲竹士多知
恥罔事干謁男耕女織外内克勤急公趨賦無用督
責(俱見縣志)
長清縣淳厚不佻男多愿慤之行女無艷冶之飾
薦紳多高尚士礪廉隅甘退譲有古禮教之遺民務
樵采種菜茹勤紡織皆有事畎畝以自食其力無輕
去其鄉者人其俗急公賦而拙於生殖冠婚喪祭各
成禮弗為鄙嗇而財用較他邑獨貧古所稱士敦工
樸商慤女憧者庶幾近之(邑志)
陵縣平原故址其地無高山危巒其野少荆棘
叢雜馬頰鬲津徑流直下無委蛇旁分之勢故其人
情亦平坦質實機智不生北近燕而不善悲歌南近
齊而不善誇詐民醇俗茂悃愊無華(見邑志序)
德州當水陸之衝五方雜揉語言嗜好亦區以
别齊魯風教猶存故士重廉恥敦禮義庸人婦女
亦知盡孝仗節人文飈起名卿蟬聫實甲山左(俱見)
(州志)
德平縣人尚忠勇家業農桑風俗淳厚惜其小民
猶有頑梗好訟者(邑志)
平原縣崇孝弟惜廉恥畏刑辟習儉素鄉之長老
多厚重謹愿讀書敦本實其仕進率砥礪名節農工
商賈皆務敦篤不敢犯非分婦人亦慎内閑而修女
職無論貧富於古蓋庶幾焉惟婚嫁喪葬專事華靡
(邑志)
兗州府
周以少昊之墟封伯禽為魯侯其民有聖人之教化
瀕洙泗之水其民涉渡幼者扶老者而代其任俗
既益薄長老不自安與幼少相譲故曰魯道衰洙泗
之間齗齗如也孔子乃修六經以追述唐虞三代之
道弟子受業而通者七十有七人是以其民好學尚
禮義重廉恥地陿民衆頗有桑麻之業無林澤之
饒俗儉嗇愛財趨商賈好訾毁多巧偽喪祭之禮文
備實寡然其好學猶愈於他俗(俱漢書)魯人重織作機
杼鳴簾櫳(唐李白詩)人務耕桑樸而不華有古風趣(圖經)兗
州舊界介於河濟地非險固風雜數國秦漢以降政
理混同人情樸厚俗有儒學(文獻通考)
滋陽縣士風和厚雍容不事奔競民亦畏法無狙
詐習婚喪從儉衣服布素有先王之遺(邑志)
曲阜縣韓宣子謂周禮盡在魯漢高祖謂守禮義
之國今時代雖遠而冠婚喪葬一稟典禮古道犁然
宛乎周情孔思焉(邑志)
寧陽縣士敦禮譲勤詩書不事虚名非公事不履
縣庭衣冠咸尚樸質尤急公輸稅以為齊民倡民多
椎魯家務耕鑿(邑志)
鄒縣鄒人東近沂泗多質實南近滕魚多儫俠
西近濟寧多浮華北近滋曲多儉嗇(邑志)
泗水縣周孔之教衣被獨先士廉而樸不習進趣
民質而惰不善蓋蔵四民之業農居六七賈居一二
婚姻稱家烝嘗燕會奢儉得中(邑志)
滕縣自齊封田文於薛為孟嘗君而好士招致
天下任俠姦人入薛中六萬餘家故其俗多桀驁子
弟漢興叔孫通明禮樂諸弟子共習於是翕然大變
彬彬乎鄒魯之舊矣(邑志)
嶧縣簡樸務稼穡士亦循循慕學有古風嶧故
鄙小春秋以降逮於明季變更不一其質直懷義類
魯其寬緩闊達類齊其輕剽任氣類楚雖洙泗之教
猶在人心而遷染於諸國者亦多有之(邑志)
金鄉縣地大人稠俗樸風古(見方輿勝覽)士專絃誦民
務耕鋤厚重似西北而不傷於僿文采似東南而不
傷於侈(邑志)
魚臺縣古之方輿壤接豐沛在漕河之旁地多沈
斥其俗謹厚畏法詞訟甚簡嫁娶省約不論財賄(見郡)
(邑志)
濟寧州土俗古遠風流清高賢良間生掩映天下
君子以才雄自高小人則鄙野難治青衿向訓黃髮
循禮耒耜就役農無游手之夫機杼和鳴織罕顰蛾
之女(俱唐李白任城廳壁記)
嘉祥縣絃歌舊地聖澤猶存文學蔚興名賢輩出
俗尚淳厚民多務本椎魯少文寧野之風猶有取
焉(見邑志序)
汶上縣文俗寬博易直不為小文有大國之風負
山而居者守桑麻之業其餘瘠土亦勤於稼而瀕汶
一帶擅水土之饒氣盈計廣奢詭互用近漕比廬仰
食機利西鄉則宜木綿紡車之聲聞於四境距城二
百里許土曠民悍視負郭者如異地然(邑志)
陽穀縣土多原隰半為沙礫無山林之沃邑少科
甲士民勤儉無所紛華唯居張秋者稍侈靡良民
早輸租賦重犯法士夫尤為近古恥訕上好恬修(俱見)
(邑志)
夀張縣邑僻而狹壤多瀉鹵士風儉樸與陽穀同
而仕宦之族為盛亦多在張秋云(邑志)地雖褊小實近
聖居其被洙泗杏壇雅化更切戸口雖少男耕女織
忮求奸慝之念不作學校諸生義路禮門夤緣請託
之事不為(見邑志序)
東昌府
周末有子路夏育民人慕之故其俗剛武尚氣力(漢書)
漢韓延夀為東郡太守表孝弟修治學宫間行縣召
長老問以謠俗因與雜定嫁娶喪祭儀品數令文學
校官諸生皮弁執俎豆為吏民倡是時政教大行最
號易治舊傳太公康叔之教亦有周孔遺風今其人
尚多好儒學性質直懷義有古之風烈(隋書)人尚勁悍
民事漁獵(元方輿志)俗近淳厚家知禮遜習俗節儉人多
讀書士風彬彬賢良宏博(俱明一綂志)
聊城縣近鄒魯之鄉沾孔孟之化初尚夸詐後變
淳良務纖嗇治生不喜為吏嫁娶不論財幣喪葬不
尚僧道百姓急公趨賦雖有詛告而無健訟者(見郡邑志)
堂邑縣士風嫻秀善唇齒婚喪頗循古儀雖華弗
佻小民勤身服鎛不業非分(邑志)
博平縣丈夫力耕作婦女勤紡織經生誦詩讀書
雅尚名節重齒譲畏刑罰鄰里和睦訟訐希有(邑志)
茌平縣地近聖居重禮教而矜名節人多淳厚好
文學而務農桑(邑志)
莘縣士漸鄒魯之風民習莘郊之俗窮達不變
貧富相周風俗之厚有自來矣(邑志)
清平縣居民鮮少土垣茅屋平沙曼衍俗近樸約
城以西多士族多磊落闊達(邑志)
冠縣土薄俗儉大與莘類士風倜儻恥尚齷齪
人知孝義喪祭以禮不競淫巧不事告訐(邑志)
臨清州俗近奢華而有禮士雖務名而有學文教
聿興科第接踵衣冠文物甲於東方舟車畢集貨財
萃止服賈之民亦什居其六焉(邑志)
館陶縣風氣淳和士馴雅好文密邇臨清服室侈
華自監兌境上居民館中州富戸而利其竒贏俗争
棄農矜賈(見郡邑志)
邱縣邑錯廣平而治士謹愿樸野百姓務稼穡
有垂白不涉公庭者但俗猛悍大類燕趙氣習(邑志)
恩縣恩為齊趙之交人多直率負氣節好惡近
直道蓋自有慷慨悲歌之遺喪葬略如古禮婚嫁類
騖侈靡冠禮時祭間能行之(邑志)
高唐州臺表絃歌之化地維禮義之鄉聖賢之遺
迹可尋鄒魯之遺風未冺(元閻復重修廟學記)風土醇沃物産
森茂(明梁端儒學記)百姓攻苦力穡無聲伎狗馬之好士
大夫篤行誼恥浮薄機械之巧不足而忠信有足尚
焉古爽鳩氏之墟風俗樸野降及中世風氣漸開
賢才迭出蔚為中原文獻之邦(俱見州志)
夏津縣民務耕稼士習詩書節儉之風自古而存
浮華之俗逮今而革(邑志)
武城縣邑故文獻之藪士風微重矜節恥與時俯
仰小民以蠶績耕稼為業奉法遠罪俗在剛柔之間
(見郡邑志)
青州府
季札聞歌齊曰美哉泱泱乎大風也哉表東海者其
太公乎國未可量也(左傳)以太公之聖建國本桓公之
盛修善政以為諸侯會盟稱霸不亦宜乎(史記)初太公
治齊修道術尊賢智賞有功故至今其士多好經術
矜功名其失夸奢朋黨言與行謬虚詐不情急之則
離散緩之則放縦臨淄海岱之間一都會也其中
具五民云(俱前漢書)物饒三服麗居樂五民游(唐柳宗元詩)商
農阜通儒俠雜居(李承之知青州制)民俗富完而鑿井耕田
各安其業(宋歐陽修知青州謝表)錦繡絺紵皆興於齊景公喜
奢而忘儉幸有晏子以儉率之然猶不能勝齊俗之
侈蓋自景公始(困學紀聞)人情變詐好行機術逮於漢世
儒雅盛興今古風俗頗革亦有文學性緩尚儒仗
氣任俠(俱文獻通考)
益都縣士有退譲之習民無告訐之風闤闠以居
正而不譎杼軸其空貧而不怨其奉上也嚴惴惴以
禮自持非公正不入令署俗至厚也(俱見邑志)土厚水深
家給人足(宋王曾對真宗語)
臨淄縣臨淄甚富而實其民無不吹竿鼔瑟彈琴
擊筑鬭雞走狗陸博蹋鞠者(見史記)人勤稼穡家鮮蓋
蔵(邑志)
博興縣地樸民淳男耕女織無竒技淫巧以蕩其
心無遊人異物以遷其志澤以詩書則為文物之邦
敦以禮教則成信義之俗大非夸詐之比(邑志)
高苑縣土鹻民貧性剛好義尤重婚喪之禮業
儒者十之三服耕者十之六鬻販者十之一君子則
樸茂少文小人則冥頑無知(俱見邑志)
樂安縣瀕海瘠滷民務耕桑終歲兢兢不給蓋北
偏窮處然也士夫矜名節而多建白士樸亮民戅直
(邑志)
夀光縣平原沃澤桑麻翳野人皆力農逐末富者
少大約皆本業之民俗事蒐獵秋菽滌場以後臂鷹
施置者常交錯於道其峱間盧令之遺風乎(邑志)
昌樂縣生計艱故無紛華托業薄故無遠大士習
愿樸民務農桑間亦逐什一之末冠婚喪祭猶見
古風(邑志)
臨朐縣朐界巖邑渾樸未漓其縉紳恬退子衿誦
讀不事奔競農勤耕桑習織紝賦稅樂輸冠服遵制
婚娶近古喪祭宴會稍奢華(邑志)
安邱縣地界濰汶之間風俗樸魯其世家好禮文
富人商賈為利里井務本士矜功名女敦節烈喪禮
靡侈用音樂(邑志)
諸城縣敦淳樸習禮義崇儉約婚喪交相為助好
學尚儒勤生嗇施(邑志)至今東魯遺風在十萬人家盡
讀書(宋蘇軾刺密州詩)
博山縣民風樸愿士有學行瞻顔文姜之祠孝思
興起然而本業不足治末有餘至於鑿山煮石蹈水
火而弗息則以其土瘠也(舊顔山志)
登州府
英雄豪傑之士甲于京東文物彬彬而豪悍之習自
若(輿地記)登萊高密負海之北楚商兼凑民性復戾而
好訟鬭大抵東人皆樸實純直甚者失之滯固然專
經之士為多(宋史)人淳事簡地瘠民貧(蘇軾登州謝表)民多樸
野性皆獷直猶有古風凡有施為質多文少(元志)蘇軾
游宦之邦文章所薰染禮樂所漸摩士風之秀如親
登坡老之門(圖經)
蓬萊縣蓬萊介乎山海之間土疎水闊人性剛強
蓬故齊之東鄙民淳而俗簡猶為近古(邑志)
黃縣瀕海之民淳質易治(見學宫記)娶婦之家不舉
樂宴客衣服不綺靡男耕女織以逋賦為恥訟獄不
事無情之辭不世役奴婢(邑志)
福山縣民俗敦厚無異鄒魯(福山廟學記)宦無異于士
士無異于民民之為農者什九為吏者什一以急公
家完賦稅為先務以崇廉恥重敦睦為本圖(邑志)
棲霞縣人淳無寇盜地鹵少桑麻(棲霞尹李惠詩)田多砂
石耕穫完官不足糊口山阜草豐間事樵採濱海之
利七屬皆資惟棲不與地産木綿無論紳士及農家
男婦皆紡織以自衣被(邑志)
招遠縣四民有常業六禮有常儀歲時有常節寧
樸母華寧儉無奢(邑志)
萊陽縣民之氣習醇雅為士者敬慎而好禮且勇
于為義(見邑儒學記)
寧海州寧俗尚節義化重閨閫貞女烈婦不勝旌
表縉紳節儉崇禮譲為士者衣布食蔬不矜華耀
農務耕田間治蠶桑無田者傭作蔬圃勞過於農什
物器用亦樸質無竒(邑志)
文登縣士好經術俗尚禮義(見廟學記)近海早寒商賈
不通傳習聖人之書男耕讀女紡績人罕逐末俗尚
幽貞質掩其文有葛天氏之風(俱見邑志)
海陽縣民俗醇樸士習嫻雅歲時伏臘斗酒相勞
彬彬乎質有其文(舊大嵩衞學記)
榮成縣近山者土瘠而鮮蓋蔵近海者網利而無
常業惟誦讀之聲猶與機聲相間文之餘也(舊成山衞志)
萊州府
東萊人尤樸魯故特少文義(隋書)人性剛強志氣緩慢
語聲上形容大此水土之風也(寰宇記)萊夷作牧貢篚
以時莫怠莫違(揚雄箴)京東東路西抵大梁南極淮泗
東北至於海有鹽鐵絲石之饒其俗重禮義勤織絍
(宋史)膠西東並海南放於九仙北屬之牢山其中多隠
君子(宋蘇軾蓋公堂記)男通魚鹽之利女有紡績之業(元志)
掖縣憑負山海民殖魚鹽以自利道里僻阻商
旅不通其俗質勝乎文(見邑志)
平度州封域尚富強人民多文采太公封於齊
修道術尊賢能賞有功勸女紅極技巧(俱見邑志)
濰縣民務農商有富庶之風士勤詩書多科貢
之選人文接踵於賢科節義光昭乎簡冊巖廊事
業閭巷絃歌渢渢乎太公表海之遺(俱見邑志)
昌邑縣俗尚質樸敦本抑末鄰保相周恤吏民鮮
告訐士類崇行誼遵禮法無把持請託之習農家男
婦皆耕穫紡績但瀕海財乏無復業商者(邑志)
膠州人民樸野躬勤耕織士重風流儒雅克敦
志節生理闊疎民貧俗儉頗尚節氣(俱見州志)
高密縣土地頗僻人多務本婚喪稱有無以為禮
民習剛勁而任質直士修行檢而崇科目歲時鄉
會猶有禮譲遺風(俱見邑志)
即墨縣樵蘇為業魚鹽為利澹泊自足不尚文飾
士好經術人務耕織禮義之風有足稱者(俱見史記)
武定府
太公以齊地負海舄鹵少五穀而人民寡乃勸以女
紅之業通魚鹽之利而人物輻輳周道四達禮樂
交通數千餘年俗尚耕織士崇經術(俱漢書)多才能重
許可任辛苦(唐杜牧語)勁勇而沈静椎鈍而少文(宋蘇軾語)
惠民縣人性樸實而敦禮教士尚節義而勵德行
民重廉恥而畏刑罰居城市者事商賈服畎畝者力
農桑(舊州志)東南之鄉地苦沮洳然其民勤力作而惡
遊惰故多富饒之家西北之鄉人多強悍每習刁健
而好鬭狠遂為逋逃之藪(元張起巖文集)
青城縣多才力重許可(見三齊論)民醇俗厚號為易治
(見儒學記)喪葬有序不泥形家(邑志)
陽信縣風俗樸儉男耕女織飢者弗食而憂田賦
之不完勞者弗息而憂丁徭之無措急公好義古道
存焉近亦稍事侈靡棄本逐末喪葬婚嫁為費不貲
閭里亦間多強暴(邑志)
海豐縣逼處海隅物産不繁無豔佚驕縦之資試
經術者篤忠勤務力作者敦本業冠婚喪祭一循禮
度蓋古風尚有存焉(邑志)
樂陵縣多務農桑崇尚學業朋比夸詐見於習俗
其敝也或失之舒而緩侈而麗(邑志)
商河縣民務耕桑而好靡費士多聰敏而鮮篤學
婚姻喪葬互相周恤綽有古風(邑志)
濱州自泰山屬之琅邪北被於海膏壤二千里
其民闊達多匿知其天性然也俗好儒備於禮故
其民齪齪地少人衆儉嗇畏罪遠邪(俱史記)閭閻禮會
而百姓親睦(漢書)尚氣鷙戾(元方輿記)習尚敦厚民皆務本
(明一綂志)衣服多樸素飲食不尚珍異居室極草陋鹵土
渥塗聊蔽風雨然不浸不爍尚亦有利交遊亦減煩
儀(見州志)
利津縣僻在海濱土地鹻薄生理鮮少惟土物是
愛故其俗渾渾樸樸不見異物而遷男婦自耕織外
不事操竒盈以逐什一之利士大夫不以朱紫相誇
詡喜慶賀飲濁醪雅會薄暮言歸不作長夜歡蓋有
太古之風焉(邑志)
霑化縣霑與鄒魯同風故其民敦龐愿樸尚行誼
力稼穡尊吏肅法而習於儉且僻處海陬不通商賈
曾不知坐列轉販操竒贏以乘時之急士安於庠
農狎其野相助相望至老死不識官府其渾悶之俗
乎(俱見邑志)
蒲臺縣戸有鹽利人習漁農蓋穆陵無棣之間一
小區會也(見邑志序)地苦沙鹽薄人勤紡織良(王璣詩)
沂州府
家家顔閔人人由求讀先王之書文質彬彬乎過人
絃誦洋洋乎盈耳皆聖人之遺澤也(圖經)俗尚清虚人
無争鬭(方輿勝覽)民淳物阜桑土繁滋(沂州沿革記)在山水之
間地多陿阸風氣勁急青徐兩界其俗純駁不一(原州)
(志)
蘭山縣地廣而民聚俗敦禮譲好名譽猶有古風
雖功名人物不逮漢晉時而風氣之厚人情之樸未
改也(舊州志)
郯城縣疆域廣博水土深厚民俗質樸勤於稼穡
有淳古之風士習於庠子衿無佻達之風農耕於
野田間無游食之衆工安於肆不作淫巧商集於市
不鬻異物亦幾於淳樸矣而輕悍刁訟尚鬼信巫者
亦強半焉(邑志)
費縣山居谷汲田多荒棄向有長吏加意墾闢
化為沃土他邑民就食其中赴之如市俗樸而勁
人物秀美科第頗少仕籍蓋寥寥焉地善畜牧有氊
毳之利操山繭為檿絲以自食(俱見邑志)
莒州莒之為地近於魯夙被周公孔子之化而
曾子子夏仕于其地又樹之以篤信誠慤之風迄今
士習民風猶為近古(見州志)其地襟海帶沭饒五穀薪
蔬士重禮節恥奔競民樸而愚不見紛華藻飾之習
素稱易治(載州職題名記)
蒙隂縣士瘠民貧附庸於魯有魯遺風民無商賈
專務本業家重禮教戸重信義從魯也士好經術
俗賤僕傭從齊也婚姻不論財祭葬必竭力士
多質樸不諳浮夸民知急公鮮逋賦稅(俱見邑志)
沂水縣其俗樸而儉其民勇而直修之以仁則相
愛教之以禮則相譲驅之以義則力足以勝私惕之
以威誘之以詐則抑鬱隠忍而不校(見縣署碑)沂俗最為
質魯民多椎少文衣布食粟安環堵茅茨之間不知
世間有淫冶靡麗之事遊士不入其鄉豪強無所容
足(邑志)
日照縣瀕海之民尚樸素務耕讀工不作竒巧之
器商不蓄浮靡之貨士子閉戶讀書以德行文章
相推重奔競事則羞稱之近亦急於謀生計争錐刀
女流饒剛正矢柏舟慷慨赴義不以為難蓋亦風俗
之善云(俱見邑志)
泰安府
鄒魯遺風英賢不絶(梁高祖美羊侃語)鄒魯舊邦臨淄遺俗
俱沐二周之化咸稱一變之風(唐駱賓王文)風俗淳樸而
尚儉素(明張從仁文廟記)士尚詩書民執常業(明李錦州志)浸淫
於貿易之場競争於錐刀之末
泰安縣人才鍾於嶽靈其地多談經抗疏之士
士大夫循循篤行古風者什之二三而庶民之家莫
不騖紛華美冠履以相矜詡(舊州志)
肥城縣土俗質直猶有聖人之教化地介齊魯之
間其俗互類(邑志)
新泰縣尚質樸勤稼穡崇節儉之風薄浮靡之習
歲時社會貧富相資喪葬有序不泥風水(邑志)
萊蕪縣齊俗闊達或失之侈魯俗忠信或失之嗇
萊介齊魯之間其氣質所生習染所錮亦若在齊囿
齊在魯囿魯者(邑志)
東平州其土沃衍其民樂阜其君子好禮其小人
趨本其俗習於周公孔子之流風餘教可馴以詩書
故多士族宫室壯麗其俗浩大寬舒不為促狹亦不
至華侈而尚氣任俠不能匿情自飾短長易見也(州志)
東阿縣地近鄒魯士知自重儉不中禮弛或踰
繩性澶漫少慮不工生殖虛浮鮮蓋蔵士樸而民
侈訟獄希簡不能為浮詞上壌瘠薄山水峻急鮮
有千金之室其俗儉樸深沈崇尚文雅以風節相高
恥為奔競冠服居室不慕鮮華而禮文有不足焉
守禮畏法租稅無逋(邑志)
平陰縣古盧縣地城郭甚狹厥壌南境墝埆北境
平衍膏腴居半焉民力耕耘禾蔬肥茂其士風質樸
厚重好興禮譲而山谷之民頗稱狙獷(邑志)
曺州府
昔堯作遊成陽舜漁雷澤湯止于亳武王封弟叔振
鐸於曺故其民猶有先王遺風重厚多君子好稼穡
惡衣服以致蓄蔵(前漢書)
荷澤縣陶天下之中諸侯四通貨所交易矜廉
隅恥干謁馴謹易治賦稅早完男子專務耕織不事
商賈女子治絲枲纂組無惰其醇樸大略不異古風
民間子弟間習騎射尚義勇(俱見州志)
單縣地廣而闢閭井繁庶以耕桑為業不通商
賈風俗儉樸車服簡素賦稅易完(見郡邑志)
城武縣民俗坦夷厚重多君子無機械狙詐之習
婚娶不論財棺衾務從厚婦女不尚膏沐食尚儉約
無故不殺雞豚惟賓客餽遺稍近奢侈故民多虛耗
士重名節輕勢利有敗行者衆非笑之(俱見邑志)
鉅野縣士頗讀書重廉恥不事外飾交情尚平淡
民務耕織不好遠遊急公奉法頗好馴良女子重節
義喪葬禮儀侈靡特甚(邑志)
鄆城縣地居魯衞之間二國之風各半民務稼穡
多讀書士風彬彬聚會則相歡守望則相助重儒雅
而輕勢利存廉恥而羞苟得衣冠之家相譲無争是
以人物間出土沃民淳魯西名邑(俱見邑志)
曺縣曺風深醇和厚男耕女織風俗可觀地
饒而沃生息蕃庶故多世族聲名文物號為華侈(俱見)
(邑志)
定陶縣邑頗狹小而居民稠密土壌平羨實夷衍
蕃息之區近時稍務炫耀然婚喪有不能舉者親友
共助之二曺皆然此為淳風耳(邑志)
濮州野王好氣任俠有濮上風(漢書)其敦篤誠慤
文質適中故前賢有衞多君子之言(圖經)膺高陽之淳
化襲衞武之流風漸被禮義之俗共稱仁厚之鄉學
術日興民風日美郡古顓頊之墟風土深厚其人
皆博大魁梧工藻翰經學多師傅里中諸雋間遇勝
日分曺賦詩極文墨之樂俗以門族相誇田園宫室
之奉甲於山左(俱見郡邑志)
范縣士多闔門自守非公事未嘗登有司之堂
仕宦家不肯挾貴驕人細民兢兢畏法稅課及期雖
貧者悉貸錢以輸以故縣無逋負婚喪稱家有無宫
室衣服宴會量乎貧富若夫輕薄奸頑拂衆忤俗之
輩間亦未免焉(邑志)
觀城縣邑不滿千戶俗慕儒雅締姻貴顯以是冒
殷富名今蕭然靡敝絃誦不輟響士多雅秀文風
振起(俱見邑志)
朝城縣朝邑風俗尤可觀士習詩禮民務農桑鄰
保有相助之風鄉黨無偷薄之俗禮際多從厚道
膠庠有體閭閻急公間有躍冶亦不能為風俗玷(俱見)
(邑志)
山東通志卷二十三
