山東通志卷二十
海疆志(海運附)
唐虞聲教東漸於海然距畿甸猶千里而遥也今
則寅賓出日拱衛
神京包乾奥而括坤區固莫密於此矣我
皇上德洋恩溥重譯來朝而安不忘危防禦惟謹登萊
三環溟渤不見水端徂南極東洋有程島有汛岸
有堠熟其形勢使洪濤巨浸之險瞭若康莊則六
轡在我矣至若元人以海運富國成山舊道膠水
遺津得其人以經理之連檣飛輓何患非利涉哉
攷之特詳條理具備將使籌兵食者有所取資焉
豈暇與儁麗文人競誇蕩雲沃日之竒觀哉作海
疆志
海疆(東省登萊青武等郡三面距海險津要口各藉巡防而舊志海疆散見山川兵防條下未有專)
(帙於義為疎今增集一編以補其闕首口岸次墩臺次島嶼次防汛次道里次潮信次船具鉅細悉載而)
(復附以海運始末請行請止持論各有不同然因時制宜亦未可膠柱而論也)
海防攷
漢晉各朝有事於渤海者史不概見今攷設官防禦
之制當自唐始
唐天寳元年設登萊守捉萊州領之東牟守捉登州
領之
宋慶歷二年置刀魚巡檢(郡守郭志高奏置水兵三百名戍沙門島備禦契丹)
(每年仲夏居島秋冬還郡著為令)康定二年增置登州弩手升登州
為禁兵元祐二年設海禁(制擅乘船由海入界河及往高麗新羅境者罪以徒)
(往北界者加等)
元至正十一年立山東分元帥府於登州
明洪武初設沿海諸衞領以備倭都指揮使兼置巡
察海道(俱詳職官指揮使駐登州府海道一駐青州一駐武定州皆管民兵巡司馬快謂之兵備)
(海防道)嘉靖四十一年專設登州海防道萬歷二十年
設登萊巡撫(駐劄萊州府稱防撫軍門)專轄沿海屯衞兼轄遼東
各島四十八年設登萊總兵官(崇禎元年改鎮為恊)
皇清順治九年撤登萊巡撫十八年復移臨清鎮於登
州府(其移鎮建置詳職官志其營制分合官兵增减詳兵防志)而海防道裁併不
一各因其時(詳職官志)康熙四十五年登州鎮設前後水
師營五十三年裁後營水師官兵留前營分駐登膠
(遊擊駐膠州守備駐登州府)定為南北二汛雍正十二年又分為
南北東三汛(初定南汛自江南鶯遊山起至成山頭與北汛會旗北汛自成山頭起西至直)
(隸交界祁河口止北至北隍城島九十里與奉天水師營汛分界十二年更定南汛自鶯遊山東至馬頭)
(嘴與東汛會旗東汛自馬頭嘴北至成山頭與北汛會旗北汛仍照舊分汛)官兵船隻統
轄於登州鎮(官兵增减船隻分配俱詳兵防志)而陸地營汛星羅碁
布亦互相犄角云
口岸(自安東衛起循海而東而北至海豐縣直隸交界止)
安東衛嵐山口(衛東南二十里陸汛係安東營)日照縣漲洛口(縣西南五)
(十里嵐山東三十里)濤洛口(漲洛北二十里洛字與雒通)夾倉口(濤洛北十七里)龍
汪口(夾倉北七十八里以上俱日照縣地方陸汛係安東營)諸城縣宋家口(縣南)
(一百二十里龍旺東北二十里舊設信陽龍灣二巡檢司)董家口(宋家東北八十里)龍灣
口(董家東一百三十里以上俱諸城縣地方陸汛係即墨營)膠州古鎮島口(州西南一)
(百四十里龍灣東五十里設古鎮巡檢司)淮子口(入膠總口古鎮島東一百四十里以上俱膠州)
(地方陸汎係膠州營)即墨縣女姑口(縣西南五十里淮子東北一百餘里)董家灣
口(女姑東一百三十里)登窰口(董家灣南二十五里)巉山口(登窰東一百五十里)金
家口(巉山東北一百六十五里以上俱即墨縣地方陸汛係即墨營)萊陽縣何家口
(縣南九十里金家東北六十里陸汛係寧福營)海陽縣行村口(縣西南八十里何家東六)
(十里舊設行村巡檢司)丁字嘴口(行村東三十里以上俱海陽縣地方陸汛係寧福營)寧
海州乳山口(州西南一百三十里丁字東一百八十里舊設乳山巡檢司)南洪口
(乳山北九十里)浪煖口(南洪東九十里以上俱寧海州南岸地方陸汛係寧海營)文登縣
五壘島口(縣東南五十里浪煖北一百里)長會口(五壘北一百里)望海口(長會)
(北四十里)靖海龍王廟口(望海東七十里舊係靖海衛今改巡檢司)柳埠口(龍王)
(廟東北二十里)朱家圈口(柳埠東二十里以上俱文登縣南岸地方陸汛係文登營)榮城
縣馬頭嘴口(縣南一百四十里朱家圈北十五里)石島口(馬頭嘴東二十里)家
雞旺口(石島北一百五里)養魚池口(家雞東北一百十里)龍口崖(養魚池北)
(八十里)朝陽口(龍口西五十里)長峯口(朝陽西一百二十里以上俱榮城縣地方陸汛)
(係文登營)文登縣威海龍王廟口(縣北一百一十里長峯西二十五里舊係威海)
(衛今改巡檢司)雙島口(龍王廟西北五十餘里以上俱文登縣北岸地方陸汛係文登營)寧
海州金山口(州北五十里雙島西四十五里)養馬島口(金山西五十里)龍門
口(養馬西二十里)清泉寨口(龍門西三十里以上俱寧海州北岸地方陸汛係寧福營)福
山縣之罘島口(縣東北五十里清泉寨西三十五里)大河口(之罘西十六里)八
角口(大河西一百里以上俱福山縣地方陸汛係寧福營)蓬萊縣盧羊口(縣東九十)
(里八角西二十五里)劉家旺口(盧羊西九十里)灣子口(劉家西二十里)抹直口
(灣子西十七里)天橋口(縣城北水門外去抹直西三里以上俱蓬萊縣地方陸汛係登鎮中右二)
(營輪防)黃縣黃河營口(縣北二十五里天橋西四十里陸汛係登鎮中營分防)招
遠縣東良口(縣北六十五里黃河營西四十里設東良巡檢司陸汛係登鎮中營分防)掖
縣三山島口(縣西北三十五里東良西十里陸汛係萊州營)海倉口(三山島西十里)
(設海倉巡檢司以上俱掖縣地方陸汛係萊州營)昌邑縣下營口(一名濰河口又名魚)
(兒浦縣西北六十里海倉西六十里陸汛係萊州營)夀光縣瀰河口(一名唐渡河縣東北)
(一百二十里濰河西七十五里陸汛係夀樂營舊河口西有固堤鎮為濰縣海口今淤)樂安縣
新河口(又名淄河門縣東一百二十里陸汛係夀樂營)利津縣牡蠣口(縣東北一)
(百二十里設豐國鎮巡檢司陸汛係武定營自昌邑縣下營口以西歴夀光樂安至牡蠣口海岸皆沮洳)
(灘蕩為各場竈晒鹽之地從内地墪堡道里計之共五百二十里若以舟行水程計之不過二百里故各)
(口相去遠近里數不能畫一開載)霑化縣絳河口(縣東南八十五里牡蠣西七十里設)
(久山鎮巡檢司陸汛係武定營)海豐縣大沽河口(縣東一百五十里絳河西一百一十)
(里設大沽巡檢司陸汛係武定營西至祁河口係直隸交界按沿海口岸大小不可殫述今標舉其最)
(要者大口為商船出入盤詰必嚴小口為漁筏往來稽查宜密陸汛則内地之分防水師則外洋之巡哨)
(而巡司則近邏遠瞭亦有詰姦禦暴之責焉次第志之用資稽考至於營員大小汛兵多寡另詳兵防志)
墩臺(設炮曰臺司烽曰墩皆有堡房係陸路汛兵守之按東省沿海設立炮臺自明萬歷間防倭備)
(遼其比如櫛今承平日久減存不過什一然舊設之地不可不志之以備不虞之用故以現設炮臺提綱)
(大書而於相間之墩堡舊曾設炮者聮絡分註於下以備參攷)
安東衛(衛城東南二十里有嵐頭山墩東三十里至日照縣漲洛口墩又東二十里至濤洛口墩)
(又東十七里至夾倉口墩又東三里至東墩又東三十五里至石臼所墩皆舊設炮臺又東四十里至龍)
(旺口)
龍旺口炮臺(東二十里至諸城縣宋家口墩又東八十里至董家口墩又東五十里至董家)
(口東墩皆舊設炮臺又東五十里至亭子欄)
亭子欄炮臺(東三十五里至龍灣口墩舊設炮臺又四十八里至古鎮口)
古鎮口炮臺(膠州地方東八十里至大灣口墩舊設炮臺又東一十五里至唐島)
唐島口炮臺(東五十里至張頭嘴墩北三百二十里至即墨縣女姑口墩皆舊設炮臺又東)
(五十里至青島)
青島口炮臺(東三十五里至野雞臺墩又東三十里至石老人墩皆舊設炮臺又南一十五)
(里至董家灣)
董家灣炮臺(南二十五里至登窰口墩又東七十五里至七溝墩又東三十五里至大橋墩)
(皆舊設炮臺又東四十里至巉山口)
巉山口炮臺(北三十五里至走馬嶺墩又東十里至新莊墩皆舊設炮臺又東一十里至黃)
(龍莊)
黃龍莊炮臺(東三十里至周哥莊墩又東一十五里至望山墩又東二十五里至七口墩又)
(北二十里至米粟墩又北五十里至金家口墩又北六十里至萊陽縣何家口墩又北六十里至北墩皆)
(舊設炮臺又東二十二里至海陽縣丁字嘴)
丁字嘴炮臺(北五十里至羊角盤墩又北六十里至草島嘴墩又東二十里至寧海州琵琶)
(口墩又北六十里至旗竿墩皆舊設炮臺又北八十里至黃島口)
黃島口炮臺(北一十五里至南洪墩又東一十里至白沙墩又北八十里至浪煖口墩皆舊)
(設炮臺又北一百二十里至文登縣五壘島口)
五壘島炮臺(北一百二十里至長會口墩又北四十里至望海墩又北七十里至龍王廟墩)
(又東四十里至朱家圈墩皆舊設炮臺又北一十里至榮成縣馬頭嘴)
馬頭嘴炮臺(北六里至北墩舊設炮臺又東一十五里至石島)
石島口炮臺(東五里至石島北墩又東一百里至家雞旺墩又東一十里至青魚灘墩又東)
(一十二里至倭島墩又東一十五里至裡島墩皆舊設炮臺又東七十五里至養魚池)
養魚池炮臺(北二十五里至池北墩舊設炮臺又北五十五里至龍口崖)
龍口崖炮臺(西四十八里至朝陽口墩又西七十五里至竈埠口墩又西二十里至海埠口)
(墩又西二十五里至長峯口墩又西五里至樵子埠墩又西一十五里至文登縣三官營墩又西三里至)
(威海司東門外墩皆舊設炮臺又西五里至文登縣祭祀臺)
祭祀臺炮臺(西一百二十里至貉子寨墩西五十里至寧海州清泉寨墩又西一十五里至)
(沿臺墩皆舊設炮臺又西一十五里至福山縣之罘島)
之罘島炮臺(西一十六里至大口墩舊設炮臺又西一百里至八角口)
八角口炮臺(西二十里至蓬萊縣盧羊口墩又西四十里至白石墩又西二十里至劉家旺)
(墩又西二十里至灣子口墩皆舊設炮臺又西二十里至天橋口)
天橋口炮臺(西六十里至黃縣黃河營墩又西八十里至㟂屺島墩又西一百里至招遠縣)
(王徐口墩又西一十五里至掖縣石灰嘴墩又西一十五里至高沙墩皆舊設炮臺又西二十里至三山)
(島)
三山島炮臺(西三十里至小石島墩又西二十里至黑港口墩又西四十里至海廟口墩又)
(西二十五里至虎頭崖墩又西八十里至昌邑縣魚兒浦墩又西三百二十里至利津縣牡蠣口皆舊設)
(炮臺未設者不載)
島嶼
曲福島沐官島齋堂島(以上俱諸城縣東南海中)靈山島
唐島雞島牛島顧家島竹槎島黃島
小青島(以上俱膠州南海中)古蹟島赤島徐福島勞公
島車公島車門島女島獅子島小管島
大管島巉島白龍島龍口島張牙島田
横島青島白馬島(以上俱即墨縣南海中)香島馬官島
盧島鴨島麥島土埠島灰島千里島(以上)
(俱海陽縣南海中)裡島草島小青島竹島塔島
黃島宫家島(以上俱寧海州南海中)琵琶島甕島鐶石
島姑嫂島五壘島蘇門島(以上俱文登縣南海中)王家
島延真島鏌邪島鹿島孤石島倭島
海驢島海牛島雞鳴島(以上俱榮成縣東海中)劉公島
雙島(以上俱文登縣北海中)養馬島夾島崆峒島栲栳
島(以上俱寧海州北海中)之罘島(在福山縣北海岸)大竹島小竹島
長山島沙門島(即廟島)小黑山島大黑山島候
雞島高山島鼉磯島大欽島小欽島(即羊駝島)
南皇成島(一作隍城)北皇成島(即漠島以上俱蓬萊縣北海中)衣島桑
島㟂屺島(以上俱黃縣北海中)三山島小石島芙蓉島
(以上俱掖縣北海中)
(按海中島嶼不可勝紀兹就水汛經由之所擇其要者書之所繋各州縣均以陸地對出洋面約界分析)
(不能以尺寸界也其濱海之山如福山之之罘島黃縣之㟂屺島掖縣之三山島雖以島名而根址聮於)
(陸地山中景蹟仍載入山志條下以資互攷云)
防汛(一曰險汛兩山相阨水多嶕石風潮不測者宜用把截二曰要汛衆道必由舍此無他岐者宜)
(屯重兵三曰衝汛往來必經為住泊之定程者宜用守防四曰會汎居中控制衆道可以總集者宜立軍)
(門五曰閒汛潮水出入小口狹灘不能泊船者宜設墩堡六曰散汛道旁島嶼暫可避風者宜用巡哨七)
(曰迂汛避風入口換風出口無關正道者宜用瞭望八曰僻汛支流迴曲偏在一隅者宜用偵探按此八)
(汛以區析海上之情形審其緩急量其重輕則防守得宜而海疆安於磐石矣謹次第述之如左)
衝汛鶯遊山自江南海州安東界入山東境海道
第一程也東為鶯遊山西為孫家島兩山對峙如門
船所必由又謂之應由門若放洋自金山衞來者不
泊此地凡由海運正道來者無不於此候風舊設有
虚溝營守備南城把總正以防其衝也濤雒口可
容船十餘隻夾倉口可容船二十隻迴避望海石
石臼口可容船六七隻迴避桃花欄龍王口可容
船三十隻迴避黃石欄龍潭可容船百餘隻沐
官島可容船十隻以上俱堪灣泊之散地其餘滴
水口沙灣口為西南經過之背路不載
衝汛齋堂島自鶯遊山至此四百里程途太賖必
須於此駐泊東為胡家山西為瑯琊臺中方圓二十
里可容船六七十隻董家灣在齋堂島西北可泊
船三百隻
閒汛古鎮口在大珠山前海道迤西其北岸多礁
石船不敢近或有商船重載必停船洋中用小船撥
運一遇東南風起則拔錨他徙頃刻難停設有巡檢
司弓兵可以哨守
迂汛靈山島在海中央東面峭壁如削西面水多
巨石無岸口遮風西南城子口可泊小船十餘隻迴
避東北正北正東風鼓樓圈在靈山島東北可容
船十餘隻迴避正北西北風可暫駐泊
僻汛柴葫蕩在靈山島對岸乃海道之西北石磯
險窄港㲼曲回海濱居民用二三百石之小船撥載
以入稍重則淺矣且待東南風始入西北風始出若
長行之船斷不敢入
次衝汛唐島在靈山衞南門外自齋堂島至此一
百五十里有漫嶺無高山迴避東北正東正北風行
大海者不必於此駐泊入膠州者必泊於此
險要汛淮子口在陳家島之東頭黃庵山下有露
明石大仙橋小仙橋之險商船多壞於此非長年水
手不敢輕入從大洋至膠州更無别路可通小青
島在淮子口對岸入海者必由之道
迂汛登窰口在勞山南頭本捕魚之口非戍守要
地因人烟輻輳賊船昔曾犯搶遂設兵防之董家
灣距登窰口十里亦海濱市鎮可容船偶泊迴避捉
馬嘴
閒汛薛家島在陳家島之西一面臨海三面居陸
實為平地中多良田無險可守無口可防陳家島
在淮子口之西其東為黃庵山峭壁巨石不可攀躋
黃島在黃庵山下有島之名實為沃壤潮生則四面
皆水潮落則徒步可入其北頭或可偶爾避風不堪
久駐
散汛頭營子距膠州三十里海至此僅闊四五十
里但謂之港且有攔門沙潮落即成沙嶺潮生用長
竿點水方可行船商船没入沙内者必經旬月待潮
汛大漲然後得出長行之船不能旋入旋出閒散之
汛實為阨塞之地二營子距膠州十餘里東接麻
灣口西抵守風灣膠州海盡於此欲用守兵則離水
三里無可守欲用哨兵則已至面前無容哨故謂之
散其餘女姑口鰲山衛浮山所金家口泊子口俱
為背路不載
衝汛福島自唐島至此一百二十里島中地方圓
三十里可容船二百餘隻地闊灘平可泊多船闊
落灣可容船二百餘隻小管島可容船二十隻
大管島可容船十餘隻
險衝汛田横島自福島至此一百五十里島東西
長五里遇北風泊南面東風泊北圈可容船百餘隻
東北岸下水底三孤石旁多隠石宜迴避楊家溝
可容船三十隻草島嘴可容船五六十隻青島
西圈可容船十餘隻黃島西南灘可容船十餘隻
宫家島可容船三四十隻其餘行村島馬公島何
家馬頭乳山寨上港口靖海衛北張濛島皆是背路
散地
衝要汛延真島自田横島至此四百里可容船六
七十隻由海運大道來者必泊此候風以過成山頭
由開洋來者亦必望此而至成山頭内外兩道舍此
更無岐路鏌鋣島西頭季家圈可容船二三十隻
避東北東南風迴避&KR0552;石鹿島可容船一二十隻
養魚池可容船二百餘隻避東風黃埠嘴可容船
二百餘隻避東風東北風
險要衝汎成山頭斗入海峭壁嵯岈望而畏其險
惡貼山乃有平道中洋反多礁石故謂之險自運道
來者自開洋來者舍此更無他路故謂之衝要但不容
駐泊駝駞口東岸下可容船七八十隻李叢嘴
可容船二三十隻柳夼海口可容船五六十隻
青雞島水底礁石宜避小黃島口可容船三十隻
威海衛東門口教場頭塢口可泊船四百餘隻其
餘寧津所崮山海口尋山所青魚灘家雞旺皆是背
路散地
衝要汛劉公島自成山頭至此一百四十餘里島
地東西長二十里可容船百餘隻凡由海道開洋來
者皆過成山頭必於此駐泊更無他路養馬島可
容船三四十隻避西北風龍王廟前可容船二三
百隻避西北東北正北風崆峒島前可容船二三
十隻迴避東南沙港夾島可容船六七十隻
衝汛之罘島自劉公島至此二百餘里東南汪周
圍二三里可容船一百餘隻八角口距登州府六
十里可容船六七十隻新河海口可容船五六十
隻劉家海口可容船一百餘隻
會汛登州府水城海口緊貼海濱北城即為蓬萊
島島下即為水城出水城即為大洋自南來者或由
海道或由開洋皆於此萃聚向北去者或收旅順或
收天津皆於此起程舊設防撫軍門總鎮海道皆以
此為要會之地也
衝要汛長山島自之罘島至此一百八十里在水
城北三十里船至登州不得入水城者必於此駐泊
迴避東南嘴沙港按海運圖多言自之罘島泊沙門
島與長山島相去甚近沙門島一名廟島南面黑
港可容船三四十隻避北風㟂屺島東西北三面
皆礁石難以駐泊閒地也桑島可容船五六十隻
宋港可容船四五十隻
衝汛三山島在萊州府東北六十里三山下自長
山島至此二百餘里島下可容船五百餘隻西抵天
津東收旅順一水平洋北海之要地也
衝汛海倉口在萊州府西北五十里對岸即天津
衛自三山島至此一百五十里南風半日可達天津
循海行一百六十里徑入利津縣之大清河口此北
海之樞紐東省之咽喉尤所當致慎者三山島以西
皆沙港海口不臨大洋易於防守兹不具論
南道(自南而北者為南海道見萊州府志)
第一程自鶯遊門起東北遠望琅邪山前投齋堂島
灣泊約四百里為自南而北入山東界之一大程島
西面有泥灘三里可容船百餘隻如船多島東北三
十里有龍灣口可泊船二百餘隻中間所過水面東
北一百九十里至濤雒口又二十里至夾倉口迴避
望海石又東三十里至石臼所海口迴避石臼欄胡
家欄曲福桃花欄又東四十餘里至龍汪口迴避黃
石欄又東二十里至龍潭可容船百餘隻又東二十
餘里至沐官島迴避胡家山以上可泊五處應迴避
七處俱用西南風迴避西北風
第二程自齋堂島等處開船正東由膠州靈山島東
北遠望勞山前投福島灣泊共約二百餘里此島周
圍二十里西南有泥灘二里半可容船六十隻如船
多島西五十里有董家灣闊大可容船三百餘隻中
間所過水面東四十里至古鎮口迴避海子嘴又東
五十里至靈山島島西南嘴可容船二十隻迴避東
北正東風島東北鼓樓圈可容船十餘隻迴避正北
西北風此處雖可容船不宜久住東北六十里至唐
島可容船二百餘隻避東風東北正北風迴避露明
石(即淮子口)又東五十里至小青島避正北東北風又東
六十里至董家灣迴避捉馬嘴以上可泊五處應迴
避三處俱用西南風迴避西北正北東北風
第三程自福島開船東二十里迴避老君石遠望田
横島灣泊約一百五十餘里此島周圍三十里可容
船二百餘隻如船多島東七十里有闊落灣可容船
二百餘隻中間所過水面東北六十里至小管島又
東十里至大管島又東七十里至田横島以上可泊
二處應迴避一處
第四程自田横島開船遠望槎山前投延真島灣泊
共約四百餘里此島東西長五十里遇北風泊南面
遇東風泊北面可容船百餘隻東北岸下有三孤石
又旁多隠石皆宜迴避中間所過水面東四十二里
至楊家灣又東三十里至草島嘴又東三十里至青
島又東三十里至黃島又東北三十里至宫家島又
東一百五十里由蘇門島至延真島以上可泊六處
應迴避三處(即三處孤石)
第五程自延真島開船稍放洋行東轉杵島嘴北過
成山頭西北望威海衛山前投劉公島灣泊約一百
四十餘里此島可容船六七十隻中間所過水面東
三十里至鏌邪島西頭季家圈又東三里至鹿島又
東十五里西北四十餘里至養魚池又東北二十餘
里至黃埠嘴又東南一里迴避成山頭又東七八里
迴避殿東頭此二處極險須放洋遠避過此轉西三
十餘里至駱駝圈裡東岸下可容船七八十隻又西
三里李叢嘴可容船二三十隻又西十五里至柳夼
口避西北東北風又西一百里至劉公島迴避島東
南礁石嘴又西四十里至威海衛東門口教場塢可
泊船四百餘隻避西北風以上可泊四處應迴避三
處
第六程自劉公島開船至之罘島灣泊約二百餘里
此島東南長二十里可容船一百餘隻島迤東三十
餘里有崆峒島前可容船二三十隻中間所過水面
迤西一百四十里至養馬島迴避西北風又島西迴
避煉石嘴西北五十里係崆峒島又西三十里係之
罘島以上可泊二處應迴避一處
第七程自之罘島開船至沙門島灣泊約一百八十
里島東南汪周圍二三里可容船一百餘隻避西北
東北正北風中間所過水面西六十里經八角嘴又
西五里迴避龍洞嘴又西五十里迴避四石又一二
里入劉家汪口避四面風又西二十里迴避灣子口
東北沙港又西二十里迴避抹直口金嘴嶕石又西
三里入新河海口即登州府水城迴避觀音嘴石西
北四十里迴避長山島東南嘴沙港又西十里至沙
門島以上可泊三處迴避六處
第八程自沙門島開船至三山島灣泊約二百餘里
中間所過水面南三十里迴避大石欄又西六十里
至桑島避西北東北正北風迴避島東北二處礁石
又西迴避羊欄口礁石又西十五里即三山島以上
可泊二處迴避四處
第九程自三山島開船西投大清河口灣泊共約四
百餘里此口可容船五十餘隻中間所過水面西五
十餘里至芙蓉島西南面可容船四五十隻又西五
十餘里迴避虎頭崖並東北碎石又西五十餘里至
海倉口迴避海口樁木閘石又西一百一十里至瀰
河口又西四十餘里至小清河口俱外有沙港不可
入以上可泊二處應迴避四處
第十程自大清河開船投大沽河口約一百八十里
此口可容船二百餘隻中間所過西三十里至大沙
河口可容船一百五十隻迴避沙港一處又西一百
二十餘里至大溝河口可容船一百餘隻又西北二
十餘里至大沽河口以上可泊二處迴避一處又西
北交直隸滄州界(以上十程乃山東省沿海自南而北之津程也巡船商船大約由此)
(然海洋不同内地乘潮駛風遠近所經詎可拘泥近得閩人黃中官文登令時於邑中長年三老詢悉自)
(北而南海道按程筆記其洋面里數并迴避險處互有異同較萊志更為詳密因並志之以俟司疆者之)
(參考折衷云)
北道(自北而南者為北海道)
自直隸滄州祁河口東南為大沽河屬山東海豐縣
自大沽河口開船向東南巳字行二十餘里至大溝
河又行二十里向正東乙辰約行十餘里向南方未
丁過淺沙至奎兒河灣泊計程五十五里(套兒河屬霑化縣自)
(縣西往東逶迤二十餘里向北入海無村落居民河口寬里許潮滿水深三丈餘沙路黑泥傍皆鉄板沙)
(可容六十餘艘避颶風海口東北十里外有攔港沙宜乘潮出入其間所過者為大溝河口屬海豐縣可)
(泊五十餘艘避颶風)
自套兒河開船向北方丑癸出套兒河攔港沙轉甲
卯又乙辰又㢲巳共約行十里過淺沙向東南巳字
約行一百里轉東南辰㢲約行三十里至大清河灣
泊計程一百四十里(大清河屬利津縣由河而上五十里為丁河有居民數百家地)
(名豐國鎮上經利津蒲臺以達山東省城乃濟水入海之路向東北達海河口寬里許潮退水深丈餘下)
(皆黑泥傍皆鉄板砂岸北名牡蠣嘴有小海神廟無村落東北十里外有攔港沙洋船千石者亦可乘潮)
(來注容百餘艘避颶風直沽海船多來販糧貿易之要地也其間所過者有大沙河口屬霑化縣可泊二)
(十餘艘避東北西北風有絳河口亦屬霑化縣可泊八十餘艘避正南東南西南風)
自大清河口開船向正東甲卯約行四里若值正南
風可折戧向南方己丙約行三十里值西南風向東
南已字約行六十里值正北風向東南㢲已約行六
十里若西北風大發不得收入港口姑就唐渡河海
岸淺沙處亦可寄泊計程一百五十里(唐渡河即瀰河口屬夀光)
(縣向東南入海旁無居民河口寬十餘丈潮滿水深數尺難避颶風其間所過有小清河口即淄河門屬)
(樂安縣可泊三十餘艘避颶風)
自唐渡河開船若值西北風向東南辰㢲約行三十
里值正北風向東方乙辰約行三十里又向東南㢲
已約行六十里值東北風向正東甲字約行三十里
可泊淮河口攔港沙外計程一百五十里(淮河屬昌邑縣由媒)
(河可通膠萊河其經流則濰水也向東北入海内深外淺有攔港沙約行二十里水深五六尺值大雨水)
(發易淤不時遷徙河内可避颶風倘不遇潮滿水淺難進岸無居民由河而上二十里有南北營二村居)
(民三四十家為海船裝載之所)
自淮河口開船若值正南風向正東乙卯約行五十
里遠望隠見虎頭崖及芙蓉島又向東北艮寅約行
七十里至芙蓉島灣泊計程一百二十里(芙蓉島屬掖縣循環)
(數里怪石巉巗突出海中背西北面東南島上建小海神廟無村落島下水深數尺底皆細沙可泊十餘)
(艘避西北正北大風島之北有鵰翎嘴東北有小石島一帶長沙正東乃萊州府城東南有海神廟及萊)
(州府高山數重正南有虎頭崖每春夏間天津各處漁船皆在此捕魚洋船千石者亦可灣泊乃掖縣界)
(也其間所過者有膠萊河口亦名海倉口與淮河口相通乃海運故道今水淺不堪泊船自淮河口出淺)
(以後水皆澄碧非若直沽之渾濁也)
自芙蓉島開船若值西南風向西北乾亥過小石島
出鵰翎嘴約行四十里向東方甲寅約行十里向正
東乙卯約行三十里過三山島值正南風向正東甲
卯約行六十里向東北艮寅約行一百里向西北乾
亥約行四十里過㟂屺島向正東甲卯約行六十里
到桑島灣泊計程三百四十里(桑島屬黃縣周圍十餘里一帶平沙上有)
(龍王廟居民五十一戸田地九頃零東有礁石離岸數丈突出水面下有暗礁宜避隔水正南有黃縣老)
(岸島旁水深八尺餘下皆碎石可泊五六十餘艘避正南正北大風其間所過有小石島屬掖縣可泊一)
(百餘艘避颶風三山島亦屬掖縣可避東北風泊二十餘艘㟂屺島屬黃縣上有居民十二戸地四頃餘)
(可泊十餘艘避正北東北西北風每春夏間三山島㟂屺島二處漁船畢集亦捕魚之所)
自桑島開船若值西北風向東北艮字行使至廟島
灣泊約計程一百里(廟島即沙門島屬蓬萊縣南連南峯山北接鳳皇山中央平坦)
(處城址猶存長山島環其東長沙之外遠見大小竺二山在焉大小黑山繞其西東南望見登州府島間)
(水深丈餘可泊數十艘避北風上有田地五頃六十畝及神妃顯應宫居民十餘家洋船往來於直沽者)
(必於此灣泊蓋海道咽喉之地也)
自廟島開船乘正北風向南己丙約行三十里將過
長山島淺沙若值風急浪湧難以前進再行二十里
可停泊於登州水城天橋外計程五十里(登州府三面環海依)
(山建城正北有蓬萊閣旁有避風亭東即天橋口海船可以出入所過長山島屬蓬萊縣)
自天橋口開船若值西南風向東北艮寅約行十里
又向正東甲卯約行三十里到灣子口水深四丈又
向正東甲卯約行十里到西鳳山如值東北風向正
東甲卯約行五里又向東南辰㢲約行五里又向正
南丙午約行三里向西北乾亥至劉家汪口灣泊計
程六十餘里(劉家汪口屬蓬萊縣岸長自北而西以亘東南其正東臨大海岸北浮出礁石)
(數處東南有朱高山環抱岸上二村居民百餘家田地甚多岸旁水深一丈下皆沙泥可泊五十餘艘避)
(正南西南正西西北大風)
自劉家汪口開船若值正東風向東方乙辰約行六
十里到龍門港其山峻削玲瓏巨石底水深數丈向
南己丙約行三十里左望之罘島右循海岸進八角
海口水深四丈餘細沙底復向西北近岸灣泊計程
九十里(八角海口屬福山縣去縣城陸路四十五里海口負北面南一帶平沙東邊有礁石出水)
(離岸數十丈由西北而西以至東南有羣山環抱岸上有三官廟村中居民百餘家岸下水深一丈細沙)
(底可容百餘艘洋船亦可進泊避風)
自八角海口開船若值正南風甚微則擊楫而行向
東方乙辰約行六十里至之罘島山麓水深七尺黑
泥底復向東南辰㢲沿山麓約行二十里向正西辛
酉進口至島下灣泊計程八十里(之罘島屬福山縣島北海濱諸山蜿)
(蜒二十餘里丹崖百尺鬱峙海中陸路西十里可通福山縣周圍四十餘里島上有龍王廟居民六十九)
(戸地叄頃貳拾餘畝對面正南有羣山拱映西有長沙環抱稍遠即九姝山磁山島口向東水深二丈餘)
(黑泥底有巨石當流立於港口兩旁舟楫皆可往來口外水深七丈黑泥底東北有七八小嶼名崆峒島)
(屬寧海州島内寬闊可容數百艘洋船往來廟島者多在此灣泊可避颶風)
自之罘島開船若值西南風向正南午字約行四十
里向東方乙辰約行六十里至養馬島灣泊計程一
百里(養馬島屬寧海州懸處海中北臨大海遠望西北海上猶見崆峒島正南隔水望見高山名巋)
(山山下海岸乃寧海州城有營守備駐劄其東南有崑崙山正東有一帶暗沙潮落方露中有一道可通)
(舟楫但水淺人不常行舟從而入寧海州上有村落數處共七十餘戸地貳拾餘頃港内水深丈餘黑泥)
(底可容三四十艘避西北風)
自養馬島開船若值西南風向西北乾戌出口轉東
北艮寅約行二十里向正東卯字約行一百一十里
過咬牙嘴此處衆流迸集水勢湍急岸旁有杵島水
道稍險又向東南㢲已約行二十里水深六丈黑泥
底將進劉公島北口有二巨石當流行舟宜避之向
正南丙午約行十里至島下往南灣泊計程一百六
十里(劉公島屬文登縣懸處海中東南長十里廣六里東北有二海口南口水面寬闊舟楫俱可往)
(來隔水兩旁皆有高山環映正東臨大海有礁石出海里許正西隔水乃屬寧海州之威海衛城有巡檢)
(司駐劄島上有新墾地叄頃計居民三十八戸島下水深四丈黑泥底可容百餘艘避正北東北風由島)
(而西直通威海衛諸山環抱水面寬闊深二丈可容百餘艘避颶風洋船往直沽遼東者過成山頭必於)
(此停泊然後開船乃要津也)
自劉公島開船若值西南風向東南㢲已約行二十
里又向東方乚辰約行八十里又向正東乙卯約行
五十里過青磯島此島及對面沙岸名朝陽石復向
正東乙卯約行五十里至成山頭此處怪石嵯峨巨
波洶湧潮漲南流潮退北流水勢湍急濤聲如雷三
十餘里為南北分汎之地有海口名駱駝圈可容七
八十艘避颶風如遇緊急可以宿泊對面正北有海
驢島島北有淺沙宜避成山頭里許有大卧虎石小
卧虎石暗礁沉在水中時起白浪最為險惡舟楫往
來宜避過海驢島緊近成山頭沿邊而行向東南㢲
已歴丙午丁未以至子癸依山麓行約行四十里至
龍口崖灣泊計程二百四十里(龍口崖屬榮成縣陸路一十里達於城崖)
(口自西南至南皆臨大海崖之東南有武梁山東北有倉山西北有夫人山成山西有炮臺岸旁一帶平)
(沙岸上村落二處居民二十餘戸岸下水深二丈黑泥底可容二十餘艘洋船過成山北亦可停泊避東)
(南正北正西風所過青磯島駱駝圈海驢島均屬榮成縣)
自龍口崖開船若值西北風向西南坤字行三十里
過養魚池向正南午字約行八十里過倭島向南方
丁未約行三十里向正南丙午約行四十里向正西
庚酉約行六十里向西北乾戌收入泊在馬頭嘴計
程二百四十里(馬頭嘴屬文登縣陸路三十餘里至舊靖海衛海口西南有馬頭山榮光)
(山西有鐵槎山西北一帶平沙北及東北有齊山延真島環繞東南臨大海岸上有地村落居民二十餘)
(戸口外水深三丈餘東北海中有三礁石宜避口内水深一丈五尺俱鉄板沙可容數十艘避大風惟東)
(南風浪巨不便灣泊所過養魚池口屬榮成縣可容二百餘艘避東風倭島延真島均屬榮成縣延真島)
(可泊船六七十隻)
自馬頭嘴開船若值正北風用坤申出口向西方辛
字行過蘇門島至靖海衛灣泊計程六十里(靖海衛城臨於)
(海邊在岸之東南城内有巡檢司駐劄自南而北一帶平岡正南有鐵槎山嵯峨高聳正西隔海遠望見)
(五壘島自西南以至西北皆汪洋大海水深一丈爛泥底近岸淺處皆鐵板沙底海口甚寬但旁多礁石)
(僅可泊五六艘避東南正北東北風所過蘇門島屬文登縣可容四十餘艘避大南風五壘島屬文登縣)
自靖海衛開船若值東北風向正西庚酉約行一百
五十里過宫家島黃島至葫蘆嘴水深三丈五尺石
底又過小竹島轉正西辛酉約行三十里過小青島
又轉正西庚酉約行六十里至大嵩衛(今海陽縣)其西南
有礁石出水長十餘里行舟宜避之正南海中百餘
里外有千里島向西南坤未約行一百里轉向南坤
申約行二十里至横島下灣泊計程三百六十里(横島)
(本名田横島屬即墨縣懸處海巾長十里廣里許上有地居民十餘戸島之東北皆沙灘西南有礁石隔)
(水西南有坡頭山西有小島皆懸處海中相映對峙島下水深二丈沙泥底可容百餘艘避東北風所過)
(宫家島可容三十餘艘避颶風黃島可容十餘艘惟西風不宜灣泊小竹島可容十餘艘避西南風小青)
(島可容七八艘避南風塔島可容十餘艘避颶風乳山口一名琵琶口可容百餘艘避颶風俱屬寧海州)
自田横島開船若值東北風向西南坤未約行九十
里過管島車門島車公島過勞山頭巍峩聳翠巨浪
險惡轉正西庚酉約行三十里過勞公島從西南逶
迤進福島灣泊計程一百二十里(福島本名徐福島屬即墨縣是島背)
(東面西懸處海中周圍二十餘里有地七十餘畝皆傍山下登窰口之民渡水來耕收穫即返上無居民)
(正西港内有小島名勞公島自東北以及正西一帶高山長數十里皆名勞山島口水深一丈五尺黑泥)
(底可容二百餘艘洋船多在此停泊可避颶風所過管島車門島車公島均屬即墨縣)
自福島開船若無風乘潮順流而行向正西庚酉約
行七十里到淮子口轉西北乾亥行至黃島灣泊計
程七十里(黃島屬膠州懸處海中周圍二十餘里有居民田地東通淮子口大洋西北九十里)
(逹膠州及膠萊河東南有小珠山迴抱對面一帶沙坡東北望見勞山島島下水深六丈沙底可容數十)
(艘避東風南風洋船沙船到膠州貿易者由此經過乃咽喉之要地也所過輝村島青島俱屬膠州可容)
(數十艘避東北西北正北風洋船不得進淮子口者多於二處停泊)
自黃島開船若值西北風向東南㢲已行出淮子口
轉南方己丙約行三十里過小珠山田島轉西南坤
未約行三十里過薛家島復行十里向東北方進唐
島西口灣泊計程七十里(唐島屬膠州周圍四五里上無居民懸處海中中有)
(露明石一條如帶與旱地相通潮漲則没潮退則露徒步可行隔山即舊靈山衛島居正南旁有兩口俱)
(西南向其西邊海口狹小水深一丈五尺泥底可容二十餘艘避颶風東邊海口寬闊亦可泊船避颶風)
(但多礁石海船以進口為艱凡往來者多在西口停泊自東南而北以至正西皆高山環抱有地及居民)
(正南海中有水靈山東北遠望猶見勞山)
自唐島開船若值正北風向西南坤未約行七十里
過大珠山古鎮口又約行三十里至齋堂島灣泊計
程一百里(齋堂島屬諸城縣東南兩岸皆相連懸處海中周圍二十餘里上無居民田地對面)
(老岸多礁石正北有瑯琊山上有廟宇下有居民島下水深一丈五尺細泥底可容數十艘避西北正北)
(東北東南風所過大珠山古鎮口俱屬膠州自齋堂島南行二百四十里至鶯遊山即屬江南淮安府海)
(州界矣)
潮信(朝曰潮夕曰汐每日長落各有其時故曰潮信然亦各隨其地為後先也)
每月自十三日起信潮日壯一日十七日十八日愈
壯二十日始衰至二十六日而衰止也又自二十七
日起汛潮日壯一日初一日初二日愈壯初五日始
衰至十二日而衰止也一月之間潮凡再壯再衰汐
亦如之(出諸城縣志)一日之内凡遇子午時壯則卯酉時
衰丑未時壯則辰戌時衰寅申時壯則己亥時衰以
所壯之時起則衰可測矣又以初一日何時壯越三
日而更進一時越五日則更進二時下半月與上半
月等以此推測無不憑凖故曰潮信(出寧波海潮記)
船具(東省現在存營駕駛者有雙篷水艍船趕&KR1620;船二種詳兵防志)
飛艎鬭艦戰於水中俱受命於風濤冲風破浪相機
用力在人所為非舟之大小而能取勝於人之勇怯
也水戰非鄉兵所慣乃沙民所宜蓋沙民生長海濱
習知水性出入波濤如履平地在江南太倉崇明吳
淞等處有之故船曰沙船但沙船僅可於各港協守
内洋出哨若欲赴馬蹟陳錢花鳥盡山(俱東北大洋中山名)等
處必須用福蒼(即艍船也)及廣東烏尾(即鳥船也)等船蓋沙船
能調戧(音同創)使逆風然惟便於北洋而不便於南洋
北洋淺南洋深沙船底平不能破深水大浪北洋有
滚頭浪福蒼船底尖最畏此浪沙船却不畏此浪北
洋可抛鐵錨南洋水深惟下木椗(出武備志略)
附載鄉保分汎法(康熙五十年萊州府知府陳謙條陳節略)
敬陳防海團練之法以協汛守事竊照沿海地方每
多失事賊艘飽颺而去緝捕無從皆由口岸遼闊汛
廣兵單水師一營鞭長莫及除州縣海口水淺不能
泊船者姑緩置議外其水深可以就岸者宜急選鄉
勇而團練之寓兵於農寓戰於守最為簡便請條其
法一每家門牌内簽壯丁一名每十家舉一牌長
除牌内老廢孤寡母庸挑選外餘者以年二十歲以
上每牌止用一人每十人統於一牌長一每五牌
長内舉一材勇過人者為練長每一大村内無論十
牌長與二三十牌長總以同甲為主舉一材勇過人
者為練總壯丁聽牌長指揮牌長聽練長指揮練長
聽練總指揮如沿海稍有警息各練總聽文武官會
同調遣一民間所有器械如刀槍木挺隨其所習
之用如有善於弓箭鳥鎗者官給註冊一民間齊
集丁衆或以銅鑼或以鐘鼓聽其隨便自為立號
一凡應防應禦之處聽地方官相機籌畫如應用若
干練總用印信小旗分傳各總或不足數則益以附
近之練總如旗到而練總不到練總到而練長壯丁
不到以法懲之一無事時遇春秋令節地方官分
巡操閱勤者犒賞如有事防禦果能打退賊船擒獲
真賊者分别以次請賞如此訓練有方永遠遵行
與水師陸汛互相犄角可無顧此失彼之虞即地方
居民亦可有恃以無恐矣
附海運攷
史書自秦紀飛芻輓粟起於黃腄而未詳其道海之
由今考從海轉輸之事當自漢始
漢元封二年遣樓船將軍楊僕從齊浮渤海擊朝鮮
魏景初二年司馬懿伐遼東屯糧於黃縣造大入城
船從此出
隋開皇十八年漢王諒軍出榆關值水潦饋餉不通
周羅㬋自東萊泛海大業七年勅幽州總管元宏
嗣往東萊海口造船三百隻
唐貞觀二十二年將伐高麗勅沿海具舟艦為水運
元至元十九年命上海總管羅壁朱清張瑄等造平
底海船六十艘運糧肆萬陸千石從海道至京師
二十一年罷阿巴齊開河之役以其軍及水手各萬
人運海道糧(是年定例江淮歲漕壹百萬石海運拾萬石膠萊運陸拾萬石濟州運叄拾萬)
(石)二十二年詔罷膠萊所鑿新河以軍萬人載江淮
米泛海由利津達於京師又勅漕江淮米壹百萬石
泛海貯於高麗之合浦二十三年以昭勇大將軍
張瑄明威將軍朱清並為海道運糧萬戸府二十
九年中書省言今歲海運糧至京師者壹百伍萬石
至遼陽拾叄萬石比往年並無折耗三十一年以
所儲充足止海運叄拾萬石元貞元年減海運脚
價鈔壹貫計每石陸貫伍百文著為令大德五年
畿内饑詔增明年海運為百貳拾萬石十一年中
書省奏每歲海運漕糧壹百肆拾伍萬石今年江浙
歲儉不能如數請仍舊例湖廣江西各輸伍拾萬石
並由海道達京師至大三年以朱清子虎張瑄子
文龍往治海漕是歲江浙漕叄百萬石皇慶元年
增江浙海運漕糧貳拾萬石
明洪武五年命靖海侯吴楨總舟師數萬由登萊轉
運餉遼二十年封都督張赫為航海侯朱夀為舳
艫侯自是每年一舉行軍食賴之永樂初海運糧
柒拾萬至北京十三年會通河成罷海運并罷膠萊
運丘弘治間太傅邱濬請於無事時通開元人海運
故道與漕河並行其議未行(丘濬論曰海運之法自秦有之唐人亦轉東吳)
(粳稻給幽燕然亦給遠方之用而已用以足國則始於元焉初巴延平宋命張瑄等以宋圖籍自崇明由)
(海道入京師至元十九年始建海運之策命羅璧等造平底海船運糧從海道抵直沽是時猶有中灤之)
(運不專於海道也二十八年立都漕運萬戸府以督歲運至大中以江淮江浙財賦之府每歲所辦糧充)
(運以至末年專仰海運矣海運之道其初也自平江劉家港入海至海門縣界開洋月餘始抵成山計其)
(水程自上海至楊村馬頭凡一萬三千三百五十里最後千戸殷明略者又開新道從劉家港至崇明州)
(三沙放洋向東行入黑水大洋入界河當舟行風信有時自浙西至京師不過旬日而已說者謂其雖有)
(風濤漂溺之虞然視河漕之費所得蓋多終元之世海運不廢我朝洪武三十年會通河通利始罷海運)
(考元史食貨志論海運有云民無輓輸之勞國有蓄儲之富以為一代良法又云海運視河漕之數所得)
(蓋多作元史者皆國初史臣其人皆生長勝國時習見海運之利所言非無徵者竊以為自古漕運之道)
(有三曰陸曰河曰海陸運以車水運以舟而皆資乎人力所運有多寡所費有繁省漕河視陸運之費省)
(十三四海運視河運之費省十七八河漕雖免陸行而人輓如故海運雖有漂溺之患而省牽率之勞較)
(其利害蓋亦相當今漕河通利歲運充積固無資於海運也然善謀國者恒於未事之光而為意外之慮)
(今國家都幽蓋極北之地而財賦之入皆自東南而來會通一河譬則人身之咽喉也一日食不下咽立)
(有死亡之禍况自古皆有轉搬而以鹽為庸直今則專役軍夫長運而加以兌支之耗歲歲常運儲積之)
(糧雖多而征戌之卒日少食固足矣如兵之不足何迂儒為遠慮請於無事之秋尋元人海運之故道别)
(通海運一路與河漕並行江西湖廣江東之粟照舊河運而以浙西東瀕海一帶由海通運使人習知海)
(道一旦漕渠少有滯塞此不來而彼來是亦思患豫防之先計也家居海隅頗知海舟之便舟行海洋不)
(畏深而畏淺不慮風而慮礁故製海舟者必為尖底首尾必俱置柁卒遇暴風轉帆為難亟以尾為首縱)
(其所如且暴風之作多在盛夏今後率以正月以後開船置長篙以料角定盤針以取向一如番船之制)
(夫海運之利也以其放洋而其險也亦以其放洋今欲免放洋之害宜預遣習知海道者起自蘇州劉家)
(港訪問傍海居民捕魚漁戸煎鹽竈丁逐一次第踏視海涯有無行舟潢道泊舟港汊沙石多寡洲渚遠)
(近親行試騐委曲為之設法可通則通可塞則塞可迴避則迴避畫圖具本以為傍海通運之法萬一可)
(行是亦良便若夫占視風候之說見於沈氏筆談每日五鼓初起視星月明潔四際至地皆無雲氣便可)
(行舟至於巳時即止則不遇暴風矣中道忽見雲起即便易柁回舟仍泊舊處如此可保萬全永無沉溺)
(之患萬一臣言可采乞先行下閩廣二藩訪尋舊會通番航海之人及行廣東鹽課提舉司歸德等場起)
(取慣駕海舟竈丁令有司優給驛遣既至訪詢其中知海道曲折者以海道事宜許以事成加以官賞俾)
(其監工照依海舶式樣造為運船及一切合用器物就行委官督領其人起自蘇州歴揚淮青登等府直)
(抵直沽濱海去處踏看可行與否先成運舟十數艘付與駕使給以月糧俾其沿海按視經行停泊去處)
(所至以山島港汊為幖識詢看是何州縣地方一一紀錄造成圖冊縱其往來十數次既已通習保其决)
(然可行無疑然後於崑山太倉起蓋船厰將工部原𣲖船料差官於此收貯照依見式造為海運尖底船)
(隻每船量定軍夫若干裝載若干大抵海舟與河舟不同河舟畏淺故宜輕海舟畏飄故宜重假如每艘)
(載捌百石則為造壹千石舟許其以貳百石載私貨三年之後軍夫自載者三十稅一客商附載者照依)
(稅課常例就於直沽立一宣課司收貯以為歲造船料之費其糧既從海運脚費比漕河為省其兌支之)
(加耗宜量為减殺大約海舟一載千石則可當河舟所載之三河舟用卒十人海舟加五或倍之則漕卒)
(亦比舊省矣此非獨可以足國用自此京城百貨駢集而公私俱足矣考宋朱子文集其奏劄言廣東海)
(路至浙東為近宜於福建廣東沿海去處招邀米客元史載順帝末年山東河南之路不通國用不繼至)
(十九年議遣戸部尚書貢師往福建以閩鹽易糧給京師得數十萬石京師賴焉其後陳友定亦自閩中)
(海運進奉不絶也况今京師公私所用多資南方貴物之來苦於運河窄淺舳艫擠塞脚費倍於物直貨)
(物所以踴貴而用度為艱此策既行南貨日集於北空船南歸者必須物實而北貨亦日流於南矣今日)
(富國足用之策莫大於此說者若謂海道險遠恐其損人費財請以元質之其海運自至元二十年始至)
(大歷二年止備載逐年所至之數以見其所失不無意也竊恐今日河運之糧每年所失不止此數况海)
(運無剥淺之費無挨次之守而其兌支之加耗每石須有所减恐亦浮於所失之數矣此策既行果利多)
(而害少又量將江淮荆湖之漕折半入海運除减軍卒以還隊伍則兵食兩足而國家亦有水戰之備可)
(以制服邊海之夷誠萬世之利也章句末儒偶有臆見非敢以為决然可行萬世無弊也念此乃國家萬)
(萬年深遠之慮姑述此嘗試之策請試用之試之而可則行不可則止)
隆慶元年戸科魏時亮言遼陽自罷海運轉餉甚艱
乞稍通舊路於每歲年或大熟極荒之秋間一行之
萬一坌河戒嚴而襟喉之地可無阻矣從之四年
邳州河道淤平一百八十里詔議海運五年山東
巡撫梁夢龍等上海運議曰嘗考海道南自淮安至
膠州北自天津至海倉各有商販往來舟楫屢通中
間自膠州至海倉一帶亦有島人商賈出入其間臣
等因遣指揮王惟精等自淮安運米貳千石自膠州
運米壹千伍百石各令入海出天津以試海道無不
利者其淮安至天津一道計三千三百里風便兩日
可達况舟皆由近洋洋中島嶼聮絡遇風可依非如
横海而渡風波難測大約每歲自五月以前風順而
柔過此稍勁誠以風柔之時出瀕海之道汛期不爽
占候不失即千艘萬櫓可保無患以接濟京儲羽翼
漕河省牽挽之力免守幇之苦而海防衛所犬牙錯
落又可以嚴海禁壯神都甚便事下戸部戸部乞勅
漕司量撥近地漕糧貳拾萬石自淮入海工部即發
與節省銀萬伍千兩充傭召水手之費上從之六
年山東左布政王宗沐疏略曰朝廷都燕北有居庸
巫閭以為城南通大海以為漕猶憑左臂從左脇下
取物也元人用之百餘年乃棄之而專藉一線之河
非計矣從之遂以貳拾萬石自三月十八日自淮出
海至五月十九日抵天津後行之數年遇龍躍覆溺
數萬言者交擊之乃罷萬歷二十五年詔征倭自
登州運糧至朝鮮四十六年山東𣲖運遼餉米豆
拾萬石抵蓋州套加至拾伍萬石(歲額濟登萊青共陸拾萬石副使道)
(陶朗先又於額外備拾萬石併運)崇禎十三年戸部郎中沈廷揚請
試行海運詔領淮安水次糧壹萬石由淮入海抵天
津十五年命淮海總兵官黃允恩領米伍萬石海
運抵天津
海運各道並膠萊河故迹(合採元明二史併萊州府膠州各志)
元都於燕去江南極遠而百司庶府之繁衛士編氓
之衆無不仰給於江南自丞相巴延獻海運之言而
江南之糧分為春夏二運蓋至於京師者一歲多至
叄百萬餘石民無輸輓之勞國有儲蓄之富豈非一
代之良法歟初巴延平江南時嘗命張瑄朱清等以
宋庫藏圖籍自崇明州從海道載入京師而運糧則
自浙西㴑江入淮由黃河逆水至中灤旱站陸運至
淇門入御河以達於京後又開濟州泗河自淮至新
開河由大清河至利津河入海因海口沙壅又從東
阿旱站運至臨清入御河又開膠萊河道通海勞費
不貲卒無成功至元十九年巴延追憶海道載宋圖
籍之事以為海運可行於是請於朝命上海總管羅
璧朱清張瑄等造平底海船六十艘運糧肆萬陸千
餘石從海道至京師然剏行海洋沿山求嶼風信失
時明年始至直沽時朝廷未知其利是年十二月立
京畿江淮都運漕司二仍各置分司以督綱運每歲
令江淮漕運司運糧至中灤京畿漕運司自中灤運
至大都二十年又用王積翁議令阿巴齊等廣開新
河然新河候潮以入船多損壊民亦苦之而蒙古岱
言海運之舟悉皆至焉於是罷新開河頗事海運立
萬戸府二以朱清為中萬戸張瑄為中戸蒙古岱為
萬戸府達嚕噶齊未幾又分新河軍士水手及船於
揚州平灤二處運糧命三省造船二千艘於濟州河
運糧猶未專於海運也二十四年始立泉府司專掌
海運增置萬戸府二總為四府是年遂罷東平河運
糧二十五年内外各置漕運司二其在外者於河西
務置司領接運海道糧事二十八年又用朱清張瑄
之請并四府為都漕運萬戸府二止令清瑄二人掌
之其屬有千戸百戸等官分為各翼以督歲運至大
四年遣官至江浙議海運事時江東寧國池饒建康
等處運糧率令海船從揚子江逆流而上江水湍急
又多石磯走沙漲淺糧船俱壞歲歲有之又湖廣江
西之糧運至真州泊入海船船大底小亦非江中所
宜於是以嘉興松江秋糧并江淮江浙財賦府歲辨
糧充運海漕之利蓋至是溥矣初海運之道自平
江劉家港入海經揚州路通州海門縣黃連沙頭萬
里長灘開洋沿山㠗而行抵淮安路鹽城縣歴西海
州海寧府東海縣密州膠州界放靈山洋投東北路
多淺沙行月餘始抵成山計其水程自上海至楊村
馬頭凡一萬三千三百五十里至元二十九年朱清
等言其路險惡復開生道自劉家港開洋至撑脚沙
轉沙嘴至三沙揚子江過匾擔沙大洪又過萬里長
灘放大洋至青水洋又經黑水洋至成山過劉公島
至之罘沙門二島放萊州大洋抵界河口其道差為
徑直明年千戸殷明略又開新道從劉家港入海至
崇明州三沙放洋向東行入黑水大洋取成山轉西
至劉公島又至登州沙門島放萊州大洋入界河當
舟行風信有時自浙西至京師不過旬日而已視前
二道為最便云然風濤不測糧船漂没者無歲無之
間亦有船壞而棄其米者至元二十三年始責償於
運官人船俱溺者乃免然視河漕之費則其所得益
多矣(元史食貨志)大德七年官司招雇兩浙上戸造船運
糧分撥春夏二運延祐以來各運海船大者捌玖千
石小者貳千餘石是以海道富盛歲運叄百陸拾萬
石供給京師甚為易便迤南番海皆從此道貢獻倣
效其路矣元之海漕其利甚溥其法亦甚備船有仙
鶴哨船每船三十隻為一綱大都船九百餘隻漕米
叄百餘萬石船戸八千餘戸又分其綱為三千每綱
設押綱官二人以常選正八品為之其行船者又雇
募水手移置揚州先加教習領其事者則設專官秩
三品而任之又專責朱清張瑄等但加秩而不易其
人此所以享其利幾百年當全盛之時固無庸論至
正之末猶藉張士誠給數年豈非以措置得宜久而
不變哉(通漕類編)
江南布政司海運道
自江寧開船出龍江關靠東邊行使到觀音山中洪
一路好行至&KR0552;山北有淺灘中洪可行望方山東邊
中洪一路淺灘直過斬龍廟止至鰣魚厰東路至龍
潭驛一路水緊北邊中洪可過徑到儀真中洪北到
金山寺西首十餘里水緊不可抛錨寺北中洪可行
到焦山門仔細戳水行西南嘴有淺灘名姜婆沙西
北下戮水中洪好行南有淺灘過山中洪一路好行
轉往南有水是洪至丹徒縣南有隔壁沙灘中洪使
到五聖廟中洪好行圍山西南嘴一路淺灘中洪到
孟子河西南好行東北中間淺灘沙嘴占多是洪有
蘆青嘴東南衝出有三四里轉過南中洪戮水行使
便是黃山東北淺灘衝出大江中洪行使望西邊緊
水洪過東有馬䭾沙西南嘴衝出沙帶一條東南亦
有沙帶一條中洪可行南係江隂縣地方抛船江隂
縣西邊是夏港過江隂縣中洪到巫子門淺塞傍外
洪過名寶船洪望見西北蝦䗫山可轉中洪到蝦䗫
山西有淺灘望北好行南是谷瀆港中洪有淺沙舟
行多碍可傍西南有洪照黃思舖占南岸行使到夷
舖港南有淺灘北邊是洪到福山港中洪到白茆港
北有狼山望東北戳水中有淺北有洪徑到瞭角嘴
南路于劉家港抛泊一劉家港開船出揚子江靠南
岸徑使候潮長沿西岸行使好風半日到白茆港在
江待之潮平帶篷櫓搖過撑脚沙尖轉過崇明沙嘴
挑不了水望正東行使無碍南有朱八沙婆婆沙三
脚沙可須避之揚子江内北有雙塔開南有范家港
沙灘東南有張家沙灘江口有陸家沙灘可避口外
有暗沙一帶連至崇明洲沙亦可避之江北有瞭角
嘴瞭角嘴開洋或正西西南西北風待潮落往正東
或帶北一字行使戳水約半日可過長灘便是白水
洋望東北行使見官綠水一日便見黑綠水循黑綠
水望正北行使好風兩日一夜到黑水洋好風一日
一夜或兩日夜便見北洋綠水好風一日一夜依針
正北望便是顯神山好風半日便見成山自轉瞭角
嘴未過長灘依針正北行使早靠桃花斑水邊北有
長灘沙嚮沙半洋沙隂沙冥沙切可避之如在黑水
洋内正北帶東一字行使料量風沉日期不見成山
見黑水多必是低了可見升羅嶼海中島西邊有不
等磯如筆架山樣即便復回望北帶西一字行使好
風一日一夜便見成山若過黑水洋見北洋官綠水
色必見延真島望西北見箇山尖便見九峯山向北
一帶連去有赤山勞山二處皆有島嶼可以抛泊若
勞山北望有北茶山白蓬頭石礁一路横開百餘里
激浪如雪即便開使或復回望東北行使北有馬鞍
山竹山島南可入抛泊北是旱門亦有漫灘亦可抛
泊但東南風大不可維繫北向便是成山如在北洋
官綠水内好風一日一夜正北望見山便是顯神山
若挑西一字多必是高了但見赤山九峯山西南洋
有北茶山白蓬頭即便復回望東北行使好風半日
便見成山一轉過成山望正西行使前有鷄鳴嶼内
有浮礁一片可以避之往東有夫人嶼不可在内使
船收到劉公島西小門可進廟前抛泊劉公島開洋
正北行使好風一日到之罘島東北有門可入西北
離有一百餘里有黑礁一片三四畝大避之收到八
角島東南有門可入自之罘島有好風半日使過抹
直口有金嘴石衝出洋内潮落可見避之至新河海
口到沙門島東南有淺可挨深行使南門可入東邊
有門有暗礁二塊日間可行西北有門可入廟前抛
泊沙門島開洋望北徑過鼉磯島欽島漠島南半洋
北半洋到鉄山洋往東收旅順口東收黃洋川西南
嘴有礁石一路山東進口過黃洋川東收平島口外
有五箇饅頭山進口抛泊南邊一路老岸外有一孤
山望成兒嶺盡頭東望有三山正中進入内有南北
沙帶一條相連陡岸深水可以抛泊三山西有南山
進收青泥窪西有松樹島北有孤山東北望看鳳凰
山便是和尚島烽墩下占西有礁石西北有倉廟外
有淺灘亂礁避之三山北看青島一路山望海駝收
黃島是島若鉄山往西收羊頭窪雙島有半邊山艾
子口望塔山看連雲島東北看蓋州一路東看鹽場
西看寶塔臺便是梁房口進入三岔河收牛莊馬頭
抛泊至直沽口(附回空程自直沽開洋望東挑南一字行使一日一夜見半邊山便是沙)
(門島若挑南一字多了必見萊州三山挑東北行使半日便見沙門島若挑北一字行見鼉磯山往南收)
(登州衛北自沙門島開船東南山嘴有淺可挨中望東南行使好風一日一夜到劉公島收入島前自劉)
(公島開洋望東挑北一字轉成山嘴往正南行使好風一日一夜見綠水好風一日一夜見黑水好風一)
(日一夜便見南洋綠水好風兩日一夜見白水望南挑西一字行使好風一日點竿累戳二丈漸漸減作)
(一丈五尺水下有亂泥沙約一二尺深便是長灘漸漸挑西收洪如水竿戳着硬沙不是長灘地面即便)
(復回望大東行使便是綠水望東行使到白水尋長沙收三沙洪如收不着洪即望東南行使日間看水)
(洪綠色浪花如茶沫水夜間看浪潑如火星多即是茶山若船稍坐茶山往西南一字好風半潮北見崇)
(明沙南見青浦墩沿岸劉家港如在黑水洋正南抛西一字必是高了前有隂沙半洋沙嚮沙攔頭沙即)
(是暸角嘴北邊復回往正東行使看水色風汛收二沙洪如風不便收不得洪即挑東南行使看水色收)
(寶山如在黑水大洋挑東必是低了可見隔界大山一座便望正西挑南一字行使好風一日一夜便見)
(茶山如不見隔界山又不見茶山見黑綠水多便往正西行使必見石龍山孤礁山復回望西南行使見)
(茶山收洪)
福建布政司海運道
自水波門長樂港船厰開船水程地頭預要水手護
送(沿港海島如神仙壁碧水屈山島多有匪船宜防備)至三坌河口如過一日
二日至古山寺登山送香燭防東南颶作潮大過日
平息至望淇港娘娘廟前抛泊過一日至長樂港口
過一日至民遠鎮巡檢司過一日至總埠頭港過一
日至福州左等衛告要水手船隻護送過一日至五
虎廟燒總福過一日至五虎門開洋望東北行使正
東便是裏衣山正北便是定海千戸所東南便是福
清縣鹽場過一日至王家峪海島抛泊過一日至北
高山巡檢司西洋山口好抛泊過一日至福寧縣晚
收風入幫娘娘廟前抛泊過一日至滿門千戸所防
有大霧晚收□艚巡檢司海口過一日至金鄉衛告
要水手船隻引送過一日至松門衛過一日至温州
平陽縣巡檢司海口至鳳凰山銅盆山防東南颶作
晚收中界山抛泊過一日至磐石衛但見天霧在中
界山正北島抛泊過一日南風行使至晚收北門千
戸所要尋捕魚小船送過一日南風往北行使過利
洋雞籠山等潮可行至松江港松門衛東港抛泊見
有捕魚船便是港口過一日等潮開船至台州海門
衛東洋山晚收抛泊過一日離温州望北行使晚到
桃青千戸所聖門口抛泊過一日開洋至大佛頭山
屏風山至澗跳千戸所長亭巡檢司要水手魚船過
一日至羅漢堂山到石浦千戸所東門抛泊要水手
送過一日至定海衛放回金鄉衛磐石衛要稍水手
離石浦港後開出過銅瓦山後沙洋半邊山黨公爵
溪千戸所望北行使至青門山亂石礁洋至前倉千
戸所雙臍港騎頭巡檢司前抛泊過一日至大嵩千
戸所過蛟門山招寶山進定海港定海衛(即今鎮海縣)南
門抛泊要稍水船送燒總福娘娘廟前祭奠開洋望
北行使至遮口山王公洋至烈港千戸所海寧衛東
三姑山望北行使若至茶山低了至金山衛東海灘
松江府上海縣套水淺望東南行使過晚抛船等潮
過羊山大七山過太倉寶塔望東北行使兩日兩夜
見黑水洋南風使船一日見綠水瞭見海内懸山一
座便是延真島至靖海衛口淺灘可預避之(按江南福建二)
(省海運似與東省無涉而登郡志必載其詳蓋成山為必趨之道故江閩運船皆望延真島以為之的則)
(出境入境亦東防所宜致慎者也况元時運弁有換帮之例則二道自宜熟悉)
東省赴遼海運道(明萬歷四十六年副使陶朗先承運遼餉分定各州縣水次)
自日照縣淘雒口起十七里至夾倉口五十里至宋
家口二百里至齋堂島一百里至唐島九十里至青
島四十里至福島(一作符島)六十里至管島八十里至田
横島一百四十里至蒲島三十里至黃島四十里至
亢島六十里至甕島四十里至靖海衛張家口四十
里至馬頭嘴一百二十里至家雞旺二十里至倭島
六十里至養魚池六十里至成山嘴四十里至朝陽
口四十里至雞鳴島六十里至劉公島一百六十里
至養馬島四十里至之罘島八十里至八角口一百
里至廟島
日照縣西南陸路四十里淘雒口開船東南陸路
二十里夾倉口開船
沂水縣東南陸路二百里至日照縣夾倉口開船(蒙隂)
(縣東南一百五十里至沂水再至夾倉口通計三百五十里陸路最遠)
莒州正南陸路一百六十里至日照縣夾倉口開船(見前)
諸城縣東南陸路一百二十里董家口開船二十里
至齋堂島正東陸路一百四十里夏河城開船二
十里至齋堂島
膠州東門外陸路三里淮子口開船八十里至青島
東南陸路六十里至即墨縣女姑口開船九十里
至青島
即墨縣西南陸路五十里女姑口開船(見前)正南陸路
九十里董家灣開船四十里至福島正東陸路六
十里金家口開船一百五十里至蒲島
高密縣東南陸路二百里至膠州淮子口開船(見前)
萊陽縣正南陸路一百一十里至即墨縣金家口開
船(見前)東南陸路一百里行村寨開船一百里至黃島
寧海州西南陸路一百三十里乳山島開船八十里
至浪暖口七十里至馬頭嘴東南陸路一百三十
里浪暖口開船(見前)
文登縣西南陸路八十里長會口開船三十里至望
海口一百一十里至馬頭嘴正南陸路五十里望
海口開船東南陸路一百二十里馬頭嘴開船
正東陸路一百里至倭島開船
寧海州正北陸路十里養馬島開船西北陸路二
十里龍門港開船四十里至之罘島
福山縣西北陸路四十里八角口開船一百里至廟
島
棲霞縣東北陸路一百二十里至福山縣八角口開
船(見前)西北陸路一百五十里至蓬萊縣天橋口開船
五十里至廟島
蓬萊縣正北天橋口開船(見前)
招遠縣正北陸路一百里至黃縣㟂屺島開船八十
里至桑島七十里至廟島
黃縣東北陸路二十里黃水河口開船六十里至廟
島
以上州縣各海道會於廟島
大清河自齊河縣東門外開船四十里至濼口八十
里至濟陽縣八十里至齊東縣一百五十里至蒲臺
縣五十里至利津縣一百二十里至牡蠣口十五里
至大海口七十里至絲網口七十里至淄河口三十
里至瀰河口八十里至淮河口四十里至海倉口一
百二十里至芙蓉島八十里至三山島一百二十里
至㟂屺島八十里至桑島七十里至廟島
齊河縣東門外大清河開船
歴城縣正北陸路十八里濼口大清河開船
章邱縣西北陸路六十里至濟陽縣開船
濟陽縣南門外大清河開船
齊東縣北門外大清河開船
青城縣正北陸路二十里大清河開船
惠民縣正南陸路六十里大清河開船
陽信縣正南陸路一百二十里大清河開船七十里
至蒲臺縣
蒲臺縣北門外大清河開船
臨朐縣正北陸路二百里至蒲臺縣開船
益都縣西北陸路一百八十里至蒲臺縣
臨淄縣西北陸路一百二十里至蒲臺縣
樂安縣西北陸路一百里至蒲臺縣
利津縣東門外大清河開船
濱州正南陸路二十五里大清河開船五十里至利
津縣
高苑縣西北陸路五十里大清河開船一百八十里
至牡蠣嘴
博興縣東北陸路六十里三岔鎮開船一百五十里
至牡蠣嘴
海豐縣東北陸路六十里大沽河開船一百二十里
至絳河口七十里至牡蠣嘴
霑化縣東北陸路九十里久山河開船十五里至絳
河口七十里至牡蠣嘴
夀光縣東北陸路八十里瀰河口開船
安邱縣東北陸路一百五十里至昌邑縣濰河口開
船(即下營口)
昌樂縣正東陸路一百三十里濰河口開船
濰縣正東陸路一百二十里濰河口開船
昌邑縣正東陸路六十里濰河口開船
平度州正北陸路一百二十里至掖縣海倉口開船
掖縣西北陸路五十里海倉口開船東北陸路八
十里三山海口開船
以上州縣各海道會於廟島
自廟島正北七十里至鼉磯島七十里至羊陀島二
百五十里至南隍城島四十里至北隍城島一百八
十里至老鐵山(按登州府志自鐵山五十里至西北老猫圈一百里至牧羊城八十里至)
(羊頭凹六十里至雙島一百五十里至猪島二百五十里至中島一百八十里至北信島三百二十里至)
(蓋州套自蓋州陸運一百二十里至娘娘宫一百八十里至廣寧一百六十里至遼陽)又四十
里至盛京金州旅順口(係北岸海口)自旅順東一百二十
里至紅崖四十里至大孤山四十里至柳樹下海口
一百一十里至太義口九十里至鳳皇城(往東入朝鮮界)自
旅順西一百一十里至復州天妃宫口一百二十里
至蓋州又自蓋州西南七百里至天津自蓋州西北
九百里至山海關
海運條議(明崇禎十四年登州府學生員田士龍疏奏)
臣(士龍)言海運貴在乘時惟是三月以至七月風柔
水輭海不揚波及是時自淮口揚帆不經月而即至
天津萬萬無虞若云成山始皇橋之險卧龍石之危
則有知路之鄉𨗳自能避險而之易避危而之安此
外臣又有開河之捷徑焉以臣之衛迤正東三十里
名曰成山所迤西北五里名曰朝陽口内有一小海
迤南七里名曰養魚池内有一小海迤正西為進京
大路南北小海相聮一線止十二里許此地並無峭
山堅石俱是沙岡土阜由此而開鑿一渠引兩小海
之水合為一處往來運船可行永避成山所而興利
萬世且開鑿之費不煩發帑勞民但留東三府京邊
兩班軍丁挑掘不日即可告成其圖可騐也倘慮海
運為通番臣以為商船必於淮安撫臣登州撫臣各
討給引行票至成山衛先設一官挂號騐引兩票相
同方許放出海口轉至天津則天津撫臣亦必討給
引票騐號不差始為真商且又有登府額設巡海之
兵船兼治沿海墪官瞭望更有何路可通番也此皆
一一可行之實事惟皇上俯賜采納焉(附紀備攷)
膠萊新河運道
元專仰海運以靈山之東浮山勞山北至於成山西
至於九臯大洋之險乃議開膠萊新河南自麻灣北
至海倉三百餘里出北海以避之稽之往蹟平度東
南新河水源出高密縣至膠州分為二流南流入膠
之麻灣口達海北流入萊之海倉口達海以其自膠
抵萊故曰膠萊河今自淮安府淮河入舟河之北岸
隔一里為支家河可開通經新溝至安東縣有澳河
響水三义俱臨淮可通東則有東漣河朱家河白家
溝七里河流入淮又東有鹽場河平望河界首河牛
洞河車軸河流入海俱宜築塞中有遏蠻河在淮海
之交可置閘以殺水勢西則有沭陽水滙而為大湖
傅湖又有楊家溝西漣河崔家溝古閘河皆入漣河
水道自支家河至漣河海口計三百八十至入於海
由海州贛榆至山東界歴安東衛石臼所夏河靈山
衛膠州瞭頭營至麻灣海口計二百八十里隔馬家
灣五里可以開通經把浪廟新河口店口社陳村閘
大高劉家大閘王朱杜家村至平度州又經窩舖亭
口大成昌渠小閘新河集秦家莊海倉口至大海口
計三百七十五里大海口至直沽四百里通計一千
四百三十五里
膠萊海運程
運船自淮安府清江浦由淮河九十里至安東縣新
壩又九十二里至嵐山頭(入山東界)又二十里至安東衛
又三十里至夾倉又十八里至舊寨又七十里至夏
河所又二十里至古鎮巡檢司東南轉大珠山東北
行又十五里至靈山衛又二十里至馬家濠俱可避
風沿岸行轉過薛家島西行又八十里過淮子口又
二十里出海北入麻灣口由丁家工入膠萊河行又
二百八十二里至海倉口入北海(應作三百五十里)又四十
里至淮河口(即濰水入海處又名下營口)又五十五里至白狼河
口又三十里至瀰河口(即唐渡河口)又三十五里至小清
河口(即淄河門)又七十里至絲網口又七十里至大清河
口(即牡蠣口)又七十里至洚河口又十五里至久山河口
(即大沙河口)又四十五里至套兒河口又三十里至大溝
河口又三十里至大沽河口(出山東界)又五十里至徐家
溝又七十里至杞溝又一百里至小直沽又一百二
十里至丁字沽入大直沽河南自清江浦北至大直
沽河共一千六百里有竒
開膠萊新河議(明尚書劉應節撰節略)
新河係元朝運糧故道設閘建壩故蹟猶存後因淮
子口石砑伏石傷船甚多因而罷運至嘉靖初年海
防道王獻議新河遂開馬家濠以避淮子口伏石之
險今土人猶從淮子口出入則習知道路而曲避之
終不若馬家濠為便新河自馬家濠泛海而南以抵
淮揚自海倉口泛海而北以抵天津賈客往來殆無
虚日沿涯循港萬無一失無容别議外南北海口相
距中係河道凡三百里除潮水所至不須挑濬者不
啻百里應挑濬者不過百五十里應深挑者約五十
里王獻先已開此河中間分水嶺未開者僅三十里
今雖稍稍淤塞勢尚可因新河全形兩岸之土如膠
一水中流若練下無流沙旁無疏土諺謂銅幇鐵底
殆非虚語止有沽河一段積沙約長五里後議開璧
溝河十二里直接黑龍潭正所以避沽河之沙也又
有白河一道當分水之衝積沙約長三里後議開船
路溝八里正所以避白河之沙也夫水之有沙猶山
之有石也但問其為害不為害可開不可開而已今
以數百里之間不知幾經千百年之久客沙之積不
過數里則亦何妨於運道哉夫地之高下有定形則
水之淺深有定準衆謂分水嶺視海面高九丈何以
施工乃不得已酌量地勢截水為壩使壩壩水水自
為平水平與海面相照乃知由麻灣而北以至璧溝
地高於海面者得制尺五尺由璧溝以至吳家口地
高於海面者一丈五尺由吴家口以至分水嶺地高
於海面者共得二丈四尺四寸過此而至崔家口則
漸低五尺四寸至趙家舖漸低一丈五尺至劉家舖
漸低二丈至海口漸低二丈四尺四寸又與南海平
矣或謂河船不入海海船不入河河海屢經則船當
數換不知此指海運由黑水大洋者說今開河運非
海運也雖膠南行海一日膠北行海五六日第循海
之涯水勢平淺掛帆而行遇港則止海水猶河水也
轉輸不遲所載無多河船即海船也雖底有平尖載
有輕重稍稍更之則河海並運矣或謂河開則建閘
設壩張官置吏事端紛起不無煩費不知兩潮既通
一河中注水自有餘但於河之南北建大閘二座潮
至則閉而畜水潮退則開而放船子潮甫至午潮繼
之潮潮相接萬古不爽凡西河所謂建閘壩設官夫
積水撈淺修堤捲埽等務皆無所用之將西河戸工
郎署裁减二員移之新河無餘事矣國家漕運肆百
萬悉由西河千里一線梗塞易作即過淮後仍須數
月始達京師若加以意外旱乾水溢之患則寄囤對
支弊端百出矣合無將浙直漕糧俾從東河自高郵
鹽河入海一日而抵膠州三日而抵海倉口再五七
日而抵天津總之不過半月之程可省盤剥折耗等
費不啻數倍其江西湖廣河南山東等處漕糧仍由
西河糧數既分轉輸自速一切挨幇閉閘積水撈淺
等項亦可省往日之半倘河水壅决則漕糧暫改東
河若有奸宄謀及餉道則漕糧盡從東河亦可也謹
分段約略議之按新河南自麻灣北至海倉其間相
距僅三百五十里許麻灣把浪廟去官路口約十
四五里水勢甚大而大姑河屬之(姑一作沽)東入南海漂
沙之患亦所不免此處須挽流而北向方成大通第
大姑河秋水泛漲極是洶湧恐為河害北折而三
家口約三十里水勢勻停功半事就殊不為難又折
而吳家口至孫家口不足二十里水微小奏功甚難
當以人力勝之又十餘里至分水嶺水至此幾絶流
然無他故寔由二三百年壅沙所致且白河之水直
來急衝濤漲波湧兩水分而壅閼甚議者有欲避大
姑河由陳家村借璧溝河徑上王家邱船路溝迤西
而入大河者未為無見也西折而亭口等處三十
里水亦微小須頼人工挑修又遡至大成等處約二
十餘里水雖微亦不為難又至雙廟至元家集水勢
漸大疏瀹甚易北至玉皇廟楊家圈張家閘新河
其間寬窄淺深不同大勢已成河矣水有一二尺深
者有三四尺深者不過幇補穵淺之力耳獨海倉
之壅沙從來所苦但沙逐潮出入而船行亦借潮往
來海潮朝夕不爽北潮迤南動以百里計南潮亦不
下五七十里夏月水發來之甚早若遲之五六月間
尤稱大便此寧不可借乎今計南海至北海地里
尺丈約五萬四百尺作五大工分𣲖每夫開一尺半
百日計工共夫三萬三千六百名每日每人工價
伍分計銀壹拾陸萬捌千兩杴钁筐繩價銀玖百
肆拾兩叄錢玖分建閘銀玖千陸百餘兩共計
壹拾㭍萬捌千伍百肆拾兩有竒其他立壩撤水須
用水車草木之費又當議處
膠萊河論(明杜志攀著)
膠萊運河入有二處舊曰石落港新曰丁家工元人
從石落港入者借大姑河水導之而南又借海潮之
水還之而北水勢浹洽負舟有力無奈大姑河駛流
淤沙填港石落港青石峻峭磕舟惟於把浪廟前開
丁家工借海潮逆入二十里至陳家閘避石且避沙
稱寧波焉大約河面以陸丈闊為度底以四丈寬為
度水以五尺深為度丁家工河面底如式無水宜疏
六尺深河自東南來凡歴二十里忽折而直北至陳
家村閘陳家村閘廢基存河面河底俱過式水深二
尺宜疏四尺深河自此如曲尺形折而西行泊口水
王家村水陸家村水都泊水周家口水自南來入於
河泊口水劉家村水杜家村水大坌溝水原家口水
尹家口水蕭家村水三元廟水小姑河水自北來入
於河小姑河口宜建水門凡歴三十里始至吳家口
閘平度界也吳家口閘廢基存河面河底俱過式水
深一尺凡歴二十里始至談家村宜疏五尺深談家
村歴十里至分水嶺河面河底俱過式無水宜疏六
尺深劉家村水孫家口水孫家莊水程家口水談家
莊水朱家莊水泊水張家溝水自南來入於河馬家
村水賈家溝水泊口水劉家莊水白沙河水自北來
入於河嶺西下九尺許至窩舖閘分水嶺形如龜背
純土非石白沙河從北來南穿河之左腋入河宜立
水門河至此東西分流船自麻灣口到嶺是逆流而
上自嶺到海倉口又順流而下全河之工惟此處大
費調停宜用保嗇法促其閘以蓄之嶺東談家村須
添閘與窩舖相望可也窩舖閘廢址尚留八分河面
過式河底僅丈餘水深一尺宜脩五尺深張魯河下
名船路溝水宜作水門關王廟水劉家溝水膠河口
水泊口水祭馬溝水紙張口水泊水坌水自南來入
於河硝場河水萬家口水泊口水崖口水泊水牟家
村水亭口水自北來入於河凡歴二十五里始至亭
口閘河身至此自東南折而西北行亭口閘尚餘強
半河面過式河底僅二丈水深一尺宜修五尺深泊
口水楚家莊水泊口水王家莊水王家溝水泊口水
雙黃溝水泊口水自南來入於河董家莊水對泉溝
水鯉魚口水泊口水周家莊水山莊溝水梨園溝水
程家溝水金家莊水自北來入於河凡歴三十里始
至周家閘周家閘廢基尚存河面過式河底僅丈餘
水深二尺宜修四尺深白塔溝水泊口水李家莊水
曹家溝水袁家集水楚家莊水黃泥泉水自南來入
於河泊口水勒坌溝水泊口水温家口水自北來入
於河凡歴三十里始至玉皇廟閘玉皇廟閘廢基尚
存河面河底俱過式水深二尺宜疏四尺深河身至
此又西北行劉家溝水石橋溝水自西來入於河飲
牛溝水王和溝水明家溝水東坡沙水孫家村水泊
口水自東來入於河凡歴三十里始至楊家圈閘楊
家圈閘廢基尚存河身至此又折而正北行河面河
底俱過式水深四尺宜修二尺深張家莊水劉家莊
水王家莊水馬家村水媒河水自東來入於河李家
村水郝家溝水塔兒溝水城子河水高望山來家河
水自東來入於河凡歴三十里始至新河閘新河閘
什存其七河面河底俱過式水深五六尺不等宜濬
一尺深梭箭溝水自西來入於河董家莊泊水苖兒
溝泊水姚家溝水泊口二水自東來入於河凡歴二
十五里始至姚家莊河身至此折而西行歴三里至
海倉沙嶺(俗名沙龜閣舟梗運每歲七八月間天津糴船&KR0712;新河河岸河水三分借潮七分乘)
(潮出入直達大洋元人脩龍王昭顯廟碑云三日出河風帆順利咸神之庥沙不為祟可徵也)河身
至此又折而北行又二里連前共三十里至海倉閘
海倉閘廢基尚存河面河底俱過式潮退水深三尺
議者謂宜移閘於姚家莊此不易之論也窩落水自
東來入於河旋河水自西來入於河又東北七里曰
蛤蜊厰岸高一丈二尺水深七尺又東北五里曰斗
溝口岸高八九尺不等水深五尺俱宜灣船又東北
十五里水深八九尺不等凡歴二十七里始入海總
計河身二百八十二里溯自口南達於口北大約建
閘以蓄水乘潮以避沙兩言而全河之功括盡無遺
矣
膠萊運道議(明崔旦伯撰)
議曰自江南淮安府淮河入支家河至漣子口河計
三百八十里入於海由海至山東安東衛至膠州麻
灣海口二百八十里風帆一晝夜自淮抵膠矣由麻
灣膠萊河至海倉大海口三百五十里入海大海口
至塘頭一百二十里塘頭至小聖廟洋二百里小聖
廟洋至北直隸小直沽河八十里又一百五十里抵
天津衛丁字沽風帆二日夜海倉亦抵天津矣通計
一千四百餘里而海洋之中不過六百里耳回視登
萊故道風濤萬里洋礁蝟集勢之險易懸絶所可慮
者膠萊河之淤塞阻滯不通耳嘉靖十一年御史方
遠宜巡歴登萊訪兹遺跡為圖表之而新河之名肇
矣嘉靖十七年副使王獻慨然身任飭材鳩工建閘
石基址而新河之事興矣自此之後商賈雲集膠州
平度鄰境十數郡邑之民仰給攸頼嗣聞倭寇之變
海防禁之且議者有欲引濰水於上流又艱於地勢
之下有以分水嶺之高險而難於取鑿有以馬家濠
苦頑石之嶙峋有以麻灣海倉口慮潮沙之流動有
畏秋溢之淤塞有主丈尺之高下有論工役之重大
紛紛不决愚以為東塞沽河西塞濰河可以復海運
避萬里風濤之險馬家濠石峽五里王獻開鑿將成
偶為當道所阻事不底績或欲兩頭置閘以畜潮水
通舟避險亦有可講者但曠日持久徒費工役近來
客船多由薛家島迤東淮子口大洋轉尖入麻灣口
自把浪廟入龍家屯石喇灣雖小石里餘亦易為工
五里至陳村閘舊時有壩遏沽河水不得東行而海
潮止此不北矣大沽河淤壩漢唐以來古蹟尚存捲
掃打壩横遏沽水南下若大雨時行沽水泛溢則開
閘以防其横流春夏之交河水淺澁則閉閘以達其
清𣲖由小閘河入桃河十五里入吳家口以厚分水
嶺以南水勢分水嶺乃白沙年久積沙所滲而淘取
甚易置閘障之以隔淤沙由河身堅固如銕非頽岸
崩厓之比也窩舖有都泊環水百里築置長堤作減
水閘以約水北下引膠河水入張魯河河通高密縣
五龍河連絡諸城諸水以厚分水嶺以北水勢周家
莊閘引大壩河與小壩河相通入九穴泊鑿渠五丈
引水以入昌許渠濰河水勢極大打壩遏水東行自
媒河以達膠河蓄洩淘泉皆如沽河事例以厚玉皇
廟迤東水勢玉皇廟淺窄孫鎮口淤土稍費工力楊
家圈新河海倉大海口潮水時至乘潮可舉潮至吕
橋亦不南矣河身比之泊身頗高每遇旱乾則河水
稍耗每遇霖澇則野水混合若將河身濬五六尺衆
水就下取河身土以為堤外取土重覆之以成月河
減水開水有閘以時蓄洩則水有歸向而淤塞之患
免矣夫三百餘里之内今宜開淤挑淺不過百五十
里耳以錢計不過㭍捌百萬錢以人計不過貳百萬
工以時計不過二年權度其疏鑿之孰急乘除其利
害之孰甚毅然必行實社稷無疆之慶也
明萬歷三十七年巡漕御史顔思忠直陳新河可開
之狀先是議者以國家漕運專恃會通一河欲更開
膠河以防不虞會以人情不調報罷思忠言膠萊新
河南自麻灣通南海北自海倉通北海地之相距計
三百四十里除麻灣南抵淮揚七百里海倉北抵直
沽六百里商賈通行無容别議中間河寬水深工力
省便者麻灣至把浪廟等處約共百九十里河窄水
淺及全未挖修者把浪廟至陳村閘等約共百五十
里分水嶺地形頗高尤宜深浚約略其費可不及拾
伍萬大都小姑河可以灌中段大姑河以灌陳村之
南白河以灌分水嶺南岸山河以灌新店之北以及
中間諸河泊之水以濟助之凡有水來必挾沙至黃
泇二河豈無衝沙焉得一一躱避唯當倣臨清濟寧
事例建閘設夫時常修浚於大小姑河上源修蓋土
壩以障沙來或建造斗門以防水漲因勢利導隨機
曲防在臨時酌量行之耳此一役也沿岸而行萬無
一失既非有黑海開洋之險又非有黃河遷徙之虞
居恒則兩路兼行遇變則此成有滯彼尚可來國計
民生無便於此下工部議不果行
崇禎十五年正月淮海總兵黃允恩疏奏臣惟皇上
因漕梗而勅行海運以伍萬石小試似已推行有序
矣臣至膠萊地方按視有不煩剙鑿不損地形可永
為漕運之絶計者謹為我皇上陳之按先朝有開膠
萊故道者不一而足然意美而法未良不知所謂分
水嶺者既為山根石骨難施五丁之功是以倏鑿倏
止金錢徒費臣詳察其地南北縱横共計二百四十
餘里湖水深入者百里河溪湖畔量加疏濬即可通
潮者百里此外惟是嶺頭脊脈不可鑿動者約四十
里意今之漕河每歲急應挑剥者亦不下數十處今
獲此利即留此嶺脊為盤剝之地能幾何哉計將淮
揚重船其運至膠河洞水津之空船令按至中間通
濬小河多造脚船飛輓如通州抵壩故事獨於嶺上
接建倉厫留本省京邊操軍推駕輕車儘足盤剝之
用倣古河陽洛口之運以待回空受載南自淮河抵
膠北自海倉抵津計日直達較河漕水程固遠邇霄
壤而比成山一轉亦縮近數倍每一年而三運四運
無不可者河渠有淤淺寇賊之患海洋有風波島嶼
之險此正用海以輔漕而用膠萊又所以輔海一舉
而數事得事捷而功倍實為萬世之利也
膠萊河停工考
元至元十七年萊人姚演由膠西縣陳村等處東南
趨西北鑿陸地數百里欲徑通漕直沽海口史稱勞
費不貲卒無成功二十二年詔罷膠萊新河按
膠州南海麻灣至北海海倉三百餘里可避大洋二
千里之險然浮山之西有薛島陳島相接百數十里
石礁林立横據大洋若橋梁然尤為險阻薛島之西
十里許連海涯處有平岡曰馬濠南北幾五里元人
常鑿之遇石而罷明嘉靖十一年御史方遠宜始議
開膠萊河海防道副使王獻燒鑿馬家濠十五里達
於麻灣開鑿將畢會獻去官遂罷其役嗣是戸科給
事中李貴和言比歲河决轉餉艱難請循獻遺策開
膠萊新河復海運以濟餉道上遣給事中胡檟往視
之檟及山東撫按官議皆以不便疏治乃奏言今為
新河之議者徒指元人故渠及副使王獻臆議非能
涉三百餘里間親覩其利害也臣嘗濬分水嶺騐問
獻所鑿渠皆流沙善崩雖有白河一道徒涓涓細流
不足灌注或欲引濰河之水不知濰河在高密西去
新河一百二十餘里中間高嶺甚多雖竭財力終不
接濟分水嶺以南至陳家閘以北雖云近海通潮又
皆岡石糜沙終難鑿治大抵上原則水泉枯涸無可
仰給下流則浮沙易潰不能持久二者皆治河之大
患也自獻以後屢勘不行良由於此上乃罷之隆
慶五年詔委多官查勘自膠州麻灣等處南至龍家
屯北至海倉勘畢具揭云龍家屯四里三十步水淺
不過三五寸每日潮至不能打&KR0309;斷水難施挑濬之
功店口三里有大姑河横冲帶沙淤塞河雖挑深遇
沙淤塞前功盡棄韓家口六里二百四十步俱岡
勾砂石此處難以徹水不便挑濬趙家口起至杜
家口止長十餘里水深一二尺河底俱係岡勾石且
有大者若欲深鑿極為費力杜家口至吳家閘三
里餘係小姑河口横冲細沙恐難&KR0309;治吳家閘至
譚家西南新口止共七里俱有淤沙岡石其沙皆係
白河水帶來譚家西口至分水嶺共九里白河全
無接濟旱則先乾澇則冲决窩舖分水嶺至楚家
口十里中多流沙楚家口至集蟇灣五里有餘北
岸現河口夏秋雨多即有大水帶沙入河冬春乾涸
董家莊至陶家莊四里餘内有崗石一遇秋雨泊
水湧入無雨則乾周家莊至秦家圈泊水冲開溝
口數道雨則泛漲無雨則乾並無泉源引導河底俱
有沙石謝家口至玉皇廟十一里至於閘内沙石
相半挑濬功費比之他處頗大謝家口至楊家圈
河岸水勢似有端緒說者謂新河可開或觸目於此
耳楊家圈至新河閘面比之南邊一帶雖似稍寬
欲西引濰河但勢已近海引之無益况濰河地勢返
下難以引入昌邑又居濰縣下流所當詳議新河
閘至海倉流沙壅滿難以行舟挑濬工程頗大量
得濰河韓信壩口河中到東岸高三丈四尺若濬溝
徹水必幾四丈迤東間有高阜處所將不止於四丈
矣濰水難引委為的確分水嶺挑濬二尺之下俱
是岡石五尺下即是糜沙挑之九尺六寸隨即坍去
四尺緣糜沙力軟不能承載易於崩塌分水嶺口
東南老地周圍開鑿三丈餘上層至岸堅土四尺中
層岡石五尺以下四尺俱是鬆軟糜沙旋挑旋隳工
役難施又勘得引水接濟雖東有大沽河西有濰
河二水稍大亦係有源但一則南入麻灣口難以挽
而西一則西隔百有餘里難以引而東若欲兩海貫
通必深以六七丈始得兩平寬一十餘丈始免崩岸
經費非百餘萬程限非六七年不能成也其功可輕
言耶萬歷三年九月尚書劉應節言新河自膠南
淮子河大港頭出海西抵匡家莊約四十里岡□黃
土宜挑治自劉家莊北折擡頭河張魯河至亭口閘
約三十里黑泥下地宜挑治自亭口閘歴陶家涯陳
家口孫店口至玉皇廟約六十里河寬水淺宜從舊
河旁别開一渠自玉皇廟至楊家圈二十餘里水勢
漸深約五六尺宜量行疏濬自楊家圈以北悉通海
潮無煩工矣以功力計之開創者什五通濬者什三
量濬者什二以地勢論之濬深丈餘者什一濬深數
尺者什九以水圭測之高下有凖以錐探之上下皆
無石事理甚明可開無疑上以為然命侍郎徐栻往
同撫按官會議栻既相視上言匡家莊地高難挑改
從黃埠嶺潮仍不通惟都泊為水滙船路溝有行舟
故道上流為姑膠諸河下流為張魯諸水庶泉源可
濬而河道可成也必為多建閘廣置水櫃築堤岸開
月河設倉厫備剝船計年大挑小挑估費百萬詔旨
切責謂栻故以難詞沮壊成事四年二月命應節
親往會勘應節曰新河地形如掌水勢成渠視黃埠
嶺較便兩海口水俱深闊舟亦乘潮無阻南海口迤
北十五里有積沙開船路溝十三里直接麻灣以避
之横建一閘於新舊河水之交則潮水長流浮沙不
入北海口迤南三十里為龍王廟客沙二里四十五
步撈沙二尺下即實土若旁闢一渠築堤五百餘丈
約水障沙自無他患由廟前達新河閘口其中一二
淺阻並令挑深亦可無虞至王家邱船路溝一帶地
勢趨下白河當其衝秋水暴漲最為河害宜岸口建
閘一座上流建壩二座尋常水流壩下引以濟河秋
漲則水經壩上内以停沙亦為善策大都北自海口
抵亭口南自麻灣抵朱舖通潮最易所慮者惟朱舖
抵亭口四十餘里耳蓋栻主引泉應節主通潮汐持
議不合越月山東巡撫都御史李世達上言潮汐
有常大潮一及陳村閘楊家圈耳曾未至朱舖亭口
此潮汐難恃也自孫店口至新河口紆曲二百里張
魯白膠三水微細都泊行潦業已乾涸引泉亦難恃
也元人開濬此河史臣謂其勞費不貲終無成功足
為前鍳於是御史商為正給事中光懋王道成等皆
競疏請止遂召應節栻還京悉罷諸添設員役嗣
是中書程守訓御史高舉顔思忠尚書楊一魁相繼
奏皆不果行崇禎末山東巡撫都御史曾櫻力請
脩治給内帑拾萬金工未舉櫻陞任去亦終不開
國朝雍正三年八月尚書朱軾奏請開山東膠萊河運
道
詔内閣學士何國宗會同山東巡撫陳世倌詳看議奏
何國宗等覆稱陞任吏部尚書朱軾開具膠萊運河
節略内稱嘉靖十一年御史方遠宜親歴海濱彙為
圖說上之疏曰淮河之北岸一里名支家河安東縣
至海州路也自支家河至漣河海口共三百八十里
既出漣河口由海道歴贛榆縣至安東衛即山東界
由安東衛過石臼所靈山所夏河所遂至膠州瞭頭
營入麻灣口共二百八十里俱循海壖而行一入麻
灣口其中止有馬家灣為陸路此則須以畚鍤開濬
然只五里而近若得開通即從把浪廟經平度州以
至萊州所屬之海倉口俱小河共二百七十里自海
倉口入大洋便直抵直沽口至天津衛凡泛海只四
百里風順半日可達等語該臣等會看得淮水出清
口與黃河合經安東縣城南東流入海方遠宜所稱
支家河在淮河北岸固即黃河之北岸也查安東縣
誌書載縣西十五里有支家河今已淤塞無迹可尋
土人亦鮮有知者惟有鹽河二道上自中河之鹽河
閘分運河之餘流至王營壩口分為二支東為中鹽
河西為西鹽河至安東縣北新安鎮合而為一又東
北復分為二東流為五丈河逕入海北流則會漣河
至恬風渡入海現今淮北鹽船由此轉運自鹽河閘
至恬風渡出海口計程三百餘里應即為方遠宜所
稱自支家河至漣河海口之故道也既出漣河口由
海州歴贛榆縣境至山東安東衛雖係海道而大洋
隔於雲臺鶯遊諸山之東實與河等自安東衛嵐頭
山口始入海程經石臼所夏河所靈山衛至淮子口
亦俱沿海壖而行自淮子口經靈浮兩山之間入麻
灣口即為膠萊新河浮山之西有陳薛二島石礁林
立甚為險阻薛島之西十里許有平崗曰馬家壕南
北幾五里元人鑿之遇石而罷明嘉靖十六年海防
副使王獻鑿開馬家濠石渠一千三百餘步直抵麻
灣即方遠宜所稱馬家灣也一入麻灣由把浪廟經
膠州平度高密昌邑諸境至掖縣海倉口出海計程
二百八十二里中分八閘距麻灣口二十里為陳村
閘又北三十里為吳家口閘又三十里為窩舖閘吳
家口窩舖之間地勢最高名分水嶺為南北分流之
脊窩舖閘以北二十五里為亭口閘又三十里為周
家閘又三十里為玉皇廟閘又三十里為楊家圈閘
又三十里為新河閘又三十里為海倉閘又二十七
里至海口以上各閘俱創自元人至今沿河仍襲舊
名而閘座俱皆湮廢查明時議開膠萊新河其說有
二一則欲自分水嶺深加開穵使河底與海口相平
南北河口各建一閘每日潮方至時則開閘納潮船
可乘潮而入潮將退時則閉閘蓄水船可通行而出
一則欲自分水嶺開通河渠修復閘座廣引來源設
立水櫃按啟閉蓄洩之法以資輓運二說俱似近理
今臣等細加測量分水嶺以南比麻灣口高二丈二
尺以北比新河閘高一丈八尺八寸又將分水嶺試
為開穵雖有崗石糜沙尚可挑濬惟是南海口潮水
止至陳村閘北海口潮水止至新河閘則兩潮之隔
不相通者中有二百餘里若欲南北通流必須漸次
開鑿深至二丈二三尺况朔望大潮深不過四五尺
餘日小潮深不過三四尺潮落之後僅深一二尺即
於河口建閘而欲引數尺隨長隨落之水通二百餘
里之流恐不能濟且麻灣以南水底皆係石塊海倉
以北一望壅沙故麻灣口海倉口雖可通潮而商船
漁艇絶無停泊若欲將海口一並開濬而潮汐日至
工力難施此通潮之不足恃也再查分水嶺地當水
脊所恃為分水之源者僅平度州之白河來源既微
又無泉流可引雨多則水漲噴砂雨少則全河乾澁
陳村閘下雖有姑尤河會流而其地已近麻灣順流
南下亦於運道無濟分水嶺北有膠河自膠州之鐵
橛山發源流至高密縣東與五龍河張魯河陂水會
至亭口閘下入新河北流水源稍盛中有百脈湖地
勢卑窪周圍百餘里若束堤蓄水以為水櫃猶可開
引使其南北分行然一河一湖又無泉源輸助欲以
濟二百八十餘里之運道勢必不能此蓄洩之不足
恃也考膠萊通運之議創自元人乃開之數年而即
罷明時屢試而終不行良亦職此若夫由河達海更
造船隻以及開穵勞費不貲又其餘事自海倉抵直
沽四百里大洋風濤之險更難逆覩至於來往商船
現惟泊於贛榆縣之青口及膠州之淮子口要皆濱
海水深之處不肯乘潮深入恐致淺擱縱使開通膠
河而海口淤淺如故難以通行亦於客商無所禆益
惟兩岸民田陂水俱藉此河宣洩今撫臣照依陞任
平度州州同温文桂條奏以民力疏濬每人按日給
米一升已足通流洩水若轉漕通商勢所不能似可
無庸再議於雍正四年六月奏覆
山東通志卷二十
