欽定四庫全書
山東通志卷十之一
巡狩志
岱宗古帝王巡行之所有事也我
聖祖仁皇帝六飛首馭愷澤旁流考度修禋一本於虞周
之精意今
皇上恪承
令典垂憲萬年而玉牒金繩屏置不講一作一述夐乎弗
可及已舊志疎蕪闕焉未補懼無以表東方之盛
蹟宣
昭代之宏規用是輯而增之易之省方詩之時邁禮之
升中於天儀制具載乃復於封禪詳著之者七十
二君之說蓋經傳未之前聞謹無稽所以崇有則
也作巡狩志
巡狩志上(歴代巡狩典國朝盛)
歴代巡狩
唐虞天子五載一巡狩歲二月東巡狩至於岱宗柴
望秩於山川羣后四朝肆覲東后協時月正日同律
度量衡修五禮五玉三帛二生一死贄五月巡狩至
南嶽八月巡狩至西嶽十一月巡狩至北嶽皆如岱
宗之禮歸格於藝祖用特
夏后氏因之
周制十二年一巡狩天子將巡狩類乎上帝宜乎社
造乎禰職方氏先戒四方諸侯曰各修平乃守考乃
職事敢不敬戒國有大刑及王之所行先道帥其屬
而巡戒令太馭掌犯較之禮(謂祖道)土訓氏夾王車而
行以待王問九州形勢(所謂以道地圖)山川所宜(所謂以詔地事)誦
訓氏亦夾王車以上古久遠之事以告王(誦訓所謂掌道方志)
(以詔觀事若魯有大庭氏之庫殽之二陵也)又掌道方慝(方慝四方言語所惡)以詔
辟忌以知地俗乘金輅建大旂歲二月東巡狩至於
岱宗柴而望祀山川覲諸侯其方之諸侯先於境首
待之所過山川則使祀宗先以三等璋瓚皆以黃金
為鼻流酌鬱鬯以禮神次乃校人殺黃駒以祭之每
宿舍掌舍設梐枑再重其外則土方氏又設蕃籬旣
至方岳先問百年就見之若未滿百年八十九十者
路經其門則見之不然則否天子乃令太師採人歌
謠賦詩以樂播而陳之以觀人風俗以審其善惡命
典市納賈陳百物之貴賤以觀人之所好惡又命典
禮之官考校四時節炁月之晦朔甲乙等日及候氣
之律吕所用禮樂宫室車旗等制度君臣上下之衣
服皆以王者所頒制度考校之諸侯封内有名山大
川不舉而祭之者為不敬不敬者君削其地有祭宗
廟不順昭穆者為不孝不孝者君絀以爵變禮易樂
者為不從不從者君流革制度衣服者為畔畔者君
討有功德於人者加地進律其諸侯待王之牢禮以
一犢既黜陟諸侯乃與之相見於方岳之下築壇與
覲禮壇其壇外為土埒方三百步開四門壇方九十
六尺高四尺上為堂下為三等謂之三成成每等高
一尺其堂置司盟之神位謂之方明(方明者上下四方神明之象也)
見諸侯之時據鄭註司儀及覲禮諸侯之上介各以
其君之旗置於宫内以表立位之處乃詔三升壇訖
諸侯皆就其旗而立其位鄭按明堂位諸公中階之
前北面東上諸侯阼階之東西面北上諸伯西階之
西東面北上諸子門東北面西上諸男門西北面東
上王乃於壇上揖之以定其位其揖之節有三儀與
王無親者推手小下之與王婚姻之親者平推手揖
之與王同姓者推手小舉之王既揖定其位諸侯乃
進升壇奠玉又按司儀職及鄭注云公於上等奠桓
圭玉陳擯者五人禮之侯伯於中等奠信珪躬珪玉
陳擯者四人禮之子男於下等奠穀璧蒲璧玉陳擯
者三人禮之諸侯各奠玉訖降拜又升成拜訖擯者
乃延諸侯升堂授王玉訖乃以璧琮行享禮謂之將
幣諸侯既朝見王訖乃退而自相與盟王宫之伯臨
之其神主於月必因以祭之其餘五月南巡狩至於
南岳如東巡狩之禮八月西巡狩至於西岳如南巡
狩之禮十有一月北巡狩至於北岳如西巡狩之禮
巡狩訖却歸每廟用一牛以告至謂之歸格於祖禰
用特
漢光武建武三十年春二月東巡狩幸魯祭泰山及
梁父漢章帝元和二年二月東巡狩至泰山道使使
者奉一太牢祠帝堯於濟陰成陽靈臺上至泰山修
光武山南壇兆辛未柴祭天地羣神如故事壬申宗
祀五帝於汶上明堂武帝配癸酉更告祠高祖太宗
世宗中宗世祖顯宗於明堂各一太牢卒事遂覲東
后饗賜王侯羣臣因行郡國幸魯祠孔子及七十二
弟子四月還東都庚申告至祠高廟世祖各一特牛
詔曰朕巡狩岱宗柴望山川告祠明堂以章先勲
其二王之後先師之裔東后蕃衛伯父伯兄仲叔季
弟幼子童孫百僚從臣宗室衆子要荒四裔沙漠之
北蔥嶺之西冒耏之類跋涉懸度陵踐阻絶駿奔郊
畤咸來助祭祖宗功德延及朕躬予一人空虚多疚
纂承尊明盥洗享薦慙愧祗慄詩不云乎君子如祉
亂庶遄已歴數既從靈燿著明亦欲士大夫同心自
新其大赦天下諸犯罪不當得赦者皆除之復博奉
高嬴無出今年田租芻槀又告平原東平等郡太
守相曰朕惟巡狩之制以宣聲教考同遐邇解釋結
冤也今四國無政不用其良駕言出遊欲親知其劇
易前祀園陵遂望祀華霍東柴岱宗為人祈福今將
禮常山遂徂北土歴魏郡經平原升踐隄防詢訪耆
老咸曰往者汴門未作深者成淵淺則泥塗追惟先
帝勤人之德底績遠圖復禹弘業聖績滂流至於海
表不克堂構朕甚慙焉月令孟春善相丘陵土地所
宜肥田尚多未有墾闢其悉以賦貧民給與糧種務
盡力農勿令遊手所過縣邑聽半入今年田租以勸
民夫之勞安帝延光三年二月丙子東巡狩辛夘幸
泰山柴告岱宗壬辰宗祀五帝於汶上明堂癸巳告
祀二祖六宗勞賜郡縣隋文帝開皇十四年冬十二
月乙未東巡狩十五年春正月壬戌車駕次齊州親
問疾苦丙寅旅玉符山庚午上以歲旱祠泰山以謝
愆咎大赦天下(隋志帝行幸兗州遂次岱岳為壇泰山下設祭如南郊又壝外為柴壇飾)
(神廟展宫懸於庭為埋塪二於南門外又陳樂設位於青帝壇如南郊帝服袞冕乘金輅備法駕而行禮)
(畢遂詣青帝壇而祭焉又隋制行幸所過名山大川則有司致祭岳瀆以太牢山川以少牢巡狩則類上)
(帝宜社造廟還禮亦如之將𤼵軔則軷祭其禮有司於國門外委土為山象設埋塪有司刲羊陳俎豆駕)
(將至委奠弊薦脯醯加羊於軷西首又奠酒解羊并饌埋於塪駕至太僕祭兩軹及軌前乃飲授爵遂轢)
(軷上)
唐開元禮巡狩儀
鑾駕出宫
將巡狩所司承制先頒告於東方諸州曰皇帝二月
東巡狩各修平乃守考乃職事敢不敬戒國有常刑
駕將𤼵告圜丘宗廟社稷皆如别儀皇帝出宫大備
鹵簿皆如常儀軷于國門祭所過山川如親徵之禮
所經州縣刺史縣令先待於境通事舍人承制問百
年古先帝王名臣烈士皆州縣致祭
燔柴告至
將告將作先於大山下修圜壇四出陛前告三日尚
舍直長施大次於外壝東門之内(其設文武侍臣次陳饌位)設宫
懸樂燎壇之制(一如圜丘之儀)前一日皇帝清齋於行宫應
告之官皆於告所清齋一日近侍之官應後升者及
從告羣官諸方客使皆於其所俱清齋一宿諸衛令
其屬晡後一刻各以其方器服守衛壝門盥太樂工
人俱清齋一宿奉禮設御位於壇之東南西向設告
官司徒執事者御史奉禮贊者協律郎太樂令望燎
位東方諸州刺史縣令介公酅公文武九品以上官
西方北方蕃客等位並如上幸圜丘儀(其褒聖侯等亦如之)設
告官以下門外位於東西壝門之外道南皆如設次
式郊社令帥府史一人及齋郎以罇坫罍洗篚羃入
設於位並如常儀執罇罍篚羃者各位於罇罍篚羃
之後告日未明十五刻太官令帥宰人烹牲於厨未
明四刻太史令郊社令各服其服升設昊天上帝神
座於壇上北方南向席以藁秸設高祖神堯皇帝神
座於東方西向席以莞設神位各於座首未明三刻
諸告官以下各服其服郊社令良醞令各帥其屬入
實罇罍及玉太祝以玉帛置於篚太官令帥進饌者
實諸籩豆簠簋等皆設於饌幔内未明二刻奉禮帥
贊者先入就位贊引引御史太祝以下入行掃除如
常儀訖各就位皇帝服袞冕乘輅行宫奏請進𤼵内
外器服如常儀駕將至謁者贊引各引告官通事舍
人引從告羣官東方刺史縣令諸方客使俱就門外
位駕至大次門外迴輅南向初皇帝既升奠玉幣太
官令帥進饌者諸太祝迎引於壇上各設於神座前
設訖謁者引司徒以下降自東陛復位諸太祝各還
罇所太常卿引皇帝詣罍洗樂止訖興皇帝再拜初
讀祝文訖樂作太祝進奠板於神座還罇所皇帝拜
訖樂止太常卿引皇帝進天帝神座前北向立樂作
太祝各以爵酌福酒謁者引司徒降復位太祝各進
徹豆還罇所奉禮曰賜胙
鑾駕還行宫
皇帝既還大次侍中版奏請解嚴皇帝改服通天冠
絳紗袍乘輅奏請還宫如常儀
望秩於山川
柴之明日望秩祀於嶽鎮海瀆山川林澤丘陵墳衍
原隰將祭所司先為壇於祭所其神皆以尊卑為敘
重行南向前三日守官設祭官以下次於東壝之外
道南北向以西為上設陳饌幔於内壝東門之外道
北南向前二日太樂令設宫懸之樂於壇南設登歌
於壇上皆如常儀右校掃除壇内外又為瘞埳於壇
北之壬地外壝之内方深取足容物前一日諸祭官
清齋於祭所諸衛令其屬晡後一刻各以其方器服
守衛壝門與太樂工人俱清齋一宿奉禮設祭官位
於内壝東門之内道北執事位於道南俱西向北上
設御史位於壇下一位於東南西向一位於西南東
向令史各陪其後設奉禮位於樂懸東北贊者二人
在南差退俱西向協律郎位於壇上在西陛之西東
向設太樂令位於北懸之間設望瘞位於瘞塪之東
西向設祭官以下門外位於外壝東門之外道南每
等異位北向西上設酒罇之位岳鎮海瀆各山罍二
山川林澤俱蜃罇二丘陵墳衍原隰俱散罇二各於
壇上南陛之東北向西上(其岳靈上加山罍二罍置於山罇東北向皆加白羃)
設玉篚於罇坫之所設洗於壇南陛東南如常執罇
罍篚羃各位於罇罍篚羃之後郊社令帥齋郎以罇
坫罍洗篚羃入設於位祭日未明十五刻太官令帥
宰人以鑾刀割牲齋郎以豆取牲血置於饌所遂烹
牲未明二刻太史令郊社令各服其服入設神座各
於壇上北方南向席皆以莞設神位各於座首未明
一刻祭官以下各服其服郊社令良醞令入實罇罍
及玉太祝以幣置於篚太官令帥進饌者實諸籩豆
簋簠等奉禮帥贊者先入就位贊引引御史太祝與
執罇罍篚羃者入自東門當壇南重行北向西上立
定奉禮曰再拜贊者承傳御史以下皆再拜訖執罇
罍篚羃者各就位贊引引御史詣壇東陛升行掃除
於上令史祝史行掃除於下訖引就位質明謁者引
獻官贊引引執事者俱就東門外位太樂令帥工人
次入就位謁者贊引各引獻官以下入就位立定奉
禮曰再拜在位者皆再拜謁者進獻官之左白有司
謹具請行事退復位協律郎跪俛伏舉麾鼓祝奏順
和之樂以蕤賓之均(自後壇下之樂皆奏姑洗)樂三成偃麾戛敔
樂止奉禮曰再拜獻官以下皆再拜太祝取玉於篚
立於罇所謁者引獻官詣岳壇升自南陛北向太祝
以玉幣東向授獻官受登歌作肅和之樂以函鍾之
均謁者引獻官進北面跪奠於岳神之座俯伏興謁
者引退北面再拜訖登歌止謁者引獻官降自南陛
還本位初獻官升奠玉幣太官令帥進饌者奉饌陳
於東門外登歌止太官令引饌入俎初入門雍和之
樂作饌至陛樂止饌升南陛太祝迎引於壇上設於
神座前設訖太官令以下降自東陛以出太祝還罇
所其鎮海以下之饌皆祝史迎於壇上設於神座前
相次而畢訖謁者引獻官詣罍洗盥手洗爵訖謁者
引升自南陛詣酒罇所執罇者舉羃獻官酌醍齊訖
樂作謁者引詣岳神座北向跪奠爵興謁者引獻官
少退北向立樂止初獻官進奠爵祝史各以爵奠鎮
海以下還罇所太祝持版於神座之右東面跪讀祝
文訖興獻官再拜初讀祝文訖樂作太祝進奠版於
神座還罇所獻官拜訖樂止太祝酌罍福酒進獻官
之右西面立獻官再拜受爵跪祭酒啐酒奠爵興太
祝帥齋郎進俎太祝減神前三牲胙肉加於俎西向
授獻官受以授齋郎獻官跪取爵遂飲卒爵太祝受
爵復於坫獻官興再拜謁者引獻官降復位諸祝各
徹豆如常訖還罇所奉禮曰賜胙贊者唱再拜在位
者皆再拜(獻官不拜)順和之樂作奉禮又曰再拜獻官以
下皆再拜樂一成止謁者進獻官之左白請就望瘞
位西向立於衆官將拜諸太祝外執篚進神座前跪
取玉幣齋郎以俎載毛血等各由其陛降壇詣瘞塪
以物置於塪訖奉禮白瘞塪東西各四人寘土半塪
謁者進獻官之左白禮畢遂引出贊引引執事者以
次出又贊引引御史太祝以下俱復執事位奉禮曰
再拜御史以下皆再拜訖出贊引引工人以次出其
祝版燔於齋所
肆覲東后
望秩之明日肆覲東后於告至之前刺史縣令皆先
奉見如常將作先於行宫之南為壝宫方三百步面
一門為壇於壝内三分壝二在南壝方九丈六尺高
四尺四出陛前二日太樂令設宫懸之樂於壇南如
殿庭之儀前一日尚舍鋪御座於壇上近北南向又
設解劒席於南陛之西南守宫於門外量設百官次
文東武西以北為上東方刺史縣令次於文官之南
蕃客次於武官之南所司陳路於壇南如常典儀設
羣官板位文官一品以下九品以上位於壇東南每
等異位重行西面以北為上武官一品以下九品以
上位於壇西南當文官每等異位重行東面以北為
上東方刺史縣令於壇南三分庭一在南每等異位
重行北面以西為上若有蕃客則位於刺史之西每
國異位重行北面以東為上設典儀位於南陛之東
贊者二人在南差退俱西南北上奉禮設門外位文
官一品以下九品以上位於門東每等異位重行西
面武官一品以下九品以上位於門西每等異位重
行東面俱以北為上設陳方刺史縣令位於文官之
南每等異位重行西面以北為上蕃客位於武官之
南每國異位重行東面以北為上其日未明三刻諸
位各以其方器服量設牙旗於壝外四面未明一刻
諸位各勒所部列黃麾大仗屯門及鈒戟陳於壝内
如殿庭之儀羣官及刺史以下集各就次服其朝服
蕃客集次各服其服侍中版奏請中嚴近使陳於行
宫門外諸侍衛之官各服其器服符寶郎奉寶俱詣
行宫門外奉迎典儀帥贊者先入就位吏部兵部主
客戶部及羣官客使俱出次通事舍人各引就門外
位刺史縣令俱執贄通事舍人引就門外位(贄各以其土所)
(有錦綺繒布葛布之屬具五幅兩為一束而執之仍飾以黃)其餘當土常貢之物並
盛以篚其屬執之列於縣令位後通事舍人引文一
品以下九品以上先入就位侍中版奏外辦皇帝將
出仗儀太樂令令撞黃鍾之鍾左右五鍾皆應協律
郎舉麾工鼓柷奏太和之樂皇帝服袞冕乘輿以出
曲直華蓋警蹕侍衛如常儀皇帝入自北壝門由北
陛陞壇即御座樂止乘輿退其羽儀華蓋仍侍於御
側通事舍人引東方刺史以下入就位鴻臚引蕃客
次入就位初刺史入壝門懸下舉麾舒和之樂作至
位立定樂止典儀曰再拜贊者承傳執贄者俱跪奠贄
興在位者皆再拜訖跪取贄興(凡拜奠贄皆如之)侍中前承
制降詣刺史東北西面立稱有制蕃客則客人承旨
宣勅刺史以下皆再拜宣制訖又再拜戶部引諸州
貢物兩行各入於刺史位前東西陳之龜為前列金
次之丹漆絲纊四海九州美物重行量陳於後訖執
物者各退立於東西廂文武前側立通事舍人引刺
史為首者一人執贄詣解劒席解劒脫舄執贄興舍
人接引升壇詣御座前北面跪奏稱具官臣某姓名
等敢獻壤奠遂奠贄俯伏興又舍人跪奉以東授所
司舍人引刺史降詣解劒席跪佩劒納舄興通事舍
人引復北面位初為首者奠贄通事舍人引在庭者
以次奠贄於位前訖各俯伏興引退復位訖刺史以
下俱再拜戶部尚書進詣階門北面跪奏稱戶部尚
書臣某言諸州貢物請付所司俯伏興侍中前承詔
退稱制曰可尚書退復位所司受贄其執貢物各進
執物所司引退俱出東門初刺史將朝中書侍郎以
諸州鎮表方别為一案候於西門外給事中以祥瑞
案候於東門外俱令史綘公服對舉案侍郎給事中
俱就侍臣班初刺史將入門中書侍郎降引表案
入詣西陛下東面立給事中降引祥瑞案詣東階
下西面立刺史將升奠中書令黃門侍郎俱降立
於階下刺史執贄升陛中書令黃門侍郎各執所
奏之文以次升初戶部尚書令退復位訖中書令
前跪奏諸方表記黃門侍郎又進跪奏祥瑞各還
侍位侍郎與給事中引案退司儀曰再拜贊者承傳
文武羣官刺史以下及諸國客俱再拜訖通事舍人
以次引北面位者出就門外位侍中前奏稱侍中臣
某言禮畢俯伏興還侍位皇帝興太樂令令撞蕤賓
之鐘左右鐘皆應太和之樂作皇帝乘輿降自北陛
警蹕侍衛如來儀入行宫樂止通事舍人引東西面
位者以次出設會如元會之儀
考制度
朝覲之明日左右丞相以考制度事奏聞命太常卿
採詩陳之以觀百姓之風俗命市納賈以觀百姓之
所好惡命典禮考時月定日同律觀禮樂制度衣服
正之山川神祗有不舉者為不敬宗廟有不順者為
不孝不孝不敬者則長官黜以爵革制度衣服者為
叛叛者長官有討有功德於百姓者加爵賞五月南
巡狩至於南岳如東巡狩之禮八月西巡狩至於西
岳如南巡狩之禮十有一月北巡狩至於北岳如西
巡狩之禮歸格於宗禰用特如别禮若告封禪如别
儀
時巡秩祀
尚書東巡狩至於岱宗柴望秩於山川(東岳諸侯境内名山大川)
(如其秩次望祭之)禮天子祭天下名山大川五岳視三公四
凟視諸侯(五嶽視三公謂其牲幣粢盛豆爵獻之數比之三公也周禮云上公饔餼九牢飱五)
(牢饗禮九獻豆四十是也按晉何琦論曰唐虞之制天子五載一巡狩順時之方柴燎五嶽望於山川徧)
(於羣神故曰因名山升中於天所以昭告神祗饗報功德是以災厲不作而風雨寒暑以時降及三代年)
(數雖殊而其禮不易五岳視三公四凟視諸侯著在經記所謂有其舉之莫敢廢也)
宋真宗大中祥符元年封禪禮畢詔加號泰山天齊
王為天齊仁聖王五年加上曰天齊仁聖帝命學
士晁迥撰天齊仁聖帝碑銘其辭曰臣聞結萃為山
麗無疆之厚載升名曰嶽表奠服之崇丘至若根一
氣以混成嫓四時而首出作鎮東夏寔惟岱宗辨乎
五方設位冠配天之大畫為八卦建標當出震之區
邃深連空洞之宫翕習號神靈之府夫其魁甲艮象
握制坤軸嶾嶙碕礒穹崇岧嶤天門路界於鬱蒼日
觀勢臨於杲曜列仙遯迹存棲真之石閭永命儲休
閟與齡之金篋滋殖百卉函育庶類畜泄雷兩吐納
風雲封之所以合元符登之所以小天下近綴梁社
遠矚秦吳控壓海沂襟帶洙泗鄒人所仰魯邦是詹
肇生物之化權蓋頥貞之夀域也古先哲后誕膺駿
命披皇圖稽帝文告成功申大報昭姓考瑞刻石紀
號自無懷氏迄唐明皇登封展采布在方册者罔不
於兹矣開元十三年始封神曰天齊王禮秩加三公
一等綿歴五代寂寥無聞爰暨皇朝勃興嘉運叶百
姓與能之望應真人革命之秋太祖皇帝總&KR1158;英雄
鞭撻宇宙勤勞四征削平多壘方混一於寰中太宗
皇帝纂隆洪緒懋建皇極斟酌道德統和天人乃綏
懷於海外然而艱難創業緼畜貽謀勒崇奮炎將底
績而未暇開先遺大知奕世而有歸粤惟崇文廣武
感天尊道應真佑德欽明上聖仁孝皇帝陛下承鼎
足之基格盂安之世顯仁以育物廣孝以奉先宣洽
重熙財成庶政弭戎息旅撫柔要荒乘國步之密清
宅天衷於醰粹因之以豐懋加之以康阜席慶宗廟
之重游心帝王之術長轡遠御大道坦夷天衢於是
嘉亨德教於是乎漸被戴日戴斗聿遵朝聘之期太
平太蒙盡入車書之域垂衣在上擊壤在下得以疇
咨俊茂博訪幽隠講求典禮包舉藝文接千歲之統
可炳儀於封祀當萬物之盛宜昭告於神明然猶務
謙尊而益光體健行而不息冲晦藏用淵默思道俄
而天休震動上帝顧懷真籙洊臻靈心有懌總集峻
命覺悟烝黎踰金簡玉字之文等河圖洛書之寶承
是秘檢𤼵為蕃釐霈澤開榮普天受賜新建元之號
易通邑之名茂昭降祥聳動羣聽是時東土耆老凑
闕廷以上書南司宰輔率官師以抗表願循考古之
道煥𤼵升中之儀弗獲固辭乃徇勤請且以增覆載
之高厚揚祖宗之純懿也儲峙供億悉出於縣官經
啟營繕不煩於民力大中祥符元年冬十月具儀制
嚴仗衛陳屬御隮介丘齋心服形奉符行事羣司奔
走百禮修明集巉巖之巔凌顥英之氣壇壝清肅牲
器純備玉幣式敘樽彛在列奠獻克謹皦繹用張晏
娭交三神之歡陟配崇二聖之位舉爟火升高烟示
瑤牘以環觀建雲臺而特起社首之禮抑又次焉咸
秩無文奉行故事朝會赦宥涵濡盪滌采輿誦求民
瘼旌前烈衍徽章參用王制著明皇績大猷克集神
實幽贊故自始及末見象日昭史氏之筆殆不停綴
則有非烟紛郁太陽晏温仙芝無根菌蠢以含秀醴
泉無源毖涌而善利靈輝休氣嘉穀奇木鱗介之宗
長翔游之品類表異駢出曠代絶倫豈非受職修貢
𤼵祥介福之徵乎人謂是山崇冠羣嶽功侔造化斯
不誣矣國家稽虞書四巡之首原漢氏五祠之重述
宣邦典申嚴祭法奉正直聰明之德罄精虔嘉栗之
誠為民祈福與國均慶封巒之後復增懿號曰仁聖
天齊王蓋以形容靈造舉褒崇之禮也名稱之義大
矣哉化工生物之謂仁至神妙用之謂聖登隆顯赫
亦云至矣復思嚴飾廟貌彰灼威靈責大匠之職議
惟新之制於是命使屬役協辰僝工庀卒徒給財用
興雲鍤運風斤程工物以致期分國工而騁藝規
畫盡妙樂勸忘勞踰年而成不愆於素棟宇加宏麗
之壯像設賁端莊之容凡所對越肅恭逾至四年春
舉汾陰后土之祀成天地合荅之禮憲章明備上下
交感純嘏既錫大賚施及圓首方足式歌且舞猗歟
間歲順動焜煌景鑠而皆擬聖明之述作從英茂以
飛騰灼敘慶靈奉揚殊貺紀諸盛節悉以命篇布日
星之華配雲雨之潤並刊鳳藻散跱龜趺播洋溢之
頌聲垂極蟠之能事而志求象罔順拜崆峒闢衆妙
之門廣列真之宇非止卜永年于郟鄏是將納雅俗
於華胥者也又以太乙五佐本乎天太寧五鎮本乎
地其位參兩鴻名可齊特尊列嶽咸加帝號由是奉
升泰山之神曰天齊仁聖帝乃命案馳道之東偏直
宸居之巽位辟地經始别建五嶽帝宫以申崇尚之
禮焉御製奉神述詔中書召侍從之臣諭以制作之
本意觀夫聖文之梗概以為岱鎮之大輔於柔祗動
植之所蕃息原源之所滋液至靈允宅陰隲攸司鍾
戩穀而有徵繄黎元之是賴舊史具載前王式瞻著
册封之典嚴祀祠之禮增奉邑之數申樵蘇之禁皆
以仰不測之明威顯無方之妙迹也方今兵革偃戢
華夷會同歲獲順成物無疵癘率由丕應冥助永圖
固當稽彼前聞進其尊稱謂乎唐虞曰帝商周曰王
夫商周之王爵人臣而有素唐虞之帝奉神道而何
疑况其容衛等威冠裳制度極徽數以宿備宜明豔
以相符因而成之禮無違者願延景祐普及含生至
乎哉聲動睿辭無私廣大坦然明白之理沛然利澤
之德曲成司牧俾臻富夀有以見聖人之情矣遂誌
勒石徧立於五嶽廟庭從近臣之議也是歲冬並命
使介分詣諸嶽定吉日飾有司皇帝被法服御朝元
殿禮行樂作而臨遣之持節受册袞冕相繼次敘而
出觀者如堵且歎文物聲名之盛未嘗有也使者奉
詔訖事率叶素期於穆宏觀夐超千古矣越明年詔
五臣撰辭各建碑於嶽廟而臣浸漬皇澤涵泳清徽
偶集鳬鴈之行遂塵龍鳳之署預承綸旨強叩蕪音
曷勝眷奬上以慶幸宣明盛禮叨奉册於秦城潤色
貞珉玷彌文於魯嶽荷輝榮之稠叠愧才學之空虚
燥吻濡毫謹為銘曰節彼泰山蟠亘大東一氣凝神
五嶽推雄勢並鳬嶧秀出龜蒙崛起海表目為天中
高摩霄極俯瞰暘谷神策斯秘昌圖可卜物性鍾仁
民居獲福魯邦是常盛德在木百靈淵府三宫洞天
稷丘真隠芝童列仙白鶴方駕飛龍命篇宅其勝境
幾乎大年嶽長曰宗歲交曰岱仰止巉岩奠兹持載
夀域既優神聰有賚禱祀誕隆寅威如在千載興運
八紘開基武功盪定文教緝熙封禪縟典祖宗制宜
逮夫聖嗣方畢宏規惟帝奉符惟神佑德茂績其凝
皇猷允塞嘉德沓臻鴻元靡測芃芃豐衍元元滋息
於赫靈廟控帶名區有詔改作俾受全模協心董役
豐資庀徒技殫功倍雷動星敷大厦咸新羣黎改觀
&KR0772;窱靚深峥嶸輪奐肅穆威容潔清几案欽修允宜
肹蠁攸贊功懋天作澤從雲游式諧民望昭報神休
殊號斯薦前古匪儔庶安億兆豈止懷柔天帝之孫
復升以帝出乎震宫臨乎日際事固莫京理亦潛契
樹此翠碑騰芳百世
國朝盛典
聖祖仁皇帝康熙二十三年甲子春二月翰林編修曹(禾)
吏科掌印給事中王(承祖)各疏請
東巡
詔廷臣集議謹按
翰林院編修曹(禾)
題為恭請
皇上登封岱宗以告成功以昭盛德事(臣)聞祀典國之大
事帝王事天明事地察於是乎神祗降福人民悅豫
慶流久遠古者有常祀有特祀禮曰天子祭天地四
方山川五祀歲徧焉此常祀也四時舉行之禮也書
曰歲二月東巡狩至於岱宗柴望秩於山川此特祀
禮司馬遷所謂每世之隆則封禪答焉者也三五以
來昭姓考瑞必以其成功告於上帝(臣)考封禪書及
班固應劭服虔諸儒所言泰山五嶽之長神靈所聚
因高崇天謂之封就廣增地謂之禪明受天地之所
命功成事遂有益於天地若高者加高厚者加厚陰
陽和萬物序刻石紀號高世比德於九皇甚盛典也
逮秦漢唐宋之主有事岱宗者皆勒兵十數萬創立
宫殿更起明堂辟雍勞民費財失對越之意後世議
者遂不敢申明其禮獨詳於一歲中祈年報賽之常
祀不知祀天一也而禮有大小帝王受命於天左右
相之默成其功業故因名山升中與天相見報受命
之無負因之燔柴肆祀以荅幽贊明欲其精神通於
真宰使神祗各率其職佑我皇極光我泰階天人之
際感召甚微其為典禮至尊至重洪惟我
太祖高皇帝誕膺圖籙
太宗文皇帝受寶握符
世祖章皇帝撫有區夏大命雖定而天下未寧人心未靖
三孽伏於方鎮海宼跳梁東南此乃
上帝神靈眷顧篤佑
皇上留遺艱難昭宣至德神功開大一統之業垂裕於萬
世也伏見
皇上睿謀獨運動與天契決機制勝掃蕩都盡臺灣逋宼
讋威歸化納土稽顙窮海萬里廓清無外
皇上聖德高深期臻上理雖六合同風而孜孜不已政化
翔洽流於無垠三光五行昭精布序年穀順成聲教
四訖閭閻安生樂業共見太平而奉琛職貢梯山航
海而來者不可勝數猗歟盛哉古帝有功德者莫過
於黃帝黃帝上元甲子貞元運會考定星歴建天地
神祗物類之官制作度數合符造化由是封巒勒成
遂開宇宙文明之象漢武帝不得其時則以十一月
甲子朔冬至應之而數千年之景運適恊於今日功
成治定之後則統天之紀應地之時而立人之極端
在今日矣(臣)愚竊謂
皇上以精一執中為奉若豈樂於泥金刻石鋪張揚厲之
文然而
上帝之命不可不報山川百神之助不可不荅而運世之
本開基之功德不可不紀誠宜稽古禮文潤色鴻業
勿憚登陟之勞亟議告成之典考漢唐之儀注行之
簡易順承大慶維新庶政為生民錫福為奕葉儲休
光昭
祖
宗之洪烈休德將見瑞應洊臻頌聲洋溢與黃帝之時同
其盛美矣(臣)於歲首即懷此念慮蹈越位之罪既而
惟之受
恩深重報稱無由而敷陳經史導揚德化(臣)之職也拳拳
之誠冒凟
宸聽奉
旨九卿詹事科道會議具奏
吏科掌印給事中王(承祖)
題為請倣古帝之巡狩以勤民事以光
聖治事(臣)仰見我
皇上乘泰運之始出維新之治屡頒
上諭戒飾臣工疏通仕路皆
軫念民生期登熙隆至意也誠德嫓堯舜功邁漢唐矣方
今四海昇平要荒向化正觀風問俗勸課農桑之時
(臣)讀舜典所載歲二月東巡狩至於岱宗柴望秩於
山川肆覲東后(臣)竊惟其意岱宗居五嶽之首東方
為生氣之先二月乃東作之始燔柴祀天因所至而
祭告之至其協時月正日同律度量衡蓋皆為民事
也故載之於書令後世倣其意而行之我
皇上念切民瘼求登殷阜必以農功為先務請倣虞帝之
制巡幸東方察閭閻之利病問風俗之厚薄設祭方
嶽以祈年豐又聞泰山出雲不崇朝而雨天下是
聖帝一禱即澤沛萬方矣詩云以祈甘雨以介我稷黍以
穀我士女此之謂也且東嶽密邇孔里(臣)見史册所
載漢高之魯以太牢祀孔子後世美其開一代之文
治倘
開基之功德不可不紀宜亟議告成之典等語又科
臣王(承祖)疏稱巡幸東方察閭閻之利病問風俗之
厚薄設祭方嶽以祈年豐又聞泰山出雲不崇朝而
雨天下
聖帝一禱卽澤沛萬方矣且東嶽密邇孔里(臣)見史册所
載漢高至魯以太牢祀孔子後世美其開一代之文
治倘
御輦所届觀見車服禮器亦古今鉅觀而
皇上右文之至意載之史册誠千古不易見之盛事(臣)讀
史記封禪書内云上古封禪者七十二君皆荒唐無
稽至秦皇漢武倣而行之不過耀德張功後世鄙焉
我
皇上德接精一之傳博稽羣書上法虞帝行燔柴之禮不
襲封禪之事是
聖德神功光昭萬世等語伏察封禪之說不著於經書傳
言舜至岱宗燔柴以祀天原非封禪唐虞三代以前
開基之功德不可不紀宜亟議告成之典等語又科
臣王(承祖)疏稱巡幸東方察閭閻之利病問風俗之
厚薄設祭方嶽以祈年豐又聞泰山出雲不崇朝而
雨天下
聖帝一禱卽澤沛萬方矣且東嶽密邇孔里(臣)見史册所
載漢高至魯以太牢祀孔子後世美其開一代之文
治倘
御輦所届觀見車服禮器亦古今鉅觀而
皇上右文之至意載之史册誠千古不易見之盛事(臣)讀
史記封禪書内云上古封禪者七十二君皆荒唐無
稽至秦皇漢武倣而行之不過耀德張功後世鄙焉
我
皇上德接精一之傳博稽羣書上法虞帝行燔柴之禮不
襲封禪之事是
聖德神功光昭萬世等語伏察封禪之說不著於經書傳
言舜至岱宗燔柴以祀天原非封禪唐虞三代以前
實無登封故事科臣王(承祖)疏稱封禪之禮後世鄙
焉編修曹(禾)請封禪以告成功之處無庸議又王(承)
(祖)疏稱請倣虞舜巡幸東方察閭閻之利病問風俗
之厚薄設祭方嶽以祈年豐漢高至魯以太牢祀孔
子後世美其開一代之文治恭惟我
皇上博綜經學弘闡心傳重道崇文千古莫並且
軫念民依省方問俗
鑾輿所至
訓飭官方特加蠲賑此皆勤民重農至意如
皇上巡問民俗經過泰山闕里應倣行虞舜燔柴漢高祖
祀孔子禮致祭等因奉
旨着候旨行應行典禮該部即詳察具奏
秋九月
聖祖仁皇帝稽古東巡十九日壬午昧爽
𤼵德音肆赦天下
詔曰帝王誕膺景命統御萬邦道重觀民政先求瘼是以
虞廷肆覲肇舉省方周室懷柔式歌時邁詩書具在典
制丕著朕仰荷
天休纉承
祖烈撫兹兆庶期底時雍夙夜孜孜懋求治理以富
以教靡敢怠遑猶慮蔀屋艱難罔由上達故於直
隸郡縣周覽巡行勤施補助更念山左等處土宜
俗尚不加循省曷克真知矧歷逢甲子世際昇平
聿圖泰運之恒新在措芸生於豫大乘時命駕咨
彼民依但樂利祗慰夫一方而德澤未敷於九有
朕心歉焉用是特昭公普以弘仁庶奏諴和之盛
治一江南浙江江西湖廣省分自用兵以來供應
繁苦宜加恩卹康熙二十四年所運漕糧著免三分
之一一自康熙十三年起至二十二年拖欠漕項錢
糧著自康熙二十三年起每年帶徵一年以免小民
一時並徵之累東巡經過地方宜俱加恩卹著將康
熙二十四年應徵丁銀盡行捐免一泰山經過致祭
其四嶽四瀆等祀應遣官致祭察例舉行一凡官吏兵
民人等有犯除十惡等罪不赦外(凡常赦所不原者不在赦内)其餘
自康熙二十三年九月二十四日昧爽以前死罪軍罪
以下已𤼵覺未𤼵覺已結正未結正咸赦除之有以赦
前事告訐者以其罪罪之一直隸各省修理文廟銀兩
照舊存留以供整葺一直隸各省解費脚價銀兩仍復
存留照額支給一祭祀行香習儀及祈晴祈雨鄉飲酒
禮等項銀仍復存留以供支用一嶽鎮四瀆廟宇傾頽
者該地方官設法修葺以昭誠敬一内外文武官員現
應議處者俱著寬免一内外文武大小各官除各以現
在品級已得封贈外凡授職陞級及改任者著照新銜
封贈一各處孤貧口糧已復存留經管地方務須從實
給散以贍窮獨於戲時臻熙皥彌隆寬䘏之恩戶樂清
寧丕篤綿長之慶布告天下咸使聞知凡經過地方
各有加
恩自親王以下宗室覺羅内大臣侍衛内務府武備院上
駟院鑾儀衛各官及各旗護軍綂領前鋒綂領等官
至各衙門扈從官及各執事人員俱預行𣲖出接次
隨行
駕發京師日鹵簿大駕陳設如常儀隨從不隨從王以下
文武各官各跪送隨行如常儀所過鴻臚寺官先期
傳知百里以内地方官率本地鄉紳士民迎於十里
之外本地鎮守滿漢官軍整隊伍迎於十里之外分
文武東西候
駕至跪迎送如常儀十月壬寅至於岱宗
躬祀
東嶽(禮部題定儀注)
前期太常寺用白紙糊版黃紙鑲邊墨書祝版不書
御名太常寺官具補服捧送
廟中安設祝案上其
神位前陳設禮神制帛一(青色)圓降真炷香一炷黃速香
一觔白磁爵三牛一羊一豕一登一鉶二簠二簋二
籩十豆十酒一尊燭二對燈十盞陳設畢禮部太常
寺堂官奏請
皇帝具禮服陞輦儀仗全設扈從王以下内大臣侍衛文
武官三品以上及地方文官知府以上武官副將以
上俱朝服陪祀其餘文武各官俱於
行宫前兩旁朝服跪送
皇帝入
廟至二門降輦贊引官對引官恭導
皇帝入
殿中門至拜位前立典儀唱執事官各司其事贊引官
奏就位
皇帝就拜位立典儀唱迎
神贊引官恭導
皇帝詣香案前立司香官捧香盒跪進於
皇帝右贊引官奏上香
皇帝舉炷香上爐内又三上瓣香畢贊引官奏旋位
皇帝旋位立贊引官奏跪叩興
皇帝行二跪六叩頭禮陪祀王以下各官俱隨行禮興典
儀唱奠帛行初獻禮捧帛官至
神位前奠帛三叩頭退次捧爵官至
神位前立獻爵畢次讀祝官至祝案前一跪三叩頭捧
祝版跪案旁祗候贊引官奏跪
皇帝跪王以下各官俱跪贊引官贊讀祝讀祝官讀祝祝
文曰朕惟五嶽視三公而泰岱為之長古帝巡行時邁
所過名山大川必按圖職方敬修祀事昭垂典禮自昔
為隆是以虞史著望秩之文周詩有懷柔之頌朕荷
天眷命罔敢寧居省俗觀風勤求民隠爰以良月至於岱
宗惟
神屹峙東方育成庶類天齊巨鎮功開萬物之先日觀
崇標尊為百靈之府吉蠲用享虔事惟誠宣氣布和徧
神庥而沛澤始元啓泰翊景運以徵祥祗薦馨香
神其歆鑒讀畢捧祝文至
神位前跪安帛匣内三叩頭退贊引官奏叩興
皇帝行三叩頭禮興王以下各官俱隨行禮畢典儀唱行
亞獻禮捧爵官獻爵於左如初獻儀典儀官唱行終
獻禮捧爵官獻爵於右如亞獻儀典儀唱送
神贊引官奏跪叩興
皇帝行二跪六叩頭禮王以下各官俱隨行禮興典儀唱
捧祝帛恭詣燎位捧祝帛官至
神位前跪捧祝帛三叩頭司香官跪捧炷香不叩依次
捧送燎位
皇上轉立東旁候祝帛香過還位立祝帛焚半贊引官奏
禮畢
皇上陞輦還行宫不陪祀文武各官俱於
行宫前排班跪迎候
駕過各退
御書廟額曰配天作鎮既登岱十月十一日大學士明(珠)
王(熙)奉
諭旨朕夙夜孜孜勤求治理深宫寧處軫念閭閻諏吉時
巡省觀民隠經行所至登於泰山至聖遺跡緬然如睹
一覽衆山臨眺九有洵足攬天下之勝察造化之奇援
筆濡毫書成普照乾坤四字可於孔子小天下處建亭
懸額復書雲峰二字可於極頂處磨厓勒石其本年香
稅免解該部用以鳩工庀材虔修泰山頂上各廟應行
事宜爾會同該撫確議具奏
駕至江南
回鑾
躬詣闕里致祭
先師孔子講書於詩禮堂復遣親王致祭
元聖周公(幸魯典禮另詳闕里志)
駕還京師不隨從王以下文武各官朝服跪迎如常儀
二十八年正月
聖祖仁皇帝南巡
諭朕閱視河工巡省地方恐有司煩勞百姓著行令該督
撫嚴飾地方官所過道途停止修治至山東
躬率文武諸臣望
岱宗扈從諸臣奉
諭旨朕巡歴所至再經岱麓重瞻祠宇詢其廟祝知香火
荒涼日用難給岱頂諸廟亦復如之念泰山為五嶽之
長載在祀典有功社稷不宜使之漸就寥落合將每歲
香稅錢糧内量給數百金使上下嶽廟與元君諸祠守
祀者得有資賴曉夜盡心兼可時加修葺以壯往來觀
瞻示朕崇祀之意爾諸臣即與山東巡撫藩臬會議以
聞正月十五日山東巡撫錢珏奉
諭旨朕軫恤民隠載舉時巡懋宣德化勤求疾苦比至山
東所經城邑百姓扶老攜幼夾道歡迎朕問及連歲順
成民生少得安業第思百姓足則國家克裕若期比戶
豐盈必以蠲租減賦除其雜𣲖為先邇年以來各省地
丁錢糧已經節次豁免山東地丁正賦意欲來歲蠲除
兹因巡幸至此特先諭該撫速行曉示日傳三百里遐
村僻壤咸使聞知以副朕省耕問俗之意特諭
駕入江南境
閱視中河至浙江會稽山由江寧府
回鑾三十八年
聖祖仁皇帝南巡前期
諭朕撫馭寰區四方無事獨淮黃兩河為患屢遣大臣督
理竟無成功今諸臣請朕親臨指示因命擇吉南行親
加詳勘至於吳越襟帶江湖亦為省耕勵俗凡來往所
需諸物俱由京師備辦即沿途日用亦令各該衙門照
時價採買並無纖毫擾民倘官吏有私行𣲖取者察出
即以軍法從事其扈從大小官員隨行僕役横生事端
一併從重治罪凡所經行地方百姓不必迴避照常貿
易耕耘行令該督撫示諭各府州縣
駕𤼵京師由水路經山東境至江南清河
臨視隄防至浙省復經山東境
回鑾五月初六日戶部奉
諭旨朕巡省民生風俗南至於江浙兹以返蹕行經山東
緣途延見父老諮詢農事幸今歲雨暘時若二麥繼登
小民可以無憂粒食但前年被災泰安等二十七州縣
生計尚未豐盈宜更加恩休養所有康熙三十六年未
完地丁銀米俱著免徵其三十七年應徵錢糧原因災
傷令於三十八年完納今念一歲之内竝輸二歲之租
恐物力艱難未能兼辦著分作三年帶徵以示寬恤爾
部移文該撫轉飭有司明白張示務使窮鄉僻壤均沾
實惠以無負朝廷曲軫民依至意倘有不肖官吏私徵
侵蝕致上澤不下及者察出定治重罪爾部即遵諭行
特諭四十二年
聖祖仁皇帝南巡
閱河至山東泰安州
祭岱遣領侍衛内大臣於
嶽廟致祭正月十六日戶部奉
諭旨朕甲子己巳兩次南巡路經東省見民生豐裕士庶
共慶近來淮黃告成朕不辭遠涉減從輕行待旦而興
夜分乃寐再經齊魯存問民生休戚似不及甲子己巳
朕深憯怛痌瘝之在抱也若閭閻蓄積有餘即遇有水
旱亦不致困苦今特加恩蠲恤用弘愛養朕所經過地
方德州平原禹城齊河歴城長清恩縣夏津武城館陶
臨清清平博平堂邑聊城東阿陽穀夀張滕嶧二十州
縣康熙四十一年未完地丁錢糧著通行蠲免濟南府
屬之海豐利津霑化兖州府屬之寧陽滋陽泗水金鄉
單曹鄆城曲阜費十二州縣去歲農收歉薄四十一年
未完錢糧亦通行免徵其去歲曾被水災者東平新泰
蒙陰沂州沂水萊蕪六州縣康熙四十二年地丁錢糧
已經全免外四十一年未完錢糧亦俱著全免其泰安
郯城魚臺汶上嘉祥鉅野濟寧七州縣雖未成災四十
一年未完錢糧俱著蠲免四十二年地丁錢糧著分三
年帶徵爾部即移文該撫董率各州縣有司詳慎奉行
務令人霑實惠戶有餘藏以稱朕重期黎元殷阜之至
意有不肖官吏侵蝕私徵者察出定從重治罪爾部即
遵諭行特諭
駕入江南境沿途
閱視河防至浙省由江寧府
回鑾以河工告成
大沛恩膏
頒詔天下四十四年
聖祖仁皇帝南巡
閱河由山東入江南境
臨視河工至浙省由江寧府復經山東境
回鑾閏四月二十日山東巡撫趙世顯奉
諭旨朕因四方無事車駕南巡得訪民情深知利弊回舟
山左見麥秋大熟民無菜色朕心甚慰凡鑾輿所臨加
恩宥過企望刑期無刑也東省前歲儉收衣食惟艱所
以犯法者衆嘗念臨下之道惠化為先原情之仁含育
在宥是宜悉除愆咎盡起枯沈可將山東所屬地方人
犯亦照江南浙閩恩例概從末減自康熙四十四年閏
四月二十日以前凡罪犯詔欵不應赦者不赦外其餘
死罪以下已𤼵覺未𤼵覺俱著減等𤼵落四十三年秋
審奉旨監候緩決者一併減等𤼵落仍開具人數奏聞
但山東人性彊悍輕生為盜者頗多爾等不時訓誨教
養以副朕愛惜人命之至意頒示六府曉諭闔省特諭
聖祖仁皇帝南巡筆記
康熙甲子春日有以時值上元請行封禪又巡狩燔柴
諸典禮者夫朕凉德菲躬臨御海㝢邇年以來水旱兵
戈民亦勞止雖邀天庇佑四海蕩平萬姓樂業實未有
豐功偉烈足以昭示來兹何敢效法前人銘功紀德至
於巡狩古天子所以周省侯國使諸侯肆覲明堂考其
政績今天下之權綂一於内督撫之賢不肖朕皆得而
知之又無事於巡狩之名也惟是近畿郡邑屢經巡幸
補助時施而東南黎民風俗尚未周知乃於秋九月陳
請
兩宫暫違定省二十八日出京師經河間過德州閱濟南
城觀趵突泉題曰激湍百姓遮拜馬首戶口繁盛比屋
可封昔稱臨淄之間肩相摩轂相擊者今尚有遣風焉
十一日至泰山石徑崚嶒緩步登陟四十里御障崖瀑
水懸流五大夫枯松猶在巖畔或亦後人繼植者入南
天門捫秦時無字碑至孔子小天下處真可收羅宇宙
暢豁襟懷題普照乾坤雲峰諸字宿泰山巔月色清朗
賦詩遣興來日登日觀峰看扶桑日出下山祀於嶽廟
嶽為五方之長𤼵生萬物故躬祀之為蒼生祈福十三
日雨雪駐蒙陰縣侍臣云明日小雪喜其應候詰朝雪
霽望蒙山峰頂半入雲霧或隠或現其上石衣土人攀
縋取之名蒙山頂上茶嘗考四川雅州有蒙山五峰極
高峻上産甘露茶世所傳者或雅州之蒙山也渡沂水
取魚既多且鮮因遣使馳進
兩宫以志思戀之懷葓花舖青淮之界居人輻輳十八日
𤼵宿遷縣閱黃河北堤岸一百八十里頻年水患工役
浩繁民俗罷敝不若山左之庶饒渡河過清浦淮安府
商賈往來舟楫如織寶應縣高郵州邵伯鎮皆以湖水
泛濫未復故道居人草屋臨流牀竈半在水中朕甚憫
焉登岸步行十餘里親察水勢召集耆老秀才細訪其
故皆云自海口壅塞水無所歸二十年來田畆已成巨
浸賦詩紀事思所以拯濟之二十三日抵維揚市肆繁
華園亭相望遊平山堂天寧寺百姓持香夾道意甚誠
敬平山堂乃宋臣歐陽修所建修以文學侍從之臣出
知揚州為政之暇優游談讌傳為佳話故朕詩有文章
太守心偏憶之句二十四日將由儀真幸江寧府忽遇
順風可以速達京口遂乘沙船順流而下波恬浪静瞬
息七十里沙船江中戰艦也自岳州長沙用兵以來多
得其力今河海清晏當時戰具僅供渡江之用然安不
忘危朕於此時未嘗不念艱難用武之際次早登金山
孤巒隠岫屹峙大江中飛閣流丹金碧照灼更有一峰
離立曰善才石郭璞墓在其西上有妙高臺留雲亭朝
陽洞下有中冷水稱天下第一泉朕率扈從諸臣一一
探眺縱目千里題江天一覽四字并賦二詩竹林禪院
在鎮江府城南五里曲徑逶迤茂林修竹高者四五丈
大者圍尺青葉碧枝陰森崖谷實北地之所未有晚而
登舟揚帆丹陽縣常州府無錫縣俱未及泊一晝夜行
三百六十餘里達姑蘇舟人云從無如此之速者二十
七日由楓橋入閶門登城閱視士民觀瞻莫不忭舞有
獻賦頌者是日駐蹕城中念執事人役辛勤遠來徧賞
白金聽其各帶方物以示體恤二十八日回鑾過虎邱
山不甚高亭榭闌檻布滿其上千人石高下可容千人
傳為生公講經處故旁有點頭石劒池在夾崖中殊可
觀平遠堂俯矙虎邱之背田疇林木望若錯錦蘇民仍
列酒坊茶肆各安生業管絃競奏覺有昇平景象然從
事紛奢罔知務本未若東北風俗之樸實耳夜坐舟中
與侍臣高士奇探論古今興廢之跡或論尚書左傳及
先秦兩漢文數篇或談周易或賦一詩每至漏下三十
刻不倦日以為常蓋詩書意味深長不似耳目之好易
於煩厭也舟過無錫縣遊錫山觀惠泉石甃八角池水
色渟泓味較玉泉遠不相及不知前人何以稱之為第
二泉二十九日由丹陽縣陸行初一日過句容縣蜿蜒
石堤數十里抵江寧府雨花臺在城南登之則江山城
郭歴歴可見報恩寺規制弘壯寶塔九級金碧琉璃盡
鏤梵相結構之巧殆竭人工非前代内帑所修不能至
此城中闤闠充實烟火萬家景物太平昔稱六朝佳麗
今亦不減大都也明日祭明洪武陵見其頽廢勅地方
官禁護之過明故宫僅存遺址不禁慨然作過金陵論
并賦一詩登觀星臺望後湖題曠觀二字又明日再遣
使進
兩宫方物閱鎮將射於教場頒賜扈從諸臣幣帛督撫御
衣初四日𤼵江寧府泊燕子磯峭壁臨江亦有勝致初
十日閱高家堰堤工望洪澤湖汪洋千頃復由河南岸
行一百八十里過桃源縣十一日渡河至宿遷次日駐
蹕葓花舖自剡沂州取道東兗渡沂濟祊汶泗諸水(按途)
(騐水濟當作洓汶當作浚疑傳寫之誤)泗水出陪尾山下泉林寺側石穴
吐水衆泉俱導古樹成林有石碑刻子在川上處然闕
里志載孔子觀川亭在尼山宣聖廟側未知孰是十六
日長至節天氣晴煖無朔風祁寒扈從諸人莫不欣喜
十七日過少昊陵顔子林駐蹕曲阜縣南十八日黎明
祀於闕里齋心穆穆若有所見禮畢坐詩禮堂命孔氏
子孫講周易大學徧觀車服禮器及漢唐碑版檜樹在
大成門内古榦蒼然苔蘚潤澤真靈蹟也敬想至聖道
冠百王前代留金銀器具皆人力可辦獨以仗前曲柄
龍蓋留廟中並書萬世師表四字過闕里詩古檜賦出
北門釃酒孔子墓下伯魚墓在孔子墓東十餘步子思
墓在其前西有子貢廬墓之所左有宋真宗駐蹕亭林
中奇樹葱鬱未可計數行三十里駐蹕兗州府杜甫所
謂浮雲連海岱平野入青徐是也念周公制禮作樂道
接文武頃過曲阜未得躬謁廟庭特製祭文遣親藩代
祀之遂由汶上東阿高唐至德州亟欲定省
兩宫兼程而歸是行也往返數旬所歴山東江南諸郡縣
日以周諮民隠體察吏治為首務行道之頃復得覽其
山川憑弔古蹟至於地方利弊則將有以斟酌損益焉
率筆記之示朕之不徒事遊豫也
山東通志卷十之一
