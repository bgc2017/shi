山東通志卷二十七
宦績志
周公治魯曰尊賢而親親太公治齊曰尊賢而尚
功治固莫隆於齊魯乎流及後世習異風殊孔子
曰齊一變至於魯魯一變至於道豈不以先義後
仁者其澤短先仁後義者其澤長要未可以等量
而觀也制治之原蓋可知已東省漢晉以來自大
吏以至守令豐功茂烈表表有人是集所收柱史
稗官靡勿搜述而
本朝之以循卓紀者屈指無多蓋非奉
璽書崇黌祀者不得與焉豈有靳於縑素哉誠以
聖治方隆百爾皆以忠勤自效龔黃召杜之選日異月
新行將大書特書不一書也載歌緇衣請竢來哲
作宦績志
名宦總部(按三代時齊魯曹滕邾衛各君其國不相統轄無所謂總部也即歷國之名卿大夫)
(彪炳史冊然皆見於春秋經傳舉之不勝其繁節之又嫌其漏舊志略取一二臚入總部今從其略蓋以)
(不志志之故各府州縣名宦皆從漢始兩漢分青兗二州刺史督察王國郡邑既分著於青兗則亦不得)
(以總部例之自魏晉以後始有督諸州軍事等官北魏因之唐自天寳後分為節鎮於青兗二州境内犬)
(牙相錯兼併異地如淄青兗鄆魏博三鎮猶可各從其郡至平盧則自青及幽天平則鄆兼曹濮不列為)
(總部則疆域難限也宋分山東為京東河北等路而轉運安撫等使或專或兼元分七路總管府而行省)
(尚書與宣慰廉訪皆統制全省與明之撫按藩臬皆有遥制兼轄之權則總部之列名不容已矣其或職)
(雖兼總而功績獨著於一州一邑者既專見於各府州屬之下則不重複紀載另附其名於各代之末則)
(史家詳略之義云爾也其籍貫係今本省者則俱改入人物内省文爾)
唐
鄭惟忠(宋州宋城人中宗時以御史大夫持節賑給河北許黜陟守宰還奏稱旨封滎陽縣男加)
(太子賓客)
侯希逸(營州人天寳末為州禆將守寳定城安禄山叛以其親將為平盧節度使希逸率兵與安)
(東都護王元志斬之詔以元志為節度使元志卒衆推希逸朝廷知其忠詔就拜之兼御史大夫與賊戰)
(數有功然是時河北皆附禄山希逸孤軍無援乃拔其軍二萬人浮海入青州保之肅宗使兼淄青節度)
(使希逸守青治軍務農志在討賊寳應初平史朝義加檢校工部尚書圖形凌烟閣)
賈循(京兆華原人天寳末為平盧節度副使安禄山將謀逆顔呆卿隂結循使密取幽州謀泄)
(為禄山所害)
田神功(冀州南宫人肅宗時為淄青節度使會侯希逸入青州詔徙兗鄆時賊史朝義圍宋州急)
(李光弼奏神功往救圍乃解又破賊法子營復攻敬釭降之朝義乃北奔)
劉元佐(滑州匡城人德宗時為魏博節度使時李洧為李納所攻元佐受詔援洧大破納兵克復)
(濮陽等處遷檢校兵部尚書兼曹濮觀察淄青兗鄆招討使與諸將聫兵討李希烈數有功尋加檢校司)
(徒)
李愬(字元直洮州人憲宗時帥武寧軍破李師道於金鄕凡十一戰禽其隊帥五十俘馘萬計)
(淄青既平會田弘正移鎮成德乃以愬為魏博節度使長慶初成德軍殺弘正愬素服以令軍中曰魏人)
(富庶而通於王化者田公力也今鎮人不道而戕害之汝父兄子弟食田公惠者何以報之衆皆哭又以)
(玉帶寳劍遺牛元翼曰鎮人逆天公宜用此斬之元翼感動因勒兵以待會愬疾甚不能軍詔田布代之)
(還東都)
田弘正(平州盧龍人初為魏博兵馬使鎮臨清魏博節度使田季安死子懷諫襲牙兵不服迎弘)
(正拒不納衆譁於門弘正出衆拜之脅還府弘正度不免乃令於軍曰吾欲守天子法舉六州版籍請吏)
(於朝苟天子未命敢有請吾旂節者死衆皆曰諾於是圖貝博等六州之地籍其人戶以獻不敢署僚屬)
(而待王官凡季安所行暴政悉除之正寢華顯避不敢居就採訪使署聽事憲宗嘉之詔充魏博節度使)
(慰賚其軍弘正奉上益謹時朝廷討淮蔡遣子布以兵三千進戰數有功李師道疑其襲已不敢顯助淮)
(蔡故吳元濟以失援被擒王承宗為不軌弘正以全師壓境承宗懼請獻德棣二州以謝弘正為之表於)
(朝俄而李師道拒命詔弘正與宣武等五節度兵進討弘正自楊劉渡河距鄆四十里堅壁以待師道遣)
(劉悟率精兵屯河東戰於陽穀再遇再北斬萬餘級悟乃反兵斬師道以降鄆州平以功加檢校司徒同)
(中書門下平章事穆宗立王承元以成德軍請帥詔弘正移成德節度長慶元年成德軍亂并家屬將吏)
(三百餘人皆遇害)
田布(平州盧龍人前節度使弘正子初弘正移軍成德以布為河陽節度使父子同日受命及)
(弘正遇害魏博節度使李愬病不能軍公卿議以魏人素德弘正以布之賢而世其官可以成功穆宗遽)
(召布使解縗拜檢校工部尚書魏博節度使布號泣固辭不聽未至魏三十里被髮徒跣號泣而入居堊)
(室屏節旄月俸不入私門又發家錢十餘萬緡頒士卒以牙將史憲誠出已麾下為可任乃委以精銳時)
(河北三鎮連横桀鷔圍深冀節度使牛元翼於深州詔布援元翼中使屢趣戰而度支饋餉不繼布輙以)
(六州租賦給軍引軍三萬屯南宫破賊二壘史憲誠畜異志因大雪師寒糧乏搖惑軍士衆潰悉歸憲誠)
(布乃為書謝帝引刀刺心曰上以謝君父下以示三軍言訖而絶)
薛平(字坦塗龍門人穆宗時詔分淄青齊登萊五州仍為平盧軍以平為節度使王庭湊復圍)
(牛元翼於棣州詔平出援平遣將率兵二千往救因餽餉不足衆潰而歸自立帥劫屯士萬人平悉公帑)
(家資募銳卒二千出收捕之衆驚潰降平引同謀者二千人悉斬以徇餘悉縱還田里威震一方在鎮六)
(年兵鎧完礪徭賦均平及入朝民遮道留之)
馬總(字會元扶風人李師道平析鄆曹濮等州為天平軍除總節度使總清廉不撓用儒術為)
(治長慶初召還尋以鄆人新附詔復還鎮)
令狐楚(字彀士富平人敬宗時為天平節度使始鄆帥每至輙以州錢二百萬入私蔵楚獨辭不)
(受又毁李師古園檻僭制者人皆服其恭儉為政善撫馭士卒外嚴重不可犯而中存寬厚且待士有禮)
(遠近歸之)
殷侑(陳州人文宗時為天平節度使自李師道逆命鄆賦無輸王府者侑裁制經費歲餘錢十)
(五萬緡粟百萬石盡歸有司朝廷嘉之進刑部尚書)
李景讓(文宗時由尚書左丞為天平軍節度使性方毅有守家行修治好奬士類清素恬淡門無)
(雜賓)
王承元(契丹人成德軍節度使承宗之弟承宗死諸將脅承元為留後承元不許請于朝穆宗詔)
(田弘正鎮成德而以承元為義成節度使文宗太和五年徙平盧淄青節度使始鹽禁未嘗行兩河承元)
(請歸有司由是兗鄆諸鎮皆知奉法)
杜勝(京兆萬年人宣宗時為天平軍節度使有治績)
柳仲郢(字諭蒙京兆人㦤宗時為天平節度使仲郢性方嚴尚義氣為政嚴明摘貪吏振貧弱每)
(遇早潦必貸匱蠲負因之里無夙逋)
韋澳(字子斐京兆杜陵人㦤宗時為平盧節度使以廉静寡欲稱帝嘗曰朕每遣方鎮刺史欲)
(各悉州郡風俗者卿為朕撰一書澳取十道四方志手加編次題為處分語以進帝採用之)
薛崇(僖宗時為天平節度使黃巢寇兗州崇與賊將王仙芝戰不克死之)
王師範(青州人昭宗時為平盧節度使朱全忠犯闕帝在鳳翔詔諸鎮入援師範泣曰諸鎮有兵)
(所以籓捍天子吾力雖不足當死生以之乃遣使乞兵於楊行密又遣其弟師魯分攻兗密諸州遣張居)
(厚徉使聘梁以壯士二百為輿夫伏兵輿中欲劫殺全忠至華州東城為梁將婁敬思所發居厚遂殺敬)
(思以兵攻西城不克而還)
曹全晸(昭宗時為天平節度使兼東面副都統朱全忠遣其將韓簡寇鄆州全晸死之)
(附)苗晉卿(河北採訪使詳東昌府)王沛(兗海沂密節度使詳沂州府)曹華
(兗鄆節度使詳沂州府)鄧景山(青齊節度使詳人物)崔弘禮(天平節度使詳人物)
五代
王晏球(字瑩之洛陽人唐明宗時為天平軍節度使又徙平盧為將有機略善撫循士卒每以持)
(重勝敵嘗討王都逾年始克軍中未嘗戮一人累官中書令)
符習(趙州昭慶人唐明宗時為天平節度使性廉慎以書告屬邑毋聚歛為獻賀鄒平令顔衎)
(以故規行之遂笞衎軍吏以為辱及士人習曰士不可辱乎是吾過也亟表為觀察推官)
(附)符彦卿(周天平軍節度使詳兗州府)
宋
沈繼宗(字世卿開封太康人初知單州受代歸太宗命往京東計度財賦濮州土貢銀課民織造)
(不折省稅鄆州節度配屬縣納藥物皆為民病繼宗歸言於上詔悉罷之)
王賓(許州人太宗時為河北水陸路轉運使因貝州兵屯無壁壘分寓邸肆賓選隙地築舍千)
(二百餘所以處之帝優詔褒美)
陳若拙(字敏之幽州盧龍人太宗時知單州以能政累遷後李沆留守東京以若拙為判官河決)
(鄆州朝議徙城以避水患命若拙往為規度權京東轉運使發卒塞王陵口又於齊州浚導水勢設巨隄)
(於採金山奏免六州所料梢木五百萬民甚德之事竣因實授轉運使)
劉綜(字居正河中虞鄉人真宗時為河北轉運副使上言法官斷獄皆引律令以定輕重及其)
(奏御復云慮未得中别取進止殊非一成不變之道望自今禁不得復然又河北承兵寇後民戶凋敝部)
(銓州縣皆四方之人不習風俗且懷故土以是政事多因循不舉望今後請以河朔人充之冀其安居勤)
(於職事上皆從其言後兩河用兵復以綜為轉運使轉漕之任規畫悉宜稱詳練云)
李端懿(上黨人真宗時歴濟單二州防禦團練使後知鄆州兼東西路安撫使京東水災大發倉)
(廩以賑又置弓手局教以戰陣又修汶陽隄百餘里以捍水患民皆賴之)
袁逢吉(字延之鄢陵人真宗時為京東轉運使鄆州牧馬草地侵民田數百頃牒訴連上遣使按)
(視屢不決逢吉受命釐清悉還之民民咸德之)
李若谷(字子淵徐州豐人真宗時為京東轉運使河決白馬調取芻楗同列皆用意苛刻州縣不)
(勝其擾若谷寬之故遠近皆傳其愷悌焉)
索湘(字巨川滄州鹽山人初開寳時曾為鄆州司理讞齊州大獄昭雪千餘人和峴薦之真宗)
(時為河北轉運使德州驛舊賦民馬又役民為步遞湘易以官馬官卒民甚感之)
陳知微(字希顔高郵人真宗時為京東轉運副使深厚有才幹不務皦察嘗奏還東平監所侵民)
(田六百八十家又決古廣濟河以開運路罷夾黃河歲省役夫數萬)
楊日嚴(字垂訓河南人真宗時為京東轉運使會青徐饑請江淮陜西轉粟五十萬以賑又開清)
(河八十里培河堤起倉廩以便漕運)
包拯(字希仁合肥人仁宗時為京東轉運使性峭直而行事敦厚吏有苛刻者必痛繩之以是)
(民畏而知感建祠於泰山下附舊志云拯嘗為奉符令故祀之考)
文彦博(字寬夫汾州介休人仁宗時討貝州王則師久不勝彦博以參知政事為宣撫使旬日檻)
(車送則京師請誅則而宥其餘黨因改貝州為恩州上從之)
田京(字簡之鹿邑人仁宗時提點河北刑獄治貝州王則亂京縋城趨南關驍騎營撫士卒時)
(有州兵焚民居欲應賊京捕戮之乃定隨督士攻城賊繫京妻子乘城迫使呼毋急攻京叱諸軍益進且)
(仰射殺四人賊乃引去後事平朝廷以京不能預察賊降監鄆州税御史交章言失察過輕忘家義重乃)
(改通判兗州又徙知密州皆有能名)
蕭貫(字貫之臨江新喻人仁宗時為京東轉運使時提舉捉賊劉舜卿善捕盗恃功多不法前)
(使莫敢治貫發其奸奏廢為民)
張問(字昌言㐮陽人仁宗時為河北提點刑獄時河決議築小吳問言曹村小吳南北相直賴)
(小吳堤薄故水溢北出不當築宜於孫陳兩埽間起堤以備之不聽小吳卒潰復為河北轉運使所部地)
(震河再決議者欲調京東民三十萬築堤禦河問言堤未能為益災傷之後復勞民力非計也上從之)
沈起(字興宗明州人仁宗時提點京東刑獄時歲饑多盜起開首贖法以擕其黨於是羣盜暌)
(疑轉相束縳盜漸止息)
向子韶(字和卿開封人神宗時為京東轉運副使屬郡郭奉世進羡餘萬緡戶部聶昌請賞之以)
(勸天下子韶劾奉世且言近臣首開聚歛之之端漸不可長士論韙之後徇靖康之難)
劉庠(字希道彭城人神宗時為高密教授應詔直言尋擢為河北都轉運使契丹軍霸州有言)
(河北宜備庠上五萊料其必不動已而果然大河東流議者欲徙而北庠請遲歲月因其勢以利導之朝)
(廷是其議後新法行惟庠不散青苗錢民得免其害)
唐義問(字士宣江陵人初知齊州哲宗時提點京東刑獄河北轉運副使屬邑尉捕盜誤遺火盗)
(逸去民家被焚誣邑尉故縱火郡守抑尉使服義問察其冤力辨得釋方旱而雨人咸異之)
程振(字伯起饒安人徽宗時提舉京東西路學事振興名教作育人才凡古昔人物多所表揚)
(請於鄒縣立祠祀孟子以公孫丑萬章樂正克等配食詔從之)
任諒(字子諒眉山人徽宗時提點京東刑獄梁山濼漁者習為盗蕩無名籍諒伍其家刻其舟)
(非是不得輙入他縣地錯其間者鑱石為表盜發則督吏各捕莫敢不盡力跡無所容盜遂息)
(附)張士遜(河北轉運使詳武定府)榮諲(京東轉運使詳人物)李士衡(河北)
(都轉運使詳武定府)陳執中(京東安撫使詳青州府)郝仁禹(京東轉運使詳青州)
(府)韓世忠(光州觀察使詳兗州府)楊存中(密州觀察使詳兗州府)王居
卿(京東河北都轉運使詳人物)李惟清(京東轉運使詳人物)張錫(京東轉運使詳)
(人物)
金
伊喇道(本名趙三其先伊實部人大定初以戶部郎中安撫山東招諭盗賊民之避盗避役者竝)
(令歸業不問罪名輕重皆原宥之嚴緝軍人不得相緣擄掠後以平賊還遷翰林直學士世宗曰道清廉)
(有幹局翰林之職不足以盡其才改中都都轉運詔使巡視河北山東等路廉察風俗吏治黜陟咸當進)
(封莘國公)
承暉(字維明中都人章宗時為山東路統軍使時山東盜起承暉言有司捕盗不即獲比奏報)
(或遷官去官即置議人心益懈請權行的決從之盗多匿泰山巖穴間按察使請刊除林木以捕之承暉)
(奏曰泰山五嶽之宗不可赭也齊人易動驅之入山必有饑寒失所之患此誨盜非止盜也天下之山亦)
(多矣豈可盡赭哉議遂寢)
伊喇益(字子遷中都路呼嚕圖人承安中為山東西路轉運使時中使按鷹益奏乞止令調於近)
(甸何必驚遠方耳目上從之竝命有司治使者罪)
蒙古綱(咸平府明安宣宗時為山東路統軍使兼知東平府事益都桃林寨張林據險為亂綱遣)
(右監軍王庭玉討禽之民賴以安)
燕寧(宣宗時初為莒州提控守天勝寨與益都田琢東平蒙古綱相倚為輔車之勢山東倚之)
(為重紅襖賊五公喜襲沂州寧擊走之遂復沂州累官山東安撫副使封東莒公益都府皆隸焉後以保)
(全東平功遷金紫光禄大夫還救天勝寨戰死蒙古綱奏寧克全忠孝雖位居上公身殁之日老稚無所)
(衣食乞降異恩以勵節義之士詔優䘏之)
(附)布薩安貞(山東路統軍安撫使詳青州府)田琢(山東東路轉運使詳青州府)
賀揚庭(東路轉運使詳人物)
元
庫庫布哈(太祖時為五部前鋒都元帥略定濱棣諸州徇下益都以威信懷附所至無殘破有)
(所俘獲但籍其姓名遣還之以是遠近皆悦服後鎮益都濟南)
史樞(世祖時為征行萬戶賜金虎符從討李璮於濟南城西南有大澗亘歷山樞一軍獨當其)
(險夾澗而城樹木柵於澗中淫雨暴漲木柵盡壞樞曰賊乘吾隙俟夜必出命作葦炬數百置城上三鼔)
(賊果至飛炬擲之風怒火烈弓弩齊發賊衆大潰未幾壇就擒詔拜山東東西道宣慰使)
薩濟蘇(回鶻人世祖時為山東行省都督遷經略統軍二使屬兵後民乏牛具乃奏請驗民丁力)
(官給之統軍綽布哈田遊無度害稼病民元帥伊蘇岱爾據民田為牧地濟蘇皆奏治其罪歲歉輒請於)
(朝發粟賑濟又奏蠲田租東人立石頌德)
來阿巴齊(寧夏人世祖時授益都等路宣慰使都元帥發兵萬人開濟寧運河親臨督視寒暑)
(不輟運河成遷膠萊海道漕運使)
張惠(字廷傑成都新繁人世祖時為山東行省參知政事以已貲贖俘人二百餘家為民其不)
(能歸者使為僧建寺居之李璮之亂民被官軍擄掠者甚衆惠大括軍中悉縱之又奏選良吏去冗官以)
(蘇民困遷制國用司副使)
董文用(字彦才真定藁城人世祖時授山東東西道巡行勸農使山東自經兵燹野多曠土文用)
(巡行勸勉無間幽僻數年之間地利畢興績為天下勸農之最)
何榮祖(字繼先廣平人成宗時兩為山東按察使時樂實姚演開膠萊海道有制諸官不得沮撓)
(糧舶事糧艘過海遇暴風多漂覆實督諸漕卒償之榜掠慘酷自殺者相繼榮祖冒禁直言詔免其徵)
吳鼎(字鼎臣燕人成宗時為宣徽副使時山東饑發粟四萬石鈔折米一萬石詔鼎往賑之鼎)
(言民得鈔無從易米不如仍與之米上從其請)
陳天祥(字吉甫寧晉人成宗時為山東西道廉訪使時諸路盗起天祥上奏弭盜方略平隂女子)
(劉金蓮妖術惑衆愚民奔走事之天祥曰此婦以神怪鼔惑愚民若復有狡獪之徒輔翼之則張角孫恩)
(必成大害遂捕繫而杖於市自是神怪屏息以任滿引疾民甚愛之)
張昇(字伯高平州人文宗時為山東東道廉訪使時多盜警有司請完城以為備昇曰勞民以)
(完城完城是棄民也城以外獨非民乎於是廣設方略多為之備)
賈魯(字友恒河東高平人順帝時河決白茅潰金隄督大臣訪求治河方略特命魯行都水監)
(魯巡行河道往復數千里備得要害乃上二策其一議修築北堤以制横潰則用工省其一議疏塞竝舉)
(挽河東行使復故道其功數倍丞相取其後策與魯定議且以其事屬魯因命魯以工部尚書總治河防)
(使魯鳩工百日鑿河成决水故河河復故道勅翰林承旨歐陽玄製河平碑以旌之)
達爾瑪(高昌人順帝時遷山東廉訪使時山東盜起白晝殺掠達爾瑪以為官吏貪濁所致先劾)
(去之而後上擒賊方略朝廷嘉納之因即遣兵擒獲齊魯以安)
太平(初名賀惟一順帝時以行樞密院總制諸軍時諸軍久出糧餉苦不繼太平命有司給牛)
(具以種麥自濟寧達於海州民不擾兩兵賴以濟又議立土兵元帥府輪番耕戰上皆從其請)
(附)董文炳(東路宣撫使詳青州府)胡祗遹(東西道提刑按察使詳兗州府)巴
延布哈(山東行省平章詳青州府)申榮(山東行省平章詳東昌府)張俊(山東行樞)
(密院詳青州府)于德文(山東宣慰副使詳青州府)馬紹(山東按察使詳人物)李昶
(山東按察使詳人物)
明
安然(南直潁州人洪武初為山東中書省參知政事勤於其職事在愛民受俸止於養身餘皆)
(以給公用後遷御史大夫)
熊鼎(字伯潁江西臨川人洪武初設按察司以鼎為僉事公平正直斷獄明允奏罷不職有司)
(數十餘人吏治肅清)
鐵鉉(字鼎石河南鄧州人洪武時為山東布政使參政後靖難兵起李景隆軍敗南奔鉉與都)
(指揮平安募兵固守東昌濟南被圍三月百計却攻燕兵不得達後成祖即位大駡不屈而死)
陳迪(南直宣城人洪武時為布政使左參議捕蝗弭盜有惠政及民建文初陞禮部尚書靖難)
(兵入不屈死之)
胡子昭(南直嘉定人洪武時為按察僉事陞刑部侍郎靖難兵入不屈死之)
陳士啟(初名雷江西泰和人永樂時為右參政青州饑請發粟賑之粟使至而饑民倍士啟悉賑)
(之徐以上聞廷議從之漢王高煦謀逆士啟密聞於朝高煦既執命士啟甄錄餘黨但清理軍籍悉以脅)
(從奏免後以勞疾卒於官)
蕭鵬舉(名翀以字行南直太和人洪武中以賢良應制賦指佞草詩曰昔在堯階指佞姦姦臣一)
(見懾心肝祗今聖代多賢輔盡日階前草色閑詩奏稱旨授蘇州同知轉山東運使正直清廉官聲第一)
馬麟(永樂時為右布政使立心仁愛而守法不撓僚屬畏之百姓以安)
房安(永樂時為右參政天性剛毅&KR0681;事敏捷人服其強幹)
衞青(字明德南直華亭人永樂時為山東備倭守備時蒲臺妖婦唐賽兒自稱佛母聚衆數千)
(據益都䣃石棚寨指揮高鳳敗殁賽兒攻安邱甚亟青方屯海上聞之率千騎晝夜馳奄至城下再戰大)
(破之殺賊二千生擒四千餘人是日鰲山衞指揮王真亦殱賊於諸城賊遂平而賽兒遁不獲帝睗青璽)
(書慰勞之)
段民(字時舉南直武進人永樂時為布政使參政時捕唐賽兒甚亟盡逮河南北出家婦女繫)
(累幾萬人民至悉矜省釋之成祖北征𣲖山東轉餉六十萬石舟由濟寧達潞河陸輓出居庸至塞外人)
(情恟恟莫知所措民深計曲算不擾而事集東人甚賴之)
顧巽(字與權浙江慈谿人永樂時為布政司參議恪守清白終始不渝以勞卒於官俸無十金)
(之積洵稱廉吏)
宋禮(字大本直隸撫寧人永樂九年以工部尚書受命開會通河禮用汶上老人白英策築堽)
(城及戴村壩遏汶水西南行出南旺分水南接徐沛十之四北達臨清十之六又相地置閘以時蓄洩南)
(北水運各盡節宣之用至今咸賴其利於汶上立祠杞焉)
陳瑄(字産純南直合肥人永樂時以平江伯充總兵官董江淮漕事因罷海運專治會通河復)
(濬徐州至濟寧河道又以吕梁洪險惡於西别鑒一渠置二閘畜水以濟運又築南旺湖長堤自淮至臨)
(清相水勢增置閘座作常盈倉於臨清德州等處各閘上下設立淺舖置夫以時挖濬緣河隄岸鑿井樹)
(木以便行人凡所規畫精密宏遠從濟寧以南宋禮所未治之處瑄皆經理無遺策身任漕運凡三十年)
(其有裨於漕政者如改淺船通淮入河更民運為軍運皆瑄功之卓卓可紀者宣德時亦建祠於汶上)
何文淵(江西廣昌人永樂時為巡按監察御史時豪右侵漁百姓而軍衞復多擾害文淵一繩以)
(法由是人皆懾服閭里獲安)
劉中敷(順天大興人宣德中為左布政使廉静樂易不矜苛察吏民懷之)
王質(南直泰和人正統時為右布政使廉勤果毅人服其公尤以清譽聞有王青菜之謠)
張驥(字仲德湖廣安化人正統時以大理少卿廵撫山東值歲饑驥設法賑濟民賴以全活者)
(甚衆又奏請復曹州治薦知縣范希正為曹州知州甚有治績又奏罷撫民官民甚便之山東設巡撫自)
(驥始)
薛瑄(字德温山西河津人正統時為按察僉事提督學校揭白鹿洞學規開示學者延見諸生)
(親為講授人皆稱薛夫子)
陳泰(字志亨福建邵武人正統間為巡按監察御史陳疏數千言大約以選賢去奸為治本濬)
(臨清濟寧等處河道為政嚴而不苛清而不刻尋進副都御史)
馬諒(字子諒南直和州人正統間為右布政使始至巡行郡邑訪庶政得失察百司賢否民有)
(惑於後妻欲寘子於法諒諭父母曰爾子凶德乃吾屬教令之失非由爾之罪父母感悟請釋還為孝子)
(疑獄久不決者一訊即伏超雪冤抑不計其數)
郭觀(南直武進人正統時巡按監察御史首劾三司正佐三四人郡邑望風解組諸疑獄積歲)
(未決者悉為剖斷靡不平允豪強歛迹吏治肅清)
劉孜(字顯孜江西萬安人景泰時為按察使後吏部舉天下治行卓異者按察使惟孜一人尋)
(進左布政使)
徐有貞(字元玉南直蘇州人景泰時以左僉都御史治河至張秋有貞相度水勢條上三策一置)
(水門一開支河一濬運河上令其便宜行事於是大集民夫躬親督率閱五百五十日而功成事竣還京)
(帝厚勞之復出巡視漕河濟寧等十三州縣河夫多負官馬及他雜辦有貞為言免之)
裴綸(湖廣監利人景泰時為右布政使時各省俱遣中官鎮軍綸上言内地不同邊塞既有巡)
(撫復有内官監鎮非便宜悉召還帝不悦責令陳狀於是六科給事中皆言内外鎮巡皆受朝廷委託第)
(從人生事誠有如綸所言者帝意稍解乃詔巡按御史及按察使官廉訪犯者執以聞)
盛㫤(南直吳江人景泰時以監察御史清山東馬政值歲荒上疏乞蠲民間所負孳馬上從之)
(民感其惠)
曾翬(字時升江西泰和人天順時為右布政使民墾田無賦者奸民指為閒田獻諸戚畹使者)
(來勘翬曰祖制民墾荒田永不科税柰何奪之使者奏如其言乃免)
李裕(字資德江西豐城人天順時為按察使重囚二百餘人皆經十餘年未判裕於旬月間決)
(遣殆盡又大硯山賊寨七十餘裕搜捕戮其魁脅從者縱之復除其逋賦)
王宇(河南祥符人天順時為右布政使時連歲饑饉流移遍京省上以璽書命宇安撫之宇盡)
(心賑濟不憚勤勞民賴全活者數十萬人)
陸瑜(浙江鄞人天順時為布政使器量偉弘諳練政體尤精法律召為刑部尚書)
王越(儿直濬縣人天順時為按察使讞獄明敏精練吏治時稱深得憲臣之體)
牟俸(四川巴縣人成化時為巡撫都御史歲饑請發濟南倉儲減價以糶令臨清關兼收米麥)
(折税以助賑饑民轉徙鄰境請飭各撫按隨在安插秋成資遣復業上皆如其言又乞開中淮浙鹽一百)
(萬引盡蠲州縣逋賦從之復言今救荒者止救其饑不救其寒終不免僵死乞貸貧民布棉詔俸悉心處)
(分不足即上聞俸又檄發東昌濟寧倉粟十萬石為軍士月糧而以德州臨清米折銀易米賑濟為言官)
(所持帝特宥之俸又奏免柴夫折價銀又移河南輸邊粟以濟山東留山東漕米二十萬石以備用自成)
(化八年以至十年連歲大祲俸奏請朝廷粟米賑濟者前後幾百萬石全活饑民不可勝數矣)
盛顒(字時望南直無錫人成化間為廵撫都御史崇學校毁淫祠黜貪暴預荒政三年政治大)
(行風俗丕變)
文瑞(介休人成化時巡按山東宣滯理枉得風憲體時齊魯大旱親禱即雨官舍有妖瑞至妖)
(滅人皆異之後陞山東按察副使節操愈勵卒於官笥槖蕭然行李莫辦)
陳善(成化時為按察副使張秋一鎮扼要運河之衝屢為民患善令民於農隙採石歲修隄岸)
(東岸十二里盡南旺湖西岸八十里盡沙河以達臨清植柳數百萬株隄因以益固甚有功於漕河)
許進(字季升河南靈寳人成化時為巡按監察御史剛方嚴正事于官吏豪右絶不假貸減長)
(清等縣鹽船閘夫几各州縣濫設夫役進皆斟酌裁減曲盡其當)
原傑(字子英山西陽城人成化時為巡撫都御史甚有才望嘗議築館陶城費頗浮溢有言當)
(節省者傑曰吾勞民力當贍民財且令後之修補者不至籍口以病民也)
劉大夏(字時雍湖廣華容人弘治初河決曹縣王陵岡大夏以都御史奉命治其事夙夜勞瘁不)
(避寒暑民感其誠咸樂趨事遂成厥功復自黃陵岡之上東西築大堤數百里至今河防賴之)
楊茂元(字志仁浙江鄞人弘治時為按察副使攝司事時都御史劉大夏治河至張秋上復遣中)
(官李興平江伯陳銳協董其事興威虐縶辱官吏茂元上言治河官多有司供億日費百金尚多需擾乞)
(召還興銳專委大夏功必可成又言山東既有内臣鎮守復令李全鎮臨清倚勢恣擾宜撤還疏入上大)
(怒遣錦衣百戶胡節逮之百姓遮道愬節乞還楊副使及下詔獄節乃叩頭中官備言百姓遮留狀中官)
(多感動會科道疏救謫長沙府同知)
吕和(字克中浙江鄞人弘治時為按察僉事有王尚書之弟倚勢殺人上下皆欲寢其事和竟)
(致之辟長清令劉儒内結權貴貪酷無所忌和舉按之反為劉所誣逮詔獄久之始白仕終四川按察使)
錢鉞(浙江仁和人弘治時巡撫都御史謙恭慈愛正已率屬因二東民俗刁悍而士習頽敝卑)
(靡殊甚乃手輯一書遍採古今格言雜以律令條誥名至道編刊刻頒示數年之間民志安静而士風亦)
(為之稍振)
于大節(直隸任邱人弘治間為按察使外厲風裁而中實慈愛卒於官六郡人開之皆出涕)
王承裕(字天宇陜西三原人弘治時以兵科給事中出理山東屯政減登萊糧額每三畝徵一斗)
(還青州彰德軍田先賜王府者共三百六十餘頃)
陸偁(浙江鄞人弘治時巡按監察御史嚴正不阿決釋疑獄嘗革濟寧漕閘夫役冐濫者計萬)
(人歲大比釐剔科場弊竇設立條約洪纖畢舉聘王守仁主試名士畢收東人稱科舉之盛必推弘治甲)
(子云)
趙璜(字廷實江西安福人正德初巡撫都御史初弘治時為濟南府知府擇愿民二十餘人教)
(之律令以次代更滑吏舞文悉汰之漢庶人牧場久募民佃種成熟德王府奪之璜勘還民及巡撫時值)
(流寇傷殘之後璜悉心拊循民得寧宇境内河壖地數百里給流民墾之而除其租番僧乞徵以充齋糧)
(帝許之璜不可曰臣違天子詔得罪一人當死無信於民亦當死今後無復有墾荒復業者臣寧死不奉)
(詔帝乃止曲阜為賊所破闕里林廟在曠野璜請移縣就闕里詔從之)
黃瓚(南直儀徵人正德時巡撫都御史值帝南巡瓚調度有方民以不擾平生清苦自恃比歸)
(不能辦行李士論重之)
孫燧(字德成浙江餘姚人正德時為按察使明習法律伸冤理枉東人原感誦之及巡撫江西)
(死寧藩之變東人聞之為立祠以祀)
王相(河南光山人正德時巡按監察御史訪除民蠧摘伏如神時鎮守中官黎鑑假進貢苛歛)
(相檄郡縣毋㡇行鑑怒誣奏述繫詔獄民遮道留之不得謫高郵州判官)
李中(字子庸江西吉水人正德時巡撫僉都御史值蝗生害稼中令民捕蝗者倍予榖蝗絶而)
(饑者獲濟又擒劇盜關繼先鄰境攘其功中不與辨)
朱節(字守中浙江山隂人嘉靖間巡撫都御史時礦賊竊發節親率將士搜捕盡絶賊平以勞)
(疾卒於官)
徐九思(江西貴溪人嘉靖中北河分司漕河與大清河近不相接漕水溢每為田患九思議築減)
(水橋分漕以達之河漕溢則有所洩以入海少則有所限而不至於涸功成遂為河漕永利)
陸釴(字舉之浙江平湖人嘉靖時以按察副使提督學校山東舊無通志釴曰海岱山川之望)
(孔孟人物之宗志何可缺遂廣搜博覽殫精研思竭盡心力踰年而志成)
劉天和(字養和湖廣麻城人嘉靖時以都御史出督河道駐劄濟寧州凡四方文學之士招納延)
(訪酧對無虚日故一切修防利弊真知灼見所著有問水集)
朱衡(字士南江西萬安人嘉靖時由布政使進巡撫奏請嚴沿海邊禁上從之召為工部侍郎)
(後河決沛縣飛雲橋都御史盛應期議開新河功未竟去衡乃因之築堤吕孟湖引鮎魚滕薛諸水入新)
(渠築馬家橋堤以遏飛雲橋决口長一百九十四里至隆慶時山水驟溢新河衡乃開支河四以洩其水)
(入郗山湖衡前後經理河道凡再任而新河之議始成詳漕河志)
潘季馴(字時良浙江烏程人嘉靖時以右僉都總督河道前後凡四任歷二十七年功在曹單間)
(者什之三功在高寳間者什之七所著有河防一覽行世)
黃克纘(字紹夫福建晉江人萬歷時巡撫都御史先因用兵朝鮮山東增餉四十五萬兩及兵罷)
(而歲徵不免民不能堪克纘奏請罷之濟寕沿河等十五州縣灾克纘請折漕粟民大稱便河決蘇家莊)
(全河北徙魚單間沒民田無算歲賦維艱克絢以他財賦補之公私調劑其惠政甚多)
李化龍(字于田北直長垣人萬歷時以工部侍郎總督河道與淮揚巡撫李三才奏開淤河由直)
(河入泇口達夏鎮二百六十里避黃河吕梁洪之險至今賴之)
吕坤(字新吾河南寧陵人萬歷時為布政司右參政潔已率屬剷除風弊政稱海内第一)
李喬(字世臣江南興化人萬歷時以按察僉事提督學政嚴請託絶苞苴所拔皆知名士時論)
(稱之)
趙彥(字名宇陜西膚施人萬歷末巡撫都御史請增兵戍諸島設總鎮於登州起故大同總兵)
(楊肇基為登鎮總兵此登州設鎮之始後天啟中妖賊徐鴻儒亂兖州彦與肇基會兵剿平之)
王惟儉(字損仲河南開封人天啟中巡撫都御史初萬歷時為濰縣知縣以循卓内擢至僉都及)
(為巡撫值遼海多事凡遼人避雖來歸者惟儉悉加意綏輯之)
劉榮嗣(字簡齋北直曲周人天啟時以吏部侍郎總督河道建長堤三百七十丈先是河工歲修)
(銀每估計五十餘萬兩榮嗣僅支銀二十八萬兩有竒而功亦成其節用愛人可見)
湯道衡(字平子南直丹陽人天啟時以按察僉事提督學政所拔皆名士一時皆稱其公明)
周應期(浙江人天啟時為左布政使潔已率屬人不敢干以私)
徐從治(字仲華浙江海鹽人崇禎時為登萊兵備副使李九成叛巡撫佘大成以玩寇削籍擢從)
(治代之與登萊防撫謝璉共守萊時賊困萊久復分道寇掠䧟平度等州縣而本兵熊明遇惑於撫議屢)
(檄母出兵壊撫局從治三上疏言賊不可撫皆不報遣兵部侍郎劉宇烈督調京省諸路兵屯昌邑遣使)
(議撫賊徉許宇烈誘宇烈撤援兵而潛兵繞其後并䧟昌邑宇烈走青州時萊圍已閱半年矣賊攻萊益)
(急從治與總兵楊御蕃分陴固守俄中砲死及朱大典詔代從治平賊賊方退詔贈從治兵部尚書賜祭)
(葬立祠)
朱大典(字延之浙江金華人崇禎時代徐從治為巡撫使督兵救萊大典遣總兵金國竒副將靳)
(國臣參將祖寬率主客兵并關外勁旅共二萬四千人分三路進至沙河大破賊萊圍乃解復追賊至登)
(州馘李九成於陣餘俱渡海去叙功進兵部尚書初大典嘗為章邱令慕登萊山川竒秀每假公事巡歷)
(輒繪圖蔵之及累官至右參政適遇李賊之亂每談兵皆竒中故朝廷知而用之)
張大可(字觀甫應天人崇禎初為登萊總兵官會議裁即以大可視登州副總兵事毛文龍擁衆)
(皮島中嘗至登州索餉大可嚴為之備折以大義而去及袁崇焕戮文龍諸島人情皆洶洶欲變大可揚)
(兵海上島人無敢渡海者李九成叛圍登州防撫孫元化命大可率南兵拒戰命副將張燾率遼兵駐城)
(外燾兵半降賊夜舉火導賊自東門入城遂䧟諸文武皆被執惟大可與守門衞指揮金友勝死之)
楊御蕃(沂州衞人登州總兵肇基子崇禎時李九成圍萊州命御蕃署總兵官盡將山東兵討賊)
(御蕃遇賊於新城搏戰二日突圍至萊州與巡撫徐從治合分陴固守及朱大典援至圍解御蕃之功居)
(多加都督同知仍復總兵官鎮登萊)
王道純(字懷鞠陜西蒲城人崇禎時巡按監察御史李九成圍萊州詐乞待撫道純焚其書斬其)
(使馳疏言賊日以撫愚我一撫而六城陷再撫而登州亡三撫而黃縣失令四撫而萊州圍乞速發大軍)
(拯此危土又劾本兵熊明遇交通誤國拂時宰意竟坐道純以溺職免官其後里居死節)
勞永嘉(浙江石門人崇禎時為按察使李九成䧟新城省下洶洶永嘉急檄州縣繕城郭備器械)
(衆志稍安後轉本布政使擢防撫忮者謂其年老引疾休)
賀仲軾(字景贍河南獲嘉人崇禎末分守武德道精明強幹治績甚多後歸里死闖賊之難)
張秉文(字含之南直桐城人崇禎時為左布政使十五年濟南城破秉文死之)
宋學朱(字用晦南直長洲人崇禎時廵按監察御史十五年濟南城破偕歷城知縣韓承宣竝死)
(於難祀雙忠祠)
周之訓(湖廣黃岡人崇禎時為按察副使十五年濟南城破之訓闔門死難)
(附)鄧瑜(都指揮同知詳濟南府)陳璧(副使兵備道詳東昌府)于仕廉(副使)
(兵備道詳萊州府)計元勲(分守濟南道詳濟南府)鄭崇儉(副使兵備道詳濟南)
(府)陸夢龍(分守東兗道詳曹州府)朱之馮(布政司參議道詳青州府)邢國
璽(僉事兵備道詳萊州府)王惟新(參議監軍道詳兗州府)鄧謙(布政司參議詳)
(濟南府)
濟南府
漢
韓千秋(京兆人武帝時為濟南相奮擊南越力戰而死因封其子延年為成安侯)
趙熹(字伯陽南陽宛人光武時為平原太守時平原多盜賊熹督諸郡討捕僇其渠帥餘黨當)
(坐者數千人熹上言惡惡止其身可一切徙京師近郡帝從之青州蝗起侵入平原界即死歲屢有年百)
(姓歌之)
何敞(字文高扶風平陵人和帝時為濟南太傅王驕倨甚敞輔以道義數以法度諫正之王敬)
(禮焉後遷汝南太守)
史弼(字公謙陳留考城人桓帝時為平原相時詔書下舉鈎黨郡國所奏多連及弼獨無所上)
(從事坐傳責之曰青州六郡其五有黨平原何得獨無弼曰畫界分疆風俗不同他郡自有平原自無胡)
(可相比若欲誣䧟良善死不奉詔從事大怒還舉奏弼會黨禁解得免全活數千餘人)
(附)鄭弘(平原相詳兗州府)顔異(濟南亭長詳人物)
(三國)魏
高柔(字文惠陳留圉人明帝時為菅縣長姦吏聞其至皆引去累官廷尉以子光貴封安國侯)
晉
阮种(字德猷陳留尉氏人武帝時為平原相為政簡易帝嘗曰二千石皆若此朕何憂乎)
辛穆(武帝時為平原相正直不阿當官有守子馥亦為平原相有學行士民争重之)
潘滿(滎陽中牟人武帝時為平原内史以學行稱)
劉遐(字正長廣平易陽人性果毅有勇略當懷愍既䧟遐壁屯於河濟之間賊不敢近間道遣)
(使受元帝節度帝嘉之壐書慰勉以為龍驤將軍平原内史遐妻邵續女驍勇善戰遐曾為石虎所圍妻)
(單騎拔遐出於萬衆之中佐遐數戰有功號稱無敵女將)
(附)邵續(平原太守詳武定府)
北朝
拓䟦平原(宗室河南王曜孫顯祖時齊州刺史忠果有智略善於撫綏邊民歸附千餘家)
邢祐(字宗祐河間人高祖時平原太守政清刑簡百姓安之)
拓䟦鑒(字紹達平原之子高祖時齊州刺史能繼父志凡一切規模條約皆燦然可觀高祖嘗謂)
(侍臣曰使諸州刺史悉能如是何憂風俗乎因手詔褒之)
韓麒麟(昌黎平棘人孝文時齊州刺史慈祥愛民寡於刑罰從事劉普慶說之曰明公仗節方夏)
(不有斬戮何以立威韓曰民不犯法何以殺為必欲立威當以卿應之普慶慙而退)
薛聰(字延智汾隂人孝静時齊州刺史政存寬簡吏民安之卒於官闔郡建祠祀焉)
高植(渤海蓚人齊州刺史嘗遇戰功當受封植辭曰家荷厚恩正當為國討賊何可受賞)
(附)鹿生(濟南太守詳人物)房堅(齊州大中正詳人物)房士逵(平原太守詳人)
(物)房景伯(東清河太守詳人物)
隋
韋藝(字世文京兆杜陵人仕周為魏郡太守文帝進封興郡公出為齊州刺史為政清簡士民)
(懷之)
趙軌(洛陽人開皇初為齊州别駕在任四年考績稱最徵入朝父老揮涕送之曰别駕清如水)
(願以杯水餞軌受而飲之)
劉弘(字仲遠彭城人文帝時為齊州長史有文武才平陳之役自表請從軍後果以功封獲澤)
(侯賜賚獨優)
公孫景茂(河間阜城人由高唐令歷濟北太守曹州司馬後拜淄州刺史所在皆有惠政文帝)
(嘗謂侍臣曰公孫景茂古之良牧也卒於官諸州吏民赴淄哭奠者日數百人)
王伽(河間章武人開皇末為齊州參軍州使送囚七十餘人至京師行至滎陽謂囚曰汝等雖)
(犯憲法枷鎖亦大苦盡脱之期以某日至京師如致前却吾當為汝受死舍之而去流人感悦依期而至)
(上聞而異之召見嘉奬更悉召流人賜宴殿庭而赦之擢伽為雍令)
元袤(字孝整洛陽人煬帝時拜齊州刺史尋改州為郡即以袤為齊郡太守為政清簡吏民安)
(之)
張須陀(弘農閿鄉人大業中為齊郡丞值歲饑欲開倉賑給官屬云須待詔須陀曰百姓倒懸如)
(待奏報當委溝&KR0676;矣先開倉而後上狀帝知之不責其後屢勝劇賊以緝捕功進齊郡通守)
(附)乞伏慧(齊州刺史詳曹州府)房彦謙(齊州主簿詳人物)房恭懿(德州)
(司馬詳人物)
唐
權萬紀(太宗時為齊州都督府長史剛直敢言初齊王祐領齊州都督溺羣小好弋獵帝數以書)
(讓之萬紀謂祐曰上欲王改悔故數教責王誠能飭躬引咎萬紀請入朝言之上意宜解祐因上書謝罪)
(萬紀見帝言祐且自新帝悦厚賜萬紀而仍戒祐祐因萬紀見勞而已蒙責以為賣已遂殺萬紀舉兵反)
(平陵人勿從曰奈何殺權長史)
杜行敏(高宗時為淄青兵曹參軍齊王祐謀不軌行敏勒兵趨平陵圍宫門鑿垣而入祐拒門自)
(朝至日中行敏令軍士積薪焚之祐乃出械送京師擢行敏巴州刺史)
李傑(本名務光相州滏陽人高宗時齊州參軍治事明敏案無留牘時人賢之)
張知謇(字匪躬幽州方城人嗣聖初為德州刺史甚有聲譽知謇前後凡刺十一州德為最)
韋安石(京兆萬年人中宗時德州刺史政尚清嚴而存心忠恕民畏而懷之)
李務光(相州滏陽人中宗時為齊州參軍為吏詳敏有治譽)
李隨(玄宗時為濟南太守與單父尉賈賁濮陽人尚衡共起兵謀討安禄山聞顔真卿守平原)
(遂悉衆歸之)
杜祐(字君卿京兆萬年人憲宗時為濟南參軍為人平易遜順明習典故勤於吏職而治不刻)
(覈議者咸稱祐治行無缺)
(附)曹全晸(淄州刺史詳總部)劉敬和(鄒平淄川長山三縣令詳青州)狄光
嗣(淄州刺史詳東昌府)李邕(淄州刺史詳青州府)顔真卿(平原太守詳人物)
五代
朱珍(徐州豐人梁太祖時淄州刺史威惠素著時秦宗權屢困梁太祖以兵少憂甚珍募兵於)
(淄青間得萬餘人太祖大悦遂却宗權時以珍功為第一)
翟進宗(晉天福間為淄州刺史楊光遠以騎兵數百脅取進宗不屈見殺及光遠平詔求進宗尸)
(淄人争欲葬之)
郭瓊(平州廬龍人仕漢為沂州刺史嘗單騎諭賊賊皆解散周世宗聞其賢以為齊州防禦使)
(尊禮儒士存恤孤寡歲饑出已俸以助賑民懷其惠咸詣闕頌德政詔許立碑)
張藏英(范陽人周世宗時德州刺史嘗上書陳邊務請於深州李晏口置砦及誘境上亡命者以)
(隸軍願為主將得便宜擊討世宗悉納之藏英遂築城李晏口募得勁兵數千會節度使王彦超巡邊為)
(契丹所圍蔵英率新募兵往擊之契丹遁去圍乃解後改濮州刺史)
(附)楊師厚(齊州刺史詳曹州府)張錫(淄州令詳武定府)劉遂清(淄川令詳)
(人物)
宋
尹崇珂(秦州天水人太祖時淄州刺史有善政民詣闕請立石頌德太祖命李穆撰文賜之)
梁夢昇(太祖時知德州廉幹清慎嘗發前刺史郭貴姦利事貴使都軍頭領史珪言夢昇欺蔑貴)
(奏上太祖怒曰夢昇本清強吏必貴所為多不法爾且珪安得為貴作間言乃以珪與貴付中書條問而)
(擢夢昇為左贊善)
韓琦(字稚圭相州安陽人仁宗時通判淄州留心民事凡所咨謀預儲經濟後為慶歷賢相)
唐介(字子方江陵人仁宗時通判德州轉運使崔嶧取庫絹配民而浮其值介留牒不下且移)
(安撫使數責之嶧怒馳驛按詰介不為動事卒不行)
曾鞏(字子固建昌南豐人仁宗時知齊州曲堤周氏以貲䧺里中子高尤横力動權要州縣莫)
(敢詰鞏竟寘之法章邱有霸王社剽奪不敢問鞏抑配三十人離其黨屬民為保伍譏察出入有盜則鳴)
(鼔相援每發輙得之盜有葛友者捕之久一日忽自首鞏飲食厚賞之假以騎從輦所購金帛夸絢四境)
(盗聞多自首者時濬河調役及齊當給夫二萬縣初按籍三丁出一鞏刮核隠漏遂至九一省費數倍又)
(弛無名渡錢為橋以濟往來自長清抵博州以達於魏節省六驛人皆以為便)
張待問(英宗時為長山主簿縣有盧伯逹者與侍中曹利用聫姻豪横多不法令莫敢問適待問)
(承令乏伯達以訟至庭數其累犯杖之未幾伯逹侄士倫為本路轉運使人皆勸之引去待問曰盧公賢)
(者肯啣隙公正吏乎士倫按邑果召語之曰君徤吏也吾叔賴君教訓之今成善士矣)
李常(南昌南康人神宗時知齊州齊多盜論報無虚日常每得黠盜輙刺為兵使在麾下因盡)
(得其囊括處拔其根株歲餘齊盜盡絶)
蘇轍(字子由眉山人神宗時出為河南推官尋掌齊州書記沉静簡默以文學名於時)
王吉甫(字邦憲同州人神宗時知齊州廉介不回一於用法而無緣餙)
范純仁(字堯夫吳縣人神宗時知齊州治尚寬厚時盜竊而督償者繫司理獄常滿純仁曰此何)
(不保出使輸納耶通判曰釋之恐復累官司故往往待其疾斃於獄以除害爾純仁曰法不至死柰何以)
(情殺之盡呼至庭下訓使自新釋之且寬其限及期力不能償者復自請就繫純仁曰使女為良民吾何)
(惜代償免之去羣盗感激愧悔相戒毋得再犯)
游酢(字定夫建州建陽人以理學知名神宗時以范純仁薦僉書齊州判官治敦實行言不妄)
(發留心致知之學與楊龜山俱為理學名臣龜山名時為蕭山令)
向崇道(哲宗時知淄州修建學宫廣生徒學舍肄業其中者月給廩餼士風以振)
趙彦若(哲宗時淄州通判民有犯法當死而其親已老為其子乞命甚哀彦若矜之曰在律親年)
(九十無侍養者聽讞奏請上果可其奏竟得減死)
趙不羣(太宗六世孫徽宗時知章邱縣縣當山東河北之衝不羣增城浚濠為戰守之備當靖康)
(之初金人攻圍兩月不能下遷濰州通判)
李若水(字清卿洺州曲周人徽宗時為濟南教授課士規條嚴簡而多寓激厲大觀中試天下學)
(官第一靖康時官至禮部侍郎隨駕北狩死之)
張叔夜(字稽仲開封人重和中知濟南府聞羣盜猝至叔夜守禦不及取舊赦賊文俾郵卒傳至)
(郡賊聞赦至狐疑不決叔夜知其懈夜率勁卒千人𢷬其營使遠近鳴鼓疑之賊果奔潰追斬數十里以)
(功進龍圖閣學士又出知青州靖康從駕至白溝河絶吭而死)
趙叔皎(秦悼王四世孫為德州兵馬都監靖康之難被圍凡六戰敵登城猶向上射之金人執之)
(大罵不屈而死)
(附)唐義問(知齊州詳總部)楊激(知淄州詳青州府)郭勸(知淄州詳人物)趙
挺之(德州通判詳人物)晁補之(知齊州詳人物)
金
曹望之(字景蕭臨洺人世祖時德州防禦使練習錢榖盡心職事有惠政百姓立生祠祀之)
徒單繹(義州人大定中歷泰安淄州二刺史有廉名尋同知濟南府考最遷棣州防禦使)
王擴(中山永平人泰和中德州防禦使被詔賑饑甚有方略德棣之人皆感之一日行章邱道)
(中見一偉男子舉止稍異執而訊之果隣境逸獄大盜衆咸以為神盜不敢犯)
石抺元(字希明㦤州路人宣宗時同知淄州軍州事劇盜劉竒久為民患方捕訊而赦將至吏請)
(亟迎詔抺元曰吾按賊亦朝廷詔也杖殺之而後宣讀闔郡稱快貞祐中知濟南府平生寡言笑尚節儉)
(居官有守不謟交權貴人以此重其品比之泰山石)
梁昱(宣宗時以兗州觀察判官攝淄州事李全之亂昱能催科不擾饋餉無乏軍民輯和地方)
(寧謐轉運使田琢奏其功遷同知淄州事)
兀
趙炳(字彦明惠州濼陽人李壇叛據濟南炳請討之獨將千人當北路截守有所俘獲輙縱遣)
(之曰朝廷但擒首惡脅從概不治也不旬日而濟南平入為刑部侍郎後妖民煽惑將復為亂仍加炳昭)
(勇大將軍濟南路總管炳至出示遠近自首者免其株連妖黨立時解散復開倉賑濟而後上聞帝知其)
(忠誠詔嘉奬之)
趙孟頫(字子昂宋宗室仕元為濟南路總管同知世祖常重其才思而居官亦清慎有守有元掀)
(兒者役於鹽場偶逃去其父求得他人屍誣告同役者獄成孟頫疑其冤留勿決逾月掀兒果自歸乃得)
(白郡中稱其神明)
高源(字仲淵晉州人至元間齊河縣尹政有遺惠去官十餘年民猶立碑頌之)
田夀(字仲仁燕人至元時為臨邑縣尹蒞政廉明豪滑歛手先時防兵在縣以牧馬為名占民)
(膏腴産二萬餘畝夀為申請得奉詔檢覈悉還之民諸凡不便於民者悉去之民大感悦)
康庸(字時中延安人至元間般陽路總管獄多冤滯庸至悉剖晰之鄰郡饑民來就食自出俸)
(資造粥厰日給五六百人勸令毋往他所遠去則歸程不便士民好義者亦争相助賑又重修淄州學宫)
(務極宏厰有碑紀其事)
趙文昌(至元時為長清尹有惠政嘗建三皇廟集歷代醫書選民間俊秀教而習之以袪民病廣)
(惠民藥局以是民皆感之)
高伯温(上都人至元間為長清尹勸民樹桑至十七萬餘株又建義倉儲粟以給流民之歸者境)
(内瀦水没田乃立表相地開渠洩水民樂其業立石頌之)
杜世昌(四川嘉州人至元間長清縣尹時大軍南伐所過騷擾世昌出迎撫之秋毫不犯為政公)
(廉明敏長於聽斷旁邑疑獄多藉其質成)
杜溥(魏縣人成宗時濟陽縣尹邑自金創設以來城郭學校皆未嘗備溥曰學校所以養育人)
(材有人材而後有事功乃先建學廟殿廡之制粗立焉)
李載(字從善廣川人成宗時臨邑縣尹廉静自持善決獄無冤濫招撫流移歸業者甚衆)
李惟肅(成宗時為章邱縣尹廉明剛斷重教化而緩刑罰嘗於繡江之岸築一亭以時遊憩顔其)
(亭曰飲江去後民即亭上立碑)
尚才英(字世傑成安人成宗時章丘縣尹廉直有政聲)
完顔從善(蒙古人武宗時鄒平縣尹長於折獄民稱無冤)
李儀伯(沭陽人至順間章邱縣尹政為諸縣最擢行臺御史)
劉仁智(上都人順帝時為長山縣尹治尚寬簡時稱為劉仁主)
杜翺(上都人至順間為長山縣尹持守公廉百姓歌曰前有劉仁主後有杜至公)
趙杞(真定南宫人順帝時尹禹城縣時河決金堤調夫甚急杞以時當冬令百姓苦寒又歲饑)
(民窮請免其役得報可)
明
崔亮(洪武初知濟南府修葺城垣建設倉署撫綏得宜士民悦服超拜禮部尚書)
陳修(字伯昂江西上饒人洪武初知濟南府時兵燹之餘民物凋敝修招集流亡令其復業嘗)
(上墾田之策太祖嘉納之時按察司署燬於火修即以府署為按察司署而葺舊開元寺為府署不傷財)
(不擾民明初推濟郡賢守必曰崔陳云)
徐安(洪武間知濟南府精於吏冶表帥有方凡錢穀簿書留難淹滯之弊剔釐殆盡人皆敬畏)
(之以憂去吏民詣闕奏留至景泰初致仕)
張椿(南直寧陵人洪武間知鄒平縣創立廟學修建公署興舉廢墜政尚寬平民懷其惠)
鄭敏(河南人洪武間知齊東縣恤民勤政賦役均平以廉幹陞北平知府)
賴原俗(浙江處州人洪武間為章邱縣丞清操自勵愛民如子凡公事至鄉鄙必量地遠近裹糧)
(以從雖芻薪亦無所擾後遷戶部員外郎)
何源(南直吳江人洪武間以博士弟子試為德州牧時青兗間蝗大起獨不入德州之境歲饑)
(能多方賑救以功遷梧州守)
王省(字子職江西吉水人建文時為濟陽縣教諭靖難兵攻破濟南省坐明倫堂集諸生告之)
(曰此堂曰明倫今日之倫安在痛哭觸柱而死其女静在籍未字聞燕兵起曰吾父必死於難乃携幼弟)
(來濟陽求遺骸歸葬之)
薛慎(南直淮安人永樂時知長清縣有惠政以親喪去洪熙元年長清民知慎服闋詣闕乞慎)
(再任吏部尚書蹇義言長清已别除令更易不便帝曰置令以為民也但得民心屢易何害竟復任)
方㫤(字仲年浙江淳安人永樂時授平原縣為治簡易愛民嘗為賊所執民相率入賊中曰柰)
(何執吾父母泣下沾衣賊憐而還之秩滿陞凔州同知去)
周密(南直寳應人宣德時知平原縣鋤姦惡植善良除弊政興禮教修城濬湟民忘其勞)
黃禮(山西陽曲人正統時為新城縣丞清廉愛民縣有民田為水冲沙壓歷年額賦猶在禮奏)
(請除之民感其惠指為黃公坵)
侯宣(河南封丘人天順間知歷城縣敏於從政凡賑荒弭盜無不惬上意而逹下情而奏免俵)
(馬一事猶為人所不敢行之事民感其德立祠祀之)
李儒(陜西涇陽人天順間知鄒平縣廉正公平勤於撫字以内艱去)
姚顯(陜西咸寧人天順間知齊東縣聽斷不施鞭扑反覆勸諭必使兩造自相悦服而後燬其)
(詞曰無留後日形迹也秩滿陞太僕寺丞)
李泰(湖廣郴州人天順時知禹城縣連年饑饉泰每歲請蠲不避忌諱民賴以生)
劉文(四川巴縣人天順時知臨邑縣公廉仁恕政教兼舉調繁淄川民思念之立祠於學)
白行順(陜西清澗人成化間知濟南府招撫流移勸闢荒土每行縣輙賑䘏煢獨就見孝行之士)
(尋陞山西參政士民遮道留之)
王璟(山西陽曲人成化間同知濟南府有廉幹名巡撫牟俸薦知府事賢聲日起超擢河南布)
(政使)
衞英(山西洪洞人成化間為濟南府同知志行高潔蒞政嚴明陞開封知府去郡之日行李半)
(肩童僕數人而已郡人嘗肖其像於趵宊泉以祀之)
韓熙(南直蘇州人成化間為德州同知州當水陸要衝應酬靡暇上官知其廉幹委調無虚日)
(熙皆措置咸宜事克有濟時稱其能)
張慶(河南鈞州人成化間知章丘縣持身公正人不敢干以私至於摘伏懲奸超冤釋枉物無)
(遁情而人不犯法闔邑稱神君焉)
劉謐(河南羅山人成化間知鄒平縣政尚平易時有蝗食稼狼噬人謐禱於神其患皆息)
李興(河南嵩縣人成化間知鄒平縣蒞政嚴明持身廉静考績為州縣官第一)
杜忠(山西河隂人成化間知新城縣課農桑興學校輯強暴民賴以安)
梁驥(成化時知禹城縣能均徭減羨節用愛民)
俞諫(浙江桐廬人弘治時知長清縣嘗憫流民失業境内凡有河壖地令其耕種官給牛籽而)
(歲收其租儲倉出息凶年即以是還賑之)
李恕(陜西富平人弘治間知德平縣年饑私出積榖平糶以緩市價司府素知其賢亟檄鄰境)
(之豐收者移價買補以足其額因舟車運費不支民争襁負而屬之)
余翺(南直定遠人正德間知歷城縣不受請託不畏強禦上官稱其能行取監察御史)
楊武(字岐山陜西華州人正德中知淄川縣邑淄水悍決素為民患武隄防疏導曲盡機宜沾)
(溉民田數千餘頃民甚賴之)
龔諒(嘉靖初知德平縣直隸寧津盜起掠德平諒率吏民禦之力屈遇害事聞詔贈濟南府通)
(判官其一子)
計元勲(浙江嘉興人萬歷末分守濟南道摶擊強豪嘗拂中官魏忠賢意被逮赴京民追隨至京)
(師幾數百人後璫敗旋復官)
鄭崇儉(字大章山西平陽人萬歷末濟南兵備道守正不阿僚屬咸倚賴之)
董復亨(北直元城人萬歷間知章邱縣博學有文譽聞張居正柄國遂致仕)
馬斯臧(河南祥符人萬歷間知長山縣清慎明敏為州邑名宦第一)
趙文炳(北直任縣人萬歷間知新城縣日食蔬食客非文會不設魚菜祭胙則脯腊而藏之以供)
(往來行李憲司皆重其廉嘗分惠腥庖文炳辭不受)
秘自謙(北直晉州人萬歷間自知莘縣調任濟陽所歷皆有善政逾百年人猶立石頌之)
南拱極(山西安邑人萬歷時知陵縣適大旱妖民程章聚饑民千餘人將約期為亂拱極集民兵)
(夜捕獲之亟斃於法搜得妖書及名籍對衆焚之絶不一覽反側者乃自安事平得澍雨有秋)
王霖(河南祥符人萬歷間知德平縣抵任即計擒巨盗又超雪已讞之冤獄全活數十人百姓)
(感之)
蔡懋德(南直崑山人崇禎時分守濟南道時會城殘破兩司三道皆缺人懋德兼攝五篆出撫流)
(移入總錢穀晝則兵巡夜則讞獄如是者歲餘口不言勞尋陞本按察使)
鄧謙(湖廣孝感人崇禎時濟南兵備道十五年濟南城破謙與季父有徵母莫氏并宗族賓從)
(死難四十餘人詔贈光禄寺卿)
苟好善(陜西醴泉人崇禎時濟南知府十五年城破好善及二子皆自經死時同知陳虞卿通判)
(熊列獻亦同時死難虞卿南直人列獻湖廣孝感人)
韓承宣(崇禎時知歷城縣城破承宣與妻妾皆死之今祀雙忠祠)
朱迥添(山西潞安宗學貢生崇禎時知鄒平縣城破迥添死之)
秦三輔(陜西三原人崇禎時知新城縣李九成叛掠新城三輔與訓導王協中並罵賊而死)
張日新(浙江建德人崇禎時為齊東縣教諭十五年城破日新與妻方氏子光裔俱自縊於明倫)
(堂)
宋希堯(崇禎時知臨邑縣十五年城破希堯死之)
(附)趙璜(濟南知府詳總部)朱大典(章邱令詳總部)
兗州府
漢
田叔(趙國陘城人景帝時為魯相官民有以王取其財物自言者叔取其渠帥笞之王聞之大)
(慙發中府錢以償之王好獵相常從入苑中王趣相就館休相暴坐苑中終不休王以故不大出遊及卒)
(魯人以百金餉其少子仁仁不受曰吾義不敢以此傷先人名魯人皆賢之)
蔣詡(京兆杜陵人哀帝時為兗州刺史以廉直稱居攝初以病辭免民懷其德於其所疏之泉)
(名曰蔣詡泉以志不諼云)
鮑永(上黨屯留人光武時為魯郡太守擊討董憲大破之憲禆將彭豐猶懷觀望未即下闕里)
(荆棘忽無故自除永謂丞及魯令曰方今危急而闕里荆棘自開豈夫子欲令太守行禮以德化無道耶)
(乃修鄉射之禮請豐會觀禮畢豐果頓首謝請歸附帝嘉其略封關内侯)
王梁(漁陽安陽人從光武至桃城破龐萌等即拜梁為山陽太守梁鎮撫新附期月而山陽大)
(治遂徵為河南尹去郡之日民遮道留之)
李恂(字叔英安定臨涇人光武時為兗州刺史常席羊皮服布被以清約率下民服其化)
王堂(字敬伯廣郪人光武初為穀城長有能名遷拜魯相政治簡一終年無訟)
鍾離意(字子阿會稽山隂人光武時為瑕邱令吏有檀建者侵盜事覺意屏人問狀不忍加刑遣)
(令長休建父聞之置酒謂建曰有道之君以義行誅子命也令飲藥自盡又遷堂邑令縣人防廣為父報)
(仇自繫獄意密以狀聞乃得減死明帝徵為尚書後出為魯相到官出私錢萬叄千修孔子車身入廟拂)
(几席劍履為相五年魯國大冶)
周榮(字平孫廬江舒人章帝時為山陽太守為政寬平郡縣皆見稱紀)
鄭弘(字巨君會稽山隂人章帝時為騶令勤行德化道不拾遺當春大旱騶獨致雨豐收蝗起)
(過騶界不集建初中為尚書令前後所陳皆有裨益出為平原相治行更益於騶徵拜侍中)
秦彭(字伯平茂陵人章帝時為山陽太守以禮訓人不任刑罰崇儒雅重庠序有遵奉教化者)
(即擢為鄉三老常以八月致酒肉以勸勉之吏有過咎罷遣不加斥辱百姓懷之莫有欺犯又興起稻田)
(數十頃民知灌溉之利在任六年轉潁川太守)
周盤(字堅伯汝南人和帝時除任城令有惠政民皆感之)
汝郁(字叔異陳人和帝時為魯相以德化民民皆稱之流人歸者九千戶)
楊秉(字叔節弘農華隂人順帝時為豫荆徐兗四州刺史遷任城相秉計日受俸餘禄不入私)
(門人皆服其清)
翟超(桓帝時為山陽太守常没入中常侍侯覽財産詔逮問有司承旨奏超當坐髠鉗輸作左)
(校陳蕃上疏言超奉公不撓疾惡如仇而覽之縱横没財已幸疏上不納黨錮超為八及之一)
第五種(字興先京兆長陵人桓帝時以高密相遷兗州刺史時中常侍單超兄子匡為濟隂太守)
(負勢貪放恣行不法種遣從事衞羽收匡賓客親吏四十餘人發其賍五六十萬并以劾匡)
刁韙(字子榮彭城人桓靈時為魯東海二相性亢厲有明略所在稱神嘗以法度自整家人莫)
(見其惰容焉)
劉祐(字伯祖中山安國人桓帝時除任城令政治嚴明兗州稱為尤異)
朱雋(字仲偉會稽上虞人桓帝時除蘭陵令政有異能為東海相所表遷交趾刺史)
張遷(陳留已吾人靈帝時為榖城長重民事矜獄囚存恤高年路不拾遺黃巾起縣賴保全民)
(為之立碑)
袁遺(字伯業汝陽人獻帝時為山陽太守與從兄紹同起兵討董卓河間張超嘗表薦之)
(附)橋瑁(兗州刺史詳曹州府)劉岱(兖州刺史詳人物)
(三國)魏
王昶(字文舒太原人黃初中遷兗州刺史昶雖在外心存朝廷乃著治論略依古制而合於時)
(論者為書二十一篇奏之)
州泰(文帝時兖州刺史諸葛誕叛降吳吳遣文欽應之又令朱异率三萬人以助文欽泰拒异)
(於陽淵連戰破之焚其輜重而還)
胡烈(文帝時山陽太守州泰既破吳軍吳朱异敗歸烈以竒兵五千襲吳輜重盡焚之)
鄭渾(字文公開封人黃初末從沛郡遷山陽太守以郡界地勢窪下宜灌溉終得魚稻經久之)
(利遂躬率吏民規畫經理一冬月皆成比年大收歲增租入倍常蓋其治沛亦如此民用饒足治稱尤異)
(渾清素在公連典二郡妻子不免饑寒而渾淡泊自若)
司馬朗(字伯達河内温人文帝時為兖州刺史治務寬厚不施鞭扑而民不犯法時稱其賢)
裴潛(字文行河東聞喜人文帝時為兖州刺史潛素清潔每之官不將妻子妻子貧乏織藜芘)
(以自供)
温恢(字曼基太原祁人文帝時由廩丘長歷魯相遷兗州刺史所在有治績帝每嘉勞之)
晉
江統(字應元陳留圉人惠帝時為兗州别駕舉高平郄鑒為賢良陳留阮修為直言濟北程收)
(為方正時以統為知人後鑒等皆為名臣)
荀羡(字令則潁州臨潁人穆帝時除北中郎將監青徐兖州諸軍事領兖州刺史時慕容儁遣)
(其將王騰攻琅邪鄄城等處羡討平之慕容蘭以數萬衆屯汴將窺兗羡自洸水引汶通渠至於東阿征)
(之遂斬蘭帝將封之固辭不受)
謝玄(字幼度陽夏人孝武時謝安經略舊都舉其兄子玄為建武將軍兖州刺史任以伐秦之)
(事秦符堅使張崇據兖州玄擊之於鄄城走之進伐青州符朗出降兗青司豫悉平皆玄之功)
北魏
長孫肥(代郡人太祖時為兗州刺史得吏民心威惠著於淮泗)
羅伊利(代郡人顯祖時兗州刺史善於拊循數年間邊民歸者五千餘戶)
游明根(字志遠廣平任人顯祖時初為東青州刺史尋移兗州兼督軍事為政清平新民樂附)
李崇(字繼長頓邱人高祖時兗州刺史兖素多盜崇令村置一樓樓置一鼔盜發鳴鼔以次相)
(聞穢頃之間可通百里於要路伏人擒之盗不得逸諸州置樓懸鼓自崇始也)
高祐(字子集渤海人高祖時兗州刺史令縣立講學黨立教學村立小學一家置一臼五家共)
(一井不聽婦人寄春取水設禁賊之方令五五相保寇盗止息教化大行)
張應(延興中為魯郡太守履行貞潔妻子樵汲以自供高祖嘉其廉遷京兆守所在稱職)
段榮(字子茂姑臧人天平四年為濟州刺史山東大都督温和仁恕吏民懷之)
高季式(字子通渤海蓨人天平中為濟州刺史時劉盤陀史明曜等為患齊兖青徐四州季式悉)
(討平之遠近清晏民歌其德)
汲固(東郡梁城人孝静時為兖州從事刺史李式坐事被收吏民送至河上時式子憲生始滿)
(月固抱蔵之易以已子後高祐為刺史嘉固節以為主簿)
張華原(字國滿趙郡平棘人高祖時為兗州刺史廣布耳目示以威禁盜賊及亡命歸欵者皆撫)
(以恩信於是人懷盜息初有囚千餘人皆隨事決遣至歲暮唯有重罪數人華原期日遣歸囚皆依期至)
(獄州境先有猛獸為暴甑山中忽有六駁食之咸以為德化所致卒於官人為樹碑立祠)
鄭述祖(字恭文滎陽開封人北齊文宣時繼其父道昭為兗州刺史有人入市盜布盜之父執其)
(子以自首述祖特原之自是境内無盜人歌之曰大鄭公小鄭公相去五十載風教有相同)
高德範(渤海人文宣時為任城太守有惠政)
(附)李虔(兗州刺史詳東昌府)鄭道昭(兖州刺史詳萊州府)殷孝祖(兗州刺史)
(詳曹州府)
隋
薛胄(字紹元河東汾隂人文帝初為兗州刺史至則有獄囚數百旬日盡為剖斷囹圄空虚州)
(城東沂泗二水合而南流汎濫大澤中胄積石堰之決令西注陂澤盡為良田又通轉運民甚賴之號為)
(薛公豐兗渠)
蘇威(字無畏武功人煬帝時為魯郡太守治身清儉以廉慎見稱)
陳孝意(河東人大業初為魯郡司法書佐郡内號為廉平太守蘇威常欲殺一囚孝意固諫不聽)
(乃解衣請先受死良久威意解謝而遣之)
唐
宋璟(邢州南和人中宗時檢校貝州刺史為政清毅吏民無敢犯者後景雲初又以言事出為)
(兖州刺史政愈和平不以貶秩自損)
裴耀卿(字渙之絳州人玄宗時為濟州刺史會帝東巡耀卿置三梁十驛科斂均省封禪還帝謂)
(張說曰朕有事岱宗濟州刺史裴耀卿上書數百言至曰人或重擾即不足以告成朕常置書座右以自)
(戒此其愛人也俄徙宣州前此大水濟州河防壊耀卿方躬護作役未訖有詔徙官耀卿慮功無成勿宣)
(詔但巡撫飭厲愈亟堤成發詔而去)
韋元珪(開元初為兗州刺史時河南大水詔劉知柔馳驛察民疾苦及吏善惡惟元珪有治状知)
(系表薦之)
賀知章(越州永興人開元初為任城令性曠逸為政持大體不拘苛細歷集賢學士告歸鑑湖自)
(稱四明狂客)
周待選(盧龍人玄宗時為魯城令率縣人拒安禄山死之)
張孚(玄宗時為魯郡司兵參軍安禄山使李廷偉徇山東孚召州内豪傑張玠段絳等謀誅廷)
(偉玠等從之事開帝嘉賞其功)
劉光期(玄宗時為夀張令以德化致瑞應民立石頌之)
賈直言(德宗時兗鄆節度使李師道逆命直言時為幕府參佐乃畫縳載檻車圖提刀負棺入諫)
(師道怒囚之及劉悟入鄆乃釋其禁辟置義成府)
庾賁(代宗時為寧陽令廉平寬恕不事煩歴三載人皆頌之李陽冰為之撰碑)
陸亘(字景山蘇州吳人憲宗時兗州刺史文明嚴重以善政稱常陳節度使分兵屯屬邑州刺)
(史不能制故多不靖帝嘉納之因詔屯兵得隸刺史)
邢審容(穆宗時攝中都令博學能文政亦寬裕常脩孔子廟時人賢之)
(附)郭昈(兗鄆節度判官詳人物)
宋
楊瓊(汾州西河人真宗時知兗州有能名時有州卒自言能飛行空中人頗惑之瓊曰此妖術)
(也不治將為患乃折其足奏請戮之)
王臻(字及之潁州汝隂人眞宗時知兖州剛嚴果斷善於決事遠近著有賢聲)
張傅(字巖卿譙人真宗時知兖州強幹精敏察覈簿書鉤摘奸隠案無留牘吏不敢欺)
崔立(字本之開封鄢陵人真宗時歷知兗棣二州兗歲值大饑立親募富人出榖賑濟人皆樂)
(輸施至十餘萬石全活饑民至數十萬人)
張禹珪(字天錫河朔人真宗時知兗州勤於政治瑞麥兩岐囹圄空虚宰相王旦使兖州還言其)
(治狀帝優詔褒美之)
石延年(字曼卿宋州人真宗時知金鄕縣曰此亦可以為政也在縣大有治聲)
姚鉉(字寳之廬州合肥人眞宗時知濟州時河決鄆州東南注鉅野詔徙州於汶陽鄉之高原)
(委鉉以營度工畢進京東轉運使)
陳泰來(字仲華河南緱氏人仁宗時知兖州有治績泰來喜論刑名以為有司議法當據文直斷)
(不可意求曲當法求曲當法所以不平也時人服其高論)
杜衍(字世昌越州山隂人仁宗時知兖州時屬邑吏有累重而素貧者衍以公租及公帑均給)
(之量其繁簡調其輕重咸使自足無敢有侵漁者)
蘇寀(磁州滏陽人仁宗時調兖州觀察判官民有母改嫁而死既葬盜其柩歸袝者法當死宷)
(曰子盜母棺袝父於禮不當於情可原事豈與發冡取財者等請輕之後以御史臺出知單州)
劉顔(字子望彭城人仁宗時為任城主簿歲饑發大姓所屯匿積粟官為平糶而仍給其值民)
(賴以濟李迪辟為從事)
謝文瓘(字聖藻河南陳州人神宗時以集英殿脩撰出知濟州上疏言臣下推行新法榜笞禁錮)
(民受其虐大臣以為訕何也神宗曰彼謂奉法者非其人爾何訕也文瓘曰然則臣未嘗奉法得免於訕)
(之罪矣上默然)
周中師(南陽宛人哲宗時知汶上縣為政寬猛適宜鋤奸惡撫良善百姓安之嘗建聖澤書院以)
(教育生徒置思聖堂以自勖云)
徐處仁(應天榖熟人徽宗時知金鄉縣以薦召見帝問京東歲事以旱蝗對又問有盗乎對曰有)
(上謂其不欺除宗正丞後知青州又知東平府皆有能譽)
韓世忠(字良臣延安人欽宗時李復侵擾山東世忠破降之詔授單州團練使康王如濟州世忠)
(領所部勸進金兵逼城世忠力戰敵少却翌日金人復至衆至數萬世忠僅千人單騎直入斬其將金兵)
(遂退康王即位授光州觀察使)
楊存中(本名沂中字正甫紹興間賜名存中代州崞縣人初任忠翊使康王駐濟州時李昱據任)
(城久不下存中以單騎殺賊數百王乘高望之見其介胄盡赤意被重傷召視之皆賊血所汚壯之飲以)
(酒請復往戰王止之存中曰賊已胆碎可擒矣大破之復任城康王即位授密州觀察使)
(附)王詔(知兖州詳東昌府)田京(通判兖州詳總部)蔡齊(通判兗州詳人物)
徐起(知兖州詳人物)龔鼎臣(知兖州詳人物)
金
王珩(世宗時為寧陽令勤於聽斷凡民間詞訟皆令兩造証佐糾集而來至則片言折之凡訟)
(而不至者輙坐以是民間不敢妄興一詞)
胡肇(營州人章宗時為嘉祥尹興學校禁侵漁獄無留訟吏不敢欺有蝗不入境之異)
(附)梁昱(兗州觀察判官詳濟南府)孫德淵(知滕州詳東昌府)
元
張&KR1220;(字達善四川導江人世祖時大臣薦其得程朱正學特命為孔顔孟三氏教授鄒魯之士)
(佩服其教久而不忘遠近來學者每歲常數百人)
李恩(世祖時為嘉祥尉遷主簿及尹行政公平治聲遠播朝廷屢勅奬之)
封從植(保定容城人世祖時為嘉祥尹兼管諸軍奥魯勸農事勤於其職事無淹滯百姓頌之)
李謙(保定東鹿人世祖時為陽榖尹斷獄明允民有以罪被收而隸殺之誣以自刺謙驗其無)
(血疑之乃取二雞殺其一流血其一撲殺而復刺之無血隸乃伏時有嘉禾一莖數穗人謂其德政所感)
韓仲暉(世祖時為夀張尹時糧運從陸抵利津入海中都路多泥濘仲暉奏開會通河公私便之)
汪澤民(字叔志徽州婺源人成宗時知兗州建議孔子後宜封為公尊其品秩以示褒崇之意廷)
(議從之乃封世襲衍聖公)
宋彰(字顯之景州蓨縣人成宗時為鄒縣尹勸農興學勤於撫字先是鬻鹽計口取直民以為)
(苦彰請蠲之民咸立石頌德)
蓋苗(字耘夫大名元城人仁宗時為濟寧路軍州判官歲饑郡守遣苗詣戶部請賑戶部難之)
(苗伏中書堂下出糠餅以示曰濟寧民率食此况不得此食者尤多因泣下時宰悟奏請計口支糧三月)
(州有官粟五百石出以借民期秋熟還官比秋又不登部使者責償甚亟知州恐苗曰官粟實苗所借今)
(民饑不能償苗請代還使者感其義奏緩其期單州税粮舊輸館陶倉距單五百里民常苦其勞是秋館)
(陶大熟苗令民先期糴粟倉下十月初倉契已至省民什之四五陞御史臺掾歷山東廉訪司經歷)
梁宜(仁宗時知嶧州以勤民政肅官規崇教本三事自勵時人多傳誦之)
趙克讓(泰定時為汶上尹崇教化抑兼并惠窮獨緝姦宄地方寧謐獄訟不興稱良有司焉)
多羅岱(泰定時魚臺縣達嚕噶齊兼管諸軍鄂囉勸農事加意學校自置學田以瞻諸生膏火魚)
(臺有學田自此始隣近州邑亦多踵而效之)
楊循禮(彰德人泰定時為城武主簿綽有政聲復主金鄉簿時黃河泛溢當事者議挑故道計用)
(工肆拾萬循禮建言嘉祥境内有壩堰可開則其水東注足以殺其下流更塞其上決之口患可漸消從)
(之役得免水亦無害)
董摶霄(磁州人順帝時為濟寧路總管理冤獄革弊政才譽甚著後毛貴陷益都般陽等路濟南)
(告急摶霄提兵援濟南賊衆自南山來摶霄按兵城中竝伏兵磵次先以少挑戰賊衆悉至遂合圍以擊)
(大破之般陽賊聞之復悉衆夜襲濟南攻南門摶霄堅閉不出黎明視賊倦乃開東門繞出賊後南門兵)
(合擊之賊衆悉潰殱焉自是賊遂就衰)
(附)郭倪(知滕州詳東昌府)石天禄(知兗單濟三州詳人物)李綗(知濟寧州)
(詳人物)杜閏(汶上尹詳人物)司居敬(鄒尹詳人物)
明
方克勤(字去矜浙江寧海人洪武初為濟寧知府開墾荒田定起科之期吏不得為奸立社學葺)
(孔子廟以興教化又以盛夏溽暑罷築城之役時永嘉侯亮祖率舟師赴北平水涸役夫五千日夜濬河)
(克勤泣禱於天忽大雨水深三尺舟行得通民益頌以為神子孝聞孝孺皆以文行著譽而孝孺為建文)
(時忠臣第一)
盧熊(字公武南直崑山人洪武初為兗州知州時值魯籓初建改州為府又濬城内外河工役)
(煩興熊殫心規畫事集而民不擾)
鄭剛(洪武間知兗州府廉明正直人不敢干以私)
蕭寬(洪武時知兖州府寬厚和平吏不忍欺民安其政)
黃采(字宗索和州人洪武中以監察御史出知兖州府和平寬厚秩滿民詣闕留之復任九年)
狄崇(南直鳳陽人洪武時為濟寧左衞指揮使築城濬池創設公署政績最多)
薛原義(應天人洪武間知滕縣持身勤儉吏服民懷廟學公署多所創建)
俞士吉(字用貞浙江象山人洪武時為兗州府學訓導教士子嚴而有體建文即位上言時政得)
(失十餘事上嘉納之超遷監察御史後出為山東左參議)
管貞(字源清洪武時知陽榖縣土賊䧟城貞死之)
史誠祖(山西解州人洪武末知汶上縣永樂時擢濟寧知州仍視汶上事成祖過汶上欲徙其民)
(數百家於膠州誠祖奏免之屢當遷職輙為民奏留閱二十九年竟卒於官葬城南建祠祀之)
潘時正(浙江仙居人永樂時為濟寧州同知存心公恕長於撫綏建言開會通河自濟寧直扺臨)
(清及漕渠成以叔正首建議賜衣及鈔奬其功)
朱珤(福建龍溪人永樂時知鄒縣公平廉慎賦役均平秩滿民奏留再任竟卒於官)
宫志(河南安陽人永樂時知魚臺縣廉慎有為勤於撫字秩滿民奏留復任卒於官)
李瑛(北直遷安人永樂時知陽榖縣律已廉能有惠愛民甚德之後陞戶部員外郎民為立去)
(思碑於署)
鄭文(内黃人永樂時知嘉祥縣勸農興學倉廩充實囹圄空虚秩滿民詣闕留之復任九年)
房嵒(北直隸人宣德時知鄒縣政清訟簡吏民安之秩滿民奏留復任又十餘年卒於官)
顧俊(南直蘇州人宣德時為滕縣丞廉直不畏權勢陞臨清知州去行李蕭然時人賢之)
王黼(河南河内人正紇時知嶧縣廉明仁惠招撫流移復業者萬餘口教民樹藝多獲豐稔秩)
(滿民奏留復任九年去任時年已八十)
韓寧(南直鹽山人正統時知泗水縣公廉有為百廢興舉民樂其業)
王英(山西太原人天順時知滕縣蒞政寬厚大得民心)
高魁(河南新鄭人天順時知金鄕縣政教兼舉威惠並行吏民畏而愛之)
龍俊(江西萬載人天順時知金鄉縣廉明仁恕吏不敢欺)
翟弁(陜西涇陽人天順時知寧陽縣禮賢重士剔除姦蠧人服其能)
張慶(河南鈞州人天順時知嘉祥縣重農桑敦禮教抑奸頑撫貧弱流民復業者三百餘戶)
濮陽瑾(字良玉廣德州人天順時以歲貢廷試第一授寧陽縣丞值歲饑賑濟有方遠近賴以全)
(活當事者欲薦之以親老懇乞歸養百姓留之遮道數十里)
葛興(字應禎績溪人成化時判濟寧州蒞官三載惠民潔已魯王大書德政二字遣官賫以旌)
(之)
盛德(河南汝州人成化時知金鄉縣法嚴政平豪強歛迹)
劉纓(南直蘇州人成化時知滕縣才識明決摘伏如神一時推為能吏)
戴琰(河南澠池人成化時知魚臺縣興利除害知無不為人服其斷)
袁讓(陜西淳化人成化時為汶上縣丞持守公平長於撫字臺司交章薦之)
劉洪(湖廣安陸人成化時知陽穀縣政治嚴明居心慈愛民甚感之)
張玉林(四川内江人成化時知夀張縣動師古昔政教兼舉吏民懷之)
潘珍(字玉卿南直婺源人正德時以僉事分巡兗州值流賊劉七攻兖珍多設方略檄各州縣)
(預為守禦之備以曲阜縣治去闕里頗遠請移治闕里以衞林廟詔從之)
和承芳(山西平定人弘治間為濟寧州訓導勤於訓迪諸生餽遺悉却之以清節著聞儒林推重)
(薦授唐山知縣亦有惠政)
惠儒(陜西長安人正德時為兗州通判屬有閹宦索逋致斃民命下儒鞠問閹懼餽金一罈覆)
(之以醬儒即摘發以聞遂如法論抵僚屬皆敬服焉)
社璋(北直雞澤人正德初知鄒縣流賊圍城相持四日力不支而城陷其子崇熙死於戰璋衣)
(冠坐堂上賊將刅之有丞某乞以身代賊義而兩釋之)
胡瓚(字伯玉南直桐城人萬歷時授都水主事分司南旺自北河而南凡五差兼督泉閘泉司)
(駐濟寧當泗水衝注瓚脩金口壩遏之持議徵税濟寧另設𣙜務瓚力言其不便而止)
楊炳(山西安邑人萬歴間知滋陽縣練達有胆識時白蓮教嘯聚鄒鄆滕單間炳率民兵數百)
(人擒其巨魁散其餘黨不旬日而定)
解經邦(字嵩盤韓城人萬歴時知嶧縣年少有才銳意興革闢荒田設官庄五百餘所以處流移)
(嶧人頌之歷久不衰遂立祠以祀之)
馬時敘(北直通州人萬歴間知夀張縣創行條編之法賦役稱為至公)
姬文尹(字士昌陜西華州人天啓時知滕縣視事甫三日妖賊徐鴻儒破滕文尹緋衣坐堂上使)
(小吏魏顯照家僕李守務懷印間道走省告變賊榜掠文尹索印甚亟顯照以印潛授其父而與守務俱)
(罵賊死之)
喬若雯(臨城人崇禎初知兗州府釐奸剔弊吏治為之肅清)
成德(山西霍州人崇禎時知滋陽縣適郡守欲派增餉額德固争不可郡守怒乃讒於御史禹)
(好善遂誣以貪虐詔逮獄滋陽人詣闕訟冤以成嘗忤宰執不得達竟死鎮撫司獄邑人哀之)
王維新(崇禎時以參議道監軍兗州十五年城破猶力戰不已身被二十一創乃死)
鄧藩錫(字晉伯南直金壇人崇禎時知兗州府十五年城破死之其妾携幼子亦投井死)
李昌期(北直永年人崇禎時為兗州府推官十五年同知府鄧藩錫皆以城破守節而死)
郝芳聲(山西忻州人崇禎時知滋陽縣十五年城破死節時有前令樊吉人係北直元城人行取)
(兵部主事未行遇難亦自刎死)
吳良能(遼東蓋州人崇禎時知滕縣十五年城破良能拜辭其母單騎犯陣而死)
(附)薛璘(知兗州府詳萊州府)
東昌府
漢
李章(字第公河内懷人光武初為陽平令時有趙綱於縣界起塢壁繕甲兵將為亂章聞之設)
(饗燕延綱至手劍斬之伏兵盡殺其從者馳詣塢壁掩擊破之闔邑安枕歴千乘琅邪二郡守時安邱大)
(姓夏長思亦據營陵城為害章發兵捕獲誅之)
韋彪(字孟達扶風平陵人永平中以謁者三遷魏郡太守政治寬厚官至大鴻矑)
黃瓊(字世英江夏安陸人永建中出為魏郡太守凡梁冀所託者辟召一無所用延熹二年梁)
(冀誅瓊以師傅之恩而不阿梁氏封為邧鄉侯)
巴肅(字恭祖渤海高城人桓帝時為貝邱令以郡守非其人引疾去)
(附)鍾離意(堂邑令詳兗州府)寒朗(清河太守詳人物)
(三國)魏
韓宣(字景然渤海人文帝時為清河東二郡太守為政善以已恕人世語列於名臣之流)
晉
范廣(元康中為堂邑令嘗出私榖數千斛賑濟饑民遠近流寓者歸之戶口增數倍)
北朝
曹世表(字景升東魏郡人世祖時清河太守治官省約百姓安之)
杜纂(字榮祖常山九門人肅宗初清河内史問民疾苦勸課農桑政有恩紀後遷陽平太守清)
(河人詣闕請留復任詔再任一年)
楊機(字顯略天水人肅宗時清河内史奉公正已一時咸服其清白貧無馬時乘犢以行)
李虔(字叔恭隴西人宣武時清河太守京兆王愉謀逆虔歸詣闕上謂左右曰李虔恩信素著)
(今拔難而來衆情自解矣乃授虔别領軍討愉事平轉長樂太守尋遷兗州刺史皆有惠政)
宋世良(字元友廣平人宣武時清河太守有治績郡東南有鎮曰曲堤素多奸匪世良至施八條)
(之禁賊皆遠去民歌曰曲堤雖險賊何益但有宋公俱屏跡天保中大赦郡無一囚惟率羣吏拜詔而已)
(後遷東郡太守)
蘇瓊(字珍之武強人武成時清河太守郡多盗瓊至設法禁緝境内肅清平原有妖賊搆結徒)
(侣勢連滄瀛瓊所部民絶不染累鄰郡富家常以財物寄頓界内繹幕人成氏大富賊攻之急成曰我物)
(已寄之蘇公矣賊悵悵而去)
(附)殷孝祖(北魏陽平太守詳曹州府)
隋
令狐熙(字長熙燉煌人文帝時為滄州刺史時山東戶口簿籍類多隠占不以實熙諭民自首增)
(至一萬戶在任數年風教大治稱良二千石云)
劉仁恩(文帝時為毛州刺史倜儻有才治績為天下第一)
魏德深(弘農人文帝時為貴鄉長至大業初遷館陶令貴鄉民詣闕請留館陶民亦詣闕争之仍)
(歸貴鄕館陶民因徙家從之者數百家)
楊善會(字敬仁弘農華隂人大業中為鄃令以清正聞時郡邑多盗善會常以數百人破賊金稱)
(等大小七百餘戰未嘗一負進拜清河太守後為竇建德所執不屈死之)
唐
許善護(高祖時為貝州刺史與劉黑闥戰於鄃縣死之)
郭孝恪(許州陽翟人高祖時為貝州刺史時竇建德援洛秦王世民將兵扼臨洺孝恪獻策秦王)
(曰王世充力竭計窮其面縳可立而待建德悉衆遠來粮餉阻絶若固守武牢以軍氾隨機應變禽殄必)
(矣王深納之)
宋慶禮(洺州永平人中宗時貝州刺史為政廉明正直人不敢犯其威)
狄光嗣(并州太原人中宗時為淄州刺史有威望尋改貝州政績愈著人咸稱其不負父之所舉)
(光嗣人傑子也)
苗晉卿(字元輔潞州壺關人中宗時為魏郡太守廉明公正教化大行後充河北採訪使)
蘇幹(雍州武功人垂拱中魏州刺史河朔饑前刺史苛暴百姓流移幹檢吏督姦勸農敦本流)
(移復業政以治稱帝手詔褒美之)
陽嶠(北平人初調將陵尉睿宗時歴魏州刺史持躬清白布政平和秩滿魏人詣闕留之)
韋凑(字兆萬年人初為貝州刺史有政績玄宗時徙河南尹會坐庇洛陽主簿出為曹州刺史)
(摧姦摘伏甚有聲譽)
李憕(并州文水人玄宗時清河太守治多善政)
王懷忠(玄宗時為清河長史與太守合謀討安禄山乞師平原顔真卿出兵助之及河北諸郡並)
(䧟獨平原清河如故既而真卿去平原懷忠獨守清河力不能支為賊所䧟被執)
張巡(鄧州南陽人玄宗時為清河令治績稱最更真源令討安禄山守睦陽食盡不屈死)
葛同(肅宗時為堂邑令惠政及民人多稱之郡學碣贊云葛公治邑歷代稱賢一方受賜千室)
(鳴絃)
李栖筠(字貞一趙人肅宗時為冠氏主簿太守李硯甚器重之每事常咨焉)
(附)宋璟(貝州刺史詳兖州府)
五代
張德源(梁貞明中劉鄩屯魏德源為鄩守貝州時晉王破德州以兵攻德源德源堅守踰年不下)
(城中食盡貝州人欲降不從遂見殺)
羊使君(失其名晉開運二年守博州河溢城將没使君祝天免民漂溺願以身代遂投水死)
宋
安忠(洛陽人太宗時知貝州有劇盜久為民患忠設法捕之悉獲)
馬知節(字子元幽州薊人太宗時護兵博州日督知州完城繕甲儲積芻粟人或議其多事既而)
(契丹至以有備引去後知登州沿海警備無不周畫盡善)
周審玉(開封人真宗時知貝州有戍卒謀叛推虞侯逍咸雍為首審王覺之與轉運使王嗣宗率)
(兵悉捕其黨乃磔咸雍於市)
柴禹錫(字元圭大名人真宗時知貝州契丹兵嘗奄至城下禹錫時嚴守禦之備民賴以安)
劉筠(大名人真宗時為館陶尉明習掌故治尚簡嚴會詔選人校太清樓書筠列第一後以集)
(賢學士出知曹州政尚簡要而文采過之)
李繹(字縱之京兆萬年人仁宗時提點河北刑獄兼知貝州歲旱饑繹令酒務市民薪草不拘)
(常額餓者皆以樵採自給得不死官入亦數倍又邊城歲輸防城火牛草十餘萬積久即腐爛繹奏罷之)
(遷屯田郎中帝以河北經費不支問誰可任轉運使者薛奎以繹對遂擢之)
郭申錫(字延之魏人仁宗時知博州州兵出戌有欲脅衆謀叛者申錫戮一人黥二人乃定事聞)
(帝曰小官臨事如此豈易得耶會京東盗執濮州通判詔申錫移知濮州未逾月悉擒其黨戮之乃召為)
(侍御史)
董元亨(束鹿人仁宗時通判貝州王則據城叛元亨方坐廳事賊排闥而入脅元亨索軍資庫鑰)
(元亨叱之曰妖賊敢弄兵乎我有死耳鑰不可得也遂遇害贈太常少卿)
李浩(仁宗時為貝州節度判官王則叛與清河令齊開司理參軍王奬主簿王奕皆死之)
王信(字公亮太原人仁宗時為河北兵馬鈴轄王則叛安撫使明鎬奏為貝州都總管領兵討)
(則攻破之餘黨悉平)
馬遂(開封人仁宗時為北京指使聞王則叛詣留守請擊賊持㮄入貝州城招降諭以禍福則)
(不聽奮起扼其喉毆之流血賊斷其臂猶大罵不已賊怒支解之帝聞之歎息贈宫苑使)
蔡挺(字子政宋城人仁宗時知博州時河北多盗挺申飭屬邑嚴保伍得居停盗主數人弛其)
(罪補為吏使之察盗盗發輒得均博平聊城二縣税歲衍巨萬三司下其法於四方)
鄭瑾(字彦能徐州彭城人仁宗時為冠氏令河決大名調夫甚急瑾閱保甲盡籍即行先他邑)
(至決遂塞時河朔饑盗起獨冠氏無之且他邑盗羣相戒曰鄭公仁毋相犯也)
王詔(字景獻真定人神宗時知博州俗尚椎剽姦盗相嚢槖詔請開首告竝贖罪法以攜其黨)
(元祐初開河之役興詔上言秋潦水淫災民方賴賑恤以稍蘇其生未可更困以力役從之尋遷知兖州)
(亦有惠政)
耿幾父(神宗時為堂邑令持正不阿民懷其德時縣治近河數有水患幾父乃東徙四十里)
章粹(字仲容元豐時通判恩州百廢具舉適河流湍溢州人大恐粹增卑培薄迄以無虞樞密)
(鄭居中疏薦之)
徐爽(哲宗時知博州嘗出已俸以養寒士惠政亦多)
宗澤(字汝霖婺州義烏人哲宗時為館陶尉縣令檄同視河埽澤適喪長子奉檄即行時大開)
(御河值隆冬役夫僵仆於道中使督之急澤乃上書得請緩期民以少蘇移知萊州有詔市牛黃澤報曰)
(牛疫方結黃今當和氣横流安得有此使者怒竟以上聞旨亦尋罷又通判登州時有官田數百頃皆不)
(毛之地歲輸萬餘緡甚為民病澤奏罷之年六十九復知青州)
陳遘(永州人徽宗時知莘縣為政寬和民甚樂之)
陳過庭(紹興山隂人徽宗時為館陶主簿有能名)
劉長孺(耀州人靖康時為博州簽書判官劉豫僭偽長孺與之書備陳祖宗德澤勸以轉禍為福)
(豫怒奪其官囚之百日長孺不屈卒死之)
(附)高瓊(貝州都部署詳兖州府)
金
王庭筠(字子端河東人大定時為恩州軍事判官臨政即有聲郡民鄒四謀不軌事覺逮捕千餘)
(人而鄒四逃匿庭筠以計獲之分别罣誤坐預謀者十二人而已)
鄭松(字元操大定時同知博州時松治堂邑當羣盗之衝松守禦有方終其任無敢犯者既去)
(民立廟祀之)
布薩忠義(上京博勒郭河人大定時博州防禦使在郡屏絶遊田專務職業一郡翕然稱治一)
(夕隂晦囚徒謀反獄倉卒間將校皆惶駭失措忠義從容但使守更吏撾鼔鳴角囚徒以為天且曉不敢)
(出自就桎梏及考郡民詣闕請留詔從之)
孫德淵(字資深興中州人大定時令沙河累遷山東東路轉運副使又刺恩州滕州廉幹剛正屢)
(遷劇任民皆感戴而恩滕之民尤甚)
(附)賀揚庭(范縣主簿詳人物)林之純(知莘縣詳曹州府)
元
徐世隆(字威卿陳州西華人初為東平行臺經歷世祖時為東昌路總管專務以德率下不事鞭)
(箠吏民化服後復為提刑按察使時有妖言獄逮繫凡數百人世隆立為剖晰詿誤悉縱遣之)
張好古(真定南宫人中統初以收益都功遷恩州刺史咨訪民瘼痛繩姦吏諸所設施先立條約)
(不擾而事辦時人賢之)
耶律伯堅(字夀之桓州人世祖時擢恩州同知凡征輸條例有不便於民者必力爭免之曰寧)
(得罪於上不可得罪於下人服其言)
郭侃(字仲和華州人世祖時同知滕州徙高唐尹兼治夏津武城等五縣邑人吳乞兒謀逆侃)
(討平之後知寧海州所至勸農興學循聲最著凡疑獄久不決者行省輒檄侃治之無不允協)
王銳(東原人至元間為博平尹廉明仁恕端本重倫政簡刑清百廢具舉去後民為立石)
袁裕(洛陽人世祖時為聊城尉用法平允而除惡不貸民德之後遂家焉)
呼都拉(朔方人世祖時世襲高唐州逹嚕噶齊勸課農桑政為天下第一孫名瀋温祥為政一遵)
(家法嘗以州驛疲累請於上官得德州德平分撥協濟著為例百姓感之)
吉士安(字仁甫東陽人成宗時為高唐守廉明寬厚課農興學甚有聲譽嘗因歲祲馳請於朝得)
(楮幣數萬緍以賑全活無筭)
張之綱(成宗時為恩州主簿以才能擢為尹又以治最超東平路鎮撫)
王結(易州定興人仁宗時為東昌路總管境内有黃河故道而會通河堤横遏其下流夏月潦)
(水屢害民麥禾結疏為斗門以洩之民獲耕治之利)
巴延(字宗道文宗時為冠州判官沈毅有幹才尤嚴於禁暴創置捕盗司盗不敢犯時詔州市)
(芻草壹萬束照時給值民咸樂輸焉)
郭仲賓(良鄕人文宗時為恩州逹嚕噶齊教養有方剔奸除蠧不遺餘力秩滿民伏闕奏留後卒)
(於官聞者莫不流涕因立祠祀焉)
李藻(字子潔潁川人順帝時為館陶尹民有同宗爭産者訟七年不决藻為剖晰復婉諭之兩)
(造悦服縣歲市綾二千餘疋民累不堪藻力言其不便詔罷之)
申榮(順帝末以平章行省命守東昌明兵至榮見他郡皆降告其父曰人生世間不能全忠孝)
(者兒也城中兵少不敵萬人之命由兒而廢但有一死以報國耳遂自經)
明
陳鏞(洪武初為東昌守禦指揮僉事在鎮十有二年軍民樂業有古良將之風)
李真卿(洪武時知臨清縣廉能善撫字卒于官柩回之日民皆披麻執紼至三千人)
趙彦可(洪武時知臨清縣愛民好士以公清著名)
任芳(清河人永樂時知清平縣為政廉勤以人戶分三等九甲量力均徭百姓咸服其公)
殷序(南直無錫人永樂時知高唐州公勤廉恪和易近民民甚念之)
彭琉(江西安福人宣德時為臨清學教諭學行可法一時人才造就者甚多)
吉慶(河南滎陽人正統間知茌平縣勸農桑興學校鋤奸禁暴廣積儲畜民立石頌之)
虞鎬(浙江餘姚人正統時知邱縣廉潔有才百廢修舉剛方之氣雖權勢無敢屈撓)
徐琅(浙江開化人景泰時知東昌府博學能文常存公恕凡遇疑獄必多平反舊公署學宫制)
(多未備琅悉廣而修之)
馬忠(陜西高陵人天順時知堂邑縣清廉愛民遇歲饑輙發粟以賑未嘗須報行部至邑惟以)
(糲米進曰此土産郡守行檄稍不便於民輙封還其檄其強項大約類此)
王庭器(直隸容城人天順時知清平縣廉明仁愛民感其德久而不忘)
劉春(陜西富平人天順時知冠縣公廉明斷威惠並行)
張璈(湖廣京山人天順時知夏津縣政尚慈恕民樂其寬適調繁諸城民奏留復任三年)
蔡釗(天順時為堂邑主簿河決張秋釗率丁夫往塞值水勢悍漫上官計無所出釗乘扁舟往)
(來調度遭風被溺而河亦尋塞後人立祠祀之)
陳璧(山西太原人成化時為臨清兵備副使廉明方正權豪皆歛手避跡莫敢相犯)
劉濬(江西新淦人成化時知茌平縣為政寬猛適宜救荒訓農釐奸剔弊行取監察御史)
李興(河南嵩縣人成化間知冠縣與民條約數事有犯必懲其餘皆令自新改過不輕用罰行)
(取監察御史)
甘華(江西豐城人成化時知冠縣修城郭展學基在任六年陞濟寧知州)
張勲(北直保定人成化時知清平縣時河水屢溢有關運道皆不取妄議疏洩隄防之用勲曰)
(冇民而後有運築隄亦所以衞運也乃增高舊堤水不為患又新移廟學庠序焕然士民感之)
張恕(北直霸州人成化時知夏津縣以墾荒考最行取監察御史)
金福(浙江黃巖人弘治時知東昌府寬厚簡重政持大體吏民稱之)
戴澄(字憲清浙江人弘治初任東昌府推官操履廉潔讞獄平允滿考陞肇慶通判例得請封)
(澄喜曰秩之崇卑何足論得父母受封過焚黃遠矣)
夏鼎(江西貴溪人弘治時知臨清州時𣙜税皆中使侵漁恣肆往往脅取民財取盈足額鼎密)
(置簿籍覈其盈縮遂不敢横又嘗議裁守備都司兵民稱便一時治行無有出其右者)
侯宜正(河南洛陽人正德時知東昌府嚴重有丰裁始至擒豪滑數人寘於法奸黨屛跡凡内使)
(貢獻所過非禮虐求宜正悉裁抑之民賴以安)
何瑭(河南武陟人正德時為東昌府同知盡心厥職取與不苟土室縞衣晏如也)
謝肇淛(福建人正德時東昌推官讞獄持平人服其恕)
堅晟(陜西秦州人正德時知博平縣會流賊攻城晟親拒敵廣設方略城賴以完陞知州)
華秉中(江南上海人嘉靖時為東昌府推官申冤雪枉不負理刑之任擢刑科給事中)
包節(浙江嘉興人嘉靖時為東昌府推官時中使輩出豪滑多憑藉為奸大為民患節鐵面米)
(心風裁獨峻考績擢監察御史)
沈鍊(字純夫浙江會稽人嘉靖時知茌平縣有惠政行取科道以忤嚴嵩論死民聞之建祠以)
(祀)
范景文(北直吳橋人萬歷時為東昌府推官治行高等擢吏部稽勲司)
王煬(萬歷間為臨清守備時中官開礦横虐兵民煬與之抗逮繫詔獄死官民莫不哀之)
宋一鶴(順天宛平人崇禎初以教諭薦知丘縣又薦其知兵因加東昌府同知仍知縣事教民卒)
(伍相保戰守行列之法尋擢兵部員外郎)
黃建極(崇禎時知茌平縣十五年城破懷印自經死)
李承芳(崇禎時知武城縣見兵戈四起民不聊生因嘔血死)
任萬民(山西陽曲人崇禎時以保舉知城武縣十五年城破不食而死)
高重光(直隸保定人崇禎時知丘縣十五年城破不屈死之)
路如瀛(江西臨川人崇禎時為臨清州同知十五年城破邀通判徐應芳吏目陳翔龍並飲酖而)
(死應芳臨川人翔龍浙江蕭山人)
(附)吳嘉聰(知臨清州詳曹州府)周思兼(督臨清磗厰詳萊州府)
青州府
漢
曹參(沛人高祖時為齊王相聞膠西有蓋公善黃老言使人厚幣請之既至參避正堂舍蓋公)
(蓋公為言治道貴清淨而民自定參於是專用黃老術相齊九年齊國大冶後入為賢相云)
卜式(河南人武帝時為齊相甌越吕嘉僭稱王式上書願與子弟及臨菑習弩博昌習船者以)
(擊吕嘉帝嘉其慕義封關内侯)
石慶(趙人家以孝謹聞武帝時為齊相國人慕其家行齊國大治因立石相祠)
毛萇(趙人武帝時為北海相所著有毛詩訓詁二十卷行於世)
雋不疑(渤海人昭帝時青州刺史時齊王澤欲謀逆深忌者不疑欲先殺之不疑預發其謀以功)
(入為京兆尹)
朱邑(字仲卿廬江舒人宣帝時為北海相以治行第一入為大司農)
馮野王(字君卿上黨潞人成帝時瑯邪太守蕭育薦其行能高妙内足圖身外足慮化)
朱博(字子元杜陵人成帝時瑯邪太守選用掾吏教習禮節大改其俗常令屬縣各用其豪傑)
(文武便宜盡力有效者必加厚賞懷詐不稱誅罰輙行以是人心悦服)
楊榮(字子遜梁人成帝時瑯邪太守傳大戴禮學者宗之)
趙貢(涿郡蠡吾人成帝時瑯邪太守有能名嘗行縣見不其丞薛宣竒其貎令從行還至府出)
(妻子與相見因曰君位至宰相我兩子亦中丞相史君無忘今日言因表遷宣樂浪都尉後果累官至丞)
(相而宣亦果用其二子為丞相史世咸服其藻鑒云)
公孫閎(平帝時瑯邪太守時王莽秉政使使者分行郡國採頌聲以文致太平閎獨言灾害事於)
(公府大司空甄豐迎莾意劾閎空造不祥嫉害聖政下獄死天下皆冤之)
王閎(莾叔父居攝時閎出為東郡太守漢兵起閎全完東郡三十餘萬戶歸降更始使為瑯邪)
(太守時張步已據瑯邪閎諭之以義步乃令閎掌郡事建武五年閎詣劇歸漢光武下詔褒之)
陳俊(南陽西鄂人建武初泰山瑯邪等郡皆附張步不歸漢光武帝以俊行大將軍事領泰山)
(太守與步戰於嬴下大破之追至濟南青州諸郡悉平又拜俊瑯邪太守得專青徐征伐事俊招致豪傑)
(撫恤貧民旌表節義檢制軍吏青徐之間咸歸化焉)
董宣(字少平陳留圉人光武時為北海相有大姓公孫丹新造居宅卜之以為當有死者乃令)
(其子殺道行人以塞咎宣因收丹父子殺之丹宗黨三十餘人操兵詣府呌號宣以丹曾附王莽慮其交)
(通海賊乃悉收獄殺之宣遂坐下廷尉獄臨刑帝馳使特原宣宣具以狀對詔左轉宣懷令後為洛陽令)
(摶擊強豪京師震懾)
張宗(字諸君南陽人光武時青徐盗賊屯聚山谷間宗以謁者督諸郡兵討平之後瑯邪北海)
(盗賊復起宗督二郡兵討之乃設方略明購賞皆悉破散於是楚沛東海臨淮羣賊畏其威武相捕斬者)
(千餘人青徐震慄後遷瑯邪相政好嚴猛永平初卒于官)
楊音(光武時為臨淄令邑人江革有孝行音設筵享革更助錢以資供養邑人皆嚮慕之)
薛漢(字公子淮陽人明帝時為千乘太守世習韓詩遠近言詩者皆宗之政亦有異績)
魯恭(字仲康扶風平陵人章帝時為樂安相時羣盗為諸郡患恭重設購賞開示恩信賊帥張)
(漢等率其黨降恭即奏漢補博昌尉其餘賊各自相捕擊悉平之州郡以安)
魯丕(字叔陵扶風茂陵人章帝時青州刺史表賢明慎刑罰後復為東郡太守百姓殷富官至)
(侍中)
法雄(字文疆扶風郿人安帝時青州刺史每行部錄囚察顔色多得情偽以是獄無寬濫)
李膺(字元禮襄城人桓帝時青州刺史性高亢人被其容接者謂之登龍門守令皆畏其威明)
(貪墨者棄官引去黨錮禍起膺卒不免)
陳蕃(字仲舉汝南平輿人桓帝時樂安太守尊禮賢士振式頽風高苑周璆素所容接後以璆)
(執親喪不哀竟論列之其無所容物類如此李膺為刺史以清績舉蕃官至太傅後與竇武謀誅宦官竟)
(為曹節等所害)
杜密(字周甫潁川陽城人桓帝時為北海相凡宦官子弟為令長奸貪者輒捕斬之行部至高)
(密見鄭玄知其才即召署郎吏)
黃琬(字子琰江夏安陸人靈帝時青州刺史政績為天下表召入為司隸校尉)
(附)李章(千乘琅邪二郡守詳東昌府)臧洪(青州刺史詳曹州府)王望
(青州刺史詳人物)吳祐(齊相詳萊州府)
(三國)魏
管統(初仕袁紹為樂安太守紹子譚既敗諸郡皆降於魏惟統守樂安不從魏武命王修取統)
(首修以其忠因解其縛使詣魏武謝魏武悦而赦之使歸)
楊沛(字孔渠馮翊萬年人魏武時為樂安太守甚有治績卒於官貧不能喪吏民殯殮之)
何䕫(字叔龍陳郡陽夏人魏武拜樂安太守時郭祖寇樂安聞䕫至悉自解散諸邑悉平)
夏侯惠(字稚權沛國譙人文帝時為樂安太守以才能見稱)
王凌(太原祁人文帝初為兗州刺史尋遷青州時海濱喪亂法令廢弛凌布政施教賞善罰惡)
(甚有綱紀百姓稱其能帝聞之召為御史)
鍾毓(字樵叔潁州長社人文帝時青州刺史以治績見稱)
孫觀(泰山人文帝時青州刺史與吳戰於須濡口為流矢所中力戰不顧遷振威將軍)
桓嘉(長沙臨湘人嘉平中樂安太守與吳戰於東關死之)
晉
衞瓘(字伯玉河東安邑人武帝時為征東將軍青州刺史都督諸軍事所在皆有政績威惠並)
(行百姓感之)
胡威(字伯武夀春人東莞太守胡質之子武帝時拜青州刺史帝嘗問卿孰與父清對曰臣父)
(清恐人知臣清恐人不知是臣不及父遠也帝善其言)
曹攄(字顔遠沛國譙人惠帝時為臨淄令獄有囚甚衆歲除行獄憫之曰新歲人情所重爾等)
(不欲一還家耶衆囚皆泣攄悉聞獄出之尅日令還至期無一違者一邑皆服其仁慈)
劉摶(懷愍時北海太守以王浚謀僭號切諫被害)
徐浮(懷愍時齊郡太守劉乂將曹嶷攻陷齊郡浮死之)
辟閭渾(孝武時齊郡太守蔣喆據青州渾討平之慕容德陷瑯邪徐兗諸州招渾不從死之)
(附)謝玄(青兗等州刺史詳兖州府)
北朝
慕容白曜(鮮卑人顯祖皇興間以安南將軍平定全齊士卒争先閭閻安堵拜青州刺史封濟)
(南王時奉詔督土人租絹以充軍資白曜設施有法軍民咸感其惠)
韓秀(字白虎昌黎人顯祖時青州刺史有惠政及民民甚感之)
韓均(字天德安定武安人肅宗時青州刺史廉謹有冶稱)
陸龍成(代人孝静帝時青州刺史愛民恤下軍民咸感頌之)
隋
吐萬緒(字長緒代郡鮮卑人仕周為大將軍少司武高祖即位封穀城郡公領青州總管振刷幽)
(滯舉修廢墜得士民之心後煬帝時復為東平太守亦有惠政)
蕭琅(南梁裔文帝時為千乘令邑有蛇為妖常掠犬豕於道為民患聞琅至輙潛匿井中不復)
(出後琅擢青州刺史行二十里蛇復出百姓奔告琅以衣冠付之曰若不即除吾當復來一日蛇方張吻)
(伺人於道亟擲以衣冠蛇驚伏入井於是投衣冠於井中轝土石堙之而建祠於其上肖琅之像曰信公)
(祠蓋民慮患甚欲公示以信也)
唐
劉仁軌(字正則汴州人太宗時青州刺史居已不矜與人不傲處事不迫存心不苛自歴任州牧)
(以至宰輔皆善致聲譽士大夫多推重之)
尹思貞(京兆長安人中宗時青州刺史有異政蠶致一歲四熟黜陟使路敬潛行其郊見童子張)
(羅已得雉而復縱之敬問其故曰是雉將雛敬嘆曰仁心所感宜其善政致祥也乃表言之召為將作大)
(匠進工部尚書)
劉允濟(中宗時為青州長史以清白聞)
趙居貞(中宗時北海太守文章政事卓然於時)
李邕(揚州江都人玄宗初為淄州刺史著有聲譽李林甫忌之出為北海太守士人多歸之林)
(甫怒誣坐以罪詔就郡杖殺之杜甫知其寬詳見八哀詩)
劉敬和(德宗時嘗歴鄒平淄川長山三縣令後徙高苑每遇饑年輙開倉賑濟就食者皆活之民)
(歌曰高苑之樹枯復榮淄川之水渾復清長白之山草復青鄒平之民仆復行立碑於縣署前)
(附)杜行敏(淄青兵曹參軍詳濟南府)鄭昈(北海尉詳登州府)
五代
劉審交(字求益幽州文安人晉高帝時為青州防禦使兵民和輯著有賢聲漢乾祐中卒詔贈太)
(尉於青州建祠立碑於堯山側)
宋
李漢超(代州雲中人太祖時為青州防禦使兼關南兵馬都監在郡十七年政平訟理民詣闕求)
(立碑頌德帝命徐扄撰文賜之)
劉熙古(宋州寧陵人太祖時知青州淳謹清勤遇人常訊已過治以最績稱)
楊澈(北海營陵人太祖時為青州司戶參軍時知州暴横澈隨事匡救絶不阿畏征賦從寬鞫)
(獄平允後知淄州循聲更著)
李林(京兆人太祖時為千乘令明習法律決斷如流百姓稱為神君)
趙昌言(字仲謨汾州孝義人太宗時知青州強毅果敢以威斷立名而好推奬後進李沆王旦王)
(禹偁皆其所薦)
寇凖(字平仲華州下邦人太宗時知青州政持大體推賢奬能臨朐主簿趙賀有才亟表薦之)
(以勸衆為青州十三賢祠之冠)
趙賀(字餘慶河南封邱人太宗時臨朐主簿時調丁壯塞澶州決河衆多逃匿惟賀所部終事)
(無一逸者知州寇凖轉運使李庸交章薦之)
欒崇古(河南封邱人太宗時調臨朐主簿尋為令明習文法勤恤民事秩滿遷司農少卿)
曹瑋(眞定靈夀人真宗時知青州政有遺愛)
張知白(滄州青池人真宗時出知青州惠政甚多)
胡順之(字孝先陜西臨涇人眞宗時為青州從事有大姓麻士瑤隂結貴近恣行不法州縣素被)
(凌蔑莫敢發其姦會士瑤殺兄子其母訴於州衆方相視錯愕順之獨請往捕乃持檄去悉獲其餘黨各)
(論死抵罪有差一境帖然)
陳執中(字昭譽洪州南昌人仁宗時出知青州嘗請城附海諸州詔不許執中卒城之明年沂卒)
(王倫叛執中遣巡檢傅永吉捕殺之諸州皆恃城保障得免蹂躪帝嘉其功召拜參知政事又嘗薦齊州)
(張揆經明行惇揆卒為名臣)
富弼(字彦國河南洛陽人仁宗時知青州會河北大水流民就食青齊者甚衆弼勸所部民量)
(餘出粟益以公廩又盡括公私廬舍得十萬餘區散處流民以便薪水官吏待缺寄居者皆賦以禄使即)
(所聚之民董率賑務仍書其勞約他日為奏請受賞率五日輒遣人持酒肉飯糧咸加慰藉選老弱病廢)
(者廩之加等山林陂澤之利凡可以資生者悉聽流民取之死者為叢冡以葬明年麥大熟流民各以遠)
(近受糧而歸凡活五十餘萬人募為兵者以萬計帝遣使褒勞弼曰此守臣職也辭超拜侍郎不受前此)
(賑務皆聚民城郭中日為粥以食之狼藉薰穢蒸為疫病或互相踐踏或待哺數日不得食而自仆帝聞)
(弼立法簡便用意周詳使條上其事頒行天下傳以為式又值貝州王則叛齊州禁兵欲應之弼聞之欲)
(往捕慮齊非所部屬恐事泄生變適中使張從訓以他事啣命至青弼度其可用密付以事使馳至齊矯)
(詔發吏卒取之亂卒無得脱者乃自劾專擅之罪帝益嘉之且美從訓官)
程琳(博野人仁宗時出知青州凡興利除弊必擇其甚切於民者知無不為為無不力以是民)
(咸感頌不諼)
范仲淹(字希文蘇州吳人仁宗時出知青州公嘗讀書於濟南之長白山坐下有醴泉出後公知)
(州時陽水側亦出有醴泉人謂惠政所致因名曰范公泉)
趙槩(河南虞城人仁宗時知青州坐失舉澠池令張詰免官後起知滁州適青州民李二為寇)
(於滁聞槩至告滁人曰我青人也趙公在青州時民愛之如父母我不忍犯公乃率其衆他去)
余靖(字安道韶州曲江人仁宗時知青州嘗師寇凖行事每告人曰寇公嘗行之吾心乃安)
田瑜(字資忠河南夀安人仁宗時知青州時城中有殺人投屍井中者吏以其無主匿之瑜曰)
(不可吾已得其姓名第亟捕之數日後隣州有竊禾自首投監者瑜閒之曰是即殺人賊也移鞫之果得)
(其狀闔郡驚以為神)
葉清臣(字道卿蘇州長洲人仁宗時知青州嘗對僚屬曰事但求便民者輙行之縱格於時令吾)
(當代為引咎不女瑕疵也時人皆服其賢)
韓億(雍丘人仁宗時知青州著有賢聲)
竇舜卿(相州安陽人仁宗時為兵馬都監海盜掠博昌鎮舜卿悉擒之自是盜遂絶)
郝仁禹(仁宗時為青州兵馬都監嘗上言濟青多閒田若規度水利則民之勸墾者必多詔從之)
(即命仁禹董其事數年之内野無曠土邑無游民)
盧士宗(英宗時知青州實心行政民甚愛之後又遷知沂州)
張方平(應天榖熟人神宗時知青州有惠政極論新法不便以宣撫使召入京時人稱其賢)
歐陽修(字永叔江西廬陵人神宗時知青州時諸路青苗錢大為民患修上書乞令民止納本錢)
(及罷提舉等官書奏不報)
凌策(宋州涇人神宗時知青州性質和平臨事強幹帝以東封供億之勞超拜都官郎中)
趙抃(字閱道衢州西安人神宗時知青州時京東旱蝗青獨多麥蝗及境被風投送入海)
王安禮(字和甫江西臨川人神宗時知青州美風儀善談論嘆息時事常以不能救其兄之失為)
(歉安禮安石之弟也久之移疾引歸)
鄭獬(字毅夫湖廣安陸人神宗時知青州時方盛行青苗錢獬言但見其害不見其利吾不忍)
(民無罪而陷法網也亟引疾歸)
宇文昌齡(字伯修成都雙流人神宗時知青州又知鄆州所在俱有聲績至徽宗時又以戶部)
(侍郎再知青州民覺愈久而愈生其感)
劉摯(東光人哲宗時以尚書僕射罷知鄆州旋徙青州峭直有氣節兩郡皆以正直著名)
毛注(衢州西安人徽宗時知高苑縣才能治劇以廉幹著名御史吳執中薦之)
李邈(字彦思清江人欽宗時知青州金兵至邈募兵死守久之城陷南向再拜不屈而死)
曾孝序(字逢原晉江人靖康末知青州繕修城池訓練士卒民稍恃以安既而臨朐上寇趙晟為)
(亂孝序令王定將千人以捕之定失利孝序責以復戰自贖定乃斬關以叛孝序遇害詔䘏之)
陸有常(靖康時知臨淄縣時土寇乘金兵竊發青郡為多有常約會益都知縣張侃千乘縣丞丁)
(興宗率民兵拒戰皆不克而死)
(附)龔鼎臣(安邱令又知青州詳人物)徐處仁(知青州詳兖州府)宗澤
(知青州詳東昌府)趙延溥(知青州詳登州府)范諷(知青州詳人物)滕元
發(知青州詳兖州府)李士衡(知青州詳武定府)吳奎(知青州詳人物)張
掞(知益都縣詳人物)
金
石臯(定州人天會時補郡吏從魯王棟摩攻青州州人堅守不降棟摩怒及城破將使諸將分)
(掠臯曰大王將為朝廷撫定郡縣當使吏民安堵若既取而殘其民則未下者必死守以拒矣棟摩悟乃)
(下令曰敢有犯州人者軍法從事因指其座曰汝之子孫必有居此座者)
高通(皇統間為高苑令時小清河行縣北地勢窪下民被其患通改由縣南長沙溝又壘土為)
(隄以作城南之蔽今名支脉溝)
吳德彰(世宗時為臨朐主簿政行化洽時益都旁邑飛蝗為災獨不入臨朐境又大旱步禱輙雨)
(屢致豐年民歸其德乃立祠祀焉)
布薩安貞(本名阿海章宗時為山東路統軍安撫使益都人楊安兒聚衆攻劫州縣安貞擊破)
(其衆安兒乘舟入海欲走岠嵎山舟人曲成擠之墜水死麾下欲屠其衆安貞曰渠魁已授首脅從可罔)
(治也悉縱歸田里幾二萬餘人)
田琢(字器之蔚州定安人宣宗時為山東東路轉運使權知益都府事李旺據膠西為亂琢使)
(益都治中張林討平之棣州禆將殺防禦使琢悉誅其黨任事三年調度有方招亡討叛厥功鉅焉嘗薦)
(兗州通判梁昱人服其有知人之明後昱為淄州刺史有能名)
元
王磐(字文炳廣平永年人中統間拜益都等路宣撫副使以疾免居青州李璮將復宋磐馳入)
(京師告變世祖嘉之拜翰林學士)
温都爾(字瑞芝上都人元統間為益都路總管有盗劫人為都刺所獲其黨賄宣慰使令縱之并)
(誣以枉勘後復行劫河間路獲之始白其誣又親王瑪嚕鎮益都其府卒多擾民温都爾裁抑之民賴以)
(安)
司仲可(中統間為臨淄尹闢田野興學校盜賊止息囹圄空虚時廉訪使表仲可善政第一)
陳仲祥(中統間為臨朐尹操守廉潔布政和平每遇歲凶隣境流移之民皆令布居山岡時加賑)
(恤每出羣遮道而拜仲祥察其疾苦隨地處分且勸慰之曰吾欲若輩盡山澤之利以便自給也人皆感)
(激稱樂土焉)
翟子英(中統間為臨朐尹廉潔勤慎才敏而練公餘輒杜門端坐手不釋卷聲色一無所好)
欒汝翼(成宗時知博興州持已廉潔勤於撫字興學重士民多化之)
張俊(順帝時知山東行樞密院鎮益都明兵攻廣固俊悉力拒守城破携妻子投井死)
于德文(順帝時為山東宣慰司副使明兵取益都城德文與僉事齊都皆不屈而死)
巴延布哈(字希古蒙古人順帝時為益都路達嚕噶齊遷山東廉訪使駐益都城破被執不屈)
(而死一門徇義者男女數十人)
王玠(山西太原人順帝時為夀光尹時歲凶盜起玠乃建亭講武精閱士卒儲糧積芻盜不敢)
(近民賴以安)
(附)綦泰(樂安尹詳人物)胡濬(益都路總管詳人物)
明
劉子華(字昭甫宜春人明春秋工於詩詞洪武初召見命賦開平王常遇春挽詩子華援筆立就)
(詩曰揮戈十載定河山忽報星沉易水灣馬首西風旌旆捲天涯落日凱歌還功成楚漢興亡際名在韓)
(彭伯仲間聖主思功心獨苦黃金直欲鑄真顔帝大悦問吏部何缺乏人得青州推官政績茂著子仕諤)
(亦有才名廷對親擢進士及第)
歐陽銘(字日新南直泰和人洪武初知臨淄縣時副將軍常遇春過臨淄卒入民家取酒相毆擊)
(銘笞其卒而遣之將軍召詰銘銘曰卒王師民亦王民也民毆且死卒不當笞耶將軍意解為責軍士以)
(謝已而大將軍徐達至軍士相戒曰是嘗抗常公健吏也)
趙復(浙江鄞人洪武初知樂安縣性剛毅善決斷創修廟學橋梁公私不擾)
任祐(河南靈寳人洪武初以太學生授諸城令政績著聞)
王鐸(陜西閿鄉人洪武時知夀光縣勸農桑興學校均賦役恤貧窮代去吏民遮道留之)
王公懋(洪武初為高苑縣丞時有強賊數十人入城兵民倉卒不及禦公懋率左右捕之賊傷公)
(懋左耳不為動擊殺二人餘悉就擒事聞賜以綺帛而降指揮等官)
于子仁(湖廣武岡人洪武時為昌樂縣丞蒞政廉能吏民畏服秩滿民奏保留遂陞知本縣後坐)
(誣累民赴京訴理帝知其賢擢登州知府)
于潛(河南鄢陵人永樂時由監察御史出知昌樂縣革除奸弊修舉廢弛官至應天府尹)
張旟(山西榆次人永樂時知安邱縣時妖婦唐賽兒等攻安邱旟與縣丞馬鴻率民兵以死拒)
(守旬有五日城將陷會備倭指揮衞青兵至旟出城中兵合擊大破之卒全安邱事聞擢旟山東左參政)
(鴻為左參議)
趙偉(山西潞安人天順時青州知府有一家犯死罪三人偉憐其乏嗣委曲得活其一)
李昴(浙江仁和人成化時知青州府歲大饑發官廩數十萬石又勸富民出粟八萬餘石相助)
(賑濟流民至則煑粥給之郡人比之富公)
馬亮(北直成安人成化時知樂安縣清直廉明門無私謁抑豪強賑貧乏人咸感其惠)
奚銘(順天宛平人成化時知樂安縣勸農桑興學校除弊懲奸民俗大化行取監察御史)
沈清(浙江歸安人成化時知樂安縣政平民悦在任三年凡境内隄橋壇廟無不修舉)
楊昕(浙江處州人成化時知夀光縣廉明剛直嫉惡如讎時有豪滑大姓結黨害民號為七虎)
(昕悉按治之其患遂息)
方璈(四川簡人成化時知夀光縣時歲饑度厲設法賑恤民賴以安)
鄭珏(河南歸德人成化時知夀光縣撫綏有方流民歸業者一萬餘戶)
朱允恭(北直保安人成化時知諸城縣清介不阿以事忤縉紳被誣詔逮民詣闕保奏上嘉其能)
(賜復職尋卒於官民甚哀之)
周致(浙江鄞人弘治時知臨淄縣公廉明敏士民悦服嘗署篆益都以公事至會城暴疾卒於)
(逆旅雨邑民聞之争扶其柩後各送至水次而歸)
李獻可(北直固城人正德時知青州府事無大小必三令五申而後行民有犯法當懲者必明示)
(其罪由俟再犯而後刑之嘗曰人言青俗強悍吾第見其梗直饒古風爾以績最調開封府)
牛鸞(正德時為益都知縣時流賊劉七等焚屠城邑殺長吏諸州縣率閉門守或棄城遁鸞獨)
(練兵士為城守與樂陵知縣許逵互相犄角追奔斬獲有功事平與逵俱超擢兵備僉事)
陳文偉(南直舒城人正德時知安丘縣才識明達膂力過人時流賊數十人突入縣署掠庫金而)
(去文偉俟其行將三十里挾彈乘一騎馳赴之識其為賊首者彈發中左目又再彈中右目賊衆大駭伏)
(地請死文偉曰第為我送金還庫當貸一死賊唯命文偉以一騎尾其後抵縣羣賊請死文偉笑曰不足)
(汚吾刅悉杖而遣之)
張勛(正德時高苑縣防城指揮時流賊楊寡婦寇掠州縣兵備許逵擊之於濰賊將走滄州勛)
(度其必從城西間道乃勒兵邀之斬獲甚衆自是賊不敢窺青)
藍瑞(字伯麟河南鄧州人正德中為青州府推官蒞政廉明吏民畏服)
温純(陜西三原人嘉靖間知夀光縣闢草萊決冤滯一秉經術大著賢聲行取監察御史)
李宗樞(陜西富平人嘉靖時知諸城縣邑多衛弁奪民田隠糧漏役大為民患樞悉按治之令占)
(田者咸自首民得歸田萬餘畝邑境東瀕海秋收時羣盜常竊刈民禾放洋而去前令多不能制樞設法)
(防捕盜皆屏跡民甚德之)
姜璧(順天文安人隆慶時知樂安縣丈量地畝編審徭役實心行政事無緣飾治以最聞)
胡良機(字省之江西南昌人萬歷時知臨淄縣以慈惠著稱尋調益都淄人詣闕争之不得因召)
(為監察御史)
王夢尹(直隸寧津人萬歴時知臨淄縣時徐鴻儒以白蓮教倡亂兖西邑有焚香聚衆者將應之)
(夢尹委曲諭以利害曰爾等愚民被誘甘蹈白刅者以向曾籍名伊教中懼株連不汝宥爾吾今為爾等)
(明立自首之案彼雖有籍何慮哉且爾縱不顧身獨不顧父母妻子乎衆皆感泣其黨立時解散尋調益)
(都治亦稱最)
汪喬年(字歲星浙江遂安人天啟時知青州府遇歲饑輙捐俸錢倡率紳士咸輸助賑各屬額解)
(常例歲不下二萬金悉辭不受每出聽事廊廡下置土銼十餘令訟者自炊侯鞠吏無敢索一錢者陞任)
(去郡人立祠祀之)
朱之馮(字樂三順天大興人崇禎時以參議分巡青州每讞大獄止訊巨魁餘悉縱遣兩臺嘗病)
(其失出之馮曰民之甘於從盜者正以株連懼罪爾若縱遣之後能改悔即為良民若仍復煽誘則亦巨)
(魁也人服其言進副使奉表入都家屬在濟南十五年城破母李氏妻馮氏及子皆死之後之馮巡撫大)
(同流賊陷城自經死)
張文烶(通州人崇禎初知益都縣仁慈寬厚在任九年人感其惠)
文昌時(廣西全州人崇禎時知臨淄縣以廉惠得民十五年城破與訓導申周輔共死之)
周啓元(湖廣黃岡人崇禎時知高苑縣十五年城破啓元朱衣坐堂上死之)
李耿(北直大興人崇禎時知夀光縣十五年城破耿自縊於城樓上)
(附)申良(知諸城縣詳登州府)
登州府
漢
毛欽(桓帝時為黃令時張儉亡命東萊止李篤家欽操兵到門撫篤曰蘧伯玉恥獨為君子足)
(下如何自專仁義篤曰篤雖好義明公載半去矣乃逸儉使逃)
晉
龐伉(懷帝時為東牟太守時王彌寇青州伉拒之不屈被害)
北朝
邢臧(字子良河間人宣武帝時為樂安内史清慎奉法後遷濮陽太守亦有惠政)
杜弼(字輔元中山曲陽人明帝時為曲成令清静仁慈獄訟止息遠近稱之時光州發所屬兵)
(達北海郡皆縣令部送軍所州兵多散去惟弼所送無一逸者其得民心如此)
唐
常俊(玄宗時為登州刺史渤海靺鞨寇登州俊死之)
嚴俊(玄宗時為登州刺史布治行惠吏畏其威民懷其德)
鄭昈(滎陽人玄宗末為北海尉時縣民孫俊聚黨將應安禄山昈率衆擊殺之改登州司馬李)
(光弼表為武寧府判官後遷沂州刺史降賊李浩等五千餘人)
畢元愷(穆宗時寧海州刺史子惠困窮民懷其德)
五代
郭進(深州博野人仕周為登州刺史郡多盜賊進率鎮兵平之部内肅清吏民千餘請立屏盜)
(碑世宗命近臣撰文賜之)
李萬超(太原人初仕周為萊州團練使從平淮南移登州團練所至皆有善政時詔重均田租前)
(牟平令馬陶籍隸文登隠田不税萬超命繫之將先斬而後聞陶懼遁由是人皆以實首賦役公平人心)
(悦服)
宋
李繼昌(上黨人太宗時青齊歲饑多盗乃授繼昌登萊等處都廵檢使剿撫並行羣盜乃息)
侍其儲(字景升河内人真宗時知登州會歲饑其儲請漕江淮米以賑貧乏活者甚衆)
劉渙(字仲章保州保塞人仁宗時知登州增置刀魚船以備海寇寇不敢犯民賴以安)
郭志高(仁宗時知登州修浚城池招置水軍凡防海武備無不整飭歴久人感其遺澤云)
趙滋(字子深開封人仁宗時知登州乳山砦兵叛殺巡檢滋聞變往按之入其壘次第推問得)
(黨惡百餘人悉付之獄人莫敢動在郡五年盜賊屏息)
趙延溥(真定人神宗時為登州團練防禦使判登州兵民安輯後知青州亦以循績致譽)
許遵(字仲塗泗州人神宗時知登州詳慎刑獄以強敏仁恕稱)
蘇軾(字子瞻四川眉山人哲宗時知登州初元豐時嘗知密州司農行手實法不時施行者以)
(違制論軾謂提舉曰違制之坐出於司農是擅造律也未即行既而朝廷知其病民罷之安撫使捕盜卒)
(兇暴恣横將為亂民奔訴軾軾識其姓名而故投其狀於地曰必不至此卒聞之遂不為意乃徐使人誘)
(出戮之哲宗即位改知登州未一月召入為禮部郎中將行以未覩海市為憾歲當除為文以祭海神翌)
(日海市現人以為清正之感通於神明愈惜其去登之速因志其海市詩文勒石蓬萊閣至今猶存)
(附)馬知節(知登州詳東昌府)宗澤(通判登州詳東昌府)馬默(知登州詳人物)
李師中(知登州詳人物)
金
完顔衷(世祖曾孫天會時為寧海州刺史時賦役不均甚為民累衷分别高下各得其平民皆服)
(其至公立石頌德隣境聞之多取法焉)
李自牧(大定中為棲霞縣令專務德化政簡刑清邑稱大治)
王瑜(明昌時為文登縣令持身正直勸農興學專尚德化不任刑罰)
史嗣真(漁陽人明昌時為文登縣令不受私謁發奸摘伏庭無留訟代去民為立祠祀之)
烏庫哩榮祖(本名福興河間人明昌時為寧海州刺史貞祐二年城陷榮祖力戰死之)
吳邦傑(哀宗末為登州通判元兵至被執驅令領兵攻城邦傑曰食君之禄而攻君之城可乎勸)
(之降不屈與之飲食亦不顧遂遇害)
元
王鼎臣(真定人世祖時為棲霞尹期年教化大行風俗淳厚士民頌之)
史繼民(世祖時為招遠縣尹先是民鮮知禮繼民定為吉凶軍賓之儀每朔望集士子於明倫堂)
(講習開導令其教化鄉里三年之内翕然同風稱文物焉)
張元禮(泰定時以指揮守寧海州有劇賊據文登縣分寇州境元禮晝閉城若自守狀而一夕馳)
(至文登盡拔其寨賊黨悉就擒民賴以安)
(附)郭侃(知寧海州詳東昌府)陳子恒(招遠尹詳人物)張起巖(登州同知詳人)
(物)
明
周斌(字斐臣浙江錢塘人洪武初知登州後陞州為府即以斌知府事創建規模措施盡善至)
(今稱賢守者以斌為第一)
林弼(福建人洪武時知登州府慈惠愛民政平訟簡尤以文學著名訓廸士子)
畢汝舟(直隸武清人洪武時知登州府廉明正直郡邑稱治民甚懷之)
段堅(陜西蘭州人洪武時初任福山知縣尋陞知登州府持身剛正器識宏遠常以道義自任)
(學者宗之)
朱希顔(南直江都人洪武時為登州府同知興學校崇教化鋤強抑豪名強幹吏)
嚴節(洪武時知黃縣在任九年民安其治陞順天府丞因立祠祀之)
張鳳(洪武時知文登縣廉明正直剛毅果斷惠濟惸獨興崇學校去後人愈思慕之)
蔣賢(南直武進人永樂時知蓬萊縣公廉勤慎賦役均平歷九載男婦皆以蔣父呼之)
張哲(陜西蒲城人宣德時知招遠縣寬慈仁恕百姓樂之)
戴瑶(河南汝寧人正統時知登州府修建學校公署不傷財不勞民人服其惠)
林元美(福建閩人正綂時知寧海州時州置兩衞軍多於民習俗暴戾訟無虚日元美抑衞伸民)
(用潛移默化之術衛軍且多感之有二僧丐於市元美訶之見其色動執訊之乃隣境逸獄盜也人咸服)
(其神)
郭容(字子仁山西渾源州人成化時知寧海州時州有任姓豪滑鄉人畏之目為任虎容未下)
(車潛得其不法事甫任事輙縛而杖殺之州人大快嘗謂牧令之責實兼教養因條具利民化俗十六事)
(於監司請行之)
婁鑑(北直獻縣人成化時知棲霞縣蒞政公勤撫善良抑豪滑以明察著聞)
李勉(山西祁州人成化時知招遠縣仁慈愛民終任三年獄中無一囚繫巡按特表其賢)
胡昂(山西定襄人成化時知招遠縣廉能明斷以公道稱)
徐問(字用中南直武進人弘治時知登州府時濱海多盜問廣設方略盜藪為之一空)
李鉞(山西太平人弘治時知蓬萊縣以廉幹遷登州同知嘗因登臨之暇疏見聞善惡於蓬萊)
(閣以寓儆勵聞者莫不猛省)
劉淵(北直安肅人弘治時知黃縣政尚寬和民有争訟必先召入私署委曲開導使自相悅服)
(而後已暇則出郭問民&KR1282;苦隨事施濟無不愜願常夜行城市中聞紡織與吟誦聲必流連往復俟其既)
(輟而後歸次日召而慰勞之以是民皆勤於耕讀而俗亦近古)
李敬(山西大同人弘治時知文登縣知大體急先務有良吏風)
馮崑(蘇州人正德時知登州府時土寇擾亂之餘人民逃散土地荒蕪崑招集流離捐給牛種)
(免其租徭禁其侵擾數年之内閭閻復業生聚繁衍漸復成弘之盛百姓感之於去官之日皆醵金助装)
(崑堅辭不受乃建祠祀焉)
鄭漳(字世績福建同安人正德時知登州府恬淡簡默嘗書真西山四事十害於屏時以自警)
(逾二年遷秩去百姓遮道留之)
申良(字延賢山西高平人正德時知招遠縣會土寇起膠萊間良預為戰具寇再至皆斬却之)
(後調知諸城招遠皆有保障功民懷其德各圖像祀之)
陳韜(山西大同人正德時為萊陽主簿土賊攻城韜率衆死守城陷被執不屈死之)
温如玉(字孟醇湖廣鄖陽人嘉靖時由監察御史出為山東海防道時遼陽諸島交匿無賴間出)
(剽劫登萊之間時被驚擾如玉揚兵海上日厲水戰方略以張其勢而密遣指揮湯詔等招撫諸島酋長)
(約日來歸並請於臺省宥其已往編立保伍給田通市咸遵約束焉後以勞疾卒於官島人莫不哀感)
韋國賢(萬歷時知福山縣時中使𣙜礦税於山東到處恣横而陳增為尤甚增至福山國賢分庭)
(抗禮增怒其不拜國賢厲聲曰祖宗無此儀註增劾其阻撓詔逮之巡撫萬象春疏救亦被劾)
金友勝(登州衛世襲指揮使崇禎五年叛兵寇登州圍城七日防撫孫元化遣部將張燾擊之令)
(友勝居守時官兵多受賊餌戰初酣忽無故自却蓋欲導賊入城見友勝巡防嚴密不敢動是夕友勝登)
(陴巡警至南門城外官兵發大礟仰攻之友勝遇害賊從東門入其故友耿仲明收其屍殮葬之)
吳世揚(河南洛陽人崇禎時知黃縣叛兵陷城世揚罵賊死之)
梁衡(崇禎時知萊陽縣叛兵圍萊陽城衡屢擊却之)
張竒功(崇禎時為登標參將防守黃縣叛兵攻城力戰而死)
熊奮渭(崇禎時為駐防黃縣守備叛兵攻城與參將張竒功同力戰死)
張國輔(崇禎時為黃縣丞叛兵陷城國輔死之)
萊州府
漢
張敞(字子禹河東人宣帝時為膠東相上書言治劇郡非賞罰無以勸善懲惡吏追捕有功效)
(者願得一切比三輔尤異上許之敞至膠東明設購賞令羣盜自相斬捕除罪吏追捕有功者上名尚書)
(調補縣令數十人由是盗賊解散國中大治入為京兆尹)
卓荗(南陽宛人哀帝時為高密令寬仁愛民民不忍欺嘗有言部亭長受米肉遺者荗曰亭長)
(爾父母也子弟不當以時致敬乎遺而不受爾必謂亭長慢也受之而不從爾之欲爾故言之亭長殆不)
(以情骫法者在任數年道不拾遺蝗不入境後遷京兆丞密人涕泣留之)
楊震(弘農華隂人安帝時東萊太守素著清白史有四知之語人稱關西夫子)
吳祐(字季英陳留長垣人桓帝時為膠東相政尚簡約以身化民民有争訴者輙閉閣自責然)
(後斷其訟以道譬之身到閭里為和解嗇夫孫性私賦民錢市衣以進其父父曰有君如是爾何忍欺之)
(促歸伏罪性持衣自直具談父言祐曰掾以親故受汚名所謂觀過知仁使歸謝父還以衣遺之又安邱)
(男子母邱長同母行市中遇醉客辱母長殺之祐謂長曰子母見辱人情所恥然白日殺人宥若非義刑)
(若不忍以長無子使其妻侍獄中遂懷孕至冬盡行刑長囓指為誓囑兒以報乃投繯死祐相膠東九年)
(復遷齊相亦有賢聲可稱)
李咸(字元卓汝南西平人靈帝時為高密令政多循績青州表其尤異後以年老乞歸嘗乘敝)
(車犢牛使子弟御之遨遊山水之間年九十卒)
(附)童恢(不其丞詳人物)孔融(北海相詳人物)王修(高密令詳人物)
晉
宋羆(懷帝時為長廣太守時王彌寇青州羆不屈死之)
北朝
鄭道昭(字僖伯滎陽開封人高祖時光州刺史政尚寬厚不任刑威尋移刺兖州均有德政)
楊逸(字遵道弘農華陰人高祖時光州刺史會歲饑檄所屬郡縣盡出倉粟以賑所司以不奉)
(詔難之逸曰天子使逸總州事豈出納之權不相屬耶乃黜吏遠近閒之争先恐後事竣乃表稱待罪帝)
(反嘉勞之)
王由(京兆霸城人明帝時東萊太守性狷介動必師古人皆欽仰之)
趙翼(天水人明帝時平昌太守有治續)
鄭雛(天保時膠州刺史治行清潔有古良吏風)
王昕(北海人天保時光州長史遷萊州太守會歲饑人相食昕賑恤多方全活甚衆)
隋
辛公義(隴西狄道人文帝時萊州刺史下車先至獄中驗問十餘日遣決咸盡方聽受新訟每日)
(坐僚佐二人訊問商確有應禁者公義即自宿聽事曰刺史無德導人至繫人於囹圄豈有禁人在獄而)
(心自安者罪人聞之咸自愧悔欵服後有欲訟者父老輒相勸曰小事何忍又勞使君訟者相讓而止秋)
(霖大水境内禾稼一無所傷帝知其賢陞揚州道黜陟大使)
宇文愷(字安樂周杞國公忻之弟文帝時萊州刺史博學多技藝政尚慈惠萊人樂之)
來護兒(字崇善揚州江都人煬帝時為平壤道行軍總管兼檢校東萊郡太守甫至萊輯禁旅料)
(軍實儲糗粮市不易肆民不知兵軍行有日忽聞楊玄感進攻洛陽召裨將旋軍討之衆以無勅不可護)
(兒曰玄感以帝遠在江都吾又將涉遼海故敢於謀逆爾公家之事知無不為專擅在吾不關諸人也乃)
(旋軍進討令子馳驛奏聞及帝降璽書嘉勞而感已就擒矣)
唐
趙弘智(河南新安人太宗時萊州刺史事兄甚謹兄殁事嫂如事兄待兄子逾於已子萊人感化)
(其德凡兄弟争財皆不訟而自解後進光州刺史)
仇源(太宗時為即墨令築隄防水民免其害)
王義方(泗州連水人高宗時為萊州司戶參軍人知其為李義府所嫉莫敢近者惟門人員半千)
(何彦先相往來母卒遂隠居不仕)
竇琰(中宗時為北海令開渠引白狼河水溉田委曲三十餘里因名竇公渠)
劉康乂(昭宗時為密州刺史楊行密陷密州康乂死之)
宋
楊美(并州文水人太祖建隆三年改北海縣為軍以美為軍使為政簡易民皆愛之召還民詣)
(闕乞留詔不許民慟哭而還)
崔頤正(河南封邱人太宗時為高密尉國子祭酒孔維薦其深明經術因遷直講官)
葛懷敏(真定人仁宗時為萊州團練使濁流砦兵亂懷敏曰此將不慎也遣一騎檄取為首者剋)
(期自縛否則全軍皆坐於是首魁果自殺而餘黨亦解散)
張旨(懷州河内人仁宗時知萊州善於拊循而勤於講武葉清臣嘗薦其有將帥才因改知邢)
(州以禦邊)
翟汝文(潤州丹陽人徽宗時知密州密濱海産鹽時蔡京屢變鹽法縱私販擾民汝文窮治其黨)
(無少貸州應歲貢牛黃汝文上言曰牛失黃即死非所以惠農宜輸其直於官不當獨私於密上從其請)
(由是民困少甦)
韓浩(相州人靖康時知濰州金兵攻城浩悉力死守及城陷與通判朱廷傑權北海縣丞王允)
(功司理王薦皆全家徇難)
(附)晁補之(知密州詳濟南府)蔡齊(知密州詳兖州府)宗澤(知萊州詳東昌)
(府)張掞(知掖縣詳青州府)蘇軾(知密州詳登州府)田京(知密州詳總部)劉
庠(高密教授詳總部)孫瑜(知濰州詳曹州府)許仲宣(知北海軍詳人物)
金
富察布展(世宗時濰州刺史清勤簡静率由舊章不以開創多紛擾)
胡嵩(武安人世宗時為即墨令政治修明嘗破妖狐之怪人傳頌之有異政碑)
房周卿(章宗時為膠西主簿常興建學宫一時文風為之大振)
元
劉秉恕(邢州人世祖時淄萊路總管有疑獄死者六人秉恕覆驗得實悉為平反人甚感之)
張崇道(大名人世祖時知密州興舉學校教化大行民皆率循禮義)
真閭(上都人至元間為密州達嚕噶齊勸農興學百廢具舉秩滿民立去思碑)
明
董俊(洪武時知萊州府為政廉平寬嚴相濟民立碑頌其德)
潘中(洪武時知平度州公平廉介以内艱歸里僦民車而倍其值抵家民憐其貧甚反脱驂以)
(贈之中因藉以負土成墳期年仍送至州還其主併其所孳之駒)
趙禮(洪武時知膠州膠為商舶輻輳之地吏多倚税為奸禮嚴禁絶之曰人出萬死一生覓蠅)
(頭之利豈令若輩坐享耶遠近皆悦服)
吳履(字德基浙江蘭谿人洪武時知濰州時萊守核民間官驢孳息他縣皆勒民買償履陳不)
(便數事守然之並請邑已償者皆罷州舊例得以羊牛代秋稅履諭民曰羊牛不無死瘠患不如納粟便)
(民從之他日檄撥羊牛部送陜西民多破産賠累濰民獨得保全無患會改州為縣乃召還民詣闕留之)
(詔不許)
馬伯行(洪武時為昌邑縣丞廉潔自守布衣糲食吟誦不輟)
王真(永樂時鰲山衛指揮時妖婦唐賽兒遣其黨攻諸城真選軍一百五十人分兩翼擊之殱)
(賊千有餘級諸城圍解)
薛璘(宣德時知萊州府廉明節儉惠利及民後卒於官百姓哀號如喪父母先守兗州後以萊)
(州守易之兖民歌曰誰將萊州土换去兖川金其為民愛慕如此)
崔恭(字克讓廣宗人正統時知萊州府尚德化省刑罰政平訟理遠近悦服蝗飛入境恭露宿)
(禱於神蝗自投海死百姓異之為立祠以祀)
仇鎮(汾西人正統間知膠州仁恕恭儉化民以德州有夙逋數千兩鎮請於朝而免之)
董鼐(陜西同州人天順時知膠州勸農興學無政不美猶於旱禱必雨屢試應驗民以為神)
張福(山西蒲州人天順時知平度州持身廉介扶弱抑強時稱循吏)
宋兑(成化時知濰縣專務以德化民不為矯激之行秩滿奏留復任)
李楘(字從質直隸任丘人弘治時同知青州尋知萊州府時勾積屯地戍衛每駕詞及民楘公)
(忠清理不偏不徇或議牧馬於萊又有獻地於衡藩者楘皆力為争免在任八年民實感之)
蔡顯(正德時萊州衞指揮僉事時山東盜起戍衛職司守禦顯率三子淇英順皆力戰死詔贈)
(䘏有差)
雷子堅(陜西綏德人正德時知平度州時流賊遍處劫掠子堅修城池繕器械儲芻茭扼險隘賊)
(知其有備遂不敢犯乃抗論將帥坐失機宜詞侵本兵為當軸者所惡落職歸里猶出私財五百金以佐)
(軍需封貯州庫而去)
喬剛(正德時分防濰縣指揮流賊楊寡婦以千騎犯濰剛與兵巡僉事許逵合擊大破之膠西)
(恃濰以安)
周思兼(字叔夜南直華亭人嘉靖時知平度州躬行郊野嘗攜飯一盂置籃輿中令鄉民以次畀)
(行咨詢疾苦因盡得閣閻情狀王府奄人縱莊奴奪民産監司杖奴斃閹迫王奏聞詔問狀撫按檄思兼)
(定讞思兼按之曰此決杖不如法以王故加一等閹誣告罪當戍以王故減一等監司得復故官又旁郡)
(饑民掠食所司持之急將為亂檄思兼治之思兼減從坐籃輿手書小木牌數千隨行散置於地令饑民)
(執牌就撫有牌者悉賑以錢穀不數日而事定入覲舉治行第一内櫂部曹後督臨清磗厰募民築隄身)
(立赤日中堤成三日而秋漲大至民得免於災仕終湖廣參政)
宋禮(河南葉人隆慶時知平度州持身端謹蒞政嚴明在任八年治稱循卓)
于仕廉(字元正南直金壇人萬歷時為登萊兵備副使繕萊州城其後三十餘年叛將李九成攻)
(萊州閱七餘月終以城堅不得破)
龍文明(江西永新人萬歷時知萊州府時守道于仕廉築城之役文明實贊助之)
朱萬年(貴州黎平人崇禎時知萊州府叛將李九成等攻萊久城守益堅賊詭乞降防撫謝璉偕)
(萬年往受賊執之以精騎五百擁萬年至城下使呼守者出降萬年大呼曰賊精騎盡在此急發砲毋念)
(我為守將楊御蕃不忍萬年頓足大呼賊怒殺之及砲發賊果傷其半詔贈太常寺卿)
任棟(陜西永夀人崇禎時為萊州通判時李九成既以詐降殺知府朱萬年棟乃與同知寇化)
(掖縣知縣洪恩照總兵楊御蕃等悉力死守凡數月及圍解各論功進秩有差)
陳所聞(直隸新安人崇禎時知平度州叛將李九成陷城所聞死之)
薛文周(陜西安定人崇禎時知掖縣時兵燹之餘撫綏有方民受其惠)
邢國璽(河南長葛人崇禎時知濰縣有修城浚濠之功召擢主政時運道阻梗議開膠萊河國璽)
(力陳其便即擢為登萊兵備僉事經度河道十五年聞濟南城陷率兵赴援墜馬死)
武定府
漢
龔遂(山陽南平陽人宣帝時渤海太守時歲饑多盜遂至飭屬縣捕盜吏曰諸持田器者皆良)
(民吏無得問持兵者乃為賊詰之母少怠令下羣盜即時解散因開倉以賑恤之民有賣刀買牛賣劍買)
(犢之謠數年吏民富實獄訟衰止上聞徵為水衡都尉)
楊璇(會稽烏傷人靈帝時渤海太守有異政入拜尚書僕射)
晉
鄒湛(字潤甫南陽新野人太康時為渤海太守少以文學知名故居官多惠政)
劉亮(懷愍時渤海太守以王浚謀將僭號亮諫不從遇害)
邵續(字嗣祖魏郡安陽人懷愍時為樂陵平原二郡太守當板蕩時能以兵屬元帝忠於晉室)
(後為石秀龍所執送於石勒不屈遂遇害)
北朝
蘇淑(字仲和武邑人魏熙平中為樂陵内史綏撫有民譽後謝病歸老幼訴乞者甚衆淑清心)
(愛下嘗歷三郡皆為士民所思當時推為良二千石)
封子繪(字仲藻蓚人世宗時渤海太守曉達政事長於撫綏州郡以安弟子繡亦為渤海太守)
隋
裴藴(河東聞喜人文帝時棣州刺史有能名大業中考績連最徵為太常少卿)
唐
薛大鼎(字重臣汾隂人高宗時為滄州刺史奏開無棣溝引魚鹽之利百姓歌曰新河得通舟楫)
(利直達滄海魚鹽至昔日徒行令跨駟美哉薛公德廣被時大鼎與瀛州刺史鄭德本冀州刺史賈敦頥)
(齊名故河北稱為鐺脚刺史)
邵播(昭宗時棣州刺史朱全忠陷棣州播不屈死之)
五代
華温琪(字德潤宋州下邑人仕梁為棣絳二州刺史時河溢為患温琪徙治新城民賴其利)
張錫(閩縣人仕梁為棣州軍事判官郡有麴務以牙將主之頗恣横民有犯麴三觔輙置之死)
(既而牙將盜官麥百斛私造麴事覺錫判曰麴犯三觔求生不得麥盜百斛免死誠難因置於法後為淄)
(川令不畏強禦專務愛民民皆感而頌之不諼)
李瓊(滄州饒安人晉出帝時棣州刺史楊光遠以書招之瓊拒而不納帝嘉之)
(附)劉遂清(唐棣州刺史詳人物)
宋
何繼筠(字化龍河南人太祖初為棣州防禦使從征太原晉陽所戰皆捷以功拜建武軍節度使)
(判棣州前後在鎮二十年與士卒同甘苦得其死力邊人畏服多畫像祀之其子承矩為衙内指揮使善)
(撫循百姓是以軍民輯和亦以從征太原功擢齊州團練使)
周渭(字得臣昭州恭城人太祖初知棣州殿直傅延翰謀走契丹渭擒之械送闕下渭在郡以)
(簡肅稱及代吏民遮道乞留詔賜錢百萬)
路振(字子發永州祁陽人太宗時知濱州契丹嘗薄城下州民震恐振親加撫諭曰大兵不日)
(赴援但堅壁自守吾且滅之數日契丹引去轉運使劉綜稱其能詔書褒美之)
呂夷簡(夀州人真宗時知濱州五代時河北税及農器宋初沿之至是夷簡奏請得免又沿河修)
(築隄防分導水勢雖濱河海歲無淹澇)
孫冲(字升伯趙州平棘人真宗時為太常博士河決棣州寇凖請徙州治河命冲往按視還言)
(徙州治堤不若塞河為便遂以冲知棣州自秋至春河凡四決皆塞之遷殿中御史)
李仕衡(字天鈞成紀人真宗時為河北都轉運使棣州屢苦河患仕衡奏徙之明年旱蝗請發粟)
(以賑後知青州捕盜猶著能聲尋入為三司使)
張士遜(字順之隂城人真宗時為河北轉運使時以避河徙州陽信議者以所遺糧多為不可遷)
(士遜視瀕河州縣方乏食即計所餘以貸貧者期來歲輸還新治州公私便之)
高若訥(字敏之并州榆次人仁宗時知商河縣時有職分田牛種科及里地若訥自為置辦不以)
(累民且著為例)
金
李珪(世宗時知濱州蒞政廉明嘗條畫七事以革夙弊民受其惠)
元
高謙亨(直隸深州人世祖時為利津尹奉法惟謹慎重刑獄嘗立廟學教授生徒利津學校之興)
(遂從此始)
趙珪(河間人成宗時為渤海尹歲饑請於朝得内府楮幣及利津倉粟以賑又請免秋租使民)
(得安業上皆可其請秩滿民奏留遂復任)
(附)姜彧(知濱州詳人物)高禧(商河霑化尹詳人物)
明
凍泰(河南睢州人正統間知利津縣廉明仁恕振士風革吏弊百姓懷德稱為能吏)
何淡(北直順德人天順時知濱州治政多善民皆稱之其均徭定役雖更歴久遠終不能易其)
(法民愈追念之)
白旻(北直保定人天順時為陽信縣丞持守公廉杜絶私謁撫逃亡振貧乏培養士子率作文)
(教政皆稱善值本縣令缺民扶老攜幼詣闕奏請上即許旻為令操行有加於昔又任五年以薦超刑部)
(員外郎)
王檵(江西泰和人成化時知武定州政治明敏人不敢欺考績居最)
衞術(山西蒲州人成化時知武定州剛直廉敏崇尚禮教民俗丕變去後人猶思慕之)
才寬(北直遷安人成化間知商河縣平易近民政事修舉仕至都御史)
王嵩(河南汲縣人成化間知青城縣廉明慈惠有古循吏風祠於郊)
朱大用(南直句容人成化間知青城縣政修人和循聲遠播改擢衡州推官)
劉瓚(保定清苑人成化時知蒲臺縣開荒蕪勸民耕織建廟學敦率士行人以為得養教之實)
(秩滿行取監察御史官至吏部侍郎)
徐昇(江西豐城人成化時知蒲臺縣勤於撫字民樂其寬)
陶福(浙江臨海人成化時知利津縣勸農桑興學校築隄防水民賴其利)
楊儉(河南儀封人弘治時知利津縣凡海口商舶往還稽察必嚴而絲毫不染遠近德之)
沂州府
漢
碭魯(武帝時為東海太守治官蒞民以廉節稱)
尹翁歸(字子兄河東平陽人宣帝時為東海太守治極明察郡中吏民賢不肖及奸邪罪名盡知)
(之時有大豪許仲孫為奸滑二千石莫能制翁歸至論仲孫棄市一郡怖慄相戒莫敢犯禁)
馮立(字聖卿上黨潞人元帝時為東海太守居職公廉多知有恩貸好為條教吏民嘉美時東)
(海琅邪各為一郡立兄野王治琅邪有聲立能嫓美焉)
祭彤(字次孫潁川潁陽人光武時為㐮賁令時郡國尚未悉平彤至誅姦滑殄支黨野無伏莽)
(民賴以寧)
劉寬(字文饒華隂人桓帝時為東海相政多仁恕吏人有過但用蒲鞭示辱每行縣止息亭傳)
(輙引學官諸生執經對講見父老勸以農桑勉以孝悌人感德興行日有所化後入為太尉)
趙咨(字文楚東郡燕人靈帝時為東海相在官清簡計日受俸豪黨化其節儉奉法惟謹)
(附)刁韙(東海相詳兗州府)汲黯(東海太守詳人物)
(三國)魏
吳質(字季重夀春人黃初中為東莞太守士人盧顯為人所殺質曰此士無讐而有少妻所以)
(死乎適見其比居有少年書吏李若見問而色動遂窮詰情狀即自首罪人斯得每軍功賞賜皆散之於)
(衆無入已者在郡九年吏民便安將士用命後遷征東將軍假節都督青徐諸軍事廣農積榖有兼年之)
(儲)
晉
王承(字安期太原人愍帝時為東海太守政尚清静不為苛細有小吏盜池魚綱紀推之承曰)
(文王之囿與衆共之池魚何足惜耶有書生犯夜禁為吏所拘問之乃曰從師受書不覺日暮承令送歸)
(其家其從容寬裕如此)
隋
鄭善果(滎澤人文帝時授沂州刺史其母崔賢明通曉政治善果出聽事母恒於障後聞其剖斷)
(合理則悦否則蒙被而泣善果伏於床下良久母乃起責之善果由此克已號為清吏後轉魯郡太守考)
(績為天下最)
唐
傅良弼(字安道清河人德宗時授沂州刺史時良弼守樂夀城為王庭凑所遏聞沂州之命乃力)
(戰突圍而出朝廷以良弼忠賜以奴婢服焉)
王沛(許昌人憲宗時拜兗海沂密節度使時新建軍府軍士多獷驁沛明示法制簡閱以時軍)
(政嚴肅州乃大治兵輯民安稱雄鎮焉)
(附)曹華(兗鄆節度使詳人物)
宋
趙德彜(秦王廷美之子太宗時判沂州飛蝗入境乃引咎步禱蝗盡入水有儒生郊居肄業忽有)
(尸横舍外所司疑其殺人誣置於法德彛察其冤命他司按之未幾獲殺人者生由是得釋)
韓道(仁宗時為沂水主簿時京東多盜臨沂尉適缺命道兼之道廣設方略收捕殆盡)
(附)任宗(通判沂州詳人物)
金
李偲(字子友定州安喜人熙宗時為沂州防禦使轉運使檄郡調急夫數萬輸粟朐山值久雨)
(泥濘民苦跋涉偲遣吏覘朐山儲糧尚可支半歲即具牒緩期俟秋冬刻運郡民無不感之)
張汝芳(遼陽人章宗時知沂州治民寬裕而馭吏嚴肅深得政體歷久猶稱頌之)
完顔伯嘉(字輔之章宗時為莒州刺史偶讞縣盜賕止錢二千以為原所盜物伯嘉曰饑寒為)
(盜止得錢二千何以經月不使一錢此官兵捕盜不獲誣以凖罪爾詰之果得其實由是各屬畏其明察)
(皆不敢欺而盜亦止息)
鈕祐禄守愚(字仲誨章宗時為臨沂令先是詔括山東地畝隠匿者没入官告者給賞莒州)
(刺史教其奴告臨沂人冐地積賞錢三百萬先給官鏹乃徵於民民多逃避守愚列其冤狀白於州州不)
(為理即聞於戶部而徵還之流民始漸歸業)
時茂先(許州人宣宗時為日照沙溝酒監寓居諸城時紅襖賊據密州居民相率迎之茂先攔諸)
(村口謂衆曰此賊爾女等不可往賊聞而執之剜目斷舌至死罵不絶口事聞詔贈武節將軍同知沂州)
(防禦使)
(附)燕寧(莒州提控詳總部)
元
儲企范(世祖時知沂州有文學多惠政初同知泰安州亦能興舉學校兩地士民咸稱頌之)
張伯玉(世祖時為郯城尹廉而能寬公以行惠抑強扶弱民甚德之)
彭庭堅(温州瑞安人順帝時為沂州同知争毁牛皇神祠驅鄰境賊免横急徵歛民甚德之)
重喜(東呂糺氏世祖時莒州行征萬戶築十字路城以資守禦實心任事時甚賴之)
苑華(成宗時為沂水尹以勸農興學為務與人雖極和平而絶無敢干以私者)
明
趙麟(洪武時知莒州長於文學廉潔有守凡廟學公署皆所創建)
弁魯(浙江烏程人洪武時為莒州同知青州民孫古朴等作亂襲莒州執魯初猶不敢加害擁)
(至城南鄒家村魯大罵賊不能堪殺之詔贈官并䘏其家)
邊傑(直隸行唐人永樂間知郯城縣剛直有守吏民畏服秩滿民奏留之復任九載)
沈固(字仲威鎮江丹陽人宣德時為沂州同知時有建言州西寳山社産銀鑛詔下核實將行)
(固力爭以為不可謂費多而得少恐勞民且致亂事遂中止)
葉元凱(浙江麗水人正統時知沂水縣存心仁恕勤政愛民後卒於官民立祠祀焉)
陳孜(邳州人天順時知沂水縣時城壊孜用石甃之沂人永賴)
李琦(順天霸州人天順時知郯城縣持身廉謹勸農桑興學校決獄明允吏民懷服)
毛玘(字國珍任邱人天順時知蒙隂縣母久失明玘迎養官舍朝夕焚香跪餂母目復明咸謂)
(孝感所致邑有逋賦積年無着玘多方完補而民不累會監司以檄徵均徭陋規玘拂之遂致憾罷官歸)
李楷(南直松江人成化時知郯城縣歲饑開倉賑給括富民輸助之全活甚衆)
趙一貫(霸州文安人成化時知日照縣田功水利力為興舉屢能變歉為豐民受其賜焉)
席書(字文同四川遂寧人弘治時知郯城縣勸民墾荒流民皆復來歸作新黌舍以課諸生值)
(歲饑倡義民輸粟又擇民分地為粥以食之立保甲法盜賊無敢入境以政最行取監察御史)
唐龍(字虞佐浙江蘭谿人正德時知郯城縣會流賊劉七等作亂龍練兵殺賊民甚賴之)
穆相(字伯寅三原人正德時知沂水縣外書六事内書四知以自勵政績著聞行取監察御史)
晉承眷(山西洪洞人萬歴時知沂州會白蓮教倡亂承眷申嚴保甲訓練民兵籌畫守禦之策三)
(城以安)
侯國安(北直雄縣人萬歷時知莒州莒賦糧無正戶鄉長苦累殊甚國安行均丈法地畝一清戶)
(給由票令各自輸納民永賴焉)
杜一岸(陜西澄城人萬歷時知日照縣清欺隠減力役又纂修邑乘加意文獻時人推重焉)
杜洽(字玉峯北直任丘人萬歷時知蒙隂縣創立學田一千畝凡貧生力不能婚喪者皆藉給)
(焉其功在學校者如此)
泰安府
漢
嚴望(九江人宣帝時太山太守治有能名)
彭宣(字子佩睢陽人哀帝時遷東平國太傅張禹薦其經明有威重遂入為右扶風)
劉章(光武兄縯之子帝以其少貴欲令親吏事乃以章為平隂令有政績封為太原王)
申屠剛(字巨卿茂陵人光武帝時以數切諫失旨出為平隂令有政績復徵拜大中大夫)
謝夷吾(字堯卿會稽山險人明帝時為夀張令嘗表邑女子張禹之孝行蝗起泰山過夀張界不)
(入以尤異遷荆州刺史)
陳寵(字昭公沛國洨人章帝時泰山太守史稱其勤心物務歷二部三卿所在皆有治績)
袁安(汝南汝陽人章帝時為平隂長嚴重有威人皆畏之後遷任城令亦稱治)
李固(字子堅漢中南鄭人順帝時泰山太守時盗賊屯聚郡兵不能制固悉罷兵歸農以恩信)
(招綏之羣盜悉解散杜喬巡察兗州表固政為第一)
范丹(字史雲外黃人桓帝時為萊蕪長後遭黨禁遂推鹿車載妻子隠居陶山捃拾自給有時)
(絶粒窮居人因歌之曰甑中生塵范史雲釡中生魚范萊蕪又詳流寓志)
苑康(字仲真渤海重合人桓帝時泰山太守郡内豪滑多不法閒康至皆自斂飭先所奪人田)
(宅盡遽還之時山陽守張儉殺中常侍侯覽母并按其宗黨賓客或有逃匿泰山界者康皆收捕覽因遷)
(怒康誣奏康詐上賊降坐徙日南後羊涉等詣闕訟之得遷本郡)
皇甫規(字威明安定朝那人桓帝時泰山太守時盗賊侵擾郡縣規至設方略平之又受命討羣)
(羌屢立戰功封夀成亭侯)
抗徐(字伯徐丹陽人桓帝時為泰山都尉時公孫舉等嘯聚泰山徐悉討平之)
韓韶(字仲黃潁川舞陽人靈帝時為嬴長盜聞其賢相戒莫入其境以是隣民多倚附之)
張遷(字公方陳留人靈帝時為穀城長重民事矜囚獄黃巾起縣賴保全民甚感之)
應劭(字仲遠南頓人獻帝時泰山太守會黃巾賊起劭糾牽文武連戰皆克由是賊不敢犯郡)
(賴以安)
(附)王堂(穀城長詳兗州府)陳俊(泰山太守詳青州府)
(三國)魏
阮籍(字嗣宗明帝時為東平相籍騎驢到郡視事之日盡壊府舍屛障使内外相望法令清簡)
(民樂其坦易入為大將軍從事中郎)
晉
鄭默(字思玄開封人武帝時為東平太守值歲饑默輙開倉出給乃舍都亭自長待罪朝廷嘉)
(默憂國愛民詔書褒美比之汲黯班告天下若郡縣有此比者皆聽出給)
北朝
裴叔義(河東聞喜人魏高祖時泰山太守為政清静樂易民皆頌其賢)
崔伯謙(博陵人仕齊為濟北太守恩信大著遠近皆歸懷之)
李翥(安邑人仕齊為東平太守當擾攘時能以文學飾吏治人皆稱其賢)
(附)殷孝祖(魏東平太守詳曹州府)
唐
劉光期(玄宗時為夀張令以德化致瑞應民立石頌之)
姚誾(天寳末為東平太守起兵討安禄山與張巡同死於睢陽)
宋
雷有終(字道成同州郃縣人太祖時署萊蕪尉知監劉祺以其年少易之有終發其姦賍祺坐罪)
(杖流太祖聞其名即以有終代之而遣内使伍守忠同掌監事且察其治守忠同事閱月還奏有終強濟)
(狀即召為大理寺丞)
江休復(字鄰幾陳留人仁宗時知奉符縣為政簡易民便之)
喬執中(高郵人神宗時為須城主簿時治河夫役甚衆部役者不得其人以致衆譟而潰惟執中)
(所部始終帖然後復知鄆州寬厚有仁政屢典刑獄超雪至數百人)
郭永(大名元城人徽宗時為東平府司錄參軍事無大小永咸决之靖康之難不屈而死)
姚益恭(徽宗時知須城縣清白有才幹鞭扑不施境内大治)
張俊(字伯英鳳翔成紀人初以承信郎平鄆州賊有功靖康時從高宗至東平府命為統制討)
(兗州賊李昱俊與數騎突圍撓戰諸軍争奮遂平賊)
(附)徐處仁(知東平府詳兗州府)范諷(知平隂縣詳人物)龔鼎臣(知萊)
(蕪縣詳人物)廉公諤(知萊蕪縣詳人物)
金
完顔守貞(宗室章宗時知東平府帝諭之曰東平素號雄藩比年飢歉正賴經畫卿其為朕往)
(撫之他日上問宰臣守貞治東平如何對曰甚不勞力上笑曰朕知彼之才治一路誠有餘矣)
路鐸(字宣叔冀州人章宗時為東平府治中鐸述十二訓以教民詔遍諭州縣咸法式之)
雷淵(應州渾源人至寧中為東平錄事河朔重鎮兵驕將悍民不安枕淵出入軍中上下調輯)
(自行臺以下皆倚藉焉尋陞東阿令)
完顔弼(宗室宣宗時知東平府元兵圍東平弼屢却之人謂其有文武全才)
(附)蒙古綱(知東平府詳總部)
元
宋子貞(字周臣潞州長子人太祖時為東平行臺詳議官兼提舉學校乃作新廟學延康澹軒王)
(磐為司教招致生徒俾習經義齊魯儒風為之一振)
張德輝(字輝卿冀寧交城人世祖時為東平路宣慰使春旱禱泰山雨立沛凢讞姦賍獄窮之不)
(少貸奏免遠輸豆粟并民間繭絲賦有孀婦負逋賦實故夫之累將鬻女以償德輝閒之分俸代完而復)
(嫁其女)
姚樞(柳城人世祖時為東平宣撫使置勸農檢察二人量均賦役奏罷鐵官民甚感之)
王惲(衞州汲縣人世祖時為東平詳議官有幹才長於斷獄昭雪冤枉民稱其神)
崔斌(馬邑人世祖時為東平守會大軍南伐道經東平卒有撤民席投其嬰兒於地以死愬於)
(斌斌馳謂主將曰未至敵而先殺吾民國有常刑汝亦當坐乃下卒於獄又歲祲奏免租賦仍請得楮幣)
(十萬以賑濟累遷江淮行省左之丞後為阿哈瑪特誣害天下冤)
塔塔爾台(世祖時世襲東平路達嚕噶齊在任十年静鎮不擾軍民賴之)
張晉亨(冀州南宫人成宗時權知東平府事勤於為政不厭煩劇在任七年吏民安之)
哲伯(塔塔爾台之子世監東平官以清白稱嘗出家蔵書二千餘卷置樓於東平廟學令生徒)
(講習其中其弟圖卜新相繼修理學宮士論稱之)
和道(字祥卿懷慶人延祐初為萊蕪尹性嚴明不事脂韋均賦役廣招徠鼔舞以勸農桑民為)
(樂業猶加意造士一時登仕籍者皆其成就秩滿民立石誦之)
范仲謙(太原人泰定時為平隂尹勤於撫綏民樂其業立有善政碑)
(附)儲企范(泰安同知詳沂州府)張之綱(東平路鎮撫詳東昌府)俞欽
(東阿尹詳人物)
明
邵惲(洪武時知新泰縣廉明平恕在任九年官無廢弛邑無流移)
李得(洪武時知萊蕪縣公廉勤恪治政有聲秩滿民奏留在任又十五年而卒)
曹體仁(洪武時知東平州廉慎公明教民禮讓撫字最優)
張仁(洪武時知東平州勤於撫綏民感其惠)
黃哲(廣東人洪武時知東阿縣勤於為政寬以撫民前流移者多還復業)
王季立(南直婺源人洪武時知東阿縣持身廉潔蒞政公平秩滿當遷百姓詣闕留之)
鄭華(字思孝浙江臨海人建文時以御史建言貶授東平州吏目靖難兵圍東平州長貳皆棄)
(城走華率士民固守及城破不屈偕其妻蕭氏死之)
李湘(字永懷南直泰和人永樂時知東平州常禄外一無所取嘗築城東戴村壩以除水患又)
(督勸開荒墾田屬邑無不藝之土會舊官當還任民乃詣闕奏留上從其請復任又十餘年)
貝秉彛(初名恒以字行浙江上虞人永樂時知東阿縣時歲屢祲因上平糶備荒條議上皆從之)
(并頒下郡縣如東阿式邑西南有巨浸積潦為害秉彛相視高下鑿渠引入大清河涸之得膏壤數百頃)
(民食其利尤善綜核凢邑中廢棄物無不籍而蔵之暇令工匠各裁其用皮以煮膠鐵以鑄杵故紙朽索)
(以為綯絞會上北巡勅有司建席殿秉彛咄嗟而辦帝將召用之阿民泣奏請留而止詔進一階仍留任)
(後以勞卒於官)
施守正(南直休寧人宣德時判泰安州多善政尋知州事以憂去民奏復留至景泰初致仕)
伍禮(江西人景泰時知萊蕪縣政事文學為一時之最後知曹州亦多治績)
王範(北直開州人成化時知東平州政尚寬厚折獄惟良秩滿民奏請留之詔再任三年)
包溥(字民敬浙江鄞人弘治時知新泰縣在任六年政成民安陞南京監察御史)
何繼周(福建人弘治時知萊蕪縣廉慎有才事無留滯而振起斯文邑中多其成就者)
鄭順(北直宛平人正德時知新泰縣時差役繁重百姓苦之順乃條上奏減三分之一)
熊驂(河南固始人正德時知萊蕪縣流寇侵犯驂率民兵出戰被執與主簿韓瑭皆不屈死之)
馮守禮(山西猗氏人崇禎末知萊蕪縣十五年城破守禮偕其子攄竒拱竒自經於署堂)
吳汝宗(福建寧洋人崇禎時知東阿縣十五年城破汝宗死之)
曹州府
漢
韓延夀(字長公燕人宣帝時為東郡太守延夀為吏上禮義好古教化所至必聘其賢士以禮待)
(用廣謀議納諫諍置正五長相率以孝弟不得舍奸人在郡三年令行禁止考績為天下最)
蕭繇(東海蘭陵人宣帝時為定陶令有聲名遠近皆慕之)
王尊(字子贛涿郡高陽人元帝時為東郡太守河水泛浸瓠子金堤老弱奔走尊躬率吏民沉)
(白馬祀水神親執圭璧請以身委因廬居隄上及水盛隄壊吏民皆趨避惟一主簿在尊旁立不動事聞)
(帝嘉勞之)
翟義(字文仲汝南上蔡人哀帝時為東郡太守王莽居攝與都尉劉宇舉兵討莽不克死之)
耿純(字伯山鉅鹿宋子人光武帝時為東郡太守奏詔擊泰山濟南平原等賊皆破降之居東)
(郡四年吏民服悦會以事免逾年帝征董憲道過東郡百姓扶老携幼隨車駕涕泣願復得耿君迨後東)
(郡濟隂盜起拜純為太中大夫使與大軍會東郡擊之郡聞純入界盜賊九千餘人皆詣純降大兵不勝)
(而還璽書復以純為東郡太守)
劉平(字公子彭城人光武時為濟隂郡丞有治績太守劉育薦之乃授以郡)
張酺(字孟侯細陽人章帝時為東郡太守酺雖儒者而性剛方下車擢用義勇摶擊豪強郡吏)
(王青三世死節上疏薦之元和二年帝東巡引酺及門生等並會於亭中命酺講尚書帝先修弟子之禮)
(後修君臣之禮時人榮之)
橋瑁(字元瑋宜陽人獻帝時先為兗州刺史甚有威惠後為東郡太守與袁紹同時起兵衆各)
(數萬共討董卓)
臧洪(字子源廣陵射陽人獻帝時初為青州刺史適黃巾殘破之餘洪收撫離叛百姓復安袁)
(紹忌之表洪遷東郡太守曹操圍張超於雍邱洪從袁紹請兵赴難紹不與雍邱遂陷洪由是怨紹不與)
(通紹興兵圍之歴年餘不下城中食盡將士相枕而死莫有叛志及城陷遂不屈而死)
陳容(射陽人隨臧洪為東郡丞袁紹將斬洪時容在座謂紹曰將軍舉大事而先殺忠義士乎)
(紹慙併容牽出斬之容曰仁義之事蹈之則君子背之則小人今日寧與臧洪同死不與將軍同生也)
(附)王閎(東郡太守詳青州府)魯丕(東郡太守詳青州府)
(三國)魏
鄭袤(字叔世滎陽開封人文帝時濟隂太守下車旌表孝弟敬禮賢能興立庠序開誘後進治)
(成調補大將軍從事中郎)
沭並(字德信河間人文帝時濟隂太守有清名遠近皆欽仰之與河内常林馬翊吉茂鉅鹿時)
(苗竝登清介傳)
羊茂(字季寳平陽人為東郡太守廉介不苟取與冬月坐白羊皮夏月坐榆木板牀出界雖鹽)
(䜴必買食之)
晉
山曜(河内懷人武帝時為冤句令以治稱)
虞昺(字子文餘姚人武帝時濟隂太守抑強扶弱甚有威信)
韓弘(懷愍時為濮陽太守嘗襲破頓邱郡斬石勒所署太守邵攀勒怒攻濮陽陷之被殺)
北朝
童騰(高祖時為鄄城令持身貞廉勤恤民隠兖州刺史鄭義特表薦之)
殷孝祖(陳郡人魏世祖時歴濟隂陽平東平三郡太守兗州刺史俱有治績)
邢邵(字子才河間人明帝時西兗州刺史有善政凢吏人姦伏守令長短邵無不知之且有文)
(名見重於學者)
刁雙(明帝末為西兗州刺史時盜賊蜂起州人張桃弓等招聚亡命公行劫掠雙至境遣人陳)
(示禍福桃弓即隨使歸罪雙厚遇之後有盜發之處即令桃弓追捕咸悉擒獲於是州境肅清)
陽休之(字子烈右北平無終人仕齊為西兗州刺史有惠政吏民懷之)
隋
乞伏慧(字令合馬邑鮮卑人開皇初曹州刺史曹舊俗民多隠戶慧下車按察得戶數萬後轉齊)
(州刺史亦得隠戶數千)
唐
裴炎(字子隆聞喜人高宗時為濮州司倉參軍寬厚有竒節後仕至中書令)
姚崇(字元之硤石人中宗時為濮州司倉參軍以廉直稱後為開元賢相)
嚴挺之(名浚以字行華州華隂人玄宗時為濮州刺史治尚嚴肅吏民畏之)
李景伯(邢州相人玄宗時濟隂太守有惠政去後民多思念之)
韋濟(鄭州人玄宗時為鄄城令有詔問令所以安人者何如時對者二百人惟濟居第一)
張沼(天寳末為鉅野尉起兵討安禄山時頓邱南霽雲為人操舟沼識拔之用以為將沼歿霽)
(雲歸張巡後同死於睢陽之難合祠祀之)
常休明(天寳末為曹州刺史史朝義攻曹州休明力戰大破之)
賈賁(天寳末為單父尉安禄山陷東京其將尹子竒屯陳留欲東略賁乃約濟南太守李隨濮)
(陽人尚衡連兵得衆數萬子竒不敢進至襄邑而還)
薛從(字順之龍門人德宗時為濮州刺史儲粟二萬斛以備凶荒後大水詔郎中趙榤為賑濟)
(使事不勞而集㯲表其才擢為將作監)
丘弘禮(僖宗時為曹州刺史朱全忠陷曹州弘禮死之)
(附)韋凑(曹州刺史詳東昌府)
五代
楊師厚(潁川斤溝人梁太祖時為曹州刺史嘗攻王師範大戰於臨朐一日之内擒八十餘將號)
(無敵手以功進齊州刺史)
李珽(河西燉煌人梁太祖時為曹州刺史曹素劇難治刺史十餘輩皆坐廢珽至召邑耆老詢)
(前刺史所不便民者去之民素所習者遵之期月而曹大治曰新舊相代彼矯此激故民未信從爾吾以)
(民治民前人可師不必力求異也帝知其能超遷兵部郎中)
趙玭(澶州人晉天福中為濮州司戶參軍刺史以其年少欲試以事因授以滯獄令斷之玭引)
(經據古援情就理悉中欵要)
(附)張藏英(周濮州刺史詳濟南府)
宋
安守忠(字信臣并州晉陽人太祖時為濮州刺史會河決澶淵命守忠副團練使曹翰護役決口)
(遂塞尋拜濮州團練使在郡二十年帝嘉之曰守忠方正臣也初守忠筮仕時嘗夢一濮字方廣可二十)
(尺守忠曳而正之至是始悟)
魏咸信(并州祁人太宗時知曹州時秋霖積澇咸信決廣濟河隄以導之民田得以無害)
安德裕(字益之河南人太宗時知廣濟軍性狷介以風鑑自負時軍城新建德裕作軍記及圖經)
(三卷上之優詔嘉奬并頒示京東諸路)
馬亮(字叔明合肥人太宗時通判濮州有知略敏於政事以治狀聞)
高瓊(燕人太宗時為單州防禦使有能名故事廉察以上入朝始有茶藥之賜特以賜瓊以奬)
(其勞尋改貝州都部署)
辛仲甫(邠州孝義人太宗時為鄆州觀察判官屢雪冤獄入拜右補闕)
謝濤(真宗時知曹州屬邑賦税多輸睢陽恊餉夏秋霖澇百姓苦於轉饋濤奏開廣濟河以通)
(運道詔從其請)
張煦(開封人真宗時知曹州會江淮災歉分命大臣撫綏以煦為江南西路安撫都監及旋道)
(過濟隂民攀轅乞留上聞之加北作坊使經理河北京東諸路賑恤之務)
張存(字誠之冀州人真宗時知朝城縣有治績時寇凖判開德府甚禮重之)
楊偉(字子竒建州浦城人真宗時通判單州會巡檢步卒與州卒合謀殺巡檢使入鼔角門州)
(將不敢出偉聞變單騎往諭之曰若屬何為而叛曰將有訴於州非叛也偉曰持兵入府非叛而何且若)
(屬俱有父母妻子以一朝忿而魚肉之乎亟投兵吾罪首惡者衆解去按一二人事乃定)
陳堯咨(字嘉謨閬州閬中人眞宗時通判濟州又為單州團練副使又知鄆州請建濬新河自魚)
(山至下杞以導積水詔從之)
王貽永(并州祁人真宗時知鄆州鄆故通衢春夏多水患貽永築石道三十餘里民甚便之)
王克臣(河南虞城人真宗時知鄆州時河決曹村距鄆尚遠克臣急令築堤城外水至無患)
李昭述(深州饒陽人真宗時通判鄲州時牧地侵民田者數千頃昭述悉奏復之)
王德用(字元輔鄭州人仁宗時知曹州器量弘遠治復精明先嘗為御史中丞孔道輔所劾會道)
(輔卒歸襯過曹德用郊弔哭盡哀客有謂此害公者德用曰渠職分當言惜朝廷少一直臣耳)
李璋(上黨人仁宗時為曹州觀察使有名譽帝嘗書忠孝李璋字併秘書圖籍賜之)
李及(字幼幾鄭州人通判曹州州民趙諫素無賴聞及受命諫走京師謁之及不見乃投匿名)
(書誣及毁朝政會上書者發之乃命轉運使與及察覈及條上諫前後諸不法事詔御史鞠實斬於都市)
(及由是知名後又知鄆州所治簡嚴喜薦下吏而樂道人之善)
劉攽(字貢夫臨江新喻人仁宗時知曹州曹為盜區重法不能止邠曰民不畏死奈何以死懼)
(之是堅其念也於是治尚寬平養教兼舉數年之後盗亦衰息)
戚舜臣(應天人仁宗時通判濮州時貝州王則叛濮人將應之舜臣斬一二訛言者事遂定)
郭諮(字仲謀趙州人仁宗時知濟隂縣康定初西征上戰略獻拒馬搶陣法以騎士試上前頗)
(採用之)
吕公著(夀州人仁宗時知曹州勤於政治率五鼔起閱案牘黎明出聽事民有訟者悉懷糗待決)
(事無留滯吏無驚擾人皆頌其神明)
韓𤦺(相州安陽人仁宗時知鄆州京東素多盜捕法以百日不獲即抵罪琦請獲他盜者聽比)
(折除過由是吏得從容而盗亦多獲)
劉敞(字原父臨江新喻人仁宗時知鄆州時久旱多蝗敞至而雨蝗亦出境人皆異之)
宋庠(字公序雍邱人仁宗時知鄆州以静鎮為治不務更張民樂其便易)
司馬光(陜州夏縣人仁宗時通判鄆州吏治民瘼無不盡心察訪後入為名相)
劉䕫(字道元建州崇安人仁宗時知鄆州時河北大水民飢多盗䕫發廩賑濟民多復業盜亦)
(衰止)
許幾(字先之信州貴谿人仁宗時知鄆州梁山濼多盗皆魚者窟穴也幾籍其名十人為保使)
(晨出暮歸否則以告窮治無得脱者)
張觀(字思正絳州人仁宗時知鄆州舊法京東路通安邑鹽而瀕海之地禁私煑觀上言天地)
(自然之利當令民取携不禁今利之所在百姓趨之雖日事黥配其利不可絶請弛禁以便民詔許之於)
(是東鹽遂興)
宋昌言(字仲謨趙州平棘人神宗時知濮州河決曹村命昌言判都水監護河隄靈平埽成以功)
(進少府監)
曾孝寬(字令綽泉州晉江人神宗時知鄆州鄆舊有孟子廟孝寬請於朝得封鄒國公配享孔子)
(廟庭元祐中其弟孝廣亦知鄆州治政先後齊名)
許將(福建閩人神宗時知鄆州上元張燈吏請籍舊為盜者繫之獄將曰人將自新而我反疑)
(之非與民同樂意也不聽盗聞之皆感激改悔鄆俗士子喜聚肆以謗官政僚屬請禁之將曰是使吾聞)
(過也不之禁後亦無謗者)
滕元發(初名甫以字行更字達道東陽人神宗時知鄆州歷知青州至哲宗時復知鄆州時淮南)
(京東大飢元發慮流民旦為將至將蒸為癘疫先度城外廢營地勸諭富室使席屋一夕得二千五百)
(間井灶器用皆具流民感悦所全活五六萬人)
吕開(夀州人元豐時為曹州判官轉運副使鮮於侁以免役事付之開躬行一路雖深山窮谷)
(咨謀靡不備至後為利州路判官)
孫鼛(臨安錢唐人徽宗時知曹州論經始規畫之勞轉大中大夫徙知鄆州以忤蔡京罷後起)
(知單州曹鄆之民多聞而受㕓者)
吕希哲(夀州人徽宗時知曹州政本實學順民而治遠近皆宗之)
羅適(寧海人徽宗時知濟隂縣多所興作民勞而不怨)
吕本中(夀州人政和中調濟隂主簿性清約不煩而治)
吕由誠(夀州人徽宗末知乘氏縣有治績後知襲慶府康王移軍濟陽由誠竭力饋餉軍以不乏)
(金兵至城陷不屈死之)
楊粹中(正定人建炎初知濮州金兵大入粹中與守禦使杜績固守不下金帥以郡小易之粹中)
(與績乘其氣懈夜𢷬其營直至中軍金帥跣足走僅以身免乃增長圍急攻凡一月餘城始陷粹忠與績)
(皆不屈死之)
(附)劉筠(知曹州詳東昌府)陳若拙(知單州詳總部)李端懿(濟單二州)
(防禦使又知鄆州曹州詳總部)范正辭(知鄆州詳人物)杜紘(知鄆州詳人物)索
湘(鄆州司理詳總部)李廸(知鄆州詳人物)郭勸(知單鄆二州詳人物)
宇文昌齡(知鄆州詳青州府)劉摯(知鄆州詳青州府)
金
毛碩(字仲權甘陵人熙宗時知曹州有書生投書於碩詞涉謗訕同列俱不能堪碩延之上座)
(謝曰使碩常聞斯言庶乎寡過士論以此重之)
公武(世宗時為范縣尹廉潔自持政平訟理時稱賢令第一)
納喇呼喇勒(大名路博囉歡明安章宗時為曹州刺史豪酋布薩蘇赫立私渡於定陶逃兵)
(劫盗皆籍為囊槖累任莫敢問呼喇勒捕治之窮䆒其黨闔郡肅然)
畢叔賢(易州人宣宗時為濮州刺史嘗辨絓誤獄於時宰全活數萬人)
張國綱(高平人宣宗時為濮州刺史剛毅有為遇事不避後死於王事)
林之純(宣宗時為朝城主簿黃河東汎横壟埽兵欲亡去之純慰諭留之後遷莘縣尹以屏盜有)
(方又徙頓邱)
元
皇甫琰(世祖時知濮州守法度廣教化嘗聚書八千卷以授生徒士人感之)
王璠(晉寧人世祖時為定陶尹建立城市勤恤囚獄勸農課士靡不盡心邑人詣闕頌之)
李徵事(交河人成宗時為觀城尹時賦役不均徵事為度民田計戶以均平之民感其惠)
辛鈞(仁宗時知單州興學教民政多惠愛)
李德麟(仁宗時知單州勤恪奉公凡利民之事知無不為嘗築隄濬河民勞不怨)
趙安世(泰定時知曹州河決城將圯安世乃廣舊乘氏縣城為治遷民其中民甚便之)
莫世榮(燕人順帝初為范尹政持大體不矜苛察順民自然民化其德)
明
鍾亮(湖廣麻城人洪武時知定陶縣秩滿當遷民奏留之仍復任)
劉郁(洪武時為曹縣主簿有善政坐事當免官民詣闕乞宥詔復其職)
陳葵(浙江慈谿人洪武時知單縣持躬廉謹愛民禮士遠近稱之)
潘福(洪武時為朝城主簿舊治圯於水福奏遷新治必先安復民業民忘其勞)
許彦餘(浙江人永樂時知鉅野縣公正廉明而又和平接物吏畏之如神民愛之如母)
范希正(字以徵南直吳人宣德時知曹縣有姦吏受賕希正按其罪械送京師吏轉誣希正他事)
(坐逮曹民八百餘人詣京白通政司言希正廉能為奸吏誣枉侍郎許廓以公事過曹男女老幼皆遮道)
(泣言朝廷奪我賢令事竝聞帝乃釋希正使復其官而磔吏於市正統十年山東飢惟曹以先積粟得無)
(害後改曹縣為曹州即以希正知州事民負官馬不能償戶多逃匿希正裁節公費代償九十餘匹逃者)
(皆復業有吉水人客於曹訟一富民殺其兄認屍無首連坐甚衆希正密移吉水其人實無兄遂抵誣坐)
(之治曹二十三年歴知州再考乃致仕歸)
吳翔(山西大同人正統時知曹縣甚有惠政)
毛晟(浙江秀水人景泰間知濮州時河決城圯乃徙治王村集凡規畫建置無一累民者)
張浩(直隸滄州人天順時同知曹州廉明剛毅有古良二千石之風)
王肅(北直隸滑人成化時知曹縣修城郭築隄防民賴其利)
孫賓(北直交河人成化時知定陶縣興學校表節孝民皆欣然向化)
劉林(順天大興人成化時知鉅野縣廉明果斷剖疑獄弭劇盜旁邑訟不直者皆質成之)
林璟(福建懷安人成化時同知曹州才識明敏剖斷若流同事倚之)
楊祥(直隸灤州人成化時知朝城縣緝豪強寬逋賦勤恤民隠政有實惠)
王棟(字隆吉四川南充人正德時知濮州時流賊縱横河濟間將近濮境棟組甲練兵繕完城)
(郭賊不敢遽入民賴以安)
原黼(山西陽曲人正德時知觀城人廉潔和平出入惟乘一驢遊行田野民不知其為官)
李錞(浙江鄞人嘉靖時知朝城縣年少明敏政尚簡要撫按嘗疏薦其才)
張慎言(字金銘陽城人萬歴時以夀張調曹縣每豐歲輙出庫銀積粟以待飢後果獲濟)
呂鵬雲(字滇南北直東明人萬歷時知鉅野縣均徭役雪冤滯惠政甚多百姓感之)
楊天民(字正甫山西太平人萬歷時知朝城縣詢民疾苦剔除夙弊立社倉法民久而頌之)
陸夢龍(字君啟浙江會稽人崇禎時分巡東兗道盜起曹濮間夢龍亟移駐曹州以扼其吭而分)
(兵四擊羣盜悉降歲復洊飢流民雲集夢龍竭力撫綏感憤時事每與僚屬言淚盡繼之以血)
皇清
按舊通志成於康熙甲寅其於
本朝宦績引嫌未載因無定論故也今
教澤涵濡近百年而未艾上仁下義大法小廉凡屬
甘棠之遺愛孰非
夀考之作人况俎豆分榮祝嘏已久則垂青汗簡誰曰
不宜然各州縣之志載未必由於好惡之公即諸父
老之傳聞安知其非阿私之譽則甚矣論定之難也
今上御極之三年
特允廷臣所奏凡直省崇祀名宦除明元以前不議外
自順治元年以後凡所祀名宦俱令核實造冊咨送
禮部定議煌煌
功令敢不恪遵今現在秉公確核按年咨送大部文
武大小共得九十八人詳其事實而論列之如左於
戲矢公矢誠無忝秉彛之好其難其慎罔知載筆之
艱百爾君子其敬竢之
張存仁滿洲人順治七年總督直隸河南山東三省
勦除榆園土寇三省得寧又招撫流民剔釐姦蠹清
風勁節至今三省士民猶稱頌之
李廕祖字繩武奉天鐵嶺人順治十一年以兵部尚
書出督直隸河南山東三省時豫東皆被水患而畿
南又多盜儆兼之旗逃窩引株連不絶廕祖撫綏有
術釐剔有方三省地方皆賴寧謐嘗以會勘至省聞
禁旅芻牧頗多驕横有司徵解以時而弁伍留難反
以後期需索一日微服立軍門察得其姦狀立寘之
法遠近聞之莫不讋服又河工需柳歲不下數十萬
束豪蠧居竒大為民病廕祖廉得巨豪數人皆奏徙
之遂除包攬屯買之弊沿河州縣賴之
朱昌祚字雲門高唐州人初以奉天籍康熙四年任
直隸河南山東三省總督值母喪請終制不允遂以
墨絰視事釐奸剔弊加意撫綏因圈地入旂近畿之
民不無失業之慮昌祚抗疏極諫時宰乘機陷之斃
九年
聖祖仁皇帝知其冤
賜祭葬製碑以䘏之追諡曰□愍詳見人物志
祖澤溥奉天人順治十八年總督山東全省正已率
屬兵民輯和後土寇于七聚衆猖獗踞棲霞之鋸齒
牙山官兵莫敢入澤溥躬環甲胄身先士卒一日之
内克其三寨賊衆悉降乃相度機宜分兵戍其要害
登萊二境始稱寧宇
蔣國柱字君砥奉天廣寧人順治十八年以副都御
史巡撫山東在任三年綏輯流移清釐戶口而墾荒
之政為尤著山左自明季重斂之餘粮有包荒役有
雜派國柱一切奏除之民困從此頓蘇
周有德字彛初正紅旂漢軍康熙二年由弘文院學
士巡撫山東四年山左大飢窮黎剥榆皮掘草根以
供食有德馳奏得免被災租税又奏請興工役以哺
飢民于是流移復業民甚感頌不諼
靳輔字紫垣鑲黃旂人康熙十六年以兵部尚書
總督河道時駱馬湖水勢横決風濤之險運船商舟
皆罹其患輔請開新河以避其險河成而忌者中傷
之遂罷任迨其後新河之效頗著
上知其忠誠
詔復任未期年而疾卒輔贊理河務曲盡機宜上凛
宸斷下協輿情凡所規畫俱可垂之永久備載靳文襄治
河方略書實河防之蓍蔡也
徐旭齡字元文浙江錢塘人康熙二十二年由大理
少卿巡撫山東甫下車劾貪墨數人吏治清肅禁漕
粮收兑之弊革河夫僉派之擾豪猾望風宵小斂迹
累官至工部侍郎卒諡清獻
郎永清字定菴正黃旂滿洲初任東昌道時值禁旅
南征東昌為水陸衝要轉輸縴輓無一不勞民力而
永清調度有方過往官兵無不輯協臺憲實嘉賴之
洊陞按察使歷布政使至康熙二十五年官至本省
巡撫在東省四十年興除諸政知無不行行無不力
所以合乎人情而宜乎土俗也
佛倫正白旂滿洲人康熙二十八年巡撫山東時
承平日久吏治頗多因循倫整綱飭紀白簡青霜凛
然難犯
張鵬翮字運青四川遂寧人由翰林出守蘇州旋調
兖州兖為名郡而鵬翮以文學飾吏治今郡志是其
手編也康熙三十九年陞任河道總督節浮冒汰冗
員恤工役經理河務者十年東兗官民皆沐其惠後
以冡宰進大學士尋加宫保卒諡曰文貞
李鈵字長源奉天鐵嶺人原任安徽巡撫以疾致
仕家居康熙四十二年山左水災告儆奉
詔命八旂有力人員赴山東協賑鈵奏請願出已貲以助
遂扶病來東擇被災最重之新泰縣自冬徂春計口
授食尋病篤命其子純德踵而行之計活災民數十
萬口以是新民感其惠建祠於羊流店復公請入名
宦祠
趙申季字行瞻江南武進人康熙四十五年由翰林
出督山東學政清廉恪謹苞苴請託皆不敢至其門
較文必親自點定嘗夜至漏三下不休體素羸以積
勞致疾遂不起山東人士靡不痛惜至五十五年公
請入名宦
陳鵬年字滄州湖廣長沙人歷官守牧以清慎著名
康熙六十年任河道總督時武陟口屢決屢塞鵬年
親駐河干已經半載晝夜立風雪中心勞形瘁乃禱
於河神誓必以身殉河忽因凍而決口自合乃兼工
築岸工竣回署嘔血數升輙不起
賜葬祭諡忠勤
楊捷字元凱奉天人由登州總兵陞轄全省提督
康熙二年剿寇鋸齒牙山爵昭武將軍加宫保九年
再任兵民感戴至今猶稱頌不衰(以上督撫河學院共一十五人)
梁維樞字慎可直隸真定人順治初任武德道持守
公廉勤恤民隠吏民畏而愛之崇祀名宦
劉源湛字石友湖廣新鄉人任武德道存心忠恕遇
事明敏安德地當孔道常多逃旂窩引之累民遭其
毒則身家立破源湛獨慎連環保任之法姦猾無所
容足民賴以安委署臬篆留心平反竟以勞疾卒於
官
連登奉天人由生員功加於順治六年累擢登州
兵備道時海氛未靖登身先士卒勦撫兼盡民賴以
安捐俸以修黌宫培植多士而鞫獄尤稱明敏剖斷
如流一時有神君之頌卒於官舉祀名宦
徐大用字器之奉天人初任萊州守清廉惠民秩滿
即以參議道分守萊州順治十年膠州總兵官海時
行素驕蹇值奉調南征不即行撫檄大用監其軍且
促之時行嗾兵為逆逼大用同入海大用不從竟遇
害州人建憫忠祠以祀之詳秩祀志
胡文華字德輝本武定州人入籍正白旂初任東平
州有惠政順治十二年超遷按察使時疑獄待質者
繫累至省動以千數文華明敏決斷不旬月而讞遣
悉當案無留牘通省咸頌其神
施閏章字尚白江南宣城人順治十三年任提學僉
事以名教自任開講明湖之上其校文研精理法擷
華採實各當其可而諄諄提命者惟以孝弟廉恥為
防閑東省士風歸醇返樸者閏章陶淑激勸之力也
康熙五十三年公舉入通省名宦祠
楊竒烈奉天蓋州衞人弱冠知沂州有聲譽尋遷登
州守康熙二年歴按察司副使分守登州道會于七
之變總督祖澤溥親率大兵進討登萊二郡供億浩
繁竒烈外撫流移内供軍旅闔屬官民皆受其庇後
賊平得賊嚢篋私書對衆焚之保全者不可勝計又
督帥以賊首逋逃其親黨俱在萊掖之朱橋王徐二
村欲縱兵焚之竒烈願以家屬百口保二村之民事
遂得解萊民感戴更甚於登兩郡俱建有感恩祠
李興祖正黃旂漢軍由廕生初任直隸慶雲知縣康
熙二十四年新設沂郯海贛捕盜同知以興祖陞補
蒞任之初即躬親相度於兩省接壤四山扼要之地
建立衙署又招降李二和尚餘黨使盡首來歸予其
自新同入編戶盡為良民乃於山中建立文廟舉
行飲射讀法之禮聚俊秀者相與磨礪詩文以銷其
桀驁之氣不數年翕然有淳雅之化旋陞直隸河間
知府三十二年轉山東鹽運使恤商惠竈政績甚著
而復留心古蹟凡登臨遊覽諸勝百廢具舉蓋翩翩
賢大夫也明湖歷下亭捐俸修葺因立石紀之蓋欲
追蹤北海云
宋犖字牧仲商邱人由廕生康熙二十六年任山
東按察使甫下車即開釋疑獄禁絶誣枉保全罣悞
一時吏民皆畏威懷德咸自稱無冤東省命案最繁
率多輕生駕害及至昭雪而中人之家已破矣犖令
州縣驗實立案必䆒其唆訟之人盡法繩之刁風稍
熄及歲歉運家粟以助賑自商及濟布置庄佃接踵
移運無輸餽之勞東人至今德之累官至冡宰告歸
卒於家
喻成龍奉天人康熙二十六年任鹽運使精明廉幹
遇事敢為嘗銘其門曰經盤錯以見節處脂膏而不
染閱四年陞按察使伸冤理枉獄無淹滯又二年陞
布政使輕徭減羨大法小廉旋陞湖廣總督政聲大
著東人嘗望其丰采曰此第一清官也
丁蕙字次蘭江西豐城人康熙二十六年任萊州
道會登州饑蕙請移萊粟以賑之至明年萊亦饑而
粟不繼乃親募富室廩蔵煑粥以賑民争義之皆量
其餘粟烝炊餅餌置諸通衢以待餓者是歲饑而不
害
徐炯字章仲江南崑山人康熙三十九年以工部
郎中出督山東學政嘗捐俸修白雪書院訪李氏後
裔俾其世守贍以恒業又檄各州縣設立義學以學
租賑餘銀兩抵脯修之用不累牧令後累官至直隸
巡道卒於宦邸東人思之為之公舉入祠
張伯行字孝先河南儀封人潛心正學講明誠之實
用故其居官以不欺為本康熙四十二年任濟寧河
道凡所疏濬宣洩之宜古今同異之辨彙訂成書名
居濟一得司河務者資考鏡焉至其清操勁節遠近
著聞閱三年超擢福建巡撫(以上司道共一十三人)
李煌江南宣城人為萊州司理順治十年膠鎮海
時行為逆既殺參議道徐大用乃召司理等官煌至
大罵不屈遂被害煌之將刅也逆隊中有張思選者
係陜西延安人為膠鎮旗鼓司是日兵譁於郊屠僇
守土僚佐命思選刅煌思選以刀擊柱曰國家養兵
有年聞征調不發乃謀逆耶以刀擲時行誤中柱時
行急縛駢斬之其妻妾子女無一存者有僕張俊携
幼孤以逃越旬日俊遇煌於道曰爾主今日戰於廟
灣囑我善視爾幼主可勿逃也言訖不見明日時行
被擒於北海膠人義其事為立憫忠三公祠
羅文瑜字輝山奉天廣寧人康熙四年任濟南府甘
淡泊嚴取與貪墨屬吏聞風解綬時軍興旁午供應
煩擾濟南為諸郡之領袖一切度支徭役皆斟酌得
宜贏縮相濟無私毫偏累嘗奉撥軍餉三十萬兩恐
所屬催科過亟因而病民乃親歷三十州邑多方勸
諭鼓勵急公而即以巡歷之暇携常所課士文丹黃
甲乙令諸生就近領教論文之餘輙勉以立身大義
一時士風為之丕振歲稍歉即捐俸煑賑設厰於三
關以待四方之流移者安輯兵民清理獄訟當道文
武實嘉賴之康熙五十二年士民公籲入名宦祠
胡世威字紹衣奉天金州人康熙十九年由内翰出
為兗州府黃河同知分理河務不辭勞瘁遇桃伏二
汛則寢處河干聞警即奔赴搶護過秋深則返署一
觴一詠陶然自得河使者嘗嘉奬其勞欲表薦之世
威辭曰臣子豈以勞可塞責耶亦當幾微有禆益於
地方而後無愧此行也乃相度形勢籌畫措置開引
河一道築遥堤數十里而曹單間遂迄無河患
羅大美字在中四川閬中人康熙十五年任魚臺知
縣因歲荒代民墊解以免追呼久而免其償十七年
奉文恊濟彭口派夫一百名里民苦之大美力請而
得免後遂永以為例累陞至青州府知府嘗三署道
印威惠並著青人欲置像立祠魚人聞之咸來助役
大美蹙然曰吾得免為俗吏足矣豈敢邀清白名以
文懷磗舊俗耶乃力辭魚人而厚遣之青人以具材
庀事要之大美含其請因修十三賢祠併高城之北
關至今碑碣猶存
楊朝徵字簡侯鑲白旂漢軍由侍衞改文階康熙二
十一年出守東昌嚴絶苞苴培植庠序遇歲旱輙跪
禱於各神祠每禱必應郡西南窪下瀦水常病行李
捐資創建石橋凡三座各屬例徵臨清倉米折大為
民擾朝徵詳請歸入條編總徵分解聊城縣挑淺夫
役偏累不均朝徵公之甲遞諸凡措施皆為民謀永
遠之利至今士民猶感頌之
劉德芳正紅旂人由例監歷任東昌知府府境西南
地窪秋水泛漲每為民患德芳力請開臨清下河以
洩澇水郡人永賴又善調輯兵民一郡寧謐公舉入
祀名宦
孫元衡江南桐城人康熙二十九年任東昌府知府
勸課農桑作養士子嚴徵輸之法減浮額之羨在任
二年吏民咸稱之請祀名宦
李世敬直隸大興人康熙三十八年任兖州府知府
蒞任之初即重修府學文廟僚屬有議捐議助者
世敬皆却之曰非不欲藉衆力恐以招不潔之名也
四十二年郡&KR2384;饑奉檄發粟以賑世敬按歴州邑窮
鄉僻壤皆手籍而面稽遇有遺亡後至者則出已俸
以償之在任七年民洽其德以疾卒於官士民為之
立祠
朱國祥鑲黃旂漢軍康熙十三年知夏津縣興利除
弊知無不為至設立新庄安插流民另自為甲其法
甚善以卓異陞宣化同知三十七年任東昌知府夏
民聞之趨迎幾至空市國祥亦以公事兩至縣施惠
於民較他屬必倍焉卒於官闔郡公請入名宦祠
程鵾化福建莆田人康熙五十年知東昌府聊城為
郡之首邑從前有學無廟凡春秋丁祭皆將事於
郡學鵾化下車之初即以建廟為己任閱二年而
告成凡禮樂祭器悉備其有功於庠序者也(以上知府共十)
(人)
孔衍淳至聖六十五代孫順治元年任曲阜世職知
縣蒞任之初遇土寇發費泗兩縣間衍淳力請省會
兵躬為嚮導賊乃授首又乙未庚子壬寅三遇饑荒
衍淳皆捐資煑賑撫慰災黎全活者甚衆鄉黨稱其
賢
穆從墨直隸遵化人順治元年任萊蕪令招撫流移
重農勸士修舉廢墜民忘鼎革之象後慕闕里聖
人之遺風遂授㕓曲阜云
孟化龍陜西渭南人順治初知武定州蒞任日視州
境凋敝而檄撥軍餉甚急化龍曰民貧若此尚堪催
科耶吾請命於上臺冀須臾緩入郡涕泣以陳格於
令不得行返次濟陽深夜自經題詩於壁云薄宦天
涯愧此生家園千里夢難成勞心撫字催科拙無限
當年卓魯情訃至民皆感激立祠南門以祀之
傅世烈奉天人順治二年知曹縣歲時巡行郊野閭
閻疾苦靡不周知事無論大小凡不便於民者悉報
罷而撫流移勤勸課允稱循吏尋擢松江府終按察
司副使
線縉奉天人順治初知曹州治尚簡易勸墾荒地
歲不下數百頃後土賊竊發隣境□杌而曹乃獲安
州志稱其有鄭莊之風蓋又能好賢禮士者也累官
至副都御史
馮祥聘直隸山海衞人順治初年以生員任齊河令
時流賊逼城祥聘捍禦有方城得保全論功陞湖廣
長沙府同知尋知府事
王用體山西高平人順治間知齊河縣時凋瘵之後
又遇災荒公私交困用體撫字催科兩得其善以是
民不流離夙逋萬金悉燬家代完民甚感之
牛友月山西隰州人順治初任長清知縣在任五年
凡征收銀米耗羨一無所取俱留貯倉庫人皆莫識
其意後遇歲歉賑粟不敷察荒使者有難色友月曰
吾預籌之矣悉籍以助臺憲皆奬之後卒於官士民
為請立祠許之
喬壯受山西猗氏人順治初年知陽信縣撫字維勤
催科有法不事&KR1201;扑而民無逋欠尤善讞獄訟無淹
夕康熙三十四年公舉入祠
劉名標鑲紅旂人順治三年任膠州同知廉明有才
斷凡鄰境疑獄臺憲悉檄委代理事無冤滯未滿秩
以交薦擢長蘆運判後歴官本省督糧道
蔡廷瑓奉天廣寧人初以拔貢任兗州府學訓導順
治四年署張秋捕河通判擒土寇丁惟嶽論功陞授
曹縣教諭李化鯨陷城廷瑓力戰死之
杜良祚江南人順治四年知海豐縣時隣封多寇儆
良祚築城濬隍簡閱民兵得健卒百五十人别為三
隊日訓練激勸之賊至開城設伏擒其巨魁脅從者
縱之明年賊攻慶雲縣甚急良祚率兩隊往援之賊
驚遁慶雲令率民奉牛酒犒師良祚曰吾未奉檄而
來豈可攘君保障功卒不受尋以憂去兩縣士民皆
赴省請留良祚不可乃止
宋賢都奉天人順治五年知城武縣時李化鯨之變
起於倉卒賢都不及防初以甘言誘之化鯨遂不為
備進攻曹縣賢都募死士夜薄其營化鯨覺復攻城
武賢都力戰不克而死闔門二十八人皆被化鯨臠
之事平持論者謂其初受賊餌死不足以塞責邑人
哀之為之建祠歲時祀焉
尚自察字敬止四川人順治五年任城武學教諭值
李化鯨陷城知縣宋賢都戰死尉簿皆他逸空城無
一守者兵備談天佑檄委自察署縣事自察選諸生
之才幹者招集民兵多方捍禦視賊稍懈則擊之可
撫則招之不旬月而賊平竟以勞疾卒於官士民哀
之為之請入名宦祠當事者奬之有云文能奮武義
以行仁平寇患於揭竿忠信即為介胄全民生於覆
卵膠庠盡作干城蓋當時實錄也
彭可謙字益甫奉天人順治五年知堂邑縣時土賊
寇犯甚亟可謙新任訓練民兵廣設方略獲其渠魁
被擄男女七百餘人皆奪回復聚事平方議敘功而
以催徵不力格之蓋内部故欲難之也可謙曰遲我
十年陞轉俟民氣力全復何如大司農聞之亟為疏
請得免新舊税糧擢可謙為本府屯田同知
武士豪字方塘直隸正定人順治五年知萊蕪縣時
土寇竊發隣邑多不守而萊邑獨完其保障之功有
足嘉者
李文學奉天人由貢生順治六年任定陶知縣時李
化鯨餘黨邢可觀猶負固榆園文學蒞任甫三月邢
賊摽掠至境遇於白塔坡文學身被數創而死邢賊
見文學挺身敢戰疑城中有備乃不敢攻城而去城
賴以全陶民至今頌之
夏人佺江南夀州人順治七年知夏津縣能潔已有
廉名邑人立祠於迎薰門外
趙民善正黃旗漢軍順治十一年任膠州牧時膠海
經叛將蹂&KR1011;之餘人驚風鶴民善撫綏盡善緝逃弭
盜民賴以安在任十年陞湖廣衡州府知府
劉儀恕陕西涇陽人順治十三年知武定州革除里
甲買喂驛馬並錢糧添針解費等項州民積困大蘇
捐修學宫作養士類文運聿興焉康熙五十一年舉
祀名宦
劉國楨字梅心福建福清人任德州牧寬和得士民
心後以催科拙考士民留之不可得去任之日雖婦
穉亦哀號逐道左前此所未有也崇祀名宦
張吾瑾四川金堂人順治十四年知夏津縣開墾荒
地一千餘頃成熟而招民認糧曰愚民止畏其難樂
承其易且初闢之土特費重爾收穫雖不時抵牛種
或有餘也吾驅游惰於南畝歲役數百人此數百人
即無匪為矣人服其名言在任六載擢行人司公舉
名宦
馬之英江南桐城人順治十六年知定陶縣陶邑自
李化鯨陷城之後民物凋瘵之英招撫流亡拊循閭
里數年之内漸復康阜後又以偽印事邑内株連數
百人之英委曲移訊獄成而無辜盡釋邑人至今感
之
李順昌江西人康熙元年任濟寧知州州為運道咽
喉夫役日不暇給額設之外向派里甲每因一夫而
擾及一里順昌為均輸之法先定保甲按日而遞役
之公不悞而民不擾書役無所容其奸有一醫人常
入署攜金餽其長子順昌并子杖而遣之時
國初諱言明事順昌刊甲申殉難錄申請贈恤以慰幽
魂至濟上諸君子尤勒諸貞珉而并復其後在任五
年以疾卒於官濟人公籲祀名宦祠亦不忘報也
郎熙化正黃旗滿洲康熙元年任膠州牧操守潔清
政治明敏修文廟輯州志刑清訟簡有古循吏風
陞任延安同知以盜案未結舊例回任勒緝復之膠
盜聞之相率投首改補四川重慶府同知
張永庚奉天人康熙元年知齊河縣清廉惠民政多
傳誦齊邑地當孔道差役浩繁雖額設郵遞而騎不
敷用則借於民夫不勝煩則派於里官多賠累而吏
則中飽民多怨咨而役則需索永庚設法補救先除
蠧弊而後謀興舉之善術病民之事力除去之民賴
以安
董化貞浙江山隂人康熙二年以布政司照磨署任
夏津令減火耗除漕弊一切皆去從前之陋同事者
哂其矯激值奉檄徵民車出塞運米夏邑派車七輛
化貞集紳耆相告曰夏邑豈無民車但恐踵沿成例
後雖却之不能吾當力請免邀女等協議爾乃入省
叩臺憲祈寬後竟得允但議協雇值於鄰縣化貞罄
已貲數百金而民不知也
鍾國義字赤松浙江山隂人康熙三年知萊蕪縣萊
邑山城僻壤地非孔道後章邱縣欲以山徑通南路
驛遞國義力持不可邑民至今稱述之
劉芳聲字振垣奉天人以山西冀南道降任德州牧
性剛介豪猾無所容其過而操守清廉取與不苟以
是人畏其威而未嘗不服其潔已崇祀名宦
盧豫鑲紅旗舉人康熙五年任濰縣令留心民事
嘗單騎走田野間咨訊疾苦遇士子則講論終日人
不知其為令也在任六年陞荆州府同知濰人感而
祀之
陳霆萬字紫馭浙江嘉善人康熙初任臨朐知縣強
幹有為創立順莊滚單之法省里催戶胥之擾士子
經其品題多掇高第朐人頌其德曰蛟騰鳳起假寒
士以風雲鵠面鳩形拯窮黎於溝壑行取未補授而
卒
康霖生河南磁州人康熙初任即墨令清釐賦役夙
弊頓除城北向係曠野無居民霖生捐俸為立㕓市
不數年闤闠櫛比邑以資保障焉
杜鎮直隸南宫人康熙初年知陽信縣潔已愛民
清慎自矢清歴年積欠一十四萬有竒在民者援赦
豁免在官者解囊賠補民甚德之
孫藴韜正紅旗漢軍康熙九年任膠州牧精明強幹
築城修學不勞民而事集
門可榮字維光正紅旗漢軍康熙十年知曹縣曹俗
健訟刁誣可榮一以静鎮之凡准理詞狀即令原告
自拘如不服拘與拘而不至者皆坐人畏其廉明相
戒勿犯訟獄止息邑苦河患可榮蒞任之明年河南
徙雨雹每止城市飛蝗越境而過四虎渡河嘉穀一
莖五穗人因稱為濟隂五異云
孔興認至聖六十六代孫康熙十九年授曲阜世職
知縣三十一年再任不私宗族不畏強禦公平正直
戚里皆無間言洵世職之賢者也
遲維坤奉天廣寧人康熙十九年知聊城縣每月課
諸生文行擇其優者加禮之公稍稍暇即策騎躬詣
隴畝勸勤懲惰詢民間幽隠事無論長幼皆得盡其
所言歸即書之於几凡所興革皆中肯綮至其理疑
獄定重讞常拂上官意而民自無冤尋卒於官公舉
祀於名宦
黃秉中字惟一奉天人康熙二十年為范縣知縣下
車已值三月不雨秉中徒步拜禱甘霖立沛捐修學
宫建義倉義學士民均有所賴又闡揚節孝不遺側
陋大者申請坊表小者奬以旗額一時激勸者甚多
輸糧每歲全完不聞鞭扑陞任後民感而祀之
王大有江南武進人康熙二十二年授蓬萊知縣修
葺學宫勤於課士文教為之興起蓬邑有登衞屯社
差徭錯雜糧多飛佹久為民累大有秉公編審弊絶
而民以蘇至於春耕牛種捐助貧民有請無勿與者
以是流散廢棄者争歸慶樂業焉五十四年公請入
祀名宦
胡銓浙江人康熙二十三年任范縣令初蒞任值
截漕賑饑銓驅馳戴星不假手於閭佐故侵漁之弊
絶而小民均沾實惠邑有疫施藥拯濟死者官給槥
□以瘞之其聽斷獄詞尤明敏果決民無稱冤者立
義學以啟顓蒙設育嬰堂以養遺穉善政甚著今祀
名宦
孔尚愉至聖六十四代孫康熙二十四年任曲阜世
職知縣清操自持矢公矢慎不徇情以屈法亦不矯
情以干譽在任七年以衰病求退
董鼐奉天人康熙二十四年知武定州除里長之
役更首先奉行滾單州民最為頂戴又詳請臨米改
折銀兩及德米就近兑給兵糧民累永除軍亦稱便
聿新學宫每課士必備攜筆墨扇綾諸物分别奬勵
在任六年德澤入人最深閱三十年士民公舉入名
宦
楊竒逢正紅旗漢軍康熙二十四年知滕縣滕為運
河咽喉工役繁多民甚勞瘁竒逢詳免彭口歲挑夫
二百名均其值為雇役又罷民派運柳令種植官地
公取公用在任三年大不便於河員遂以互揭去任
百姓留之不可得乃公舉入名宦祠
王育良正黃旗人康熙二十八年知東阿縣革單頭
包攬之弊創行滚單詳改淺閘夫為雇役而官車之
設實為惠民之大者蓋阿邑地當孔道餉鞘解犯例
必用車而官無額設舊例里民按日輸值守候需索
百弊叢生育良捐造官車數十輛駕以驛馬御以驛
卒無事則懸之費不煩而民不擾莫此為善後卒於
任百姓感之請祀名宦
黃道珪字子特廣東海豐人康熙二十九年令邱縣
邱土瘠人貧道珪下車即除舊弊二十三條民困以
甦邑屢遭旱潦為請發粟賑濟凡可惠民之事無不
畢舉以勞卒于官康熙五十二年崇祀名宦
錢瓆江南人康熙三十一年令館陶專以德化不
事刑罸除陋規減羨耗修建義學捐置義塜至今民
感其德
宋元徵江南廬江人康熙三十三年任夏津令操守
廉潔聽斷明敏嘗疏濬漕河隨濬隨淤而漕艘已入
境元徵朝服禱於龍神水忽騰湧不費牽輓舟過而
淤漸通邑人皆異之
黃驥復州衞人由辛酉科副榜康熙三十三年授
夀光學訓導整飭學規磨礪士子凡諸生有涉訟欠
糧者輙擯斥不許接見每月召其比閭詢其人之行
事改則容之稍不馴即以劣揭以是人知自愛至于
廟廡堂齋榱桷垣牗以時修葺不借力於有司士人
猶重其義後陞莒州學正益敦師範每為臺憲所器
重督學使者徐徵主白雪書院黃徵主松林書院篤
志力行耄而不衰後疾卒莒夀二庠咸請入祠
嚴曾業浙江錢塘人由歲貢官蒲臺知縣蒲邑丁役
向多賠累曾業兩届編審夙弊始清凡錢糧征解之
外稍有羨餘即移學修備祭祀禮樂之器在任十年
庠序多被其澤康熙六十年卒於家民聞之為之請
祀名宦祠
邱克承字紹衣浙江鄞縣人康熙三十六年知鉅野
縣在任五載善拊循興文教懲刁黠除陋規惠政卓
卓邑人戴其德祀之名宦
陳士凱廣西全州人康熙三十八年授魚臺知縣邑
瀕河多水患士凱設為拯濟之法移民移粟委曲詳
盡民不知勞康熙四十一二兩年兖守李世敬親歷
州縣查賑至魚邑境上則曰此陳君自能料理可無
慮也在任八年以疾卒於官士民為之立祠
蘇名傑字漢三河南陳州人康熙三十八年知陽穀
縣為政寬猛相濟士民感懷閱十餘年公請入名宦
祠
沈朝楷浙江山隂人康熙三十八年授蓬萊縣丞承
委審讞一秉虚公人皆悦服歲饑分任賑事清查必
悉設粥必親嘗又為婦女請五日一折粥米老羸稱
便曾督修戰船及城工勤敏廉幹事事必求完固上
官深為嘉許
劉士冠河南祥符人康熙四十二年任蓬萊知縣勤
宣
上諭以敦化本自捐公費以絶私派停止德麥併入地
丁徵解積困永甦民至今感頌之
楊文乾鑲白旗漢軍康熙五十三年任曹州牧才具
英敏遇事明決嘗疏引河歸入賈魯舊河民無瀦水
之患至今猶感誦不諼累官至廣東巡撫(以上州縣等共五十)
(四人)
吳友名河南商邱人順治十三年任膠州營遊擊時
鑒於海逆之變嚴肅隊伍輯和兵民與州牧協衷撫
恤盡心保障後陞即墨營參將與膠為唇齒其約束
所防閑恩澤所沾溉前後凡五年膠人是以感而頌
之崇祀名宦
朱之良順天宛平人由武進士任大嵩衞守備沉毅
有智略康熙初年值于賊來犯之良親冐矢石率兵
拒守凡六閱月倡紳士出粟以贍守者鄉民避賊但
取保即入城既全其生且又資其丁壯為助他路援
兵獲賊中婦女之良辨識為良家子亟召人認領賴
以完聚者甚多尋陞任京口士民遮道攀留者數十
里不絶今祠於名宦
李承恩直隸順天人由武進士官臨清衞守備清旗
丁掛欠之弊剔屯戶欺隠之糧兩運全完催科無欠
廷議照例優陞為山東全省掌印都司後累官至延
綏總兵
滕國祥登州人由行伍歴登州水師營遊擊康熙五
十一年每賊泊雞鳴島國祥率舟師圍之自辰至酉
身中藥鎗猶持刀殺數賊而後仆
特詔贈官加一等賜祭䘏甚優又廕其子延錫為荆州營
守備又詳人物(以上武職四人)
山東通志卷二十七
