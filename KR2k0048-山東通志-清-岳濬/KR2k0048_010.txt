山東通志卷八
圻封志
國家建極
燕京丕基永固披設都之成軌採胙土之遺風東西
朔南無遠勿届矧其近在侯甸者哉粤自邃古以
逮有明天子一圻列國一同河山帶礪之雄亦旣
代有興置矣然而昊頊之墟標諸奄濮勲華之宅
紀在陶姚以至元子之錫田太公之賜履迄今傳
述不衰蓋惟有德者為足尚焉帝迹侯封攬卷可
得握綱紐而樹屏垣是亦治典之所考鏡也作圻
封志
帝圻(凡帝王設都之地尊為帝圻會歸之義先於衆建也至誕降之祥發跡之異凡史書有可據者)
(皆採而輯之以資博聞焉舊志闌入蕭梁以南蘭陵為北蘭陵是又不知論世之本者矣)
大庭氏伏羲之後繼女媧氏而有天下都於曲阜(帝王)
(世紀女媧氏殁大庭氏王有天下亦曰朱顏氏尚書大傳并通鑑外紀云大庭氏之膺籙也三辰增輝五)
(鳳異色繹史云自女媧氏至無懷氏凡十五傳皆襲庖羲之號路史謂大庭諸氏皆在伏羲前又偽三墳)
(書以為皆伏羲臣名尤不可從也左傳魯有大庭氏之庫杜註云大庭古國名也炎帝始居大庭太平寰)
(宇記曲阜縣春秋之魯國其地古大庭之墟華陽郡國志神農自陳徙都曲阜昔為大庭墟有大庭之庫)
(存焉詳古蹟)
赫胥氏伏羲之後大庭氏五傳為赫胥氏崩葬於陽
邱(今章邱縣臨濟鎮東故朝陽城内相傳有赫胥氏陵見邑志詳陵墓)
有巢氏又曰大巢氏伏羲之後大庭氏十傳為有巢
氏居石樓山(遁甲開山圖云石樓山在琅邪昔有巢氏治此山南按琅邪郡為今沂莒二州)
(地攷莒州志載有石牟山為昔有巢氏治卽石樓山也詳山川志)
炎帝神農氏姜姓少典氏之後(史記作少典子)母曰安登育
於姜水故以姜為姓代庖羲氏而有天下以火德王
故曰炎帝始制耒耜教民稼穡故曰神農初都於陳
徙都曲阜在位一百四十年傳帝臨魁帝承帝明帝
宜帝來帝裏帝榆罔凡八傳(按通鑑外紀炎帝八世帝王世紀帝承在帝臨)
(之上路史分臨魁為二人又帝柱帝慶甲帝節帝莖帝克帝戲帝器帝祝融共十六帝今依外紀又按帝)
(裏或作帝哀亦作帝居末帝榆罔漢書作參盧)
黃帝軒轅氏公孫姓有熊國君之子生於壽邱(今曲阜宋)
(史真宗大中祥符元年以軒轅黃帝降於延恩殿謂曲阜之地名壽邱帝生於此因改曲阜縣曰仙源詳)
(建置)長於姬水故又以姬為姓有土德之瑞代神農氏
而有天下都於涿鹿生子二十五宗其得姓者凡十
二焉(姬酉祁已滕箴任荀僖姞嬛依凡十二姓)
少昊金天氏己姓黃帝之孫(按通鑑外紀黃帝元妃螺祖生昌意元囂苗龍)
(次妃女節生休及清陽三妃彤魚生揮及夷鼔四妃嫫母生蒼林禺陽餘子無考休嗣帝位昌意乃顓頊)
(之祖元囂乃帝嚳之祖青陽乃少皥之父少昊繼帝休而以金德王天下史記謂靑陽卽少昊又云元囂)
(是為青陽當是誤也又皇甫謐及宋衷皆云元囂青陽繼黃帝位者亦仍前史之誤)當黃帝之
世降居江水邑於窮桑故號窮桑氏(按路史窮桑本在雍梁之域今)
(兗州府城北亦有窮桑社)國於青陽故又號青陽氏能修太皥之
法故曰少昊以金德王故曰金天氏繼黃帝而有天
下都於曲阜在位八十四年年一百歲崩葬雲陽山
(在曲阜縣東北貳里)
顓頊高陽氏姬姓黃帝之曾孫(按史記云顓頊帝係黃帝之孫父曰昌意)
(母曰女樞感瑤光貫月之祥生帝於若水攷通鑑外紀黃帝生昌意昌意生乾荒乾荒生顓頊則係黃帝)
(之曾孫也)年十歲佐少昊二十卽帝位以水德王繼金天
氏而有天下初國高陽故又號高陽氏都於帝邱(今東)
(昌府西直隸大名府東皆是)在位七十八年年九十七歲崩葬濮
陽(皇甫謐云帝邱地名今東郡濮陽是也按一綂志大名府滑縣東北七十里土山村有帝邱城春秋)
(時衛成公遷於此又開州城東二十五里有顓頊城亦名東郭城云是顓頊古都有顓頊陵又臨河廢縣)
(東北三里亦有顓頊城未知孰是今聊城縣西北相傳亦有顓頊陵詳見陵墓要之東昌之西大名之東)
(皆古濮陽地卽帝邱地也)
帝堯陶唐氏伊祁(史或作耆)姓黃帝曾孫帝嚳之子母曰
慶都又曰陳豐孕十有四月生堯於丹陵帝摰在位
堯年十五封為唐侯國於陶邱(今定陶縣)故曰陶唐氏以
火德王繼帝嚳而有天下都於平陽在位七十年年
百十有七歲崩葬穀林(堯陵在今曹州府詳見古蹟秩祀陵墓志)
帝舜有虞氏姚姓虞君幕之後(本路史)父瞍母握登生
舜於諸馮之姚墟(今濮州歴山下有姚城)耕於歴山漁於雷澤
陶於河濱(俱濟隂地今定陶縣西南)就時於負夏(水經註云卽瑕邱今觀城縣别)
(有負瑕村)年二十以孝聞三十徵庸攝堯政二十八載堯
崩繼堯而有天下在位五十載年百有十歲崩於鳴
條
商王成湯子姓名履帝嚳次妃簡狄生契封於商傳
世十三曰天乙是為湯伐夏而有天下都於亳在位
十三年崩葬濟陰(今湯陵在曹縣南二十里詳陵墓志)
西漢高帝姓劉名邦沛之豐邑人也為泗上亭長秦
二世元年起兵於沛滅秦誅楚項羽諸侯王共勸進
乃卽帝位於氾水之陽(在曹縣界今稱受命壇)國號漢都於長
安在位十有三年
孝哀帝高祖八世孫名欣定陶王康之子成帝無子
立為皇嗣旋卽帝位尊定陶王為恭皇母丁姬為帝
太后傅太后為帝太太后(傅丁二后墓在今定陶縣西左山)
東漢光武帝高祖九世孫名秀父欽為濟陽令(今曹縣定)
(陶皆係漢濟陽縣地)生帝於縣舍其後起兵誅王莽卽帝位都
於洛陽是為東漢世祖在位三十三年
孝安帝世祖四世孫名祐清河(今臨清博平等地)王慶之子
帝在清河數有神光照室又有赤蛇盤於床第之間
年十歲延見禁中和帝嘗稱異之延光元年殤帝崩
鄧太后立之是為安帝尊清河王曰孝德皇母為孝
德后清河之墓曰甘陵(今臨清州河西十五里有甘陵耿貴人墓帝生母也)
蜀漢昭烈帝名備孝景帝子中山靖王勝之後帝祖
雄嘗為東郡范令父弘未仕早卒靈帝末帝從太尉
朱雋討青州黃巾賊有功授中山安喜尉尋罷後募
兵討董卓除下密丞遷高唐令中郎將公孫瓚表為
司馬領平原相建安元年進鎮東將軍封宜城亭侯
(今德平縣有帝觀蓮臺漢平原境也詳古蹟志)尋以左將軍領豫州牧二十
年權荆益二州牧二十四年進位漢中王二十六年
魏革漢諸臣咸勸進乃卽位於成都在位三年
宋太宗姓趙名匡義太祖母弟建隆元年領泰寧軍
節度使(今兗州屬)開寶九年遵杜太后遺命繼太祖卽帝
位改泰寧軍為襲慶府
英宗名宗實太宗曾孫濮安懿王允讓之子(卽今濮州)仁
宗嘉祐七年立為太子領齊州防禦使仁宗崩卽帝
位升齊州為興德軍
(按舊志所載帝蹟略漢宋而採及齊梁并及梁之宣帝攷齊梁系出蘭陵乃南蘭陵也通鑑載齊高祖蕭)
(道成為漢御史大夫蕭望之之後望之北蘭陵人今之嶧縣傳十二世為淮陰今整渡江居晉陵武進時)
(僑居江左者皆置本土地名加以南字於是武進為南蘭陵至劉宋詔僑置土名不得加南字整三傳為)
(劉宋右將軍承之卽高祖父也分支南徙發跡殊疆牽附及之所未安矣故略而不書)
附后徽(三代之世天子娶於諸侯如齊紀二國徽音嗣續載在史書無庸備志兹從漢始非正位)
(中宫者不得與帝並尊故妃嬪追封附見陵墓古蹟志至列國夫人採其賢者載列女志)
漢高后吕氏名雉單父人(今單縣)其父吕公善相識高
祖於微時以女妻之后為人剛毅佐高祖定天下生
惠帝及惠帝崩臨朝稱制八年
漢宣帝后許氏昌邑金鄉人(卽今縣)父廣漢為暴室嗇
夫當宣帝微時以女妻之及卽位羣臣欲以霍光女
為后帝詔求微時故劍乃喻上指因請立許為后後
當娠病霍光妻顯賂女醫中毒而崩諡曰恭襄皇后
漢成帝后許氏平恩侯許嘉之女廣漢之從孫女也
元帝傷恭襄太后居位日淺而遭霍氏之害乃選嘉
女為皇太子妃成帝卽位立為后後以姊謁詛咒事
覺坐廢
漢獻帝后伏氏名壽琅邪東武人(今諸城縣)大司徒湛之
八世孫不其侯完之女也帝遷長安時后入掖庭為
貴人興平二年立為后
晉惠帝后羊氏泰山南城人(今費縣)祖瑾父元之大安
元年立為后
東晉安帝后王氏琅邪臨沂人(今沂州)父獻之母新安
愍公主后以太元二十一年納為太子妃及安帝卽
位立為后
劉宋世祖后王氏臨沂人元嘉二十年拜武陵王妃
世祖卽位立為后
劉宋明帝后王氏臨沂人元嘉二十五年拜湘東王
妃及卽位立為后
明宣宗后胡氏濟寧州人父榮為錦衣衛百戶永樂
十五年選為太孫妃及宣宗卽位立為后後以無嗣
讓位於孝恭孫后
明宣宗后孫氏濟南鄒平人永樂時與胡后同選入
侍太孫宣宗卽位胡立為后后時為貴人生英宗胡
后讓位中宫英宗立尊為孝恭皇后
封建(王制凡胙土傳世者始得稱為侯封其餘雖曾膺爵土之名而未嘗歴享國之實者槩不敢入)
(至三代之附庸兩漢之功臣恩澤侯亦得並列以其載盟府之藏而兼重以神明之胄也)
唐虞三代
任(風姓太昊伏羲之後左傳曰任宿須句顓臾實司太昊與有濟之祀周為魯附庸至戰國時猶存見)
(孟子今濟寧州)
宿(風姓春秋隠公元年盟於宿莊公十年宋人遷宿今東平鄆城之界)
須句(風姓太昊之後春秋魯僖公二十一年邾滅須句須句子奔魯今壽張縣西北有須句城)
顓臾(風姓太昊之後周為魯附庸詳見論語今費縣有顓臾城)
州(姜姓炎帝神農之後國於淳于春秋桓公五年州公如曹左傳曰淳于公如曹度其國危不能自存)
(也地入莒齊桓公合諸侯之師城緣陵而遷杞焉淳于在今高密安邱二縣地杜註誤以定陶為古州國)
(蓋淳于公所如之國也)
紀(姜姓炎帝之後當周夷王時嘗譖齊哀公於周王烹哀公故齊紀世仇春秋莊公三年紀季以酅入)
(於齊四年紀侯大去其國紀亡地入於齊今壽光縣有紀臺城)
向(姜姓炎帝之後周為莒附庸春秋隠公二年莒人入向宣公四年伐莒取向蓋向已為莒所滅而魯)
(取之也今莒州東有向城)
焦(姜姓炎帝之裔武王封之為魯附庸在今嘉祥縣南十五里青山左)
甲父(姜姓炎帝之裔左傳甲父氏之鼎漢書昌邑縣有甲父亭今金鄉縣)
檀(炎帝之後一曰灌檀在今滋陽縣境)
滕(姬姓黃帝第十子封於榺後以地為姓今榺縣詳後)
清(黃帝之子封於清是為青陽語見路史今堂邑縣)
薛(任姓黃帝之後奚仲為夏禹掌車服大夫受封於薛後遷於邳至商仲虺為湯左相復居於薛周封)
(以侯爵至獻侯始朝魯見於春秋傳襄公定薛公比惠公夷後為楚所滅今滕縣南有薛城)
南燕(姞姓黃帝之後伯鯈始封南燕見繹史今曹縣北有燕城)
祝(姞姓黃帝之後至周改封於薊封堯後於祝見戴記今禹城縣)
過(依姓又作猗黃帝之後夏寒促處其子澆於過今掖縣有過鄉又有過亭)
奄(嬴姓少吴之後始祖翳為東方夷國周武王伐奄卽此成王踐阼遷其君於蒲姑以其地封元公子)
(伯禽是為魯國詳魯漢書古奄國卽魯之奄里)
莒(己姓少昊之後世譜作嬴姓又高陽氏後亦有莒國係曹姓至周滅曹姓之莒以封己姓之莒本夷)
(君無諡而有號自武王封兹輿期於莒十一傳至兹丕公始見於春秋傳紀公渠邱公黎比公著邱公共)
(公郊公莒子狂後為楚所滅都於介根漢書作計斤今高密諸城以至莒州皆其地)
郯(己姓少昊之後春秋昭公十七年郯子來朝詳闕里志卽今郯城縣)
爽鳩氏(少昊之臣齊晏子曰昔爽鳩氏始居齊其後季萴因之有逢伯陵因之蒲姑氏因之而後)
(太公因之凡齊地皆是詳建置)
陸終氏(顓頊之裔封於陸鄉在平原國般縣今德平縣)
豕韋氏(顓頊之裔陸終是生彭祖彭祖生大彭氏大彭生豕韋氏卽三蘖之韋也在東郡白馬縣)
(東南有韋城今觀城縣)
顧(己姓顓頊之裔封於范後黨桀為湯所伐詩云苞有三蘖韋顧旣伐昆吾夏桀是也今范縣)
昆吾氏(顓頊之裔名樊者封於昆吾後黨桀為湯所伐今濮州有昆吾亭)
鬷(己姓顓頊之裔虞舜封豢龍氏董父於三鬷是為鬷夷湯伐桀桀退保三鬷今定陶縣有三鬷亭)
寒(妘姓顓頊之裔夏所封國左傳寒浞伯明氏之讒子弟也卽此漢書北海平壽縣有寒亭在今濰縣)
鄅(妘姓顓頊之裔春秋昭公十八年鄅人藉稻邾人襲鄅入之杜註在琅邪開陽縣按開陽卽古啓陽)
(哀公三年城啟陽則鄅在昭公時併於邾當哀公時又併於魯也今沂州北有開陽城)
偪陽(妘姓祝融之孫陸終第四子求言封於偪陽春秋襄公十年晉會諸侯於柤遂滅偪陽以予宋)
(路史云晉襄母偪姞國卽偪陽也今嶧縣)
夷(妘姓顓頊之裔春秋隠公元年紀人滅夷杜註在城陽壯武縣今諸城縣)
斟灌斟鄩(曹姓顓頊之裔按繹史陸終氏五世為斟姓與韋顧同封其後為斟灌斟鄩二氏夏)
(之同姓國也通鑑太康畋于洛表羿拒於河遂都陽夏旣崩弟仲康立傳子相遷於帝邱依同姓諸侯斟)
(灌斟鄩氏后相在位之八歲寒浞殺羿生子澆及&KR1830;至二十八歲浞使子澆殺斟灌以伐斟鄩弑后相于)
(帝邱時后婚方娠奔於有仍生少康臣伯靡奔有鬲氏寒浞處澆於過處&KR1830;於戈歴四十歲靡自有鬲氏)
(收二斟之衆滅寒浞立少康少康滅澆於過使子季杼滅&KR1830;於戈復禹之績汲郡古文云太康居斟鄩相)
(居斟灌是也攷之諸書漢書薛註陽夏卽今太康縣括地志云鄩城在洛州鞏縣薛註斟灌卽東郡觀扈)
(今之觀城縣太康都陽夏而依斟鄩后相都帝邱而依斟灌則鄩城之在鞏縣斟灌之卽觀城各近王都)
(為有據矣乃漢書註云夀光縣有灌亭卽斟灌國也斟亭在平夀縣東南卽斟鄩國在今之濰縣距陽夏)
(帝邱皆千有餘里不可云依斷非故迹按寒卽濰縣與夀光接壤豈少康滅過及寒卽以其地封鄩灌二)
(氏以鎮撫之歟備載之以侯博古者)
邾(曹姓陸終之第五子封於邾從前世系無考自周武王命曹俠仍居邾為魯附庸俠生非非生成成)
(生車輔車輔生將新將新生訾父訾父生夷父夷父傳弟叔衛叔術生夏父夏父生儀父從齊桓公會盟)
(有功因爵以子傳文公定公宣公悼公莊公隠公桓公至穆公遂改為鄒後為楚所滅今鄒縣)
小邾(與邾同出曹俠之後六傳至夷父顏有功於周封其子友於郳為魯附庸友之後郳黎來從齊)
(桓公會盟列於諸侯謂之小邾子自黎來之後六傳而并於魯今滕縣東有郳城)
根牟(本顓頊之裔世居東夷春秋宣公九年取根牟杜註琅邪陽都縣有牟鄉今沂水縣)
鑄(陶唐氏之後春秋襄公二十三年臧宣叔娶於鑄漢書濟北國蛇邱縣有鑄鄉城今平陰縣劉昭曰)
(周武王未下車封堯後於鑄卽此)
鄒(姚姓有虞氏之裔今鄒平縣)
濮(路史云有虞氏帝子散封於濮今濮州)
遂(虞舜之後周時為齊附庸春秋莊公十三年齊人滅遂漢書濟北蛇邱縣有遂鄉在今寧陽縣)
觀(左傳云夏有觀扈夏后啓五庶俱封於衛是為五觀竹書紀年云帝啓十一年放王季子武觀於西)
(河十五年武觀以西河叛彭伯壽帥師征之武觀來歸今觀城縣)
繒(姒姓史記作鄫路史云夏后帝杼一曰松曼是為帝輿卽位五歲征東海伐三壽乃封其仲子曲烈)
(於鄫至周為莒所滅今嶧縣西南有繒城)
杞(姒姓侯爵初商湯王封夏少康之後於曹東之樓是為杞東樓公終殷之世其名代不可考周武王)
(求禹後得東樓公復封於杞以奉夏祀實今之河南杞縣傳至武公始見於春秋僖公十四年諸侯城緣)
(陵而遷杞卽古淳于國也傳靖公共公惠公成公桓公孝公文公平公悼公隠公僖公閔公哀公出公簡)
(公後為楚所滅)
緡(夏所封國左傳夏后相娶於有緡氏又僖公二十三年齊伐宋圍緡又鄒衍子云余登緍城以望宋)
(都在今金鄉縣)
鬲(郾姓臯陶之後今德平縣九河之鬲津在其境内)
季萴氏(虞夏時諸侯繼爽鳩氏者詳前)
宛(子姓史記商王武丁封其子於宛今高苑縣)
微(商王帝乙之庶長子啓紂封於微今壽張縣西北有微子鄉周武王改封於宋)
蒲姑(殷周之間代逢伯陵為諸侯者成王時作亂滅之以益封齊漢為姑幕縣今莒州)
卞(古卞明國竹書紀年云湯伐有卞今泗水縣有卞城)
魯(姬姓侯爵武王旣克商而有天下封元公旦於魯留相王室命子伯禽就國都曲阜是為魯公卒子)
(酋立是為考公卒弟熙立是為煬公卒子宰立是為幽公其弟㵒弑之而自立是為魏公卒子擢立是為)
(厲公卒子具立是為獻公卒子濞立是為慎公卒弟敖立是為武公武公與長子括少子戲共朝於周宣)
(王愛戲立為魯世子是為懿公括子伯御弑懿公而自立宣王伐而誅之立懿公弟稱是為孝公卒子勿)
(湟立是為惠公生子息及允惠公卒子息立是為隠公公子翬弑之而立允是為桓公公卒於齊子同立)
(是為莊公卒子般立慶父殺般而立公子開是為閔公慶父復弑閔公公子季友乃以齊師奉閔公之弟)
(申入立是為僖公卒子興立是為文公生子惡及視嬖生子俀公子遂殺惡及視而立俀是為宣公卒子)
(黑肱立是為成公卒子午立是為襄公卒子稠立是為昭公卒於乾侯魯人立公弟宋是為定公卒子蔣)
(立是為哀公卒於有山氏子寧立是為悼公卒子嘉立是為元公卒子顯立是為穆公卒子奮立是為共)
(公卒子屯立是為康公卒子匽立是為景公卒子叔立是為平公卒子賈立是為湣公卒子讎立是為頃)
(公楚考烈王伐魯滅之頃公遷於卞卒於柯魯亡魯自周公至頃公凡二十六世共三十四君今曲阜縣)
衛(姬姓侯爵文王之子康叔封武王封之於衛歴牟伯考伯嗣伯康伯靖伯貞伯頃伯僖侯武公莊公)
(桓公宣公惠公懿公凡十四傳都於沫故殷墟也為赤狄所滅國人乃立惠公之弟昭伯之子甲是為戴)
(公廬於曹戴公卒齊桓公會諸侯之師城楚邱立戴公弟燬是為文公傳子成公遷於帝邱傳穆公定公)
(殤公獻公襄公靈公出公出公之父蒯聵入衛自立是為莊公出公奔魯衛人逐莊公而立襄公之弟班)
(師莊公復入衛衛人殺之齊伐衛執班師而立公子起出公復自齊歸於衛逐起而自立出公卒莊公弟)
(黔攻出公子而自立是為悼公傳子敬公昭公公子亹弑昭公而自立是為懷公公子頽又弑亹而代之)
(是為慎公傳聲公成侯平侯嗣君懷君元君君角為秦所滅衞亡衞自戴公廬曹後始入東郡凡二十二)
(君共一十七世帝邱今濮州)
曹(姬姓侯爵文王之子振鐸武王封之於曹都於陶邱傳太伯仲君宫伯孝伯夷伯夷伯傳弟幽伯疆)
(疆弟蘇弑疆而代之是為戴伯卒傳子惠伯卒傳子石甫公子武殺石甫而代立是為繆公傳桓公莊公)
(僖公昭公共公文公宣公成公武公平公悼公悼公朝於宋宋囚之國人立其弟野是為聲公平公弟通)
(弑野而自立是為隠公聲公弟露又弑通而代之是為靖公傳子伯陽為宋所滅曹亡曹自叔鐸至伯陽)
(凡二十世共二十五君今曹縣)
滕(姬姓侯爵文王之子叔繡武王封之於滕卽古滕國也傳十六世至滕侯穀朝魯始入春秋其前世)
(系無攷榖傳宣公孝侯昭公文侯成公悼侯頊公隠公又數傳至定公卽考公文公卽元公滅於宋竹書)
(紀年云於越滅滕未詳孰是今滕縣)
郕(姬姓伯爵文王之子武王封之於郕春秋文公十二年郕伯成奔其後地入於魯今汶上縣北有郕)
(鄉)
郜(姬姓子爵文王之子武王封之於郜春秋桓公二年取郜大鼎於宋蓋郜亡入宋齊桓公城楚邱以)
(封衛卽其地也今城武縣)
茅(姬姓周公之子封於茅薛瓚云高平國昌邑縣有茅鄉亭今金鄉縣)
胙(姬姓周公之子所封地也漢書東郡燕縣西南有胙亭今濮州)
齊(姜姓侯爵堯時伯夷為四岳佐禹平水土有功賜姓曰姜謂之吕侯商末太公姜尚佐武王克商封)
(於齊都營邱太公傳子丁公伋伋傳子乙公得得傳子癸公慈母慈母傳子哀公不辰紀侯譖之於周烹)
(哀公而立其弟静是為胡公胡公徙都薄姑哀公同母弟山弑胡公而自立是為獻公復都臨淄卒傳子)
(武公壽邱卒傳子厲公無忌胡公子復入齊殺厲公齊人乃立厲公子赤是為文公卒傳子成公說卒傳)
(子莊公購卒傳子釐公祿父卒傳子諸兒是為襄公公子無知弑之雍廩人殺無知國人議立君乃召公)
(子小白於莒立之是為桓公桓公卒公子無虧立國人殺之而立公子昭是為孝公孝公卒其弟潘弑孝)
(公子而自立是為昭公昭公卒其弟商人又殺昭公子而自立是為懿公國人勿與弑之而迎桓公子元)
(於衛立之是為惠公卒傳子頃公無野卒傳子靈公環崔杼弑之立太子光是為莊公杼又弑之立莊公)
(之母弟杵臼是為景公景公卒子荼立田乞廢之而立公子陽生是為悼公鮑子弑悼公立其子壬是為)
(簡公田常弑之而立平公鏊乃割安平以東為田氏封邑平公卒子宣公積立宣公卒子康公貸立田和)
(遷之海上食一城以奉祀康公卒吕齊遂亡姜姓齊自太公至康公凡二十世共二十八君)附田
齊(初陳厲公之子完字敬仲出奔於齊齊桓公賢之以為工正因改陳氏為田氏生穉孟彛彛生涽孟)
(莊莊生文子須無須無生桓子無宇無宇生武子開與僖子乞乞事景公為相後因詭立悼公得專政乞)
(生子常是為成子弑簡公而立平公常生襄子盤盤生莊子白白生悼子悼子生太公和遷齊康公於海)
(上求為諸侯魏文侯為請於王許之乃立為齊侯卒傳子侯&KR1476;卒傳子桓公午卒傳子威王因齊卒傳子)
(宣王辟疆卒傳子湣王地為淖齒所弑王孫賈誅淖齒求湣王子法章立之是為襄王傳子建為秦所滅)
(秦二世元年齊人田儋自立為齊王秦將章邯殺之齊人又立儋弟假為王田榮逐之立儋子市項羽分)
(齊為三國以市為膠東王都卽墨以安為濟北王都博陽以都為臨淄王都臨淄榮殺市而自立并取三)
(齊之地羽滅之復立假為王榮弟橫逐假而立榮子廣漢王使韓信擊殺之地遂入漢為郡縣田橫復自)
(立戰敗逃於海島漢旣定天下乃召橫橫至洛湯自刎田齊亦亡)
鄣(姜姓齊太公支孫封於鄣為齊附庸國春秋莊公三十年齊人降鄣在東平州)
莘(古莘仲國今曹縣舊作莘縣者誤)
單(古國路史云帝舜師單卷所居故號單父國為單子國今單縣)
用(古國名今禹城縣西)
貫(或作□春秋齊宋盟處杜註濟陰蒙城縣西北有古貫城今定陶縣)
厥(漢書無鹽東平陸古厥國路史云厥西孔子所宰今鄆城汶上二縣間有厥亭有厥氏)
蔇(古國名春秋莊公九年公及齊大夫盟於蔇路史云沂之氶有蔇亭卽古蔇國今嶧縣)
介(東夷國春秋僖公二十九年介葛盧來朝杜註國在城陽黔陬縣今膠州)
邿(魯附庸春秋襄公十三年取邿漢書任城亢父縣有邿亭在今濟寧州南六十里)
極(魯附庸春秋隠公二年無駭帥師入極今魚臺縣有極亭)
鄟(魯附庸春秋成公六年取鄟又昭公二十六年公會諸侯於鄟陵按鄟陵為莒邑今莒州地也)
於餘邱(魯附庸春秋莊公二年公子慶父帥師伐於餘邱)
牟(古牟子國在今福山縣境齊獻公滅牟遷於萊蕪春秋桓公十五年牟人來朝是也漢書泰山郡有)
(牟縣今萊蕪縣有牟縣故城在汶水東北)
譚(齊附庸春秋莊公十年齊師滅譚譚子奔莒今歴城縣有譚城驛)
郭(水經註郭水出聊城東北寰宇記郭水南岸有郭城春秋時郭公之墟也)
陽(齊附庸春秋閔公二年齊人遷陽今沂水縣有陽都城)
肥(齊附庸應劭曰泰山郡肥城縣卽古肥子國又夀光縣有肥亭亦云肥子國未詳孰是)
㡉(古侯國今黃縣有㡉故城)
萊(姜姓東方夷國禹貢萊夷作牧是也或曰湯臣萊朱之後太公初封於齊萊侯來伐與爭營邱春秋)
(襄公六年齊晏弱圍萊萊共公浮柔奔棠棠萊邑晏弱圍棠滅之遷萊於郳今黃縣有萊城按舊志載)
(有盧晝聊攝等國攷左傳杜註盧乃齊地非右盧子國也晝為齊下邑聊攝二城名皆非國也又附以齊)
(之孟嘗安平趙之平原望諸四君秦之穰侯皆列於封建殿周之末夫郭靖君食邑於薛傳之孟嘗田單)
(食邑於酅趙勝封於武城而號平原樂毅邑於觀津而號望諸秦相魏冉以宣太后之弟封穰益陶皆其)
(國君私與之邑非天子所封豈可厠於茅土之末故去之)
西漢
齊國悼惠王肥(高帝微時外婦之子六年封於齊食七十餘城傳哀王襄文王則則無子)
(文帝乃分齊為六國盡立悼惠王子見在為列侯者乃立楊虚侯將閭為齊王都臨菑安都侯志為濟北)
(王都濟北初侯辟光為濟南王都東平武城侯賢為菑川王都劇平昌侯卬為膠西王都高密白石侯雄)
(渠為膠東王都卽墨景帝三年吳楚反膠西菑川濟南通謀皆伏誅除其國齊王以朸與謀飲藥自殺帝)
(憐其脅從非罪乃諡為孝王復立其子壽於齊是為懿王子厲王次昌為主父偃所搆自殺齊凡四世七)
(十六年)菅侯罷軍氏邱侯甯國(一作斥邱)營平侯信都
陽邱侯安(以上四人皆悼惠王子文帝四年封景帝三年罷軍子庸奴甯國子偃信都子廣竝)
(以反誅四年安子匽坐出國界降為司寇)博陽侯就被陽侯燕稻侯
定定侯越山原侯國繁安侯忠雲侯信
牟平侯渫柴侯代(以上七人皆孝王子)
城陽國景王章(齊悼惠王子以朱虚侯入宿衛誅諸吕有功文帝封為城陽王卒傳共王)
(喜頃王延敬王義惠王武荒王順戴王恢孝王景哀王雲雲弟俚新莽時絶城陽凡十傳一百八十六年)
雷侯豨(共王弟武帝封)有利侯釘東莞侯吉東平侯慶
利鄉侯嬰運平侯記山州侯齒海常侯福
騶邱侯寬南城侯貞(以上九人共王子武帝封)麥侯昌鉅
合侯發昌侯差費侯方虖葭侯澤淯侯不
疑東淮侯類瓠節侯息彭侯強鱣侯應
翟侯壽庸侯餘原洛侯敢挾術侯昆景挾
釐侯爵朸侯讓虚水侯禹拘侯賢(以上十八人俱頃王)
(子武帝封)高鄉侯休(惠王子)兹鄉侯弘藉陽侯顯都平
侯邱東原侯山箕侯文高廣侯勲卽來侯
佼庸釐侯談昆山侯光折泉侯根博石侯
淵要安侯勝房山侯勇式侯憲(以上十四人俱荒王子宣)
(帝元帝封)石山侯元都陽侯音參封侯嗣伊鄉侯
遷(以上四人戴王子元帝封)桃山侯欽(孝王子成帝封)
菑川國懿王志(齊悼惠王子也初文帝封悼惠王子武城侯賢為菑川王志為濟北王景)
(帝三年賢與吳楚同謀而志堅守不從帝嘉之乃移志為菑川王傳靖王建頃王遺思王終古考王尚孝)
(王橫懷王交交子永自志至永凡八世一百七十四年)龍邱侯代劇侯錯
懷昌侯高遂平望侯賞臨衆侯始昌葛魁侯
寬益都侯胡平的侯強劇魁侯黑壽良侯
守平度侯行宜城侯偃臨朐侯農(以上十三人俱懿王)
(子武帝封)陸侯何廣饒侯國缾侯成(以上三人俱靖王子武帝封)
北鄉侯譚廣侯便平侯服臺鄉侯畛(以上四人俱孝)
(王子元帝封)
濟北國貞王勃(高帝孫淮南王長之子初濟北國係齊悼惠王子興居所封文帝二年興)
(居以功大賞薄怨望有罪自殺國除入漢十六年復封悼惠王子武城侯為濟北王景帝三年吳楚反以)
(書招志與勃二王不從景帝嘉之乃徙志王菑川而勃以衡山王徙為濟北王傳成王胡胡子寬有罪國)
(除勃傳凡三世六十七年)安陽侯樂(貞王子)五據侯臞邱富侯龍
平侯遂胡母侯楚(以上四人俱成王子武帝封)
梁國孝王武(文帝子初封淮陽王梁國都睢陽而兼有山陽濟川濟隂濟東等地在漢初最)
(為大國高帝封彭越為梁王都於定陶十一年殺彭越立子恢為梁王吕后七年徙恢王趙而封吕産為)
(梁王諸吕誅地入於漢文帝二年封子楫為梁王十一年墮馬死乃移淮陽王武為梁王北界泰山西至)
(高陽比初封之國更為廣大景帝中六年分梁為五盡立孝王子五人為王子買嗣梁都睢陽而以明為)
(濟川王彭離為濟東王定為山陽王不識為濟陰王皆及身而止後不復封)貰鄉侯平
中鄉侯延年黃侯順平樂侯遷甾鄉侯就(以上)
(五人俱梁敬王定國之子元帝時封)
清河國哀王乘(景帝子以中三年封立十二年無子國除)
清河國剛王毅(文帝子初封於代武帝元鼎三年徙於清河傳頃王陽陽子年凡三世四十八年)
魯國共王餘(景帝子前三年自淮陽徙封於魯傳安王光孝王慶忌頃王封文王睃無子哀)
(帝建平三年立睃弟郚鄉侯閔為魯王自餘至閔凡六傳一百六十三年)廣戚侯將郁根
侯驕西昌侯敬(以上三人俱共王子武帝封)蘭褀侯臨朝容
邱侯方山良成侯文德(以上三人俱安王子昭帝封)昌慮侯弘
平邑侯敞建陵侯遂山鄉侯琯合陽侯平
建陽侯咸承鄉侯當東安侯強(以上八人俱孝王子宣帝)
(封)郚鄉侯(繼爵魯王)建鄉侯康新陽侯永(以上三人俱頃王子成帝封)
膠西國于王端(景帝子以前三年封立四十七年無子國除)
膠東國康王寄(景帝子以中二年封淮南王安謀反寄私作戰守具備淮南之起及吏治)
(淮南事辭侵及寄寄於上最親意不自安發病而死因有過不敢言置後上知寄有長子賢母無寵少子)
(慶母甚愛幸乃立賢為膠東王奉康王祀而以慶為六安王王故衡山地賢立是為膠東哀王傳戴王通)
(平頃王音共王授授子殷國除自寄及殷凡六傳一百五十八年)臯虞侯建魏其
侯昌祝兹侯延年(以上三人俱康王子武帝封)溫水侯安國(哀王)
(子昭帝封)樂望侯光柳泉侯強(以上二人俱戴王子宣帝封)羊石侯
回石鄉侯理新城侯根(頃王子元帝封)上鄉侯歙密
鄉侯林平城侯邑樂陽侯獲順陽侯共昌
鄉侯憲樂都侯訢(以上十人俱頃王子成帝封)陵石侯慶臨
安侯閔徐鄉侯炔堂鄉侯□(以上四人俱共王子成帝封新室始)
(建國徐鄉侯炔舉兵誅莽不克死之)
齊王閎(武帝子元狩六年封八年薨無子國除)
昌邑哀王髆(武帝子天漢四年封傳子賀昭帝崩徵賀為嗣仍廢歸國凡二十四年)
泗水國思王商(景帝孫常山憲王舜之子武帝元鼎三年封為泗水王都郯傳哀王安世)
(弟戴王賀賀傳子勤王綜戾王駿駿子靖自商至靖凡六傳一百五年)于鄉侯定(勤王子元)
(帝封)昌陽侯霸(戾王子成帝封)
高密國哀王弘(武帝孫廣陵厲王胥之子宣帝本始元年封傳頃王章懷王寬寬子慎凡)
(四傳八十二年)卑梁侯都膠陽侯恁成鄉侯安武鄉
侯慶麗兹侯賜安邱侯常(以上六人俱頃王子成帝封)
東平國思王宇(宣帝子甘露二年封為東平王都無鹽子煬王雲坐祝詛廢平帝元始元)
(年復立雲子開明為東平王三年卒無子立開明兄子匡時王莽居攝東郡太守翟義舉兵誅莽奉匡父)
(信為天子兵敗為莽所殺凡四傳五十一年)栗鄉侯護桑邱侯頃桃
鄉侯宣富陽侯萌西陽侯竝(以上五人俱思王子成帝封)嚴
鄉侯信武平侯璜釐鄉侯裒昌鄉侯日新
鄉侯鯉春城侯允陶鄉侯□(以上七人俱煬王子平帝封)金
鄉侯不害西安侯漢伊鄉侯開樂安侯禹(以上)
(四人俱煬王孫平帝封)
定陶國共王康(元帝子初宣帝於甘露二年封其子囂為定陶王三年徙封於楚地入於)
(漢為濟陰郡康於永光三年封為濟陽王都山陽至成帝河平二年徙王定陶仍為定陶國康子欣成帝)
(徵入為皇太子立楚思王子景為定陶王繼共王後及欣卽位是為哀帝追尊共王為恭皇立廟京師徙)
(景王信都定陶地仍入漢為濟陰郡)
附諸王侯(舊志諸王子侯總叙於王國之後參互錯綜難於披覽今各從其王國而統系)
(之其有曾經封國於東省之地而因事遷改或他國王子為侯而寄用東省之地名者則總括而附)
(見於後又按漢高白馬之盟非劉不王子孫世守未嘗有改惟高帝四年封韓信為齊王五年徙封)
(於楚封彭越為梁王都於定陶此未定制之前劉項紛爭之會也至高后封張偃於魯私吕祿於梁)
(異姓封王實乖漢制舊志備列今援盟典以削之)合陽侯喜(高帝兄初封代王以不能)
(禦邊降為列侯傳子廣高帝十一年封為德侯)琅邪王澤(高帝從祖昆弟初封營陵侯以)
(擊陳豨功封琅邪王文帝元年徙王於燕)宛朐侯執(高帝姪楚元王交之子景帝元年封)
(三年反誅)乘邱侯將夜(景帝孫中山靖王之子武帝時封)爰戚侯當
猇侯起(以上二人景帝孫趙肅王子武帝封)朝陽侯聖平曲侯曾
(武帝孫廣陵厲王之子宣帝封)蘭陵侯宜(廣陵孝王子元帝封)陰平侯回
承鄉侯閟(以上二人宣帝孫楚孝王之子成帝封)郚鄉侯光新城
侯武(以上二人楚孝王孫平帝封)樂平侯忻(宣帝孫淮陽憲王之子成帝封)高
陽侯竝平陸侯寵(以上二人樂平侯忻之子成帝封以上皆王他國而子弟)
(寄封東土地名)
實封功臣外戚恩澤等侯(凡食邑在東省者志之餘不載)
清河侯王吸(以中涓從起豐為將軍擊楚功)廣侯召歐(以中涓從起沛為連敖定)
(燕趙功)梁鄒侯武虎(以謁者從定三秦功)費侯陳賀(以舍人從起碭擊楚為將)
(軍平定會稽功)陽都侯丁復(以越將從起薛為樓煩將破楚功)博陽侯陳濞
(以都尉擊楚榮陽絶甬道功)蓼侯孔聚(以左司馬入漢為都尉擊項籍功)城武侯
尹□(以謁者從入漢定諸侯備守淮陽功)歴簡侯程黑(以擊楚兼攻臧荼功)平州
侯昭涉掉尾(昭涉姓以擊項籍兼攻臧荼功)東武侯郭蒙(以戶衛起薛破秦楚)
(功)都昌侯朱軫(以舍人從起沛定三秦功)曲成侯蟲達(以西城戸將從起碭)
(破秦楚功)魏其侯周止(以舍人從起沛為騎郎破楚功)魯侯奚涓(從起沛以將軍)
(定諸侯功)高宛侯丙猜(以客從定三秦破楚功)斥邱侯唐厲(初從起豐以亞)
(將攻楚兼擊黔布功)臺侯戴野(以舍人從起碭擊楚功)厭次侯爰類(以都尉守)
(廣武功)朝陽侯華寄(以都尉擊楚功)清侯室中同(以都尉擊楚功)昌侯
旅卿(以齊將入漢擊楚又擊韓王信功)安邱侯張說(以卒起方與從漢擊楚又擊韓)
(王信功)祝阿侯高邑(以上隊將擊魏破楚又擊破陳豨功)須昌侯趙衍(以謁)
(者從起漢中後為河間守陳豨反誅其都尉相如功)高陵侯王虞人(以騎司馬從破楚并)
(擊豨功)戚侯李必(以騎都尉擊楚破齊攻臧荼功)成陽侯奚意(以郎將從擊楚)
(幷定代功)陽信侯吕青(以用令尹初從功)任侯張越(以騎都尉從擊燕代為車)
(騎將軍侯)桃侯劉襄(從起定陶以大謁者擊黥布功)張侯毛釋之(以中涓從起豐)
(擊楚定諸侯功)安平侯鄂千秋(以謁者從定諸侯幷舉蕭何功)煮棗侯革朱
(以越將入漢從定諸侯功以上三十五人高帝封)鄃侯吕它(以父嬰從漢擊楚定諸侯死事)
(功)滕侯吕更始(為舍人郎中以都尉屯霸上用楚丞相侯)腄侯吕通(以吕肅王)
(子侯)樂昌侯張受(以魯元太后子侯)建陵侯張澤(以大謁者多奇計)祝
兹侯徐厲(以舍人從起沛用常山丞相侯)東平侯吕庀(以燕王吕通弟侯)祝
兹侯吕瑩(以太后昆弟子侯以上八人高后封)壯武侯宋昌(以代中尉從王參乘)
(入卽帝位功)楚侯蔡兼(以韓冢子還定北地功)黎侯召農(以齊相召平子侯)
鉼侯孫單(以父孫卬北地都尉死事功)陽信侯劉揭(以典客奪吕禄印閉殿門)
(止吕產兼定策功以上五人文帝封)魏其侯竇嬰(以大將軍屯榮陽扞吳楚地)鄃侯
欒布(以將軍擊吳楚功)建陵侯衛綰(以將軍擊吳楚功)平曲侯公孫
昆邪(以將軍擊吳楚功)蓋侯王信(以王后兄侯)武安侯田蚡(以后同母)
(弟侯)山陽侯張當居(以父尚諫楚王戊死事功以上七人景帝封)樂安侯李
蔡(以輕車將軍再從大將軍衛青出塞有功)龍頟侯韓說(以都尉從大將軍青北伐有功)
發干侯衛登(以父大將軍破右賢王功)漯陰侯昆邪(以北庭渾邪王降漢功)
河綦侯烏黎(以渾邪降漢功)常樂侯稠雕(以渾邪降漢功)平州侯王
吸(以朝鮮降漢功)騠兹侯稽谷姑(以月氏王降漢功)承父侯續相如
(以使西域功)牧邱侯石慶(以丞相謹厚加恩)□侯商邱成(以大鴻臚明衛)
(太子無他意加恩)德侯景建(以長安大夫從莽通殺反者功)轑陽侯江喜(以嗇)
(夫捕反者功)蒲侯蘇昌(以小吏捕反者功)丞父侯孫王(以告反者功)博
望侯張騫(以從大將軍北伐知水道兼使絶域功)衆利侯郝賢(以上谷太守四)
(從大將軍青北伐功)軹侯李朔(以校尉三從大將軍北伐功)澅清侯劉參(以朝)
(鮮降漢功)邳離侯路博德(以右北平太守從驃騎將軍北伐功)外石侯吳陽
(以故東越衍侯佐繇王功以上二十二人武帝封)□侯金日磾(以駙馬都尉發覺侍中莽)
(何羅謀叛功)宜城侯燕倉(以假稻田使者發覺左將軍上官桀謀叛功)博陸侯
霍光(以奉車都尉捕反者莽何羅功)富平侯張安世(以右將軍輔政兼定策功益封)
陽平侯蔡義(以帝師為丞相侯以上五人昭帝封)爰戚侯趙長年(以平陵大)
(夫告楚王謀叛功)博侯張章(以長安男子發覺霍氏謀叛功)高昌侯董忠(以期)
(門受張章言告叛功)合陽侯梁喜(以平陽大夫告反者功)營平侯趙充國
(以後將軍兼定策功)平邱侯王遷(以光祿大夫兼定策功)昌水侯田廣明
(以鴻臚擊武都氏兼定策功)爰氏侯便樂成(以少府與定策功)陽都侯張
彭祖(以世父故掖庭令賀有舊恩)平恩侯許廣漢(以帝后父)平昌侯王
無故(以帝舅)樂昌侯王武(以帝舅)樂陵侯史高(以帝父舅子侍中與)
(發霍氏謀)卭成侯王奉先(以帝后父)博望侯許舜(以帝后父同母弟長樂衛)
(尉有舊恩)樂平侯霍山(以從祖父大將軍光舊日功以上十六人宣帝封)駟望侯
冷廣(以濕沃公士告反功)新山侯稱忠(以捕得反者功)樓虚侯訾順(以捕)
(得反者功)延鄉侯李譚(以尉氏男子捕得反者功)陽平侯王禁(以帝后父封子)
(鳳以大將軍益封)樂安侯匡衡(以丞相侯以上六人元帝封)高陽侯薛宣
(以丞相侯)武陽侯史丹(以帝為太子時舊傳恩)曲陽侯王根(以太后弟)成
陽侯趙臨(以帝后父)高陵侯翟方進(以丞相侯以上五人成帝封)盧鄉
侯陳鳳(以中郎將巡行風俗齊同萬國平帝封)
東漢
齊國武王縯(光武帝兄初起兵破莽更始忌而殺之建武二年立縯子章為太原王十一年)
(徙王於齊是為哀王傳殤王石石子晃有罪貶爵為蕪湖侯章帝以濟武王首創大業而後嗣以罪廢心)
(常憫之永元二年復封晃子無忌為齊王是為惠王傳頃王喜喜子承建安十一年國除)
北海國靖王興(齊武王次子建武二年封魯王後徙北海傳敬王睦哀王基無子和帝封)
(睦庶子斟鄉侯威為北海王立七年坐誹謗自殺永初元年鄧太后復封睦孫夀光侯普為北海王是為)
(頃王傳共王翼翼傳子康王無子國除)臨邑侯復(靖王子光武帝封)平望侯毅
(敬王子章帝封)
東海國康王疆(光武帝太子母郭后廢疆不自安願備藩國建武十九年封東海王兼食)
(魯郡時魯靈光殿猶存詔疆都魯傳靖王政頃王肅孝王臻懿王祗祗子羡魏以為崇德侯)楊虚
侯子光(頃王子桓帝封)汶陽侯琬(懿王子獻帝封)
濟南國安王康(光武帝子建武十五年初封濟南公十七年進爵為王傳簡王錯孝王香)
(無子順帝立錯子阜陽侯顯為嗣是為釐王傳子悼王廣)東武城侯德(安王子光武帝封)
樂成亭侯文(釐王子順帝封)
東平國憲王蒼(光武帝子明帝封為東平國王傳懷王忠孝王敞頃王端端子凱魏以為)
(崇德侯)矜陽亭侯梁(憲王孫和帝封)
琅邪國孝王京(光武子明帝永平二年封傳夷王宇共王夀貞王尊安王據順王容容子)
(熙)陽都侯邈(安王子獻帝封)
千乘國貞王伉(章帝子建初四年封為千乘國王和帝永元七年改千乘國為樂安國傳)
(夷王寵寵子鴻徙封渤海是為孝王)
清河國孝王慶(章帝太子建初七年廢為清河國王後殤帝無嗣以慶長子祐入繼大綂)
(尊慶為孝德皇)
甘陵威王理(安平孝王之子梁太后立之使奉孝德皇祀傳貞王定獻王忠至建安年國除)
濟北國惠王壽(章帝子和帝永元二年封傳節王登哀王多無子順帝永和四年立鄆鄉)
(侯安國為嗣是為釐王傳子孝王次次子鸞鸞子政)
附諸王侯
泗水國王歙(光武帝族父建武二年封子燀更為堂谿侯)菑川王終(歙子)
(建武二年封)曲陽侯鳳(終子建十年封)武單父侯茂(歙從弟初封中山王)
(建武十三年以疏屬更為侯)城陽國王祉(光武帝族兄舂陵侯厰之子初封定陶王)
(建武二年改封城陽未之國薨其子平降為侯)成武侯順(光武帝族兄父慶更始時封為)
(燕王為亂兵所殺建武二年封順為城武侯予遵嗣後以罪免)壽光侯鯉(更始子建武二)
(年封以奉更始祀)濟陰王長(明帝子永平十五年封立十三年卒於京)千乘王
建(明帝子永平三年封四年薨)城陽懷王淑(章帝子永元二年封)平原懷
王勝(和帝子延平元年封卒於京師)平原哀王得(樂安王寵之子鄧太后立之為)
(平原哀王卒無子復立河間王開子翼為嗣安帝廢之國除)平原王碩(桓帝兄建和二)
(年封)
實封功臣外戚恩澤等侯
高密侯鄧禹(以杖策從渡河入關功)膠東侯賈復(漢兵起聚衆來歸擊破青)
(犢五校賊及降朱鮪功)祝阿侯陳俊(以安集掾從徇河北擊銅馬五校賊破張步董憲功)
牟平侯耿況(以上谷太守發兵攻邯鄲誅王郎功)向侯王霸(漢兵起率賓客從擊)
(王尋渡河斬王郎破盧芳功)鬲侯朱祐(以護軍從定河北降鄧奉秦豐功)安平侯
蓋延(以虎牙將軍討劉永龐萌功)楊虚侯馬武(以振威將軍擊隗囂功)亢父
侯劉隆(以南陽宗室為騎都尉從定河内功)不其侯伏湛(以大司徒陽都侯更封)
觀津侯劉喜(漢兵起與兄植聚兵據昌城迎帝功)夜侯歐陽歙(以河南尹被陽)
(侯更封為大司空)則鄉侯侯霸(以大司徒追封)夷安侯鄧珍(以父禹功)汎
鄉侯卓崇(褒德侯卓茂子建武四年徙封)壽張侯樊宏(以帝舅光祿大夫封)平
望侯樊茂(以宏少子加恩)武始侯張純(富平侯張安世之後建武初詣闕請改封)
發干侯郭匡(以帝后從弟以上十九人光武帝封)卽墨侯賈宗(以父復功)昌
安侯鄧襲(以父禹功以上二人明帝封)樂平侯梁棠(以帝母梁貴人弟)乘
氏侯梁雍(棠弟傳子商商子冀為大將軍益封萬三千戶)單父侯梁翟(棠弟以上)
(三人和帝封)陽平侯桓焉(以諫廢太子有功)祝阿侯張賢(以宦者與定策)
(功)范侯王道(以宦者與定策功)東阿侯苗光(以定策功)北鄉侯任
世(阿陵侯六世孫由西陽侯徙封以上六人順帝封)費亭侯曹騰(以宦者與定策功)
容邱侯劉虞(以幽州牧平反者功以上二人桓帝封)濟陽侯何苗(以帝后弟)
(靈帝封)
晉
東平王楙(義陽王望之子武帝封)
高密文獻王泰(宣王弟武帝初封隴西王改封高密)東海王越(泰次子以討楊)
(駿功别封東海)
濟南惠王遂(宣王弟武帝封)
任城景王陵(宣王弟武帝初封北海改封任城)
平原王幹(宣王弟武帝封)
琅邪武王伷(宣王子武帝初封東莞改封琅邪以東莞益之傳恭王覲覲子睿渡江是為東)
(晉元帝)東安王繇(伷子武帝封)
齊獻王攸(文王子武帝封)東萊王蕤(攸子武帝封)
城陽哀王兆(文王子武帝封)
樂安平王鑒(武帝子太康十年增封渤海郡子覃嗣懷帝無子齊王冏表為皇太子河間王)
(顒廢之)
濮陽王允(武帝子咸寕三年封太康十年徙封淮南)
濟南王固(愍帝弟初封漢王改封濟南)
(按東省郡縣自晉元南渡之後五姓竊據封建王侯無復可考惟元魏高齊頗多寄名封爵然無胙土之)
(實不得與兩漢比也唐制諸王受封不過内府給需食解租於京師不得治於其國肅代而後河北盡歸)
(藩鎮終唐之世無建邦啓宇於齊魯間者宋鑒於唐諸王所受封號止及其身子孫惟得以蔭仕為環衛)
(官廉車節鉞以次而改無世襲之茅土南遷而後泊乎金元皆無可志惟有明復封建之舊山左歴多藩)
(服爰繼漢晉而志之)
明
齊藩王槫(高帝子洪武三年封十五年就國於青州府建文元年因罪廢國除)
魯藩荒王檀(高帝子洪武十八年就國於兗州因升州為府傳靖王肇煇惠王秦堪莊王陽)
(鑄懷王當漎悼王建杙端王觀&KR2044;恭王頤坦敬王壽鏳鏳傳弟憲王鋐鋐傳弟肅王鏞鏞傳子以𣲖以𣲖)
(傳弟以海)鉅野王泰墱鄒平王泰塍安邱王泰坾
樂陵王泰&KR1551;東阿王泰埜(以上五人俱靖王子宣德年封)郯城王
當滋館陶王當淴滋陽王當漬陽信王當㳻
高密王當湄(以上五人俱莊王子郯城館陶弘治年封滋陽陽信高密成化年封)東原
王頤埨(端王子嘉靖年封)
漢藩王高煦(成祖第二子永樂二年封十五年就國樂安州宣德元年因反國除改樂安州)
(為武定州初仁宗卽位待高煦甚厚封其長子瞻坦為世子餘子垐為濟陽王域為臨菑王垶為昌樂王)
(墿為淄川王坪為齊東王壔為任城王㙊為海豐王垹為新泰王至是擒錮西内皆賜死)滕懷王
瞻塏衛恭王瞻埏(二人俱仁宗子永樂二年封未之國薨)
德藩莊王見潾(英宗子成化三年就國濟南府傳懿王祐榕懷王厚燉恭王載墱定王翊)
(錧端王常□及嗣王由樞而終)泰安王祐樬濟寧王祐樳(以上二人俱莊)
(王子成化年封)歴城王厚㸅臨朐王厚燨高唐王厚&KR3260;
(以上三人俱懿王子嘉靖年封)臨清王載塐(懷王子嘉靖年封)堂邑王翊鐖
利津王翊爃(以上二人皆恭王子嘉靖年封)安陵王常□紀城
王常㴻嘉祥王常泩清平王常濊(以上四人俱定王子萬歴)
(年封)寧陽王由椅(端王子萬歴年封)
衡藩恭王祐楎(憲宗子弘治十二年就國青州府傳莊王厚燆康王載珪珪弟安王載封)
(封子定王翊鑊鑊子常㵂)高唐王厚煐齊東王厚炳召陵王
厚煃(以上三人俱恭王子嘉靖年封)平度王載垹寧陽王載垿
昌樂王載堭壽張王載䵺商河王載塨(以上五人俱莊)
(王子嘉靖年封)
涇簡王祐橓(憲宗子弘治十五年就封沂州無子國除)
附諸王寄封(按明制宗室藩王之子孫不得擅出始祖受封之國雖經封寄各州縣名)
(號食祿仍仰給於有司各有定額非因封而食其地與漢制等也今將就封東省者列為藩服其子)
(孫封爵名號已叙於本宗之下其外藩支庶有用東省州縣名者附為寄封以别之)定陶王
銓鑨(瀋莊王幼㙾子太祖四世孫正德二年封)博平王安㳚聊城王
安潧萊陽王安潏(以上三人俱周惠王同鑣子太祖五世孫弘治年封)蒙
陰王帥鉀(慶憲王伸域子太祖九世孫萬歴二十五年封)汶陽王璟□(韓端)
(王朗錡子太祖十世孫萬歴二十三年封)壽光王由桂(趙穆王常清子太祖十一世孫)
(萬歴二十七年封)嘉祥王由檉(益王由本弟萬歴四十年封)
山東通志卷八
