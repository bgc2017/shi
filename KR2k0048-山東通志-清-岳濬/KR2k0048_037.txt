山東通志卷二十四
物産志
禹貢九州具陳方物靈資嶽潤資河所産者饒矣
然而辨土宜以量其有無納市價以觀其好惡王
者恒致謹焉所謂不貴異物賤用物民乃足也我
皇上勤思康阜勸課農桑崇儉黜浮為天下率齊侈魯
嗇調劑以平桑土鹽絺惟滋殖衣食是務而織作
不炫其巧珍錯不竭其蔵室盈婦寧百昌茂遂康
衢擊壌之謠本諸此矣爰取其品類兼綜而條析
之輕重判而盈絀殊以之贊王政之節宣不亦宜
乎作物産志
物産總部(凡民間日用之物皆各州縣所同有則通列於總部自不復見於各州縣之下至各)
(州縣有專美之物土之所宜雖昔有而今無或名同而實異必分别詳悉以志之則異物用物均可以覘)
(地道之無疆民力之普存矣類凡十屬分列各郡於後)
穀屬
麥(大小二種秋種夏收有種於春月者俗名轉灣麥實同而穎異種浮而收歉此過時失候者不得已)
(而補藝之非常種也又有蕎麥夏種秋收即詩所云視爾如荍也俗作蕎)稻(秔糯俱有即大米也凡有)
(水田之處皆有之)粟(有黃白二種或青莖或紫莖各隨所宜)黍(似粟而粒稍大當暑而種故名)
(有黑白赤三種又有薏黍即薏苡也田畔種之)稷(與黍相類實赤味香祭祀所需)菽(豆總名青黃白)
(黑紅菉數種又有姜豆豌豆扁豆之類)秫薥(俗呼高梁紅白黑三種白如玉者曰玉秫)脂麻
(脂或作芝有黑稃者名黑芝蔴與蓽麻子俱可榨油)麻(八穀之長可績爾雅謂之枲檾)棉(可以織可)
(以絮多于田畔植之)
蔬屬
芹(種于圃亦生水澤中白宜食葉赤宜食根)菘(俗呼白菜亦呼青菜有蓮花箭幹鈴杵數種冬月生)
(地窖中曰黃芽)芥(青辣白美紫可為虀)韭(一種永生故曰韭春初秋晩兩擅其香在窖則黃在山則)
(辛又薤似韭而葉闊)莧(名五行草謂葉青花黃梗赤根白子黑也人曰馬齒)菠薐(一名赤根菜種)
(出頗陵國故名)苦菜(與青薺俱野生詩曰誰謂荼苦其甘如薺)蔓菁(一名蕪菁又東省呼薇曰)
(筆管菜呼蕨曰拳頭菜)萵苣(直上無附枝俗名萵笋)茼蒿(莖圓嫩其葉如蒿)芫荽
(薰菜也可生啖亦可點湯)菌□(葉厚味甜)甘露(滴露而生白如玉長二三寸)豆莢(帶豆)
(梅豆刁豆羊角豆凡數種俱可下食)蒲笋(生水澤中)白花菜(類蒿莖葉五出又花之以菜名)
(不一曰薹花石花藤花萱花)木耳(多産山樹中又蘑姑香蕈馬勃多産濕地)瓜(種類不一或以)
(供啖或以作□)瓠(長而瘦者瓠短莖大腹曰匏)茄(有團紫雞腿水白天茄數種)蘿葡(紅白)
(二色根莖俱可食)山藥(又名薯蕷蔓結小果)芋(葉如荷不圓根可食)蔥(近水者甘近山者辛)
蒜(種出西域能化毒多食則髮早白)秦椒(色紅有子與花椒味俱辛)茴香(能除腥氣小者)
(并入藥)
果屬
杏(黃接榛二種又有杏梅似梅而酸種實杏也)桃(五木之精性能辟惡有毛秋金銀絡絲數種)
李(種類不一佳者呼為嘉慶李)棗(有酸甜鈴脆數種又羊棗俗呼賴棗)梨(有秋白香水鐵皮桑)
(數種)栗(生山中結實有房多刺史記燕秦千樹栗與千戶侯等)柿(有方柿赤柿二種赤皮揉乾可)
(作餅)蓮(根曰藕子曰菂葉曰荷花曰芙渠色有紅白以並頭者為佳)蘋婆(大如甘橘色青亦曰)
(平陂見蔵經又虎喇㯽如平陂而小色紅紫)石榴(花有千葉單葉子最多以出曺州者勝)櫻
桃(一名崖蜜)葡萄(冇水晶馬乳二種又野萄萄曰煙纍癩葡萄曰草荔枝)核桃(外剛内柔)
(樹最高)林檎(一名來禽早熟者甜晩者微酸)沙果(有蜜秋硃砂紅掉線紅數種)山查
(大而紅者曰糖毬小而黃者曰山查)白果(殼似杏核白實綠)鳬茨(莖三尺葉三尖根可食味)
(似香芋)菱芰(兩角為菱四角為芰)芡實(俗名雞頭子葉似荷有芒花藴不放)木瓜(不可)
(食可臭)
藥屬
桔梗(别錄曰生嵩高山谷及冤句定淘間陶弘景曰近道處有之以北地為佳)沙參(别錄名曰)
(文希)黃精(陶弘景謂之仙人餘糧九蒸九暴可以代糧又名曰米餔)蒼术(山薊也)遠志
(生泰山及冤句川谷間)玄參(生近河灘處)丹參(生泰山及桐柏川谷)黃芩(青登川谷)
(間處處有之以産岠嵎者為佳)茈胡(蘇恭曰茈古柴字上林賦云茈薑即此)防風(一名茴芸)
苦參(一名水槐)荆芥(本草呼為假蘇)薄荷(莖空有節葉似紫蘇而小味香洌處處叢生不)
(採即萎甘泉賦謂之茇葀)龍胆草(生齊朐山谷及冤句)白頭翁(一名野丈人)紫蘇
(對節而生葉莖俱紫以二三月下種五六月採取野蘇不堪用爾雅謂之桂荏)艾(叢生易茂以五月五)
(日收採)益母草(本名茺蔚爾雅曰荏蓷)夏枯草(冬至發生夏至枯悴故名)狶蘞
草(田野間食之已風)蘆(根筍莖葉皆可用)麻黃(登萊山中為佳)&KR1840;麥(爾雅作蘧日華)
(本草作燕麥又名石竹)車前子(葉中生穗穗上結子一名芣苡又名馬舄)連翹(生山谷間)
(泰山為佳)萹蓄(别錄曰生東萊山谷五月五日採取)紫花地丁(一名草角子)萞麻
(萞音卑其子榨油用)半夏(别錄曰生槐里川谷間陶弘景曰以出青州者為上)菟絲子(爾雅)
(云唐也蒙也女蘿也兔絲也一物四名詳曺州府)五味子(有南北之分南産者色紅北産者色)
(黑比為勝)牽牛(即黑丑有黑白二種)瓜蔞(又名天花粉别錄作括樓)土茯苓(陳藏器曰)
(生海畔山谷者佳俗人名硬礬)威靈仙(生山谷間以不間水聲者佳)金銀花(别錄名忍)
(冬花以凌冬不凋也)五加皮(生川谷間陶弘景曰惟漢中冤句有)地骨皮(爾雅謂之枸檵)
牛蒡子(又名鼠粘子鼠過之則綴不能脫)蒺藜(即茨也)
花木屬
柏(性堅有脂而香食其葉可長生有匾柏側柏異種魏邢子才六書精藴云萬木皆向陽而柏獨西指)
(蓋陰木而有貞性者今壇廟邱壟多植之亦性之所宜也又冥異錄死者以柏為棺則羣鬼不能役)松
(宜於山文苑云千歲之松鶴棲其上又云枮松化為石蓋松脂千年化為茯苓又千年化為琥珀)檜
(松之别種形似柏而少異)椿樗(香者名椿禹貢作杶左傳作□今採其芽而食之謂之椿芽臭者名)
(樗莊子曰吾有大樹人謂之樗本臃腫枝拳曲匠氏弗顧也又山樗名栲爾雅栲山樗也)梧桐(月令)
(曰桐始華孟子曰舍其梧檟又曰拱把之桐梓則梧與桐本二木陸機云無子者梧有花者桐蓋一木也)
(今人競呼曰梧桐色白而有綺文者謂之白桐先花後葉又謂之榮桐按爾雅註榮桐亦主能花者言則)
(有花者為桐機言是也又有青桐刺桐之别)楸(似梧而小唐人立秋日京師賣楸葉兒童戴之)槐
(虛星之精一作櫰周禮外朝之法面三槐三公位焉李時珍曰槐之生也季春五日而兔目十日而鼠耳)
(更旬而始規二旬而蘖成其芽可煠熟水淘過食杜詩有槐葉冷淘詩是也亦可代茗花可染黃又入藥)
皂莢(生山中五六月開白花結莢長三四寸可搗以去垢仲春芽可食謂之柘芽菜)柳(其類非一)
(亦曰楊柳蒲柳把柳其材柔勒勁直大小枝幹皆可用又大者名青楊白楊東人儲為棟梁之用河濱所)
(植歲輸之官皆一種也按爾雅云楊蒲柳也旄澤柳也檉河柳也觀此則楊與柳可通稱故今通謂之楊)
(柳惟垂絲柳金線柳三川柳則園囿中有之以供時玩然煮以代茗可以救痘疹之煩渴)榆(白者名枌)
(爾雅所謂榆白枌是也)桑(其葉飼蠶其子名椹可食與柘為二種或曰柘即山桑也故蠶皆食之然)
(東人飼蠶不盡桑與柘也椿葉槲葉皆野蠶自食以成繭惟東省則然木性固不同矣豈蠶性亦有異乎)
柞(一名鑿子木以性堅忍可供□鑿也)楓(俗名部落霜林紅葉有楓而無桕山高者多盛)檀(木堅)
(可為車)楮(皮可作紙汁可代膠子可入藥)荆(對節生葉蔓生而實木本也)楝(有花甚香其子)
(成莢或名苦楝)□(芽可為茹)梅(惟臘白二種登萊間有之)芍藥(爾雅翼言制食之毒莫良於芍)
(故得藥名韓詩外傳云芍藥離草也故人名將離)牡丹(唐人謂之木芍藥其色頗繁惟硃紅深碧)
(為可愛東省有黑白二種更為竒異詳曺州府)木槿(爾雅有椵木槿櫬木槿一名日及以其朝開暮)
(落也曰槿曰蕣猶僅榮一瞬之義也今其花開過日中即萎詩云顔如舜華蓋惜之也)蓮(爾雅荷芙)
(蕖其根藕其莖茄其葉蕸其本蔤其華菡萏其實蓮其中菂菂中薏凡湖濼小渚間皆有之)紫荆
(一名紫珠)蘐(花淡黃而草色凌冬不凋又名忘憂草)雞冠(五色皆備有矮而冠大者名夀星雞)
(冠)山丹(有紅黃白三色日華子謂之紅百合又名紅花菜)葵(向日而開花黃而赤心故以喻)
(忠左氏謂葵之隨日而轉移者蓋以衞其足也)蜀葵(爾雅云菺戎葵也郭璞註云葉似葵花如木槿)
(戎即蜀其所自來也故以名又花之小者名錦葵又秋葵葉莖可助膏沐)迎春(以其先春而開也故)
(名又長春探春報春皆同)鳳仙花(一名金鳳其色紅白二種有一花兼二色者五色者名十樣錦)
(花更繁盛子性急汁可以治癰結因其染指即紅故又名夾指紅)剪秋羅(深紅可愛八月始開)
菊(陸佃埤雅云菊本作蘜從鞠者窮也月令九月菊有黃花花事至此而窮也一名節菊亦取其應節)
(之義其品凡百有餘種莖葉花色諸品不同大約以黃為正冇深紅而莖高者名萬夀菊不可多得又有)
(甘菊野菊用以入藥)玉簮(一名白鶴仙一名白雀花如玉簮空中而直外根可以治骨梗)石榴
(有花石榴果石榴火石榴之異種其花有大紅粉紅黃白四色千葉者貴)薔薇(一名薔蘼其花有八)
(出六出之别花上之露可調粉香膩之極)月季(一名月月紅又名鬭雪紅四時能開又有七姊妹花)
(似月季而不能再開)荼蘼(花如月季而大深紅有香又名玫瑰花瓣皆可採食)金錢花(其花)
(似錢朝開暮落故名夜落金錢又金盞花色深紅似盞金粟花俗名米殼金銀花性凉可入藥)海棠
(有垂絲貼梗西府三種花紅亦分深淺皆木本惟秋海棠草本)紫薇(有朱紫二種)丁香(花小)
(而紫白二種四時開者名四季丁香)素馨(酉陽雜俎名野悉蜜花蓋移自西域本名耶悉茗花也)
棠棣(一名郁李)木香(花純白者為上)朱䕨(花紫可食)珍珠花(花白多莖如珠而香)
蘭(一莖一花者名蘭色香皆勝一莖五六花者名蕙品次之)芭蕉(有鳳尾美人二種)繡絿
(花簇而圓大如絿)草茉莉(紫白黃三種)蘆(與葦類花白而揚起)蓼(花紅白相間莖根可)
(造麯)蒲(水草花淡黃根可為筍)茭(似蒲類花黑而葉多包裹)藍(有大藍小藍槐藍三種)紅
花(即紅藍花花藴實房採以染絳昔種得自西域今處處有之)紫草(爾雅藐茈草郭璞註可以)
(染紫一名茈類昔採之山谷間今園圃多種之)茜草(即茹藘也可以染絳)
羽毛屬
鸛(陸機詩疏謂之皂君以其翅尾黑色也禽經云鸛生三子一為鶴巽極成震陰變陽也故震為鶴巽)
(為鸛)雁(大者曰鴻秋南春北以就和氣所以為禮幣也)鵠(即天鵝禽經曰鵠鳴咭咭故謂之鵠)鴛
鴦(崔豹古今註云鴛鴦雌雄不相離人獲其一則不復匹而相思以死蓋其性然也涅盤經謂之婆羅)
(迦鄰提)鳬(俗名水鴨性善没水故爾雅曰鸍沈鳬也)鷗(亦水鳥浮水上如漚故曰鷗又海鷗隨潮)
(上下謂之信鷗)雉(野雞性耿直故士以為贄)燕(一名玄鳥莊子謂之鷾鴯春來秋去有家燕山燕二)
(種)鶯(倉庚也陸機云周人謂之楚雀秦人謂之黃鸝鶹淮南謂之黃伯勞齊人謂之搏黍幽州人謂)
(之黃鸝今林木深茂間皆有之齊魯間無呼搏黍者大約黃鸝其通稱也)鵲(俗名喜鵲善為巢又有山)
(鵲文身而長尾)鷹(又名鸇即爽鳩也大小不一其種名類亦異能搏取飛走之物故獵者藉之月令所)
(謂鷹乃祭鳥者是也)鳩(又名布穀鳴則致雨故為勸耕之鳥又小者名班鳩)烏(孝烏也反哺者為烏)
(不反哺者為鴉)鳶(鷙鳥也鳴則風生)雀(小鳥也有瓦雀賓雀黃雀種類不同然通謂之雀)鵁
鶄(禽經曰鸛以聲交而孕鵲以音感而孕鵁鶄以睛交而孕故謂之交鶄也)鷦鷯(小鳥或曰即啄)
(木兒也禽經曰鳩拙而安鷦巧而危又曰鸊志在木鵜在水則鷦鷯為林鳥鵜鶘為水鳥應是二物)鷺
斯(鳥身純白而足長頭有鷸毛一名舂鋤一名屬玉)鶺鴒(水鳥飛則鳴行則搖)鴿(又名鵓鴿)
(一名飛奴)鶉(又名鵪鶉謂其性淳也而嗜鬭何與)鴇(純䳄無雄與他鳥合而生)鶖(又名秃鶖善伺)
(水中魚而食之與南方鸕鷀類)鴞(一名鵩鳴則以為不祥)鷄(一名翰音雄善鳴雌善伏又名燭夜)
(廣志云大者為蜀小者為荆)鴨(人名鶩廣雅謂鴨為㨶鴄爾雅云野鳬為鶩而本色鶩肪乃家鴨也)
鵝(一名家雁)豕(揚雄方言燕幽謂猪為豭關東謂之氣或曰豕南楚曰豨吳揚曰猪其名異其種一)
(也禮記謂之剛鬛崔豹古今記謂之參軍)犬(種類不同有吠犬短喙善守有田犬長啄而瘦駛善獵有)
(食犬體肥供饌近多畜西洋種矮小潔獪可玩名叭吧狗)羊(董子曰羊者祥也故吉禮用之禮記曰柔)
(毛有山羊綿羊二種皮可為裘)牛(耕畜也惟王者大祭則用之禮曰一元大武有黃牛水牛各種去勢)
(曰犍牝曰牸生子曰犢)馬(天駟房星也牡馬曰兒牝馬曰課去其勢曰騸生子曰駒名稱不一大約)
(以色别之)驢(冇烏白褐色三種牡者曰叫驢牝者曰草驢黑者佳)騾(牡騾交馬而生者騾也牡騾交)
(驢而生曰駃騠)鹿(大者曰麋小者曰麂皆一種也)獐(一名麕亦鹿身而色褐無斑文爾雅名麃)狼
(似犬銳頭白頰前高後廣皮可為裘)狐(鼻尖尾大性孤而疑故名狐大者曰貉小者曰狸色黃千年則)
(變黑皮可為裘毛深温厚白者為上)獾(田犬也蜀人呼為天狗以其皮作褥可以避濕)兔(生田野間)
(毛可為筆)猬(一作蝟周身生刺如栗房能食虎淮南子云猬使虎申蛇令豹止物性之相制也)貓
(色類而别其名以辟鼠者為上食鼠者次之)鼠(其夀最長故名老鼠有野鼠松鼠各種類)
鱗介屬
鯉魚(諸魚之長謂其能化龍也)鯔(腹有黃脂故名)梭(肥美如鯔河口入海處乃有之)鯽(陸佃)
(埤雅云鯽魚旅行以相即也故謂之鯽冬月喜偎泥故食之補胃肉厚子多味勝於常時)黃鯝(魚腸)
(肥曰鯝此魚腹多脂又以色黃故曰黃鯝北人訛為黃骨魚江南之石首魚即此黃鯝也)鮧(一名鯷魚)
(古曰鰋今曰鮕)挺鮁(南方曰河豚北方曰挺鮁去肝子及血洗净作羹味極美不得其法食之毒人)
比目(俗名偏口爾雅東方有比目魚焉不比不行其名謂之鰈郭璞註狀如牛脾鱗細紫色一眼兩)
(片相合乃得行今水中所在有之江東呼為王餘魚又段氏北戶錄謂之鰜吳都賦謂之魪上林賦謂之)
(魼臨海志名婢簁魚臨海風土記又名奴屩魚南越志名版魚南方異物志名箬葉魚山海經東海有鰈)
(魚者即比目魚也古之王者將行封禪東海進貢此魚管子亦以為封禪之瑞)鰶(麥黃時始肥八月尤)
(美)□鯕(俗作家雞魚以肉潔白似雞)河羅(形偏名刺南方謂之勒魚)鰱(有黃白二色)
魴(以淡水為佳故曰必河之魴海魴次之)鰻(無鱗而條長脂美有白青二種)鱓(似鰻而差小色)
(黃以缸貯水畜之夜照以燈昂首水面者乃蛇所化非鱓也)鮎(頭大尾小身滑無鱗而口甚巨)鱧
(又名烏鯉魚身有七星夜朝北斗然池内畜之必食衆魚殆盡)白鰷(形小而羣聚南方謂之銀魚即)
(杜詩所謂白小也亦名麫條魚)白鯶(青色者曰青鯶)八帶魚(山海經謂之八則魚)烏則
魚(又曰明府山海經云腹蔵水如墨)龜(古用以卜今則用以入藥)鼈(離為鼈以其剛在外也)
螺(類不一惟螄螺田螺可食)蟹(名類不一大小别之)蚌(大曰蚌小曰蛤)蝦(有河湖海各種味稍)
(有辨)
昆蟲屬
蠺(馬精所化故形馬首而龍文自卵出而為䖢蛻而為蠶三眠而成繭自裹於繭中曰蛹蛹復破繭而)
(出曰蛾蛾而復卵蓋神蟲也)蜂(類有數種能釀蜜者謂之蜜蜂又有家蜂山蜂樹蜂)蛺蝶(通名)
(胡蝶爾雅翼謂菜蟲化蝶酉陽雜俎謂百合花化蝶北戶錄謂樹葉化蝶各隨所見而言至羅浮蝶卵生)
(不足為異懷其卵頃刻化為蝶大如箕五色皆備置密室緘盒中一夕即飛還羅浮試之無不驗者)蜻
蜒(一名青虰江東名胡黎淮南名糠蛜鄱陽名江雞遼海名紺蠜亦曰天雞)蜘蛛(有蠨蛸壁錢等)
(名以大小辨之)螢(腐草所化)促織(一名蛩頭方而身長聲大乃促織也東人悮以蟋蟀當之)蟋
蟀(隨時異名至十月方名蟋蟀)螳螂(一名刀螂)蚯蚓(一名曲蟮又名地龍可入藥)阜
螽(一名蚱蜢)蜣螂(大者名鐵甲將軍小者名推丸)螻蟈(即蟪蛄也)蟬(類有數種惟鳴蟬可)
(入藥)蠍(蠆尾蟲也長尾為蠆短尾為蠍可以入藥)
布帛屬
繭紬(以山蠶繭繅絲為之有春繭秋繭之分以秋為勝又有飼以椿葉者為椿繭飼以椒葉者為椒)
(繭或保野繭于土中者為小繭品較珍貴)綿紬(練繭綿績線成之)絹(以家蠶絲為之類紬而薄)
(土絹多有織者以齊河夀光著名)布(有平機闊布小布各名)葛布(精粗不等以出干文登者)
(為佳綂謂之文登葛)
貨用屬
鹽(冇曬鹽煎鹽二種)硝(刮上所熬有樸硝又火硝二種火硝輸官)鹻(有刮土成者有燒灰淋煮)
(成者灰淋者勝)烟(採其葉乾切成絲爇以食其氣)氊(以毛為之)蓆(織葦為之織蒲者佳)紙(以桑)
(樹楮樹等皮為之又名毛頭紙)蠟(蠟蟲所釀輕清上浮者為白蠟下為黃蠟)煤(或取於山或取於井)
鐵(炒土而成)靛(可以染藍)
濟南府
光絹(絲生而微黃練之則白出齊河者佳名齊河絹)自生黍(寰宇記道書福地記云般陽冇)
(自生黍今淄川山谷間猶有之)仙穀(即回頭黃穀種出淄川縣元張孚紀略云黌山後有蠺穀相傳)
(仙人蔵穀種於洞中數年一曬播種於地回頭即穗黃因名回頭黃)金杏(酉陽雜俎云金杏出濟南)
(郡東南之分流山蓋其上飲天漿下啜地沫故大於梨黃於橘味為獨美昔漢武帝東巡有獻此果者帝)
(嘉賞之今土人猶稱為漢帝果)樂氏棗(羣芳譜云濟南樂氏棗豐肌細核多膏肥美舊傳樂毅破)
(齊從燕移種於此故名又齊民要術云青州有樂氏棗太平寰宇記云濰州有毅氏棗大約皆此種也)
王母葡萄(府志貝邱之南有葡萄谷谷中葡萄可就其所食之或有取歸者輒迷失道世言王)
(母葡萄也按貝邱今淄川縣)靈巖椒(出長清縣之靈巖山味辛而不螫)菊花酒(出禹)
(城縣者佳)羅酒(出德州羅氏色白而味醇)琉璃枝(歴城南山多産之染綠者所需)陽起
石(歷城縣西十里藥山山南産陽起石山北産陰起石)土鼓籐(本草云土鼓藤蔓生纏草木上)
(葉尖子圓如珠碧色凡癰毒初起時取莖葉研汁和酒温服甚效土鼓藤者以土鼓縣命名在今章邱縣)
秦芃(本草云出齊州味苦辛平微温無毒圖經云根土黃色而相交結長一尺許枝幹高五六寸葉)
(婆娑青色六月開花紫色當月結子二八月採根隂乾)狗脊(出淄川山谷間味苦甘平無毒二八)
(月採根暴乾圖經云苗尖細碎青色高一尺無花其莖似貫仲而細其根黑色長而多岐形似狗脊骨)
貫仲(出淄川縣味苦微寒有毒圖經云貫衆少有花者與狗脊類苗赤葉大如蕨綠色莖幹三稜根)
(紫黑色形如大瓜下有黑鬚一名鳳尾草)䕡茹(出淄川縣味辛酸寒微毒圖經云花黃色根如蘿蔔)
(皮赤黃肉白初斷時汁黑如漆四月採根隂乾)鬼臼(本草云出齊州味辛温有毒圖經云葉如萆麻)
(重樓初生一莖端一葉亦有兩岐者年長一莖莖枯為一臼二十年則有二十臼花開莖間赤色二月開)
(花後結實七八月採根暴乾)
兗州府
楷木(出曲阜孔林者貴質輕柔而文理膩緻可為杖又可為棋其萌可為蔬又可為茶其癭可為瓢)
(其子榨油可為膏燭)蓍草(出孔林以一叢五十莖者為瑞)文草(惟出孔林生不聖墓上冬夏)
(淍花具五色實具五味)黃精(本草云出兗州味甘平無毒圖經云三月生苗四月開青白花十月)
(採根蒸熟暴乾久服得仙)天門冬(本草云出兗州味苦甘平大寒無毒圖經云春生藤蔓大如釵)
(股高丈餘葉如茴香有逆刺亦有澁而無刺者夏生白花亦有黃花者秋結黑子在根枝旁入伏後無花)
(暗結子其根白或黃紫色如指長二三寸者為佳)鏡花綾(又雙距綾並出兗州見寰字記)柘
硯(硯譜云柘硯出泗水縣柘溝陶土為之滑潤可愛所謂東魯柘硯也)兗墨(宋時士大夫多重兗)
(墨東坡題䟦云此墨兗州東野暉所製每枚必十千又晁氏墨經云東山之松色澤肥膩性質沈重迨與)
(易氏並稱范文宣公兗墨詩誰熱長松製作勤輕煤勻膩雜蘭薰兗墨之重由來舊矣)香臙脂
(出濟寧州製法獨異於他處)阿膠(本草云味甘平微温無毒圖經云出東阿縣以縣北阿井水浸)
(烏驢皮煮成膠以井得名今陽穀縣昔之東阿也井在今陽穀治北)掛劍草(張秋鎮城南隅有掛)
(劍臺相傳吳季札聘齊還過徐君墓掛劍處也臺左右生草其葉一正一斜若負劍然人佩之可療心悸)
黑羊石(出兗州宫山之西味淡性熱解毒春時掘地採之黑色光瑩者為上)白羊石(出兗)
(州白羊山味淡其性熟用則熱生用則凉解藥毒春中掘地採之以白色光瑩者為上羊山一作陽山)
東昌府
氊(出臨清州者精緻而各色俱備)平紬(宋書博州貢平紬南粉光綾今南粉光綾不知何地所出)
(惟臨清州尚有織平紬者)西瓜(十府皆有惟恩縣者為佳)梨(十府皆有惟武城縣為佳)墨芍
藥(池北偶談云館陶人家有墨芍藥與曺州黑牡丹皆異種)牽牛子(本草云出東昌味苦寒無)
(毒圖經云苗生蔓延葉青三尖花未紅帶實外有白膜中四五子每黑白二種九月後收又名金鈴)
青州府
劉燼草(南宋元嘉時有青州人劉燼者射一鹿剖之去其腸胄偶實以地上所生之草其鹿蹶然)
(而起去其草仍斃鹿也燼乃密錄此草種之凡療損傷甚驗人因呼為劉燼草惟青州山谷間有之)天
名精(本草云出青州味甘寒無毒圖經云莖葉皆似薄荷但花紫而色白有香)側柏(出諸城縣)
(味甘平無毒圖經云雖與他柏相類其葉皆側向而生功效殊别採掇無時)海島竹(出諸城琅)
(琊海島中南産苦竹北産金竹人産黃精海棗)結蒲(出臨淄縣烏河中蒲生若結或引秦皇繫馬事)
(者非)□草(出樂安夀光二縣之清水泊生於水中可供覆屋織席之用)鱸魚(出博興縣錦秋)
(湖于欽齊乘云鱸魚雖小不減松江詩云但食鱸魚美盟心在白鷗)五色土(臨朐縣有五井每井)
(别為一色可燒磁器)雲母(出諸城琅琊北定山石間抱朴子云雲母有五種舉以向日視其色多青)
(者雲英多赤者雲珠多白者雲液多黑者雲母但有青黃二色者雲砂純白者麟石皆可食然亦不可輕餌)碑材
(宋歐陽修奉母喪載青州石鐫瀧岡阡表其色綠光可以鑑)淄硯(出益都縣西山淄水間)紅絲硯(出益都石理紅)
(黃相參理黃者其絲紅理紅者其絲黃唐彦猷愛之以為不減端石)理石(出諸城盧山味辛甘寒無)
(毒一名立制石一名肌石如石膏順理而細)馬牙石(出博山縣凡作琉璃器者必用此石詳後)
(琉璃器)礬(出博山縣煅石取灰浸汁和之以硝成礬有綠礬白礬二種)琉璃器(出博山縣)
(其為器不一有實者有虛者皆煉石為之彩色皆遞變而成也顔山雜記云琉璃者石以為質硝以和之)
(煅之以火銅鐵丹鉛以變之非石不成非硝不行非銅鐵丹鉛則不精以馬牙石為幹其色白其性剛以)
(紫石為輭其色紫則斥之為薄而易張以凌子石為瑩則鏡物有光硝柔火也以攻内礁猛火也以攻外)
(其火初則烟漲而黑徐而紅至性和而精融則火青至合同而化則火白故相火齊者以白為候其辨色)
(也白五之紫一之凌子倍紫得水晶進其紫退其白去其凌子得正白白三之紫一之凌子如紫加少銅)
(及鐵屑焉得梅萼紅白三之紫一之去其凌進其銅去其鐵得藍法如白焉鈎以銅磧得秋黃法如水晶)
(鈎以畫碗石得映青法如白加鉛焉多多益善得牙白法如牙白加鐵焉得正黑法如水晶加銅焉得綠)
(法如綠退其銅加少磧焉得鵝黃凡皆以燄硝之數為之程其虛者皆吹之以管而次第以成器曰琉璃)
登州府
檿絲(出棲霞縣絲韌中琴瑟之弦亦可為紬居人服之禹貢曰厥筐檿絲)惤布(出蓬萊縣惤地)
(名即古惤縣也)葛(出文登縣勻細而軟)文皮(出文登斥山爾雅云東海之美有斥山之文皮)海
帶(本草云出登州圖經云似海藻而粗且長柔韌可以東物性微寒下水速於海藻)龍芻(草名)
(說郛云登州龍芻馬食之日夜可行千里古語所謂一秣龍芻化為龍駒)方竹(說郛云登州出方竹)
(體如削勁健可為杖不譲笻竹杖也)櫻桃(福山縣磁山之東有櫻桃澗産者甚佳)腽肭臍
(出寧海州别錄云味鹹無毒獸似魚而長尾圖經云是新羅國海狗腎舊說是骨訥獸其皮上有肉黃毛)
(三莖共一穴欲驗其真取置睡犬旁其犬忽驚跳若狂者為佳兼耐收畜寘密器中常濕潤如新)海豹
(出寧海州其大若豹文身五色叢居水涯常以一豹護守如雁奴之類其皮可飾鞍褥)海牛(出文)
(登縣郡國志云不夜城有海牛島牛角紫色足似龜膏長丈餘尾若鮎魚性急捷見人則飛入水皮可弓鞬)
(可燃燈)海驢(出文登縣郡國志云不夜城有海驢島上多海驢常於八九月乳産其毛可長二分)
(其皮水不能潤可以禦水)海狸(寰宇記云成山有牛島常以五月有海狸上島産乳逢人即化魚入)
(水)麻黃(出登州海島中)黃芩(出寧海州崑崙山中)昆布(出蓬萊縣味鹹寒無毒葉如手)
(大如薄葦紫色)滑石(出蓬萊縣其東百里桂花村者尤佳)石決明(出登州海島中土人採之)
(肉可為饌殼研水飛點目翳)珠璣石(出蓬萊縣丹崖山蘇軾守郡時嘗取數百枚養石菖蒲)
鼉磯硯(出蓬萊縣北海鼉磯島有石可硯金星雪浪頗為世重然不可多得)
萊州府
海藻(本草云出東海今登萊皆有之而萊為盛味苦鹹寒無毒圖經曰根著水底石上黑色如亂髮)
(而粗葉類水藻而大取者以繩繫腰没水得之)龍鬚菜(出萊州南海中繁生石壁上莖如繒長僅)
(尺許色青以水頻沃之即白又名繒菜)牛毛菜(形如牛毛出萊州南海中)水蔥席(水蔥草也)
(中虚似食蔥可為席登亦有之而萊為多)牡蠣(出萊州與決明茯苓俱見寰宇記)馬刀(出萊州登)
(亦有之圖經云長三四寸闊五六分頭小而銳多在沙泥中)天麻(生即墨縣勞山)五色石(出掖)
(縣色青白間有五色者潤膩如玉且備烟雲人物竹木花卉之狀雕琢可為器)温石(出掖縣色兼青白潤)
(膩如玉味甘無毒可備藥物又有白石未出土甚軟見風即堅逾銅錫可製為鐺銚)書帶草(出高密縣)
(按郡邑志高密縣柴埠昔漢鄭康成讀書處居有井井中生草葉長似薤堅韌如帶康成常以之束書謂之鄭)
(公書帶草)文蛤(出即墨縣海中寰宇記萊州貢牛黃石器文蛤牛黃本非土産宋大觀時已奉停解事詳)
(宦績志宗澤傳中石器即五色石器也至文蛤乃介蟲之一臠以味不以質豈可與藥石同珍作方貢耶)
武定府
針砂(郡城外西偏有土曰針砂體重色赤細而能不膩可以砥針茅焦臺東亦冇之見舊州志)文
林果(一名文官果本草云出渤海如李又如林禽其種昔自大河中浮來)黃穀(又紅穀俱出陽)
(信縣)無核棗(出樂陵縣一名虚中又名枵棗小而甘移之他處即生核爾雅云填無實棗休無實)
(李東坡有求無實棗帖舊志云出青城縣未知何據)銀根(又金簮皆果名出海豐縣)虎喇(出陽)
(信縣)地錦(又馬兜鈴蒲公英皆藥名出海豐縣)天仙子(藥名出蒲臺縣)刺梅(出利津縣)
(又金鳳花金雀花與南品無異)麫魚(出利津縣又名梭魚冬月以水凍結謂冰魚)
沂州府
草龍膽(本草云出沂州味苦澁大寒無毒圖經云宿根黃白色下抽根十餘類牛膝苗高尺餘葉)
(細莖如小竹枝七月開花作鈴鐸形青碧色冬後結子二八冬月採根陰乾)淫羊藿(本草云出)
(沂州及泰山味辛寒無毒圖經云俗名仙靈脾葉青似杏葉上有刺莖如粟桿根紫色有鬚開紫白花五)
(月採葉暴乾)上水石(出蘭山大井汪)縣土瑪瑙(出蘭山縣紅多細潤者佳胡桃紋者)
(最貴雲頭花及纏絲者次之大者至五六尺又名錦犀瑪瑙)蒙頂茶(出蒙陰縣蒙山茶生石竇)
(形如石蘚又出蒙山白雲洞者曰雲茶更佳)石花菜(出日照縣海中色白細如柏葉)七寳
山土(出莒州金銀遇此土則液)槲繭(沂水蒙費皆有以槲葉飼蠶成繭故名)木棉(出蒙)
(陰縣東十里木棉山産棉於木上採之)紫英石(出沂水縣雹山晶瑩如雹)
泰安府
九里香(出泰安縣岱史云粟有百餘種九里香花裏黃其最佳者)女兒茶(岱史云山人采)
(青桐芽曰女兒茶泉崖陰趾茁如波薐者曰仙人茶泰山上有之皆清香異於南茗)黃花菜(出泰)
(山即鹿蔥也)青芝(出泰山味酸平一名龍芝抱樸子云青芝如翠羽光明洞徹如堅冰)赤箭
(出泰山味辛温獨莖如箭幹葉生其端幹葉俱赤其根大類天門冬三四月採苗七八月採根此草有風)
(不動無風自搖故名獨搖又名合離草)景天(出泰山味苦酸平無毒四七月採陰乾圖經云苗葉)
(似馬齒而頗大莖極脆弱開紅葉碎花)元石(出泰山别錄云味鹹温無毒唐本註云此鐵液也)
石龍芮(出泰山味苦平無毒五月五日採子二八月採皮陰乾圖經云一叢數莖青紫色每莖三)
(葉其葉短小子如葶藶而色黃)石鍾乳(出泰山味甘温無毒圖經云生巖穴陰處溜山液而成空)
(中相通長者六七寸如鵝翎管狀色白微紅採無時)紫石英(出泰山味甘辛温無毒又出赤石脂)
(白石英)千歲虆(出泰山味甘平無毒圖經云如藤蔓延木上葉如葡萄而小四月摘其莖汁白)
(而甘八月採子青黑微赤即詩所云葛藟者也)徐長卿(出泰山味辛温無毒圖經云苗葉似小桑)
(而光潤子似蘿摩而小根黃色似細辛三四月採一名别仙蹤今淄齊間亦有之)太乙餘糧
(出泰山味苦甘平無毒圖經云太乙餘糧與禹餘糧本一物而以精粗為别其殼若甆初在殼中未凝結)
(者猶是黃水久凝乃有數色或青或白或赤或黃年多漸變紫色自赤至紫俱名太乙其他餘糧也)九
節菖蒲(出徂徠山上有紫源池闊數丈産九節菖蒲)蛞蝓(出泰山池澤味鹹寒無毒圖經)
(云蛞蝓蝸牛一物二名)伏翼(出泰山川谷味鹹平無毒圖經云即蝙蝠一名仙鼠立夏後取陰乾)
鈴石(出東阿縣小泰山東麓之金山有石如彈丸扣之有聲謂之鈴石)
曺州府
牡丹(牡丹以出曺州者佳花繁盛而多具五色黑牡丹尤可珍貴曺州今之荷澤)芍藥(十府)
(皆有惟曺州與牡丹相埒且居人植牡丹必植芍藥否則牡丹不花即花亦不繁亦異事也見花譜)石
榴(出曺縣名剛榴大者可如升)柿(出曺縣揉作餅惟耿氏所製為佳故名耿餅)紫草(出單)
(縣味苦寒無毒圖經云苗似蘭莖赤節青花紫白色三月採根陰乾)漏蘆(出單縣味苦鹹寒無毒圖)
(經云莖葉似白蒿有莢黃花七八月後皆黑異於衆草)兔絲子(出單縣味辛甘平無毒圖經云)
(苗如經附物而根自斷假氣而生實極細如蠶子九月採子暴乾種有二色黃而細者名赤剛色淺而大)
(者名兔絲)
山東通志卷二十四
