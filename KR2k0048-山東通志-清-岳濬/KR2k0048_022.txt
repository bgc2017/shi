欽定四庫全書
山東通志卷十一之八下
闕里志八(國朝藝文)
聖駕幸魯釋奠
先師禮成恭頌(翰林院編修)史䕫
省方輯瑞
聖心勤泰岱中天曙色分
玉輦直追姚姒蹟金泥還陋漢唐文黃童白叟欣瞻日
青屋朱旄儼拂雲書軌大同琛賮至
東巡盛事軼前聞
其二
曠代心源接素王時從洙泗潔烝嘗
降輿共識欽師禮備樂咸聆假廟章歸德門前停
警蹕昌平宅畔肅冠裳太牢一祀儀多闕
聖主千秋俎豆光
其三
五氏雍容進講初
天顔喜近聖人居班行傾聽還前席袍袖縈香為展書大
學三官綱自挈繫詞數語易無餘於今正道昌明日
漢室圜橋定不如
其四
曩代傳聞幸魯儀曾頒祭器列雞彝
宸衷特寓尊師意
御繖常留重道思函盖直超河雒外推崇真與聖神宜
尚衣取次聞
殊賚玉佩金魚拜赤墀
其五
灌鬯精禋謁孔林鏗鍠四韻
睿情深千秋道統羹牆接一代
天章日月臨絲竹古堂遺響在奎文高閣異香侵摩挲左
紐親栽檜宛識當時述作心
其六
孔思周情並景行衮衣勲業邁阿衡當年禮樂同天
子此日牲牢遣上卿訪道崆峒齊往轍登封梁父笑
虚名(小臣)濫厠蓬池侣珥筆無能頌
聖明
聖駕幸魯恭頌(翰林院編修)許汝霖
冠盖開王路奎婁接帝星
巡游踰舊典封禪薄前型百代興儒地千秋駐蹕亭昇
平誇盛事
萬乘為傳經
其二
玉薤題璇牓風雲自卷舒十行嗤漢札四字軼唐書
檜入
天章重租從
手詔除百年惟父老辛苦望
乘輿
其三
文鶴銜書早祥麟降玉遲後先傳絶學缺略創前規
載肇
周公祀重臨孟子祠橋門觀聽在
聖主即明師
其四
曲盖盤螭鳳長留
御仗存禮優
天子聖道在布衣尊地接長河脈天開泰岱門斯文同景
運史冊炳乾坤
駕幸闕里恭紀(翰林院編修)張廷樞
海宇同文景運亨
宸遊順動泰階平千春品物瞻龍采四姓絃歌迓鳳鳴闕
里香浮金殿肅橋門草似玉華清侍臣鵠立談經處
五色雲中環珮聲
其二
鳳輦翩翩洙水前
六龍還駐杏壇邊山花曉浥金莖露海日晴涵玉殿煙樂
奏南薰和舜瑟禮行東嶽紀堯年詞臣躬際文明盛
槖筆書成柱下編
恭讀
幸魯盛典古詩四章(左中允)胡作梅
義皇肇一畫手為闢鴻蒙延緣三千載踆烏薄西穹
水精兆麟紱文明日再中歷年又三千略與上古同
聖人今首出重仰華胥虹大化翔四表合符告成功陋彼
七十二玉檢芝泥封省方繼肆巡臨觀尼山宫絳衣
儼論道冠劍何從容展也先後聖元會長昭融
其二
赤符啟金刀𤼵祥遇魯祀說經闕里堂真人徵白水
奕代加欽崇青史流徽美雖復具威儀未盡諧典禮
藐焉永嘉生改秩乃輕儗右文推
聖朝泰運周復始蕭雲藹天衢榮光浮地紀
御極如堯齡臨雍肅階戺奕奕羅簮紳秩秩嚴簠簋琴書
非親承
聖心猶未巳
其三
璽書頒尺一
駕幸少昊墟望岱既升禋遂謁
先聖居前驅勤七校不惜
回鑾紆哲嗣及賢裔仰拜
天顔舒却輦進星門
玉趾當庭趨上堂拜稽首廣樂和笙竽奠幣獻瑶斝
龍蹲来徐徐陳經演墳典列侍森鴻儒橋門聳觀聽芹
藻皆敷腴五緯聚東壁纍纍合聯珠
其四
睪如堂斧封真氣此焉聚鳳德已潜藏龍身永騰翥
竒植莫能名一一神靈護化工自回薄滋生非雨露
黃屋天上来豐隆静王路遺蹟承
諮詢草木膺
眷顧駐蹕祥符年榮觀祗文具東岱曜扶桑羣岳競奔赴
綸章冠天表河山奠
寳祚傳為萬世經庶嫓方策布
幸魯頌(有序)(翰林院編修)陳元龍
歲當甲子會合貞元六㝢昇平八埏底定
皇上睿周四海念切羣生迺於是歲之冬肇舉時巡之典
燔柴肆覲名山增日觀之輝省斂採風蔀屋散春臺
之澤
恩膏斯普典禮用成
法駕南還星旄北指歷奎婁之野近聖人之居
皇上雅尚崇儒虚懷重道高山儼在仰止維殷駕言徂東
爰至於魯
鸞旂風動烟嵐繚繞於綢杠
羽盖香浮草木葳蕤於繡紱面洙負泗素王闡道之區
鳳翥麟遊先聖發祥之地越舍郊而齋宿始有事於
質明入歸德之門閟宫伊邇瞻大成之廟靈殿巋然
一人肅穆於天行百辟森環而星從禮隆釋菜兩楹供芹
藻之馨樂奏迎神六合備宫懸之曲因師而屈修降
拜於壇墀為道而恭攝衣裳於階陛覩山河之異彩
恍覿音容接堯禹之天姿如親揖讓於是過燕申之
室登詩禮之堂劍佩鳬趨章縫鱗次臯比獨設具講
席之隆儀緗帙初陳𤼵韋編之大義遂乃傳觀舊跡
歷覽遺蹤硯几斑稠車琴制古雷尊犧象縱横禮樂
之藏漆簡竹書隠約金絲之奏杏壇遺樹曲欄空文
甃之華檜植餘根左紐作青銅之色觀川波逝尚立
空亭習射圃荒猶留故井
天語諮詢者屢矣
皇情眷戀者久之已而泝沂水之陽問昌平之墓鳥禽知
敬望綵旆而高飛荆棘避訶近雕輪而欲却樹封四
尺見堂斧之崇高昭穆三壇表神靈之奠麗尋設裀
而展謁更
駐輦以徘徊尋先賢築室之場惟捫古楷問昔后停車
之地更讀殘碑遂乃旋轡郊原
回鑾上序
天顔霽懌
睿藻紛披四韻鏗鏘琢玉追金之句數行璀璨銀鈎鐵畫
之書方誇
宸翰之頒更荷
殊恩之賜曲莖羽葆分仙仗於中階文綺金貂賁温綸於
甲第土田加錫租賦頻蠲辟雍施帳而傳經譽髦彈
冠而結綬
異數均沾乎四氏
隆恩旁及於諸姬且也銀牓高懸
御墨煥虬螭之彩貞珉載勒
天章鐫贔屭之文頡字龍盤羲圖馬負永作中天之旦彌
增秋日之輝信其偉而夐乎盛矣粤稽史籍代有褒
崇不乏美談迄多遺議漢高親祀安事詩書光武駕
臨時崇䜟緯開元有詣宅之祭道舉貽譏祥符留駐
蹕之亭天書獲誚儀文備矣實效闕焉惟我
皇上徇齊天縱不恃生知遜志敏求惟勤好古研索闡圖
疇之秘表章傳述作之心
聖學精矣琱戈初偃木鐸彌宣返華靡於樸淳却登封而
謙讓操觚童子知斥異端挾冊小儒能嗤雜霸
聖治洽矣寤寐性天依晰仁義陶鑄百王之禮樂紹接千
聖之心源聞見相承後先同揆
聖功懋矣而且日昃不遑望道未見欽聖枉七騶之駕隆
師屈
萬乘之尊仰倣維殷覲宫牆而如遇步趨罔間接薪火以
相傳固已親炙其精微豈特暫窺夫堂奥況復𤼵
天葩之藻河洛遜其苞符揚奎壁之華星雲資其糺縵尤
足甄謨陶典駕古鑠今洵開闢之鴻庥皇王之極軌
也(臣)菰蘆下走弇陋鄙儒忻
盛典之遭逢光榮莫竝壯斯文之炳蔚統緒常新蠡測
管窺竊自媿於濡毫之列衢歌戶頌不敢後於含氣
之儔謹拜手稽首而獻頌曰
於皇我
后建極用中文謨武烈景鑠有融至治烝洽九域既同匪
功是伐惟道斯崇其道維何生民之始列聖相承幾
希而已王風寖熄微言中圯天拯頽綱篤生
夫子奎婁之精海岱之靈迺傳一貫迺定六經身雖潜
晦吾道則明皇王萬世是憲是程
帝念尼山精微之府企懷聖風表厥疆土洙泗一區靈光
終古
駕方東巡爰税於魯防山匪高誕聖則尊沂水匪深毓粹
則神
鸞旂淠淠玉車轔轔百辟咸從瞻望清塵閟宫巍峩天
地同夀我
皇至止言獻其茆登降益虔循牆而走豈曰為恭隆師惟
厚隆禮惟何言登其堂諸生濟濟說經琅琅咨訪遺
蹟故府所藏有服有器有圖有章爰有靈柯先聖所
植摩挲文理緬懷手澤鬱鬱松楸陟彼林域神風肅
然
駐輦憩息典禮既崇恩膏斯被
帝錫上公土田每每繡衣赤舄貂冠文綺洽我宗支遂及
四氏倬彼雲日敷藻自
天煌煌謨訓有光熊然既追既琢琬琰是鐫屹立階墄炳
煥萬年聖道明明長夜方旦我
皇體之秋陽彌燦百家騰躍風雨散煥大義昭揭如濯江
漢惟
皇備道參貳兩儀駕堯軼姒追軒躡羲删述而後統在聞
知此心此理默契者微若火與薪相遇斯接若水與
乳注投斯合入室僾然肸蠁如答端拜一堂後先合
轍雖有象魏不如鼓鐘雖有郵傳不如德風依仁蹈
義四方景從教思用溥文治彌隆濟水洋洋泰宇嶽
嶽俎豆常馨宫牆儼若化協珠囊道隆木鐸漸被奕
禩頌聲是作
聖駕幸闕里賦(并序)(翰林院編修)黃夢麟
恭惟
皇上
德乘乾曜
仁秉地靈
景麗祥雲彩拂軒轅紫盖
圖開旦日音揮虞舜薰絃丕哉
神聖之姿奥窮六籍允矣
帝王之學道貫一中奠寶籙於清寧垂拱二十三載告成
功於天地度越七十二家五玉時巡四靈應瑞肆登
山而觀海流峙合乎高深洵玉振以金聲條理集乎
終始睠言東國鬱彼尼山草木生輝紺碧偏迎雉扇
關河壯色雲霞故繞
龍驂肅萬姓之觀瞻
天顔有喜揚千秋之俎豆
聖域維新竊聞魯頌聿興史克猶宣其懿晉雍大啟王
廙實逞其辭凡屬侍從之臣率致媚兹之誼況以
太平聖主
駐警蹕以鏘鏘
一統興朝濟冠裳而穆穆
皇于時邁民用見休
帝庸作歌士知烝教湛恩畢被元氣常調私自媿於臯歌
無能掞藻或托言於李賦敢學抽思(小臣)謹拜手稽
首而獻賦曰
誕
聖歷之當陽方甲子之乘令披輿圖而建中旋斗杓以齊
政泝河洛之淵源灼日月之衡鏡山嶽效其靈祥海
波旭其澄映濮鉛祝栗跨浮爾雅之編析支扶桑旅
合山經之賮自生民来未有斯盛迺居高而善下每
謙尊而愈撝繽左圖與右史載殷銘與周規拱默思
乎至道恭已正乎無為咨彼
素王之位永維帝者之師麟文降於五老日角參夫二
儀晝萬古之長夜鑄五百之昌期刊禮樂而垂榘敦
詩書而指迷樹四維於寰壤放百家之支離盼楹階
其未遠緬羹牆其在兹爾乃
宣太常
召典謁萬騎從千官列建朱纛之襂纚莅
翠華之峍屼南浮江瀆而百谷朝宗東指云亭而羣山
拱笏父老扶杖以聚觀士民舉手而加額望我
后其来巡胥會同之有繹時則黃鍾應律玉琯回陽
龍旂電閃
鳳輦雲翔鞠陵清蹕羲和麗光觀瀾泗水之澳考德昌
平之鄉上公擁其魚佩多士肅其鵷行紛此臣庶儼
若堵牆霽
天和其粹藹煥衮衣而矞皇於是百司虔衆典粹八簋舒
芬四璉濯器犧象陳尊鉶羹染翠牲牢協乎三犧鬱
鬯調於五齊
天子齋宿行宫潔蠲睿志望櫺星而
輦降陟奎文而趾賁熊羆朱虎踴躍以趨墀風牧常鴻
濟蹌而奉幣道從拾級智崇效天拜絀
九旒禮卑法地聲容選和崇牙設肄兩階干羽抑揚来
鳳之儀九奏韶英振響鈞天之製彩眉圩頂近即形
容鳳峙龍蹲式承車笥貌同寢廟之觀禮得郊丘之
次上儀告徹甲帳停騶嵩呼繞幄扈從鳴球開
講筵之玉潔朗音節之虹流三綱總其條貫八卦理其
剛柔直探珠於驪海真得窟於冥&KR0679;仰
宸聰之注聽覃敷對之閎休
天子曰都余其思沃聖真神游理軸乃令褒成侍從魯生
前躅旋發
龍行縱舒
天目周數仞之宫牆撫孤幹之竒木文摹屢代之碑器檢
重茵之櫝覩遺像之森嚴竚
皇衷之邃穆趿寢殿之層階莅大成之廣屋齎
宸翰兮輝煌展綈緗兮芬馥師表推尊琬琰蜚縟鳳騰日
下翅豔左盤龍奮雲衢鱗紋右蹙凌蒼史而上游走
鍾王而下伏聳雕甍而壯觀燦崇櫩而互矚曲盖懸
庭黃離映煜怳魏闕以爭輝渾合宫其並矗爾乃玉
墀迴武贊殿遥臨碣蟠螭而飛動文撰蚪以晶瑩摩
挲曳其奔電討鑒明于曙星
諏過庭之芳躅
聆經壁之徽型疏璧水而枯潤潄綺井以霞生天函光
而欲笑雲擁幄以如帡遂開寳軸
特賁瑶瓊𤼵宫商之逸響戛金石以成聲
製賦則卿雲爛漫
詩歌則寳鼎峥嶸光耀離竒駕軼禹謨堯典琳琅綵繢
鋪張周頌商銘信超今以邁古喜
君拜而臣賡於是
駕飛虬馳鳴翽㬢赫揚旌飛廉吹檜萬姓雲屯五陵星
會洙水停軒墓門卻盖端手率乎羣公馨毖虔夫三
酹顧楷木而辨羣芳掬冰臺而占五泰荆芽自剪未
勞張伯之除文草無彫不羨康成之帶石儀森立邀
清盼以留連文豹隠姿迎芳塵而靉靆爾乃
朱轂輾
鴻恩漫有號斯渙若露方漙解金貂之外潤美粹腋之中
單龍文煥其霞綺寳鏹蔚其星寒既類族以
畀寵復因材而錫鞶家有藏書之賜人沾復賦之寬五姓
則齊暄冬日舉邑則盡載春盤
天子方顧瞻乎矍圃徘徊乎杏壇問石龕於五父記雉門
於兩觀陟高山兮仰止羨逝水兮瀠瀾
特眷言於拭几曾不忍乎
迴鑾懷至人之符夢思姬相之建官臚祀典兮
申命紹承休兮履端盖惟
先聖崛興後王是則學開三堂訓盡九國薪傳詩禮之
庭富有道德之域是以㪺鬯凜於著存藻冕修其祗
翼饗室聞乎宋儀守戶傳於漢式然或備物則常鮮
質時絀則難舉豐欣逢
聖代祗直堯封正學崇乎四術鉅典盛乎三雍奕奕崆峒
之駕雝雝在鎬之鐘指南之車兮絶徼金貝之譯兮
来重疇不列膠宫之子弟襲上庠之雍容爾惟師尹
順成海宇無事戶登滋水之區物藴華胥之意稽古
禮文恢皇
聖制升靈臺而望雲開明堂而坐治聽華封之三多鞏
皇圖於萬禩
幸魯頌(有序)(翰林院編修)張希良
皇上御極之二十三年甲子冬際一元之昌期宇内乂安
聲教四訖海隅日出之表罔不朝重譯效車書遣其
子弟受學成均當是時文治烝烝聲名黼黻之盛極
史册所未有
天子乃駕六龍巡省東土沈璧九河復禹舊迹告成岱宗
所過飭長吏察風俗之貞淫民生之休戚布德施惠
頌聲作焉尤念聖人百世之師生民以来
孔子為盛
予一人學其學心其心景行在望而未嘗一造其里於典
缺如爰勤
鑾輅瞻魯邦而戾止焉是日也城郭歡迎山川開霽天
文重麗地軸若回乃屈
九五之尊降
輦入門攝衣下拜樂舞備陳牢醴豐潔旋
御講堂命諸生鼓箧陳書解說大義圜橋觀聽紛若堵
牆已而
移蹕聖林顧瞻松檜經石壇及昔賢築室處僾如見聞
於是
特灑宸翰為萬世師表四大字揭之殿楣繼之以詩歌
天章雲篆巍然煥然禮成加
賜孔氏五經博士二人恩賚有差越二年復
御製孔廟碑文自為書礲西山之珉輦至杏壇下凡宣聖
泉林遺蹟皆為碣以表之皇哉自古崇儒重道之典
無以加矣(臣)惟書曰天佑下民作之君作之師大學
之教自格物致知誠意正心修身而推之及於治國
平天下内聖外王未有不出於一者也顧自昔帝王
既已身兼君師之任矣猶不自滿假隆重師儒以助
流政教而且以風天下之人若崆峒之勤蒲衣之拜
丹書之受洪範之訪豈不焜耀史册所屈者在一身
而所伸者在千秋萬世哉後世不知此義故孔子雖
聖而當時君公無能尊顯之惟漢高過魯祀一太牢
詔諸侯王卿相至郡先廟謁而後從政先儒以為漢
氏四百年基業盖在於此晉唐以下祗循舊典雖文
宣有加諡之册大成有追封之詔然未有如我
皇上見聖之真味道之切弘文異數度越百王如斯舉者
夫由孔子而上以帝王為師君與師合者也由孔子
而下以匹夫為師君與師分者也道統遞沿而下其
勢必還天生我
皇上以繼二帝三王精一執中之統而合君師之大成夫
豈偶然哉(小臣)遭逢
聖明雖雕朽莫贊而寸草有心謹拜手稽首而獻頌曰
太極絪緼道源始判聖聖相承同條共貫維姬既東蔓
草斯歎不有尼山長夜孰旦刪定贊修日星雲漢位
則人臣百王是冠峩峩闕里聖人所宫講壇肅穆廟
貌穹窿漢牢唐奠其典則崇遙遥間代志趣未同祀
柱下宅拜河上公金人結夢瑶母厪躬學襍二氏有
聖莫宗瞻尼望魯疇来自東於爍我
皇視道如咫堯羹舜牆左圖右史藻斧六經清和萬里尼
山在心猶勤
玉趾柴岱觀河雷行風靡
豹尾黏天
龍旂拂水徂徕猶青鳬嶧乍紫孔思方興魯邦爰底五
老迎
鑾二龍承
旨松檜忽春低枝藉履降
輦入門肅肅以止樂舞備陳牢醴盡侈俎列雲雷尊排
山壘穆穆商彝沈沈周錡濟濟冠裳環階夾戺再拜
升堂為道屈已還看兩楹依依昔時壁啟靈光堂隠
金絲顔曾劍佩堯禹鬚眉麟書鳥瑞紅杏緇帷甕經
漢𤼵硯載隋遺履灰猶焰檜幹潜滋百靈奔湊莫不
獻竒里果何闕文實在兹毖祀既成講堂爰
御博士横經諸生展疏鵠立鳬趨恭聞
天語充宗奪氣戴憑失據三千莫贊七十非助車服具陳
禮器咸覩橋門隘觀解頤張㰦
皇心未已載瞻聖林蹕亭縹緲輦路隂森鈎衣鮮棘巢樹
無禽緬彼良木景兹高岑石壇流憩想像益深治民
垂教異代同心白兔起舞赤虹下臨有楷自昔有廬
至今魚躍鳶飛
皇心蚤契
天葩所流遂成巨製猗蘭生香龜山掃翳墨海更開飛白
以繼師表特崇永兹萬世翥鳳翔鸞烟霏露綴從臣
撟舌但有旁睨碧落高標星辰拱衛煌煌懋典奕奕
恩綸漢置百石宋賜出身以方今日夫豈其倫家宗濓洛
人識關閩帶經脱劍郁郁彬彬珠囊玉鏡洛貝河鱗
天不愛道地不藏珍登世三五綿歷億春(小臣)作頌
實媿鏤塵
聖駕幸闕里頌(有序)(翰林院編修)徐元正
皇帝御極之二十有三年甲子夀域遐開仁風丕暢民俗
和樂農穀殷昌薄海内外罔不臣順賓贄稽首来庭
文德漸被訖于遐邇巡喬由翕百神懷柔
皇帝念至治休明衷乎聖道道統之盛生民迄今莫
孔子若神京去曲阜千有餘里緬維風教薰德若鄰必
秩隆儀修殊典乃可以光四表而型百辟于時霜野
穫雲稼登爰
命鑾輅𤼵自燕郊從官衛士後先肅伍龍旂鳥旟飛揚晻
藹山氓野叟咸得迎覲
清光懽忭率舞於道既詣闕里
皇帝將有事於廟堂望見櫺星門即下輦行衍聖公孔(毓)
(圻)等伏地叩頭云
天子禮不當如是固請升輦不許遂步入大成殿瞻
先師像容下拜行釋奠禮籩豆静嘉罇酒旨潔薦祼降
登即事益虔祀畢
御詩禮堂命聖裔進講稱善賜官博士
皇帝以聖道至大莫可名言敬題萬世師表四字以垂永
永
親灑宸翰銀鈎爛然又製五言詩書賜(毓圻)撤
鹵簿中御盖俾藏諸廟儼翼嚴尊歷代罕覯仍步出廟
門外故有井汲水親嘗見羹牆也泮池欲涸命工疏
之樂芹藻也旋
駕更幸聖林祗拜如詣廟時維草則蓍惟木則楷離竒葱
蒨撫之掇之留憩彌久會周公裔孫東野(沛然)援四
氏例請加封爵
制曰可
皇帝於孔氏既崇其先厥後宜賚
特賜衍聖公及博士裘各一襲諸子姪白金各五兩盡復
曲阜一歲田租於是東魯父老覩斯盛者莫不欣踴
歎嗟僉稱
聖天子重道崇師推恩及物曠古未有此治與道偕隆
君與師兼作盖非孔氏一家之私榮直邦家之慶而史册
之光也(臣元正)不揣猥瑣謹拜手稽首而系之頌曰
於鑠景運元會維新黃鍾回律
大輅東巡瞻言泰岱孕靈降神揭揭
宣尼秉道師尊廟貌闕里星拱北辰止輦升堂
睿容肅温
至尊北面而拜哲人釋奠有恪潔芼蘩蘋旋題藻句皆探
本眞
聖克知聖匪直以文遂灑
宸墨爛若星雲詣謁林墓徒御駿奔靈蓍葳蕤古楷輪菌
撫兹卉植手澤未湮崇祀弘澤延及後昆蠲租賜復
式道推仁周魯故國姬宗麟振予以世秩實創厥
恩舉其大者卓於千春士走相告幸遘休明
聖作於上愚敢不承敷於四海至治烝烝式昭盛典萬禩
準繩
聖駕幸闕里頌(有序)(翰林院檢討)金德嘉
欽惟我
皇上運啟文思道隆濬哲禹疇羲畫先後同符武烈文謨
經緯共貫覆載所極雲漢為章是以
巡狩岱宗瞻言闕里
六龍靄集霞葳蕤以建旂萬象景從雲縹緲而張盖贊牲
采之班者瀕海之域千里受鬯卣之賜者生民以来
一人陟降肅雍金石絲竹之奏宫庭璀燦春秋易象
之書忭舞杏壇濟濟簮纓之博士嵩呼閣道亭亭帶
礪之上公是日天宇融和
皇情豫悦用羹牆二帝之心遥通祖述以範圍百代之學
遐契儒宗猗歟皇哉休兹盛矣昔漢高過魯祀以太
牢唐帝崇儒加之王爵猶且焜燿簡編傳聞奕禩若
乃放勲光被煥乎堯文六藝表章爛然魯壁於斯為
盛莫之與京(臣)恩叨侍從喜切瞻依典禮維新宫牆
自古文在兹而未艾道歷久而彌光增益
高深懋剛健粹精之學緝熙
上理開蕩平正直之途徽猷冠乎古今典則垂於天壤
而珥筆固陋紀述未遑非所以昭盛美揚景風也(臣)
謹拜手稽首而獻頌曰
皇帝御極德洋化溥雨潤日暄敷天率土東西朔南同文
壹矩款關獻琛重譯致語車闐槐市肩摩石鼓
帝坐明堂曰若稽古巡省方嶽時邁東魯巍巍岱宗漭沆
歙吐鍾祥毓靈洙泗之滸二儀絪緼三辰樞紐水精
素王篤生亶厚唐虞夏商遠宗近守贊修刪定除榛
薙腐六經昭垂地維天柱業邁伊周道同堯禹秩秩
廟庭恢恢壇宇
鑾輅式臨隆儀肇舉備漢牲牢兼唐佾舞肅肅雝雝登
降拜俯大哉乾元
龍飛九五寤寐宫牆寅恭簋簠顧瞻左右彬彬廊廡鏗鏘
融諧笙磬柷敔聖道中天日正當午魯壁横經博士
訓詁眀目達聰翕受俯取如天覆露鴻鱗纖羽如地
持載澤珠山瑀容若太倉罔遺區釜沛若洪河勿擇
溆浦四姓苗裔章縫珪組磅礴沾溉便蕃賚予
尚方芝盖留廕廟戶傳示来兹共球共伍亹亹
御製羲圖範譜煌煌
宸翰龍翔鳳翥垂諸金石閎亭鉅礎日星照臨海嶽涵負
皇帝聖神寰㝢安堵百神懷柔呈符貢祐湛恩汪濊誕被
陵藪蠲所過租老嬉穉哺自古在昔屬車行部刻玉
河漘披圖洛渚
皇帝曰咨予臨天下欽若昊天為生民主重道崇儒修文
偃武冶鑄八荒甄陶九有
皇帝建極天錫純嘏文明廣運與天齊壽(小臣)魯鈍備員
藝圃槖筆陳詩敢告册府
皇上駕幸闕里恭紀四首(翰林院檢討)孫勷
重道多傳莅辟雍杏壇幾見禮儒宗浮雲淨現千山
月深夜長鳴萬石鐘崇號僅聞唐代冊豐碑徒紀漢
時封今朝
玉輦遥臨處應看靈蓍吐錦叢
其二
萬仞宫牆啟秘扄
宸儀肅穆拜中庭影搖碧落霓旌燦瑞滿黃圖檜樹青玉
韻五言歌鳳德珠光四顆壓鵝經欣瞻
君道兼師道多士圜橋藉寵靈
其三
釋奠初成化澤長庭前草木徧含香風雲環拱嚴
天仗舄履星陳集講堂資格不須詢聖裔歡呼齊慶仰
龍光卿雲此日凝華盖五色氤氲覆苑牆
其四
岱嶽名山奠大東昌平韋布配蒼穹心周禹甸寰區
小道問尼山迹象空纔向天門凌碧漢旋来闕里肅
高風虚慙珥筆隨文苑奏賦甘泉愧未工
聖駕幸闕里恭頌(翰林院編修)查嗣韓
皇帝萬年治邁虞唐泰階如砥端拱垂裳緬惟
先師澤流無疆匪遐伊邇鄒魯之鄉乃
命巡狩来觀廟堂
乘輿曉出千里輝煌飛斿耀旭班劍凝霜嶽川煥彩卉木
依光既至闕里
親詣宫牆屈
萬乘尊盥薦躬將安安穆穆瞻拜肅莊爰敷
聖藻遂麗
宸章偃波垂露書軼蒼皇工乃礲石卓立中央碑鐫珉玟
鼇負螭翔榮光燭天上貫文昌崇飾廟貌釦砌雕梁
位置從祀濟濟廡廊寢林萬樹古檜蒼蒼撫兹槎枒
賦就琳瑯祀典既畢乃坐玉床廣布
恩綸次第宣揚曰孔氏後世守烝嘗秀畀官爵樸賚帛粻
曰周元聖祠宇久荒治法道法賴厥匡襄遣肅祀事
祀事孔彰曰顔曾思入室珪璋賜爵賜復用俾弗㤀
曰亞聖功嫓禹迴狂賜文賜書齊至聖行曰宋諸儒
周程朱張文林龜鑑道圃麟凰則篤其裔綫續微茫
盛禮既備寰宇告祥卿雲藹藹甘露瀼瀼普天率土
驚喜相望粤自元明前溯歷王亦或崇儒禮樂未遑
亦云典學僅拾粃糠未有
今日膏澤洋洋
曠典殊數中外胥慶奕禩垂裕化浹遐方既付史臣銘
之太常(小臣)珥筆敬效賡颺
聖駕幸魯釋奠
先師禮成恭演連珠三十首(有序)(翰林院編修)張豫章
駕幸闕里親祀
孔子廟林典禮尊隆亘古未有在廷諸臣咸奮毫以揚
其盛事(臣)備員芸館駑鈍無能仰
聖德之高深溯斯文之統緒欣逢
盛烈擬紀靈符拜手稽首恭上演連珠三十首竊攄見
聞所及蚯蚓微鳴不足以揄揚萬一聊附盛典之末
簡云爾
(臣)聞瑶樞默握則應迹無窮金鏡朗澄則晞光自化
是以嵩宫緼瑟天地賴以清寧松棟垂裳堯舜由其
籠跨
(臣)聞綵苞肉角四靈非苑外之禽紫脱頳莖三秀乃
池邊之卉是以河清海晏不崇玳檢之風璧合珠連
坐享器車之瑞
(臣)聞晷緯昭應歲乃叶於上元川嶽效貞史必推夫
太乙是以虞編輯瑞躋泰岱以升中姬典宣風敞明
堂而述職
(臣)聞襄野載塗鈎陳翼衛峒山考道風伯清塵是以
榮光蔽天占
翠華之南幸矞雲沃日知
玉輦之東巡
(臣)聞斗玉徵符麟角纏夫繡紱星鉗吐耀(楊炯文宣王廟碑文)
(語即五老降庭之瑞也)鳳歌應於素王是以
聖主乘乾必舉太牢之祀昌期合牒言登闕里之堂
(臣)聞樂陳韶夏則珍羽来儀曲奏雲和則靈祗自享
是以鐘鏞在列豈乏宫架之懸佾舞有衣更挈辟雍
之掌(時攜太學樂舞生袍服至曲阜演習)
(臣)聞帷宫曉設
法駕儼其乘龍帳殿宵張侯封潔其膳犢是以雲旂莅
止森象笏於靈苗(王勃碑云殷帝乙之靈苗)繡袞恭迎薦桓圭於
華轂
(臣)聞學歸有本故泉之進也必應科道貴日強故川
之洩也無停注是以臨流興歎觸逝者之靈機
駐蹕怡情述水哉於
巨製(泉林寺即子在川上處有)
(御製記)
(臣)聞循舊典者不能創千秋之舉用師心者不能屈
萬乘之尊是以樂備三終或間書於前史禮虔
九拜則迥軼於常倫
(臣)聞汪波浴月溯流必討其源喬木參天蟠根乃蕃
其葉惟闕里之嶽降翳防山之𤼵祥是以大成秘殿
方瞻旒袞之垂啟聖靈祠即致粢盛之潔
(臣)聞金華賜講班伯宣論語之微崇政說書程頤闡
庖犧之奥是以堂開詩禮俾苗裔以横經席敞金絲
進章縫而論道
(臣)聞聖道緝熙樹法程於累葉儒門守禮傳典訓於
先人是以萃五氏之衣冠期祗承於無斁揭片言於
霄漢凜
勅諭之維勤(進講大學聖經繫辭首章畢)
(命大學士諭孔氏子弟遵守祖訓)
(臣)聞丹素陸離光映文翁之壁羹牆恍惚文鐫李珽
之碑是以覿行教之儀容如親縹筆揭依神之帳幕
儼拂緇帷
(臣)聞日月之光非卿雲不能黼黻乾坤之大惟天漢
可以昭回是以師表萬年共仰
銀鈎之燦燦榱題數仞永懸金牓之巍巍
(臣)聞金袱銀爐詎煥宫牆之彩緋羅香藥寧增寢廟
之輝(宋真宗祥符九年賜金袱銀爐并香藥於廟中)是以撤華盖之九斿紫
霧籠於夕殿耀中央之正色彤精貫於朝扉
(上命特留曲柄黃盖於廟中)
(臣)聞杏匝莊壇端木從遊之地檜盤羲畫宣尼手植
之株是以柯拂紅雲晃翠綃而
駐輦膏流鐵樹籠綵仗以停輿
(臣)聞茫茫蝌蚪没漢氏之丹碑翳翳莓苔蔽唐家之
綠字是以一經
睿賞則舊蹟重光屢奉
宸咨則流傳弗替
(臣)聞星輝東壁掌秘室之書林玉積西崑燦仙曹之
册府是以刪詩定禮彙複壁之遺經視典披圖閱奎
文而考古
(臣)聞漆書竹簡開禮囿之荒塗石墨谿藤作藝林之
鴻寳是以八紘頓網摽籖帙以駢羅五位宗文啟縹
緗而幽討
(臣)聞鯉述二經行咏歌揖讓之事鮒藏六籍奏絲簧
琴瑟之音是以遺井汲流激清風於俯眺故居展席
緬函丈以披襟
(臣)聞逐鹿開基蔑覩摛文於漢帝傷麟致歎僅傳掞
藻於唐宗是以
道冠昔王陳設兩楹之豆
德侔上聖鋪張數仞之牆
(御製詩有兩楹陳俎豆數仞見宫牆之句)
(臣)聞泗源蕩蕩環聖域以揚波竒木蒼蒼拱佳章而
送翠是以
鑾輿展謁前驅奔走於百神
仙蹕遥臨俞騎喧闐於七萃
(臣)聞林塋百尺常披異彩之花磴道千盤不長鈎衣
之草是以
九重肅拜天香襲於袞衣百職陪班瑞靄凝於繡褓
(臣)聞文楷千章聳危枝而偃盖靈蓍萬本符大易而
占爻是以
御手摩挲則勁節垂於奕禩
宸遊徙倚斯祥烟貫於層霄
(臣)聞摘雒鈎河覿姬公於夢寐興禮立樂弘聖相之
經綸是以碑版勒文垂萬古不刊之製世官承祀沛
千秋未有之恩
(命周公後裔東野沛然為博士)
(臣)聞緇流沐寵嗤别派於蕭梁羽士邀榮誤他鑣於
元魏(李義山詩他鑣並老莊)是以洪緒拜重裘之賜爰思道脈
綿長繡圻捐一歲之租益表儒門沾被(王勃碑云宋微子之洪緒)
(今因)
(臨幸五氏子孫皆被)
(恩賜而衍聖公有狐腋蟒黑貂褂之賜)
(臣)聞青女霜寒不改貞柯之色絳帷風暖益垂寳婺
之芒是以
御墨淋漓表松筠之節操
宸章刻畫懸綽楔以輝煌
(賜孔毓圻祖母陶氏坊額)
(臣)聞柳下墳塋尚厲採樵之禁信陵墓域猶虔奉祀
之司是以卒史百人被簮纓而汛掃佳城千頃掩骸
骼以恢基(漢置百石卒史今奉)
(命復設百戶以衛林廟擴林地十一頃有竒)
(臣)聞義峰插漢森象緯於奎章詞海盪雲迅波瀾於
寳翰是以觀舞鳳蟠龍之
聖藻不復尊元帝之書讀敲金戛石之
睿文咸欲陋真宗之贊
(臣)聞岱宗特峻絜
聖德以斯卑離象允光分
帝圖之末照是以穹碑巨刻摛千古之大文景運元符赫
萬年之至教
恭紀
聖德崇儒頌(有序)(翰林院編修)黃叔琳
今
天子化成天下尊崇
孔子之道於是薄海内外遠近學舍莫不建立
聖廟以歲時修其祀事而闕里之地實為聖人所居尤
宜崇飾廟貌以法式天下緬惟講堂之闢則在建寧
之時其後歲時修葺必官為經理漢魏以還代加增
飾唐宋而後倍見恢弘至於乾封有詔天禧有勅則
於歲修常典之外别為崇峻廣厲之文者也總而論
夫儒宫之廢興規模之建置則一厄於金之貞祐而
鼎新於元之大德再灾於明弘治之己未而落成於
弘治之甲子迄今二百年以後追思二千年以前歷
考先代御府之文遐稽遣告穹碑之記如政和所頒
門戟二十有四明昌所拓黌舍四百餘楹靡不增高
岱嶽助廣泗流然而丹櫺碧瓦之輝煌蟠螭交龍之
鏤錯歲月已遙能無頽圮固有待於崇儒重道之聖
人為之增華飾美者也昨者我
皇上停輿魯地親祀禮成徘徊燕寢之間俯仰廊廡之下
周巡徧覽從容永日而
御書萬世師表之錫曲柄
御盖之賜自立廟以来所未曾有乃者
回鑾以後
特𤼵帑金大加修葺務使棟梁重峙丹艧維新千秋道術
尤表於今時萬載儒風獨隆於此日豈直青衿素領
之士鼔篋如歸褎衣博帶之儒横經有地而已哉昔
者魯頌所載新廟有作則其臣史克有泮水閟宫之
詩以揚其休美今我
皇上廣揚文教弘啟儒宫如此其盛莫之能京允宜從史
克之後作為歌詩仰宣
聖化不敢以陋淺為辭乃拜手稽首而獻頌曰
奕奕新廟尼山所宅
天子有命增華於昔經之營之孔曼且碩是斷是度丸丸
松柏惟此松柏其高參天杏壇之側泗水之邊睠言
廟貌靈祠巋然其庭殖殖其楹閑閑
鑾輿至止大小咸喜勞我
聖皇親舉玉趾宫寢廊廡周覽環視赫赫嚴嚴
天顔在咫
帝眷聖道尊崇無外褒以
雲章錫以
御盖廣運精思以賦古檜凡厥後裔沾恩汪濊惟
帝有念念兹儒宫歲時修葺歷代或崇鼎新革故則待鳩
工其塗丹艧以契予衷乃命司天撰辰擇吉乃命司
空度材營室出自
内府朱提萬鎰刻桷雕甍其成不日廟事既舉来覲来
齋摳衣屛息歷級升階士無怠氣人無惰懷肅肅雍
雍以莫不諧惟我
孔子萬世之綱惟我
天子萬方之王闡揚聖教其道大昌作兹新廟巍巍煌煌
闕里之澤天下之光
駕幸闕里恭頌(國子監監丞)陸鳴珂
函夏昇平日
深宫暇豫辰
六飛勤法駕百辟望清塵虞典燔柴舊軒皇問道新岱
宗崇秩祀闕里覩明禋車服先型古馨香
御氣親大官供俎豆仙樂奏伶倫拜舞聯丹陛趨蹌接
絳宸
聖情餘繾綣
睿藻煥絲綸翠盖分天上穹碑立泗濱徘徊虬檜健俯仰
壁經湮爵土褒宗子
恩施逮兆人道心千載合元會兩儀淳望氣奎光聚觀風
盛事陳太平欣有象
至治快無垠幸際斯文啟咸占吾道伸東巡告成禮奕
禩頌
皇仁
聖駕東巡幸闕里恭紀(纂修官)姜宸英
軒皇傳裳得天紀七曜聚合如璧珠經歲四千五百
六貞元之會今同符康熙紀元
天子聖二十三年文教敷
臨雍雷振靈鼉鼓拜洛天浮龍馬圖舜干乍揮荒服静
神鞭再投海水枯爰議時巡降
清問禮官具儀
帝曰俞
德音始渙萬物泰所過盡
賜明年租禮崇望告首東岱制度一一準有虞簡省輿
衛止除道奔走父老寧需扶既陋五土事封禪亦笑
八駿徒馳驅闕里臨幸有故事跨漢軼唐禮數殊泉
林游泳證道妙魯門未到心先輸有司宿戒壺濯陳
羹鉶飯簠籩脯朐筍鱗虚臝編磬備和以琴瑟笙簫
竽樂工肄成太常部三十六舞紛縈紆是月仲冬日
己卯軫中朗概明前櫨風和氣暄翼雲䍐
冕旒肅穆中殿須雲靁之尊犧象二祭器羅列商周模祝
辭親製
皇帝獻告虔幣嘉酌清酤贊稱九拜獻三跪此事今有古
所無烟燎既舉神洋洋千官並起鏘瑤瑜
皇帝更衣御行幄臚傳進講駢生徒如聆金石壁中奏復
見詩禮庭前趨締觀象設展圖繪始知妙手神明俱
帝乃載歌歌五言音成雅頌文典謨摩挲手植生意盡化
工迴斡欣重蘇
鸞旂北指廟扉闔羲和停轡儼未晡墓門高瞰大庭庫
石梁徑渡城隂洙千年隧道絶荆棘四方移種饒檀
榆黃玉一閟不復見惟見羣雀鳴相呼舉酒三酹復
再拜草間翁仲聞都吁靈蓍目擊心自契隂陽變化
誰能摹
六師久嚴先輅動
皇情欲去增踟蹰青雲留拂翠華葆垂露交輝金牓烏四
氏承
恩拜稽首填觀萬姓皆睢盱踰年廟碑復載往
睿藻揮灑翰墨濡碑用西山奪玉石白鏹齎運出中帑盖
用琉璃瓦兼兩樹之金聲門右隅排抉幽扃煥長夜
晶晶懸日當天衢百家騰恣仁義塞可憐聖路久榛
蕪元和大中祗文具漢鐫唐搨空糢糊我
皇好道不旁騖但言魯國唯一儒岐陽嶧陽先後聖巍峨
并列穹龜趺從此膠庠盛經術絃歌詎獨鄒與邾人
文化成休氣應陽和鼓動天地爐羣臣不知所報答
陛下萬歲長懽愉
請賜宋儒周敦頤後襲博士疏(康熙二十五年)
(左僉都御史)姚締虞
題為
聖心重道方殷先賢表彰未盡亟請
勅議褒恤以昭
盛治之曠典事(臣)惟我
皇上德盛化神治隆道備崇重
先師之典禮錄恤周公之子孫
恩綸屢沛炳若日星猗歟盛哉真千載一時矣乃有以一
人而當理學絶續之關躬繼往開来之任上接孔孟
下啓程朱厥功甚鉅而表揚未及若不及今陳請徒
令世遠人湮(臣)請得為
皇上陳之(臣)按道學之傳孔孟而後荀揚之徒不精不詳
洎乎五季昏昧已極宋儒道州周敦頤出直接孟氏
之傳太極圖說闡河洛之精微易理通書闢天人之
秘藴潜修默契闇極而章洛人程珦遣二子顥頤受
學焉皆能唱鳴道學以大發有宋一代之盛故朱熹
之序敦頤曰世所謂二程先生者其原盖自先生𤼵
之也可謂不㤀所自矣(臣)又按宋嘉定十三年諡敦
頤為元公其辭曰先生博學力行會道有元脈絡貫
通上接乎洙泗條理精密下逮乎河洛以元錫名庶
幾百世之下知孟氏之後明聖者必自濓溪始淳祐
元年追封汝南伯元延祐六年加封道國公明正統
元年葺理敦頤祠墓優免子孫差役景泰六年查道
州周敦頤嫡長子孫一人周冕授翰林院五經博士
世襲撥給墓田至明季而遂失其傳矣竊念先有敦
頤然後有程朱今二氏世襲弗替而敦頤子孫淪落
祠地荒圮揆之典章不無掛漏幸逢我
皇上崇儒重道理學修明(臣)請
勅廷臣集議詳考敦頤當理學絶續之際啟程朱道脈之
傳即行楚撫查其子孫果否曾世授五經博士
特賜洪恩酌加恤錄不惟慰先儒於地下亦可以勵百世
之人心矣
奏謝
御賜廟碑疏(康熙二十六年)(衍聖公)孔毓圻
奏為恭謝
天恩事切蒙
皇上欽賜
聖廟碑石本年二月内工部等衙門會議得大成門外
左廂金聲門之右高明爽塏可以建立碑亭動支
内帑五百兩差内務府廣儲司員外郎皂保工部都水
司員外郎卞永式督修等因奉
旨依議欽此欽遵隨於二月二十八日礱石盖亭一體興
工復蒙
皇上命内務府廣儲司員外郎皂保帶領鴻臚寺序班朱
圭前来勒石於五月二十五日竪碑於七月初十日
鐫完訖復蒙
皇上賜到綠琉璃瓦一萬五千於九月二十八日碑亭俱
已完工仰惟
皇上
聖明天縱
學問性成觀風廣魯既肇稱
親祀之儀
眷注尼山復重以
穹碑之錫鑿翠琰於恒嶽秀韞崐岡騰寳氣於端門瑞
符黃玉
龍章倬漢直溯星源
鳳藻凌霄遥分日彩
至言浩瀚弘道德之五千
妙楷端嚴本羲疇之一畫𤼵明綱常彝教若布帛菽粟
之並陳昭示會極臣民化偏黨競絿而遵路千年祠
宇昭
聖撰而重光歷代文章待
宸篇而立極睠兹碑制之隆已逾前古邇者碑亭之建復
費
天心屢頒
内府金錢制其經費仍
勅皇華修建董以成功
特遣名手以臨摹法傳鐘鼎載
命尚方而燒造瓦致瑠瓈跪誦
御書之搨適逢傑構之成重簷複栱輝映大成之門碧甃
丹櫺坐鎮奎文之後遐邇咸觀曩今共仰考明堂辟
雍之制樹弘規於興聖之區即鼓鐘彝鼎之間敷
寳訓於觀摩之地一夫不役自仰體於
聖衷兩載經營顧猶煩乎
天使軼前王之制作炳煥千秋冠廟寢以巍峨垂休百代
謹以報成恭陳
奏
謝
請建述聖專祠疏(康熙二十九年)(五經博士)孔毓埏
奏為述聖未有專廟懇
勅鼎建以隆祀典事伏念(臣)祖述聖子思子乃至聖之嫡
孫家學淵源授受最真且從學於曾子傳道於孟子
晚年作中庸一書極天人性命之精微與大學論孟
並垂學宫其功較諸賢猶稱最著至宋大觀二年始
從祀孔廟端平二年陞入十哲咸淳三年又陞入四
配在顔曾孟三賢之列盖其道德相同則其食報似
不可或異今顔曾孟三賢自孔廟配享之外又各有
勅建專廟故錄其子孫世為五經博士主奉祀事今(臣)亦
蒙
聖恩備員博士而(臣)祖子思子獨未有專廟每至春秋丁
期俎豆闕如備查顔曾孟三廟之制皆前有殿而後
有寢列及門之賢於廊廡又别立祠宇並祀三賢之
父若母今子思既無專廟而其父伯魚以大聖為父
以大賢為子乃不得如顔路曾點孟孫氏者享一日
堂上之尊其母與夫人亦不得各備寢位之榮即門
人如孟子者亦不得侍坐於師側曠古缺典未有如
斯之甚者也幸遇我
皇上重道崇儒研精經傳以治術而闡心法以君道而行
師教凡前代未舉之典靡不燦然明備其於魯之周
公廟鄒之孟子廟及先儒書院等處既皆修葺一新
並
賜勅撰碑文及
御書匾額近又蒙
特𤼵帑金庀材儲料重修(臣)始祖先師孔子廟伏考歷代
帝王加意聖門隆恩厚賚如我
皇上今日者實所罕覯今(臣)祖子思子未有專廟是數千
年之闕略留以待今日(臣)不於此時懇請更俟何時
是以不揣卑微冒昧上瀆伏乞
皇上垂念子思子傳道之功准照顔曾孟三賢祀典許其
一體設立專廟其廟基即在闕里孔廟西北隅(臣)衙
署之左與顔廟相為輔翼至於建造之資(臣)不敢再
望
内帑亦不敢重煩有司祇用孔廟之殘材餘料其不足
者(臣)自行設處積年累歲漸就規模以為(臣)奉祀獻
爵之地但望
皇上恩比周公孟子兩廟及先儒書院之例亦
勅撰碑文
御書匾額以照耀四海垂示来兹則述聖之道德彌光而
萬世之祀典攸賴矣康熙二十九年三月二十六日
奏四月初五日奉
旨該部議奏欽此欽遵於本月初六日到部該臣等竊考
子思子從祀孔子廟自宋大觀二年始至端平初陞
入十哲祀於堂上咸淳初同曾子陞入顔孟之列是
為四配而顔子廟初建於兗在唐開元二十七年嗣
建於曲阜在元泰定三年孟子廟建於鄒縣在宋景
祐四年曾子廟建於嘉祥縣志稱剏始無考至眀正
統以後屢經修葺惟子思子向未有專廟元元貞初
因鄒縣舊有子思講堂嗣後改稱書院明正德元年
始以衍聖公次子世襲五經博士奉鄒縣書院祀事
而曲阜之廟祀闕焉今博士孔毓埏疏稱數千年之
缺略留待今日乞照顔曾孟三賢祀典一體立廟廟
基即在闕里西北隅其建廟之資自行區處應如所
請倣顔曾孟三廟規制建立子思子廟春秋致祭載
諸祀典至疏請
勅撰碑文
御書匾額用以昭示来兹應俟廟宇報竣到部之日臣部
恭請
睿裁康熙二十九年四月二十一日題本月二十三日奉
旨允行
奏謝闕里廟工告成疏(康熙三十一年)(衍聖公)孔毓圻
奏為
廟工告成微(臣)恭率族屬匍匐
闕下叩謝
天恩事康熙二十八年九月蒙
皇上遣内務府廣儲司郎中(臣)皂保工部營繕司郎中(臣)
壽鼐前赴闕里
聖廟估計修葺於二十九年七月奉
旨遣内務府廣儲司郎中皂保工部虞衡司郎中阿爾粺
監督工役於三十年四月起工今于三十一年八月
報完訖(臣)欽惟我
皇上
執中立極
廣運乘時
位在德元既參天而兩地
道綜羣聖實作君而作師致郅隆而幾刑措上臻熙熙
皥皥之風由成功而煥文章端邁蕩蕩巍巍之盛遠
人歸化徧於日出之區視民如傷屢下蠲租之詔遂
使含哺鼓腹之倫咸蒙怙冒海晏河清之宇共樂昇
平文治莫備於今日而重道彌勤於
聖衷以闕里為毓
聖之域固祠宇之宜崇亦宫牆當
清蹕之臨豈汙莱之弗剪特
遣天使相度工程旋𤼵水衡以為備物朱提十萬皆須
内府之金碧瓦千車盡出
尚方之賜巨材運以漕艘架木輸於外省以至銅鉛丹
漆咸採厥土之良匠作工徒亦選冬官之勝若夫廩
餼僱值之微厞屢餱糧之細悉歸經費仰給羨錢纖
毫不擾民間地方不知工作凡兹經畫之盡善皆本
睿慮之周詳而臣皂保(臣)阿爾粺等肅將
欽命晝夜靡寧監理大工成功甚速由是殿廡輪奐昭車
服禮器之遺堂寢深嚴容宗廟百官之富飛甍傑閣
朗耀奎文碧檻層扉增輝魯壁重光塑像羹牆之色
儼臨整飭講壇詩禮之風如溯塗茨丹艧無非見聖
之思盡美極華允稱妥神之地謁者斂容以對越觀
者駭矚而怡愉靡不感仰
皇恩歡呼
帝德盖自建
廟以来從未有完美莊嚴如今日者洵極天壤之大觀
亘古今而罕覯者矣(臣)生逢
聖世歷被
寵榮兹更蒙
恩修理祖廟
大典事關天下而遭遇幸在微(臣臣)即捐糜頂踵末由
仰報
高深惟慶作覩重新振儒風於四表貞恒永固祝
聖夀於萬年率土咸依名言莫罄今當完工落成之日(臣)
謹率族屬翰林院五經博士(臣)孔毓埏等匍匐
闕下叩謝
皇上隆恩為此具本跪捧恭
謝
請告成學宫疏(康熙三十五年)(國子監祭酒)孫岳頒
題為
聖筭無遺
天威遠震凱旋振旅邊徼永清請酌古制告捷學宫事竊
惟自古聖帝明王為國計民生謀久安長治則有負
固逆命者必命將出師恭行天討殱其醜類以奠安
中外然或近在封域之間非盡遠踰邊庭之界即使
躬親靺鞈亦必歲久成功故漢之武帝唐之太宗未
嘗不開疆拓宇而不能迅奏膚功明之成祖亦屢出
塞征討地猶未遠不寧惟是殷高宗之克鬼方也以
三年周宣王六月興師以伐玁狁亦僅至于太原而
己未有親統大軍出險涉遠不數十日而大功告成
廓清沙漠乂安邊境如我
皇上神武首出夐邁百王者也我
皇上自御極以来削平三逆掃蕩臺灣南朔東西並奉正
朔凡戴髮含齒之儔咸思向風而效順乃有厄魯特
噶爾丹者辜恩背德獨自外於聲教狡謀出没擾亂
邊陲逆天虐民罪在不赦
皇上念逆寇一日不靖則邊氓一日不安非速行𠞰滅曷
由共享太平雖諸王大臣請緩
親征而
睿謀獨斷衆論不撓且軍儲皆出
天庾轉餉數十萬石時
頒賞賚師有餘資總以安四海生靈之命綿
宗社無疆之庥故不憚
六飛遠邁身先士卒而天人叶應自誓師以迄大捷僅七
十日耳從此邊塞不聞金鼔之聲斥堠永無烽火之
驚胥遊化日共樂堯天是從来未有之大仁也師出
之日水凍草枯及
御蹕經臨掘地則泉湧牧馬則草肥盖天時地脈已早決
於
宸筭之中非臣下所能測識萬一且分布諸軍為三路調
度規畫並出
皇上之指授噶爾丹既凜
天威之降臨復聞大軍之四繞釜炊不及餐妻孥不暇顧
棄而宵遁自謂可以兔脱不知
神策秘謨預定於前逆寇西奔
天戈東指諸軍會合環而擊之背水阻山擒斬殆盡餘黨
星散絡繹就降子女牛羊俘獲無筭搗其巢穴沙磧
一空是從来未有之大智也巴顔烏喇黑魯倫河等
地最為險遠行間持戟尚憚馳驅乃
皇上親舉玉趾櫛風沐雨日進一餐勞苦與軍士共之率
數十萬貔貅之衆踰天山渡瀚海如履平地而走康
莊莫不忠義激𤼵驍騰百倍兵刃未接先已披靡乘
勝窮追摧枯拉朽逆寇既就滅亡塞外諸藩益復畏
威懷德是從来未有之大勇也十五日
午門宣捷二十三日又
午門宣捷跪聽嵩呼誠歡誠忭凡屬臣民舉翹首
皇上回鑾告成功以彰顯烈(臣)等一介腐儒荷蒙
聖恩簡擢不獲負弩執殳效力塞外伏查禮記王制曰天
子出征執有罪反釋奠於學以訊馘告即魯頌泮水
之詩亦曰矯矯虎臣在泮獻馘淑問如臯陶在泮獻
囚是三代時告捷於學也漢唐以来僅於丹鳳樓前
及午門外受俘未有告成於國學者似於詩禮為未
符
皇上建千古未有之功則漢唐未舉行之盛事請自
皇上始之即
聖朝寬仁不必有事於訊馘而專行釋奠之禮昭告
文廟勒石太學原本六經非由臆說不妨與祭告闕里
並行將見文德武功益光昭史冊於無既矣(臣)等愚
鈍無知遭際
聖明謹據經生之見仰塵
天聽伏祈
勅部議覆施行經部議請
遣大臣一員詣
文廟祭告成功由翰林院撰文勒石國學摹𤼵直省各
府州縣學一體勒碑覆奏奉
旨允行
題報
聖廟重新闕里慶雲見疏(雍正七年)(山東巡撫)岳濬
題為
帝德光宣文治
聖廟彩現慶雲萬姓騰懽千秋昭瑞事雍正七年十二
月初一日據濟東道副使(臣)張(體仁)呈報雍正七
年十一月二十六日在闕里
聖廟監督工程聞曲阜縣老幼男婦歡呼忭舞共看彩
雲隨敬同在工人員登高仰眺見正南祥雲一朵
金色輝煌儼若瑞芝旋復散作竒峰叠嶂綿亘東
西紫碧丹黃五色俱備錦絲綺組環捧日輪又西
則五彩細雲層層羅布翔鸞舞鳳紛郁難名經巽
離坤三面歷午未申三時萬目欣瞻衆口稱慶允
屬
聖朝嘉瑞等情呈報到(臣臣)披閱之下實深懽忭隨恭
設香案望
闕叩頭慶
賀欽惟我
皇上
道協兩儀
德被四表
大孝立人倫之極五典式和
至仁贊化育之原九功惟敘
堯欽舜哲敷
帝治於勲華
文顯武承播
王猷於謨烈
聲教達東西南朔萬邦共樂熙春
膏澤逮草木昆蟲庶類咸滋湛露是以
天心眷注嘉應叠臻戩穀流形九穗登而五芝𤼵純禧示
象丹曜會而黃河清若乃彩現慶雲尤見書推上
瑞前此錦霏紛郁早標勝於滇黔今兹綺靄輪囷
更呈祥於鄒魯當
聖里文明之地正
宫牆巍煥之時山峙尼防搆作樓臺之狀水縈洙泗映
成組繡之文中天之
泰運方升捧日高懸於霄漢東序之
昌期再啟占星上照於奎婁皎皎為章經巽離坤而益
麗熊熊有耀歷午未申而常舒考之經史之傳昔
所未覩揆諸感應之理信而可徵良由我
皇上聖集大成條理統金聲玉振師宗百世心源契江
漢秋陽表章六經紹刪定纂修之業廣勵四學育
升堂入室之英鼔鐘並奏於辟廱音徽丕振輪奐
重庀於
闕里廟貌維新凡此致慤以崇儒悉屬存誠而斂福
哲人默鑒圖書騰麟炳之光
上帝穆孚河嶽吐菁華之色共仰慶雲之燦縵愈占
寳祚之綿長(臣)職任疆圻心儀
盛美爭先快覩咸聞懽躍之聲曠代竒逢彌切對揚之
願伏祈
詔付史館宣示中外載之竹素偕韋編漆簡以垂輝渙
以
絲綸合海澨山陬而胥慶(臣)瞻
天仰
聖實切踴躍懽忭之至
題報闕里再見慶雲疏(雍正十年)(山東巡撫)岳濬
題為
闕里慶雲再見恭疏題報仰昭
聖瑞事雍正十年七月初六日據布政司鄭(禪寳)詳稱
據曲阜縣知縣孔(毓琚)報稱雍正十年六月二十
五日午時天氣晴朗皎日正中東南相隔丈許有
慶雲一朵捧於日輪之下五色俱備寳光燏煌輪
囷如瑞芝層叠若文錦翔鸞舞鳳藻采繽紛又於
日之西南有霞光三道迴環映帶絢爛增輝歷午
未二時絪緼不散闔縣官弁紳士以及耆老軍民
人等萬目共覩遠近歡呼伏思雍正七年十一月
二十六日
聖廟重新慶雲湧現今兹再覩正林園工竣之時
嘉瑞叠臻千秋罕遇理合據實申報等情轉報到(臣臣)
披閱之下實深懽忭隨恭設香案望
闕叩頭慶
賀欽惟我
皇上
清寧合撰
熙皥同風
紹治理於修和庶績熙而兆民允殖
篤孝思於繼述百度協而萬邦作孚
亮采惠疇懷保咸資廣運
覲光揚烈經綸丕著嘉猷統山陬海澨而遥是訓是
行四表之誕敷靡極綜天苞地符之美成形成象
兩儀之
嘉應頻臻星露河渠竒難罄數芝未麟鳳靈悉堪徵粤
稽史册於中天尤以慶雲為
上瑞如樓如閣捧麗日以高懸若綺若紈帶朱霞而四
照前此輝浮洙泗値宫牆式煥之時今兹綵結尼
防正林域重新之日況復菁莪秀野占化澤之方
長芳藻澄波喜文明之有兆良以我
皇上聖由天縱仍勤懋學之思道集大成愈切崇儒之
念本九經以勅典
愷澤旁流崇六籍以掄才賢途益闢用識
天心昭格輪囷載燦於層霄更知
帝德溥施昌熾彌隆於寰宇(臣)忝膺垣翰敬矚璇璣郁
郁非烟朗映奎婁之野亭亭作盖靄垂河嶽之區
雖
純嘏屢彰倍厪
睿懷之欽翼而輿情胥惬願申華祝以對揚庶幾載在
鴻編詒之奕世書標五色永仰光華復旦之庥錦
組七襄共慶雲漢為章之盛(臣)實切踴躍懽忭之
至
謝修祖廟疏(衍聖公)孔傳鐸
奏為
文廟工竣
聖主恩隆謹率族屬俯伏
闕下恭謝
天恩事雍正二年七月内蒙
皇上遣侍郎(臣)馬臘等前往闕里會同山東巡撫(臣)陳
世倌等估修
文廟於雍正三年八月十二日興工又於雍正七年
正月内
特命署翰林院掌院學士(臣)留保前往督修今於雍正
八年九月十六日告竣欽惟我
皇上
德隆今古
治邁唐虞
作君作師弘百王之道統
惟精惟一契歷聖之心傳德教覃敷文思廣被兹荷
帝恩之優渥欣瞻
文廟之聿新
特發帑金重施建造
簡廷臣而董率課績維勤遵
睿訓之周詳經營悉備規模盡善輪奐巍峩丹艧頻施
雲霞燦爛發祥光於殿廡千秋俎豆增榮擁瑞色
於階墀萬仞宫牆特煥文榱繡桷彩溢杏壇碧檻
丹楹輝連奎閣更蒙
恩加曠典增益新儀𤼵黃瓦於
尚方製禮器於
内府雲籠棟宇儼依日月光華瑞映尊彝敬覩禮儀
明備而且
賜聯題額典制尤崇塑像頒圭觀瞻倍肅仰
天文之垂耀雲漢生光瞻
睿藻之騰輝珠圖嫓重一堂肅穆如晤羹牆列坐垂紳
益形恭恪加以
御碑璀璨欣傳
謨誥於丹霄兼之
寳盖輝煌長覆氤氲於香鼎仰荷
聖恩之愈厚益欽
鉅典之彌隆誠曠古之希逢實生民之未有(臣)欣沐
帝澤生生世世難名
浩蕩之仁感戴
皇恩子子孫孫莫報
高深之德惟慶太平有象鴻猷丕煥際中天颺拜之隆
聖壽無疆景運長新啟萬代人文之盛今當工程告竣
(臣)謹率子孫弟姪族屬叩謝
天恩謹具奉
聞
恭謁
孔林敬誌二章(雍正十一年)(河東總督)王士俊
宫牆謁罷赴
林園松柏蒼蒼石獸蹲泗水碧連洙水秀東山翠繞
泰山尊三年廬墓真師弟一氣封塋聖子孫新見
慶雲浮樹杪總同廟貌永
皇恩
衣冠肅穆謁
先師一點丹誠九&KR0596;時子貢精神留古楷虙羲道德
配靈蓍蟲唫妙合金絲響石老輕將翁仲移(翁仲石儀)
(在子思子墓前)此際低回情不忘曈曈旭日掛松枝
泰山重製
聖祖御題匾額記(雍正十一年)(山東巡撫)岳濬
泰山為五岳之宗
孔子為萬世之師以
至聖臨至高周攬八遐表裏洞徹孟子曰孔子登泰山
而小天下信而有徵也我
聖祖仁皇帝聖神文武冠軼百王而道統丕承尤於
先師相符契兼綜條貫金聲而玉振之盖所感通者微
矣康熙二十三年十月
聖祖東巡狩至于岱宗歷級而登有碑曰孔子小天下處
迺親灑
宸翰題普照乾坤四字刊成匾額建亭而懸其中大哉
王言昭示来許至三十七年亭為雨潦所圯匾亦損失久
而未復我
皇上嗣登大寳紹述
文謨追慕
聖祖遺蹟修廢舉墜崇奉惟虔(臣濬)忝撫二東周諮境内
悉泰山
御題始末具摺
奏
聞旋奉
詔旨由内府敬摹墨本
頒𤼵製匾即於舊址恢基構宇涓吉重懸盖雍正十
年十月之朔日也伏惟聖聖傳心先後同揆牖迪
後學者師道也怙冒羣生者君道也而敬揚先烈
則子道存焉溯厥本源一以貫之而已
孔子湛虚之體遇
聖祖而益彰
聖祖欽明之懷得
皇上而彌顯遂使天門倍峻日觀增輝泰山巖巖標峙
終古視夫金繩玉牒矜虚美於七十二封之後者
相去何啻霄壤哉(臣濬)不揣弇鄙謹拜手而為之
記
山東通志卷十一之八下
