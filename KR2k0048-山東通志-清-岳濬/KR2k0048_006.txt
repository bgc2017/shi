山東通志卷四
城池志
齊䧺賜履魯美錫田瞻泰山表東海屹乎不拔之
基哉我
國家仁漸義摩治隆至道尊賢秉禮之俗比戸可封
熙熙如登春臺詎必城郭溝池之是恃乎然而設
險陳於易象掌固列於周官衆志雖孚不忘保障
蓋有綢繆桑土之思焉舊志止言形制不攷所肇
今詳載遷置所以重始基也或增補所未備或繕
治於既隳更有因時制宜足以資捍衞之方者亦
必書之維謹實墉實壑遹求厥寧是所望於守土
之君子矣作城池志
城池(郡縣各城改置不一悉循新制以次列之至歷年裁併衞所及故明所建鎮寨各有城池雖廢)
(址半湮然其地皆山海要區一壘一墉昔人經濟所寓為析其壤地而附於各州縣之下以備考證云)
濟南府
濟南府城歴城縣附郭元魏為濟南郡治唐復置
齊州宋陞為府建今治本土城明洪武四年内外甃
以磚石周十二里四十八丈高三丈二尺厚三丈池
闊五丈深三丈四門東曰齊川西曰濼源南曰歴山
北曰會波東西南各有重關北為水門衆流環會崇
墉深塹居然金湯之勝
章邱縣城本土城北齊天保七年所築明成化二年
知縣張慶增修周六里高二丈五尺厚一丈五尺池
闊二丈深七尺四門東曰繡江西曰錦川南曰明秀
北曰清平萬歷六年知縣李成之鑿女郎山石築石
城
鄒平縣城漢置縣宋景德間移今治本土城元至元
十二年縣尹陳彦武所築周四里高三丈八尺厚一
丈五尺池闊二丈二尺深八尺四門東曰通齊西曰
迎恩南曰興賢北曰仁義明萬歷八年知縣李瑞始
砌以石
淄川縣城漢般陽縣治本土城周五里三十步高二
丈四尺厚一丈六尺池闊一丈五尺深半之四門東
曰書帶西曰沙堤南曰淑聖北曰拱極明崇禎九年
知縣韓承宣始甃以石十一年知縣楊蕙芳建敵樓
十一座
長山縣城舊治於陵城宋宣和末移治於此土城元
至正十二年縣尹苗居巖所築明成化二年知縣薛
方重修周四里高二丈五尺厚二丈二尺池闊二丈
七尺深八尺四門東曰望海西曰觀津南曰迎薰北
曰拱辰隆慶元年知縣馮三接開東南門于儒學正
南名曰景文
新城縣城本驛臺鎮元始置縣至元十九年建土城
明成化中知縣白瑛增築周五里高二丈三尺厚一
丈池闊二丈深一丈四門東曰厚生西曰正德南曰
永寧北曰利用正德六年知縣許禮增築外城萬歷
七年知縣牛希儒撤土而甎趾緣以石崇禎中知縣
孫允竒重修建四門樓
齊河縣城金置縣天會年間建土城大定八年知縣
劉信重修周四里高一丈三尺厚一丈池闊一丈深
九尺四門東曰臨濟西曰康成南曰瞻岱北曰拱極
明崇禎十四年知縣張安豫以磚甃東北二面增建
敵樓二座
齊東縣城元置縣太宗七年建土城明成化元年知
縣薛獻修築周五里二百一十四步正德十年知縣
蕭敬諫以東南隅逼近大清河移築近内今周五里
二十餘步高一丈七尺厚一丈二尺池闊七尺深一
丈六門東曰迎旭西曰迎恩南曰凝秀東南曰放海
北曰拱極東北曰通汲
濟陽縣城金置縣天會七年建土城周四里零高二
丈八尺厚二丈池闊一丈餘深八尺三門東曰仁風
西曰泰和南曰清陽初患卑澇明成化二十二年知
縣張端乃疏通水道引城中水入池達于濟民始稱
便萬歴四年知縣秘自謙易以磚十九年知縣蔡惟
忠建敵樓十五座
禹城縣城舊治祝阿城唐乾元中移今治土城守將
李銑所築周九里高一丈七尺厚一丈五尺池闊一
丈四尺深七尺四門東曰祝阿西曰鬲津南曰禹迹
北曰都楊有護城堤三一石橋口堤一土橋口堤一
流洪坡堤臨徒駭河為邑保障
臨邑縣城舊城在縣東北宋建隆三年河決城壞移
今治建土城周九里十八步高一丈九尺厚一丈四尺
池闊二丈二尺深一丈二尺四門東曰賓𤾉西曰告成
南曰南薰北曰拱宸城外為壕壕外為堤明正德中知
縣郭育重設南北城門建樓櫓萬歴七年巡撫趙賢檄
知縣馮思恭易以磚
長清縣城本長清鎮宋至道二年置縣於此土城元
至正十四年所築明成化十一年知縣解瑛甃以石
周四里三十步高一丈五尺厚一丈池闊二丈五尺
深一丈四門東曰迎恩西曰挹清南曰通魯北曰拱
極角樓四座正德六年知縣劉儒修築長堰崇禎間
知縣劉之蛟增置月城為重門四東曰青陽西曰西
成南曰南薰北曰拱辰後為雨所圮
皇清順治六年知縣吕朝輔重修
陵縣城本德州城即漢平原郡城也舊磚城明永樂
七年移磚於陵州建城遷德州治之而降陵為縣徙
治德州廢城原址周二十里正德六年改築今城周
八里高二丈八尺厚二丈池闊三丈二尺深一丈二
尺四門東曰迎薰西曰聚秀南曰朝陽北曰望闕嘉
靖中知縣孫昺增修完固
德州城本元之陵州土城魏泰和間所築久圮明洪
武三十年都督張文傑始建磚城永樂七年移德州
治于此城周十里一百八十步高三丈七尺厚三丈
池闊五丈深一丈五門東曰長樂正西曰聚秀偏西
曰廣川南曰朝陽北曰拱極西城有振河閣正德六
年知州寗河守備桂勇築外羅城延袤二十餘里
德平縣城本漢平昌縣舊城在今城東北一里宋熙
寧三年改遷於此土城周三里高一丈八尺厚一丈
餘池闊四丈深一丈三門東曰長魁西曰宜豐南曰
懷仁明正德七年知縣朱冕因舊堤增築羅城高一
丈五尺三門東曰迎旭西曰留暉南曰映奎萬歷四
年知縣何倬易砌以磚垜崇禎十年知縣蘇翹楚置
兩敵臺於外城東曰多助西曰禦侮
平原縣城舊城在縣西南北齊移今治土城元至正
十三年達嚕噶齊額森布哈所築周五里有竒高一
丈七尺厚一丈五尺池闊三丈二尺深一丈二尺四
門東曰控岱西曰朝京南曰迎薰北曰拱極明成化
初知縣周密修建門樓萬歷十年知縣喬起鳳始砌
以磚十一年知縣方可畏增建樓櫓
兖州府
兖州府城滋陽縣附郭隋魯郡宋襲慶府元兖州
皆治此明洪武十八年復陞為府舊滋陽治在城東
三里至是移縣附郭磚城周一十四里二百步高三
丈七尺厚二丈四尺池闊二丈深一丈二尺以泗水
為池自黑風口西流入城分兩支於南北繞城一匝
會於西郭平政橋流入濟寧四門東曰九仙西曰望
京南曰延薰北曰鎮岱舊制卑隘自洪武中封建魯
藩命武定侯郭英經營開拓外有帶郭設四門東曰
宗魯西曰襟濟南曰瞻嶧北曰拱極
曲阜縣城即魯國都城也舊城在縣東十里明正德
七年從巡撫趙璜之請徙於闕里始建磚城僉事潘
珍知府童旭督成之周七里高二丈厚一丈池闊一
丈深一丈五門東曰秉禮東南曰崇信西南曰仰聖
西曰宗魯北曰延恩
寧陽縣城漢寧陽城在縣南今治隋之龔邱縣也土
城屢圯金大定二年縣尉完顔阿克蘇木重修周四里
五十步高一丈七尺厚一丈餘池闊一丈二尺深八
尺蛇眼諸泉遶城合流四門東曰寅賓西曰寶成南
曰迎薰北曰拱極明正德十年知縣洪紀設甕城萬
歷八年知縣許恩悉甃以磚
鄒縣城舊城在嶧山之陽南宋元嘉十三年徙今治
土城明正德初重築萬歷五年知縣馮中州改砌以
磚周四里八十步高二丈一尺厚二丈以小沙河環
之池闊一丈深一丈四門東曰瞻嶽西曰襟濟南曰
崇教北曰近魯城上正樓角樓共八座
泗水縣城在卞縣舊城西十五里本土城明成化間
知縣曹瓏重修隆慶元年知縣羅許砌以石周三里
一百餘步高一丈六尺厚二丈池闊一丈二尺深一
丈四門東曰探源西曰達聖南曰阜民北曰望斗
滕縣城本漢蕃縣治舊土城明洪武二年指揮唐某
砌以磚石周五里高三丈五尺厚一丈五尺池闊三
丈五尺深一丈五尺四門東曰宗魯西曰懷古南曰
迎薰北曰望京成化十八年疏浚故渠引梁溪之水
環遶其外增置郭牆周十餘里
嶧縣城本元之嶧州明洪武二年改為縣築土城於
舊州城之西南隅周四里高一丈五尺厚一丈池闊
三丈深二丈四門東曰興賢西曰迎恩南曰望仙北
曰近聖成化二十二年知縣毛鳳鳴始甃以石
金鄉縣城縣本東漢所置舊土城周六里高二丈三
尺厚二丈餘池闊四丈六尺深一丈一尺四門東曰
東作西曰西成南曰南薰北曰北拱明萬歷間知縣
楊楫張著銘相繼悉易以甎設甕門環隍築堤周十
一里高九尺闊一丈二尺
魚臺縣城舊治方與城唐元和四年遷今治土城半
圮于水元泰定間縣尹孫榮祖劃築西北一隅周七
里餘高二丈二尺厚一丈池闊三丈深二丈接舊城
廢址環以大小兩堤三門東曰迎岱西曰達汴南曰
横菏明萬歷三十二年河決南旺由豐沛入境為城
郭患巡撫黃克纘督令增修重堤以保障之
濟寧州城本任城縣治金濟州元濟寧路皆治此舊
土城明洪武四年甃以磚石周九里三十步高三丈
四尺厚二丈池闊四丈餘深一丈五尺四門東曰賓
陽西曰近治南曰會通北曰拱辰
皇清順治十二年總河楊方興增置樓櫓敵臺並城上
翽鳳太白等樓
嘉祥縣城本鉅野縣地金皇統中置縣初治山口鎮
大定十五年遷今治始築土城明成化三年知縣趙
瑄重修周四里高一丈五尺厚一丈東北跨萌山池
自城南轉曲而西僅長里許四門東曰瞻魯西曰獲
麟南曰南武北曰鳳城復於儒學前開一門曰采芹
崇禎間東兖兵備道陸夢龍檄修始砌以石
汶上縣城舊治中都城唐天寶中移今治本土城明
隆慶元年知縣趙可懷漸易以磚周十二里高二丈
七尺厚二丈五尺池闊一丈二尺深八尺邑北引蒲
灣泊水一支南繞城下注蜀山湖仍於上流建閘以
節之四門東曰醉白西曰懷冉南曰觀泉北曰拱極
陽穀縣城舊城在縣北為河所湮宋太平興國八年
徙今治本土城明成化五年知縣孟純增築周九里
高二丈有竒厚二丈池闊二丈深一丈四門東曰迎
恩西曰柔遠南曰會盟北曰拱極正德六年知縣盧
鑒復築外垣萬歷五年知縣吳之問乘歲稔令畆輸
一磚甃城悉竣二十五年知縣盧道築護堤二重高
一丈五尺
壽張縣城漢置縣舊城屢圮明洪武元年建于梁山
之東十四年改遷今治初建土城弘治十四年知縣
錢俊增築周五里高二丈有竒厚二丈池闊三丈深
一丈四門東曰迎恩西曰來賓南曰永寧北曰安賢
嘉靖年知縣况澄於門外穿渠置橋築護城堤高二
丈闊一丈
皇清順治七年河決荆隆口城壞十七年知縣陳璜增
修
東昌府
東昌府城聊城縣附郭舊治巢陵故城宋淳化三
年河決城圮於水乃移治孝武渡西即今治也本土
城明洪武五年守禦指揮陳鏞始甃以磚石周七里
有竒高三丈五尺厚二丈池闊三丈深二丈四門東
曰寅賓西曰納日南曰南薰北曰鎖鑰城樓二十七
座綠雲在西北望嶽在東北最為擅名附城為郭郭
外各為水門設釣橋環以護城堤延亘二十里以禦
水漲全城倚之
堂邑縣城舊城在縣西宋熙寧初圮於水縣令耿幾
父改遷今治築土城周六里有竒高一丈八尺厚丈
餘相傳城工甫畢白雀萬數翔集其上人呼為白雀
城云明洪武間知縣陳孟隆加築四門東曰望岱西
曰通衞南曰迎薰北曰拱極水門二俱在南城一向
文廟一向縣署甕門二北曰會歸東曰帶海崇禎十
年知縣裴希度增礟臺敵樓八所環城掘壕三重拓
地約六頃中列品字坑三萬餘足資防衞之方云
博平縣城舊城在縣東南宋景祐間徙今治土城周
四里餘高二丈五尺厚二丈池闊二丈深一丈四門
東曰旭陽西曰望津南曰對薰北曰瞻闕明弘治間
知縣田永環壕設堤正德間知縣堅晟增築高厚置
更舖十八座建雄武臺於南郭萬歷六年知縣鄭材
撤土堞易以磚
茌平縣城舊城在茌山下金置博州移今治土城周
三里有竒高二丈五尺厚一丈五尺池闊三丈深一
丈護以堤高一丈廣一丈四門東曰近聖西曰首化
南曰通會北曰拱極明萬歷十年知縣王國弼浚南
北城壕為橋各一
莘縣城本漢陽平縣城久圮明成化十九年知縣賈
克中重築弘治三年知府李舉增拓周五里有竒高
二丈五尺厚一丈五尺池闊二丈深一丈四門東曰
永清西曰大有南曰阜民北曰伊田正德七年知縣
王深建外城高一丈八尺厚一丈崇禎五年知縣孫
愈賢增建城樓四座敵樓二十九座
清平縣城舊城在縣西宋元豐中河決徙今治宣和
間建土城尋燬於兵金大定十三年奉議大夫韓某
重築周六里高三丈二尺厚一丈六尺池闊二丈深
一丈四門東曰迎旭西曰鎮遠南曰望魯北曰拱辰
冠縣城舊冠氏城在縣北金遷今治本土城明時始
甃以磚周四里高一丈五尺厚二丈池闊二丈深七
尺四門東曰延曦西曰駐暉南曰麗正北曰拱極嘉
靖二十一年知縣姚本築護城堤延亘十里增置敵
臺十四座又於賈鎮清水二堡各建一城鑿壕置墩
為邑捍衞
臨清州城後魏置清淵縣在衞河西岸宋建炎中遷
曹仁鎮明洪武二年徙治於此在汶衞之間景泰元
年巡撫洪瑛建城緣廣積倉為基周九里一百步高
三丈二尺厚二丈餘甃以磚池闊九尺深如之四門
東曰威武西曰廣積南曰永清北曰綏遠弘治間兵
備副使陳壁增置月城叠石為四橋正德間副使趙
繼爵始築羅城以衞商賈之列肆于外者嘉靖間巡
撫曾銑副使王揚拓而廣之名新城延袤二十里跨
汶衞二水六門東曰賓𤾉曰景岱南曰欽明西曰靖
西曰鎮定北曰懷朔又為水門三各建戍樓對峙其
上嘉靖二十九年巡撫王忬副使李憲卿建敵臺三
十二座
館陶縣城舊城在縣西南隋徙今治土城久圮明成
化三年知縣唐正重築周四里高二丈五尺厚二丈
池闊三丈深二丈四門東曰豐樂西曰臨津南曰明
遠北曰通都又東南一門在文廟前曰文明萬歷元
年知縣李冲奎增築護城堤十餘里
邱縣城本平恩鎮元置縣土城至元二十七年縣尹
劉英所築明成化間縣丞唐暎重修周八里高一丈
六尺厚八尺池闊一丈六尺深八尺四門東曰長春
西曰永安南曰阜化北曰迎恩嘉靖二十二年知縣
許紳加築護城堤
皇清順治十一年城為漳水所囓知縣黃在中張焜相
繼補修
恩縣城恩州舊城在縣西明洪武七年改為縣始移
今治土城成化三年巡撫原傑檄縣丞高安所築周
五里餘高二丈五尺厚半之池闊一丈五尺深九尺
五門東曰東作西曰西成南曰迎薰北曰拱辰又北
之西曰廣順崇禎四年知縣劉含輝增修門樓敵臺
高唐州城漢高唐縣城在倫鎮西今州治乃元至正
七年所置土城漸圯明正德六年知州張紘增築周
九里高二丈厚一丈池闊三丈深一丈四門東曰瞻
岱西曰觀成南曰迎薰北曰拱極嘉靖三十一年以
城中多瀦水於北門塞之今門三
皇清康熙四十八年知州龍圖躍重修城垣建樓四座
夏津縣城隋置縣土城久圮明天順間知縣薛正重
築周六里餘高二丈二尺厚一丈五尺池闊三丈深
一丈四門東曰挹𤾉西曰西成南曰迎薰北曰拱辰
皇清康熙十四年知縣朱國祥重修四垣增厚三尺
武城縣城舊治永濟渠西宋大觀中衞河水決徙今
治土城經燬明成化三年知縣姚顯重築周四里許
高二丈二尺厚一丈九尺池闊三丈深一丈四門各
以鄉名東曰歸仁西曰治平南曰居賢北曰德化
皇清順治六年知縣房萬達重加浚築增置敵樓二十
四座
青州府
青州府城益都縣附郭郡舊有二城俱在陽水之
上北為東陽城南為南陽城晉治東陽北齊始遷南
陽即今治本土城明洪武初都指揮葉大旺甃以磚
石周十三里有竒高三丈五尺厚三丈池闊三丈五
尺深一丈五尺四門東曰海晏西曰岱宗南曰阜財
北曰瞻辰東南北三門皆有月城重關天順間知府
徐郁修建城樓臺舖嘉靖十三年兵備僉事康天爵
增築西門月城新設滿營城在青州府城之北雍
正八年設立滿營建城駐劄遣御史偏武候補參政
道陳豫朋監工周一千丈高一丈八尺厚一丈砌以
磚石池闊三丈五尺深七尺四門各設樓櫓敵臺規
制宏備
臨淄縣城漢唐縣治俱在古齊城今治在古齊城西
南十里齊乘云疑金時所徙也本土城元末達嚕噶
齊李仲名所築周四里高三丈厚二丈池闊二丈深
一丈四門東曰朝陽西曰通晝南曰迎恩北曰望京
明正德七年知縣馬暹築月城護以崇堤萬歷二十
三年知縣張汝雨始甃以磚崇禎十六年知縣鄒逢
吉築炮臺十座
博興縣城舊城在縣南唐時移就樂安故城即今治
也本土城元末重築甃以磚周三里有竒高二丈三
尺厚一丈五尺池闊二丈二尺深七尺引小清河注
之四門東曰朝宗西曰通濟南曰來薰北曰拱極明
嘉靖三十四年知縣顧楫增拓東南門建樓於上名
曰迎秀
高苑縣城隋大業初省臨濟入高苑徙治於此本土
城明景泰四年知縣蔡澄重築正德六年知縣張誠
增修周五里高三丈厚二丈池闊三丈深一丈壕外
築圍牆四百餘堵四門東曰賓陽西曰望秋南曰顧
清北曰拱辰嘉靖二十九年知縣郭臣增置水關三
十七年知縣羅沛創建小南門直對學宫建樓於上
曰文明萬歷四年知縣單濱砌堞以磚
樂安縣城本千乘縣隋開皇三年移於廣饒故城即
今治也舊土城明成化間知縣馬亮重築周五里高
二丈五尺厚二丈池闊二丈深半之四門東曰東作
西曰西成南曰阜財北曰通濟萬歷二十三年知縣
王國翼改築磚城城介淄濟之間南有曲堤在淄河
北岸元尹蘇肯李所築北有利農堤在濟水南岸成
化間知縣沈清所築均資保障云附塘頭所城(所裁)
(在樂安縣東北一百里土城周三里高一丈五尺厚七尺池闊二丈深一丈一門)高家港城
(在樂安縣東北一百里土城周二里)
壽光縣城隋開皇六年於博昌故城復置壽光縣即
今治舊土城明正德六年知縣張良弼重築周三里
半高二丈厚稱之池闊一丈六尺深八尺五門東曰
迎旭西曰宗岱南曰來薰城北東小門曰青陽西小
門曰瞻辰七年知縣劉瀾增築護城堤崇禎十三年
知縣劉昇祥始甃以磚石修建樓舖鑿隍增堤引温
泉之水以注之
昌樂縣城宋昌樂城在縣西北明遷今治初建土城
成化二年知縣范威重修周四里高一丈八尺厚二
丈池闊一丈四尺深七尺四門東曰永清西曰臨丹
南曰熙寧北曰望海嘉靖三年知縣何洪增置樓櫓
築南城重門名曰阜民萬歷中知縣張美宋名世相
繼脩葺悉甃以石崇禎十一年知縣劉芳奕建外城
又築丹河二壩引水入壕為捍禦之用云
臨胊縣城漢置縣舊土城元至正十七年重築周三
里高二丈池闊一丈六尺深一丈二門南曰胊陽北
曰古駢明崇禎十三年知縣任遠易以磚石
安邱縣城隋置平昌城在縣西南唐武德六年移今
治本土城元至正末元帥王雅魯修築周三里有竒
高二丈二尺厚一丈池闊一丈六尺深半之三門東
曰威武南曰太平北曰乘勝明洪武初新闢内外馬
路崇禎十三年知縣劉運隆增置敵臺門樓皆繚以
磚
諸城縣城縣有南北二城南城為西漢東武縣城北
城乃後魏永安中所築兩城合一中劵一門謂之雙
門縣治在北城即隋之密州治也城久漸圮明洪武
四年守禦千戶伏彪重修周九里高二丈七尺厚一
丈二尺池闊一丈九尺深半之五門正東曰東武正
西曰西寧正南曰永安東南曰鎮海西南曰政清各
有甕城重門備設其北城即超然臺附南龍灣鎮
海口巡檢司城(在諸城縣東南一百三十里石城周一百二十丈)信陽鎮巡
檢司城(在諸城縣南一百二十里石城明洪武三年巡檢王福修築周八十丈二門)龍潭
寨城(在諸城縣東南一百一十里石城明洪武年百戶管成修築周一里二門)蕭家寨城
(在諸城縣東南一百二十里石城明洪武三十一年百戶陳良修築周一里二門)
博山縣城舊為顔神鎮地居益都西南淄川之南萊
蕪之北山谷險隘明青州兵備道王世貞創建石城
周五百一十八丈五尺高二丈三尺引二女泉水為
池達於范河四門東曰荆山西曰禹石南曰龍泉北
曰范河水門三一在龍泉門西一在范河門東一在
禹石門北崇禎間城上增築瞭臺八座於荆山門下
又開一小水門舊屬益都縣西南鎮
皇清雍正十二年改設為縣增高培厚洵稱巖邑
登州府
登州府城蓬萊縣附郭唐置登州徙今治即蓬萊
鎮也石城周九里高三丈八尺厚二丈池闊二丈深
一丈四門東曰春生西曰迎恩南曰朝天北曰鎮海
水門三南曰上水門黑水所入東曰小水門蜜水所
入西曰下水門黑蜜二水合流由此而出以赴海明
萬歷間因倭警增築敵臺二十八座又水城在大城
北原名備倭城本宋之刀魚寨也明洪武九年指揮
謝規疏通海口由水閘引海入城中名小海為泊船
所設立帥府城周三里許高三丈五尺厚一丈一尺
一門曰振揚樓舖共二十六座萬歷二十四年總兵
李承勲以磚甃東北西三面增建敵臺三座附劉
家汪寨城(在蓬萊縣東北四十里石城周一里高二丈五尺厚一丈三尺池闊一丈深五尺南)
(一門樓舖五座)解宋寨城(在蓬萊縣東北六十五里石城周一里六十丈高二丈五尺厚丈餘)
(池闊一丈深七尺南一門樓舖五座)
黃縣城舊黃城在縣東唐開元十一年改建于黃冠
村即今治也本土城周六里明洪武四年千戶韋勝
分其南半改築之周二里有竒高二丈四尺厚二丈
池闊一丈四尺深八尺四門東曰寅賓西曰迎宣南
曰環翠北曰澄清正德十一年知縣周淳因絳河山
水侵城遂以東北隅退數武為月城下作水門以洩
水萬歷二十一年知縣張彙選甃以磚石建西北二
門甕城崇禎十三年知縣任中麟增置東南二門甕
城並角樓敵臺附黃水河寨城(在黃縣東北二十里唐時建寨明崇)
(禎中增築石城周一百三十八丈高二丈五尺厚一丈餘池闊一丈深五尺南一門敵臺十二座)馬
停寨城(在黃縣西四十五里石城周二里高一丈五尺南北二門)
福山縣城金天會中析登州之兩水鎮置為縣即今
治也本土城明永樂九年備禦千戶周玘重築砌以
磚石周三里有竒高二丈四尺厚二丈東面臨河南
北西三面池闊一丈五尺深八尺三門東曰鎮静西
曰義勇南曰平定建敵樓于上崇禎間增置炮臺八
座城東南有堤長三里高一丈二尺闊一丈城西有
官渠十餘里皆護城之要工也附竒山所城(所裁在福)
(山縣東北三十里與寧海接壤磚城周二里有竒高二丈二尺厚二丈池闊三丈五尺深一丈樓舖十六)
(座)盧洋寨城(在福山縣西北五十里與蓬萊接壤磚城明洪武二十九年百戶張剛所築周)
(二里高一丈七尺厚一丈五尺池闊一丈深七尺東西二門樓舖六座)
棲霞縣城本蓬萊縣之楊疃鎮金天會中置縣建土
城明嘉靖中知縣李揆重築萬歷間知縣鮑霖繼之
悉甃以石周三里許高一丈八尺厚七尺四門東曰
寅賓西曰迎恩南曰環翠北曰迎仙城阻山石池不
可鑿南帶河雨集則水漲為患築護城堤長一百五
十步萬歷二十五年知縣鮑紋增甕城一座敵樓八
座
招遠縣城本掖縣之羅峯鎮金天會中置縣建土城
元末燬于兵明洪武三年王明善重築正德六年知
縣申艮增修周二里有竒高二丈四尺厚二丈二尺
池闊一丈二尺深一丈三門東曰盥泉南曰通仙北
曰望海嘉靖二年知縣羅錦闢東南門曰雲路十一
年知縣屈允元重修甃以石
萊陽縣城晉昌陽城在縣東南唐永徽中遷築於此
舊土城明洪武二十一年指揮鄧清重修周六里高
一丈八尺厚一丈二尺池闊一丈五尺深八尺四門
東曰望石西曰太平南曰迎和北曰旌旂正德十四
年知縣司迪改築磚城增敵樓八座
寧海州城本漢牟平縣金大定二十二年置州于此
舊土城明洪武十年指揮陳德砌以磚石周九里高
三丈二尺厚四丈池闊三丈二尺深九尺四門東曰
建武西曰奉恩南曰順正北曰鎮海萬歷二十二年
知州張以翔增修城樓並敵臺十二座附金山所
城(所裁在寧海州東北四十里磚城周二里高二丈三尺池闊二丈深一丈二門東曰寧海南曰迎恩)
(樓舖二十座)清泉寨城(在寧海州西北四十里磚城周二里高二丈五尺一門樓舖六座)
文登縣城漢牟平縣地北齊天統四年置縣于此舊
土城明洪武元年萊州鎮撫韓登督修周七里高二
丈五尺厚一丈池闊三丈深八尺三門東曰望海西
曰崑嵛南曰新建萬歷八年知府劉自化始甃以石
附文登營城(在文登縣東十里土城明宣德十年所築周三里高八尺東西南三門)
威海衞城(今裁在縣東北一百二十里磚城明永樂初所築周六里有竒高二丈五尺厚一丈)
(二尺池闊一丈五尺深尺四門樓舖二十座)靖海衞城(今裁改為巡檢司在縣南一百二十)
(里石城明洪武三十年所築周五里七十一丈高二丈四尺池闊二丈五尺深一丈東南北三門樓舖二)
(十九座)寧津所城(所裁在縣東南一百二十里磚城周三里高二丈五尺厚二丈三尺池闊)
(二丈深一丈四門樓舖十六座)百尺崖所城(所裁在縣東北一百四十里磚城周一里高三)
(丈池闊一丈五尺深九尺東西南三門樓舖十五座)
海陽縣城原大嵩衞城今改衞為縣(詳建置志)係磚城明
洪武三十一年指揮鄧清所築周八里高一丈九尺
厚一丈五尺池闊八尺深一丈四門東曰永安西曰
寧德南曰迎恩北曰翊清樓舖二十八座附海陽
所城(所裁在新縣南十里磚城周三里許高二丈厚一丈二尺池闊一丈二尺深八尺南西二門樓)
(舖二十九座)大山所城(所裁在新縣西二十里磚城周四里高一丈五尺池闊一丈深七尺)
(四門樓舖一十五座)
榮城縣城原成山衞城今改衞為縣(詳建置志)又古名天
水郡明洪武二十一年置衞築石城周六里一百六
十八步高一丈八尺厚二丈池闊一丈五尺深一丈
四門東曰永寧西曰迎恩南曰鎮遠北曰武寧樓舖
二十四座附尋山所城(所裁在新縣東南一百二十里磚城周二里三十六)
(丈高二丈五尺厚二丈池闊二丈深一丈東西四門樓舖二十九座)
萊州府
萊州府城掖縣附郭本漢東萊郡治故址明洪武
四年萊州衞指揮使茅貴修築甎城萬歷二十六年
因倭警萊州道盛稔知府龍文明復加繕治周五里
有竒高三丈五尺厚二丈池闊四丈深二丈四門東
曰澄清西曰武定南曰景陽北曰定海樓舖具備東
門有外壕堤一道資以護城附竈河所城(所裁在掖縣北)
(五十里磚城周二里高一丈五尺厚一丈池闊一丈深八尺南北二門)王徐所城(所裁在掖)
(縣東北八十里磚城周二里高一丈五尺厚一丈池闊一丈深八尺南北二門)馬埠所城(所裁)
(在掖縣西北一百六十里石城周二里高一丈五尺厚一丈池闊一丈深八尺南北二門)海倉巡
檢司城(在掖縣西北九十里土城元時開膠萊河運道所築遺址猶存)
平度州城本隋膠水縣治舊土城元末修築明洪武
二十二年知州劉厚重修周五里有竒高三丈厚一
丈五尺池闊一丈八尺深九尺三門東曰迎陽西曰
安慶南曰永寧崇禎十年知縣杜志攀改壘石城高
厚皆加三尺增置三門樓櫓
濰縣城本漢下密縣治舊土城周九里有竒高二丈
八尺厚一丈五尺池闊一丈五尺深半之四門東曰
朝陽西曰迎恩南曰安定北曰望海明正德七年推
官劉信重修引小于河水入城城東本以白狼河為
池水漲侵城萬歷十五年知縣張問達于河上築堤
長里許四十二年知縣郭增光復設壩以護之崇禎
十三年知縣郉國璽甃城以石加高七尺厚一丈置
敵臺二十八座東西南三門護城北門炮樓一座
昌邑縣城在都昌舊縣之東土城宋建隆三年所築
元至正十一年重修周五里高一丈八尺厚一丈五
尺池闊二丈二尺深九尺三門東曰永順西曰重慶
南曰延爽明嘉靖四十五年知縣李天倫建東南角
樓名曰奎光萬歷五年知縣侯鶴齡增築甕城並建
重門崇禎十三年知縣白壯易以磚城南有土龍堤
東有紅崖堤皆遏濰水以護城居民賴之
膠州城本隋膠西縣治舊土城明洪武初千戶袁正
重築八年千戶申義甃以磚石周四里高二丈五尺
厚一丈二尺池闊二丈五尺深一丈五尺三門東曰
迎陽西曰用成南曰鎮海角樓四座敵臺八座附
靈山衞城(今裁歸併膠州詳職官在州東南九十里土城明洪武三十五年指揮僉事朱興所)
(築永樂初指揮僉事郭景易以磚周五里高一丈五尺厚二丈池闊二丈深一丈五尺四門東曰朝陽西)
(曰閱武南曰鎮海北曰承恩)夏河所城(所裁在膠州西南八十里石城明洪武間靈山衞百)
(戶管成所築周三里高一丈七尺厚二丈池闊一丈五尺四門)
高密縣城舊治在縣西南唐武德間移治漢夷安城
北尋遷今治土城久圮元至正十二年縣尹秦裕伯
重築明嘉靖二年知府郭五常始甃以磚周三里九
十步高二丈三尺厚二丈池闊二丈深一丈四門東
曰星聚西曰通德南曰永安西南曰保寧崇禎十五
年知縣何平建敵樓十二座
即墨縣城在不其城東北隋所徙也舊土城元至正
十一年縣尹吕俊重築周四里高一丈六尺厚一丈
三尺池闊二丈深七尺三門東曰朝海西曰通濟南
曰環秀明萬歷二十八年因倭警知府龍文明知縣
劉應旂始易以磚增置樓櫓附即墨管城(在縣北十里土)
(城明宣德八年所築周四里高一丈五尺厚一丈二尺池闊一丈五尺四門)鼇山衞城(今裁)
(歸併即墨縣詳職官在縣東四十里磚城明洪武二十一年衞指揮僉事廉高所築周五里高三丈五尺)
(厚一丈七尺池闊二丈五尺深一丈五尺四門東曰鎮海西曰迎恩南曰安遠北曰維山)雄崖守
禦所城(舊隸鼇山衞今裁歸併即墨縣在縣東北九十里土城周二里)浮山守禦所
城(舊隸鼇山衞今裁歸併即墨縣在縣東南九十里土城周二里)張家寨城(在即墨縣西南)
(五十里土城周二里)樓山寨城(在即墨縣南四十里土城周二里)金家嶺寨城
(在即墨縣南七十里土城周二里)蕭旺莊寨城(在即墨縣東南五十里)子家莊
寨城(在即墨縣東南九十里)大港寨城(在即墨縣東北六十里)走馬嶺寨
城田村寨城栲栳島巡檢寨城(俱在即墨縣東北九十里)羊
山寨城(在即墨縣東北一百里以上皆土城僅存遺址)
武定府
武定府城惠民縣附郭本棣州歷有遷置宋大中
祥符八年徙今治崇寧元年工部尚書牛保始築土
城周十二里高三丈五尺厚二丈餘池闊五丈深一
丈四門東曰青陽西曰金景南曰明遠北曰靖安四
門外各砌月城仍築護城堤延袤三十餘里明嘉靖
十四年僉事王璣始砌以磚
青城縣城元置縣土城至元間華總管郭元帥所築
周三里高一丈五尺厚一丈五尺池闊二丈深一丈
五尺四門東曰望海西曰通濟南曰仰岱北曰拱辰
明萬歷六年知縣李繼美重修加高四尺易堞以磚
二十三年知縣王建中增設甕城並敵臺十二座
陽信縣城古厭次城也宋大中祥符中徙棣州及厭
次縣于陽信界而移陽信于今治土城元平章于巴
拜所築周六里十三步高二丈四尺厚二丈池闊一
丈八尺深半之四門東曰永和西曰長阜南曰迎薰
北曰拱極明嘉靖十年知縣徐九臯建城樓
海豐縣城本隋之無棣縣宋治平中徙今治土城元
至正十七年平章于保保所築周三里高二丈五尺
厚二丈池闊三丈深八尺四門東曰宜春西曰通衢
南曰迎恩北曰鎮海明崇禎十一年知縣雷之渤增
建敵樓四座十二年北城樓燬知縣李桂芳重葺
皇清順治五年知縣杜良祚修浚外壕闊一丈五尺深
半之
樂陵縣城初治咸平鎮明洪武間遷今治舊土城成
化二十三年知縣孫賓重築正德六年知縣許逵增
修周三里高二丈八尺厚二丈餘池闊一丈深七尺
三門東曰朝海南曰宣和北曰迎恩後增闢西門曰
寅餞改南門曰通濟
商河縣城縣本隋置土城唐武德中所築明成化二
年知縣寇源增修周三里餘高二丈厚一丈五尺池
闊一丈六尺深八尺四門東曰太平西曰聚仙南曰
德隆北曰歸厚正德六年知縣陳牧剏建外城周九
里高二丈二尺池闊丈餘深一丈嘉靖二年知縣柯
相重繕城垣增設樓櫓
濱州城後周置州土城元平章于保保所築明正德
七年巡按張濬檄都司都事吕佩重修周七里高二
丈五尺厚丈餘池闊二丈深淺各隨地勢四門東曰
望海西曰臨川南曰迎薰北曰拱辰萬歷十一年知
州艾梅重修堞牆易以磚石有護城堤在州西迤南
十里迤北五里
利津縣城金所置縣土城半圯明正德間縣丞魏彦
昭增修周七里高一丈七尺厚一丈五尺池闊二丈
深一丈四門東曰觀瀾西曰朝京南曰迎薰北曰鎮
海萬歷中知縣周大年增置四門甕城敵樓二十座
霑化縣城土城金置縣時所築明成化二年知縣陳
謨重修周五里一十步高三丈厚一丈五尺池闊丈
餘深半之四門東曰布德西曰涵暉南曰迎薰北曰
朝京
蒲臺縣城縣本隋置土城卑薄明成化二年知縣孫
通增築周三里一百七十餘步高二丈九尺厚二丈
池闊二丈深丈餘四門東曰仁化西曰金澤南曰迎
薰北曰拱極敵樓四座敵臺十六座正德八年知縣
劉繼仁甃以磚石重建門樓
沂州府
沂州府城蘭山縣附郭隋臨沂舊縣址也原係磚
城明洪武元年指揮周德所築周九里高二丈五尺
厚一丈五尺池闊一丈六尺深一丈四門東曰鎮海
西曰瞻蒙南曰望淮北曰宗岱砲臺四座
郯城縣城舊土城在古郯國之南元末沂州守禦王
信所築周五里八十步高二丈二尺厚一丈餘池闊
三丈深九尺三門南曰通淮西曰瞻魯北曰拱辰明
萬歷二十三年知縣文廣始甃以磚城東有禹王臺
堤遏沐水南流堤潰則全沐西注有圯城之患今設
欽工屢加修築城賴以安
費縣城在古祊城内元魏太和元年築後移陽口山
隋開皇中復置縣于此舊土城周八里明洪武初截
其北偏為城周四里高一丈八尺厚一丈五尺池闊
二丈深一丈四門東曰望海西曰仰聖南曰映文北
曰瞻蒙成化五年知縣殷禮改砌以石
莒州城舊城即莒之故址漢為城陽國都周九里元
至元間參政馬睦火者鎮莒以城大難守截東北隅
為小土城周五里高二丈二尺厚二丈池闊二丈七
尺深半之三門東曰望海南曰文明北曰沙浦明萬
歷二十五年知州谷文魁重修易以磚
蒙隂縣城舊城在縣西南元皇慶二年始置今治本
土城明洪武三十年百戶龍勝重築周二里半高一
丈六尺厚一丈池闊一丈二尺深一丈初設東西二
門成化三年知縣白良輔增闢南門東曰望海西曰
瞻岱南曰文昌正德九年知縣梁緒改甃以石
皇清康熙十三年知縣屈逸乘增建東門樓雍正三年
知縣高克謩于城東河岸築堤一道以杜水患邑人
賴焉
沂水縣城本東莞縣治舊土城明天順間知縣陳孜
甃以磚石周二里有竒高二丈三尺厚二丈池闊二
丈深丈餘三門東曰東莞西曰西成南曰沂陽正德
六年城燬于寇知縣汪淵砌以石增置敵臺
日照縣城漢海曲地舊土城金置縣時所築元至正
十七年邑人相士安率衆增修周二里高二丈有竒
厚丈餘池闊一丈五尺深半之三門東曰永安西曰
太平南曰望海明萬歷二十一年知縣杜一岸始甃
以磚增築甕城重門敵臺四座先是嘉靖三十六年
知縣張執中于城西築土城三面勢如重城外郭及
崇禎十三年知縣郭麟以石砌之與舊城相連為一
仍於城外浚壕闊一丈二尺深如之附安東衞城
在日照縣南九十里南距江南海州七十里石城明
弘治三年所築周五里高二丈一尺厚二丈池闊二
丈五尺深八尺四門東接日照諸城直達齋堂島大
洋為南海重汛(按安東衞舊隸青州府故建置各志俱附青州末城池附沂州末從近也)
石臼寨所城(今裁在日照縣東南二十里石城周三里有竒高一丈四尺厚三丈池闊三丈)
(二尺深一丈南北西三門樓舖一十五座)夾倉鎮巡檢司城(在日照縣東南二十里石)
(城周六十丈)
泰安府
泰安府城泰安縣附郭即宋乾封縣城開寶五年
所築本土城明嘉靖間濟南通判王雲興奉檄重修
始易以石周七里六十步高二丈五尺厚二丈池闊
三丈深二丈四門東曰静封西曰望封南曰乾封北
曰登封崇禎十二年守道蔡懋德增修建敵樓四座
肥城縣城漢舊城在縣西元至元十二年置今治本
土城監肥城抹漢所築周六里一百步高一丈五尺
厚一丈池闊一丈深七尺二門南曰文安北曰武定
明永樂間東北二隅為河水所囓隨缺修築成化五
年知縣林廷庸增築月城建門樓萬歷二十二年知
縣馬經綸始甃以石
新泰縣城漢東平陽縣故址舊土城周六里高二丈
五尺厚一丈池闊一丈二尺深半之初設東南二門
明弘治十四年知縣吳禧增闢西門東曰通齊後改
于學宫左曰文明西曰瞻岱南曰望魯萬歷十五年
知縣李上林天啓二年知縣趙希忭相繼增修悉甃
以石
萊蕪縣城古萊蕪城在淄川縣今城乃元至正間所
建明正德六年知縣盧秉彜甃以石周四里高二丈
厚一丈五尺池闊一丈八尺深丈餘南則汶水之所
經也三門東曰通齊西曰望嶽南曰臨津各有甕城
樓櫓具備
東平州城舊治須昌縣即唐之鄆州也宋咸平三年
河決城圯移建今治州守姚扄監築土城周二十四
里高二丈厚一丈五尺池闊六丈深八尺外有護城
堤三十餘里南北各一門東西各二門明嘉靖二十
八年知州李昇浚深城壕引籚泉水注之
東阿縣城舊城在新橋鎮明洪武八年因避河患遷
今治即穀城縣故址舊土城知縣朱徵修築周四里
一百三十步高一丈八尺厚一丈五尺池闊一丈五
尺深一丈有狼溪河貫于城中弘治十二年知縣秦
昂增修樓堞甃以磚石四門東曰洪範西曰安平南
曰拱華北曰朝宗城樓五座角樓十座
皇清康熙五十一年知縣張楷修建南北二門附安
平鎮城(即張秋鎮在東阿縣西南六十里地屬東阿夀張陽榖三縣分轄明萬歷七年都御史趙)
(賢倡建鎮城跨運河之上周八里高二丈三尺厚二大四門有樓南北渡口設敵臺四座規制宏壯為漕)
(河重鎮)
平隂縣城舊城在榆山下元至元十三年移今治建
土城周四里高一丈八尺厚一丈池闊二丈深一丈
五尺四門東曰望岱西曰澄源南曰錦川北曰拱極
明萬歷十一年知縣張性成改築石城建敵臺
皇清順治三年知縣劉昇祚重修樓舖城外周以土垣
曹州府
曹州府城荷澤縣附郭漢乘氏縣城即古曹國也
明正統十一年置州於此故城久圯知州范希正重
建周十二里高三丈有竒厚三丈池闊四丈深一丈
五尺四門東曰宜春西曰豐樂南曰迎薰北曰朝天
正德中知州李貫吳瓚相繼繕修四關繚以郛郭環
以溝塹並建角樓敵臺嘉靖元年知州沈韓加築大
堤防禦河患
單縣城魯單父邑舊城半圯于河明嘉靖五年巡撫
王堯封徙築城北以舊城北牆為南面甃以磚石周
五里一百五十步高二丈五尺厚二丈池闊四丈二
尺深一丈四門東曰東作西曰西成南曰阜財北曰
朝京四郭為關東曰迎春西曰延暉南曰遷善北曰
迎恩外設護城堤一道去城里許周十二里高一丈
五尺厚倍之
城武縣城元魏時治古郜城今治在城之西北傳自
唐時遷於此土城元泰定三年所築周三里餘高二
丈八尺厚一丈四尺池闊二丈五尺深一丈四門東
曰弘文西曰修武南曰通化北曰拱極明正德二十
六年同知羅椿枝築護城堤延袤十有五里以防河
患
鉅野縣城漢置縣土城故址周九里明正德中知縣
余守觀縮西北二面就東南建城周五里高一丈五
尺厚一丈三尺池闊一丈有竒深七尺四門東曰凝
和西曰遂昌南曰延熙北曰拱德護城有堤堤高一
丈闊稱之
鄆城縣城西鄆舊城在縣東南金避水患徙治於此
土城周三里九十步高二丈五尺厚八尺池闊七尺
深一丈外護以堤四門東曰通濟西曰枕濮南曰迎
薰北曰拱極明正德中知縣馬珩修建南門
曹縣城元置磐石鎮明洪武二年移曹州治此四年
改為縣土城正統十一年知縣陳常所築周九里有
竒高二丈二尺厚二丈池闊三丈深一丈五尺四門
東曰望嶽西曰鎮川南曰阜民北曰迎恩正德六年
黃河浸漫知縣易謨築堤禦之九年知縣趙景鸞改
浚舊壕外增護城堤十二里高二丈厚倍之崇禎間
知縣崔達郭萬象相繼修築悉易以磚
定陶縣城舊城在寶乘塔西北元末河決湮于水明
洪武四年徙今治土城成化元年知縣陳紹祖所建
周九里三十步高二丈有竒厚一丈八尺池闊四丈
深九尺四門東曰宗魯西曰環曹南曰迎薰北曰拱
極外設護堤高一丈八尺闊三丈正德十二年知縣
苪京增置敵臺十六座萬歷十年知縣李四勿建角
樓八座二十四年知縣楊克順砌水溝四十四道
濮州城舊治鄄城即唐之濮州也明正統末城圯于
河景泰三年知州毛晟徙治于此建土城周七里高
二丈四尺厚二丈池闊四丈深一丈五尺四門東曰
凝和西曰遂昌南曰延熙北曰拱德正德六年知州
王棟建弩臺敵樓以備警嘉靖十七年知州李炯砌
堞以磚
范縣城古范城在縣東南明洪武十三年河決圯于
水知縣張允徙築今治周七里高一丈六尺厚一丈
池闊一丈二尺深八尺范為晉大夫士會食邑士會
豢龍氏之後也舊城設六門以象龍形東一西一為
首尾南北各二為四足今治仍其規制
皇清順治七年河決荆隆口城復圯康熙八年知縣霍
之琯重修六十年秋河復決灌城幾圯城東清河時
宜修浚以備不虞云
觀城縣城舊城在縣西隋開皇中徙今治土城周九
里餘高二丈八尺厚二丈池闊二丈深九尺三門東
曰承德西曰肅政南曰麗正明正德六年城燬于寇
知縣石鼐重修
朝城縣城舊城在韓張店宋天聖六年河決為水所
湮明道二年遷今治本土城明洪武三年知縣郭黼
重築周五里有竒高二丈七尺厚二丈五尺池闊二
丈深一丈初設東西二門弘治間知縣張鑰增闢南
北二門東曰太和西曰豐育南曰迎薰北曰覲光
山東通志卷四
