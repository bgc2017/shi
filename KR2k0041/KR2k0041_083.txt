欽定四庫全書
畿輔通志卷八十三
藝術
順天府
南北朝魏
劉靈助(燕郡人善卜筮隨爾朱榮入洛所言輙中莊帝親信之及榮死靈助乃還鄕里舉兵為爾
朱兆所害明年齊神武滅兆贈幽州刺史)
元
李衎(薊州人號息齋道人博學多通官至浙江行省平章政事卒謚文簡衎善竹石窠木所著
竹譜今傳於世子行官至黃巖知州竹石得家學尤善山水)
藝元(寳坻人始為黃冠師事青州把道錄傳其藝至元中凡兩都名刹範佛像出元手者神鬼
妙合天下稱之其上都三皇尤古粹仁宗嘗勅元非有旨不許為人造後大都南城作東嶽廟元為
作仁聖帝像其侍臣像久之未措手適閱秘書圖畫見唐魏徵矍然曰得之矣非若此莫稱為相臣
於是遽走廟中即日成像其所為西番佛像多秘人罕得見者元官為昭文館學士以夀終)
永平府
明
趙楷(樂亭人邑諸生少聰敏得麻衣訣然不欲以術售撫寧翟中丞鵬林居楷望見輒語人曰
翟當起重用苐不終耳亡何起至大司馬總督六鎮遭阨王司徒好問不偶意鬱然楷曰君當清貴
可上卿無憂不第後果然又能自知休咎俱言如左券)
保定府
南北朝梁
許澄(新城人澄父奭初仕梁為中軍長史隨柳中禮入長安與姚僧坦齊名拜上儀同三司澄
有學識傳父業尤盡其妙歴位尚藥典御諫議大夫封賀川縣伯父子俱以藝術名)
北齊
許遵(新城人明易善筮兼精天文風角占相其驗若神齊神武中引為館客自言禄命不富貴
不横死是以任性疎誕多所犯忤神武常優容之芒陰之役遵謂李業興曰賊為水陣我為火陣水
勝火我必敗果如其言子暉亦學術數遵謂曰汝聰明不及我不勞多學惟授以婦人産法豫言男
女及産日無不中以此數獲賞賚焉)
隋
許智藏(高陽人祖道幼常以母疾遂博覽醫書究極其理時號名醫語諸子曰為人子者嘗膳視
藥不知方術豈謂孝乎由是世相傳授智蔵事隋文帝為員外散騎侍郎秦王俊有疾召之俊夜夢
其亡妃崔氏泣曰本来相迎聞許智蔵將至當必相苦為之奈何明夜俊又夢崔氏曰妾得訃矣當
入靈府中避之及智蔵至為俊診脉曰疾已入心當發癎不可救也俊果數日而薨)
元
田景延(清苑人自幼有巧思畫山水人物鳥獸下筆逼真人得一幀即為異珍而蔵之尤工寫真
風神氣韻得於意外容城劉静修嘗題曰烟影天穖滅没邊誰從毫末出清妍畫家同有清談弊到
處南華一嗒然)
明
趙律(雄縣人性至孝因母疾乃學醫術洞究軒岐之秘以濟人為心略不責報尤精太素脈易
州守某詿誤失官屬胗其脉律曰來春可辨明後如其言得白除上蔡令過雄復請診之律驚惶不
敢對陰謂其子曰此分體脉也凶莫甚焉後果遭流賊之變夫婦俱死節)
本朝
呂申(原名牙興字文甫清苑人申才姿潁敏少即淹博弱冠食餼屢試不售遂博求天官輿地
及竒壬太乙孤虚風角諸書卜筮推詳什不失一談休咎質奥不易觧久之乃驗從遊甚衆遠近呼
為呂先生或曰呂仙)
河間府
周
扁鵲(鄚人姓秦氏名越人少時為人舍長舍客長桑君過扁鵲謹遇之長桑君知為非常人出
入十餘年乃出其懷中藥予扁鵲曰飲以上池之水三十日當知物矣乃悉取其禁方書盡與之扁
鵲依其言飲藥三十日視見垣一方人以此視病盡見五臟癥結特以診脉為名耳由是名聞天下)
南北朝魏
信都芳(字王琳河間人少明算術兼有巧思嘗云算歴之妙機巧精微我每一沉思不聞雷霆之
聲嘗集五經算事為五經宗及古今樂事為樂書又聚渾天欹器地動銅烏漏刻候風巧事并圖畫
為器準)
隋
張胄元(渤海蓚人善術數推步甚精密高祖時令參議律歴事官太史令)
盧太翼(河間人本姓章仇氏七歲日誦數千言州里號曰神童及長博綜羣書尤善占候文帝將
避暑仁夀宫太翼固諫帝怒將斬之及疾將崩命太子釋之煬帝即位賜姓盧氏其所言天文事應
驗者不可勝數)
遼
劉完素(河間人字守真早遇陳希夷服仙藥而醉及寤洞達醫術療人多有異驗著原病式一卷
宣明論五卷)
天津府
南北朝北齊
吳遵世(渤海人少以易筮知名魏孝武時有所筮無不應文襄即位除中書舍人所著有易林雜
占百餘卷)
唐
李清(北海人隋開皇四年入雲門山窟遇仙授書一軸甫旬歸已為唐永徽元年矣開所授書
乃小兒醫方屢試屢驗後入太行不見)
邢和璞(不知何許人隠於瀛海間善算術凡人心之所許布算而知之卜居嵩穎間著穎陽書三
篇有算心旋空之訣)
正定府
元
李杲(字明之鎮州人從張元素學醫盡得其術家富厚性高蹇人不敢以醫名之所著有東垣
十書傳世元史方技傳載其所治症驗甚詳)
明
毛伯時(號蘭竹先生元氏人幼失明能誦易精潜虚學預談人吉凶夀夭貧賤富貴無不應者被
遇太宗嘗以袁天罡稱之寵眷優渥久之以老乞骸骨勅中使護送還里以疾卒孫玉正統進士詳
文翰傳)
順德府
北齊
魏寧(鉅鹿人武成時以善推禄命徵為館客所言多奇中詳北史藝術傳)
明
劉于台(唐山人少聰穎業儒術萬歴中補弟子員志氣恢巖而工於畫凡山水花草人物備極其
巧人多寳之時名公有云易庵文肖巖字于台畫可稱唐山三絶)
廣平府
晉
黃泓(字時長斥邱人父沈善天文秘術泓從父受業尤明禮易永嘉之亂以讖言率宗族歸慕
容廆廆待以客禮引為參軍軍國之務動輒訪之泓說成敗事皆如言廆常曰黃參軍孤之仲翔也)
南北朝梁
張暅(清河人以星歴奉朝請天監中受詔集天文錄三十卷孫子信學藝博通尤精歴數後魏
末避葛榮亂隠於海島中積三十年專以渾儀測候日月五星差變之數後張胄玄劉焯等本其差
度為定入交食分及五星定見定行與天密會皆古人所未得也)
金
李慶嗣(洺州人少舉進士不第棄而學醫讀素問諸書洞曉其義天德間歲大疫慶嗣和藥於米
分遺貧民全活者甚衆年八十無疾而終所著有傷寒纂要及傷寒論針經等書)
元
趙世英(字唐臣永年人父慶祥以星歴名家英學尤出父右嘗以自黃帝堯舜三代而後秦火餘
遺文殘缺漢興師法多門唯太初四分皇極太衍欽天為最密然數一而所祖各别深心研考經史
子集靡不精究其極鄕黨無少長咸服之年七十六卒)
明
趙得秀(肥鄕木工多巧思人呼為魯般南遊武夷得異人傳修真秘訣歸至林慮愛其山水陡絶
練藤葛為䋲横以木櫈轆轤拾級而升置三清等殿精巧如法人跡罕到遂遁跡頤養其中徵造州
南石橋百丈一甃而無斧鑿痕又於西崖絶渡處懸木以通鑿石函將死語其徒曰幸葬我函中及
死如言葬之甫出數步而懸石下人皆稱為魯般壑)
易州
五代南唐
奚鼐(易州人與弟鼏子超軰製墨極精後超與其子庭珪自易渡江遷居歙州南唐賜姓李氏)
金
張元素(字潔古易州人八歲試童子舉二十七試經義進士犯廟諱下第乃去學醫無所知名夜
夢有人以大斧長鑿鑿心開竅納書數卷於其中自是洞徹其術河間劉完素病傷寒八日不食元
素診脉愈之完素大服元素自此顯名元素治病不用古方其說曰運氣不齊古今異軌古方新病
不相能也)
冀州
遼
王白(冀州人明天文善筮卜仕晉為司天少監遼太宗入汴得之凡决禍福無不中保寧中歴
彰武興國二軍節度使撰百中歌行於世)
趙州
南北朝魏
耿元(宋子人善卜占有客叩門元在室已知其姓字并所賫持及來問之意其所卜筮十中八
九性耿介王公有求筮者拒而不許官至鉅鹿太守)
宋
馬韶(平棘人習天文開寶中太宗以晉王尹京申嚴私習天文之禁韶素與太宗親吏程德元
善每戒韶不令及門九年冬十月十九日既夕韶忽造德元德元恐甚詰其所以來曰明旦乃晉王
利見之辰韶故以相告德元惶駭止韶一室遽入白太宗命德元以人防守之將聞于太祖及詰旦
太宗入謁果受遺踐阼韶以赦獲免踰月起家為司天監主簿終太常博士)
畿輔通志卷八十三
