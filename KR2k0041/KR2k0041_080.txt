欽定四庫全書
畿輔通志卷八十
卓行
順天府
漢
韓福(涿郡人元鳳元年三月賜郡所選有行義者涿郡韓福等五人帛人五十疋遣歸詔曰朕
閔勞以官職之事其務脩孝弟以教鄉里令郡縣常以正月賜羊酒)
北齊
鮮于文宗(漁陽人年七歲父以種芋時亡明年芋時對芋嗚咽如此終身)
元
劉器之(良鄉人五世同居英宗臨其家詔旌之)
曾德(漁陽人宗聖裔母亡父仲祥再娶左氏擕家襄陽兵亂與左氏相失德徧求之五年乃得
於廣海間奉迎以歸孝養甚至)
田善甫(寳坻人家貧孝養不怠親出乘驢扶掖不離側終身不渝至正間旌其閭)
哈都齊(大都固安州人母疾醫不效割左脇取肉作羹進母數日愈)
宋杞(一作宗祀大都人年十九父殁哀極成疾伏榻猶哭不止淚盡繼之以血既葬作遺書囑
妻楊氏曰善守志以事吾母遂卒)
明
張拾(遵化人幼孤力作養母元末召隸戎籍晨起必拜母而後赴伍暮歸亦如之母病目旦夕
籲天母目復明洪武中詔旌之蠲其役)
顧仲禮(保定人幼孤事母孝洪武中蝗起仲禮行田間泣曰食吾苖何以養母俄疾風吹蝗去母
没仲禮年已六十廬墓三載)
楊小兒(永清人性至孝母疾小兒刲肪下肉一片妻周氏亦刲臂肉煎湯以進母病得痊洪武中
旌表)
張法保(大興人永樂中為金吾衛總旗祖母病刲股煑汁以進獲痊後復病刲臂肉療之亦愈擢
尚寳丞)
趙昇(永清人母病昇虔禱於佛刲臂肉令妻韓氏煎湯療母永樂中旌表)
劉懷義(大興人性醇謹事親以孝聞正統中旌表)
侯顯(昌平人為諸生母喪廬墓虎狼遠跡正統中旌表)
谷大用(薊州人正統時監生祭酒李時勉忤太監王振枷於國子監門三日不釋時炎暑蒸欝時
勉病不能勝大用憤激以隻名具疏請以身代疏入得並釋大用素樸魯不為六館所知及是名動
京師官至戶部主事)
韓定(字世安錦衣衛籍天順時曹欽反定避難民家有霍千戶者適與俱後霍為仇誣擬辟臨
刑指定以辯定不以大案為怯力爭之霍遂得釋定官至鴻臚寺卿)
龔然勝(宛平人性至孝事親存没盡禮天順間旌表)
萬盛(大興人舉於鄉父母殁並盧墓三年有靈芝馴鹿之異
成化中旌表)
方榮(大興人神機營都指揮僉事母喪廬墓每旦詣營閱操畢即負土培塜有羣烏翔集其樹
成化中旌表)
柳芳(武清人母殁自營塜壙廬其旁白鶴來巢所藝麥一莖兩穗服徐復留三載成化中旌表)
周尚文(東安人父目瞽以舌䑛之復明後為樂昌訓導母喪歸葬廬於墓盜不敢犯成化中旌表)
秦貴(霸州人自貴以上七世同居成化中旌表)
李琚(密雲人自琚以上六世同居弘治中旌表)
韓鵬(定邊衛人自鵬以上六世同居弘治中旌表)
錢福(大興人父喪廬墓有烏鵲白鳩之瑞弘治中旌表)
王原(文安人父珣正德中困於里役棄家去不知所往時原方在襁褓及長仰天泣曰人而無
父何以生為泣與母别尋其父歴齊魯間數年偶宿土神祠夢僧與語曰如來真個來好去還須去
原驚寤遇老人為占之曰當南行求之寺中原如其言行至輝縣之帶山有寺曰夢覺大雪宿寺門
下僧憐而詢其所自因呼寺中供炊者與敘鄉里則其父也相持哭迎之歸詔旌其門父子皆享年
八十餘子孫盛甚科目不絶)
郝勲(字孟立涿州人舉嘉靖丁酉鄉試以母老躬耕奉養不赴銓選及母殁盧墓三年不至私
室脩族譜立譜訓以教親遜族人化之共㸑者不析各㸑者復合同居至二百餘口一時稱為義門)
張坤(永清人嘉靖中父麒被誣死於戍坤幼甚痛父冤每與弟訥相對泣及長母没遂棄家觸
胃烟瘴卒尋父骸肩負以歸與母合葬焉)
李彪(大興人善事父母鄕黨以孝稱隆慶中旌表)
吳端御(字宜僕宛平人事親孝母病冬月思甘蔗日夜涕泣求之忽於山谷中得蔗數夲奉母遂
愈人以為孝感所著有織絢堂集)
余之祥(字鳳梧宛平人父仕彰德教授歸里雅慕山遊祥僃肩輿飭具竭力以娛父心兄亡躬親
殯斂時學使校士漁陽已及期親友促之去不聽事畢始赴以兄喪過勞感暑疾卒所學甚邃著有
四書宗旨要言羲經統旨葩經宗旨等書)
裴成錦(永清人幼孤不識父面聞母言輒涕泣歲時伏臘必詣父墓哭奠母没亦如之終其身)
賈懋(永清人天性純孝晨昏定省必跪飲食必親奉以進父染疫母患瘡家貧懋竭力醫藥朝
夕籲天求代親俱獲痊)
崔光業(香河人父疾囓指禱於神願減已算以益父殁廬墓三年崇禎中旌表)
劉緋(永清人崇禎丙子城陷父被執緋哀懇求以身代敵感其誠俱捨之)
王政行(字次泉昌平州人崇禎中官守備里居甲申三月莊烈帝后既殉社稷梓宮暴露偽符下
州令葬時州皆偽官庫藏如冼政行與署吏目省祭官趙一桂及監生白紳庠生孫繁祉義士劉汝
朴王汝朴徐魁李某鄧科趙永健劉應元楊道等十人各傾資産得錢三百五十千啓田妃壙宫奉
安帝后以妃槨為帝槨出募西山口居氏擔筐舁土築塜修垣復率鄉耆奠祭悲號聲震陵谷)
本朝
王公擢(通州人順治乙酉舉人性至孝竭力盡養親亡哀毁僃禮友愛幼弟終身不析産後授司
理未就而卒祀鄉賢)
劉克家(保定人順治丙戌進士授中書舍人累官廣東僉事告歸性孝友事親愛敬兼至喪葬盡
誠兄貧為之置産瞻養弟早亡擇嗣令成立一時咸稱其義邑以隄决被水民人絶食多方賑助鄉
里德之祀鄉賢)
魏繼雲(通州人順治戊子舉人性孝友事繼母克盡子職待異母弟友愛尤篤官吳橋教諭擢永
豐令有惠政尋陞北勝州牧未任而卒永豐人謂已為夲邑城隍云祀鄉賢)
李舍春(通州人順冶戊戌進士歷官鴻臚卿事親孝居喪盡禮祖母愛季叔以已産讓焉季叔病
殁宣府一門六喪經紀殯葬撫其遺孤迄有成立教後進先禮樂而後文藝士林翕然宗之祀鄉賢)
田大禄(通州人性友愛兄弟亡遺子女撫若已出順治初年飢出米十石以賑復施棺以斂疫死
者遠近有田善人之稱事聞世祖章皇帝嘉其好義命大學士巴某表其閭)
陳天祐天才(薊州人兄弟俱秉性謹恪誠朴崇禎末荒亂死者相枕藉二个捐資買地為義
塜收葬無主骸骼數萬有竒)
(夲朝順治十年歲飢復如之州高士李孔昭撰文於碑以紀其事)
邢澄(文安人性至孝事親色養兼至親病日夜侍側湯藥必嘗親殁哀毁骨立里黨推其誠孝
康熙初旌表)
尹肅京(通州人貢生性孝友尤尚風義康熙初司訓吳橋以官舍傾圮賃居邑之劉氏宅見壁中
藏白金四甕戒弗啓立召劉氏子還之卒祀鄉賢)
任璽(文安人歲貢生繼母馬氏遇之虐璽誠孝感動母卒悔悟璽遂為孝子)
劉新第(文安人生數歲而孤母薛氏食貧守節新第稍長即知孝養竭力工作以供甘旨六十年
如一日鄉黨稱其純孝)
王國華(文安人庠生父有疾湯藥必親嘗衣不觧帶者歲餘而愈異母弟妹俱幼復為讓産製裝
以娛父志邑令嘉其孝友舉鄉飲正賓)
解潤(涿州人太學生父没遺債千餘金人見其貧多不責償潤竭力經營所得悉以償債奉繼
母克盡孝養有孀嬸及姊俱孤苦無依潤復力為周恤州牧顧欽給匾旌之)
邢雲霑(文安人庠生五歲父遠遊漢中霑奉母家居母即世而父計至霑大慟徒跣走漢中遍訪
得之以頭觸棺棺裂破中指血滴骨觀者無不泣下負骸歸葬鄉人稱之)
楊銓(宛平人幼孤撫於伯父長隨伯父任福建長樂丞伯父卒於官囊空路遠櫬不能歸銓典
妻為資負骨歸葬見者無不垂涕)
紀汝彛(文安人由貢生歷官江寧郡丞性至孝母病篤適身亦病猶手掬便液嘗之父喪年已七
十哀泣如嬰兒撫堂叔遺孤飲食教誨終身無間康熙四年祀鄉賢)
崔士瞻(霸州人為諸生有文名母疾號呼籲天願以身代及殁哀痛不欲生人咸目為孝子隣里
族黨有不能婚嫁者極力營助以子貴贈雲南按察使康熙六年祀鄉賢)
劉應全(宛平人性敦朴無偽康熙七年水災應全偕子懋恒捐榖二千七百石以僃賑二十一年
旱災復捐榖一千石俱經題請優敘)
劉餘澤(保定人事親孝飲食必躬進終身勿懈遇大疫父母染病瀕危省視不離左右靜夜默禱
願以身代親亦漸瘥人謂孝感所致事叔父母盡誠敬以産讓諸兄弟一無所私以子貴贈戶部
主事康熙十一年祀鄉賢)
岳毓粹(保定人貢生事父母色養僃至中外稱之任遷安訓導常見路有遺金候覓者不至遂分
以賑貧人平生恤孤濟困尤多隱行康熙十四年祀鄉賢)
劉祚永(寳坻人庠生事親承顔怡志未嘗少懈母病躬侍湯藥衣不解帶者數月母卒事繼母亦
以孝稱康熙二十二年旌表)
陳鋐(字國鎮涿州人親亡廬墓三年待兄弟克盡友愛䘏孤寡賑貧窮輿論翕然稱之康熙二
十九年祀鄉賢)
賈光前(遵化州人性孝友樂善好施捐脩學宫義學遇荒賑飢三施義塜順治二年以布衣)
(召見恩賜四品服俸候用康熙三十七年祀鄉賢)
樊顯宗(文安人孝親睦族内外無間言尤慷慨尚義順治間城西劫寇搶掠子女捐金代贖不責
其報以子紹祚貴贈御史康熙五十三年祀鄕賢)
劉芳喆(涿州人進士歷官國子監司業性慈惠居鄉賑恤孤寒人多感頌康熙四十二年)
(聖祖仁皇帝南巡過涿芳喆迎謁道左蒙召對嘉奬康熙五十五年祀鄕賢)
郝應正(字太和涿州人好義樂施遇歲飢嘗出粟賑貧全活甚衆康熙五十九年)
(聖祖仁皇帝駕幸郭里口路經巨馬河議建板橋乏料應正所居有楊柳百餘株州牧僃價向買堅辭不受任
其剪伐橋頼以成年八十見其子瀚補廩出貢無疾而終)
雷應禹(通州人為諸生事親至孝撫諸弟妹務體親心周旋族黨情義無間有文集傳世以子一
龍任刑科給事中封如其官雍正元年祀鄉賢)
王鼎吕(寳坻人拔貢生天性純孝年十七父母先後殁弟早亡孑然一身哀毁骨立聞者感悼廣
先人友愛意卜塋葬父以伯叔父同葬焉撫從兄弟子女如已出首捐槖金倡修寳邑城垣及河堤
之傾塌者歲災收畜流民子女復以錢榖給其家全活甚衆歲稔仍以子女歸之子煐任刑部郎中
封如其官雍正元年祀鄉賢)
趙植(涿州人貢生事親先意承志母殁躃踊嘔血數升廬墓三年雍正二年旌表)
李中倫(大興人有劫賊數十人昏夜入室執父廣生拷逼財物中倫聞父難手無寸鐵奮身奔救
與賊格鬭遍體受傷即日殞命雍正三年旌表)
邊溥(昌平州人年十九母值産難危急溥哀慟籲天願以身代且許飲蓐血數升天仙祠去城
五十里時值天兩五步一拜往禱母遂獲安年八十有三雍正十年旌表)
永平府
元
趙炳(字彦明惠州灤陽人幼失怙恃鞠於從兄歲飢往平州就食遇盗欲殺之兄解衣就縛炳
年十二請代賊驚異舍之而去中統間累官判北京宣撫司事)
明
麯祥(字景德其先永平人永樂中侍父百戶亮任金山衛祥年十四為倭人掠去遂仕其國宣
德中與貢使臣抵京上疏陳情乞歸省侍詔令暫歸仍還日夲祥至金山獨其母存耳已閱二十年
不能識騐耳隂赤痣始信未幾别去復請於國王再令入貢復申前請得襲職歸養以孝聞)
馮清(字士潔灤州人親喪廬墓三年手植松栢數百株成化時舉鄉試知郿縣屏却饋遺時以
廉孝稱之)
李彦思(永平人父喪廬墓八年不至家弘治中旌表)
楊騰(遷安人為諸生幼孤母病目以舌䑛之而愈及殁廬墓三年有冰花結於盆儼如樹下人
拜伏墳前之象已芝草生焉隆慶中上聞詔立純孝格天華表於通衢仍給冠帶榮之)
蕭富(樂亭人少孤事母孝母卒富以府吏供職不在側痛極嘔血終身言及淚與俱出仲兄積
私財獨泊然不置齒頰竟以祖居讓伯仲而自居他所隱不仕)
劉文煥(字世英樂亭人幼孤事母孝妻盧氏亦孝於姑姑病籲天請代冬著單衣者三年病果痊
及姑殁欲廬墓文煥止之曰此為子事也自廬墓三年每日舉土三次墳可望數里嘗鑿井於墓旁
汲以自㸑不數尺泉水湧出人號為孝子泉)
張解蘭(玉田人事繼母盡子道妻楊氏亦能孝養為鄉里所稱解蘭每赴親友禮筵必詣先人木
主前揖而後行友亦如之萬歷間邑中連年水澇人多流散解蘭鳴於當事倡率各莊開濬河道且
捐米煑粥食之嗣後水由河歸民獲有秋全活甚衆)
桑開基(玉田人邑諸生為人方嚴重倫常臨大節侃侃正論屹如山嶽事繼母孝遇諸弟友愛值
明季見時事不可為憤欝而卒子三人皆庠生一門孝友)
本朝
江山秀(玉田人前崇禎舉人由教諭遷咸陽令陞鎮江府同知少孤事母王至孝明季土寇竊發
負母避難徒步日馳百四十里足指為穿母殁每以禄不逮養為恨致仕後立家塾講學以奬進後
學為己任士材宗之子象乾邑諸生夲邑學宫明倫堂傾圮以父有志捐脩宦遊未逮象乾鬻産重
建不藉勷助咸謂克承先志父母殁居喪未嘗見齒事伯兄如父事必稟命而後行姑嫁無養置産
給之其他重義樂施不可枚舉人稱山秀有子云康熙間父子俱祀鄉賢)
崔聯芳(山海衛人順治丙戌舉人父出遊五年聞凶信不知死所值榜發膺鄉薦不顧歷四省尋
覓若有神示於確山縣得之負骨歸葬咸稱誠孝所感康熙五十五年祀鄉賢)
劉光裕(遷安人性孝友撫孤姪嫁族女助喪掩骼賑飢施貧善行著稱為一時所欽重以子鴻儒
貴贈兵部侍郎康熙間祀鄉賢)
韓坤業(永平府庠生父原潔病没坤業侍母王氏守節四十餘載以孝聞母没廬墓三年每日負
土成墳塜高如坵路人哀感康熙九年旌表)
趙名元(撫寧人庠生事母以孝聞母殁哀毁骨立築廬墓側晨昏哭泣哀經未嘗去身三年如一
日康熙二十年旌表)
姚延嗣(樂亭人官國子監學正年未四十兩遭親喪哀毁過甚鬚髮皆白有舊家子以遭難鬻於
都下輸金贖之或負責不能償輒焚其劵待人至誠教子弟以正心術尚實學為要康熙二十九年
祀鄉賢子熙貢生傳家孝友亦並祀焉孫協于進士)
曹雲望(豐潤人貢生父任代州值姜瓖叛逆雲望率壯丁習冐矢石佐父成功父以疾卒於官扶
櫬歸廬墓三年事母家居或勸之仕不應母殁亦廬墓三年嘗出貲代人完國課其人感激願納女
為妾却弗受亦不責其償人以此多之建書舍數十楹於邑之西南隅教生徒先德行後文藝從學
者雲集康熙四十九年祀鄉賢)
鄭相僑(豐潤人邑諸生事父母朝夕不離側生養死葬雖貧務竭其力兄弟四人友愛無間適買
一僕見其母依依不去輒給劵歸之人稱長者以子貴贈奉直大夫康熙四十九年祀鄉賢)
張一躍(樂亭人任紹陽黃安令擢知黃平州以親老歸性孝友父應登凥下患毒瀕死一躍口吮
膿血殆盡而愈以兩兄子女多累一弟尚幼悉出已産讓之仕紹陽時丁母艱湖撫以一躍撫綏有
術欲題請奪情在任守制叩頭流血哀懇得已康熙五十三年祀鄕賢)
趙天錫(昌黎人順治辛卯舉人事祖母至孝二親病卧三十餘年躬侍湯藥始終無倦容康熙五
十三年祀鄕賢)
劉一蛟(昌黎人貢生父病衣不解帶者三載事孀母承歡無間撫孤姪如子族人有以貧鬻子女
者一蛟為措價出二十四口與婚嫁其他賑飢濟乏尤多義舉學以濂洛為宗士類無不邱之康熙
五十三年祀鄉賢)
孫昇(撫寧人事親至孝父病湯藥親嘗衣不解滯及殁哀痛幾絶葬後廬墓三年每日親炊哭
奠包土築墳鄉黨稱之雍正二年旌表)
保定府
北魏
石文德(中山蒲隂人有行義真君初縣令黃宣卒於任單貧無期親文德祖父苖以家財殯葬養
宣妻二十餘載自苗逮文德刺史守令卒官者制服送之五世同居詔標牓門閭)
宋
榮恕旻(雄州歸信人兄弟異居積年大中祥符中恕旻家榆樹兩夲自合感其異因復相聚人共
稱其雍睦)
孫浦(保定軍人十世同居真宗時旌表仍蠲其課調)
元
郭希泰(清宛人學士承旨貫之父也養母盡孝遇弟盡愛嘗營樓居或謂君有弟樓可二楹他日
易分也希泰謝曰兄弟天倫兄有即弟有也奚為分天倫可容私乎人歎服而去)
魏敬益(字士友容城人性至孝居母喪哀毁骨立素好施與有田僅十六頃一日語其子曰自吾
買四莊村之田十頃環村之民皆不自給今將以田歸其人乃呼村民歸之皆愕眙不敢受強之後
可衆白有司有司以聞於中書丞相賀太平歎曰世乃有斯人哉)
劉德和(雄縣人逹朵兒只之變有二十三人避徙他邑官捕獲將斬之德和力辨其無辜得免歲
荒人剝樹以食德和漁易河取廩縻雜烹之以給餓者活數千衆)
王庸(字伯常雄州歸信人母李有疾夜禱北辰叩頭出血母卒露處墓前旦夕哀號一夕雷雨
暴至隣人持席蔽之見庸所坐卧之地獨不沾濕咸歎異而去)
明
胡斌(雄縣人洪武末雄被土宼劫掠枕骸蔽野行者心悸斌一人荷荆筐往瘞之披霜冐雪越
六旬而事竣男女各為叢塜其他善行尢多至今傳頌)
邊靖(慶都人由大學生除廣寧衛經歷性至孝父殁哀毁幾絕及葬負土成墓廬墓六年環植
以樹歲旱不雨靖日汲水灌之俄有泉湧出道傍足以灌溉事聞詔旌其門)
黃鍾(慶都人自鍾以上六世同居正統間旌表)
吳轔(清苑人景泰舉人官中書性敦孝友樂施予父疾嘗糞以驗瘥劇薄官禄餘分惠宗族歲
荒族人不能自給者罄貲易粟以濟之鄕里兒童婦女皆識吳中書)
張紹烈(字孟晦容城人為諸生師事李伸甘貧苦節伸殁廬於墓側以終心喪慕劉靜脩之學日
誦其遺文以自樂弘治中以布衣詣闕上疏請潔牲牛御經筵抑奔兢毁滛祠脩馬政切中時弊孝
宗允行之正德初疏請斤宦官番僧武宗為優容賜冠帶榮身京師好事者繪為皇都獨諫圖逆瑾
用事烈又上疏千餘言詔下獄數日釋之歸七日而卒平生所藏書籍不火自焚遠近莫不歎異)
師道南(字從時安肅人嘉靖時以諸生累封高唐守少倜儻晚乃篤謹孝養二親不以甘旨需昆
弟曰若貧也且分既析之産以予之曰昆弟弗飽二親弗飽也人咸稱為孝友)
劉敬(蠡縣人給事中穆之兄子也穆以強諫忤旨擬辟敬纔十餘歲擊登聞鼓奏言無後願以
身代上嘉其義赦穆復其官)
董得禄(雄縣人有至行嘗令人浚井得錢盈窟得禄曰人生願忠孝安用阿堵物耶遂舍不治)
郭良時(字静宇束鹿人讀書樂道足不履城市家故貧讓産於弟設帳授書以餬其口惡少鬭里
巷排解不息望見良時曰郭公來矣亟走匿盗夜刈人禾隣田俱盡良時禾獨存其為人推重如此)
劉寧(容城人耕釣為業樂善好施荒歲胔骼遍野持器築埋之以已所入多方濟人賴以全活
者甚衆)
劉惟恂(字小松清苑人父卓宦兖州惟恂歲時定省往來多徒步吏胥皆不知為官子居鄕遇不
平事輒義形於色雖貴顯無所屈嘗曰男子頭項抗直豈能作黍麥低昂乎以貢入太學不仕後以
子不盈貴贈布政司參政)
郭名揚(字賓實清苑人為諸生事父及繼母雷以孝聞天啓中魏璫擅權建祠滿天下邑在畿内
告成者競不日郡守不欲為亦不克抗咨於名揚名揚曰陽重其事而隂緩之璫不久敗可無染也
守然之卜地庀材數置未幾璫敗建祠者皆得罪守獨全其識略類如此)
鹿化麟(定興人太常卿善繼之子天啓辛酉鄉試舉第一文譽早起節操性成朝命徵之以侍父
養不就太常以定興城破殉節化麟伏闕上書得旨優卹贈大理卿諡忠節化麟尋以毁卒子盡心
崇禎丙子舉人山西安邑知縣有令政)
本朝
孫竒彦(容城人竒逢弟生而端敏髫年從諸兄廬墓明天啓中魏忠賢肆虐毒害左光斗輩竒彦
冐險引救醵金完誣坐贓義聲震一時順治初以貢生令武城有循蹟著書亦富)
宋鍹(容城人邑庠生生四歲而孤母孫氏堅志苦節撫之成立孫卒鍹廬墓朝夕哭拜竟卒於
廬子允詮痛父死孝亦廬墓三年人稱其以孝繼孝云)
張吉大(束鹿人邑庠生有孝行順治初賊劫於家執父邦輔拷索將殺之吉大挺身罵賊格鬭遇
害)
路開泰(束鹿人順治初賣産贖父天運於滿洲家與母完聚後父母相繼卒傾家殯葬衣食不給
處之晏然鄉里稱之)
王三錫子學詩(完縣人少孤孝事繼母妻邊氏亦能善事其姑明末兵燹三錫負母奔逃
為兵追逼詢係母子義而釋之入夲朝順治初土寇竊發迫令入夥不從被害子學詩傭
工葬父亦以孝聞康熙十七年父子同奉旌表)
韓鼎籓(字貢九高陽人順治丙戌武進士性至孝母病衣不解帶者兩月居喪亦遵古禮初任守
僃遷都司未任卒祀鄉賢)
劉興(清苑人邑諸生性至孝每讀書過夜分必問安視寢親喪廬墓朝夕進食如生時尤好施
予敦義行有某喪母欲鬻子襄葬興嘉其行捐金助之俾其完聚不責其報或以搆訟行賂於興正
色叱之以手指天曰此不可欺也其人慚而退以子燿微貴封兵部侍郎兼右副都御史康熙三
十二年祀鄉賢)
高濤(清苑人為諸生文章一夲六經家極貧其葬祖母及父母悉出舌耕撫幼弟極友愛高陽
相國李霨銘其墓謂以忠孝為世表以文行為人師云以子桂任禮科給事中封如其官卒祀鄕
賢)
常四明(雄縣人性孝事繼母袁如所自出袁壽九十七四明已七十猶依依孺慕與伯仲友愛鄉
里化之有䦧墻者咸私相謂曰母使常公知也冬月置纊以衣寒者傾貲賻喪無德色邑當南北孔
道每解囚經其地給以餅二枚青蚨十文行之四十年如一日平生樂人之善成人之美遠近翕然
稱之舉充鄉飲賓卒祀鄕賢子紳進士官儀部郎孫珩舉人)
辛起尹(新安人歲貢生有至行父殁哀毁骨立事母色養僃至母病侍湯藥衣不解帶者三月及
殁擗踊號痛幾絕撫弟升尹姪懋脩愛踰於子弟病背疽親為口吮得愈順治初新邑連歲荒歉起
尹捐賑施粥全活甚多官靜海訓導卒康熙十六年祀鄉賢)
李顯名(字裕德新安人邑諸生年甫八歲遭闖賊之變父母不能顧捨之去顯名於戎馬中循轍
跡尋親於三百里得之己丑又遭土寇父守邱墓令奉母避地外家常於横屍被野時一省父比至
已三更矣父驚且痛旁人亦無不歎異後父母病籲天求代殁盡哀素食終其喪性慷慨尚風義濟
困扶危日不暇給以至産落嘗自灑然曰吾家自司農公素傳清白即以清白遺子孫亦先人志也
顯名幼失學年十七始折節讀書一時老宿靡不敬服深得程子知一尺不如行一寸之旨故其平
生所尚實行為先教子孫有家法康熙五十八年祀鄉賢)
鄭景洛(博野人康熙庚辰進士因父病博覧醫書遂知醫初任山西石樓令親病乞終養不得聞
訃冐暑奔歸竭力營葬齒落髮白猶孺子泣終日人稱為真孝子雍正七年旌表)
王廷輔(安州人庠生事親克盡孝養母喪飲食不入口者三日不入内室者三年父殁必欲廬墓
繼母止之仍居二門外三年事繼母如所自出先是順治七年土宼劫掠婦女流離廷輔俱出資收
養尼庵或使人送歸或招人認領遠近皆以古君子稱之雍正八年旌表)
王之楨(安州人庠生自幼能體親心人以曾子伯竒比之居父母喪不飲酒不茹葷三年不至私
室父殁事繼母愈孝謹居鄉施藥救人煑粥濟貧尤多善行雍正八年旌表)
王又會(安州人大學生考授州同知七八歲時值歲歉家食糠粃父憐其幼以礶煑粥食之曾不
敢獨食母喪哀毁骨立淚盡繼血三年未有笑容奉父愈謹父患便澁手探取親自嘗之鄕黨稱為
純孝雍正八年旌表)
劉公舉(安州人邑庠生四歲而孤稍長事母盡孝母患火症九年卧床不起朝夕侍奉無倦色母
殁僻踊號慟屢絕復蘇負土築墳路人哀感雍正八年旌表)
李明性(蠡縣人庠生父母年俱八十餘每侍疾不脫冠衣久者數月居憂三時不食菜菓三年屏
酒肉居廬不入中門晨興必至墓所號涕前後六年如一日卒士友私諡孝慤先生雍正十年旌
表子塨承學於博野顔習齋砥躬行習六藝與蕭山毛西河論樂律江左方望溪質三禮大興王崑
䋲治古文西歷秦隴南游江浙學士多嚮之舉康熙庚午鄉試官通州學正與修)
(畿輔通志未竟而卒)
蕭玉藻(容城人性至孝父病藻日夜侍左右目不交睫湯藥必嘗及没哀毁骨立廬墓三年後母
没亦如之雍正十一年旌表)
劉勝義(安肅人業市炊餅有鹽賈杜堳過其肆遺銀十六兩有竒及覺尋至勝義如數還之却謝
不受雍正十二年總督李衛上其事遵旨的議賞給銀二十兩)
河間府
南北朝魏
邢晏(字初平河間鄚人撫軍將軍巒之弟博涉經史篤於義讓初為兖州刺史例得一子釋褐
乃啓其弟子子慎為朝請後為滄州復啓其孤兄子昕為府主簿而其子並未從宦世人以此多之)
北齊
楊慶(字伯悦河間人祖元父剛並以至孝聞慶舉孝廉以侍養不赴母病不解襟帶者七旬母
殁負土成墳文宣表其閭賜粟帛)
宋
李璘(河間人晉開運末有陳友者乘亂殺璘父乾德初璘隸殿前散祗候友為軍小校相遇於
道璘手刅友不遁去自言復父讐按鞫得實太祖壯而釋之)
李罕澄(阜城人七世同居漢乾祐中旌其閭太平興國六年長吏以漢賜詔書來上復旌表之)
高珪(莫州人八世同居真宗時旌表蠲其課調)
元
段文瑞(河間人讀書奉母盡孝母殁哀痛踰禮以手履地行一里外負土營墳百五十日始成朝
廷表其門授夲路學正)
明
劉敏(字好學肅寧人以孝行著洪武中舉人為中書吏時以小車出龍江市蘆葦令妻織蓆鬻
以奉母後為楚相府錄事值中書以没官女給文臣家衆勸其請給奉母敏曰事母乃子婦事何預
他人官終徽州同知)
黃文(任邱人生甫週父經商出越十四年不歸文既以諸生貢入太學詢知父在鄧州徧訪得
之請歸不允後文擢判兖州迎之始歸與母完聚孝養僃至天順中旌表)
杜蕙(字德馨任邱人正德進士歴麗江府同知四世同居父喪廬墓三年母年九十九葸年八
十二侍奉不懈殁亦廬墓三年卒時年九十七)
褚環(交河人舉人父亡廬墓三年邑令欲請表其門固却之後任長安知縣)
劉端(吳橋人幼孤及長與妻竭誠事母母殁結廬墓旁擔土培墓日不再食哭泣之聲逹於衢
路聞者悲酸迄今塜高丈餘過其下者皆指為孝子墓云)
侯秀(故城人幼孤繼母何偏愛其子女秀孝謹無違家貧漁樵供養何死竭力營葬擕弟妹廬
墓所弟溺死哀號不已妹及笄善嫁之鄕人名其村曰孝子村)
霍德行(東光人少有至行事親色養兼至甘旨不缺撫兩弟友愛無間其他建宗祠置義渡善行
尤多以歲貢官沙縣訓導陞瀋陽衛教授)
紀賢(字若愚任邱人少孤常窘乏不能存竭力事母弗辭勞瘁弟四人呱呱仰給維持以至成
立一文尺帛不私妻子終其身同㸑者五十餘人母病篤憂悴忽夢人貽清眉灣水飲之遂愈人以
為孝感所致著有家範數十條友讀史詠情諸集)
蘇就大(交河人由歲貢歷授大城饒陽元氏三邑學博教士務敦實行擢藍田令夲經術為吏治
興脩水利民德之為立祠報功居家孝友克敦語及父母輙流涕讀書耄耋弗倦著有麟經傳意行
世里人以其父字子康稱為肖康先生)
孟尚質(其先澤州人徙交河家焉尚質年十六父傳客死於淮聞訃日夜跣馳百餘里水漿不入
口號泣悲哀見者俱為流涕事母王孝謹里居善化鄉人有鼠竊者諭以義理予之資夲俾有營業
其人慚謝終身不復為盗商人陳某過其地遺金三十兩尚質得之守不去俟陳還索歸之卒祀鄉
賢子兆祥孫章明同殉甲申國難另載忠節)
本朝
李天經(吳橋人萬歷癸丑科進土依依膝下不肯筮仕兩親強之出歷官多惠政)
(夲朝定鼎詔求遺老之在籍者天經應)
(召入見授通政使未幾致仕自先世以來頗有積儲貧者待以舉火煑粥賑飢出栗濟餉改脩磚城闔邑德
之壽八十一卒祀鄉賢)
白惺涵(河間人順治己丑進士官至吏部考功郎中當前明崇禎壬干河間城陷惺涵與其父皆
被執將就刅惺涵觧衣請代情辭懇切軍中義之得俱釋康熙十二年祀鄉賢)
賈錫穎(景州人順治六年強賊王小廷夜劫殺錫穎父光彛並祖母周氏伯光顯光祖時錫穎方
十四歲伏暗處窺之以力弱不敢發後小廷招安回里謂錫穎曰非我存若安有今日若當德我錫
穎佯謝之越二年錫穎年十六矣值四月八日里社舉神會錫穎伺小廷於酒肆譁飲從背刺之洞
胸隨斷其頭摘其心奔赴父墓哭奠畢自首於官當事得實義而釋之)
劉梅(字訓夫故城人順治戊戌進士除教授累遷至江常鎮分守道幼失怗哀毁盡禮鄕薦後
承順母意杜門六年時依膝下常分俸為兄置産捐貲為姪資生一時咸服其義康熙十六年祀鄉
賢)
左鵬程(河間人孝慈克敦操脩瑩淨以子貴贈翰林院侍講學士康熙四年祀鄕賢)
劉清漣(故城人孝事父母調護不怠親喪哀毁絶而復甦友於兄弟讓膏美取磽薄好施樂予周
急扶危殆無虚日以子貴贈戶部郎中祀鄕賢)
賈潤(故城人事孀母撫孤姪内外無間設義館以成後進置義塚以收遺骨懿行甚多研精絰
史所學尤邃以子貴贈廣西思明同知祀鄕賢)
馬廷宣(東光人拔貢生孝事繼母遠扶兄櫬贖歸宗妹不惜貲不靳力人稱為難祀鄕賢)
李魁春(任邱人邑庠生天性真摯事親承顔養志曲得繼母歡心時人號曰李子騫明末荒旱出
粟二千石周濟窮困數鄉之民全活甚家康熙三十二年祀鄉賢)
張咸(景州人邑諸生幼失恃常趨墓前環泣聞者俱為酸鼻家貧古耕養父體無全衣而親極
滋味父病痢瀕危咸與妻賈侍床褥嘗湯藥衣不觧帶者終月人稱其孝性甘澹泊不可干以非義
有同鄉親餽一居宅值千金却之其節介如此里中稱文静先生雍正元年祀鄉賢)
李世竒(景州人家貧為人牧牛路拾陜客李建元行李盤費三百餘金交官給還不受酬謝雍正
六年奉旨准給八品頂帶賞銀五十兩)
天津府
唐
許法慎(滄州清池人甫三歲母病不飲乳慘慘有憂色或以珍餌詭悦之輒不食還以進母後親
喪常廬於塋有甘露靈芝木連理白兔之祥天寳中表異其閭)
宋
胡元興(滄州人母死負土成墳太平興國中詔旌門閭)
崔諒(滄州人七世同居真宗時旌表仍蠲其課調)
明
楊圯(青縣人父光殁母亦繼卒葬畢就塜側略成草舍終日茹素朝夕進香增土其塜遂高如
邱塜後有田數畝獨為耕斂衣食自給三年不受妻子之養)
鄭惟儒(鹽山人事母劉氏孝母未食者不敢食母卒哀毁過禮及葬乃穴處於墓者三年又於墓
傍種瓜以施路人)
向化(靜海人父上為衛指揮坐罪憤極投海死化求屍不得亦投海忽上屍浮出衣服盡脫頃
之雷雨驟作化首頂父衣浮之一處衆皆駭異共收葬之)
吕詠(滄州人庠生篤於孝行生養死葬僃盡其道事孀嬸撫孤姪一體無間躬任捍禦孤城獨
全抑儒紳優免之請賦役維均滄人德之)
本朝
劉得寧(天津人順治初年飢出粟賑濟活難民數百口葬埋無主骸骼無算事聞)
(詔賜八品服以旌之年八十六卒)
朱天成(天津人順治初捐粟賑濟三月全活甚衆兩院具疏以聞)
(詔賜八品服以旌之年七十九卒)
張文元(大同人寄籍天津順治十年天津被水文元捐貲賑荒全活災民以數萬計撫院上其事)
(詔賜八品頂帶以旌之)
陳奉勅(滄州人性至孝父殁隻身廬墓朝夕哭奠三年不離墓側童叟見者皆為感泣事聞旌表)
劉永昌(鹽山人舉人有義行常遵父遺命捐田三百畝作義田濟闔族婚喪又以四十畝作社田
為義館師生薪水之費康熙五年祀鄉賢)
柴堪棟(南皮人邑諸生性至孝父母年登九甸色養僃至友愛庶弟以所應得産讓之女適郭早
孀撫周歲兒内患外侮無不僃嘗棟極力保全得全苦節遇事尤慷慨見義必為為鄉里所倚重以
子貴贈吏部考功郎中康熙三十八年祀鄉賢)
王璥(鹽山人國子生孝以事親義以敦族脩學宫以培多士造橋梁以濟行人捐囊周急焚券
還田懿蹟甚著譽望翕然雍正二年祀鄉賢)
畿輔通志卷八十
