欽定四庫全書
畿輔通志卷九
宸章
聖祖仁皇帝
白洋湖
遥看白洋水帆開遠樹叢流平波不動翠色滿湖中
水村
孤村綠塘水曠野起春雲槐柳勝南苑青莎有鷺羣
鄚州河道
藻密行舟澀灣多轉楫頻帆懸風正處烟火近通津
龍潭途中作
駿馬駸駸蹋綠蘋羽旗豹尾映龍鱗暑中荷鍤方知苦
停輦觀苖問稼人
黑龍潭
暗通山下草流出澗邊花空潭深静處灑翰動龍蛇
由廣泉寺至卧佛寺
巖邊青竹低臨水雲外嵐峯半入天僧舍無人常寂寂
山門洄繞是寒泉
詠卧佛寺古樹
喬木婆娑隂正肥夕陽相對嶺崔巍薰風拂樹凉雲起
暮景蒼然送輦歸
駐蹕碧雲寺
山寺通幽境鶯啼綠樹枝旛虹迎玉輦刹鳳駐雲旗翠
麓三乘闢佳辰萬騎宜松隂輝落景遊豫近臣知
碧雲寺臨泉望月
碧雲夜望月初圓星斗輝煌照九天滴溜涓涓無止息
此心常使若清泉
碧雲曉起
山中曉起聽蟬鳴遥對峯岑霽色清洞壑有年竒樹老
夢回疑是在蓬瀛
再賦碧雲曉景
夏早日方長南風草木香清凉飄御扇荒刹得恩光
洪光寺盤道
白雲飛夏日斜徑盡﨑嶇仙阜崇高異神州覽眺殊
來青軒臨眺二首
摇拂烟雲動翠旗登臨翰墨每相隨山河景象無窮意
俯瞰人情因物知
其二
來青高敞眺神京斜倚名山澗水清此日君臣同覽賞
村柯雞犬静無聲
法海寺瞻
皇考御書敬佛二字
重來瞻御筆懷感動心神丕烈邁前代鴻休啟後人興
文盛禮樂偃武息兵民法則光華遠千年照佛輪
坐法海寺偶吟
縱目西山宜永日開襟五月似高秋萬幾偶暇因遊豫
期與黎民樂未休
賜聖感寺僧海岫
修然老衲淨塵緣臺殿參差起瑞烟馴鴿簷前應受戒
遊鱗花下亦參禪
駐蹕石景山
駐蹕荒亭日欲斜潺湲石溜滴雲霞鸞旗飄動連香草
龍騎驂驔映野花巖洞幽深無鳥跡峰崖高處有人家
青山綠水誰能識懷古登臨翫物華
石景山東望
車書混一業無窮井邑山川今古同地鎮崚嶒標異秀
鳳城遥在白雲中
潭柘寺偶作
怡神水樹清襟洽滿目竒峰入夏雲微起凉風響萬籟
山中鶯囀奏紛紜
詠潭柘寺竹
翠葉纔抽碧玉枝經旬清影上階墀凌霜抱節無人見
終日虚心與鳳期
石景山望渾河
石景遥連漢渾河似帶流滄波日滚滚浩淼接皇州
南苑元靈宮是
世祖皇考建
傑閣横霄峻清都與漢翔規模開壯麗星宿燦輝光碧
瓦浮空翠金鋪映日黃門當啼鳥静戶有異花香細草
沿階發新槐拂檻凉紆迴疎輦路藻彩繪雕梁警蹕臨
仙境瞻依問谷王敬欽崇太昊繼述憶
先皇歲月碑文古乾坤事業昌茫茫扶大造曍曍體穹蒼恭
己身無倦齋心念不忘時廵非逸豫幾暇豈遊荒衞騎
驂驔列華旄宛轉颺南薰披萬物北斗起千祥瑞氣庭
前見佳辰晝正長休歌白雲曲吾道在惟康
德夀寺
持身崇孝理清淨契真如歲久開金寺時來降玉輿
沙河途中作
輝煌明輦道將曉漏聲殘秋月西山落金風北野寒望
陵悲樹色就景盼雲端每念芳華日漙漙露未乾
清河荒亭
楸葉晚蟬鳴荒亭蟋蟀聲露凝新樹色日出滿林明蛺
蝶從枝舞蜻蜓點水輕欲看秋景好歸路且徐行
海子北紅門秋雨後行圍戲作
晝漏稀聞紫陌長霏霏細雨過南莊雲飛御苑秋花濕
風到紅門野草香玉輦遥臨平甸闊羽旗近傍遠林揚
初晴少頃布圍獵好趁清凉躍驌驦
晾鷹臺
清晨漫上晾鷹臺八駿齊登萬馬催遥望九重雲霧裏
羣臣就景獻詩來
南苑閱馬
渥洼龍種雪霜同毛骨天生氣格雄八駿齊觀南苑裏
豈誇當日玉花驄
駐蹕平家灘
鑾輿駐蹕近滄浪行殿崔嵬對夕陽郊外村莊時極目
秋成處處有風光
駐蹕薊州城南遠眺山村
萬騎驂驔擁薊城風行雷出遠天清微霜細草野狐懼
寒露荒烟山鳥鳴捲幔浮凉侵帳殿倚牀明月似都京
欣隨
聖母遊情曠深夜還思勉愫誠
雨後經明總兵戚繼光所作八角石亭
華清雨後問安回徐步山椒到水隈秋木荒池今白草
寒花故壘舊青苔精靈銷散人何處功業留傳志未灰
為將當年堪拊髀亭開八角尚崔嵬
清晨入盤山二首
日出入盤山宸遊草木間村莊人盡望處處水潺潺
其二
當年乘輦到今日復來遊山水不同色泉聲還細流
古中盤望蓮花峰
中盤遥望蓮花峰日映山林氣色重老衲吟詩渾半偈
翠輿臨發又從容
盤山絶頂三首
上盤絶頂俯神京九月登山積翠晴荒寺日高人少至
野林烟静鳥無聲道中勒馬觀風景澗下留鑾愛水清
縱目徘徊猶不盡氤氲縹緲海雲輕
其二
四顧清標高逼天風雲塞上斂寒烟遥觀沙漠宣威遠
近控州城作鎮懸紫蓋山中獨竒秀雙峰嶺外更綿聯
九秋朗耀幾千里落葉蕭條滿目前
其三
薄暮東峰來返照遊心怡曠動揮毫題詩數句林光晚
作賦初聯雁陣高盤道崚嶒難步躡危巖嶻&KR1110;恐身勞
欲歸帳殿還傳語引路山僧度遠臯
晚過李靖菴二首
兩崖石壁出秋雲野草寒林有鹿羣古刹斜陽人寂寂
香烟飄處雜紛紜
其二
蒼茫絶頂樹參差落日還營過竹籬念及凌烟留姓氏
獨於古壁一題詩
由鮎魚池出關咏瀑布水
巉巖瀑布挂前川樹冷烟寒羃碧天關外黎民風俗厚
涵濡威德已多年
登景忠山
景忠遠上日方闌巖壑層層生早寒嶺腹凍雲凝玉仗
山中瑞氣接仙鑾鳴鐘澗裏經聲近擊鼓樓前樹影殘
繚繞旌旗縈石道六龍行處萬民觀
灤河
寒邊遠繞至灤河徹底清明不見波駐蹕徘徊千萬里
石鯨兩岸影嵯峨
温泉行
温泉泉水沸且清仙源遥自丹砂生沐日浴月泛靈液
微波細浪流琮琤初經石竇漾暄溜烈勢直與炎曦爭
瀠洄碧澗落花駐掩暎翠巘霜林明汀迴溪轉入欄檻
甃以文石何澄泓方壺圓嶠時自暖紫芝朱草冬常榮
殿啟披香溢石體盤低承露浮金莖沖融太和蓄元氣
炎德利物功難名氤氲沆瀣結紫霧縹緲雲霞連赤城
高秋九月天颯爽鸞旂鳳節紛相迎
慈寧琱輦度閶闔絳霄帳殿開蓬瀛神泉淑景供遊賞流金
潄玉堪怡情時廵豈必瑶圃遠對此心意皆和平華清
繡嶺杳寂寞鯨魚鳬雁徒縱横曷若兹泉獨標異萬年
勝蹟環神京歲時來往護仙蹕點筆為賦温泉行
温泉流杯戲作
曉霜早落滿池清一氣涓涓愜勝情偶坐浮杯幾暇日
君臣對景論平生
南苑橋上大風
南苑霜華點翠旗嚴風臘月斷流澌已知朔氣催寒盡
橋跨長虹湧溜池
景山積雪侍衞下趨如飛
憑高縱遠覽積雪明山峰直下數千尺飛騰跨玉龍
清明登玉泉山
寒食登高芳草青泉聲映柳出春亭心中懷得天然處
坐對沙鷗樂野汀
時廵近郊憫農事有作
芳郊景物麗淑氣扇暮春靈雨應良節光風薄佳辰省
耕己屆候夙駕方來廵前驅列式道羽衞羅鈎陳時有
田間子荷耒披車塵譏訶勿頻數疾苦當咨詢千耦幸
終畝二鬴猶懸囷穮蓘爾勤動痌瘝予隠親賙賜出泉
府拊循屬官臣行潦有挹器冽井無枯津所惠良未徧
嗛嗛愧斯人
鄚州雜詩五首
條風鼓櫂動清漪夾岸青青楊柳垂輕轉牙檣觀易水
波光日影映旌旗
其二
桃花歴落李花開綠柳含烟傍水隈鴻雁平沙看不盡
春光曖曖入蓬萊
其三
為省春耕歴㶚灃鑾輿頻止勸農功柴門掩處烟村静
碧水長橋落彩虹
其四
陽氣温和臨樹久花繁物静草芊芊莎添嫩色含波綠
柳覆金隄翠幕連
其五
野水瀰漫處處長方流涵玉動珠光風移藻荇波痕闊
千點鷖鳬柳一行
夏旱步禱
南郊喜雨
歴春憫農勞首夏望嘉榖離畢月故遲密雲走何速顥
穹閟膏澤及此祈年夙齋居承穆清中夜起自肅繁星
麗赤霄雲漢光自煜雞鳴開重闉輿馬輟華轂步禱升
郊壇祠官啟太祝是時甘澍零霑潤及拜伏空濛廹閶闔噴
薄驅海瀆屏翳灑道迴滲漉足裳服麥隴應秀色重穎
欲在目願惟歌屢豐餘粟棲比屋
景山春望
雲霄千尺倚丹邱輦下山河一望收鳳翥中天連紫闕
龍蟠北極壯皇州烟生沆瀣春初麗露濕芙蓉翠欲流
却向閭閻看蔀屋崇高還厪廟堂憂
秋日出郊觀稼
秋氣日寥迥萬象背蒼蒼朝暾被渥露草木含晶光西
成方屆候農事將築場於焉省斂穫令典重百王輕軒
屏前置夙駕無嚴装郊原一以眺烟樹紛成行微風散
林樾清流抱迴塘土脉秀且沃篝車鬱相望新䥥粲如
月刈此溪雲黃捃拾復何幸遺秉滿道旁鳥雀互翔集
婦子咸悅康行將吹葦籥報爾千斯箱眷言三時勤艱
難詎可忘茫茫視九壤豈盡歌豐穰二鬴苟不充予饑
惄如傷幸兹樂有年時若雨與𤾉勖哉慎所麗田功庶
無荒
遠望西山積雪
積雪西山秀仙峰玉樹林凍雲添暮色寒日淡遥岑
賜大學士杜立德旋里
十載資賢佐勞深致太平訏謨留紫闥風度重丹楹方
倚鹽梅略難違邱壑情餐芝黃綺伴軒冕有餘清
賜直隸廵撫于成龍(并序)
直隸廵撫于成龍秉性惇樸廉介夙聞朕心嘉賴俾
典節鉞保釐畿輔惟能激濁揚清始終如一清潔之
操白首彌厲真國家之可重人所不能也兹來陛見
爰賜以詩用示敦勵之義且以風有位焉
自昔崇廉治勤思吏道澄郊圻王化始鎻鑰重臣膺政
蹟聞留犢風期素飲冰勖哉貞晚節褒命日欽承
潞河三首
瀲灔春波散碧漪白蘋初葉麥初岐潞河三月桃花水
正是乘舟薦鮒時
其二
畫鷁中流起櫂歌參差荇藻漾晴波澤梁雖設曾無禁
斜日魚&KR0699;兩岸多
其三
東風吹雨曉來晴春水高低五牐聲蘭槳乍移明鏡裏
綠楊深處坐聞鶯
廵幸出喜峰口過黃土巖
紫塞䨇崖出丹梯百尺懸草香遮細路樹老卧晴烟地
為時廵到山當隘口偏何年留石室駐馬望層巔
大石磯
遠近峰迴合潺湲澗淺深一磯横大石萬騎出層林蒙
密巖花發綿蠻谷鳥音龍堆塵不到憑眺足娛心
入喜峰口
一道鳴鑾度三驅振旅還莓苔天半石松栝雨中山險
設關門壯時清堠火閒
孝陵佳氣近縹緲翠微間
夏日潭柘寺
微雲綴岡嶺細路揚前旌磴轉松門開漸覺沙界平潭
湮石甃露柘古苔紋生一徑得疎豁層軒面崢嶸愛此
戶外泉俯視涓涓清修篁挺蒼翠其下流交横斐然淇
澳思宛爾渭濱情嶰谷有遺響簫韶鸞鳳聲
瀛臺
紅闌橋轉白蘋灣疊石參差積翠間畫舸分流簾下水
秋花倒影鏡中山風微瑶島歸雲近日落清霄舞鶴還
乘興欲成蘭沼詠偶從機務得餘閒
天津
轉粟排千艦分流納九河潮聲連海壯樹色入京多鼓
楫魚龍伏停帆鸛鶴過津門秋望遠明月湧金波
通惠河閱運艘
千檣爭溯白蘋風飛輓東南澤國同已見靈長資水德
也應辛苦念田功
東廵二首(并序)
八年征𠞰喜見澄平緬想
祖宗功德禮宜恭謁
陵廟以告成功爰於二月十五日命駕東廵是日天氣晴和
微風動旆從者溢路觀者夾途顧瞻遠邇莫不歡躍
賦詩二首
昆池不習戰寰宇己銷兵鴻業承匪易膚功久乃成威
靈昭
祖德展謁慰羣情迢遞關山路寧辭千里行
其二
順動因時豫東風引翠旗鳴鑾萬騎出執事百僚隨日
暖草初茁烟輕柳未絲春光無限好應有上陵詩
玉田
徐無山下水涓涓幾道横流灌玉田驅犢荷鋤農事作
五風十雨卜豐年
駐蹕豐潤城西
旌門鐃吹發雲璈行漏聲傳帳殿高欲向山頭望明月
(豐潤縣有明月山)恐驚霄漢避龍鑣
夷齊廟(并序)
永平府治西古孤竹城夷齊廟在焉灤水經其前清
風臺峙其後倚巖俯流足以登眺夫夷齊孤竹君之
二子也能讓侯封不食周粟採薇首陽山獨行其志
孟子以聖之清稱之蓋人惟能立節自可垂名夷齊
之去國潔身不求人知而廟貎千古迄今猶存吁造
詣其可忽乎哉
灤河水清駛荒山屹然峙上有孤竹城亂石半傾圯堂
廡既具觀廟貎亦儼爾𬗟懷商代末天下漸披靡兹地
實藩封人民差可恃兄弟以義讓富貴如敝屣叩馬諫
周王數語昭青史遯跡首陽山薇蕨何其美萬載挹高
風頑懦聞之起蒼蒼臺下松湯湯臺前水勁節與澄流
不愧相比擬停鑾碧山阿懷古未能已
灤河泛舟
平沙漠漠接長河天際浮雲落照多兩岸蒼山相竦峙
扁舟一櫂任清波
經永平城南
三代幽偏地秦時右北平山川綿大陸形勝借堅城晴
日初迎輦春風暗拂旌龍山遥入目縹緲白雲横
撫寧
輦路平鋪孤嶼東日華升處海雲紅忽聽百舌春啼巧
盡在蒼條古木中
山海關(并序)
連山據海地固金湯明時倚為險要設重鎮以守之
我朝定鼎燕京垂四十年關門不閉既非設險還慙
恃德偶賦數言聊以記事
重關稱第一扼險倚雄邊地勢長城接天空滄海連戍
歌終歲苦插羽不時傳作鎮隆三輔征輸困百年笳寒
龍塞月甲冷雉樓烟歷數歸皇極綱維秉化權漫勞嚴
鎻鑰空自結山川在德誠非易臨風更慨然
蒙恬所築長城
萬里經營到海涯紛紛調發逐浮誇當時用盡生民力
天下何曾屬爾家
姜女祠
朝朝海上望夫還留得荒祠半仞山多少征人埋白骨
獨將大節說紅顔
西山駐蹕夜聞秋聲
西風吹長林木葉響如雨起視山月高浮雲無一縷
玉泉山晚景用唐太宗秋日韻
晴霞收遠岫宿鳥赴高林石激泉鳴玉波迴月湧金薰
鑪籠竹翠行漏出松隂坐愛秋光好翛然静此心
九日幸景山登高
秋色淨樓臺登高紫禁隈千門鴻雁度萬井霽烟開翠
拂鑾輿上雲隨豹尾來佳辰欣宴賞滿泛菊花杯
再遊盤山
薊州城北黃崖前水甘土厚多平阡崇山特起矗霄漢
栝栢夾路隂參天回巒複嶂倍娟秀幽林邃谷時夤緣
雲藏古寺行未到樹杪先有鐘聲傳數峰突兀勢陡絶
上廹箕尾䨇星躔峩峩石狀獸蹲立因風摇曳如空懸
深潭清冷那可測知是百尺神龍淵鉢泉恍惚有海眼
潮井呼噏通百川不然泛濫亦易挹何為萬古清涓涓
神工融結天巧鑿更騁遠目窮高巔漁陽古郡最阻阨
屹為左輔雄幽燕即今交河遠置堠此實堂奥非臨邊
太平粗喜有端緒石根砂磧皆原田偶兹登陟聊駐旆
用寄襟抱題斯篇
黃金臺懷古
昭王禮賢士築館黃金臺矯矯昌國君奮袂起塵埃下
齊七十城聲振滄海隈汶篁植薊邱豈曰非雄才遺跡
雖榛蕪千載猶低徊市駿固有術貴在先龍媒但得一
士賢可以收羣材
娑羅樹歌
娑羅珍木不易得此樹惟應月中植想見初從西域移
山中有人多未識海桐結蕊松栝形千花散盡七葉青
山禽迴翔不敢集虚堂落子風泠泠楚州遺碑今已偃
峩眉雪外䨇林遠未若兹山近可遊靈根終古盤層巘
繁隂亭午轉團圞回睇精藍路幾盤憑教紫府仙山樹
寫入披香殿裏看
趙北口
趙北時巡至燕南古戍聞人烟生曉市橋影漾晴雲浴
鳥迎船出垂楊隔浦分中流清賞洽簫鼔陋横汾
水淀雜詩四首
輕舟十里五里垂柳千絲萬絲忽聽農歌起處滿村紅
杏開時
其二
春水船行天上冷風雨過田家深樹幾聲布榖晚晴千
縷明霞
其三
銜泥䨇燕沙際唤雨單鳩樹頭昨夜桃花新水鯉魚躍
入蘭舟
其四
為愛沙明水遠更看柳軃花新草木禽魚咸若河山民
物同春
南苑
十里郊南路紅門啟上林歲時蒐狩禮畎畝豫遊心羽
仗連花影帷宮接柳隂鳳城回首望縹緲五雲深
初夏玉泉山二首
别館依丹麓疎簾映碧莎泉聲當檻出花氣入垣多路
轉溪橋接舟沿石竇過薰風能阜物藻景已清和
其二
山翠引鳴鑣湖光漾畫橈野雲低隔寺沙柳暗藏橋百
囀黃鸝近䨇飛白鷺遥今年農事早時雨足新苖
石盤峪龍潭
谷轉盤千騎潭深静一泓魚迎斜照出禽雜野風鳴捫
石苔偏滑分流水益清悠然愜心賞歸路月華生
白水
亂峰迴合古檀州白水雲根一道流誰信塞垣圖畫似
凉風斜日放漁舟
古北口
斷山踰古北石壁開峻遠形勝固難憑在德不在險
曉發古北口望霧靈山
流吹凌晨發長旓出塞分遠峰猶見月古木半籠雲地
迥疎人跡山迴簇馬羣觀風當夏景澗草自含薰
黃草川
烟沙一片塞天圍舊說秋高苜蓿肥今日邊屯皆樂土
茅檐松火接金微
回鑾抵古北口
黃谷清河古戍間鑾車此日省方還長林曲抱千溪水
小徑斜通萬仞山地扼襟喉趨朔漠天留鎻鑰枕雄關
時平不用誇形勝雲物秋澄斥候閒
秋日再過阜平
春經阜平縣夾道多榛杞雉堞久傾頽郛郭僅遺址耆
老遮馬前其言質且俚土磽願力田三時事耘耔所苦
井稅輸道遠越山水聞之切痌瘝寧爾在幹止有司近
拊循瘡痍庶能起十室忠信存何况境百里郊圻戒申
畫風土亦洵美問俗此重來居民咸色喜易彼蒿與萊
荒塗漸成市經野得良圖可以喻治理
再駐龍泉關
高臨晴雨外絶磴似凌空節物經冬異關山對月同龍
泉冰未白雁塞葉初紅歴歴曾遊地香臺在眼中
玉泉春曉
郊墅初晴後芳春曙色旋孤巒堆畫障細穴吐新泉浪
静鮮鱗躍風恬紫菂妍怡情看萬象浩浩思無邊
觀苖無意到潭柘詠時景
晝永薰風至清泉決決長芳年添景色遲日换流光舊
竹隨隄發新花滿澗香觀苖不覺晚微雨點衣裳
瀛臺
歲序開炎節離宫繞翠微蓮香聞講席柳色映垂衣物
阜風光好時清奏牘稀罷朝鵷鷺散花下珮聲歸
河間即古瀛州地
新霜來朔氣納稼滿西疇省斂因農暇觀風廓遠猷箕
躔分冀野輿地古瀛州駐蹕郊坰外斜陽下堞樓
景州觀開福寺塔
湧塔高凌漢穹隆拱法筵虚鈴含遠籟密宇繞寒烟不
問三車法空勞七寳懸偶過成小憩漫比布金田
晚到河間
太皇太后使人送乳餅食物
綵斿晚駐瀛州道忽報銅龍騎使來心識
慈懷同日照口傳
温語逐陽回松脂似截盤中玉綺食初和鼎内梅兩月幾虚
甘旨奉歸程欲聽曉鐘催
原任總督于成龍居官清廉自古罕有特命諸臣
議䘏以勵官方
服官敦廉隅抗志貴孤潔敡歴著賢聲誰能茹荼檗况
復擁旌麾藜藿甘以悦視彼懸魚操於今尤峻烈東南
失保釐言念心如結江上見甘棠遺愛輿人說䘏典宜
優崇庶不負清節匪獨彰國常且以風在列
薊城遇雪
凍雲封樹薊城西玉蕊輕盈亂馬蹄憶想年年常過此
何曾瑞雪遍山谿
復遊盤山絶頂
絶頂巉巖裏松烟向曉開片雲生衆壑虚籟落空臺寺
古行人少林深鳥亂回千峰多秀色遠眺足徘徊
暢春苑衆花盛開最為可觀惟綠牡丹清雅迥常
世所罕有賦七言絶以記之
碧蕊青霞壓衆芳檀心逐朵韞真香花殘又是一年事
莫遣春光放日長
暮秋重出居庸關
亂榆叢柳未經霜峻嶺崇巒曉色蒼峽裏細泉流不竭
仍聞太古韻鏗鏘
登雞鳴山
鳥道盤空近塞垣羊河如帶繞山根停鑾欲覽沿邊勢
石上藤蘿手自捫
再度居庸關
草木未甲坼年光屬早春三番勞遠馭一舉本勤民峽
暖泉聲動風和鳥噪新會看歌凱入景物盡還淳
入居庸關
始和羽騎出重關風動南薰整旆還凱奏捷書傳朔塞
歡聲喜氣滿人寰懸崖壁立垣墉固古峽泉流晝夜閒
湏識成城惟衆志稱雄不獨峙羣山
過密雲作
秋風驅殘暑青林墮葉稀馬嘶凉籟動蟬噪夕陽微河
繞遥通塞山迴盡拱畿黍苖膏雨足歲事念民依
出古北口
年年秋獮此經過峭石天成險隘多沙漠名王皆屬國
但留形勝壯山河
入山海關
長城盡處海山竒守險無勞百萬師寰宇蒼生歸歷數
當年指顧定鴻基
永平駐蹕
颯颯風聲響畫旗灤河東岸獵歸時廟堂幾務親裁決
非是行帷寐獨遲
豐潤即事
去日披金露歸時動朔吹農家收穫罷就日向朝曦
出畿東觀秋成
隂霖連六月宵旰念民生微風收潦水過雨見秋成古
北龍旗近漁陽鳳輦行戍樓烽火息險豈藉長城
潞河發舟
青翰舟迎旭日升官河放溜始開冰巡行每為求民瘼
寧避春寒曉霧凝
天津
河柳絲絲變嫩黃海門遥望色微茫賈航商舶連檣至
貢賮時看集萬方
察永定河
源從自馬邑溜轉入桑乾渾流推濁浪平野變沙灘廿
載為民害一時奏效難豈辭宵旰苦須治此河安
巡子牙河建壩
暫别宫槐幸子牙近村處處少人家清和微暑浮畦麥
綠樹初隂接岸沙隄外草荒艱籽粒淀中水淺捕魚蝦
黃童白叟望霖雨霖雨先施莫自賒
畿輔通志卷九
