欽定四庫全書
畿輔通志卷三十六
鹽政
鹽者民生所頼而自漢以後尤關國計滄瀛幽青四
州設官置竈至後魏始見於史自宋以前鹽法與諸
道同宋太祖以山後十六州入於遼推恩河朔特許
通商至明法始詳備直隸鹽運使舊治河間府長蘆
故縣洪武初稱北平河間鹽運使後乃改稱長蘆今
徙治天津而長蘆之名不改盖長蘆在舊滄州西北
四十里據二十四鹽場之中譏察指揮呼吸可徧故
古名不可易也明初額設六萬三千一百五十三引
引三百觔弘治間改小引增為一十八萬八百七引
引一百八十觔凡常股存積折色諸欵皆在焉其後
僅存空名而餘鹽割沒倍增其數至於戚畹中貴咸
得脇監臨制有司以要中鹽而長蘆鹽政之弊極矣
我
世祖章皇帝建極之元年
特勅長蘆鹽運使商竈兩敝毋蹈前明陋習貪黷闒冗縱官
屬吏胥侵漁擾害
聖祖仁皇帝二十六年
特詔凡軍興暫加一切鹽課次第豁免併免竈地錢糧我
皇上御極首甦商困長蘆之法引增鹽觔不增引目從前
官吏巧立名目濫增税課澄汰無遺豪商營私剥衆
利己之弊一時並絶商益阜引益流而民之食德愈
溥矣用稽歷年長蘆鹽法備著於篇庶
朝廷德意得有所考云
沿革
北魏
長蘆鹽法自魏以前無考魏初嘗弛禁其後鹽官罷
立不常自遷鄴後於滄瀛幽青四州傍海煮鹽置鹽
官轄滄州竈一千四百八十四瀛州竈一百五十二
幽州竈一百八十青州竈四百三十六又於邯鄲置
竈四計歲終合收鹽二十萬九千七百八斛四升軍
國所資得以周贍
唐
初以使命官置副使開元中以拾遺劉彤言詔將作
大匠姜師度與諸道按察使簡天下鹽課令幽州大
同横野軍諸鹽屯皆隸於度支每屯有丁有兵歲得
鹽二千八百斛下者一千五百斛
肅宗乾元元年鹽鐵使第五琦初變鹽法就山海井
竈近利之地為鹽院遊民業鹽者為亭戶免雜徭廉
察盜鬻者論以法
天寳初河北一路鹽利俱為藩鎮所據至穆宗時田
弘正舉魏博歸朝廷乃命河北罷鹽𣙜嗣戶部侍郎
張平叔以𣙜鹽法弊請官自賣鹽可以富國詔公卿
議中書韋處厚兵部侍郎韓愈條議以為不可乃止
後唐
莊宗同光三年勅魏府每年所徵隨絲鹽錢逐年俵
賣莊宗又命趙德鈞鎮蘆臺軍因蘆臺鹵地置鹽場
又舟行運鹽東去京國一百八十里相其地高阜平
闊因置𣙜鹽院謂之新倉以貯其鹽流衍於民間因
其鹽曰𣙜鹽復開渠運漕鹽貨貿於瀛莫間上下資
其利遂致饒衍贍於一方
後周
世宗令𣙜河北鹽犯輙處死其後北伐父老遮道泣
訴願以均之兩税錢而弛其禁盖行之河北免鹽之
𣙜而徵其税所謂兩税鹽錢也及其甚也鹽不給而
徵錢如故税已納而禁𣙜再行民不堪焉
宋
太祖建隆四年令河朔邢洺磁鎮冀趙等六州許通
鹽商止令收税
開寳三年悉罷𣙜官收其筭止過税錢一文住賣二
文盖緣河北土皆斥鹵民間税地五榖不豐惟刮鹽
煎之以納二税至今六州之境咸頌宋祖之澤不衰
仁宗時言者請禁𣙜以收遺利諫官余靖諫寝之其
後王拱辰為三司使復議𣙜張方平言曰河北有兩
税鹽錢今復𣙜之是再𣙜也仁宗悟立以手詔罷之
熙寧八年章惇為三司使以河北無𣙜禁乃祖宗一
時誤恩請遣使與兩路轉運司度利害行之蘇軾上
書宰相文彦博言其害遂止之紹聖中惇為相仍行
禁𣙜元豐三年京東轉運使李察請置河北買鹽場
自大名府澶恩信安雄霸瀛莫冀等州盡竈戶所煮
鹽官自𣙜賣禁私為市
遼金
自後晉高祖石敬塘以遼主有援立之恩舉燕薊十
六州歸之遼遂改為燕京因置新倉鎮廣𣙜鹽以補
用度金滅遼以地屬京圻生齒既繁炊鍋益衆嘗設
提舉司於寳坻秩視五品以重其選所轄諸場越支
課居其半特除勾管一員以涖之
金世宗大定二十一年參知政事梁肅言寳坻旁縣
多缺食可減鹽價增粟價而以粟易鹽命宰臣議皆
謂鹽非可多食之物若減價易粟恐多而不售以致
虧課不可
元
元初未立鹽政任土之貢一付京官時土豪張進輩
被府檄鳩遺民數十戶集越支場之宋家營復事煎
造聚落未成京使旁午令大償巨價債緡鞭笞急廹
田野為之騷然未幾以鹽司隸徵收課税所衆稍息
肩自鬻課之令行提領諸路者皆自詭增鎔山㸑海
搜羅殆盡其徵輸入官者須厚賄乃獲歸且以所費
取償於其屬大抵用直十錢之物估以當數十錢之
屬而工本又稽時不給給則尅減自是竈民皆困
至元二年詔以大中大夫禮部侍郎倪德政為中都
路轉運使提領税司事答木丁同知使事寳坻鹽使
崔岩臣副之德政敦厚廉平凡場戶入鹽即給仍純
支寳鈔不折諸物其尤貧窶者預貸工資以賙之
明
洪武初年長蘆歲辦大引鹽每引四百觔共計六萬
三千一百五十三引三百觔零已而改辦小引鹽每
引二百觔共計一十八萬零八百零七引一百八十
八觔零永樂間定都北京以長蘆密邇應進貢白鹽
每年於正課内進五十三萬四千六百六十九觔二
兩二千六百七十三引零
分商之綱領者五曰浙直之綱曰宣大之綱曰澤潞
之綱曰平陽之綱曰蒲州之綱分商之名目者四曰
在邊報中之商曰在場買鹽之商曰在司守支之商
曰行鹽地方賣鹽之商
中鹽之邊鎮三曰宣府鎮每年中七萬五千五百二
十五引八十六觔曰大同鎮每年中三萬七千三百
七十六引五十觔曰薊州鎮每年中六萬七千九百
六引一百五十觔以上共大引九萬四百四引四十
觔十四兩每一大引折二小引共折一十八萬八百
八引八十九觔十二兩八錢
派場規則為三上則十場南海豐深州海潤北嚴
鎮豐財蘆臺越支富國惠民歸化是也中則七場
南利民利國富民阜民北興國厚財石碑是也下則
三場南阜財海盈北濟民是也
永樂十三年始差御史給事中各一員押支天下鹽
課尋以渤海鹽藪私犯撓法特差御史一員巡視河
間私鹽
宣德四年命御史于謙率錦衣衛官捕長蘆一帶馬
船夾帶私鹽者于謙不避權貴悉置之法河道為之
一清正統元年命刑部侍郎何文淵戶部侍郎王佐
副都御史朱與言總督兩淮長蘆兩浙鹽課
正統三年差侍郎差御史一年兩巡長蘆私鹽後定
議歲差御史巡視長蘆鹽法而河渠由濟寧迤北抵
張家灣長蘆御史兼理之
詔竈戶逃移者鹽課勘實停徵
正統五年詔遠年客商中鹽未支者每引給資本鈔
二十錠議准長蘆鹽課量場分遠近著為則四等召
商中賣高下互為搭配其遠年不敷者又立法俾於
納剰餘鹽自相糶糴
定常股存積分數以天下鹽八分為常股聽商支二
分為存積備客兵不時之需凡引常股價輕存積價
重常股須挨次行支存積則不分次第引到即支長
蘆分派常股鹽一十二萬六千五百六十五引一百
八十觔三兩三錢存積鹽五萬四千二百四十二引
一百五觔一十二兩八錢
正統八年吏科給事中俞泰奏請每引鹽連包索二
百五十觔所帶餘鹽亦准二百十觔令輸價銀三錢
八分是年裁革運司副使
正統八年吏科給事中俞泰奏請每引所帶餘鹽即
令輸價此長蘆納課之始也
正統十一年命長蘆巡鹽御史兼理山東鹽法
正統十四年秋罷兩淮長蘆巡鹽御史命撫按官兼
理成化十四年詔正統十四年前客商中鹽未支者
按引給資鈔長蘆鹽每引給二十錠其景泰元年以
後及今告代支者放商行鹽亦照此例
成化十六年詔永樂宣德正統間客商所中鹽未支
者各造冊送部於原籍有司給資本鈔每引三十錠
景泰元年以來未支引鹽願關資本者聽
弘治五年令兩淮兩浙長蘆等鹽運司鹽引俱於運
司招商開中納銀彙解戶部以備邊儲從戶部尚書
葉淇請也
弘治十七年都御史王允中上言先該漕運衙門題
明回空運軍每名夾帶私鹽五十觔以上者照例盤
詰其瓶礶装買不足五十觔者放行固屬憐念運軍
然此端一開其弊無窮今後食鹽旋買旋用不許指
以瓶礶装買因而興販有壊鹽法
正德二年御史張智題准鹽法在清本源私鹽之弊
私煎為之始今後竈丁聚團煎者不得離場私煮仍
將該地方立保伍連坐之法責令彼此覺察通同者
事發俱問罪枷三月
正德五年有中官織造南京奏給長蘆鹽八千引鬻
於兩淮戶部尚書周經言鹽筴本以濟邊且各有分
地若許之越境則私販必多官鹽反滯乃命止長蘆
鹽弗給
正德十六年南京浙江織造太監王瓚崔果奏討長
蘆運司鹽引一萬二千道至南京變賣辦織造物料
戶部司官李夢陽王宗文等言於尚書韓文祇與六
千引上問内閣曰戶部何以不全與劉健曰内官装
載官鹽中間夾帶數多沿途害人且壅滯商課從之
嘉靖八年御史傅烱奏近來長蘆山東商鹽有經年
在場而支放不絶者以大包所致耳查得律内每鹽
一引帶耗二百五觔近來寬恤商人每引連包索以
二百五十觔為正數此外餘鹽逐觔納價仍問以夾
帶罪名其法未為不密但商人貪利築鹽一包或至
五百觔者竟有至六七百觔者奸竈惟知多賣商人
惟知夾帶遂使積年引目經久不完自後支鹽出場
如有過四百觔者除問罪外將夾帶餘鹽盡數入官
嘉靖十二年御史鄧直卿奏為各場竈灘所以刮土
淋滷草場所以刈草煎鹽皆係官地不得開墾變賣
近年界限不明以致豪強越界侵耕煎辦無地課額
多累查照弘治元年題准事例委差運司會同府佐
正官清查還官築立界堤分撥竈民管業如有侵佔
典賣照依侵佔盜賣官田例坐罪
嘉靖十四年給事中管懷理題請每引止准鹽四百
三十觔内二百零五觔為正鹽包索其餘鹽二百二
十五觔南所納銀三錢北所納銀三錢三分後十七
年御史陳讓題准仍加包索二十觔共四百五十觔
嘉靖二十九年御史趙鏜疏長蘆山東二運司各場
竈戶一切差役費用已繁竈丁雖屬於運司名籍實
在於州縣有司恒重民而賤竈略無存恤以致妄加
科派潛逃遺辦應請申諭有司事在州縣即與從公
分理事在運司即與解人勘報如遇編審之年查實
優免亦不許竈丁兩相影射躱避身役
嘉靖三十年御史陳善治題准每引除四百五十觔
外再加餘鹽一百五十觔包索一十五觔通共六百
一十五觔
嘉靖三十七年給事中趙鏘題准正鹽一引二百五
十觔外加六十觔酬其赴邊勞苦連包索二十觔共
三百三十觔許帶餘鹽二百六十五觔為一包共五
百九十五觔
嘉靖四十四年御史李文續題准增包索十觔南所
納銀三錢九分七釐五毫北所納銀四錢三分七釐
二毫五絲此外多帶二十觔以上納銀一錢再多則
問罪有差
嘉靖以前自罷巡鹽後間遣大臣清理鹽法給事中
郭鋆極論不便遂罷遣迨嚴嵩專政復遣鄉人副都
御史鄢茂卿名為清理實總利權天下於是騷然矣
嘉靖四十五年李文續上言長蘆行鹽地方畿内八
府河南二府今鹽之行者惟順天保定大名衛輝彰
德五府而其他州縣皆壅滯不通盖由永平離場甚
近多屬私販往來正定順德廣平等處地多鹻鹵以
致各村居民刮土煎燒私鍋不下四百餘面納官之
銀約三百餘兩鉅鹿一縣私鍋計一百餘面税銀約
百有餘兩他若冀州安平饒陽衡水隆平廣宗曲周
等處俱習以為常乞委廉幹官員逐一清查如果鹻
味厚鍋面多比照南北二所事例附入五場編課仍
查利國利民等場中有疲憊不堪者移此附彼併屬
該司一體配搭支掣其地土原額糧米既徵鹽税相
應豁除若鹻味薄而鍋面少則務嚴行禁之
隆慶元年御史劉條上言長蘆引目壅滯皆由私販
過多以進鮮為名者自東安永清一帶而來啖馬為
名者由青縣寳坻一帶而來皆權貴為之也沿河糧
船北行則夾帶抵通南歸則販賣抵臨清皆勢要窩
頓販之也合行查治
隆慶三年奏准鹽場二十四併為二十南司九場北
司十一場
隆慶四年御史蘇士潤上言長蘆歲貢白鹽其煎辦
勞費視黑鹽不啻數倍乃歲徵鈔貫不知於義何居
乞自五年為始將該司課折三百餘兩悉與豁免報
可
隆慶四年御史蘇士潤題准疏通官鹽當復計里撥
引之制酌量人戶多寡分為春秋二關照依官制州
縣次序凡納過餘鹽商人召集掣籖挨名均撥週而
復始不許隨其告指及攙越增減以啟規避在商人
領水程照依撥去地方盡數齎運當官驗發不許他
處盜賣及鹽引相離以滋影射之弊仍責令巡鹽官
因時春秋酌地遠近為估價多寡使彼此各得其平
每季將繳過引目填簿并發過水程驗單責差吏兵
齎比如有縱容奸販阻撓官鹽及行引不如數繳引
不依期者比照錢糧事例就事紏劾以為玩肆之戒
隆慶五年戶部覆巡鹽御史盧明章條陳鹽法六事
一清理實籍無令竈産民産互相影射一禁戢私販
以通官課一飭治分司申明春秋兩廵之法一嚴督
巡鹽地方驗單繳銷不得阻滯一蠲免長蘆利國等
二十四場白鹽脚價一御馬監歲用啖馬凉鹽止許
現買商鹽不得交通私販撓壊鹽法報可
萬歷十七年開封府二十三州縣改食長蘆鹽共派
長蘆大引三萬九千四十二引增課三萬二百三十
九兩六錢零
萬歷二十年御史黃卷題請正鹽之法掣出鹽觔多
者納銀一錢部增六分凡過六百觔上下者引鹽則
全沒銃毁
萬歷二十一年御史彭好古條議没鹽賣價虧本仍
請復舊四十觔納銀一錢又議昌平等七處鹽税令
運司收解俱從之
御史姚思仁因解額虧欠奏准增割没鹽觔又請於
直沽河口設置船索攔江委官驗放詔從之
萬歷二十八年太監張華欲筦鹽柄創為挨單之議
兩臺會疏力斥其奸事遂寝而挨單之税征𣙜如故
後亦裁
萬歷三十二年部議蘆鹽開在薊永每引價各加三
錢大同價止二錢宣府一半運商納價三錢一半土
商納價二錢一引二價似啓争端請將未經加價之
鹽照運商事例各加一錢其大同偏輕亦加一錢總
期歸於畫一
萬歷三十四年部議於見行歲額内每引帶鹽十觔
徵銀四分以充寧夏兵餉共徵銀九千五百九十四
兩未幾商人稱帶鹽賠累每引帶鹽十觔止徵銀二
分自是每引共鹽六百五十觔遂循之不變
萬歷三十六年御史李應魁題長蘆南北兩所水陸
異運每引十萬北所七分南所三分運司分派相沿
已久苐北所水運甚便又日曬産肥於商較利故雖
七分引尚不足而鹽有餘南所陸運最難又鍋煎産
瘠不利於商故雖三分引猶有餘而鹽不足以致南
所積引虧課病商為甚故南北分隸舊雖定制地勢
遠近商民之便不便因之如嚴鎮一場地廣人衆灘
鍋獨多雖隸北所而去北反有二百四十里之遥且
運從陸道脚價倍於鹽價本場商引多就近買於南
場運所聽掣遂至本場煎曬鹽觔苦於無售積囤私
室轉售販夫勢所必至場民逃亡額課日虧私販日
熾有自來矣查得本場赴南所止九十里脚價減半
運載為便而南所又止有海潤富民海豐三場出鹽
往往鹽少引多所以停擱應將本場改隸南分司庶
商民兩便報可
萬歷三十八年巡撫吳亮奏准宣府引價仍舊二錢
萬歷四十年鹽臣馬孟貞題准并改薊永引價亦仍
照舊二錢
天啟六年大工告匱增長蘆每引銀四分共一萬二
千一百九十四兩
本朝
順治元年七月天津總督駱養性請疏通鹽課部覆
鹽包觔數太重則秤掣為艱錢糧欵目繁多則朦混
易起今將明朝包索餘鹽割沒遼餉各項名目盡行
削去每引止定二百二十五觔臣部鑄造引板印刷
引目運司責令各商赴部完納如按舊例原包觔兩
折算每引該納銀二錢六分五釐七毫五絲今各項
賦税已免三分之一商民一例亦應免其六分五釐
隨給鹽引赴場支鹽運賣運司照數秤掣不必别委
以啟鑽營至於截角銃毁銷繳一如舊制再查長蘆
鹽額除一切新徵停免外原額共計二十三萬九千
八百五十引今鹽觔既減當一引分作三引每年應
以七十一萬九千五百五十引為額其秤掣舊例原
係春秋二次目今商人星散尚俟招徠暫准隨到隨
掣一月一行俟商賈雲集頻掣則鹽積難行自應按
季秤掣
順治元年十二月題准順天府屬包課州縣今已改
課各商既已均認但各州縣行引事屬創始前長蘆
運司派薊州量行二千引寳坻三千六百引香河平
谷各一千六百六十引遵化豐潤三河各二千四百
引玉田二千引除薊州等七州縣應照該司派數督
商納課註名入綱領引行鹽至於寳坻一縣應行引
目每歲認包税銀二千三百兩應令該商比照引數
納銀給引不許仍前包納以累小民其密雲縣新增
四千一百引俱應照數考成將引内各商姓名造入
綱冊責令照依派定地方數目按引行鹽
順治二年題准停止邊商納粟令運司招商納銀依
額解部
順治五年准御史金志遠題長蘆運鹽南所由陸北
所由水其來已久近因土氛未靖道路多梗車牛缺
乏改南所亦由水運議定每船一隻運司給票一張
填商名鹽數并船戶姓名行至天津赴北司照票查
驗放關行至青縣鮑家嘴公河口本司必委員驗實
放行每五日將放過鹽數挨順造冊查對行至長蘆
照票進坨秤掣完日給發引程發賣
順治七年部查永平府屬州縣原係包課今定為領
引行鹽該運司確查戶口數目以定引額每丁派鹽
一十五觔盧龍等五州縣歲該行六千四百七十二
引樂亭猶在其外四五六年以來逋欠實多商人求
減每丁定以十觔為率按數上引納課
順治十年准禮科給事中陳協題各處行鹽地方令
商人立店自賣責成運司及州縣印官嚴禁私販疏
通官引不得散派戶口累民
順治十三年御史牟雲龍清查包索照例按引增價
二分五釐應增課銀一萬九千八十五兩零七分五
釐自十三年為始添入課額徵解另鑄銅板遵行又
查出北場石碑竈地虛額包課蘆臺場欺𨼆越支場
影佔共竈地一千七百四十五頃九十五畆六分九
釐五毫南場利民嚴鎮海豐三場原額未行糧地一
千五百八十七頃四十二畆一分二釐二毫究擬其
罪外造冊徵解
順治十七年准河南道御史高而明題革去永平薊
遵等州縣京土各商更換綱商自十八年為始照依
原額并新增引目認地行鹽
順治十八年准御史張沖翼題引目發司以後欠課
愈難追比除本年春季引目領過外自夏季仍催各
商赴部納課按銀給引
康熙三年部覆御史賈弘祚仍將蘆引自康熙四年
為始先發運司轉給各商以便與淮浙山東河東等
處畫一遵行
康熙六年准鹽臣孫錫齡題口北道屬深井堡東城
堡西城堡三處原係煎鍋地方近已革鍋改食蘆鹽
定額一千二百引自應責商照數納領辦運至於保
安衛向銷長蘆綱引三百道今既鍋禁税豁除原行
三百道改銷外當另立宣引四處計增宣引一千五
百道其引價似應與包課改引之薊永正河一例每
引例納課銀三錢一分三釐六毫四絲五忽三微八
纖統計該納課銀四百七十兩四錢六分八釐七絲
康熙七年准御史孟戈爾代題長蘆巡鹽御史衙門
向在京城關裏到任後巡歷山東河南等處回京有
事則進衙門料理而仍居於私家其間恐生弊端天
津係行鹽之所且有衙門御史自應駐劄天津料理
鹽務至於在京鹽院衙門交與工部
康熙八年准孟戈爾代題鹽犯贖罪銀兩專歸御史
題報不必督撫衙門彙題領解鹽課銀兩亦免督撫
衙門掛號
康熙九年准李棠羅璧等題州縣額設私鹽銀兩原
因行鹽地方恐有私販巡役賄放每年科以額獲私
鹽若干為前御史贖支造冊奏銷心紅紙張各役工
食商人奬賞並賑濟貧生孤民修理船隻衙署抵解
更名食鹽變價等用雖有懸設之額未敷所支之數
嗣後止許見獲私鹽銀兩報解州縣如有定額私徵
者該御史指名題參從重議處
康熙十四年十一月戶部題准量增鹽課以濟軍需
各省鹽課每引增銀五分事平之日停止仍照舊額
徵收長蘆鹽課應加增三萬八千六百六十四兩六
錢零嗣於康熙二十五年河東鹽臣李時謙題稱各
省額引加課銀兩原題定事平停止今大兵全撤長
蘆每引應除加課五分共減去課額銀四萬四千八
百七十五兩二錢五分零
康熙十六年八月戶科給事中余國柱條奏清查割
沒部議額引七十七萬三千二百九十二引每引加
鹽二十五觔加徵銀七分共增銀四萬九千五百九
十二兩零又先報割沒銀四千三百三十八兩有竒
實共增銀五萬四千一百三十兩四錢四分
本年十一月御史劉國安會同戶部郎中石柱等題
綱引地方及包課地方計丁加引八萬六千九百六
十二道每年加增課銀四萬三千六百四十七兩二
錢七分八釐六毫二絲三忽一微内增設天津衛引
四千道課銀一千八百九十四兩五錢八分一釐五
毫二絲
康熙十七年六月准戶科給事中余國柱條奏連閏
扣筭按課議增閏月長蘆鹽差任内加六萬四千四
百四十一引請自今年起每歲加增閏月課銀康
熙十九年綱引并薊永采宣儀封連新增引目共加
閏月引七萬一千六百八十八引康熙二十年遵
奉
恩詔閏月引目停止
康熙十八年准鹽臣劉安國題滄州一帶南十場距
北十場道里遼遠不特青州分司勢難兼顧即各商
竈戶亦往來未便且東連海濱西臨漕河私販出沒
商鹽装運必須專員查驗以杜夾帶應復設滄州分
司就近董理以專責成
康熙二十四年四月准河南巡撫王日藻會同河東
巡鹽御史李時謙題河南懷慶府河内濟源修武武
陟孟縣温縣六屬原食河東之鹽路途遥遠兼池多
積水無鹽可買官民交困應改食蘆鹽令長蘆巡鹽
御史招募良商報部行鹽辦課原河東懷慶六屬額
引三萬七千二百五十一引每引納課銀四錢六分
八釐六絲一忽五微共課銀一萬七千四百三十五
兩七錢五分八釐九毫三絲六忽五微
康熙二十六年九月准河南廵撫章欽文題陳州項
城縣并舞陽縣等處舊食解鹽均於明朝改食淮鹽
各屬距淮窵遠費多價貴額引難銷請照懷慶例改
食蘆鹽將六屬額引九千一百道改增長蘆又准長
蘆巡鹽御史布爾海題陳州等州縣改食蘆鹽原為
便民但淮例每引納銀一兩四分零蘆例每引納銀
四錢六分零按課計引共該額引二萬四百一十九
道
康熙二十九年准直隸巡撫于成龍會同巡鹽御史
江蘩題東西城深井三處聽民仍設鍋煎鹽包納引
課
康熙三十年准直隸巡撫郭世隆會同巡鹽御史顧
鐔題懷來等六處改食彛鹽包納引課
康熙三十二年准直隸巡撫郭世隆題延懷保等九
處包課地方改設州縣歸併包課銀兩永寕衛歸併
延慶州該包課銀九百七十九兩四錢八分二釐深
井堡改宣化縣該包課銀四十二兩三錢六分四釐
五毫三絲八忽懷來衛改懷來縣保安衛礬山堡亦
歸併懷來縣該包課銀五百八十四兩一錢八分五
釐二毫一絲四忽西城堡改西寧縣東城堡亦歸併
西寧縣該包課銀四百六十六兩九釐九毫一絲八
忽保安州照舊該包課銀五百二十二兩三錢九分
四毫共該包課銀二千五百九十四兩四錢三分二
釐七絲
康熙四十年准鹽臣劉灝題大宛兩縣額引十萬五
千九百餘道舊例一引一鹽因康熙十六年積鹽至
二十餘萬不能銷疏鹽臣吕朝潤題准納三引之課
行兩引之鹽銷完照舊運行康熙二十九年又因外
府州縣引積鹽壅鹽臣江蘩題准照兩淮河東例隨
時代銷於大宛兩縣鄉會之年將外州縣衆商積鹽
告運疏銷康熙三十三年代銷一次三十九年又行
一次因各處現積之鹽即係大宛商人所辦疏銷不
去故於鄉會之年詳明代銷若通州並非代銷之處
應停止
雍正元年八月准鹽臣莽鵠立題雲南鹽政向有官
本收鹽之例臣查天津北場鹽運由水路船行便易
滄州南場鹽運從陸路脚價費多是以衆商舍南就
北羣趨便宜計南場一歲得鹽十萬餘包引商數家
僅銷鹽一萬有竒其餘露堆海灘竈戶任意私賣棍
徒興販遂致引壅課絀今欲拔本清源請援官本收
鹽之例於南場本年額課内留銀五萬兩遴委能員
專司收買場鹽不許在灘露堆盡運官坨築包堆□
苫盖收管陸續發商告運再南運商人中本少者量
為接濟及時銷賣官本隨課兼徵官收官解週而復
始
雍正二年八月鹽臣莽鵠立奏稱康熙六十一年之
引原係逓年所積今衆商先儘運完積引二十萬道
又領運雍正元年額引八十萬有零止剰十餘萬道
元年之課竭力措辦已經全完元年之引雖有未完
然較之去歲已為多運十餘萬道若不為展限遽加
題參恐該州縣畏懼考成勒令繳引辦課商人仍有
包賠之累請再展限二年將未完之引每年帶運一
半於雍正三四兩年内全完積引部議不准奉
旨允行
長蘆御史所轄四至
鹽院所治之地以長蘆名其實非止長蘆也直隸山
東二省與河南之五府四州一縣江南之二州四縣
皆歸統轄其以長蘆名者長蘆本漢參扈縣地廢於
隋大業間唐以屬滄州宋省入清池縣明永樂破滄
州徙其民於長蘆置都轉運鹽使司遣御史歲一廵
視之
國初亦仍其舊後准鹽臣孟戈爾代題移官署駐天津
其銜則仍冒之以長蘆而兼轄山東又以河南開彰
懷衛四府舞陽一縣雖近河東而鹽從陸運民食維
艱遂亦附食長蘆鹽河南歸德一府江南徐宿二州
并豐沛蕭碭四縣食山東鹽因亦隸於長蘆天津者
古北海國也東循大海迤北直抵山海關西倚長城
運山西界踰黃河距兩淮之西北境綿亘數千里
運使所轄四至
明洪武二年初設河間長蘆都轉運鹽使司後省其
文曰長蘆都轉運鹽使司其所司南北十六場凡蘆
鹽所行之處共一百七十五州縣營衛皆統轄之
北分司所轄四至
青州分司所轄者興國富國豐財濟民蘆臺越支石
碑歸化明隆慶三年以三岔沽場併入豐財場康熙
十八年又以厚財場併入興國場惠民場併入歸化
場東距山海關迤南沿海直抵滄州境轉西及北過
静海武清寳坻環繞
神京綿亘八百餘里
南分司所轄四至
滄州分司所轄者利民阜民利國海豐富民深州海
盈阜財嚴鎮明隆慶三年以潤國場併入阜民場益
民場併入阜財場海阜場併入海豐場康熙十八年
又以海潤場併入阜財場海盈場併入海豐場東沿
滄海西抵深州南入山東樂陵海豐北接天津静海
周圍六百餘里
疆域(十六場界址)
興國場
場初在静海鹽水沽今移高家莊距運司分司七
十里西南接富國場界南入滄州境接嚴鎮場界
東北增併阜財場地臨海河上流接豐財場界延
廣幾五百里戶籍在山東濟南府樂陵縣及直隸
順天府寳坻武清河間府天津静海滄州青縣鹽
山南皮等處初本場及厚財場各有坨一今廢本
場堡三每堡三鑊厚財場堡三每堡一鑊今堡共
六鑊共十二灘蕩如舊
富國場
場初在静海縣鹽水沽今移住天津東至上古林
接興國場界西南過大頭港至子牙鎮入静海縣
界北濱漕運入海道延亘一百六十里戶籍在山
東濟南府樂陵縣及直隸順天府武清寳坻河間
府滄州南皮慶雲静海寧津青縣天津等處舊有
坨一今廢鑊共十六灘蕩已久迷失無迹可考
豐財場
場在滄州葛沽距運司分司七十里東北沿海南
連滄州境接嚴鎮場迤西連興國富國轉北直抵
軍梁城入寳坻縣境接蘆臺場延廣四百餘里戶
籍在静海青縣滄州鹽山天津武清寳坻香河及
山東樂陵九州縣地方本場及所併三岔沽場各
有坨一今廢堡三灘蕩沿海
濟民場
場在灤州柏各莊距運司分司三百一十里南界
大海東極潮河即劉家河也接石碑場界轉北至
笨城入灤州境西跨運河連越支場界延亘一百
三十五里戶籍在灤州豐潤玉田樂亭遷安遵化
關東熱河等處坨三今廢堡三鍋蕩在焉
蘆臺場
場在寳坻縣蘆臺鎮距運司分司一百四十里南
界大海北連寳坻縣東至斗沽接越支場界西跨
夾河之側廣一百二十里戶籍在寳坻縣坨一今
廢鑊有五灘蕩俱存
越支場
場在豐潤縣宋家營古薊州地方青州分司舊署
在此距運司分司二百八十里南濱海别渚名建
河即今運河下流東接濟民場界踰沙河西北至
斗沽接蘆臺場界廣袤二百四十里戶籍在豐潤
灤州遵化玉田等處坨五今廢堡四灘蕩沿海
石碑場
場在樂亭縣石碑鎮距運司分司三百六十餘里
南臨大海北跨南河入永平府境東連石閣接歸
化場界西抵劉家河接濟民場界延廣一百七十
里戶籍在樂亭昌黎兩縣坨三今廢堡五灘蕩在
場之南
歸化場
場在撫寧縣鹽務鎮距運司分司七百餘里南臨
海中秦王島北接撫寧院境至龍王廟東抵山海
關界西增惠民場域入昌黎縣境接石碑場界延
亘四百餘里戶籍在撫寧昌黎兩縣本場及所併
惠民場各有坨三今廢堡亦如坨數今尚存灘倚
山之麓蕩久荒蕪
利民場
場向在皂坡莊今遷至畢孟鎮俱係滄州地方距
運司二百四十里分司六十里東連阜民場西接
滄沽南至舊縣北抵大浪白周圍二百里戶籍在
山東樂陵直隸滄州南皮鹽山慶雲青縣交河河
間東光等處舊有鹽坨今廢鑊存十五灘移東南
蕩地荒蕪
阜民場
場在鹽山縣常葛鎮距運司二百七十里分司七
十里東至利國之仁邨西連利民之棗園南接趙
村北抵柳葉莊周圍一百餘里戶籍在山東濟南
府樂陵直隸慶雲寧津交河鹽山等處鹽坨三鑊
十四灘蕩荒廢
利國場
場在鹽山縣韓村距運司二百四十里分司九十
里東連海豐場界西接王門莊舊至九女墳止南
抵望樹旗北至宼邨周圍二百餘里戶籍在滄州
鹽山興濟天津等處鹽坨一鑊十四灘居東北蕩
地荒蕪
海豐場
場在鹽山縣羊兒莊距運司三百六十里分司一
百二十里東界大海連深州海盈舊場西北過孟
窪至武帝臺接利國場東界戶籍在山東樂陵海
豐直隸滄州鹽山青縣慶雲興濟等處鹽坨一鑊
十二南北各六灘蕩僅有本場舊數海盈所歸者
已廢
富民場
場在鹽山縣崔家口距運司三百六十里分司一
百六十里東連潤國場故基西臨古黃河岸迤南
入慶雲境北抵阜財場延袤一百四十里戶籍在
山東樂陵海豐直隸滄州鹽山慶雲東光等處鹽
坨二今廢鑊十因潤國場歸併復增兩鑊鹽灘相
距七十里草灘半被東民侵佔
深州海盈場
場在鹽山縣蘇㙋鎮舊因皂戶多居衡水縣遂西
徙至衡水縣城内係正定府深州所轄距運司四
百八十里分司二百四十里東連武邑西接新集
北距陳二莊南抵南天周圍三百餘里戶籍在衡
水滄州鹽山南皮青縣冀州等處坨廢鑊存其六
灘居東北蕩則荒蕪
阜財場
場在鹽山縣高家灣距運司三百六十里分司一
百三十里東至清水溝南連富民場西近鹽山故
城轉北過小山接海豐場界周圍七十餘里戶籍
在山東海豐樂陵陽信直隸滄州鹽山慶雲南皮
寧津等處坨二因鹽運海豐場廢鑊十五本場有
七為西場鑊海潤所歸者八為東場鑊灘蕩居場
東北
嚴鎮場
舊制長蘆二十四場青州滄州二司各轄十二明
隆慶三年於南場裁併其三北場裁併其一所司
不均遂將北場嚴鎮裁屬南場在滄州同居鎮距
運司一百二十里分司九十里東近大海西唐官
屯南抵利國場界北連興國富國兩場周圍一百
二十里戶籍在玉田武清寳坻豐潤滄州南皮鹽
山寧津交河青縣静海東光十二州縣坨二鑊共
二十有四灘居東北距場七十餘里
竈籍(戸口人丁)
興國場
原額戶共八十三戶今實在八十三戶
原額丁六百二十九丁今實在六百一十九丁
厚財場歸併興國場
原額戶共三十戶今實在三十戶
原額丁三百一十六丁今實在三百一十六丁
富國場
原額戶共二百一十二戶今實在二百一十二戶
原額丁八百九十九丁今實在八百九十九丁
豐財場
原額戶共一百四十五戶今實在一百四十八戶
原額丁九百四十七丁今實在九百四十七丁
蘆臺場
原額戶共一百一十二戶今實在一百一十八戶
原額丁三百九十三丁今實在三百九十三丁
濟民場
原額戶三十八戶今實在三十八戶
原額丁六百四十五丁今實在六百四十五丁
石碑場
原額戶共八十六戶今實在八十戶
原額丁一千六百五十丁今實在一千六百五十
丁
越支場
原額戶三百九十三戶今實在三百九十三戶
原額丁一千一百三十丁今實在一千一百三十
丁
歸化場
原額戶一百五十四戶今實在一百五十四戸
原額丁五百五十二丁今實在五百五十二丁
惠民場歸併歸化場
原額戶共四十二戶今實在四十二戶
原額丁四百一十三丁今實在四百一十三丁
利民場
原額戶一百六十九戶今實在一百五十二戶
原額丁四百八十六丁今實在四百八十六丁
阜民場
原額戸一百六十二戶今實在一百五十一戸
原額丁五百九十五丁今實在五百九十五丁
利國場
原額戶共一百零一戶今實在八十三戶
原額丁五百六十八丁今實在五百六十八丁
阜財場
原額戶共九十九戶今實在七十三戸
原額丁三百三十四丁今實在三百三十四丁
海潤場歸併阜財場
原額戶共八十六戶今實在七十一戸
原額丁六百一十三丁今實在六百一十三丁
深州海盈場
原額戶一百九十四戶今實在一百九十三戶
原額丁七百零五丁今實在七百零五丁
海豐場
原額戶八十五戶今實在八十三戸
原額丁三百零六丁今實在三百零六丁
海盈場歸併海豐場
原額戶共六十九戶今實在六十七戶
原額丁七百七十八丁今實在七百七十八丁
嚴鎮場
原額戶二百零六戸今實在一百九十戶
原額丁五百一十二丁今實在五百一十二丁
我
朝初定經制悉准前明而南北十六場竈地舊多圈撥
遞有增減自順治十八年命巡鹽御史親歷場分清
丈竈地歸還竈戶不許豪右隠佔康熙元年復以山
東省民地内錯雜竈地有在本省者有在直隸南皮
鹽山縣者歷年不清令巡鹺御史及地方官清丈各
正疆界閱今五十餘年竈地復多迷失灘蕩不無荒
熟鍋面不無廢興其額數未能確載惟據雍正三年
由單所載原額纂入
竈地(各場地畝)
興國場
原額竈地三百三十一頃三十畆二分九釐五毫
九絲新增竈地三十一畆原額灘六副原額草場
地一十七頃九十畝四分四釐三毫鍋無又併厚
財場原額竈地一百五十九頃二十二畆六分四
釐一毫四絲新增竈地四十六畆原額灘八副原
額草場地一十一頃三十七畆鍋無
富國場
原額竈地六百四十三頃一十二畆三分三釐三
毫三絲三忽新增竈地六頃二十畆原額灘七副
原額草場地三十八頃七十三畆鍋無
豐財場
原額竈地二百九十七頃三十二畆一分二釐四
毫九絲四忽新增竈地二十六畆原額灘一百六
十六副原額草場地五十二頃二十七畆原額鍋
共九面
蘆臺場
原額竈地五百三十七頃六十四畆五分八釐五
毫新增竈地二頃四十畆原額灘二百二十二副
半原額鍋三十一面草蕩地無
越支場
原額竈地一千三百六十頃新增竈地九頃九十
四畆五分原額灘七十二副半草蕩地一百四十
頃七十四畆七分五釐原額鍋三十四面
濟民場
原額竈地二百六十六頃八十畆草蕩地一十九
頃八十四畆原額鍋一百七十面灘無
石碑場
原額草蕩地六十三頃五十四畆三分原額鍋七
十二面竈地蕩地俱無
歸化場
原額竈地二千九百六十四畆六分五釐八毫六
絲七忽原額草蕩地六十七畆原額鍋一百一十
九面灘無又併惠民場原額草蕩地四十四頃五
十四畆二分三釐五毫八絲原額鍋一百零七面
竈地無灘地無
利民場
原額竈地一千三百零六頃一十七畆四分新增
竈地八頃一十一畆五分七釐原額灘二十副鍋
無
阜民場
原額竈地七百三十八頃一十五畆九分二釐新
增竈地一頃零七畆五分灘無鍋面昔有今無
利國場
原額竈地五百二十三頃三十五畆四分九釐六
毫新增竈地二頃三十一畆五分原額灘四副鍋
無
海豐場
原額竈地三百三十三頃四十一畆四分新增竈
地一頃零五畆二分原額灘九十六副半鍋無又
併海盈場原額竈地三百六十五頃五十二畆二
分九釐四毫原額灘四十七副鍋無
富民場
原額竈地五百九十五頃四十三畆一分新增竈
地七十三畆三分八釐五毫原額灘七十八副鍋
無
深州海盈場
原額竈地五百三十四頃六十八畆三分新增竈
地三十畆原額灘七副鍋面無
阜財場
原額竈地五百二十八頃四十七畆三分六釐七
毫新增竈地一頃八十九畆八分原額灘一副草
蕩地二十九頃七十三畆鍋無又併海潤場原額
竈地四百九十一頃五畆一分九釐新增竈地九
十畆七分九釐一毫原額灘八十五副草蕩地三
頃二十七畆二分鍋無
嚴鎮場
原額竈地縣地四百六十六頃零三畆六分三釐
八毫州地七百三十九頃二十畆零三釐六毫新
增竈地州地三頃五十六畆三分二釐原額灘二
百零九副官鍋昔有今無
雍正三年覆准長蘆竈場灘地及兩省民竈交錯之
處俱行細加丈量除各州縣魚鱗冊所載民田外將
竈地悉行清出凡有從前典賣與民者俱准其回贖
無力者暫令現在管業之人耕種納粮所丈出地畆
不得混侵地尺寸造具魚鱗圖冊并查明竈戶名姓
開載圖籍申詳該鹽政及該督撫存案該鹽政造冊
送部查核如有豪衿土棍不服勘丈或不肯收價退
地分司申報該鹽政及各省督撫嚴提審究按律治
罪四年
上諭長蘆竈地久未清查以致民竈争控不已聞當年竈
地轉售與民其年分久遠有百餘年者業主售主多半
變更即有子孫當時價值多寡亦俱遺失或有逃亡等
戶更無從質問以致同姓影響之人彼此争贖紛紛告
訐實滋煩擾若必俟原業竈戶有力之日回贖倘原業
之人始終無力則此項地畆久久竟成民地亦非清查
竈地之良法朕意以為不若將竈戶賣與民人之地交
易年近確有實據者令竈戶備價取贖其餘年久迷失
之地所有争告無憑詞状該衙門俱存註銷凡民人所
有竈地嗣後止許賣與竈戶永遠為業如有仍轉行典
賣與民者照盜賣官地律治罪永以為例
雍正三年覆准長蘆竈丁自康熙十八年以後未經
編審以本年為始將各場竈丁逐戶查現在丁數昔
年丁多而今少者開除昔年丁少而今多者頂補
按興國等十六場原額竈地一萬二千三百七十
八頃三十七畆零原草蕩地四百二十二頃六十
一畆零又嚴鎮場州地七百三十九頃二十畆零
三釐六毫又歷年新增竈地三十九頃一十三畆
五分四釐八毫今以𨼆佔現在清查尚未定確數
行鹽地方總額
長蘆所屬行鹽地方共一百九十二州縣營衛
行鹽地方引額
順天府
大興縣
原額引三萬五千三百一十二引新增一萬七千
六百五十七引
宛平縣
原額引三萬五千三百一十二引新增一萬七千
六百五十六引外又各地方分銷京鹽餘引三萬
五千三百一十三引
良鄉縣
額引三千七百引分認京引一百七十引
固安縣
額引四千七百八十二引分認京引二百二十引
永清縣
額引八千引
東安縣
額引一千四百引分認京引四百三十二引
香河縣
額引八百六十四引新增七百六十引
通州
額引一萬二千六百五十引分認京引五百八十
二引
三河縣
額引一千四百廿八引新增一千二百八十引
武清縣
額引二千五百引分認京引一千一百二十引
寳坻縣
額引三千七十一引新增二千七百六十引
寧河縣
額引附入寳坻縣疏銷
昌平州
額引七千三百引分認京引三百三十六引
順義縣
額引三千六百五十引分認京引一千引
密雲縣
額引四千二百六十八引
懷柔縣
額引一千一百三十引分認京引四百一十四引
涿州
額引八千七百五十引分認京引二百一十四引
房山縣
額引二千五百引分認京引一百一十四引
霸州
額引三千五百引分認京引一百六十一引
文安縣
額引一千一百引新增一百三十九引分認京引
五十七引
大城縣
額引一千一百二十引新增三百六十六引
保定縣
額引一百七十引分認京引八引
薊州
額引一千四百二十八引新增一千二百八十引
平谷縣
額引四百四十引新增三百八十引
遵化州
額引一千五十二引新增一千七百三十七引
延慶衛
額引八百引分認京引三十七引雍正三年七月
内部劄延慶衛奉
旨裁汰將引分與延慶州銷四百一十八道昌平州銷四
百一十九道雍正四年四月復奉部咨仍設延慶
衛其額引照舊疏銷
舊州營
額引四千三百引分認京引一百九十八引
采育營
額引三千引分認京引一百三十八引
漷縣營
額引五百五十引分認京引二十五引
永平府
盧龍縣
額引八百七十七引新增八百七十六引分認京
引八十一引
遷安縣
額引八百四十六引新增三百八十九引分認京
引五十七引
撫寧縣
額引一千六十八引新增一千八百三十九引分
認京引一百三十四引
昌黎縣
額引一千二百三十三引新增一千七引分認京
引一百三引
灤州
額引一千二百四十引新增一千二百四十引分
認京引一百一十四引
樂亭縣
額引一千四百二十三引新增一千六百八十九
引分認京引一百四十三引
玉田縣
額引一千一百五十二引新增一千三十引
豐潤縣
額引一千三百二十八引新增一千一百九十引
保定府
清苑縣
額引一萬五千引
滿城縣
額引四千六百五十引分認京引二百一十四引
安肅縣
額引六千四百引
定興縣
額引六千引分認京引二百七十六引
新城縣
原設額引五千六百引分認京引二百七十二引
唐縣
原設額引五千六百引分認京引二百五十七引
博野縣
原設額引三千一百引分認京引一百四十三引
慶都縣
額引二千引分認京引九十二引
容城縣
原設額引三千五百引又分認京引一百六十引
完縣
原設額引五千五百引又分認京引二百五十三
引
蠡縣
額引六千引分認京引二百七十六引
雄縣
額引五千引分認京引二百三十引
祁州
額引四千引分認京引一百八十四引
束鹿縣
額引五千引新增六千五十五引分認京引五百
七引
安州
原設額引共一千一百引又分認京引五十一引
高陽縣
原設額引共二千四百引又分認京引一百一十
引
新安縣
原設額引共二千二百引又分認京引一百一引
河間府
河間縣
額引三千引新增二千四百四十五引分認京引
二百五十引
獻縣
額引一千二百引新增一千一百八引分認京引
一百六引
阜城縣
額引一千五百引新增六十八引分認京引七十
二引
肅寧縣
額引二千引分認京引九十二引
任邱縣
額引二千四百引新增九百五十三引分認京引
一百五十四引
交河縣
額引四百五十引新增一千九十一引
寧津縣
額引一千八百引分認京引八十三引
景州
額引一千九百引新增四百四十六引分認京引
一百八引
吳橋縣
額引一千二百引新增一千三百一十七引分認
京引一百十六引
東光縣
額引一千引新增九百三十八引分認京引八十
九引
故城縣
額引七百三十六引新增五十六引
天津府
天津縣
新增七百引附静海縣代銷
青縣
額引六百三十八引新增二十六引
静海縣
額引九百引
滄州
額引三百六十五引新增四十六引
南皮縣
額引三百引新增三百六十四引
鹽山縣
額引三百引
慶雲縣
額引三百引
正定府
正定縣
額引九千一百九十七引分認京引四百二十三
引
獲鹿縣
額引六千七百引新增三百七十七引分認京引
三百二十五引
井陘縣
額引七千引分認京引三百二十二引
阜平縣
額引五百引新增十五引分認京引二十三引
欒城縣
額引四千一百引分認京引一百八十九引
行唐縣
額引三千八百引新增二百二十八引分認京引
一百八十五引
靈夀縣
額引二千四百引分認京引一百一十引
平山縣
額引四千引分認京引一百八十四引
元氏縣
額引五千九百引新增四百一十四引分認京引
二百九十引
贊皇縣
原設額引一千七百引分認京引四百五十三引
新樂縣
原設額引三千一百引分認京引一百四十三引
晉州
原設額引四千四百五十引分認京引二百五引
無極縣
額引二千二百引新增一千五百四十六引分認
京引一百七十二引
藁城縣
原設額引五千四百引分認京引二百四十八引
順德府
邢臺縣
額引一萬一千引分認京引五百六引
沙河縣
額引二千五百引新增六百一十四引
南河縣
原設額引四千三百引分認京引一百九十八引
平鄉縣
原設額引四千三百引分認京引一百九十八引
廣宗縣
額引四千引分認京引一百八十四引
鉅鹿縣
額引四千四百引新增五百七十一引分認京引
二百二十八引
唐山縣
額引一千引新增二百四十六引分認京引五百
九十四引
内邱縣
額引三千三百引分認京引三百引
任縣
額引二千二百引新增四十七引分認京引一百
三引
廣平府
永年縣
額引一萬二千七百八十七引分認京引二百一
十三引
曲周縣
額引九千三百引分認京引二百引
肥鄉縣
額引二千五百引新增一千一百八十引分認京
引一百六十九引
雞澤縣
額引一千二百引新增一千三百九十引分認京
引一百一十九引
廣平縣
額引二千七百引分認京引一百二十四引
邯鄲縣
額引四千三百二十五引分認京引一百九十九
引
成安縣
額引三千六百引分認京引一百引
威縣
額引六千二百引分認京引二百八十五引
清河縣
額引七百二十引分認京引三十三引
磁州
額引六千一百一十引分認京引二百八十一引
大名府
元城縣
額引六千引分認京引二百七十六引
大名縣
額引五千一百九十引分認京引二百三十九引
南樂縣
額引三千二百引分認京引一百四十七引
魏縣
額引六千六百引
清豐縣
額引二千七百引新增三千五百六十二引分認
京引二百八十八引
東明縣
額引三千引分認京引一百三十八引
開州
額引三千一百引新增二千七百四十二引分認
京引二百六十九引
長垣縣
額引八千六百引分認京引三百九十六引
宣化府屬五州縣包課引五千七百道
宣化縣
原額一百引係宣化府深州堡改仍設煎鍋令民
包課
懷來縣
原額六百八十引係懷來衛改又歸併保安衛三
百引&KR0552;山堡三百引共額引一千二百八十引改
食彛鹽令民包課
西寧縣
原額六百引係宣化府南路西城堡改又歸併東
城堡五百引仍設煎鍋令民包課
延慶州
額引一千六百引又改食彛鹽令民包課
保安州
額引一千一百二十引改食彛鹽令民包課
易州
額引一萬一百五十引分認京引四百六十七引
淶水縣
額引三千六百引分認京引一百六十六引
廣昌縣
額引未設
冀州
額引二千一百引新增二千四百三十七引分認
京引二百九引
南宫縣
額引二千四百引分認京引一百一十引
新河縣
額引新增二千二百四十一引分認京引一百三引
棗強縣
額引三千六百二十引分認京引一百六十六引
武邑縣
額引一千五百引新增一千六百八十五引分認
京引一百四十六引
衡水縣
額引三千九百八十九引新增一百五十八引分
認京引一百九引
趙州
額引四千八百引又分認京引二百二十引
柏鄉縣
額引二千五百引分認京引二百引
隆平縣
額引三千一百引分認京引一百三引
高邑縣
額引二千一百五十引分認京引九十九引
臨城縣
額引二千二百四十九引分認京引一百零三引
寧晉縣
額引九千二百引分認京引四百二十三引
深州
額引三千引新增三千二百九十(原闕)
二百八十九引
武強縣
額引六百引新增九百六十一引分認京引七十
二引
饒陽縣
額引二千八十五引新增二千八百一十二引分
認京引二百二十五引
安平縣
額引一千五百引新增一千八百八十二引分認
京引一百五十六引
定州
額引一萬二千四百引又分認京引五百七十引
曲陽縣
額引四千引分認京引一百八十四引
深澤縣
額引四千六百三十二引分認京引二百一十三
引
畿輔通志卷三十六
