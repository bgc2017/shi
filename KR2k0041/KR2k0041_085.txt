欽定四庫全書
畿輔通志卷八十五
仙釋
順天府
周
甘需(燕昭王時有仙人甘需為之臣王行其道數月有仙子來告曰西王母將降後一年王母
果至甘需尋去)
晉
惠能(即盧行者范陽人聞五祖在黃梅乃從之為其役使五祖欲令寺僧作偈上座神秀曰身
是菩提樹心如明鏡臺時時勤拂拭莫遣有塵埃能方在碓舂米亦書一偈曰菩提本無樹明鏡亦
非臺本来無一物何處惹塵埃五祖見之潛付衣鉢後為六祖賜號大鑒禪師)
南北朝魏
宼謙之(昌平人少遇仙人成功興與之遊嵩華食仙藥遂隠嵩陽元魏始光中召至闕謙之一日
謂弟子曰昨夢功興召我於中嶽仙宫遂羽化有青氣如烟從口中出其體漸縮識者謂尸解後東
郡沈猷見謙之在嵩山身作銀色光明如日)
唐
靜琬(姓氏里居不可考訪求名勝至燕涿鹿山之北白帶山見峰巒靈秀遂採石造十二部石
經自隋大業迄唐貞觀大湼槃經成是夜山吼生香樹三十餘本六月水漲忽浮大木于統至山下
因搆雲居寺明皇第八妹金仙公主增修之今香樹林後琬公塔存焉)
薛昌(幽薊人為進士唐天寳間棲止於蜀之青城洞天觀忽得商陸酒飲之耳鼻血流死經三
日蹷然而蘇身輕目明勢欲飛舉洞見遠近節度使延置客館欲送至京師忽失所在)
遼
常在(遼重熙間在寳坻縣城南隅渠水之隂建彌陀佛舍結廬其傍持經侍佛棲心入道澹然
而居其中後趺坐而化茶毘之日火身不灰徒僧以其身立於佛側已而髮再生焉踰月則削之後
有女子以手捫其頂髮遂不生)
金
梅志仙(檀州人戒行嚴峻修道黑山二十餘年遂能出神遠遊郡國人莫能測有無根柏一株使
其徒栽之即見茂盛卧於石嵓浹辰不食虎馴擾其側年九十餘端坐而化)
邱處機(登州人九歲從重陽祖師遊金世宗召問以持盈守成之難為對居萬寧宫後還終南元
太祖請至作醮焚簡飛空五鶴翔舞每有咨訪以清淨慈孝為對請住太極宫賜以虎符凡道家事
一委處置卒年八十餘封長春演道教主真人)
曇無竭(姓李氏幽州人幼為沙彌修苦行後入流沙進至罽賓禮佛鉢學梵書梵語求得觀世音
受記經梵文尋西八月氐國天竺界惟賫石蜜為糧隨舶泛海達度州而歸後不知所終)
洪源(順義人幼夢釋迦佛自天而降坐中堂授法華經源敬仰久之而覺遂辭父母居西峰寺
後掛錫靈岩院一日出遊卧沙灘側有虎繞其身見者異之)
元
劉鉉英(號海蟾子燕地廣陽人以明經擢第素喜性命之學一日道士來謁海蟾待以賓禮問姓
名不對自稱正陽子海蟾師事之道士授以丹訣海蟾遂從遊秦陶真于泰華終南之間韜光隠曜
人莫能測後隠代州之鳳凰山遊歴名山所至多有遺跡丹成尸解有白氣自頂出化為鶴飛而冲
天元至元六年詔贈明悟弘道真君)
岳真人(涿州人其母一日夢老人皓髮長身冠劍莊偉告之曰我今當寄母家矣明日州人見有
青氣西北起自天而下奔往視之止於岳家真人乃生自幼不食酒肉長即辭親學道師事太元真
人學得其秘元至元中封崇元廣化真人丞相安主病真人視之即愈大德初仙去)
明
癡呆子(姓陳福建人永樂中至房山隆陽宫修真後入武夷山遇至人授金丹秘訣居恒如醉年
八旬貌若嬰兒常懸鐵牌於胸驅役雷霆人稱之曰鐵牌陳)
尹山人(燕人元始祖時為天慶觀道士懷一牒綴之羊皮久而常存成化間遊南都髮累歲不櫛
人呼為尹蓬頭每卧輒踰月少五六日起居常不飯人饋之食亦不辭南京有宦者遣僕上病疏晨
遇尹於端門告以疏已得旨午餐尹報宦曰今旦端門前見使者君已得告後僕還覈問果合人聞
而異之魏國公館尹於第嘗晝睡寤而語魏國曰適遊姑蘇洞庭山魏公愕不信即出袖中兩橘畀
之具時南京尚未有洞庭橘也王文成公守仁試禮闈落第卒業南雍從尹遊尹曰爾大聪明苐筋
骨脆難學我爾無長生分其竟以勲業顯哉文成悵然後劉瑾潛圖不軌恐尹知之羅而戍之關右
至戍所偶過鐵鶴觀騎一鶴凌空去)
僧德寶(别號笑巖京師人錦衣世家吳氏子也生於正德壬申年二十二披剃於都門之廣慧寺
師事了空徧參名山得紹臨濟二十八世衣鉢)
王曰銓(開州人生而記憶兩世事博通經史尤精於春秋後棄舉子業悉心内典大有覺悟時或
口占自述如蘆花兩岸雪江水一天秋鐵牛耕破扶桑國迸出金烏照海門人皆傳頌之號鮒鰅山
人又號蓮舟居士萬歴十七年對人言明春當化去果應之所著有心經註疏金剛經註疏行世)
善岩(開州人姓宋氏少習舉業不就遂厭棄塵囂落髮州之雲峰寺能詩與縉紳相唱和徧遊
終南五臺武當諸勝還魏掛錫郡城普照寺建白雲窩繙閱經蔵不窺庭宇定息十餘年一日示偈
曰樹倒籐枯是去年了然無法與人傳雲收雨霽山嵐静高古長空一月圓遂坐化有翠峰詩集行
世)
永平府
晉
陽翁伯(盧龍人性至孝父母終葬於無終山山高八十里上無水翁伯廬墓側晝夜號泣忽泉出
於側有神人遺以白石令種之生白璧長二尺者數雙北平徐氏有女翁伯求之要以白璧一雙翁
伯乃以五雙聘之數年夫婦俱仙去)
帛仲理(海州人隠無終山合神丹嘗作金五千觔以救百姓今山有丹竈遺址)
明
陽不語(濼西人幼為僧明初棲祥雲島古刹嘗寂坐竟日初不哆口人因呼為陽不語後往往見
冇二虎來卧寺門不語汲水飲之)
馬真一(河南人一百八十餘歲昔在華山學道崇禎初入廣寧居北鎮廟採蔴菇拾野菜為食尋
居山海所談休咎皆應詼諧之中每或讖兆後不知所之)
祥邁(别號如意野老住持昌黎道者山嘗著蓮華經序成佛前祝曰某愚昧不能闡發大道如
文可傳碎而復合乃剪撒之須臾微風鼓凑如故一字不亂衆異之遂刊傳)
本朝
性在(居遷安縣景忠山知止洞順治十年)
(世祖章皇帝手札召入萬善殿未幾乞還山賜號慧善普應禪師康熙十六年)
(聖祖東廵駐蹕山寺御題其洞曰苦行)
保定府
宋
羅喬(宋慶歴年間喬曾遊恒嶽題詩云白騾代步若奔雲閒人所至留詩跡欲知名姓問源流
請看彬陽山下石後聞鄕人言昔有真人得道乘白騾行石壁上喬從之學道年八十益壯與羅道
成隠於唐縣山中後人呼其山曰羅喬山)
金
田志亨(蠡吾人號通真子父母亡負土築墓一日捨妻子為黃冠師卜居唐縣之磨巖坐柏樹下
一磨石日丐食村落暮宿石上每有猛獸巨蛇直前皆俛首而退里人異之為創觀居焉壽八十終)
劉道秀(安肅人少往磐谿山禮和光道人為師後省家見莊客暴死與之符立活又劉氏妻暴死
治之立愈嘗有羣盗夜劫道秀遽呼大風欻起盗皆潰去其靈異多類此)
元
蔡真人(滿城人母王氏感夢而生六歲始能言七歲出家戒行嚴甚金大安初聞邱真人即恭詣
之口授其訣遂得悟焉元帥張柔領軍治滿城以狀奏之賜真人湛然江月之號丁酉歲五十九告
弟子曰苦塵俗殆將歸矣翌日具衣冠端然而逝不雲而雪樹木皆掛比葬有鶴翺翔人以為仙去
有江月集行於世)
董志平(字道衡完縣人家世農業年十九求邱真人教以全真秘語鐵冠隨身雲蹤鶴跡賜號通
真一日疾不食不言惟出手番一覆二指空喻十五日上昇也至日薰沐跏趺而坐出頌示人曰惟
似團圓月光華照影清自從雲歛後何處不分明頌畢而逝度衆三百五十餘徒年七十九歲)
張道寬(安州人壯嬰危疾一夜夢神人授以符咒且語之曰北去結緣呼奴山既寤疾皆愈遂訪
至順州得呼奴山館焉號白雲無何疫癘大作寬依法咒果實令病者食之立愈遠近謁者日千百
計東平王苦瘍勅召寬至頓痊勞以殊典卒葬於館西壁下至今居民疾病禱多靈應呼為聖師)
范至果(滿城人號悟真子元丙申歲修行葛洪山漆峪中採薇而食年九十一日沐浴更衣謂衆
曰今日酉初刻吾必去矣至期儼然端坐而卒)
明
唐縣老姑(不知何許人無姓氏隠於唐縣山中自云貧道住世二百年矣言訖投崖不墮飛昇
而去)
郝仙姑(安州人幼時癡憨若無知者蓬頭跣足父母早亡兄嫂惡之嘗有一丐者病顚垢汚藍縷
人不敢近直造女所索水飲女敬與之兄嫂見之怒女猶禮待之與藥數粒女吞之有雲起乘而去
莫知所終今廟祀祭頭村)
楊燧(保定左衛人少得異術祈雨遣將無不徵騐以正月十六夜邀同妻弟某觀燈揚州使閉
目凌空須臾而至時閧傳其異有司將以妖術捕之燧聞即瞑目而逝遺骸臭穢其妻具棺葬之
後人復有遇之者歸告其家發塜視之空棺而已)
河間府
漢
元俗(居河間數百年餌巴豆雲母亦賣之都市七丸一錢可愈百病河間王病買服之下蛇十
餘頭問其故曰此六世餘殃所致非王所招也王家老舍人言父世已見俗俗日中無影驗之果然
王欲妻之女夜亡去後人常見於恒山下)
三國
郝姑(字女君本太原人徙居莫縣魏青龍間與鄰女十人於漚洟洩水邊挑蔬忽有三青衣童
子至女君前云東海公娶女君為婦言訖敷茵褥於水上行坐往来有如陸地其青衣童子便在侍
側沿流而下鄰女走告之家人往看莫能得也女君遥語幸得為水仙願勿憂怖仍云每至四月送
刀魚為信至今四月多刀魚鄕人每到四月祈禱州縣長吏入女君祠先拜然後得入)
唐
俞靈瑰(河間人入衡山九真觀修道十餘年南岳赤君授以回風術行之二十年能坐見天下事
如在掌中然自晦不為異以驚俗唐元和中郴州官吏見其談說始驚之即曰我偶然耳非有知也
遂入九疑山絶粒)
天津府
漢
鮑靛(渤海人明天文河洛數舉南陽太守入海遇風波饑甚取白石煮食活百餘歲後不知所
之)
唐
石垣(渤海人游趙魏諸名山遇異人得道能分身同時詣十餘家已而各家皆云垣於某時到
所言各異後不知所往)
宋
劉德仁(滄州人始生有光照一室及長讀書通大義靖康初徙居鹽山有老者授以道德要言自
是元學大進金大定中賜號東嶽真人)
正定府
周
昌客(常山道人自稱殷王子食蓬虆根年二百餘顔色如二十許人嘗取紫草賣染家以錢遺
孤寡)
隋
寶公(隋開皇中居真定解慧寺嘗礱石為柱作門三楹上為樓坐卧其上後寇来縱火焚至寺
寶公從樓隕身而下毫髮無傷衆宼刃之刀自斷宼又舉火焚樓火自滅羣寇驚拜而去)
唐
毗盧遮那(行唐人曾入毗山修行不知所終至唐時嘗現形山上人見之遂於山下立祠祀之)
張果(居恒山蒲吾縣得長生秘術武后遣使召之即死後復見恒山中元宗遣中書舍人徐嶠
齎璽書延至集賢院親商治道神仙事欲以玉真公主降之固辭還山賜號通元先生)
義元(居鎮州臨濟寺參黃蘖大愚冥心元悟咸通八年示寂塔曰澄虚雍正十二年奉)
(特旨加封真常慧照禪師賜祭一次)
宋
守干(藁城人居龍興寺性聰慧無幽不燭元祐間賜號通照大師一日發囊以紙衣一襲付其
徒至旬乃易衣誦梵經合掌加額辭衆而逝)
蘇澄隱(真定人為道士住龍興觀得養生之術年八十餘不衰老太祖征太原還召見問其術對
曰臣之養生不過精思煉氣耳帝王養生即異於是老子曰我無為而民自化我無欲而民自正黃
帝唐堯享國永久得此道也上大悦年百歲而卒)
懷丙(真定人巧思出天性郡有木浮圖十三級久而中級大柱壞欲西北傾他匠莫能為丙别
作柱命衆工維而上已而却衆工以一介自從閉戶良久易柱下趙州洨河石橋鎔鐵貫其中歲久
鄕民多盗鑿鐵橋欲欹側計千夫莫能正丙不役衆工以術正之使復故宋時賜紫衣)
順德府
晉
佛圖澄(從石勒游多幻術今順德府多其遺蹟)
南北朝宋
竺道生(鉅鹿人生而穎悟依沙門年十五便登講座老僧莫敢酬抗宋太祖深加歎重尋入吳之
虎邱山聚石為徒講湼槃經石皆點頭後入廬山升法座而卒)
廣平府
唐
潘師正(宗城人隱居嵩山逍遥谷高宗幸東都召見之問所須對曰茂松清泉臣所須也高宗甚
尊異之詔即其廬作觀時太常獻新樂遂更名祈僊望僊翹僊等曲卒年九十八諡曰體元先生)
金
蕭淨興(宗城人初入道九年不語既語能解文義人有請必先知之明昌二載帝晝寢忽夢一僊
姑駕鶴而来狀貌清古與論神仙事帝驚覺擬像遣使求之使者未至前二十日已知其事矣明昌
六年羽化)
明
韓太湖(號弘陽曲周第二疃人早歲未嘗知書自能解醫於北禪曹溪洞得真人口訣靜修數年
著明心經救苦懴文若干卷勅封正德明醫真人經懴刊行於世天啟元年印造頒行人稱為弘陽
教祖)
大名府
唐
一行(張公謹孫自幼聰黠師事普寂禪師出家嵩山見高僧盧鴻文一覧成誦後窮大衍歴數
得其精妙唐元宗聞之召問曰卿何能對曰善記覽即以宫人籍示之覽畢如素所習讀元宗呼為
聖人漢洛下閎造大衍歴云歴八百歲當差一日有聖人出而定之一行當其期乃造大衍歴而正
其差謬卒諡大慧禪師)
明
王曰銓(開州人生而記憶兩世事博通經史尤精於春秋後棄舉子業悉心内典大有玄悟時或
口占自述如蘆花兩岸雪江水一天秋鐵牛耕破扶桑國迸出金烏照海門人皆傳頌之號鮒鰅山
人又號蓮舟居士萬歷十七年對人言明春當化去果應之所著有心經註疏金剛經註疏行世)
善岩(開州人姓宋氏少習舉業不就遂厭棄塵囂落髮州之雲峰寺能詩與縉紳相唱和徧遊
終南五臺武當諸勝還魏掛錫郡城普照寺建白雲窩繙閱經蔵不窺庭宇定息十餘年一日示偈
曰樹倒藤枯是去年了然無法與人傳雲收雨霽山嵐静萬古長空一月圓遂坐化有翠峰詩集行
世)
宣化府
唐
李球(上谷人寶歴二年遊五臺山有風穴遊人稍諠呼及投物即大風震發揭屋拔木登山者
相戒不敢犯球戲投巨石於中果奔風迅發有一木如桂隨風出球力扳其木墜入穴中見一人形
如獅子而人語引球入洞中見二道士問球所修之道球無以為對道士詰責引者令速引去以一
杯水令飲訖引至洞側示以别路曰此有北巖之境可得還人間解藥三九與之謂球曰如見異物
以藥指之不為害食之可以無病球行洞中黑處藥有光如火數有巨蛇張口向球以藥指之伏不
敢動出洞門古樹半朽洞欲堙塞球摧壊土朽樹久之方得出乃銳志修道與其子入王屋山)
瑕邱仲(寗人也少結廬大翮山中日採藥修合自服久之出山去數百里市藥争持錢米至不問
多寡輙予病無不愈者殆百餘年一日寗谷地震宅舍傾頽仲與比鄰數十家同被壓死或取仲尸
棄水中收其藥市之俄見仲披羊裘拍手至大呼曰爾利我藥何以棄吾尸也棄尸者俱不知所為
仲笑曰吾不汝恨苐令世人知吾若此耳吾今去矣後年餘或見其自北乘車至寗北方人謂之謫
仙)
普真(媯川人俗姓王世耕藝為生北兵入執真驅之北走見其無怖意怪問之真曰南北俱可
生死俱可何怖為遂笑而釋之兵退棄産室入金剛山修行採藥又施予病者病者得藥輒生禪定
久之乃得先知術一日呼其徒詭曰施主至矣可具飲饌令豐潔已而賊數人入寺乃親為設几請
必饜足仍啟扄出所貯米粟恣意取之賊携所取者出則環走山麓詰旦尚不能就塗大加畏服盡
以歸還且伏堂下乞宥罪真笑曰物有定分若軰母復為此拜謝而去)
酈希誠(媯川人生之夕里人見其舍火光奔救之至則無有丱角時惇重不戲丰儀偉然稚耋罔
敢慢年十五決意入道師事毛希悰悰將逝以法授之嘗詣岱嶽屬時亢旱吏民以請希誠曰若等
改過思善則甘澤可期皆再拜曰諾因取棕扇蔽面雲起所坐之方雨隨澍還媯居水峪值大雨雹
即起而禱雹立止此境不為災憲宗四年賜號太元真人)
明
僧德綜(嘗遊䕫居延慶應夢禪林禁足日朗誦法華内典富家資給有贏積輒募工修通濟橋及
靈照寺人咸高其行潔嘉靖辛丑道士張雄以幻術聚衆清峰岩為亂脅綜入其黨綜罵曰聖朝容
我軰脫賦役為閒人不為國祝釐乃倡亂作賊貽禍不細矣雄令縳出就斬綜曰我以善死死猶不
死汝以惡存死不旋踵遂遇害)
易州
元
謝德富(易縣人七歲慕浮圖法禮興隆寺真空為師號辨大師皇慶初萬山和尚奉旨大作齋會
請師演法大衆咸集升堂授偈忽從法座大放光明良久方滅及示寂白光四達得舍利數粒)
冀州
唐
邊洞元(棗強人自幼於紫雲觀出家修行後得道白日上升唐元宗御製詞褒揚之碑刻尚存於
觀)
大耳禪師(不知何許人唐開元間居南宫普彤寺建浮圖十餘丈不煩求募數日工成每一入
定月餘不出人見其塔頂危坐云)
趙州
漢
琴高(趙人為宋舍人入水不濡遊冀州涿郡二百餘年一日率衆入涿水中他日乘赤鯉而過
其弟子皆見之)
唐
從諗(居趙州栢林寺精心元悟受法南泉仰可乾寧中示寂世號趙州和尚雍正十一年)
(特旨加封圓證直指真際禪師賜祭一次)
宋
張惠明(趙州人結廬中條山宋太宗詔入内殿封妙濟禪師尋至西嶽仙去)
定州
唐
劉商(中山靖王之後歴官合淝令篤好方術卜居武康上疆山下有樵夫鬻术商厚償致之偶
步林間聞有人語曰中山劉商今日賜汝真术矣視之杳無人奔歸取术修而服之月餘齒髮益盛
貌如嬰童舉步輕速可及馳馬又月餘坐知四方之事乃入上疆洞中咸通初留一圖於酒家乘鶴)
(而去)
宋
崇辯(修行中山弟子甚衆一日謂弟子曰吾行業已滿當歸佛道遂化弟子撫其尸則柔軟始
知為尸解去)
明
東峰長老(深澤人洪武初入興果寺為僧年九十餘一日遍告諸舊遊曰吾以某年某月某日
歸矣歴數至期觀者萬人乃對大衆作偈遂入塔闔門而逝其未入時語鄰人權某者曰吾素好食
黍糗可取與吾食權某抵家取之未至遇諸塗見其杖錫如生與之糗摇手不言而去)
畿輔通志卷八十五
