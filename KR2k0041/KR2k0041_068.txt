欽定四庫全書
畿輔通志卷六十八
名宦
順天府
漢
趙夔(武帝時文安縣令多異政值旱自焚縣人為之立祠)
鄭昌(字次卿涿郡太通法律有治聲)
范遷(漁陽太守有清行以智略安邊敵人不敢入界)
吳漢(字子顔南陽宛人王莽末往来燕薊間所至交結豪傑更始立使韓鴻徇河北召見漢甚
悦之遂承制拜為安樂令)
張堪(字君游南陽宛人世祖時為漁陽太守賞罰必信吏民服之開稻田八十餘頃勸民耕種
以致殷富百姓為之歌曰桑無附枝麥秀雙岐張君為政樂不可支視事八年邊境安然無警)
郭伋(字細侯扶風人光武時為漁陽太守養兵訓民示以恩信盜賊遠跡在職五歲戶口倍增)
楊震(字伯起弘農華隂人初舉茂才轉涿郡太守性公廉不受私謁子孫但疏食步行或勸之
治産業震曰使後世稱為清白吏子孫不亦可乎)
張顯(元初中守漁陽鮮卑入寇顯率數百人出塞追及之遇伏發顯中流矢與兵馬椽嚴綬主
簿衞福俱沒於陣朝廷嘉顯等節詔書褒嘆厚加賞賜各除子一人為郎)
李膺(字元禮潁川人性簡亢無所交接惟以同郡荀淑陳實為師友舉高第再遷漁陽太守人
皆奉令畏威)
王暢(字叔茂山陽人王龔子少以清實見稱無所交黨歷官漁陽太守以嚴明稱陳蕃薦暢清
方公正有不可犯之色)
度尚(字博平山陽人延熹中為文安令遇時疾疫穀貴人飢尚開倉賑給營救病者百姓蒙濟
刺史朱穆見尚行事深竒之)
滕撫(字叔輔北海人初為涿縣令有文武材太守委以郡職兼領六縣莅事七年道不拾遺)
三國
王觀(字偉臺東郡廩邱人涿郡太守傳見人物)
南北朝
房謨(字敏放洛陽人魏正光末任昌平太守謨寡嗜慾貞白自守世稱清惠)
唐
韋宏機(京兆萬年人顯慶中檀州刺史修理學宫畫孔子七十二子漢晉名儒像自為贊敦勸生
徒郡中大化)
宋
丁罕(淳化中知霸州河溢城圮罕以私錢修築民咸德之)
李邈(清江人知覇州時議與金夾攻契丹邈上書極言不可)
金
王蔚(香河人皇統間進士任良鄉縣丞詳人物)
焦旭(字明銳沃州人歷大興良鄉兩邑令練達時務與王脩劉仲洙輩共稱能吏)
劉鐸(元貞二年任三河令隨宜興革官稱其敏民享其惠吏服其明卒於官)
伊喇益(字子遷明昌三年授霸州刺史時歲飢益首出俸粟以食飢者於是倅以下及郡富家遞
出粟佐之多所全活郡有隄頽圯益增修之民為立祠)
郭汝梅(字和卿通州人年十八縣民公舉充燕京都税司三年阿哈瑪特奏稱廉幹擢總管兼尹大
興中統五年卒汝梅涖官有聲績居鄉有功德通人祀之)
王脩(涿州人明昌中知大興府事執法不避貴戚後府事闕章宗詔宰臣曰須選極有風力如
王脩者其為主知如此)
元
劉德温(大興人大德中同知大都路總管府事輦轂之下供億浩繁德温措置有法民用不擾)
新濟(至正時為大都路達嚕噶齊時權幸肆横新濟整飭綱紀令行禁止奸宄屏跡)
耶律有尚(受業許衡知薊州以清簡得民)
華善(任永清縣達嚕噶齊志節慷慨才識練達宣威布惠人不能忘立碑頌之)
法都哈拉(知薊州課農桑儲義廩均賦役簡詞訟吏畏民安擢御史)
趙柔(涿州長官號令嚴明為衆所服時盜起柔單騎說降甚衆)
郗仲義(媯川人至正年任昌平尹有德政見邑人成昶碑記)
蘇耀素(至正間任平谷尹操守廉潔民有健訟害良者書其情狀揭諸粉壁其人改行政聲益著)
明
方必夀(洪武間北平知府明敏果斷有善政郡邑稱之)
馬從隆(洪武初霸州知州律己以廉撫民以仁興學勸農士民頌之)
盛本初(洪武時知永清縣撫民以寬經營有度民至今不忘)
高進(洪武中大城知縣持身廉潔撫字有方黠吏畏服細民感德)
許好問(洪武中知昌平縣廉以律己寬以撫民考最陞山西參議)
王翥(洪武中平谷知縣勸農桑均徭役刑賞得宜奸頑斂跡)
賀銀(洪武末宛平知縣材略兼優永樂中以守城功遷侍郎)
韓約(永樂初通州知州為政有方吏不能欺民懷其德)
吳萬里(永樂初薊州判有政事能文章卒於官吏民懷之)
劉瑾(永樂中文安知縣持已廉公處事明敏有良吏稱)
邵元亨(洪熙間知懷柔縣奏言自黃花鎮至紅螺山去天夀山已遠乞弛禁以便樵採輸薪上從
之)
李信(臨汾人宣宗時由國學生知遵化視民如家人父子民敬畏之不敢欺當遷父老請留前
後三任歷二十七年里俗呼父曰爹信莅邑久民咸以爹稱之聞者比美於召父累考上上賜爵告
歸攀留者遮道)
王睿(臨穎人宣德五年任東安縣政治寬平人心悦服任滿民泣留詔以知州仍治縣事卒於
官)
張需九(英宗初守霸州見游食者衆置戶籍列男女名口督課種畜暇則取簿驗之缺者罰不二
年民有恒產吏部下其法於諸郡後以忤王振被逮謫戍)
汪溥(績溪人景泰中知薊州龍池河壅塞久溥莅任河忽自通稼有一本數穗者鄰境蝗入薊
即死人比之魯恭)
唐忠(天順中知密雲縣為政以便民為先民亦率於教化行俗美時以賢令著聞)
陳讓(山陽人進士成化初知寳坻縣事建文廟築城垣搏擊豪右政令嚴肅祠名宦)
葉淇(山陽人進士成化年以御史知寳坻縣事廉明愷悌吏民悦服累陞戶部尚書進少保)
韓倫(朝邑舉人成化間任武清令鄰縣蝗入境倫禱之徑過不害稼)
吳賢(儀封人弘治年任三河令捐俸修學教民栽桑種棉三則定役十限徵糧民以永賴)
舒向(弘治間任順天通判剛介負氣節事所當為雖權勢不能屈惠政及民民愛戴之)
汪循(正德初順天逋判劉瑾擅權循奮然曰是將不利社稷安忍坐視不言三抗疏請裁抑中
官言極凱切)
張英(京衞指揮使武宗南巡挾一刀囊土數升持諫疏當蹕道跪哭諫不允即拔刀自刎或問
英囊土何為曰恐汚帝庭灑土掩血耳)
秦僎(正德間涿州知州居官清慎秩滿遷去民借留不允號攀於道馬為不行)
周臣(南通州人正德間由主事謫薊州同知時徭役無常重為民困臣接籍清審立為定則百
姓安之)
郭名世(安邑舉人正德初任永清令值流賊殘破之後收拾瘡痍修舉廢墜築土城五里至今賴
之)
張汝舟(正德中大城知縣值流賊倡亂汝舟率衆捍禦為賊所傷事聞贈光禄寺丞)
申良(字廷賢高平舉人正德時任良鄉令性抗直人不敢干以私恤民節用不阿權貴卒贈光
禄卿)
孫隆(范縣舉人嘉靖時任武清令嚴明剛介權豪畏避)
張守忠(嘉靖中知通州巡撫某敗績於邊將馳入州守忠不納巡撫怒將以軍法治五衞軍弁守
忠馳赴軍門曰城門啟閉知州實司筦鑰若曹何與公當援桴申令再戰以圖功芻茭不給知州責
也若擁勁旅不申威於境外而徒逞志於衞弁竊為明公不取也巡撫慚而去)
王乾元(嘉靖中知順義縣持身廉潔莅官嚴正督學使王達謂曰民有子弟子産教之正君之謂
也)
吕煥(嘉靖中保定知縣廉幹明敏禁奸保善興學勸農時稱良吏)
王業(徐州舉人嘉靖時任永清令邑遭水患緩徵薄斂請裁重役減寄養馬匹多方賑濟存活
無算)
朱鳳儀(嘉靖中知密雲縣勸課農桑均平徭役刑賞得宜奸猾斂跡)
王文秀(閬中舉人嘉靖間任良鄉令廉幹不畏豪強勸農植桑棗奏免沙壓税糧民賴其惠)
張綸(隆慶中三河知縣清丈田畆查核人丁民皆不敢欺隠行公攤法凡經費俱取辦焉民不
知有供輸驛遞里甲之擾)
孫延長(萬歷中知固安縣值大雨渾河溢士民争竄匿延長督丁夫負薪伐木日夜修築水不入
城民尸祝之)
馮沂(萬歷中知東安縣廉平清正人不敢干以私)
劉希孔(長治舉人萬歷初任永清令建長堤五十餘里立常平倉行條鞭法清隠墾荒鋤兇奬善
陞綏德州知州)
袁黃(嘉靖進士萬歷間知寳坻縣嘗捐金以償逋賦講學造士歷陞太常寺卿)
楊教(臨晉舉人萬歷年守昌平性嚴毅淡泊自甘大計考天下清廉第一)
鄭之僑(萬歷中知文安縣嚴於馭吏篤於愛民每春初修堤先約以高厚之式親持竹簽驗之憫
營淀地窪糧重請折徵民蒙其利)
蘇宇庶(萬歷中知保定縣奬誘善良禁戢豪猾力忤税璫以衞窮民邑人感之)
陳廷策(萬歷中知保定縣廉明仁恕治縣五年清白如一日)
華衮(湖廣大冶舉人萬歷時任昌平守剛正持大體不畏權勢朝覲考天下清廉第一)
焦元卿(高平舉人萬歷時任香河令時税璫王虎僭擬台司元卿不屈虎誣奏元卿坐謫士民攀
卧載途)
王四維(山西河曲人拔貢知涿州廉慎剛毅有志操天啟間有旨建魏璫生祠四維不奉詔因被
謫璫敗補邠州知州)
張堪(褒城進士天啟中任永清令時僉派驛馬大為民累堪精心處置省費便公調繁良鄉百
姓如失慈母)
謝陞(德州人由進士除三河令有幹局視國如家愛民如子尋調遵化官至大學士)
朱巽(吴縣監生涿州守秩滿士民保留陞順天治中仍掌州事)
張滿(羅山舉人任遵化令以經術莅治里胥有過薄笞示辱輒不勝愧卒於官老穉思之)
郭&KR1330;(德平舉人知遵化果斷明敏胥吏無所容詐勸課農桑禾生三穗民歌詠之)
劉耀武(遼陽舉人任香河令性明決重學校為政務順民情民愛慕之)
趙千之(鄒縣監生為香河令作興學校愛養百姓當凶歲賑濟有方全活甚衆)
賈璿(陜西人歲貢生知薊州訟清政簡日延父老問民疾苦有不便者為當道力陳其狀釐剔
務盡陞大同知府)
梅國楨(知固安縣為政闊略簡易務得民心中官操豚蹄為餉請徵債於民國楨曰今日為君了
此急牒兵至趣令鬻妻償貴人債而偽遣人持金買民妻追與偕入民夫婦不知也哀慟死訣中官
亦感動毁券而去)
李蔭(字干美内鄉人知宛平彊項執法中官母殺人捕論如法司禮馮保以属江陵江陵曰此
令非吾所能禁也召之竟不往李北海雲麾將軍碑石蕪沒良鄉驛舍蔭輦至邑署名其齋曰古墨
風流好客士論多之)
馮琨(崑山舉人知薊州愛民課士綽有古風嘗辦草場得罪權要逮錦衣獄者二守正不撓事
卒明)
趙貴(知遵化政治恬熙春時勸農單騎詣郊民習而相親不為輟耒)
李琮(武城舉人知房山廉介有為政教兼舉擢判大同百姓保留仍攝縣事後陞保定府同知
去之日婦女老稚莫不悲號送者如市)
石鳳臺(陽城人天啓乙丑進士崇禎己巳良鄕殘破鳳臺自南宫調任撫殘黎立官署上疏請蠲
二年賦税十年俵馬詔從之)
王象雲(新城進士崇禎初任永清令敵入攻人無鬭志象雲命男婦乘城設擂炮木石敵人引去
擢御史)
李鑑(崇禎中知永清縣練鄉壯繕甕城積軍需土賊戒不敢犯民賴以安)
郭凝鼎(汶上進士崇禎初知遵化殘破之後村落空虚士皆短褐不完凝鼎見之欷歔泣下力請
賑濟邑民以活忤權貴落職民為罷市)
常維翰(崇禎中知保定縣流賊入畿輔州縣官宵遁維翰曰守土之吏義與城存亡寕死敵勿死
法乃率衆固守事定陞東平知州)
史應聘(崇禎中知寳坻縣時流寇充斥鼓属兵民上下一心邑境安堵)
高承埏(崇禎中知寳坻縣廉惠敏幹深得民心有保障功)
沈域(崇禎中知漷縣料理城守舉動安詳巡方董怪而問之曰斗大孤城何恃而不恐域從容
拱手曰以身殉之城卒無恙)
王鑰(崇禎中知文安縣勤敏果毅十一年聞警率紳士死守七晝夜援絶城陷與主簿安衡典
史湯國紀訓導郭養性皆死之鑰贈太僕寺少卿)
黨還醇(三原人令良鄉吏事精敏尤留心於干掫厲兵堅守力竭援絶死兵退士民覓得其屍氣
勃勃如生典史史之諫教諭安之逵訓導李廷表驛丞揚其禮偕死節)
高維岱(昌邑貢生崇禎時任永清令僅旬餘賊至城陷岱死之合家遇難)
趙一桂(崇禎末以省祭官署昌平州吏目甲申三月莊烈帝后既殉社稷梓宫暴露偽符下州令
葬時州無正官庫藏如洗一桂與監生白紳庠生孫繁祉守備王政行及義士劉汝朴王汝朴徐魁
李某鄧科趙永健劉應元楊道等各傾資産得錢三百五十千啟田妃壙宫奉安帝后以妃槨為帝
槨出募西山口居民擔筐舁土築塜修垣復率鄉耆奠祭悲號聲震陵谷)
本朝
孫光祚(范縣人舉人順治元年知保定縣持躬廉潔視民如子值水災光祚力請開長平倉賑濟
民賴以甦)
秦世正(瀋陽人貢士順治三年知文安縣清審絶戶額數有虧詳請豁除民感其德)
郭皇畿(山東人進士順治三年知遵化縣以撥補地畝民多驚怖皇畿遍示曉諭許以熟者認種
荒者徐墾人心大安)
劉漢傑(遼陽人貢生順治五年知遵化縣緣撥補事民之黠者誣傑併連遵民傑毅然曰撥補由
官與民何與讞者卒致黠者於法民至今頌德)
范藎(字葵白洛陽人順治年知遵化縣性慈惠操行廉潔為政不務張弛而條理自若以撥補
被劾士民請留奉日還職又以鄰邑迯人波累解任士民惜之)
陸光旭(平湖人進士順治九年知保定縣癸巳大水決隄繼以大疫請蠲外復捐俸作糜以賑署
中食或不給擢御史復請免霸文保三州縣荒地錢糧轉冀南道聞保定復罹決隄之厄遣使齎金
分給窮民保人立祠祀之并勒石以紀其德焉)
韓文(富平人舉人順治十年知文安縣歲大祲捐俸備糜粥哺飢者民賴以活至今感頌)
成王臣(河内人舉人康熙二年知三河縣臨事果決莅任三年不差一役訟令自拘隨至即訊鞫
之無不悦服)
崔啟元(奉天人舉人康熙十一年知文安縣風裁嚴肅裁決如流鹽梟犯境率兵親𠞰長子為賊
所害士民悼之)
靳讓(尉氏人康熙丙辰進士由御史出知通州釐剔奸弊加意學校士民戴之歷陞浙江學使)
祖延泰(奉天人知霸州舊例凡壇廟大役兵弁支米及解部貼費俱派民間雜費多於正額延泰
盡為革除大兵北征州應出騾車等軍需延泰捐已資措辦不以煩民民至今懷之祀名宦)
劉德弘(開原人知涿州性仁慈而才敏贍案無留牘獄鮮滯囚康熙三十一年祀名宦)
潘永圖(字慎菴金壇人進士知薊州執法嚴明有犯者賄當道干請焚其函槩置於法)
何訥(字銘三崑山人進士知保定縣戊辰縣苦水潦訥晝夜腁胝為築堤捍災嘗中夜看視堤
工馬驚墮水溺幾死父老為之感泣邑賦多逋欠訥以羨耗代民正供民德之)
陶弘才(會稽人任東安縣典史壯勇嫻武藝順治五年妖賊劉東坡寇東安時邑令詣會城弘才
率軍三百餘出城奮擊斬獲甚衆再戰中妖術為賊所執猶奪刀殺賊數人自剄死)
蘇就大(交河人歷任大城饒陽元氏訓導講學窮理教士務敦實行所至文風蔚興著有麟經傳
意行世)
永平府
漢
李廣(隴西成紀人秦將李信之後家世受射拜右北平太守敵人畏之號曰飛將軍廣出獵見
草中石以為虎而射之中石沒鏃視之石也廣廉得賞賜輒分其麾下為二千石四十餘年家無餘
財終不言家産事)
路博德(平州人武帝時為右北平太守從驃騎將軍會興城至檮余山斬首二千八百級封符離
侯)
趙苞(字威豪武城人為遼西太守名振邊俗遣使迎母及妻子道經柳城為鮮卑所劫質以擊
郡苞悲號謂母曰為子無狀不圖為母禍母遙謂曰人各有命無虧忠義遂遇害事平封苞為侯苞
曰食禄而迯難非忠也殺母以全義非孝也何面目立於天地遂嘔血而死)
南北朝
于天恩(代郡人熙平間任遼西太守為政和平百姓懷之)
唐
田仁會(長安人永微中為平州刺史歲旱自暴以祈雨雨大至穀遂登人歌曰父母育我兮田使
君挺精誠兮上天聞中田致雨兮山出雲倉廩實兮禮義申君常在兮不患貧)
元
劉德温(大德中永平路總管時兵革之餘野無居民德温為政朞年戶口倍增)
左闊(良鄉人泰定五年授昌黎知縣興學校薄徭賦老稚感思之)
孫明(大寧路人至正初知灤州事人和政清捐俸倡修學宫士論稱之)
周宏(字希道遷安人至正間知昌黎程思中作亂宏率民拒守城陷被執不屈死)
明
金彦祥(浙江人洪武三年元將姜文靖内侵圍永平彦祥以遷安簿轉餉不乏及兵迫縣悉力拒
守事平擢知本縣陞兵部主事)
婁大方(浙江奉化人洪武初授撫寧知縣時值草昧城邑荒破寇至大方率吏民避兵於洋河西
兔耳山南遂建縣治經營區畫秩然有法寇不為患士民德之)
馬負圖(山西臨汾人永樂中知永平府牧御有方修舉廢墜百姓戴之如父母)
陶安(常熟舉人永樂中知灤州吏事精敏每農時出郊勸農在任三年境内殷富)
趙寬(垣曲舉人成化間知樂亭縣有鷹房奄人驛騷境内寬詰責笞之被逮下獄法司察其冤
還職)
吕鎰(鄆城人弘治中知灤州舊税糧輸邊細民轉運甚困鎰請於上官得改運邊民至今稱之)
張表(弘治中豐潤知縣長於聽訟決斷如流奸惡者諭令自新不悛則懲以法由是人皆悔過
而訟自簡)
張愷(字元之無錫人由進士任山海兵部主事操持嚴介有冰蘖聲關舊法止驗籍與年愷始
稽貌以杜詐冒至今因之)
何詔(山隂人正德二年知永平府中官王宏鎮邊踞視長吏詔獨不往郡有叔殺人而委罪於
姪獄成且二年詔一訊立辨釐宿弊均糧役即奸胥老吏不能索一錢)
羅玉(正德中遷安知縣歲旱徒步禱烈日中乃雨民飢請發通州倉賑之全活甚衆調知武進
攀援載道)
張玭(石州進士嘉靖二十五年授永平知府甫下車即釐剔宿弊事有不便於民者悉力除之
立孤竹書院以風厲士類拓夸齊故城畀守祠者世守之)
張守(涇陽舉人任永平府同知署灤篆舊例草束赴京民甚病之守疏請改附近倉驛歲省銀
十之九中官鎮守惡其不利已妄奏械繫科道交章薦救得免灤人祀之)
葉宗蔭(浙江遂昌舉人嘉靖中知撫寧縣興利除病一境肅然致仕去士民泣送百餘里)
韓應春(茌平舉人嘉靖中授灤州知州嘗開釋誣坐軍四十八人民懷慕之為肖像祀焉)
徐準(山東新城人進士嘉靖中知永平府時倭警方熾海防單弱凖請兵二千駐防恃以無恐
征倭兵十萬由永度遼供需飛輓增派丁銀倭平悉請復如舊六属歡呼)
邵可立(商州人進士任山海兵部主事建文昌書院購古今遺書以教士嘗三劾貂璫四減關税
修鎮東樓工師苦無大木忽海上浮至亢陽不雨三禱三應士民咸嘆為神助云)
賀榮(神木人任玉田令性甘淡泊甫莅任悉更弊法里甲頓蘇陞知涿州吏民時往省問如家
人)
王衮(陽穀舉人嘉埥時知盧龍邑苦俵馬衮市之都門民免賠累值倭警當事欲籍民為兵遠
近駭竄衮力陳不便更為召募應者立集民藉安堵)
徐楨(長洲人進士嘉靖中任刑部郎忤分宜相左遷知灤州值歲飢民多流移楨善於撫綏民
為復業教之孝弟力田期年倉廩實學校興)
沈之唫(烏程人任永平推官值大水之唫縛筏拯溺散粟賑飢生全甚衆)
陳維城(山東邱縣人進士萬歷年知永平府操守廉潔衣履若寒士衞餘僉大戶徵收立致罄産
維城決議以收納事盡責各衞首領著為令甲舍餘得甦)
任鎧(平定州人萬歷六年知永平府時料丈田地小民無知十止報九當罪者衆鎧乃新製步
弓比舊暗增五寸俾分數相合衆得免辜時論稱為長者)
王象恒(山東新城人由進士萬歷中知盧龍縣值灤漆水漲歲飢流民載道象恒多方賑濟全活
甚衆)
吴望岱(會寧人萬歷中授昌黎知縣吏治精明斷獄明敏父應選亦曾任昌黎邑人感其世德焉)
張元慶(山隂人萬歷中知灤州多異政夜宿古冶寺有女鬼韓氏訴奸僧妙存淫殺狀即捕訊伏
罪一時驚以為神)
張至發(淄川人進士令玉田有決斷縣豪猾藉璫虐民置之法民以甦歷陞雲南道崇禎朝拜大
學士)
陳名華(字誠甫晉江人進士任戶部郎中理餉永平申明不用土商之令客兵屯海上擾民請撤
之士民立石以頌)
方岳貢(字四長榖城人進士以戶部郎督儲永平性清廉出納不取餘羨有逋戶解比者不事鞭
扑勸令速輸人以長者爭納之)
陳祖苞(海鹽人進士任山海兵部主事一日坐堂上忽有羸馬入向堂長鳴命人尾之至一家馬
跑地得屍訊得謀財致命狀又有四人失路引回關中官以奸細論苞不可竟得放歸)
陳所立(字如有福建長樂舉人知永平府雅尚經術立書院政餘集諸生較論文義終日不倦淝
漆水漲嚙城築磚隄以障之復栽蓮芰以資民利)
彭份(字洗存南昌舉人知永平府前官遺逋累份鐫級者六終不以累各属歲祲蝗不入境流
民萬計趨永就食份設厰煮粥全活甚衆營兵夜譟份戒守柵扼巷始開門擊之時服其精審云)
劉濬源(曹州人進士知盧龍服不衣帛食惟蔬菜或出巡行備餅自給於當道毫無餽遺聽訟執
法雖勢力者不能干以私人以趙清獻頌之)
馬孔健(陳留人進士知盧龍督師孫傅庭欲入城民駭甚健設館城外民賴以安臺司檄縣運糧
十萬石至遼健條議令兵卒協力津遞而民不擾有巨室兄弟爭産成訟健閉閤引咎數日不視事
兩家慚謝和好如初)
李鳳翥(字瑞徵樂安舉人崇禎元年知樂亭縣多惠政忤上官罷歸民立石頌之)
左應選(崇禎中知昌黎縣明季寇亂攻城諭民竭力死守男女皆兵城卒保全)
張鳳奇(山西舉人崇禎中知永平府軍興旁午鳳竒修廢壘備芻糧為固圉計庚午永城不守咽
藥而死妻亦闔門自經事聞贈光禄卿)
楊燫(貴州舉人崇禎中知灤州大兵克永平州人李際春以城降士民竄匿燫拔刀自刎事
聞予贈廕祀專祠)
余爵(字天有禹州人進士崇禎間知撫寧縣尋陞職方郎中監軍殉難贈太僕寺卿諡忠壯)
本朝
陳丹(字自修山陽舉人由楚臬左遷知永平府甫下車即盡革地方供應還各属治事精勤苞
苴不納署内自奉不異寒素卒於官士民哀之)
李中梧(字燦宇遼陽人初任玉田令多惠政擢知永平府有以鋤刃斃人久未成獄中梧命以穀
草炙鋤血迹儼然讞乃定其明決多類此)
華黃(字中湄無錫人進士知永平府恤属僚愛百姓決獄片言人心悦服永郡科甲素少黃修
學課士文風浸盛)
梁泰来(字吉人夀州舉人任永平同知署府篆廉静自持推誠待物民不忍欺時稱長者上官多
器重之)
羅京(字眉師浙江人由中書任永平同知歷事詳慎嚴飭胥吏有窮民䰞女償逋京為贖還)
尤侗(字展成長洲人由貢生任永平推官學識優長治政明決優禮師儒因材鼓舞士習丕變
後登博學宏詞科官翰林院檢討)
白芬(字倚若河南舉人任戶部郎中𣙜山海關剛果明決嘗自云興一利不若除一害有弄法
者痛懲之出入權衡軍民惬服)
劉觀瀾(洛陽人任山海管關通判值悍卒狂逞頑民影附撫御勞心卒於官關人為斂貲歸其喪
祀名宦)
祁富哈(滿洲人山海衞城守章京清廉有守常俸外絶無沾染且能約束卒伍撫恤士民關門享
無事之福者數載以疾卒官祀名宦)
吳盡忠(任縣人任山海關都司順治初土寇猖獗擊敗之六年賊騎劫掠盡忠率衆追至邢家灣
馬蹶為賊所執不屈被害)
李士模(字可菴高密人進士順治十四年令盧龍才識優長遇事立剖邑舊無志士模始為纂輯)
陸楙(字林士平湖人副榜康熙二十五年知盧龍縣廉明剛正不畏權勢愛百姓如家人以直
忤上官印去即步行出署及束装惟来時敝箧傘屐而已)
王永命(臨汾人知遷安縣持躬清介課士廉明設緝迯捕盜法民甚賴之修冷口邊牆建孔道橋
梁不悮公不擾民陞行人民為立碑誌德祀名宦)
羅景泐(泰和人知豐潤縣竈戶舊有邊布之徵地既被圈折徵如故履任後具詳上官攤入地糧
項下窮民得免追呼縣多公費如運糧車輛喂馬草束舊皆按里分派景泐悉捐俸應付不以累民
諳練河務開挖有方優禮生儒卷不去手)
王夢麟(字玉山貴州平越舉人知豐潤縣性耿介舉動端嚴革除重耗雜派嚴治豪強積盜聽斷
廉明門無私謁吏民愛之如慈父母捕蝗遍歷郊野境不為災歲亢旱身率士庶蓬跣叩禱赤日中
甘雨大霈以憂歸三子一僕策蹇就道行李蕭然長子士俊在籍鬻産隻身来迎遇於磁州啟槖僅
存白鏹不滿四金聞者咸嘆息為不可多得雍正元年祀名宦)
陳恭錫(貴州舉人知豐潤縣歲飢賑貸有方查革里胥浮冒之弊邑河淤塞捐資雇募開濬自張
各莊至豐臺鎮三十里咸得疏通民獲其利至今頌之)
保定府
漢
劉梁(一名岑字曼山東平人桓帝時舉孝廉除北新城長大作講舍聚生徒數百人朝夕自往
勸誡儒化大行)
南北朝
王憲(字顯則北海人魏太武中為上谷太守清身率下風化大行)
袁聿脩(字叔德陽夏人齊天保初除博陵太守大有聲績)
唐
張允濟(青州北海人任高陽郡丞吏民畏悦賊帥王須拔攻郡糧絀食槐葉無叛者)
宋
李繼宣(開封人淳化三年知保州築城浚濠葺營舍干五百區造船百艘以運糧人咸便之)
曹翰(大名人太平興國五年詔督役開南河自雄達莫以通漕運翰築大堤以捍之傳詳人物)
楊信(瀛州人初名義知保州有戰功與楊延昭久居北邊俱以善戰聞時謂之二楊)
張宏(字巨卿益都人太平興國中知遂州以勤幹聞)
張暉(大城人乾德初為祁州刺史三年夷民詣闕舉留督築武張等城踰月而就)
安守忠(字信臣晉陽人淳化二年知雄州一日方宴僚佐有軍校謀變擐甲及閽閽者倉卒入白
守忠言笑自若徐顧坐客曰此輩酒狂爾擒之可也人服其量)
侯仁矩(平遙人宋初歷祁雄二州刺史治軍有方略歷數郡咸有善政)
高繼勲(知雄州契丹獵燕薊候卒報有兵犯境邊州皆警繼勲料其不然已而果無犯)
劉兼濟(知雄州先是邊民避罪逃者契丹輒納之守將畏事不敢詰兼濟悉移檄責還)
石元孫(字善良知保州開屯田鑿塘水詔賜白金五百兩褒諭之)
漁仲脩(元豐六年以宣德郎来尹慶都發奸摘伏勸課農桑民多德之)
李緯(知雄州積公錢貯米三千斛為常平奏下其法以示他州)
劉承宗(祁州人祥符初知保州改知雄州在郡有治迹詔書嘉奬)
張昭遠(知雄州會大雨陂塘溢昭遠勒兵築長堤以捍其衝)
王杲(知保定寬和多善政時宦者揚懷敏廣屯田奪民地杲上書争之)
楊應詢(知保定軍善於料敵徽宗欲增歸信容城兩縣弓手或恐生事應詢曰吾欲備地盜彼安
能禁我卒增之)
馬譽(大同人政和間尹唐縣勸課農桑休養士卒人多感慕)
郭季良(白登人政和中任唐縣典史贊助區畫一本至公發奸摘伏出人意表去任時人遮道泣
留)
閻承翰(正定人為高陽關三路排陣都鈐轄時中山屯兵甚衆艱於飛輓承翰鑿渠引唐河合沙
河經邊吴泊入界河以濟漕運人以為便優詔褒之)
張利一(字和叔知保州雄州遼人刺兩属民為兵民不堪其辱利一綏徕之大姓舉族南徙者至
二萬利一發廩賑恤且移詰涿州自是不敢復刺)
張載(為祁州司法參軍以敦本善俗為先月吉具酒食召高年親為勸酬因問民疾苦并告以
訓戒子弟之法)
劉渙(字仲章保州人仁宗時知本州事保自戍卒叛後兵益驕渙初至軍士謀舉城叛渙單騎
徐叩營械首惡者歸斬之一軍帖然)
遼
蕭&KR1330;(字立義任新城兵馬都監兼知烟火事民風丕變進士李唐作德政文以美之)
馬人望(字儼叔醫巫閭人為新城令有善政)
金
劉公弁(字正夫泰和六年為唐令政暇率民疏唐水沃田幾千頃興學校嚴吏胥王庸作文以記
之)
雷思(渾源人知容城廡平寬厚民懷其惠)
王子昌(守保定元太祖定河朔子昌堅守不下戰死)
馬諷(字良弼漷隂人為歸信令境内有河曰八尺口每秋潦漲溢害民田諷視地高下疏決之
其患遂息傳詳人物)
劉仲洙(字師魯宛平人大定時為祁州刺史以六善為教民化之傳詳人物)
圖克坦航(一名扎克繖至寧元年呼沙呼降為安州刺史會北兵至盡出家財以犒軍士堅守不支縊
妻孥自殺百姓從死者甚衆)
元
哈斯呼(其先唐古氏以小字哈斯行至元四年任保定路總管勸農興學扶弱抑強蝗生傷稼密禱
於神翼日蝗滅人以為神)
裕嚕布哈(字彦明保定路達嚕噶齊後復以尚書知郡事會賊北渡河廷議發省衞軍出戍裕
嚕布哈疏請留其兵自統黑軍數千人團結西山八十二寨軍勢大張賊不敢犯及召還民繪像祀
之)
孫拱(至元中為保定路治中歲飢議開倉賑民或曰宜請於朝拱曰若待請則民餒死多矣苟
見罪吾自任遂發粟賑之)
吴鼎(燕人至大初為保定路總管時皇太后將開五迴嶺以幸五臺鼎言荒山陡絶人迹罕到
非乘輿所宜往還其役遂寢時論韙之)
耶律伯堅(字夀之桓州人尹清苑縣西有塘水溉民田勢家據為磑伯堅毁磑溉田聞於省部
著為制縣當南北衝築公館以代供帳邑民不擾賦役重者詣府力争民戴之如父母焉)
宋著(字彦明固安人知定興規畫常平有法軍民畏敬改知淶水威德並行)
王君玉(字國寳武清人刺遂州政尚寬簡嘗一僕一馬出郊督民值桑乾河決修築掘民田土君
玉不忍割俸買地取土民無害焉賑貸使至境以民無飢色不給玉曰東作方興苟或不給立見溝
壑慷慨流涕使者感動賑之民頌德焉)
李仁(字仲安臨泜人至元中知遂州庭無滯訟獄無冤囚賑窮民修學宫葺郡署歷有善政可
紀)
李天祐(尹新城時河朔新經兵難芟荆棘立官舍建儒學以誨生徒風化丕變)
劉漢臣(世祖時為滿城令創修學校士風始振)
袁彦通(至元間為束鹿令明而能決豪猾斂迹當時稱能吏焉)
成克敬(字子欽濟陽人守祁州以禮樂導民民風丕變時學校未備克敬首以為務)
崔敬(字行簡鎮陽人順帝時知滿城民物安阜境内大治)
張從信(字子孚鄢陵人至正中守安肅扶善抑強屢決疑獄)
王時可(至正間知歸信縣兼管勸農事作均樂亭記)
王克勤(碣石人宰蠡縣禱雨有應歲賴以豐勸農植桑養𧖟以為利)
莊敬(字思恭淮安人至正時守唐縣披剪荆棘立市廛瘞枯骨新學宫繕城郭慨然以保民為
務)
明
王讓(益都人洪武中為保定知府忠亮清介時論重之)
王思祖(仁和人洪武七年知安州兵火後州治學校及壇廟皆毁思祖創復之植柏數千章民覩
其樹而思之終於官子孫不能歸遂為州人)
范志遠(安邑人洪武時知安肅縣有善政坐事被逮父老百十人詣闕請還任帝嘉之賜志遠襲
衣寳鈔遣還)
高楫(保德州人永樂中知束鹿政尚寬簡在任十餘年化民以德陞德州知州民不忍其去)
王禮(諸城人永樂中知滿城持躬廉約食惟蔬糲賢聲大著)
周監(汾西人宣德間知保定府寬厚廉明陞參政仍知府事)
王弼(招遠人宣德間知高陽勸課農桑教養士庶秩滿百姓奏留安州民保陞本州同知)
陳哲(宣德初知博野有異政秩滿當代百姓奔走泣留)
黃子嘉(莆田人以明經薦正統六年授束鹿知縣慷慨有氣節己巳之變北兵突至城下衆欲棄
城遁子嘉獨誓死守城賴以全)
盛顒(無錫人以監察御史建言忤旨出知束鹿廉慎有才庭無滯獄以憂去服除百姓請還任)
張璡(安仁人容城縣丞服官清謹正統間兵變官馬被掠幾盡璡詣闕申訴得免賠補民感之)
林巍(正統間完縣主簿九載秩滿當遷縣民陳其善撫字乞留任詔增一級還之)
高儼(正統時為清苑管馬主簿得民心九載滿將去適縣闕丞父老乞於朝以儼為之果以善
政聞)
楊集(常熟人景泰甲戌進士時方議易儲集上書責于謙大學士王文見書嘉其膽識進一級
除知安州勤政有聲築堤植柳以禦水災民尤德之明進士除知州自集始)
殷禮(陽曲人天順間知新城躬詣鄉村勸民稼穡養孤寡親士類人皆德之)
章律(常熟人成化初知保定府脩學宫廓倉廩廣儲蓄毁僧道菴院為公署民甚便之)
趙英(蘭州人成化間知保定府以憂去服除適知府缺吏民奏請再任允之歲祲太僕寺徵孳
養馬方急英以為言并隣郡得減免民深德之)
王欽(上元人成化中知安肅清嚴有才幹城池公廨多所修理植柳四路後值大飢民折以易
米所活甚衆)
陳瓛(松江人成化中知清苑均力役課農桑養老尊賢興學造士)
王溥(字文博龍州宣撫司人成化間知完縣有惠政民立碑記之)
童潮(字信之慈谿人成化中知祁州政先仁恕愛民如子去之日民遮道泣留)
董朴(麻城人弘治間知保定府建社學教子弟斷獄尤為嚴明)
董傑(涇縣人弘治間知保定府積粟十餘萬石後值凶荒郡人賴之)
譚綬(石泉人弘治九年知安州為政平易近人丁内艱去無資斧士民助之)
周倫(崑山人弘治間令新安興水利建文廟創書院於三臺享元高士劉因)
陳言(長樂人弘治時知雄縣制行謹厚工書能文剔蠧弊毁淫祠時久旱蓬首跣足禱而即應)
秦偉(三元人正德中知保定府年祲作粥濟飢施藥療病)
任守德(字衞道山西人正德間知清苑有才力武宗經保定中官横索應之裕如而民不擾)
張鉞(字汝虔平度州人正德間知清苑操持清介七年不易)
胡守約(合州人正德中知蠡縣流賊破城被執不屈賊釋之)
祁鯨(汲縣人正德中知容城度地均糧頓除夙弊)
李昇(均州人正德中知新安武宗南巡江彬械之至臨清以索賄昇曰守死善道儒者常事剝
民以求生不為也彬怒淹繫二年世宗立始釋之)
張元電(成都人正德時任保定知府武宗巡行一切供億秋毫不取於民權宦誣奏被械繫旋亦
釋之)
易鴻(字沖霄固始人嘉靖初知雄縣興學校恤貧士事集而不擾以勞瘁卒官囊篋蕭然無以
為殮)
李秉彛(字天常石州人嘉靖初知蠡縣嚴於懲惡頑民屏迹均田平賦流歸者千餘戸)
周道(字大經河内人嘉靖時知蠡縣識大體守清約境無盜賊獄無罰鍰)
周冕(滁州人嘉靖時知新安築堤禦水民甚感之)
張寅(字仲明太倉人由御史忤權貴嘉靖中謫守安州勤慎廉明撫民愛士築濡陽隄開牙港
河定名賢祀修州志善政綦多)
高翀(鍾祥人嘉靖十三年任束鹿知縣愛士養民著有善政)
崔廷槐(平度州人嘉靖間知束鹿均田捕蝗治水有法)
趙希䕫(潞安府人嘉靖間知安州築隄障水設榻河邊不言勞苦)
吳嶽(汶上人嘉靖二十五年知保定府躬先儉約敦崇教化革清苑里甲灘錢民皆稱便)
辛吉(金鄕人嘉靖時令滿城恤災患撫流移減上官供應除里賦額外之征士民頌德)
胡政(松滋人嘉靖間知雄縣增脩城堞軫恤窮黎嘗擒獲巨盜民賴以安)
蕭文清(廬陵人嘉靖時以舉人知祁州築堤捍水伐柳植之號曰木城值旱步禱每雲起風輒散
之文清夢鬼持幡招風明日索淫祠得土偶如夢中狀手碎之風息雨乃降)
李尚智(屯留人嘉靖間知清苑邑有見年役二十四里里共一日有一日費至數百緍者尚智力
為節省日不過一緡民得蘇息)
張梅(弘農舉人嘉靖時令新安大水潰城堵塞有方城賴以全歲飢為請蠲賑全活甚衆)
彭好古(河南夏邑舉人嘉靖時令新城均里役裁公費飭紀綱振黌校子健吾端吾並進士)
胡諧(安邑人嘉靖時知慶都手書薛文清從政格言以自淑善政甚多其履畝均税尤為邑人
感頌)
谷中虚(海豐人嘉靖時宰高陽年甫弱冠發里社積書之奸丈龍化里沮洳地六十餘頃以輕其
税訟簡刑清案無留牘)
嚴清(雲南人嘉靖中守保定練達政務創議邊法一條後人率行不易)
謝良琦(武進人隆慶中由進士知蠡縣敷政和平馭下嚴肅奸胥猾吏憚如神明)
賈仁元(萬泉人萬歷初守保定出入戴星廉敏有右人風遷去惟圖書數卷吏民攀卧至嗚咽不
能言)
顧顯仁(武進人萬歷間知保定府嚴以馭吏寬以惠民讞獄精明猾吏斂迹)
李楠(崞縣人萬歷間守保定沈毅精詳著有善政)
查志隆(海鹽人萬歷中守保定建社學勤勸課其文辭藻耀尤士林所重)
孫希䕫(大庚人萬歷間知唐縣脩學禮士條議均賦上官凡有加派不復及唐)
汪治(光州人萬歷中守保定孝友夙著以德化民歲飢賑活數百萬人抑𣙜採中官建文獻大
觀以勞卒)
冒守愚(如臯人萬歷初知高陽果毅敏幹築萬柳堤百年永賴)
楊一桂(安邑人萬歷時知唐縣導唐河以溉田開渠三十里建閘以時蓄洩其筦鑰則設長司之
唐人利賴為立祠渠上)
王象乾(新城人萬歷初守保定約躬儉朴作養人才多所成就)
顧四明(利津人萬歷中知清苑貞介寡合加意惠民絶勾攝之使減厨傳之供坐是不得志於上
官遂告歸)
張弘襟(鄠縣人萬歷時令清苑郵清盜息吏畏民懷陞儀部主事去時民礲石肖像志思焉)
周之蕃(字熙春臨清人萬歷中令高陽堤決民幾為魚次年復大祲之蕃率吏民守四十晝夜每
雷雨輒跪禱泥塗中襟面淋漓左右皆為之感泣)
錢春(武進人進士萬歷中知高陽恩威並著每奉上檄為民事者則奉行或不急勞民則堅執
不予邑東有龍化里水地為累申請減賦别其名曰水免邑人至今懷其德焉)
楊世增(蒲州人萬歷時進士為安肅令莅政五載課士勸農置學田建義倉民鐫石頌德)
張光前(彰德舉人萬歷時為慶都令民自陳利害設法興除建學延師開渠洩水置来安鎮積慶
坊生聚至今為盛民俎豆之)
胡嘉桂(西華人萬歷時進士知定興崇廉讓重氣節刻齊家律以敦風俗崇儒禮士誡衙胥不許
與士並行於道及卒士民巷哭建祠於郭迄今祀事不衰)
畢自肅(淄川人萬歷時知定興時邊圉多警供億煩猥自肅勸民樂輸又折徵鹵田民永戴之)
許宗魯(河内舉人萬歷時知慶都歲大水餓殍横路繪圖請賑得粟八千餘石全活甚衆)
劉天與(垣曲人萬歷時知慶都講六約環聽者數百賞夜紡之婦扑衣絲之吏辨盜瓜之誣及今
人猶巷說之)
張與行(絳州舉人萬歷時令容城釐定三壤豪右不得兼併正軍籍力役均平民建祠祀之)
徐廷松(掖縣舉人知容城敏毅有吏才歲飢出積粟減值糶多所全活買牛百助不能耕者境無
蕪田民懷思之)
何出光(字中寰扶溝人萬歷時進士官御史謫完縣令甫下車陳邑三大害立除之崇禮讓奬士
類卓有實政及去民尸祝之)
景昉(字啟寰安邑人萬歷中進士令完縣明習吏治左右無所欺抗中官百姓釋金壕之累以
治行第一擢繕部郎)
張保民(字惟赤定襄人萬歷間以舉人令完縣賦不責羨訟不罰鍰邑有俵馬之累請徑解太僕
寺省驗視之擾邑為建祠)
王國賓(茌平人萬歷時進士知蠡縣捐資濬河水不害田蝗蝻生為文祭告蝗即負蝻而去至今
傳為異政)
黃道亨(咸寧人萬歷時舉人知祁州飭保甲均徭役覈詭派革耗羨未期月而政成歲荒捐俸煮
粥全活數千人招流民開渠灌田至今利賴)
傅延耆(歷城人以貢知祁州有豪右犯法上官属出之延耆指其冠曰此冠可奪此法不可奪上
官愧謝六載卒於官)
王則古(字具茨禹州人萬歷年知雄縣興利除弊愛士濟民歲六月不雨民飢盜起賑濟緝捕條
理井然)
劉策(武定人萬歷間令新城除倉庫之害脩白溝河橋建城東西兩門悉捐已俸不費民財)
王永吉(無錫人天啓初以進士知定興革火耗絶贖鍰時魏璫坐楊左諸君贓永吉傾囊佐之且
曰此物不於此處用更無用處)
王文清(山東人進士令容城律身甚嚴待士以禮署雄縣除驛累歲省民金銀鉅萬兩邑皆尸祝
之)
張銓(字見平沁水人為保定推官郡有兩是亭祀楊繼宗許逵履任日夢入亭中神揖之曰虚
席以待子矣後盡節遼東果符所夢)
張若麒(膠州人崇禎辛未進士知清苑賦令民自上訟令民自勾贖鍰歲報十金郡守少之若麒
曰寧使無訟甘受下考守默然部議預徵力格不行曰邑貧而衝非他可例竟得請邑附郭案牘日
盈尺片晷輒了人服其明敏)
崔泌之(鹿邑人崇禎時進士由雄縣調繁清苑氣岸稜稜豪宕不羈輔臣周延儒憾御史黃宗昌
異已諷泌之摭其令縣時不法狀泌之毅然曰殺人以媚人吾不為也以是獲譴里居陳州流賊破
城不屈死)
薛綦隆(翼城人崇禎時知定興厰衞勢張有緹騎以檄赫邑人金吾例百里外不得攝人所懷檄
贋也綦隆以赫詐牒金吾反得罪落職)
原秉謙(山西舉人知慶都浚溝渠興學校馭役胥人如冰上立時為之頌曰一念慈祥千蔀暖滿
堂冰雪四時寒)
張安甫(字汝勉崑山人知祁州平徭簡訟視民所患苦而休息之期年大治每晨起坐廳事吏抱
牘署訖輒放衙灌花或捲簾晝卧州人若不知有守者)
申九峰(恩縣舉人崇禎時令滿城嚴明廉正學宫鄉賢名宦等祠舊俱傾圮九峰捐俸新之不以
累民一時稱循吏云)
南洙源(字生魯濮州人崇禎時進士由戶部郎出守保定歲大祲人相食洙源不請上官發倉賑
捄曰家有薄産可鬻以補倘待請民命休矣至今郡人於其誕日醵錢祝之)
廖國遴(字孟符長沙人崇禎時進士為保定推官嘗手書格言激勉属吏擊除豪蠧風節矯然秩
滿授兵科給事中後入湖南為李定國所害)
姚汝明(夏邑人崇禎時由舉人知蠡縣歲飢且疫汝明寬徭緩賦給槥掩骼民戴頌之陞河間同
知殉難)
黃承宗(威海衞人崇禎時知慶都恤民愛士修學繕城後遇難殉節)
沈迅(萊陽人崇禎辛未進士授蠡縣令丙子邊警迅盡力守禦邑賴以全)
鄭延任(臨清人崇禎中知安肅縣丙子城破同妻自縊死百姓從死者八十餘人)
耿三麟(靈夀人崇禎時任安肅教諭丙子邊警率衆登陴死守及城陷死之事見忠節)
何復(字見元平度州人崇禎初進士官工部郎有直聲以忤内官出知保定甲申三月流寇北
犯道路阻塞復單騎入境時郡丞邵宗元守城方戒嚴聞新守至急以印授復念臨敵不更將之義
不受願同死守集諸生於郡廟講見危授命章不三日城陷復奮起燃西洋炮擊賊不中死之)
邵宗元(字景康碭山貢生任保定同知甲申三月流賊破固關宗元方攝府篆集紳士嚴城守督
師李建泰聞京師陷諷之降宗元慷慨責之與新守何復協心死守城陷罵賊遇害手猶持印不解
賊斷其指抉之去何邵忠烈人比之張許焉)
李獻明(保定椎官以查閱兵餉抵遵化北兵猝至或以遵化非治属宜急返獻明叱曰莫非王土
安有舍此他適者城陷偕餉司何天球知縣徐澤同死之)
本朝
胡延年(字蒼恒光州人以功貢為戶部郎順治七年知保定府郡猾數輩跳身旗下詭民田為已
産官吏莫敢誰何有崔具望者尤狡而兇民訴於部檄鞫實延年率所属會質於明倫堂以國法鬼
神怵之具望不以為意延年大憤仰嘆曰天實為之謂之何哉語未畢風起空中有似聲挺擊者具
望大呼乞命立殂民額手稱快撰冥擊錄以記其事陞陜西洮道副使)
武國楹(奉天人知保定府水心介節善政及民其尤著者民間墳墓圈入旗地不復容子孫葬祭
國楹請之上官檄行所属申明會典許其子孫隨時祭掃本家立榜不許攔葬阻祭民咸頌德焉祀
名宦)
常大忠(字二河順治壬辰進士康熙三年任保定府同知端嚴有守剏建忠烈祠於西郊祀甲申
諸盡節者無何疾作聞完縣大祲傾囊助賑及卒櫬不能歸郡人感思不置祀名宦)
宋基(商邱人保定府同知職司捕盜嚴保甲慎緝捕常冬日出巡遇貧士衣葛解囊以賑仍勸
勉之祀名宦)
郭宸郛(涇陽舉人順治十二年知清苑縣性廉而謹賦無羨金獄有茂草遇事挺然上官不能折
居恒蔬布無異寒素以憂歸去之日羸馬一婢一僕一行李蕭然邑人立碑思之)
馬上及(字翰明山西拔貢生順治年知滿城縣治尚嚴明政崇大體於講學勸農寬徵清役諸善
政毅然力行始終如一及歸囊箧蕭然邑人泣送)
余允光(奉新舉人順治十八年知滿城縣建義學十三區買田以供館穀移奎樓於巽方登賢書
者不絶)
裴國楨(奉天官生知滿城縣勤於民事捐資修葺學宫縣治及城隍廟於農隙鳩工不以累又纂
輯縣志在任六年士民懷之)
朱元春(莆田舉人知滿城縣勸農桑恤貧困考最陞御史元春性至孝其任滿城也迎母奉養政
暇則承歡子舍定省無間云)
朱宏憲(字守謙全椒舉人知完縣懲健訟均力役招流移課茂才以古循良自勗上官役民或非
分宏憲輒堅拒不應民德之)
閻興邦(宣府前衞舉人知新城縣革里書之弊丁銀令民自納息訟勸耕捐俸修學陞通州知州
士民涕泣留之不得康熙十三年祀名宦)
姚文燮(桐城人順治己亥進士知雄縣大水後民多流徙文燮招徠撫綏復業者予以荒地墾種
捐資修築城垣堤岸詳免水荒租税修學課士造就人材邑志殘缺力為蒐訂士民仰之未幾以循
卓内召康熙三十八年祀名宦)
趙士麟(字玉峰河陽人康熙甲辰進士知容城縣以正人心敦風俗為務建書院與諸生講論輯
其語為敬一錄揭教約十二則共相砥礪邑有不便於民者二十事力請除之范陽盜起士麟密訪
其聚處牒安肅合兵殱捕畿南以安祀名宦)
鄭昱(黃岡人康熙庚戌進士知唐縣性廉潔苞苴不行革除火耗縣庠序傾圮學宫賃居民舍
城垣亦皆頽毁捐俸修築煥然一新立文會親與諸生講解至今科第不乏行取授給事中祀名宦)
畿輔通志卷六十八
