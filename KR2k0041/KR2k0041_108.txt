欽定四庫全書
畿輔通志卷一百八
碑
本朝
明東閣大學士范文忠公神道碑王崇簡
我
聖朝之順治九年憫明末寇陷都城殉君死難幽忠難冺
大節可風褒䘏死節諸臣前東閣大學士工部尚書
范景文
賜諡文忠建祠予祭錫祭田七十畝嗚呼盛哉我
朝褒忠前代於以勵人臣之節者至隆也後數年范公
女兄之子王生偕及門士李生掇公死節實蹟及出
處之能記者代嗣子為狀謀刻詞於麗牲之石請於
太傅范先生先生問昔稱知公今誰在者猥以予對
予時以病在告先生命仲子太常公過予屬為銘作
公碑噫予豈能知公者哉雖然仰述休命以勵臣節
史臣之職也曷敢辭謹按狀公字夢章别號質公以
贈資政大夫南京兵部尚書諱桂為曾祖以贈資政
大夫南京兵部尚書諱汝河為祖而南寧府知府贈
資政大夫南京兵部尚書永年之子也其先自河内
遷吳復有自吳遷齊者明永樂中處士理就粟河間
府之吳橋縣五世而至公曾祖為吳橋人云公母馬
夫人感異而生公四歲能誦詩書七歲隨南寧公廷
試至京師望見貴人車騎竊語云此豈天上人邪南
寧公聞而異之既而以童子試第一人食餼於庠萬
歴已酉舉京兆癸丑登進士第授山東東昌府推官
律已端密毫髮之私無自而入嘗署其門曰不受屬
不受餽東人稱為二不公旱蝗條便宜十事存活億
萬人尤盡心於獄事夜半孤燈熒熒繙閱成案必求
其可生不得而後已以治行遷吏部某司主事攝選
事當泰昌覃恩錄建言諸臣凡以建儲礦税廢斥一
月盡登啟事尋以假去天啓乙丑起文選司郎中疏
論銓弊侃侃不撓時權璫魏忠賢黨與亂政惡之思
有以中公公一日嚙血滿地以亟病歸始南寧公謂
人曰吾子其歸矣當不為監閹作奉行吏也及公歸
而璫日横周忠介順昌逮北寺誣賕數千公與忠介
有夙昔交多方左右冀脱其死而璫數遣邏卒瞷之
人憂公禍且不測而公不顧崇禎嗣立即家起太常
寺少卿遷右僉都御史巡撫河南劾監司郡守之不
法者吏治為之肅清亡何京師戒嚴公帥師入衛扺
涿州入守城賴以全在道有以茗進者公舉以酹地
曰諸將士從冰雪風霜中赴國難裂吻墮指勺水不
得入口予奈何獨啜茗耶將士聞而感泣益奮勵故
援兵扺都下者獨公最先遷兵部右侍郎督治通鎮
護漕運三歴秋防公數乞歸養甫得請而南寧公捐
館矣公以不逮含歛摧毁三年骨立服闋起南京右
都御史乙亥流寇蔓延烽火徹江上遷南京兵部尚
書簡額兵治樓船葺壁壘以固根本復宿重廬州出
奇英六以壯聲援寇終不敢窺江者公之力也賊多
置奸人窺伺徽人汪君用為之囊槖公廉得並奸人
數輩付之法兵科某貪横軍民憤激亂且作公列其
狀逮治人情始大安以考績贈三世如公官武陵楊
嗣昌以内閣掌兵部畀寇張獻忠糓城等三縣駐牧
寇造船秣馬勢張甚公偵得其實言寇就撫不可信
與嗣昌忤及嗣昌奪情廷臣以綱常大義爭者多獲
罪公合九卿申論致責問草疏之人公曰疏臣之為
也遂落職先是戊寅公家毁於兵二子先後死乃僑
寓南京著書自適往往與賓客賦詩飲酒優游山崖
水涘間初若無顯仕者四方名流得識其面退誇於
人以為榮迨賊破襄雒犯承天撫局大壊嗣昌懼誅
仰藥死廟堂思公言召還故官趨入對即道中遷刑
部尚書尋改工部尚書當是時邊警方殷三日五趨
召公至入見帝曰不見十餘年何癯也即日受事拮
据城守日夜勞瘁疾作從牀褥間為其屬區畫凡又
七閱月備禦搆築有方經費十省八九汴河决召問
於隆道閣卒用公計策底績時公配張夫人卒公陳
妻亡子死之慘賜恤如例並贈公長子貢生玄超營
繕司主事以慰公甲申二月晉東閣大學士公以不
勝任辭帝曰朕知卿久今寇在門庭用卿晩矣時人
才摧落刑科都給事中孫承澤疏請赦繋臣張國維
郭景昌等公於召對陳國維總理河道有功景昌起
戌所撫楚不遑顧家才氣舉堪策勵微科臣言臣固
欲奏之帝為並釋繋治者六人公力請傳諭盖俾恩
出自上且虞傍撓也既而寇氛益逼或請出幸召集
議東閣公曰聯絡人心堅守待援此臣所知他非敢
議帝顧之泣下曰先生言是也國君死社稷朕豈有
他念哉時大帥請移鎮入援公主其議而復阻於異
說及三月十七日賊薄城下公即直宿閣中十九日
昧爽中官傳諭城軍散亂亟命都察院多遣御史巡
城公方詣中左門請見而宫人愴惶出走詰之云王
太監隨駕出矣公趨長安街朝房賊騎已紛紛道上
家人勸公易服歸寓偵駕為去就公曰駕出不與聞
今安往耶歸寓徒亂人意紿侍者出遂自經侍者覺
而解之公怒曰此非為我也因去五顯廟中繕遺疏
請恢復遺詩有翠華迷草路淮水漲烟澌之句復署
紙遺家人云身為大臣不能殺賊雪恥死有餘恨遺
奏聊見孤臣一片血誠盖以駕出必幸金陵悮於宫
人之言也家人環泣公曰今日之事皆謀國者刻深
剝削致此四十日輔臣不能挽救惟一死以報君恩
傳之後世誤國家者非我也呼一人隨至演象所望
拜闕庭先壠屬曰翌辰收我遂投雙塔寺傍井中死
四日始克歛顏色如生賊至公寓蕭然無所得歎曰
范閣老槖中略無長物真清宰相矣禁勿得輒入其
門嗚呼如公大節卓然可謂秉德不回從容就義矣
考其生平出處光偉乃更如此若其行修於内德孚
於衆有不能更僕而盡者皆略而不書嗟夫明三百
年輔臣之賢不肖不可縷指及其亡也死難者惟公
一人其以維持一代之綱常綦重矣此我
聖朝所以襃嘉而不遺也公生於萬歴丁亥十月三十日
至盡節得年五十有八以某年某月某日葬於祖墓
之兆公為文本義理詩清逸有晉魏風所著開心札
記餐冰齋詩味玄堂疏稿南樞志諸書藏於家公昔
顯貴予雖嚮往而媿於無因憶癸未之夏鄉人有相
搆者皆與予善而人莫敢近公寄言曰惟子可解此
紛幸而得當及予釋褐始識公面公固知予余豈能
知公哉惟論次其大者繋之以銘銘曰
烮烮范公皎日嚴風殉君死難
綸褒其忠肇錫嘉名千古之榮祭田是賚春齍秋盛持已
維端冰清玉寒無矯無詖求心攸安治官奕奕於時
暌益文武為憲政有名迹石膽鐵腸萬夫之望宛若
儒生鬚眉秀長有一事賢猶數世傳矧斯大節匪億
萬年豐碣曠野輪蹄過者孰為顏熱孰為泣下
明司禮監秉筆太監王承恩墓碑李霨
上御極十有六載德澤普汜民物康和文恬武熙内外寕
謐爰以農隙舉巡狩之禮時維仲冬
駕發南苑越信宿
駐蹕玉泉之麓以道出昌平有明諸陵在焉
特降德音遣使致祭豫飭有司蕆事初
上念明崇禎帝勵精遘亂亡國非辜業為建碑陵寢迨
車駕蒞止營於昌平之北即日
幸其地瞻眺致敬為感惻省久之顧見陵側有邱巋然為
明故司禮監秉筆太監王承恩墓盖殉崇禎帝於萬
歲山者也
上憫其忠義隨
命扈從學士(臣)麻勒吉酹酒於其前洎旋行在復
勅(臣)霨撰述其事碑於墓道(臣)聞維皇降衷五常之性不
擇人而具故運有盛衰而氣無厚薄當其盛也則有
攀鱗附翼者若而人乘勢奮庸以著一代開基之烈
當其衰也則有仗節赴義者若而人見危授命以酬
祖宗養士之恩盖倫常之重不可一日亡於天下必
有負荷之者而後人心不死然而捨生取義之事難
言之矣疑畏牽於中禍患怵於外理欲之幾間不容
髮故曰死或輕於鴻毛或重於泰山非死之難處死
之為難也粤稽往古節烈之士昭然方策者類皆戴
縰垂纓析圭儋爵膺軍國之重寄負當世之盛名不
幸變起倉卒非一死不足謝責乃疾風勁草猶未敢
云數數見也至於中官之設任不踰掖庭之近職不
越侍從之恆雖云食祿王朝而士君子所以責望之
者則與外臣有間故載籍所傳中官之賢者公忠勤
恪如巷伯管蘇吕強張承業之流代不乏人而獨無
以殉節著者誠不敢過求之耳在昔崇禎甲申之變
大盗煽亂海宇土崩崇禎帝孤立於上封疆大吏望
風而靡在廷之臣怡堂罔覺及賊薄都城陷不旋踵
帝執國君死社稷之義赴萬歲山上賓舉朝文武獸
騖魚淰奔迫途窮惟承恩分屬親臣情深戀主當柱
傾維裂白刃切膚之際而近侍之職跬步不捨自經
帝側視死如歸一時外廷臣子慷慨捐軀者雖有其
人而宫闈勢隔弗遂號弓以視承恩從容得所盖有
憾焉其他或屈膝賊庭殞身搒掠而詭云死難或傾
家納賂冀贖餘生而卒以不免一死同也其於承恩
奚翅薰蕕之異哉嗚呼中官殉國推為千古一人洵
無愧矣明末死節諸臣久荷
皇上賜諡追褒獨承恩雖蒙賜窆幽光尚鬱乃兹值
鑾輿親幸睠顧垂慈既
命侍臣奠以清醑復令墓道表以貞珉慰忠魂而樹風教
九原有知承恩必頫首感泣以承矣雖然承恩節固
竒偉非遇我
皇上如天之度浩蕩之恩則亦世遠跡湮草木同腐是其
生前之建立既難而身後遭逢尤為不易誠賢者之
希遘也抑(臣)竊見從來寬仁之主加惠勝國者未有
如我
皇上之殷且厚也弓劍所藏興感曠世方
勅宗伯薦以馨香旋
命司空葺其傾圮樵蘇永禁守護加嚴憫英君厄運之相
值而因以及其從死之臣
天語諄諄俾獲不朽深仁厚澤有加無已唐虞三代以還
頌揚君德者莫能髣髴萬一(臣)承乏扈
蹕載筆是司被
命屬詞欣悚交集不敢以蕪陋諉敬述梗概昭往代之忠
貞紀
熙朝之盛事用告來者具有所瞻式興起以仰副我
皇上勸忠之至意云
重修顓頊廟碑李霨
邑之有顓頊廟也自前令孔侯承先始也初侯履行
舊治城東覩所謂顓頊帝陵者巋然榛莽中懼其久
而湮也遂伐石以表之因立廟於今治之霑化關外
盖自前戊子歲迄今垂百年矣日月滋久兵燹荐更
甍桷陊剝丹堊黯昧摧圮將及不蔽風雨余從子珩
怵然傷之間以語余失今弗葺後將一墜而難復也
余因屬令首倡以告里之士大夫咸踴躍從事珩乃
醵資庀材身任其瘁始於康熙七年三月閱八年四
月訖功徹故易腐嚴嚴翼翼往蹟炳燿瞻眺一新邦
人樂觀厥成也走京師謁余一言記於麗牲之石余
按地志邑以高河之陽得名帝顓頊初封於此故號
高陽氏然考之史稱帝生於弱水則禹貢之梁州其
都於帝丘則所謂九河既道雷夏既澤者是也邑相
去遠者數千里近者千餘里其初國於高陽者何也
帝之父昌意為黃帝元子既不得立史亦不詳所封
帝則如後代所稱樹子母乃以疏通静淵之材年少
佐理故膺選建為藩屏如周之魯衞漢之燕代齊趙
而其後遂入繼大統者耶書曰奠高山大川恒衞既
從大陸既作盖恒水東流合&KR0740;至於瀛由邑入易水
其故道然也周禮職方氏之掌其山鎮曰恒山其澤
藪曰昭餘祈其川虖沲嘔夷其澤淶易然則邑故負
山襟河川原滙環風氣宣達而威紆帝以藩國發祥
入踐天位豈偶也哉夫然曷為而改都也金天氏都
曲阜帝丘其畿内地帝既嗣服繼統則舍故封而就
帝丘亦其勢宜然也又考帝崩葬濮陽濮陽即帝丘
陵墓祀典皆在焉又今邑東之有帝陵何也夫帝既
都帝丘則殁而葬也自不當在舊都豈當有國之日
或其妃御支庶之屬死葬其處而世遠傳訛遂指為
帝墓也耶抑帝雖建統東都而猶念舊封之山川風
物以及父老子弟間嘗車駕徙東來燕息流連於此
以為吾百歲後魂魄猶思故都乃像為墓宫以當棲
神者耶即不然帝子孫衆多昆吾豕韋秦趙之間皆
有之安知不有在邑而若後世為衣冠之葬以親其
先王者耶是皆不可知不可知則姑置焉可也而至
於廟則邑人所以思帝明德之遠而不可以或弛者
按西漢永光以前祖宗廟在郡國合一百六十餘所
而周公祀文王武王於洛邑已有原廟之意邑之有
廟盖亦竊取斯義而非僭也雖然余用是進與邑人
共勉之也詩那之章曰自古在昔先民有作又思齊
之章曰古之人無斁譽髦斯士言先民之作所以善
後世也予邑在并冀之間其俗敦禮讓稱先王士無
偽行下無淫巧相親相愛而無離異也非帝之作焉
而貽之者乎今者新其廟貌崇其祀饗當益致其懿
益致其信祇法乎帝之所以養材任地治氣教化之
道以進其俗於隆古斯得矣苟徒事乎修舊觀循往
跡歲時選牲為酒拜庭跪起與浮屠道士之宫比侈
而已其與夫弛且墜者何異哉余既序次其顛末因
辨核其疑端以俟後起之博洽者藉以為考據云其
棟宇之制土木之資以暨捐輸者之姓名爵里則詳
列碑隂不具綴
宋曹氏墓碑陸隴其
靈壽人物著於史策者莫如燕昌國君樂毅宋濟陽
武惠王曹彬其功業烜赫固不待言至如昌國報燕
惠王書云君子交絶不出惡聲武惠平南唐歸奏云
奉勅差往江南勾當公事回其不怨不伐雖儒者白
首居敬窮理之功有未能到是者是豈尋常將帥所
能企其萬一哉余謂兩賢天資固不同當日必有得
於師友講論薰陶之益惜其淵源不可考矣及承乏
兹土得盤桓於二公桑梓之地不勝高山景行之思
間嘗問其遺老冀得其遺跡而昌國君墳墓里居已
無復有知之者獨縣北朱樂村南相傳有曹氏塜未
未知其為武惠歟抑武惠之上世若子孫歟寧晉亦
有曹氏墓與此孰先孰後皆不可知余親造朱樂村
徘徊其域則蕭然一平衍漫無邱隴計地廣二十步
縱二十二步東去松水百五步南去朱樂村百四十
步片石偶立者四皆剡其上竅其中意必塋坊夾柱
之石而規制粗陋似非勲戚家所用疑是後人表識
之物盖曹氏當靖康之末子孫多從高宗南渡無復
在北者又歴經金元用兵之際故至今纔七百年而
若存若冺至於斯歟抑當時武惠謙恭不伐其規制
本不甚宏壯故易就湮没歟余以語傅君維橒曰武
惠之跡在靈夀者僅此一塊土豈可使當吾世而湮
没耶傅君曰吾邑西阜安村有韓太保墓者無碑志
可稽無封樹可識特元末東平趙哲有韓太保墓碑
數百年來遂指為韓忠獻億不知韓氏雍邱之後果
還葬靈夀耶或其先世贈官有至太保者耶忠獻第
六子縝以太子太保致仕或令縝留守祖墓不隨遷
者耶前人好附會而後人輕信聽未可知也今曹氏
墓亦在疑信離合之間弗傳疑焉懼又如韓氏傅君
斯言春秋書夏五郭公之意也余既不忍武惠之泯
泯於兹土而又嘉傅君之能慎遂并記之於石云
保陽學政公署碑(乾隆四年二月鐫)倪象愷
保陽去京師三百二十里冠冕直省之百八十一郡
凡王政所關有司宜隨時興作使合制度示天下觀
瞻提督學政公署先於康熙三十六年徙自易州始
則因陋就簡繼則頽塌傾敗盖四十年矣殆非所以
隆體統育人才崇學校也乙卯季夏余守是邦思有
以新之者而未獲請丙辰冬幾燬於火戊午秋復圮
於水學使者時將按試於是方伯苕水張公轉請於
前制府彭城李公今制府晉陽孫公共謀動帑鳩工
而庀材焉按其舊制擴以新見中堂五楹則因乎舊
堂前兩廂增三十三間為六十六間龍門東西各增
五間此則文武諸生揖讓進退含英咀華之所也堂
後有軒軒後有寢十有五間曰惟改作則學使者臧
否人物甲乙文章之地也寢之左為間十三右亦如
之因舊為新則厨爨之丁夫供事之書役所鍵閉扄
鑰之處也儀門三間前為頭門如其數而加高大焉
門左右為官廳為吏舍為鼔亭增舊之十二為二十
有四平西偏隙地為射圃治八椽於其後為馬廐或
因或創凡為間大小百六十有二至周圍内墻則用
挑而瓦封其上外墻則用築而棘覆其巔高均丈而
加三長則為文四百六十門以外石獅旗杆照壁森
然成列門以内公私所須之棹橙屏盂燈擎筐筥錡
釡銅錫磁漆飲食服用之器為數繁雜别登簿冊任
吏專掌俾可持久計用木大小三千五百六瓦二十
二萬二千磚一十九萬六千土坯十二萬九千計役
木工土工及搬運各工二萬八千五百舊存料物新
製灰石及雜物雜役不在此數價稱乎物直程其功
凡縻帑金三千九百有竒其時領帑備物無冐無遺
則清苑縣知縣徐時作早夜督察餼廪稱事前則試
用州判熊繹祖州同陳上朋繼則試用州同王士瀚
州判徐世彬肇工於九月朔越十有一月二十四日
功成兹役也員吏匠役趨事赴功興作以時制度峻
整於是保陽之提督學政公署可以冠冕直省之百
八十一郡矣乃肅所屬之文武生童以落之而并記
之石
保陽學政公署落成碑(乾隆四年二月鐫)錢陳羣
自方伯連帥以至一命下吏凡有教養訓練之責者莫
不有廨廨以居官官以視事居之所庀事之所集也
其始以公物剏建其後則各葺其居以集厥事無分
營亦無他諉前後更替守之俾勿壊猶易易耳學校
公署則不然以直隸言之為府十十其署為州五五
其署而八旗洎京兆所隸不與焉使者巡行所至歲
必一周席不暇煖既無餘力徧為新之守土之官間
以時鳩工飭材因陋就簡僅蔽風雨每遇秋霖積雪
甚至頽敗不測者丙辰春余奉
命留任衡文首按保陽見屋宇傾圮聽事後軒欂櫨欹側
篝燈視事風入窗牖聲淅淅然瓦腐椽蛀落棐几間
心每悸也未數日夜中大雨倒屋三楹冊籍盡為所
壓胥役以避漏移止他所僅以身免明日太守蜀郡
倪君過余為之愀然且曰吾日夜念此當為新之既
余以私艱歸里又三年服闋還朝復膺視學之
命則倪君已乘間力言於方伯張公轉請於前制府彭城
李公今制府尚書孫公支公帑鳩工卑者培之闇者
敞之隘者拓之少者益之易危而安舍舊而新煥然
改觀矣乃集保陽所屬及易州所轄文武生童二萬
餘人而命之曰美哉輪奐洵可觀瞻海内
皇上右文愛士爾幸生首善近地倡始風教宜各自奮勵
為天下桯式其視此矣余雖不敏願日孳孳焉與爾
等其勉之耳惟是倪君領劇郡贊理學政其餘事也
而經營區畫盡善乃爾其功之沾溉士林者閱歲時
久遠且不可澌滅矧余共事兹土身受其益可不紀
其績以傳於後至工直數目堂構規橅襄事各官如
知清苑縣事徐君時作等姓氏詳倪君記中兹不備
載云
重修廣濟橋碑記陳儀(子翽)
有橋於新橋之東者其名廣濟其長如干步其谾七其
高如干尺其廣如干丈其成以五月朔日其董是工
者安州賀生昌祖其往來巡工者清苑李丞(某)經其
始而觀其成則守保定倪使君也新橋在安州西二
十餘里跨府河以濟行人東安州西清苑南高陽任
邱北新安容城往來皆取道焉而府河挾一畆雞距
諸泉滙祁蒲曲逆之流每夏秋雨集溢岸騰湧而來
新橋之下不能容也則旁齧横奔而道為之絶於是
民又橋焉東曰普濟西則廣濟盖以濟新橋之不勝
濟普而廣之云耳二濟之中廣濟最衝則最先圮賀
生昌祖以父志葺而復之僅三谾去夏水大至則又
圮使君賑所部過之曰此不修二橋為無用矣行者
病居者亦病有應於旁者曰唯然前之圮也或涉而
溺焉有携孫赴墊俱殁于是三日浮出孫猶抱其頸
未釋也吾父感焉誓復之未及而疲囑予為之予與
二三父老勉為之今復以水毁今不能矣詢其名則
賀生昌祖也使君曰重勉之予助女於是出俸金為
之先且曰橋不勝水卑且狹而基不固也堅而㡳之
抗而崇之延而長之庶其可於是命李丞喻居人以
復橋便宜狀衆情大洽於是賈效其資工效其技農
效其力不兩月而橋成加其舊三之二焉偃之虹如
仰之月如雖有淫潦勿可毁也已於是刑牲徵伶祝
橋神而落之於是賀生昌祖介張天池侍御而來言
於余曰此倪使君之賜也請書之石以勸來者予謂
之曰凡人之能於其事者必有餘於是事者也人之
克舉其官者必有餘於是官者也夫以一人而察十
七邑賑貸之當否目不給視耳不給聽心思不給慮
僕僕往來猶濫且遺是懼而遑問一橋乎哉今使君
所至吏革其偽民獻其情井閭之間求得心思耳目
欲給而閒閒然若無所事因以其暇考山川釐疆域
烝孝秀咨耄耆旌隱節懲姦慝章教訓俗興廢舉墜
無不於是行也得之一橋何有而以為使君功乎侍
御曰乘輿以濟孟子譏之川無橋梁單伯傷之於其
細可以見其大此橋之修固使君之餘也獨不足徵
使君之餘於事且餘於官乎哉予曰然遂為之記
種栢說(乾隆四年三月)倪象愷
栢與松比節而材適用則過之學政署後隙地及東
西兩墻間人跡不到督縣胥劉名久覓業槖駝術者
於乾隆四年已未三月朔至望植栢二百六十一本
不疎不密裁培灌溉強幹弱枝期於接葉連蔭干霄
蔽日當夫棟朽梁蛀之候想即勝仕愉快之秋
國家養士待用視兹栢矣非旦晚事也勒歲月株數於
壁俾後之陸續儲養以至成材而大其用者有所考
焉署前列槐四顆
修保定府治記倪象愷
乾隆四年已未六月辛未府治公廨歲久將壓因謀
拆卸詳動公帑庀材鳩工員吏率作以至落成則時
維九月粤攷兹堂之作則明正德十四年已夘亦成
以九月明守張元電資中人也由監察御史守是邦
其所以甘棠吾保者事載志乘而兹堂則實始新之
并樹槐栢百本猶有存者今二百十五年矣予籍威
遠資中比鄰自臺灣道罷職而來五年於兹其所以
宣德達情教養士民者未知何似而兹堂之新則適
與之符何人地時事相值若斯之巧也為補槐之枯
者五栢之缺者二十為政在人時至事起安知二百
十五年後不又有從而新之補之以鞏固郡治於無
疆者乎聊記以竢之
畿輔通志卷一百八
