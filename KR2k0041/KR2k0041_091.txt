欽定四庫全書
畿輔通志卷九十一
藝文
志之有藝文也所以紀其地之山川風物與夫郡邑
之城池學校廨舍亭驛之廢興名宦鄉賢之遺蹟以
助諸志所未及而非有取於其地之人所爲之文章
一一而登載之也
京畿都會肇自皇古逮建爲京又歷數朝逾五百餘歲
其詩歌古文辭若碑銘記序之作所以流連其山川
風物紀述其郡邑官師所營建謌詠其名賢之行跡
者拔其尤而錄之且不勝載矣其他豈所暇及也哉
舊志疏於體例取畿輔之人所爲詩文無關於地事
者並牽連入之董子之策徐樂之書劉靜修之經說
楊繼盛孫承宗之奏牘諸名篇以入諸人本傳可也
於畿輔藝文之志何取乎廣平九子之詩容城三賢
之集可勝載乎今取舊志所登無關於地事者汰而
去之所存蓋無幾北方購書甚難而藏書之家多不
肯輕出故自正史而外名賢文士之專集十不一二
得焉姑就所見略加採輯不徧不該聊備其目存其
體例俾後之君子得以依類而致詳焉爾
詔令
漢武帝報右北平太守李廣書
將軍者國之爪牙也司馬法曰登車不式遭喪不服
振旅撫師以征不服率三軍之心同戰士之力故怒
形則千里竦威振則萬物伏是以名聲暴於遐方威
稜憺乎隣國夫報忿除害捐殘去殺朕之所圖於將
軍也若乃免冠徒跣稽顙請罪豈朕之指哉將軍其
率師東轅彌節白檀以臨右北平盛秋
漢章帝諭常山等郡守相勅
朕惟廵狩之制以宣聲教考同遐邇解釋怨結也今
四國無政不用其良駕言出游欲親知其劇易前祠
園陵遂望祀華霍東柴岱宗爲人祈福今將禮常山
遂徂北土歷魏郡經平原升踐隄防詢訪耆老咸曰
往者汴門未作深者成淵淺則泥塗追惟先帝勤人
之德底績遠圖復禹弘業聖跡滂流至於海表不克
堂構朕甚慚焉月令孟春善相丘陵土地所宜今肥
田尚多未有墾闢其悉以贍貧民給與糧種務盡地
力勿令游手所過縣邑聽半入今年田租以勸農夫
之勞
魏文帝賜中山王衮詔
昔唐叔歸禾東平獻頌斯皆骨肉贊美以彰懿親王
研精墳典躭味道真文雅煥炳朕甚嘉之王其克慎
明德以終令聞
唐憲宗賜冀鎮節度使王承宗詔
勅王承宗朕臨馭天下及此五年三叛誅除四方清
泰不以武功自負常推恩信爲先爾父云亡即欲命
卿受詔遠近方鎮内外人情紛紛奏陳皆云不可朕
以卿累代積勳賢之業一門有忠義之風功著艱危
恩連姻戚雖中心是念而衆情難違可否之間久不
能决然亦欲觀卿進退之禮察卿忠孝之心即自罹
憫凶倏經時月待使臣而動皆得禮奉章疏而言必
由衷靖獻官員願輸貢賦而又上陳密欵遠逹深誠
潔身而謀出三軍損已而讓推二郡斯有以得臣子
之大節知君親之大恩公卿既然朕意亦定特加新
命仍撫舊封命授卿起復左金吾大將軍檢校工部
尚書充成德軍節度使恒冀深趙等州觀察等使兼
御史大夫仍賜上柱國并賜誥身旌節等往想卿忠
孝哀感兼深其德棣兩州以卿退讓元欲卿於親屬
之内選授一人在法雖有推恩相時亦恐非便今所
以除薛昌朝德棣兩州觀察使昌朝昔嘗事卿先父
今又與卿親鄰卿宜具以誠懷令報昌朝知悉卿今受
命之後足得節制三軍使其不失事宜方見卿之忠
藎昨者衆情易惑非卿不能效此誠羣議難排非朕
不能斷此意所以保持大義勉勵遠圖深念斯言永
副予望其當軍大將已下各宜特與改轉卿即條錄
聞奏其官徤等亦宜量加優賞想宜知悉
唐穆宗加裴度鎮州四面招討使制
門下傳云死者不可復生刑者不可復續是以先王
斬一枝指殺一犬彘莫不伏念隠悼至於旬時决而
行之蓋不得已也予於鎮人亦然伏念俟其悛革詎
止旬時乃命相臣招懷撫諭矜其詿誤示以生門期
於盡脱網羅豈可驅之陷穽而豺狼當道荆棘牽衣
雖欲歸於有仁厥路無由而至况王師壓境義勇爭
先朕每抑其鋒鋩未忍覆其巢穴是猶愛稂莠而傷
稼穡養癰疽以潰肌膚獨懷兒女之仁慮失祖宗之
典今上台居鎮算畫無遺操晉陽之利兵驅屈産之
良馬舉河東義武之衆合滄景澤潞之師當元翼受
命之初乘田布雪冤之頃舉毛拾芥其易可知兼用
威恩尚存招致宜令河東節度使裴度充鎮州四面
招討使於戲以一城之卒敵天下之師徇猖獗之徒
抗君父之命吾哀爾軰死實無名苟能自新亦冀容
汝主者施行
唐穆宗授鄭涯義武軍節度使制
門下鮮虞舊國上谷雄藩總中山之甲兵接薊門之
封壤睠求良帥允屬碩臣銀青光禄大夫守太子賓
客分司東都上柱國滎陽縣開國男食邑三百戸鄭
涯弘廓宏才易簡正性雅量溟廣貞標嶽孤通鈐匱
之竒書負珪璋之雅器自發揚術業歷踐清途懿聞
淑聲推爲茂德日者常膺奬任屢鎮方隅惠愛洽於
轅門謳歌溢於閻井洎謫居遐徼旅處洛師惕厲日
聞屯夷一貫是命載圖來效復議寵遷於戲選將之
難古今爲重而况易水之上尤藉謀猷爰求惟舊之
賢式重作藩之寄爾其勉思鎮馭益念訓齊惟克已
可以愛人惟推恩可以撫衆壊帳豈專於仁祖褰帷
宜嗣於賈琮俾外秩於春卿更增榮於亞相往承休
命無忝新恩可檢校禮部尚書使持節定州諸軍事
兼定州刺史御史大夫充義武軍節度易定等州觀
察處置北平軍等使散官勳封如故主者施行
唐穆宗授劉悟昭義軍節度使制
門下昔潢池驟變則龔遂亟行河内去思而寇恂來
復所以順人情而急時病也况雞澤衡漳附於上黨
控帶河洛搤束燕趙其土瘠其人勁養理訓習尤所
重難而幽州盧龍軍節度使檢校司空劉悟前臨是
邦其政方睦兵甲完備師徒具嚴刑當罪而人不冤
賞當功而財不費軍政威而無虐吏道察而不苛州
里行信讓之風鄉曲除武斷之患方將久次以惠斯
人而難起幽陵救深焚溺輟於既理與彼維新乘軒
纔及於邢郊妖彗忽生於冀分空沉台座未辨渠魁
予懷震驚物聽傾駭校其遠邇當分後先遂駐腹心
之雄以供臂指之用復還龍節再息棠隂勉受新恩
無移舊貫可依前檢校司空兼潞州大都督府長史
兼御史大夫昭義軍節度副大使知節度事澤潞磁
邢洺等州觀察使勳封如故
唐穆宗授牛元翼深冀等州節度使制
門下鷹隼擊則妖鳥除弧矢張則天狼滅湯沐具
而蟣蝨相弔針石熾而痤疽立潰苟得韓盧而示之狡
兔則可備爼豆而俟脯醢矣復何憂於越軼乎夫將
者亦蟣蝨之湯沐而渠魁之韓盧也我得之矣又何
患焉檢校右散騎常侍深州刺史牛元翼挺生河朔
之間迥鍾海岳之秀幼爲兒戲營壘已成長學神樞
風雲諳曉衆推然諾已任安危善用竒兵尤精攻擊
陳安之矛丈八顔高之弓六鈞或山立於軍前或肉
飛於馬上而又謙能養勇孝以資忠雖膽力過人而
心誠許國自常山作沴上將罹災慟哭轅門誓清妖
孽羽書三奏驛騎四馳上請廟謀旁徵隣援指期斬
叛剋日圖功斷自予衷開懷用爾夫以爾之才力而
取彼之兇殘是猶以火焚枯以石壓卵螳臂拒轍雞
肋承拳萬萬相殊破之必矣而况於鎮之黎人皆朕
之赤子爾之部曲即鎮之卒徒聞爾鼓鼙之音懷爾
椒蘭之德吾知此軰誰不革心爾其寒者衣之饑者
食之無發室廬無害農稼苟獲戎首置之藁街下以
報忠臣之冤上以告先帝之廟則蚩蚩從亂予又何
誅於戲殺人盈城爾其深戒孥戮誓衆朕不忍言再
換蟬冠新持武節恩不虛授爾其敬之可檢校右散
騎常侍充深冀等州節度觀察等使
唐穆宗授牛元翼成德軍節度使制
門下王庭湊山東之一叛卒也非有席勲藉寵之資
強大結連之勢一朝驅朕赤子弄吾甲兵是猶以羊
將狼早己潰其心腹而猶越月踰時莫見舂其喉脊
豈非常山無帥趙子弟無所歸耶翕而受之我有長
畫深冀節度使檢校右散騎常侍牛元翼燕趙間號
爲飛將望其旌幟者莫不風靡雨散圖其戰伐不可
勝書而又忠孝謙廉慈仁和惠愛養士伍均如鳴鳩
鎮之三軍爭在麾下自領深冀殷若雷霆居四戰之
中堅一城之守以少擊衆以智料愚鼓角不驚而梯
衝自殞人願爲用寇不敢前掃吾氛煙捨此安往前
所謂我有長畫莫若用心以來鎮人是用益以二州
超之八座帥乃成德廉其四封爾其來者懷之迷者
諭之老者視之幼者撫之往者遏之逆者絶之惟是
六者爾其懋哉可檢校工部尚書充鎮州大都督成
德軍節度使鎮深冀趙等州觀察處置等使
唐穆宗授李籌盧龍節度使制
門下召奭舊邦燕昭故國其地廣而要其俗勁而雄
儻非英偉之才孰控臨戎之任詢於執政爰有良臣
具官李籌刜鍾利器搆厦宏材負頗牧之威名藴關
張之節槩夙明軍志妙揣敵情訓戎兼務於詩書養
士必加於觴豆日者咸推友悌實倅元戎屢參必勝
之謀常贊在和之義洎專庶務益洽羣情貔貅仰愛
日之恩疆場賴仁風之固是用寵其龍節榮彼鴒原
俾登韓信之壇仍進王祥之秩爾其禀我王度振乃
家聲推信義以睦隣封謹法令以威藩落武有備而
不用士佚樂而不驕四者聿修七德斯在服我明訓
厥惟欽哉可檢校太保幽州大都督府長史盧龍軍
節度使餘並如故
宋哲宗賜保寧軍節度使馮京告勅茶藥詔
勅馮京卿以篤老久勤外服留籥之重擁髦而東蒙
犯氛埃徒御良苦宜省思慮近藥物勉遵時令以副
朕懷
宋哲宗賜保寧軍節度使知大名府馮京進奉賀
端午節馬詔
勅馮京受鉞將壇剖符畿甸效充庭之駿足慶中火
之良辰乃眷勤誠不忘嘉歎
宋哲宗趙州賜大遼賀正旦副使茶藥詔
勅徂歲向晚脩途苦寒方趨造於會朝未即安於舍
館往加恩錫增重使華
宋哲宗除韓琦京兆尹再任判大名府制
分陜稱伯召南當公職之尊啟魏就封畢萬得國名
之大况吾元老爲世宗臣久倚師垣之嚴宜遷尹節
之寵飭宣典策敷告縉紳具官韓琦道醇而深器遠
而博渾渾忠孝之業憲憲文武之姿感通仁朝亮衆
采於台極翼戴英考捧大明於天衢肆朕纘圖厥初
謀落爕諧四氣之序熙輯百官之成登昭公槐奄蒞
國社鎮定大事妥如九鼎之安承寧諸侯端若元龜
之信歲勤再閱師律既和重念郊圻之雄旁據河山
之險徒得君重以宣王靈就更西雍之旄留主北門
之鑰載敦爰賦并實幹封於戲漢咨陳平安危注於
上意唐用裴度輕重繋乎厥身維乃純誠無愧前烈
懋服休命往其欽哉
元世祖封伯夷叔齊詔
蓋聞古者伯夷叔齊逃孤竹之封甘首陽之餓辭爵
以明長幼之序諫伐以嚴君臣之分可謂行義以逹
道殺身以成仁者也昔居北海之濱遺廟東山之上
休光垂於千古餘澤被於一方永懷孤峻之風庸示
襃崇之典於戲去宗國而辭周粟曾是列爵之可縻
揚義烈以激清塵期於世教之有補可追封伯夷爲
昭義清惠公叔齊爲崇讓仁惠公
元世祖贈諡左丞董文炳制
折衝禦侮誠社稷之良臣崇德報功實國家之令典
途雖殊於生死禮當極於哀榮故資德大夫中書左
丞僉書樞密院事董文炳王佐之才將家之子自出
宰於劇縣嘗入侍於潛藩山路間關謁戎輅遠趨於
六詔風濤洶湧扈龍舟首渡於三江迨朕嗣服之年
委以專征之任截彼淮浦至於海邦招降兩浙之新
民撫定八閩之故地大小數百戰奮不顧身勤勞三
十年厥有成績往者㫿陽城下父已殁於兵鋒比來
楊子橋邊男復終於王事一門忠孝萬古芳香及兹
幹事而回方以不次而待何言中路殱我良人蓋非卿
孰佐於朕躬而獨朕悉知於卿意弗頒異數曷慰永
懷其陞一品之榮以賁九泉之墬倘其有識歆此無
窮可贈金紫光禄大夫平章政事諡忠獻公
元世祖贈翰林承旨王磐官制
崇德報功思靡忘於先正易名節惠禮具載於彝章
故翰林學士承旨資德大夫知制誥兼修國史領集
賢院事致仕王磐志大以剛識明而遠惟根本培植
於内者確乎不拔故英粹發越於外者煥乎有文出
處無愧於心窮逹不易其守潛知逆黨星言發青社
之謀明斥權姦露奏重紫薇之柄出於藩則用蘇民
氣入視草則允契宸衷贊大議於廟堂播清芬於簡
策諫止東伐奮不顧身請復外臺凜然抗疏是以皇
祖篤褒嘉之眷昭考垂飫賜之勤正有待於乞言何
屢陳於謝事榮歸梓里庶衍椿齡朕方嗣服於丕基
天不慗遺於一老追惟往行惕用興懷俾超進於孤
卿仍具頒於寵數於戲千古淵源之學蔑以踰修一
生忠義之心諒無愧軾顧二賢已膺於美諡而兩字
宜嫓於前休精爽如存欽承不昩可贈榮禄大夫少
保諡文忠公
元世祖贈丞相史天澤諡制
周制以八統詔王必先敬故漢官以列爵馭下亦自
報功古有彝章朕兹申勸故開府儀同三司平章軍
國重事中書左丞相史天澤性資貞亮器宇沉雄自
開國以將三軍妙契淮隂之略至分茅而推千乘甚
高孤竹之風况結知於累朝迨總戎於四紀及朕纂
承之始克膺輔相之良内秉國鈞兼筦機於右府外
清邊祲幾受鉞於齋壇可謂威惠之交孚抑亦忠勤
之備至繼以荆蠻之蠢重煩汴省之趨惟時壯猷行
策功而飲至不圖晚志遽引年以謝歸申言齒德之
尊端念典刑之益命開府第協贊廟謀方就佚於尊
罍復遺憂於邊閫冀資偉算用一遐陬顧上游之濟師
方倚坐籌之勝愴中途之病革莫收卧護之勳弗飭
厥終曷旌乃績宜表出羣之行進登符六之階於戲
國步方新天不慗遺於一老閔章加襚卿其永賁於
九原營魂有知歆予異渥可贈開府儀同三司太尉
諡忠武公
元世祖贈太保劉秉忠諡制
臣以忠孝而事上貴輸獻納之誠上以禮義而遇臣
思篤始終之愛視死之日猶生之年故光禄大夫太
保參領中書省事劉秉忠學窺天人識貫今古邃冲
而有守安靜而無華昔侍潛藩稔聞高論適當三接
之際懇上萬言之書蓋將舉天下而措諸安以戒爲
人主者果於毅朕嗣服而伊始卿盡力以居多蓋得
卿實契於朕心而獨朕悉知於卿意事皆有騐人匪
他求周旋三十年不避其難剴切數百奏各中其理
共成庶政方圖任於舊人誰謂旻天不慗遺於一老
興言及此何日忘之載惟台輔之尊厥有泉扄之賁
是用錫之綸命峻一品之華階襚以衮衣躡三槐之
正位復加顯號允答殊勳惟爾英靈識予哀寵可贈
儀同三司太傅諡文貞公
明成祖營建北京詔
開基創業興王之本爲先繼體守成經國之宜尤重
昔朕皇考太祖高皇帝受天明命建都江左以肇邦
基肆朕纘承大統惟懷永圖眷兹北京實爲都會地
勢雄偉山川鞏固四方萬國道里適均惟天意之所
屬實卜筮之攸同乃倣古制徇輿情立兩京置郊社
宗廟創建宫室上以紹皇考太祖高皇帝之先志下
以開子孫億萬世之弘規且於廵狩駐守實有便焉
爰自營建以來天下軍民樂於趨事天人協贊景貺
駢臻今工己告成選十九年正月朔旦御奉天殿朝
百官誕新治理用致雍熙於戲天地清寧衍宗社萬
年之福山河綏靖隆古今全盛之基乃命禮部正北
京爲京師不稱行在
下國中令漢清河王慶
寡人生於深宫長於朝廷仰恃明主垂拱受成既以
薄祜早離顧復屬遭大憂悲懷感傷蒙恩大國職惟
藩輔新去京師憂心煢煢夙夜屏營未知所立蓋聞
治不獨理必湏明賢今官屬並居爵任失得是均庶
望上遵策戒下免悔咎其糾督非枉明察典禁無令
孤獲怠慢之罪焉
下冀州令魏王操
阿黨比周先聖所疾也聞冀州俗父子異部更相毁
譽昔直不疑無兄世人謂之盗嫂第五伯魚三娶孤
女謂之撾婦翁王鳳擅權谷永比之申伯王商忠義
張匡謂之左道此皆以白爲黑欺天罔君者也吾欲
整齊風俗四者不除吾以爲羞
旌盧植令魏王操
故北中郎將盧植名著海内學爲儒宗士之楷模國
之楨幹也昔武王入殷封商容之閭鄭喪子産仲尼
溳涕孤到此州嘉其餘風春秋之義賢者之後宜有
殊禮亟遣丞掾除其墳墓存其子孫并致薄醊
下田疇令魏王操
昔伯成棄國夏后不奪將欲使高尚之士優賢之主
不止一世也其聽疇所執
議燕王稱臣詔魏陳留王
古之王者或有所不臣王將宜依此義表不稱臣乎
又當爲報夫後大宗者降其私親况所繼者重耶若
便同之臣妾亦情所未安其皆依禮典處當務盡其
宜
畿輔通志卷九十一
