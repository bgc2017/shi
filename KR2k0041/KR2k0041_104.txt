欽定四庫全書
畿輔通志卷一百四
傳
明
曹鼐傳本朝湯斌
曹鼐字德恒寧晉人宣德初以舉人署代州學正自
陳年少不敢為人師願入太學肄業或得一劇官自
效改泰和縣典史七年部匠役入都疏乞會試中禮
部第二廷試進士第一人授翰林院修撰正統元年
兼經筵講官預修宣宗實錄書成進侍講五年二月
以楊士竒等薦同馬愉並直内閣典機務九年進翰
林學士鼐為人内剛外和通達政體時士竒等相繼
卒凡議大政諸臣皆推决於鼐中官王振用事鼐正
色不少假振亦憚而忌之尋遷吏部左侍郎仍兼翰
林學士十四年額森寇大同王振勸帝親征鼐與諸
大臣扈蹕從至宣府諸臣請班師不聽鼐曰臣子固
不足惜主上繋天下安危豈可輕進振怒曰倘有此
亦天命也既而前驅敗報踵至振始懼還次土木額
森遣使通和帝召鼐草詔答之寇騎突蹂陣而入鼐
及從官數十人皆死之景帝立贈榮祿大夫少傅吏
部尚書兼文淵閣大學士謚文襄官其子恩大理評
事英宗復位加贈太傅改謚文忠又官其子錦衣衛
百戶
王驥傳湯斌
王驥字尚德束鹿人長身偉幹多力便騎射剛毅有
膽舉永樂四年進士為兵科給事中使山西奏蠲鹽
池逋課二十萬人皆德之遂遷其省按察司副使召
入為順天府尹擢兵部右侍郎時承平久軍政漸弛
驥以整飭戎備為己任奏減内外衛所及王府護衛
餘丁之在營者又定陜西衛所軍士更番操練法九
載進尚書坐議邊事遲五日期與侍郎鄺埜同下獄
尋釋之正統二年阿勒坦多爾濟巴勒數侵掠甘凉
諸邊諸將莫能禦於是英宗命驥輟部務行邊制詔一切
便宜行事是時都指揮使安敬為偏將黷而怯都督
蔣貴都御史曹翼追寇至魚兒海將及之而敬謂前
途無水草不可進引還曹翼言狀英宗密勅驥責貴
死狀而僇敬軍中以徇驥故秘之而疾驅至軍中大
會將士方就列問諸將曰曩大軍追敵逗撓誤事者
為誰諸將伏地頓首曰諸將皆無狀然先退者都指
揮使安敬也驥命縳敬立斬轅門下而顧都督蔣貴
曰公為大將遇敵輙引退亦當死貴惶恐伏地不敢
仰視久之乃稱詔責狀以聞一軍股慄遂大閱將士
分兵畫地使諸將自為防禦會别部巴圖博囉寇莊
浪都指揮魏榮遂擊走之而盡收其男女駝馬以歸
軍為之一振驥以二月出八月還京阿勒坦尋復入
寇詔任禮為平羌將軍蔣貴趙安為副而特命驥往
監督諸將悉取進止驥諜知寇營所在乃選精騎授蔣
貴使為前鋒直搗狼山而自與任禮等率大軍為後
繼且謂貴曰勉旃不成功無相見也貴遇寇於石城
擊走之驥曰寇未大衂驟退且復來使我疲於奔命
非計也乃令貴復帥精騎二千出鎮夷關書夜兼行
追及大敗之得其左丞及禆將百人斬首三百餘獲
金銀璽印各一駝馬兵甲千計驥與任禮兵至梧桐
林得樞密同知僉院十五人萬戶二人招降部落數
十帳窮追至黑泉而還右軍趙安等出昌寧至刁力
溝得右丞達嚕噶齊三十人駝馬甲兵稱是是役也
分道出塞期會夾攻轉戰二千餘里阿勒坦走死論功
貴禮皆封伯而驥以兵部尚書兼支大理寺卿俸尋
詔還理部事六年有麓川之役麓川本百夷僻遠不
當中國一郡宣慰司土官思任發叛黔國公沐晟遣
將討之不利廷議遣官招諭而王振方用事喜功名
驥知振指力主用兵振大悅遂絀廷議拜蔣貴為平
蠻將軍驥總督軍務大發東南諸道兵十五萬討之
轉餉半天下瀕行賜驥貴黃金兜牟細鎧蟒繡緋衣
朱弓矢驥乘傳至雲南會天大暑衆請按兵驥曰賊
方熾毒吾民敢阻軍者斬於是部署諸將至金沙江
分軍三路搗上江寨上江賊扼塞攻三日不下會大
風縱火焚栅乘勢力攻斬首五萬餘級上江平遂由
夾象石渡賊乘險自守驥督兵深入破連環七砦於
沙木籠山又敗其象陣於泥溝箐拔摩尼寨長驅抵
麓川俘斬及溺死者數萬思任發奔緬甸以大捷聞
而是時維摩土司韋郎羅僭稱廣新王詔驥移師討
之驥曰此不足血吾刃也遣偏師壓其境言王尚書
大軍且至賊驚潰韋郎羅走安南即傳檄且入安南
追賊安南王大懼斬其首并縳其妻子來獻廣南富
州土司儂郎與沈正交惡搆兵十餘年驥移文諭之
立解師還帝遣戶部侍郎王質賫羊酒迎勞數百里
外既入見賜宴奉天門封靖遠伯歲食祿千二百石
予鐵劵世襲指揮同知賜賫逾等貴亦進封定西侯
驥自是以勲爵奉朝請不預兵部政矣而是時思任
發尚竄緬甸其子思機發率餘衆往來窺伺乃復命
驥總督雲南軍務於是驥率都督冉保毛福夀及定
西侯等會木邦等蠻兵進討而思機發走入緬甸竟
不可得僅縱兵搗其巢俘其妻子及從賊百餘戰象
十一立隴川宣慰使而還驥加祿三百石貴五百石
亡何思任發為千戶王政所殺而思機發兇暴益甚
數入寇時定西侯已死復以驥為總督宫聚為平蠻
將軍帥師十五萬直抵金沙江賊立柵西岸驥潛渡
破之賊又立柵於鬼哭山巔驥縱火連破諸寨墜崖
谷死者以萬計而竟不能得思機發當是時王師屯孟
那其地在金沙江西去麓川又千餘里諸蠻見大軍
皆震怖曰自古漢人無渡金沙江者今王師至此豈
天威耶而窺大軍亦欲還復擁思任發少子思陸據
孟養驥度賊終不可滅乃與思陸約立誓金沙江上
曰石爛江枯汝乃得渡思陸亦懼而聽命乃班師議
者頗咎驥老師費財以一隅騷動天下而雲南訓導
詹英抗言驥等多役民夫麾下大軍一日起行互相
蹂踐又每軍負米五斗䟦涉山谷不勝其苦自縊者
多師抵金沙江徬徨不敢渡既渡縮朒不敢攻指揮
路宣翟亨等俟賊解散多捕魚戶以為賊俘此何異
李宓之敗而楊國忠以捷聞也奏下法司王振主之
僅停奬勞而已尋改驥為平蠻將軍討貴州苗獲其
魁剗平王蠱富者檻送京師再加歲祿百石予世劵
土木之難廷臣劾振因連驥景帝以驥多功置不問
復召為總督南京機務南畿素習偷惰戎務廢弛驥
至一以所馭軍法教之而尚書于謙弗重也因事解
其任奉朝請帝雖罷驥而内猶嚴之時禁私役閹人
惟黔國公寧陽侯得留四人驥獨留六人驥老且八
十躍馬食肉縱酒盛聲伎如故會石亨等奉英宗復
辟驥與焉仍召領兵部事加號奉天翊衛推誠宣力
守正文臣光祿大夫柱國數月請老又三年乃卒年
八十三贈靖遠侯謚忠毅子瑺嗣瑺卒子添嗣添尚
嘉善長公主卒子憲嗣憲卒子瑾嗣瑾卒子學詩嗣
學詩卒無子弟學禮嗣
王翺傳湯斌
王翺字九臯鹽山人永樂十三年會試貢士於行在
禮部舉翺第五時成祖欲建都北平思得北士用之
得翺大喜召見賜酒食及殿對奏名二甲第一入翰
林為庶吉士授大理左寺正左遷行人宣德元年以
楊士竒薦擢行在山東道御史十年擢僉都御史正
統元年鎮守江西還復巡鹽浙江四年松潘用兵命
翺同都督李安往討之事平鎮守陜西七年提督遼
東軍務翺以遼東法令久弛將士驕玩賊至皆不肯
力戰因諸將庭謁召都督以下責以喪師失律罪當
斬軍中股慄叩首願效死自贖翺乃自行邊起山海
關抵開原繕城垣濬溝塹斥堠相望又以邊塞孤遠
軍興輙虞匱缺緣俗立法令有罪者悉得收贖十年
間得金穀馬牛羊無筭遂督諸軍出塞屢有斬獲進
右副都御史指揮孫璟以漏關鞭戍卒至死其妻女
哭之亦死他卒訴璟殺一家三人翺曰卒死法妻死
夫女死父非殺也璟得無累卒以能將名十四年秋
額森猝犯廣寧翺收兵入保或謂翺城不可守翺怒
按劒曰敢言棄城者斬伺寇怠遣諸將分道擊之額
森勢蹙引去景泰三年還掌院事尋加太子少保會
兩廣寇亂復命翶往寇聞翺至大懼欵服翺亦推誠
撫之嶺南遂安翺久歷軍中恩威並用所至輙有功
他人莫能及也四年召還遷吏部尚書與王直同掌
部事天順改元直老乃專任翺時李賢為石亨所讒
謫外帝以問翺翺力言賢無罪賢得留賢在内閣亦
左右翺翺以是得行其志帝嘗從容謂賢今六部皆
得人惜吏部王翺老爾賢對曰翺雖老精力未衰聞
祿命之說翺夀最高帝喜曰如此可無慮每進退大
臣帝必召翺咨可否寵待日隆羣臣無敢望所推擇
文武大吏耿九疇軒輗年富李秉程信施聚焦禮范
信皆為名臣嘗侍遊西苑醉命扶還其家南城五花
樓成召翶落之稱翺先生賞賜優渥每引選入奉天
門或雨雪中貴扶掖上下有所遊幸召翺俱輙傳侍
郎代選然翺歸雖極暮必蒞署閱所選惟恐有不當
也憲宗立加太子太保特命免雨雪朝朝以朔望三
上疏乞骸骨降旨慰留數遣醫視疾三年疾甚乃許
致仕卒年八十有四贈太保謚忠肅翺剛明正直憂
國奉公每見朝廷行一善政則喜見顔色稍未善則
攢眉終日聞四方水旱災傷急詢所在官吏有無積
儲民得不流離餓死否在銓曹謝絶請謁公餘恒宿
直廬非歲時朔望謁先祠未嘗歸私第論薦不使人
知忘情恩怨曰吏部豈快心恩怨地也自處尤廉峻
景帝知翺貧詔為治第鹽山力辭不受孫疄廕入太
學不使應省試曰汝幸得門廕勿妨寒士路有中貴
遺明珠數顆辭之弗獲綴珠衣領間數年中貴死召
其猶子還之女嫁為畿内士人賈傑妻翺夫人數遣
迎女傑恚曰若翁典籖移我官京師反手爾何往來
不憚煩也夫人聞之乘間置酒跪請翺翺怒推案擊
夫人傷面傑亦卒不調也方曹欽反執李賢於長安
門往見翺翺叱曰朝廷何負若若乃反耶殺李公毋
寧殺我欽遽謝曰不敢驚長者賢得免每朝退孑然
獨行馬昴崔恭軰皆翺所推舉同列九卿直名呼之
其為時嚴重如此李賢嘗謂翺亂而敬擾而毅簡而
廉剛而塞強而義臯陶九德王公有其五矣嘗對便
殿英宗曰北人文雅藻飾不及南人顧質直雄偉緩
急當得力翺承帝指引用多北人然所舉皆能其職
至姚䕫在吏部始推挽南人而清譽稍不逮翺故世
以翺為善知人子竚世官錦衣衛千戶
岳正傳湯斌
岳正字李方漷縣人舉禮部第一進士第三人授翰
林院編修遷左贊善天順初改修撰以吏部尚書王
翺薦召見文華殿正長身美鬚髯帝遥望遽色喜既
登陛又喜問年幾何對曰四十家何在曰漷縣又問
舉進士何科曰正統十三年帝益喜曰汝既我北方
人朕又首擢汝今用汝内閣須努力輔朕許彬老矣
不足恃也正頓首受命出赴閣石亨張軏遇之愕然
比入帝曰今日擇一閣臣甚喜亨軏請為誰帝曰岳
正但官小耳須與吏部侍郎兼學士亨軏以不由己
進陽頓首賀曰陛下既得人俟試之稱職進官未晩
也帝默然時時得召見言事欽天監湯序奏災異以
奸臣未去帝問正對曰奸臣無主名即求之人人自
危且序術淺不足信事遂止錦衣官校邏得一妖言
僧獄具坐反論太監牛玉請官邏者正謂事縱得實
不過合妖言律邏者凖格給賞不宜與官朝論韙之
亨與太監曹吉祥擅權有匿名書指斥吉祥罪狀吉
祥怒請榜購告捕者正與呂原入見曰為政有體盜
賊責兵部奸宄責法司天子出榜購募未之前聞且
堯建進善之旌舜立誹謗之木秦始皇拒諫乃下誹
謗妖言之令由此過失不聞卒以亡國願陛下以堯
舜為法以秦為戒且必欲廉得其人緩則自露亟則
逾匿吉祥方固爭帝曰正言是也因不問亨從子彪
鎮大同遣使獻捷使者言捕斬無算皆梟置林木間
正取地圖指示之曰某地至某地四面沙漠無林木
汝梟置何所其人語塞是時亨言祥勢大横正間為
帝言盍早制之不者且有變帝曰汝可往告朕意正
徑造二人所諷令自戢解兵柄吉祥與亨忿謂正實
短我顧藉上語劫我因合謀去正會承天門災下詔
罪已正草詔歷陳弊政詞切直亨等遂搆蜚語指為
謗訕謫廣東欽州同知道漷以母老留旬日而兵部
尚書陳汝言故曹石黨也正在帝前嘗言其不可用
因銜正嗾邏者中以私事逮拷詔獄謫戍肅州鎮夷
所都督季鐸遂奏奪其所居第正至涿州夜宿傳舍
手梏急掌墳且死涿人楊四者能急人難取醇酒醉
解人夜伺其熟寐脫梏刳中又啖以金乃得至戍所
亨吉祥既坐反誅帝謂李賢曰岳正固嘗言之賢對
曰正有老母得放歸幸甚乃釋為民憲宗即位御史
呂洪等請復正官吏部擬調南京帝特留之命充經
筵講官纂修英宗實錄正既復官自以為當大用賢
欲薦為南京國子祭酒正不悅頗怨望有譖之於賢
者賢亦嗛之故事清理武選貼黃會推兵部侍郎及
都御史各一人時兵部尚書王竑等會薦正可侍郎
都給事中張寧可都御史有旨用侍郎王復都御史
林聰而責會推不公並出正寧為知府寧知汀州而
正知興化寧亦負時名故時論為之譁然正至官勤
修民事興水利又積穀貸民手司出納吏不得緣為
奸由是民食其德而規利者騰為謗言三年來朝遂
乞致仕時季鐸敗勅還正故第居三年卒正文章氣
節名動天下在内閣才二十八日任事敢言或時廷
爭至語唾濺御衣有規以信而後諫者正慨然曰上
顧我厚不敢不盡心子以諫官處我耶英宗亦悉其
忠謫戍時謂近臣須還我生岳正故權倖不敢加害
又時念曰岳正倒好只是大膽正因用帝語自題像
贊曰岳正倒好只是大膽惟帝念哉必當有感如或
赦汝再敢不敢臣嘗誦古人之言益將之死而靡憾
也其始終強項如此正無子一女適李東陽嘉靖中
追贈太常寺卿謚文肅所著類博稿十卷
邢表傳彭詔
公諱表字居正别號拙菴燕地文安人狀貌魁梧資
性聰敏齓齒即見器於督學程公博通經史尤精理
學嘗曰中庸一書聖賢關鍵唯我能尋著路頭景泰
丁丑成進士筮仕獲嘉地衝民狡獪難治公以儒術
飾吏事尚德黜刑專務以恩結復流民千七百戶田
賦有制科差惟均擇民間俊秀子弟建社學教之雙
馬營俗尚強梁民習為盜聞公至悉易暴為良尋擢
守彰德蓋異數也獲民勒石志思及知彰德持正守
法摘發如神適衡水民王澤為校尉馬成誘至安陽
殺澤竊其妻以逃澤甦赴愬於公捕之不得具疏城
隍數日成擕所竊婦出首人咸以為神調衛輝時久
旱瘟疫大行醮禳之俄頃雨如注次年水災奏免六
郡稅糧陞山東左參政轉右布政使總理大同糧儲
懲刈奸弊殫厥心以懋乃績未幾丁内艱服闋以原
官補四川川苗民雜居區畫非易復旱災連年道殣
相望公倣常平法出廩庾賑之全活數萬衆廷議以
公文武壯猷晉大中丞巡撫全蜀公以川事之壊土
司驕縱淫佚且苗情難束以漢法而貪帥好為激變
以邀功名諸偏裨又多紈袴子弟弗任馳驅以故竊
發易創也率縱之使横即大創亦易舉也率弛之使
蔓蓋不蔓無以糜大官之錢不横無以為封拜之地
此西南諸蠻所以易戢而難靖者自昔皆然公於是
簡壯勇於部伍正首惡以安反側置戍建堡使蠶叢
鳥道之鄉悉遵道遵路又思大荒之後繼以大兵民
艱乃食非屯田無以計久遠但屯法之不行皆緣歲
有豐歉租惟一制未卜逢年之利先驚追呼之魂此
邊陲所以空饒可耕之田而荷戈之士卒無辭於呼
庚癸也今與軍民約課耕不課稅俾沿邊閒地聽其
開墾粟既充則價易賤以銀易粟邊儲庶不憂匱乏
矣奏可兩年而置措得羡糧數萬公撫蜀四年兵荒
頻仍建昌之役戎服臨陣者八閱月致疽發於背卒
萬山中沒之日槖如洗軍民號泣為之罷市訃聞上
悼惜久之予葬又為文以祭之榮亦至矣公深於中
庸者中庸之學言性命不離參贊細而魚鱉草木蠢
茲苗蠻俱關中和公世生北鄙業顯西南詩云在彼
無惡在此無射庶幾夙夜以永終譽其公之謂乎公
曰中庸一書惟我尋著路頭豈欺我哉
王遴傳本朝孫承澤
王遴號繼津霸州人年甫壯慨然有四方之志嘉靖
丁未成進士授紹興府推官考滿至京於貴要一無
所謁遂以平常復任知公者甚為不平吏部亟陞為
武選主事以解人言時楊公繼盛為武選員外郎甚
相得也楊公上疏劾奸輔嵩自分必不免以妻子託
公公曰君為社稷計吾不能為社稷以安君之心乎
楊曰余一女二子一子巳有親次子與女婚嫁皆在
君擇焉公乃以女許其次子楊疏下逮繫刑部公往
送至獄時奉旨查嚴效忠嚴鵠冐功事兵部尚書聶
豹嚴之門人也公言冐功之事宜據實具覆聶使人
約火房語曰此何時也况嚴未嘗冐功併陞亦有事
例出一稿付公公曰嚴未嘗冐名嚴效忠安在哉併
陞雖有事例皆奸人骫法舞文非祖宗舊制也聶面
赤但曰將稿付郎中次日公約同官另具一疏說堂
聶曰有稿矣此稿云何公曰司稿查據節年邦政事
例不敢欺皇上嚴效忠嚴鵠本冐功而今曰不然此
不欺皇上乎先生平日講學以聖賢自處上起之廢
籍不二三年位至大司馬恐堂疏一傳名節掃地矣
乞熟思之聶擲稿於地曰君為君子豹為小人矣聶
知公不可奪乃密報嵩嵩上疏辭冐功之官切齒於
公會有窮弁聲冤者逮公下錦衣獄查無干涉釋放
楊公之獄上論死公徬徨如失左右手自往西市收
其屍作詩二首哭之時口語籍籍公不顧也未幾陞
公巡兖州道有宗室為盜人不敢問公至擒寘於法
四境肅然又自河北道轉山西岢嵐兵備副使以邊
患正廹當國者欲以難公也公修隘塞通水渠聲望
大著撫按皆忌之公具呈告休撫按遂會疏糾劾降
調而南京科道中有為公舊屬吏為公註劣者竟以
大計拾遺賴部力持不可岢嵐士民為公頌冤於新
撫按撫按公疏薦公復任以救危鎮上乃特陞公僉
都御史巡撫延綏促之赴鎮隨有保安之捷陜西按
臣温如玉上疏劾其疎防在内科道和之遂回籍聽
勘時各邊告警需人甚急推公宣府巡撫以修城却
敵之功加俸一級公以親老請告不允陞兵部右侍
郎提督京營復三疏控辭不允然以亢直與張江陵
不合適有閱視之議遂自請行邊上賜飛魚服以寵
其行事竣中途上疏乞致仕不允又懇請得回籍萬
歷壬午起補原官陞南京工部尚書掌兵部印務尋
改兵部尚書又改北京戶部尚書在部正值議從祀
諸儒公力言從祀須以實踐為主餘皆偽也陽明以
才勝若實踐工夫難與薛文清同若陽明得從祀則
朱晦菴吕東萊皆不足信言之鑿鑿尤為有識乙酉
改兵部尚書時兵部政務一切聽命於内閣及大璫
拱手受成而已公受事凡有請託悉行拒絶一日執
政有託以指揮羅秀陞堂上僉書公曰錦衣堂上僉書
舊皆由南北鎮撫陞轉指揮徑陞無例力却之會大
監張祐違例取馬公疏請查明於是執政票擅留御
批言官復糾之具疏請告允令致仕公家居杜門薦
用之疏無歲不上兩賜存問亨夀八十七歲祭葬如
制贈少保賜一品廕追謚恭肅公所著有大隠堂詩
集四卷二鎮疏草八卷奏議十卷子樂善為考功郎
先公卒孫伯鏞為戶部郎居官有政聲
石星傳鄒元標
石公名星字拱辰號東泉直隸東明人也曾祖祖父
俱以公貴贈光祿大夫柱國少保兼太子太保兵部
尚書先是母燕夫人夢大星投懷而公生長而儀狀
魁岸望之若神人然性沉毅篤實弱冠起家進士官
行人穆廟改元授吏科給事中疏六事曰保聖躬講
聖學勤視朝速俞允廣聽納察讒譖時閹滕祥為蠱
公疏其奸狀忤旨廷杖六十祥為監公復詈之祥怒
杖益厲以故濱死者數友人穆銓部護持得不死是
時里中紛傳公已斃杖下元配鄭聞之觸柱死當道
欲以烈聞公曰不可主恩未死臣而吾妻死夫誤耳
竟未以聞比數年上登極詔起原官晉尚寳少卿由
廷尉卿轉南太僕寺卿時江陵陰忌爭臣在廷公遂
歸江陵圽公起冏卿陞僉都御史協理院事晉副都
兵部侍郎工部戶部尚書飭綱提紀推賢解網士民
有陰被其澤而不知者適邊疆多事改兵部尚書以
功廕一子官生忽寧夏變起一時薊鎮晉豫告脫巾
者踵至公勅諸司曰哱賊殺撫臣憲使而不討是無
國法諸弄兵者姑次第平於是竭日夜力如總督如
撫臣如監軍大將偏裨將以下皆極一時選又疏遏
敵道俾不得逞疏請決灌城疏加餉數十萬計無不
周而日夜望滅賊報不至心血為枯乃手疏跪門泣
云賊未授首緣諸將觀望畏縮以總督權輕願陛下
賜劍督臣魏學曾十日不捷先斬臣頭以明欺罔上
感動竟賜劍十日捷報果至上大嘉悅進太子太保
賜銀幣世襲錦衣正千戶諸弄兵者亦漸平計後先
斬獲三千餘級加少保賜銀幣世襲錦衣衛指揮僉
事當寧夏未克時朝鮮復告日本擁倭衆數萬薄城下
䧟七道擄其王子公念曰哱賊未擒東西顧兩難乃
先遣人入平壤陳利害禍福兼行間以緩其兵旋授
計宋經略應昌李提督如松以兵三萬往兩人至平
壤以捷聞而苦餉不繼疾疫繁興應昌及鎮臣首言
許封貢便公初意謂此小醜不一大創狡益不可制
念非數十萬金不可問計司農知所在若洗乃幡然
曰吾幾誤吾君父事夫委金錢數十萬投之東壑勝
負不可知而中國膏脂竭矣會小西飛亦上書闕下
請封語甚恭密與政府姑議許封㗖之以沈惟敬為
諜惟敬嘉興人公方深念客有說者曰封貢所諱言
寧主戰便勝則功不勝亦無後害縣官金錢及勁兵
可量數無聽細人言便公奈何智不出此非所以為
身名計也公曰老臣受國厚恩頂踵不知所出吾非
不欲膏唇吻諧觀場之口處不敗之地顧東南民力
竭矣身名非老臣所知也客慚而退惟敬至倭倭亦
遣小西飛報命而蜚語日聞上詔廷議有言封貢不
便者有言許封不許貢者有言惟敬市井無賴不宜
誤聽者言人人殊獨撫臣顧公養謙疏封貢纚纚千
餘言顧通州人爽達多知略以邊才聞内閣復計曰
撫臣親履行間言甚辨宜聽公與倭遂定約曰許若
貢其無以一矢一卒遺釜山不聽約惟戰耳遂决策
遣使奉璽書往而使臣李宗城望倭壘驚而走朝鮮
復生事端倭遂有异志人遂徧謫公矣上亦投杼置
公於理妻子戍瘴鄉客復有說者曰主斯議者諸疏
可覆脫有功乃公獨當乎宜聲衆議可無獨坐公曰
以星謀國不效死即死吾終不以一詞飾我罪聞者
義而壯之越月上政府書云星至愚陋仰承皇上付
託之重當此島寇猖狂屬國顛危之日而又值府庫
空虚糧運艱難之時則夫假天威震懾海邦借羈縻
保全屬國令中外晏然神京永固即使意外有警以
我休息士馬積餘芻餉因之消外侮以奠宗社此罪
愚報皇上職分甘九死以不移者何意封事垂成朝
鮮生釁清正復來釜倭未解重貽宵旰之憂大動遠
近之役語曰主憂臣辱今聖主憂矣星何敢愛死不
以報君父乎故自入獄以來囚徒為伍夕死為期九歲
幼兒遠戍烟瘴人非木石能不動心而猶苟活至今
不少怨尤者竊欲借疎愚獲罪之迹惕東征秉鉞之
心假廟堂震怒之威懾遠人觀望之膽則不佞雖在
獄猶之乎在官也前局未結後效可圖生而不屬為
人死而尚可為鬼昔比干剖心匡時寗俞甘愚成事
星固非倫意亦竊附頃見報章清正幾擒救兵獲免
然魄落糧匱似可收拾倘乘我兵戰勝行長聽命密
運機宜使朝鮮修好消釁日本休兵歸島戍師量減
省費此皆今日易事惟相國圖之於時論功行賞首
及當事而罪愚或得比吐蕃劫盟張延賞永落編氓
或得比寧夏削平魏總督放釋歸里遠比王劉兩司
馬白頭乘障故事此罪人之幸然不敢必也若夫十
歲孤兒一恩未霑永戍不還罪人不孥竊望聖恩惟
相國是念至於諸旁觀者未亮不肖處東西多事無
米難炊之時以誤國罪名見遺星萬死不辭祗足見
今日當事者之苦心開後來任事者模稜之路耳臨
書悚息子讀其詞悲之夫日與死鄰猶諄諄欲密運
機宜以結前局公之志報國豈以死生變故動心哉
公居官甚廉為南太僕時貯羡金二千故事以充交
際或歸私槖公封識以去兵部總兵陳璘以竒物獻
麾不去特疏參之戶部有解金而穴以銅者可數十
金公以窮治必至株連遂代之償公自為諸生時夢
入一廟禮之甚恭問之曰岳武穆也命公卜不當叱
責六十後禮公如初覺猶慄慄汗下公之生與詔獄
豈偶然哉公自入獄惟日望朝鮮報乃偶疾知不起
遂手書寄子曰我以迂愚致爾子母坐蠻煙風雨中
初意猶望解網得教爾躬耕讀世世不忘聖恩顧眎
丘隴今已矣生前無以遺爾沒猶使爾厪北顧憂我
才短識淺任重福過無所逃罪至於欺君萬死不敢
今上神明仁慈必鑒之不使爾母子流離異鄉也且
我而在士大夫彼此相軋借我開釁今我已歸大化
夫豈無有心人憐我迂愚念爾飄零者爾善自保護
書成未幾卒時己亥九月初七日公子茂恩在粤西
依母袁月明中忽雷雨昏迷一大星自東北墜地閣
閣有聲噫怪哉
論曰石司馬歷事三朝四十年諤諤蹇蹇削平寧夏
勞苦功高矣乃以與國禍連憂深兵食至欲以一使
勝百萬兵此必不可得之數也身膏圜土妻子戍瘴
鄉世謂公愚然又謂愚不可及彼巧為騎牆者勝受
上賞不勝亦無後禍齷齪者能之公為之乎秀吉死
倭去朝鮮存皆天命也非人力也公心自苦聖恩自
寬豈弟君子宜有同心焉
邢孔陽傳鄒元標
公諱孔陽字公照號龍源中丞公四世孫也領神廟
癸酉鄉薦丁丑登進士授行人奉使冊封高麗餽贈
絲毫不緇洋中風濤萬狀舟楫幾危公神色不動事
竣上賜金幣辛巳丁内艱乙酉晉計部主事督代餉
羡金萬餘司吏以獻公却之遂市粟建常平倉貯之
以備䘲視歲豐凶為斂散丁亥代大荒兩運不給主
客兵嗷嗷呼庚癸公以主兵逸尚挾竒贏借其餉餉
客兵主兵以常平粟並俸金足之又念邊儲之壊一
剝於主帥再剝於書卜技藝與中貴人之苞苴且市
籍菜傭俱充部伍其費無筭公以驍健為長技孱弱
者革勿與及一切遊食餽遺嚴為謝絶於是三關度
支始清我朝鹽課三晉居半奸商視為外府公蠲積
引杜請托擇通商惠民者行之計四載釐剔裁省之
餘幾十萬大司徒服其幹局特疏紀錄蒙賜金綺丁
亥告歸養晨昏偕姜安人供鮮瀡視匕箸欲子職終
封公曰吾家三世蒙上恩無以報日促裝公不能違
己丑晉計部郎中管通州漕儲兼管河道督疏淮徐
等處通近輦事多掣肘公持大體無所屈撓念京邊
仰給東南漕運每朝濬夕淤夕塞朝決歲委數十萬
徒付馮夷耳疏論治河者欲復故道以殺河流治漕
者引河流以濟運艘各言所便今引流緩沁衛不可
忘漕宜修海運不可棄遣屬邑分瀹勿逼而南由清
入海别引沁水從魏博折而東之以資運澇俾南入
海旱俾東入運儀瓜北河流如帶當宿重兵防扼吭
焉築堰疏流為急治洪建閘為上合二臣職掌而一
之有攸濟矣總河中丞潘公季馴嘉公議可經久行
之通倉有三咸處西鄙陛運較水運倍公相地形疏
渠自南徂西抵倉三里許用力寡而見功多通人至
今賴之押運官有返帆銀入府染指者恒侵半公給
時封識如舊漕艘抵通回空艱於逗留時津門請餉
急公奏除津例留二十萬石外益留十萬兵給米不
苦枵腹銀稍愆不煩仰屋舟亦不窘久羈一劑量而
粟十萬銀且減七萬矣至飭漕政慎監兊查稽悞而
夙弊悉清更優恤班軍厭禁軍驕每擇倉厫自請公
嚴繩之令班禁軍一體聽給又廉知兵得餉輙賤售
是兵失其值而官仍虚費公較所售與之值軍皆色
喜仍貯粟而不虞匱乏運官趙某廳委利其資弗獲
遂假功令以洩私忿公一訊得情頊頊然不能對一
時詫為神明會陜西告災司農欲移京粟萬餘由漕
運達河南令南陽汝寧陸運於潼關公聞之馳書告
司農曰移粟之役是以三千鍾致一石將斃河南而
緩陜西之救何若馳一吏人糴關内借支省藏京粟
航於中州令富室糴之入鏹關内以補借支之數且
免陸運之役是萬夫䟦涉一吏代之千里餽糧一旦
甦息矣卒從其議民皆樂於輸助通州運糧器具歲
時繕治官任費民任勞&KR0616;&KR0616;匿其費以責民器皆苦
窳公傷之皆全給其督餉也一意秉公人不敢以私
干貯蓄有法會計得宜上降勅褒諭進奉政大夫父
母及配贈封如制公益為感激圖報閘口自大通橋
至通州共六啟閉為蓄水通運計適豪商運皇木由
閘達輦以省陸費公柅之謂閘設為糧計非為木計
萬一木植衝閘咎將誰歸渠借奥援請益力公持益
堅抗疏上聞以此當途皆銜之遂拂袖歸來兩臺屢
以人才疏薦公堅意不起邑令崔君勸駕曰公長才
高卧如蒼生引領何公笑曰古人不以三公易色養
吾天倫中較宦途有餘地歲七十猶修子職養重謝
絶干謁課子若孫讀己未秋病輙不起臨終絶口不
及生産但令書種不斷為鄉黨善人足矣鄒子曰昔
中丞拙菴公具文武材以王事終於任公能發身甲
第孤介自持不善逢人至大利弊獨行己意不避權
要竟以此與時忤雖然長孺積薪安仁拙宦拙則拙
矣吾以徵其品公之善繩祖武在德不在位余是以
論其世也
鄒森傳本朝魏象樞
鄒子諱森字漸齋明嘉靖辛卯科舉人未仕而卒蔚
州義民銘之孫也按義民素行著於鄉祠鄉賢嘗積
書累萬卷每卷題曰賣者不仁買者不義且曰吾子
孫或有能讀者後夢謁孔子命弟子某讀其書遂育
鄒子鄒子生而清慧體不勝衣弱冠以仲尼徒自許
諸子避席不敢近下帷數年積書凡再讀每究心陰
陽象數鬼神禮樂之故獨與尹先生商訂之走一矇
者往來傳誦數千言無舛謬尹撰兩鎮三關志以百
卷計摭陶唐迄今故實且備鄒子校讐足多焉會志
成作敘尹屬稿詣鄒所鄒亦屬稿兩人各出袖中指
率同相視而笑鄒子所著觀心約若干篇未及傳不
起先是病初篤家人恐詢後事鄒子曰某卷好書某
卷好書别無答者人謂書魔云鄒子與尹少年同鄉
舉尹舉壬辰進士官至河間府知府或云終僉事謫
戍卒鄒子負異才讀異書未竟厥施亦卒蔚人惜之
觀心約垂百年湮沒不可考詢故老無復識者余友
武承之素以古學自勖雅志表章嘗就縉紳家力索
不得偶從市上敝紙中見原稿鬻得之如獲拱璧甲
午秋策蹇入都屬余為傳又二年衛澹足水部梓而
傳之尹先生諱耕字子莘來馭仲州守為之傳頗悉
著有兩鎮三關志鄉約塞語朔野山人集諸卷皆行
世矇者亦一時異人也
成基命傳本朝傅維鱗
成基命字靖之别號□予避御諱以字行少有異質
日誦數千言萬歷癸巳以特選入太學時葉向高為
祭酒每語人曰成子公輔器也雍事竣不受銓除益
力學丙午舉於鄉明年成進士改庶吉士乃取累朝
舊典若方輿利弊皆條悉不遺餘力於詩文獨進秦漢
大歷上館閣師皆器重之庚戌外艱歸壬子服闋守
故官庚申遷右中允尋改洗馬管司業事敦尚風節
為太學先熹宗即位疏請視學不先關白内閣閣臣
恚以原官回局於是請告歸癸亥與修光宗實錄成
遷右庶子管誥勅補日講官每進講敷析詳明寓以
規諷上肅容俯聽陞少詹事進禮部右侍郎時閹忠
賢初竊政附影觀風者每驟躋峻秩公風簡澄峻每
正色講筵獨弗修欵謁會楊漣左光斗諸獄興搆者
誣以為漣等衿契以激怒閹公遂决意去或謂之曰
執政有瓜葛可解也公曰講官皇上規繩也規繩自
隳安作皇上規繩遂歸懷宗御極即家拜吏部右侍
郎充經筵講官公每奏對鶴立玉表懷宗每目屬之
尋回部管右侍郎事力任澄敘飭諸曹郎各舉其職
未幾邊警亟上御平臺集廷臣講求方略公念綸樞
為戎行根本無論籌略出自帷幄即文武大吏用得
其人而非綸樞所願多蝮阱焉綸樞非人安問大吏
樞貳佐樞曾不關其說而悠悠置之不聞豫儲事急
則議多任少故條議薦舉非鑿鑿可行當盡置勿問
至於大豪傑抱兼資大略急宜勅廷臣署舉分曹諮
試不致要人擕所暱以要當事乃應對條四事曰置
輔弼廣樞貳採讜議廣招來懷宗嘉納之己巳特陞
東閣大學士預機務一日合同官入對平臺懷宗方
勅大學士孫承宗督師關門詢方略公奏云願以戰
守機宜付承宗俾盡其才勿掣肘必有以仰副聖衷
而他所敷陳於戎務獨切一時皆心服焉時紛召外
兵公以為外兵已來未定方來當止京營乘城之士
宵旦不得下宜分班休息之宣雲勁卒入衛仍當招
補舊額以備諸衝要調集費繁額賦當急凍糧當運
明年領兊續運之法當行新餉當增屯運當緊豆料
之𣲖當均行糧當覈而司空之屬給發收貯當晰内
造外造當促其期目前見行當急來歲當預然而笙
簫之選或當箭括皬頭銷愞黃口又沓拖不可柰何
兼以還衛區士不敢密蠡而四方選卒抵圻輙鳥獸
散至於六垣註銷不講六曹奏報省試不聞急儆軍
實緩仍文應即錯立族談未有擘肌分理公乃一一
條畫諸興革大計仍痛言所以籌邊之策上嘉納之
懷宗重漕欲復勲臣董漕運而諸勲攻詰四騰公極
論勲臣削軍蠧漕諸弊事得寢冊立東宫禮成加太
子太保一日懷宗御文華殿謂輔臣曰近日法紀廢
弛宜大振刷公對曰治道苐宜去其太甚譬理亂絲
宜覓頭緒驟用紛更恐益撓亂是時遵永戒嚴兵部
尚書恚總兵馬世龍謀更置之公獨破羣忌力奏上
乃勅世龍統五將軍下西南兩壁於灤州又於寧夏
三戰俱捷非公力護不及此宣督議圖插以伐合謀
公謂力不堪兩應但勿非其議而力為持重從之至
議固根本則請用通昌涿三鎮重臣治兵以壯聲援
又念兵部尚書調發不得專兵而四方以兵為驕幾
如藩鎮因請一中樞大臣親提勁旅以彈壓驕悍懷
宗悉嘉納焉上方銳意精嚴一時臣下兢兢自護不
暇公每遇所譴誅輙按法原情反覆開陳不為矯法
以救時急多平氣而奏如尚書張鳳翔喬允升胡應
台韓繼思皆與申理得從寬典如副都御史易應昌
逮下詔獄力奏改刑部御史李長春給事中杜齊芳
以私書論斬公獨疏救跪會極門自辰至酉上意解
遣戍時御史劾州邑稽運長吏朝廷欲以軍機論罪
又以各鎮餉司收放任情致軍丁譁譟當遣官督察
公乃詳奏長吏稽遲之苦又奏餉司已飭撫按考核
而將怯兵驕動以遲給為譁罪不在餉司也懷宗俱
從之以克復功加太子太保進文淵閣廕一子中書
舍人以偶疾不入直遣中官持機密即榻前票擬時
軍興大匱而戚畹乞墳價數萬公曰此不足濟軍餉
乎戚臣誼當體國事平補給寧晚也會病劇數上疏
乞骸骨允之賜白金綵幣遣官護乘傳歸然時惓惓
以國事為念於崇禎八年乙亥卒卒之夕猶櫛沐草
遺疏所云振國紀肅吏治正士習甦民困覈兵清餉
娓娓數千言奏上懷宗震悼予祭葬如例贈少保謚
文穆公端凝峻朗居恒恂恂温厚及遇事毅然識沉
力定確不可奪當帝前每發所欲言折衷羣議諳練
典故體合公心曾不樹同異而賢者自親不肖者自
遠至於機政之否臧刑爵之輕重文武大吏之去
留每以一言用不用為效天性孝友周急恤孤奬掖
後進汲汲不倦門無私謁罷相日家無長物人號為
清白相公云
王應霖傳孫承宗
王公諱應霖字德徵號夢巗少沉凝有局度父器之
授讀若夙業弱冠補博士弟子試輙高等督學閱其
文以國器期之為易名辛酉舉於鄉丁父艱以養不
逮哀毁逾禮庚辰成進士初令桐城悉民所疾苦砥
節一意為廉平日挈大綱以條次所興除嘗剔積役
乾沒金可千餘以建常平十倉貯穀三百石為賑恤
備俗好訟多結黨以機穽良民公盡得其主名邑民
有挈幼子以出而絶蹤者其妻訴於公公一訊得狀
出屍於河而抵其仇於法適有度田之役多以偽增
迎上意公為剔欺隱於豪強以甦單赤時葉龍潭知
安慶亟稱公能檄他縣悉視公法更檄公勘他縣公
既雅意興起文學而皖以望邑多才乃力破新格於
額其所識拔多知名士如何吳諸君子皆以進士高
第為名卿會當入覲垂槖而往有富民餽金於途却
之曰小民不奉法為安而點長吏耶其人感泣而去
時尚嚴急吏方務為刻深公獨持漢吏悃愊遂以舊
令事詿及調觀城觀久乏科目公首勵學宫課士士
即有掄魁者更為均徭裁冗蘇息其凋殘復立社倉
如桐而益之歲䘲即出所蓄倣富鄭公青州法哺之
旁郡就食如鶩先後全活甚衆歷五載奏績得贈封
如制尋陞戶部陜西司主事士民樹碑頌德入視驗
糧廳一意絶問遺更禁需索諸費取足國課而止商
人便之庚寅轉山東司郎中督遼左正餉七十萬客
餉十二萬鹽課六萬屯糧六萬餉額既煩耗蠧叢集
主計者或以暗不能清猾蠧或染指將領得恣行其
占冐部軍半坐空名冐實餉而又數數虚傳警報以
邀行糧敝習相沿餉司罄支本歲更借支來歲之半
以為常公乃議之兩臺與諸將約餉須核實警須計
日躬校簿書以剔諸蠧諸將吏慮無不嚙指慄慄無
敢偽冐其給者悉平衡出納絶無低昂三韓軍士感
如挾纊至諸鹽屯官與商為市吏與胥為奸弊竇不
減於占冐公悉為剗除三年來歲例既饒而釐剔裁
省之贏報羡幾二十餘萬大司農本菴楊具題紀錄
上為出帑金賜之甲午丁太恭人艱哀毁如喪贈公
服除入部尋陞陜西參議駐西安領五道篆鞅掌紛
拏中決裁無稽案其於藩祿邊餉復如向者於遼有
礦使肆螫公嚴為條禁地方頼以不擾一時吏民懷
畏即宗人翕然頌之臨潼民習於頑令數以訟去適
有新令履任未幾部民聚訟至數十百人公既前悉
其誣又悉有嗾之者乃聚衆庭諭之刁風為息無何
賫捧入賀陞湖廣按察司副使備兵辰沅值播酋猖
獗惡氛甚張滇黔之路絶以偏橋為要塞其東北則
走建康道也踰閾白泥即賊境賊方幣結九股苗儻
偏橋不備賊勢長驅留都可虞且大兵進當有腹背
之慮公乃募丁壯簡武勇礪器械儲糧餉提銳卒二
千移駐偏橋賊以其子朝棟領兵直犯公檄裨將乘
其未陣擊之衆殊死戰賊退而復集復擊之又多設
疑兵旌旗烽火遥映林嶺間酋子始懾而遁於時督
府尚留會城援兵未集而以孤軍遏敵衝酋退守海
龍無敢窺圉外公之力也其後克播之役以至剿皮
林凡兵餉戎器皆公所先期條備既期入大軍以于
都護繼勲守偏橋備策應亦皆公所先期部署公與
胡公魏公兩兵使入自白泥時餉道苦險阨士乏宿
飽幕府檄如雨酋復謀截餉公乃建接運法軍中便
之大兵至海龍公奏記堵要塞防奔逃逆酋就殱公
有力焉既乃有皮林之役初皮林苗亂公方駐偏橋
拮据播事黃參將冲霄急於進剿公曰酋事方始而
又及苗非完計俟播平以餘力掃除易耳黃意在邀
功陰以兵剿之而敗乃懼而納金求免公却之具白
兩院院使從戎以責後效所部肅然憚之播既平乃
議剿苗江中丞以艱闔門而支中丞不欲為越爼公
奏記促之曰逆苗罪在不赦而經久無進兵之期困
獸不虞肆摶乎於是决計進兵不逾月而皮林蕩平
喜功者議槩剿諸洞公入見中丞曰叛而剿之服而
舍之誼也罪未形而加之以兵何以服遠且槩為崑
焚有傷天地好生之心亦甚非朝廷之意也遂止初
大將軍置降苗於幕者三百公謂裴晉公納蔡人為
牙兵以蔡人苦威劫而實吾人也今以叛苗置榻側
耶會夜譁以降苗為内應中丞稱公料敵禦變綽有
膽識云公蒞沅三載兩經大役不獨詰戎理餉衝冐
矢石而飭綱振紀綏輯我人不減幄籌因念土司之
釁多起於習驕而不折其萌廼乘服播之威持廉公
飭諸司彭宣慰應崑恃兵與貲為驕易嫡之議至邀
權有力為請公嚴飭之不聽又念諸洞苗煢瘁易擾
不比土司且大創之後如獸猶豫因遍歷諸洞詢利
害調便宜其逼臨苗洞有八衛十三哨哨官不得其
人每為苗患苦而以賄以囑官遂不得其人公為簡
膽智有技能者任之適百戶以金營納金茶簏中公
嚴斥之不復任因諭諸苗無内侵哨官無外擾勒其
辭於石是歲滿四品考會覃恩降勅襃諭贈贈公中
憲大夫湖廣按察司副使母暨妻加贈恭人無何擬
參貴州政候旨以迕新直指有言歸後敘征播功槩
從優敘至蒙白金之賜或曰公論明可以出矣公笑
而不答公長身玉立襟度弘闊其為文好深沉之思
予猶及讀其制義也所至興文勸學雅負人倫之鑑
家世孝友而公為篤摯懷贈公風木之憾四十年如
一日於太恭人備極色養待昆弟羣從有恩禮舊有
祖田既仕即推以與諸弟之貧者親識中有可以為
之地者惟其力之所及不必其人知也里人既相與
尊信公或偶遘意外應之亦辭平氣和時以方韓魏
公稚圭懸車二十年遊覽經史外無他嗜旦晚視諸
孫伊吾以自娛絶不為謁請至地方利病不憚諄切
言之王文肅執政至屬其邑令薛君曰是邑有某其
人賢者可法文肅雅不輕許可而薛令特負風裁其
語固可信云
鹿善繼傳盧象昇
公諱善繼字伯順人稱之曰乾嶽先生永樂初自小
興州徙於定興神宗時所稱忠諫御史鹿公久徵者
公之大父也熹宗時東南諸君子搆黨禍有挺身破
家以救之事雖不果海内競傳鹿太公正者公之父
也公少而卓然自立志於古人之學究心於國家典
故經畫匡濟鯉鯉不倦古貌端莊髭髯飄然丙午舉
於鄉癸丑成進士芒屩布衣教授諸生不為謁選獨
與孫徵君竒逢為莫逆交魏忠節大中周忠介宗建
聞而訪之四人訂交於楊忠愍祠下欷歔歌笑人不
測也勉起為司農郎時神宗在御久士大夫相與偷
愉結交飲晏即得嘉譽華選公獨日講求於職掌與
同舍郎袁君應振精心鹽筴曰兵弱矣禍將起救弱
莫如強非富則不能強非鹽筴則不能驟富且不病
民袁君領淮鹺振百年之衰至今頼之公為粤東八
閩鹽法議後之謀國者不能易也大司農察其貧使
督圉政稍可資衣食公一無所問而清冐破三百緡
於奄豎之手幾及禍不避也未幾以母憂歸勺水不
入口哀慕若孺子人稱至孝服闋補故官暫署廣東
司時天下無兵兵苦無食一如公料遼餉絶而大臣
力請發帑不許請還金花銀於計部不許適廣東金
花銀解至公輙發以應上大怒羣奄聚而噪公安之
急召入衆且謂予杖公飲噉自如至闕而羣奄闔扉
留之使立解公寓意於司筦報曰已發三日矣歸而
勒之還公曰有可還安用借上謫公去而勒大司農
還内庫直聲遂動天下公卿臺省競為申白公
累疏乞歸皆不報公徑不待報而歸菽水為養教
授如平時有終焉之志光宗御極首復故官使典新
餉蓋是時司農仰屋無計驟加派於民幾倍於正供
故别為藏察廉吏以主之特以屬公公為立章程解
者至使自封識而寄於帑領者至面衡以付之官為
持平而不為出入一無所染於其間吏亦不得上下
其手司農曹以主帑如脂此法立如水矣遼陽失察
才吏補職方改公主其事余故得望見公公為大司
馬草疏請斬逃潰將逮逗遛將自請先正刑典以為
法行自近當是時天下久無法聞之皆震動而言者
遂指摘之公又力拄言者之口神宗時犯顔易而犯
言路難公諤諤不特朝陽之鳳矣時天下久不用兵
將帥皆飲酒賦詩以自飾無有知兵者一經變故士
大夫亦鼠竄去公曰不奬往無以掖來也乃極頌戚
大將軍繼光功請錄之而䘏死事之監司高邦佐潘
宗顔縣令張振德以風焉大司馬王象乾以中樞行
邊請用廢弁張思忠為將思忠故猾吏也為姦宄都
市中求要人以千職方職方不可乃介要人而求行
邊者公與正郎耿君如杞立持不可政府擬旨切責
公上書首揆曰本兵在部其所為有與功令不合者
方且事事執爭何獨行邊而不可且言莫予違可以
喪邦天子方容廷臣之獻納何獨行邊而不可勿謂
能違沮之職方為易得勿謂能去違沮之職方為小
失也首揆怒公不變色事竟寢上特簡孫公愷陽以
輔臣蒞部孫公違衆論辟逃臣公遂從之閱渝關請
更奪逃臣逃將以新耳目使畏法不畏敵事無不可
為蓋公在中樞一意持法始終不變士氣賴以振云
時朝議欲以為銓郎且以為璽丞公謝之曰使來舟
徼之間不忘情於此諸君子亦何所取而用之卒守
常調四年在邊不遷一階天下服其恬孫公任經略
公贊軍事孫公嘗曰伯順在坐使吾軰非幾盡杜儼
若嚴師其助我神明者不止謨謀也孫公方欲渡河
而朝事中變逆璫魏忠賢竊柄孫公入請對以公從
璫疑為清君側惡幾不免而時又逮楊左周魏至公
之太公舉義為助破柱為匿公益幾不免時燕趙之
士皆階璫驟貴公獨與今大司馬質公范公凛凛自
持堅卧不起今上御極首以公為尚寶少卿公逡巡
兩年而後出擢太常少卿管光禄丞事公物望既高
士論攸歸旦夕可柄用猶勤於吏事如初服官時己
巳冬都城戒嚴會卒無可倚公謂非起孫高陽不可
孫公出而四城復公功第一公尋引疾歸為四書說
約教授如曩時公之學本於餘姚出入朱陸不為一
家言天下稱其躬行實踐居七年定興瀕於危公家
江村去定興一舍其子解元化麟侍太公以避公身
入孤城為守邑令病守六日不能支公烈烈而死解
元亦不勝喪死於孝士大夫爭頌於朝大司馬楊公
文弱知公為深言公生平大節不當徒以殉城褒朝
廷特贈公大理卿廕子賜祠祭葬如禮且易名焉
董三齊傳辛廣恩
公諱三齊字表渤别號膺賜性純孝事父母未嘗疾
言遽色問安視寢雖嚴冰溽暑弗少懈歲乙丑子與
公偕試郡中夜半聞扣戶聲甚急趨啟視得母病家
報公倉皇燃火促裝諸同人慰止之公泣曰功名豈
重生我者哉遄馳歸父病晝夜侍榻前浣牏拭穢衣
不解帶者旬餘及殁公躃踊哀痛柴毁骨立幾滅性
與弟二人同居事母無私蓄事叔父如父撫族子弟
如子弟為人坦易和平與鄉人居即市井負販未嘗
不折節禮下之然介不可奪少年負才者喜放言謔
論當公前則捫舌而退庚辰歲大歉粥饘餓者日集數
百人全活甚衆盜起焚人廬舍延公莊見積薪爭率
其黨徙之曰廼公家世忠厚吾儕安忍火其居哉公
登崇禎庚午鄉試三上春官不第今母老乃謁選司
理大同奉母往抵官明日有所市易胥吏循舊例以官
價進公正色曰焉有攫取市貨以徇己私者乎禁官
價無復用平反冤獄以數百計欽犯數十案屢以輕
擬駁審公執議不撓曰法如是足矣若求多焉是深
文也卒如公議轆轤會首李文才等㰱血謀不軌公
單騎覘賊廉其狀撲滅之時晉督以軍旅倥偬疏公
監紀稽核功罪無不人人厭服經歷史譔忤當事意
旨摘其靈邱修城侵冒官物坐以辟屬公讞公心知
其冤力白得末減事已譔德公以多金寘魚腹為夀
公叱去之俸滿階授文林郎父暨母贈封如其官是
時膺内召旦夕當侍從會甲申變逆闖李自成舉全
晉長驅入雲中公與撫院衛公景瑗議區畫城守狀
甚悉衛公喜曰時勢已危得子殊彊人意頃之鎮兵
懾賊先聲鼓譟迎賊城䧟公度不可為遽投繯先是
李賊采訪循吏得公名至是聞公且死馳至急救之
曰吾知爾好官從我無慮不富貴何自苦公髮指眥
裂厲聲叱之賊笑曰痴人以性命戲耶公罵不絶口
賊知不為用獄公搒掠備至公卧地絶食時季弟相
隨在官冒死入省公泣執其手曰吾千里奉母本圖
榮養不意事竟至此天乎吾斷不屈賊求苟活汝當
奉老母歸里與仲兄善事之我雖死猶生也遂扼吭
而死死之日大同士民號哭填衢具棺殮焉公一子
尚垂髫為賊所虜京師䧟遇公一故吏陰脫之送還
官所奉公柩歸葬人以為忠孝之報云
靳聖居傳本朝黃與堅
靳公諱聖居字淑孔戊辰科進士授濟源縣知縣調
萊陽以廉能著轉潞安府推官時宗藩内邱王子姓
率暴虐掠澤州民婦斃民命民匈匈蠭午欲為亂公
窮訊得實抵其罪會朝廷遣内監巡各省牛文炳者
至山右受藩賄取澤民覆治加拷掠民數千人起而
詬文炳慙怒遂疏論公不宜以深文按宗室縱小民
得為横公亦上變告具陳中使骫法狀詔下陽和巡
撫盧公象昇覆問象昇直公對書獄一如公而以公
越職言事貶二秩公喜曰我去我志得伸矣推官上
飛變罪固當且糺劾中官禍不測然不以此時極論
之使蔓延虐我民其害將何底我不可以一身家之
故自沮抑也遂抗疏言中官縱恣不可使在郡縣辜
校小民狀下廷議皆韙公各省所遣中使隨撤回於
是直聲動天下在廷諸臣皆自以為不及也壬午補
慶陽府推官癸未陞刑部主事未解任闖賊破潼關
西入秦所過郡縣皆下公集衆而言曰賊入關禍不
旋踵矣苐慶陽為三邊咽喉此地一不守西北潰壊
無完土是以全陜予賊也今城郭險峻有可恃當竭
力捍其衝俾慶以西得以稍稍飭武備相犄角或邊
境徼倖一保全時倉猝一無堵禦具賊帥劉宗敏等
統衆數萬薄城下雲梯仰攻三晝夜矢石盡賊於北
城下穿穴六十餘道蟻附而上遂不支公被執脇之
跪不屈誘以官公裂眥怒罵賊大怒咤磔之罵不絶
口而死民殮其屍猶吷齒怒目如生時公既死賊夜
寢屢屢駭相告曰靳推官持刀來殺我其天性忠義
至死不磨滅如此慶陽䧟賊西走下甘肅至蘭州秦
地皆没而公言以大驗悲夫公所得士房君廷禎志
節士藏公行實者二十年欲屬一人以為傳久未可
迄余至京師趨告其子泰階持行略并䘏忠錄以傳
請余故不敢辭次其略具論之
黃子曰公之死於賊也烈矣曩者公論中使骫法狀
人人且危公卒不少自沮非天性忼慨好忠義者能
之乎余聞賊入秦時有分守道叚公諱復興者當慶
陽城未破與公同誓死迨城䧟叚公焚其家自殺公
同日以身徇其後慶陽人建雙烈祠於交龍寺束崇祀
之余問其鄉人祠故燬於賊今所立碑尚存云
左忠毅公逸事本朝方苞
先君子嘗言鄉先軰左忠毅公視學京畿一日風雪
嚴寒從數騎出微行入古寺廡下一生伏案卧文方
成草公閱畢即解貂覆生為掩戶叩之寺僧則史公
可法也及試吏呼名至史公公瞿然注視呈卷即面
署第一召入使拜夫人曰吾諸兒碌碌他日繼吾志
事惟此生耳及左公下厰獄史朝夕獄門外逆閹防
伺甚嚴雖家僕不得近久之聞左公被炮烙旦夕且
死持五十金涕泣謀於禁卒卒感焉一日使史更敝
衣草履背筐手長鑱為除不潔者引入微指左公處
則席地倚墻而坐面額焦爛不可辨左膝以下筋骨
盡脫矣史前跪抱公膝而嗚咽公辨其聲而目不可
開乃奮臂以指撥眥目光如炬怒曰庸奴此何地也
而汝來前國家之事糜爛至此老夫已矣汝復輕身
而昧大義天下事誰可支柱者不速去無俟姦人搆
䧟吾今即撲殺汝因摸地上刑械作投擊勢史噤不
敢發聲趨而出後常流涕述其事以語人曰吾師肺
肝皆鐵石所鑄造也崇禎末流賊張獻忠出沒蘄黃
潛桐間史公以鳳廬道奉檄守禦每有警輙數月不
就寢使將士更休而自坐幄幕外擇健卒十人令二
人蹲踞而背倚之漏鼓移則番代每寒夜起立振衣
裳甲上冰霜迸落鏗然有聲或勸以少休公曰吾上
恐負朝廷下恐愧吾師也史公治兵往來桐城必躬
造左公第候太公太母起居拜夫人於堂上余宗老
墨山左公姻也與先君子善謂獄中語乃親得之於
史公云
畿輔通志卷一百四
