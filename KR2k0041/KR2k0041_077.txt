欽定四庫全書
畿輔通志卷七十七
忠節(義烈附)
正定府
三國漢
趙廣(常山真定人雲次子後主為牙門將以戰死)
南北朝魏
魏質(字懷素下曲陽人年十四啓母求就徐遵明受業五六年中通諸經大義自學言歸生徒
輻輳後避葛榮難居飛龍山為亂賊所害興和二年賜諡貞烈先生)
宋
楊粹中(真定人建炎二年知濮州金兵大入粹中固守不下尼堪易之粹中遣將姚端乘不意夜
擣其營直犯中軍尼堪跣足走僅以身免遂急攻之凡三十三日而陷入城粹中登浮圖不下尼堪
嘉其忠義許以不死乃以粹中歸不屈而死贈徽猷閣待制)
郭忠義(真定人受易中庸於程頥以父任補官登進士第累官河東提舉靖康初召為軍器少監
改永興軍路提刑獄金人入侵與經略唐重分城拒守城陷死之)
金
周昂(字德卿真定人第進士調南和簿有異政拜監察御史大安中兵興權行六部員外郎昂
孝友嘉名節學術醇正文辭高雅諸儒皆師尊之既歷臺省為人所擠後為翰林言事愈切出佐宗
室承裕軍承裕失利衆欲徑歸昂獨不從城陷與從子嗣明同死於難)
路鐸(字宣叔真定人與弟鈞俱有重名而鐸交最高尢長於詩章宗時為大定軍節庭副使改
東平府治中嘗述二十訓以教民歴官臺諫有古直臣風諫章宗元妃李氏兄弟怙寵納賂將有楊
國忠之禍坐除名貞祐初起為蓋州防禦使城陷投泌水死)
元
董俊(字用章藳城人少力田長涉書史善騎射元初擢知中山府事金將武仙據真定俊率衆
逐之時陞槀城縣為永安州號其衆為匡國軍事一委俊金主棄汴奔歸德追圍之金兵夜出薄諸
軍於水俊力戰死焉俊早喪父事母以孝聞忠實自許臨陣勇氣懾衆立矢石間怡然若無事善戰
而不妄殺人樂為之用贈趙國公諡忠烈)
董士元(字長卿俊之孫文炳長子也中統初供奉内班從車駕北巡帝知其忠勤尋遷武節將軍
從太師博囉歡攻揚州以部兵赴敵死戰身被十七創至營而絶至大元年贈謚忠愍)
張桓(字彦成藳城人以國子生釋褐累官監察御史以言事不合去汝寧盜起桓避之確山賊
久知桓名襲獲之擁至渠帥前桓據前榻坐與之抗論順逆其徒捽桓跪桓仰天呼詈賊知終不可
屈遂刺之賊後語人曰張御史真鐵漢害之可惜事聞贈禮部尚書諡忠潔)
趙弘毅(字仁卿晉州人授經於臨川吳澄歴國史院編修官調大樂署令明兵入京城弘毅嘆曰
我不能救社稷惟有一死耳與妻觧氏皆自縊)
趙恭(弘毅子中書勾管京師陷與妻子訣曰我父子食禄不能效尺寸力吾父母已死尚何敢
愛死乎遂公服抱向再拜縊死)
明
呂鏜(晉州人弘治進士知武進縣有治行擢御史首劾劉瑾所眤亞卿四人瑾銜之諷吏部遷
鏜山西參議隨以他事矯旨送錦衣獄杖而黜之復嗾鏜怨望誣以飛語再下獄斃於杖世宗即位
贈通政司參議)
侯保(贊皇人以國子生知襄城縣坐事落職襄民李仲等數百人赴闕陳請泣留詔還職尋以
取勘錢糧充瀋陽戌未及役刑科給事中胡信以清廉撫民才堪大用力舉之復除知贑榆縣擢知
交州以課最陞交趾布政司右參政時巨寇為亂保前後三十七戰生擒賊首三十四人後以衆寡
不敵遇害人皆稱之)
梁心(正定人以三科武舉歷官保定遊擊擢鎮邊參將詔遣内鐺王忠掘採銀洞心繪圖逼申所司
謂銀洞逼近陵園龍脉所關力爭不可忠採無所得索軍餉代充心死不從忠誣奏心蔑旨不法逮繋下
詔獄推剝楚毒萬狀言官梁有年彭端等惜其忠累三十餘疏伸救不報禁錮十六年竟死於獄)
耿三麟(靈壽人崇禎時任安肅教論丙子邊警卒衆士登陴死守及城陷不屈死之入名宦)
馬從聘(字起萃靈壽人萬歴進士授靑州推官决獄有聲擢御史出理兩淮鹽課奏罷開礦奸人
田應璧請製賣没官餘鹽從聘極陳其欺罔狀皆不報改按蘇松疏論蘇松常鎮增稅課之害乞減
免不報以久次擢太僕寺少卿拜僉都御史巡撫延綏有搗勦功會引疾歸後加兵部右侍郎家居
二十餘年屢薦不起崇禎十一年城破北面再拜顧三子士慤士通士偉曰吾大臣必不可辱汝曹
生無害也三子皆自縊同從聘死贈兵部尚書諡介愍)
耿蔭樓(字旋極靈壽人天啓中任臨淄知縣有倡邪教謀不軌者蔭樓勦破之久旱囚服暴烈日
中泣於壇雨立澍崇禎中入為兵部主事歴吏部員外郎假歸值城破偕子參並死之贈光禄寺少
卿)
周時雨(行唐人官潼川州同知崇禎十一年與弟淮安府同知霖雨倒馬關參將甘雨皆罷里居
值城被圍誓死堅守城破皆殉難事聞予祭稱一家三仁)
許嗣復(井陘人崇禎歲貢任陜西潼關衛教授操守嚴潔崇禎十六年闖賊李自成寇陷潼關嗣
復與監軍道喬遷高指揮張猷同盡節死)
梁清宏(夢龍曾孫由世襲錦衣衛副千戶擢北鎮撫司掌刑在職明允不事株連諸逮獄者加意
恤惠皆以為感歴遷都指揮使仍掌司事闖賊破京城不食而卒)
本朝
趙丕承(正定府人順治初由選貢知鄖縣逆賊王光泰陷城被執罵賊不屈死)
順德府
隋
游元(字楚客廣平任人少聰敏仕周歴壽春令譙州司馬俱有能名開皇中為殿内侍御煬帝
時遷尚書度支郎宇文述等九軍敗績煬帝令元按其獄述時貴倖遣家僮造元請屬元不之見他
日按述愈急仍以屬請狀劾之帝嘉其公正奉使黎陽元感作逆元引正義責之元感怒囚之脇以
兵竟不屈節見害贈銀青光禄大夫)
明
侯泰(南和人洪武末由禮部員外郎起擢刑部右侍郎建文中進尚書出督軍餉靖難兵起京
師失守泰被執不屈同弟敬祖子玘俱死之)
馬思聰(平鄉人進士知莆田縣有惠政陞主事使江西死宸濠之難)
檀光閭(字開美任縣人髫年補弟子員為文昌明博大年十七登鄉薦斂飭如處子居喪一遵古
禮尤究心性理及河洛之數嘗讀楊子太玄不得其解以至廢寢食崇禎十一年)
(夲朝大兵入城殉難卒)
張師顔(沙河人子其度其衡其法其程皆勇健崇禎十三年流寇圍城父子五人力戰遇害)
傅梅(邢臺人萬歴中舉人由登封知縣入為刑部主事張差挺擊之獄司官胡士相猶以風癲
蔽之梅力爭獄乃成及差棄市猶慮其潛易請自監刑羣小疾之以京察奪官崇禎中由台州知府
里居十五年夲朝大兵至與知府吉孔嘉在籍中書舍人孟魯鉢皆
死之)
牛文科(任縣人素有胆略明崇禎十三年知縣盧時升舉為綀總禦賊有功直指使者題授夲府
守僃十五年夲朝大兵壓境力戰而死)
張夢齡(平鄉人崇禎中以舉人為任邱縣教諭)
(夲朝大兵至城下夢齡死之)
陳滿堂(鉅鹿人崇禎時為正定鎮標官甲申偽將劉宗敏犯城人多納欵滿堂憤哭還家後紅巾
賊侵鉅鹿城破被執不屈與黨金湖李顯榮等同遇害邑人建祠祀之)
本朝
夏謨(平鄉人順治初官崇仁令寇亂推誠往撫為賊所執脇降不屈死之)
吳盡忠(任縣人原任山海關都司順治初土寇猖獗盡忠效力守城乘夜擊賊敗之城頼以安六
年復有賊百餘騎劫掠至臺南盡忠率衆追至邢家灣單騎突入賊圍馬蹶為賊所執欲降之盡忠
唾罵不屈被害)
姬登第(邢臺人任寧夏廣武營遊擊雍正二年進勦棹子山逆番陣亡七年)
(賜䘏廕一子隆周以守僃推用)
廣平府
周
李同(邯鄲傳舍吏子秦急圍邯鄲邯鄲且降李同說平原君曰邯鄲之民炊骨易子而食可謂
急矣今君誠能令夫人以下編於士卒之間分功而作家之所有盡散以饗士士方其危苦之時易
德耳平原君從之得敢死之士三千人李同遂與三千人赴秦軍秦軍為之却三十里亦會楚魏救
至秦兵遂罷邯鄲復存李同戰死封其父為李侯)
漢
李雲(字行祖甘陵國甘陵人也性好學善隂陽初舉孝廉再遷白馬令桓帝延熹二年誅大將
軍梁冀而中常侍單超等五人皆以誅冀功並封列侯專權選舉雲素剛心不能忍乃露布上書移
副三府帝得奏震怒下有司逮雲送黃門北寺獄時弘農五官掾杜衆傷雲以忠諫獲罪上書願與
雲同日死帝愈怒遂并下廷尉大鴻臚陳蕃上疏救雲太常楊秉洛陽市長沭茂郎中上官資並上
疏請雲詔切責蕃秉免歸田里茂資貶秩二等雲衆皆死獄中)
沮授(廣平人少有大志多權略仕州别駕舉茂才歴二縣令又為韓馥别駕表拜騎都尉袁紹
領冀州表為奮武將軍使監護諸將及紹攻曹操授數以策說紹不能用官渡之敗授為操所執操
釋而厚遇之授尋謀歸袁氏乃見殺)
魏
宋叔集(列人人世景弟有學行征東裴衍之討葛榮也表為員外散騎侍郎引同戎役及衍敗同
時遇害)
北齊
陳季璩(廣平人元康弟為鉅鹿太守轉冀州别駕平秦王歸彦反季璩守節不從因而遇害贈衛
尉卿)
五代晉
王清(字志瑕洺州曲周人初事唐為寧衞指揮使後事晉為奉國都虞侯開運二年從杜重威
戰陽城清以力戰功為步軍之最加檢校司徒是冬重威軍中渡橋南敵軍其北敵以精騎出晉軍
後南擊欒城斷晉餉道清謂重威曰晉軍危矣營孤食盡將若之何請以步軍二千為先鋒奪橋開
路公率諸軍繼進以入鎮州可以守也重威許之遣與宋彦筠俱前清與敵戰敗之奪其橋是時重
威猶豫不肯進彦筠亦退走清曰吾獨死於此矣因力戰而死贈太傅)
宋
李若水(字清卿洺州曲周人上舍登第調平陽府司錄試學官第一除太學博士靖康元年將遣
使至金國詔舉可使者若水在選中遷著作佐郎為使見尼瑪哈於雲中既還擢若水禮部尚書固辭
改吏部侍郎二年金人邀帝出郊若水扈從以行金人計中變若水絶不食或勉之曰今日順從明
日富貴矣若水嘆曰天無二日若水寧有二主哉後旬日尼瑪哈召計事若水罵不絶口監軍者撾破
其唇噀血罵愈切至以刅裂頸斷舌而死高宗下詔曰若水忠義之節無與比倫逹於朕聞為之涕
泣特贈觀文殿學士諡忠愍)
李升(洺州永年人進士起家靖康之難升翼其父以背受刅與長子俱卒)
金
毛佺(恩州人貞祐中為盜宣宗南渡置為義軍招撫哀宗遷蔡以佺為都尉圍城之戰佺力居
多城破自縊其子先戰殁)
元
李齊(字公平廣平人工辭章元綂元年進士第一歴僉河南淮西廉訪司事移知高郵府有政
聲至正十三年泰州民張士誠為亂行省遣齊為招降被拘久之使縱齊來歸泰州平賊徒尚蠭聚
士誠復鼓變已而有詔赦之詔至賊詒曰請李知府來乃受命行省強齊往至則下齊獄中官軍諜
知之乃進攻賊士誠呼齊使跪齊叱曰吾膝如鐵豈肯為賊屈也士誠怒扼之跪齊立而詬之乃曳
倒搥碎其膝而剮之論者謂大科三魁若台哈布哈没海上李黼隕九江洎齊之死皆不負所學云)
王士元(字堯佐恩州人泰定進士累遷知濬州至正十七年寇至城陷士元坐堂上顧子知微令
引去知微不忍走賊前問曰爾為誰士元曰我王知州也賊欲縳之士元奮拳毆賊遂並其子殺之)
明
王邦直(字國寕磁州人生而駢脇有神力人稱王千斤弱冠補諸生好騎射窮韜略嘉靖中詔舉
天下武勇給事中戴夢桂等薦之詔送大同立功敵數萬騎犯鵓鴿峪同故參將張鳳等禦之大呼
入陣敵圍之數重鳳等皆力戰死邦直猶奮大刀斬數十人力竭遇害事聞贈都指揮僉事為建祠
與鳳並祀)
張汶(字陵江邯鄲人國彦曾孫以廕為都督府經歴因議京營兵餉事廷辱魏閹閹怒矯旨杖
一百汶罵愈厲或勸之少貶汶曰頭可斷志不可回也遂就械絶飲食而死崇禎初贈員外郎)
鍾希顔(字心卓清河人天啓進士由戶部郎中陞冀北道歸里崇禎十一年遇闖賊亂城陷不屈
死同時有靈璧知縣王茂遠貢生解嗣昇皆殉難)
侯君擢(字際明成安人由舉人累遷知陳州方下車而賊至登城誓衆晝夜拒守力竭城陷賊執
之至死罵不絶口贈參議廕一子於陳橋驛建祠祀之)
王國明(廣平人庠生&KR0570;武藝膂力過人生平談忠義激昂慷慨崇禎十三年冬寇薄城下國明率
鄉勇數十人禦之力戰竟日不克被殺於關北之謝村次年學使者吳為之勒石表墓並優免其役)
申為憲(永年人由進士歴官山東副使崇禎十五年)
(夲朝大兵破城殉節死)
李昌期(字郅隆永年人由進士任兖州推官嘗破土寇萬餘撫按奬其才崇禎十五年)
(夲朝大兵下山東兖州破死之贈僉事)
申佳廕(字孔嘉永年人崇禎進士由知縣擢文選主事歴太僕丞出近畿閱馬聞居庸陷疾馳入
都京城不守謂從者曰吾起微賤食禄十三年國事至此敢愛死乎將入井謂其僕曰告太安人有
子作忠臣勿過傷也遂躍入死福王時贈大僕少卿諡節愍)
(夲朝賜諡端愍建祠祀之)
王之綂(字萃州成安人居家多義行以歲貢官趙州訓導值亂分守東門)
(夲朝大兵破城殉節於明倫堂見名宦)
胡淵(字見心永年人歲貢任旴𣅿主簿流寇壓境淵竭力死守或謂非印官可去淵曰同為朝
廷守土豈敢獨生奮袂而起至龜山寺手刅數賊賊驚怖將遁會馬蹶被執大罵不屈死事聞予祭
葬)
宋湯齊(肥鄉人崇禎間為諸生聞京師陷與同庠郭珩王拱宸等起兵討李自成為自成將張汝
所殺)
殷淵(字仲弘雞澤人父大白崇禎間為關南監軍副使楊嗣昌陷以失機論死淵上書請代跪
朝門外五日奉旨詰責淵遂棄舉子業隱山中國練其鄉人李賊犯京師倡義勤王率兵二千人至
栢鄉聞都城陷乃還設龍亭哭臨賊衆至被殺屍暴烈日中十餘日不壊有黃犬守之不去土人以
神祀之)
常仕艾(成安人充正定營書四十年小心無過崇禎末從征流賊受箭傷且死悲歌曰報國一心
終未遂願為厲鬼向西征歌畢遂死撫院楊聞之嘉嘆令厚䘏之)
本朝
劉璇(字章思永年人貢生喜為詩知沁源縣遷鄖陽同知賊王光泰攻城陷被執呵曰若何不
具芻糧璇張目厲罵不屈被殺贈按察司副使廕一子入監)
李芳澂(字銀槎廣平人由舉人知鄜州王永強之亂竭力拒守城破不屈死)
(贈按察司僉事予祭葬廕一子入監)
宋永譽(字葆祉永年人由舉人知郿縣值逆賊賀珍作亂永譽預畫戰守計誓與城存亡珍持牌
誘降許以厚禄永譽碎牌囚其使遂薄城下攻五日夜城陷永譽被執挺立罵不絶口賊怒遂手刅
之事平)
(贈按察司僉事廕一子入監)
大名府
唐
李敬業(離狐人勣之孫少從勣征伐有勇名歴太僕少卿襲英國公為眉州刺史嗣聖元年諸武
擅命敬業謀起兵稱匡復府上將鎮揚州大都督旬日兵十餘萬傳檄州縣疏武后過惡復廬陵王
位武后遣李孝逸擊之兵敗死)
杜求仁(湘州洹水人正倫從子有雅才永淳中授監察御史坐事為黟令與徐敬業舉兵為興復
府左長史死於難)
南霽雲(魏州頓邱人尚衡擊汴州賊以為先鋒遣至睢陽與張巡計事遂留事巡巡遣霽雲求救
於賀蘭進明進明忌巡聲威無出師意愛霽雲壯欲留之為具食霽雲慷慨曰雲來時睢陽人不食
月餘日矣義不忍獨食因拔刀斷一指以示進明一座皆大驚泣下雲知進明終無出師意即馳去
未幾城陷賊以刅脇䧏巡巡不屈又降霽雲雲未應巡呼曰南八男兒死耳不可為不義屈雲笑曰
欲將以有為也公有言雲敢不死遂死之)
谷從政(魏州昌樂人崇義子略涉儒學有風操事李寳臣歴定州刺史及惟岳知節度與田悅謀
拒命從政極諫不納從政塞門移疾不屈惟岳疑其怨望日伺之從政乃仰藥死曰吾不恨死而痛
渠覆宗矣後惟岳被殺於王武俊如其揣云)
吳漵(濮州濮陽人章敬皇后之弟代宗立擢太子詹事建中初遷金吾大將軍溆循循有禮譲
無倨氣矜色見重朝廷朱泚反詔大臣持節慰曉德宗顧左右無敢行溆曰陛下不以臣無能願至
賊中喻天子之意帝大悅即日賚詔見泚具道帝待以不疑者而泚故留溆不遣卒被害贈太子太
保諡曰忠子士矩文學早就喜與豪英遊開成初為江西觀察使)
樂彦禎(魏州人歴博州刺史下河陽有功遷澶州詔領魏博留後進節度使累加檢校尚書左僕
射同中書門下平章事彦禎喜儒術引公乘億李山甫皆在幕府嗣襄王煴之亂彦禎使山甫往見
鎮州王鎔欲合幽邢滄諸鎮同盟拒賊鎔厚謝卒不克已而軍亂彦禎被殺)
宋
郭永(大名元城人少剛敏勇决為丹州司法參軍守武人為奸利無所忌永數引法裁之守盛
威臨永永不為動尋知大谷縣大谷人安其政以為自有令無永比者累遷河東提點刑獄宗澤守
京師厲兵積粟將復兩河以大名當衝要檄永相犄角不數日聲振河朔澤卒劉豫來攻大名孤城
無援永率士晝夜乘城伺間則出兵徂擊城陷金人召永永怒罵不絶一家皆遇害贈資政殿學士
諡勇節)
金
納哈塔富拉塔(大名路明安人承安時進士調大名路教授累官河州防禦使夏人圍定羌富
拉塔擊走之入為戶部尚書興定二年潞州破力戰而死贈御史大夫)
薩哈勒安禮(本名酌大名路人登進士為泰安州刺史元兵至城破被執初不識其為誰或
妄以酒監對安禮曰我刺史也何以諱為使之跪安禮不屈遂以戈撞其胸而殺之詔贈泰定軍節
度使諡堅貞)
蘇椿(大名人以元帥守許州時元兵南下至許節度使石倫遣提控高珪斥堠珪降元引大兵
至城下使韓壽孫持檄招降椿殺之既而城陷椿被擒元將怒其不屈殺之)
元
郭嘉(字元禮濮陽人祖昂父惠俱以戰功顯嘉慷慨有大志登泰定三年進士第累遷廣寧路
總管兼諸卾囉勸農防禦有詔團練義兵嘉招集民數千教以坐作進退號令齊一賞罰明信東方
諸郡錢糧之富甲兵之精稱嘉為最至正十八年賊至圍城亘數十里有大呼者曰何不出降嘉挽
弓射呼者中其左頰墮馬死賊稍引退嘉遂開西門逐之賊大至力戰以死事聞贈河南江北等處
行省右丞封太原郡公諡忠烈)
劉天孚(字裕民大名人由中書譯史為東平總管府判官改知冠州再知許州所至有治績後知
河中府視事兩日陜西行省丞相阿實罕舉兵至河中天孚日夜治戰守具選丁壯分守要害凡八遣
人乞援不報阿實罕縳栰河上欲縱火屠城同知府事特爾格詣阿實罕軍阿實罕囚之歛船濟兵既
入城脇天孚附已天孚謂幕僚曰吾何忍負上恩且與其辱於阿實罕之手吾寧蹈河以死時天寒
冰堅天孚拔所佩劍斫冰北望再拜脫衣投冰中事平贈護軍彭城郡侯諡忠毅)
巴延(一名師聖字宗道世居開州濮陽縣自弱冠即以斯文為己任至正四年以隠士徵至京
師授翰林待制預修金史既畢辭歸四方來學者千餘人其學務真知力踐不屑事舉子詞章士出
其門不問知其為巴延氏學者十八年河南賊至巴延渡漳北行邦人從之者數十萬家至磁與賊
遇賊知巴延名士生刦之將誘以富貴巴延罵不屈引勁受刅與妻子俱死之贈奉議大夫諡文節)
卞琛(大名人游學京師補國子生既而丁母憂至正十二年盗起琛統丁壯數百人擊賊衆潰
散被擒賊素知琛諭之曰汝從我觧汝縳不從殺汝琛唾罵曰我國子生也義寧死不從賊生罵不
止賊屢脇不聽殺之)
明
王溏(長垣人正德間由監生任襄城縣縣丞流寇攻城溏竭力拒守城陷為賊執不屈死襄民
立祠祀之)
李其紀(字布宸清豐人萬歴進士授工部主事會有京倉之役工竣歸羡金於朝調吏部主事歴
陞郎中典選事上嘉其廉直後以事左遷行人司副遂還里崇禎十五年城陷死焉)
陳廣心(元城人由鄉舉官教諭崇禎十五年)
(夲朝大兵臨城將陷廣心衣冠危坐以待諸子環泣請避厲聲曰吾生平所學何事豈為兒女戀戀耶遂
被殺)
杜斗愚(清豐縣人任富陽縣知縣家居崇禎十五年)
(本朝兵至死之南樂監生鄭獻書亦同時殉難)
靳聖居(字淑孔長垣人由進士任慶陽推官擢刑部郎未行而流賊陷關中聖居下檄通郡曰賊
入函關天下事殆矣慶為三邊喉當據險死守以衞社稷俄寇大至臨城脇降聖居叱罵晝夜堅守
及城陷不屈賊怒亂刀刺之罵不絶口而死)
時躋舜(字元清長垣人由貢生授訓導陞靈壽教諭城陷具衣冠北向拜與妻李氏二子泰壯俱
死之入名宦)
樊吉人(元城人崇禎中由進士知滋陽縣以才擢兵部主事再擢山東兵僃僉事未行適)
(夲朝大兵破兖州遂自刎死)
楊希震(字心起長垣人崇禎進士授堂邑知縣歲大旱力請蠲積逋四萬八千有奇闖賊遣偽官
至希震結壯士謀誅之事洩被酷刑令供共謀者希震忍死不言賊斷其頭身仆復躍起若擊賊狀
賊大驚擲之城外白虹亘天久之方散)
張三桀(字任吾天啓中舉於鄉歴戶部員外郎崇禎末李自成陷京城三桀為賊所執不屈死之)
魏師貞(魏縣人夲戚畹以武進士襲職錦衣千戶甲申闖逆陷都城一門殉難自焚死)
王家楨(字正之長垣人進士官兵部左侍郎七省總理引疾家居闖賊遣偽官李伯元蒞長垣家
楨與子元炌謀執之事洩元炌被害家楨投繯死之)
張力(字扛侯東明人崇禎進士為萊州府推官罷歸闖賊陷京城遣偽官來蒞力偕邑紳誅之
後為賊所執大罵遇害)
本朝
崔崶(字琭墟長垣人順治丙戍進士授蒙隂知縣敷政慈惠囹圄為空值青兖盜起郡邑望而
潰崶率縣尉及鄉紳士庶竭力固守未幾城陷崶望闕再拜抱邙投井死賊至署中索金不得唯圖
書數卷而已)
郜炳元(字飛虹長垣人順冶丙戍進士知孝感縣時楚方用兵有賊號紅旗者久不下炳元馳赴
深箐中開布至誠解弓刀呼酒劇飲既醉就卧賊壘中賊大感悦即出降制府奇其材檄令收復餘
黨先是有吏侵漁庫金炳元窮治之吏窘走賊中為間賊懼即反兵來攻時城無守具遂陷炳元嘆
曰我受國恩將以圖報不幸為鼠子所紿命也遂死之妻李氏
亦遇害)
張可久(字乾德魏縣人順治乙未年進士歴任廣州營遊擊鎮江門叛賊周玉李榮等連營犯境
率兵迎敵兵敗援絶死之事聞賜祭奠)
魏鎬(南樂人以武舉仕大名道旗鼓守僃駐防本邑土寇竊發領兵勦捕陷陣死夲道設祭給
匾曰精忠貫日入名宦)
宣化府
金
畢資倫(縉山人從僕散阿海南征以奪梅林關功同知昌武軍節度使屯泗州興定五年宋龜山
綂制時青襲破泗州資倫自投城下不死宋軍以見青青說之降資倫極口罵青知無降意乃下於
獄鈐以鐵䋲脇誘百方終不屈如是者十四年及蔡州破宋人以告資倫乃嘆曰吾無望矣容我一
祭乃降耳宋人信之為設祭江岸祭畢資倫伏地大哭乘其不防投江而死宋人為立祠祀之)
靖安民(德興府永興人貞祐時領萬戶都綂隸苖道潤麾下道潤死安民代領其衆興定中安民
領兵出礬山元兵圍安民所居山寨提控馬豹等以安民妻子出降安民軍中聞之駭亂衆議欲降
以保妻子安民及經歴官霍端不從遂遇害詔贈金紫光禄大夫)
明
江洪(字德容萬全右衛人正綂六年從征麓川累功進都指揮使七年遇寇江湄洪馬陷泥淖
中不能起乃棄馬步鬭自朝至晡手刅數十人力竭而死事聞褒贈廕一子指揮僉事)
孫剛(宣府前衛人以功遷都指揮使守僃永寕正統十四年寇犯獨石守臣楊俊棄城遁剛率
兵往援遇敵數萬騎猝至剛大呼陷陣而死都知監谷春衛指揮向通王敬張澄同死之事聞賜祭
廕建義烈祠之)
周賢(字思齊宣府前衞人襲父廕為指揮百戶累遷都督僉事鎮守開平景泰五年陜西有警
詔賢率所部援之至野馬澗力戰六日斬馘無算尋復戰於安邊營援兵不至遂死於陣事聞贈都
督同知廕一子指揮僉事入名宦)
周麒(保安衛人正德中以正千戶赴京得侍内庭時江彬怙勢一日與武宗對奕言笑無人臣
禮麒面責之彬惶懼無措武宗不懌而罷後彬以他事中麒死非命嘉靖初贈指揮僉事厚恤其家)
李良(字士賢保安衞人襲廕為指揮同知正德中流寇起良逐賊燕齊間屢立戰功後與賊猝
遇馬足陷小窖中賊圍之數重良奮鬭不得出遂死之事聞予祭恤廕一子都司僉書)
董暘(宣府前衛人嘉靖中為宣鎮遊擊遇寇力戰死予贈廕子一奎一元俱官總兵有戰功入
名宦)
王鎮(萬全右衛人嘉靖丁亥寇至葛峪及青邊草房連絡數萬騎時鎮以指揮使總軍往禦身
先士卒自辰至酉戰數十合以衆寡不敵力竭而死事聞予贈廕)
劉傳(蔚州人守僃赤城嘉靖庚寅敵犯馬營傳率百餘騎赴援直前摶戰敵圍之數重傳令士
卒下馬步戰傳引滿四射矢無虚發最後殺其一長敵咬指引去而傳亦身被重創中矢如蝟甲裳
盡赤比撤圍而卒詔加褒錄赤城士卒建祠有像祀之入名宦)
李綸(字德賢懷安衛人嘉靖進士累官浙江右布政使倭寇入犯自出督師戰没於陣贈通奉
大夫)
劉海(開平人都御史劉源清見其貌偉之選為管軍百夫長呼前誡曰若有奇狀當貴否亦為
忠義士毋碌碌為也嘉靖庚寅為馬營參將遇敵萬餘騎從山谷中突出海與旗牌官百戶張宣等
度曰我輩今必不脫惟有死可以報國遂犯陣各殊死戰敵合圍射之皆死敵分海屍三段憤宣勇
驇剖腹取膽去源清聞之曰吾固知海忠義也即不貴此死有餘榮矣奏請贈廕仍肖像褒忠祠入
名宦)
周鏜(懷安衞人襲廕為衛使累遷參將嘉靖丙辰敵逼懷安守臣畏怯不敢出鏜時已致仕率
家丁出戰殁於陣事聞予贈廕)
王國(宣府人嘉靖中為千戶癸丑蒙古入掠保安國從都指揮郭都率兵禦敵被圍奮力血戰
各中矢被刅死事聞褒卹)
潘宗顔(字士潛保安衛人萬歴癸丑進士授戶部主事督遼東兵餉就推開元兵僃僉事歲己未
四路出師宗顔監馬林軍從靖安堡出開鐵翼日扺二道關林軍聞杜松已敗譁而退)
(夲朝大兵猝乘之宗顔與通判董爾礪遊擊竇永澄守僃江萬春等逆戰力竭俱死事聞贈宗顔光祿卿
諡節愍建愍忠祠祀之水澄等亦贈賉如例)
張承憲(龍門所人有氣節嫻文藝歴任獨石參將天啓三年黃台吉遣部茂吉達駐牧龍門邊外
入掠承憲不及介胄疾馳與戰㐲酋四起力戰死事聞賜祭廕祀褒忠祠入名宦)
滿桂(夲西部降人以軍功隸宣府遂家焉由總旗歴官參將孫承宗奇其材擢副總兵守寧遠
累進總兵官左都督召為僉書中軍府事移鎮關門大同桂天性忠勇持身廉静寡慾不近聲色好
與士卒同甘苦故所至輒有功崇禎二年京師戒嚴以五千騎入衞拜武經略與)
(夲朝大兵戰於永定門外衆寡不敵力戰死贈太保諡毅愍建祠祀之)
劉漢臣(赤城人崇禎時從龍門所參將殺敵有功以把總管夷漢兵以年老歸後副將楊德澤援
遼聘隨征戰敗及子國登孫科俱殁於陣)
楊于邦(保安州歲貢生官陜西按察司經歴逆闖破城不受偽職被杖死)
姚時中(保安州人廩膳生篤學知大義李自成寇宣鎮時中知中宦有異謀泣嘆曰捍大患而以
死勤事者惟朱中丞吾將從其後矣及城破諸生俱具衣冠往迎時中亦效之紿其妻子人皆南向
行時中獨折而東至先師殿題壁曰殺賊無權辱身不義妻子無知何足與計遂自經於殿格學官
舁其屍於宫墻外路人哀而殮之葬於朱之馮墓側)
夏祖禹(保安州庠生甲戍城破衣冠哭拜家廟先驅妻子入井然後投井死)
張師載(保安州庠生宿學有養城破顧妻子取衣巾拜辭家廟人或勸之出迯師載從容曰上天
生我上天死我生我死我有何不可遂自縊死)
本朝
馬騰龍(宣化人明崇禎壬午武舉順治初隨定南王屢立戰功陞桂林遊擊李定國犯桂林騰龍
閉門堅守糧盡力竭援兵不至城陷被執不屈遇害妻郭氏自刎死仲弟從龍亦赴鬭死事平)
(賜祭葬)
張文衡(赤城人順治初知青州府擒闖賊餘黨趙應元等山東遂平尋調守淮安遷徽寧道勦滅
土寇民頼安堵後陞甘肅巡撫都御史值徊寇米喇印之變督家丁禦戰中攢矢死尸僵立不仆事
聞贈右都御史廕一子)
賈士璋(延慶州人順治初以貢生為陜西宜君令時闖賊餘孽乘機倡亂攻宜君士璋力拒之城
陷不屈死贈按察司僉事廕一子入監)
李之實(延慶州人順治初以貢生為江南睢寧縣訓導逆賊海時行倡亂攻城尋陷之實不屈被
殺事平贈國子監學錄)
黃洲(宣化人年十八成武進士任平路衛遊擊順治初以平姜瓖功陞固原參將值静寧州土
寇作亂洲提兵赴援擒渠魁侯生友等五人奮勇追勦暗中流矢遂殁於陣)
李承鑛(宣化人任湖廣房縣知縣時川賊未靖剽掠至縣鑛堅守數日外援不至力竭為賊所執
罵不絶口賊怒遂支解之)
劉廷祉(宣化人任湖廣南漳守僃吳三桂之亂總兵楊來嘉持三桂書勸廷祉俱降廷祉不從取
其書焚之而率兵赴陣死事平賜祭葬)
馬弘儒(蔚縣人由衛籍中順治辛丑武進士歴授雲南掌印都司康熙十二年吳逆變脇受偽職
不從餓死妾李氏賣身殯殮事平喪歸易棺時面色如生)
易州
南北朝梁
祖皓(范陽道人冲之孫暅之子少傳家業善算歴有文武才略大同中拜廣陵太守侯景亂皓
起兵襲殺其將董紹先馳檄討景景圍之被執不屈箭射遍體車裂以殉兄弟子姪遇害者十六人)
元
鞏彦暉(易州人與兄彦榮俱以武勇稱初彦榮以百夫長隷千戶何伯祥麾下累有戰功後告老
以彦暉代之從伐宋次武昌宋援兵四集彦暉被重傷投水中敵援之出載歸江州不屈死子信以
功累官千戶)
明
霍恩(字天錫易州人弘治進士任上蔡令時劉瑾擅逆大盜羣起河以南無完城恩本名將子
知兵為戰守具甚僃賊齊彦名遣騎勒降恩戮之賊大怒悉衆攻城力竭不支城陷被執罵不止賊
以刅插其口中脇之罵益厲遂遇害事聞贈光禄少卿諡忠烈妻劉氏先一日縊未絶後以巨簪刺
心奮力擊入死贈宜人建忠節祠並祀之)
李斌(廣昌人任宣府遊擊嘉靖時濟囊入寇斌率所部至廣昌城北衝鋒破敵斬首無數敵引
去斌躡之援不至斌嘆曰得一標兵相與犄角可以滅賊今皆坐視天也身被重傷墮馬步戰死贈
都督錄其後入名宦)
呂璋(廣昌人為夲所百戸性忠勇右臂刺赤心報國四字嘉靖甲寅濟囊入寇璋率百餘騎衝
入賊營被賊圍射子逢春馳騎救之父子俱殁事聞褒䘏御史谷嶠表其閭)
本朝
趙居甲(廣昌人登順治戊子科鄉試未仕值大同總兵姜瓖叛逆抗節不屈死)
徐喆(字聯吉廣昌人拔貢選浙江蘭谿縣丞有能聲檄署武義縣印康熙十三年耿逆叛同城
把總張奇章潛送欵附逆喆方乘陴拒賊為逆弁所縳奪其印而逼之降喆大罵不屈遂自經督師
李之芳上其事十六年特贈浙江按察司僉事廕一子徐恭入監)
冀州
隋
馮慈明(字無佚信都長樂人大業間拜尚書兵曹郎攝江都郡丞事時李密逼東都詔慈明擊之
為密所執慈明潛奉表江都論賊形勢密知其狀義而釋之出至營門賊帥翟讓責之慈明勃然曰
我豈從汝求活耶須殺即殺何詈為讓怒亂刀斬之帝聞嘆息詔贈光禄大夫)
唐
孔巢父(字弱侯冀州人少力學隱徂徠山與李白韓凖嚴政張叔明陶沔號竹溪六逸德宗時奉
命宣慰魏博田緒請降李懷光據河中帝復命巢父宣慰為懷光所害贈左僕射諡曰忠從子戣官
禮部尚書戣孫緯官左僕射)
明
孔環(南宮人正德初以歲貢知來安縣忤劉瑾左遷西華教諭六年大盜起霸州奄至西華城陷被
執賊持刅脇之環厲聲罵曰我為國家臣豈媚逆賊以求活耶遂被害事平詔賜一子冠帶建祠西華祀之)
劉文蔚(新河人以歲貢為淮安通判崇禎末)
(夲朝大兵臨城文蔚率家人竭力守禦城破猶執銳巷戰被執殉節死)
趙懋誠(新河人以恩貢授韓城縣丞崇禎末分守西門城破具衣冠北向拜曰微臣以一死報國
矣遂遇害)
宋文麗(新河庠生崇禎末城陷與妻李氏自經五子俱投井死三媳自縊死一門死者共十九人)
本朝
崔燦(棗強人明崇禎壬午舉人順治五年知耒陽縣值土寇作亂率僕役出戰被執僨罵不屈
遇害事平賜䘏)
趙州
宋
張旦(趙州人勇敢善戰知德興軍景德中契丹入寇旦與其子利涉奮鬭並没於陣上聞之贈
旦左衛大將軍利涉崇議副使並以恤旦事布詔天下)
元
陳祐(字慶甫寧晉人幼孤家貧母張氏為剪髮易書遂博通經史歴浙東道宣慰使檢覆慶元
台州民田至新昌值玉山盜被執不屈死謚曰忠宣)
明
陳聚(趙州人幼從明太祖以功歴陞千戶靈璧之役大戰陣亡太祖深悼之廕其子為金吾右
衛指揮僉事)
曹鼐(字禹鍾寧晉人宣德中舉進士第一正統五年以侍講入内閣屢進吏部侍郎卜四年邊
警王振力請親征鼐力諫不聽進至土木英宗北狩鼐及諸臣五十三人皆死之景帝立贈少傅諡
文襄英宗復辟賜諡文忠)
喬若雯(臨城人萬歷間進士官禮部主事崇禎元年劾魏廣微陳九疇等直聲大振歴吏郎考功
司員外郎出為兖州知府聽斷明决豪猾斂跡久之以疾歸士民遮道泣送十一年)
(本朝大兵南下臨城失守若雯端坐按劔以待兵入遇害贈大常少卿)
李讓(趙州人崇禎舉人流賊掠山西鄉民欲逃讓以忠義勸衆聚保賊至讓與從兄武舉調悉
力拒守手刅數賊中流矢死調亦被殺事聞詔贈讓宛平縣尹調都司同知建坊旌表)
董祚(隆平人舉人崇禎戊寅)
(夲朝大兵破縣殉節死事聞贈䘏)
郝竒遇(栢鄉人生有至性崇禎末聞都城失守竒遇語妻曰我欲死難汝能之乎妻曰能遂飲藥
死妻瘞竒遇畢亦飲藥死)
本朝
魏櫆祥(栢鄉人由選拔貢生授廣西通判累遷廣東潮州知府脩廢舉墜開濬長眉河直通潮州
城下商民大利康熙十三年總兵劉某與續順公不睦乘機激變設立偽官使人來誘曰苐從我何
憂不富貴櫆祥不少屈乃脇以白刅櫆祥曰任爾所為我唯一死以報國耳遂幽之别室櫆祥每日
拍案大呼十指盡為血出卒以不食死)
深州
漢
崔琦(字子瑋涿郡安平人以文章博通稱舉孝廉為郎梁冀聞其才請與交琦數引古今成敗
以戒之冀不能受乃作外戚箴及白鵠賦以諷因遣歸後竟捕而殺之)
南北朝魏
崔孝演(字則伯安平人挺之子也少無宦情晚除瀛州安西府外兵參軍罷歸鮮於脩禮起逆孝
演率宗族保郡城為賊攻陷賊以孝演民望恐移衆心遂害之)
崔楷(字季則辨之子也性剛鯁有幹材釋褐員外散騎侍郎能摧挫豪強故時人語曰莫&KR3089;獬
付崔楷後為殷州刺史州賊起或勸減小弱以避之乃遣第四女第三男夜出既而追還勒兵士撫
厲之莫不爭奮咸稱崔公尚不惜百口吾等何愛一身城陷合門死節)
宋
董元亨(深州人累官國子博士通判貝州王則據城叛元亨坐廳事賊黨排闥而入左右皆奔潰
賊脇元亨索軍資庫鑰元亨據案厲聲罵賊遂遇害事平贈太常少卿)
明
吳恂(安平人由貢生為深州訓導擕妻王氏及子女各一并幼姪以從崇禎戊寅)
(夲朝大兵臨城將陷恂謂妻曰吾弟以幼子托義不可負脫有不虞生死以之及城破恂被執王氏脫走
氏知子女不能兼顧乃棄其女於途而挾子負姪疾馳出城匿空舍得免恂之執也帥見其為讀書
士欲用之恂執不從翼日詣學宫前盡節死事聞贈侍講入名宦)
田興國(深州武生忠勇有胆略崇禎戊寅之變與州守協力守城城破戰死事聞予䘏廕)
王啓賢(饒陽庠生甲申城破死難同時諸生王採符應第符應舉符振芳俱殉節死)
定州
明
王懷義(深澤人善騎射父世美為山東萊陽縣丞正德六年流賊攻城懷義隨父守北門射殺賊
首十餘人餘賊復攻東門又與戰甚力翌日城陷力戰脫父於難遂死之)
楊家龍(字愓若曲陽人崇禎間由歲貢累遷忻州知州時流寇&KR1011;山西蒞任未兩月寇猝至環攻
之度民力難支慨然曰城必不守守則徒殘民耳吾出百姓可全也遂挺身出罵賊不屈賊殺之城
果得全忻民建祠祀之)
何三傑(定州人由貢士任湖廣寳慶府通判開爽明允政績赫然寇變抗節不屈遇害)
義烈(附)
周
左伯桃(燕人聞楚王善待士乃與羊角哀同入楚值雨雪糧少乃併糧與哀使入事楚自餓死於
空樹中哀至楚為上大夫乃言於王僃禮以葬伯桃)
荆軻(其先夲齊人徙於衛衛人謂之慶卿之燕燕人謂之荆卿軻為人深沉好讀書擊劒其所
遊諸侯盡與其賢豪長者相結後田光薦於太子丹使秦刺始皇不中死)
田光(燕人太子丹質秦逃歸患秦蠶食其傅鞠武薦光可與謀太子進迎避席而請光薦所善
荆軻太子送至門戒曰所言國之大事願勿泄也光往見荆軻曰我聞長者為行不使人疑今太子
疑光願足下急過太子言光已死明不言也遂自刎死)
高漸離(燕人善擊筑與荆軻交善秦滅燕逐太子丹荆軻之客漸離變姓名為人傭保匿作於宋
子宋子人知其善筑也傳客之聞於始皇始皇召見矐其目使擊筑稍益近漸離乃以鉛置筑中撲
始皇不中遂誅)
漢
王調(渤海人梁冀誣李固與文鮪共為妖言下固獄調固門生也貫械上書証固之枉太后乃
赦固)
南北朝魏
鄭羆(高陽人盧度世以崔皓事去官逃匿羆家使者囚羆長子將加捶楚羆戒之曰君子殺身
以成仁汝雖死勿言子奉命被考掠至以火爇其體卒無所言度世得免)
唐
吳保安(魏州人仕為義安尉姚州都督李蒙表掌書記後蒙與蠻戰殁判官郭仲朔被執欲得千
縑贖之保安為經營數年得縑贖仲朔歸其後保安以彭山丞客死其妻亦殁喪不能歸仲朔為負
骸歸葬衰絰廬墓三年乃去及為嵐州長史迎保安子為娶而讓以官)
五代
趙玉(漁陽人嘗客滄州依節度使吕兖劉守光破滄州盡戮兖親屬兖子琦年十四玉負之以
逃至太原變姓名丐衣食以給琦琦仕後唐至兵部侍郎燕趙間以玉能存吕氏之孤也翕然誦之)
明
楊塤(字景和京師人英宗復辟指揮門逹怙寵驕横搆袁彬下獄拷掠内外冤之塤擊登聞鼓
上書為彬辨乃並逮獄逹因是欲盡去異已者緩塤死使誣少保李賢指使塤佯諾之逹遂以聞會
法司鞫於午門塤直述所言皆由已出於賢無預逹計遂不行而彬亦得釋)
鹿正(字以道御史久徵之子贈大理卿諡忠節善繼之父逆閹時傾身急諸君子之難所稱鹿
太公者是也方左魏之獄起正為大中子學□下榻並留光斗之弟光明於家未幾而周順昌亦被
逮正為三家者醵金佐誣贓三家子弟往來絡繹不絶正家與逆黨李朝欽比隣或慮禍且不測正
曰不知命無以為君子諸公急來投我而中道畏阻不獨衰朽不齒於人我子亦何顔立天地間乎
然終奄之世卒亦無所牽染云)
申湛然(大興諸生與布衣黃尼麓新樂侯劉文炳駙馬鞏永固相友善四人者平居過從見時事
日非相對輙澘然泣下李自成圍京師永固守皇城門文炳方在第坐梨花樹下尼麓踉蹌入曰賊
攻西直門甚急門且破府中宜早為計文炳乃急命弟文燿往託瀛國太夫人於湛然家及城破文
炳永固同殉難湛然匿太夫人甚秘為細人所發賊執湛然拷掠僃至堅不言賊怒乃置湛然於木
杌上壓以碾石七竅流血死終不言太夫人所在尼麓亦坎壈以死)
許從吉(曲陽村農崇禎戊寅流寇掠其弟去從吉追告曰弟母之愛子弟去母不得生求以身易
不聽憤極用拳毆賊復擲石破賊面賊怒攢刅之腦裂而死弟得間亡歸奉母以終)
謝氏義僕(深州人舊志失名崇禎戊寅城破負十歲幼主逃匿賊追及叢矢射之僕以左臂翼
蔽主不支易以右臂卒中攢矢死主竟得免)
本朝
張進寳(南宮人傭於孫恭憲昌齡家遇兵亂隨主人子經匿城東僻地一日寳以事出兵突至有
識寳者向詢主人寳不應兵刅亂下寳嚙其指曰死則死耳不知主所在兵以刅裂其口斷舌刺之
洞胸而死)
畿輔通志卷七十七
