欽定四庫全書
畿輔通志卷一百二十
詩五言排律
唐
太宗望海
披襟眺滄海憑軾翫春芳積流横地軸疏派引天潢
仙氣凝三嶺和風扇八荒拂潮雲布色穿浪日舒光
照岸花分彩迷雲鴈斷行懷卑運深廣持滿守靈長
有形非易測無源詎可量洪濤經變野翠島屢成桑
之罘思漢帝碣石想秦王霓裳非本意端拱且圖王
太宗中山
驅馬出遼陽萬里轉旂常對敵六竒舉臨&KR1967;八陣張
斬鯨澄碧海卷霧掃扶桑昔去蘭縈翠今來桂染芳
雲枝浮碎葉木鏡上朝光回首長安道方歡宴柏梁
奉和春日望海應制楊師道
春山臨渤海征旅輟晨裝迴瞰盧龍塞斜瞻肅慎鄉
洪波廻地軸孤嶼映雲光落日驚濤上浮天駭浪長
仙臺隠螭駕水府泛黿梁碣石朝煙滅之罘歸鴈翔
北廵非漢后東幸異秦皇搴旗羽林客拔距少年場
龍擊驅遼水鵬飛出代方將舉青丘繳安訪白霓裳
奉和宴中山許敬宗
飛雲旋碧海解網宥青丘眷德停八駿觀風駐五牛
張樂臨堯野揚麾歷舜州中山獻仙酤趙媛發清謳
塞門朱鴈入郊藪紫麟游一舉氛霓静千齡德化流
酬張子祁戴叔倫
野人無本意散木任天才分向空山老何言上苑來
迢遥千里道依倚九層臺出處寧知命輪轅豈自媒
更慚張處士相與别蒿萊
樂城館中還歸張子容
異縣天隅僻孤帆海畔過往來鄉信斷留滯客情多
臘月聞雷震東風感歲和蟄蟲驚戸穴巢雀起庭柯
徒對芳樽酒其如伏枕何歸來理舟楫滄海正無波
明
永平道中王世貞
盧龍左馮翊白馬舊安西浴日滄溟小摧天碣石低
虎沉飛將羽龍出慕容題驅傳令支塞問津卑耳溪
荒祠孤竹並讓國大名齊引首哀兵鏃沾膺愧馬蹄
榆關秋一帶慎莫動征鼙
過昌平擬上經略許中丞王世貞
豹隠終南奪龍韜薊北專建牙三輔色吹角七陵煙
星斗青萍外關河紫氣前雙鵰下鳴鏑萬馬聽揮鞭
辟易燕支嶺峥嶸苜蓿天高樓明月嘯横槊大風篇
白髮籌邊早黃金募士偏還應報烽火不復近甘泉
莫春蓬雀山恭謁神應王廟傅梅
扁鵲何年廟巍然倚太行神功徵異代徽號等諸王
禮重春秋祀衣垂日月章鐘聲喧綺閣幡影暗雕梁
碑勒前朝字爐焚外國香丹青存古碧苔蘚剝虛廊
八柱龍蛇動孤壇觀鶴翔峰霞明爛漫邨樹遠蒼茫
霧重晴疑雨山空晝亦涼虹橋寒溜響鳥道野花芳
青嶂千屏立白雲匹練長栢根穿石窟桃蘂媚春陽
何處無靈藥當年有秘方上池疑此地想像受長桑
春日同冀肖甫侍御傅元鼎明府武靖甫孝廉李
膏乙茂才游蓬鵲山白南金
勝會逄三月同遊屬二難星從河朔聚劍自斗牛看
御史乘驄馬王孫佩紫蘭春風吹緩帶爽氣度層巒
天險雲移杖霞明晩當餐丹青垂古廟香火間元壇
幢影凌煙起鐘聲落水寒栢蟠交徑石柳蔭一邨灘
草色都分席桃花半插冠攀崖僧掖久歌曲鳥聽殘
月小流光細杯深引量寬長卿雖病渴猶伴故人歡
直沽城王洪
水出漁陽郡山横薊北天高樓瞰海日遠嶼入江煙
市集諸番舶軍屯列陣田風高悲鼔角霧重失旌旃
匪獨關河壯由來節槩全精兵亘雲朔勁騎出幽燕
大漠黃塵外三韓落照前將持定遠策不用繞朝鞭
本朝
讀明季魏孝子學洢贈鹿太公百韻詩摘四十韻
李光地
明衰當晩造時事沸扵湯亂象成郊野深根起廟廊
蠅營渝白黑龍戰混元黃占得守宫兆星搖宦者芒
晉君迷二豎秦國棄三良處士摧東漢清流湛末唐
祖宗優積累節義滚成行慘裂聞周魏彫殘繼左楊
即家誅宿舊提逮出軍廂孝子紛營護忠臣自慨慷
緹縈誠可憫張儉豈曾藏烈烈名家子哀哀岐路傍
上書嗟聽遠避迹畏聲揚投命明知德抽肝發頌章
閒情皆懇欵苦調反鏗鏘猶切完巢望終罹滅性殃
詩辭盈百韻才藻歎兼長宜作時之瑞如何遇不祥
瓊英灰烈焰碧蕙殄秋瀼漫說身無就吾云行已芳
不亡是聃壽何處論彭殤鹿氏傳忠孝燕臺擅族望
直辭批衮闕偉績佐巖疆子也遑將父翁言但死王
太公故韋素義問滿衣裳交盡南州彦亭齊北海香
奉常怡暮景閣老事高陽雨化江村席風移易水鄉
承顔伸稚慕蒿目激中腸他日孤城碎空身白刃當
賢郎哀毁甚魏子後先相始悟兹亭闢無心海内颺
平生多與許變故忍忘將直為憂同病非因救有喪
草枯憐臭味狐死痛悲傷任俠寧堪儗求仁庶可方
山戎表孤竹昌國剩汶篁臣子垂千祀幽燕有耿光
斯人良繼躅况我舊乘障感彼蓼莪什賡歌為變商
壬申八月
皇上駕幸古北口道獻嘉禾一莖數穗
命侍臣馳送午門傳示百官蓋見稼穡之為寶而禎祥所
不尚也然惟不以為瑞而瑞莫大焉恭紀五言
排律二十韻用誌盛事楊大鶴
六飛巡幸日萬寳告成時朔野金風拂秋原玉穗披縱横
連潁發左右帶芒垂殖自西山種栽從北里移飄香
隨輦路吐秀溢邊陲共識中和藴緣知品彙滋壤壚
膏並沃稌黍性皆宜異畝其同潁騈莖共挺枝歲功
當泰運物類應昌期遠服俱呈瑞明堂正受釐勞謙
崇聖德優渥慶天施闕下千官列雲中一騎馳歡呼齊紫
陌拜舞徧彤墀金縷銀縚賦黃麰黑秬辭稱揚從古
昔徵騐遜今兹觧阜虞琴奏盈寧豳管吹烝嘗歌億
秭保介誦京坻一氣原相感交孚信有之世咸臻渾
噩靈盡效神祗敢獻嘉禾什難伸鳬藻私
永定河告成姜宸英
民瘼知何限
皇心實未寧自天來滲漉行地到滄溟水是渾河舊源從
石景經奔流嗟在昔潤下有誰令漲合桃花泛歌成
瓠子聽禹功秉璧告漢績勒碑銘况異懷襄勢兼資
黍稷馨一呼畚鍤就不日鑿疏停飲犢隨田父眠鷗
任釣汀沿堤聞滑滑映畝見青青擊壤多同樂行吟
少獨醒
賜名徵
帝力長此護生靈
保定謁楊忠愍公祠兼讀遺集陶祥武
兩疏千秋壯雙祠百代名中流思砥柱吾道有干城
筆落寒姦膽風高恥義聲丹心悲未了鐡骨氣猶生
御碣旌遺直
宸章表獨清聞風起頑懦瞻像動精誠枷鎻餘香遠乾坤
一蒂輕(公詩有此身不是乾坤蒂留我蒼天欲若何句)遺編重展誦憤激涕
縱横
壬子孟春改定營田恭紀王恪
睿照懸離日
綸音轉㢲風土宜徵物性歲歛識農功流濁苗方盛泥留
岸日崇旱乾難潤下泛溢更遥冲盡善資羣策無欺
效藎忠良謨陳地利碩德啟
宸聰太僕分巡重尚書總制隆山區圍瘠薄水脈夾巃嵸
勢險尋常外
恩移浩蕩中便民仍舊貫履畝賜恆豐原隰高卑露林谿
曲折窮歡聲輿望慰喜色衆情通輔助賢王略承
宣
聖主衷史臣書大有從此萬方同
詩七言排律
本朝
保陽郡城古蓮花池為元將張柔故宅亭軒疎厰
景物宜人向稱勝地癸丑夏日奉
命建設書院遂卜基扵此
聖德作新士風丕振敬賦七言長律十六韻用紀其盛
陳福
韋杜風雲閶闔通士林加沐
聖恩隆經帷平啟蓮池勝講席遥承
桂殿崇舊創亭臺推甲第新移鐘鼔換琳宫高槐尚識
將軍樹茂草争披君子風三輔生徒趨宛洛萬邦聲
教首岐豐嵳峩畫棟奎文麗㶑灧澄波月印融傑閣
收藏仍萬卷(池上舊有萬卷樓)圜橋觀聽擬三雍雲垂寶笈
繙金匱氣繞珠璣吐玉虹翠蓋曉分藜燄碧丹房宵
映蠟檠紅絃歌更足拈花笑香豔寧誇掞藻工霧起
鱣堂知隠豹薪傳鹿洞鄙雕蟲湔磨麗澤藏修密袚
濯蒙泉德性充逸足駸駸方樹駿英聲奕奕競流鴻
早看淳俗登三古旋聽嘉謨逹四聰鳴鶴滿陰占子
和
飛龍當御慶雲從嵩陽嶽麓多名蹟何似
昌期仰
帝功
古蓮花池建設書院恭紀陶祥武
蓮池勝地絶塵埃舊日元戎甲第開(為元將張柔故宅)
帝德文明先譽髦
皇仁樂育起蒿萊樓高横翠丹青古(横翠樓為保陽勝蹟)亭架臨漪
錦繡堆(池上有臨漪亭)碧蓋向依蒼珮展紅衣新傍絳帷栽
浮錢沼上占風動墜粉花前見子來萬卷藏書雄上
谷(池北舊有萬卷樓)千金市駿重燕臺蜚英聿起
畿南秀連茹羣空冀北材几席影涵明鏡裏絃歌聲繞
綠雲隈文心活潑源頭水生意參差雨後苔學遡濂
溪敦夙愛香傳華井毓靈荄雍雍振鷺儒風茂郁郁
菁莪
聖澤培三輔山川同炳蔚
九天雲漢仰昭回
昌期首闢蓬壺境紀筆深慚作賦才
邯鄲道上恭謁吕仙祠感懷十韻申重熙
昔聞青犢罏邊事今向黃梁道上行清濁漳流朝暮
續聰明山色古今横廻車義重依然巷完璧功高奚
啻城漸老漸諳消長理看雲看徹往還情閒心種種
吟方穏噩夢依依意亦平駐景丹砂終妄想忘懷白
墮豈逃名昌黎牛斗雖由命絳縣塗泥實自輕長揖
未曾干顯者瓣香或可拜先生華胥儻在人間遇蕉
鹿原非枕上争擬仗詩媒乞仙術夢回鐘鼎舊家聲
詩五言絶句
唐
易水駱賓王
此地别燕丹壯士髮衝冠昔時人已沒今日水猶寒
郭隗陳子昂
逄時獨為貴歷代豈無才隗君亦何幸遂起黃金臺
幽州李益
征戍在桑乾年年薊水寒殷勤驛西路此去向長安
造書臺岑參
野寺荒臺晩天寒古木悲空街有鳥跡猶似造書時
登郭隗臺皇甫松
燕相謀在兹積金黃巍巍上者欲何顔使我千載悲
除夜宿洺州白居易
家寄關西住身為河北游蕭條歲除夜旅泊在洺州
五代
竇氏五子馮道
燕山竇十郎教子以義方靈椿一株老丹桂五枝芳
金
郎山雜詠趙秉文
造化摶清氣秀出天城山青松伴僧老白雲如我閒
(天城)
房駟落人間入石露雙碧月明聞夜嘶驚落山頭石
(馬耳峯)
藹藹春雲滋巖溜滴泉乳獨留一泓碧去作人間雨
(泓雲泉)
南北兩石門上下一靈鷲仰看蓮峯立忽見天門透
(上龍門)
亂峯排鳥道一水會龍門禹力不到處猶知滄海尊
(下龍門)
元
邨居雜詩四首劉因
鄰翁走相報隔窗呼我起數日不見山今朝翠如洗
黃昏雨氣濃喜色滿南畝誰知一夜風吹放門前柳
獨立偶懷古臨風還自傷一聲樵唱起回首暮山蒼
削樹題詩句畫沙知酒籌他年成故事蕭散更風流
明
西山郝敬
西山三百寺十日徧經行歸與家人語山多不記名
慈恩寺李東陽
水繞湖邊樹花垂石上藤長來寺前坐不識寺前僧
廣福觀李東陽
飛樓凌倒景下照清徹底時有步虛聲隨風度湖水
夏日過韋園作陶望齡
清池不濡軌時有幽鷺浴臨流微風來端坐意已足
本朝
過滄州王士禎
春草千里合春波兩岸生迢迢新柳色碧過丱兮城
趙簡子渡河處王士禎
鷄鳴問津吏冰雪滿交河日上廻風起如聞河激歌
燕京郊西雜詠朱彝尊
香山十八盤盤盤種松栢唯見獨行僧稀逄採樵客
(十八&KR0777;)
高梁寒食時昔年盛游冶隔水百重花長堤兩走馬
(高梁河)
鯈魚千百頭湖水二三尺有時白雲生不見釣臺石
(釣臺)
吾笑石季龍爾何知好士羅致山城中哀哉數君子
(君子城)
雕宮委礓礫暗粉剝莓苔想見明昌日芙蓉殿脚開
(芙蓉殿)
亂石侵花當奔沙擁樹根黃牛岡上月横笛過前村
(黃牛岡)
壤磴接雲根流泉來樹底婉轉入僧厨淙淙鳴不已
(香水院)
禪枝啼谷鳥忍草護松關偶入樵人逕桃花又一山
(夾山寺)
石罋久已徙青山仍舊名去都無一舍已覺旅塵清
(罋山)
獲鹿道中望抱犢山王士禄
茫茫懷古心悠悠鹿泉路不逄抱犢人悵望青山暮
藺相如回車處竇克勤
能叱秦王暴方回趙相車若非操勝算社稷懼邱墟
一避國威壯將軍亦負荆強鄰雖虎視不敢數加兵
詩七言絶句
唐
咏高漸離詩李白
燕南壯士吳門豪筑中置鉛魚隠刀感君恩重許君
命泰山一擲輕鴻毛
易水詩馬戴
荆軻西去不復返易水東流無盡期落日蕭條薊城
北黃沙白草任風吹
送客還幽州李益
怊悵秦城送獨歸薊門雲樹遠依依秋來莫射南來
鴈縱遣乘春更北飛
滹沱見蕃使李益
漠南春色到滹沱邊柳青青塞馬多萬里江山今不
閉漢家頻許郅支和
易水胡曾
一旦秦王馬角生燕丹曾此别荆卿行人欲識無窮
恨聽取東流易水聲
渡滹沱河胡曾
光武經營業未興王即兵革暫憑陵湏知後漢功臣
力不及滹沱一片冰
過邯鄲胡曾
曉入邯鄲十里春東風吹下玉樓塵青娥莫怪頻含
笑記得當年失步人
渡桑乾賈島
客舍幷州已十霜歸心日夜憶咸陽無端又渡桑乾
水却望幷州是故鄉
邊庭怨盧弼
春衣昨夜到榆關故國煙花想已殘小婦不知歸未
得朝朝應上望夫山
盧龍塞外草初肥燕乳平蕪曉不飛鄉國近來音信
斷至今猶自着寒衣
泊花石浦劉言史
舊業藂臺廢苑東幾年為梗復為蓬杜鵑啼斷回家
夢半在邯鄲驛樹中
經賈島墓鄭谷
水繞荒村縣路斜耕人訝我久咨嗟重來兼恐無尋
處落日風吹鼓子花
宋
瓦橋關歐陽修
古關衰柳聚寒鴉駐馬城邊日影斜猶去西樓二千
里行人到此莫思家
過白河澗蘇轍
亂山環合疑無路小徑縈廻長傍溪髣髴夢中尋蜀
道興州東谷鳳州西
還雄州沈文通
濟濟新聲出禁潢邊城一聽醉千觴明朝便是南歸
客已覺身依日月傍
使遼至雄關彭汝助
馬頭今日過中都到得雄州更有書道路莫嗔音問
少天寒沙漠鴈來疏
邯鄲道范成大
薄曉霜侵使者車邯鄲阪峻且徐驅困來也作黃梁
夢不夢封侯夢石湖
邢臺驛范成大
太行東麓照邢州萬疊煙螺紫翠浮誰解登臨管風
物枯荷老柳替人愁
内丘梨園范成大
汗後鵝梨爽似冰花身耐久老猶榮園翁指似還三
嘆曾共翁身見太平
趙州石橋范成大
石色如霜鐡色新洨河南北尚通津不因再度皇華
使誰洗奚車塞馬塵
東坡祠堂范成大
化原坊裏尚黌堂聞道蘇仙有奉嘗想見當年行樂
處牙旗鐡馬照金章
望都范成大
荒寺䟽鐘解客鞍由山東畔白煙寒望都風土連唐
縣翁媪排門帶癭看
范陽驛范成大
郵亭偪仄但宜冬恰似披裘坐土空枕上驚回丹閣
夢屋頭白塔滿鈴風
琉璃河范成大
煙林葱蒨帶回塘橋影驚人失睡鄉健起褰帷揩病
眼琉璃河上看鴛鴦
灰洞范成大
塞北風沙漲帽檐路經灰洞十分添據鞍莫問塵多
少馬耳冥濛不見尖
良鄉范成大
新寒凍指似排籖村酒雖酸未可嫌紫爛山梨紅皺
棗總輸易栗十分甜
過河間夜宿家則翁三絶文天祥
空有丹心貫碧霄泮冰亡國不崇朝小臣萬死無遺
嘅曾見天心十八朝
南歸鴈蕩報郎君老子精神健十分不為瀛州復相
見阿戎翻隔萬山雲
江南車蓋走燕山老子傍觀袖手閒見說新詩題甲
子桃源元只在人間
滹沱河文天祥
過了長江與大河横流數仞絶滹沱蕭王麥飯曾倉
卒回首中天感慨多
金
盧溝趙秉文
河分橋柱如瓜蔓路入都門似犬牙落日盧溝溝上
柳送人幾度出京華
鷄鳴山趙秉文
煙蒸山腹晴猶濕河帶冰澌暖漸流獨立鷄鳴看日
出五雲多處是皇州
元
咏白溝河郝經
易水南邊是白溝北人為界海東頭石郎作帝從珂
敗便割燕雲十六州
抱陽山郝經
孱顔蒼玉抱幽村突兀雙龍窟宅尊回首萬山東盡
處冷煙平遠半乾坤
沙丘臺王惲
一從竒貨落韋機秦自莊襄統已非大寶前依王命
論牛當馬後一何為
高璧投來識已真沙丘臺下泣宫臣事機說到還元
處造物扵中太戲人
玉河馬祖常
御溝春水曉潺湲直似長虹曲似環流入宫牆纔咫
尺便分天上與人間
李陵臺許有壬
李陵臺下駐分臺紅藥金蓮徧地開斜日一鞭三十
里北山飛雨逐人來
故縣道中安熙
塵事年來亦屢更此身與世淡無情敝裘羸馬嘉陽
道只有雲山管送迎
過獻王墓薩都拉
西風老樹昏鴉集日落荒城暮雨崩寂寞斷碑秋草
裏行人遙指獻王陵
宿長蘆薩都拉
柳花漠漠春歸寺柳色青青晩渡江屋角松聲撼風
雨道人一夜不開窗
代王城金波泉李光溥
一脈金波喚作泉孤城小小帶疏煙從容三讓登車
後黼黻炎劉四百年
早發滹沱感冰合陳孚
征鼔連天戰血紅存亡只寄寸冰中憑誰剪取麒麟
碧畫作雲臺第一功
吕公祠陳孚
山形夭矯蒼精劍日氣瞳矇紫磨丹度盡世人人不
識青烟起處是邯鄲
明
薊門聞笛林榮
冒寒重到塞垣游鐡笛依依起戍樓應有盛唐遺譜
在月中三唱小梁州
項節婦林榮
一生孤苦分宜堪鄰女相憐不整簪向使此身江北
老祗應揮淚想江南
杏花臺王璜
二月南郊載酒頻古臺寂寞杏花春林間黃鳥休窺
客不是當年舊主人
老去光隂落日斜春風杖屨意長嗟祗應有恨憐芳
草總是無緣看杏花
夏日出文明門薛瑄
文明門外柳隂隂百轉黃鸝送好音行過御溝回望
處鳳凰樓閣五雲深
古北口倪敬
虎豹森嚴雉堞牢亂山如戟入雲高驅車直上西岡
頂沙漠依稀見白旄
修滹沱河有感尹耕
高築長隄深濬河黃埃赤日奈如何休將汗滴滹沱
水滴入滹沱水更多
塞上曲送王元美李攀龍
燕山寒影落高秋北折榆關大海流馬上白雲隨漢
使不知何處不堪愁
易水詩傅珪
荒邨野寺古今秋白澗西來易水流徵羽聲中悲士
怒不知别後幾同讐
易水詩馮惟敏
水聲山色自前朝西望彊秦萬里遥一自荆卿從此
去秋風千載尚蕭蕭
居庸關皇甫汸
山城落日照居庸抗嶺廻巒紫翠重十月邊陲塵不
起萬年陵寢霧常封
盧龍署中有寄王世貞
山城小雨鷓鴣啼楊柳辭寒綠正齊我夢春閨獨不
見怕乘雲雨過遼西
昌黎石門杜謙
鰲駕山來碣石間兩厓雄峙作重關池橋水自龍津
出仙館人從鳥道還
譜孤竹舊事感悼王仲默
劍解雙龍記玉樓繁華如夢水東流年來鶴返家山
路秃柳殘松共語愁
本朝
保定閱兵果親王
忠愛心餘纘武功私豵獻豜有遺風旬宣
帝命教冬閱攘臂爭開霹靂弓
又
琱弧月偃戟霜銛駟介麃麃整暇傳旄羽繽紛金鼓
肅静如山岳動如川
侍從登景山張英
追隨登陟翠微峯馬首雲生石上松俯視萬家圖畫
裏祇因身得近
飛龍
唐槐李基和
記得開元寺裏松半隨濃艷謝春風白頭誰復譚天
寶烽火漁陽剩此翁
盧溝張華舊居田雯
水志山經入洛餘黃埃一路撲金車橋邊先到張華
宅借讀嫏嬛數卷書
樓桑村酈道元故里田雯
螺髻煙垂獨鹿青酈生宅畔月泠泠燈紅一寸樓桑
夜還註桑欽舊水經
定州懷古三首王士禎
公子曾聞雅善詩倉唐一對使人悲翻憐往日申生
死不觧晨風與黍離
一代詩家劉夢得元和標格冠當時欲尋陋室知何
處斜日空城徧兔葵
三守江湖鬢欲星太行了了送餘青﨑嶇海外歸來
晩無復絲絇侍禁庭
七夕宿獲鹿縣話别感成王士禎
無數青山繞縣門秋河斜處已黃昏來朝又向并州
路雙淚憑君寄故園
雄縣道中雪王士禎
關河暝色冷征裘往事公孫戰伐秋趙北燕南盡煙
水茫茫風雪易京樓
賈島峪姜宸英
荒墳無路草芊芊高塚何人亦道邊占得千秋五字
在休將窮薄笑前賢
安肅道中竇克勤
舉頭紅日耐深寒忘却悠悠行路難南去逄人聊一
問高堂可許寄平安
琉璃河顧嗣立
日欲沉如赤玉盤燕脂逬破暮天寬愛他六里河中
浪却少鴛鴦對對看
涿州蔣廷錫
遠樹微茫綴碧空范陽驛畔塔鈴風驚回驢背江南
夢恍似金山落照中
白溝河蔣廷錫
安肅軍邊策馬過涓流如帶不爭多兩河已付耿南
仲却要區區巨馬河
詩六言
北周
高句麗王襃
蕭蕭易水生波燕趙佳人自多傾盆覆盌漼漼垂手
奮袖婆娑不惜黃金散盡只畏白日蹉跎
元
定州禪寺李光溥
幽鳥避人飛去好風戀竹頻來為愛僧家庭宇莫教
踏破蒼苔
畫棟朱簾雲雨玉簫金粉霓裳千古太平朝野一聲
烽火漁陽
再見封侯萬戶立談白璧一雙詎羡耦耕南畝何如
高卧東窗
前山後山紅葉東溪西溪黃花紅葉黃花缺處竹籬
茅舍人家
本朝
過毛遂故里申重熙
驅馬經過趙地臨風感嘆毛生自薦雖能脱穎猶然
策士縱横
易水申重熙
易水寒風終古衣冠客去無還昨日畫圖披覧督亢
依然在燕
畿輔通志卷一百二十
