欽定四庫全書
畿輔通志卷六十九
名宦
河間府
漢
衞綰(代大陵人景帝時拜河間王太傅吳楚反詔綰將河間兵擊吳楚有功拜中尉)
任邱(平帝時中郎將元始二年為廵檢海使築任邱城以防海口遂以為名)
沈景(吳郡人順帝時河間惠王政傲狠不奉法憲帝以景為河間相景到國謁王王不正服箕
踞殿上景峙不為禮曰王不服常人何別今相謁王豈謁無禮者耶王慙而更服景然後拜出往宫
門外請王傅青之曰諸君空受爵禄而無訓導因奏治罪詔書讓王而詰責傅捕戮尤惡者數人出
冤獄百餘人王遂悔過自新)
張衡(字平子南陽人為河間王相王驕奢不遵憲典又多豪右共為不軌衡下車治威嚴整法
度上下肅然)
三國
張協(字景陽安平人載之弟官河間内史在郡清簡寡慾詳見人物)
南北朝
李祥(字元善平棘人學傳家業鄉人宗之魏世祖時為河間太守有恩威徵拜中書侍郎千餘
人上書乞留)
隋
來護兒(江都人大業初為瀛州刺史徵入朝百姓攀留不得出境詣闕上書者數百人帝謂曰昔
國步未康鄉為良將今天下無事又為良二千石可謂兼美矣)
唐
賈敦頤(曹州人太原時為瀛州刺史瀕滹沱&KR0740;二水歲濫溢壊民居室敦頤為立堤障百姓利之)
鄭德本(瀛州刺史與滄州薛大鼎冀州賈敦頤皆有治名河北稱鐺脚刺史)
魚思賢(開元初令任邱開通利渠洩陂淀入&KR0740;水得地一百餘頃百姓利之號其陂曰魚君陂)
宋
魏羽(字垂天歙州人太平興國中初知棣州六年受詔瀛州覆察軍市租得隠漏數萬計因上
言本州參軍郭震十年未代河間令崔能未滿歲即遷秩調選失平請罪典司以肅欺蔽上詔嘉之)
王晉卿(河朔人開寳四年知鄚州在郡謹斥堠善撫循士卒皆樂為用邊民安堵)
高繼勲(瓊之子真宗時知瀛州值歲飢募富人出粟以給貧者明年大稔木生連理者四)
程戡(字勝之陽翟人仁宗時知瀛州契丹使過稱疾求著帽見戡使謂曰有疾可無相見見當
如禮使者語屈乃冠而見)
唐介(字子方江陵人知任邱當遼使往來道驛吏多以誅索破家介坐驛門令曰非法應給一
切勿與稍毁吾什器者必執之皆帖服以去沿邊塘水溢害民田介築堤闌之民以為利)
呂公弼(夷簡子仁宗時知瀛州宿師備邊民疲餽餉公弼始通御河漕粟實塞下)
孫永(字曼叔陜人進士第知瀛州河決於貝瀛冀尤甚民租以災免者州縣懼常平法徵催如
故永連章論上神宗從之仍令發廩米以賑)
包拯(仁宗時知瀛州以公錢易積歲所負十餘萬悉奏除之)
張景憲(字正國河南人熙寧中知瀛州上言比歲不登民積逋欠今方小稔宜賜寬假帝從之)
李師中(字誠之楚邱人熙寧中知瀛州師中志尚甚高不貴威罰以信服人自稱荐曰天生微臣
蓋為聖世有臣如此陛下其舍諸)
張問(知滄州新法行問獨不阿時好為帝言民苟免常平助役之苦反以得流亡為幸)
李肅之(廸從子神宗時知瀛州大雨民廬皆䧟肅之出入泥潦中結囷以儲庾粟茇舍以居流民
啟廩賑給嚴備盗竊天子聞而嘉之遣使勞賜)
蔣之竒(知瀛州遼使耶律迪道死所過郡守皆再拜致祭之竒曰天子方伯奈何為之屈膝邪奠
而不拜)
彭思永(字季長廬陵人知瀛州北俗以桑麻為産民懼賦不敢藝日益貧思永始奏更之)
王漢之(字彦昭衢州人以顯謨閣待制知瀛州請倣何承矩舊迹屯田於堡塞五州多種樹木為
萬世利)
金
高揆(歸州人為樂夀尹百姓流移招撫復業者不可勝計天會間改縣為夀州即以揆知州事
旌其能)
路鐸(字宣叔伯達子為景州刺史述十二訓以教民章宗詔曰路鐸十二訓皆勸人為善遍諭
州郡使知之)
劉煥(字德文中山人大德元年進士調任邱尉令貪汚煥每規正之秩滿令持杯謝曰尉廉慎
使我獲考)
高守約(字從簡遼陽人大定時累官觀州刺史元兵徇地河朔郭邦獻已歸順從至城下呼守約
曰從簡當計全家室守約弗顧城破被執死之諡忠敬)
李完(河間治中習法律有治劇才奸惡屛迹軍民無間語陞節度使)
趙重福(豐州人貞祐二年知河間府事三年城被圍時兵少多羸疾不任戰重福勸其父老率其
子弟強者戰弱者守會久雨圍亦觧去)
元
賈德(字克仁景州人河朔盗起為衆推服自白衣署故城丞專徼廵事設方略擒逐招諭不數
月寇難蕩平累官景州節度)
額森(唐古人至元時以武略將軍為莫州守周知民間利害有獵人凌虐鄉民覈實申聞械於
市痛懲之後入其境皆歛手不敢犯)
焦德用(天德時令肅寧正身勵節民有訟者不以狀付吏得其情則即日論決吏不能欺)
呂思誠(天歷初尹蓨縣清勤無私臨事明決每歲行田勤者賞以農器否則有罰境内大治)
祁仲鑑(字彦明趙州人為任邱尹下車首訪賢才黜退奸貪勸民力於田畆風俗丕變)
韓善(安州人至正間為河間尹政教畢舉民之梗化者置籍書其名令里胥月報而懲之豪猾
歛手蒞政三載始終如一民為立生祠)
明
朱逄吉(嘉興人洪武初知寧津始建縣治於城内次年創建儒學臨民專尚德化有古循吏風)
向朴(慈谿人洪武末知獻縣建文時靖難兵起殉節死)
吳原(永豐舉人永樂十四年知吳橋重脩學廟見事明決而不尚苛刻任滿百姓乞留復任清
操益勵)
劉深(臨汾舉人永樂間知景州景多水患深開惠民渠洩之秩滿民三保三留治景三十餘年
人稱良牧)
李讓(鄢陵人天順中知河間府野無游民庭無滯訟清歸貧無資斧人相率出錢布以贐之一
無所受)
杜中(盧氏人成化五年知故城縣耿介勵節門無私謁歴任九年稱故城良吏第一)
張鐸(全椒監生成化間知吳橋禁革宿弊申免協濟善政最著)
叚釗(澠池人弘治中判河間時軍民儲峙豪右久擅其利而民常苦于輸納釗至悉按以法會
計稱平屬邑興濟縣為昭聖皇太后故里勅使營兵供億鉅萬釗綜理有要長貳忌其能中傷之遂
解任去行槖蕭然時論稱屈)
莊襗(號鶴溪武進人進士正德中知河間府修廢舉墜宿弊盡除陞山東參政仍掌府事以忤
劉瑾左遷)
姜濤(字静之忻州人河間知府剛正敏幹士民畏之)
侯服周(單縣人隆慶間知東光舊額食鹽五百引申請罷征民困以甦)
狄良幹(汝陽舉人萬歷間知吳橋鋤強梗扶善良建社學立義倉德威並用)
葉好文(交河知縣為政專尚德化故刑不用而民畏初以一㹀牛駕車之任後産三犢比徵去留
犢與貧民為耕)
佟卜年(遼陽進士萬歷年知河間縣除門則俵馬大戶三大害閤屬獲安邑人立祠以祀之)
張志芳(陽城舉人天啓年知景州崇儉愛民嘗接漕院過舟落水更衣通體布素遂荐為天下清
廉第一)
程㸅(景州學正禔身範士務砥礪名節次乃及文藝當途引重命主瀛州書院遴十八庠弟子
員雋者從講習)
常在(榆社人進士崇禎中知河間府兵燹之後歲歉民窮在發粟作糜粥以給老稚之不能行
者遺孩滿路令收飬者人給千錢存活數萬)
顔廕紹(曲阜人復聖裔崇禎中進士知河間府時寇盜充斥流離載道紹悉心撫字勤恤瘡痍任
甫一月敵至援絶度不能支乃預集老穉環聚室中積薪圍之身登陴策戰守無何城陷廕紹歸署
舉火火發肅衣冠北面再拜曰臣力竭矣今以死報國遂入火死之)
蔣勸善(貴州舉人河間郡丞在官一介不苟與忤當道拂衣歸著述甚富明末流寇逼降不屈死
之)
白慧元(清澗人進士崇禎八年知任邱解任未去遭戊寅之變夫婦殉難贈副使賜祭葬廕子入
監)
楊毓楫(舉人崇禎中知景州大飢人相食煑粥救人會編審除故丁三萬餘民困得甦)
余尚春(渠縣人進士崇禎中知吳橋當殘破之後振刷廢墜創建磚城至今利之)
劉廷訓(通州人由歲貢任吳橋訓𨗳崇禎戊寅)
(本朝大兵破城殉節死詳見忠節)
周命世(蘄水人進士知任邱崇禎辛巳大飢請免本年租賦土寇亂總兵虎大威率兵來勦掠民
婦女命世見大威掩面大哭以死爭之得盡釋還賊中亦多良民以命世力全活者無算)
呂大成(萊蕪人崇禎十五年授阜城知縣嚴厲方剛人多畏之壬午之變殉城死)
馮運隆(灤州人由歲貢任河間訓𨗳崇禎壬午城䧟死之事見忠節)
本朝
劉果(山東人知河間縣才識敏瞻案無留牘康熙八年)
(駕幸河間問民疾苦父老以果治狀奏召見行在温旨褒奬祀名宦)
墻鼎(四川人知交河縣勤於政事錢穀刑名俱自清理不假手幕客課士有程化民以善重修
邑志表揚潛德尤為時所推重祀名宦)
嚴曾業(浙江人知交河縣捐俸倡修宫墻設義學延通儒為師訓廸孤寒多所成就重保甲嚴賭
博逐流娼禁逃人有宦僕宿店詐稱失事挾店主賠累曾業廉其實詳請寘之法誣䧟之風以息祀
名宦)
天津府
漢
龔遂(字少卿南平人宣帝時渤海飢盜賊起二千石不能制上命龔遂時遂年七十餘形貌短
小召見問何以息盜遂對民困飢寒而吏不知恤故使赤子盜弄陛下兵於潢池唯緩之然後可治
願丞相御史無拘臣以文法得一切便宜從事許之乘傳至境悉罷捕盜吏諸持鋤鉤田器者吏毋
得問持兵者乃為盜盜聞遂令即時棄弓努而持鉤鉏民有帶持刀劍者使賣劍買午賣刀買犢曰)
(何為帶牛佩犢春夏督耕秋冬課歛勞來循行境内悉平民皆富實)
陸康(字季寧吳郡人舉茂才除高城令縣在邊陲舊制令戶一人具弓弩以備不虞長吏新到
輒發民修城郭康至皆罷遣百姓大悅以恩信為治盜賊止息)
南北朝
元拔千(魏遼西公意烈之子太宗踐祚除渤海太守吏人樂之)
崔休(字惠盛清河人魏世宗時為渤海太守下車戮豪猾數人奸盜屏息大儒張吾貴弟子千
餘休為設爼豆招延禮接儒者重之)
唐
薛大鼎(字重臣蒲州人為凔州刺史無棣渠久淤塞大鼎浚治屬之海商賈流行里民歌曰新溝
通舟楫利屬滄海魚鹽至昔徒行今乘駟美哉薛公德滂被又疏長蘆衡漳三渠泄淤潦水不為害)
李乾祐(長安人滄州刺史強幹有聲)
穆寧(河内人玄宗時以明經調鹽山縣尉安禄山反寕募兵捍賊邑頼以全)
宋
李參(字清臣鄆州人以蔭知鹽山縣歲飢論富室出粟平其直民不能糴者給之所活數萬人)
唐恪(錢塘人知滄州河決城下恪乘城救理城得全請罷保馬法及復諸縣租未報悉便宜罷
行之民大悦)
曾鞏(南豐人知滄州有惠政)
元
王欽禮(為鹽山令摘發奸伏積弊悉除邑士歌詩美之)
明
王林(永樂初知青縣以河決禾稼盡沒痛不能救投水而死民於堤上立祠祀之名曰神堤)
宋漢(字天章膠州人成化年知慶雲縣首新學廟朔望詣明倫堂親為諸生講析經義按丁定
役貧富乃均辛丑飢勅遣賑貸漢分為三等計口給放夏不雨奏免夏税秋傷稼奏免秋糧寇警上
官檄諸邑發民兵會操漢言邑當衝要賊易出沒宜存本境操肄以係人心上官嘉之萑苻亦遂屏
息)
李珙(字敬之濟南舉人正德中知南皮時畿内流寇勢張城多䧟惟南皮捍禦甚備賊所至皆
有内應珙燭其奸預拘無籍假他事收禁之城以克全)
張竒(光州舉人正德年知滄州盜賊縱横以修繕城池為急務暇則操練兵馬未幾劉六等四
面攻圍竒竭力保守賊宵遁百姓得安加四品職仍管州事)
時尚儒(臨清舉人嘉靖年知鹽山有廉節增修社學崇尚文教邑舊無志自尚儒始)
馮□(號南津武進舉人嘉靖年知南皮強幹不阿事關利害挺身任之忤上官罣弹章去之日
百姓卧留轍不得發)
劉子諴(宜川人萬歷年授鹽山令開燕子口高家灣合古黃河以通海道人資其利)
王之寀(朝邑人萬歷年知慶雲邑為九河下流水患積歲宷疏𨗳入河始不為霪雨所苦民不能
耕者買牛給之邑人感德為之立祠)
胡啓睿(海州拔貢生崇禎中知静海立社課士剔弊釐奸舊有遞馬私𣲖銀兩申請革之士民感
戴)
張文煥(掖縣人崇禎間知青縣己夘城破死之)
本朝
錢廣居(字大可太倉州舉人順治元年知鹽山縣廉静不苟弭盜有方政最陞工部主事)
張必科(蓋州貢生順治四年知慶雲縣受事兩月宿弊盡革時有寇警登陴射賊矢無虚發忽弦
斷手傷擲其弓曰命矣當尋一死所也挺戈下城賊環圍之亦不敢逼舉火自焚死)
李芳春(蓋州人順治年知慶雲縣邑當殘破之餘芳春以弱冠來涖賊甚昜之乃隂與訓𨗳良性
鎮防郭天培潛謀密策談笑以除腹心之寇勦捕餘黨二千餘人訓練鄉民皆知合變擊刺之方盜
賊相戒不敢入境人感再造之功)
周天命(天津人任天津參將順治初土寇作亂率兵往勦血戰而死事平奉)
(旨贈䘏廕其弟明命都司經歷)
任鼎(山隂人任慶雲縣典史順治十二年馬寇逼城鼎率衆禦之奮勇擊殺以衆寡不敵力竭
遇害民痛悼之)
正定府
周
夙沙釐(鼓人仕於鼓子晉仲行穆子既克鼓以鼓子䳒鞮歸令鼓人各復其所非寮勿從夙沙釐
以其拏行軍吏執之辭曰我君是事非事土也今君實遷臣何頼於鼓穆子召之曰鼓有君矣爾止
事君定而爵禄對曰臣委質於翟之鼓未委質於晉之鼓也臣聞之委質為臣無有二心委質而策
死古之法也穆子嘆而謂其左右曰吾何德之務而有是臣也乃使行既獻言於頃公與鼓子田於
河隂使夙沙釐相之)
漢
鄧晨(字偉卿新野人更始北都洛陽以晨為常山太守王郎反光武自薊走信都晨亦間行會
于鉅鹿下自請從擊邯鄲光武曰偉卿以一身從我不如以一郡為我北道主人乃遣晨歸郡光武
追銅馬賊於冀州晨發善射士千人委輸給軍不絶光武即位封房子侯復拜中山太守吏民稱之
常為冀州高第)
伏恭(字叔齊東武人建武初除劇令以公廉聞遷常山太守敦修學校教授不輟北州多為伏
氏學)
蔡湛(修武人光和二年為藁城令有惠政民立碑以頌其德其碑刻歐陽氏收入金石錄)
三國
邢顒(河間鄚人舉孝廉除行唐令勸農桑風化大行)
司馬朗(字伯達河内温人魏堂陽長治務寬惠不行鞭扑而民自不犯禁)
南北朝
張恂(字洪讓上谷人魏皇始中以廣平守遷常山建學校優儒士治為當時第一)唐
顔杲卿(臨沂人天寳中守常山安禄山反杲卿及長史袁履謙正定令賈深内邱令張通幽等定
計討賊時真卿在平原素聞賊逆謀隂飬死士為拒守計遣甥盧逖至常山約起兵鉅鹿廣平河間
諸郡皆集杲卿兄弟兵大振禄山使史思明等攻常山杲卿糧竭矢盡而䧟與履謙同被執賊取少
子季明加刅頸上曰降我當活而子杲卿不答遂并盧逖殺之杲卿至洛陽禄山怒曰吾擢爾為太
守何所負而反耶杲卿瞋目罵曰天子負汝何事而乃反乎我唐臣恨不斬汝乃從爾反耶禄山不
勝憤節解之罵不絶口死)
王翊(新豐人元和中為元氏令勸民力田家給人足粟斗五錢)
宋
趙延進(頓邱人太平興國中遼人擾邊命將兵禦之延進出竒制勝以功遷右監門衛大將軍知
鎮州及代吏民詣闕請留詳見人物)
裴濟(聞喜人太平興國末為廵檢使次鎮州夜有騎扣城門大呼曰官軍至矣州將促守吏開
關濟止之曰此必詐也及旦果有敵兵遁去太宗嘉之使知鎮州凡十五年威績甚著)
李允則(并州人天禧二年知鎮州處事精密吏民畏服)
田照隣(慶歷中知元氏縣崇學校修孔廟遷著作郎真定守請復照隣任詔從之恩惠浹洽邑中
大治)
孫固(管城人熙寧中議新法不合以直學士知真定府遼人盜界地歲且久吏爭弗能還固得
其要領折服之正疆地二百里)
劉安世(魏人元祐八年以論呂惠卿章惇出知成德軍尋被貶謫傳詳人物)
晁說之(崇寧初知無極有惠政初建縣治名其堂曰問山金大定中永安馮翼為令作問山堂記)
劉韐(崇安人靖康中知正定府河北道柴宏本富室不堪征歛聚衆剽掠殺廵尉統制官亦戰
死韐單騎招之宏服罪韐奏以官縱其黨還田里一路遂平金人已謀南牧朝廷方從之求雲中地
韐諜得實急以聞隂治城守以待之金兵抵城下知有備長驅内嚮及還治梯衝攻擊韐發弩射之
乃退後使金營不屈死諡曰忠)
金
趙叶(儀封人大定初任贊皇令戴星理事憂公如家民飢屢以俸粟分救之逋逃歸業者五百
餘戶地不宜麥率民乘秋雨相地宜播種復獲其利秩滿民不忍其去有德政碑)
劉璣(咸平人大定中知平山有村民婦告稱夫貿易不還恐被害璣駭曰此婦必有隂謀遂親
詣婦所訊之果與人共謀縊夫捕所通男子悉論如法邑民稱為神明)
高仲論(遼東人承安四年知元氏精於吏治扶弱抑強政平訟理以俸餘緝亭為習業之所士之
來者雖一藝一善皆接之以禮)
元
趙仁舉(櫟陽人大德中知晉州時天下郡邑令南北人雜治法度更張民多不堪仁舉至詢瘼布
惠理枉伸屈蠲逋賑乏民樂其業)
趙謙(贊皇人至元中為平山主簿性剛毅仁恕能詰奸剖疑嘗設誡自銘雖五尺之童無不思
慕)
劉繼先(新樂人至正初知行唐縣壬午秋邑大飢申請得米賑濟民頼以生癸未冬民愈艱食上
訴政府曰職司牧民民飢而死豈為民上之道哉政府諒其誠得統鈔四萬五千貫以賑濟貧民)
明安特穆爾(唐古人至正五年授贊皇縣逹嚕噶齊為治先教誨進遲鈍悃愊之吏簿書期
會不求近效燕南廉訪王儀剛方疾惡按部至境父老遮道頌明安德王列於臺為一道之最)
瑪哈穆特(隆興人以進士及第至正十年除正定路新樂達嚕噶齊為政不尚虚文禮請名儒勸子
弟從學自備廩膳詣鄉村勸農桑建常平義倉豐糴凶糶貧戶咸被其賜)
明
胡秉中(上海人洪武初舉人才知行唐縣以禮教民制孝順節義讀書三圖曰論俗編以獻上命
頒行天下)
洪子祥(嚴州府人洪武初任正定縣時條教方新無少假貸子祥調緩急布恩威招輯安飬起凋
殘而康阜之邑民多感頌焉)
張處恭(洪武初知藁城縣兵燹後百度廢弛處恭隨事修舉勤勞不怠歴有政績)
胡壽安(河南新安人永樂中由信陽知縣調獲鹿性清儉礪名節三宰大邑不擕妻子之官甘蔬
素食無兼味其子自南來省烹一鷄壽安痛責之或訝其過夀安曰吾軰讀書以古聖賢自命每以
聲利妻子壊名節可不慎哉人服其橾)
李守義(平度州人宣德三年任正定知縣循阡陌勸農桑嘗詣西韓河相形勢䆒泉源謂水利甚
大因指晝疏濬開淤泉四十五處𨗳引溉田皆成膏腴時功令方尚久任治事九載庭無猾胥市無
奸偽野無剽掠當時比之召杜云)
張璟(沁州人正統元年知平山民安其政以内艱去百姓奏請奪情景泰初卒於官父老哀號
罷市)
李庸修(吉水人天順初知正定府時東關居民絶少庸修立集場以召民居自是㕓戶稠密行旅
便之)
李善(岐山人天順二年知正定府興利除害大得民心)
邢簡(咸寧人天順中知正定府杜弊均徭於番漢軍民勲貴田土悉經畫周至尤敦崇學校居
任七年吏民帖服)
武賢(孝義人天順間知元氏縣政簡刑清庭下獄中皆生茂草及去民悉垂涕)
石倫(德州人天順年知無極律已嚴介士夫非公務不聽輕謁善撫字任甫數月流移歸業者
千計脩文廟置社倉至今頌之)
韓文(山西人天順中知新樂縣明敏有為尤篤意學校每春時躬廵阡陌凡牛具籽種有缺者
貸之又緝盜禁暴境内晏然歷守定州陞正定知府具有政績)
田濟(麟遊人進士成化六年知正定府革吏弊察民隠明年夏秋瘟疫施藥以療死者給棺瘞
之歲荒不待上報即開倉賑米二十七萬有竒全活無算性剛直不屈勢要定國公弟殺佃民濟奏
聞擬戍民解琪䓁十餘人為盜所誣濟訊釋之蒞任八年境内大治)
余瓚(京衛人成化十四年知正定府議均徭法定為九則以注諸籍用則稽閱取之民以為便
每行縣進諸生問民疾苦或時校藝奬進人材士民感悦)
張黻(陽城人成化年由進士知靈夀縣素號難治黻下車召父老問之曰汝知昔之善治汝縣
者乎對曰深得民心有趙公紀疏通有為有冀公貴慈和不刻有于公恭任縣佐保留二十八年則
又有周公禮外此某等不能知矣黻曰謹識之期年政治大行奸頑屏迹擢御史)
王憲(東平州人弘治中由進士知阜平操履清潔政平訟理嘗督民脩滹沱破衣敝履與衆同
食粗糲歷陞兵部尚書)
許鼒(江都人弘治中知晉州臨政不怠嘗曰為民牧興一利不如除一害布教化決冤獄剗弊
抑豪境内肅然郡人稱之曰清慎勤以立已公明斷以治人當時以為的論)
馮銳(濮州人弘治中初知衡水縣清操自勵陞正定通判卒於官宦囊如洗太守彭澤重其廉
介治棺歛之)
彭澤(蘭州衛人正德元年守正定政務寬大開學校作人材公暇日進生徒授易累陞尚書加
太子太保)
張士隆(安陽人正德中由監察御史謫判晉州尋擢州守城近滹沱為水衝決州人患之士隆相
地脩築河水南移州免水患)
陳素(靈寳人正德十年知藁城縣以邑近滹沱築新舊二城以戒不虞邑人德之)
張一厚(平原人進士嘉靖初知獲鹿縣政有當興革者雖利害在前必毅然行之如政有未善使
人盡言而改之每曰政求得當雖十昜之不為過也)
岑諫(順德人隆慶中知靈夀縣嵩陽河自縣西關繞於城南每山水泛溢民多罹害諫築長堤
千餘丈以護之邑頼以安)
周應中(會稽人先知元氏縣萬歷元年調正定凡不便於民者條議上所司悉報可濬大鳴泉引
水東南注墾稻田百餘頃迄今民享其利名所濬河曰周河)
譚昌言(嘉興人萬歷中進士知欒城縣嘗捐金浚井二百甃以磚後累官山東副使復發金移檄
令民鑿磚井三百邑人世食其利)
徐天寵(江都人萬歷進士知正定縣每晨起視事五官並用一切務皆立辦饔飱皆在廳事脱粟
兩盂蔬菜數莖而已在任五年擢工部主事去之日囊槖蕭然士民羅拜擁塞至不得行)
屈受善(華隂人萬歷中知晉州滹沱漲溢決堤浸城州民危甚受善竭力捍禦得免明年築新堤
以障水晉人德之稱曰屈堤)
徐允薦(海豐人天啟中知行唐縣民多患盗允薦擒首惡誅之三月後夜戶不閉民多頌之)
潘士竒(六合人崇禎三年任正定令時征役浩煩援兵往來不絶士竒日單騎履四郊供應有法
雖驍將悍卒帖然無敢犯者民頼以安後以憂去無資斧商紳助之辭不受)
張脩身(任茨溝營守備崇禎七年城破力戰不屈死事聞蔭其子世襲千戶)
馮登鰲(陜西人崇禎癸酉舉人知靈夀縣戊寅兵變率衆登陴拒守城陷不屈死之)
時躋舜(長垣人崇禎時由貢生授訓𨗳陞靈夀教論城䧟具衣冠北向拜與妻李氏二子泰壯俱
死之事見忠節)
陳三捷(任正定撫標火攻營遊擊崇禎甲申二月廵撫徐標為中軍遊擊賊黨謝嘉福所殺三捷
歸署整冠裳望北叩頭援筆書於堂曰平生志氣有天知豈料今朝事已非一死酬君千古烈世人
莫笑我為癡書畢投繯而死)
本朝
胡文學(字卜言鄞人順治壬辰進士授正定府推官巨寇高鼎踞恒之西山絶頂垂二十年并代
絳晉俱騷動文學請益汛兵耑意招撫鼎率衆出降又井陘賊聚衆事敗指稱偽牒株連數百人文
學嚴治其黨舉偽牒盡焚之人情始安舉卓異第一擢御史)
林華皖(字凝山莆田人順治中由貢生知新樂縣聽訟無留獄徵糧無耗羡撫按薦為循良第一)
范乃蕃(山東人進士順治十一年知藁城縣潔已奉公察民間疾苦多方救恤隆學校勤考課邑
中問學者衆)
柯願(龍溪人進士康熙十三年知藁城縣立法嚴明存心寬厚士樂絃誦民安耕鑿治行著稱)
丁象鼎(江南人知靈夀縣釐正徵糧積弊革除一切陋規百姓復業土地墾闢有賢能聲祀名宦)
陸隴其(字稼書平湖人康熙庚戊進士知靈夀縣民有頌子不孝者隴其自責曰德不足化令之
罪也父子感泣而去每政暇與諸生點勘宗元諸儒語錄與朱子似是而非者必闢之在任八年行
取入京會邑當饑饉復力請緩征減墊解除供應邑人至今感頌崇祀名宦)
李發甲(雲南人以舉人知靈夀縣勤慎自矢勸課農桑振興學校士民德之官至湖南廵撫卒祀
名宦)
湯聘(上元人知平山縣剛正廉明吏民畏懷事關民社必盡心措處又嘗纂脩邑志人咸稱其
信而有徵)
王□(桐城人知欒城縣革里長社書催頭需索之弊設官窰甃磚井資民田溉灌建義學脩邑
乘律已端嚴蒞民慈惠以卓異陞知彰德府)
張曾裕(字昆詒海寧人康熙戊辰進士初授臨朐令丁艱服闋補新樂縣縣故有社書取辦公事
每歲一更例以鄉之富而愚者當之常破析家産裕知其弊乃擇每里知書算者面詢以充不願者
聽退民踴躍稱便聽訟無論巨細必欵曲推䆒務得其情擢吏部文選主事尋改御史卒於官)
順德府
周
張柳朔(初范氏之臣王生惡張柳朔言諸昭子使為柏人昭子曰夫非而讐乎對曰私讐不及公
好不廢過惡不去善義之經也臣敢違之及魯哀公五年晉圍柏人昭子奔齊柳朔謂其子爾從主
勉之我將止死王生授我矣吾不可以僭之遂死於柏人)
漢
邳彤(字偉君信都人為和城守王郎反郡國皆降彤不肯從光武至喜迎決策卒收平定之功)
謝夷吾(字堯卿會稽人任鉅鹿太守愛育人物多善績)
郭典(馮翊人鉅鹿太守平黃巾賊有功)
魏霸(字喬卿勾陽人建初中舉孝廉入遷為鉅鹿太守簡樸寬恕吏有過誨之不改然後罷斥
有譖人者但稱他吏之長譖者慙而止)
樊凖(字幼陵南陽人和帝時為鉅鹿太守歲饑民流移凖課農桑施方略賑救之明年大熟趙
魏間數遭寇掠凖外禦盜賊内撫百姓郡境安堵)
董昭(字公仁定陶人獻帝初平三年以昭為廮陶長袁紹拒公孫瓚於界橋使領鉅鹿郡時郡
人孫伉等謀應瓚昭至以計擒之遂皆平)
三國
常林(字伯槐河内温人為南和宰節操清峻治化有成)
南北朝
崔伯謙(博陵人魏南鉅鹿守事無鉅細必自親覽民有貧弱未理者皆曰我自有白鬚公不慮不
决)
竇瑗(魏天平中廣宗守時廣宗民情凶戾官斯土者多招民謗惟瑗終始全潔轉中山守)
隋
劉曠(文帝開皇元年為平鄉令單騎之官人有訟者曠以義理曉喻皆引咎去所得俸禄悉賑
貧乏在縣七年風流大治囹圄生草及去吏民泣送數百里不絶)
唐
陳君實(陳鄱陽王伯山子武德初為邢州刺史有惠政)
權懷恩(萬年人高宗時邢州刺史威名赫然)
元德秀(字紫芝河内人舉進士調南和尉有惠政)
鄭昕(字子陽滎陽人大歴八年任柏人令有惠政民立去思碑)
元誼(貞元中邢州刺史徙漳水自州東二十里至鉅鹿北十里入故水民頼之)
陽旻(字公素永平人歴邢州刺史詳人物)
崔嘏(字乾錫舉進士歴邢州刺史劉稹叛使其黨裴問戌於州嘏說使聽命)
宋
邊肅(楚邱人知邢州會契丹入犯真宗在澶淵密詔肅聽便宜南保他城肅匿詔不發督丁壯
乘城闢諸門悉所部兵陣以待契丹騎薄城下肅與戰小勝契丹莫測居三日引去)
劉恕(筠州人英宗時為鉅鹿主簿發奸摘伏一時能吏自以為不及)
王慥(太原人熙寧中知邢州民樂其政既去民思之圖像以祀復請留慥慥至撤已像而祀魏徵宋璟)
王㳂(字聖源館陶人初知宗城後知邢州興水利𨗳諸渠溉民田數萬頃初㳂建言時論者以
為無益已而邢人爭渠始知其利)
金
高謀(遂城人天會間以經義擢進士為南和主簿師旅之餘小人什伯為寇懸賞招之不肯歸
謀單騎往諭示以祸福其魁率衆降金吾欲盡誅之謀營救全活千餘人)
石琚(字子美定州人天眷二年進士第一調邢臺令邢守貪虐屬吏掊克以奉琚獨無所與未
幾守以贓敗他吏多坐累琚以廉幹改秀容令)
孫德淵(字資深興中州人明昌間任沙河令有盜秋桑者主捕之盜懼自傷其足面曰秋桑例不
禁採汝何得刺我訴之縣德淵曰逐捕而傷瘡必在後今在前乃自刺也盜引服大安初為昭義軍
節度使潞州破被執俄有拜於前者沙河舊民也密護德淵得脱)
李復亨(字仲脩河津人為南河令有盗刺民家牛耳復亨盡召里中人至使牽牛徧過之至一人
前牛忽大驚躍詰之果割牛耳者)
周昂(字德卿正定人南和主簿有異政)
元
王結(字儀伯定興人仁宗時為順德路總管教民務農孝弟戢奸禁暴祀唐魏徵宋璟于學表
其言論風旨以勵多士)
袁裕(字仲寬順德路總管郡鐵冶提舉張鑑無子買妾其妻妬而殺之裕捕其妻訊之服辜)
劉紹祖(洛中人順德路總管開元寺最勝寺有木浮圖極壯麗可容千餘僧多為不義紹祖悉戮
之焚其浮圖)
孔天鐸(字文振至聖裔金符管軍千戶兼邢州學校提舉多善政後占籍沙河)
劉潤(秉忠父歴鉅鹿内邱兩縣令皆有惠政)
趙良弼(字輔之女直人舉進士教授趙州世祖在潛邸召對稱旨會立邢州安撫司擢良弼為幕
長邢久不得善吏且當衝要使者旁午民多流移良弼區畫有方事或掣肘則請諸藩邸再閱歲凡
六往返所請皆從邢大治)
張時中(至元中鉅鹿令遭水旱多方賑恤期月而百姓豐裕既去民思其德立碑頌焉)
朱文英(開州人至元四年知平鄉縣下車之日園吏以常例供菜茹文英曰昔公儀拔葵且云不
可奪園夫之利况受其供乎遣之常謂治民如牧羊豺狼不驅欲羊之蕃息不亦難乎乃罷革里正
行用信牌催納月課契外一切無征七年奉命開南和之灃河將通漕運文英相視地形曰此濡濕
之地農事方殷安可奪有用之功以興無益之務乎言之總府遂罷役)
元監(高昌人至順間任郡同知冇善政民立碑頌之)
張從信(字子孚樂令人至順間任唐山令有善政去官民有所餽力拒之韓鏞撰記以述其事)
顔仲德(楚邱人元統間任沙河令承彤敝後始下車即嚴條約訟者以理開論皆愧服民為立石
頌德)
尹泰(字亨夫柏人人至正間任南和令莅政公勤撫恤民瘼疏通河道民感其惠立石頌之有
赫儀碑)
李載(延祐間授任縣尹建立學校正殿及講堂聚生徒旦暮課業其中仍治負郭田二頃以供
廩餼)
宋承德(至正間知鉅鹿縣增修文廟漳河為患承德疏通之歲饑勸貸以賑)
明
丁直(溧陽人永樂間以人才授廣宗知縣時山右遷民新附籍無資産且多強悍直按籍給田
與之約有不安業者罪無赦於是境内晏然政聲大著)
曲廉(蓬萊人正統間任鉅鹿知縣縣東濱漳水田多蕩没逋亡日衆廉招集流徙疏水下流築
隄障之潴澤既涸躬率懇闢植以桑棗俟豐稔勸諭積貯散歛以時遂有萬石之蓄民用殷阜歴九
年獄無重囚及去民立碑頌之)
邱陵(字志高蘭陽人正統間任平鄉令築漳河長堤數十里以防水患邑故多盜陵至悉歛跡
童叟歌之以憂去民預計服闋期相率詣闕乞再任詔從之考最加五級擢正定知府)
夏勛(嘉善人天順間任内邱知縣誅鋤奸惡四境肅然去官百姓泣留)
熊宗德(江寧人進士成化中知任縣教民以孝悌忠信又刊孝弟耕織讀書等圖舉冠祭之禮興
水利崇學校陞太僕寺丞)
張繼(字述之鳳翔人成化間知順德府有盜劫民財捕官執平民顧昭等拷掠誣服律當斬繼
曰此疑獄也按得情立釋之已而果獲盜者時有貴戚家人恣横占民田辨者輒毆死廵撫委繼勘
問繼悉令還之民曰吾知有法耳他非所畏也同官軰莫不咋舌)
陶永淳(字實夫華亭人進士成化間任南和知縣多善政鄰邑百姓多上狀爭欲以為令陞紹興
府同知去民立碑頌之)
軒惟明(柘城人都御史輗子弘治間以恩生知廣宗縣公清有父風時民家有傭工自縊死民坐
誣幾不雪惟明得其情冤始白民懷金謝峻拒之卒於官貧不能殮)
郭絍(字中端臨海人進士弘治間任知府郡東屬邑歲有山水淹没民田絍躬詣其地相勢築
堤遂無患)
劉璋(中部舉人正德間任南和知縣為民度地均田疏通河道興脩學校政暇詣明倫堂召諸
生闡明書義立社學為子弟擇師時有南祭酒吕柟過南和璋懇留月餘為諸生講解)
趙鑑(字克正夀光人進士正德間知府時鹽禁苛刻四鄰連坐鑑力為開釋民頼以安)
潘中矩(沔池舉人正德間任廣宗知縣時流賊薄城中矩勵衆死守城得完都御史寗杲督兵索
賄中矩曰知縣貧錢何從來杲大怒故留老弱軍三百人於縣中矩悉處置得宜軍士皆服民亦不
擾後寗敗發勘獨廣宗無饋朝臣異之)
張茂蘭(章邱人進士正德間任鉅鹿知縣官清如水舉朝皆知其名曰天下清官張茂蘭復其家
之徭曰為清白吏勸)
王瑁(成山衛監生正德間任内邱知縣辛未流賊攻城甚急瑁設方略嚴號令冐矢石旦夕不
懈三日賊解去逆瑾黨李逵濫竊錦衣百戶恃勢作威瑁䋲以法瑾怒以他事中之罷官瑾敗事白
嘉靖初祀名宦)
韓璧(陽曲舉人正德間任内邱知縣時李逵子宗智結姻逆倖江彬黨惡虐鄉里璧擒殺之彬
矯旨繫璧錦衣衛獄武宗崩邑人和吉等直於朝彬黨伏誅復璧官)
于桂(府軍前衛人進士嘉靖四年以給事中知順德府時奉例均田議論紛紜桂獨不恤人言
立邱畝法民甚安之)
蕭體元(字善福新野人進士嘉靖間任知府時妖言泰山神母遷郡愚民惑之幾成大患體元捕
治之焚毁殿宇巫蠧遂息)
李攀龍(字于鱗歴城人進士嘉靖間知府案牘山積頃刻剖決吏卒經目輒記憶不忘號為神明
人有犯如見肺肝奸偽歛迹教諸生以詩歌古文詞多所成就)
章完之(字與克嘉定舉人嘉靖間知邢臺縣寬厚清約自奉甚儉雖公費亦多裁省訟獄不任刑
務以教化一時政聲首畿輔以内艱去老稚遮道至不能行)
何岑(字具瞻扶溝人嘉靖間知廣宗調邢臺邢地瘠磽徵科與沃壤埓岑請於上官得歲減徵
銀九百餘兩邑人不知種稻岑就百泉諸水開渠灌田遂為永利又創置學田贍貧士以最績陞通
判去之日行李蕭然民立祠祀之)
歸有光(字熙甫崑山人進士嘉靖末任順德府通判掌馬政有光至署土室蓬戶讀書其中與家
居無異尋陞太僕寺丞)
姚鍾(仁和舉人嘉靖間知沙河邑甚疲敝鍾至擇便於民者次第施行郡守李君以嚴為治諸
縣令受約束惟謹鍾獨酌利害陳民隠多至數千言或勸之鍾曰我不言誰敢言者卒於官士民買
棺以殮)
屈作(華隂歲貢嘉靖間任南和令歲饑盜起作多方賑救頼以安全上官有所索弗應後過南
和問曰曩有札遺何不我答作應之曰朝廷不曾設此項金錢何以答聞者咋舌)
婁樞(懷慶舉人嘉靖間知廣宗時世宗南廵經郡城供需不貲樞辦不擾民有宦官横索樞抑
之一時感頼)
閻光祖(壺關舉人嘉靖間知鉅鹿歲大饑剽竊公行光祖傾倉廩設粥糜以濟饑者嚴盜竊之禁
百姓安堵明年疫大作死者枕籍光祖捐俸備藥餌全活甚衆以勞瘁卒於官百姓為之罷市)
冀國(輝縣人嘉靖間知唐山邑有盜甚猖獗捕者畏之走國督衆圍之親往曉論賊授首餘黨
悉平)
杜世鬱(涇陽舉人嘉靖間知内邱世宗南狩供應孔繁世鬱俄頃立辦不以費民擒刁頑呂宗仁
李政等殺於獄築金堤官莊清脩尹村四堡置錦繡堂鶴度嶺民感頼之)
石漢(汝陽舉人隆慶間知内邱明捷果斷胥吏不能作奸徵糧有法人稱其便)
王屏(漢中舉人萬歴中知沙河縣有惠政後同知本府每行部至縣民羅拜於前曰我父也甚
有牽車泣下者)
方淑忠(椊潼人進士萬歴中以給事中謫順德府教授量移平鄉知縣應事明敏案無留牘鄰邑
事有疑難者輒檄令治之凡郵傳命使至境則戒車徒無敢擾者)
王守誠(字時化嵩縣人進士萬歴間任知府開水利置學田脩武備廣積貯百廢具舉陞山東按
察副使去民立祠祀之)
蕭翼(知順德府持已廉執事敬比去官囊一琴而已)
朱誥(南陽人字清冷進士萬歴間知邢臺有開閘溉田建堡立倉修學均站築城濬濠勸農諸
善政民立祠祀之)
王大受(合州人字凢生進士萬歴間知邢臺歲大旱南和任邱與邢臺爭百泉水利兩邑有顯宦
上官阿徇大受力爭事始得平民歌曰前有清冷後有凢生民之父母邢之福星遷去邢人建祠於
静安村)
焦源溥(三原人進士萬歴間知沙河歲歉親王發粟賑饑詔下各邑自蓮他邑皆𣲖大戶有車牛
者源溥曰欲以救民反以擾民吾不忍也遣吏以官錢覓送吏胥舞文者雖一錢必置之法及去民
立祠祀之)
鄭懋洵(閩縣舉人萬歴間知沙河多惠政賦性簡亢見忌同列為所中罷官貧不能行設教臨清
資脩脯以歸)
賈朝宦(字君重鎮西衛舉人萬歴間知廣宗先是官遴富民司出納每致破産朝宦罷之聽訟片
言立剖人不稱冤鄰封質成有廣宗明鏡子之謠)
陳與郊(字廣野海寧人進士萬歴間任推官剖决疑獄人皆悦服署郡邑篆新法積糓不敷者降
罰與郊毅然曰民已窮矣我復剝割以應時求非民父母也人稱曰陳佛子)
高斗光(字星垣嘉祥人進士天啟間知南和不苛小民不媚上官汰行戶均水利立社積穀路不
拾遺民為立生祠三處)
徐維藩(巴縣舉人知南和初至誓神之詞慷慨懇惻本邑南馬舊制五縣協應撫院改令本縣自
募維藩力爭不得多方調處不貽累於邑人去官後建祠以祀)
唐澤(平鄉知縣築河堤一百八十里)
左佩弦(耀州舉人崇禎間任沙河令邑有沙地七百餘頃不毛而税民咸苦之佩弦請於上官得
盡蠲免)
鞏皇圖(舞陽人拔貢崇禎間知南和李建泰督師西行逗遛南和所部擾民且責糧糗甚急對曰
皇圖但知閣下奉命西征東歸之糧實未備也聞者股慄)
王世泰(遼東歲貢崇禎間知内邱寇掠西山與弟世寧禦之世寧戰歿)
吉孔嘉(崇禎十五年知順德府)
(本朝大兵至與在籍知府傅梅中書舍人孟魯鉢皆死之)
杜前(鹿邑人崇禎末平鄉知縣壬午聞變前懷印至庫中自經死教諭潘希朗訓𨗳李愈芬閻
愼行皆同時殉節)
牛文科(任縣人以功授順德府守備崇禎十五年)
(本朝大兵壓境力戰而死詳見忠節)
本朝
連登(遼東人進士知順德府歲饑力為賑救郡有猾椽頗諳事一日三發其詐仍使執事椽股
栗為改行擢山東副使有瞽者數十當轍卧曰吾軰無目不能睹公顔色請撫摸以誌去思登從之
再拜痛哭而去立生祠於北門内康熙五十九年入祀名宦)
錢國琦(字廷瑞滿洲人順治四年知廣宗縣六年三月土寇攻城國琦率其弟國璞等衝鋒奮擊
賊大敗遁去邑頼以全方戰酣時國琦中流矢手拔其鏃血縷縷出褁瘡再戰毫不為怯士民感之
有血戰全城碑紀其事)
高顯(杞縣人知邢臺縣俗有左道白&KR1567;大乘等教煽惑愚民徒衆稍稍聚集顯親詣村落廉得
首事數人置之法開誠化𨗳邪說遂息康熙三十五年祀名宦)
簡上(巴縣舉人性至孝幼時曾於百里外負米養親知鉅鹿縣以廉能擢吏部文選郎後督學
江南清白著稱所著有四書彙解行世祀名宦)
王原祁(字茂京太倉人康熙庚戌進士知任縣地當九河下流滏漳諸水復久壅塞腴田變為汚
渚㙮圪臺劉累泊等處即古大陸澤為患尤甚甲子乙丑秋雨連旬水勢陡發隄岸盡壊田萊俱成
巨浸原祁請照淮揚例永免水荒田賦三千餘金民困以甦其餘如築隄以防水憲建橋以通水道
斃盜賊以安民命明僎介以昭典禮發倉儲以救㒬羸著蹟難以枚舉丙寅奉)
(命行取擢諫垣改翰林累官少司農卒於位恩賜祭葬如例康熙五十九年入祀名宦)
朱玉(漳浦人順治元年任平鄉縣典史年二十餘驍勇善騎射六年五月山東土寇犯境玉解
糧歸露宿城頭待旦出戰馬蹶被害民人哀之為建烈士亭以祀)
廣平府
周
大戊午(趙相趙肅侯遊大陵出於鹿門大戊午叩馬曰朝事方急一日不作百日不食肅侯下車
謝)
公仲連(趙相趙烈侯好音欲賜鄭歌者槍石二人田各萬頃數問公仲連公仲連終不與乃稱疾
不朝番吾君自代來謂公仲曰君實好善而未知所持今公仲相趙於今三年矣亦有進士乎公仲
曰未也番吾君曰牛畜荀欣徐越皆可公仲乃進三人烈侯使使謝相國止歌者之田官牛畜為師
荀欣為仲尉徐越為内史賜相國衣二襲)
漢
尹勲(字伯元河南鞏人州郡連辟察孝廉三遷邯戰令政有異跡)
韋義(字秀節京兆杜陵人初任州郡太傅桓焉辟舉理劇為甘陵令甚有政績官曺無事牢獄
空虚上書順帝論古典考功黜陟譏切左右刺竇氏言不行以兄喪去官比辟公府不就卒縣民為
義舉哀若喪考妣)
三國
涼茂(字伯方昌邑人魏武辟為司空椽遷甘陵相所在有績)
司馬芝(字子華河内温人為魏廣平令將軍劉勲貴寵驕豪與芝書多所屬託芝不報一皆如法
遷大理正出為甘陵太守甚有治績)
南北朝
張恂(魏皇始中為廣平守招集離散勸課農桑民歸之者千戶)
楊懿(華隂人延興末為廣平太守有治績高祖南廵吏人頌之加寧遠將軍賜帛二百疋)
曹世表(字景昇魏郡人延昌中除清河太守治官省約吏人安之)
羊敦(字元禮鉅平人魏永安中為廣平太守有能名奸吏秋毫無犯性清儉屬歲饑家餽未至
使人採藕根而食遇有疾苦家人解衣質米以供之朝廷以其清白賜穀千斛絹百疋興和初卒吏
民莫不悲慟)
房景伯(字長暉東清河人除清河太守郡民劉簡虎曾失禮於景伯聞其鄰郡闔守逃亡景伯署
其子為西曹椽命諭本境山賊賊以景伯不念舊惡一時俱下論者稱之將代民表留復任二載遷
司空長史)
杜纂(字榮孫常山人魏肅宗初拜清河内史性儉約見民疾苦對之泣涕勸督農桑弔死問生
甚有思紀後遷去正光末郡人頌其德政乞重臨郡詔許之)
宋世良(廣平人魏孝莊時守清河盜賊屏跡值大赦郡無一囚獄滿蓬蒿其冬醴泉出於界内及
代至傾城祖道莫不攀轅涕泣)
裴讓之(字士禮河東人齊清河太守盜賊清靖奸宄歛跡)
路去病(陽平人齊武平中為成安令京城側有鄴臨漳成安三縣舊號難治重以請囑去病以禮
抗答勢要憚其風格以治最稱)
隋
楊善會(字敬仁華隂人大業中為鄃令討山東賊帥張金稱等有功擢清河丞後追捕金稱斬之
賜上方甲矟弓劒進拜通守竇建德陷清河被執不屈死)
唐
畢炕(偃師人天寳末為廣平太守安祿山叛攻城急炕堅守不支城陷死賊覆其家贈戶部尚
書諡曰忠)
張伾(德宗時守臨洺田悦攻之固守累月士死糧盡救不至伾悉召部將命女出拜因曰諸軍
戰良苦吾無資為賞願以女賣直為一日費士皆哭曰請死戰會救兵至伾乘勝出戰無不一當百
以功遷泗州刺史)
裴琰之(河東聞喜人永徽中為永年令有惠政吏民刻石頌之)
韋景駿(神龍中肥鄉令縣北瀕漳苦溢舊堤易壊景駿相地移南千步因高築障水至堤趾輒去
其北燥為腴田乂維艚以梁其上而廢長橋功少費約河北饑躬出撫循民免離散及去人立碑頌
其功)
楊茂謙(中宗景隆間為臨洺令有治績)
張廵(鄧州南陽人開元末擢進士第出為清河令治績為最或以困阨歸者傾貲賑護無吝後
守睢陽屢抗賊力竭遇害忠烈顯著)
馮元淑(安陽人為清漳令右善去惡人稱神明與奴僕日一食馬日一秣所至不挈妻子斥俸餘
以給貧窮或譏其近名元淑曰吾性也不為苦中宗降璽書慰勞付狀史館)
五代
張源德(梁貞明中守貝州時河北山東數十州皆歸晉獨貝一州踰年不下城中食盡勸源德出
降不從見殺)
吳巒(字寳川盧縣人晉出帝時守貝州善撫士卒天大寒裂幃幄以衣之開運初契丹圍貝州
四面急攻巒從城上投薪草焚其梯衝殆盡牙將邵珂開門迎敵巒投井死)
宋
陳淬(莆田人紹聖初擢知恩州與長子仲剛拒金兵飛刃及淬仲剛以身蔽刃死之明年金復
來攻淬大敗之後淬與從子仲敏俱死節於建康)
李繹(京兆萬年人權知貝州歲寒繹為酒務市薪草溢常數民多樵採自給得不死又嘗奏罷
邊輸防城草歲十餘萬)
盧之翰(祁州人判洺州契丹入宼之翰募丁壯決漳御河以固城壁契丹不能攻遷太常博士吏
民詣闕請留)
董元亨(束鹿人通判貝州王則據城叛賊黨環甲露刃索庫鑰元亨叱之曰妖賊乃敢弄兵我有
死耳鑰不可得遂遇害)
杜綋(字君章濮州甄城人起進士為永年令歲荒民將他往召論父老曰汝若留我能使汝無
饑皆喜聽命乃官給印劵使稱貸於大家約歲豐為督償於是咸得食無徙者明年稔償不愆期)
郭諮(趙州人舉進士仁宗時攝肥鄉令時縣田賦不平諮至閉閣數日以千步方田法四出量
括遂得其數除無地之租者四百家正無租之地者百家收逋賦八十萬流民乃復)
宼凖(下邽人知成安縣每期會賦役未嘗輙出符移惟具鄉里姓名揭縣門百姓莫敢後期者)
黃莘(莆田人嘉祐中任清河令以治行聞)
金
劉敏行(平州人天會中令肥鄉歲大饑盜賊掠入為食老弱入保郡城不敢耕種敏行白州借軍
士護民出耕日則閱民入城由是盗不敢犯耕稼滋植)
黃久約(東平須城人世宗時授磁州刺史磁並山素多盗既獲而欵服者審錄官或不時至繫者
多以杖殺或死獄中久約惻然曰民雖為盜而不死於法可乎乃請盡讞之而後行)
完顔齊(穆宗曾孫章宗時為磁州刺史治以寬簡未嘗留獄屬邑武安有道士視觀宇不謹吏民
為請鄰郡王師者代主之道士忿奪其利告王私置禁銅噐法當徒縣令惡其為人反坐之具獄上
齊審具誣又以王有德不忍坐之問同寮無以對齊曰道士同請即同居也當凖首俱釋其罪人服
其寬明有大體磁名郡刺史皆朝廷遴選郡人以前政有聲如劉徽柔程輝高德裕皆不及也河北
提刑司以治狀聞)
元
張礎(通州人世祖時改知威州有婦人乘驢過市者投下官昂吉之奴引鳴鏑射婦人墜地奴
匿昂吉家礎將以其事聞昂吉懼乃出其奴論如法)
王士元(恩州人泰定中遷知磁州值軍興餽餉需索日繁士元心念其民力為區畫至為將士陵
辱訶責弗避也)
劉容(字仲寬中統時為廣平路總管有同姓爭財産者訟連年不決容至取籍考二人父祖名
字立斷之獄訟稱平)
張居敬(字行簡廣平路總管浚河以防汛濫立長平倉以恤孤貧均賦役興學校郡人德之)
邢秉仁(延祐中廣平路總管平寬獄發奸摘伏興學勸農善政甚多)
田郁(保定人延祐間任威州守田野闢賦役均人思其惠)
劉明善(大名人至元間任雞澤尹遇事精敏勤於吏治秋雨水漲築長堤於城西發威州匿茶之
弊課額立辦摘伏若神盜賊屏跡)
霍安道(平山人至正年令雞澤興學校修城垣勸農桑百姓謳歌)
苖澤(懷孟人至元間為邯鄲簿政先愛民議裁館傳長夫革每歲稅賦車戶民感之為立碑頌
其德)
劉仁(字寬夫平鄉人至元間授成安尉和易近民定差銀以戶之貧富高下為則無纖毫冐濫
招還逃役民百餘戶值歲旱監司委之賑荒照民甲乙其名斗斛公允秩滿去民攀留不得為之立
碑)
明
陸禮(浙江人進士洪武中令永年時當草創禮建署宇開學校闢土田定經制民咸安居焉)
高祐(字天錫上海人廣平知府操履清慎一室蕭然晏如也一日偶令所部市茶邑令密置銀
二錠祐啓之笑曰爾謂我有求耶却還之)
楊浩(字大宣荆州人永樂初知廣平府振學作士均賦役弭不軌有明治廣平稱浩為最)
李鼒(山陽人進士永樂中令清河撫恤貧窮民戴之如父母擢工部員外郎)
史善(解州人正統時以監生授邯鄲知縣性惇厚民有不率教者薄責以示辱已而民俱感化
無犯刑者)
秦民悦(字崇化舒城人進士成化中知廣平府剛毅明敏檢勘荒田馬地三千餘頃平反冤獄招
集流亡民多稱之)
李進(字時勉曲沃人進士成化中知廣平府平易近民作興士類修利民閘灌田千餘頃疏渠
引流皆有成法民受其賜)
劉蕘(南昌舉人成化中令成安民頗健訟蕘察其奸頑者懲以法刁風頓息學宫頽敝力新之
慕政來者日衆乃立歸市近悦二杜以處新附又闢小東門以便農作)
言芳(字時榮鄒平人進士弘治初知廣平府性簡抗不畏權貴嘗有行縣者芳俱餼疏簡雖見
忤不為少動坐是左遷)
陳欽(字亮之上元人進士弘治中知廣平府臨事果决踔厲迅發百廢俱興每廵行屬縣問民
疾苦體察有司賢不肖隨示懲勸有聞風解綬者郡人號為陳毋)
解經(醴泉舉人弘治中知邯鄲清介絶俗妻子躬自碓磑一日歸自郡道渴或以瓜獻者經探
囊中無錢乃却瓜飲水貧民逋賦累年經與約次第輸之不刑一人)
林瑱(字以圭莆田舉人弘治中令清河奏蠲力役以甦民困除豁馬政以省民財有封糧地作
牧埸至八百二十頃瑱奉勘悉以其地還民斷决冤滯囹圄為空)
朱槩(豐城人進士正德中令曲周流賊亂後屯民去就不常招徠撫綏民以復業戊寅歲饑請
於上賑之倣富弼救荒法全活者甚衆)
華津(字濟之無錫人進士正德中守廣平政尚寬簡興學校禁豪強有貴戚占清河田力為除
豁民立祠報祀)
張羽(字伯翔南鄭人進士正德中守廣平下車即治巨猾數人梗化者屏跡建漳州書院以造
士科目增盛有權貴與民爭田者羽執法坐是被逮至京百姓為之申辯事竟得白調任河間府)
張偉(米脂監生正德中令邯鄲時薊盜猖獗攻略城邑偉增修縣城為守禦計建樓橋築墩臺
不踰月事竣寇至環攻不克數日解闈去邑頼以寧)
許汝進(睢州舉人正德中令成安當賊亂後歲歉民饑勤儉率下謹簿籍禁包苴興學校撫流亡
訟簡盜息)
高汝行(太原人進士嘉靖初守廣平時有豪俠為民害前守莫能禁汝行至按以法境内肅然郡
城西南有地甚廣為鑿渠修堰𨗳滏水以灌之成稲田若干頃歲獲大利民德之建生祠於通渠)
錢术(海鹽人進士嘉靖二年令威縣凡所創建皆興教厲俗為經久計威邑有志自术始)
孫允中(兖州人進士嘉靖初令永年政理平和訟者片言折服有不事生業者諭以務本力穡以
是民無遊惰邑供應皆取辦於里甲白郡守代以城壕水利民得自休以治績擢去泣留者遮道)
陳府(上元人進士嘉靖初令肥鄉政尚寬厚以興學勸農為首務民有兄弟訟者論之輒感化
擢南京御史民流涕送數百里)
桂萼(安仁人進士嘉靖初令成安知民間無蓄積乃省覆田畆節減徭役每戒民勿輕訟鄰邑
有疑獄久不决者多來質成兩造俱服)
陳俎(字少至封邱人進士嘉靖中守廣平自奉如寒儒郡舊土城首捐俸易以磚石規制煥然
公堂未嘗設一宴郡人建祠祀之)
茅坤(字鹿門歸安人進士嘉靖中由禮部郎謫廣平判負海内重名嘗佐陳給事棐脩大名志
為冉子祠堂記辨析精詳至今膾炙人口)
毛汝麟(龍游人進士嘉靖中通判廣平和易近人不立崖岸攝篆肥鄉恤疾苦均徭役優禮士大
夫脩振學宫比去士民遮道留)
朱泰(鄞縣人進士嘉靖中令永年歲旱躬歴四郊問疾苦賑貧乏大水將入城泰拜祝泥濘中
忽城樓自崩水得阻塞取舡滏河溺民得濟窳地之不可稻者復教民種葦民戴之如父母)
劉教(字見川廬陵舉人嘉靖中令廣平進諸生講學以誠信感孚人心審編均徭闔邑稱平府
良其法頒以為式人有以數百金賄者麾而笞之擢刑部主事)
申溪(安陽選貢嘉靖中令廣平甫下車即問民疾苦毅然與除邑故有太僕寺庫役歲費不下
千金力請罷之遷安州士民擁留遮道)
索紹(靈寳監生嘉靖中令清河時世宗南廵所在苦供應紹以邑小民貧所費視他邑十省八
九然竟以此調去民為立祠)
唐音(武進人嘉靖中為雞澤知縣才贍力勤為民興革尤盡心於獄訟朝議市馬他縣多威取
於民音不忍上官督之急即投劾請去民開爭出馬半日而足肥好更為諸縣最卒於官槖無餘貲
焉)
瞿晟(黃梅人嘉靖中為廣平知府鑿長渠三百里引水為四閘得田數千頃有盜掠人晟默禱
於神從衆中呼盜名誅之一郡驚服)
任環(長治人嘉靖間進士知廣平府以檢樸𨗳誨鄉閭民有奢侈犯禮必加鞭撲孝弟力田者
奬勸之莅任三載民皆化焉)
李栻(豐城人進士隆慶初令肥鄉以理學名行鄉約立保甲設義倉建社學杜鄢米堤口以防
水患積榖萬餘石以備凶荒捐俸恤貧士絲毫不擾於民民建祠繪象以祀)
孫惟中(寧海監生隆慶中由永年丞遷清河一僕自隨獨勵苦節自言死期逾月暴卒檢囊中僅
餘錢二百文士民為舉喪甚哀)
蔣以忠(字子孝常熟人進士萬歴初知廣平府廉明仁恕逹於政體修學宫興士類開文通街建
潤民閘歲旱民饑開倉勸賑全活者甚衆)
馬翰如(陳留人進士萬歴初令永年獄有冤抑必為伸剖凡經其參决者無敢再控城嘗苦水相
地勢决孟家口以通壅積洺水多溢為之築堰開括滏陽稲田增千餘畆至今利之改條鞭革種馬
大戶邑人為建生祠於午橋側)
方逄時(嘉魚人進士萬歴中令曲周甫冠政務通達簡訟便民䋲吏去弊以艱去任至兵部尚書)
陳簡(屯田人進士萬歴中知廣平府振法紀釐奸弊值歲歉賑貸多方會西寧有警料丁壯修
軍械葺城保用戒不虞每朔望俾多士執經問難於前校拔其尤者於書院中肄業)
劉芳譽(陳留人進士萬歴中以御史知廣平府未及期境内大治政暇與生徒課藝談經慨然以
啓佑後學為任遴九序之俊羣居正學書院次甲乙而簡拔焉)
耿鳴雷(新城人進士萬歴中令永年淳樸寬厚推誠與人八年如一日有兄弟相訟者以孝弟諭
之輒自感化風俗由是改勸擢御史)
馬大儒(陽信人進士萬歴中令曲周明達果决片言折獄捐俸金買田數頃收租備賑擢吏部民
立碑建祠)
廉靖(鄱陽舉人萬歴中令肥鄉歲大饑移文請賑全活者數萬徵糧不取耗羡令民自收自解
吏胥無所假手)
曹司宰(宜興舉人萬歴中令肥鄉革税耗公費可數千金舊例歲買馬解邊司宰以值給民令小
戶貼大戶而大戶自市良馬解冏寺民免苦累又創寒春院以棲貧民有投暮夜金者却不受擢刑
部主事)
歐陽調律(合州人進士萬歴中知邯鄲縣清操自守羡耗分毫無取尤樂於課士經其指授率
多成立沁河泛溢侵城築石堤障之至令永頼因號歐堤)
于從政(膠州舉人萬歴中令清河邑東舊有溝渠淤淺不治從政力請上官募民修濬自蓮花池
以至石家堤口通馬頰古黃河而逹海邑得免水患)
張鳳翔(堂邑人進士萬歴末任廣平推官年少精敏平反無冤抑兩攝邑篆皆有政聲歴仕至尚
書)
徐廷宗(建德人進士天啟中任廣平推官性簡樸執法無移值水患民露處失所廷宗罄囊賑濟
不繼鬻袍帶以佐之)
曹大章(襄陵舉人天啟中令雞澤性方嚴簡昜錢糧毫無羡餘各鄉車牛芻豆之類註簿鈐記週
而復始無賂脱重累諸弊舉卓異第一以艱去)
郝絗(齊河人進士崇禎中由肥鄕調繁永年才能肆應在肥禦盜賊建磚城修飬正書院在永
時值竒荒撫綏賑濟備極勞瘁造士有法多執經問業者以卓異擢給事中)
趙宋乾(河南人進士崇禎中令成安有惠政邑人祀之)
張弘治(號夢萊項城人進士崇禎中令廣平戊寅之變饑饉流離弘治從容安定各得其方一時
士民免兵革搶攘之患縣舊土城弘治易以磚石匝月告竣士民頼焉)
師朝讓(清澗人善騎射崇禎末為肥鄉典史土宼四起朝讓率義勇直搗賊巢焚柵進擊擒其帥
餘皆望風走隣縣村落皆遭焚毁獨肥安堵如故)
本朝
沈志禮(鑲白旗人知磁州值亢旱二麥皆荒督令開濬渠道晝夜灌溉秋禾乃登凡催徵錢糧揭
示曉諭不差一役賦亦全完歴陞湖北市政使康熙四十六年祀名宦)
任塾(江南懷寧人進士知磁州性廉介抵任盡革從前陋規以學宫頽廢鬻産五百金修之崇
文課士奬勵有方由是磁州科目浸盛康熙五十九年祀名宦)
李允登(四川人知曲周縣清廉方正不激不隨講學課農俱以實心化𨗳不務虚名去後士民至
今思之祀名宦)
華士捷(字亦三江南人由舉人知廣平縣邑患漳河水衝向無城郭衙署文廟俱就頽圮士捷捐
俸修建力請開河渠濬壅隘水患頓息在任十七年清勤自勵卒於官祀名宦)
劉學坦(華容人由舉人知清河縣禁賭博革除一切私𣲖疏馬夾河民商稱便以憂去任祀名宦)
畿輔通志卷六十九
