欽定四庫全書
畿輔通志卷八十四
流寓
順天府
三國漢
關侯(河東解人好義武勇喜讀左氏春秋少寓涿郡與昭烈張飛誼同兄弟及定巴蜀拜前將
軍名震華夏)
宋
吳激(建州人工詩能文字畫俊逸得婦翁米芾筆後使於金以知名被留著山東集)
張邵(烏江人金送邵於劉豫邵見豫責以君臣大義詞氣俱厲豫怒械置於獄豫知邵不屈復
送於金拘之燕山僧舍從此皆莫知所之)
林冲之(莆田人宋元符進士靖康初金人侵汴冲之以主客郎中副中書侍郎陳過庭使金同被
拘徙奉聖州越二年過庭卒金人逼冲之仕劉豫不屈徙置顯州極北沍寒之地)
金
史肅(字舜元京兆人僑居北京高才博學善詩賦為監察御史後貶同知汾州)
元
趙復(德安人姚樞奉命蒐訪人才見復與語大悦與之北上楊惟中請建太極書院延復為師
復乃錄其所記程朱之書以教學者由是河朔始知道學復竟不受官)
明
黃潤玉(字孟清世為鄞人僑寓都城北永樂中舉京兆試授訓導累遷交趾道監察御史生平著
述甚富以朱子嘗欲編禮記附儀禮乃取儀禮析為四卷以禮記比類附之不類者附諸卷首末各
有意義取周官大田禮補為軍禮仍註之撰書經補註學庸通旨深衣古制攷寧波志等書行世)
陳以見(字汝誠福建福清人貢入太學中順天鄕試與大城蔡如葛李學書為同年友遂假館邑
中教授生徒為人沉毅簡重不妄言笑至談經史則亹亹不倦多所發明古文辭力追秦漢有狄令
至縣一見即器重之率庠生傅化龍等三十餘軰以弟子禮執經請業焉狄每公餘詣會所談論至
夜分甚喜諸生得所宗也後任同安教諭)
徐珏(字汝和少遊涿州嘉靖時武進士任居庸把總時大同軍叛上命撫之珏至單騎入城諭
以大義衆咸服轉副總兵庚戌敵犯京師奮勇鬭擊捷聞上撤御前饌以賜之實授都督僉事守大
同以忤嚴嵩左遷保定鎮守是時敵薄浮圖峪珏拒戰八晝夜敵敗去南倭蹂躪福浙珏率子姪為
先鋒夜抵倭巢三獲大勝陞南京中府僉書後以過直被論值南京兵亂珏驅家丁戰於城中擒首
惡數十人梟首示衆事平復舊職轉北京後府僉書以老乞歸)
湯文瓊(字兆鰲石埭人崇禎中授徒京師數獻策闕下不報京師陷書其衣衿曰位非文丞相之
位心存文丞相之心投繯而死福王時贈内閣中書)
永平府
晉
趙至(代郡人遠適遼西幽州三辟部從事斷九獄以精審稱)
明
劉宣(字紹和安福人代父戍盧龍雖在行伍勵志讀書廵撫鄒來學閱其文大驚待以殊禮送
之試京闈舉酒祝曰汝此行必取解首否則無相見衆竊笑之是秋果中第一仕至南工部尚書宣
少罹窮苦故歴官自奉涼薄食不重味一衣二十年為能儉以成廉云)
魯紹芳(餘姚人性恬澹積學有藴藉萬歴初因祖戍山海依焉乃設教關門以戴禮訓諸庠士榆
之治禮者多出其門)
王元輔(字玉鉉揚州興化人隨父宦永平遂家焉元輔姿性過人補郡弟子員家貧授徒養親曲
盡誠孝郡人韓令尹應奎妻以女元輔不愛美飾韓女即練衣躬行儉素夫妻相敬如賓有鮑宣桓
少君之風庚午歿於兵)
保定府
晉
葛洪(字稚川丹陽句容人好仙晉咸寧初以勾漏出丹砂求為令曾隠於唐縣楊家峪)
隋
韓擒虎(字子通河南東垣人也後家新安父雄以武烈知名擒虎少慷慨以膽略見稱以軍功拜
都督新安太守文帝欲併江南以為廬州總管與賀若弼共經略之尋用為先鋒平金陵執陳主叔
寳至京與若弼爭功上前上曰二將俱合上勲進位上柱國)
唐
張說(字道濟洛陽人唐開元中中書令過滿城築書院於抱陽山以為蔵修之所後人名其居
曰相公堂遺址見存)
明
秦鳴雷(湖廣人嘉靖中来至定興北郭神祠中所交無貴賤接以誠能先識其意偶代為慶弔語
辭翰精工餉物率不納市行見大棗則率意取啖人顧樂其取也張中丞鎬極重之隆冬贈大皮蓐
却之改贈絮袍乃受乃出見寒者則解贈矣寒暑止曳一鹿皮數年卒浮葬廟堧其子賢書後求得
之面如生爪甲長數寸)
湛若水(號甘泉廣東增城人弘治乙丑進士授翰林編修倡明陽明先生良知之學四方學者多
從之游正德中寓安州觀光書院講道論學士子多侍講席受業題其扁曰正學書院)
河間府
漢
趙岐(桓帝時為皮氏長聞有家禍因從官舍逃走之河間變姓字又轉詣北海著絮巾布袴常
於市中販胡餅孫賓碩時年二十餘乘犢車將騎入市見岐疑其非常人因問之岐乃具告之賓碩
遂載岐驅歸駐車門外先入白母言今日出得死友在外當來入拜乃出延岐入椎牛飲酒快相娛
樂三日因載住别田舍蔵置複壁中後數歲唐衡及弟皆死岐乃得出還本郡三府竝辟累官至郡
守刺史太僕卿而賓碩亦從此顯名於東國仕至豫州刺史)
宋
王倫(華縣八金遷之河間居六年金欲以為都轉運使倫曰奉命而来非降也金益脇以威倫
拒愈力金縊殺之聞者咸為哀悼)
家鉉翁(眉州人累官端明殿學士僉樞密院事宋亡旦夕哭哀者數月元以其節高欲尊官之以
示南服鉉翁義不二君辭無詭對改館河間乃以春秋教授弟子元成宗即位放還賜號處士賜賚
金帛皆辭不受)
明
程信(字彦實其先徽州人後隸籍河間衛正統時授吏科給事中英宗北征偕廷臣上疏諫止
不報已而師潰土木敵南侵進薄都城都督孫鏜禦之失利欲入城信堅不可躬督軍以火鎗礟石
鼓譟為鏜聲援敵乃引去貴州蠻酋都掌反命信督軍討之賊悉平河套歲多警輔臣請
興師十萬搜剿之信以為師衆地遥不可副將楊信請以三萬人往信曰此舉關保國勢
若三萬人戰則少守則多衆服其言卒與二萬人巡邊未幾承命參贊南京機務因星變陳言多見
施行四載復上疏乞休明年還休寧越四年卒贈太子少保諡襄毅)
天津府
元
海上老人(隱姓氏住渤海條山洞中時與山左右耆老相遊息遇金亂年荒饑死者
衆諸老憂切不釋老人曰從吾入海以度年儉入海煑石而食甚甘美次年諸老皆
肥澤而歸)
明
卓敬(浙江人徙滄州洪武戊辰進士歷任刑部尚書洪武中諫諸王踰制又疏
上建文言燕王智勇絶人北平強幹之地宜徙南昌以絶禍萌後永樂欲大用敬不
從被誅滅三族)
左懋第(號蘿石山東萊陽人南皮令左之禎姪也嘗隨叔任居此及登第服官往返數過每
至必與故遊暢飲盤桓不忍别後以奉使死)
正定府
金
元好問(字裕之秀容人學者稱為遺山先生金亡不仕後卒於獲鹿縣)
元
硯彌堅(應城人元初大將徇濮上招致而北因家正定以教授為業已而被薦擢為正定教授至
元中初置國子監召拜國子司業屢以忠孝之道訓廸諸生由是化服者衆歲餘以疾辭歸堅學問
淳正文章質實為人清苦嚴重士論推之)
安滔(太原離石人世為儒家九歲以經童登第習詞賦舉業貞佑初河朔震動金主南徙都汴
獨山西諸州恃險不降丁丑元師至滔避兵召洞軍士以火逼之舉族皆死滔僅得出為所執將殺
之有監軍石抹陳奴馳使呼之至易以敝衣詭其鄕里獲免滔遂委身從之至藁城陳奴與之田宅
戊戍設科取士滔以詞賦中選遂占籍藁城子孫俱以仕顯稱巨族云)
李椿(淮陽人元初兵亂北走河朔遂徙居藁城性質直好禮課子孫力農讀書居西管鎮垂四
十年足未嘗輕履城市既老家雄資財好施與鄕之貧乏多賴之年幾九十無疾而終)
順德府
周
豫讓(晉人趙襄子滅智伯讓逃遁山中變姓名漆身為厲吞炭為啞行乞於市欲為智伯報仇
屢刺襄子不中襄子義之乃使使持衣與讓讓拔劔三躍呼天而擊之曰吾可以下報智伯矣遂伏
劔而死)
廣平府
周
魯仲連(齊人奇偉俶儻持高節不仕趙孝成時魏使新垣衍間入邯鄲說趙王尊秦王為帝時仲
連適遊趙乃見平原君謂衍曰秦者棄禮義上首功之國即肆然為帝連有蹈東海而死耳衍起拜
謝乃不敢復言帝秦秦將聞之為却軍五十里於是平原君欲封仲連辭不受繼而置酒以千金為
夀復却之遂辭去終身不復見)
公孫龍(魏人龍在趙聞虞卿欲以信陵君之存邯鄲為平原君請封夜駕見平原君曰此甚不可
舉君相趙者以君為親戚故也今信陵君存邯鄲而請封是親戚受城也此甚不可且虞卿操其兩
權事成操右券以責事不成以虚名德君君必勿聽也平原君遂不聽虞卿厚待公孫龍龍善為堅
白之辨及鄒衍過趙言至道龍乃絀)
漢
陳逸(汝南平輿人父蕃死獄中蕃友朱震匿逸於甘陵界中大赦乃還)
南北朝魏
范晷(字彦良順陽人遊學清河遂徙家僑居郡徵為五官掾歴涼州刺史轉雍州俱有政能加
左將軍二子廣稚廣字仲將舉孝廉除靈夀令不之官)
大名府
唐
王義方(泗州人客於魏孤且窶事母謹慎淹究經術性謇高自標樹由明經官至侍御史不旬日
會劾李義府貶萊州司戸參軍歲終不復往調客昌樂聚徒教授母喪隠居不出卒門人相與行喪
蒔松柏塜側三年乃去)
宋
尹崇珂(泰州天水人後徙居大名崇珂初事周世宗於藩邸以謹厚稱及即位從戰高平有勞績
遷本班副檢點從征淮南遷都虞候宋初出為淄州刺史有善政民詣闕請刻石頌德太祖命殿中
侍御史李穆撰文賜之南漢開府樂範等據五州之地以叛崇討之數日盡平其黨卒年四十二贈
侍中)
閻守恭(并州榆次人劉氏平徙太原民實大名守恭在徙中往来并汾間應募隷拱聖軍擢殿前
押班咸平中從幸河北以功為捧日副指揮使歴乾州刺史明道中落軍職以德州刺史為永興軍
兵馬鈐轄徙并代路守恭性沉勇御軍嚴肅所得俸悉散親族在并州因春社會賓客曰守恭太原
一貧民爾徒步位刺史老復官鄕里踰分多矣今日與卿軰決後十日卒)
宣化府
遼
耶律淵(本臨横長夀人任奉聖州礬山監勸課耕稼勞來有方在軍十有五年與士卒同甘苦未
嘗妄笞一人比休致親沒即於縣西求善地以葬因家礬山哭必盡哀祭必盡敬子弟皆服素以侍
無敢一有慢容礬山人皆化之)
明
沈鍊(字青霞浙江會稽人嘉靖間任錦衣衛經歴俺荅薄都城鍊上疏請以萬騎護寢陵萬騎
護通州軍儲而合勤王師邀擊其惰歸必大捷是時嚴嵩用事寢格不以上聞鍊乃抗疏言嵩受國
重任不聞治國安邊惟與子世蕃為全家保妻子計因歴數其十大罪請戮之以謝天下詔以鍊詆
誣大臣廷杖謫保安孑身至里長老問知鍊狀咸大喜遣子弟從學鍊與語忠義大節乃争詈嵩以
快鍊鍊亦大喜日相與詈嵩父子以為常嘗束芻為偶人三目為林甫檜及嵩而射之語稍稍聞嵩
父子銜之囑其黨總督楊順廵按御史路楷謀殺鍊捕諸白蓮教通叛者竄鍊名籍中以聞竟殺之
順猶慮未快嵩意并杖殺其二子後順楷敗長子襄白父冤追贈光禄少卿建祠保安歲時致祭)
三國
應邵(汝南頓人初為太山太守避曹操難來冀州依袁紹常刪定律令為漢義奏之著述甚多)
陳琳(廣陵人與王粲等友善避難冀州袁紹使典文章令作檄數曹操罪後紹敗歸曹操操曰
卿為紹作書但可罪孤而已何乃上及祖父琳謝罪曰矢在絃上不得不發操愛其才不之罪)
趙州
南北朝魏
王憲(符秦相猛之孫父永鎮幽州從符丕戰沒襄陵憲流寓高邑魏道武自中山南廵至高邑
得憲喜曰王景略之孫也以為本州中正領選曹事兼掌門下)
畿輔通志卷八十四
