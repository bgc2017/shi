欽定四庫全書
畿輔通志卷二
詔諭
聖祖仁皇帝
康熙四十一年六月初一日
諭禮部這訓飭士子文若令各府州縣學宮一體勒石恐
有不産石州縣地方或致借端擾派著俟國子監勒石
後以榻本彙頒各省轉發所屬各學
康熙四十二年二月初五日
諭永定河分司朕觀黃河險要地方應下挑水埽壩現今
永定河朕親指示挑水等工俱有裨益爾遵照朕指示
式樣前往烟墩九里岡龍窩三處築挑水壩數座試看
有無裨益雖被衝壊無妨完工之日令該地方官盡心
防守如有蟄陷不時修葺可將此旨傳與總河張鵬翮
速派賢員令其多備物料夫匠於朕回鑾之前完工需
用錢糧與爾無涉不可經手工完將用過錢糧記明具
奏如遇桃汎水發即行停止
康熙四十二年五月十九日
諭禮部國子監文廟現勅廣善庫官員動帑修理順天府
學尊經閣等處亦著一併督修用弘文教
康熙四十三年十月初七日
諭戶部今歲直隸地方雨暘應候禾稼有秋各郡民生皆
獲安恒業惟是去歲山東被災之民自冬月以迄春夏
流離轉徙入順天河間境内者甚多於時設厰煑糜所
在賑救因而米價至今未減誠恐近畿一路閭井小民
絀於生計是宜加恩寬恤用弘休養順天河間二府屬
康熙四十四年應徵地丁銀米著通行蠲免該巡撫即
飭府州縣官張示徧諭務俾窮鄉僻壤均霑實惠以副
朝廷優軫畿輔黎氓至意爾部即遵諭行特諭
康熙四十四年十一月十七日
諭戶部朕宵旰勤民廑恩愛養惟務簡徵寬賦以期實惠
黎元間有州縣水旱不登即詔所司亟議蠲賑其直隸
各省每歲應輸額賦有以次遞蠲者有頻蠲數年者有
將帶徵積欠暫令停徵者凡以蠲除額賦專為小民樂
業遂生一歲以内足不踐長吏之庭耳不聞追呼之擾
庶幾休養日久馴致家給戶足而民咸得所也曩年楚
省錢糧雖屢行豁免今已歴數載未經特蠲應將該省
額賦全免一年以示朕加恩優渥之至意湖北湖南康
熙四十五年除漕糧漕項外其餘地丁銀米一槩免徵
舊欠未完者並停輸納爾部移文該督撫令各飭屬員
張示徧諭窮鄉僻壤咸使周知儻不肖官吏於額徵之
外巧立名色别有科派私圖肥已者察出定治重罪爾
部即遵諭行特諭
康熙四十五年五月十七日
諭戶部朕宵旰圖維勤求民隠每欲敷蠲貸之恩以為閭
閻留有餘之力直隷山東地方四十二年偶遇災沴因
特免山東四十三四兩年額賦並四十一年以前積欠
錢糧直隷則順天河間兩府四十四年額賦亦俱豁免
今雖屢年收獲民氣漸舒而所有宿逋尚應輸納朕念
黎元方有起色辦賦猶艱一時新舊並徵勢難兼應宜
更加寬恤以弘休養直隸自康熙四十一年至四十三
年各府屬未完民欠銀八萬二千七百兩有竒糧五千
九百石有竒山東省康熙四十二年各府屬未完民欠
銀一百六十九萬一千七百兩有竒糧五千九百石有
竒或見在徵取或分年帶徵俱著通行蠲免俾小民悉
除逋負之累儻應徵舊欠有見完納在官者即准抵本
年正賦諭旨到日各該撫速行所屬有司徧示曉諭有
不肖官吏朦溷徵收不與開除明白者該撫即時參劾
嚴加治罪爾部即遵諭行特諭
康熙四十五年十月二十五日
諭戶部朕子育黎元日求所以休養利濟之道念惟賜租
減賦實有裨益於民生直隸各省錢糧次第全蠲一年
者業經數舉獨是歴歲逋負積累加增舊税新徵勢難
兼辦縱使少寬民力分年帶輸而督令續完仍多拮据
朕睠懷及此深切軫恤是用蠲逋已責大沛恩膏俾閭
閻獲免追呼官吏亦不罹參罰直隸山東積欠錢糧今
年俱已蠲免其山西陜西甘肅江蘇安徽浙江江西湖
北湖南福建廣東各省自康熙四十三年以前未完地
丁銀二百一十二萬二千七百兩有竒糧十萬五千七
百石有竒著按數通行豁免或舊欠已完在官而見年
錢糧未完足者亦准扣抵諭旨到日各該撫立行所屬
張示徧喻有不肖有司以完作欠朦溷銷算及開除不
清者該督撫即時題參嚴加治罪爾部即遵諭行特諭
康熙四十六年六月二十八日
諭起居注今年朕於二月二十八日抵揚州彼時麥已秀
矣至四月二十日回鑾則正在刈麥之時南方麥秀雖
早於北方而仍與北方同熟至於穀價果品大略皆然
江南梅花正月即放至五月始實朕取至暢春園種之
見其三月花放亦於五月結實花放於兩月之前而同
至五月結實此皆水土之故也南方之物開花吐穟雖
早而成實遲故食之則難消北方之物開花吐穟雖遲
而成實速故食之則易消皆土性冷煖自然不可強者
試於塞外種稻其地高寒難以收穫種别項之穀則無
如塞外豐茂者江南不及京都京都不及塞外朕以此
等土性向張玉書李光地言之彼皆心服謂朕所見極
是朕巡行各省所見諸物無不留心詳察故知之甚明
確也
康熙四十七年七月二十五日
諭内閣從前巡捕三營屬督捕管轄時營官侵蝕兵糧雖
兵數具存而京城大臣官員家丁皆充兵冒餉全無實
濟積弊沿流極其懈弛以致漢官所居地方盜賊疊告
外城官民不能聊生因而漢官具疏陳奏朕下九卿等
會議歸併前任步軍統領等令其清釐營伍選擇營弁
盡力搜稽嚴緝攘劫然後盜賊漸減官民獲安此衆所
共知著有明效者也竝非至陶和氣任内方令統轄陶
和氣一人之用舍有何關繫但其人一經參劾則該部
自據定例具議絶不在於扶同附和相繼續參此風亦
斷不可長且巡捕三營官員或於各省營弁或於旗下
武職皆經朕親選壮健人才補用若果有一二驕悍不
法之人言官即當指名題參乃將百餘員之營弁三千
餘名之兵丁一槩溷指以為驕悍不法可乎著仍指名
具奏况武職兵丁兵部皆可稽察步軍統領巡捕三營
亦隸於兵部誠欲建言則將兵部題參未為不可高遐
昌乃謂巡捕三營應歸併兵部所言大謬又街道事務
司坊等官管理時畏懼顯要職官朘削里巷小民止知
勒索舖戶銀錢而街道事務毫不置念因敝壊已極故
亦歸併步軍統領管理今既稱商民受街道之累即著
高遐昌兼管一年務令商民不致苦累街道大加肅清
若果能綽然辦理誠為能言即能行之人矣下所司知
之
康熙四十八年十月初二日
諭都察院通州兩岸堤工每年派官修理一年一換前旨
甚明本内未將本年所派司官明白指出含糊推諉具
議殊屬不合著都察院嚴議奏
康熙四十九年三月十二日
諭吏部原任大學士李霨贊理機務二十餘年始終恪慎
懋著勤勞朕懷時切追念其孫主事李敏啟著越常格
陞補提督四譯館太常寺少卿以示崇奬舊臣優錄後
嗣至意
康熙四十九年十月初三日
諭戶部朕恭膺
天眷祇承
列祖鴻庥統御萬方子育兆庶廑懷至治宵旰靡寧幸際海
宇同風邊隅嚮化遐邇中外帖然袵席之安者是皆仰
荷
天地
祖宗福佑之所致也方朕八齡踐祚之初
太皇太后問朕何欲朕對臣無他欲惟願天下治安生民樂
業共享太平之福而已迄今五十年矣惓惓此心未嘗
一日少釋每思民為邦本勤恤為先政在養民蠲租為
急數十年以來除水旱災傷例應豁免外其直省錢糧
次第通蠲一年者屢經舉行更有一年蠲及數省一省
連蠲數年者前後蠲除之數據戶部奏稱通共會計已
逾萬萬朕一無所顧惜百姓足君孰與不足朝廷恩澤
不施及於百姓將安施乎朕每歲供御所需槩從儉約
各項奏銷浮冐亦漸次清釐外無師旅饟饋之煩内無
工役興作之費因以歴年節捐之儲蓄為頻歲渙解之
恩膏朕之蠲免屢行而無國計不足之慮亦恃此經畫
之有素也比來省方時邁已歴七省南北人民風俗及
日用生計靡不周知而民生所以未盡殷阜者良由承
平既久戶口日蕃地不加增産不加益食用不給理有
必然朕洞矚此隠時深軫念爰不靳敷仁用甦民力明
年為康熙五十年思再沛大恩以及吾民原欲將天下
錢糧一槩蠲免因衆大臣集議恐各處需用兵餉撥解
之際兵民驛遞益致煩苦細加籌畫悉以奏聞故自明
年始於三年以内通免一週俾遠近均霑德澤直隸奉
天浙江福建廣東廣西四川雲南貴州各巡撫及府尹
所屬除漕項錢糧外康熙五十年應徵地畝銀共七百
二十二萬六千一百兩有竒應徵人丁銀共一百一十
五萬一千兩有竒俱著察明全免竝歴年舊欠共一百
一十八萬五千四百兩有竒亦俱著免徵其五十一年
五十二年應蠲省分至期候旨行民間舊欠既經豁免
嗣後每年額徵錢糧務如數全完儻完不及額或别有
虧空託稱民欠則負國甚矣即責令督撫以下官員償
補仍從重治罪夫地方大吏以及監司守令皆與吾民
誼均休戚者也誠克體朕孳孳保赤之懷實心愛養力
杜侵牟朘削則閭閻咸得衣食滋殖無有失所而為官
吏者亦身名俱泰豈非昇平樂利之盛事歟爾部移文
各督撫諭旨到日即刊刻頒布徧示窮簷令咸知悉特
諭
康熙五十年十月初三日
諭戶部朕誕膺大統撫育寰區夙夜孜孜不自暇逸凡以
為民也勤圖利濟休養安全即無水旱之虞時布寬仁
之政蠲租除賦務使遐方率土無不均沾或值雨𤾉偶
愆出帑發粟多方賑卹其有益於吾民者靡弗備舉而
亟行之朕殷懇周詳之至意前四十九年所頒諭旨申
晰甚明原欲將五十年天下錢糧通行蠲免以諸臣集
議恐需用兵餉撥解之際兵民驛遞益致煩苦故自五
十年為始三年之内全免一週除將直隸奉天等九直
省康熙五十年地丁錢糧一概蠲免及歴年舊欠錢糧
一併免徵外山西河南陜西甘肅湖北湖南各撫屬除
漕項外五十一年應徵地畝銀共八百四十萬四千兩
有竒人丁銀共一百二十萬八千一百兩有竒著察明
全免并歴年舊欠共五十四萬一千三百兩有竒亦俱
著免徵其五十二年應蠲省分至期候旨行民間舊欠
既經豁免嗣後每年額徵錢糧務如數全完儻完不及
額或有虧空託稱民欠即責令督撫以下官員償補仍
從重治罪該督撫須實心力行期副朕惓惓愛民之意
如有指稱事故侵欺科派事發之日必嚴行究治諭旨
到日徧示城郭鄉村深山窮谷咸使知悉爾部即遵諭
行特諭
康熙五十一年十月十九日
諭直隸巡撫趙弘燮直省督撫每奏報年穀收成朕必批
令豫籌積貯以備小有災荒即行賑濟諭旨甚明井陘
小縣邨落無幾偶遇小災便聞人民不得安堵如果能
遵前旨於豐年豫為貯積人民何至艱食不安其居此
皆因地方官奉行不實全無儲蓄所致嗣後地方官須
遵朕前旨實心奉行務期有濟民生特諭
康熙五十四年二月十三日
諭直隸巡撫趙弘燮朕嘗讀無逸篇留心稼穡久矣去歲
臘前瑞雪盈尺時届陽節細雨連綿輿情怡悦早得布
種矣所慮者起發太盛則收穫之際恐有二疸之虞爾
等徧示民間時值耘耕即令苗稀疏預防風霾朕以民
生為念勸農為本已有所知不得不示特諭
康熙五十四年二月二十三日
諭直隸巡撫趙弘燮朕每年春間行幸水淀近見民生雖
不能家給人足比之往時似覺差勝但村莊之中誦讀
尚少朕思移風易俗莫過讀書非此無可上進况畿輔
之地乃王化所先宜於窮鄉僻野皆立義學延師教讀
以勉勵孝弟可望成人矣爾即徧示莊村皆知朕崇文
好學之深意特諭
康熙五十四年十月三十日
諭戶部朕早夜孜孜軫懷民瘼四方水旱時勤諮詢惟恐
閭閻之蓋藏未裕一遇儉歲收穫失望窮黎即無以資
生也直隸順天保定河間永平宣化五府所屬地方今
歲雨水過溢田畝被渰者甚多穀耗不登民艱粒食現
今緩徵賑借雖惠澤頻施而來春應辦錢糧若仍行徵
取則民力匱乏輸將難繼著將五府州縣康熙五十五
年地丁銀八十五萬五千八百兩零糧米豆穀一十一
萬五千五百石零草九萬四十九百東零俱通行蠲免
爾部行文該督遍飭所屬實心奉行俾窮鄉僻壤均沾
朝廷德意倘有不肖官吏私徵侵蝕者察出定行從重
治罪爾部即遵諭行特諭
康熙五十五年閏三月二十二日
諭戶部朕惟民為邦本必年穀順成家給人足乃愜朕撫
育元元之意自御極五十餘年宵旰孜孜無論遐方近
地編民疾苦必備悉諮詢設有水旱蠲賑頻頒務講求
實惠霑被羣生蓋不徒事軫恤之虚文也直屬順永保
河宣五府去歲雨水過溢穀耗不登因全蠲額賦發米
減糶今巡撫趙弘燮以目下正當青黃不接之時順永
二府米價騰貴疏請借道庫銀六萬兩委員赴乏米州
縣貴買賤賣朕思閭閻蓋藏未裕本地出米無幾以銀
易米恐米價反致翔涌現今京通二倉積米甚多不如
將舊米分發二十萬石於各州縣賑濟乏食窮黎官無
轉售之勞民獲現在之米於地方大有裨益且畿輔地
近京師輓運亦易著大學士等會同九卿速行詳議具
奏特諭
康熙五十五年十月初八日
諭大學士九卿設立社倉止一年可行若年久便不能行
朕甚留意此事李光地為巡撫時曾試行之因難行至
今尚未具奏張伯行謂知府謝賜履稱永平府屬州縣
從前俱有社倉今年春間乏食將倉糧借出民甚賴之
既然如此永平府所屬地方民人緣何流往盛京幸將
軍撫恤乃得給與口糧養贍耳今年直督趙弘燮具題
常平倉米石及莊頭等糧米俱已用完請借銀買米賑
濟朕發通倉米二十萬石遣大臣官員分路賑濟今張
伯行及知府謝賜履既稱設立社倉於民大有裨益著
交與張伯行謝賜履二人於永平府屬地方舉行五年
如果有益再於各處舉行爾等會同九卿詢問張伯行
議奏
康熙五十五年十二月二十六日
諭戶部朕御極以來念切民生時勤宵旰凡巡歴所至必
以編氓疾苦備悉諮詢蓋欲比戶之蓋藏恒裕三時之
水旱無虞斯民氣和樂聿成豐亨豫大之休也頃者朕
巡行口外經過三河等州縣暨永平府交界地方見今
歲秋成豐稔米價稱平惟是去年雨水過溢田畝間被
淹没朕深加軫惜蠲賦平糶轉漕分賑貧民使不致失
所今者雖復有秋然僅足支一歲之用恐來年之輸將
尚多難繼是必再沛恩膏始可大培民力著將順天永
平兩府所屬大興宛平通州三河密雲薊州遵化順義
懷柔昌平寳坻平谷豐潤玉田良鄉涿州武清永清香
河霸州大城文安固安東安房山保定延慶梁城盧龍
遷安樂亭灤州撫寧昌黎山海等州縣衛所康熙五十
六年地丁銀二十六萬四千三百三十六兩零米豆高
糧二萬一千六百四十六石零草九萬四千九百五十
束零俱通行蠲免所有歴年積欠銀九萬三百九十六
兩零米豆高糧一萬六千二百七十五石零草八萬四
千四百七十束零亦并與豁除爾部行文該督嚴飭所
屬實心奉行俾遐村窮谷均霑德意倘有不肖有司借
端朦混私行征收者察出定行從重治罪爾部即遵諭
行特諭
康熙五十六年四月十一日
諭大學士九卿倉内米石甚多著分運直隸各府州縣存
貯預備於民甚有裨益每府或貯萬石每州縣或貯數
千石附近通州河道者交與倉場總督等運送其餘府
州縣所運米石速行文直隸總督派地方官乘未雨之
先輓運值此青黃不接之時於各府州縣平糶亦大有
益於百姓其江南浙江如有應行截留漕糧將截留若
干之處爾等一併速議具奏
康熙五十六年十一月二十五日
諭戶部朕撫馭寰宇五十餘年夜寐夙興為小民勤求生
遂凡率土遠近皆期共享樂利聿成家給人足之休未
嘗一日不厪諸懷也數十年以來各省正賦屢經全免
歴年積欠亦已蠲徵偶有雨澤愆期或發倉廪散給或
截漕糧賑救不惜數萬萬金錢米穀頻沛恩施誠念窮
簷之艱慮其至於顛連失所耳近者民力雖已稍紓然
念分年帶徵銀兩若不格外優寬則小民一歲所獲分
納二年之賦以其贏餘養贍室家斷難充足朕每懷及
此軫惻良深宜更加殊恩通行豁免今將直隸安徽江
蘇浙江江西湖廣西安甘肅等八處帶徵地丁屯衛銀
二百三十九萬八千三百八十兩有竒槩免徵收其漕
項雖例不准免亦著破格施恩將安徽江蘇所屬帶徵
漕項銀四十九萬五千一百九十餘兩米麥豆一十四
萬六千六百一十餘石内免徵各半爾部即行文該督
撫嚴飭所屬實心奉行徧加曉諭俾民間無徵催之累
均霑實惠用稱朕撫卹羣黎至意倘有不肖有司借端
朦混私行徵收者該督撫嚴察參處如該督撫失察一
併從重處分爾部即遵諭行
康熙五十八年五月初六日
諭戶部朕幸熱河一路麥苗盈野收成頗佳但麥熟之歲
往往雨水早而且多朕留心稼穡歴年最久所見如此
爾部即速傳直隸河南山左山右口外地方速將已收
之麥晾乾入屯收貯以免潮濕壊爛則今年所收足用
二年矣
康熙六十年四月二十六日
諭戶部尚書孫渣齊朕覽京城所報米價殊屬騰貴將京
通倉米石交與侍郎張伯行比時價減五分糶賣内務
府莊頭所交榖石現在州縣收貯亦派滿漢賢能司官
照此糶賣正值榖價騰貴之時恐有偷盜倉内米石者
著提督等不時緝挐照此速行
康熙六十一年四月初四日
諭戶部趙弘燮奏將收貯真定順德各州縣四萬石米平
糶其餘州縣有米貴之處亦將倉糧平糶十分之三俱
俟秋收後買補還項等語去年各州縣收貯莊頭等所
受米石部内曾遣司官會同地方官糶賣其糶米銀兩
至今尚未交完據此各州縣收貯倉糧俱無實在平日
積貯原為備荒而設今值青黃不接之時固應平糶但
地方官虧空倉糧不過糶賣數石即借此掩飾伊等虧
空究竟倉糧既虧百姓從何糴買於民生並無益處也
現今存倉米穀數果全有即照該督所請糶賣倘朕遣
大臣查看時州縣並無米穀黎庶不得糴買將州縣官
即行正法該管上司從重治罪
畿輔通志卷二
