欽定四庫全書
畿輔通志卷一百十七
詩歌行
古
臨河歌(水經注孔子適趙臨河不濟歎而作歌)
秋水衍兮風揚波舟楫顛倒更相加歸來歸來胡為
斯
河激歌(列女傳曰女娟者趙河津女也簡子南擊楚津吏醉卧不能渡簡子怒欲殺之娟懼
持檝走前曰願以微軀易父死簡子遂釋之將渡用檝者少一人娟攘拳操檝而請簡子遂與
渡中流發河激之歌簡子歸納為夫人)
升彼河兮而觀清水揚波兮冒冥冥禱求福兮醉不
醒誅將加兮妾心驚罰既釋兮瀆乃清妾持楫兮操
其維蛟龍助兮主將歸呼來櫂兮行勿疑
鼓琴歌(史記趙武靈王夢見處女鼓琴而歌)
美人熒熒兮顔若苕之榮命乎命乎曾無我嬴
易水歌(史記荆軻將發太子丹及賓客送之易水上高漸離擊筑荆卿和而歌)
風蕭蕭兮易水寒壯士一去兮不復還
漢
武帝瓠子歌
瓠子決兮將奈何浩浩洋洋兮閭殫為河殫為河兮
地不得寧功無已時兮吾山平吾山平兮鉅野溢魚
弗鬱兮廹冬日延道弛兮離常流蛟龍騁兮方遠遊
歸舊川兮神哉沛不封禪兮安知外為我謂河伯兮
何不仁泛濫不止愁吾人齧桑浮兮淮泗滿久不反
兮水維緩
河湯湯兮激潺湲北渡迴兮浚流難搴長茭兮沉美
玉河伯許兮薪不屬薪不屬兮衞人罪燒蕭條兮噫
乎何以禦水隤林竹兮揵石菑宣防塞兮萬福來
鮑司隸歌
鮑氏驄三入司隸再入公馬雖瘦行步工
漁陽太守張堪君歌
桑無附枝麥穗兩岐張君為政樂不可支
獻帝初童謠
燕南垂趙北際中央不合大如礪唯有此中可避世
陌上桑(古今註羅敷邯鄲女子也採桑陌上趙王見而悦之羅敷乃彈筝作陌上桑之歌以
自明焉)
日出東南隅照我秦氏樓秦氏有好女自名為羅敷
羅敷善蠶桑採桑城南隅青絲為籠繫桂枝為籠鈎
頭上倭墮髻耳中明月珠湘綺為下裙紫綺為上襦
行者見羅敷下擔捋髭鬚少年見羅敷脱帽著稍頭
耕者忘其犂鋤者忘其鋤來歸相怒怨但坐觀羅敷
使君從南來五馬立踟蹰使君遣吏往問是誰家姝
秦氏有好女自名為羅敷羅敷年幾何二十尚不足
十五頗有餘使君謝羅敷寧可共載不羅敷前致詞
使君亦何愚使君自有婦羅敷自有夫東方千餘騎
夫婿居上頭何用識夫婿白馬從驪駒青絲繫馬尾
黃金絡馬頭腰中鹿盧劍可直千萬餘十五府小史
二十朝大夫三十侍中郎四十專城居為人潔白晳
鬑鬑頗有鬚盈盈公府步冉冉府中趨坐中數千人
皆言夫婿殊
碣石篇曹操
東臨碣石以觀滄海水何澹澹山島竦峙樹木藂生
百草豐茂秋風蕭瑟洪波湧起日月之行若出其中
星漢燦爛若出其裏幸甚至哉歌以詠志
孟冬十月北風徘徊天氣肅清繁霜霏霏鵾鷄晨鳴
鴻鴈南飛鷙鳥潛藏熊羆窟栖錢鎛停置農收積場
逆旅整設以通賈商幸甚至哉歌以詠志
鄉土不同河朔隆寒流澌浮漂舟船行難錐不入地
豐籟深奥水竭不流冰堅可蹈士隱者貧勇俠輕非
心常歎怨戚戚多悲幸甚至哉歌以詠志
神龜雖夀猶有竟時騰蛇乘霧終為土灰老驥伏櫪
志在千里烈士暮年壯心不已盈縮之期不但在天
養怡之福可得永年幸甚至哉歌以詠志
三國魏
文帝燕歌行
秋風蕭瑟天氣凉草木摇落露為霜羣燕辭歸㕍南
翔念君客遊思斷腸慊慊思歸戀故鄉何為淹留寄
他方賤妾煢煢守空房憂來思君不敢忘不覺淚下
沾衣裳援琴鳴絃發清商短歌微吟不能長明月皎
皎照我牀星漢西流夜未央牽牛織女遥相望爾獨
何辜限河梁
晉
燕歌行陸機
四時代序逝不追寒風習習落葉飛蟋蟀在堂露盈
墀念君客遊常苦悲君何緬然久不歸賤妾悠悠心
無違白日既没明燈輝夜禽赴林匹鳥棲雙鳩關關
宿河湄憂來感物涕不晞非君之念思為誰别日何
早會何遲
齊
邯鄲才人嫁為厮養婦謝朓
生平宫閣裏出入侍丹墀開笥方羅縠窺鏡比蛾眉
初别意未解去久日生悲顦顇不自識嬌羞餘故姿
夢中忽彷彿猶言承燕私
邯鄲行陸厥
趙女擫嗚琴邯鄲紛躧步長袖曳三街兼金輕一顧
有美獨臨風佳人在遐路相思欲牽衽叢臺日已暮
梁
武帝邯鄲歌
回顧灞陵上北指邯鄲道短衣妾不傷南山為君老
元帝燕歌行
燕趙佳人本自多遼東少婦學春歌黃龍戍北花如
錦元莬城前月似蛾如何此時别夫婿金羈翠眊往
交河還聞入漢去燕營怨妾愁心百恨生漫漫悠悠
天未曉遥遥夜夜聽寒更自從異縣同心别偏恨同
時成異節横波滿臉萬行啼翠眉暫歛千重結並海
連天合不開那堪春日上春臺乍見遠舟如落葉復
看遥舸似行杯沙汀夜鶴嘯羈雌妾心無趣坐傷離
翻嗟漢使音塵斷空傷賤妾燕南陲
趙瑟曲沈約
邯鄲竒弄出文綺哀弦急調切流徵玄鶴徘徊白雲
起白雲起鬱披香離復合曲未央
燕歌行蕭子顯
風光遲舞出青蘋蘭條翠鳥鳴發春洛陽梨花落如
雪河邊細草細如茵桐生井底葉交枝今看無端雙
燕離五重飛樓入河漢九華閣道暗清池遥看白馬
津上吏傳道黃龍征戍兒明月金波徒照妾浮雲玉
葉君不知思君昔去柳依依至今八月避暑歸明珠
蠶繭勉登機鬱金香蘤暗香衣洛陽城頭雞欲曙丞
相府中烏未飛夜夢征人縫狐貉私憐織婦裁錦緋
吳刀鄭綿絡寒閨夜被薄芳年海上水中鳬日暮寒
夜空城雀
鉅鹿公主歌辭(三曲)
官家出遊雷大鼓細乘犢車開後戶
車前女子年十五手彈琵琶王節舞
鉅鹿公主殷照女皇帝陛下萬幾主
幽州馬客吟歌辭(五曲)
快馬常苦瘦勦兒常苦貧黃禾起羸馬有錢始作人
熒熒帳中燭燭滅不久停盛時不作樂春花不重生
南山自言高只與北山齊女兒自言好故入郎君懷
郎著紫袴褶女著彩裌裙男女共燕遊黃花生後園
黃花鬱金色綠蛇銜珠丹辭謝牀上女還我十指環
陳
羅敷行顧野王
東隅麗春日南陌採桑時樓中結梳罷提筐候早期
風輕鶯韻緩霜洒落花遲五馬光長陌千騎絡青絲
使君徒遣信賤妾畏蠶饑
北魏
羅敷行高允
邑中有好女姓秦字羅敷巧笑每回盻鬢髮復凝膚
脚著花紋履耳穿明月珠頭作墮馬髻倒枕象牙梳
姌姌善趨走襜襜曳長裾王侯為之顧駟馬自踟蹰
北周
燕歌行王褎
初春麗景鶯欲嬌桃花流水没河橋薔薇花開百重
葉楊柳拂地數千條隴西將軍號都護樓蘭校尉稱
嫖姚自從昔别春燕分經年一去不相聞無復漢地
關山月唯有漠北薊城雲淮南桂中明月影流黃機
上織成文充國行軍屢築營陽史討寇陷平城城下
風多能却陣沙中雪淺詎停兵屬國小婦猶年少羽
林輕騎數征行遥聞陌頭採桑曲猶勝邊地哀笳聲
哀笳向暮使人泣長望閨中空佇立桃花落地杏花
舒桐生井底寒葉疎試為來看上林鴈應有遥寄隴
頭書
木蘭詞無名氏
唧唧復唧唧木蘭當戶織不聞機杼聲唯聞女嘆息
問女何所思問女何所憶女亦無所思女亦無所憶
昨夜見軍帖可汗大點兵軍書十二卷卷卷有爺名
阿爺無大兒木蘭無長兄願為市鞍馬從此替爺征
東市買駿馬西市買鞍韀南市買轡頭北市買長鞭
旦辭爺娘去暮宿黃河邊不聞爺娘喚女聲但聞黃
河流水鳴濺濺旦辭黃河去暮至黑山頭不聞爺娘
喚女聲但聞燕山鐵騎鳴啾啾萬里赴戎機關山度
若飛朔氣傳金柝寒光照銕衣將軍百戰死壯士十
年歸歸來見天子天子坐明堂策勛十二轉賞賜百
千強可汗問所欲木蘭不用尚書郎願馳千里足送
兒還故鄉爺娘聞女來出郭相扶將阿妹聞姊來當
戶理紅粧小弟聞姊來磨刀霍霍向猪羊開我東閣
門坐我西閣牀脱我戰時袍著我舊時裳當窗理雲
鬢挂鏡貼花黃出門看火伴火伴始驚惶同行十二
年不知木蘭是女郎雄兔脚撲朔雌兔眼迷離兩兔
傍地走安能辨我是雄雌
唐
太宗飲馬長城窟行
塞外悲風切交河冰已結瀚海百重波山隂千里雪
迥戍危烽火層巒引高節悠悠卷旆旌飲馬出長城
寒沙迷騎迹朔吹斷邊聲烟塵清玉塞羌笛韻金鉦
絶漠干戈戢車徒振原隰都尉反龍堆將軍旋馬邑
揚麾氛霧靜紀石功名立荒裔一戎衣靈臺凱歌入
邯鄲客舍歌岑參
客從長安來馳馬邯鄲道傷心叢臺下一旦生蔓草
客舍門臨漳水邊垂楊下繫釣魚船邯鄲女兒夜沽
酒對客挑燈誇數錢酩酊醉時月正午一曲長歌壚
上眠
燕歌行陶翰
請君留楚調聽我吟燕歌家在遼水頭邊風意氣多
出身為漢將正直戎未和雪中凌天山冰上度交河
大小百餘戰封侯竟蹉跎歸來灞陵下故舊無相過
雄劍委塵匣空門唯雀羅玉簮還趙姝瑶瑟付齊娥
昔日不為樂時哉今奈何
邯鄲南亭歌李白
歌妓燕趙兒魏姝弄明絲粉色豔白彩舞袖拂花枝
把酒顧美人請歌邯鄲詞清筝何繚繞度曲綠雲垂
平原君安在科斗生古池坐客三千人於今知有誰
我輩不作樂但為後代悲
燕歌行高適
開元十年客有從御史大夫張公出塞而還作
燕歌行以示適感征戍之事因而和焉
漢家煙塵在東北漢將辭家破殘賊男兒本自重横
行天子非常賜顔色摐金伐鼓下榆關旌旗逶迤碣
石間校尉羽書飛瀚海單于獵火照狼山山川蕭條
極邊土胡騎憑凌雜風雨戰士軍前半死生美人帳
下猶歌舞大漠窮秋塞草衰孤城落日鬭兵稀身當
恩遇恒輕敵力盡關山未解圍鐵衣遠戍辛勤久玉
筯應啼别離後少婦城南欲斷腸征人薊北空回首
邊風飄颻那可度絶域蒼茫何所有殺氣三時作陣
雲寒聲一夜傳刁斗相看白刃血紛紛死節從來豈
顧勲君不見沙場征戰苦至今猶憶李將軍
邯鄲少年行高適
邯鄲城西遊俠子自言生長邯鄲裏千場縱博家仍
富數處報讎身不死宅中歌笑日紛紛門外車馬常
如雲未知肝膽向誰是令人却憶平原君君不見今
人交態薄黃金用盡還疎索以兹感嘆辭舊遊更於
時事無所求且與少年飲美酒往來射獵西山頭
邯鄲少年行鄭錫
霞鞍金口騮豹袖紫貂裘家住叢臺下門前漳水流
喚人呈楚舞借客試吳鈎見說秦兵至甘心赴國讐
宋
咏韓魏公閱古堂富弼
朔方之兵勁于九土尤勁而要粤惟定武兵勁在馭
用則羆虎失馭而勁驕不可舉曰保曰貝閉壁連阻
武爵斯守束手就擄皇帝曰噫汝武曷取有敝必革
以儒干撫公來帥定始以威怒有兵悍横一用于斧
連營憚之膽栗腰傴既懼而教如脂如乳以刺以射
以鉦以鼓無一不若師師旅旅列城自刺靡不和附
隂沴為梗降此大雨大河破洩在河之滸民被黜墊
田入汚莾流離蕩析不得其所公感曰吁予敢寧處
迺大招來乃大保聚乃營帛粟寒衣饑茹民歸而安
水下孰禦彊弱死生由公復慮曰義曰仁震肅春煦
合和蒸天天順以序公境獨稔爰麥爰黍公俗獨樂
夫耕婦杼人雖曰康公亦奚豫謂此一方以與兵具
務劇任重稽古人裕人皆謂公與古為伍公文化民
公武禦侮何思古人公不自許遂擇竒將繪于堂宇
列其行事指掌可數前有古人在我門戶後有來者
依我墻堵斯堂勿壊有堂有故堂之不存來者何覩
巍乎煥乎千載是矩
燕臺歌司馬光
萬古蒼茫空盛衰燕臺賢客姓名誰君看碣石嵓中
草寧似昭王擁篲時
叢臺歌賀鑄
累土三百尺流光二千年人生物數不相待摧頽故
址秋風前武靈舊壠今安在秃樹無隂困樵采玉簫
金鏡未銷沉幾見耕夫到城賣君不聞叢臺全盛時
綺羅城市遊春輝一從琱輦閉荒草蕭散行雲無復
歸招魂想像風流在晴華露蔓猶依稀縈紆棘逕撩
人衣禾黍晩成貆貉肥層簷壁瓦碎平地夢作鴛鴦
相伴飛登臨弔古將語誰城郭人民今是非指君看
取故時物南有清流西翠微彷徨華表不忍去豈獨
遼東丁令威
元
燕歌行劉因
薊門來悲風易水生寒波雲物何改色游子唱燕歌
燕歌在何處盤欝西山阿武陽燕下都歲晩獨經過
青邱遥相連風雨隳嵳峩七十齊郡邑百二秦山河
學術有管樂道義無丘軻蚩蚩魚肉民誰與休干戈
往事已如此後來復如何割地更石郎曲中哀思多
滹沱流澌行王惲
王郎何人著柘黃欲與赤伏争翺翔漢炎中斷天復
熾肘後頑石胡為光蕭王揮戈指幽薊戰血滿野風
塵蒼募兵返得市人噱當時南馳亦蒼皇鳶鞮城東
滹水長北風烈烈天雨霜前驅候騎兩失色河雖流
澌無可航兔肩麥飯未下咽大冰横合堅於梁古稱
王者阨不死淮陵一言殆天使赤龍已渡凌四開白
魚躍舟未逾此壇亭王氣如水清妖彗邯鄲死灰耳
彼蒼有意開真主固令若輩先驅處君看隴蜀最健
者一旦等蛙終漢虜王郎區區安足數蒼茫此日龍
華渡漠漠野煙生綠樹留在長河閱世人萬古朝宗
浩東騖
贊皇道中元好問
去時唐山道望望鵲山背今朝西北看竒峯益可愛
蒼茫失層疊解駿見縈帶浮雲自來去盡巧寧變壊
吳桩入小筆隱隱拂殘黛城隅靜女人不知擁髻顰
眉如有待太行横截九州半坐中山色古今在烟埋
雨沒今幾時殆天所藏予發之郭熙未足語平遠摹
寫誰有韋郎詩
居庸關揭徯斯
昔望居庸南今出居庸北巖巒爭吞吐風水清且激
逶迤數十里曲折殊未息關門南向當天開馬如流
星車如雷荒雞一鳴關吏起列宿慘淡雲徘徊山盤
盤石圉圉山如龍石如虎龍怒欲騰虎欲舞太行餘
勢猶如許昔不容單車今馬列什伍聖人有道關門
開關門開處千萬古
咏孔巢父辭楊維禎
孔巢父竹溪流竹溪之水可飲牛胡為去干肉食謀
孔巢父盍歸來平生苦無專對才魏州履虎幸虎斃
河中撩虎飼虎頦孔巢父不歸去十年東海迷煙霧
釣竿空負珊瑚樹
孔巢父唐隱者潭州觀察果如榮御史大夫真禍府
江淮蛇河北虎兩度竒兇逃網罟危機終蹈河中弩
孔巢父何不早掉竹溪頭竹溪溪邊來飲牛會看巢
父齊許由
登崇文閣歌陳璉
巍巍乎高哉崇文之閣兮吾不知其幾百尺突兀直
倚蒼冥中雕簷高飛近曉日瓊窗洞啓來清風前瞻
兮帝闕下顧兮辟雍京畿鬱兮千里五雲近兮九重
太行西來兮迤邐居庸北拱兮巃嵸峯巒遠近其環
峙削出朵朵金芙蓉是中竒勝甲天下何况此地名
儒宗圖書浩瀚紛莫數文光夜吐猶晴虹漢家天祿
不可以復見幸喜斯閣之高崇值校文之多暇日徙
倚而從容愛扶輿磅礴之竒秀兮呼吸盡使歸心胸
闌干笑拍飛鳥上豪氣不減陳元龍俯視十二衢車
馬塵濛濛欲招太白老更約東坡翁葡萄酒傾瑪瑙
甕日醉三百玻璃鍾人間亦自有勝境何必飛度扶
桑東
明
涿州行楊士竒
四郊茫茫沙草白青山迢遥亘西北涿州百里近都
門北來南去無晨昏道邊郵亭連古堠時平不置官
軍守土墻茅屋盡耕屯半插青帘賣新酒伐石為碑
記古人凄凉遺刻百年存摩挲三嘆憶盛德路人為
指樓桑村
易水行李東陽
田光刎頭如拔毛於期血射秦雲高道傍灑淚沾白
袍易水日落風悲號督亢圖窮見寶刀秦王繞殿嘑
且逃力脱虎口争秋毫荆卿倚柱笑不咷身就斧鑕
甘腴膏報韓有客氣益豪十日大索徒為勞荆卿荆
卿嗟爾曹
石鼓歌李東陽
昔聞石鼓在太學鼓形穹窿石犖嶨髫年釋褐隨班
行未識研覃與揚㩁始官翰林歲分獻晩以代祀觀
尤數我思古人不可見健筆雄詞兩超卓宣王謨烈
繼成康況有文章存古朴是時風俗盖渾灝其臣拜
誦俱堅確勒功太廟告中興誦武岐陽猶獵較於時
旋凱奏鐃歌於時颺言播聲樂靈祇地不愛圖書列
石天然謝雕琢垂垂股折屋漏痕隱隱昏星露芒角
初如淮徐振師旅壯士當場鳴劍槊又如申甫端冠
紳擯相聯階舞干箾年深歲長世運改誰向鴻荒究
緜邈嬴劉以後無此文直與混沌分清濁驟看筆勢
尋風骨細剔苔痕認斑駁原抛野擲墮榛菅冬經雪
霜夏冰雹疑隳大鼎存銘識似毁明堂露榱桷當時
十鼓一為臼猶幸農家事舂㪬愛惜應勞神護呵搜
尋不厭山磽确暗中摸索本可知辨口尚煩泣楚璞
聖朝天子方好儒森列戟門護重幄聞之興慕見興
敬以手摩挲防擊撲我生學篆希前蹤下視俗書羞
齪齪家藏舊本出梨棗楮墨輕虚不盈握行年七十
始研求老臂支撑目昏眊拾殘補缺能幾何以一涓
埃禆海嶽太原宋生生好竒鐵筆為予親刻斵吁嗟
往者不復還庶免方來盡漫剝請從祭酒告諸生誦
此衣冠日薰濯
邯鄲行石珤
邯鄲女兒未二十堂下理筝堂上食梅魂清徹藕絲
柔舞罷花枝困無力羅幃繡幕春復春可憐白璧滯
風塵陌上幾逢朱履客花前誰是錦袍人人生有命
多不偶不獨西池蒲與柳李廣不侯馮衍貧文姬流
落明妃朽傷心萬事難具論積恨煙綿春草痕
觀石鼓歌何景明
我來太學謁孔廟下觀戟門石鼓陳之罘詛楚已埋
没此石照耀垂千春苔昏蘚澁讀難下蟲彫鳥剝細
不分古畫詰曲蛟龍隱石氣慘澹烟霧紛周王功勲
史籀筆數石細落岐陽濱中興氣象豈復覩大篆意
格誰曾聞先秦文字稍近古兩漢摹搨多失真六朝
以來尚靡麗鍾王往往稱通神唐愈宋軾逓歌嘆長
篇險韻何悲辛大觀之間入汴國君王好藝崇斯文
高駝巨艦遠載致金填玉嵌傳相珍靖康乘輿忽播
蕩保和玩物隨烟塵神驅鬼守散復聚玉寶豈得空
沉淪文皇北來定燕鼎不置太廟留成均博士無煩
上書請書生頗得親講詢虚廊素壁安置稳大厦長
檐覆盖新不隨鐘鼎怨磨滅已與琬琰争嶙峋平生
博覽愛古跡世上墨本徒紛紜此雖殘缺歲已久尚
覺隻字輕千緡璧池日月動華衮奎閣星斗羅貞珉
嗚呼孔廟在萬世此石與廟長無湮
石鼓殘文歌王維楨
我聞宣王石鼓史籀筆文辭簡質字銛利歲久剝落
摹搨昏讀字不得讀其意我登汪君堂見此倍惆悵
斷斷續續半形畫中興有蹟隨彫喪於乎文武成康
忽焉没兮小雅盡廢鼎淪泥東都天子講田事吉日
堂堂聞鼓鼙岐山之陽廣且夷馬同車驟徒衆馳召
從百辟修舊典參伍齊足煇有儀蕭蕭悠悠天風吹
一聲振山山為披汧水沔水魚瀰瀰天子之所網羅
施徹圍從臣奏武成爰請礱石勒斯銘豈徒百辟匪
舒敖要令千載知功名人言禽荒古有誡彼美宣王
罔攸解玁狁内侵蠻荆侮我武不揚我室壊安得與
君蒐遺編參訂闕文俾完全三代一字一事傳豈為
區區點畫論精研
碣石篇李攀龍
碣石中怒滄海北倚元氣吐欱若偃若起長風相薄
跳波千里懸流冐顛天漢外紀地軸高標轂轉白日
與齊俱入與汩俱出
登邯鄲叢臺有感作叢臺行王世貞
邯鄲叢臺已非舊請說邯鄲舊時有吳家倩女苕乍
榮和氏連城月初剖臺上奏伎邯鄲姬臺下拔刃邯
鄲兒銜將恩去身俱賤報得讐來主不知君莫謂平
原好公子三千去後應無幾堂中客傍信陵門軍前
士死長平壘叢臺不盡更檀臺回首豪華安在哉自
是魯連東海蹈千秋白日聳蓬萊
觀太學石鼓文歌沈一貫
我吟車攻詩中語感慨中興周尚武湯湯不禁沔水
流簡衆安車居可睹西東王迹令人嗟千載蹉跎傳
石鼓雪壓霜侵野火燎牛羊牴觸礪斤斧窮荒一鼓
更流遷作臼田家舂禾黍不知為雅復為風刪後十
章歸廟宇膚澤半亡神骨居剜剔不盡苔蘚古世間
小篆隸八分如子如孫從厥祖憶昔先王開明堂蒐
乘岐陽集纓組獻禽每復勒成功日佳丙申吉庚午
一時勝事絶古今子父燕然安足數逢逢辟廱鼓所
都鍾鼎盤彝此而五方今中興之明主有臣壯猷叔
與虎南平鬼方北平虜弓矢載槖列干羽石鼓為我
驅前部
石鼓歌董其昌
世間相傳墨藪書五十六種名目竒中有岐陽石鼓
跡籕文千載存風規周道中興震威武五年巡狩修
上儀朱芾赤舄隨蒐狩告廟還鐫金石辭狀如天上
落星石剖割混濁光陸離雅頌之間格韻古尊彝並
列欵識施千年枮石經蟲琢百丈斷厓蟠蛟螭務光
初飜倒薤日神禹手鑿岣嶁時數行剝落不成字仲
尼刪後賞者誰嗟嗟秦人埽王迹儒者六藝皆凌夷
隸文一起籕文廢俗趨簡便真難支鄒嶧之罘俄歇
滅陽冰猶自尊相斯神呵鬼護石鼓在三代典刑良
可推吾聞吏部希古道一代山斗稱宗師綺靡餘習
混雅正眼看槌碎淮西碑以兹感慨叩石鼓裸如三
撾聲讙悲寄言同學鴻都子共挽文章八代衰
古墨齋雲麾將軍斷碑歌李言恭
蒼頡史籕不可起蝌蚪鳥跡今已矣書苑千載尊鍾
王乃有北海接其軌秀勁首推雲麾碑當年落筆風
雨隨何人擊斷成柱礎神物終為造化私歲歲委置
荆蓁裏瓦礫冰霜竟誰視數字糢糊苔蘚封雙螭斷
缺斤斧毁吾黨好古有李侯忽焉搜致如琳璆一朝
置向高齋壁拂拭光芒動斗牛李侯邀我把酒看白
日高堂氣自寒人生屈伸亦猶此屈於不知伸知已
渡易水歌王衡
易水春激激白沙鬱相濛我馬踟蹰慘不進腰間劍
吼雙雌雄憶昔荆軻從此去送客如煙不回顧大風
立浪吹向人人面稜稜髮為怒當時漸離擊筑聲正
悲燕丹跪捧金屈巵手提將軍髑髏去血飲匕首紅
絲絲可憐秦庭輕一擲探鉛更笑盲而癡市中酒徒
但醉死枉我歌泣空相持
報國寺松歌劉侗
報國寺松高於人引臂旁行遠作摩空意何年識得
空理圓東撑西拄皆空也無異時時掣臂却復舒兩
松欲語相頷如將至日月照影舞態麤風雨不休鼓
聲恚别立兩松嵯峨千丈高自恨格卑膽薄歛狂肆
踉蹌松邊趨不前一一詩人絶詩思仰觀俯視但一
驚遲而又久生愛畏我家楚山達松旨枝幹以根為
義類上窮蒼天下畢黃泉厥初志或觸頑石折而横
行地枝上學之狀其悸不然空際何引避小枝交乂
此因耳因聽梵音結梵字
觀渾河一帶竒壁歌于奕正
水勢蕩山山忽裂捲土成濤飛赤雪夾岸高峯意未
降突生怪石磨奔瀧噲吰殷殷震山起山頭草木思
他徙水難舟楫山難梁斫山成路路生鋩趾行相錯
無堅步跳波拂面驚則顧水打沙摩石面頑廢堞山
灣址亦灣蒼黃老碧天地色豈有風雨敢剝蝕壁中
側入天光小石氣不平山不了
薊門田家歌失名
我有數株桑堪為父母裳我有一樽酒堪為父母夀
我桑恐易凋我酒不常有今年幸減租杯來莫停手
本朝
邯鄲行申涵光
西風吹落葉䬃䬃邯鄲道邯鄲流火後人家生白草
我聞邯鄲全盛時朱樓銀燭光琉璃趙女臨窗調寶
瑟樓前走馬黃金羈即今富貴皆安在惟有西山青
不改不見遊俠子白日報讐飲都市亦不見壚邊娼
華袿鳳髻明月璫舊城寥落荆榛裏樓臺粉黛皆茫
茫城邊過客飛黃土城上憑臨日正午照眉池畔落
寒鴉不信此地曾歌舞探鷇沙邱去不迴霸圖消歇
更堪哀邯鄲之人思舊德至今猶上武靈臺
易水歌熊賜履
易水寒金臺蹴可憐燕市舊酒徒白眼掀髯頻擊筑
枯松行張英
慈仁古松樹蒼老不記年高下近十株為態各自妍
中有雙龍鱗蟠曲香臺前松頂近可摩高枝纔覆肩
屈彼百尺勢空階恣蜿蜒横側益竒絶影若蛟螭眠
濤聲走平地雙樹撑如拳似此蒼勁質止宜空山巔
藉以一片石濯以清淺泉謖謖響絶壑垂手招列僊
何將故山態老卻車塵邊横遭厮養辱強索冠盖憐
冠盖那復顧日落生寒煙一夕風雨過萎黃何忽焉
衆松失顔色臺殿增寂然惜彼凌霜姿遽隨羣卉遷
吾子勿復歎物各全其天
慈仁松下對酒歌張英
長安八月天氣清千門九陌秋盈盈弟兄相將十五
人齊驅馬首過春明春明門外紅塵起共向慈仁寺
裏行璀璨離竒百寶集遊人遊女傾都城鈿車來往
如流水花驄騕褭嘶且驚吾儕只坐長松下秋風颯
颯聞松聲須臾燕市蜃樓散冰輪蚤向松枝生松枝
影落空壇上龍蟠蛟怒何縱横有客壺觴醉諸子石
欄松畔飛兕觥倚徙徧飲諸松下一松一斗如長鯨
天涯骨月兩珍重可憐俱是遊子情京國風塵改顔
色終朝逐逐如楸枰諸子孝威年最少猶恐異時相
逢呼老傖今夕良會不易得浩歌莫惜樽頻傾吁嗟
乎浩歌莫惜樽頻傾
馬蘭峪古松行張英
古松鐵幹蒼還赭虬蟠虎卧長城下遥看翠色起寒
煙近訝蒼皮侵古瓦碧雲一片低不飛松頂平鋪復
堪把糺枝往復如有神竒姿勁挺誰能寫黃冠白髮
不記年塞月邊風自瀟灑特標孤節凌窮冬更送清
隂滌煩夏影閉荒城鶴不栖梢入空堂露常瀉落落
恥與羣木儔所悲幽人在中野挐雲幹折為懸弓覆
地枝殘因繫馬等閑夜半起濤聲關山誰是知音者
渚陽行王揆
襄國之渚陽土壤半磽确東北指大陸形如釜底落
滏洺與百泉牛尾共雞脚(皆河名)支條九派分水勢相
犄角由來失故道疏濬罕方略旱則遏上流澇則為
鄰壑於兹守土者往往望而却吾兒捧檄來夙夜尚
不怍甲子當鞠凶春夏患流鑠麥苗盡槁枯溝澮胥
乾涸人情向時雨過時雨更惡七月布隂霾延至九
月朔連旬少日光狂霖恣噴薄决堤奔怒濤誰能共
挽縳野哭動村墟人牛都廢閣渺渺塔圪臺茫茫劉
累泊(皆村名)塵土變江湖田廬浸渾濁自古厄堯湯一
歲乃並作行將報兩災懼或干批駁愚民見催科無
知易謠諑縣官處其間心神暗焦灼不敢罷徵輸何
忍事敲朴寬猛總無濟此苦人未覺發賑傾倉儲施
糜倒殘槖鳩鵠如堵墻千百羣嗃嗃叟媪齊欷歔尫
羸強跳躍有時頑悍兒一二相摶攫秋冬已如此三
春命誰託百里斷炊烟何處食藜藿腐草漫充腸枯
楊皮盡剝相與争菜根輒欲試砍斮竭蹷計拊循僅
足弭虜掠老夫卧荒署父子共悲愕親朋話夜半搔
首費籌度太息民命輕忽荷
君恩渥賜蠲去年逋下令停追捉新糧三免一寬徵蒙再
酌萬戶戴
皇仁不死便為樂豈意夏秋交横流甚於昨煙波接混茫
駸駸偪城郭(乙丑七夕前十日大雨諸河汎溢)哀此饑餓餘望洋失
魂魄呼天天不言人謀嘆力索有客謂吾兒君才遇
盤錯清貧衆所知賠累將安著余曰公無言壯子行
幼學我民若少蘇焉用辭艱劇考成幸無罪且亟求
民瘼何以集丁徒隄防更疏瀹何以格神靈陽侯勿
肆虐士庶勉急公雨暘望時若
幽州馬客吟歌(五曲)王士禎
蚪鬚鐵裲襠來往城闕東臂上黃鷂子胯底綠螭驄
鷂子喜秋風一日三奮飛懀馬走千里脱轡不言饑
相逢南山下載獫從兩狼共作幽州語齊醉胡姬旁
鵾鷄持作絃鼉皮持作鼓前行單迪歌後行渾脱舞
三月慕容城枝棘齊發花有錢更打馬無錢作交賒
井陘關歌王士禎
迴星城邊落日黃西來氣欲無太行栢巖雙壁稍狡
獪目成已覺心清凉天公一夜送寒雨千疊萬疊雲
錦張丹崖翠壁窈萬狀瑰竒娟妙難具詳綠蘿蕭蕭
罥巾角石瀨颯颯漸衣裳峰迴徑絶不知數谽谺倏
見開中央戌樓旌竿滿雲直横亘長城環巨防冠山
子城瞰窮漠噴壑巨瀑聞雷硠登樓顧盻豁胸臆四
山雲氣争飛揚蛇龍鬱律起眼底散為霖雨周八荒
關南石勢更竒怪亦如突奥連堂皇懸車束馬那可
度行人緣棧如秋秧幽并澤潞此天險飛鳥欲過愁
翺翔
聖代即今罷烽燧空餘畫角吹嚴霜乃知地利未足恃此
關幾閱諸侯王
金魚池歌曹爾堪
池邊風日足留賞曲水平堤暗菰蔣且駐巾車卧綺
疎啓扄拂簟楸枰響皎月樓開雲母屏商飈簾動珊
瑚網紺殿凌空青靄間步虚聲杳星辰上飛汞烟沉
道士爐落霞閃映仙人掌晝明金闕翠華臨馳道清
塵畏來往玳瑁遊魚罨畫溪恍在江湖蕩蘭漿名園
不作金谷奢勝地差如輞川爽更喜諸公同賦詩讀
騷痛飲良可師今朝美酒注深爵明日殘花辭故枝
仕宦京華得高會追歡勝景皆恩私别後星河望渺
渺將離贈遠遥相思更餘千載悲秋淚漆髮丹顴非
曩時
王孝子歌李光地
文安孝子二百年奕葉之孫宦中翰昨夜聞言歎且
唏今朝得閱前人傳父子歡然是性生亦緣慈愛日
相見世間孩幼失怙恃忘情絶憶更無算孝子心傷
無根草鮮民之生死所願尋訪一去十年賖周游何
止天下半自古完名乞與人必令諸苦皆填遍天公
憐無退轉心指點路途出夢幻在昔明初高皇時給
諫侯公救父難彼父在謫身可蹤難者生死無音唁
中葉風厲道寢衰莫將行誼當朝薦事君不求孝子
門使捕魚蝦老葭亂獨有神明感至德孫枝茂衍科
名洊我曩承乏撫邦畿往來洄溯文安淀鞅掌未暇
聽風謠愧不表彰誠靦面雖無文采動法宫長歌庶
作薄夫勸
灤水歌李士模
灤水一何清喧豗日不止迴風噴雪過大荒渡壑穿
巖數千里入關幾處抱嚴城形勢如弓復如矢岸邊
荒沙高接雲波底驚石紛若齒黯黮能令白日寒天
隂時有蛟龍起憶昔榆關正用兵旌旗白羽亂縱横
萬舸平衝波上月清笳吹徹黿鼉驚物換星移仍此
水不改濤聲改戰壘兩兩沙鷗弄夕陽落葉秋風傷
遊子
玉女塘歌黃叔瑄
汪汪塘水清徹㡳照見貞魂此中委欲將巾幗扶綱
常何妨身命同敝屣齊眉偕老付空言良人化去妾
韶年韶年無復花枝映盡却釵鈿塵破鏡霜松雪竹
表芬芳可使旁觀作話柄潢池一旦起紅巾落花飛
絮徒酸辛肯令失足汚賊手煢煢原是未亡人高山
峩峩石齒齒下有深潭難俯視榮辱只分咫尺間那
有片時容倚徙騰身一踴千丈強驚波蹴起如銀滄
軀雖不完節可保珠沉玉碎等尋常蓉裳荷盖文魚
媵江妃水仙争迎訊馮夷擊鼓舞蛟龍伊人宛在水
晶宫至今不宿鴛鴦鳥長笛顥氣嘯悲風野夫指點
欣稱道此事可容傳者少炫服凝粧儀象新恐非玉
女心所好歌謠願得播人寰留得香名覺懦頑雲影
天光常不染年年惟有野棠殷
畿輔通志卷一百十七
