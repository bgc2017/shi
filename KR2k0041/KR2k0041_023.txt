欽定四庫全書
畿輔通志卷二十三
川
正定府
滹沱河在府城南八里源出山西繁峙縣泰戱山
由雁門縣流入平山縣東經靈夀縣扺府城南又
東經藁城縣北又東經晉州城南又東入保定府
束鹿縣
按滹沱之源昉於山海經(泰戲之山滹沱河水出焉)其名見
於周禮(職方氏并州其川滹沱)禮記(晉人將有事於河必先有事於滹沱)戰
國策(趙攻中山以擅滹沱蘇秦說燕王曰燕南有滹沱)諸書而桑欽水
經獨無其目濁漳巨馬篇中所見不過一二語
班固漢書地理志代郡鹵城(滹沱河東至參合入滹沱别過郡九
行千二百四十里)常山郡靈夀(禹貢衞水出東北東入滹沱)南行唐
(滋水東至新市入滹沱)信都國信都(故滹沱在北東入海)渤海郡平
成(滹沱河民曰徒駭河)河間府樂城(滹沱别水首受滹沱河東至東光入滹沱
河)弓高(滹沱别水首受滹沱河東至平舒入海)皆有之而源委究
未悉今據元和志寰宇記所載滹沱發源之處
及所經行之地詳列於後元明以來若元史河
渠志顧祖禹方輿紀要陸隴其畿輔地圖記亦
節錄備考
代州繁峙縣泰戲山一名武夫山在縣東九十里
滹沱水出焉唐林縣水在縣東崞縣水在縣
東二百步忻州秀容水在縣東三十二里定
襄水西自秀容縣流入太原盂縣水西自代州
五臺縣流入南去縣百里恒州靈夀縣水在縣
西南二十里正定縣水南去縣一里九門縣
水在縣西九十里藁城水去縣二十九里鼓
城水在縣北十三里定州深澤水在縣南二十
五里無極水南去縣二十五里深州鹿城水
在縣西北四十二里安平水在縣南二十三里
饒陽水北去縣四十五里(元和志)
代州繁峙縣滹沱河源出縣東南孤阜山東北入
恒山界唐林縣水在縣東崞縣水在縣東二
百步忻州秀容縣滹沱南歴忻中口俯會忻州
水定襄縣水西自秀容縣流入雁門縣水在
縣南五臺縣水東流經聖人阜并州盂縣滹
沱河自代州五臺縣流入南去縣百里鎮州靈
夀縣河在縣西南二十里正定縣河在縣北一
里九門縣河在縣北四十九里藁城縣河在
縣東二十九里鼓城縣河在縣北十三里束
鹿縣河在縣西北四十五里深州安平縣河在
縣南二十三里饒陽縣河舊在縣南光武所渡
處魏武帝因饒河故瀆決令北注新溝所以在今
縣北後刺史楊貝改為清寧河是也瀛州高陽
縣河在縣東北十四里河間縣河在縣西二十
里鄚州鄚縣河東流經縣南二里至莫金口東
北流入文安縣界霸州大城縣河出縣北一百
三十里文安縣河在縣西北三十里又東溢為
趙淀(太平寰宇記)
滹沱河在正定路正定縣南一里經藁城縣北一
里平山縣北十里經靈夀縣西南二十里此河連
貫正定諸郡經流去處皆曰滹沱水也(元史河渠志)
滹沱河源出山西繁峙縣東北百二十里泰戲山
自繁峙折而西南流經代州東南又西南經崞縣
忻州及定襄縣東復折而東南流經五臺縣南盂
縣北又東北入直隸正定府平山縣界經縣北又
東經靈夀縣及正定府城南歴藁城縣北趨晉州
城南繞保定府東束鹿縣南又過安平縣南達深
州北復出饒陽縣北歴河間府獻縣南交河縣北
入青縣界至縣東南岔河口合於衛河(方輿紀要)
滹沱河在正定府南八里發源山西太原府繁峙
縣由雁門流經直隸靈夀平山遶正定城南歴藁
城晉州束鹿至冀州會漳滏二河過衡水武邑武
強至河間府獻縣為二支一東流為鹽河一南流
交河縣扺青縣岔河口入衛(陸隴其畿輔地圖記)
滋河在正定府東北三十里源出山西大同靈邱
縣枚回山流經靈夀行唐扺正定境東入藁城縣
北又東過無極縣又東入深澤縣
蔚州靈邱縣滋水出縣西枚回山懸流五丈湍激
之聲響動山谷正定縣水南去縣三十里行唐
縣水北去縣二十六里(元和志)
滋河水在府北三十里源出蔚州枚回嶺經靈夀
縣入行唐縣之張茂村伏流不見至府境南孟社
復出東南入河間府(明一統志)
滋河之源最多一出阜平白蛇嶺曰汊河一出山
西五臺縣南山之南東流與汊河會一出靈夀縣
界北山五岳寨一出王母山北峪一出王母山南
峪俱至靈夀縣西北五河村五河合流東注至滋
峪之東南又有西山之小河入焉故名滋水東返
行唐趨正定經藁城東北扺祁州與沙河合(行唐縣志)
按漢書地理志滋水出行唐縣東至新市即入
滹沱經流無幾元和志又謂源出靈邱其來頗
遠明一統志謂水至行唐而伏其流亦微今行
唐縣志又謂自縣而上滙集衆流即成大川蓋
源流變遷今昔異矣
西韓河在正定縣西二十里源出大鳴泉西南流
入滹沱
西韓河韓信伐趙時經此故名(方輿紀要)
洨河在獲鹿縣南其源有四一出蓮花營一出絳
北村又二泉出欒城縣竇嫗村之石牛港四水交
流逶迤自欒城合北沙河達於趙州常山郡石邑
井陘山洨水所出東南至廮陶入泜(漢書地理志)
咸平五年河北漕臣景望開鎮州常山南河入洨
水以利漕(宋李燾長編)
洨河在欒城縣西十二里元氏縣之沙河東北流
合焉又東南經趙州南下(方輿紀要)
北沙河在獲鹿縣南源出元氏縣西山流經縣界
之封龍山東至欒城與洨河合
金河在獲鹿縣東南三十里源出井陘縣東流經
縣界入元氏縣又東至欒城合於洨河明萬歷中
河流堙塞知縣蘇繼歐修濬改名金水河
衞河即禹貢恒衞既從之衞水源出靈夀縣東北
東南入於滹沱
靈夀禹貢衞水出東北東入滹沱(漢書地理志)
衞水在靈夀縣東北十里俗呼雷溝河源出恒山
禹貢恒衞既從即此(方輿紀要)
衞水發源靈夀之良同村東南流四十里入滹沱
河(陸隴其畿輔地圖志)
嵩陽河一作松陽河在靈夀縣西南五里源出楸
山東南流入滹沱又淤泥河在縣東北二里亦曰
温泉南流入嵩陽河居人資以灌溉
魏河在元氏縣西南六里源出贊皇縣黃沙嶺東
北流入縣界與泜水合又東入高邑縣境
槐水出贊皇縣黃石山本贊皇山别阜連元氏縣
界一曰渡水(寰宇記)
槐水在元氏縣西南六里源出贊皇縣之黃沙嶺
東流經縣界又東歴高邑(方輿紀要)
泜水流經縣西南六里合槐河(元氏縣志)
泜水河在元氏縣南源出封龍山流經縣西南六
里紙屯村合槐河入高邑縣界
泜水源出封龍山東南合流於槐水地名紙屯渡
口(方輿紀要)
按泜河有二此為北泜其南泜詳趙州
猪龍河在元氏北八里源自山西流經縣界又東
至趙州合於洨河
冶河在欒城縣北即古太白渠也源出山西平定
州之松嶺流經井陘縣合綿蔓水亦曰甘陶河又
東北經平山縣又東南流入欒城縣界後自平山
縣城西決入滹沱今改流自平山經正定欒城達
於洨水
冶河相傳即漢太白渠時遇水溢逆薪横流人争
取之以供炊爨宋金間因以供陶冶之用故謂之
冶河(正定府志)
冶河一名甘陶河源發山西平定州松嶺自娘子
關流經井陘縣合綿蔓河流至本縣湍激之聲可
聞數里冬月不冰由城西北入滹沱河為兩河口
一清一濁如涇渭然(平山縣志)
冶河在欒城縣西北舊時自平山縣流經此其後
自平山縣東北流合於滹沱滹沱不能容決溢為
患元至元末引冶河分流滹沱水勢遂殺數年下
流湮塞仍決入滹沱皇慶初又議自平山縣西北
改闢河道下至寧晉使冶水仍入舊河則滹沱勢
分正定之害必少但欒城地形頗低擬於縣北聖
母堂東冶河東岸開減水河一道以殺其勢於是
冶河復導流於此未幾復廢(方輿紀要)
按漢志太白渠首受綿蔓水東南下至曲陽入
斯洨水經注綿蔓水又東謂之太白渠白渠水
又東謂之斯洨水是冶河故道本與洨通自併
入滹沱決溢為患
今上雍正四年興修水利於冶河入滹沱之處堅築大堤
以遏絶之引入洨河以適其性由是冶河復循
故道而滹沱亦慶安瀾矣
旺婁河在平山縣西十五里地暖泉温隆冬不冰
居人於此造楮為業亦名望樓河
濊河在平山縣北源出房山東南流入於滹沱
房山在平山縣西北濊水出焉東出行唐入博陵
謂之木刀溝又從此過石疃山南流入滹沱河(寰宇
記)
濊河在縣西北六十里流至縣北入滹沱河(平山縣志)
派河即沙河也在阜平縣南源自山西繁峙縣之
白坡頭口流經縣界又東南經定州之曲陽縣流
至行唐縣南又南入於新樂
阜平縣派河在縣北源自恒山流經大派小派二
山而南行唐縣派河在縣西南東入新樂界(方輿
紀要)
沙水即派水發源山西太原府繁峙縣白坡頭口
流經直隸阜平曲陽行唐新樂(陸隴其畿輔地圖記)
平陽河在阜平縣東六十里發源太茂山南流入
派河又班峪河在縣東四十里發源本縣炭火舖
流經縣東入派河又鷂子河源出山西靈邱縣亦
經縣東入派河又有小河在縣東關外發源大派
山南流入派河
胭脂河在阜平縣西南五十里發源本縣清竿嶺
東流入派河水有紅色故名又當城河在縣西南
發源山西五臺縣流至縣南與胭脂河合流入派
河
兆流河在阜平縣龍泉關外發源關西八里之印
鈔石山下流至縣西北入派河
郜河在行唐縣南一里源出縣西北兩嶺口山谷
間曰潁水南行三十里經箕山之東許由村之南
即所云洗耳溪也又東流曰郜河又東經新樂縣
界入派河又縣西北三十五里有甘泉河源出甘
泉廟南流入郜河
賈莊河在行唐縣北二十里源出縣西北武莊社
北山曰曲河東流經賈莊村曰賈莊河又東入派
河
石臼河在行唐縣南
南行唐有石臼谷(後漢書郡國志)
後漢永平中引石臼滹沱河以通漕即此(方輿紀要)
浴河在新樂縣南五里一名金水河源出縣西南
十五里中同村浴兒池東流分而為二一從西折
而南一從北折而東與木刀溝會曰三叉河口與
晉州藁城接界
浴河在縣中聞村清温可濯冬不凝冰(新樂縣志)
雅兒河在晉州東北十二里入束鹿縣湼槃集滹
沱支流也今湮
木刀溝在新樂縣西南亦曰長淋溝自閔泉鎮東
南流至赤堠村與浴河會流經無極藁城二縣入
新樂縣木刀溝在縣西南二十四里溝傍人姓木
名刀因名(元和志)
新樂縣長淋溝在縣南二十四里亦呼為木刀溝(寰宇記)
木刀溝源出閔泉鎮平地湧出流經路橋王村至
赤堠村與浴河合共行六十里(新樂縣河渠考)
宿龍泓在贊皇縣環山亭下即槐水發源
酈陽水在藁城縣西南
藁之宜安南有酈陽水入之(水經注)
宜安在城西南二十五里其西有泥陽村疑即酈
陽也水今涸(藁城縣志)
響閘水在正定縣城東南隅源自城河西北隅經
此南出明萬歷四年知縣周應中用石甃砌流急
有聲因懸水磨於此今廢閘外溉田數十頃
井陘水在獲鹿縣西北一曰鹿泉水自井陘縣流
入又東合綿蔓水
井陘山水世謂之鹿泉水東北流屈徑陳餘壘又
東注綿蔓水水經注鹿泉水一名陘水去石邑縣
十里(元和志)
鹿泉水在獲鹿縣西即井陘山水世謂之鹿泉水
隋置鹿泉縣取此(正定府志)
微水在井陘縣東北二十五里南流入甘陶河
綿蔓水在井陘縣南門外源自山西流經縣界合
甘陶河
綿蔓水上承挑水水出樂平郡之上艾縣東流東
經靖陽亭南故關城也及北流至井陘關下注澤
發水亂流東北經常山蒲吾縣西挑水南經蒲吾
縣故城西又東南流經桑中縣故城北又東南流
經綿蔓縣故城北自下通謂之綿蔓水(水經注)
井陘縣綿蔓水在縣西南八十里韓信擊趙使萬
人先背水為陣信曰陷之死地而能生謂此水也
(元和志)
綿蔓水在井陘縣南門外發源山西平定州流至
縣界與甘淘河合(正定府志)
淴淴水在平山縣西一百里一作沕沕水
淴淴水自半山湧出達於平地灌田數十頃明正
德二年於水口建城置戍(方輿紀要)
沕沕水泉出山半其聲沕沕傾瀉殆數十丈山高
流深源清泉洌冬夏不竭土人利之(平山縣志)
濟水在贊皇縣南流入高邑界
房山贊皇山石濟水所出東至廮陶入泜(漢書地理志)
贊皇縣濟水出贊皇山西北流去縣南十里此别
是一濟水應劭以為四瀆誤也(元和志)
贊皇縣濟水去縣十里即詩云出宿于濟是也(太平
寰宇記)
大唐渠在獲鹿縣東北十里
獲鹿縣東北十里有大唐渠自平山至石邑引太
白渠灌田有禮教渠總章二年自石邑西北引太
白渠東流入正定界以灌田天寶二年又自石邑
引大唐渠東南流四十三里入太白渠(唐書地理志)
大明川在靈夀縣西北九十里
横山嶺西團泊口東俗呼為錦繡大明川其地兩
山夾峙中有平原數十里多産花木故名(靈夀縣志)
黑龍潭在贊皇縣西七十里上有龍神廟
龍潭灣在欒城縣西五里昔時治河支流也
聖水洼在靈夀縣西北二十五里白石村其水冬
夏不竭
洗兒池在新樂縣羲臺後
羲臺後有洗兒池相傳炎帝生於此(方輿紀要)
蓮池在靈夀縣晉州城北二里亦有蓮花池
靈夀縣西南之王覺村山水衝開一池其蓮特盛
不種而葩(名勝志)
湯池在阜平縣西八十里池水一溫一冷
養魚池在靈夀縣
池在趙王城内武靈王故跡也(名勝志)
飲馬池在行唐縣東
池在縣東莊頭村相傳唐尉遲敬德留守時開鑿
飲馬處今池上有鄂國公廟(明一統志)
恒陽第一泉在正定城西門外迤南護城河中舊
名甘泉甘洌異於他水
大鳴泉在正定縣西北三十里即西韓河上源也
有泉數十穴大者如車輪溉田百餘頃少東有小
鳴泉又有鵰橋泉在縣西二十里源自大鳴泉凡
四五十穴明宣德初知縣李守義引水灌田萬歷
四年知縣周應中復濬又開三陽河俱由丁家橋
斜角頭李家莊入河溉田甚廣
涼樓坡泉在正定縣北三里東南流為周河入滹
沱
旺泉在正定縣東北隅大可數畆一支南流入城
河今廢一支西南流經西洋朱福屯等村明萬歷
初知縣周應中開濬大為民利
白雀泉在正定縣西南三里斜角頭村之南相傳
泉舊在白雀寺中故名
馬跑泉在井陘縣東五十里頭泉村亦名頭泉相
傳漢光武至此渴甚馬跑地泉出故名
蒙泉在元氏縣封龍山半又有龍泉亦在封龍山
河西泉在平山縣西二十五里平地湧泉數處溉
田數百頃
温泉有二一在阜平縣西三十五里清瑩如鑑一
在元氏縣西南八里紙屯村前居民賴之造紙即
汦水也
石乳龍泉在贊皇縣障石巖上形如乳吐故名
白馬泉在贊皇縣五馬山上味甘美相傳東晉五
馬將軍遊畋渴甚馬足忽陷水湧出故名
野狐泉在贊皇縣西南七十里泉水湧出遂成大
河通於槐
七里澗在井陘縣東北諸山溪之水在縣北境者
皆滙流於此南入綿蔓河
龍井有二一在正定縣北龍王廟前一在元氏縣
常山龍王廟内
八角井有二一在正定縣龍興寺後一在元氏縣
東十五里有龍毋碑記字多剥落
鷄鳴井在正定縣北門月城内相傳井傍有石聲
如小鷄故名
蒼石巖井在井陘縣東南七十里又縣東四十里
有方嶺石井六北六十里有莊子頭井
鹿井在獲鹿縣西南
獲鹿縣鹿井在井陘口南山下(寰宇記)
輪井在行唐縣
水經注云行唐城上西南隅有井大若輪水深莫
測謂之輪井(名勝志)
滿井在贊皇縣南萬井村南山絶頂上有龍王廟
天欲雨則井泉溢故名
聖井在無極縣城北高陵村禱雨輒應故名
順德府
百泉河在府城東南八里泉從地湧其流無數故
曰百泉一曰渦水亦曰鴛鴦水引流而東入南和
縣界為灃河
百泉一名渦水一名鴛鴦水流經南和境是為灃
河(穆孔暉南和水利記)
七里河在府城南源出清風嶺東注於百泉
郡西阻山有泉焉出清風嶺下循郭南而東注合
百泉珍珠黑龍潭泉是為七里河(陳九功盛流閘碑記)
達活河在府城西北五里即古蓼水也源自達活
泉由府北東流入任縣與蔡河合
鉅鹿郡西北一舍有泉名達活咸平中刺史柳開
濬旁植千柳建亭其上為一郡之勝熙寧壬子泉
忽淪伏不見元豐改元之歲太守王慥禱於泉上
不越月而復出因改名再來泉(曲洧舊聞)
達活舊名蓼水出石井岡經任縣入蔡河(方輿紀要)
達活泉出府西北南一泉曰紫金北一泉曰野湖
三水滙流總名曰達活北經邢之李道村東北入
任縣至薄村西與蔡河合(任縣志)
響水河俗名牛尾河源出府西北之紫金泉與達
活泉會分流東出環郡城而東北入任縣界合順
水河
野河在府城西北百二十里即古渠水也源出西
山引流七十二道下流至任縣合於灃河
襄國西山渠水所出東北至任入寖(漢書地理志)
野河在府西北百二十里發源百巖諸山引流凡
七十二道下流會於灃河(方輿紀要)
漢書西山渠水即今野河也(邢臺縣志)
白馬河在府城北二十里源出内邱縣凌霄山南
流經府界又東入於任縣
沙河在沙河縣南五里一名湡水源出山西遼州
流經縣界分為二支一入廣平府之永年縣經雞
澤縣與洺河會為沙洺河一由縣南為程寨河亦
曰新沙河由廣平府之雞澤縣至南和縣入任縣
之東盟臺達泊
沙河縣以沙河在縣南五里因名(元和志)
沙河縣湡水在縣西北七十里俗名沙河(寰宇記)
沙河流至縣南分為二支一流南和至任縣一由
永年北下雞澤合洺河(冊說)
程寨沙河河支流也一曰新沙河自沙河縣南經
雞澤縣之柳下村至南和縣由郝橋村六里入任
縣地三里至程二寨轉西二里至駱莊折北四里
至達家莊又五里至東盟臺達泊(任縣志)
洪河在沙河縣西北源出府栲栳洪山故名流經
縣西北納温泉水會沙河東出合於灃河
灃河在南和縣西十里即百泉河下流也自邢臺
縣流經縣界合洪河東注任縣又東入大陸澤
灃河上源即百泉水自邢臺經南和任縣(方輿紀要)
灃河其源有二一自府西一自洪河分流經南和
縣北入任縣地至疙&KR1792;臺前入雞爪河(任縣志)
狼溝河在南和縣五里即邢臺百泉水分流也自
沙河縣東北流經縣界合灃河
溝水深廣兩岸多狼故名(順德府志)
滏陽河在平鄉縣東七里自廣平府雞澤縣流入
又東北經任縣東又北經趙州隆平縣至寧晉縣
合漳河
滏陽河自雞澤縣三十里至平鄉縣之夏莊橋又
四十里至任縣之新店橋又三十里至任縣之邢
家灣又四十里至隆平縣之牛家河(磁州志)
滏陽河自平鄉中義疃橋入任縣地統泄大陸澤
諸河之水經隆平東下(任縣志)
洺河在平鄉縣西十里自雞澤縣流入與南和縣
分界又沙河在洺河西五里北流合為一經南和
下任縣為沙洺河
平鄉之境左舒而右縮洺河在境上沙河在境外
沙洺合流在平鄉南和之間(方輿紀要)
汦河在内邱縣北自趙州臨城縣流入又東經唐
山縣入趙州隆平縣界
汦水俗名脂溝(元和志)
城北三十里為汦水河自臨城縣南合西北諸水
合流至尹村扺唐山縣西門轉而東流(内邱縣志)
汦水舊在縣西一里南至任縣入漳康熙七年水
徙城北五里東入隆平縣界(唐山縣志)
漳河自山東邱縣分為二支一東北入廣平府之
威縣一西北入廣宗縣南又北經平鄉縣東又北
經鉅鹿縣東又北入趙州寧晉縣與滏陽河合(詳廣
平府)
馬河在内邱縣南即古龍騰水也源出本縣龍騰
山東流至縣分為二一東經小馬村為小馬河一
東南流入唐山至任縣合聖水河
平鄉縣龍騰水源出龍騰山在縣西七十五里(寰宇
記)
縣城南十里有河發源龍騰山東流經柳林郊臺
為馬河至張沱分為二其東下者為小馬河經小
馬村其南者傍鐵頂墓扺東(内邱縣志)
馬河在縣西南十里東入於漳昔人見白馬東行
次日水潦隨馬蹄奔流而下遂成河故名(唐山縣志)
馬河舊由馮村北流寨入泊今隨水勢自北引合
聖水河(任縣志)
李陽河在内邱縣北五里
李陽河發源自且停山之東有二焉一自陽武川
北答而來一自石河西邱而來合於城西一里轉
北而東至唐山縣之西梁村散於田(内邱縣志)
沙洺河在任縣東二十里洺水與沙河合流自南
和縣之北高村迤西入任縣界至石家溝入滏陽
河
蔡河在任縣北十里源出府西山經邢臺縣之時
村入縣界分為二一南向環城為濠一北向東折
穿城而出合濠水東流入聖水河
蔡水發源達活泉稍東與紫金泉合踰三十餘里
至縣西郭昔人於此釃為二渠一南向環城為濠
一北向東折穿城為渠又北穿城而出與濠水合
東走二十餘里乃瀦為湖(李景萃重濬蔡渠記)
聖水河在任縣十五里發源本縣西北聖水井泉
從地湧出成河其南有蔡河合入行五里許有馬
河合入又東注於達活河
順水河在任縣西百泉水之支流也自邢臺流南
和入縣界會牛尾河至趙五家圪臺注達活河又
殷陳溝河亦百泉河南支也由南和經縣界合灃
河
小漳河滏陽支流也由廣平府水年縣經府城北
堤東下南和至任縣之劉累村亦名劉累河又南
注沙洺河又牛家口河亦漳水支流也由廣平府
曲周縣經平鄉入任縣界合滏陽河
雞爪泉在任縣東北西接大陸澤諸水東通滏陽
河其北有溝名小雞爪亦洩水之路也舊時大陸
諸水悉由縣東北四十里穆家口洩於隆平名曰
滏河明嘉靖中發夫修浚自穆家口村至羊毛圪
㙮上下相距共四十里後此口闐淤全泊之水獨
恃雞爪一河宣洩河身淺溢不足以容衆流於是
滏陽河水反由雞爪而内溢
今上雍正四年興修水利於穆家口故道疏濬深廣不使雞
爪一河獨受全泊之水由是滏陽之襟喉得通大陸
之尾閭亦快積潦日消民安種植誠萬世之利也
列葭水在南和縣南
南和列葭水東入淲(漢書地理志)
南和縣列葭水在縣西南十里下注狼溝河(寰宇記)
按淲水於今無攷隋書地理志龍岡有淲水疑
即古泉河也
落漠水即古薄洛津在平鄉縣西五里洺河分流
也下合滏陽河
漳水歴經縣故城西有故津謂之薄洛津(水經注)
落漠水在平鄉縣西南十八里故薄落邑也語訛
為落漠(寰宇記)
落漠河在平鄉西南本洺河分流於滏陽河(順德府志)
沙溝水在内邱縣北五里源出龍騰山東入龍騰
水
沙溝水源出鵲山東流經縣五里鵲山亦名龍騰
山(寰宇記)
内邱縣沙溝水源出龍騰山引而東合龍騰水(方輿
紀要)
礪水亦名渚水源出攫山下入沙溝水
内邱縣礪水源出攫山其水可以礪刀劍(寰宇記)
礪水即渚水下入沙溝(明一統志)
九龍水在内邱縣鵲王廟前西山一派九水合流
於此故名
按漢書地理志中邱蓬山長谷諸水所出疑即
今之九龍水也
張甲河故道在廣宗縣東
張甲河北絶河於廣宗縣分為二瀆左瀆經廣宗
縣故城西又北經建始縣故城東(水經注)
經城西南四十里有張甲河神龍二年刺史姜師
度因故瀆開(唐書地理志)
張甲枯河在經城縣東十里(寰宇記)
縣東延五十里袤百里一望層沙亘十餘里即張
甲故瀆也(廣宗縣志)
洺河故道有二皆在廣宗縣東南
洺河故道由曲周龍塘村來縣境東南十五里至
李磨村東北入威縣之鹿臺又一支自威縣之河
窪村來縣境東南二十五里紅龍村合於鹿臺今
皆淤塞(廣宗縣志)
枯洚渠在廣宗縣東
經城縣界東去清河理五十四里有枯洚渠北入
南宫縣古冀兖二州於此分域(杜佑通典)
玉霞川在府城西二百里
時有霞色赤白相間瑩若玉光(順德府志)
揚武川在内邱縣西二十里相傳趙王張耳練兵
處
大陸澤在任縣東北十里與鉅鹿縣及趙州隆平
縣接界
大陸既作(禹貢)
十藪晉有大陸(爾雅釋地)
大陸孫炎云今鉅鹿北廣阿澤也(尚書正義)
鉅鹿禹貢大陸澤在北(漢書地理志)
衡水北經鉅鹿縣故城東路温舒為里監門牧羊
澤中取蒲牒用寫書即此澤也(水經注)
大陸澤在鉅鹿西北五里東西二十里南北三十
里葭蘆茭蓮魚蟹之類充牣其中(元和志)
廣阿澤一名大陸一名鉅鹿一名大麓一名沃川
在鉅鹿西北五里(寰宇記)
鉅鹿縣廣阿澤亦曰大陸接趙州隆平縣界瀦而
復流即寧晉之胡盧河也(方輿紀要)
大陸澤在鉅鹿縣北五里任縣東北十里渟泓百
頃一洲中峙俗名小東湖又名張家泊(順德府志)
大陸澤受水之處在任縣鉅鹿隆平寧晉一帶每
水發時浩淼無際(陸隴其畿輔地圖志)
大陸澤廣袤數十里九河之水皆滙焉九河為洺
沙蔡馬灃達活百泉聖水滏陽而灃河滏陽為之
長九河之外尚有汦泲等八河皆自任之西南西
北而歸於大陸灃獨深且長元郭守敬所以獨議
開灃河也而滏陽則自穆家口統洩大陸之水經
隆平寧晉直下天津自萬歷二十六年漳河溢入
滏陽而隆平以下地淺易淤於是滏陽又決而東
徙故道猶存所謂古滏陽也古滏塞而大陸之水
因從雞爪河以東瀉於新決之滏陽亦其勢使然也
(王原祁大陸澤圖記)
按爾雅大陸載在十藪而尚書孔氏傳云大陸
之地已可耕作則又似以地言正義引孫炎大
陸即廣阿澤之說則仍主澤解蔡傳引爾雅廣
平曰陸之義而主地東陽陳氏云謂大陸為地
者盖以陸名地也謂大陸為澤者盖大陸之旁
有澤而因地以名澤也是又合澤與地而渾言
之及觀孔氏之導河章傳又曰大陸澤名豈别
一大陸耶詳繹經文大陸既作其義與雲土夢
作又同冀傳所云地可耕作猶荆傳所云水去
而地可耕治原不以大陸為非澤也夫水勢變
遷涸溢靡定即以今大陸言之當水發時洪濤
浩淼一望無際及其既退疏渠修堰汚泥横潦
悉為膏壤以今凖古又何疑焉或曰禹貢導河
北過洚水至於大陸班固地理志洚水在信都
大陸在鉅鹿鉅鹿在信都之南是先大陸而後
洚水與經文不合考正義漢書以襄國為信都
或洚水發源在此下尾至今之信都通典清河
郡經城縣界有枯洚渠北入信都襄國今邢臺
也經城今廣宗也兩邑相去僅百餘里則洚源
於邢經於貝達於冀水勢誠然而禹當日自大
伾而下絶洚而北即至大陸亦曉然易見不然
班固漢書兼採百家豈竟無據而云爾耶鄭元
以大陸在鉅鹿而指淇水為洚水杜佑以枯洚
在南宫而謂大陸在深州是因大陸而改洚水
之名因洚水而移大陸之地程大昌狃於通典
亦疑鉅鹿之廣阿非禹貢之大陸而張垍又以
洚水即濁漳改洚為絳是亦猶鄭元之臆說也
衆論紛紛遂使千古之輿地受誣而經義益晦
故特詳辯於此
五橋澤在廣宗縣東
晉太元十年劉牢之救符丕於鄴慕容垂北遁牢
之追之至五橋澤即此(方輿紀要)
蓮花池在沙河縣南十里每夏月荷花盛開香風
十里
龍窩池在南和縣西八里水深浪猛雖天氣晴明
池面亦多雲霧世傳龍潛於此
鳳凰池在南和縣東北二十里縣志云北有鳳
池之清景
黑龍潭在邢臺縣東南九里深不可測相傳有黑
龍潛焉
九龍潭在沙河縣黑山下
響水潭在南和縣東七里狼溝河水淺沙淤衝決
成潭水從潭北出遂為狼溝别支奔響如雷夜静
聲聞數里
白鷺潭在南和縣徐莊一里水勢瀠迴岸多楊時
有白鷺波際翩&KR1473;捕魚者每得古器似商周法物
白龍潭在南和縣西南沙河水滙此又秋水潭在
縣東七里
洗馬潭在廣宗縣北八里洗馬村相傳漢光武洗
馬於此
洗腸淵在内邱縣西十三里佛圖澄洗腸於此因
名
程家灣在内邱縣西南三十五里以近程子華墓
故名
珍珠泉在府城東一里泉湧如珠故名又馬跑泉
在府西皆入百泉
野湖泉在府城西北十里下合達活水
玉泉在府城西北馬鞍山下水湧若玉山南為金
泉
九家泉亦曰洺河泉發源平地下流狼溝河
温泉在沙河縣西北七十里即古湯水也四時常
温可愈人病湯山在沙河縣西北七十里山海經
云湯山湯水出此湯水愈病為天下最
漆泉在沙河縣西八十里色黑如漆
鴛鴦泉在南和縣西八里兩泉並湧故名又清泉
在縣東葭里屯
鹹泉在鉅鹿縣北
鉅鹿縣有鹹泉煮而成鹽百姓資之(元和志)
聖井在府城西北仙翁山下俗傳果老指此為井
掘之得水
太嘗井在府城西三十五里
世傳趙襄子為太子時嘗獵於此人馬俱渴乏水
因禱於天以矢卜之遂得其泉深三十丈襄子嘗
之故名(順德府志)
仙井在南和縣治北
其水與地平深不可測上有仙人廟旱禱輒應(明志)
潘井在廣宗縣東俗傳潘美飲馬於此又傳牧馬
處曰潘家窪在縣東南七里
廣平府
漳河河有二源清漳出山西太原府平定州樂平
縣沾嶺濁漳出山西潞安府長子縣發鳩山二水
分流至河南彰德府涉縣東南合而為一曰交漳
口東行二里入磁州西南境又東入河南彰德府
臨漳縣界從臨漳東北入廣平縣南界分為二支
一入大名府之魏縣至山東東昌府館陶縣入衞
河一入山東東昌府之邱縣又分二支一經威縣
之南東北行入冀州之南宫縣至天津府青縣亦
合衞河一入順德府之廣宗縣北行至趙州寧晉
縣會滏陽河扺冀州入滹沱河
按禹貢覃懷底績至於衡漳周禮職方氏冀州
其川漳漳之由來舊矣漢書地理士心上黨郡沾
大黽谷清漳水所出長子鹿谷山濁漳水所出
水經注漳水於武安縣東清水東南來注之世
謂交漳口自此而上為漳之上流歴久不變
昔史起堰水以灌田魏武鑿渠而漕粟漳之為
利可知也磁州而下則決徙不常歴代以來或
亂於河通典河水横流入漳是也或塞於衞元
史河渠志漳水潰溢衞不能通是也至明則挾
滏陽而北徙明外史河渠志漳河自永樂九年
與滏陽河合流是也
本朝則併滹沱而東溢禹貢錐指滹沱於順治二年從
冀州合於漳水是也渾濤駭浪迄無一定而究
其尾閭總以衞為歸其入衞也有二道一由山
東館陶縣入一由天津府青縣入而其分流則
自廣平縣始
欽定尚書會纂地理今釋漳水入直隸界至廣平縣分二
支一支東行入衞一支為經流東北行經山東
邱縣界復分為二支許汝霖北河
聖功頌序漳自邱縣一折而東經威縣南宫棗強武邑故
城景州阜城交河至青縣杜林村一折而西經
廣宗平鄉鉅鹿扺寧晉縣會滏陽河至冀州又
合滹沱河由衡水歴武邑武強入獻縣完固口
由單家橋合杜林村之流至鮑家嘴歸運自威
縣而東俗曰老漳河自廣宗而北俗曰新漳河
而其由館陶入衞者自廣平經魏縣亦分新舊
二渠過元城而東注此近日漳流之大槩也攷
其故道則潰溢四出志記所載異同參半水經
注白溝東北經羅勒城東又東北漳水注之羅
勒城在館陶之西白溝即今之御河則漳之分
流入衞自古已然而顧祖禹方輿紀要云元時
資漳以助運始引流於衞非也水經又云濁漳
至昌亭與滹沱河會又過成平縣南合清河清
河即白溝也則漳之合滹沱而入衞亦自古有
然而胡三省地理通釋云漳舊入河自河徙而
南遂自達於海亦非也酈道元以衞漳合清河
處謂之合口今青縣南有合口鎮然則杜林村
之流猶漳之行其故道者歟或合與否又不敢
強為附會也緣節錄水經濁漳篇參以酈注兼
採諸志而以今之輿地釋之附錄備攷
濁漳水出上黨長子縣西發鳩山(漢志出鹿谷山淮南子出發苞
山魏志出廉山)東過其縣南(明統志長子故城在今縣西)又東經屯留
縣南(方輿紀要屯留故縣在今縣東南)又東經壺關縣北(山西通志壺關
故城在今長治縣東南)又東北經潞縣北(今在潞城縣西)又東經武
安縣南(磁州志磁在漢時為魏郡武安縣地)清漳水自涉縣東南來
注之清漳水出上黨沾縣西北少山大黽谷(漢志出鹿
谷山淮南子出揭戾山山西通志樂平縣西南有沾縣故城)南過縣西又南經昔
陽城(左傳杜注樂平沾縣有昔陽城)東過涉縣西屈從縣南東至
武安縣南入於濁漳謂之交漳口(磁州志涉縣東南田家嘴古名
交漳口)又東出山過鄴縣西(彰德府志臨漳縣西有鄴縣故城)又東
經梁期城南(地理風俗記鄴北五十里有梁期城故縣也)又東經斥邱
縣北(元和志斥邱故城在成安縣東南)又東北經列人縣故城南
(寰宇記列人故城在肥鄉縣東北)又東經肥鄉縣故城北(城在今縣西)
又東北過斥漳縣南(明一統志斥漳故城在曲周縣東)又東北經
平恩縣故城西(方輿紀要平恩城在山東東昌府邱縣西)又東北過曲
周縣東(磁州志曲周縣東橋向年漳滏合流於此康熙三十三年漳徙而東不經曲周矣)
又北經鉅鹿縣故城東(今平鄉縣治也)又歴經縣故城西
(明一統志經縣故城在廣宗縣東)又經銅馬祠東(寰宇記祠在鉅鹿縣東北)又
北過堂陽縣西(方輿紀要堂陽城在南宫縣西南)又東北過信都
縣西(即今冀州)又北經鄔縣故城東(禹貢錐指城在今東鹿縣東與深州
接界)又右經下博野縣故城西(方輿紀要下博城在舊州城南二十里)
又東北過阜城縣北(禹貢錐指此阜城當在今武邑縣界)又東北經
武邑郡南(即今武邑縣也)又東北經武邑縣北又東北至
昌亭與滹沱會(昌亭即古東昌廢縣也在今武邑縣東)又東經弓高
縣故城北(北魏志阜城縣有弓高城)又東經阜城縣故城北樂
城縣故城南(明一統志阜城廢縣在今縣東樂城廢縣在獻縣西南)又東北
經成平縣南(方輿紀要成平城在交河縣東)又東左會滹沱别河
故瀆(漢志樂成滹沱别水首受滹沱河東至東光)又東北合清河謂之
合口(方輿紀要合口鎮在青縣南)
滏陽河即滏水源出磁州之神麕山流經州城東
北又東流入邯鄲縣東會渚沁二河又東北經府
城南轉而東經曲周縣東又北經雞澤縣東又北
入順德府平鄉縣界
神麕之山滏水出焉(山海經)
滏陽縣滏水源出縣西北鼓山南巖下泉源奮湧
若滏之揚湯故以滏口名之(寰宇記)
滏陽河源出磁州流至邯鄲縣東五里亦呼為柳
林河東北經府城南東入曲周界左思賦北臨漳
滏注云滏水熱以其湧沸如滏故也(名勝志)
滏水發源于鼓山之麓而上流八字澗浸淫之水
亦常入焉東南行二里許與黑龍洞水滙其流始
大黑龍洞即神麕山也滏水東行至州之南繞城
東北行至閻家淺入邯鄲縣界又東北流至府城
南橋又轉府城東橋又北至曲周縣東橋向年漳
滏合流於此康熙二十三年漳河分而往東三十
三年漳水復歸六月間仍分東流至今滏水又東
至雞澤縣又東至平鄉縣界(磁州志)
洺河源自河南彰德府武安縣經邯鄲縣西又東
經永年縣西又東北經雞澤縣東合沙河又北入
順德府南和縣界沙洺合流為雞澤平鄉南和三
縣接界處
武安縣洺水源出縣西北三門山山下去縣八十
三里(元和志)
永年縣洺水在縣南三里(寰宇記)
洺河距府二十里發源遼州經武安三達紫山北
雙流合滙起臨洺鎮入境内一泓清淺褰裳可涉
每夏秋水漲則為巨浸其下流至雞澤與沙河合
(廣平府志)
沙河自順德府沙河縣流入經永年縣北又東經
雞澤縣西與洺河會為沙洺河
余公河在肥鄉縣西北明嘉靖中滏陽河溢瀰漫
百里知縣余炯鑿此河以洩水民德之因名
舊滏河在雞澤縣城西自永年通水閘北流經此
又北達順德府平鄉縣界其道紆曲不能容水
本朝康熙七年知縣姜照挑浚新河以導其流自馮鄭
村至亭自頭長二里許邑民利之為建亭河上名
治水
拳壯河在廣平縣東十里漳河支流也東至平鄉
縣仍合於漳
渚河在邯鄲縣南其源有二一自縣西二十五里
藺家河一自縣西南三十里閻家河二河俱出紫
山合而為渚經縣南五里又東入滏陽河
沁河在邯鄲縣西其源亦有二一自縣西北二十
里巖嵛河一自縣西北三十里牛照河二水亦皆
出紫山合而為沁經縣西北一里又東繞縣北入
滏陽河
按名勝志渚沁二河即古牛首水也水經注牛
首水出邯鄲縣西堵山東流分為二水入邯鄲
城經温明殿叢臺又東經邯鄲阜束流出城合
成一川又東澄而為渚沁水又東入白渠蓋昔
時二水合而入白渠故統名之為渚沁今則二
水分而歸滏陽故析名之為渚為沁也
輸黿河在邯鄲縣西二十里洺河支流也其水秋
夏之交散注田疇或扺城下與沁水同流相傳有
龍黿鬭此龍勝而黿負因名
衞河亦名御河在清河縣東南二十五里自山東
臨清州流入縣界又東入山東武城縣界其故道
在縣西北即隋永濟渠也亦名瓠子渠
清河縣永濟渠近孤女冢元號孤女渠隋煬帝征
遼改為永濟俗呼御河(寰宇記)
清河西北有隋永濟渠即衞河故道舊名瓠子渠
(明外史河渠志)
蔡河在清河縣東南十二里東北流入武城縣界
又一字河在縣東北東流入御河
黃路河在清河縣北一里其地斥鹵每衞河泛溢
由此下注南宫縣亦名黃蘆河
賀蘭河在磁州西北三十里源出賀蘭山東南流
入滏陽河
泥河在磁州西十五里源出本村沙石小橋下西
北流入滏陽又羊渠河在州西三十里源出於本
村之西半里許西南流入滏陽
牤牛河在州北三十五里其源有二一出蔣村為
北河一出林壇舖為南河二水至落子村始合流至
東城橋入滏陽又澗河在州北四十里源出河口
村東北流經邯鄲縣北入滏陽
邯水在肥鄉縣西
邯水發源邯山東北經邯會故城西北注漳水故
曰邯會也(水經注)
洹水在成安縣西南七十里自河南臨漳縣入又
東南注於衞
洹水出洹山山在長子縣也(水經注)
洹水縣洹水自堯城縣流入(元和志)
梁龍德二年戴思遠襲晉魏州西涉洹水拔成安
(舊五代史)
成安西南有洹水自河南臨漳縣流入界其下流
合於御河(明外史地理志)
大河故道有二一在曲周縣東五十里一在威縣
南清河縣北
宋元豐中大河經流於此河後南徙遺跡僅存(方輿
紀要)
宋皇祐元年河合永濟渠東北經宗城縣東又東
北經清河縣東(禹貢錐指)
漳河故道有二一自磁州三臺口北流入邯鄲縣
經永年至曲周會滏陽河一自成安縣東南流歴
肥鄉扺曲周東一里亦合滏陽河自康熙二十三
年漳徙而南故道遂湮
漯河故道在曲周縣東
自永年縣界泊頭堡接縣境西朱堡長十五里又
東接於漳河枯瀆遇雨漆滏水泛溢輒由此分流
北注(方輿紀要)
洺河故道在威縣西
洺水舊在縣西自廣宗流經縣境合於漳河故隋
以洺水名城(方輿紀要)
清河故道在清河縣西
淇水東北過廣宗縣為清河(水經注)
清河東北經廣宗縣故城南又東北經界城亭東
又東北經信鄉西又北經信城縣故城西又東北
經清陽縣故城西又東北經陵鄉西(水經注)
清河縣去郡最遠而無所謂清河者往者黃河決
而東徙羣流滙焉無清河矣(廣平府志)
阿難渠在曲周縣南
阿難渠魏將李阿難所導故名(元和志)
曲周縣阿難枯渠在縣南十四里(寰宇記)
古白渠在邯鄲縣南
白渠水出魏郡武安縣欽口山東南流經邯鄲縣
南又東經列人右會漳津地理志曰白渠東至列
人入漳是也(水經注)
故漳渠在清河縣南
枯上漳渠者濁漳渠也源自上黨枯下漳渠者清
漳渠也自鄴縣界來非濁漳也隋大業中制使姚
暹疏決從上漳渠水入此渠亦名姚暹河煬帝征
遼回泛舟於此謂之回鑾河大業末竇建德於廣
平郡又疏此水入柳溝遂與永濟合流(寰宇記)
涉水渠亦曰疏水在清河縣東
清河縣涉水渠自蓮花池達永濟渠先是衞河數
決為害百姓奏聞下令開鑿為溝廣丈餘長四十
里每遇汎溢賴此泄之(名勝志)
五爪渠在磁州西十里明洪武中知州包宗達引
滏水分為五渠溉田千頃後漸淤塞萬歷十一年
知州張夢麟復因故道開濬民甚利之
雞澤在府城西南
雞澤在廣平曲梁縣西南(杜預春秋註)
曲梁縣之雞澤國語所謂雞邱矣東北通澄湖(水經
注)
永年縣雞澤在縣西南十里左傳諸侯同盟於雞
澤今其澤魚鼈菱芡州境所資(元和志)
康臺澤在曲周縣東
廣平郡平恩有康臺澤(魏書地形志)
苻秦時為閑牧之所晉太元九年慕容農取康臺
牧馬數千即此(方輿紀要)
海子有四皆在磁州城内積水之處也
雁池在雞澤縣南三十里雁池村相傳池内掘一
石佛有羣雁飛集於上因名
劍池在邯鄲縣東南二十里
相傳樂毅自燕奔趙磨劍於此有石尚存(名勝志)
照眉池在邯鄲縣西北三里
池方數十畆相傳趙王宫人照眉於此(邯鄲縣志)
蓮花池在清河縣東南三十里
玉泉池在磁州西北二十里溢泉營方圓畆許水
從地中湧出下流入滏陽河
董塘陂在曲周縣西北
洺水縣董塘陂在縣西北十五里晉龍驤將軍劉
牢之救符丕追慕容垂大戰於董塘泉即此陂也
(元和志)
賈葛澤在府城西二十里受邯鄲西山之水東流
注滏陽河又琵琶潭在城西四十里
黑龍潭在府城北三水其水深黑相傳有怪獸居
此又方頭固潭在府城北二十里
白龍潭在肥鄉縣西六里
龍潭在清河縣西南五里明嘉靖中大水滙成
八字澗在磁州西北七十里支分派引流為八字
東南入滏河
邯溝在邯鄲縣東水經注白渠右出即邯溝也今
湮
曲溝在磁州北十五里以水流盤曲故名又駙馬
溝在州西十五里
酒務泉在邯鄲縣西十里其水甘冽俗傳趙王嘗
釀酒於此今其地名酒務頭
隆興泉在邯鄲縣西北二十里即輸黿河上流也
四時常溢歲旱禱雨多應
流泉在磁州西白土里峯頂出泉民資灌溉又廣
盛泉在州西四十里神麕山東流入滏河
蓮花井在肥鄉縣東十八里
琉璃井在邯鄲縣東三十里
此井不記世代今磚甃之上結成黑色琉璃一丈
許與水相值故俗呼為琉璃井云(名勝志)
扳倒井在邯鄲縣西北二十里
世傳光武為王郎所迫士馬皆渴因無汲具輒扳
倒飲明萬歷間縣令盧雲龍命居民以繩測之東
西相去僅二寸許(名勝志)
聖井在邯鄲縣西二十里高阜上水與井平溢出
北流滙而為池禱雨常應
程井在磁州儒學戟門之左宋知磁州程晌鑿
本朝康熙二十七年知州蔣擢重浚井建亭以覆之
畿輔通志卷二十三
