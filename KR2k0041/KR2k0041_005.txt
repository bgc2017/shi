欽定四庫全書
畿輔通志卷五
詔諭
皇上諭旨
雍正五年二月初七日
上諭修舉水利種植樹木等事原為利濟民生必須詳諭
勸導令其鼓舞從事方有裨益不得繩之以法若地方
官員因關係考成督課嚴急則小民轉受其擾矣著直
隸學臣轉飭教職各官切加曉諭不時勸課使小民踴
躍興作若地方官員怠忽不加勸導或有逼勒過嚴者
著學臣稽察奏報三路巡察御史亦著善為勸導悉心
稽察如地方官有奉行不善之處即行據實奏聞
雍正五年閏三月十八日
上諭保定府舉人蘇庭條奏内稱直隸帶徵錢糧州縣併
催以菜色初起之民當三春絶乏之日辦理實難請俟
二麥登場三秋納稼之後酌年歲豐歉以定帶徵多寡
之數等語直隸地方前歲被水歉收朕念切痌瘝焦勞
倍切至頒發倉儲七十萬石以為賑糶之需又興修各
處城垣水利工程約費帑金數十萬兩俾小民傭工以
餬其口撫恤之政無所不周查賑之員絡繹於道所以
為畿輔百姓謀安全者已盡朕心力矣幸荷
上天鑒佑上年二麥大收秋成亦屬豐稔遠近黎庶共樂安
居無不感朕恩澤至於帶徵錢糧乃國家惟正之供朕
何敢市私恩以邀譽今既格外施仁寬期於從前而補
償於今日小民淳樸者多斷不忍於受恩之餘又存拖
欠國課之想假使民力果有不足該地方大吏有司自
然體朕愛養元元之心暫緩催科之令必不至迫急滋
擾也蘇庭既係舉人乃讀書明理者尤當感戴朕恩以
完課急公勸導百姓今乃倡議緩徵希冀僥倖以惑人
心並言小民菜色初起夫菜色初起四字或可用之於
雍正三年秋成被水之後奉旨賑恤之時而蘇庭用之
於雍正四年秋成豐稔之後尚得謂之公論乎直隸紳
衿包納錢糧積弊種種衆所共知蘇庭必係此等之人
故為此奏以自便其私著將蘇庭革去舉人發與總督
宜兆熊劉師恕將蘇庭向日居鄉為人一併查明具奏
雍正五年閏三月十九日
上諭三農仰資雨澤所重尤在春時今年三月間直隸地
方雨𤾉不一朕念切民依時時體訪昨閏三月十一日
京師及近畿之地俱得雨澤而薊州咫尺間僅有微雨
不能霑足朕向來屢降諭旨凡水旱災䘲之故或因朝
廷政事闕失或因該省大吏及該郡邑有司有乖職守
各致愆尤或因本地風俗偷薄人情澆漓此數者皆足
以上干
天和致使陰陽違序古人言此最為詳備而朕研究天人感
應之理確然知其不爽是以往復諄諄訓諭中外期於
共相儆勉修人事以格
天心此念無一刻或忘也今春畿輔遠近雨澤不均朕再四
思維不得其故昨見保定府舉人蘇庭條奏請將本年
帶徵錢糧緩其徵收而又故為迫切愁苦之詞加以菜
色字樣欲以聳動朕聽即此可知小民之心無時饜足
當收成偶歉之時蒙朕多方拯恤比歲緩徵而小民皆
相習視為固然迨及歲已豐熟全不念租賦乃惟正之
供輸將乃分内之事仍思遷延僥倖遂其私心轉覺納
科完糧為意外之事相對輾轉志氣不舒遂致上干
天和甘雨不能應時而降此亦理勢之必然者也况自私自
利之念蒙蔽於中而非理非分之望擾攘於懷既忘朝
廷撫綏保護之深恩又忘
上天錫福惠民之大德人情如此尚得謂之風淳俗厚而可
邀
上天之眷佑乎夫錢糧出於地畆凡應完國課者皆係有產
業之家並非無力窮民可比豈有上年豐收之時全不
籌及於今年國課之理假若民力果屬艱難該地方大
吏有司自然體朕宵旰勤民之至意暫緩催科斷不忍
過於迫急竭民力而違朕旨也朕因小民習染既久私
欲難除不識君民一體之情不知天人感召之理致干
上蒼譴責垂慈示儆朕心深用憫惻切加訓飭果能遵朕諭
旨安分守法循理奉公則俯仰寬舒心志暢適古人云
和氣致祥將見五風十雨大有頻書斷不憂水旱災䘲
之為累若宵小無知以為朕因催科降此諭旨則不但
不知朕教養之深恩抑且昧天人感應之理矣著直隸
總督督率有司體恤民𨼆教養兼施將朕此旨通行出
示曉諭務使遠鄉僻壤之民咸令詳悉知之
雍正五年四月初九日吏部等衙門議覆東光縣知
縣鄭三才條奏各欵奉
上諭鄭三才身任東光縣知縣其所奏必有確知灼見伊
既稱泊河通判兼轄數縣一身難於巡查差役又滋需
索等語部議交與該督撫嚴行查禁督撫所轄地方遼
闊此等細事恐難周知或應添設官員分任其事或應
交與巡察御史稽查之處著直隸總督等定議具奏又
鄭三才奏稱東光縣地棍紳衿把持包攬挾制官府拖
累平民弊端種種自必實有其人著直隸總督等嚴行
約束該巡察御史亦令稽查以儆刁風
雍正五年四月十七日
諭營田水利官員等朕以畿輔之地水患未除水利未興
宵旰焦勞修建大功欲登民生於安阜爾等官員皆情
願效力經朕引見命往者自當仰體朕心朝夕黽勉方
為稱職將來朕自加恩今聞在工人員多有因循怠忽
不肻實心出力者揣爾等之意以為信任怡親王大學
士朱軾而爾等在怡親王朱軾蔭庇之下可以免於過
愆遂躭逸偷安苟且塞責或有見從前議叙人員效力
未久俱得邀恩遂各存僥倖之念而無誠實辦事之心
此等意見愚昧已極朕只信任怡親王朱軾而怡親王
朱軾所用之人朕豈皆深信而宥其過愆乎况怡親王
朱軾公忠體國若爾等不肻盡力工程怡親王朱軾亦
豈肻徇情而稍為容𨼆乎為此特行曉諭嗣後爾等可
痛加悛改勉力急公倘仍前怠玩遲悞公事必從重治
罪若係已經議叙之員先勤而後怠其罪更不可逭再
怡親王朱軾不能親身到工凡督率在工人員稽察勤
惰分别優劣實係段如蕙張璨之專責段如蕙為人柔
善張璨涉於浮誇不能整飭甚負朕擢用委任之意亦
著改除舊習倘瞻顧情面苟且姑容朕嚴加議處之時
悔之不及矣
雍正五年四月二十一日
上諭方冬魁乃旗下閒散人而居鄉者必係懶惰無用之
人理宜安分居家今因飲酒沉醉見張四不曾讓坐遂
恃強詈罵扭打以致張四情急刀戳殞命向來居鄉旗
人倚恃強力欺凌民人者甚多即方冬魁之事可見著
將張四免其死罪枷號兩個月責四十板從輕發落以
為旗人不論道理恃強凌弱欺壓民人者之戒著通行
曉諭八旗及各處屯莊居住之旗人咸使聞知
雍正五年四月二十九日
諭八旗大臣内務府總管直隸州縣緝拿逃盜每每蹤跡
察訪至内府莊頭之家而莊頭等護庇不令捕役進家
搜捕以致直隸逃人盜案不能絶跡此皆由内府莊頭
藏匿之故再八旗在屯居住人等多係不思上進怠惰
浮薄之輩在屯閒居不守法度竟有窩藏逃盜欺凌百
姓好事妄為者此等内府莊頭並在屯與民人雜處之
旗人若不嚴加約束必至妄生事端八旗都統内務府
總管等行文直隸總督及巡察御史嗣後内府莊頭及
鄉居旗人家中有窩藏逃盜者地方官差役搜捕有抗
拒者即將窩家一併拏究再或有不守本分酗酒生事
妄為者該地方官即行詳報總督若係旗人由總督移
咨該旗係内府莊頭移咨内務府該旗及内務府將應
行辦理者即行辦理應行拿送者即行挐送其總督移
咨事件每月彙題一次以備朕之詢問其移咨爾等事
件若有遲延以致違悞者將爾等治罪若地方官徇𨼆
不行詳報總督或已詳報總督而總督不行移咨各該
管處者被巡察御史查出題參將不行詳報之州縣及
不行移咨之總督一併嚴加議處巡察御史徇𨼆不行
查參或别案發覺或經朕訪聞務必重治其罪如此立
法則内府莊頭及居鄉旗人各知警戒畏法守分而直
隸地方窩藏逃盜之弊可清於鄉居旗人百姓亦大有
裨益矣
雍正五年六月初八日
上諭倉場米石乃國家第一要務關係最為重大試思此
項米石民間輸納何等辛苦官員徵解何等煩勞且糧
艘運送京師何等煩難一顆一粒皆當愛惜不忍輕忽
朕為此一事宵旰焦勞時時切加訓飭至再至三且曾
降旨令修理倉厫等項不惜多費帑金務期完固此臣
民所共知者托時陳守創身為倉場侍郎自當仰體朕
心悉心料理使倉厫堅固天庾充盈不致霉爛乃為稱
職昨朕特遣大臣等前往查看則見京通各處倉厫屋
瓦滲漏墻壁損壞者十居八九所貯米石漸至潮濕霉
爛夫以如珠如玉之米糧而視為泥沙之棄擲忍心害
理莫此為甚若不嚴行稽察無以儆怠忽而清弊端在
京十倉每倉或都統或副都統各派一員御史中不論
滿漢每倉各派一員專任稽察之責其米石出入支放
奏銷事件不必經管仍屬倉場侍郎管理其房屋滲漏
墻垣損壞與倉内鋪墊及匪類偷竊一切情弊俱交與
派出之都統副都統御史稽察遇有查出之處即行知
倉場侍郎若倉場侍郎等不即辦理妥協敢致遲延著
派出之都統副都統御史奏聞倘有應行查出之處不
行查出則將缺少米石應賠之項著落倉場監督等官
與派出之都統副都統御史分賠其通州三倉即照此
例交與通永道通州副將稽察其失察分賠之處亦照
依京倉施行
雍正五年六月二十二日
上諭據怡親王奏稱玉田縣之還鄉河堤岸衝決附近之
田禾廬舍有被淹傷損之處朕心深為軫念著散職大
臣常明率同御史勒音特錢兆沆二人前往悉心查勘
並帶帑金二萬兩速行賑濟若有動用倉榖之處將本
縣倉榖即行動用務使小民得所不致流離再被水地
畝本年應納之錢糧著行緩徵朕本欲加恩將本年錢
糧全免但恐此時有已經完納者著將被水之地明年
錢糧蠲免一年該地方有司應加意撫綏以副朕愛養
窮民之至意
雍正五年六月二十八日
上諭倉場米石乃國計民命所關顆粒皆當珍惜必厫座
堅完無損壞滲漏之處米粟方不至於霉爛國家政務
莫重於此朕宵旰勤勞時切厪念百計經營布置即如
厫底之板及四圍之墻尚不惜數十萬帑金創造修整
則身任倉場之責者自當加意慎重以仰副朕懷倉厫
上蓋修理乃極易之事况伊等屢次奏過不時動茶果
銀兩修理朕意必然完固豈有倉厫損漏至此而竟置
若罔聞托時陳守創身任倉場全不實心料理以致各
倉厫座損壞滲漏處凡九百二十九座米粟竟有霉爛
者負朕委任深恩實出意料之外况托時陳守創常常
進見亦並無一語奏聞甚為溺職著將托時陳守創及
各倉滿漢監督盡行革職解任至御史殷式訓專司查
倉之責乃敢扶同徇𨼆亦著革職解任凡各厫座損壞
滲漏之處俱著動支正項錢糧修理若仍交與舊任各
員必致苟且塞責虚費錢糧不能實在完整著欽差都
統御史通永道等同新任倉場侍郎監督官員實心料
理務期修理完固仍著托時陳守創殷式訓及解任之
舊監督一同看視每倉修理動支錢糧若干即著本倉
監督與托時陳守創殷式訓分賠補項其有霉爛米石
亦著伊等照數分賠其舊任監督著議政王大臣會同
大學士詳加訊問如有本倉厫座全無損漏者仍留原
任將新補監督撤回如從前曾將滲漏之處詳報倉場
者著將情由聲明奏聞至各倉監督應賠之項如照數
全完准與開復凡事當積玩相沿之時非大加改易不
能整頓吏部侍郎岳爾岱順天府府尹劉於義著補授
倉場侍郎其各倉監督員缺著各部院速即挑選人員
引見順天府府尹事務著申大成暫行署理
雍正五年七月十二日
上諭派出那蘇圖傳泰班第每人帶銀二萬兩前往直隸
地方有應散賑之處即行賑濟務令窮民得所
雍正五年七月二十九日
諭直省總督巡撫等自雍正二年以來朕躬耕耤田而耤
田之中每歲必產嘉穀上年自雙穗至於九穗今歲則
自雙穗至於十三穗在廷諸臣及京都耆庶皆驚訝以
為奇朕之宣示於衆者並非矜詡誇張以為祥瑞蓋實
有見於天人感召之理捷於影響而朕敬
天之心至誠至切願與内外大小臣工共勉之也稼穡為天
地之寶民命攸關我
聖祖仁皇帝臨御六十餘年無刻不以重農力穡為先務仰
觀天時俯察地利辨土性而課人功咨雨𤾉而防旱澇
綢繆區畫旰食宵衣偶遇雨澤愆期
聖心憂勞之切侍側臣子皆惶悚不寧所以為萬世謀粒食
者至矣盡矣朕朝夕瞻仰者四十餘年今纘承大統竭
誠效法念切民依每念虔祀
先農躬耕
帝耤仰蒙
上天眷佑疊錫嘉禾信而可徵纖毫不爽是以特頒諭旨令
各省守土官共舉耕耤之禮為萬方百姓祈禱秋成今
見各省督撫奏報前來處處風雨均調春麥秋禾並登
豐稔雖邊遠荒僻之地亦慶有秋惟直隸湖廣安徽數
州縣近水最低之處常年被澇者略有浸注亦不為災
是今歲可稱大有年矣朕感
上帝之垂慈慶下民之受福而推求其故良由今年各省初
耕耤田各該有司自然小心敬慎齋袚虔誠是以感格
上蒼而獲此盈寧之錫倘從此益加敬謹不懈初心則歲歲
屢豐可以預必爾督撫等可通行曉諭所屬官民當凜
帝鑒之匪遥勿視耕耤為故事永矢嚴恪以迓
天和天下臣民受福斯朕之福也思之慎之毋忽朕言
雍正五年九月初十日營田水利府參奏定州知州
程恂等違悞工程奉
上諭朕為直隸地方興修田畝水利以厚民生特令王大
臣等經理其事該地方有司自應休戚相關視同一體
畿輔密邇京師朕時加訪問如保定府知府李正茂前
在知縣任内時正值大水之際伊防護堤工殫心竭力
實為盡職之賢員朕已加恩擢用其有阻撓公事及玩
忽工程者於國法斷難寬貸此所參程恂駱為香俱著
革職在營田水利工程效力行走程恂荒廢未開之田
畝著仍交與程恂營治倘明年再有遲悞定行從重治
罪徐穀瑞因見堤工危險遂推諉規避將地方之事視
為膜外著交部察議具奏又據欽差大臣常明奏稱寶
坻縣最係低窪之地平時易於被水知縣吳槃實心辦
事將上年特發帑金新修之堤岸加意保護晝夜巡視
是以堤岸完固而地方不受水患甚屬可嘉著將吳槃
陞授山西大同府知府常明又稱玉田縣知縣魏德茂
專務虚名而諸事怠玩防守工程亦甚廢弛魏德茂著
革職
雍正五年十月十六日署直隸總督宜兆熊等題請
緩徵被水各屬州縣錢糧奉
上諭朕念直隸近水低窪之處易於被水用沛特恩遣官
發帑加意賑恤此乃格外惠及窮民之意至於被水之
處仍應勘明分數題請照例蠲恤不得因已經遣官發
帑遂不照定例遵行並諭别省知之
雍正五年十二月二十二日署直隸總督宜兆熊等
題報東光縣盜犯戰二忙等越獄奉
上諭據宜兆熊等奏稱東光縣盜犯戰二忙等四人乘夜
越獄向來重犯越獄之事甚多既有關於國體且此等
凶惡之徒逃出更有害於良民從前大盜孔林魏二等
越獄經朕切加申飭將督撫地方官嚴定考成伊等始
知儆惕將各犯緝獲今各處越獄之風尚未止息與其
懲治於事後何如防範於事先或因城垣不完或因囹
圄不固或因巡邏人少稽察不密必各處有疎忽之處
犯人始得乘間潛逃無所忌憚著各省督撫按察司各
就所見應如何料理可免重犯疎縱之處令各具本陳
奏著九卿斟酌定例施行數年以來朕因盜案屢降諭
旨且令畿輔有司嚴行緝捕以靖地方而安良善東光
縣近在京畿輒敢疎縱若此著將知縣革職此越獄之
盜照例勒限緝拏如逾限不獲將總督上司等官一併
嚴加議處
雍正五年十一月初八日
上諭前據怡親王大學士朱軾奏稱直隸水田稻穀豐收
民間多不慣食稻米請發銀採買米石使得賣米價銀
以買小米高粱於百姓甚屬有益此特為民食計非為
倉儲計也近聞州縣中竟有逼勒小民強買稻米者此
等不肖官吏生事擾民將朕愛民德政奉行不善反為
擾民之事較之一切貪劣之員尤為可惡該督等漫無
覺察所司何事此皆庸碌州縣假手不肖賤役書吏任
其顛倒之所致著令確查嚴參治罪倘該督等徇情𨼆
庇不行查參將該督等一併嚴加議處著將朕旨傳諭
通省務令百姓人人知之
雍正五年十一月十一日
諭刑部朕曾降諭旨自雍正五年正月初一日為始直隸
盜案事發仍照舊例不分首從皆斬直隸盜案多由各
省匪類聚集上盜著行文各省督撫出示遍行曉諭使
皆知所畏懼所頒諭旨甚明今年直隸現有緝獲之案
爾部即訊明該犯若地方官已經曉諭該犯何以愍不
畏死尚敢行刦若地方官未經曉諭即行文該督何以
不遵奉諭旨遍行曉諭將緣由查明咨部爾部具題時
繕摺夾入本内具奏
雍正五年十一月十九日
上諭前倉場侍郎岳爾岱劉於義奏稱通倉收貯米石甚
多若將旗下兵丁在京應領之米派四旗在通倉支領
冬月一季而以次年應運京倉之米收入通倉則通倉
新陳之米可以更換收貯即以省出運送京倉之脚價
給於兵丁以為赴通搬運之路費足以敷用於公私皆
便等語朕因此奏應行發與辦理旗下事務王大臣及
該部倉場議奏據王大臣等會議准行具奏朕以所議
尚未妥協目前正值冬季支放甲米之時為時甚近著
仍於京倉支放此事創行之始著再行詳細妥議俟明
年舉行將此面諭廷臣乃今日正黃旗副都統舒楞額
奏稱前日奉旨將旗下甲米仍在京倉支領而旗下之
人皆歸功於臣之密奏侍衞查魯向臣姪面詢參領閔
成烈等又向臣稱贊此乃關係旨意之事伊等輒敢捏
造謠言以無為有強加於臣大干法紀請將閔成烈等
四人與臣一併審究從重治罪等語舒楞額並未陳奏
旗下領米之事而外間人等不知何所聞見而造此謠
言夫以不在通倉領米感激舒楞額之陳奏則必以在
通倉領米怨望岳爾岱等可知矣朕日以正人心端風
俗為訓誡蓋以向來人心不正風俗不端莫甚於懷挾
私意造作流言如朝廷行一便民之政則羣然揣度以
為出於某人之陳奏若遇無恥之人喜獲美譽亦公然
自認而不辭又如朝廷擢用一人則私相揣度以為由
於某人之薦舉而平日與其人相親厚者又從而附會
之朝廷處分一人則私相揣度以為由於某人之讒譖
而平日與其人有嫌隙者又從而附會之朝廷賞人之
善而衆人不以為有善之當賞但妄議其得賞之由朝
廷罰人之過而衆人不以為有過之當罰但妄議其受
罰之故此倡彼和散布流傳巧猾之徒籍以擅作威福
者在其中宵小之輩籍以報復恩怨者亦在其中而大
奸大詐之流籍以擾亂國政蠱惑人心者亦在其中惡
習如此竟使朝廷不能興革一事賞罰一人而謹慎自
守之臣工畏避嫌疑將至不敢陳奏一語此風豈可長
乎我
聖祖仁皇帝臨御六十餘年功德之盛超越千古朕在藩邸
四十餘年何事不曾閱歴而即位以來夙夜孜孜勤求
治理諸事皆已練習然則
皇考與朕於用人行政之間雖有採訪輿論之時而斟酌權
衡自有一定之見豈但以人言為可否何以
皇考時此輩宵小妄為議論相習成風數年以來朕屢加訓
飭至再至三而惡習蔽錮如此之深仍不能悛改耶從
來滿洲風俗最好從不曾爭論財物本朝定鼎之初兵
丁每月給銀一兩並無米石而衆心皆相安以為常後
蒙
皇考天恩加增至一兩倍之多且數十年來
皇考與朕格外施恩於旗人者不可枚舉今以國恩賞給之
糧石令其在通支領一季而猶恐車價艱難復將公項
銀兩給與本人助其搬運亦可謂體恤之至矣而乃輒
生怨望之心造作全無影響之語似此爭多較少之惡
習希冀無厭之貪心實向來滿洲之所未見者此等卑
汚之習皆始自包衣下賤奴才况且領米到手並不存
貯以為饔飱之計往往賤價糶賣轉眼又復啼饑
種種弊端人所共知共見朕為天下主又豈能以國家
一定之經費曲市私恩以博無知小人之稱頌乎滿洲
漸失舊風總由該管大臣官員等苟且因循不能導化
以致日漸澆薄全失當年淳樸節儉之意至於造作流
言之風尤可痛恨舒楞額據實參奏甚屬可嘉著交部
議叙朕年來訓誨旗人者至詳且備今尚有頑梗之人
敢於造作流言惑人心志斷不可不行根究著莊親王
順承郡王馬爾賽馬蘭泰拉欣查弼納德明將查魯閔
承烈等革職拿問會同嚴審務將造作此語之人實在
情内究出具奏
雍正五年十一月二十五日營田水利府參奏御史
王瓚等玩悞玉田縣還鄉河堤工奉
上諭凡堤工事務承修官與地方有司均有責任定例昭
然嗣後直隸河道工程著河員與地方官協同承修防
護務期保固無虞如限内有衝決之處著落河員與地
方官照例賠修倘再敢怠玩推諉著一併革職照南河
河員李世彦孫國瑜之例枷號工所仍令賠修以為忽
視工程之戒
雍正五年十二月初四日
上諭直省拔貢舊例十二年題請舉行一次後因各省學
政不能秉公選取國子監未便照例請行於雍正元年
特行一次朕思各州縣每年歲貢較其食廩淺深挨次
出貢内多年力衰邁之人欲得人材必須選拔著令各
省學臣於科考時照例府學拔取二名州縣學拔取一
名寧缺勿濫務取學問優通品行端方才猷可用之人
令其來京朕將親行考驗令入國子監肄業如有學問
荒陋人品不端才具庸劣者將該學政嚴加議處嗣後
六年選拔一次國子監届期題請候旨
雍正五年十二月初四日
上諭蔚縣廣昌連界之案朕前令直隸山西督撫詳議具
奏何以至今尚未奏聞凡兩省交界州縣歸併之處甚
於地方有益如蔚州蔚縣介在直屬保安西寧之間自
應俱隸宣化府而蔚縣之廣昌巡檢則宜歸大同府之
廣昌縣管轄庶兩省邊界可畫一清楚為督撫者不得
各持私意輾轉因循著速議具奏
畿輔通志卷五
