欽定四庫全書
畿輔通志卷六
詔諭
皇上諭旨
雍正六年正月十三日
上諭君臣上下之間必至誠相接始不愧堂廉一體之誼
朕待内外大小臣工推心置腹事事至誠從無一毫虚
假而為臣者尚忍以偽妄欺詐之意待朕實可寒心其
罪誠不可逭宜兆熊乃旗下平常無能之人因其尚忠
厚謹慎荷蒙
聖祖仁皇帝深恩用至福建將軍伊在任亦並無出力報效
之處及朕即位以來伊亦不過平常供職前因直隸總
督員缺一時不得其人故令伊署理印務畀以畿輔節
制之重任教導訓誨至再至三勉其不及宥其過愆然
則朕之恩尚可負乎劉師恕向來過失多端近年屢經
敗露朕見其人尚謹慎小心且年力精壯深有悔過遷
善之念是以降旨寬宥格外加恩令其協辦直隸總督
事務以觀其後效然則朕之恩尚可負乎張适係年羹
堯案内獲罪之人中外所知且又有虧欠錢糧各案法
難寬貸朕念伊祖張玉書在
聖祖仁皇帝時效力多年而伊之過犯大約由於年羹堯之
挾制不能自主於是赦其過愆復其官爵諄切訓諭冀
其成人伊亦感激愧悔奏稱情願竭力報效朕是以用
為直隸布政使然則朕之恩尚可負乎魏定國由知州
擢用知府朕初見時伊假作醇謹之狀朕謂其為人誠
實可用又經傅敏法海極力保薦是以用為直隸按察
使伊上年來京陛見朕察其心術知為沽名邀譽之流
並非誠實無偽者曾屢向在廷大臣言之魏定國由微
末之員於數年之内擢至大僚且因伊服官效力朕推
恩及於其父逾格優待然則朕之恩尚可負乎曾逢聖
實係市井光棍由鑽營而至知府甚屬狡詐前者被參
虧空之時朕料其歴任畿輔多年自尚有作弊貪贓之
欵項令該督藩臬等曉諭該地方若果有被屈受害之
人准其據實控告審理以懲貪墨昨聞有老秀才呈告
曾逢聖當日居官劣欵而張适將此秀才嚴刑夾訊旋
即斃命謊稱在監病故且坐此人以平素積惡之名不
思辯冤既奉諭旨誣告自有國法即此秀才果有應得
之罪亦當審實奏聞按律置之於法方足以服衆人之
心豈有訟獄未定曾逢聖之案未結而將首告之人遽
以三木畢其性命之理此不過有意袒護曾逢聖惟恐
控告者多故先殺一人以箝衆人之口似此慘酷之行
世所罕見宜兆熊劉師恕身為總督若罔聞知負朕任
用之恩甘蹈徇𨼆之咎尚得謂之事君以誠無欺無𨼆
者乎魏定國專司一省刑名乃一任張适之姿意妄行
全不置問及朕面加詰責則將顛倒是非草菅人命之
數案全推於張适而置己身於事外似此姦險巧詐之
存心朕深惡之若然則直隸之設立臬司衙門者何為
朕之簡用魏定國者又何取乎觀此則魏定國之居心
行事乃沽取虚譽之輩而傅敏法海徇庇袒護科甲妄
行保薦其情狀顯然矣諸臣試自思之朕以至誠待諸
臣至於如此而諸臣以欺詐待朕至於如此朕安得不
為之寒心而諸臣清夜自思亦忍為之乎若不隨其敗
露嚴加懲治此風不息張适魏定國俱著解任著傅敏
史貽直前往保定將曾逢聖各案及夾斃秀才情由一
一秉公嚴審務將實情悉行究出不得絲毫徇𨼆傅敏
既誤薦魏定國於前倘審理此案稍有疎忽贍顧之處
經朕察出定行重治其罪直隸布政使員缺著將山東
按察使楊紹補授直隸按察使員缺著將兩淮鹽運使
張燦補授山東布政使岳濬將山東錢糧一一料理清
楚奏聞毫不瞻顧甚屬可嘉朕欲清查山西錢糧著將
岳濬調補山西布政使將高成齡解任江蘇布政使張
坦麟為人謹慎辨事亦明白但器局稍覺褊淺聞伊在
任與巡撫陳時夏不甚相合此二人皆非懷挾私心彼
此矛盾者其中必有一是一非撫藩既有不協之意若
仍令共事於地方無益著將張坦麟調補山東布政使
其江蘇布政使員缺著將江蘇糧道趙向奎補授
雍正六年正月二十一日巡察御史楊保等參奏天
津旗兵喧閙公堂奉
上諭天津新設營兵豈容在地方生事此風斷不可長著
内大臣侯陳泰刑部尚書德明前往天津將一干人犯
嚴加審訊務將實情究出分别定擬具奏都統公鄂齊
來京時亦當委員管束兵丁何以疎縱至此著將鄂齊
及該管官員俱交與陳泰德明嚴察議奏
雍正六年正月二十二日
上諭雍正二年朕即諭李維鈞云聞得直隸滄州地方有
偷鑄私錢之匪類應嚴行查拿李維鈞回奏已經嚴查
該地方並無私鑄保奏甚力今步軍統領阿齊圖奏稱
本月内准内務府咨稱番役因公事前往滄州拏獲私
鑄之回紇劉七等移送前來隨差千總姜進禄帶領番
役前往滄州將私鑄之夥黨悉行拏獲並獲鑄錢器皿
等語觀此則滄州奸民私鑄之弊由來已久而地方大
吏漫無覺察今始敗露阿齊圖差官將匪類夥黨俱即
捕獲不使漏網甚屬可嘉著將阿齊圖及所差官弁交
部議叙番役著加恩賚其私鑄一干人犯交刑部嚴審
定擬具奏夫私鑄錢文大干法紀且私鑄不息則錢法
不能畫一而銷燬制錢等弊皆由此而生何以便民間
之用此事大有關係畿輔近地尚有此等奸民則各省
遠方難保必無此弊著通行曉諭再嚴加申飭倘直省
督撫中如有似此疎縱不肻實力查挐者朕留心訪察
密差京員緝捕若一經察出必將該督撫照溺職例處
分
雍正六年三月初三日署直隸總督宜兆熊等題參
良鄉縣知縣冉裕棐懲責旗人烏雲珠奉
上諭旗民均屬一體地方官審理事務只當論理之曲直
分别賞罰不當分别旗民此本内奏稱將旗人遽行杖
責亦屬違例等語朕不知向來有旗人不准地方官杖
責之例著該部查明具奏知縣冉裕棐係奉行之員本
無過失該督將伊參奏解任甚屬不合著將本擲還烏
雲珠撞轎情由及杖責時曾否自供履歴之處著該督
審明具奏
雍正六年三月二十四日
上諭朕不知向來有旗人不准地方官杖責之例故令該
部查明奏聞今據該部查奏因思當年定例自有深意
且遵行已久自應照舊但例内開載官員擅責旗人者
降一級調用昨良鄉縣知縣冉裕棐擅責烏雲珠一案
即按定例亦不至於解任質審而宜兆熊劉師恕將該
縣特參前來並請解任質審甚屬不合宜兆熊劉師恕
所參直隸官員往往過於苛刻似此類者甚多封疆大
臣不為國家愛護人材輒將可用之員因細故微瑕而
致於擯棄豈不可惜著嚴飭行
雍正六年六月二十日
上諭向來之例斬絞等犯非常赦所不原者其父母年至
七十家無次丁始將應否留養之處開明罪犯情由請
旨定奪此乃法外之仁也然亦必本犯之罪有可原其
父母之情有可憫然後准其留養從前鶴六斤之案其
父母年未七十而李紱違例兩請法司議覆時即照李
紱兩請具奏朕以被毆之人係抽風身死情罪尚輕姑
從寬典准其留養並非著為定例也今宜兆熊等將柳
文保歐死柳滿福之案援引鶴六斤之案兩請具題該
部理應嚴行駁詰按律定擬方為平允今德明黃國材
等仍照宜兆熊等兩請議覆伊等之意不過欲自沽寬
大之虚名而不顧國家之憲典殊不知將實在有罪之
人枉法縱釋並不受囹圄之拘禁使死者含冤生者抱
痛積孽亦已深矣而欲以此邀福於冥冥之中有此天
理乎且定例父母七十方行兩請是合例之人尚須酌
其情罪之輕重而後從寬今若又開未及七十留養之
例將來各省效尤凡父母現存之人皆可援以為請而
鬭毆殺傷擬抵者無幾矣凶暴之徒必至肆行無忌何
以示懲甚為人心風俗之患司刑憲者亦曾思及此乎
若情罪可輕該督撫即當具實陳奏朕自揆情度理開
恩寬宥何得強引留養以開枉法之端此案刑部既照
宜兆熊等所奏兩請具題朕亦不能定著刑部自行定
議具奏
雍正六年七月初二日怡親王參奏水利效力主
簿梁文中奉
上諭凡興修河渠田畆等事朕意本欲惠養斯民為地方
永賴之利然使差往人員等奉行不善則轉為閭閻之
擾從前屢降諭旨甚明前開直隸工員内有因營治稻
田拔去民間已種豇豆之事因諭令怡親王確查今據
怡親王等查得候選主簿梁文中在薊州地方營治水
田逼迫民人路中惠等將現種豇豆拔去毁壞是實具
摺參奏梁文中不行曉諭於事先乃將已成之禾稼逼
令抛棄違理妄行不遵諭旨顯欲阻撓政事非無心錯
悞可比甚屬可惡該巡察御史苗壽陶正中何以不行
查參梁文中所犯既實不必交與該督再審著革去職
銜即於工所枷號示衆候旨發落其所毁壞豇豆著於
梁文中名下照數追出價值賠還本人並將此通行曉
諭在工人員知之
雍正六年七月二十六日内務府總管常明奏銷蘆
溝橋蓋造官房銀兩奉
上諭此朕體恤應試舉子之意俾其有旅次居宿之安而
無盤查行李之擾但恐各省舉子未必知有新設頓宿
之處著禮部行文各該督撫通行出示曉諭並令崇文
門每年查税官員實心奉行嚴飭巡察人役等母得借
端稽留額外苛索
雍正六年九月初八日
上諭京城添設倉厫收貯米石甚屬緊要前交與工部會
同倉場衙門相度高阜之處興工修蓋已逾數月未經
議覆工部是何意見著吏部侍郎普泰署戶部侍郎常
德壽會同工部作速相度地方乘此天氣晴明路途乾
燥採運物料修蓋倉厫以便來年收貯米石
雍正六年十月十四日
諭戶部直隸為首善之地今歲春麥秋禾俱登豐稔民人
樂業朕心深慰但地方有歷年帶徵之錢糧若令閭閻
之間新舊並納雖逢豐稔之歲而民力未必寬然有餘
因思歴年帶徵之項乃頑戶之所拖欠也明年額徵之
項乃衆民之所輸將也若欲使小民共被恩澤惟有將
明年之賦預行蠲免則比戶可以均霑查直隸額徵地
丁等項二百四十三萬餘兩本地支銷俸工及兵餉驛
站等項應給銀二百零二萬兩其應起運者計四十一
萬七千八百九十兩著將雍正七年額徵錢糧内蠲免
四十一萬七千八百九十兩爾部可確查分數行文該
督通行所屬州縣一體敬謹遵奉以副朕愛養黎元加
惠畿輔之至意倘官吏等私自多徵朦混中飽或地棍
等包攬侵蝕作弊藏奸又或有司奉行不善使百姓不
得均霑實惠經朕訪聞必重治其罪並將總督司道等
嚴加處分
雍正六年十月二十二日諸王大臣等以
景陵寶城瑞芝挺生具摺奏賀并請宣付史館奉
上諭朕以實心實政為本不言符瑞但今芝草生於
景陵寶城此我
聖祖仁皇帝昭示嘉祥景象朕心不勝感慶准照王大臣等
所請宣付史館
雍正六年十一月二十六日
上諭據直隸總督何世璂劉師恕奏稱正定府平山縣知
縣徐士俊呈稱本年十一月初八日有山西崞縣民張
其級帶本銀一百五十二兩五錢往獲鹿縣販買布疋
路經平邑途間全銀遺失幸平邑農官郭之蘭之子郭
見忠拾獲聞張其級失銀遂同本縣生員杜永召等問
明銀數悉行歸還不昧毫釐不受酬謝據鄉約隣佑多
人僉稱郭見忠不取遺金衆口如一理合繕摺奏聞旌
典出自特恩等語夫見利思義為人情之所難而秉懿
好德實人性之所共朕日以興仁講讓訓導萬方務期
薄海内外革薄從忠還醇返樸以成昇平之治乃年來
齊民中不拾遺金者有京師之草夫六十一豫省之翟
世有陳懷金又有直隸平山縣之郭見忠可見質實之
民性皆良善彼此觀感興起率教從風遂覺崇廉尚義
之舉史冊所稱者今則一時屢見雖僉邪匪類盜竊詐
偽之風未嘗盡息而良民順則實風俗漸厚之明徵朕
心深為嘉悦郭見忠著與八品頂帶賞銀五十兩以表
揚之
雍正六年十二月初十日
上諭近來直隸盜風漸覺少息而所報盜案多在永平朕
密訪其故聞得永平之盜風不息者皆地方官之釀成
如本年六月初九日前署盧龍縣知縣衞步青衙署被
盜將伊幕客誤認縣令綁縳拷逼劫去財物而該署令
止以竊賊具報同夜又有賊入永山協副將署内值副
將胡傑寢於外堂知覺防備賊始颺去而該副將亦未
報查又聞得十一月初八日山海關有何字號當舖被
盜亦係多人白晝強劫而官役兵弁置若罔聞似此則
該督提所司者何職而巡察御史所訪察者又何事著
該總督提督巡察御史明白回奏
雍正六年十二月二十日
上諭據直隸總督何世璂等奏稱景州鄉民李世奇不取
遺金興廉樂善甚屬可嘉著照郭見忠之例給與八品
頂帶賞銀五十兩以示旌奬
雍正六年十二月二十日
上諭倉儲關係天庾最為緊要從前倉務廢弛弊竇叢生
不可枚舉朕不得不嚴加整頓凡所以清查虧空治罪
分賠者總欲令嗣後衆人知所儆戒也今倉場各官俱
已奉法積弊漸清人情咸知警愓矣此項虧折餘米因
六十一年監督等未曾出結是以責令六十年之監督
分賠但從前虧折歴年已久其為何年何人之虧空實
難確指今大學士九卿等所議據事而未推情其中未
免有冤抑之處朕意以為未當兹特沛恩膏將此項攤
賠米石槩行蠲豁並免其究問内有已經賠補者其急
公守法之心甚為可嘉今虧欠者皆施恩豁免而從前
賠補者以急公而未得蒙恩於情理未當著查伊等所
賠米價銀兩照數給還並將伊等交部分别議叙以示
奬勵夫刑以弼教明罰勅法原期臣工之循理去私裨
益政事今因倉務整飭將所議從前數十萬虧折米石
悉行豁免諸臣亦可以知朕心矣其共勉之
雍正七年二月十一日
上諭薊州城係新修微有頽壞之處及時修理甚屬易事
若視為膜外任意遲延日久益隳必致繁費其城垣坍
塌之處著該州即行修補該州知州係新任之員此事
尚與伊無干嗣後該州遇有陞轉離任等事將城垣有
無頽壞與接任官交代若交代不明即著落前任官修
補將此旨傳諭伊等再傳諭内閣凡直省有新修城垣
皆照此例行
雍正七年二月十九日
上諭農事為國家首務督率貴有專司前有人條奏請於
各省設立農官以司勸課或設巡農御史令其巡行郡
邑勸勖農人及時力作亦足敦本業而防游惰等語朕
思各省耕作之情形不同未可一例通行現今畿輔之
地營種水田以來收獲甚多行之已有成效設立巡農
御史之事當先行於直隸省每年特差御史一員於二
月田功初起之時巡歴州縣查察農民之勤惰地畝之
修廢以定州縣之考成其有因循推諉以致荒廢農田
者即行參處該御史亦勤加勸課督令耕耘九十月間
稼穡納場之後回京覆旨至明年二月照例另派一員
前往其該御史出巡一應供給車馬俱照現今巡察御
史之例按日給發務使農業興修田功畢舉游手之人
咸歸南畝以副朕重農務本之至意
雍正七年五月初七日
上諭聞近來遵化等州縣採買供應
陵上官兵米石竟有吏胥串通兵丁當差人等折銀代米私
相授受每石或六七錢八九錢不等使吏胥利於侵尅
而不肖兵丁但取現銀入手便於花費及至五六月之
間米貴之時艱於糴買往往困乏該管官亦並不留心
稽察嚴行申飭甚非加恩於供奉
陵寢官兵之至意也嗣後著該督嚴飭州縣官將本色米石
按名支給
三陵總管亦不時稽察有復蹈前轍折銀代米者即行題參
將授受之人從重議處
雍正七年六月二十三日
上諭據怡親王奏河西務河堤漫開附近之田禾廬舍或
有被淹傷損之處朕心深為軫念戶部速派賢能司官
帶帑銀二千兩前往悉心查勘賑濟務令各霑實惠
雍正七年閏七月初三日
上諭訓練營伍之道必技藝精熟方有濟於實用聞直隸
地方營汛中鎗手演習時止放空鎗從未裝入鉛子打
把一次似此則信手高低漫無凖則何由純熟而成必
中之技直隸幾處如此則通省可知直隸一省如此則
外省可知嗣後著通行直省督撫提鎮等轉飭所屬於
練習火器之時用鉛子打把演熟凖頭則火器皆成利
用於營伍實有裨益
雍正七年閏七月初七日
上諭恭查
陵寢祭祀需用黍稷菓菜是以設立園頭莊頭給與地畝俾
其種植灌溉按時供辦康熙三年
聖祖仁皇帝於
孝陵設立莊頭園頭共給地四百一十晌至康熙三十九年
又增給地一百五十三晌據禮臣查奏此二項地畝已
足供辦祭品朕伏念
陵寢祀禮關係重大所需時獻品物必承辦之人充實豐裕
然後嘉榖珍蔬繁茂鮮潔庶可展孝思而達誠敬今欲
加增地畝若干賞給莊頭園頭使之供應饒裕著
三陵總管大臣詳悉查議到日交與該部議奏
雍正七年閏七月二十九日
上諭聞直隸地方有寄莊寄糧之弊往往地寄此處糧寄
他處相隔百餘里或數百餘里之遠即如宣化府懷安
一縣有人地俱在懷安而寄糧於宣化萬全者有人地
俱在宣化萬全而寄糧於懷安者更有現在懷安納糧
而寄地於順天府之寶坻豐潤三河相隔五百餘里者
在徵糧者則鞭長莫及而寄地者則彼此無關脱漏欺
𨼆之弊勢所不免地方有司實難稽察催徵朕之所聞
如此著直隸總督詳細確查若果有此等應作何更正
改隸之法著該督悉心妥議具奏再直省如有似此寄
莊寄糧者著該督撫亦詳查酌量定議具奏
雍正七年八月初九日
上諭向來
三陵俸工米石皆係截留漕米支給自康熙五十年漕米不
敷經直撫題請將不敷之米每石給銀一兩令遵化薊
州豐潤三州縣採買支放州縣委之吏胥遂至吏胥串
通兵役折銀代米私相授受雖經降旨嚴禁恐此弊未
能盡除而州縣之運送本色者車價之費不無賠墊且
領銀採買或值米貴之時一時難以購辦官員兵役未
免守候時日是折銀採買於官兵均屬未便著總理
三陵事務尚崇&KR1771;將
三陵官員太監兵役每年需給俸工米石分晰白米若干稄
米若干粟米若干預行造冊咨報戶部戶部行知倉場
預行照數截留分貯遵化薊州豐潤三州縣於庚戌年
為始所有俸工米石均以本色給發如此則更無不敷
之米
陵寢員役不致守候待支胥吏兵丁可免串通折價之弊而
州縣亦無賠墊脚價之累矣該部即遵諭行
雍正七年八月十一日
上諭近畿各府有八旗莊屯雜處其間有司難於清查且
八旗罷黜之廢員及不能上進之子弟與多事不法之
家人往往潛住其中結交游手好閒之輩妄行生事或
好勇鬭狠或酗酒賭博或與百姓爭訟告訐展轉不休
以致風俗日漸澆凌難以整理雖有理事同知一員亦
相隔甚遠不過詞訟到案一為判斷而已平時則無稽
查約束之功也朕意欲於旗員及司官内遴選賢能者
八員派往各府有莊屯之地方專辦旗人之事時加教
誨申明禁約導其善念革其邪心小則分别懲戒大則
據實糾參其有旗民互相爭訟之事仍聽該管衙門審
理此差往之員以一年為期更換一次果能實心辦理
化導有方一年内所管之處無旗人犯法之案將該員
與以議叙倘或怠忽廢弛因循瞻顧或擅作威福多生
事端著直隸總督與巡察御史即行參奏從重議處其
如何分析管理及如何定例之處著該部詳悉妥議具
奏
雍正七年八月二十日
上諭直隸宣化府屬挖運一事前經部議改徵折色令各
州縣照撥運之數每米一石折銀一兩解交受運州縣
支給兵丁既免挖運之煩又省輓輸之累是以降旨允
行但查宣屬屯糧例於九月開徵而兵米例於季首支
領今改徵折色恐百姓輸納不前兵丁支給有待著該
管官先於藩庫將應發銀兩預行給領俟各州縣徵完
之日解司還項至萬全縣及獨石張家二口地勢稍寒
每至春夏之間米價不無增長過往員役口糧及兵丁
季米折銀一兩恐不敷採買之價亦著該管官於每年
秋成米賤之時約計需米若干於藩庫領銀預行採買
存貯各處倉厫以備支給俟各州縣折徵完日解司還
項則百姓既免從前挖運之累而兵米口糧亦無需待
不敷之慮矣該部即遵諭行
雍正七年八月二十三日
上諭京師之大興宛平二縣知縣常以虧空被參朕體察
其故二縣在輦轂之下每有一時速辦之公事不能遲
緩者只得那移庫銀以濟用而支領還項未免遲延時
日其上司察知庫帑有虧不得不行參劾此等虧空實
有可原之情朕體恤臣工不忍聽其因辦公而遭罷黜
為之思一備用之道著宛大二縣各領戶部銀一萬兩
永遠存貯該縣遇有速辦之公事即詳明府尹將此銀
動支應用俟支領銷算之時仍復歸還原項於每年歲
底報部查核如此則辦公有賴備用有資再有虧空國
帑或借名擅動備用之銀者定行重治其罪
雍正七年九月初七日
上諭數年以來各省民人屢有拾金不取之事朕以人心
風俗漸有歸於醇厚之機深為慰悦皆加賞賜以示奬
勸今據直隸巡察御史鄂昌等奏報文安縣居民盧尚
義之妻梁氏拾金不昧告知伊姑給還本人及謝以布
疋姑婦堅辭不受等語以貧家婦女織蓆營生乃能講
讓興廉一門向善為人情所難之義舉甚屬可嘉著賞
給米十石布十疋並令該地方官給與匾額以旌良淑
雍正七年九月十五日
上諭上年直隸通省收成豐稔惟宣化府屬之宣化懷來
保安三處交界之地廣約四十里長約百里獨愆雨澤
頗覺亢旱今據直隸巡農御史舒喜奏稱京畿一百四
十州縣築場納稼百穀咸登各府州縣之收成冊報八
分九分十分不等老幼悉皆得所共慶有秋惟宣化府
西寧蔚縣三處今年六月閏七月間有冰雹之傷禾稼
稍損等語朕思天人感應之理纖毫不爽連年以來直
隸通省雨澤應時西成豐稔而宣化府屬之數州縣地
方兩年之内有亢旱冰雹之災此必地方官民政治有
缺風俗不淳是以
上天顯示儆戒欲其警醒悔悟翻然悛改於將來也即此益
見
上天仁愛之心官斯土者宜如何之敬謹修省以免過愆著
遍行曉諭勸導令所屬百姓消亢戾澆漓之風敦和睦
忠厚之行共為良善以迓
天庥而此數州縣之紳衿士庶尤當深感
上天垂象示儆之恩各捫心自問若有幾微匪僻乖戾之念
即猛加省改並交相勸勉俾比閭族黨興仁講義共成
親遜良善之俗則以和召和雨𤾉時若之應
天必錫之以福矣
雍正七年九月二十一日工部摺奏查勘直隸山東
江南三省道路事宜奉
上諭爾部即行文三省動正項錢糧乘此農隙之時派委
賢員作速興工務於明春雨水前告竣朕仍遣員往查
其修過橋梁道路等項著照爾等所請交與各該地方
官隨時修整並令新舊交代永著為例
雍正七年十月十四日
上諭據署總督唐執玉奏稱磁州民人楊進朝在路拾銀
四十兩錢三千文即告知地保仍至原處尋覓本人如
數交還絲毫不昧等語數年以來各省民人拾金不取
者甚多今磁州楊進朝聞風興起克敦義讓甚屬可嘉
著該部察例加恩以示旌奬
雍正七年十一月二十九日
上諭各省兵丁於糧糈之外給以季餉所以撫養士卒令
得仰事俯育以為地方捍衛所關甚重而棚銀一項於
俸餉内扣留貯庫為各營買補馬匹之用亦國家恤兵
至意也近聞直隸布政司衙門奸吏於請領棚銀時每
疋扣陋規二兩至二兩五錢不等直隸如是他省大約
皆然夫倒馬立有限年報銷復有成額豈容奸胥舞弊
侵扣嗣後著各督撫及布政司查照定例按期給發如
有奸吏增減剋扣遲延等弊各該督撫即行拏究按律
重處倘各督撫失於覺察布政司不能釐剔弊端朕一
有訪聞定將該督撫等一併嚴加議處至兵丁歲底預
備春餉及支放季餉乃終歲衣食所資亦聞有不肖餉
書於放餉則需索季規於借餉則科斂借費此種奸弊
深可痛恨著各該督撫一併嚴查禁革務須按季給發
不得遲延著該部通行直省督撫布政使司將朕諭旨
刊刻曉諭俾官吏兵弁等咸知之
雍正七年十二月初二日
上諭朕之本意原欲於
孝陵
景陵之旁卜擇將來吉地而堪輿之人俱以為無可營建之
處後經選擇九鳳朝陽山吉壤具奏朕意此地近依
孝陵
景陵與朕初意相合及精選堪輿之臣工再加相度以為規
模雖大而形局未全穴中之土又帶砂石實不可用今
據怡親王總督高其倬等奏稱相度得易州境内泰寧
山天平峪萬年吉地實乾坤聚秀之區為陰陽和會之
所龍穴砂水無美不收形勢理氣諸吉咸備等語朕覽
所奏其言山脈水法條理分明洵為上吉之壤但於
孝陵
景陵相去數百里朕心不忍且與古帝王規制典禮有無未
合之處著大學士九卿詳悉會議具奏
雍正七年十二月十七日
上諭天津水師營兵丁錢糧前經部議每月定為一兩五
錢朕近聞得兵丁用度稍有不敷已降旨加為每月二
兩浙江乍浦水師營兵丁亦應一體加恩其新拔之兵
丁等每月支銀一兩五錢者著照天津之例加為二兩
於雍正八年正月為始著該部行文浙江總督等遵諭
施行
畿輔通志卷六
