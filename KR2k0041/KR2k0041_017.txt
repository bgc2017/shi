欽定四庫全書
畿輔通志卷十七
山川
古者建國邑必依於山川蓋以天地成而聚於高歸
物於下高者山之聚下者川澤之歸材用於是乎出
衣食於是乎生故曰水土演而民用也原有小大氣
有厚薄聚有衆寡故自古帝王之都必擇形勝而無
若渤碣之間為兩戒山川所總會者其山則大行東
來環神京之北而恒山鎮其西二山連延限河北道
之東西以為天下脊信乎其天作而地成也其川則
衛白二河為要合衛之川滹沱為大合白之川桑乾
為大而漳滏入於滹沱滋沙滱易濡淶徐雹並入於
桑乾灤河及寬渝恒漆諸川自入於海其澤則在畿
南者為廣阿即禹貢之大陸也土人呼為泊泊之南
羣水入焉者十泊之北羣水入焉者十有二近海有
東西二淀或云即古笥溝舊有九十九澱支相灌輸
今
京畿州縣諸沽淀是也粤稽禹貢大河北條之山自岍
岐至於碣石而川澤隨之史記天官書亦曰海内山
川東北流其維首在隴蜀尾終於渤碣而(臣)伏讀
聖祖仁皇帝御製文深究地絡泰山實發源於長白三江貫
海鐵山皇成鼉磯脊脈時現伏於海中至登州福山
丹崖而陸起西南八百餘里結為太山以擁
神京之左豈惟兩戒山川總會於是哉抑乃四海地絡
所周環也是以五種咸宜六擾並碩轉漕便利百貨
阜通誠所謂原大則饒氣厚而聚多者歟謹備列支
山支川陂池澤藪以備山師川師之籍俾後有考焉
山
順天府
西山宛平縣西三十里太行山首起河内北至幽
州第八陘在燕羣峯秀拔若龍翔鳳舞雲連星拱
於
皇都之右
西山蒼蒼上干雲霄重岡叠阜來朝皇闕(金李晏碑記)
太行首於濟源伏於河折北而尊為恒山支巒複
岡畢赴於燕復纚屬以東數千百里入於海上土
人以其西來號曰西山(元袁桷集)
西山自太行聯亘起伏數百里東入於海而都城
受其朝靈秀之所會(明李東陽遊西山記)
内接太行外屬諸邊磅礴數千里林麓蒼黝溪澗
鏤錯神臯奥區也(張鳴鳳西山記)
都城之西有山焉蜿蜒磅礴首太行尾居庸東向
而北繞實京師雄觀也(喬宇遊西山記)
西山神京右臂亦名小清凉諸蘭若白塔與山隈
青藹相間疏泉滿道或注荒池或伏草徑或散漫
塵沙間春夏之交晴雲碧樹花香鳥聲秋則亂葉
飄丹冬則積雪凝素信足賞心而雪景尤勝(長安遊記)
北都惟西山為最竒峰怪石幽泉邃壑茂林澄湖
與夫琳宫仙梵輝映金碧誠天府之佳麗一方之
竒觀矣(圖書編)
大雪初霽千峰萬壑積素凝華若畫圖然為京師
八景之一曰西山霽雪(名山記)
翠微山宛平縣西三十里脈自香山分兩支而東
其上平原百里烟雲樹石皆稱竒勝明成化中車
駕嘗幸此山
山上有圓通寺蓋舊平坡寺也姚少師嘗言平坡
最幽勝學佛者所宜居山半有平地故名洪熙初
始改今名(天府廣記)
寺一閣庋山顛於遠眺猶勝(同上)
盧師山宛平縣西三十里
安禮寨西北有盧師神祠桑乾水出山之口東及
幽州四十餘里(宋史宋琪傳)
山半為秘魔巖巖石嵌空幾二丈傳隋末有沙門
曰盧師居此山能馴伏大青小青二龍故名巖下
一池二青蟄處視之若不甚深然探入不可窮(天府
廣記)
盧師山與平坡山並峙諸刹鱗次皆古刹也(長安遊記)
覺山宛平縣西三十里
覺山有五華一名夀安雙泉翠峰仰山諸峰環之
如屏(燕都遊覧記)
懸崖之上與盧師平坡鼎峙西有三泉曰清冷曰
清旨曰洊至(天府廣記)
聚寳山宛平縣西三十里
玉泉西南行數里度兩石橋循溪轉至卧佛寺復
二里為碧雲寺巖下有泉從石罅中出有亭曰聽
水佳處亭前小池種白蓮百本池邊修竹成林康
熙十七年
聖祖御書激湍二字
碧雲金碧鮮妍宛一天界巖下一泉石渠導之過
齋厨繞長廊匯於殿前石池泉傍一柳人呼癭柳
柳左堂三楹明萬歷御題水天一色前臨荷沼沼
南修竹成林巖下一亭曰嘯雲(天府廣記)
頃至碧雲下窺巖洞松風如沸颯有竒趣(明陸釴春遊西
山記)
盤龍山宛平縣西三十五里
韓家山宛平縣西三十六里
山隂有漢左馮翊韓延夀墓韓世居於此俗呼罕
山又呼黑山匯(天府廣記)
罕山志稱韓家山韓延夀家焉罕韓音訛也俗呼
黑山匯黑罕音又訛也山陽有二寺曰雲福曰延
夀(帝京景物略)
石徑山(一名石景山)宛平縣西三十七里
大德六年修盧溝上流石徑山河隄(元史河渠志)
石徑山孤峰特立洞皆鑿石而成最上金閣寺有
塔宜遠眺東南行至林衡署古松數百株參錯平
野間(明阮旻錫紀遊)
金閣寺遠望蒼黃一道如帶南綴者渾河也渾河
古桑乾水萬歷戊子九月幸石徑山觀渾河顧問
侍臣水從何來申時行對曰從大漠經居庸下天
津則朝宗於海矣因勑河臣亟修隄岸(帝京景物略)
五峰山宛平縣西四十里五峰秀峙宛若列屏土
人每望此山之雲氣以驗晴雨
雙泉山宛平縣西四十里山有二泉故名其南有
兩家山東北二里許有黑龍灣
戒壇山宛平縣西五十里有戒壇甃石為之中置
高座相傳創自隋唐間遼金時所植松具在殿外
遼金碑各一
本朝康熙十七年
聖祖賜御書清戒二字山有極樂三慧朝陽觀音龐涓孫臏
等洞山之東南有獅子巖自巖而上十八折始及
戒壇東去渾河二十里兩岸壁立中通一徑多林
木泉澗之勝上為極樂峰
都城中西望一山高秀如駝脊上峰如側方山冠
者戒壇後五里極樂峰也遠黛有增近翠不減(帝京
景物略)
萬安山(一名垣墻山)宛平縣西五十里山有鐵鼎其下
有舊置冶處
翠峰山(一名遮風嶺)宛平縣西五十里
馬鞍山宛平縣西六十里
鳳凰山宛平縣西七十里
潭柘山宛平縣西八十里西山諸峰連綿而西潭
柘為尤勝山有潭柘寺相傳本青龍潭開山時潭
平為寺晉曰嘉福唐曰龍泉
山磅礴連擁三峰傍有二潭潭上有古柘一株形
曲如虬因名(明統志)
潭柘以一培塿當羣山心九峰扆而立焉志所謂
老柘美竹者烏有矣而兩殿鴟工絶則金元故物
也寺後故有龍潭今已甃為池而其支委尚闊去
山數里泉走石崖壁間聲甚怒(春明夢餘錄)
諺曰先有潭柘後有幽州寺莫先焉矣寺碑七金
碑二明昌五年僧重玉詩大定十三年楊節度記
元碑二至正八年葛天麟記至正某年危素記明
碑三正統某年胡濙記弘治十年謝遷記萬歷中
紫栢送龍子歸潭文也(帝京景物略)
龍鱗山宛平縣西八十里又西有九渠山大駝山
管山
九龍山宛平縣西九十里
西湖山宛平縣西百里
太山宛平縣西二百里
史家營太山有石如臼昔有仙人居此臼巾日産
米隨寺衆多少取給不乏後有僧畏其險峻鑿穴
通之穴成而米遂絶(燕山叢錄)
馬蘭山宛平縣西二百里
出沿河守禦城西門渡石澗進馬蘭山曲折上坂
石子磊磊難步陟至法幢菴又五里至馬蘭村登
三大士閣一松高十丈餘歷磴上三里許翠峰壁
立
千佛山(一名黑風山)宛平縣西二百里
觀音山去千佛山數里
觀音山舊有菩提樹仙人望海石(帝京景物略)
鶴子山宛平縣西二百里
觀音山再上為大悲閣又上為望海石嶔崟巉削
踰嶺凡七有石壁削立為鶴子山怪石攢簇多似
人形坐視觀音山如在懷抱間(長安遊記)
百花山宛平縣西二百里
度閻王&KR2988;是百花山腰也紅紫翠黃不可凡數即
一色中瓣萼跗異不可槩之行百花中一里進籬
門石洞登菩薩頂累石凡三峰坐立頂上俯諸山
搢如圭東西二靈山也(帝京景物略)
百花陀京城西王平口四圍皆山中有平川約數
十畝産杉漆藥草春夏之交百花爛然有金章宗
石牀今存(天府廣記)
小五臺山在百花山西北數里
小五臺山花多目所未覩有名天花者尤嬌豔可
愛(長安遊記)
顔老山宛平縣西二百二十里西南有石青洞東
北有柳林泉
甕山宛平縣西北二十里
甕山即通惠河上源之所出也(元史河渠志)
山在玉泉之東西湖當其前金山拱其後(明倪岳遊甕山
詩序)
西湖方十餘里有山趾其涯曰甕山其寺曰圓静
左田右湖近山之境於是始勝又三里為功德寺
洪波衍其東幽林出其南路盡叢薄始達於野(李東
陽遊西山記)
稻畦千畝接於甕山之麓上有寺曰圓淨絶頂有
屋曰雪洞俯面西湖之曲由中而瞰如駕遠翮凌
長空平田遠村綿亘無際羣峰拱乎北衆水宗乎
東盪胸釋形將與寥廓者會(喬宇遊西山記)
山麓魁大而凹秀(帝京景物略)
甕山在海淀西五里土色純盧其南巖若洞而圮
者少鬲仙室也人家傍山小具池亭桔橰鋤犁咸
置垣下酷似江南風景(長安遊記)
畫眉山宛平縣西北二十里有黑龍潭上建龍王
廟
聖祖御製黑龍潭重建龍玉廟碑文
御書喜雨匾額雍正三年
特勅重修
御製碑文
玉泉山宛平縣西北二十五里山前
御園錫名曰澄心
宛平有玉泉山行宫明昌元年八月幸玉泉山(金史)
至元十五年禁玉泉樵采漁弋(元史世祖紀)
玉泉出於山噴薄轉激散為溪池池有亭宣宗駐
蹕處也又一里為華嚴寺有洞三其南為吕公洞
(明李東陽遊西山記)
華嚴拾級升有平臺望湖焉洞在壁間四丈而修
廣丈有竒左石右牀最裏見石龕也兩石壁詩自
元丞相嘉哩以來其上又有洞其頂有故金芙蓉
宫址章宗避暑宫也山之右曰金山寺(朱長春西山遊記)
玉泉側出石罅中鑿石為龍吻吐之前為石橋水
從橋下出為長溪流三百步許瀦為西湖秋高氣
清泓澂渟滀水光浮天浩然一白(錢習禮玉泉山記)
穿青龍橋而西得玉泉山土紋隠起作蒼龍鱗其
下為池亭曰望湖(王衡集)
玉泉形如規瑩澈深靚掬飲甚甘其東石梁横跨
泉由之東流入湖經大内注都城東南至大通河
為京師八景之一西山為京師之勝而玉泉又
西山之勝蓋其潤澤滋溉溥及天下固國脈之所
在也(都穆遊西山記)
山頂懸崖舊刻玉泉二字水自石罅中出鳴如雜
佩(天府廣記)
香山宛平縣西北三十里有香山寺
聖祖御書普照乾坤四大字香山寺即金章宗會景樓也金
明昌承安泰和間屢幸焉大定中詔經營香山行
宫及佛舍寺成賜名大永安寺元皇慶元年重修
後有藏經閣鬱秀清雅望都三亭又有葛稚川丹
井金章宗祭星臺護駕峰夢感泉碁盤石蟾蜍石
明昌四年三月幸香山永安寺(金史章宗記)
香山有乳峰石時噓雲霧類匡廬香爐峰(長安遊記)
香山在碧雲南二里許有永安寺舊名甘露其制
一如碧雲而饒古色最勝者來青軒香山上有二
大石狀如香爐蝦蟆有泉出自山腹下注溪谷曰
小清凉西行數百步至洪光寺殿圓製極工(天府廣記)
洪光寺入石門古柏夾之人行道上蒼翠撲衣可
數百步復折而上如是者凡十有一每登一折必
右俯木末左瞰絶壁壁皆甃石為之歲久若天造
柏從石罅出多類鬼工初登一二盤竒在柏稍上
諸山如螺髻自柏外見則又竒至七八盤山盡在
下精藍名墅棋布繡錯盤窮為山門甚精麗(天府廣記)
香山一徑幽遐青松夾道流泉下注朱闌上引依
巖為刹高傑整麗(袁宏道集)
香山夾道盡白楊青檜流憩亭在山半灌木中來
青軒前兩山相距而虚其襟以捧帝城自無量殿
前折而至洪光寺皆短垣疎柏白石為階其淨若
拭(王衡香山記)
過香山流泉茂樹一着屐即有軒軒白雲之氣於
西山中當據上座登來青軒峰皆下蒼翠盤鬱大
撮山河之勝(黃汝亨遊西山記)
百望山宛平縣西北四十里
青龍橋北斜界百望山南阻西湖北通燕平背而
去者百里猶見其峰故名(長安遊記)
仰山宛平縣西北七十里
仰山村曲折上而北一峰東南有瀑練下澗水源
也又上為仰山山上棲隠寺金大定寺也峰五亭
八章宗數遊有詩刻石斷石三其一山場榜上刻
大興府西連山等字宣德間重修之又蓮花峰下
有小釋迦塔(帝京景物略)
仰山峰巒拱秀中有平頂如蓮花心旁有五峰曰
獨秀翠微紫蓋妙高紫微中多禪刹(名山記)
雅思山宛平縣西北八十餘里
百望山北四十里入南谷有聚名漆園園南雅思
山有池曰露池又自漆園西出十里許有蘭若二
上曰松陽下曰金鴈金鴈下控大巖巖吐百穴匯
而為湖決而東流是為清水之源有高崖下有泉
繞之又西北十里為清水澗兩山如門行可二十
里山皆竒峭巃嵸飛泉彪灑聲激巖穴(客話)
枊山宛平縣西北八十里
白鐵山宛平縣西北一百八十里山多白石其堅
如鐵故名
龍泉山良鄉縣西十五里山下石龍口出泉東流
入鹽河
黃土山香河縣北二里
孤山通州東二十里四面平曠一峰挺秀故名
聖水山三河縣西北三十五里
上有聖水泉可愈眼疾(明統志)
蔣福山三河縣東北十五里
靈山三河縣北十五里
山足三面有泉清洌可愛(明統志)
華山(一名兔耳山)三河縣北二十里
石城山三河縣北五十里上有石城故名
駝山三河縣北六十里
五百溝水出駝山北東經平谷縣紻城南東入泃
河(水經注)
亢山(一名亢家山)昌平州東二里
影山昌平州東六里西北為東山口小山遠望之
其影先見
平臺山昌平州東六里
東山口内一里水中有小山曰平臺山明成祖嘗
駐蹕焉嘉靖中作亭於上名曰聖蹟(州志)
綿山(一名宜山)昌平州東十五里
蔣山昌平州東二十里
白石山昌平州東二十里
湯山昌平州東三十里下有温泉
聖祖駐蹕之所
行宫在焉
大駝寨山昌平州東四十五里山崖陡峻而頂平
漫少東有石洞十數洞内有泉
龍泉山昌平州東南五里
山之巔有龍王祠祠西下有洞梯石而下初狹漸
敞行里許水聲洶湧山之北麓有龍潭潭之東有
數泉清冽可濯禱雨輙應(州志)
白浮山昌平州東南十里
白浮即通惠河上源白浮泉水在昌平縣界西折
而南經甕山泊自西水門入都城焉(元史河渠志)
白浮山有二龍潭流經白浮村元郭守敬引此水
西折而南經甕山流入積水潭以通漕運守敬所
築堰起白浮村至青龍橋延袤五十餘里以障雙
塔神山諸水名白浮堰(天府廣記)
牛山昌平州西南五十里
雪山昌平州西九里
駐蹕山昌平州西二十五里
駐蹕山高十餘丈西北袤二十里金章宗遊此鐫
駐蹕字上有臺章宗自題棲雲嘯臺四字(天府廣記)
駐蹕石皆壁立嶟沓欹危如墜如挽山下石牀石
釡俱存(明王嘉謨集)
鶴頂山昌平州西三十里
尖山昌平州西五十里
小金山昌平州西北六里
駐蹕山之西曰虎峪其旁土岡名小金山山在西
山口内日午人過山下光影人衣如金色然(客話)
積粟山昌平州西北十里相傳元時積粟於此
大峪山昌平州西北十五里
照壁山昌平州西北十五里
虎峪山昌平州西北十八里
巍峩雄壯如虎踞然(畿輔舊志)
西山口西四里有虎峪山又三里有大虎峪山(山水
記)
小峪山昌平州西北十八里
軍都山昌平州西北二十里
昌平漢軍都縣以山名也後漢盧植隠居上谷昭
烈微時修弟子禮焉彼時軍都縣屬上谷郡又名
居庸山太行山第八陘也(天府廣記)
寳山昌平州西北二十五里
湯峪山昌平州西北二十五里下有温泉上有佛
巖寺
石門山昌平州西北二十五里
回回駝山昌平州西北二十八里居庸八景一曰
駝山香霧
石縫山昌平州西北三十里
幽都山昌平州西北三十里
古幽州蓋因山為名(明統志)
柏齡山昌平州西北三十里
蓮華山昌平州西北三十五里
羅漢山昌平州西北三十五里
白馬山昌平州西北三十五里
翠屛山昌平州西北三十九里
紅門之西翠屛山下出泉九穴為池名九龍池池
上亭臺金碧輝映夐若仙都(天府廣記)
羊兒駝山昌平州西北四十里
狼山昌平州西北四十里其東北有陽負川
牛心山昌平州西北七十里
城後山昌平州北三里
饅頭山昌平州北十二里
天夀山昌平州北十八里舊名黃土山明永樂七
年卜建山陵因賜今名歷朝陵寢皆在焉
山自西山一帶東折而至此羣峰聳拔其旁諸山
則玉帶軍都連亘環抱銀山神嶺羅列拱護(名山記)
舊名東山明成祖閱陵時稱觴於此因名天夀(畿輔
舊志)
天夀山環山凡十口紅門東三里曰中山口又東
北六里曰東山口又北而西十里曰老君堂又西
十五里曰賢莊口又西三里曰灰嶺口又西十二
里曰錐石口又南十二里曰雁子口又西南三里
曰德勝口又東南十里曰西山口又東二里曰榨
子口(山水記)
五鳳山昌平州北二十五里
黑山昌平州北六十里
為黃花鎮之通衢山如列屏下有泉澌(州志)
金櫃山昌平州北居庸關城西形如金櫃故名
望兒山昌平州東北六里
蟒山昌平州東北八里
綿亘舒長如蟒之伏居紅門之左(州志)
玉帶山昌平州東北十五里
山腰白石周圍如帶又五里為筆架山三峰並列
迥出雲表明太宗陵在焉南則曰鳳凰山北則曰
虎峪山又十里曰照壁山正方如屏以作南障州
東影山是為東山口州西小金山為西山口又皆
陵園諸山之護翼(天府廣記)
筆架山昌平州東北二十里
雙鎖山昌平州東北二十里
翠嶺山昌平州東北二十里
玉華山昌平州東北二十里
蓬山昌平州東北二十五里在黃山之北
銀山昌平州東北七十里
峰巒高峻冰雪層積色白如銀故名麓有石崖皆
成黑色又名鐵壁頂為中峰迥出雲霄緣石梯上
五里許下視梵刹如彈丸刹乃唐時建領七十二
菴沙門鄧隠峰藏修之所有浸月泉天清橋巨虎
石誦經臺諸勝(天府廣記)
銀山度嶺數折峰漸分為三左一峰石卓立如錐
峰下有塔凌空為法華寺寺後為古佛巖再上為
鄧隠峰說法臺復躡危磴五六里為中峰頂峰石
銳如斧刃一石臺方丈許翼以扶欄中一石龕供
石佛寺塔七各高數丈(燕山記遊)
鄧隠峰道場八角亭東北有鐵崖壁立石色熒然
月出爛如銀界登頂由閻王鼻行山脊僅容一足
長約十步兩旁如削下臨萬仞不可凝視登山頂
長城外關鎮皆在烟光微茫中(明李元陽記)
玉峰山昌平州東北銀山之北
山盡石石盡白樹盡蘋婆果入山者取道二從白
泛嶺入者壁竒松栢竒而路險難從三思嶺牛蹄
嶺入者路則平木石亦平(帝京景物略)
峪口山昌平州東北七十里
大羊山昌平州東北七十里
小羊山昌平州東北七十二里
橋山昌平州東北七十二里
福山順義縣南五里
龍山順義縣南二十里以山上出泉亦曰龍泉山
孔山順義縣南二十餘里
孔山即水經注所云山有洞穴開明者也(天府廣記)
縣南平岡分三支無崇阜俗稱三山不見山即此
(縣志)
桃山順義縣西北三十五里
開元二十五年徙燕州治於幽州北桃峪山(唐書地理
志)
山有五峰如桃花瓣巨石錯落横亘數畝(方輿紀要)
史山順義縣北三十五里
山石戴土高百餘丈狀如眠弓南望京師城闕金
碧耀目寺宇皆唐時建(名勝志)
牛欄山順義縣北二十里
置牛欄都統領司(遼史百官志)
牛欄山改名順義山(明統志)
山上有洞俗傳金牛出焉洞前石壁為小槽形名
曰飲牛池山北里許有小山昔有仙人騎牛來遊
因名靈蹟山宋王曾上契丹事曰順州至檀州牛
欄當其要路山之東麓潮白二河合焉(山水記)
牛欄靈蹟二山一脈前山石身負土後山土身戴
石前大後小行人總以牛欄名(長安客話)
呼奴山順義縣東北二十五里亦名狐奴山狐奴
漢縣以山而名
沽水西南流經狐奴山西又南經狐奴縣故城西
漁陽太守張堪於縣開稻田教民植種(水經注)
水不流曰奴蓋以山前瀦澤名也其北麓鳥道而
上里許漸闊漸平有寺寺後小石城山下有龍潭
今涸山西南百步有漢狐奴縣址魏文帝黃初二
年省(山水記)
山麓有慈濟張真人祠舊傳漢鄧訓與上谷太守
任興屯兵於此以防烏桓訓開水田二千餘頃今
尚存(縣志)
鞋山順義縣北二十五里
在呼奴山西百步許孤峰竦峙踵趾如舄故名(縣志)
鐵鑛山密雲縣東三十里
漁陽有鐵官亦名大谷錐山(漢書地理志)
至元十三年霧靈山伐木官言檀州大谷錐山出
鐵鑛有司覆視之尋立四冶(元史五行志)
元時炒鐵於此明永樂間廢(縣志)
龍門山密雲縣東六十里
山内有聖泉菴黃崖洞泉湧如瀑布聲如雷時有
五色雲氣内有天然石燈臺石獅蹟尚存(縣志)
鎚山密雲縣東七十里
聖水山密雲縣南十里上有龍女廟下有龍泉寺
山下出泉環抱而流為邑之勝
密雲山(一名横山)密雲縣南十五里山藏雲霧故名大
黃崖關外有横山蘇家谷(三鎮邊務總要)
銀冶山(一名銀冶嶺)密雲縣南十五里舊出銀鑛
白檀山密雲縣南二十里山之陽有白檀柳因名
曹魏破烏桓於柳城城在山曲
隗山密雲縣南三十里山下即密雲故縣
密雲有隗山(唐書地理志)
天門山(一名天盆山)密雲縣西南三十里
鳳山密雲縣西北十五里下有元石佛寺
平頂山密雲縣西北三十里
水峪山密雲縣西北四十里
駝骨山密雲縣北七十里山左右有西駝骨關東
駝骨關
黑松山密雲縣北七十里志載元時有黑松林今
無
窟窿山密雲縣北百里下有一孔前後通明
火突山(一名火炎山)密雲縣東北二十五里巖谷峻削
色如火熖
清都山密雲縣東北五十里舊有清都觀
清洞山(一名三教山)密雲縣東北五十里中有仙洞下
有三教寺
印靈山密雲縣東北六十二里
冶山密雲縣北八十里
上有磚塔及冶山院旁有石洞深遠不可測中有
水四時不竭俗傳有冶仙居其上時放仙燈(縣志)
五峰山密雲縣東北八十里五峰聳列如指亦名
五指山
四稜山密雲縣東北百里
香陘山密雲縣東北百餘里産藳本香故名
霧靈山密雲縣東北一百六十里本名伏凌山
伏凌山山甚高峻巖障寒深陰崖積雪凝冰夏結
事同離騷峩峩之詠世人因以名山也後訛為霧
靈山(水經注)
白河發源於霧靈山(漕河考)
山每於六月六日現祥光如霧土人如期候之上
多竒花又名萬花臺一名孟廣硎下有廣硎水出
焉(天府廣記)
山上常有雲霧蒙之四時不絶山之左右峰巒攢
立深松茂柏内地之民多取材焉元有霧靈山伐
木官(縣舊志)
霧靈高峻為一邑諸山之冠上有雲峰寺中峰寺
下峰寺今不存(縣志)
陳宫山密雲縣東北一百八十里
觀雞山密雲縣東北一百八十里有觀雞仙人祠
仙雞寺西有觀雞水飛仙峰
黍谷山(一名燕谷山又名寒谷)懷柔縣東四十里
北過寒谷(吳越春秋)
山在懷柔縣東跨密雲界劉向云燕有谷地寒不
生黍稷鄒衍吹律以温其氣故名山曰黍谷(山堂肆考)
黍谷山有風洞洞口風氣凉冽盛夏人不敢入(山水
記)
鴉髻山懷柔縣東南七十五里兩峰高聳形如鴉
髻故名上有碧霞元君祠
栲栳山懷柔縣東南八十六里山前有雲巖寺乂
有砙堂寺
龍王山懷柔縣西半里舊城環其上下有龍潭
石塘山懷柔縣西三里明設工部石厰今廢
懷柔西石厰山石盧色方圓細鉅無所不有供欄
柱磚砌之用(石厰記)
玉泉山(一名紅石山)懷柔縣西北三里山頂有泉出石
窟中瑩潔如玉故名
紅螺山懷柔縣北二十里高二百餘仞下有潭潭
中常有二螺色殷紅夕吐光焰因名
檀州有螺山(遼史地理志)
順州有螺山(金史地理志)
紅螺山有泉一線以珍珠名其水湧如噴珠(客話)
山麓有資福寺古之大明寺也創於金皇統初年
(縣志)
金燈山懷柔縣東北十七里相傳頂常有光如燈
因名
象山懷柔縣東北四十里
獨鹿山涿州西十五里有鳴澤
元封四年冬十月行幸雍祠五畤通回中道遂北
出蕭關歷獨鹿鳴澤註服虔曰獨鹿山名也鳴澤
澤名也皆在涿郡遒縣北界(漢書武帝紀)
龍安山涿州西五十里
龍安回巒繚繞深谷逶迤自下而上有堂有紀雨
過則嵐光絢爛洗滌如圖(涿鹿紀)
石虎山涿州西五十里
大房山(一名大防山)房山縣西北二十五里
良鄉有大房山(魏書地形志)
防山上有仙人玉臺(隋圖經)
大防山在良鄉縣西北三十五里山下有石穴又
有小房山與大防山相近又曰大房嶺(太平寰宇記)
房山在涿郡西北五十里北接居庸東抵漁陽西
連紫荆所謂幽燕奥室也(涿鹿記)
出房山縣西六十里所過村落曰瓦井曰天光曰
孤山口皆與山勢為升降過此則崇山如環幽溪
如帶涉溪沿壁乃至山麓巉巖兩壁中開一線鳥
道盤旋五里至石梯僅容半跬高數百磴左右鐵
絙長百尺陟者緣之梯盡處折而東北可一里入
山門見諸菴稠叠獨上方寺正中旁有兩磵流下
聞而不見水又東折巖下有泉山下有洞如一城僧
依洞為窟第一洞猶隠隠見影二洞即黯黑無光
三洞是一小竇圍可三四尺深五六尺入三洞倏
高廣燎炬不見頂旁有一潭抵九洞無路有穴如
井霧氣蓊塞履滑衣濕不易前進至十三洞路尚
不窮云大抵一曲為一洞十三洞約六七里洞中
之石玉白鏡瑩其境之最者曰蓮華山片片如青
蓮瓣曰龍虎宛肖其狀曰長眉祖師儼然道者衣
冠曰石塔層層筆立曰石鐘鼓扣之作鐘鼓聲又
其最者曰須彌山曰雪山曰萬花樓山之上有重
樓焉吐花如靈芝數萬朵曰仙人橋跨清溪而渡
曰十八羅漢為修短欹正各狀貎曰接引旛從頂
倒懸縹緲若拂出洞之後依然天光迴若隔世(曹學
佺房山記略)
大房山有聖水泉西南有伏龍穴一名龍城峪湯
泉出焉又有連泉頂大房山之巔也(縣志)
房山峰巒洞壑夙稱名勝雍正八年正月二十日
卯時有鳳凰集於石梯兒溝山峰之上高約五六
尺尾長丈許五色具備文彩絢爛竚立踰時向東
北翺翔而去衆目共覩蓋
盛世之祥非偶然也
上方山在大房山西
循孤山口而西峰横澗束上側徑如古墻址行十
二三里過兜率門一里得石級以升再行三里許
至上方寺左一峰下有一斗泉(帝京景物略)
留臺尖山房山縣西二里
塔兒山房山縣西十里相近有鳳凰山
茶樓頂山房山縣西二十二里其相近有十畝平
山
平峪山房山縣西三十里
黃山房山縣西南三十里
一堵牆山房山縣西南四十里
石壁巉峭高三百餘尋長五百餘步儼若版築(縣志)
黃龍山房山縣西少南四十二里山下有大石&KR2217;
前産青白石後産白玉石可供階礎之用
般州山房山縣西南四十里
般州山有二寨石室環列(涿州志)
樂&KR2217;山房山縣西南五十五里其南又有猴兒山
石經山房山縣西南五十里
智泉寺僧靜琬見白帶山有石室遂發心書經十
二部刊石為碑(隋圖經)
石經貯於巖洞者七地穴者二洞以石門閉之穴
以浮圖鎮之自隋唐迄元碑碣森列(逃虛子集)
房山縣西南有山曰白帶山生&KR2007;題草又曰&KR2007;題
山藏石經者千年矣故曰石經山亦曰小西天云
北齊南嶽慧思大師發願刻石藏座下靜琬承師
囑自隋大業迄唐貞觀大湼槃經成其夜山吼生
香樹三十餘本六月水浮大木千株至山下搆雲
居寺焉唐金仙公主修之山上雷音洞高丈餘四
壁刻經四柱刻像前有石扉几案瓶罏皆石臺有
欄横與堂亘堂左洞二右洞三堂下洞二皆經唐
迄元代有續刻經目列石幢山下左右東峪寺西
峪寺西峪寺後琬公㙮也萬歴壬辰逹觀和尚啟
洞拜石經石下有穴藏石函一尺上刻大隋大業
十二年歲次丙子四月丁卯朔八日甲子於此函
内安置佛舍利三粒願住持永刦三十六字山多
石碑隋碑二唐碑五遼碑二元碑二山半有菴曰
半山菴(帝京景物略)
隋沙門靜琬始以經刻未成而化唐貞觀後其徒
道公等繼續成之至遼統和及金明昌之際有沙
門留公順公亦增刻之前後納於洞中者通十餘
卷石凡七百餘條有石幢記其目(周忱集)
五指巖山房山縣西南六十五里有五峰高峻如
指
歡峪山房山縣西南七十里
白雲山房山縣西南八十里絶頂曰白雲&KR2217;
七斗泉山房山縣北二十五里下有泉曰七斗泉
半壁山房山縣北三十二里壁立千仞其西山半
一竇曰辟榖洞北為背隂洞
荆子山房山縣西北八里
三盆山房山縣西北十五里山嶺平廣約十餘畝
下有流泉三曲狀如仰盆
三峰山房山縣西北二十里三峰矗立高插雲霄
六聘山(一名綠屏山)房山縣西北三十里
國門之西兩舍之地有山曰六聘中有伽藍曰天
開燕易間一巨刹也自後漢迄有唐經五代歷遼
金廢興難具載云天開者以寺前山谷天然開闢
也(僧福珪天開寺碑記)
榖積山房山縣西北五十里峰巒突起形如積榖
大安山房山縣西北八十里
大安山甚高險幽州西名山也(方輿紀要)
大安山龍泉河在焉(名勝志)
臺山覇州東二十里舊為九河所經臺基有三如
鼎峙
沙城臺山二村皆平壤也土人云臺山無臺沙城
無城(客話)
南山覇州東七十里
喬林修竹周匝十數里内有亭臺為一州之勝(明統
志)
雁頭山覇州東南二十五里宋時有雁頭寨
莫金山覇州東南二十二里宋設莫金寨於此
神山薊州東南八里餘相傳金章宗觀獵於此其
後峰有浮圖
别山薊州東南三十里
西臨沽水東據無終行旅所出雖有山名而無高
阜(方輿紀要)
螺山薊州東南四十里
大定二十九年十月獵次螺山(金史世宗紀)
漁水西南入沽水又南與螺山之水合水出漁陽
城南小山魏氏土地記曰城南五里有螺山其水
西南入沽水(水經注)
甘泉山(一名石獒山)薊州西五十里山頂有石獒土人
呼為石狗中有寺曰普濟(盤山志)
薊州甘泉寺有蛇與人馴狎時盤宿僧榻禱之能
致雨(燕山叢錄)
岢嵐山(一名窠羅山)薊州西六十里山勢險峻周圍壁
立
漁山薊州西北三里許郡名漁陽以州在山之陽
云
漁山高百餘丈周五里郡在此山之南故曰漁陽
水繞山下故曰漁水(圖經)
漁山在盤山東南二十里山多泉冬夏濆湧成湖
居民因之開為稻田菰蒲荇藻宛似江南
盤山薊州西北二十五里康熙十四年十月十三
日
聖祖幸盤山諸寺皆賜金十七年九月二十四日
幸盤山古中盤
御書門外一峰四字
御製詩一首命僧超正賦詩又雲罩寺
御書盤山秀峰四字又衛公菴
御書樂天真三字二十五年十二月一日
幸盤山青溝禪院
御書唐詩一首二十八字又書山從人面起雲向馬頭生十
字
賜僧智朴并命賦詩
盤山水出山上山峻險人迹罕交去山三十里望
山上水可高二十餘里素湍浩然頽波歴谿沿流
而下自西北轉注於泃水(水經注)
盤山箕尾之巨鎮也深維地軸高逼天門暖碧凝
霄寒青壓海絶頂有龍池焉旱歲能興雲雨巖下
有潮井焉旦暮不虧盈縮(李仲宣祐唐寺碑)
盤山外骨而中膚外骨故峭石危立望之若劍戟
熊虎之林中膚故果木繁而松之抉石鏬出者嶔
崎斜曲與石爭怒石之尤怪特者為鯨甲石石平
坦可容十百人羣崖飛瀑至此勢忽奔瀉聲如震
霆與松韵互答又盤山之石皆銳下而豐上故多
飛動崖前有懸空石石粘空而立青削到地(客話)
盤山一名東五臺自來峰北臺也先師臺南臺也
紫蓋峰中臺也九華峰東臺也舞劍臺西臺也鯨
甲石為下盤古中盤為中盤雲罩寺為上盤上盤
之勝以松中盤以石下盤以水清明榖雨時萬壑
青松十里紅杏天然圖畫(山居志)
盤山一名盤龍山山北數峰林立如削曰紫蓋曰
宿猿尤為竒特其最高者曰上盤頂有巨石以指
□之輙動上有二龍潭下有潮井又有澤鉢泉稍
下者曰中盤東行十餘里鬱然深秀怪石突起是
曰白巖日暮山光嵐氣濛濛如雨上有古寺(名勝志)
盤山舊名四正山一名徐無山魏田疇隠居於此
故名田盤山今不曰田盤而曰盤山者亦猶匡廬
之謂廬山也其山南距滄溟西連太行東放碣石
北負長城瓣襲蠭攢面面開生實仙佛之勝區乃
天壤之大觀也(盤山志)
五名山(一名興隆頂)盤山東南十五里
無終山薊州北五里
崆峒山(一名翁同山)薊州城北五里
稽之爾雅北戴斗極為空桐莊子云空桐當斗之
山又寰宇記薊縣有雞頭山空桐雞頭相去不遠
(日下舊聞)
黃花山薊州東北六十里
泉水山平谷縣南八里山下有泉逆流河發源處
也灌田數十頃民頼其利
峩嵋山平谷縣北二十二里
瑞屏山平谷縣北二十里連峰聳拔秀列若屏上
有石臺下有興隆寺
漁子山平谷縣東北十五里
世傳黃帝陵在漁子山其下有軒轅廟(客話)
妙峰山平谷縣東北二十五里下有九沽泉
雞足山平谷縣東北三十里下有三泉寺
碣山平谷縣東北四十里上有雙泉寺金明昌中
建
城山平谷縣東北五十里四山高聳中寬平如城
昌瑞山遵化州西北七十里本名豐臺嶺
孝陵在其山麓
賜名鳳臺康熙二年又封為昌瑞山
鐵山遵化州東五里高三十仞横亘南北中斷如
峽山石黝黑每朝日射峽口一縷如虹石色俱殷
蘿蔔山遵化州東南三十里
香爐山遵化州東南四十里
磨臺山遵化州東南四十里高百仞
山高漫而頂圓如磨(方輿紀要)
上有禪刹姚萇建有龜鏡出池中寺曰龜鑑(州志)
龍山遵化州南八里曰南龍山其北有北龍山
鼓山遵化州南十里
釣臺山遵化州南十里高百餘仞下有溪潭可釣
華山遵化州南十三里
清風山遵化州南十七里
山高三百餘仞(明統志)
明月山遵化州南二十里
高百餘仞上有石穴南北相通穴口望之若明月
然(山堂肆考)
山石竦削瘦勁如南粤英州石狀高數百仞綿十
里衆峰稜稜嵌空處筍乳具見峰下一洞如月故
謂之明月山(州志)
文明山遵化州南三十里
香玉山遵化州南四十五里
白冶山遵化州南五十里俗傳上有白冶子鑄劍
處
靈靈山遵化州南五十里高九百仞上有靈靈寺
山高九百餘丈為州境羣山之冠(方輿紀要)
五華山遵化州西南二十六里
摩旗山遵化州西南四十五里
夾山遵化州西南四十里兩山相夾高數百仞山
東面懸崖為水門口峽州境諸水滙流其前為金
星山一峰突起後為分守嶺東西環峙
山中有寺曰慈應山口有石曰試杵(名勝志)
三尖山遵化州西南十五里
蒼山遵化州西南六十五里梨河及諸水滙流於
山前
大撰山遵化州西南七十里
關山遵化州西二十里
以山近邊關故名(明統志)
野狐山遵化州西北七十里下有澄潭
天台山遵化州西北六十里
成月山遵化州西北六十二里
瑞雲山遵化州東北二十五里有五峰瑞雲其南
也
鳳山遵化州東北二十五里其形如鳳
瑶峰山遵化州東北三十里白石璀璨如列瓊瑶
乳山遵化州東北三十里山形如乳州治發脉於
此
茂陵山遵化州東北四十里
三臺山遵化州東北九十里山盤曲三層故名
大團亭山遵化州東北百十里其北又有小團亭
山皆州境之險要也
松亭山遵化州東北百二十里上多古松
中峰宛平縣西北
在香山之後以其居諸峰之中故名山之隂有晏
公祠翠巖寺永夀菴之陽有弘教寺俱稱名勝(天府
廣記)
挂月峰在盤山
峰上銳下削為盤山之最高者定光佛塔累其上
自來峰與挂月峰相連一名北臺舊有黃龍祖師
殿(盤山志)
蓮花峰盤山東臺也即九華峰一名削玉峰
聖祖御製詩有中盤遥望蓮花峰之句因名又嶕嶢峰上方
寺主山壁立千尺青削到地翠屏峰在天成寺後
王緱山云乃山之曲室殆非人間錐峰紫蓋北過
峽處獬豸峰在黑龍潭東南三里碎玉峰在鴈兒
嶺北
半天雲嶺宛平縣西三十里
鳥龍潭度高嶺即臥佛寺嶺名半天雲圓如髻度
一嶺一髻復起如是者十三始登其巔四面無草
石最可觀(宋彦山行雜記)
分水嶺宛平縣西四十里形勢廣闊山澗諸水至
此為二一為盧溝河一入房山縣界
羅㬋嶺宛平縣西六十里徑道極險行可二十里
望潭柘寺
十八盤嶺宛平縣西北八十里
山縈曲十八折(天府廣記)
鰲魚嶺宛平縣西北百餘里
漆園西北清水澗兩山如門行可二十里竒峭巃
嵸有嶺曰鰲魚(王嘉謨集)
大寒嶺宛平縣西一百四十里
青山嶺宛平縣西一百五十里山谷幽邃下臨清
泉
旛竿嶺宛平縣西一百八十里勢極孤峭
摘星嶺宛平縣西二百餘里
在府西高入雲霄(紀纂淵海)
度盧溝循房山而西到接待亭一望皆丹崖翠壁
峰最尊者為摘星嶺(阮旻錫上方山記)
綢兒嶺宛平縣西北五十里
孟嘗嶺宛平縣西北七十里
牛角嶺宛平縣西北八十里
叚家嶺三河縣東二十里
白泛嶺昌平州東二十餘里
神嶺昌平州南三十五里
神嶺一名三思嶺以高峻故名(燕都遊覧記)
唐家嶺昌平州南三十餘里
長城嶺昌平州西少南
北山上平衍西五里有嶺曰長城嶺上有方堞遺
址傳是秦皇所築有泉曰馬跑又西二里有了思
臺下臺而西又十里皆峻嶺也曰灰嶺者險倍於
長城又西八里有城是曰鎮邊兩旁皆山圍之南
曰碧駕曰通明北曰鷹揚曰岑落鎮邊西十里有
堠曰唐耳其南皆山中為衢路東曰六華之巖西
曰小神之山曰青利之山南有聚曰長峪又西五
里有巖曰德勝亦名鳳凰山西有觀音洞一名孤
松巖山南嶺曰西峪出山而北曰白鶴峰又折而
東曰青華山高矗雲漢人跡不到(薊邱集)
黃山一嶺昌平州西北二十二里又西北里許為
黃山二嶺
八達嶺昌平州西北六十五里
蘇嶺昌平州北四里
黃坎嶺昌平州東北七十二里
梯子嶺密雲縣東南十五里其形如梯
九莊嶺密雲縣北三十里
鮑邱水逕九莊嶺(水經)
北屋嶺懷柔縣東五十里有清風臺
大嵎嶺涿州西三十里
殺虎嶺保定縣南高岡
沙嶺薊州西北三十里盤山南麓也高一百餘仞
周六里泉水沿石竇而下滙為沙河
大嶺薊州西北六十五里
鐵嶺薊州北十里有羣岡稠叠懸澗深險上有石
色如鐵
鞍子嶺薊州東北五十里
氣鼓嶺平谷縣南十五里山形如鼓上常有雲氣
蘆兒嶺遵化州東五十里梨河出此
將邱嶺遵化州南三十里
臥龍岡宛平縣西北四十五里
石堅白蜿蜒如卧龍(天府廣記)
遼石岡良鄉縣治東金史作料石岡上有佛㙮(天府
廣記)
黃猶岡保定縣西南多林木可登眺旁有清泉環
繞
滴水巖宛平縣西四十里
滴水巖在萬山中懸崖千仞巖洞皆削成無縫(燕山
紀遊)
度仰嶺十八盤上黃牛岡口左萬丈溪右千仞壁
徑斷處架以棧過張公洞即滴水巖矣(長安遊記)
風口巖宛平縣西百餘里
風口巖兩山崌之如門踰磴數里折而西為王平
口(長安遊記)
白鹿巖宛平縣西北二十里
甕山西北越嶺嶺外連峰不斷一峰最異白鹿巖
也巖高數十丈嵌空欲墮中虚可旋兩車左隙如
櫺下視深窅不知所際遼時有仙人騎白鹿往來
斯巖故名(陳衎集)
瀑水巖房山縣東北三里
秘魔崖宛平縣西三十里
秘魔崖一名避魔崖大石嵌空幾二丈(王直集)
秘魔崖中空如室石如偃芝(客話)
菩薩崖宛平縣西二百里山畔有三石佛像
&KR1174;&KR1174;崖(一名溝溝崖)昌平州西德勝口西三里元時梵
宇綿亘凡七十有二入明僅存其五崖有八景曰
飛瀑垂簾寒泉漾玉危峰夏雪古洞春風磴道穿
雲松橋隠霧南川午月西寺子鐘
□&KR1174;崖下有菴曰瑞峰崖甚高危菴逼其踵崖有
三峰每峰一菴樹石皆甚竒(帝京景物略)
中峰位乎乾東峰位乎艮西峰位乎坤三峰左右
環拱為峰者二十有二所謂仙人玉女將軍步虚
玻璃五雲金華紫極皆以意名者也(肅松錄)
溝溝崖深山叠障秀石緣空三十餘里悉履石攀
葛始達山巔清流繚繞竒樹揚芬旁有蘭若數區
(王嘉謨集)
又有寒崖在灌石村西南觀音崖在渤海所搶風
崖在白羊城外琵琶崖在鎮邊城(州志)
棒棰崖密雲縣東北
鹿皮崖密雲縣西北五十四里
鸚鵡崖密雲縣西北五十五里
彈琴峽昌平州西北居庸關内
居庸關有彈琴峽水流石罅聲若調琴(獅子掌錄)
天門峽昌平州西北德勝口
梯雲峽昌平州西北&KR1174;&KR1174;崖
龍門峽遵化州南十里舊名獨固門
沽水南出峽岸有二城世謂之獨固門以其藉險
憑固易為依据兼壁昇聳疎通若門故得是名也
(水經注)
獨固門一名龍門上合下開開處高六丈許水自
懸崖傾瀉而下觸石成井奔盪之聲轟然若雷(名勝
志)
鸕鷀谷宛平縣西甕山
退谷宛平縣西香山東北
至水源頭一澗最深退谷在焉谷中小亭翼然曰
退翁亭亭前水可流觴東上則石門巍然曰烟霞
窟(天府廣記)
桃花谷宛平縣西四十里
寬佃谷在薊州
駱駝谷在房山縣
漿水峪昌平州東二十里
長水峪昌平州西北十六里
水峪昌平州西北十九里
湯峪昌平州西北二十里
養馬峪昌平州西北二十五里
晏磨峪昌平州北二十里相近有大峪小峪
麻峪昌平州東北二十五里
桃峪昌平州東北三十五里
赤菴峪昌平州東北七十里
挂甲峪懷柔縣東北三十二里舊傳宋楊延朗北
征嘗挂甲於此(天府廣記)
石盆峪密雲縣東北五十里有龍潭狀如石盆
崿峪涿州西北五十里
寨峪房山縣西南二十里
賈島峪房山縣西十五里
島初祝髮於瀛州法善寺後居房山西峪峪有石
菴是島故宅
峩眉峪房山縣西二十里
長溝峪房山縣西二十里
羊耳峪房山縣西北十二里
石門峪房山縣西北十五里
中和峪房山縣北十八里
川方峪薊州東二十五里一名禪房峪峪中龍泉
屈曲南流入沽河
黑塔峪在薊州西北盤山
龍虎峪遵化州南六十里
片石峪遵化州東北十二里
吕公洞在宛平縣西玉泉山
玉泉山有吕公洞下臨一潭廣丈餘山上有看花
臺卷幔樓(燕都遊覽記)
七真洞在宛平縣西玉泉山
寳珠洞在宛平縣西翠微山
洞石黑白點滲珠名以此(帝京景物略)
寳珠洞山右有龍泉菴龍廣寺再右接待寺下山
西入谷有證果寺再右有清凉寺(山行雜記)
太古洞宛平縣西戒壇
太古洞最勝列炬而入百乳千螺俱成佛像不知
其深幾里也(燕都遊覧記)
龐涓洞宛平縣西六十里
馬鞍山龐涓洞兩壁石乳瀝成物狀如畫旁扄石
門啟門以火燭之有石如龍沙擁為洲一井絶深
相傳與渾河通(客話)
仙人洞昌平州北中山口北一里
仙人洞在紅門内東山腰躡蹬而上洞口僅容一
人内若大厦石皆倒垂(燕都遊覧志)
又有神仙洞在州東北蔣山中清凉洞在黃泉峪
口重石洞華嚴洞思義洞俱在銀山井兒洞在妙
峰菴後朝陽洞一在銀山一在鎮邊城南門外天
橋洞在西山仙居洞在&KR1174;&KR1174;崖蓮花洞在妙峰菴
南黃花洞在蘇林口内握雲洞在虎峪山後石青
洞在顔老山(州志)
寒崖洞昌平州西南駐蹕山之西
寒崖勢如奥邃中多異草竒石灌木隨風揚芬(王嘉
謨集)
金洞密雲縣東八里元時嘗採金於此
廣慧洞密雲縣西北二十五里
冶仙洞密雲縣東北二十里地名驚破羅
山崖間有石門二扇不可開内有潺湲之聲(客話)
漿水洞懷柔縣東北百餘里深山中洞有水色白
如漿汲之不絶不汲亦不溢
孔水洞房山縣大房山東北
房山東北懸崖間有石竇如門中有積水人往往
聞絲竹音(燕山叢錄)
雷音洞在房山縣石經山
朝陽洞在房山縣
畿輔通志卷十七
