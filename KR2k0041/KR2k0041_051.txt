欽定四庫全書
畿輔通志卷五十一
寺觀
順天府
慈仁寺在廣寧門内大街明憲宗為孝肅周太后
弟吉祥建有二松相傳金時植後有毘盧閣左有
槐樹又有遼乾統三年尊勝石幢尚在析津日記
俗呼報國寺蓋先有報國寺在寺西北隅也每月
朔朢二十五日有市甚盛
海會寺在府東南明穆宗受釐之地萬歴中增修
愍忠寺在府西南唐貞觀十九年太宗憫東征士
卒於幽州城内建憫忠寺中有高閣諺云憫忠高
閣去天一握是也東西有磚塔高可十丈云是安
禄山史思明所建又有唐重脩舍利記二蘇靈芝
行書寶塔頌俱存
本朝康熙年
聖祖御書匾額曰大雄寶殿曰覺路津梁曰不二法門曰藏
經閣凡四處
觀音寺在府西南五里玉河鄉中有杭州上天竺
觀音大士古像明天順成化間相繼重修
本朝康熙年
聖祖御書寄興高遠四字
仙露寺在府南菜市西地名千邑遼時建
功德寺在府西即元護聖寺也有古臺三相傳元
主遊樂更衣處
清化寺在府東明宣德壬子建正德癸酉重修
隆善寺在府西北明宣德中建賜額
大慈恩寺在府西海子上舊名海印寺明宣德四
四年重建改今名
靈雲寺在府南十里明天順元年賜額
大覺寺在府西北三十里明宣德二年改建正德
十三年重修
法林寺在府西南十二里舊名竹林寺明景泰四
年改建
淨明寺在府西南三十里明宣德八年改建
寶林寺在府西南四十里明正統二年改建
萬福寺在府西南五十里明正統二年改建
清涼寺在府西三十里舊名盧師寺明正統十一
年改建
五華寺在府西四十里舊名圓殿寺明宣德三年
改建後又改廣惠寺
法海寺在府西四十里舊名龍泉寺明正統四年
改建
本朝順治年
世祖御書敬佛二字
廣通寺元為法正寺在府西北二十里明正統五
年重修
壽光寺在府西北三十五里舊名震音寺明正統
十三年改建
碧雲寺在府西元耶律阿勒錦建明正德十一年
内監于經拓之為寺巖下有泉從石罅中出淙淙
若琴筑亭曰聽水佳處亭前有池種白蓮百本池
邊修竹成林明神宗題水天一色
本朝康熙十七年
聖祖御書激湍二字
戒壇寺在府西西山最深處唐武德中建舊名慧
聚明正統間易名萬壽
本朝康熙十七年
聖祖御書清戒二字賜焉
按辛齋詩話西山巖麓無處非寺遊人登覽類
不過十之二三爾王子衡詩西山三百七十寺
正德年中内臣作何仲默詩先朝四百寺秋日
徧題名鄭繼之詩西山五百寺多傍北邙岑其
後增建益多難更僕數今止就耳目所最著者
標出餘不悉載
明因寺在天壇北明天順中建中有釋貫休所畫
羅漢十六軸董其昌書佛成道記
慈源寺在三里河南明正統初建成化中重修
天慶寺在慈源寺西原遼永泰寺元至元壬申重
建明宣德中重修
安國寺在天慶寺西明天順元年建
竹林寺在宣武門外遼清寧八年楚國大長公主
捨私第為之賜名竹林
長椿寺在宣武門外西南明萬歴四十年孝定皇
太后建以居水齋禪師寺有滲金多寶佛塔高一
丈五尺
千佛寺在德勝門北明萬歴初孝定皇太后建
廣恩寺在德勝門遼為奉佛寺在白雲觀西南明
正統間改建
真覺寺在阜城門外明永樂中建成化九年詔累
石臺高五丈上列塔五各高二丈
雙林寺在阜城門外二里明萬歴四年建
慈慧寺在阜城門西二里萬歴八年蜀僧愚庵創
後有蜘蛛塔蜀太史黃輝有碑記其事
慈壽寺在阜城門外八里莊明萬歴丙子為慈聖
皇太后建賜名慈壽勅大學士張居正撰碑有塔
十三級又有寧安閣閣榜慈聖手書後殿有九蓮
菩薩像
定慧寺在阜城門外八里莊西康熙年
聖祖勅建
廣通寺在西直門外康熙年
聖祖勅建
御題匾額曰抱荃恩曰息心淨行曰慈燈普照凡三處
萬壽寺戒壇在西直門外七里廣源閘之西明萬
歴五年建即唐聚慧寺寺懸永樂時所鑄大鐘内
書華巖八十一卷名曰華巖鐘
本朝康熙五十二年
聖祖勅修
御製碑文禁止採鑿煤窑勒石以垂不朽焉
應真寺在西直門外舊名五塔寺康熙年重修
極樂寺在西直門外高梁橋四三里元至元間建
韋公寺在左安門外二里明正德時常侍韋霦建
亦名宏善寺
法藏寺在右安門外東南隅舊名彌陀寺金大定
中建明景泰二年改建今名北地多風故塔皆實
惟此寺彌陀塔可登
天寧寺在廣寧門外元魏孝文時建名光林寺隋
仁壽間曰宏業寺建塔藏舍利唐開元中改曰天
王寺金大定中改大萬安寺明宣德中改天寧寺
正統中改萬壽戒壇今仍名天寧寺内有塔高十
三尋四周綴鐸以萬計音無斷絶
清梵寺在
暢春園東康熙年
聖祖勅建
御題匾額
漙仁寺在
暢春園西康熙五十二年
聖祖勅建
御製碑文以紀焉
恩佑寺在
暢春園東北隅雍正元年建
佛泉寺在黑龍潭西舊名大覺寺雍正二年奉
勅重建
賜額佛泉
弘光寺在香山明宣德中内侍鄭同建同高麗人
倣其國毘盧殿制作圓殿門内松徑盤折最為幽
勝
本朝康熙年
聖祖御題匾額一曰慈雲常蔭一曰光明三昧
延壽寺在韓家山明永樂時内臣剛鐵靖難葬此
顯應寺俗呼皇姑寺明正統八年駕出紫荆關親
征額森陜西吕尼叩馬諫而死及復辟乃為建寺
賜額保明寺
本朝康熙年
聖祖勅修
御製碑文勒石以紀
御題匾額曰杖泉花雨曰水心栢子曰挂衲翻經凡三處
香山寺在宛平縣香山金大定中建明正統間内
侍范宏重修或云即金章宗會景樓也山有祭星
臺護駕松夢感泉皆章宗遺跡有二碑載遼中丞
阿勒錦捨宅始末左側有軒明神宗題曰來青軒
本朝康熙十六年
聖祖御書普照乾坤四大字後有藏經閣
聖感寺在宛平縣平坡山上元建平坡寺明宣德
中改名圓通
本朝康熙十六年
聖祖御題匾額一曰聖感一曰敬佛一曰制毒龍復
御製碑文以垂不朽
按緱山集由常明庵出杏子口至平坡寺所謂
盧師清涼翠微善應靈光諸寺皆在焉
嘉禧寺在宛平縣杏子口西又東三里有福田寺
潭柘寺在宛平縣潭柘山相傳本青龍潭開山時
青龍避去潭平為寺燕人諺云先有潭柘後有幽
州此寺之最古者天府廣記云即晉之嘉福唐之
龍泉寺也亦名岫雲寺
本朝康熙年
聖祖勅修
御賜匾額曰清淨莊嚴曰天王殿曰毘盧殿曰戒壇曰大悲
壇曰翠嶂丹泉曰香林淨土曰倚松恬澹曰松竹
清泉曰松竹幽清凡十處
華嚴寺在宛平縣裂帛泉南左有洞曰翠華中有
石牀可憩息明正統中建
玉泉寺在宛平縣玉泉山又西有補陀寺北有金
山寺
壽安寺在宛平縣壽安山本唐兜率寺殿前有二
娑羅樹相傳來自西域元至治元年建中有卧佛
二亦名卧佛寺
棲隱寺在宛平縣仰山金大定十二年建
昊天寺在宛平縣西金大定四年建明正統四年
王振修改名隆恩寺
鷲峰寺在宛平縣西城牆畔即唐淤泥寺鷲峰者
唐僧之號也有貞觀二十二年唐人所書心經石
刻尚存舊供旃檀佛相以異著聞元學士程鉅夫
有記今在
皇城内旃檀寺中
法雲寺在宛平縣金山口二十里妙高峰下寺有
雙泉滙於方塘曰香水金章宗設八院之一也草
際有碑題香水院三字尚存
圓教寺在宛平縣西城康熙年
聖祖御題匾額一曰日映金雲一曰真如境
弘恩寺在良鄉縣康熙五十六年
聖祖御書匾額曰大願慈航復
御題七言律詩一首勒石以紀
壽因寺在良鄉縣康熙五十七年
聖祖御書匾額一曰花臺止水一曰大悲慈航
天王寺在良鄉縣治東南置僧會司於内
護國寺在良鄉縣琉璃店東北
三佛寺在固安縣治西置僧會司於内
龍泉寺在固安縣知子營
精嚴寺在永清縣北街置僧會司於内
三塔寺在永清縣城外東南唐時建武后時石幢
尚存
隆慶寺在永清縣西遼乾統九年建
定覺寺在東安縣西北七十里常道鄉唐垂拱三
年賜額遼天慶間復建金大定元年重修
廣善寺在東安縣治即唐靈應寺明宣德中重建
正統十四年賜額
寧國寺在東安縣留犢里金大定二年建
淨安寺有二一在東安縣惠化鄉明宣德八年建
一在通州治東南金大定十三年建明萬歴間修
廣嚴寺在東安縣西邑人孟仕仲捨宅改創明崇
禎十四年修
本朝康熙十年重修
靈巖寺在東安縣東北五十里鳳河之南金大定
五年僧洪寶建
隆興寺在香河縣治西
本朝康熙八年重修
鐵佛寺在香河縣東南
靖嘉寺在通州治東舊名慈恩寺元至元二年建
明初置僧正司於内
佑聖教寺在通州舊城内西北隅浮圖十三級創
於唐貞觀七年歴五代遼金元而始成為州之巨
觀
寶通禄寺在通州新城南門外明天順七年重建
賜額
太平寺在通州新城西門外元至正時重修
給孤寺在通州城東元至正間建
廣濟寺在寶坻縣西街置僧會司於内
洪福寺在寶坻縣平正橋西北古刹也層閣高聳
虬松遠蔭渠水經其前
香巖寺在昌平州永豐屯舊名彌勒院
本朝康熙五十九年重建改今名殿中
聖祖賜額菩提二字復
御製碑記
勅侍讀王圖炳書以勒石焉
瑞光寺在昌平州治後明成化十年建
神壽寺在昌平州新城内
昭聖寺在昌平州治西北唐乾符中建
普雲寺在昌平州西北湯峪川遼天慶間建
香水寺在昌平州西南漢建武五年建
上方寺有二一在昌平州南一在州境駐蹕山上
有十八盤
流沙寺在昌平州鞏華城北門外元皇慶中建
遊覺寺在昌平州漢中興時建
聖壽寺在昌平州東北唐乾符六年建
法華寺在昌平州東北四十里銀山鐵壁之麓一
名大延聖寺金天會三年建明正統十二年重修
寶雲寺在昌平州駐蹕山
昭化寺在昌平州南五十里玉泉山山麓泉石清
潔可愛
鐵壁寺在昌平州銀山鐵壁下
龍興寺在密雲縣北唐時建元大安中重修俗名
鎚塔寺明洪武十六年置僧會司於内
本朝康熙四十一年
聖祖賜額龍興寺
御書匾額廟前曰洛伽仙境正殿曰般若相眞武閣曰神武
鎮
御書房曰横翠凡四處
香巖寺在密雲縣東二十五里元至正中建内有
銀杏一株俗名白果
大安寺在密雲縣東北五十里舊名白猿院北齊
五年建金承安四年重修
普濟寺有二一在密雲縣東北八十里遼天統五
年建靖寧二年重修内有顯公和尚祠一在霸州
東門外元至正二年建置僧正司於内
觀雞寺在密雲縣東北一百八十里霧靈山下有
觀雞仙人蹟
砙堂寺在懷柔縣東八十餘里漢時建名曇泉寺
明正德已邜改今名
資福寺在懷柔縣北十五里紅螺山麓舊名大明
寺金皇統初建明正統中重修
定慧寺在懷柔縣北十八里山麓寺中建萬壽齊
天二塔今塔廢
福聚寺在涿州北挾河村康熙五十四年
聖祖賜額六十年重修
勅内閣學士蔣廷錫撰文立石以紀
雲居寺在涿州東北隅内有浮圖高二十餘丈周
圍三十餘步
智度寺在涿州雲居寺前内有浮圖高二十餘丈
周圍三十步又一臺高二丈廣百五十步唐時建
碑刻尚存
普壽寺在涿州東三里一名清涼寺内有浮圖高
十丈又一臺高二丈餘周圍二百步
延壽寺在涿州北十里湖梁店明萬歴三十四年
僧道安建置僧正司於内
福勝寺在房山縣東北明洪武間建置僧會司於
内
木巖寺在房山縣西南十八里梁天監中建明嘉
靖中重修
上方寺在房山縣南五十里即兜率寺兩崖之間
鑿石為磴攀絙而上山峰環列絶頂有泉如斗汩
汩不窮
寶巖寺在房山縣瓦井村
雲居寺在房山縣石經山下寺有唐開元十年石
浮圖銘開元二十八年山嶺石浮圖後記今並存
南麓即西天寺塔下有石經窟其後則香樹林
靈集寺在文安縣莊頭村内有浴佛庵藏經閣後
有漢時古檜二株
興國寺在文安縣柳河
觀音寺在大城縣城内西北坊明正統中立僧會
司宏治己丑重修
海月寺有二一在大城縣南四十里李坦鎮明成
化二十年建一在縣北十五里樓堤村明嘉靖二
十五年建
獨樂寺在薊州治西始建未詳遼時重修中有傑
閣設十一面大士像
雲泉寺在薊州城東南十里
香林寺在薊州城北二里翁同鵝泉流峙左右為
薊之最勝處
千像寺在薊州北二十里九華峰下唐開元中建
於石上刻千像故名又名祐唐寺
雲罩寺在薊州盤山之巔舊名降龍菴唐道宗太
師建明萬歴賜今名東嶺有舍利塔又有黃龍祖
師殿每歲除有佛燈之異
本朝康熙十七年
御書盤山秀峰四字
普濟寺一名甘泉寺在薊州中盤唐太和中僧曉
芳結茅於此遼金元重修
本朝康熙中僧明德增葺
聖祖有事
園陵嘗駐蹕於此題詩中盤因勒石於殿左侍郎沈荃碑
記
感化寺在盤山舊名寶積寺唐貞元中建明成化
年賜名廣濟寺
天成寺在盤山唐建遼名福善寺
香水寺在盤山唐建有盧綸碑記
雙峯寺在盤山有石碣載唐貞觀中尉遲敬德監
造明萬歴中重修
雲静寺在盤山原名静業菴
本朝康熙四十三年
聖祖勅賜為雲靜寺淨室内奉
御書清風二字
萬松寺在盤山原名李靖菴
本朝康熙四十三年
聖祖勅賜為萬松寺
盤谷寺在盤山即青溝禪院康熙十年僧智朴建
中有秋月堂侍郎沈荃書四十三年
聖祖勅賜為盤谷寺
正法寺在中盤康熙年僧大博修葺殿前有
聖祖御書碑方丈
御書門外一峯四字
少林寺在中盤元至元時建明成化嘉靖年修
本朝康熙年僧本住增葺
開仁寺在熱河小南門康熙年
聖祖賜額
静妙寺在熱河藍旂營康熙年
聖祖賜額
安禪寺在熱河十八里汰康熙年
聖祖賜額
星龕巖寺在熱河小營康熙年
聖祖勅建大殿
御書星龕巖三字
峭壁寺在熱河化育溝康熙年
聖祖御書匾額正殿曰天半香林八角亭曰森萬象
穹覽寺在熱河哈喇河北康熙四十三年
聖祖賜額有
御製碑記近寺又有□霄觀坊樓上
聖祖御題匾額一曰興州勝境一曰紫塞春臺
溥仁寺在熱河河東康熙五十二年
聖祖賜額復
御製碑文勒石以紀
菩薩寺在熱河廣仁嶺殿中有
聖祖御題匾額曰妙德慈光
臨泉寺在平谷縣東高村東遼時建嘉靖二十七
年重修俗稱高村寺
香嵐寺在平谷縣漁子山寨南二里金明昌三年
建明嘉靖二十四年重修俗稱獨波峪寺
慈福寺在平谷縣山東莊西北十五里明正統九
年建正德四年重修俗稱山東寺
禪林寺在遵化州五峯山殿角有碑剝蝕猶姚秦
時重修文也姚秦稱瑞雲山雲昌寺遼改今名山
畔懸石曰雞鳴石近寺古松夾徑極峯嶺溪壑之
勝
福泉寺在遵化州西北唐貞觀年建今呼為湯泉
寺
資福院在安定門外康熙六十年
聖祖勅建
御製碑文以垂不朽
慈育院在宛平縣
聖祖御題匾額一曰慈育羣生一曰鹿苑星龕
廣福禪院在東安縣西北五十里金天會中建
大悲禪院在東安縣閻家垈金天會六年修
石鐙菴在府西南隅舊名吉祥寺明萬歴丙午重
修掘地得石幢式如鐙臺上刻唐人所書般若心
經一部改名石鐙菴
晉陽菴在宣武門外有古銅大士像高三尺餘下
有欵識云大唐貞觀十四年尉遲敬德監造後移
受水塘古佛菴菴壞移稽山會館
摩訶菴在阜成門外八里莊明嘉靖丙午建
雀兒菴在潭柘寺後金章宗彈雀於此即行幄建
菴
聖水菴在遵化州南
清芳菴在
圓明園東雍正元年
勅建
天仙廟在
圓明園西雍正元年
勅建
玉皇廟在宛平縣
聖祖御書匾額曰萬象同瞻
碧霞元君廟在左安門外東南弘仁橋明成化中
建
按都人最重元君廟其在西直門外萬泉莊者
曰西頂康熙四十七年
聖祖勅修
賜額廣仁宫在永定門外者曰南頂在草橋者曰中頂在東
直門外者曰東頂在安定門外者曰北頂各府州
邑皆立祠祀遵化州景忠山元君廟
世祖勅修懷柔縣&KR2169;髻山元君廟康熙四十三年
世祖御書匾額曰敷錫廣生五十二年復建玉皇閣
御書匾額曰清虚眞宰俱有
御製碑文勒石以紀此外則涿州之北關春秋廟會男女奔
趨絡繹素稱最勝
龍尊王佛廟在昌平州湯山中
聖祖勅建有
御製碑記
元靈宫在
南苑順治年
世祖勅建
朝天宫元之天師府也在府西明宣德間改建凡
大朝賀於此習儀
靈濟宫在西長安門稍北明永樂十五年文皇有
疾夢二真人授藥疾頓瘳乃勅建祀封玉闕眞人
金闕眞人有英宗御製碑記
崇眞萬壽宫在府南蓬萊坊元至元中建賜額俗
名天師菴
靈佑宫在府南山川壇後
昌運宫在南直門外御河橋南康熙五十二年
重修
瑞雲宫在房山縣西北二十餘里金太祖陵側今
圮遺址尚存
隆陽宫在房山縣西南石窩店南明時建
神樂觀在天壇西南明永樂十八年建處樂舞生
之有事於郊廟者領以提點知觀隸太常寺
延祐觀在府東明洪熙七年建
崇禎觀在府正東坊明内監張政捨宅改建正統
十四年賜額
清虛觀在府北日中坊明景泰二年建相近有廣
福觀
五嶽觀有二一在府北明宣德中建一在文安縣
東
白雲觀在府西南西便門外舊名太極宫金時建
太祖聞東萊邱處機有道行召對皆敬天愛民之
言太祖嘉納之命居於此改名長春宫明正統間
重修改今名都人正月十九日致酹祠下謂之燕
九節
聖祖賜額曰紫虚眞氣曰大智寶光曰駐景長生曰琅簡眞
庭凡四處
玉虛觀在府西北十五里明正統時總兵石亨捐
建
靈應觀在玉泉山東南依崖壁間為之前累石為
臺臺下甃方池池上有小室揭曰靈淵又前有小
溪環抱景最幽奇
佑民觀在通州張家灣内有玉皇閣明嘉靖十四
年從道官周從善請賜觀名佑民閣曰錫禧
慶峯觀在密雲縣南元時建明洪武十六年道人
郭東峯重修
清都觀亦名洞眞觀在密雲縣西北十里金大安
二年道士杜宗道建元至元時改為洞眞宫明洪
武二十一年置道錄司居者百餘人
霞峯觀在密雲縣北四十里元初道士魏志和建
延祐五年周道昌重修
棲雲觀在薊州盤山紫峯下爽塏明秀號曰中盤
延祥觀在平谷縣東北二十里元至元中邱長春
過此觀中有枯栢捫之復榮
永平府
隆教寺在府城南一里明洪武初僧吉巖建景泰
五年勅賜寺額
本朝順治六年都御史蔡士英重修規模壯麗為永平
第一名刹
開元寺在府城南臺山上明永樂七年僧洪聲建
弘治中僧本玉重修
白雲寺在府城北三十里安山元時建明正統間
重修勅賜寺額
白塔寺在府城西八里元時建
宣覺寺在遷安縣東金時建設僧會司於内
清寧寺在遷安縣南十五里金時建明正統十年
重修
聖泉寺在遷安縣南龍泉山以禱雨有應而名
大雲寺在遷安縣西南唐時建中有大松生於石
井
金山寺在遷安縣西北金山下臨灤水晩霞掩映
色如浮丹
開福寺在遷安縣北明宣德中建
松棚寺在遷安縣之白道子嶺有古松蔭畝許故
名
秋月寺在撫寧縣北天馬山西嶺上明嘉靖中建
山舊無泉邑人楊爾祚創僧舍鑿井得泉有二魚
純白立石紀之
金峯寺在撫寧縣北明正統四年建
望海寺在撫寧縣東南五十里山崖傍鑿有佛像
三
雲崖寺在撫寧縣東北五十里卧龍灘之濱
崇興寺在撫寧縣山海關西北
温泉寺在山海關西三十五里有温泉因名
源影寺在昌黎縣治西北二百步不知所始中有
塔有井井在塔下其水獨重而甘
道者寺在昌黎縣西北道者山
休涼寺在昌黎縣北仙人臺西上水巖有天池冬
夏不竭
仙化寺在昌黎縣北上水巖前井兒峪松柏若海
濤萬頃其突如盤谷羣峰環之
寶峰寺在昌黎縣北八里俗名水巖寺有唐佛頂
尊勝幢記開元灌頂國師不空奉詔譯遼保寧元
年立石
廣福寺在灤州南門外金大定中建
法寶寺在灤州南十里遼時建
蓮臺寺在灤州南二十里唐時建
白馬寺在灤州南二十里金大定中建
延慶寺在灤州南三十里唐時建
清水興國寺在灤州南五十里元至正中建
勝巖寺在灤州南五十里元至順中建
雲居寺在灤州西南四十里金大定中建
畢家寺在灤州西南七十里遼乾統中建
壽聖寺在灤州西南八十里元至正中建
洪覺寺在灤州西南九十里金大定中建
魯家灣寺在灤州西南一百里唐時建
華巖寺在灤州西五十里遼壽昌中建
巍峰山寺在灤州西五十里金時建
西套里寺在灤州西七十里遼壽昌中建
黃土院寺在灤州西七十里
風山寺在灤州西八十里遼時建
興福寺在灤州西九十里金大定中建
興國寺在灤州西一百十里唐時建
薦福寺在灤州西北金時建古松二株枝幹連屬
其下可坐百餘人
偏涼寺在灤州北五里横山東明景泰中建其寺
山水環注林壑幽勝
福巖寺在樂亭縣西北隅元至元中建
隆迴寺在樂亭縣西南四十里唐貞觀中建
鶴天寺在樂亭縣西南二十里元至元中建
靈澤寺在樂亭縣西二十五里金明昌中建
淨業寺在玉田縣置僧會司於内
觀音寺在玉田縣東八里獨樹莊相傳建自唐時
西南隅有酸棗一株大數十圍枯而復榮歴久愈
茂至今結實離離然
天宫寺在豐潤縣西南三里遼清寧初建有塔一
十三級初名南塔院壽昌三年賜額極樂院金與
宋修好行府悉寓於此天會五年勅加天宫寺
本朝康熙二十三年重修
弘法寺在豐潤縣治西唐顯慶元年建明初有古
鐘甚大自還鄉河流下居民取之建樓懸之今置
僧會司於内
甘泉寺在豐潤縣北二十里元至正中修
觀雞寺在豐潤縣北四十里寺内大堂可容千僧
翠峰寺在豐潤縣北五十里水潞村金貞祐初建
中有二石柱雕八龍天將雨龍頭晶晶有水珠居
民遇歲旱輒往占侯
通明宫在遷安縣東三里元時建明景泰中千戸
侯賀增修弘治中道士金得長薛洞庭重修
棲雲宫在遷安縣西三十里唐貞觀時建
紫陽觀在府治東南
昊天觀在遷安縣東南隅明洪武初道士楊柏川
建萬歴間指揮彭萬里重修設道會司於内
上清觀在遷安縣西北一百里宋時建
尋眞觀在撫寧縣北二十里桃花峪内有紫霞洞
小蓬萊閣每花時遊觀者無虛日
保定府
永寧寺在府治南元中統二年建貯佛經五百卷
清覺寺在府治東南元至元間建置僧綱司於内
崇慶寺在府城北關外元至正中建東廡下有大
槐可十圍元時所植
淨土寺在府治西創建無攷
靈雨寺在府治西關外
延慶寺在清苑縣東閭村漢永昌中建
壽聖寺在清苑縣百塚村北齊建原額智雲宋改
今名
大覺寺在滿城縣北金天會中僧圓宗為菴奉母
大定間拓為功德院明洪武初易名曰寺置僧會
司於内
石佛寺在滿城縣南唐貞觀中建
環山寺在滿城縣北元至元中建
龍泉寺在滿城縣東故老相傳建自隋唐四無牆
垣古木森列後有雞距泉右有紅花泉上通一畝
泉河水環繞為游賞勝地
聖教寺在滿城縣西抱陽山下隋時寶教院也唐
張說增修
定惠寺在滿城縣抱陽山上隋開皇中建唐大歴
中始成左有精舍上有寶坊
興國寺在安肅縣東明洪武時建置僧會司於内
永安寺在安肅縣高林營内貯藏經一部
鐵瓦寺在定興縣南四十里明正德九年僧高德
真建屋瓦羅漢皆鐵冶故名
永傳寺在定興縣東江村明楊繼盛讀書處
萬壽寺在定興縣西江村明鹿善繼講學於此禪
室皆寓生徒僧行亦尚儒雅書聲逹旦者三十年
沙邱寺在定興縣石柱村明天啟六年地震柱頂
上石落地一夜完好如初人皆以為神力
開善寺在新城縣城内東南隅
興福寺有二一在新城縣東十五里一在新城縣
西五里
聖壽寺在唐縣東關唐龍朔中建
風山寺有二在唐縣西唐河畔一在山上一在山
麓金大定中建
法果寺在唐縣西寺前有塔唐垂拱中建高數十
丈
靈源寺在唐縣北靈源山唐上元二年建
甘露寺在唐縣北馬耳山前相傳有石臼烏臼二
禪師居此
延禧寺在唐縣東南隅明萬歴間勅建一名十方
院
醴泉寺在唐縣西南
宛陀寺在唐縣西北父子山南
柏巖寺在唐縣西北柏巖山下有柏巖禪師詩竝
賈島詩刻石
靈光寺在博野縣東南宋村唐高宗建塔賜名明
洪武中重建
彌陀寺在博野縣西金大定間建
雲巖寺在博野縣西北明洪武中建寺中有古柏
壽聖寺在慶都縣治西明洪武中建
天寧寺在完縣南舊有寶塔明初塔壞王淮增修
之名天寧寺置僧會司於内
崇光寺在完縣北唐貞觀中建内有方石長三尺
面皆黃雲識者言中有美玉明易州道以百人取
之不能動今仍存
白馬寺在完縣東八里創建無攷隋孔德紹有遊
北平白馬寺詩
演法寺在完縣西寺北有大悲山僧巒聳翠南有
筆架山青峰插天中建道場規模壯麗寺外泉潺
潺石峽關鎖為西山第一叢林
稽古寺在完縣西十六里唐開元中安國侯陳思
傑因三藏法師元奘葬母骨於此建寺名寄骨後
有三藏舍利塔明天順間重修易名稽古寺
法雲寺在完縣城内東北隅城垣圍繞古木森列
西臨蓮池幽靜絶塵
太子菴在完縣伊祁山山有龍潭世傳梁昭明太
子得道處成化時僧通玉建
雙泉寺在完縣西北小黃峪村周圍山列如屏寺
畔雙泉噴湧故名創建無攷明嘉靖中重修
寶寧寺在蠡縣治西南隅元至元二年建明洪武
二年重修成化間重修有鐵佛一尊高二十四尺
獅子長十八尺
上清涼寺在蠡縣西南元至元中建
臺頭寺在束鹿縣治西北元泰定中建
珍珠寺在束鹿縣舊城創建無攷
本朝順治十八年重修置僧會司於内
永慶寺在束鹿縣北宋皇祐五年建
天寧寺在安州治北後魏時建元廢明宣德中重
建
古塔寺在安州邊吳村後魏時金衣僧人建
昊天寺在安州曾家村隋唐古刹明宣德間重修
興德寺在高陽縣孟仲峯宋熙寧時建明洪武中
重修
楞嚴寺在高陽縣趙通村有浮圖宋宣和中建明
宣德中重修
天雲寺在高陽縣季郎鄉元至正間建明正統中
重修其經始時有慶雲見天際因以名寺
開元寺在高陽縣東舊城隋大業間建
金山寺在高陽縣東二十五里唐開元中建明正
統成化聞相繼重修
福興寺在高陽縣東南四十里宋祥符中建
壽恩寺在高陽縣東南二十五里宋咸平間建明
正統中僧文澄重修
淨業寺在新安縣西十八里唐大德七年建即古
三臺城遺址明宣德六年重修
保安寺在新安縣北明隆慶中建有塔高數十丈
靜忩寺在新安縣西北金章宗元妃香火院明宣
德間重修
沛恩寺在新安縣康熙年
聖祖賜額
五龍宫在蠡縣城西隅前有池名聚龍池
北極層觀在安肅縣故遂城北宋楊延朗建延祐
間重修左置臨瀑亭
天慶觀在安肅縣東北宋祥符時修
建福觀在定興縣百樓村其地即漢公孫瓚避世
築城以自固者由唐及宋遺址猶存金始為道院
聚仙觀在定興縣東唐開元時建
九崚觀在唐縣西七十里葛洪山前宋政和元年
建
玉華觀在唐縣西十五里
本朝順治三年重修
老人觀在祁州東南志載宋時定州王老深州趙
老晉州李老趙州馬老祁州馮老五人創造殿宇
以生鐵鑄瓦梁棟繪五綵因名
河間府
資勝寺在府治東明洪武中因舊重修
金剛寺在府城興義坊今惟塔存
潮海寺在府城西北二十五里台頭村唐貞觀中
建
景夢寺在府城西北大同衛東塔在民舍中元至
元間建
福泉寺在獻縣治西明洪武初建永樂三年重修
白鶴寺在獻縣又名白馬寺唐沈佺期有樂成白
鶴寺詩
勝業寺在阜城縣西南明洪武中建
金燈寺在阜城縣東北
能仁寺在肅寧縣治東明永樂間建
福田寺在肅寧縣東南二十里
度釋寺在任邱縣西漢時建明嘉靖甲午移城中
水月寺在任邱縣石門營唐時建
青雲寺在任邱縣西大務金大定間建
開元寺在任邱縣鄚城東南唐開元間建
興化寺在交河縣西北唐貞觀初建明洪武間重
建正統初重修又東北有興華寺福海寺
化城寺在交河縣薛家窩地方
本朝康熙四十二年
聖祖賜額
寶林寺在寧津縣東
龍泉寺在寧津縣治東北舊名海螺寺明洪武年
建
開福寺在景州治西北明洪武中建前有古塔隋
文帝造
安興寺在景州孫家鎮
大乘寺在吳橋縣治西南明宣德年建
天臺寺在吳橋縣北
燈明寺在東光縣東
普照寺(一名鐵佛寺)在東光縣西南隅明永樂中建有
鐵佛長二丈五尺圍一丈五尺
天津府
海光寺在府南關康熙四十四年建初名普陀寺
五十八年
聖祖賜額今名殿内
御書隨處潮音四字匾額官商捐金修葺殿宇弘敞四圍植
柳萬株
孤雲寺在府城外舊名白廟
本朝康熙四十八年
聖祖賜額曰孤雲寺
湧泉寺在府南門内
望海寺一在府城外河北岸一在利民場畢孟鎮
西二十里一在越支場宋家營西北三里一在濟
民埸
興國寺在青縣故興濟縣東南一里明宣德九年
僧悟諒創建
洪音寺在青縣東北
觀音寺在青縣古城明宣德成化年修
湧泉寺有二俱在靜海縣一在大直沽一在小直
沽明成化渡此宣宗征樂安州渡此錫金幡二
桃灣寺在靜海縣東南
開元寺在舊滄州城内有鐵獅子相傳周世宗時
有罪人鑄以贖罪今寺廢獅亦殘缺
水月寺在滄州西南周廣順中建明宣德中移建
州北五里正統中建千佛閣嘉靖中於閣下鑄大
佛三尊高丈八尺
封禪寺在滄州城内周廣順三年張藏英來歸太
祖令館於封禪寺
興化寺在南皮縣治東北隅明天順五年建
福泉寺在鹽山縣大南門内偏東明洪武間建寺
前有井甘而冽故名舊在小南門外弘治間移建
今處
玉佛寺在慶雲縣内有玉彌勒二像法相莊嚴一
為北齊天保八年造一為武平六年造
天宫寺在慶雲縣西南隅唐太和中建
靈慈宫在府河東元至元間建
崇真宫在青縣故興濟縣東弘治十一年勅建
天妃宫在靜海縣宋宣和中遣使高麗中流遭風
賴神以免使者歸上其事於朝詔立祠有邱濬碑
記
朝陽觀在府城内
丹陽觀在府治西南
太虛觀在府東南明成化間建
永保觀(一名昊天觀)在滄州南關明萬歴年原設運學
後改今觀
畿輔通志卷五十一
