欽定四庫全書
畿輔通志卷四十九
祠祀(寺觀附)
古者天子祀天地社稷山川百神諸侯祀社稷境内
山川及因國之無主後者百辟卿士之有益於民者
列於雩祀有道有德者祭於瞽宗五祀社蜡通乎庶
民蓋功德在人則祀之而周官大宗伯頒祀於邦國
都家鄉邑王畿之内都宗人家宗人掌令禱祠既祭
復命則鄉遂公邑之典祀皆命於天子可知矣自漢
唐及前明有司所掌秩祀惟社稷及風雲雷雨山川
分祭於二壇鄉先生及循吏春秋從祀於學宫忠孝
節義之祠或歲時致禮其他羣神羣祀則士民各因
事禱祠而不領於有司我
皇上稽古典禮特建風雲雷雨龍神諸祠及怡賢親王
祠賢良祠於
京師且
詔直省郡州縣各立先農壇每歲孟春守土之吏大小畢
至率薦紳耆老共行耕籍之禮凡吏於土者皆宜震
動恪恭於祀事以稱
聖天子懷柔百神阜康衆庶兆民之至意而况畿甸之中
觀感尤切者乎謹譜禮官命祀以及衆所建置前哲
明神之祠以示有其舉之而莫敢廢焉至於浮圖老
子之宫崇閎廣麗歴有年所者則古蹟具存亦人民
所萃聚不可以勿籍也乃附記於後焉
順天府
社稷壇(位向詳各州邑京師卷祀同)
風雲雷雨山川壇(位向詳各州邑京師卷祀同)
按漢唐宋風雷雨皆各立壇以祭均未及雲明洪
武二年詔風雲雷雨合為一壇六年風雲雷雨山
川共為一壇八年又以城隍合祭於壇
本朝康熙五十四年
勅建風伯雨師二廟雍正六年各立廟以祭
先農壇(位向詳各州邑俱京師卷在東郊)
雍正四年八月奉
勅直省舉行耕耤禮各該地方設立
先農壇自雍正五年為始每歲仲春亥日府尹督撫
及府州縣衛所等官率所屬及鄉耆老農詣壇虔
祀各官次第扶犁老農終畝所以豐登大有歲歲
頻書
郡厲壇在各州邑北郊清明中元下元日祭又里
社壇在各村社祀土穀之神鄉厲壇亦在各村社
二壇俱鄉父老祀
都城隍廟(位向詳京師卷)清明中元下元專祭春秋祭風雲
雷雨壇請神位復合祭二次(各州邑祀同)
關帝廟(位向詳京師卷)春秋仲月戊日二祭五月十三日一
祭(各州邑祀同)
旗纛廟(位向詳京師卷)霜降日祭各州邑廟多廢同日於演
武場迎祀
火神廟(位向詳京師卷)春秋仲月上旬戊日祭(各州邑祀同)
龍王廟(位向詳各州邑京師卷祀同)
馬神廟在府治西北春秋仲月上旬戊日祭(各州邑祀
同)
都土地廟在府治西北春秋仲月上旬戊日祭(各州
邑祀同)
八蜡祠在府治東北春秋仲月上旬戊日祭(各州邑祀
同)
文昌祠在府學内春秋仲月丁日祭(各州邑祀同)
魁星閣在府學内春秋仲月丁日祭(各州邑祀同)
劉猛將軍祠在府治春秋仲月戊日祭(各州邑祀同)
按降靈錄載神名承忠吳川人元末授指揮弱冠
臨戎兵不血刃盗皆鼠竄適江淮千里飛蝗遍野
揮劍追逐須臾蝗飛境外後因鼎革自沈於河有
司奏請遂授猛將軍之號
本朝雍正二年奉
勅建廟
藥王廟在府治南明武清侯李誠銘建
本朝雍正二年
勅發帑金重修
東嶽廟(位向詳京師卷)
南嶽廟在文安縣郭里村
張大明王廟在薊州治東北即預備倉舊址廟祀
河神康熙三十四年知州張朝琮建
張相公廟一在通州境内舊志神本越人爲水神
明萬歴間有越人經商於此獲神祐為廟祀焉昌
平州城内亦有張相公廟禋祀最盛
河神廟盧溝河至永清宋家莊康熙三十七年五
月河工告成
聖祖賜名永定河建河神廟
御製碑文以紀之一在武清縣西郭外
金龍廟一在覇州内奉雍正十年
御賜功覃普潤四字匾額一在彩木營一在高橋村
昭惠靈公廟在涿州一在城東南隅一在東門月
城内
天妃祠在覇州苑家口一在寶坻一在新河一在
盧臺
平浪王廟在涿州北郭祀宋蕭伯軒(詳冀州)
蟲王廟在涿州東郭
名宦祠
鄉賢祠在文廟戟門左右春秋仲月丁日祭(各州邑祀
同)
忠孝祠
節義祠二祠俱春秋仲月戊日祭(各州邑祀同)
雍正二年遵
旨議准順天府直隸各省府州縣衛分别男女每處各建
二祠一為忠義孝弟之祠建於學宫内祠門内立
石碑一通將前後忠義孝弟之人刊刻姓氏於上
已故者設位於祠中一為節孝之祠另擇地營建
祠門外建大坊一座將前後節孝婦女標題姓氏
於上已故者設位於祠中每年春秋二次致祭
三皇廟在府治南
軒轅黃帝廟在平谷縣北漁子山上
虞帝廟天府廣記幽州古有虞帝廟唐德宗貞元
十二年八月重修韋稔撰頌顔頵楷書其碑至元
時尚在傳為顔眞卿書謂之復廟碑元人秋澗王
惲有大都復虞帝碑記
周尚父廟在大城縣北四十里子牙鎮舊有碑亭
鄒衍廟在懷柔縣東十里黍谷山上
霍原祠在良鄉縣後魏盧道將爲燕郡太守表樂
毅及原墓為之立祠
漢漁陽太守廟在薊州治西北祀張堪
昭烈帝廟在涿州樓桑村唐乾寧四年建
張桓侯廟涿州二一在侯故里一在桑園
唐衛公菴舊名李靖菴在薊州盤山建置未詳明
崇禎中重修
本朝康熙十七年
聖祖御題樂天眞三字懸殿中央菴西有舞劍臺即靖舞劍
處
唐崔府君祠在平谷縣東北橋頭營祀崔珏
唐狄梁公祠在昌平州有臺曰景梁臺土人立以
思狄梁公也梁公祠建於唐碑猶在元大德明正
統俱重修其碑文有云梁公令昌平時有為虎所
噬者其母訴之公爲文籲神翌日虎伏階下公肆
告於衆而殺之去官後土人思之立祠祀焉祠外
立二石幢鐫梵語書法類李北海唐貞觀中幢也
唐劉司戸祠在昌平州城西南五里一在舊州後
又移於學宫内祀劉蕡志稱蕡墓蕡宅在昌平今
其址俱不可尋崇禎五年劉京兆榮嗣謀於董宗
伯其昌為撰碑手書之以風策士宗伯曰蕡已追
贈諫議矣猶司戸稱存憤也
唐相公廟在文安縣相公莊唐工部張公故祠原
碑存
錢吳越王祠在正陽門外東南蘆草園雍正三年
勅封誠應吴越武肅王裔孫世章建
宋岳忠武廟在昌平州渤海所一在霸州一在永
清縣
宋文公祠在文安縣蘇橋祀主簿洵
宋文丞相祠在順天府學因丞相義盡之柴市祠
丞相學宫中曰教忠坊明洪武九年北平按察司
副使劉崧始請建祠永樂六年太常寺博士劉履
節奉命正祀典始春秋祭於有司明碑二一楊士
奇一羅倫
楊令公祠在密雲縣古北口北門外祀宋太尉楊
業明洪武間徐達建成化辛丑重修賜額威靈廟
本朝康熙年霸昌道耿繼先重修
三忠祠在崇文門外祀漢諸葛武侯亮宋岳鄂王
飛文信國公天祥又宣武門外有三忠祠明天啟
四年建祀張銓高邦佐何廷魁額曰山右三忠祠
劉河間廟在霸州一在城内一在煎茶舖一在臨
津文安有二爲遼高尚先生劉完素建
元世祖廟在府治西洪武十年建廟致祭正統四
年重修至京師帝王廟成始罷其祭
常國公廟在通州舊城南門内明洪武間勅建祀
開平忠武王常遇春以燕山侯孫興祖配焉今改
為斗母宫
通惠祠在通州明嘉靖四十五年建祀御史吳仲
建議開通惠河碑載藝文志
李文正公祠在府治西明孝宗賜第也第久析為
民居嘉靖乙酉麻城耿定向首議贖還為公祠祀
公像傳雙履履二寸許絆繫之一粗紵小衫公舉
竒童時著以見景帝者耿為具篋撰文鏤箧蓋衣
已半敝履朱爛然履繋乃不知色守祠者人斂百
錢則出示之
岳文肅公祠在通州學東明嘉靖中勅建祀岳正
邢公祠在密雲舊城東門内祀明總督邢玠
五賢祠在三河縣治西南祀明知縣楊蕃吴賢陳
臯謨孫廷相張仁
崇報祠在遵化州西祀明廵撫陳道基總兵戚繼
光後附廵撫劉四科今廢
鄒公祠在遵化州治西北祀明廵撫鄒來學今廢
思功祠在霸州祀明兵備副史陸坤錢藻以開河築堤著績
王公祠在遵化州東甕城外祀明知縣王國貞今廢
吕公祠在保定縣治北祀明知縣吕煥今廢
尹公祠在密雲縣祀明知縣尹仝臯
張公祠在遵化州西祀明知縣張舜命今廢
鄒大夫祠在密雲城内每歲春秋致祭名蹟未詳
陶州判祠在覇州馬神廟右祀明陶譜今圯
吳州判祠在覇州祀明吴尚義以脩堤著績
烈婦祠在通州舊城西門外明嘉靖丙申為烈婦
葉氏建春秋上丁有司致祭
三烈祠在寶坻城内明嘉靖戊午知縣胡與之為
李堂女三姐李欒女三姐劉聰女韓女兒建後之
貞烈者附焉
三貞烈祠在文安縣治東祀烈女董氏烈婦姚氏
劉氏教諭郝尚禮記
永平府
社稷壇在府城南(各州邑山海衛祀同)
風雲雷雨山川壇在府城南(各州邑山海衛祀同)
先農壇在府城東(各州邑山海衛祀同)
郡厲壇在府城北(各州邑山海衛祀同)
里社鄉厲二壇在各里(各州邑山海衛祀同)
城隍廟在府治東南(各州邑山海衛祀同)
關帝廟府城有二一在縣治東一在南甕城在山
海關者七惟石門塞稱最盛(各州邑祀同)
旗纛廟各衛所皆有今多廢每於演武場迎祀惟
昌黎縣存
火星廟府二一在府治北一在教場左(各州邑山海衛祀同)
龍王廟在府南十里(各州邑山海衛祀同)
馬神廟在府城南二里(各州邑山海衛祀同)
八蜡廟在府東南(各州邑山海衛祀同)
文昌祠在府東門内(各州邑山海衛祀同)
東嶽廟在府東郭外
海神廟在山海關南海口西明初海運時建萬歴
十二年主事王邦俊重修
蠶姑廟在遷安縣城西灤州二一在城南一在城
西
名宦祠
鄉賢祠(二祠各州邑山海衛祀同)
忠孝祠
節義祠(二祠各州邑山海衛祀同)
三皇廟在府治北
孤竹君祠在府北河之滸明嘉靖四十二年兵備
道温景葵建
清節廟祀伯夷叔齊舊廟久廢明洪武九年同知
梅珪移建於府城内東北景泰五年知府張茂復
建於府西二十里孤竹故城
本朝康熙四年知府彭士聖重修大學士范文程記昌
黎别有廟在北城上
李將軍廟在府南八里祀漢太守李廣
李臨淮祠在昌黎縣西城上祀唐司徒李光弼
韓文公祠在昌黎縣西北唐韓愈其先昌黎人因
封昌黎伯明洪武中建祠
姜將軍廟在灤州西相傳後唐清泰間鎮碣石城
蛟為民害將軍斬之人懷其惠立廟祀焉
三忠祠在遷安縣景忠山祀漢諸葛武侯宋岳忠
武王文信國公
韓御史祠在府東郭外鄉人感韓應庚之德建祠
祀之宋琬為之記
顯忠廟在山海關城内西北明景泰年建祀中山
武寧王徐達
崇報祠在三屯營新鍾樓東祀明將軍戚繼光
馬公祠在景忠山下祀明總兵馬永
黃公祠在豐潤縣東門外祀明知縣黃良廕
忠烈祠在府武學戟門右祀崇禎庚午死難武學
科正唐之靖道標中軍程應琦參軍焦慶延又一
在建昌營祀殉難副將蔣承勛
勸義祠在山海關外祀明參將張世忠
忠義祠在昌黎縣北祀守城殉難四十人明崇禎
中巡撫楊嗣昌建
拽梯郎君祠在昌黎縣東月城明末以拽梯全城
死失其姓名巡撫楊嗣昌請建
烈女祠在山海東關外八里望夫石巔祀孟姜女
明萬歷二十二年主事張棟建崇禎十三年山海
道副使范志完重修增龕以榆關列女十九人附
祭
保定府
社稷壇在府城北(各州邑祀同)雍正十年清苑縣知縣
徐德泰重修
風雲雷雨山川壇在府城南郭外(各州邑祀同)雍正十
年清苑縣知縣徐德泰重修
先農壇在府城東北(各州邑祀同)雍正九年清苑
縣知縣徐德泰增修
郡厲壇在府城北郭(各州邑祀同)
里社鄉厲二壇在各里(各州邑祀同)
城隍廟在府治北(各州邑祀同)
關帝廟府城凡五其一在南門内府學東雍正五
年
勅建春秋致祭如儀(各州邑祀同)
旗纛廟在府治西(各州邑祀同)
火神廟在府治東(各州邑祀同)
馬神廟在府治北(各州邑祀同)
土地祠在府治内(各州邑祀同)
雷神廟在府城東郭外(各州邑祀同)
八蜡廟在府治北(各州邑祀同)
文昌廟在府北郭明萬歴年建邢雲路記
本朝刑部尚書高景重修(各州邑祀同)
青龍神祠在完縣增山村東獅陀林昔有僧名盧
自江南来寓居獅陀林秘磨崖下一日有二童子
拜於前盧納之時久旱童子白於盧委身龍潭須
臾化青龍各一遂雨事聞賜盧感應禪師設祠致
祀明宣德年龍時出沒禱雨輒應
五嶽廟在慶都縣北門外宋劉郛譔碑見存
東嶽廟在府治東北元至正十年建
北嶽廟在府城北明永樂中建
河神廟在唐縣西明萬歷中建
龍母廟在滿城縣東南一畝泉明時建
本朝雍正十二年重修
龍女廟在蠡縣城上西北隅廟有神井久湮雍正
九年六月知縣張鴻緒以不雨禱祠浚井土盡泉
湧大雨隨注為勒石以記
劉猛將軍祠在府治東南(各州邑祀同)
怡賢親王祠在府治東北王奉
勅營田濬渠竭忠盡瘁惠浹畿甸民感其德請立祠祀焉
一在天津一在任縣俱雍正九年建
名宦祠
鄉賢祠(二祠各州邑祀同)
忠孝祠
節義祠(二祠各州邑祀同)
賢良祠在府城内北街雍正十一年建
三皇廟在府治西南明萬歴年建
水神祠在新城縣治内勾芒少昊子名重為水官
沒為水神
顓頊廟在高陽縣東
堯母祠在慶都縣治東
帝堯廟在慶都縣西
帝堯廟在唐縣八里口底村山腰有泉清而不流
古今不竭明永樂間重修一在完縣
帝舜廟在唐縣西北四十里創建無攷
禹王廟在新安縣北環遶皆水
武廟在府治西祀周太公
神應王廟在清苑縣草橋村
趙簡子祠在滿城縣北眺山下晉永康初立祀列
國晉大夫趙鞅元郝經記
廉將軍廟在府城西廉梁村祀戰國趙將軍廉頗
燕昭王廟在定興縣西黃金臺上祀燕昭王郭隗
樂毅配明萬歴中汪應蛟創建
漢高帝廟在唐縣東北育山之陽相傳解圍白登
駐驆於此後人思之因立廟焉
蕭相國祠在束鹿縣祀蕭何
北平侯廟在滿城縣南門外祀張蒼明弘治二年
修
霍光廟在蠡縣西北三里
漢王廟在慶都縣東南四十里柳宿城明一統志
云漢封中山靖王子蓋為柳宿侯於此故立祠祀
之
光武帝廟束鹿縣西二十里明嘉靖十年建
漢邳彤廟俗誤為皮場廟在祁州南門外自宋迄
今有疾者禱之即愈宋咸淳六年加封明靈昭惠
顯祐王
崔府君廟在祁州南祀崔子玉代有靈迹唐開元
中封為靈聖侯始建祠宋真宗朝封護國西寧王
孝烈將軍廟在完縣東即木蘭女也以父當行戍
無子木蘭身代之有木蘭詞載藝文唐封為孝烈
將軍世俗相傳木蘭魏姓亳州人從漢文帝来曲
逆故祀此
章公祠在府南門外祀為明知府章時鸞建有碑
記
陽明祠在城隍廟前郡人魏一鰲建
吕公祠在雄縣郝家店北有橋相傳吕仙觀蓮於
此
張將軍祠在束鹿縣舊城南祀唐將張興
許睢陽祠在高陽縣塔頭村祀唐睢陽太守許遠
齊忠勇祠在高陽縣西關外祀唐相齊映通志云
祀明禮部尚書齊映天啟初曹紘建
雙忠祠在雄縣白溝北祀宋張叔夜明陳復初以
二公盡節於此故祀之
三守祠在安州治西北祀宋楊延昭金徒單航元
完顔安遠又容城縣西北有楊將軍廟專祀楊延
昭
二程夫子祠在博野縣程委村元時建祀宋儒程
顥程頤明正統成化間相繼重修春秋仲月行祀
禮如儀
張子祠在祁州祀張横渠
二賢祠在府學西元劉因郝經講道保定路後人
立祠祀之
劉靜修祠在容城縣西北元至正年建祀劉因一
在新安縣西三臺堡皇慶中賜額静修書院明危
素吴寬為之記
劉河間廟在府上閘祀遼劉完素
忠孝祠在雄縣祀元孝子王庸明楊松潘忠嘉靖
中建
劉誠意伯廟在容城縣北一里許祀明劉基
孫文正公祠在高陽縣南關祀明大學士孫承宗
李文敏公祠在高陽縣南關祀明大學士李國&KR1376;
鹿廷尉祠在定興縣祀鹿善繼明崇禎年勅建
胡公祠在定興縣祀前令胡嘉桂
五賢祠在府城城隍廟前郡人魏一鰲建有記
楊忠愍公祠祀明楊繼盛一在府治西建於隆慶
二年大學士李春芳記
本朝順治十三年
世祖御製文二篇立碑祠内外坊額曰表忠一在府西關外
建於萬歷二十九年大學士孫承宗記
本朝康熙十年重修孫竒逢記一在定興縣河陽渡明
天啓中巡撫張鳳翔建總憲高攀龍顔曰世師堂
一在容城縣儒學東明萬歴四年建
張公祠在府西關外祀明知縣張宏襟
忠烈祠在府西郭外
本朝康熙六年同知常大忠建祀明甲申徇難紳士孫
竒逢記雍正九年清苑縣知縣徐德泰捐修
義行祠在雄縣祀義士胡斌
班姬廟在安肅縣西
孟姜女廟在安肅縣北
郝仙姑祠在安州祭頭村
河間府
社稷壇在府城西(各州邑祀同)
風雲雷雨山川壇在府城南(各州邑祀同)
先農壇在府城東南(各州邑祀同)
郡厲壇在府城北(各州邑祀同)
里社鄉厲二壇在各里(各州邑祀同)
城隍廟在府治西(各州邑祀同)
關帝廟一在府東門甕城内一在斜街一在南關
一在館驛後一在西關外一在府學後一在縣治
東一在南大街(各州邑祀同)
旗纛廟在河間衛(各州邑祀同)
火神廟在府治後(各州邑祀同)
龍王廟在獻縣完固口
五龍潭廟在任邱縣北五龍潭上元時屢著靈應
明成化中旱祈雨得應重葺
馬神廟在府治西(各州邑祀同)
土地祠在府治内(各州邑祀同)
八蜡祠在府治西(各州邑祀同)
文昌祠一在府西關一在南關一在縣學内
藥王廟一在府西門内一在任邱縣長桑君廟西
祀扁鵲
河神廟在東光縣西門外
名宦祠
鄉賢祠(二祠各州邑祀同)
忠孝祠
節義祠(二祠各州邑祀同)
三皇廟在府西門内迤南
禹王廟在寧津縣西門外
武成廟在府學西祀太公望配以管仲張良孫武
諸葛亮從祀者東田單至張浚十人西李晟至廉
頗九人
澹臺祠在故城縣西澹村即先賢滅明舊里
忠憲武清公廟在吳橋縣治西祀孫武子
廉頗廟在獻縣西五十里
河間獻王廟在獻縣明嘉靖十三年知縣汪鑾建
長桑君廟在任邱縣鄚州東北三里
條侯祠在景州城西墓上有周亞夫封條侯碑
董子祠在景州城東廣川鎮有唐宋碑刻
本朝康熙四十二年知州周鉞恭請
聖祖御書闡道醇儒四字刻於碑碣一在故城縣西北
雙廟在故城縣西北鹿豖村舊祀張巡許遠今廢
吕公祠在阜城縣治西
包公祠在府城西北隅
劉守眞祠在府治西南祀遼高尚先生劉完素明
正德中建
李公祠在任邱縣西門外祀按察使李貞宁
范公祠在吳橋縣城南祀明大學士景文
本朝賜諡文忠又為建祠
忠良祠在任邱縣北雄門内祀知縣唐子方
豐村祠在任邱縣祀知縣金燦
忠烈廟在任邱縣為明戊寅殉難士女建
節孝祠在任邱縣西梁關左倪璣建内圖古今節
孝
天津府
社稷壇在府城西(各州邑祀同)
風雲雷雨山川壇在府城南(各州邑祀同)
先農壇在府城西(各州邑祀同)
郡厲壇在府城北(各州邑祀同)
城隍廟在府城内西北明永樂四年建成化十九
年重修(各州邑祀同)
關帝廟(各州邑祀同)
武廟在府城内西北隅雍正十一年廵鹽御史鄂
禮知府李梅賓知縣徐而發重修
旗纛廟(各州邑祀同)
火神廟(各州邑祀同)
龍王廟一在府城東關外閘口一在府西關一在
青縣東南衛河岸一在慶雲縣鬲津河北岸
馬神廟(各州邑祀同)
八蜡廟(各州邑祀同)
藥王廟在青縣西
東嶽廟在青縣治東南
河神廟在青縣東郭
海神廟在大沽口康熙三十七年
聖祖仁皇帝發帑重建
御製碑文及匾額正殿曰靜洪波觀音閣曰潮音清梵水母
殿曰涵育雍正三年奉
勅重修
小聖廟在河東鹽坨長蘆志小聖海神也舊有廟
在大津河西始封平浪侯繼封護國濟運顯應平
浪元侯順治六年津人移建於此康熙二十三年
重修又阜財豐財二場亦俱有廟
鹽姥廟在蘆臺場
怡賢親王祠在天津縣大直沽
名宦祠
鄉賢祠(二祠各州邑祀同)
忠孝祠
節義祠(二祠各州邑祀同)
三皇廟在青縣東北
龔公祠在滄州祀漢渤海太守龔遂
包公祠在滄州祀宋長蘆運使包拯
于公祠在滄州祀明少保于謙
忠肅祠在鹽山縣西郭外祀明吏部尚書王翺
五賢祠在滄州祀明知州盧廷選王堯封李夢熊
羅爌
本朝許榮昌
李公祠在鹽山縣西郭外祀知縣李正華萬歴四
十五年建
畿輔通志卷四十九
