欽定四庫全書
畿輔通志卷五十四
古蹟
正定府
東垣故城在府治南秦置縣屬鉅鹿郡漢改名正
定唐初移縣於今治史記正義東垣趙之東邑在
恒州正定縣南八里漢書高帝紀十一年陳豨將
趙利守東垣高祖攻之城降舊志東垣城在府城
南八里即趙東垣城
常山故城在正定縣西南本漢九門縣地晉置安
樂壘北魏移郡治此北齊復移治正定隋置常山
縣後復省入正定舊志隋常山縣即故安樂壘也
在縣西南十八里
井陘故城在井陘縣北漢置隋開皇中置并州後
廢置井陘郡唐武德初復為并州治後廢屬恒州
舊志宋熙寧六年省尋改置於天威軍而故城廢
威州故城在井陘縣東北五十里金置元廢舊志
元徙威州治洺因亦徙井陘縣治天長而此城廢
新志故城謂之威州城又名威州堡亦曰井陘店
天長鎮今縣治也元時移縣治此
石邑故城在獲鹿縣南漢置縣屬常山郡後漢省
晉復置北齊改曰井陘隋復故後為常山郡治唐
屬恒州後州徙以縣屬之宋省入獲鹿括地志故
城在鹿泉縣南三十五里蓋當井陘之口向為要
地寰宇記縣北八里有竇建德砦即古石邑城
綿蔓故城在獲鹿縣西北漢置縣屬正定國後漢
省舊志故城在石邑西北俗謂之人文城
樂陽故城在獲鹿縣東北與正定縣接界漢置侯
國屬常山郡後漢省水經注綿蔓水又東流逕樂
陽縣故城西又屈從城南俗名曰臨清城非也舊
志樂陽廢縣在井陘縣東北七十里
元氏舊城在元氏縣西北元和志故城在縣西北
十五里隋末為劉黑闥所破後移於今治(餘詳建置卷)
靈壽舊城在靈壽縣西北縣志故城在縣西北十
里今名靈壽村(餘詳建置卷)
關縣故城在欒城縣北漢置屬常山郡後漢省改
置欒城水經注太白渠水又東南逕關縣故城北
地里志曰常山之屬縣也縣志故城在今縣北十
里董保邱元末兵燬
蒲吾故城在平山縣東南戰國時番吾漢置縣隋
省入井陘後復置唐改曰平山元和志故城在縣
東二十里
桑中故城在平山縣東南漢侯國屬常山郡後漢
廢水經注桃水南逕蒲吾縣故城西又東南逕桑
中故城北世謂之石勒城又謂之高功城
南行唐故城在行唐縣北戰國時趙邑漢置縣後
魏去南字置唐郡治此後徙廢新志今縣北三十
里有行唐故城俗謂之故郡城置故郡社以後魏
常置唐郡於此也
贊皇舊城今縣治(詳建置卷)
故權城在正定縣北二十里名勝志古犍鄉也後
漢建武元年賈復破青犢於射犬北與五校戰於
正定大破之即此地
潭城在正定縣即鎮州牙城也歐陽脩曰常山宮
後有池亦曰北潭州之勝遊惟此故牙城亦謂之
潭地
靈真城在井陘縣西南二十五里名勝志韓信伐
趙隨蛇跡開道而過因築此後人名為靈真城
回星城在井陘縣西三里新教場以在回星河側
而名
秀林城在井陘縣東南十五里城邑考後魏賊杜
洛周葛榮遣其黨王秀林築此城因名
趙王城在靈壽縣西北十五里相傳趙武靈王所
築中有趙王臺
嘉陽城今平山縣治元和志房山縣東南至恒州
八十里其城内實外險一名嘉陽城蓋隋時於此
城置縣也名勝志又有西平州城在縣西門外昔
為西平州治遺址尚存今縣蓋因房山西平二名
而兼用之
封城在平山縣西二十里俗呼宋王城遺址猶存
今名封城社
回車城在贊皇縣新志在縣南十里回車村相傳
漢李左車所築亦名左車城旁有韓信將臺
葦澤廢縣在井陘縣西南三十里隋義和元年置
縣唐武德元年改為并州貞觀元年廢
靈山廢縣在元氏縣西北隋開皇年置縣大業初
廢
滋陽廢縣在行唐縣西南隋開皇六年置十六年
又置玉亭縣大業初省入焉唐武德四年置玉成
縣五年省滋陽入焉長壽二年曰章武神龍元年
復故名舊志縣北有東玉亭村西玉亭村縣西北
有滋羊村皆以故縣得名
宋行宮在府城外俗名潭園宋史五行志太平興
國五年正定府行宮殿梁生芝如荷花知府趙賢
進以圖來上又玉華宮元史泰定帝紀三年二月
葺玉華宮
龍吟閣在平山縣東關半里許明萬歴中知縣陳
楹建閣三層懸鐘於内晨暮擊之與滹沱冶河濤
聲間雜謂之龍吟
望臺在府城内太平御覽恒州望臺趙武靈王所
築以望趙境亦曰寒臺
舒嘯臺在正定縣古城東元蘇天爵隠居之所至
正中天爵建臺朱澤民為記
獵臺在井陘縣陘山上相傳周穆王獵鉶山時築
孤臺在井陘縣南六十里相傳春秋時程嬰藏孤
兒處
鑾駕臺在井陘縣東南七十五里舊志隋文帝邀
妙陽公主駐蹕之地故名
韓臺在元氏縣南三里泜水之陽有土阜連亘不
絶唐天寳初龍宫碑漢韓信與趙相距時所築今
有韓臺村及韓臺河
紀信臺在靈壽縣東十里上有紀信廟
欒武臺在欒城縣明志相傳晉大夫欒武子築
白鹿臺在平山縣西四十里明志世傳漢武帝登
此有白鹿至故名
滋溪書堂在正定縣滋河北新市元蘇天爵讀書
之所宋本為記
始生堂在元氏縣北三十五里相傳漢隂后生明
帝處俗呼為萬年村名勝志光武四年北征彭寵
隂后從行生明帝於元氏後章帝廵幸祠光武顯
宗於始生堂
麥飯亭在正定縣滹沱河上後漢馮異進光武麥
飯處今廢
步樂亭在正定縣北元丞相史天澤建
白鹿泉亭在獲鹿縣元邑令張淵因白鹿泉遂覆
以亭
華陽亭在阜平縣明志元志云稽康學琴處
環山亭在贊皇縣西北隅明志環山亭宋宣和四
年建地勢特起環亭皆山故名
陽和樓在府治南元至正十七年建
神女樓在府治北畿輔舊志元建舊有臺俗呼神
女樓
蒼巖樓在井陘縣東南七十里福慶寺兩山並峙
搆橋於上橋上有樓高出雲表
望京樓在平山縣二十里東林山相傳趙武靈王
建故址尚存
李徽伯舊宅在元氏縣西北十五里今為開業寺
廣武君宅在行唐縣二十里史家莊有李左車墓
雕橋莊在正定縣西十五里大茂山東明吏部尚
書梁夢龍莊也趙南星有記
平泉莊在贊皇縣西北張楞村唐李德裕游息之
所元末兵燬今為玉泉寺基
龍騰苑在正定縣十六國春秋慕容熙八年大築
龍騰苑廣袤十數里役徒二萬人起景雲山於苑
内基廣五百步峰高十七丈
陳餘壘在獲鹿縣東北水經注井陘水東北流屈
逕陳餘壘俗謂之故壁城昔在楚漢韓信東入餘
拒之於此
新市故城在新樂縣西南古鮮虞國春秋時為中
山國漢置新市縣屬中山國隋并入九門唐義寕
初復置後復省入九門魏書地形志新市有新市
城舊志故城在縣西南四十五里新城舖
新樂舊城在今新樂縣西隋置元和志漢成帝時
中山孝王母馮昭儀隨王就國王為建宮於西鄉
之樂里因呼為西樂城時人訛西為新故為新樂
舊志舊城在縣西南二十五里遺址尚存
義臺城在新樂縣西南魏書地形志新市有義臺
城舊志伏羲城在縣西南十五里中有義臺蓋即
義城也
春露亭在新樂縣南四十五里元蘇天爵建地名
孔村明志蘇天爵先壠在焉
鮮虞亭在新樂縣東南故亭久廢
本朝康熙元年知縣林華皖建八角亭於河岸仍名鮮
虞亭
棲鳳臺在新樂縣西十五里相傳有鳳凰棲於此
杜太后故宅在新樂縣東十五里杜姑村相傳宋
太祖母杜太后生於此有故宅基
遺筆鄉在新樂縣西三十里舊志孔子遺筆鄉亦
曰筆頭村
杏錦莊在新樂縣東南二十里孔村舊志杏千餘
株花開如錦砌霞披
下曲陽故城在州西漢縣名屬鉅鹿郡後齊廢水
經注滹沱河水入雷河溝水過舊曲陽城括地志
故城在鼓城縣西五里
安鄉故城在晉州東漢侯國後置為縣屬鉅鹿郡
後漢省水經注白渠袛水又逕安鄉縣故城南
毋極舊城在今無極縣西縣志在縣西二十五里
新城村(餘詳建置卷)
魏昌故城在無極縣東北漢苦陘縣章帝改曰漢
昌三國魏改曰魏昌北齊廢隋改隋昌唐改唐昌
後又改曰陘邑宋省寰宇記故城在縣東北二十
八里
藁城舊城在今藁城縣西南縣志縣西南邱頭社
有故城(餘詳建置卷)
肥纍故城在藁城縣西南漢置縣後漢省括地志
故城在恒州藁城縣西七里水經注祗水東逕肥
纍縣之故城南
宜安故城在藁城縣西南戰國時趙邑隋置縣唐
初省史記正義故城在常山藁城縣西南二十五
里輿地記宜安城李牧所築或以為耿鄉也水經
注白渠水東南逕耿鄉南世祖封耿純為侯國世
謂之宜安城
新城在無極縣西後魏太武南侵築城於此謂之
新城亦曰資城寰宇記在縣西二十八里
故安城在無極縣南寰宇記故安城在縣東南六
里水經注安城即魏昌之安鄉
東門城在無極縣西南三十里後魏天平中將軍
呂徵公所築
康城在無極縣北五里一名康王臺相傳慕容燕
所築
鼓城廢縣今州治(詳建置卷)
臨平廢縣在州西南隋書地理志鼓城開皇十六
年又置臨平縣大業初併入
九門廢縣在藁城縣西北二十五里元和志本戰
國時趙邑漢置九門縣屬常山郡高齊省隋開皇
年重置義寕初置九門郡領新市信義二縣後屬
恒州宋開寳六年廢
栢肆廢縣在藁城縣北三十里晉為下曲陽縣地
晉末築塢於此曰栢肆塢隋置縣大業初廢義寕
初復置屬鉅鹿郡唐省
新豐廢縣在藁城縣東隋置縣屬鉅鹿郡唐初省
縣志縣東南劉村社有新豐村
廉臺在無極縣相傳以廉頗名魏書地形志毋極
有廉臺
扈臺在無極縣西北十五里滋河營高出林阜為
邑之勝
李牧臺在藁城縣西南十五里臺高數仞
望風臺在藁城縣趙武靈王所築以望齊及中山
亦曰寒臺
問山堂在無極縣治宋晁說之築
尊經堂在藁城縣西管鎮元安熙建以儲六經翰
林承旨富珠哩翀有記
昔陽亭在藁城縣肥纍城内水經注祗水東逕昔
陽城南十三州志曰今其城昔陽亭是也
萬柳亭在藁城縣西北二里明大學士石珤建
四望樓在無極縣北城上俗謂之天花樓今改拱
極樓
空谷齋在無極縣城西南半里元隐士何體仁讀
書處
留箭&KR2255;營在州南五十里相傳光武嘗營此
平將軍營在藁城縣北十餘里舊志明洪武間正
定守臣平保於此屯兵至今沙磧中居民拾有殘
鏃
京觀在州治元和志在鼓城縣西南七里漢皇甫
嵩破黃巾於下曲陽斬首千餘人築京觀於此
虛糧冢在無極縣西二十五里有阜數十俱高丈
餘相傳晉時為虛糧誑敵處也
順德府
邢國故城在府城南即襄國城括地志故城在邢
州外城内西南角寰宇記邢州大城石勒所築及
僭號名為建平城夢溪茟談邢州城郭進守西山
時築闊六丈可臥牛俗呼臥牛城府志故城在邢
臺縣南百泉村遺址尚存(餘詳建置卷)
沙河故城在沙河縣東府志故城在沙河縣東一
里隋置縣五代開運元年移今治縣志明初縣被
河水衝圯宏治年遷西山小屯去縣三十五里後
因城狭小復遷故治
南和舊城一名嘉和城在南和縣今縣治也縣志
城有西北南三面盖古人築為護城堤以障沙河
狼溝之水者(餘詳建置卷)
鉅鹿舊城在平鄉縣即今縣治漢置縣為鉅鹿郡
治舊唐書地理志平鄉漢鉅鹿郡故郡城在今縣
北十一里古鉅鹿城即今治也寰宇記後魏景明
中移鉅鹿縣治於舊城東三十里自平鄉故城移
平鄉治故鉅鹿城至今不改
平鄉舊城在平鄉縣西北漢置縣志故城在今縣
西北六里大老營南四門磚垜土堰皆存
南䜌故城在鉅鹿縣北漢置後漢書註縣名屬鉅
鹿郡故城在今邢州栢人縣東北魏書地形志註
二漢屬鉅鹿晉罷後復真君六年併栢人太和二
十一年復有南䜌城
白起故城在鉅鹿縣西南唐武德元年置起州并
析置白起縣四年州廢省府志相傳白起攻趙築
城於此故名
栢人故城在唐山縣西漢置縣屬趙國東魏改曰
栢仁唐改堯山帝王世紀栢人城堯所都也括地
志故城在邢州栢人縣西北十二里
栢鄉舊城在唐山縣東北漢置縣後漢省漢書地
理志鉅鹿郡栢鄉侯國魏書地形志栢仁有栢鄉
城寰宇記堯山縣栢鄉故城在縣東北二十二里
與今趙州栢鄉縣東西中分為界
中邱故城在内邱縣西漢置縣晉立中邱郡石趙
改置趙安縣魏復置隋廢後漢書註中邱縣屬趙
國故城在今邢州内邱縣西又中邱有伯陽城
青山故城在内邱縣西南接邢臺縣界隋開皇年
析龍岡置青山縣大業初省縣志青山村即青山
故城也
張縣故城在任縣西南二十七里漢置縣後漢省
元和志任縣張城一名渚陽城在縣西南二十七
里城在澤渚之陽故曰渚陽又東北十八里有苑
鄉城後趙於張縣地置苑鄉縣石氏廢
廣鄉故城在任縣界漢神爵初侯國後置縣後漢
省魏書地形志註北廣平郡任縣有廣鄉城
夷儀城在府城西一百四十里左傳僖公元年邢
遷於夷儀元和志在縣西一百四十里俗訛為随
宜城
白雞城在府城西十三里寰宇記邢州白雞城版
築之初望見上有白雞因名俗呼白圭城邢臺縣
志縣西有白圭鄉因以名城
柴城在鉅鹿縣東北三十里五代周顯德中築相
傳柴守禮自堯山徙居於此故名
團城在鉅鹿縣東北四十里舊志民居環遶元隴
西公韓德恭居此
宋臺在南和縣東南八里唐宋璟故里其宅在臺
南里許
闘雞臺在南和縣有二一在大南門外官道東數
十步一在官道西數十步相傳宋公子闘雞處
沙邱臺在平鄉縣東北二十里水經注衡漳逕沙
邱臺東
平臺在平鄉縣東北三十里又有大平臺村在廣
宗縣西北八里其東有小平臺村
張耳臺在唐山縣西北十二里
繫馬臺在唐山縣南二十五里相傳漢光武討王
郎繫馬於此故名有光武廟
東盟臺在任縣東二十五里相傳韓信襲齊與楚
將龍且會盟於此故名
塔圪臺在任縣東北三十里
柳溪亭在府城北舊志金大定間節度王邦用建
蘇秦亭在沙河縣西南三十里寰宇記沙河有蘇
秦亭蘇秦西說秦人請貨黃金百鎰黑貂之裘即
此地也今有亭存明志在縣西南三十里俗呼為
十里亭
張相村在南和縣西八里石趙張賓故里
馬莊在南和縣西三里為元馬亨故里
柴家莊在唐山縣北相傳周世宗誕生之地
郭園在唐山縣東北二里相傳後周太祖誕興之
地
響地在府城中元和志邢州尚書坊東井地周百
餘步人馬行上轟若雷聲掘之火出
封爵觀在平鄉縣項羽救趙敗秦師於此策勲封
爵
郭巨塔在内邱縣東相傳郭巨獲金處
廣平府
廣年故城在府城東北漢置晉永嘉後廢後魏復
置屬廣平郡北齊省隋改為永年魏書地形志廣
年治廣年城
易陽故城在府城西亦名臨洺城漢置易陽縣北
齊省後周復置宋熙寧中省漢書地理志易陽在
易水之陽名勝志臨洺城在治西五十里
曲周舊城在今曲周縣東北史記正義故城在洺
州曲周西南十五里水經注曲周縣故城地理志
曰漢武帝建元四年置
斥漳故城在曲周縣東本漢斥漳縣元和志漳水
經其城其地斥鹵故名斥漳寰宇記隋開皇六年
以縣西近洺水改為洺水縣唐會昌三年併入曲
周縣志金復置元省
南曲故城在曲周縣東本漢縣後漢省水經注南
曲故城平恩縣北四十里有南曲亭故縣也
平恩故城在曲周縣東南本漢侯國後漢置縣金
省明志曲周東南有漢平恩廢縣郡志平恩城在
曲周東南程孟村東西二村即舊東城門西城門
肥鄉舊城在今肥鄉縣西寰宇記故城在縣西南
二十二里
列人故城在肥鄉縣東北漢置縣北齊省舊志列
人城在列人堤上東漢列人即清漳城故地水經
注漳水東北逕列人縣故城南明地理志肥鄉縣
十五里有列人城
揤裴故城在肥鄉縣城南三里漢為侯國後漢省
水經注漳水更右逕揤裴縣故城南地理風俗記
曰列人縣西南六十里有揤裴城故縣也
邯溝故城在肥鄉縣西北七里漢為侯國後漢省
水經注揤裴城西北二十里有邯溝城寰宇記邯
溝故城俗名桓公城
清漳故城在肥鄉縣東隋置縣唐會昌三年省名
勝志清漳城在縣東南七十里本漢列人縣縣志
故城在縣東三十里今清漳大寨䓁村基址盡廢
獨故城隍神祠尚存
雞澤舊城在今雞澤縣南縣志唐初置雞澤縣於
馮鄭堡五代石晉徙治於古城東二十里金天會
中寄治擡頭村大定元年始築城即今治
普樂故城在雞澤縣東南唐初置縣後為竇建德
䧟遂廢明省入雞澤縣府志普樂城在縣東南二
十五里
廣平舊城在雞澤縣東寰宇記廣平廢城在今縣
北縣志舊城在縣東二十里
邯鄲舊城在今邯鄲縣西南名勝志舊城在今治
西南八里俗呼為趙王城世傳趙敬侯自中牟徙
都居此輿城記邯鄲城大數十里今縣城及故城
皆是
斥邱故城在成安縣東南本晉乾侯邑漢置縣北
齊改曰成安元和志斥邱故城在縣東南三十里
廣宗舊城在威縣東後漢書注廣宗縣名以避煬
帝諱改為宗城魏書地形志廣宗後漢屬鉅鹿晉
屬安平中興中立南北廣宗因有廣宗
信成故城在清河縣西北寰宇記信成故城漢縣
後漢省入清河在今理西北十二里故州城外是
也
清陽故城在清河縣東漢置縣後漢廢隋復置宋
省寰宇記古清陽城在縣東南三十五里後魏葛
榮以城内甘陵高大因據陵為堡賊平遂置清陽
後移縣於孔橋城遂廢縣志清陽城在縣西三十
里威縣境中遺址尚存
甘陵故城在清河縣東後漢郡國志甘陵故厝安
帝更名寰宇記故厝城在縣東南三十里其先地
出甘草土人號曰鵲城
夏津故城在清河縣東南隋置縣大業初省唐復
置後省寰宇記故城在縣東南四十里隋開皇六
年以縣東有王莽河又為古夏津城相連因以為
名
梁期故城在磁州東漢置縣晉省地理風俗記鄴
北五十里有梁期城故縣也明地理志磁州西南
有梁期故城
趙城在府城内名勝志趙城造父邑也三家分晉
邯鄲以北皆屬趙
干將城在府城南寰宇記干將城洺州記即干將
鑄劍并罏池俱存俗訛為韓子城
建德城在府城北二十五里竇建德築以屯軍有
故城二東西相直
五花城在府城西北三十里元托克托領兵所築
陽城在府城西五十里地高土堅明末土人所築
邸閣城在曲周縣東北寰宇記水經注衡漳水又
北經邸閣西謂此城
葛蘖城在肥鄉縣西南二十里俗名葛鵝城隋圖
經謂趙武靈王夫人所築一名夫人城
蒲城在肥鄉縣縣志重耳居蒲即此後魏黃初二
年改蒲為肥
新興城在肥鄉縣東南通鑑燕王垂攻鄴不拔於
肥鄉築新興城以置輜重
鵝城在廣平縣西六里遺址尚存
五氏城在邯鄲縣西亦曰寒氏杜預註寒氏即五
氏地理志邯鄲西南有五氏城
王郎城在邯鄲縣西縣志光武斬王郎平其城在
城西三里許故址猶存
建始城在威縣東北石趙置縣於此
古城在威縣東南二十里金築
古鴟閣城在清河縣東北寰宇記古鴟閣城在縣
東三十七里
末柸城在清河縣東北五十里十六國春秋鮮卑
段末柸自稱遼西公築城與石勒相持因名
九侯城在磁州西南寰宇記九侯城亦名鬼侯城
在滏陽縣西南五十里
臺城在磁州北興盛里趙王築以避暑
較城在磁州西留旺光武擊王郎較兵於此
講武城一在磁州南漳河之北一在磁州西舊滏
陽縣皆魏武帝所築
王城在磁州西北王城里周世宗擊北漢時所築
岳城在磁州西南岳城里宋岳飛駐兵處
彭城在磁州滏源里居民善陶舟車絡繹勝於他
郡
固城在磁州西南三里
商城在磁州東商城里
曲梁廢縣在府城東北古赤翟地隋書地理志永
年舊曰廣平後齊廢曲梁縣入寰宇記永年本漢
曲梁縣地北齊併曲梁縣入廣平縣
武始廢縣在邯鄲縣西南戰國時韓邑漢置縣後
漢省明志邯鄲西南有武始廢縣
經城廢縣在威縣北本漢經縣地後齊廢隋開皇
年置宋省
府城廢縣在威縣東隋開皇中置大業初省唐析
經城置府城尋省府城入經城
滏陽廢縣在磁州西政化坊後周武帝時置明初
省
臨水廢縣在磁州西北唐書地理志永泰年改為
昭義州志州西北臨水里即臨水廢縣
信宮在府城西北史記趙武靈王元年陽文君等
來朝信宮十九年正月大朝信宮
萬春宮在府治東竇建德建今廢
邯鄲宮在邯鄲縣西北北齊武平七年詔營邯鄲
宫述異記故宮中趙王果園梅李冬花春實
温明殿在邯鄲縣西邯鄲宮内趙王如意建
檀臺在府城西史記趙成侯二十年魏獻榮椽因
以為檀臺
廉頗臺在府城南十六國春秋冉閔遇慕容恪於
廉臺
會盟臺在雞澤縣城東二十里即春秋諸侯同盟
於雞澤處遺址尚存
洪波臺在邯鄲縣東南三十里洪城村阮籍詠懷
詩朝登洪波臺日夕望西山名勝志洪波臺趙簡
子與諸大夫飲酒處也
叢臺在邯鄲縣東北隅名勝志趙武靈王所築上
有雪洞天橋諸景漢書顔師古注以其連聚非一
故名
彀臺在邯鄲縣東北二里許趙築叢臺時餘土積
此
兔臺在成安縣南史記魏敗我兔臺注兔臺在河
北
說法臺在成安縣南二里隋時築名勝志達摩及
慧可二祖說法於此隋開皇中為築此臺
鳳凰臺在成安縣北五里名勝志有鳳凰集其上
因名清河黑風口亦有鳳凰臺
善政樓在府治前元總管邢秉仁建
摩雲閣在邯鄲縣叢臺講院前
據勝亭在叢臺上明嘉靖兵偹道楊彝建
卓茆亭在磁州治西元參政安祐建
遂初園在磁州城内西北隅金趙秉文别業
寇公廳在成安縣宋寇準知成安縣時與民期會
聽斷處
樂毅宅在邯鄲縣東二十里樂家堡
藺相如宅在邯鄲縣西南二十里藺家河
廻車巷在邯鄲縣南門内名勝志邯鄲城南有廻
車巷是相如避廉頗處
大名府
宋北京城在府城東宋史慶歴二年建大名府為
北京宮城周三里一百九十八步京城周四十八
里二百六步門一十七
元城舊城凡三皆在府城東名勝志故縣治三一
為漢縣治近沙麓一為隋縣治古殷城一為唐縣
在舊城東北外有城堙之跡六曰西城故城雙城
莽城䧟城五孝城竝在元城縣東今俱為村冊說
舊城在府東十里唐魏博節度使樂彥禎所築遺
址尚存
貴鄕故城在府城東大名縣東北即大名舊治寰
宇記大名本漢元城後魏分置貴鄉後唐改為廣
晉漢乾祐初為大名名勝志故城距今治十三里
魏縣舊城在今魏縣南魏武侯别都名勝志魏縣
居洹漳二水下流遷徙靡恒其故城一距縣東四
十里今呼舊縣村一距縣南三十里遺址頽然宋
省為洹水鎮縣志明洪武年又因漳河衝决始移
今治
昌樂故城在南樂縣西北舊唐書地理志昌樂晉
縣隋廢入繁水明志後魏析魏縣地置昌樂五代
唐改為南樂名勝志樂昌縣晉改為昌樂有故城
在今治西北三十五里俗訛為昌意城謂黃帝子
昌意所築
平邑故城在南樂縣東北漢元城縣地隋地理志
東魏有平邑縣後齊廢開皇年復置大業初省名
勝志南樂縣東北七里曰平邑城唐馬燧嘗提兵
至此亦曰馬燧營
繁水故城在南樂縣北四十里隋書地理志開皇
六年置縣曰繁水大業初廢昌樂縣入焉唐地理
志貞觀年省入南樂明志南樂北有廢繁水城以
近繁水而名
頓邱故城在清豐縣西南後漢書注頓邱故城在
今魏州頓邱縣北明志頓邱故城在縣西南二十
五里
隂安故城在清豐縣北漢置縣北齊省名勝志清
豐縣北十五里曰隂安城
清豐舊城在今縣西北一十八里明志宋因水患
徙今治
離狐故城在東明縣東元和志離狐本漢縣舊傳
初置縣在濮水南嘗為神狐所穿穴遂移城濮水
北故曰離狐唐天寳改曰南華
東明舊城一在今縣南三十里南東明集迤北舊
志所謂東明鎮一在今縣西十五里西東明集舊
志所謂雲臺集
濮陽故城在開州西南二十里本漢舊縣明志濮
陽縣在開州西南後魏置縣隋分置昆吾縣後改
濮陽明省地理通釋濮陽故城在今開德府濮陽
縣東
昆吾故城在開州東二十五里隋置縣大業初省
唐復置後省明志開州東有昆吾故城
長垣舊城一在縣東北四十里漢置一在縣東北
十餘里金置明志洪武中以河患遷於古蒲城即
今治
匡城故城在長垣縣西南十二里元和志本漢長
垣縣隋改為匡城明志長垣南有匡城西南有司
家坡即古匡城也
平邱故城在長垣縣西南五十里本漢縣晉省明
志長垣西南有平邱城
長羅故城在長垣縣北漢封為侯國後省明志長
羅城在舊長垣縣西南三十里
陽狐城在府城東北括地志陽狐郭在元城縣東
北三十二里
幾城在府城東南史記趙世家攻魏幾廉頗將攻
幾取之括地志幾城在魏州元城縣東南
空陵城在府城東北魏地形志貴鄉有空陵城
葛築城在魏縣西南二十里戰國趙成王與魏惠
王遇於葛築
銅馬城在魏縣水經注光武征銅馬所築
衛城在清豐縣東南四十里名勝志世傳靈公所
都又曰靈公避暑之離宫
戚城在清豐縣南三十五里坡頭村介澶頓之間
衛孫林父之私邑水經注河水故凟東北逕戚城
西明志開州北有古戚城
干城在清豐縣詩衛風出宿於干明志干城在頓
邱舊縣界
剛平城在清豐縣西南史記趙世家敬侯四年築
剛平以侵衛注正義曰剛平在河北
觀澤城在清豐縣東括地志觀澤故城在魏州頓
邱縣東十八里
孫固城在清豐縣東南十五里名勝志城廢址周
五里許
德清城在清豐縣陸家店即德清軍本舊澶州石
晉改置頓邱鎮為德清軍復又移軍於陸家寨明
志清豐西北有德清軍城
武父城在東明縣春秋桓公十有二年公會鄭伯
盟於武父明志東明西北有武父故城
漆園城在東明縣東明志城在東明廢縣東北二
十里今名漆園村
煮棗城在東明縣東十里續漢書郡國志煮棗城
在濟隂宛朐元和志冤句縣煮棗故城在縣西北
四十里
外黃城在東明縣縣志城在西南四十里黃堌集
本漢縣
戎城在東明縣西南十里水經注濟水東過戎城
俗訛為盈今復名滿城
袁本初城在東明縣北七十里袁紹築
五鹿城在開州西南三十里左傳晉伐衛取五鹿
寰宇記濮陽縣五鹿城在縣南三十里
顓頊城在開州東左傳衛顓頊之墟也杜預注今
濮陽縣城内有顓頊塜明志顓頊城在開州城東
二十五里一名東郭城又臨河廢縣東北三里亦
有顓頊城
浚城在開州南春秋衛邑水經注濮水枝津東逕
浚城南
鄄城在開州東春秋衛地名勝志今州之鄄城鄉
是
醎城在開州東南六十里春秋衛地州志城在州
東南孟里
須城在開州東州志須城在州東二十八里詩曰
思須與漕是也
懿城在開州西北左傳襄公二十六年晉討衛疆
戚田取衛西鄙懿氏六十以與孫氏杜預注戚城
西北有懿城因姓以名城也
德勝城開州有南北二城今州治即北城又有城
在東南五里為古澶淵其後改名德勝明地理志
德勝城以濱故大河德勝渡而名五代初晉王存
勖所築夾河即南北兩城也
皇城在開州城西南宋真宗駐蹕處内有離宮文
彥博嘗刻御題幸澶淵詩於其中
龍城在長垣縣南寰宇記龍城在縣東南二十里
夏龍逢所居縣志今名龍相村
祭城在長垣縣東北水經注鄭大夫祭仲之邑縣
志縣東北有祭城村
鶴城在長垣縣西南十七里括地志衞懿公養鶴
於此城因名
婦姑城在長垣縣南十里縣舊治於此明志婦姑
城在舊長垣縣西南七十里隋於此置匡城縣金
遷縣於柳冡村城遂廢
訾婁城在長垣縣北一作訾樓城春秋衛邑明志
城在舊長垣縣西北十八里
漆城在長垣縣西水經注濮渠之側有漆城寰宇
記長垣縣漆城在縣西二十里
襄城廢縣在府城東屬魏郡漢封為侯國郡邑志
元城縣有廢襄城
馬陵廢縣在府城東南五十里隋置縣大業初廢
入元城明志元城東南有馬陵廢縣以故馬陵道
而名
洹水廢縣在魏縣西南舊唐書地理志洹水本漢
長樂縣地後周建德六年置洹水縣宋史熙寧六
年省洹水為鎮縣志洹水鎮在縣西南三十里亦
名舊魏縣
漳隂廢縣在魏縣西隋開皇年析魏縣置大業初
省唐武德四年復置貞觀元年省
臨河廢縣在開州西六十五里明志本漢黎陽縣
隋析置臨河金省入開州明志開州西有臨河廢
縣
澶淵廢縣在開州西二十里隋置縣唐改為澶水
後省名勝志開州廢澶淵縣在州南義井里
龍淵宫在開州西南漢書武帝紀元光三年起龍
淵宫州志在州南别駕里
宣房宫在開州西南十七里瓠子堤上史記河渠
書塞瓠子築宫其上名曰宣房宫
魏武侯臺在府城南十里相傳魏武侯所築
惠王臺在大名縣北十里名勝志魏惠王所築
銅臺在大名縣東北五里戰國壇坫會盟處
禮賢臺在魏縣東南二里縣志魏文侯賓禮段干
木處明萬歴年重築
蓋公臺在魏縣東南八里縣志漢蓋寬饒築
昆吾臺在清豐治内縣志夏昆吾築在顓頊城内
蒯聵臺在清豐縣西明志衛太子登鐵邱望鄭軍
投車處
頓邱臺在清豐縣頓邱城南
看花臺在清豐縣孫固城内
歇凉臺在清豐縣蘇村
雉臺在清豐縣東南五里土阜隆起俗名金雞臺
文臺在東明縣東北邑志晉文公所築
秦臺在東明縣西南二十里名勝志秦始皇遊幸
至此昏霧四塞築臺以厭之故名
西臺在東明縣東北十里即唐南華縣
東臺在東明縣東北十五里即古冤句縣
霸王臺在東明縣北五十里秦圍趙楚懷王遣項
羽救之駐軍於此因名
康王臺在東明縣東南五十里名勝志宋高宗募
兵入援時築
重華臺在開州治南衛靈公築寰宇記靈公坐重
華之臺侍御數百仲叔圉諫乃出宫女民大悦
楚王臺在開州南項羽追章邯駐兵於此
騎山樓在府城東舊府治西園宋韓琦留守北京
時建
秦女樓在清豐縣南四十里寰宇記金堤上有秦
女樓
披雲樓在開州治南宋真宗幸澶州時建
濮陽樓在開州治前改澶州為開德府時置
觀德堂在府城東舊府治西園名勝志後周符彥
卿創宋馮京為留守易名清心堂
安正堂在府城東舊府治内宋韓琦為留守時建
仍有善養堂雅集堂皆在府治
衆樂堂在府城東舊府治西園宋文彥博為留守
時建每春日許郡人遊賞故名
賢樂堂在府城東舊城内名勝志宋黃庭堅判大
名時築
愛景堂在開州城内宋何承矩建
沙亭在府城東南春秋定公七年齊侯衛侯盟於
沙左傳杜預注元城縣東南有沙亭
金波亭在府城東故魏州南五代史王彥章將五
百騎入魏屯金波亭
喜雨亭在府城東舊城内五代時王彥超為魏郡
守禱雨有感因名
呂公亭在府城東舊城内宋呂夷簡為留守時建
去後民思之扁曰呂公亭
晚香亭在府城東舊府治後圃名勝志韓魏公九
日宴諸監司得句云莫嫌老圃秋容淡且看黃花
晚節香後人因以名亭
雪香亭在府城東舊城内名勝志韓魏公於壓沙
寺種梨千株花盛時邦人来遊公因造亭花間取
唐人梨花白雪香之句因名後文彥博賦詩刻諸
石
望春亭在府城東舊城南韓魏公築春月宴會其
中公有此日傾城樂御河之句
九思亭在府城東舊城内宋文彥博建
蒼亭在南樂縣西二十里其地有蒼頡造書臺亭
因以名
瑤碧亭在開州治西南五代時建
臨河亭在開州宋史真宗紀駐蹕澶州幸浮橋登
臨河亭賜澶父老錦袍茶帛
仰止亭在開州治南
宛亭在長垣縣西南左傳杜預注長垣縣西南有
宛亭近濮水
臨濟亭在長垣縣西南水經注平邱縣有臨濟亭
曲濟亭在長垣縣西南
蘧伯鄉在長垣縣東水經注蘧伯鄉一名新鄉有
蘧亭
龐居士莊在東明縣東南六十里舊賢寺後縣志
居士漢時人世居此練行成道遺址尚存
昭德里在開州名勝志宋太子少傳晁迥所居
潛龍宅在開州名勝志後唐明宗與宋太祖兄弟
俱隐跡於此
帝邱在開州東顓頊所居故名春秋杜註帝邱今
東郡濮陽縣
清邱在開州東南明志春秋時會盟處
延邱在開州東南文岡里
旄邱在開州西寰宇記臨河縣旄邱在縣西南四
十步
鐡邱在開州北
瑕邱在開州東南義井里寰宇記濮陽縣瑕邱高
三丈
宣化府
廣寗故城在府城西北漢縣晉省亦曰大寗水經
注延河東逕大寗縣故城南魏土地記曰下洛城
西北百三十里有大寗城
寗縣故城在府城西北漢寧縣為西部都尉治後
漢曰寗置烏桓校尉領烏桓鮮卑内附者晉省亦
曰小寗水經注寗川水逕小寗縣故城南魏土地
記曰大寗城西二十里有小寗城
茹縣故城在府城南漢置縣後漢省水經注於延
水逕茹縣故城北世謂之如口城魏土地記曰城
在鳴雞山西十里
且居故城在府城東漢置後漢省水經注於延水
逕且居縣故城南舊志故城在衛東六十里周一
里元時因舊址修築明為戍守之所
古赤城今赤城縣治水經注沽水逕赤城東趙建
武年并州刺史王霸敗於燕嘗退保此城(䬺詳建置卷)
雲州故城在赤城縣北遼置縣元省明初廢今為
雲州堡
女祁故城在龍門縣東漢縣為東部都尉治後漢
省元改置望雲縣水經注陽樂水逕女祁縣故城
南
沮陽故城在懷来縣南漢置後魏省水經注清彛
水又西逕沮陽縣故城北括地志上谷故城在懷
戎縣東北百二十里即沮陽城也
威寧故城在懷来縣縣志城在衛東北百二十里
金築
代縣故城在蔚州東漢置縣後魏以平城為代郡
以此為東代郡水經注祁夷水又東北逕代城西
城圓匝而不方周四十七里開九門
桑乾故城在蔚州東北漢置縣屬代郡水經注濕
水東北逕桑乾縣故城西魏土地記曰代城北九
十里有桑乾城
當城故城在蔚州東漢置縣晉廢水經注到剌山
水北逕當城縣故城西應邵曰當桓都山作城故
曰當城
陽原故城在西寧縣南漢縣後漢省水經注濕水
逕陽原故城南北俗謂之北那州
馬城故城在懷安縣北漢置縣晉廢水經注修水
東南逕馬城縣故城北十三州志曰馬城在高柳
東二百四十里
宣平故城在懷安縣東北金置縣元屬宣德府明
廢舊志元移治於辛南莊明洪武初縣廢二十六
年改置萬全左衛故城在衛西十里
高原故城在懷安縣縣志高原縣城在懷安衛北
百六十里
夷輿故城在延慶州東北漢縣後漢省水經注谷
水與浮圖溝水出夷與縣故城西南
涿鹿故城在保安州南本黃帝所都漢縣後魏省
舊志州東南四十里有土城壠阜纍纍制甚宏闊
有黃帝廟明志謂軒轅城即此
潘縣故城在保安州西南七十里舜鄉堡漢縣後
漢省隋於此置懷戎縣唐改名媯州水經注濕水
北逕潘縣故城或云舜所都也魏土地記曰下洛
城西南四十里有潘城城西北三里有歴山上有
虞舜廟
下落故城在保安州西晉置太康中置廣寗郡治
北齊廢水經注濕水東逕下洛縣故城南
平原故城在保安州東南水經注涿水東逕平原
郡南魏徙平原之民置此故立僑郡以統之
上都城在府城東北上谷北境元置開平府築城
歲一臨幸今存
禦彛鎮城在赤城縣東北後魏太和中置為六鎮
之一水經注大谷水南逕禦彛鎮城西
白城在赤城縣北金世宗納凉之所章宗誕生於
此又有黑城在白城西南九十里
零丁城在萬全縣北水經注修水東逕零丁城南
羊城在龍門縣東南三十里元人市易處
古長城在懷來縣北唐書地理志長城九十里開
元中張說築
統幕城在懷来縣治遼遊幸張幕於此因城之
六郎城在懷来縣東南傍水峪宋楊延昭築
代王城在蔚州城東二十里西漢封代王於此
王郎子城在蔚州城東北七十里辛留莊基址尚
存
罡城在懷采縣東北水經注於延水東逕罡城南
按史記蔡澤燕人謝病歸相秦號罡成君疑即此
邑俗名武罡城
九王城在舊左衛北五里遼築遺址尚存
蚩尤城在保安州東南水經注蚩尤泉水出蚩尤
城城無東面魏土地記曰涿鹿城東南六里有
尤城
無鄉城在保安州南水經注濕水逕無鄉城北
雍洛城在保安州西水經注濕水逕雍洛城南魏
土地記曰下落城西二十里有雍洛城
藥師城在保安州東合流鎮宋宣和中郭藥師守
燕山時築
宣德廢縣今宣化縣治唐置文德縣金改曰宣德
明廢(詳建置卷)
定安廢縣在蔚州東北六十里遼置金升為州元
復為縣明廢
永寧廢縣今西寧縣治遼置明順聖西城(餘詳建置卷)
懷安舊縣在今縣東唐置(詳建置卷)
縉山廢縣今延慶州治唐置元廢(餘詳建置卷)
居庸廢縣在延慶州東漢置屬上谷郡
礬山廢縣在保安州東南六十里唐置元省明改
礬山堡
陽門廢縣在懷安縣北金置元廢金史地理志宏
州鎮陽門貞祐二年升為縣
永安宫在府城北金章宗遊幸處
長春宫在赤城縣北遼建景宗嘗遊此
慶寧宫在龍門縣界金行宮
景明宮在雲州北
太和宮在雲州金章宗避暑處
合宮在保安州黃帝都涿鹿時作
狼山府在懷來縣西十五里狼山之南唐永徽年
建其地至今尚多瓦礫
烏桓校尉府在延慶州漢時建
安樂堂在府城明正德年建
心遠堂在赤城縣内明景泰年建
瀟灑堂在懷来縣察院後
廣寗郡堂在懷来縣治晉太康年建今存遺址
鎮朔樓在府城内明正統年建
清遠樓在府城内明成化年建
著耕樓在府城昌平門上明建
凝暉樓在舊開平元建
咏歸樓在赤城湯泉上
永安樓在萬全右衛城中明正統年建
長清樓在萬全右衛城中明嘉靖年建
建勲樓在萬全左衛城中崇臺上明成化年建
四望樓在懷来縣城東南二十五里紅寺屯元耶
律楚材建
望軍樓在懷来縣西十里
鎮遠樓在蔚州城中
景陽樓在蔚州西門外
金露臺在舊開平凝暉樓側
燕然臺在赤城道署前明崇禎年修
歇馬臺在赤城龍門所東五十里口外
鳳凰臺在延慶州西南三十五里金建
魯臺在蔚州境唐李靖修
軒轅臺在保安州橋山上
来遠亭在府城西南二十里明時建
投轄亭在懷来縣城中大井上久廢
雪興亭在懷来縣城正東三十里遼蕭后冬遊處
里許為碧桃亭蕭后春遊處
春遊亭在懷来縣元耶律楚材扈從憩息之所
團焦亭在懷来縣狼山井上元廵遊駐蹕以地高
難汲至正初出官帑穿井二百尺得泉甘冽覆以
團焦亭為費鉅萬元范文記今井湮亭廢
線珠亭在舊昌平凝暉樓側相近又有瀛州亭
嘉禾亭在赤城縣南三里明景泰年建
屢豐亭在赤城縣馬營堡明景泰年建
秋林亭在赤城縣溜雲山下盛暑湧水成冰遼人
建亭於側
崖禾亭在赤城縣盤崖洞口峭壁萬仞一木為橋
經久不朽遼人建亭於側
託台亭在懷安縣西南託台水南其東又有馬頭
亭
隂莫亭在延慶州南
上花園在宣化府城東南四十里又有下花園在
宣化縣東南五十里皆遼蕭太后種花遊賞處
東花園在懷来縣東十里遼置
杏園在延慶州南七里金時植杏於此以為遊玩
之地
香水園在延慶州東北相傳元仁宗帝誕生於此
柔遠館在府城昌平門東里許明永樂建以待貢
使
明昌苑在懷来縣東
薄家莊在蔚州城南三里漢文帝母薄氏宗族居
此
東羊房在延慶州北十里
西羊房在延慶州西北十五里
易州
故安故城在易州東南漢置故安縣後為侯國晉
改為固安齊廢隋移固安之名於方城而改置易
縣於舊故安縣界為易州上谷郡治唐曰易州元
和志州治易縣隋於故安故城西北隅置故城即
燕之南鄙周圍約三十里寰宇記故安故城在易
縣東南七百步
武陽故城在易州東南燕下都也燕昭王所築東
西二十里南北十七里保定志述遊賦出北薊歴
良鄉登金臺觀武陽兩城遼廓舊迹冥茫
營邱故城在易州南魏書地形志南營州營邱郡
天平四年置
遒縣故城在涞水縣北漢置屬涿郡景帝時為侯
國周省隋改置涞水縣後周廢括地志遒故城在
涞水縣北一里元和志涞水縣西南至易州四十
二里本漢遒縣
古燕城在易州南五里廣袤六十里内外多土臺
居民多古氏
荆軻城在易州西燕丹館荆軻築城於岡阜之上
上邪而下方
漸離城在易州西南十六里燕丹館漸離處
五大夫城在易州西王譚五子所隐舊居
五公城在易州西光武即位封為五侯所謂中山
五王也俗又以五公名其新居寰宇記五公城在
州西三十里又西三十里有五大夫城
野狐城在易州東三十里有狐食松實得仙因名
射魚城在涞水縣西水經注涞水東北逕西射魚
城東南而東北流又逕東射魚城南又屈逕其城
東
聖人城在涞水縣西北水經注涞水東北歴石溪
口與紫水合北出聖人城
石泉城在涞水縣西北即石泉固
紂王城在廣昌縣東十五里上有比干廟
五廻廢縣在易州西一百里唐置屬易州唐書地
理志五廻開元二十三年析易置天寳後省
樓亭廢縣在易州西北四十里唐開元年置天寳
後廢今為樓亭社
板城廢縣在涞水縣北唐開元年置天寳後廢漢
高帝征匈奴時築
黃金臺在易州東南燕昭王築臺上東西八十許
步南北加减高十餘丈寰宇記金臺在易縣東南
三十里俗呼為東金臺又有西金臺在州東南二
十里小金臺及蘭馬臺俱在州東十五里今都城
及定興安肅滿城皆有臺統名黃金臺均非古地
易臺在易州北一里
候臺在易州西燕占候之所
僊臺在郎山東北昭王求仙處
吟臺在太寕山積翠屏之下
王公臺在易州東南十八里燕昭王築樂毅劇辛
鄒衍日遊於此因名
古將臺在易州南二十五里昭王練兵處
五華樓在易州治燕昭王建五樓東曰增明西曰
晩翠南曰觀日北曰卧遊中為卒秀今樓廢址存
古花園在易州西北二里燕昭王建
御竹園在涞水縣北明永樂初於此種竹
井亭一在易州治儀門東知州周洪建一在大門
外知州陳濂建
有本亭在易州明宏治時侍郎陳琬建萬歴間兵
偹道馮子履主事項德禎改建
荆軻館在易州燕丹館荆軻處
高漸離故居在易州西
孟良臼在廣昌縣南六十里相傳孟良舂粟處
曬甲石在廣昌縣南七十里相傳為楊六郎曬甲
處
夹馬石在廣昌縣南六十里楊六郎夾馬過此
冀州
扶柳故城在州西南六十里漢初為侯國後置縣
北齊省水經注故城在信都城西縣有扶柳澤中
多柳故曰扶柳名勝志扶柳漢縣距辟陽城二十
里縣志俗訛為蒲苙城又澤城隋縣旋廢寰宇記
故澤城西晉末築於扶柳澤畔
辟陽故城在州東南三十里漢初為侯國後置縣
後漢省元和志故城在信都縣東南三十五里
昌成故城在州西北故趙邑漢初為侯國後置縣
屬信都國後漢改為阜成屬安平國晉省入信都
水經注衡水又北逕昌成縣故城西括地志故城
在信都縣西北五十里
桃縣故城在州西北漢初為侯國後置縣後漢省
水經注衡漳逕桃縣故城北寰宇記故城在州西
北四十里
南宮舊城在今南宮縣西北縣志有土城正統十
四年建成化年遷於城東三里之飛鳳岡正德七
年修築土城即今縣
繚縣故城在南宫縣東南漢置縣後漢省水經注
洚水逕繚城縣故城北十三州志曰經縣東五十
里有繚城故縣也寰宇記縣東南二十六里故城
猶存
新河舊城在今新河縣西十五里本堂陽縣地宋
皇祐四年升新河鎮為縣六年省新河為鎮入焉
縣志元至正二十七年河溢城圯
堂陽故城在新河縣西北漢為侯國後置縣高齊
省隋復置宋省為鎮
棗強舊城在今棗強縣東南漢縣屬清河郡金史
太宗紀天會四年河溢城圮十年遷於縣西北劉
馬村
高隄故城在棗強縣東漢置屬信都國後漢省寰
宇記棗強縣東北三十六里有高隄故城一曰雍
氏故城
廣川故城在棗強縣東三十里漢初為侯國後置
縣北齊省寰宇記廣川城在棗強縣東北十八里
齊天保七年省因移棗強縣理此
復陽故城在棗強縣東南漢初為侯國後置縣屬
清河郡後漢省水經注清河逕復陽縣故城西寰
宇記故城在縣西南十八里
索盧故城在棗強縣東十五里後魏置縣屬長樂
郡高齊省魏書地形志長樂郡索盧晉屬廣川神
瑞二年併廣川太和二十二年復屬有索盧城名
勝志索盧水本漳河支流經縣界入阜城故索盧
縣以此名
武邑郡城今武邑縣治水經注漳水又東南逕武
邑郡北而東入衡水謂之交津口衡漳又東逕武
邑縣故城晉武帝以武邑武遂觀津三縣為武邑
郡治
觀津故城在武邑縣東南漢置縣後魏曰灌津屬
武邑郡北齊省隋復置旋廢入蓚縣唐復置旋省
元和志觀津城在縣東南二十五里趙孝成王封
樂毅於觀津號望諸君按文獻通考又謂蓚縣有
觀津城舊志謂在河間府東光縣誤
衡水舊城在今衡水縣西南縣志明永樂五年漳
水溢城壊十三年遷於河東范家畦即今治(餘詳建置
卷)
武陽城在州北闞駰十三州志信都東北有武陽
城故縣也
煮棗城在棗強縣西北十五里魏書地形志棗強
有煮棗城元和志故城在信都縣東北五十里漢
煮棗侯國六國時於此煮棗油後魏及齊以為故
事每煮棗油即於此城
棘津城在棗強縣北史記呂望東海人也老而無
遇賣食棘津城元和志在縣東北二十七里
紫鄉城在棗強縣南三十里周三里有門四基址
猶存
信都廢縣今州治漢置縣為信都國治後漢改為
樂成國又改安平國魏晉後為冀州所治唐改曰
堯都宋金元皆屬冀州明省縣入州
平隄廢縣在棗強縣東漢初為侯國後置縣屬信
都國後漢省寰宇記在縣東北高隄城側以界内
多古隄因以為名
昌亭廢縣在武邑縣東北唐書地理志冀州信都
郡武邑武德四年析置昌亭縣貞觀元年省寰宇
記在縣東北二十八里
馬回臺在武邑縣東北五十里
辟陽亭在州東南三十里水經注漢故凟東北逕
辟陽亭
避暑亭在州西關外宋州守魯有關建取河朔避
暑飲之義
大風亭在南宮縣
駐蹕亭在南宮縣西舊志明成祖南征止此知縣
胡廷召建駐蹕亭
百花樓在州治南舊志宋時建高百餘尺上置鐘
鼓蓮漏壁繪百花故名
扁鵲村在南宮縣西三里元博士唐繼禮碑記
趙州
平棘故城在州南三里漢初為侯邑後為縣屬常
山郡後漢屬常山國亦謂之南平棘晉復曰平棘
明省入趙州後漢書南平棘屬常山郡今趙州縣
故城在縣南魏書地形志平棘有平棘城
宋子故城在州北二十五里戰國時趙邑漢置縣
屬鉅鹿郡後漢省魏復置齊廢隋初復置屬趙郡
大業初省魏書地形志鉅鹿郡宋子永安二年復
治宋子城史記正義故城在州北三十里
栢鄉故城在今栢鄉縣西南舊唐書地理志栢鄉
漢縣屬鉅鹿郡故城在今縣西南十七里後廢隋
於今治彭水之陽復置元和志縣北至趙州六十
一里隋於鄗城南十八里改置遥取古栢鄉為名
又漢栢鄉城在今唐山縣詳順德府
鄗故城在栢鄉縣北漢縣屬常山郡元和志故城
在縣北二十一里縣志俗呼王莽城今有故城市
廣阿故城在隆平縣東漢置為侯邑後漢廢魏復
置隋改為象城又改大陸唐改昭慶宋改隆平縣
志故城在今縣東十二里俗呼舊城村
房子故城在高邑縣西南漢置縣北齊廢改置高
邑魏書地形志趙郡房子有房子城元和志縣東
北至州五十里北齊天保七年移高邑縣於房子
縣東北十五里即今縣也縣志俗呼為倉房村
廮陶故城在寧晉縣西南後漢書註廮陶縣屬鉅
鹿郡故城在今趙州廮陶縣西南寰宇記故城在
縣南二十九里按後漢書桓帝紀渤海王悝降為
廮陶侯註廮陶縣屬鉅鹿郡故城在今趙州廮陶
縣南後魏於此置廮遙縣屬南鉅鹿郡隋開皇六
年改為廮陶復漢名大業二年改屬趙州唐天寳
元年改為寧晉縣是廮陶廮遥非為二地或謂漢
之廮陶在今平鄉縣隋之廮遥為今寧晉縣殆以
漢屬鉅鹿郡晉屬鉅鹿國平鄉縣志縣東二十里
艾村西有廮陶故城遂誤分為二耳
大陸故城在寧晉縣東南縣志在縣東南十里今
名魚臺村(餘詳廣阿故城)
歴鄉故城在寧晉縣東二十五里漢置縣屬鉅鹿
郡後漢省魏書地形志廮遙有歴城明志歴城乃
小堡城下藪澤周圍百餘里中有魚藕菱芡之利
每歲歉時州人頼以全者甚衆金末王義率衆保
此
何屯營城在州西北州志何屯營城在州西北二
十里昔時戌守處
回車城在臨城縣魏書地形志房子有回車城
封斯廢縣在州界漢置屬常山郡後漢省
象氏廢縣在隆平縣東北二十五里漢置為侯國
後漢廢漢書地理志鉅鹿郡象氏
楊氏廢縣今寧晉縣治舊唐書地理志寧晉漢楊
氏縣屬鉅鹿郡今治即楊氏城後改為廮陶
望臺在州治東南一名望漢臺高七尋延袤二百
八十尺相傳耿純所築
千秋臺在高邑縣南二里稍西北有觀星臺將臺
皆高聳可登玩三臺岡阜相連
堯臺在寧晉縣東二十里堯臺村
風臺在寧晉縣南二十五里
鎮安樓在隆平縣城上
鰲山樓在隆平縣城内
千秋亭在栢鄉縣北十四里去舊鄗縣四里後漢
光武紀建武元年設壇場於鄗南千秋亭五成陌
註秦法十里一亭南北為阡東西為陌其地在今
趙州栢鄉縣
禾成亭在高邑縣相傳王莽時建
栢暢亭在臨城縣西寰宇記臨城縣栢暢亭水經
云泜水東逕栢暢亭亭在今縣西縣志在縣西十
五里俗訛為栢楊亭
嘉禾亭在臨城縣治後名勝志元時嘉禾出連穎
因建此亭
爽亭在臨城縣東北名勝志在縣東北普利寺宋
徽宗下晉陽時駐蹕於此命蔡京書爽亭二字立
有石碣
薄落亭在寧晉縣東南以漳水一名薄落河而名
後漢書郡國志廮陶有薄落亭
寓目亭在寧晉縣治内
馮唐宅在州城南故城内今廢
李氏舊宅在州西南元和志在州西南二十里亦
謂之三巷李家亦曰三祖宅巷
十萬壘在州南元和志平棘縣十萬壘在縣南一
里後漢永初元年羌侵河内詔魏郡趙國常山等
繕作塢壘六百一十處此即其一也
深州
下博故城在州東南三十里漢置縣屬信都國五
代周移治下博宋改曰静安仍隸州金元皆為州
治明初省静安縣以州自領其地永樂十年漳水
决溢城壊因徙州吴家莊即今治後漢書注在博
水之下故曰下博故城在今下博縣南寰宇記後
魏移理於衡水縣去今縣二十里俗謂之故縣城
後周建德六年又移今治即故州城也
武隧故城在武強縣東北漢置縣屬河間國後漢
改曰武隧北齊省元和記故縣在縣東三十一里
秦破趙將扈輒於武隧即此也水經注漳水又東
北逕武隧縣故城南縣志今為沙窪村
武強舊城在今武強縣南寰宇記西晉置縣以漢
故城為名其城即後魏武邑郡治道武皇始二年
築高齊移於今理(餘詳建置卷)
饒陽舊城在今饒陽縣東北二十里(餘詳建置卷)
蕪蔞故城在饒陽縣東北隋置旋省唐復置旋又
省元和志故城在縣東北三十五里隋縣也盖因
東北蕪蔞亭為名
穀邱故城在安平縣西南漢置穀邱縣屬涿郡
後漢省寰宇記故城在縣西南十五里縣志今訛為
角邱社
魯口城在饒陽縣南元和志饒陽縣理即今魯口
城也公孫淵叛司馬宣王征之鑿滹沱入𣲖水以
運糧因築此城舊志故城在縣南二里亦曰故城
村又有光武城在縣西南三十里一名羅城
陸澤廢縣在州治北五里唐置宋廢舊唐書地理
志先天二年分饒陽鹿城界置陸澤縣於古&KR1609;城
&KR1609;漢縣屬鉅鹿郡
上方臺在饒陽縣東十里高四丈春日草卉先芳
亦謂之先春臺又花臺在縣西十三里
營臺在饒陽縣北十里相傳光武行營每經水澇
不沒
仙臺在安平縣北一里
鄉賢堂在安平縣學内元大德中建内繪李崔二
大族諸名賢
蕪蔞亭在饒陽縣滹沱河濱後漢書郡國志安平
國饒陽有蕪蔞亭註馮異進麥粥光武縣志亭在
饒陽縣北草蘆村又有蕪蔞社在縣東
淩消村在州東北四十里滹沱河南岸光武渡河
冰合處寰宇記今號為危渡
平都村在武強縣東二十五里明建文時正定都
指揮平保屯營於此因名
孝義鄉在州東三十五里大馮村五代史一行傳
李自倫六世同居勅以所居為孝義鄉
劉秀莊在安平縣東北二十五里光武寓此故名
護駕林在安平縣北七里光武遇王郎於此諸將
護之得免因名
蓄糧塚在安平縣東五里遠望八堆近數則九光
武堆土積糧以示兵故名
定州
盧奴故城今州治一名管仲城水經注&KR0740;水南有
盧奴故城管仲所築城内有水淵而不流水色正
黑故城北藉水以取名矣池水東北際水有漢中
王故宫石趙建武七年始築小城立宫造殿後燕
因其故宮建都中山小城之南更築隔城輿地記
盧奴城北臨寇水南面𣲖河杜預謂之管仲城
安喜故城在州東三十里漢置安險縣屬中山國
後漢更名安熹復譌為安喜高齊廢魏書地形志
安喜有安喜城中山記縣在唐水之西山高岸險
故曰安險邑豐民安故曰安喜元和志故城在今
縣東三十里
上曲陽故城在曲陽縣西漢置隋改曰恒陽唐改
曰曲陽今治乃後魏所移舊志故城在縣西四里
唐城在州東北十五里亦曰堯城相傳唐堯都此
地理通釋定州唐縣古唐侯國堯初封於此今定
州北故唐縣
紀城在州南五十里漢高祖築以封紀信其地有
紀信廟
樂陽城在州西水經注&KR0740;水逕樂羊城北魏文侯
使樂羊滅中山盖其故城云
固城在州東通鑑注固城在中山城西北安國城
東南名勝志在州東三十里相傳禹治水所築
丹邱城在曲陽縣西北十三州志上曲陽有丹邱
城或曰丹邱恒山之别名也城在山上因以名馬
岩城在曲陽縣西北三十里
南深澤城在今深澤縣東南漢初為侯國後置縣
屬涿郡北齊廢隋復置元和志深澤縣西北至定
州九十里本漢南深澤縣也以涿郡有深澤縣故
此加南以别之屬中山國舊志南深澤故城在縣
東南二十七里
新處廢縣在州東北漢置屬中山國尋廢
中山靖王宮在州城東北漢景帝子發受封於此
後魏神䴥中即其故址剏為新宫曰新城宫
鷄鳴臺在州東南二十五里圖經光武自薊而南
舍宿於此聞鷄鳴馳去因名
閱古堂在州治後宋韓琦帥定州時建明萬歴間
重建韓琦閱古堂記郡圃有亭歲久不葺廣之為
堂摭前代良守將事實凡六十條繪於左右壁而
以閱古為堂名
養真亭在州治宋韓琦自鄆州徙鎮於此建亭
仰蘇亭在州學内與雪浪齋相對明知州管賢建
名玩玉亭後改名仰蘇亭
觀稼亭在曲陽縣北城上金大定中建
望嶽亭在曲陽縣西北嶽廟中名勝志沈括筆談
云北嶽廟中一亭傑立登之可以遠望
潄玉亭在曲陽縣西北水竇巖側金章宗嘗遊此
聚勝樓在州治内明萬歴中建
雪浪齋在州學内宋蘇軾得石於恒山状如雪浪
鑿石為芙蓉盆盛之置於學中因以名其齋
陋室在州南唐劉禹錫所築有銘
衆春園在州東北宋韓琦建明萬歴間重建
中山後圃在州城内宋蘇軾於此得多葉杏有詩
大塔在州治南開元寺中
劉光營在州城北五十里漢光武駐營於此故名
清凉境在州西五里許圖經在郡之右茂林修竹
石罅泉清略無塵暑舊有寺宇極崇麗今止存其
塔
冰凍村在深澤縣南滹沱河北漢光武至此冰合
故名
息馬村在深澤縣南十二里漢光武渡河息馬於
此
畿輔通志卷五十四
