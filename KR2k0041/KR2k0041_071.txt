欽定四庫全書
畿輔通志卷七十一
人物
粤稽黃帝堯舜竝都幽冀商周之際夷齊抗節為百
世師厥後箕子之封其治在今永平而召公德教被
扵全燕者復數百年故其間川嶽神氣之所藴蒸聖
賢流風之所感發傑出之材每應時而生自春秋以
前賢哲令德表著春秋内外傳及籍扵孔氏之門者
尚矣戰國秦漢間洙泗之緒不絶如綫而荀卿為能
守正及漢之興董生續焉一時傳經老師有若毛萇
韓嬰貫公二戴竝出扵燕趙及北宋而堯夫邵氏乃與
周程張朱五子同稱其他佐命之臣有若隋之高熲
唐之魏徵宋之趙普曹彬元之劉秉忠史天澤忠良
之臣有若漢之汲黯盧植晉之祖逖劉琨唐之宋璟
宋之李沆劉安世眀之趙南星楊繼盛志節之士有
若唐之劉蕡元之劉因
國朝之孫竒逄將帥之才有若周之樂毅廉頗漢之趙
雲張飛唐之李光弼至于文字之興肇自蒼頡今文
之變始扵次仲孔穎達之勤經李習之之屬文大都
産今畿輔之地如此人者其功德道術震耀古今人
知其名家傳其事又其次則事蹟列扵史氏好古博
聞之士能識之又其次則孝義廉介著扵鄕閭數千
百年之中猶有聞焉材有大小志有廣狹遇有汚隆
行有顯晦春秋之義善善也長故雖一行可錄亦得
以次相附列女方術則别著焉自元以前皆取諸國
史盖非名跡顯著末由登扵册書自眀以後所據惟
郡州縣志其或用勢利聲援以蒙有司而冐入焉時
異地隔欲加薙芟則無以辨其偽真故姑仍其舊然
其土之人不可欺也苟所稱之不實將指其行迹以
詬厲焉故具列所以俾有司及為人子孫而務虚美
其祖父者皆有警云
先哲
上古
倉頡(黃帝時史官生而神聖有四目觀鳥跡蟲文始制文字以代結繩之政今大名府南樂縣
西南三十五里有倉史造書臺)
商
伯夷叔齊(孤竹君之二子孤竹君姓墨胎殷湯所封伯夷之父名初字子朝伯夷名元字公信
叔齊名致字公達夷齊其謚也事詳史記)
周
蘧瑗(字伯玉衛大夫孔子曰外寬而内直自拯扵隠括之中直已而不直人汲汲扵人以善自
終盖蘧伯玉之行也)
端木賜(字子貢衛人孔子弟子喜掦人之美不能匿人之過常相魯衛好廢舉家累千金卒終扵
齊)
卜商(字子夏衛人孔子弟子以文學著名好論精微時人無以尚之嘗返衛見讀史者云晉師
伐秦三豕渡河子夏曰非也己亥耳讀史者問諸晉史果曰己亥扵是衛以子夏為聖孔子卒後居
西河教授為魏文侯師)
琴牢(字子開一字子張孔子弟子又孔子弟子曰公孫寵字子石奚容箴字子晢句井疆字子
疆廉潔字庸皆衛人)
名臣
順天府
周
郭隗(燕人昭王卑禮厚幣以招賢者隗曰王必欲致士請自隗始昭王遂改築宫師事之扵是
樂毅自魏往鄒衍自齊往劇辛自趙往士争趨燕)
蔡澤(燕人戰國時弘辨智士嘗入秦說應侯應侯因是謝病昭王召見與語大悦拜客卿尋為
丞相號剛成君)
漢
蒯徹(一名通范陽人楚漢初起武臣略定趙地徹說范陽令徐公徐公具車馬遣徹說武臣以
侯印迎徐公燕趙聞之降者三十餘城徹又說韓信襲歴下軍定齊地後說信背漢不聽徹恐乃陽
狂為巫信謀反被誅語連徹高帝召徹欲烹之以辨得免至齊悼惠王時曹參為相禮下賢人請徹
為客徹論集戰國時說士權變亦自序其說凡八十一首號曰雋永)
韓延夀(字長公燕人父義為燕郎中剌王謀逆義諫而死昭帝時魏相言宜賞其子以明人臣之
義遂擢廷夀為諫議大夫遷淮陽太守治甚有名徙潁川教民禮讓議定嫁娶喪祭儀品略依古禮
不得過法百姓遵用其教數年徙為東郡太守延夀為吏上禮義好古教化所至必聘其賢士以禮
待用廣謀議納諫諍在東郡三載令行禁止為天下最入守左馮翊恩信周洽吏民不忍欺紿詳名
宦)
蓋延(字巨卿漁陽要陽人王郎起延與吳漢同歸光武拜偏將軍從平河北光武即位拜虎牙
將軍封安平侯凡攻討所向皆捷增封邑食萬戶)
王梁(字君嚴要陽人與蓋延吳漢俱從光武拜偏將軍拔邯鄲賜爵關内侯世祖即位擢大司
空封武疆侯擊赤眉有功破龐萌等尤力拜山陽太守數月為河南尹又為濟南太守封阜成侯)
陽球(字方正漁陽泉州人舉孝廉補尚書侍郎章奏處議常為臺閣所崇信拜九江太守遷平
原相後拜尚書令時中常侍王甫曹節等弄權煽動内外球撫髀發憤曰若陽球作司隸此曹安得
容乎會遷司隸校尉奏收甫及太尉叚熲等悉送洛陽獄球自臨考甫父子俱死校下熲亦自殺復
欲以次表曹節等權閹聞之莫不屏氣)
盧植(字子幹涿郡涿人身長八尺二寸音聲如鐘性剛毅有大節建寧中徵為博士累遷尚書
黃巾賊起拜北中郎將連戰破賊何進謀誅中官召董卓植固止之進不從卓至議廢立植抗議不
從卓怒將誅之議郎彭伯曰盧尚書海内大儒人之望也卓乃止免植官遂隠扵上谷)
三國漢
張飛(字翼德涿郡人事昭烈帝拜右將軍遷車騎將軍封西鄉侯卒謚桓侯)
簡雍(字憲和涿郡人昭烈帝至荆州雍為從事中郎勸取成都遂為說劉璋歸命後拜昭德將
軍雍性簡傲跌宕優游風議善滑稽諸葛丞相已下則獨擅一榻項枕卧語無所為屈)
魏
徐邈(字景山薊人武帝平河朔召為丞相軍謀椽正始初為司隸校尉百寮憚之後為光禄大
夫拜司空固辭不受卒謚穆侯)
盧毓(字子家植之子也太祖時以論獄見知為丞相法曹議今史文帝時拜吏部尚書作考課
法選舉先性行而後言才累封容城侯謚曰成)
田豫(雍奴人仕魏為南陽太守以衛尉徵屢辭不聽乃曰年高七十而居位譬猶鐘鳴漏盡而
夜行不休是罪人也因稱疾焉)
晉
張華(字茂先范陽方城人晉武帝時拜黃門侍郎帝與羊祐潛謀伐吳惟華贊成其計吳平封
廣武縣侯惠帝朝盡忠匡輔彌縫補闕進封廣武郡公為趙王倫所害華學業優博圖緯方技之書
莫不羣覽嘗徙居載書三十乘以自隨秘書監摰虞纂定官書皆資華本以取正焉齊王冏輔政復
舊爵所著有博物志)
盧欽(字子若范陽涿人毓子世以儒業顯歴宰州縣累遷史部尚書封大梁侯武帝初都督沔
北諸軍事平南將軍在鎮寬猛得宜入為尚書僕射領吏部舉必以才稱為廉平欽忠清高潔不營
産業動循典禮所著詩賦論難數十篇嗣子浮官太子舍人)
盧志(字子道欽從子初為鄴城令成都上穎愛其才齊王問起志勸穎旌賢任才以收時望穎
以為諮議參軍王浚攻鄴志勸穎奉天子還洛陽志夜部分將士至曉衆皆成列程太妃不欲去俄
而衆潰志扵陣間索得鹿車數乘遂啟帝還洛陽張方逼天子幸其壘惟志不離左右及穎薨官屬
奔散志親自殯歛時人嘉之)
南北朝梁
張弘策(字真簡范陽方城人梁文獻皇后從父弟也幼以孝聞與梁武帝年相革幼見親狎建武
末從武帝宿酒酣徙席星下語及時事即請定君臣之分後武帝平建鄴城遣弘策清宫封檢府庫
申勒部曲秋毫無犯封洮陽侯子緬嗣爵緬弟纘綰俱博學)
成景儁(字超范陽人父安樂魏淮陽太守天監六年常邕和殺安樂景儁謀復仇以魏宿預城南
入購人刺殺邕和并其家人子弟武帝義之後除北豫州刺史侵魏所向得功烈兼有政績吏人樹
碑記之)
魏
皮豹子(漁陽人少有武略魏太武時開府儀同三司進爵淮陽公督關中諸軍擊破宋將裴方眀
于樂鄕累功除都督春雍荆梁益五州諸軍事進號征西大將軍開府仇池又斬宋將青陽顯伯破
白水太守郭啟元前後屢立戰功擢為内都大官第八子懷喜擢侍御史假平西將軍廣川公孝文
以其父昔鎮仇池有威惠亦拜侍中都督開府仇池悉如父官懷喜中布恩信邊人大悦相率歸附
賜爵南康侯)
李訢(字元盛范陽人父崇北幽州刺史訢為中書學生太武幸中書學見而異之指為從臣曰
此兒終效用扵朕之子孫文成時為儀曹尚書領中秘書出為相州刺史上疏求立諸郡學官政為
諸州最加賜衣服遷司空)
高閭(字閻士漁陽人少為車子送租至平城修刺詣崔浩浩與語竒之使為謝中書監表眀日
浩歴租車過駐馬呼閭諸車子皆驚由是知名為中書侍郎與中書令高允入參大政允以閭文章
富逸舉以自代承眀初為中書令給事中委以機密文眀皇后甚重閭詔令書檄皆出閭手宣武踐
祚累表遜位授光禄大夫賜安車几杖百寮餞送如二疏故事)
盧元(字子真范陽人太武辟召天下儒雋以元為首授中書博士後賜爵固安侯子度世字子
遷為中書學生應選東宮學行為時流所重後以崔浩事棄官逃匿被赦出為中書侍郎度世子淵
字伯元温雅寡欲有祖父風襲爵加秘書監本州大中正淵子道將字相業應襲父爵以讓其弟再
請許之道將涉歴經史風氣蹇諤有文才為一家之冠累遷燕郡太守下車表樂毅霍原之墓卒贈
太常卿道將次子懷仁字子友歴遷弘農郡守不之任居陳留與瑯琊王衍隴西李夀之情好相得
常云昔太邱道廣許邵知而不顧稽生峭立鍾會遇而絶言吾處扵季孟之間去其太甚)
盧義僖(字遠慶淵弟子早有學尚識度沉雅起家秘書郎歴大中大夫或勸其干謁當途義僖曰
學先王之道貴行先王之志何能苟求富貴也侍郎李神軌勢傾朝野求結婚姻義僖拒而不許普
泰中官尚書驃騎大將軍左光禄大夫義僖性清儉不營財産雖居顯位每至困乏麥飯蔬食怡然
甘之)
酈範(字世則范陽人太武時給事東宫文成踐祚賜爵永寧男為慕容白曜司馬及定三齊白
曜皆用其謀遂表為青州刺史進爵為侯加冠軍將軍還為尚書丞後除平東將軍假范陽公)
北齊
平鑒(字明達燕郡薊人初仕爾朱榮為襄州刺史神武起信都鑒棄州來歸文襄輔政遷懷州
刺史時西魏來攻州城新築素乏水南門有一井隨汲即竭鑒具衣冠俯井而祝至旦泉湧合城取
足以功進位開府儀同三司終都官尚書令)
盧文偉(字休族范陽涿人少為鄕閭所敬年三十八始舉秀才除本州平北府長流參軍孝昌中
詔兼尚書郎中韓樓據薊城文偉屯守范陽與樓相抗乃以文偉行范陽郡事爾朱平樓文偉以功
封大夏縣男除范陽大守神武至信都文偉遣子懷道奉啓陳誠高祖嘉納之中興初除安東將軍
安州刺史天平末高祖以文偉行東雍州事文偉性輕財愛賓客善扵撫接故所在頗得人情文偉
族人勇字季禮初與從兄景裕俱在學其叔同稱之曰白頭必以文通季禮當以武達興吾門在二
子也爾朱兆滅勇赴晉陽神武署為丞相主簿遷汝北太守行陜州事屢敗西魏兵以功授儀同三
司揚州刺史鎮宜陽武定二年卒)
盧潛(范陽涿人天保初除中書舍人清河王岳救江陵勅為行臺郎中還遷中書侍郎尋左遷
魏郡丞司州别駕出為江州刺史所在有政績梁將王琳為陳兵所敗勅潛與琳為南討經略潛輯
諧内外甚得邊俗之和琳銳意圖南潛以為時事未可由是與琳有隙世祖追琳入京除潛揚州刺
史領行臺尚書潛在淮南十三年大樹風績為陳人所憚陳主與邊將書云盧潛猶在宜深備之其
威望如此)
周
寇洛(上谷昌平人性眀辨不拘小節正光末避地扵并賀拔岳西征洛與之鄕里乃從入關屢
戰有功累官右都督侯莫陳悦既害岳洛收集將士全衆而返大統初加開府進爵京兆郡公後與
獨孤信復洛陽徙鎮束雍州卒配享太祖廟庭)
盧辯(字景宣范陽涿人少好學博通經史舉秀才為太學博士以大戴禮未有觧詁辯乃註之
兄景裕謂曰昔侍中註小戴今爾註大戴庶纂前修矣孝武帝入關事起倉猝辯不及至家單馬而
從封范陽郡公自孝武西遷朝章制度皆令辯因時制宜悉合軌度性強記默契能斷大事凡所創
制處之不疑累遷尚書令進位大將軍薨配食太祖廟庭)
寇儁(字祖儁上谷昌平人兄祖訓祖禮並有志行閨門雍睦白首同居儁累官梁州刺史大統
五年入關拜秘書監後除車騎大將軍儀同三司孝閔帝踐祚進驃騎大將軍儁年齒雖邁而志識
未衰世宗尚儒重道特欽賞之與同席而坐因顧訪洛陽故事儁身長八尺鬚鬢皓然容止端詳音
䪨清朗帝與之談論不覺屢為前膝及儁辭還以御輿令扵帝前乘出顧謂左右曰如此之事惟積
善者可以致之何止見重扵今亦將傳之萬世時人咸以為樂)
周惠達(字懷文文安人父信歴樂鄕平舒平城令皆以廉能稱惠達幼有節操好讀書仕魏為周
文帝行臺尚書軍府司馬營造戎仗儲積倉糧簡閱士馬以濟軍國後拜中書令兼尚書右僕射與
禮官損益舊章儀軌稍備惠達雖居顯職而謙退下人盡心勤公愛拔良士人皆敬而附之)
隋
盧昌衡(字子均范陽人沉静有才識開皇初拜尚書祠部侍郎本幾出為徐州總管有能名吏部
尚書蘇威考之曰德為世表行為士則論者以為美談)
盧愷(字長仁范陽人父柔魏中書監愷性孝友有當世幹能周齊王引為記室從伐齊有功遷
禮部大夫為聘陳使隋開皇初除尚書吏部侍郎每敷奏侃然正色八年上親考百寮以愷為上)
唐
盧承慶(字子餘幽州涿人父赤松與高祖雅故終率更令范陽郡公承慶博學多材少襲爵累官
民部侍郎太宗問歴代戶版承慶叙夏商至周隋增損曲折引據詳該帝嗟賞後以金紫光禄大夫
致仕弟承業官尚書右丞有能名)
張知蹇(字匪躬幽州方城人兄弟五人知元知晦知泰知默皆明經高第曉吏治清介有守武后
中宗時皆為顯官知蹇歴十一州刺史所蒞有威嚴後歴大理卿致仕性敏亮惡請謁勅子孫經不
眀不得舉家法可稱云)
盧蔵用(字子潛范陽人少𨼆終南少室二山長安中授左拾遺武后作興泰宫扵萬安山上疏切
諫歴官尚書右丞蔵用善蓍龜九宫術嘗以俗徇隂陽為折滯論以暢其方)
盧粲(范陽人神龍中累遷給事中武崇訓死詔墓視陵制粲固執争之得罷安樂公主怒出為
陳州刺史粲曰苟所論得行雖遠何憚)
魯炅(薊人以破吐蕃功除右領軍大將軍安禄山亂炅保南陽田承嗣攻之炅被圍一年晝夜
戰人相食卒無敕乃突圍走襄陽承嗣尾擊炅殊死戰二日斬獲甚衆賊引去初賊欲剽亂江湖炅
扼其衝故南夏以完策勲封岐國公)
陳利貞(范陽人初為平盧將從李光弼軍河南張巡被圍睢陽光弼遣利貞救之累遷檢校太子
賓客封静戎郡王哥舒曜討李希烈利貞為前鋒次郟城賊衆大集利貞出竒兵五百横𢷬其右賊
不敢前希烈兵攻襄城利貞登陴捍守七十日未嘗節沐朱泚反利貞麾下□亂夜半難作利貞拔
劍當軍門大呼曰欲過門者先殺我衆畏其勇乃止德宗嘉之擢汝州防禦使)
李景略(良鄕人李懷光為朔方節度使辟署巡官懷光屯咸陽將襲東渭橋景略勸懷光還軍詣
行在懷光不聽景略乃遁還轉豐州刺史回紇使梅錄入朝景略折之梅錄不敢抗以父行呼景略
自此回紇使至者皆拜扵庭威名顯聞遷左羽林將軍梅錄復入朝其衆争坐景略叱之梅錄識其
聲驚曰此非李豐州耶乃就坐)
盧景亮(字長晦范陽人第進士宏辭授秘書郎遷右補闕朱泚仄景亮勸德宗曰陛下罪己不至
則感人不深帝然之與穆質同在諫争地書數丄鯁毅無所回景亮有經國志自軒頊至扵唐綴治
道之要著書上下篇號三足記又作問答言輓運大較及陳西戎利害切指當世公卿服其達古今
云)
盧羣(字載初系出范陽為兵部郎中淮西吳少誠決洧水灌田命羣臨詰少誠曰是扵人有利
羣曰臣道貴順專命廢順雖利何有少誠聽令以奉使稱職遷檢校秘書監後代姚南仲為鄭滑節
度使)
高崇文(其先自渤海徙幽州七世不異居開元中再表其閭崇文樸重寡言累官金吾將軍敗吐
蕃扵寧州劉闢反杜黃裳薦崇文統兵討之始崇文選兵五十嘗若寇至至是卯漏受命辰巳出師
器良械完無一不具與闢戰扵鹿頭山八戰皆捷擒闢送京師成都珍貨如山無秋毫犯進檢校司
空西川節度副大使南平郡王諡威武配享憲宗廟)
高霞寓(幽州范陽人能讀春秋及兵法頗以氣㮣自高從高崇文擊劉闢下鹿頭城降李文悦仇
良輔等追戰七盤城有功擒闢扵羊灌拜彭城刺史俄代崇文為長武城使封感義郡王元和中以
左威衛將軍隨吐突承璀討王承宗諸將多覆軍獨霞寓有功詔蔵所獲鎧仗扵神策庫以旌之)
張仲武(范陽人會昌初為雄武節度習戎事性忠義遷檢校工部尚書以破回鶻功進兵部尚書
詔李德裕撰紀功碑以告後世累官檢校司徒中書平章子直方左金吾衛大將軍黃巢犯京師直
方迎灞上既而謀劫巢報天子公卿多依之賊覺夷其族)
張允伸(字逢昌范陽人以都知兵馬為盧龍軍留後未幾為節度使累進檢校司徒兼太傅同中
書門下平章事封燕國公性勤儉下所安賴未嘗有邊鄙虞卒贈太尉謚忠烈)
劉蕡(字去華昌平人明春秋擢進士第大和二年應賢良方正對策痛斥宦官言極抗直考官
嗟服而畏中官不敢取士人讀其詞至感慨流涕令狐楚牛僧孺皆表蕡幕府授秘書郎以師禮禮
之而宦官深嫉蕡誣以罪貶柳州司戶參軍卒昭宗時以左拾遺羅隠言贈蕡右諫議大夫)
五代
趙鳳(幽州人少以儒學知名仕唐莊宗為中書舍人翰林學士眀宗時遷禮部侍郎奏論皆切
時弊時有僧獻佛牙鳳請騐其真偽以斧破之應手而碎時宫中施物已數千因鳳碎之乃止天成
中拜門下侍郎同平章事安重晦得罪鳳啟明宗言其盡忠罷為安國軍節度使)
李承約(字德儉薊州人唐眀宗時拜黔南節度承約以恩信撫諸夷落勸民農桑興起學校居數
年當代黔南人詣京師乞留許留一年召為左衛上將軍晉天福二年卒贈太子太師)
張希崇(字德峯薊人少好學通左氏春秋唐眀宗時拜靈武節度使靈州地接北邊戍兵餉道常
苦抄掠希崇乃開屯田教士耕種軍以足食省轉饋撫養士卒回鶻瓜河皆遣使入貢居四歲上書
求内地徙鎮邠寧晉高祖入立復拜靈武節度天福四年卒贈太師)
盧導(字熙化范陽人唐明宗時拜右諫議大夫遷中書舍人潞王從坷自鳳翔入犯宰相馮道
李愚集百官議出迎囑導革牋導曰勸進之事豈可輕議若潞王守節不回以忠義見責將何以對
不如詣宫門請太后進止潞王至止正陽門外道又促導草牋導對如初李愚曰吾輩罪人盧舍人
言是也導終不草牋後事晉為吏部侍郎)
劉昫(涿州歸義人與兄晅弟皡皆以好學知名燕薊之間唐莊宗即位拜翰林學士眀宗時遷
兵部侍郎尋同中書門下平章廢帝立遷吏部尚書門下侍郎監修國史兼判三司昫性察而疾三
司蠧敝尤甚乃勾計文簿覈其虚實殘租積負悉蠲除之民間懽然而三司皆怨之及昫罷相三司
吏懽呼相賀)
吕琦(字輝山安次人美風儀重節概少遊學汾晉間唐眀宗時為侍御史廢帝立拜端眀殿學
士備顧問多所禆益晉高祖鎮河束有二志琦與李崧勸帝與契丹通和使強藩大鎮無所引援可
弭亂心帝聽薛文遇言議遂寝其後晉高祖起大原果引契丹為助)
劉審交(字求益文安人晉高祖時拜三司使議者請檢天下民田宜得益租審交曰租有定額而
天下比年無開田民之苦樂不可等也遂止不檢民賴以不擾遷陳州防禦使見民耕器薄陋乃取
河北耕器為範為民更鑄徙襄州青州皆有善政隠帝時為汝州防禦使卒詔贈太尉起祠立碑)
竇禹鈞(薊州漁陽人與弟禹錫皆以詞學名唐天祐末禹鈞為幽州椽周初為戶部郎中歴遷右
諫議大夫義風家法為一時標表子儀儼等相繼登科馮道贈詩有靈椿一株老丹桂五枝芳之句
嘗建書院四十間聚書數千卷遠方學者日至登貴仕者接踵)
張蔵英(范陽人唐末舉族為賊孫居道所害蔵英年十七僅以身免居道避地關南蔵英乃求為
關南都巡檢使微服擕鐡撾匿居道舍側伺其出擊之遂擒歸設父母位刺其心以祭詣官首嚴官
為上請而釋之燕薊間目為報讐張孝子率所部航海歸周世宗授都指揮使賜名馬金帶征瓦橋
關為先鋒敗契丹扵關北)
宋
李瓊(字子玉幽州人好學涉歴史傳仕周累官太子洗馬周太祖嘗稱為師宋初召為太子賓
客以右驍衛上將軍致仕卒贈太子少師)
趙贊(字元輔幽州薊人七歲誦書二十七卷賜童子及第事周累功授保信軍節度使盡去苛
政居民便之宋初鎮延州將及州境前後分置步騎所部羌渾來迎無不懾服太宗立進封衛國公
卒贈侍中贊知書接士大夫以禮馭衆有方略吏民畏服為時賢帥云)
趙普(字則平幽州薊人初為太祖掌書記後至宰相以天下為己任太宗立拜太師及卒追封
韓王事詳宋史)
邊歸讜(字安正幽州薊人漢初歴禮刑二部侍郎周世宗以憲綱不振令為御史中丞廉直剛介
宋初拜戶部尚書)
劇可久(字尚賢范陽人沈毅方正眀律令仕晉周皆為大理卿世宗以刑書深古條目煩細命可
久與張湜等編緝新格名曰刑統宋建隆三年以光禄卿致仕可久在廷尉三十年用法平允以仁
恕稱)
竇儀(字可象薊州漁陽人禹鈞子晉天福中進士周初遷工部尚書兼判大理儀學問優博風
度峻整宋太祖屢欲相之趙普忌其剛直不果用及卒贈右僕射儀弟儼字望之周廣順中為主客
員外郎知詔誥時儀自閣下入翰林兄弟同日拜命分居两制時人榮之宋初轉禮部侍郎祀事樂
章宗廟諡號多儼撰定所撰周正樂成一百二十卷詔蔵史舘儼弟偁字日章宋初拜右補闕太宗
領開封府選偁判官推官賈琰言矯誕偁叱之太平興國中參知政事太宗曰卿能以公直責賈琰
朕旌直臣耳)
宋琪(字俶寶幽州人舉進士為趙贊從事乾德初拜左補闕太平興國中自員外郎一歲四遷
至尚書拜平章琪素有文學知人情尤通吏術究審蕃兵馬山川形勢數言邊事多見採納)
宋雄(幽州人初與琪齊名幽薊間稱二宋雍熙中歴知均唐二州護河隂屯兵以知河渠利害
命領護汴口均節水勢以達轉漕京師賴之遷將作監所至職務修舉公私賴焉)
田重進(幽州人積功至靖難軍節度使太宗在藩邸遺以酒炙不受謂使者曰為我謝晉王我知
有天子耳太宗即位以其忠朴始終厚遇焉)
許衮(字公儀燕人雍熙中為均州防禦判官州將表其能拜右贊善大夫判蘇州時江南始歸
朝廷宿政如棼衮善理之就進殿中丞)
董遵晦(范陽人周世宗北征遵晦累功遷驍武指揮使太祖即位以西夏近邊授遵晦通遠軍使
遵晦不知書豁達無涯涘多方略能挽強命中武藝皆絶人在軍凡四十年安撫一面夏人悦服)
李懷忠(初名懷義范陽人開寶中從太祖征晉陽奮銳為士卒先中流矢戰益奮還授散騎指揮
使上幸西京有留都意懷忠曰東都根本安固一旦遷徙未見其利上納之卒贈侍中)
馬全義(幽州薊人學擊劍善騎射宋初領果州團練使從征李栖筠未下全義率敢死士數十人
攀堞而上飛矢貫臂全義拔鏃臨敵士氣益奮遂克其城卒贈檢校太尉)
張暉(大城人從周世宗征淮南既拔楚泗即授泗州刺史宋初從征澤潞陷陣先登時方議伐
蜀遷暉鳳州團練使兼緣邊巡檢濠砦橋道使暉盡得山川險易密疏陳之太祖大悦以暉充西川
行營先鋒都指揮使督兵聞大散關路躬撫士卒人忘其勞)
吕餘慶(幽州安次人建隆中參知政事知成都府時盗賊四起軍士恃功驕恣王全斌不能戢下
軍校被酒持刀奪賈人物餘慶立捕斬之後拜尚書左丞卒餘慶厚重簡易自太祖領藩鎮已為元
僚受禪後趙普等先進用餘慶恬不為意會普忤旨餘慶獨辨眀之時稱長者)
趙上交(涿州范陽人美風儀善談論周廣順初拜禮部侍郎擢扈蒙甲科及梁周翰董淳之流時
稱得士宋初為尚書右丞上交所蒞官以幹聞當時稱有公輔器)
張鑑(字德明范陽人蔵英孫太平興國初第進士累拜監察御史決獄江左昭雪冤滯歴遷江
南轉運使去大姓為民害者江左震肅淳化中拜諫議大夫後出知廣州民條其政績上請刻石移
知朗州以威信服溪洞酋豪後徙知相州)
劉審瓊(范陽人知鎮州太宗征河東駐蹕儲峙無闕知澤州州素有火患前刺史日調民積水為
防民甚苦之審瓊至悉令罷去火災亦絶後徙知河陽年八十餘筋力不衰髭髮黳黑孫爽進士及
第為秘閣校理)
吕端(字宜直餘慶弟也太宗時為侍御史使高麗暴風折檣舟人恐怖端讀書危坐如在齋閣
時後拜參知政事持重識大體以清簡為務内侍王繼恩等謀立楚王元佐李后命繼恩召端端閉
繼恩閣中而入后曰立嗣以長如何端曰先帝立太子正為今日乃奉真宗至福寧殿垂簾引見羣
臣端平立殿下不拜請捲簾升殿審視然後率羣臣拜呼萬歲同列欲以事中之端曰吾直道而行
無所畏愧風波不足慮也两使絶域其國嘆重之後有使往每問端為宰相否其名顯如此)
馬知節(字子元全義子以蔭補官真宗朝簽書樞密院事時王欽若為樞密使知節薄其為人每
廷議輒面詆之聞其風者皆知為正直云)
楊崇勲(字寶臣薊州人祖守斌父全美皆為指揮使崇勲知兵法及前代興廢事真宗時為羣牧
都監累官節度使仁宗朝為樞密使後為同平章事卒諡恭毅)
張佶(燕人父昉殿中少監佶少有志節涉獵史書善騎射有方略太宗時為利州轉運副使真
宗時為益州鈐豁甚有威惠)
張玉(字寶臣保定軍人以六班散秩隸狄青麾下號張鐵簡從征儂智高率突騎貫敵壘賊大
潰帝召見使作銳陣扵殿廷下觀破賊之勢河北三十七將以玉為第一)
李淳頤(字子隂香河人知祥符縣熙寧中青苖法行計息不及則黜降諸吏畏罪所散惟恐其少
淳頤獨貸三之一安石怒謫通判廣信後官至刺史)
遼
韓延徽(字蔵眀安次人少英邁涉獵經史累官崇文舘大學士太祖初元諸務草創凡朝中機務
悉令裁決為佐命功臣封魯國公子德樞官侍中封趙國公孫紹芳重熙間參知政事庭議征李元
昊力諫不聽聞敗嘔血死)
康默記(本名照薊州校尉太祖侵薊州得之愛其才隸麾下一切蕃漢相涉事屬默記折中之悉
合上意時文法未備默記推析律意論決輕重不爽為佐命功臣)
舒法(字夢竒析津人幼謹厚篤學不出戶外者二十年會同初登進士累官翰林學士遼主數
延問得失治亂奏對稱旨後拜宰相整革蠧弊知無不言務在息民薄賦法度修明加尚父贈尚書
令)
張儉(宛平人統和進士調雲州幕官故事車駕經行長吏獻方物聖宗獵雲中節度奏言臣境
無他産惟幕官張儉一代之寶願以為獻召見訪及世務條奏三十餘事由此顧遇特甚大同中拜
左丞相封韓王受詔輔立興宗拜太師中書令加尚父儉性清約衣無紬帛食不兼味在相位二十
餘年禆益甚多)
馬得臣(南京人累官翰林學士以正直稱聖宗閱唐高祖太宗眀皇三紀得臣錄其行事可法者
進之及扈從伐宋進言降不可殺亡不可追詔從之)
牛温舒(范陽人剛正尚節義舉進士知三司使事國民兼足夀隆中參知政事乾統五年夏為宋
所攻來詣和觧温舒使宋方大宴優人為道士裝索土泥藥壚優曰土少和不得温舒遽起以手藉
土懷之宋主問其故温舒對曰臣奉天子威命來和若不從當捲土收去宋人大驚遂許夏和還加
中書令)
杜防(涿州人開泰進士知制誥人以為有宰相器重熙九年夏人侵宋上使防至夏觧和之如
約罷兵各歸侵地拜參知政事十三年拜南府宰相卒贈中書令諡元肅)
郭世珍(漷隂人景宗時為太尉司統和六年承天太后伐宋俘獲甚衆師次范陽世珍上言降卒
役夫皆有父母妻子不無懷土之情驅而之北終不為用惟殿下至仁寬宥放歸鄕國太后嘉納縦
者萬人)
楊晳(字昌時安次人幼穎悟通五經太平中進士為著作佐郎累遷南院樞密使請謁不行後
封遼西郡王)
楊佶(字正叔燕京人幼穎悟舉進士第一重熙元年官工部尚書加檢校太師同中書門下平
章事後出為武定軍節度使境内亢旱苖稼將槁視事之夕雨澤霑足民歌曰何以蘇我上天降雨
誰其撫我楊公為主㶟陽水失故道歲為民害乃以已俸創長橋人不病涉及被召郡民攀轅泣送
上御清凉殿宴勞之即日除吏部尚書同平章事)
楊績(良鄕人舉太平進士累官南院樞密使遼主常召見論及古今治亂人臣邪正績曰何代
無賢遇亂世則獨善其身遇明主則兼濟天下陛下銖分邪正升黜分眀天下幸甚後封趙王)
趙徽(南京人重熙中擢甲科累遷大理正歴煩劇有能名參知政事出為武定軍節度使抑豪
強禮耆宿教化大行後同知樞密院兼南府宰相門下侍郎平章事)
劉伸(字濟時宛平人登重熙進士累官大理卿執法平恕人以不冤一日奏獄遼主與近臣語
不顧仲曰自古帝王重民命願省臣奏道宗驚異後拜參知政事)
楊遵勖(字益誡范陽人重熙時進士累遷樞密院副承旨咸雍三年遷都承旨簿書填委遵勖一
目五行俱下剖決如流敷奏詳敏上嘉之屢拜南北府宰相贈司空)
耶律儼(本姓李字若思析津人登咸雍進士為大理卿奏讞詳平大安初為景州刺史繩胥徒禁
豪滑善政流播郡人刻石頌德改御史中丞按上京滯獄多所平反歴樞密院使封淶水郡王)
金
劉彦宗(字魯開宛平人遼進士授燕京留守判金太祖一見器之累遷同中書門下平章事金大
舉伐宋彦宗畫十策詔彦宗兼領漢軍都統凡燕京一品以下皆承制注授天會中伐宋宋割地納
質眀年圍汴京謂宗翰宗望曰蕭何入關秋毫無犯惟取圖籍遼太宗入汴載路車法服石經以歸
皆令則也二帥嘉納之)
韓企先(燕京人中皇統進士常召見太宗驚異曰朕嘗夢見此人今果見之扵是方議制度企先
博通經史知前代典故因裁革折衷及為相以培植奬進為己任相两朝幾二十年成功著業世稱
賢相焉子鐸以儒學世其家終順天軍節度使)
翟永固(字仲堅良鄕人天會中以詞賦科授懷安丞海陵時分護燕京宫室役事請寫無逸圖扵
殿壁不納正隆二年為翰林學士承旨召對議伐宋事忤海陵意即請致仕大定二年起拜尚書左
丞請依舊制廉察官吏從之)
趙元(字善長范陽人劉彦宗為樞密使辟元為本院今史屢遷州郡元吏事眀敏為時相所重
累官彰義武勝等軍節度使)
馬諷(字良弼大興漷隂人游學汴梁登宣和進士歸金復登第調歸信令寧州使皆有聲歴官
忠順軍節度使)
劉徽柔(字君美大興安次人天眷進士由欒城簿遷洪洞令眀敏善聽斷大定中同知河束路轉
運使司以廉第一累遷至中都路轉運使)
賈少冲(字若虚通州人家貧勤學少從軍行五間未嘗釋卷登天眷進士調安定令守正不阿累
官左補闕外柔内剛每從容進諫世宗稱美之歴遷順天軍節度使少冲不喜言利嘗教諸子筦庫
不可為聞者尚之子益字損之大定進士官至太常卿上防秋十三事)
丁暐仁(字蔵用宛平人冲淡寡欲讀書之外無他好皇統中舉進士歴官至武定軍節度副使為
政無留訟後為祁州刺史士民相率歡迎扵道改同知西京留守興學校以眀養士之法終陜西西
路轉運使)
富察通(本名富埒琿中都路呼圖克愛滿明安人熙宗選護衛識通名通以父老懇乞就養海陵
時以御院從伐宋使總隆州諸軍軍還入見世宗曰朕素知是人性温厚有識慮又精騎射朕欲問
以事而考其言將用之累進平章政事封任國公)
王蔚(字叔文香河人性通敏曉晰吏事皇統進士調良鄕丞治績優等超拜河東北路轉運使
廉察為時第一後以尚書左丞致仕)
馬惠廸(字吉甫漷隂人天德中進士調昌邑令廉察第一累遷左司直郎中世宗稱其聰眀朴實
拜參知政事)
馬琪(字德玉寶坻人正隆進士為永清令以治績聞累遷戶部尚書世宗稱其眀敏上不欺國
下不害民拜參知政事)
高昌福(宛平人拜河南元帥府令史時宗弼復治汴人有疑似被獲皆指為宋謀者殺之昌福讞
得實釋者甚衆累遷東京留守事治最遷山東西路轉運使工部尚書)
韓錫(字難老其先自析津徙薊之漁陽錫以蔭補□門祗候天會中南伐錫覆軍掌禮儀天德
初特賜進士及第四遷尚書戶部侍郎大定初錫赴行在授同知河間府事累拜絳陽節度使)
巨搆(字子成平谷人第進士累遷横海軍節度使寬厚廉慎所至以静鎮稱世宗嘗曰巨搆外
淳質而内眀悟鮮有及之者)
閻公貞(字正之宛平人大定中進士為朝邑主簿以察廉陞同知亳州防禦事累遷翰林侍讀學
士大理卿公貞居法寺幾十年詳慎周密未嘗有過舉被命校定律令人以為法家之祖云)
劉仲洙(字師魯宛平人大定中進士由龍門主簿累遷吏部員外郎世宗嘗稱其才行眀昌中辨
釋黨罪三十餘家為定海軍節度使歲饑先開倉賑貸有司核之罪以贖論仲洙性剛直果扵從政
所在有功績盖一時能吏也)
馬伯禄(字天錫三河人登大定進士歴龍山令入為國子博士朝廷以宰縣時有治蹟特遷同知
北京路轉運使委錄南北路刑獄所至無&KR2817;明昌初為耀州刺使吏民畏愛提刑以状聞累官至南
京路提刑御史臺剛直廉幹終河中知府)
張亨(字彦通皇統進士調樊山丞以廉幹聞累遷至戶部尚書平章張汝霖稱其吏才極高後
為沔東南北路提刑使訪利病條十三事以聞章宗嘉納之)
完顔霆(本姓李氏寶坻人粗知書善騎射輕財好義貞祐初縣人共推霆為四卿部頭與弟雲率
義兵廵邏永清固安間充義兵都統累功遷防禦使賜姓)
完顔仲元(本姓郭氏中都人貞祐中累功至永定軍節度使賜姓仲元在當時兵最強號花帽
軍正大間為兵部尚書沈毅有謀南渡後最稱名將)
韓常(燕山人善射以挠強見稱累功陞萬戶都統屯河中甚為金主所知)
程寀(字公美析津人熙宗朝累官翰林學士嘗上䟽言事以追崇宗祖慎選賢才舉廵狩立紀
綱為務上嘉納之仕至彰德節度使平生剛介不謟權貴有古君子之風)
任熊祥(字子仁燕人大定初官太子少師北邊用兵未息詔公卿議熊祥曰陛下以勞民為憂用
兵為重不若以恩信招懷之自請行不果以老退)
王翛(字翛然涿州人皇統進士由尚書令史歴顯德軍節度使遷禮部尚書翛性剛嚴臨事果
決吏民憚其威雖豪右不敢犯)
張天綱(字正卿益津人累官監察御史遷御史中丞權參知政事從哀宗遷蔡蔡城破為宋所獲
檻車械至臨安有司令供状天綱曰殺即殺焉用状為有司不能屈)
元
耶律楚材(字晉卿遼東丹王托雲子隆科為燕京留守遂居扵燕八傳生楚材博極群書為文
下筆若宿搆元太祖定燕召見偉之每征伐輒從指謂太宗曰此人天錫我家楚材數勸帝承天意
全民命帝從其言太宗即位條便宜一十八事尋拜中書令事無巨細皆決焉汴梁將下議欲屠之
楚材曰所欲者土地人民耳得地無民又焉用之汴人獲全又請立孔子後收太常禮樂生召用名
儒分三科取士文治以興定天下賦税一衡量立錢法庶政具舉民賴以蘇息居相位三十餘年薨
追封廣寧王諡文正)
薛哈勒罕(燕人剛勇有志大祖引兵至北口哈勒罕帥所部三百餘人來歸帝命佩金虎符為
砲水手元帥從征河西諸國俱以礟立功)
張世澤(昌平人父巴圖率衆附太祖留備宿衛屢戰流矢中頰不少却世澤從巴延南征大小十
餘戰皆有功又從平廣西累遷副萬戶)
石天麟(字天瑞順州人年十四入見太宗因留宿衛為斷事官佐耶律楚材釐正庶務憲宗時遣
使海都被拘二十八年始得還世祖加以官固辭不受後累官平章政事)
郝經(字伯常其先潞州人徙順天累官翰林學士充國信使使宋被留十六年始得歸經為人
尚氣節為學務有用及被留著𫐠甚富嘗繫帛雁足汴中民扵金眀池射雁得之人以為忠誠所感
云)
梁曾(字真父燕人少好學日記數千言中統中使安南宣布威德國王陳日燇感服命其國相
從曾詣闕請罪并上萬夀金册表獻方物後曾累官集賢學士)
王倚(字輔之宛平人讀書務躬行不事章句世祖選侍東宫有詔皇太子裁決天下事凡時政
民瘼倚知無不言後拜工部尚書以疾辭職給太子家丞禄優養之)
張九思(字子有宛平人至元中入備宿衛世祖廵幸上都妖僧高和尚夜聚數百人為儀衛稱太
子至建德門傳令啟關甚遽九思適宿禁中命主者不得擅啟關叱宿衛併力擊賊盡獲之後歴官
至平章政事光禄大夫)
梁德珪(字伯温良鄕人至元中參議尚書省事執政入奏事帝詢其曲折不能對德珪從旁辨析
眀白通暢帝大悦拜參知政事在省日久為政以安静為治干進者怨之因乞歸)
史天倪(字和甫永清人曾祖論祖成珪父秉直讀書尚氣穆呼哩南伐秉直詣軍門降穆呼哩欲
官秉直秉直舉天倪天倪姿貌魁傑穆&KR2961;哩見而竒之以為萬戶從略地三關至扵東海所遇城邑
皆不戰而自下仕至兵馬都元帥為武仙所害子楫太宗時為真定宣撫使眀政化信賞罰民咸德
之)
史天澤(字潤甫天倪季弟也身長八尺善騎射勇力絶人思復兄仇數敗武仙扵真定仙遁去破
宋滅金功盖一世累官中書右丞相天澤出入將相五十餘年上不疑而下不怨人以比郭子儀曹
彬云子格樟杖杠杞梓構皆拜顯官)
史天祥(天倪從弟仕世祖朝累官副都元帥每征伐不嗜殺人憂國憂民之心老而不忘子彬為
江東提刑按察副使)
王利用(字國賓通州潞縣人事世祖扵潛邸中統時拜監察御史成宗朝為太子賓客疏上時政
十七事嘉納之廉希憲常語人方今文章政事兼備者王國賓其人也累封潞國公)
李秉彜(字仲常通州潞縣人年二十餘謁行省尼葉赫以為椽曹說尼葉赫曰金亡人材無所附麗宜
拔其尤者為朝廷用從之遷員外郎世祖伐宋從渡江收書萬卷以還歴陜西按察副使廵行灌州
修三江口堰民咸利之累官工部尚書兩浙轉運使)
李德輝(字仲寶潞人性孝友操履清慎仕為太原路總管凡可以阜民者皆力為之至元中為安
西行省左丞招降羅施鬼國及卒蠻人立廟祀之)
朱國寳(寳坻人累官至廣南西道宣慰使所至立官程更弊政訓兵息民俱有條制兵民畏服之
世祖慰勞再四進輔國上將軍都元帥)
王伯勝(文安人兄伯順世祖時給事内廷以伯勝入見帝顧謂伯順曰此兒當勝卿可名伯勝以
功受朝列大夫供衛直都指揮使扈從上都久雨水暴至伯勝率衛卒百人集土石氊罽以塞城門
分決濠湟以洩水勢至旦始定而民不知帝嘉之官至大都留守追封薊國公)
王實喇(保定人初事世祖以其有勇略遂賜名實喇巴圖累功賜金虎符東川行樞院司簽鎮萬
州卒扵軍子宏寧宏襲職屢立戰功官至前衛都指揮使司僉事寧仕至侍御史)
郝彬(字景文霸州信安人世祖時充太子宿衛擢揚州路治中歴官戶郎尚書參知政事同列
務生事要功殺無罪之人彬積誠開引横不可制遂稱疾堅卧至數月尚書省臣皆得罪彬不與焉)
郭貫(字安道保定人大德間為河東廉訪副使帝至五臺山問廉訪使穆爾吉達何以有善政
左右對曰副使郭貫教也因賜賚寵異之後除禮部尚書帝親書其官階曰嘉議大夫以授有司)
吳鼎(字鼎臣燕人積官禮部尚書宣徽副使山東諸郡饑詔鼎賑之朝議發米四萬石鈔折米
一萬石鼎謂同使者曰民得鈔將何從易水同使者曰朝議已定恐不可復得鼎曰人命豈不重扵
米耶言扵朝卒從所請至大元年改正奉大夫保定路總管)
劉德温(字純甫大興人起家中書省宣撫使累遷大都路總管時輦下供給浩繁德温措置有法
民用不擾後轉永平路為政二年戶口增倉廪實興學育材為時良吏)
趙師魯(字希顔文安人初補中書省椽典章法度無不練習及典銓選人服其公泰定間拜監察
御史累官刑部侍郎樞密院判出為河間路轉運鹽使)
王德仁(武清人舉茂才官遂州同知儉約慈愛民有盜賣其女而誣壻殺之累年不能決德仁鞫
之得其情衆咸服焉)
明
董倫(字安常宛平人隠居山林間學者多從之遊稱貝川先生元末累徵不出眀初以張寧薦
拜春坊贊善大夫侍懿文太子多所輔導出為河南左參議盡心民事名其堂曰後樂嘗草封事數
千言無一不當上意洪武三十年免官典教滇南教育有方蠻童夷竪皆鼓舞而學建文即位召拜
禮部侍郎與方孝孺同侍經筵御書怡老堂扁額及髹几玉鳩杖賜之)
薛斌(其先蒙古人父薛台洪武中歸附賜姓薛屢官燕山右護衛指揮僉事遂家昌平斌嗣職
從成祖起兵進封永順伯子綬詳忠義傳)
薛貴(斌之弟也永樂中從征有功累陞都督僉事封安順伯贈濱國公)
冀傑(東安人由行伍從成祖靖難以功累陞左軍都督僉事從北征仁宗命守開平進左軍都
督卒贈清源伯)
楊善(字思敬大興人永樂初以守城功授引禮舍人正統間歴禮部侍郎進右都御史與趙榮
等同使衛喇特貲市綺繡詣額森所舘伴者來飲帳中稍賂之引見額森與語大悦遂以善見上皇侍
立不敢坐額森數日上皇上皇令之坐善頓首辭曰寧敢以草野廢君臣禮額森嘆異之即日送上
皇還復辟後論善功封興濟伯)
韓雍(長洲人入籍宛平登正統初進士授御史歴陞兵部右侍郎坐事出為浙江參政以平廣
賊功陞右都御史卒諡襄毅)
施聚(其先沙漠人居通州父忠從成祖北征陣没聚嗣職累官右都督充副總兵守義州額森
逼京師詔入關聞命慟哭即日引兵西部下進斗酒聚却之曰吾何心饗此賊退還鎮以勇敢稱英
宗辟封懷柔卒贈侯)
袁彬(錦衣校尉從英宗北狩備歴艱辛英宗復辟櫂彬錦衣都指揮使賜城東第一區引太液
池水通其宅嘗被召宴略用家人禮彬性質直不阿指揮門達忌之誣以受石亨曹欽諸反者賂□
工楊瑄上書鳴冤始得釋)
龔遂榮(錦衣千戶英宗入塞遂榮寓書大學士高榖言奉迎禮當從厚主上當避位懇辭而後授
命榖袖其書入朝示廷臣曰武夫尚知此禮况儒臣乎陳循劾滎越職言事下獄會赦得出)
毛勝(其先薊州人勝以父蔭為南指揮使正統後屢平賊寇陞左都督守邊進封南寧伯)
郭登(武定侯英孫以勲衛居京師正統時進都督僉事守大同多戰功景泰立封定襄伯上疏
多所建白天順初奪爵謫戍未幾召還充團營總兵八年卒登有文武才能詩性至孝母病割股作
羹以進居喪哀毁骨立不肉食笑語者三年卒諡忠武)
董方(字仲矩通州漷縣人正統進士授大理評事以蕭惟楨薦遷寺正多所平反景泰乙亥簡
廷臣讞直省獄方得山西屢釋冤滯天順庚辰曹欽謀逆方趣軍士救護賊平擢本寺右少卿累官
刑部尚書卒)
李賓(字廷用順義人正統進士授浙江道御史己巳邊警募兵萬餘軍威遥振虜遁去陞副都
御史提督永平山海諸軍興屯田之利兵民交賴英廟復辟召為大理卿時刑獄嚴刻賓疏列古失
刑數事直言不諱朝論韙之辛巳秋曹欽謀不軌賓率家人擊之撲滅長安門火歴陞南京兵部尚
書令有司設常平倉平江洋鹽盗乞歸不從進太子少保卒)
岳正(字季方通州漷縣人正統進士及第授翰林院編修天順初改修撰入直内閣正素豪邁
敢言既受特擢益感激思自效時石亨曹吉祥怙寵擅權正言宜早節制請以計間之反為吉祥所
中帝責其漏言會承天門災勅諭廷臣命正視草正歴數弊端多切實亨等搆飛語指為謗訕謫欽
州同知時入閣僅二十八日耳尚書陳汝言以私事中之逮繫予杖謫戍肅州亨等敗得釋為民憲
宗初以原職充講官尋被譖出知興化府多所建革鄕士大夫不利所為騰謗言遂致仕)
趙永(字爾錫順天人少從李文正學稱之曰此子丰骨不凡遠到之器也入翰林侍經筵每進
講必先焚香默坐積誠滌慮以冀感悟君心累錫褒奬偶因疾在告上念講官無直諫者遣官賫旨
至卧榻促令供職仕至禮部侍郎)
李東陽(字賓之本湖廣茶陵州人隸籍金吾衛景帝時以神童召見賜賚甚渥登天順進士歴官
文淵閣大學士武宗初劉瑾擅權刑辱朝臣東陽遇事潛移默轉多所救免瑾誅特進左柱國乞休
卒扵家贈太師)
田景賢(字宗儒涿州人成化進士授給事中劾貴戚慶雲伯周夀廷杖幾斃猶極言不已尋擢通
政參議查理邊儲經略戎務建白成切時宜歴官禮部尚書掌大常寺劉瑾擅政大臣多所屈景賢
獨剛正不阿尋以疾卒)
朱驥(字尚德大興人初襲衛千戶淹蹇不為人知尚書于謙以女妻之坐謫戍還官成化時受
知憲宗掌衛事二十餘年委任獨至驥為人小心慎密不逞紏緝未嘗妄興一事凡涉詿誤者輒舉
舍有所論列悉推諸官校以故從之蒞事者多至顯官時人莫不賢驥而嘆于謙為知人云)
王獻臣(字敬止其先吳人隸籍金吾衛弘治進士擢御史廵按大同請悉捐各邊逋賦乞治奸人
以田宅投勲戚者罪并痛懲漕事要索還朝復陳便宜數事俱見採納尋按遼東劾中官劉恭貪縱
為東厰緝事所干下獄謫上杭丞再謫廣東驛武宗立移永嘉知縣卒)
張襘(字汝吉平谷人弘治進士選庶吉士正德初為兵科給事中劉瑾擅政欲寘劉大夏扵死
襘抗議申救得謫戍襘性抗直累遷僉都御史廵撫山西鎮守太監吳經貪横虐民襘寘其黨扵法
勢始戢武宗西廵建宫造舟襘皆上疏極諫上怒執襘左右拷訊竟無所得乃止卒扵官)
邢昭(字仲明三河人弘治進士由知縣擢御史廵鹽浙江守正不阿因忤劉瑾廷杖一百不死
人稱鐵鑄邢昭謫高平令瑾誅復拜御史)
梁材(字大用金吾右衛人弘治進士起家知縣擢御史調知杭州府遷浙江按察使宸濠之亂
鎮守太監畢真隂與濠通材按調兵食方略一日悉具自往說真撤兵衛全浙𫉬安嘉靖初調雲南
按察使有土酋仇殺累年材召其酋曰汝罪當誅今姑貸汝當以牛羊贖土酋方衷甲待變聞材言
皆叩首輸服累遷戶部尚書時上方勤政力袪宿弊多可材奏以是權倖□之考滿令致仕帝念材
廉勤召復故官三掌國計砥節奉公如一日有大獄久不決特命材掌刑部數日悉奏當上曰尚書
如材者十二人朕無憂矣卒諡端肅)
張欽(字敬之通州右衛籍正德進士授行人旋擢御史奉勅廵視居庸關時武宗欲北狩乘輿
已廹關矣欽閉關堅請回鑾武廟壮其忠遂止聲望益隆忤當道出知陜西漢中府未幾總制都御
史楊一清時薦陞按察司副使兵備延綏歴陞福建布政使進太僕寺卿遷都察院右副都御史巡
撫四川陞工部右侍郎)
史道(字克弘涿州人正德進士改庶吉士授給事中疏論谷大用江彬誤國止太監張佐封爵
論救尚書王瓊等死章數上多見嘉納後以論奏大學士楊廷和下詔獄謫金縣丞累官僉都御史
巡撫大同建五堡城廣耕戍歲省漕輓費無筭進兵部尚書加太子太保)
王遴(字繼津霸州人嘉靖進士除紹興推官遷兵部主事矜節㮣不妄交與楊繼盛同官相得
楊疏劾嚴嵩論死遴為資饘粥且以女字其次子及繼盛死收葬之會查覈嚴效忠嚴鵠冐功事嵩
子世蕃自為藁屬武選郎周冕冕發之反得罪尚書聶豹懼趣所司以世蕃藁上遴力争不可次日
另具一藁呈聶聶擲扵地曰君為君子豹為小人矣竟覆如世蕃稿嵩父子銜遴次骨乃摭他事下
之詔獄事白復官出為岢嵐兵備副使有威名為廵撫所忌劾去官民相率訟冤詔許起用累遷右
副都御史巡撫延綏大興屯田邊人賴焉萬歴中歴戶兵工三部尚書陳理財七事上嘉納以忤時
相罷歸卒贈太子太保天啟初賜諡恭肅)
劉體乾(東安人嘉靖進士授行人選兵科給事中時國用不足體乾疏請革冗濫語侵内監時論
韙之累遷至戶部尚書隆慶中數取太倉銀又趣辦真珠寶玉等物體乾執不行上切責之予閑住
萬歴初起南京兵部尚書體乾素恭謹持大體冇古大臣風)
朱希忠(字貞卿以勲封世居京師嘉靖時襲封成國公器宇凝重忠慎自矢歴事穆宗神宗始終
一節卒追封定襄王)
李三才(字道甫通州人授戶部主事以救御史魏允貞左遷東昌推官累陞僉都御史督漕淮上
劾税璫陳增請罷礦使不報乃自劾去南北臺省交章保留上悟令供職三才劾治增黨得贓數十
萬下吏伏法遠近大快屢遷戶部尚書被劾歸天啟二年復起戶部尚書未上卒三才性揮霍有大
略愛結納顧憲成講學東林深與相契士論歸之)
傅好禮(字伯恭固安人萬歴進士知涇縣擢御史請節游宴停内操裁戚畹語皆切直按浙江歲
大祲動帑銀二萬留漕糈二萬石賑之自陳擅發罪上特宥之歴陞大常寺卿時𣙜使四出海内騷
動好禮抗疏言假官抽税之害四日不報復具疏跪闕下三日神宗震怒降廣昌典史既而上思好
禮言下其疏誅奸民張禮等二十八人害乃除天啟中贈太常少卿)
侯拱辰(大興人尚夀陽公主掌宗人府事五十餘年凡所諫言皆慷慨切直萬歴中青宫久虚廷
臣擬上疏莫敢首署名者拱辰曰會典以宗人府為文職第一願首署名至册封代王與挺擊獄起
拱辰據經引義無所顧忌國是耆定卒諡榮康)
劉廷諫(字良哉通州人萬歴進士授刑部廣西司主事有陜西民首韓宗功等數十人為奸細三
法司悉議辟廷諫曰廷尉天下之平若但據首詞遂律以叛何平之有都御史楊漣然之行令察覆
得釋者衆調吏部郎中崇禎中陳啟新上書請廢制科罷行取疏下部議廷諫力言其謬得不行兵
部尚書楊嗣昌奪情蒞事廷諫上疏諫不納前後在史部二十年以耿介見泥不調甲申徵拜僉都
御史卒)
本朝
杜立德(字純一寳坻人眀崇禎癸未進士)
(本朝順治二年授中書選給事中疏請舉行經筵定朝期嚴加𣲖肅禁地多被嘉納所彈劾不避權
貴累遷刑部尚書每讞重辟必周詳審慎反覆為求生路得則退有喜色不得則日中不出署抵暮
歸或竟忘食一日入奏既退世祖章皇帝顧左右曰爾等識此人乎此新授刑部尚書杜
立德也不要一錢亦不妄殺一人其為上所褒奬若此康熙初改戶部轉吏部拜保和殿大學士殫
心讞納務持大體聖祖仁皇帝嘗言閣臣如杜立德真不愧古大臣歴相十餘)
(年恩眷優渥嘗)
(賜宴内廷特命列坐殿内漢大學士入殿坐自立德始也以疾乞休
陳請至再御製五言律詩一章及怡情洛社圖章以榮其歸及卒)
(賜諡文端祭葬如例立德素友愛為刑部尚書時當廕一子以讓其弟立本立本後官廬州知府有能聲子
恭俊官江西廣信知府康熙三十九年迎駕三河)
(上詢知故相子甚喜并問立德墓處御書永言惟舊四字以賜之恭俊好施與濟人緩急縣有陳
姓者欠官糧三百金將鬻其女恭俊捐金代償而嫁其女邑人稱之父子兄弟並祀鄕賢)
王崇簡(字敬哉宛平人明崇禎癸未進士)
(本朝順治三年授國史院庶吉士尋除秘書院檢討遷侍讀學士會)
(詔察眀季殉難諸臣崇簡疏列大學士范景文等二十八人請予旌典從之遷少詹以疾告旋以薦起國史
院學士時子熙亦官弘文院學士世祖章皇帝語崇簡曰父子同官臣隣希覯然肩隨齒列恐
有未安因擢崇簡為禮部侍郎陞尚書加太子太保凡所建白引經據古洞中窽會尋引疾家居卒)
(賜諡文貞祭葬如例)
劉楗(字玉壘大城人順治丙戌進士試奏議扵)
(午門授戶科給事中會大計撫按紏舉多不以實楗輒拾遺論之為忌者所中罷歸家居十餘載臺省交
章薦復原官累遷湖廣布政使三省大帥會師勦楚西山巨寇日需芻糗數十萬民苦輓餽中途多
逸督撫屬楗督運楗攀藤緣谷履穿衣裂寝食荒榛宿莽中民感其勤勞争負以赴運寇平以憂歸
再補江西布政使滇黔逆作蹂及江表南昌兵民争欲逃匿關軍門勢甚洶洶楗單騎往諭民賴以
安擢太常卿遷副都御史拜刑部尚書卒)
(賜諡端敏予祭葬康熙二十二年崇祀鄕賢)
王熙(字子雍宛平人崇簡子順治丁亥進士改國史院庶吉士授檢討歴遷春坊諭德十三年
初置日講官熙首膺選進翰林院掌院學士加禮部尚書時熙父崇簡方以尚書長禮部父子皆大
宗伯朝士榮之十八年世祖章皇帝疾大漸)
(召入養心殿撰遺詔熙泣伏御榻下先草第一條上奏移)
(乾清門撰擬俄召入與故舊大臣並受)
(顧命聖祖仁皇帝即位改弘文院學士仍兼禮部尚書康熙五年
拜左都御史首請裁藩下縻餉又請禁王公以下貿易之害停官員捐助之例悉奉)
(嘉納尋轉工部尚書改兵部以丁父艱家居特拜保和殿大學士當是時三逆削平海内康樂熙入政
府務寬平持大體宣上德意悉心密勿夙夜祗勤盖居相位者二十餘年)
(恩眷始終如一君臣際遇尤為漢唐以來所僅見云數引年乞休輒奉
俞旨慰留後以疾篤特加少傅致仕康熙四十二年卒扵家
賜諡文靖祭葬如例雍正十一年奉特旨入祀賢良祠)
郝維訥(字敏公霸州人戶部侍郎傑之子順治丁亥進士授刑部主事出為福建糧儲僉事累官
吏部尚書杜絶請託奸胥不敢有所上下銓政以清及卒)
(賜諡恭定諭祭三次康熙二十四年崇祀鄕賢維訥性謹慎操持廉
潔初登進士與父傑同朝士大夫争為欣羡而維訥恂恂守儒素風歴官三十餘年家無餘貲從弟
惟訓順治壬辰進士除徽州推官擢御史巡鹽河東有惠政子士鈺以廕官江南太平知府並祀鄉
賢)
永平府
漢
徐樂(燕郡無終人武帝時與主父偃嚴安俱上書言世務書奏上召見三人曰公等皆安在何
相見之晚也皆拜為郎中)
郭凉(字公文右北平人雖武將通經書多知略尤曉邊事為幽州兵曹椽擊彭寵有功封廣武
侯)
三國
程普(字德謀右北平土垠人有計略從孫堅出征堅卒復隨孫策拔廬江為吳郡都尉後與張
昭等共輔孫權代周瑜領南郡太守遷盪寇將軍封高密侯)
韓當(字義公遼西令支人從孫堅為别部司馬及孫策東渡從討三郡征劉勲破黃祖領樂安
長後以中郎將與周瑜拒曹操又與呂蒙襲南郡封石城侯遷昭武將軍)
晉
陽騖(字士秋無終人仕慕容氏為平州别駕屢獻安時強國之術儁圖中原騖制勝之功居多
以太尉致仕)
南北朝魏
竇瑗(字世珍遼西人以拜爾朱榮官為榮所知表為北道大行臺左丞從榮東討葛禁事平封
容城伯永熙中為廷尉卿及釋奠開講瑗與温子昇等並為摘句累官大宗正卿雖通顯清操如故
卒諡曰眀)
韓麒麟(昌黎人孝文時拜徐州刺史在官不尚刑法太和中京師大饑表陳時務甚切為人恭慎
清儉恒置律令扵坐傍卒之日篋僅俸絹數十疋追封燕郡公諡康和)
陽藻(字景德無終人舉秀才射策高第累官寧遠將軍領統軍外防内撫甚得居邊之稱以年
老歸為賊帥杜洛周所囚發病卒永熙中贈征虜將軍)
陽固(字敬安藻從弟太和中從宋王劉昶征義陽昶治軍甚急固啟諫昶怒欲斬之使監當攻
道周在軍勇決志意閑雅了無懼色昶甚竒之言扵高祖辟大將軍府參軍事後為北平太守甚有
惠政肅宗即位除尚書考功郎大軍征陜石勅為李平七兵郎中平竒固勇敢軍中大事悉與謀之
累官前軍將軍卒贈輔國將軍太常少卿諡曰文固剛直不畏強禦居官清潔殁之日無以供喪親
故為具棺歛焉)
陽休之(字子烈固長子普泰中與魏收等修國史後為光禄卿監國史尋除吏部尚書凡所選用
莫不才地俱允休之早得才名為人物所傾服外如疏放内實謹厚晚節猶以通美見稱弟詮之字
子衡亦有名)
韓秀(昌黎人聰月才辨富文學為宣武將軍都尉累官青州刺史有政聲)
盧魯元(昌黎人寬和雅度累官襄城公諡曰孝)
周
叚永(字永賓遼西石城人魏正光末避地赴洛陽拜平東將軍時賊魁元伯生攻䧟城壁孝武
遣婁昭討之請以五千人行永進曰在速不在衆若星馳電發出其不意得五百精騎足矣帝命永
代昭果討平之周孝閔初進廣城郡公歴任内外所在有稱)
怡峯(字景阜遼西人本姓墨胎因避難改焉永安中與趙貴等同謀翌戴太祖大統中東魏遣
行臺任祥率步騎萬餘攻潁川峯以輕騎五百邀擊之自是威名日盛後與于墐討劉平伏從解玉
璧圍平栢谷塢並有功峯沉毅有膽略得士卒心當時號為驍將終夏州刺史諡襄威)
隋
榮建緒(無終人性亮直仕周拜相州刺史將之官時大帝隂有禪代意謂建緒曰且躊躇當共取
富貴耳建緒義形扵色曰明公所舉非僕所聞遂行開皇初來朝上曰卿亦悔否曰臣位非徐廣情
類楊彪上笑曰朕雖不解書語亦知卿此言不遜也歴始洪二州刺史所著有齊紀三千卷)
榮毗(字子諶建緒弟楊素薦為華州刺史素田宅多在華隂左右放縱毗以法繩之無所寬貸
素謂曰舉卿適以自罰也毗曰奉法一心者但恐累公所舉累官治書侍御史在朝侃然正色百寮憚之)
豆盧勣(昌黎人為渭州刺史多惠政有白烏玉槳之瑞累功封楚國公諡曰襄)
唐
李光弼(昌黎柳城人郭子儀薦其能授河東節度使累功封臨淮郡王諡武穆光弼用兵謀定而
後戰能以少擊衆唐中興功第一事詳唐書)
李惠登(柳城人為平盧軍禆將安禄山亂從董秦泛海後為隋州刺史為政清静興利去害居二
十年田野闢戶口增累遷御史大夫)
陽旻(字公素平州人父惠元與李懷光戰死旻被創墮井或救得免歴邢州刺史時盧從史既
縳潞軍潰有驍卒五千奔旻旻開諭禍福遣之衆感悟遂還軍憲宗嘉之遷易州刺史以討吳元濟
功進御史大夫)
田廷玠(盧龍人承嗣從兄弟累遷滄州刺史為李寶臣朱滔所攻固守連年承嗣盜磁相廷玠無
所回染及悦代立召為節度副使讓悦曰而當守朝廷法度以保富貴自兵興來叛天子能完宗族
者誰耶而志不悛盍殺我遂稱疾不出悦過謝之杜門不納憤而卒)
田弘正(字安道廷玠子為節度田季安衙内兵馬使季安死子懷諫委政家奴衆怒推弘正為主
弘正與約舉六州版籍請吏扵朝苟天子未命敢請旌節者死憲宗嘉其誠詔充魏博節度使遣裴
度宣慰遂與深相結納奉上益謹復請度遍行諸部宣示天子恩詔李師道拒命率諸節度進計取
十有二州以獻加檢校司徒同中書門下平章事卒諡忠愍子布魏博節度使諡曰孝)
周寳(字上珪盧龍人武宗時節度涇原務力耕聚糧二十萬斛號良將中和初進同平章事兼
天下租庸副使以功封汝南郡王)
宋
郭瓊(平州盧龍人唐眀宗時為階州刺史晉天福中移剌涇州漢乾祐中為行營都部署會平
盧節度劉銖稱疾不朝遣瓊屯青州銖置酒召瓊欲害之瓊從容就席銖不敢發瓊因為陳禍福銖
感其言遂治装周世宗時為齊州防禦使民饑以已俸賑之人懷其惠詣闕請為立碑宋建隆三年
加右領軍衛上將軍致仕歸瓊雖起卒伍而所至有惠政尊禮儒士孜孜樂善盖武臣之賢者也)
姚内斌(盧龍人仕遼為瓦橋關使周顯德六年以城降以為汝州刺史入宋從平李均移剌慶州
在郡十數年西夏畏伏不敢犯塞子承贊閤門祗候承鑒殿中丞)
陳若拙(字敏之盧龍人檢校左傅思讓之孫若拙幼嗜學太宗時官殿中侍御史後遷河東轉運
使陳堯叟言其幹職擢右諫議大夫)
遼
趙思温(字文美盧龍人事唐莊宗為平州刺史太祖略燕地思温來降及伐渤海以為漢軍都團
練使力戰拔扶餘城身被數創太祖親為調藥累擢保静軍節度使卒贈太師魏國公六世孫興祥
仕金歴左宣徽使)
韓知古(薊州玉田人六歲為淳欽皇后兄耶律裕勒温所得后來嬪知古從焉太祖召見命參謀議
時儀法疏闊知古援据故典參酌國俗使國人易知而行累遷中書令為佐命功臣子匡嗣西南招
討使贈尚書令)
耶律隆遇(本姓韓名德讓即知古孫也統和中賜今姓名代父匡嗣為上京留守甚有聲尋復
代父守南京以功拜遼興節度使受顧命立梁王代宗昉為北府宰相卒諡文忠弟德威屢立戰功
官至門下平章事德崇善醫累官武定軍節度使德崇子制心拜上京留守封漆水郡王追封陳王)
耶律達嚕(字遵寧德威孫歷北院宣徽使封混同郡王擢拜南府宰相達嚕神情秀徹聖宗子
視之興宗待以兄禮雖貴愈謙以年老乞歸)
金
孟浩(字浩然灤州人遼末進士金大定中起侍御史剛直敢言世宗嘉其忠每對大臣稱之以
中丞拜參知政事賞罰功罪必具事状頒中外痛革海陵弊政以尚書令中丞兼太子太傅告歸)
劉敏行(平州人天會間進士除校書郎遷肥鄕令有治績)
李元璋(為城人正隆元年第律科遷夏津知縣太和時詔訪山東賢能官璋舉第一章宗特旨延
問奏正紀綱近忠直遠邪佞數事帝嘉納擢吏部尚書)
王寂(字元老薊州玉田人父礎金歸德府判官寂第進士官中都路都轉運使文學政事為時
所稱卒諡文肅)
韓企先(玉田人知古九世孫累官尚書左丞相博通經史知前代故事一時禮制咸折衷得宜專
以奬勵後進甄别人物為己責世稱賢相卒諡簡懿)
李磐(字仲安玉田人遇事恢廓不為小廉曲謹歴閤門使封隴西郡伯)
元
姚樞(字公茂柳城人有王佐才世祖待以客禮詢以治道首陳二帝三王治平大經世祖嘉納
自是内修外攘之政咸委任焉累官翰林學士承旨卒諡文獻子瑋仕為平章政事)
姚燧(字端甫樞之從子從學扵許衡為秦王府文學尋除漢中路提刑按察司副使人服其明
決所著有國統離合表牧菴集行世)
張昇(字伯高其先定州人後徙平州至元中授國史院編修官武帝時議躬祀禮昇引經據古
參酌時宜甚嘉納之元統初訪問治道昇條上十事以告省墓歸眀年召為奎章閣大學士不就)
陳顥(字仲明盧龍人仁宗時拜集賢大學士每取聖經所載大經大法有切治體者陳之好薦
拔士類曰寧以謬舉受罰蔽賢誠所不敢卒諡文忠)
明
王和(遷安人成化進士歴御史在南道劾戶尚張鳳在北道劾太監汪直并奏革西厰聲動朝
野按察山東冐寒暑平青州劇盜生平廉介方正不移扵時好卒扵官貧不能歸葬同寮為裒金毁
賻焉)
鄭己(字克修山海衛人成化進士選庶吉士改御史累疏指謫撫臣及中貴以故權要忌之廵
按陜西上匡時圖治等疏言極剴切時勲貴出鎮子弟怗勢凌下監司莫敢問已捕而杖之濱死乃
謀中之謫戍宣府尋放歸)
王珝(字汝温永平衛人弘治進士選給事中陞左僉都御史巡撫山西裁宗室驕横以機要規
鹽利者峻拒之合境肅然移撫山東會王師討逆濠道經齊魯籌芻糧供億兵皆無敢犯者武宗南
幸鎮守指以供御大肆科索珝正色責之欲擊以笏乃止擢副憲終兵部侍郎)
任惠(灤州人弘治進士為文科給事中時朝廷將黜劉健謝遷扵外惠奏留之兼劾中官高鳳
弄權遂廷杖革為民後起山東僉事未任卒同邑御史王蕃與惠交劾鳳亦除名尋起平凉大守)
馬永(遷安人世襲金吾左衛指揮使充薊州總兵官治三屯盡簡諸軍散遣老弱聽其農市取
其傭直給健武者健武卒益奮由是漁陽一軍稱獨雄武宗至喜峰口馳馬欲出塞永扣馬力諫而
止後鎮遼東陞左都督卒扵遼遼人為罷市哭喪過漁陽漁陽人亦哭罷市皆祠祀焉)
厲汝進(字子修灤州人嘉靖進士授池州府推官束帶坐堂判十年疑獄者七道路有神明之頌
櫂給事中疏論嚴嵩為國大毒廷杖謫雲南典史復以考察罷穆宗時詔復原官未赴病卒)
王好問(灤州人知府好學之弟嘉靖進士為御史劾巨璫不法事出按山西陜西上興革便宜却
諸祥瑞不以聞穆宗時劾近習謀典兵柄尤極剴切歴官南京戶部尚書南中米湧貴先發倉粟而
後以聞有古大臣風尋致仕歸)
高第(字登之灤州人萬歴進士初為臨穎令歴官兵部尚書時崔魏用事提督郭欽求加都督
同知第不應參將梁甫賄壋矯旨竟授總兵第復疏争乃止楊左之獄第扵經筵畢力陳黨錮宜釋
忠賢怒出第經略薊遼第檄道鎮堅壁清野為固守計崔呈秀復劾第為怯勒令閑住崇禎初復原
官卒扵家)
保定府
漢
趙廣漢(字子都蠡吾人舉茂材為陽翟令以治行尤異累遷守京兆尹發奸摘伏如神治理威名
流聞外域)
王尊(字子贑高陽人初為虢令累遷益州刺史至九折坂曰此非王陽所畏道耶叱其馭曰王
陽為孝子王尊為忠臣居部二歲徼外服其威信遷東平相以剛直免起為司隸校尉以劾匡衡張
譚左遷徵為諫大夫守京兆尹拜東郡大守)
王商(字子威蠡吾人嗣父武爵為樂昌侯推財以分異母諸弟累官中郎將成帝時代匡衡為
丞相為人有威重單于來朝見商扵未央廷中仰視大畏為之却退帝聞而嘆曰真漢相也)
劉祐(字伯祖安國人為河東太守時屬縣令長多中官子弟祐黜其權強平理冤結政為三河
表累遷至大司農中常侍蘇康等占民田業祐移書所在依科品没入之坐論輸左校後得赦乞歸)
三國魏
孫禮(字德達容城人少經喪亂與母相失同郡馬台求得禮母禮盡推家財以與台累官揚州
刺史吳大將全琮率衆數萬來攻禮戰扵芍陂自旦及暮手秉桴鼓奮不顧身琮衆乃退凡歴七郡
五州皆有威信遷司空封大利亭侯)
南北朝魏
許惇(字季良新城人五世祖彦仕世祖朝以卜筮頻騐參謀議封武昌公惇情識敏速達扵從
政任司徒主簿以眀斷見知人號入鐵主簿遷陽平太守政為天下第一特加賞異圖形扵闕遷魏
尹出拜齊州刺史轉梁州治並有聲歴遷尚書右僕射)
北齊
孟業(字敬業安國人天保初為清河王法曹主簿每斷獄人稱明允遷東郡太守以寬惠著名)
唐
張行成(字德立義豐人才局方正為富平主簿有能名召補殿中侍御史紏劾嚴正太宗以為才
凡國有大政必與議焉累遷尚書左僕射)
齊澣(字洗心義豐人少間敏李嶠稱其有王佐才景雲初姚崇引為御史劾奏常先風教時人
號為善職遷中書舍人朝廷有大政事必諮之出為汴州刺史以清殺聞累遷吏部侍郎卒)
陽城(字亢宗定州北平人第進士隠中條山宰相李泌薦之召拜諫議大夫裴延齡誣逐陸贄
等城上疏極論延齡罪申直贄等累日不止聞者寒慓下遷國子司業引諸生告以孝道眀日謁城
還養者二十軰出為道州刺史州當上考功第城自署曰撫字心勞催科政拙考下下順宗立召城
還城已卒贈散騎常侍城弟階與城共隠中條山有寡妹依城居夫客死遠方城與弟行千里負其
柩以歸葬)
齊映(高陽人舉進士中博學宏詞補河南參軍德宗幸奉天授御史中丞貞元中累官中書侍
郎與崔造劉滋同輔政卒諡曰忠)
五代唐
西方鄴(定州滿城人以勇力聞莊宗以為孝義指揮使數從征代有功同光中為曹州刺史以州
兵屯汴州眀宗自魏反兵南渡河而莊宗東幸汴州節度使孔循懷二志鄴將麾下兵五百西迎莊
宗扵氾水嗚咽泣下莊宗亦為之欷嘘使鄴為先鋒至汴莊宗不得入還洛陽遇害眀宗入洛鄴請
死眀宗嘉嘆久之出為夔州寧江軍節度使)
宋
孫行友(清苑人常聚衆郎山屢敗契丹仕漢周累官定州留後宋初加同平章事累遷至左龍武
大將軍子全照以蔭補殿直雍熙中從田重進擊賊有功知威鹵軍澶淵之役全照擊敗契丹後力
檢校工部尚書)
郭進(博野人開寶中征河東以為行營馬步軍都監佋徠山右諸民太平興國中車駕征大原
先命進分兵防北邊契丹果犯闕進大破之俘馘以獻)
劉文質(字士彬保塞人父審琦為虎牢關使從討重進戰死文質仕太宗朝累官靈州清遠都監
李繼遷入寇文質以私錢二百餘萬給軍士軍士皆感奮遂大破之天禧中官終代州刺史)
盧之翰(字維周祁州人曾祖元暉鴻臚卿祖知晦天雄軍掌書記父宏蔡州防禦判官之翰太宗
朝登第遷殿中丞通判洛州會契丹入寇之翰決漳御河以固城壁召還歴京西轉運副使建議導
潩河合扵淮達許州以便漕運)
程羽(字仲遠陸澤人太宗朝拜給事中知開封府未幾出知成都府為政寬簡蜀人便之累遷
文眀殿學士以兵部侍郎致仕曾孫珦仁宗朝官大中大夫即二程先生父也徙居河南遂世為河
南人)
趙振(歸信人景德中為隰州兵馬監押累功遷左神武大將軍振性剛強每自負喜謀畫輕財
尚氣衆樂為之用子珣瑜珣習書史尤究心地理初隨父在西邊訪得五路徼外形勝利害作聚米
圖經五卷詔取其書并召珣至又上五陣圖兵事十餘篇瑜善騎射特好學恂恂類儒者)
劉渙(字仲章文質子有才略臨事無所避章獻太后臨朝久渙上書請還政仁宗時為右正言
郭后廢滇與孔道輔范仲淹等伏闕争之歷知諸州皆著聲績熙寧中以工部尚書致仕弟滬字子
濬知書傳深沉有知略仕至内廷崇班)
程琳(字天球博野人羽從孫也舉服勤詞學科仁宗朝權三司使出納尤謹内使奏琳專琳曰
三司貢賦皆朝廷有也臣為國惜扵臣何有帝然之後拜尚書左丞出判大名府魏人愛之為立生
祠)
齊恢(字熙業滴隂人第進士通判陳州提點河東刑獄凡公弊格外餽餉之物一無所受韓琦
薦其賢累遷知審官西院紏察在京刑獄恢在鄕里恂恂稱君子臨政府眀白簡約所至人愛之)
遼
王棠(新城人重熙中鄕貢禮部廷試皆第一累官至南府宰相練逹朝政臨事不怠在政府修
明百度有聲)
金
時立愛(字昌夀新城人遼大康進士官遼興軍節度使金太祖定燕立愛率所部降後太祖以燕
薊昇宋立愛見宋政日弛屢徵不出及宗望再取燕山詔幕府拜立愛同平章事謀畫居多封陳國
公)
趙思文(完州人明昌進士累官至禮部尚書時朝廷多難思文間關兵旅未常墮扵非禮時人稱
之)
王擴(字充之中山永平人明昌進士累官同知横海軍節度使召為戶部侍郎潼關破元兵至
近郊遣擴行六部事規辨芻糧未幾權陜西東路轉運使卒)
劉炳(葛城人貞祐進士上十策曰任諸王結人心儲人材擇守令褒忠義務農桑崇節儉去冗
食修軍政繕城池上嘉納之擢御史臺令史)
元
張柔(字德剛定興人慷慨尚氣節善騎射金末盜起柔聚衆保西山東流寨後歸元每戰輒勝
威鎮河朔移鎮保州保自兵火之後荒廢者十五年柔營建城市廬舍百廢具舉拜河北路都元帥
世祖時以勲封蔡國公卒追封汝南王)
賈輔(蒲隂人初仕金為祁州刺史後歸太祖時張柔開府滿城命輔行元帥府事扵祁州從定
山東遷左輔元帥累功領順天河南等處軍民萬戶子文偕襲左輔元帥常領所部屯亳州攻武磯
堡以戰守有功累遷湖廣行省參知政事追封武威郡公)
翟文彬(滿城人隸張柔麾下屢立戰功中統年佩金虎符鎮守均州授南京安撫使)
劉贇(滿城人隸張柔麾下討賈瑀降郭收攻完州及西山諸寨力戰有聲累官武略將軍)
焦用(雄州入遠祖贊宋時鎮瓦橋關用初仕金守雄州元兵至州人開門降用猶力戰被獲太
祖以其忠肚而釋之復舊官徇山東地未常妄殺一人卒贈中書左丞子德裕有才辨善騎射武仙
敗走其黨保仙故壘德裕擒殺之地悉平累陞都元帥府參議卒追封恒國公)
張弘範(字仲疇柔第九子也善馬槊能為歌詩至元十四年平宋師還授鎮國上將軍眀年平嶺
海磨崖山之陽勒石紀功而還延祐中加封淮陽王兄弘略字仲傑有謀略通經史常從父柔鎮杞
徙亳屢立戰功累官河南行省參政卒贈蔡國公)
史弼(字君佐一名塔拉琿博野人通蒙古語膂力過人世祖召令給事左右中統末攻宋襄樊
率衆先登論功第一累官福建行省平章事世祖命征瓜哇以五千人渡海二十五萬里俘其王加
封鄂國公)
解誠(宂興人善水戰伐宋設方略以功授水軍萬戶下大理有功世祖嘉奬之卒追封易國公
子楫襲爵從南征平宋孫帖等哥征廣西交阯屢建勲績)
楊果(字正卿蒲隂人初為偃師令徙蒲城所至以廉能稱中統中累官參知政事出為懷孟路
總管卒)
尚野(字文蔚滿城人至元中授國史編修累遷翰林直學士時以蔭補官者詔野同史部試其
文藝野多所優假或病其寬野曰今初設此法冀來此習詩書知禮義耳非必責效目前也人服其
長厚累遷國子祭酒卒)
尚文(字周卿保定人至元中以劉秉忠薦詔文與諸儒採定朝儀後出守輝州有政績累遷中
臺侍御史守正不阿後以疾乞休武宗仁宗之世屢延致之訪以國事賜宴及金帛甚厚)
李謙(字受益束鹿人世祖時為陽榖令敦教化重農桑斷獄眀允時有嘉禾一莖數穗人以為
德政所致)
張珪(字公端弘範子武宗時中丞久闕方議擇人仁宗在東宫曰必欲得真中丞如張珪可即
日召拜丞相拜珠常問以相體何先珪曰莫先扵格君心莫急扵廣言路延祐中拜翰林學士承旨
以病還家)
韓若愚(字希賢滿城人皇慶初擢中書左司郎中時參政曹鼎新辭職帝曰若效韓若愚廉勤足
矣何用辭為後拜河南行省左丞會文宗平内難若愚畫策中機要遷江北道廉訪使卒)
郭克眀(高陽人唐汾陽王子儀後知蠡州民安其化遷都轉漕運使請給孤老月糧平營繕價估
讞獄江南多所平反進濟南總管卒)
明
李彥名(字資善安州人洪武中舉通經儒士試禮部尚書詔定歴代帝王名臣從祀之典明養老
之禮嚴衣飾之禁彦名考據精密多見施行後以年老致仕)
王驥(字尚德束鹿人永樂進士授給事中持正不阿累官兵部尚書率兵勦滅西寇平雲南蠻
洞庭封靖遠伯有眀一代以文臣而賜爵劵者惟驥與王守仁兩人爾)
田禮(字敬思清苑人以蔭累官右都督同靖遠伯王驥征雲南孟養生擒其子思機發又討貴
州苖賊戰香爐山寨七戰七勝諸苖請降禮撫綏有道所至德之)
王文(字千之束鹿人永樂中登進士授監察御史宣德末奉命治彰德妖人張普祥獄還奏稱
旨累遷左都御史景泰初南京地震江淮北大水命巡視上軍民便宜九事俄改吏部尚書入閣典
機務江淮復大水再命文巡視文發倉廪賑饑民三百六十餘萬英宗復辟為石亨所搆死西市弘
治中追贈太保諡毅愍)
郭璡(新安人初名進太學生永樂中為戶部郎出為福建山東參議俱有政績宣德中為吏部
侍郎上為改名璡遷吏部尚書甄别士類人服其眀正統初歲旱蝗侍臣言大臣尸位令各自陳諸
大臣皆乞去璡曰主上冲年吾革皆先帝簡任受付託者一時請去誰與共理宜引罪自新不宜乞
退衆韙之疏上盡留諸大臣璡後以老致仕年九十卒)
耿九疇(束鹿人永樂中進士正統初為鹽運司同知條奏均搭𣲖節樣鹽二事著為令丁内艱商
民詣闕乞留者三千人奪情陞運使廉儉嚴正門絶私謁楊士竒過淮上僅割一雞為饌士竒重之
累遷刑部侍郎景泰初中州荒旱流民渡淮者衆彼此不相安命九疇巡視安置九疇為聯婚姻教
樹富與土著相輯睦者七萬戶境内宴如尋以副都御史鎮守陜西守臣遠耀州妖民三百餘悉坐
死九疇曰狂民妄言實非反也悉減論天順初進禮部尚書尋移南京刑部卒諡清惠)
孟鑑(博野人宣德中進士歴官吏部侍郎海寇黃蕭養作亂命鑑參總戎務鑑至去城百里左
右請兵為衛鑑惟從五騎入時城已閉二月鑑下令開門聽民出入賊詭乞降鑑知其謀伏甲待之
賊果率衆圍城鑑率精銳奮擊遂獲黃蕭養傳首京師餘黨悉平景泰中以老乞歸)
侯瓚(雄縣人景泰進士授戶部主事奉命視湖廣饑奏免税糧八十萬石歴僉都御史巡撫甘
肅時有哈密之變瓚召赤金蒙古二衛授以方略克復入城仕至南京兵部尚書)
耿裕(九疇子景泰進士由翰林因九疇建言被斥裕亦出判泗州多惠政歴遷國子監祭酒條
教嚴眀勲戚子弟入太學裕患其難教取所當習讀者輯成一書授之他日中使持至御前上嘉歎
之累遷吏部尚書持正不徇故凡所舉薦皆當其才退居獨處無敢以私謁者至老不營治産業居
第淸修亮節世濟其美時論推之加太子太保而卒贈太保諡文恪)
吕雯(字天章安州人天順時中順天鄕試成化初以才望授御史累遷右僉都御史巡撫延綏
修築榆林邊墻三百餘里敵六萬猝至擊却之雯精天文地理竒門六甲之術在軍中輒有竒騐召
為兵部侍郎卒)
傅珪(字邦瑞清苑人成化進士改庶吉士累官禮部尚書振舉綱維事無巨細一遵成憲武宗
好佛自名大慶法王一日内批下禮部有大慶法王字與聖旨並書珪佯不知執奏云誰為大慶法
王者敢並至尊大不敬當誅詔勿問所事亦寝盜劉六勢熾内監陸誾立監鎗名謀出統軍下廷議
衆依違不斷珪議罷之不聽致仕歸)
鄭陽(字宗乾安肅人弘治進士歴監察御史按河南劉瑾納賂奪民田而歸之宗藩陽執法拒
之遂繫獄謫旌德主簿瑾誅累遷陜西巡撫都御史以平葭州盜功詔贈三世如其官)
李緯(字汝静唐縣人弘治進士授監察御史剛介有氣節拜官不匝歲諫疏幾百孝宗嘉其直
後以忤劉瑾摘揚州推官卒)
馮顯(字德彰安肅人弘治進士為濟南廬州二府推官讞獄明恕擢御史核餉甘肅釐革宿弊
累陞都御史巡撫河南正德中逆瑾忌吏部尚書許進諷顯誣劾顯不從曰寧忤權倖不枉忠良瑾
怒矯旨逮之途次瑾伏誅得免)
宋璉(字汝器清苑人弘治中由鄕薦擢御史巡視中城鞫金牌鐵則之獄名重當時特命經略
三邊時劉瑾擅政璉上疏劾其黨侵内帑金數萬請先誅瑾而後奸黨可治瑾深啣之越數日瑾敗
武宗稱璉為真御史云璉後官至西寧副使)
邵錫(字天祐安州人正德進士授行人擢吏科給事中數直諫武宗幸昌平疏請回鑾議北征
錫陳不可者十及駕出偕同官遮道泣諫世宗朝累遷都御史巡撫山東墨史聞風解組奪藩田數
萬畆還之民)
袁宗儒(字醇夫雄縣人正德進士官大理丞世宗朝議大禮宗儒力諫廷杖幾斃累擢巡撫山東
堯平羣盜陞戶部尚書宗儒敡歴中外三十餘年冰蘖之操有如一日常曰吾以忠孝事君親以勤
儉示子孫吾事畢矣)
鄭洛(字禹秀安肅人嘉靖進士擢御史劾嚴嵩黨鄢懋卿萬宷等出為山西參政佐總督王崇
古欵諳逹有功萬歴中以兵部侍郎總督宣大山西軍務時順義王子錫呼格請乞無厭足寵姬號
三娘子者饒智能洛因其俗往諭使貢市惟謹後和爾齊挾錫哷格為重突犯關中命洛經略屢立
戰功官至少保戍政尚書)
張鎬(字啓内定興人嘉靖進士任職方郎會陜西督臣曾銑議復河套當事者咋舌不敢任鎬
毅然曰祖宗疆土豈可決委之㫋裘况主客異勢勞費不貲安危之機決扵今日復之便即有意外
郎自當之其仔荷如此後治兵懷來擢巡撫宣大威望屹然敵人不敢犯未幾乞歸)
王祚(保定大寧衛人嘉靖進士性鯁直任貴州道御史諫沮馬市忤嚴嵩矯詔廷杖罷歸後徵
為吏科給事中不就卒扵家)
鹿久徵(字子徵定興人萬歴進士知息縣時清文天下田分上中下三格久徵報息田皆下藩司
勒如格往復數回終不能奪選授御史神宗以考選軍政事遣斥臺省三十餘人久徵同馬經綸林
熙春等抗疏論救謫判澤州歸卒追贈光祿寺少卿)
李國&KR1376;(字元治高陽人萬歴進士改庶吉士天啟中歴官禮部尚書東閣大學士熹宗大漸魏忠
賢矯旨以己首受顧命國&KR1376;削之熹宗傳諭召皇五弟國&KR1376;大聲宣揚頃刻由禁中達扵外朝以絶
非常莊烈帝即位甚倚毗之凡大事悉與商確逆閹既誅疏請優䘏楊漣等皆見採納後六疏乞休
予告歸卒諡文敏)
王昺(字鑑心高陽人尚延慶公主為附馬都尉萬歴時固請建儲逮御史劉光復詔獄昺疏救
坐謫貶孫文正承宗疏請宥之)
陳居恭(字元禮安肅人以蔭官都督府僉事掌錦衣衛天啟中魏璫亂政錦衣官校多不法居恭
疏紏之遣戍者十餘人又申救建言被逮諸臣并劾魏璫三大罪罷職歸)
本朝
李霨(字景霄高陽人眀大學士國&KR1376;子自幼苦志讀書言行不苟登順治丙戌進士授庶吉士
累官大學士霨以弱冠登第入閣時年甫三十有四風度端凝老成持重内介外和朝野倚以為重)
(聖祖初年輔政諸臣事多專决栗擬未當霨每扵談笑間婉言曲喻徐使改易調劑之力居多三藩變作察爾
哈部落亦叛天子命將討不庭統兵藩帥一應軍機方略)
(諭旨口授霨起草霨每入或夜分乃出或留宿閣中人有問者默不應其謹密如此霨嫺掌故又居相位久凡
朝廷大典禮必以屬之出則扈從人則侍講所得賜予悉以分給宗親三主會試尤稱得士恪恭忠慎三十
年如一日故恩眷稠渥亦異扵等倫及卒)
(賜諡文勤祭葬如例崇祀鄕賢)
畿輔通志卷七十一
