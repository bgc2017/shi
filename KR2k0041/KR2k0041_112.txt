欽定四庫全書
畿輔通志卷一百十二
說
明
宣鎮東路輿圖說秦霖
謹按宣鎮為燕京右輔重地載有全誌諸路圖蹟而
兹輿圖之刻也合南山東路而一之眎舊誌加詳焉
霖職屬蟻臣四載問四奉檄委凡東路之邊垣工程
戌卒之餉糈勤惰器之良楛每歲稽覈開報是以悉
知邊狀東路之界東接昌薊自火熖山起南分而西
南竟合河口中若四河灰嶺柳溝岔道大山口垣長
二百二十餘里隸之南山參戎焉其北分而西北竟
靖遠堡中若石城峪黑龍嶺周四溝黃土嶺劉斌堡
邊墻一百八里餘又自永寧城起西分而西南竟桃
花中若延慶懷來土木沙城新舊保安之屬迂迴又
數百餘里俱隸之東路參戎焉夫懷來實四顧要地
而火熖山乃神京後屏薊鎮在左昌鎮環右南山崔
巍拱抱陵寢抑何雄也勝國劉秉忠謂萬山起自崑
崙分行八極乾坤坎離及兑歸絶域而西通瀚海遼
金史亦謂會州之北有木葉山南北千里東西七八
百里委折而南則萬馬奔騰澶漫而抵開平為上都
迤邐至大都今燕京即元上都也自是隠嶙磅礴背
荒裔而犇中夏歴獨石馬營龍門紓徐起伏為黃花
古北火熖灰嶺柳溝紅門居庸諸山以擁護天夀文
皇都燕以此為右輔地則宣鎮東路為陵京最要害
區也當北方未欵以前時則文武大臣更番禦備懷
來則制院主之移鎮駐節宿重兵其間延慶則撫院
為政永寧岔道則總戎副府分閫礪山帶河扼要爭
竒邇時恃欵貢而啽囈乘積玩愒因循而鱗介動此
院道府之所為圖於未形戒嚴武夫弁士而修理城
郭樓櫓無寧歲也霖每奉檄而往覈工則覩其補敝
者增飭者特剏者崇墉櫛次雉堞森如控右輔以稱
䧺包靈關而作鎮俾神京享磐石之安萬邦允為憲
矣夫敵國外患亘古為然由臨洮而至遼陽延袤廣
遠相與裂地而居何地無險何險不可守顧山川之
險我與彼共之垣墉之險繄惟我專之專者我不使
分共者惟我所據亦何外侮之足虞哉易曰王公設
險以守其國守者何積米菜繕器械儲轒轀謹烽燧
稽冐濫實士馬精簡練明賞罸數者不可缺一而其
要莫急於足兵廼今之兵徒籍姓名支資糧而已平
時議增屯議招集犒賞則有兵敵突出抄鹵求以爭
先馳驟堵截禦却之則鮮赴也且其所虚喝夸張者
選騎耳家丁耳居常既無生聚之術臨急而即欲多
方招募皆市兒遊棍不可用也今九邊之弊要皆類
是至若全鎮諸路其襃衣博帶操文墨而遊宦者可
屈指數其飭兜鍪而跗注者盡土著也賞延奕世與
國同休聚廬托處長子孫於此則築城浚池非直為
公蓋為爾私計果其一心竭力幹濟國家而勿貪一
時之染濡能奮身以禦侮外敵雖強何足慮乎是在
長人者勞以成愛威以濟寬重懲貪冒勿縱詭隨以
益其敝庶邊方其有豸乎方今武事寖弛將驕卒惰
近者援遼之役一軍甫行妻號子啼所在恐懼目擊
此景有能執干戈以衛社稷者乎脱有中行說劉守
光之徒攘臂一呼而我有能禦之者乎夫有險不守
與無險同曩者英廟蒙塵獨石馬營不守而六師罹
慘紫荆白羊一破而九門嬰鋒世廟臨御四十五年
而宣鎮之受蹂躪虔劉者何歲無之往年前撫院汪
建鉞宣鎮輶軒所到曾指滴水崖石為填星之精而
疏奏請餉寢脱巾之變於張家市口特築來遠城真
所謂扼之吭而拊其背矣若上西北路之獨石雲州
葛峪青邊大小白羊諸堡下西南路之膳房柴溝左
右衛洗馬林懷安東西順聖諸城皆交錯壤窟素稱
衝隘倘盡能以徹桑之心為心聿修邊備加意隄防
使邊氓有生之樂士卒無死之憂可不謂功德之鴻
鉅者乎此霖之所為深抱杞憂也語曰小人之言而
君子擇焉是在有封疆之責者謀野詢芻取斯圖說
而盻睞之是敢為之瑣言
本朝
保定府郡境圖說郭棻
史皇而後圖書生文字也汎觴於今寧直天雨粟也
志文字也志而圖也奚為也郡志而圖也抑奚為也
曰圖郡境也郡無山如嶽也無水如瀆也可無圖也
東西如周澗瀍也左右如漢馮翊扶風也不可無圖
也按郡境縱不四百里也横不三百里也分於天者
四宿也分於地者二國也分於城者三州十七邑也
雄郡也西多山也山不盡而境盡也東多水也水不
窮而境窮也畇畇平壤也而北四水繞也南五水環
也山之氣不屬者水之情屬也水之情不聚者山之
氣聚也周秦以上鄉也縣也漢唐以下州也郡也垂
千餘年在日月光際也非地靈而何也地靈弗克圖
也圖厥載靈之地也乃亦有圖之未可圖者也郡南
百里而遥畝服先疇也屋覆古瓦也鵝鴨惱比鄰也
老樹飽經霜也時而春也放柵驅牛[瓜見]土也擕筐結
伴採桑也時而秋也野婺糚而觀賽也田父醉而多
言也言觀其邑邑何如也跂望於野野何如也圖之
而未可圖者也東西北無是也郡之東西北百里而
遥也馗衝也輪&KR1389;雜沓也冠蓋絡繹也羽如日羽如
月交而馳也騐郵符飭厨傳晝無暇也擊鈴柝供飲
秣夜無虚也言觀其邑邑何如也跂望於野野何如
也圖之而又未可圖者也南無是也昔趙充國圖方
略也宋廣平圖勤省也鄭監門圖流民也志文字也
圖奚為也兹之為圖者圖郡境也而弗克圖郡情也
後之覽圖者省識郡境也而未即省識郡情也嘻哉
保定府郡城圖說郭棻
出
京師廣寧門行三百二十里郡是已郡北郭長三里許
五十餘上居居究究恒千餘戶四民悉業焉衡宇刹
觀相鱗比古榆新桑相蔭映壯矣哉今荒如寂如矣
由之而入拱極門郡北門也東西多綽楔郡世家率
族居於北故行里餘直當大悲閣後金元時建者高
百尋甍棟四翼鈴鐸千古為郡鉅觀後為漢夀亭侯
廟由廟門而西不十弓曰税務司角舊税課署今民
居矣地則莊嶽間也直而南亦不十弓則叢勝樓即
元平章張柔横翠樓故址今譙樓矣郡猶傳為古蹟
之一樓洞門行者衢其下折而西則有坊題曰熙朝
俊彦書明萬歴以前登科名也今已頽不數十武北
為郡治守以下如丞如倅如司李如幕僚胥有宅焉
而治之南向者曰蓮花池元張弘範鑿渠引水由西
城而遶其第放之使從南北水門出者此其渟滀處
也今渠堙而水猶渟栽柳種荷為郡守宴游地池之
北有軒曰娛清軒軒後曰萬卷樓故郡藏書幾萬卷
今無書有板板亦闕落不全池之南有亭曰臨漪四
虚而敞夏受荷香秋受葦翠春冬或不至焉府治左
右有坊左曰師帥右曰保釐表職守也更西而大寧
左衛廢矣旗纛廟存也廟西為故大寕都使司署今
為城守参將府矣亦兩坊曰都南屏翰曰冀北干城
更西右衛今曰左衛守備署之更西斷事司今曰司
獄司不復西矣或折而北或折而南折而南者不數
武仍西則總理刑名道署在已改故易州兵備道行
署者西且止於是再即叢勝樓折而東射可激矢地
為清苑縣儒學有兩坊坊額曰德配天地道冠古今
更東有高臺臺中空四達俗呼穿心樓上祀文昌星
君為儒學起吉星者歟再東而廬旅依依然風日黯
淡遠於市闤近於城堧也禁旅所駐防處也叢勝樓
直南可里餘即南城之迎薰門門北之左設郡學宫
衛學宫兩學共一廟規度闊壯古柏未凋再東則禁
旅駐防處門北之右建永寧寺俗曰南寺亦禁旅駐
防處寺之殿與鐘鼓樓猶為僧有西雖不止於是而
亦止於是西皆禁旅駐防處也門再北不數弓折而
西亦不數弓有門有坊有柵者清苑縣治也丞簿尉
署各在治中簿則廢也再西里許直衝里許鐵五道
廟不可復西即西而南惟淨土寺爾折而東即府衛
學宫後所由達於金臺驛者也至驛而亦不可復東
東由金臺驛西抵鐵五道廟迤北則官署則民居迤
南皆禁旅駐防處從莊嶽之間計之郡之南畔略盡
税務司角可西也西大衢也南北門第與北衢同衢
中北折城隍廟街也再中北折貢院巷也直西迤北
為總理錢榖道署署之左為古金臺書院今不書院
矣南面為旌忠祠楊忠愍公祠也稍西而北折復稍
稍西廵撫都察院在焉昔建麾今建牙者也逼城之
西北隅矣立乎總理錢榖道之前而西望屹屹言言
者西城之瞻岳門也城之北畔亦略盡也合而圖之
北與東人恒靜縫掖也薦紳也老農老圃也貧也迂
也南與西人恒動胥也隸也卒伍也商賈也勞也譁
也惟最南一横地兜鍪曬日雲錦嘶風雄將之雕弧
猛士之大羽日席地而講武焉詩云予曰有禦侮聚
而托處於兹
大陸澤圖說王原祁
任邑之大陸澤廣袤數十里九河之水皆滙焉汪洋
浩蕩望之居然一湖而不知實皆兩税之民田淹久
而成巨浸者也九河為洺沙蔡馬灃河達活百泉聖
水滏陽而灃河滏陽為之長九河之外尚有泜泲等
八河皆自任之西南西北而歸於大陸灃獨深且長
元郭守敬所以獨議開灃河也而滏陽則自穆家口
統洩大陸之水經隆平寧晉直達天津衛河以入於
海自萬歴二十六年漳河決曲周縣鄭家口溢入滏
陽而隆平以下地淺易淤其人又因之以為利盡占
為沃土於是滏陽又決而東徙其故道猶存乃所謂
古滏河也古滏塞而大陸之水因從雞爪小河以東
瀉於新決之滏陽亦其勢使然也然則昔之大陸始
從古滏而遠達天津繼從雞爪而近瀉滏陽澤中之
水有所來亦有所去可耕可稼財不匱而賦亦足今
古滏之故道阻塞在隆平寧晉難議疏通新滏陽亦
淤高丈餘雞爪河水反内溢故澤中之水有來無去
積而為泊向日輸租納税之田盡渰水底是以賦税
無出人民離散若不請蠲水中糧額則束手待斃民
困無再甦之日矣丙寅五月余放棹澤中周行細訪
乃知舊圖多舛因詳加較正并繫之以說蓋禹貢之
大陸既作杜佑謂今邢趙深三州則任本屬邢知大
陸不止於任而任實其地也至所謂滏陽河者發源
河南磁州與漳水不相混也禹貢至於衡漳之漳水
有二出山西樂平少山者為清漳出長子縣發鳩山
者為濁漳至潞之涉縣濁漳合入清漳經臨漳而東
北入衛自萬歴中漳水決曲周入滏陽因名小漳河
及經大陸而北塞於隆平又名古滏河今又以滏為
負益訛之訛矣至隆平寧晉為古滏河洩水之故道
皆因邇年塞而不通以致任獨受害故亦不可以不
詳也
題跋
宋
書魏鄭公傳後曾鞏
予觀太宗常屈己以從羣臣之議而魏鄭公之徒喜
遭其時感知已之遇事之大小無不諫諍雖其忠誠
自至亦得君以然也則思唐之所以治太宗之所以
稱賢主而前世之君不及者其淵源皆出於此也能
知其有此者以其書存也及觀鄭公以諫諍事付史
官而太宗怒之薄其恩禮失終始之義則未嘗不反
覆嗟惜恨其不思而益知鄭公之賢焉夫君之使臣
與臣之事君者何大公至正之道而已矣大公至正
之道非滅人言以揜已過取小亮以私其君此其不
可者也又有甚不可者夫以諫諍為當掩是以諫諍
為非美也則後世誰復當諫諍乎况前代之君有納
諫之美而後世不見則非惟失一時之公又將使後
世之君謂前代無諫諍之事是啓其怠且忌矣太宗
末年羣下既知此意而不言漸不知天下之得失至
於遼東之敗而始恨鄭公不在世未嘗知其悔之萌
芽出於此也夫伊尹周公何如人也伊尹周公之諫
切其君者其言至深而其事至廹也存之於書未嘗
揜焉至今稱太甲成王為賢君而伊尹周公為良相
者以其書可見矣令當時削而棄之成區區之小讓
則後世何所據依而諫又何以知其賢且良與桀紂
幽厲始皇之亡則其臣之諫詞無見焉非其史之遺
乃天下不敢言而然也則諫諍之無傳乃此數君之
所以益暴其惡於後世而已矣或曰春秋之法為尊
親賢者諱與此戾也夫春秋之所諱者惡也納諫
諍豈惡乎然則焚藁者非歟曰焚藁者誰歟非伊尹
周公為之也近世取區區之小亮者為之耳其事又
未是也何則以焚其藁為揜君之過而使後世傳之
則是使後世不見藁之是非而必其過常在於君美
常在於已也豈愛其君之謂歟孔光之去其藁之所
言其在正邪未可知也其焚之而惑後世庸詎知非
謀已之奸計乎或曰造辟而言詭辭而出異乎此曰
此非聖人之所曾言也今萬一有是理亦謂君臣之
間議論之際不欲漏其言於一時之人耳豈杜其告
萬世也噫以誠信待已而事其君而不欺乎萬世者
鄭公也益知其賢云豈非然哉豈非然哉
元
題高允圖後劉因
人之制行近於當理者多矣欲必其治行之初真見
義理之當然而斷然無一毫人欲之私者則未易知
也然攷其平生則心術之微亦有不可得而掩者矣
如高允中情之直亮蓋其生質之本然其設心處事
必非善為僥倖委曲之人也如觀翟黑子有罪首實
亦以義理之當然爾而作史者遽繼之以庶或見原
之語則所謂首實者乃所以為僥倖之資也至於史
事不欺則又以謂恐負翟黑子故則允之所以為是
非以義理之當然苐以此爾此皆史臣不明義理而
於遣辭之際輕為增損往往使人忠亮之心不灑然
於天地非止允一端而已讀史者亦不可不知也
明
䟦堯帝碑歸有光
右堯帝碑元翰林學士江淮等處宣撫副使充國信
使郝經撰世傳堯始封於唐即今唐山縣亦無所據
而漢之唐縣又在定之新樂蓋古地名稱唐者不一
而帝王世紀云堯都平陽於詩為唐國則非邢之唐
山矣寰宇記云邢州堯山縣有宣霧山一曰虚無山
城冢記云堯登此山以望洪水而訪賢人則初非封
國於此寰宇志又云納於大麓大麓在昭慶即今之
鉅鹿酈道元水經注堯將禪舜納之大麓之野烈風
雷雨不迷乃致以昭華之玉故縣鉅鹿取名焉鉅鹿
唐山今皆在邢州之境因以是名唐而祀堯亦不可
知郝伯常獨詳堯所生與其封之地而此廟之建於
邢者未之及豈非闕於所不知也哉伯常文章節義
當時比之東坡先友吳純甫家有陵川集今亦不存
矣余愛重其文故特錄之云
䟦廣平宋文貞公碑歸有光
右廣平宋文貞公碑顔魯公書在今沙河縣之東北
康陵丁丑之年大末方思道為沙河令碑已斷没出
之土中鎔二百斤鐵貫而續之今方公所為修復封
樹皆無存矣惟此碑屹立於風霜烈日之中恐亦不
能久也歐陽文忠公以謂魯公真蹟今世在者得其
零落之餘尤足以為寳今此碑剝蝕猶少况以廣平
之重使歐公得之其為珍賞當倍他書矣
鮮于伯機詩記真蹟䟦王世貞
昔人謂趙文敏每以已書三紙易鮮于困學一紙今
困學三紙往往不敵趙一紙豈古今人頓異嗜耶余
所有困學游高亭華巖記及詩真蹟殆數千言見鐵
網珊瑚中行筆清圓秀潤芒角不露隠然唐人家法
即與文敏鞭櫜中原不知合置誰左䟦尾鄧文原龔
璛亦臨池老手可寳也
本朝
書范烈女詩後刁包
在易之坤以臣道妻道與地道並言則知忠臣事君
烈女事夫其義一也雖然士為知己者死委贄策名
而死於君者蓋不乏人若夫未膺一命之寵而必殺
身以報之吾見亦罕矣女為悦己者容同牢合卺而
死於夫者蓋不乏人若夫未成二姓之歡而必捐軀
以報之吾見亦罕矣考諸史傳於事君者得兩人焉
曰王蠋曰徐應鑣於事夫者得兩人焉曰祥符陳氏
曰嘉興項氏蠋以布衣死齊應鑣以太學生死宋是
男中之陳項也嗣是而後不亦寥寥乎陳未成婦而
死楊子項未成婦而死周郎是女中之王徐也嗣是
而後又有滿城范烈女許字而田氏子死以身殉讀
其絶命辭幾擬於文山衣帶之贊所謂灼見地道有
終之義者與上谷胡太守既表其宅里又傳檄遠邇
俾聞者各為詩文以張其節故余不慙謭陋而為之
辭
宋廣平碑䟦魏裔介
唐右相文貞公宋廣平南和縣人葬於沙河縣之鄉
其神道碑文乃顔魯公撰并書文則景星慶雲字則
龍翔鳳翥蓋文貞公為有唐一代竒絶人物而魯公
氣節皎皎與日月爭光精神相耀故不肯輕著一筆
真世之鴻寳也余素聞之而未覩丁酉夏日邢州司
李蕭公寄我五紙光曄曄生齋壁間如見二公而與
之揖讓其謦咳者世所傳魯公帖如坐位麻姑仙壇
記及祭杲卿文固卓絶今古矣如多寳塔及家廟碑
雖為人口所膾炙然筆法癡肥屢經後人修補傷其
神骨以文貞碑較觀則此為真叔敖而彼似優孟之
衣冠也唐碑至今存者頗少此碑完全未經剝蝕靈
光巋峙其神物乎
書院考䟦孫承澤
有明盛時各省俱有書院自張江陵為政始行禁止
江陵歿後復稍稍建置其著名者如江西之仁文書
院陜西之關中書院及無錫之東林書院而東林為
盛至天啓中京師始有首善書院然人不知有各處
書院也而統謂之東林又不知東林所自始也而但
借此二字以為排䧟君子之具東林書院者乃明楊
龜山先生講學之所也後廢為寺顧涇陽先生自吏
部罷歸購其地建楊先生祠同志者相與搆精舍居
焉至甲辰冬始與高忠憲數公開講其中立為會約
一以考亭白鹿洞規為教然躬與講席者僅數人時
涇陽先生已辭光禄之召不赴於新進立朝諸公漠
無與也適忠憲起為總憲風裁大著疏發御史崔呈
秀之賍呈秀遂父事忠賢日嗾忠賢曰東林欲殺我
父子忠賢亦不知東林為何地東林之人為何人輙
曰東林殺我既而楊左諸人攻璫璫益信諸人之言
不虚也於是有憾於諸君子者牽連羅織以逢逆璫
之惡鋃鐺大獄慘動天地於是首毁京師書院而天
下之書院俱毁矣及忠賢誅公論明廢籍遺佚駸駸
登用適大言不慚之邊臣僨轅敗事諸失志者乘機
搆釁復倡黨說謂庇護邊臣者東林也於是華亭下
獄蒲州高邑大名一時罷去而朝廷之上另用一番
人政事日新議論日竒刑尚苛刻而以言寬大者為
東林餉主加派而以言減免者為東林兵議欵撫而
以言戰勦者為東林監視四出而以言罷遣者為東
林至政本之地司馬之堂前後聞凶俱衣緋辦事而
以言綱常者為東林於時至清無徒閉門博古之宫
詹人且糾之為老妖誣之為立幟降謫不已繫逮之
詔獄不已廷杖之煙戍不已永戍之又四朝清正之
老總憲擯斥出都破帽蒙頭舊部民京兆父老十餘
人為之牽驢灑泣乃輦上大老方侈以為得計也嗟
嗟從來覆亡之禍豈盡關氣數哉余生長輦轂於首
善書院曾見其建又見其毁而冉冉老矣思興復之
何期不能不於此憤惋留連三致意焉
書新安張烈婦荆氏行實後方苞
往年或以烈婦荆氏行實視余其兄公張侍御天池
所述也義烈動家人衆視其雉經不敢曲止及見侍
御叩烈婦平生則其佐夫以養母也凡八年而家人
不聞其聲諸姒皆愛焉其死也嗣子灼幼孩號踊如
不欲生嗚呼柔順者婦人之正也而昔者聖人之繋
易也以陽剛為女德之賢余嘗見將死而信其婦之
必身殉者曰婦性剛既有成言矣余前知其戾忍而
非剛也既而晚節末路乃有不可道者蓋剛者天德
也天地之氣藹然而温和者為陽慘然而凛慄者為
隂凡婦人之順於舅姑宜於家人慈於子姓者皆陽
明之發也故其變也激而為義烈其勃豀於舅姑傲
狠於娣姒殘刻於僕婢者皆隂慝之作也故其變也
忍為邪惡而不慚夫坤隂之純也順極而健涵焉故
其象為馬其用為永貞而象傳揭之曰大終余始入
京師見宛平張氏女未嫁而死其夫又其後則長白瓜
爾佳氏飲藥與夫同命聞之審者則清澗白氏夫死
夜自經有氣起室中白如長虹與荆氏而四矣婦之
殉夫辭事多同故於白氏無紀焉兹以與侍御交具
得荆氏之性行而因以悟聖人繋易之由故總所聞
見而並論之以明彰女教且使為人夫者監此以考
婦德而無所蔽焉
畿輔通志卷一百十二
