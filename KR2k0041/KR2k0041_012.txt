欽定四庫全書
畿輔通志卷十二
星野
昔堯命羲和歷象日月星辰鳥火虚昴用定分至所
以奉天道重人時也自周官保章氏以星土辨九州
之地而春秋内外傳所載占候纖微必驗先儒頗議
其浮夸至班固作漢志凖三統歷以十二次十二野
相配厥後費直易說蔡邕月令章句皇甫謐帝王世
紀或譜以易卦或輪以節氣或附以月律而魏太史
令陳卓更詳郡國所入之度數唐僧一行又謂天下
山河之象存乎兩戒以氣相屬而不繫於方隅然在
天有列宿在地有州域隂陽之精其本在地而上發
於天則自古不易之論也太史公世掌天官其先為
周室藏史所次星野必周官保章氏之舊而自變封
建為郡縣地理之書莫先於班氏今據二史以按
京畿之地自上谷涿代以東北至漁陽右北平遼西薄
海為幽州於春秋為燕國其次析木其星尾箕今之
順天永平宣化當其地自涿中山以西南至常山鉅
鹿信都清河邯鄲平山為冀州於春秋為晉國其次
大梁其星昴畢今之保定順德廣平正定及易冀趙
深定諸州河間天津之北境當其地而景滄所屬乃
在虚危元枵之次為古青州齊國地自魏郡以東南
至東郡陳留為并州於春秋為衛國其次娵訾其星
營室東壁今之大名當其地疆聯四州次兼四辰星
延八舍爰稽古經傳子史星歷之書刪取其大要至
於占候之術則有司存非地志所宜及故概弗採著
焉
保章氏以星土辨九州之地所封之域皆有分星以
觀妖祥(周禮)
星土星所主土也封猶界也鄭司農說星土以春秋
傳曰參為晉星商主大火國語曰歲之所在則我有
周之分野之屬是也某謂大界則曰九州州中諸國
之封域于星亦有分焉其書亡矣堪輿雖有郡國所
入度非古數也今其存可言者十二次之分也星紀
吳越也元枵齊也娵訾衞也降婁魯也大梁趙也實
沈晉也鶉首秦也鶉火周也鶉尾楚也壽星鄭也大
火宋也析木燕也此分野之妖祥主用客星彗孛之
氣為象(周禮注)
後鄭云大界則曰九州者此解經九州之地按春秋
緯文耀鈎云布度定紀分州繫象華岐以西龍門積
石至三危之野雍州屬魁星太行以東至碣石王屋
砥柱冀州屬樞星三河雷澤東至海岱以北兖州青
州屬機星蒙山以東至南江會稽震澤徐揚之州屬
權星大别以東至雷澤九江荆州屬衡星荆山西南
至岷山北嶇鳥鼠梁州屬開星外方熊耳以至泗水
陪尾豫州屬摇星此九州屬北斗星有七州有九但
兖青徐揚并屬二州故七星主九州也周之九州差
之義亦可知云州中諸國以下别釋經所封封域但
吳越在南齊魯在東今歲星或北或西不依國地所
在者此古之受封之日歲星所在之辰國屬焉故也
吳越二國同次者亦謂同年度受封故同次也(周禮䟽)
大吕丑之氣也十二月建焉而辰在元枵太簇寅之
氣也正月建焉而辰在娵訾應鍾亥之氣也十月建
焉而辰在析木姑洗辰之氣也三月建焉而辰在大
梁中吕已之氣也四月建焉而辰在實沈(周禮注)
析木燕之分星幽州之星土也(周禮總義)
孟春之月日在營室孟夏之月日在畢孟冬之月日
在尾(月令)
日月之行一歲十二會聖王因其會而分之以為大
數焉觀斗所建命其四時此云孟春者日月會于娵
訾而斗建寅之辰也孟夏者日月會于實沈而斗建
巳之辰孟冬者日月會于析木之津而斗建亥之辰
也(月令注)
此云孟春者日月會于娵訾而斗建寅之辰者娵訾
是亥次之號立春之時日在危十六度月半雨水之
時日在營室十四度營室號娵訾(月令疏)
三統歷四月節日在畢十二度四月中日在井初度
按元嘉歷四月節日在畢十一度四月中日在畢十
五度按律歷志立夏日在畢十二度(同上)
按三統歷十月節日在尾十度十月中日在箕七度
按元嘉歷十月節日在心二度十月中日在尾十二
度(同上)
周天三百六十五度四分度之一分為十二次日月
之所躔也地有十二分王侯之所國也每次三十二
度三十三分之十四日至其初為節至其中為中氣
自危十度至壁八度謂之豕韋之次立春驚蟄居之
衛之分野自胃一度至畢六度謂之大梁之次清明
穀雨居之趙之分野自畢六度至井十度謂之實沈
之次立夏小滿居之晉之分野自尾四度至斗六度
謂之析木之次立冬小雪居之燕之分野自須女一
度至危十度謂之元枵之次小寒大寒居之齊之分
野(月令章句)
按蔡邕此說與皇甫謐帝王世紀不合
歲在星紀而淫於元枵(春秋襄二十八年左氏傳)
歲歲星也星紀在丑斗牛之次元枵在子虚危之次
(春秋左傳注)
左傳及國語所云歲在者皆謂歲星所在故云歲歲
星也五星者五行之精也歷書稱木精曰歲星火精
曰熒惑土精曰鎮星金精曰太白水精曰辰星此五
者皆右行于天二十八宿則著天不動故謂二十八
宿為經五星為緯言若織之經緯然也天有十二次
地有十二辰丑子亥北方之辰也次之與辰上下相
值故云星紀在丑元枵在子釋天云元枵虚也漢書
律歷志云元枵初婺女八度終于危十五度是元枵
為虛危之次也(春秋左傳疏)
歲在娵訾之口(春秋襄三十年左氏傳)
娵訾營室東壁二十八年歲星淫在元枵今三十年
在娵訾是歲星停在元枵二年(春秋左傳注)
李廵曰娵訾元武宿也營室東壁北方宿名十二次
子為元枵丑亥為娵訾(春秋左傳疏)
古者日在北陸而藏冰西陸朝覿而出之(春秋昭四年左氏傳)
陸道也謂夏十二月日在虚危冰堅而藏之夏三月
日在昴畢蟄蟲出而用冰春分之中奎星朝見東方
(春秋左傳注)
釋例云北陸虚也西陸昴也杜以西陸朝覿謂奎星
朝見昴為西方中宿則昴未得見宿是日行之道日
在北陸為夏之十二月也十二月日在元枵之次小
寒節大寒中漢書律歷志載劉歆三統歷云元枵之
初日在婺女八度為小寒節在危初度為大寒中終
於危十五度是夏之十二月日在虚危也杜以西陸
為三月日在大梁之次清明節榖雨中三統歷云大
梁之初日在胃七度為清明節在昴八度為榖雨中
終于畢十一度是夏之三月日在昴畢(春秋左傳疏)
箕斗之間有天漢故謂之析木之津(春秋昭八年左傳注)
析木之津於十二次為位在寅也襄三十年傳稱歲
星在娵訾之口其明年乃及降婁歲星歲行一次降
婁距此九年故此年歲在析木之津也(春秋左傳疏)
天有十二次地有九州以此九州當彼十二次周禮
雖云皆有分星不知其分孰分之也星紀在於東北
吳越實在東南魯衛東方諸侯遥屬戌亥之次又三
家分晉方始有趙而韓魏無分趙獨有之漢書地理
志分郡國以配諸次其地分或多或少鶉首極多鶉
火甚狹徒以相傳為說其源不可得而聞之或有災
祥而為占者多得其效蓋古之聖哲有以度知非後
人所能測也(同上)
箕星散為幽州分為燕國昴畢間為天街散為冀州
分為趙國(春秋元命苞)
北方辰星水生物布其紀(同上)
箕尾為燕(春秋說題辭)
斗第一天樞第二璇第三璣第四權第五衡第六開
陽第七瑶光第一至第四為魁第五至第七為杓(春秋
運斗樞)
辰星水精也(尚書考靈曜)
析木謂之津箕斗之間漢津也(爾雅)
箕龍尾斗南斗天漢之津梁(爾雅注)
析木謂之津箕斗之間漢津也者析木之津箕斗之
次名也孫炎曰析别水木以箕斗之間是天漢之津
也劉炫謂是天漢即天河也天河在箕斗二星之間
箕在東方木位斗在北方水位分析水木以箕星為
隔隔河須津梁以渡故謂此次為析木之津也不言
析水而言析木者此次自南而盡北故依此次而名
析木也郭云箕龍尾斗南斗天漢之津梁以四方皆
有七宿各成一形東方成龍形西方成虎形皆南首
而北尾南方成鳥形北方成龜形皆西首而東尾箕
在蒼龍之末故云龍尾斗至南方即見故云南斗昭
八年左傳曰今在析木之津國語曰日在析木之津
者是也(爾雅疏)
營室謂之定娵訾之口營室東壁也(爾雅)
定正也作宫室皆以營室之中為正營室東壁星四
方似口因名云(爾雅注)
營室謂之定室者營室一名定郭云定正也作宫室
皆以營室中為正詩鄘風云定之方中作于楚宫鄭
箋云定星昏中而正於是可以營制宫室故謂之營
室娵訾之口營室東壁也者娵訾室壁之次也壁居
南則在室東孫炎曰娵訾之次則口開方營室東壁
四方似口故因名也郭云營室東壁星四方似口因
名云由其營室與東壁相成故得正四方襄三十年
左傳云歲在娵訾之口是也(爾雅疏)
大梁昴也西陸昴也濁謂之畢(爾雅)
昴西方之宿别名旄頭掩兔之畢或呼為濁因星形
以名(爾雅注)
大梁昴也西陸昴也者大梁昴之次名也昴西方之
宿名也昴又謂之西陸昭四年左傳云古者日在北
陸而藏冰西陸朝覿而出之又十一年傳云歲及大
梁蔡復楚凶是昴星之名凡三郭云昴西方之宿别
名旄頭者天文志云昴曰旄頭是矣濁謂之畢者畢
西方之宿名一名濁郭云掩兔之畢或呼為濁因形
以名(爾雅疏)
元枵虚也顓頊之虚虚也北陸虚也(爾雅)
虚在正北北方黑色枵之言耗耗亦虚意顓頊水德
位在北方虚星之名凡四(爾雅注)
元枵虚也者元枵虚之次名也郭云虚在正北北方
黑色枵之言耗亦虚意然則以其色黑而虚耗故名
其次曰元枵顓頊之虚也郭云顓頊水德位在北方
然則以北方三次以元枵為中元枵次有三宿又虚
在其中以水位在北顓頊居之故謂元枵虚星為顓
頊之虚也昭十年左傳云鄭裨竈言於子産曰今茲
歲在顓頊之虚是也北陸虚也者虚星又謂之北陸
也孫炎曰陸中也北方之宿虚為中也昭四年左傳
云古者日在北陸而藏冰杜注云陸道也陸之為中
為道皆無正訓各以意耳要以虚為北方中星宿是
日行之道故謂之北陸郭云虚星之名凡四者元枵
也虚也顓頊之虚也北陸也(爾雅疏)
東壁居不周風東主辟生氣而東之至於營室營室
者主營胎陽氣而産之東至於危危垝也言陽氣之
危垝故曰危十月也律中應鍾應鍾者陽氣之應不
用事也其於十二子為亥亥者該也言陽氣藏於下
故該也東至於虚虚者能實能虚言陽氣冬則宛藏
於虚日冬至則一隂下藏一陽上舒故曰虚南至於
箕箕者言萬物根祺故曰箕正月也律中泰簇泰簇
者言萬物簇生也故曰泰簇其於十二子為寅寅言
萬物始生螾然也故曰寅南至於尾言萬物始生如
尾也北至於濁濁觸也北至於留留者言萬物之稽
留也故曰留八月也律中南呂南呂者言陽氣之旅
入於藏也其於十二子為酉酉者萬物之老也故曰
酉(史記律書)
尾箕幽州虚危青州營室至東壁并州昴畢冀州(史記
天官書)
東宫尾為九子箕為敖客西宫昴曰髦頭畢曰罕車
昴畢間為天街北宫元武虚危危東六星兩兩相比
曰司空營室為清廟曰離宫閣道(同上)
二十八舍主十二州斗秉兼之所從來久矣燕齊之
疆候在辰星占於虚危(同上)
斗為帝車運於中央臨制四鄉分陰陽建四時均五
行移節度定諸紀皆繫於斗(同上)
北斗七星所謂璇璣玉衡以齊七政平旦建者魁魁
海岱以東北也(同上)
元枵初婺女八度小寒中危初大寒(於夏為十二月商為正月周為
二月)終於危十五度娵訾初危十六度立春中營室十
四度驚蟄(今日雨水於夏為正月商為二月周為三月)終於奎四度大梁
初胃七度榖雨(今曰清明)中昴八度清明(今曰榖雨於夏為三月商為四
月周為五月)終於畢十一度實沈初畢十二度立夏中井
初小滿(於夏為四月商為五月周為六月)終於井十五度析木初尾
十度立冬中箕七度小雪(於夏為十月商為十一月周為十二月)終於
斗十一度(漢書律歷志)
壬癸常山以北一曰甲齊戊魏壬燕趙寅趙辰邯鄲
已衞未中山申齊亥燕代(漢書天文志)
趙地昴畢之分壄北有信都真定常山中山又得涿
郡之高陽鄚州鄉東有廣平鉅鹿清河河間又得勃
海郡之東平舒中邑文安束州成平章武河以北也
南至浮水繁陽内黃斥邱西有太原定襄雲中五原
上黨皆趙分也鴈門於天文别屬燕燕地尾箕分壄
也東有漁陽右北平遼西遼東西有上谷代郡鴈門
南得涿郡之易容城范陽北新城故安涿縣良鄉新
昌及勃海之安次皆燕分也樂浪元菟亦宜屬焉自
危四度至斗六度謂之析木之次燕之分也齊地虚
危之分壄也東有淄川東萊琅邪高密膠東南有泰
山城陽北有千乘清河以南勃海之高樂高城重合
陽信西有濟南平原皆齊分也衛地營室東壁之分
壄也今之東郡及魏郡黎陽河内之野王朝歌皆衛
分也(漢書地理志)
赤道度周天三百六十五度四分一虚十(進三)危十六
(進二)室十六(進二)壁十(進二)昴十一(進二)畢十六(進二)尾十八(進三)
箕十一(退三)黃道度三百六十五四分一虚十危十六
室十八壁十昴十二畢十六尾十八箕十(後漢書律歷志)
十二次度數自尾十度至南斗十一度為析木於辰
在寅燕之分野屬幽州(費直周易分野析木起尾九度蔡邕月令章句析木起㞑
四度)自須女八度至危十五度為元枵於辰在子齊之
分野屬青州(費直起女六度蔡邕起女一度)自危十六度至奎四度
為娵訾於辰在亥衞之分野屬并州(費直起危十四度蔡邕起危十
度)自胃七度至畢十一度為大梁於辰在酉趙之分
野屬冀州(費直起婁十度蔡邕起胃一度)自畢十二度至東井十五
度為實沈於辰在申魏之分野屬益州(費直起畢九度蔡邕起畢
六度晉書天文志)
州郡躔次陳卓范蠡鬼谷先生張良諸葛亮譙周京
房張衡竝云尾箕燕幽州凉州入箕中十度上谷入
尾一度漁陽入尾三度右北平入尾七度西河上郡
北地遼西東入尾十度涿郡入尾十六度渤海入箕
一度樂浪入箕三度元菟入箕六度廣陽入箕九度
虚危齊青州齊國入虚六度北海入虚九度濟南入
危一度樂安入危四度東萊入危九度平原入危十
一度淄川入危十四度營室東壁衛并州安定入營
室一度天水入營室八度隴西入營室四度酒泉入
營室十一度張掖入營室十二度武都入東壁一度
金城入東壁四度武威入東壁六度敦煌入東壁八
度昴畢趙冀州魏郡入昴一度鉅鹿入昴三度常山
入昴五度廣平入昴七度中山入昴一度清河入昴
九度信都入畢三度趙郡入畢八度安平入畢四度
河間入畢十度真定入畢十三度(同上)
辰星曰北方冬水主燕趙又為燕趙代(同上)
尾亦為九子箕亦曰天津一曰天雞主八風虚二星
冢宰之官也主北方危三星主天府天庫營室二星
天子之宫也一曰元宫一曰清廟又為軍糧之府及
土功事東壁二星主文章天下圖書之秘府也主土
功昴七星天之耳目也主西方又為旄頭昴畢間為
天街天子出旄頭罕畢以前驅此其義也畢八星主
邊兵主弋獵(隋書天文志)
冀州於古堯之都也舜分州為十二冀州析置幽并
其於天文自胃七度至畢十一度為大梁屬冀州自
尾十度至南斗十一度為析木屬幽州自危十六度
至奎四度為娵訾屬并州准之星次本皆冀州之域
帝居所在故其界尤大(隋書地理志)
周禮職方氏正東曰青州其在天官自須女八度至
危十五度為元枵於辰在子齊之分野(同上)
析木為雲漢末派山河極焉故其分野自北河末派
窮北紀之曲東北負海為析木負海者以其雲漢之
隂也(唐書天文志)
大梁析木以負北海其神主於恒山辰星位焉(同上)
須女虚危元枵也初須女五度餘二千三百七十四
秒四少中虚九度終危十二度其分野自濟北東踰
濟水涉平隂至於山茌循岱岳衆山之陰東南及高
密又東盡萊夷之地得漢北海千乘淄川濟南齊郡
及平原渤海九河故道之南濱於碣石古齊紀祝淳
於萊譚寒及斟尋有過有鬲蒲姑氏之國其地得陬
訾之下流自濟東達於河外故其象著為天津絶雲
漢之陽凡司人之星與羣臣之錄皆主虚危故岱宗
為十二諸侯受命府又下流得婺女當九河末派比
於星紀與吳越同占營室東壁娵訾也初危十三度
餘二千九百二十六秒一太中營室十二度終奎一
度自王屋太行而東得漢河内至北紀之東隅北負
漳鄴東及館陶聊城又自河濟之交涉滎波濱濟水
而東得東郡之地古弼鄘衛凡胙䢴雍共微觀南燕
昆吾豕韋之國自閣道王良至東壁在豕韋為上流
當河内及漳鄴之南得山河之會為離宫又循河濟
而東接元枵為營室之分胃昴畢大梁也初胃四度
餘二千五百四十九秒八太中昴六度終畢九度自
魏郡濁漳之北得漢趙國廣平鉅鹿常山東及清河
信都北據中山真定全趙之分又北逾衆山盡代郡
鴈門雲中定襄之地北紀之東陽表裏山河以蕃屏
中國為畢分循北河之表西盡塞垣皆髦頭故地為
昴分冀之北土馬牧之所蕃庶故天苑之象存焉尾
箕析木津也初尾七度餘二千七百五十秒二十一
少中箕五度終南斗八度自渤海九河之北得漢河
間涿郡廣陽及上谷漁陽右北平遼西遼東樂浪元
菟古北燕孤竹無終之國尾得雲漢之末派龜魚麗
焉當九河之下流濱於渤碣皆北紀之所窮也箕與
南斗相近為遼水之陽盡朝鮮三韓之地在吳越東
南(同上)
天寳九載八月五星聚於尾箕熒惑先至而又先去
尾箕燕分也(同上)
河北道蓋古冀二州之境漢河内魏渤海清河平原
常山上谷涿漁陽右北平遼西真定中山信都河間
廣陽等郡國又參有東郡河東上黨鉅鹿之地孟懷
澶衞及魏博相之南境為娵訾分邢洛恩貝冀深趙
鎮定及魏博相之北境為大梁分滄景德為元枵分
瀛莫幽易涿平媯檀薊營安東為析木津分(唐書地理志)
河東道蓋古冀州之域漢河東太守上黨西河鴈門
代郡及鉅鹿常山趙國廣平國之地河中絳晉慈太
原汾忻潞澤沁遼為實沈分代雲朔蔚武新嵐憲為
大梁分(同上)
河南道蓋古豫兖青徐之域青淄密登萊齊棣為元
枵分(同上)
北斗七星在太微北三曰璣為人主火其分為梁漢
志主冀州五曰玉衡為音主土其分為燕漢志主兖
州六曰闓陽為律主木其分為趙漢志主揚州七曰
搖光為星主金其分為齊漢志主豫州又曰一至四
為魁魁為璇璣五至七為杓杓為玉衡是為七政第
八曰弼星在第七星右不見漢志主幽州第九曰輔
星在第六星左常見漢志主并州晉志輔星傅乎闓
陽所以佐斗成功丞相之象也其色在春青黃在夏
赤黃秋為白黃冬為黑黃(宋史天文志)
三台六星兩兩而居起文昌列抵太微西近文昌二
星曰上台為司命主夀次二星曰中台為司中主宗
室東二星曰下台為司禄主兵又曰上台上星主兖
豫下星主荆揚中台上星主梁雍下星主冀下台上
星主青下星主徐(同上)
天市垣二十二星在氐房心尾箕斗内宫之内東蕃
十一星三曰燕七曰齊八曰中山九曰九河十曰趙
十一曰魏西蕃十一星三曰梁九曰晉十曰河間(同上)
東方尾宿九星按漢永元銅儀尾宿十八度唐開元
游儀同舊去極百二十度一云百四十度今百二十
四度景祐測驗亦十八度距西行從西第二星去極
百二十八度在赤道外二十二度乾象新書二十七
度箕宿四星按漢永元銅儀箕宿十度唐開元游儀
十一度舊去極百十八度今百二十度景祐測驗箕
四星十度距西北第一星去極百二十三度南方虚
宿二星按漢永元銅儀以虚為十度唐開元游儀同
舊去極百四度今百一度景祐測驗距南星去極百
三度在赤道外十二度危宿三星按漢永元銅儀以
危為十六度唐開元游儀十七度舊去極九十七度
距南星去極九十八度在赤道外七度營室二星按
漢永元銅儀營室十八度唐開元游儀十六度舊去
極八十五度景祐測驗室十六度距南星去極八十
五度在赤道外六度壁宿二星按漢永元銅儀東壁
二星九度舊去極八十六度景祐測驗壁二星九度
距南星去極八十五度西方昴宿七星按漢永元銅
儀昴宿十二度唐開元游儀十一度舊去極七十四
度景祐測驗昴宿十一度距西南星去極七十一度
畢宿八星按漢永元銅儀畢十六度舊去極七十八
度景祐測驗畢宿十七度距畢口北星去極七十七
度(同上)
十二國十六宿在牛女南近九坎各分土居列國之
象九坎之東一星曰齊齊北二星曰趙秦南一星曰
代代西一星曰晉韓北一星曰魏楚南一星曰燕陶
隱居曰趙二星在鄭南燕一星在楚南晉一星在代
北代二星在秦南齊一星在燕東(同上)
五車五星在畢宿北東北一星曰天獄主辰星燕趙
分及幽冀主稻東南一星曰天倉主歲星衞分并州
主麻(同上)
黃道宿度虚十(秒六十四)危十七(太)室十七壁九昴十一
畢十六尾十七箕十(宋史律歷志)
析津本晉薊縣改薊北縣開泰元年更今名以燕分
野旅寅為析木之津故(遼史地理志)
野旅寅野謂星野旅謂躔次寅者辰舍東方之位燕
分析津之所也(遼史國語解)
大都北極出地四十度太強夏至晷景長一丈二尺
三十六分畫六十二刻夜三十八刻(元史天文志)
周天列宿度古用管闚今新制渾儀測用二線所測
度數分秒與前代不同尾十九度一十分箕十度四
十分虚八度九十五分危十五度四十分室十七度
一十分壁八度六十分昴十一度三十分畢十七度
四十分(元史歷志)
黃道宿度尾十七(九十五)箕九(五十九)虚九(分空太)危十五
(九十五)室十八(三十二)壁九(三十四)昴十一(八)畢十六(五十同上)
黃道十二次宿度危十二度六十四分九十一秒入
娵訾之次辰在亥畢六度八十八分五秒入實沈之
次辰在申尾三度一分一十五秒入析木之次辰在
寅(同上)
太陽黃道十二次入宫宿度危十三度三十九分五
十九秒外入衛分娵訾之次辰在亥畢七度九十六
分六秒外入晉分實沈之次辰在申尾三度九十七
分七十二秒外入燕分析木之辰在寅(同上)
天有九野九千九百九十九隅去地五億萬里五星
二十八宿東方曰蒼天其星房心尾東北曰變天其
星箕斗牽牛北方曰元天其星須女虚危營室西北
方曰幽天其星東壁奎婁西方曰昊天其星胃昴畢
北方水也其帝顓頊其佐元冥執權而治冬其神為
辰星(淮南鴻烈天文訓)
辰星正四時常以二月春分效奎婁以五月夏至效
東井輿鬼以八月秋分效角亢以十一月冬至效斗
牽牛出以辰戌入以丑未出二旬而入晨候之東方
夕候之西方(同上)
星分度尾十八箕十一四分一虚十危十七營室十
六東壁九昴十一畢十六(同上)
甲齊戊魏壬衞辰晉已衞申齊戌趙亥燕(同上)
甲戌燕也乙酉齊也壬子趙也己酉己夘魏也(同上)
辰星水精生元武(抱朴子)
辰星主幽州(星經)
尾九星如鈎蒼龍尾箕四星形狀如簸箕虚上下各
一如連珠危三星不直舊先知室兩星上有離宫出
壁兩星下頭是霹靂昴七星一聚實不少畢恰似瓜
义八星出(步天歌)
自婺女八度至危十六度曰元枵之次一名天黿於
辰在子謂之困敦於律為大吕斗建在丑今齊分野
自危十七度至奎四度曰豕韋之次一名娵訾於辰
在亥謂之大淵獻於律為太簇斗建在寅今衞分野
自胃七度至畢十一度曰大梁之次於辰在酉謂之
作噩於律為姑洗斗建在辰今趙分野自畢十二度
至東井十五度曰實沈之次於辰在申謂之涒灘於
津為中吕斗建在已今晉魏分野自尾十度至斗七
度百三十五分而終曰析木之次於辰在寅謂之攝
提格於律為應鍾斗建在亥今燕分野(帝王世紀)
辰星一曰熊星一曰鈎星一曰毚星一曰鼎星一曰
爨星一曰伺星北方黑帝叶光紀之神元武之宿水
之精也(觀象玩占)
尾漢太初歷洛下閎所測十八度宋皇祐所測十九
度崇寧所測十九度少元授時歷郭守敬所測十九
度一十分箕太初歷一十度皇祐所測十度元豐所
測十一度崇寧所測十度半授時歷所測十度四十
分
虚太初歷十度唐一行所測十度太強元豐所測九
度少強授時歷所測八度九十五分危太初歷十七
度皇祐所測十六度崇寧所測十五度半授時歷所
測十五度四十分室太初歷十六度一行所測十六
度皇祐所測十七度授時歷所測十七度一十分壁
太初歷九度崇寧所測八度太授時歷所測八度六
十分昴太初歷十一度崇寧所測十一度少授時歷
所測十一度三十分畢太初歷十六度一行所測十
七度皇祐所測十八度元豐所測十七度崇寧所測
十七度少授時歷所測十七度四十分(古今律歷考)
星度分野十二次東西南北相反者四疑似者七所
可據者其惟析木乎其宿尾箕亦艮之維燕可以言
東北也(樂軒集)
古之人有以天河斷兩戒者天猶卵也經星之次環
其四周銀河之所界者半其餘則天市太微位焉故
二十八舍其附於河者三之二沿之河以分其勢稽
紫宫以定其餘有條有次故秦雖西而位坤維之鶉
首雲漢之升兩戒之道也吳雖東南而位坤維之星
紀雲漢之降兩戒之終也燕窮北紀之曲故以末派
之析木為燕蓋星河之流起於井終於箕則南者反
北北者反南矣(鬳齋十一藁)
北方黑色其類水其應上為辰星(素問)
辰星北方之位黑帝之子(天官星占)
北斗七星間相去九千里皆在日月下(長歷)
布度定紀布州繫象雍屬魁冀屬樞兖青屬機徐揚
屬權荆屬衡梁屬開陽豫屬瑤光(廣雅)
順天府河間府天文尾箕分野永平府延慶州保安
州萬全都指揮司天文尾分野保定府天文尾箕兼
昴畢分野真定府天文昴畢分野順德府廣平府天
文昴分野大名府天文室壁分野(明統志)
九州十二域或繫之北斗或繫之二十八宿或繫之
五星冀主樞此繫之北斗者也析木燕此繫之二十
八宿者也辰星主燕趙代此繫之五星者也(地理通釋)
地有山嶽以宣其氣精鍾為星星也者體生於地精
成於天列居錯時各有逌屬紫宫為皇極之居太微
為五帝之廷明堂之房大角有席天市有坐蒼龍連
蜷於左白虎猛據於右朱崔奮翼於前靈龜圈首於
後黃神軒轅於中六擾既蓄而狼蚖魚鱉罔有不具
在野象物在朝象官在人象事於是備矣衆星列布
其以神著有五列焉是為三十五名一居中央謂之
北斗動變挺占實司主命四布於方為二十八宿日
月運行歴示吉凶五緯經次用告禍福則天心於是
見矣近天則遲遠天則速行遲者覿於東屬陽行速
者覿於西屬陰攝提熒惑地候見晨附於日也太白
辰星見昏附於月也(張衡靈憲)
杜預曰陰陽之運隨動而差差而不已遂與歷錯夫
所以差者由天周有餘日周不足也天周有餘則天
常平運而舒日周不足則日常内轉而縮天日之差
於中星驗焉堯之冬至初昏夘中而日在虚七度虚
者北方之宿則日行北陸躔於元枵之子也今之冬
至初昏室中而日在箕三度箕者東方之宿則日行
東陸躔於析木之寅也計今去堯未四千年而差五
十度矣(鄭曉天文述)
天有三垣紫微太微天市是也紫微太微皆將相輔
佐之位而天市下垣則列國星宿之所在其星東西
二十有二宋南海燕東海徐吳越齊中山趙九河魏
韓楚梁巴蜀秦鄭河中河間晉周曰分野者指列星
所屬之分而言鄭氏謂星所主土是也其國在此而
星則在彼彼此若不相配而其為象未嘗不相屬非
地之在北者其分野在天亦居北地之在南者其分
野在天亦居南也(蘇伯衡論分野)
河間地錯燕齊趙三國之交稽古以星分野尚矣而
義有不盡於辰次者如北斗玉衡主趙開陽主燕搖
光主齊五車東北一星主燕趙中台下一星主冀州
須女下十二國星齊一星在九坎之東齊北二星為
趙又燕一星與趙對峙天市垣西藩第十星曰河間
東藩第九星曰九河夫瀛非九河故道乎非冀之遺
封乎非燕齊趙分壤乎是皆可以廣瀛之占而不拘
於辰次者而河間之分尤有可疑者法以析木占燕
元枵占齊大梁占趙夫三國之地相鄰三國星次不
相近析木去元枵越一次去大梁隔四次則愈遠矣
今合燕齊趙交境置河間府地為一郡之地星非一
次之星何所據乎考古分野多推漢書為詳漢以高
樂重合為齊分以武垣章武為趙分及考漢地志武
垣省入河間章武有鹽官近千童廢縣在鹽山重合
在滄州高樂在南皮夫武垣在高樂之西為趙分矣
高樂為齊分章武越在高樂之東而反屬趙於理安
乎或孟堅止摭舊文而未躬履其地惟唐法象志以
兩戒分山河以斗為綱以雲漢為紀箕尾為地紀之
窮居天之艮而箕列天漢有津梁之義亦曰天津下
達於地以太華與終南為地絡渤碣為絡尾渤碣負
海居地之寅亦處津洳故上應天津而占箕尾且考
古占書桓公霸齊五星聚於箕唐天寳間幽薊首事
五星亦聚於箕是以法象及占書考之箕尾占瀛或
有符者如必欲分占之則以滄景二州及近州治者
用占箕宿兼女虚以府治及近府者占尾宿而帶女
庶幾近之蓋女本越分渤碣瀕海亦有楊越之象且
須女上列天津而西近天市河間星於滄或亦符焉
(河間府志考疑)
魏在冀東南境其星觜觹參分野按通志云其域冀
兖其星室壁其分野衞魏此特槩論大名府耳蓋府
城之東與兖接壤府城之南如開州長垣東近濮上
而濬縣滑縣西近懷慶衛輝彰德俱為衞地其星野
的是室壁故通志槩論云云若魏另在府城西北四
十餘里與兖衞俱遠正是古冀東南境其星野名室
壁似為未合又按郡志云昴畢冀趙之分野魏縣大
名内黃元城屬之蓋據周禮註疏云昴畢冀州及隋
書天文志云自胃七度至畢十二度為大梁屬冀州
自尾十度至南斗十一度為析木屬幽州自尾十六
度至奎四度為娵訾屬并州自柳九度至張十二度
為鶉火屬三河推之星次皆古冀州之域而且悉舉
魏郡鄴都汲郡河内等處風俗以實之然魏縣本亦
鄴都境壤也據此則為昴畢似無可疑况又考據漢
書地理志云趙地昴畢之分野昔趙分晉地得之北
有信都正定常山中山東有廣平鉅鹿清河河間南
至浮水繁陽西有太原定襄雲中五原上黨由此觀
之彼時繁陽内黃皆是鄰封而清河亦曾為大名府
屬縣則魏縣顯亦趙國郡壤而星野與今郡志又同
似愈無可疑矣但考地理志又以魏地為觜參之分
野而以室壁星分屬之衛及考其所謂魏者乃高陵
以東盡河東河内也所謂衞者乃東郡魏郡黎陽河
内也然晉地本殷之舊都周克殷分為三國詩經風
弼鄘衛是也即今河内河東等處而河内則今懷慶
衞輝等處河東則今彰德大名等處皆是當戰國時
總皆衞地今星野分别似大相違得非地理志亦且
自相剌謬耶及又考據周禮春官保章氏所掌分星
之辨亦以觜觹參為魏分野謂當河東盡大夏之墟
上黨居下流與趙魏接壤皆是而所謂趙冀分野則
自濁漳之北盡趙郡雲中定襄皆是而星分則昴畢
也衞分野則自閣道王良至東北為河濟之上流河
内及漳鄴之南又循河濟而東皆是而星分則營室
也由是則魏衛之分益明而星野為觜觹參庶不甚
謬也(魏縣志)
按杜佑通典文獻通考古兖州其在天文營室東
壁則衞之分野兼魏宋齊趙之交蓚將陵長河(舊廣
川)春秋戰國皆屬齊滄州清池長蘆鹽山景城弓
高南皮東光臨津無棣春秋戰國時為齊趙二國
之境趙畿内邑也昴畢趙冀州河間入畢十度星
野無可議者惟齊之星野自須女八度至危十五
度為元枵於辰在子州郡躔次虚危齊青州各書
滄景諸邑屬古兖州而兖州星野自軫十二度至
氐四度為夀星於辰在辰鄭之分野夫滄景諸邑
既屬兖州則州郡躔次為角亢氐鄭兖州明矣廼
列滄景於古衮州之域而又稱屬齊仍為元枵之次
則滄景諸邑竟為古青州之域而非兖州矣如通
典通考所載為營室東壁衞之分野或為近之宋
洪邁容齋隨筆云十二國分野上屬二十八宿其
最不可曉者莫如晉天文志謂自危至奎為娵訾
於辰在亥衛之分野屬并州而或為冀州或為兖
州凉州於并州了不相干又謂自畢至東井為實
沈於辰在申魏之分野屬益州而河内河東於益
州亦不相干雍州為秦或又自屬并州幽州豈非
蔽於天而不知地乎今滄景諸邑星次為青齊而
壤地實屬兖州亦所不可曉者諸說仍存其舊附
錄於此以備參攷
畿輔通志卷十二
