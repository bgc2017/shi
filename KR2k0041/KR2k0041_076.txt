欽定四庫全書
畿輔通志卷七十六
忠節(義烈附)
順天府
晉
劉沉(字道真燕國薊人世為北州名族博學好古太保衛瓘辟為掾領本邑大中正後以侍中
假節討李流河間王顒請留為軍司領雍州刺史及顒遣張方逼京師沉奉詔馳檄四境合衆萬餘
與顒督護虞夔戰敗之顒大懼急呼張方方後至襲沉軍大潰沉為陳倉令所執謂顒曰知己之願
輕在三之節重投袂之日期之必死爼醢之戮甘之如薺辭義慷慨遂遇害)
北齊
鮮于世榮(漁陽人少沉敏有器幹興和二年為高祖親信副都督武平中封義陽王後主幸晉
陽令世榮判尚書右僕射貳北平王北京留後周師攻鄴除領軍大將軍於城西拒戰師敗被擒不
屈而死子真武平末假儀同三司)
隋
盧楚(范陽人大業中為尚書右司郎當朝正色為公卿所憚及帝幸江都官寮多不奉法楚糾
舉無所避越王侗稱尊號封涿郡公與元文都同心夾輔及王世充作亂皇甫無逸呼楚同去楚曰
吾與元公約社稷有難誓與俱死今捨去不義遂為世充所害)
唐
蔡廷玉(昌平人與朱泚同里少相狎泚為幽州節度奏署幕府時幽州兵強不知上下禮法廷玉
諷泚出金幣禮士歸賦天子且勸泚入朝諸校縳廷玉辱之無撓詞泚不忍殺囚歲餘曰省過否對
曰不殺我公得名殺我我得名泚待如初德宗以泚為涇陽節度詔廷玉為司馬泚弟滔傲肆廷玉
屢挫之滔表請殺廷玉不從會滔以幽州叛帝貶廷玉柳州司戶以慰滔滔曰廷玉得東出洛我自
縳致支解之至藍田驛左巡使鄭詹追使趨潼關廷玉告其子曰我為天子不血刃下幽州十一城
欲裂其壤而敗於將成今吏使我出東都此殆滔計吾不可以辱國至靈寶自投於河帝憫其忠厚
賻之)
五代後唐
王思同(幽州人明宗時為京兆尹西京留守應順二年潞王從珂反馳檄諸鎮思同執其使送京
師愍帝嘉其忠即以思同為西面行營都部署討從珂軍潰為從珂所執從珂曰罪可逃乎思同對
曰非不知從王而得生恐終死不能見先帝於地下從珂愧其言竟殺之)
宋
高彦暉(漁陽人太祖時從王師伐蜀為歸州路先鋒全師雄之亂彦暉討之力戰而死彦暉老將
諳習邊事上聞痛惜命優恤之)
張世傑(范陽人初隸淮兵中吕文德召為小校累官至保康軍節度勤王入衛元遣使說降世傑
斬其使後從二王入福州衛王昺拜世傑少傅樞密副使封越國公元將張弘範等攻厓山颶風敗
世傑舟溺死)
遼
韓紹勛(安次人趙國公延徵孫也官東京戶部使會大延琳叛被執不屈賊以鋸解之而死)
金
馬肩龍(字舜卿宛平人能詞賦在太學嘗辨宗室從坦殺人之冤時論義之後德順受圍州將愛
伸假肩龍鳳翔判官委以守禦凡受攻二十晝夜力盡城陥遂遇害詔配食褒忠廟)
宋扆(宛平人正隆進士官至沁南軍節度使貞祐二年正月元兵至懷州城破死之)
劉德基(大興人貞祐初特賜進士官邊邑夏兵攻城德基坐廳事積薪其旁謂家人曰城破即焚
我及城陥家人不忍縱火遂被執脅之降德基不屈或紿夏人曰此人素病狂故敢如此德基曰為
人當如此耳吾豈狂耶夏人囚之已而召問德基曰吾豈苟生者耶遂遇害贈朝列大夫)
王毅(大興人經義進士官東明令貞祐二年東明圍急毅領民兵數百人拒守城破毅猶率衆
抗戰力窮被執同執者前跪將降毅厲聲曰忠臣不佐二主汝乃降乎遂不屈而死贈曹州刺史)
李伯淵(寶坻人為金都帥與崔立守汴立劫衆降元軍心憤怨伯淵結義士誅立梟於承天門祭
哀宗)
明
杜竒(北平人燕王將起兵徵才雋士入府竒極諫當守臣節王怒立斬之并族其家福王時贈
翰林院檢討諡貞直)
馬宣(北平都指揮使靖難兵起殺張昺謝貴宣巷戰不勝東走薊州起兵西逆遇戰不利退守
薊州出城再戰又敗被執大罵不屈死建文帝褒恤其家)
朱鑑(北平都指揮使守大寧靖難兵至諸將皆降鑑獨力戰不支被縳罵不絶口而死)
儲福(燕山衛軍年二十頗好義靖難兵入挈母妻逃去成祖即位詔購戍卒入伍福在錄中調
曲靖衛仰天哭曰我雖一介賤卒義不為叛逆之臣在舟中日夜泣不輟竟不食死)
黃綬(平谷人洪武末以竒童召見送國學肄業宣德中成進士擢山東道御史英宗北征切諫
不聽扈駕至土木死之)
薛綬(本蒙古人祖薛台洪武中歸附賜姓薛累官燕山護衛指揮使遂家昌平父斌以靖難功
封永順伯綬五歲嗣伯長驍勇善戰正統中與成國公朱勇遇寇扵鷂兒嶺軍敗矢盡猶持空弓擊
賊賊支解之謚武毅)
吳瑾(嗣父爵為恭順侯天順初石亨恃功驕横上頗疑之一日登翔鳳樓望見亨宅第壯麗以
問諸臣衆不敢語瑾獨對曰此必王府也他豈僭擬若此英宗愈疑瑾知曹欽謀不軌詣長安門告
變内廷縳吉祥且為備瑾同諸將分道擊賊戰扵東華門為欽所害贈梁國公謚忠壯)
王鐵(字德威順天人嘉靖進士授常熟令邑多大猾鐵貰罪俾為己用倭患起諸大猾咸請效
死乃部署子弟得數百人分防訓練繕築城垣焚賊二十七艘後再擊倭陥陣中為所害贈太僕卿
蔭錦衣百戶建祠祀之)
高敏學(寳坻人嘉靖進士任兵科給事中劾嚴嵩黨趙文華廷杖死後帝憫其忠追贈光禄寺少
卿仍恤其家)
宗禮(字周道京衛人嘉靖中武舉累官神機營遊擊將軍奉命禦倭屢殱賊衆總督胡宗憲檄
禮隨賊所向追勦之至崇德縣之皂林倭衆萬餘猝至禮所統不過九百人自寅至午所殺傷過當
而禮亦身被重創兼糧盡乏食後軍無救者遂力戰而殁事聞贈都督同知蔭一子指揮僉事謚忠
壯)
王敬(字子修延慶右衛人性亮直孤介行不類已者雖貴不與交初為指揮同知時與永寧指
揮張澄同遊學正李彜門講孫吳兵法彛死二人厚賻之言及輒流涕時人以其志同方陳雷焉己
巳雲州之役二人從守備孫剛往援遇敵戰敬與懷來百戶陳顯挺身蔽剛剛敬顯俱死澄手刃三
人隨亦被害詔贈祭有差)
丁乾學(字天行本山隂人占籍宛平萬歷進士授檢討天唘甲子典江西鄉試閹勢方熾欲彈之
念詞臣無言責乃以試錄代彈文程策中極論古來宦官之禍閹聞之怒甚矯旨削職猶銜恨乃令
奸黨高守謙詐傳駕帖立時勒死崇禎初子聖肇詣闕訟冤下法司嚴訊置守謙於法贈乾學翰林
院侍讀學士聖肇妻為山隂王思任女名玉瑛有詩記其事)
孫祖夀(字必之昌平人舉萬歷武會試歴官署都督僉事薊鎮總兵崇禎時都城被兵祖夀已罷
官家居乃散家財招舊部曲數百人赴援殁扵陣帝親為文祭之祖夀初為把總時遘危疾妻張氏
割臂以療絶飲食者七日祖夀生而妻旋死遂終身不近婦人及為大帥部將有以金遺其子者却
弗受也他日來省祖夀賜之酒曰却金一事善體吾心否則將盡法於汝其節槩如此)
劉廷訓(字式伯通州人性謹厚好學為諸生以久次貢除吳橋縣訓導崇禎十一年我)
(本朝大兵南下吳橋令約廷訓出走廷訓不可率衆守城攻益急令卒亡去廷訓以幼孫囑浮屠隆貴已
介而趨南門謂守者曰廷訓腐儒惟舍身報國二三子盍自便焉廷訓哭守者皆哭曰公死我等敢
求活守三日夜砲盡城陥廷訓矢貫&KR1075;骭猶疾呼力鬭連被六矢乃死入名宦)
周騰蛟(香河人崇禎十三年以舉人除汜水知縣時河南流寇方熾歲數饑人相食或勸騰蛟稱
疾母往騰蛟曰君命也可避乎之任未幾賊至騰蛟竭力拒守頗有殺傷力竭城陥繫印扵臂投黃
河死賊去百姓求得其屍葬之)
張人龍(遵化人為寶豐知縣崇禎十四年流賊攻汝州連陥寳豐人龍抗節死妻年少匿空舍得
免家奴四人欲亂之妻曰主亡我所恃惟若等耳飲以醇酒四人喜皆醉妻密遣婢告丞尉勒兵捕
殺之而扶櫬歸里)
李耿(字毅侯順天人崇禎進士任夀光令流寇攻城力禦之獲賊輒殺而投諸水崇禎十五年)
(本朝大兵南下城破耿著公服縊死城樓上)
吳從義(本山隂人占籍大興初字裕強夢老人撫其背曰歲寒松栢其在斯乎余字爾歲香因更
焉崇禎庚辰進士授長安知縣任二年舉卓異未行而督師孫傅庭陣殁從義請巡撫策戰守以死
誓衆分汛南門賊攻城西門先陥衆扶之下神色不變或勸出走從義曰城亡與亡吾將安往乃入
關壯繆廟脱甲易冠服望闕叩頭赴井死後贈按察司僉事)
阮漢聞(字太冲順天人讀書喜大節尤習兵家言著尉繚子解詰戎踐墨諸篇萬歷朝出師援朝
鮮敗扵碧蹄舘漢聞方弱冠徒步走遼東望黃龍鴨綠訪聞形勢慨然有澄清之志後以事避汴梁
王孫西亭一見即延致邸中日飲以醇酒而出所藏秘書俾盡讀之以此漢聞學益進西亭故好客
四方知名士畢集門下西亭等視之獨於漢聞有加禮呼為先生而諸名士亦俱心折漢聞羣以阮
先生稱之扵是阮先生之名重河南北西亭死漢聞鬱鬱不自得乃徙居尉氏聚徒教授崇禎初詔
舉隠逸巡按御史李日宣上其名不報流寇大起援𠞰諸將皆驕蹇不肯辦賊漢聞憤恨曰諸君皆
婦人也婦人猶有自奮殺敵者乃取古來婦女以武勇見者集為女雲臺書及賊攻尉氏漢聞已卧
病猶據床盡地為守禦方略賊聞其名下令必生致之城陥被擒大罵不屈而死時年七十)
曹鳴鶚(大興人以勇敢稱官河南道中軍守備嘗率兵五百勦流賊數千賊糾黨數萬困鶚於趙
寨鶚血戰數晝夜矢盡馬踣猶裏瘡步鬭被執賊誘降不屈噴血怒罵乃支解之)
宋一鶴(宛平人崇禎三年舉扵鄉授教諭以薦選知山東邱縣累陞汝南兵備道駐信陽先後勦
定劇賊黃三耀劉喜才李萬慶等撫其衆數十萬進副使調鄖陽擢僉都御史巡撫湖廣大破羅汝
才等扵豐邑坪斬首三千餘級為荆楚第一功復移駐蘄州焚舟扼賊渡賊移而北一鶴又斷横江
賊遂不敢渡一鶴起鄉舉不十年驟秉節鉞廷臣不能無忮又因其為楊嗣昌所薦疏詆益衆會以
襄陽陥奪職戴罪十五年李自成陥德安荆門一鶴以獻陵為重趨赴承天賊已驟至明年正月承
天陥一鶴自經死)
李毓英(固安人以恩貢為武昌通判崇禎十六年獻賊渡江陥武昌毓英闔門自縊死)
朱之馮(字樂三宛平人天唘進士授戶部主事𣙜税河西務有羨金之馮留公帑無所私歴青州
參議禽治土豪權貴為請不聽遷河東副使大猾朱全宇潛通流寇之馮禽殺之尋擢僉都御史撫
宣鎮李自成陥大同宣人洶洶之馮集文武紳士於城樓設高皇帝位誓衆死守檢卧内衣被盡以
搞兵惟留朱衣一襲授中軍官曰有不幸即以此裏我中官杜勲欵語諷之馮同降之馮厲聲叱之
俄而賊大至勲竟開門納賊入之馮命轉砲内擊砲孔皆牢下鐵釘不可拔左右環泣擁之馮行之
馮曰離此一步無死所矣易朝服南向九叩懷中出遺奏授提塘范繼稷縋堞下即解帶自縊死福
王時贈兵部尚書謚忠毅方之馮官山東以進表入都家屬留濟南已而濟南破妻馮匿姑及子於
他所而已從容投井死姑李聞之亦絶粒死之馮扶柩還廬墓側晨昏伏泣者三年或勸更娶之馮
曰宗祊之祀有人矣且吾妻之死如何者而負之并懼無以見吾母也遂終其身不復近婦人入名
宦)
陶宗儀(密雲人歴官遼東寧前衛副總兵崇禎癸未城陥同弟宗顔姪熊家丁文明皆死之事聞
賜祭贈鎮國將軍弟姪等俱贈校尉)
王孕懋(霸州人崇禎進士授戶部主事以廉介稱累官寧武兵備道副使甲申流寇犯寧武登陴
固守礟擊賊無算城陥自刎死婁楊氏亦投井死)
張國光(大興人中崇禎癸酉鄉試除知商邱縣闖賊犯境遣偽官至縣光斬以殉後聞京師陥嘆
曰今日之難受君禄者猶活身食肉與犬豕何别國光雖小臣請從先帝於地下遂自經死)
成德(字元升懷柔人舉崇禎四年進士知滋陽縣清操絶俗疾惡若仇以抗直忤知府知府温
體仁客也遂誣德貪虐得旨逮問德於道中具疏極論温體仁罪不報德母張伺體仁長安街繞輿
大罵拾瓦礫擲之體仁恚疏聞於朝詔五城御史驅逐移德鎮撫司掠治杖午門下戍邊坐贓六千
有竒德居戍所七年用御史詹兆恒薦起知如臯尋擢兵部主事德以母老三䟽力辭不允抵都甫
三月城陥聞帝崩慟哭持雞酒奔奠梓宫前觸地流血賊露刃脅之不為動奠畢歸家有妹年二十
餘未嫁德謂曰我死汝何依妹請先死德稱善哭而視其縊繼室霍請繼之德痛不及視入别其母
哭盡哀出而自縊母見子女及子婦皆死亦投繯死先是懷柔城破德父文桂遇害家屬盡没妻劉
在京以徵德贓急憂悸死至是又闔門死難唯幼子寄友人家獲存福王時贈光禄卿謚忠毅)
(本朝賜謚介愍)
金鉉(字伯玉本武進人占籍大興祖汝升南京戶部郎中父顯汀州知府鉉少有大志以聖賢
自期年十八舉鄉試第一明年成進士除揚州教授日進諸生闡濂洛正學雖燕居言動不苟諸生
嚴憚之再遷工部主事中官張彛憲綜戶工二部檄諸曹以屬員禮見鉉䟽争之彛憲乃摭火器不
中程落鉉職鉉杜門謝客環堵蕭然學日益邃或詢以宗旨正色曰日用躬行未之有得何宗旨為
甲申二月起兵部主事巡視皇城流寇之變鉉慟哭趨入朝解牙牌北向四拜投金水河死母章妾
王弟錝並同日死福王時贈太僕少卿謚忠節本朝賜謚忠潔)
甯承烈(字養純大興人舉於鄉任魏縣教諭遷戶部司務進本部員外郎筦太倉銀庫流賊入城
自經於官廨)
張檉芳(通州人萬歷進士歴官吏部郎流寇之變為賊所執脅降不屈遂遇害)
于騰雲(順天人為光禄寺署丞賊至語其妻曰我朝臣汝亦命婦可汚賊耶夫婦並服命服從容
投繯死)
馬象乾(字西山順天人舉於鄉除教諭陞濮州知州罷歸里居賊入率妻及子女五人並縊死)
徐兆任(字伯衛順天人崇禎中由拔貢知榮陽縣以廉潔稱後棄官歸里教讀自給流賊陥京師
與妻張氏及幼子皆投繯死著有康山子集)
任之華(字仲華大興人御史心源子登武科除昌平守禦歸未幾都城陥謂家人曰予世受國恩
義在當死遂自縊弟之葑解之涕泣不語以間踰墻縊扵鄰之空舍)
張應選(字賓虞順天人從事内閣給衛經歴俸李自成連陥宣大知勢已去指屋梁謂友人曰國
恩難忘此吾死所也京師破同妻妾子女俱經死)
楊元(順天人官太醫院吏目城陥與妻吳氏同縊死)
劉文炳(字淇筠孝純皇太后姪也世家京師祖應元贈瀛國公祖母徐氏生太后崇禎初年已六
十餘封瀛國太夫人父效祖封新樂伯卒文炳嗣爵尋晉為侯弟文燿文炤皆官都督初太后生莊
烈帝甫四齡以失光廟意遽薨逝及帝即位悲哀甚以遺像未肖命畫工就太夫人第口授摹之既
成具法駕迎像奉先殿然終以不得親養太后為恨故待劉氏始終有加禮文炳母杜氏賢識事理
每戒文炳等曰吾家無功德直以太后故受恩至重而等被輕暖嚌廿肥不圖報效毫末非人也文
炳等叩頭曰謹受訓上嘗使文炳視陵鳳陽密諭路有所聞輒報奏文炳歸奏外臣唯史可法張國
維二人忠正可任以辦賊文炳性謹厚不妄交惟與太學申湛然布衣黃尼麓駙馬鞏永固相友善
永固另傳後湛然詳義烈傳甲申三月瀛國夀八十時李自成已陥宣大上雖處倥偬猶命司禮監
賜金幣進文炳兄弟官階俄而賊圍京師甚急帝手詔召文炳文炳入告母曰上召兒兒不得侍母
矣砲若止城必不守母之生死兒不敢言哭拜不能起母拊文炳背曰兒以死報國我與而妻而妹
死且得瞑目指文炤曰汝年幼可無死奉太夫人延劉氏後兄弟相泣拜而去十九日砲忽止杜氏
急登樓女及子婦隨之先後皆縊死家人鄭平乃縱火焚樓文炳别母後即入見帝曰事急矣苟有
不諱陛下當盡焚三宫文炳亦焚第一家為忠鬼從陛下上頷之文炳出與鞏永固同守崇文門門
吏大呼曰賊至矣文炳彎弓且射且走至第第已焚將赴井顧影曰此靺鞈也不可以見君父於時
申湛然黃尼麓猶在側湛然脱已幘授之幘小尼麓曰何不裂幘幘裂乃冠之投井死文燿守永定
門城破突出至渾河馳而歸尋兄死所大書一版署井欄曰左都督劉文燿與兄文炳同殉國處亦
投井死文炳叔繼祖官錦衣衛都指揮同知城破與妻左妾李董同日盡節死劉氏一門死難者四
十二人太夫人匿申湛然家得免後聞帝崩慟哭發病死文炤初隨母投繯氣急不能死挣繯下拊
母背號曰母有命不敢違也遂逃去後流落江淮間號雪舫生一子亦殀劉氏遂絶)
鞏永固(字鴻圖大興人尚光宗第八女樂安公主為駙馬都尉性任俠飲客以為喜與劉文炳申
湛然黃尼麓相友善永固常抗疏請追謚建文帝又申救薊遼總督趙光忭於是士大夫翕然稱賢
甲申三月李自成圍京師永固與劉文炳入見帝曰二祖列宗之靈在天不令狂賊得逞萬一城破
永固無他唯一死報陛下帝默然久之曰朕不能守社稷朕能死社稷旋命二人出丁未城破永固
自崇文門馳歸於路手殺數賊初公主於十六年薨停柩内殿永固聞賊來預積薪於棺旁至是盡
取主冠裳及已所愛金鞍置柩上餘財物悉散家人一蒼頭侍側不去永固曰若何為對曰待吾主
盡節永固曰義也乃命僕執酒以一杯北面酬地再拜曰永固以死報陛下一杯酬柩前而自飲一
杯曰不圖今日乃更與殿下相見遂縱火焚柩將訖拔刀自刎死永固無子一女許字襄城伯李國
楨子亂後歸李南下金陵破隨李歸旗李卒有悦其色欲娶之者令女伯父鞏永基往說女曰我先
帝之甥忠臣之女未亡人不死以姑在耳若欲脅我惟有一死即𠢐面斷髮終不能犯遂得奉姑終
其身)
張慶臻(字鳳華世襲惠安伯甲申流寇陥京師謂其子某曰吾家世受國恩惟一死可報爾小子
其避去以延宗祀子曰大人死忠兒當死孝庸忍避臻乃驅妻妾登樓圍以薪夜漏下三鼓命僮僕
舉火樓下父子躍入烈焰中與妻孥同焚死本朝順治十年)
(賜謚予祭)
衛時春(世襲宣城伯流寇之難闔家投井死)
王國興(字熙平霸州人以熹宗母戚封新城伯城陥率妻子自焚死)
李若璉(字方山本山東濟南人後徙順天父士茂官錦衣百戶訓子甚嚴若璉偶有過父怒欲杖
殺之若璉走河南久之應武鄉試得中式尋中武進士授錦衣衛千戶乃因賓親見父叩頭涕泣請
罪父曰姑貰汝今自改矣累遷錦衣衛指揮同知掌北鎮撫司事獄有冤者若璉為反覆陳情多所
開釋以忤當道竟降二級若璉笑曰我不以人命易官也後起為南鎮撫僉書李自成犯京師若璉
守崇文門城陥馳歸北向叩頭賦詩有曰平生忠孝懷庭訓肯教聲名辱品題自舉火燒屋視妻子
皆死乃縊)
張養所(順天衛世官中天唘武進士累官錦衣衛指揮使甲申流寇陥都城為賊所執不屈死之)
劉一松(宛平人虎賁右衛世襲指揮甲申流賊陥京師與妻王氏三女皆縊死)
張國維(大興人崇禎庚辰武進士授錦衣千戶甲申流賊入京師被執不屈死)
高文彩(宛平人錦衣千戶都城陥令妻妾子孫十七人先投繯死埋扵後園文彩乃朝服自縊)
高甲(順天人錦衣千戶流寇陥都城同妻許氏弟婦劉氏子婦王氏女及弟女六人同縊死)
王承恩(字君弼順天人為司禮監秉筆太監提督京城内外軍務李自成圍京師急詔承恩入與
語語密外不得聞頃之命酒同飲承恩涕曰受陛下深恩惟一死以報萬一帝微服持鎗命承恩從欲
開門出不果還至煤山帝自縊崩承恩拜哭跪縊其旁福王時贈官三級謚忠愍)
(本朝順治十七年世祖章皇帝御製碑文以旌其墓又司禮監高時明城陥自
焚提督京營太監張國元守廣寧門自縊司禮監李鳳翔守阜城門自殺司禮監方正化奉命督軍
保定城陥殺賊數十人被賊殺死)
祝洪籙(字芝生順天人庠生素節義李自成陥京師同妻王氏北面再拜分左右從容自縊死又
徐燝順天學生城陥同妻鄥氏舉家自焚死又庠生張玉瓚同妻魏氏投井死蔣士忠同妻黃氏投
金魚池死魏起元闔門自焚死藺位卿自縊死)
范箴聽(大興人以布衣從高攀龍講學魏國公徐永禎延為舘賓數有規諫聞賊至置一棺卧其
上絶粒七日死)
李夢禧(京師布衣慷慨負志節甲申三月城陥與妻杜氏二子二女一婢俱縊死又布衣楊鉉善
畫攜二子赴井死儒士張世禧與二子懋賞懋官俱縊死又宛平京營卒徐道守安定門冒矢擊賊
城破墜城死又順天民閻守義以罵賊被創而死其妻李氏前一日投繯死婢從焉又宛平民田祥
宇闔門自焚死祥宇或作田大年又有周姓者城陥悲憤搥胸嘔血數升死又賣菜傭不知其姓名)
(荷菜過東華門見莊烈帝后梓宫悲不自勝乃買酒肉紙錢哭祭祭畢觸階而死)
唐文運(密雲人崇禎甲申流賊陥都城文運聞變慟哭飲酖死)
史可法(字憲之大興人母尹夢文天祥入其舍而生幼以孝聞舉崇禎元年進士授西安府推官
能聲大著累遷副使分巡安慶池州監江北軍屢殱賊衆擢僉都御史巡撫安慶等處可法短小精
悍目爍爍有光持身廉接士信雜處行伍間與下同勞苦以故得士死力先後敗降賊無算李自成
陥京師可法大慟頭觸柱血流被體縞衣發喪欲長驅死賊或勸以當立君圖恢復可法方議所立
而鳳督馬士英已發兵送福王至儀真可法乃具箋迎王監國即拜可法大學士為馬士英所擠以
閣部督師淮揚數條上戰守策不報順治二年本朝大兵已南下邳宿朝臣方訟太子事左良玉聞之
舉兵東犯以清君側為辭朝命可法并禦良玉可法馳浦口請陛見不許乃還揚州為高皇帝位設
祭泣諭士民共守以死頃之我兵至揚州屯斑竹園可法知勢不可為書寄母曰兒宦十八年辛苦
備嘗不能報效毫末徒遠離膝下定省之禮盡缺不忠不孝誠無顔立天地間今揚州不守兒以身
共之矣望母委之大數勿過悲傷兒在九泉且得瞑目初可法無嗣以副將史德威為義子至是謂
曰予忝居首輔受督師之重不能保境遏敵縱腦髓塗地不足以塞責我死可葬我鍾山之足仰冀
高皇帝鑒臣苦心萬一不遂葬我梅花嶺可也及城陥自刎不死命德威刃之德威痛哭不敢仰視
參將張友福奪刀扶出小東門被執可法大呼曰我史督師也可速殺我勸之降不從遂見殺德威
走免後數月德威求可法屍不可得乃以可法衣冠葬梅花嶺)
米夀圖(字青坪宛平人崇禎三年以恩貢除胙城知縣治甚有聲調新鄉以禦賊功擢南京御史
極論監軍張若麒罪若麒迄論死都城陥馬士英擁立福王薦用阮大鋮等朝政日亂夀圖抗疏論
劾出按四川為定南王孔有德所執令之降不屈死之)
閻應元(字麗亨紹興人徙家通州以吏員除江南江隂縣典史禦海寇顧三麻有功遷廣東英德
縣主簿道阻未赴寓居縣之東鄉應元為人鳳眉面黑有智略好騎射其居東鄉也率鄉勇千人以
保一鎮順治二年本朝大兵破江寧列城皆下江隂諸生許用倡守城遠
近應者數萬人典史陳明遇主兵用徽人邵康公為將而前都司周瑞龍泊江口相犄角)
(大兵擊敗之明遇乃延應元入城屬以兵事應元請設高皇帝位勵衆以大義衆皆哭願以死效
大兵力攻城應元悉計拒守不能下守八十日城中食且盡我兵乘風雨以大砲擊城城崩應元持短兵
接戰知不敵至睢陽廟奮聲大呼自沉於溪溪淺被曳出死之陳明遇許用邵康公等同日死)
顧明楫(字心服順天府學生魯王駐舟山為張名振參軍順治初)
(大兵破舟山明楫題詩壁上有愁魂應傍孝陵歸之句扼吭而死其妻亦自縊死)
本朝
袁生芝(良鄉人明崇禎丙子舉人順治初官商雒道時山寇賀遙期攻商州聲言縳獻金總兵即
退民役惶惑生芝叱曰若執金公宜先殺我州人感其義乃堅心死守城破生芝自經父某亦戰死
闔門三十二口皆盡節事平予䘏贈)
張國賢(字良輔宛平人明崇禎丙子舉人順治初為太原寧武關同知大同總兵姜瓖叛逆死之
事平予䘏廕)
王任杞(大興人明崇禎壬午舉人順治初任辰州知府南寇侵城被執不屈死於府之演武場闔
門四十口同日縊死事平予䘏廕)
何衡泗(順天文安人明崇禎壬午舉人順治中令武岡縣會逆寇陳友龍陥城殉節死)
張文煇(通州人明崇禎時官徽寧副使順治初改建南江西寇起松關失守繫印於臂沉河而死)
袁捷(字咸孚大興人任湖廣掌印都司順治四年鄖陽遊擊王昌反劫勒文武附從要捷曰若
吾同官吾何忍殺若苐從吾異日富貴共之捷大罵曰吾頭可斷志不可屈恨不能磔賊以報國耳
昌怒殺之事平予䘏廕)
王嘉禎(字維周宛平人以武舉歴任興化府遊擊順治十六年海寇圍仙遊嘉禎率兵往援累戰
皆捷賊切齒傾巢來禎力戰死之事平予䘏廕)
賈質(大興人武進士歴官江南操江營遊擊順治十六年海賊入犯分汛瓜州力戰而死)
(贈參將官其子宗誼)
王辛(字介然大興人順治丙戌進士知江南天長縣十六年海寇犯江南辛誓衆死守城破被
執不屈死事平予䘏廕)
胡其偀(大興人武進士歴官四川撫標遊擊順治十八年川寇猖獗力戰死之)
(贈參將廕其子鼎重)
薛溥(大城人順治中由恩貢知湖廣鄖陽府保康縣值土寇之變盡節死康熙元年)
(贈按察司僉事廕一子入監)
李興元(字若始遵化州人累官雲南按察使康熙十二年冬吳逆之變脅授偽職興元誓死不從
禁之蒙化踰六年終不少屈遂遇害二子蔭秀竒秀亦被殺二十一年)
(贈太常寺卿廕其子萃秀入監)
楊三知(字筠伯良鄉人順治己丑進士授榆次令有惠政擢兵部主事累遷神木道會提督王輔
臣反邊將朱龍應之三知方以代覲還至保德或止之曰事亟矣公無渡河三知不聽抵鎮日夜為
守禦計而守將孫崇雅開門納賊執三知勸之降不從衆賊手刃相擬勒取勑印不予賊擁之至署
三知紿賊出急呼妻妾子婦悉投井中三知别赴一井賊偵之急負出之右臂已折而不死大罵賊
不絶口賊閉之一室令卒環守仍誘之降一日夜不從賊怒闔扉驅卒出其卒在戶外聞掊擊聲殷
殷震墻屋三知罵賊聲乍高乍下久之寂然賊唘扉去則三知已死其室無完器三知體亦無甚傷
不知三知若何死也事平贈光禄寺卿廕一子)
王札(平谷人官鞏昌府岷州撫民同知值&KR0624;寇之亂盡節死事平)
(贈按察司副使)
杜懋哲(寶坻人初知長治縣除驛馬之弊民歌之曰漢有召父繼社母我公之來邑安堵遷知岷
州值&KR0624;寇之變被執脅公降懋哲曰我讀聖賢書而臨難苟免乎不屈而死事平)
(贈按察司副使)
張國彦(字翼公大興人武進士及第歴官陜西延綏中路副將駐波羅城滇黔變起糧運斷絶國
彦手刃婢妾五人隨自刎妻許氏亦自縊一子從死事平)
(賜祭葬廕一子)
魯頌(字士雅順天騰驤衛人武進士歴任廣東都司廣賊之亂對敵陣亡事聞)
(特贈都督僉事賜祭葬廕一子以守備用)
永平府
唐
陽惠元(平盧人為京西兵馬使鎮奉天德宗初河南大擾詔移戍關東帝御望春樓誓師勞遣諸
將酒至神策將士不敢飲帝問故惠元曰初發奉天臣帥張巨濟有約不立功毋飲酒臣不敢食其
言既行有餽於道惟惠元軍瓶罍不發帝咨嘆不已俄以兵屬李懷光懷光叛惠元走奉天懷光將
冉宗追及之惠元乃披髮呼天血流出眥袒裼戰而死詔贈尚書左僕射)
金
傅輔之(玉田人父霖官崇義軍節度副使行部臨潢没於陣輔之以進士授榮陽知縣元兵至抗
節不屈死)
元
周宏(遷安人至正間官昌黎令程思忠之亂宏率民赴永平拒守城陥被執罵不絶口死)
明
才寬(遷安人成化進士坦直曠逹不拘小節遇事裁決如流正德中累官工部尚書代楊一清
總制三邊值敵在河套寬率師由興武營擊之狃勝深入遇伏中流矢殁於陣事聞贈䘏謚襄愍廕
子錦衣百戶)
張世忠(字顯甫山海衛人嘉靖中歴任山西右參將分守老營堡遇賊入寇引軍力戰已被箭猶
下馬褁創疾鬭殺傷過當首中二矢而死事聞贈右都督謚忠愍)
高如崧(盧龍人萬歷中為石門路千總泰寧寇花蕩峪主將陥圍如崧力鬭出入陣中者三敵攢
射落馬剖其心而死事聞贈二級世襲指揮同知)
韓原洞(字開之盧龍人御史應庚子少為諸生詩文有竒氣嘗慷慨悲歌慕古人以身殉國之義
崇禎庚午本朝大兵臨城原洞與友張汝恭出家資募士拒守城
陥汝恭鬭死原洞拜辭其母出鬭亦死兵去原洞家人收其屍胸前書所著忠國論其文不滅弟原
性拒守榛子鎮亦不屈死同時諸生殉難者馮繼京馮聯京周祚新羅世傑羅俊羅埰羅圻胡登龍
胡光奎田種玉田福元田士俊李光春丁應掄李文燦胡起鴻劉可廷武生則張鴻鸞郡民則李應
陽張俊郭重光張宗仁張禮李大敬張尚義傳守望等並祀表忠祠)
吕鳴雲(山海衛人崇禎時為揚武營中軍參將庚午歲)
(本朝大兵入關鳴雲守郡城戰死追贈遊擊將軍同時死者中書寥汝欽通判楊爾俊醫官陸橘副總兵
焦延慶指揮僉事張國翰中軍房應祥千總牛星耀仇耀先卜小峰梁壯威胡承祚張學閔石可玩
等事聞詔祀表忠祠)
楊開泰(山海衛人崇禎庚午郡城破開泰以本路把總率兵偵探至榆關戰死同時死者為山海
衛百戶楊廷棟)
蔡國勲(山海衛人崇禎庚午以千戶率兵復遵化力戰殁於陣督師孫承宗題賉贈指揮僉事有
山海衛千戶嚴大寬者從總兵趙率教援遵化亦戰死)
馮運隆(灤州人由歲貢任河間訓導崇禎壬午城陥力戰不屈死之入名宦)
程維賢(山海衛人崇禎時由太學生歴任尚寳司卿本衛有均徭銀歲僉𣲖為民擾維賢言於當
事力除其弊鄉人德之甲申之變僑居天津土寇竊發以兵相脅不屈而死)
本朝
李昌汴(字子遴豐潤人順治初任興縣令姜瓖之叛昌汴抗節不屈罵賊死事平)
(贈按察司僉事)
馬維熙(字天御山海衛人順治初由拔貢生任忻州同知署偏關廳篆姜瓖之叛被執不屈遇害
事平贈忻州知州)
吕鳴夏(山海衛人鳴雲之兄也自鳴雲死鳴夏撫遺孤恩誼周至鄉人稱之順治初任衛輝太守
以政最遷固原副使值武大定謀逆勒兵相脅鳴夏歴數其罪罵不絶口遂遇害事平)
(贈光禄寺卿廕一子)
張師聖(盧龍人順治間以將材任守備累陞登州副將海寇入犯督兵進討殁於陣)
陳柱國(盧龍人由行伍補樂亭把總康熙間盗襲樂城柱國赴鬭中矢為賊所獲遇害奉)
(旨恩賞銀一百兩以襄葬事入名宦)
高顯辰(字欽思灤州人順治初由拔貢生授德安縣令遷雲南府同知與鄉人訣曰吳藩久蓄異
心辰此去當捐軀以報國決不稍自委隨求活也康熙十二年吳逆果叛以兵脅降顯辰不屈仰藥
而死妻戈氏亦自經事平贈太僕寺卿)
張朝臣(字鼎望山海衛人中康熙十五年武進士由萬全左衛掌印守備歴陞浙江處州右營都
司康熙四十八年衢賊擾境與恊都司孫竒豹前後夾擊兵潰遭害奉)
(贈安遠將軍廕子衛千總)
保定府
隋
許善心(字務本高陽北新城人仕陳補撰史學士禎明二年聘隋遇高祖伐陳留賓舘陳亡拜通
直散騎常侍善心悲伏殿下泣不能語上曰我平陳國惟獲此人既能懹其舊君即是我誠臣也歴)
(授虞部郎中及宇文化及弑逆之日執之朝堂不舞蹈而出化及罵云敢如此不遜遂害之越王稱
制贈左光禄大夫謚文節母范時年九十有二臨喪不哭曰能死國難我有兒矣不食十餘日亦終)
唐
張興(束鹿人性忠勇為饒陽禆將安禄山反史思明引衆薄城興擐甲執刀乘城賊將入興一
舉刀輒數人死賊皆氣懾城破思明縳之馬前誘之降興責以大義思明怒鋸解之)
宋
董元亨(束鹿人通判貝州王則據城叛元亨坐廳事賊黨排闥入左右皆奔潰賊脅之元亨據案
奮擊厲聲張目罵賊遂被害事聞仁宗曰守法之臣也贈太常少卿)
元
丁好禮(字敬可蠡縣人累官戶部侍郎京畿漕運使立漕運成法人皆便之尋陞本部尚書拜參
知政事明兵入京城或勸其謁大將好禮叱曰我恨無以報國所欠惟一死耳後數日舁至齊化門
抗辭不屈而死)
明
柳升(新城人從靖難起兵歴官都督僉事永樂中以征安南有功累封安遠侯阿魯台不奉約
束下詔伐之命升將中軍以從宣德二年安南復叛命升討之屢勝輕敵至倒馬坡遇伏戰死)
寇深(字文淵唐縣人為諸生上言時務召入胄監擢刑部主事累任右僉都御史巡撫四川勦
松潘夷平之復提督遼東軍務威名大振天順初進左都御史逆賊曹欽不法率御史劾之欽反首
為所害賊誅贈少傅謚莊愍子林以孝聞)
楊繼盛(字仲芳容城人嘉靖進士授南吏部主事師事大司馬韓邦竒盡通其天文地理樂律太
乙壬竒兵陣之學遷兵部車駕司員外劾仇鸞擅開馬市貶狄道典史鸞敗累擢武選司員外郎疏
論嚴嵩十罪五姦下詔獄或遺以蚺蛇膽云服之可以禦杖却不受曰椒山自有膽安用蚺蛇哉杖
訖創甚破甆碗刺右股出血數升已復手小刃割左股腐肉旁觀咸戰慄不已卒為嵩陥論死西市
妻張疏乞代死為嵩所抑不得逹穆宗初贈太常少卿謚忠愍立祠致祀)
(本朝順治十三年世祖章皇帝御製文二篇勒石旌之)
李淶(容城人由世廕為保定後衛指揮僉事歴山西寧武關總兵官嘉靖中邊騎數萬入境巡
撫趙時春親擊之遇伏淶血戰脱時春而自與長子松及遊擊李桂等皆死於八角大䖝嶺贈少保
左都督謚忠愍松贈指揮同知)
劉秉仁(唐縣人嘉靖中由貢生任建昌府檢校值流賊犯境戰殁於陣贈太僕丞廕一子入監)
孫承宗(字稚繩高陽人萬歷進士殿試第二授編修天唘初累官兵部尚書東閣大學士仍掌兵
部事時遼陽廣寧已為本朝所破以承宗督理薊遼諸軍務既至定軍制建營
舍練火器治軍儲汰逃將恤難民又繕寧遠城以守軍威大振魏璫黨阻之乞歸崇禎中詔起原官
駐通州調諸將督戰有功加太傅辭不受尋復歸里)
(本朝大兵入高陽死之年七十六子七人銓高縣知縣時在官鉁舉人戰敗被執砍臂及胸終不屈死鈐
先病死鋡庠生中三矢卧積屍側僕負歸飲水死鑰尚寳司丞戰殺數人被執臠割死鈰鎬俱戰死
城下鉁子之沆中書舍人之滂庠生皆死之滂斷腰爪土深尺許死鈴子之澋庠生當承宗未死時
先被執卒砍頭墮血濺承宗衣承宗笑曰真吾孫也鋡子之浩尚寳司丞力戰矢穴腹貫背死鑰子
之瀗使養馬不伏沸湯沃頭面皮肉糜爛死兄敬宗子鏘鏘子之渙之瀚從子鍊子之澈之渼之泳
之澤皆死婦女僮僕死者三十餘人)
魏克家(高陽人崇禎舉人知山東鄒平縣有善政尋乞歸里居)
(本朝大兵破城殉節死)
鹿善繼(字伯順定興人御史久徵之孫萬歷進士授戶部主事天唘初改兵部陞郎中閣臣孫承
宗出督師表為贊畫布衣羸馬出入亭障間與將卒相勞苦承宗倚若左右手其拓地四百里收復
數十城堡善繼之助為多崇禎初遷太常少卿尋移病去丙子)
(本朝大兵破定興同薛一鶚守城中三刃一矢死事聞贈大理卿謚忠節善繼性至孝母亡哭泣衉血與
父共卧起者二十年子化麟舉天唘辛酉鄉試第一伏闕訟父忠悲哀病卒孫盡心崇禎丙子舉人)
薛一鶚(字百當定興人倅黃州擢知蘭州有惠政州人立石頌德崇禎丙子城潰怒眦不屈與鹿
太常善繼同日被難)
唐中穎(雄縣人崇禎丙子兵亂舉家避難父八旬病不能行命中穎去中穎泣曰生死相依惟此
地也城破死之)
高重光(字秀恒大寧中衛人由貢生為栢鄉教諭歲荒民作亂重光率健僕吳某出擊之賊潰城
以完叙功陞邱縣知縣廉而有威崇禎戊寅邱縣被兵百姓欲負之逃重光不可佩印赴井死入名
宦)
張純儒(字士芳新安人以恩貢第一人除臨城訓導崇禎戊寅)
(本朝大兵至城下誓死守城城陥攜兩幼子端坐明倫堂被執不屈身受數十創從城頭擲下兵去土人
識為邑博扶掖至學宫而死入名宦)
王喬棟(字弱侯雄縣人萬歷進士知朝邑縣邑紳王之宷為魏忠賢誣坐賕勒令嚴追喬棟不忍
納印而歸忠賢誅陞湖廣糧道督餉興國州闖賊大至城䧟被執不屈死之)
尹洗(字淨明安肅人天唘進士由縣令擢給事中以忤當道外補未任城䧟為賊所獲不屈死)
王世琇(字昆良保定大寧衛人崇禎進士授歸德推官李自成陥陳州乘勝犯歸德世琇時已遷
工部主事將行慨然曰久官其地臨難而去之非義也遂與同知顔則孔經歴徐一源商邱知縣梁
以樟教諭夏世英里居尚書周士樸誓衆堅守賊攻圍七日城陥遇害)
李乘雲(高陽人崇禎舉人知浮山縣流賊數萬來寇乘雲手發一矢斃其魁衆遂遁屢遷河南大
梁道李自成陥禹州乘雲誓死堅守以食盡城陥被執使跪罵不絶聲縳諸樹攢射之仍大罵斷其
舌亂刃交下而死事聞贈光禄卿)
許純誠(定興人崇禎中見時事日亂棄諸生登武科授濟寧守備值土賊熾擊之乘勝窮追賊扼
之於險斷一臂死其屍不仆賊莫敢近事聞予贈廕)
李邁林(完縣人任黽池知縣崇禎中流寇破城不屈遇害事聞贈都察院經歴祀名宦)
劉名言(唐縣人由歲貢為深州訓導崇禎十五年城陥死之入名宦)
賀秉鉞(字司平大寧左衛人狀魁梧有膂力精騎射崇禎辛未一甲三名武進士歴官天津參將
壬午扶父櫬自狼山抵臨清會城陥巷戰終日矢盡被執不屈自殺)
賀讚(字含章大寧左衛人崇禎時武進士任京營副將流寇薄京城率健兒與闖賊大戰高梁
橋陣殁四十日家人始得其屍面目如生)
賀珍(保定人性忠直官副將屯平則門外闖逆入珍率千騎力戰陥陣死)
金毓峒(字鶴沖一字稚鶴保定完縣人居郡城崇禎進士授中書轉御史所上寬征徭誅骫帥解
黨錮慎銓法諸疏一時誦之出按陜西會趣陜督孫傅庭出戰毓峒以兵未練宜守抗疏争之不納
戰果敗尋命監李建泰軍建泰逼留保定流賊偪城毓峒與郡丞邵宗元里紳張羅彦等誓死分守
盡出家財募士庀銀牌於城樓令擊賊者取之城陥為賊所廹且戰且走血淋漓灑道上至城隅三
皇廟投井死妻王氏自縊從子貢生肖孫與其弟武舉振孫俱從守城振孫挾矢殪一賊渠及變躍
馬巷戰手殺數人賊支解之先是毓峒謂肖孫曰死易存孤難汝勉其難者肖孫泣而受命城破時
肖孫子嬰妻陳氏及婢桂香皆已投井肖孫獨將毓峒子懋孫憲孫匿窮里空舍賊大索兩孤肖孫
備嘗炮烙體刺剟無完膚終不言賊亦義之舍而去三日後乃求毓峒振孫及其妻子屍葬焉入名
宦)
張羅俊(字元美清苑人都督僉事純臣之子崇禎進士弟羅彦字仲美一字好我亦進士累官光
禄卿降級歸羅善字舜卿庠生羅輔字中堂武進士及羅喆兄弟五人本將家子有智略人倚重焉
流賊掠保定羅俊兄弟詣署知府邵宗元歃血盟城樓各分堞守會上命大學士李建泰督師救山
西聞賊輒退至保定賊火箭射城樓樓焚建泰親兵為内應遂陥羅俊遇賊囓其耳刃交背死羅輔
巷戰射殺數十人乃死羅彦冠帶自經羅善投井死羅俊子伸庠生被殺羅輔妻白氏攜二子二女
投井死羅彦子晉妻趙氏妾宋氏錢氏幼女及子妻師氏五人投井趙氏獨後井積屍欲死不得家
人出之見晉子華宗坐地曰天欲我存此孤兒耶乃抱匿空室竟免羅善妻高氏攜三女亦投井死
張氏兄弟五人其四皆死惟羅喆出而妻王氏亦死焉又羅俊伯母李氏年七十七罵賊死從弟羅
士與妻高氏族子震與妻徐氏㢲與妻劉氏皆死一門死者凡二十三人)
吕應蛟(字西安保定右衛人任密雲副總兵里居值流寇攻城總監方正化知其能延與同守應
蛟奬率士卒戮力分防城陥猶力戰手刃十餘賊死鋒鏑下同時武臣守備則張大同並子之垣力
戰死中軍則梁儒秀鎮撫則管民治千戶則楊仁政李尚忠紀勲趙世貴劉本源侯繼先張守道百
戶則劉朝卿劉悦田守正王好善強忠武王爾祉把總則郝國忠申錫俱殉城死)
劉忠嗣(字藎堂清苑人世襲大寧後衛指揮流賊攻郡與張羅彦分守東門賊來誘降衆意稍移
忠嗣横劍厲聲曰有不拒賊者膏我劍衆奮呼諾聲震城下賊驚顧退五里許城危召妹楊千戶妻
歸同妻毛氏子婦王氏暨女閉一室中俱以弓弦勒死仍登陴抗賊城破被執索其印大怒叱咤奪
刃殺兩賊賊衆至為所縳剜目劓鼻支解死時文運昌字盛宇亦襲指揮與妻宋氏同赴井死又指
揮劉洪恩戴世爵劉元靖吕九章吕炤李一廣俱殉難死)
高涇(清苑人崇禎舉人以孝聞城䧟負母逃遇賊求釋母獨就執間道赴水死同時清苑殉節
者舉人則張爾翬孫從範不屈死武進士則陳國政投井死守備則張大同與子之垣力戰死平涼
通判張維綱罵賊死貢生則王聯芳為賊所執不屈死諸生則王印嘉號呼巷戰亂賊殺死王景矅
罵賊射死杜日芳投井死何一中王絃王性吳軾韓延珍楊善譽何光岳頡學曾王敬嗣王繼柱趙
居晉王昌祚孫誠趙世珩楊拱辰王建極阮積學王世珩王致中王祚昌王建基劉士廉周之翰俱
殉城死材官王遵義醫官吳國寶王鑛王之琯俱死布衣則劉宗向沙潤明迎刃死楊強子刃賊勢
屈自刎死鄭國寧擊賊不中被殺死田仰名劉自重張嘉善縊死李懋倫王捷張智劉養心朱永寧
胡來獻胡得銀黃棟俱拒賊死)
劉會昌(字凝極清苑人崇禎舉人與郡丞邵宗元郡紳張羅彦等誓死守城城陥賊拽會昌至西
關古廟裂眦大罵賊怒疊夾三次然惜其壯氣百計誘降終不屈遂遇害懸首西市賊去百姓環聚
呼曰此吾鄉劉凝極先生生不肯棄城死不肯降賊者也共收葬之)
韓東明(安肅人舉人任邠州知州城陥從容具衣冠望闕拜畢辭家廟赴井死又有王嘉印墜城
死韓紹淹拒賊死俱安肅人)
陳嘉猷(字忠軒慶都人歲貢生篤學勵行士之遊其門者多所造就遊庠者七十餘人皆恂恂濟
濟不問知為陳君弟子後流寇陥城殉節死)
郭鳴世(祁州人貢生方寢疾聞城陥衣巾端坐賊入持捧奮擊為賊衆殺死)
賀誠(字九章大寧司庠生父虎臣任寧夏總兵戰殁兄詰得蔭千戶世襲乏嗣例及誠誠以讓
弟詮當郡城陥家人勸更衣叱曰吾忠臣之子今更衣逃何以見先將軍於地下衣巾同妻高氏暨
女投井死)
王之珽(字鳳章大寧司庠生流賊偪城先一日置酒謂妻子曰士不可辱婦女尤甚過此以往再
圖家庭之樂則在泉下矣城陥偕妻齊氏並三子二女投井死)
韓楓(字湛江滿城人庠生以孝友聞賊薄城力守五晝夜城陥下陴與父訣猶追殺賊賊衆至
偕妻王氏投井賊怒撅井口石墜擊之殮時頭膚俱裂)
馮澤(蠡縣人甲申三月流寇陥城殉節死)
本朝
劉金柱(定興人明崇禎丙子以諸生隨)
(大兵而東教授旗下順治二年守開州陞吉安知府金逆叛不屈死事聞)
(贈䘏詳名宦志)
王顯(字衷微慶都人明崇禎時副榜貢生遇變棄妻全母聞者稱孝順治二年除金谿令土寇
未靖單騎入巢降其渠魁蔡姓者百姓獲安後金賊破城遇害)
陳宗瞻(大寧衛人徽州知府士章子性孝友由貢生知隰州有勦賊功後為賊所殺)
王家珍(容城人幼以文章節義自雄順治二年由貢生為朔州牧五年總兵姜瓖叛守土者多望
風奔竄家珍以義感動士民一心固守守備張為姜内應開門延賊珍奮力巷戰被執不屈賊支解
之每割一臠問曰降乎珍血肉飄零至死罵不絶聲全家被害順治十年)
(贈山西布政司參議)
劉之屏(字方伯保定左衛人順治丙戌進士授夏縣令會大同總兵姜瓖叛逆盜賊乘間起中條
山大寇張武犯境殺掠甚慘士民皆逃匿山寨中守陴者僅僕役數人尋亦散去之屛埋印於土公
服坐城上賊至索印不應擁至城隍廟殺之以賊恨其嘗督縣尉捕之幾窘也事聞)
(特贈按察司僉事廕其子迎皓為上林苑署丞)
李淐(字北海定興人順治五年知渭源縣轉臨洮同知未任值逆&KR0624;之變殉節死事平)
(贈按察司僉事廕一子光禄監事)
陳上年(字祺公清苑人順治己丑進士孝友有志節歴官廣西布政司參議逆寇破梧州廹以官
力拒不受幽死事聞賜䘏)
張所藴(高陽人由武舉歴官湖廣襄陽守備勦賊衝鋒死於陣康熙間)
(贈都司僉事予祭葬)
章倫(山隂人寄籍清苑以州同發往雲南試用雍正八年於攸樂縣協辨城工途值思普逆寇
悖叛被圍倫罵賊不屈被害事平贈雲南知州祭葬如例廕一子入監)
沈洪(山隂人入籍安肅任雲南新平縣典史署揚武壩巡檢雍正八年新平逆猓作叛洪率兵
奮勇抵禦賊衆力戰不敵被害事平贈縣主簿祭葬如例)
河間府
南北朝魏
京諒(字修賢河間人好學強識孝文妙選僚佐諒與隴西李仲尚趙郡李鳳起等同時被選正
光中為徐州州行臺至彭城屬元法僧反脅諒不從遂遇害諡曰忠侯)
明
周東(字伯震阜城人成化甲辰進士歴官大理寺少卿奉命勘事陜西寘藩之變殉節死事聞
予祭葬)
王允長(吳橋人由鄉舉歴官河南分守道流寇數萬突至允長堅守城不能攻叛將王紹禹假稱
援兵入城為内應城遂陥允長率弟允才巷戰允才鬭死允長撞死城下事聞贈允長光禄寺卿賜
祭葬廕一子入監)
李禎宁(任邱人萬歷進士累官山西按察使罷歸崇禎十一年)
(本朝大兵南下禎宁佐知縣白慧元拒守城破率家衆格鬭身中數搠而死一門從死者數人)
賈太初(河間人田進士官襄陽知縣以憂歸崇禎十一年城破死之)
范景文(字夢章吳橋人萬歷進士授東昌推官署其門曰不受囑不受餽時人謂之二不公擢吏
部主事上疏請革弊政魏璫惡之周順昌被逮景文力救幾及禍崇禎初累官南京兵部尚書時闖
賊蹂&KR1011;豫楚將順流南下景文綢繆戰守定營制治樓船練火器壁壘一新賊不敢渡江楊嗣昌奪
情輔政黃道周等交諫獲罪景文論救亦削籍尋起刑工部尚書十七年拜東閣大學士賊已逼都
城帝召諸臣集議景文曰聯絡人心堅守待援此臣所知他非敢議城陥傳帝已幸南京景文望闕
再拜賦絶命詞有翠華迷草露淮水漲烟澌之句遂投龍泉巷大井中死福王時贈太傅諡文貞)
(本朝賜諡文忠建祠祀之)
孟兆祥(字允吉交河人天唘進士授大理評事擢吏部員外郎時軍興多故莊烈帝宵衣視事或
至夜分未寢士大夫方矜門戶締鈎黨唯兆祥不附和聲氣不受請託尋以事忤權閹降行人屢遷
刑部右侍郎李自成逼京師兆祥分守正陽門城陥或勸之還邸兆祥厲聲曰社稷已覆吾將安之
仰天大慟望闕叩頭曰臣力止此矣遂自經於城樓下妻何氏聞難亦縊死福王時謚忠貞)
(本朝賜謚忠端)
孟章明(字絅宜兆祥子崇禎進士生平以忠孝自許人謂其父子為蒼松勁栢方兆祥守正陽門
章明侍側兆祥顧謂曰我為大臣義不苟活汝未受職可免也章明曰人生大節唯君與父君父既
死何以生為兆祥既縊章明歸殮畢謂妻王氏曰吾將從大人於地下王氏曰夫死妾請從章明以
頭搶地曰謝夫人然夫人盍先死王氏遂縊章明為絶命辭取緋衣加妻身亦自衣朝服縊死福王
時謚節愍本朝賜謚忠僖)
劉伯驂(河間人以拔貢任西華令崇禎末流寇攻城糧盡援絶城陥曰吾為印官當與城存亡遂
不屈而死)
本朝
曲良貴(獻縣人順治初由貢生任興安知州姜瓖叛逆盡力禦守以衆寡不敵城陥罵賊死事聞)
(予贈廕)
竇豸(吳橋人善騎射胆略過人順治初土賊竊發有梁遊擊者在于家集被圍&KR1821;率壯丁二十
餘人往援之圍解梁將因言於有司使團練鄉兵賊畏之不敢犯秋雨後賊勢復大豸獨當數騎賊
遶圍之短兵格鬭中攢矢死)
劉澤厚(字敉安吳橋人年十五隨母省王外父於河南適流寇陥城澤厚負母以逃與賊格鬭身
被重創卒脱母於難順治十六年成進士授四川江安令有惠政時十三家餘孽未靖剽掠至縣澤
厚督家丁迎敵遂死於陣康熙五年特贈按察司僉事廕一子入監)
天津府
漢
鮑宣(字子都渤海高成人好學明經哀帝初徵為諫大夫是時丁傅子弟並進董賢貴幸宣上
書切諫上以宣名儒優容之復拜為司隸尋以罪下廷尉太學諸生千餘人守闕上書乃減罪王莽
秉政隂除漢忠直臣不附已者宣及何武等皆遇害)
巴肅(字恭祖渤海高城人初察孝廉歴貝邱長遷拜議郎與竇武陳蕃謀誅宦官坐黨禁錮後
中常侍曹節收之肅自載詣縣縣令解印綬與俱去肅曰為人臣者有謀不敢隠有罪不逃刑遂被
害)
元
楊乘(字文載滄州人至正初為介休縣尹民饑為盜乘招之皆棄兵頓首願為良民累官江浙
行省左右員外郎免官寓居松江張士誠據平江遣張經招之乘讓經曰平日讀書云何經俯首不
能對乘整衣冠自經死)
明
殷尚質(天津人由武科歴任遼東總兵官嘉靖中遇敵赴鬭兵盡援絶殁於陣事聞贈少保諡忠
勇)
李崇德(青縣人由舉人歴任戶部員外郎崇禎十一年)
(本朝大兵破縣殉節死)
本朝
王正志(静海人累官延綏巡撫僉都御史軍政修飭邊境肅然後順治五年姜瓖搆逆城守月餘
力竭城陥死之事平特贈左都御史廕一子)
王顯謨(天津人任漳州同知海寇破城被執賊怒其不屈埋其身露首餓死事聞)
(贈按察司副使廕姪元翰太和知縣)
周天命(天津人任天津參將順治初土寇作亂率兵往勦血戰而死事平)
(贈䘏官其弟明命都司經歴入名宦)
李尚賢(慶雲人順治年巨寇圍城賢持兵符踰圍出赴鹽山求援遇寇搜得其書賢紿賊曰我當
叩門獻城賊信之及至城下曰奉使無狀被賊所執今死矣賊單弱堅守城萬無虞也賊怒殺之)
畿輔通志卷七十六
