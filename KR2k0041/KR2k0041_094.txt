欽定四庫全書
畿輔通志卷九十四
疏
本朝
敬陳水利疏怡賢親王
欽惟我
皇上宵旰勤勞無刻不以民依為念兹因直隸偶被水澇
截漕發倉多方軫恤被水窮民既皆得所猶
命(臣)等查勘各處情形興修水利務祈一勞永逸所以為
民生計者至矣盡矣(臣)等雖才識淺陋敢不殫心竭
力以求仰副
聖懷自出
京至天津歷河間保定順天所屬州縣所至相度高下
原委並諮訪地方耆老所有各處情形大略謹為我
皇上陳之
竊直隸之水總會於天津以達於海其經流有三自
北來者為白河自南來者曰衞河而淀池之水貫乎
白衞二河之間是為淀河白衞為漕艘通達之要津
額設夫役錢糧責成河官分段歲修而統轄於河道
直隸總督邇年以來白河安瀾無汎溢之患唯飭河
道官員加謹防護可保無虞衞河發源河南之輝縣
至山東臨清州與汶河合流東下河身陡峻勢如建
瓴德棣滄景以下春多淺阻一遇伏秋暴漲不免冲
潰泛溢查滄州之南有磚河青縣之南有興濟河乃
昔年分減衞水之故道也今河形宛然閘石現存應
請照舊疏通於往時建閘之處築減水壩以洩衞河
之漲又靜海縣之權家口潰堤數丈冲溜成溝直接
寬河東趨白塘口入海河亦應就現在河形逐段開
疏於決口築壩減水均於運道有益白塘口入海之
處舊有石閘二座磚河興濟二河之委應開直河一
道歸併白塘出口澇則開閘放水不惟可殺運河之
漲而河東一帶積澇亦得藉以消洩且海潮自閘内
逆流遇天時亢旱則引流灌溉溝洫通而水利溥滄
青靜海天津數百里斥鹵之地盡為膏腴之壤矣至
沿河一帶堤工大半低薄應飭及時修築高厚仍令
總督將玩忽河官參處以警將來此治衞河之大略
也至東西二淀跨雄霸等十餘州縣廣袤百餘里
畿内六十餘河之水會於西淀經霸州之苑家口會同
河合子牙永定二河之水滙為東淀蓋羣水之所瀦
蓄也數年以來各淀大半淤塞惟憑淀河數道通流
一經暴漲不惟淀河旁溢為災凡上流諸水之入淀
者皆冲突奔騰漭泱無際總緣東淀逼窄不能容納
之故也故治直隸之水必自淀始凡古淀之尚能存
水者均應疏濬深廣併多開引河使淀淀相通其已
淤為田疇者四面開渠中穿溝洫洫達於渠渠達於
河於淀而以現在淀内之河身疏瀹通暢為衆流之
綱經緯條貫脈絡交通瀉而不竭蓄而不盈而後圩
田種稻旱澇有備魚鼈蜄蛤萑蒲之生息日滋小民
享淀池之利自必隨時經理不煩官吏之督責而淀
可常治矣週淀舊有堤岸加修高厚無堤之處量度
修築其趙北苑家二口為東西二淀咽喉趙北口堤
長七里現在板石橋共八座俱應陞高加闊并於易
陽橋之南添設木橋一座堤身加高五六尺橋空各
浚深丈餘每橋之下順水開河直貫柴伙淀而東苑
家口之北新開中亭河近復淤塞應疏濬深廣其上
流玉帶河對岸為十望河舊道應自張清口開通由
老堤頭入中亭河會蘇橋三岔河達於東淀庶咽喉
無梗尾閭得舒可無冲溢之患矣子牙永定二河以
淀為壑淀廓而後河有歸亦必河治而後淀不壅此
治二河之法所當熟計也子牙為滹漳下流清濁二
漳發源山西至武安縣交漳口會流經廣平正定而
滹沱滏陽大陸之水會焉蔡沈禹貢註云唐人言漳
水獨自達海請以為瀆可知天津歸海之水以子牙
為正流其餘諸水皆附之以達於海者也夫以奔騰
注海之勢遮之以數百里紆迴曲折之堤河身淤墊
高於平地兩岸相距不過數丈舊時支港坌流一槩
堙塞欲其不冲不泛安可得乎考任邱舊誌子牙下
流有清河夾河月河皆分子牙之流同趨於淀今宜
尋求故道開決分注以緩奔放之勢永定河俗名
渾河其源本不甚大所以遷徙無定者緣水濁泥多
河底逐年淤高久之洪流壅滯必決向窪下之地其
流既改故道遂堙蓋水性就下無定者正其所以有
定也今應於每年水退之後挖去淤泥俾現在河之
形不致淤高庶保將來不復遷徙二河出口俱在東
淀之西淀之淤塞實由於此(臣)等面奉
諭令引渾河别由一道此
聖謨遠照經久無弊之至計也今應自柳岔口引渾河稍
北遶王慶坨之東北入淀子牙河現由王家口分為
二股今應障其西流約束歸一兩河各依南北岸分
道東流仍於淀内築堤使河自河而淀自淀河身務
須深濬常使淀水高於河水仍設淺夫隨時挑濬毋
令淤塞兩河淀内之堤至三角淀而止蓋三角一淀
為衆淀之歸宿容蓄廣而委輸疾但照舊開通逐年
撈濬二河之濁流自不能為患而萬派之朝宗可得
安瀾矣此廓清淀池調劑二河之大略也再各處隄
防冲潰甚多應俟堤内水洩興工修築其高陽河之
柴淀口河身南徙舊河淤塞斷流應速挑濬復其故
道新河之南界連任邱有古堤一道亦冲潰數殷以
致任邱西北村莊盡被淹没鄚州一帶通衢亦宛在
水中現今任令詳請開挑淀隄消洩亦應俟水退之
後照舊修築并墊高行路以便往來又新安之雹河
自西折東遶縣治之南入淀而徐河會入漕河復自
劉家莊泛濫而下新安正當二河之衝每遭漂没之
患應於三台村南開河一道引漕河之水會入雹河
由縣之正北入應家淀南岸築堤以護縣治凡縣屬
之大小溵淀俱可以圩田種樹甚為有益凡如此之
處不少尚須逐一查勘并天津海口
京東
畿南等處統俟來春查明具
奏謹將勘過情形繪圖恭呈
御覽伏乞
皇上睿鑒指示(臣)等未敢擅便謹
奏
請設營田專官事宜疏怡賢親王
竊周禮遂人所掌畎遂溝洫澮川之制甚備澇則導
畎之水遞達於川旱則引川之水注於畎此所以歲
不能災也今南人溝洫之制雖不如古然陂堰池塘
為旱澇備者無所不至北方本三代分田授井之區
而
畿輔土壤之膏腴甲於天下東南濱海西北負山有流
泉潮汐之滋潤無秦晉巖阿之阻格豫徐黃淮之激
盪言水利於此地所謂用力少而成功多者也宋臣
何承矩於雄鄚霸州平永順安諸軍築堤六百里置
斗門引淀水溉田民享其利元臣脱脱大興水利西
自檀順東至遷民鎮數百里内盡為水田至明萬歷
間徐禎明汪應蛟言之鑿鑿試之有效率為浮議所
阻自是無復有計議及斯者矣今農民終歲耕耨豐
歉聽之於天時一遇雨暘之愆遂失秋成之望豈地
力之是咎實人謀之不臧也我
皇上念切民生饑溺由已
特命(臣)等相度興修務期水害去而水利興此誠
國計民生萬世之遠謨也臣等竊意潤物者水其為人
害者由人之不能用水也農田之利興則泛濫之害
消矣惟是小民可與樂成難與慮始水耕火耨沾體
塗足之苦非惰農所能任而疏濬修治之工費又窮
民所不能支以數百年未興之利謀之窮惰難與慮
始之民此亦事勢之最難者矣(臣)等愚見請擇沿河
瀕海施功容易之地若京東之灤薊天津京南之文
霸任邱新雄等處各設營田專官經畫疆理召募南
方老農課導耕種小民力不能辦者動支正項代為
經理田熟歲納十分之一以補庫帑足額而止其有
力之家率先遵奉者圩田一頃以上分别旌賞違者
督責不貸有能出資代人營治者民則優旌官則議
敘仍照庫帑例歲收十分之一歸還原本至各屬官
田約數萬頃請遣官會同有司首先舉行為農民倡
率其濬流圩岸以及瀦水節水引水戽水之法一一
仿照成規酌量地勢次第興修一年田成二年小稔
三年而粒米狼戾小民覩水田收穫之豐饒自必鼔
舞趨效將凡可通水之處無非多稔之鄉矣抑(臣)等
更有請者從來非常之利言之而不行行之而不究
者非局外之浮議為阻實局中之規晝未周也(臣)等
恭聆
皇上訓旨凡民間之小屋有碍水道者加倍賞價大哉
王言順人情而溥美利無過於是矣(臣)等伏念濬河築圩
損數夫之産利千耦之耕甚而富家百頃俱享平成
貧人數畦偏值挖壓若概償官價不惟所費不貲亦
非民情所願請計畝均攤通融撥抵視本田數加十
之二三其河淀汙地已經成熟報陞必須挖掘者將
附近官地照數撥補如有豪強惑於風水抗拒不遵
者嚴加治罪如此則事無中撓人皆樂從矣至浮議
之惑民其說有二一曰北方土性不宜稻也凡種植
之宜因地燥濕未聞有南北之分即今玉田豐潤滿
城涿州以及廣平真定所屬不乏水田何嘗不歲歲
成熟乎一曰北方之水暴漲則溢旋退即涸能為害
而不能為利也夫山谷之泉源不竭滄海之潮汐日
至長河大澤之流遇旱未嘗盡涸也况陂塘之儲有
備無患乎此等浮議雖愚民易為所惑(臣)等宣布
皇仁悉心開諭無不感激歡騰勸功趨事其農田水利區
畫條目容(臣)等博採熟商具摺
奏請總期仰體
聖心為
畿輔興除利害一勞永逸億兆生民共享樂利之休於
無既矣伏乞
皇上勅下九卿議覆施行
請磁州改歸廣平疏怡賢親王
竊(臣)奉
命興修水利查得滏陽一河發源於河南磁州神麕山自
邯鄲入永年歷曲周雞澤平鄉等縣元臣郭守敬曾
言此河可灌田三千餘頃而明臣知府高汝行等知
縣朱泰等曾建惠民等八閘以資灌溉沿河州縣民
皆富饒秔稻之盛甲於諸郡近年以來水田漸改閘
座所存無幾詢其所以乃有磁州之民地居上流攔
河築壩無論水少之時涓滴不下即至水多之日亦
壅閉甚堅亦待經過商船斂金買水乃肯開壩放行
以致下流諸邑田土焦枯不沾勺水之潤因爭興訟
累歲不休雖均水之斷案如山而隔屬之抗違如故
此永郡水田之所以坐廢也查廣平舊誌磁州屬廣
平路領成安成安現隸廣平則磁州本非豫屬明矣
請將磁州改歸廣平府則滏陽一河全由直隸統轄
均水息爭同安樂利矣豫撫田文鏡請以滑濬等縣
令屬河南以重漕運部覆准行况磁州本係廣平路
屬史有明文事非創舉(臣)等仰體我
皇上愛養民生一視同仁之至意為此謹
奏
敬陳
畿輔西南水利疏怡賢親王伏查
京西一帶諸山實維太行之麓逶迤環拱遙衞
神京水勢因之盡朝宗而左騖故自西北山而下者皆
東南滙於兩淀自西南山而下者皆東北滙於大陸
二泊兩道分流畢由東淀達直沽入海則是今日所
歷諸河即去冬查勘
畿南河淀之上流也下流治乃可以導上流之歸亦必
上流清乃可以分下流之勢此相須而不可偏廢者
謹將勘過情形并開挖疏引措置水田事宜為我
皇上敬陳之
蘆溝以西諸水拒馬其鉅流也發源山西廣昌之淶
山東流至房山鐵鎖崖分為二派一派東入涿州過
新城西南一派南入淶水經定興歷楊村而東二派
合流而為白溝河他若挾河琉璃河會於馬頭村為
馬頭河茨尾河廣陽水會於石羊村為牤牛河白玉
塘西域寺甘池諸泉會為胡良河皆入焉馬頭牤牛
二河雨多則溢雨少則涸均難資其灌溉而牤牛一
河又往往東決為固霸諸邑害衝溜既久宛成河漕
特以下無所歸以致泛濫田野應加疏濬導自高橋
以下入淀不惟固霸百里之内澇水有所收攝兼可
減白溝之流免雄縣淹没之患矣惟胡良所經地稱
膏腴溝渠圩岸宛若江南擴而廣之房涿之間皆稻
鄉也淶水一派石亭赤土樓村秔稻最盛而房之張
坊至駱家莊涿之高村及城之西北一路分渠引流
具有條理又有王家莊茂林莊毛家屯等村溝渠現
存改為旱田者約百餘頃詢之土人僉言水之入淶
者七入房涿者三故不足用及訪淶則又以水源微
弱為辭此皆小民狃於因循不足深信此河下流為
白溝水勢甚盛而附流之茨尾等河常苦涸竭則今
之滔滔南下者孰非拒馬之餘波乎未有下流盛而
上源微者今應於房山鐵鎖崖分流之處深溝側注
以均其來白溝之上相地建閘以節其去不惟王家
茂林等處之百餘頃復為水田即河流所經之定興
新城等縣亦沾澆灌之利矣拒馬之南為三易水
曰濡曰武曰雹寰宇記所謂易水有三其源各出者
也濡水出州北之窮獨山西折而南流環城東注又
南入定興與淶水合流源泉白楊虎眼梁村馬跑諸
泉及遒欄河皆入焉源泉舊有石壩乃前人壅水開
渠之遺趾沿流建閘石基尚存故當時近水皆稻粱
遶城皆荷芰今皆荒廢所應修復以廣水利者也武
水出武峰嶺女思澗子莊溪潦水入焉流經定興合
濡水而歸河陽渡雹水出石獸岡灌河入焉流經安
肅合鹽臺陂而入安州之依城河三水具挾原泉分
流疏渠其勢甚便鍾家莊唐湖川鹽臺陂民皆藝稻
是在因地擴充務使水無遺利雹水之南曰徐水來
自五迴嶺經滿城至安肅而曹水會焉合一畝方順
龍泉諸水滙為依城河安州宛在水中其勢甚危前
奏引曹入雹引雹入淀順而導之正所以分而減之也
一畝泉出滿城東南涌地噴珠澄泓盈溢餘小泉以
百數雞距紅花名最著土人溉稻可十餘頃而水力
已殫矣流經清苑城南為清苑河方順水即曲逆河
祁水之下流也源出完縣之伊祁山五雲石血二泉
流為放水河蒲水伏流復現為五郎河皆會焉流經
清苑之東為石橋河九龍泉出慶都城東繞城而流
東北入方順水源盛而水饒疏而引之不可勝用也
放水河之西有滱水發源山西之靈邱由倒馬關
入唐縣為唐河横水自西北來會居民引以溉稻直
達下素町畦相望經曲陽之鎮里高門所溉尤多南
入定州而白龍泉復夾會之王耨張謙等村傍河皆
圩岸也應推廣以極水力所得稻田難以頃畝計矣
又考完縣舊志前明曾於唐之北洛開渠引入放水
河二邑均賴其利今河跡現存當挖濬以復其舊而
北洛之南原有騰橋一座以防山水之衝亦應訪其
制而多設之唐河之南有沙河來自山西之繁峙
至白坡頭口入曲陽界合平陽河南流阜平當城胭
脂二河行唐之郜河咸會焉其上流亦名派水經自
樂歷定州沿流多資灌溉宕城鴉窩産德北川南川
皆其處也他如阜平之崔家莊行唐之龍岡甘泉河
新樂之何家莊浴河俱有水田而泉渠頗多堙廢徧
行疏滌所獲尤多沙河之南有滋河源自山西枚
回山經靈壽為慈水七祖寨岔頭錦繡大明川壅流
皆可田入行唐之張茂村伏焉至無極南孟社而復
出遶縣治北旋經深澤之龍泉涸沃仁橋疏流成渠
皆天然水利也三水頗稱鉅流畢會於祁州之三岔
口下為豬龍河往往泛溢為害去歲決柴淀口浸及
任邱者即此水也以上諸水會於白溝者七會於依
城河者十有六會於三岔口者十有一而盡攝於西
淀焉自此而南水之載在圖經者二十有一唯滹沱
最大發源山西繁峙之泰戲山由雁門入直隸之平
山界冶河綿曼嵩陽雷溝沕沕水等河皆入焉治河
一名甘陶河源自山西平定州松嶺流至平山初不
與滹水相通自二水合流而滹沱之勢遂猛屢奔潰
為正定害元時引闢冶河自作一流滹沱水退十之
三四已而冶河淤塞復入滹河歲有潰決之患皇慶
中議復之而未果又按漢書地志冶水即太白渠也
受綿曼水東南至下曲陽入於洨此冶之故道本與
洨合今應於入滹之處塞而斷之循其故流加以挖
濬引入洨河則滹沱之猛可減此前人已試之成功
也洨河發源獲鹿之蓮花營洚北村二泉其源頗
有堙塞至欒城西南合北沙河而流始漸大澆溉可
資但苦岸高難以升引應作壩以壅之俾水與岸平
開溝二三尺縱横俱可通流涓滴皆為我用矣伏秋
水漲則決壩以洩之旱澇無虞萬全之利也洨河下
流自寧晉入泊舊有石閘三座遺跡尚存現今兩岸
居民尚戽水以澆畦麥其為水利之用亦可想見矣
洨河以南水自贊皇來者有槐水午水自臨城來
者有泲水泥河泜河沙河自内邱來者有李陽河七
里河小馬河柳河或名在而迹已湮或源存而流已
徙道途所經一一訪求即土人亦不能言其故而指
其處然石橋宛在斷碣猶存或此等本非恒流前人
開之為洩澇歸泊之路今皆任民耕種以致山水暴
下瀰漫四野貪尺寸之利貽害無窮今已委員查勘
酌量疏通令漫水有歸田疇不受其害小柳河之東
為聖水井亦名聖女河源出任縣之欒村聖女祠下
泉從地湧引流可田南為白馬河源出内邱之鵲山
經邢臺居民建閘溉田壅之而不使下下流遂湮水
漲之時則以鄰為壑故北之聖女南之牛尾二河俱
被其衝突為任邑害今應濬白馬入泊之流嚴邢臺
閉閘之禁害去而利乃可興矣牛尾河發源邢臺之
達活泉水盛岸高直達於任縣泊作閘節宣利賴曷
窮焉又南為百泉河源出邢臺之風門山亦名七
里河歷南和之北豆村康家莊等處有閘十三座溉
田數百頃而任縣不沾一勺之潤今應立法以均其
利自下而上各以三日為期則沿流一帶皆水田也
但河身尚隘宜展而倍之百泉之南為野河源出
邢臺之西山下經野河村入沙河沙河源出山西遼
州之湡水流至沙河縣南分為二支一流南和至任
縣為灃河一流永年北下雞澤至南和為乾河抵任
縣合洺河入任縣治沙河縣之普潤閘溉田四十餘
頃者是其利也洺河亦發源於遼州歷河南之武安
而入直隸永年縣過雞澤南和下與沙河合近年常
苦涸竭若引滏陽之水假沙洺之道兩河之間俱可
沾其浸溉滏陽河諸水之鉅流也源出河南磁州
之神麕山至邯鄲南會渚沁二水流永年抵曲周過
雞澤平鄉任縣隆平至寧晉貫大泊而出抵冀州與
滹沱水合所經之處疏渠灌稻元臣郭守敬曾言可
灌田三千頃而明臣高汝行朱泰等建惠民等八閘
民以殷富近為磁州之民築壩截流八閘已廢其六
今應均平水利照舊修復其措置磁州一節容臣等
另摺具
奏以上諸水入任縣泊者十八寧晉泊者十二則此二
泊固二十餘河之委滙也查任縣泊土人謂之南
泊寧晉泊土人謂之北泊皆禹貢大陸澤故地也
南泊所受諸水舊注滏河自滹漳闐淤河高於泊所
有出水五溝勢成倒灌難以議開唯雞爪一河不足
消全泊之漲此任民所以嘵嘵於穆家口之開塞也
隆平地居二泊之間惟恐坐受其浸故力爭而阻之
及委員查勘穆家口河道原自通流特隘而淺耳今
應略加疏濬為力無多其邢家灣及王甫堤舊橋卑
壊不無梗塞亦應改建添設以暢其流而馬家店以
下所有之灃河古堤略為修補以防漫溢任民既不
苦於漂沈即隆民何憂波及也北泊週圍百里地
窪水深亦恃滏河為宣洩之路自滹沱南徙由賈家
口灌入故道漸湮遂決洨口營上等村而東注但水
口河身亦多淺隘今應大加展挖務俾寬深如此則
南泊之水歸穆家口而咽喉已通北泊之水入滏陽
河而尾閭亦快積澇日消舊岸漸復四圍涸出之地
尚可以數計哉然後作小堤以繞之多開斗門疏渠
種稻則沮洳之場皆樂土也惟滹沱一河源遠流
長獨行赴海而善決善淤遷徙靡常自古患之向入
寧晉泊則泊淤泊淤則衆流無所容納永定河之淤
勝芳其明證也自去年北徙決州頭而東直趨束鹿奔軼
四出至今尚未歸槽田廬俱被衝壓束邑官民請疏
入泊之道以紓切己之憂然此道本非正流闐淤已
成平地旋加挖掘工費甚繁且大陸古澤衆流委注
之地亦不應聽淤塞也今查有乾河一道係滹水入
滏舊路由木邱至焦罔河槽現存修治不難為力自
張岔開挑六七里便可直接決河從此改流由焦罔
而入滏水沛然而東寧晉泊既遠淤塞之害即束鹿
深州等處亦無冲潰之患矣
畿南州縣地方遼闊(臣)等未及徧歷者已遣效力人員
悉心經理即當酌量緩急次第興工以仰副我
皇上愛養民生興修水利之至意可也謹將勘過情形繪
圖恭呈
御覽伏乞
皇上睿鑒指示(臣)未敢擅便謹
奏
請設河道官員疏怡賢親王
竊(臣)等奉
旨查修水利徧視諸河堤岸坍頽河身淤塞蓋由事權不
一稽核難周統轄於總河者既有遙制之艱專隸於
分司者不無因循之弊以致錢糧不歸實用工程止
飾目前衝潰泛溢率由於此(臣)等愚見以為直隸之
河宜分為四局南運河與臧家橋以下之子牙河宛
家口以東之淀河為一局應設一道員總理查天津
道駐劄天津州與二道相近控制甚便舊有天津同
知泊頭通判以及各地方管河同知通判州判縣丞
主簿等員悉合受其統轄永定河為一局應設道員
一員總理永定河舊有分司及部發效力筆帖式此
等人員既非地方專官則於民事漠不相關採買收
受未免胥役擾累而該州縣之於分司體有尊卑權
無統轄即分司實心任事亦呼應不靈請將永定分
司改為河道駐劄固安縣總理永定河事務其沿河
州縣各添州判縣丞主簿等官以資分防所有同知
一員照舊管理將向來效力人員一概發回則地方
既有專管工程必無貽悞其北運河為一局舊設分
司亦應撤回一切河務令通永道就近兼轄其管河
州判等官俱聽統轄又苑家口以西各淀及
畿南諸河綿亘地方五六百里經由州縣二十餘處亦
應為一局目今疏通挑挖計費不貲若不特設員統
理恐工程旋修旋廢請將大名道改為清河道移駐
保定府
畿南諸河舊有管河同知通判州判縣丞主簿等員悉
聽管轄至天津道衙門向來止管河間一府大名道
止管廣大二府所屬州縣錢糧命盜案件原聽直隸
藩臬稽核考成道員甚屬閒冗今既定為河道專管
應將所屬州縣事務總歸知府考成省無益之案牘
勵有用之精神而河道事務可以悉心料理矣至通
永道所屬除永平一府應不屬道轄外通州等八州
縣原無知府統轄該道有稽查錢糧之責應令照舊
管理再各河道除錢糧舊有歲修之處仍照舊額設
外其從來未設有錢糧與雖設錢糧而不敷修理者
應酌議增設分貯各道庫内以憑給發其各處水田
溝洫必須每年經理應令各道員督率所屬州縣印
官按時修濬定為考成其道員錢糧有無虚冒工程
有無修廢皆歸直督考核如此則事權一而呼應靈
國計民生均有禆益抑臣更有請者立法方始慮善宜
詳凡兹河道之員必久任熟練方於工程有益其河
道大員應聽直督揀選具題引
見簡用同知以下各員俱合照南河例總於河工員内揀
補則人皆有熟悉事宜即丞簿微員亦有遠到之望
無不砥勵職守以奮功名且官既久任吏皆習慣駕
輕就熟人人為知河之人百世享平成之利矣是否
可行伏乞
皇上勅下九卿議覆施行
敬陳
京東水利疏怡賢親王
竊河道有經有緯而緯常多於經所以資節宣利挹
注也(臣)等歷看
京東之水若白河若薊若浭以及永平之灤河皆經流
之最大者白河為漕運要津農田之蓄洩不與焉然
河西曠野平原數十里内止有鳳河一道自南苑流
出涓涓一帶蜒蜿而東至武清之&KR1380;上村斷流而河
身淤為平陸此外别無行水之溝亦無瀦水之澤一
有雨潦不但田廬瀰漫即運河堤岸亦宛在水中矣
查凉水河源自京城西南由南苑出弘仁橋至張家
灣入運請於高各莊開河分流至&KR1380;上循鳳河故道
疏濬由大河頭入仍於分流之處各建一閘以時啓
閉庶積潦有歸且可沾溉田疇而於運道亦無礙也
運河之東則香河其下為寶坻沿河堤岸坍頽屢為
二邑之災應飭河官及時修築高厚并於牛牧屯以
上斜築長堤一道以障上流之東溢則香河寶坻無
運河之患矣再通州烟郊以南之水皆滙於窩頭分
為二股一股南入運河一股東流經香河縣之吳村
滙於百家灣入七里屯達於寶坻查七里屯以上大
半淤塞地皆沙鹵難以開鑿若將南流一股疏通深
暢則窩頭經流歸於運河分入香河之吳村者無多
稍加濬導則亦可免冲溢矣又夏店之箭杆河經香
河東北入寶坻之溝頭河漫流入淀應從溝頭疏濬
導流於寶坻城南會七里屯之水東入八門城達於
大河庶水有攸歸不致漫溢為害且潮水自八門城
逆流入河於農田亦有利焉寶坻之西北壤接薊州
薊州運河自三台營會諸山之水東南至寶邑會白
龍港又南經玉田豐潤合浭水達於海河身深闊源
遠流長所謂棄之則害用之則利者也(臣)等愚見請
先築河堤務須高厚永保無虞然後於下倉以南建
石橋一座橋空下閘壅水而升之注於兩岸以資灌
溉多開溝澮自近而遠縱横貫注用之不乏矣浭水
又名還鄉河發源遷安之泉莊噴薄汹湧懸壁而下
既入平地則委折蛇行土人有三灣九曲之稱自康
熙四十二年決運河頭奪流而西至雍正元年始塞
決口挑引舊河然河道狹而堤堰卑東決則淹豐潤
西決則淹玉田二邑士民請展狹為廣改曲為直其
說近是然以建瓴之勢奔放直瀉恐下流益滋冲潰
之患似應酌量於甚曲之處如劉欽莊王木匠莊各
開直河一道其舊流亦無令壅塞俾得兩處分瀉堤
堰之偪近河身者拓而廣之更加高厚可無冲決之
患至沿河一帶建閘開渠數十里内無非沃壤土人
動言浭水湍急為患不知敗稼之洪濤即長稼之膏
澤凡潰而為害者皆分而為利者也現在近河居民
引流種菜千畦百隴在在皆然曾未見利於圃而有
不利於農者也玉田本屬稻鄉藍泉河出藍山西南
流入薊運夾河瀦水為湖伏秋山水暴發河與湖平
一望瀰漫應將河身疏通深廣束以隄防西北另開
小河一道引山澗汙漫之水入河下流使湖無泛濫
而河得安瀾仍於曲河頭建閘開溝引水遶東湖而
南湖内外田地均沾灌溉仍於湖心最下之處圩為
水櫃以濟泉水之不足其利可以萬全又泉河發源
小泉山東流會孟家泉煖泉達於薊運河現在引流
種稻所當搜滌泉源多方宣播以廣水利者也豐潤
負山帶水湧地成泉疏流導河随取而足誌乘所謂
潤澤豐美邑之得名非虚也臣等歷勘所至如城東
之天宮寺牛鹿山鐵城坎以及沿河沮洳之處或疏
泉或引河可種稻田數百畝多至千餘畝而止惟縣
南接連大泊一帶平疇萬頃土膏滋潤内有王家河
㲼河龍堂灣泥河其四道皆混混源泉春夏不涸王
家河㲼河流入大泊龍堂灣泥河西入薊運河而田
疇不沾勺水之利為可惜也應請滌其源疏其流壩
以壅之堤以蓄之東北引陡河為大渠横貫四河而
中間多開溝洫度陌歷阡濚洄宣布數十里内取之
左右皆逢其源澇則田水達於溝溝達於渠渠會於
河河歸於大泊大泊廣八里長方十餘里若於東南
穿河導入陡河以達於海而泊内可耕之田多矣陡
河即舘水源自灤州之舘山東流遶縣境而南旁河
村莊曰上稻地下稻地南曰官渠蓋昔年圩田種稻
之處溝塍遺址尚有存者宣各莊以下至今稻田數
百頃村農以此多至饒裕若推而廣之沿河堅築隄
防多設壩閘以時蓄洩疆理一循舊跡不勞區畫而
兩岸良田不可數計至板橋狼窩舖等處東連榛子
鎮一帶流泉大槩入灤州境矣灤州為永平屬邑永
平之水灤河為大其源遠所從來者高洶湧滂沛推
壅砂石既不可束以隄防亦難以資灌溉然各屬支
流藉以滙歸故少漲溢之患而涓&KR0377;皆農田之資如
灤州近城之别故河淤塞漫流數十年於兹若照舊
疏通不惟城闉不受浸嚙而西南負郭之田皆收浸
潤之利城南則有龍溪出五子山東大泉騰沸流至
五官營伏入地中至閻家莊復見即清河之源也城
西則有沂河經芹菜山南流折而東又轉而南二河
之間地勢平衍土岡環之東南一望無際皆可播流
而溉也西南則游觀莊之靳家黃坨河引泉可田南
則稻河吳家龍堂等處引河可田西北則自沙河驛
之東榛子鎮之西龍溪黃崖煖會於牤牛河經雙橋
而圍山瀑水入之流清而駛地平而潤沿岸一帶建
壩開溝無處非水耕火耨之地矣灤州之北為遷安
城北徐流營湧出五泉合流入桃林河又三里橋湧
泉流出灤河蠶姑廟泉河與灤河相接龍王廟之泉
頭流為三里河經十里橋而南夾河皆可田黃山之
麓一泓湛然浮沫如珠西漾入石渠渠岸清泉噴湧
即還鄉河自出也自泉莊至新集五六里兩岸地與
水平播之可種稻由百餘頃且可分還鄉河上流之
勢灤河經府治之西青龍河會焉青龍河即盧水縣
以此得名境内岡巒起伏地高水深難以汲引惟縣
北之燕河營湧泉成河及營東五泉漫溢四出至張
家莊一帶皆可挹取為樹藝之利他如撫寧昌黎樂
亭以及遵化三河等州縣(臣)等未及徧歷然按圖考
誌大抵水澤之利居多伏念
京東土壤膏腴甲於天下祗緣積俗怠玩苟且因循人
有遺力地多遺利我
皇上軫念民瘼宵旰勤求無刻或釋(臣)等奉
命查勘所至宣揚
聖德明白曉諭一時民情踴躍歡聲雷動今春融凍解正
動工修築之時(臣)等分遣效力人員逐一確估請
旨興工惟是工程浩大地方遼闊(臣)等欽遵
聖諭殫心籌畫所勘情形大概如此至高下廣狹隨宜隨
量容有變通之處抑或委員經理未必盡合機宜圩
田之多寡奏效之遲速統俟工完彙齊送冊將勘過
情形繪圖恭呈
御覽伏乞
皇上睿鑒施行
請定考核之例以專責成疏怡賢親王
竊為政之經厚生為大愛民之道察吏為先我
皇上霄衣旰食軫念民依不惜數百萬帑金以錫兆民之
福
特命(臣)等疏濬水澤營治稻田開萬世永賴之美利(臣)等
仰遵
聖訓隨地經畫陸續興修所有本年完過工程派委大員
勘明如式者例應交地方官收管雍正四年二月内
(臣)等
奏請各處水田溝洫必須每年經理令管河各道督率
所屬州縣按時修浚定為考成等語經九卿議覆奉
旨依議速行欽遵在案今工員現在調回工程暫交州縣
但考成未有定例即河道無憑舉劾請嗣後
計典將水利營田事實逐一開註由河道結送督撫以
定優劣果能實心奉行著有成效者該督撫不時薦
舉其或因循怠惰致誤工程查明即行
題參至該道職司表率責任匪輕凡所屬地方水利營
田之興廢即該道奉職之優劣作何一併分别澄敘
之處懇乞
皇上勅部議覆施行抑臣等更有請者直隸農民向苦旱
潦其於種植之方多所未遑今蒙
皇恩修舉水利旱潦無虞則地利宜盡除稻粱麥黍之盡
屬隨宜播種外其有畸零閒曠之地不能播種五穀
者俱宜種植樹木或薪或果利用無窮至各處河堤
栽種柳樹既可保護堤根亦可資民樵釁尤為有益
(臣)等稽諸往古凡言燕地之産者俱云魚鹽棗栗之
饒現今行視
京東永平府一帶地方其民種植棗栗所在成林果實
所收貿遷遠邇夫土性不甚相殊而樹藝不能皆一
雖百姓之勤惰不齊亦有司之勸相未力嗣後請著
為定例訓飭農民凡一村一坊之地務令種樹若干
地方官不時查察因其勤惰分别奬懲將種過樹若
干造册報明本管上司不時查視再水泉之利既興
凡陂塘淀澤俱可種植菱藕蓄養魚鳬其利尤溥如
此則地無遺利家有餘財吏治修而民生厚
畿輔之蒼赤共沐高厚之
皇仁矣是否可行(臣)等未敢擅便伏乞
皇上睿鑒施行
各工告竣情形疏怡賢親王
竊(臣)等欽奉
聖謨查修
畿輔水利舉從前未有之事圖萬世永賴之功規畫固
貴於萬全而營治必急夫先務是以於三四月積水
消涸之時派員領帑擇其大且急者次第興修雖麥
汛早來不無稍妨工作而旋長旋消為時無幾加以
天心助順少雨多晴以故人力獲施衆心齊奮各處工程頗
有就緒而黍稌秔稻之穫遂以有秋此皆我
皇上至誠感格錫福兆民故水利方興休徵立應非(臣)等
愚昧所能意及者也謹將各工告竣情形為
皇上陳之
一白衞二河漕運所經最為緊要(臣)等
奏請疏通磚河興濟築減水壩以洩衞河之漲又於靜
海縣權家口冲決之處逐段開疏由白塘河歸入海
河部覆奉
旨依議欽遵在案今已委員挑挖磚河興濟河皆自歧口
入海雖石壩未成而衞河伏汛驟長丈餘賴有新河
宣洩得免泛溢之患糧艘安行抵通頗早權家口開
挖十餘里至積水而止俟水涸之日方可施工其沿
河堤岸舊有低薄坍塌之處飭令效力人員逐處堵
築搶護不致冲決成災白河性善淤刷飭令通永河
道高鑛加謹防護牛鈕所修舊工俱令加築堅固以
故山漲暴下堤岸無虞
一東西二淀統滙衆流(臣)等
奏請多開引河加修趙北口橋堤疏濬中亭十望并蘇
橋之三汊舊河部覆奉
旨依議欽遵在案今西淀之趙北口堤身俱已堅築如式
舊橋八座陞高加闊并新添木橋一座皆可指日告
成廣惠等橋下三河亦均加疏濬惟是白溝之流由
大灣口而入柴伙淀者水挾流沙旋挖旋淤容於水
涸之後細加相度改導舊流不惟一方永逸而柴伙
淀四十里之間皆為營田之地矣
東淀之中亭河開濬通流其下流之勝芳河亦挑挖
深暢三岔經流導自張家嘴而北不令侵逼長堤其
淀内支河如石溝台頭一帶淺阻之處俱經浚治故
汛水雖大堤岸不患冲刷消落迅疾早於去秋者兩
月中亭河岸涸出田畝一千餘頃晩蕎秋菜尚未失
時其餘皆已深耕以待來春種麥惟十望河故道積
潦猶存興工有待
一子牙河(臣)等
奏請自王家口分流之處障其西流約束歸一又尋求
清河夾河月河等故道開決分注以緩奔放之勢部
覆奉
旨依議欽遵在案今再四查勘清河夾河月河故道久湮
難以開決而王家口以下至黃岔又分二支雖盡行
障塞使之東歸獨流大坑然下流轉入羊分港仍若
淤墊終非久計(臣)等别有規畫另摺具
奏
一永定河壅淤清流(臣)等面奉
聖諭著引渾河别由一道入海(臣)等欽遵相度請自柳岔
以下導之北流遶王慶坨而東隨復細加籌度猶恐
水勢拗折宣洩未順委令永定河道明壽自武家莊
挑引入王慶坨北之長&KR1927;河又慮河身淺窄難以合
流委令筆帖式布納等開擴深廣其郭家務以下兩
堤偪窄之處亦令明壽擴堤改流今堤工已成新河
將次告竣從此淀池無闐淤之害清流得朝宗之路
矣
一
欽堤一道迴環千里乃數十州縣生民田廬之保障也歲
久傾圮奉
旨命(臣)等修築自保定之清苑至河間之獻縣派委人員
逐段分修六月間汛水驟至飛檄各員并力搶護舊
有漫口日月堵築荷蒙
皇恩得免疎虞其安州新安霸州文安一帶堤工兩面皆
水尤為險要夫役撈取泥垡尺積寸累工力維艱所
幸三伏晴霽入秋暄暖得及時完工數百里内禾黍
秔稻盡獲收穫
一
畿南諸府(臣)等奉
命查勘所有情形已繕摺具
奏部覆奉
旨依議欽遵在案但時已入夏麥汛將來各處工程俱未
領帑興修惟南北二泊水口淤塞正順廣大諸河宣
洩無路有不可以一日緩者是以臣等先委人員將
南泊之穆家口淤河四十里疏瀹寬深并修築橋堤
以防漫溢而任縣隆平始有寧宇矣北泊之黃兒營
營上村等處大加展挖使泊水暢流入滏二泊迭相
傳送積澇積消雖雨水稍多並無旁溢之患至滹沱
一河遷徙靡定去年決州頭而東束鹿深州皆被其
害官民環訴望救孔亟雖難驟言永圖亦須權為補
救已委員於第四溝開引導入木邱尋躡舊河由焦
罔而注之滏水束深之間不虞冲壓矣
一
京東州縣工程甚多臣等歷勘
奏請部覆奉
旨依議欽遵在案今武清縣之鳳河自高各莊分流至堠
上村而歸故道逐段疏濬引入淀地野水藉以消涸
而武漷沮洳之區盡成沃壤香河縣之牛牧屯以
上舊無堤堰運河泛溢為災今斜築長堤一道以資
捍禦不惟香河無運河之患而寶坻亦免波及矣
寶坻為衆澇所歸通州之窩頭河夏店之箭杆河為
害尤劇今俱已疏導分流各依縣治南北而會於八
門城達於薊運河積漲全消汚萊可藝還鄉河源峻
流紆屢年沖決今已於劉欽王木匠等莊最曲之處
各開直河俾與舊流分瀉而沿河堤岸展闊築堅從
此無復冲潰矣灤州之别故河疏滌淤沙導自廟
山遶城南而入灤水不惟城闉無浸齧之患而負郭
皆腴田也
一營治稻田必須次第經理(臣)等委員於玉田等處
率先營治以為農民之倡今據各員詳報玉田縣營
田七十五頃遷安縣營田十二頃七十八畝灤州營
田十三頃五畝薊州營田五十餘頃每畝收稻榖三
四石不等而民間之聞風興起自行播種者安州則
五十七頃七十一畝新安則一百一十五頃十一畝
任邱則一百一十頃二畝保定則三十六頃九十九
畝霸州大城各二十頃文安則至二百四頃二十七
畝之多以上稻田共七百一十四頃九十三畝此實
從前所未見者民心歡慶咸稱
皇恩高厚不惜帑金為之規畫經營遂使積洳之區坐獲
美利但水在堤内者消涸有時皆求設法留水以資
灌溉夫直隸之所患者水也去之惟恐不速今纔享
收穫之利即思為灌溉之計所謂用之則利棄之則
害者非虚語也(臣)等現在委員相度開渠建閘以備
旱澇庶小民長享樂利永戴
皇仁於無既矣
以上工程除已經報完者委員稽查確核外其興修
未竣及尚未動工之處統候明春催督修理所有用
過錢糧俟工完造冊奏銷(臣)等才識短淺蒙
皇上委任夙夜兢兢常恐貽誤工程有負
皇上愛養元元之至意惟有勉竭駑鈍悉心經理但直屬
地方遼闊尚有應行修築之處容(臣)等查明繪圖進
呈仰懇
皇上指示所有本年修過工程理合
奏
聞并各處所種稻田樣米另摺恭呈
御覽為此謹
奏
恭進營田瑞稻疏怡賢親王
竊(臣)等奉
命於雍正四年營過稻田共七百十四頃九十三畝即於
本年十月内
奏明在案所有雍正五年據各處陸續呈報營成
京東灤州豐潤薊州平谷寶坻玉田等六州縣稻田三
百三十五頃
京西慶都唐縣新安淶水房山涿州安州安肅等八州
縣稻田七百六十頃七十二畝天津靜海武清等三
州縣稻田六百二十三頃八十七畝
京南正定平山定州邢臺沙河南河平鄉任縣永年磁
州等十州縣稻田一千五百六十七頃七十八畝以
上官營稻田三千二百八十七頃三十七畝其民間
親見水田利益鼓舞效法自營已田者如文安一帶
多至三千餘頃安州新安任邱等三州縣多至二千
餘頃且據各處呈報新營水田俱係十分豐收田禾
茂密高可四五尺穎栗堅好每畝可收稻穀五六七
石不等於八月二十一日等日據正定府平山縣呈
送新開水田所産瑞稻或一莖三穗或一莖雙穗又
據天津州呈送新開水田所産瑞稻或一莖三穗或
一莖雙穗并據營田灤州二十七州縣各將新收稻
穗樣米齎送到臣謹將瑞稻并各處送到稻禾稻穗
稻米另摺恭呈
御覽欽惟我
皇上愛民重農
躬親耕耕又令直省地方官舉行耕耤之典
至誠至敬之所感召普天共慶豐年各省多産瑞稻而直
隸新開水田又有一莖雙穗三穗之祥
畿輔羣黎均沾樂利(臣)等不勝歡忭之至為此謹
奏
敬陳
畿南三累疏楊素藴伏惟
皇上宵衣旰食日以民生未遂為憂每申令大小臣工興
利除害(臣)久吏
畿南目擊閭閻受累情形敬為我
皇上披&KR0377;陳之其一為驛地之偏累宜議調停也大名府
之南樂清豐開州東明一帶舊屬南北孔道曩因黃
水隔斷故過往稀少十三年内兵部按勘合之多寡
定驛馬之衝僻遂將各州縣額設驛站錢糧裁去十
分之七以協濟衝驛十四年以後決口已塞舊路復
通往來驛使絡繹不絶留用錢糧僅可支五月之用
此外夫不能枵腹而供差遣馬不能絶食而供馳驅
幫貼之費不得不仍責之民間普天率土孰非
朝廷赤子何獨令此一方之民剜本身之肉以醫他人之
瘡也伏乞
勅下該部仍以原額錢糧留為各州縣之用庶勞逸苦樂
各得其平矣其一為本色之賠害宜議改折也真順
廣大各府額設上供錢糧有狐皮芝蔴兩項原非本
處土産勢必出銀辦置然後解納查狐皮每張額徵
價銀五錢而時價費至三兩餘芝蔴每石額徵價銀
一兩五錢而時價費至四兩餘是餘徵之銀尚不足
十分之二三也其不足者不得不累及百姓在民為
重困在官為私派每見解納之時州縣有司攢眉鵠
立拖欠則礙於考成派徵則怵於
功令展轉支吾受累無窮况數郡百姓當此災荒疊告
之時正項尚敲朴不前而復供此繁然雜費有鬻田
宅賣妻子以償之者矣伏乞
勅下該部暫准改解折色則官民兩得其便矣其一為石
田之廢棄宜議豁免也黃河兩決荆隆東明長垣適
當其衝城廬頽敗陵谷變遷即今河口雖塞而汙萊
之地可以次第開墾者成熟還自有日苐沙壓河灘蔽
天横野畚鍤難施已成廢棄無用之地每縣各不下
數百頃目下尚未開徵猶可苟延旦暮異時一概成
熟使一二孑遺守不耕之地納無地之糧勢必逃亡
日多而
國課終於無益也伏乞
勅下該部移咨撫按從公查看據實開報果係沙壓題請
豁除仍令查核嚴確勿使一等奸民以熟地詭計躱
奸而真正沙壓河灘反致無告則恩被窮黎非淺鮮
矣以上三事(臣)所目擊故不避煩瀆激切上陳統希
睿鑒採納施行
敬陳民困疏趙之符
竊惟
國家創制立法取其便民也尤期不病於
國未有上下交受其弊而狃於成法相沿而莫思變計
者如今日近畿州縣之運漕剝船誠有可議焉查近
畿通州武清寶坻香河東安永清計一州五縣額設
剝船六百餘隻悉隸總督倉場衙門每船一隻給地
十頃免納正項錢糧以應船差名曰按船給地實則
照地僉船立法未嘗不善但奉行既久種種未便以
致民累滋深(臣)請為我
皇上悉陳之念小民應船既給以地則凡造船有費駕撑
有費水手工食有費篷桅蓆片有費凡一船日用之
需皆取給於地畝之中則三時力作勢不能分身河
干以應公家之務即欲一意亟公又不能竭力田間
以辦終歲之需此其不便於民者一也至各州縣距
河甚遠勢不得不於河干僱覓民船代為應役計一
船之費一年約用價銀五六十兩揆之原地納糧遂
增一倍而河下游閒之徒嘗藉之以邀利及至接運
漕糧往往有盜賣攙和之弊甚有盜賣將盡故為傾
覆其船者迨經運官查明而領船人役逃散一空仍
坐地戶賠償以致傾家蕩産賣男鬻女苦無可控此
其不便於民者二也且南漕告剝雖在倉場衙門而
領船船戶實則天津鈔關部差統轄之每歲河冰未
泮之日部差催提如雨以致船戶往返千里匍匐赴
津彙齊過堂查點因而差提有費過堂有費守候有
費種種苦累難以罄舉此其不便於民者三也尤可
憫者連年水旱災荒凡納種之地例得邀恩照被災
分數蠲免獨至一應差船即被災甚重顆粒無存不
敢不竭蹶以供一年之役同屬
朝廷赤子同一被災地畝而應船者遂不得與納糧者一
例沾
恩此其不便於民者四也更有小民之本業已圈撥補於
他州縣遠者千餘里近亦七八百里往來徵取地租
行旅已自告艱乃尚有徵租不起逐歲淹留異鄉流
離不可勝計而州縣按名解船訪無正戶以致株累
親族破産賠墊代為應役此其不便於民者五也况
剝船之設原以備河道淺阻之用時而河道順利則
船雖設而不用而領船人役猶全勒地戶一年之僱
價是以
朝廷正項之賦税小民終歲之勤劬徒供河下游閒者之
坐食此其不便於民而兼病於
國者六也查見在照地應船有數家共應一隻者有十
數家共應一隻者以地多者為應船正頭而地少者
朋當之往往窮民不能應役棄地而逃一戶逃亡衆
戶為之賠累數戶逃亡則賠累更自無窮竊恐窮民
賠累愈深相率而逃則田地多致抛荒而船差亦無
著落是欲以速漕而反誤漕此其不便於民而兼病
於
國者七也且每船一隻蒙我
皇上軫念苦役每歲仍給水脚銀十餘兩計船六百餘隻
約費庫銀六七千金查每船剝運僅可容載百石即
遇河道淺阻之日以河下僱見船剝運計時價估之
遠者運價不過五六兩而止况遇河道順利之日又
不煩剝運乎何竟以
國家正項之額賦又重費帑銀之頒給而留此或用或
不用之剝船以重為民累也此其不便於民而兼病
於
國者八也種種滋累上下交弊不圖變計害將安底以
(臣)愚計之各州縣剝船六百餘隻計地不下六千餘
頃按畝定賦照原額每畝二分五釐起科約可徵銀
一萬五六千金較之河下見僱民船運價抵支有餘
伏請
勅下該部行查各州縣應船地畝若干合無令各州縣悉
照額糧催徵彙解倉場衙門貯以備用如遇河道淺
阻南漕告剝之日即動此項銀兩按河下僱船時價
給發領運各官接濟剝運無煩重支庫銀仍給水脚
等項至於河道順利不煩剝運應以此項銀兩歲終
解部庶於窮民不致重累漕務得以速竣而
國賦亦免虚耗之虞矣
流民轉徙疏李蔭祖
(臣)接捧部咨反復詳讀仰見
皇上愛民至意飭部議奏必令妥確不使偏累傷民誠如
天好生之德也但細繹部臣之議立法固善原情猶
有未妥如云流民至彼先行安插詢其姓名籍貫關
會原籍回文實係流民照舊安插可謂善矣又云如
係假冒即是逃人解赴督捕是以一紙回文立決真
偽(臣)於此不無過計焉如關文至彼原籍州縣官勢
必問之鄰里取勒甘結憑據若鄰里雖知有此人而
不知在外所作何事慮及投充恐干嚴令故推不知
將有回無則州縣自不敢出具印結必以假冒回覆
則彼地方官見無回結豈敢容隠惟有押赴督捕而
已况如河間保定等處地土久被水渰百姓走徙無
算甚至有連里全甲同逃者該州縣又將何人以確
察也既無察實之文誰敢信其非假如的係逃人假
冒流民解究自不容緩若無結之流民既不敢信以
為真勢必盡解聽審若然不惟督捕清審不暇州縣
亦押解多累而流民之苦且更甚於前矣伏乞
勅部再賜確議以便施行
築堤禦患疏李蔭祖
(臣)據大名道程之璿呈詳呈為擅築壑鄰錢神奪法
訊驗不公合詞再籲事等情到(臣)該(臣)看得順廣二
府壤地相錯南帶漳河一道每遇伏秋横流暴漲連
歲霪雨勢更洶湧乃附近州邑地皆平坦既無洩水
之塘又無障水之岸若非堅築堤堰誠莫能捍其患
也鄰河州縣雖未必盡無水患未若順屬之平鄉廣
屬之曲周二縣接壤為害最甚奈各執已見舍堤不
修連年搆訟(臣)於本年九月内披閱該道詳文念瀕
河昏墊民命攸關且
畿輔水荒屢厪
廟算二縣距大名僅二百餘里(臣)即親詣其地公同該道
兩府廳縣各官及士民人等相度形勢遡源上流目
覩漳水來自西南入肥鄉歷曲周稍東北折至於楊
家張路等村轉為正南正北順平鄉西界之堤直下
曲在上游平居窪下若曲周順河有堤則水不至曲
何由至平兩縣均可無患平之横堤有無可不必爭
也(臣)隨面諭兩縣令修曲境順河之堤而曲周士民
猶嘵嘵置辨(臣)復諭以兩縣爭訟已踰二年毆傷人
命拖累多人若移搆訟資斧自修其堤猶不失恤災
同患之義况曲止利水過亦未免有水過之患壑鄰
而並以自害未為得計反復開諭然後兩縣士民均
服今據該道詳報順廣二府議定曲堤以十分為率
曲周當修其六平鄉願修其四邱縣廣宗居河之東
亦自修其堤併河身原窄之處讓而使寬務令高厚
堅完俾瀰漫之水馴入河流則各邑均享安堵之福
矣曲周順河雖有舊堤殘缺已久不異創始故議平
鄉協修十分之四此後曲周自行修葺不得仍扳平
鄉如曲周再有異議則平鄉任置横堤以保其境可
也除責令順廣兩刑官監修外事關地方災害相應
仰請
天語以重申飭以垂永久謹題
請特設總督以靖盜賊疏魏象樞
竊見我
皇上宵衣旰食無非安百姓至意盜賊一日不息即百姓
一日不安我
皇上安百姓之心一日焦勞未遑也(臣)入都以來見直隸
盜案多於各省心竊異之近日
輦轂之下如皇莊樂亭等處馬賊成羣肆行無忌大為
地方百姓之害雖盜案處分可謂至嚴而巡撫總兵
副參遊守及駐防章京等官非不星羅碁布未見防
禦擒挐其州縣有司官微職小無一兵一馬惟有靜
聽參處不敢過而問焉此賊盜所以日多也臣思直
隸地方州縣與莊屯聮界滿漢雜處稽察繁難賊之
器械馬匹保無假借聚散往來保無窩藏匪類交結
保無勾連躧緝查挐保無庇護如(臣)衙門送刑部盜
賊二起俱有旗下人在内其在刑部結案者難以備
述久在
皇上洞鑒中矣(臣)忝列言官不能不鰓鰓過慮今再四思
維直隸地方盜賊與他省不同巡撫既不管兵總兵
不聽約束且漢軍漢人無約束駐防章京及莊頭屯
撥什庫人等之例總督一官最為緊要惟
皇上特簡才品優長不徇情面不擾百姓滿漢兼通滿洲
重臣一員斯克有濟也(臣)非不知設一官有一官之
費但為地方百姓計何惜小費總督既設宜將撫臣
移駐正定專管通省官員賢否刑名錢穀其總督衙
門似宜駐劄保定總轄各總兵及各城駐防章京道
府州縣衛所等官並各莊屯地方等處俱聽約束則
設防調度盤詰擒挐以專理盜賊為職以盜賊寧靖
為功庶百姓賴以保全地方從此肅靖矣(臣)止知報
國言無忌諱如果(臣)言可採伏乞
睿鑒勅下該部確議施行
舉郝浴疏魏象樞
(臣)接吏部劄付内開康熙十三年三月二十日奉
上諭因大兵進剿逆賊指日蕩平地方恢復需人甚急著
(臣)等虚公舉薦劄行到(臣臣)惟
國家得人致治人臣以人事
君莫重於保舉一人不能得一人之用則是
上以實求而下以名應非臣誼之所敢出也據(臣)平日所
知郝浴直隸定州人由進士原任御史今流徙
盛京地方前巡按四川時值劉文秀賊勢猖獗吳三桂
逗留不進浴曾有封疆大計等疏三桂參其悖詞罔
上會議奉
旨流徙夫以書生而言戰功誠為有罪若以按臣而失城
池豈盡無罪乎浴原疏内有一晝夜七次移會迫之
以不死於賊必死於法之語雖彼時過於激切亦職
分之當然耳迨賊滅民安以後浴不能退讓自居三
桂所以深恨必欲殺浴而甘心也今浴之孤忠耿耿
祗有悔過於遐□無由圖報於
朝廷如浴之才之守之學之識(臣)皆愧不及(臣)即讓職亦
所心願(臣)考古來人才拔之罪廢之中發其鬱憤之
氣者用之而無不效况浴之骨鯁血性尤為過人
國家用才必用此等乃實有濟使其蚤在西蜀操尺寸
之權豈肯如羅森輩之俛首從逆而竟不知忠義為
何物也哉近見吏科覆科臣劉沛先人才棄置可惜
一疏内稱郝浴並無冤枉似止就處浴之案議之尚
未就參浴之人議之也夫臣子立
朝各有本末即得罪亦各有本末當日參浴者三桂也
使三桂忠於我
朝始終恭順方在託以腹心盟兹帶礪浴不過一書生
耳若非
特恩賜還浴即老死徙所誰敢過而問之今三桂叛逆不
道天下無一人不恨三桂自無一人不憐浴浴按臣
也當三桂身居王爵手握兵柄之時因從封疆起見
不附其勢不畏其威三桂之所讐正
國家今日所當取何忍終棄之即浴果奪三桂之功為
已功將浴流徙二十年亦足以蔽其辜矣且浴服罪
以來頂戴
君恩甘貧讀古想其英年盛氣銷磨殆盡從此小用小效
大用大效(臣)敢以身為保浴不負(臣臣)豈敢負
皇上伏乞
皇上電覽郝浴再報封疆大計三報封疆大計緩策西南
一議急策西南一議並大兵廓地無期微臣濫賞非
分諸疏以觀其經濟請
勅部暫取郝浴引見以察其才品如果堪以效用然後用
之又(臣)所知魏允升直隸宣府進士原任江南常熟
縣知縣因入糧道公署面講運軍兑糧之弊該道怒其
佩刀揭參今革職(臣)知其體貌魁梧才華卓越其
淡泊之學術勇往之擔當更有可觀經緯兼長猷為
必著有用之器也至於允升與(臣)隔省非係一家亦
無世俗聮宗之事理合一併聲明統乞
勅部議覆施行
請蠲宣屬衝壓地糧疏于成龍
該(臣)看得宣府所屬西城與懷安蔚州等衛邊隅土
瘠逼近渾乾等河有水衝沙壓地畝小民包糧為累
經前撫(臣)金世德于康熙十四年十月内具疏請豁
部覆以歷年錢糧俱係報完不係未完拖欠仍令照
舊徵收在案但查糧從地出地既積荒而歷年錢糧
仍報全完者是皆小民竭盡脂膏以包賠者也自部
覆之後又歷五六年矣除有可墾者已陸續勸民墾
種外其實實衝壓不毛之地人力有所難施煢煢小
民包糧年久困苦益深漸至徵比不前催呼莫應在
地方各官莫不以考成關切而無術彌補屢以未完
開報矣前撫臣稔知其累苐以時值軍需孔亟數年
來未得即為覆請故于伏枕彌留之際猶惓倦以此
為未了之餘衷而遺疏乞蠲仰邀
聖德也(臣)復任後廣諮民瘼復檢閱舊案乃知宣屬窮黎
之累害莫過於包納荒糧是以檄行查勘兹據守道
參議董秉忠詳稱口北道李如桂公同廳衛各官逐
處勘明懷安衛實有水衝沙壓地一百九十一頃二
十一畝零蔚州衛實有水衝沙壓地三百一十八頃
二十三畝零西城實有水衝沙壓地三百四十三頃
六十畝零又東城地方亦有水衝沙壓之地緣從前
猶望水退沙消勉力墾種以完正賦是以十四年未
經開報乃年來衝壓益甚耕耨無期故官民激切呼
籲亦經口北道親詣勘明實有荒沙地九百五十五
頃二十九畝零取有該道廳衛印結并造冊呈送前
來(臣)思民之有地原藉所産以資生今地荒而糧存
不特無以資生而且以為害也邊徼窮黎綿力幾何
奚堪永遠包賠此數處之荒糧一日不除則數處之
民生一日不遂雖目今師旅未息需餉尚殷但逆氛
殄滅殆盡唯遺黔滇餘孽指日蕩平此後軍需似無
虞於不足而合計四處荒地本色糧不過三千餘石
銀僅一千餘兩免之則涓滴之損似無關於
國計而數千戶貧民得免包賠實受惠於無窮仰祈
皇上特沛洪恩准與豁免俟水乾沙退之日勸墾輸糧庶
荒邊僻壤之民永甦其累頂感
皇仁於生生世世矣除冊結送部外理合具
題伏乞
勅部議覆施行
請緩徵災邑房課疏于成龍
該(臣)看得正定府屬獲鹿井陘曲陽平山靈壽五縣
連年疊被災傷今歲復遭亢旱經(臣)將所被夏災委
員勘明分數具
題在案其應徵房税銀兩先因難以措納咨部俟麥熟
之後開徵今各縣咸稱房税緩俟麥熟開徵原望麥
收輸納今自春至夏亢旱異常麥無收獲災黎救死
不暇豈能責其完納房税詳請蠲免前來(臣)批守道
查議兹據該道參議董秉忠詳稱獲鹿等五縣連被
災荒今又二麥無收目下雖得雨澤止可佈種秋禾
救死將來此時正在青黃不接之際若按追徵房税
勢必流離散亡終無有濟(臣)查宣府被災地方房税
銀兩已蒙
皇恩免徵而獲鹿井陘等五縣災傷與宣府無異其房税
銀兩請俟二十一年徵收不過暫寬時日於税銀仍
可補徵而災黎實沾無窮之惠矣理合具
題伏乞
勅部議覆施行
敬陳
畿輔民情疏陸隴其
竊(臣)本外吏荷蒙
皇上拔置臺班苟有一得之愚皆當次第敷陳以仰佐
聖治之萬一顧(臣)官
畿輔者久知
畿輔之民情敢先為我
皇上陳之
畿輔邊山一帶土瘠民貧異於他方荒多熟少自昔而
然加以康熙十二年以後軍興緊急雜派繁多民困
滋甚豐年僅可支持一遇水旱流離萬狀幸數年以
來
皇上加意撫綏禁止私派不惜蠲賑鳩鵠之民得苟延殘
喘然以言乎家給人足則尚未也(臣)觀自古豐亨之
治皆非一日而成唐虞之世其初亦不免黎民阻饑
堯舜兢兢業業積久而後烝民乃粒漢自高惠而後
多方休養至於文景然後天下殷富唐之太宗日夜
講求治道至貞觀之末然後民食充足今天下平定
猶未久也而又疊遭水旱故雖
皇上之勤恤民𨼆而百姓猶未免於艱難無怪其然矣求
其殷富亦無他道惟在
皇上常持此勤恤之心期之以積久而勿責效於旦夕恩
已厚而不嫌其更厚心已周而不厭其更周則家給
人足之盛庶乎可望矣至於目前所當議者(臣)見上
年直隸荒旱實異尋常其被災各州縣内雖間有未
被災之處亦不過少有升合之獲差勝於被災者耳
初奉
上諭將二十八年及二十九年上半年錢糧盡行蠲免已
經撫(臣)出示曉諭後因部議分别被災州縣中有不
被災地畝不准概蠲百姓甚苦撫臣不得已題請秋
後帶徵地方得以粗安然雖今歲秋收稍稔既徵其
新又徵其舊(臣)恐非積貧之民所能堪也雖曰豐年
所入幾何穀價又賤其值無幾私債之迫索者衣服
之典當者已去其大半仰事俯育仍憂不足又可責
其兼完新舊之糧乎若非
皇上曲加垂恤(臣)恐地方有司惟知考成之是急不顧民
力之難勝甚非
皇上蠲免之初意此(臣)所目擊地方情形不敢不為
皇上陳之伏祈
睿鑒施行
請開河間府水田疏李光地
竊惟河間府昔稱九河下流近代因運河堤岸南北
横亘出海之口更窄其水自西南來者大水如漳滏
滹沱小水如大陸澤所受之水及正定諸山水皆合
流并勢由獻縣河間經青縣靜海以入於淀而與十
五河之水並出於西沽之一線源大末小勢易横流
是以直隸水道之宜講者惟河間為最(臣)近因修子
牙河及築大城河間獻縣等堤岸採摭見聞參考形
勢此一帶原屬窪下水鄉雖復歲治隄防但足補苴
萬一倘遇潰決仍付淹没非有變通之策終非永賴
之計查南方水田之法行之北方往往有效曩者涿
州水佔之田一畝鬻錢二百尚無售者後開為水田
一畝典銀十兩即今淀中浮居村莊歲收蒲稗菱藕
之利無旱暵之憂其資生未嘗減於高地也(臣)愚謂
靜海青縣上下一帶水居之民正宜以此利導之其
可興水田者教之栽秧插稻之法其難以成田者則
廣其蒲稗菱藕之利使民資水以為利則不患水之
為害矣至於獻縣交河等與正定接壤之處係鹽河
之上游若能修治溝洫雜興水田則水勢漸分將下
流之水勢亦日減是資水之利即以除水之害也然
舉行方始若非有熟識情形歷經試用之人使之實
心任事恐託之空言無禆
聖政查管河同知許天馥籍貫江南諳曉農事現居河職
源委周知前曾任文安知縣教民修治水田聞此數
年文安水田殆且半縣乞
皇上將許天馥特授河間府知府即令於職事之暇興舉
水利三年之後課其成效以為功過或有微績以廣
聖世愛養之方於萬一也伏乞
睿鑒施行
覆馬厰疏李光地
該(臣)看得八旗馬厰地畝(臣)先經與守道高必弘會
同各都統(臣)佟吉辛玉等分翼查勘復奉准部文稱
除二十二年丈過准其納糧地外將現今厰内開墾
地從何年開有無納糧行令查明等因隨檄守道仍
照原案清查除東翼馬厰餘地數目未經各都統查
明(臣)業咨准部覆另行扣限完結外其西翼正黃正
紅鑲紅鑲藍四旗厰内餘地原係(臣)同都統查清之
項(臣)專委河間府知府許天馥親查該府親至滄州
鹽山靜海青縣天津文安大城霸州武清楊村等各
州縣衛會同地方官細查餘地一項有現在水佔不
可開墾者又有從前無知愚人舍自己堿薄之田偷
墾餘地因無收穫旋抛者更有三十八年秋後搜掘
蝻種於蝻子生發之處遍地耕犁竟似開墾無人承
認者除此等地土外其可耕餘地河間府知府許天
馥因去年十二月内奉
旨耕過地畝馬厰無益馬匹能有幾日牧放已經耕種地
畝仍著給民耕種欽此該府遵布
皇恩勸民不必驚懼偷墾之罪投首認墾現在民人認墾
餘地三萬二百一十六晌零至部臣行查開墾情由
查無知愚民因自種糧地堿薄窪下舍自己之田偷
墾餘地原未多佔漏糧所當仰懇
皇恩寬小民從前開荒之罪使之各安耕種照前輸糧至
現今水佔及旋耕旋抛翻掘蝻種等地現今無人承
種容(臣)檄各該州縣相視有可耕者陸續召勸擇地
報墾照墾荒之例陞科目下轉盼東作除東旗查明
另題外應將西旗查出願耕餘地先行奏請使小民
及時興農以副
皇上憂恤黎民之至意者也再查正黃旗餘地今年四月
間(臣)准都統移送啓奏清摺開地係三萬四千五百
九十五晌零隨據地方官冊報地數相符續准戶部
咨開餘地係三萬七千三百二十五晌零今知府許
天馥查報地畝正與四月間都統移(臣)存案清檔及
地方官冊報數目符合又鑲紅旗餘地四月間都統
移送啓奏清摺開地係六萬五千六百七晌五畝隨
據地方官冊報餘地六萬六千五百七十九晌零續
准戶部咨開餘地六萬九千八百七十四晌今知府
許天馥查報地畝正與四月間地方官原報數目相
符此二旗餘地部咨所開數目與當日會文原奏及
地方官冊報少有不符(臣)已咨開戶部將都統原奏
清摺抄譯咨覆以便備細核對在案應俟查明之日
彙入本案完結除將已經認墾餘地花戶起科糧銀
細冊俟查造到日送部并將現在分别已墾未墾餘
地總冊咨部查核外理合具題伏乞
睿鑒施行
覆漳河分流疏李光地
(臣)等欽奉
皇上面諭漳河現在分流須令永久分流纔好若并而歸
運則與漕道有妨并歸子牙河則民田受害爾等再往
詳看來奏欽此(臣)等遵奉
諭旨查看得現在漳河分為四支一支自直隸大名府之
魏縣元城縣流至山東館陶縣地方歸衛入運一支
由直隸廣平縣至山東邱縣地方復分為二其一俗
呼老漳河自邱縣東北分流經直隸之威縣南宮棗
強景州武邑阜城交河等地方至青縣杜林木村與
完固口之支流合至鮑家嘴歸運又其一俗呼小漳
河亦自邱縣西北分流經直隸之鉅鹿廣宗平鄉至
寧晉與滏河會又經束鹿冀州與滹沱河會由衡水
至獻縣完固口復分為兩支一支自完固口流至青
縣會老漳河至鮑家嘴歸運一支經河間大城為子
牙河出王家口歸淀查漳河現在末流所分四支三
支歸運一支歸淀然歸運三支水勢頗弱其歸淀一
支水勢獨強約其水勢三支之水僅可以敵一支是
則此時漳水一半歸運一半歸淀運道既無難受之
虞子牙河亦得分殺之勢誠有如
聖諭所云者(臣)等竊觀此時水勢惟經寧晉冀州會滏河
滹沱河一支最為深通其歸館陶及青縣入運之兩
支水勢頗淺或恐將來淤塞(臣)等議得應令所經由
各地方官每年於水未發時分段挑濬(臣)等按季察
視務令此兩支俱疏通無滯以殺小漳河之勢如遇
水大時仍用挑水壩等法逼水分流庶幾北不至挾
滹沱以侵田南不至合衛河以害運(臣)等愚陋之識
未必有當伏乞
皇上訓誨指示遵行
請興直隸水利疏李光地
(臣)惟
畿輔荷蒙
聖慈濬河築堤蠲租除逋連年五穀洊登雖下窪之地俱
免湛溺白叟黃童無不歌謳
聖德竊繹今春
聖訓深慮天行難恃申飭(臣)等豫為之謀誠古帝王儆戒
無虞之盛心也(臣)惟屢豐者天心眷顧之常而備豫
者人事綢繆之責查北方土性往往苦旱為多然麥
穀黍豆之類原屬旱種稍得澆灌便獲收穫非若南
方純賴稻田必日日浸潤者比也直隸泉源甚衆隨
處可以通溝灌田若近河鄉地則又可築壩逼水引
渠廣溉至於無泉無河之處勸令民間鑿井亦足以
濟水利之窮再如正定府之隆平寧晉冀州順德府
之任縣廣宗鉅鹿廣平府之成安廣平肥鄉大名府
之内黃南樂濬縣等處又苦於地窪水多各有應修
應濬大小河道必并去水之害然後可以興水之利
也顧此興利大事必邀
聖諭下頒乃可鼓舞吏民課其成效中間更有旗民鄉紳
豪富之地故意阻格者又有接連鄰省地界愚民爭
執不容修濬者如係奉
旨事宜自然遵行不敢違撓又通溝鑿井修河等事雖出
民力然多有貧民開濬無資者敢乞
聖諭暫借道庫量行資給如借至十五萬以上則容(臣)等
三年捐俸補還十萬以下二年補還五萬以下本年
補還再查近
京處所通衢平野駝載所經不便多行開鑿至於各府
州縣窮鄉僻壤似皆可一例施行但事關通屬利病
(臣)愚陋之見恐無足採伏乞
聖明裁定謹題
廣平縣不可築堤疏李光地
恭惟
皇上念切民生修防水利近以永定河清河各處工完沿
河田畝漸次涸出復念廣平縣當漳水之衝其田土
多有被淹特差(臣)等察勘此誠已溺已饑之盛心也
(臣)等察勘得廣平縣係歷年積水所佔田地抛荒頗
多(臣)今親看得該縣東西水淹之地長六十里廣七
里俱生短雜蘆葦百姓歷年未能耕種經今道府縣
丈勘查明被淹田共二千一百四十一頃零但該縣
一帶土鬆河深從來漳河遷徙不定開河則旋淤築
堤則旋坍詢之鄉紳士民咸稱不可築堤且歷考漳
河經由之處所淹不過一縣如以前曲周肥鄉成安
等縣水淹地方今皆已涸出共成沃壤不過目前被
水之縣耕種維艱該地方官民惟有仰希
聖恩於被水鄉村暫除一年錢糧容其將就食近縣之民
招回墾種如明年河道遷流水勢消涸則所淹田畝
悉可耕種下年即行照舊起科如明年水勢未消則
仰乞
聖恩再蠲一年總以荒田墾種之年即為起科之限而一
邑數十鄉村之民可以稍蘇矣(臣)等愚昧所及伏乞
睿裁謹題
恭慶
景陵瑞芝疏李衛
欽惟
皇上
明作有為
惇大成裕
本道揆以昭法守府修事和
崇祖述而表憲章禮明樂備
九重樽俎久已靜夫堯衢
萬國共球莫不陳于禹甸祥麟威鳳近畿屢著其庥徵
景星慶雲遐方疊呈其瑞兆河清海晏史不勝書岐
穗嘉禾美難盡述兹蓋伏遇
聖祖仁皇帝
聖德神功蟠天際地
深仁至澤積厚流光
垂令緒於無疆千秋永式
肇貽謀於有道萬世為師我
皇上事事纘承念念繼述發政施令纖微必契於
聖心布誥敷詞模楷咸徵夫
祖訓
穹蒼昭格於大孝
祖考默會其精神在昔噶爾丹小醜陸梁
聖祖統六師而奏凱今兹準噶爾游魂飄忽
皇上舉一怒而安民諒彼螳臂當車不過逞鼠竊狗偷之
技見我龍驤整旅遂立成獸奔魚駭之形隻騎不歸
醜逆從兹而滅跡全軍無恙邊彝羣動其歡聲惟指
授皆出於
廟謨悉循
聖祖平定朔漠之方略斯呼吸上通於
帝座又錫
景陵特產瑞應之嘉祥一本挺生托靈根於白石四枝毓秀
煥異彩於紫霞左為抱而右為環蘭芽茁茁金其相
而玉其質瑞靄紛紛覩兹
眷佑之獨隆益頌
孝思之不匱(臣)幸際
昌期屢承
睿訓刻感
恩施之厚常懷敵愾之思聞大捷而欣忭非常聆瑞徵而
歡呼不已仰
武功之赫濯來會同於侯甸要荒景
文德之誕敷訖聲教於東西南朔矣正在繕疏間復據直
隸布政使司布政使王謩按察使司按察使竇啓瑛
會同具詳忱悃相同(臣)曷勝瞻
天仰
聖踴躍懽忭之至恭疏慶
賀伏乞
皇上睿鑒施行謹具題
聞
請留四路捕盜同知所轄兵丁疏李衛
該(臣)等會看得巡察順天等府臺臣黃祐條奏請裁
四路捕盜同知所轄兵丁歸營管理一案奉
旨黃祐所奏交與該督提酌議具奏欽此隨經轉行確查
核議去後兹據布按二司霸昌道會同議詳前來(臣)
等往還咨商公同酌議伏思事當謀始以慮終弊必
防微而杜漸方今
聖治光昭海宇寧謐直隸附近
京畿之處旗莊皆知守法宵小漸覺潛蹤劫案較前稍
減似乎捕盜兵丁可以無藉其力而不知從前設立
之時正值盜風甚熾之際
聖祖仁皇帝先據御史德珠等條奏令九卿會議題覆上厪
宸衷以並未確察事理根源詳加斟酌妥當
嚴綸申飭駁查覆奏前直隸撫臣于成龍亦有條陳一併交
與
廷議始定添設四路捕盜同知之例又奉
旨派出明白司員前往會同于成龍確議臨行復傳
諭旨指示機宜凡經四次詳議而後設此官守又經三次
題請而後定此兵額
睿謨遠大其慎其難固非輕舉而徑行者也嗣後萑苻漸
熄成效已著(臣)等再就近日事勢悉心籌畫環京各
邑雖設有八旗駐防星羅碁布但禁旅止資彈壓管
兵操練而外地方匪盜均無責成兼之各有五城及
别邑所轄犬牙相錯旗民雜居影射藏奸彼此掣肘
惟四路同知分轄二十六州縣督捕緝挐事權歸一
且東路駐劄通州運漕之糧艘彙集西路駐劄蘆溝
往來之商旅紛紜他如南路之黃村北路之沙河或
外府通衢或軍需要路地處衝繁逃旗奸宄易集其
不敢驟然進京者多潛藏於城外使無專司捕務之
兵弁隨同本官先時分散巡查遇警互相追捕而以
數十州縣之道路村莊俱責成於數名額設之捕役
欲期盜熄民安實有鞭長莫及况此四路同知之設
原令其躧緝勾擒與外省廳員止司司捕提比者有
間若盡去其爪牙豈足供夫臂指此其大勢之不可
裁併者也至於臺臣所稱兵丁同居一城遣之遠出
既慮滋事及地方被失未經分汛之兵無從查比得
以脱然事外等語查營汛防兵皆設於通衢大路其
四散村莊不能離汛遊巡惟四路弁兵平時皆分撥
各州縣於遠鄉僻壤訪緝巡查遇有某縣失事即立
限查挐逾期嚴比非因未曾分汛不為查比若慮其
滋事不使遠出則與設兵之意相左此條似毋容議
又稱四路兵丁並無副參等官訓練凡佈陣列營連
環鳥鎗之類皆在不習字識書辦占領錢糧百名中
復八九名等語查兵丁固在操演技藝而因事分設
如河兵防河捕兵緝盜各有專重當其事務稍閒未
嘗不加操練但恐日久懈弛應請嚴飭各該同知按
期訓練(臣)就近常加督率不時調驗使之弓馬優嫻
鳥鎗純熟即可禦盜緝兇佈陣列營人數既少尚非
所急未可因饐廢食遽行議裁至估餉造冊勢必需
人現在確查每路止三四名亦未如許濫糜糧餉又
稱各路營兵皆有護餉解犯差遣四路兵丁從不應
差勞逸不均等語查從前設立此兵原以佐州縣緝
捕所不及非為各營兵差遣分勞且其窮歷山陬分
巡道路隆冬盛暑晝夜奔馳與護餉解犯其勞正等
但兼轄既廣恐各同知一人耳目難周應再於馬戰
兵内考拔經制外委把總每路各一員分任督緝庶
無偷安之弊再所稱直隸營制皆係馬二步八獨四
路兵丁馬八步二亦屬虚糜等語查當日馬兵之額
經前撫臣于成龍三次題請加至八十名亦因各路
管轄州縣既多分遣遊巡之外猝遇匪盜竊發非藉
馬力不能窮追彼時事勢原不可少若就近日而論
盜案稍稀響馬劇賊多已斂跡止須將四路之馬各
裁二十匹共馬八十匹仍照原數留存步戰糧餉以
符馬六步四之數其所裁之馬(臣)等現於挑選邊兵
案内視有通省緊要營汛原額馬少之處酌量撥補
歸案另
題庶裒多益寡彼此有濟總之四路同知所屬州縣近
附
神京仰承
輦轂幅&KR0695;既廣管轄頗多建威銷萌貴先聲以昭護衛詰
奸捕盜在呼吸以應事機比之外省倍宜嚴肅從前
設立既經詳慎留之似覺有餘去之恐漏罅隙若規
目前之利不為經久之謀輕撤藩籬紛更成憲使日
後復欲圖維則不如仍循舊章之為得矣(臣)等知識
淺陋未能洞中機宜謹就愚見會同署提臣路振揚
合詞具
題伏乞
皇上睿鑒乾斷施行
敬陳地方控制事宜疏李衛
竊惟設官分職自應因地制宜更須隨時籌畫從前
直隸地方水利不修如遇夏秋驟雨山水陡發河流
泛溢田疇多淹没之虞家室有飄搖之患蒙
皇上念切痌瘝
特命賢王徧歷畿甸相度經營改設河道分為四局各任
督理工程責成既專宣防得法八年以後河流安軌
農功聿興淤墊漸已疏通規畫臻於美善今又特設
河臣二員總成於上印河各官趨事於下近日之各
河道較前逐漸不同事務稍簡則地方控制事宜似
又當因時斟酌而就近兼理者矣查各省錢穀刑名
俱隸藩臬二司總滙知府專責而必設守巡道數員
或統轄幾郡或專管一方者誠以幅&KR0695;既廣藩臬在
省事多路遠耳目難周知府賢否不一必得監司大
員分任巡查平時則寄以稽察督率之責設遇地方
貪吏虐民以及緩急事務則調度彈壓就近有人不
至臨時貽誤周章實為控制要圖今直隸以
畿輔重地州縣至一百四十餘處之多而守巡止有霸
昌口北二道霸昌自歸併通永所屬共轄二十六州
縣雖刑名分於四路同知而督緝之責與夫一應錢
糧出入銷算盤查俱由該道管理鞭長不及時多率
漏而口北道又止督催宣化一府錢糧其刑名緝捕
等事除張家口同知承審之案其餘俱非經管他如
天津河間南北要衝河海交滙官疲役玩盜熾民刁
保定正定永平地廣人繁旗民雜處邊關隘口是處
險要知府之上均無道員稽督而更有最切要者順
廣大三府為
畿南重鎮界連晉豫山左大名地勢孤懸開州以南疆
域寥曠閭井頗稀東明長垣錯處鄰封素稱盜藪此
郡習俗剽悍其形勢為自古用武要區
國初曾設督提駐劄又向有大名兵備道不但控制三
郡蓋以魏博邢洺為河東樞紐轉機𨼆然坐鎮犄角
其間實有深意(臣)自抵任以來稔知三府廣袤窵遠
無大員統攝久欲
奏請復設專道彈壓其間近又准巡察科臣帥念祖咨
札會商衆議僉同請將大名等
畿南三府復設一道駐劄原署照舊管理職掌事務此
外自正定直至天津皆係各河道所轄水利地方已
有規模此時情形與初辦事務繁簡不同可否將巡
道責成就近歸與各員兼管不須另設兩無歧誤一
轉移間於賢王經畫章程毫無更改而通省地方俱
得整頓且使各河道呼應更靈於工程大有裨益如
蒙
俞允則復設之大名兵備道應管轄大名順德廣平三府
現任之清河道應兼管保定正定二府并原分之直
隸五州各屬通永河道應兼管通薊遵化三州三河
武清寶坻寧河四縣及永平一府天津河道應兼管
河間天津二府以上三河道凡所轄地方巡道職掌
事宜俱歸各道兼理並請照例
欽頒傳勅換鑄關防以重職守其永定河道舊係專設分
司所管水利地方原隸霸昌道屬轄毋容歸并至清
河自苑家口以西各淀池直至
畿南諸河綿亘千有餘里且漳河夏秋水驟不能兼顧
恐致貽誤請將凡在大名道轄屬地方以内河道工
程悉歸大名道兼管庶可各得就近督率查勘防護
更為便益其大名兵備道關防並請添入水利管河
字樣以專責成再查直隸府州縣佐貳雖多大半皆
係河員不管地方之事即如在保定府駐劄者除理
事廳外止有總捕同知一員終年出差在署日少事
務繁劇惟餘知府一人實難分身兼辦每逢一時要
務差遣無可委用若非武弁能為之事甚費躊躇查
從前原有糧馬通判一員改設移駐通州理事不與
郡務請於保定府復設糧捕通判一員分任督緝差
查等事庶免周章又天津一府係新設地方自北至
南濱海沿河疆域遼闊府治駐劄極北州縣分佈東
南地遠途長勢難周到原設之糧捕通判近又經鹽
臣鄂禮
題請改為耑管鹽務移駐越支場雖將捕務歸併海防
河務同知兼理難以遙制應請復設糧捕通判一員
分駐滄州督理迤南各州縣捕務方無叢脞其餘河
間等屬運道一帶地方應酌量分派沿河丞倅就近
兼管稽察之處(臣)現於改設巡檢案内另行分晰核
題至大名道衙署尚存止須修葺保定通判舊署已改
為清河道衙門天津通判係移駐滄州俱應查給官
房改駐其道廳衙役等項悉照舊額合併聲明以上
事宜均關地方要務欽奉
諭旨著(臣)整頓吏治刻刻思維必分任有人而後得收指
臂之效惟是(臣)愚昧之見是否可行仰祈
聖明訓示欽遵(臣)謹具
題伏乞
皇上睿鑒勅部議覆施行(臣)未敢擅便謹題請
旨
敬請
欽定萬年鞏固章程疏李衛
伏惟易州
泰寧山天平峪乾坤毓秀川嶽鍾英恭建
萬年吉地(臣)於七月初四日敬詣瞻仰細度山水形勝龍
蟠鳳翥源遠流長左右迴環皆是天造地設前後拱
衛實如玉笏金城自廣昌分為三枝由插箭嶺高起
南來從浮圖峪盤旋東轉悉皆起伏聮綿有關風水
發脈(臣)職守封圻保護是所專司隨逐一履勘伏覩
萬年吉地來龍左右兩枝多係直隸所轄同屬一省保護
綿密惟廣昌至紫荆關易州延長一百九十里悉為
中枝龍身正脈轉係直晉兩省接界分管且浮圖峪
之東又有山西廣昌縣之草店橋等七村莊更在内
垣近障之中緊貼龍脈尤當敬謹保護今兩省各屬
未免彼此牽制呼應不靈且廣昌一邑南連唐縣北
接蔚州蔚縣東通易州三面環繞俱係插入直隸地
方從前亦係直隸武職防守又自縣治至晉省府屬
之大同三百六十里至山西省城七百餘里較之至
直省保定府止三百一十里至易州交界止三十五
里由縣到州城共一百九十里其為遠近相去逕庭
(臣)經由廣昌地方據鄉民紛紛具呈籲請就近改歸
直隸是會元氣於天垣合龍脈於地軸順民情於人
和一舉而三善備則廣昌一邑斷宜改歸直隸之為
便也(臣)愚以為易州既恭建
萬年吉地請陞為直隸州以保定府之淶水山西省之廣
昌共二縣改為州轄將浮圖峪以内原屬廣昌之草
店橋等村永遠歸於州界則東西拱衛左右聮屬體
統更覺整肅而保護風水萬福攸同垂之億禩而愈
隆矣至就晉省而論或以地方人民有關課額則普
天皆屬
王土移於晉而增於直同為
國家錢糧原無盈虧之别若欲彼此易換則兩省接壤
州縣非咽喉要隘之區即係隔越山關界限無可移
調惟查張家口同知所管口外納糧地畝沿邊七百
餘里包裹晉省大同之外離歸化城八十里方住田
土肥饒如同内地每年豐收接續開墾錢糧日見增
益此處在張家口同知所轄未免道路遙遠不無鞭
長難及之勢而於晉省則為必需之區現在鎮臣李
如栢奏請添設衛所前據口北道白石面稱即係此
一帶地方若可以之分歸山西就近管轄恭候
命下之後彼此差員劃定交界一轉移間兩省均屬有裨
愚昧之見是否可採(臣)謹恭摺具
奏請
旨伏乞
聖鑒欽定遵行謹
奏
相形勢以正經界疏李衛
該(臣)看得直屬正定一府原轄三十二州縣幅&KR0695;廣
闊事務殷繁前任督臣李維鈞因見山西分屬倣傚
以盤查倉庫路遠難周請改五州分治不為無見而
其中有矯枉過正者蓋泥於府屬之有五州必分而
為五殊不知形勢之偏全控制之遠近又不可一槩
而論也伏查
國家定鼎京師北控幽燕南屏保定以河間扼東路以
正定總西路撫有萬方宰制羣動天下都會朝貢奔
走者不出河間則出正定西南九省之衝正定實為
咽喉要鎮從前三十二城大小維持臂指承使雄關
環峙城郭恢閎股肱上郡氣象不同今自分隸以後
北止四十里南僅六十里即為府屬統轄所不及且
郡城東門十八里外即係晉州所屬地界肘腋之間
號令不行合之四隅缺其東面於形勢為未全於經
界為不正况所存止正定一縣附郭其餘皆西北沿
山簡僻之區地勢既狹賦額復少似於表裏河山保
障
畿南之義猶未相宜雖不必盡為更張而補偏救弊之
道誠不可以不為籌及也(臣)從前屢次出差經過其
地今復按圖稽考細詢輿情在阜平縣去府二百五
十里者猶仍舊轄若晉州及州屬之無極藁城二縣
定州屬之新樂縣俱去府治或五六十或八九十皆
在百里之間呼吸既通盤查極便且均係正定東北
二面地方似應將此四州縣仍歸府屬就近管轄則
四隅之形勢既全道里之遠近適中三輔要地防維
更得鞏固至定州為古中山地西擁太行東環瀛海
夙稱制勝之區洵宜仍分直隸州治但所轄之新樂
縣既歸府屬則該州止有曲陽一邑體制不稱查保
定府屬之深澤縣與定州東南接壤相去僅九十餘
里改屬定州亦為近便保定府原轄二十州縣前雖
曾請以淶水縣改隸易州今即再去深澤在保屬尚
有十七州縣已不為少而定州則西有曲陽東有深
澤控制其中形勢規模亦足相稱似此一轉移間誠
如古人所云地因其宜天運其施而王政惟時悉合
蕩平正直之軌度矣再查正定府屬之平山縣雖係
山僻之邑與晉省連界西北至五臺縣一百八十里
西至盂縣一百五十里皆係疊嶂層峰險峻深遠匪
類易於𨼆藏且平邑營治稻田三萬餘畝多係晉人
墾種往來雜遝與昔不同稽察尤當嚴密而縣治偏
在東南往返動須數日實有地方空闊鞭長莫及之
勢從前平邑下口村原設巡檢一員後經裁去今查
離城六十里之洪子店係五臺盂縣分道而來之總
滙民居稠密立有市集應請復設巡檢一員移駐此
地凡西北兩路交界處所責令稽查巡緝於地方更
為嚴密以上事宜(臣)復與布政使王謩按察使竇啓
瑛公同酌議相符如蒙
皇上俞允則各州縣止須改隸所屬刑名錢糧各照定例
統轄毋庸再有更動其晉州知州臧珣雖係直隸州
缺但年已望六過於忠厚僅堪供職毋庸改補表帥
之任至平山縣復設巡檢應請註為要缺選調咨部
補授所需官俸弓兵役食及給與衙署各項另容核
定咨部合併聲明粗淺之識是否有當(臣)謹具
題伏乞
皇上睿鑒勅部議覆施行(臣)未敢擅便謹題請
旨
欽頒
硃批諭旨恭謝
天恩疏李衛
欽惟
皇上
清明在躬
志氣如神
知周萬物而無遺
道濟天下而不過固已合唐虞三代之治以為治而超
邁堯舜禹湯文武於萬古者矣今蒙
皇上將歷年
硃批督撫各臣奏摺刊刻
頒賜(臣)跪讀之下有不勝其歡欣鼓舞而頫首心服者
伏思人之才識各有限量或偏於一隅或狃於常習
或僅計慮於目前或祗規為於小節惟
皇上聖度閎深
睿照高遠見微知著即始貫終凡為
指示所及悉皆遠大之深謀近可行於一日久可垂於萬
年極千百之思議以為萬全者而一經
聖明指導無不爽然若失非天下之至高其孰能與於此
且九州萬國之遙異俗殊方情偽百出
皇上端拱九重而於疆域之險易文武之控制鉅細精粗
坐照靡遺規畫措施纖悉必當非天下之至精其孰能
與於此夫事機之來恒伏於不可見昧者臨時而
罔覺明者亦偶測而未然惟
皇上於朕兆未萌形聲未著之時燭照數計若合符節非
天下之至神其孰能與於此至於諸臣之中氣稟各
異剛者每虞於銳進柔者或慮其因循有為矣或喜
事而紛更有守矣或褊小而矯激同官之意氣偶乖
先後之轍跡殊軌甚或彼此互相標榜是非易淆窮
其情實談何容易
皇上洞燭𨼆微因人而施由與求之進退就勇怯而分師
與商之過不及以中行為準辨曲直於微茫務折衷
於公正非天下之至明其孰能與於此知人則哲惟
帝其難苟非聖賢誰則無過
皇上於諸臣才品心術灼見底裏一事不能欺一語不能
飾小誤則為指點大過則加申飭許其改悔之路開
其遷善之門誘掖奬勸反覆啓迪不啻再三至於無
可如何而始行罷斥猶不忍於棄置凡能自知濯磨
者仍為錄用是以内外大小臣工無不激昂奮勵以
求自效非天下之至仁至知至勇其孰能與於此(臣)
前於每次
陛見侍直時曾蒙
皇上賜觀已發諸臣奏摺面承
聖訓不勝欽服今得盡讀全帙恍如窺見宮牆登泰岱之
高而羣峰皆為培塿臨河海之深而江湖悉屬細流
口不能形容其美善筆不能刻劃其精微惟有什襲
珍藏朝夕敬讀口誦心維身體力行以期於萬分中
稍得一二以報
皇上高厚洪恩於無斁耳理合恭疏具
題伏乞
皇上睿鑒施行謹具題
聞
請定經界疏李衛
竊惟州縣各有疆理文武管轄攸分京師為
畿甸重區向有五城御史及巡捕京營該管地方與州
縣互相交錯或地屬州縣而汛係京營或汛轄外營
而地為城屬即如長新店等處街屬城房後屬縣每
逢雨水道路泥濘往來阻滯而街非縣管呼應不靈
拱極城内數處管轄保甲難稽其他類此者賭匪潛
蹤彼此影射命盜發覺互相推諉不一而足近如北
城所轄黃土司沙河等處與昌平州村莊錯雜經臺
臣鍾衡條奏順天府尹臣陳世倕查勘而後分晰清
楚又如半壁店西南流水濠溝無名人被勒命案北
城與昌平州順義縣彼此交諉兩經委員會勘迄今
日久尚未定議即此兩案幾費周章更有近日旗莊
官查出昌平與延慶二州衛交界地方貼近邊牆之
茨梅等二十村莊地土在内務府當差而人民從無
州縣管轄名為夾空地方歷有年所似此近
畿要區豈容因循貽誤雖屢有條奏清查界址添設巡
檢終屬犬牙相錯難收實效至於曠野阡陌更復茫
無疆域(臣)愚以為自
圓明園南海淀以外凡附京城地方或議定以若干里
為度統歸五城及京營管轄將州縣及外營所管間
雜零星者俱改正歸併清楚或向係州縣外營管轄
者將附近五城所管錯雜地方亦一并撥歸州縣外
營分晰界限使内外文武各有責成不相混淆則匪
類無所影射潛蹤其於巡查緝捕事宜亦無牽制推
諉近京地方整肅不無裨益是否有當伏祈
聖鑒施行謹
奏
恭慶
景陵瑞芝四見疏李衛
(臣)聞王者孝格蒼穹則天華擷秀聖人德周后土斯
地寶呈祥萃彼四時之精蔚為三秀之瑞初見疊見
知有開而必先大書特書喜旋至而立應矧當四寅
合正之歲五花之瑞雪紛飃更於三軍奏凱之時九
莖之仙苗復茁瓊枝開處四昭靈象於
景陵鵷序傳來永慶昇平於
丹陛天人相感不爽錙銖前後同揆若合符契欽惟
聖祖仁皇帝
聖神文武
睿知聰明
咸五登三超古今而首出
蟠天際地合上下以同流
一十六字之心傳承先啓後
六十餘年之德化浹髓淪肌我
皇上
道協清寧
功成繼述
備中和位育之盛皇極建而庶績咸熙
大顯承謨烈之隆文教敷而武功丕振
至誠昭格言動默契於
天心
純孝感孚楷模敬承夫
祖訓天地之光華常旦宇宙之祥瑞駢臻捷奏西師兩階兆
干羽之舞年書大有萬方慶稌黍之多用是屢産金
英彰
孝思之不匱因而頻生瑤草昭
景福於無疆(臣)幸奉
恩綸隨班
慶祝仰邀
宣示端肅敬觀雲擁奇峰共嶽衡而分燦霞開瑞色合錦
繡以成章聳瓊樓玉闕之形附根靈石垂寶繖珠纓
之象托體仙葩或挺拔於一枝更盤旋於九曲高卑
合序若八絃之拱衛
神京左右聮輝似衆宿之迴環北極夫豈人巧所思議
實出天工之自然蓋
皇上本
聖祖之心君臨九有斯
上天以
聖祖之瑞貺答
一人理所固然事誠希有(臣)恭逢
泰運仰贊
乾符拜舞
彤墀快覩民安物阜颺言末簡式歌
德普恩洋伏願
至治光昌
大化翔洽
垂之史冊羣瞻地久天長
傳諸寰區共祝日升川至則茂蓂莢於堯殿合春秋冬
夏以凝庥儀鳳凰於虞廷統東西朔南而獻頌矣恭
疏慶
賀伏乞
皇上睿鑒施行謹具題
聞
恭謝
欽頒
聖祖仁皇帝
御製文集疏李衛
欽惟
聖祖仁皇帝
治邁唐虞
統傳洙泗
始終典學集千聖之大成
宥密單心懋百王而首出六十一年之
命令四海早已欽承億萬千載之
謨謀奕禩永昭法守仰瞻
睿藻議禮制度考文極倫物車書之盛伏讀
天章正德厚生利用集修和府事之勲彰文德而定武功悉
本
帝心之廣運亮天工而奠地軸舉由
宸慮之精詳自踐阼以至耄期無日不存誠而主敬歷
深宮以周蔀屋是處皆貫注而流通煌煌數萬言觸類引
伸總不外仁敬孝慈信兢兢七十載朝乾夕惕何一
非恭儉讓温良闡身心性命之精微滙萬殊而歸一
致窮象數方名之義藴暢九垓而泝八埏吟詠皆天
地之性情毫素悉智仁之流露温柔敦厚植百代之
鴻基愷悌慈祥固萬年之邦本豈若三墳八索尚邈
遠而難稽方諸禹鼎湯盤覺蒐羅之更博實生民所
未有洵宇宙之至文我
皇上
功隆繼述
法本憲章
運天縱之姿而纂承鴻緒
秉生知之質而博極羣書當問
安視膳之時已敬承夫
睿訓斯乘乾
御極之後咸率由於舊章默契淵源既
聖神之合德表章美善自先後之同揆編摩而卷帙珠聮
鉛槧而縑緗玉振分為四部若四序之時行彙成一
書彰
一人之制作允宜藏之金匱永為世法之珍何期下及微
臣亦荷
殊恩之錫瞻
宸章之璀璨恍從天際而來感
聖德之高深益慶人間希有畢生循誦莫窺微奥於語言
文字之間矢志遵循冀得分毫於身體力行之際從
此子孫世守共圖報
主之忱惟有什襲珍藏永作傳家之寶(臣)曷勝感戴理合
恭疏
奏謝
天恩伏乞
皇上睿鑒施行為此具本專差暫辦提塘蕭菁齎捧謹具
奏
聞
畿輔通志卷九十四
