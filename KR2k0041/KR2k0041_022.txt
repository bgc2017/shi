欽定四庫全書
畿輔通志卷二十二
川
保定府
清苑河在清苑縣南一名沈水源出雞距泉經縣
城南折而東北合徐河
北平縣有沈水東經其城又東南入徐水(水經注)
清苑縣因清苑河為名(太平寰宇記)
清苑河源出府西雞距泉亦名沈水(方輿紀要)
清苑河流經縣城南分流繞城為濠有東上東下
兩閘啟閉蓄洩天津賈舶直抵南城下(縣志)
雞距泉與一畝泉合流為清苑河由縣而東與徐
河合(輿圖)
徐河一名順水源出易州五迴嶺經滿城縣為大
冊河至安肅縣為徐河過清苑縣北折而東入安
州為依城河
徐水西出廣昌縣東南大嶺下嶺有五迴三源奇
發齊瀉一澗東流轉北逕北平縣漢光武追銅馬
五幡於北平破之順水即徐水之别名也東經蒲
城北又東逕清苑城與沈水合(水經注)
徐河發源易州五迴嶺流經滿城縣北一十里名
大冊河至安肅縣南四十里為徐河又經清苑縣
北十五里折而東達安州境(明一統志)
徐水自清苑縣流入與依城河合(安州志)
方順河在滿城南祈水下流也在完縣為曲逆河東
入滿城縣為方順河又東流至清苑縣為石橋河
與清苑河合
方順河在滿城縣南五十里其上源即完縣之祈
水也東流至縣境曰方順河又東經清苑縣南二
十里曰石橋河合於清苑河(方輿紀要)
奇邨河在滿城縣東即一畝東與雞距泉合流處
清苑河上流也以經奇邨故名
渝河在滿城縣西十五里
渝河發源易州嶺流徑縣西北伏流於地幾三十
里出為一畝泉書云水在地中曰渝(舊志)
曹河即曹水在安肅縣南二十五里源出曹河澤
由西釜山經縣東南至安州合於徐河
曹水西北出朔寧縣曹河澤東南流經北新城縣
故城南又東入於徐水(水經注)
曹河至新城縣西南與徐河合曰温義河(府志)
曲水河在安肅縣西四十里源出狼山與雹河合
沙河在定興縣西北亦曰遒闌河源出淶水縣平
樂山東經縣界入於巨馬河
沙河即遒闌河在淶水縣西十五里發源本縣平
樂山流至定興為沙河入拒馬河(陸隴其畿輔地圖記)
北河在定興縣南河陽渡巨馬沙易會流於此下
流為白溝河
河陽渡係淶易沙三水會流處俗曰北河(輿圖)
渾河在新城縣東三十里
渾河至順天府固安縣南分一枝入新城縣東轉
入霸州(輿圖)
琉璃河在新城縣東自涿州流入東合紫泉河
按舊志新城縣東有南里河即琉璃河支流也
舊止小溝明嘉靖中其溝自底突湧裂土成河
與運河相通
本朝康熙中琉璃河自涿州逕此流入紫泉河
紫泉河在新城縣東北源出縣西北十五里龍堂
村至縣十里合琉璃河又南入白溝河
斗門河在新城縣西源出縣西北李家營即宋何
承矩闢斗門興水利處由界河西溝東入高橋窪
界河在新城縣南巨馬河支流也流經縣南入定
興界與斗門河合又南入於白溝
白溝河在新城縣南巨馬易沙三水合流於定興
之河陽渡為白溝河南流至縣界東經容城縣至
雄縣城南東入茅兒灣達玉帶河其分流亦由容
城縣過雄縣西為黃灣河又折入新安合四角河
白溝河在新城縣南十里由定興縣南流來定興
河陽渡為淶易沙三河會流處俗名北河經容城
至雄縣南東流茅兒灣入玉帶河一支由容城縣
分流至雄縣西三里名黃灣河又經新安流入四
角河(輿圖)
白溝河自白溝店曲折而南五里為高橋又南十
五里為趙村橋又南十餘里為西槐村迤東七八
里至雄縣環城西南經瓦濟橋土人謂之清河又
東為亞谷橋又東為大陰橋又東迤南為柴禾淀
始與九河合流入茅兒灣(舊志)
白溝河自雄縣之古縣村西南逆流過新安縣之
大楊村入燒車淀亦與九河合流而東(新安縣志)
馬村河在新安縣西北自淶水縣巨馬河分流入
縣南合於白溝
馬村河本自巨馬分流由淶水縣東南境赤土社
經縣之馬村故名又東南流合於白溝(方輿紀要)
魚池河在新城縣東北十五里其水無源由交渠
鳴澤經倉上入縣東趙莊窪又龍灣河在縣東北
二十五里亦無源自河頭村平景孟良營溢入趙
莊窪
横河即古恒水在唐縣西南七十里源自曲陽縣
流入縣界合於唐河
恒水出常山曲陽縣東入滱水(尚書正義)
横河源出曲陽縣龍泉鎮東徑十八渡與唐河合
即古恒水也(舊志)
唐河在唐縣西南即滱水也源出山西大同府靈
邱縣流入倒馬關經完縣西北又南入唐縣界又
東南入慶都過曲陽定州至祁州三岔口與滋沙
二河合
滱水出代郡靈邱縣高氏山(水經)
滱水東逕倒馬關又東逕唐縣故城俗亦謂之唐
水(水經注)
唐河在唐縣西一百五十步在慶都縣西南四十
二里(元和志)
景德元年北面都鈐轄閻承翰自嘉山東引唐河
至定州(宋史河渠志)
唐河在縣西北七十里即滱水也南入唐縣界(完縣
志)
唐河舊在縣西南二十里折而東經縣南十里其
後决而南趨自符城以東瀆為沙川十餘里(唐縣志)
唐河在縣南自唐縣流入(慶都縣志)
唐河在州南十五里自定州流入至州東與沙滋
二河合曰三岔口(祁州志)
灣里河在唐縣西北四十里源出縣西北蔡莊北
山流經灣里長店至大洋社注於唐河
放水河在唐縣東北源出石臼泉流經完縣入方
順河
唐縣東北三十里有石臼泉流為放水河至完縣
界合五雲泉入方順河(輿圖)
龍塘河在博野縣南相傳有龍自七公河順流蕩
其地通於蟾河
蟾河在博野縣東南二十五里滱滋沙三水合流
至縣境為蟾河入蠡縣為楊村河
滱滋沙三水自祁州三岔口合流至博野縣名蟾
河(陸隴其畿輔地圖記)
清水河在慶都縣西
清水河在慶都縣西一里經縣南東二里合於龍
泉河(方輿紀要)
龍泉河在慶都縣西北平地湧泉滙而為河與清
水河合入唐河
慶都縣西三里有堅功泉又西一里有西堤泉又
縣西南有沈家泉湧魚泉俱平地湧出合為龍泉
河其下流滙於唐河(方輿紀要)
壩龍河在慶都縣西南五里東北流七里合於清
水河
護城河在慶都縣南門外發源城東九泉流至清
苑縣楊城村入方順河
楊村河在蠡縣南十里滋沙滱三水下流也自祁
州經博野縣流入縣界北至高陽曰布裏河
楊村河在蠡縣南滋河沙河唐河之水自祁州合流經
博野縣入縣界為楊村河又北經玉田渚口入高
陽縣境(方輿紀要)
泔河在蠡縣東二十里楊村河支流也下流亦入
高陽界又縣西舊有小陳河源出慶都東北流入
安州今淤
黃灣河在雄縣西三里白溝分流也(詳白溝河)
高陽河在雄縣南二十里上流即新安縣之猪龍
河入縣界為高陽河由蓮花淀入四角河
雄河在雄縣南三里自安州易水即依城河分流
周環縣城經瓦濟門東下即護城河也亦曰瓦濟
河又閘河在縣南五里相傳為宋楊延昭運糧河
派河一曰沙河在祁州西南自定州流入與滱滋
二水合流沙水即派河源出山西由定流入祁州
三岔口與滱滋二水合(輿圖)
滋河一名澬河在深澤縣西北八里源出山西流
經正定府自無極縣流入縣界又東北入祁州合
滱沙二水
滋河源出山西流經正定府境内自無極縣流入
縣界(方輿紀要)
滋河在縣西十里上自正定府無極縣流入下流
至祁州三岔口合滱沙二水(輿圖)
滹沱河在束鹿縣西南四十里自晉州流入又東
入深冀二州界
滹沱河在縣南二十五里上自晉州流入經縣南
下流入冀合滏漳二河(輿圖)
滹沱自晉州東七十至東鹿縣
本朝順治十二年自晉州境内寨子村决入縣境百尺
口歸清水河康熙五年復自晉州决入分爲五道
一由縣彭六左劉家莊西一由縣漢口村俱流入
冀州境歸清水河一由縣傾井村一由縣張岔口
村一由縣棗營村俱流入深州境歸清水河(束鹿縣志)
按漢書注滹沱水經深澤縣東南寰宇記河在
高陽縣東北二十里是昔時高陽深澤之境皆
河所經也今徙而南在束鹿晉冀之間衝嚙為
甚
鴉兒河在束鹿縣南十里滹沱分流也舊自縣東
北達博野縣合於唐河後東入深州界仍合於滹
沱今滹沱南徙河亦漸淤
依城河在安州北卽徐曹諸水下流也東入新安
為長流河
依城河在安州北關外上流卽徐河一畝泉方順
河諸水下流入新安長流河(輿圖)
按水經注滱水東北逕依城北世謂之依城河
則以滱水為依城河而方輿紀要云安州爲九
河下流九河者徐曹方順一畝(卽清苑河)滋沙滱鴉
兒與州之易水合而為九河是又以易水為依
城河今攷輿圖唯徐河自清苑合曹及方順一
畝諸水達州界為依城河其滱滋沙三水合於
祁州由博野高陽入猪龍河其鴉兒河則舊自
滹沱分流入滱今滹沱南徙鴉兒故道亦淤
邱家道口河在安州東南三十里自高陽馬家河
分流經州界下流入白洋淀
淘河在安州東南依城河之分支也
淘河易水東出之别名也宋人以塘泊為邊備往
往疏濬以防淤澱故沿邊諸水皆曰淘河(方輿紀要)
布裏河在高陽縣東二十里本馬家河上流卽蠡
縣之楊村河東入新安為猪龍河
按舊志馬家河在縣東卽蠡縣楊村河下流也
上承滱滋沙三水舊自蠡縣東入河間明正德
中自蠡縣北决入縣界瀦為淀又東北入安州
界嗣後時有决溢天啓中决入布裏愚地等村
故又曰布裏河
本朝康熙初復由布裏東决合猪龍河
高河在高陽縣東二十五里舊自蠡縣流入縣界
會猪龍河今淤又縣西南六里舊有運河相傳為
宋時轉餉處今亦淤
猪龍河在新安縣南六十里即高陽之馬家河也
流入雄縣為高陽河
高陽故城東龍化村是猪龍河也俗傳顓頊時有
猪化龍而成是河故名(名勝志)
長流河一名長溝河在新安縣西南五里其上流
有二皆自安州來一曰依城河(即徐水)一曰雹河(卽南
易水)至縣界合流曰長流河東南入四角河
長流河一名長溝河在新安縣西南五里(方輿紀要)
徐水至安州為依城河至新安合雹水為長流河
四角河一接新安之長流河(陸隴其畿輔地圖記)
按眀統志長流河源自雹水在縣西五里又温
義河源自徐河在縣西南八里南與長流河合
蓋依城河入新安亦名温義至合雹河則總名
長流也
三岔河在新安縣南八里上接温義下達四股南
通猪龍故名
四股河亦名四殳河在新安縣東南十五里上納
長流河下達於任邱之四角河
四殳河上承温義中流為殳一通王家寨一通寨
南一通店頭一通四角河相傳元至正時鑿(保定府志)
梁頭河在新安縣南三里自長流河分流下達於
雄縣之瓦濟河
縣南三里有梁頭河明景泰間䟽長流河引流自
城西南隅過南門至東門外三里末流達於瓦濟
河(方輿紀要)
稠河在新安縣東六里一名試牛河亦長流河之
支也
魚水在滿城縣西南
魚水出北平縣西南魚山東流注於浦水(水經注)
南昌水在安肅縣西
南昌水東流過梁門去縣西二十里引為陂塘以
漑民田(輿地志)
馬溺水在唐縣西
馬溺水出上曲陽城東北東流注於滱(水經注)
鴻上水在唐縣西北
滱水東流鴻上關於是左納鴻上水水出近溪東
流注於滱(水經注)
祈水卽南濡古曰曲逆水在完縣西南源出伊祈
山曲折東流入滿城縣為方順河
濡水出蒲隂縣西枉渚迴湍率多曲復亦謂之曲
逆水也(水經注)
濡水今謂之祈水出伊祈山曲折東流經縣南又
東經滿城為方順河(完縣志)
五靈水在完縣西二十里一名五雲泉源出大蒐
山五竅如龍流至縣西南十里合祈水
九流水在完縣西二十里發源伊祈山平地九泉
淺而不竭又店頭水在縣西三十里二水並合五
雲泉入祈水
蒲水源出完縣西北三十里東南流合祈水
蒲水出蒲陽山東南流經蒲陰縣故城北東入濡
(水經注)
蒲水發源縣西北三十里道務村流縣北又東流
至曲逆故城東南與曲逆水合(舊志)
按水經注有蘇水出曲逆縣西南近山東北流
與蒲水並入於濡今源流無攷
博水在完縣東南
博水在完縣東南水經注博水出望都縣其流旋
伏旋見經陽城縣散為澤瀦是為陽城淀下流注
於唐河今源流多淤(方輿紀要)
唐池在唐縣西南
唐縣城西有一水導源盧奴縣之西北泉湧而出
東流至唐城西北隅堨而為湖俗謂之唐池蓮荷
被水勝遊多萃其上(水經注)
龍池在完縣北四十里其水可灌漑居民便之
海子淀在新城縣東三十五里受紫泉斗門兩窪
之水舊有小溝䟽淀東注淺狹易淤又黑洋淀在
縣東南五十里
牙家港在安州西北三里與朱家港白洋淀接
茅兒灣在雄縣東四十里上接紫禾淀下通保定
縣玉帶河為諸水經流要口
陽城淀在慶都東南今湮
博水至陽城縣散為澤渚世謂之陽城淀(水經注)
陽城淀在望都縣東南(元和志)
馬務淀亦名馬草淀在雄縣東三十里又蒼耳淀
綠鬚淀亦在雄縣境
紫禾淀在雄縣東南十里白溝長流高陽諸河胥
滙於此
蓮花淀在雄縣西南十里新安高陽諸水所滙也
相近有石臼淀又縣西十里有留通淀燒車淀皆
方二十餘里
臺河淀在雄縣北又縣北有襄子淀接新城界又
縣東南有五官淀接任邱縣界
劉家淀在安州西二十里石橋一畝諸水所滙也
北流接依城河又菱子淀在州東三十里自唐滋
沙三河分流入白洋淀
大澇淀在高陽縣東馬家河所瀦也周圍二十里
又縣西南十里有延福淀接蠡縣界又縣東北有
馬棚淀宋監馬棚牧地也
白洋淀在新安縣南二十里周六十餘里南高陽
西安州東任邱北新安四處環之而新安十數村
居其中
白洋淀安州高陽任邱新安諸水俱滙流於此下
達四角河(輿圖)
雜淀在新安縣西五里又縣南有杜家淀縣東有
鴨圈淀楊家淀王家淀皆與白洋淀相通
按舊志雜淀爲雹河蘆草灣水所瀦蘆草灣乃
九河外水其外更猛於九河蓋九河有道可循
此則四散瀰漫也
大溵淀在新安縣西北五里卽古大渥澱也
本朝雍正四年疏渠洩水營田數千頃為膏膄之地
渥水上承二陂於容城縣東南謂之大渥澱小渥
澱水南流注易水謂之渥同口(水經注)
殷家淀在新安縣東三里卽小渥澱也
督亢陂在新安縣界
梁門陂在安肅縣北
易水東分為梁門陂陂水北接范陽陂(水經注)
范陽陂在定興縣南
范陽陂在范陽城西十里方一十五里俗亦謂之
鹽臺陂(水經注)
縣西南五十里閻臺之西有狼兒淀地形窪下郎
山之水渚焉蓋卽古鹽臺陂(舊志)
邊吳泊在安州西南亦曰邊吳淀今湮
邊吳泊亦曰邊吳淀九河合流溢而為泊城南舊
有邊吳塔又有古堤在州城北東自邊吳村而下
接雄縣南自板橋而下接蠡縣皆以防九河之决
溢今廢(方輿紀要)
廣利渠在唐縣西南金太和六年所開引唐水灌
田數千畝又導而東以漑隣邑明萬歴中知縣楊
一桂復浚之建九閘以時蓄洩又於雹水村架木
為槽以過水號為騰橋凡濬渠七十里歴村落三
十有八分析閘渠二十有五漑田無算
黃黑泉與龍泉水合流遶為城濠隆冬不冰人謂
其中有温泉云(名勝志)
黃溝窪在清苑縣東一畝石橋諸水所瀦也又草
橋窪史家窪亦在縣東
高橋窪在新城縣南二十里高橋河故道也水集
為患相近有泗莊東西窪與高橋相連
冷水溝在滿城縣東十五里發源賈村東下流漸
盛可引以灌漑南流會於清苑河
柳灣卽蘆草灣在安肅縣東北十里宋遼分界處
柳灘在安州東南三十里白洋淀西堤與浦口趙
口陶口相連
龍潭有二一在高陽縣東南四十里一在高陽縣
南二里沙窩
一畝泉在府西三十里一名尚泉其流與雞距泉
合
雞距泉亦在府西三十里泉水噴流狀似雞距與
一畝泉合
按明統志及方輿紀要元張柔作新渠鑿西城
以入水水循市東行轉北别為東流垂及東城
又折而西雙流交貫由北水門而出是卽清苑
河上流也今清苑河繞城東轉市河久廢
浴丹泉在唐縣葛洪山後相傳為葛洪浴丹處
曲家泉在慶都縣西半里東流直入隍中又縣西
有湧魚西堤諸泉(詳龍泉河)
黃黑泉在慶都縣北里許二泉相去僅十餘步其
色分明不溷
古溝在容城縣北門外其西有村名曰溝西白河
水溢逕村西直抵城下由溝北洩東入新安白洋
淀
啞溝在完縣西北由唐縣孤山流逕縣界又東北
入完縣界今湮
蘭溝在定興縣東南四十里相傳范陽有五溝青
白藍紅黃此卽藍溝也青溝在清苑縣東
雙井在府治西二井並鑿相離尺許一苦一甘
聖井在定興縣固城鎮
固城鎮土井泛溢為民患元總管萬戸張柔淘井
獲大士像有淨水瓶一至今泉雖溢不踰其限因
名聖井(名勝志)
善利井在唐縣西一名天王井
八角井在深澤縣西一名龍泉井大旱不竭
靈井在唐縣西北
靈井隋圖經云唐縣中山城西北有一大井俗呼
趨母井昔云醇酧千日即井水所醖後以石蓋之
人不敢開齊刺史博陵崔濟欲開之有雲霧隱起
即蔽之(寰宇記)
傾井在束鹿縣西南明統志云漢光武師行過此
渴甚井自傾不煩綆溢居人以䋲測之水隨欹側
為淺深
河間府
衛河卽運河自山東武城縣經恩縣境入本府故
城縣南繞城而東入山東德州界又東北逕本府
景州東又東北逕吳橋縣西又東北逕東光縣西
又東北逕交河縣東又東北逕泊頭鎮入天津府
南皮縣界(按衛河卽古清河隋永濟渠也詳見大名府志)
故城縣衛河在城南自山東武城縣北流逕恩縣
境入縣界繞城而東入德州界景州河在州東
十里自德州流入又東北逕吳橋縣境入東光縣
界吳橋縣河在縣西三十里與德州接界東
光縣河在縣西三里東北入南皮境(方輿紀要)
故城縣河道北自恩縣界起南至武城縣界止計
長一十六里景州河道西岸北自吳橋縣界起
南至山東德州界止計程二十四里吳橋縣河
道北自東光縣界起西岸南至景州界止東岸南
至山東德州界止計程四十二里東光縣河道
西岸北自交河縣界起東岸北自南皮縣界起南
至吳橋縣界止計程六十里交河縣河道北自天
津衛界起南至東光縣界止計長八十二里(治河要覽)
滹沱河其上流合漳滏諸水亦謂之胡盧河自深
州武強縣流至獻縣城南曰完固口分而為二一
西南由單家橋入交河縣又東至青縣鮑家嘴入
衛河一西北由臧家橋至河間縣龍華橋又北逕
順天府大城縣為子牙河歸三角淀
滹沱偕漳滏諸流共由武強入獻縣完固口復為
兩支一由西南入單家橋至鮑家嘴歸運一由西
北入臧家橋歴河間大城為子牙河出王家口歸
淀(許汝霖北河聖功頌序)
漳滏合流至冀州與滹沱合至獻縣分而為二一
由單家橋六十里至淮鎮又四十里至高川俱獻
縣境又六十里至滄州之杜梨木又五十里至交
河縣界又二十里至青縣入運河一由臧家橋六
十里至河間縣之沙河橋又六十里至河間縣之
龍花橋又六十里至大城縣為子牙河(磁州志)
漳河此自山東邱縣東北行之一支所謂老漳河
也由冀州棗強縣流經故城縣西又東北經景州
之北阜城縣之東與冀州武邑縣連界又東北逕
交河縣南又東北入天津府青縣界(詳廣平府)
劉麟河在阜城縣北七里北接冀州棗強縣之索
盧河東至交河縣合於漳河
阜城縣劉麟河在縣北七里劉豫阜城人也其子
麟嘗渡此而名有黃瀘河自冀州棗強縣東北來
注之入交河縣界注於洚河交河縣洚河在縣
南五里即阜城縣之漳河(方輿紀要)
四角河在任邱縣西北五十七里其北接高陽河
卽沙滋滱三水下流也自保定府之祁州博野蠡
縣高陽新安至雄縣由蓮花淀而入其西接長流
河卽徐雹諸水下流也自保定府之安州新安由
四殳河而入其南接白溝河之支流自保定府之
容城縣分岔歴雄縣新安由燒車淀而入三河合
流而東過趙北口由柴禾淀入順天府保定縣界
為玉帶河
鏡河在任邱縣南舊時滋沙滱諸水溢於肅寧縣
境為中堡河又東為玉帶河入任縣界為鏡河又
東北入蓮花淀今多淤塞
肅寧縣中堡河在縣東北三十里保定府蠡縣以
東高陽以南之水溢入縣境為中堡河又東分流
為玉帶河任邱縣境河上源卽肅寧之玉帶河
也流經縣南八里又北至縣南三里會蓮花泊(方輿
紀要)
按保定河間二府舊志滋沙滱之水舊自蠡縣
引流而東歴肅寧之五千淀而達於雄縣之瓦
濟河中堡玉帶二河皆其經流處也後自蠡縣
北入高陽歴新安雄縣而出任邱之趙北口於
是故道多湮而玉帶河之名亦移於順天府之
保定縣矣
清河在交河縣西二十五里漳水支流也自縣西
南界北流逕富莊驛又東逕縣東北六十里張家
橋又東五里散流入於滹沱俗名清頭河亦名運
糧河相傳五代梁時趙王鎔於此運糧以餉晉師
故名又李村河俗名土河亦自漳水分流經縣東
北四十里李村橋又東合於清河
倒流河在交河縣東北九十里縣東境之水滙流
於此西行四十里注於滹沱故曰倒流亦名蔡河
平成河在交河縣東北八十里一名陽氣寺古河
蛤螺河在交河縣北二十五里下流入滹沱河
土河在寧津縣南二十五里其上流自山東德州
逕德平縣西北流入境内相傳卽古篤馬河水經
篤馬河東北逕般縣故城西漢般縣在今德平之
北正寧津南界也又東流入山東樂陵縣界又有
遲河流河俱在縣東四十里至楊盤店西入於土
河謂之三渡口
谷家河在寧津縣北二十里其上源卽吳橋縣之
龍灣也東流逕縣界又東入於土河
夾河在吳橋縣東北十五里二水中分故名
索盧河一名黃瀘河亦名枯河在故城西南五十
里南經冀州棗強縣界又北入阜城縣劉麟河其
水無源數年一至遇泛濫則波濤洶湧從流而下
旱轍涸民播種其中收穫倍利或曰卽衛河之支
流也
大河故道在府境
按西漢以前大河由景州而入吳橋水經大河
故瀆北逕蓨縣故城東又北逕安陵縣西蓨縣
即景州安陵今吳橋縣之安陵鄉也自是而東
則合漳水而歴東光縣界水經注大河故瀆東
北至東光縣故城西而北與漳水合東光故城
在今縣東過此而北則合衛河而歴滄州界水
經注衡漳東北入清河謂之合口今滄州西有
合口鎮卽其處也東漢以後河由千乘入海故
道遂為漳衞所占至宋仁宗時河復由此宋史
河渠志皇祐元年河合永濟渠註乾寧軍入海
謂之北流永濟渠卽衛河乾寧軍卽青縣今故
城景州吳橋交河東光諸州縣界中衛河所經
皆宋時大河北流之道也又河渠志熙寧元年
河溢樂壽埽樂壽今獻縣也元豐五年河溢阜
城下埽二邑去衛甚遠而亦被河之患者蓋其
時河流横決南合於衛北又溢於漳也至金明
昌五年河決陽武東注壽張而瀛滄之界不復
有黃河矣
鳴犢河故道在景州西南
元帝永光五年河決清河靈鳴犢口(漢書溝洫志)
河水自靈縣别出為鳴犢河東逕鄃縣城北東北
合大河故瀆(水經注)
張甲河故道在景州故城界
張甲右瀆東北逕廣川縣故城西又東逕棘津亭
南又東北至蓚縣東會清河(水經注)
屯氏北瀆在寧津縣界
屯氏别河北瀆東逕重平縣故城南(水經)
滱水舊瀆在河間任邱二縣界
滱水東北逕依城北卽古葛城也又東北逕阿縣
故城東又東北至長城注於易(水經注)
滱水在府城西自安州高陽流經此又北流入任
邱縣界合於易水(方輿紀要)
高河舊瀆在河間縣西南交河縣西北
高河自高陽縣流入府境東南流至交河縣合於
滹沱眀志交河縣以高河滹沱合流而名(方輿紀要)
易水舊瀆在任邱縣西北
易水自易縣東逕鄚縣故城北又東至文安(水經注)
易水在鄚縣北三十里東入文安界合滹沱(寰宇記)
濡水舊瀆在任邱縣西北
濡水自高陽東北至鄚入易(春秋杜預註)
濡水歴安州届高陽關過鄚州(任邱縣舊志)
白洋淀在任邱縣西北五十里關城村與安州高
陽新安接界衆流所滙深廣四通芰荷交匝望之
如江湖焉又凡察淀在縣西北三十里前堂後堂
二淀俱在縣西北四十里北花淀在縣西北四十
二里池魚絲窩二淀俱在縣西北五十里光淀在
縣西北五十里龍王淀在縣西北六十里
洋東五千二淀俱在肅寧縣東南三十里舊時鐵燈
竿諸水散流所滙今湮
五官淀舊名武溘淀在任邱縣東北三十五里舊
時鐵燈竿之水由此而東入於柴禾淀今湮又三
滸淀在縣東北十三里今亦淤
掘鯉淀在任邱縣北
掘鯉淀在鄚縣北二十里俗名掘柳淀(寰宇記)
狐狸淀在任邱縣西北
淀中有蒲柳多葭葦(寰宇記)
蓮花泊在任邱縣南三里荷香十里柳陰交匝為
邑勝地又齊家泊亦在縣城南
古長豐渠有二皆在河間縣
瀛州河間西北百里有長豐渠貞觀二十一年刺
史朱潭開又西南五里亦有長豐渠開元二十五
年刺史盧暉自東城平舒引滹沱東入淇通漕漑
田五百餘頃(唐書地理志)
通利渠在任邱縣南五里亦名魚君陂唐開元四
年縣令魚思賢開以洩淀水得地二百餘頃
永清渠在東光縣西其深莫測漸平
沙溪在故城縣西北二十五里一名南河其水無
源秋雨後一望汪洋春至即涸
孟港亦名柳行港在故城縣東二里漳水決入處
也自縣北達景州西為青草河又東北注於千頃
窪
龍灣在吳橋縣東二十里淺深斷續流衍東注寧
津縣為谷家河
房淵在獻縣北寰宇記樂壽縣房淵方三百里今
湮
張大窪在交河縣東三十里爲鍾水之處明萬歴
十七年知縣馬中良開溝五道以通絳河窪旁之
田始無水患又達達窪在縣東北七十里又窪東
窪在縣東北九十里
千頃窪在景州東北三十里其地卑衍舊為鍾水
處
明宣德中大河北決自德州潰入境内知州劉深
開渠導入此窪水患遂息(方輿紀要)
白草窪在吳橋縣西南三十里又曹家窪在城西
十里梅家窪在城東北三十里
五龍潭在任邱縣北十里春夏不溢秋冬不竭又
白龍潭在縣西十八里
龍潭在寧津縣西北三十里水深莫測相傳有龍
窟故名
百道口在府城西南
河間縣大廉陂下注滹沱其決入之處謂之百道
口(寰宇記)
鐵燈竿故瀆在府西南
府境有鐵燈竿水其上流自武強饒陽之境滙漳
河滹沱諸流又北接博野蠡縣沙滱諸河下流瀦
為陂池紆迴散澷經府境而北通靜海直沽以達
海其支流環繞郡城每遇夏秋水發一望無際(方輿
紀要)
靳河故瀆在東光縣南二十里唐開元中開今湮
完固口在獻縣西南十八里滹沱偕漳滏諸流至
此分為二支一西南歸運一西北為子牙河(詳前滹沱)
趙北口在任邱縣北五十里亦曰趙堡口衆水所
滙中駕長橋通南北孔道
下口在東光縣北二十里
衛河有大小龍灣縈迴而下經縣北二十里其地
名下口(方輿紀要)
福井在河間縣治西南相傳為唐大歴中鑿明正
德時湮塞後縣尹牛象坤尋故址復濬因名其地
曰福井巷有任彦蘖碑記
天津府
衛河卽運河自河間府交河縣流逕南皮縣西又
東北逕滄州城西又東北逕青縣南合滹沱河又
東北逕靜海縣又東北逕天津縣北又東與白河
會三岔河
南皮縣衛河在縣西二十里與交河縣接界滄
州河在城西其上游自南皮縣流入又東北入興
濟縣界青縣河在城東一里自興濟縣流入境
合滹沱河靜海縣河在縣城西北自青縣合滹
沱河流入境至小直沽與白河會(方輿紀要)
天津運河北自武清縣交界三岔河起南至東岸
南皮縣西岸交河縣東止歴天津靜海青縣滄州
共計程三百四十五里(治河要覽)
滹沱河自河間府獻縣分流經交河縣抵青縣南
七十里杜林鎮與漳河會
漳河亦自河間府交河縣來至杜林鎮與滹沱合
流至青縣南二里鮑家嘴合於衞河其合處曰岔
河口亦曰汊河口水勢洶湧闊數十丈
按滹沱自獻縣分流一由大城為子牙河卽漢
志所云從河東至文安入海者此正流也一至
青縣杜林鎮合漳河卽水經注所云衡漳東北
左會滹沱别河故瀆謂之合口者此支流也近
志以子牙為滹沱之别支而杜林鎮之别瀆反
謂之正流誤矣漳河自山東邱縣分流一北行
至冀州合滹沱所謂新漳河也一東行至青縣
合滹沱所謂老漳河也滹沱衝嚙於恒晉至冀
州合漳而渾濤益怒蓋水之勢合則猛也漳河
潰溢於洺瀛至青縣合滹沱而安行赴海蓋水
之性就下而順也昔禹播九河於大陸之北而
同逆河於渤碣之間因地宜亦順水性也
三岔河在天津縣東北本名三汊口亦名三汊沽
衞河西南自靜海來逕縣北而東其流濁白河西北
自順天府武清縣來亦逕縣北而東其流清各流
至縣東北二百步許而合流謂之三岔河又東南
出直沽注於海
減水河有二一自順天府武清縣楊村北流至天
津縣東南張家嘴入直沽此洩潞河之水者也
一自滄州南流至天津縣大直沽渡入直沽此洩
衞河之水者也
清河在青縣西南五十里其相近又有湛河泗河
共三河皆無源為交河縣雨潦洩水之渠北至&KR1166;
河口南二十里魚兒莊注於南淀
黑龍港河在青縣西十五里又馬家橋河在縣西
八里胡家店河在縣西十里以上三河至縣北十
五里空城村滙而為一至大城縣入子牙河
鹽河在靜海縣西自河間府河間縣流經此與順
天府大城縣分界卽子牙河也
浮河在滄州東南五十四里自河間府東光縣東
北流逕州界又東逕鹽山縣東入於海
浮河自東光縣永厚渠分流東北逕滄州南十里
又東北逕州東一里又東北入海(寰宇記)
浮河在舊城南十里東北入海漢於此置縣以在
浮水之陽故名浮陽(滄州志)
浮河在縣東百里自滄州界入縣境達海(鹽山縣志)
九女河在滄州東七十里相傳有劉氏九女葬此
因名
獻河在慶雲縣南三十里一名陷河卽河間府寧
津縣土河之下流經山東樂陵縣流入縣西北境
之水多滙於此又東經山東海豐縣注於海
無棣縣有陷河闊數里西通德棣東至海(齊乘)陷
河至樂陵縣分南北二𣲖南𣲖入霑化北𣲖由慶
雲入海豐馬谷山前抵土河口入海(山東通志)
鬲河在慶雲縣南卽九河之鬲津也(詳九河故道)
紀家河在慶雲縣南五里又叉河在縣南三里下
流俱注於鬲河
胡蘇河在慶雲縣西南十二里此亦九河之一也
(詳後故道)
直沽在天津縣東南衛河白河丁字沽之水滙流
於此又東南注於海
按今天津縣本名小直沽其南則衛河合南路
之水其北則白河合北路之水滙流於此明永
樂二年築城置衛
本朝雍正八年改設府治為京師東面襟喉之地其東
南十里為大直沽渡元史至元二十五年增立
直沽海運米倉是其處也地勢平衍每遇霖潦
羣川汎溢直與海平故有直沽之名又東南四
十里為海口杜祐通典所云三會海口也
西沽在天津縣東北自順天府武清縣納三角淀
之水與白河會而入於直沽河形如丁字故又名
丁字沽
鹹水沽在天津縣東南六十里卽古豆子䴚也自
渤海至平原其間濱海之地土人多謂之豆子䴚
(括地志)
河間之豆子䴚今鹹水沽是也東去海四十里地
斥鹵廣數十里宋時置戌守於此(地理通釋)
鹹水沽乃出海要地(河間府舊志)
葛沽在天津縣東六十里相近有大沽明天順初
開以通薊州運道者也亦曰新河(詳順天府)
明月沽在慶雲縣東北七十里東接馬谷山瀕海
煮鹽處也
渤海在天津縣東一百二十里京畿南北羣川
悉由直沽以入其西南歴滄州鹽山而接山東之
海豐縣界其東北歴青縣靜海而達於順天府之
寶坻縣界元時江淮漕運悉行海道以抵直沽明
永樂初亦行之自會通河成始罷
海運之道自平江劉家港入海至崇明三沙放洋
向東行入黑水大洋取成山轉西至劉家島又至
登州沙門島於萊州大洋入界河當舟行風信有
時自浙西至京師不過旬日而已(元史食貨志)
明初海運仍元故道自會通河成報罷(盧傳印海運攷)
天津去海不過百里風帆馳驟遠自閩浙近自
登遼皆旬日可達控扼襟要第一形勝處也(方輿紀要)
大河故道禹貢逆河入海之迹多不可攷不敢附會據
史志所載古大河之經府境者有二道一由河間府
東光縣歴南皮滄州青縣静海而達於天津此為西
漢時大河入海之道亦卽北宋時河合永清渠北流
之道也水經注河水篇大河故瀆東北至東光縣故
城西而北與漳水會又淇水篇清河東至東光縣西
又東北右會大河故瀆則自東光而下漳衞所經(清河卽衛
水詳大名府)皆大河故道矣水經清河東北過南皮縣西又
東北經浮陽縣西南皮故縣在今治東北浮陽卽今滄
州舊城也又水經濁漳水東北過章武縣西又東北過
平舒縣南東入海今青縣静海漢為平舒章武二縣地
而天津又章武濱海之區也蓋西漢以前河北經章
武漳衛皆附之以達海新莾時河東徙千乘漳衛遂
由其故道以達海自是而後河不由此者幾歴千
年至宋皇祐元年河自澶州合永濟渠而北流入
海卽今運河所行之道也宋史河渠志黃御河帶
北行入獨流東巖經乾寧軍滄州等八砦邊界直
入大海其近海口闊六七百步深八九丈三女砦
以西闊三四百步深五六丈獨流巖卽寰宇記所
云獨流口在靜海縣北三女砦卽今之三河砦在
靜海縣東乾寧軍今青縣海口今直沽入海之處
也一由河間府寧津縣經南皮之東歴鹽山慶
雲而達於山東之海豐是為北宋時二股河東流
之故道宋史河渠志嘉祐八年河流𣲖别於魏之
苐六埽遂為二股自魏恩東至德滄入於海是謂
東流蓋其時以合永清渠者為北流故此又有東
流之目也河間府志寧津縣古黃河堤在縣西三
十里東北入南皮界慶雲縣志古黃河自南皮由
鹽山孟家店至慶雲縣黑牛王店又東逕海豐境
達於海寧津卽宋臨津地界德州南皮鹽山宋俱
屬滄州慶雲海豐為宋滄州之無棣縣是則志所
云古黃河者蓋卽宋史所云德滄之東流也宋史
又云神宗熙寧二年從宋昌言開濬二股於是東
流盛而北流閉元豐四年河復注於御河於是北
流盛而東流閉哲宗元符二年河大決於内黃於
是併勢北行而東流遂絶計嘉祐八年為歲癸卯
元符二年為歲己卯東流所注不及四十年而近
有指此為禹河故迹者遂以海豐之馬谷山為碣石
語多不經甚至目酈善長蔡九峰為南産不知北
地高下九峯固是南人而善長之居范陽則魏書
有明文豈竟未之見耶
九河故道九河之不可攷久矣爾雅釋水徒駭太
史馬頰覆釡胡蘇簡潔鈎盤鬲津九河皆禹所名
也孔氏尚書傳依其次而序之朱子孟子集註亦
宗其說至於故道所在不可得而詳也春秋緯寳
乾圖云齊吕填八流以自廣尚書中候亦云自齊
桓公塞之蔡沈以為此無稽之言也漢書溝洫志
成帝時河堤都尉許商言古記九河之名有徒駭
胡蘇鬲津今現在成平東光鬲界中自鬲以北至
徒駭間相去二百餘里新莾時御史韓牧言可略
於禹貢九河處穿之縱不能為九但為四五亦有
益夫漢世近古諸儒考據精博緯圖中候非盡無
徵至許商以奉命行視圖方略韓牧亦以能治河
徵而或止得其三或僅求其四五則其餘之湮滅
可知也唐宋以後去古寖遠舊迹日湮而杜祐通
典李吉甫元和志歐陽忞輿地廣記樂史太平寰
宇記於徒駭胡蘇鬲之外又得馬頰鈎盤覆釡簡
潔四河惟太史未詳所在千年以前求之而不得
千年以後竟一一犂然有其處所此可信乎抑不
可信乎蔡沈曰或新河而載以舊名或一地而互
為兩說皆似而非無所依據斯言誠是然據許商
所云三河旣實有其地而孔穎達亦云九河之次
自北而南旣知三河之處則其餘六者當亦在成
平東光鬲縣之南北今攷河間府交河縣東有成
平故城東光縣東有東光故城山東德州北有鬲
縣故城皆漢縣也川原平衍沮洳盈望九河舊迹
要亦不離此域然或為平疇或存枯瀆無論禹時
故道不可復問即漢世所為三河者亦在有無斷
續之間矣因備列九河之目參以衆說而詳辨於
後
徒駭尚書䟽李巡曰徒駭者禹疏九河以徒衆起
孫炎曰禹疏九河用功雖廣衆懼不成故曰徒駭
漢書注師古曰徒駭在成平唐書地理志清池西
五十里有徒駭河西堤寰宇記徒駭河與清池相
接清池今滄州也與交河相去七十餘里河蓋由
交河而入滄州也漢書地理志成平有滹沱河民
曰徒駭于欽齊乘河昔北流衡漳注之河旣東徙
漳自入海安知北流之漳非古徒駭夫漳與滹沱
為并冀大川不得強以九河之名被之但自大河
東徙而二川北溢或竟潰入徒駭之中正未可知
間竊為之斷曰徒駭非漳滹沱也漳滹沱之經行
於瀛滄界者卽徒駭故道也
太史尚書疏李巡曰禹大使徒衆通其水道故曰
太史郭璞曰太史今所在未詳明李賢一統志太
史河在南皮縣治北于欽齊乘清滄二州之間有
古河堤岸數重太史等河當在其處自漢以上未
知所在而忽得之于欽李賢其說自不足據
馬頰尚書疏李巡曰河勢上廣下狹狀如馬頰也
明一統志馬頰河在東光縣界蓋九河之次自北
而南以地計之當在東光境内李賢之說似為得
之寰宇記篤馬河卽古馬頰河篤馬在九河之南
許商有明言何不一攷耶樂史蓋誤認唐之馬頰
為古之馬頰耳元和志馬頰河在安德縣南五十
里平昌縣南十里久視二年開決亦名新河蓋此
卽漢之篤馬河水經所云東北逕安德縣故城又
東北逕平昌縣故城北者也故瀆久湮唐復開名
爲馬頰所謂新河而被以舊名者也樂史不辨元
和志新河二字之義而指為九河之一紕謬甚矣
覆鬴尚書疏李巡曰水中多渚往往而虚形如覆
釡通典安德縣有覆鬴河安德故城在今山東陵
縣德平界與河間府之寧津相近而河間府志云
覆釡河在南皮縣東南滄州志又云河在慶雲縣
南意覆鬴自陵縣歴寧津南皮而達慶雲乎不敢
強為之說也
胡蘇尚書疏李巡曰其水下流故曰胡蘇胡下也
蘇流也孫炎曰水流多散胡蘇然漢書地理志東
光有胡蘇亭元和志胡蘇河在饒安縣西五十里
寰宇記胡蘇河一名赤河其水赤渾色自臨津流
逕饒安無棣入海齊乘滄州之南有大連澱西踰
東光東至海非胡蘇河歟滄州志胡蘇河在慶雲
縣西南十二里按今滄州卽唐饒安慶雲即唐宋
無棣寧津即漢東光宋為臨津縣今其縣西有胡
蘇亭正班固所云在東光者也寰宇記之言近之
矣
簡尚書疏李巡曰簡大也其水深而大也郭璞曰
水道簡易史記正義簡在貝州歴亭縣按歴亭今
山東東昌府恩縣也若簡河在此則出鬲津之南
矣謬甚齊乘滄州大連澱南至西無棣縣有曰大
河曰沙河皆瀕古堤兹非簡潔等河歟河間府志
簡河在慶雲縣南三十里二說差近
潔尚書疏李巡曰河水多山石治之苦潔潔苦也
郭璞曰水多約潔金史地理志南皮縣有潔河未
知何據按簡之與潔本屬二河爾雅明列為九漢
晉唐宋諸儒紀載相仍蔡傳獨宗歐陽忞之說而
合之為一未免穿鑿
鈎盤尚書疏李巡曰言河水曲知鈎屈折如盤也
後漢書初平二年公孫瓚破黃巾於槃河水經注
篤馬河故渠川派東入般縣為槃河蓋亦九河之
一也通典右鈎槃河在樂陵縣東南元和志在陽
信縣北四十里寰宇記在樂陵縣東南五十里從
德州平昌來金史地理志將陵縣有鈎盤河慶雲
縣志鈎盤河在縣西南自德平西北樂陵東南經
慶雲南由海豐霑化至九山入海九河自鬲津而
外此河源委尚為有據
鬲津尚書疏李巡曰河水狹小可鬲以為津也漢
書地理志平原郡鬲平當以為鬲津按漢鬲縣故
城在今山東陵縣西陵縣唐安德也元和志鬲津
枯河在縣南七十里則鬲津實導源於此又東逕
吳橋縣南河間府志古鬲津河在吳橋南亦名吳
川又東逕寧津縣南縣志鬲津河在縣南又東逕
南皮縣南與山東樂陵分水寰宇記樂陵縣鬲津
枯河在縣西三里南皮縣志河在縣東南四十五
里又東逕慶雲縣南慶雲舊無棣也金史地理
志無棣有鬲津河又東北逕鹽山縣東南縣志河
自慶雲北入鹽山界崔家口又東逕海豐入海鬲
津之流最長史志亦多可攷故詳序之
無棣河故道在滄州及南皮鹽山慶雲之南亦名
無棣溝
清河自東光又東北無棣溝出焉東逕南皮縣故
城南又東逕樂亭北又東逕新鄉城北又東分為
二瀆又東逕樂陵郡北又東屈而北入又東轉逕
宛鄉故城南又東南逕高城縣故城南與枝瀆合
瀆上承無棣溝南逕樂陵郡西又東南逕千童縣
故城東枝瀆又東南屈東北注無棣溝無棣溝又
東北逕鹽山東北入海(水經注)
滄州清池西南五十七里有無棣河開元十六年
開無棣有無棣溝通海(唐書地理志)
明溝河故瀆在滄州西又陽通河故瀆在州東南
滄州清池西四十五里有明溝河堤東南十五里
有陽通河(唐書地理志)
毛河故瀆在滄州南
南皮古毛河自臨津逕縣入清池(唐書地理志)
毛河在清池縣西南又東入鹽山界(寰宇記)
按毛河卽屯氏之訛也漢書注師古曰屯音大
門反而隋室分析州縣誤以為毛氏乃置毛州
失之甚矣
塌河淀在天津縣東北四十里
大連淀在滄州齊乘滄州南有大連澱詳見九河
故道又唐書地理志清池西五十里有李滮淀宋
史河渠志滄州北舊有三堂濼今皆無攷
西濼在青縣東南東西横亘凡十餘里南北二十
餘里秋水四至一望無際
薩摩陂在滄州北
陂在長蘆縣北十五里周五十里有蒲魚之利(元和
志)
古平魯渠在滄州北
渠在魯城縣郭内魏武北伐時所開(元和志)
劉公渠在鹽山南五十里
渠舊承無棣溝下流大小羣川悉附入海無棣溝
塞每患泛溢明萬歴四十二年知縣劉子誠自縣
西南開渠至縣東南四十里高家灣由古黃河道
入海(鹽山縣志)
盤古溝在青縣南
乾寧軍有盤古溝水深三丈大早不涸(九域志)
青縣南十五里有盤古溝深三丈東流入於衛水
濟運(治河要覽)
仵清池在滄州東南
清池縣舊有大連澱後魏延興二年澱水泛溢破
仵清村因瀦為池水澄味鹹未嘗枯涸(寰宇記)
仵清池今曰大梁五龍堂元至元丁亥重濬(齊乘)
尹兒灣在天津縣東明永樂六年命陳瑄總督海
運因創百萬倉於直沽尹兒灣築城置衞今去城
八里有運糧河舊自海口達尹兒灣之運路也
黑龍灣在鹽山縣南十八里夏秋積水成川
獨流淺在青縣北卽宋獨流口也黃御支流經此
而北亦曰獨流河今其地多蒲葦之利
黃御支流自興濟縣北流逕縣境謂之獨流河卽
九域志乾寧軍北之獨流口也舊時河流甚盛其
後黃御分流遂致淺塞(方輿紀要)
馬家口在天津縣東南洩南淀之水又寇家口在
州南十里許通水淀之利
郎兒口在滄州南四十里
延祐四年開郎兒口決積水由滄州城北川達於
海(元史河渠志)
州南有大堤亘五十里東為滄州境西為南皮境
若衞河水漲西境為患特甚元大定以來屯軍士
民爭訟不决乃以公移開掘截然中叚約二十餘
丈水由中流名郎兒口州縣各立碑堤上(河間府志)
八會口在慶雲縣北
水流交會處也滄州南境之水至此入於陷河(方輿
紀要)
毛公井在舊滄州城内
清池有甘井開元二十年令毛某母老苦水鹹無
以養縣舍穿地泉湧而甘民謂之毛公井(唐書地理志)
寒冰井在南皮縣西
南皮縣寒冰井在縣西一里魏文帝與吳質書憶
昔南皮之游浮甘瓜於清泉沈朱李於寒冰卽此
井是也(寰宇記)
畿輔通志卷二十二
