欽定四庫全書
畿輔通志卷三
詔諭
皇上諭旨
康熙六十一年十二月初二日
諭戶部
皇考御極六十餘年澤周兆姓恩洽人心凡
巡幸所經州縣小民無不除道清塵趨事恐後古北口一路
為我
皇考每年行幸之地農工商賈皆得瞻仰
天顔親承膏澤今聞
皇考賓天民心不知如何悲痛此路百姓歴年出力實堪憐
憫今將宛平順義懷柔密雲平谷五縣昌平一州雍正
元年應徵正項錢糧一萬四千三百八十兩零盡行蠲
免又
陵寝一路此時正當修道之際亦宜軫恤今將大興三河二
縣通州薊州遵化州三州雍正元年應徵正項錢糧一
萬三千三百七十六兩零亦盡行蠲免爾部行文該撫
徧飭所蠲州縣實心奉行務令小民均霑德惠倘有不
肖有司私行徵收澤不下究事覺定行重處爾部即遵
諭行
雍正元年正月二十七日署直隸巡撫趙之垣題請
領賣通倉變色米石戶部議覆准行奉
上諭此案係朕親率爾等辦理之事
皇考因直隸各州縣内有米穀短少之處將通倉變色米石
糶賣於民有益並非勒令每處著落糶賣若干不但水
次遥遠之州縣雖近水次之地若於民無益亦不勒令
糶賣今趙之垣不能領會
皇考原降諭旨之意以二百里以内附近水次之州縣派定
數目糶賣具奏如此不但無益且又多此一事戶部即
照趙之垣所議准行甚謬此案無庸另批著曉諭趙之
垣將此項變色米石於米穀短少之州縣領去糶賣若
於民有益即行領賣若領運繁難無有益處即行停止
如民間有因米穀短少情願赴通糴買此項米石自行
運回者亦聽其買去
雍正元年二月十六日
諭戶部治天下要道莫過安民朕纘承大統以來軫念蒼
生痌瘝時切直隸山東河南連年歉收朕特降諭旨緩
徵遣官賑濟每歲京師五城設立粥厰自十月初一日
起至三月二十日止交五城御史煮粥賑饑今尚在青
黃不接之時著展期一月煮粥散賑至四月二十日止
但就食之民來京者多每日各增加銀米一倍務使得
霑實惠以副朕憫念窮民至意
雍正元年四月十五日
諭直隸各省督撫國家敦勵風俗首重賢良舉髦士以勸
秀民實為政教之大端凡封疆大吏宜共體此意廣詢
博訪不可視為具文漫不加察也前所頒恩詔内有每
府州縣衛各舉孝廉方正暫賜以六品頂帶榮身以備
召用一條距今數月未有疏聞豈通都大邑之中海澨
山陬之遠遂無潛修砥操克稱俊乂可應詔旨者歟誠
恐有司怠於採訪雖有端方之品無由上達殊負朕殷
殷延攬之至意特著直省各督撫速遵前詔確訪所屬
果有行誼篤實素為鄉黨所推者即列名具奏毋得𨼆
蔽及濫引塞責
雍正元年四月十八日直隸巡撫李維鈞奏修築太
行等堤銀兩請公同捐助奉
上諭修築甄家莊等四處漫決堤工用過銀兩俱因緊要
工程動用不必捐補著以正項錢糧奏銷
雍正元年六月二十六日兵部議奏未經出口兵丁
其倒斃馬匹仍令賠補奉
上諭保定府城守尉所屬滿洲兵丁古北口提標綠旗兵
丁雖未出口亦勤勞四載有餘若仍令賠補馬匹朕心
不忍著俱從寬免
雍正元年六月三十日
上諭朕去年親閱京通各倉雖有積貯但京師人民聚集
食指浩繁米糧關係重大儲備不可不多查有漕各省
惟湖廣江西産米最廣近年盛京年歲豐收米價亦賤
此三處酌量動正項錢糧採買數十萬石僱募民船運
送來京大有裨益著怡親王隆科多會同確查作何採
買運送之處詳議具奏
雍正元年七月初七日
諭禮部國家祀典必貴潔誠
先農壇每歲展祀且為親耕耤田之所最宜清肅舊制圍
牆内有地一千七百畝以二百畝給壇戶種植五穀蔬
菜以供祭祀餘一千五百畝每年交租銀三百兩以備
修理聞康熙四十年間内務府撥給園頭耕種粢盛蔬
菜無所從出惟向市井採買殊非潔淨精誠之意今著
園頭清還地畝仍給太常寺壇戶耕種以供祭祀之需
餘地一千五百畝著將内外圍牆查明丈尺每種地十
畝估計令其修牆若干務期加謹葺護毋致傾壊每年
將滿漢太常寺少卿派出一員不時稽察庶壇壝清潔
祀事更加虔謹矣
雍正元年七月十三日
諭倉場侍郎糧運關係國儲必須遄行無阻始得及早抵
通自楊村至通州河道多有淤淺糧船起剥每至耽延
以致回空凍阻并誤新漕著該督嚴飭坐糧廳查看河
道有淤淺處作速挑濬深通毋使阻滯並知會天津總
兵官用心催趕且天津一帶地方向有販賣私鹽等弊
糧船不許停泊火速趲行直抵通州至抵通後速行起
卸交倉毋得需索抑勒苦累軍丁朕去年親自閱倉知
漕糧過壩一晝夜可五萬袋可見交卸甚易爾等加意
督催務使空船早得回南新漕亦可無誤漕運一事朕
親身閱歴纖悉洞知爾等倘不盡心料理或因勒索致
有遲延責無所諉
雍正元年十月初五日
諭兵部驛站關係重大經朕屢加嚴諭然其間積弊難以
盡詰有在官之累有在民之累如直隸山西等省差徭
更為浩繁雖驛馬足數亦供應不敷乃内而兵部外而
驛道於給發馬匹時官吏通情受賄往往所給浮於勘
合之數且行李輜重皆令驛卒乘馬背負多至八九人
不等所到州縣以見馬換馬向有舊例不敢詰問至督
撫提鎮經過之處更唯命是從嗣後照勘合之外有敢
多給一夫一馬者許前途州縣即據實揭報都察院以
聽糾參如甲縣容情不揭而被乙縣揭報者並甲縣一
併治罪其督撫提鎮騷擾驛遞者皆照此例庶少甦在
官之累至若河南山東諸省離京稍遠謂耳目易欺每
驛額設馬匹不過十存三四其草料工食仍照舊開銷
且逐年詳報倒斃侵蝕補買之價差使一至則照里科
派將民間耕種牲口強遣當差令其自備物料跟隨守
候種種累民尤属不法著該地方督撫將所有驛站逐
一徹底清查缺額者勒限補買至派借民間牲口尤當
勒石永禁違者即從重治罪
雍正元年十月初五日
諭内務府直隸省州縣亦可與爾衙門文移往來如莊頭
人等有在州縣地方生事者著該州縣官員竟行呈報
爾衙門爾等查問訓飭若不悛改即行斥革著行文直
隸巡撫凡有皇莊州縣地方遍行曉諭至各莊頭交糧
時須逐一查問將生事之人嚴加訓飭不肯悛改者即
行斥革
雍正二年二月二十日
諭戶部朕軫念民依時廑宵旰遇有旱澇災荒惟恐窮黎
失所雍正元年因直隸山東河南山西二麥歉收特遣
廷臣發粟賑濟錢糧照被災地方分數已經蠲免停徵
嗣蒙
天庥雨暘時若四省秋成豐稔少慰朕懷但念四省頻歲荒
歉較别省為甚今百姓元氣方復若將兩年舊欠併於
本年徵收民力不支爾部速行文各巡撫查明實在舊
欠若干據實題報分作三年帶徵其已收在官者速飭
起解毋令不肖有司借端蒙混致滋虧空
雍正二年二月二十日
諭直省督撫朕惟四民以士為首農次之工商其下也漢
有力田孝弟之科而市井子孫不得仕宦重農抑末之
意庶為近古今士子讀書砥行學成用世國家榮之以
爵禄而農民勤勞作苦手腁足胝以供租賦養父母育
妻子其敦龐淳樸之行豈惟工賈不逮亦非不肖士人
之所能及雖寵榮非其所慕而奬賞要當有加其令州
縣有司擇老農之勤勞儉樸身無過舉者歲舉一人給
以八品頂帶榮身以示鼓勵
雍正二年閏四月初四日
諭直省總督巡撫社倉之設原以備荒歉不時之需用意
良厚然往往行之不善致滋煩擾官民俱受其累朕意
以為奉行之道宜緩不宜急宜勸諭百姓聽其自為之
而不當以官法繩之也近聞各省漸行社倉之法貯蓄
於豐年取資於儉歲俾民食有賴而荒歉無憂朕心深
為嘉悦但因地制宜須從民便是在有司善為倡導於
前留心稽核於後使地方有社倉之益而無社倉之害
此則爾督撫所當加意體察者也又聞民間輸納錢糧
自封投櫃亦属便民之法但偶有短少之處令其添補
每至多方需索其數浮於所少之外理應將原銀發還
仍於原封内照數補足交納庶可免多索之弊此雖細
事督撫大吏亦不可不留心體察嚴飭有司以除民累
雍正二年閏四月初十日
諭順天府府尹京師廣寧門外向有普濟堂凡老疾無依
之人每棲息於此司其事者樂善不倦殊為可嘉
聖祖仁皇帝曾賜額立碑以旌好義爾等均有地方之責宜
時加奬勸以鼓舞之但年力尚壮及游手好閒之人不
得借名混入其中以長浮惰而生事端又聞廣渠門内
有育嬰堂一區凡孩穉之不能養育者收留於此數十
年來成立者頗衆夫養少存孤載於月令與扶衰恤老
同一善舉為世俗之所難朕心嘉悦特頒匾額并賜白
金爾等其宣示朕懷並倡率資助使之益加鼓勵再行
文各省督撫轉飭有司勸募好善之人於通都大邑人
煙稠集之處若可以照京師例推而行之其於字弱恤
孤之道似有裨益而凡人怵惕惻𨼆之心亦可感發而
興起也
雍正二年閏四月十八日
諭漕運總督及直隸山東河南巡撫各省旗丁運糧進京
沿途水次理應奉公守法乃數年前浙江湖廣糧船因
懷挾私忿彼此爭鬭持戈放箭殺傷者多逞其兇頑肆
行無忌又聞前歲之冬糧船守凍在山東地方竟行搶
奪擾害居民去歲回空又聞強取百姓衣物此等皆大
干法紀嗣後總漕若不嚴加約束禁止妄行仍然寬縱
直隸山東河南巡撫即著轉飭沿河官弁不時稽察倘
犯法為非即分别輕重按律治罪不得稍有徇縱推諉
以長刁風若有如從前爭鬭傷人及搶奪擾民之事該
督撫即行奏聞請旨於彼地立刻正法決不寬貸可預
行曉諭各省運丁知之
雍正二年十月二十三日戶部奏直屬九郡豐收惟
霸州七州縣田禾偶有淹損應准該撫所奏停徵奉
上諭直隸九府今秋歲登大有惟霸州東安大城武清玉
田寳坻梁城所七州縣所地畝稍被水傷朕即諭巡撫
李維鈞將倉糧發賑今李維鈞奏請將七州縣所被水
村莊本年錢糧緩至雍正三年麥收後帶徵但念此小
民生全初遂若將今歲錢糧歸於明歲帶徵則新舊之
賦輸納於一年之内物力維艱勢難兼顧夫百姓雖登
樂利猶資惠養有方爾部行文該撫著將霸州等七州
縣所被水村莊雖未成災今年應徵錢糧内或應有蠲
免之處詳查定議具題務紓民力以副朕軫念黎元至
意
雍正三年六月二十日
諭内閣直隸大名府屬之滑縣濬縣内黃縣為河南漕運
所經地雖接壤而屬則隔省聞多有呼應不靈之處以
致河南糧艘年年遲誤糧運乃河南專責且大名府所
屬計一州十縣彰德府所屬只一州六縣衛輝府所屬
只六縣若以滑濬内黃三縣分隸彰德衛輝則多寡既
均而於運道得專責成亦有裨益著九卿速議具奏
雍正三年七月十一日
諭舊歲直隸總督李維鈞奏稱畿輔地方每有蝗蝻之害
土人虔禱於劉猛將軍之廟則蝗不為災朕念切痌瘝
凡事之有益於民生者皆欲推廣行之且禦災捍患之
神載在祀典即大田之詩亦云去其螟□及其蟊賊無
害我田穉田祖有神秉畀炎火是蝗蝻之害古人亦未
嘗不藉神力以為之驅除也曾以此密諭數省督撫留
意以為備蝗之一端今兩江總督查弼納奏稱江南地
方有為劉猛將軍立廟之處則無蝗蝻之害其未曾立
廟之處則不能無蝗此乃查弼納偏狹之見譏諷朕惑
於鬼神專恃祈禱以為消弭災祲之方也其他督撫亦
多有設法祈雨祈晴之奏者夫天人之理感應不爽凡
水旱蝗蝻之災或朝廷有失政則
天示此以警之或一方之大吏不能公正宣猷或郡縣守令
不能循良敷化又或一郡一邑之中風俗澆漓人心險
偽以致隂陽沴戾災祲薦臻所謂人事失於下則天道
變於上也故朕一聞各直省雨暘愆期必深自修省思
改闕失朝夕乾惕必誠必敬冀以挽回
天意爾等封疆大吏暨司牧之官以及居民人等亦當恐懼
修省交相誡勉改愆悔過崇實去偽夫人事既盡自然
感召
天和災祲可消豐穰可致此桑林之禱所以捷於影響也蓋
惟以恐懼修省誠敬感格為本至於祈禱鬼神不過借
以達誠心耳若專事祈禱以為消弭災祲之方而置恐
懼修省誠敬感格於不事是未免濬流而舍其源執末
而遺其本矣亦安有濟乎况
上天好生栽培傾覆原因物之自召而愚民無知每遇水旱
不知返躬省咎更爾多生怨憾罪愆重增此乖戾之氣
上干
天和以致頻遭降罰荒歉連年多由於此也朕實有見於天
人感應之至理而斷不惑於鬼神巫禱之俗習故不惜
反覆明晰言之内外臣工黎庶其共體朕意
雍正三年八月初一日
諭戶部侍郎蒋廷錫内務府總管來保今年六七月間京
師雨水較多聞京城八倉内頗有積水支領甲米車輛
來往甚艱其城外萬安倉附近城牆城上瀉水流下倉
内道路亦復泥濘如何令各倉積水通洩不致停滯低
窪處作何修墊俾收放糧米之地高燥潔淨既便於車
輛行走亦不致糧米狼籍又各倉厫底或應鋪墊石灰
或應支架平板爾等到各倉詳悉查看具奏
雍正三年八月初三日
上諭今年天津一帶雨水頗大著將漕糧截留二十萬石
存貯天津新蓋厫内其截留事宜照雍正元年舊例行
雍正三年八月十六日
諭倉場總督今年雨水過多米價騰貴可將厫内舊貯米
減色平糶并行文直隸總督凡近水州縣可通舟楫者
俱令赴通州領運平糶便民
雍正三年八月十八日
諭今年夏秋直隸地方雨水過多恐秋禾歉收窮民乏食
已降諭旨令該地方官詳查賑濟朕早夜思維深切軫
念若於賑濟之外有城工應修理者修理數處俾窮民
傭工藉以養贍更為有益著於六部中選擇司官六員
編檢庶常内選擇四員御史内選擇二員中書内選擇
一員俱在漢官中選其為人老實謹慎可用者帶來引
見朕再指示修理城工地方令其前往再者連歲口外
收成頗好朕曾降旨進口糶賣米糧不得禁止近聞各
口官弁於米糧進口之時每借稽查為名多方勒索以
致阻滯著兵部行文各口毋得仍蹈前轍使米糧不得
通行
雍正三年八月二十六日
上諭前於天津蓋造倉厫原備截留漕米是以朕諭托時
等將湖北湖南之米截留二十萬石存貯天津托時因
奏天津倉厫地勢卑濕厫底須鋪墊乾草以隔潮氣昨
牛鈕奏稱墊草亦不免浥爛如此則截留漕米無益前
所降諭旨截留之米可仍令抵通歸倉當時蓋造倉厫
原係李維鈞及地方官員經手乃並不相度高燥之地
草率營建著托時前往天津會同莽鵠立柯喬年詳審
地形或另擇高阜之處或將舊基培墊交與李維鈞親
同當時經手之員賠補修造即著莽鵠立柯喬年監督
工程至於直隸州縣倉穀李維鈞曾奏虧空無多今歲
秋收即可全補無缺今蔡珽奏稱清苑倉穀並無顆粒
清苑為保定附郭之縣倉穀尚虧空如此則他處可知
李維鈞前此所奏不實著大學士會同刑部問明具奏
又蔡珽奏稱目下省城米價騰貴今令臬司浦文焯擕
帶脚價親至天津將截留漕米星速運三萬石以二萬
石直至省城平糶以一萬石量留沿途被水之處以救
眉急等語畿輔之地百姓艱食朕心深為軫念著托時
到天津將漕米撥三萬石交與浦文焯作速運去今歲
近京一帶雨水較多恐此米尚不敷用再令陳守創將
通倉變色米六成以上者撥十萬石交與余甸蔡起俊
動用脚價運至天津或平糶或賑濟應運何處聽蔡珽
調度余甸蔡起俊悉聽蔡珽指揮協助賑恤朕念直隸
地方低窪之處衆水積而不洩以致但有水之害而無
水之利疏濬之道不可不講已諭朱軾張燦經理此事
聞陜西潼商道王全臣在陜挑濬秦渠熟習水利其在
軍前歴年亦著勞績而年羹堯綽竒屢次參奏若非朕
保全之伊早罹重罪矣可著王全臣來京其潼商道員
缺著松茂道孟以恂調補凡王全臣軍前之事俱交與
孟以恂料理王全臣即著來京不必俟孟以恂交代清
楚朕另降旨與孟以恂其松茂道員缺著岳鍾琪揀選
題補
雍正三年九月初三日
諭大學士等前因天津倉厫潮濕不能收貯米石故停止
截留今據蔡珽奏稱天津倉厫雖不能貯米可分發各
州縣存貯以備賑濟請仍截留二十萬石等語戶部作
速派賢能滿漢司官各一員前往天津會同倉場總督
托時將河南小米截留二十萬石一面行文蔡珽令其
酌量應貯米之州縣撥派官員於天津地方領運收貯
備賑前李維鈞奏請賑濟一月朕思賑濟原不可拘定
日期昨降旨修理城工春暖之時小民可藉以餬口但
恐三冬未能接濟可行文蔡珽再賑濟三個月務令小
民得所現今遣增夀等前往奉天採買米石運至天津
可即行文伊等於米石之外採買高粱或十萬石或七
八萬石一併運至天津於賑濟大有禆益爾等即遵諭
行
雍正三年九月初八日順天府府尹張令璜奏
耤田疊産瑞穀請撰文立碑奉
上諭據奏耤田疊産瑞榖順天紳衿耆庶籲請撰文立碑
以昭盛德以示來兹等語耤田嘉穀雖有九穗之瑞但
今歲畿輔地方被水小民乏食朕方修省之不暇所請
撰文立碑勒石不必行
雍正三年十月二十四日
上諭五城煮賑舊例自十月初一日起至次年三月二十
日止每城每日發米二石柴薪銀一兩今歲直隸各州
縣截留漕米二十三萬石仍復運送通倉米十萬石令
散賑平糶但恐各處來京就食之民尚多每城日給米
二石或不敷用著每日各增米二石柴薪銀亦倍之各
該巡城御史親率司坊官散給都察院堂官不時稽查
務使窮民得霑實惠以副朕愛養軫恤之至意
雍正三年十一月初一日
諭大學士等今年直隸州縣被水小民乏食朕軫念殷切
除截留漕米發給常平倉榖外又將通倉米六成以上
者著托時陳守創親交余甸蔡起俊運赴天津分散賑
糶於被水之州縣今朕訪得所發之米朽爛不堪現有
米樣二種在此爾等共看其高者不過三四成低者全
屬灰土朕軫恤災黎宵旰憂勞無時或釋乃托時等全
不仰體朕心將此無用之米運給各處有名無實小民
何所資藉托時陳守創等皆由小臣拔至卿貳不知感
激朕恩為朕愛養百姓殊為可惡此次姑從寬免容其
改過自新嗣後若再不實心辦事定嚴加治罪此已運
成色米十萬石著賞給各處窮民再另發六成以上米
十萬石令托時陳守創余甸蔡起俊自備脚價運往天
津再今歲秋季所發官俸兵糧米色俱不好嗣後若再
如此亦必從重治罪康熙五十五年曾發通倉米五萬
石分貯各州縣備用歴年已久聞俱陳腐甚為有司之
累著從寬豁免莽鵠立奏稱直隸按察司浦文焯修倉
推諉朕曾詢問蔡珽據奏現有賑濟事務留浦文焯料
理今賑濟已有頭緒浦文焯著解任修倉若辦理得好
朕尚有任用之處倘仍前怠忽必加重處
雍正三年十一月初五日
上諭滿州兵丁於技勇武藝俱已精練惟向來未習水師
今欲於天津地方設立水師營分撥八旗滿洲前往駐
防操演似屬有益其應於何處駐劄設立幾營派兵若
干用船若干竝如何製造船隻如何演習兵丁之處可
會同拉錫朱軾張廷玉蒋廷錫詳議具奏
雍正三年十二月十九日
諭巡視五城御史今年天氣寒冷聞外間無屋居止之窮
民竟有受凍傷損者朕心深為憫惻朕思居民中豈無
愷悌好善之人但因慮及稽查牽累不敢輕易收留此
亦人情之常爾等可留心照看使寒夜不致露處若有
好義之人容其棲息者不必禁阻至明春二月和暖便
可無慮爾等巡城之職固在禁民為非亦當恤窮救困
嗣後倘有凍斃之人經朕訪聞爾等不得辭其責
雍正三年十二月十九日
上諭今年天氣甚冷京城多有窮民彰義門安定門外向
有養濟院此二處著將變色米賞給一百石煮粥賑濟
傳諭倉場侍郎將米樣呈驗然後賞給
雍正三年十二月二十三日
上諭直隸地方向來旱澇無備皆因水患未除水利未興
所致朕宵旰軫念莫釋於懷特命怡親王及大學士朱
軾前往查勘今據查明繪圖陳奏所議甚為明晰且於
一月之内衝寒往返而能歴勘周詳區畫悉當以從來
未有之工程照此措置似乎可收實效具見為國計民
生盡心經畫甚属可嘉著九卿速議具奏至於工程應
用人員若交與九卿揀選恐有掣肘即令怡親王及朱
軾揀選請旨其從前差往修城修堤之員俱著於水利
工程處一同辦理
畿輔通志卷三
