欽定四庫全書
畿輔通志卷八
宸章
聖祖仁皇帝
皇輿表序
粤稽古皇統一海㝢畫疆經野建立萬國以作民極故
周禮土地之圖掌於司徒隸於小宰而左傳稱左史倚
相能誦八索九邱孔安國曰九邱者九州之志也史記
載蕭何入關收秦圖籍高帝以故具知天下阨塞是可
見有國家者封域之廣狹郡邑之興廢固不可不務遠
稽而近考也朕嘗博觀羣史上溯源流高辛創立九州
虞帝分為十二周初職方以統九服保章以辨分星胙
土列爵天下井如秦兼并六國罷封建置郡縣先王之
制至秦而一變矣自是一統之盛漢隋唐宋元明制度
遞有更革漢曰十三部唐曰十五道宋曰十五路隋則
改州為郡元則以路隸省明則革省置司其都邑變遷
紛紜鬱翳或地存而名亡或名同而地異或地析而民
散莫可紀極他若三國六朝五代幅&KR0695;既隘升改寄置
尤為煩冗矣朕因是簡命儒臣倣史家年表法以本朝府
州縣之名為經弁於其首自唐虞以迄有明之地與郡
國州縣為緯分列其下朕復親加裁訂以詳以核古今
輿制粲若星辰之羅於天歴歴可數也爰命曰皇輿表
若夫土宇之廣北越沙漠南踰滄溟開闢以來未列版
圖者咸歸籍内附以古無其名故斯表亦不能悉載焉
雖然是寧獨討論之助云爾哉傳曰有德此有人有人
此有土詩曰聖敬日躋昭格遲遲上帝是祇帝命式於
九圍則撫斯表也朕敢不益博大厥德以膺兹孔厚之
版章與是為序
暢春園記
都城西直門外十二里曰海淀淀有南有北自萬泉莊
平地湧泉奔流㶁㶁滙於丹陵沜沜之大以百頃沃野
平疇澄波遠岫綺合繡錯蓋神臯之勝區也朕臨御以
來日夕萬幾罔自暇逸久積辛劬漸以滋疾偶緣暇時
於兹游憩酌泉水而甘顧而賞焉清風徐引煩疴乍除
爰稽前朝戚畹武清侯李偉因兹形勝構為别墅當時
韋曲之壯麗歴歴可考圮廢之餘遺址周環十里雖歲
遠零落故蹟堪尋瞰飛樓之鬱律循水檻之逶迤古樹
蒼藤往往而在爰詔内司少加規度依高為阜即卑成
池相體勢之自然取石甓夫固有計庸畀直不役一夫
宫館苑蘌足為寧神怡性之所永惟儉德捐泰去雕視
昔亭臺邱壑林木泉石之勝絜其廣袤十僅存夫六七
惟彌望漣漪水勢加勝耳當夫重巒極浦朝烟夕霏芳
萼發於四序珍禽喧於百族禾稼豐稔滿野鋪芬寓景
無方會心斯遠其或穱稌未實暘雨非時臨陌以憫腁
胝開軒而察溝澮占離畢則殷然望詠雲漢則悄然憂
宛若禹甸周原在我戶牖也每以春秋佳日天宇澄鮮
之時或盛夏鬱蒸炎景爍金之候機務少暇則祗奉頤
養游息於兹足以迓清和而滌煩暑寄遠矚而康
慈顔扶輿後先承歡愛日有天倫之樂焉其軒墀爽塏以聽
政事曲房邃宇以貯簡編茅屋塗茨略無藻飾於焉架
以橋梁濟以舟楫間以籬落周以繚垣如是焉而已矣
既成而以暢春為名非必其特宜於春日也夫三統之
迭建以子為天之春丑為地之春寅為人之春而易文
言稱乾元統天則四德皆元四時皆春也先王體之以
對時育物使圓頂方趾之衆各得其所跂行喙息之屬
咸若其生光天之下熙熙焉皥皥焉八風罔或弗宣六
氣罔或弗達此其所以為暢春者也若乃秦有阿房漢
有上林唐有繡嶺宋有艮嶽金釭碧帶之飾包山跨谷
之廣朕固不能為亦意所弗取朕匪敢希蹤古人嫓美
曩軌安土階之陋惜露臺之費亦惟是順時宣滯承顔
致養期萬類之乂和思大化之周浹一民一物念兹在
兹朕之心豈有已哉於是為之記而系以詩詩曰
昔在夏姒克儉卑宫亦越姬文勿亟庶攻若稽古訓是
欽是崇箴銘戸牖夙夜朕躬棟宇之興因基前代巖宿
丹霞檐棲翠靄營之度之以治蕪廢有沸泉源汪濊斯
在駕言西郊聊駐綵斿甘彼挹酌工築斯謀瑩澈明鏡
縈帶芳流川上徘徊以泳以游因山成峻就谷斯卑咨
彼將作毋曰改為松軒茅殿實惟予宜亦有樸斵予尚
念兹撰辰經始不日落成豈曰游豫燕喜是營展事
慈闈那居高明遐矚俯瞰聊用娛情粤有圖史藏之延閣惟
此大廡會彼朱襮鬱鬱溝塍依然耕鑿無假人工渺瀰
雲壑有鷁其舟有虹其梁可帆可涉於焉徜徉文武之
道一弛一張退省庶政其罔弗臧嘗聞君德莫大於仁
體元出治於時為春願言物阜還使俗醇暢春之義以
告臣鄰
萼輝園記
京師西北隅地曠而幽西山疊巘近可指矚清泉交流
渟泓於其間林木茂密禾黍芊綿有古鄠杜之風焉朕
既築暢春園時往以省耕觀稼炎暑蒸鬱亦將以憩息
於此也東北御果園舊地以賜裕親王其地有清泉喬
木因而葺治循乎自然林樾邱壑具蕭遠之致王既為
斯園請朕名之夫詩以棠華比兄弟朕每讀詩未嘗不
三復留連思古人友愛之誼天倫之樂邕邕怡怡被於
絃誦竊欣慕焉因以萼輝名兹園蓋有取於詩人之旨
也王秉性寬和入則集議巖廊翼贊機政退居之暇澄
懷簡澹不涉外務時當風日佳美眺覽郊坰輙至斯地
蔭嘉樹鏡清流問農閱圃古人有言為善之暇想足怡
神王之游息於兹園也其猶此意也歟唐開元中營興
慶宫賜諸王第於宫側建為花萼相輝之樓史冊傳之
朕所嘉尚於是既命其名而并記其事云
鄚州水淀記
康熙十八年己未暮春之初朕萬幾有暇行幸鄚州於
是惠風拂地淑景浮空節應佳辰時登令月與羣臣春
蒐於南浦泛舟於河淀庶憑歡心以召和氣萬物暢茂
順陽和而布政三光燭耀賑貧乏以勸農雖無山林臺
閣之趣水村林藪有淳厚之俗沙鷗錦鱗互相游泳春
花野草參差萬狀觀之不足因同侍從諸臣題詩賦鼓
瑶琴俯仰古今飛觴飲宴昔人横汾昆明之游皆所以
洽上下之情同君臣之樂豈獨流連光景已哉故記之
天津海神廟碑
朕昔巡歴天津詢知直沽海口去盛京數百里舟航泛
涉實利轉輸迺者奉錦兩郡歲榖不登兵民乏食深厪
朕懷而陸運之程踰山越谷曠日之勞厥惟創興海運
斯足拯濟民生爰命學士陶岱往蒞其事酌撥倉粟運
以巨艘出直沽之口東指遼海篙師櫂卒并力一心波
濤不興天日清皎祥飈遄送帆槳如馳甫三日即達盛
京賑給所暨周徧窮檐俾此京輔之邦咸與遂生樂業
則惟爾海神有靈克相朕以臨兹兆庶也朕惟望秩之
典國有常祀而非常之功尤宜報享天津東舊有海神
廟今特命工庀材重加營建朱甍碧瓦規制崇宏庶幾
鑒兹悃忱益加祐助豈惟予一人惠鮮之意藉以有成
將盛京世世軍民皆得邀神貺於勿替也是用揭諸穹
碑表神之功德以垂示永久焉
萬壽寺戒壇碑
西山地接神京嶺岫綿亘林壑深美中多精藍古刹考
其歴年久遠建置自唐以來者則萬壽寺戒壇為最古
寺在唐曰慧聚明正統時始易今名其地渡渾河而西
山徑盤互紆回而入中復豁焉宏暢壇殿軒翼猶見古
遺製深山長谷烏可少此清嚴之宇以眺覽名勝哉朕
以時巡偶至斯地輙為駐輦顧近寺諸山為産煤所居
民規利日事疏斸念精舍之側鑿山採石良非所宜爰
命釐定四止而禁之俾梵境常寧舊觀弗替於以葆靈
毓秀山川當益增輝澤爾
聖感寺碑
夫以北極神京西山勝地峯巒迴互草木蘢蔥晴嵐霽
雪掩映皇居秋水春華邀迎翠輦非徒百工職事瞻仰
於斯實亦九州風土形勢所在其間招提梵宇極雕梁
巨麗之竒精舍珠林盡繡桷紆迴之巧然松雲燈火不
聞禪誦之聲泉石荒臺難覓經行之蹟故雖危甍聳漢
上接雲霄而紺殿凝塵空頽歲月朕每游歴其處輙為
致慨於衷平坡寺者僻處西南遥臨宫闕刻盤螭於玉
砌丹碧流金塑寳像於琳宫煇煌映藻罘罳網戶饑鴿
時馴鈴鐸鳴檐野狐知肅迨時移物換雨圮風侵華榱
作㸑已無往日之弘觀畫壁成泥誰識當年之璀璨寺
僧海岫篤實持躬勤勞砥行簞瓢布衲林中不演三車
瓦鉢芒鞵胸次時虔五戒十載經營重新殿廡六時功
課繼廣門庭遂使清宵梵唄蕭疏盡入寒空向曉鐘聲
颯沓仍隨秋雨浮屠之傳於斯無媿朕萬幾有暇七校
偶過省耕省歛時駐蹕於兹山一豫一遊再撫臨於其
地詢知本末感佛慧之重光鑒彼勤劬啟聖功於匪懈
更名聖感特賜宸書欲使遐邇具瞻臣民共識豈若崇
祀作佞開愚氓奔走之端惟曰致敬而遠法往聖格思
之道勒諸貞珉垂感會於千秋記注瑶編志心期於一
日臣工上下咸悉朕懷
黑龍潭重建龍王廟碑
傳曰神有功德於民則祀之能捍大患禦大災則祀之
非此族也不載祀典朕自御極以來夙興夜寐惟思稼
穡為小民之依所期時和歲豐嘉生樂育然年榖順成
雨澤是資詩曰琴瑟擊鼓以祈甘雨信乎
天心仁愛亭毒萬物而協靈效順優渥霑足之應皆有神焉
以司之亦如分猷布澤之無敢曠厥職焉距京師西三
十餘里金山之麓有潭泓然以深不泛不涸前代時以
亢旱禱望其地輙能興致霖雨因名黑龍潭焉潭之側
倚山瞰壑舊有祠宇以祀其神朕數以祈雨駐蹕於兹
爰謀式廓其廟貌以昭靈貺而敬民事今者四郊之内
雨暘時若歲登大稔工適告成惟神之功德實能膏澤
田疇以福庇生民揆諸捍患禦災之義莫大於此用是
勒諸貞石垂示無窮寧不偉歟
普濟堂碑記
京師廣寧門外有普濟堂焉門臨孔道地接神區萃萬
國之梯航普兆民之樂利熙來攘往之衆胥慶春臺肩
摩轂擊之倫咸登壽域然而川塗䟦涉易興趼足之嗟
風雨晦明難遂棲身之願或徘徊岐路最急貲糧或偃
蹇孱軀尤需醫藥於是都人尚義上戶輸金託此三乘
之津梁用濟四生之疾苦慈雲法雨資佛力以醒羣迷
夕唄晨鐘贊王化以弘大澤寒得衣而饑得食羇旅如
歸病有託而療有方疲癃立起既安全之甚衆且存歿
之皆寧有司以聞深為嘉悦夫好義輕施乃良民之美
行恤災拯患實盛世之休風喜見我民還敦古道咸能
體朕憂民之念推朕救民之心創建雖肇乎都城效法
期及乎寰宇成比戶可封之俗慰一夫不獲之懷書傳
從欲於四方詩詠徧德於百姓此則朕之志也爰賜之
額曰膏澤回春而為之記康熙四十四年五月日
東嶽廟碑文
京師朝陽門外向有東嶽廟自元明迄今歴有年所康
熙三十七年居民不戒而燬於火其明年朕發廣善庫
金鳩工庇材命和碩裕親王董其事不勞一民不興一
役經始於三十九年三月訖工於四十一年六月不三
歲而落成殿閣廊廡視舊加飭焉夫五嶽為名山之長
而泰山尤羣嶽之宗於時為春於德為仁而其神之靈
又能膚寸成雲霖雨天下故諸嶽止祀於其方而泰山
之祠徧宇内崇德報功所從來久矣朕即位以來殫心
治理訪求民隱閱視河工屢經魯地皆命專官致祭凡
以為蒼生祈福祉也兹朝陽既都城之巽位而東嶽廟
又適在其地則因其方位之宜以隆望秩之典亦禮之
可以義起者然則斯廟之成也神既得所憑依而民亦
遂其瞻仰自兹以往風雨以節寒暑以時俾海宇得休
養生息以共樂於豐穰之世庶於朕四十餘年惠愛黎
元之意其稍有慰乎爰書重建之歲月以昭示來兹云
爾康熙歲次甲申冬十一月上旬書
隆興寺碑文
正定府城隆興寺者前臨滹水後睇恒山城郭逶迤林
木縈帶敞高明之淨域標爽塏之琳宫考厥始基肇自
隋代宋開寳時重加創建神光夜燭首出亦山之銅法
雨晨流復下頰龍之木靈異既啟崇宇斯興遂洗香埿
仍裝寳像稽諸紀載良有明徵自是以來七百餘載風
雨摧剥日就傾圮朕曩從巡省所過爰命鳩工役不煩
民貲出内府復以專官董領其事經始康熙四十二年
之夏落成四十八年之冬複殿重樓雲日輝映層欒列
棟金碧參差開銑鋈之真容具莊嚴之寳相七十三尺
復還舊觀千萬億身長留勝跡洵十方所瞻仰為萬品
所皈依兹寺也密邇神京接連畿輔地當都會時際豐
穰烟火於焉殷繁輪蹄之所輻湊莫不齋心肅慮致禮
加虔斯亦慈氏之宏規而法門之傑構矣夫旨窮六度
首以仁義為宗諦演三乘多證善惡之果宣昭覺路導
引迷津亦有禆於人心不無關於世教今兹重新梵宇
更續禪燈上為
慈闈祝釐下為兆民祈福營建之意實在於斯寺中榜額凡
十有九皆朕親書復製碑文勒諸貞石俾垂無窮焉
熱河穹覽寺碑文
哈喇河屯者蒙古名色釋之即烏城也乃古興州之轄
因世久事殊前朝未及設官分職皇輿等書遍察難考
朕避暑出塞因土肥水甘泉清峰秀故駐蹕於此未嘗
不飲食倍加精神爽健所以鳩工此地建離宫數十間
茅茨土階不彩不畫但取其容坐避暑之計也日理萬
幾未嘗少輟與宫中無異萬幾偶暇即窮經史性理諸
書臨池揮翰膳後即較射觀德以寓安不忘危之念此其
大略也因有離宫隨侍人員共祝萬壽而建寺不日即
成又求扁額以垂永久朕賜書云穹覽取沈約驤首覽
層穹之意在行宫之巽位寺勢雖微蓮社梵音鈴鐸經
聲巨細皆備内有三大士相仙衣飄颺瑞園涵影以空
寂為本慈悲為教汲引四生津梁三界清鐘夜聞遠近
罔弗皈依月殿朗輝中外靡不瞻仰况右倚層巖左帶
大河口外諸藩來往進貢皆由經過三庚無暑六月生
風地脉宜榖氣清少病誠為佳景前朝以戍邊不暇何
得駐蹕今四海為一八表同風自京北至萬里如同家
人父子豈有他術哉以誠而已矣今臣下歸福於朕朕
曰天下皆福朕之福也先憂後樂朕之職也所願者年
豐歲稔烟塵永息余之念兹在兹之意足矣
重修西頂廣仁宫碑文
天地之大德曰生在四時為春在四德為仁易文言曰
元者善之長也君子體仁足以長人自古帝王茂對育
物四海之大萬民之衆以及昆蟲草木之微各遂其生
者無非體天地好生之德以流澤於無窮也易繋辭又
言乾大生坤廣生則是生物之功天始之而地更廣之
蓋坤者母道也母道主慈其於生物為尤近焉京城西
直門外有西頂舊建碧霞元君宫地近西山之麓今西
苑之西南所謂萬泉莊者固郊畿一勝境也元君初號
天妃宋宣和間始著靈異厥後禦災捍患竒蹟屢彰下
迄元明代加封號成弘而後祠觀尤盛郛郭之間五頂
環列西頂其一也歲時既久陳迹都荒碑碣猶存榱桷
弗歴其謂妥神何歲在戊子發内帑命有司鳩工重葺
之閱一載而落成棟宇穹然垣廡翼然殿寢秩然丹雘
燦然瞻拜其下者虔肅有加焉朕於萬幾之暇亦往展
禮仰祝
聖母之釐俯介生民之祉以祈純嘏以鞏皇圖顔其額曰廣
仁宫羣臣請立石以紀之朕思仁之為道大矣擴之可
放六合約之止在一心先儒論仁謂心如榖種其生之
性即為仁故物物而有仁則生生而不已天地之於人
物父母之於子皆是道也朕君臨天下日以養育羣生
為念俾穉者得以長壯者得以樂老者得以安期於生
齒殷繁兵刑寢息民無夭札物無疵癘總以一人推之
而有餘今獨於兹廟曰廣仁者蓋以元君之為神有母
道焉母道莫大於坤今之廟宫適位坤維元君其佐坤
之厚德以廣其仁使首善之區同臻壽域寰㝢之内永
託慈庥斯神貺與日星共著而禋祀與金石常新矣
石鼓贊(有序)
朕釋奠
先師於國學觀石鼓於廟門之兩廡𬗟懷周宣迄今二
千餘年而中興之烈岐陽之蒐俯仰如昨魯壁汲冢
闕有間矣此文此石獨煥然與日月爭光是三代法
物之僅存者也今列在太學實斯文之盛嘗尋繹榻
本推詳其遺義有會於心焉乃為贊曰
猗歟周宣纘緒文武一時從臣方叔召虎蒐於𡵨陽陳
列斨弩鐫功告成伐石作鼓以歌以銘載規載矩豈備
考擊致煩矇瞽鼓鼙思將義蓋有取歴二千年鑠日蝕
土蝌蚪失傳剥落誰補車攻馬同麀鹿麌麌晨星闕月
完句可數天門詄蕩岐山翔舞軒頡是班鍾王敢伍陳
在泮宫設於廊廡是切是磋匪擊匪拊橋門觀禮如對
簋簠庶幾文治再見三古
祈榖壇頌(有序)
嘗觀古之明王必嚴於敬天隆於尊祖誠於養人惟
其敬天故饗帝尊祖故崇配養人故重農而上辛祈
榖厥義備焉蓋隂陽順風雨調災沴不生五榖咸熟
斯比戶可風然後寬刑簡賦導以禮樂躋之仁壽苟
隂陽失序風雨不時則五榖傷矣五榖傷而民饑至
矣修粢盛而奏馨聞將何藉焉予肅將禋祀每遇薦
享大典備極誠敬期於孚格蒼穹為羣黎禔福幸海
内穡事浹歲順成即間遘微祲而補助旋施有秋洊
至豈非
上天粒我烝民而默佑予一人以無疆之休哉仰戴
帝慈莫可名喻聊攄感忱作為頌曰
皇矣
上帝仁覆萬國靡物弗懷鑒於有德古聖聿修昭事建極元
日殷薦爰祈粒食藐躬受命精意以禋太圻體方郊丘
象圜屋而大享典禮均虔外至必主本祖本天巍巍三
聖陟降攸格盡志對越百神其懌曰潔豆籩曰崇珪璧
匪祝一身為民請澤惟
天監觀愛我兆人宜夏而夏宜春而春和風應節甘雨司辰
災螟罔作瑞穗含醇豈止郊畿式暨五服畇畇疆理何
土不淑嶷嶷黍稷何産不熟造化靳施伊誰能育啟蟄
而耕納稼而場于耜于趾我倉我箱詎曰農夫實予之
慶上下交裕藉此豐穰民則不知予敢忘
賜湛恩汪濊頌思奚匱歲歲吉蠲竭誠肆類庶其眷之永錫
樂利
刈麥記
塞外地寒最宜禾黍邇來中外一家版圖萬里朕避暑
山莊歴年已多今百榖齊成與内地相似不過遲十數
日而已故種麥者頗蕃山莊苑内麥榖黍稻皆寓焉從
來稼穡之艱不可不知亦不可虚設朕念切民依痌瘝
一體年近七旬精力漸衰扶杖而閱耕種臨畦而觀刈
穫遇雨𤾉時若則收割之際蒼顔野老共慶有秋黃口
稚子無愁乏食此朕一時之真樂也五十四年夏六月
小暑乃苑中刈麥之候薦新觀成如雲表盛晨氣暖風
秀□標竒遠聞各省麥秋相同此目前之實景也孔子
云吾不如老農老圃孟子云從其大體為大人從其小
體為小人農夫足食則樂天下至廣兆民至衆天時之
不齊地脉之不一吾之樂民有食也以目前之實景而
且不能必其盡同又如此嗚呼豈如田野村夫憂樂止
繋於身家而計慮不及於遠大乎故心之勞逸不可同
日而語也夫
顯應寺碑記
都城之西有佛舍一區創自前明中葉雖歴加修葺而
歲月寖久復燬於火舊觀既替香界就荒非所以崇象
教廣禪悦也朕以古刹勝因宜規整飭爰發帑金鳩材
董役經始於康熙五十年十二月落成於五十八年正
月不庳不侈棟宇一新答士庶敬信之忱慰緇衲皈依
之願用錫嘉名顔為顯應蓋以慧炬祥光無微不顯慈
雲法力有感必通澤萬品於真源燿十空於寳智同圓
妙果長稔福田云爾
&KR2169;髻山玉皇閣碑記
距京師百里有山曰&KR2169;髻隸懷柔縣兩峯高矗望之如
髻故得是名自元明以來號為近畿福地因上有碧霞
元君之祠是以每歲孟夏四方之民會此祈禱者駢肩
疊跡不可勝計古稱積高之區神明所舍况兹山北倚
紫塞南拱神京岡巒迴合蜿蜒磅礴而鍾秀於是則其
神氣之感數有靈應理固然也康熙五十二年值朕六
旬誕期諸臣民就兹山瞻禮為朕祝禧因共建玉皇閣
以祈延壽經始於癸巳三月十八日落成於甲午三月
十八日而請記其事朕御極五十餘年夙夜孜孜惟體
上帝仁愛斯民之心以撫綏天下幸四海清晏年榖順成朕
與天下臣民得同享太平之福者皆
上帝之眷佑也朕之祗承於
上帝者惟在天下臣民之永安而天下臣民之祝願於
上帝者惟在朕躬之永年然則兹閣之建即
上帝之陟降監觀於是乎在矣爰立貞珉載其始末以傳永
久云
湯山龍尊王佛廟碑記
塞外山胍自西北來至熱河岡巒迴合形勢鬱盤環左
右百里間多名泉而山莊之東北有湯山其泉湧出山
腰自然而温浴之蠲煩除疴導和怡性朕始經其地謂
水候微凉更得暄煖乃宜於體比再往則加燠矣記稱
邱陵川谷能出雲為風雨者皆有神况是山藴金砂之
氣蒸為醴液又應候如意豈非有神靈默相者歟爰於
泉上繚以周垣構行宫數椽為避暑休浴之所而於其
中建龍尊王佛廟以奉香火焉考湯泉著於史傳者驪
山天都最為名蹟其他亦散見於山經雜志而此地自
古未入版圖故川原之勝蔽翳於荆榛沙磧間幸今中
外一家兹泉始得呈其靈異古人謂地胍之興亦有待
而然非虚語也夫君子澡身浴德如沃盥以去垢朕於
此竊附湯盤之警期與天下日新而所以膏澤吾民以
及蒙古諸部落使咸壽考康寧者則不能無望於佛之
庇佑焉是為記
香嵒寺碑記
京師近郊峯巒林壑之勝無踰西山歴世以來琳宫梵
宇在崖谷間者星羅碁布永豐屯則距山數里舊有奉
佛處曰彌勒院連山環拱蒼翠萬狀烟林相錯臯壤聯
綿兼以輪蹄罕至清曠無塵洵自然之福地也院以歲
久日圯近始拓而新之更名曰香嵒寺凡佛堂經室賓
序僧寮莫不備具宏傑壯麗屹然為近山巨刹曠覽遐
矚左右暎帶登臨勝槩殊加於舊寺乃宫庭為朕祝禧
所建朕臨幸天下五十餘年幸方内乂安時和年豐兆
民樂業
上天錫福莫大於此朕以天下為一家四海為一人所願親
疎遐邇無不獲康寧壽耉之慶此朕之夙志也庶幾為
諸神靈之所鑒歟因勒辭於石以識其始云
資福院碑文
辛丑春澤卜尊丹巴胡土克圖諸蒙古汗王貝勒貝子
公台吉他布囊等赴闕稽首合辭奏言皇帝纂承鴻業
六十餘年天地清寧海宇安泰邊塞遠人飲和禔福為
日久矣往者噶爾旦恃強侵軼皇帝親總六軍盪除狡
寇安集散亡龍沙瀚海百十部落普蔭大慈安土樂業
垂三十載策妄阿喇布坦兇孽之餘肆其頑悖欲滅法
教皇帝討辠捄災命帥受算深入曠古絶域斬俘逐北
遂恢故宇振法輪青海以南三危以北百蕃之長悉心
向化欣睹天日臣等伏思皇帝神功巍煥景祚緜遠亘
古未覯凡有知識咸思仰報况臣等沐累朝禄賜受皇
帝高厚踴躍烏能自已乞於京師鼎建梵刹申頌無疆
且以木石磚甓之餘於安定門外立十方院為飯僧所
徒衆自遠至者得有棲止朕以建寺煩費詔諭止之而
允其立院之請諸汗王等復奏言禁城西之崇國寺故
西僧香火也今願新之為皇帝祝釐地朕以其誠懇亦
俞允之夏五月十方院建修功先竣諸汗王等請院額
朕賜名曰資福蓋嘉諸蒙古平日服事之勤而取釋氏
廣資福緣之諦也書曰而康而色曰予攸好德汝則錫
之福傳曰見於外而有安和之色發於中而有好德之
言則錫之以福也諸蒙古貞一乃心恪奉藩職協和鄰
部輯睦姻親天必迎其善意而降之以吉祥將見戶口
愈滋畜牧益盛朕樂與共太平有永而勿替也是為記
溥仁寺碑文
蓋聞徧覆含弘者造化無私之體民胞物與者大君宗
子之心古帝王繼天運世保合太和凡日月照臨聲教
暨訖必使咸躋壽考各遂生成納八紘於雨露之中載
殊方於袵席之上深仁怙冒至化洽周斯大同之極規
實無我之洪願也朕誕膺鴻歴五十餘載布信推誠遐
邇一體藩臣部長悉我屏翰絶幕荒陬皆吾黎庶故神
倉玉粒常給以餱糧天駟月題每貸之牧種休息長育
匡翼勞來宵旰彌勤終始無怠朕惟期漸恩敷德俾皆
樂我太平諸藩亦嚮化傾心靡不謹爾侯度雨風時若
生齒日蕃水草茂滋産畜殷碩邊籬甌脱永息侵陵瀚
海龍沙羣資樂利綏安撫輯數十年養之教之膏沐涵
濡至今日庶矣富矣乃者朕六十誕辰衆蒙古王台吉
等咸詣闕廷奉行朝賀不謀同辭具疏陳懇願建刹字
為朕祝釐朕鑒其悃誠重違所請念熱河之地為中外
之交朕駐蹕清暑歲以為常而諸藩來覲瞻禮亦便因
指行宫之艮隅特許營度為佛寺陶甓於冶取材於山
工用無輸輓之勞金錢無踰侈之費經始訖功告成不
日琉璃梵殿同白馬之莊嚴瓔珞祥雲儼龍華之色相
金峯聳翠靈鷲飛來暖溜蒸砂寳池分出林成福德喬
木千章界是伽耶香園十頃固天開選佛之場地藴清
凉之境也朕歴觀往史遹溯前朝版籍有區幅員未廣
兹熱河之奥壤迺紫塞之神臯名號不掌於職方形勢
無聞於地志朕以渺躬撫有四海邊壖之外悉為畿甸
諸藩於此建寺介福率先恐後無小無大罔不來同朕
用自慰更用自惕焉書不云乎一人有慶兆民賴之釋
典亦云若彼大雲蔭注世界博稽旁考鑒於朕衷觀我
觀民思惟此理特賜寺額曰溥仁將欲汪濊之澤均霑
於率土升恒之慶廣洽於普天藉諸藩祝上之忠誠為
萬方祈純嘏之錫以佛氏施仁之因果共諸藩保鞏固
之休爰紀斯文勒諸貞石
雜著
白粟米
粟米(本草粟米即小米)有黃白二種黃者有粘有不粘本草注
云粟粘者為秫北人謂為黃米是也惟白粟則性皆不
粘七年前烏喇地方樹孔中忽生粟一科土人以其子
播穫生生不已遂盈畝頃味既甘美性復柔和有以此
粟米獻者朕命布植於山莊之内莖幹葉穗較他種倍
大熟亦先時作為糕餌潔白如糯稻而細膩香滑殆過
之想上古之各種嘉榖或先無而後有者槩如此可補
農書所未有也
山海關
山海關澄海樓舊所謂關城堡也直峙海滸城根皆以
鐡釡為基過其下者覆釡歴歴在目不知其幾千萬也
京口之鐡甕城徒虚語耳考之志冊僅載關城為明洪
武年所建而基址未詳築于何時蓋城臨海衝濤水激
射非木石所能久固昔人巧出此想較之鎔鐡屑炭更
為竒矣
九河故道
九河故道漢唐宋諸家之說不一或謂在濟南境内或
謂遠界永平而酈道元謂九河苞淪於海以朕揆之其
九河入海之處在今天津之直沽而九河故道不出滄
景二三百里間也蓋水性就下今南北之水以天津為
尾閭地最窪下雖數千百年中或陵谷變遷而其高卑
大勢南北定位有必不可易者即以禹貢之文考之可
以斷矣禹貢曰至於大伾北過洚水至於大陸又北播
為九河疏云大伾屬魏郡黎陽洚水在信都大陸澤名
夫黎陽今之濬縣信都今之深州大陸澤在今之束鹿
界而河間在濬縣深州束鹿之北故曰又北也又九河
既道疏云平原以北平原今德州境言德州以上也漢
書溝洫志許商云九河之名有徒駭胡蘇鬲津在成平
東光鬲界中此三地今皆屬河間杜氏通典云鈎盤在
景馬頰覆釡在趙郡景即景州趙郡今涿易南古所謂
燕南趙北也輿地記云簡河在臨津金史地理志云南
皮縣有潔河太史河傳志所載九河故道之在河間境
也又豈不彰明備著乎則天津為同為逆河入海之道
無疑矣河自周定王時已南徙九河故跡亦漸湮廢後
人不能深究地勢多穿鑿傅會其指在濟南者既失之
過南其指在永平者又失之過北而鄭康成據緯書謂
齊桓公填塞八河以拓疆界其說益滋譌謬耳凡人讀
書能正據經文考以古今形勢則諸家之說自有折衷
夫河間古郡稱名已久其所以謂之河間者以其在九
河之間也顧名思義又可知矣
御稻米
豐澤園中有水田數區布玉田榖種歲至九月始刈穫
登場一日循行阡陌時方六月下旬榖穗方穎忽見一
科高出衆稻之上實已堅好因收藏其種待來年騐其
成熟之早否明歲六月時此種果先熟從此生生不已
歲取千百四十餘年以來内膳所進皆此米也其米色
微紅而粒長氣香而味腴以其生自苑田故名御稻米
一歲兩種亦能成兩熟口外種稻至白露以後數天不
能成熟惟此種可以白露前收割故山莊稻田所收每
歲避暑用之尚有贏餘曾頒給其種與江浙督撫織造
令民間種之聞兩省頗有此米惜未廣也南方氣暖其
熟必早於北地當夏秋之交麥禾不接得此早稻利民
非小若更一歲兩種則畝有倍石之收將來蓋藏漸可
充實矣昔宋仁宗聞占城有早熟稻遣使由福建而往
以珍物易其禾種給江淮兩浙即今南方所謂黑榖米
也粒細而性硬又結實甚稀故種者絶少今御稻不待
遠求生於禁苑與古之雀銜天雨者無異朕每飯時嘗
願與天下羣黎共此嘉榖也
畿輔通志卷八
