欽定四庫全書
畿輔通志卷二十四
川
大名府
衛河源出河南衛輝府輝縣蘇門山東流經新鄉
汲縣又東北由濬縣歴彰德府之内黃入魏縣南
界又東經大名縣東南又東北抵府城東又東北
入山東館陶縣界即古清河也一名白溝亦名永
濟渠亦名御河
淇水東過内黃縣南為白溝(水經注)
白溝逕問亭東即魏界也又東北逕趙城西又東
北逕空陵城西又北逕喬亭城西東去館陶縣故
城十五里(水經注)
永濟渠即古之清河水經云淇水魏武自枋頭遏
其水為白溝隋煬帝導為永濟渠一名御河今稱
衛河者也(禹貢錐指)
衛河源出河南衛輝府輝縣西北七里之蘇門山
東流經新鄉縣北過衛輝府城北一里又東北入
濬縣境謂之白溝隋大業四年又引白溝為永濟
渠亦曰御河自是衛河專有御河之名由濬縣經
内黃北魏縣東南又經大名府城南東北歴山東
東昌府館陶縣西漳河合焉又東北流至臨清州
西與會通河合(方輿紀要)
衛河者即水經淇湯諸水合流以出者也過内黃
合漳水(大名府志)
漳河有舊漳新漳二河舊漳自河南臨漳縣流經
魏縣東南至府城西南閻家渡入衛新漳自廣平
府廣平縣流經魏縣東北至府北界下流抵山東
館陶縣入衛河
馬頰河在府城東五十里舊自開州北流經此闊
約百步今雖枯竭故道猶存每遇雨潦輒流入山
東朝城等界
按此馬頰即通典所云出澶州清豐東北至平
昌合篤馬河者非禹貢九河之馬頰也
沙河在府城東北四十里
河南約長二十里東西闊二里許流常不定故亦
名流沙河下流合於漳水(方輿紀要)
雕馬河在府西南宋時引漳水注此絶衛河而注
城中復北出以入於衛今涸舊渠猶存
硝河源自河南濬縣之大齊村流經滑縣分為二
道一由内黃入大名縣南界東北注於三角潭分
十之三自飲牛口注衛十之七自梅家口注衞一
由開州為馬駕河東北流經戚城又東滙為趙村
陂至白倉北會傅家河又北逕清豐縣西北而注
於南樂縣之岳儒固河
濬縣北四十里有大齊村相傳亦黃河故道衆流
所鍾盖即硝河上源也(方輿紀要)
硝河以兩岸産硝故名(舊志)
硝河自滑縣北界其一逕開州馬駕河東北注戚
城東滙為趙村陂而西引王家潭口逕白倉北會
傅家河北注岳儒固以達於束館鎮或北注於大
名其一由石村瀠内黃東北逕大岩屯横腰大名
縣南界又東北注三角潭而十之三自飲牛口注
衛十之七自梅家口注衛間水溢硝河北注之勢
不能直則一由石村分注開州火燒店逕清豐之
秦村而會於岳儒固一由内黃城東逕南樂西近
德固復注岳儒固其水泄鹵下墊凡所經流數載
不復芻牧計南北縱百六七十里衡或十數里少
者二三里(大名府志)
龍窩河在南樂縣東四十里自山東觀城縣界流
經本縣之英村至龍窠村而止
唐開元十四年魏州河溢其決口謂之龍窩自宋
以來縣為大河經流之道其後河既南徙餘流斷
續不一因隨地立名云(方輿紀要)
朱龍河在南樂縣西南四里源自開州澶淵陂分
流過清豐縣城北至縣西南趙家莊曲折南迴復
入開州注黑龍潭
岳儒固河在南樂縣北四里岳儒固村河西南自
清豐界來經本縣近德固村豆村迤東流至岳儒
固滙為傅家潭東北注為方山固河又北為潘家
河北入大名界即古金堤所障者河久枯竭夏秋
水盛瀰漫里許冬春始涸(南樂縣志)
洪河在東明縣東南三里西自河南滑縣衛南陂
分流經縣界洪門村雲臺口又經南關東關又東
北合濮河漆河入山東濮州界
漆河在東明縣北源自河南原武縣黑陽山流逕
縣西漆堤北又東抵縣北關外又東合於洪河
濮河在東明縣南即古濮渠也俗訛為普河源自
河南封邱縣流逕長垣縣北又東逕河南滑縣南
又東逕開州東南又東至縣南又東北合於洪河
濮水上承濟水於封邱縣地理志所謂濮渠水首
受濟者也其故瀆自濟東北流東逕匡城北又東
逕蒲城北又東逕韋城南又東逕長垣縣故城北
又東逕須城北又北逕襄邱亭南東逕濮陽故城
南又東逕濟隂離狐縣故城南又東與濟同入鉅
野(水經注)
濮河俗訛為普河自縣南三十五里袁長官營東
北流經袁旗營有橋跨其上又東北逕趙官營又
東北合洪河(東明縣志)
賈魯河在東明縣東南
元至正四年河決白芳堤又決金堤水勢北侵安
山沿入會通運河九年督漕運使賈魯以二策獻
一議修北堤以制横潰一議挽河東行以復故道
丞相脱脱題其後策十一年四月命魯為總治河
防使發民十五萬軍二萬人供役十一月工畢河
復故道南滙於淮東入於海其濬故道通長二百
八十里有竒始自白茅長百八十里繼自黃陵岡
至南白茅闢生地十里南白茅至劉莊村接入故
道十里入山東界(河防攷)
賈魯河在縣南六十里(東明縣志)
灉河在東明縣南五十里舊自黃河分流折而東
北入山東曹州界今湮
按爾雅河出為灉今東明之灉自大河分流東
入曹鄆與禹貢所稱灉沮會同者道理差合而
元和志以灉沮二水俱出雷澤縣平地似與爾
雅之文不合或川源變遷今昔不同歟俟攷
清河在開州東二十里澄碧汪洋居民因造紙為
業長數里
淇河在開州
沮洳之山淇水出焉(山海經)
淇水逕雍榆城南又北逕白祠山東歴廣陽里又
北逕頓邱縣故城西(水經注)
頓邱縣淇河在縣北五里上接清豐下入觀城界
(寰宇記)
淇水自濬縣合衛河支流復引而東流入開州又
東北入内黃縣及清豐界(方輿紀要)
白家河在長垣縣東南三十里自毛家潭東經盛
家橋入黃河
淘背河在長垣縣南三十里自河南封邱縣東流
入至縣東南一百二十里紙坊集入黃河凡遇黃
河汎溢即由此北行亦一要害
五里河在長垣縣北自河南滑縣流入經小務口
抵樊相堡又東南流入於河又逯家河在縣東北
三里亦自滑縣流入經小務口抵盛家橋至東明
縣入於河二河盖皆濮水之支流也
古濟水在東明長垣二縣界
濟瀆東過平邱縣南又東過濟陽縣北又東北逕
寬朐縣故城北又東北與濮水合(水經)
澶水在開州西南古澶淵也一名浮水亦名繁泉
今名為澶州
澶淵在頓邱縣南今名繁汙(春秋杜預註)
浮水故瀆上承大河於頓邱縣而北出東逕繁陽
故城南張宴曰縣有繁淵春秋盟於澶淵即繁淵
也亦謂之浮水焉(水經注)
臨河縣澶淵在縣東南十七里黎州東北八十里
(寰宇記)
澶水在頓邱廢縣西南二十里伏流至古繁水城
西南謂之繁泉(明一統志)
澶州陂在州西南其水由州南界東北經城東二
十里曰清河頭分為二流一注霸家河又東逕濮
州入張秋河一流逕清豐縣東南界孫固城北滙
為朱龍河(開州志)
大河故道有三其一自河南滑縣流入經開州西
北又東北逕清豐縣北又東北經南樂縣西北又
東北經府城東又東北入山東館陶縣界此西漢
以前黃河經行之故道也
元光三年春河水徙從頓邱東南流入渤海夏河
水決濮陽(漢書武帝紀)
河水故瀆東北逕戚城西又逕繁陽縣故城東北
逕隂安縣故城西又東北逕昌樂縣故城東又東
北逕平邑郭西又東北逕元城縣故城西北而至
沙邱堰(水經)
河之故瀆則為北瀆王莽時塞故世俗名是瀆為
王莽河也(水經注)
貴鄉縣大河故瀆俗名王莽河西去縣三里
昌樂縣王莽河西去縣十六里(元和志)
大名縣大河故瀆在縣東三里俗名王莽河注水
經云故瀆又東北逕元城西北至沙邱昔禹治洪
水播為九河自此始也德清軍王莽河在城西
南五里(寰宇記)
一自滑縣流入經開州西南又東北經清豐縣南
又東北入山東觀城縣界此東漢以後及唐宋時
黃河所經之故道也
河水東逕鐵邱南東北流而逕濮陽縣北為濮陽
津(水經)
澶州頓邱黃河在縣南三十五里清豐河在縣
南五十里臨黃河南去縣三十六里(元和志)
澶州有濮陽大韓大吳商胡王楚横隴曹村依仁
大北岡孫陳固明公王八凡十三埽大名府有孫
杜侯邨二埽景德元年河決横隴埽慶歴八年決
商胡埽皇祐元年合永濟渠注乾寧軍是謂北流
嘉祐元年塞商胡北流入六塔河河不能容是夕
復決五年河流派别於魏之第六埽曰二股河自
魏恩東至德滄入海是謂東流神宗熙寧二年開
修二股河東流八月北流閉而河自其南四十里
許家港東決汎溢大名諸軍州境十年七月大決
於曹村澶淵北流斷絶河道南徙東滙於梁山濼
分為二派一合南清河入於淮一合北清河入於
海元豐元年五月河復歸北四年小吳埽大決自
澶注於御河八年三月河流雖北而漲水往往東
出於是回河東流之議起元祐元年張問請於南
樂大名埽開直河并簽河分引水勢以解北京水
患於是減水河之議起四年正月詔罷回河及修
減水河元符二年六月河決内黃口東流遂斷絶
(宋史河渠志)
開州河舊經城南宋所開商胡六塔渠故址皆在
州境(明外史地理志)
黃河故道在開州南正統十三年河決陽武循故
道至開州南一百二十里東流抵濮州過張秋入
海其流奮擊聲聞數十里俗名響子口(明志)
一自河南封邱縣流入經長垣縣南又東經東明
縣南又東入山東曹州界此宋南渡以後黃河所
遷之故道也
曹甸都巡河官總東明埽世宗大定二十六年以
開州之長貳提舉河防長垣之令佐勾管河防事
(金史河渠志)
蘭陽儀封之河舊出其縣北與長垣東明分水元
至元中河屢決汴梁遂出蘭陽儀封之南而長垣
東明界中無河矣(禹貢錐指)
長垣縣南六十里廢東明縣南五十里皆有黃河
故道(明一統志)
按黃河自金明昌五年南北分流元世祖至元
時會通河成河始全入於淮不經府境明萬歴
五年荆隆口決而長垣東明復被河患盖亦一
時潰入之水非河之正流也
瓠子河故道在開州南
元光之中河決於瓠子東南注鉅野通於淮泗使
汲黯鄭當時興人徒塞之輒復壊於是久之不事
復塞後二十餘歲使汲仁郭昌發卒數萬人塞瓠
子決天子自臨決河沈白馬玉璧於河令羣臣從
官自將軍以下皆負薪寘決河卒塞瓠子而導河
北行二渠復禹舊蹟(史記河渠書)
濮陽縣北十里即瓠河口也漢元光之年河水南
決武帝元封二年塞瓠子口築宫於其上名曰宣
房宫故亦謂瓠子堰為宣房堰而水以瓠子受名
焉平帝以後未及修理永平十二年顯宗詔王景
治渠築堤景乃防遏衝要疏決壅塞瓠子之水絶
而不通惟溝瀆存焉(水經注)
濮陽瓠子口在縣西南十七里河津是也(寰宇記)
瓠子口在開州城西南二十五里(明一統志)
屯氏河故道在大名縣東南
自塞宣房後河復北決於館陶分為屯氏河東北
經魏郡清河信都渤海入海廣深與大河等元帝
永光五年河決清河靈鳴犢口而屯氏河絶(漢書溝洫
志)
大名縣屯氏河俗名毛河(寰宇記)
大名東南有屯氏故河(明外史地理志)
六塔河故道在清豐縣東南三十里(詳大河故道)
西湖在開州西南
舊時河流滙入積而成湖夏秋時瀰漫甚廣後漸
淺涸然猶渟流蕩漾周數百畝(方輿紀要)
張家澤在大名縣東二里魚藻繁衍冬夏不涸昔
有縣令張珩者結廬讀書澤上因名(方輿紀要)
長羅澤在長羅縣北
吳祐年二十每牧豕長羅澤中(後漢書吳祐傳)
長羅縣有長羅澤即吳季英牧猪處也(水經注)
高雞泊在元城縣界唐中和末宰相王鐸出為義
昌節度使過魏塗劫之於高雞泊即此
胡柳陂在開州東南五十里接山東濮州界五代
梁貞明四年晉王存勗與梁軍大戰於湖柳陂即
此
西渠在府城西
大名縣西渠唐開元二十八年刺史盧暉移通濟
渠自石灰窠引流注於城西夹水製樓百餘間以
通江淮之貨故有西渠之名(寰宇記)
雞爪渠在清豐縣東宋紹聖初河決内黃吳安特
請開清豐口雞爪河以洩水勢即此
鳳溝在長垣縣西四十里
蓮花池有四一在大名縣東二十里一在南樂縣
東十八里一在南樂縣西北三十里一在開州城
内儒學後
三角潭在大名縣東十五里方塘百畝歲久不涸
或以為龍湫也建龍王祠於其上禱雨輒應
白水潭在大名縣西五里
大名縣白水潭林樹交蔭菱荇縱横為近郊之勝
(名勝志)
白龍潭在魏縣西漳水滙流處
乾寧三年李克用自將擊魏敗魏人於白龍潭(五代
史唐紀)
傅家潭在南樂縣西北四里周約二里許
黃龍潭在清豐縣南三十五里斷堤之間約二十
餘頃
余家潭在東明縣東十里北曰長潭南曰圓潭相
去一里許
黑龍潭在開州西南大旱不竭俗稱龍湫又有蓮
花潭在黑龍潭南三里方五六頃每秋水泛溢則
二潭水相通
閻家潭在長垣縣東南六十七里明正統十四年
河水決入縣境迴流衝嚙因成此潭弘治五年築
堤環之潭西七里曰牛家口東三里曰大岡皆築
堤以防決溢處又毛家潭在縣東南十五里
寒泉在開州南即衛風所云爰有寒泉在浚之下
也通典泉在濮陽東南濮陽廢縣在今州西南二
十里
御井在開州治南
御井泉極甘洌宋真宗駐蹕時所飲之井
琉璃井在長垣縣荆岡集年久磚近水者色如琉
璃故名
宣化府
桑乾河源出山西大同府馬邑縣桑乾山自山西
天鎮縣流入西寧縣與蔚州分界逕縣南二十里
又東逕順聖城南又東逕宣化縣南界又東逕保
安州南至州東南二十里與洋河合為燕尾河又
東南流逕縉山北名縉河又南流與媯水合為合
河口又東南經沿河口入順天府宛平縣界即古
桑乾水也亦曰濕水
濕水出於累頭山一曰治水泉發於山側東北流
逕館隂縣故城西又東北流左會桑乾水縣西北
上平洪源七輪謂之桑乾泉即溹涫水者也自源
東南流右合濕水亂流枝津桑乾濕水並受通稱
矣濕水東逕道人縣故城南又東逕陽原縣故城
南又東逕昌平縣故城北又東北逕桑乾縣故城
西又屈逕其城北又東流祈夷水注之又東北逕
石山水口又東逕潘城縣北東合協陽關水又東
逕下洛縣故城南又東逕高邑亭北又東逕三臺
北又東逕無鄉城北又東温泉水注之又東涿水
入之又東南左會清彛水又南入山(水經注)
桑乾河發源太原之天池伏流至朔州馬邑雷山
之陽有金龍池者渾泉溢出是為桑乾東下大同
古定橋抵宣府保安州雁門雲中諸水皆會穿西
山入宛平界(明外史河渠志)
桑乾河源出大同府馬邑縣桑乾山金龍池接天
鎮衛流入宣府東城西城深井堡保安州礬山堡
縉山下名縉河南流名合河經沿河口流至宛平
縣(陸隴其畿輔地圖記)
燕尾河在保安衛南二十里桑乾河洋河合流如
燕尾然(明一統志)
東洋河源出邊外自山西天鎮衛界東逕懷安縣
界柴溝堡西北合西洋又東至堡東五里合南洋
河又東逕萬全縣南舊左衛北又東合北来之清
水河又東南經府城南五里至保安州東合桑乾
河即古于延水也亦曰修水于延水出塞外子元
鎮西長川城南小山山海經曰梁渠之山修水出
焉于延水即修水也東南流逕且如縣故城南又
東南逕馬城縣故城北又東逕零丁城南右合延
鄉水又東南於大甯郡北右注雁門水自下通謂
之于延水又東逕罡城南又東左與寧川水合又
東逕小甯縣故城南又東黑城川水注之又東南
逕茹縣故城北又東南逕雞鳴山西又南逕且居
縣故城南東南流注於濕水(水經注)
洋河在鎮城南五里源出境外至此流入桑乾河
水冬月盡冰唯對城一泓融液不凍臘日洗馬不
災(明一統志)
西洋河在懷安縣西北自山西天鎮縣平遠堡流
入逕西陽河堡南五里又東至柴溝堡西北入東
洋河即古延鄉水也
延鄉水出丁零縣西山東逕延陵縣故城北俗指
謂之琦城川又東逕羅亭又東逕馬城北又東注
修水(水經注)
南洋河在懷安縣西南五里東注東洋即雁門水
也
雁門水山海經曰雁門之水出於雁門之山其水
東北流入陽門山謂之陽門水又東逕三會亭北
又東逕西伺道城北又東逕大寗郡北修水注之
(水經注)
南洋河在柴溝堡西南五里至堡東七里而合東
洋河如燕尾然(方輿紀要)
泥河在宣化縣東十五里自關子口西南流四十
里合東洋河即古黑城川水也
黑城川水有三源出黑土城西北竒源合注總為
一川東南逕黑土城西又東南流逕大甯縣西而
南入延河(水經注)
清水河在宣化縣西源出邊外自張家口流入南
流逕萬全縣東又南至縣界入洋河即古寧川水
也
延水又東左與寧川水合水出西北東南流逕小
甯縣故城西(水經注)
按舊志縣西二里有一河自葛峪堡西流入合
小泉水入洋河亦曰清水河此别是一水非寧
川也
沽河在赤城縣東其源有二皆自塞外流入一曰
獨石水由獨石口逕獨石城西為西河一曰紅山
水由紅石山逕獨石城東為東河俱流至城南而
合又南逕龍門山下名龍門川又南逕雲川堡東
又南逕縣東門外又南逕龍門所南曰揚田河又
南與陽樂河合為南河又東南經滴水崖堡南亦
曰白河又南逕延慶州靜安堡又東至東河口由
邊外達順天府密雲縣之石塘嶺關此通州白河
之上源也
沽河出禦彜鎮西北九十里丹花嶺下東南流大
谷水注之水發鎮北大谷谿西南流逕獨石北界
又南九泉水注之水導北川左右翼注入川共成
一水故有九泉之稱其水南流至獨石注大谷水
大谷水又南流逕獨石西又南逕禦彜鎮城西又
東南光谷水注之水源出鎮城東北光谿西南流
逕鎮城東又西南流注大谷水亂流南注沽水又
南出峡岸有二城世謂之獨固門又南左合乾谿
水水引北川西南逕一故亭東又西南注沽水沽
水又西南逕赤城東故河有赤城之號又東南與
鵲谷水合又東南合高峰水水出高峰戍東南西
南流又屈而東南入沽水沽水又西南流出山逕
漁陽縣故城西(水經注)
獨石水在開平衛南源出東山紅山水在開平衛
東源出紅石山俱逕雲州堡入龍門川(方輿紀要)
龍門川在雲州堡東合獨石紅山之水從龍門峡
南下故名(明一統志)
楊田河經龍門所城南二十里(宣鎮志)
赤城堡之東河由獨石雲州東南流即通州白河
之上源也(名勝志)
滴水崖之水懸崖而下者即白河上源又東有白
河堡鎮河墩皆白河所經也(薊門攷)
白河自滴水東南流繞靜安堡之西南東三面又
東北至東河口仍出邊外(延慶州志)
湯泉河在赤城縣西源出西山東流至城西南合
水泉河又東合東河其水泉河源出赤城縣西北
二堡子南流而入湯泉
按明統志有赤城湯在宣府鎮城東一百四十
里自龍門鎮北鄉赤城寺側山根湧出暴熱而
流傍有冷泉隨人浴之皆可愈疾此即今湯泉
河也
愛陽河在萬全縣西即愛陽川也
歸化州有愛陽川(遼史地理志)
河在炭山西北二十里本放牧之地下有頑冰黑
色者數尺冰上有浮草性涼尤宜牧馬其地又生
黃花其大如錢發於土上人馬蹂踐萎悴明日復
生如新(宣鎮志)
東沙河在萬全縣西北新河口東北一百里自塞
外流入水淺沙淤
陽樂河在龍門縣南東流至赤城縣界入沽河即
古陽樂水也
陽樂水出且居縣東北流逕大翮山小翮山北歴
女祈縣故城南世謂之横水又謂之陽曲河又東
南逕一故亭又東左與舊鹵水合水出西北山東
南流逕舊鹵城北又東南流注陽樂水陽樂水又
東南逕旁狼山南又東南逕温泉東又逕赤城西
屈逕其城南東南入赤城河(水經注)
按今龍門縣有龍門河源出縣西娘子山東南
流逕縣南二里又東逕鵰鶚堡西南即水經注
所云横水也又有南河源出縣南狗兒村東北
流至堡西南七里合龍門河即水經注所云舊
鹵水也龍門南河合而東逕堡南統謂之南河
又東至赤城縣界合枯河即水經注所云陽樂
水東南入赤城河者也
媯河在延慶州南半里懷來縣南一里自延慶發
源西流歴延慶州懷來縣境又西南流五十五里
入桑乾河本古清夷水今訛曰媯河也
清彛水出長亭南西逕北城村故城北又西北平
鄉川水注之又西北逕隂莫亭在居庸縣南十里
又西會牧牛山諸泉南注滄河又西靈亭城水注
之又西得泉溝水又西南得桓公泉又南逕沮陽
縣故城北又屈逕其城西南流注於濕水(水經注)
媯川在永寧縣西十五里源出縉陽山流逕此入
延慶州界又西流至懷来城東南又西流入於桑
乾河俗亦名清水河(方輿紀要)
壺水河在蔚縣北一里自蔚州流入又東北流百
里至西寧縣東城界小渡口入桑乾河即古祈夷
水也
祈夷水出平舒縣北逕桑乾故城東而北流注於
濕水(水經注)
壺流河在廣寧縣南源出荷泉其形如壺經蔚州
入桑乾(山西通志)
金河在蔚縣東八十里源出小五臺山西流入壺
流河其水映石如金故名
西沙河在西寧縣東順聖東城西一里又龍王河
在東城東一里皆泉水湧出南流入桑乾河
水溝口河在懷安縣北自山西天鎮縣流入經縣
西南三十里折北流至縣西北合柳河水又東北
逕城北至萬全左衛界入洋河即古托台谷水也
托台谷水上承神泉于葦壁北東逕陽門山南託
台谷謂之託台水東逕三會城南又東逕託台亭
北又東北逕馬頭亭北東北注雁門水(水經注)
柳河在懷安縣七里東流入水溝河
澗河在延慶州東南三十里源出八達嶺東四里
東南流逕昌平州界入榆河
溪河在延慶州南源出團山西南流經永寧城西
流入州界合媯河即古滄河也
魏氏土地記曰沮陽城東八十里有牧牛山下有
九十九泉即滄河之上源也山下導九十九泉積
以成川西南流谷水與浮圖溝水注之又西南
合地裂溝有小水俗謂之分界水南流入滄河又
西逕居庸縣故城南有粟水入焉又西與右陽溝
水合又左得清夷水口(水經注)
大柳河在延慶州西南二十里源出懷来縣養鵝
池又黑龍河在州西三十里源出黑龍廟南流入
媯河
阪橋河在延慶州西北十里源出阪泉西南流入
媯河
按水經注有陽溝水出居庸縣東北西南流逕
縣城北西逕大翮山小翮山南又南注滄河即
此
龍潭河在延慶州西北十里源出縉陽山西流入
桑乾河
温泉河在延慶州西北三十里源出佛峪山南入
媯河
大翮山右出温湯療治萬病泉所發之麓俗謂之
土亭山其水東南流左會湯溝水亂流南注滄河
(水經注)
溪水在延慶州東四海冶堡北門外水有三源一
出堡西南昌平州黃花路界東北流經堡西至堡
北有數源自西北来流合焉一出堡南東北流經
堡東北與西水合又東北流三里出邊外入沽
粟水在延慶州西
粟水出居庸縣下城西枕水又屈逕其縣南南注
滄河(水經注)
按州志有沽河源出州北十里屈家堡西南流
經城西又屈經城南門外南入媯河此即水經
注之粟水今俗呼沽河非古沽河也
涿水在保安州東南
涿水出涿鹿山世謂之張公泉東北流逕涿鹿縣
故城南又東北與阪泉合又東逕平原郡南又東
北逕祚亭北入濕水(水經注)
懷戎有涿水(隋書地理志)
按懷戎有涿泉出涿鹿山下即隋志所謂涿水
也
礬山水在保安州東南源出礬山南流至易州界
入淶水又有龍池在礬山北二里水自平地湧出
澄清可鑑瀦而為池溉田甚廣又有二郎溝在州
東南八十里亦出礬山下東北流入桑乾河居民
資以灌溉
協陽關水在保安州西南
水出協谿東北流歴笄頭山又北逕潘縣故城左
會潘泉故瀆又東北注濕水(水經注)
韭菜川在赤城縣北
川在開平衛城東發源東山流經衛城南與氊帽
山水合(縣志)
望雲川在赤城縣北
柳河川在龍門縣西一名柳溝
順聖川在西寧縣東
在鎮城西南一百里廢順聖縣治延袤二百里(縣志)
川中有龍池明永樂中嘗産龍馬(宣鎮志)
按此即桑乾河之支流也
牛心川在懷安縣東萬全左衛東南四十里
馬蘭溪在延慶州西
靈亭城水出馬蘭西澤中衆泉瀉溜歸於澤澤水
所鍾以成溝瀆瀆水又左與馬蘭谿水會水導馬
蘭城城北負山勢因阿成谿南流出城東南入澤
水澤水又南逕靈亭北又屈逕靈亭東又南注清
夷水(水經注)
神仙溪在延慶州城北二十里
西海子在懷安縣東北萬全左衛城西水環三十
里流入洋河
鴛鴦泊在赤城西北
在雲州堡西北一百里縱横八十里停積不流(宣鎮
志)
紅草溝在萬全縣西北十二里又孫才溝在洗馬
林堡西南十里
玉石溝在懷来縣保安衛東北二十五里産花班
石似玉琢磨可以成器
苞香溝在西寧縣西南三十里出藁本諸香
九龍池在府城東九十餘里九竅湧出南流入延
慶州界
九女池在府城南深井堡南四十五里
修水池在龍門縣西趙川堡東八里白廟堡内
蓮花池有三一在懷来縣西五里相傳遼蕭太后
種花之所一在蔚縣東六十里週圍百五十步一
名東湖一在延慶州四海冶堡南產魚
養鵝池在懷来縣東南二十里水四時不竭
王靈池在西寧縣東城南三十里相傳禱雨輒應
大海沱潭在龍門縣鵰鶚堡東三十里大海沱峰
峪間有泉下滙為潭禱雨輒應
龍潭在龍門縣西趙川堡東北十三里潭水湧出
南流一里沙淤又懷来縣西北四十里亦有龍潭
白龍潭在延慶州東永寧城東南四十里水深莫
測祈雨有應
東莊泉在赤城縣東龍門所東二里又有涼水泉
在所東南七十里
神泉在赤城縣西北馬營堡北三里池方一畝其
水迸出轉流成河浴之愈疾
獨石泉在赤城縣北獨石城東北隅水極澄澈其
甘如飴滿而不溢
龍池泉在萬全縣東南德勝關内水清澈如鑑南
引入城可資溉灌
沙城暖泉在萬全縣西南去柴溝堡東北八里平
地湧出冬温夏涼南流入洋河
大水泉在萬全縣西北膳房堡北三里又正南泉
在新開口堡南四十步清水泉在堡西南六十步
鷹窩泉在龍門縣東南長安堡西北三里引流入
堡中滙而為池可給居人
娘子山泉在龍門縣西娘子山下泉水溢出勢甚
浩瀚可資灌溉明正統十四年竭後湧出如舊
桓公泉在懷来縣南
清夷水西南得桓公泉源出沮陽縣東西北流入
清夷水(水經注)
金波泉在蔚縣東二十里古代王城内有二泉合
流而北入金河
温泉在西寧縣東順聖東城東二里又保安州東
三十里亦有温泉
橋山下有温泉石池吐出能治百疾北流入濕水
(水經注)
奉聖州有温泉冬可浴(遼史地理志)
三泉在西寧縣東南二十里有三泉堡
柳園泉在西寧縣西三里源出城西北南流東屈
逕城南又東南入桑乾河
塔兒泉在懷安縣東南十五里有古塔高四丈餘
泉出其下故名
冷泉在懷安縣東北萬安左衛城西三里
玉液泉在延慶州城南水味清甘西流入清水河
白馬泉在延慶州城北三里其深莫測傍為白馬
村
阪泉在保安州東南
涿鹿城東一里有阪泉上有黃帝祠(史記黃帝紀註)
阪泉導源涿鹿縣之東泉魏土地記曰涿鹿城東
一里有阪泉東北流與蚩尤泉會水出蚩尤城淵
而不流霖雨併則流注阪泉亂流東北入涿水(水經
注)
阪泉今名黃帝泉在媯州懷戎縣東五十六里出
五里至涿鹿東北與涿水合(括地志)
礬山堡西南十里有七旗里泉即阪泉也東北流
合黑龍池水頭寺津及龍王堂池諸水又東環堡
城北又東南入縉山河黑龍池在堡西七里水頭
寺津在堡西南四里龍王堂池在堡西南三里即
蚩尤泉也(保安州志)
潘泉在保安州西南古潘縣地即古潘泉也
潘泉故瀆上承潘泉於潘城中其泉縱横十數步
東出城注協陽關水雨盛則通注陽旱則不流唯
洴泉而已(水泉志)
暖湯在赤城縣北雲州堡寳濟鄉一處出泉凡七
十二眼
𨫼底湯在龍門縣西趙川堡東南八里
湯在宣府鎮東六十里冬夏水溢望之熱氣氤氲
病者浴之立愈(明統志)
深井在鎮城西南六十里深不見底故名(明統志)
康濟井在萬全縣北二里山巔極清徹
洪贊井在龍門縣東長安嶺西
古井在延慶州西北七十里元時鑿水極甘冽上
有團柱亭
舜井在保安州西南七十里舜鄉堡
懷戎縣城内有舜井(括地志)
易州
五里河在州東五里源出州北梁村流至定興縣
與易水合
巨馬河即淶水也在淶水縣東三里自順天府房
山縣分流南入縣界至定興入白溝河
清水河在涞水縣北于家莊南流至縣東北入巨
馬河
易水在易州南一名武水亦曰中易源出寬中谷
流至定興合巨馬河入白溝
易水出西山寬中谷歷武夫關東出兼武水之稱
(水經注)
武水名中易在易州南三十里發源寬中谷流至
定興河陽渡合巨馬河入白溝(輿圖)
濡水即北易亦曰北濡在易州北源出窮獨山南
入定興亦與巨馬河合
濡水出故安縣西北窮獨山南谷(水經注)
濡水名北易出窮獨山南入定興與涞水合(輿圖)
雹水在易州南三十里一曰瀑河亦曰鮑河即南
易水也源出獨石崗經安肅容城下流安州新安
與徐水會為長流河
易水出廣昌縣東南郎山東北燕王仙臺其東謂
之石虎罡罡之東麓即泉源所導也其水東流有
毖水南會渾波同注俗謂之雹河(水經注)
雹水在州治西南六十里(易州志)
鮑河即雹水今之南易水也在縣北關外(安肅縣志)
安州雹河自容城入流至新安為長流河(安州志)
按寰宇記易州有三易水其中易出故安閻鄉
城谷中即桑欽水經之易水酈道元所云兼武
水之稱者今自易州而歸於定興之河陽渡史
云燕太子丹祖送荆軻於易水上即此也其北
易一名安國河出窮獨山中亦曰濡水即酈道
元所云易會北濡亂流入涞者也今亦自易州
南入定興與涞水合而源泉白楊諸泉皆會焉
其南易為雹水出石獸崗即酈道元所云石虎
罡東麓泉源渾波同注俗謂之雹河者是也今
自易州經安肅容城而達於安州之依城河三
易唯南流自為一派中北二水源亦微弱自入
定興與涞水合而其流始大以同出易州曰武
曰濡曰雹互攝通稱總謂之易水兹特從其分
出之名而列之并詳附其源流於此
女思谷水在易州西南五十里
女思谷水出西南女思澗東北流注於易謂之三
會口(水經注)
子莊溪水在易州西南五十里即紫荆關水也自
紫荆關流逕州南下流入白澗口
白楊水在易州西
白楊水出遒縣之白楊嶺下時人謂之虎眼泉也
(水經注)
白楊水流經州南三里與五里河合(舊志)
源泉水在易州西北
源泉水發北溪東西流注濡水(水經注)
源泉在州西北八里南流注於易水(方輿紀要)
渾塘溝水在易州北
渾塘溝水出遒縣西白馬山南溪中東南流入濡
水(水經注)
檀山水在涞水縣西北
濡水東合檀山水水逕縣西北檀山西南南流與
石泉水合水出石泉固東南隅廣二十許步深三
丈(水經注)
紫水在淶水縣西
紫水出聖人城北大亘下東南流左會壘砢溪水
水出東北西南流注紫石溪水紫石溪水又逕聖
人城東又東南右會檐石水水出檐石硎東南流
逕聖人城東南南流注紫石水又南注於涞水(水經
注)
涞水至河陽渡與易水合自下通名為白溝河(定興
縣志)
按巨馬源出涞山至房山分為二支一東流涿
州一南流涞水(詳順天府)
馬跑泉在易州東北二十里相傳唐太宗征高麗
駐蹕於此馬跑泉出因名
聖女泉在涞水縣西北
濡水入遒縣城東大陂内有泉滿而不流俗謂聖
女泉(水經注)
軍士川在易州西一百里原出龍村社下流入於
易水
白澗溪在涞水縣西北
涞水逕樓亭北左屬白澗溪水有二源合注一川
川石皓然望同積雪故以物色受之其水又東北
流謂之石曹水伏流地下溢則通津委注謂之白
磵口(水經注)
雷溪在易州西南
雷溪在易州西南發源五迴嶺即徐河上流也灘
石湍急聲聞若雷故名(明一統志)
金臺陂在易州東
濡水分為二瀆一出金臺陂(水經注)
金臺陂在州東南三十里陂側有臺燕昭王所建
置金於上以招賢士故名(名勝志)
神井在易州南城上火神廟内其水面與地平
摶虎澗在廣昌縣南五里晉李存孝摶虎處
木瓜澗在廣昌縣東南四十里唐李克用討劉仁
恭於此
冀州
滹沱河在州北自保定府束鹿縣流入與漳水合
東下衡水武邑又東入深州之武強縣界之河自
本朝順治二年入州境有二口一由束鹿縣韓村莊至
州界趙家莊入漳一由智邱村四七營温浪口等
村過堤北入漳自合漳後即入衡水武邑界達河
間府境(冀州志)
胡盧河此漳滏之會流也在州西北二十五里自
趙州寧晉縣東北流經南宫縣北又東至州界合
於滹沱
信都有胡盧河(文獻通考)
漳河由磁洺州南入冀州與胡盧河合(宋史河渠志)
漳河在州西北三十五里自寧晉縣胡盧河東北
流經南宫縣北又東流至此(方輿紀要)
漳滏合流至冀州之王家莊乃與滹沱合又二十
里至冀州堤北又二十里至衡水縣之浪子橋又
七十里至衡水之石橋又四十里至武邑之圈頭
又三十里至武邑之趙橋又二十里至武強之小
范(磁州志)
漳河在南宫縣南此漳水自山東邱縣東行之一
支也自廣平府威縣流經縣南又東北經棗強縣
東南與河間府故城縣接界又北經武邑縣南與
河間府阜城縣接界俗亦謂之老漳河(詳廣平府)
小漳河在新河縣舊城西十里漳河之分流也自
趙州寧晉縣流經縣界又東經冀州合鹽河熙寧
七年知冀州王慶民言州有小漳河向為黃河北
流所壅今河已東乞開濬(宋史河渠志)
新河縣西南仙汪莊以東楊莊以北至於嚴城明
成化以前皆為河泊有蒲魚之利又縣界河溝村
有古河受鉅鹿北下北分為二支一支趨北由縣
東馮招村東入冀州一支東流由千家莊南入冀
州俱通鹽河盖皆漳河之分流也(河渠攷)
索盧河在棗強縣西北三十里衛河分流也自河
間府故城縣界流經縣西南復折而北出河間府
阜城縣合於劉麟河
索盧水舊有廣川長河之名故索盧縣以此名也
或曰索盧之溢涸視衛河之盈縮云(方輿紀要)
飲馬河在棗強縣東南三十里索盧之分流也下
流仍合於索盧河
黃盧河亦名黃路河在棗強縣南自廣平府清河
縣流逕南宫入縣界又東北入河間府阜城縣
黃路河在南宫縣東南八十里上流自清河縣城
北流入縣境又北入棗強縣又東北至河間府阜
城縣合於劉麟河今湮廢其地斥鹵水潦數集(方輿
紀要)
韓家河在武邑縣西昌泥村東北流入深州武強
縣之龍知河又堤南河在縣西北明正德中滹沱
衝嚙經此又東衝孫木市亦名孫木市河
夾河在武邑縣北三十里漳河支流也自衡水縣
界流入又東入滹沱河
鹽河在衡水縣西南二里許自冀州流入北通漳
水冬春則涸秋夏常盈以地生鹽故名
洚水在冀州北舊曰絳瀆亦曰洚水枯瀆又云枯
洚渠自順德府廣宗縣流入南宫縣北又東北逕
州城北而入衡水武邑縣界合於漳河
導河北過洚水(禹貢)
信都有禹貢洚水東入海(漢書地理志)
絳瀆東南流經九門縣南又東南逕南宫城北又
東南逕繚縣故城北又北逕安城南又北逕辟陽
亭又北逕信都城東散入澤渚西至於信都城東
連於廣川縣之張甲故瀆同歸於海(水經注)
清河郡經城縣界有枯洚渠北入信都(杜佑通典)
南宫洚水故瀆在縣東南六里(元和志)
洚水禹貢導河北過洚水即此今謂之枯洚渠西
南自南宫縣界流入又云洚水枯瀆在州東南二
十里南宫縣洚水在縣東南六里自清河郡經
城縣流入(寰宇記)
南宫縣洚水在縣治南自廣宗縣流入又東北入
冀州界冀州水在州治北自南宫縣東北流經
州城北而入衡水武邑界衡水縣洚水在縣南
自冀州流入其東岸即武邑縣也又東北流經武
邑縣北而入於漳水(方輿紀要)
洚水枯瀆歴板臺經南宫冀州而下趨於衡水舊
有大防以備水患歲久堤壊每夏秋潦水交集由
虹江口至舊縣汪洋數十里衝嚙為民患(正定府志)
長蘆水在州西漳水支流也今亦曰長蘆溝自寧
晉縣流經南宫縣入州界又東北入衡水縣界
長蘆水東逕堂陽縣故城南又東逕九門坡又東
逕扶柳縣故城南又東屈北逕信都縣故城西其
水側城北注又北逕安陽城東又北逕武陽城東
又北為博廣池又北逕下博縣故城東而北流注
於衡水(水經注)
信都縣衡水亦曰長蘆水即濁漳之下流也西北
去縣六十二里衡水衡水縣南二百步武邑
縣水北去縣三十二里(元和志)
漳水自寧晉縣東北流經南宫縣北又東流至州
西北入衡水縣界謂之長蘆水(方輿紀要)
長蘆溝在州西二里金史地理志衡水武邑俱有
長蘆河即此派也(冀州志)
黃河故道在州東南及南宫縣東南棗強縣南
河決館陶分為屯氏河東北經魏郡清河信都渤
海入海廣深與大河等(漢書溝洫志)
大河故瀆北出為屯氏河經館陶縣東東北出左
瀆又北逕經城東繚城西又逕南宫縣西北注洚
瀆右瀆又東北至廣宗縣故城南又東北逕界城
亭北又東北逕長樂郡武強縣故城東又東北逕
廣川縣與水故道合又東北逕廣川縣故城西又
東逕棘津亭南(水經)
開元十五年冀州河溢(唐書五行志)
熙寧元年河決冀棗強埽北注瀛州元豐四年
劉定言王莽河一徑水自大名下合大流注冀州
又臨清徐曲御河決口恩州趙村壩子決口兩徑
水亦注冀州城東元祐四年都水監言前年河
決南宫下埽去年決上埽今年決宗城中埽以大
河卧東則南宫宗城皆在西岸以為卧西則冀州
信都武邑在東岸政和六年四月辛夘高陽關
路安撫使吳玠言冀州棗強縣黃河清(宋史河渠志)
南宫縣宋時大河經縣東而入棗強縣界棗強
縣宋元祐初河自南宫決入縣界合索盧水金天
會中復溢入後大河南徙故瀆遂堙(方輿紀要)
按宋慶歷八年河決澶州商胡埽自魏之北至
恩冀乾寧入於海是謂北流自魏恩東至德滄
入於海是謂東流今冀州及南宫棗強皆宋時
北流之所經也迄熙寧二年從宋昌言程昉議
開二股以導東流而北流閉元豐四年河決小
吳埽復北流而東流淤哲宗紹聖初復濬二股
而北流又閉至元符二年東流斷絶河竟北流
及金章宗明昌五年河決陽武而東恩冀之流
始涸
武強湖在武邑縣西北即武強淵也與武強縣接
界
武強淵西南之側水有武強縣故治故淵其名耆
宿云邑人有行於途者見一小蛇疑其有靈持而
養之名曰擔生長而吞噬人里中患之遂捕繫獄
擔生負而奔邑淪為湖縣長及吏咸為魚矣今縣
治東北半里許落水淵水又東南結而為湖又謂之
郎君淵耆宿又言邑淪之日令子東奔又陷於此
故淵得郎君之目矣淵水北通謂之石虎口又東
北為張平澤澤水所泛北決堤口謂之張刀溝北
注衡河謂之張平口(水經注)
武邑縣武邑湖在縣西北三十二里(元和志)
武強湖在武邑縣北三十里後魏皇始三年曾移
武強郡治於此郡縣皆以此名(名勝志)
北沼在衡水縣西南二十里夏秋水漲通於横漳
杜村溝在衡水縣西南十里旁有窪地二十餘頃
明弘治中開此溝以洩水患尋淤正德間復疏通
之民獲種植之利
葛榮陂在冀州西南二十里
信都東二里有葛榮陂貞觀十一年刺史李興公
開引趙照渠水注之(唐書地理志)
榮攻信都時盖築此陂以灌城(方輿紀要)
趙照渠在冀州東二里
堂陽渠在南宫縣西二十里堂陽鎮即堂水故瀆
也唐景龍初開引鉅鹿縣諸水以灌田
堂陽應劭曰在堂水之陽(漢書地理志註)
堂陽西南三十里有渠自鉅鹿入縣境下入南宫
景龍元年開(唐書地理志)
堂陽渠即古堂水也在南宫縣南二十里(方輿紀要)
渠開自唐景龍初引鉅鹿北下諸水入縣溉田數
百頃(南宫縣志)
通利渠在南宫縣西五十九里唐延載元年開以
溉田
小河渠有二皆在南宫縣東渠旁地極膏腴民有
種植之利
羊令渠在衡水縣南二里
衡水南一里有羊令渠載初中令羊元珪引漳水
北流貫注城隍(唐書地理志)
聖井在武邑縣西北三十五里龍堂村每旱禱雨
以瓶懸井之半瓶中有水雨即應
趙州
洨河在州南五里自正定欒城縣流入又東達寧
晉縣合葫盧河
洨河在趙州南五里自欒城縣流經此下流達寧
晉縣葫盧河(方輿紀要)
州南有安濟橋跨洨河上自州以西水皆平漫經
橋下東流始成渠近河田畝咸資灌溉(舊志)
清水河即元氏縣之北沙河也自元氏縣經欒城
入州境至州東南五里與洨河合
槐河在州西南源自正定府贊皇縣經元氏縣入
高邑縣界俗訛為淮河又曰黑水又東經州西南
亦曰白溝河又東入柏鄉縣界曰野河又東入寧
晉縣葫盧河
槐水出贊皇山(隋圖經)
高邑縣黑水一名淮河發源於贊皇經元氏東流
入縣境(名勝志)
趙州平棘縣槐水一名白溝河南去縣二十五里
(元和志)
野河在柏鄉縣西北五里一名淮水源自贊皇縣
東流歷元氏高邑趙州始入縣境又東抵寧晉縣
入葫盧河(方輿紀要)
午河在柏鄉縣西十里東南流經縣北合於野河
午河源出太行之麓繞縣正南故以午名(名勝志)
午河源出臨城縣西北諸山東南流入柏鄉境又
東經縣北三里下流合於野河(方輿紀要)
新溝河在柏鄉縣北二十五里故城鎮南源自高
邑縣南榆柳村流經縣界合野河昔時槐河諸水
每逢霖潦往往泛溢元元貞間柏鄉令魯貞始開
此溝以洩水民獲樹藝至今賴之
滏陽河在隆平縣東俗呼清水河自順德府任縣
流經縣界又東至寧晉縣與漳河會流入葫盧河
滏陽河歷曲周隆平入大陸澤俗呼為清水河(名勝
志)
滏陽河自任縣四十里至隆平縣之牛家井又九
十里至寧晉之舖頭又十里至寧晉縣孝口漳滏
遂合流為一(磁州志)
按滏陽舊於曲周入漳康熙二十三年漳徙而
南至寧晉而復與滏陽會
漳河此自山東邱縣北行之一支所謂新漳河也
自廣平府鉅鹿縣流經隆平縣至寧晉縣之孝口
與滏陽河合流為葫盧河(詳廣平府)
新灃河在隆平縣東二十里此大陸之下流明嘉
靖十六年知縣王冕開非順德之灃水也
槐武河在隆平縣北三十里王橋村即柏鄉縣野
河之别流也亦曰沙河由縣東北注寧晉縣葫盧
河
隆平北有槐武河(名勝志)
槐武河在隆平縣北即野河也亦曰沙河自柏鄉
縣流經此又東北入寧晉縣(方輿紀要)
老僧河在隆平縣東北六里下流入槐武河
相傳有老僧尋水至此以杖卓地泉湧成溪故名
(名勝志)
神泉河在隆平縣北五里源出順德府唐山縣之
堯山東流經此入老僧河
泥河在臨城縣北五里源出泥河村北崗東入於
泜
臨城縣泥河東合泜水(方輿紀要)
泜河在臨城縣西北二十五里源出本縣敦與山
東南流合沙河入順德府内邱縣界又自順德府
唐山縣流入隆平縣入滏陽河
敦與之山泜水出於其隂東流注於彭水(山海經)
臨城縣泜水在縣南二里出白土細滑如膏以之
濯錦色若霜雪(元和志)
泜水東經百暢亭亭在臨城縣西(寰宇記)
臨城縣泜水將至城五里斷伏不流二百餘步復
出東流經釣盤山下合沙河俗名三斷綠楊河(方輿
紀要)
泜水在縣西史稱韓信斬陳餘於泜水上即此東
南入順德府内邱縣(臨城舊志)
泜水在縣南三十里自順德府唐山縣入經縣南
魏家莊至邢家灣入滏(隆平縣志)
按泜河有二在元氏者為北泜此為南泜同名
而異流近志以二水混而為一謬矣
沙河在臨城縣西南十五里即古彭水也源自正
定府贊皇縣流經縣界合於泜
趙郡房子有彭水(隋書地理志)
沙水源出贊皇山東流經臨城縣東北五里會於
泜水或以為即古彭水也(方輿紀要)
按趙州之清水河亦曰沙河而槐武河之入寧
晉者亦有沙河之稱與此共為三派名謂雖同
源流各異
葫盧河在寧晉縣東南即寧晉泊也土人呼為北
泊周百餘里漳滏諸流羣趨東下貫泊而出達於
冀州
周廣順二年契丹將高謨翰以葦筏渡葫盧河至
州周兵屯貝州以拒之(薛居正五代史)
熙寧八年發夫增治葫盧河(宋史河渠志)
寧晉葫盧河其上流即漳水也自順德府南和任
縣達隆平而東北滙大小羣川以注於縣境而趙
州西境及滹沱以南之水亦悉東南流至縣境滙
為大澤每至春秋之交霖潦為患(方輿紀要)
葫盧為近邑諸河之所滙葫盧之名不知始於何
時趙武靈王曰吾國東薄洛之水或謂葫盧即薄
洛之訛(寧晉縣志)
七里河在寧晉縣南二十五里槐午諸水自柏鄉
縣注此東入滏陽河
七里河在泊中昔年任縣隆平水漲自張家口注
寧晉泊俗呼為南水明隆萬間南水六月至七月
即從七里河口歸滏陽八月種麥麥熟後水至田
不糞而肥如是者百餘年至崇禎時水遂絶
國朝順治二年南水復至如初辛丑夏南水突至遂成
湖泊盖由滹沱南徙由賈家口横截滏水於是七
里河淤為平田泊水無歸河之路是以滙為大澤
康熙中於泊中開水口數處極南為史家口極北
為侯臯村口兩水口衝流日久有成河之勢(寧晉縣志)
按寧晉泊恃滏陽河洩水自七里河湮塞泊無
歸滏之路往往漂溢為患舊時史家嘴侯臯村
二處雖有水口尚多淺溢
今上雍正四年興修水利於洨口營上等村疏濬水口使
淺溢之處盡為寬深復築小堤以障水之外入
設斗門以節水之内出由是積潦消而汙萊變
為沃壤矣
鹻河即寢水也在寧晉縣東十里
寧晉有寢水(金史地理志)
鹻河即寢水自藁城迤南欒城趙州迤東由寧晉
入滏陽河是恒被滹沱水淤今下流已壅上流渠
雖存無水(寧晉縣志)
滹沱河故道在寧晉縣東北明成化八年河決晉
州紫城口入寧晉泊正德十三年紫城口淤塞河
分二股一股南由寧晉一股東溢東鹿未幾二股
併由束鹿而寧晉遂無滹沱之患
泲水即濟水在高邑縣南自正定府贊皇縣流經
臨城縣又東入縣界又東入於槐河
泲水清漣漂者資焉(名勝志)
泲水在高邑縣南一名白漕水或以為濟水發源
贊皇山經臨城縣又東流入縣境至縣東南合於
槐河(方輿紀要)
廣阿澤即大陸澤在隆平縣東北三十里與順德
府鉅鹿任縣兩縣接界下達寧晉縣之葫盧河
趙州昭慶縣有大陸澤(杜佑通典)
昭慶縣廣阿澤在縣東二十五里爾雅曰晉有大
陸廣阿又大陸别名淮南子曰鉅鹿大陸廣阿咸
一澤也(元和志)
隆平縣大陸澤亦曰廣阿澤自順德府鉅鹿縣流
入至寧晉縣為葫盧河縣有廣阿大陸之名以此
(方輿紀要)
湫水潭在柏鄉縣北三十里蘇村方廣畝許其深
莫測
廣潤陂在州東二里舊引太白渠水注之又東南
二十里有畢泓皆唐永徽五年平棘令弓志元所
開
大白渠即欒城縣冶河也自欒城縣至州界入洨
水
大白渠東逕宋子縣故城北謂之宋子河又東逕
敬武縣故城北又東謂之斯洨水地理志曰大白
渠東入洨河者也(水經注)
平棘有廣潤陂引大白渠水注之(唐書地理志)
趙州大白渠即欒城縣冶河也(方輿紀要)
水閘渠在州西南二十里下流入於洨水
舊引清水河入城濠壅而無洩為東北田疇患明
天順間知州何濬鑿此渠西入永通橋與洨河合
(趙州志)
千金渠在柏鄉縣西
柏鄉西有千金渠開元中令王佐浚以疏積潦(唐書
地理志)
新渠在寧晉縣西南
寧晉地旱鹵西南有新渠上元中令程處默引洨
水入城以溉田經十里餘地用豐潤民食乃甘(唐書
地理志)
涵虚泉在州治西南味極甘冽為城中第一泉
惠民泉在州南望漢臺西北
野姑泉在臨城縣南盖山上亦曰舒姑泉
昔有舒氏女與其父採薪於其處坐牽挽不動父
歸告家人比再來女坐處惟見清泉女母曰吾女
本好音樂乃絃歌泉湧汩流見朱鯉一雙今作樂
嬉戲則湧出見宣城記(正定府志)
狗跑泉在臨城縣北流入槐河
雙井在州東二十里雙井村二井相並清冽可飲
聖井在臨城縣東北聖井岡上旱禱輒應
鵓鴿井在臨城縣北二十里
深州
滹沱河舊在州西北自保定府束鹿縣流入安平
縣界又東入州境又自州東北入饒陽縣界歷宋
金元明決徙數見
本朝順治二年由束鹿南歷冀州入漳而州境遂無水
患康熙中復自束鹿分道決入州界
滹沱河在安平縣南二十三里自束鹿縣流入又
東達深州深州河在州北四十里自安平縣流
入又東北入饒陽縣界饒陽縣河在縣北(方輿紀要)
河自明天啟後漸徙而南
本朝順治二年自束鹿南決入冀州與漳水渾濤而安
平饒陽之地不復有滹沱矣(禹貢錐指)
康熙五年河自束鹿縣傾井村張岔口村棗營村
分岔入深州境清水河(束鹿縣志)
鴉兒河亦曰了兒河在州南二十里自束鹿縣流
入下流過獻縣南合於葫盧河春冬則涸雨潦則
盈
河在滹沱衛漳間盖支流兩分而為河因名了兒
河(深州志)
胡盧河此滹沱漳滏之會流自冀州衡水縣流入
武強縣界又東入河間府獻縣界
胡盧河自冀州新河鎮入深州武強縣(宋史河渠志)
胡盧河在深州南四十里自冀州東北流入州境
歷衡水縣北而入武邑武強二縣界(方輿紀要)
漳滏合滹沱其水愈大自武邑之趙村橋二十里
至武強之小范又二十里至獻縣(磁州志)
按胡盧河即寧晉泊也漳滏貫泊而出故兼得
其稱至冀州而下則漳滏之名為滹沱所掩而
滹沱之目亦與胡盧互舉矣
龍治河亦曰龍知河滹沱支流也自深州東南流
入武強縣合於漳水
亭子河在武強縣東三十里冀州長盧溝之支流
也東入武邑界又雁河在縣南十二里自深州流
入又于家河在縣西北八里每秋漲可通舟楫
古饒河在饒陽縣西南三十里今湮
饒陽在饒河之陽(漢書地理志)
魏武因饒河故瀆決滹沱北注(杜佑通典)
饒河本滹沱之支流也昔時引而北注合於易水
今涸(方輿紀要)
白馬河俗曰黃河亦曰白馬溝在饒陽縣南八里
自滹沱分流入武強縣今涸
白馬河水上承滹沱東逕樂鄉縣北饒陽縣南又
東逕武邑郡北而東入衡水(水經注)
枯白馬渠在饒陽縣一名黃河今名白馬溝李公
緒趙記云魏白馬王彪所鑿(寰宇記)
古黃河在饒陽縣南八里今絶流其故道闊十里
兩岸俱古堤(舊志)
院西口河在安平縣北二十五里其西通祁州沙
滋&KR0740;三水分流入饒陽界注於滹沱今廢
傅家池在深州東南五十里受滹沱之水以入於
漳後滹沱北徙池亦淤塞
蓮花池在深州東四十里為水聚處
武強淵在武強縣南與武邑縣接界
衡漳又東北右合張平口故溝上承武強淵淵之
西南有武強縣故治故淵得其名(水經注)
駱駝灣在武強縣西北五里滹沱決溢時此為鍾
水之處稍東南曰吳家灣嘉靖間議濬渠於此以
洩積水未果
賈家溝在武強縣東北東流合於漳水又閻家溝
在縣東亦滹沱末流也東合龍池河又古河岔河
皆在縣北分自清漳者今涸
交津口在武強縣東
白馬河東入衡水謂之交津口(水經注)
交津口昔時漳水經流之道也(方輿紀要)
聖水井在武強縣南二十里地名三龍堂盖與衡
水武邑接界三縣各有龍堂内皆有井旱禱輒應
古龍井在安平縣西三十里深數丈泉湧不竭
定州
派河在定州南二十里即沙水也自正定府阜平
縣流經曲陽縣西又南經正定之行唐縣又東南
過新樂縣與郜河會又南下定州又東入保定府
祁州與&KR0740;滋二水合
定州派水在州南新樂縣派水在縣西南十里
(方輿紀要)
沙水即派河在新樂縣南關外由阜平經曲陽行
唐新樂定州以至祁州(陸龍其畿輔地圖記)
郜河自行唐東入沙水(輿圖)
河當九省要津日渡不給(新樂縣志)
唐河在定州北即&KR0740;水也自保定府唐縣流入曲
陽又東南經州界又東入保定府祁州與滋沙二
水合
&KR0740;水東南過中山上曲陽縣(水經)
&KR0740;水亦名唐河在州北八里(寰宇記)
&KR0740;水即唐河由唐縣西南過曲陽定州至祁州合
滋沙二水(陸龍其畿輔地圖記)
清水河在定州北十里發源白龍泉流至城北入
&KR0740;水俗亦謂之唐河
盧奴城西北平地泉湧而出俗亦謂之唐水也東
南至唐城西北隅塌而為湖入&KR0740;水(水經注)
州北十里有唐水源自本州南宋村白龍泉東流
而下合&KR0740;水以有清濁之分故名為清水河(定州志)
靈河在曲陽縣西四里源出縣西白土澗東流至
三角潭與曲逆溪水合流注於沙河曲逆溪源出
縣西十里硯山下其流多曲故名
龍泉河在曲陽縣北五十里一名潄玉泉突出地
中溢而南瀉折而東入唐縣界注唐河
潄玉泉在縣北五十里平地湧出溢而南下轉折
而東與&KR0740;水合即龍泉河也(曲陽縣志)
狄水河在曲陽縣東三里發源恒山南流至定州
入&KR0740;水相傳宋將狄青治漕於此因名(方輿紀要)
盧奴水在定州北一名黑水池亦曰黑龍潭泉盧
奴城内西北隅有水淵而不流水色正黑俗名黑
水池(水經注)
俗謂黑水曰盧不流曰奴故漢置盧奴縣即今黑
龍泉也(定州志)
恒水在曲陽縣西即禹貢恒水也東流入唐縣界
俗謂之横河
上曲陽恒山北谷禹貢恒水所出(漢書地理志)
&KR0740;水又東恒水從西來注之自下&KR0740;水兼納恒川
之通稱焉即禹貢所謂恒衛既從也(水經注)
有槐河在縣北即恒水(曲陽縣志)
天井澤一名天井淀舊在定州境今湮
天井澤在州東南四十七里周六十二里(元和志)
水經注派水歴天井澤南水流所播為澤俗名天
井淀(寰宇記)
西溪在定州西北通黑龍泉水底清徹湛若玻璃
每中秋夕州人於此翫月以為佳景云
大龍窩潭在曲陽縣西北三十里又小白龍潭
集聖池在曲陽縣南少容山上引五臺山聖水注
之故名
舜泉在定州東
郡城東有舜甘泉(中山記)
黑虎泉在定州西北二十里周圍畝許流入&KR0740;水
玉泉在曲陽縣南二十里堯山之側泉從石鏬湧
出又馬跑泉亦在堯山下
圓覺泉在曲陽西北三十里旁有圓覺寺故名下
流入於沙河
陳家莊泉在曲陽縣南十五里平地騰湧狀如沸
湯居民資以灌溉下流入沙河
長星溝源自曲陽縣流至定州入於&KR0740;亦曰長星
川又曰七星溝
長星溝在上曲陽縣長星渚渚水東流又合洛光
水又東逕恒山下廟北又東逕上曲陽縣故城北
又東南流胡泉水注之又東逕平樂亭北左會長
星川東南逕盧奴城南又東北合&KR0740;水水有窮通
不常津注(水經注)
安喜縣長星川南去縣八里(元和志)
定州長星川今名七里溝(寰宇記)
按定州志州南七里曰嘉河水自嘉山来俗名
七里溝由西而南而東與新河合盖即長星故
瀆也
清泉井在定州文廟東北
宋韓琦建學時所鑿其水比他井清而重(明一統志)
神渚水在深澤縣西二十五里滹沱滋河之水衝
嚙所成方廣四百步其深無際天將雨則波濤泛
溢流沫成輪若神物居其中故名
畿輔通志卷二十四
