欽定四庫全書
畿輔通志卷七十九
文翰
順天府
漢
酈炎(字文勝范陽人食其之後也有文才解音律言論給捷多服其能理靈帝時州郡辟命皆
不就嘗作詩二篇以見志有曰抱玉乘龍驥不逢樂與和安得孔仲尼為世陳四科後風病慌惚性
至孝□母憂病甚未幾卒年二十八)
晉
盧諶(字子諒涿人北依劉琨琨為司空以諶為主簿甚重其才後石季龍以為侍中中書監諶
名家子早有聲譽為時所推雖顯於石氏恒以為辱每謂諸子曰吾身没之後但稱晉司空從事中
郎耳撰祭法註莊子及文集行於世)
南北朝梁
盧廣(范陽涿人少明經有儒術天監中歸梁歴步兵校尉兼國子祭酒編講經史言論清雅僕
射徐勉深相賞納後為武陵王長史卒於官)
魏
盧觀(字伯舉范陽人少好學有儁才舉秀才射策甲科除太學博士孝昌初同李申儁王誦撰
定朝儀遷儀曹郎卒)
祖鴻勲(范陽人僕射臨淮王彧表薦其文學除奉朝請人怪其不謝鴻勲曰為國舉才臨淮之務
何事從而謝之彧喜曰吾得其人矣以尉正去官歸里齊神武徵作晉祠祀好事者翫其文位至高
陽太守在官清素妻子不免饑寒)
李廣(字弘基范陽人博涉羣書有才思以才學兼御史修國史南臺文奏多其詞也卒後畢義
雲集其文七卷魏收為之序)
北齊
盧思道(字子行范陽人聰爽俊辨才學兼著僕射楊遵彦薦為員外散騎侍郎與朝士作文宣帝
挽歌魏收陽休之祖孝徵等各得一二首思道獨八首時稱八采盧郎)
盧詢祖(范陽人文辭華贍舉秀才撰破蠕蠕賀表俄頃成又作築長城賦為時所稱歴太子舍人)
周
盧誕(夲名恭祖范陽人博學有文才周文帝以誕儒宗學府為當世所推拜國子祭酒恭帝初
除秘書監)
唐
盧彦卿(涿人有學撰後魏紀三十卷貞觀中官東宮學士)
盧照隣(字昇之范陽人高宗時與王勃楊烱駱賓王以文章齊名天下號四傑照隣任新都尉病
去官居具茨山下買園數畝疏穎水周舍病既久與親屬訣自沉穎水)
王適(幽州人初見陳子昂感遇詩乃請交於陳有集二十卷)
張懷瓘(涿人與弟懷環俱有文學善草隸所著有藥石論六體論用筆十枝等篇行於世)
賈島(字閬仙范陽人初為浮屠名無夲韓愈教之為文章舉進士不第文宗時坐飛謗貶長江
主簿善書法得鍾張之奥為文澹然接踵陶謝死後韋莊奏請追贈進士及第)
五代周
扈載(字仲熙北燕人少好學善屬文嘗遊相國寺見庭竹作碧觧賦題其壁世宗聞之遣小黃
門就壁錄之覧而稱善擢知詔誥遷翰林學士)
宋
劉載(字德輿范陽人好學博通經史嘗作五論曰為君為相為將去讒納諫文士稱之宋初為
工部侍郎受詔撰明憲皇后謚册文又作弔戰國賦萬餘言行於世)
田偉(燕人為江陵尉因家焉作傳古堂藏書五萬七千卷無重複者黃魯直曰吾校中秘書及
遍遊江南文士圖書之富未有過田氏者)
馬湘(順州人鄉進士種學緝文有聲當世)
遼
王鼎(字虚中涿州人博通經史時馬唐俊有文名適上已與鼎禊飲因索鼎賦詩鼎援筆立就唐俊
驚其敏妙清寧中成進士累官翰林學士當代典章多出其手)
金
劉昂(字之昂興州人大定進士高曾而下七世登科昂天資警悟律賦自成一家作詩得晚唐體尢工絶句)
王欝(字飛伯大興人為文閎肆奇古歌詩俊逸為李欽叔所稱天興初卒)
梁斗南(良鄉人第進士官河南都運性穎悟讀書工詩有幹局時輩服其通敏)
左光慶(蘇人好古讀書喜為詩善篆隸尤工大字凡宫廟牓署經光慶書者人稱其有法平時為善言
蓄善藥稱善善道人)
元
盧摰(涿州人仕至翰林學士博學有文思元初稱能詩者必以劉因盧摰為首所著有疎齋集)
高克恭(字彦敬房山人官刑部尚書博學能文善畫寒林墨竹其筆法似米南宫人稱高房山)
鮮于樞(字伯機漁陽人官至太常典簿能詩文尤精書翰所著有困學齋集虞集常云大德延祐
間翰墨在漁陽巴西兩地謂鮮于樞趙孟頫鄧文原也)
何失(昌平人負才氣能詩文至正間名公交薦之以親老不就揭傒斯嘗推重之虞集見其所
作嘆曰當序而傳之使後之作者亦知世有斯人)
明
李季鼎(大興人永樂初以國子生拜為左春坊贊善講經書深見禮待為人博學強記當時號為
書庫及致仕猶訪以時事宣德初以輔導功錄具子)
顧大章(字天和通州人舉弘治乙夘鄉試性聰敏問學博贍倜儻不羣善詩歌古文所作多不屬
草援筆立就有小容集行世官至西府通判)
頓銳(字叔飬涿州人幼聰慧日誦數千言正德辛未成進士以詩名都下選高淳知縣遷代王
府長史去官歸築室於城之西懷玉山自號懷玉山人著書歌詩徜徉自得所著有鷗汀集漁嘯集
涿鹿先賢傳行於世)
張詩(宛平人自號崑崙山人初學舉子業於呂柟繼學詩文於何景明聲名藉甚會順天府試
少尹令士人自負凡入場詩即拂衣出絶意不應舉作汗漫遊所至留題歸居一畝之宅隙地種竹
每遇風雨欣然命酌醉即跨蹇驢信所之興盡而返為文雄奇變怪覽者不敢以今人目之)
米萬鍾(字仲詔宛平人萬歴進士累官江西按察司工榜書與華亭董其昌齊名當時稱南董北
米魏閹數遣人求萬鍾書翰卒不應閹恚嗾倪文煥劾為黨人削籍崇禎初起太僕少卿)
盧友竹(字居素三河人萬歴中舉鄉試任盧龍教論累遷岢嵐道副使博學好讀書政事之餘手
不釋卷所著有彛倫法戒錄武庫千秋鑑衡兵緒論及雜撰行於世)
馬應乾(字健甫金吾衛指揮使永之子古樸閒爽絶去脂韋掌衛數年清苦不異寒士老而困甚
性嗜書尤精於天文歴算所為詩文皆自成一家言著有釋典叢錄四卷)
于奕正(初名繼魯字司直宛平人性孝友父殁讓財於兄弟自居荒園終日讀書工為詩歌好游
名山常言秋山嚴淨澹峙如有道高人每於霜凊木老時策蹇而往或攀枮藤坐危石慨然賦詩有
超世之槩其所交往皆當世名人尤與楚譚元春劉侗友善嘗與侗著帝京景物略崇禎己亥偕侗
取道金陵偏歴名勝歸而疾作卒於旅舍所著金石志樸草詩與景物略並行世)
崔子忠(字道毋順天府學生形容清古善於丹青規摹顧陸閻吳遺跡居京師闤闠中翛然一室
盎魚盆樹迥出塵表興到則解衣磅礴一妻二女從旁點染共相指示間出以貽雅故或用金帛購
請掉頭勿顧也少師萊陽宋繼登與其子應亨玫為同學應亨官吏部屬選人以千金為子忠壽子
忠笑曰若念我貧不出槖中裝餉我而使我受選人金應亨愧謝玫居諫垣數求画不應一日誘致
邸舍子忠不得已與画一幅出坐隣舍使童往取画曰樹石簡略尚須增潤玫與之子忠即碎画而
去史可法自皖撫家居偶過其舍晨炊不給解所乘馬贈之可法徒步而歸子忠售馬得十數金呼
朋轟飲一日而盡曰此酒自史道隣來非盗泉也生平好讀書尤深戴禮發為古文詩歌博奥奇崛
非近世所有甲申亂作潛避委巷竟以饑死)
孫孝夲(字子烏宛平人少流落河間壯還鄉里以耕織為業性尤嗜書其才婉密精縟長於纂述
尤好術數著有棿易一編年七十卒王伯俞題其所居曰逸人坊)
本朝
孫承澤(大興人明崇禎進士入)
(夲朝歴官吏部侍郎乞休築退谷於西山耄而好學亹亹不倦於史事多所論述而有明一代典故尤瞭
如指掌至於博古精鍳一時圖書之富比之宋田氏云卒祀鄉賢)
康莊(通州人生而穎異幼有神童之稱弱冠舉順治甲午鄉試兩任司鐸多所造就遷兵部主
事監督京倉任滿將擢以疾乞歸好學譚文至老不倦生平著述甚富卒祀鄉賢)
米漢雯(字紫來宛平人明太僕少卿萬鍾孫登順治辛丑進士歴知長葛建昌二縣康熙十八年
試博學宏詞科授翰林院編修漢雯好學工詩兼善小令書畫承其家法當時呼為小米)
姜揚武(文安人博學多聞於書無所不讀著有河源故一編言河道原委甚悉)
楊雍(寳坻人學術深醇文體一凖先正為後學模楷康熙壬子舉鄉試第一己未成進士改庶
吉士授翰林院檢討纂修會典恪勤厥職生平以清白自矢家無餘積卒之日幾不能殮康熙五十
年祀鄉賢)
王源(大興人流寓江淮從魏叔子治古文遊京師公卿皆降爵齒而與之交與四明萬斯同訂
明史稿兵志源所作也年四十後或勸應試舉康熙癸酉京兆第四人所評文章六宗行於世)
朱綸(通州人父殁家貧事母至孝康熙戊子以五經舉京兆試第一己丑成進士改庶吉士平
居好學博覽羣籍兼通岐黃術乙未冬聖祖召對乾清宫命校玉樞等書雍正二年祀鄉賢)
永平府
南北朝魏
陽尼(字景文無終人少好學博通羣籍與上谷侯天護頓邱李彪同志齊名拜著作郎累遷平
北府長史所造字釋數十篇未就而卒其從孫承慶撰為字統二十卷遂大行於世)
韓秀(昌黎人仕魏為都尉聰敏才辨有文學累官青州刺史)
隋
榮建緒(無終人性甚亮直兼有學業開皇初仕至始洪二州刺史著齊紀三千卷)金
王元粹(平州人為南陽酒官有詩名)
明
盧耿麒(字仁淑樂亭人童子時過目成誦弱冠登進士尤博羣書著有藍山集耿麒篤於孝友室
産悉以讓弟所居庭前無旋馬地嘉靖中官山西副使建修五堡世廟褒之)
本朝
穆維乾(山海衛人少嗜學博綜經史舉順治二年鄉試任保定府教授訓士有方用薦遷翰林院
典簿預修太宗文皇帝實錄)
(賜白金文綺丁外艱歸屢徵不起在鄉立社講學遊其門者多所成就著述之勤老而彌篤臨終猶手不釋卷
康熙五十四年入祀鄉賢)
李成性(遷安人進士知山東新城縣撫綏殘邑未久告歸隱居山莊讀書嗜古耄年弗倦鄉人推)
(為理學先型)
保定府
南北朝宋
祖冲之(字文遠范陽遒人稽古有巧思宋孝武使直華林學省賜宅宇車服初元嘉中用何承天
所製歴比古十一家為密冲之猶以為疎乃更造新法上表言之孝武令善歴者難之不能屈著易
老莊義釋論語孝經注九章造綴述數十篇官至長水校尉)
祖暅之(字景爍巧思入神父冲之所改何承天歴時尚未行暅之更修之於是始行焉位至太府
卿)
魏
祖瑩(字元珍范陽道人年八歲能誦詩書呼聖小兒及長好屬文與陳郡袁翻齊名時人語曰
京師楚楚盧與祖洛中翩翩祖與袁瑩累官車騎大將軍)
隋
祖君彦(范陽人北齊尚書僕射挺子有才學大業末為東平郡書佐郡陷於翟讓因為李密所得
密甚禮之署為記室凡軍事羽檄皆出其手)
唐
耿偉(夲河東人徙居束鹿善詩與錢起等齊名稱大歴十才子官終左拾遺)
元
楊果(字正卿祁州蒲隂人金大定中進士入元累遷北京宣撫使拜參知政事果性明敏美手
姿工文章尤長於樂府有西庵集行世卒謚文憲)
苟正甫(清苑人弱冠從郝經使宋被留真州經授以學遂以文名詩文書畫有晉唐風致仕至國
子祭酒)
郝天挺(安肅人英爽剛直歴官中書左丞多所論建嘗註唐詩鼓吹又修雲貴實錄子祐官御史)
董珪(字君章祁州人幼讀書日記數千言父母未之竒也一日隨父見道傍古碑父使視之一
覽悉記父大驚乃命詣名師受業後登至治辛酉狀元歴知潁州事)
明
武彧(保定人少有逸才洪武時徵博洽多聞有司以其名上召為侍讀太宗在藩邸常與講解
經史及即位徵至京師授侍讀學士未幾告歸賜之敕曰博通六藝貫徹五經允儒林之碩望誠國
家之蓍龜)
劉止(字至善清苑人天資穎悟潜心好學善詩文由貢生為教職楊忠愍公繼盛受業其門所
著有檢齋集)
劉乾(字仲坤唐縣人好讀古書為文有秦漢氣議論英發喜談兵事登嘉靖進士授知縣改教
授所著有易庵初藳灘上集)
劉堯卿(清苑人嘉靖進士累官浙江參政敏悟過人讀書破萬卷文筆華贍邑令延修縣志或請
求古册考遺事堯卿曰止須亳楮耳奚藉書為當時服其淹博)
宋大儒(字道行清苑人嘉靖時舉人事親孝博學善屬文修縣志言約事該名與劉堯卿埒累官
府同知卒)
王荔(字子岩高陽人有詩名嘉靖中舉鄉試司李青州不阿上官意上官惡之作詩以自白直
指有所索亦以詩答之數年投劾歸為萬水亭與其弟日相倡和里中人指其宅曰詩王家)
邵炳(安州人好學博覧由貢生歴官教授年八十有二猶日勤誦讀手自編摩著有賢哲品彙
名臣筆化上谷安州人物志聲律啓蒙淑世格言及詩文存稿諸集)
邢雲路(字子登安肅人萬歴進士歴官陜西副使生有異慧博極羣書尤究心天官家言著古今
歴律考七十二卷臨終謂其子曰四十年苦心十一朝鉅典可當茂林遺書其善藏之)
鄭棻(字思衆安肅人襄敏公洛第四子有俊才中萬歴丁酉科經魁讀書卓犖詞賦藻妍所在
人多傳誦)
劉昌祚(字延熙清苑人按察使不盈子幼穎悟年十六補邑弟子員慨然曰八股頭&KR1201;門瓦子也
遂弃去沉酣古籍寒暑無間闢一室督子弟誦習之積書萬餘卷郡邑有大典禮就討故實焉)
王承芳(字繼美清苑人父登三太僕寺卿承芳雖貴公子恂恂雅飭無䊵絝習讀書無間寒暑博
學善屬文尤長於詩有邁亭存稿四集)
任天民(字拙齋定興人好讀書凡所涉覽口能枚舉事親孝親殁屏寢室者三載妻死不更娶由
貢生任靈寶教諭勢豪侵學宮基力爭不得乃乞歸輯縣志三卷)
李鳳翔(字伯鳳東鹿人為諸生數竒不遇力學四十年博覧羣書尤邃心資治通鑑性理大全二
書著有四詩釋義日新集)
劉汝教(唐縣人號育山樵子幼機穎長益苦心於文自謂攟摭兩漢剞劂先秦以成吾之磊落而
後已七試七黜嘆曰非文之厄實運之塞也晚嗜莊騷日事詩酒所著有育樵吟五卷)
張居(字如磐清苑人少有文譽明末由進士官翰林檢討甲申後築室山中杜門著書人有餽
遺拒不受自為墓誌一通鏤而卷之客有訪者輒以一卷貽曰已作古人其曠介如此高隱三十年
卒年八十有二)
本朝
范士楫(字箕生定興人前明進士順治初起禮部郎改吏部郎博學能文尤嫺於詩著有范陽志
略匪棘堂集各若干卷行世)
郭棻(字快圃清苑人順治士辰進士改庶吉士降按察僉事累遷翰林院侍讀博學工文詞華
豊贍常總修畿輔通志著)
(皇畿大一統賦累數萬言士林傳誦同時分修通志者進士則安肅師若瑋容城李徵瑞舉人則新安魏
一鰲清苑郭焋雄縣馬之驦拔貢生則安州房循矱諸生則清苑劉可書王&KR1800;高陽李琯亦俱有文
名)
王儀(清苑人性敏善屬文常分輯)
(畿輔通志其為詩學韋孟書法出入蘇董而矯以清徤一時得其尺幅者不啻拱璧為諸生久次貢候補
訓導以子貴封内閣中書卒祀鄉賢)
高鐈(字薦馨清苑人為郡諸生嗜古善書得襄陽筆法好遊山水所至有題咏自書自鐫於峽
壁間著述甚富詩有陸舟蘆中依雪浮家四集雜著又有義烈金蘭等編)
潘鳳(字月臺慶都人邑庠生立身端方言笑不苟孝行素著讀書專務窮理所著有四書大觀
詩經體註等書行世)
陳鍏(唐縣人舉康熙壬子鄉試授内閣中書掌典籍事鍏敏悟過人究心經史著有四書寳筏
八卷禮記集要三十卷兼工詩古文詞有岳麓堂全集若干卷卒祀鄕賢)
郭濬(雄縣人少通敏長益嗜學於書無所不讀下筆輒數千言以貢生任薊州學正康熙二十
一年駕幸薊州召見講尚書洪範篇奏對稱)
(旨邀賜宸翰士林榮之)
王炘(雄縣人御史孫蕃之子幼事父母以孝聞九歲讀尚書即通曉大義長而博覧經史肆力
於詩古文詞下筆數千言立就嘗遊金陵結廬江滸者三十餘年守令訪之槩却不見或以詩文相
正輒談論竟日罔有倦容後歸里門從遊者益衆康熙四十七年祀鄉賢)
陳鶴齡(字鳴九安州人儒學浵之子潜心理學涵養粹然尤工於文著作皆根理要舉康熙甲子
鄉試選授正定縣教諭倣胡文定公法舉行條約躬行為諸生先遠近之士來學者數百人滹沱泛
溢嘗奉檄視沿河水災同事者欲以不成災報鶴齡獨力陳百姓疾苦狀太守為之動容蒙賑恤全
活者數千家陞順天府武學教授卒於官數郡之士皆來會葬學者稱懿長先生子惪華登雍正甲
辰一甲第一名惪榮惪正俱進士)
河間府
漢
張超(字子並河間鄚人良之後有文才靈帝時為朱儁别部司馬著賦頌等十九篇又善於草
書妙絶時人世共傳之)
南北朝魏
封懿(字處德渤海蓚人儁偉有才氣能屬文仕魏為給事黃門侍郎著燕書行世)
邢子才(夲名邵河間鄚人十歲能屬文聰明強記日誦萬餘言魏自孝明之後文雅大盛子才獨
步當時每一文出京師為之紙貴初與濟隂温子昇齊名世謂之温邢後與鉅鹿魏收亦稱邢魏子
才累官國子祭酒授特進卒)
周
黎景熙(字季明河間鄚人從祖廣精字義楷篆景熙傳習之有書千餘卷雖窮居獨處不以饑寒
易操周文徵之入關令正定古今文字勤於所職保定三年大旱方盛營宫室景熙上封事力諫上
嘉納之仕終儀同三司)
隋
劉善經(河間人歴著作佐郎太子舍人著酬德傳諸劉譜四聲指歸行世)
唐
尹元凱(樂壽人為慈州參軍免歸棲遲三十年詔起右補闕時天下文章相尚徐廋體元凱與武
功富嘉謨新安吳少微原夲經術雅健過人士爭慕之)
劉長卿(字文房河間人開元二十一年進士官至隨州刺史有詩集十卷行於世)
宋
張昭(河間人十歲誦書數千萬言及長博涉經史太祖時拜吏部尚書嶺南平遣使就卧疾處
問獻俘禮昭乃口占以對並有證據當時服其該洽)
金
麻九疇(字知幾莫州人七歲能草書作數尺大字有神童之目南渡後讀書北陽山下正大三年
公卿交薦可試館職賜及第授太祝應奉翰林文字)
元
李京(河間人任烏撒烏蒙宣尉使嘗為雲南志及鳩窠集學士虞集元明善為序)
劉遵(河間人有異才為詩文多不經人道語遊京師無知者作採蕙詞以見元明善大驚曰他
日當避此位中丞張養浩亦善之為延譽由是知名授濟南學錄未至卒)
明
李溥(字文博任邱人生而神慧稍長能課學不煩指諭舉宣德八年會試乙榜司訓巴陵累遷
泰安州學正觧官歸溥善為古文尤精於象緯星歴諸書人比之李淳風)
本朝
蘇騰鳳(字爰止寧津人順治丁亥進士授陜西石泉知縣蒞任數日即告歸搆精廬一區讀書其
中因博覧羣籍尤善為詩暇則邀知己尊酒論文終身不入城市卒祀鄉賢)
天津府
漢
雅琴趙氏(名定渤海人宣帝時丞相魏相奏雅琴趙氏七篇見漢書藝文志)
三國魏
王修(字叔治南皮人魏武過修家榖不滿十斛藏書數百卷嘆曰士不妄有名乃辟魏郡守)
北齊
楊元懿(南皮人與州里李鉉河間宗惠振等結友甚有文譽)
明
馬政(字公敏青縣人性穎悟博學能文登進士任翰林院檢討歴遷興岷楚三府長史善為詩
有魏晉風韵見人過輒面斥之終以峭直怦權貴罷歸終日吟咏尋疾卒)
本朝
湯淳(南皮人幼竒穎有神童之目登順治辛丑進士家居不仕以著書為業精於藻鑑嘗僑寓
武陵遠近就業者無虚日其所甄拔後皆成巨卿迨遊括蒼與學使徐郡守項郡丞姚邑令王憲副
唐侍御方論文賦詩為忘形交號括蒼七友康熙五十五年祀鄉賢)
正定府
漢
王禹(常山人成帝時為謁者世受河間樂能說其義弟子宋曄等上書言之班固藝文志樂義
有王禹記二十四篇)
南北朝魏
魏季景(下曲陽人博學有文才莊帝時歴官大司農有文筆二百餘篇)
北齊
魏收(字伯起下曲陽人文宣受禪詔册諸文及魏史皆收所撰官至尚書右僕射)隋
魏澹(字彦深下曲陽人專精好學博涉經史任著作郎高祖以魏收所撰書褒貶失實命澹别
成魏史澹所著甚簡要高祖善之)
唐
崔行功(鹿泉人少好學唐儉愛其才妻以女初太宗命魏徵寫四部羣書將藏内府功久不就至
高宗時命行功與趙仁夲等相次檢校行功累遷蘭臺待郎)
蘇味道(欒城人九歲能屬辭與里人李嶠俱以文翰顯時號蘇李舉進士裴居道為金吾將軍倩
味道作章攬筆而具當時盛傳延載中同鳳閣平章事)
李觀(字元實贊皇人貞元中舉進士宏辭授校書郎屬文不傍前人時謂與韓愈相上下)
五代晉
賈緯(獲鹿人長於史學念唐自武宗以後史官職廢無實錄乃採次傳問為唐年補錄六十五
卷晉天福中為史館修撰與修唐書)
元
李冶(字仁卿欒城人金進士亂後流落忻崞間聚書環堵處之裕如也元世祖即位聘為學士
期月以老疾辭所著書百數十卷行世)
蘇昌齡(夲名大年以字行真定人為詩文尚氣不喜衰颯有江海襟懷竹石師東坡松木學廉宣
仲畫家宗之元末官翰林院編修後僑寓揚州入張士誠幕先吳亡而卒)
明
趙民望(藁城人洪武初舉儒士因病遣歸後特勅徵之曰朕惟才疎以致賢隱善匿民未康世未
泰爾卿可杖策來朝與朕同遊至拜四輔官兼太子賓客與杜斆等侍左右講論治道以老致仕)
毛玉(字良器元氏人正統戊辰進士累官吏科給事中資性明敏器度洒然為文清婉有致尤
長於詩在吏科一時章奏皆出其手)
本朝
馬逢伯(字仲甫藁城人少孤性至孝奉母趙氏色養僃至幼與左光斗馬士奇諸君子遊以詩文
唱和居恒讀書嗜古嘗夜分微倦以刀刺股至血流不自知也由乙酉貢監為博平令年七十卒門
人私諡清介先生)
順德府
漢
侯芭(鉅鹿人揚雄弟子受太元法言雄卒為起墳喪之三年今縣東二十五里有故居址)
隋
李孝貞(字元操栢人人好學能屬文射策甲科拜給事中以討尉廽功授上儀同著文集二十卷)
元
劉德淵(字道濟内邱人生而貌古刻苦好學中統間三府累辟不就嘗著書數萬言敷析司馬光
通鑑數百條悉與朱子綱目合許衡雅敬之)
明
王鼎(字器重鉅鹿人幼穎慧甫齠齔嫺禮儀先逹器之及長好學能文時譽寖起舉進士官評
事布袍蔬食淡如也常謂人曰慎勿妄語此口一妄起羞何限澧陽周偉稱其學術純正焉)
高大經(任縣人為諸生擅文譽名噪諸郡及登第同榜咸推重之授歴城令尋以疾卒所著有傳
習錄并詩集行世)
撖大經(字守道廣宗人少聰穎日記數千言篤志好學領正德丁夘鄉薦生平著述甚富大學士
李東陽見其文曰此海内人豪也年三十二卒士大夫惜之)
高瓉(字大用邢臺人少貧好讀書常走百里外借友人書抄誦之以歲貢授樂陵訓導日聚諸
生講觧經史遷大同諭乞歸惟以教誨著述為事至老不倦)
本朝
徐養元(唐山人明末進士入)
(夲朝累官湖廣提學副使歸嗜學著書誘奬後進負笈從遊者不遠千里門下士多所成就有四書集說
行世卒祀鄕賢)
廣平府
周
荀卿(名况趙人年五十遊學於齊齊襄王時卿最為老師適楚為蘭陵令著書數萬言)
漢
膠倉(趙人武帝時待詔金馬門)
周福(字仲進甘陵人初桓帝為蠡吾侯受學於福及即位擢福為尚書)
三國魏
劉劭(字孔才邯鄲人黃初中為散騎侍郎受詔集五經羣書作皇覧拜騎都尉定律令嘗作趙
都賦明帝美之詔并賦許洛二都凡所撰述法論人物志之類百餘篇卒贈光禄勲)
南北朝魏
宋道璵(列人人少而敏儁世宗初以才學被召與孫惠蔚典校羣書考正同異自太學博士轉京
兆王愉法曹行參軍)
宋季儒(通璵從子起家太學博士嘗至譙宋之間為文弔稽康甚有理致早卒士論惜之)
北齊
荀士遜(廣平人好學有思理為文清典武定末舉司馬秀才皇建中累遷中書舍人以文辭見用
號為稱職與李若等撰□言行於世)
宋孝王(廣平人有文學與劉善經輩待詔文林館時稱入館諸人皆不逮孝王云)
唐
宋廷芬(清河人世以儒聞廷芬能辭章德宗時教習藝館内賜第一區加榖帛)
司空曙(字文初廣平人大歷進士與盧綸等號十才子天性冲澹詩如其人官終虞部郎中)
劉言史(邯鄲人以詩歌知名李夷簡節度漢南辟為從事卒於襄陽)
張祐(字承吉清河人家世仕顯稱張公子性高曠工詩遊江南僑居曲阿令狐楚鎮天平表薦
之以詩三百篇進為元稹所阻失意東歸晚宦南海太和中卒)
張□(字象文清河人乾寧進士有詩名王建僣蜀授膳部郎王衍愛其詩甚見推重將召知詔
誥為宋光嗣所譛乃止)
宋
范杲(字師回宗城人質從子少孤刻志於學為文尚深僻初為太廟齋郎以文謁陶榖竇儀咸
大稱賞官終諫議大夫子坦進士)
李淑(字獻臣邯鄲人積書四世約三萬六千二百餘卷比於東觀開元之富淑博洽習朝廷典
故凡所撰制誥為世所稱)
金
王磵(字逸賓臨洺人博學能文不就科舉家無甔石未嘗介意明昌中以馬惠廸薦為鹿邑主
簿未幾乞歸其詩為明昌詞人雅制中七人之一)
王彧(字子文永年人承安進士為尚書省掾與郎不合棄官去往來登封山間改名知非字無
咎文工駢體詩亦清雅正大中宗室思烈行臺洛陽聘為參議城䧟不知所終)
元
元明善(字復初清河人弱冠工文章為建康學正仁宗即位遷翰林直學士詔節尚書經史譯之
以進每奏一篇帝必稱善累官湖廣行省參政至治二年卒諡文敏明善蚤以文章自豪出入秦漢
間晚益精詣有文集行世)
劉賡(字熙載洺水人肅之孫少有文名至元間用薦授國史院編修累遷翰林學士兼國子祭
酒大歴初卒賡久興文翰當時大制作多出其手以耆年宿德為朝廷所推重云)
明
連鑛(字伯金永年人性豪邁與人不輕合事父母孝敬讀書好古詩文為當世所推書法端勁
如其為人所著明山疏略燕山漫稿由進士累官總督河道都御史著有政績)
本朝
申涵光(字鳬盟永年人佳廕長子博學能文尤長於詩弱冠名噪三輔甲申聞父殉難慟不欲生
後遂絶意仕進日事詩文晚年名益重與殷岳張益稱畿南三才子有文集四卷聰山詩八卷及荆
園小語等書行世弟涵昐順治辛丑進士官翰林院檢討亦以文學有聲館閣間兄弟並祀鄉賢)
殷岳(字宗山雞澤舉人父太白崇禎時官陕西副使忤楊嗣昌坐法死獄中岳上疏為父乞骸
骨比歸而京師已䧟逐入西山與其弟淵謀舉義事洩淵被害岳匿申涵先家得免順治初吏部按
舊籍選人除岳知睢寧縣抵任未幾涵光勸之歸岳慨然曰吾豈以一官易我友哉遂投劾還里與
涵光晨夕唱和相樂也岳為詩自魏晉下屏不觀尤不喜律詩故所作惟五言古風一體莾莾然肖
其為人後客死福州)
李芳莎(字臺辰永年人以拔貢知武鄉縣有惠政遷柳州同知未赴乞歸芳莎性質實好讀書寢
食於經史百家為文淵渟無涯際詩格沉雄得少陵氣骨)
大名府
晉
成公簡(字宗舒東郡人潜心道味默識過人張茂先每言簡清静比楊子雲默識比張安世累官
散騎常侍)
南北朝魏
李邕(字修穆頓邱人侍中平之子幼而儁爽有逸才任著作郎詞藻之美為時所稱卒贈洛州
刺史)
李彪(字道固頓邱人孝文初為秘書丞領著作事先是崔浩高允著述國書依春秋醴遺落時
事彪請從遷固體詔從之遷散騎常侍卒所著詩賦章表别有集)
唐
張文收(昌樂人大理卿文瓘從弟善音律著新樂書數十篇官終太子率更令)
宋
宋白(字太素大名人善屬文乾德初獻文百軸試高等授著作郎雍熙中與李沆纂文苑英華
一千卷三知貢舉得人稱盛累進吏部尚書卒諡文安白聚書數萬卷嘗類故事千餘門號建章集)
劉師道(東明人雍熙進士累遷樞密直學士性慷慨尚氣善談世務工於詩與楊億輩酬倡當時
稱之)
金
王汝梅(字大用大名人始由律學為伊陽簿秩滿遂不仕性嗜書動有禮法生徒就業者兼授以
經學同學或憫其貧時周之皆謝不受)
明
穆文熙(東明人嘉靖進士少穎悟經籍無所不覧雅氣節給事中石以直言被廷杖文熙周旋醫
藥得不死士論高之累官按察副使歸築逍遥園坐起一編文藻蔚然所著有逍遥集尤史戰國纂
評諸書行世)
晁瑮(字君石開州人嘉靖進士累官國子監司業性行端雅文藻雄俊為館閣所重子東吳字
叔泰弱冠登進士改庶吉士亦有文名尤善摹古書法父子濟美士林榮之)
宣化府
南北朝魏
燕崇(廣寗人幼聰悟言動必由禮弱冠益游心經術神䴥四年詔聘文學之士崇應詔出授國
子博士崇以晉世士人縱恣長酣以為高逹作士鍳以訓之仕終河内大守)
金
王元節(字子元弘州人幼穎悟渾源劉撝愛其才以女妻之遂傳其賦學登天德三年詞賦進士
授密州觀察判官乞歸逍遥鄉里號曰㯌齋有詩集行世弟元德亦第進士有能名孫國綱字正之
業儒術宣宗時官監察御史)
本朝
李暄亨(字䴡生蔚州人性至孝父殁哀毁骨立既葬廬於墓側祥禫後作九問詩以寫悲慕覽者
皆為流涕登康熙甲戌進士官庶吉士終内閣中書暄亨學術醇正根柢先儒發為詩文力追正始
魏果敏象樞見其文嘆曰此一代之雋也所著有趨庭日記圖南航澄園詩槐省雜記若干卷卒祀
鄉賢)
易州
金
魏道明(字元道易縣人兄弟四人皆登進上能詩道明最知名仕至安國軍節度使暮年居雷溪
自號雷溪子有鼎新詩話行於世)
任詢(字君謨易州人慷慨多大節書為當時第一畫亦入妙品登正隆二年進士歴北京鹽使)
張廷玉(易州人善詩其友邢進之以題百種授之曰能一日為之乎廷玉揮翰不停日中已就承
安中召試俄頃成七十篇章宗嘆賞嘗隱盤溪因號盤溪居士有詩集行世)
明
盧三重(字子治易州人性豪曠有逸才嘉靖初以恩貢入太學屢試不售隱居樂志於書無所不讀
課子八人烶&KR2044;燝領鄉薦爌烇煃炳炷俱膺明經時有八龍五桂昔竇今盧之號焉)
冀州
唐
張昌齡(南宮人以文名貞觀末翠微宫成獻頌開下召見試息兵詔帝大悦勅於通事舍人衷供
奉俄為崑山道記室平龜兹露布為世所稱賀蘭敏之奏預北門修撰)
明
宋登春(字應元新河人性豪宕每酒後放言非秦漢不為文非李杜不為詩年三十闔室盡喪乃
涉易水入太行閉關讀書者十年已而歴晉魏經秦蜀過閩粤溯沅湘下江陵居大鵝池因號鵝池
生復順流而東登泰山觀渤海至鄒嶧乂潜學者數年由是詩文益進萬歴五年還鄉里拜邱壠邑
令結廬以處之踰年復之江南寓雲間徐宗伯家一日謂宗伯曰可為我具一舟我將觀海宗伯如
其言遂乘舟而去不知所終所著有燕石文集布衣詩集清平唱和詩行世)
本朝
賈穆(南宫人性至孝事繼母能得其歡心讀書好學凡經史子集莫不編摩成帙行文規倣歐
曾詩歌兼擅唐宋以歲貢司訓房山甫至即製詩祭賈島墓比歸年已耄耋猶與邑子弟論文不輟
所著有樊桐山樵文稿瘦仙裔人詩稿康熙五十九年祀鄉賢)
趙州
漢
吾丘壽王(字子□趙人從董仲舒受春秋高才通明徵為光禄大夫汾隂得寳鼎羣臣皆賀以
為周鼎壽王獨曰天祚有德寶鼎自出乃漢寶非周寶上善之)
南北朝魏
李公緒(字穆叔平棘人魏末為冀州司馬屬疾去官沈冥樂道雅好著書撰興言禮質儀古今記
略元子趙記趙語等書並行於世)
唐
李陽冰(字少温趙郡人以詞翰名乾元間為縉雲令值歲旱禱城隍與神約不雨即焚廟及期而
雨自為文記之後遷當塗令篆書尤著)
李建(字杓直趙郡人貞元中補校書郎德宗思得文學者或以建聞擢翰林學士順宗立與王
叔文不合左遷後拜刑部侍郎初建為學時家貧苦後雖貴顯未嘗置垣屋以清儉稱)
宋
李之儀(趙州人善屬文尤工尺牘仕為樞密編修官罷歸寓穎昌代范䋲仁作遺表帝見之悲愴
不已之儀自號姑溪老農有文集六十卷)
元
張翥(字仲舉寧晉人學文於李存學詩於仇遠至元末以薦授國子助教累遷翰林承旨卒翥
以詩文鳴世而文不如詩近體長短句尤工亂後藳多散失所存唯蜕菴樂府三卷)
明
馮時化(字與川栢鄉人博涉經史為詩文駘蕩不羈有人倫鍳趙南星為童子時時化見其文曰
此他日名臣也遂以女妻之性嗜酒常作夢遊無懷山記復捃摭諸書為酒史八篇)
魏大成(字時夫栢鄉人年十五補諸生名駸駸起試於大比者七數竒不售遂屏棄舉業杜門著
書賓朋希覯其面常著養生弗佛二論一時傳誦年七十五卒)
深州
漢
崔駰(字亭伯安平人博學有偉才與班固傳毅齊名肅宗修古禮巡狩方岳駰上四巡頌詞甚
典美帝謂竇憲曰卿知崔駰乎對曰班固數為臣說之而未見也帝曰卿愛班固而忽崔駰此葉公
之好龍也憲因辟駰為主簿憲驕恣駰數諫之憲不能容出為長岑令不之官而歸)
晉
張載(字孟陽安平人博學有文章太康初至蜀省父著劒閣銘益州刺史上其文帝命鐫之於
劒閣由是知名起家著作郎累拜中書侍郎告歸)
張恊(字景陽載弟少有儁才與載齊名辟公府掾歷遷河間内史於時所在寇盗恊遂屏居革
澤以吟咏自娛擬諸文士作七命世以為工弟元字季陽亦能文時號三張)
南北朝魏
崔孝芬(字恭梓安平人早有才識高祖召見除著作佐郎歷官吏部尚書孝芬博文口辨商確古
今聽者忘疲所著文章數十篇)
隋
孫萬壽(字仙期武強人年十四就熊安生受五經兼博涉子史善屬文高祖時拜大理司直有集
十卷行世)
崔頤(字祖濬安平人七歲能屬文開皇初射策高第與諸儒定禮樂授校書郎居母憂水漿不
入口者五日後奉詔與諸儒撰區宇圖志)
唐
李百藥(字重規隋内史令德林子七歲能屬文父友讀徐陵文有刈瑯邪之稻句嘆不得其事百
藥進曰春秋瑀子籍稻杜預謂在瑯邪客大驚號竒童貞觀中累遷宗正卿卒百藥名臣子翰藻沉
欝詩尤其所長樵厮皆能諷之所撰北齊書行於世)
張鷟(字文成陸澤人早慧絶倫為兒時夢紫文大鳥五色成文止於庭大父曰吾聞五色赤文
鳳也紫文鷟也若殆以文章瑞朝廷乎遂以命名調露初登進士第人稱其文如青銅錢萬選萬中
號青錢學士官終司門員外郎)
宋
李宗訥(字大辨饒陽人司空昉子補太廟齋郎謁吏部銓邊光範意其年少未能屬辭語之曰苟
援筆成六韵詩雖不試書判可入等矣宗訥賦詩立就遂擬秘書省正字明日權國子監丞雍熙初
累遷比部郎中)
李宗諤(字昌武宗訥弟七歲能屬文第進士累官翰林學士嘗著翰林雜記以紀國朝制度上之
宗諤究心典禮凡制創損益靡不與聞曉音律工隸書有文集六十卷)
本朝
趙雲孫(字瑶草深州人善楷書垂髫入泮名噪士林嗜古好竒旁通竒門六壬及天文律歷等書
嘗語人武侯木牛流馬亦人所能為但欠工夫耳及見觀星臺渾天儀别為積筭一法簡而能精卒
祀鄉賢)
張蜚英(字名儒深州人廪膳生篤學好善亹亹不倦所著有四書杞園講義及禹貢質疑二册皆
詳明可傳卒祀鄉賢)
吕維垣(字子師深州人年十七為諸生試必冠軍篤志勤學間與同人語及有年少取巍科輒指
為不幸著有易經訂正註觧及詩文傳記等篇卒祀鄉賢)
定州
隋
李文博(博陵人性貞介鯁直開皇中直秘書内省典校羣籍不妄通賓客恒以禮法自處文博夲
為經學後讀史書於諸子尤所該洽性長議論善屬文為薛道衡所稱)
唐
劉禹錫(字夢得中山人工文章登博學宏詞科為監察御史累遷蘇州刺史以政最賜金紫服遷
太子賓客善詩晚節尤精)
宋
王安中(字履道曲陽人進士第宣和中累官翰林學士為文豐潤敏拔所著有初察集七十六卷)
畿輔通志卷七十九
