欽定四庫全書
畿輔通志卷一百十三
箴
漢
冀州牧箴揚雄
洋洋冀州鴻原大陸岳陽是都島夷皮服潺湲河流
夾以碣石三后攸降列為侯伯降周之末趙魏是宅
冀土糜沸炫沄如湯更盛更衰載從載横陪臣擅命
天王是替趙魏相反秦拾其弊北築長城恢夏之場
漢興定制改封藩王仰覽前世厥歷孔多初安如山
後崩如崖故治不忘亂安不忘危周宗自怙焉有予
隳六國奮矯果絶其維牧民司冀敢告在階
明
宣宗吏部箴
周官六卿其長太宰統治百寮以熙功載漢設選部
官置尚書有佐有屬代襲弗渝致治之本實資用賢
甄拔簡任爾持衡銓爾惟敬之務公戒私善爾勿蔽
才爾勿遺必黜憸邪必進忠貞用舍適宜治由汝興
苟或貿貿弗博詢采謀面而用弗究其内玉石不分
臧否莫明治之弗興亦由汝成度德定位乃稱任使
小知大受官罔不阤精爾識鑒勵爾正直相予於治
夙夜無斁
宣宗戸部箴
君國之道子民為先黎庶既安邦本植焉相古地官
實爾之職均節惠和民乃衣食賦税有經徭役有常
民之所供舊典式張惟爾卿佐暨乃攸屬庶幾夙夜
恪謹乃服民克阜殷樹藝以蕃上下畢之何有卒殫
惟公惟勤惟時惟允惟仁之溥而義之盡秦之商鞅
唐之宇文苛征暴括邦以不振爾惟鑒兹母縱掊克
母詭於隨母敗於墨予惟爾任爾其懋哉尚友古人
執德不回
宣宗禮部箴
聖人立極法天出治為治之本莫大於禮稽古伯夷
為虞秩宗所典三禮宗伯攸同既治神人亦和上下
政本之地實宣教化惟我祖宗承古之道品節制度
式昭禮教幽明崇卑秩乎有序大法大經靡不備舉
咨爾禮臣夙夜惟寅秉其直清以交神明安上治民
爰及四裔祗循舊章亦義之比惟卿暨佐於汝協恭
暨厥四屬於卿率從治國去禮猶耕無耜咸篤敬之
以懋政事
宣宗兵部箴
部以兵名實古司馬詰是戎兵以固華夏凡厥武臣
疇過叙勲乘馬在坰考牧用蕃車駕輿服城戍郵驛
守經制宜皆爾之職董之以卿承以衆寮簡畀維賢
庶其昭昭爾宜懋兹敬其朝夕顧諟勿忘以熙庶績
書有明訓儆戒無虞兹用敉寧其可弗圖怠則隳政
貪則亂法毋為泄泄毋為沓沓職所宜為式克慎修
福禄攸集永孚於休思古良臣鞠躬盡瘁用是作箴
以勵有位
宣宗刑部箴
聖人制刑輔治弼教掌邦之禁惟仁之蹈咨爾刑部
卿佐暨屬惟公乃明惟明能燭匪廉弗公勉篤於行
惟敬惟慎毋忘哀矜死獄求生何昔之德移情就律
何令之刻深文巧詆實民之賊如鑑如衡刑乃弗忒
毒威以逞下情鬱堙私意以行枉直失真司命之寄
豪絲罔僻罪疑惟輕庶鮮冤抑天不可違民不可罔
斷不可續應則如響往體予仁欽哉勿渝庶幾祥刑
有永令譽
宣宗工部箴
虞舜之世垂若百工暨於成周乃設司空漢置水衡
將作少府備物致用必謹其度我朝建官列次六卿
率屬有四各底於成凡諸繕作儀品有秩辨其楛良
去華就實凡厥有位宜慎其官順理而治勿苛以殘
山澤之利羽毛齒革金鑛丹漆暨木與石為所當為
毋耗於材逸所當逸毋殫其力毋縱已私縱則召菑
毋溺於賄溺則取敗必秪必勤必施以公百役具宜
惟爾之功其懋敬哉視古仁智率履勿愆用保禄位
宣宗都察院箴
歷代建官皆有御史任之耳目委以綱紀糾違繩愆
激濁揚清用獻嘉言惟直與明祖宗之制有長有貳
其下之屬凡十有四敷達民隠舉察官邪必究大體
毋尅毋頗必由中道毋過不及毋以賄遷毋以勢懾
敦仁之存篤義之行冰霜之清松栢之貞凡爾憲臣
敬慎以勖庶幾朝政資爾以肅媕婀緘默徒取充位
職是用弛國則何賴必端諸心必修諸已庶懋爾績
庶輔予理
宣宗通政司箴
通政所司實古納言出納政令用名厥官有虞之聖
后龍是職周仲山甫亦謹朝夕君為元首臣則股肱
篤念如子維彼庶民崇卑一氣流貫無間有遏弗流
體乃為患爾職於斯必敬必忠命必下究情必上通
讒說殄行師用震驚爾謹爾明予治乃成維樞維機
維喉維舌爾飭無怠庶儆在列
宣宗大理寺箴
有虞用士弼教明刑秦漢相繼廷尉是稱命曰大理
由景之世暨於今兹一以輔治列之九卿有翼有承
鑑空衡平視獄之成簡於五辟以正刑罰維過斯宥
維義之合刑不可贖死不可生惟爾是憑其可不矜
易簡明慎書戒欽恤祗率勿違乃德之吉惟官惟反
惟貨惟來終迷不復乃禍之階粤昔蘇公式敬由獄
以長王國永命攸屬嗚呼若人悠悠我思爾儀爾規
服此戒辭
宣宗翰林院箴
廷有司言自周則然後世襲用愈密而重策命所書
講學所資幾務之嚴於度於咨代有賢哲博聞明識
克勵翼之用光厥職咨爾儒臣朝夕左右必端乃志
必慎乃守啟沃之言惟義與仁堯舜之道鄒孟以陳
詞尚典實浮薄是戒謀義所屬出毖乎外必存大公
罔役於私昔人四禁汝惟勵之獻納論思以匡以益
以匹前休欽哉無斁
宣宗詹事府箴
堂堂鴻業萬世攸傳儲副之建大本在焉咨爾詹事
爾其毗輔有貳有丞庶職咸具虞舜之賢資於臣鄰
矧時育德而弗資人言行政事有體有要必謹大猷
必以辰告譬如陟崇由下而升不怠以休乃躋高明
爾其敬共以引以翼毋為憸佞毋肆讒慝示爾箴規
篤念勿忘克用有成邦家之光
乂左右春坊箴
國之大本厥惟儲嗣天序所屬人心攸繫用輔厥德
必於正人左右春坊惟其輔臣儲君之德曰仁與義
食息言動惟道之比堯舜周孔是究是明百度以貞
其德乃成玉資琢磨乃薦宗廟豈其賢才不由輔導
爾端爾行爾正爾心非聖不道其慎其欽大經大猷
是匡是直國有元良惟爾之績
乂司經局箴
聖人之道具載經籍用理萬邦用凝庶績國有儲副
天下之本惟德之修惟道之盡凡厥典冊爾實司之
爾殫爾心爾正爾思堯舜之聖惟曰仁義擴而充之
萬善斯備雜家者流反道自賢孟軻敬王不陳於前
爾其鑒兹祗乃攸服日就月將是啟是沃道積厥躬
而致於中克纘其隆時乃之功曲學阿世古人所戒
篤慎勿忘庶幾無悔
宣宗國子監箴
翼翼京都巖巖學宫首善之地是維辟雍四方髦士
來遊來學業之所專詩書禮樂學必有師為士承式
祭酒司業暨乃衆職師道克惇士乃有成俊乂奮興
為國之楨咨爾為師敬爾儀則以教以率罔懈朝夕
咨爾為學明善誠身克智與能匪敬弗臻俗化所自
賢才所出其於國家甚重而切勖爾師生咸篤於誠
無忽於行式觀厥成
宣宗欽天監箴
五帝之世歷象肇興建官作式後世襲承惟我祖宗
德合堯舜天道民事尤篤欽慎爾職於斯夙夜惟寅
用率厥屬咸致其勤必精推策必審觀候庶副欽若
爰及敬授行奉天道動協時宜在予靡愆實爾之資
惰慢而失災咎而隠予則汝罰勖哉惟謹
宣宗太常寺箴
為國之要事神理民太常典祀式交百神昔予祖考
致嚴祀享厥有純誠敬恭協相朕承丕緒思用允迪
爾祗爾肅以輔以翼儀度必飭粢盛必潔無黷無慢
凜乎對越事神之本惟心之虔豈直臨事平居有嚴
神之鑒矣來歆來止神之歆矣民之福矣無曰冥寞
洋洋有臨汝惟懋哉其慎其欽
宣宗太僕寺箴
軍國所用馬為之最軍國之政馬政亦大肆予慎之
有駜如雲既克内閒亦渙其羣疇厥庶民析之畜牧
司其政令命汝太僕政令攸宜閱省以時不愆不忘
乃蕃乃滋蚩蚩之甿國家之本甿既阜豐馬息斯奮
爾篤於民毋侵毋尅爾勤於職必敬乃德魯僖無邪
衛文塞淵爾師古人厥功懋焉
宣宗鴻臚寺箴
祗祗萬邦咸統於一朝覲會同其儀有秩咨爾鴻臚
卿貳暨屬時維爾官必莊以肅必考於度必協於中
無簡無煩周旋雍容惟動以周惟一靡慝敬慎爾儀
庶光爾職
宣宗行人司箴
法古建官以熙於治國之行人實承周制慎簡髦士
俾居俾臧朝有命令肅肅用將有容有章必敬必飭
毋為竒衺毋縱貪墨載馳載驅周爰咨諏靡及之懷
益毖弗渝克篤念兹不忝於士不忝於國有聞於世
宣宗都督府箴
天命太祖興自武功海宇既寧武備實崇皇祖皇考
敬繩祖武兵戎之政總以督府朕嗣大統祗率舊章
居安慮危夙夜不忘惟昔帝王咸奮武衛靖亂保民
安内攘外凡今兵衛布在四方總制於中有維有綱
惟是樞機爾司其柄宜敬念之以修其政將有才智
士有勇銳部伍有訓儲峙有備除治戎器豫戒不虞
政修兵堅孰敢侮予爾敬念之毋忽毋怠必壯其猷
以輔予治
宣宗錦衣衛箴
自古建國皆重環衛爾惟厥官朝夕廷陛予所服御
咸爾攸秩出入先後以警以蹕左右駿奔亦戒不虞
亦有匪人爾詰爾祛爾其懋毖勿縱於私宜廉宜慎
宜勤宜祗惟義之遵惟善之廸敬恭勿渝用保終吉
銘
秦
始皇帝碣石銘
遂興師旅誅戮無道為逆滅息武殄暴逆文復無罪
庶心咸服惠論功勞賞及牛馬恩肥土域皇帝奮威
德并諸候初一泰平墮壊城郭决通川防夷去險阻
地勢既定黎庶無繇天下咸撫男樂其疇女修其業
事各有序惠被諸産久並來田莫不安所羣臣誦烈
請刻此石垂著儀矩
唐
陋室銘劉禹錫
山不在高有仙則名水不在深有龍則靈斯是陋室
惟吾德馨苔痕上階綠草色入簾青談笑有鴻儒往
來無白丁無絲竹之亂耳無案牘之勞形可以調素
琴可以閱金經南陽諸葛廬西蜀子雲亭孔子曰何
陋之有
宋
雪浪齋銘蘇軾
予於山中後圃得黑石白脈如蜀孫位孫知微所畫
石間奔流盡水之變又得白石曲陽為大盆以盛之
激水其上名其室曰雪浪齋云銘曰
盡水之變蜀兩孫與不傳者歸九原異哉駮石雪浪
翻石中乃有此理存玉井芙蓉丈八盆伏流飛空潄
其根東坡作銘豈多言四月辛酉紹聖元
元
王孝女旌門銘劉因
女家容城西以母喪感念遂不嫁終身州上其行御
史按實禮部令旌表之内翰盧公署其門曰孝女王
氏縣人劉因銘曰
孰不娶終身曰魯山之元道州之陽史名卓行何謂
非平常二子且然女奚責望盧公表之何用以戒荒
居庸關銘郝經
居庸關在幽州之北最為深阻號天下四塞之一大
山中斷兩巖峽束石路盤腸縈帶隙鏬南曰南口北
曰北口滴&KR0377;濺漫常為冰霰滑濕濡灑側輪跐足殆
六十里石穴及出北口則左轉上谷之右並長嶺而
西隂烟枮沙遺鏃朽骨悽風慘目自為一天中原能
守則為陽國北門中原失守則為陰國南門故自漢
唐遼金以來嘗宿重兵以謹管鑰中統元年皇帝即
位於開平則駐蹕之南門又將定都於燕都則京師
之北門而屯壁荒圮恐起狡焉故作銘畀燕京道宣
慰府使勒石關上且表請置兵以為設險守國之戒
云銘曰
國宅天都高寒之區居庸其樞兮遼右古北陰幽沙
磧控帶扼狐兮山連嶺重鍵閉深雄巍巍帝居兮伊
昔掣鎖金源敗破遂為坦途兮函谷一夫百萬為魚
竟執哥舒兮思啟封疆備不可忘禍生不虞兮宼不
可玩機不可緩實維永圖兮天險地險莫如人險兵
力相須兮刻銘巖嵎用告僕夫當戒覆車兮
明
止戈樓銘王世貞
大名使院之後有樓翼如蔵甲仗火器若干前使顔
之曰武庫不佞蓋慡然若刺也夫武庫者漢縣官聚
五兵所也有令司之在未央蓋歷代毋改使院何以
稱焉敬為更而顔之曰止戈戈所止也於文止戈為
武曰止戈取止勿動也復系以銘其辭曰
太行之南實為沃區臂魏指趙爰翼上都饔飱鋤耰
委蛇襟裾唯易有言需有衣袽用除戎器以戒不虞
赤堇之精鞴以歐胡剖列五兵利剸蛟菟鬱攸司銛
厥名神樞胡以蔵之穹閣彙起衡梗高㽻崇墉周庀
包之虎皮倒載於戺夫既蔵只亦永寧只匣有曠鋏
櫜有怨矢胡弗庸我竟老止此止戈為武斯義所紀
母佳母忘請俟君子
畿輔通志卷一百十三
