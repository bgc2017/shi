欽定四庫全書
畿輔通志卷七十五
政事
正定府
明
李琦(元氏人永樂初召試御史會安南侵廣西地命琦往討琦授諭趙陀呂嘉順逆禍福之理
安南感悟遂歸侵地比還授御史宣德中占城與安南交急復命琦往諭兩國遂和自是西洋諸番
有事悉令往焉所至欵服陞湖廣布政使甚得民心)
邢端(井陘人永樂中舉人官御史出為襄陽兵備副使性剛直蒞政守法不阿權勢時逆苗為
亂勦其寨三十餘所秩滿民詣闕保留復任三年)
趙白(無極人永樂中由歲貢累官湖廣右參政性剛介寡合尤淡於勢利不趨權貴歷任俱有
能聲吏民畏服)
張舉(字孟賢欒城人成化進士授戸部主事監明智坊草場及宣武門稅課革除陋例一介不
私復督天津運軍採秋青草躬自督率劾諸奸弊以劉大夏薦擢守岳州按行屬邑罷民所不便十
餘事衆心翕然卒於官)
張宏(正定人弘治進士官御史以抗節出為蘇州府推官累遷都察院右僉都御史巡撫榆林
宣布德威兵民愛戴後致仕卒於家)
張璿(字仲齋晉州人正德進士擢御史風采動朝宁世宗時累官操江都御史振紀綱勤校閱
嚴緝訪明賞罰官吏畏威一時凜肅尋罷歸卒於家)
呂秉彛(字性之晉州人正德進士知章邱縣時流賊四掠秉彛崇城浚隍日夜為捍衛賊不敢入
其境任滿當遷民泣留詔從之會大水浸城不陷民謠曰昔非此城吾其虜乎今非此城吾其魚乎
仁人之利何其裕乎尋擢御史巡按宣大以病卒)
許守謙(藁城人嘉靖進士授開封府推官讞獄明允著稱擢戶部主事陞郎中累遷僉都御史巡
撫山西綏緝兵民四境帖然尋遷刑部侍郎轉兵部以母老致仕卒贈兵部尚書)
李春芳(字西屏井陘人由歲貢授祁縣知縣擢知保德州州素患寇春芳至嚴飭守具指授方略
次年寇復至失利遁去陞兖州府同知時太原屬石州寇發撫按疏薦改註太原府同知管理石州
事寇不敢犯民賴以安百姓感恩為立生祠上嘉其功擢寧武道兵備世廕指揮致仕歸子鳴世隆
慶舉人歷知岢嵐東平二州亦多惠政)
霍鵬(字摶南井陘人萬歷間進士由知縣陞南京大理評事出知汝寧府開河灌田民賴其利
累遷副都御史巡撫大同恩威並著在任五年邊圉安靖以母病乞休暫准回籍抵里而卒)
許爾忠(字貞爾井陘人萬歷中舉人歷官蘇州府同知檄治滸墅鈔關清宿蠧減苛額一介不染
後為同官所陷降興安州知州修舉廢墜嚴行保甲除死亡丁千八百有竒陞瀋藩司理以憂歸値
流寇薄城下躬率士民多方守禦邑賴以全)
霍䳟(井陘人萬歷中武舉歷官都指揮僉事鎮守榆關恤士卒繕城堡有保障功以母老乞歸)
本朝
梁維樞(正定人明兵部尚書夢龍之孫萬歷舉人受業趙忠毅南星之門忠毅嘗曰風雅不墜復
見之梁生矣復從楊忠烈漣遊會逆奄起詔獄趙首被禍維樞傾身翼之楊鋃鐺道出正定維樞往
迓之大言檻車之旁曰公此行足以垂名竹帛死者公之本志豈足畏哉於時邏卒獰立人謂何不
為門戸計維樞灑然不顧也尋授中書舍人入本朝為工部郎擢武德兵備武德多鳴&KR1076;暴客難以勦
治維樞練營卒飭法令境内肅然絶苞苴恤徭役惠政流聞乞養歸所著有玉劍尊聞姓譜日牋内
閣小識見君子日牋等集數百卷行世卒祀鄉賢)
梁維本(夢龍孫天啟舉人性至孝積學勵行燕趙間學者爭師事之順治間由中書舍人累遷禮
科給事中丰采嶽嶽為一時大臣所敬憚所上舉曠典講儀節議遷轉明職掌興水利諸疏皆關國
家大計公忠懇惻悉蒙嘉納俄疾作猶討論諸大政不怠云卒祀鄉賢)
劉元慧(字子濬正定人順治丙戌進士事親至孝友愛兩弟終身不忍析㸑知山東鄒平縣請捐
逋賦萬餘金民困以甦會軍興自辦酒食芻豆供應不以絲毫擾累里社合邑德之擢主事遷員外
郎累遷順天府尹清正公溥善良愛戴豪強斂跡歡聲動畿甸具生位祀府署包公祠謂與孝肅無
異擢副都御史秉憲貞度遇會議力持公正一時號為直臣卒祀鄉賢)
何澄(字誕登正定人順治壬辰進士任廣東瓊州府推官大案皆所裁決歷吏刑工三科左右
給事中有直聲尋遷四川分守川北道綏靖教養為一時治行之最卒祀鄉賢)
魏雙鳳(字雝伯獲鹿人順治戊戍進士知江西新建縣以勤愼稱擢御史抗直敢言奏事時目光
烱烱聖祖仁皇帝嘗呼之為魏大眼巡視兩淮鹽課裕國惠商兩
均得之累遷大理卿敬愼平反為法司所推重家居日敦尚孝友父母壽皆八十餘依依孺慕以遺
產讓諸弟値歲歉為合族代納鞭銀不責其償創建易園書院集邑諸生講學其中多所成就官終
宗人府府丞卒祀鄉賢)
崔崋(字蓮生平山人順治己亥進士性孝友七歲失怙哀動路人事伯兄如父官俸所入悉以
分之昆弟不私一錢初授浙江開化令遭耿逆之變城守武弁潛蓄異志與賊黨通崋親率義勇奮
殺賊衆五十餘人餘黨望風遁去完保疆圉以功加三級又詳請全蠲康熙十三年至十六年寇亂
以来逋欠錢糧民困以蘇擢揚州守遷陜西莊涼道卒康熙三十二年祀鄉賢)
劉應中(字養和井陘人順治拔貢考授餘杭縣丞詳禁陋規里民悦服嗣委解運荆楚兵餉監造
寧波海船尅期告竣接濟軍需陞武昌府同知丁艱歸服闋補潯州同知陞鳳陽府知府時屬邑饑
詳請賑濟全活無數以承審解組尋起辰州府知府克復辰關搭造浮橋重修甕子洞鐵練商賈仰
賴紅苗竊發奉委監軍獲苗首吳老覽等三十餘人營將皆欲殺之應中力止不可後蒙赦免苗人
感德為之立祠祀鄉賢)
梁允植(字承篤正定人以恩貢生授錢塘知縣性明敏有幹濟才甲辰閩變總督李之芳移鎮三
衢巡按田逢吉督兵城守咸以允植為才命佐軍興調兵食支應滿漢大兵解餉解火砲鉛彈軍器
前後運用船隻計萬有八千餘號夫役不計其數俱出召僱民無怨咨遷袁州府同知題留以同知
攝縣事事平擢延平府知府)
張經(贊皇人以明經授吉安通判擢溫州同知歷杭州順慶二府知府所在有政聲引疾歸會
里中大饑出粟救濟全活甚衆康熙二十九年祀鄉賢)
許國璧(字元璞井陘人自嚴仲子中壬午武舉授山左裨將陞濟南府遊擊土寇猖獗統兵進勦
立功十一次擒積年巨寇孫南松周魁軒等七名以功陞參將後任山西乙卯吳逆叛陜西延綏有
朱龍孫崇者相繼叛據神水府谷各處撫軍檄委駐防保德擒斬偽官恢復府谷縣城陞都督僉事
管通州副總兵事國璧以武起家好讀書暇時與諸名士賦詩浮白舉座敬服俱忘其為武人也卒
祀鄉賢)
順德府
明
左獻(廣宗人洪武中由太學生歷官戸部主事以才能薦陞浙江布政司左參議永樂初召為
刑部右侍郎獻廉静長厚時論重之)
馮義(任縣人洪武中由舉人授給事中犯顏敢諫上甚重之居官未嘗為家計清節為時所推
官終四川按察使)
張瑛(字子玉邢臺人永樂中為武德衛學訓導擢吏科給事中宣宗時陞行在禮部侍郎尋遷
尚書兼華蓋殿大學士既而命涖南京禮部尚書凡再奏績當赴京上皆賜璽書以止其行其見委任
如此性寬厚平居坦坦然若無所介意及臨事毅然不可奪人以此稱之)
韓翼(任縣人永樂間由舉人任主事時河決為患漕運不通翼奉命往治以功陞大理寺少卿
平獄緩刑民以不冤在官四十年始終一節卒於官)
李厚(字洪載任縣人成化進士初為偃師令剛明果斷豪滑歛跡擢御史彈擊不避權貴直聲
凛然時議雲南犒軍同列憚其行厚曰為臣豈可避難耶奮然請行比至滇處置有方蠻人懾服以
父憂歸)
張逵(字九逵唐山人成化舉人授大同府同知政尚豈弟得軍民心累遷太僕少卿時總兵張
澄等有功守臣劾其誘殺已降逵明其冤所活萬人由是邊將用命疆場以寧)
王密(唐山人弘治進士知新安縣擢南京御史立志不欺奏事以實人咸服其公忠)
謝旻(字仁夫任縣人正德進士知長安縣政尚平恕時中官劉瑾煽虐誅求四出民弗堪命旻
獨峻拒不應及去民立石繪像祀之擢戸部郎撫定州礦賊屏迹官終陜西副使)
王本固(字子民邢臺人嘉靖進士官御史按浙時倭寇内侵姦人汪直為鄉導督撫欲誘歸正直
果降本固謂直罪首竟置之辟後備兵西寧蠻人白事華人賄譯者反其辭為姦本固豫置象胥辨
析民不能欺官至南京吏部尚書)
達其道(字潛齋任縣人嘉靖進士累官副使督學豫州甫下車即集諸生誓之曰如有納苞苴而
遺樸棫上負簡命下負士子者天實鑒之於是釐正文體振拔孤寒士風丕振奉詔優奬)
陳松(字秀夫任縣人由鄉貢歷任太原濟寧至瀋府審理松為人剛明果斷所至剖決疑獄廉
能有聲)
王翰竒(字英夫任縣人由鄉貢授濱州判攝新城篆安輯流離多惠政陞雲南鹽課提舉平土府
阿堂及叛臣王一新等擢遼東安樂州整肅軍衛士民德之)
謝朝用(字達夫任縣人以鄉貢為德州判勸農儲穀備荒植柳萬株於漕河兩岸以蔭行人抵任
二載乞歸朝用風節慷慨學行醇雅鄉閭多師事之)
本朝
張紹先(字重光鉅鹿人萬歷進士授涇陽令累遷通政使熹宗時趨璫燄者至謂宜並祀聖廟紹
先力促批駁且云脱有不測願獨當之尋乞歸本朝順治初起為光禄卿遷工部侍郎悉心殫職為一
時臣寮之望尋以老告歸卒贈副都御史祭葬如例順治十四年祀鄉賢)
徐養元(字長善唐山人崇禎進士)
(本朝順治初授兵部主事歷官湖北提學道公明廉潔士論歸之以憂歸杜門著書教學者必以孔孟為
法所成就甚衆卒祀鄉賢)
李誾(字剛中沙河人崇禎舉人)
(本朝授淮安通判清潔峻整郡人頌為李青天歸里後不干預一事嘗曰吾生平居官立身惟内不欺心
外不欺人而已卒祀鄉賢)
楊思聖(字猶龍鉅鹿人順治丙戌進士選庶吉士授編修歷陞侍讀學士簡任山西按察使老吏
挾獄詞前立挑燈披覽不三月了積獄三百六十案無濫無枉人服其神擢四川左布政使蜀當新
闢百事草創思聖首以招徠為務綱舉目張翕然從之入)
(覲還卒於途贈工部侍郎祭葬如例康熙四年祀鄉賢)
楊時薦(字賢甫鉅鹿人順治丙戌進士授聊城令擢兵部主事歷郎中累遷右副都御史兵部督
捕右侍郎小心敬愼數十年如一日嘗語人曰吾遭逢)
(聖主非勤夙夜何以事一人忠愛之思溢於言表至捐金修葺學宮値荒歲輸粟賑饑扶危濟困汲引士類
在鄉里尤多善行云康熙十五年祀鄉賢)
李永昌(任縣人以明經授繁昌令時江南甫定永昌以静鎮之人心翕然向化又補陜之通渭邑
為邊隅沙磧地永昌加意撫綏民心悦服尋罷歸閉門却埽澹然自得人咸推為雅量卒祀鄉賢)
廣平府
明
張鏞(肥鄉人永樂舉人選序班宣廟偉其狀貎擢御史振舉風紀人避驄馬焉平涼寇發勅鏞
出守經畫攘却一郡寧謐民立平寇碑頌之)
張斌(永平人正統進士任戸部主事忤權閹王振謫戌遼東後復職清理浙江鹽法以剛正為
權奸所忌中毒卒)
馬顯(廣平人正統進士授戸科給事中土木之變顯扈駕北征幾没於陣累遷四川左布政使
時蠻寇猖獗境内繹騷顯贊畫戎務調度軍餉蜀賴以安帖秩滿復留任三年官至南京兵部左侍
郎告老卒)
郭璽(字文瑞永年人天順進士改庶吉士授工部主事有聲為中官王順誣奏詔搜其家惟圖
書敝衣布被而已上怒詔順切責轉璽兵部郎英宗嘗畫其名於御屏間以疾乞歸)
王濬(威縣人成化進士為御史巡按所至有激揚聲累遷巡撫甘涼鄖陽練兵儲餉四境帖然
時兵部尚書王越氣岸嶄然生平少許可獨為經綸治化卷以贈之)
周京(字在鎬永年人嘉靖進士由潞安推官擢南給事中振武營兵變京疏請誅首禍者營兵
感而畏之遷湖廣參議廣西寇馬五等將趨永州為亂設伏擒之擢西寧副使官終太僕寺卿)
石永(字壽卿威縣人嘉靖進士官御史巡山海關按淮陽四川皆振風紀為陜西副使濬泉溉
田民甚德之巡撫延綏禦寇於環慶有功總督川湖貴州軍務擒苗酋沈亞當等永歷官以清節稱
旣卒妻子不免寒餒贈右都御史)
申佐(字懋良永年人嘉靖進士授岳州府推官値狼兵劫擾捕治首惡境内晏然為陽和兵備
諳達乞通貢市其子台吉謀劫盟擁兵數萬屯近塞佐贊畫定盟諳達稱臣獻貢陞大同巡撫都御史)
王一鶚(字子薦曲周人嘉靖進士長於用兵為南京戶部主事値兵變單騎往諭衆悉解散轉建
寧太守倭寇圍城與士卒同甘苦城賴以全歷遷兵部尚書加太子太保)
李齊芳(字見甫成安人嘉靖進士授歷城知縣時嚴嵩擅權阿附者乃得臺諫齊芳絶不與通遷
戸部主事世宗崩穆宗未即位閹人傳中旨除官無敢言者齊芳上疏語甚激烈上手其疏不釋中
官啣之謫佐同州移衢州)
苗浡然(字實齋曲周人隆慶進士為禮部主事値神宗建儲未定舉朝爭之適朝鮮有廢長立次
之請浡然慮惑朝聽焚其表不以聞宗伯惶懼及上問具以實對上頷之遷陜西參政劾貪墨吏數
人詞及吏部巡撫直聲震一時官終太僕寺少卿)
賈待問(字學叔威縣人隆慶進士歷懷慶知府築堤以禦沁河人稱賈公堤累擢陜西巡撫中官
以𣙜採肆横力為節制在任七年外讋強敵内保遺黎甚有威惠卒贈兵部尚書)
牛惟炳(字承菴曲周人萬歷進士選給事中嘗勸上勤學視政并請停選宮女上嘉納之眞人張
國祥乞修壇廟兩宮發銀三萬兩已出國門疏請追還陜西荒旱惟炳以封王入關即馳疏請賑全
活甚衆官終徽寧副使)
郭鄗(肥鄉人萬歷舉人授蒙城令流賊次蒙境禦之賊知鄗善兵不戰而走江北連災人相食
鄗募粟分給所活踰數萬人尚書席書時奉詔視賑嘉鄗能布其法於他縣仍表薦之)
張鏡心(磁州人天啟進士歷官兵部尚書左副都御史博極羣書經濟多有實蹟以磁武淇三處
旱災疏請蠲免逋賦又解槖千金設法賑濟磁人全活甚衆流寇攻汴請於河北設總鎮官統兵以
資防扼一時賴之子溍順治進士由庶吉士授編修為梓雲隠堂集三十卷行世)
本朝
王顯(字純伯曲周人人前明進士)
(本朝順治二年任兩浙巡鹽御史疏陳鹽政要務在招商恤竈二事申明掣驗之規分别銃毁之法規制
井然具有條理皆見施行)
胡福弘(永年人進士順治年為江南按察使正已率下境内肅清按獄時詢微摘隠不厭再三一
時號為嚴明順治十六年祀鄉賢)
李仲熊(永年人進士順治間官御史出按廣西不畏強禦擇其尤者付之白簡次則親加訓迪所
至肅然有冤抑數大案皆為平反有眞御史之稱尋擢上湖南道以母病乞歸尋卒康熙三十一年
祀鄉賢)
冀如錫(字公冶永年人順治丙戌進士由刑部郎中出知襄陽府擢副都御史杜夤緣肅綱紀咸
敬憚之進工部尚書會淮揚河決奉命往救審形度勢指揮所及河流安坦如故如錫才大心小不
露圭角而經濟裕如身繫中外重望者三十餘年時以方宋司馬公云康熙二十九年祀鄉賢)
溫如玉(字公瑜成安人順治壬辰進士為河南沁陽令聽斷明恕擢刑科以愼勤稱奉使贑蕪兩
關恤商裕國兩得其道分巡池太安道僉事所至皆有盛譽康熙十三年祀鄉賢)
史欽命(清河人浙江嵊縣令甫下車飭修學宮端士習親教導民化梗還醇輕徭減罰嵊人德之
以親老歸倣義倉勸鄉里出粟以備荒利濟甚衆卒祀鄉賢)
大名府
明
紀著(開州人元季盜起率鄉人隠居避難洪武壬戌詔舉遺才有司薦之授萍鄉教諭累官僉
都御史著向受業伯顏師聖盡得其學而老成練達禮遇甚隆年七十致仕歸)
董俊(南樂人由舉人受知英宗不俟廷奏擢監察御史中外竒之未幾出為雲南副使會尋甸
府蠻叛俊勒兵討之兵不血刃首惡就擒陞本省按察使)
翟唐(字堯佐長垣人弘治進士授壽光知縣擢御史正德四年出按湖廣奏言四川賊首劉烈
宜圖預備時劉瑾竊柄言路久閉唐疏中有壅蔽語瑾怒切責之久之遷知寧波府有善政以裁抑
市舶中官崔瑤被誣下獄謫嵩明州知州終陜西副使)
李珏(字廷重開州人弘治進士授長洲令忤逆瑾誣逮至京邑人爭醵金帛以餽瑾謀脱之珏
聞拒之曰為民獲罪復斂民以脱是益之罪也事竟得白後累遷山東副使備兵除州時巨盜王鏜
聚擾兖濟間珏指授方略督兵討平之累陞右僉都御史歷撫甘肅山西遼東所至有聲敵不敢犯
致仕卒於家予祭葬)
王綖(字邃伯開州人弘治進士歴戸部員外郎時劉瑾竊政羣閹多所請托綖悉格不行遷湖
廣副使中官谷大用以迎立興世子至安陸驕恣甚綖不屈棄官歸嘉靖中起河南副使轉山西參
政皆有討賊功累擢江西巡撫入為大理鄉以忤旨左遷山東參政卒於官)
呂時中(字以道清豐人嘉靖進士入翰林改都給事大璫宋姓者數乾沒大官錢時中疏其奸居
諫垣凡七年所上疏數百擢戶部侍郎致仕)
申旞(字儀卿魏縣人嘉靖進士授固始令陞刑部主事改兵部時咸寧侯仇鸞驕恣上疏明職
守為所陰中廷杖謫萊州推官鸞敗召還歴職方員外郎改吏部驗封考功故事避嫌謝客旞交際
如常風采凜凜京師謂其鎖心不鎖門以父憂歸)
郭思極(字致中魏縣人隆慶進士擢御史晉大理少卿尋陞僉都御史巡撫應天以母憂歸思極
長才大器年方強仕未盡其用識者惜之倭事和議初起思極私謂人曰此敗局也問何以知之曰
沈惟敬細人輕信其言焉得不敗其先見如此)
朱爵(開州人萬歷進士歴吏科給事中嘗論時政闕失因疏趙志臯張位罪三王並封制下爵
切諫謫按察司知事天啟中贈太僕少卿)
李景元(號元石大名人萬歷進士由戸部郎備兵汝雒嚴法令覈兵餉威望遠著調張掖督戰有
功歴遷山西巡撫都御史未幾以父憂歸會河決起工部侍郎緫理河道卒)
郭增光(大名人萬歷進士知金鄉萊陽濰縣多有惠政累官都御史巡撫山西河南修軍政覈芻
餉練兵卒威望遠著詔賜錦衣尋遷工部侍郎疾作致仕)
袁葵(字向一東明人崇禎進士授夏縣令流賊犯縣境葵設伏斬其諜賊宵遁調洪洞令夏人
叩闕乞留不報尋丁母憂服除補壽光令亦多惠政後以終養歸卒三邑皆尸祝之)
劉紹璇(魏縣人幼孤事寡母至孝撫幼弟成立悉以已產讓之由潞府審理正出為常寧令律已
清介遇物慈祥寧民有賈父復見之譽家居四十年多善行闖逆之變邑居者竄於鄉孤城無主家
人請避紹璇曰此時欲復保身家乎不去賊聞其誼相戒不敢犯)
本朝
成克鞏(字青壇大名人明少保大學士文穆靖之子崇禎癸未進士)
(本朝順治初由館職歴任卿貳凡所建白皆關軍國大計多見施行十年拜保和殿大學士清端恪愼贊
襄密勿動中機宜世祖章皇帝有太平宰相之褒)
(聖祖仁皇帝登極一切典禮文章多出其手加少傅兼太子太傅以&KR1282;三疏乞歸康熙三年予
告回籍優游林下者三十餘年凡文穆未竟之事無不次第讚述卒年八十有四)
盧毓粹(字含美東明人順治丙戌進士授浙江昌化令昌邑向取本山木造屋無税各蠧勾連關
差踵門科屋税輿馬徧邑中造屋數十金税費且倍蓰毓粹力請兩院永革之民賴以寧陞工部虞
衡司主事)
呂補衮(字翰公長垣人順治己丑進士授山東日照令邑濱海土賡補衮親歴民間時勸諭之人
尚本業勤耕織不數載而富庶甲他邑擢禮部員外郎以母老乞歸居鄉敦篤行誼輸穀社倉以備)
(荒建塾延師以造士垣人至今德之卒祀鄉賢)
徐謂弟(字篁友長垣人順治壬辰進士授山東安邱令以撫字為先慮逃人株連無辜嚴保甲懲
勾誘境内肅然他邑有不治事悉委判決無不立斷一時號為神明督徐州倉𣙜淮安關所至弊除
典試西川以知人稱終山西提學僉事祀鄉賢)
崔徵璧(字祀功長垣人康熙庚戌進士由中書舍人佐郡登州以卓異擢守懷慶澄清吏治禁加
派杜苞苴絶千請以廉明稱康熙癸未冬聖祖仁皇帝西巡還渡孟津)
(命徵璧隨至沁河賦詩講易寵遇有加特授河南開歸道一掃積習更立良法凡猾吏蠧役悉無
所售其巧旋遷通政使轉工部侍郎管寶源局上言泉貨利弊切中機宜内立畫一之法銅商與監
督並程眞偽為謀國碩論云卒予祭葬崇祀鄉賢所著有詩韻鵠及存仁錄等書行世)
李振世(字臥衡長垣人康熙庚戌進士出知獲嘉永豐二縣永豐署中舊有妖祠蟒蛇為崇驅而
斬之咸以為正氣所勝擢理藩院判累遷戸部員外郎轉刑部郎中以明允稱出為湖廣驛鹽清軍
道時夏逆跳梁刻期就職振世單騎入賊壘陳說大義賊衆棄甲歸降武昌遂定調守陜西莊涼道
以病乞歸所著有退食稿集家課全集等書先後行世卒祀鄉賢)
宣化府
明
李衍(字文盛延慶州人景泰進士成化初官參議督四川松潘糧儲行部至彭索河知生蠻擾
邊民不得耕衍以計誅其渠帥乃視要害築防障墾荒田千餘頃三遷至戸部侍郎權尚書事河北
連歲饑郡縣當輸粟塞下者槖銀就糴穀騰貴衍請輸銀京師以太倉米給邊軍民便之出督關陜
會久旱衍至即雨又引渭水為渠溉民田歲大稔召為戸部尚書告歸)
張俊(宣府前衛人以世職為本衛指揮使擢大同遊擊弘治時和碩入寇力戰却之歴大同宣
府總兵官正德中劉六等作亂俊率師進討屢敗賊俊為將能持廉其卒也家無贏資)
王軏(開平衛人弘治進士正德初歴工部員外出監遵化鐵厰乞減歲辦數以寬民力詔從之
嘉靖時巡撫四川討平芒部隴政遷戸部侍郎出覈勲戚莊田請如周制計品秩以定多寡别親疏
以加約損於是兼并者悉歸之官終南京兵部尚書)
黃鍾(延慶州人正德進士授給事中時彭澤總督川陜有功權貴忌之誣以法鍾與同官王壙
石天柱共白其誣再遷順天府丞勲戚巨璫相戒不敢犯嘉靖初巡撫山西威望大著未幾致仕歸)
張濓(宣鎮人正德進士為海鹽令邑故徤訟吏姦又多優伶出入官府不禁濓至一變其俗百
姓為之語曰堂上無吏人堂下無犯人堂後無優人擢御史出僉山西按察計擒妖賊周朝事平當
論功為忌者所誣罷歸)
楊栢之(宣府前衛人正德進士授行人擢御史風采凜然鄉人江彬方貴倖話所知誘致之栢之堅
拒竟不一至其門嘉靖初出為廣西僉事以親老歸)
岳倫(懷安衛人嘉靖進士授行人使河南見餓&KR2380;載路疏請蠲賦算發粟賑濟又抗疏論宰相
擅權謫齊東丞稍遷工部郎世宗南巡已戒行倫疏諫止上怒下詔獄尋放還)
董一元(宣府前衛人父暘嘉靖中為宣鎮遊擊遇寇力戰死予贈廕兄一奎歴鎮三邊以勇敢著
一元累官宣府總兵擊破和爾齊之衆移鎮延綏徙遼東土蠻巴圖爾等大舉入寇一元用計敗之
捷聞進左都督加太子太保)
本朝
王天鑑(字近微萬全人順治丁亥進士授山東恩縣知縣時流寇餘氛劫掠夏津諸邑天鑑蒞任
甫三日賊衆突至乃聚衆死守間出竒擊賊擒其渠魁于志榮等賊乃散於是釋賊虜囚男婦使各
還業當事上其功擢禮部主事累官河西道解組歸杜門絶交接卒祀鄉賢)
周貴(字榮吾永寧衛人康熙十年任台協副將舊例軍中買穀辦料及油薪茶炭無不取資民
間貴悉除去申飭軍令官兵強横悉置之法在台三載捍衛封疆海䑸遠遁民賴以安)
易州
明
鄭紳(淶水人正德進士授戸部主事歷陞通政使侍經筵朝廷有興作勅敦匠事紳裁抑煩費
任怨職勞數受錫賚封廕官至工部尚書掌通政使事)
張賢(字牛山廣昌人初任青城縣丞陞沔陽知縣撫字有法沔人德之彙清風錄一集以頌其清)
劉世輔(字松山廣昌人萬歷中任閿鄉令政尚寬平催科不擾歲亢旱禱雨立應時稱為雨劉孫
正志知隆德亦著政聲)
本朝
劉芳躅(字增美順天宛平籍易州人順治乙未進士改庶吉士授編修累遷秘書院學士出撫山
東甫至即飭屬吏屏絶餽遺廉訪民情利弊連上一十三疏凡所因革悉蒙)
(俞旨後以工部侍郎致仕卒祀鄉賢)
李燕俊(字毓美易州人初以舉人為武強教諭訓士有方登康熙甲戍進士授四川萬縣知縣周
咨利弊多所興除邑人勒碑以紀其績卒祀鄉賢)
冀州
明
徐璉(字宗獻武邑人弘治進士知袁州府正德四年宸濠反璉聞變謁巡撫王守仁於吉安府
誓擊亂者歸聚兵得五千人從下南昌破之遂與守仁計躡濠遇於王家渡時濠兵勢強甚守仁遣
璉與吉安贑州臨江三知府合勢夾攻賊大潰濠就擒守仁疏璉功第一累陞左布政歸著有玉峰
集選體詩羣書纂要二百餘卷)
李文熙(字道光南宮人萬歷進士知汶上句容二縣咸著聲績擢御史多所建白後罷職歸熹宗
初起太僕寺卿年八十六卒)
本朝
杜鎮(字子静南宮人順治戊戌進士初知陽信縣邑素疲瘠積逋盈萬官吏參逮無寧歲鎮至
為清覈在民者援例請免在官者捐俸賠補十七年逋欠一旦清完遠近稱頌遷内閣中書改刑部
主事以閣臣薦預修世祖章皇帝實錄授翰林院編修累進侍讀乞歸適白蓮妖
賊倡亂堂陽失守鄰邑震恐鎮與知縣胡景銓隨機捍衛賊旋授首被俘婦女千餘鎮以五百金與
官軍贖之封貯一室令家人自來認取共皆望風泣拜而去康熙二十四年祀鄉賢)
趙州
明
趙耀(寧晉人洪武初從除達取蘇州授大都督府都事及達平山東河南克元都取山西入關
中耀綜理愼密不憚勤勞達愛重之至於遣將四出攻戰守備機宜方略皆預焉上以耀從取元都
知其風土民情邊事緩急授北平行省參政)
王珩(字美器趙州人成化進士歴工科都給事直言無避累遷南京戸部侍郎請託不行為時
所憚)
呂兆熊(字渭陽栢鄉人萬歷進士授崑山令以循良第一擢兵科給事中時寧夏告警兆熊奉命
閱邊疏侵當事謫夏津縣丞累遷陜西巡撫以功陞戸部侍郎總督漕運計擒白蓮教首惡周志德
等進戶部尚書總督倉場卒予祭葬)
王經邦(字鞏甌寧晉人萬歷進士授行人出使兩藩力却餽遺歴戸部郎中督餉甘肅盡革支放
常例軍中設位而祝有黃傘濁青傘清之謠病卒於軍道臣視含殮簡床下一笥僅存念餘金嘆曰
吾輩當愧死詔贈布政司左參議郎官從未有贈蓋特典也)
魏純粹(字乾仲栢鄉人萬歷進士授陽武令邑賦役煩重純粹力請蠲減立四則十議積困以蘇
議開荒十二政倣古井田法剏渠井都堡為均田給牛餉墾田三千頃麥秀兩岐巡按御史奏治平
第一擢御史侃侃條議皆中時弊聞父病堅乞歸侍疏云有子而不奔父之急世間安容此子有臣
而不盡子之道皇上安用此臣拜疏即行歸里年餘以疾卒)
本朝
高去奢(字爾遜寧晉人明崇禎進士由知縣遷禮部主事)
(國初召為御史凡所陳奏多見採納督江南學政以敦士習正文體為先務屏却陋規分廩貧士進大理
寺丞奏讞明允尋告歸卒於家順治十五年祀鄉賢)
蔡含靈(字子虛寧晉人順治丁亥進士知天台縣浙中劇寇縱横台邑尤甚含靈甫下車設方略
出竒衝賊營斬其渠帥招降餘黨民始安堵擢工部主事累遷河南睢成道署臬篆纔六月清滯獄
四百餘案咸服其神尋以疾卒於官康熙五年祀鄉賢)
魏裔訥(字觀周裔介弟順治辛丑進士知江南桃源縣時値河決民多流離訥力請賑救全活無
算又令民開荒地勤者賞給於是民皆踴躍不數月闢田數千頃裔訥長於詩任桃源時著有嶽瀆
吟淮瀆草等集弟裔某官陜西平涼府知府子勰由進士官潯州府同知以孝友世其家康熙六十
一年同祀鄉賢)
鄭名(字君實寧晉人順治進士初授永春知縣兵火之後民居零落名多方招撫不期月列肆
充溢以母憂歸再補宜君令邑荒瘠倍於永春官至僦居村堡名集流亡徙之城中首建學宮次修
官廨値歲旱名步禱自責甘雨立降任四載以治行第一擢御史按兩淮鹽課疏請變通鹽法以消
逋課進掌河南道乞歸居鄉出粟賑饑全活甚衆康熙十八年祀鄉賢)
深州
明
劉俊(饒陽人永樂中由國子生授吏部郎清直一節長沙土民作亂以為長沙守宣布威德殱
其渠魁餘黨悉平尋擢本省左布政卒於官)
劉俊(深州人成化進士授青州推官鞫獄詳允不避盤錯每行部不治裝不列騶從衣大布蕭
然匹馬如諸生擢御史調河南副使)
王命(字欽甫饒陽人嘉靖中由舉人除鳳翔令廉介不苟直指行部至僅具廩餼歎息稱為古
人秋禾蝝為災命為文祭之一夕不知所往秦人傳為異政以忤上官歸尋卒)
本朝
郭金鋐(字仔侯安平人順治己丑進士授中書舍人擢戸部主事𣙜鳳陽再𣙜滸墅釐剔積弊恤
民裕國一時號為廉平以疾卒邸第金鋐為諸生時讀范仲淹義田記慨然有志奉使歸置義田三
百畝贍給宗族邑人士高其德義康熙四年祀鄕賢)
劉景雲(深州人進士歴官按察僉事備兵靖遠衛性剛介屬令有餽金三百兩者立置之法廉聲
日著加副使丁母憂歸絶意仕進蕭然著述家居必衣冠整肅义手危坐至易簀時談笑自如卒祀
鄉賢)
張英竒(字子千深州人寄河東鹺籍年十九成武進士擢一等侍衞)
(特旨簡授高雷廉總兵閱一年奉詔入覲備詢營制稱善賞賜金馬來時路經吳川電白兩
邑士庶以荒地積逋叩馬泣懇入告即拊髀曰昔鄭監門繪圖入告當時未聞責其越俎况)
(聖主念切民艱乎陛見日直言上奏制下兩邑逋租盡蠲計數萬金至今建
祠頌德回粤任適信宜土寇跳梁紛議勦捕竒曰烏合之衆饑寒所迫耳曷以德意撫之爰張示宣
恩義申利害賊衆果降又六頭堡餘孽肆劇以竒計誘之不費一鏃就擒自是士民安堵三郡獲寧
卒於官恩賜祭葬如例)
張倬(字静軒安平人康熙庚戌進士初授南靖令値軍務倥偬供應軍需日僅一飯不辭勞勩
擢刑部主事發奸摘伏愼刑恤囚時稱平允轉吏部郎監司山右立賑濟法甚善晉人至今誦之尋
提學雲南清節為天下第一終按察司副使康熙五十五年祀鄉賢)
張星法(武強人進士歷官監察御史少即以孝友聞康熙乙巳歲饑星法奉母及兄弟捐米穀全
活萬人巡撫于成龍特疏請旌曰一門好善星法性剛介為御史時每會勘秉持公義不苟附和不
畏威趨勢人敬憚之康熙四十四年祀鄉賢)
定州
明
張鎬(字叔卿定州人嘉靖進士累官按察副使備兵岢嵐轉右參政經理營田剪荆棘冒霜露
為士卒先窮邊曠土皆成沃壤又於偏頭關諸要害建垣臺三百餘里戰守之具皆備擢撫寧夏疏
河渠資灌溉以實軍儲冬備冰墻以待敵敵至輒失利去尋以病卒)
施朝卿(定州衞世襲指揮任州遊擊故事州軍春秋兩防疲於奔命朝卿請兩院奏免春防永為
定制劇賊張守清聚黨數千據五臺山有司屢勦之不克朝卿遣健卒十人密授方略不數日守清
被誅餘黨散去事聞璽書褒奬尋命征倭運竒制勝朝鮮獲全師還擢僉左軍都督府)
本朝
李人龍(深澤人明崇禎己卯舉人入)
(本朝授浙江昌化令時方定鼎民甫歸心人龍勸誘勞來安其良善以智擒劇寇帥應璧等昌化民有李
青天之頌擢兵科給事中疏請臨雍釋奠愼重銓除頒賦役全書汰老幼冒濫寬刑恤工六大事又
疏懇河南開荒之地俟三年後照例起科皆蒙俞允後以母老乞歸卒祀鄉賢)
畿輔通志卷七十五
