欽定四庫全書
畿輔通志卷一百十四
頌
唐
伯夷頌韓愈
士之特立獨行適於義而已不顧人之是非皆豪傑
之士信道篤而自知明者也一家非之力行而不惑
者寡矣至於一國一州非之力行而不惑者蓋天下
一人而已矣若至於舉世非之力行而不惑者則千
百年乃一人而已耳若伯夷者窮天地亘萬世而不
顧者也昭乎日月不足為明崒乎泰山不足為高巍
乎天地不足為容也當殷之亡周之興微子賢也抱
祭器而去之武王周公聖也從天下之賢士與天下
之諸侯而往攻之未嘗聞有非之者也彼伯夷叔齊
者乃獨以為不可殷既滅矣天下宗周彼二子者乃
獨恥食其粟餓死而不顧由是而言夫豈有求而為
哉信道篤而自知明也今世之所謂士者一凡人譽
之則自以為有餘一凡人沮之則自以為不足彼獨
非聖人而自是如此夫聖人乃萬世之標凖也余故
曰若伯夷者特立獨行窮天地亘萬世而不顧者也
雖然微二子亂臣賊子接跡於後世矣
元
賈侯修廟學頌吳澂
世祖皇帝既一天下作京城於大興府之北其祖社
朝市之位經緯塗軌之制宏規遠謀前代所未有也
至元二十四年設國子監命立孔子廟暨順德忠獻
王哈喇哈遜相成宗始克繼先志成其事而工部郎
中賈侯董其役廟在東北緯塗之南北東經塗之東
殿四阿崇十有七仞南北五尋東西十筵者三左右
翼之廣亦如之衡達於兩廡兩廡自北而南七十步
中門崇九仞有四尺修半之廣十有一步門東門西
之廡各廣五十有二步外門左右為齋宿之室以間
計各十有五神廚神庫南直殿之左右翼以間計各
七殿而廡廡而門外至於外門内至於廚庫凡四百
七十有八楹肇謨於大德三年之春訖功於大德十
年之秋於時設官教國子已二十年矣寄寓官舍不
正其名丞相以為未稱興崇文教之實也乃營國學
於廟之西中之堂為監前以公聚後以燕處旁有東
西夾夾之東西各一堂以居博士東堂之東西堂之
西有室東室之東西室之西有庫庫之前為六館東
西嚮以居弟子員一館七室助教居中以蒞之館南
而東而西為兩塾以屬於門屋四周通百間踰年而
成不獨聖師之宫巍然為天下之極而首善之學亦
偉然聳天下之望遠邇來觀靡不驚駭歎羡其高壯
宏敞蓋微丞相其孰能贊承聖天子之德意而微賈
侯亦孰能闡張賢宰相之盛心哉侯之董役也晨夕
督視不避風雨寒暑措置分畫一一心計指授工師
莫能違焉陞本部侍郎又陞本部尚書出領他處營
造事身雖在外心未能忘廟學也至大二年還朝拜
戶部尚書首詣廟學環匝顧瞻如其家然嗚呼世之
居官者大率簿書期會刀筆筐篋是務知政治之有
原名教之可宗者幾何人哉人咸以為迂而侯拳拳
汲汲惟恐或後蓋其資識卓矣侯少時為憲府屬憲
長誣其副柄國者仇正直欲置之死數十人皆將連
坐證左廹於拷掠悉附和以成其誣侯與在數中獨
守正不阿徇淹繫三載卒不變移受誣者藉是得脱
自戸部尚書而參議省事也會有羅織之獄侯議詳
讞大忤時宰幾與同罪賴救解以免嗚呼侯之為人
如此宜其於聖道儒術深有契也非資識之過人而
能之乎侯每以范文正期國學諸生澂聞而愧輒面
赤汗下夫文正之為文正無他亦曰先天下之憂而
憂後天下之樂而樂耳嗚呼安得人人不負侯之所
期者哉侯名馴字致道濟南鄒平人將歸其鄉故著
侯之所以有績於廟學者為頌至大四年三月朔國
子監丞吳澂叙詩曰於赫皇元澤彌八埏翼翼京師
風化攸先孔道昺明千古日月帝曰廟之以對光烈
顯允元臣欽輔神孫祖訓是承往聖是遵相謂而馴
而官而職乃基乃構乃墁乃甓侯領相言弗懈以虔
新宫巍巍有倬其騫宫墻之西學宫爰作我宏爾居
爾懋爾學爾士來游四方具瞻爾則匪遙像貌聿嚴
恂恂賈侯克敦克敏孰挫其廉孰混其畛一正不阿
百折不回族斯糾紛鄟之恢恢廟學之崇天子之德
丞相之功賈侯之力
興學頌危素
至正元年四月大都路都達嚕噶齊喀爾公伯嘉努
請作左右南三警巡院大興宛平二縣孔子廟并建
學舍都府亟達諸禮部部上之中書省中書從其言
各以室廬之在官者為之三院之所轄五方之人聚
焉必待教而後明况二縣在於畿内教之尤弗可闕
也國朝建邦設都百年於此國學京學規制已備顧
於五廟學未遑有作而作於公尹京之日則公之於
政可謂知本矣頌曰
維昔大帝即燕設都山高川迴神明相扶乃作廟學
於京於國以祀先師以講道德人才勃興邦家之光
小為杗桷大為棟梁三院警巡以及畿縣置師無學
有弗聞見繄康里公實蒞神京治政以平豪猾震驚
曰兹教化為予之責請於宰臣報可甚亟爰奏琴瑟
升歌雅南籩豆在筵有赫其臨匪公言行際時之盛
化被國都風俗以正肅肅冠裾誦詩讀書凡百多士
毋昧厥初
明
嘉禾頌解縉
洪武二十有八年秋九月壬辰庚戍之朔北平永清
衛之龍門禾有異莖同穗之祥其三幹合為一仍三
穗者二二幹合為一仍二穗者六是歲大熟今上皇
帝遣使來進羣臣表賀太祖高皇帝親灑御墨為詩
一章以賜今上皇帝其詩首言創業之艱天命之不
易除暴禁亂之師撫民致治之略中言天賜豐登之
慶史書垂示之嚴明堂禋薦之重末示謙冲戒謹之
意為善不足之誡天矜下民之惠與民同樂之盛心
溢於言表蓋不以嘉禾為可矜而以為可懼思以自
勉聖不自聖兢兢業業足以垂訓於千萬年今上皇
帝服膺聖訓念手澤之存諷誦追惟不能自已乃永
樂三年九月朔旦用摹勒於石拓本裝治成軸分賜
諸王及近臣於是臣縉亦得與賜焉又適有嘉禾之
瑞臣縉仰惟日月之光華昭著於天地其溢而上者
為慶雲為景星為霞五色其下為璿珠為美玉為丹
砂使人欣慕而寳愛者皆日月之餘光也古先聖帝
明王有日月光華之德其禮樂文章流風遺韻之傳
若詩書所刻百世之下光景常新猶足以使人欣慕
與景星慶雲諸福之物同一快覩而况身被其澤目
覩其盛鼓舞㴠濡其有不發而為華封之祝康衢之
謠以自鳴其慶幸之萬一乎實人情之所不能自已
也拜手稽首而獻頌曰
洪武乙亥秋榖登朔方龍門嘉禾生三穗二穗交兩
騰異本同類同敷榮蕊珠金粟隔露凝親藩錫貢來
神京玉匣上有黃雲蒸袞衣當日御&KR0686;庭百辟忭嘉
陳休徵四野歡呼傳頌聲帝曰俞哉稽之經旅命歸
禾凛不矜作詩致戒太丁寧昌言受命畏天明降福
穰穰恐弗勝庸錫親藩鍾聖情亦知帝德由兹弘十
年事騐天威靈聖孝通天推至誠永樂重華信有禎
賜詩日閱心屏營手澤猶存訓服膺每御翰墨懷墻
羹想當睿思玉几憑智周八極通杳冥重念稼穡憂
農耕暑寒怨咨憐獨煢祗願年登百榖成羣臣環列
忭且驚百神降鑒來軒楹雲霞灼爍飛陶泓鴻章聖
藻驅風霆造化萬彙皆流形工巧人為何足稱奎章
爛爛不可名但見東壁餘光精刻以端溪紫玉英摹
本裝以龍鸞綾頒錫羣臣荷寵榮天球大訓河圖并
人文至寳奠八紘夜夜虹光燭太清聖子神孫萬億
齡萬世黎民歌太平
贊
漢
董仲舒傳贊班固
劉向稱仲舒有王佐之才雖伊吕亡以加管晏之屬
伯者之佐殆不及也至向子歆以為伊吕乃聖人之
耦王者不得則不興故顔淵死孔子曰噫夭喪予唯
此一人為能當之自宰我子貢子游子夏不與焉仲
舒遭漢承秦滅之後六經離析下帷發憤潛心大業
令後學者有所統一為羣儒首然考其師友淵源所
漸猶未及乎游夏而曰管晏弗及伊吕不加過矣至
向曾孫龔篤論君子以歆之言為然
唐
河間元王孝恭贊吕温
太極構天本由一氣大人創業資我族類堂堂河間
仁勇是經遹駿有聲為唐宗英暴隋天亡羣盜猖狂
我伐用張時為哲王武有烈光為爪翼肺腸經綸八
方自南徂東晏海澄江使父兄帝天下化家為邦用
竭爾力寵臻其極言不伐色不德以遜以默柔嘉惟
則佐高祖建大勣如周旦奭與太宗守大成如漢平
勃宜君宜王磐石無疆
魏鄭公徵贊吕温
堂堂魏公崇節大志喬幹直聳摩天自致遭風雲時
得霸王器一言委質有死無二撫我則后各盡其志
沈浮變通龍戰既息皇建其極俾補袞職其繩則直
諤諤嶷嶷危言正色保太宗德弼違替否日月不蝕
黜漢霸雜行周王道人或有言秉德不撓禮興樂崇
德合道豐保合太和昭明有融起四年中復三代風
言出化成神哉厥功尹躬佐商有恥於湯公以其志
匡飾聖唐為唐宗臣致唐無疆永式萬邦
張郯公公謹贊吕温
有倬郯公仡仡而貞侁侁而仁實太宗信臣有宗守
藩内難未夷圖之則安捨之則危帝臨安危機以懼
以疑以蓍為先知是筮是咨郯公嶷然排闥折蓍抗
憤正詞用人事定天意身為元龜不知不識順義之
則以定社稷郯公之力公之云亡帝念其勤若痛在
身天懷發中哭不避辰君臣之間夐古未聞
宋
河間獻王贊司馬光
周室衰道德壊五帝三王之文飄淪散失棄置不省
重以暴秦害聖典疾格言燔詩書屠術士稱禮樂者
謂之狂惑述仁義者謂之妖妄必薙滅先聖之道響
絶跡滅然後慊其志雖有好古君子心誦腹蔵壁扃
巖鐍濟秦之險以通於漢者萬無一二漢初挾書之
律尚存久雖除之亦未尊錄謂之餘事而已則我先
王之道燄燄其不息者無幾矣河間獻王生為帝子
幼為人君是時列國諸侯苟不以宫室相高狗馬相
尚則裒奸聚猾僭逆妄圖惟獻王厲節治身愛古博
雅專以聖人法度遺落為憂聚殘補缺較實取正得
周官左氏春秋毛氏詩而立之周禮者周公之大典
毛氏言詩最密左氏與春秋為表裏三者不出六藝
不明噫微獻王六藝其遂殪乎故其功烈至今賴之
且夫觀其人之所好足以知其心王公貴人不好侈
靡而喜書者固鮮矣不好浮辯而樂正道知之明信
之篤守之純而行之勤者百無一二焉武帝雖稱好
儒好其名而不好其實慕其華而廢其質是以好儒
愈於文景而德業後之景帝之子十有四人栗太子
廢而獻王最長嚮若遵大義屬重器用其德施其志
無神仙祠祀之頌宫室游觀之費窮兵黷武之勞賦
役轉輸之敝宜其仁豐義洽風移俗變煥然帝王之
治復還其必賢於文景遠矣嗟乎天實不欲禮樂復
興耶抑四海之不幸而已矣
邵堯夫先生贊朱子
天挺人豪英邁蓋世駕風鞭霆歷覽無際手探月窟
足躡天根閒中今古醉裏乾坤
劉忠肅公像贊朱子
第登黃甲官侍紫宸出則循吏入則良臣忠悃已攄
讜論亦陳光昭先烈如公幾人
元
靜修劉先生畫像贊歐陽玄
微點之狂而有沂上風雩之樂資由之勇而無北鄙
鼓瑟之聲於裕皇之仁而見不可留之四皓以世祖
之略而遇不能致之兩生烏虖麒麟鳳皇固宇内之
不常有者也然而一見而六典作一出而春秋成則
其志不欲遺世而獨往也明矣亦將從周公孔子之
後為往聖繼絶學為來世開太平者耶
默菴安先生書一像贊歐陽玄
寤寐乎明善誠身之書步趨乎格物致知之學關西
三鱣未必榮於教授之四世荀陵八龍奚以過於伯
仲之一壑豈非白茅重而忠信著玄酒醇而嗜慾薄
者乎鍾期伯牙有同世而不相遇者吾故於默庵之
神交而益以重容城之先覺也
威如蘇先生畫像贊歐陽玄
英英紫芝皎皎素絲冥摉遠討默識近思子雲精深
季海孝友德人之容君子之守
郎中蘇公畫像贊歐陽玄
維子寧父為名卿士其心塞淵如古君子既合於古
詎諧於時職是正直弗究厥施居家嗃嗃在國諤諤
屹如長松矯如一鶚蚤以讜言屢忤權相晩著惠愛
足食邊饟剛者必仁仁必有後宜爾有子簡自造秀
遺像儼然不亡者存九原可作孰敢吏雲
明
田疇贊方孝孺
古之觀人不於用舍考其所存以第高下譬諸龍駒
垂首糞車豈以其賤斥之為駑齊侯千駟如南面王
仲尼之歎夷齊有光漢季分爭得國者操吾獨何為
田疇是悼操雖據國犬鼠之雄殺后無君天下不容
奚若田疇忠義蓋世委質劉虞身死靡貳使受之命
為漢大臣殺操復漢必不顧身嗚呼鄙夫惟利是就
誰能為疇我與為友
本朝
五十生日小像自贊魏象樞
這個漢子生來甚孱著衣喫飯行五十年肝腸自白
氣質猶偏有體無用多經少權日月易邁老大徒憐
曾記得你二十以前初通章句頗習詩篇繄童心耳
若處女然漸傷比匪遂濁蒙泉二十以後三十以前
形骸放浪意氣飛騫非貧非痛如狂如顛科名僥倖
際遇迍邅嚴君蚤背亂世相延投鼠忌器得魚忘筌
偽職不染餘生苟全三十以後四十之前明運既革
清詔乃宣勉應
國制竊綴朝班交遊罔擇趨向弗專既讀中秘尋改科
員心期鳴鳳口類寒蟬叨蒙
寵召恭侍
御筵一堂克濟三代竚看
君恩愈重臣節難完濫佐計典誓絶一錢仰質天日俯對
班聯不干政府不謁司銓妄談古禮懶逐塵緣孤而
匪傲方而勿圓小人欲殺大德同天雨雪誣衊三宥
罪愆崖邊收馬江心補船年四十矣而無聞焉上承
先聖次希諸賢制行不逮立志惟虔學纔半步道在
雙肩二三師友日夕周旋願為後勁須著先鞭辭官
養母上疏歸田庭闈菽水祠祀豆籩顯揚未盡持守
彌堅里黨何事風化為先獨慚凉德幸遇好官宣陳
六諭講肄聖傳於人寡效在已必蠲名教之樂天地
之寬嗜欲之寡夢寐之安此理欲界是人禽關手中
一卷腹内三餐自問自答我愚我頑長無尺寸短有
萬千知過必改見善則遷五十已至自今勉旃
宛平王公像贊陳廷敬
階平星聚泰運肇啟二五儲精誕生夫子神觀挺拔
才名日起受知
世祖顧問密邇綸扉視草籌政决疑謂宜大任燕翼是貽我
皇踐阼表率憲司數奏封事正議忠規三垂不靖怙衆作
逆九伐張皇中樞運策欃槍迅掃宗社磐石遂陟台
衡皋䕫接跡稽典定法教洽治宣黼黻衣被徧於九
埏退朝晏坐泰宇翛然誰其侍側玉樹風前鄴侯既
相仙骨在軀精神淵著不視體膚謖謖清舉温温德
符麟閣凌煙此為之模
蔚州魏果敏公象樞贊陳廷敬
國僑以惠公叔以文稱名責實公清最聞緒宗聖學
道集儒勲頌詩讀書百世彌尊
畿輔通志卷一百十四
