欽定四庫全書
畿輔通志卷一百七
碑
元
大學士竇公神道碑王磐
至正十七年秋七月十有二日昭文館大學士正議
大夫竇公以疾薨於京師訃聞上深悼惜賻恤其家
甚厚皇太子送楮幣二千緡以供葬事以是年十一
月庚戌日葬於廣平府肥鄉縣興教鄉之先塋皇太
子令旨命翰林學士王磐定撰碑文磐謹按行狀公
諱傑字漢卿世為廣平府肥鄉縣人其先出漢大司
空融世代綿遠無譜牒可徵不能紀其世次遠近曾
祖亨值金正隆間料民為兵以丁力富強被選為簽
軍之家鄉人遂以簽軍目之祖榮父思隱德不耀公
幼好學善讀儒書叔祖旺為郡功曹掾充執事權家
門榮潤亦欲使公改業公曰趨近利而棄遠圖非計
也不若仍舊卒不改年二十值國朝兵南下親屬亡
没家業蕩盡惟餘一身暮夜潛出收親屬之可識者
埋瘞訖即南走渡河依母黨吳氏居三年有清流河
醫者王氏妻以其女且授公以方脉之術公由是生
理贍足平昔義理之學得所養而日進及河南破又
喪其家由陳走蔡由蔡渡淮至德安府孝感縣令謝
憲子者一見如故交遂館於其家日相與講明伊洛
程張義理之學比之在北方時又益精切矣會朝命
招收三教公應募北來遂得復歸鄉里更其舊名曰
默字子聲鄉人問學者接踵道譽益重是時上在潛
邸聞其賢將召之使者持教令至恐公韜晦先使公
之友人以私意往見使者微服躡其後公不得已乃
出拜命有司即日齎遣就道既至入見上問以治道
公首以三綱五常對遂大稱旨一日三召或至夜分
不寢公又言帝玉之學貴正心誠意心既正則朝廷
遠近莫敢不一於正矣因問今之明治道者為誰公
以姚樞對即日遣使召之壬子冬上命公往詣齊諾
河拜見太后賜之貂帽貂裘靴襪稱是既至太后問
汝為何等人公以孔門弟子為對乃命之坐賜之酒
食顧遇之禮甚厚時皇太子未冠上命公教之上將
往征大理以玉帶鈎賜公且曰此金内府物也汝老
人被服為宜太子見我所賜物如見我矣公留數年
請南還上命大名順德兩處各給第宅及土田婢僕
歲時衣服庚申歲上登寶位首召公至上都問曰朕
欲求一人如魏徵者可得否公對犯顔諫諍剛毅不
撓許衡即其人也若識深慮遠有宰相才可大用者
則萬戶史天澤即其人也不數日拜天澤為左丞相
授公太子太傅公固辭曰東宫未正位號臣何敢先
受師傅之名且臣才學空疎不稱重望五辭乃得免
改授翰林侍講學士王文統拜平章政事上頗委注
公奏文統乃機謀權詭之士不可大用一日當上前
面斥之曰此人學術不正他日必為天下禍是歲冬
公以疾歸家明年文統敗上追憶公言嘗謂侍臣曰
朕訪求賢士幾三十年惟得竇漢卿李狀元二人又
曰如竇漢卿之心姚公茂之才合而為一始為完人
遂遣使召公還京師益被信遇賜之宅第月給俸廩
國有大政輒以咨訪公又奏言三代之有天下所以
風俗純厚歷數常久者皆自設學養士所致方今宜
建學立師博選貴族子弟教養之以立風化之本於
是拜許衡為國子祭酒至元十一年遷嘉議大夫職
如故公年老不視事家居養疾上數遣使候門以珍
玩枕杖名果異味賜之東宫禮儀又有加焉十七年
又遷昭文館大學士正議大夫竟不起享年八十有
五公前娶兩王氏皆早卒再娶夫人賈氏出曹南大
家慈惠賢淑治家有法次室王氏榮氏子男一人曰
履今為奉訓大夫中書吏部郎中挺特有父風女三
人長適中順大夫淮西道宣慰副使劉執中次適金
紫光禄大夫太保參領中書省事劉秉忠其季適承
直郎大名路總管府判官劉珪銘曰紀元中統運屬
昌辰九重淵默側席幽人惟時竇公樂道安閒潛身
丘壑混跡塵寰徵車召至入見金鑾置之左右日接
話言宫師嚴重館學尊崇公心淡然無辱無榮政事
臧否人才進退清問所及正言不諱如鏡照形妍&KR1126;
不昧我無偏私人無怨懟公之云亡聖意哀矜念公
平生言無隱情指陳是非信而有徵勒銘豐碑百代
流聲
史丞相神道碑王磐
房杜受帷幄之寄而不親汗馬之勞耿賈著鍾鼎之
勲而弗踐秉鈞之任豈不以將相殊器而軍國異宜
非仁勇兼備而才德兩全者未易當之也丞相史公
弱冠從軍年三十已大將自我太祖太宗睿宗憲宗
四朝每有征伐之事未嘗不在軍中身經百戰偉績
豐功不可勝紀逮上御極置之相府授以政柄即從
容閒暇不動聲色而紀綱法度粲然一新内立省部
以杜絶政出多門斜封墨勅之權外設六道宣撫司
以削奪郡縣官吏世襲專擅之弊給百官俸禄使在
官者有以自贍而得保清廉之節禁賄賂請託使官
吏一心奉公而不敢為徇情枉法之私又奏罷諸色
占役五十餘萬戸均其賦税以蘇民力天下欣然咸
有太平之望非所謂仁勇兼備而才德兩全者能如
是乎公諱天澤大興路永清人曾大父成珪隱德不
耀父秉直是為尚書府君生三子公其季也金大安
癸酉歲國兵南下尚書府君謁太師穆呼哩於軍門明
年從攻北京下之太師以府君為刑部尚書鎮守其
地公以府君子授五路萬戶中統元年今上登極首
召公公奏疏以面對上嘉納之是歲秋詔公兼江淮
經略使二年春北征還以公為中書右丞相至元改
元加光禄大夫右丞相如故六年春上將有事於襄
陽詔公與駙馬呼喇珠往行至郢州公病不能進還
襄陽時上聞亟遣近侍賫葡萄酒賜公且諭之曰卿
自吾祖父以來躬擐甲胄跋履山川宣勤勞者多矣
勿以小疾阻行為憂且北歸善自調護公歸家上遣
太醫馳往診視仍賜藥物公餌畢附奏曰臣死不足
惜但願天兵渡江慎毋殺擄是日薨春秋七十有四
時至元十二年二月七日也訃聞上為震悼遣近臣
致賻贈太尉諡曰忠武以三月庚寅葬城西原特旨
命臣磐製墓隧碑文公以元勲碩德位兼將相為邦
家之柱石宗社之蓍龜望重四朝恩隆百辟其容貌
循循和易未嘗有一驕矜之色視富貴功名欿然退
避此其藴藉豈尋常淺量所能窺伺哉初公乞致仕
上諭曰卿奕世忠勤有功於國不允國朝之制州府
司縣各置監官謂之達嚕噶齊府州官往往不能下
惟公真定一路事不乖戾而民以寧兵火之餘北地
民窮往往蒙古賈人借貸周歲輒出倍息稍積則鬻
妻賣子不能償謂之羔羊債公題奏令民負債出息
至倍則止上俞允之初公至歸德遇蒙古驅俘獲將
殺之内一俘公問為何人曰我金人李正臣也公出
金贖署萬戶參謀河南王顯之來謁公一見留置門
下署萬戶參議由是真定治效高於他郡兩人之力
為多公生平喜資治通鑑每公務之暇即讀雖遠適
亦以數冊自隨每舉一事輙能推究始終折衷是非
雖老師宿儒有不及者公夫人石氏李氏納哈塔氏皆
先公卒子男八人曰格榮禄大夫湖廣行中書省平
章政事曰樟真定順天兩路新軍萬戶曰棣嘉議大
夫衛輝路總管曰杠資德大夫湖廣行中書省右丞
曰杞嘉議大夫淮東道肅政廉訪曰梓奉議大夫澧
州路同知曰楷奉訓大夫南陽州同知曰彬資德大
夫中書左丞女七人男孫十六女孫十三銘曰維開
府公沉毅龐鴻挺然異禀間氣所鍾累朝尚武公在
戎旅把握韜鈐指麾貔虎一旦崇文正笏垂紳從容
廊廟百度維新省部既立事權歸一監司出臨專擅
自息禄足代耕吏保公清包苴不行獄無欹傾謨協
宸意事合羣情黔黎忭舞思見太平公屬櫜鞬十常
八九其在鈞衡暫而非久(原本脱一句)又復不專同堂
合議嗜好竒偏世治時清尚可無公險巇震驚非公
孰寧公今云亡孰佐時康宸衷簡在百世難忘豐碑
堂堂松栢生光有不知者視此銘章
蔡國公神道碑王磐
唐朝啟運褒鄂分封漢室開基韓彭裂土盖收攬英
雄兼總知勇者古先聖王所以因天下之力以取天
下之大權也太祖聖武皇帝誕膺景命肇造皇圖德
隆三代地過漢唐揆夫鷹揚虎視之臣陷陣摧鋒之
將其數之多固有不可勝數者矣至於勲高當世望
重五朝智勇兼全身名俱顯而又耆夀康強哀榮終
始者其惟蔡國張公乎公諱柔字德剛涿州定興縣
河内里人曾祖諱湊祖諱辛考諱福寬俱以農為業
隱德不耀公少倜儻不羈讀書略通大義工騎射尚
氣節喜遊俠金貞祐間河朔擾攘土寇蜂起公聚宗
族數千家辟西山東流堝選壯團結隊伍以自衛護
遠近憚之皆莫敢犯以功授定興令累遷青州防禦
使中都路經略使苗道閏表其材加毅昭大將軍遥
領永定軍節度使兼雄州管内觀察使權元帥右都
監行元帥府事興定初道閏為其副賈瑀所害瑀不
自安遣使者以好辭告公曰吾得除道閏以君正直
不以兵力黨惡人故也公怒叱使者還白瑀曰汝賊
吾所討不即送死乃敢以此言相戲耶遂檄召道閏
部曲會易水軍市川告以復讎之意衆因羅拜推公
為長事聞遷驃騎衛上將軍中都留守兼知大興府
事本路經略使行元帥府事時年二十九方會兵討
瑀而國朝兵南下入自紫荆口公帥所部逆戰於狼
牙嶺馬跌被執見主帥立而不跪左右強之公顧曰
吾亦帥也有死而已植立自若敵帥壯而釋之未幾
復舊職質二親於燕俾公招集故部曲公乃為教令
告諭旁郡遂下雄易安保諸州賈瑀據孔山拒命自
若公率兵攻之兩月不克砦無井泉汲於山下乃斷
其汲路衆多渴死瑀竊出降公語之曰吾素不殺降
然汝罪不可貸也乃殺之取其心以祭道閏歲戊寅
徙治滿城明年二月取完州州倅甄全慷慨就戮公
義釋之陞為守仍命以部曲自隨祁陽曲陽二帥聞
之來降真定武仙遣藁城令劉成率衆來侵公生獲
之釋縛還由是聞者莫不畏慕深冀以北相率而自
歸者三十餘城闢地千里朝廷加公榮禄大夫河北
東西等路都元帥所部將士遷授有差公因署官吏
定立教條勸民修治耒耜樹藝桑麻民始免饑寒之
憂而知有生之樂丁亥春以滿城狹隘徙治保州保
累經兵燹焚蕩殆盡公鳩工庀材剷除荆棘營立官
府倉庫廟學市井閭閻不二三年間遂熙熙然有太
平州府氣象太宗英文皇帝即位從征河南攻汴梁
圍睢陽破汝南拔徐邳咸立嶲功為上所知居二歲
召赴行在賜佩金虎符陞為萬戶國朝之初人臣名
為萬戶為最重漢人膺此任者纔一二而已爵命之
日寵賚甚厚明年大舉伐宋每臨戰陣公常先登所
向克捷上常對衆嘉歎適河南諸道兵未有所隸乃
悉付公總之丙申歲析天下為十道沿金舊制畫界
保之屬城多為鄰道所分割閱數歲有詔特還之升
州為府賜名曰順天及賜公牧馬百疋仍賜上所乘
名馬二疋自汴京不守河防廢弛河放而南流南連
渦渙東際淮海浩渺無涯宋人恃舟楫之利頗相侵
軼朝廷以公節制諸路軍馬鎮守其地公相地形據
要衝當三河之口即杞縣故治築為連城分布戰卒
自是河南遂安甲寅歲詔公移鎮亳州亳去杞又數
百里宋人益惴恐莫敢北向而漁乙卯歲冬賜黃金
五十兩白金五百兩翎根甲一襲己未歲秋扈從渡
江領蒙古漢軍城白鹿磯遣將略地南至潭州洪都
庚申春班師中統二年公以老乞致仕詔允所請封
安肅公以男弘略襲其職至元三年冬十二月加授
榮禄大夫判行工部事監大都之役四年春正月進
封蔡國公五年夏六月二十五日以疾薨於京師之
私第享年七十有九公氣貌雄毅御軍嚴整號令所
及將士凛然如懷冰霜然施恩信厚賞罰公明旌麾
所指士爭前死敵莫敢反顧故所向有功前無堅陣
初公之駐滿城也樓櫓未備麾下纔數百人恒山公
武仙以騎兵五百步卒萬餘來攻公使老弱婦女守
城率壯士出戰逗留數日忽遣人揚言救兵至自西
山砦揚塵鼓譟其後仙軍驚潰追擊之僵尸數十里
軍市川牛顯高陽公張甫河間公仲格共合兵數萬
來攻公登城拒戰為流矢所中敵大呼曰射中張某
矣公不為動開門出戰甫等皆敗走保定王子昌兇
狡苦戰阻水為固常為寇患公潛率銳卒出其不意
生擒之以歸賈瑀既死其黨郭有收者依山自保屢
遣人招之不從公一日過其壁門立馬呼之收請退
師而語公麾衆使却釋甲直前與收把臂相語收感
激即撤備出降臨境帥布薩漳格者素與公不相得
既而為麾下所殺公聞之曰彼雖有過然乃長上也
奈何擅殺之卒詰其主名斬首以徇其義概𩔖如此
嘗語衆曰吾戰爭二十餘年殺人多矣死者寧無冤
濫自今非對壘不復殺人汝曹記吾言自是卒踐其
言或遇他將欲有所殺者亦曲為勸諭務全活之降
人親屬散落他所則百方購求必得而後已或有求
於我亦未嘗不與也嘗釋家中驅口數千出為良民
張甫牛顯伊喇仲格皆與公讎敵既没其妻子流離
無所託公求得之皆厚加存恤軍興以來貧人或有
所假貸勢家出子錢要利如羊生羔歲輙倍之往往
賣田宅鬻妻子不能償公與真定史侯奏乞民間子
錢至倍而止不得展轉滋孕朝廷從之遂立為定制
性喜賓客閑暇輙延引士大夫與之言笑談論終日
不倦歲時贍給或隨其器能任使之汴京下寶貨山
積公一無所顧而首取金朝實錄并秘府圖書又訪
求鄉曲耆德得戶部尚書高公䕫都轉運使李公特
立等十餘家載之以歸其英鑑偉識度越儕輩遠矣
公夫人四李氏靖氏毛氏馬氏男十二人福夀弘基
明山松山弘道皆蚤卒弘略嗣公職夫人馬氏之子
也弘彦弘規弘範弘正弘慶弘毅皆登顯秩女十人
皆配令族至元十年春弘略請於朝得諡曰武康仍
降旨翰林院定撰碑石文字臣磐當筆謹按行狀叙
其行實而繋以銘
銘曰乾坤凝沍冰霜辰蛟虯泥蟠欝不伸潛陽升騰
水波援鬐鬛軒舞生風雲桓桓蔡公資禀異知勇兼
全負英氣由來天意不虚生聖運昌期適相契被囚
不屈紫荆山敵將義釋嘉嚴顔九重新恩復舊職旌
旆還臨燕趙間抑強扶弱誅貪戾三十餘城承節制
漸銷兵甲事農桑城郭熙熙太平治既平河朔逾河
防攻睢破蔡俘汴梁河南已定指吳楚渡淮浮漢凌
大江破邑拔城知幾處斬將搴旗寧復數收功百戰
未足多戒殺活人深可慕公之隂德如山丘哀榮終
始封公侯銘詩彪炳鐫珠球子孫世襲傳千秋
唐帝廟碑郝經
道本於皇成於帝降於王終於伯歴數之運會帝王
之統紀在焉孔子贊易自伏羲而上黃帝以下不論
曰黃帝堯舜垂衣裳而天下化盖取諸乾坤言生民
之道至堯而俊大備始並乾坤而為三則堯為皇之
終及其定書斷自堯典高辛以上不論則堯為帝之
首於是帝堯上兼皇帝下冠王伯獨出乎震而其巍
巍如天也故揚雄謂法始乎伏羲而成乎堯匪伏匪
堯禮義悄悄盖三皇以來少昊顓頊非不神聖而堯
之在位相舜者二十有八載以聖相聖久於其道天
下化成治歴象以成天平水土以成地教人倫以成
人賞均刑法以成典去凶庸善以成政然後以天下
授舜以德為位公天下之端自是始而命之以中以
傳心法以道為統立民之極亦自是始故為帝者之
宗一降而王又降而伯而後德衰故德莫盛於帝帝
莫盛於堯宜乎配天而食也自三代以來載在祀典
世封其後以崇明祀後世帝王其德弗逮於王有愧
於伯而兼皇帝之號往往崇飾淫祀以為大祀而帝
之祀闕然不舉漢氏或以為帝堯之苗裔而廟不及
焉則亦忘其祖矣唐高祖以内禪法堯號為神堯稱
其代曰唐而亦未嘗享於帝立廟乃推臯陶老子為
帝以本所出則亦虚其號矣於是唐堯之祀忽諸德
之不逮而神乏祖矣近世唯平陽故帝都有廟存焉
中山之永平帝之所生故有廟焉而今則弗存按地
志伊祁山堯母所居葬於慶都曰慶都陵又曰望都
山望都堯母之名也故以名山今永平之西水出伊
祁口越蒲隂為祁水而州曰祁永平之南有故城曰
堯有廟有碑言堯生於此其東有縣曰慶都而西有
縣曰唐有碑言堯初封唐縣其故國也有水出於常
山之西北曰唐東合於祁以是徵之盖堯生於此始
受封焉其母殂落葬之於此及其為帝則都平陽國
家不以為命禩帝王不躬親致享國人與遠邇遺民
不忘其德歴數千百年有能各即所居廟而享之則
其德在人之深者可見也順德路屬縣唐山之巔亦
有廟焉歲久頽毁今郡牧葺理更新請碑其事故援
李唐張謂虞帝廟例題曰唐帝廟而不名且贊帝德
而為之詩庶幾居人識𢋫載之遺音知為唐堯氏之
民焉其詩曰唐山蒼蒼唐水湯湯帝德是昌纂於有
皇唐哉皇哉帝道光哉乃聖乃神莫不具來相於有
虞股肱良哉謨明弼諧庶事康哉於戲前王其能忘
哉載剪茅茨載築土階尊酒簋貳曰蒸嘗哉享於有
誠曰馨香哉曰雨曰暘帝德惟常哉民無殃哉神鑒
無方哉
大興府學孔子廟碑馬祖常
昔我太祖皇帝受命造邦金人遜於汴太祖即以全
燕開大藩府制臨中夏維時已有定都之志矣故太
宗皇帝首詔國子通華言乃俾貴臣子弟十八人先
入就學城新刳於兵學官攝於老氏之徒迨世祖皇
帝教命下始正儒師復學官廟事孔子歸壖垣四侵
地勒石具文作新士子至元二十四年既城今都立
國子學位於國左又因故廟為京學京師雜五方俗
尹治日不給廟之牆屋弊壞將壓以毁講習之堂粗
完泰定三年今大尹曹侯上視廟貌祠位皆不如制
割稍入為寮宷倡然後大家富人合貲以聚財施施
于于咸樂相成建兩廡五十有二楹締構塗飾工良
物辦象從祀諸賢百有五人妥靈惟肖威儀有容又
懇請於朝得廩餼弟子員百人受學於師復其身不
勞以事於是天下首善之教興焉廟肇自唐咸通中
至遼金燕為都邑故嘗用天子學制選舉升造與南
國角立亦一時之盛也太宗皇帝當雲雷經綸之世
聖訓諄切以德賞喻父師以檟楚懲子弟饑焉粟肉
渴焉酒醴力焉僕役恩義甚備其養賢勸善之誠固
已高出於百王之上矣世祖皇帝立極作則人文昭
明登用儒臣躬親講學故當時勲賢之裔以及宿衛
之臣罔不以揖讓爼豆之為懿顓蒙昏庸之為耻也
而三代國學黨序遂庠家塾之等秩然羅列於上下
才學經術用世之士踵武而出暨仁宗皇帝賓興大
比四方舉進士凡登賢書策名禮部者京師屢倍於
外郡非列聖仁涵義揉百年之禮樂文物推而致之
歟燕自虞夏為武衛之服召公之化尚矣昭王築臺
以徠賢士鄒衍樂毅劇辛至有稱於世韓嬰以詩易
為一家師孔穎達博綜五經卓然庶幾醇儒今多士
游歌在庭樞衣在廟將見魯鄒之美矣若嬰穎達宜
所不道矧衍毅辛之徒哉夫儒者之學詩書六藝之
文以至施天下之道無有二也後世教不明家異人
殊各溺於所習以相詆訾由上之教無以一之嗟夫
古者小學大學之師弟子之傳皆本於道德仁義之
實者於詩書六藝之文非有教有授則不敢以傳也
傳焉而厖雜不經則上有刑也是故風淳而氣同由
上之教有以一之也而王國多士逢文明之會肄業
有學學有師春秋祀其先聖先師者又有廟有位入
有食以處出有貴於衆所以報稱列聖教化之德而
應賢侯承宣之志者必冠而起矣提舉學事崔居中
教授賈良弼正張禎禄司視以狀請曰廟之事成前
尹馬思忽實能始之今尹曹偉實能終之經歴王孝
祖薛讓警巡監院烏德美使李權且能考工於下余
既為言正兖郕沂鄒四公配食東鄉位其來請遂為
銘詩不辭詩曰皇元有赫奄受大國于月之□于日
之域京邑翼翼莫不來極予誕敷文德新都有嵯辟
雍峩峩&KR0722;弁之瑳濟爾象犧鍧爾弦歌新宫則那舊
廟如之何皇帝在御百度咸若海輸維柟河浮厥柏
是尋是斵虞庠嶽嶽式光我上國元聖儀儀元紞龍
衣衎我先師既右享之采芹於池薦此明犧用介我
蕃釐蕃釐伊何彼美多士克明克類克諒厥事以登
膴仕以媚於天子有鏗華鍾路鼓逢逢言燕於公有
翼有顒多士既同天府是庸維曹侯之功曹侯誾誾
廼承廼宣御劇廼專虞庠連連王氏安安祗國維賢
天子萬年
國子學先聖廟碑程鉅夫
皇慶二年春皇帝若曰我元膺百聖之統建萬民之
極誕受厥命作之君師世祖混一區宇亟修文教成
宗建學廟武宗追尊孔子所以崇化育材也朕纂丕
圖監前人成憲期底於治可樹碑於廟訶臣文之臣
鉅夫拜手稽首奉詔言曰臣聞邃古之初惟民生厚
風氣漸靡聖人憂之越有庠序學校之制天下之治
胥此出焉中統二年以儒臣許衡為國子祭酒選朝
臣子弟充弟子員至元四年作都城畫地宫城之東
為廟學基廿四年備置監學官元貞元年詔立先聖
廟久未集大德三年春丞相臣哈喇哈遜達爾罕大
懼無以祗德意乃身任之飭五材鳩衆工責成工部
郎中臣賈馴心計指授晨夕匪懈工師用勸十年秋
廟成謀樹國子學御史臺臣復以為請制可至大元
年冬學成廟度地頃之半殿四阿崇尺六十有五廣
倍之深視崇之尺加十焉配享有位從祀有列重門
修廊齋廬庖庫為楹四百七十有八學在廟西地遜
於廟者十之二中國子監東西六館自堂徂門環列
鱗比通教養之區為間百六十有七制加孔子大成
之號祀以太牢贊釋奠雅樂江南復戶四十隸之春
秋二祀先期必命大臣攝事皇帝御極陞先儒周敦
頤程顥程頤司馬光張載邵雍朱熹張栻吕祖謙許
衡從祀置弟子員三百進庶民子弟之俊秀相觀而
善業精行成者歲舉從政又詔天下三歲一大比興
賢能於是崇宇陞陛陳器服冕聖師巍然如在其上
教有業息有居親師樂友諸生各安其學咸曰大哉
天子之仁至哉相臣之賢工曹之勤其知政治之本
原矣臣竊謂天地至神非風雨霜露罔成其功斯道
至大非聖君賢相罔致其化人性至善非詩書禮樂
罔就其器列聖相承謂天下可以武定不可以武治
所以尊夫子建辟雍復科舉誠欲人人被服儒行為
天下國家用耳然則黎民於變時雍顧不在兹乎於
戲隆哉臣鉅夫謹拜手稽首而獻頌曰皇元受命誕
惟作京以撫萬邦既訖武功載修文教登其俊良於
穆宣聖垂範罔極首尊而彰曰爾胄子弗典於學曷
風四方學以聚之廪之餼之日就月將大德嗣服廼
建孔廟廼經辟雍考制程材審時相宜遹成厥功辟
雍洋洋冕服皇皇羣士景從聖道既明渙號既加我
皇御天執道之中軌物牖民翼翼乾乾帝學益弘庶
政惟和我化用宣躋祀儒師賓興羣材丕紹厥先相
古盛時訏謨遠猷罔不由賢天錫皇祖神聖文武以
有萬國威何不加令何不行何求不獲惟學是務惟
材是育下民允廸越厥左右咸有一德以厪乃辟惟
帝時憲惟臣克念濟濟茂碩禮明樂備永作神主播
頌無斁
真定路宣聖廟碑富珠哩翀
初鎮州置真定路以中山冀晉趙深蠡府一州五土
地人民奉我睿宗仁聖景襄皇帝顯懿莊聖皇后湯
沐首務立學養士當是時也世祖聖德神功文武皇
帝淵潛朔庭聞鎮之學緩未即叙龍集丁未勅有司
勿怠其事於是以金粟岡廟址崇殿廡闢黌舍太原
元好問有記越十有四年庚申世皇即祚都燕統一
八表置憲肅郡府鎮憲為諸道之冠庠序闕略必憲
人府人胥議興治至元暨今雖屢加葺猶有未備至
順辛未憲暨府議倡集楮幣三萬市物傭工募役自
殿之廡自廡之門新其屋楹三十有二棟宇軒楯拱
挾環合左右翔峙作杏壇於殿之北神厨於廟之東
自廟徂學門垣梐枑循序森立瓦墁締築堅麗於舊
先是府尹馬思忽己基未搆而去政人遷易者十餘
年尹張猛台倅和則平治中和允升繼至憲使托歡
提其綱賓佐韓復理其目始克有濟其年夏告成壬
申春府遣吏李明善介徵士贍思狀來請志其續翀
嘗貳憲燕南義不容讓稽宋蔡京遷學陸佃記略曰
真定雖塞北有江南之勝江南豪傑特起如臨川王
公與孟軻相上下真定初未有聞噫是何言之怪也
真定者冀州東垣堯舊封也昔唐堯以帝嚳子侯恒
山之唐自唐侯即天子位徙山之西號陶唐氏太行
東西境數千里皆帝之圻真定固神明之宅也孔子
經法於易則遡伏羲以本無言書則始唐虞以道政
事詩則采殷周以正性情春秋則黜五霸以嚴名分
禮樂升降以鑑窪窿天人之道至矣廼曰唯天為大
唯堯則之唐韓愈謂堯以道傳舜禹湯文武周公孔
子孟軻盖孔氏立教如帝典微言如三謨帝堯孔子
位不同而同聖王安石背道迷經蒙君誤國京佃傾
黨滋熾世益大壞河南程氏兄弟承先聖之緒捄之
終賴其言道不墜地建安朱氏師則兩程裒輯遺言
貫通折衷以悟百世先正許文正公見其書神感明
會相我世皇同符堯舜世道人心翕然大正洙泗淵
源日月昭朗今神聖繼興世日趨治鎮股肱郡也帝
堯之思在焉朝廷之化先焉崇祀先聖所以教也鎮
事知所鄉往下學上達尊經慎藝何德不進何業不
修何邪不鑑何古不及憲牧之輔治教縉紳之報君
父於是乎在廼賦詩以慰鎮人士曰太行之山滹池
之水孰古與美陶唐之里滹池之滸太行之所孰今
與伍皇祖之土恒山嶙嶙滹水沄沄昊天生民思堯
之仁滹水湯湯恒山蒼蒼帝堯相望於赫世皇始鎮
之府時未忘武維士與女澤沐時雨龍德出潛萬方
既瞻春熙秋嚴自北而南皇風斯角時雍於變視彼
侯甸恒鎮之先大殿周廡先聖之宁久未今覩誰敢
予侮有廟有庭有戶有扄肅肅其凝昭昭其靈新是
鎮學式對恒嶽惟士也確順我先覺求門於牆求室
於堂伊洛考亭使我不盲惟聖之元惟王之素圜冠
方屨天地之度侃侃誾誾夭夭申申如目之眴如躬
之親既儼既翼臨汝明德以賓皇國方州是則鎮人
聚喜歸功憲紀憲人曰止其誰敢爾顒望神京稽首
奉揚配天無疆天子之光
趙國董清獻公神道碑歐陽玄
至正四年冬十二月甲子皇帝有勅賜中書右丞董
守簡父趙國清獻公士珍神道碑命翰林學士歐陽
玄為文臣玄欽惟世祖皇帝經營四方之初於時藁
城董氏兄弟以忠孝之門被眷顧之厚太傳忠獻公
文炳總國禁旅出奮爪牙入為股肱實兼將相之器
太師正獻公文忠掌國符信入託心膂出司耳目實
預帷幄之謀退而家居皆能崇詩書之風勵清白之
操以貽子孫故董氏身教之正家法之嚴在漢人中
為第一其子踐揚臺閣為時名臣接武不絶當世文
臣操筆以發其潛光者大編巨帙開卷有之臣玄按
清獻公諱士珍字周卿正獻公之子也正獻公行第
八世祖視猶家人常以其行呼之清獻公行亦第八
世祖命侍裕宗東宫裕宗知之亦呼以行而不名特
加一小字以别其父焉清獻資表峻潔衆中頎然寡
言罕笑風度凝重幼從許文正公學淹貫經史通國
言善騎乘精射藝而能不衒所長與人交終日恭敬
聽其論議煩簡皆當裕宗嘗解御衣賜公命公恒服
公不敢䙝俟侍大燕則服之職典官膳每進膳嘗以
公捧之帝雖喜愠不時見公至必為改容世皇晚命
東宫裁决庶政至元十九年以公參議樞密院事莅
政末幾聽軍戶康氏子死獄燭微若神老吏咸服其
明斷二十三年進同知上都留守司事公臨事敬慎
而以寬厚行之府中號公長者時僧格立尚書省崇
任苛暴專以錢穀羡餘罔上希賞公出典倉庾出納
均平不事掊克世祖一日詔公詰之對曰臣收粟不
以高概多取於民出粟不以低概少與於軍臣不為
欺羡餘何從而出上大感悟遂罷賞令二十八年選
為山東東西道肅政廉訪使下車風采振厲部内貪
墨屏跡成宗登極召為兵部尚書大德元年省臣議
欲出公為僉書河南江北行省事未奏太后有聞亟
遣中使傳旨中書曰董士珍青宫舊臣屢聞裕宗稱
其忠厚其人宜寘近輔何為補外因留拜吏部尚書
於是銓曹稱允五年進拜江浙行省參知政事將之
官賜鈔萬五千緡使之治裝以旌其廉浙俗豪奢請
謁無禁公趨向儉素務以清靜鎮定七年召拜中書
參知政事與右丞相達罕右丞尚文等同心佐理機
務大治藹然有中統至治之風焉會河東地震民多
死傷命公往賑䘏之公躬自存問大發屬郡藏粟以
繼之食還朝大見奬異八年出為行省左丞疾作不
赴退居藁城之九門改陜西行御史臺中丞力辭武
宗繼立召移江南行御史臺中丞亦不就稍聞挾書
行田自樂畎畆有超然世外之趣仁宗初立用故事
起諸老成會議大夫強公起應詔俄拜河南江北行
省左丞適淮東鹽法積弊特詔公往治之皇慶二年
漢人中執法員闕仁宗與臺臣謀其人既而曰方今
無以踰董士珍者驛召公還比入見趨臺臺中有所
按劾或不得旨至三覆奏必俞允乃退仁宗天表英
毅侍臣見公執奏不己相顧動色公屹然不回上輒
嘆曰董中丞直人也嘗一日論事榻前不合旨意進
曰臣等死生至微國家政事得失至重臣若顧其至
微而使君有過舉國有闕政生何面目立人朝乎中
書以四方災異欲遣使者巡行郡國公曰此時急務
選賢能任守令刑省歛薄其民自安沴自息使者巡
行郡國徒增擾耳事遂寢省臺議禁圍獵坐中有欲
置犯者於極刑公曰殺其麋鹿者如殺人之罪可乎
倡論者猶未巳公復言曰刑名各有攸司法當付刑
部議耳其語遂塞公在言路直言不諱然未嘗好名
賣直惟恃至誠可以感動奏稿每自焚之為他官則
務持大體不問不言居中書日天子下議發兵討西
南夷臺臣力諫不納公偶侍左右承顧問從容進曰
臺臣言是上意自解立朝四十餘年絶跡勢途公餘
却掃人事獲造其賓次者如登李膺之門性嗜學好
善言動可法羣從中每嚴憚之延祐元年夏四月扈
駕上京秋七月二十日將還而薨年五十九家貧幾
不能葬上聞而悼之賜鈔二萬五千緡給驛馬送其
柩南還以八月某日葬於真定之祖塋公之初薨大
司農張晏狀其行既葬翰林學士元明善銘其墓故
凡董之家世閥閱書之已詳然公之勲業其在中書
則當大德承平之世其在憲臺則當皇慶更化之日
朝廷休明俊乂在列生平學術得諸父命師訓所謂
尊主庇民者靡不推行於其間盖有不可一二而枚
數者且董氏父子兄弟前則正獻以忠獻為之兄後
則清獻以正獻為之父求其立事建功偉然而自視
於父兄盛名之列可謂難矣然各守其志並稱於時
嗚呼休哉曾祖昕贈光禄大夫司徒追封趙國公諡
宣懿祖俊龍虎衛上將軍右副元帥知中山府與金
兵戰没於陣贈上柱國追封趙國公諡忠烈考初贈
光禄大夫大司徒夀國公諡忠貞後追贈上柱國追
封趙國公改諡正獻母顔氏初追封夀國夫人後追
封趙國夫人公娶柴氏先公七年卒追封趙國夫人
公以是年八月十三日歸葬於藁城之九門因繫之
以銘曰惟玉斯貞惟金斯精濟之冰清猗公德成世
曰令人國曰寶臣襲休祖考遺安子孫明戴天日幽
歸壤泉兩不一憾暉乎萬年
忠武王公神道碑歐陽玄
裕宗文惠明孝皇帝居東宫博訪英賢以備宮僚左
右元良文學行義皆天下之選其在衛官府推德望
兼隆忠勤素著者惟公為首稱公諱慶端字正甫姓
王氏世為真定藁城人顯考金吾衛上將軍右副都
元帥勲德具見神道碑銘公早孤能自樹立諸兄已
襲世爵公被府檄司筦庫非所樂也尋署水軍提領
北方有警詔宰相馳驛和林以督餽餉擇水軍長一
人從行冰雪萬里行者憚之公懌然請往中統三年
敗齊寇於老鶬口以功拜千夫長佩金符至元八年
城大都數為霖雨所墮或議輦石運甓為固公言不
宜勞民興役遂獻葦城之策所省鉅萬計議加遷賞
辭焉詔嘉廉讓賜白金六鎰王師渡江之歲淮安未
下師駐新城遣將分戍請公為之副城中士卒不滿
數百老疾居半宋人聞之載攻具為必取之計衆寡
不敵主將死難敵燬門將入公樹柵以禦之撫劍誓
衆士皆感激人百其勇先以弱卒列幟城上擊銅為
鉦響震原野颺言援兵至躬率銳卒踰柵禦敵時公
疔腫在臂自拔佩刀刃毒裏瘡力戰敵衆敗衂淮水
為赤繼而漣河浮雲羣盜蜂起公復擊走之屢中流
矢不䘏也以功加武節將軍十四年扈從世祖北征
凱旋拜右衛親軍副都指揮使十六年進侍衛軍都
指揮使肇建威武營都城之南先是衛兵至京師僑
寓民間靡有定居公相近郊隙地起廬舍畫井邑規
為屯田俾安耕鑿為閱武之堂曰整暇為蹶張之翼
曰神鋒為函矢之局曰犀利有倉以足軍儲有局以
備醫疾浚渠通漕以來商賈僦屋取直以佐軍需公
廨列肆偏裨部曲諸衛莫不取法軍士歲時上番其
至如歸迄今人賴其利十九年置詹事院以本職兼
詹事丞威武使歲入豐羡屯峙山積司民政者欲假
粟數萬以佐經費事達裕皇有旨問公公曰兵民一
也寧有彼此之間即日付之玉音勞公真宰相器也
二十三年冬大會藩鎮諸王公典禁衛一夕世祖遣
近侍覘警夜者為公邏卒所邀近侍告以有旨曰吾
屬知有王將軍令孰知其他近侍還報賜禦寒烏貂
裘以旌之二十四年世祖詔伐東方以公宿將練兵
特勅將所部以從是時年踰六十遇敵則披堅執銳
摧鋒陷陣駐蹕則環車為壘以備非常東敵既除大
駕狩北邊命公將衛兵而南公引臣子之義復從北
征卒與大將俱還而料敵制勝參贊之力居多東宫
自鶴馭上賓總率衛兵膺股肱心膂之託在漢將中
唯公一人聖上御極之初諸王宗室畢會上都公外
總諸部親翊禁御内進言裕聖皇太后謂神器不可
久虚宜促定大策以慰天下之望既而改東宮為隆
福宫詹事院為徽政院行金吾衛上將軍中書左丞
行徽政副使兼龍福宫左都威衛使元貞改元進秩
資德大夫大德二年加榮禄大夫平章政事簽書樞
密院事仍兼徽政副使左都威衛使嘗以疾在告皇
太后亟遣醫往治公既引年謝事寢疾於牀上遣中
使諭旨王指揮篤實人也宣力既久家無餘財其錫
寶鈔三萬緡為藥餌之資俟其良愈别降恩旨公竟
不起易簀之際戒其子桓曰子荷國恩忝列台司年
登八秩宜無所憾苐恨不獲效死邊陲汝當勉輸忠
力無忝爾祖言終而逝實八年十二月二十六日也
公平生事上忠莅官敬總戎有律而以仁信將之出
入行陣與同甘苦威武之建也請於東宫俾醫一人
主藥士卒有疾如子弟更相謂曰吾屬處鄉閭守父
兄不如是之至也或至物故則歸骨於家北伐之卒
長偶遺一骼嚴加督責必獲而後已宋亡有葭莩之
屬以事拘京城久不獲免公濟以衣食奏請歸之其
廣聖仁類此至元末姦臣未即天誅人皆側目公介
然未嘗阿意取容特以丹誠衛社稷結累聖之知尚
方玉杖寶箑珠衣玉帶賞賚優渥諸將莫與為比公
素純儉雖位使相自奉泊如也所居僅庇寒暑服御
不事華飾至於延賓禮士賙濟困乏資給宗族婚葬
則弗計家之有無其立朝行己大節雖服儒服飽經
訓者有不逮焉嗚呼賢哉以九年正月十有四日舉
公之柩大葬藁城先塋之左持樞密院判官張浹所
書行狀碣文以識幽隧乃為叙而銘之銘曰太茂維
嶽儲精降神篤生王公智勇邁倫禦寇淮壖國爾忘
身翊衛天戈載策殊勲肅事諸闈威武有屯將令申
嚴廪粟阜殷金革之威實濟以仁運贊重光聿效忠
勤克壯其猷尊主庇民藁城之阡馬鬛有墳勒貝珉
以誄德諒無愧於斯文
大尹宋公功德碑銘吕㢲
鉅鹿古有漳河源發紫古二山經邯鄲達廣平曲州
迤邐而北至鉅鹿縣東北與葫蘆河相合逮夏越秋
繼以霖雨波濤駕軼浩浩而來鉅鹿北有村曰臘姑
灣其河渠狹窄壅遏水遂從臘姑灣而南泛濫漫流
數十餘寨渰没民田不可勝概朝廷累差官相視便
利疏瀹水勢而所差之官乾没利欲漫不省視故其
害自若至正五年夏六月宋公來尹兹邑公正直方
嚴謹慎樂易下車之日首以去邪革姦興學息民為
務故濱河之民俱以河害赴告公擕持告民聿相河
勢既畢戚然語衆曰民害若兹而不除豈上委任之
意哉於是鳩集民夫疏通河勢濬滌淤塞去其齟齬
其流既通水勢孔殷而河害悉除噫百年之害而一
朝去之非仁者之用心能若是乎逮至正六年鉅鹿
饑荒闕食之家十室八九餓殍相望而朝廷以常平
鮮儲和糴是縣公星奔上司訴以民時闕食非敢遏
糴上司不許其請公還親詣各鄉諭以上意民感公
德俱以已食之粟應之其不支者公以所收俸粟百
餘石以充所糴之數公既割己之有以惠民其肯嗜
苞苴以欺其天乎嗚呼今之莅政為民之害者有之
矣其肯除民之害乎語云虐政苦於蝗喻害民者也
今之盜天之有者有之矣其肯割己之有乎語云勸
民以自封喻盜天有者也夫廉者士之一善也然澹
然無欲者實鮮故鉅鹿耆老韓克宜等感公功德狀
其事以請余廼編序其先後以為文仍系之以詩曰
功加于民祀典所載我公之功百世而在救民饑寒
曰父曰母拯溺亨屯卓聞前古民害既除擊壤而歌
民感公德其懷如何我公之德粟食布衣無以報德
樹石刻辭
明
重修開平忠武王廟碑王直
正統十二年秋八月通州守臣李經言州城束南隅
舊有廟以祀開平忠武王常遇春盖洪武三年奉勅
建每歲春秋守臣以少牢行禮庭下載在祀典今八
十年矣修治不繼日入於敝懼無以稱朝廷崇德報
功之意請繕完如法詔可命工部聚材鳩工撤而新
之通州諸衛及所屬州縣各以丁夫給役且命總理
通州諸務都指揮僉事陳信督之命既下文武吏士
奉承惟謹材不徵而集工不召而至作正殿翼以兩
廂前啟三門旁立厨庫弘麗廣深有加於昔經始於
九月己酉而以明年四月成惟王以忠信智勇佐太
祖渡江削平東南郡縣遂議北征車駕至汴申命大
將軍徐達而王為之副天聲所臨無思不服王先至
通州禁侵暴務安輯人不知兵市不易肆皆愛戴如
父母遂收燕都明年平河東入秦元之敗卒復侵通
州王還兵拒之州人免於茶毒其德王尤深既帥師
破開平大俘獲而還至柳河川以疾薨柩歸過通州
州人皆罷市迎哭既去而念之不衰飲食必祭上思
王之功而知民之感慕如此此廟之所以作也昔漢
桓侯張飛號萬人敵嘗拒魏將張郃於巴西大破郃
軍以安巴土巴人德之歴千餘年廟食不廢今王以
雄才大略佐太祖定天下功烈在朝廷利澤在生民
生為上公没有顯號而廟祀永久盖宜也王之廟在
京師尤盛此特其别祠焉耳今天子又新而大之所
以承先德而報王功超越百代可知矣乃為述其事
而系以詩曰太祖龍興四海從維王仗劍先來同所
向無敵摧軍鋒通州亦在破竹中安集還定揚仁風
閭閻歌舞靡怨恫旌旗他指甲馬雄絶迹掃影煙塵
空大星宵墜感帝衷錫以顯號昭殊功廟食於此罔
不恭聖皇繼述棟宇隆神之在位儼儀容調和隂陽
斡化工疵癘不作歲屢豐春秋祀享無終窮
大學士石公神道碑楊一清
嘉靖丙戌予起廢西征尋召還内閣獲與熊峯石公
同事明年丁亥公得謝致仕去又明年戊子而公亡
閏十月二十二日也訃聞上輟視朝一日諭祭九壇
賜諡文隱而葬事則戒有司治之公諱珤字邦彦姓
石氏熊峯其别號也系出真定之藁城其為諸生時
年未冠與其兄故太子少保戶部尚書致仕東滹公
邦秀俱有文學名常以其父憲使公之命來謁余以
文為贄比予出分外憲越九年以公務入京時公已
入翰林為檢討予友少師李文正公每謂予曰諸後
進可託以柄斯文者其石氏季方乎自是予出入中
外公未以輩行予視晚乃同官密勿公少予十有二
歲予老度不能久留公負時望大政方屬目焉孰意
其遽止於斯嗚呼惜哉公舉成化丙午鄉試丁未登
進士被簡為翰林庶吉士弘治已酉授檢討與修大
明會典同考禮部會試辛酉充經筵展書官乙丑滿
九載遷修撰同修孝宗實錄正德丙寅武宗初開經
筵充講官賜宴及銀幣尋遷南京翰林院侍讀學士
已已擢南京國子監祭酒庚午改北監南京吏部右
侍郎乙亥改禮部丙子轉左丁丑命兼翰林學士掌
院事授庶吉士業庚辰主考會試又主武舉事辛已
擢禮部尚書仍兼學士掌詹事府事今上入嗣大統
會吏部缺尚書廷議首以公名上報可是時輔臣有
不悦公者託詞以請命乃兼學士在内閣專管誥勅
實奪之權也修武宗實錄為副總裁官壬午遣祀闕
里及東嶽少昊陵既還朝復主癸未會試事甲申奉
手勅兼文淵閣大學士入典機務乙酉武宗實錄成
賜宴禮部加太子太保武英殿大學士賜白金八十
兩衣四襲鞍馬一具尋賜玉帶蟒衣丙戌上常御平
臺召内閣四臣面諭各賜詩一章於公稱許尤至進
恭睿獻皇帝實錄加少保宴賜如前以災異自劾祈免
不允丁亥錦衣官有搆飛語詰輔臣者併中傷公遂
逮羣下廷鞠之臺諫皆白公無他予三上章為公等
力辯之公不自白唯求去疏再上許之既入謝僦民
車歸私第自是閉門不出邑人稀識其面而人望益
歸重之公在國子以身率人教嚴而諸生莫敢犯時
武宗無嗣上疏請於宗藩中擇其親且賢者育於宫
中代行温凊蒸嘗之禮其為翰長武宗始狩宣大疏
請回鑾曰六師不備遠違法宫内無近親之託外有
事變之虞若鑾輿一日未返則臣子之心一日不能
安其後百官相率諫南巡者罪且不測公上疏救之
辭尤切直其在吏部承羣小竊柄之餘政以賄成官
以意授士習靡然日趨於壞屬考察京官諸凡清議
有干者多見屏黜登賢汰冗不及究所施而遷去前
後所上封事士林多傳錄其要語則勸上清心省事
法堯舜之恭已無為用漢文之與民休息而已其願
上力行王道辨别忠邪中才皆可用之人不必求備
平易有近民之實不必務竒治有端緒不必責效於
旦夕之間事可包荒不必苛意於淵魚之察人謂其
救時之藥石云其遣祀事竣便道歸藁城以疾請老
上優詔褒答吏部遣官促之臺諫亦疏論公不宜許
退上命撫臣親詣其家以禮敦勸不得已力疾至京
其在内閣有所論列多觸忌諱上優容之再求退不
允有勲戚怙勢奪畿内民地萬餘頃詭言國初所賜
歲久失之今得焉以請既得旨矣畿民大恐公言於
上曰百姓為業且久一旦奪之恐生變上為停前命
仍給之民居政府不輕發言遇事所難徐出一二語
輒中節有不當意者憤激見辭色門人或誚其過直
或歉於雅量久乃服之屢典文衡以平正簡要取士
力去浮誇險怪之說文體為之一變自為文亦稱是
詩歌冲澹沉着成一家言文正公曰邦彦詩詞皆中
規度而七言古詩尤超脱凡近衆所不及博極羣書
而根於理性意會心契有已所獨得之妙世有非考
亭之學者公力詆之曰微考亭吾輩莫適為學非之
亦何所見但好名耳性孝友東滹公没於家疏請歸
治喪葬不得比數年言及猶泣下撫其子如子姊氏
適周姓者既卒子孤弱不能立公撫之於成待諸弟
瓘珮瑱友愛備至石氏之先有長卿漢卿才卿者稱
長者號三石君高祖永曾祖友智曾祖妣鄭氏繼邢
氏祖麟中癸卯舉人為山西臨晉縣教諭祖妣時氏
繼徐氏被旌為節婦考諱玉天順甲申進士累官山
西按察使妣趙氏考以上俱以公貴累贈光禄大夫
柱國少保兼太子太保吏部尚書武英殿大學士妣
俱累贈一品夫人配王氏先卒贈一品夫人繼翟氏
封一品夫人公生成化乙酉得年六十有四墓在邑
西南徐村之新阡以卒之明年十二月四日襄事公
姪東滹公之子中府都事經謂公墓上之石未有書
請予書之乃按國子司業林君時所著事狀附以平
日所知聞者詮如左系以銘銘曰公也翟翟惟義之
於衆徇利以趨覆謂我迂我性如石如矢斯棘彼習
為容謂我過激我安我心我心平平其不在我我何
歉焉彼容與激孰得孰失而要其終千古一息吁嗟
乎熊峯永奠幽室
宋州守楊公墓碑沈堯中
嘗讀宋史忠義傳自康保裔而下凡二百餘人無所
謂楊公棣者及考澶乘而始見之當建炎間公守開
德他出金兵至其弟彭年以城降公歸盡殪其守嬰
城自保金兵復大至與其弟俱死葬金沙山然而史
不及書豈當時不以聞焉然而猶幸墓在故得入郡
乘列宦祠春秋兩祀之則公之忠著矣獨計公盡殪
所守金人且恨入骨顧乃瘞而藏之豈金人亦憐其
忠耶嗟嗟張睢陽輩名垂天壤廟祀幾徧海内而睢
陽不聞有墓今公墓睪如且當孔廟東南有司過而
式之卿大夫過而式之博士弟子員聚而式之聞風
興起不知其幾且春秋兩祀在孔廟東偏當時建廟
若為公而設者此又適然之符也公之名不得紀於
史而猶得志於乘不得聞於朝而猶得享於郡不得
與康保裔等同列而卒勝於張睢陽輩之無墓者斯
亦竒矣使其如弟之為金人以公為守汶汶之生孰
若烈烈之死一時之苟禄孰若百世之血食故公名
之不聞時所遺也非不幸也公墓之得存神所相也
非幸也第僅僅一丘日漸侵蝕萬一堙没將何以勸
余故表而石之俾不朽云
忠孝祠碑王世貞
隆慶之戊辰冬余自副察起再游大名覩其疆邑土
風淳美民竭其穀麥桑麻之利奉給縣官退而治其
餘以共事家長上庶幾乎能自足忠孝之願而亡所
事於詩書之力者居無何而郡太守鄭君以祠故田
侍中弘正及其子僕射布事請盖大名古魏州地而
侍中父子嘗為其州刺史節度諸軍者也當肅代之
季所謂魏州者一辱於安禄山再辱於田承嗣盖至
於悦與緒而天子意不復有魏之山川人民而為魏
之人者亦安於其故而不復知其上之不為田而為
李矣侍中以軍心之嚮踞其位而能一旦奉六州之
籍歸之天子請吏治賦天子始為之疑繼為之大悦
而魏之吏士始亦為之駭繼而為之俛服恐後公率
全師壓趙境聲王氏抗命之惡再鎩其武卒還復治
青鄆罪獲師道族其家公北掠趙之要領提衡其六
州東悉復齊魯十五州之地併其所治為州共二十
有七咸手挈以報天子其有功於唐甚大而仇於趙
及齊魯人甚深用事者闇不晢於幾乘趙之人請帥
捐公帥之而又奪其綱紀之僕俾闔門就屠戮以死
僕射由苫塊起墨衰而從事枕戈待旦誓不與賊俱
生而魏吏之黠者已深中趙之誘而復動其故廹於
得所欲而緩其報公遂至挾僕射援河北故事以請
苟僕射於死生之際少有所動而移其念於擇利則
必為之姑以應之而庶幾其乘隙伺間如李少卿所
云者乃悉其財帛予士辛上書告天子慟哭於侍中
之靈抽刀剚腹盖僕射之所不能報於力者讎而其
所可報於心者君與父也僕射雖已死趙誅雖廢然
魏人終不敢顯為趙而竟唐之世猶能以羈縻之跡
時出其資賦以討挫叛鎮至於宋而天子恩德日以
浹又獲牧如寇如韓者拊之魏遂以首善聞諸郡盖
又至於今而余之所覩羨魏俗如嚮云者謂非侍中
父子一洗其悖而振之以忠孝之力也耶鄭公謂魏
俗固淳美然亦少稚不知以君臣父子之節撕警之
則亦易忘而侍中僕射其節為最著魏既以二公故
善其俗其德之也當無已乃即廢署徹其朽材塗塈
而更新之加以丹堊顔其堂曰忠孝余乃紀其事而
歌以侑神其詞曰旭輪兮太行下明河兮流漳滌而
田兮從王悉而軍兮以四匡師不勤兮仇予桓欲報
兮狡為阻臣胡避兮殉君子胡恫兮從父曳虹旂兮
煇煌弢天弓兮上襄蕆而肝兮綵繸之使陽咸兮招
筮之重貂兮委蛇從副乘兮後先馳帝大明兮澤汪
濊將趙魏兮齊文軌神怡怡兮享牲醴毋撫劍兮東
北睨條風兮甘雨惠我民兮以建趙土赤幘兮青衿
靈翛翛兮怳有臨美我俗兮為我禦祲千秋萬歲兮
同此心
畿輔通志卷一百七
