欽定四庫全書
畿輔通志卷七十八
儒學
順天府
周
周醜子家(燕人江東馯臂子弓授易燕周醜子家)
漢
韓嬰(燕人孝文時為博士景帝時至常山太傅嬰推詩人之意而作内外篇數萬言其語頗與
齊魯間殊淮南賁生授之燕趙間言詩者由嬰嬰亦以易授人推易意而為之傳燕趙間好詩故其
易微唯韓氏自傳之武帝時嬰常與董仲舒論於上前其人精悍處事分明仲舒不能難也後其孫
商為博士)
韓生(涿郡人嬰之後也孝宣時以易徵待詔殿中曰所受易即先太傅所傳也嘗受韓詩不如
韓氏易深太傅故專傳之司隸校尉夲受易於孟喜見生說易而好之即更從受焉)
南北朝魏
平恒(字繼叔燕郡薊人躭勤讀誦多通博文自周繼魏帝王傅代之由貴臣升降之緒皆撰品
第號曰略註合百餘篇安貧樂道廉貞寡欲不營資産衣食常不給官至秘書丞卒謚康)
盧景裕(字仲儒范陽涿人少聰敏專經為學居拒馬河將一老婢作食妻子不自隨又避地大寧
山不營世業惟在註解常註周易尚書孝經論語禮記老子齊文襄入相於地開講景裕解所註周
易理義精微吐發閒雅從容往復無際可尋士君子嘆美之景裕弟辯以大戴未有解詁乃註之景
裕曰昔汝兄註小戴今汝註大戴庶纂前修矣景裕後補齊王開府屬卒於晉陽辯詳名臣傳)
唐
盧履冰(幽州范陽人魏都官尚書義禧五世孫開元五年仕歴右補闕建言古者父在為母朞服
徹靈而心喪武后始請同父三年非是請如禮元宗疑之下百官議刑部郎中田再思曰父在為母
三年高宗實行之著令已久何必乖先帝之旨閡人子之情履冰因言上元中父在為母三年后雖
請未用也逮垂拱始行之禮女子無專道父在為母服朞統一尊也昔武后隂躊簒謀豫自光崇廾
朞齊抗斬衰俄而乘陵唐室以啓釁階臣將以正夫婦之綱非特母子間也於時議禮者交口沸騰
七年乃下詔父在為母朞心喪三年後履冰以官卒)
元
曹鑑(字克明宛平人通五經大義用郝彬薦為鎮海書院山長元統初同僉太常禮儀院鑑習
典故逹古今議事援據禮經君子多之仕至禮部尚書卒謚文穆)
明
秦亨(字子真順天人究性理之學通五經尤長於易以易學見知於文皇帝永樂初召至京師
欲處以顯職力辭就教乃除荏平教諭遷永寧府教授訓廸有方弟子多有成就已而從尚書黃福
征交趾多贊畫功乞休歸正統間卒)
武周文(大興人洪武末以明經入侍燕邸永樂初召為侍講學士上嘗謂胡廣曰朕在藩邸喜觀
易時官寮亦有通曉者不如武周文言之切實次日周文入謝遂以老乞休)
李天麟(字仲仁順天人發明理學言簡而醇嘗曰孔門宗旨只是求仁惟顔曾得其宗若舍求仁
之外别立宗旨恐非授受之真詮萬歴中官知府卒)
本朝
張烈(字武承大興人少聰穎讀書數行俱下長而潛心性命之學毅然以閑邪衛道為己任登
康熙九年進士授内閣中書十八年試博學宏詞科遷翰林院編修轉春坊贊善纂修明史典訓及
四書講義諸書恪勤厥職編輯精當性至孝事繼母委曲承順人無間言生平多所著述皆有關人
心世道之文年六十四卒祀鄉賢)
永平府
南北朝魏
盧醜(昌黎人世祖為監國醜以篤學博聞授世祖經後以師傅舊恩賜爵濟隂公太和中以老
自免)
元
姚樞(字公茂柳城人太宗時為燕京行臺郎中後棄官擕家輝州作廟奉孔子及宋儒周元公
等像時許衡在魏至輝就錄程朱所註書以歸曰曩時所授皆非今始聞進學之序也世祖在潛邸
詢以治道樞首陳二帝三王之道世祖嘉納之累官翰林學士承旨卒謚文憲)
姚燧(字端甫樞從子樞與許衡講學蘇門燧年甫十二即從之遊後衡以祭酒教貴冑奏召舊
弟子十二人燧與焉累官江西行省參政仁宗初徵拜太子賓客辭不受以病告歸卒於家謚曰文
燧先在蘇門讀通鑑綱目嘗病國綂散於逐年不能一覽得離合之㮣及告病歸著國統離合表年
經而國緯如史記諸表附朱子凡例之後其學由窮理致知反躬實踐為許衡高弟)
明
陳恕(字道逹灤州人自少以德行稱好性理學景泰間舉鄉試為開封同知考滿乞歸乘一蹇
入城人不識其從宦歸也)
本朝
桑鳳翥(玉田人少聰穎博極群書獨精易理弱冠補邑弟子員督學見其文曰此鉅儒也屢試棘
闈不偶退而著述教授生徒及卒門人私諡肅範先生所著有四書集義大易直解古今人物考等
書卒祀鄉賢)
李集鳳(山海衛人幼即端嚴以聖賢自期及長淹通群籍凡濓洛關閩之書無不究悉尤善春秋
彙先儒註解討辨詳核歴三十年凡四易藁然後成書六十五卷名曰春秋辨疑海内稱之後官河
南洛陽丞卒邑人請從祀周公廟直隷於康熙五十三年祀鄕賢)
保定府
南北朝梁
許懋(字昭哲高陽新城人年十四入太學授毛詩旦領師說暮而覆講座下聽者常數百人撰
風雅比興義十五卷或行於世武帝集儒學之士草封禪儀懋建議獨以為不可詔從之子亨字亨
道少傳家業孤介有節行王僧辨之誅也亨以故吏抗表請葬之)
魏
陳竒(字修竒河北人少孤力學博通九經尤精於易嘗非馬融鄭康成解經失旨因作註釋召
補秘書太尉高允嘉其遠致通識非凡學所窺)
金
韓中(滿城人治左氏春秋嗜烟霞甘澹泊儀型鄉里人皆化於禮讓)
元
劉因(字夢吉容城人父述邃於性理之學因天資絶人初為經學究訓詁疏釋之說輒嘆曰聖
人精義殆不止是及得周程張卲朱吕之書一見能發其微性不苟合不妄交家雖貧非其義一介
不取家居教授師道尊嚴至元間徵授贊善大夫未幾辭歸後徵拜集賢學士以疾固辭卒贈容城
郡公諡文靜)
王恂(字敬甫唐縣人父良潛心伊洛之學恂讀書過目成誦仕為太子贊善每侍講讀必發明
綱常之道及歴代興亡治忽之所以然常與許衡郭守敬等定授時歴官至太史令卒贈定國公諡
文肅子寬賓並傳家學)
王結(字儀伯定興人從太史董朴受經深於理學歴官武宗至順帝八朝終中書左丞卒贈太
原郡公諡文忠丞相張珪曰王結非聖賢之書不讀非仁義之言不談晚邃於理著易說一卷並詩
文十五卷行世)
張克讓(字允恭清苑人受業趙省齋之門博極群書不事章句由體認而得者居多生平敦義行
有德惠於族里及將卒謂家人曰人之為學苦節唯在死生之際死而不亂學之力也言訖而逝)
明
劉大寧(字汝功完縣人天資穎異博極群書尤邃太極圖說以理學名成化間領鄉薦知安陸縣
有政聲)
楊國召(定興人年三十謝制舉業志性命學尤好談太極圖及邵子皇極經世能發其言外旨經
術深醇被教者盡成名雋人擬之胡安定)
王尚武(字健夫新安人性孤介讀書根極理要以貢入太學有巨璫招之不往任太原令得罪巨
室遷晉府審理告歸搆室兩楹蒔蔬抱甕所著有樂汲說學者稱為通滄先生)
王孫蕃(雄縣人由舉人崇禎中累官御史劾大璫之奏事不實者直聲大著致仕歸蕃於書無所
不讀尤邃於周易嘗獨處一樓閉關自課號居易道人日披龍溪陽明諸集所作文皆有關人心世
道之言)
本朝
孫奇逢(字啓泰容城人年十七舉於鄉慨然有經濟志與定興鹿正俱以儒俠聞左光斗被逮過
白溝奇逢延之月下緹騎環列慷慨不異平時後倡道蘇門以紹往開來為己任遠近問業者接踵
性高介不就徵)
刁包(祁州人性至孝事寡母晨昏唯謹年逾六十無少間生平窮究理學一以程朱為宗旨所
著有斯文正統用陸集等書及卒鄉人私諡文孝先生康熙三十八年祀鄉賢)
陳浵(字半千安州人性倜儻好善刻苦力行為容城孫奇逢高弟淹貫群書尤得力於陽明傳
習錄當明末盗起流離相屬於道浵收養難婦數十人於州城朝陽觀中事定送歸其里又遍收途
間棄兒飼之全活者甚衆常遊大名有史姓者以事繋於官浵拯之出一日擕其女為謝浵正色曰
吾一生急人之難豈有利人子女以為報者乎驅之去舉順冶庚子鄕試未仕而卒子鶴齡康熙甲
子舉人孫惪榮惪正俱成進士惪華状元及第人以為隂德之報)
河間府
秦
顔芝(河間人焚書之後芝藏有孝經古夲漢初芝子貞出之凡十八章)
漢
董仲舒(廣川人少治春秋孝景時為博士下帷講誦三年不窺園進退容止非禮不行學士皆師
尊之武帝時以賢良對策為江都相徙膠西武帝表章六經抑黜百家立學校之官舉荗才孝廉皆
自仲舒發之及去位家居以修學著書為業朝廷有大議使就問之其對皆有明法年老以壽終祠
在景州夲朝康熙四十二年)
(仁皇帝御書闡道醇儒聖祖四字勒石旌之)
孟但(廣川人傳田何易官至太子門大夫)
北齊
馬敬德(河間人從徐遵明學詩禮通大義尤精左氏春秋教授燕趙間生徒甚衆舉秀才授國子
助教齊武成擇為後主師傅後拜祭酒子元熙字長明少傳父業武平中以孝經八授太子)
張思伯(河間樂成人善左氏傳嘗撰刊例十卷亦治毛詩章句以二經教授齊安王廓武安初為
國子博士)
劉晝(字孔昭阜城人少孤貧受學李寳鼎授以三禮又就馬敬德習服氏春秋俱通大義知鄴
令宋世良家有書五千卷乃請為其子博士恣意披覽晝夜不息刺史李璵嘗欲以晝應詔先告之
晝曰公自為國舉才何勞語晝後竟不仕卒於家)
權會(字正理河間鄚人少受鄭易妙盡精微詩書三禮文義該洽仕齊初為四門博士僕射崔)
(暹甚敬重焉累遷國子博士臨機答難酬報如響由是為諸儒所推重呈建中加中散大夫)
邢峙(字士峻河間鄚人通三禮左氏春秋仕齊初為四門博士遷國子助教以經入授皇太子
廚宰進太子食菜有邪蒿峙令去之曰此菜有不正之名非殿下宜食文宣聞而嘉之歴遷清河太
守)
周
熊安生(字植之阜城人博通五經專以三禮教授周武帝時詔給安車入朝勅令參議五禮宣政
元年拜露門博士安生學為儒宗當時若劉焯劉炫輩皆受其業所著周禮禮記孝經義疏並行於
世)
隋
劉炫(字光伯景城人開皇中奉勅與著作郎王邵同修國史俄直門下省以待顧問焬帝初修
律令授太學博士後歸鄉里以教授為業卒於家所著有論語述議春秋攻昧五經正名等書行世)
唐
彭景直(河間人中宗景龍末為太常博士時獻昭乾三陵皆日祭景直言禮陵不日祭宗廟有月
祭宜罷諸陵祭如禮便帝不從後景直歴官禮部侍郎卒)
高重(蓚人士廉五世孫以明經中第累擢國子祭酒文宗好左氏春秋命分列國各為書成四
十篇與鄭覃刊定九經於石出為鄂岳觀察使卒贈少保)
本朝
蘇俊大(交河人幼值父病侍湯藥衣不解帶者數月及長究心經籍尤長於春秋遂以麟經教授
鄉里生徒甚衆由選拔貢生任戅州推官卒從子銓鑛銑皆以春秋先後成進士銓官大理寺少卿
所著有四書講義春秋胡傳句解諸書卒祀鄉賢)
天津府
南北朝魏
刁冲(字文朗饒安人十三而孤孝慕過人學通諸經當世服其精博延昌中司徒高肇擅恣威
福冲抗表極言辭旨懇直神䴥末以嫡襲祖廕東安侯卒諡安憲先生)
齊
李鉉(字寶鼎南皮人家素貧常春夏務農秋冬乃入學年十六從饒陽李周仁受毛詩尚書章
武劉子猛禮記常山房蚪受周官儀禮饒陽鮮于靈馥受左氏又與州里楊元懿河間宗惠振等結
友詣徐遵明受業潛居討論撰定孝經論語毛詩三禮義疏及三傳異同周易義例合三十餘卷仕
終國子博士)
刁柔(字子温渤海人少好學綜習經史尤留心禮儀居母喪以孝聞高祖鎮晉陽令教授諸子
天保初除國子博士參議律令卒於官)
劉軌思(渤海人說詩甚精少事同郡劉敬和敬和事同郡程歸則故其鄕曲多通詩者軌思天統
中任國子博士)
鮑季詳(渤海人甚明禮聽其離文析句自然大略可解兼通左氏春秋少時恒為李寳鼎都講後
亦自有徒衆諸儒稱之天綂時卒於博士從弟長□兼通禮傳武平末為任城王掾齊亡後卒於家)
正定府
南北朝魏
張惠普(常山人精於三禮兼善春秋百家之說仕魏累官東豫州刺史多所進舉篤於故舊卒諡
宣公)
房虬(常山人善周官儀禮授南皮李寳鼎)
隋
房暉遠(字崇儒真定人高祖授禪召為太常博士牛弘每稱為五經庫遷國子博士仁壽中卒暉
遠治三禮春秋三傳詩書周易兼善圖緯恒以教授為務遠方負笈而從者動以千計)
唐
趙冬曦(鼓城人進士擢第歴左拾遺神龍初上書言律令曰法易知則下不敢犯而遠禍文義深
則吏朋而為姦其以凖加減比附之類皆使勿用當時稱之開元初入集賢殿修撰知史官事終國
子祭酒)
元
安熙(字敬仲藁城人聞容城劉因之學心向慕焉將造其門而因已殁乃從因門人問其緒說
潛心朱子之書尊信力行家居教授垂數十年四方來學者多所成就既卒鄉人為立祠門人蘇天
爵為輯其遺文)
陳思謙(正定人警敏好學至順初拜監察御史建明八事累遷御史中丞卒追封魯國公諡通敏
思謙於凡名物度數綱紀夲末考訂詳究尤深於邵子皇極經世書)
何體仁(字德元母極人幼穎悟隨父官新淦師名儒宋梅洞博通經史尤精於易延祐間舉茂才
授夲縣教諭教人去浮華敦夲實學徒感化及滿隱居不仕修空谷齋終日端坐其中自號滋川佚
逸)
順德府
漢
韓伯高(鉅鹿人從淮陽薛漢受韓詩漢弟子數百人唯伯高與犍為杜哲會稽澹臺敬伯最知名)
南北朝魏
游肇(廣平任人博綜經史善周易毛詩尤精三禮為易集解撰冠婚儀詩賦表啓凡七十五篇
孝文初為内秘書侍郎累遷魏郡太守卒諡文貞)
元
董朴(字太初順德人自幼強記師事樂舜咨劉道濟幡然有求道之志至元中用薦為陕西知
法官未幾以親老歸養召不起命以翰林修撰致仕卒朴所學自六經及孔孟先儒微言融貫為人
清而通和而介學者稱龍崗先生)
林起宗(字伯始内邱人自幼力學以聖賢自期聞容城劉因名往從之立門三日因嘉其志授以
程朱正傳深得道學之旨既歸教授鄉里弟子從學者甚衆著有志學指南心學淵源二圖及大學
論語諸圖魯家記等書行世)
明
喬中和(字還一内邱人讀書能參奥旨常闢大小二塾處遠近之來學者編摩經籍寒暑無間晚
年學易獨出心解為易說一編)
廣平府
漢
毛萇(趙人治詩為河間獻王博士授同國貫長卿於是世傳毛詩之學)
貫公(趙人從賈誼受左氏傳訓故為河間獻王博士子長卿為蕩隂令授清河張禹長子禹與
蕭望之同時為御史數為望之言左氏望之善之上書數以稱說後望之為太子太傅薦禹於宣帝
徵禹待詔未及問會疾卒)
胡常(字少子清河人以明榖梁春秋為博士部刺史又傳左氏受虢徐教)
房植(字伯武清河人以經學知名永和中為李固薦與陳留楊倫河南尹存東平王惲陳國何
臨同日徵用)
南北朝魏
監伯陽(清河人頓邱董徵從受論語毛詩春秋周易徵之學皆自伯陽發之)
馮元興(字子盛肥鄉人少有操尚就中山張吾貴常山房虬學通禮傳教授常數百人舉秀才召
為檢校御史太保崔光引為侍讀授肅宗杜氏春秋累遷安東將軍光禄大夫卒)
崔瑾(清河人負性穎敏篤志經學聞大儒徐遵明通鄭氏易往受學焉)
元
竇默(字子聲肥鄉人幼知讀書毅然有立志謝憲子以伊洛性理之書授之嘗與姚樞許衡講
習至忘寢食繼以經術教授由是知名世祖在潛邸召問治道默首以三綱五常對又言帝王之道
在誠意正心世祖即位拜翰林侍講學士至元二十七年卒追封魏國公諡文正子履集賢大學士)
明
劉誠(字則明雞澤人天順進士授翰林院檢討改秀王府長史以禮輔導甚見敬重嘗著周易
衍辭及皇極經世洪範補註等書累官湖廣參議卒)
蔡國熙(字春臺永年人少書超凡入聖四字於坐側沉心性命之學由進士為戶部郎與羅近溪
耿楚侗相劘切出為蘇州守建中吳書院聚徒講學以治最入覲累遷山西提學副使歸)
宋學道(字仲明永年人幼居母喪墓廬三年人稱其孝萬歴中由進士知長子縣以孝友禮讓教
民調封邱塞河有功丁艱歸搆社學一區與生徒講格致精一之旨所著有中語心語廣道詮根心
解等書學者稱哲陽先生)
申靈孕(字洙源永平人博覽經史邃於理學言動方嚴一介不苟舉萬歴丁卯鄕試知鄒平縣甫
匝月即掛冠歸臨終自書順受其正無忝所生而卒)
趙鼒(雞澤人以歲貢生任戶部司務累遷員外郎操履清介有屬吏餽金三百鼒立却之致政
家居究心經學所著有詩經會意等書行世)
大名府
漢
索盧敖(濮陽人以尚書教授子弟千餘人光武徵拜諫議大夫數獻忠讜尋以病去)
晉
束晳(元城人官至尚書郎後罷歸卒市里為之廢業所著有五經通論發蒙記補亡詩文集數
十篇)
南北朝魏
董徵(字文發頓邱人年十七師清河監伯陽受論語毛詩周易春秋就河内高望崇受周官後
於博陵劉獻之遍受諸經數年之中大義精練講授生徒太和末為西門小學博士永安初加平東
將軍以老乞歸卒諡文烈)
唐
馬嘉運(繁水人貞觀初為越王東閣祭酒退隱白鹿山生徒受業者至千人十一年召拜弘文館
學士以孔穎逹正義繁雜故按摭其疵當世諸儒服其精高宗為太子引侍講宮中終國子博士)
宋
王豫(字天悦魏縣人隱居樂道精於易數聞邵康節居蘇門欲以所得於易者究之語三日乃
盡得其所未聞始大驚服舍其學而學焉)
金
張特立(字文舉東明人泰和三年進士授萊州節度判官正大四年拜監察御史當路者忌其直
左遷邳州判官金亡優游田里日與門弟子講學元世祖初降璽書賜號中庸先生所著有易集說
歴年係事記)
元
王鶚(字百一東明人世祖在藩邸召講孝經書易及齊家治國之道每夜分乃罷及即位首授
翰林學士承旨制誥皆所裁定修遼金二史及卒諡文康著論語集說一卷汝南遺事二卷應物集
十卷)
潘廸(元城人博學能文歴官國子司業集賢學士所著易春秋庸學述解及格物類編六經發
蒙行於世)
明
劉矩(字仲方開州人永樂辛廿第二人及第授翰林院編修遷修撰矩方正古朴有至行學問
宏深以明道横渠為準範生平未嘗失口於人以病歸卒)
王循吉(字宗一開州人潛心理學不事舉業齋居十年著五經圖說及帝王憂世心法諸圖說獻
世宗下大臣議共奏曰此理儒也賜處士號以旌之並下所司修明道書院以教授生徒)
郜永春(字子元長垣人以理學自任登嘉靖進士知南陵縣以循績擢御史累遷山西按察使告
歸益究心性命之學著有問學直指三大儒言行錄論孟大意等書行世)
王一元(魏縣人由選貢登鄉薦潛心理學著有學庸主意行世天性孝友家庭之間雍雍如也臨
終囑其子曰無求墓誌皆虚文祗增不德耳)
宣化府
元
梁樞(宣德人初習詞賦輙棄去已聞京師建太極書院德安趙復講學其中徒步往從之既見
得復所書希賢錄讀之嘆曰伊尹顔回心同道同希之當在我也久之辭歸從學者日衆晚嗜易以
觀象名軒學者稱象軒先生)
武恪(字伯威宣德人初以神童遊學江南吳澄薦入國學明宗在藩邸選為說書秀才及出鎮
遣歸居陋巷教授子弟文宗知其名除秘書典簿丁母憂歸屢薦不起生平好讀周易終日危坐或
問先生之學以何為夲恪曰以敬為夲所著有水雲集若干卷)
易州
元
敬鉉(字鼎臣易州人祖嗣徽父子淵兄鑑皆進士起家鉉亦第進士為中都路提學著春秋備
忘四十卷仁宗朝命刻其書嘗隱居泰寧山學者稱泰寧先生從孫儼字威卿嗜學善屬文大德中
累官平章政事)
冀州
漢
秦恭(信都人從平陵張山拊授尚書山拊師事夏侯建恭增師說至百萬言官至陽城内史)
南北朝魏
劉蘭(武邑人年三十餘始受春秋詩禮於中山王保安家貧無以自給且耕且讀三年之後立
㸑舍聚徒講書甚為精悉讀左氏五日一遍兼通五經又明隂陽博物多識為儒者所宗水平中仕
為國子助教)
隋
劉焯(字士元信都昌亭人以儒學知名舉秀才射策甲科與李邵同修國史仍直門下省後與
楊素牛弘蘇威等共論古今滯義論難鋒起皆不能屈尋免官歸以教授著述為務與劉炫齊名時
人稱二劉焉論者以為數百年來博學通儒無出其右者)
唐
孔穎逹(字仲逹衡水人八歲就學日記千言及長明春秋易書三禮善屬文通步歴貞觀初拜給
事中數進讜言遷國子祭酒與顔師古等受詔撰五經義訓凡百餘篇號曰義贊詔改為正義云)
蓋文逹(信都人博涉載籍尢明春秋三家刺史竇抗集耆儒劉焯孔穎達等講學文逹依經辨論
一坐嘆服貞觀初拜集賢學士宗人文懿亦以儒學稱時號二蓋)
元
馮復(字振文信都人少穎敏該貫經史世祖時舉茂才異等授廣平學正以母老病辭嘗條上
時政十事不報退居鄉里以奉親講學為事所居東陸學者稱東陸先生)
李簡(字蒙齋信都人憲宗九年官泰安州判著學易記九卷兼採百家參以已說為世所稱)
趙州
南北朝魏
李謐(字永和平棘人少好學公府再辟不就覽考工記大戴禮盛德篇以明堂之制不同遂著
明堂制度論愛樂山水高尚之情久而彌固卒年三十二博士孔璠等上書詔曰謐守志冲素儒隱
之操深可嘉美諡曰貞静處士並表其閭)
唐
啖助(字叔佐趙州人淹該經術天寳末為丹陽主簿秩滿屏居甘足蔬糗善為春秋考三家短
長縫綻補闕號集傳凡十年乃成)
李至遠(高邑人素元孫也治尚書左氏春秋撰周書起后稷至赧王為傳記令狐德棻許為良史
上元間制策高第高宗時歴天官侍郎弟從遠清密有學神龍初歴太府卿兄弟德望相埒)
明
魏柏祥(字元昌柏鄕人以恩貢入太學落落寡合獨與高邑趙南星善自京師歸營别墅曰柳莊
讀書其中以諸家傳註有未諧於經者著四書目錄又以朱子綱目有功春秋而其事或有未盡著
讀史綮言年五十七卒)
深州
南北朝魏
劉獻之(饒陽人少孤貧雅好詩傳曾受業於北海程元遂博觀衆籍人有從獻之學者輙告之曰
人之立身雖百行殊途準之四科要以德行為首若能入孝出弟忠信仁讓不待出戸天下自知倘
不能然雖下帷針股躡屩從師止可博聞多識於立身之道又何益乎由是四方學者莫不高其行
義而希造其門後舉孝廉至京稱疾而還)
孫惠蔚(字叔炳武遂人世以儒學相傳太和初舉孝廉為中書博士參定雅樂定七廟禮遷秘書
丞見典籍未周請令四門博士及在京儒生四十人參考字義詔許之延昌二年封棗強縣開國男
卒)
齊
孫靈暉(武強人少明敏日誦數千言尋討族祖惠蔚手錄章疏不求師友三禮三傳皆通宗旨始
就鮑李詳熊安生質問疑滯其所發明熊鮑無以異也舉秀才射策高第天統初拜國子博士授南
陽王綽經綽表為王師詔依所奏儒者榮之)
定州
南北朝魏
張吾貴(字吳子中山人舉太學博士從酈銓受禮牛天祐受易祐銓粗為開發而吾貴覽讀一遍
便即别搆戸牖聚徒千數講左氏義例多以新意參之學者奇焉)
齊
張雕(中山人博學通三傳高祖召為諸子講讀與張景仁同入華光殿讀春秋加國子祭酒待
詔文林舘)
唐
杜臺卿(字少山曲陽人弼之子少好學博覽羣書以禮記春秋教授鄉里開皇初被徵入朝嘗採
月令觸類而廣為之書名玉燭寳典十二卷拜著作郎致仕兄子公瞻好學有家風)
畿輔通志卷七十八
