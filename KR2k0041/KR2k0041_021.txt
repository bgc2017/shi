欽定四庫全書
畿輔通志卷二十一
川
順天府
玉河在正陽門内源出宛平縣玉泉山滙為西湖
分流而入德勝門西水關過
皇城五龍亭前為北海子入大内從金水橋流經玉河
橋出正陽門東水關東迤少北至東便門東水關
出注通惠河
玉河即西苑所受玉泉注入西湖逶迤從御溝而
東以注於大通河堤在東長安門翰林院東有坊
二署曰玉河東西堤(燕都遊覽志)
護城河即玉泉之分流也自德勝門外至大通橋
環繞都城注於通惠河
通惠河亦名大通河源出昌平州白浮村神山泉
西南會一畆馬眼諸泉又經宛平縣玉泉山東繞
甕山滙為七里濼東入都城西水門貫積水潭又
東從月橋入大内南出玉河橋水門合南北城河
經大通橋至通州分流一自舊城西水門流入城
内至東水門出一自新城西門外繞新舊城南折
而東北乃合流至張家灣城東門外入潞河
通惠河其源出於白浮甕山諸泉水世祖至元二
十八年都水監郭守敬建言䟽鑿上自昌平縣白
浮村引神山泉西折南轉過雙塔榆河一畆玉泉
諸水至西門入都城南滙為積水潭東南出文明
門東至通州高麗莊入白河總長一百六十四里
一百四步首事於至元二十九年之春告成於三
十年之秋賜名曰通惠(元史河渠志)
嘉靖六年十月廵倉御史吳仲言通州運河元郭
守敬創建已有明效今通流等八閘遺迹尚存原
設官夫具在因而成之為力甚易請以臣言下戶
部定議上命戸部侍郎王軏工部侍郎何詔及仲
董其事軏等言通流閘經二水門南浦上橋廣利
三閘皆衢市闤闠不便轉運從温泥河濱舊小河
廢堰西不一里至堰水小壩令通普濟閘則徑易
可省四閘兩關轉搬之難上命即以来春興工
七年十二月通惠河成糧運既至者一百九十萬
三千八百有竒(明世宗實錄)
泡子河在崇文門内
泡子河在崇文門内前有長溪後有廣淀兩岸多
高槐垂柳水色澄鮮林木明秀(燕山游覧志)
三里河在大興縣東南
城南三里河至張家灣運河口袤延六十餘里舊
無河源明正統間因修城壕作壩畜水慮雨多水
溢故於正陽橋東南低漥處開通壕口以泄其水
始有三里河名自壕口三里至八里莊始接渾河
舊有渠又迤南入張家灣口白河其水深處二三
尺淺處尺餘闊處僅丈餘窄處未及一尺(明憲宗實錄)
正陽門外東偏有古三里河一道東有南泉寺西
有玉泉菴至今基下俱有泉脉由三里河繞出慈
源寺八里莊五箕花園一帶直抵張家灣烟墩港
地勢窪下故道具存冬夏水脉不竭見今天壇北
蘆草園草場九條巷其地下者俱河身也(桂萼奏議)
阜通河在大興縣東一名壩河
壩河亦名阜通七壩(元史河渠志)
羅璧除都水監浚阜通河而廣之歲增漕六十餘
萬石(元史羅璧傳)
清泉河在大興縣東南亦曰渾河舊渠自宛平縣
東流入境又東入張家灣入白河
薊城南七里有清泉河上承桑乾河東流與潞河
合(魏氏土地記)
桑乾水出馬陘山謂之清泉河亦曰干泉(隋圖經)
按清泉河古渾河正流也元時渾河至東麻谷
分為二支故其流漸弱至明時益斷續不常正
統中嘗浚三里河以入之
高梁河在宛平縣西源出昌平州沙澗東南流經
高梁店又東南流入都城積水潭
薊東一十里有高梁之水(魏氏土地記)
高梁水出薊城北平地東注逕燕王陵北又東逕
薊城北又東南流入濕水俗諺云高梁無上源言
其微涓淺薄裁足通津也(水經注)
金水河在宛平縣西
金水河源出宛平縣玉泉山流至義和門南水門
入京城故得金水之名(元史河渠志)
按金水河即玉河上流也以大内故曰金水其
出御溝則曰玉河
金口河在宛平縣西盧溝河東岸
金時自燕京之西麻谷村分引盧溝一支東流穿
西山而出是為金口其水自金口以東燕京以北
溉田若干頃(元名臣事略)
至元三年鑿金口導盧溝水以運西山木石(元史世祖
本紀)
清河在宛平縣西北
土城關北十二里為清河其水出玉泉山分流而
北逕此又會於沙河入於白河(山水記)
凉水河在宛平縣由水頭莊泉發源東南流入海
子内經馬駒橋又東至張家灣曰南新河又東南
入白河
永定河在宛平縣西三十里即桑乾河古濕水也
俗曰渾河亦曰盧溝河康熙三十七年
賜名永定
濕水出雁門陰舘縣東北過代郡桑乾縣南又東
過涿鹿縣北又東南出山過廣陽薊縣北水經盧
溝河其源出於代地名曰小黃河以流濁故也自
奉聖州界流入宛平縣境至都城西四十里東麻
谷分為二派(元史河渠志)
桑乾河源出山西馬邑縣入保安州界經州西南
出西山至順天府西南曰盧溝河亦謂之渾河出
盧溝下東南流為看丹口分二派一東流通州南
高麗莊合白河一南流經永清縣及東安縣南至
武清縣入小直沽(方輿紀要)
桑乾河經沿河口流至宛平縣盧溝橋逹固安縣
境分一支入新城縣東轉流入霸州一支順流又
分岔復合流入霸州逹城東南名通濟河流入玉
帶河(陸隴其畿輔地圖記)
渾河水勢洶湧遷徙不常明正德初在州南門外
嘉靖中遷州城北後徙固安北十里舖其支流則
自半壁店李家口繞州東北境由採木營達信安
以入海
本朝順治中每決於固安之羅垈由州治西城北東入
清河後更決於新城之九花臺南至諸口而州城
之西南竟成巨河矣康熙戊辰仍徙從採木營入
玉帶河俗謂之霸渾河(霸州志)
渾河舊屬益津出口頭等處入會同河直射邑之
大堤所從前鹿疃藥王廟連年決口三十七年
皇上軫念民生周覽河道自涿州之老君堂起另開河道
遷流於東由固安永清引流直出柳岔口(屬霸州去口頭
約七十里)入淀達沽歸海築以巍堤
賜名永定(文安縣志)
按桑乾河發源馬邑東下抵宣化保安雲中雁
門之水胥會穿西山而達宛平其在西山以上
崗巒夾束勢不得肆宛平而下地平土䟽衝激
震盪遷徙弗常而固安霸州之間或合流或分
岔潰溢尤甚自我
聖祖仁皇帝肇錫佳名大修堤堰我
皇上修舉水利疏濬兼施由是水慶安瀾民安作乂顯謨
承烈萬世攸頼矣
鹽溝河在良鄉縣南源出宛平縣龍門口東南經
縣東南合廣陽河即大福禄水也舊亦曰閻溝
福禄出西山東南流逕廣陽故城南東入廣陽水
(水經注)
唐長興二年趙德鈞鎮盧龍城閻溝而戍之因移
良鄉縣治焉(薛居正五代史)
良鄉亦稱鹽川因境内有鹽溝故也(長安客話)
廣陽河在良鄉縣東源出房山縣三十里之公村
南流至縣城東會鹽溝為牤牛河又西南由中亭
河入會同河
廣陽水出小廣陽西山東流逕廣陽故城北又東
合福禄水亂流東南至陽鄉右注聖水(水經注)
琉璃河在良鄉縣南四十里源出房山縣龍泉峪
流經縣界又東南至霸州入巨馬河即聖水也
聖水出上谷東過良鄉縣南(水經注)
大房山下聖水泉即聖水之上源其委流為琉璃
河金史謂之劉李河逕良鄉縣界至霸州入巨馬
河(方輿紀要)
良鄉縣迤西四十里村名劉李其地窪下為積流
所瀦有河一道志稱琉璃即古聖水自房山龍峪
諸泉會合於此經霸州東注巨馬河(明雷禮琉璃河橋堤記)
巨馬河即淶水源出直隸廣昌縣淶山流入紫荆
關至房山鐵鏁崖分為二支一南由淶水入白溝
一東流涿州逕固安縣東南入渾河
巨馬河出代郡廣昌縣淶山(水經注)
巨馬河即淶水至房山縣分為二支一南流淶水
縣入白溝一東流涿州經固安縣東南入渾河(陸隴
其畿輔地圖記)
護澱河本名護澱水在固安縣南
護澱水上承護陂於臨鄉縣故城西東南逕臨鄉
南(水經注)
鳳河源出南苑流經東安縣東北又東入武清縣
南流入三角淀河道久淤雍正四年開濬
鳳河在縣東北四十里鳳窩村其水自縣西北草
橋來又南流過縣東之漂流淀又南入武清三角
其形如鳳故名(東安縣志)
香河在香河縣東俗名長溝水有香氣縣以此名
雙港河在香河縣東二十里上通蕭后運糧河下
經黑圈莊戴家閣紫陽院入寳坻界
牛濟河在香河縣東南七十里上流由杜里莊通
高駝子河下流入七里莊河
高駝子河在香河縣東南十五里上通蕭后運糧
河及葉家屯董家屯兩堤口下經杜里莊為牛濟
河
劉宋河在香河縣東南三十里上通頭屯浦河下
經彭家務入寳坻界
葉清店河在香河縣西南十里上通狼兒窩張家
莊運糧河口下通甄家店葉家屯董家屯三路堤
口開甄家店堤則由趙家河入本縣城内河開葉
家屯堤則由延寺莊黃家院井亭莊顔家窪入高
家駝河開董家屯堤則由延寺莊十百戸龐家營
彭家務入高駝子河
蒼頭河在香河縣西北二十里即蕭后運糧河也
上通牛欄山水窩頭莊水下通三路堤口一由李
家坑堤口入北吳邨一由明星堂堤口入甘十八
堤口一由東凌莊尹家河沙務莊張家灰店南吳
邨牛家屯入扳罾口運河
蒲冶河在香河縣東北十五里自渠口河南流貫
縣城中折而東出東門至縣東十八里名牛家港
經韋各莊套里莊三叉口至縣東三十里滙為七
里莊河又東逕寳坻縣界入於海
百家灣河在香河縣北五里
百家灣在香河縣北其水無源四時不竭(名勝志)
駱駝港河在香河縣北八里
駱駝港源自三河縣之兔兒山流經縣界入白河
(名勝志)
白河古沽水也亦曰潞河源出宣化府赤城縣流
經口外入密雲縣之石塘嶺關過密雲縣西又南
逕懷柔縣東又南逕順義縣東又南逕通州北又
屈逕其東南又逕香河縣西南折而東南入武清
縣界又東南逹天津府之三岔河由直沽入海
漁陽沽水出塞外東南至泉州入海行七百五十
里(漢書地理志)
沽水出山逕漁陽縣故城西而南逕安樂縣故城
東俗謂之西潞水也西南流逕狐奴山西又南逕
狐奴縣故城西又南左會鮑邱水世所謂東潞也
沽水又南逕潞縣為有潞名潞河也又東南逕泉
州縣故城東又東南合清河清湛漳洹&KR0740;易淶濡
虖池同歸於海(水經注)
白河在漷州東四里北出通州潞縣南入於通州
境又東南至香河縣界又流入於武清縣境達於
靜海縣界(元史河渠志)
白河源出宣府龍門所東滴水崖東流入密雲縣
北之石塘嶺過縣西入通州界其支流亦從石塘
嶺過懷柔縣西順義縣東入通州東境合焉東南
逕漷縣武清東而入直沽合衛河入海(方輿紀要)
白河自密雲縣與潮河合流至通州入直沽一名
白遂河(明一統志)
白河兩岸皆白沙不生青草故名(通州志)
白河自石塘嶺白馬關入故曰白河赴通州北關
濕餘河合即運糧河性悍多沙遷徙無常俗稱為
自在河(順義縣志)
通州香河武清三州縣運河其北自白河與富河
在通州北石壩處合流四十里許至張家灣而通
惠桑乾諸河入焉南流至天津出海所謂潞河也
亦稱白河自通石壩起至天津衛界止計程三百
四十二里(治河要覧)
富坨河在通州東三十二里周五里許經年不竭
多魚蝦之利
富河在通州西北即古濕餘水也一名温餘河亦
曰榆河源出昌平州由順義縣界至通州北關外
與白河合
濕餘水出上谷居庸關東又東流過軍都縣南又
東流過薊縣北又北屈東南至狐奴縣西入於直
沽河(水經注)
濕餘河源出軍都山至舊縣西而伏又南復出謂
之榆河其發處為月兒灣或名温餘河今上流已
涸下流為沙河入順義縣境至通州會白河(方輿紀要)
牛家務河一名綘河在通州東北源出牛欄山經
西趙村過綘橋至王家渡入潞河
漷河在通州南自蘆溝分流至廢漷縣西折為三
其一為漷河東入白河其一為新莊河流武清縣
界其一為黃滙河流入飛放泊
泃河在三河縣東北源出口外流入平谷縣又東
北逕縣界折而東至寳坻縣會潮河入海亦曰渠
河
泃水出右北平無終縣西山白楊谷西北流逕平
谷縣屈西南流又東南逕平谷故城東又南逕紻
城東又東逕臨河城北屈而㦄其城東側南出入
鮑邱水(水經注)
泃水一名廣漢川發源黃崖口西南流經盤山之
隂入平谷縣為泃河又南入三河縣又東南流入
寳坻縣界(方輿紀要)
洳河在三河縣北五十里源出密雲縣流逕平谷
縣又西南流入縣界合泃河
洳河水源出北山東南流逕平谷縣故城西而東
南流注於泃河(水經注)
洳河源出密雲縣石峩山流逕平谷縣東南又西
南流入三河縣東南入泃河(方輿紀要)
小河在三河縣北十五里源出靈山西流入泃河
王慶坨河在武清縣南八十五里即東安吕公河
上由霸州渾河經磨汊港東流入淘河泊又東入
武清縣分為二俱經王慶坨鎮而入三角淀
新引河在武清縣東北河西務東即白河支流也
康熙五十四年開浚
潮河在寳坻縣東其上流合泃河沽河之水而為
白龍港亦曰糧運河又東南過寧河縣入於海方
輿紀要寳坻縣潮河一名白龍港其上源一自棃
河一自泃河至縣界三叉口合流亦曰糧運河東
南入於海
又密雲縣潮河源出古興州自古北口流逕縣西
合於白河密雲縣志潮河發源自興州界古北口
流逕縣西南與白河交會按寳坻之潮河即密雲
之潮河古鮑丘水也水經注鮑丘水出禦彝北塞
中又南逕密雲戍西禦彝北塞今廢興州地密雲
戍即古北口關也水經注又云鮑邱水西南㦄狐
奴縣又西南注於沽河今順義縣漢狐奴地也方
輿紀要鮑丘河自密雲縣流逕通州東境未莊村
又逕三河界至寳坻縣合泃河蓋舊日潮河自密
雲逕順義縣而合於白河又分流由三河逕寳坻
而合於泃河統而計之總一鮑邱水也自明景泰
二年由北塘河口開引新渠(詳下)由是天津糧艘由
直沽逕寳坻之潮河而上泝於薊州即今所云薊
運河也至嘉靖三十四年遏潮河不使入順義竟
由密雲合白河水部&KR0640;攷自密雲城西楊家莊築
塞新口疏通舊道令白河與潮河合流至牛欄山
水勢甚大故通州漕運得達密雲城下是潮河之
在密雲者合白河而下達於通州即今所云北運
河也
新河在寳坻縣東南自直沽河口起至北塘河口
止徑四十里明天順三年鑿
明初海運一十三衞管駕遮洋船由直沽海口開
洋運至薊州歲有疎虞天順二年以大河衛百戸
閔恭言命都督僉事宗勝御史李敏工部主事李
尚發軍夫萬餘開河自新開沽起至薊州長四十
里舟行無虞定例三年疏濬一次(漕河圖志)
嘉靖元年正月命工部主事江珊督理新河工程
先是漕舟從天津出海復折入梁河而達薊州議
者謂直沽東北岸有二道一曰新開一曰水套北
接梁河徑四十里可以疏濬成河行之謂之新河
歲久湮塞乃復命珊督疏(明世宗實錄)
新河在縣東南一百四十里自直沽河口起至北
塘河口北相距約四十里亦名漕渠(舊志)
柳沽河在寳坻縣東北源自永平府玉田縣流經
縣界入潮河
柳沽河在寳坻縣東北三十里玉田縣之水滙流
入縣境曰柳沽河下流注於白龍港(方輿紀要)
八城門河在寳坻縣東南七十里潮水逆注受其
灌溉者有七十二沽居民利之
沙河在昌平州
沙河店南有水出昌平州西南五十里龍泉寺合
西山諸泉東流為南沙河店北有水出昌平州西
南四家莊逕雙塔村東流為北沙河二水至店東
南竇家莊而合又東南至通州界入白河(昌平山水記)
兩水河在昌平州西南亦曰蓮塘
州治西南三里八蜡廟前東西二水相環名為兩
水河亦曰蓮塘河旁植榆柳地多秔稻若水鄉焉
(昌平山水記)
湯峪河在昌平州西亦名湯峪川源出石縫山下
東南流入雙塔河
雙塔河在昌平州西南三十里
雙塔河源出昌平縣孟村一畆泉經雙塔店而東
至豐善村入榆河(元史河渠志)
水峪河在昌平州東北百里
水峪河距州三十五里入懷柔縣界一名黃花鎮
川河(州志)
黃花鎮川河源出塞外自二道關流入黃花鎮口
經州東北(方輿紀要)
大水峪河在順義縣北二十五里自懷柔縣流入
東南流至牛欄山東麓入白河
黃門子河在密雲縣東九十里源出黃花關口泉
西流入潮河
馮家渡河在密雲縣北九十里源出口外自馮家
峪口流入白河
白馬關河在密雲縣北一百里源出口外自白馬
關口東流入縣界南折入白河
湯河在密雲縣東北七十里源出司馬臺關口泉
南流西折貫古北營城中西出又南入潮河
乾搭河在密雲縣東北百四十里源出口外自黑
峪關流入西流經古北城内會清水河又西南入
潮河
七渡河在懷柔縣南
七渡河出北山黃頒谷亦謂之黃頒水東南流注
沽河(水經注)
七渡河在縣南二里即昌平州之珍珠泉也南流
入縣界至城東南入大水峪河(縣志)
雁溪河在懷柔縣東八里源出塞外自开連口入
界南流經大水峪河入白河
小泉河在懷柔縣東三里源出虹山由采家里入
白河
胡良河亦名湖梁河在涿州北十里源出房山縣
大安山流入州北又東南入於琉璃河
湖梁在郡北十里垂楊樹堤蒲葦夾岸曉月升時
漁郎欸乃樵夫牧子逍遥於廻塘曲渚之間不少
佳致(涿鹿記)
挾河亦曰挾活河在涿州北二十里自房山縣流
入又東入良鄉境合琉璃河
挾河水出良鄉縣西甘泉原東谷東經西鄉縣故
城北又東經良鄉城南又東北注聖水世謂之挾
活河(水經注)
挾河出房山縣東南中浣谷流入涿州界與胡良
河合入琉璃河(方輿紀要)
樂水河在房山縣南三里即古樂水也
樂水出縣西北大防山南東南流注聖水(水經注)
十度河在房山縣西南曲折旋繞由十度村至石
&KR2217;店歷經十度故名
龍泉河源出房山縣北大安山下流逕良鄉縣西
南與琉璃河合河濱有金時&KR1083;寧宫故址(方輿紀要)
會同河在霸州南其上流納保定府雄縣茅兒灣
諸水入保定縣北為玉帶河又東由十王堂入州
界為會同河又東北為善來營又東為苑家口又
東為蘇家橋自此而下滙為淀泊水發則漫無涯
涘水退則蘆葦盈望而其流大槩分為三道一東
北流入信安鎮為信安河一東南行通鹽運河流
淺易涸一東行為正流不及三十里為王家莊在
河南岸又東北可十二里與信安鎮之支流會又
東可十餘里得新開河口即子牙分派也又東可
二十餘里為褚河港又分二支一東流為長子河
一東北曲折可八里為東河港又東可十餘里為
王慶坨與長子河合而子牙河之自王家口分派
者亦來會焉自王慶坨又東迤南行二十里為三
角淀
玉帶河其源有二一西北自新城來有盧溝拒馬
挾河琉璃胡良桑乾烏流白澗白溝曰北九河一
西南自任邱縣來有黑洋一畝方順唐河沙河滋
河曰南六河俱滙於雄縣之茅兒灣流入縣界為
玉帶河(舊志)
會同河上接玉帶下至蘇橋衆流至此合而為一
所謂苑口秋濤也(霸州志)
霸當京邑之陽川原漫衍羣水赴焉口外諸山之
水自京西蘆溝橋而下經固安永清滙於三角淀
此霸州以北之水也宣府紫荆白溝諸水自新城
而下會於茅兒灣經保定玉帶河達於苑家口至
於信安直沽入於海易安苑肅唐蠡九河之水自
雄縣而南下東過茅兒灣入於苑家口山西五臺
之水自河間而下經任邱滙於五官淀亦入苑家
口此霸州以南之水也南北二川水至則瀰漫浩
淼文安大城積為巨浸治之之法不以壅而以導
不先於決口而始於下流觀直沽之上有大淀有
小淀有三角淀廣延六七十里深止四五尺若因
而增益之又為之堤以停蓄衆水而委輸於海水
固有所受也然後浚治舊川為長堤以束之高廣
倍於前使水有所行又多開支河聫絡相属使水
有所分見田窪淀不下數十處又各深而堤之使
水有所積則雖淫潦可無患矣(明霸州道王鳳靈治北河議)
中亭河在霸州東南舊自雄縣之吳家臺流逕保
定縣北入玉帶河水發則通舟水退則涸雍正四
年疏浚深廣自保定縣北引流至州東臺山村而
入會同河復開支河以廣灌溉
通濟河在霸州東由苑家口逆流達栲栳圈經關
玉堂山川壇轉折而北入護城河每秋霖河泛舟
楫直抵城下民以為便
子牙河在大城縣東滹沱漳滏諸流之委也滹沱
源出山西至冀州合漳(詳正定府)滏陽源出磁州至寧
晉縣入漳漳有二源曰清漳曰濁漳(詳廣平府)自河南
彰德府合流而下至廣平縣分而為二一東一東
北東流之支於山東舘陶入衛東北之支至山東
邱縣分為二一北一東北其北者歷寧晉而合滏
陽至冀州而合滹沱抵獻縣又分為二一西南行
至青縣合山東邱縣東北分流之支同歸於衞一
西北行由河間縣之龍華橋入大城縣界為沿河
又東北流至縣東南二十五里四呈口合黑龍港
河亦名交河從而北折逕子牙村故名子牙河又
北二十里逕王家口又分為二一西北流八十里
出新挑河一北流迤東六十里出慶坨二流總滙
於三角淀自王家口而上西自大城東接静海兩
岸俱有大堤康熙三十九年
聖祖親閱河工發帑命官修築
子牙之源來自西南條派未易數悉大要惟滹沱
與滏為衆流最而遠且險者莫過漳河按清漳發
源樂平之少山濁漳發源長子之鳩山分流至彰
德之林縣而始合跡其入直隸也成安曲周肥鄉
廣平諸縣首受之南或衝衞北奪諸河比年以來
分為四支一經魏縣元城至山東舘陶歸衛入運
一經廣平至山東邱縣又分為二一折而東經威
縣南宫棗強武邑故城景州阜城交河至青縣
杜林村與獻縣完固口之支流合一折而西經廣宗
平鄉鉅鹿以抵寧晉與滏河會夫滏水雖清性湍
而熱南自磁州經直隸之廣平郡漸達寧晉輔漳
而流至冀州又合滹沱考滹沱剽悍亦稱渾水西
由繁峙入直隸之平山達於正定奔騰涌伏漸抵
冀州偕漳滏諸流共由衡水㦄武邑武強入獻縣
完固口復為兩支一由西南入單家橋合杜林村
之流至鮑家嘴歸運一由西北入臧家橋經河間
大城為子牙河出王家口歸淀統而遡之歸運者
三歸淀者一條分脈散厥勢漸平議者欲合四支
為一遏其入淀悉會注漕創鑿新道以歸於海
皇上洞燭其弊謂水勢合則猛分則弱今諸河分流若併
歸運則漕道有妨併歸子牙則屯田受害於是悉
屏羣議
特授方略
命大小臣遵行相度凡三支之歸運者先於上游除廣平
諸邑之賦乘時捍禦隨於下流或濬或疏順其性
以達之使不為轉輸礙而一支之歸淀者臧橋以
下地狹而逼勢直而迅向使隄防無術春漲秋霪
非溢則潰沿河八州縣其不被昏墊者幾何爰設
河員不惜金錢數十萬於獻縣河間東西兩岸高
築長堤西接大城東接青縣靜海雙堤屹然各二
百餘里又於東堤廣福樓開新河以分其勢而子
牙一帶驚濤駭浪東行於兩堤内者直至王家口
安流無恙迺以三分(原闕)瀉支河逶迤趨淀以七分
兩出文安(原闕)保定河間三郡各堤岸所滙
之水(原闕)注於文安者合子牙之東流同
趨(原闕)歸海由是而四支恬然各由其道
南不至合衛河以妨運北不至挾滏水滹沱以侵
田
聖慮淵深誠非百執事所能窺萬一者矣(許汝霖北河聖功頌序)
黃汊河在大城縣東北八十里
黃汊河上源即易水也自安次縣分流入縣境又
東北入武清三角淀(方輿紀要)
龍池河在薊州南半里一名漁水源出州北之鵝
臺下瀦為鵝湖南流經州城西又東南入沽河
沽河在薊州南五里遵化州即淋河之下流也西
南流與泃河合而為白龍港
薊州沽河自陽河以西泃河以東諸水皆會焉志
云沽河在通州者為西潞水在薊州者為東潞水
(方輿紀要)
沽河東接遵化玉田交界處至州南紀家窩而南
行至下倉店轉而西南行至嘴頭莊與泃河合流
轉而東南行由白龍港至曹家口頭莊(薊州志)
陽河亦名五里河在薊州西五里源出州北蘆兒
嶺口南入沽水水性暖遇寒不冰故名
砂河在薊州西二十五里源出盤山經沙嶺之麓
東南入五里河
馬莊河在平谷縣東三里源出縣東北海子莊南
流入縣之泃河
獨樂河在平谷縣東北二十里或伏或見斷續不
常西流入泃河
周村河在平谷縣西十里源出口外南流入泃河
逆流河在平谷縣南八里源出泉水山西流九十
九曲入泃河一名小碾河
灤河在遵化州東七十里自口外流入又東入遷
安縣界(詳永平府)
淋河卽棃河源出遵化州北山谷中與諸水合名
合河又名張子河入薊州界為沽河
淋河源出遵化州合湯河清水河流至淋河莊入
境東南流至夏官屯合沽河此河本名棃河因淋
棃二字音相似今遂誤為淋河(薊州志)
棃河經州西南與諸水合名合河一名張子河入
薊州界為沽河(遵化州志)
十河在遵化州東北十里源出口外合衆流而南
經州東又西南入棃河
清水河在遵化州西六里源出導溝峪經州西南
入水門口又西入張子河
水門口河在遵化州西南二十里兩山之門九河
之滙懸崖而下又冷嘴頭河在州西北二十五里
入張子河
魏家河在遵化州西北五十里源出鮎魚關流入
湯河
興龍口河在遵化州西北六十三里天臺水所滙
流也南流亦入張子河
鹿角河在遵化州西南七十里其地窪下向苦水
患明縣令辛志登開渠洩之遂成膏膄
車箱渠在宛平縣西北魏嘉平二年劉靖開見水
經注
寳帶渠在懷柔縣城外縣人鍾其濚鑿引白河水
繞城如帶故名
西湖在宛平縣西玉泉山下
西湖東西二里南北三里蓋燕之舊池也(水經注)
西湖去玉泉山僅里許即玉泉龍泉所瀦俗名大
泊湖沙禽水鳥出没於天光雲影中可稱絶勝(長安
客話)
太湖在宛平縣西
太湖在府治西四十里南流入洗馬溝(名勝志)
裂帛湖在宛平縣西玉泉山望湖亭之下裂帛泉
從石根溢為湖方廣數丈泉湧湖底狀如裂帛其
水澄鮮漾沙金色
湧泉湖在遵化州南湖不甚廣而泉水澄渟不竭
樓子湖在遵化州南十三里縱廣七里産蓮芡
丹稜沜水在宛平縣西
聖祖御製文集
暢春苑之萬泉莊平地湧泉滙於丹稜沜循沜而
西至西勾注為小溪又南為陂者五六至東雉村
(今名慈家務)水入地中伏行至六里河重源濬發合聖
水龍泉東注巨馬
清淀水在固安縣東南發源西淀東流注聖水曰
劉公口
易水在文安縣西
易水在文安縣西自保定縣流入(方輿紀要)
芹城水在昌平州東北四十里
芹城水出北山經芹城東又南注濕餘水(水經注)
幢幢水在昌平州西北虎峪山下飛瀑如布流二
三里至鵓鴿巖隠流不見或云舊治西北城下虎
眼泉是其復出處流入榆河
涿水在涿州西
涿水源從大同得勝堡入至老班溝一之淶水一
之涿州(名勝志)
范水在涿州西南自淶水縣流入合於巨馬河
桃水在涿州西北
桃水受淶水於徐城自逎縣東逕涿縣故城下與
涿水合(水經注)
甘泉水在房山縣西北
甘泉水出縣西山東南流逕西鄉城西而南注鳴
澤(水經注)
按縣志大房山南孤山口東八里有東西南北
四甘池村西村之水從石璧出凡七竇羅注為
池池中生魚止一目而味美疑即古甘泉水也
防水在房山縣東南源出大防山流逕羊頭阜俗
謂之羊頭溪
霸水在霸州南三里上流自白溝河分流逕州界
合拒馬河今淤
滱水在文安縣北舊自雄縣流入
靈邱滱水東至文安入大河(漢書地理志)
清池水在薊州東十五里周一頃餘四山圍繞水
色㶑灔可愛
白澗水在薊州西四十里發源盤山西峪流入沙
流河
瀑水在薊州西二十五里源出石山之麓有泉自
石罅噴出流經墖山之陰極清冷初夏或有冰浮
出
灅水在遵化州西北
灅水出俊靡縣世謂之車畚水又東南流與温泉
水合(水經注)
夏澤在三河縣西
鮑邱水又東南入夏澤(水經注)
今三河縣西有夏店疑因古夏澤為名(日知錄)
鳴澤在涿州西
鳴澤在范陽縣西十五里(括地志)
黑城川在密雲縣北四十里平頂山後流入潮河
三藏川一名三城水在密雲縣東北其水三川派
合曰西藏川東藏川中藏川其合處曰三藏口下
流亦入於潮河
麒麟窪在保定縣北
保定縣北有麒麟窪昔嘗産麟於此又縣西有孝
順窪相傳唐太宗征遼萬馬所飲而成(方輿紀要)
琅川淀在東安縣南七十里白溝諸水下流也東
入磨乂港
金盞兒淀在通州北二十五里廣袤三頃水上有
花如金盞因名
不老淀在三河縣西四里
三角淀在武清縣南八十里卽古雍奴水也
西至泉州雍奴東極於海謂之雍奴藪(水經注)
縣南有三角淀周圍二百餘里即雍奴水也自范
甕口王慶坨河及劉道口魚兒里諸水會於大沽
港入於海(名勝志)
東西五六里南北十餘里又東為四汊港四汊可
四五里又東為西沽三十里合運河達天津亦名
葦甸(縣志)
東遊香淀在寳坻縣南八十里又縣南二百五十
里有草頭沽淀及神堂兒淀又東南四十里有尋
思淀三十里有小淀九十里有月河淀一百三十
里有塌河淀又縣東五里有破淀東北五里有趙
淀東北二里有地扒拉淀又縣西十五里有&KR1064;淀
十八里有蘇子淀三十里有商王淀
水紋淀在霸州東
沿邊塘濼東起信安軍永濟渠西至霸州莫金口
合水紋淀得勝淀下光淀小蘭淀李子淀大蘭淀
為一水衡廣七十里縦十五里皆巨泊也(宋史河渠志)
高橋淀在霸州東南七十四里一名大浪淀周圍
百里其西為栲栳圈衆流所聚也東南流為柳汊
河入文爾淀文爾淀在州東七十三里舊名堂二
淀東分二流形如八字亦名八字河下流俱入吕
公河又州東有廻淀東西二十七里南北八里
火燒淀在文安縣東二十五里廣四十餘畝縣東
北有石溝河柳河急河三水聚流於此東入衞河
達於直沽又東北四十八里有石城淀又東北有
慈老淀黑母淀落坡淀四角淀狐貍淀
三家淀在大城縣東北五十里為文安靜海三縣
之交文大之水由此北下明萬歷中靜海民築堤
障水文大兩縣俱被水害縣令梁綱請於撫按開
之又縣北十里有李字淀四十里有麻窪淀
荷花淀在保定縣西北中多種蓮夏月盛開香聞
十里又糧料淀亦在縣西北
棗林淀在薊州西
百泉溪在府西南十里麗澤關平地有泉十餘穴
滙而成溪東南流為柳林河下流注於盧溝河
道人溪在密雲縣東北石盤谷發源龍門流注縣
西入潮河
積水潭即西海子也在都城西北隅
積水潭在都城西北隅東西亘二里餘南北半之
西山諸泉從高梁橋流入北水關滙此或因内多
植蓮名蓮花池或因水陽有淨業寺名淨業湖從
德勝橋東下稍折而南直環北安門宫墻左右流
入禁城為太液池俗呼海子套(燕都遊覽志)
黑龍潭有三一在南城黑窰厰一在府西畫眉山
一在房山縣西北皆禱雨之地也
龍潭在宛平縣西盧師山廣僅丈餘有巨石覆之
禱雨輒應
玉淵潭在宛平縣西十里元人丁氏故池堤柳環
抱沙禽水鳥多翔集其間為遊賞佳麗之所
七里龍潭在通州東二十里廣袤一頃旱禱多應
玉斗渾在昌平州百望山
玉斗潭距百望山十二里茂草罨之深不可測(薊邱
集)
洗馬潭在涿州西五里俗傳張桓侯洗馬處
青龍潭在房山縣西南二十五里
文安潭在文安縣北十五里
渤海在寳坻縣東南二百里西南接天津東接豐
潤界
七里海在寳坻縣東南(詳河渠)
海子在遵化州西南四十里縱深十數里為湯棃
二河下流
飛放泊即南海子在都城南二十里
南海子在京城南二十里舊為下馬飛放泊(明一統志)
南海子方一百六十里闢四門繚以崇垣設海戸
千人守視永樂以來歲時蒐獵於此(大政記)
七里泊在宛平縣西北三十五里
七里泊在碾莊自昌平州流經此合高梁河(方輿勝覽)
燕家泊亦曰丁家潭在宛平縣西北二十五里廣
袤五十餘畝東南流入玉淵潭
桃河泊在東安縣南五十里渾河水所滙也流入
三角淀
蓮花泊在東安縣南三十里流經葛漁城入武清
縣界
南新莊泊在通州舊漷縣南二十五里又縣西南
二十五里有栲栳垈飛放泊北八里有馬家莊飛
放泊
督亢陂在涿州東南陂地廣衍跨連新城固安二
境
魚藻池在大興縣東南俗呼金魚池
魚藻池居人界池為塘植柳覆之歲種金魚為業
每端午日走馬於此(帝京景物略)
九龍池在昌平州西北
九龍池在紅門西翠屏山下泉出九穴穴鑿石為
龍吻瀦水為池(燕都遊覽)
仙人池在昌平州西駐蹕山又蓮池在州東南龍
泉山甘露亭魚池在龍泉山觀音洞
月池在涿州西十五里盈三百畝泓渟湛澈其形
如月又紫池在州西南十五里
乾池在涿州西十五里其地窪下為衆流所歸然
未嘗盈滿為患一名百尺乾
洗馬溝在宛平縣西南四十五里
太湖南流入洗馬溝相傳光武北廵洗馬於此故
名(名勝志)
紅澗溝在昌平州龍虎臺西十二里
白祀溝在永清縣西北又縣西有枯溝水自東安
縣流入
八文溝在東安縣東北源出縣東平地泉南入拒
馬河
北涉溝在涿州西北又南涉溝亦在州西北又西
南三十里有岐溝
北涉溝自淶水縣流入即洹水也南涉溝即督亢
水(方輿紀要)
北涉溝南涉溝俱自良鄉縣流至涿州入桃
水(名勝志)
漲水溝在薊州北唐神龍中姜師度開
青溝在薊州盤山中
青溝居盤之中羣峯圍繞水滙於一逆流而西自
天城寺水口出山(四正山居志)
龍灣在香河縣有二大龍灣在縣南四十里又南
為小龍灣夏秋時合流入寳坻縣七里海
月兒灣在昌平州西南四十里又鹿角灣在州西
玉井灣在七空橋東南崖
珠浦港在通州東北二十五里中産蓮藕蘋茭大
為民利
清沽港在武清縣南八十里西接安沽港東合丁
字沽由直沽入於海
董公菴泉在府西南五十里泉水湧出入良鄉縣
界
龍泉在良鄉縣西北十八里味甘美東流合鹽溝
河
南務里河在涿州南下流為柳河
白浮泉在昌平州東南又抱榆泉在州東四十里
德勝泉在鎮邊城永清泉在關東南隅飲馬泉在
銀山南蕙泉在渤海所
龍王泉在昌平州五里龍泉山龍王祠下自東麓
滴出石竇瀠洄清冽可愛下流入温餘河又州東
北二十里有珍珠泉七十里有蒙泉又州北五十
里有團泉西北三十八里有廣澗泉西北二里有
濯纓泉又州西南七十里有安泉又永液泉在州
西北翠屏山下
新湯泉在昌平州東南三十二里有海子水燠如
沸康熙五年鑿大池二砌以雕欄復疏細渠旁流
四注皆甃以白石瑩潔如玉又州界有二温泉一
在州東南湯山下一在州西南三十二里湯峪山
下又州西有暖泉流出成河有灌溉之利
百泉在昌平州西南四里許平地湧出不可勝數
大者有三一曰原泉清深徹底一曰黃泉流沙渾
漫一曰響泉其聲如閘然寬廣亦不過丈許
一畝泉在昌平州西十五里約逕一畝故名又虎
眼泉在州西八里舊城下又馬眼泉在州西南二
十里又冷水泉亦在州西南
曲水泉在順義縣東北二十五里泉水湧出南流
入白河
渤海泉在密雲縣東三十里泉涌如珠
白玉石塘泉在房山縣西南五十里塘下突起一
泉清潔如玉有灌溉之利
一斗泉在房山縣上方山東北山㘭間相傳華嚴
祖師開山時有龍占此師叱之避盡挈其山泉以
去師飛錫擊其尾留泉斗餘故名
杖引泉在房山縣西南
杖引泉在縣西南六十里泉水涌出滙而成溪流
經涿州入胡良河(方輿紀要)
白馬泉在薊州西北三里又黑馬泉在州東北三
里
凉泉在薊州西
去陽河一里許有泉出地中方廣丈餘盛暑彌凉
名凉泉(方輿紀要)
湧珠泉在遵化州東南鐵厰北二里一名聖水泉
平麓積石泉自石罅中出湧流如珠可引以灌田
為居民利
劍泉一名茂公泉在遵化州西北十八里
湯泉在遵化州西化四十里福泉寺山下寬平約
半畝泉水沸出温可浴旁引為浴池
本朝康熙年間
聖祖每臨幸焉
滿井在安定門東五里
滿井徑五尺餘清泉突出冬夏不竭好事者鑿石
欄以束之水常浮起散漫四溢井旁蒼藤豐草掩
映小亭都人詫為竒勝(長安客話)
義井在宛平縣西十里或曰蜜井
三潮井在通州舊漷縣北門外朝清午綠晚紅故
曰三潮
潄玉井在昌平州西北
龍泉井在平谷縣東十里明成祖駐蹕時鑿
聖井在順義縣
順義縣有井一日三溢海潮則大溢相傳源與海
通民疏其水為渠灌田百餘畝號曰聖井(燕山叢錄)
永平府
灤河源出宣化府炭山東北流逕古北口邊外又
東南流至順天府遵化州由團亭塞入遷安縣境
又東南逕盧龍縣南又東南逕灤州東又南逕樂
亭縣西又南入於海即古濡水也
漁陽郡白檀濡水出北遼西郡肥如濡水南入海
陽(漢書地理志)
按白檀之濡即肥如之濡顔師古漢書注以肥
如之濡音乃官反白檀之濡音呼鵙反世遂疑
其為二及考水經濡水篇酈注引白檀之濡甚
明非有二也
濡水二源雙引夾山西北流出山合成一川東南
入安州界逕漁陽白檀縣故城又東南逕盧龍塞
又東南逕盧龍故城東又東南流逕令支故城東
自孤竹城東南逕主鄉北又逕牧城南分二水北
水枝出世謂之小濡水東逕樂安亭北東南入海
濡水東南流逕樂安亭南東與新河故瀆合又東
南至絫縣碣石山南入海(水經注)
灤河源出金蓮川中由松亭關北逕遷安東平州
西瀕灤州入海也(元史河渠志)
灤河源出宣府西百二十里之炭山東北流逕雲
州堡北六十里馬營堡南二十餘里又北流經故
桓州南入舊開平衞境東南流古北口邊外小興
州東又東南與九流河及諸小水合勢始大由遵
化東北團亭塞入内地經永平府遷安縣至府西
又經灤州東至樂亭縣南入於海自源徂流横亘
於北境蓋千有餘里(方輿紀要)
按灤河導源宣化下逹樂亭千里而遥羣川胥
會明李實北使錄灤水闊不盈丈而中甚深其
色青綠土人呼曰商都宋琬永平府志灤水於
開平界東流七百里為九流河此其西北道也
逶迤而東有柳河自西來入之柳河即遼史所
云自松亭趨柳河者在遵化州北口外灤河又
東寬河自都山以西來入之寬河水產金沙一
名豹河流百里入灤都山在遷安縣北百里元
史亦謂之烏都山也灤河又東南過潘家口鐵
門關水注之鐵門關水源出口外自鐵門關入
口又西出喜峯口而入於灤灤河又東入團亭
寨口内地矣又東南逕桃源莊與潵河合(潵河詳後)
灤河又東至中峯山與恒河合(恒河詳後)灤河又東
過唐山與長河合(長河詳後)灤河又東至官寨與清
河合(清河詳後)灤河又東過黃臺山之箕石去遷安
縣三里納要孤水水源出遷安北小寨南逕要
孤山麓南至盧溝堡注灤俗亦謂之三里河灤
河至此其勢愈大每夏秋水盛波濤淜湃渺若
江湖又南入盧龍縣界又南出其縣西過清節
廟祀伯夷叔齊者也又南至虎頭口與漆河合
俗傳為漢李廣射虎處又南至偏涼汀入灤州
界與横河合(横河漆河俱詳後)偏涼汀南去州五里其
地山環水繞林木森爽無風自涼故名灤河又
南逕巖山石橋與别故河合(别故河詳後)灤河又南
五十里至岳婆沙港入樂亭縣界東岐為二左
曰胡盧河由縣東界南流入海今淤右曰定流
河由縣西北至劉家墩入海海水青黑而灤河
清碧入海五十里不溷是為綠洋溝土人亦名
強河宋琬云樂亭地勢原衍二河夾送俯臨綠
洋平疇沃野隣邑稱羡焉
漆河在盧龍縣西門外源出口外土人亦呼為烏
填河入桃林關鹿尾山諸水會之又南經燕河營
合青龍河又南經縣西又南至虎頭石與灤河合
漆水源從境外十八盤北旱落兀素百五十里阿
老各泉至蔡家谷合下二百三十里為三岔口又
二十里土人呼烏填河入桃林關鹿尾山諸流會
之南行至峯山西至於燕河(永平府志)
青龍河入盧溝境與漆河合下虎頭會灤(遷安縣志)
按漆河即古元水也水經注元水出肥如東北
元溪西南流右合盧水肥如故城在盧龍北地
界桃林關元溪即府志所云鹿尾山諸水也盧
水即青龍白洋二河桑欽所云盧水二渠大沮
小沮合而入元者也漢書地理志肥如盧水南
入元水元水東入濡今青龍白洋入漆漆又入
灤則漆之為元無疑
温河在盧龍縣北十二里源出部落嶺西南流入
漆即古温水也俗曰肥如水
温水出肥如城北西流注於元(水經注)
城北十二里温泉曰肥如水初由上水關入城中
行繞出下水關注漆數經水患乃塞上關堤水由
城外西行南流入漆(永平府志)
白溝河在盧龍縣東南十五里源出陽山繞城東
北西流入青龍河即古陽樂水也
陽樂水出東北陽樂縣西南入於沮水謂之陽口
(水經注)
古陽樂縣東北陽山出泉曰白溝過大石如槽俗
謂之驢槽其西南為陽口(永平府志)
淘金河在盧龍縣西南源出筆架山東北諸山谷
中西流入灤河其水產金地名沙金厰
青龍河亦曰凉河在遷安縣東北七十里源出都
山東由冷口關流入逕建昌營南與白洋河會又
南逕盧龍西南入於漆即古盧水之小沮也
小沮水發冷溪世謂之冷地又南得温泉水口注
之又南流與大沮水合而為盧水也(水經注)
謂凉河者乃青龍源從都山東南龍王廟豹崖之
三岔又二十里合寺兒崖三温泉十里入冷口關
冬煖夏凉謂之冷池至建昌營南六里為峯山青
龍過而下至孤竹故城之陰中流有石為砥柱焉
(永平府志)
白洋河在遷安縣東北四十里即大沮水也源自
白羊口流逕石門堡至建昌營南合青龍河
盧水出肥如縣東北沮溪謂之大沮又西南小沮
水注之合為盧水入於元(水經注)
白洋河從境外入關下泉湧不竭南繞石門白道
諸流至建昌營南而通青龍(永平府志)
按青龍入口而為冷池正酈道元所云小沮水
發冷溪者也白洋入口而繞石門白道諸流即
酈道元所云水出沮溪謂之大沮者也青龍以
出冷池故兼凉河之稱漆水以合青龍故又兼
攝青龍之號近志竟以青龍為漆水而以白洋
為小沮於是求所謂大沮而不得遂以盧龍東
南之白溝當之誤甚
潵河在遷安縣西北一百六十里源出口外由龍
井關流入至縣西漢兒莊南東注灤河
潵河之源正一旁二一曰黑水自龍井關口外七
十里喬家嶺河多石溢涸有常發於半嶺由三臺
關南入一曰横木南自洪山舊關嶺西從三道嶺
雨溢則深二丈廣倍之晴則廣不過丈深尺合關
北出口外孤石西入潵其正源自黃崖陰過大安
山後黃門子二百餘里會横水而入龍井關合黑
水過漢兒莊繞釣臺北至桃源莊入灤(永平府志)
恒河亦曰横河在遷安縣西北一百里源出景山
之北經三屯城北而東合山谷諸水過中峯山而
西入灤
恒河源出三屯城西景山王四家峪流達城北而
東三里會山麓諸流廣二丈深數尺至遷安中峯
西與灤合(永平府志)
長河在遷安縣西北九十里源出口外流入董家
口關東逕青山營又逕太平寨西過稔子口合於
灤
灤過唐山合長河河自口外聶門龍鬚三岔入董
家口而東下及青山關營合駐操營南太平寨西
二十里而下稔子口(永平府志)
清河在遷安縣西北七十里有二源一出大嶺寨
西二里之温泉一出口外之水湖洞至城子嶺合
流而入口逕太平寨合蛤螺河蛤螺河即口外之
乾河川亦由城子嶺而東與清河合流過長峰嶺
至官寨下入灤
三里河在遷安縣東三里即要孤水也(詳灤河)
煖泉河在遷安縣東北五十里源出劉家口西有
泉三湧出如瀑布并流為河至徐流南入青龍河
為水田即古温泉水也
温泉水出東北温溪自溪西南流入小沮水(水經注)
劉家關西之煖河過徐流營北温泉長流可稻(永平
府志)
按此温泉在遷安之北非盧龍縣北之温水也
近志多混而為一訛甚
沙河在遷安縣西北四十里源出縣西北横山之
赤崖東流至松各莊合石河又東南經沙河驛過
灤州西又東逕豊潤縣界又東南入於海
横山在遷安縣西北五十里其下寺曰赤崕泉突
出而南為沙河經好樹村東流至松各莊合石河
過七家嶺至院頭與王家河合至新莊束草子屯
下合衆流經沙河驛至灤州西四十里海子崖莊
長灣入之大小水泊經孫溝永登屯入之經柳林
莊自宜安社迤邐而南至北柳河社經豐潤越支
社界轉東南達於海(永平府志)
石河有二一在遷安縣西三十里源出縣西北横
山之血石嶺東流入沙河
横山前為血石嶺石色如之有泉清冽可掬冬草
青花白雖嚴栗不稿為石河之源河多石故名(永平
府志)
石河自血石嶺發源至劉全莊與沙河合(遷安縣志)
一在撫寧縣東源出口外流逕石門寨東又南至
山海關合南北二關河至南海口入海
石河源出口外龍潭城子谷過大小毛山及柳河
諸堡而西為石門下山南關下由八里而西入關
城右三里許紅花店自南關入者會之其石叢積
褰裳可涉秋潦漲急險不可厲(永平府志)
渝河在撫寧縣東二十里源出口外逕縣東北偏
頂山之平臺又南逕桃兒峪又東逕連峰山西合
駙馬寨前水亦曰獅子河又曰蒲泥河又南入於
海
臨渝有渝水首受白狼東入塞外又有侯水北入
渝白狼水北逕黃龍城東又東北出東流為二
水右水疑即是渝水渝水南流東屈與一水會世
名之曰㯼倫水疑即地理志所云侯水又東南逕
女羅城東又南逕營邱城又東南入海(水經注)
渝河源出塞外古瑞州境東南流至連峰山西一
名獅子河出菱芡蒲魚為民利亦名泥蒲河又入
於海(方輿紀要)
陽河亦名洋河在遷安縣西里許源出界嶺口外
裂坨山流逕縣東南紫荆山下入於海後西徙二
里
本朝康熙七年復歸故道所徙之道遂湮
湯河在撫寧縣東北六十里源出湯泉寺山經海
陽店南流逕秦皇島入海又張果老河亦在縣東
陽泉寺之别派也下流合陽河入海
松流河在撫寧縣西北十二里源出奴望東山中
流逕背陰舖至石河莊東入洋河
潮河在昌黎縣南二十五里縣境羣川之下流也
滙上源諸水以達於七里海亦名馬家河漢書遼
西郡絫下官水南入海又有揭石水賓水皆南入
官官水疑即潮河揭石疑即急流賓水疑即飲馬
也
飲馬河在昌黎縣南五里源出盧龍縣界谿谷中
流經縣西安山下又東流為沙河至縣西十八里
合深紅河又東南流至縣南八里有紅橋跨其上
金人所置也又南合潮河
深紅河在昌黎縣西十八里源出淨影池長峪石
諸川南流合飲馬河
兩河在昌黎縣西南八里各川至此合而為二因
名其在西者曰泉河源出青溝營而至興寧屯亦
曰土橋河其在南者曰繞灣河源出茶芽山而繞
安山之東麓亦曰安山河又梭頭河在縣西北三
十里源出道者鳳皇諸川以上三河皆合深紅而
達於飲馬
急流河在昌黎縣西門外源出龍潭水巖至縣西
南里合飲馬河入海
套裡河在昌黎縣西南五十里源出龍山過静安
堡入樂亭
青河一在灤州南二十里源出州西五子山東五
里有大泉騰沸流逕州南八里曰八里河又經料
馬臺邱官營伏入地中俗名地橋又東南二里經
閻家莊復現為龍溪亂泉突湧分為二派一出南
閘頭東南行一百三十里經樂亭西南馬頭營達
綠洋溝入海是為西清河一經龍堂寺其水清可
鑑亦名清水河又西南經破橋又西合泝河折而
西南至沙溝又六里至澤頭合古懂河又西南經
高家莊合大田泊又南至公安橋又西南四十五
里至蠶河口入海水經注清水出海陽縣東南流
逕海陽城東又南十里許西入九過注海蓋即今
龍堂南出之派也秦漢以來此為漕運故道閘迹
尚存龍溪南北原隰平衍泉温而土肥今冉各莊
諸處營田千畝綠疇黃茂稱沃壤矣
泝河在灤州西即古素水也
素水出令支縣之藍山南合新河又東南入海(水經
注)
大泝河在州西十八里源發盧龍縣馬家莊經栗
園折而南經三岔院折而西轉佛住山南經楊家
院合董家灣又東南經芹菜山波落橋又南合蓬
臺港又東南經于家泊入青河又有小泝河在州
西十二里發源烽火山東流經拐頭過雙山入大
泝(灤州志)
古懂河在灤州南四十里源出倴城南流經石橋
入青河
䧟河在灤州南五十里源出州西南五十里於家
泊會破風港於倴城西其北十里為龍堂河源自
李家莊流為七里港又北十里為吳家河源自青
河又有䋲家河源自榆子林社遊觀莊羣流胥會
倴城而與䧟河合經曲王店孫家坨至王塜港瀰
漫於白沙坨南又經胡家莊至印步甸别為周家
河又西經梁魚溝南經天井達蠶叢口而入海
靳家河在灤州西八十里一名小青龍源自遊觀
莊南流逕司一司二社又南二十里合黃坨河其
黃坨河亦自遊觀南流至此而合又經柏家莊寬
頭河散流於潮河潮河即黑洋海口東派也海
水蕩潏流延百餘里
陡河在灤州西其上源曰舘水源出遷安縣舘山
南徑羅家嶺小龍皂角二灣又經梯子嶺至偏山
臨水院又合黃花港入牤牛橋為牤牛河又西南
至榛子鎮東南會龍灣河又西會唐家河而至州
西八十五里之雙橋會板橋水即豐潤之泉水河
也又南經石城西為石溜河又南經唐山橋名大
河又南與帥家河合為官渠河自石城以南灤州
與豐潤分界
灤州陡河在州西百二十里其上源曰館河自遷
安縣流入界經偏山南流合衆水又西入豐潤界
(方輿紀要)
陡河在縣南三十五里發源於遷安縣舘山由牤
牛橋而來(豐潤縣志)
龍灣河在灤州西北九十里發源羅家嶺南三里
南逕皂角灣梯子嶺亦名黃崖河至榛子鎮東五
里橋合煖泉入牤牛橋河其煖泉在州西九十里
東南入龍灣河
唐家河在灤州榛子鎮西源出狼窩舖崖下東流
逕冷家灣南入牤牛橋河
官渠河在灤州西南陡河帥家河下流也(陡河見前)
帥家河源出州西六十里白雲山南之水峪西南
經孩兒屯官套至石城東又西南為小河又西南
與陡河合而為官渠河又南由豐潤縣又南入州
境達於海
按漢書地理志海陽有龍鮮水東入封大水封
大水南入海水經注封大水出新平縣西南龍
鮮水出縣西北馬頭山二源俱導南合一川東
流注大水新平故城在今州西即漢之新安平
也龍鮮出其西北疑即今之舘水矣封大經其
西南或即是陡河之下流所謂官渠者也
王家河在灤州西一百二十里源出曹家口社南
經鄭家莊至豐潤胥家莊漫入白場達於海
横河在灤州北七里源出盧龍縣獨子山南逕横
山營又東至泡皮淀經榆山後偏凉汀合灤即古
瓠溝水也
瓠溝水出孤竹城東南東注濡水(水經注)
灤州横河自盧龍界流入遶横山之麓故名(方輿紀要)
別故河在灤州西南其源有四一出縣西北二里
廟兒山東逕柏樹莊高家坎至演武亭此正流也
一自演武亭東北逕蓮花池是為金魚泉一自菉
荳灣過巖山而下是為玉帶河一自劉官營而東
是為五里河四流胥會於演武亭西堰而為别故
河經巖山石橋下合於灤河流日久故道漸堙雍
正四年復舊疏通播流灌溉水利滋廣
中淀河在樂亭縣東十五里又有賈家河董家河
杜家河宋家河戴家河俱灤之支流也
介馬河在樂亭縣十五里又有狼河新寨河皆西
清之支流也
采亭橋河在玉田縣西二十里源出縣東北三樂
臺山西南流會螺山寺泉又南流至寳坻縣之潮
河其水清冽而泥藍如靛即古藍水也亦名藍泉
藍水出北山東屈而南流逕無終故城東(水經注)
玉田縣西北有水其色蔚藍可愛曰藍水其土如
靛蓄靛者恒取土和靛賣之(燕山叢錄)
藍泉出三樂臺下流入薊運夾河瀦水為湖(玉田縣志)
小泉河在玉田縣東北源出小泉山經城東孟家
泉達城南光沙泉而南滙為一河入寳坻縣白龍
港
小泉山在玉泉縣東二十五里上有泉出石罅西
南流入白龍江(名勝志)
雙城河在玉田縣東二十五里源出常山旁無堤
堰每泛濫為害明萬歷中縣令葉重第嘗濬渠引
入還鄉河
泉水河源出豐潤縣東北水頭山有泉二泓噴出
如珠南流逕王官營達於板橋有灤州之圍山瀑
布水自松梁社來滙為板橋河又南逕峰山入陡
河
韓城鎮河在豐潤縣南五十里韓城鎮源出車軸
山流經鎮北又西流會還鄉河
沙流河在豐潤縣西四十里源出縣北五十里之
黨峪山下流逕兩山口又西南至姑嫂橋合還鄉
河
北關河在山海關北二里源出關外由北水關穿
長城流入經西關南流入石河又南關河在關南
二里亦入石河
九門水在撫寧縣東北一片石關東有水分九道
而下故名
聖水在撫寧縣東北茶芽山水不盈勺飲之不竭
名曰聖水
箭桿水在撫寧縣東北自口外花果山水簾洞入
箭嶺關西夾山四里下入洋河又中桑水自馬司
嶺西入口下流亦入洋河
浭水在豐潤縣北俗名還鄉河源出遷安縣西北
七十里蠶莊自弔水院崖兒口流經縣城北松林
莊又西流由玉田鴉鴻橋達寳坻潮河入於海即
古唐水也亦名庾水又曰雲浭水
右北平郡無終浭水西入海過郡二行六百里(漢書
地理志)
玉田縣庾水即豐潤之浭水或又謂之雲浭水(方輿
紀要)
浭水源自崖兒口經豐潤玉田由運河入海凡水
皆自西而東此水獨西故名還鄉河(燕山叢錄)
明初用遮洋船從直沽入海轉餉薊州天順二年
開直沽河歲久復湮嘉靖四十五年詔濬豐潤還
鄉河轉運太平等寨軍餉於北齊莊張官屯鴉鴻
橋特設三閘以瀦水焉(水部偹攷)
按浭水京東之巨浸也玉田豐潤兩邑資其灌
溉向來河狹堤卑每虞泛溢今劉欽莊王木匠
莊俱開直河一道舊流得以兩處分瀉堤堰拓
廣更加培厚沿河一帶數十里亦皆建閘開渠
洪濤胥為膏澤矣
黃洛水水經注黃雒水北出盧龍山南流入於漆
明一統志云即鐵門關河永平府志又云即長河
未詳孰是
緩靈水漢書地理志海陽有緩靈水南入海或云
即灤州沙河
巨梁水水經注巨梁水出土垠縣陳宫山西南流
經觀鷄山亦謂之觀鷄水按土垠今豐潤縣也縣
志縣東北三十里有觀鷄山有寺在水東蓋即觀
鷄水也
海在府南一百六十里東際遼海西抵直沽南達
登萊浩瀚千有餘里
七里海在昌黎縣東三十里
七里海延袤三十餘里中有菱芡魚蠏之利居民
頼焉亦名七里灘(明一統志)
海至昌黎縣北出七里而羸曰漠海亦曰七里灘
(永平府志)
黑洋河海口在撫寕縣南
海自直沽新橋赤洋而東勢漸趨北昔時運道從
黑洋河一帶抵昌黎登岸達山海關(方輿紀要)
戴家河海口在撫寧縣東南四十里明時由海運
饋山海關此為積儲之地
交流河海口在灤州南
東距蚕叢口二十里名林裡河亦名交流河乃灤
溢入青青溢入䧟䧟溢入潮而為氾為坨為滎為
盓矣(永平府志)
長春淀在灤州西南一百二十里長春社
石城有長春淀舊名大定淀大定二十年更(金史地理
志)
蒲泊在昌黎縣東南二十五里
源出海眼夾蓮峰樵夫諸川而下惠民場東南入
海(永平府志)
大田泊在灤州南之獨莫城南雖旱不竭流合青
河
大水泊在灤州西南七十里源出土山任郎莊流
經赤堠社曰漢王渠南播為小水泊又逕孫家溝
永登屯合沙河
新河故道在灤州樂亭縣界
新河故凟自雍奴縣承鮑邱水東出謂之鹽關口
魏太祖與泃口俱導也世謂新河矣新河又東北
出逕右北平絶泃渠之水又東北逕昌城縣故城
北新河又東為二水枝凟東南入海新河自枝渠
東出合封大水謂之交流合水新河又東出海陽
縣與緩靈水會新河又東與素河會謂之白水口
新河又東至九過口枝分南注海新河又東逕海
陽故城南新河又東與清水會新河東絶清水又
東木䆒水入焉新河又東左迤為孔陽孤淀新河
又東會於濡(水經注)
新河套在縣西二十五里夾於清灤之間即古新
河也(樂亭縣志)
按水經注新河自雍奴而達於海陽海陽會灤
州雍奴即武清鮑邱水即潞河也蓋新河横亘
於南北而灤潞得以交通故饋運相接自此渠
發而東餉遂由海道風帆浪舶時日靡定矣
蓮池在灤州西三里金魚泉亭下廣三畝引金魚
泉注之下入於别故河有斷碑存焉
淨影池在昌黎縣孤山頂昔有異人幻影於此下
流入深紅河
卑耳溪在盧龍縣
管子齊桓公二十年征孤竹未至卑耳之溪十里
塌然止瞠然視援弓將射謂左右曰見前乎左右
對曰不見公曰寡人見長尺而人物具焉冠右袪
衣走馬前豈有人若此乎管仲對曰臣聞登山之
神有俞兒者長尺而人物具焉走馬前走導也袪
衣示前有水右袪衣示從右方涉也至卑耳之溪
有贊水者從左方涉其深至冠右方涉其深至膝
己涉大濟桓公拜曰仲父之聖至此(水經注)
今自孤竹南出則大海矣而滄海之中山望多矣
然卑耳之川若贊溪者亦不知所在也昔在漢世
海水波襄吞食地廣當同碣石淪洪波也
按府志距盧龍縣西十五里為孤竹山有水滙
於灤疑即古卑耳溪也其俞兒山疑即以神而
名酈道元說似不足盡信
龍潭在府城東北燕河營城北八里有石門兩山
如壁中為龍潭
龜龍津在遷安縣東北羅家屯南八里灤河自西
繞東兩阜雄峙参差怪石夾為深潭水中石上有
龜龍影謂之龜龍津
綠灣在撫寧縣西北五里滑子山下松流河逆而
環之其曹西莊入洋灣中有蛙不鳴
海子長灣在灤州西四十里產菱芡魚蝦下流入
沙河
獅子灣在灤州西七十里渟洄靚碧東流為石溜
河
龍堂灣在豐潤縣南豐潤負山帶海湧地成泉城
南一帶平疇萬頃土膏滋潤有龍堂灣王家河泥
河汊河皆混混源泉冬夏不涸舊時王家河汊河
流入大泊龍堂灣泥河西入薊運播溉未廣今於
四河之間多開溝洫復引陡河為大渠交相貫注
原隰勻勻水泉疏衍利滋溥矣
唐王港在灤州西南百里所產雈蒲鳬鴨菱藕之
屬鱗介不計也又齊家港于家港在州西北咸資
蓄牧
蓮塘在玉田縣北里許講武臺後
温泉一在撫寧縣東北三十里孤石谷可愈疾一
在昌黎縣西一里平地突出冬夏不變府境温泉
不一唯此二處及徐流營北者為最著(徐流營詳煖泉河)
洗心泉在昌黎縣西北黑鶯峪飛流千尺横空如
練下注為龍潭深三丈許四時出雲旱禱輒應
扶蘇泉在灤州西北十五里俗曰甘泉
灤州有扶蘇泉甚甘美秦太子扶蘇北築長城嘗
駐此(遼史地理志)
孟家泉在玉田縣東五里自小泉至孟家泉僅數
里凡一百二十餘折而達鴉洪橋
光沙泉在玉田縣南三里泉湧沙出淨細光明土
人取以攻玉冬月水中煖氣如霧亦名煖泉光沙
泉在玉田縣南攻玉所用(寰宇通志)
螺山寺泉在玉田縣西四十里流入采亭橋河
醴泉在豐潤縣其水甘冽
五泉在山海衞西北五泉山流分五道注為鴨子
河入石河
魚井在盧龍縣劉家營北一里滿而不溢魚常出
没
滿井在撫寧縣牛頭崖營西北百餘家共之隨汲
而滿大旱亦然
靈泉井在豐潤縣東北
靈泉水出腰帶山南百餘步上有石崖竇深尺許
泉注其中西為大嶺山行旅所經也(名勝志)
龍泉井在豐潤縣陳宫山南一石鑿成泉水湧出
每六月後即溢至冬乃止故又曰溢泉井
神惠井在豐潤縣南韓城鎮一里許居民耕田得
古磚井汲其水有藥氣病者禱飲之輒愈土人因
建藥王廟於其地
雙文井在山海衛學前西偏西衛城七十餘里井
皆鹹惟二井甘美
畿輔通志卷二十一
