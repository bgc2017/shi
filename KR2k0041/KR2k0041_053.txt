欽定四庫全書
畿輔通志卷五十三
古蹟
邦國之志古蹟周官誦訓道方志土訓道地事之遺
意也其事既往所可求者惟蹟而已而時代久遠傳
聞異辭傳會而失實者惟北方為甚蓋自邃古以後
漢唐以前帝王都會並在於北其間聖賢豪傑始終
之迹會盟戰鬭經歴之所忠孝節義高人達士遺蹤
之所留紛賾遐荒欲既其實厥維艱哉今
京畿乃古幽冀二州地軒轅都涿鹿合符釡山舜肇幽
州禹疏九河導太行恒山至於碣石夷齊産孤竹召
公國北燕事具尚書史記信而有徵然其文甚略郊
圻城郭壇坫以及車轍馬跡之所經不可得而詳也
他如齊桓之刜令支漢祖之攻東垣光武之渡滹沱
唐太宗之征高麗周世宗之復三關凡正史所載歴
代兵爭之地其事顯著而多無蹟之可求舊志寥寥
數簡舍故城而外多載近代亭臺池館其事淺末無
足道者又或土人無知因事具書傳而妄搆其蹟以
成之其譌舛尤甚巢許箕潁遠在河南而誤指行唐
延陵季子自齊反吳子死葬于嬴博則嬴博不宜在
齊之北境七國分疆莊子楚産就其寓言亦第謂曾
遊於梁不聞其至燕乃以地有漆園而謂周曾吏于
此此皆事蹟顯然易辨者猶相蒙若此况禆官野史
草鄙無稽之說乎今去其譌謬而旁羅唐宋以來文
人才士所記述以增益之其介在疑似者亦未敢盡
薙蓋舊志所陳僅千百之十一耳與其過而廢也寧
過而存之以俟博物洽聞者考訂焉
順天府
薊縣故城今大興縣治水經濕水過廣陽薊縣北
注濕水又東北逕薊縣故城南(餘詳建置卷)
廣陽故城在良鄉縣東漢置屬廣陽國後漢屬廣
陽郡晉屬燕國後魏屬燕郡北齊省水經注聖水
又東廣陽水注之水出小廣陽西山東逕廣陽故
城北括地志廣陽故城在良鄉縣東北三十七里
陽鄉故城在良鄉縣西南漢置屬涿郡後漢廢地
理風俗記涿縣東五十里有陽鄉亭後分為長鄉
縣寰宇記陽鄉故城在今縣西北二十七里
方城故城在固安縣南本燕方城邑漢因置縣屬
廣陽國後漢屬涿郡晉屬范陽國後魏屬范陽郡
後幷入密雲括地志方城故城在固安縣南十七
里縣志方城即今縣西南方城村
臨鄉故城在固安縣南漢置屬涿郡後漢省入方
城水經注巨馬水上承護陂於臨鄉縣故城西東
南逕臨鄉南地理記曰方城南十里有臨鄉城故
縣也括地志臨鄉故城在固安縣南五十七里
潞縣故城在通州東漢置曰路屬漁陽郡後漢因
之改為潞金於縣置通州屬大興府明初省入州
州志今州東八里甘棠鄉有古城周四里許如縣
故墟蓋隋唐時潞縣治
漷陰故城在通州南四十里本漢泉州地屬漁陽
郡遼置漷陰縣屬析津府元陞為漷州屬大都路
明復為縣屬通州
本朝併入州縣志渾河出其東南而萬艘經泊漷水環
於西北而三𣲖分流長堤如龍蜿蜒相接會於城
陰亦形勝之地也
臨泃故城在三河縣東南石趙置城於此亦曰臨
渠城唐置縣屬幽州尋省入潞後改置為三河屬
薊州水經注洳水東入於泃河泃河又東逕臨河
城北屈而歴其城東城邑考舊城在今縣東三里
泃河南
武清舊城在今武清縣東唐置屬幽州明初移今
治縣志故城在今縣東邱家莊南東距白河十七
里明洪武初因水患遷於縣西八里元衛帥府鎮
撫衛即今治也
昌平舊城在今昌平州東南漢置屬上谷郡後魏
省入軍都水經注魏氏土地記曰薊城東北一百
四十里有昌平城城西有昌平河括地志昌平故
城在今縣東南六十里
軍都故城在昌平州東漢置屬上谷郡後魏屬燕
郡天平中以東燕京寄治于此後周廢寰宇記昌
平縣在幽州西北九十五里本漢軍都縣後魏移
軍都于今縣東北二十里更於故縣置東燕州及
昌平郡昌平縣後州郡廢而縣屬幽州縣志五代
唐改曰燕平縣徙治曹村又徙于白浮圖城
萬年故城在昌平州西南後魏置屬平昌郡隋省
狐奴故城在順義縣東北漢置屬漁陽郡後漢因
之三國魏省晉復置屬燕國後魏廢水經濕餘水
又北屈東南至狐奴縣西入于沽河又沽水南過
漁陽狐奴縣北西南與濕餘水合為沽河注沽水
西南逕狐奴山西又南逕狐奴縣故城西縣志狐
奴縣舊城在縣東北三十里
安樂故城在順義縣西南漢置屬漁陽郡後魏併
入潞水經注魏氏土地記曰沽水又南逕安樂縣
故城東縣志縣西北六里有安樂莊
順州故城今順義縣治(詳建置卷)
漁陽故城在密雲縣西南三十里戰國時燕置漁
陽郡漢更置縣為郡治三國魏廢後魏復置屬漁
陽郡隋郡治無終縣省唐復置為郡治屬薊州遼
宋金元皆因之明廢括地志漁陽故城在密雲縣
南十八里漁水之陽
厗奚故城在密雲縣東北塞外獷平城東北漢置
屬漁陽郡後漢因之曰傂奚晉廢後魏密雲郡治
此志疑為提携水經注鮑邱水又南逕傂奚縣故
城東
獷平故城在密雲縣東北漢置屬漁陽郡後漢因
之晉省水經注鮑邱水又西南逕獷平縣故城東
白檀故城在密雲縣東北塞外漢置屬漁陽郡後
齊廢入密雲水經注濡水又東南流逕漁陽白檀
縣故城
滑鹽故城在密雲縣塞外厗奚城東北漢置屬漁
陽郡後漢省水經注大榆河又東南逕舊漁陽郡
之滑鹽縣南左合縣之北谿水其水南流逕滑鹽
縣故城東世謂之斛鹽城
要陽故城在密雲縣東北塞外漢置屬漁陽郡後
漢省後魏復置屬密雲郡北齊廢水經注濡水又
東南與要水合水出塞外東南流逕要陽縣故城
東本都尉治縣志要陽故城在東南六十里
安樂故城在密雲縣東北後魏置屬安州後齊廢
隋復置唐改為密雲郡屬檀州縣志安樂故城在
今縣東北一百八十里
密雲舊城在今密雲縣治後(詳建置卷)
良鄉舊城在房山縣東漢置屬涿郡後唐末改置
今良鄉縣城廢縣志良鄉故城在涿州北四十里
益昌故城在霸州東北漢置屬涿郡後漢廢水經
注巨馬水東逕益昌縣故城南地里風俗記曰方
城縣東八十里有益昌城故縣也
文安舊城在今文安縣東漢置屬勃海郡唐徙今
治縣志今縣東北有柳河鎮故城上有漢縣令趙
䕫祠即文安故城也
東平舒故城今大城縣治水經注枝水又逕東平
舒縣故城南縣志故城基址在今縣北(餘詳建置卷)
西章武故城在大城縣南後魏置屬章武郡齊省
縣志章武城在今縣南四十七里以在章武之西
故加西也
平谷舊城在今平谷縣東北漢置屬漁陽郡後魏
併入潞後漢書注平谷縣故城在今潞縣北水經
注泃水又東南逕平谷縣故城東南與洳河會洳
水又東南流逕平谷縣故城西縣志古縣城在今
縣東北十二里今名城子莊
征北小城在大興縣東後漢末公孫瓚所築晉置
征北將軍嘗治此因名征北小城建興初劉琨所
屯也址久堙
迴城在大興縣東南名勝志迴城在薊縣東唐遷
營州於薊為築此城近邱旁
君子城在宛平縣西西山口俗名君子口寰宇記
石勒每破一州必簡别衣冠號君子城洎平幽州
擢荀綽裴憲等還襄國經此
納降城在宛平縣西南唐會要幽州域内有經略
軍有納降軍本納降守捉故丁零川也後置納降
軍使戍守於此西南又有安塞軍赫連城閭城在
宛平縣西南三十五里亦曰關城故城址在焉
牙城在宛平縣西南五里相傳唐藩鎮牙地也
舊燕城在宛平縣西南遼史地理志晉高祖以遼
有援立功割幽州等十六州以予太宗陞為南京
方三十里即遼故都也
土城在宛平縣西北八里即元大都故城也俗謂
之土城關
韓城在固安縣東南十八里困學紀聞涿郡方城
縣有韓侯城名勝志韓侯城今縣南名韓砦營者
是
楊六郎城在永清縣信安鎮相傳楊延昭所築
常道城在東安縣西北五十里魏書地形志安次
有故萇道城
石梁城在東安縣東南唐武德中曾移安次治于
此方輿紀要石梁城在舊州頭東南五十里或云
南北朝時所置戍守城也
崧州舊城在東安縣西北七十里遼古納王所置
州也
葛城在東安縣南三十五里相傳宋建屯守于此
狼城在東安縣南四十里宋信安軍之狼城寨也
縣志有裏外二狼城相距五里舊有河一道流經
其間
古城在香河縣北五里相傳唐太宗東征所築以
屯兵者今遺址尚存高五尺許
紻城在三河縣西北三十里水經注泃河南逕紻
城東而南合五百溝水
長城在武清縣西南三十里延袤數百里相傳戰
國時燕所築
秦城在寶坻縣東南十里相傳秦始皇築
軍梁城在寶坻縣東南二百里志稱五代時劉仁
恭所築亦作軍糧城
芹城在昌平州東三十里隋圖經昌平縣有芹城
古疑城在昌平州西北二十五里南小口之西
共城在密雲縣東北五十里括地志在檀州燕樂
縣界即舜流共工之地一作龔城
貍陽城在密雲縣南
博陸城在密雲縣東南漢書注漁陽有博陸城在
君山之陽處平陸之上匝帶川流面據四水
廟城在懷柔縣南五里俗傳契丹蕭太后家廟
五柳城在懷柔縣遼史地理志唐貞觀六年置懷
柔縣治五柳城
垣城在涿州北水經注垣水逕垣縣故城北
欒城在涿州東二十里其相近有田城相傳皆遼
人所築
信安城在霸州東五十里九域志宋太平興國六
年以淤口寨置破鹵軍景德二年改信安軍金大
定七年降為信安縣屬霸州元光初升為鎮安府
尋俱廢今為信安鎮
狼臧城在霸州東七十里名勝志狼臧城去信安
城三十里
拆城在霸州東八十里宋楊延朗屯兵于此今為
拆城里
南關故城在霸州南九域志州有南關城趙武靈
王所築
平曲城在文安縣括地志平曲縣故城在瀛州文
安北七十里
南北盧蒲城在文安縣西二十七里
三角城在文安縣西北二十里石勒築以備燕
廣陵城在文安縣西北七十里與保定縣接界宋
時聚糧於此以守益津關
平陵城在大城縣東北一百十里漢蘇建封平陵
侯即此
二里城在保定縣北宋時積糧於此
雄武城在薊州東北
安遠城在薊州西北唐末置安遠軍即此
洪水城在薊州東北
平安城在遵化州西南五十里
徐太傅城在遵化州喜峯口名勝志喜峯口關東
北有小城相傳明徐達所築歲久彌堅遠望如碧
玉懸崖陡聳人亦&KR1545;邈
鹽城在遵化州北方輿紀要唐守捉城也
陰鄉廢縣在宛平縣西南二十五里漢置
廣平廢縣在宛平縣西唐置
幽都廢縣今宛平縣治唐置遼廢
玉河廢縣在宛平縣西四十里五代時劉仁恭置
通澤廢縣在永清縣西隋置尋廢寰宇記永清縣
在幽州東南一百五十里本漢益昌縣地隋大業
七年於今縣西五里置通澤縣隋末廢縣志今有
北通澤村在縣西
武隆廢縣在永清縣治(詳建置卷)
安次廢縣在東安縣西北漢置屬渤海郡後魏改
為安城屬燕郡隋仍曰安次屬涿郡元升為東安
州水經注聖水又東逕渤海安次縣故城南寰宇
記安次縣在幽州東南一百里縣志漢安次故城
在今縣西北四十里其址尚存俗呼古縣
廣武廢縣在昌平州西後魏僑置徧城郡以縣為
郡治屬東燕州齊廢
行唐廢縣在密雲縣東遼置屬檀州金廢
燕樂廢縣在密雲縣東北八十里後魏置為安州
廣陽郡治五代時廢續通典燕樂縣五代時廢為
燕莊其地平曠可屯
范陽廢縣今涿州治(詳建置卷)
西鄉廢縣在涿州西北二十里漢置屬涿郡後漢
省水經注聖水又東與挾河合東逕西鄉縣故城
北世謂之都鄉城寰宇記西鄉故城在范陽縣西
北二十五里
益津廢縣在霸州治東州志州城東北隅有瀦水
故益津縣治也廣三里許(餘詳建置卷)
豐利廢縣今文安縣治(詳建置卷)
黎谿廢縣在薊州金史地理志薊州舊有黎谿縣
廢置俱未詳
舊威州在良鄉縣西北石堡村唐置
舊師州在昌平州唐置
舊慎州在良鄉縣唐置
舊夷賓州在良鄉縣東唐置
舊黎州在良鄉縣唐置
歸順廢州今懷柔縣唐置
臨朔宫在大興縣界唐王遠知傳隋焬帝幸涿郡
召遠知見臨朔宫
崇真宫在大興縣南元至元中建真人張留孫吳
全節相繼居此俗呼為天師菴泰定元年有瑞鶴
臨祠壇學士吳澄有瑞鶴記
碣石宫在宛平縣西史記正義碣石宫在幽州薊
縣西三十里寧臺之東
長慶宫在東安縣西南縣志舊在廣平淀今次平
屯乃其舊址
永福宫在昌平州南二十里明弘治十七年建
瑞雲宫在房山縣西北二十餘里一名盤寧宫在
金太祖陵側
玉泉行宫在宛平縣西玉泉山金史地理志宛平
有玉泉山行宫
景命殿在通州永樂店明萬歴三十六年建為孝
定皇太后祝釐地也
涼殿在懷柔縣遼建遼史地理志順州建涼殿春
賞花夏納涼
崇文閣在大興縣即今國子監彛倫堂址也元延
祐六年建吳澄有崇文閣碑記
大悲閣在大興縣東南
中心閣在宛平縣北元建以其在都城中故名閣
東十餘步有臺繚以垣上有碑刻中心臺三字
鏡光閣在宛平縣北有海印寺明宣德間改慈恩
寺寺有鏡光閣今廢
黃金臺在大興縣東南十六里太平御覽燕昭王
置千金於臺上以延天下士謂之黃金臺名勝志
黃金臺在府東南十六里又有小金臺相去一里
燕昭王於易水東南築黃金臺延天下士後人慕
其好賢之名倣築於此
晾鷹臺在永定門外南海子内大興縣界也帝京
景物略海子中有殿殿旁晾鷹臺臺臨三海子築
七十二橋以渡元之舊也
謊糧臺在大興縣東南六里相傳唐太宗征高麗
時嘗虛設囷倉於此以疑敵人
聚燕臺在大興縣之采育帝京景物志采育東南
二十里有阜高一丈廣三四十尺曰聚燕臺歲秋
社燕辭巢日必各將數千百聚此臺呢喃一二日
然後分翔而去故名
寧臺在宛平縣西四十里
拜郊臺在宛平縣西南七里金大定間拜天於此
看花臺有二一在宛平縣西玉泉山春明夢餘錄
玉泉山隆教寺西越澗有長嶺嶺半為金章宗看
花臺臺畔有古松一株一在密雲縣北三十里相
傳遼蕭后嘗登此
釣魚臺在宛平縣西十里花園村玉淵潭上泉水
至冬不竭金時遊幸處也王鬱嘗隱此
祭星臺在宛平縣西客話來青軒之前兩腋皆叠
嶂環列賓軒為金章宗祭星臺
駐蹕臺在宛平縣西元史永業二年發軍士築駐
蹕臺於承天護聖寺東
豐臺在宛平縣西草橋南春明夢餘錄右安門外
西南泉源湧出為草橋河接連豐臺為近郊養花
之所元人園亭皆在於此
遠風臺在宛平縣右安門外元韓氏南莊也榆欓
别錄豐義門外西南行四五里有鄉曰宜遷地偏
而囂遠土腴而氣淑郊邱帶乎左横岡亘其前中
得井地計三九之一卜築耕稼植花木鑿池沼覆
簣池旁架屋臺上隸其榜曰遠風
雀臺在固安縣西南十八里傳是趙李牧故蹟縣
志雀臺高丈餘廣平數百步其地有雀臺寺
武毅漢軍臺在永清縣南二十五里
武毅番軍臺亦在永清縣相傳皆宋初所築
奕臺在東安縣西八里臺高一丈六尺周一百二
十步制如土樓元人點軍於此今其地有左奕村
印臺在東安縣南一名砥柱臺縣志印臺在東沽
港半截河之西北接九河南連大海
呼鷹臺在通州漷縣馬頭西南二十五里得仁務
西元至大間所築
將臺在通州西二十五里名勝志將臺有三其二
在州城西徐達建或曰唐薛仁貴征遼駐此用席
壘土為之其一在州城北通京師東直門中路舊
傳慕容氏拜將臺也
虛糧臺在通州城東有臺十餘座相傳趙德鈞屯
兵於此
駐馬臺在寶坻縣南相傳金章宗嘗駐此一名歇
馬臺
龍虎臺在昌平州西二十里地勢高平如臺廣二
里袤三里舊志臺在舊縣西十里去京師百里當
居庸關之南
仙臺在懷柔縣東十里高十丈下有深洞可容百
人
孤臺在懷柔縣北三里舊有金勝寺墖
展臺在涿州西南二十里相傳燕昭王所築
仙臺在涿州西南五十里水經注濡水出燕王仙
臺東臺有三峯甚為崇峻騰雲冠峯高霞翼嶺岫
壑冲深含烟罩霧耆舊言燕昭王求仙處
華陽臺在涿州城内西北隅客話舊傳燕丹與樊
將軍置酒華陽館即此
歇涼臺在房山縣西二十里金章宗避暑於此今
茶樓山頂遺址猶存
龍門臺在房山縣西寰宇通志龍門臺去縣二百
里上曰玉河臺四面皆山其下深澗莫測
霸臺在霸州治後相傳宋時將臺也今圯改題於
州治左譙樓之臺
孟母臺在文安縣東北柳河其下有洞深廣不測
釣臺在大城縣東北子牙鎮鹽河中相傳太公嘗
居此所謂北海之濱也浮出水面土人云常隨水
高下雖大浸不没
鳳凰臺在大城縣東北十五里晉石勒四年鳳凰
見於此因築臺縣志臺在縣南可遠眺
舞劍臺在薊州盤山帝京景物略李靖舞劍臺石
最堅不可鑿有唐李從簡來游數字石刻徑五寸
許
燕角樓在大興縣東南遼建
披雲樓在大興縣南天府廣記在京城南舊有題
額是金章宗手書上有遠樹影雖風雨晦明皆見
齊政樓在宛平縣海子東岸元時所建
雁月樓在永清縣信安鎮
土樓在東安縣東六里宋時為土兒衛臺高一丈
二尺周一百二十步舊建樓臺其上
通會樓在涿州城州志城之中有夾城如人之束
帶中有券門曰通會上有重樓三楹涿鹿記通會
在郡中上有亭臺幕次左鼓右鐘春秋降雨郊原
隴畝濃雲密靄一望不分郡中之佳境也
萬柳堂在大興縣南花園村天府廣記萬柳園元
廉希憲别墅在城西南為最勝之地
遂初堂在大興縣南天府廣記遂初堂元詹事張
九思别業繞堂花竹水石之勝甲於都城
賢樂堂在宛平縣趙孟頫集延祐四年詔作林園
於大都建德門外以賜太保曲出且曰令可為朕
春秋行幸駐蹕地名其堂曰賢樂
大隱堂在霸州南明大司馬王遴之别業也
靈芝堂在薊州治内明景泰間芝草産於堂後故
名
玩芳亭在大興縣南天府廣記玩芳亭元栗院使
别墅亭多花草一時文人騷客來遊賞者多有題
咏
南野亭在大興縣南前臨澗水
垂綸亭在大興縣西南天府廣記元學士宋本故
居在都城之西
匏瓜亭在大興縣東天府廣記匏瓜亭元趙參謀
别墅參謀趙禹卿嘗種瓜以製飲其當時目為匏
瓜故名
雙清亭在大興縣東南通惠河上相傳元都水張
經歴園也
潄芳亭在大興縣東天府廣記潄芳亭在齊化門
外道士吳□閑全節所建燕地未有梅花吳從江
南移至作亭以覆之
東郭草亭在大興縣東南明興濟伯楊善别業
婆娑亭在宛平縣西元馬文友别墅
飲山亭在宛平縣西亦馬文友所築
鰕菜亭在宛平縣北德勝門水關西明戴大圓建
玉淵亭在宛平縣玉淵潭上俗呼百官廳蓋元時
士大夫休暇宴遊之所
雅集亭在宛平縣西黃圖志盧溝橋畔有元符氏
雅集亭
望湖亭在宛平縣西玉泉山裂帛湖上袁宗道集
華巖寺後有竇深不可測其上為望湖亭見西湖
明如半月
飛泉亭在宛平縣天府廣記飛泉亭在五華山西
北有泉自山畔湧出建亭於上以翼之泉水東南
流逾尋丈許伏而不見至玉泉山趾湧出蓋玉泉
之源也
督亢亭在固安縣及涿州界後漢書郡國志涿郡
方城有督亢亭
崔氏園亭在通州南寰宇通志崔氏園亭在漷縣
南小安村邑人崔禮隱居於此
交亭在通州松漠紀聞潞縣三十里至交亭
獨秀亭在通州漷縣北二里遼太尉司徒郭世珍
遊息之所
清泠亭在武清縣河西務王機桃柳堤記萬歴丁
亥權河西地官袁公浚池蓄水以防泛决廣百丈
許四周築堤間樹桃柳而署其名曰南蕩池北又
浚月池建清泠亭
聖水泉亭在密雲縣南山不出泉惟南十里山麓
有二泉相去僅數尺滙為一流故稱聖水泉戚繼
光搆亭疏二水環抱其間不匝月駸駸稱勝跡矣
武平亭在文安縣北七十二里括地志武平亭今
治渭城
避暑亭在薊州西北五里相傳金章宗避暑於此
懸石亭在薊州盤山懸空石上戚繼光建
津津亭在薊州盤山大顛明僧常增施茶處有石
刻易飲處三字
干越王廨在大興縣界幽州有干越王廨在燕京
子城為宴集之所
永平館在大興縣南十一里一名碣石館遼史地
理志燕京外三門曰南端左掖右掖門有樓閣毬
場在其南東為永平館
望京館在大興縣東北五十里天府廣記在孫侯
村遼建為南北使臣宿息餞飲之所
金溝館在密雲縣東北四十五里縣志宋王曾上
契丹書由檀州至金溝館即今金溝莊
大安館在房山縣西北大安山劉仁恭創宫觀師
事方士王若訥處也
文丞相館在永清縣宋相文天祥北上次信安館
人供帳甚盛天祥達旦不寐題旅恨詞於壁
古墨齋在宛平縣署明萬歴中知縣李蔭掘地得
唐李邕雲麾將軍碑記建此
來青軒在宛平縣西香山客話來青軒五楹闌楯
外垣以磚甓下臨絶壑玉泉諸峯按伏其前張昇
集來青軒上坐見兩山廻合平疇外衍飛鳥出没
雲際寺門有泉石橋跨之其流入西湖李東陽集
軒居山半俯瞰叢樹青黃相雜循廊而上殿閣崇
麗與平坡並峙
韋園在大興縣南左安門外二里明嘉靖時太監
韋霦建寺觀崇麗臨流一亭尤為遊履所凑
曲水園在大興縣東明駙馬萬煒建園石牆一徑
皆竹竹盡而西迢迢皆水曲廊亭臺皆東西濱水
其中有松化石其半尚存木質
宜園在大興縣東明冉駙馬園也園有石假山名
萬年聚
鹿園在大興縣東方廣十餘里地平如掌古樹偃
仰帝京景物略金章宗故園也今曰藍靛厰
杏花園在大興縣東天府廣記元人董宇定杏花
園在上東門外植杏千餘株故名
李園在宛平縣西天府廣記海淀李戚畹園方廣
十餘里中建挹海堂堂北有亭亭懸清雅二字明
肅太后手書也婉轉起伏殆如眞山山畔有樓樓
上有臺西山秀色出手可挹園中水程十數里嶼
石百座靈壁太湖錦川百計喬木千計竹萬計花
億萬計閩中葉向高曰李園不酸米園不俗又有
新園在大興縣三里河東
栗園在宛平縣西遼史百官志南京栗園司典栗
園
萬春園在宛平縣南海子宋時進士登第恩榮宴
後會同年於此
勺園在宛平縣西天府廣記米太僕勺園園僅百
畝一望盡水長堤大橋幽亭曲榭路盡則舟舟窮
則廊高柳掩之一望彌際米太僕明米萬鍾仲詔
也
梁家園在宛平縣西天府廣記梁園在京城外之
西南廢城邊引涼水河入其中亭樹花木極一時
之盛
張園在宛平縣西燕都遊覽志太傅惠安伯張公
園牡丹芍藥各數百畝花時主人制竹兜供遊客
行花塍中
齊園在宛平縣西燕都遊覽志齊園在西直門稍
右園盡則高梁橋矣園中海棠甚多西鑿一曲磵
引橋下水灌之上作板橋亭邊有叢竹
松園在昌平州東延袤里許皆松檜成林
蘋果園在房山縣上方兜率寺後園中蘋婆二株
結實甚繁
盧植故宅在涿州十五里地名盧家濼秦博士盧
敖子孫世居於此
霍原宅在房山縣南晉霍原隱處册府元龜原山
居積年門徒數百
酈道元故居在涿州南二十里水經注巨馬水又
東酈亭溝水注之上承督亢溝水歴紫淵東余六
世祖樂浪府君自涿之先賢鄉爰宅其陰西帶巨
川東翼兹水其水東南流又名為酈亭溝
義井精舍在大興縣東遼時築義井精舍于開陽
之郭傍有古井因名
鄭公莊在宛平縣西燕都遊覽志萬壽寺左度橋
而南有亭在平疇亭外俱稻田緣堤蓮芡鄭戚畹
園也
白石莊在宛平縣西燕都遊覽志駙馬都尉萬公
白石莊在白石橋北臺榭數重古木多合抱竹色
蔥倩盛夏不知有暑附郭園亭當為第一
唐會莊在三河縣境屯政考縣多曠土宜耕屯有
唐會莊為昔時懇植之址
燕山竇氏莊在昌平州東山口内二里相傳有古
槐大十數圍中可容十人座
相公莊在文安縣西北三里唐工部尚書張仁憲
故里
采育在大興縣東七十里古安次縣采魏里也明
初為上林苑改名蕃育署人呼采育合新舊而名
之也署以三蓄為賦計營五十八舊有鵝鴨城
御馬苑在通州西二十里鄭村壩
盧丑宅在東安縣常道城東南二十五里
安墟在東安縣界舊志東安縣古安墟黃帝制天
下以立萬國始經安墟合符釜山
柴市在大興縣宋文天祥被戮於此
燈市在大興縣崇文街西燕都遊覽志燈市南北
兩㕓珠玉寶器日用微物靡不畢具相對俱高樓
樓設氍毺簾幕為飲宴地夜則燃燈于上望如星
衢市自正月八日始十八日罷鬻燈在市西南今
名燈市口
𣙜場在霸州宋詔雄霸安肅軍置三𣙜場於南北
境貿易後廢
棗林在通州南方輿紀要縣境小阜也
柳林在通州南故漷縣西
齋堂村在宛平縣西山北百餘里淥水亭雜識元
豫章熊自得偕崇眞張眞人往居撰燕京志歐陽
元功張仲舉皆有詩送之
樓桑村在涿州天府廣記樓桑在涿州東南為漢
昭烈故里有桑高十丈亭亭如樓昭烈為兒時與
宗兒戲桑下指為帝王羽葆也桑側有昭烈古廟
唐乾寧中建又其東北數里張桓侯之故居在焉
張華村在固安縣東北天府廣記張華宅在固安
縣東北八里猶有八角井乃其故宅村中今多張
姓是其後人固安册有曰張華里者萬歴中知縣
胡其俊審編之次重其姓諱更唱曰賢今則編張
賢里
永平府
肥如故城在府治北漢置屬遼西郡隋省唐復為
平州治尋改曰盧龍水經注濡水出肥如東北元
溪西南流逕縣東東屈南轉西迴又逕肥如縣故
城
孤竹故城在府城南括地志孤竹故城在盧龍城
南十二里文獻通考平州殷時孤竹國地今盧龍
縣有孤竹城伯夷叔齊之國也
令支故城在遷安縣西漢置屬遼西郡遼名安喜
金改為遷安水經注濡水東南流逕令支縣故城
東縣志安喜故城在縣西北七十里即古令支城
也
撫寧舊城今縣治縣志明永樂三年於故縣置撫
寧衛成化三年議者請復縣於舊治乃於衛東立
縣合為一城即今縣城也(餘詳建置卷)
海陽故城在灤州西南漢置屬遼西郡後齊省遼
名望都金名海山水經注濡水東南與新河合新
河又東逕海陽故城南
黃洛故城在灤州遼屬平州遼史灤州永安軍本
古黃洛城在盧龍山南
右北平故城在玉田縣界後漢置括地志漁陽縣
東南七十里右北平城以燕山為版築水經鮑邱
水東逕右北平郡故城南
土垠故城在豐潤縣東漢置屬右北平郡後漢為
郡治北齊廢方輿紀要土垠廢縣在豐潤縣西北
六十里縣志有南關城在縣東十里即土垠故城
也
徐無故城在豐潤縣北漢置屬右北平郡晉為北
平郡治後魏改屬漁陽郡後周省入無終水經注
徐無縣故城王莽之北順亭
長城在府城北隋書地理志盧龍有長城
茂鄉鎮城在灤州西七里
龍紀城在遷安縣北二十里周二百餘步相傳遼
蕭后所築遺址猶存
五花城在撫寧縣東其城連環若五花然相傳唐
太宗所築
山西城在撫寧縣西南五十里故址猶存相傳唐
太宗征遼所築
鳳凰城在昌黎縣西道者山之右寬廣可容百人
獨莫城在灤州南九十里
倴城在灤州西南六十里
唐山上城在灤州西南一百二十里
李家莊城在灤州南四十里
栢家莊城在灤州南五十里
稻地土城在灤州西一百二十里自獨莫城以下
皆元時屯兵處也
獨幽城在樂亭縣東南十里
朝鮮廢縣在府城東隋書地理志註舊置北平郡
領新昌朝鮮二縣後齊省朝鮮入新昌
臨渝廢縣在撫寧縣北漢置以縣有渝水為名屬
遼西郡晉省唐復置屬平州後改曰石城
舊營州今昌黎縣(詳建置卷)
纍廢縣在昌黎縣東漢置屬遼西郡後漢省水經
注濡水東南至纍縣碣石山
馬城廢縣在灤州南唐置屬平州元省州志馬城
廢縣在州南二十里
舊溟州今樂亭縣治元置是為東溟史作漠州(餘詳
建置卷)
驪成廢縣在樂亭縣西漢置屬右北平郡後漢省
輿地廣記碣石今石城縣故驪成也
俊靡廢縣在豐潤縣北漢置屬右北平郡晉廢水
經注灅水出右北平俊靡縣方輿紀要俊靡廢縣
在豐潤縣北
永濟廢縣今豐潤縣治金大定二十七年以永濟
務置
盧龍故軍在盧龍縣唐置屬平州
柳城廢軍在昌黎縣西南唐置屬平州遼廣寧縣
地金曰昌黎縣志柳城在縣西南六十里靜安社
即故軍也
臨渝宫在盧龍縣隋書地理志盧龍有臨渝宫
黃山宫在遷安縣西魏太安三年起行宫於遼西
黃山
丹陽宫在灤州東南三十里金置
石城行宫在灤州金建行宫於石城
長春行宫在灤州西南金史地理志石城有長春
行宫
御林在玉田縣金大定二十年以玉田行宫之地
偏林改為御林
昌國署在樂亭縣東十七里元時為屯田署今猶
稱為署里
豐閏署在豐潤縣元史地理志至元二十二年立
豐閏署領屯田八百三十七戶
煉鐵鑪在遷安縣潵河之濱有攬船樁石舊嘗為
鑄鐵之所
千金冶在灤州南名勝志冶在灤州南二十里即
漢夕陽鐵官也
温泉栅在灤州南境
温泉鎮唐書地理志石城有温昌鎮
建昌鎮在遷安縣
韓城鎮在豐潤縣南五十里許奉使行程錄鎮有
居民可二百家並無城
越支社在豐潤縣南方輿紀要越支社亦曰越支
埸有宋家營鹽課司
望海臺在府城東
清風臺在府城南孤竹城夷齊廟後高據懸崖平
臨灤水長松翠栢交暎臺側
釣魚臺在府城南三十里
仙人臺在昌黎縣北十五里水巖山之上有石刻
圍棋爛柯仙人像金天會十五年建
擂鼓臺在灤州西百里
將臺在灤州西八十五里
千里臺在灤州北十里周圍草埸百餘頃古料馬
臺也
鳴遠樓在府治前明初建
望高樓在府城上
登海樓在山海衛
聖祖御製文集山海關澄海樓舊所謂關城堡也直峙海滸
城根皆以鐵釜為基過其下者覆釡歴歴在目不
知其幾千萬也蓋城臨海衝濤水㴬時非木石所
能久固昔人巧出此想較之鎔鐵屑炭更為奇矣
文會亭在府治西北下臨灤河
金泉亭在灤州治西地高多泉瀦而為池池方數
畝中産蓮
濯清亭在灤州灤河西岸金置
令公村在豐潤縣西十五里
種玉田在玉田縣北三十里即陽翁伯種玉處水
經注山有陽翁伯玉田在縣西北有陽公壇社即
陽公之故居也搜神記於種石處四面作大石柱
各一丈中央一頃之地名曰玉田翁伯一作雍伯
天橋柱在昌黎縣碣石山枕海有石如埇道數十
里山頂有大石如柱立巨海中潮水大至及潮波
退不動不没不知深淺名天橋柱
謊糧坨在豐潤縣西北十五里相傳唐太宗以誑
高麗
雙雁坨在灤州城南郡志明成化中瘞二雁而名
保定府
樂鄉故城在府東南漢置屬信都國後漢省晉復
置尋省後魏復置北齊省入永寧仍改曰樂鄉水
經注濡水東北逕樂城南寰宇記故城在今縣東
南三十里
廣望故城在府西南漢置屬涿郡後漢省水經注
博水東逕廣望故城北寰宇記故城在縣西南五
十里
樊輿故城在府東南漢置屬涿郡北齊省入永寧
水經注易水逕樊輿縣故城北地理風俗記北新
城縣東二十里有樊輿亭故縣也
清苑舊城在府東北縣本樂鄉北齊移永寧縣理
此隋改清苑縣志清苑故城在今縣東北七里(餘詳
建置卷)
北平故城在滿城縣北漢置屬中山國後魏分置
永樂後周省改北平曰永樂唐始曰滿城元和志
滿城縣東北至易州一百四里天寶元年改以縣
北故滿城為名
永樂故城在滿城縣西北後魏置後周省舊志城
在縣西北五里魚條山下
范陽故城在定興縣南秦置隋改曰遒縣唐廢金
始改置定興史記張耳陳餘略地燕趙蒯通說范
陽令先下元和志范陽故城在易縣東南三十二
里
望都故城在慶都縣西北本戰國時趙慶都邑秦
有慶都縣漢改置望都縣屬中山國高齊廢隋復
置尋又廢唐初復置唐書地理志望都武德四年
分安喜北平二縣置貞觀八年移於今治舊志故
城在今縣西北三十里
唐縣舊城在今唐縣東北漢置水經注唐縣南北
二城俱在&KR0740;水之陽舊志漢置唐縣自北齊廢縣
後隋改置於左人城唐時復移今治而漢時故城
遂廢
高昌故城在唐縣東北水經注唐城南如東十餘
里有一城俗謂之高昌縣城舊志高昌社在縣東
北十八里有故城在縣東北二十五里亦名堯城
蠡吾故城在博野縣西南漢置屬涿郡北齊廢入
博野元省後復置博野縣於今蠡縣界屬保定路
明洪武元年遷於西南十八里即今治也舊志蠡
村有蠡吾故城後魏時為滹沱水所掩東南城角
獨存
侯世故城在蠡縣東北水經注&KR0740;水又東北逕侯
世縣故城南
容城故城在容城縣西北遼史地理志容城縣先
屬涿州故城在雄州西南舊志古城在縣北十五里城子村
曲逆故城在完縣東南漢置縣屬中山國後漢改
曰蒲陰北齊廢入平縣漢書陳平傳高帝南過曲
逆上其城曰壯哉縣吾行天下獨見雒陽與是耳
大易故城在雄縣治西北十五里漢置易縣晉曰
易城寰宇記歸義縣東南之十五里有大易故城
燕桓侯别都後魏移理故城西北十五里故易城
即今縣理又有小易城在大易城北二里
安國故城在祁州南漢初為侯國後為縣屬中山
國北齊廢舊志安國城在州東南六里即漢安國
縣束鹿志安國故城即安定故城
蒲陰故城今祁州治清類天文書今天會初祁州
别築西城移州治焉元復移於東城舊治蓋即一
城中分為東西非更築新城也(餘詳建置卷)
貰縣故城在束鹿縣西南漢置屬鉅鹿郡尋廢通
典鹿城有漢貰縣故城在西南
□縣故城在束鹿縣東漢置屬鉅鹿郡後漢曰鄡
後魏曰□北齊移安國縣於此隋改置安定縣而
故城廢
西梁故城在束鹿縣西南漢置為侯邑屬信都國
後漢省水經注衡漳水逕西梁縣故城東寰宇記
束鹿縣南六十里有西梁故城尚存城有二重舊
志城在今縣西南三十里車城村有車城莊即古
西梁縣
束鹿故城在束鹿縣北今有舊城集隋曰鹿城屬
信都郡唐改曰束鹿屬深州明志故城在今縣北
三十五里
唐興故城在安州東南古名西呵城唐置唐興縣
宋置唐興砦金改葛城縣明初省舊志故城在州
東南二十里
高陽故城在今高陽縣東名勝志北朝邢子勵作
高陽記謂高陽城周迴九里顓頊所築基址尚存
舊志明洪武三年河溢縣圯遷豐家口即今治東
去古城二十五里
廣養城在府東六里城周五里南有河藪昔燕昭
王牧馬地
養老城在慶都縣北二十里
清涼城在博野縣東南亦曰將梁魏書地形志蠡
吾有清涼城縣志城在縣東南四十里
柏陵城在府南漢為侯國尋省漢書作柏暢
辟陽城在府西南三十里五代時營壘也晉開運
二年符彦卿等敗契丹於此
白城在府西南名勝志白城清苑鄉名
徐城在安肅縣東九域志安肅縣有古徐城周景
王時大將徐峻所造又徐城在淶水縣北
敵城在安肅縣東南三十里相傳戰國趙將趙䓤
顔聚與秦將王翦相持處又空城在縣西南三十
里
解王城在安肅縣西北四十里
桑邱城在安肅縣西南括地志桑邱城俗名敬城
在遂城縣按遂城即在安肅縣西二十五里今為
遂城社
長安城在定興縣西北二十五里寰宇記在易縣
東南二十七里
百樓城在定興縣西南二十五里相傳唐太宗征
遼還築城於此以息將士兵法百樓不攻遂以名
今為百樓村
中人城在唐縣西北古鮮虞地博物記唐關在中
人西北百里中人在縣西四十里張曜中山記中
山郡初治中人城城中有山故亦謂之中山城水
經注復謂之廣唐城括地志中山故城一名中人
亭在縣西北四十里
左人城在唐縣西北博物記左人唐西北四十里
水經注&KR0740;水逕左人城南寰宇記左人亭即今唐
縣城
鴻城在唐縣西北七十里一名洪城其地有鴻城
社鴻山關九州志唐有鴻郎城相傳堯子丹朱所
居
符城在唐縣西南舊志符城在縣西南四十里唐
河西岸符堅追慕容垂至此築後訛為伏城故今
驛名伏城
王陵城在唐縣西三十五里唐河東岸漢高帝困
於白登王陵援兵至此築
灌嬰城在唐縣西四十里唐河西岸與王陵城相
望即灌嬰所築
樂羊城在唐縣西水經注&KR0740;水又東逕樂羊城北
魏使樂羊滅中山其故城中山所造故城得名
賈復城在唐縣北五十里漢賈復追銅馬五番賊
於此築俗訛為寡婦城元和志寡婦故城在唐縣
北九里
軍城在唐縣西北九十里宋楊延昭築城屯軍故
名明嘉靖中水衝城斷為二
雹水城在唐縣西三十里唐河東岸
大茂城在唐縣西北一百里唐河北岸
柳宿城在慶都縣東南四十五里有柳宿村村西
二里有柳宿河
堯城在完縣西南八里有堯城社堯城村
甘城在完縣西北三里今有甘城村
夏屋城在完縣西北水經注蒲水逕安陽關下出
關北流又東流逕夏屋故城
陽城在完縣東南五十里水經注陽城故城在陽
城淀西北蒲陰縣東南三十里
朝陽城在完縣西舊志縣西南十里有朝陽村
郭丹城在蠡縣東北四十里九域志宋與契丹築
以約和今名為和甸
亞谷城在雄縣東漢景帝封降王盧它為亞谷侯
即此地
易京城在雄縣西北漢公孫瓚所築
楊關城在雄縣西宋楊延昭守三關時所築
祭過城在安州西北水經注徐水東南逕一故城
北俗謂之祭過城
安都城在高陽縣西南三十八里舊志宋熙寧中
議移廣信軍於此因築此城
三臺城在新安縣西二十里城冢記燕趙分易水
為界築三臺城以耀武漢因置縣城周五里今遺
址尚存舊志城亦名劉盆子砦下有祠故城在縣
西北三十里
北平廢郡在完縣東北漢置北平縣屬中山國後
魏改置北平郡北齊郡廢復置北平縣宋置北平
砦於故縣慶歴二年於北平砦置北平軍四年即
縣治置軍以砦屬焉後廢
永寧廢縣在滿城縣界漢末與魏析置永寧縣屬
高陽郡北齊移入清苑
北新城廢縣在安肅縣西南漢置舊志後魏去北
字北齊仍曰北新城縣尋省入清苑新志在縣西
南二十里
遂城廢縣在安肅縣西燕武遂地後魏南營州地
隋置遂城縣宋置唐信軍金升為遂州後廢為遂
城縣隸保州元省入安肅後復置州而縣廢新志
在今縣西二十五里為遂城社
新昌廢縣在新城縣東三十里漢置屬涿郡後為
侯邑後漢廢唐復置屬涿州宋初因之後省寰宇
記漢新昌故城在固安縣南三十里
陸城廢縣在蠡縣南漢置屬中山國武帝時為侯
邑後漢廢入蠡吾舊志陸城廢縣在今縣南十五
里魏隋時移今治又晉改博陵縣本合博陵陸城
為名
歸義廢縣在雄縣西北三十五里唐武德年以故易
縣地置屬涿州五代晉時仍曰歸義金併入歸
信
晏城廢縣在束鹿縣西隋書地理志鹿城開皇十
六年又置晏城大業初廢
光春宫在安肅縣界金史章宗紀泰和三年勅行
宫名光春其朝殿曰蘭臯寢殿曰輝寧
建春宫在新安縣西南為金章宗行宫明改為行
太僕寺
天寧臺在安肅縣西黑山
元武臺在安肅縣馬哥莊
北臺在唐縣中山城北慕容垂都中山時登此以
望馬耳雙峰
天風臺在唐縣西北葛洪山巔洪隱居修煉之所
冷空臺在葛洪山與天風臺對峙
堯母臺在慶都縣東按地志伊祁山堯母所居也
故築臺於此
大宋臺在蠡縣大宋村東
百尺臺在蠡縣大百尺村北
城子臺在雄縣東南八十里外高中平地勢特出
駐駕臺在雄縣東七里周世宗駐蹕於此
流星臺在雄縣西三里
涼馬臺在雄縣西北三十里高數丈上容萬餘人
城塚記燕魏分易水為界築以耀武
慷慨臺在安州署内明嘉靖時知州張寅建取燕
趙慷慨之意
望馬臺在安州西北十二里宋楊延昭所築
釣魚臺在安州東北三里元隱士垂釣處
秋風臺在安州城北燕丹送荆軻處
高陽臺在高陽縣東舊城宋曾布鎮高陽時築
萬卷樓在府治内元大帥賈輔建藏書數千卷延
郝經居之以肆其觀覽經有記
横翠樓在府治東北元張柔建
鳴霜樓在府治東北明宣德間知府張監建後守
章律叠石為臺建層樓於上
卷石樓在府北郭明知縣崔泌之築
應奎樓在清苑儒學東南臺六丈結樓於巔下作
四洞可往來俗為穿心樓
宣化堂在府治元順天路廳事至元中治中周孟
戡建劉因有記
讀書堂在滿城縣抱陽山東北巖下唐張說讀書
處又讀書堂在鐵佛寺元郝經所居
抱陽南軒在滿城縣抱陽山繼至巷中宋紹聖間
邢仲良父子講業於此
碩果園在府北郭明清苑令崔泌之築
矮松園在府城西南隅
高氏園在府城東北隅元郡人所創内有翠錦堂
桃園在博野杜家莊
銅園在博野縣苑村土黃色不毛後人以土炒煉
銅地始可藝
衆樂園在舊高陽城内宋曾布知瀛州時建
洞賓池在安肅縣南相傳吕仙曾浴此
鳳池在舊高陽城西相傳顓頊時有鳳凰集此又
有洗馬池亦謂顓頊時浴天馬於此
蓮花池在府治南元張柔所鑿引鷄距河水建臨
漪亭於上明知府張烈文重修萬歴間知府查志
隆復拓其地增堂寢門廡庖厨臺榭扁曰水鑑
本朝康熙丁亥知府李紳文重修雍正十一年奉
旨各省設立書院即於此地修建增葺講堂書屋改名蓮
池書院又蓮花池在新安縣西南金章宗觀蓮處
邑人張刺史光遠起臺於池北曰看花
君子亭在府蓮花池西通志紅蕖綠水亭築中央
為府中名勝
水哉亭在府城外西南隅水閘上明邑令崔泌之
建
勞勞亭在府北郭外明邑令崔泌之建今為皇華
亭
擬江亭在安肅縣南元大德中建
北海亭在定興縣東南十五里明太常卿鹿善繼
講學之所茅元儀題
紫泉亭舊在新城縣西北隅明景泰年移入儒學
明倫堂後名文會亭
解瀆亭在唐縣漢靈帝陽嘉元年封為侯國後漢
書註解瀆亭在義豐縣東北
三梁亭在完縣水經注博水逕三梁亭南疑即古
勺梁也
濯纓亭在完縣西五雲泉上宋神宗時建
望山亭在雄縣城内元皇統二年建後改為均樂
亭
安郭亭在祁州東南漢元朔五年封為侯國水經
注&KR0740;水逕安國亭南
雲錦亭在安州東南堤上元完顔安遠建
安陽亭在安州東南堤上明嘉靖間知州張寅建
高陽關射亭在高陽縣舊城宋初建
河橋亭在高陽縣馬家河弘濟橋北馬崙建
萬木亭在高陽縣北門外邑人王揚建
大人圃在清苑治後與君子亭相對郡守徐曰仁
祀陽明先生
射圃在府隙地
春圃在府東門外歲迎春於此
百花嶼在府南雙溪之上
白團衛村在府西南舊志作白壇衛村石晉敗契
丹於陽師還至白團衛
廉梁村在府西南十里宋咸平二年敗契丹於廉
梁路新志鷄水經此有石梁謂之廉梁
黃村在定興縣治故范陽縣地金大定六年以范
陽縣黃村置
侯駝村在慶都縣東二十里名勝志村産米香滑
異常稻
盤古村在完縣西北五十里分水山下舊志村為
盤古氏故里
荆軻里在安肅縣赤魯村
田光里在安肅縣田村
張豐里在安肅縣又有張華里
僊姑里在安州即今祭頭村宋郝僊姑飛昇處
古塘在清苑城東四十里開公員外養魚池
浣衣塘在安肅縣白塔村舊志孟姜女浣衣處
柳塘在新城縣治後柳依北城春青獨早萬歴間
知縣王好義栽柳千株築臺其中
濼西莊在滿城縣一畆泉旁宋程灝先世居此
駐蹕莊在新城縣西北三十五里元至治中英宗
遊畋至此俗呼為高密店
陳平宅在完縣北門
雙柳居在新安縣
雲宿舍在新安縣俱孫徵君奇逢寓舍
麒麟塜在安肅縣北舊志明永樂間來獻斃於此
壘土成墳上建遊亭
牛樁在安肅縣西遂城南里許舊志以遂州城形
似牛故建此以鎮
河間府
武垣故城在府城西南本趙地漢置縣屬涿郡隋
省唐復置後省寰宇記武垣城有二西武垣城在
郡西南三十八里城東微北又有東武垣城在郡
南二十五里府志武垣城在河間縣西南三十里
肅寧縣境内去縣東南十餘里有内外二城俗名
元城遺址尚在
州鄉故城在府城東北漢置屬涿郡後省寰宇記
故城在今郡東北四十里
束城故城在府城東北本漢束州屬渤海郡晉屬
章武北齊廢隋置東城縣屬河間郡宋省為鎮尋
復置縣元置廵檢司明廢府志故城在府東北六
十里如林鄉其城舊有三重
趙都軍城今府治(詳建置卷)
樂成故城在獻縣東南漢置為河間國治後漢省
尋復置晉魏皆曰樂成地理志故城在樂壽縣東
南六十里寰宇記後魏太和年間移縣治樂壽而
此城廢
中水故城在獻縣東南本漢縣屬涿郡北齊省漢
書地理志註在易&KR0740;二水間故名中水寰宇記故
城在樂壽縣西北三十二里齊天保七年省
阿武故城在獻縣西北本漢縣屬涿郡後漢省寰
宇記故城在樂壽縣西北三十九里
阜城舊城在今阜城縣東漢置屬渤海郡舊唐書
地理志故城在今縣東二十里今城隋築寰宇記
齊天保年移今治
弓高故城在阜城縣南二十七里漢置屬河間國
晉省水經注故城在阜城西南
蒲領故城在阜城縣漢置屬渤海郡後漢省水經
注衡漳又東逕蒲領縣故城南寰宇記故城在縣
北三里縣志在縣東北十里俗呼蒲領關魯城縣
北六十里亦名蒲領因東漢末黃巾之亂有蒲領
人寓此立城因名
鄚縣故城在任邱縣北三十里漢置縣屬涿郡唐
為鄚州開元中改鄚為莫明廢寰宇記廢鄚縣城
在鄚州東北三里
阿陵故城在任邱縣東北漢置屬涿郡寰宇記故
城在縣東北二十里後魏孝昌三年常徙鄚縣理
此周宣德年復還舊治城遂廢
高郭故城在任邱縣西十七里漢置屬涿郡後漢
省寰宇記故城在鄚縣西南二十六里滹沱河經
其南面亦稱裏角城
成平故城在交河縣東漢置屬渤海郡後魏徙治
景城城廢寰宇記故城在景城縣南二十里九域
志竇建德嘗居此亦謂建德城
建成故城在交河縣東漢置屬渤海郡後漢省寰
宇記故城在景城縣東南三十里
臨津故城在今寧津縣西漢胡蘇亭隋置胡蘇縣
唐改名臨津縣志故城在縣西南二十五里保安
鎮
臨樂故城在寧津縣北本趙地漢置縣後漢省水
經注無棣溝自南皮縣東逕樂亭北地理志之臨
樂故城也
修縣故城在景州南漢修縣晉改為蓨唐屬冀州
元為景州治尋復為縣屬景州今省括地志故城
在今縣南十二里俗名南條城水經注清河又東
北逕修縣故城南縣志南條城在州南十三里又
有故城在州東九里
修市故城在景州北漢置屬渤海郡後漢省水經
注桑杜舊溝又東逕修市縣故城北地里風俗記
曰修縣西北二十里有修市城故縣也
重平故城在吳橋縣南漢置屬渤海郡後漢省縣
志吳橋縣南三十里有重合城即重平之訛
東光舊城在今東光縣東漢置屬渤海郡金元為
景州治
長河故城在故城縣治即唐之白橋漢置廣川縣
北齊省隋改名長河唐元和年移就白橋於永清
河西岸置縣後又移置小胡城而此城廢
歴縣故城在故城縣北漢置屬信都國後漢省水
經注清河又東北逕歴縣故城南廣川縣西北三
十里有歴城亭故縣也
乞活城在府城北六里郡國志晉大安中幷州刺
史東瀛公騰掠敵人萬戶於山東恐有叛志築城
以居之任其乞活故名
蕭陵城在府西北五里縣志魏武垣有小陵城蓋
小蕭聲近而訛也
高麗城在府城西北十二里基址尚存
簡子城在阜城縣東南三十里亦名東城圖經趙
簡子所築今名簡城
定陽城在阜城縣境内又名沙邱城俗訛為宅陽
城
灄城在任邱縣南二十六里舊志俗訛為謁城潞
志任邱有灄城是也
古城在寧津縣東四十里府志周迴五里内有土
臺相傳光武屯兵於此築
永州城在寧津縣東縣志相傳隋末所置即今楊
盤鎮
九城在景州治西有邸閣内有晉蓚令孔□清德
碑
西光城在東光縣西三里寰宇記後魏葛榮略取
其地對東光築城故名
蠒城在東光縣府志在縣東二十五里遺址尚存
棘津城在故城縣北後漢書郡國志廣川有棘津
城
景城廢縣在獻縣東九十里漢置東漢省隋復置
宋省
樂壽廢縣在獻縣西南十里寰宇記後魏太和年
間移樂成縣於樂壽亭因名大業年又移今治
長豐廢縣在任邱縣東北唐置屬莫州宋省唐書
地理志本利豐開元十年更名
龍額廢縣在景州東三十里漢置屬平原郡後漢
省漢元朔五年封為侯國縣志弓高城外有龍額
村即漢侯邑
安陵廢縣在吳橋縣西北漢置屬平原郡後漢省
地理風俗記修縣東四十里有安陵故縣
將陵廢縣在吳橋縣東南三十里趙塞鎮北
侯井廢縣在東光縣西漢置後漢省寰宇記在弓
高城西北三十五里房將池側池形窄小似井縣
置於側因名
日華宫在獻縣漢河間獻王築以待學士者今廢
金城宫在獻縣隋竇建德建
永樂行宫在獻縣城東五里明永樂年建
蒲縈臺在府治後郡國志泰始皇東遊有蒲甚勁
用以繫馬故名亦名瀛州第一亭
高陽臺在府治東北與瀛臺相望宋曾布築
瀛臺在府治東南府志臺高五丈闊倍之四望極
遠與高陽臺相望後廢為駐旗臺
封臺在獻縣有伯夷叔齊廟
琴臺在阜城縣府志阜城西墉下水中魏稽康彈
琴處
望夫臺在肅寧縣城北
虞邱臺在任邱縣北縣志漢吾邱壽王讀書處吾
虞聲相近遂訛為虞
燕臺在任邱香城舖之北今圯
莎臺在任邱城西兩莎之間巨臺並峙
七星臺在寧津縣北十八里
鳳凰臺在寧津縣西北三十五里
土臺在寧津縣東四十里古城内
峯臺在寧津縣北三十里
廣川臺在景州東城上州志臺高三丈元縣尹吕
思誠移董子祠於此因名又名讀書堂
祭風臺在吳橋縣縣志臺在城南黃河堤上高數
丈舊有與點亭風景佳麗邑中最勝今皆頽廢
釣魚臺在吳橋縣城西北二十里臺方里許遺址
猶存
燕臺在東光縣北二十里又名燕友臺畿輔舊志
魏曹丕築以燕友故名齊桓公北伐嘗射雉於此
亦名射雉臺
胡蘇臺在東光縣儒學東南高二丈周二十餘丈
又名鐘鼓臺
吾與亭在府城南門外堤上知府張問明建
一鑑亭在府通濟橋北知縣夏之臣邢有忭建
碧波亭在獻縣東四十里即今官亭
華陽亭在阜城縣西晉嵇康學琴處上有琴臺
洗心亭在阜城縣東二十五里邑人大理卿周東
建
觀蓮亭在任邱縣北雄關内知縣倪璣建
種玉亭在任邱縣東解元金一鳳建
胡蘇亭在寧津縣寰宇記在臨津縣西南二十五
里按今寧津即唐臨津
居園亭在故城縣東二里元高孟初載酒嬉遊處
瀛州南樓在府治唐沈佺期有望瀛州南樓寄遠
詩
瀛海樓在府治西南元至正間建明正德年移於
資勝寺前
山雨樓在吳橋縣治前明知縣劉鉞建順治年知
縣王家楫重修
雙豐樓在故城後廢為雙豐臺
成趣園在獻縣舊志金梁子直隱居處學士党懷
英等詩文在焉日久湮没萬歴年居民掘得石刻
六方知縣張汝藴置之學宫目為墨寶
一竹園在任邱縣城東北二里明郎中張經建
先春園在任邱縣城東一里明太僕章甫建
樂隱園在任邱縣城東北隅明僉事劉勃建
最古園在任邱縣東南隅明郎中李禎垣建
石家園在交河縣西縣志以石家園改置俗傳石
崇行舟處
瀾園在吳橋縣北城濠上范文忠公建内有快風
亭澄碧堂如石山房諸勝今廢
禮鶴堂在任邱縣城北三里明郎中邊仲建
蘭谷草堂在任邱縣知縣周瑢建
君子館在府城西北三十里金史地理志河間有
君子館
海月軒在府城通濟橋旁
桂巖山房在任邱縣城東南隅明都御史邊憲建
蘿月軒在任邱城東明廵撫謝淮建
劉炫宅在府城内府志炫北齊人強記默識五事
並用無所遺失宅久廢
劉晝宅在阜城縣南義門鄉
扁鵲故宅在任邱縣明志在廢莫州東門外有藥
王祖業莊又北三里有冡廟
高熲宅在景州城北
劉淑精舍在獻縣東南括地志淑精舍在樂城淑
漢人隱居於此
澹臺故居在故城縣西南四十里澹村原屬武城
後縣移衛河東因改屬故城
樂成在府治劉仁軌封樂成男因名
顧義鄉在任邱莫州南二十五里
長邱鄉在任邱東北
順成鄉在東光縣西北三十里漢昭帝封鈎弋夫
人父為順成侯即此
詩經村在府城西北三十里府志舊傳毛萇設教
處
賈島村在景州西南五十里舊志唐賈島祝髮於
雲蓋寺村基尚存
董學村在故城縣西北四十里縣志漢董仲舒下
帷處
孝子村在故城縣元孝子侯秀故居
劉長鄉故里在河間縣治内
安城故里在東光縣漢竇太后故居
御莊在阜城縣南七里縣志莊為劉豫始生之地
劉智社在景州南三十里元蓨尹劉思誠行田至
此勸化社民
天津府
泉州故城在府西北漢置縣屬漁陽郡後魏省水
經注清河東北至泉州縣北入滹沱又沽河東南
逕泉州縣故城東王莽之泉調也
漂榆故城在府東水經注清河又東逕漂榆邑故
城南俗謂之角飛城趙記云石勒使王述煮鹽於
角飛即城異名矣
乾寧故城今青縣治(詳建置卷)
參戶故城在青縣南漢元朔三年封河間獻王子
免為侯國後漢省元和志參戶故城一名木門城
在長蘆縣西北四十里輿地志中有大樹故名木
門
盧臺故城在青縣南寰宇記乾寧軍本古盧臺軍
地其盧臺故城在御河南七十步縣志盧臺城在
衛河之西南週迥三十里遺址尚存
千童故城在滄州東南漢置縣屬渤海郡後漢改
為饒安宋省為鎮水經注無棣溝又東南逕千童
縣故城東元和志饒安縣本漢千童縣即泰千童
城始皇遣徐福將童男女千人入海求蓬萊置此
城以居之故名
定縣故城在滄州東南漢置屬渤海郡後漢省水
經注地理風俗記饒安縣東南三十里有定鄉城
故縣也
乾符故城在滄州東本隋魯城縣屬河間郡唐改
為乾符後周併入清池名勝志魯城在州東北七
十里又三十里為乾符城州志乾符故城在州東
北八十里
南皮故城在今南皮縣北秦置漢屬渤海郡後漢
為渤海郡治晉及後魏因之後移於今治續通典
南皮縣西去景州六十里縣北有迎河河北有南
皮城即漢晉渤海郡治史記齊桓公伐山戎至此
繕修皮革因築焉府志故城在縣東北八里
高樂故城在南皮縣東南董鎮村漢置屬渤海郡
後漢省水經注無棣溝又東逕新鄉城北即地理
志高樂故城也寰宇記故城在縣東南三十里今
謂之思鄉城亦曰西鄉城
高城故城在鹽山縣南漢置屬渤海郡後漢曰高
成隋更名鹽山水經注無棣溝又東南逕高城縣
故城南寰宇記故城在鹽山縣南四十里縣志舊
城鎮在縣東北三十里馬大口
柳縣故城在鹽山縣東漢置屬渤海郡後漢省水
經注浮瀆又東北逕柳縣故城南寰宇記故城在
鹽山東七十里府志在鹽山東五十里
無棣故城在慶雲縣東隋置屬渤海郡唐屬滄州
宋金元皆因之明廢縣志故城在今縣東南五里
周八里鬲津河東南
黑堡城在府西二十里地名稍直口
吕彭城在府西北二十里相傳彭越吕布嘗軍此
軍糧城在靜海縣東北一百六十里元海運時屯
糧之所
燕留城在滄州東北括地志燕留故城在滄州長
蘆縣東北十七里即齊桓公分溝割燕君所至地
與燕因築此城故名燕留
五壘城在滄州南輿地志漢封河間獻王子雍為
景城侯五子分居城中因名
麻姑城在滄州北寰宇記麻姑城在乾符廢縣界
漢武東廵至此祀麻姑因名
北皮城在南皮縣西北水經注清河又北逕皮城
東地理風俗記曰南皮城北五十里有北皮城
甘羅城在鹽山縣東南三十里望樹鎮西南故址
尚存
合騎城在鹽山縣北新志郛堤城在縣北七十五
里又名合騎城漢公孫敖封合騎侯即此
荻苴城在慶雲縣東新志在縣東接海豐縣界與
無棣城相對覆鬴河界其中相傳為龍且所據俗
名龍且城
興濟廢縣在青縣東南三十里衛河東岸本范橋
鎮地金置縣屬滄州元併入會川縣復置
本朝順治六年廢為鎮入青縣
長蘆廢縣今滄州治亦名幞頭城漢參戶縣地隋
置長蘆縣屬河間郡唐屬滄州宋省
清池廢縣在滄州東南四十里本漢浮陽縣隋改
為清池唐移滄州來治宋金元皆因之明省入州
浮水廢縣在滄州東五十里隋置屬渤海郡後省
入鹽山唐復置屬滄州貞觀初省
章鄉廢縣在滄州東南漢置屬渤海郡後漢省寰
宇記十三州志饒安縣東南二十里有童鄉亭蓋
即章鄉也
中邑廢縣在滄州界漢置屬渤海郡後漢省
海津鎮今府治元延祐三年置鎮至正九年立鎮
撫司明永樂初由此下滄州二年築城置戍立天
津左右三衛
釣臺在青縣北六里名勝志宋時置砦於此
鳳凰臺在靜海縣西五里
望海臺在滄州東北一名漢武臺俗云漢武帝廵
海上所築唐太宗自高麗班師次漢武臺顧問侍
臣對曰是燕齊之士為漢武求仙處新志望海市
臺在州東四十里
釣魚臺在南皮縣西十里相傳呂尚困棘津時釣
此
醼友臺在南皮縣北半里寰宇記魏文帝與吳質
等重遊南皮築此臺醼友故名又名射雉臺
石苞臺在南皮縣南十三里城冢記南皮有石苞
墓即此
觀臺在南皮縣東四里寰宇記袁譚所築魏武擒
譚於此
武帝臺在鹽山縣東北七十里韓村鎮東三十里
此南臺也
文星臺在慶雲縣東南隅舊志高可遠眺清曉見
日出海炯然奇觀也
延陵臺在慶雲縣西南七里旁有季札長子墓
峭帆亭在青縣盧臺城中
盟亭在滄州南古燕齊之界二國嘗盟此
遇士亭在南皮縣西北三里相傳暴勝之遇雋不
疑處
將相鄉在舊滄州東南有程家林以唐程日華父
子相繼居此故名
平津鄉在鹽山縣南四十二里漢封丞相公孫宏
為平津侯即此
高適故里在南皮縣東南六十里今改夜珠高家
石崇宅在南皮縣城内
清風樓在滄州晉泰康中建元薩天錫錄囚駐節
於此有清風樓詩又望瀛樓在州西門外昔為一
郡之觀今廢
刁公樓在南皮縣東南七十里一名尚書樓晉尚
書刁協故居
魏家莊在南皮縣西六里元至正年董搏霄守長
蘆屯兵於此
曹公固在南皮縣東南二里曹操因京兆雋不疑
家為固以攻袁氏因名
韓信壘在慶雲縣南二十里與荻苴城相對相傳
韓信自趙下齊道經於此俗呼掛甲口
畿輔通志卷五十三
