廟學典禮卷六
憲司舉明學校規式
浙東海右道肅政廉訪司大德三年四月牒照得立按
察司欽奉聖旨條畫内一欵節該所至之處勸課農桑
問民疾苦勉勵學校宣明教化又欽奉聖旨節該今後
應在籍秀才做買賣納商稅種田地納地稅其餘一切
差役並行蠲免又欽奉詔書内一欵節該學校之設所
以作成人材仰各處正官教官欽依先皇帝已降聖旨
主領敦勸嚴加訓誨務要成材以備擢用欽此除欽遵
外竊以學校乃風化之源人材所出之地凡在學者正
當勉勵業術講明道藝仰副朝廷崇重之隆近日以來
一等儒人不守元規惟知戶役之優免遽忘聖經之閫
奥朔望拜謁尚有闕禮坐齋肄業安有盡心近於三月
朔日司官詣婺州路學為見本學職員數少略行點視
其不到者八十人及至講說有不通者十餘軰此盖教
官教誨之無方抑亦儒生怠慢之所至憲司除另行外誠
恐本路儒學亦有似此去處今將元奉行御史臺備到
福建儒學提舉司講䆒到規式擬議責罰開坐前去牒
可照驗行下合屬儒學一體施行一在籍儒人凡遇
朔望不犯紅日並湏詣學親筆書名陪拜聽講雍容就
列不得喧譁如有事故者先期具狀經教官處給假附
籍以憑稽攷或未經請假妄稱事故而不赴學者從舉
事檢舉具呈教官依例行罰將罰到鈔數委令司罰置
簿收掌以助公支或充課賞前件除依已行規式外如
朔望妄稱事故不赴學者從本學檢舉初犯罰中鈔五
錢再犯罰一兩三犯别議施行仍令教官置簿標附不
到姓名并將罰到鈔數俱令司罰收掌公支一朔望
講書除教官正錄前廊耆舊輪次講說外三十歲以下
十五歲以上儒生常川在學肄業每月朔日教官預先
出題三章揭示廊廡聽其講䆒精熟置立籖筒遍寫該
講生員姓名至今月望日俟登堂聽講畢請教官臨時
掣籖引至案前對衆將朔日題目講說望日依上就出
講題次月朔日依前講說三次文理不通者擬降供一
季發付本學教導訓誨再行習讀候降供滿日引上覆
念講說文理通者許令回參不通者從學官議罰前件
每月朔望行禮畢耆儒并生員各分等列雍容登堂就
坐不得喧譁依已行規式講說外再請行禮官抽籖於
中庸大學語孟内另提出一章令坐齋生員默說如有
不通者至期量議責罰二次不通者别議一儒人課
試擬定每月從教官出題或賦論經義史評之類在籍
諸生各供本經全篇每五卷約取一名照舊例魁名三
分亞名二分又次名一分半通榜者各一分教官考校
逐月載籍歲終計其分數以考優劣如十二試積及十
分者次年正月内從教官申請本路文資正官廉訪司
官詣學集及分儒生簾引文義通暢者取首名保申上
司以備歲貢其餘籍記姓名所有十二試俱黜者降供
一季發付本學訓誨逐日坐齋習讀候降供滿日再行
引試中格許令回參其連三月不試者從教官議罰前
件除依已行規式外仍將每月已攷過課試文字於行
禮官處呈說驗其優劣一在學儒人除前廊耆舊皆
亡宋登科貢舍之人逐月朔望輪次講書外東西序耆
儒内請每日登堂講通鑑一章然後會食儒生五十歲
以下者各供月課除孟月經賦仲月論俱各全篇季月
經疑史評三十歲以下者各各坐齋讀書訓誨每日各
習所業或雜文論冐小賦經義唐律之類期以成材十
五歲以下者另設小學一所教導二員逐日依小學規
式教導施行前件除依已行規式外小學每日常川在
學肄業朔望與儒生一般陪拜講書若朔望不到講書
不通者將訓導坐不稱職之罪别議施行(牒紹興路)
提舉柯登仕申明約會
江浙等處儒學提舉司大德三年五月日指揮該近准
本司副提舉柯登仕牒會驗至元三十年正月内欽奉
聖旨節該如今和尚一處先生每秀才每有爭差的言
語呵管民官一處休教問和尚每的為頭兒的先生每
的為頭兒的秀才每的為頭兒的一同問者麽道聖旨
了也欽此又照得承奉前江淮等處行尚書省劄付准
都省咨文該應儒人詞訟除奸盗從有司歸問外其餘
公事並從約會不許有司徑直勾攝奉此除遵依外今
來當職切詳和尚先生凡遇管民官司相關公事並從
約會歸問外據儒人但有干碍民訟其有司多不經由
儒學約問往往違例徑直勾攝泛行搔擾似與欽奉聖
旨事意并元奉都省元行事理相違牒請照驗備申江
南浙西道肅政廉訪司照詳乞賜行移各路欽依聖旨
事意并元奉都省定例事理依例約會歸問施行准此
照得近奉江浙等處行中書省劄付准中書省咨宣政
院呈至元三十年正月初九日阿都台集賽第一日奏過
事内一件托克托察楚克等行宣政院官人每與將文書
來這裏的和尚每先生每秀才每一處告爭差的言語
有呵和尚每的為頭兒的先生每的為頭兒的秀才每
的為頭兒的一同先生秀才每管民官根底私地下去
管着先生每的秀才每的為頭兒一同不問管民官與
管和尚的頭目一同問着如今和尚每的先生每的秀
才每的一處有着爭差的言語呵和尚每的為頭兒的
先生每的為頭兒的秀才每的為頭兒的一同問者麽
道與將聖旨來的說將來有俺商量的去年俗人與和
尚每有爭差的言語呵和尚每為頭兒管民官一同問
了斷者民官和尚每根底休教斷者麽道聖旨與將去
了來如今和尚一處先生每秀才每爭差的言語呵管
民官一處休教問和尚每的為頭兒的先生每的為頭
兒的秀才每的為頭兒的一同問者麽道聖旨與將去
呵怎生麽道奏呵那般者麽道聖旨了也欽此又照得
先承奉國子監指揮備奉集賢院劄付該據司直司呈
奉禮部符文該奉尚書省判送集賢院呈備國子監議
擬到江南各道儒學提舉司管領儒人遇有公事除犯
奸盗從有司歸問其餘一切事務並從約會呈奉都堂
鈞旨准呈送禮部行移合屬照會施行承此又承奉江
淮等處行尚書省劄付該准尚書省咨該集賢院呈據
浙東道儒學提舉司申到事内一件各道儒學提舉司
專一管領儒人但有與管民官司相關者管民官司並
不問事理輕重徑直勾攝泛行搔擾深為未便擬合照
依諸衙門體例約會事為此送國子監議擬去後今據
狀呈儒人遇有公事除犯奸盗從有司歸問外其餘一
切事務並從約會呈訖照詳事本院參詳若准所擬相
應送禮部照擬得合准集賢院所擬都省准呈除外合
行移咨照會依上施行准此仰更為照會合屬依上施
行奉此除已依上施行外又照得近為學校便益等事
申奉江浙等處行中書省劄付該省府除儒戶差役并
約會歸問公事遍下合屬欽依聖旨事意施行外仰照
驗事承此除外今准前因本司參詳儒人僧道與民間
相關詞訟公事明有欽奉聖旨事意并累奉都省定例
理合約會歸問近年以來有司往往多不約問一面徑
直勾攝深不副聖朝崇儒重道之美意如蒙行移各路
依例約問委為相應為此申奏江南浙西道肅政廉訪
司指揮該憲司除已行移各處依例約問外合下仰照
驗施行奉此儒司除外仰更為申覆本路并行移各州
及各州學書院合屬縣學一體依上約問施行(下紹興路儒學)
申明儒人課試
江浙等處行中書省大德三年十一月劄付該近據建
德路申一等富戶不通文字計囑儒學官吏買作儒戶
與免差役得此議得真儒碩才固宜崇奬妄冐避役亦
合沙汰如不考試無以辨别為此移准中書省咨照得
先准咨文平江路申歸附以來於今二十四年富豪上
戶詩書不通偽作儒人入籍除免差役皆及下民逼令
迯竄擬合聞奏委官與廉訪官一同試驗中選者免差
不中之人與民一體當差庶幾勉勵後學均平賦役送
禮部議擬去後回呈照得至元六年四月内欽奉聖旨
條畫内一欵節該隨路雖有設到學官所在官司例皆
看同泛常不為用心勉勵以致學校之設有名無實仰
各路所屬如遇朔望自長次以下正官同首領官率領
僚屬吏員俱詣文廟燒香禮畢詣講堂同諸生講議經
史更相授受日就月將政清民化欽此今承見奉本部
議得江南儒人數多若便通行考試恐有動搖且如富
豪之家子弟詐入儒籍或所作月課令人代筆者自是
各處正官有失檢舉學官不能訓導致令有此欺弊若
貧富賦役不均管民官當任其責以此恭詳平江路歲
辦錢糧誠為不細今後若有富強之家假托儒戶苟避
差役及係籍儒生令人代筆者宜從本路官及所在廉
訪司體察是實嚴加懲戒仍與民一例應當雜泛差役
本官亦湏依例提舉學校毋致隳廢相應具呈照詳得
此施行間今准前因咨請照驗事准此省府合下仰照
驗施行(劄付浙東道宣慰司)
籍定儒戶免役
江南諸道行御史臺大德四年正月劄付據監察御
史呈會驗欽奉聖旨節該今後在籍秀才做買賣納商
稅種田納地稅其餘一切雜泛差役並行蠲免所在官
司常切存恤欽此又欽奉聖旨節該孔子之道垂憲萬
世有國家者所當崇奉其贍學田土貢士莊田諸人毋得
侵奪教養後進務要成材凡廟學公事諸人無得沮擾
合行儒人事理照依已降聖旨施行除欽依外體知建
康路總管府將本處在籍儒人欲與民戶一例推排里
正主首為此追照得本路行卷該奉江浙行省劄付元
貞元年十二月二十五日欽奉聖旨條畫内一欵節該
江浙錢糧為數浩大元係富戶催辦今富強者苟避差
役使下戶承充里正主首以致靠損貧民錢糧不能辦
集仰照勘不以是何投下諸名色影蔽有田納稅富豪
戶計從本省分間與其餘富戶一例輪當里正主首催
辦錢糧應當雜泛於内若有疑惑不能與决者具由咨
中書省定奪欽此仰委本路總管廉中議專一依上從
公點差有田納稅富豪戶計應當里正主首仍將點差
定各戶花名田産攅造備細文册申省各路備坐行下
所轄州縣依上施行為此看詳學校之設蓋人倫風化
所係實與各投下并其餘諸色戶計不同兼先欽奉聖
旨節該在籍秀才一切雜泛差役並行蠲免今奉聖旨
明交投下諸色戶計從江浙行省分間輪差若有疑惑
移咨中書省定奪今有司不加詳照將在籍儒人與民
一體科差有負聖朝崇儒重道之意擬合欽依累降聖
旨事意施行呈乞照詳又據江南浙西道肅政廉訪司
申照得尚書省至元二十五年十月二十有八日察察
爾集賽第一日奉過事内一件秀才每做買賣呵與商
稅者種田呵與地稅者其餘横枝兒不㨂甚麽雜泛差
發休與者麽道執把著的聖旨索有俺商量的執把著
的聖旨他每根底與呵怎生麽道奏呵那般者麽道聖
旨了也欽此又至元二十六年正月内欽奉聖旨節該
今後在籍秀才做買賣納商稅種田納地稅其餘一切
雜泛差役並行蠲免所在官司常加存恤欽此又至元
三十一年四月内欽奉詔書内一欵節該學校之設所
以作成人材仰各處正官教官欽依先皇帝已降聖旨
主領敦勸嚴加訓誨務要成材以備擢用所在官司常
與存恤欽此又至元三十一年七月内欽奉聖旨節該
諭中外百司官吏人等孔子之道垂憲萬世有國家者
所當崇奉本路總管府提舉儒學肅政廉訪司宣明教化勉
勵學校凡廟學公事諸人毋得沮擾合行儒人事理照
依已降聖旨施行欽此除欽遵外江浙等處儒學提舉
司及平江路儒學各狀申吳江州長洲縣將儒戶胡鏽
程淳祖朱應得謝晟孫違例差充各都里正主首等事
議行間今據儒學提舉司状申元貞二年四月内承奉
江浙等處行中書省劄付欽奉聖旨節該據中書奏江
浙等處行中書省平章特穆爾穆爾布哈等陳說有力
富強之家往往投充諸王位下及運糧水手香莎糯米
財賦醫人僧道火佃舶商等諸項戶計俱各影占不當
雜泛差役止令貧難下戶承充里正主首錢糧不辦偏
負生受乞降聖旨事准奏内一欵節該仰照勘不以是
何投下諸名色影蔽富豪戶計從本省分間與其餘富
戶一例輪當里正主首催辦錢糧應當雜泛差役於内
若有疑惑不能與决者具由咨中書省定奪却不得因
而動搖違錯欽此分間到數内儒籍内自來委係儒人
合免里正主首雜泛差役仰欽依聖旨事意施行承此
又大德元年五月内據嘉興路學錄丁廉孫狀告係杭
州路附籍儒人寄莊田土坐落平江路常熟州被本處
官司差役等事申奉江浙等處行中書省劄付該省府
照得近欽奉聖旨節該江浙錢糧為數浩大照勘不以
是何投下諸名色影蔽富豪戶計從本省分間與其餘
富戶一例輪當里正主首催辦錢糧應當雜泛差役欽
此分間到合當合免戶計内和尚先生秀才各有所宗
自古稱為三教據儒籍内自來委係名卿大夫秀才戶
計擬合欽依累朝皇帝聖旨今上皇帝聖旨事意一例
除免已經遍行各處依上施行去訖仰照驗施行承此
又大德二年十月内承奉江南浙江道肅政廉訪司指
揮備奉江南諸道行御史臺劄付該為臨江路總管李
倜不公事内一項將本管儒戶差充各都里正主首戶
役責勒催辦稅糧子粒酒課及勾攝雜事憲臺相度學
校繋人倫風化本原累有欽奉聖旨責任廉訪司勉勵
毋致廢墮除將臨江路總管另行追問外仰遍行所屬
欽依累降聖旨事意施行毋致違犯奉此先為各路府
州司縣將在籍儒戶差充鹽局倉庫官攅催課頭目坊
里主首淘金戶等役申覆省府并肅政廉訪司已蒙遍
行各處欽依累降聖旨事意施行外據平江路儒戶束
元嚞鄧榮俞處仁張文彪嘉興路儒戶徐砥杭州路儒
戶家之巽張焃張拱謝晟孫趙由昇俞應模鄭淮劉松
慶元路儒戶袁桷袁棟紹興路儒戶王英孫陳恕可王
性之等各狀告被平江等路州縣官司差充里正主首
等役及有鉛山江隂等州將儒戶與民一體科差不便
又照得大德三年二月内欽奉詔書節該朕自臨御以
來日圖善治思濟天下之民詔書屢降而有司奉行弗
至以致恩澤不能下流欽此竊惟三教鼎立甚久而儒
教廼三綱五常所自出於世道為最切且以一二見用
者言之上而朝會祀典進賀表章下而案牘文移之事
皆出於儒所在有司獨欠優恤動輙差充里正主首或
擅敢勾擾或非理科敷不止一端假令儒戶數多及間
有近上戶計曾不及僧道五分之一况所有田地依例
輸納稅糧所免者徭役而已况欽奉累朝聖旨蠲免差
徭敦勸存恤兼儒人不係投下戶計若有司似前科擾
非惟有失國家崇儒重道之心亦且不稱見欽奉詔書
内恩澤下流之意擬合照依抄戶年分以籍為定其在
籍儒戶欽依累降聖旨事意蠲免一切雜泛差發似望
儒學不致廢弛人才有所作成為此申覆省府照詳乞
賜遍行合屬嚴加禁治今後毋得將在籍儒戶動搖差
擾欽依累降聖旨事意施行又恐各處學校將不係在
籍儒戶影蔽致使有司藉此為詞泛行科差遍行各路
儒學不得擅將不係在籍儒人影蔽戶役引惹違錯去
後八月初六日承奉江浙等處行中書省劄付該委係
籍定儒戶别無影占田土就便行移各處欽依累降聖
旨事意施行毋得違錯承此卑司除已移牒總管府及
各州行下合屬欽依累降聖旨事意施行外申乞遍行
各路欽依施行更賜備申江南諸道行御史臺行下浙
東江東道肅政廉訪司行移各路欽依累降聖旨事意
施行得此卑司申訖照詳得此憲臺除外合下仰照驗
欽依累降聖旨事意施行(劄付浙東海右道肅政廉訪司)
廉訪分司舉明體察
浙東海右道肅政廉訪司大德四年二月牒該准本道
監治台慶分司牒照得至元三十年七月内本道肅政
廉訪司承奉行御史臺劄付准御史臺咨承奉中書省
劄付禮部呈今後薦舉學職責任教授人員須要保結
所錄文字即非假手更湏保結所錄文字委是中程堪
以傳授更湏保結年高德劭今夀幾何委是為衆推服
又湏保結委是堪充教授或學正錄教諭如是以後但
有虚冐不實發露到官止將教授量情降罰教授恐其
累已選舉庶可覈真如蒙准呈乞下照會都省除外仰
依例體察施行又大德三年八月内本道肅政廉訪司
體覆儒人各處保舉不一移准江南浙西道肅政廉訪
司牒該照得至元三十年七月内欽奉聖旨節該諸路
府州縣邑廟學書院作養後進嚴加訓誨講習道藝務
要成材若德行文學超出時軰者有司保舉肅政廉訪
司體覆相同以備選用本路總管府提舉儒學肅政廉
訪司宣明教化勉勵學校欽此詳看近年選用儒人例
係教授應舉申覆本路總管府備牒廉訪司體覆有司
轉申行省定奪今後從提舉司考較固為良便但有經
本路保薦似與欽奉聖旨許從有司保舉體例相違合
無循例先從教授舉薦申覆儒學提舉司考校中程移
文本路總管府覈實保明牒呈廉訪司體覆回牒有司
轉申行省緣係為例事理申奏江南諸道行御史臺劄
付仰欽依聖旨事意施行牒請照驗准此已經移牒各
路行下儒學照驗去訖竊惟學校乃風化之源教官乃
學校之綱苟舉用不得其人治教何由而生是以朝廷
立法選士必憑鄉曲推舉年高德博性行修㓗堪為後
進師範者經由廉訪司體覆相同然後用之近年以來
儒學提舉司不依元例恣意濫保年高德劭之士不得
聞逹年少德薄之人奔競冐進各處學職遂有重注重
任待闕之弊盖由此始今廵按到台州本路備准儒學
提舉司保到儒人堪充教諭凡三十餘名雖連所業十
篇不見是否親作當令教授繆若鳳將引各人赴司有
趦趄不到者大半勉強赴司者十餘名及至命題考試
其作文中程之士少害理訛事之軰多不能自教何以
教人恭詳儒人始由教諭陞為正錄山長自山長受除
教授俸給至厚出身甚優乃諸儒之領袖為士類之師
範釋奠拜謁班居其上講書會課席坐其中體覆之際
不可不慎若使上下相蒙關節附會儒學視為竒貨而
泛濫保舉提舉以為文具而不曾考校各路看同泛常
既不覆實保明憲司若止憑虚文更不加意體覆縱令
晚進後士不通文學僥倖之徒冐濫充之不惟教養失
人學校不立其德行文學之士意以玉石混淆恥與同列
未免隱避山林恐有遺賢之患深不副國家建學立師
之初意除已行移台慶兩路并下儒學今後所選教諭
湏要本學照依元例從公舉明年高才德兼備之士保
舉所業文字委是親作申覆提舉司考校中程本路覆
實保明方許牒呈體覆如有年少無學之人泛濫保舉
但有體覆不應先將元舉教授嚴行降罰有司提舉司
官别議施行外合行移牒請照驗更為會議行移各路
并提舉司依上施行准此牒可照驗依上施行(牒紹興路)
行省差設教諭
江浙等處行中書省大德四年六月劄付照得近准中
書省咨禮部呈照得在先循行選取教授格例皆憑本
路保申抄連廉訪司體覆相同牒文委是年高德劭學
問該博士行修㓗恬退自處不求聞逹堪充師範之人
充應仍將本人親筆文字十篇申部行下集賢院司直
司轉申本院下國子監考試中程司直司申部就便於
教官内銓注元行如此近年以來各路所申止憑散儒
人告狀保舉到上文字别無儒學正官重甘保結上下
相蒙關節附會往往將少年晩進保充學官雖有文字
十篇亦未知本人親作或假手於人監學攷校有稱可
以模範一路者有稱可學正錄教諭者又各高下不等
即目四方保牒填委人人希望教授耻作以次學官窠
闕塞滿調選誠難本部切詳一方教授瞻仰師尊釋奠
焚香班在諸儒之首講書會課坐居正席之中生員聽
其傳經路官與之抗禮若用晩進年少恐難壓服人心
果能顔淵德行賈誼高才不拘此限而又今見任教授
月有俸禄任有出身豈宜虚通人情縱令散儒濫保莫
若立法今後薦舉學職責任教授人員湏要保結所錄
文字委是親作堪以傳授又湏保結委堪充師範或學
正錄教諭如是以後但有虚冐不實發露到官止將教
授量情降罰教授慮其累已選舉庶可覈真如蒙准呈
乞下照會然此誠恐未當具呈照詳施行都省除已劄
付御史臺依例體察外咨請照驗遍行合屬依上施行
准此已經行下各處照驗去訖省府議得竊謂開設學
校置立教官宏聖人之道談聖人之經務以養人材正
彛倫美教化移風俗其意可謂盡善盡美矣近年以來
儒風浸壊富家之子急於仕進謁托經求各路儒學往
往徇情保舉提舉司校勘虚加褒奬廉訪司體察相應
一牒有二三十名照得即目到省學官已有五百八十
餘員山長學正窠闕僅有一百餘處又提舉司縣設教
諭二員見在守闕復有四百之上似此泛濫員多闕少
久而不能遷調使真才實學之士一概沉滯甚不副國
家設立學校之意腹裏縣家教諭俱受中書吏部符文
本省管轄所教諭提舉司委付出身旣與學錄一體教
諭亦各受省劄除於到選人内通行挨次銓注外合下
仰照驗即將提舉司所設人員截日革去今後果有德
業優長堪為師範者儒學從公薦舉行移廉訪司逐名
依例體覆繳連的本牒文申省施行(下儒學提舉司)
成宗設立小學書塾
江浙等處儒學提舉司大德四年六月指揮該承奉江
浙等處行中書省劄付該據建康路申勉勵學校擬於
請糧儒人内遴選堪為師範之士於各鄉每都創立小
學書塾一處訓習生徒申奉行御史臺劄付該化民成
俗莫善於學若准儒學提舉司所言各路一體設立實
為盛事仰就申合干上司施行乞照驗事得此會驗欽
奉聖旨條畫内一欵節該今後每社設立學校一所擇
通曉經書者為學師於農隙時月各令子弟入學先讀
孝經小學書次及大學論孟經史務要各知孝弟忠信
敦本抑末依鄉原例出辦束修如自願立長學者聽若
積久學問有成者申覆上司照驗欽此今據見申省府
除外合行仰照驗依上施行奉此照得近准建康路牒
准本路總管廉中議關學校乃作養後進之地除路州
縣學書院各設小學教諭教習生員外據請糧耆儒人
内遴選真材實學前軰典型堪為師範之士在城八隅
各設小學書塾一處訓習生徒作養後進在塾生員晨
昏便於修讀或能擔簦負笈不遠千里而來者皆所不
拘若夫束脩如其父兄有樂教子弟之心隨宜多寡供
送各從其便為師尊者常體教不厭誨不倦之意如遇
朔望令各塾師儒率領諸生前詣學院觀禮使知學校
規䋲期成遠大之器其餘州縣擬於各鄉每都依上創
設立小學書塾近者每月赴學鄉村遠者不湏赴學仍
開坐設立書塾去處員數申覆照驗庶幾將來可有稽
攷准此行據本路儒學并各州縣儒學各狀申依上於
請糧儒人内選擇設小學書塾訓習生徒外今將各州
司縣設立書塾去處開坐前去請照驗施行准此儒司
參詳古者家有塾黨有庠術有序所為作養後進莫先
於此今建康路坊隅鄉都擬設書院似為相應申奉省
府劄該照得欽奉聖旨節該應設廟學書院作養後進
嚴加訓誨講習道藝務要成材本路總管提舉儒學肅
政廉訪司宣明教化勉勵學校凡合行事理照依已降
聖旨施行欽此除欽遵外今據見申除已劄付建康路
就便申覆行御史臺行下廉訪司講䆒擬議可否施行
外仰照驗施行奉此已經移牒建康路并行下本路儒
學依奉省臺事理施行去後今奉前因儒司除外合下
仰照驗於本處請糧儒人内遴選真材碩學堪為師範
之士并合設去處擬定官吏保結申司施行
山長改教授及正錄教諭格例
江浙等處行中書省大德五年六月劄付准中書省咨
吏部呈奉省判元呈江南書院山長改設教授又教官
額員陞轉等事於大德四年六月内約會到翰林國史
集賢院禮部官等一同議擬到下項事理具呈照詳得
此都省除外咨請照依區處定奪事理施行准此除外
省府合下仰照驗照依中書省咨文内事理濫用員數
盡行革去仍照勘亡宋歸附以前合設書院去處所出
學糧多寡歸附後創設去處目今有無學田通行照勘
明白備細開坐同合設教官額員并各各到任月日一
就開申外據見設教官并以後補替人員依上季報施
行一江淮迤南書院改設教授照得至元二十一年二
月呈准中書劄付近為江淮見設提舉學校官各路亦
有設者此職與教授等學官其品級相懸於義未當兼
南方府州軍縣學校書院所在皆多若不定立學官員
數及各分品級使高下合宜以備將來陞轉南方選到
文儒之士可為後進師範者何以處之為此送吏部與
禮部翰林國史集賢院一同議得南方前進士可為師
範者多兼所在學校書院俱有錢糧足以贍給使教官
得人職業修舉作成人材以備他日選用其於治化本
原所繫甚重緣自歸附之後老成前軰恬於進取各處
保充教官者其學問才德往往不壓人望近年以來一
道既設提舉學校官各路又設提學旣與教授並為學
官教授而下又有訓導提點錢糧等職名不惟品級相
懸於義未當而官冗人濫深為不副上司崇重師範樂
育人材之意議得隨路教授學正學錄師範後進作養
人材譔述進賀表章考試歲貢儒吏資品雖輕責任實
重若非公選慱學洽聞有德之士將見幸門一啟賢不
肖混淆雖欲盡革前弊不可得已今擬到江淮學官格
例乞照詳都省除革罷各道提舉學校官并訓導提調
錢糧等官聞奏外餘准所擬仰照驗施行數内開項該
江浙學官各路擬設儒學提舉一員教授一員學正一
員學錄一員直學二員散府諸州并各處書院擬設教
授一員學正一員學錄一員直學一員教授祗受勑牒
學正擬受行中書省劄付學錄教諭拘該行中書省親
臨路分擬授本省劄付外宣慰司所轄去處並受本司
付身直學止從本路出給付身各路儒學提舉與教授
一同管領學事學正學錄不得連銜簽署文簿府州并
各處書院准此直學掌管本學田産屋宇書籍祭噐一
切文簿并見在錢糧凡有支發並聽提學教授公議區處
明立案驗不得擅自動支違者從教官申覆本處官司截
日黜罷選取陞轉例儒學提舉擬從七品以前進士到選
相應人充三年為一任滿日再歴别路一任依例於司縣官
内選用其已除資品高者依驗前資陞轉各路教擬從八
品以前進士及學問該洽士行修㓗為衆推服提刑按察
司體覆申臺呈省到部相應人充三年為一任滿日再歴别
路一任依例於從八品司縣官内選用若儒學提舉有闕亦
擬銓注散府諸州并各處書院教授正九品依上選注以三
年為一任遷充各路教授無闕止於本等窠闕内更歴一任
依例於從八品司縣官内遷用學正學錄教諭以儒業優
長士行修㓗曾得鄉漕薦者從本路行移本道提刑按察
司體覆相應回准公牒然後保申合屬上司備呈行省直
學從在前職事人内選保性行端方才幹通敏者充依例
出給付身散府諸州并各處書院教授有闕各處學正歴
一考之上者陞補各處學正有闕學錄教諭一考之上者
陞補學錄教諭有闕於直學内選保陞補並依例體覆
申呈各道提舉學校官員並訓導提點錢糧等職名並
擬革罷仍令各處文資正官一員專一提調承此除遵
依外照得江南各道書院山長俱各不曾換授勑牒止
令行省就委每處别無額員勾當一考轉充府州教授
今見到部者已積二百餘員不能遷調為此移准集賢
院關於江南學田册内照到書院地産錢糧三十二處
照不見五十二處本部參詳擬合照依至元二十一年
都省與翰林集賢院講䆒定事理比依府州設立教授
其行省所委山長並行革去實為便益外據未經照勘
書院合咨行省依上照勘各各是否應設去處開坐地
頃糧數以憑定擬相應又准集賢院關照得除學田錢
糧外今將江南各處見設書院處所開坐關請照驗准
此前件講䆒得江南書院始因前賢而置其訓誨生徒
作養人材與夫地産錢糧不在府州學校之下且山長
俱係行省委用别無額員止歴一任轉充府州教授致
使員多壅滯不能調用宜准吏部已擬額設書院四十
六處每處改設教授一員却將見有山長盡行革去豈
增廣窠闕實塞行省冗濫之源外據新設書院三十七
處若便一體置立未諗是否必合專設或宜減併合咨
行省從公講䆒各各應設處所同地産錢糧一就開咨
至日定奪相應本省額設浙東浙西道杭州西湖嘉興
宣公湖州安定平江學道和靖鎮江婺州麗澤台州上蔡
紹興稽山衢州柯山温州永嘉江東道建康明道南軒
太平天門徽州紫陽饒州鄱陽樂平州慈湖信州廣信
鵝湖象山鉛州宗文池州齊山福建道建寧武夷剏設
浙東浙西道常州龜山建德釣臺紹興蘭亭右軍高節和靜
慶元慈湖州石婺州月泉衢州明正清獻崧高處州獨峯
石洞明善鎮江茅山嘉興傳貽江東道太平東軒采石
餘干州忠定石洞浮梁州長薌雙溪信州道藍山德興
初菴饒州錦江徽州晦菴前件議得江南書院額設去
處每處准設山長一員餘悉罷去仍照勘亡宋歸附以
前合設去處所出學糧多寡歸附後剏設去處目今有
無學田通行照勘明白備細開坐咨來外據改設教授事
理候照勘見數至日商議行省所轄儒學教官額員陞
轉等事照得至元二十一年二月呈准中書省劄付腹
裏儒學教官例路教授擬設一員學正學錄各設一員
散府上中州設教授一員下州設學正一員縣設教諭
一員除教授祗受勑牒學正受中書省劄付學錄並受
吏部付身路府州縣各添設直學一員止受本路付身
勾當各處教授以三年為滿依例遷調湏歴兩任所據路
教授遇有闕員散府上中州教授歴一考之上者陞補
各處學正有闕學錄教諭歴一考之上者陞補學錄教
諭有闕於直學内選保陞補並依例體覆申呈如未有
闕員依舊勾當遇闕依例陞補江淮儒學各路擬設教授
一員學正一員學錄一員直學二員散府諸州并各處書
院擬設教授一員學正一員學錄一員直學一員各縣
擬設教諭一員上項合設教授祗受勑牒學正受行中
書省劄付學錄教諭拘該行中書省親臨路分擬受本
省劄付外據宣慰司所轄去處並受本司付身直學於
本學在前執事人内保選性行端方才幹通敏者止從
本路出給付身勾當散府諸路并各處書院教授有闕
各處學正一考之上者陞補直學於本學在前執事人
内選保性行端方才幹通敏者充依例體覆申呈未有
闕員依舊勾當承此近為江南儒學教官員多闕少不
能調用擬將各處書院山長罷去照依舊例改設教授
品同府州陞轉庶革泛濫以此具呈未蒙明降今來本
部照得即目在選教授二百餘員若止及此尚且數年
注受未畢况又續到者亦未見數以此論之蓋是各省
不依元額又不循資一㮣差役僅能及考輙便保陞既
到省部為無稽考止憑元咨俱轉教授夤緣壅積賢否
混淆冗濫之弊實由於此今若必欲更革當清其源參
詳行省所轄儒學教官合與腹裏一體路設教授正錄
各一員散府上中州止設教授一員下州并書院各設
學正一員縣設教諭一員餘皆盡行革去如遇闕員止
於學錄教諭内遞進實歴一任之上依例陞轉並要體
覆若果以德行才能難拘常調直舉學正者亦湏明白
體覆相應兩任之上方許遷用如蒙准呈移咨行省取
勘合設教官額員并各各到任月日開咨本部置立貼
黃以憑照勘以後補替人員亦行季報依列標附如此
則庶幾事有關防人易調用前件講䆒得除書院已設
教授外行省所轄儒學教官額員并陞轉等事合依吏
部已擬相應前件議得除所設書院學正不設外教授
學正錄教諭照依腹裏例一體設立濫用員數盡行革
去餘准吏部所擬施行(下儒學提舉司)
