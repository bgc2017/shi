廟學典禮卷五
行臺坐下憲司講究學校便宜
行御史臺元貞元年六月劄付該據福建閩海道肅政
廉訪司申照得立提刑按察司欽奉聖旨條畫内一欵
節該所至之處勸課農桑問民疾苦勉勵學校宣明教
化欽此詔書内一欵學校之設所以作成人材仰各處
正官教官欽依先皇帝已降聖旨主領敦勸嚴加訓誨
務要成材以備擢用仍仰中書省議行貢舉之法其無
學田去處量撥荒閒地土給贍生徒所在官司常與存
恤欽此除欽依外方今朝廷清明崇重儒術然奬諭之
文雖篤而教育之方未備平居學校既無素定之規他
時貢舉豈有超羣之士擬合明立教條使之日就月將
庶幾飬成材噐以待選掄為此略舉到合行數件判送
福建道儒學提舉司詳細講究連呈去後回申集到福
州路儒學教授熊朋來并學正學錄人等講究到逐項
事理誠恐中間所擬未應繳連到元奉判送申乞照詳
事得此省會福建道儒學提舉司照依所據事理依上
施行如委於學校有所禆益堪以為例遍行開具保結
申司去後未到間九月十六日承奉行御史臺劄付該
准御史臺咨奏准頒降聖旨節該孔子曲阜林廟上都
大都諸路府州縣邑應設廟學書院本路總管府提舉
儒學肅政廉訪司宣明教化勉勵學校作飬人材及禁
約諸人毋得沮擾等事及有差來官齎擎御寳聖旨到
來開讀訖恭迎前去福建道廟學欽領安奉外今據儒
學提舉司申遵依將講究到學校逐項合行事理依上
施行委於學校有所禆益堪以為例若蒙遍行各路一
體施行吾道幸甚保結申乞照詳事得此卑司開坐申
乞照詳施行得此行下江東建康道肅政廉訪司行移
本道儒學提舉司更為講究擬定申去後今據回申行
據提舉司申會集守司建康路儒學教授山長正錄教
諭各各職事人等依上講究得與本道學校見行教飬
大略相同似此規繩依上施行俱各相應保結乞照騐
施行得此申乞照騐事憲臺除外合下仰照騐行移所屬
儒學一體施行承此除外合下仰照騐遍下合屬儒學
依奉臺劄内事理施行先具依准文状申來一肄業
儒生朔望並須詣學陪拜聽講如無假故不到者仰學
官檢舉議罰前件議得在籍儒人凡遇朔望不犯紅日
並須詣學親筆書名陪拜聽講雍容就列不得誼譁如
有事故者先期具状經教官給假附簿以憑稽考或未
經請假妄稱事故而不赴學者從舉事檢舉具呈教官
依例行罰徵到鈔數委令司罰置簿收掌以助修學或
充課賞一每月課試之法合照舊例計其分數逐月
載籍終歲考其優劣以定殿最其十二試俱黜者降供
積及十分者春秋二季教官申請本路文資正官詣學
(有廉訪司官處同到)集諸生簾引籍其高下以備歲貢前件議得
儒人課試擬每月從教官出題或賦論經義史評之類
在籍諸生各供本經全篇每五卷約取一名照舊例魁
名三分亞名二分又次名一分半通榜者各一分教官
考校逐月載籍歲終計其分數以考優劣如十二試積
及十分者次年正月内從教官申請本路文資正官廉
訪司官詣學集及分儒生簾引文義通暢者取首名保
申上司以備歲貢其餘籍記姓名所有十二試俱黜者
降供一季發付本學訓誨逐日在齋習讀伺降供滿日
再行引試中格許令回参其連三月不試者從教官議
罰一朔望講書除職事合選述講議登堂講說外其
諸生並無講說今後合預先出題置立籖筒遍寫該講
生員名姓臨時掣籖背講二次文理不通者降供前件
議得儒學除教官正錄前廊耆舊朔望輪次講說外三
十歲以下十五歲以上儒生常川在學肄業每月朔日
教官預先出題三章揭示廊廡聽其講䆒精熟置之籖
筒遍寫該講生員名姓至夲月望日伺登堂聽講畢請
教官臨時掣籖引至案前對衆將朔日題目講說三次
文理不通者擬降供一季發付本學教導訓誨再行習
讀伺降供滿日引上覆念講說文理通者許令回參不
通者從學官議罰其係籍儒人不依例赴學供講陪拜
生員於内多有恃頼見充行省廉訪司總管府典吏貼
書學校似難約束許教官具姓申廉訪司經歴司照騐
區處各路總管府照騐施行一在學行供執事生員
每日講書會課須當立定成規前件議得在學儒人除
前廊耆舊皆亡宋登科貢舍之人逐月朔望輪次講書
外東西序耆儒内請每日登堂講通鑑一章然後會食
儒生五十歲以下者各供月課孟月經賦仲月論俱各
全篇季月經疑史評其三十歲以下者各各坐齋讀書
延請講書訓誨日各習所業或雜文論冐小經義唐律
詩之類期以成材十五歲以下者設小學一所教導二
員逐日依小學規式教導施行一設立小學照依已
行事理施行坐次師席居中左右以次設書卓(以右為上)諸
生序齒兩兩相對直日設坐師席南兩端鐘設於師席
右名牌設於師席左直日所掌諸物直日名牌(上書直日輪次)
(名姓用畢紙糊復書)鐘籖筒硯水缾手牌(上書安詳恭敬)箕箒書卓香爐
界方火鑪諸生所說書名牌(人名以上書姓名諸生至各認名依次掛)直日
所掌諸事清晨灑掃温誦舊書專監視諸生不如法者
舉之諸生晨参講書會食習字呈押試書暮歸並鳴鐘
喝揖諸生所講讀書合用朱文公小學書為先次及孝
經論語早晨合先講小學書午後隨長幼敏鈍分授他
書孝經合用文公刊誤本語孟用文公集注詩書用文
公集傳訂定傳本講說諸生所習字合用唐顔尚書字
樣寫大小兩樣諸生逐日儀式晨參清晨諸生畢至師
就坐直日鳴鐘一聲諸生以次出門外序立第二聲諸
生以次自正門東方入北面上重行立第三聲喝揖諸
生齊揖班首自西折旋至師前進三步拱手問先生安
否(師云如常)復退三步揖折旋入本位直日喝圓揖諸生圓
揖喝就位諸生各就位(中有兄弟叔姪同學候就位後卑幼者就尊揖)講書直日
與侍立各一人以小學書及籖筒置於書桌舁於堂中諸
生北面重行立鳴鐘一聲喝諸生齊揖拱立初開講日
師先講小學書第一章次日諸生齊揖畢侍立取籖置
師前卓上呼其上姓名聞呼者出班自東方折旋入本
位或抽三四籖惟師意畢師復講授第二章講畢鳴鐘
喝揖諸生齊揖畢喝復位諸生各就位誦書諸生就坐
誦所授書或未通曉起立拱手問師再說或齋長先通
師令廵問諸生通否務要熟講精思毋得率略會食早
食至直日鳴鐘喝揖諸生齊揖就食毋得語言咳唾伺
食俱畢喝揖齊揖以次退就庭中以序行步務為舒徐
毋得跳躑戲笑少頃直日鳴鐘各就位午食亦如之習
字直日取硯各置諸生卓上滿貯水諸生各取筆墨習
大字一紙小字一紙務要模倣精工字畫端謹通曉前
賢筆法毋得率略及有浥汙寫畢直日收硯(非寫字時不得置硯)
歛諸生書紙於師前以次呈押畢復散於諸生位試書
直日鳴鐘諸生各執書重行立於師前以次就試當試
者以兩手執書冊度與師或自執或令齋長右立執之
試者揖畢拱立念書畢復揖向前取書冊而退俱畢以
次授諸生書授書以所讀書分班次如十人讀論語則
十人為一班直日鳴鐘序立如前儀就師席前聽授講
畢齊揖以次退就坐熟誦精思或有疑問如上儀出入
出則執手牌入則置直日位暮歸如清晨儀但班首於
師前道先生安置圓揖畢以次出外序其卑幼各揖尊
者直日執諸生名牌從上喝名兩兩而退其有成童願
宿齋者從便講讀前件照得設立小學至元三十一年
正月内依奉福建閩海道肅政廉訪司指揮議擬上路
設立小學生三十名下路二十名經賦教導各一員每
日常川在學肄業朔望與儒生一般陪拜講書每日與
儒生一體會食若有願學者聽申奉到福建等處行中
書省判送儒學提舉司依例施行奉此已經行下合屬
儒學依上施行去訖今擬照依已行事理相應一各
處鄉村小學訓蒙童師所在州縣學官毋得妄行勾擾
有妨學業前件議得各處鄉村小學訓蒙童師乃訓誨
人家子弟與路州縣别無統攝擬行移咨各路禁約相
應一各處書院山長縣學教諭依例保申體覆委用
無得濫行差設前件照得至元三十年七月内承奉肅
政廉訪司指揮承奉行御史臺劄付准御史臺咨奉中
書省劄付禮部呈該今後薦舉學職責任教授人員須
要保結所錄文字委是親作即非假手又須保結所錄
文字委是中程堪以傳授又須保結年高德劭今夀幾
何委是為衆推服又須保結委堪教授或學正錄教諭
如是已後但有虚冐不實發露到官止將教授量情降
罰教授恐其累已選舉庶可覈真仰依上施行奉此又
承奉行中書省劄付亦為此事已經行下合屬學院依
上施行去訖今擬依例保申體覆委用無得濫行差設
相應一真儒碩學在先漏籍不能入學之人許召見
任品官舉保隨例入學同赴月試如果性行純粹文學
優長課試分數又居其上簾引中式教官籍其姓名候
有降供名闕即令填補却不許泛行保舉審察得實罪
坐舉主前件議得在先漏籍不能入學儒人如亡宋曾
經登科果有真才實學者許召見任品官保舉本學取
其備細出身根脚轉申肅政廉訪司體覆相應籍記姓
名候有降供名闕却合補填仍申行省照騐其餘不曾
登科而材學有用者亦許品官保舉隨例入學同赴月
試如果性行純粹文學優長課試分數又居其上簾引
中試教官籍其姓名候有降供名闕依上補填却不許
泛行保舉審察得實罪坐舉主相應一各處學校見
有書板令教官檢校全者整頓成帙置庫封鎻析類架
閣毋致失散仍仰各印一部及置買四書九經通鑑各
一部裝背完整以備檢閱不許借借出學如有書板但
有欠闕教官隨即點勘無差於本學錢糧内刊補成集
前件議得除福州路儒學見在書板未全者督令逐時
修補成帙專差職事二員掌管置庫封鎻析類架閣不
致失散仍各印一部及置買四書九經通鑑各一部裝
背完整以備檢閱不許借借出學但有欠闕令教官立
便照勘見數於本學錢糧内刊補其餘路學一體施行
實為相應一所在官司若將無籍儒戶妄行勾擾應
當雜役者許各處教官經申廉訪司并分司䆒治施行
前件照得至元二十六年四月内承奉前行尚書省劄
付准都省咨文應儒人詞訟除奸盗從有司歸問外其
餘公事並從約會不許有司徑直勾攝奉此又欽奉聖
旨節該在籍秀才做買賣納商税種田納地税其餘一
切雜泛差徭並行蠲免所在官司當加存恤欽此除欽
依外有各處官司往往將在學儒人勾充雜役經官陳
告不蒙改正今後若有似此妄行勾擾去後許令學官
就申有司欽依施行如更不為改正許申廉訪司各路
學就申分司䆒治庶幾有以副聖朝崇儒重道之美意
一隨處文廟或有損壊去處即仰教官就申提調官
於本學係官錢糧内依公支破修蓋完備經行軍馬使
臣人等毋得於内安下飲宴前件照得至元二十五年
五月初七日承奉集賢院劄付該尚書省劄付設立江
淮等處儒學提舉司管領學校贍士田土欽依至元二
十三年二月内都省奏准聖旨與了秀才除欽依外從
各道儒學提舉司點檢毋令教授濫支上下半年免行
供報行省宣慰司總管府除外仰照騐施行奉此又照
得至元二十九年正月十一日太傅御史大夫裕嚕諾
延崔中丞慶安經歴奏過事内一件節該江南屬孔夫
子廟底田地依在前體例裏分付與各處孔夫子廟秀
才每為主每年那田地裏出來底錢糧呵修理孔夫子
廟春秋祭丁朔望祭祀者交教飬人材者欽奉聖旨那
般者欽此今來議得隨處文廟或有損壊去處仰教官
從實檢計於本學錢糧公支修理將用過各各備細數
目開申儒學提舉司點檢備坐申覆肅政廉訪司照騐
外據車馬使臣人等於内安下飲宴福州路學已蒙肅
政廉訪司給榜禁約外其餘路學擬乞依例給榜禁約
施行一該載不盡事理卑司議得聖門立教德行為
先以德勝才為君子才勝德為小人在前各處多有一
等豪華之徒口誦聖人之書身為市井之事教唆詞訟
交通貨賄妄稱風聞論官嚇吏濫占士籍有玷儒風今
仰各處教官常切訓誨在籍儒生務要讀書明理潔已
修身毋作浮辭以為訟師毋假衣冠以商財賄各務進
德修業以待選用如有違犯事發到官取問是實削籍
為民依例當差一該載不盡事理卑司照得學院之
設賓序所以待一鄉之逹尊謂其仕學兩優齒德俱備
可以儀表儒林綱維學校故待以賓客之禮而不敢列
於諸生也比年以來賓序員多其間有身未嘗歴宦方
逾弱冠或冐稱先賢後裔或自謂顯官子孫課業不供
名籍徒掛似此若不遴選委實有愧作成今議得將亡
宋高科顯仕年高德劭者依舊令充賓序自餘年五十
以下及不曾歴任冐稱先賢顯官子孫之人並令與各
齋儒生一體供課籖講肄業庶幾月書季考成就人材
不負聖朝崇儒重道嚴加訓飭之意(劄付浙東海右道)
行省坐下監察御史申明學校規式
江浙等處儒學提舉司大德元年月承奉江南浙西道
肅政廉訪司指揮該奉行御史臺劄付該據監察御史
呈近為建康路儒學教授凡行文卷未審有無一體照
刷呈奉憲臺劄付該照得至元二十九年正月内准御
史臺咨奏過事内一件節該屬孔夫子廟底田地根脚
裏是秀才每置來底田地依在先體例裏秀才每為主
修理孔夫子廟春秋祭丁朔望祭祀者若有窮寒年老
無倚靠的秀才每呵那底每根底飬贍者這般行呵是
底一般欽奉聖旨那般者欽此咨請遍行各廉訪司常
切監臨體察無致中間冐濫作弊違錯仰依例施行承
此體知建康儒學并上元江寧縣學及明道南軒兩書
院除學官外名儒耆宿月支學糧飬贍不一有每名一
石者有五斗者有一名兩處支糧者有一家數口共食
行供飲饍者有不係貧寒之士冐濫支請者又朔望拜
謁課試程式規繩教飬法度多不嚴整省會建康路經
歴司逐一照刷取會明白從長講䆒遵行定例開坐具
呈本路牒報去後今准牒該備本路經歴司呈依上與
各處教官山長一同取會得除南軒書院名儒耆宿自
來不曾支請米糧外據路學明道書院上元江寧兩縣
學取會到見議名儒耆宿月支米糧照得路學例該當
學見設耆宿係至元二十六年正月内朝廷差來官托
克托學士等官到來打算錢糧准報合該人員每月合支
口糧五斗外據名儒不曾奉到上司明文差設今議得
既無上司許設名儒明文擬合依例與耆宿一體每名
月支米五斗及重支米糧儒人從例減併并照到一家
數口共食行供飲饍緣由講究到朔望拜謁課試程式
規繩教飬法度府司看詳若依講究定逐項事理令各
處遵守施行實為便益開坐牒請照騐准此卑職看詳
如准所擬就令本路行下各學書院依上遵守仍委提
舉學校官常加主領毋致廢弛相應為此呈乞照詳施
行得此除學糧另行外照得先據福建閩海道肅政廉
訪司開申朔望陪拜課試聽講等諸事條理行下江東
道廉訪司令建康路儒學會集教授山長正錄教諭各
各職事人等講䆒得本道學校見行教飬大略相同已
經開坐遍下各道廉訪司行移所屬儒學一體施行去
訖今據見呈憲臺今將福建道元申今次監察御史所
呈事理開坐前去合下仰照騐行移儒學提舉司更為
講䆒就申合干上司照詳定奪施行奉此今將所奉各
項事理開坐前去合下仰照騐依奉行御史臺劄付事
理更為講䆒就申合干上司照詳定奪施行奉此本司
官與杭州路學官職人等公同講䆒得所奉行御史臺
劄付開坐學規各項事理於作成人材實為便益為此
開坐申覆江浙等處行中書省約詳定奪施行去後回
奉省府劄付來申學規各項事理乞約詳事得此省府
合下仰照騐就便行下各處儒學遵守施行奉此本司
除外今將所奉各項事理開坐前去合下仰照騐就便
行移州縣儒學依上遵守施行福建閩海道肅政廉訪
司元申開(即依前項行臺坐下指揮内學規)監察御史今次所呈一
件儒生朔望拜謁照得各處元奉前儒學提舉司指揮
備奉江東建康道肅政廉訪司指揮承奉行御史臺劄
付坐下學校便宜事件數内議得在籍儒人凡遇朔望
不犯紅日並須詣學親書花名陪拜聽講雍容就列不
得諠譁如有事故者先期具状經教官給假附籍以憑
稽考或未經請假妄稱事故而不赴學者從舉事檢舉
具呈教官依例行罰將罰到鈔數令司罰置簿收掌以助修
學或充課賞奉此即目各學概管儒人每遇旦望至日
早到學親筆書单陪拜聽講今將各處概管有籍儒人
開坐于後路學總計一百九十五戶明道書院總計三
十七戶南軒書院總計上元縣學總計三十八戶江寧
縣學總計五十九戶前件講䆒得若令路學明道南軒
書院上元江寧兩縣學各置簿籍教授印押將各處附
籍儒人花名備細開寫凡遇朔望至日侵晨到學親筆
書歴如有事故先期具状經教官給假附歴以憑稽考
或妄稱事故而不赴學者依例檢舉行罰仍將罰到鈔
數委司罰置簿收掌以助修學或充課賞相應一件
程式照得路學明道南軒書院上元江寧兩縣學見依
奉前儒學提舉司指揮備奉江東建康道肅政廉訪司
指揮承奉行御史臺劄付坐下學校便益事數内議得
儒人課試每月從教官出題或賦論經義史評之類在
籍諸生供本經全篇每五卷約取一名照舊例魁名三
分亞名二分次名一分半通榜者各一分教官考試逐
月載籍歲終計其數以考優劣如十二試積及十分者
次年正月内從教官申請本路文資正官廉訪司官詣
學集及分儒生簾引文義通暢者取首名申上司以憑
歲貢其餘籍記姓名所有十二試俱黜者降供一季發
付本學訓誨逐日坐齋習讀候降供滿日再行引試中
格許令回参其連三月不試者從教官議罰前件講䆒
得若將路學明道南軒書院上元江寧兩縣學考中儒
人花名試中經賦每月開申本路儒學轉申總管府照
騐仍將試中經賦裝褙成冊每季申觧合干上司以備
歲貢相應一件課試每月儒生五十歲以下者各供
月課孟月經賦仲月論季月經疑史評今取具到各處
合供課儒人花名開坐于後路學總計六十四名治經
儒人二十六名治賦儒人三十八名大學生員課試三
十歲以下者各各坐齋讀書延請講書訓誨每日每習
課業一六本經經義破題承冐賦破一韻二七本經經
義小經義賦省題詩三八經賦同律詩一首四九經賦
同古詩一首五十經賦同語孟口義食後出課習字說
書午前讀書午後供課呈教授晡後書名會食課辦方
許放學小學生員課試每日背誦隔日書授本日書出
本日課題律詩省詩對句登堂聽講食後習功課七言
律五言律絶句省詩隔對七字對五字對習字讀本日
書午食後習功課說書大學中庸論語小學之書通鑑
出晚對供晚對每月初三日引試每月十六日引試正
錄出題教授考校取中合格者前三名支賞每月十四
日試講每月二十九日試講明道書院總計一十四名
治經七名治賦七名大學生員課試三十歲以下者各
各坐齋讀書延請講書訓誨近因上年漂水州田土被
水淹沒無收止是旦望行供才於十二月初一日為頭
每日照舊例行供講課每日課治治經義者小經義冐
治賦者省詩午後納課呈山長晡後書名會食課辨呈
公堂放學小學生員課業每日從小學教諭出題授書
訓導每遇三日一次供詩每日背誦隔日書授本日書
出本日課題省詩對句食後習功課午後說書大學中
庸論語孟子小學之書通鑑出晚對供晚對南軒書院
大學生員總計八名治經二名治賦六名上元縣學大
學生員總計七名治經一名治賦六名江寧縣學大學
生員計一十一名治經三名治賦八名前件講䆒得若
依目今課試相應一件規繩法度取勘得路學明道
書院兩處旦望每日依例講習外據南軒書院上元江
寧兩縣學為是所出錢糧數少内南軒書院止於旦望
誦說上元江寧兩縣學旦望講說一六行供講習課業
旦望講書除教官正錄前廊耆舊朔望輪次講說外三
十歲以下十五歲以上儒人常川在學肄業每月朔日
教官預先於四書内出接題三章揭示廊廡聽其講䆒
精熟置立籖筒遍寫該講生員姓名至本月望日候登
講堂聽講畢請教官臨時掣籖引至案前對衆將朔日
題目講說望日依上就出講題次月朔日依前講說三
次文理不通者擬降供一季發付本學教導訓誨再行
習讀候降供滿日引上覆念講說文理通者許令回参
不通者從學官議罰其係籍儒人不依例赴學陪拜供
講生員於内多有恃頑見充行臺宣慰司廉訪司總管
府典吏貼書者學校難以約束許教官具姓名申本路
提調學校官照騐施行每日清早教授正錄直學耆宿
小學教諭大學講書六齋長大小學生員並登堂耆宿
講通鑑一章然後會食儒生入學書名聽講畢行食輪請
齋長一員常川在學率領生員輪請正錄一員下大學
訓誨生員出題考試前件講䆒得若依目今規繩法度
教飬相應(下各路學)
行臺監察舉呈正錄山長減員
江東道宣慰司大德二年月呈據建康路申承奉行御
史臺劄付據監察御史呈竊謂學校乃風俗之源教官
不可不備選法有壅滯之患冗員不可不除為此檢會
到至元二十四年省部准擬教官陞轉格例内散府諸
州教授有闕各處學正一考之上陞充各處學正有闕
學錄教諭一考之上陞充書院山長目今亦同學正一
例陞轉間者卑職到湖廣省聞知本省管下儒學正錄
書院山長各設一員訪聞江浙江西等處多有濫設員
數不能一一具呈略舉建康一路府學除教授外見設
學正三員學錄二員明道書院設山長二員南軒書院
生徒錢糧最為鮮少亦設山長二員昭文書院别無田
産儒戶虚設山長二員皆受行省劄付此等職員如歴
一考之上必須給由求充府州教授再歴一任路學教
授内選用今江南州郡教授窠闕常少而學正山長太
多遷調之間欲無窒礙誠為難矣又恐因而奔竸者進
教官不得其人恬靜者退真才不顯於世實非良便以
此参詳學正山長既歴一考之上例陞府州教授學錄
教諭亦得以次轉補宜從都省定額各處儒學學正錄
書院山長每處存設一員多者革去額外不許濫設其
無儒戶學田書院山長亦合減併不惟裁抑冗員庶少
窒礙遷調據此合行呈訖照詳得此憲臺合下仰照騐
就申宣慰司轉呈江浙等處行中書省照詳施行承此
府司申訖照騐得此本司今備呈照詳施行(呈浙江等處行中書)
(省)江浙等處行中書省大德二年二月劄付該照得大
德元年三月十七日欽奉詔赦内一欵節該官冗吏繁
擾民害事從省臺合併裁減欽此近據江東道宣慰司
呈備建康路申承奉御史臺劄付監察御史呈該為本
省管下各處儒學職員數多宜從都省定額每處存設
正錄書院山長一員多者革去等事仰就申宣慰司轉
呈浙江行省照詳施行得此行據江浙等處儒學提舉
司申參詳江南儒學書院各有所管儒戶錢糧中間多
寡不同合先將各路府州正錄照依行中書省至元二
十四年元咨都省定到員額路設學正有省委副教處
設一員無省委副教處設二員諸州散府正錄各一員
其餘宜從裁減外據各處書院山長於儒戶錢糧數少
去處量減一員訖鈞詳事今斟酌定奪得除杭州路擬
設學正二員學錄二員諸州散府正錄各一員書院有
錢糧去處設山長二員無錢糧處止設一員其餘人數
截日革去除已移咨中書省照騐外今將存設并裁減
人員開坐前去合下仰照騐依上施行所據減去人數
依例給由(劄付各道宣慰司)
行臺治書侍御史咨呈勉勵學校事宜
江南諸道行御史臺大德二年二月劄付該准本臺治
書侍御史咨呈欽覩至元三十一年七月詔諭中外百
官節該孔子之道垂憲萬世有國家者所當崇奉其贍
學田土産業及貢士莊所出錢糧以供春秋二丁朔望
祭祀及師生廪饍貧寒老病之士為衆所尊敬者月支
米糧優恤飬贍廟學損壊隨即修完作飬後進嚴加訓
誨講習道藝務要成材若德行文學超出時軰者有司
保舉肅政廉訪司體覆相同以備選用本路總管府提
舉儒學肅政廉訪司宣明教化勉勵學校欽此又累欽
奉聖旨條畫凡為學校公事責任廉訪司尤重今竊見
各處所司官員反有不便於學校者謂如廟像制度釋
菜禮儀乃三重所係凡有因革損益皆朝廷攷文之事
或有官員往往以淺俗之見或道聽塗說之論來者輙
有去取而更定之不惟使有司無所適從又使天下禮
文不一又體覆秀才或經或史或詞賦或策論科通一
藝主司之官亦合度量我之能否然後考正彼之是非
有自來不通儒書亦自任責而體覆者及有假借於人
考校而見於公文者豈惟召識者之笑其扵職分不無
欺㒺之罪間有文章知名官員體覆不過當面應酬數
語及看所上詩文而已終無法式以别真偽一旦朝廷
責以罔濫其將何辭以對又有以已之好尚輙使師生
習於世無用之學徒費日月有悞後人又有將堂上前
人所書扁額毁去以已之書劄換易不復存古又或風
使學官板無益之書鐫不急之石剏建改作等事徒費
學糧妄興工役反致妨廢生員事業有負朝廷任責勉
勵之意合行咨呈伏請照騐詳酌戒約施行事准此照
得至元十三年二月内欽奉聖旨宣諭内一欵名山大
川寺觀廟宇前代名人遺跡毋得毁拆欽此近為湖南
道廉訪分司將濓溪書院亡宋御書省劄拘收及改塑
神像等事已經劄付本道欽依施行去後移准御史臺
咨該看詳諸處寺觀收頓古今書畫墨跡碑銘牌面處
處有之中間别無禁制此係動衆擾人事理難議施行
理合欽依聖旨事意修理學校歲時致祭聖帝明王忠
臣烈士移上都御史臺咨合准所擬相應准此遍行照
會去訖又照得至元二十四年行中書省准中書省咨
節該為定奪儒學教授正錄資品事吏部参詳學校風
化之源必當謹擇師儒教育後進教官窠闕合令本路
推選才德服衆之人牒委文資正官覆察相應然後行
移本道按察司公坐出題試騐儻有不應罪及舉官另
行覆察官司如此似望革去濫保之弊又元貞元年正
月准御史臺咨節該奉中書省劄付禮部與集賢院學
士等官一同議得選舉教官已有考試定例隨處若有
所保人員令廉訪司嚴加體覆無得濫保又照得欽奉
詔書節該贍學地土産業又貢士莊諸人毋得侵奪所
出錢糧以供春秋二丁朔望祭祀及師生廪饍貧寒老
病之士為衆所尊敬者月支米糧優恤飬贍廟宇損壊
隨即修完欽此除欽依外今准前因憲臺相度學校一
事任責非輕合下仰照騐凡事加謹遵守施行(劄付江南浙西)
(道肅政廉訪司)
儒戶免差不以田畝為限
浙東道宣慰使司大德二年五月日劄付該准浙東海
右道肅政廉訪司牒承奉江南諸道行御史臺劄付准
御史臺咨來咨湖南道廉訪司申准永州路牒呈宣慰
使張正奉言儒戶田土以幾畝為率除免雜泛差役餘
上田畝與民一體差役免致偏負即係為例事理請會
議事准此照得欽奉聖旨節該孔子之道垂憲萬世有
國家者所當崇奉其贍學田土貢士莊田諸人毋得侵
奪作飬後進務要成材凡廟學公事諸人毋得阻擾合
行儒人事理照依已降聖旨施行欽此回牒本路就申
合干上司去訖請照詳事准此本臺咨請欽依累降聖
旨事意施行准此憲臺除外合下仰照騐欽依累降聖
旨事意施行奉此除外合行移牒請照騐欽依累降聖
旨事意施行准此使司合下仰照騐欽依累降聖旨事
意施行(劄付各路總管府)
臨江路差儒戶充役被問
江浙等處儒學提舉司大德二年十一月指揮承奉江
南浙西道肅政廉訪司指揮承奉江南諸道行御史臺
劄付照得至元二十五年十一月内欽奉聖旨節該尚
書省奏江淮等處秀才乞免雜泛差役事准奏今後在
籍秀才做買賣納商税種田納地税其餘一切雜泛差
役並行蠲免所在官司常切存恤仍禁約使臣人等毋
得於廟學安下非理搔擾欽此又照得至元三十一年
七月欽奉聖旨節該本路總管府提舉儒學肅政廉訪
司宣明教化勉勵學校凡廟學公事諸人毋得沮擾擬
合行儒人事理照依已降聖旨事意施行欽此除欽依
外近據臨江路民戶何義状告本路總管李倜不公事
内一項將本管儒戶差充各鄉里正主首戶役責勒催
辦税糧子粒酒課及勾攝雜事憲臺相度學校係人倫
風化本源累有欽奉聖旨責任廉訪司勉勵毋致廢墮
除將臨江路總管另行追問外合下仰照騐遍行所屬
欽依累降聖旨事意施行毋致違犯奉此憲司合下仰
照騐遍行所屬欽依累奉聖旨事意施行毋致違犯承
此本司除已行移各路府州司縣外合下仰照騐遍行
所屬欽依累降聖旨事意施行(下各儒學)
