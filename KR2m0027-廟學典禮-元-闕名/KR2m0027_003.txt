廟學典禮卷三
正錄任滿給由
集賢院至元二十七年二月日箚付該據司直司呈該
承奉尚書吏部符文承奉尚書省判送本部元呈奉省
判集賢院呈浙東道儒學提舉司申江南各路學正山
長學錄受院監付身三十箇月為任滿給由依例遷轉
國子監擬照得省部定到江淮教官所受文憑即該學
正受行省劄付學錄受宣慰司劄付奉此即目南北教
官從監官考較定擬凡今後江淮迤南教官從本路儒
學公衆推舉保申各道提舉司就便依例行移按察司
體覆相同然後從儒學提舉司考較所業文字循例定
擬職名學正申行省學錄申宣慰司就便出給劄付外
據三十箇月為考滿依例給由一節若從本司所擬相
應具呈照詳奉都堂鈞旨送吏部疾早照擬連呈奉此
本部議得儒學教官例從集賢院定擬所據江淮迤南
學正錄給由事理參詳擬合照依教授例候得替依例
給由相應呈奉都堂鈞旨准擬送吏部行移照會施行
奉此除外省部合下仰照驗施行承此本司呈乞照驗
事得此使院合下仰照驗更為行下合屬照會施行(劄付)
(國子監)
江淮擬設學官員數及陞轉格例
集賢院至元二十七年三月日劄付該據司直司呈奉
尚書吏部符文該來呈江淮擬設教官員數節該散府
諸州并各處書院擬設教授學正學錄直學各一員又
照得陞轉格例散諸府州并各處書院教授擬正九品
依上選注以三年為一任遷充各路教授無闕止於本
等窠闕内更歷一任依例於從八品司縣官内選用呈
乞照詳事得此即不見各處書院自幾年分額設教授
已後緣何不曾差設及各處書院應設去處難便施行
合下仰照驗依上行移照勘明白擬定開坐呈部事承
此呈乞照詳得此使院合下仰照驗依上照擬開呈(劄付)
(國子監)
隨路府州縣尹提調儒人功業
江淮等處行尚書省至元二十七年八月日劄付開坐
各項條目數内一項檢會應奉上司格例條具到合行
事理數内一欵所轄等處多有豪富勢要兼併之家往
往托以儒戶為名厚賄搆結有司官吏苟避差徭不當
戶役因而靠損貧民誠為未便今後摘委隨路府尹并
府州縣尹不妨本職提調照勘所管在籍儒人見數榜
示姓名每月上下半月一次考較各各所習功業能通
文學者依例免役如有怠惰荒廢不通文學之人即仰
開申省府定奪與民一例差役如有不法官吏因而取
受錢物依前影庇妄作儒戶不當差役許諸人陳告取
問是實一體治罪(劄付紹興路總管府)
不許變賣學舍
行御史臺至元二十七年十一月十八日劄付據察院
呈揚州在城宣聖廟學舍東西兩教授廳屋二所及先
儒鄒道鄉先生祠宇一所於内四栢亭等係道鄉先生
分教路學手植四栢建亭經今二百餘年今有上司委
官同錄事司將上項房屋等丈量出賣參詳先儒祠宇
教授兩廳房屋即與其餘係官房舍不同若令出賣似
於崇儒重道之意有所未盡乞照詳及據江北淮東道
提刑按察司申亦為此事得此憲臺看詳各處文廟有
司相沿交割理當增修以宣風化若與其餘無用房舍
一例出賣所得不多有傷治體實甚伏慮省府不知呈
奉到江淮等處行尚書省劄付該省府相度既是文廟
房舍有司不應一例供報發賣除已劄付淮東道宣慰
司行下合屬照勘存留外可照會施行承此合下仰照
驗施行
按察副使王朝請俁申明體覆
行御史臺至元二十七年十二月二十一日劄付該來
申該准分司巡按官副使王朝請牒該照得上司元行
格例江淮教官從儒學公衆推舉保申儒學提舉司依
例行移按察司體覆相應然後提舉司考較所業文字
循例定擬職名山長學正申行省學錄申宣慰司出給
劄付各縣教諭提舉司委付今體知得儒學提舉司保
用教官多不行移體覆或於已差之後才方移文中間
不應者往往有之得此照得勉勵學校宣明教化乃風
憲所掌學校之官苟非其人教化何由而生雖加勉勵
亦無所益合下仰照驗教授山長照依定例體覆外據
學正學錄教諭等職今後須憑鄉曲善士同舉保文行
兼備衆所敬服可為後進師範之士提舉司保給移文
提刑按察司牒文資正官體覆如實相應准回文方許
委用至於府州儒學司計直學之類宜從公堂選舉本
學保申提舉司出結付身委付巡按官到彼體覆若有
不應就便改正施行(劄付浙東提刑按察司)
教授給由
至元二十七年二月江西行省准尚書省咨集賢院備
國子監呈淮西儒學提舉司申若有教授學正考滿給
由未審申覆使監唯復申覆本道宣慰司事本監照得
先承奉集賢院備尚書省劄付本監掌管學校定擬南
北儒官江淮等處儒學提舉司並隸本監管領奉此人
照得各處儒學提舉司所轄俱各掌管學田錢糧每年
造册申監呈院今本監議得既江淮各道儒學提舉司
學田錢糧隸本監所管所據教授考滿給由擬合依例
申覆本道宣慰司另申國子監呈集賢院照勘似為便
當本院參詳准擬相應得此送吏部照擬得除腹裏教
官别無掌管學田錢糧擬合依舊給由申覆有司外江
南儒學教官如有干礙學田錢糧事理合從集賢院所
擬其餘告叙等依例從合屬給由行省移咨都省送吏
部定奪如准所呈乞行照會得此都省准擬咨請依上
施行
各路歲貢儒人
至元二十八年三月日命鄂勒哲依為右相將到聖旨政條
内一欵南方儒人若有隱逸德行文章政事可取者其
依内郡體例各路歲貢一人朝廷量材錄用
學官考較儒人功業府州縣文資正官提調
江淮等處行尚書省至元二十八年二月初四日令史
楊仁承行劄付該據行御史臺呈備浙東海右道提刑
按察司申該分司巡按官牒該近知婺州路總管府阿
爾善承宣慰司劄付備奉江淮等處行尚書省劄付該
多有豪富之家托以儒戶為名苟避戶役靠損貧民今
後摘委府州縣尹提調每月上下半月考較儒戶功業
能通文學者依例免役如有怠惰荒廢不通文字之人
申省定奪與民一體當差有阿爾善總管轉委婺州閒
人趙亦李前來婺州東陽住留月餘空被干煩於事無
益看詳江南儒戶數内豈無托名苟避戶役之人若每
月二次委官考課非徒不能别其真偽但恐反有所擾
況色目官員不通文學若令提調儒戶功課似非所長
乞照詳事得此照得各處儒戶近經抄數其籍已定今
後民間雖有僥倖欲避役者無從可入若將提調色目
人員革去及上下半月考校之事權行住罷似免學校
搔擾呈乞照詳施行得此照得至元二十三年准中書
省咨該隨路教授學正學錄師範後進作成人材撰述
進賀表章考試歲貢儒吏品級雖輕責任實重若非公
選博學洽聞有德之士將見倖門一啟賢不肖混淆雖
欲盡革前弊不可得已擬各道提舉學校官并訓導提
學錢糧等職名並係革罷仍令各處文資正官一員專
一提調為此至元二十一年閏五月十七日啟過事内
一件興起江南管秀才的見設教授又設提舉學校兼
管錢糧和爾郭斯為頭省官每商量來將重設提調學
校官罷了錢糧交城子裏官人每管着這般啟呵奉令
旨那般者敬此都省除外咨請照驗施行准此已經行
下各處照會去訖又照得先為所轄去處多有豪富勢
要兼併之家往往托以儒戶為名厚賄搆結有司官吏
苟避差徭不當戶役因而靠損貧民未便以此摘委府
州縣尹不妨本職提調每月上下半月一次考校能通
文學者免役不通文學之人與民一體科差行下各處
依上施行去後不曾委令色目人員考校今據見呈照
得抄數戶口已定咨准都省明文該議得江南儒人比
及選試分揀定奪以來將歸附之初元籍内儒戶於儒
戶項下作數續收儒戶收係為民又續准尚書省咨該
歸附之初有籍儒戶已擬作儒外據無籍儒人既有葉
提舉續置印押文卷合從行省查照相同擬作儒戶准
此省府除外合下仰照驗今後止令學官考校依已行
文資正官提調施行(劄付紹興路總管府)
按察副使王朝請俁申請設立小學
浙東海右道提刑按察司至元二十八年三月日牒該
近准本道副使王朝請牒開坐儒學宜行事理數内一
項今後各處儒戶子弟於學舍就師讀書若訓教不見
成效連及提舉司官教官事准此申奉到行御史臺劄
付該議得南方儒戶往往皆有門館或父兄自教若擬
一概將子弟拘之入學未知便與不便仰本道再行講
究施行承此行下經歷司再行講究去來回據狀呈該
講究得古者教人有序八歲入小學十五歲入大學小
學所以為大學之基本若於各路各縣學内設立小學
選請老成之士以闡循循善誘之訓惠至渥矣或自願
招師或自從其父兄令聽其便得此除外合行移牒請
照驗依上施行(牒本司副使)
抄戶局攅報儒籍始末
江淮等處行尚書省至元二十七年九月初十日劄付
欽奉聖旨節該抄數南北諸色戶計欽此行下各道隨
路欽依盡實抄數劄付本司令當該官吏賫本管儒戶
花名見住州縣村坊一應干照文憑赴省攅報去後照
得本司所管儒戶至元二十四年准尚書省咨數内一
欵儒戶免差事理議得儒戶除迤北路分於十三年選
試外據迤南新附去處在籍儒戶内若有投充别項名
色别無定奪其餘籍内見有的儒戶除納地税商税外
其餘一切差徭並行蠲免又照得至元二十六年二月
初六日國子監承奉集賢院劄付該奉尚書省劄付准
中書省咨奏奉聖旨内一欵節該秀才每做買賣呵與
商税者種田呵與地税者其餘横枝兒不揀甚麽差發
休與者欽此議得江南秀才甚多若盡從供具手狀俱
作儒戶恐真偽難辨虚添數多擬合將歸附之初元籍
儒戶於儒戶項下作數外據已後續收儒戶即今科舉
未定合無於民戶内抄數為此移准尚書省咨該都省
議得腹裏儒戶至元十三年試中者止免一身差役所
據江南儒人比及選試分揀定奪以來將歸附之初元
籍儒戶於儒戶項下作數外據已後續收儒戶收係為
民合行移咨依例攅報行事准此省府除外合下仰照
驗依上施行(劄付浙東道儒學提舉司)行省先准本省教化右丞咨
據徽州路申乞分揀儒戶事議乞驗歸附初籍將已後
續收儒人分揀為民咨請定奪行省議擬將歸附之初
元籍儒戶作數外據已後續收儒戶收係為民咨准都
省回咨遂有此行
儒戶照歸附初籍并葉提舉續置儒籍抄戶
尚書省至元二十八年正月咨准來咨欽奉聖旨節該
抄戶事欽此行下各道隨路欽依盡實抄數及將諸色
戶計名項移准尚書省咨文内一項議得腹裏儒戶至
元十三年試中者止免一身差役所據江南儒人比及
選試分揀定奪以來將歸附初元籍儒戶於儒戶項下
作數外據已後續收儒戶收係為民准此已下各道隨
路并儒學提舉司依上施行去訖本省照得各處歸附
之初儒戶元籍亦有有者有無者若依上將歸附之初
無元籍去處儒戶盡行收係為民其間恐誤籍内博學
碩儒及照得見據杭州路申先聖五十四代孫孔雷龍
饒州傅初菴歸附之初元籍内無各人姓名似難於民
戶内抄數如杭州路儒戶歸附之初止是有司憑據坊
里正人等一時具寫諸色戶計攅類籍册經今多年其
間少有完全却有十八年葉提舉開立儒學衙門置到
儒籍莫若除有歸附之初元籍者依准元籍查勘若委
無歸附之初元籍去處合無憑此以後續置有印押堪
信文卷籍册查勘攅報似望不致漏落差池咨請定奪
回咨施行事省部參詳歸附之初有籍儒戶已於儒戶
内作數外據無籍儒戶既有葉提舉續置印押文卷合
從行省查勘相同擬作儒戶相應部省准呈咨請照驗
施行(咨江淮等處行尚書省)
儒戶照抄戶手收入籍
行省戶房至元二十八年四月初八日令史馬禧呈欽
奉聖旨節該抄數南北諸色戶計欽此行下各道隨路
欽依盡實抄數及將諸色戶計移准尚書省咨文數内
一項議得腹裏儒戶至元十三年試中者止免一身差
役所據江南儒人比及選試分揀定奪以來將歸附之
初元籍儒戶於儒戶項下作數外據已後續收儒戶收
係為民准此已下各道隨路并儒學提舉司依上攅報
去後回據浙西道儒學提舉司申備杭州路儒人謝元
卿等連名狀告至元十八年方有受勅教授齎到印信
前來續有尚書省葉右丞充教授時置立籍册今戶口
局官吏不將葉教授等置到學籍查照却將至元十四
年臨安府供報戶計須知文册指作元籍查對其間止
稱張秀李秀王官人張進士並無三代備細名諱盖緣
止憑坊正卷長抄數不曾關會儒學照勘以致爭差若
止憑須知查對在籍儒人百不存一學校廢壞乞照詳
事得此本省照得各處歸附之初元籍亦有有者亦有
無者見據杭州路申先聖五十四代孫孔雷龍并饒州
傅初菴歸附之初元籍内亦無各人姓名似難於民戶
内抄數如杭州歸附之初止憑坊里正人等具寫諸色
戶數類攅籍册其間少有完全却有十八年葉提舉開
立儒學衙門置造儒籍莫若除有歸附之初元籍者依
准元籍查勘若委無歸附之初元籍去處合無憑此已
後續置有印押堪信文卷籍册查報似望不致漏落差
池移准尚書省咨該送戶部照擬將歸附之初有籍儒
戶已擬作儒外據無籍儒戶既有葉提舉續置印押堪
信文卷合從行省查照相同擬作儒戶相應都省准呈
移咨依上施行准此劄付監局總管李嘉議依上查照
攅報去後回呈該元蒙省府發下各處歸附之初有司
報省諸色戶計籍册遂令各處儒學官吏一同查照得
於内多稱張秀才李秀才上舍進士官人比對今抄手
狀姓名爭差不同如杭州九縣四司止有查同九十九
戶江東信州一路查同四戶廣德一路查同二戶盖是
歸附之初官府草創止憑坊里正人等取到諸色戶數
一時應報須知即非儒籍於内亡宋登科發解真材碩
學名卿士大夫多不在内又兼淮西淮東浙東等處别
無報省須知籍册若依各處學籍查照除杭州路有至
元十八年葉提舉置到儒戶籍册外其餘諸路儒籍多
係縣學教諭山長教授歸附後各年不等自行置到文
册俱各有首無尾中間增減改抹真偽不辨實難憑信
如蒙省府分揀定奪歸一勘信文憑查照作數似望不
致差池呈乞照詳事得此照得至元二十四年准尚書
省咨該至元二十四年閏二月初十日奏在先為設立
學校的事於二月十五日奏奉聖旨你說的宜的一般
這裏田地裏立太學合讀甚麽書合設學官并生員飲
食分例合立規矩外頭設立儒學提舉司去處寫出來
我行奏者那時分我回言語這般聖旨有來欽此今與
翰林院裏有的衆老每一同商議定下項合行事理這
般奏呵那般者麽道聖旨了也數内一欵儒戶免差事
議得儒戶除迤北路分於至元十三年選試外據迤南
新附去處在籍儒戶於内若有投充别項名色者别無
定奪其餘籍内見有的儒戶除納地税商税外其餘一
切差役並行蠲免又一欵外道學校生員成材者申太
學茂異者申集賢院聞奏區用又一欵外道設立儒學
提舉司除迤北外江淮等處一十一道各立儒學提舉
司正副各一員提舉從五品副提舉正七品欽此已經
遍行了當為此議得比奉朝廷差官選試以來擬依歸
附之初元籍并至元十八年葉提舉置到印押文册及
至元二十四年尚書省與翰林集賢院商議定奏奉聖
旨各道儒學提舉司當時置到儒戶印信册内逓相從
實查照委係在籍儒戶權行作儒攅報於内若有投充
别項名色别無定奪外據至元二十四年已後續收戶
數收係為民移咨都省照驗去後今據省委浙東道查
戶官懷遠軍判高天祐呈浙東道在先不係葉提舉管
領别無本管置到十八年籍册外至元二十四年二月
十九日欽依聖旨設立儒學提舉司衙門署事當時行
下各處學院照勘儒籍俱各未曾報到其各處學官人
等雖有齎到年月不等儒戶花名文册多係縣學教諭
山長歸附後各年不等俱各有頭無尾中間增減改抹
真偽不辨實難憑信照得浙東道抄數南北人戶約計
一百一十四萬儒戶止有八千七百二十四戶較之分
數百不及一若將見抄儒戶權行攅寫入籍聽候試驗
似望早得完備及據浙西道查戶官懷遠軍知軍宋從
政等呈備據平江等路儒學學正劉惟肖等狀呈儒戶
事理至元十四年有籍歸附之初官司草創止憑坊里
正人等應報須知作張秀李秀進士官人比對今抄手
狀姓名爭差即非儒籍實難查照至元二十四年設立
儒學提舉司止憑各學官吏將到此在學行供人員供
報提舉司禮上須知如平江一路狀元阮登炳登科文
肖翁發解張酉登范文正公子孫范士貴等此時或隱
避山林或出仕他處或遊學遠方至元二十四年須知
册内俱無各人姓名其他各路如此者多若使憑准查
照收係為民實為未便照得軍站等戶俱有在先官定
版籍所據江南儒戶歸附以來未經分揀别無一定籍
册難同其他諸色戶計一體查照呈乞照詳外據平江
常州江隂建德湖州松江宜興等處儒學官狀告亦為
此事得比今蒙省府官同議得江淮諸路軍站人匠打
捕鷹房别項戶計俱有在先奉到聖旨處分行省攅定
印置籍册所據儒戶歸附以來未經上司通行分揀雖
有學官各年不等置到花名文簿其間少有完全如先
聖五十四代孫孔雷龍饒州傅初菴衢州劉中齋及前
賢范文正公子孫亡宋登科發解真才碩學名卿士大
夫多不在内以此看詳各路年月不等山長教授自行
籍寫不完文册似難憑准止合依據今次欽奉聖旨抄
數戶計取到手狀入籍仍咨都省照驗都事常裕員外
范郎中高
郭簽省咨復楊總攝元占學院産業
江淮等處行尚書省至元二十八年四月榜文該准本
省簽省嘉議大夫簽江淮等處行尚書省事咨該欽覩
詔書開列條例務在更張舊弊惠濟生民除已欽依奉
行外近體知得楊總攝等倚恃權勢肆行豪横將各處
宮觀廟宇學舍書院民戶房屋田土山林池蕩及係官
業産十餘年間盡為僧人等爭奪占據略舉杭州太一
宮四聖觀林處士祠堂龍翔宮伍子胥廟紹興鴻禧觀
及湖州安定書堂鎮江淮海書院等處皆亡宋以前先
賢名迹江山形勝之地遠者百有餘年一旦皆被僧人
強行抵賴或稱先係寺基或云僧人置到不經官府陳
理一旦使力逐出業主將應有財賦錢糧等物據為已
有既得之後不為修理愛護拆毁聖像喂養頭疋宰殺
猪羊恣行蹂踐加之男女嘈雜緇素不分蔑視行省行
臺欺虐官民良善致使業主無所告訴又民間金玉良
家子女皆以高價贖買以其貲財有餘奢淫無所不至
由此南方風俗皆為此曹壞亂近者罪惡貫盈幸而敗
露致蒙朝廷差官前來抄出楊總攝并首領官一切黨
與人等公私物件除在搬運他處外據金玉寶玩歌童
舞女不可勝數其貪縱無厭於斯可見擬合將在前僧
人強行佔據諸人房屋田土山林池蕩并宮觀廟宇學
舍書院照依歸附時為主盡行給還元主實副江淮民
望據此除外合行出榜曉諭者
都省押發各學錢糧
尚書省至元二十八年五月咨該據集賢院呈至元二
十八年二月十九日呼圖克台集賽第一日本院官哲
哩默司徒等奏在先奏奉聖旨江南取將來的二十三
年至二十五年學田子粒等錢糧一萬三千定有零這
錢裏頭與隂陽法師國子學生員喫的茶飯支有來如
今除支用外薄歛軍見在鈔一萬一千七百四十四定
六兩六分三釐銀一百二十三兩七錢八分兩處解庫
一千六百定俺伴當每商量來集賢院裏不是管錢穀
衙門都教分付與省家隂陽法師國子生員每喫茶飯
依舊教省裏宣徽院裏應與呵怎生奏呵那般着是也
麽道聖旨了也欽此行下國子監照勘到實起已支見
在銀鈔呈解前去乞照詳事得此都省除外合行移咨
欽依施行今後追到錢糧差人管押咨發都省施行(咨江)
(淮等處行尚書省)
行省催覈歲貢儒人
江淮等處行中書省至元二十八年九月劄付該欽奉
詔書内一欵節該南方儒人若有德行文章政事可取
者其依内郡體例各路歲貢一人朝廷量材錄用欽此
省府議得平治天下以人材為先作養人材以學校為
本所以諸路設立教授專一教養生徒考較課業務在
成材以備國家選用江南素稱多士自歸附以來國家
設官教養已十六年矣宜得人材以應明詔經今數月
諸路不見貢到德行文章政事之人以副朝廷任賢之
意推原其由或是教授不盡心訓導或管民官有失振
率或是教授不當其選曠廢教養又諸路提調學校官
止問錢糧不顧職守任責況兼諸路學糧專為養贍務
學之人初非專私於教官今上項官員不能仰體上意
虚費錢糧有負國家設立學校之盛德相度路府州縣
承流宣化之官宜當勉勸學官開設學校每歲欽依詔
書貢舉以備選用外貢不盡生員如各處吏員有闕相
參取用合下仰照驗遍行合屬仍移牒肅政廉訪司依
上施行(劄付浙東道宣慰司)
儒學提舉俸給
中書省至元二十八年十月咨該據江淮行中書省參
知政事燕公楠呈至元二十八年七月二十三日伊克集
賽第二日錫保齊巴勒噶遜内裏有時分什巴爾齊特格
特穆爾平章必齊齊納沁托克托大卿等燕參政的勾當
商量了說者麽道聖旨有呵俺商量了奏呵達爾罕鄂托
克齊塔瑪噶齊秀才等格卜什巴勒丹唐古特托音等商量
有麽道聖旨了也當日俺商量了内裏寢殿裏有時分
特格特穆爾納沁托克托等再奏呵尋思了說麽道
聖旨有來二十四日欽奉聖旨燕參政說的勾當聽了
道是來省官人每根底說者麽道聖旨了也欽此數内
一件管儒人醫人的兩處提舉司教訓好人上位用着
有管着這的每底好人委付者只於他每裏頭出來的
錢物内與俸錢不動着官錢好人每也不生受道有俺
商量得儒學提舉司有俸有醫學提舉司自前無俸錢
醫人根底不須與商量來都省合行移咨請照驗欽此
施行(咨江淮等處行中書省)
教官銓注免面試令各路定擬
中書省至元二十八年十一月咨該據御史臺呈准行
御史臺咨備福建閩海道提刑按察司申據經歷遲嘉
從仕呈檢會至元二十七年十月二十九日承奉行御
史臺劄付備奉尚書省咨該集賢院呈各處陞充教授
連到所業文字豈無似儒非儒令人代作之者今後應
陞充教官人員令按察司體覆相同所業文字前來赴
院引試果有學問所業文字又中程式依例定議行移
各部銓注事奉此照得至元二十七年十一月二十四
日准福建路牒呈該承奉福建等處行尚書省劄付該
准尚書省咨應求仕官員須要赴都省引驗遷叙本省
照得先准都省咨兩廣福建沿海城子官人五品以下
就便銓注切緣本省極邊重地闕負去處於任滿得替
等官内擬注先令補闕勾當移咨尚書省奏降勅牒若
令離職赴都引驗慮恐躭誤未便都省擬准施行奉此
顯忠看詳福建兩廣乃南鄙煙瘴重地五品以下牧民
之官尚且不令赴都引驗何況有學寒儒焉能跋涉梯
航往回一二萬里求一教官若不從優定奪誠恐英材
隱居山澤必有遺賢之歎咨請照驗施行准此本臺呈
乞照詳都省送吏部議擬去後回呈該集賢院判送國
子監備國子監呈該照得本學近擬到監學可行事内
一件該近奉上司照會凡舉教授者皆令赴院引試相
應然後許補以此看詳腹裏教官人員所遷甚少其所
試者往往皆係江淮閩浙湖廣人員近者不下數千程
遠者或至萬餘里格例既謂年高德劭不求聞達安肯
䟦涉山川備嘗險阻不顧義命爭一學官哉合無革去
此端務令各路嚴加精選德業隆重學術老成為衆所
服之人必然可為一處之教授者所在官司重行保舉
按察司再三體覆相應依例定擬除授若有司守法既
謹擇人既精是為得人之道矣為此已經開坐具呈國
子監轉呈上司照詳去訖今奉事理本學參詳江淮南
北儒學教授已有推選定例又欲面試似非所宜合行
革去外據行省就便擬注先令補闕勾當一節合從省
部區處得此本監參詳若准國子監所擬實為相應具
呈照詳事本部議得儒學教官已有推選格例今集賢
院議擬革去面試與行臺所擬相同外據行省就便擬
注先令補闕勾當參詳恐涉差池今後應陞教官人員
令各路照依元定格例精選德業隆高為衆所服將親
筆所業文字行移肅政廉訪司重行體覆相應定擬窠
闕今集賢院考驗所業文字若中程式本部依例銓注
如蒙准呈乞賜行移合屬照會乞照詳事都省依准吏
部所擬除已劄付集賢院照會外咨請照驗依例施行
(咨江淮等處行中書省)
