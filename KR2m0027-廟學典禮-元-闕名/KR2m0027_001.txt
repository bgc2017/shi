廟學典禮卷一
選試儒人免差
丁酉年八月二十五日皇帝聖旨道與呼圖克和塔拉和
坦諤嚕博克達扎爾固齊官人每自来精業儒人二十年
間學問方成古昔張置學校官為廪給飬育人才今來
名儒凋喪文風不振所據民間應有儒士都收拾見數
若高業儒人轉相教授攻習儒業務要教育人材其中
選儒士若有種田者輸納地稅買賣者出納商稅開張
門面營運者依行例供出差發除外其餘差發並行蠲
免此上委令斷事官蒙格德依與山西東路徵收課程所
長官劉中遍諸路一同監試仍將論及經義詞賦分為
三科作三日程試專治一科為一經或有能兼者但不
失文義者為中選其中選儒人與各住處達嚕噶齊管
民官一同商量公事勾當者隨後照依先降條理開闢
舉場精選入仕續聽朝命准此
秀才免差發
羊兒年三月初一日欽奉聖旨條畫節該一欵應州城
裏村子裏的達嚕噶齊官人每過往宣使每已前的聖
旨如今也罷了者咱每的聖旨裏和尚每葉爾羌每先
生達什愛滿每的體例裏漢兒河西秀才每不揀甚麽
差發徭役不教當者秀才的功業習學者說来的聖旨
體例裏這的每河西田地裏住坐的高智耀為頭兒秀
才每執把行打的聖旨與了也這秀才每鋪馬祗應休
拿者地産物業不揀他每是甚麽休爭奪無體例的氣
力休教到者這秀才每兄弟孩兒每秀才的功業好生
習學者這秀才每却着文字有聖旨不是秀才阿差發
根底趓閃將别人自己休隱藏者别人根底無體例的
氣力休教到者若隱藏無體例氣力到不怕那甚麽他
每聖旨俺的羊兒年二月二十六日青山子根底有
時分寫来至元十六年二月浙東道提學司齎擎前件
檢會到大興府欽奉聖旨至十月十五日宣慰司開讀
(高學士諱智耀字顯道河西中興路人也世為西夏顯族曾祖某擢蕃科第一祖某仕至大都督府尹父某仕)
(至中書右丞相夏設蕃漢二科以取士蕃科經賦與漢等特文字異耳公巍然擢第授僉判未及大用天兵西)
(役夏人舉國歸附公隱處賀蘭山哈干皇帝嘗問西夏故大臣家有賢子孫在者否以公對召見上存撫留公)
(左右公性樂恬退未幾復歸舊隱時庫德太子鎮西凉令民間立傳置士亦與焉衆請於公遂乘驛走千里詣)
(藩府進見難遽陳儒者事適太子懸一笙於木上募有能吹響者大賞之公應募而前太子大悅公曰本家世)
(業儒粗知音樂兵燼之餘某家樂工尚多存者因公乘驛往取之公遂言西州多士昔皆給復今置傳與編氓)
(等乞與蠲免太子從之公奉旨歸取樂工復往西凉太子喜欲官之公不就受重賞而歸久之蒙克皇帝即位)
(公復以儒人差役事北上奏陳儒者之所能三綱五常治國平天下自古以来用之則治不可一日無者故有)
(國家蠲其徭役以飬成之因備陳堯舜禹湯文武周公孔子之道有補於世非區區技術者所能萬一上曰有)
(是乎此至美之事也前未有與朕言者遂詔漢地河西儒戶徭役悉除之無所與色辰皇帝居潜藩公因帕克)
(巴國師進見首論佛教帝大悅公曰釋教固美矣至於治天下則有儒者之道又反覆論其所以然者帝甚異)
(之有用公意及即位刻符印付公凡漢北河西儒戶悉委公鎮之從公給文以為驗時漢北淮蜀儒人多為驅)
(者公奏曰以儒為驅古無是也帝方以古道治天下宜除之上可其奏命公奉旨以行前後得釋為民者幾三)
(四千人以此忤權勢或愬於上曰高秀才所釋者多非儒也上詰公公對曰譬之於金也有淺深謂之非金不)
(可儒者學問亦有高下謂之非儒亦不可上為之釋然時庶事草創綱紀未張公奏曰前代有御史臺為天子)
(耳目所以肅官常整治具誠不可闕上命宰臣記其事越明年命立御史臺實用公議久之有權臣欲令儒戶)
(與民給徭役者公奏曰昔孟嘗君一列國陪臣耳尚養士三千人至今多之今陛下富有四海皆為臣妾儒在)
(其中萬分一耳除之何補於政然使之安意講習幼學壯行為治理助其效不亦多乎陛下何惜此而不為也)
(上以為然權臣之議遂格未幾上命公為西夏中興等路提刑按察使公以廉勤自將處事公允有僧違戒律)
(撓官法者有司莫敢誰何公遣驛奏之奉旨詰治不少貸境内為之肅然其直而不撓類如此觧任入覲上方)
(擇人將命北行者公毅然請行上問公方略如何公一一為上陳之大稱上意比行以病終上甚哀悼之公年)
(六十有六娶西夏駙馬梁氏女子長夀仕至僉江淮等處行樞密院事睿今為江南浙西道肅政廉訪使)
先聖廟歲時祭祀禁約搔擾安下
中統二年六月欽奉聖旨節該先聖廟國家歲時致祭
諸儒月朔釋奠宜恒令灑掃修潔今後禁約諸官員使
臣軍馬毋得於廟宇内安下或聚集理問詞訟及䙝瀆
飲宴管工匠官不得於其中營造違者治罪管内凡有
書院亦不得令諸人搔擾使臣安下欽此
設提舉學校官
中統二年八月欽奉聖旨諸路學校久廢無以作成人
材今擬選博學洽聞之士以教導之據某人可充某處
提舉學校官凡諸生進修者仍選高業儒生教授嚴加
訓誨務要成材以備他日選擢之用仍仰各路官司常
切主領敦勸宜令准此
官吏詣廟學燒香講書
中書省至元六年四月欽奉聖旨定例條畫内一欵該
提刑按察司官所至之處勸課農桑問民疾苦勉勵學
校宣明教化若有利害可以興除者申臺呈省欽此除
已遵依外事有似緩而實急者學校是也蓋學校者風
化之本出治之原也照得隨路雖有設立學官其所在
官司例皆看同泛常不為用心勉勵以致學校之設有
名無實由是吏民往往不循理法輕犯憲章深不副朝
廷肅清風俗宣明教化之意今移文各路遍行所屬如
遇朔望自長次以下正官同首領官率領僚屬吏員俱
詣文廟燒香禮畢從學官主善詣講堂同諸生并民家
子弟願從學者講議經史更相授受日就月將教化可
明人材可冀外據所在鄉村鎮店選擇有德望學問可
為師長者於百姓農隙之時如法訓導使長幼皆聞孝
悌忠信廉恥之言禮讓既行風俗自厚政清民化止盗
息奸不為小補
設提舉學校官及教授
中書吏禮部至元六年十一月初八日劄付該先准翰
林院牒開坐到隨路見設提舉學校官呈奉都堂鈞旨
通照擬隨路合設人員同品級連呈事奉此照得舊例
外路學校教授一員别無另設提舉學校職名止是隨
路府州長貳或運司文資官兼充即目隨路已設提舉
學校欽受宣命及見用從六品印信勾當公議得各路
提舉學校官除見欽受宣命人員擬合依舊存設其餘
亦擬行罷去擬合并散府上中州依舊例設立教授一
員各路作正八品散府上中州作從八品開坐下項事
理呈奉到都堂鈞旨送本部准擬施行奉此省部合下
仰照驗依呈奉都堂鈞旨准擬事理施行仍開具選到
人員官吏保結申來以憑定奪施行一提舉學校據
欽受宣命人員擬合依舊存設其餘委用人員擬行罷
去一諸路散府上中州擬依舊例合設教授一員若
有已設教授乞行下各路體究委是德行學問通曉文
字可以為後進師範之人擬令委保申省依舊勾當如
體究得不應及闕員去處令各處官司取問衆儒人推
舉保申體究相應許令勾當若本處委無堪充師範之
人許於别州府依上踏逐相應之人勾當(劄付河南道按察司)
釋奠服色
中書吏禮部至元十年二月二十九日符文承奉中書
省判送大司農御史丞兼領侍議司呈至聖文宣王用
王者禮樂御王者衣冠南面當坐天子供祠其於萬世
之絶尊千載之通祀宜莫如吾夫子也竊見外路官員
提學教授每遇春秋二丁不變常服以供執事於禮未
宜及照得漢唐以來祭文廟饗社稷無非具公服執手
板行諸祭享之禮且鄉人儺孔子猶朝服而立於阼階
先聖先師安得不備禮儀者乎釋老二家與儒一體彼
皆黃冠緇衣以别其徒獨彼孔門衣服混然無以異於
常人者自此以往擬合令執事官員各依品序穿着公
服外據陪位諸儒亦合衣襴帶唐巾行釋菜之禮似為
相應批奉都堂鈞旨送吏禮部擬定連呈省部議得衣
冠所以彰貴賤表誠敬况國家大禮先聖先師不必援
釋老二家之例凡預執事官員及陪位諸儒自當謹嚴
儀禮以行其事參詳如准侍議司所呈以為相應乞賜
遍行合屬春秋二丁除執事官已有各依品序製造公
服外據陪位諸儒自備唐巾以行釋菜之禮呈奉都堂
鈞旨送本部牒翰林院議定連呈奉此移牒翰林院議
擬去来回准牒該照得貴部議擬是為相應准此呈奉
都堂鈞旨送本部准呈施行
儒學提舉司行移體例
浙東道宣慰司至元十六年十一月初四日劄付該来
呈見授奉訓大夫浙東道提學照得卑職係是五品未
知與隨路總管府如何行移合無與鹽使司一體設立
都目司吏乞照詳定奪事使司得此相度提學之職訓
導之官難同有司除都目司吏别無定奪外據行移一
節照得元奉行省劄付照會諸不相統攝應行移者品
同往復平牒正從同三品於四品五品並令故牒六品
以下皆指揮回報四品牒上五品牒呈上六品以下並
申已下各路照會去訖今據見呈合下仰照驗若有必
合行移事理依上施行(劄付浙東道提學趙崇霄)
郡縣學院官職員數
行中書省至元十九年正月日劄付該據浙西道宣慰
司呈照得近准江南浙西道提刑按察司牒本道既有
儒學提舉司衙門其各路提學職事委是不應設立請
照依鎮江路體例將其餘路分提學職名一體革罷事
准此卑司勾請到儒學提舉司正官赴司一同議得擬
將儒學提舉司元設提管糾彈司計人等依准按察司
牒截日罷去據各路儒學提舉人員除平江路提學勾
煒係欽受宣命勾當已經任滿離職并杭州路儒學即
係上路生員數多已設提學孫朝瑞係省府准擬移咨
中書省聞奏人員擬令依舊勾當外其餘路學元設提
學人員擬合革去外據儒學提舉司擬設都目一員司
吏二員外據本司議擬到儒學合設職名員數依准所
擬開坐行下儒學提舉司依上施行仍將額外濫設員
數截日革去并具呈行中書省回牒按察司照驗去後
今准按察司牒該来牒議擬到各處合設儒學職名員
數行下本道儒學提舉司依上施行及將額外濫設員
數截日罷去具呈行中書省照驗外請照驗施行事當
司准此議得各處合設儒學職員除依准貴司議擬外
據見設訓導官並各縣學正學錄實為冗濫據此今將
各處合設職員開坐前去合行移牒請照驗備去事理
依上施行外據各處見設訓導官并各縣學正學錄職
名並行革去仍希依准公文回示准此卑司除已行下
本道儒學提舉司依准按察司牒文事理施行合行開
坐具呈行中書省乞照驗得此送准浙東道宣慰司再
行從長講究得若准浙西道所擬員數是為相應省府
除外今將擬定設各名員數開坐前去合下仰照驗施
行總管府教授二員錢粮官二員學錄學正各二員
齋長諭各一員散府教授二員錢粮官一員學錄學
正各一員齋長諭各一員書院山長二員錢粮官一
員學錄學正各一員齋長諭各一員縣學教諭二員
錢粮官一員齋長諭各一員(劄付浙東道宣慰司)
歲貢儒吏
御史臺至元十九年九月日承奉中書省劄付近為朝
廷選補掾吏無法擬定中書省掾於樞密院御史臺内
令史勾取院臺令史於六部令史内勾取六部令史以
諸路歲貢人吏補充内外職官材堪省掾及院臺部令
史者亦許擢用已經行下吏部依上施行去訖都省議
得省掾考滿出而臨民入而事上資品既高責任亦重
泝流尋源皆自歲貢中出由此言之歲貢儒吏若不先
加教飬次以銓試收之必將苟且以求僥倖人才失真
所關匪細比及設立科舉以来定到下項事理承此本
臺咨請照驗施行一諸州府直隸者有受敕教授仰
本路官將管下免差儒戸内選揀有餘閒年少子弟之
家須要一名入府州學量其有無自備束修從教授讀
書修習儒業若無餘閒子弟可以讀者不得樁配責要
本路官朔望拜廟就加省視勿令廢替非儒戶而願從
學者並聽秋季本司参佐同本學官就學試驗擇學業
有成名子弟近上者充府州學生仍申本州照會標入
學生之籍依舊住學肄業若遇本道按察司及本路總
管府歲貢之時仰本司本路行下本學教授於係籍儒
生内選試行義修明文書優贍深通經史曉逹時務可
以從政者保申本司再行體覆相同然後貢觧一各
路司吏有闕須於所屬諸衙門人吏内先選行止廉慎
次論材幹明敏然後勾取委本路長官參佐同儒學教
授立考試擇行移有法筭術無差字畫謹嚴語言辯利
能通詩書論孟一經者為中程式仍取考試官保的文
狀然後補充本州司吏外此不許濫收違者有辜按察
司書吏有闕府州司吏内勾補至歲貢時本司本路挨
次上名再行試驗相同依額貢觧一歲貢人額按察
司上路總管府三年一次貢二名儒一名吏一名下路
總管府二年一次貢一名儒吏逓進一六部令史除
補院臺令史外諸道行省掾亦擬差補(咨行御史臺)
都省復還石國秀等所獻四道學田
中書省至元二十年九月十六日咨該進據浙東宣慰
石國秀等呈獻江東江西浙東浙西等四道亡宋時元
撥贍學田産若令石國秀等充學産總管府管領辦鈔
三千定換給各人宣命不致埋没等事為此移咨文該
學校之設務在飬賢若將學田官為拘收士類無以奉
養賢才由此而廢若今各學依舊管領似為相應准此
方欲施行間又據御史臺呈亦為此事都省議得江南
贍學田産所收錢粮令所在官司拘收見數明置簿籍
另行收貯如遇修理廟宇春秋釋奠朔望祭祀學官請
給住坐生員食供申覆有司照勘端的依公支用若有
耆宿名儒實無依倚者亦於上項錢内酌量給付養贍
毋令不應人員中間虚費錢粮據收支見在備細數目
每上下半年申報行省年終類咨都省照驗所在官司
亦不得侵支違錯據合行回咨請照驗施行(咨江淮行省)先
於至元十九年五月浙東道奏據宣慰石國秀并前亡
宋總管謝允孫石國祥樓性之告言略謂江東江西浙
東浙西四道諸路州縣學并杭州太學贍學田産約有
數萬来畝自歸附之後諸生並無日請月逐飲食亦無
往来游士春秋祭祀所用不多合於十分中撥二分贍
學公用餘外分田産獻納御位下充辦課程石國秀情
願出力勾當且認寳鈔三千定乞令石國秀等為學産
財賦總管府官仍免佃戶差役事當年八月都省行下
合屬照勘有無違碍施行及據各處辨明洞見情偽有
無紹興路學所申本學自前代建立以来即有飬士田
土係與僧寺道觀産業相同即非其他係官田土之比
每年子粒不了支用在亡宋時官司於内且日撥公使
庫激賞庫贍軍庫都稅務官錢添助飬士名曰四庫錢
自歸附後諸生口粮官職吏僕月粮止靠學粮支用不
敷自至元十三年照舊例行供十四年三月内准宣慰
司劄付令本學依寺觀例自行收支接續飬士十五年
二月承宣慰司令史鄭誠呈說前往行省打勘檢照本
學養士米粮不可與係官粮斛一般打勘准呈開除訖
十六年八月内准宣慰司行下再行定奪學官職事吏
僕月給諸生口粮數目十七年三月内准宣慰司定奪
教授訓導錢粮官正錄教諭糾彈掌儀吏僕人員月粮
數目十九年二月内准行中書省行下宣慰司存設教
授錢粮官正錄長諭等職本學每年所用並係該准上
司行下即非擅自收支所有每歲支用項目除春秋祭
祀修造文廟外學官學職月有請粮諸齋生員日行二
饍遊學之人無所歸者亦日有以贍之年老者月給生
料幼學者日亦行供每遇好日祝聖朔望殿謁學官講
說諸生課試事事不敢廢弛即非無月請亦非無游學
亦非無日逐飲食又如儒學提舉司所申杭州太學武
學宗學三處係前宋官庫每年撥錢米供贍即無田土
以此言之虚妄可知當蒙廟堂采聽公論獲伸四道贍
學之田得存教飬之初意
省臺復石國秀尹應元所獻學田
御史臺至元二十年月日咨該来咨三道俱為定奪江
南等處贍學田産錢粮事准此除已具呈中書省照詳
外又准本臺御史中丞崔少中牒竊惟三代漢唐以至
於宋皆立學以飬士生徒多至數千置田築室官為營
辦所以飬成人材講明義理習禮讓之事消禍亂之源
故識者以為急務有賤丈夫者不知此理徒見廣置田
産以贍生徒遂欲奪而歸之官不知名教消亡所關者
大江南三百年用儒不但科舉而已國都郡縣皆置學
學必有田少者官為增置使人得以飬然後欣然向學
化頑獷為循良此實治民之上策况作成人材又可為
國家之用兵火之後科舉已廢民知為儒之不見用也
去儒而為吏為商甚至為盗儒風十去六七矣所頼諸
處學田尚可飬士猶可稍繫士心使之講明道義化誘
風俗近有浙東宣慰使石國秀者獻江南學田辦課後
有編民尹應元者獻江南學田賑濟貧民此二人素行
無頼讎疾儒生欲奪飬士之田而歸之官固出私意亦
非長策若使學田歸官則生徒必散中人以下無所利
則不知勸絃誦寂寥廟祀蕪毁民不知禮義之教則恐
益增其鄙悖之風俗化薄惡何所不至見今江南嘯聚
群起正緣官吏侵蠧士民失望若又顧蠅頭之利括儒
學之田不惟官不能資助且使臣無所仰給失人心而
犯衆怨人皆有望望不平之心是驅之使為不善也草
澤寇攘將恐日甚所得不償所失大不忠於國家合將
上項學田仍舊付各處學校以其每歲租粮春秋釋奠
修葺祠廟收飬生徒講明義理以美風化以收士心彼
知名教之樂必不肯為悖亂之歸坐消變故永保太平
其利於國家豈止百萬頃學田之比哉牒請照驗事准
此一就具呈中書省定奪明降去後今承省劄該都省
照得先撥本臺呈亦為此事都省議得江南贍學田産
所收錢粮合令所在官司拘收數目明置文簿别行收
貯如遇修理廟宇春秋釋奠朔望祭祀學官請給在學
生員食供申覆有司照勘端的依上支用若有耆宿名
儒實無依倚者亦於上項錢粮約量給付飬贍無令不
應人員中間虚費錢粮據收支見在數目每上下半年
申報行省年終類咨都省照驗已經移咨江淮荆湖等
處行省照會本處官司亦不得侵支違錯外合下仰照
驗施行承此須合回咨請照驗施行(咨行臺)先於至元十
九年十一月有前贛州通判擬授長江縣尹尹應元呈
都省言告略該欽奉朝廷指揮行下眞定等處為說百
姓闕食給賜寳鈔事却緣河北道連年旱災米麫價高
百物俱貴應元自江西来為見江南地面米只是三兩
錢糴一石麫只是五分鈔買一斤自從河北道以至大
都米麫增價數倍應元思忖得江南地面有貢士莊學
院飬士錢粮若取索亡宋時租籍照勘盡數拘收該錢
粮三百餘萬貫石主典人等埋没隱藏一半有一半該
錢粮一百五十餘萬貫石若蒙朝廷取運賑濟飢民誠
為利便開具事目内一項略云江南地面亡宋時路縣
各有貢士莊錢粮三年一番開選場齎發中選儒人作
盤纏赴省殿試等用到今九年未開選場其各路縣貢
士莊所收錢粮路計數萬貫石縣計數千貫石未有歸
者又一項江南地面亡宋時路縣各有學院養士錢粮
日給飬贍儒人歸附後學官人等只是一年内支得三
四箇月口粮與儒人食用餘並收貯在官到今七年各
路縣學院所收錢粮路計數萬貫石縣計數千貫石除
支與儒人食用餘剩尚多未有歸着又言諸道所收上
項錢粮動計數百萬貫石若將與學官人等埋没受用
及取勘官吏取授不如將救濟百姓乞差官將貢士莊
及學院錢粮除實曾支與儒人食用外盡數取運前来
賑濟如有是學官人等及打勘官取授並行拘留作賑
濟用度於内江西道貢士莊及學院錢粮應元稍知備
細情願盡心勾當又言合無自至元二十年為頭將所
有貢士莊錢粮既是未開選場且與收係官充濟民用
度候開選場别議給還呈乞施行至元二十年七月都
省移咨江淮等處行中書省委請平章張榮禄参政巴
延於所指州縣取勘前項自歸附至今實收粮斛曾無
支發有此埋没事八月二十九日又奉行省劄付將至
元二十年錢粮另項收貯聽候毋得動支施行後據諸
處辦明以為隨路府州縣學書院自至元十四年奉宣
慰司指揮贍學田粮照寺觀體例自行收支飬士又奉
節次省臺行下設立職員月給口粮儒士每日登堂會
食至今遵守只以紹興路八縣言之院學即無貢士莊
名額先奉都省元行令止取勘各處學粮不曾該將二
十年合徵錢米另行收貯聽候亦無不得動支明文今
行省却令聽候又本道宣慰司止憑處州路教授趙必
實呈輙便行下各路將學粮催赴路倉另作收貯前後
所行俱各不一及蒙臺省定奪得存其舊
革提舉司令文資正官提調
中書省至元二十一年十月初五日省掾高柔承行咨
近為江淮見設提舉學校各路亦有設者此職與教授
等學官其品級相懸於義未當兼南方府州軍縣學校
書院所在皆多若不定立學官員數及各分品級使高
下合宜以備將来陞轉南方選到文儒之士可為後進
師者何以處之以此送吏部與禮部翰林兼國史集賢
院一同講究回呈該南方前進士可為師範者多兼所
在學校書院俱有錢粮足以贍給使學校得人職業修
舉作成人材以備他日選用其於治化本原所係甚重
緣自歸附之後老成前軰恬於進取各處保充教官者
其學問才德往往不厭人望近年以来一道既設提舉
學校官各路又設提學與教授並為學官而下又有訓
導提點錢粮等職名不惟品級相懸於義未當而官冗
人濫深不副上司崇重師儒樂育人材之意看詳隨路
教授學正學錄師範後進作育人材譔述進賀表章考
試歲貢儒吏品級雖輕責任甚重若非公選博學洽聞
有德之士將見倖門一啟賢不肖混淆雖欲盡革前弊
不可得已今據各道提舉學校官并訓導提點錢粮等
職名並擬革罷仍令各處文資正官一員專一提調為
此於今年閏五月十七日啟過事内一件江南管秀才
的見設立着教授又設立提舉學校兼管錢粮和爾郭
斯為頭省官每根底商量来將重設提舉學校官罷了
者錢粮教城子裏官人每管着這般啟呵奉令旨那般
者敬此都省除外合行移咨請照驗敬依令旨事意施
行(咨江淮行省)
