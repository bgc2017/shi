欽定四庫全書
大清聖祖合天弘運文武睿哲恭儉寬裕孝敬誠信中和
功德大成仁皇帝聖訓卷三十一
興禮樂
康熙八年己酉七月壬子
上諭禮部祈穀之禮大典攸關應照舊例於明年舉行
康熙十一年壬子正月乙丑
上諭太常寺祀典關係重大理宜敬慎嫺習近見爾衙門
典禮俱未諳練所奏音樂亦未合節殊非慎重禋祀之
義以後著詳加練習勿仍前怠忽褻越祀典
康熙十二年癸丑八月丁巳
上諭禮部
壇
廟祭祀國家大典必儀文詳偹允符古禮乃可肅將誠恪
昭格神明其致祭時辰齋戒處所稽諸往代各有定制
爾部其詳察典例定議以聞
康熙十六年丁巳九月丙子先是
上諭内大臣覺羅武默訥侍衛費耀色等曰長白山乃
祖宗發祥之地今無確知之人爾等前赴鎮守烏喇將軍
處選熟識路徑者導往詳視明白以便酌行祀禮爾等
可於大暑前馳驛速去至是武默訥等自長白山還京
復
命
上曰長白山發祥重地竒蹟甚多山靈宜加封號永著祀
典以昭國家茂膺神貺之意著該部會同内閣詳議以
聞
康熙二十一年壬戌二月壬午副都御史余國柱
請釐正
郊廟燕享樂章
上曰饗祀樂章一代制作所係如郊祀
天地各
壇
廟樂章
太廟致祭樂章悉遵舊制其朝會燕享等樂風雅未偹著
禮部翰林院酌古凖今求聲律之原定雅奏之制集議
以聞
戊戌
上命領侍衛内大臣舅舅佟國維大學士明珠往伯夷叔
齊廟行禮
諭之曰伯夷叔齊古之聖人清風可仰爾等前往可焚香
展敬
六月乙巳學士陳廷敬譔雅樂十四章牛鈕等恭
譯進呈
上諭曰所譔樂章甚善翻譯又符合漢文可即發該衙門
謹慎肄習
康熙二十三年甲子正月壬辰
上旣定筵宴禮儀禮部奏自後筵宴請撥兵部司官及各
旗護軍參領護軍校監察
上曰筵宴關係大禮百僚齊集宜各加敬謹始無失禮之
諐朕見元旦朝會旗下官員雜坐無紀大禮所在豈容
慢忽禮部可會同兵部及八旗都統嚴加申飭毋至紊
越
康熙二十四年乙丑正月辛巳
上詣
祈穀壇致祭畢
諭太常寺卿葛思忒等曰前見
太廟致祭時執事官捧福胙趨走失儀對越
祖宗典禮甚鉅惟嚴肅不懈始可薦馨在廟奔走之人亦
當誠敬將事共襄大禮不應稍有褻慢且亞獻禮俱唱
為次獻亦與漢文不符爾等會同内閣禮部察例奏聞
康熙二十五年丙寅八月戊寅
上諭大學士等曰先儒先賢從祀位次應視其道德為先
後不可援師弟為定例其酌議奏聞
十一月丙申
上諭禮部朕惟敬
天奉
祖郊祀廟饗必精白厥心竭誠致慎庶幾有孚昭格用洽
明禋朕於祭祀
壇
廟每躬詣行禮未嘗不齋明祓濯實圖感通凡從事祀典
者皆宜表裏精誠虔盡職掌近見執事陪祀各官間有
因循怠忽視為具文不能盡志致慤共效昭事之忱殊
為非禮嗣後務俾各秉誠心克恭祀事凡行禮儀節始
終整肅毋得慢易用副朕敬
天奉
祖至意
康熙二十八年己巳正月乙酉
上東廵至泰山之麓率文武諸臣向岱宗行禮畢
諭部院諸臣曰朕廵歴所至再經岱麓重瞻祠宇詢其廟
祝知香火荒涼日用難給岱頂諸廟亦復如之念泰山
為五嶽之長載在祀典有功社稷不宜使之漸就寥落
合將每歲香稅錢糧内量給數百金使上下嶽廟與元
君諸祠守祠者得有資頼曉夜盡心兼可時加修葺以
壯往來觀瞻示朕崇祀之意
康熙三十八年己卯十二月壬午
上諭大學士等曰元旦祫祭
奉先殿捧請
四祖神牌往來甚䙝朕心不安爾等會同内務府禮部太
常寺考明代典禮議奏
康熙四十年辛巳十二月辛巳
上諭内閣禮部太常寺朕自御極以來一切祀典必敬謹
齋戒躬親展祭以盡昭事之誠四十餘年於兹矣每當
臨祭之時朕無一事不敬此禮部太常寺起居注官所
共知從來祭祀登降起立莫不如常這次行禮將畢微
覺頭眩朕之身體稍遜於前於此可見祀典關係重大
朕恐精力偶有不周致敬心少間可以此意諭諸大臣
等著議奏
康熙五十三年甲午十月己丑
上諭南書房翰林等曰向來陞殿所奏中和樂章皆仍明
代所譔句有短長體製𩔖詞後因文體不雅命大學士
陳廷敬等改譔其章法皆以四字為句而奏樂人未易
聲調仍以長短句法凑合歌之是雖文法易而聲調未
易也今考察舊調已得其宮商節奏甚為和平必得歌
章字句亦隨詞調則章法明而宮調諧此事所關最重
著南書房翰林同大學士等詳考定議務使章法與聲
調協和歸於允當
康熙六十年辛丑四月丙申
上諭大學士等曰朕披覽史冊於前代帝王每加留意書
生輩但知譏評往事前代帝王雖無過失亦必刻意指
摘論列短長全無公是公非朕觀歷代帝王廟所崇祀
者每朝不過一二位或廟享其子而不及其父或配享
其臣而不及其君此皆出自書生之論未為允當況前
代帝王曾為天下主後世之人俱分屬臣子而可輕肆
議論定其崇祀與不崇祀乎今宋明諸儒人尚以其宜
附孔廟奏請前代帝王既無後裔後之君天下者繼其
統緒即當崇其祀典朕君臨宇内不得不為前人言也
朕意以為凡曾在位除無道被弑亡國之主外應盡入
廟崇祀爾等將朕此旨錄出公同詳議具奏
大清聖祖合天弘運文武睿哲恭儉寬裕孝敬誠信中和
功德大成仁皇帝聖訓卷三十一
