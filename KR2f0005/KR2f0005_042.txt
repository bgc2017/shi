欽定四庫全書
大清聖祖合天弘運文武睿哲恭儉寬裕孝敬誠信中和
功德大成仁皇帝聖訓卷四十二
積貯
康熙十七年戊午二月庚戌
上諭戸部積貯係國家大計年來各路兵馬需用糧餉浩
繁在外總督巡撫及經管錢糧各官俱宜潔己奉公殫
心稽察一應支放開銷務嚴加覈實節省方於軍國有
裨近見各路奏銷或製偹物料並不先行題明藉口軍
機緊急濫請銷筭或不行察核重複支給又不為扣抵或
朦混重領希圖利己致滋糜費以及侵欺浮冒種種弊
端難以枚舉以後應作何禁飭爾部會同兵部工部詳
議具奏
康熙十八年己未六月辛未
上諭戸部民生以食為天必盖藏素裕而後水旱無虞自
古耕九餘三藏富於民經久不匱洵國家之要務也比
以連年豐稔粒米充盈小民不知儲積恣其狼戾故去
年山東河南一逢歲歉即以饑饉流移見告雖議蠲議
賑加意撫綏而被災之民生計難遂良由地方有司各
官平日不以民食為重未行申明勸諭故也近據四方
奏報雨澤霑足可望有年恐豐熟之後百姓仍前不加
撙節妄行耗費著各該地方大吏督率有司曉諭小民
務令力田節用多積米粟俾俯仰有資凶荒可備以副
朕愛養斯民至意
康熙二十年辛酉三月庚午
上諭戸部倉場侍郎等曰近聞各倉發米多雜土塵有賄
者給好米經管之人種種作弊上下串通侵欺盗取者
甚多此米係人生命朕一經體察務將始末澄清爾等
應知此等情弊若不加嚴察永行杜絶是知而自取罪
戾矣
康熙二十一年壬戌七月甲寅
上諭戸部各省常平等倉積貯米穀甚屬要務有此積貯
偶遇年榖不豐彼地人民即大有禆益雖先經奉旨通
行恐有名鮮實一遇水旱議賑之時未能接濟致民生
艱困今將某省實心奉行某省奉行不力其逐一詳察
以聞
康熙二十五年丙寅六月丙辰
上諭大學士等曰朕自即位以來二十餘年凡民間之事
留心體訪深知情状古人不言救荒而言備荒故三年
有一年之積九年有三年之積雖間值水旱小民不致
失所去歲可謂豐年設今歲不登即致饑饉總由素無
積貯耳即常平一倉積米太多亦易朽爛若臨時令有
司捐貸則又不可縱有良法奉行不得其人終屬無益
苟得良有司視民如一家休戚相關始克有濟耳
十二月丙辰
上諭大學士等曰聞有運盛京糧米於山海關内者又有
泛海販糶於山東者糧米所繫最為緊要况今議遣防
戍官軍人口衆多糧糈未必足用宜下所司密咨移盛
京將軍副都統戸部侍郎令以已意禁止之
康熙二十八年己巳十月辛卯
上諭戸部倉厫積貯專備本地災歉若因應賑州縣無糧
以他處倉米易銀移賑則有糧州縣反無備災之糧倘
遇凶荒其何以應且一時出糶其價必賤於賑濟亦無
大益其積貯不足之所可動支正供錢糧速行賑濟
康熙二十九年庚午正月癸卯
上諭戸部朕撫御區宇夙夜孜孜惟期厚民之生使漸登
殷阜重念食以養民必盖藏素裕而後水旱無虞曾經
特頒諭旨著各地方大吏督率有司曉諭小民務令多
積米糧俾俯仰有資凶荒可偹已經通行其各省徧設
常平及義倉社倉勸諭捐輸米穀亦有旨允行後復有
旨常平等倉積榖關係最為要緊見今某省實心奉行
某省奉行不力著再行各該督撫確察具奏朕於積貯
一事申飭不啻再三藉令所在官司能俱體朕心實有
貯積何至如直隸地方偶罹旱災輒為補苴之術嗣後
直隸各省總督巡撫及司道府州縣官員務宜各遵屢
次諭旨切實舉行俾家有餘糧倉庾充牣以副朕愛養
生民至意如有仍前玩愒苟圖塞責漫無積貯者將該
管官員及總督巡撫一并從重治罪爾部即遵諭通行
七月癸巳
上諭戸部朕撫育黎元勤思治理足民之道宜裕盖藏從
來水旱靡常必豐年恒有積貯庶歉歲不憂饑饉如康
熙二十七年頗稱歲稔誠使民間經營撙節早為儲偫
何至康熙二十八年偶遇旱災室皆懸磬總因先時無
備遂至餬口維艱比蠲除正賦特發帑金分行賑濟所
在官司悉仰體朕懷竭力從事被災之衆始獲安全倘
非拯救多方則煢黎必流移失所今霖雨時降黍苗被
野刈穫在即可望有秋惟恐愚民不知愛惜物力狼籍
耗費祗為目前之計罔圖來歲之需縱令年獲屢豐亦
難漸臻殷阜應行直隸各省督撫嚴飭地方官吏家諭
戸曉務俾及時積貯庶終歲所食常有餘儲用副朕軫
念民依綢繆區畫至意爾部即遵諭行
康熙三十一年壬申正月壬子
上諭大學士等曰去歲陜西西安等處年榖不收罔有積
貯以致閭閻困苦已遣使賑濟之矣今年豐歉尚未可
知陜西省府州縣見存米穀之數應行察明先時豫備
至各省府州縣皆令積貯米穀數千石則禆益黎庶者
大矣可下各該督撫等令各府州縣積貯米穀其所積
榖數逐一繕册報部
五月辛亥
上諭大學士等曰朕思積貯米穀最為要務倘能實有盖
藏則雖遇荒歉必不至於饑餒但小民不知儲備每遇
豐稔之年恣意糜費一遇歉歲即坐困不支今值麥田
收穫之時應行各該地方官勸諭百姓令各戶量力捐
輸積貯該州縣官以輸納之人姓名數目詳記册籍當
秋禾收穫以後亦依此例舉行至春月轉貸於匱乏之
民俟秋月即照此數償還備用每歲如此遵行不數年
間米穀充裕縱使歲遇不登何至閭閻艱於粒食乎
康熙三十三年甲戌七月辛卯
上諭大學士等曰密雲縣田禾失收今年雨水甚大著速
行文倉場侍郎將通州倉所貯粟米以一萬石運至密
雲縣五千石運至順義縣乘水方盛速行運到令其收
貯
康熙三十四年乙亥八月癸巳
上駐蹕密雲縣
諭大學士等曰去歲朕見此處高粱結實者少秕者多米
價騰貴高粱一斗幾三百錢故將通倉米令運一萬石
至此處五千石至順義縣減時價發糶米價稍平一斗
百錢民以不困北地寒冷米穀多至失收今河水方盛
著將通倉米運至密雲順義各一萬石令貯倉備用
康熙三十五年丙子十二月辛亥
上諭大學士等曰黑龍江吉林烏喇地方頻歲不登可移
文盛京將軍令整繕船隻將盛京倉儲米穀以彼地人
力運五千石至莫爾渾阿敦之地積貯之又
諭曰今歲自天津海運至盛京之米已給散科爾沁貧乏
之衆來歲仍當自天津運米至盛京其轉運船隻不必
用福建浙江二省船止用天津船輓輸一次可𫝊諭侍
郎陶岱
康熙三十六年丁丑三月壬戌
上諭大學士伊桑阿曰州縣俱有積貯米穀兵丁所駐沿
邊衛堡亦甚緊要其榆林等處衛堡俱照州縣積貯之
例將米穀積貯豫備著交該巡撫遵行
七月丙午戸部議覆陜西巡撫巴錫疏言各衛堡
積貯米穀宜分撥沿邊各堡運貯應如所請
上曰此各衛堡米穀若責令承收官員自備轉運之費路
遠而險勢必科𣲖小民巡撫之奏戶部之議皆非也其
俟秋成後令該撫酌支正供買米收貯
康熙三十七年戊寅二月庚午
上諭大學士等曰戸部將曾經保舉司官二員差往被水
災沿河之保定霸州固安文安大城永清開州新安等
州縣截留山東河南漕糧每處運致一萬石以備積貯
俟米價騰貴時平價糶賣
康熙三十八年己卯十月癸酉
上諭大學士等曰黑龍江地方連歲歉收著將烏喇收貯
米糧運至默爾根齊齊哈兒地方豫備若彼處有引水
種田之處著能耕種之人前去教導交該部議行
康熙三十九年庚辰三月乙未
上諭戸部淮揚等處百姓罹於水災未寧幹止朕心時切
軫念比歲以來多方優恤蠲免賑給靡不舉行去年春
朕親履河工目擊小民田廬皆被淹沒災黎艱於粒食
益惻憫於懷爰命地方按戸賑濟又將截留漕糧發賑
平糶俾得贍養上下兩河堤岸前屢發帑金修築去年
二月面諭河工諸臣速行修治至今尚無成效復遴選
廷臣同往經理無非軫念民瘼欲令黃運兩河堤岸速
成斯民早安生業耳念水患一日不除則百姓一日不
得耕種因是深以為慮著將今年漕糧截留二十萬石
存貯淮揚地方備用爾部即遵諭行
七月丙辰
上諭戸部國家要務莫如貴粟重農朕宵旰圖治念切民
生惟期年榖順成積貯饒裕於以休養黎元咸登樂利
今聞直隸各省雨澤以時秋成大熟當此豐收之時正
宜以饑饉為念誠恐歲稔榖賤小民罔知愛惜粒米狼
戾以致家無儲積一遇歲歉遂致仳離著該督撫嚴飭
地方有司勸諭民間撙節煩費加意積貯務使盖藏有
餘閭閻充裕以副朕重農敦本愛飬元元至意
康熙四十一年壬午三月辛卯
上諭戶部朕躬理幾務年久深知稼穡之事念阜民之道
期於有備去冬北地少雪今春雨澤微降尚未霑足誠
恐蝗蝻易生有傷農事所在官吏亟宜先時預防直隸
山東山西河南陜西江北地方歴年積貯倉糧果否足
額該督撫宜確加稽核務使廪有餘儲不致匱乏其一
切豫備事宜須悉心講求料理縱年歲不甚豐稔亦可
賑濟無虞至直隸各省見今雨澤有無多寡著該督撫
即行具摺奏聞以紓朕宵旰勤民之意
康熙四十二年癸未十二月辛卯
上諭大學士等曰朕頃巡幸陜西閱視汾渭俱屬大河直
與黃河相通河南等處米穀似可由黃河轉運但聞三
門砥柱水勢極溜船不能上朕欲親往閱視因陜州知
州奏無路徑斷難行走遂未果行特命三貝勒允祉同
近御侍衛往視據回奏言伊等遣人乘騎涉河一道閱
有神人鬼三門俱係鑿石開通水從三門流出其勢甚
寬其流甚急古人於山上鑿有曳船眼孔但未經以船
試驗不知可否行走前總河靳輔亦曾奏黃河通於汴
河但淤墊年久若行疏導即可運糧朕至河南閱河南
府居各省之中水路四達最為緊要之地應於此處儲
積米穀每年田畝豈能必皆豐收倘山陜等省間或收
成歉薄即可將此積貯米穀修造船隻由黃河挽運若
到三門砥柱船不能上亦可於三門砥柱造船剝運以
至山陜誠使河路疏通則商賈人民大有禆益所宜於
無事之時預為籌畫者也豫省每年觧京漕糧二十萬
石有奇若將豫省三年漕糧截留備用則陜西等省雖
值歉收之年將此米穀運至彼處賑濟殊属有益俟明
歲遣大臣往視
康熙五十二年癸巳五月辛巳
上諭大學士等曰今年八九月内應撥江南省積貯倉米
十萬石用京口將軍標下戰船及松江提標戰船狼山
鎮標戰船裝載著總兵官穆廷栻總管船隻浙江省積
貯倉米内亦撥十萬石用浙江提標戰船及定海鎮標
戰船装載著總兵官吳陞總管船隻俱運至廣東此運
米兵丁往返時或遇風勢不順行船有阻亦未可定所
需口糧皆宜預備但不得動用賑濟額米江南織造署
内朕曾令貯米一萬石如八九月間江南無動用此項
米石之處即將此米石亦令一并運去著行文該督撫
知之
康熙五十三年甲午七月辛亥
上諭大學士九卿等曰朕聽政年久深悉民生利弊凡國
家要務無時不預為籌畫有奏摺人來朕皆細問咸稱
江南天旱江浙米價亦不甚賤今春山東河南田麥歉
收交冬米必騰貴若待彼時方為料理恐不能及朕詳
悉思維將漕糧撥三十萬石江寧府十萬石蘇州府八
萬石淮安府揚州府共五萬石杭州府五萬石開封府
二萬石著漕運總督親身閱兑速行運至令其加謹照
數收貯有此米石軍民心安而米價自不至驟貴豫省
漕糧該部亦應預行詳議今若雨澤及時田禾豐收則
此項米石由水路撥給他處亦可著議奏
十一月乙夘
上諭戸部朕臨御多年無時不軫念民瘼每歲於直隸各
省凡雨暘期候豐歉情形莫不留心訪察雖在僻遠必
務周知偶值一二處災傷蠲免賑救不惜重費倉帑以
蘇我民困也朕思賑濟災歉以速為貴必待督撫奏報
往返候命使小民嗷嗷待哺何如預備積貯於平時則
所在有可恃之資而臨事免轉移之勞今漕輓通行倉
庾充裕江浙地方年來頗有歉收州縣應酌量截留漕
米分貯各處江寧原留五萬石今再截留十萬石蘇州
原留八萬石今再截留二萬石安慶截留十萬石杭州
原留十萬石今再截留十萬石皆於本年起兑内就近
截留令地方官加謹收貯至應動用之時著該督撫題
請爾部即遵諭行
康熙五十五年丙申五月壬申
上諭大學士等曰閱今歲督撫等奏摺陜西山西河南山
東等省二麥豐收乃京師麥價未見甚減京師所賴者
山東河南之麥此兩處俱通水路不知一年販來幾何
或沿途富商大賈預行收買以致京師麥價不減亦未
可定從前江南浙江所買湖廣江西米數及湖廣江西
賣去米數該督撫俱具摺奏聞大有禆益今山東河南
除陸路販賣者無庸稽察外自水路買來麥榖數目可
否照湖廣江西督撫具摺奏聞之處爾等會同九卿確
議具奏
十月丁亥朔
上諭大學士等曰張伯行條奏宜立社倉前李光地為直
隸巡撫時亦曾請立社倉朕諭此事言之甚易行之甚
難爾姑試行後試行之果無成效倉糧庫帑設官專理
尚且虧空社倉所收榖石交百姓收貯寺廟虧空又何
待言耶其果否可行之處爾等會同九卿詳議具奏
康熙五十六年丁酉四月乙未
上諭大學士九卿倉場侍郎等曰邇年以來通倉積米甚
多著分運直隸各府州縣存貯預備於民甚有裨益每
府或貯萬石每州縣或貯數千石附近通州河道者交
與倉場總督等運送其餘府州縣所運米石速行文直
隸總督𣲖地方官乘未雨之先輓運值此青黃不接之
時於各府州縣平糶亦大有益於百姓其江南浙江如
有應行截留漕糧若干之處爾等一并速議具奏
丁酉
上諭大學士九卿等曰近來米價必不能如往年之賤昔
大學士張英曾奏桐城縣米價銀一兩可得三石見今
四川米價亦復如此雲南廣西貴州米價亦不甚貴大
抵戸口稀少則米價自賤今太平日久生齒蕃息安能
比數年前之米價乎戸口殷繁固是美事然當預籌安
養之策今將米石運送各處或平糶或賑濟不過僅可
餬口未必即能充裕張伯行曾奏於永平府設立社倉
永平知府近日行之甚苦社倉之法既屬難行通倉米
石有餘不如運送各州縣為便又
諭曰見今通倉米石甚多應運送之州縣即當運送去年
皇莊米石俱交州縣積貯但倉中未必實有其數畿南
廣平大名等府有水路可通應交直隸總督作何運送
至密雲古北口去年曾運通倉米每處各一萬石亦甚
易或仍交倉場總督運送爾等速議具奏
康熙五十八年己亥正月壬寅
上諭大學士九卿等曰京城通州倉内貯米甚多各省運
至漕糧亦無虧欠在倉堆積恐致紅朽杭州蘇州鎮江
江寧淮安安慶等處俱有倉厫與水路相近江南浙江
漕船想此時已過淮朕意欲將湖廣江西等未過淮漕
糧截留存貯此等地方倉内遇米價騰貴之年將此存
貯米石或減價糶賣或行散賑則民人得沾實惠大有
禆益如蠲免地丁錢糧不過於田多富戸有益其無地
窮民未必均沾實惠米穀甚属緊要不可不預為備也
年來豐收米價雖賤但歲歲大有豈能期必乎應將久
遠禆益之處預行籌畫爾等將漕糧作何截留之處會
同議奏
康熙六十一年壬寅四月戊午
上諭戸部趙宏燮奏將收貯真定順德各州縣四萬石米
平糶其餘各州縣有未貴之處亦將倉米平糶十分之
三俱俟秋收後買補還項等語去年各州縣收貯莊頭
等所交米石部内曾遣司官會同地方官糶賣其糶米
銀兩至今尚未完繳據此各州縣收貯倉米俱無實際
平日積貯原為備荒而設今值青黃不接之時固應平
糶但地方官虧空倉米不過糶賣數石即借此掩飾虧
空究竟倉米既虧百姓何從糴買於民生並無禆益也
見在存倉米穀如果足數即照該督所請糶賣倘朕遣
大臣查看時州縣並無米穀黎庶不得糴買將州縣官
即行正法該管上司從重治罪
六月壬戌
上諭大學士等曰暹羅國人言其地米甚饒裕價值亦賤
二三錢銀即可買稻米一石朕諭以爾等米既甚多可
將米三十萬石分運至福建廣東寧波等處販賣彼若
果能運至於地方甚有禆益此三十萬石係官運不必
收税
十月辛酉
上諭議政大臣等曰倉糧關係甚要支放米時理應一厫
放畢再放一厫今聞此厫米石支領方半又向别厫支
領所剰米少而所占之厫甚多又支領白米時諸王公
主等属下之人不按應放之厫領米而揀厫覇占支領
者有之此等斷然不可理應按厫支領如厫内餘米一
半者即是弊端應將此徹底清查若遣他人亦未能辦
著和碩雍親王帶領弘昇延信孫渣齊隆科多查弼納
吳爾泰前往會同張大有查勘再從前倉内每日進厫
之米止四五千石自簡任富寧安以來每日進厫之米
至四萬石進米多則於回空糧船有益至於米色之變
俱在收貯之善與否即如昭五達地方所貯米石歷四
十年米色照常並未霉爛今厫座有損漏者著即修理
厫座如不敷用著即添造
大清聖祖合天弘運文武睿哲恭儉寬裕孝敬誠信中和
功德大成仁皇帝聖訓卷四十二
