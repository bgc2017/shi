欽定四庫全書
大清聖祖合天弘運文武睿哲恭儉寬裕孝敬誠信中和
功德大成仁皇帝聖訓卷二
聖德一
康熙六年丁未七月己酉
上躬親大政詔諭天下曰朕以沖齡嗣登大寶輔政臣索
尼等謹遵
皇考世祖章皇帝遺詔輔理政務殫心效力七年於茲今
屢次奏請朕承
太皇太后之命躬理萬幾惟
天地
祖宗付託至重海内臣庶望治方殷朕以涼德夙夜祗懼
天下至大政務至繁非朕躬所能獨理宣力分猷仍惟
輔政臣諸王貝勒内外文武大小各官是賴務各殫忠
盡職潔已愛民任怨任勞不得辭避天下利弊必以上
聞朝廷德意期於下究庶政舉民安早臻平治凡我軍
民宜仰體朕心務本興行樂業安生以迓休寧之慶政
在養民敢虛
天地生成之德時當親政恒念
祖宗愛育之心布告天下咸使聞知
康熙八年己酉正月戊申
上諭工部前奉
太皇太后諭謂乾清宮交泰殿棟樑朽壞宜撤舊重建以
為朕宮
慈命諄復朕不敢違但陶唐茅茨不剪夏禹宮室是卑其
毋事華麗止令樸質堅固以稱
太皇太后惓惓至意
八月辛未
上諭吏部前京察處分滿尚書侍郎等因無事故被革俱
給還原官令其候補今思滿漢諸臣被革相同朕原無
異視應一體施恩京察内有漢尚書侍郎被革者察明
議奏
康熙九年庚戌二月癸未
上諭刑部向來定例流徙尚陽堡寧古塔罪人於六月十
二月停遣餘月皆令發往今思自十月至正月俱嚴寒
之候所徙罪人貧者殊多衣絮單薄無以禦寒罪不至
死而凍斃於路甚為可憫繼自今流徙尚陽堡寧古塔
罪人自十月至正月及六月俱勿遣
閏二月庚寅
上諭工部朕經行城外見道旁枯骸惻然可憫或因爾部
修治道途以致暴露亦未可知其令有司掩埋並行各
省凡胔骼悉為收瘞
四月乙未浙江廵撫范承謨疏言仁和縣知縣丁
世淳以繼母劉氏年老呈請終養吏部議覆定例
父母年七十以上者終養竝無終養繼母之例
上曰既有終養之例豈可分别生母繼母丁世淳准其終
養
康熙十年辛亥三月壬子朔
上諭年幼諸王曰聞爾等恃威行事豈果有所利耶夫無
益之威逞之何用爾等皆朕懿親人自敬畏至於所屬
在外官員原為國家治事理民爾等若勒索其財物彼
何所取而應奉耶宜以時嫻習騎射暇則讀書毋徒溺
於嬉戲也
是日
上諭和碩安親王曰爾在諸王中以齒則高以行則長若
年幼諸王率意妄為爾其訓飭之
四月壬午朔吏部題鑲黃旗拖沙喇哈番阿喇密
故無子弟承襲罷世職其母年老無依應給半俸
嗣後均照此例若係繼母不准給予
上曰繼母亦母也其與生母一體給之著為令
九月辛未
上往盛京謁
陵禮成
諭戸部刑部奉天係
祖宗發祥重地奉天府寧古塔等處除十惡死罪不赦外
凡已結正未結正死罪俱著減等其軍流徒杖等罪俱
著寬釋自山海關至奉天府所屬地方康熙十年十一
年分正項錢糧俱著豁免
康熙十五年丙辰五月丁亥
上諭兵部據寧夏提督趙良棟疏報逆賊犯寧夏河東諸
堡俱被脅從今聞招撫相繼投誠朕思河東各堡因地
狹民稀不能敵賊一時被脅誠非得已其槩從寬宥該
提督仍加意撫綏以副朕惠愛元元至意
七月己酉
上諭兵部吉安一郡逆賊盤踞日久小民被脅蓄髮者多
此不過畏死曲從耳且勞師討賊原以為民若大兵所
至將蓄髮者槩行誅戮殊非朕撫恤殘黎至意倘有據
守城池山寨執持兵械抗拒不降者仍誅勦之其餘俱
著免死俾得自新爾部通行曉諭各將軍一體遵行
康熙十七年戊午二月甲辰
上諭兵部廣東兵變時被掠男婦子女可令平南王尚之
信總督金光祖等嚴行察出令人民識認悉皆發還俾
其父子夫妻完聚粤西平定之日將軍莽依圖傅宏烈
等亦各察明被奪人口遣還原籍
閠三月丙寅
上諭戸部朕廵視京畿見八旗亡故軍士葬地窄狹邱墓
纍纍亦有竟無塋地者皆因郭外近地價值騰貴故不
易得本朝軍士奕世效力行間殞命疆場或身被重傷
在家老死皆家業貧窮至無葬地朕每觸目甚為憫惻
作何撥給地土俾八旗貧苦兵丁俱獲葬所令議政王
貝勒大臣詳議以聞
四月戊子
上諭兵部吳三桂背恩倡亂伊所屬人員向沐國恩甚久
其中不無被脅者韓大任等既經投誠仍令議叙加恩
其同來護軍甲兵皆國家素所豢養之人若輩父母妻
子俱䧟賊中可遣發令歸滇中俾得完聚其續至者爾
部逐一問明或有願歸者奏聞併發
乙未
上諭戸部前命爾部清察地畝以給出征死亡兵丁葬地
必平原高燥之處方可若地勢卑濕不堪為墳塋雖撥
給何所用之又須與道路相近若道路太遠則貧家難
以趨赴矣至於官員秩卑小民貧乏者皆資地畝為生
若取伊等之地撥給兵丁又致伊等失業可查内務府
所管地畝及諸王大臣地畝詳加丈量有溢於正額者
給與兵丁以副朕優恤至意
康熙十八年己未四月丙戍
上諭兵部湖南廣西已經底定滇黔指日蕩平凡在京在
外大小文武官員内有家口䧟於賊中者有孑身投誠
家口仍在彼地者有前以抗賊被害而家口尚有遺畱
者大兵到日一一清察務加保全俾之得所聽其家屬
完聚爾部即通行傳諭各路大將軍將軍督撫提鎮等
遵行
七月庚申
上諭戸部工部朕御極以來孜孜求治期於上合
天心下安黎庶夙夜兢惕不敢怠荒乃於本月二十八日
已時地忽大震皆因朕躬不德政治未協大小臣工弗
能恪恭職業以致隂陽不和災異示儆深思愆咎悚息
靡寧茲當力圖修省以迓
天庥念京城内外軍民房屋多有傾倒無力修葺恐致失
業壓傷人口五城御史不能逐戸細察止聽屬員開報
於朕加恩軫恤之處不得均沾實惠著另遣滿漢御史
詳加稽察其窮苦兵丁出征在外房屋毁壞妻子露處
無力修葺朕心更為憫念該部即行令八旗都統副都
統參領親行詳察毋致遺漏
八月甲子
上諭内閣戸部官員兵丁房屋牆垣頃因地震塌毁甚多
一時不能修葺四品官員以下現食半俸此一次仍行
全給其護軍撥什庫披甲當差人役錢糧著即支與兩
月令其修理
庚辰
上諭戸部通州三河等處遇地震壓死者甚為可憫戶工
二部會同將旗下及民人房屋并寺廟被壓之人速察
明數目遣司官四員前往驗視動支帑銀帶往有主收
殮者給予銀兩無人承認者著所遣司官同地方官設
法埋瘞
十二月丙寅
上召大學士等至懋勤殿
諭曰君臣誼均一體勢分雖懸而情意不隔安危欣戚無
不可相告語者堂陛之誼固宜如是也邇者朕體初平
殿廷不戒被燬於火爾諸臣因朕偶恙復覩此災愛主
心切必謂朕當過於憂慮朕披閱經史頗明大道朕之
一身上受
祖宗之付託下繫臣民之瞻仰為任匪輕寧不自愛惟是
今秋有地震之變又各處饑饉洊臻宼盜未息此朕早
作夜思中心惶懼寢食靡寧者至於殿廷告災乃
上天致警敢不夙夜祗畏修省厥愆然其所關止屬朕躬
臨御之所但得海宇清晏置斯民於袵席之上則朕今
所居較諸前代茅茨土階尚或過之矣豈至以露處為
慮哉朕自五齡即知讀書八齡踐阼統莅萬方
太皇太后嘗問朕何欲朕敬對曰臣無他欲惟願天下乂
安生民樂業共享太平之福而已當時左右實共聞之
自昔迄今謹持此心兢兢業業恒如一日可以質諸寤
寐倘有政治失宜皆朕躬之咎從不諉過臣下惓惓之
意茲與爾等悉之
康熙十九年庚申八月癸未先是吳三桂反平南
王世子尚之信從賊及歸正仍隱與弟之節等糾
黨誘殺都統王國棟謀亂事覺下議政大臣等集
議論罪
上諭議政王大臣等曰尚之信謀為叛逆卿等集議論罪
如律但平南王尚可喜航海歸誠效力行間鎮守粤東
著有勞績及吳逆叛亂堅守臣節不肯從逆為逆子尚
之信所逼憤恨殞命朕每念及深為憫惻其妻舒氏胡
氏從寬免死竝免籍沒尚之孝尚之璋尚之隆等俱從
寬免革職枷責尚之信不忠不孝罪大惡極法應立斬
姑念曾授親王從寬賜死其餘逆黨尚之節李天植等
悉按律正法
康熙二十年辛酉七月甲子
上諭吏部兵部凡官員祖母母竝妻緣事者即議鞭責折
贖於大體不合如果事犯重大不妨削其封誥治罪若
鞭責折贖小過或將伊夫或伊子孫品級俸禄議罰爾
部會議定例具奏
八月丙申
上諭刑部商民領吳逆資本者甚多隱匿者亦或有之若
據告追究恐無頼之徒借此詐害富民有累百姓商民
為四民之一富民亦國家所庇藏富於民不在計此銖
兩以後有首告者俱不准行
九月壬申
上諭戶部積貯為國家大計歲運漕米充實京倉最為緊
要旗丁人等輓運勤勞宜加存恤朕頃廵行近畿至通
惠河一帶見南米漕船旗丁人等資用艱難生計窘廹
恐其苦累難支以致沿途遲滯貽誤倉儲所關匪細前
以軍需浩繁漕運額設錢糧節經裁減今應作何酌復
著詳議以聞
十二月癸巳九卿詹事科道等以滇南蕩平請加
上
尊號
上諭曰爾等以大憝既除寰宇底定奏請上朕尊號朕思
曩者平南王尚可喜奏請回籍時朕與閣臣面議圖海
言斷不可遷移朕以三藩俱握兵柄深恐日久滋蔓釀
成不測故決意撤回不圖吳三桂背恩反叛八年之間
外内騷動兵民交困賴
上天眷佑
祖宗福庇逆賊蕩平倘復再延數年百姓不幾疲敝耶憶
爾時惟有莫洛米思翰明珠蘇拜塞克德等言應遷移
其餘竝未言遷移則吳三桂必致反叛也議事之人至
今尚多試問當日曾有言吳三桂必反者否及吳三桂
倡叛四方擾亂多有退而非毁謂因遷移所致若彼時
朕諉過於人將會議言應撤者盡行誅戮則彼等含冤
泉壤矣朕素不肯諉過臣下即部院事有錯誤朕亦自
任朕自少時以三藩勢熖日熾不可不撤豈因吳三桂
反叛遂諉過於人耶今亂賊雖已削平而瘡痍尚未全
復君臣之間宜益加修省息兵養民布宣德化務以廉
潔為本用致太平若遂侈然以為功德崇上尊稱濫邀
恩賞實可恥也和碩裕親王福全等再三陳請
上復諭曰頃九卿等以逆首既除四方底定奏請上朕尊
號朕自御極以來日夜孜孜以乂安生民為念乃逆賊
吳三桂一倡變亂遂致塗炭八年當吳三桂初叛時散
布偽劄煽惑人心各省兵民相率背叛此皆德澤素未
孚洽吏治不能剔釐所致幸賴
上天眷佑
祖宗威靈滿洲兵士之力逆渠授首姦黨悉除地方平靖
獨念數年之中水旱頻仍災異疊見師旅疲於征調被
創者未起閭閻敝於轉運困苦者未甦且因軍興不給
裁減官員俸禄及各項錢糧并增加各項銀兩仍未復
舊每一軫念甚歉於懷若大小臣工人人廉潔俾生民
得所風俗淳厚教化振興天下共享太平之福雖不上
尊號令名實多如一切政治不能修舉則徒上尊號朕
斷不受此虛名也朕自幼讀書覽古人君行事始終一
轍者甚少嘗以為戒惟恐幾務或曠鮮克有終以故宵
衣旰食祁寒盛暑不敢少間偶有違和亦勉出聽斷或
中夜有機宜奏報未嘗不披衣而起朕非不知燕息自
怡蓋所愛不在一身總為天下生靈之計政事務求當
理官職務在得人期於家給人足百姓樂業而已今吏
鮮潔清之效民無康阜之休君臣之間全無功績可紀
倘復上朕尊號加爾等官秩則惟有負愧耳何尊崇之
有至於
太皇太后
皇太后加上徽號詔赦天下理所宜然其上朕尊號之事
斷不可行乃朕實意非粉飾之詞也自今以往大小臣
工宜各洗心滌慮砥節勵行休養蒼黎培復元氣爾等
可向九卿各官悉諭朕意不必再行陳請
康熙二十一年壬戍二月甲午外藩王貝勒貝子
公台吉等請上
尊號
上曰朕自御極以來夙夜孜孜勤求化理期於中外乂安
生民樂業今逆宼雖已蕩平治化尚未孚洽前諸王大
臣等請上尊號已經有旨這外藩王等所請亦不准行
四月丁酉
上諭大學士等曰朕廵幸沿邊地方見設立界限處墳墓
毁損枯骨暴露者甚多朕心憫焉夫掩骼埋胔王政所
重可令盛京將軍徧察而瘞埋之
五月丁已
上諭戸部兵部工部從前盛京守奉
陵寢及山海關等處城守章京員缺俱令其子弟頂補自
停止此例悉由京師補授頃朕以昭告成功展謁
永陵
福陵
昭陵因周視所歴地方見道里遼遠往返艱難若章京員
缺盡從京師補授則家口遷移重為貧寠者之累且將
前任章京房屋田地掣給新補之員以致前官孤孀無
倚不能回京如欲即留彼處則田廬既空資生何策困
苦日甚深用憫惻嗣後盛京守奉
陵寢及山海關等處城守章京員缺不必自京補授著於
伊等子弟内令該將軍選擇賢能者具題引見頂補以
免往返遷移之苦倘伊等子弟無人堪用别有補授發
往之員可另撥田屋給與其前任章京田屋仍行留給
不必掣出令其孤孀得所
六月辛卯
上諭大學士等曰自古聖主每遇水旱災祲未有不行虔
禱者今亢旱已甚朕欲虔誠齋戒親行祈禱爾等查例
具奏
八月己卯翰林院奏經筵講章
上曰經筵所以講學修德大典也講章須有勸戒箴規之
意乃稱啓沃今講章内有道備君師功兼覆載二語太
過其易之
康熙二十二年癸亥閏六月庚申
上諭刑部人命關係重大凡現審人犯自宜蚤取口供速
行完結庶不致無辜久禁囹圄淹滯斃命其中有應行
詳審及等候質對者或暫行監候或羈禁各門該管官
員亦當嚴加稽察不時照管毋令獄卒及守門人等借
端需索恣行凌辱雖各犯有應得之罪若未死於法先
死於獄既非憲典亦干
天和朕心尤為不忍向來在外各衙門審理人犯或係監
斃或在路物故凡一起内至三人以上者定有處分之
例今思内外刑獄事屬一體嗣後在内各衙門及各門
監禁人犯一起至斃幾人以上者作何處分著九卿詹
事科道詳議以聞
十月丁未九卿詹事科道以海宼底定請加上
尊號
上曰加上尊號典禮甚大臺灣屬海外地方無甚關係因
從未嚮化肆行擾掠濱海居民迄無寧日故爾興師進
𠞰即臺灣未順亦不足為治道之缺朕觀古來史冊盛
世無屢赦之事此時雖頒赦加恩小民未必均沾實惠
治天下之道但求平易宜民而已何用矜張粉飾且吳
三桂𠞰滅後頒赦未久今又以昇平行赦殊覺太煩朕
但願以平易之道圖久安長治不願煩擾多事可將朕
意傳諭九卿詹事科道知之大學士等隨奏臺灣雖在
海外乃海賊歴年占踞憑恃其險蒙
皇上指授方略𠞰撫兼行海賊遂爾向化神功聖德超越
千古非加上
尊號無以慰臣民仰戴之願
上曰海賊乃疥癬之疾臺灣僅彈丸之地得之無所加不
得無所損若稱尊號頒赦詔即入於矜張粉飾矣不必
行
康熙二十三年甲子六月庚戍
上廵幸口外侍臣奏曰
聖駕往幸牧馬地方請乘便過烏闌哈逹等處其地水草
肥美但柴薪稀少膳房所用已經預備其餘官軍
令各帶柴薪前往
上曰凡事豈可獨為朕一人計要當為衆人計也朕所需
用豈致有悞惟恐軍士窮乏不能攜帶柴薪以致窘廹
設使衆人勞苦朕有何樂即今天下偶有一省水旱朕
必遣官支發倉庫即行賑濟雖邊疆海島之遠朕尚惻
然加念豈有隨從軍士令其枵腹跋涉乎在爾等有管
軍之責亦應體恤羣下也
十月丙辰
上幸金山乘沙船渡楊子江風浪恬靜舟行甚速
諭侍臣曰自兵興以來恢復岳州長沙多得舟楫之力今
海宇承&KR0685;昔時戰艦僅供廵幸渡江之用然安當思危
治不忘亂朕乘此舟未嘗不念艱難用武之時非以遊
觀為樂也
大清聖祖合天弘運文武睿哲恭儉寬裕孝敬誠信中和
功德大成仁皇帝聖訓卷二
