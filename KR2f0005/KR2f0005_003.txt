欽定四庫全書
大清聖祖合天弘運文武睿哲恭儉寬裕孝敬誠信中和
功德大成仁皇帝聖訓卷三
聖德二
康熙二十四年乙丑四月辛丑
上諭太醫院朕硏究經史之餘披閱諸子百家至黃帝素
問内經諸篇觀其義藴實有惻隱之心民生疾苦無不
洞矚其後歴代醫家雖多著述各執已見若難經及痘
症諸書未能精思極論文義亦未貫通朕甚惜之當茲
海宇昇平正宜懷保吾民躋春臺而登夀域爾等可取
醫林載籍酌古準今博採羣言折衷定論勒成一書以
垂永久副朕軫恤元元至意
十月庚戍
上諭掌膳等官曰天下之物力有限當為天下惜之今酥
油乳酒供給有餘爾等會同慶豐司酌量收取足用則
已不可過多蒙古甚窮乏取者減少則彼貧人日用可
以恒足矣
十一月乙酉大學士等奉
命撰擬蠲免河南湖北及直隸山東被水州縣錢糧
諭旨進呈中有海宇昇平等語
上曰今四方雖定民生未盡悅安朕宵旰不遑勤求閭閻
疾苦思得一利民生之事惟恐行之稍遲致民失所孜
孜不已庶幾漸見太平且古帝王已治益求其治已安
益求其安朕深自省惕常慮始勤終怠不克底於化成
若遽謂昇平而泰然自足非朕勤求上理之初意也自
後諭旨中凡此矜張盈滿之言勿復擬入
康熙二十五年丙寅二月己酉以
文華殿告成經筵前一日例應祭
先聖先師於傳心殿具奏
上諭大學士等曰
先聖先師道法相傳昭垂統緒炳若日星朕遠承心學
稽古敏求效法不已漸近自然然後施之政教庶不與
聖賢相悖其躬詣行禮以彰景仰之意
康熙二十六年丁卯正月戊子
上諭黑龍江將軍薩布素等曰自雅克薩城解圍以來聞
軍士中有患疾者此皆屬滿洲精兵朕甚憫焉今特遣
醫二人齎藥治之至羅刹雖與我對壘但我兵攻雅克
薩城從未誅戮其人如城中有患疾之羅刹亦聽其就
醫使還彼國傳布德意
丙申喀爾喀兩翼汗及七旗濟農台吉等疏請上
尊號
上諭曰喀爾喀諸汗貝勒等戴朕向來仁恩恪恭敬順請
上尊號具悉悃忱但諸汗貝勒等宜仰體朕一視同仁
無分中外至意謹識朕諭和之旨自茲以後無相侵擾
親睦雍和永享安樂更勝於上朕尊號也況前者内外
諸王貝勒大臣等請上尊號未經允行此所奏請亦不
准行著理藩院行文曉諭
五月庚辰
上因天旱詔諭天下曰朕統御天下念切民生夙夜圖治
㒺敢少懈邇來歲每不登民食寡乏今茲仲夏久旱多
風農事堪慮此由敷政不均寬嚴過當或土木工興或
民瘼不逹事機之失上干
天和隂陽不調災孰大焉朕用是夙夜靡寧減膳撤樂清
理刑獄求言省過齋居默禱雖雨澤薄降尚未霑足皆
因朕之涼德不能上感
天心之仁愛茲當布德行仁赦過宥罪特從寬大用廣好
生應天以實誕施眚災肆赦之恩敷政在寬聿昭嘉與
維新之化布告天下咸使聞知
癸巳
上諭九卿等曰京師為天下根本之地殊屬緊要乃數月
不雨雖秋成尚遠而目前旱乾朕甚憂之今欲親行祈
禱爾等大小臣工亦宜盡誠齋戒夫求雨乃以為民朕
之焦勞豈為一身之計祇念窮簷一歲不登即至失所
不但朕心不忍爾等皆國家大臣亦何忍坐視應各矢
至誠毋循故事
康熙二十七年戊辰二月壬子
上諭宗人府自古帝王展親睦族列爵錫封原欲選賢建
能旌别淑慝俾咸知勸勉慶流奕世此國家之常經奬
勸之至意也朕篤念親親恩禮㒺替年至十五即行受
封但誼屬本支必皆飭躬砥行端良醇謹益自刻勵動
不踰則始無忝於宗潢今親王以下奉恩將軍以上年
至十五不問賢否概予封爵以致視為故典㒺知激勸
嗣後親王以下奉恩將軍以上子孫應俟其年至何歲
作何辨其賢否定其品級等第始應授封著議政王貝
勒大臣及親王以下奉恩將軍以上會同確議具奏
七月癸巳
上以楚省裁兵夏逢龍叛亂
敕諭廵撫丁思孔曰楚省督標裁兵煽亂無知兵民或被
廹脅或為招誘一時入其夥黨官兵一到若不分别加
誅朕心深為不忍應速行開示此等原係食糧營卒各
有室家均屬朝廷赤子乃為一二姦徒煽惑自新無路
情屬可憫今特開一面以廣好生如有悔罪投歸即行
免罪仍准安插務令得所果能將賊首擒獻或殺賊來
歸者仍與論功叙錄毋得心懷疑畏爾奉敕諭即通行
曉諭務令翻然悔悟爭先投首早平鼓譟夥黨奠安民
生副朕寬大矜全至意
康熙二十八年己巳四月己卯先是
上以雨澤愆期問九卿等政事得失令詳議陳明至是九
卿等奏
皇上仁恩浩蕩蠲免錢糧慎重刑獄諸事盡善臣等實無
可言
上諭曰自去秋以來雨雪不能霑足聞直隸山西山東以
至江南浙江皆旱心甚憂之屢諭九卿或有未當及應
行之事令其陳奏曾不得一朕思政事失於下則災患
應於上如影響然尚書洪範曰僣恒暘若蒙恒風若去
歲將舊任諸臣罷斥甚多擇其有品有守者用之至於
在外督撫司道等官近亦頗有令聞似應風雨以時以
此觀之所關必在於上非由他故諸臣肯直言乎至祈
雨一事朕非不留意前此屢率諸臣禱於
天壇幸皆遇雨此
天愛蒼生於朕毫無與焉目今諸臣誠心祈禱與朕無異
若能切直言事是即所以召甘霖也朕一身之識見精
力不敢自恃惟爾諸臣之勤慎是頼明示朕懷與諸臣
共悉之
五月庚戍大學士九卿等奏曰近聞山東河南大
雨霑足直隸大名諸府皆有雨京城昨晚亦已得
雨
皇上於宮中日日虔禱憂勞過甚請稍舒
睿懷頤養
聖躬
上曰朕可與他人比耶先人而憂後人而樂理固宜然近
因久旱無雨憂勞過甚以致癯弱人或可欺天亦可欺
耶日前祈雨朕雖未躬往而每次祈禱朕皆竭誠齋戒
荷
天之眷得降雨澤此後雨澤霑足朕庶解焦勞也又
命禮部侍郎張英傳諭諸臣曰朕從來覽觀載籍備悉古
帝王遇災修省之道所以深加儆懼遇有災變即小心
兢業朕之憂慮恒在衆人之先今畿輔地方亢旱日久
念係根本之地故朕心甚憂惕寢食靡寧耳可傳諭諸
臣知之
九月壬子大學士伊桑阿等進纂輯政治典訓四
冊
上曰朕御極三十年來惟兢兢祗畏常存始勤終怠之虞
孜孜不已每思滿損謙益之戒今閱此書增愧於懷况
比年不登民生未遂正當君臣上下協心同慮撫綏萬
邦夙夜黽勉尚且不暇豈容自矜自伐以重已過違道
取譽以務虛名欲將此書停止編摩卿等議之
十二月乙酉
上諭禮部今歲直隸地方亢旱小民粒食艱難已經蠲免
錢糧兼發帑金倉粟及准輸助米糓賑濟但三冬雨雪
鮮少朕心仍切焦勞即進膳饈亦為損減無非軫念民
生自竭誠悃明年正月祈糓祝文著該衙門更換將朕
肫懇恤民之意切實撰寫進覽
康熙二十九年庚午二月甲戍
上諭大學士九卿詹事科道曰爾等諸臣稱雨澤霑足固
當懽悅但去年大旱民困未蘇昔漢文帝為三代以下
令主賈誼猶以處厝火積薪之上而謂無危為喻以今
較之可無慮乎且今雖得雨不知夏秋若何其當遠慮
深思愈加軫恤何得稱慶
康熙三十一年壬申十月庚子
上諭大學士等曰近日光禄寺奏停薦新芽茶凡有𩔖於
此者俱宜停止其各省慶賀表箋每次遣官齎送不惟
驛遞煩擾而齎送官員亦屬勞苦朕思凡物解京均於
地方百姓有累省一件如去一病今將表箋停其每次
遣官齎送或應照朝鮮國一年一次彙送凡事皆由督
撫具題或著督撫彙收一次齎送爾等會同該部議奏
康熙三十二年癸酉二月甲申
上諭大學士等曰宗族之始皆一祖所生當力敦親睦共
相愛恤扶持以為生也今見諸王以下略無親睦之誼
或者同為宗室以他祖父之名名其子若孫者有之朕
意此後入八分公以上諸吉凶事會集之禮仍照舊行
其未入八分公以下至於閒散宗室吉凶之事亦宜定
會集儀式止令本翼會集若皆令八旗會集則不勝其
煩矣如遇喪事則一旗之中為之服别旗惟去其纓又
閒散宗室中有極貧者一有吉凶之事諸王以下閒散
宗室以上各以其意量為資助在與者既不以為難而
受者亦良有所益其會集時視其身之品級以下者一
體會集閒散宗室無品級者則視其父之品級會集凡
會集不至者有司察參如此則皆相識而相親矣又宗
室中見在名字有相犯者宗人府悉行察改自茲以往
每歲所送宗室人名亦即詳察其有犯者駁之令改爾
等將朕此旨同滿洲尚書侍郎宣示諸王及聞散宗室
令其定議以聞
康熙三十三年甲戍二月庚午兵部以佐領佛倫
等分擬正陪帶領引
見補授順承郡王屬下散騎郎員缺
上曰王年幼左右宜用老成此散騎郎擬正之人與今日
引見補授護衞之人皆童稚耳少年相聚何以導王為
善都統希佛歴時甚久且係所屬大臣可召來切責之
康熙三十四年乙亥四月丙辰
上諭大學士等曰平陽府地震朕心深為儆惕或政事有
應行應革者可傳集九卿問之其平陽府屬見任京官
之人欲歸視家室者不必開缺著給假往視
六月庚子
上諭大學士伊桑阿阿蘭泰曰數日間雨水過多若連綿
不止民田恐致被損朕聽政事無日不念切民生今雨
水如此或人事有所未盡著傳集九卿詹事掌印不掌
印科道將應行應革事宜各抒所見以聞
是日
上諭禮部尚書張英曰數日來雨水過多慮傷田禾四月
内又有平陽府地震之災或者隂盛所致朕思天時與
人事恒相感召未可謂災沴為天時適然之數全不關
於人事也堯舜之時猶有都俞吁咈蓋古之聖人已治
而益求其治已安而益求其安故兢兢業業始終如一
朕朝夕以此儆惕於衷三十餘年以來未嘗一日稍自
寬假亦有請間日理事者朕不以為然惟存恒久之心
時時乾惕耳朕思地方間有荒歉正可動人警戒之念
古人所謂遇災而懼也朕於宮中費用從來力崇儉約
期以有餘沛恩百姓若非撙節於平時安能常行蠲賑
之事耶
七月壬午
上諭吏部兵部各省督撫提鎮官員間令來京陛見原欲
以地方情形及兵民生計面加諮詢具有深意近見來
京各官輒以進川馬等物為辭多所置辦雖經却還但
恐其在任購買致貽地方官員兵民之累朕本欲詢兵
民生計召令前來若反致累兵民殊失朕之初意且川
馬如果需用朕自頒特旨令出産地方辦解何須進獻
著通行嚴禁
十二月辛丑
上諭大學士九卿等曰朕撫御宇内無日不念切國計民
生比年直隸各省時遇旱潦又平陽府有地震之災朕
屢𤼵帑金倉粟賑濟蠲免錢糧百姓雖未至於流離恐
未盡安生業各省綠旗官兵防禦勞苦深宜體恤至奏
讞罪人雖罹法網亦可憫惻朕夙夜孜孜軫念於中者
久矣今欲特頒詔旨廣沛恩施思嶽瀆諸神皆所以福
佑斯民宜遣官虔行致祭嚴飭地方大小官吏務期潔
已奉公撫綏百姓綠旗官兵糧餉多有虛冒尅扣應行
稽覈各省積年逋欠及帶徵錢糧概與豁免除貪官汚
吏行間犯罪與十惡等死罪外一切罪犯咸加赦宥令
其自新爾等會議具奏
乙巳
詔諭天下曰朕君臨寰宇子育元元惟以薄海昇平人安
物阜為念或身處宮禁之中或廵歴郊圻之内勤求民
隱宵旰弗遑故歴歲以來減賦蠲租省刑宥過凡有關
於治理務實見於敷施顧邇者畿輔郡縣災傷疊告而
山西平陽府屬復有地震之異雖頼所在倉廩素有積
貯及時周賑幸免仳離而朕心祗惕不敢以水旱災沴
視為氣數適然謂必政事之失宜方致隂陽之有忒反
躬循省深儆予辜夫圖治之道莫先於養民逮下之仁
莫重於寬恤兹特誕沛恩膏肆弘赦宥茂迎庥祉丕愜
輿情安民則惠覃敷益下之恩御衆以寬式廣好生之
德布告天下咸使聞知
丁未戸部題烏喇解送貂鼠缺額應將該管官議
罪
上曰數年來因捕貂者衆故不足額以此議處是無辜獲
罪若不得佳者朕但少御一裘何關緊要且貂價甚貴
而又非必用之物朕亦不甚需之
康熙三十五年丙子十一月己卯
上諭議政大臣等曰天下當以仁感不可徒以威服今朕
原無征噶爾丹之意皆噶爾丹所自取且噶爾丹兇暴
朕惟待以寬仁噶爾丹姦狡朕惟示以誠信嘗覽經史
云惟仁者無敵今噶爾丹窮廹已極遣格壘沽英前來
乞憐朕意仍欲撫之諸臣奏曰此真天地好生之心實
從古所未有也
上曰古之將帥雖善用兵多戮已降或其身不得善終或
子孫不昌此皆好殺之明戒也又古之人主或窮兵黷
武好大喜功朕意不然惟願宇宙雍熙四海昇平家給
人足各得其生而已噶爾丹使人格壘沽英可仍遣回
十二月甲申
上諭大將軍費揚古曰噶爾丹被我軍擊敗後散者散降
者降故朕復親臨塞外欲相機而行今觀陸續降人及
格壘沽英之言噶爾丹窮蹙是實朕不忍悉加屠戮不
如撫而活之故於爾未至之前朕即降旨招降也
康熙三十六年丁丑正月甲戍
上諭戸部理藩院屢年以來察哈爾八旗官兵從征效力
甚苦伊等向無俸糧自今察哈爾官員著比照京官俸
量減給與爾等作速定議具奏即於二月支俸時給之
五月癸卯大學士等以蕩平噶爾丹奏請上
尊號
上曰朕覽史書帝王事業貴始終如一不以尊號為貴上
世無論矣即明代亦無受尊號者後人並不非之朕自
御極以來不曾念及一已只為天下生民計夙夜焦勞
惟恐一時怠慢不克有終况噶爾丹之滅由於
上天之篤祐
祖宗之福佑衆將士之勤勞也朕何有焉
皇太后崇加徽號允宜朕之尊號不必加亦不必再奏
六月庚戌諸王貝勒貝子公文武滿漢官員及遠
近士民赴暢春園請上
尊號
上諭曰朕御極四十年雖自始至終孜孜不倦而吏治尚
未澄清民生尚未豐裕士卒尚未休息風俗尚未淳樸
且旱潦災異亦復相仍方今外宼既靖正宜休息生養
徒加尊號何益於治朕蕩平噶爾丹機宜未嘗有失苟
天下共能知之朕願足矣崇上尊號不必行毋復再奏
十一月丁酉
上諭大學士九卿等曰兹因地震示警朕深切悚惕念致
治之道無如愛民生重民命朕總理幾務於一切閭閻
生計及人命事情㒺不殫精硏究在外直隸各省親民
之官務訪求民間疾苦實心愛養其關係人命案件必
詳審實情俾無冤抑在内大小官員咸宜勤慎奉職力
改前愆以共副朕實圖修省弭災之至意
康熙三十七年戊寅十二月庚戌
上諭宗人府近日朕傳集諸王及閒散宗室於景山校射
者將以勸懲賢否也及試以射善射者頗多朕心甚悅
其有品秩之宗室俱為王府護衛官職有遷轉之階惟
閒散宗室雖有幹濟之才亦無路上進兆姓中凡有才
者尚選擇錄用而朕宗室中之才幹者不獲登用良可
惜也爾衙門將宗室中材力壯健長於騎射者詳查奏
聞朕將授為闕廷侍衛職官視其效力若材力果優勤
於供職即授以參領副都統職任安於庸劣者方罷斥
之家貧無力者一併查奏朕將籌其生計焉
康熙三十八年己卯十月丙戌大學士等以朝審
情實各犯八十三人請
旨
上諭曰人命至重今當勾決命在須臾尤不可不詳慎爾
等於此情實各案既已閱訖各有所見皆當盡言又
諭曰此等雖皆當死然朕猶於當死之中曲求可生之路
不忍輕斃一人念淮揚百姓頻被水災朕惄焉傷之河
患不除夙夜不能暫釋於懷且百姓既被水災存者必
至流離轉徙田多不耕賦安從出來年錢糧當於今年
預為蠲免庶災黎於水退時可以各歸故鄉安其生業
康熙三十九年庚辰三月丁未
上諭宗人府總領府事和碩簡親王雅布曰宗室覺羅等
之女有願與朕養者朕養而嫁之有女年長父母不能
遣嫁者朕亦代為嫁之著查明奏聞
大清聖祖合天弘運文武睿哲恭儉寬裕孝敬誠信中和
功德大成仁皇帝聖訓卷三
