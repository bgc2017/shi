欽定四庫全書
大清聖祖合天弘運文武睿哲恭儉寬裕孝敬誠信中和
功德大成仁皇帝聖訓卷三十三
治河一
康熙九年庚戌九月丙辰工部議覆河道總督羅
多疏言修河工程額用協夫請於江南山東兩省
僉派協濟查僉瓜夫役恐道遠民艱不便准行
上曰河工關係重大時近冬寒勢不容緩倘臨期應募無
人復行僉派必致遲悞著該督先行竭力召募儘所得
人夫供役如萬不能得就近量行僉派協濟仍一面作
速題明該管官員務須加意撫恤不得借端科擾困累
小民
康熙十一年壬子九月辛丑
上諭工部河道屢年衝决地方被災民生困苦深軫朕懷
據遣往視決口侍衛吳丹學士郭廷祚回京繪圖進呈
朕觀黃河自宿遷以至清口皆為緊要雖有遙隄一層
恐未足捍蔽水勢應否於遥隄之外再築一隄爾部即
行文總河總漕公同相視商酌築隄果否有益并所需
錢糧逐一詳確議奏
康熙十五年丙辰十月辛未
上遣工部尚書冀如錫等閱視河工
諭之曰河工經費浩繁迄無成效沿河百姓皆受其困今
命爾等前往須實心相視將河上利害情形體勘詳明
各處隄岸應如何修築務為一勞永逸之計勿得苟且
塞責如勘視不審後復有事爾等亦難辭咎又近聞奉
差至外省者地方官吏所在迎送甚為勞擾此皆有累
民生之事爾等前往宜一概禁止
康熙二十一年壬戌五月丁卯
上命戶部尚書伊桑阿等勘閱河工
諭之曰黃河潰決關係運道民生深切朕懷歷觀書史所
載及從前條議章奏治河不在空言而在實行未可輕
言河工之易也若以為易則未可刻期奏功即收實效
若以為難由楊家莊至清口一百二十餘里係漕船往
來必由之要路修築隄堰豈容稍忽爾等前去務與靳
輔公同商酌加意看騐勿各執己見凡有會議事宜必
逐一陳奏
庚午
上諭戶部尚書伊桑阿等曰淮安等處河道頻年衝潰靳
輔作何修築工程堅否特遣爾等往勘若到彼處各宜
秉公持正悉心詳畫庶稱任使如有通同徇私或行欺
罔者必加重處
是日
上諭侍郎宋文運曰伊桑阿前曾閱過河道一次今爾係
初往如有確見務必堅持詳議毋以伊桑阿為尚書已
為侍郎阿意順從治河最為難事候補布政使崔維雅
所奏款項爾等帶往會同靳輔詳加確議務期堅久以
濟河工除河患勿視為尋常玩忽貽悞也
康熙二十三年甲子十月辛亥
上廵閱黃河視北岸諸險工
諭河道總督靳輔曰朕向來留心河務每在宫中細覽河
防諸書及爾屢年所進河圖與險工決口諸地名時加
探討雖知險工修築之難未曾身歷河工其河勢之洶
湧漶漫隄岸之遠近高下不能了然今詳勘地勢相度
情形如蕭家渡九里岡崔家鎮徐家壩七里溝黃家嘴
新莊一帶皆喫緊迎溜之處甚為危險所築長隄與逼
水壩須時加防護大略運道之患在黃河禦河全憑隄
岸若南北兩隄修築堅固可免決齧則河水不致四潰
水不四潰則濬滌淤墊沙去河深隄岸益可無虞今諸
處隄防雖經整理還宜培薄增卑隨時修築以防未然
不可忽也又如宿遷桃源清河上下舊設減水諸壩蓋
欲分洩漲溢一使隄岸免於衝決可以束水歸漕一使
下流疏洩可無淮弱黃強清河噴沙之慮近來凡有決
工處所皆倣其意不過暫濟目前之急雖受其益亦有
少損倘遇河水泛溢乘勢横流安保今日減水壩不為
他年之決口乎且水流浸灌多壊民田朕心不忍爾當
籌畫精詳措置得當使黃河之水順勢東下水行沙刷
永無壅滯則減水諸壩皆可不用運道既免梗塞之患
民生亦無墊溺之憂庶幾一勞永逸河工可告成也
十一月辛未
上諭河道總督靳輔曰朕觀高家堰地勢高於寶應高郵
諸水數倍前人於此築石隄障水實為淮揚屏蔽且使
洪澤湖與淮水并力敵黃衝刷淤沙關係最重今高家
堰舊口及周橋翟壩修築雖久仍須歲歲防護不可輕
視以隳前功
康熙二十四年乙丑正月戊子
上諭大學士等曰總河靳輔所奏黃河南岸毛城舖等處
北岸大谷山等處宜建減水壩令水分流歸仁隄等處
宜建石壩保護曾命九卿等會議朕南廵時靳輔亦稱
自白洋河引黃水下流入洪澤湖駱馬湖以助淮水其
下清河縣黃淮合流之處因有洄渦自能洗逐淤沙朕
思導流之水總會於清河縣水勢既強流湍激湧必致
踰越隄岸愈損民間田廬此減水壩雖有益於河工實
無補於百姓不可不為熟計爾等以朕意傳示九卿務
籌久遠其詳明議奏
康熙二十五年丙寅七月丙戌
上諭工部侍郎孫在豐曰朕前因廵幸江南見高郵寶應
等七州縣積水汪洋民罹昏墊朕甚憫之應行開濬下
河疏通海口俾水有所歸民間始得耕種特發帑金拯
捄七邑災民屢集廷議兼詢輿情允協僉謀事當釐舉
兹命爾前往淮揚所屬下河一帶車路等河并串場河
白駒丁溪草堰場等口挑濬事務專屬於爾監修爾宜
親身相度多方經畫講求源流脈絡次第興工督率帶
去司官等務實心任事毋得怠忽擾害其司道府廳州
縣等官如有違玩貽悞及勢豪紳衿妄行干預包攬生
事阻撓工程者指名參奏爾受兹專委須竭忠盡力悉
心區處速竣大工使海口疏通水消田墾蒸黎復業以
副朕救民之至意如因循怠忽虛費財力責有攸歸爾
其慎之
又
諭司官鄭都等曰爾等雖經部院辦事但治河非所熟練
今將爾等差往必當同心協力務期有成毋得各執己
見侍郎孫在豐將應修地方派與爾等須各遵所派料
理不得圖易辭難互相推諉
十二月丙寅監修下河侍郎孫在豐等疏言請
敕河臣遇水勢稍減即將滚水壩盡行閉塞以便開濬下
河
上諭大學士等曰頃郎中鄭都至京奏稱伊回時即興工
挑濬下河朕諭云此事恐未能即便興工今孫在豐等
果如此具題其不能與靳輔抗明矣今若不閉塞滚水
壩等口則下河一面挑濬上河一面放水何日方有成
功若即閉塞日後運河潰決則靳輔借以為辭欲籌兩
全之道實為甚難然靳輔前曾啟奏築隄以束下河之
水使之歸海此疏内有無閉塞滚水壩等口之語爾等
即會同九卿詳看如向欲閉塞今孫在豐修理下河又
云不可閉塞可乎是日大學士等會同工部奏請令靳
輔孫在豐來京其滚水壩等處應否閉塞二人各
陳己見恭候
皇上裁定
上曰此下河決宜開濬斷不可止孫在豐不必令其來京
堵塞隄閘之處孫在豐何敢輕言若日後上河潰決渠
能任其咎乎孫在豐所請不過上河不放水耳假使靳
輔治理下河不塞水口能於巨浸中從事乎令靳輔為
之必欲閉塞諸口今孫在豐為之又云不可豈非有阻
撓之意耶著靳輔來京朕面問之
康熙二十七年戊辰三月壬午
上諭九卿等曰朕於河務留心甚久崔維雅所呈治河書
亦曾細閱其勢必不能行即彼所云自蕭家渡直開至
清口日用夫七萬期於五旬告成朕思夫役安得如許
之多即夫役可得而飲食柴薪之類從何運濟此說於
理難通朕未之信也屯田害民朕已洞悉各省民田未
有不溢於納糧之額數若以餘田作屯按畆定額豈不
大擾民乎屯田不行無可復議至下河作何開濬重隄
應否停築爾等公同詳酌確議具奏
四月庚申
上命兵部尚書張玉書等勘閱河工
諭之曰前于成龍奏稱靳輔開中河無所裨益今凱音布
等往勘中河奏稱中河内商賈船行不絶若塞支河之
口則駱馬湖之水匯流中河水勢既大漕艘可通數年
以來河道未嘗衝決漕艘亦未至有悞若謂靳輔治河
全無裨益微獨靳輔不服朕亦不愜於心矣且黃河自
宿遷以下衝決猶可修治若宿遷而上或致泛濫則為
害甚大今據凱音布等奏稱中河所行漕艘慕天顔勒
令退回支河之口不許閉塞如此阻撓深屬可惡著即
行嚴訊問誰為唆使則實情畢露今遣爾等往閱河工
務將毛城舖高家堰等地方徧閱就靳輔所修築之處
其甚善而斷不可改者有幾不善而應更改者有幾詳
悉商酌定議以聞至靳輔言黃河沙底漸高此斷不可
信譬之盆内貯水遇風尚且溢出使黃河沙底果高一
有風濤其有不漫溢横流決隄潰岸者乎
五月癸酉
上諭兵部尚書張玉書等曰往閱河工凡是非可否當秉
公陳奏不可推諉朕聽政二十餘年閱歷世務已多甚
慄慄危懼每遇事必慎重圖維詳細商確而後定歷年
所奏河道變遷圖形朕俱留内時時看閱朕素知河道
最難料理從古治河之法朕自十四歲即翻復詳考如
宿遷以下高家堰等處運河朕所深知爾等皆國家大
臣此係公務非一已之事若果有異災大水隄岸衝決
亦非爾等所能保爾等但據現在從公詳閱將情形大
略先行陳奏看畢之後再行具疏奏聞
康熙二十八年己巳正月辛卯
上閱視中河至支河口下馬坐隄上出河圖指示扈從諸
臣及江南江西總督傅拉塔河道總督王新命漕
運總督馬世濟等
諭之曰河道關係漕運民生若不深究地形水性隨時權
變惟執紙上陳言或徇一時成說則河工必致潰壊且
就目前觀之修治此處似乎有益將來且連彼處受害
矣朕雖屢遣大臣來視而河工是非終無定論朕夙念
河道頻壊羣黎屢罹災害因詳閱河圖不離左右故地
方隄岸河形朕衷深晰今朕躬特來觀閱試以朕意言
之朕觀此河陿隘逼近黃河之岸且自徐州北鎮口閘
所出黃水及微山湖荆山口之水俱歸内運河必流入
中河駱馬湖之水亦入此河若遇霪潦之年水勢愈漲
萬一黃隄潰決失於防禦中河黃河必將混而為一此
中河開濬後小民商賈無不稱便者蓋由免行黃河一
百八十里之險耳然此論徒知目前小利又安識日後
長久有利無利也又
諭曰若重載與回空之船竝行則中河窄狹且逼近黃河
朕意猶以為可慮鎮口閘微山湖等處水大可仍開支
河口其黃河運道原自不廢仍竝存之
康熙二十九年庚午三月丁巳
上諭大學士等曰南旺湖之水自來流入運河朕去歲南
廵回鑾時沿隄而行細閱河勢知南旺湖之水至分水
龍王廟分流俱入南北運河當日始建隄岸之人經營
甚善今若使南旺湖之水盡入北流則南運河將至水
淺矣可傳從前勘河諸臣及靳輔問明回奏
四月戊寅
上諭倉場侍郎凱音布原任河道總督靳輔等曰山東河
道自分水龍王廟以南流入運河之水不一而足舟行
無阻分水龍王廟以北匯入運河者惟河南衞水而已
並無别渠相濟南旺所蓄之水又不能多常致淤淺阻
滯今將駱馬湖之水不令其自禹王臺流入沭河俾駱
馬湖之水蓄貯無洩於運道有無禆益至駱馬湖與南
旺等湖相距地勢高低如何山東東阿縣之鹽河及别
河有可通入運河者否河南衞河之外有别河可以疏
入運河者否爾等訪其地諳練之人委曲諮詢若有可
措施之處親加詳閱繪圖來奏
康熙三十一年壬申十一月戊辰工部等衙門議
覆河道總督靳輔疏言於黃河兩岸栽柳種草設
立涵洞應准行至挑濬河溝引水淤墊隄下積冰
之處又引水淤墊邳州低窪之處應令該督詳議
具奏
上曰引黃河水内灌使淤平窪地雖云有益朕斷不肯輕
信黃河水勢危險倏爾彼處深此處淺倏爾船被阻淤
水勢變遷無定不獨黃河為然即如渾河之水數十年
前其流尚在南苑中未幾漸徙而南在蠡縣村落間猶
去南苑未遠今則分為二支一支出新安一支出霸州
其流愈遠矣朕曾聞土人云元朝欲引渾河之水通京
師而未果想亦有所難行耳黃河水勢湍迅欲引黃河
内灌使淤平窪地事屬危險難保萬全不准行
康熙三十三年甲戌正月己未
上諭大學士等曰于成龍面奏雲梯關以下至海口因水
勢散漫以致沙漸淤長朕思海口為黃河入海之路海
口水勢迅急方能刷沙河水乃得順流此為緊要所當
疏濬者也
十月甲寅工部等衙門議覆河道總督于成龍疏
言高家堰三官廟周橋大壩一帶隄工所關甚鉅
土隄易為水勢衝壊請改建石隄以為永久之計
并請於近隄開一小河運送工料應如所請
上曰修此隄工所需之石從何處取辦應用此隄關係緊
要必須修築堅固方可無虞朕聞洪澤湖昔日俱係民
田因高家堰築隄淮水泛溢遂爾成湖彼時之民未必
不怨今高家堰隄理應修固但需用石料浩繁若運辦
不得法恐致累民雖動正項錢糧給價募僱然地遠工
繁或仍派於民減給工價亦未可定朕前南廵觀覽此
隄極為緊要惟恐擾民故爾躊躇必詳悉籌畫方可舉
行至開運料小河九卿所議殊未明白河道關係甚大
朕從十五歲即為河道憂慮今欲開小河必指高家堰
相近之處往年靳輔亦欲於高家堰另築一隄於中浚
小河令從兩隄間通流運送工料九卿以兩隄之間浚
河則舊隄兩面受水衝盪議不准行今于成龍請開運
料小河即靳輔欲開小河之處若將此開濬勢必引入
洪澤湖之水浸潤衝刷兼之湖水泛溢河水盈漲高家
堰斷不能保況修隄土石竝非高郵等處所出與其於
小河以小船載運何如即由洪澤湖以商賈大船載運
耶
康熙三十五年丙子九月辛酉先是
上以淮黃交漲遣戶部員外郎綽竒往閱黃河水勢至是
回奏中河北岸之隄未遭水患其水已減六尺
上諭大學士等曰向朕逆料中河北岸之隄最為緊要定
須堅固因命靳輔于成龍加意修治是以雖遇大水得
無妨害若此隄一決不可言矣歷年之水無有大於今
歲者此番無害則似可永固黃河之水從雲梯關入海
雲梯關沙漲壅塞水每為其所阻以致退流河隄不能
捍禦因而衝決今將淤泥挑濬河道加深所以水得通
洩其利普矣
康熙三十六年丁丑正月甲戌江南江西總督范
承勲河道總督董安國等疏言臣等會勘河道自
永安以至邳宿二州閻王廟一帶亟宜修築
上諭大學士等曰河道事務關係甚大不可遲延俱著依
該督等所奏速行修理雲梯關乃海口要地此處淤沙
深濬則黃河入海不致阻滯著總河每年遣才能河員
專理毋致壅塞
康熙三十七年戊寅七月乙未工部議覆漕運總
督桑額等疏請開濬下河應准行
上諭大學士等曰下河入海之處朕雖未及親覽嘗聞人
云鹽城一帶地極窪下海水反高建閘無益倘河高海
低水性趨下雖不疏濬勢必決開一道以歸於海明代
於海口設閘遇河水高則啟閘以注諸海河水平則閉
閘以禦海水前雖特令于成龍凱音布修治毫無裨益
今桑額居官雖優但此事非親身閱歷加意推詳者難
以懸擬必深悉水性洞徹地形之人方可定議爾等問
九卿并淮揚等處人在朝者確議具奏
己亥大學士等奏開濬下河九卿及在朝淮揚人
等俱言開濬有益
上諭直隸廵撫于成龍曰爾意若何于成龍奏姚二沿船
厰蘆壩等河若行挑濬於民有益
上曰朕幸五臺山回欲觀渾河清河因由霸州而來朕意
渾河清河俱匯流霸州城南原欲沿河修築隄岸不意
至霸州詢地方百姓據云渾河原經固安縣後因遷徙
匯合清河流至霸州二河水勢浩大以致泛溢為災朕
遂一從民言於固安縣開河事乃有成朕竝不固執己
意爾等為總督廵撫者能如朕之不固執乎然此河道
甚短易於修治南省地形窪下水勢浩瀚難於修築不
比此河今若挑濬姚二沿等河爾果能保與民有益否
著桑額與總督廵撫會同確勘定議具奏
十一月乙酉
上諭大學士等曰開濬下河民生攸繫朕為閭閻疾苦深
切軫念曾命凱音布孫在豐于成龍王新命等專司開
濬伊等俱奏工程告竣民生大蒙利益載在冊籍存部
可考人亦俱在可以質詢也由今觀之止是虛糜國帑
水勢竝未消減田畝竝非涸出所謂有益民生者果何
在耶今桑額又奏當行開濬而九卿竝不詳詰從前開
濬諸人亦不稽考冊籍遽議准行如果此次開濬巨浸
全消疆理盡復民生得濟朕即如其所請疏鑿開濬而
桑額等能保水即消田即出有裨於民乎御史吴甫生亦
以此事條奏可并發九卿詳詢前此督濬者復稽考諸
册籍確議以聞
十二月辛丑朔
上諭河道總督于成龍曰聞淮揚河水泛漲清江浦百姓
所居之地皆已被水夫洪澤湖實黃河之障湖水強盛
力可敵黃則黃水不得灌入運河今淮水勢弱不能制
黃全注運河黃水又復灌入且兩河相距甚近清江浦
地處其中其一帶地方受泛溢之水勢所必然惟淮水
三分入運七分歸黃運道始安
是日
上諭大學士等曰朕昔年廵視河工曾至大墩隄步行十
五里詳加閱看今寰宇昇平海内寧謐惟河工關係運
道民生朕數十年來夙夜縈懷留心研䆒故河道情形
熟悉已久總之上流既理則下流自治矣桑額所奏開
濬下河一事朕不即允行正是有益於彼桑額固居心
平和為人誠實然遇事不免遲鈍易被人欺如此紛繁
事務何以責其成功于成龍屢委以事尚克勉效河工
事情緊急與于成龍敕書内須入各部不得掣肘之語
使得相機料理庶不悞事河務浩繁于成龍年已漸老
且一身難以兼顧奉天府尹徐廷璽曾任河工尚屬諳
練著令前往協理河務
康熙三十八年己卯三月庚午朔
上廵視高家堰等隄
諭大學士等曰朕留心河務體訪已久此來沿途坐於船
外審視黃河之水見河身漸高登隄用水平測量見河
較高於田行視清口高家堰則洪澤湖水低黃河水高
以致河水逆流入湖湖水無從得出泛濫於興化鹽城
等七州縣此災之所由生也治河上策惟以深濬河身
為要諸臣竝無言及此者誠能深濬河底則洪澤湖水
直逹黃河七州縣無泛濫之患民間田産自然涸出不
治其源徒治下流終無益也今朕親閱下河通海之口
及射陽湖一帶填淤之處于成龍所帶效力人員甚多
可作速分委并力開濬蓄積之水倘能稍洩庶幾有益
至於黃淮二河交會之口過於徑直所以黃水常逆流
而入今宜將黃河南岸近淮之隄更迤東長二三里築
令堅固淮水近河之隄亦迤東灣曲拓築使之斜行會
流則黃河之水不至倒灌入淮矣再河流不迅急無以
刷去河底之沙朕詳加諮訪河直則溜自急溜急則沙
自刷而河自深宜於清口西數曲灣處試行濬直如直
濬有益漸將上流曲處歲加直濬庶幾黃河之險自除
而河底漸深洪澤湖之水漸出七州縣之水患可漸息
矣清口應修之處著于成龍等繪圖呈覽
是日
上諭漕運總督桑額河道總督于成龍協理河務徐廷璽
等曰朕念河道國計民生攸關親行廵幸由運河一帶
以至徐州迤南細加看閱見黃河底高灣多以致各處
受險至歸仁隄高家堰運口等處見各隄岸愈高而水
愈大此非水大之故皆由黃河淤墊甚高以致節年漫
溢若治河僅築隄防不將黃河刷深終属無益且運口
太直黃河倒灌兼之湖口淤墊以致清水不能暢流各
河與洪澤湖之水如何能敵黃水若將清河至惠濟祠
埽灣由北岸挑引從惠濟祠後入河而運河再向東斜
流入惠濟祠交滙黃水自然不倒灌矣朕欲將黃河各
險工頂溜灣處開直使水直行刷沙若黃河刷深一尺
則各河之水淺一尺深一丈則各河之水淺一丈如此
刷去則水由地中而行各壩亦可不用不但運河無漫
溢之虞而下河淹没之患似可永除矣且攔黃壩灣曲
馬家港窄狹雖將時家馬頭之口堵築而淮水不能暢
流山陽南岸韓家莊等處險工甚屬可虞今應將清口
之西壩臺添挑水壩比東壩臺加長包裹清口在内擇
洪澤湖水深之處開直成河使湖水流出黃河灣曲之
處直挑引河使各險處不得受衝至於下河現有積水
不得不引出歸海將串場河射陽湖蝦鬚沙溝一帶挑
通引積水流出歸海攔黃壩應行拆毁時家馬頭決口
俟黃水流定汰黃隄築成之日再行堵塞至歸仁隄之
建專為毛城舖等處水漲衝決於此攔回仍歸黃河之
意此隄亦應酌量修築爾等務必將各州縣水災盡除
方不負朕南廵救民至意若挑挖引河原有工程仍照
舊令各官修防不可怠忽俟引河工竣黃水歸入故道
再將下河串場河射陽湖蝦鬚沙溝一帶挑通引積水
流出歸海而河道永無衝決矣
庚辰
御舟泊新豐
諭河道總督于成龍曰朕自淮南一路詳閱河道測算高
郵以上河水比湖水高四尺八寸自高郵至邵伯河水
湖水始見平等應將高郵以上當湖隄岸高郵以下河
之東隄俱修築堅固有月隄處照舊存留有應修隄岸
仍照舊隄堅築至於邵伯地方因無當湖隄岸河湖合
而為一不必修築隄岸聽其流行高郵東岸之滚水壩
涵洞俱不必用將湖水河水俱由芒稻河人字河引出
歸江入江之河口如有淺處責令挑深如此修治則湖
水河水俱歸大江各河之水既不歸下河下河自可不
必挑濬矣
甲申
上諭大學士等曰朕廵閱河道將高郵州之湖與河水比
量河水高四尺餘夫湖水既低四尺有餘縱水長一丈
亦不至泛越且湖水亦斷不至高長丈許朕意欲暫留
毛城舖高家堰等處減水壩將高郵州以北減水閘壩
盡行堵塞高其東岸隄防修築堅固使在西之水不得
泛越則下河之水歸海而河道湖身皆出其時作何導
濬再行定奪至於邵伯以南河湖合流奔江歸海想不
至於衝決其他處河道朕亦可保無虞獨黃河工程尚
難決定相其形勢當緩圖之
七月庚午
上諭河道總督于成龍曰朕觀河圖緊要應修者兩處前
在南方曾面諭爾將人字河芒稲河急行挑濬聞至今
尚未動工甚屬遲悞又河圖内歸仁隄便民閘等口俱
已堵塞毛城舖迤下各口尚未堵塞既將便民閘等口
堵塞則毛城舖等口所出之水由何處洩出必致散漫
各處民大受害此處關係緊要宜速議奏聞
九月戊申
上以于成龍所繪河圖示大學士等
諭之曰今四海太平最重者治河一事朕前廵視知水之
不治皆由洪澤湖水勢甚大既不能洩又加黃運兩河
合并勢愈浩瀚以致泛溢昔時原有歸仁隄遥為捍禦
此法最善今已淹没不可考靳輔則築減水壩名為減
水而四處奔瀉漂決甚多彼但顧上河而不顧下河水
何以治朕意惟有導河稍北使彼不得侵入清水而疏
洩洪澤湖使之下流全用清水以刷沙淤如此則水自
無不治矣今歲南廵見黃河逼近清口黃水倒灌以致
淤墊洪澤湖水不出自高家堰減水壩流入高寶諸湖
自高寶諸湖流入運河以致下河田地盡被淹没淮揚
所屬錢糧雖頻年蠲免賑濟動帑修理隄岸羣黎尚在
水中朕深為軫念遂諭于成龍將洪澤湖出水隄岸令
速完工近差工部官員往看清口仍然淤墊洪澤湖水
仍未出口隄岸尚未告竣清口甚為緊要如不將清口
挑濬湖水不出高家堰并運河隄工雖加高厚均屬無
益爾等會同九卿詹事科道詳閱河圖速議具奏
癸未
上諭大學士等曰原任河道總督董安國所濬引河及挑
水壩著發正項錢糧修理給事中張睿條奏中河之水
由仲莊閘口流出直射湖口故不但清河水難出即黃
河之水反易流入所言甚是于成龍疏内竝未叙及朕
觀于成龍但以修隄為要務若朕意則以決出清河之
水為是爾等再議著于成龍親至仲莊閘詳視議奏
甲申
上諭大學士等曰朕撫御寰區愛養兆民務期人各得所
比年淮揚所屬地方罹於水患百姓田廬俱被淹没生
業蕩然深切軫念屢經蠲租賑濟乃黃河墊高清口低
下淮水不能流出百姓仍被水災念此淮揚數州縣生
靈豈可不急為拯救乎今或堅修高家堰隄岸以束淮
水使之刷黃或移清口於清江浦之左右或另濬河道
以通舟楫俱宜一一講求此事關係甚鉅爾等會同九
卿詹事科道細閱河圖詳議具奏
十一月乙巳
上諭大學士等曰于成龍奏稱清江浦西界黃水高於淮
水一尺淮水高於運河之水七尺運河之水高於平地
七尺合而觀之淮水高於運河西隄外平地共一丈四
尺今惟以清口自河之下流沿武家墩由清江浦之北
另行改移中間河身量留八九十丈空地兩旁堅築石
隄俾清水暢逹此所當急議者夫清水建瓴迅下則易
出黃水不致倒灌其石隄之間已為河身不煩挑濬即
水漲之時其高不過等於運河安能泛越高家堰哉但
如是改移朕恐别有所礙不能永遠故少為躊躇耳爾
等確議具奏
是日工部等衙門議覆河道總督于成龍疏言挑
挖爛泥淺等處及速完高家堰隄工應如所請
上曰河工關係甚大高家堰隄岸縱多方堅築清水亦不
能出今惟當議移清口於他處兩岸俱用石工堅砌使
清水流通朕南廵時曾以另開清口面諭于成龍彼亦
奏稱淮水可從武家墩向清江浦移改此事著河道總
督于成龍及府尹徐廷璽會同河道各官親看清口當
移於何處即行詳議於歲前具奏
丁未
上諭大學士等曰河圖繪於紙上平漫難辨高下朕欲改
清口刻木製成一圖觀看易明著侍郎常綬前往河工
會同于成龍清口應否改移詳加看閱歲内著速回具
奏
十二月辛巳奉差勘閱河工工部侍郎常綬等回
奏
上諭大學士等曰據于成龍等之意以為改移清口清水
固易宣洩遇水泛時新修隄岸難保無虞必將高家堰
減水壩盡行堵塞而加築之始有禆益洪澤湖原係陸
地於此處築隄蓄水與山東嶧山湖南旺湖相同大水
之年納之以蓄水大旱之歲出之以助運彼時河身窪
下故洪澤湖水一則敵黃一則濟運今歲久沙壅黃河
底墊不但黃水反高於清水清水勢不能出而黃水復
致倒灌於是洪澤湖底亦漸淤墊高地丈餘水面上浮
矣此清口所以淤塞也爾等會同九卿確議各陳己見
直言勿隱
壬午大學士等會議河工事務入奏將給事中陳
詵以深濬河身為要繕摺呈覽
上曰河身宜加深濬人所共知但難得其法耳朕亦留心
於此今永定河雖小仿彿黃水欲以水力刷濬之法試
之使河底得深十月間往視之時曾諭李光地等令將
河身束之使狹堅築兩邊隄岸若永定河行之有效即
將此法用之黃河否則另當設法安可輕舉九卿内如
有淮安揚州人令各抒所見奏聞侍郎李柟奏曰高家
堰之隄一決則淮安揚州一帶難保無虞請將高
家堰隄工速加增修
上曰洪澤湖之水長勢不得不將高家堰增築待加築高
家堰後試觀清水由清口出否至於邵伯衝決之口若
不預行修築則明春更可慮矣又
諭曰若將高家堰減水壩堵閉建造滚水壩土隄加幫高
厚則湖水必高黃水又大湖水不出之時高家堰隄工
危險而泗州等處必至水淹爾等會同九卿詹事科道
確議具奏
康熙三十九年庚辰三月丁未
上諭河道總督張鵬翮曰海口至清口相隔遼遠今所急
者清黃相會之處最為緊要黃水高故清水不得通洩
曩者高家堰去水尚遠今與培築隄岸相平但令清水
何以得出河身何以得深此係爾當圖畫效力者更樓
口亦屬緊要所宜速為修竣水老鸛等物靳輔當時亦
曾用之毫無禆益此數事爾到任詳察宜作何舉行再
為奏聞朕以爾清廉因特簡任所發錢糧仍於河工支
用隄岸自然堅固事無不濟矣
康熙四十年辛巳七月己丑
上諭大學士等曰前河道總督于成龍具疏欲將高家堰
六壩堵塞蓄湖水以敵黃水疏通清口因遣尚書范承
勲等堵塞六壩頃因廵撫高承爵題報泗州盱眙水災
朕敕張鵬翮會同江南總督阿山踏勘情形將泗州盱
眙泛溢之水設法修治作何賑濟蠲租又以洪澤湖水
泛漲高家堰隄工恐致危險作何保守堅固著張鵬翮
陳奏乃張鵬翮疏稱泗州盱眙水災自古已然即六壩
全開泗州等處亦被水災且六壩既閉高郵寶應等州
縣田地涸出民得耕種皆河伯效靈所致朕著張鵬翮
會同阿山將泗州盱眙泛溢之水作何設法築隄幫修
或賑或蠲俱有益於災黎竝非欲開高家堰六壩救泗
州盱眙之民而令淮揚百姓罹於水災也朕念黃河運
河關係國計民生三次看閱河工屢次簡任河臣修築
隄岸每歲不惜數百萬帑金夏月雨水時晝夜憂慮不
時遣人看視凡被水之處截留漕米盡出倉糧賑濟總
為拯救災黎豈止救泗州盱眙之災而淮安揚州等處
百姓聽其罹災乎今現有居住賀蘭山後公雲木春來
朝見朕問河西雨澤黃河水勢雲木春奏今歲自正月
至六月滴雨未降黃河水消二丈有餘此實因黃河水
小清口之水幸而得出竝非伊效力之所致也統一天
下之主坐視災黎不為拯救有是理耶
十二月庚午
上諭大學士等曰高家堰等處隄工雖竣然未遇大水俟
來年經過水汛之後方可騐其成功若爛泥淺一帶水
出不暢則高家堰䆒屬可憂向意欲從武家墩出水此
事尚須酌之前日問張玉書奏稱淮水尚大舊隄俱為
湖水所侵此則泗州盱眙安得不被水災河身之淺深
以洪澤湖水之高下為騐湖水低得一尺河身方深得
一尺今洪澤湖之水比甲子年高有數尺可見河身未
曾刷深高家堰之隄恐過此以往尚未可知也
大清聖祖合天弘運文武睿哲恭儉寬裕孝敬誠信中和
功德大成仁皇帝聖訓卷三十三
