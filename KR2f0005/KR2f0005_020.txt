欽定四庫全書
大清聖祖合天弘運文武睿哲恭儉寬裕孝敬誠信中和
功德大成仁皇帝聖訓卷二十
武功八
康熙五十七年戊戌九月己卯
上諭議政大臣等曰在噶斯一路駐扎之阿齊圖等帶領
兵丁一千業已進藏所剰兵一千有西安之佐領禪播
等帶領駐扎柴旦木地方今届秋時探知策零敦多布
等設兵處便可發大兵進𠞰若謂彼兵趁冬雪之際輕
兵來至噶斯一路驚擾青海因此遽將進取西招之兵
撤回噶斯則彼且謂得計亦未可定朕意駐扎肅州之
總兵官李耀身材壯健今閒住肅州若令李耀帶領兵
丁前赴噶斯今冬在彼防守似有裨益爾等會同確議
具奏
十二月庚午
上諭議政大臣等曰派黑龍江索倫打虎兒及寧古塔船
厰盛京六處兵共三千名令於來年三四月間青草發
生時各帶馬匹由索岳爾濟地方至喀爾喀河下流上
克魯倫河而去其一路行糧著先派人前往車臣汗一
帶令不曾派兵之二十二處扎薩克幫助馬羊再於達
里剛愛羣内取羊撥給其盔甲器械著於京師製造給
予此所派之兵俱發往將軍傅爾丹處再將傅爾丹向
時所領之安逸好兵三千名撥過富寧安處至於胡什
圖英柱領去之兵竝未到所指之處亦無勞績將伊等
帶去之每佐領下護軍一名披甲一名亦發往富寧安
處令其效力再有不取吐魯番之兵若進吐魯番界口
竝烏闌烏蘇等形勢之處著設兵一枝修築城垣四遠
哨探加意防守則可得一切總要信息亦可常得逃人
自此直至巴爾庫爾地方沿途修築墩堡每堡設兵四
五百名令其堅守而大兵仍照常駐扎巴爾庫爾如敵
兵來少則即行殱滅若多則相機進𠞰如此則我兵永
占要地可以待敵兵之自斃矣此各處邊境駐守之兵
每年不過用銀一二百萬兩將此等事爾等公同詳議
具奏
康熙五十八年己亥正月癸卯
上諭額駙吳爾衮等曰今年大兵既不能前進若發兵襲
擊策妄阿喇布坦則伊情形自露著派盛京烏喇察哈
爾索倫喀喇沁以及内地喀爾喀之兵一萬自前年進
兵之處往彼襲擊出兵時厄魯特王策零旺布公多爾
濟色卜騰之人不必派往又從前曾欲令盛京三千兵
過巴爾庫爾地方今暫行停止此次襲擊之兵令於六
月間𤼵往及秋而回設或今年不便襲擊來年另為籌
度爾等到傅爾丹處詳議後即差人到巴爾庫爾將軍
處一同定議具奏
九月乙未
上諭議政大臣等曰差往西邊胡畢圖奏稱策零敦多布
等及土伯特衆喇嘛民人俱言在西寧見有新胡必爾
汗實係達賴喇嘛之胡必爾汗天朝聖主將新胡必爾
汗安置在達賴喇嘛禪榻上座廣施法教實與衆人仰
望之意允協且土伯特處時有瘴氣厄魯特之子孫不
能滋生多生疾病有何貪戀之處惟懇天朝聖主將法
教速為廣施觀此情形似乎易結今將新胡必爾汗封
為達賴喇嘛給與冊印於明年青草發時送往藏地令
登達賴喇嘛之座送往時著大臣帶滿洲兵一千名蒙
古兵一千名土番兵二千名綠旗馬兵一千名步兵一
千名前去其行糧牲口接續之處令大將軍辦理再由
巴爾喀木帶四川滿洲兵一千名綠旗兵一千名土番
兵酌量派往其行糧牲口接續之處令年羹堯辦理青
海王貝勒貝子公等亦帶領屬下兵或一萬或五六千
送往前去策零敦多布等若實為法教自必俟達賴喇
嘛登禪榻後然後前去若不行等候遁走即為無恥之
賊此行大將軍帶領兵馬在索落木週圍水草佳處駐
扎兼照管青海家屬駐牧處四川兵二千名出口駐扎
兼照管王察罕丹津駐牧處事關甚大將此旨傳諭大
將軍處令伊等公同確議具奏又青海王台吉等令大
將軍傳集一處曉諭唐古特國内達賴喇嘛班禪法教
原係爾祖上設立今策妄阿喇布坦無故將拉藏殺害
令寺廟喇嘛各自散去將衆鄂里格一路截斷今達賴
喇嘛之牀空虛從前爾將此新胡必爾汗稱為達賴喇
嘛之胡必爾汗若安置在達賴喇嘛禪榻為法教廣施
之事我等願捨命效力業經保奏土伯特之喇嘛民人
及阿木島地方喇嘛等俱亦稱為達賴喇嘛之胡必爾
汗皇上將此胡必爾汗特封為達賴喇嘛於明年大勢
一同送往藏地令登禪榻將法教廣施放開衆鄂里格
一路令其販賣茶布此正宜效力之時爾等應各帶兵
丁與送去之大臣會同一處前去爾等之意如何令伊
等各陳已意會盟畫一具奏俟會議完時令都統延信
楚宗公策旺諾爾布侍讀學士長夀等由固關前来京
師具奏
十二月丙辰議政大臣并軍前召至大臣九卿等
公同議奏進藏一事
上曰此議尚未周詳只議西地進兵竝未議及阿爾泰巴
爾庫爾兩路之兵兩路之兵會合取吐魯番若烏魯木
齊難以堵塞看守應將兩路兵會合襲擊或各減騎進
入震懾從呼爾達拉之處襲擊則彼必畏懼自然棄此
牧放牲口之處而去再聞知西地大兵進𠞰并兩路兵
襲擊不但驚惶無措亦且首尾不能相顧矣額駙阿寳
所屬厄魯特兵五百名察哈爾兵四百名令帶往取藏
柴旦木所有之兵亦令前往取藏大將軍留駐穆魯斯
烏蘇三千兵内令派兵一千前進大將軍之兵若少將
京師每佐領下派出護軍二名甲兵一名於二月内起
程前往西寧今新胡必爾汗奏稱各處俱有禪牀皆可
安設若為我興兵實關係衆生此或是新胡必爾汗之
意或是青海台吉等畏懼策妄阿喇布坦密囑新胡必
爾汗具奏亦難預知倘新胡必爾汗與青海台吉等意
同此新胡必爾汗不可送往青海台吉等若無此意必
將新胡必爾汗送往安設禪牀廣施法教令土伯特之
衆誠心歸向則策零敦多布自畏勢逃遁我師進藏定
立法教之後或留兵一二千暫行看守或久住則土伯
特之衆即如我兵縱策妄阿喇布坦策零敦多布發兵
前来伊係勞苦之兵我則安逸之兵即可𠞰滅朕意如
此事關重大不可急迫從容周詳定議為是今若照衆
大臣議惟行看守自西寧至四川雲南内外土番雜居
一處西藏之人皆係土番伊等俱是一類倘藏地被策
零敦多布佔據則藏兵即是彼之兵丁而邊疆土番豈
能保全爾等暫行看守之議不合著另行周詳定議具
奏
康熙五十九年庚子正月壬申
上諭議政大臣等曰
太祖
太宗時滿洲兵於凡征戰之所馬匹口糧自備行走所向
立功竝無遲悞今官兵凡有行走之處馬匹糧餉及一
切物件俱給自官帑且以為不足而怨咨生焉此皆滿
洲風習較異曩昔亦由該管官竝不嚴飭之故也朕辦
理軍務閱歴甚多向時攻取岳州但從陸路抵禦以致
許久不克朕諭令洞庭湖備船隻以水路遏賊貝勒察
尼奏湖中風浪甚大船不能行恐有礙於兵丁請撤戰
船朕諭以岳州城已被困不久即下若將戰船兵撤回
賊得由水路往來何能有得岳州之期哉於是不撤船
兵嚴飭看守未幾而岳州下矣再征討雲南時滿漢官
兵合計四十餘萬貝子章泰等離雲南城七十里安營
一面臨湖一面抵山未令設兵湖中斷其水路賊寇米
糧仍舊運行城内竝無危急後趙良棟率寧夏兵至云
我等連營四布不就近速戰迨至日久米糧不繼雖滿
兵無妨營兵何以存立耶章泰云雲南城久被圍困朝
夕可下爾兵丁俱從遠来宜休養之何可令其傷損設
或營兵不能禦敵我等勢必捐軀趙良棟不從章泰之
言自率標兵前往力戰奪取得勝橋而趙良棟之兵亦
瘁甚矣章泰又向趙良棟云爾兵已瘁應暫撤回令總
督蔡毓榮率兵看守趙良棟云我死戰所得之地肯交
與他人看守乎城内賊寇聞之始覺恐懼失措不數日
而雲南下矣此亦由決於進戰乃得成功也再出征烏
闌布通時阿密達因天晚撤兵云皇上必不以撤兵故
遂殺我等將兵撤退索額圖明珠選勇士數百人埋伏
勇士云挑選我輩原擬或戰或追詎意止令看守衆俱
忿怨後中路出兵時令大臣官員等會議進兵之處衆
皆謂不可獨朕與費揚古以兵為可進決意進兵及至
科拖地方衆皆不欲前發大臣等勸朕撤兵朕諭以祭
告
天地
太廟
社稷親統兵前來不見賊蹤如何驟行撤去不允所請將
兵前進噶爾丹聞我兵威甚是驚懼鼠竄而去朕選兵
令馬思喀為將軍尾追噶爾丹又遇西路兵攻擊大敗
之朕將中路初次運到之米遣明珠速送至費揚古軍
前二次米亦即令續送三次米内朕但留十八日口糧
餘俱送西路軍前是以西路兵丁未至饑饉得保全而
回彼時若輕信大臣等言中道撤兵則兩路兵丁安得
立功奏凱耶今觀領兵大臣官員等衹為保身之計不
以國事為重内存私意爭論不和又向兵丁等沽名市
恩多取口糧及不能䭾載至於抛棄全無珍惜之意如
此居心行事可乎朕之滿洲兵俱極精練全在領兵者
將國家之事專心辦理不圖安逸賞罰嚴明則斷無錯
悞進兵西藏時色楞不候衆人獨自前往額倫特為國
家奮不顧身雖至失機豈可論伊等進兵太速乎今策
旺諾爾布係差往策應之兵而遲延不前雖伊所統兵
丁善全而歸伊屬下之兵固然感念於國事有何裨益
惟進征西路身亡兵丁朕甚為憐憫當分别加恩至大
臣官員等在部院衙門亦能清廉自守若行軍大事又
非僅清廉自守者能勝任也朕年少時每於講武練兵
等事違命者必置之法内外大小悉知儆惕由此觀之
訓練之事不可疎忽也兹衆喀爾喀及青海等俱服朕
之風化其策妄阿喇布坦之人霸占藏地毁其寺廟散
其番僧青海台吉理應棄命忘身奮勇致討乃伊等口
稱維持黃教却無實心效力之人策零敦多布領兵在
藏以我兵隔遠不能往救策零敦多布步行一年有餘
忍饑帶餒尚能到藏我兵顧不能至乎今滿漢大臣咸
謂不必進兵朕意此時不進兵安藏賊寇無所忌憚或
煽惑沿途番部等將作何處置耶故特諭爾等安藏大
兵決宜前進
十月乙夘撫遠大將軍允禵疏報平逆將軍延信
等率領大兵於八月十五日駐扎卜克河地方是
夜策零敦多布等率衆來犯擊敗之奪其馬匹器
械十九日自卜克河起程二十日駐扎齊嫩郭兒
地方三更時有賊兵二千餘人來襲我師我師嚴
整備禦賊衆久持不能抵敵遂奔北二十一日自
齊嫩郭兒起程二十二日駐扎綽馬喇地方是夜
五更又有賊兵千餘刧營因營中四面哨兵鎗礮
矢石齊發賊兵被傷身死者甚多餘賊皆望風而
遁延信等隨率領滿漢官兵於九月初八日自達
穆地方起程送新封達賴喇嘛進藏其從前達賴
喇嘛博克達不便留住藏地應𤼵回京師
上諭曰前遣大兵進藏議政大臣及九卿等俱稱藏地遥
遠路途險惡且有瘴氣不能遽至宜固守邊疆朕以準
噶爾人等見今佔取藏地騷擾土伯特唐古特人民再
吐魯番之人皆近雲南四川一帶邊境居住若將吐魯
番侵取又鼓動土伯特唐古特人衆侵犯青海彼時既
難於應援亦且不能取藏朕決意獨斷著靖逆將軍富
寧安振武將軍傅爾丹征西將軍祁里德管領兩路官
兵前往策妄阿喇布坦邊境驚擾襲擊又遣定西將軍
噶爾弼領雲南四川滿漢官兵由拉里前進平逆將軍
延信領西路官兵由青海前進又遣大將軍總領大兵
駐扎穆魯斯烏蘇調遣官兵辦理糧餉伊等俱各加奮
勵兩路襲擊之兵至策妄阿喇布坦邊境屢次大勝𠞰
殺賊兵擒獲人畜招撫數千準噶爾人衆兹覧大將軍
奏延信等三次將策零敦多布殺敗賊兵逃竄殊屬可
嘉在事將軍以下兵丁以上俱著從優議敘
康熙六十年辛丑六月癸巳
上發硃筆諭旨命福建總督滿保傳
諭臺灣百姓曰據督臣滿保等所奏并伊等進摺家人所
言臺灣百姓似有變動又奏稱滿保於五月初十日領
兵起程等語朕思爾等俱係内地之民非同賊寇或為
饑寒所迫或因不肖官員刻剝遂致一二匪類倡誘衆
人殺害官兵情知罪不能免乃妄行強抗其實與衆何
涉今若遽行征𠞰朕心大有不忍故諭總督滿保令其
暫停進兵爾等若即就撫自原諒爾等之罪倘執迷不
悟則遣大兵圍𠞰俱成灰燼矣臺灣只一海島四面貨
物俱不能到本地所産不敷所用祇賴閩省錢糧養贍
耳前海賊占據六十餘年猶且𠞰服不遺餘孽今匪類
數人亦何能為耶諭旨到時即將困迫情由訴明改惡
歸正仍皆朕之赤子朕知此事非爾等本願必有不得
已苦情意謂與其坐以待斃不如苟且偷生因而肆行
擄掠原其致此之罪俱在不肖官員爾等俱係朕歴年
豢養良民朕不忍𠞰除故暫停進兵若總督提督總兵
官統領大兵前往圍𠞰爾等安能支持此旨一到諒必
就撫毋得執迷不悟妄自取死特諭
乙夘議政大臣等以將軍富寧安報稱吐魯番回
人托克托麻穆忒等歸順一摺請
旨
上諭曰據富寧安奏稱策妄阿喇布坦將吐魯番回人托
克托麻穆忒等遷往哈喇沙爾地方中途逃回在魯克
齊木地方駐扎等語見今歸順之回人與準噶爾之人
爭鬪將準噶爾之人殺害取甲來獻觀此情形策妄阿
喇布坦似略無報復之意或伊同黨内有不睦亦未可
定此機不可遺失朕意策妄阿喇布坦將伊等不能遷
往哈喇沙爾又不能護衛準噶爾之人足見萬不能敵
我兵今收復吐魯番若不看守則策妄阿喇布坦處歸
順之人以及来使逃人有回人居中倘行殺掠此路必
致阻隔爾等速議行文富寧安派綠旗兵一千名察哈
爾厄魯特蒙古回兵一千名前赴吐魯番收納歸降回
人照看駐扎將歸順之人及来使逃人往内解送之處
牢設哨汛今回人歸降於我與厄魯特世成讐敵即係
我民其巴爾庫爾相距吐魯番止六百里為途不遠如
果策妄阿喇布坦率衆侵擾我兵前去援救不遲著富
寧安預行轉飭回人等於我軍尚未抵境之時若有策
妄阿喇布坦之處来使逃人萬勿隠匿侵犯即行解送
著議奏
九月戊戌
上諭議政大臣等曰上年策妄阿喇布坦將伊邊界之人
收去又將吐魯番回人移往哈喇沙爾其阿爾泰烏魯
木齊等處無一哨汛因其寂然以處遂有策妄阿喇布
坦身死之信然不可據以為實也將軍祁里德奏策妄
阿喇布坦若果身死則機不可失請預備進兵爾等行
文大將軍及靖逆將軍富寧安等宜照原議今歲將吐
魯番堅守為要又阿爾泰吐魯番一帶汛地均宜加意
防守冬令雪降草枯之際不可貪功輕進且將兵丁馬
匹一應什物整齊備辦以俟來年大舉征𠞰此旨著即
行抄錄傳諭軍前大臣等知之
丁巳蒙古王貝勒貝子公台吉及土伯特酋長等
奏西藏平定請於招地建立豐碑以紀盛烈昭垂
萬世
御製碑文曰昔者
太宗文皇帝之崇德七年班禪額爾德尼達賴喇嘛顧實
汗謂東土有
聖人出特遣使自人跡不至之區經讐敵之國閱數年始
達盛京至今八十載同行善事俱為施主頗極安寧後
達賴喇嘛之殁第巴隠匿不奏者十有六年任意妄行
拉藏滅之復興其法因而允從拉藏青海羣衆公同之
請中間策妄阿喇布坦妄生事端動準噶爾之衆肆行
奸詐滅壊達賴喇嘛竝廢第五輩達賴之塔辱衊班禪
毁壊寺廟殺戮喇嘛名為興法而實滅之且欲竊據土
伯特國朕以其所為非法爰命皇子為大將軍又遣朕
子孫等調發滿洲蒙古綠旗兵各數萬歴烟瘴之地士
馬安然而至賊衆三次乘夜盜營我兵奮勇擊殺賊皆
喪膽遠遁一矢不發平定西藏振興法教賜今胡必爾
汗冊印封為第六輩達賴喇嘛安置禪榻撫綏土伯特
僧俗人衆各復生業於是文武臣工咸謂王師西討歴
瘴癘險遠之區曾未半載輒建殊勲實從古所未有而
諸蒙古部落及土伯特酋長亦合詞奏曰皇帝勇略神
武超越往代天兵所臨邪魔掃蕩復興蒙古向所尊奉
法教坎木藏衛等部人衆咸得拔離湯火樂土安居如
此盛德大業非臣下頌揚所能宣罄請賜御製碑文䥴
勒招地以垂永久朕以何功焉而羣衆勤請不已爰紀
斯文立石西藏俾中外知達賴喇嘛等三朝恭順之誠
諸部落累世崇奉法教之意朕之此舉所以除逆撫順
綏衆興教云爾
康熙六十一年壬寅正月庚子
上諭議政大臣等曰策妄阿喇布坦之兵屢被我師擊敗
死傷頗多策零敦多布等賊衆亦大半死亡棄藏竄走
仍回伊里地方固守三嶺若我滿洲兵至則舍命交戰
勢有不敵又思逃避他所希圖存活此等情形瞭然可
賭朕數日來細加尋繹伊里山蹊險隘我朝大兵雖欲
今年進𠞰倘為三嶺阻隔遲延時日或策妄阿喇布坦
戰敗帶領妻孥逃往則我師應否追𠞰不可不詳加定
議今策妄阿喇布坦之伎倆悉已深知策妄阿喇布坦
亦稔知天朝兵威所加勢必不能自存但此時遽遣使
向策妄阿喇布坦處招撫彼不知我寬仁之意反以為
不能取彼復生他心亦未可定爾等可議寫發往策妄
阿喇布坦之書著澤卜尊丹巴胡土克圖選派好喇嘛
為使作速差往其差往之人過阿濟嶺由吐魯番一路
前往不久可到彼處信息情形亦即得聞知如胡土克
圖之使者善為曉諭策妄阿喇布坦畏懼天討將拉藏
妻子家屬并從前被擄之人送來請罪誠心投順永不
敢侵犯邊隅如此可另行商酌倘策妄阿喇布坦已死
或伊處内變生亂除向天朝投奔外彼將焉往則我兵
進發亦不可緩即一面進兵一面差使亦無耽擱之處
今各路兵丁或向伊里前進或於吐魯番固守漸進烏
魯木齊等處駐扎營寨相機而行或幾路前往襲擊以
及大兵糧餉作何運到之處著議政大臣軍前調回將
軍大臣會同核議妥確具奏
二月己卯
上諭議政大臣等曰今年大兵前進駐扎烏魯木齊地方
爾等僉慮米糧不能接濟或致遲悞彼時撤兵不可駐
兵不可似有煩難之處朕亦慮及但我兵預備數載去
年曾議進兵而竟不果今年若再駐扎不進則策妄阿
喇布坦得以休息一年從此或生他志不如乘此預備
之兵仍照從前令阿爾泰巴爾庫爾兩路兵丁照常襲
擊前進至烏魯木齊地方兩兵會合如策妄阿喇布坦
果有兵來正可𠞰滅若畏懼不敢前來即將我兵收回
各往本處駐扎如此每年襲擊驚擾賊衆彼或生内變
亦未可定爾等會同酌議具奏
九月乙酉
上諭議政大臣等曰從前曾有以朕每年出口行圍勞苦
軍士條奏者不知國家承平雖久豈可遽忘武備前噶
爾丹攻破喀爾喀并侵擾我内地扎薩克至烏闌布通
朕親統大兵征𠞰噶爾丹敗走後又侵犯克魯倫朕統
兵三路竝進至昭莫多𠞰滅之今策妄阿喇布坦無端
侵犯哈密地方朕徵發阿爾泰及巴爾庫爾兩路兵進
𠞰策妄阿喇布坦聞之心膽俱碎乃遣策零敦多布等
潛往西藏刧掠毁壊寺廟土伯特地方已被殘蠧朕又
遣大兵前往擊敗策零敦多布等復取西藏救土伯特
於水火之中我兵直抵西藏立功絶域此皆因朕平時
不忘武備勤於訓練之所致也若聽信從前條奏之言
憚於勞苦不加訓練又何能遠至萬里之外而滅賊立
功乎爾等諸臣咸宜知之
大清聖祖合天弘運文武睿哲恭儉寬裕孝敬誠信中和
功德大成仁皇帝聖訓卷二十
