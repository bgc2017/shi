欽定四庫全書
大清聖祖合天弘運文武睿哲恭儉寬裕孝敬誠信中和
功德大成仁皇帝聖訓卷三十九
蠲賑二
康熙三十一年壬申二月甲申
上諭戸部朕勤求治理念切民依凢有往來人等必以年
歲之豐歉雨澤之有無一切閭閻情形備悉諮訪前聞
陜西西安鳳翔各屬饑荒已經特頒諭旨蠲免錢糧竝
發帑金專遣大臣賑濟仍撥給别省錢糧刻期運送務
使均沾實惠人獲更生近又聞頒賑之前尚有貧民散
入四方流離失業勢不能復還鄉井倘不曲加撫綏必
致轉於溝壑深為可憫凢流民所至地方應令該省督
撫董率有司官員區畫賑濟令各得所其賑過人數及
有能酌量資給俾回原籍者一併造册具奏至於湖廣
襄陽等處距潼關相近且道路平坦易於轉輸襄陽等
處所有積貯倉糓應令該督撫運至潼關陜西督撫接
受轉運庶於散給兵餉賑濟饑民均有裨益
十月己卯
上諭戶部陜西西安等處連歲凶荒繼以疾疫因而閭閻
失業洊致流移朕軫念民艱焦勞宵旰自去歲冬月以
來頒發帑金蠲免正賦輓運積糓轉輸漕糧屢遣大臣
察勘多方賑濟念國家所重惟在養民目今秦省雖薄
有秋收但民間匱乏已極倘非格外加恩無以使積困
盡甦轉徙盡復陜西所屬府州縣衛所康熙三十二年
地丁銀米悉予免徵從前所有積欠亦悉予豁免務俾
比屋均沾實惠小民咸慶更生用稱朕子惠元元撫育
安全至意
康熙三十二年癸酉八月甲戌
上諭戶部朕撫御寰宇早夜孜孜惟以實惠及民俾登康
阜為念廣西四川貴州雲南四省俱屬邊地土壤磽瘠
民生艱苦與内地舟車輻輳得以廣資生計者不同朕
時切軫懷歷歲以來屢施恩恤廣西貴州四川雲南四
省積欠錢糧俱經次第蠲豁兹念育民之道無如寬賦
矧邊省地方非再沛優恤之恩則閭閻無由充裕所有
康熙三十三年四省應徵地丁銀米著悉蠲免仍行該
督撫徧加曉諭令人均沾恩澤以稱朕加惠遠省民生
至意如有不肖有司借端朦混私自徵收者該督撫指
名奏劾從重治罪
九月丁巳
上諭大學士等曰江浙二省今年夏旱雖不成災秋收諒
必有限若漕糧照常徵收恐民食將至匱乏朕為此常
切軫念除浙江漕糧已經改於今年蠲免外其江南漕
糧今年或三分免一或免一半俟至該省應蠲年分將
今年所免米石照數補徵起運於漕糧既無缺少官民
大有裨益
十一月甲子
上諭戶部朕念切民生時廑宵旰或在宫禁之中或經巡
省之地務以編氓疾苦備悉諮詢其從各省來京陛見
官員及往來奉使人等亦無不以該省雨澤曾否應時
田畝有無收穫竝閭閻資生情形一一體訪比年以來
因國家經費尚充遂將各省地丁額賦及舊欠錢糧節
次蠲免即從前未經停徵之漕糧亦逐年免徵總欲使
海隅蒼生培固元氣庶臻於家給人足之風今歲畿輔
地方雖禾稼未獲稔收初意小民餬口之需猶足資給
生計未必遂致艱難頃者展謁
山陵沿途訪察民隱今歲雨水過溢田禾歉收米價翔貴
又聞順天河間保定永平四府所屬皆然目前米價既
貴將來春夏之際價值益昂小民必艱粒食此朕目所
親覩若來年錢糧仍然徵收朕心實有未忍順天河間
保定永平四府康熙三十三年應徵地丁銀米著通行
蠲免所有歷年舊欠悉予豁除行文該撫曉諭各屬務
令人沾實惠以副朕子育黎元至意
康熙三十三年甲戌三月辛酉
上諭戶部山西平陽府澤州沁州所屬地方前因蝗旱災
傷民生困苦已經蠲免額賦竝加賑濟而被荒失業之
衆猶未盡覩幹寧其康熙三十年三十一年未完地丁
錢糧及借賑米銀若仍令帶徵剋期完納誠恐閭閻力
絀益致艱難著將所欠錢糧五十八萬一千六百餘兩
米豆二萬八千五百八十餘石通行蠲豁用紓民力爾
部行文該撫嚴飭該府州縣官悉心奉行務必人沾實
惠倘有已完在官捏稱民欠及已奉蠲免仍復重徵官
吏作奸侵漁中飽一有發覺定以軍法從事遇赦不宥
五月癸丑戶部議覆江南江西總督傅拉塔疏言
鹽城高郵等處水涸田地求免徵糧應不准行
上曰糧從地出此地尚為水浸若徵錢糧則於民甚困致
治之道民為最要凢事於民生有益即宜行之此水浸
之田皆令免徵錢糧
七月壬午
上諭戶部盛京等處去歲禾稼不登粒食艱窘聞今年收
穫亦未豐稔米糓仍貴兵民生計恐致匱乏盛京等處
地方關係緊要朕心時切軫念著遣部院堂官一員前
往自甲兵以至匠役當差人等有不能餬口者將人口
數目查明賑濟
康熙三十四年乙亥五月庚寅
上諭大學士等曰副都統齊蘭布等自盛京還奏言今歲
盛京亢旱麥禾不成米價翔貴雖市有鬻粟而窮兵力
不能糴遂致重困盛京根本之地可令侍郎朱都納學
士嵩祝等馳驛迅往會同盛京將軍副都統諸臣詳察
窮乏者於去歲海運米二萬石中動支一萬石計會散
給令可食至秋成餘一萬石平價發糶兵民均有裨益
又諸地有告糧乏者遣城守尉部員賢能者散給賑之
如二萬石不足散給發糶其速以聞
七月戊子
上諭戶部盛京地方比歲荒歉糧食艱難朕心軫念本欲
巡行省問疾苦情形徧敷恩澤今雖停止東行而所在
貧窶兵丁尚望臨幸是宜仍加恩恤用裨資生應作何
加恩爾部議奏又盛京兵丁錢糧兩季支領未支領前
兵丁每至稱貸嗣後按月支給今歲秋禾不甚豐茂恐
生計漸難今自冬以至來秋應作何賑給不致失所共
計需糧若干著盛京將軍副都統會同盛京戸部侍郎
察明詳畫具奏
九月癸未
上諭内閣學士嵩祝曰盛京將軍等疏請給米但言兵丁
而已其
陵上執事人等及衆百姓竝不言及此皆朕赤子爾等亦
可會同將軍查明一并散給若使海運之米明年可到
盛京兵民方可無慮
是日
上諭戶部直隸順天保定河間永平四府所屬地方今歲
水潦三農歉收朕巡行所至徧處諮訪聞高阜之産尚
有秋成而窪下之田被潦者多計所收穫不能相敵雖
經勘災頒賑不致仳離失所而額辦錢糧若仍徵取民
力匱乏難以輸將朕心深切不忍著將四府康熙三十
五年地丁銀米全予蠲免用示寬恤其霸州雄縣香河
寶坻皆有水道可以轉輸每處著發米一萬石各差司
官一員齎往照彼地時價減價發糶以資民食著行文
該撫通行曉諭俾均沾實惠副朕軫念災黎至意
康熙三十五年丙子二月壬辰内閣學士陶岱往
盛京賑濟奏請由天津海口運米至盛京
上曰從天津海口運米但以新造船與商船轉運尚恐船
少應遣人往福建將軍督撫處勸諭走洋商船使來貿
易至時用以運米仍給以僱值其裝載貨物但收正税
槩免雜費往取此船著各部院衙門派出賢能司官筆
帖式各一員令馳驛前去
九月丙子
上諭戶部宣化府錢糧前已屢經蠲免但比年以來所屬
各州縣牧養軍前需用馬匹又大兵絡繹往來雖各有
支給經費而供億甚繁殊勞民力朕巡幸經臨深切軫
念著將康熙三十六年宣化府屬地丁銀米全予蠲豁
仍行文該撫通行曉諭俾民間均沾實惠以副朕寬恤
黎元至意
十二月己丑
上諭戶部朕惟治天下之要惟以乂安民生為急顧欲安
民生必除寇虐欲除寇虐必事師旅方今寰宇昇平人
咸樂業獨厄魯特噶爾丹敢犯邊塞荼毒生靈朕思為
邊境人民永絶後患故特遣發貔貅分道進勦朕躬不
憚勤勞以今歲春月親統中路大兵深入無水草之地
直扺拖諾比噶爾丹聞朕親臨盡棄輜重倉皇宵遁適
與西路大兵相遇大敗潰散俘獲其人口其寨桑等來
歸甚衆而噶爾丹收殘賊千餘人仍竄伏枯倫白爾齊
爾等處地方朕於冬月復統軍出邊相機𠞰撫行抵鄂
爾多斯於是厄魯特人民來歸者絡繹相屬噶爾丹力
窮勢蹙亦遣格壘沽英具奏乞降隨經頒示敕諭許其
歸順惟是噶爾丹乃狡詐叵測之人其果否來降未可
深信應仍厲兵秣馬待來歲出師撲𠞰務絶根株比年
以來軍前需用馬匹在大司府屬牧養者甚多措辦草
料等項雖俱支用正項錢糧而供億浩繁殊勞民力但
必此賊盡滅然後邊外蒙古頼以輯寧而在内生民亦
獲休息師旅之興大非得已該郡官民尚各勉力急公
勿以煩苦為慮朕兹從邊外回蹕雲中深軫民力之艱
用沛特恩以示寬恤康熙二十六年大同府屬州縣衛
所應徵地丁銀米著全予蠲免俟噶爾丹殄滅之後朕
自誕布德音渙敷庥澤爾部即行文該撫通行曉諭俾
咸悉朕惠愛黎元至意
辛亥
上諭戶部朕惟治安天下惟期民生得所而欲民生得所
必以敷恩寬賦為要朕於一切事務倘少有動用民力
之處即廑懷殷切刻不能忘比年以來因厄魯特噶爾
丹狂逞逆命遣發大兵分道進勦軍興供億不得已而
煩民力甘肅所屬各州縣衛所及榆林等處沿邊各州
縣衛所適當師行要道喂養軍前需用馬匹竝大兵往
來經過各項措辦雖俱支給正項錢糧而供億繁多閭
閻勞苦朕心深用軫念著將康熙三十六年甘肅巡撫
所屬州縣衛所陜西巡撫所屬榆林等沿邊州縣衛所
地丁銀米盡行蠲免行文各該撫徧加曉諭務俾小民
均沾實惠稱朕體恤黎元至意甘肅所屬銀米既經全
免需用錢糧著於鄰近省分作速撥給爾部即遵諭行
康熙三十六年丁丑正月戊寅
上諭戶部淮揚徐各處去歲水勢驟發被災小民困苦萬
狀朕心深為憫惻康熙三十五年一應錢糧著盡行蠲
免其三十四年未完錢糧於三十七年帶徵著即通行
曉示務使災民均沾實惠
二月戊申
上諭山西巡撫倭倫曰朕撫御區宇念切民依故不憚勤
勞親歷邊境惟孳孳以靖寇安民為急兹簡約扈從人
員從大同一路緣邊地方進指寧夏因徧察閭閻生聚
及土壤肥瘠收穫豐歉之狀邊民生計維艱雖一切供
御之物纖毫不以累民而乘輿臨幸宜敷庥澤除大同
額賦已有諭旨豁免外其經過岢嵐州河曲縣保德州
所屬地方竝各衛所康熙三十六年應徵地丁銀米通
予蠲免爾部行令該管官吏張示徧諭務俾窮鄉僻壤
均沾實惠
四月甲戌
上諭大學士等曰前山西巡撫倭倫以去歲山西數州縣
歉收今年米價甚貴奏聞頃噶爾丹殱滅天下悉已無
事惟愛養兵民為要務山西米價騰貴民生困苦朕聞
之中懷軫惻扈從大臣侍衛官員執事人等前來乘坐
船站之船現有水手若至湖灘河朔後將此船逆流牽
挽回至寧夏甚難前亦曾諭總督吳赫就此船將湖灘
河朔積貯米或五千石或再加多量行裝載交巡撫倭
倫所屬賢能官員轉運順流而下至保德州減價平糶
於民大有禆益著學士黃茂前往率部院司官二員同
行侍郎安布禄留此監發米石
九月乙巳黑龍江將軍薩布素疏言沿河被水之
十八莊請計其人數將黑龍江所貯米糧散給
上諭戶部理藩院朕前至寧夏黑龍江將軍薩布素曾奏
伊處收貯糧米三萬餘石年久漸朽與其積之腐爛何
若散之為有益乎且出陳可濟軍糧易新便於收貯宜
如所請行
十月壬戌
上諭戶部比年出師討寇總為中外民生永圖休息故不
憚勞苦遠歷邊塞其一切飛芻輓粟皆動支正供額賦
不使累及閭閻獨是大兵牧馬及三次師行出入皆經
山西地方緣邊州縣衛所固屬勉力急公其餘郡縣雖
非師旅所經亦有協辦轉輸行齎居送之事且該省歲
屢不登糓價翔貴民間生計甚屬艱難朕乘輿頻臨目
所親覩軫念殷切未嘗一日釋懷昨歲曾有諭旨俟噶
爾丹殄滅之後誕敷德澤今宼氛蕩滌邊境敉寧是宜
格外加恩用綏黎庶康熙三十七年山西通省地丁銀
米一槩蠲免爾部移文該撫令徧飭各屬實心奉行務
俾深山窮谷均沾德惠倘借端徵派澤不下究事覺定
行從重治罪
十一月甲辰
上諭大學士等曰各省被災地方巡撫先行奏聞俟部覆
之後始行察勘被災分數直隸山東近地猶可若遠省
則往返奏請為時既久雖議蠲賑於民無及嗣後有被
災宜報者即將分數一并察報該部亦一并議覆
康熙三十七年戊寅二月辛亥
上諭戶部據山西巡撫倭倫奏平定州十一州縣連年歉
收米價騰貴民間乏食朕心深為軫念此十一州縣所
欠康熙三十六年錢糧行令該撫查明到日蠲免并將
各倉所貯米糓即行賑濟毋致流離失所有妨耕種
五月癸未
上諭大學士等曰朕巡行天津閱視沿河隄岸見山東饑
民流移至直隸者尚多小民遭此荒歉若仍於秋間徵
其逋欠百姓豈能上納泰安州等二十七州縣本年錢
糧著於來秋徵收
庚寅戶部議覆山西巡撫倭倫疏言静樂等五縣
未完康熙三十六年錢糧請緩至本年十月全完
應如所請
上諭曰山西省康熙三十七年錢糧已有諭旨通行蠲免
今静樂等縣未完康熙三十六年錢糧倘於本年徵收
則小民仍有催徵之累爾部不行詳察照該撫所題具
奏殊屬不合其未完錢糧著於康熙三十八年帶徵
十月丁卯
上諭戶部盛京係
列祖創興之地朕謁祭
陵寢咨詢民瘼承德等州縣今歲田禾未獲全登宜加恩
恤應徵米豆槩行蠲免爾部即移文該府尹徧示閭閻
家喻戶曉務俾均沾實惠以副朕愛民至意
十一月乙未
上諭戶部淮安揚州鳳陽等處比年水患頻仍浸漫隄岸
田多淹没耕穫無從百姓艱於粒食朕時加軫恤屢賑
屢蠲被災地方賴以安堵但念久歉之餘恐致資生匱
乏朕廑憫殷切未嘗稍釋於懷前此雖頻敷庥澤至再
至三用裨羣黎生計猶恐開春東作農事艱難若不大
沛恩施安能令小民各得其所著將海州山陽安東鹽
城高郵泰州江都興化寶應壽州泗州亳州鳳陽臨淮
懷遠五河虹縣蒙城盱眙靈璧等州縣竝被災各衛所
康熙三十八年一切地丁銀米等項及漕糧盡行蠲免
務使民間均沾實惠以副朕體恤元元生息愛養至意
康熙三十八年己卯三月辛未
上南巡閱視爛泥淺等處
諭戶部朕君臨天下期於黎民樂業各獲其所凢興利除
害之事靡不舉行蠲免賑濟之恩靡不下逮比年以來
因淮揚所屬地方疉罹水患業已歲蠲額賦賑恤頻施
又動支數百萬帑金責令在河諸臣於應挑應築之處
酌量修理欲使泛濫之水匯歸入海被淹之田廬涸出
庶底幹寧乃糜費錢糧卒不能使積淹有歸田廬未涸
民生未遂朕聞之惻然軫懷值兹四海無事之時欲將
一切修舉事宜詳閱指示用是躬親臨幸沿途審視黃
河水勢咨訪地方父老比至歸仁隄高家堰量度地形
高下應挑應築一一明示河臣惟是被淹地方米價騰
涌生計維艱朕目擊民依深用廑念著將漕糧截留十
萬石於高郵寶應興化泰州鹽城山陽江都受災七州
縣各留一萬石悉較時價減值發糶餘米三萬石著於
邳州留八千石宿遷桃源清河安東四縣各留五千五
百石亦較時價減糶此各州縣發糶之米著就近交與
漕運總督河道總督邳州著遣司官一員前往監視再
截留米十萬石於揚州淮安各收貯五萬石此應留漕
糧不論何處米石著就近截留
壬午
上駐蹕無錫縣
諭戶部東南為財賦重地朕時加軫念頻歲以來雖在邊
塞用兵之際未嘗不早夜殷殷睠懷寬恤兹以中外昇
平特事巡省竝閱河工比至江南觀察民間饒瘠之狀
見淮南北地方疉罹水患深用惻然已經屢蠲屢賑仍
命截留漕糧減價平糶其各州縣雖市肆安輯耕鑿恬
熙而額費浩繁民生拮据歷年逋負計算日增江蘇安
徽所屬舊欠帶徵錢糧幾及百萬念小民方供新税復
急舊逋物力維艱勢難兼辦應沛特恩㮣行蠲豁除康
熙三十三年恩詔内已經赦免外其康熙三十四五六
年奏銷未完民欠一應地丁錢糧米豆麥雜税爾部行
文該督撫察明俱著免徵務飭有司悉心奉行俾窮簷
蔀屋均沾實惠如有已徵在官詭稱民欠希圖侵蝕肥
己者一經發覺定從重治罪凢厥官吏軍民宜咸知朕
意
辛夘
上駐蹕杭州府
諭戶部朕因淮揚地方數被水患躬臨巡省目擊田廬淹
没之苦深加軫恤既截留漕糧以濟民生仍蠲除積欠
以紓民困其昨歲淮揚兩屬被災錢糧曾經該督撫具
題部議照例減免三分今念百姓餬口維艱安能辦賦
應破常格用沛特恩淮安府屬海州山陽安東鹽城揚
州府屬高郵泰州江都興化寶應九州縣竝淮安大河
二衛康熙三十七年未完地丁漕項等銀一十九萬兩
有奇米麥十一萬石有奇著全予蠲免
乙未
上諭戶部朕以省方問俗巡歷三吳比至浙省見沿路農
桑雖徧隴畝而地有肥磽時有豐歉歷年正供錢糧因
輸納維艱致多逋負已准分年帶徵而新舊之賦取給
一時恐力作之民終難兼辦應通行蠲豁以弘庥澤除
康熙三十三年以前恩詔赦免外其康熙三十四五六
年奏銷未完民欠地丁錢糧米豆麥雜税著一槩免徵
爾部行文該督撫責令有司悉心奉行務俾均沾實惠
毋俾官吏以完作欠詭詞侵蝕致干重罪
四月乙夘
上駐蹕江寧府
諭戶部朕巡幸江南徧察地方疾苦深知民間生計艱難
將通省積欠錢糧盡行蠲免所過州縣有被災甚重者
俱經賑濟務俾得所兹聞鳳陽府屬去歲潦災甚重是
用破格加恩以示優恤康熙三十七年該府屬壽州泗
州亳州鳳陽臨淮懷遠五河虹縣蒙城盱眙靈璧十一
州縣竝泗州一衛未完地丁漕項等銀米著一㮣免徵
五月甲戌
上駐蹕李海務
諭戶部朕巡省民生風俗南至江浙兹以回蹕行經山東
沿途延見父老咨詢農事幸今歲雨暘時若二麥繼登
小民可以無憂粒食但前年被災泰安等二十七州縣
生計尚未豐盈宜更加恩休養所有康熙三十六年未
完地丁銀米俱著免徵其康熙三十七年應徵錢糧原
因災傷令於康熙三十八年完納今念一歲之内竝輸
二歲之租恐物力艱難未能兼辦著分作三年帶徵以
示寬恤爾部移文該撫轉飭有司明白張示務使窮鄉
僻壤均沾實惠以無負朝廷曲軫民依至意
七月甲申
上諭大學士等曰朕慮各處閘壩俱已閉塞大水一至必
至泛溢屢諭于成龍作速挑濬芒稻人字兩河今竟未
挑濬卒如朕言著速行文巡撫宋犖令親赴揚州淮安
收養被水百姓江西巡撫馬如龍前奏江西地方連年
大熟今歲亦有秋著行文馬如龍令運米十萬石至揚
州淮安交與宋犖或煮粥或賑濟相機而行
十一月己亥
上諭戶部朕思小民生計惟農畝是賴必年糓順成斯衣
食無缺淮安揚州所屬州縣衛歷年以來河流浸漫田
廬編氓艱於粒食朕心深切軫念已將康熙三十八年
錢糧俱行蠲免今春南巡目覩民間疾苦恐致失所復
將康熙三十七年未完錢糧盡予豁除諭令所司將沿
河隄岸堅固修築乃修防未竣夏秋又致衝決田廬盡
没水中特命該撫往駐被災地方動支積貯米糓竝將
漕糧截留親行賑給今念清口河流未通民田仍遭淹
没耕穫無從百姓饘粥尚且艱難來年租賦安能輸辦
著將被災海州山陽安東鹽城大河衛高郵泰州江都
興化寶應等州縣衛康熙三十九年地丁銀米等項及
漕糧漕項銀兩盡行蠲免速令該督撫通行曉諭務俾
均沾實惠以副朕拯恤災黎至意
壬寅
上諭戶部朕君臨天下撫馭兆人無日不以休養生息為
念嘉與元元共圖豐樂蠲租賜復時切於懷故從前於
直隸各省權其緩急先後頻渙恩施今海宇昇平四方
無事欲使普天率土咸登饒阜惟湖南地方素稱魚米
之鄉比年雖年糓順成而民間猶未盡充裕是用格外
加恩以綏黎庶所有康熙三十九年湖南所屬地丁雜
税等項錢糧著一槩蠲免移文該督撫令徧飭所屬實
心奉行
康熙三十九年庚辰二月乙酉江蘇巡撫宋犖以
賑濟淮揚饑民米石奏聞
上曰朕發内帑修理各處隄岸總為下河民生起見河工
一日不竣下河之民一日不得樂業朕甚惻然今歲漕
運可截留二十萬石交付宋犖備賑
大清聖祖合天弘運文武睿哲恭儉寬裕孝敬誠信中和
功德大成仁皇帝聖訓卷三十九
