欽定四庫全書
大清聖祖合天弘運文武睿哲恭儉寬裕孝敬誠信中和
功德大成仁皇帝聖訓卷四十七
訓將士一
康熙十年辛亥十月壬辰
上諭寧古塔將軍巴海曰朕向聞爾賢能今侍朕左右朕益
知爾矣飛牙喀赫哲雖已降服然其性暴戾當善為防
之必湏廣布教化多方訓迪以副朕懷遠至意羅刹雖
云投誠亦當加意防禦操練士馬整備器械毋墮狡計
至於地方應行大事毋得疑畏即行陳奏
康熙十二年癸丒十二月癸亥
上諭兵部遣發大兵原為剿除叛逆以安百姓凡兵丁厮
役於所在地方恐有恃強掠民財物拆人廬舍壞人器
具汚人婦女擾害生民及損壞運河閘板樁木統兵主
帥各宜體朕為民除叛用兵之意申明紀律嚴加鈐束
倘有違禁妄行從重治罪著即速行曉示
康熙十三年甲寅正月乙亥
上諭寕南靖寇大將軍多羅順承郡王勒爾錦安西將軍
都統赫業曰行軍之道惟得民心為要今勒爾錦帥師
之湖廣赫業帥師之四川所過地方宜厚加撫恤嚴禁
侵掠誠能無犯秋毫則百姓安矣至官兵暴露良苦亦
宜拊循其進止處所謹設斥堠善自周防勿懈也南方
卑溼念我軍士遠役或不習水土猝有疾病可擇醫藥
調治之其有勞績者即向所司支給賞賚勿致踰時
五月戊辰
上諭駐防兖州喀喇沁土默特塔布囊等曰昔
太祖
太宗取有天下爾等祖父常同心效力朕仰體
祖宗撫恤爾等祖父之意恩典頻加念爾等生長朔方粤
西一帶係炎蒸之地故不遣往特命鎮守兖州爾等至
彼湏節愼飲食凡有調遣當聞命星馳遣爾出師所以
為百姓也當加意撫恤沿途不得擾害至於設巡哨謹
備禦凡軍旅事宜敬愼毋忽
八月癸巳
上諭科爾沁公圖納黑曰我
太祖
太宗以來爾祖父同心效力佐定天下爾國賦税聽爾自
取朕念爾國窮苦加意撫養今聞調至爾所屬兵卒有
掠取民物者在京尚如此况離此遠去豈不益肆搶奪
爾久歴行間宜嚴禁兵卒毋得恣行強横如有亂法者
即會同貝勒議行懲治且中夏炎熱爾衆早晚飲食各
宜自愼以副朕軫恤軍士之意
十一月己巳
上諭安遠靖寇大將軍多羅貝勒尚善等曰覽吳亶所齎
爾等奏疏朕心深為嘉悦兩貝勒皆朕懿親運籌決策
破賊立功在指顧間爾等請調荆州綠旗甲兵備用宜
深加撫恤至臨陣時明諭賊人有觧甲來歸者即與保
全恩養安插朕未親歴行間但披覽輿圖據臆懸斷所
期爾諸將等恩威公普無間親疎嚴飭哨探申明法紀
速成破賊之功永表旂常之績爾等所有籌畫即行密
奏兩貝勒及大臣等兵士無恙幷疏以聞
康熙十四年乙夘七月甲辰
上諭定西大將軍多羅貝勒董額等曰國家仰荷
天眷秦州鞏昌蘭州等處以次恢復朕甚嘉悦此係保寧
旋旆之兵間關䟦涉戮力效命所致湏不時軫念恤其
勞苦且爾等將兵在外事情經練湏協和持平方克有
濟朕亦知爾等斷不徇一己之利但意慮所及不得不
為告誡將軍張勇勞績甚多愼勿狎侮致滋嫌怨爾等
務期殚心為國運籌制勝一德同心早奏蕩平以慰朕
望
八月己巳
上諭出征鎮安將軍都統噶爾漢曰爾所率蒙古兵丁馬
匹雖不甚肥健今野多青草師行必不致悮聞前往蒙
古兵卒沿途頗行擾掠此行務加意嚴禁勿得侵奪民
物凡行軍駐營俱令與滿洲兵相近勿得遠離
康熙十五年丙辰二月乙亥
上諭陜西諸將士曰我國家自創業以來克敵攻城必主
帥奮勇先登軍士效死戮力方能速建膚功今聞爾等
凡與敵遇率皆乘間伺隙觀望不前但令士卒前驅衝
突督撫等亦多坐失事機故致勞師匱餉因命都統大
學士圖海為撫遠大將軍前往平涼總統諸軍爾等痛
改前愆殫心圖效若仍蹈前轍一經大將軍指名劾奏
必置重典至兵士行間勞苦朕已悉聞爾等衆兵宜體
朕豢養之恩益奮勇效力果建功勲不吝爵賞爾等勉
之
三月庚寅
上諭大將軍貝勒尚善曰爾等統率大兵閒坐日久未進
寸步朕指授軍機惟以雨雪為辭仍退縮不前各執全
軀保身之意今安親王已復萍鄉醴陵二縣進取長沙
湖南逆賊豈盡棄他處而獨固守岳州耶揆此則不實
心用力顯然矣爾等宜痛改前非奮發效力乘湖南逆
賊騷動之時仍遵前旨速行進兵毋得坐失機會
四月丙辰
上諭大將軍康親王傑書寧海將軍貝子傅喇塔曰王貝
子皆朕懿親受任討賊師克在和近覽王貝子屢次章
奏似不相輯睦嗣後務同心一志合謀幷力以奏膚功
毋各執己見貽悮封疆負朕委任之意
七月辛巳朔
上諭大將軍簡親王喇布等曰江西雖去京四千里朕知
之甚悉王以宗室懿親不乃心國家料理軍務恢復地
方惟坐守省會日事騎射以圖安逸殊負委任之意今
逆賊高大傑竊踞吉安朕旨到日即宜剋期攻取副將
軍希爾根不思報國日駐省城安逸自便性尤偏執軍
中每分兩翼獨庇其右翼嗣後宜痛改前非力圖報效
哈爾哈齊額楚亦宜遵朕命速取吉安勿得推諉坐失
機宜且覺羅舒恕莽依圖穆成格現駐贛州南安王等
宜協力攻取吉安進兵兩粤凡行兵之道愛民為先若
百姓富足糧餉充裕則徵調師徒庶不致有困乏自今
大兵所至務禁戢擾掠以稱朕撫輯兆民至意
丁未河南土寇張成武侵擾永寧縣境駐劄河南
府參領胡世巴等移會巡撫進兵報至
上切責胡世巴等曰大兵駐防河南府本為撲滅盗賊今
永寧有警胡世巴等距賊百八十里不率兵星赴乃稱
移會巡撫遷延時日殊為不合著胡世巴等即率官兵
進剿該撫鎮亦即遣兵會剿無使滋蔓仍禁戢軍士勿
擾地方
八月戊午
上諭議政王大臣等曰大將軍簡親王喇布副將軍希爾
根等俱有保全江西剿滅賊寇重任豈得各分疆界互
相推諉今將軍舒恕等兵至南康贛州為日已久馬匹
資仗乏絶如聽其因地取給必致擾害生民吉安雖未
恢復豈無間道可通贛州王及將軍總督等宜多撥官
兵由間道解送資糧器械接濟士卒吉安即係南康贛
州孔道大將軍王等率兵速取之仍酌留官兵同總督
董衞國鎮守南昌其速行文諭伊等知之
己未
上諭大將軍安親王岳樂等曰朕聞王恢復萍鄉大創逆
賊直抵長沙甚為嘉悦今日之事利在神速若稍遲緩
俾賊得以固守則攻取不易今秦省全定自蜀中前来
逆賊十餘萬盡已殲滅大兵即不下四川賊亦不敢復
出若分發現在陜西之兵前赴湖廣庶或有濟王其善
撫百姓倘民困已極即得地方亦復何益至叛逆之人
皆係脅從情非得已且原皆朕之臣子王其時加招徠
即吳三桂果有悔罪輸誠之心亦何不可容受王膺此
重任自有成算特以朕意示知
十一月丁亥
上諭湖廣大將軍王貝勒參贊大臣及官兵等曰我朝創
業以來戰勝攻取動合兵機將帥皆身先士卒無不立
奏膚功逆賊吳三桂背恩反叛朕念爾等宗室大臣簡
閱官兵委以南征削平僭亂拯救生民今出師三年未
獲尺寸坐失機會使疆圉日逼賊勢鴟張糜餉困民悞
國孰甚罪在王貝勒將軍大臣於衆官兵無與今陜西
福建江西浙江雖漸次底定然賊渠吳三桂不誅於事
何濟日者穆占在川陜時勞績茂著兹特簡為征南將
軍命以討賊爾等亦當同心戮力殲寇拓疆以副朕靖
亂安民之意愼勿妄分疆界各顧部伍互相推諉仍蹈
前失也衆官兵自遣發後為國效力暑雨蒸溼浚濠築
壘晝夜枕戈披堅冐刃分防偵探備極勞苦朕悉知之
每念及此深用惻然爾衆官兵其念朕恤養之恩益加
用命倘樹立功勲朕不吝優加爵賞其各勉之
壬寅
上諭兵部將軍哈爾哈齊額楚等已抵吉安數月不能𠞰
除逆賊攻克城池故逆賊乘間陷醴陵窺萍鄉恣意
肆行覬斷安親王大兵後路及提督趙賴等領兵赴
援又不併力𠞰賊徒擁重兵愒時玩日且屢檄簡親
王喇布副將軍希爾根令其親統大兵速赴吉安乃
藉口南昌重地逗留不前遲久始𤼵又不多備彈丸
火藥等物即此觀之貽悞軍機匪小是日大將軍簡
親王喇布等疏稱江西撫州等處汛兵單弱江
西總督董衛國又請𤼵援師并調鄰省之兵防
守
上諭曰各路調集江西兵為數不少簡親王喇布等不速
取吉安徒爾勞師糜餉吉安一郡尚不能取湖南逆賊
何日得平前理藩院郎中胡世巴所領蒙古兵已遣發
江西董衛國又身在省城鄰省之兵無庸調遣至恢復
長沙平定湖南全賴吉安大兵接應簡親王喇布等若
仍前遷延觀望安親王大兵脱有疎虞喇布等當以失
機例從重治罪不貸
康熙十六年丁巳三月丙午
上諭兵部大兵需馬甚殷非尋常比貝勒尚善等去賊甚
近必審知萬無一失方行遣送今長沙岳州之間路未
甚通若逆賊阻截護兵力單難保無虞宜預約安親王
遣兵相迎度兵且來然後發往且將軍鄂内率兵赴岳
尚善所知或俟此兵到後多添兵力俾無他慮然後遣
行今但以千兵護送如許馬匹殊為輕忽倘事出意外
於我不利且為賊資則是尚善明悞進𠞰大事尚善其
速偵送馬消息以聞
四月辛未
上諭兵部簡親王喇布等統領重兵圍吉安一城日久不
下虛糜國帑徒勞士馬被圍之賊不能撲滅故使逸出
逸賊率皆步行復不能追擊聽賊渠脱逃情罪重大宜
即處分念見在進兵俟事平旋師之日嚴加治罪又王
啓元奏稱吉安雖復而賊皆逃出與土寇合勢江西未
為全定前因總督董衞國疏稱吉安已復逸出之賊見
在圍𠞰故令酌量分遣大兵赴袁州南昌今江西既未
全定可令參贊大臣到日相視地方輕重緩急如不能
如前旨分遣則聽其便宜調度至螺子山拒賊一案
與縦賊逸出官兵其嚴察罪狀以聞又傳
諭喇布及諸將軍等曰諸路大兵俱各殫力殺賊惟江
西一路屢廑朕憂爾等圍困吉安既已逾年乃縦賊
盡令逸出又不恤人民肆行侵掠夫國賦出於民有
一民斯有一民之賦若不撫輯招徠地方何由底定
又屢稱江西兵士戰馬羸瘦多斃爾等頓兵江西未
出四五百里外戰馬何由羸斃況康親王兵由浙江
定福建入廣東彼馬何獨能進豈非爾等憚入楚粤
預為託故嗣今宜竭力剿賊平定疆土勉建功績用
贖前愆
六月己未
上命翰林院侍講學士顧八代赴將軍莽依圖軍前傳
諭莽依圖曰用兵利在神速毋稽遲貽悞或不得已擇便
而行者有之凡此機宜爾自熟悉近以逗留悞事如長
沙荆州諸處其明騐也
九月丙子
上諭康親王傑書尚書介山侍郎吳努春等曰今當勦滅
吳逆招攜撫順之時不宜遽調耿精忠還會城以疑衆
心王及大臣等不將此事預行請旨即撤耿精忠殊為
失計嗣今凡此等重有關係之事務熟籌請旨毋得徑
行
十一月壬午先是揚威大將軍和碩簡親王喇布
奏據報韓大任等欲渡河潛遁楚賊來迎應乘其
未合預行剿滅但護軍統領哈克山等部兵甚少
若剿逸賊則無兵以遏楚逆若禦楚逆則追剿逸
賊又復無兵今吉安無可調之卒臣等議分將軍
穆占兵之半暫守永新安福令其半赴泰和萬安
諸處遏禦賊寇
上曰簡親王喇布自到江西並未建尺寸之功宴坐會城
虛糜糧餉迨赴吉安以重兵圍城逆賊韓大任奔逸不
能擊滅致韓大任竊踞寧都雖遣副都統布舒庫等率
兵前往究未大創賊衆今韓大任等自寧都竄突延及
萬安泰和諸處不能撲剿又以兵少具奏計喇布所轄
滿漢官兵為數不少一韓大任未能剿除任其出入宜
即嚴加處分念現在與賊相持姑俟事平日議罪其令
將軍穆占率兵急赴梁口務速剪滅勿使蔓延至是穆
占奏稱聞吳三桂遣偽帥三人由永新犯吉安臣
身在地方洞悉情形偽帥來犯非迎擊不可臣是
以率兵前進於本月初三日已抵永新俟後軍一
至即𠞰除永新百里外所屯賊寇進取茶陵其逆
賊韓大任應令大將軍簡親王喇布或和碩額駙
華善率兵堵禦
上諭曰簡親王速調副都統布舒庫提督趙賴等所轄兵
亟滅韓逆將軍穆占身臨賊境必悉情形或先赴梁口
協剿逸寇或已進取茶陵遏禦楚賊即乘機平定湖南
其詳悉籌度無失事機
十二月癸丑
上諭護軍統領哈克山副都統布舒庫席山雅秦提督趙
賴等曰爾等所統官兵頗多現今將軍穆占擊敗楚賊
收復茶陵攸縣逆賊韓大任已無外援宜乘此時即行
蕩掃乃稱山路險狹騎兵難用欲調兵守隘延引時日
使賊復得閒固守殊誤機宜簡親王量調附近官兵并
嚴檄哈克山等乘賊勢蹙急行剿滅
辛未
上諭兵部大將軍圖海身在陜西其沿邊流番或令提督
等率兵往逐或嚴飭邊汛官兵各固守汛地選幹練人
員至頭目處開誠曉諭令彼退回著大將軍圖海酌量
指授而行毋致生釁
康熙十七年戊午二月乙巳
上諭將軍穆占曰爾所密奏事宜朕已悉知前議政王大
臣所議因無接濟之兵令爾前進今賊韓大任窮蹙來
歸諸處俱已克復江西全省將士皆有餘暇故著簡親
王與爾會同酌議想移文尚未至是以爾先為陳奏今
在廷所議乃合諸路情形統籌全局覽爾將軍等所奏
各執己見者甚衆此皆無濟於事嗣後湏當同心勉力
無負委任至意
三月丙戍
上諭議政王大臣等曰自逆賊吳三桂叛變以來大兵諸
路征𠞰方平南王尚之信歸正之時將軍廵撫傅宏烈
思念國恩密約反正所領官兵從未支領俸餉輙奮勇
入粤西收復梧潯諸處殲戮渠帥屢奏捷功嗣以進取
平桂規定滇黔奏乞迅發大兵以相助援因遣將軍莽
依圖等協力恢復平桂本期莽依圖等與傅宏烈并力
平定廣西克濟大事不意莽依圖等兵抵平樂寸步不
前藉口綠旗營壘失陷遽奔還中山鎮仍復畏縮退至
賀縣又託言糧餉不繼徑回梧州德慶以傅宏烈恢復
如許城池盡棄與賊今若梧州乏糧必將退回肇慶肇
慶乏糧必將退至廣州苟廣州乏糧當復棄廣州而還
耶如此怯懦多端推諉不惟悞西征之事即粤東恐亦
可虞頃有旨令莽依圖駐鎮梧州兼顧高州諸處嗣今
宜痛改前轍鼔舞軍士勉圖後效相機剿賊底定封疆
爾等其嚴行申飭
閏三月庚申
上諭兵部據大將軍圖海疏報噶爾丹興兵往攻青海厄
魯特如遠從逹布素圖瀚海而去則無庸置議若來至
近邊欲經大草灘前往則將軍侯張勇提督孫思克等
務湏令其堅立信誓不許騷擾人民仍整飭我軍嚴加
防護一面放噶爾丹過一面奏聞倘或肆横強欲入邊
將軍提督等固守地方一面堅拒奏報爾部速即傳諭
六月庚午朔
上諭議政王大臣等曰康親王傑書用兵甚為選愞自至
浙江安居無事之地及屢降嚴旨督趣始破衢州之賊
進定福建福建既平不事預防固守俾海賊登岸遂困
海澄我國家軍法嚴明無敢輕忽浙江福建失機將士
傑書未嘗察取供詞紏劾有負委任其會議以聞
己卯
上諭將軍莽依圖等曰向因規定廣西調遣滿漢官兵甚
多今進征田州泗城若俟他路諸軍齊集必稽時日若
孤軍獨進恐難有濟平粤事宜所係甚重將軍莽依圖
額楚傅宏烈及參贊諸臣與總督金光祖等俟克復潯
州俱赴梧州面議何路進兵先取何地務期和衷為國
勿各圖自便
丁亥
上諭兵部將軍穆占大將軍簡親王總統師旅受將帥之
任宜求濟大事彼此和衷若爾各懷嫌隙恐誤疆場嗣
今務相輯睦爾部即行傳諭
己丑
上諭議政王大臣等曰簡親王喇布自抵江西未能剿除
逆賊克復疆土而於失機將士復不嚴責軍狀及遣守
茶陵攸縣諸處已收復地方又不能鎮防屢以力單奏
請益兵凡所題奏率過其實此皆喇布庸劣不能效力
之故俟事平旋師之日嚴加議處大將軍安親王兵現
駐長沙無論護軍甲兵每佐領選一二人遣赴簡親王
軍前且大軍既鎮守茶陵攸縣安仁諸處則吉安已為
内地吉安署副都統尼滿等之兵亦聽簡親王隨宜調
用
是日
上諭兵部長沙茶陵郴州地勢及逆賊情形久未知悉大
將軍安親王將軍穆占大將軍簡親王各遣熟識情形
具諳始末奏事傳旨不致遺誤者一人馳驛赴京安親
王仍遣護衞雅圖偕來
七月庚子
上諭征南將軍都統穆占曰爾前此欲將簡親王兵與爾
相繼前進止留將軍額駙華善副都統希福鎮守陳請
前來朕未之允盖以江西地方所關甚鉅且無接續之
兵此將軍所悉知倘如所請遣簡親王繼爾進兵今此
賊衆又將何兵禦之滿兵之勢貴聚聚則處處攻戰始
克有利若無用空城使滿兵分駐以寡力而遇賊輕戰
有志氣者盡殁行陣無頼之徒俱行敗北如此則實為
可惜滿兵關係極為重大利戰則戰利守則守宜合全
力以破賊衆若徒分守恢復之空城似乎不可今福建
廣東情形亦不甚妥爾等益當同心協力保固地方特
此密諭
九月辛酉
上諭兵部簡親王喇布方剿撫逆寇之際穆占盡撤其屬
兵茶陵攸縣安仁諸處所存兵每佐領不足七人大將
軍安親王每佐領兵二人復遣還長沙致簡親王兵力
單弱遇有調遣穆占又相去甚遠誠難應時即至今簡
親王赴安仁相機進剿其所部兵當聽隨宜調遣簡親
王所發官兵穆占竝未商酌任意留之甚屬不合其内
府佐領兵三百人仍令發回至永興地方本令穆占簡
親王協同鎮守今若止令簡親王駐守倘簡親王相機
前進或逆賊來犯恐兵力單弱關係匪輕其令穆占簡
親王協議各酌遣官兵共守永興今逆賊吳三桂已死
急宜𠞰撫之會穆占簡親王其凛遵諭旨同心合力以
圖濟事
康熙十八年己未六月丁亥巡察潮惠等處海口
吏部主事塞楞額等疏言粤東馬&KR1905;鷗汀背諸處
宜嚴加防閑請調撥官兵分駐各口
上諭曰巡視海疆嚴禁奸民貿易潛資寇糧乃平海機宜
所關馬&KR1905;鷗汀背石井寨諸處俱沿海要地其令廣東
總督巡撫提督等速撥官兵防禦海寇杜絶奸民私逼
糧糗塞楞額等乃特遣嚴察海疆之員何地緊要宜添
兵防守即移文該督撫提鎮調兵駐防如汛守官員不
加嚴緝或私縱奸民通賊貿易接濟糧米等物塞楞額
等即指名參奏
九月辛丑
上諭護軍統領吳丹曰近者廣西南寧賊將吳世琮被誅
湖南武岡州吳國柱亦已授首廣西湖南俱經投誠賊
意懈弛賊兵潰散天下之人咸知賊勢必敗罔不引領
望諸將軍早靖逆氛爾等陜西將士駐扎善地馬無傷
斃人無疾病不思速滅賊寇支吾推諉進取無期又有
何人代為爾等破賊耶爾在朕左右稔知朕意應勇果
任事參贊大將軍機宜以立功勲頃大將軍稱言來京
陛見面奏軍國大事比至陳奏竝無成算有失衆望此
固軍前將士所悉知也若失此機會可乘之時萬一賊
據四川貴州雲南以為巢六致歲月相持彼時悔無及
矣宜速行籌畫
十月辛未
上遣内閣學士禧佛郎中吳赫齎敕往陜西
諭將軍張勇王進寳提督趙良棟孫思克曰自逆賊吳三
桂背恩反叛遣發大兵各路征𠞰平定疆圉撲滅賊寇
湖南廣西福建諸處以次恢復餘賊逃潰盤踞水陸險
隘冀圖抗拒此等殘寇雖無煩速𠞰不久自當殄滅但
朕軫念民生急於拯救令其得所故欲掃除諸孽以靖
土宇今賊既敗遁負險無容專恃馬兵若用綠旗步兵
之力於滅賊殊為有濟况我綠旗兵較之賊兵甚強爾
等素受國家厚恩戮力行間樹績邊疆甚多殫矢忠貞
圖報恩眷朕所悉知爾等當各率所屬綠旗兵平定漢
中興安恢復四川宜分幾道進兵作何調度始能恢復
其詳議具奏如爾等盡力報效恢復漢中四川朕必不
拘成例優加恩賞爾等官兵前進則滿洲大兵亦即相
繼進剿接運糧餉不致匱乏兹事所係甚為重大速詳
加酌定以聞又令禧佛等傳
諭張勇等曰自古漢人逆亂亦惟以漢兵𠞰平彼時豈有
滿兵助戰哉今逆賊大敗乘此逃散之際理宜速定四
川天下綠旗兵無如陜西強壯而其數較各省倍衆在
陜西大臣官員又皆具有才能將滅之寇何難𠞰除爾
等不即平定四川豈緣爾等名位事權輕歟倘謂地屬
險隘自古以來險隘之地若不攻取豈有自定之理作
何調度官兵幾路進𠞰事宜一併確議以聞
大清聖祖合天弘運文武睿哲恭儉寬裕孝敬誠信中和
功德大成仁皇帝聖訓卷四十七
