欽定四庫全書
大清聖祖合天弘運文武睿哲恭儉寬裕孝敬誠信中和
功德大成仁皇帝聖訓卷五十四
弭盜
康熙四年乙巳七月庚子
上諭兵部近來地方失事盜賊遁逸不能即獲皆各地方
防汛官兵不急追捕之故如地方一有盜警防汛官兵
即將盜賊去向接續速報於彼處防汛官兵隨即𠞰捕
盜賊安能逃遁以後凡有盜賊事情地方官兵一面速
行追捕一面馳報於盜賊所到地方官兵該地方官兵
亦即一面追捕一面接續前報務窮追盜賊蹤跡期於
必獲如已經報知所到地方官兵因非其汛地不行追
捕或稽誤不行交付接續前報或失事地方官員遲延
及隱匿不報俱應分别處分作何定例爾部嚴議具奏
康熙八年己酉八月乙丑
上諭兵部刑部京師重地理宜肅清近聞竊盜詐奪甚多
此皆步軍及五城司坊官并廵捕營官兵稽察不嚴廵
緝不力或番役等與盜交通受賄容縱以致姦惡之徒
肆行無忌殊違法紀嗣後所司文武官嚴加廵察督率
番役兵丁力行緝捕務期姦宄歛跡良民無擾如仍前
弊所司各官概治以重罪㒺宥
康熙十年辛亥十二月壬午
上諭兵部督捕衙門直隸重地理宜肅清邇來盜賊繁
多大為民害地方官怠玩不能力行禁戢以致刧掠時聞
盜賊捕獲者少良民株連甚多皆因防汛官員止於降罰
帶罪緝拏至有失事最多不能盡職者仍令留任愈至
貽悮地方今盜賊應作何禁戢嚴拏及以盜案降罰幾
次者作何處分爾部再行定議具奏至京城内外盜賊
棍徒肆行無忌作何責成官役嚴行緝拏亦著一併議奏
康熙二十年辛酉六月癸未直隸廵撫于成龍題
直隸地方旗民雜處失事甚多道廳正印等官為
盜案干連沉滯深為可憫祈寬限緝獲
上曰朕親廵畿輔自山海關以西永平以東一面傍海一
面臨邊盜賊無地潛藏故剽刧猶少至玉田豐潤遵化
薊州霸州保定諸處居民稠密盜賊所以繁也今處分
之例太嚴恐官民俱累著九卿詳議以聞
康熙二十一年壬戍九月戊辰
上諭刑部朕閱三法司會奏人命事件盜案甚多按律凡
強盜情實即行梟示其情罪固為可惡較之反叛重案
猶屬稍輕向來反叛牽連之人尚有擬死罪而不行梟
示者此等關係人命大辟朕每欲得良策澄清本源使
遠近清平永行遵守近見光棍事案較前差少惟強盜
一事常厪朕懷未能即得良法夫人非至窮廹孰肯甘
為盜賊每見盜案有獲贓甚少牽連多人此類若不置
之重典則匪人不知畏懼無以警戒將來若概置重典
朕心又復惻然此皆未得澄清本源之道故耳今如何
使盜賊屏息良善獲安爾等會同三法司詳議以聞
十月丁丑
上諭大學士等曰盜案人命攸關與其誅於既為盜之後
不若弭於未為盜之先朕見每歲盜案處決甚多究其
刧奪之物甚微豈盡甘於為盜亦或饑寒所廹而然朕
心深為憫惻思立良法以弭盜源故與爾等商之至於
情實罪當本無可寬然朕欲於伊等應死之中求可生
之路故又令諸臣詳議耳
康熙二十三年甲子十二月癸卯
上諭都察院滿漢堂官五城御史曰京畿重地理宜肅清
近聞盜竊公行居民不得安靜且盜賊各有窩主馬匹
器械晝則藏匿其家夜則出而為盜大約多在墳圈荒
僻之處為其窟穴即如向所拏獲開人窑誘賣人口者
必有藏匿處所盜無窩主何以能行其令五城嚴緝務
在必獲正法則盜源自絶矣
康熙二十六年丁卯十一月丙子朔
上諭都統紀爾他布御史巴什錫米圖郎中邁圖員外郎
沙拜曰喜峯口冷口外盜賊藏匿山谷恃強霸占人之
妻女刧掠財物莊頭居民受其擾害爾等將喜峯口冷
口滿洲綠旗官兵酌量帶往搜緝
康熙二十八年己巳六月甲申湖廣道監察御史
李時謙條奏弭盜事宜
上諭大學士等曰李時謙以盜案令文官舉報而緝拏責
之武官則盜賊可弭朕就根本處言之若果家給人足
孰肯為盜然亦托之空言則易行之實事則難朕自聽
政以來早夜孜孜惟以吏治民生為務凡事之可行與
否俱加詳審文官管民凡廵察鄉村嚴緝奸宄是其專
責今若置之不論獨責之武官則州縣兵少不但不足
以緝盜即使業已緝獲文官審訊時又謂其誣良為盜
此豈可行者耶朕即欲降旨申飭恐言官畏懼不言此
事令該部如常議覆
康熙三十年辛未二月丁巳朔
上諭大學士等曰京師為輦轂重地人民商賈四方輻輳
京城内外統轄必有專責俾稽察奸宄消弭盜賊然後
商民得以安堵今城内地方既屬步軍統領管理城外
廵捕三營又屬兵部督捕衙門管轄内外責任各殊不
相統攝遇有盜案反難查緝嗣後廵捕三營亦令步軍
統領管理京城内外一體廵察責任既專則於芟除盜
賊安輯商民庶有禆益其三營事務著確議歸併管理
康熙三十六年丁丑十一月丙午
上諭刑部每見廣東省所題盜案糾集夥黨多至數十人
或恣行焚刧或勒贖子女種種不法皆由文武各官不
能化導百姓禁戢奸頑所致嗣後該督撫提鎮及各有
司務實心教養綏靖地方以副朕息盜安民至意該部
即行嚴飭
康熙三十七年戊寅八月戊辰
上廵幸塞外駐蹕巴倫席喇鄂累地方
諭阿祿科爾沁多羅郡王等曰朕數出征伐躬臨朔漠觀
蒙古生計惟水草是賴今見沿途水草極佳但因盜賊
時有恐牲畜被盜圈地拘守不使就牧水草以致瘠斃
是以生業未遂不惟屬下貧不聊生即王貝勒台吉等
亦俱衣食維艱朕君臨萬國目擊其狀豈不為之撫育
乎爾等勿謂主上諭旨撫育必行賞賜我等設使朕今
日賜之爾等即於明日盡之無益也朕必曲加措置務
使爾等得遂生業耳爾等若念撫育之恩仰體朕意嚴
緝匪類消弭盜賊以安良善則已如仍怠惰不加嚴飭
屬下之人為盜不悛必加誅戮斷不寬宥朕既能撫育
豈不能禁止盜賊乎逆賊噶爾丹朕三行征討親𠞰滅
之俘其妻子降其臣屬噶爾丹雖死即朽骨朕亦不寬
貸務必致之爾等當已聞之矣宜速行緝弭盜賊以副
朕意
康熙三十八年己卯九月甲寅
上諭理藩院侍郎滿丕曰欲復蒙古生業必嚴盜禁不嚴
則不能弭盜朕頃廵省歸化城曾問副都統阿廸據云
歸化城地方賊盜比前甚少朕曾諭爾務嚴盜禁嗣後
倘有盜案必將爾等一併議處斷不姑貸
十一月戊午理藩院奏稱阿霸垓多羅郡王烏爾
占噶喇布報伊屬下人等牛隻被刧臣等與刑部
各差司官一員帶領古北口喜峯口官兵查拏
上諭曰蒙古生養之計惟馬匹牛羊是賴今盜賊行刧則
蒙古生計必致困乏著侍讀學士拉西將古北口喜峯
口官兵酌量帶往緝拏
康熙四十二年癸未九月戊午
上諭大學士等曰山東地方稱有海賊坐鳥船二隻行刧
朕思山東不能造鳥船必往福建浙江江南造成而來
歴年福建商船於六月内到天津候十月北風始回朕
因欲明晰海道令人坐商船前往將地方所經之路繪
圖以進知之甚悉今欲知海賊之源但令往福建浙江
及江南崇明等處察訪即得之若在山東察訪必不能
得目下冬令將届正值北風海賊不能久留於直隸山
東必已向浙閩路去俟明歲船隻可行時令有水師海
船之省入各海島搜𠞰
十月甲戍
上諭大學士等曰江南督撫提督著公同造洋船二十隻
俟來年春令山東水師營官兵前往江南取至山東候
用目前山東海盜非確係積賊皆貿易之人貲本虧折
因肆行搶奪可命學士常夀前往招撫
康熙四十三年甲申正月辛酉福建浙江總督金
世榮疏報擒獲海寇徐榮等供出夥衆屯扎情形
上諭大學士等曰見差内閣學士常夀前往招撫海宼此
事交與常夀帶去即將所獲人内量遣往招之此輩原
係竊盜衆亦無幾冬春嘯聚海島夏秋揚帆出掠今往
撫之彼必歸誠解散但日後難保其必不嘯聚若撫之
不來當即興師殄滅如湖廣紅苖從前邊民無不被害
土司及地方文武官隱匿不報昨歲致討彼奔逃無路
殱厥渠魁宥其脅從軍威震懾土司猓猓等無不股慄
翕然奉法朕初以海寇故欲嚴洋禁後思若輩游魂何
難掃滌禁洋反張其聲勢是以中止然未雨綢繆何可
忽耶
三月辛酉
上諭内閣學士常夀曰沿海諸省雖稍有海賊聞俱嘯聚
於廣東新會縣地方若不掃靖此處不能奏績爾可先
至福建將已獲賊中有緊要之人不必帶去其餘量帶
一二人前往廣東至新會縣時先遣一人偕彼同往招
撫遣去之時爾可令彼曉賊云爾等情事皇上皆已洞
悉爾等歸順則已否則必加大兵盡行掃滅如此曉諭
則新會賊寇盡可招撫招撫之後爾可自廣東而福建
而浙江而山東沿海招撫而來自可奏績
十一月癸丑
上命刑部右侍郎常綬内閣學士拉都渾往阿祿科爾沁
察審盜案
諭之曰爾等到彼會同扎薩克等查審盜賊如台吉等官
員内有為盜者爾等可請旨其餘照例將為首者正法
為從者俱解京不可留於其地至喇嘛為盜者亦正法
爾等往宣朕旨緝盜大為緊要今各旗俱無盜賊止一
旗有盜以致衆蒙古之馬畜俱不得牧放爾等若不查
出懲治則衆人皆不得安居矣
康熙四十七年戊子二月丁酉
上命戶部侍郎穆旦往浙江察審大嵐山賊一案
諭之曰此賊結隊横行已二三年不比尋常小盜情罪可
惡爾速往會同將軍督撫嚴審若與江南干涉便同江
南督撫會審務須決斷毋得柔弱一到即將賊首所供
朱三等作速追拏并將見獲賊犯速行審結若俟衆犯
全獲則曠日遲久矣
閏三月己亥
上諭大學士等曰直隸各省人命盜案今已漸少惟盛京
尚多皆因罪犯發遣多在盛京左側僅有一府尹衙門
衙役人少雖有駐守滿兵不行嚴拏盛京乃本朝龍興
之地當興行教化著諭兵刑二部檄盛京將軍及副都
統嚴加稽察禁止爭鬭消弭盜賊
康熙四十九年庚寅九月辛亥
上諭大學士等曰奉天將軍嵩祝奏報錦州邊海之處有
洋賊二百餘人上岸搶劫經防禦官兵擒斬三十餘人
見今冬季正遇北風餘賊敗遁者必乘風自東南方去
一至山東江南又必行劫恐山東江南官兵不能追殺
若舟師出大洋中不遇南風即難回汛略有疎虞關係
非小此番之賊原欲劫糧因廵哨兵弁奮力殺之故皆
敗走總之洋賊惟仗行劫若兵弁實心防禦使洋賊不
得行劫則船中無糧必自饑餓而死矣
康熙五十年辛卯正月乙卯
上諭吏部兵科給事中王懿奏請禁止海洋商賈不知海
洋盜刧與内地江湖盜案無異該管地方文武官能加
意稽察盡力搜緝匪類自無所容豈可因海洋偶有失
事遂禁絶商賈貿易耶
五月己酉
上諭大學士等曰聞福建百姓聚集數千在泉州所屬地
方搶奪食物奔入山中提督藍理三路率兵進𠞰一路
兵稍為折挫如果有所獲藍理必早已題報矣此事督
撫提督等俱未奏聞據大學士李光地奏稱有盜賊之
處與臣居甚近彼處民皆堅守各人城堡等語去年朕
一聞福建饑荒即命截漕三十萬石賑濟差去大臣及
地方官以三十萬石太多十五萬石即足因止存留十
五萬石想此米俱散給兵丁未必散給百姓所以無甚
裨益若果截留三十萬石米運去民食充足於地方必
大有裨益也伊等原非賊盜因年歲歉收乏食不得已
行之耳若即出官兵征𠞰未免又生一事朕意遣部院
大臣侍衛往行招安即可平復如此則人民不傷亦不
致有害地方著問九卿詹事科道具奏
六月己未朔
上命戸部侍郎張世爵等往福建招安泉州山宼
諭之曰此輩山宼原係農民今一旦為寇田畝無人耕種
必至荒蕪如此則米價益貴無有生路矣彼若來降仍
可耕田度日將伊等不行治罪之處使之通曉為首一
二人須加懲治爾等到地方可將朕諭旨盡行書出大
張告示明白曉諭
十月辛未
上諭大學士等曰竊盜強盜皆係不良之徒不可姑息乃
地方官不肯緝拏督撫提鎮文移往來不過沿襲故套
州縣有司概行不䆒更有鄉紳大戶始而畏賊相為容
隱久之便作窩家盜賊横行皆由於此直隸山東向年
盜案甚多近日地方官協力躧緝漸漸稀少北方盜賊
流往南方因而江南浙江湖廣江西所在多有若地方
官實心辦事何難消弭即如往年朱三一案初不過一
二人州縣不能緝獲致成大盜今年福建山宼至於拒
傷官兵此皆地方官畏葸之故須嚴行申飭
康熙五十二年癸巳三月己卯兵部議覆戸部尚
書張鵬翮疏言閩省沿海地方請將深知水性謀
勇兼全之人委用凡各緊要之處添設兵丁營船
及船中所用器械火藥預備訓練又春秋二季令
該總兵官親身廵查有賊船逃匿者即行文廣東
江南浙江等處協力擒𠞰應如所請
上諭大學士等曰張鵬翮所奏海上事宜率皆空言無補
不可施行賊船停泊必依據海島有淡水之處每日在
山頂瞭望見官兵船來即遁去外洋官兵退後乃復却
回有謂商船宜改為平底只用一桅者不知商船重載
入水數尺方能壓浪每造一船費至一二千金若勒令
改造則不肖官員因此擾害商人將何以堪商船雖帶
軍器火藥一遇賊船商人並不敢與敵船中所有隨其
所取盛京泛海兩三日即可抵盡山花鳥利之所在人
所必趨泛海往來既速又省路費商船豈有不往之理
朕昨問投誠海賊陳尚義康熙三十八年間伊等海賊
尚多因與廣東提標官兵拒敵大敗而遁止存船四隻
此後從未登岸沿海官兵防守甚嚴即海外諸小國亦
不許伊等停泊賊船缺少火藥無處購買俱托漁船往
盛京旅順等處代買朕昨閱地圖山東水師住處未為
扼要然設立已久不便議裁宜於盛京上游要地添設
營船十二隻此駐防之船即將各省水師營船及駕船
水手酌量調取出洋廵哨并帶陳尚義等前往海中盜
賊伊悉知之自然漸次擒獲矣張鵬翮並未熟悉情形
其所條奏即令伊身任其事亦未有裨益也
康熙五十六年丁酉九月癸酉
上諭大學士等曰旅順口脱逃陳君元等賊黨不過八人
昨廣東廵撫法海奏稱此夥已獲七人只有一名未獲
朕前以海中各島皆可為賊藪及詢投誠海賊云島内
樹木不生地皆礫石不可耕種亦無好水故難棲止即
如澳門地方所居不過萬人因無田可耕米無所出俱
自廣東運米而食今海中藏賊之故皆沿海所居奸民
春時覓小船捕魚遇商船即行刧奪商船既得便拒敵
官兵至嚴冬時水米既無伊等焚船上岸藏匿大勢不
過如此斷不能於海島棲止也明代金門厦門海壇澳
門普陀巖崇明盡山花鳥等處俱有海賊從前海賊鄭
芝龍投順本朝用為内大臣令伊作字招降伊子鄭成
功伊子不從順治十六年領海賊三十萬侵犯江南攻
鎮江城宜思恭之父宜永貴時為廵撫坐鎮瓜洲因未
從賊城得不陷及賊進圍江寧時滿兵甚少值貴州回
軍之副都統噶褚哈等至同江寧將軍喀喀穆合軍出
東門於明太祖陵南誘賊進三十里大敗之殱其衆朕
幸江南曾親閱戰地我朝所殱敵衆松山杏山敗洪承
疇兵十三萬山海關敗敵兵二十萬安親王於永興地
方敗吳三桂兵并此番所敗海賊共計四處江南地方
所殱海賊若此福建地方施琅等又攻取金門厦門賊
無棲止之處始取臺灣為巢今臺灣一帶皆入版圖矣
康熙六十年辛丑十二月丙寅
上諭大學士等曰聞江浙私鹽盛行盡流為盜賊地方官
員明知並不查拏應令江寧杭州京口將軍等派出官
兵嚴行查拏著九卿詹事科道會議具奏
大清聖祖合天弘運文武睿哲恭儉寬裕孝敬誠信中和
功德大成仁皇帝聖訓卷五十四
