欽定四庫全書
大清聖祖合天弘運文武睿哲恭儉寬裕孝敬誠信中和
功德大成仁皇帝聖訓卷四十三
飭臣工一
康熙七年戊申二月丁酉
上諭吏部等衙門前諭督撫奏事必舉其事之原委明晰
入告部院將應結之事亦即行完結勿得遷延駮察近
見督撫奏疏仍有事情未晰者部院亦有將應結之事
遷延駮察者如此草率不加詳慎殊負委任之意今後
督撫奏事若不詳明具奏著嚴行參處各部院若將應
結之事復搜求細故借端駮查定行治罪
康熙八年己酉六月丁卯
上諭戶部凡奉差及直隸各省地方見任各官俱有董理
公務並撫綏百姓之責宜各盡乃職以副朕差遣簡用
之意近聞奉差官員及督撫提鎮大小文武各官不思
盡職惟圖利已及買良民為奴甚至多買餽送親友此
等違法妄行殊屬可惡以後著通行嚴禁若仍前恣買
良民者從重治罪决不姑恕
康熙九年庚戌三月己卯
上諭吏部等衙門時已入夏雨澤愆期皆由部院大小臣
工因循舊習不能精白乃心公廉盡職以致政務失當
有干
天和爾等堂官宜力圖修省靖共職業嚴督所属司官凡
事秉公勤勵革除積弊毋得瞻徇情面仍稽察胥吏作
奸事有宜結者速為完結勿借端屢駮冀遂已私至於
法司一切訟獄務期平允得情速審速結勿株連無辜
久致淹繫爾等大小官員當實心修省毋視為具文怠
玩如故有負朕委任責成之意
九月乙亥
上諭吏部兵部朕惟致治雍熙在於大小臣工悉尚廉潔
使民生得遂内外滿漢文武官員各有職守必律已潔
清屏絶餽遺乃能恪共職業副朕任使近聞在外文武
官尚有因循陋習借名令節生辰剥削兵民餽送督撫
提鎮司道等官督撫提鎮等官復苛索屬員餽送在京
部院大臣科道等官在京官員亦交相餽遺前屢經嚴
禁未見悛改殊違潔已奉公之義兵民日漸囷乏職此
之由以後着痛加省改斷絶餽遺以盡厥職如仍蹈前
轍事發之日授受之人一并從重治罪
康熙十二年癸丑五月庚辰
上諭吏部國家大小事務在内責成部院在外責成督撫
其事情重大繁難者仍照限完結如平常易結之事理
應速結以清壅滯近見内外各衙門題覆本章有將易
結之事遲延不結必俟限滿具題其不行具題完結者
必多牽連守候以致苦累自後著速行完結毋得遲延
務俾案牘一清副朕委任至意
八月庚子
上諭都察院左都御史多諾等曰爾衙門職係言官凡事
宜各抒己見豈可以公同具奏充數已乎爾衙門所奏
之事雖皆曾經列名但副都御史岳諾惠等畏懦瞻顧
竟無建白嗣後應公奏者公奏若事應獨奏其各出己
見以聞
九月甲申
上諭吏部等衙門國家致治首在崇尚寬大愛惜人才俾
事例簡明易於遵守處分允當不致煩苛乃符明作惇
大之治向來各部院衙門俱定有處分條例已經頒行
但其中款項太多過於繁密以致奉行者或以膠執為
守法或以苛索為詳明或例所未載援引比附輕重失
宜徒據成規罔原情理大小各官稍有過誤動觸文網
雖具才能弗克展布深為可惜著部院各衙門將見行
處分條例重加訂正斟酌情法刪繁從簡應去應留逐
一分别詳議具奏
十二月辛丑
上諭吏部兵部國家用人宜先沈靜之才人臣服官首重
廉恥之節邇來文武官員或因不得陞遷或因不得差
遣輒稱冤抑紛紛控告不過圖便已私原非從公起見
縱屬應陞應差而自為辨白希求營利廉恥之道已虧
豈能修舉職業克副任使理宜嚴禁以肅官常爾二部
可通行申飭
康熙十三年甲寅正月庚辰
上諭朝覲藩臬等官曰爾等朝覲官員各有職掌俱宜實
心任事潔已愛民安輯地方消弭盜賊錢糧不得加𣲖
刑名務期明允賑濟蠲免必使民沾實惠以副朕察吏
安民至意如不遵行國法具在
三月辛巳
上諭安南將軍華善曰京口地當要害特遣爾率兵往鎮
倘附近有警亦宜應援軍行往來與駐防之地務嚴禁
軍士勿令擾民聞前者兵行率多擾害爾等當以為戒
否則罪有所歸
康熙十六年丁巳三月己丑
上諭鑲白旗副都統吳亶及兵部尚書塞思赫顯親王下
長史馬七辦理府務佐領達席賢温郡王下長史鄂樂
辦理府務一等護衛郭布博濟等曰邇年以來鑲白旗
盗賊光棍匪人甚多凡此妄行之人皆因該管官不豫
行曉諭嚴禁聽其䧟於法網無知愚人自投死地且某
旗好尚何事則一旗之人皆尤而效之某族中好尚何
事則一族之人皆尤而效之種種陋習罔不漸染爾等
係此旗官員各有管轄教訓之職嗣後須曉諭嚴切務
令盜賊光棍永行禁止至於所屬之人因伊主幼小遂
爾藐視恣行匪僻此皆爾大臣衆官不行嚴禁之故嗣
後爾等宜各敬其主竭力料理公事至於用人勿得較
論分屬之人惟當選擇賢能任事
七月甲辰
上諭大學士等曰人臣服官惟當靖共匪懈一意奉公如
或分立門戸私植黨與始而蠧國害政終必禍及身家
歷觀前代莫不皆然在結納植黨者形跡詭秘人亦
於指摘然背公營私人必知之凡論人議事間必以異
同為是非愛憎為毁譽公論難容國法莫逭百爾臣工
理宜痛戒若夫汲引善𩔖不矜己長同寅協恭共襄國
事是又不可以朋黨論也
八月丁卯
上諭吏部等衙門向來各衙門事件關係重大者雖有定
限赴科道稽察但事易結者即宜速結必俟限滿方行
題覆多致壅滯更有各項呈狀不係註銷者任意耽延
借端拘提人犯數月不為審結無辜牽連殊堪憫惻自
後題覆本章俱速為料理不必盡拘定限至於審理事
件亦速為完結照註銷欽件例定限每月造册赴都察
院科道稽察具奏爾等各宜力圖振作體恤民隠以副
朕孜孜求治之意
康熙十七年戊午正月戊戌
上諭議政王大臣等曰逆賊吳三桂等背恩倡叛荼毒生
靈擾亂疆宇朕念切除凶志安民社仁育義正恩威並
行大將軍等既承簡任當勵忠貞之誼早奏戡定之勲
以副朕愛民至意乃自用兵以來大將軍王貝勒將軍
大臣等固有盡心王事已著勞績者亦有觀望逗遛不
思振旅遄進竟爾營私適已希圖便安或諉甲兵之不
全或托舟楫之未具借端引日坐失事機者甚而干預
公事挾制有司貪冒貨賄占踞利藪更有多方漁色購
女鄰疆顧戀私家信使絡繹尤可異者新定地方亟需
安輯乃於所在攘奪焚掠種種妄行殊乖法紀本宜嚴
察職名從重治罪但時當進𠞰姑免處分策勵後效各
路大將軍王貝勒將軍大臣等各宜乘時進取恢復封
疆拯救民命一切違法之事嚴加禁止倘有不遵許督
撫指參繩以重典兵丁厮役犯者其將領家主均行連
坐官員犯者除本官重治外將帥分别議處地方官逢
迎餽獻一并嚴懲如督撫不糾或經言官劾奏或為被
害首陳該督撫以徇庇論督撫提鎮等官自違禁條加
倍究治其以此傳示内外嚴加曉諭俾一體遵行
三月壬午
上諭吏部戸部兵部朕統御寰區孜孜圖治期於朝野安
恬民生樂業共享昇平乃副朕宵旰勵精之意不意逆
賊吳三桂背恩煽亂各處用兵禁旅征𠞰供應浩繁念
及百姓困苦不忍加𣲖科斂因允諸臣節次條奏如裁
減驛站官俸工食及存留各項錢糧改折漕白二糧顔
料各物增添鹽課鹽丁房田税契牙行雜税官戸田地
錢糧奏銷浮冒隠漏地畝嚴行定例處分用過軍需未
經報部不准銷筭以上新定各例不無過嚴但為籌畫
軍需早滅逆賊以安百姓之故事平之日自有裁酌各
省督撫提鎮大小文武等官俱宜上體朕意下念民生
潔已奉公愛惜物力務期早奏蕩平與民休息以稱朕
乂安海宇至意
四月壬辰
上諭吏部等衙門國家設法定例原期章程盡善垂之久
遠上裨軍國下益民生必藉内外臣工精白乃心恪共
詳慎實心奉行方克永遵而無弊近見各處章奏凡於
見行之例或借端營私巧為掩飾或推諉卸過冀免處
分或徇庇情面曲為彌縫凡行一事每滋弊端以致良
法美意澤未下究而累已及民揆諸立法初意殊為未
符此等情弊科道官雖有風聞因無確據難於指參朕
雖洞悉緣由期其自行改悔不加深求遂爾因循以為
僥倖之路以後在内部院等衙門在外督撫各官滌慮
洗心痛改積習於有益國家民生事務籌畫擔當不避
嫌怨務期法行無弊恩被閭閻以副朕立法定制愛養
斯民至意如視為故事仍蹈前轍事經發覺定行嚴加
處分著通行申飭遵行
七月戊午
上諭兵部直隸各省綠旂兵丁經制額數專為防守汛地
征𠞰賊寇而設該管各官自宜實足兵數以資戰守督
撫提鎮等經制兵内如有充伴當書記軍牢以及馬夫
水夫等役悉行裁汰務足兵額倘仍不改陋習因循踵
行該督等糾劾從重治罪若督撫徇庇不糾或為科道
指參或被旁人首發治以徇庇之罪決不輕貸其通行
曉諭
康熙十八年己未八月甲戌
上諭吏部等衙門凡為臣子者同寅協恭自古皆然今各
部院辦理事務大小漢官凡事推諉滿官事之得當則
歸功於已如事失宜則卸過於人至於入署不待事畢
諉於滿官祇圖早歸宴會嬉遊不為國家盡力擔當料
理公務此後各宜協力同心務盡厥職不可仍前推諉
至科道各官平日章奏内將一二可行之事隠附私情
希圖作弊凡有條議鮮非無因閱覽奏疏多以已為至
公至廉其囑託公事肆行妄為外播威勢挾制多端地
方督撫等官莫不畏懼小民困苦未必不由於此作何
懲戒著九卿詹事科道詳議具奏
辛卯
上諭大學士等曰滿漢論事往往不能和衷漢官每謂滿
官偏執若漢官肯實心為公據理辨論滿官豈有不從
之理若滿官堅意偏執漢官即當奏聞從來有治人無
治法為政全在得人人臣事君全在辨心術之公私今
爾諸臣之才皆能料理政務但徇私利已者多公忠為
國者少若諸臣肯洗心滌慮公爾忘私國爾忘家和衷
協恭實盡職業庶務何患不就理國家何患不治平哉
爾諸臣其勉之
九月庚子
上諭議政王大臣等曰孫思克奏稱賊多步行踰嶺登山
如履平地小路曲徑賊所稔知我兵前進恐賊由曲徑
潛躡我後以絶餉道為害滋甚朕思秦地綠旗之兵為
數甚多其中步兵不少且各省綠旂兵向推秦兵精銳
賊能䟦涉山嶺我兵豢養有年何獨不能况漢中興安
為秦内地滿漢大兵經行熟悉何得視同絶域輒荒誕
其辭凡將帥用兵前進衝鋒後顧餉道務詳度以合機
宜乃一定之道也倘以賊間道潛來斷絶餉道為憂怯
懦不前則永無破賊之日矣又疏言大將軍公圖海分
滿漢兵為四路雖分賊勢終憂兵單綠旂兵每人止有
一馬且未必皆強壯可用之兵惟滿洲大兵堪任第為
數無多雖欲另調又恐秦地三邊番夷甚衆當此秋高
馬肥思逞之候實無兵可調不若俟來春二三月間塞
外草尚未生水泉猶涸之時多調邊兵以資戰守各路
進發朕思秦中滿兵不少綠旂兵較各省更多今稱兵
力單弱顯屬畏縮憚於進兵且各省綠旂兵亦止一馬
曾無多給而且越境征𠞰粤東粤西閩楚諸處今又進
定滇黔較之平定境内漢興勞逸何如耶向者凡將軍
提鎮官募兵時必選精壯勿使濫收充數定例嚴明今
若以秦兵皆非強壯難以應用則孫思克職任何事觀
此則欺蔽之情更顯然矣且有大將軍公圖海在彼乃
妄議大兵多寡殊屬狂妄又云番夷馬肥思逞欲俟來
春二三月間草尚未生泉水猶涸之時進取設或二三
月間進取之後四五月間番夷馬肥思逞將若之何正
值秋成凉爽各處賊寇大敗震驚之餘不速行蕩平反
欲於來春青黃不接之時進取是又何意耶又奏稱秦
省大半皆山地瘠民貧不産秔稻所種惟麥豆之屬向
有捐納之事稍裨用兵今例已停罷民受採買之苦且
山路險阻必資負載駝運其僱賃之價數倍於應輸之
賦今各路需餉甚多山徑狹隘輓運維艱時當初冬草
枯葉落畜牧無資欲俟來春調集官兵務期兵強餉足
共圖進取者職此之故朕思粤東粤西諸省山嶺亦多
何曾豫備糧餉官兵豈有止食稻米不食他粟之理至
於捐納各省俱停止留粵西事例以資平滇軍需之用
自定秦省數年以來未曾勞民轉運且漢興雖多險阻
乃陜西内地非隔省百姓轉輸可比今恐輓運累民至
春又誰為轉運耶當逆賊敗遁之時急令進兵者正為
早定地方以安百姓耳採買恐累於民巡撫杭愛題奏
已經改定今以請開事例轉運維艱為辭其規避進兵
明甚又疏稱八旗官兵今年七月二十八日京師地震
房屋傾壊壓斃人民聞之各懷内顧之憂臣所以暫停
進取以回
天意俟人心稍定再議進兵未晚朕思八旂官兵世受豢
養朕之加意臣僚士卒尤為渥厚不特房屋傾圯細故
即蹈湯赴火誼亦難辭孫思克封疆大臣凡事不加詳
察妄言人情皆動以惑軍心殊失大臣之體細察孫思
克疏内前後情由惟耽安逸怯於進兵列款巧奏且自
秦省有事孫思克等係封疆大臣俱應按律議處念同
大兵進𠞰宥過計功給以世襲之官加以不次之擢當
捐軀報國破賊安疆自請前進效力乃孫思克身任提
督統轄全師不思奮力前進反煽惑滿漢動摇民心飾
辭妄奏深負朕擢用之恩情罪殊屬可惡其令翰林學
士喇沙里速往嚴取口供來奏尋喇沙里取供還奏
上曰孫思克理應嚴察治罪但今方統兵與大兵分路
進𠞰俟事平日再議
十月辛卯
上諭九卿詹事科道等曰邇來諸事爾等全不擔當或遇
事有疑難即以未經與聞不同啟奏或托言他事及病
不赴會議在部辦事或推諉不肯列名或有過卸於司
屬意圖僥倖若果應坐罪豈推卸便可脱免乎又有臨
事全無一語及既退之後輒云我曾如此立論而某官
不肯見從朝廷不曾俞允此豈臣子靖共之道乎至部
院衙門司官亦多偷安廢弛各堂官宜將此等司官指
名題參九卿會議處有規避者著都察院及科道官糾
參嗣後爾等當直攄所見陳奏審酌可否自在於朕爾
等勉之
康熙十九年庚申正月辛亥
上諭九卿等曰科道官内陞外轉原以示勸懲也今見才
優者猶知憚於外轉其或才力不及不稱言職之人安
於外轉道員者甚多是但以示勸非所以示懲也故令
九卿詹事科道會議務期得當乃會議時俱瞻徇情面
不肯議以小品用此無他直是畏科道耳夫人臣事君
苟立心正直行事公平何所顧慮於人其畏科道者皆
由平日自處不正故也朕於諸臣素行無論在官在家
一舉一動罔弗知之不即發覺者欲令改過自新以全
國家待臣下之體奈何不畏朝廷而徒畏科道之指摘
乎近日科道官專以虚聲肆其恐嚇並未有真能參大
奸大貪者如此不職若不分别懲勸何以大破積習使
知勉勵乎據魏象樞等奏恐天下不肖之輩不識朝廷
慎重科道之意疑為厭薄言路之端邇年以來姚文然
李之芳施維翰等内陞未久即任以大僚督撫亦因其
克盡言職才能素著之故此無論天下智愚賢不肖當
亦知朝廷無厭薄言路之意矣其外轉者或係素無建
白或係昧於事理或係任臆妄言或係才力不及原非
因其條奏而外轉也外轉科道以小品官員用遂言有
礙國體殊不可觧朕心本虛公初不執定一說若果在
必行何難旨意票出特命諸臣會議者正欲公同參酌
務合乎中道耳爾等可傳諭各官示以朕意
二月壬午
上諭大學士等曰初逆賊反叛時克殫忠義或從賊所設
計來歸或大兵已至尚為賊困此等人錄其善而奬其
忠方為允當亦有大兵已恢復地方奸猾之徒先附賊
妄行因賊衆潰散焚毁偽劄逃避山林文飾耳目以圖
僥倖者今給事中姚祖頊㮣請奬叙被難人員甚為失
當可加嚴飭嗣後科道官條奏朕先行披覽仍面加詳
問如此則人之才能及所奏之意咸可知矣
五月癸卯
上諭大學士等曰向以亢暘齋居虔禱雖雨澤薄降四野
田疇尚未霑足今兹不雨為時又久旱魃為災朕甚懼
焉意者政事之失宜者多歟不然
天心仁愛下民何其宜雨而久不雨也日者以政理之故
勤求言矣而言者文繁無益其集九卿詹事科道掌
印不掌印各官問有何事當行何事當革悉意以陳
毋有所隠
是日
上諭大學士九卿詹事科道等曰朝廷致治惟在端本澄
源臣子服官首宜奉公杜弊大臣為小臣之表率京官
為外吏之觀型大法則小廉源清則流潔此從來不易
之理如大臣果能精白乃心恪遵法紀勤修職業公爾
忘私小臣自有所顧畏不敢妄行在外督撫各官自應
慎守功令潔已愛民乃大臣等每自謂清正無私粉飾
空言至其所行往往營私作弊有玷官方深負委任之
意科道係耳目之官凡有弊端自當據實參奏且居處
甚近如此情弊豈無見聞乃瞻徇情面緘默不言即有
條奏多係繁文言官職掌殊為未盡如肯從公糾舉孰
敢恣行無忌朕以為目今之弊莫大于此近因天氣亢
旱朕夙夜焦思念慮所及無不舉行感格之道猶恐未
盡故特召爾等各面陳所見因宣諭朕意令爾等知之
六月戊辰
上諭黃巖總兵官林本植曰黃巖要鎮今海賊雖已敗遁
恐其出沒不常又沿海之民或有奸宄勾連外寇為害
匪細尤宜加意嚴防林本植奏曰沿海之地必須精練
水師臣西北人恐未深諳
上曰自古用將何分南北惟在得人且靖寇本以衛民攘
外必先寧内為將之道亦惟在得民心也
七月乙未
上諭陜西總督哈占四川巡撫杭愛曰據哈占奏稱秦餉
由略陽運至保寧令四川接運杭愛又言四川官少船
缺不能接運杭愛既以不能接運為言仍著哈占及巡
撫鄂愷甘肅巡撫巴錫等即以略陽糧艘運官運至敘
州四川督撫速趣空船使回方今大兵進𠞰雲貴需餉
至急既已尅期進取輓運無過今秋川陜督撫自宜殫
心籌畫勿悞軍需乃妄分彼此互相推諉遲延至今殊
負職任嗣後當同心商酌不拘疆界速為饋運無悮進
取如仍推諉遲延有失軍機經管其事自督撫以下各
官俱以軍法從事
康熙二十一年壬戌正月己巳
上諭理藩院尚書阿穆瑚瑯等曰近見内外蒙古接壤處
所互相攘奪盜竊者甚多遇此種事遣爾衙門官員前
往察閱不思調和兩界裨益地方據實奏聞以副朕驅
使但苟且竣局希圖脱免凡事有問諉云不知今朕俱
已洞悉爾等堂司官何曾啟奏一事尚可謂克盡職掌
者乎嗣後務期勤慎宣力不得仍前草率疎忽
二月壬辰
上諭直隸巡撫格爾古德曰凡為官者承貪吏之後名譽
甚易承良吏之後名譽甚難金世德于成龍居官有聲
爾繼其後得名必遲爾毋欲速以求名速則恐致擾民
直隸旗下莊頭與民雜處朕聞所在凶惡莊頭自以旗
下倚恃其主甚為民害爾涖任後加意嚴查務期懲創
即管皇莊者亦毋寬宥
九月己酉
上諭福建將軍佟國瑶曰國家設立督撫提鎮原以為民
向來駐防鎮江杭州福建等處漢軍官兵皆恣意妄行
侵占市㕓擅放私債多買人口如哈喇庫諾邁等一味
營私罔遵法紀買人口至盈千百此等匪人用之何益
昔孟喬芳總督陜西李率泰總督福建俱能潔已奉公
愛民恤士秦閩人至今思之爾到地方宜恪遵國憲安
戢兵民毋負朕委任至意
十月乙亥
上遣郎中崑篤倫等採辦楠木
諭之曰爾等查採楠木所至地方當會同督撫實心詳察
毋借端滋擾凡官廨民房寺廟墳墓毋拆毁封採恐奸
徒乘機詐害平民此意可曉諭地方令共悉知
大清聖祖合天弘運文武睿哲恭儉寬裕孝敬誠信中和
功德大成仁皇帝聖訓卷四十三
