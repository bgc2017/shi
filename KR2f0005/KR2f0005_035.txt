欽定四庫全書
大清聖祖合天弘運文武睿哲恭儉寬裕孝敬誠信中和
功德大成仁皇帝聖訓卷三十五
治河三(附)運河
康熙三十五年丙子六月戊戌先是
上以每年漕運遲滯命大理寺卿貝和諾往漕河封閘蓄
水故糧艘抵通較速於昔至是貝和諾回奏
上曰濟寧以南各閘止賴一嶧山湖之水以濟其流豈可
令其啟閘不時耶此法既於漕運有益著每歲遣官行
之
康熙三十七年戊寅十二月丁未
上諭大學士等曰運河一帶惟黃水清水交匯之處甚屬
緊要此處得宜則他處易治前日于成龍亦謂大墩地
方緊要此處修築堅固始可無慮此言極是夫河務深
微不訪土著之人不可而全聽其言亦不可如向日天
妃閘以板阻水啟板行船須五六百人撁挽方得過閘
今已平緩船隻不需撁挽坦然而行以此觀之乃時候
之不同也
康熙四十三年甲申十月戊辰朔
上諭内務府郎中齊蘇勒曰耍兒渡東旺西旺等處運河
兩邊向來皆沙其隄工係沙土築成故不堅固且又敵
數處山水兼之海潮一日二次倒灌所以逼回運河之
水不及流行常漲滿盈出於隄者因不能容受之故朕
前閱楊村相近有舊河形迹一道即於此間建減水石
壩以分水勢甚為有益此處近海疏通甚易所分之水
不可使通百靈港寶坻縣香河縣此三處地勢低窪難
以抵敵至建造減水壩須口寬四五十丈以石鋪之使
尾長而斜堅固修築若水長不至四尺不能越減水壩
可將見存舊河形迹挑寬十丈將土即築兩邊之隄爾
會同直隸巡撫李光地前往騐看丈量具奏
己巳
上諭大學士等曰曩日耍兒渡等處隄岸常被衝決是以
朕親臨遍視見楊村原有一引河去海尚近即欲疏此
引河建滚水壩水長開閘使河水入海因需餉浩繁又
恐無益故不輕舉朕今遣李光地等往估欲仍開此引
河大都天津海潮至時一股向王慶坨一股向楊村逆
流故河水長時即相觸旁流以致隄岸衝決今將楊村
舊引河挑濬建壩自必有益再子牙河廣福樓亦有引
河昔開引河時文安大城百姓謂開河於彼有益而青
縣等處百姓則稱開河於彼不便互相争論皆集河干
各控其情及朕諭以挑此引河不獨便於文安大城而
青縣亦自無虞民始各退後果兩處皆便矣
癸巳
上巡幸畿内臨閱齊蘇勒等所勘薛家莊擬築減水壩之
處
諭大學士等曰此處迎溜頂衝若築減水石壩遇水漲時
石壩雖不妨而兩邊土壩可虞如水漲過四尺由減水
壩流出視其流高幾寸可算知一晝夜水洩幾分如能
流洩水之三分則大有濟矣此處河勢南岸露出磯嘴
北邊暗被衝刷今已近北岸矣朕向巡幸西塞之外見
黃河一邊露出磯嘴則一邊必然衝刷水性原如此朕
故知之此處斷不可築減水壩也因問之土民皆云三
十年前河原近南岸衆皆驚服
甲午
上閱視筐兒港隄工
諭齊蘇勒等曰昨日踏勘之處迎溜頂衝彼處若築減水
壩甚為可虞倘水發時衝刷其東則所築減水壩反在
河中徒費人工矣其楊村以南河岸離隄雖遠而相其
地勢亦難修築此筐兒港近處有磯嘴與河隄相去不
遠且河路又直通舊河取道甚順况東邊原因修築堅
固屢經大水並無妨礙此處修築減水壩甚好朕製木
樁式樣與之減水壩兩邊鴈翅須令加高與隄平其外
邊流水之處盡用石鋪預鑿兩路柱眼其上則搭橋以
便行人築減水壩時須令其尾長如此則下注之水可
無妨礙若欲保減水壩之水溜當於東邊酌量修築數
處挑水壩以分頂衝水勢俟後再定至新挑河兩邊築
隄則兩邊田地之水為隄所阻不能流出或恐不利於
田地若使通於新挑河及分減大河之水令入漯河淀
湖内則水集而滿必致泛溢恐民田地淹没可將湖邊
丈量圈築小隄使水不致漫流以保護田地修築大河
兩邊隄工附近居民俱請加高朕看此隄加築大有裨
益可將此隄先修俟工部堂官到日爾會同前來將舊
隄加高之處丈量估算需用錢糧幾何具題之日再將
修築減水壩之處定奪
康熙六十一年壬寅六月丙寅
上諭大學士等曰秦家厰隄工楊宗義牛鈕不能堵築馬
營口所出之水想又如去年流至直隸長垣縣等處著
行文直隸總督趙宏燮查看民間房屋地畆有被水淹
者加意撫綏毋致失所此水泛溢必由張秋流入運河
於漕船亦有關係著山東巡撫李樹德親身前往監看
料理修治若水勢甚大可引入鹽河流洩使漕船可過
毋致有悞
(附)北河
康熙二十九年庚午六月丙寅
上諭内務府玉泉山河水所關甚鉅西山一帶碧雲香山
卧佛寺等山之水俱歸此河從前此河由青龍橋北匯
入清河後因欲引此水入京城將高處挑濬河之兩旁
復加謹防固以分水勢今值霪雨之際水勢漫溢隄岸
衝決數處爾等速將閘板啟放使河水暢流一面令工
部將衝決之處速行堵築
康熙三十七年戊寅二月庚午
上諭大學士等曰霸州新安等處此數年來水發時渾河
之水與保定府南之河水常有泛漲旗下及民人莊田
皆被淹没詳詢其故蓋因保定府南之河水與渾河之
水匯流一處勢不能容以致泛濫渾河著左都御史于
成龍往察保定府南河著原任河道總督王新命往察
作何修治令其水自分流詳看繪圖議奏今值農事方
興不可用百姓之力遣旗下丁壯備器械給以銀米令
其修築伊等往時部院衙門司官筆帖式酌量奏請帶
往於十日之内即令啟行
三月丁丑
上諭直隸巡撫于成龍原任河道總督王新命曰清河發
源太行山脈會漳河子牙河滹沱河易水諸流其勢雖
盛但堅築隄岸以遏之即歲潦亦可無虞又漳河支流
經大城縣入子牙河其勢湍悍數年以來文安大城諸
處屢遭水患皆此河之故也爾等宜詳悉查勘至渾河
發自馬邑其源甚微每遇大水之年則横流泛濫致淹
民田詳審其故蓋由渾河淤沙既多或遇春時水乏保
定以下居民又引河水灌田沙礫壅墊河身積高霪雨
水發則避高就卑水勢瀰漫遂致田土衝没爾等惟挑
濬淤沙河之兩岸掘五六尺深闊令水得暢流當不至
於漲溢矣爾等須詳視具奏築隄濬河工竣設立河夫
委官監視及時預為挑濬遇旱歲力去淤沙庶無水患
矣
辛卯直隸巡撫于成龍以渾河圖形呈
覽
上曰朕經行水災地方見百姓以水藻為食朕曾嘗之百
姓艱苦朕時在念是以命爾於雨水之前速行濬河築
隄使田畆得耕百姓生計得遂也
五月甲戌朔
上巡視武清縣隄岸衆民跪奏曰耍兒渡地方自蒙
皇上修築迄今永無水患此地隄岸正當水勢衝射請於
隄岸之外另築一隄
上諭曰此隄岸之外若另作一隄爾等田畆豈不多致占
廢衆民奏曰原非一家田畆即稍入隄内於小民亦無
大損倘河水一決其患更甚
上諭曰轉盼間雨潦將届今歲不及修築暫立木樁堅護
隄岸另開小河以殺水勢今歲田畆可以無虞俟明春
雨水前另築重隄爾等田廬俱得安固矣
康熙三十八年己卯二月壬子
上諭直隸巡撫李光地等曰漳河與滹沱河故道原各自
入海今兩水合流所以其勢氾濫爾等往視如漳河故
道可尋即可開通引入運河如慮運河難容即於運道
之東别挑一河使之赴海其可否修浚情形爾等閱後
再奏
十月甲戌
上巡視永定河隄至蘆溝橋以南
諭原任河道總督王新命等曰此河性本無定溜急易淤
沙既淤則河身墊高必致淺隘因此泛溢横決沿河州
縣居民常罹其災今欲治之務使河身深而且狹束水
使流藉其奔注迅下之勢則河底自然刷深順道安流
不致氾濫今朕遍觀兩岸將緊要應修處逐一詳審爾
等務期次第修築遵諭而行
乙亥
上閱北蔡村夏莊村南蔡村等處
諭原任河道總督王新命等曰於此三處從上流作挑水
壩不必過長長則大溜為其所逼對岸淤處略加挑濬
水即瀉入直流矣著俟明春興工又
諭曰官不清則為民害水不清亦無利於民天下之濁者
皆如此也不清之官朕有法以正之不清之水朕有策
以治之
丙子
上至郭家務村南大隄以豹尾鎗立表於冰上親用儀器
測騐
諭原任河道總督王新命等曰測騐此處河内淤墊較隄
外略高是以冰凍直至隄邊以此觀之下流出口之處
其淤高必甚於此如此壅滯安能暢流此等隄工卑矮
可虞若不預行修築明春水發難以堵禦必自今冬下
埽加幫增高不可取近隄之土若取土成溝水流溝内
有傷隄根著取近河土用之即運土稍遠亦無不可也
辛巳
上諭直隸巡撫李光地原任河道總督王新命等曰今永
定河自郭家務以下壅淤已高出七八尺若掘畢方濬
河身不但多需工力必致歲歲壅淤南隄之南地最窪
下若隨其窪下濬治於掘出之土即行釘樁築隄堅固
則修理最易抑且北隄三層於河更屬有益爾等修理
時可將河口修窄漸次放寬於兩邊築隄使高大則水
勢迅急沙自不能停住矣若遇村莊近處宜詳視妥當
委曲遠移或砌之以石與村居無礙始行修理俟新修
河工告竣朕親臨視開放河水
康熙三十九年庚辰二月乙亥
上諭大學士等曰朕往閱永定河見河工諸員並無知曉
因朕指示周詳河工諸臣方悟而大悦總之經任河務
者勤而且廉即克底績此河告竣則黃河亦可倣此修
之朕御小舟入郎城等淀淤淺之處徧視之則河之當
移柳岔也益無疑矣郎城之河全被沙淤墊高至來年
可耕為田而欲於此處出水直強之耳水口所關重大
若非親臨目擊可輕斷乎至治河大臣畏縮不前反再
三陳奏以為不可行者今復何辭又
諭曰郎城之遥隄甚有用清水渾水俱以此當之新河開
畢著即修築南北兩岸遥隄完工之後交地方官各自
分守稍有損壊處用民夫補修著傳諭直隸巡撫李光
地朕將於四月來臨不時遣人察視爾等敬慎無忽
四月庚辰
上巡視永定河隄
諭大學士等曰朕前者到此曾指示挑濬河灣令其下樁
今日觀河水已涸乘此水涸之時易於成功其徑直挑
濬處須令寬闊即以所挑之土培築隄岸甚為有益見
無雨水二十日可以告竣目今東作方興夫役難於驟
僱八旗並包衣屬下每佐領派護軍驍騎各二名步軍
共一千令其挑濬凡人員廢官有願濬河效力者亦令
前往
康熙四十年辛巳四月戊寅
上巡閱竹絡壩河道
諭直隸巡撫李光地等曰莽牛河出水之口亦宜下埽防
之隆冬冰結之時莽牛河口著照常開洩清水流於冰
下則水為冰所逼向下衝刷河底自然愈深又
閱新修石隄諭曰朕修此石隄特欲其堅而更堅之意如
此則河水斷不復歸舊河此地黎民亦可安枕矣又
閱竹絡壩迤東河道大灣諭曰此地正當頂衝甚為危險
見今此處續修石隄尚未興工著速取南方運來杉木
即下排樁及埽堅固修築又
諭曰觀新挑河道水流既直出柳岔口亦順河岸較前甚
高而河亦深此皆被莽牛河水衝刷之故閱其地勢南
岸最為要緊故將應行堅修諸處詳行指示爾等勿謂
其已成而遂忽之
(附)水利
康熙二十六年丁卯十月壬戌大學士等議覆河
道總督靳輔疏言於高家堰之外再築重隄停止
丁溪等處工程應如所請
上曰朕今挑濬此河原欲有益七州縣生民靳輔疏稱高
家堰等處築隄以為屯田可獲百餘萬錢糧朕從利益
民生起見非為錢糧也若止為錢糧起見則不必蠲免
江南陜西應徵六百餘萬矣此挑河關係緊要著戸部
尚書佛倫吏部侍郎熊一瀟給事中達竒納趙吉士會
同江南總督總漕確勘議奏
康熙三十九年庚辰九月庚戌福建道御史劉珩
疏言直隸永平真定等府田地應令巡撫李光地
視其近河之處引水入田耕種
上諭大學士等曰水田之利朕所洞悉已交李光地見令
引水耕種水利一興田苗不憂旱澇歲必有秋其利無
窮但不可太驟耳今若竟定一例諸處剋期齊舉該部
復行催查則事必至於難行矣亦惟興作之後百姓知
其有益自然鼓舞各相效法於是因地制宜設法行之
事必有成今觀此處亦不必開池惟如寕夏水田開濬
溝渠潦則撤田中之水自渠出之旱則放渠之水引入
田中災荒總可無虞矣
康熙四十五年丙戌三月壬戌大學士等議覆直
隸巡撫趙宏燮疏請開墾水田應准行
上曰此處水田不比江南與寧夏澤州等處水田約略相
似大都俱恃開溝以引河水今直隸河道處處俱通若
開通三河縣河亦可直抵薊州昔開護城河甚有利益
今朕又欲挑濬清河此河一開於右翼人衆亦大有利
益矣
康熙四十六年丁亥十一月乙亥
上命江南浙江兩省在京官員齊集乾清門外
召大學士張玉書等入諭之曰朕在宫中無刻不以民間
疾苦為念恐遇旱澇必思豫防至巡幸各省於風俗民
情無不諮詢即物性土宜皆親加詳考今歲南巡江浙
見天氣久晴所經河渠港蕩之水比舊已淺即慮夏間
或有亢暘之患是時麥秋雖見豐稔然南方二麥用以
為麯糵者多不似北方專需麥食南方惟頼稻米北方
不獨種稻兼種黍稷粱粟此水上異宜不可強也且江
浙地卑下不雨則蒸濕人不能堪有雨則凉燥人皆清
爽雖稱水鄕然水溢易洩澇歲為患尚淺旱歲為患甚
劇若北方則經月不雨亦無礙南方夏秋間經旬不雨
則田皆坼裂禾苗漸槁矣故喜雨亭記云十日不雨則
無禾也江浙農功全資灌溉今見其河渠港蕩比舊已
淺者皆由素無瀦蓄故雨澤偶愆瀕河低田猶可戽水
濟用高燥之地力無所施往往三農坐困朕兹為民生
再三籌畫永遠之計無如興水利建閘座蓄水灌田之
為善也江南之蘇松常鎮及浙江之杭嘉湖諸郡所屬
州縣或近太湖或通潮汐所有河渠水口宜酌建閘座
平時閉閘蓄水遇旱則開閘放水其支河港蕩淤塞者
竝加疏濬引水四達仍行建閘多蓄一二尺之水即可
灌一二尺之高田多蓄四五尺之水即可灌四五尺之
高田行之永遠庶高下田畆無憂旱澇矣朕特念江浙
財賦重地小民粒食所資故欲講求經久之策著該部
速行文兩省督撫將各州縣河渠宜建閘蓄水之處通
行確查明晰具奏以朕度之建閘之費不過四五十萬
兩且南方地畆見有定數而戸口漸增偶遇歲歉艱食
可虞若發帑建閘使貧民資傭工度日餬口亦善策也
大清聖祖合天弘運文武睿哲恭儉寬裕孝敬誠信中和
功德大成仁皇帝聖訓卷三十五
