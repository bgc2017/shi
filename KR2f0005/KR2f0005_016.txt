欽定四庫全書
大清聖祖合天弘運文武睿哲恭儉寬裕孝敬誠信中和
功德大成仁皇帝聖訓卷十六
武功四
康熙二十年辛酉正月丁巳
上諭貝子章泰等曰廣西大兵已入滇境貝子章泰等兵
宜乘機速行進𠞰今大兵秣馬貴陽已經月餘且鐵索
橋盤江最為要地提督桑額等既報逆賊欲據盤江貝
子章泰總督蔡毓榮等不躬親馳赴扼據要害撲滅賊
寇止遣薩克察巴圖魯等率兵前往殊非事宜章泰等
其親統大兵迅往𠞰賊平定滇中勿失機會
丙子
上諭兵部今譚弘黨羽俱已就戮萬縣諸地悉經收復將
軍噶爾漢其簡選士馬疾赴重慶盡統貝子準達軍速
定遵義副都統得爾德等兵亦聽調用萬縣地處狹隘
難以飼馬可趨至重慶秣馬而進噶爾漢軍中效力有
年困乏無馬者悉令準達率還荆州至於䕫州要地令
提督徐治都率標兵暫駐防守總督哈占可率所屬兵
馳赴敘州府與大兵協力前驅𠞰賊
十二月己亥以逆寇蕩平
詔諭天下曰朕纘承丕緒統御寰區仰惟
天地眷佑之庥
祖宗付託之重
聖祖母太皇太后慈訓之殷蚤夜孜孜勤求化理期於兵
革寢息海宇乂安不意逆賊吳三桂負國深恩倡為變
亂隂結奸黨同惡相援抗違詔令竊據疆土滇黔閩浙
楚蜀關隴兩粤豫章之間所在驛騷肆騁痡毒吳三桂
僭稱偽號逆熖彌滋負罪尤甚朕恭行天討分命六師
𠞰撫竝施德威互濟或縶頸於闕下或駢戮於師中擒
捕誅鋤以次收服乃吳三桂既膺神殛逆孫吳世璠猶
復鴟張踞六詔之一隅延殘喘以拒命朕惟賊患一日
不除則民生一日不靖策厲將士屢趣師期於是虎旅
協心進逼城下賊衆計窮勢蹙通款軍門約日獻城兇
渠授首師克之日市肆不擾邊境晏如捷書既至上慰
郊
廟
社稷之靈下抒中外臣民之憤神人胥悦遐邇騰歡念自
變亂以来軍民荼苦如在水火披堅執銳卒歲靡寧行
齎居送千里相望被兵之地既罹於鋒刃供億之衆復
困於徵輸朕憫恤民艱不忍輙加額賦間施權宜之令
用濟征繕之需意在除殘事非獲已而身處宫寢之内
外廑閭閻之依中夜屢興旰食不暇惄焉思治八載於
茲今羣逆削平疆圉底定悉剪歴年之蟊賊永消異日
之隠憂用是蕩滌煩苛維新庶政大沛寬和之澤冀臻
熙皥之風體覆載好生之德秋肅必繼以春温法帝王
更化之模義正尤期於仁育誕告天下咸使聞知
康熙二十一年壬戌八月庚寅初鄂羅斯所屬羅
刹刦掠邊境
上遣副都統郎談公彭春等率兵往打虎兒索倫聲言捕
鹿以覘其情形將行
上諭之曰羅刹犯我黑龍江一帶侵擾虞人戕害居民昔
𤼵兵進討未獲剪除歴年已久近聞蔓延益甚過牛滿
恒滚諸處至赫哲飛牙喀虞人住所殺掠不已爾等此
行除自京遣往參領侍衛護軍外令畢力克圖等五台
吉率科爾沁兵百名寧古塔副都統薩布素等率烏喇
寧古塔兵八十名至打虎兒索倫一面遣人赴尼布潮
諭以捕鹿之故一面詳視陸路近遠沿黑龍江行圍徑
薄雅克薩城下勘其居址形勢度羅刹斷不敢出戰若
以食物来餽其受而量答之萬一出戰姑勿交鋒但率
衆引還朕别有區畫爾等還時須詳視自黑龍江至額
蘇里舟行水路及已至額蘇里其路直通寧古塔者更
擇隨行之參領侍衛同薩布素往視之
十二月庚子
上諭議政王大臣等曰據郎談等奏攻取羅刹甚易𤼵兵
三千足矣朕意亦以為然第兵非善事宜暫停攻取調
烏喇寧古塔兵一千五百名竝置造船艦𤼵紅衣礮鳥
鎗及演習之人於黑龍江呼馬兒二處建立木城與之
對壘相機舉行所需軍糧取諸科爾沁十旗及席北烏
喇之官屯約可得一萬二千石可支三年且我兵一至
即行耕種不致匱乏黑龍江城距索倫村不遠五宿可
到其間設一驛俟我兵將至淨溪里烏喇令索倫接濟
牛羊甚有裨益如此則羅刹不得納我逋逃而彼之逋
逃者且絡繹来歸自不能久存矣其命寧古塔將軍巴
海副都統薩布素統兵往駐黑龍江呼馬兒
康熙二十二年癸亥七月癸未
上諭戶部兵部海洋險遠風濤不測自明代以来賊寇盤
踞島嶼出沒靡常為害已久本朝平定閩省逆賊鄭成
功竄伏海島侵擾沿海一帶地方雖屢經𠞰殺未盡根
株逆孽遁踞臺灣蠢爾遊魂尚恣窺伺自滇黔底定賊
寇殄除獨茲海外鯨鯢猶梗王化必須用兵撲滅掃蕩
逆氛庶海隅安全民生樂業特命施琅為水師提督統
領舟師竝飭該督調度會商相機征𠞰今克取澎湖已
扼險要臺灣逆穴指日殲滅立見廓清凡進𠞰軍前所
需兵餉米折應用器械及修理船隻豫備物料各項錢
糧所關甚為緊要應差部院堂官一員前往會同督撫
速為料理不拘何項錢糧儘見在者准其動用毋致貽
悞
康熙二十四年乙丑正月癸未議政王大臣等請
敇直隸山東山西河南廵撫每省派熟習火器兵二百五
十人竝選賢能官各四員豫備火器送京師至日
增𤼵薩布素軍前協攻雅克薩城
上諭曰疏内不請發禁旅良是但直隸各省綠旗兵未歴
戰陣且黑龍江火器甚多不須增用朕意選福建投誠
善用藤牌官兵見在八旗及安插山東山西河南者五
百人令臺灣投誠左都督何佑等率往薩布素一應咨
題多屬支吾借端延滯度四月進兵不過刈取田禾事
必無成此皆遣發黑龍江狂悖之人從中沮議不欲成
事薩布素出身微賤高視若輩毋敢有違用兵所關甚
鉅宜周詳籌畫期於必克倘謀事草率復似明安達禮
等退兵則羅刹將益肆披猖矣當自京城選賢能大臣
一員統兵以行俟克取雅克薩之日班師又𤼵盛京兵
五百人代黑龍江兵守城種地出征兵還亦令還盛京
種地事宜遣戶部大臣一員督理所云早熟之穀即内
地春麥今我兵亦多種春麥及大麥油麥霜降前六日
皆得收穫則不因師出而曠一年田功矣藤牌兵給馬
二千匹帶往盛京盛京各佐領亦派馬二千匹照舊制
嚴督飼秣候京城馬到更代北行至馬喇等所養馬皆
預備於齊齊哈爾屯此間催趲月杪可到聞此路間有
缺水處不免貽悞今自盛京抵烏喇自烏喇經新設驛
站路直且近當從此徑抵黑龍江沿途馬匹或有倒斃
馬喇以所備者足數補送如此則我兵馬匹無虞矣藤
牌兵各帶礮彈或十圓或二十圓以行其餉銀兵月給
二兩官月給三兩又
諭議政王大臣等曰兵非善事不得已而用之向者羅刹
無故犯邊收我逋逃後漸越界而来擾害索倫赫哲飛
牙喀竒勒爾諸地不遑寧處剽刦人口搶擄村莊攘奪
貂皮肆惡多端是以屢遣人宣諭復移文来使羅刹竟
不報命反深入赫哲飛牙喀一帶擾害益甚爰發兵黑
龍江扼其来往之路羅刹又竊據如故不送還逋逃應
即剪滅今仰副
天心大兵逼臨雅克薩城姑再傳旨羅刹云前屢經遣人
移文命爾撤回人衆以逋逃歸我數年不報反深入内
地縱掠民間子女搆亂不休乃發兵截爾等路招撫恒
滚諸地羅刹赦而不誅因爾等仍不去雅克薩特遣勁
旅徂征以此兵威何難滅爾但率土之民朕無不惻然
垂憫欲其得所故不忍遽加殲除反覆告誡爾等欲相
安無事可速回雅庫於彼為界捕貂收賦毋復入内地
搆亂歸我逋逃我亦歸爾逃来之羅刹果爾則界上得
以貿易彼此寧居兵戈不興倘執迷不悟仍然拒命大
兵必攻破雅克薩城殲除爾衆矣如此宣諭後羅刹果
回雅庫為界即駐師於黑龍江設斥堠於雅克薩令疆
圉帖然否則大兵酌量進止不如此宣諭今縱克取雅
克薩城我進則彼退我退則彼進用兵無已邊民不安
爾等其詳議以聞
四月乙未
上諭議政王大臣等曰黑龍江兵於是月起行五月中旬
可至雅克薩城凡奏報軍機自雅克薩至額蘇里經黑
龍江前来恐紆道遲延令理藩院侍郎明愛於杜爾伯
特扎賴特派兵五百人竝索倫兵酌自墨勒根至雅克
薩設驛奏報軍機庶免貽悞明愛往来覺察驛夫糧食
匱乏以索倫所貯米支給黑龍江以内每驛原設二十
人應核減一半併入蒙古若蒙古兵五百人過多再為
核減索倫效力勤勞傳諭異日加恩以示鼓勵
六月癸巳
上諭諸王大臣等曰治國之道期於久安長治不可圖便
一時當承平無事朕每殫心籌畫即今征羅刹之役似
非甚要而所關甚鉅羅刹擾我黑龍江松花江一帶三
十餘年其所竊據距我朝發祥之地甚近不速加剪除
恐邊徼之民不獲寧息朕親政之後即留意於此細訪
其土地形勝道路遠近及人物性情以故酌定天時地
利運餉進兵機宜不徇衆見決意命將出師深入撻伐
然兵貴相機而動變化無窮惟恐諸將不遵朕指授致
失機宜今收復雅克薩地得遂初心至於撫綏外國在
使之心服不在震之以威近遣侍衛關保等往軍前諄
諭之曰兵凶器戰危事古人不得已用之朕以仁治天
下素不嗜殺爾其嚴諭將士毋違朕旨以我兵馬精強
器械堅利羅刹勢不能敵必獻地歸誠爾時勿殺一人
俾還故土宣朕柔遠至意茲一一奉行朕甚嘉焉又
諭曰朕思凡事必周詳審度方獲實效不可輕率從事向
者尚書明安達禮輕進至糧餉不繼將軍沙爾瑚達巴
海等失計半途而歸遂致羅刹驕恣而索倫竒勒爾鄂
羅春等心懷疑貳朕詢其失機情形一一詳計今始奏
功兵法云多算勝少算不勝詎可忽視且兵貴神速前
逆賊吳三桂等叛朕思岳州係湖廣門戶遣人指示速
戰始克岳州遂一面進取四川以分賊勢一面密諭大
將軍賴塔從廣西趨雲南於是諸省底定兵革休息然
亦在將軍等奮勉效力耳倘怠忽不奉行雖有良策亦
何益焉
壬寅
上諭大學士勒德洪學士麻爾圖圖納曰鄂羅斯入我邊
塞擾害鄂羅春索倫赫哲飛牙喀等處人民搶掠其家
口雖屢肆兇暴朕不忍遽興兵革故未即遣發大兵征
討數遣使曉諭鄂羅斯恃其遼遠仍復抗拒益侵伐我
邊鄙之人肆虐不止用是遣大兵直抵雅克薩之城彼
因困迫已甚而後歸降爰遵朕命宥其困而後降之罪
釋之使還大兵迅速征行破四十年盤踞之鄂羅斯於
數日之間獲雅克薩之城克奏厥績薩布素向来逗遛
不進兵之罪應概從寬免又雅齊納鄂山本獲罪𤼵遣
之人其所互告之事仍行察議今進𠞰官兵殊屬勞苦
令伊等暫回吉林烏喇地方於盛京打虎兒之兵酌量
派往防守至雅克薩城雖已克取防禦決不可疎應於
何地永駐官兵彈壓此時即當定議著大學士勒德洪
學士麻爾圖圖納同郎談關保與議政王大臣等會議
具奏
十一月甲戍
上大閱兵於王家嶺先是
上諭兵部國家武備不可一日懈弛故事每歲必操練將
士習試火礮爾部即傳諭八旗都統等整備軍容朕於
十八日將親閱焉是日喀爾喀部落土謝圖汗子多爾
濟厄爾德尼阿海台吉等以朝貢在京請於理藩
院尚書阿喇尼轉奏曰臣等聞
皇上大閱甲兵遠方之人幸逢盛典願一觀軍容
上曰從来撫綏萬邦在德教不在威武故兵不得已而用
之今四海昇平偃兵不用然選練士卒簡閱軍器所以
修武備昭法制也喀爾喀台吉既請往觀可允其奏至
是八旗都統各率所部將士以軍禮分列至王家
嶺
上陞御座軍中吹螺發巨礮排鎗竝發前後相繼聲絡繹
不絶又命將士發紅衣巨礮及諸火器一時盡發
聲震天地巨礮所擊樹侯欄牆莫不應聲而倒時
阿海台吉及衆蒙古驚懼失色皆戰慄不止
上傳諭曰朕惟以寬仁撫馭欲使薄海乂安家給人足近
者悦而遠者来此朕本懷也若兵為凶器非可輕試第
念古来世際昇平不忘武備閱兵乃本朝舊制歲以為
常無足驚懼也尋設布侯校射
上親射五發咸中次令諸王貝勒八旗善射者校射中的
者甚衆阿海台吉等相顧驚訝曰
皇上真神射也
康熙二十五年丙寅七月乙巳
上諭兵部理藩院我兵圍困雅克薩城羅刹勢廹死守今
時序漸寒自墨勒根至雅克薩所設蒙古驛馬冬月飼
秣維艱其免索倫打虎兒今歲貢賦俾之飼秣竝修整
器械以備調用至蒙古每驛應設夫馬若干令明愛馬
喇等定議移文索倫總管洪吉郎中滿丕等如數取用
索倫打虎兒夫役與備養之馬又博鼎率往築城種地
官兵内選二百人俱暫留墨勒根亦候調用餘悉遣還
八月丁丑
上諭黑龍江將軍薩布素等曰今天時漸寒河流將結宜
每事籌畫豫為之備羅刹復来雅克薩城待援兵之至
且冀我兵於流澌時撤回耳目前我兵雖掘壕防禦至
隆冬冰合後船艦若何收藏馬匹若何飼秣敵兵来援
若何撲𠞰勿令入城爾等其詳加籌畫密以奏聞
康熙二十九年庚午正月辛丑
上諭内大臣等曰朕於國家政務竭力勤求是非自任從
不委於臣下即如遷移吳逆之事索額圖奏稱建議之
人應請正法朕堅持獨斷必令遷移彼時十三省用兵
數載天下大事皆朕一人獨任亦曾推諉爾等乎前年
湖廣兵叛衆議紛紜朕謂此亦何難遂命綠旗兵丁即
行𠞰滅又平定鄂羅斯之事滿漢諸臣咸謂彼距中國
道遠難以成功朕謂此事斷不可中止即遣大臣前往
遵朕指示而行鄂羅斯隨即欵服朕未嘗自伐其功但
不似爾等稍有功績即有人代為表揚也朕乃萬姓之
主惟以兆庶未安此衷不能稍釋至於無知之人妄生
議論朕毫不介意也
四月甲子
上諭内大臣公舅舅佟國維等曰據阿南達奏言厄魯特
與拖多厄爾德尼戰頗被殺傷其襲席北推哈灘巴圖
爾時兩人共一騎有斬木為兵者且聞来侵昆都倫博
碩克圖而至今未到想已狼狽必有退回俄儂之勢阿
南達欲帶行礮竝禁軍前往相機征𠞰朕非不知禁軍
足以克敵但路遠艱於糧運朕前率察哈爾兵行獵見
其人材壯健皆思效力可選精銳六百左翼令阿要率
之右翼令博爾和代率之馬駝牛羊於八旗大場内派
出兵各擕五月糧再於漢軍每旗選章京一員領行礮
八門及礮手前往檄阿喇尼額赫納知之
五月癸丑
上諭鄂羅斯使人吉里古里伊法尼齊等曰噶爾丹廹於
内亂食盡無歸内向行刦今乃揚言會爾兵同侵喀爾
喀喀爾喀已歸順本朝倘悞信其言是負信誓而開兵
端也爾等可疾遣善馳者二人歸告尼布潮頭目令伊
遍諭鄂羅斯之衆
六月辛巳
上諭兵部噶爾丹追喀爾喀已進汛界朕將親往視師出
征諸王出喜峯口公蘇努等所領之軍隨朕行令諸王
先朕進發先檄知尚書阿喇尼等理藩院遣司官星馳
以往其令議政王大臣集議
癸未
上諭兵部噶爾丹已至烏爾會河軍宜速出其軍中無火
器者與前所發禁軍兵及盛京兵俱應增發令議政王
大臣速行詳議
甲申
上將出師先遣理藩院員外郎阿爾必特祜達賴齎
敕往諭噶爾丹
敕曰朕統御宇内懷柔萬邦惟願率土生民咸得其所相
與協和無分中外夫兵凶器戰危事互相讐怨無有巳
時非計也故遣尚書阿喇尼散秩大臣吳巴什扎薩克
大喇嘛阿齊圖綽爾濟一等侍衛阿南達傳諭令罷兵
息戰爾回奏云聖主施仁撫育令共相協和以享康泰
我亦與焉伏願指示安樂之策聞聖上將盡驅出喀爾
喀之人不勝懽忭不敢以殺我弟多爾濟扎卜為憾所
奏甚明今乃聞爾復興兵伐喀爾喀故遣尚書阿喇尼
防境内之不靖者今烏朱穆秦遣使至爾所爾言中華
與我一道同軌我不敢犯界内地方而又闌入汛界掠
烏朱穆秦人畜是背前言而隳舊好也且朕前所遣伊
拉古克三胡土克圖等至今不歸爾誠何意耶今遣員
外郎阿爾必特祜達賴齎敕諭爾爾尚可以改圖爾既
入邊我諸部王及貝勒台吉等行且興兵擊爾故亦遣
来使止之恤爾至矣其速給還所掠歸我使人爾其明
白回奏
七月庚寅朔
上諭兵部本朝自
列聖以来戰必勝攻必克所向無敵者皆以賞罰明法制
嚴兵卒精銳器械堅利人思報國殫心奮勇之所致也
今軍行其令各該都統以下察核軍實凡甲胄弓矢諸
器械務令犀利堅好其盔甲俱繫號帶馬騣尾書旗分
佐領姓名其行也視大纛整隊齊發有零星前後錯行
及醉酒者該管官立拏懲責其止也各按旗分隊伍分
列屯扎有前後錯亂者罪及該管大臣馬無印箭無名
各罰以銀給拏獲者竊取鞍轡什物馬匹者視其多寡
治罪失火者亦從重究懲官兵厮役所過百姓蒙古地
方毋騷擾毋搶掠毋踐踏有擅離營伍入村落山谷奪
人財物者軍法從事罪及本主及該管官軍士厮役逃
亡在汛界内立行察拏治罪如出汛界外該管大臣即
遣官兵窮追務獲立斬以徇如不能獲則將往追將卒
從重治罪其逃人之主及該管官一併嚴行察懲既出
我境哨探斥堠務期嚴密如曠野交兵對陣見敵王貝
勒貝子公大臣不按次序攙越前進及見賊兵寡弱不
復請令冒昧前進者有功不敘仍治以罪其進也須齊
列緩轡按隊前行如自離其隊而附人後或自棄其伍
而入别行或他人已入而獨留不進身死家沒及重責
革罰分别治罪如整齊而進擊敗賊兵厥功維均勿以
略分先後致生爭競至彼不抗我軍而奔潰則選精兵
良馬逐之列隊躡蹤而進如前忽遇伏或賊兵有旁抄
者則後隊接戰夫兵者所以討逆而安順也領軍大臣
果能嚴束其下不使良民受害朕不靳厚賞否則罰亦
無赦凱旋之日有以兵器私售蒙古者本人治罪竝及
該管官馬乃大軍急需須視水草善地小心護養起行
時則留將卒察遺失之馬視騣尾所繫字樣交還原主
如係疲馬則開明馬色數目交所在官司人民蒙古善
行牧養報知兵部如有匿而騎用及殺之棄之者治以
罪其遺失疲馬之人亦開明馬色報兵部存案恐官兵
未能遍知爾部其刊布曉諭之
壬辰
上諭理藩院額赫納軍從某汛界達阿喇尼所較為捷近
其諭阿喇尼等遣能員速往迎之兵力薄恐突遇敵兵
也阿喇尼所駐地如有可虞漸移入内謹防斥堠又聞
喀爾喀行刦驛馬其曉諭嚴禁之
癸巳安北大將軍和碩恭親王常寧奏臣既出喜
峯口當由何道進兵
上曰視其道之近者往與大軍會其出古北口之兵糧儲
多爾等未會之際糧宜節省出邊後有助糗糧者聽助
籍其姓名以聞所助牛羊俱收牧及時以散給之炎暑
軍行恐人馬勞苦其令晝止夜行
丙申
上諭内大臣舅舅佟國維等曰京城大軍絡繹出邊阿霸
垓阿霸哈納蘇尼特蒿齊忒等兵無所調用今不必赴
尚書阿喇尼軍前著於各旗形勝之地駐扎嚴防喀爾
喀新来之衆妄行
壬寅噶爾丹遣達爾漢格隆奏言喀爾喀吾讐也
因追彼闌入汛界向在
中華皇帝道法之中不敢妄行
上因賜来使筵宴賞賚令齎
敕歸諭之
敕曰據爾使人達爾漢格隆陳奏具見敬慎悃誠朕統御
天下重信義而賤欺誑前以七旗喀爾喀彼此搆怨與
達賴喇嘛共議遣大臣諭和不意左翼興兵妄動朕弗
之直也後喀爾喀為爾所敗匍匐来歸朕念普濟衆生
之意賜以米糧牲口所全活者無算喀爾喀何利於朕
而施恩若是皆朕不忍生民之顛沛故耳是年出盟方
分别七旗曲直昭雪扎薩克圖汗之事欲仍前設立右
翼議未及定爾兵已至乘虛驟入褫守汛界者衣服出
言不遜朕亦不深責六月二十五日遣員外郎阿爾必
特祐等問其故而阿喇尼等在邊以爾公然闌入汛界
守邊責重不能容忍遽與爾戰朕甚非之六月二十九
日復遣郎中滿丕齎敕諭爾及商南多爾濟歸取行糧
而已豈有正事尚未議定即可言執土謝圖汗澤卜尊
丹巴胡土克圖以畀爾乎此皆使臣設計脱身而為此
言也爾謂與達賴喇嘛道法為一則當憐念衆生同心
以安喀爾喀令七旗同享安樂以仰副朕意乃反肆殺
戮拆人妻子離人骨肉闌入汛界掠及四佐領之人揆
之道法可若是行乎恐達賴喇嘛未必使爾為此也西
寧報至聞策妄阿喇布坦以爾罪告之達賴喇嘛將興
兵伐爾夫興兵非美事也朕且將與達賴喇嘛共議調
和而聞爾已駐兵烏爾會河故朕遣和碩裕親王及皇
子大臣量發滿兵而往非討爾也欲定議耳前者遣大
臣往鄂羅斯議事亦發兵往議畢而回爾所夙知也為
爾計其聽達賴喇嘛言罷兵息戰各享安樂既合衆心
亦易畢事如仍以前事為辭妄行刦掠則隳敗名教自
爾始矣
癸卯
上諭都統瓦代等曰據關保奏噶爾丹於六月二十七日
遣發其使人及我撥什庫次日潛師遁去班第蘇爾達
等遣人躧視之噶爾丹兵果已北去朕之欲幸此軍者
以躬近行間便指示也今噶爾丹雖退而喀爾喀方且
横行刦掠驛遞及諸扎薩克馬牛衣服乘此大兵集會
朕乃親往視師以靖喀爾喀之肆横俾知所畏忌事可
一舉而定也
辛亥
上諭裕親王福全等曰爾軍進止與哨探噶爾丹所在宜
不時報聞今朕與爾相距僅三百里而往来之信常遲
非軍機所宜也其不時儆飭之
八月辛酉
上諭裕親王福全及參贊王大臣等曰卿等奏報大敗噶
爾丹疏初三日已到此皆
上天鑒臨
祖宗默佑諸王大臣盡心官兵效力之所致也朕聞之焚
香謝
天不勝欣悦此後當何以窮其根株平其餘黨熟籌始末
一舉永清勿留遺孽其詳議以聞
丁丑
上諭議政大臣等曰噶爾丹雖認罪立誓上書請降但人
殊狡詐難以深信我大兵撤後背盟妄行亦未可定且
諭噶爾丹敕内有厲兵秣馬見俱整備之語仍宜𤼵兵
豫備萬一有悖叛之信則夕聞朝發即可撲滅若待有
變而後發兵緩不及事矣見在各佐領有喂肥馬匹著
每佐領派護軍七名甲兵五名六名整頓備之其即會
議尋議政大臣以豫備官兵人數啟奏派出
上諭曰此軍非為出征而派也以噶爾丹雖降而人殊狡
猾不可深信萬一叵測所以派出備之其以此故曉諭
官兵知之
康熙三十三年甲戌四月己卯
上令班第策旺諾爾布夸色俄齊爾杜喇爾覘噶爾丹情
狀
諭之曰爾等若往擒生口則起釁端矣姑探其動静可也
惟以招撫和托輝特根敦戴青等為要爾至彼宣朕諭
旨曰朕念噶爾丹與汝逼近常恐為汝害汝當移近席
北推哈灘巴圖爾納木扎爾陀音阿里雅等遠設哨探
倘有警汝等同心併力而行於事乃有大濟此為汝等
慮也席北推哈灘巴圖爾等見在土喇游牧汝等不論
居何地朕無所嫌况噶爾丹事平之時喀爾喀通國仍
遣歸故土也爾等無兵如得消息可即歸来
七月癸酉
上諭領侍衛内大臣等曰尚書班第等疏言和托輝特根
敦戴青遣人往探噶爾丹消息擒厄魯特色楞以回據
供云噶爾丹於去年春冬間二次遣人窺根敦戴青所
居處今年正月来於庫克朔東杭幾爾察克地方居住
根敦戴青聞噶爾丹移營近彼前進遂亦向内移營於
土喇之席北推哈灘巴圖爾處觀噶爾丹之前進情形
當是圖根敦戴青而来不遇則隨其蹤跡而求之来至
土喇一帶地方搶掠汛界之喀爾喀亦未可定今時會
既佳馬復肥壯可調寧夏歸化城及右衛之兵循克魯
倫河於土喇等處往尋席北推哈灘巴圖爾探彼情形
消息若果噶爾丹来近土喇擾害喀爾喀我軍有可乘
之機將軍等相機而行倘我師未至之先彼已過而前
進則從後襲之趙良棟諳習軍務郎談前往時可與之
偕行令趙良棟率寧夏火器營兵二百人寧夏兵即支
寧夏之米歸化城與右衛之兵即支湖灘河朔之米此
時機會甚便斷不可失爾等與議政王大臣會議以聞
壬午兵部題建威將軍希佛請將大同綠旗兵三
千令總兵官率之與臣等同行又鑲藍蒙古旗分
察哈爾兵近殺虎口居住其八旗察哈爾俱接壤
而居丁壯整齊秋高馬肥請將伊等前鋒護軍驍
騎酌量派發時各旗遣至臣等軍前
上諭大學士等曰綠旗兵若多發往則其馬少且邊外地
方米糧何能運到朕前廵察邊外時曾帶古北口綠旗
兵往沿途常賞賚食物贍養然去時猶可及觀其回時
情形甚憊隨朕行走尚有苦累之處今希佛亦能如此
賞給乎希佛每遇一事必生疑阻此番發往之滿洲兵
已有八千有此兵力所向無敵將軍費揚古勲舊大臣
今駐防歸化城衆皆稱贊軍士亦皆心服都統郎談邊
外行走熟練於此事無不能辦者若又遣希佛往或致
疑阻大事亦未可定此處關係甚大希佛著停其前往
右衛新駐兵丁令將軍希佛料理大同綠旗兵丁不必
多發著大同總兵官康調元親選五百名與將軍費揚
古一同前往至京城兵亦已預備察哈爾兵倘有緊要
差遣即與所備之兵一同調遣不必發往
大清聖祖合天弘運文武睿哲恭儉寬裕孝敬誠信中和
功德大成仁皇帝聖訓卷十六
