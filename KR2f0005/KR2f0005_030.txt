欽定四庫全書
大清聖祖合天弘運文武睿哲恭儉寬裕孝敬誠信中和
功德大成仁皇帝聖訓卷三十
重農桑
康熙十四年乙卯三月乙丑
上諭戶部國家賦稅皆出於農而勸農又在有司近因供
應大兵恐有私派累民雖屢禁止未必實心奉行值今
春耕之時宜申飭有司毋得私派夫役濫准詞訟并嚴
禁胥吏指公需索土豪魚肉良善致妨農業爾部速檄
直隸各省督撫通行申飭如州縣官有不實心撫字致
民失業者即行指參
康熙十五年丙辰二月癸酉
上至鞏華城道中
諭扈從諸大臣及侍衛等曰朕周視沿途田間春麥正當
盛長著傳諭扈從官員人等悉循路而行勿得蹂踐春
田其嚴禁之
康熙二十年辛酉三月癸酉
上奉
太皇太后幸遵化温泉
諭内大臣等曰今當田禾發生之候必須遵路而行安營
時令於道途村莊沿途荒野處駐扎出入毋踐田禾見
遣戶部司官隨後稽察遇有駐扎處或出入之時蹂躪
田禾者嚴行議處回鑾時仍從原路行朕將親察之
康熙二十一年壬戌十二月丁亥
上諭禮部農事為民生之本必雨雪以時庶春耕不悞秋
成可望今歲入冬以來尚未降雪愆陽日久時序失宜
田畝暵乾恐妨明春東作應虔行祈禱爾部即照例作
速舉行
康熙二十三年甲子六月壬寅
上駐蹕蘇貝昂阿博爾齊爾
諭扈從諸臣曰小民頼榖以生倘西成無望必致凍餒爾
等宜嚴行約束如人馬踐踏禾苗定加重處
康熙二十五年丙寅正月壬申
上命副都統馬喇等往黑龍江督理農務
諭之曰農事關係兵餉須積貯充足其在驛遞人夫亦令
合力播種屯田爾等前往務期農政修舉收穫饒裕年
勝一年懋著成效以副朕意
十二月丙辰
上諭大學士等曰日者遣部員自吉林烏喇至黑龍江以
蒙古席北打虎兒索倫等人力耕種田榖大穫夫民食
所關至重來歲仍遣前種田官員以蒙古席北打虎兒
索倫等人力耕種郎中博竒所監種田地較諸處收穫
為多足供驛站人役之口糧又積貯其餘穀博竒效力
視衆為優其令註冊此遣去諸員可互易其地監視耕
種博竒又復大穫則議叙之
康熙二十八年己巳正月庚辰
上過獻縣民有進嘉禾一莖雙穗者
上諭侍郎庫勒訥等曰自古帝王不貴金玉而貴五穀穀
者民之命也朕甚寶之
六月庚寅
上諭奉天府府尹王國安曰奉天為根本重地今聞遊民
甚多務農者少一遇旱潦即難補救今年亢旱朕遣賽
弼漢往奉天諸處將糜費米糧如蒸酒等項悉行禁止
爾至彼當勸民務農嚴察光棍游手之徒奉天田土旗
民疆界早已文量明白以旗下餘地付之莊頭俟滿洲
蕃衍之時漸次給與耕種近金世鑑奏請將旗下餘地
俱與百姓耕種徵收錢糧此地畝縱給百姓所增錢糧
亦復有限所見何淺陋也今已另遣官前往丈量雖係
彼處戶部之事爾在地方亦須公同詳察永定則例毋
忽
康熙二十九年庚午正月甲辰
上諭戶部朕惟阜民之道端在重農必東作功勤然後西
成有頼畿輔地方去歲遭罹荒歉已經蠲免錢糧特發
帑金兼支倉粟賑濟雖小民餬口有資其籽粒牛具恐
多匱乏今時届首春田功肇始若弗經營措給將悞俶
載之期播種不齊倉箱何望直隸被災州縣衛所窮民
有不能自備牛種等項者該撫率有司勸諭捐輸及時
分行助給務令田疇徧得耕耨毋致稍有荒蕪八旗官
兵皆倚屯莊收穫用以資生若有被災窮乏耕作無力
者該都統等通行各該佐領酌量資助牛種所有莊田
勿致播種後時以副朕敦本勸農愛養兵民至意爾部
即遵諭通行
十二月己巳兵部以三路官兵踐踏田禾業經戶
部文明賞給田主銀兩其出兵都統公蘇努等請
免察議
上曰稼穡艱難自古志之蘇努彭春海蘭等出兵時朕再
三面諭嚴禁兵丁勿踐民田蘇努等亦言臣等親身殿
後斷不至傷殘今將田禾踐踏議為無罪不合著再嚴
議
康熙三十年辛未九月辛未
上諭大學士等曰朕諮訪蝗蟲始生情狀凡蝗蟲未經生
子而天氣寒凍則皆凍斃來歲可復無患若既經生子
天氣始寒則蟲已凍斃而遺種在地來歲勢必更生今
年寒凍稍遲蝗蟲已有遺種朕心預為來歲深慮宜及
早耕耨田畝使蝗種為覆土所壓則其勢不能復孳設
有萌孽即時驅捕亦易為力可傳諭戶部移咨被蝗災
各地方廵撫責令有司曉示百姓務於今冬明春及早
盡力田畝悉行耕耨俾來歲更無蝗患倘或田畝不能
盡耕來歲蝗蟲復起亦須盡力驅捕無致為災
十二月丙戌理藩院題歸化城一帶地方耕牛八
旗内兩佐領共助一牛其耒耜等項俱移文山西
廵撫預偹
上曰所用耕牛不必令其幫助即於御厰内牛取用耒耜
等項若令廵撫製備將仍委之屬吏一委屬吏必致累
民其鐵器著支用庫銀製造從驛遞運送邊外木植甚
多其木器即於彼處製用夫農田人生之根本朕凡所
至之地先察其土田邊外耕種必培護穀苖使高其隴
此皆由土性寒而風又厲之故不如此則穀苖不能植
立矣内地之田其隴不高各處耕種不同者皆隨其地
土之宜也
丁亥
上諭大學士等曰邊外積穀甚屬緊要逹爾鄂莫地方著
交與内務府派各莊壯丁耕種呼兒鄂莫地方令五旗
王等莊屯人前往耕種其籽粒耒耜耕牛皆令預偹著
派諳農事官員前往監管布種完時酌留耘田之人餘
人遣歸田熟時即令耘田之人收穫其農夫所食米穀
著於古北口所貯米穀計口帶去席喇穆倫地方仍照
前議令盛京人役前往耕種秋收之時有收穫多者該
部將監管官員議叙具奏朕觀各處地畝肥瘠不同朕
廵視南方見彼處稻田歲稔時一畝可收稻三四石近
京玉泉山稻田一畝不過一石又見古北口穀田豐收
之年一穗約三千粒口外近邊地方豐收之年穗幾萬
粒此皆土脈不同故收穫亦異以此觀之逹爾鄂莫等
三處墾種所費無幾而所穫必多矣
康熙三十一年壬申二月丙戌
上命都統瓦代等往逹爾鄂莫等三處耕種田畝
諭之曰耕種之事最為緊要爾等諸臣善為經營管理邊
外寒冷當及時廣播麥種將田隴深耕勤謹耘耨耘時
將草根勿令土壓若草重發芽則有妨田禾耕種若太
稠密田禾雖覺可觀所得實少若稀疎耕種所垂之穗
既好而所得甚多凡有河之處可造船捕魚更須愛養
耕夫和睦附近蒙古耕種畢時將夫役酌量留於彼處
其餘夫空費糧米先即遣回今年倘或米穀多穫不可
因後來難繼遂致收多報少收穫多寡雖由人力亦頼
雨澤及時耳
四月辛丑
上御瀛臺内豐澤園澄懷堂召尚書庫勒納等入
諭之曰頃爾等進來時曾見朕所種稻田耶諸臣奏曰曾
見過稻苖已長尺許矣此時如此茂盛實未有也
上曰朕初種稻時見有於六月時即成熟者命取收藏作
種歴年播種亦皆至六月成熟故此時若此茂盛若尋
常成熟之稻未有能如此茂盛者朕廵省南方時將江
南香稻暨菱角帶來此處栽種北方地寒未能結實一
過霜降遂至不收南方雖有霜雪然地氣温暖無損於
田苖諺云清明霜穀雨雪言不足為害也總之南北地
氣不同節候各異寒暑之遲早全視太陽之遠近所以
赤道度數最宜詳審欲定南北之向惟以太陽正午所
到之度為凖即指南針亦不能無偏設有鐵器在旁則
針為所引亦復不凖此是一定之理今將一片石以繩
懸之使之旋轉俟其既定刻記所向南北復動如前其
所向南北仍復不變即此可思其理所以凡物皆有自
然一定之理庫勒納奏曰聞黑龍江日長夜短雖晚日
落不至甚暗不知何故
上曰黑龍江極東北之地日出日入皆近東北方所以黑
龍江夜短日落亦不甚暗又
命看澄懷堂後院所栽修竹前院盆内所栽人參及各種
花卉
上指示曰北方地寒風高無如此大竹此係朕親視栽植
每年培養得法所以如許長大由此觀之天下無不可
養成之物也
康熙三十二年癸酉二月丙子
上命内大臣公坡爾盆等詣歸化城等三處督耕
諭之曰種地惟勤為善北地風寒宜高其田隴尋常之穀
斷不能收必藝早熟之麥與油麥大麥糜黍方為有益
去歲往彼墾種之人朕曾以此命之因違朕旨多種蕎
麥以致田禾失收爾等須問土人宜種何穀易得收穫
朕曾問老農皆云將雪拌種可以耐旱爾等試為之朕
前帶南方稻穀菱角種於京師雖以泉水灌溉因無南
方蓄養之水且又霜早因此不熟以此觀之若將此地
之穀種帶往北地亦難收成惟將麥與大麥油麥糜黍
及早播種庶可收穫爾等謹識朕言克勤毋怠
十月己卯
上諭大學士等曰聞山東今年田收之後九月中蝗螟叢
生遺種在田況值今歲多雨來春少旱蝗則復生未可
知也先事預圖可不為之計與乘時竭力盡耕其田庶
幾蝗種瘞於土而糜爛不復更生矣若遺種或有未盡
來歲復萌地方官即各於疆理區畫逐捕不使滋蔓其
亦大有益也命戶部速檄山東河南山西陜西廵撫等
傳示所屬郡縣咸令悉知必於今歲來春皆勉力耕耨
田畝蝗螟之災務令消滅若郡縣有不能盡耕其田蝗
或更生則必力為捕滅毋使蝗災為吾民患
康熙三十四年乙亥正月乙酉
上諭大學士等曰去歲於直隸山東河南山西陜西江南
諸省下詔捕蝗諸郡盡皆捕滅蝗不為災農田大稔惟
鳳陽一郡未能盡捕去歲雨水連綿今歲春時若或稍
旱蝗種復生遂成災沴以困吾民未可知也凡事必須
預為防備斯克有濟其下戶部行文直隸山東河南山
西陜西江南諸廵撫亟宜耕耨田畝令土瘞蝗種毋致
成患若或田畝有不能盡耕者蝗始發生即力為撲滅
毋使滋蔓為災
康熙三十五年丙子六月己丑
上諭大學士伊桑阿曰朕進獨石口見今年麥禾俱盛朕
衷欣悅念小民皆倚田禾度日如大兵陸續歸時或致
踐踏或偷盜餵馬又何恃以餬口今將獨石口至懷來
縣交侍即多竒自懷來至京城交侍郎馬爾漢及隨行
部院官率地方官沿途廵察如有踐踏田禾偷取餵馬
者立拏參奏如有縱徇朕聞之必以軍法從事決不姑
恕
康熙三十七年戊寅三月戊子
上諭大學士等曰聞湖廣江西江南浙江廣東廣西福建
陜西山西米價騰貴是必糜費於無益之事湖廣江西
地方糧米素豐江南浙江咸頼此二省之米今此二省
米價騰貴誠為可虞酒乃無益之物耗米甚多朕廵幸
直隸等處見雖有禁造燒酒之名地方官不甚加意未
曾少止著令嚴禁以禆民食
康熙三十八年己卯三月庚辰
上南廵舟泊新豐
諭領侍衛内大臣等曰此地麥田茂盛朕心深喜此來原
為民生凡駐蹕處勿使踐踏田畝至於隨駕兵丁巳足
守衛此處之兵盡著發回其將軍副都統及各官員等
既係該管地方著乘舟隨行可徧行曉諭凡有踐踏麥
禾者被獲決不輕貸
乙酉
上駐蹕蘇州府
諭兵部前者京口江寧接駕官兵亦曾扈送朕恐踐損麥
田盡行遣還今往浙江塘路狹隘可傳諭該將軍督撫
不必令官兵扈從又朕見百姓欲覲朕顔接踵摩肩踰
疇越隴彼雖心切瞻依不暇顧田禾朕實深惜之此後
百姓聚觀不必禁止但令勿損麥田可遵路而行
閏七月乙卯
上駐蹕遥亭
諭大學士等曰朕廵幸至此見田禾甚好可謂豐年但各
處俱有蝗蝻恐地方官民旗下莊屯因田禾已收遂至
怠忽今年若不將蝻子捕絶貽害來年悔之無及須於
未能翼飛之時預先滅盡著即行曉諭
康熙三十九年庚辰二月辛卯右衛將軍宗室費
揚固題請開墾山代地方田地
上諭大學士等曰山代地方田既甚饒且逼近二河之間
只引河灌溉無不豐收所以西邊回子引水入田而耕
之除蟲食之外總無虞於旱澇必獲豐登費揚固題請
開種之處著允其所請待收穫時奏聞
四月乙酉
上廵視永定河工駐蹕寶坻縣城内
諭内大臣等曰方今青苖在野扈從大臣侍衛護軍執事
並行裝人等在途須約束人衆遵路而行毋得蹂躪田
禾朕還仍由此路倘田禾被踐朕必責問大臣及管轄
人員
康熙四十六年丁亥四月癸巳
上諭福建浙江總督梁鼐浙江廵撫王然江南江西總督
邵穆布安徽廵撫劉光美江蘇廵撫于凖山東廵撫趙
世顯等曰朕頃因視河駐蹕淮上江浙兩省官及地方
紳士軍民皆環道遠迎懇請臨幸朕勉順羣情涉江而
南廵省風俗所至郡縣見雨暘應時二麥蕃殖比閭樂
業可冀盈寧雖山東一路尚未悉覩而江浙田疇鬱葱
在望深愜朕懷方今麥熟將穫一切扈從人員皆以次
舟行不致蹂踐誠恐百姓沿途迎送老稚扶攜動盈千
萬越阡度陌不無踐傷朕心甚為軫惜凡所過地方悉
令停止迎送且節候漸熱朕舟行乘夜迎涼亦未可定
民雖遠來無由親見爾等可張示徧加曉諭無負朕重
農愛民之意
十月己亥
上諭大學士等曰邊外地廣人稀自古以來無從開墾朕
數年避暑塞外令開墾種植見禾苖有高七八尺穗長
一尺五寸者今年南廵曾以語張鵬翮伊未敢深信近
值邊外收穫之時命特取數本驛送總漕桑額轉送張
鵬翮矣且内地之田雖在豐年每畝止收一二石若邊
外之田所穫更倍之可見地方不同然人力亦不可不
盡也
康熙四十九年庚寅五月丙子
上諭内閣兵部内務府數年以來已無蝗蟲矣今復見一
二宜急捕之朕於去歲秋間曾諭直隸廵撫趙宏燮山
西廵撫蘇克濟河南廵撫鹿祐山東廵撫蔣陳錫加意
捕捉今應傳諭邊外皇莊八旗之莊并提督馬進良令
各行捕除若不實心奉行斷不輕恕觀今年田禾甚佳
當是大有之年所慮者惟此耳
康熙五十一年壬辰八月戊寅
上駐蹕遥亭
諭領侍衛内大臣等曰連日雨雪交下不得行獵諸臣必
以朕悶坐為念不知此番雨雪於來年耕種大有禆益
直隸各處亦皆如此則更佳矣可傳諭扈從諸臣知悉
康熙五十四年乙未二月庚辰
上諭直隸廵撫趙宏燮曰朕嘗讀無逸篇留心稼穡久矣
去歲臘前瑞雪盈尺時届陽和細雨連綿輿情怡悅早
得布種矣所慮者起發太盛則收穫之際恐有二疸之
虞爾等徧示民間芸鋤時令苖稍疎預防風霾朕以民
生為念勸農為本已有所知不得不示特諭
康熙五十五年丙申四月戊申
上諭大學士等曰近問外省奏摺人等僉云麥苖甚好但
路上未曾遇雨據此則暵旱不特京北地方矣見今麥
穗秀齊若再不雨豈能生發結實朕望雨心切著將此
旨錄出發往京師令大學士九卿等再虔行祈禱
康熙五十六年丁酉三月壬午
上廵視河西務耍兒渡等處堤岸自暢春園啟行駐蹕南
苑
諭領侍衛内大臣護軍統領等曰今麥苖方長應加意護
惜不可蹂踐朕仍從此路而回可徧行傳諭交與諸大
臣等派出人員嚴為管束
四月戊子
上諭大學士等曰今春地氣潮濕所種春麥甚多朕頃閱
視河西務堤岸時麥苖甚佳但近來風大漸有旱意爾
等會同九卿如有事不合宜應更改之處詳查議奏自
初五日起齋戒三日祈雨
庚子
上諭九卿等曰目下雨澤愆期今早雖小雨未能霑足但
從來月望時雨極難得昨十二十三等日朕固知未必
有雨嗣後十八二十二十三等日或可望其大沛也今
歲少雨處甚多聞江南大麥收有十分小麥猶望雨山
東廵撫未曾奏報得雨想亦未霑足河南廵撫有摺云
今歲雨澤頗調窪地有十分收成朕心差慰又
諭曰天時地氣亦有轉移朕記康熙十年以前四月初八
日已有新麥前幸江南時三月十八日亦有新麥麵食
今四月中旬麥尚未收又黑龍江地方從前冰凍有厚
至八尺者今却和暖不似從前又聞福建地方向來無
雪自本朝大兵到彼然後有雪雲南貴州廣東廣西舊
有瘴氣從前將軍頼塔進征雲南留八百人在廣西俱
為瘴氣所傷今聞雲南惟元江微有瘴氣餘俱清和與
内地無異矣
康熙五十八年己亥五月戊寅
上諭戶部朕幸熱河見一路麥苖盈野收穫必豐但麥熟
之歲往往雨水早而且多朕留心稼穡歷年最久深悉
其故爾部傳諭直隸河南山東山西并口外地方速將
已收之麥晒乾入囤收貯不致潮濕霉爛則今歲所收
足用二年矣
大清聖祖合天弘運文武睿哲恭儉寬裕孝敬誠信中和
功德大成仁皇帝聖訓卷三十
