欽定四庫全書
大清聖祖合天弘運文武睿哲恭儉寬裕孝敬誠信中和
功德大成仁皇帝聖訓卷二十三
任官
康熙三年甲辰四月己未
上諭吏部向來所定部院衙門滿洲蒙古漢軍官員品級
陞轉與漢官不同滿洲蒙古官員無向外陞轉之例故
其品級稍優今漢軍官員既與漢官一體向外陞轉其
品級陞轉應與漢官畫一爾部酌議妥確以聞
五月壬午
上諭吏部都察院近日内外文武各官考滿一等二等甚
多豈無一才力不及不稱職者此後各部直隸各省文
武官員考滿將三年之内某官所辦某事奉旨改正者
某事駮行者某事處分者某事察明保奏若考過一等
二等官員不能稱職者事發之日將考核時具保之官
一併治罪
十月辛未
上諭吏部兵部都察院近見考滿内外各衙門具奏吏部
等衙門又行覆題以致事多繁冗賢否甚難甄别内外
大小文武各官除今年考滿外以後每三年彙考一次
其到任未經三月者不必考向來自陳等官仍照舊例
自行陳奏候旨定奪至於司屬漢官定例陞授時如無
考滿之人論俸深者陞授又於一年一次考核無益著
停止應行事宜爾部院酌議具奏
康熙七年戊申三月丁未
上諭吏部國家政務必委任賢能乃可贊成上理今在京
各部院滿漢官員俱論資俸陞轉雖係見行之例但才
能出衆者常以較量資俸超擢無期此後遇有緊要員
缺著不論資俸將才能之員選擇補用
辛酉
上諭吏部舊例科道乏員行取在外有司考選補授原因
有司乃親民之官諳悉民間利弊得以據實指陳有裨
政治且外官内擢足以鼔勵人才振興吏治今後科道
缺出可移文督撫就有司内舉才能夙著者咨部爾部
詳核具題行取來京朕親選用每歲宜行取幾人爾部
酌議以聞
康熙八年己酉十月癸亥
上諭吏部朕思部院事務殷繁諸司官職掌必得賢能方
克勝任今爾部但就部院見任官員調補其隨旗上朝
者豈無賢能可備擢用之員可諭滿洲漢軍都統副都
統等於阿達哈哈番以下拖沙喇哈番以上有明習滿
文或通曉漢文夙具才幹堪任部院事務者從公詳擇
一旗數員咨送爾部俟各旗缺出與應陞者並題補用
康熙十二年癸丑九月辛未
上諭吏部向來定例外官告病不准起用原以防其規避
但其中有才品優長政績素著者廹於一時至情引例
告歸終身棄置深為可惜宜令地方督撫確行諮訪果
有才品堪用者著據實保奏以憑擢用
康熙十三年甲寅三月丁丑
上諭吏部大兵進𠞰逆賊指日蕩平地方恢復之後即應
設官撫綏民生料理事務頃以需人甚急已將漢軍内
可用人員照該督撫所請發往軍前候用其漢人中素
有清操及才能堪任煩劇者不拘資格著漢大學士以
下三品堂官以上據實保舉發往軍前與漢軍官員一
體委用務期虛公推薦有裨地方以副朕廣攬人才之
意
康熙十四年乙夘閏五月戊子朔
上諭兵部秦省巖疆重地軍務方殷靖逆將軍侯張勇忠
勤懋著謀略優長久鎮西陲奠安疆宇近復躬履行間
殫心籌畫屢敗賊衆恢復城池志期殱逆渠定秦隴朕
甚嘉之凡用兵籌餉一切機宜必須專其責任而後可
以整飭軍機齊一衆心以收蕩平之績所屬地方總兵
官有故違節制不聽調遣者許即指參副將以下有臨
陣退縮殺良冒功者聽以軍法從事其文官自道員以
下倘有遲悞緊急軍需者會同廵撫據實題參務令克
展壯猷早奏膚功以副朕委任重意
康熙十六年丁巳十月癸亥
上諭大學士等曰朕不時觀書寫字近侍内並無博學善
書者以致講論不能應對今欲於翰林内選擇二員常
侍左右講究文義但伊等各供厥職且住外城不時宣
召難以即至著於城内撥給閒房停其陞轉在内侍從
數年之後酌量優用再如高士竒等能書者亦著選擇
一二人同伊等入直爾衙門滿漢大臣會議具奏
康熙十九年庚申六月丁丑
上諭大學士等曰據都察院題御史洪之傑試俸已滿應
行實授朕思試俸各官一年俸滿稱職者實授不稱職
者或仍試俸或作何改用宜更定一例不然試俸竟屬
虚文矣洪之傑仍如舊例實授可𫝊諭吏部定例以聞
七月甲午
上諭九卿等曰各部主事日後皆陞道府與其俟為道府
後令督撫保舉何如為主事時即令堂官保舉之為愈
今後凡不係正途出身之主事歴俸三年果能勝任該
衙門堂官保舉方許陞轉
十一月戊午
上諭大學士等曰御史張志棟疏參大理寺少卿張永祺
國子監祭酒馮源濟二人品行不端甚當又參刑部尚
書黃機衰老宜罷此言太過當矣國家用人正須老成
練達之軰從來才德難以兼全聞黃機居鄉謹飭安静
是一老成人也
康熙二十年辛酉正月辛巳
上諭翰林院日講官敷陳經史日侍顧問贊襄典學職務
繁多宜廣其員以彰右文之治見在滿官足用漢官尚
宜增添著即開列應用各員職名具奏
六月辛亥
上諭大學士等曰行取官員吏部已經引見其各部主事
等漢官朕尚未知其人科道為耳目之司選擇不可不
愼爾等即𫝊諭九卿詹事科道令各舉所知將居官潔
清辦事才能者從公保舉不可以同年同鄉親黨徇情
私保即總督廵撫所舉有不當亦著指陳勿隠
七月丙寅
上諭大學士等曰近來投誠守備千總等官或帶偽總兵
副將劄付即照伊偽劄反加優叙先用其綠旗官員於
軍前效力顯著者並不得表見淹滯者頗多所在統兵
將帥知悉此情者已經回京無人在彼代奏此等官員
甚為屈抑其特行宣諭以示奬勵
戊辰
上諭兵部在外武職官員有未經從逆效力行間勤勞日
久者枕戈卧甲躬冒矢石建立功績雖經叙錄加銜加
級亦不能即補實缺仍留該標投閒置散虚糜歲月或
赴部候補又因無缺守候遲延資斧匱乏深為可憫此
等軍前效力之人應令本身赴部驗明原劄即行錄用
推補
壬申
上諭吏部兵部大同地方連年荒旱百姓困苦以致流離
失所就食他方因而田地荒蕪生計不遂今已屢行賑
濟蠲免各項錢糧又聞雨澤霑足秋成有望但饑饉之
後安養生全必得清廉愛民官吏方能加意招徠留心
撫字著該撫將見任知府以下等官貪劣不職者照常
參處外其才具平常者酌量更調本省簡僻之缺仍於
通省見任官員内選擇清廉愛民者調補若果能撫循
使戶口充實田地開墾著有成效該撫特行舉薦該部
從優叙錄以副朕奬勵循良愛養百姓至意
康熙二十二年癸亥五月乙夘
上諭大學士等曰部院堂官惟敬愼廉潔方可無玷厥職
今觀各部侍郎内雖辦事有才而操守不足者有之應
將伊等改授武職向來副都統員缺有將侍郎改授之
例自後副都統缺出可將侍郎職名一併開列朕將酌
用之
康熙二十三年甲子三月壬辰
上諭兵部國家賞罰所以勸賢懲奸也又語云使功不如
使過近見緣事宗室及有罪大臣行間得罪官員閒散
者甚衆此軰之人與其置之閒散何如委以一職則賢
能者可得其用况伊等或任統兵或歴部院較之旗下
人等必優已為大臣者姑勿論其以下者應行選用護
軍令其效力如此可漸得陞遷之路爾部即遵諭行
四月戊申吏部等衙門奏各處關差奉
旨令臣等於司官内保舉才守俱優存心謹厚之人派往
但司員辦事有才及謹愼者尚有其人至於操守
知之實難不能保舉
上曰節操清廉最為緊要即如部院堂官朕皆信其清操
而委任之堂官於司員亦應信其清操而委任之各衙
門官員或謹慎有守或生事奔競堂官豈有不知者爾
等務將有守之人舉出則被舉者自能效力也
六月丁巳
上諭大學士等曰凡所貴道學者必在身體力行見諸實
事非徒託之空言今漢官内有道學之名者甚多考其
究竟言行皆背如崔蔚林之好事居鄉不善此可云道
學乎精通道學自古為難朕聞學士湯斌曾與中州孫
鍾元講明道學頗有實行前典試浙江操守甚善可補
授江蘇廵撫
康熙二十四年乙丑三月癸亥
上諭大學士等曰内閣翰林院須用通曉漢文善翻譯者
其自卿員以下部院無品級筆帖式以上及滿洲蒙古
漢軍廢官與隨旗行走暨閒散人曉習漢文能譯滿文
者統皆考試計其文理優長者用之其下所司速察以
聞
九月辛酉
上諭大學士等曰漢軍既有旗分缺又補授漢缺不但人
不敷用漢舉人進士亦且壅滯不得銓選漢軍既有外
任該旗有缺即以外任漢軍補授亦無不可著九卿等
議奏
康熙二十五年丙寅四月戊申吏部以翰林院掌
院學士員缺開列尹泰等請
旨
上曰翰林院學士職任關擊甚重必學行兼優方為允當
滿漢學士得人則詞林觀摩興起咸勤學砥行人材成
就有裨治道匪淺曩者喇沙里居是官其學問品行詞
林至今追述之後來者俱不能及朕觀尹泰品有餘而
才不足任以詹事則相宜若用為學士恐辦事不甚敏
捷庫勒納任此職時較他人為優通政使葛思忒似亦
可用可將此二人酌議來奏
癸丑
上諭吏部國家選用臣工必得才學通敏之人畀任斯庶
官無曠實得用人之益朕見漢軍官員從事學問者少
年未成材便涉仕版並無素抱何以莅事臨民去年特
行考試分别去留曾將交白卷人員從寬姑免處分令
其學習俟通曉文義該部題明考試錄用朕因從前考
校情弊多端今特行親試荒陋不堪者甚衆朕不加搜
察私藏懷挾自行發露者已交刑部拏問外其考列一
等高璜等及二三四等人員見任者仍照舊供職候補
者照常補用王撫民等文理不通及書寫履歴投交白
卷者俱著以原品隨旗行走其去年著令學習之人今
仍交白卷及考置五等者顯圖僥倖著察議具奏王樑
居官有聲仍准候補難廕生馬世永王琨王鎬胡枚念
伊父殉節可憫著令學習俟通曉文義之日該部題明
錄用程萬坦曾效力行間著以旗内武職補用爾部即
遵諭行
七月乙酉戶部議覆御史戴通條奏坐糧廳監督
員缺應將清廉賢能官員保舉差往
上曰各部院官員不稱職者許堂官不時參奏𫝊諭已久
未見舉行至於保舉揀選不過特旨偶一行之若以此
為定例則資俸深者既有壅滯之患而奔競之端亦即
由此而生保舉著不准行
康熙二十六年丁夘四月辛亥
上諭吏部國家用人凡才優者固足任事然秉資誠厚者
亦於佐理有裨比部院中亦有一二才優之人所以未
即陞擢者因其有才又能循分故久任之朕聽政有年
見人或自恃有才輒專恣行事者思之可畏朕意必才
德兼優為佳若止才優於德終無補於治理耳
康熙二十七年戊辰十一月辛未
上諭大學士等曰兵部考武官射箭合例者方記冊錄用
或有前在行間顯著勞績若槩以考校不合例之故不
得見用事屬可矜朕已屢有諭旨且射而中者人材皆
優射而不中者人材皆劣不可以此一槩論也若執此
用人則人材優而有勞者終身不得見用矣又聞兵部
閱射情弊有以中者為不中以不中者為中其飭兵部
堂官自此以後其嚴之愼之
康熙二十八年己巳閏三月壬寅
上諭兵部朕幸江南浙江見驍騎校小撥什庫披甲内曾
效力行間材力壯健者甚多此軰出兵時有雖得功牌
未應得官者亦有因罪抵銷功牌者因是皆不得擢用
淹滯可惜其行文江寧杭州荆州西安滿洲將軍副都
統等如果有才堪管轄及曾經效力者選擇十人或十
五人不拘旗分遇彼處佐領防禦驍騎校缺出即將選
擇之人一併咨送來京爾部引見以備任用
六月庚寅
上諭大學士伊桑阿等曰八旗參領佐領有職任之官多
有以疾告休者此中亦有以不能騎射畏憚而求罷者
夫管轄職任須得舊人為佳其𫝊諭八旗都統副都統
等自是以後若有告休者詳察之果疾病不可支者允
其休致若雖不能嫺於騎射而能管轄者仍留用之
康熙三十一年壬申七月癸酉理藩院以效力年
久之撥什庫等引
見
上曰伊等於事務何如侍郎文達奏曰伊等未為司官不
曾辦事
上曰辦事在人何論曾為司官朕臨御多年何事未歴部
院諸臣欲寬人罪却不務求允當而故擬過重直待駮
回旋即改為無罪或注意在此而飾詞在彼實欲為此
而佯託為彼此等處最多大凡經理事務須以持平為
當此引見諸人曾為撥什庫差遣年久熟知蒙古性情
與地方形勢俟理藩院主事缺出將伊等一併選擇具
奏
康熙三十二年癸酉十一月庚子朔
上諭大學士等曰朕每日聽政必於辰刻中御門聞部院
奏事大臣每日黎明即齊集午門外久候方始入奏迨
奏畢復各歸署理事無乃過勞朕觀大臣内有年及六
旬者亦有六旬以上者此後於家中各進糜粥按時來
奏亦不至遲悞大臣節勞養體亦可多為朕效力數年
爾等可將朕旨𫝊與部院大臣知之
十二月壬申
上諭大學士等曰朕觀近日政務簡少每日啓奏部院大
臣中有年邁者甚屬勞苦自後年六旬以外大臣令其
量力間二三日一來啓奏至折本内遇緊要事朕有旨
𫝊進爾等方來請旨若無朕旨爾等將折本彙齊亦間
三日一來啓奏
康熙三十三年甲戌五月癸夘
上諭大學士等曰國家以用人為要或有知其人可用而
避嫌不舉者或有知其人不善而引為黨援者自今九
卿當各將所知居官賢能者敬愼公舉科道官職司耳
目誠能於所知賢者從公推薦不肖者立行參劾則賢
者勸而不肖者懲治道豈不美乎可將此旨𫝊諭九卿
科道
甲辰
上諭禮部尚書兼翰林院掌院事張英曰翰林係文學親
近之臣向因日講時時進見可以察其言語舉止近日
進見稀少講官侍班不過頃刻豈能深悉著將翰林院
詹事府國子監官員每日輪四員入直南書房朕不時
諮詢可以知其人之能否以備擢用
康熙三十四年乙亥三月癸亥
上諭大學士等曰翰林官撰擬文章是其專任善與不善
皆應有鼔勵懲戒之處自是以後凡碑文祭文其撰擬
人姓名及所撰之文或經俞允或被申飭一一記明有
三次善三次不善者俱行奏聞
康熙三十六年丁丑七月丙午
上諭兵部都統副都統典兵重任若但於本旗内選授則
下五旗即有本旗之王掣肘辦事不得其正者甚多嗣
後都統副都統員缺應於左右翼内不論旗分補授
八月辛酉
上諭大學士阿蘭泰曰山陜兩省最為要地以後文職缺
人俱令奏聞朕酌量選用
康熙三十七年戊寅十一月甲午大學士伊桑阿
阿蘭泰以年邁健忘疏請引退
上曰大學士最為重任必平坦雍和辦事敬愼者方為稱
職至於記事學士可分任之爾二人著照舊供職
十二月丙辰湖廣道御史朱廷鋐條奏服滿候補
人員内有係特簡者有卓異者應不論班次即行
錄用
上諭大學士等曰覽朱廷鋐所奏未必無故但所言之事
有當於理夫治國家者以人才為要朕親簡之官如丁
憂服滿起補與降級及一槩丁憂者校年補授何時得
錄用乎凡條奏合宜即為准行其間有私與否朕不問
也
康熙三十八年己夘五月癸巳大學士伊桑阿以
老疾乞休
上諭大學士阿蘭泰曰伊桑阿為人厚重老成辦事年久
爾二人自任大學士以來不生事端凡事推誠從公料
理不獨朕知之天下無不知者非尸位素餐者可比伊
桑阿雖以老疾求罷朕不忍令去也
六月戊戌朔
上諭大學士等曰當今凡事皆可緩圖惟吏治民生最難
刻緩諺云湖廣熟天下足江浙百姓全頼湖廣米粟朕
南廵江浙詢問地方米貴之由百姓皆謂數年來湖廣
米不至以致價值騰貴然楚省官吏並未奏報水旱又
聞湖南百姓甚苦皆由興永朝王樑楊鳳起三人相繼
擾害所致見任總督李輝祖為人誠實辦事頗優但俱
係于成龍薦舉欲其不徇情面將從前廢弛整理斷斷
不能李輝祖可召進京以侍郎用原任左都御史郭琇
前為吳江縣知縣居官甚善百姓至今感頌其人亦有
膽量無朋比郭琇著補授湖廣總督令馳驛赴任
十月己巳
上諭大學士等曰凡上司居官有聲者其所舉之人必佳
上司不善則所舉者亦屬庸劣然亦有居官先優後劣
者亦有居小吏善而陞遷後改變者若始終如一行止
不改者不多得也
康熙三十九年庚辰七月乙未
上諭大學士等曰觀翰林官及庶吉士内有極貧者衣服
乘騎皆不能備將此等查出作何施恩有益供職其丁
憂告假回籍之翰林官庶吉士有生計艱難無力至京
者著該督撫酌量資助令其來京又翰林官員專司文
翰更無他事各省學道員缺應與郎中並差滿任之日
仍各回衙門或掣籖或作何差遣爾等會同翰林院議
奏
九月丙午
上諭大學士等曰旗下大臣子弟當令為侍衛執事勤勞
效力今皆令入部院衙門大臣交相顧庇一應陞遷出
差全不論俸之淺深人之優劣擅徇情面選擇保奏其
間攬事恣行者亦有之此軰在部院衙門大臣等彼此
相托不無掣肘見今寫本辦事坐臺馳驛等勞苦之處
大臣子姪誰曾派遣況漢官見任三品以上堂官子姪
不授科道之職若大臣子姪人材果優何處不可效力
必在部院衙門方為美耶今八旗滿洲漢軍大臣除同
族不論外其子孫兄弟伯叔兄弟之子在部院衙門為
司官筆帖式者著查明開列呈覽朕閱其可留者留之
可去者去之上三旗以侍衛執事選用餘著隨旗行走
俟伊等父兄不在任時再行補用部院衙門爾等可與
九卿會同議奏
十月己夘
上諭大學士等曰今年内陞科道官仍管原任事外轉又
停科道暫時無缺候補之人不得即補今歲行取以科
道用者著補額外御史俾隨九卿議事則伊等苟有一
得可以陳奏爾等將此旨𫝊諭吏部
康熙四十年辛巳二月庚辰九卿等議覆河道總
督張鵬翮題請河工官員保守三年不決照臺灣
官員例以應陞之缺陞用應准行
上諭大學士等曰河工豈可與臺灣並論臺灣係海外之
地彼處官員俱屬揀用赴任時不帶家屬獨身前往三
年後調陞别地此内有意存焉今張鵬翮奏稱河工官
員保任三年不決即陞果依此行三年後惟河工官員
陞遷其他盡壅滯矣且部中定例亦從此而壊此本發
還著再議
三月壬辰九卿等覆奏河道總督張鵬翮題河工
官員請照臺灣例叙用應不准行
上曰凡事得中為善不可太過亦不可不及河工官員俱
照臺灣例叙用雖屬不可然竟不准行亦未盡當須按
其工程之極險次險與平易者分别作何加級則諸員
方肯效力其或才本庸劣而督險要之工或才本優長
而督平易之工皆不妨調用爾等可擇善馳驛中書遣
至張鵬翮處令分别其工程之極險次險與平易者開
明具覆到日再行定議
壬子
上諭大學士等曰據張鵬翮疏稱上險次險等工程但水
性靡常倏爾變遷歲修工程或變為險要險要淤塞即
變為歲修各官有實心效力者亦有隨衆塞責者豈可
俱照臺灣之例一體叙用又言河員冒涉風濤與臺灣
官員無異不知臺灣官員三年即陞之例並非僅為風
濤起見且河員見今俱係保題從優補授之人若照臺
灣例叙用必致吏兵工三部條例俱要更改況河工練
員同時陞去獨存新任之員於河工有無裨益之處未
經議及今河員已歴二載其三年之限自前到任之日
扣算抑自今歲明歲扣算且再過三年張鵬翮能保尚
在河工否接任河臣焉知從前官員賢否乃欲將河員
遽為陞用可乎其不可行之故諭令張鵬翮知之
五月戊子
上諭大學士等曰自古帝王用人行政皆頼大臣薦舉賢
良盡事君之大義天下至大為人君者焉能人人而識
别之且官方賢否或操守清正或貪汚不肖必難掩於
百姓必難逃於衆論其居官即此可見矣倘所舉之人
居官皆善此乃實心為國無私之賢臣也所舉有善有
不善此其心雖為國特識鑒未到之故耳若所舉皆貪
汚行私此則大玷為臣之義矣辨别臧否以鼔勵實行
權在人主或居小吏時亦有善名及得志之後改行者
甚多焉能豫料自兹以後朕惟視其居官操守清廉以
為實據無庸豫為疑度也
十月己巳大學士等以湖南按察使員缺將九卿
保舉道員施世綸等開列具奏
上諭大學士等曰施世綸朕深知之其操守果廉但遇事
偏執百姓與生員訟彼必庇護百姓生員與縉紳訟彼
必庇護生員夫處事惟求得中豈可偏私如施世綸者
委以錢榖之事則相宜耳
康熙四十二年癸未正月丁夘
上諭大學士等曰湖廣總督郭琇摺奏提督林本植標兵
於城内公行焚劫朕思湖廣兵丁驕縱若不用一才能
者統轄安能除其惡習林本植年邁著解任將大同總
兵官俞益謨補授湖廣提督令即馳驛赴任兵弁中有
深信者并令酌量帶去其帶去兵弁悉以職名奏聞
四月戊戌
上諭大學士等曰今吏部尚書缺尚未補人廵撫李光地
徐潮原在内任歴年亦久早應擢用朕因地方起見所
以暫留外任伊等居官誠優且得大臣體彭鵬趙申喬
行事偏執惟務沽名所以事皆背謬李光地自任直隸
廵撫以來每年雨水調順五榖豐登官吏兵民無不心
服吏部尚書員缺以李光地徐潮問九卿尋大學士等
問九卿言二人俱優覆奏
上命李光地為吏部尚書仍管理直隸廵撫事
十二月辛夘
上諭大學士等曰朕今次西廵見直隸河南陜西山西四
省接壤如山西澤州人授以河南懷慶府地方官雖云
隔省相去實不過百里得無徇庇伊弟兄親戚乎又直
隸人在河南接壤處河南人在直隸接壤處居官者甚
多嗣後補授外官時掣籖所得地方如隔伊原籍五百
里外聽伊赴任如五百里内雖隔省著廻避
康熙四十五年丙戌三月丙寅九卿議雲南貴州
廣西四川四省員缺若本省無應委署之員則委
隣省附近官暫令署事俟部選官到日仍回原任
上曰如此議則官員到任仍至遲延令隣省官署事則隣
省官少又至懸缺當照年滿千總分發各省候缺著將
此四省見出知府以下員缺俱行察明單月掣籖補用
至候缺官員論省之大小缺之多少一省或十五人或
二三十人均勻配算亦歸單月一年一次掣籖分遣俟
有缺出著該督撫指名挨次補授一面報部如未有缺
出暫給俸候缺如此則員缺不致久懸而於事有濟矣
康熙五十一年壬辰二月丁巳吏部以各省學政
任滿開列請
旨
上諭大學士等曰提督學政有教育士子選取人才之貴
關係甚要從前學差聲名不善者多間或取二三孤寒
因而得名亦不可謂之善今大臣官員子弟内雖亦有
學問優者但伊鄉會試時皆以賄進故一得學差取士
亦必受賄科道官員知其情弊徇情不行指參此任甚
要開列人員内有爾等所知者可各舉出
三月乙巳
上諭大學士等曰縣令與民切近有刑名錢榖之責未出
仕以前如不能諳練事宜則登仕之後於地方民生無
有裨益今歲考中進士除㨂選庶吉士外其餘勿令回
籍俱交與禮部選翰林内學優品端者數人派令教習
文藝從事典禮如有修書處率同修書又考中武進士
皆以參將遊擊守備等項員缺補用此等俱有約束兵
丁整飭營伍之責未補官以前不可不先令其學習嗣
後考取武進士亦著勿回原籍見在年滿千總皆分撥
八旗武進士等亦著分撥八旗隨圍學習行走
康熙五十二年癸巳二月癸酉
上諭大學士等曰福建廵撫覺羅滿保奏閩縣等十六州
縣員缺請於卓異人員内揀選補授部議不准督撫等
為地方得人起見懇切陳奏理所宜然其應否准行恩
出自朕近見督撫等題請之事言官每從中阻撓前曾
有御史條奏稱閩屬十六州縣員缺揀選官員補授可
為一時之計未可為經久之例不如擇本省之員調補
若揀選卓異薦舉官員發往補授必至懸缺以待於地
方無益等語閱之似乎有理其實皆係卓異薦舉官員
料伊等即行陞轉不願往海濱苦地希圖美缺因於未
經部覆之先求言官條奏則部議自然不准所以特囑
言官言之也如此則權盡歸都察院科道等官矣此係
明末惡習斷不可長也著問九卿詹事科道
五月庚辰
上諭大學士等曰武官係朕親驗騎射及人材壯健補授
故爾識認文官皆係臨民之官關係尤重凡掣籖月官
悉行引見應補授者俱行補授其年老不及者令原品
休致惟在外陞補等官槩不引見伊等賢否豈得周知
嗣後作何驗看辨别爾等與九卿會議具奏
九月丁夘
上諭九卿等曰爾等俱為大臣天下督撫之賢否應於平
時留心細訪以備顧問誰貪誰廉即行公舉雖門生故
舊不為徇庇庶皆知畏懼而勉勵矣乃者朕問時或謂
未經同衙門辦事或自謂平日不接見人知之不眞以
此推辭非理也
康熙五十三年甲午四月癸酉
上諭吏部補授州同人内不堪者甚多應取至京師令九
卿面試補用有出身不明者著革退
康熙五十四年乙未十一月己酉
上諭大學士九卿等曰部院司員見在官職雖卑日後亦
可至大僚伊等朕多不認識必數數問諸大臣而用之
亦不勝其煩今觀部院司員等劣者甚多考校武進士
馬步箭時侍郎覺和託舉止麤鄙向背不知何以辦事
又有一司官因劣革退舊例滿洲不分文武兩途出征
時則令於夸蘭大章京等處行走此後部院衙門滿洲
司員著輪班佩刀在侍衛裏行如此賢否始見部院漢
司官等朕亦未盡認識應照見今翰林分班行走例令
伊等分班引見
康熙五十七年戊戌四月丁未
上諭大學士等曰近見八旗補授佐領及襲職官員俱有
遲至數年未曾啓奏者此等事甚不宜遲今遲延至此
顯有情弊交與都察院查明題參其應補應襲之人著
各旗大人帶往熱河引見
康熙六十一年壬寅三月壬子
上諭大學士九卿等曰用人行政朝廷之大權也文官銓
選掌之吏部武官遷除掌之兵部吏部論班論俸兵部
論俸論銜從來定例也其武官歴三年加銜調補之例
甚善近來督撫提鎮題補太多始不過州縣官千把總
之𩔖今則司道副參亦皆題補矣值此用兵之際姑且
行之此習若久大有關係且伊等題補官員内朕不知
者甚多補用後遂皆稱為奉旨補授之員諸臣皆讀書
之人何可不慮及此在京大小職官皆朕所選用賢否
易知若外省保題之官非朕所素知豈能一一定其優
劣乎爾等會同詳議具奏
七月甲辰
上諭兵部撥派年滿千總發往各省分營當差據爾部所
議部文一到遇有守備員缺即照所分次序具題引見
以漸補授則往返多需日期員缺必致久懸伊等俱係
朕揀選之人嗣後缺出報部部内即按次序補用不必
引見
大清聖祖合天弘運文武睿哲恭儉寬裕孝敬誠信中和
功德大成仁皇帝聖訓卷二十三
