欽定四庫全書
大清聖祖合天弘運文武睿哲恭儉寬裕孝敬誠信中和
功德大成仁皇帝聖訓卷二十七
理財
康熙七年戊申三月辛酉
上諭吏部戶部都察院鹽課關係緊要必得廉幹之員差
遣乃能嚴緝私販惠恤商民疏通引法以裕國課近見
課額未增商民又鮮裨益之處以後不必專差監察御
史應將廉幹之員選擇兼差爾等酌量定議以聞
康熙十八年己未九月乙巳
上諭大學士等曰今聞錢法漸弛鼔鑄收銅等項滋生弊
端以致制錢日少價値騰貴著戶部工部都察院堂官
同詣錢局每鑄錢一文必重一錢應作何釐剔弊端俾
制錢充裕永可遵行著徹底確察逐一定議具奏至於
部院衙門各處所有廢銅器皿毁壞銅鐘及廢紅衣大
小銅礮并直隸各省所存廢紅衣大小銅礮著盡行確
察解部鼓鑄
康熙二十三年甲子三月癸酉
上諭大學士等曰戶部管理各省錢糧一時難以清楚地
方督撫將在庫銀兩那移私用雖云補墊及至題奏時
每多朦混銷算部内無憑稽察百姓深受其害即今原
任廣西廵撫郝浴侵欺銀至十九萬兩由此觀之天下
𩔖此者不少朕日夜思維欲清查各省錢糧訪之外任
官員及督撫等皆云清出存畱錢糧則别項錢糧自必
清楚朕思此事一行雖在外督撫司道不無被罪實於
國家有益果錢糧充足更可為加恩百姓之用今九卿
曾為外官者多知之必詳爾等會同詳議具奏
康熙二十四年乙丑二月辛亥
上諭大學士等曰財賦出於閭閻凡查核錢糧必徹底澄
清不致以完作欠額外科派方於小民實有利益朕於
正供所入毫無濫用正以愛養物力使國有三年九年
之積縱遇水旱民生亦不致苦累朕所以畱意清覈正
欲加惠元元也
三月辛酉朔
上諭大學士等曰光祿寺估計價値等項頭緒繁多各物
俱照時價湏詳察估計使公私俱便釐剔諸弊逐一定
為條款以便永久遵行則國課不致妄費戶部儲有餘
財凡遇有旱澇可以酌量賑濟蠲免無所顧慮民間不
致困苦大有裨益
庚午
上諭戶部賦役全書將永為定例纂修官員必盡心詳愼
務求切當編纂成書朕思土田一畝之外亦有竒零不
足畝者若以毫忽俱改為釐雖目下易於辦理誠恐有
累小民爾等其詳議之
六月丁巳
上諭兵部侍郎佛倫等曰錢糧所關甚重宜詳加釐剔以
除虛冒濫支之弊近見上駟院以假印誑領太常寺亦
以假印取絲見今發覺者雖止此其未發覺者謂之無
有可乎此皆支給時不行詳察怠玩疎虞之所致也嗣
後凡關係支用錢糧事務必告之該部院堂官稽核得
實用印文支取其四五十兩以下者遣筆帖式往領若
踰此數則遣司官往領其給與時亦詳加稽核告之該
部院堂官然後與之可也如此於職事亦無所曠廢告
於該堂官及司員親往領取亦豈難行之事爾等可傳
諭戶部
十一月丁巳朔吏科給事中楊周憲奏稱纂修簡
明賦役全書不便於民請停止
上諭大學士等曰楊周憲奏稱纂修簡明賦役全書將銀
之尾數收入釐内糧之尾數收入勺内所增銀米豆麥
為數無多在部議所收者乃州縣之尾數州縣所收者
則各圖各里各甲之尾數殊為繁多不無滋弊且歲造
冊籍書吏需索恐致擾民伊言似是不知戶部初題時
是何意見果能永久無弊否此事關係國計民生湏求
確當方可永久遵行勿以一人以為可而輒行勿以一
人以為不可而輒止宜虛心公議從容確定務期可垂
久遠倘急遽議行不過數年又議更改豈可為法爾等
再公同確議具奏
康熙二十五年丙寅二月丙申大學士等奏稱部
定銅觔價値採買不敷其各差造冊四季報部不
如改令差滿之日一并彙送
上曰國家設關𣙜稅原以阜財利用恤商裕民必徵輸無
弊出入有經庶百物通流民生饒裕近來各監督不恪
遵定例任意徵收官役通同恣行苛虐託言辦銅價値
浮多四季解冊需費將商人親填部冊隱匿更改既以
充肥私槖更圖溢額議叙重困商民無裨國計種種情
弊不可枚舉朕思商民皆我赤子何忍使之苦累今欲
除害去弊必湏易轍改絃所有見行例内收稅溢額者
即陞加級紀錄應行停止其採辦銅觔定價不敷作何
酌議增加至四季達部冊籍應俟差滿一次彙報嗣後
務令各差潔已奉公實心釐剔以副朕體下恤商至意
六月丁巳
上命戶部郎中吳什巴督理閩海稅務
諭之曰凡收海稅官員因係創行設課希圖盈溢將出入
商民船隻任意加徵以致病商累民亦未可定著嚴加
申飭務令恪遵定例從公徵收無濫無苛以副朕軫恤
商民至意
康熙二十六年丁夘二月壬申戶部奏滸墅關監
督桑格任内溢額銀兩
上曰設立𣙜關原欲稽查奸宄照額徵收以通商賈桑格
徵收額課乃私封便民橋以致擾害商民著該衙門嚴
加議處關差官員理應潔已奉公照例徵收嗣後有不
肖官員希圖肥已種種強勒額外横徵致害商民亦未
可定爾部通行嚴飭
五月己夘
上諭大學士等曰各項採買估計價值浮冒欺飾者甚多
是以令其核減今所減者太過又凡修造工程其估計
在前若照新例銷算則物料匠役工價核減太過必至
苦累其前此修造已完者著仍照原估計銷算至於各
項物料所値之價俱訪時價採買估計銷算
康熙二十八年己巳閏三月丁未
上諭戶部國家設關𣙜稅原以通商裕課利益民生非務
取盈致滋紛擾朕廵行地方軫恤民隐諮諏利弊有應
興革者即見諸施行近聞江浙閩廣四省海關於大洋
興販商船遵照則例徵取額課原未累民但將沿海地
方採捕魚鰕及貿易小船槩行徵稅小民不便今應作
何徵收俾商民均益著九卿詹事科道會同確議以聞
康熙三十六年丁丑十一月丙戌
上諭戶部朕頃謁
陵時見用小錢者甚衆所換之數亦多舊錢及兩局之錢
使用者少此實非益民之事今歲田禾大有而米價仍
貴詢之土人皆云錢賤所以米貴又問小錢從何而來
皆云由山東來者多由此觀之自古以錢法為難誠然
先年科爾坤佛倫管錢法時題請將錢式改小朕每謂
錢改小易改大難錢價若賤則諸物騰貴後因題請再
三方始准行今果如朕言爾等即同九卿將錢法如何
方能盡善確議具奏
康熙三十七年戊寅四月壬戌
上諭大學士等曰廣東海關收稅人員搜檢商船貨物槩
行徵稅以致商船稀少關稅缺額且海船亦有自外國
來者如此瑣屑甚覺失體著減廣東海關額稅銀三萬
二百八十五兩著為令
康熙三十九年庚辰九月丙午工部奏銷雜項修
理錢糧
上曰一月内雜項修理即用銀至三四萬兩殊覺浮多明
代宫中一日用萬金有餘今朕交内務府總管凡一應
所用之銀一月止六七百兩并合一應賞賜諸物亦不
過千金從前光祿寺一年所用銀兩亦甚浮多朕節減
大半工部情弊甚多自後凡有修理之處將司官筆帖
式俱奏請派出每月支用錢糧分晰細數造冊具奏若
三年内有塌壞者著賠修如此則工程堅固而錢糧亦
不至妄費矣
康熙四十五年丙戌四月己亥大學士等會同戶
部議今錢價甚賤不便於民奉有
諭旨應暫動支戶部庫銀十萬兩由戶部差官會同五城
御史收買舊制錢俟錢價既長奏聞
上曰錢價賤者皆私錢多之故也果欲力禁私錢何難之
有明代尚能行紙鈔豈有不能禁私錢之理但與其嚴
行禁止毋寕和平處置在京收買准如爾等所議至天
津臨清地方亦當遣賢能官各一員即支該地方餉銀
各一萬兩收買專差侍郎穆旦督買視錢價貴後不時
奏聞又聞山陜兩省販去制錢甚多著行文山陜直隸
督撫查察緊要關口嚴令擒拏如擒獲時將販運之人
從重治罪其錢入官
七月辛酉戶部侍郎穆旦遵
旨回奏差官齎銀收買制錢天津臨清地方錢價已長但
五城民人行用之錢攙和小錢者尚多
上諭大學士等曰查拏小錢乃五城提督府尹專司之事
查拏疎忽是以仍用小錢若不將伊等治罪則弊將不
止著將五城官員提督府尹交都察院嚴加議處
十月辛亥
上諭大學士等曰山東長山縣周村一帶俱開爐私鑄廵
撫趙世顯不禁不捕乃奏請鼓鑄大錢若不禁私錢而
鑄大錢則大錢重小錢輕小民必思射利毁大錢而鑄
小錢是大不利於地方矣頃差侍郎恩丕等帶德州兵
四十名馳驛往長山縣周村等處捕鑄私錢之人已諭
伊等於拏獲之後竝私鑄之爐帶往趙世顯處示之問
伊地方見鑄私錢不禁不捕又欲請鑄大錢何故觀趙
世顯更將何辭以對外省督撫孰賢孰否朕俱知之清
濁斷不能掩也
十一月己巳
上諭大學士等曰因山東私鑄小錢故特差侍郎恩丕等
緝拏今既禁私錢又不收取則用私錢者無日可止矣
朕意欲令來年徵收山東錢糧其銀一兩折錢二千俟
錢盡時照二千錢之數折收諸樣銅器則不出一年私
錢自盡矣彼地官員不能緝拏私鑄俱係有罪之人即
將所收錢及銅交付伊等運至京城以贖前罪運到之
時即著增爐作速鼓鑄制錢爾等可與九卿詹事科道
會同詳核議奏
康熙四十七年戊子閏三月己丑
上諭大學士等曰朕聞湖廣襄陽地方鼔鑄私錢糧船装
載至京各處售賣此事湏清其本源著大理寺卿塔進
泰速往會同該督撫嚴察具奏并檄總漕將楚省糧船
装載私錢偷賣者嚴行查拏
康熙四十八年己丒十一月丙子
上諭大學士等曰適科臣郝林條奏各省錢糧虧空郝林
但知州縣錢糧有虧空之弊而所以虧空之根原未之
知也凡言虧空者或為官吏侵蝕或為餽送上官此固
事所時有然地方有清正之督撫而所屬官員虧空更
多則又何說朕聽政日久歴事甚多於各州縣虧空根
原知之最悉從前各省錢糧除地丁正項外雜項錢糧
不解京者尚多自三逆變亂以後軍興浩繁遂將一切
存畱項款盡數解部其畱地方者惟俸工等項必不可
省之經費又經節次裁減為數甚少此外則一絲一粒
無不陸續解送京師雖有尾欠部中亦必令起解州縣
有司無纖毫餘剩可以動支因而有那移正項之事此
乃虧空之大根原也再如正項錢糧二千兩徵收未完
五百兩者按分數議處其例甚輕若因公那用五百兩
則處分甚重今但責令賠償足額則那移出納還充官
用其罪似乎可寬不必深究凡事不可深究者甚多即
如州縣一分火耗亦法所不應取尋常交際一二十金
亦法所不應受若盡以此法一槩繩人則人皆獲罪無
所措手足矣且如戶部庫中錢糧歴年存積數極難清
前此庫貯一二千萬時曾令部中逐案盤查轉多二十
餘萬即各倉糧米亦歴年堆積陳陳相因贏餘不少不
肖官役侵盜銀米未嘗無人若行盤查細微不必深究
諸事大抵如此見在戶部庫銀存貯五千餘萬兩時當
承平無軍旅之費又無土木工程朕每年經費極其節
省此存庫銀兩竝無别用去年蠲免錢糧至八百餘萬
兩而所存尚多因思從前恐内帑不足故將外省錢糧
盡收入戶部以今觀之未為盡善天下財賦止有此數
在内既贏則在外必絀凡事湏豫為之備若各省庫中
酌畱帑銀似於地方有濟倘在外各省一旦倉卒需用
反從京師解出得無有緩不及事之慮此亦當於無事
之時從長商㩁者也
康熙五十三年甲午正月癸亥戶部題為禁用小
錢請再展限三年
上曰爾等所見甚善自古錢法未有如夲朝流行之廣者
如宋時錢至元末尚有元時錢至明末亦尚有惟夲朝
不但順治錢於今已少即康熙初年之錢亦少前者湖
廣總督額倫特奏湖廣一省小錢甚多若將大錢二百
萬貫運去收買小錢則小錢可盡矣朕諭爾但知一省
之事未知天下之事以二百萬貫錢運至湖廣能保途
閒無不測之事乎伊愕然奏稱上諭甚是臣實意料不
及總之錢法必期便民若不計便民而但期法之必行
嚴加禁止亦有何益凡事必酌量權變不失其宜方有
濟耳
七月己未
上諭大學士等曰朕理事年久洞悉錢法錢價隨時不同
銅價貴即燬小錢作銅賣銅價賤即盜鑄小錢用小錢
則私鑄之人有益用大錢則私鑄之人無利然小錢又
不可禁今大小錢兼用於民甚便錢法流行無如我朝
南至雲南貴州北至蒙古皆用制錢從古所未有禁小
錢甚易但於民無益耳治天下當寬裕仁慈以因人性
不可拂逆即如滿洲蒙古各方之人飲食日用其性各
殊必欲一之亦斷不可行也
九月乙丑
上諭戶部臨清關錢糧每至缺額皆由地方積棍串通作
弊所致不心派遣監督著交該廵撫收稅
康熙五十四年乙未七月壬寅戶部題鼔鑄銅觔
請仍交商人採買
上諭大學士等曰商人採買銅觔前已令停止今復交商
人採買必致積累拖欠無了期矣已經料理完結之事
豈得再有紛更今各關差官員更換將畢應將銅觔交
與各關差官員速行採買不可有悞鼔鑄著再議具奏
康熙五十五年丙申七月壬午戶部題請更換鳳
陽關監督
上諭大學士等曰各關監督所欠錢糧甚多未派之先俱
願前往及到任之後額稅必缺此皆多帶人役徵收過
刻之故昔南新關有一監督問廵撫王度昭錢糧如何
不致缺額王度昭告以從寬徵收斷不欠缺後果如其
所言鳳陽關著交與該廵撫徵收餘缺俟朕另派
康熙五十六年丁酉三月甲子戶部議覆長蘆廵
鹽御史田文鏡疏請山東所裁鹽引補足辦課應
准行
上諭大學士等曰鹽務朕所深悉加引雖可增課然於商
人無益如兩廣鹽課累年虧空至一百八十餘萬兩該
部反置之不問殊覺失宜辦理鹽務必得廉能素著實
心辦事之人庶正課不至有虧商人亦不受累著問九
卿具奏
六月己亥大學士九卿等議覆民間私燬小制錢
作銅變賣當嚴行禁止
上曰燬瓌制錢原有明禁特因銅少價昂部内鑄錢不敷
採買廢銅以致小民射利燬小制錢作廢銅變賣朕辦
事五十餘年屢次更定錢法皆視民之形勢從未嚴行
禁止銷燬小制錢亦屢為寬限前李光地請將小制錢
嚴禁朕曾下旨斷不能行伊後知其不可始以朕所見
為是總督額倫特請於湖廣省發大制錢二百萬串通
用將小制錢銷燬朕以不可之故分晰下旨伊始曉然
小制錢私燬如何禁止之處九卿詹事科道會同確議
具奏
康熙五十八年己亥三月壬辰
上諭大學士等曰戶部見今採買器皿舊銅兹工部又行
採買京城焉有如許器皿舊銅乎採買至不得之時不
肖之徒乘機射利必致將制錢轉買銷燬燬錢則錢價
必長甚於民生無益且伊等局内每月鑄錢即將伊匠
役工錢作為採買銅觔所鑄之錢交部亦未可定此事
不無情弊爾等詳問九卿具奏
康熙六十一年壬寅九月戊子
上諭大學士等曰朕撫御寰區時以生民為念凡各省將
軍督撫提鎮差遣進摺之人及從外省來者必詢問雨
暘收獲與米糧物價今年五月間因京師錢價甚貴故
將應給兵丁月餉銀錢兼發至今錢價尚未得平昔年
因錢價貴管理錢法侍郎陳廷敬阿蘭泰佛倫馬世濟
等條奏奸宄圖利燬錢作銅以致錢價騰貴如將制錢
鑄重一錢則錢價即平於民甚便九卿照陳廷敬等所
奏議覆准鑄小錢朕遅至數月未肯准行是時科爾坤
佛倫屢奏將制錢鑄小甚有裨益始從其請迨後私鑄
甚多朕以制錢仍應照舊鑄大者為善故特降諭旨而
九卿請鼔鑄大錢將小錢鎖燬朕念小錢行之已久今
又專行大錢未知於民有無利益暫令大小兼用試行
三年一次奏聞於是大小兼行自後錢價竝未見增於
民亦甚便利此皆朕所理之事也再從前商人辦買銅
觔價値尚平自趙申喬奏請交八省督撫採買遂致遅
悞部臣將遅悞官題參朕以採辦銅觔改交八省初行
之始若將違限官治罪似屬冤抑故暫行寬恕其後銅
觔雖陸續解送而不能全到有悞鼓鑄矣銅觔少則鼓
鑄悞鼓鑄悞則錢價自貴凡事不可執一湏随時制宜
鼓鑄一事從前屢經更改今錢價何故驟貴如何使之
得平交九卿詹事科道會同確議具奏可否鼔鑄小制
錢與大制錢兼用其一併議之
大清聖祖合天弘運文武睿哲恭儉寬裕孝敬誠信中和
功德大成仁皇帝聖訓卷二十七
