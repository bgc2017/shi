欽定四庫全書
大清聖祖合天弘運文武睿哲恭儉寬裕孝敬誠信中和
功德大成仁皇帝聖訓卷二十六
嚴法紀二
康熙三十五年丙子二月丁未
上諭議政大臣等曰軍士所齎米糧務如數攜帶自啟行
以至在途該管官員不時嚴查倘有減數帶往者將本
身及該管官員一併從重治罪有盜米糧馬匹逃回及
軍士縱酒殺人或鬭毆傷人扎薩克蒙古等盜我軍馬
匹軍士及厮役等盜貿易蒙古馬匹者俱立行正法昔
時行軍以厮役牧放馬匹此番既派出軍士守視其庸
劣不堪之厮役可停其帶往至於隨軍貿易之人固不
可少若縱其貿易又至紊亂應於某營相近即令某營
之夸蘭大派出章京於一里外駐扎准其貿易嚴禁諠
譁火燭并戒沽酒倘貿易人不遵法禁偷盜米糧馬匹
者亦即正法帶往之人一併治罪軍士或將米私售貿
易之人或強買搶奪者定加重罪可徧行曉諭使咸知
凛遵
丙辰
上諭領侍衛内大臣公福善曰古北口一路兵衆惟爾督
率而行凡所過城池邨舍恐軍卒搶擄當行嚴禁兵丁
馬匹最要須加意牧養朕前所示法令極明毋使有違
出古北口後或有無知之徒以捕獸馳騁勞苦馬匹者
當嚴行禁止
五月丁巳
上諭行在兵部征討莫要於法令奮勇先登者錫賞怯懦
退後者議罪俱係定例岳昇龍馬進良白斌等係簡選
任用之人今已逼近噶爾丹若遇敵交戰時副將以下
至兵衆人等有退怯違令者著該總兵官正法奏聞
九月己巳
上諭理藩院是役經蒙古地方官兵馬駝擺站馬匹關係
重大爾衙門可檄外藩衆扎薩克喀爾喀扎薩克各自
嚴禁本旗盜賊如竊取官兵馬駝擺站馬匹什物借交
易為名而來偷盜立正軍法梟首示衆該扎薩克管轄
人員從重治罪著嚴行傳諭
十月乙未
上諭内大臣等曰明日到歸化城停止圍獵歸化城商賈
叢集恐僕從或行騷擾及土默特蒙古盜竊兵丁馬匹
著交副都統阿迪嚴行禁止
康熙三十六年丁丑二月癸巳
上諭副都御史努赫曰爾每日親率科道官一員在輜重
之後如沿途兵厮匪𩔖有爭鬭搶奪民間財物者即行
查拏指名題參
三月己未
上諭大學士等曰隨駕人員搶奪強買民物朕皆差官查
拏從重治罪但恐京城後來者及離大營在一二日後
至者搶奪強買民物亦未可知著曉諭經過沿途地方
官員如有此等事查拏指參從重治罪其衆人車輛不
得攔阻著通行傳諭
五月辛夘
上諭議政大臣等曰山西巡撫溫保居官極惡刻剝百姓
不可言述前者彼自謂居官好民甚頌之欲為之立碑
今觀沿途之民無不切齒思食其肉況溫保不比他人
嘗為學士朕愛惜斯民之意不可謂不知之布政使甘
度居官亦極惡今蒲州之民皆逃入山中伊等若善民
豈肯逃乎倭倫往撫如不肯降即押溫保甘度至彼處
立斬如此貪官若不誅戮何以懲衆著議政諸臣會奏
九月己夘刑部以太監劉進朝逃出訛詐議罪奏
聞
上曰劉進朝乃禁中役使之人逃出己屬可惡況又於所
逃處嚇詐有司宜照光棍例議罪嗣後太監有與同罪
者以此為例
康熙三十八年己夘六月辛酉
上諭大學士等曰選授雲南貴州廣西四川官員故違限
期處分解任希圖另補善地其續選之員不能一時即
到每致員缺久懸嗣後將此輩計月多寡革職留原任
效力則不肖之徒知有處分赴任自速矣
七月戊辰朔
上諭兵部近聞直隸各省經制額兵虚冐錢糧者甚多殊
干法紀嗣後須痛加省改嚴行禁止如有仍前濫行冐
支扣尅者事發定行從重治罪又直隸各省自副將以
下把總以上官員督撫提鎮當不時嚴察如有衰老庸
劣不諳騎射之員即行題參若互相徇隱或差官察出
或經引見罷斥或經該部糾參該管各官一併嚴加處
分不貸
十一月丁酉
上諭大學士等曰順天鄉試所中式者童穉甚多物論騰
沸大殊往昔考試係國家大典所當嚴飭以示儆戒御
史鹿祐題參可嘉著九卿詹事科道會同將李蟠等嚴
加議處
丁未九卿遵
旨磨勘順天鄉試中式舉人試卷並議覆江南道御史鹿
祐疏參考試不公一案擬將順天正副考官李蟠
姜宸英等革職
上諭大學士等曰此科考試不公已極且聞倩代之人亦
復混入闈中京師何地可如此乎此案若照議完結仍
不知警著將所取舉人通行齊集内廷覆試如有托故
不到者即行黜革其考官等處分俟覆試後具奏
十二月戊辰刑部題湖廣總督郭琇遵
旨查參審理茶陵州叛案郎中剛五達等恣肆横行擾害
地方俱實請
旨定罪
上諭大學士等曰剛五達陛辭朕曾諭云爾係部院保舉
賢能他日乃上進之人此行須從公審理斷不可顛倒
是非倘行止妄亂決不輕恕今肆行無忌不加重治何
以懲警著將剛五達等交刑部等衙門嚴加議處尋刑
部等衙門遵
旨察審剛五達應擬絞監候秋後處決
上曰若輩即當正法以示警戒何待秋後也著再議
癸酉
上諭吏部凡奉差官員理宜恪慎潔已辦理公務事竣即
行復命庶不負委任之意嗣後如巡鹽𣙜税審事一應
差遣各官倘有沿途騷擾繞道妄行或公務已畢仍逗
遛地方借端生事或將所帶筆帖式撥什庫等私自遣
往他處督撫即指名題參以憑究治如督撫瞻徇容隱
不行糾參事發一併議處爾部即遵諭行
康熙三十九年庚辰正月壬戌
上遣學士滿都等往盛京審理偷刨人參一案
諭之曰凡事皆有為首之人聞偷採人參者若輩皆衣食
不贍之徒一切馬匹糧米帳房何能自辦爾等但詳察
源流能獲其養贍此輩給發盤費馬匹收攬人參之為
首者則案即結矣
七月乙夘山東道御史吕琨條奏秋審罪案宜分
兩議具奏
上曰此事斷不可行若分兩議誰肯附於議斬者惡人不
除則法既不行而善𩔖何以得安朕凡遇難決之事必
與諸大臣商酌行之即如昨日刑部題毆死伯父叔父
之人擬即正法朕著問九卿者非謂此等人不當處斬
也但其中或有他人毆死而罪歸於彼亦未可知故令
詳議耳彼等果係情實豈可寬宥此本著發還吕琨給
事中御史專任言職各以聞見入奏甚是朕此發還非
阻言路之意因於事不合故發還耳可將朕旨明諭
康熙四十一年壬午二月戊辰
上行幸五臺駐蹕行唐縣
諭内大臣侍衛等曰前所過地方原係旗民雜處人俱熟
習貿易自此以往皆係民地隨從人等凡一切諸物俱
宜從公市易毋得騷擾民間其令各管轄官遍行曉諭
嚴加禁飭更令學士頼都率一二章京乘其後察之如
有犯者即行參奏倘隱匿不舉從重治罪
壬申吏部彙題以疾解任各官
上曰漢官告疾者既痊仍以原任部院衙門補用若滿洲
解任官員或因所遇之缺不佳冀得改補美缺或揣其
堂官將以庸劣參處故先自引退如此任意行私可乎
凡前後具呈解退者俱照漢官例補以原部院之缺著
為令
四月壬戌刑部議奏毆死陳大勝之陳潮應照例
留養
上曰有罪之人存留養親必其親原無罪犯情有可矜方
為奏請陳蒂生與其子陳潮同毆陳大勝致死亦屬有
罪陳潮照留養例殊未允協其另議以聞
康熙四十二年癸未五月壬戌
上命領侍衛内大臣和碩額駙尚之隆等傳
諭曰朕觀索額圖並無退悔之意背後怨尤議論國事伊
之黨𩔖朕皆訪知阿密達馬爾圖額庫禮溫代碩甘佟
保伊等結黨議論國事威嚇衆人且索額圖施威恐嚇
舉國之人盡懼索額圖乎亦有不懼者即今索額圖家
人已將伊告發索額圖能殺害乎至溫代額庫禮俱犯
重罪流徙之人因其年老令回京師伊等應安靜以養
餘年乃與索額圖結黨議論國事妄自怨尤伊等之黨
俱屬利口愚昧無知之徒被伊等恐嚇遂極畏懼果至
可殺之時索額圖能殺人或被人殺俱未可料雖口稱
殺人被殺者誰乎至索額圖之黨漢官亦多朕若盡指
出俱至滅族朕不嗜殺人嗣後爾等若與索額圖絶交
將所行之事舉出尚可不然被索額圖株連必如噶楚
哈阿思哈被滅族之禍索額圖之黨阿密達額庫禮溫代
馬爾圖佟保碩甘之同祖子孫在部院者俱查明革退
副都統佟保不在家俟到時再傳諭此旨著曉諭門上
大人與衆侍衛等爾等若在索額圖處行走必被索額
圖連累致死
癸亥
上諭刑部額庫禮溫代馬爾圖碩甘等俱係問罪充發之
犯念其年老取回京師伊等至京並不善養餘年與索
額圖結黨議論國事俱交刑部鎖禁不可疎放
僉侍衛海青武格馬武傳
諭索額圖曰爾家人告爾之事留内三年朕有寬爾之意
爾並無退悔之意背後仍怨尤議論國事結黨妄行爾
背後怨尤之言不可宣說爾心内甚明舉國俱係受朕
深恩之人若受恩者半不受恩者半即俱從爾矣去年
皇太子在德州住時爾乘馬至皇太子中門方下即此
是爾應死處爾自視為何等人此處問公福善即知爾
任大學士時因貪惡革退後朕復起用爾並不思念朕
恩即如養犬尚知主恩若爾者極力加恩亦屬無益朕
差人搜查與爾行走之江潢家得書字甚多朕亦欲差
人到爾家搜看但被爾連累之人甚多舉國俱不得安
所以中止朕若不先下手爾必先之朕亦熟思之矣朕
將爾行事指出一端就可在此正法尚念爾原係大臣
朕心不忍但著爾閒住又恐結黨生事背後怨尤議論
著交宗人府與根度一處拘禁
八月甲戌朔
上諭吏部山東一省官員平日不知重積蓄備荒災所以
一遇凶年束手無策致勞京師遣官賑濟今應將山東
合省官員停其陞轉俟民生復甦之日再行開復此内
除丁憂離任外有以老病乞休者俱令來京引見再行
定奪
十月癸未
上以西巡駐蹕良鄉縣十三里村
諭大學士等曰見在扈從給事中滿普御史顧素令其後
行查有肆行搶掠者即時鎖拏並將其主亦行參究至
地方官員若私行禁阻民間市賣亦指名題參
康熙四十三年甲申正月戊辰
上諭大學士等曰近八旗漢軍俱圖任外吏不思在京效
力或一家兄弟子孫數人俱外任者有之可著各都統
察出酌調回京任用若不察出調回罪即在伊等可傳
諭知之
三月己酉
上諭刑部熱審謂之慎刑夫刑在平時亦宜加慎何必因
熱而始慎也如謂熱審減等於犯人有益則於原審時
即以減等議之豈不更有益乎且犯人苦熱猶可而苦
寒更甚熱既宜審則寒亦宜審既多此一事不肖官員
遂欲延至熱審故意遲玩其停之
十一月癸夘刑部題覆朝審案件
上諭大學士等曰觀今年秋審外省罪犯議出者少京城
罪犯議出者多用法豈可如是原任工部郎中費揚嘏
於内外河分司之事不但侵蝕帑金凡諸弊端皆專擅
而行諸大臣既不肯以此人應正法之處公同奏請反
謂之情罪可矜朕今斷不寬宥凡人出身為筆帖式即
思盡忠效力日後始可用為大臣費揚嘏各處差遣竟
不為國家效力如留此等人將於何處用之費揚嘏著
改情實
戊午
上諭大學士等曰凡人皆當立品筮仕之初即思干請於
人其立意如是則他日將何所望哉倘自為筆帖式之
日即有急公盡力之心何憂不至顯位或有未仕之先
早已債負盈積至入官後若不脧民何以償之國家名
器豈為此輩償債設乎朕於滿洲蒙古漢軍漢人視同
一體善者即稱之為善若有罪一概不恕也
康熙四十四年乙酉閏四月丙午
上諭河道總督張鵬翮曰河工積弊汛官利於堤岸有事
修建大工得以侵冐河帑又希圖修橋建閘興無益工
程於中取利著嚴飭各官痛改前非加謹修防倘有故
違定行正法以示懲戒其地方有司官員漠視河工致
有貽悞者爾題參到日將地方官亦行正法河官平時
須豫備物料以為不時修防之需若料物不備遇工程
險要倉皇無措雖將該管官重處亦無濟矣
七月乙酉
上諭刑部凡管理兵丁將弁必平素約束軍伍禁令嚴明
兵丁始克遵法紀地方無事湖廣兵丁王漢傑等糾集
三百餘人在城中搶掠當舖又於城外執旗纛勒索府
縣官印結該管將弁何得稱為不知伊等所司何事況
因此案已將總督提督等俱行治罪今總督喻成龍不
將各營武弁讞審明白輒以並不知情徇庇具題殊屬
不合喻成龍著該部嚴加議處此案遣郎中吳進泰前
往究審具奏
八月甲午
上諭大學士等曰向來滿洲無犯法殺人之事康熙初年
一年之内最多不過一二件而已自平吳三桂以來滿
洲殺人之事漸多五年前至每月七八件朕謂若不力
禁斷不知改自定為新例又將都統副都統佐領官一
併治罪是以去年僅有三件今年僅有一件由是觀之
則知法嚴而人命之事自少矣
康熙四十五年丙戍二月壬辰刑部議覆差往湖
廣郎中吳進泰等察審提標兵丁搶掠當舖一案
上曰此風不可長也湖廣兵丁原皆良善後因武臣不能
約束流弊至此豈可不嚴加懲治且地方官亦不將此
案審明延捱推諉朦朧具奏殊為不合著將兵丁首犯
王貴等依擬立斬從犯王漢傑等俱依擬應斬監候秋
後處決施世綸董昭祚董廷恩郎廷棟等俱著革職提
督俞益謨居官好且在事發之後到任著降二級從寬
留任
十月丁酉
上諭大學士等曰九卿議土司事但欲使兩造平息湖廣
總督石文晟原參田舜年建造宫殿行兇作惡是以羈
留於武昌府今田舜年已故石文晟又具奏欲息其事
如土司等果抗拒不法則當發兵征勦土司若無罪則
當反坐原參之人朕意以二格所奏為是此事不便令
督撫提督會同審理當再特遣大臣前往察看著以此
諭九卿
丁未
上命大學士席哈納吏部侍郎張廷樞兵部侍郎蕭永藻
等往審土司田舜年事
諭之曰田舜年一事關係土司竝於地方總督提督亦有
關係若不究其本末辨其是非則衆心不服爾等到彼
可與前次遣往都御史梅鋗學士二格詳加研審如總
督理虧則罪坐總督土司理虧則罪坐土司惟公平則
人心自服爾等須出示曉諭衆土司若彼果有冤枉許
其陳訴爾等收呈詳審窮詰根柢如無冤枉而欽差大
臣至彼地提人不解反固守關隘不納公差則特欲反
耳果其如此竟發荆州大兵立𠞰之不可持兩端苟且
結案也總督參田舜年事極其狠毒今又欲草草完結
何以服人九卿並不據大體立議首鼠兩端愈非理矣
爾等前往若不能辨明此事則於爾等聲名亦大有關
係也
康熙四十七年戊子正月庚午
上諭大學士等曰聞内地之米販往外洋者甚多洋船行
走俱有一定之路當嚴守上海乍浦及南通州等處海
口如查獲私販之米姑免治罪將米入官則販米出洋
者自少矣
閏三月甲午
上諭兵部鳥鎗等火器祗當用於蒐獵行陣之間此外一
應旗下民間不得擅用著嚴行禁止
七月丁丑
上諭刑部凡減等流徙者俱係死罪豁免之人理當在流
所安靜守分若仍不改過逃回作惡者情罪殊為可惡
嗣後流所逃回不犯罪者仍照原定例完結外逃回後
又復犯罪不論罪之輕重并將舊案查出立時正法庶
匪𩔖知所警戒著為令
康熙五十年辛夘八月辛酉
上諭大學士等曰太平之時不宜屢赦罪犯執法之人若
將不應宥者宥之則奸徒逞欲怙惡不悛矣
康熙五十一年壬辰五月戊申刑部覆四川陜西
總督殷泰疏參縱容游民連直等地方文武官員
應分别議處
上諭大學士等曰連直等俱係行醫小業為生各處餬口
地方官員著從寬免其查參朕前諭各省督撫查拏越
省游行者蓋謂奸惡之徒有為僧道而行者亦有市藥
賣卦而行者若不防微杜漸嚴行禁止令其任意行走
結成黨𩔖漸至人多勢盛即行刦掠有害地方或致難
圖凡多費錢糧豢養兵丁者特欲剪除惡亂之輩耳明
代李自成即其驗也不豫為之計可乎
康熙五十二年癸巳正月癸夘
上諭大學士等曰鄉會試皆掄才大典關係緊要今見考
試官不遴取人才貪圖賄賂夤緣作弊者漸多此等人
若不立置重典斷乎不可正考官係考場統領之員副
考官同考官等通同作弊嚴加覺察是其專責而諉為
不知情可乎刑部議江南科場處分未當應另行嚴議
七月丁巳
上諭大學士等曰總督赫壽因為廣東省運米所奏疏内
以戰船今係大修之年俱各修理不堪應用請僱民船
運米等語沿海各省設立戰船者特為防護地方禆益
民生以備急需也今據稱戰船俱不堪用請僱民船可
知戰船少而民間貿易之鳥船多雖有修船之名徒致
耗費錢糧況修一戰船需用之錢糧甚多觀此將所修
戰船或賣與民人或僱與民人貿易并將民人破壊船
隻頂補充數捏稱修理亦未可定倘有用處將如之何
此習相沿成風應用之時恐必致遲悞著問九卿令會
議以聞
十月庚辰
上諭大學士等曰御史周祚顯條奏百姓保留地方官及
督撫保留官員請行禁止甚是頃口外博洛和屯地方
有二百餘民叩閽保留萊州知府朕未曾准後又至熱
河叩閽只剰五六十人朕疑之因令拏審皆係僱覓見
居口外之山東民知府家人及代寫呈之人相隨指使
且百姓糾黨保留地方官若准留任則官必為民挾制
實非美事令民不畏官官不畏其上司此處關係匪輕
理宜留心或以己居官清潔不畏上司者有之清官如
此而貪官被參之後亦謂我不能迎合上司所以被參
學清官之語以自飾朱子畏大人註云大人理所當畏
國家有上下貴賤之體雖清官可不畏上司乎
是日九卿等遵
旨議覆八旗出征舊人有將擄獲之人為養子分産開戶
者傳至子孫輩或行勒詐稱係祖父家奴混行控
告殊違祖父初心嗣後有子孫控告祖父時為養
子分産年久者永行禁止有惡劣不肖之徒不遵
法度捏造他故控告者該部指名題參有職者革
職無職者枷號兩個月鞭一百如有勒詐欵項審
實照訛詐律處分著為定例
上曰此議尚有未盡處如以家人為養子分居開戶若日
後原主子孫或極庸懦或至絶嗣伊等稱係近族弟兄
反肆欺凌爭告家産者亦當入議禁止
康熙五十三年甲午八月甲午
上諭兵部販馬人等往往暗結將軍總督巡撫提督總兵
官子弟將疲憊不堪之馬發與不肖道府營弁索取高
價代為壓派甚至無驛站之州縣及管步兵之頭目一
概濫派以致所屬官員勉強收受負累甚多著行令直
隸各省將軍等嚴查禁止
康熙五十五年丙申七月戊寅
上諭領侍衛内大臣等曰本朝舊制王大臣及衆執事人
等凡係御用之物各極謹慎不致遲悞今漸染漢人習
氣惟尚虚浮鑾儀衛遲悞御轎之事無大關係但該管
官於御用之物怠忽從事情殊可惡朕今將納音圖等
拏問觀鄂倫岱之意大以為不然朕洞察其情必欲懲
治以彰國法特諭爾等知之
九月癸酉江南蘇松水師總兵官胡駿奏臣不諳
水性請調極邊效力部議行文該總督將胡駿果
否諳練水性之處查明之日再議
上諭大學士等曰朕聞蘇松兵丁習俗甚惡自胡駿到任
因其約束嚴峻兵丁幾起釁端總督巡撫提督等欲潛
行消弭故未奏聞至於給餉俱係知縣等微員不能彈
壓兵丁胡駿征勦海島勤勞素著今為兵丁惡習所廹
故爾奏請改調部臣未悉此情議將胡駿果否諳練水
性之處行查該督誤矣倘因胡駿不諳水性另行改調
則兵丁惡習愈長此斷不可況崇明遠在海島民稠地
廣應將江南事簡地方道員移駐於彼以資彈壓著九
卿議奏
康熙五十六年丁酉正月乙丑
上諭内閣學士星峩特等曰爾等俱曾出江南海差海船
一年造若干應令報明監督於出洋時將從前報過造
船人名與船隻字號逐一查對方不致隱匿凡大船指
稱貿易領票出洋每另泊一處用小船於各處偷買米
石載入大船不知運往何所乍浦地方有堤一應貨物
必於此遞運他處大船不能出入惟上海崇明等口甚
屬緊要爾等將此傳諭九卿著議奏
康熙五十七年戊戌七月甲戌
上諭大學士等曰河南南陽總兵官高成標下兵丁因查
拏賭博人等至知府署内爭閙將知府沈淵帶至教場
看守三日巡撫業已奏聞御史楊汝榖一聞即行題參
甚是聞此等人俱係詭冐營兵夥同二三百人詐擾百
姓不獨河南一省他省俱有之其行文各省督撫提鎮
伊等地方有此等並不食糧詭冐營兵合夥妄行不法
之人嚴查據實奏聞其作何禁約治罪之處著九卿議
奏
康熙五十九年庚子十一月丙子
上諭大學士等曰朕見九卿薦舉之人有初次列名至第
二次又不列名者是必因缺有美惡任意趨避也嗣後
一次薦舉之人即當每次薦舉凡某官薦舉某人著吏
部註冊以備查核
康熙六十年辛丑六月甲辰
上諭大學士等曰聞得米從海口出海者甚多江南海口
所出之米尚少湖廣江西等處米盡到浙江乍浦地方
出海雖經禁約不能盡止福建地方正在需米之時又
派浙江兵二千往閩駐防恐米價益貴米到乍浦價值
必賤交與浙江巡撫提督嚴禁私賣不許出海動帑買
米三萬石豫備海船裝載提督派官兵護送押運從海
運至厦門收貯自福寧州直至福州府不過十數日之
内即可達厦門斯事甚屬緊要嗣後出海米石交與江
南浙江總督巡撫提督總兵官嚴行禁止其福建販賣
米石不必禁止爾等將此旨交九卿閱過速行
大清聖祖合天弘運文武睿哲恭儉寬裕孝敬誠信中和
功德大成仁皇帝聖訓卷二十六
