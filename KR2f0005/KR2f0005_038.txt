欽定四庫全書
大清聖祖合天弘運文武睿哲恭儉寬裕孝敬誠信中和
功德大成仁皇帝聖訓卷三十八
蠲賑一
康熙三年甲辰六月庚申
上諭戶部等衙門各項錢糧關係國計民生必徵輸起解
歷年清楚然後國用有裨軍需不匱小民無催科之擾
官員免參罰之累向因直隸各省自順治元年至十七
年拖欠銀共二千七百萬兩有餘米七百萬石有餘藥
材十九萬觔有餘紬絹布匹等項九萬有餘先曾有旨
應作何催徵作何蠲免着議政王貝勒大臣九卿科道
會議具奏今據奏將河南湖廣等省所欠錢糧内有議
蠲免者有仍催徵者此累年積欠錢糧豈盡屬小民之
故與前者假託催徵貪汚官吏科派小民侵吞入己者
甚多此皆貪官汚吏侵尅那移撮借運糧官侵漁解糧
官役自用盜賊劫奪火燒水溺等項拖欠至此而追徵
之時有將人繫獄者亦有實欠在民雖遇恩詔未得盡
蠲免者若將此項嚴催小民無故派徵見任官空受處
分且以此拖欠錢糧撥給兵丁必致兵餉缺額尤為無
益况不肖官役嚴加追比借端多派小民朕甚憫之今
將自順治元年以來十五年以前所欠銀米藥材紬絹
布匹等項錢糧悉予蠲免其先經議處官員人等不議
外見在催徵監禁追比各犯之罪俱著寬釋以後貪官
奸吏若將奉旨蠲免款項復借端苛擾派徵加等從重
治罪至直隸各省兵丁征勦守禦效力備極勞苦唯需
糧餉以資生計向因新舊兼徵錢糧不完以致兵餉亦
多壓欠十五年以前所欠兵餉理應找給但民欠錢糧
俱經蠲免不必復給自順治十六年以來所欠兵餉俱
著找給以後務按期支給俾兵丁無内顧之憂乃副朕
軍民一視同仁至意如仍前將應給兵餉不實給發及
違禁侵尅那用等弊從重治罪爾等通行暁諭俾咸知
朕意
康熙七年戊申七月丁未
上諭戸部小民資生惟賴田畝一遇災祲禾稼損傷誠可
憫惻急宜蠲賦以昭恩恤嗣後凢有水旱蝗蝻等災有
司官星夜申報督撫督撫各照駐劄附近地方隨帶人
役務極减少一切執事盡行撤去勿致累民將被災田
畝作速親勘定明分數造冊達部照例蠲免務令人沾
實惠爾部速飭直隸各省遵行
康熙九年庚戌十月甲午
上諭戶部淮揚所屬地方歲比不登屢廑朕懷今年又遭
水災黃淮交漲堤岸衝決百姓室廬多被淹没夏麥未
獲登場秋禾播種水潦難施民生失所特差部臣速行
踏勘准動正項錢糧存積銀米將饑民賑濟但被災之
民既無耕穫何以輸糧如再加催科愈不堪命今年淮
揚所屬被災地方應徵錢糧爾部速行酌議蠲免以副
朕恤災愛民至意
康熙十年辛亥三月己巳
上諭戸部頃因差往江南郎中禪塔海奏事來京朕面詢
民生休戚據奏淮安一帶地方水患未消人民饑饉流
移前雖行賑濟今無以餬口困窮已甚聞此情形深切
憫惻民為邦本如斯困苦豈可不速行拯救今應即行
差官前往賑濟或就近截留漕米或動支庫内銀兩糴
米給散饑民爾部速議具奏
六月壬午
上諭理藩院聞蘇尼特等八旗人民被災牲畜俱死難以
存活朕心深為惻然爾部會同禮部太僕寺將馬場之
馬與禮部所管之牛羊酌量派出賞給被災之人
康熙十一年壬子四月己夘
上諭戶部江南連年水旱相仍災傷甚重所有舊欠錢糧
若一并追徵民生愈苦朕甚不忍其以前未完錢糧實
係逋欠在民者可暫停徵俟民力稍蘇時再行請旨
康熙十二年癸丑四月辛亥
上諭戶部江南蘇松常鎮淮揚六府連年災荒民生困苦
與别處不同朕心時切軫念除今年錢糧已經派撥兵
餉外其蘇松等六府康熙十三年分地丁正項錢糧特
行蠲免其半以昭朕存恤災黎至意
壬戌甘肅巡撫花善奏稱鞏昌府屬西和禮縣去
年疫癘盛行牛驢倒斃甚衆若待請
旨散賑恐播種愆期已於康熙十一年徵解銀内發買耕
牛於積貯屯糧内散給籽種并計口量賑部議該
撫未經題請任意違例不合應交吏部議處其擅
動銀糓仍令賠補
上曰此所支銀糓既經給發小民巡撫司道府等官免其
賠補議處
六月甲子
上諭戶部江南泰州積水決堤淹没田畝正賦已悉豁免
尚有牧馬場租等雜辦銀兩小民無從措納可竝除之
九月丙戌
上諭戶部山東寧海州荒蕪地二千七百餘頃逃亡戶三
千餘丁累年逋賦小民力難賠補自康熙九年以後錢
糧如數悉為豁免仍敕巡撫設法招徠勸墾
康熙十三年甲寅二月辛丑
上諭戸部江南清河安東鹽城興化高郵寶應泰州山陽
諸州縣疉被水災雖已經蠲賑而將來涸出田地收穫
之期尚遥賦無從出按期徵課必致累民爾部行查涸
出地畝其應徵額賦及漕項漕糧俱俟三年後起徵
康熙十七年戊午閏三月丙辰
上諭議政王大臣等曰海宼盤踞厦門諸處勾連山賊煽
亂地方皆由閩地瀕海居民為之藉也應如順治十八
年立界之例將界外百姓遷移内地仍申嚴海禁絶其
交通但窮苦之民一旦遷徙必棄其田舍難以為生殊
可憫惻可將本年地丁額賦差徭雜項盡行豁除該督
撫揀委能員料理俾安輯得所勿致苦累
六月癸酉
上諭戸部浙江屬江山西安等十九縣温衢各衛所逼近
閩中首先被䧟百姓困苦其康熙十六年以前錢糧槩
從蠲免并令該督撫多方招徠避賊黎庶各還故土俾
事耕墾
十一月庚戌
上諭内閣學士噶爾圖屯泰曰遵化州所屬有附近湯泉
之婁子山袁各莊啓新莊梁家莊石家莊此五莊供辦
徭役其一年地丁錢糧俱令蠲免如今歲已經徵收准
於來歲蠲免至鮎魚關城内外居民七十一家免其一
年正供外仍每戸賜銀二兩爾等從戸部支取親閱分
給所蠲錢糧令州官即徧諭婁子山等莊及鮎魚關居
民務使均沾實惠
康熙十八年己未二月己巳
上諭戸部江南舊欠錢糧屢經督撫及科道等官奏請蠲
免朕已洞悉但當逆賊煽亂之時各省地方與賊接壤
者被其侵犯迫而從逆情非得已故於平定之後其舊
欠錢糧悉行蠲免江西於賊未到之先地方奸徒輒行
倡亂廣信南康饒州奉新寧州宜黃安仁永新永豐彭
澤湖口瀘溪玉山鉛山等處所在背叛紳衿兵民人等
或附和嘯聚抗拒官軍或運送糧米助張賊勢或布散
偽劄煽誘良民或窩藏奸細潛通消息輕負國恩相率
從逆以致寇氛益熾兵力多分遲延平定之期勞師費
餉揆厥所由良可痛恨即今田廬蕩析家室仳離皆其
自作之孽逋賦未蠲職此之故但思逆寇漸經殱除地
方凋敝追比舊欠民困愈深朕心殊為不忍其康熙十
六年以前舊欠錢糧著盡行蠲免爾部即行該督撫通
行暁示務使小民均沾實惠以昭朕愛養百姓至意
四月庚寅
上諭戶部江南財賦繁多如舊欠無徵錢糧更行追比恐
累小民其康熙十年十一年十二年錢糧俱行蠲免其
十三年十四年十五年十六年錢糧俱令於十九年始
分年帶徵以紓民力著該撫通行曉諭務令均沾實惠
以副朕休養斯民至意
康熙十九年庚申二月丙戌
上諭戸部尚書伊桑阿曰朕聞宣府等處歲值大祲貧民
乏食甚至鬻賣妻子以求存活夫人孰不愛其家室哉
乃欲延朝夕之命而割其所親慘惻莫甚焉其遣爾部
郎中明額禮馳驛速往會同地方官賑濟急拯艱危以
紓朕懷
三月己未
上諭御史洪之傑曰據奏賑粥期滿請行停止朕思饑民
流集京師今非麥熟之時若資遣還鄉仍恐失所著添
設粥厰於五城關廂外再行賑粥兩月俟麥收之時聽
其各回鄉里
四月庚辰
上諭戸部前差爾部侍郎薩穆哈賑濟直隸饑民至春麥
收成之時停止今聞春麥已枯秋成難定其間災重地
方麥既無望饑民何以聊生仍著薩穆哈等前往賑濟
直接秋收勿令災黎有失生理
康熙二十年辛酉五月壬戌
上諭戸部比年以來宣府大同疉罹饑饉而邊外蒙古亦
復凶荒故發宣大二府存貯米石盡用賑濟朕思邊境
糧儲所關最要古稱三年九年之蓄蓋合侯甸藩畿通
為之計豈僅謂公廩之充盈已也養人足食道貴變通
可發京倉米二十萬石運往宣大備用其運送米石用
就近地方驛站車夫不致糜費爾部派才能官一員前
往會同該撫確議以聞
六月丙戌
上遣員外郎穆稱額等往大同賑濟
諭之曰前爾等奏饑民因賑濟又得雨澤不至流移各安
其業頃朕復遣人往視人民饑餒流移如故雨澤猶然
未降則所云賑濟尚未徧及矣前此姑置不問爾毋自
護前非朕知之最悉今往同撫臣賑濟務令饑民得遂
其生及作何設法拯救確議奏聞
康熙二十二年癸亥四月辛已
上諭戸部黔省為滇南孔道地瘠民貧大兵凱旋輓輸芻
糗供應人夫極其浩繁且起解吳逆家口絡繹運送不
無苦累小民竭力供億生計艱難朕心深為憫惻所有
本年秋冬及來年春夏應徵地丁正項錢糧盡行蠲免
以示朕軫恤民隱之至意
十二月丙辰
上諭戸部陜西西安甘肅等處前當大兵進勦之時轉輸
糧糗辦運芻茭一應軍需取給閭里小民由陸路供億
勞費煩多今既經蕩平朕心時切軫念康熙二十三年
應徵地丁各項錢糧著蠲三分之一以昭朕睠念民生
勞苦之意又山西崞縣忻州定襄五臺代州振武衛新
經地震被災頗重雖經遣官賑濟仍應量行加恩以示
軫恤其被壓身故民人所有康熙二十三年應徵地丁
錢糧著與全免其房舍倒壞力不能修者丁銀全免地
畝錢糧著免十分之四爾部速行該地方曉諭小民務
俾各沾實惠如有司官役借端朦混私行重徵者或經
參奏或被告發將經管各官從重治罪
康熙二十三年甲子三月癸未
上諭戶部民為邦夲必年糓順成家給人足乃愜朕撫育
羣生之至意比者巡行近畿見閭閻生計僅支日用米
價漸貴民食艱難又聞河南地方年歲荒歉所在苦饑
小民無以資生恐致流移失所朕心深切軫念直隸河
南應作何賑濟事宜著九卿詹事科道會同確議具奏
四月丁酉河南巡撫王日藻疏請發常平倉糓賑
濟饑民
上諭大學士等曰設立常平原為饑荒之備可令速行賑
濟隨遣戶部郎中吳什巴往河南
諭之曰賑濟饑民最為迫切爾其馳驛速往同該撫察賑
務令得沾實惠其被荒地方錢糧亦詳查奏請酌量蠲
免不得將未被災地方錢糧借端混入槩行奏請須嚴
飭該司道官員令其確查申報
康熙二十四年乙丑三月丁丒戶部題賑濟順德
等處饑民應如撫臣所請令地方官捐助
上曰朕聞順德河間眞定廣平等處百姓殊苦饑饉今正
值青黃未接之時不速賑濟恐致流移離去鄉土可令
巡撫動支正項錢糧亟行賑濟以救災黎
辛巳
上諭大學士等曰朕南巡時見閭閻疾苦深為軫念所經
過地方如此其他省可知今國帑充足朕欲蠲免直隸
各省明歲錢糧以紓民困爾等會同戶部豫行酌議俾
天下均沾實惠其直隸順德等府正在饑荒且此地供
應甚多徭役殷繁今宜即行議蠲直隸撫循得所實為
有益爾等會同戸部議奏
四月辛丑
上諭戸部朕撫御方夏愛養黎元早作夜思勤求治理閭
閻疾苦無時不深軫念欲使民生樂業比屋豐盈惟當
已責蠲租萬姓得沾實惠直隸地方頻遇旱災小民匱
乏宜加恩恤順永保河等處圈佔地方應徵康熙二十
一年地丁錢糧已經詔行蠲免所有直隸八府康熙二
十三年未完地丁錢糧盡與豁除其順永保河未經圈
佔地方及真順廣大等處康熙二十四年應徵地丁各
項正賦俱著免三分之一爾部速檄該地方官通行曉
諭務使人人得被膏澤以副朕勤恤民隱至意如有不
肖有司借端朦混私行重徵者或經參奏或被告發定
行從重治罪爾部即遵諭行
九月丙寅漕運總督徐旭齡疏報淮揚等處水災
請行賑濟戶部議賑濟事應令地方官料理
上諭曰淮揚等處疉罹水患百姓被災甚苦朕心深為憫
惻若令地方官賑濟恐災黎未沾實惠應急為拯救使
小民不致流移失所可速遣部院堂官一員馳往踏勘
情形具題到日詳議奏聞
十一月己未戶部議侍郎蘇赫往勘淮揚水災疏
請免被災百姓錢糧將運丁所餘米麥賑濟應如
所請
上諭大學士等曰今國用亦云充足前曾令詳察各省錢
糧於來歲蠲免夫欲使民被實惠莫如蠲免錢糧朕南
巡時觀宿遷邳州百姓生計今年尚可支持淮揚等處
饑民已經被災不能辦納錢糧今僅免本年錢糧百姓
沾恩有限須將明歲錢糧一并蠲免庶於民大有禆益
至直隸各省遇災錢糧亦欲蠲免爾等會同戸部將被
災地方蠲免錢糧數目一并察明詳議具奏
庚申
上諭戸部朕惟自古帝王統一寰區懋宣德化必子惠黎
元勤求民莫幹止寧成家給人足而後世躋雍熙治登
上理朕御極以來宵旰圖治未敢即安念切民依思培
邦本雖編氓漸得遂生而閭閻正資惠養欲使羣生樂
利比戶豐盈惟頻行減賦蠲租萬姓得沾實惠前此用
兵以來河南湖北兩省人民轉輸供億勞費繁多特沛
仁恩以昭軫恤所有康熙二十五年應徵地丁各項錢
糧可免其半其康熙二十四年未完錢糧盡與豁除又
直隸獻縣河間縣河間衛江南宿遷縣興化縣邳州高
郵州鹽城縣山東郯城縣魚臺縣地方今年重罹水災
小民艱苦亦應加恩軫恤所有康熙二十四年秋冬二
季二十五年春夏地丁各項錢糧俱與豁免爾部速行
該地方官通行曉諭務使人人均沾恩膏以副朕愛育
羣生至意如有不肖有司官役借端朦混及私行重徵
者該督撫指名題參從重治罪如該督撫徇隱不行糾
舉或經參奏或經告發定行一并從重治罪
康熙二十五年丙寅九月庚寅
上諭戶部自古帝王撫馭九有軫念民依凡鞠謀生養為
計甚周猶以賜復蠲租為布德行仁之要務朕嘉與海
内元元共圖樂利弛征減賦時厪於懷惟頻渙恩施俾
萬姓得沾實惠念直隸畿輔重地天下根本寬租之詔
屢沛但順天永平保定河間較之畿南諸府差徭加倍
供億尤劇又湖南福建四川貴州地方昔年為賊竊踞
民遭苦累今雖獲有寧宇更宜培養以厚民生其將直
隸順永保河四府及四川貴州兩省所有康熙二十六
年應徵地丁各項錢糧俱著蠲免二十五年未完錢糧
亦著悉與豁免湖南福建兩省所有康熙二十六年秋
冬二季二十七年春夏地丁各項錢糧及二十五年未
完錢糧亦與盡行豁免
十二月戊辰
上諭戶部朕惟自古帝王撫馭寰區勤宣德意必軫恤民
隱加惠閭閻俾黎元樂業比戶豐盈則化洽時雍治登
隆理朕念切民依鞠謀生養欲使羣生樂利幹止寧成
惟頻行減賦蠲租庶萬姓得沾實惠前念直隸畿輔重
地王化所先宜大沛恩膏用培邦本而順永保河四府
地方人民較之畿南差役倍多繁苦故將康熙二十六
年地丁各項錢糧同湖南福建四川貴州四省錢糧盡
與蠲免比慮兵餉或有不敷真順廣大四府地方未經
一體蠲免今聞此四府人民亦有艱苦朕心深為軫念
宜速施渥澤均示仁恩著將此四府康熙二十六年地
丁各項錢糧俱行蠲免爾部速遵諭行
康熙二十六年丁夘九月乙未大學士等會同戶
部奏稱蠲免江寧等七府陜西全省錢糧合計六
百萬有餘亘古以來未有如此之多者臣等不敢
輕議
上曰朕從愛百姓起見六百餘萬未足為多也
十一月辛丑
上諭戶部朕惟自古帝王統御萬方又安九有殫心懷保
節愛攸先期於物力充裕爰以惠養黎元俾膏澤旁流
咸蒙美利朕自御極以來軫恤民依力圖休養惟理財
為國家之大經蠲貸為愛民之實政歷年敦崇節儉嚴
核浮冒蓋欲為布德行惠之資邇年各省錢糧雖已次
第蠲免但江蘇所屬各郡縣為財賦重地額徵錢糧甲
於他省且累歲輸將供億效力惟勤兹用大沛恩膏除
漕項錢糧外所有康熙二十七年應徵地丁各項錢糧
俱令蠲免二十六年未完錢糧亦悉與豁免又陜西省
錢糧前雖已曾蠲免但念該省人民用兵之際轉輸餽
餉效力可念再宜加恩以弘樂利其康熙二十七年應
徵地丁各項錢糧及二十六年未完錢糧亦俱與豁免
爾部速行該地方官通行曉諭務使小民均沾實惠以
副朕愛育蒼生至意
康熙二十八年己巳七月丙辰
上諭戶部朕廵幸江南凢所經歷之地於編氓疾苦必詳
加體察如傷念切每沛恩膏勿令一物不得其所朕過
邳州親見彼處田地多為水淹耕耘既無所施賦税於
何取辦若仍徵收錢糧小民必致重困其見在被淹田
畝應納地丁及漕項錢糧俱行蠲免歷年逋欠亦盡與
豁除該督撫即行出示徧曉窮鄉仍不時廉察倘有仍
行私徵者題參從重治罪以副朕愛恤民生至意
九月庚戌戶部議覆郎中殷特等會同直隸巡撫
于成龍疏言察勘直屬被災地方七八九分不等
請照定例按分數酌免錢糧應如所請
上諭大學士等曰小民生計最多苦辛今人動稱耕九餘
三談何容易農家終歲勤動幸遇有秋而糓價又賤欲
辦八口衣食與來歲耕種之資猶恐不足安得寬然有
餘一遇歉歲不免顚連困苦矣惟富饒業戶陳陳相因
賤買貴賣每獲厚利然賴有富戶居積猶得散糶民間
以濟荒歉若使盡為災黎其何以堪自古帝王生長深
宫少知稼穡艱難與民生疾苦朕軫念民艱時常巡省
周諮博訪悉知窮簷困踣之狀實可哀憐直隸被災地
方本年未徵錢糧及康熙二十九年春夏二季錢糧俱
應蠲免著候諭旨行
十月辛巳戶部議覆盛京遼陽興京屯莊所種田
地因亢旱及霜隕米糓不收應免其納租移咨盛
京戶部詳計所需米數採買賑濟
上曰盛京地方今年亢旱米糧不收聞兵丁見在買米而
食朕心深切軫念其令戶部侍郎阿山乘驛速往與盛
京各部大臣公同察明量其度歲所需令内務府官往
取莊上所有之米散給俾得均沾實惠
是日理藩院議喀爾喀信順額爾克戴青等六台
吉所屬之人饑饉難以度日應遣官將殺虎口倉
内所貯之米給發
上曰給發此米可差賢能司官前往勿令減少照數取給
務令得沾實惠若米内有雜和糠土及給發短少等弊
發覺之日將給發官員從重議處
康熙二十九年庚午二月乙丑
上諭内閣九卿詹事科道等曰昨歲畿輔荒歉朕慮民食
維艱或至流離失所既蠲除其田租矣復特發帑金三
十萬兩并動支常平等倉粟令該撫徧行賑貸蓋期災
黎得所毋使離散也今聞通衢相近之民雖已獲沾恩
澤而僻壤窮簷究不能自存至於越鄉去土者甚衆夫
小民流移若此則司牧大吏所賑救者安在耶前所發
三十萬帑金未審如何散給所在人民有無轉徙應遣
部院大臣往加詳察至於四方流民率多就食京師今
年五城粥厰雖經倍給銀米寬其期日但恐饑氓漸集
無以徧贍罔克均沾恩惠宜增設粥厰擇各部滿漢賢
能司官俾親賑焉爾等其會議以聞
康熙三十年辛未十二月甲申
上諭戸部朕撫御寰區三十年以來早夜圖維惟以愛育
蒼生俾咸臻安阜為念比歲各省額徵錢糧業已次第
蠲豁其歲運漕米向來未經議免朕時切軫懷所有京
通各倉米糓撙節支給數載於兹今覩歷年儲積之粟
足供三年給放應將起運漕糧逐省蠲免以紓民力除
河南省明歲漕糧已頒諭免徵外湖廣江西浙江江蘇
安徽山東應輸漕米著自康熙三十一年始以次各蠲
免一年至江寧京口杭州荆州大兵駐防地方亦應豫
行積貯著將康熙三十一年起運三十年漕米各截留
十萬石存貯倉厫令該地方官敬慎守視以備需用
大清聖祖合天弘運文武睿哲恭儉寬裕孝敬誠信中和
功德大成仁皇帝聖訓卷三十八
