欽定四庫全書
大清聖祖合天弘運文武睿哲恭儉寬裕孝敬誠信中和
功德大成仁皇帝聖訓卷一
聖孝
康熙元年壬寅八月庚午
上諭禮部朕惟君國之道必崇夫孝理化民之務首重乎
尊親欽惟我
聖祖母昭聖慈夀恭簡安懿章慶皇太后仁承天德順協
坤儀佐
皇祖太宗文皇帝肇建丕基啓
皇考世祖章皇帝宅中定鼎朕纘荷鴻圖恭承
懿訓仰惟恩德愛戴彌毁
母后皇后懋昭淑範克嗣徽音表正六宫母儀四海
母后溫恭慈惠誕育藐躬聖善之德並隆尊顯之儀宜備
粤稽古制詢扵僉謀恭上
聖祖母皇太后徽號曰
昭聖慈夀恭簡安懿章慶敦惠太皇太后
母后皇后徽號曰
仁憲皇太后
母后徽號曰
慈和皇太后爾部即擇吉以聞
康熙四年乙丑九月己酉以
大婚禮成加上
太皇太后
皇太后徽號
詔諭天下曰朕惟帝王撫有四海必首隆孝治以端教化
之源是以子孫相承而慶流奕葉也欽惟我
聖祖母昭聖慈夀恭簡安懿章慶敦惠太皇太后佐
皇祖太宗文皇帝肇興大業啓
皇考世祖章皇帝式廓洪圖
聖母仁憲皇太后克嗣徽音母儀茂著朕纘膺丕緒夙夜
兢兢仰荷慈幃並弘訓育兹者遴選賢淑作配朕躬屬
當嘉禮之成宜進尊稱之典謹告
天地
宗廟
社稷於康熙四年九月二十五日率諸王貝勒文武羣臣
恭奉冊寶加上
聖祖母昭聖慈夀恭簡安懿章慶敦惠太皇太后徽號曰
昭聖慈夀恭簡安懿章慶敦惠溫莊太皇太后
聖母仁憲皇太后徽號曰
仁憲恪順皇太后崇兩宫之顯號洽萬國之懽心祉貽孫
子宏昭式榖之源禮備尊親大錫覃恩之典
康熙六年丁未十一月戊午
詔諭天下曰朕惟自古帝王建極綏猷保民圖治莫不以
懋昭先德祗盡孝忱為務朕纘承丕基躬親庶政恭惟
世祖章皇帝功德兼隆當崇配享曁
聖祖母太皇太后
聖母皇太后恩勤備至宜盡顯揚是用上稽前典下恊輿
情謹告
天地
宗廟
社稷率諸王貝勒文武羣臣於康熙六年十一月朔有七
日冬至恭祀
上帝十六日如夏至儀恭祀
皇地祗並奉
世祖章皇帝配享十七日恭奉冊寶加上
聖祖母昭聖慈壽恭簡安懿章慶敦惠溫莊太皇太后徽
號曰
昭聖慈夀恭簡安懿章慶敦惠溫莊康和太皇太后加上
聖母仁憲恪順皇太后徽號曰
仁憲恪順誠惠皇太后慶禮兼行鴻恩廣逮率由舊章覲
揚前烈之高厚永膺純嘏覃敷怙冒之恩慈彰孝道扵
千秋孚德心扵六合布告天下咸使聞知
康熙九年庚戌閏二月庚戌
上諭禮部
慈和皇太后誕育朕躬未遂孝養思慕之忱每切扵懷雖
已上
尊諡今應升祔
太廟配享
皇考典禮關係重大其應進
諡號著議政王貝勒大臣九卿科道會同詳議以聞
丁巳
上諭禮部
皇考升遐倏歷十載㒺極之思時恫扵懷
山陵在望未一展祭尤切悽愴朕擬扵今歲八月恭行謁
陵禮又奉
太皇太后旨思念情殷亦欲詣
陵朕敬遵
慈命躬侍以行應行典禮爾部詳議以聞
五月丙辰朔
慈和皇太后升祔
太廟禮成
詔諭天下曰朕惟自古帝王以孝治天下莫不顯揚母德
追崇配享以為紹先啓後之本朕纘承丕緒九載扵兹
恭惟我
皇妣孝康慈和莊懿恭惠崇天育聖皇后光贊
皇考成締造之豐功誕育藐躬啓昌隆之景運徽音遠播
厚德弘施
廟祀未崇朕懷㒺極是用上稽前典下恊輿情祗告
天地
宗廟
社稷扵康熙九年五月初一日率諸王貝勒文武羣臣恭
奉冊寳加上
皇妣尊諡曰
孝康慈和莊懿恭惠崇天育聖章皇后升祔
太廟鴻儀既舉恩赦宜施隆侑饗扵千秋廣孝思扵萬國
布告中外咸使聞知
九月丙辰
上諭禮部
太祖高皇帝創建鴻圖肇興景運
太宗文皇帝丕基式廓大業克弘迨
世祖章皇帝誕昭功德統一寰區即欲躬詣
太祖
太宗山陵以天下一統致告用展孝思因盗賊未靖師旅
繁興暫停往謁朕以藐躬纘承鴻緒上託
祖宗隆庥天下底定盗賊戢寕兵戈偃息每念
皇考未竟之志朝夕寢食不遑寧處本欲先詣
太祖
太宗山陵再詣
世祖山陵因奉
太皇太后慈命以
世祖升遐十年未得一詣
陵寢扵本年八月前往朕是以躬侍
太皇太后先詣
孝陵展謁禮成言還今欲仰體
皇考前志躬詣
太祖
太宗山陵以告成功展朕孝思著議政王貝勒大臣内院
九卿科道掌印不掌印各官會議具奏
康熙十年辛亥正月甲子
上諭禮部朕仰體
世祖章皇帝遺志欲躬詣
太祖
太宗山陵展祭以告成功前命議政王貝勒大臣等會議
議政王等以去年各處多有水旱災荒且為時甚廹應
用之物預備不及請暫行停止今思
太祖
太宗創業垂統功德隆盛
山陵在望刻不能忘去年恭謁
孝陵禮成今已數月若再久延孝思莫殫朕懷靡寧兹當
海内昇平欲乘此恭謁
福陵
昭陵以告成功用展孝思事關大典著議政王貝勒大臣
内閣九卿科道各官會議具奏爾部即遵諭行
九月辛未
上往盛京謁
陵禮成文武各官宴賚有差召八十以上耆民賜飲
諭侍臣等曰朕展謁
山陵惓惓在念今得至發祥重地拜謁
陵寢用展孝思祭禮已成朕懷大慰又
諭守
陵總管副總管等曰爾等職司祀典凡一應祭品必親加
虔視務盡誠敬副朕孝思
康熙十一年壬子正月庚午
上詣
太皇太后宫問安
太皇太后曰我因偶患微疾欲往赤城湯泉汝若同往恐
悞國事可不必往
上奏曰
太皇太后駕幸湯泉臣若不隨往侍奉扵心何安至國家
政事已諭内閣著間一日馳奏一次不致有悞
十二月丁巳
上諭學士傅達禮曰朕昨詣
太皇太后宮問安
太皇太后諭云予雖在宫壼
太宗行政亦略知之彼時開創甚重騎射方今天下太平
四方寧謐然安不忘危閒時仍宜訓練武備至扵在朝
諸臣奏事豈無忠誠入告者然不肖之類假公行私附
己者則為引進忤己者即加排擠亦㦯有之為人君者
務虛公裁斷一凖扵理則事無差失矣朕繹
慈訓人君之道誠莫要扵虛公裁斷之一言也
康熙十二年癸丑二月己未
上諭學士傅達禮曰爾衙門所進翻譯大學衍義一書朕
恭呈
太皇太后御覽奉
慈諭云人主居四海臣民之上所關甚鉅然代天理物端
在躬行致治興化必先修已此書法戒畢陳誠為切要
爾特加意是編命儒臣翻譯刊刻更令頒賜諸臣予心
欣悅特𤼵内帑白金千兩可即賚予在事諸臣朕仰遵
慈旨頒賜爾等其欽承之
五月乙亥
上諭學士傅達禮曰朕因
太皇太后聖體少有違和不時省問昨躬奉湯藥幸已大
愈朕心方慰頃又進滋補之劑矣
七月壬午
上諭大學士圖海等曰
太宗文皇帝實錄鉅典攸關今命卿等董率各官重加纂
輯務期敬慎將事速竣大典以副朕繼述先猷顯揚
祖德之意
康熙十三年甲寅二月乙未朔
上諭講官喇沙里等曰朕從前賞賜出征官兵奉
太皇太后慈諭特出宫中撙節銀兩為賞賜之用見在調
遣禁旅啓行期迫恐伊等措辦艱難賞賜本無定例亦
宜格外加恩今又蒙
太皇太后諭令將宫中緞匹銀兩賞給官兵此誠
太皇太后至德弘恩爾等職司記注故諭知之
康熙十五年丙辰正月乙未
詔諭天下曰朕惟帝王綏理萬方首崇孝治尊親之典因
事加隆至建立元儲懋敦國本尤必推原懿德上晉徽
稱此歷代不易之盛軌也欽惟我
聖祖母昭聖慈夀恭簡安懿章慶敦惠溫莊康和太皇太
后佐
皇祖太宗文皇帝肇造丕基啓
皇考世祖章皇帝恢弘大業
聖母仁憲恪順誠惠皇太后母儀茂著克嗣徽音朕奉事
慈闈並承訓育紹基圖治宵旰靡寧兹者祗遵
懿命冊立皇太子禮成仰惟垂裕之仁式舉顯揚之典謹
告
天地
宗廟
社稷於康熙十五年正月十一日率諸王貝勒文武羣臣
恭奉冊寶加上
聖祖母昭聖慈夀恭簡安懿章慶敦惠溫莊康和太皇太
后徽號曰
昭聖慈夀恭簡安懿章慶敦惠溫莊康和仁宣太皇太后
聖母仁憲恪順誠惠皇太后徽號曰
仁憲恪順誠惠純淑皇太后慶禮告成恩綸宜沛崇儀顯
號昭令範扵千秋錫𩔖推恩洽懽心扵四海布告中外
咸使聞知
康熙二十年辛酉十二月丁酉
上諭禮部獻歲
太皇太后夀届七袠洊臻景福諸王大臣應行慶賀禮儀
各視官爵為差其慶賀日期爾部擇吉以聞
庚子
上諭禮部朕惟戡定本啓佑之恩顯揚備尊親之禮成功
既告盛德宜彰所以展孝忱昭慶典也逆賊吳三桂背
恩反叛數年以來朕仰承
聖祖母昭聖慈夀恭簡安懿章慶敦惠溫莊康和仁宣太
皇太后暨
聖母仁憲恪順誠惠純淑皇太后慈訓𠞰除叛亂克奏敉
寧思上答乎弘仁應進崇夫顯號謹加上
太皇太后徽號曰
昭聖慈夀恭簡安懿章慶敦惠溫莊康和仁宣弘靖太皇
太后
皇太后徽號曰
仁憲恪順誠惠純淑端禧皇太后播徽音扵四海介景福
於萬年爾部擇吉具儀以聞
康熙二十二年癸亥四月丙子工部題修
孝陵五空橋甬道估計工價銀兩
上曰
陵寢關係重大前監修各官草率修理因致損壞今若以
節省之故估價短少錢糧不敷將舊存磚石充用恐不
堅固寧使價値寬餘務令永遠堅固著重修
陵寢堂司官詳勘議奏
康熙二十四年乙丑正月癸酉
上以孟春詣
太廟致祭畢
諭内閣學士席爾達太常寺卿葛思忒等曰往見贊禮郎
宣讀祝版至朕名聲輒不揚父前子名禮經所載朕對
越之次惟懼誠敬稍有未至無以昭格神靈為子孫者
通名扵祖父豈可涉扵慢易嗣後俱高聲朗誦無庸顧
忌
九月乙亥先是
上駐蹕博洛和屯聞
太皇太后聖體違和星夜回鑾親奉湯藥夜半尚未就寢
迨
太皇太后聖體康寧奉
慈諭幸白塔寺將行大雨近侍奏曰道路泥濘請俟少霽
行
上曰近因
聖祖母偶爾違和朕心深切憂慮今已痊愈甚為慶幸何
憚此一往不以仰慰
慈衷乎遂冒雨行
康熙二十六年丁卯十一月壬寅
上諭刑部朕奉
太皇太后朝夕承懽祗遵
慈訓竭誠奉養今者
聖躬偶爾違豫朕夙夜滋懼寢食靡寧仰冀
上天眷顧俯垂默佑惟思好生以迓
天庥寬大以延遐夀所有内外問刑衙門見監重辟人犯
除十惡死罪及貪官光棍不赦外其餘監候死罪重犯
槩行減等發落以昭朕祈
天永佑至意
甲辰
上諭大學士等曰自
太皇太后聖體違和以来多方醫治病勢漸增朕夙夜憂
懼兹欲躬禱
郊壇保護
慈躬康寧大學士隨同九卿等奏曰
皇上聖孝之誠必當感格
穹蒼臣等愚見似不必詣
壇致祭
天心自為默佑
上復諭曰自
太皇太后違和以来朕在宫中無日不竭誠默禱今
太皇太后病勢漸增朕心益加恐懼惟有竭抒忱悃叩祈
上天之眷佑耳可即將此旨傳諭諸臣
十二月乙巳朔
上率諸王貝勒貝子公等及文武官員自
乾清宫步詣
天壇致祭祝文曰臣仰承
天佑奉事祖母太皇太后高年荷庇藉得安康今者疹患
驟作一旬以内漸覺沉篤臣夙夜靡寧寢食捐廢虔治
藥餌徧問方醫㒺克奏效五内憂灼莫知所措竊思
天心仁愛覆幬無方矧臣藐躬夙蒙
慈養憶自弱齡早失怙恃趨承祖母膝下三十餘年鞠養
教誨以至有成設無祖母太皇太后斷不能致有今日
成立㒺極之恩畢生難報値兹危殆方寸潰迷用敢潔
蠲擇日呼籲
皇穹伏懇
憫念篤誠立垂
昭鑒俾沉疴迅起遐算長延若大數或窮願減臣齡冀增
太皇太后之夀讀祝版時
上涕淚交頤陪祀諸王貝勒貝子公等及文武官員無不
感泣祭畢
上即詣
慈寧宫侍疾
甲寅内閣及部院衙門官員公同具疏請
皇上少節勞瘁
上曰朕自
太皇太后違豫以来心懷憂慮日侍左右檢方調藥親視
飲饌
太皇太后寧憩之時朕惟隔幔静俟席地危坐一聞
太皇太后聲息即趨至榻前凡有所需手奉以進因此晝
夜不能少離
太皇太后屡有
慈旨命朕回宫少宜自愛朕念幼蒙
太皇太后撫養教訓三十餘年㒺極深恩難以報答今見
病體未痊五内焦灼莫知所措朕躬寢處何暇顧計當
此時不竭盡心力少抒報答之忱異日雖欲依戀
慈闈豈易得耶
己巳子時
太皇太后崩扵慈寧宫
上擗踊哀號呼天搶地哭無停聲飲食不入口王以下文
武羣臣公疏奏請節哀
上不允隨諭曰朕覽自古帝王居喪持服以二十七月易
為二十七日惟魏孝文帝欲行三年之喪朕平日讀史
至此常羨慕之今非欲邁古賢君祗念朕甫八歲
世祖章皇帝即賓天十一歲
慈和皇太后又崩逝藐兹沖齡音容未盡記憶未獲盡孝
至今抱憾仰賴
聖祖母太皇太后鞠養教誨以至成立今遽遭大故五内
潰迷回思早喪
怙恃益增痛傷哀疚靡盡今持服二十七月少慰㒺極之
痛朕獨持服宫中扵政事毫無曠廢不令臣民持服一
切俱不禁止如此可以遂朕本懷朕哀慟即可少止諸
王大臣等奏曰
皇上至德純孝亘古莫比但古者以日易月為不易之典
誠以帝王之孝與臣民不同願
皇上仰遵
遺詔博稽古制上思
天地
祖宗付畀之重下慰羣臣百姓仰賴之忱以禮節哀易月
之典守而勿更
上諭曰朕事
太皇太后三十餘年竭盡衷誠無稍違拂近者
聖體違豫三十餘日衣不解帶必誠必敬朕之此志期在
必遂否則貴為天子富有四海亦奚以為爾等其詳議
之諸王大臣等聞
諭皆感悚嗚咽又奏曰
皇上一身為
郊壇
宗廟
社稷所寄托每當祭享伏見
鑾輿親莅竭誠盡敬古者祭為吉禮必扵除服後舉行
皇上以
太皇太后之故若使
郊
廟神靈少有弗歆即
太皇太后在天之靈亦必不安且君臣兆姓本属一體若
皇上持服宫中臣民安然即吉甚非一體之義况
皇上奉事
太皇太后三十餘年晨昏孝養即違豫以来晝夜憂勤㒺
非孝思今乃扵
慈闈遺命反不曲遵恐有虛
太皇太后惓惓之意臣等不揣愚賤敢以固請
上諭曰朕意已定不必更奏
是日
上諭禮部朕孝服用布舊制國有大喪自宗室公以上服
素帛今孝服俱改用布宫内年幼皇子公主一體持服
康熙二十七年戊辰正月辛巳
上諭禮部
大行太皇太后聖德母儀昭示萬國昔奉我
皇祖太宗文皇帝贊宣内政誕育我
皇考世祖章皇帝顧復劬勞受無疆休大一統業暨朕踐
阼方在沖齡仰荷我
聖祖母訓誨恩勤以至成立晨昏依戀三十餘年方期洊
享遐齡茂膺繁祉詎意適遭違豫奄忽上賓朕哀疚之深
五中摧絶昊天㒺極報德實難緬維厚澤深仁信足炳
傳簡冊非薦隆號莫展哀誠宜恪遵彝憲恭上
尊諡垂示無窮以慰朕尊親之意著内閣翰林院詹事府
會同擬奏其應行典禮爾部詳議以聞
戊子
上諭九卿詹事科道等曰朕遭
太皇太后崩逝欲持服二十七月立志甚堅諸王大臣及
百官士民再三陳奏情辭懇切不得已勉從所請中心
歉仄因幕居乾清門外以盡哀誠今乃又請回宫不過
以朕躬為念身為天子豈不自愛但人孰無祖父母父
母為子孫皆當盡孝何分貴賤朕孝治天下思以表率
臣民垂則後禩今距釋服之期為時甚近若從所言以
致異日稍留遺憾恐非諸臣愛君之意諸王大臣激切
奏懇已有諭旨不允卿等其仰體朕心勿復言
庚寅先是諸王大臣及士民等奏請以日易月之
疏未奉
俞旨至是
上諭曰朕以薄祜幼失
怙恃幸依
聖祖母膝下如見
皇考妣音容今遭遐棄痛念
慈恩悲哀並集欲持服二十七月仰答
聖祖母鞠育深仁兼報
皇考妣劬勞大德諸王大臣及各官等援引歷代成例堅
請再三並稱
郊
廟祀典不宜久輟升祔大禮及時舉行且士民伏闕披瀝
衆情謂國恤淹久有妨民業朕反覆思維不得已以禮
抑情勉從所請
戊戌
上諭大學士明珠内務府總管班第等曰自
太皇太后違豫
皇太后盡孝侍奉甚為勞瘁
太皇太后賓天復哀痛太過
慈顔清減昨者朕詣
皇太后宫問安見癯瘦更甚積勞成疾服藥調理朕心深
為憂慮明日
太皇太后一月之祭爾等可奏請不必前往
三月庚子
上諭從前詣
兩宫請安皆扵起居注記檔今詣
寕夀宫請安朕因不忍過
慈寧宫故從啓祥門行走但此係宫禁之地外官無由得
知後每次請安著令太監傳諭敦住仍令起居注記載
其不忍由隆宗門行走之故亦令諭侍郎庫勒納知之
康熙三十八年己卯三月乙酉
上駐蹕蘇州府江南江西總督張鵬翮等率蘇州府官員
士庶進表慶賀
萬夀節
上諭曰朕往歲萬夀節猶照常行禮
太皇太后賓天以後遂不復受賀此日但齋戒獨處觀書
寫字而已且朕平居原不喜宴樂在京時諸王大臣每
遇萬夀節輙請如前行禮朕皆不允今廵幸至此若受
慶賀則非朕初意矣衆意諄切朕已知之不必再請
康熙四十一年壬午七月庚戌朔
上駐蹕熱河聞和碩温憲公主薨日晡未進膳扈從諸大
臣奏曰
皇上聞公主訃過哀此時尚未進膳恐
聖躬太為勞瘁奏入
上傳諭曰公主係已嫁之女朕尚可寬釋但
皇太后自幼撫養忽值此變
皇太后傷悼弗勝膳尚未進朕亦何心進食乎
康熙四十九年庚寅正月壬午先是
上諭禮部蟒式舞者乃滿洲筵宴大禮至隆重懽慶之盛
典向来皆諸王大臣行之今歲
皇太后七旬大慶朕亦五十有七欲親舞稱觴是日於
皇太后宫進宴
皇太后升座樂作
上近前起舞進爵
康熙五十六年丁酉十一月癸丑
上駐蹕湯泉
諭大學士等曰湯山至德勝門四十餘里德勝門至大内
將及十里此間設立腰站二處各派部院賢能司官一
員筆帖式一員如此則朕遣人請
皇太后安竝
皇太后差人至朕處俱不致遲悮矣
十二月甲申諸皇子傳
諭曰
皇太后病勢漸增朕承歡奉養歴數十年不幸値此朕躬
雖抱病此心未能梢釋頃親往請安朕體甚覺委頓
皇太后倘有不諱朕自當竭力以盡禮節耳
乙酉諸皇子傳
諭曰昨日朕足背浮腫不能轉移因
皇太后病勢大增用手帕纏足乘軟輿詣
寧夀宫朕捧
皇太后手奏云
母后臣在此
皇太后張目畏明以手障光視朕執朕手朕心悲痛欲在
寧夀宫守視因病體萬不能支而出朕若居扵素所寢處
之地心甚不安因扵蒼震門内設立帷幄以居衣不解
帶朕數日来徧身沈重中心煩燥不能成寐三鼔時稍
寢即醒醒時頭暈隨又起坐至五鼓始寢半刻朕欲竭
力盡禮似此形勢甚恐不能支持益滋不安耳
丙戌大臣等奏
聖體違和仰祈節勞保攝奏入
上曰
皇太后倘有不虞朕當力疾盡禮爾等各有父母勿過為
勸阻朕益傷悼益增疾矣是日酉刻
皇太后崩扵寧夀宫
上拊膺哀號即行割辮孝服用布哭泣弗輟諸皇子屢次
叩請始回蒼震門内
丙午諸王大臣等公奏明日
大行皇太后殯宫行大祭禮
聖躬近日方稍愈請今晚不必親詣
梓宫前哭奠
上諭曰二十一日二十二日朕本欲親詣致祭因二十七
日欲親往釋服是以未去自二十三二十四日以後朕
躬比前較愈儘可往矣諸皇子大臣屢次勸止倘朕今
可以去而不去他日回想豈非遺憾乎今朕必親去將
此諭衆知之
康熙五十七年戊戌三月壬戌諸王大臣合詞具
奏
皇太后大事將滿百日諸禮俱畢請照禮部所請扵十四
日薙髮
上諭曰方
皇太后大事
梓宫未出之前朕立意欲曲盡乃心不幸身病不能支持
難以勉強諸事未盡朕心抱恨無窮又思當此之時止
有孝敬朕之人竝無愛恤朕之人尊長輩已無存者此
等處每以無可與言為傷茲距四月初七日為日無幾
著過四月初七日薙髮
康熙五十九年庚子十二月甲辰諸王貝勒貝子
公滿漢文武大臣謹奏
皇上御極六十年普天大慶恭請行慶賀典禮
上諭大學士等曰朕素性不喜行慶賀禮是以元旦惟照
例行禮停止筵宴雖萬夀日亦久不行慶賀禮今王大
臣等為朕御極六十年奏請慶賀行禮欽惟
世祖章皇帝因朕幼年時未經出痘令保母護視扵紫禁
城外
父母膝下未得一日承懽此朕六十年来抱歉之處正月
初七日
世祖章皇帝忌辰二月十一日
孝康章皇后忌辰朕何敢扵正月初七二月十一日以前
行慶賀禮此所奏不准行
庚申
上諭大學士等曰諸王大臣為朕在位六十年奏請慶賀
而扵典禮之大者並未議及朕在位六十年皆
祖宗積德隂祐所致幸而六十年来一無所失應先往盛
京
三陵行大祭禮但朕今年近七旬不能親謁
三陵應遣皇子等恭代告祭俟上元節後朕親往
孝陵恭行大祭典禮爾滿漢大臣會議具奏其祭
陵撰文即將朕旨纂入
