欽定四庫全書
大清聖祖合天弘運文武睿哲恭儉寬裕孝敬誠信中和
功德大成仁皇帝聖訓卷十五
武功三
康熙十七年戊午正月庚辰征南將軍都統穆占
奏稱吳逆自茶陵失守饋餉不給軍士胥怨民多
遠避但茶陵等地方新復亟須堅守臣俟安親王
等諸路兵知會到時相機進取湖南若逆賊韓大
任等逸入楚境江西大兵宜追躡至湖南庶賊可
撲滅新復地方亦得無虞
上曰前命平南王尚之信率兵赴韶州會將軍額楚等由
樂昌進宜章郴永其進兵可否尚之信等尚未奏知穆
占所領陜西荆岳諸處將士皆經簡擇平定湖南惟此
精兵是賴兹當逆賊窮蹙之時即宜速定湖南殄滅兇
醜不可待尚之信等兵坐失機會至江西大兵現在征
討韓大任平賊之後自有措置豈可懸揣即行指示穆
占亦不必待江西兵至湖南即鼓行滅賊亟靖疆埸安
親王亦宜速遣提督趙國祚赴茶陵其逆賊地方失守
軍怨民遁情形可移會荆岳長沙大將軍王貝勒等知
之
二月辛未
上諭兵部傅弘烈既以兵少請濟師平南王尚之信可發
精銳萬人多備火藥火礮速赴廣西應援將軍賴塔會
同靖南王耿精忠選藩下兵千人竝劉進忠標兵五千
人付與都統馬九玉亦令疾趨廣西從莽依圖傅弘烈
等併力破賊莽依圖傅弘烈以謀勇兼備竝見倚任宜
共相和洽同心協衷謀濟國事滿漢兵士務令輯睦俟
尚之信馬九玉等兵及前所調將軍額楚等兵至或一
路進發或滿洲綠旗分二路進發公同詳酌定議以聞
三月戊寅
上諭兵部頃以江西底定因命大將軍簡親王進取永州
寳慶遣將軍舒恕防守韶州南雄相機而行又令平南
王尚之信發兵赴廣西調將軍額楚等自肇慶赴梧州
今諸路竝進滅寇恢疆正在今日總督金光祖又稱賀
縣開建乃粤東門戶最為緊要地方守此二處則兵餉
可由封川輓運今閱報文將軍莽依圖傅弘烈自平樂
回軍倘莽依圖等還至肇慶德慶俾賊得據賀縣開建
為死守之計則復圖進取良屬不易梧州諸處將不可
保即恐東粤亦或至動摇莽依圖等宜固守賀縣開建
諸處如遇有機會可乘即行前進金光祖督運糧餉以
給大軍毋致有悞
甲申
上諭議政王大臣等曰岳州前後船艘多於賊數倍合此
船破敵何難之有乃尚善統大兵駐岳已經數年未一
大創賊寇今大將軍安親王岳樂既克平江江西湖廣
道路已通俟公温齊等兵與陜西調往之兵抵岳州日
尚善可率所部大臣及每佐領兵五人赴長沙駐守令
安親王率所部大臣選每佐領兵五人恢取岳州其進
取岳州時應遣將軍鄂内率舟師前進陸地則令滿漢
官兵實土蘆囤排列挨牌進逼賊壘晝夜火攻俾賊水
陸應援不暇江之南岸石首縣城即宜攻取令水陸兵
連營江岸或另立一營扼湖之險更於南潯港地方水
陸立營斷賊後路安親王總統官兵相機𠞰援庶為有
濟不必令舟師往泊君山無用之地若準此而行斷賊
餉道必能克取岳州矣
乙酉
上諭議政王大臣等曰韓大任既抵福州其江西追𠞰官
兵度已回汛大將軍簡親王宜乘此機會統率大兵亟
𠞰湖南逆賊一應機宜可與將軍穆占定議或併力會
𠞰或分道進發相機速行一面奏報尋征南將軍都統
穆占奏請令簡親王兵與臣所部兵會合一路自
茶陵取郴州耒陽諸處即自永州渡江直向衡州
上曰簡親王整頓軍馬速與穆占會合詳加籌畫令江西
萬無他虞保固茶陵諸處及大將軍安親王後路然後
會師一路進發平定湖南其護軍統領哈克山追𠞰韓
逆直抵福建軍士馬匹羸乏可將現在南昌馬一千解
至簡親王軍前均給缺馬軍士又
諭曰今逆賊侵犯潯州諸處梧州高州所關最要將軍莽
依圖可駐鎮梧州若遇高州諸處有警即行應援將軍
廵撫傅弘烈整頓士馬俟進兵平樂桂林與將軍額楚
都統勒貝署副都統穆成額同行如兵力未足許於莽
依圖等兵内量調前進
丙戍
上諭撫遠大將軍都統大學士公圖海曰卿前疏言秦地
遼闊留守兵單今當進取漢中興安之期度果萬無一
失有易復之機仍行進取但秦地所係重大卿等親率
大兵前進而王進寳孫思克等倚任諸臣俱在戎行脱
行後更有他虞殊難遏禦宜暫停漢興之役固守所在
要害廣布恩威從事招撫俟後有可取之機再行奏聞
閠三月辛丑朔揚威大將軍和碩簡親王喇布奏
報麻爾吉等抵吉安稱孫延齡為吳三桂所殺馬
雄病死
上曰馬雄孫延齡雖死其餘黨尚踞粤西理事官麻爾吉
等仍同簡親王軍偕行以朕赦罪論功之意概行曉示
其被脅從賊之人有悔罪投誠者即行招撫
丁巳
上諭兵部今當逆賊震動之際穆占急宜進兵郴州耒陽
以分賊勢耒陽諸處克復即於上游渡江斷賊歸路與
安親王協力𠞰寇如江未可渡則作渡江之勢略定沿
江北岸地方以張安親王大軍聲勢
庚申
上諭兵部據將軍穆占奏偽將軍林興珠赴大將軍安親
王軍前投誠逆賊俱無固志岳州長沙相距頗近貝勒
尚善必已聞知前尚善等疏稱俟添造鳥船皆至前破
湖賊今方逆賊震讋之時若有隙可乘不必俟船齊備
即以現在船隻進攻仍錄穆占所奏示尚善及順承郡
王知之
己巳定南將軍額駙華善奏稱茶陵為江西門戶
重地將軍穆占留兵甚少恐吳逆乘間自衡州出
犯安仁攸縣諸處請增發大兵為防禦計
上曰茶陵攸縣關係江西全省將軍穆占因聞安親王渡
江故率兵深入乃安親王實未渡江倘逆賊間道來侵
江省可慮簡親王與將軍華善前鋒統領希佛學士薩
海等共商鎮守茶陵諸處以兵付護軍統領哈克山由
穆占進兵之路急行追及併力破賊穆占軍前聲息及
逆賊情形簡親王不時奏報
四月甲戍
上諭議政王大臣等曰韓大任之兵新經招撫不宜聚處
一軍著大將軍康親王參贊大臣將軍耿昭忠及該督
撫提等詳議將撫提標舊兵與新附之兵相參配合以
足兵額其統轄官員著該督選擇題補
五月庚子朔
上諭兵部詹事宜昌阿奏稱水陸大兵進攻岳州貝勒尚
善等宜熟計萬全以期速克既克之日即乘虛速取常
德澧州諸處勿令賊得為備尚善等前以所在逗留貽
悞大事今宜殫心竭力勉圖自效毋得仍蹈前轍玩日
稽時
六月壬辰
上諭兵部覽大將軍簡親王等奏逆賊以大隊犯永興有
必死之形由我軍每佐領一二人或數百人所在遣防
兵勢太分以致失利將軍穆占大將軍簡親王其速收
可緩之地所有防兵還駐要害會合羣力大創永興賊
鋒務期剪滅凡摧寇破賊必審已量力可擊則擊之如
賊衆我寡即宜調集諸路合為一軍壯其聲勢以圖攻
𠞰倘株守新復城池以已經駐鎮憚於旋師遲留疑畏
於大事殊無所濟爾部明白移文速𫝊示穆占簡親王
知之
乙未
上諭征南將軍穆占曰今逆賊既併力郴永將軍穆占可
盡撤閒地防兵擊敗犯郴賊寇保固廣東江西勿致疎
虞并令大將軍安親王速遣兵赴大將軍簡親王軍至
日簡親王等大振軍威𠞰除郴州永興之賊更令廣東
韶州總兵官尚之瑛遣副將一員率樂昌綠旗兵二千
速赴郴州聽穆占隨宜調遣仍授和碩額駙華善將軍
印馳至永興總統鎮守以署副都統多諾參贊軍務至
於碩岱等失利即宜逮繫嚴加處分但因穆占調取官
兵所在分防致兵力單薄遂爾失機其悞事之罪穆占
及碩岱俱不可辭碩岱等各暫留原任立功贖罪
是日
上諭康親王傑書等曰頃聞海澄援師退回朕心甚為被
困官兵憂之此非尋常事宜奮力急為救出切勿遲疑
畏難滿漢官軍閒散人及厮役有能倡率衝敵直過潮
溝抵於海澄救出被困官兵者准克復上等府城例從
優議叙給以官職將軍以下將士即從前屢有失利退
縮之罪俱從寬宥不必顧戀城池但使被困官兵得出
即為克奏膚功也大將軍康親王將軍賴塔喇哈達總
督姚啟聖提督石調聲等概行曉諭滿漢官兵期慰朕
懷
丙申
上諭兵部將軍穆占大將軍簡親王克復永興茶陵等九
州縣之地我兵立營及賊壘所在令詳悉繪圖具奏岳
州水陸駐兵形勢并賊所立營亦令詹事宜昌阿詳悉
繪圖具奏
七月甲辰
上諭議政王大臣等曰據福建所報海賊劉國軒等攻取
同安水陸犯泉州前大將軍簡親王奏永興諸處賊勢
稍退已飭將軍穆占撤閒地之兵鎮防險要而大將軍
安親王所遣援師已抵攸縣岳州大兵復水陸齊舉賊
欲深入能不懼歸路阻絶耶向以永興警急江右可虞
因令署副都統岳爾多率師赴江西今閩中事迫岳爾
多仍率師赴福建并移文江浙督撫將軍等速各撥馬
千匹給岳爾多兵俾兼程馳往副都統馬思文自京率
往漢軍兵四百名亦與岳爾多同行移文大將軍康親
王備夫船於浦城迎取大兵勿致有悞將軍王之鼎標
兵六百名不必率往福建可仍留京口現今所發漢軍
兵一千令副都統官保率赴江西南昌俟陜西所遣兵
至江西視何處當用即協力從事竝移會將軍穆占大
將軍簡親王知悉
是日
上諭兵部福建海逆猖獗事勢急迫因令前赴江西署副
都統岳爾多仍率兵赴福建江西關係重大其傳示將
軍穆占大將軍簡親王等今前進擊賊尚非至急惟擊
退侵犯永興諸處逆賊俾不能進薄江西福建乃為最
要穆占等其同心詳酌力禦賊寇保固江西使萬無一
虞以副朕懷
辛酉
上諭兵部頃因海逆猖獗侵犯漳泉已調靖南王耿精忠
侍郎達都率潮州兵往援今若撤還副都統尚之璋則
潮州止餘總兵官馬三竒駐守宜令尚之信速趣提督
侯襲爵前赴潮州并量發官兵以補尚之璋之缺同侯
襲爵馬三竒協力固守又
諭曰海逆犯漳泉事在廹急浙江總督李之芳廵撫陳秉
直量留兵守浙江而於各營兵内酌便抽選二三千人
遣往延平至浙江兵丁屢經調發福建浙地兵力單薄
該督可召募有資力壯健兵丁五千人分隸各營
壬戍
上諭安遠靖寇大將軍多羅貝勒尚善曰我船甚多諸將
亦衆公溫齊副都統杭竒德業立等似宜酌遣一員於
陸路賊雖各路赴援諒皆小舟少有巨艘况巨艘非旦
夕可成我沙船兵亦宜抽調陸地調時毋令賊覺諸路
調來綠旗之兵酌量令屯九貴山或貝子章泰或公温
齊副都統杭竒以一人駐守立營之時仍宜兼顧三眼
橋地方賊若遁走即宜進𠞰蓋兵貴神速也貝勒等視
賊得毋藐忽賊雖非我敵猶必慎為之防至岳州一克
即宜分兵往取湘隂長沙前雖有敕旨命克復岳州之
後即進取常德澧州今思深入常澧賊或襲我後饋餉
不易渡馬亦難總宜臨時相機而動至於賊船僅四十
餘我船甚多宜載火器於小舟乘夜擾之勿使寧息近
岳州安塘筆帖式報我兵奪賊一船復沉其一船詹事
宜昌阿身在彼地嗣後一切應報事宜可悉奏聞
八月甲申
上諭議政王大臣等曰今日之事岳州最要不可不速行
攻取乘此民心讐賊羣相内嚮之時朕欲親統六師躬
行伐罪若逾此機恐滿兵不耐水土因而挫銳所遣諸
將軍破賊無期後雖勉圖終成掣肘國家所賴在於僉
謀此外如有早戡逆亂救民水火之策竝宜預籌爾等
其詳議之
九月辛丑
上諭議政王大臣等曰覽大將軍簡親王等奏逆賊吳三
桂已死渠魁既殞賊必内變諸路將軍宜乘時各統大
兵分路進𠞰克復疆圉永興賊既遁去簡親王宜由茶
陵赴安仁進逼衡州其永興官兵勞苦已久可駐茶陵
諸處暫息自陜西調來副都統夸岱所領每佐領兵二
人不必遣赴茶陵即留岳州軍前大將軍貝勒察尼等
務水陸夾擊速取岳州
戊申
上諭兵部吳三桂已死諸逆潰變之際宜急取岳州動支
如許錢糧營治舟艦入湖三月餘況將軍林興珠獻策
甚明俟湖水盡涸我船與賊船俱無所施彼時多掣舟
師無不足用我之戰艦兵卒頗屬有餘豈可推諉使大
事中阻今宜於南靖港君山高家廟諸處俱立營壘斷
賊糧道務湏困取岳州至於君山高家廟諸處既需大
隊應令副都統官保所率之兵毋往江西改赴岳州聽
貝勒察尼調遣如舟師必難久頓湖中其速以狀聞
甲子
上諭兵部乘此逆賊驚擾之時大兵亟宜前進𠞰撫竝用
綏定疆圉授平南王尚之信為奮武大將軍統兵赴永
興郴州諸處會合大將軍簡親王將軍穆占等併力同
心以圖進取將軍莽依圖額楚傅弘烈總督金光祖等
各駐本汛相度機宜規定廣西應給尚之信敕印準滿
洲大將軍等例遣内閣官員齎往
十月丙申湖廣廵撫張朝珍奏稱各路軍前投誠
官兵發臣標效力者甚衆其間臧否莫辨請以臣
標投誠效力各弁竝嗣後自軍前𤼵來官兵分布
安插於江南河南内地
上曰今值𠞰撫竝用之時若以現在武昌投降官兵安置
江南河南誠恐後此來歸者必致疑畏不前大將軍順
承郡王貝勒察尼等其勿令若輩聚處隨宜分布安置
於湖廣諸處俾各得其所
十一月辛亥
上命加山東按察使何毓秀太常寺卿工部郎中張光岳
太僕寺卿奉天府治中佟啓聖通政使司左通政
安邱縣知縣胡端通政使司左參議行人司行人
崔啓元鴻臚寺卿武鄉縣知縣齊漳通政使司左
參議各齎
敕諭往諸路大將軍軍前招撫陷賊官員兵民
敕曰自逆賊吳三桂煽亂以來所在官民多被誘惑故陷
身賊中莫能自拔朕已洞悉情形屢頒敕諭廣示招徕
開其自新之路今逆首吳三桂已伏天誅念在彼脅從
文武官員兵民人等皆朕赤子素受國家恩養必非甘
心從逆或志存忠義遲回待時或勢被迫驅無由歸化
朕甚憫焉茲特命爾等齎敕往陜西大將軍長沙大將
軍岳州大將軍征南將軍揚威大將軍荆州大將軍等
軍前特行招撫爾等曩在滇黔素多親識易於開導必
相信從須宣布德音相機勸諭務令陷賊人員翻然悔
悟爭先来歸有密謀内應擒斬賊渠及率領兵民獻城
納欵者俱赦其前罪論功敘錄加恩安插俱令得所煌
煌諭旨昭如星日爾等奉茲委任務須殫心籌畫勿失
事機或親身徑前招撫或先遣人曉諭後乃親往俱同
各將軍等酌量而行若招撫成功量功大小從優議敘
加恩爾等其勉圖報效以副朕定亂安民至意
康熙十八年己未正月甲子
上諭兵部頃筆帖式馬爾賽去時令其傳諭諸將軍今岳
州既經克復應發兵一枝從荆河口渡江立營於華容
石首之地以為根基若由華容石首前往常德澧州一
路水潦難行且諸將軍亦曾奏此路水澤甚多艱於前
進今在岳州滿漢官兵甚多宜乘賊未及固守湘隂之
先水陸竝進乘機急取湘隂即望長沙進發若少遲疑
觀望則賊堅守城池湘隂江中水洲恐賊立營其上預
備火器我舟師欲過甚難不可不乘其未及堅守城池
江洲之先急取湘隂也岳州地最險阻偏師足守其取
湘隂往長沙應令貝子章泰署前鋒統領杭竒率每佐
領滿洲甲兵十名提督桑額總兵官萬正色全率所部
兵并多發綠旗兵整備大礮鳥鎗火器水陸夾攻著行
文大將軍貝勒及安親王等知之
二月戊辰安塘筆帖式報大將軍安親王岳樂已
復長沙今亟進取衡州
上諭貝勒察尼等曰賊失岳州長沙諸要地正當驚惶騷
動之時乘機進取衡州擊滅逆賊殊為要務宜將岳州
所有大兵并船礮速行多撥增發大將軍安親王軍前
大將軍貝勒察尼等除先遣總兵官張忠標兵外今更
速發滿洲大兵多撥船礮迅赴長沙此𠞰滅衡州賊衆
較諸處不同所調岳州舟師火器早至一日於大事有
一日之益調遣船礮官兵如或稍遲使賊江中置樁預
為堅守阻我舟師致遲進取衡州事機則皆貝勒察尼
悞之也諭到貝勒察尼即撥舟師火器速發安親王軍
前於滅賊機宜勿致有悞其大將軍簡親王等亦已率
兵進取衡州兩軍相合之後總用大將軍安親王印信
協力𠞰滅逆孽恢復衡州諸路如有分兵之處仍各用
大將軍印信施行
甲戍先是海逆鄭錦乘耿精忠叛竊據漳泉諸郡
後耿精忠降諸郡以次收復鄭錦屢敗仍遁入海
而厦門金門猶為所據
上欲乘勝蕩平海逆乃厚集舟師規取厦門金門二島以
圖澎湖臺灣又以曩時征取厦門金門曾用荷蘭
國夾板船
特諭荷蘭國王令具夾板船二十艘載勁兵協力攻取二
島至是奉命大將軍和碩康親王傑書等議奏戰艦水
師未備荷蘭國舟師又不能預定来會時日海賊
現據海澄厦門之固勢難急圖
上曰征𠞰海寇調發滿洲綠旗官兵甚多福建經制兵外
又增兵數萬授水陸提督為將軍以統之宜乘此兵力
速行進討若如大將軍康親王所奏需以歲月則供億
煩費必將撤還大軍海寇何由殘滅其令康親王會同
將軍總督廵撫提督等詳議以聞
是日
上諭平南王尚之信等曰今長沙岳州諸處俱已恢復偽
將軍總兵文武官員船艦兵卒来歸者甚衆又彝陵州
對岸之鎮荆山盤踞賊寇盡行潛遁分逐諸路潰敗之
賊多所斬戮大將軍順承郡王等已渡江平定湖南安
親王又進取衡州諸處宜乘此各路賊寇渙解之際平
定廣西大將軍平南王尚之信將軍莽依圖舒恕額楚
傅弘烈總督金光祖等勿失事機速定廣西
乙亥
上諭大將軍和碩康親王傑書等曰剪滅海寇事綦重要
其令江南浙江總督京口將軍發江浙戰艦各百艘於
進𠞰期内送至福建仍許福建增兵二萬大將軍康親
王等并檄荷蘭國迅調舟師務令如期而至
庚辰
上諭議政王大臣等曰今岳州彛陵之賊以舟来降長沙
之賊焚舟潰遁諸處賊寇困蹙逃竄無有舟楫宜固守
荆襄乘機速滅賊黨貝勒察尼酌留官兵於岳州水陸
齊進速會順承郡王軍合力亟取常德沅州鎮遠諸處
至恢復常德諸郡之後順承郡王勒爾錦貝勒察尼等
會同安親王簡親王等作何進取雲貴定議具奏其大
兵進討雲貴宜設將軍總督廵撫提督隨大兵進征吏
兵二部開列應補者以聞
三月庚戍
上諭奉命大將軍和碩康親王傑書等曰頃因定海舟師
少已特增兵今荷蘭國人為寇所阻何以不行撲滅俾
得前行音問既未能通舟師必不能如期而至如此則
我兵遇有機會可不俟荷蘭舟師即進𠞰耶抑必俟彼
船至日方舉事耶茲以𠞰蕩海寇增調師旅修理戰艦
糜費軍餉甚多大將軍王等宜規取厦門金門速靖海
氛不必專候荷蘭舟師
四月壬午
上諭議政王大臣等曰覽學士孔郭岱等奏報廣西悉已
底定宜速移文令簡親王及穆占等之兵不必進廣西
但莽依圖舒恕額楚等兵力稍單簡親王及穆占等兵
内選有馬精兵每佐領三人或四人遣前鋒統領希佛
率赴莽依圖等軍前於通雲貴要路宜從何路協力前
進公議進發至於廣西現無官兵平南王或宜同大兵
前進或宜駐廣西適中要地亦同將軍大臣等共議而
行其彛陵兵徒爾坐守似屬無用宜整繕甲兵自歸州
巴東作進兵狀以制之巴爾布本在彛陵即遣彼往歸
州巴東效力并令都統噶爾漢等率兵同總督楊茂勲
提督佟國瑶等前進宜由何路協力撲滅山賊或規取
興安聽其酌量而行
康熙十九年庚申正月戊戍
上諭議政王大臣等曰進取四川以滿洲大臣為後應最
為要策宜令將軍吳亶繼將軍王進寳軍之後將軍鄂
克濟哈繼將軍趙良棟軍之後陜西已有將軍張勇提
督孫思克廵撫杭愛巴錫等鎮守宜令大將軍圖海帥
師前赴漢中接濟進蜀諸軍糧餉鄂克濟哈率漢中滿
兵馳往合之吳亶官兵均分統率以為王進寳趙良棟
後繼轉餉源源不絶相隨而進
丁未
上諭議政王大臣等曰將軍趙良棟攻克白水壩青川招
撫龍安成都指日可復將軍王進寳亦分兵三路於正
月初旬進逼保寧逆賊王屏藩等困迫必各潰遁其移
檄嚴飭楊茂勲徐治都等乘機急取重慶䕫州𠞰禦逆
寇如遲延觀望悞此事機嚴治其罪
甲寅
上諭議政王大臣等曰將軍趙良棟等軍深入四川保寧
重慶䕫州諸處速宜平定將軍吳亶王進寳等軍雖抵
保寧必於蟠龍山相對立營果爾則恐稽時日今宜面
蟠龍山分兵堅壘别遣一軍渡昭化江壁錦屏山下滿
漢兵合勢以規取重慶䕫州若下重慶諸處則保寧賊
兵歸路阻絶可計日而克假使賊衆勢迫来降則民免
重困而全蜀亦不久大定矣
二月辛酉朔
上諭議政王大臣等曰今成都保寧皆已恢復宜乘此機
會速定雲貴四川既平湖廣已屬内地其令順承郡王
勒爾錦貝子準達都統范達禮等盡率所部兵泝流而
上規取重慶順承郡王等即於重慶駐守將軍吳亶鄂
克濟哈與趙良棟等同進取雲貴吳亶鄂克濟哈於順
承郡王軍中簡精銳馬兵將之前行總督楊茂勲提督
王之鼎駐守成都將軍王進寳駐守四川徐治都還軍
守彛陵荆州等處
丁卯
上諭議政王大臣等曰成都保寧順慶諸府今已恢復四
川底定湖廣大兵今正分道進定雲貴其廣西滿洲綠
旗大兵休息日久亦當乘機速進大將軍簡親王留每
佐領兵一人於桂林其餘官兵盡率之往屯柳州大將
軍平南王可駐守貴縣將軍莽依圖馬承廕都統馬九
玉總督金光祖等可各率所部官兵并酌調平南王藩
下官兵分道進取雲貴
庚辰
上諭議政王大臣等曰今四川底定大兵宜速赴重慶進
取滇黔否則逆賊復犯重慶亦未可料其移文吳亶鄂
克濟哈即馳赴重慶精簡士馬進取雲貴
三月癸卯
上諭兵部頃簡親王喇布奏馬承廕反叛恐此賊自廣西
侵犯廣東今閩疆悉定可令將軍賴塔即率滿兵二千
馳赴潮州防守廣東全省
己酉
上諭議政王大臣等曰今楓木嶺辰龍關俱已恢復四川
廣西悉皆底定雲貴不日可平若行招撫更可速定雲
貴人民得早安其生張起龍本吳三桂屬下之人宜使
招撫雲貴可貰其罪著捧敇前往
七月辛卯
上諭兵部初馬承廕及所部官兵背叛蹂躪疆土擾掠生
民罪惡已極後見湖南平定廣西恢復窮迫請降朕欲
生民早獲寧息悉貰前罪封以伯爵授為將軍仍令管
兵標員亦分營補用及大兵規取雲貴無故背恩復叛
致悞征討大事今因兵敗勢蹙復窘急来歸令内閣學
士薩穆哈速往撥滿漢官兵押送馬承廕及標下守備
以上官來京其標兵令督撫提鎮等分隸各營汰其老
弱回兵亦宜散置切勿令其黨聚廣東諸處被難人民
詳察遣還故土提督哲爾肯可屯駐柳州
八月庚申
上諭兵部厦門金門諸處悉設兵鎮守福建大兵宜量行
撤還將軍喇哈達副都統馬思文率千人守福州副都
統紀爾他布倭申巴圖魯率千人守漳州兩軍悉令喇
哈達統轄餘兵一千令尚書介山侍郎吳努春率之回
京
又
諭曰閩省近海要區總督提督標下可各設五營兵五千
人廵撫標下設二營兵千五百人至通省防守兵依舊
額留五萬一千七百五十人餘一萬九千九十五人俱
行裁汰提督駐鎮海澄其銅山厦門諸處分設總兵官
副將鎮守現在水師留二萬人其餘五千人亦行裁汰
己巳
上諭兵部廣東省會地關重要合計廣西現有大將軍簡
親王兵及將軍莽依圖兵與都統馬緝等率往之兵每
佐領共有二十八人今宜檄簡親王令簡軍中精騎每
佐領五人俾副都統博濟率之馳赴將軍賴塔軍協守
廣東省城并檄馬緝速赴簡親王軍至所撤福建兵已
就道者令其来京如未啓行仍暫留福建總漕帥顔保
現在江西吉安令率所部速赴廣東視南雄韶州何地
緊要酌量駐鎮以安輯人心
壬申
上諭揚威大將軍和碩簡親王喇布曰聞南寧距雲南邊
界路僅七站向因逆賊尚之信馬承廕背叛或未可輕
進今若輩皆已無濟復何所瞻顧而遲延也現在廣西
滿兵每佐領幾三十人宜精選強壯有馬者十人益以
綠旗官兵協力進𠞰賊可立破矣王其速圖之進兵之
時令巴爾堪哈爾哈齊為夸蘭大責以軍前報效
閏八月己丑
上諭兵部今進取雲貴為期已近將軍吳亶率兵進瀘州
取合江仍兩路進取雲南湖廣大將軍將軍總督等宜
速取貴州大將軍公圖海等趣所調陜西兵往四川海
潮龍感戴國恩率衆獻地先機效順可嘉授為懷忠將
軍令統所部為前導破賊至賊帥張國柱李本深王會
高啓隆俱係舊臣或一時迫脅降賊亦未可定宜如招
馬寳等例書赦罪敕馳驛發趙良棟相機招撫陜西四
川督撫等速運糧餉毋悞兩路大兵進𠞰機宜
九月乙丑
上諭議政王大臣等曰據將軍噶爾漢等奏逆賊譚弘率
衆至巫山譚弘小醜耳我兵但奮力進擊彼自澌滅將
軍噶爾漢提督徐治都等其溯江而上速定疆圉大將
軍貝子章泰等果如前疏訂期亟進克復貴陽賊勢何
至滋蔓今宜令章泰同將軍蔡毓榮等於文到日速進
取貴陽以圖遵義四川諸將若能奮擊雲南貴州出犯
之賊則譚弘無所逃匿自當摧陷今宜令專意進𠞰勿
復觀望前此曾命總督哈占馳赴將軍吳亶軍今宜令
由保寧江直進破譚弘以會吳亶并行文大將軍圖海
酌發軍中滿漢兵為之聲援以分賊勢至運餉四川不
由彛陵江俱自陜西轉運敘州兵餉度可無虞頃令護
軍統領佟佳等率增發四川滿兵赴原指之地其漢軍
官兵一千人文到日即由荆門州一月内赴彛陵鎮守
著戶部郎中額爾赫圖馳赴彛陵趣將軍噶爾漢等兵
速滅譚弘諸賊額爾赫圖凡事俱準蘇赫臣例以行吏
部郎中范承勲亦馳驛追及副都統張長庚軍趣其兼
程而往一月内抵彛陵范承勲仍自彛陵趣官兵追及
噶爾漢等軍與額爾赫圖同趣官兵擊賊
大清聖祖合天弘運文武睿哲恭儉寬裕孝敬誠信中和
功德大成仁皇帝聖訓卷十五
