欽定四庫全書
大清聖祖合天弘運文武睿哲恭儉寬裕孝敬誠信中和
功德大成仁皇帝聖訓卷三十七
賞賚
康熙九年庚戌三月辛未
上諭戸部十庫所有舊物與其虛置於此何如分賜旗下
貧丁爾部即偕工部察有當給予者集議以聞尋戶部
工部議覆
上命發庫内木棉絲布茶鹽衣服弓矢等物令都統等酌
給各佐領下護軍撥什庫及甲兵之貧者
康熙十五年丙辰二月癸酉
上諭大學士索額圖曰近發内帑銀十萬與提督趙良棟
賞給兵民今在平涼大兵及綠旗兵俱勤勞報效大將
軍圖海前往亦可酌議發帑給賞川中撤回之兵前攻
取朝天七盤等處後又圖取秦州效力甚多凡失事皆
在主將非關軍士可寫諭旨二道與大將軍圖海令申
飭諸將其總督廵撫亦有失事之責宜嚴行曉諭
乙亥
上諭平凉諸軍士曰爾等年來各處征勦為國效力之處
朕悉聞知今圍攻平涼屢次衝鋒陷陣奮勇殺賊嚴冬
掘壕遠道樵採備歷艱苦朕心深為憫惻兹命撫遠大
將軍都統大學士圖海統率禁旅往討逆賊雖目前國
用殷繁念爾等戮力行間勤勞已久特發帑金五萬齎
至軍前普加恩賜以昭朕優恤之意爾等同心協力益
勵忠義速剪賊寇朕且更加優賞爾等勉之
康熙十八年己未六月戊辰雲南提督桑額疏言
新任湖廣提督暫駐彝陵請以彝陵官兵隸其標
下湖廣提督官兵屬臣統領前往雲南
上諭曰提督桑額隨大兵進取雲貴其湖廣提標官兵准
入雲南提督標下俟底定之日仍回楚中彝陵鎮標官
兵准為湖廣提標至於隨桑額前往官兵方事勦賊收
疆標下官員可各加銜一等兵卒可動正項錢糧賞賚
以示鼓勵
九月乙未
上諭理藩院蒙古兵隨大兵征勦雖未有竒功顯績然勤
勞數年宜加恩賚其將領賜以鞍馬餘衆各給以羊今
將至京師遣蒙古内大臣二人前往勞之
康熙二十年辛酉七月壬申
上召大學士以下各部員外郎以上賜宴於瀛臺
諭曰内大臣侍衛在朕左右時加賞賚惟内閣及部院諸
臣比年以來辦事勤勞未沾恩賜故特召集爾等以盡
一日之歡竝非大宴因朕方駐瀛臺即以太液池中魚
藕等物賜諸臣共食又特賜表裏為衣亦非大賞賚可
比今日宴集諸臣本當在朕前但因人衆恐恩澤未能
周徧故不親莅諸臣可暢飲極歡毋拘談笑以副朕意
康熙二十二年癸亥正月乙卯
上召大學士九卿詹事科道等賜上元節宴於乾清宫宴
畢
諭曰從來君臣之分雖甚尊嚴上下之情貴相浹洽觀古
昔盛時惟堂廉不隔用成交泰之美今卿等朝夕勤勞
出入奏對朕心時切嘉念特將内廐馬匹擇其馴良易
於控御者頒賜卿等加以内紵卿等其各承受示朕優
眷之懷
康熙二十三年甲子六月甲寅
上諭副都統巴圖一等侍衛阿南逹等曰邊外八旗蒙古
與在内八旗一體朕未嘗分别内外今朕廵行之次見
其衣食窮乏朕心深為惻然可通行曉諭所過地方蒙
古人等有鰥寡孤獨老病不得其所者令其來見加恩
賞賚且因其來見朕亦可悉其生計嗣是每日諸蒙古
人等各扶老攜幼至
行宫前叩首
上詳問年齒生理頒賜酒食并令酌量給與銀兩布疋
康熙二十四年乙丑三月戊子
上諭大學士等曰凡軍功議叙恤賞俱關緊要如遲延日
期往返咨查恐奸宄之徒舞丈作巧易生弊端朕思此
等貧兵早給一日恤賞便得早受一日實惠此後著一
槩速行議敘
康熙二十七年戊辰九月丁亥
上諭大學士等曰佐領伊庫等所送黑龍江官莊壯丁若
至其地已過耕種之時則無所得食矣可遣戸部司官
一員往察之果逾耕種之期無食者量與之粟以資贍
養
康熙二十八年己巳九月辛酉
上諭戸部今歲畿内亢暘田畝鮮穫朕所深悉被災人民
已加恩蠲賑八旗田莊俱在畿輔近地固屬災傷滿洲
蒙古漢軍甲兵皆須養馬原資禾稼以供飼秣今榖既
不登芻豆必至騰貴雖給有月餉銀米可以贍育家口
貧乏兵丁經營草料恐滋困累朕殊用軫念著詳察實
係窮兵無力養馬者開列名數送部自本年十月起至
來年秋成時止其馬匹所需錢糧應加給賜以昭朕一
體愛恤兵民之意
康熙三十年辛未十月丙申理藩院議覆運送賞
給米糓
上曰此賞給米糓調蒙古駱駝馬匹運送時值寒冬輸輓
甚難況來領米糓之人不能運到必致沿邊糶賣則貧
人不能皆沾實惠今應量折銀給之庶到彼甚易而貧
人得沾實惠也又
諭曰投誠喀爾喀已給地居住今定例之初應將喀爾喀
幷議凡一應差役維均則人不偏勞差往扎頼特等處
人役俱由喜峯口行走則喀喇沁等旗甚為偏累若出
山海關由盛京地方法庫口行走道路甚便不勞可至
喀喇沁等旗亦免偏累古北口喜峯口外見各有五十
家一村設為驛站自此至科爾沁等處其間亦須照此
例於各旗内察出貧窮之人給與牛羊等物使為産業
設立驛站則貧者咸得生理而各處亦免苦累其傳問
朝正諸王貝勒台吉等具奏
康熙三十二年癸酉十二月戊子
上諭兵部本朝滿洲官兵從來精銳驍勇遇寇必克所向
無敵前厄魯特噶爾丹之役官兵不能悉體朕意即行
勦滅致失機會㒺奏膚功朕心為之不懌故比年以來
簡閱官兵歲凡兩舉朕躬臨指示訓誨頃閱武時見諸
士卒行列整齊隊伍明晰進退嫻熟嚴肅無譁所有軍
令無不遵守該管官員號令約束既嚴且善此皆官兵
協志同心各加奮勵所致朕心深為嘉悦八旗前鋒護
軍撥什庫驍騎兵等各賞給一月錢糧無職掌官照護
軍給一月錢糧火器驍騎兵亦照護軍賞給有管轄職
掌官員悉賞給内庫縀疋其賞賜緞疋戸部會同内務
府議奏此番閱武時官員内有降級罰俸者俱准開復
以示朕體恤將士申明賞罰之至意至八旗步軍官兵
有捕緝盜賊廵查道路等役甚為勞苦步軍亦各賞給
一月錢糧管步軍官亦各賞給緞疋奬勤恤勞用稱朕
意
康熙三十五年丙子正月乙酉
上諭中路督運都察院左都御史于成龍等曰大軍討寇
全頼兵力内外滿洲漢軍綠旗諸路從征兵丁俱已各
加恩賚其外省調集步兵輓運軍糧載塗況瘁尤可軫
念所有每月應支銀米本營照常支給俾贍養家口仍
各給與行糧以為道路之資所運米石如悉依期輓至
克濟軍需不致虧缺遲悞俟大兵凱旋准補入馬兵營
伍用彰奬勸有效力勤敏才堪拔擢者爾等可記名彙
奏以俟酌用兵丁勞苦飢寒凡督運大臣官員宜時加
拊循慰勉庶人爭自效踴躍赴功西路輓運兵丁亦照
此例行爾等可移文各該廵撫通行傳諭示朕體恤軍
士至意
九月戊寅
上賜宣化府騎兵張家口步兵白金
諭曰此銀爾等可留家中日用俟到張家口再給米糧爾
等安營可附近行宫屯扎以便不時賞給
十月甲申朔
上駐蹕鄂羅音布拉克
諭隨駕戸部尚書馬齊曰大將軍費揚古所領軍士甚為
勞苦食用必致缺乏欲將朕所用牲口發去道路遥遠
必致疲瘠且到日必遲可遣人往尚書班第處取殺虎
口大同等處見存銀五千兩遣官送至大將軍費揚古
軍酌買皮裘牛羊等物給與從征軍士
戊申
上駐蹕衣赫圖爾根郭爾之南右衛兵自軍前至
上親視賜食傳
諭曰戎行效力我朝之常朕欲𠞰滅噶爾丹親統大軍進
討噶爾丹望風逃竄遇爾西路之兵遂大敗之爾等乏
糧步行而能奮勇敗敵殊為可嘉是以朕親臨賜食盡
免爾等所借官庫銀加恩於陣亡及被創病故之人衆
官兵叩首謝恩歡聲動地
康熙三十六年丁丒閏三月辛丑
上諭内大臣明珠曰鄂爾多斯貝勒松阿喇布等各率其
兵隨駕勞苦爾其率學士黃茂齎銀前去同左都御史
于成龍賞鄂爾多斯見到之兵務使均沾實惠
康熙四十二年癸未三月辛酉
上諭大學士等曰朕御極以來無時不以民生為念雖纖
微之事亦不肯稍有怠忽勤勞已四十餘年矣今四海
奠安民生富庶而河工適又告成朕欲頒詔天下大沛
恩賚故星夜回鑾詔内欵項爾等可會同詳閱
十一月甲寅
上召兵部侍郎布雅努近前
諭曰朕廵歷諸省觀綠旗兵丁無如提督潘育龍之兵者
射既熟嫻人復矯健此皆統率將領之訓練有方也自
提督以下官員可俱加一級
康熙四十六年丁亥十一月甲戌
上諭戸部尚書希福納等曰今時屆嚴寒步軍每夜廵邏
殊可憐憫著賞撥什庫銀各五兩布各二疋步軍銀各
四兩布各二疋若家下人則諭令伊主以所賞銀布與
之勿得扣取
是日
上諭領侍衞内大臣前鋒統領八旗護軍統領等今屆歲
暮朕欲恩賞兵丁爾等將所統兵丁細查曾出兵從獵
十次者為一等七次者為一等或中傷有功牌者亦入
在十次一等之内其餘者另作一等共分為三等此内
有不曾出兵從獵一次者亦開明具奏爾等務行嚴查
若少有徇庇其該管官員必斥退之
康熙五十二年癸巳三月甲午
上諭大學士等曰今歲天下老人為朕六旬大慶皆從數
千里而來應賜伊等筵宴然後遣回著查八旗滿洲蒙
漢軍漢人大學士以下民以上年逾六十五歲者奏
聞老人内有艱於動履不能前來者聽之其能來者俱
令之來即不能來者朕亦另行頒賜今天時漸熱賜宴
後即令回籍耕種其家奴勿入所查數内又八旗滿洲
蒙古漢軍以至包衣佐領下不論官員閒散人等年七
十以上老婦亦著查奏俟老人賜宴後再定一日送詣
皇太后宫賜宴有艱於動履不能前來者聽之其能來者
俱令之來若有貧乏不能來者著各屬協助車馬使之
前來俱開確實年歲不可捏報再傳諭宗人府諸王以
下宗室子孫内二十歲以下十歲以上選擇其聰明堪
供任使者六七十人令於耆老前執爵即朕子孫亦令
之出宗室外不用他人也
壬寅宴直隸各省見任致仕給還原品文武漢大
臣官員士庶等年九十以上者三十三人八十以
上者五百三十八人七十以上者一千八百二十
三人六十五以上者一千八百四十六人於暢春
園正門前傳
諭衆老人曰今日之宴朕遣子孫宗室執爵授飲分頒食
品爾等與宴時勿得起立以示朕優待老人至意
康熙五十六年丁酉十一月甲戌
上諭戸部朕統御寰區撫綏萬國無分中外凡兵民生計
未嘗一日不為勤求也自𠞰滅三逆以後為八旗甲兵
詳加籌畫曾頒發帑金數百萬兩代清積逋又資其匱
絀復賞銀數百萬兩凡隨圍出征雖給行月錢糧官駝
馬匹猶恐用度不繼設立八旗官庫以濟官兵康熙四
十五年復施恩將官庫未經扣完銀三百九十五萬六
千六百餘兩盡與除免嗣後官庫事務漸至擾亂故停
止八旗之庫設立總庫自兹以來官兵有益庫内案件
亦甚清楚但每月扣取錢糧朕甚為廑念曾有無恥積
惡撥什庫侵欺兵餉朕故交與戸部將兩月錢糧一次
支放俱令給與本人近聞領取銀兩兵丁甫出部門即
被人持去公庫既行扣除又復償還私債兵丁所剰甚
少以此養贍室家奉行差務斷然不足朕每懷及此深
切軫惻兹特大沛恩施式弘撫育停止公庫將見今未
行扣完銀一百九十六萬八千兩有竒通行豁免自康
熙五十七年正月為始著給與兵丁全分銀兩爾部即
傳諭八旗都統等出示通曉俾咸知朕優恤禁旅至意
大清聖祖合天弘運文武睿哲恭儉寬裕孝敬誠信中和
功德大成仁皇帝聖訓卷三十七
