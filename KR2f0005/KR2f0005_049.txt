欽定四庫全書
大清聖祖合天弘運文武睿哲恭儉寬裕孝敬誠信中和
功德大成仁皇帝聖訓卷四十九
訓將士三(附)恤兵
康熙五年丙午七月甲辰
上諭戶部防守地方撲滅盗賊皆需乎兵兵惟錢糧是賴
支給解送錢糧何可遲誤今見各省因協餉不至以數
月未給兵餉具奏者甚多或係爾部不撥實在錢糧將
雜項抵撥以致請報往返徒費時日或係地方官借稱
協解未齊以致遲延俱未可知嗣後撥餉時務撥實在
欵項嚴定限期解送或因别故將别項錢糧協解該督
撫速行題報其違限及借端推諉者作何處分爾部詳
確議奏
康熙十九年庚申三月壬寅
上諭議政王大臣等曰前遣往廣西大兵勞苦日久宜令
更番休息可撥京師每佐領護軍二人驍騎三人漢軍
一千人令都統麻齊趙璉副都統洪世禄祖植椿等率
往更替
閏八月乙未
上諭兵部今四方悉就蕩平惟滇黔餘孽尚爾稽誅前經
會議各路官兵俱於八月内進𠞰兹師期已屆士馬飽
騰正宜分路竝進奮勇長驅掃除殘寇以靖邊圉爾部
其速傳諭湖南四川廣西諸大將軍將軍督撫提鎮等
整頓兵馬速行進𠞰勿得借端推諉延緩時日有逗留
不前者即加重處又聞各路統領綠旗將帥不恤軍士
令為滿洲大兵盖房秣馬及私行役使恣意虐害以致
兵卒苦累如桑額標兵逃亡千餘皆由於此不思為將
者與士卒甘苦相同加意愛養方可責其用命㒺惜卒
伍惟便私圖貽誤軍機深為可惡爾部即通行嚴飭嗣
後有仍蹈前轍者指名參奏從重治罪
康熙二十一年壬戌五月乙丑
上諭寧古塔將軍巴海副都統薩布素瓦禮祜等曰朕幸
吉林地方訪詢民隱見兵丁役重差繁勞苦至極若不
將各種無益差徭顯與革除兵丁人等終無禆益且不
得沾實惠矣即如鷹鸇窩雛於三月尋覓四月内捕取
最妨農事况所得鷹鸇不諳呼飼難至京師徒勞人力
應行停止又自八月放鷹原欲令其調習以便齎送數
年來竝無名鷹貢至京師而烏喇地方兵丁輒於冬寒
之時尋覓山鷄人馬勞頓應行停止又圍獵以講武事
必不可廢亦不可無時冬月行大圍臘底行年圍春夏
則視馬之肥瘠酌量行圍令貧人採取禽獸皮肉須預
先傳示日期以便遵行所獲禽獸均行分給其圍獵不
整肅者照例懲治不可時加責罰苛求𤨏屑遇有猛獸
須小心防禦以人為重勿致悞有所傷又如打鱏鰉等
魚既有專管西特庫等烏喇兵丁應停差役其搬移新
滿洲採取造房并船隻桅木等項及偵探廵邏等差俱
係軍務乃駐防官兵專責不可寬假應照常行此外偶
爾差遣大臣侍衛督看採取東珠砍伐木植尋覓鷹鸇
不涉每歲定例所行之事似無過勞此後將軍以下撥
什庫以上應念兵丁遠居邊境衝冒嚴寒往採山木妻
子汲水操作備極艱辛時加憐憫吉林烏喇田地米糧
甚為緊要農事有悞關係匪細宜勸勉之使勤耕種朕
軫念滿洲人民生理欲遣人專往以驛逓疲敝故因筆
帖式來奏特諭知之
七月甲戌
上諭兵部近因逆賊蕩平四方底定將經制之外增設綠
旗兵丁議令裁汰於二年内陸續報完原以寬恤民力
敉寧地方今思各處兵丁多有隨征進勦效力行間綿
歷歲時備嘗艱苦事平回汛若漫無分别一槩裁汰深
為可憫可令該督撫提鎮等官於裁汰之時詳加察閱
不得混留私人反將曾經效力兵丁輒行裁退至於已
裁兵丁及投誠歸農人等恐有無籍可歸艱於生計者
令各省所司官設法安插善加撫輯務俾有以資生毋
致流離失所擾累平民爾部即通行申飭文武大小各
官實心奉行殫力料理以副朕恤兵愛民至意
康熙二十九年庚午九月戊子朔
上諭大學士等曰盛京兵丁全賴田畝耕穫及月給糧餉
以為資生之計昨歲盛京禾稼不登貧困兵丁難以粒
食曾以也糧頒發賑救頃值軍興遣一等侍衛齊蘭布
往調盛京兵丁隨發諭旨令無馬匹者給與官厰馬匹
無行糧者給以莊屯糧米官兵踴躍遄征倉卒之際置
辦一切軍装遂領明年二月分應給俸餉又預支五個
月錢糧尅期進發比厄魯特噶爾丹敗遁盛京官兵雖
未接戰而奮勇敵愾深可嘉悅今若將預支俸餉復行
扣抵則窮乏兵丁必至生計艱窘朕心殊切憫惻所預
給明年二月分應支俸餉及增給五個月錢糧免其扣
抵仍令照常支給以示朕愛養將士軫恤疾苦至意
康熙三十四年乙亥正月乙酉
上諭兵部朕廵視京畿見綠旗兵沿途奔走無頃刻之暇
甚屬勞苦深為可憫問之則云兵部内私用印信文移
護送家口等事甚多除已往之事不復察究自後爾部
移文各處總兵官將派出兵丁護送大臣官員事件數
目年終詳明造冊送爾部察奏
五月丙寅
上諭大學士等曰爾等傳諭八旗滿洲蒙古都統各將前
鋒護軍披甲兵丁之實無房舍者身自確查於此月初
十日保奏凡官員子弟及有房舍與家僕披甲者不必
查
辛未
上諭大學士等曰覽八旗都統所查無房舍者七千有餘
人未為甚多京師内城之地大臣庶官富家每造房舍
輒兼數十貧人之産是以地漸狹隘若復歛取房舍以
給無者譬如剜肉補瘡其何益之有貧乏兵丁僦屋以
居節省所食糧以償房租度日必至艱難今可於城外
按各旗方位每旗各造屋二千間無屋兵丁每名給以
二間於生計良有禆益此屋令無得擅鬻兵丁亡退者
則收入官大略計之約費三十餘萬金譬之國家建一
大宫室耳敕下欽天監相視汝等及八旗都統身往驗
看宜建造之處奏聞
九月丁丑盛京將軍公綽克託等疏言開原等處
馬甲月給米二倉斛步甲月給米一倉斛今倉米
不敷俟明年海運之米補給
上諭大學士等曰此奏甚屬疎忽馬甲之中亦有人口少
者步甲之中亦有人口多者一例按甲支給可乎來年
海道運米未可預必其全到即盛京田榖亦難預必其
全收凡事須曲盡籌畫豈可拘執定議此本發回令察
明人口給米
庚辰
上諭大學士等曰開原等處給散兵丁米穀若令行查必
稽時日兵丁或至重困着朱都納嵩祝前往將不能度
日人口數目查明一面散給一面具題
康熙四十一年壬午閏六月癸未戶部議覆山
西巡撫噶禮疏言右衛駐防官兵浮給康熙三十
六年分草束折色銀兩請交各該旗追還
上曰此浮給官兵草束折色銀兩復行追賠殊為可憫若
向悞給官吏追補必致派累小民其槩免之
康熙四十二年癸未四月乙亥
上諭八旗都統前鋒統領護軍統領副都統參領佐領等
曰朕為官兵生計不時廑念前已屢施大澤今年詔欵
内復特沛鴻恩不惜數百萬帑金遍行賞賜嗣後兵丁
人等應人人務立生計清償夙逋豐裕度日倘有不肖
之輩不思撙節儉約惟知縱酒酣飲鮮衣肥馬過於費
用則不數日間仍如未沛恩澤時也爾等俱有督率之
責不當徒以督率為名亦當誘之向善使人人以孝弟
為本各知自守愛惜産業則不特風俗可至淳樸而朕
愛人之心亦不致徒勞矣可將此旨刊刻遍示軍卒人
等受朕重恩如此倘仍行賭博行止不端朕斷不輕貸
必將為首者立正典刑朕念切兵民生計是以親書諭
旨
十一月辛酉
上廵行陜西駐蹕西安府
諭將軍博霽曰朕廵歷江南浙江盛京烏喇等處未有能
及爾西安兵丁者爾處官兵俱嫺禮節重和睦尚廉恥
且人材壯健騎射精練深可嘉尚愼勿令其變易
康熙四十五年丙戌十一月癸酉
上諭戶部朕念八旗禁旅為國家根本所繫每加恩愛養
用俾生計充盈或動支公帑數百萬代清積逋或於各
旗設立官庫資濟匱絀所以為衆甲兵籌畫者甚切康
熙四十二年又曾頒發帑金貸給八旗兵丁共六百五
十五萬兩有奇至康熙四十五年冬除陸續扣完外尚
未完銀三百九十五萬六千六百兩有竒若仍行按月
扣取恐各兵丁營辦器用贍養家室必有不敷之慮朕
深切軫惻兹特大沛恩施式弘撫育將未經扣取銀兩
通行豁免爾部即傳八旗都統等出示遍諭俾咸知朕
優恤禁旅至意
康熙四十六年丁亥三月壬戌
上南廵
諭江寧將軍朱滿曰朕前至江寧賜此地兵丁一月錢糧
京城馬匹甚多入秋令解來給江寧兵丁此時兵丁有
馬倒斃者且勿買補
十月壬辰
上諭内務府據河屯營守備楊宏德奏稱駐防河屯兵丁
二百名已給錢糧請將原給地畝交回朕思兵丁内陞
轉病故者伊等妻子既無地畝又無錢糧何以養贍著
將地畝仍令伊等耕種
康熙四十九年庚寅正月乙未
上諭八旗都統等曰八旗兵丁一人所得四十斛之米人
口多者適足養贍人口少者食之不盡必至售賣與其
自倉運出費脚價而復行轉賣不若計口支放餘者照
時價給銀於兵丁有益爾等即傳諭戶部
四月辛酉右衛將軍宗室費揚固疏請右衛空閒
官房交該撫照時值變價
上諭大學士等曰滿洲戶口滋息甚繁兵丁内無屋可居
者有之右衛現有所造空房若增駐兵丁極是善策爾
等可會同領侍衛内大臣八旗都統副都統滿九卿議
奏
康熙五十五年丙申十月癸巳
上諭兵部國家綏靖邊圉剪除賊寇必須士馬飽騰方克
立奏膚功恤兵之道宜急講也朕御極五十餘年無時
不以愛養士卒為念内而八旗禁旅外而各省綠旗兵
丁視同一體或代還私債或遣官犒賞或嚴禁尅減所以
體恤之者惟恐不至近策妄阿喇布坦狂逞跳梁侵我
哈密故特徵兵預備既已轉輸糗糧又復頒給馬駝籌
畫倍周加惠尤渥而山陜綠旗兵丁首奉調遣遠途跋
涉資用惟艱因而預借公帑朕念從軍兵丁披堅執銳
戮力戎行又責以還帑深可憫惻綠旗兵丁所借帑金
四萬八千八百餘兩咸與蠲除竝嚴飭統轄將領實心
奉行倘有仍行私扣者該督撫據實指參從重治罪以
仰副朕軫恤邊兵至意
康熙五十六年丁酉九月丁巳靖逆將軍尚書
富寧安奏稱官兵整理軍器等物支借俸禄銀
糧共計銀二十五萬六千兩有餘俟事定之日
扣除
上曰此次官兵雖未臨陣克取地方然同心效力甚屬可
嘉將朕内庫銀兩發出二十六萬令其整理馬匹器械
如恐路遠不能即逹將附近地方所有錢糧著戶部速
行料理成功時此項銀兩不必扣除若無效力之處空
回各本汛者仍行扣除現將内庫銀兩照數交與戶部
此項錢糧係朕特恩其另造檔案務令清楚
癸酉四川陜西總督鄂海疏言西寧鎮標官兵
因前往噶斯駐防借領六個月俸餉若照數扣
除各兵無以自給請將已換班回西寧官兵每
季扣除一月仍留兩月糧餉給兵養贍再現令駐
防噶斯官兵亦每季將兩月糧餉解送軍前給散
本兵留一月糧餉贍養伊等家口俟換班回西寧
之日陸續扣還
上曰噶斯換班回來竝現往駐防官兵所借糧餉著暫停
扣除俟功成事竣作為朕所賞賜如不成功照該督所
題扣除其行月糧餉送至軍前併存留贍養家口之處
著照該督所題給放
康熙五十七年戊戌正月戊寅
上諭議政大臣等曰兩路軍兵駐扎邊塞二三年矣勞苦
殊甚衣服亦將損敝朕深加軫念特令製衣二萬襲現
今所有一萬襲派侍衛一員由内地驛站送至將軍富
寧安軍前賞給軍兵再一萬襲俟製完日送至將軍傅
爾丹軍前著爾等大臣查驗裝載牢固發往如尚有不
敷計算軍兵數目照此衣服將庫貯布匹賞給令其自
行製造
八月癸未
上命内閣學士渣克旦副都統薩爾禪等前往索倫賑恤
諭之曰索倫人等效力圍場甚屬年久亦有現在出兵之
人今被水災朕甚惻然令爾等前往散賑爾等會同將
軍副都統將被災之人逐一查明無房屋者即給房屋
無衣服者即給衣服務令均沾實惠以副朕軫恤至意
十二月己酉
上諭大學士等曰福建廣東地方潮濕馬匹難存所倒馬
匹若屢令償賠必致苦累兵丁業已給過草料銀兩者
免其追賠著照綠旗兵丁例半為馬兵半為步兵馬兵
人各養馬二匹爾等會同議政大臣九卿議奏
康熙五十九年庚子十月庚戌
上諭兵部朕惟國家綏乂地方愛養兵民實係緊要朕自
臨御以來夙興夜寐無時不以兵民生計為念比年策
妄阿喇布坦蠢動跋扈侵我哈密殱及拉藏占取藏地
騷擾土伯特唐古特人民再吐魯番之人近四川雲南
一帶邊境居住準噶爾人等若將吐魯番侵取又將土
伯特唐古特人民鼓惑侵犯青海不但難於應援亦且
難於取藏是以調四川雲南滿漢官兵由拉里進藏官
兵俱感朕豢養之恩遵朕指授各加奮勵直抵險遠絶
域克取藏地殊堪軫念應大沛恩澤四川雲南滿漢官
兵從前所領俸餉俱著免其扣取仍遣堂官將取藏之
四川雲南官兵每人賞銀十兩即給本人妻子以示朕
軫恤官兵勞苦之至意爾部即遵諭行
大清聖祖合天弘運文武睿哲恭儉寬裕孝敬誠信中和
功德大成仁皇帝聖訓卷四十九
