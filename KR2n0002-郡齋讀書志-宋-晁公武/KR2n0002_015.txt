昭德先生郡齋讀書志卷第五下
附志
江西漕貢進士祕書省校勘書籍趙希弁
楚辭類
楚辭集註八卷後語六卷辨證一卷
右朱文公所定也離騷凢七題二十五篇皆屈原作
定為五卷續離騷八題十六篇定為三卷校晁氏本
增弔屈原服賦二篇而去七諫九懷九歎九思四篇
公謂四篇雖為騷體然詞氣平緩意不深切如無所
疾痛而強為呻呤者就其中諫嘆猶粗可觀兩王則
卑已甚矣故雖幸附書尾而人莫之讀今不復以累
篇袠也賈傅之詞於西京爲最高且惜誓已著于篇
而二賦尤精乃不見取亦不可曉故併錄以附焉後
語定著五十二篇公謂屈子者窮而呼天疾痛而呼
父母之詞也故今所欲取而使繼之者必其出於幽
憂窮蹙怨慕凄涼之意乃爲得其餘韻而宏衍鉅麗
之觀懽愉快適之語宜不得而與焉至論其等則又
必以無心而冥會者爲貴其或有是則雖遠且賤猶
將汲而進之一有意於求似則雖迫近如楊柳亦不
得已而取之耳騷自楚興公之加意此書則作牧于
楚之後也或曰有感於趙忠定之變而然
離騷章句一卷
右吕成公所分也以離騷經一篇為十六章公謂王
逸嘗言劉向典校分離騷為十六卷班固賈逵各作
離騷章句惟一卷傳焉餘十五卷闕而不錄今觀屈
平所作凢二十有五各有篇目獨此一篇謂之離騷
切意劉向所分即此篇猶一篇之中有數章焉故嘗
因逸之言即離騷一篇反復求之考其文之起伏意
之先後固有十六章次弟矣因而分之為十六章東
萊集中不載
離騷草木䟽四卷
右通直郎行國子錄河南吳仁傑撰慶元間自序
别集類一
申鑒五卷
右後漢荀悅所作也悅字仲豫儉之子也儉早卒悅
年十二能說春秋家貧無書每之人間所見篇牘一
覽多能誦記尤好著述靈帝時閹宦用權士多退身
窮處悅乃託疾隠居初辟鎮東將軍曹操府遷黃門
侍郎侍講禁中累遷祕書監侍中時政移曹氏天子
恭已而已悅志在獻替而謀無所用乃作申鑒五篇
其所論辨通見政體既成而奏之其大略曰前鑒既
明後復申之故古之聖王其於仁義也申重而已悅
嘗依左氏傳體為漢紀三十篇又著崇德正論及諸
論數十篇建安十四年卒
孔稚珪集十卷
右齊孔稚珪字德璋之文也稚珪道隆孫會稽山隂
人為東南冠族少知名有文彩辭章清拔獨冠當世
舉秀才為安成王法曹參軍齊高帝時補記室參軍
終於都官尚書散騎常侍太子詹事追贈金紫光禄
大夫謚簡子集有序云所為文章雖行於世竟未撰
集今摭其遺逸分為十卷然莫知其為誰序也
詩品三卷
右梁征遠記室參軍鍾嶸撰嶸字仲偉南史有傳嶸
嘗求譽於沈約約拒之及約卒嶸品古今詩為評言
其優劣云觀休文衆製五言最優齊永明中相王愛
文王元長等皆宗附約于時謝眺未遒江淹才盡范
雲名級又微故稱獨步故當辭密於謝意淺於江蓋
追宿憾以報約也
陸宣公文集二十二卷
右唐陸贄敬輿之文也讀書志云陸贄奏議十二卷
希弁所藏制誥十卷奏草六卷奏議六卷凢二十二
卷云
李翰林文集三十卷
右唐李白太白之文也讀書志云二十卷希弁所藏
三十卷以常山宋敏求南豐曾鞏序攷之則三十卷
為是然第一卷乃李陽冰魏顥樂史三人所作序李
華劉全白范傳正裴敬四人所作誌與碑第二卷以
後乃白詩文云
黃氏補千家集註杜工部詩史三十六卷外
集二卷
右唐杜甫少陵之詩也嘉定中臨川黃希夢得及其
子鶴叔似所補也外集上卷詩二十九首下卷祭遠
祖當陽君文祭外祖祖母文為閬州王史君進論巴
蜀安危表東西兩川說凢四篇以唐書本傳冠于前
而吕汲公年譜附于後云
昌黎先生文集四十卷外集三卷順宗實錄
五卷附錄三卷
右唐韓愈退之之文也讀書志云韓愈集四十卷集
外文一卷希弁所藏合五十一卷嘗以宜春新舊本
兼饒本參校又以嘉祐壬寅所刊杭本是正之饒本
刊年譜於目錄之後刊附錄於外集之前又附錄止
載九篇而前後共列五序柳開但曰後序亦不書其
姓名杭本並無目錄年譜附錄亦無柳開一序趙德
之序文錄列于李漢之先歐陽修之記舊本較之他
集則異他本所載者六百二十七字杭本所刊者一
百六十二字以嘉祐壬寅考之歐陽方在政府刊者
不應謬誤豈非後來更改而然歟遂寫杭本歐陽之
序饒本汲公之記續於附錄之後石守道秦少游張
文潜之論黃魯直蔣穎叔李伯紀之詩鄭介甫之祭
文陳元光之集序黃直卿之記新廟真希元之記祠
堂又寫附歐吕二公之後而諸賢評論先生之文者
各以其說註于逐篇之上若夫委緌大學宜序天臺
之属此先生除都官郎之誥詞也當攷誰行道德博
聞此先生謚文公之法也當攷誰議有所謂示浩初
序之書者王逢原代先生之作也續駑驥行之詩者
李泰伯廣先生之說也如此類者亦當寫補附錄之
缺云
柳先生文集四十五卷外集二卷附錄二卷
右唐柳宗元子厚之文也讀書志云柳宗元集三十
卷集外文一卷希弁所藏卷帙與劉禹錫四十五通
之說同以諸本點校寫諸公評論於逐篇之上附錄
中先後失次者正之遺缺者補之若夫昌黎所作先
生墓誌祭文他本皆在附錄中惟此本在正符之後
盖禹錫自謂附于第一通之末也朱文公嘗謂柳文
後龍城雜記王銍性之所為也子厚叙事文字多少
筆力此記衰弱之甚皆寓古人詩文中不可曉知底
於其中似暗影出云
杜詩辨證一卷
右洪興祖所纂也年譜列于前興祖字慶善鎮之丹
陽人也張釡刻于興國
韓文考異十卷
右朱文公所定也以南安舉正及祥符杭本嘉祐蜀
本李謝所據舘閣本考其同異一以文勢義理及它
書之可證驗者決之云嘉定戊辰三山鄭自誠刻而
叙其後
韓文音義一卷
右右從政郎潭州寧鄉縣丞祝充所進也毛叔度為
之序張枃刻而叙其後
柳文音釋一卷
右南城童宗說編
韓集舉正一卷
右莫詳誰作而說云唐儒郭京有周易舉正三卷盖
以所得王輔嗣韓康伯註定真本舉正傳本之訛題
義取云
文標集三卷
右唐集賢學士盧肇之文也肇字子發宜春人幼好
學穎拔不羣宜春令盧㠋一見竒之曰子異日有聞
乎由是愈激厲唐會昌二年預江西解試末送啟謝
曰巨鼇贔屭首冠蓬山主文詢其謂對曰巨鼇不靈
頑石在上一坐盡笑唐制取士許簾獻所業先察其
素時王起知舉肇為書以獻起問曰鄉薦如公材幾
何對曰皆才選也未易品判然如肇者亦猶沅江之
鼈九肋實希繼而同舉黃頗進謁起問如初則曰捨
頗其誰才起由是少頗而多肇之謙始李德裕以言
事出為宜春長史嘉肇文行異禮之至是德裕以言
事遷太尉總樞柄絶朋黨晚進寒素難游其門獨肇
入謁常許袍帶從容談論既試有期知舉以取士白
亦舊例也德裕曰某不薦人然喜今榜得一狀元矣
迨試果魁中任著作郎遷京兆府司錄使相盧商裴
休盧簡求爭辟之歴集賢學士歙宣池三州刺史所
至皆有可紀後為吉州刺史卒
靈溪集七卷
右唐王貞白之文也貞字有道信州永豐人乾寧二
年進士後七年調校書郎手編所為詩三百篇命曰
靈溪集云慶元中洪文敏公邁為之序
别集二
趙韓王文集五卷
右韓忠獻王趙普之文也讀書志云文集三卷而叙
述甚略希弁所藏文集一册列劉昌言所作行狀于
前記一表䟽二十九附手詔批荅五奏狀劄子二十
五附御詩二十一啟狀十詞帖三希弁又得其謝
請班師批荅一表於國史本傳賀平江南一表及
與諸公遺書於國朝文粹通六十八篇以太宗
皇帝御製神道碑冠于帙首并行狀為一卷次以記
又次以表䟽又次以奏狀劄子又次以啟狀詞帖成
五卷碑稱晚歲酷愛讀書經史百家常存几案強記
默識經目諳心碩學老儒宛有不及又為之銘曰經
綸宏異學識通該傳亦稱普初以吏道聞寡學術及
為相太祖常勸以讀書晚年手不釋卷謚以忠獻
取慮國忘家薦可替否之法也追封韓王配享
太祖皇帝廟庭
韓魏王安陽集五十卷
右魏忠獻王韓琦之文也王安陽人故以名集王字
稚圭天聖五年進士第二人定策三朝功在國史
神宗皇帝御製神道碑有云薨前一夕有大星殞于
園中櫪馬皆鳴又曰公奉詔立皇子(句)被顧命立
英宗為皇帝(句)立朕以承祖宗之序可謂定策元
勛之臣矣又為之銘曰公行不歸中夕是悼尚想公
儀淚落苑草復御篆十字填金以冠其額曰兩朝
顧命定策元勛之碑贈尚書令謚忠獻取慮國忘家
文賢有成之法也追封魏王配享英廟
楊文公武夷集二十卷
右楊文公億之文也景德丁未公所自編序於前曰
目之武夷盖山林之士不忘維桑之情雕篆之文竊
懷敝帚之愛命題之意盖以是也集凢五百七十五
篇公兩為翰林學士寇凖得罪公憂畏而卒自唐大
中後文氣衰濫國朝稍革其弊至億乃振起風采
與古之作者方駕矣景祐初贈禮部尚書謚曰文鎮
國節度使駙馬都尉李遵勖乞加謚忠字奏雖不行
詔付史舘
种隱君江南小集二卷
右种放字明逸之文也明逸洛陽人少時往來嵩華
間慨然有山林之志隱居終南豹林谷自號雲溪醉
叟又號退士聞陳搏之風往見之放作樵夫拜庭下
搏挽之而上曰君豈樵者耶二十年當為顯官名聞
天下放曰放為道義官禄非所願也搏笑曰人之貴
賤莫不有命貴者不可為賤亦猶賤者之不可為貴
也君骨相當爾雖晦迹山林恐不能安異日當自知
之太宗時召之不起真宗時召為左司諫携其
手登龍圖閣論天下事累遷工部侍郎嘗侍宴
真宗令羣臣賦詩杜鎬以素不屬辭誦北山移文以
譏之真宗因出放所上時議十二篇謂近臣曰放
為朕言事甚衆但人無知者耳放一日晨興忽取前
後章䟽槀焚之服道士服召諸生飲與訣酒數行而
卒年六十贈工部尚書集凢二百九十四篇乃淳化
三年李介所編者序謂以所集之地定名故曰江南
小集云
歐陽文忠公文集一百五十三卷附錄五卷
廬陵歐陽先生六十一卷
右歐陽文忠公脩永叔之文也讀書志云文忠公集
八十卷諫垣集八卷希弁所藏一百五十三卷内居
士集五十卷外集二十五卷易童子問三卷外内制
十一卷表奏書啟四六奏議二十五卷雜著述十九
卷集古錄跋語一十卷附錄五卷别一本六十一卷
乃舊物也
張文定玉堂集二十卷
右張文定公方平之文也公字安道宋城人明道二
年以茂材異等擢為校書郎神廟時參大政元祐
六年終於太子少師致仕贈司空謚文定公出入兩
禁垂二十年一時大典多出其手劉忠肅嘗序其玉
堂集二十卷乃在東坡所序樂全集四十卷之外淳
熙九年錫山尤袤重刻于江西漕臺
范文正公奏議十五卷
右范文正公仲淹之奏議也皇祐五年韓魏王為河
東經略安撫使知并州時所序也公字希文蘇州人
中進士第嘗與韓魏王開府涇州經略邊事元昊請
和召拜樞副除參知政事以資政殿學士戶部侍郎
卒贈兵書謚文正上篆其碑額曰褒賢别有丹陽
集二十卷東坡先生序之
王岐公華陽集一百卷
右王文恭公珪之文也大觀二年詔故相歧國王公
之家以文集來上其子朝奉大夫管勾南京鴻慶宫
上護軍仲修等表進之許光疑為之序公字禹玉成
都華陽人也舉進士廷試第二以左僕射歧國公薨
于位贈太師謚文恭紹聖中為章悙所誣追貶萬安
軍司戶元符三年其子仲修訴父冤乃盡復故官贈
謚及蔡京用事又以珪為臣不忠入黨籍哲宗嘗
篆其碑額曰懿文徽宗又賜之曰元豐治定弼亮
功臣
范忠宣公文集二十卷
右范忠宣公純仁之文也後三卷乃國史載公本傳
及行狀公字堯夫文正公次子以恩補太祝中皇祐
元年進士第再相元祐之間元符末自潁昌以大觀
文中太一宫使召以疾不赴薨上覽遺表震悼贈
開府儀同三司謚忠宣賜其墓碑曰世濟忠直曾文
昭公銘之四明樓鑰序其文别有臺諫論事五卷邊
防奏議二十卷又在此文之外
劉忠肅公文集四十卷
右劉忠肅公摯之文也忠肅制誥附于後元城先生
劉安世序之公名摯字莘老永靜軍東光人嘉祐中
登進士甲科元祐六年拜右僕射出知鄆州紹聖四
年責鼎州團練副使新州安置薨詔許歸葬追復觀
文殿學士中興贈少師謚正肅以家諱改忠肅
陳忠肅公諫垣集二卷
右陳忠肅公瓘所作也瓘字瑩中延平人元豐二年
進士甲科徽宗朝為右正言遷右司諫坐黨籍除
名勒停送袁州編管崇寧初移廉州又移郴及彗出
仆黨碑乃得自便靖康初贈諫議大夫擢其季子為
密院檢詳嘗因奏對許刊其家集云
道鄕鄒忠公奏議十卷
右鄒忠公浩之文也龜山先生為之序公字至全常
州晉陵人舉進士累遷右正言上䟽諫立劉皇后除
名新州羈管然世所傳䟽其辭詆訐盖當時小人偽
為之以激怒者也公之子柄後因賜對首辨此事且
繳元䟽副本上之詔付史館贈公寳文閣直學士
謚曰忠
趙豐公忠正德文集十卷
右豐國趙忠簡公鼎之文也始號得全居士集周文
忠公序之曰高宗中興用宰相十五人曰忠曰正
曰德曰文兼而有之者其惟趙公元鎮乎此非私言
高宗大書賜公云爾遂以名其集又謂唐用兵伐叛
詔書付宰相乃下處報機急武宗必命德裕起草與
公事業如出一揆又謂德裕自分司東都貶潮之司
馬鼎奉祠四明以散官安置于潮德裕貶朱崖司戶
而卒公亦移置此地薨按公薨於紹興十七年乾道
四年賜謚忠簡上曰此謚甚稱陳俊卿曰真所謂
正直無邪曰簡追封豐國公贈太傳配食高廟
胡文定公武夷集十五卷
右胡文定公安國之文也公之子太常丞寧輪對奏
事上問乃父既解釋春秋尚當有他論著其具以
進徽猷閣直學士左承議郎致仕寅遂表上之安國
字康侯建之崇安人中紹聖四年進士第終于寳文
閣直學士謚文定
吳康肅公湖山集四十三卷别集一卷和陶
詩三卷附錄三卷
右吳康肅公芾之文也附錄則行狀神道碑及謚誥
周益公為之序公字明可台之仙居人紹興二年進
士中第嘗為御史歴吏戶禮刑少常伯給事中以龍
圖閣直學士致仕卒謚康肅自號湖山居士云
忠恪章公文集二十卷
右章忠恪公誼之文也公字且叟丹陽人崇寧二年
進士建炎三年通判杭州苖劉之變公正色以斥時
希孟二賊就擒擢倉部外郎累遷樞密都承旨同孫
近使金國歸拜刑部尚書終於端明殿學士提舉明
道宫謚忠恪集乃陳季習序
許右丞襄陵文集二十二卷詩二卷行狀一卷
右尚書右丞許翰之文也翰字崧老拱之襄邑人登
元祐進士第建炎初元自提舉鴻慶宫召拜右丞屢
章丐罷除資政提舉洞霄宫紹興二年以提舉萬夀
觀召懇求外祠又乞致仕道卒于吉州贈光禄大夫
行狀中載其章䟽為多
李莊簡公文集二十卷
右李莊簡公光之文也光字泰發紹興中參知政事
庚申歲虜敗盟奪河南地光在榻前攻檜之短遂罷
尋謫藤州移瓊州又移萬安檜死量移郴己卯用赦
放還舟行至江州而卒
洪文惠盤洲集八十卷
右文惠公洪适之文也公字景伯紹興十二年與文
安公遵同中博學宏詞科宰臣進呈所試制詞高
宗曰父在遠子能自立可嘉宜與陞擢遂除勑令所
刪定官後三年文敏公邁亦中選由是洪氏文名滿
天下适以乾道元年十二月拜通奉大夫尚書右僕
射兼樞密使淳熙十一年二月薨於家前自撰遺表
上之神道碑謚議附于集後
孫尚書大全集五十七卷
右孫覿之文也覿字仲益蘭陵人大觀三年進士常
以靖康間文字得罪廢徙久之終於左朝奉郎龍圖
閣待制
趙中書棲雲集二十五卷
右中書舍人趙昶之文逵字莊叔紹興辛未入奉大
對天子親擢為第一嘗卜居溪山間榜之曰棲雲
故名其集潘文燾編周麟之所撰墓誌附于後
徐學士北門集十二卷
右徐鳳之文也盧壯父刻于瑞陽
王荆公詩註五十卷
右李文懿公壁所註魏文靖公了翁序
孔毅父詩戲一卷
右孔平仲毅甫之詩也向子諲跋之平仲父延之字
長源生文仲武仲平仲皆登制科晚又得子極穎悟
多才思有故人見其三子既顯貴以書勸長源歸休
長源報書云某又有一子年七歲能作梅花詩云舊
葉落未盡新花開更繁俟其及第則致仕未幾而夭
黃直講泉書十卷
右國子監直講黃君俞之說也觀其自序蓋仁廟
時閩人也所謂六經關言二傳節適三史訓彛五經
續註六代史記惜不得而見之矣
芻蕘集十卷
右從政郎差充嚴州州學教授鄭範撰進凢五十篇
一曰叙篇叙述其所以言之意云
别集類三
河東先生文集十五卷
右如京使知滄州河東伯柳開字仲塗之文也讀書
志云柳仲塗集一卷希弁所藏乃十五卷咸平三年
張景序云緝其遺文得九十六首成十五卷命之曰
河東先生集行狀附于後亦景所撰也開著書號東
郊野夫又號補亡先生作二傳以見意開垂絶語景
曰吾十年著一書可行於世景為名之曰默書辭義
稍隱讀者難遽曉今載文集第一卷第一篇凡六百
二十三言
濓溪先生大成集七卷
濓溪先生大全集七卷
右周元公頥字茂叔之文也濓溪在營道之西蓋營
川之支流也先生既不能返其故鄉卜居廬山之下
築室溪上名曰濓溪書堂以無忘父母之邦之意學
者因號為濓溪先生國朝道學始於先生嘉定十
二年賜謚曰元太常丞臧格取主善行德之法也淳
祐初元詔從祀于學封舂陵伯始道守蕭一致刻
先生遺文并附錄七卷名曰大成集進士易統又刻
于萍鄉名曰大全集然兩本俱有差誤今併參校而
藏之
明道先生文集四卷遺文九篇
右程純公顥字伯淳之文也太師潞國公文彦博題
其墓曰大宋明道先生程君伯淳之墓弟頥序其
所以而刻之嘉定十二年謚曰純公取法所謂中正
粹精也淳祐初詔從祀于學封河南伯此集并伊
川集刻于長沙者南軒先生識其後曰右遺文九篇
新安朱熹得之玉山汪應辰者敬授教授何藴俾嗣
刻之
河内先生文集六卷
右太常博士尹源字子漸之文也源與弟洙俱以儒
學知名趙元昊寇邊圍定川堡大將葛懷敏發涇原
兵救之源與懷敏書曰賊舉其國而來其利不在城
堡而兵法有不得而救者且吾軍畏怯見敵必赴而
不計利害此其所以數敗也宜駐兵瓦亭見利而後
動懷敏不能用今此書不見於集中
河南先生文集十五卷
右起居舍人尹洙師魯之文也讀書志云尹師魯集
二十卷希弁所藏二十七卷洙傳中所載亦同希弁
嘗攷邵氏聞見錄云錢惟演守西都起䨇桂樓建臨
園驛命永叔師魯作記永叔文先成凢千餘言師魯
曰某止用五百字可記文成永叔服其簡古永叔自
此始為古文然二記皆不載於集中
彭城先生文集六十卷
右中書舍人劉攽字貢父之文也攽與兄敞同學自
刻厲博讀群書遂偕中弟或曰原父將死戒子弟無
得遽出其集曰後百餘年世好定當有知我者故貢
父次其集藏之不肯出私謚曰公是先生貢父平生
亦好諧謔與荆公素厚坐是亦相失及死子弟亦次
其文私謚曰公非先生然今謂原父之文為公是集
貢父止曰彭城集云
東坡先生别集三十二卷續别集八卷
右東坡先生别集續别集乃蘇公嶠刊置建安而刪
略者淳祐甲辰廬陵郡庠刊
豫章先生别集集二十卷黃文纂異一卷
右豫章先生别集乃前集外集之未載者淳熙壬寅
先生諸孫&KR1228;所編也
后山先生文集五十五卷
右陳師道無已之文也讀書志云二十卷希弁所藏
乃紹興二年謝克家所叙者或謂二十卷者乃魏衍
所編而讀書志不載
清真先生文集二十四卷
右周邦彦字美成之文也神宗時嘗奏汴都賦七
千言上命近臣讀於邇英閣由諸生為學官
哲宗寘之文舘徽宗列之郎曹嘗守四明故樓忠
簡公鑰序而刻之
玉池先生文集十二卷
右鄧忠臣字謹思之文也即覆議范忠宣公謚者以
此入黨籍欽宗踐祚贈直祕閣
初寮先生前集四十卷後集十卷
右王安中字履道之文也讀書志止載初寮集十卷
希弁所藏乃周益文忠公必大序前集中興以前
後集中興以後文也内外制二十六卷則李文敏
公邴序
西塘先生文集二十卷
右鄭俠字介夫之文也熙寧中監安上門時久不雨
公以本門所見飢民及新法之不便者為圖狀發馬
遞經銀臺投進且曰如行臣之言十日不雨乞斬臣
宣德門外神宗觀圖長嘘命馮京等體量新法而
寢罷之大開倉庾以賑飢民下責躬詔三日大雨荆
公率百僚入賀上出奏䟽并圖以示之附麗新法
者爭言公詆毁良法直奏驚御遂得罪云中興初
贈朝奉郎官其孫一人
元澤先生文集三十六卷
右王雱字元澤之文也雱未冠著書已數千百言舉
進士為旌德尉作策三十餘篇極論天下事又作老
子訓傳及佛書義解亦數萬言有以雱書聞者召見
除太子中允崇政殿說書被旨撰詩書義擢天章
閣待制書成遷龍圖閣直學士雱不拜而卒雱論議
刻深常稱商君以為豪傑之士言不誅異議者法不
行嘗勸安石誅不用命大臣政和中封臨川伯從祀
于學靖康初罷之集乃崇寧中盧崇編
忠惠先生文集三十卷
右翟汝文字公巽之文也公巽丹陽人年十四登進
士第徽宗朝為左史給事中吏部侍郎欽宗朝
召直翰苑紹興中參知政事終于資政殿學士提舉
洞霄宫私謚忠惠文乃其子耆年編次附忠惠先生
家傳于後
梁谿先生文集一百七十卷
右李忠定公綱之文也公字伯紀邵武人寓于常州
無錫梁谿因以為號政和元年進士乙科宣和初為
起居舍人以大水章䟽罷黜靖康初為右丞親征行
營使俄知樞密院河東北宣撫使罷知楊州提舉洞
霄宫責授昭化節度副使建昌軍安置高宗即位
召拜右僕射凢七十五日而罷後贈少師謚忠定奏
議中欽宗批荅為多集有陳俊卿序朱文公後序
浮溪先生文集六十卷猥槀外集一卷
龍溪先生文集六十卷
右汪藻字彥章之文也讀書志止載注彥章集十卷
希弁所藏浮溪龍溪兩本卷秩皆六十卷藻德興人
崇寧二年進士建炎中為中書舍人權直院紹興中
為兵侍改翰林出知湖州改撫州提舉太平宫黜居
于永累赦不宥凢八年而卒藻工於儷語所為制詞
人多傳誦集乃孫覿序
北海先生文集六十卷
右綦崈禮字叔厚之文也叔厚高密人登政和上舍
進士第仕高宗為翰林學士終寳文閣學士高密
郡侯贈朝議大夫楊萬里樓鑰為文集序行狀墓誌
附于後
致堂先生斐然集三十卷
右禮部侍郎胡寅字明仲之文也章穎為序然與高
閌書責其請幸太學報秦檜書所謂願公修政任賢
勿替初志尊王攘狄以開後功之說皆不載焉
玉山先生表奏六卷
右汪應辰聖錫之文也本名洋紹興五年進士第二
黃中以有官遂升洋為第一洋乞避遠祖嫌名高
宗以其與王拱辰皆年十八遂賜今名
五峰先生文集五卷
右胡宏字仁仲之文門人張栻所序也
南軒先生文集四十四卷
右張宣公栻字敬夫之文也朱文公校定而為之序
然紫巖棋圖跋語之類皆不載於集中
晦庵先生文集一百卷續集一十卷
右朱文公之文嘉熙己亥王埜刻于建安黃壯猷嗣
成之識于後續集則王遂刊而序之然南康黃西坡
諸處所刻墨帖之類或不在焉然則遺逸尚多有之
象山先生文集二十八卷外集四卷
右陸文安公九淵字子靜之文也嘗作書院於象山
之上以待講學之士因以自號集有袁爕楊簡序嘉
定十三年賜謚行狀謚議附
復齋先生文集六卷
右陸文安公之兄九齡字子夀之文也東萊吕太史
所作墓誌附
水心先生文集二十八卷
右葉適字正則之文也門人趙汝譡序而刻之水心
其自號云
篔牎先生初集三十卷續集三十八卷
右陳耆卿字夀老之文也夀老台之臨海人初集葉
水心為之序吳子良併刻于江西漕司於中沂邸牋
表為多
頥堂先生文集五十九卷碧雞漫志一卷長
短句一卷祭文一卷
右王灼晦叔之文也灼遂寧人嘗佐總幕故趙公為
之序漫志可以見樂府之源委
鶴山先生文集十三卷後集十卷續集十三
卷别集十一卷
右魏文靖公了翁字華父謫靖州日所作故名渠陽
集云
雁湖先生詩集四十卷
右李文懿公壁字季章之詩也壁文簡公燾之子嘗
為參知政事神道碑附于集後真文忠公德秀所作也
滄洲先生塵缶編三十五卷内外制二十四卷
右程先生公許之文也先生字季與眉桂枝人嘉定
辛未進士嘗以禮部侍郎兼侍講聖上親御翰墨
以桂枝永芳世家及南山滄洲字賜之臞軒王邁為
之序其集希弁生父郴倅墓銘先生筆也
總龜先生松菊集五卷
右阮閱之詩也建炎初以中奉大夫知袁州
三山張先生質言四卷
右張淵叔潜撰叔潜三山人嘗為左宣教郎樞密院
編修云
石室先生百論十卷
右陸子才所進也君論三十篇政事論二十篇臣論
三十篇攻守論二十篇各有其目云
别集類四
莆陽居士蔡公文集三十卷
右蔡忠惠公襄字君謨之文也讀書志止載蔡君謨
集十七卷希弁所藏三十卷乃公之曾孫刑部郎洸
所刊者陳參政騤序
得得居士乘桴集三卷戇草二卷
右任忠敏公伯雨字德翁之文也公眉山人元豐五
年進士為左正言僅半歲而上一百八䟽以黨事編
管通州遷儋耳移道州復官提點明道宫卒紹興中
累贈右諫議謚忠敏集首刻朱震所作行狀
藏六居士安樂集十二卷
右安定郡王令畤之文也王字德麟東坡先生為字
說又嘗薦之乞召致館閣以風厲天下紹興初同知
大宗正襲封安定薨之日嗣濮王仲湜言其貧無以
殮乃命戶部賜銀絹百匹兩贈開府儀同三司王薦
宗室槀中所謂和衎自將居貧不撓則有右從政郎
子孟者希弁曾大父清愿先生字醇父也家藏王之
墨蹟為多近時諸賢皆跋之
退齋居士文集二十八卷
右起居舍人侯延慶字季長之文也季長衡山人政
和六年進士嘗侍講筵高宗取杜詩直臣寧戮辱
賢路不﨑嶇之句書扇以賜之兄彭老所為誌銘附
集後
介庵趙居士文集十卷
右趙彦端字德莊之文也德莊寓居南昌登紹興八
進士第出更麾節入踐臺省凢奏對獻策陳述利害
如蠲丁錢講治體禦敵守邊之謀用兵行賞之規議
論醇正卓然皆有可用之實淳熙十四年江西運副
趙彦操刻之
于湖居士文集四十卷
右張孝祥字安國之文也安國歴陽人紹興甲戌大
魁多士明年入館浸登清華至中書舍人出典藩郡
孝宗皇帝嘗有用不盡之嘆安國筆法妙天下希弁
伯祖伯崇得其詩曰趙侯富貴種而有巖壑姿同姓
古所敦早晚蹋天墀又云德高欲余作字醉中不能
謹也安國書德高乃伯祖字也
介庵張居士文集七卷
右張耕字莘翁之文也莘翁嘉泰壬戌進士終于清
江别駕希弁妻之諸父也故生父師冋為之序繼而
程公許亦序之行狀則今應大參㒡之筆
雪齋居士文集二十卷
右導江王咨字夢得之文也門人計運孫援李漢裒
昌黎文章故事為序咨嘗知劒州其訓詞有曰早登
儒科文采著見久更民事為朕所知云
李泰伯退居類槀十二卷皇祐續槀八卷常
語三卷周禮致太平論十卷後集六卷
右李覯泰伯之文也覯盱江人嘗試制科六論不得
其一曰吾書未嘗不讀必孟子註䟽也擲而出人為
檢視之果然遂下第而歸後以海門簿召赴太學說
書以卒嘗自類其所為文曰天將夀我與所為固未
足也不然斯亦足以藉手見古人矣其詳見於
國朝儒學傳希弁嘗得修梓山寺殿記云應茂材異
等科李覯撰然不載於槀中
續元豐類槀四十卷
右南豐先生遺文也建昌郡丞陳東叔魯刊而叙之
掖垣類槀七卷玉堂類槀二十卷
右周益文忠公必大之文也公自為之序
性善堂槀十五卷
右度正周卿之文也曹文簡公彦約為之序周卿巴
川人紹熙元年進士嘗為禮部侍郎
志隱類槀二十卷
右許開仲啟之文也信安陳晅為之序開嘗為中奉
大夫提舉武夷冲祐觀清江二王帖開為守時所刻
東溪詩槀六卷
右許玠介之之詩也周益公嘗親寫其漢宫春夜朱
陵洞詞古别離出塞曲四篇而跋之
友林詩槀二卷
右史彌寧安卿之詩也集有黃景說曾丰序安卿嘉
定中以國子舍生之望涖春坊事帶閤門宣贊舍人
知邵陽
雙峰猥槀八卷
右舒邦佐平叔之文也開禧丙寅劉德秀為之序平
叔豫章雙谿人也
湘中類藁三卷
右楊叔虎文若之詩也環澗王容為之序文若長安
人為武成宫諸生第一嘗任隂平太守得罪謫長沙
云
捄楮奏藁一卷
右唐璘伯玉之奏䟽也刻于江東漕司籌思堂
孚齋又錄十卷
右張翃仲龍之文也李良為之序翃三山人嘗以隆
興倅攝袁州
腴齋詞草三卷
右叚允廸之作也允廸濟陽人乃武人之能文者陳
朴厚黃庚序
金陵吏餘四卷
右劉榘帥建康日所作詩詞也
豫章雜著二卷
右馬某分教隆興日所作詩文也
雲壑隱居集三卷浩歌集一卷
右蔡柟堅老之作也柟嘗為宜春别駕云
閑止堂集一卷
右沈弇德遠之作也趙蕃為之序弇之子兢莊可亦
以詩名自號菊山此集乃莊可之手寫
碧崖詩集五卷
右閤皂山羽士甘夢叔叔懷之詩也叔懷嘗登晦庵
誠齋之門楊長孺為之序
東山詩文選十卷
右葛紹體元承之作也家大酉應㒡爲之序葉夢鼎
跋其後行狀墓誌附焉
煮瀑庵詩一卷
右莆陽方左鉞武成之詩也劉克莊所作墓誌附
葛無懷詩一卷
右會稽葛天民無懷之詩也
語錄類
河南程氏遺書二十五卷附錄一卷外書十
二卷
右李籲吕大臨謝良佐游酢蘇昞諸人記二先生語
十卷劉絢錄明道語四卷劉元承楊遵道周孚張繹
唐棣鮑若雨鄒柄暢大隱諸人錄伊川語十三卷附
錄則明道行狀劉立之朱光庭邢恕范祖禹叙述游
酢書行狀後吕大臨哀詞明道墓表伊川年譜張繹
祭文胡安國奏狀外書則拾遺也朱光庭錄二卷陳
淵本程氏學馮氏本羅氏本胡氏本游氏本春秋錄
大全集時氏本傳聞雜記各一卷朱文公記其後
横渠先生語錄三卷
右張獻公載字子厚之語也公秦人舉嘉祐二年進
士歴崇文檢書同知太常禮院議禮不合復以病請
歸卒門人謚為明誠中子吕大臨為謚議有正蒙理
窟二書行于世嘉定中有旨賜謚禮官議謚曰逹
或者不以為然改議曰誠或者又以謚法至諴感神
為疑久之乃謚曰獻淳祐初從祀于學封郿伯云
横渠先生經學理窟一卷
右張獻公載之說也讀書志云理窟二卷右題金華
先生未詳何人為程張之學者希弁所藏横渠先生
經學理窟一卷其目有所謂周禮詩書宗法禮樂氣
質義理學大原自道祭祀月令統喪紀凢十二云
元城先生語錄三卷譚錄一卷道護錄兩卷
右劉忠定公安世字噐之之語也維楊馬永卿大年
為之序噐之大名人中熙寧六年進士第哲宗朝
歴正言左史司諫右諫議中書舍人貶黜久之至除
名勒停送峽州編管起提舉鴻慶復直龍圖閣以卒
昔有與蘇子瞻論元祐人才者至公則曰噐之真鐵
漢不可及也
龜山先生語錄四卷
右楊文靖公時字中立之語也公閩人與游定夫謝
顯道俱從游於明道先生之門嘗以著庭兼邇英殿
說書遷祭酒擢右諫議除徽猷閣直學士工部侍郎
兼侍講紹興五年卒初入見之際首言自古聖賢之
君未有不以講學爲先務者上深然之
上蔡先生語錄三卷
右門人記錄謝先生良佐字顯道之語也
延平先生問荅一卷
右延平先生李侗愿中之語而晦庵先生所錄也
晦庵先生語錄四十三卷
右廖德明輔廣余大雅陳文蔚李閎祖李方子葉賀
孫潘時舉董銖竇從周金去偽李季札萬人傑楊道
夫徐㝢林恪石洪慶徐容甘節黃義剛㬊淵襲蓋卿
廖謙孫自修潘履孫湯泳林夔孫陳埴錢木之曾祖
道沈僴郭友仁李儒用三十三人記錄晦庵先生之
語也李文惠公道傳持江東庾節刻于池陽黃榦書
于目錄之後
晦庵先生語續錄四十六卷
右黃榦何鎬程端蒙周謨潘柄魏椿吳必大黃&KR1228;楊
若海楊驤陳淳童伯羽鄭可學滕璘王力行游敬仲
黃升卿周明作蔡㦛楊與立鄭南升歐陽謙之游倪
楊至潘植王過董拱夀林學蒙林賜李儒用胡泳吕
燾黃義剛吕夀昌楊長孺吳琮等四十一家記錄晦
庵先生語也内五家莫詳姓氏後一卷則前錄廖德
明潘時舉董銖萬人傑徐㝢林恪所遺也李性傳叙
而刻之鄱陽
朱子語略二十卷
右楊與立編次晦庵先生之語蕭一致刻于道州
師誨三卷附錄一卷
右吳必大記錄晦庵先生之語朱鑑刻于興國
近思錄十四卷
右晦庵先生東萊先生集周張二程之說也
續近思錄十四卷
右寳慶丁亥蔡模纂晦庵先生之語以續之
五峰先生知言一卷
右胡子宏字仁仲之說也門人張栻序之曰先生優
游南山之下餘二十年玩心神明不舍晝夜力行所
知親切至到析太極精微之藴窮皇王制作之端此
書乃平日之所自著其言約其義精晚歲嘗被召旨
不幸寢疾不克造朝而卒云近世朝廷嘗索其
書而賜之謚
無垢先生心傳錄十二卷
右張文忠公九成字子韶之說也甥于恕編公以紹
興三年狀元及第歷禮部侍郎兼侍講謫居南安十
四年手不停披歲久庭蹟依然公題于柱曰予平生
嗜書老來目病執書就明于此者十四年矣倚立積
久雙趺隠然可一笑也因自號横浦居士寳慶初贈
太師追封崇國公謚文忠云
横浦日新二卷
右門人郎曄記錄無垢先生之說也
南軒先生問荅四卷
右張宣公栻敬夫荅門人之所問也敬夫魏國忠獻
公之嗣子也忠獻都督諸軍事奏以公書寫機宜文
字以軍事入見天子異其言詔以為直祕閣劉
珙薦公學行志業遂與郡召為吏部員外郎兼侍講
除左司知靜江治狀上聞特轉承事郎除修撰為湖
北運副知江陵而卒且死猶手草遺表寫畢而絶學
者稱為南軒先生嘉定八年賜謚
張子太極解義一卷
右張宣公解周元公太極之義也
二十先生西銘解義一卷
右明道伊川吕大防微仲吕大臨與叔揚時中立游
酢定夫尹焞彦明劉安節元承鮑若雨商霖李朴先
之張九成子韶胡銓邦衡許景衡少伊郭雍子和謝
諤昌國劉清之子澄張維祝禹圭錢聞詩子言張拭
敬夫解横渠先生西銘之義也
無極太極辨一卷
右朱文公陸梭山象山往復論難之書也
復禮齋語錄一卷
右楚澤李蓍之說也亦名桂林語錄
緫括夫子言仁圖一卷
右李蓍所著也
羣經新說十二卷論五經疑難新說三卷
右荆國文公王安石之說也
傳道精語三十卷後集二十六卷
右李方子編濂溪康節横渠明道伊川晦庵南軒東
萊之說類而集之
勉齋先生講義一卷
右黃文肅公榦所講孟子義二十篇也
總集類
古文苑九卷
右古文苑世傳孫巨源於佛寺經龕中得唐人所藏
文章一編莫知誰氏錄也皆史傳所不載文選所未
取而間見於諸集及樂府好事者因以古文苑目之
自石鼓文而下曰賦曰詩曰歌曰曲曰敕曰書曰對
曰頌曰箴曰銘曰贊曰記曰碑曰雜文皆周秦漢人
之作也容齋隨筆嘗引之然訛舛謬缺不敢是正淳
熙中韓元吉之記己言之
文苑英華一千卷
右翰林學士中書舍人宋白等奉敕集始太宗皇
帝既得諸國圖籍聚名士于朝詔修三大書其一曰
文苑英華蓋以諸家文集其數實繁雖各擅所長亦
榛蕪相間乃命白等精加銓擇以類編次為一千卷
時太平興國七年九月也雍熙三年十二月壬寅上
之賦五十卷詩一百八十卷歌行二十卷雜文二十
九卷中書制誥四十卷翰林制誥五十三卷策問四
卷策二十六卷判五十卷表七十四卷牋一卷狀十
七卷檄二卷露布二卷彈文一卷移文一卷啟十六
卷書二十七卷䟽五卷序四十卷論二十二卷議十
卷連珠喻對一卷頌八卷讚五卷銘六卷箴一卷傳
五卷記三十八卷謚哀册五卷謚議二卷誄二卷碑
九十一卷誌三十五卷墓表一卷行狀十卷祭文二
十三卷通一千卷嘉泰改元周益公刻而記于前
樂府集十卷樂府序解一卷樂府雜錄一卷
羯鼓錄一卷
右劉次莊所序也古樂府之所起二十二横吹曲二
十四日月雲霞十九時序十一山水二十三佛道十
二古人十七童謠三古婦人二十三美女十六酒六
音樂十一遊樂十三離怨二十八雜歌行五十七都
邑四十六宫殿樓臺十六征戍弋獵十七夷狄六蟲
魚鳥獸三十三草木花果二十五次莊元祐間人也
樂府雜錄一卷朝議大夫守國子司業上柱國賜紫
金魚袋叚安節撰羯鼓錄一卷婺州刺史南卓撰乃
唐人也讀書志載古樂府於别集類而載叚卓二錄
於樂類希弁所藏本乃刊三書為一集云
國朝二百家名臣文粹三百卷
右論著二十二門策四門書十門碑記十二門序六
門雜文八門總目六分門六十二所謂二百家者趙
普柳開張齊賢田錫寇凖張詠王禹偁孫何楊億劉
筠陳堯咨錢惟演种放王曾夏竦晏殊穆脩范仲淹
孫堪宋庠宋祁余靖尹洙韓琦包拯文彥博孫甫孫
抃蔡襄田况石介歐陽脩元絳富弼張方平趙抃蘇
舜欽祖無擇司馬光范鎮鮮于侁邵必吕誨邵亢李
覯王珪王安石韓維陳襄孫復王令崔公度劉敞王
逢強至章望之劉恕周敦頥錢公輔文同孫覺鄧潤
甫孫洙鄭獬楊繪劉攽蒲宗孟李清臣梅堯臣蘇洵
吕惠卿曾鞏王無咎蔣之竒蘇軾蘇轍程顥王韶張
載王回邵雍王鞏顔復胡宗愈劉摯章悙楊傑李常
王覯孔文仲孔武仲范祖禹袁默吕陶鄧綰孫覽吕
大臨張舜民張商英許安世鄭俠王雱黃庭堅曾肇
顧臨史均陸佃龔原王巖叟劉涇劉安世張耒吳拭
王安國徐禧楊時吳儔陳瓘晁補之劉弇揚天惠黃
裳張剛鄒浩馮澥任伯雨周邦彥程頥秦觀李廌陳
師道何去非王庠李之儀蘇過謝逸馬存鄭少微崔
鶠馬涓李新王當侯溥唐庚晁詠之翟汝文范致明
王雲宇文粹中王賞彭俊民汪藻汪伯彥黃定梅執
禮蘇元老劉觀喻汝礪陳恬余安行唐重孫覿李若
水王騰陳公輔韓駒林敏功何㮚李良臣洪皓胡宏
范宗尹計有功劉一止熊彥詩楊椿馮時行張九成
趙雍何熙志程敦厚張行成邵博黃成孫王之望李
燾晁公遡劉望之宋遠孫洪邁郭雍張拭趙逵李石
張震張孝祥楊萬里王十朋趙雄
皇朝名臣經濟奏議一百五十卷
右淳熙中趙忠定帥蜀時所進也一君道二帝繫三
天道四百官五儒學六禮樂七賞刑八財賦九兵政
十方域十一邊防十二緫議自建隆迄靖康推尋歲
月槩見本末忠定自序於前紹熙之末忠定有定策
功為侂胄誣貶久而論定賜謚追王配食寧廟游
佀誌其神道之碑御篆額曰宗老元勛云
宗藩文類六十卷
右魏邸鑰夫銓次也三祖而下各以昭穆編叙之
凢朝廷之所褒嘉者為詔為制二十五卷凢名公
鉅卿相與贊述者為表奏為記序為賦頌為詩歌與
夫碑銘祭文等作三十五卷魏了翁為之序端平己
亥鑰夫自蜀來訪扣未盡之書希弁嘗以一二補其
闕渠深惜太祖派下文字獨少既而欲以燕王
秦王初除防禦使制達之而未能云
古文正宗前集二十二卷後集十二卷
右集諸儒評論先秦兩漢三國二晉六朝唐及我
宋諸公之文也
諸儒鳴道集七十二卷
右集濓溪洓水横渠二程上蔡元城龜山横浦諸公
議論著述也於中有江民表心性說一卷安正忘筌
集十卷崇安聖傳論二卷
宋賢體要集十三卷
右集曾鞏歐陽脩王安石王令王安國吳子經周亶
父王雱陳之方蘇軾蘇轍孫洙杜植曾宰鄭獬范鎮
唐介姚闢所作也
戞玉前集四十九卷後集五十卷
右紹興壬戌楊存亮元明編近世諸公舉業雜文類
而次之
中興六臣進策十二卷
右紹興五年前宰執吕頥浩李綱汪伯彦李邴張守
王綯韓肖胄荅詔旨所問戰守方略之策也
中興羣公吟槀四十八卷
右中興以來一百五十三人之詩也
四靈詩四卷
右趙師秀字靈秀翁卷字靈舒徐璣字靈囦徐照字
靈暉四人之詩也
法帖類
御製太清樓閱書歌一卷
右真宗皇帝御製賜張耆以下徽宗皇帝高
宗皇帝跋其後
御製唐十八學士圖贊一卷
右欽宗皇帝御書賜張叔夜
御書真草孝經一卷
右高宗皇帝御書賜尚書右僕射兼樞密使秦檜
時紹興九年六月辛酉檜請刻之石上曰十八章
世人以為童蒙之書不知聖人精微之學不出乎此
朕宫中無事因學草聖遂以賜卿豈足傳後檜請再
三乃從之十四年七月從左宣教郎守殿中侍御史
汪勃所請詔令諸州刊石賜見任官并係學籍諸
生云
御臨法帖十卷
右高宗皇帝臨晉唐諸人之帖也秦檜跋
御製聖安夀仁太上皇帝聖政序一卷
右寧宗皇帝御製光宗皇帝聖政序也謝深甫
跋其下
淳熙祕閣續法帖十卷
右淳熙十二年三月十九日奉聖旨摸勒鍾繇諸
人帖
羣玉堂帖十卷
右嘉定元年四月二十四日省劄下祕書收省藏蓋
韓平原家本也故卷尾有印曰閱古審定法書之印
永興軍節度使印篇首則三朝宸翰有璽文曰吳
娃之章吳氏書印吳娃翰墨寳章妙墨宜爾子孫世
世寳之康夀珍玩皆憲聖慈烈皇后之記也
二王帖三卷
右清江所刻羲之獻之帖也二像冠于篇端引周子
中之言曰心慕二王之人品則瞻之在前手追二王
之墨妙則忽然在後目錄註釋具于卷末
篆書千文一卷
右徐鉉篆周興嗣之韻也希弁嘗攷徽宗皇帝實
錄政和三年四月辛卯詔避廟諱改曰嚴與敬
為曰嚴與謹勞謙謹勑為勞謙兢勑籍甚無竟為籍
甚無罄璇璣懸斡為璇璣遷斡云
星鳳樓帖
右曹文簡公彦約家所刻也
甲秀堂帖
右廬山陳氏所刻也
鳳墅帖二十卷畫帖二卷續帖四卷
右廬陵曾宏父刻國朝聖賢帖也
東坡先生帖三十卷
右玉山汪應辰聖錫所刻也
山谷先生帖五卷
右張孝祥跋山谷之姪虨所藏卷後引徽宗皇帝
評公之書謂如抱道足學之士坐高車駟馬之上横
斜高下無不如意云
張忠文奏議一卷
右張忠文公叔夜圍城中奏議也李綱李彌遜趙子
淔胡世將沈調諸公跋其後
趙延康帖
右高宗皇帝賜趙子崧書一幅後用御名圖書
其次則子崧與張邦昌一書與王時雍諸人一書親
筆也
張魏公帖一卷
右忠獻公帖篇端紫巖碁圖乃忠獻及陳逍遥之老
畫像南軒先生跋其下
張宣公帖四卷
右南軒先生帖遺表終焉表云臣再世蒙恩一心報
國大命至此厥路無由猶有微誠不能自己伏願
陛下親君子遠小人信任防一已之徧好惡公天下
之理永清四海克鞏丕圖臣死之日猶生之年臣栻
朱文公帖六卷
右南康黃西坡所藏先生之帖而郡守錢明德并項
平庵跋語刻之於中可以補晦翁大全集之闕者為
多
張紫微帖一卷
右歴陽張孝祥帖尋陽陶思贊所刻
歐陽公集古錄跋尾六卷拾遺一卷
右周益公跋方崧卿所刊雖非石刻亦真蹟也故附
于法帖之後
拾遺
春秋集善十一卷
右胡忠簡公銓為敷文閣直學士提舉江州太平興
國宫日被旨投進之書也其說多引易以證之張
忠獻公浚為之序
論語集程氏說二卷
孟子集程氏說一卷
右左宣教郎建寧府教授湯烈編集程氏二先生論
孟說也二先生議論荅問散在諸集學者未能徧觀
烈取遺書語錄與夫門人編纂之言條而類之于逐
章之下續又得論語說一百二十有九孟子說六十
有八附于卷末曰拾遺云
論語意原一卷
右東谷鄭汝諧所著也然所原三仁等說晦庵先生
多不然之晦庵謂論語只言微子去之初無面縛㗸
璧之說今乃捨孔子而從左氏史遷已自難信又不
得已而曲為之說以為微子之去乃去紂而適其封
國則尤為無據矣
疑孟一卷
右温國司馬文正公光所著也公疑孟子之書有非
軻之言者故為疑孟十有一篇建安余允文乃為尊
孟辨於温公之疑逐段為之辨晦庵先生又於允疑
之後逐段為之說云
孝經解一卷
右張文忠公九成所解也
孝經說一卷
右蒙齋先生袁公甫親筆也甫字廣微潔齋先生之
子也
大學衍義四十三卷
右真文忠公德秀為戶部尚書日所進也因大學條
目而附以經史首之以帝王為治之序次之以帝王
為學之本是之謂綱首之以明道術辨人才審治體
察民情次之以崇敬畏戒逸欲又次之以謹言動正
威儀又次之以重妃匹嚴内治定國本教戚属是之
謂目每條之中首之以聖賢之典訓次之以古今之
事迹諸儒之釋經論史有發明者錄之而公之說亦
附見焉
小學之書四卷
右朱文公先生所編也有内篇有外篇其宏綱有三
曰立教曰明倫曰敬身明倫則有父子君臣夫婦長
幼朋友之品敬身則有心術威儀衣服飲食之自又
採摭古今經傳書史之所紀載曰稽古曰嘉言曰善
行以廣其教而實其事小學之工程大學之門戶也
越絶書十五卷
右越復讎之書也或以為子貢所作或疑似子胥所
作皆無所據故曰越絶誰所作吳越賢者所作也隋
經籍志十六卷崇文緫目十五卷希弁攷其所以第
一卷荆平王内傳第二卷外傳記吳地第三卷吳内
傳第四卷計倪内經第五卷請糴内傳第六卷外傳
策考第七卷外傳記范伯内傳陳成恒第八卷外傳
記地傳第九卷外傳計倪第十卷外傳記吳王占夢
第十一卷外傳記寶劒第十二卷内經九術外傳記
軍氣第十三卷外傳枕中第十四卷外傳春申君德
序外傳第十五卷篇叙外傳此十五卷也然第一卷
有所謂越絶外傳本事一篇此其為十六卷歟
蔡邕獨斷二卷
右漢左中郎將陳留蔡邕撰雜記自古國家及漢朝
故事王莽無髮蓋見于此
資治通鑑釋文二十八卷
右奉議郎行祕書省著作佐郎兼侍講賜緋魚袋
司馬康所集也康字公休温公之子也
内傳國語十卷
右劉攽戇父所作也以其異於外傳國語故曰内傳
云其兄敞原父題辭
神宗聖訓二十卷
右試太學錄林虙所集也虙乃希之妷以所聞
神宗聖訓記錄分一百門擬續五朝寳訓崇寧中
上于朝云
韓忠獻王遺事一卷
右羣牧判官朝奉郎尚書職方員外郎上騎都尉強
至編次韓魏王琦言行也始韓忠彦編次家傳王巖
叟編次别錄至又編次其遺事云
歷代氏族言行類槀六十卷
右武夷章定以歴代迄本朝名賢言行之迹類姓
成編凢一千一百八十九姓云
古今年號錄五卷
右紹熙中臨安府免解進士侯望所進也其說謂自
漢建元至今一千三百三十五年正偽年號總八百
三十八為字二百三十五有重用三用至九用者
列子釋文二卷
右唐當塗縣丞殷敬順撰
說玄一卷
右温國司馬文正公光所著也
天象賦一卷
右題後漢尚書張衡撰蜀丞相諸葛亮注然注中引
用晉事決非亮也希弁嘗以祕書省闕書目攷之天
象賦一卷張衡撰李淳風注疑此為是
玄綱三卷神仙可學論一卷形神可固論一卷
右唐中嶽嵩陽宫道士宗玄先生吳筠貞節所進修
行之要旨也一曰明道德二曰辨法教三曰析疑滯
玄宗批答云詞簡旨奥義博文精足以弘闡格言發
明幽致
國朝官制㳂革一卷
右黃元禮琮所編也
職官記一卷
右三晉張縯所編也其說謂元豐官制名實正矣惟
是祖宗因官制以别流品之意當時初不講明及之
故寄禄之階條理未盡若參以舊典則得失可見遂
先立元豐寄禄新格以祖宗舊官遷轉之法參列於
後云
續文房四譜五卷
右題柯田山樵編蓋續蘇易簡之書也祕書省闕書
目云李洪編
夷堅志四十八卷
右洪文敏公邁記異志怪之書也其名蓋取列子所
謂大禹行而見之伯益知而名之夷堅聞而志之說
者謂夷堅乃古之博物者云
義林十卷
右起居舍人兼中書舍人兼侍講眉山程敦厚所述
也凢一百一十二篇摭取千百載人物而尚論之張
文忠公九成嘗謂如論姚崇不進制心之說而以十
事諫王莽之文姦言起於嚴助朱買臣天誘君子以
甚難王伯自用心始鄭伯上欲為舜下欲為周公文
帝斗粟之譏所以致刑措景帝殺臨江王天下安之
而不疑蕭何萬世之功在王漢中用韓信絳侯無出
塞功衛霍有絶漠賞仲連鄒陽同傳平勃合於與權
之說皆深見眇微而發古人用心處議論卓然在人
意表云
常譚二卷
右河南吳箕和父雜記經子史傳之事二百餘條
視聽鈔三卷
右國子博士吳莘商卿得之聞見示後人以勸戒凢
六十四事云
武昌志三十卷
右郡守古括王信所修也詩文附焉
萍實志十卷續志二卷
右邑宰周世昌所修征官王大節所續也
都梁志六卷
右郡守何季羽所修也詩文附焉
嶺外代答十卷
右周去非直夫記廣右二十五郡疆埸之事經國之
具荒忽誕漫之俗瑰詭譎怪之産耳目所治與得諸
學士大夫之緒談者四百餘條云
祕書省闕書目四卷
右祕書省見闕書之目也
楚辭故訓傳六卷
楚辭草木䟽一卷
楚辭補音一卷
右建寧倅谷水林至所著也李大異為之序
河海英靈集二卷
右唐丹陽進士殷璠集常建李白王維劉謹虚張渭
王季友陶翰李頎高適岑參崔顥薛據綦母潜孟浩
然崔國輔儲光羲王昌齡賀蘭進明崔署王灣祖詠
盧象李嶷閻防二十四人之詩璠謂諸人皆河海英
靈也故以名集凢二百四十三首云
唐賢絶句一卷
右莆田柯夢得所選李白杜甫元結王維韋應物賀
知章岑參靈徹張繼郎士元盧綸司空文明韓愈柳
宗元張籍賈島陳羽劉禹錫元稹白居易杜牧竇庠
竇鞏張祐徐凝王建于鵠朱絳許渾雍陶陳陶李播
劉商羊士諤楊敬之司空圖薛能鄭谷王涯李涉楊
憑崔櫓劉昭屬陸龜蒙狄歸昌章碣劉得仁許纏吉
師老張顛杜荀鶴吳融韓偓韋莊五十四人之作白
止四首甫六首愈八首宗元四首惟牧二十五首云
衆妙集一卷
右汴人趙師秀編沈佺盧象王維孟浩然錢起周賀
于武陵李頻秦系劉長卿李嘉祐楊巨源劉得仁朱
慶餘雍陶郎士元崔塗皇甫曾皇甫冉包佶司空曙
耿緯嚴維李端韓翃戴叔倫盧綸祖詠綦母潜方干
靈一無可護國貫休岑參張衆甫張南史周朴張蠙
張祜李季蘭許渾張祐馬戴張循之張繼章八元李
益張喬吕温于鵠崔顥項斯崔峒包何竇常趙嘏薛
能劉威鄭谷韓偓羅隠李羣玉皮日休杜荀鶴張籍
任藩劉商楊發處默戎昱于良史王灣林寬劉禹錫
王貞白七十六人之作
二妙集一卷
右汴人趙師秀選賈島姚合詩也
宣和御製詩一卷
右徽宗皇帝賜張忠文公叔夜之詩也凡二十有
八篇云
巴東集一卷
右萊國忠愍公寇凖之詩也讀書志云寇忠愍詩三
卷希弁所藏巴東集乃公自編而為之序凡一百五
十有六篇秋風亭記附按公本傳云巴東有秋風亭
公析韋應物一言為二句云野水無人渡孤舟盡日
横識者知其必大用凡五年不得代邑庭有二栢民
以比甘棠集後有范忠文諸公題秋風亭詩然東坡
亦有詩曰萊公昔未遇寂寞在巴東聞道山中樹獨
餘手種松惜不之載焉
晦翁先生朱文公語後錄二十卷
右東陽王佖記楊方黃榦劉炎黃灝邵浩劉砥李煇
黃卓汪德輔陳芝吳振吳雉林子蒙林學履劉礪鍾
震蕭佐舒高魏椿楊至所錄也其說謂池錄初成勉
齋猶未免有遺恨於刊行之後况饒本又出於其後
乎此二十卷皆池饒所未及刊者稽其所自證其所
得嘗屢反復焉無一語或敢不謹也又謂晦翁始與
南軒講于嶽麓後與東萊及象山講于鵝湖此皆先
賢講論大端深恨從游者莫能錄其所聞以示後世
云
晦庵先生朱文公語續錄後集二十五卷
右楊方黃榦包揚劉炎劉子寰邵浩劉砥劉礪李煇
陳芝黃灝黃卓汪德輔吳振吳雉鍾震林子蒙林學
履蕭佐舒高魏椿楊至二十二人記錄晦庵先生之
語也蔡杭將指江東集而刻之
曲江帖五卷後帖一卷
右二蘇劉元城鄒道鄕黃山谷王金陵曾文清韓吕
諸公之帖也
花蘂夫人詩一卷
右蜀孟昶愛姬也青城費氏女幼能属文長於詩宫
詞尤有思致蜀平以俘輸織室後有罪賜死此卷乃
王安國寫入館者毛恕鐫于衡陽
昭德先生讀書志卷第五下
(刊字匠黃應等刊板書表司劉瑜等楷書)
