昭德先生郡齋讀書志卷第二上
史部其類十有三一曰正史類二曰編年類三曰實
錄類四曰雜史類五曰偽史類六曰史評類七曰職
官類八曰儀注類九曰刑法類十曰地理類十一曰
傳記類十二曰譜牒類十三曰目錄類後世述史者
其體有三編年者以事繫日月而總之於年蓋本於
左氏明紀傳者分記君臣行事之終始蓋本於司馬
遷實錄者近起於唐雜取兩者之法而為之以備史
官採擇而已初無制作之意不足道也若編年紀傳
則各有所長殆未易以優劣論雖然編年所載於一
國治亂之事為詳紀傳所載於一人善惡之迹為詳
用此言之編年似優又其來最古而人皆以紀傳便
於披閱獨行於世號為正史不亦異乎舊以職官儀
注等凢史氏有取者皆附之史今從焉
正史類
史記一百三十卷
右漢太史令司馬遷續其父談書創為義例起黃帝
迄漢武獲麟之歲撰成十二紀以序帝王年表以貫
歲月八書以紀政事三十世家以序公侯七十列傳
以志士庶上下三千餘載凢為五十二万六千五百
言遷沒後缺景武紀禮樂律書三王世家漢興以來
將相年表日者龜策傳靳蒯列傳等十篇元成間褚
少孫追補及益以武帝後事辭旨淺鄙不及遷書遠
甚裴駰集觧班固嘗譏遷論大道則先黃老而後六
經序游俠則退處士而進姦雄述貨殖則崇勢利而
羞貧賤後世愛遷者以此論為不然謂遷特感當世
之所失憤其身之所遭寓之於書有所激而為此言
耳非其心所謂誠然也當武帝之世表章儒術而罷
黜百家宜乎大治而窮奢極侈海内彫弊反不若文
景尚黃老時人主恭儉天下饒給此其論大道所以
先黃老而後六經也武帝用法刻深羣臣一言忤旨
輙下吏誅而當刑者得以貨自贖遷之遭李陵之禍
家貧無財賄自贖交遊莫救卒陷腐刑其序游俠退
處士而進姦雄者蓋遷歎時無朱家之倫不能脱己
於禍故曰士窮窘得委命此豈非人所謂賢豪者邪
其述貨殖崇勢利而羞貧賤者蓋遷自傷特以貧故
不能自免於刑戮故曰千金之子不死於市非空言
也固不察其心而驟譏之過矣
前漢一百卷
右後漢玄武司馬班固續司馬遷史記撰十二帝紀
八年表十本志七十列傳起高祖終於王莽之誅二
百三十年凢八十餘萬字固既瘐死書頗散亂章帝
令其妺曹世叔妻昭就東觀緝校内八表天文志皆
其補也唐太子承乾令顔師古考衆說為之注范曄
譏固飾主闕蓋亦不然其贊多微文顧讀者弗察耳
劉知幾又詆其古今人物表無益於漢史此論誠然
但非固之罪也至謂受金鬻筆固雖謟附匪人亦何
至是歟然識者或以固書皆因司馬遷王商揚雄歆
向舊文潤色成之故其文章首尾皆善而中間頗冗
瑣良田商之才視數子微劣尔固之自序稱述者亦
謂有所本也
後漢九十卷志三十卷
右宋范曄撰十帝紀八十列傳唐高宗令章懷太子
賢與劉訥言革希言作註曄所撰本志未成而伏誅
後劉昭補注三十卷觀曄與甥姪書叙其作書之意
稱自古體大而思精未有如此者又謂諸序論筆勢
放縱實天下之竒作往往不減過秦篇常以比方班
氏非但不愧之而巳其自負如此然世多譏曄創為
皇后紀及采風俗通中王喬抱朴子中左慈等詭譎
事列之於傳又贊辭佻巧失史之體云
三國志十五卷
右晉陳壽撰魏四紀二十六列傳蜀十五列傳吳二
十列傳宋文帝嫌其略命裴松之補注博采羣說分
入書中其多過本書數倍王通數稱壽書細觀之實
高簡有法如不言曹操本生而載夏侯悙及淵於諸
曹傳中則見嵩本夏后氏之子也高貴鄉公書卒而
載司馬昭之奏則見公之不得其死也他皆類此但
以魏為紀而稱漢吳曰傳又改漢曰蜀世頗譏其失
至於謂其銜諸葛孔明髠父而為貶辭求丁氏之米
不獲不立儀廙傳之類亦未必然也
晉書一百三十卷
右唐房喬等撰貞觀中以何法盛等十八家晉史未
善詔喬與褚遂良許敬宗再加撰次乃據臧榮緒書
增損之後又命李淳風李義府李延壽等十三人分
掌著述敬播等四人考正類例西晉四帝五十四年
東晉十一帝一百二年又胡羯氏羌鮮卑割據中原
為凉四燕三秦夏蜀十六國共成帝紀十志二十列
傳七十載記三十例出播天文律歷淳風專之喬以
宣武紀陸機王羲之傳論上所自為故曰制旨又緫
題御撰焉按歷代之史雄晉叢冗最甚可以無譏然
其多采語林世說幽明錄搜神記詭異謬妄之言至
於取沈約之說誣元帝為牛氏子之類亦不可不辨
宋書一百卷
右梁沈約撰十本紀三十志六十列傳齊永明中約
奉詔為是書以何承天書為本兼採徐爰之說頗為
精詳但本志兼載魏晉失於限斷又王邵謂其喜造
竒說以誣前代如瑯琊王妃通小吏牛氏生子孝武
於路太后處寢息時人多有異議之類是也後梁武
帝知而不以為非嘉祐中以宋齊梁陳魏北齊周書
舛繆亡缺始命館職讎校曾鞏等以祕閣所藏多誤
不足憑以是正請詔天下蔵書之家悉上異本久之
始集治平中鞏校定南齊梁陳三書上之劉恕等上
後魏書王安國上周書政和中始皆畢頒之學官民
間傳者尚少未幾遭靖康丙午之亂中原淪陷此書
幾亡紹興十四年井憲孟為四川漕始檄諸州學官
求當日所頒本時四川五十餘州皆不被兵書頗有
在者然往往亡缺不全收合補綴獨少後魏書十許
卷最後得宇文季蒙家本偶有所少者於是七史遂
全因命眉山刊行
南齊書五十九卷
右梁蕭子顯撰八紀十一志四十列傳初江淹已作
十志沈約又有紀子顯自表别修然天文但紀災祥
州郡不著戶口祥瑞多載圖讖表云事祕戶口不知
不敢私載曾子固謂子顯於斯史喜自馳騁其更改
破折刻雕藻繢之變尤多而文比七史最下云
梁書五十六卷
右唐姚思廉撰六本紀五十列傳唐貞觀三年詔思
廉同魏徵撰思廉者梁史官察之子推其父意又採
謝吳等所記以成此書徵唯著揔論而已
陳書三十六卷
右唐姚思廉撰六本紀三十列傳其父察在陳嘗刪
撰梁陳事未成陳亡隋文帝問之察以所論載每一
篇成輙奏之未訖而沒察且死属思廉繼其業貞觀
中與梁書同上之其書世亦罕傳故多脱誤
後魏書一百三十卷
右北齊魏收撰初魏史官崔浩既誅太和後始有李
彪崔鴻等書魏末山偉綦雋更主國書二十餘年事
迹蕩然萬不紀一文宣時詔收撰次成十二紀十志
九十二列傳上之悉焚舊書多謟諱不平受尔朱榮
子金故減其惡夙有怨者多沒其善黨北朝貶江左
為島夷至謂晉元帝為牛金之子時人疾之號為穢
史劉知幾謂其生絶徹嗣死逢剖斵皆隠慝所致後
隋文帝顔之推等别修唐貞觀中陳叔達亦作五代
史皆不傳獨收書在皇朝命劉恕等校正
北齊書五十卷
右唐李百藥撰本紀八列傳四十二百藥父德林在
齊嘗撰著紀傳貞觀初詔分修諸史百藥因父書世
祖世宗之類
周書五十卷
右唐令狐德棻等撰本紀八列傳四十二貞觀中德
棻請譔次而詔德棻與陳叔達唐儉成之先是蘇綽
秉周政軍國詞令多准尚書牛弘為史尤務清言德
棻因之以成是書故多非實錄仁宗時出太清樓本
合史館袐閣本又募天下獻書而取夏竦李巽家本
下館閣是正其文字而後林希王安國上之
隋書八十五卷
右唐魏徵等撰紀五列傳五十五長孫無忌等撰志
三十初詔顔師古孔穎達修述徵揔其事序論皆徵
自作後又詔于志寧李淳風韋安仁李延壽同修五
代史志無忌上之詔編苐入隋書人亦號五代史志
天文律歷五行三志淳風獨作
唐書二百卷
右石晉劉昫張昭遠等撰因韋述舊史增損以成繁
略不均校之實錄多所漏闕又是非失實其甚至以
韓愈文章為大紕繆故
仁宗刪改蓋亦不可巳焉
新唐書二百二十五卷
右皇朝嘉祐中曾公亮等被詔刪定歐陽修撰紀志
宋祁撰列傳舊者約一百九十萬新書約一百七十
四萬而其中增表故書成上於朝自言曰其事則增
於前其文則省於舊也而議者頗謂永叔學春秋每
務褒貶子京通小學唯刻意文章采雜說既多往往
抵捂有失實之歎焉
五代史記七十五卷
右皇朝歐陽脩永叔以薛居正史繁猥失實加修定
藏于家永叔沒後朝廷聞之取以付國子監刊行國
史稱其可以繼班固劉向人不以為過特恨其晉出
帝論以為因濮園議而發也
三朝國史一百五十卷
右皇朝呂夷簡等撰初景德四年詔王旦先文元公
楊億等十人撰太祖太宗兩朝史至天聖五年詔
夷簡等九人添入
眞宗朝史王曾監修曾罷夷簡代八年書成
編年類
荀悦漢紀三十卷
右漢荀悦撰班固作漢書起高祖終于孝平王莽之
十二世二百四十二年為紀表志傳凢八十餘萬言
獻帝以其文繁詔舉要撮揔通比其事列繫年月為
紀三十篇凢八萬三千四百三十二字辭約事該時
稱嘉史
袁宏漢紀三十卷
右晉袁宏彦伯在晉末為一時文宗性強直雖為桓
溫禮遇每不阿屈以東京史籍不倫謝承司馬彪之
徒錯繆同異無所取正唯張璠紀差詳因參摭記傳
以損益之比諸家號為精密
唐曆四十卷
右唐柳芳撰初肅宗詔芳綴緝吳兢書其叙天寳後
事不倫上元中芳讁黔中會高力士同貶因從力士
質開元天寳及禁中事識其本時舊史巳送官不可
追刊乃推衍義類倣編年法作此書起隋義寧元年
迄大曆十三年然不立褒貶義例而叙制度為詳
河洛行年記十卷
右唐劉仁軌撰記唐初李密王世充事起大業十三
年二月迄武德四年七月秦王擒竇建德第九卷述
大業都城第十卷載宮館園囿且云煬帝遷都之詔
稱務從節儉觀其宮室窮極綺麗云
大唐創業起居注三卷
右唐温大雅撰紀高祖建義至受隋禪用師符讖受
命典册事
通曆十卷
右唐馬揔撰揔纂太古十七氏中古五帝三王及刪
取秦漢三國晉十六國宋齊梁陳元魏北齊後周隋
世紀興滅粗述其君賢否取虞世南略論分系於末
以見義焉
續通曆十卷
右荆南孫光憲撰輯唐洎五代事以續馬揔曆參以
黃巢李茂真劉守光阿保機吳唐閩廣湖越兩蜀事
迹太祖朝詔毁其書以其所紀多非實也
五代通錄六十五卷
右皇朝范質撰五代實錄共三百六十卷質刪其煩
文摭其要言以成是書自乾化壬申至梁亡十二年
間簡牘散亡亦採當時制勑碑碣以補其闕
紀年通譜十二卷
右皇朝宋庠撰自漢文帝後元戊寅止周恭帝顯德
庚申為九篇以本朝建隆之元至慶曆辛已為一篇
皆曰統元以甲子貫之有五號曰正閏偽賊蠻夷以
王莽十九年繫孺子更始以接建武東魏十七年附
西魏豫王六年天后十五年繫中宗緒神龍朱梁十
六年通濟隂天祐續同光捃晉恭帝禪宋之歲對魏
明元泰常五年尊北降南始主正朔乃通譜之新意
也别二篇舉字為類各部分曰類元慶曆中上之優
詔褒焉
稽古錄二十卷
右皇朝司馬光君實編起自三皇止皇朝英宗
治平末至周共和庚申始為編年
編年紀事十一卷
右皇朝劉攽因司馬溫公所撰編次
資治通鑑二百九十四卷目錄三十卷考異
三十卷
右皇朝治平中司馬光奉詔編集歷代君臣事迹許
自辟官属借以館閣書籍在外聽以書局自隨至元
豐七年凢十七年始奏御上起戰國下終五代凢一
千三百六十二年又略舉事目年經國緯以備檢閱
别為目錄參考同異俾歸一塗别為考異各一編公
自謂精力盡於此書
神宗賜名資治通鑑託始於周威烈王命韓趙魏為
諸侯下訖五代劉恕嘗語光曷不起上古或堯舜光
荅以事包春秋不可又以經不可續不敢始於獲麟
恕意謂闕漏因撰一書起三皇五帝止周共和載其
世次而巳起共和庚申至威烈王二十二年丁丑四
百三十八年為一編號曰外紀猶國語稱春秋外傳也
實錄類
唐則天寳錄二十卷
右唐吳兢撰初神龍二年詔武三思魏元忠祝欽明
徐彦伯柳同崔融岑羲徐堅撰錄三十卷開元四年
兢與劉知機刊修成此書上之起嗣聖改元甲申臨
朝止長安四年甲辰傳位凢二十一年
唐代宗實錄四十卷
右唐令狐峘撰初詔峘撰錄未成書貶官卒元和二
年子丕上之當時名臣如房琯不立傳直抗如顔眞
卿略而不載時譏漏略起寳應元年壬寅止大曆十
四年已未凢十七年
唐順宗實錄五卷
右唐韓愈撰起貞元二十一年乙酉正月止永貞元
年丙戌八月初愈撰錄書禁中事為切直閹官不喜
訾其非實在文宗時詔路隋刊正隋建言衆議以刊
修非是李宗閔牛僧孺謂史官李漢蔣係皆愈之婿
不可參撰俾臣下筆臣謂不然且愈之所書非已自
出元和以來相循逮今漢等以嫌無害公誼請條其
甚謬誤者付史官刊定詔擿去元和永貞間數事為
失實餘不復改
唐敬宗實錄十卷
右唐李讓夷等撰起長慶四年甲辰即位止寳曆二
年丁未凢三歲武宗會昌中詔史官陳商鄭亞同修
讓夷監修書成上之
建康實錄二十卷
右唐許嵩撰始自吳起漢興平元年終於陳末禎明
三年南朝六代四百年間君臣行事及土地山川城
池宫苑制置興壊用存古跡其有異事則注之以益
見聞建康者六朝所都地名也
太祖實錄五十卷
右皇朝李沆等撰起建隆元年庚申止開寳九年丙
子十月咸平中眞宗以前錄漏落詔錢若水王禹
偁李宗諤梁顥趙安仁重加刊修呂端監修端罷沆
代二年書成上之沆表云前錄天造之始國姓之源
發揮無取削平諸國僭主偽臣頗亡事迹今之所正
率由典章又益諸臣傳一百四人
太宗實錄八十卷
右皇朝錢若水等撰起即位止至道三年丁酉三月
凢二十年至道三年詔若水柴成務宋庚吳涉楊億
同修咸平元年書成上之
眞宗實錄一百五十卷
右皇朝王欽若等撰起藩邸止乾興元年壬戌二月
凢二十六年乾興元年詔李維晏殊孫奭宋綬陳堯
佐王舉正李淑同修馮拯監修拯卒欽若代天聖二
年書成上之
仁宗實錄二百卷
右皇朝韓琦等撰起藩邸盡嘉祐八年三月凢四十
二年
英宗實錄三十卷
右皇朝曾公亮等撰錄起藩邸盡治平四年九月凢
四年
神宗實錄二百卷
右皇朝呂大防等撰起藩邸止元豐八年三月凢十
九年紹聖中言者謂元祐間呂大防提舉實錄范祖
禹等編修刊落事跡變乱美實外應姦人詆誣之說
命蔡卞改修其後奏書以舊錄為本用墨書添入者
用朱書其刪去者用黃抹已而將舊錄焚毁宣和中
或得其本於禁中遂傳於民間號朱墨史云
哲宗前實錄一百卷後實錄九十四卷
右蔡京等撰前錄起藩邸盡元祐七年十二月後錄
起紹聖元年正月盡元符三年正月共十三年京之
意以宣仁垂簾時政非出於上故分前後錄蓋厚
誣也
哲宗新實錄一百五十卷
紹興四年三月壬子太上皇帝顧謂宰臣朱勝非
等曰神宗哲宗兩朝史錄事實多誣非所以傳信
後世當重别修定著唐鑑范祖禹有子名冲者巳有
召命可促來令兼史事臣勝非奏曰神宗史緣添
入王安石日錄哲宗史經蔡京蔡卞之手議論多
不公今蒙聖諭命官刪定以昭彰二帝盛美天
下甚幸十八日丙申新除宗正少卿兼直史舘范冲
辭免恩命臣勝非奏曰冲謂史舘專修神宗哲宗
史錄而其父祖禹元祐間任諫官後坐章疏議論責
死嶺表而神宗實錄又經祖禹之手今既重修則
凢出京卞之意及其增添者不無刪改儻使冲預其
事恐其黨未能厭服上曰以私意增添不知當否
臣勝非曰皆非公論上曰然則刪之何害紛紛浮
論不足䘏也臣勝非曰范冲不得不以此為辭今
聖斷不移冲亦安敢有請上復愀然謂勝非等曰此
事豈朕敢私頃歲昭慈聖獻皇后誕辰因置酒
宮中從容語及前朝事昭慈謂朕曰吾老矣幸相
聚於比他時身後吾復何患然有一事當為官家言
之吾逮事宣仁聖烈皇后求之古今母后之賢未
見其比因姦臣快其私憤肆加誣謗有玷盛德建炎
初雖嘗下詔辨明而史錄所載未經刪改豈足傳信
後世吾意在天之靈不無望於官家也朕每念及
此惕然於朝夕欲降一詔書明載昭慈遺旨庶使
中外知朕修史之本意臣勝非進曰聖諭及此
天下幸甚臣仰惟神宗哲宗兩朝實錄巳上
太上皇帝聖意先定爰命宰臣悉令刪修故具載聖
語於篇末云
元符庚辰以來詔旨四卷
右皇朝汪藻編徽宗即位後詔旨未全
濮安懿王申陳一卷
紀治平中封濮安懿王時宰相奏狀及臺諫言章
邵氏辯誣一卷
右皇朝邵伯溫撰辯蔡卞章悙邢恕誣罔宣仁欲
廢哲宗立徐邸事
雜史類
汲冡周書十卷
右晉太康中汲郡與穆天子傳同得晉孔晁注蓋孔
子刪採之餘凢七十篇
吳越春秋十二卷
右後漢趙曄撰吳起太伯盡夫差越起无余盡勾踐
内吳外越本末咸備
南史八十卷北史一百卷
右唐李延壽撰延壽父太師嘗謂宋齊逮周隋分隔
南北南謂北為索虜北謂南為島夷欲改正擬吳越
春秋編年未就而卒延壽後預修晉隋書因究悉舊
事更依馬遷論體總叙八代北起魏盡隋二百四十
二年南起宋盡陳百七十年為二史删煩補闕過本
史遠甚至今學者止觀其書沈約魏收等所撰皆不
行獨闕本志而隋書有之故隋書亦傳于世
西京雜記二卷
右晉葛洪撰初序言洪家有劉子駿漢書百卷乃當
時欲撰史錄事而未得締思無前後之次雜記而巳
後學者始甲乙壬癸為十卷以其書校班史殆全取
劉書耳所餘二萬許言乃抄撮之析二篇以禆漢書
之闕猶存甲乙裒次江左人或以為吳均依託為之
五代新說二卷
右唐張洵古撰以梁陳北齊周隋君臣雜事分三十
門纂次
南部煙花錄一卷
右唐顔師古撰載隋煬帝時宮中袐事僧志徹得之
瓦官閣筍筆中一名大業拾遺記
大業雜記十卷
右唐杜寳撰起隋仁壽四年煬帝嗣位止越王侗皇
太三年王世充降唐事
貞觀政要十卷
右吳兢撰兢以唐之極治貞觀為最故採時政之可
備勸戒者上之於朝凢四十篇
大唐新語十三卷
右唐劉肅撰輯唐故事起武德止大曆分為二十類
明皇雜錄二卷
右唐鄭處誨撰記孝明時雜事别錄一卷題補闕所
載十二事
開元傳信記一卷
右唐鄭棨撰紀開元天寳傳聞之事故曰傳信
國史補二卷
右唐李肇撰起開元長慶間事初劉餗記元魏迄唐
開元事名曰國朝傳記故肇續之
幸蜀記三卷
右唐李匡文宋巨周宋居白撰初匡文記盡孝明崩
巨周止於歸長安叙事互有詳略居白合二記以宋
為本折李為注取二序冠篇復掇遺事增廣焉
次柳氏舊聞一卷
右唐李德裕撰上元中史臣柳芳與高力士同竄黔
中為芳言開元天寳年中事乃論次號問高力士李
吉甫與芳子冕真元中俱為尚書郎嘗道力士之說
吉甫每為其子德裕言歲祀既久遺藁不傳但記十
七事後文宗訪力士事於德裕德裕編次上之多同
明皇雜錄
開成承詔錄二卷
右唐李石撰石與鄭覃李固言相文宗錄當時延英
奏對事開成乃其時年號
大和辨謗略三卷
右唐李德裕撰先是唐次錄周秦迄隋忠良罹䜛謗
事德宗覽之不悦後憲宗以為善命令狐楚等廣之
成十卷至大和中文成上之
兩朝獻替記三卷
右唐李德裕撰德裕相文宗武宗錄當時奏對論議
開元升平源記一卷
右唐吳兢載姚崇以十事要明皇
金鑾密記一卷
右唐韓偓撰天復中爲翰林學士從昭宗西幸梁祖
以兵圍鳳翔偓每與謀議因密記之及所聞見事止
復京師偓貶云
松䆫錄一卷
右唐韋叡撰記唐故事
元和朋黨錄一卷
右唐馬永易記牛李朋黨始末自牛僧孺試賢良迄
令狐綯去位
中朝故事二卷
右偽唐尉遲偓撰記唐懿昭哀三朝故事故曰中朝
入洛記一卷
右蜀王仁裕隨王衍降入洛陽記往返途中事并其
所著詩賦
南部新書五卷
右皇朝錢希白撰記唐故事
建隆遺事一卷
右皇朝王禹偁記太祖事十按太祖開寳九年
十月癸丑崩于萬歲殿先是趙普以六年罷為河陽
節度使盧多遜至太平興國元年始除平章事
太祖崩時宰臣盖薛居正沈倫也今此云上將晏
駕前一日召宰相趙普盧多遜入宮其繆甚矣世多
以其所記為然恐不足信也
祖宗獨斷一卷
右皇朝陸經記祖宗獨断凢十事
聖宗掇遺一卷
右皇朝余靖撰記國初至仁宗君臣美事以備史闕
三朝政錄二十卷
右皇朝富弼上言欲選官置局將三朝典故編成
一書即命王洙余靖孫甫歐陽修編修分别事類成
九十六門
溫公紀聞五卷
右皇朝司馬光撰記賓客所談祖宗及當時雜事
筆錄一卷
右皇朝王曾撰皆國朝雜事
晉公談錄三卷
右皇朝丁謂撰多本朝事每章之首皆稱晉公言不
知何人為潤益初董識志彦得之於洪州潘延之家
延之晉公甥疑延之所為
嘉祐時政記一卷
右吳奎趙槩歐陽脩記立英宗事并賈易論韓琦
定策疏
富公語錄一卷
右皇朝富弼使虜時所錄
曾相手記三卷
右紹聖初元祐黨禍起曾布知公論所在故對上之
語多持兩端又輙增損以著此書云
隆平集二十卷
右皇朝曾鞏撰記五朝君臣事蹟
建炎日曆五卷
右皇朝汪伯彦撰記&KR0680;太上皇帝登極時事
五代史闕文一卷
右皇朝王禹偁撰錄五代史筆避嫌漏略者以備闕
文凢一十七事
英宗朝諸臣傳三卷
右不知何人於英廟實錄中摘出凢四十二人
邵氏聞見錄二十卷
右皇朝邵伯溫子文撰記國朝雜事迄紹興之初序
言早以其父之故親接前輩得前言往行為多類之
成書其父雍也
金人背盟錄一卷
右皇朝汪藻編記金人叛契丹迄於宣和乙巳犯京
城多採北遼遺事
圍城雜錄一卷
右皇朝王養正錄靖康末女眞再犯都城事
順昌錄一卷
右紹興十年劉錡破女眞于順昌城下其徒紀其功云
紹運圖一卷
右未詳何人所撰自伏羲迄皇朝神廟五德之傳
及紀事皆著于篇
昭德先生郡齋讀書志卷第二上
昭德先生郡齋讀書志卷第二下
偽史類
華陽國志十二卷
右晉常璩撰華陽梁州地也記漢以來巴蜀人物吕
微仲跋云漢至晉初四百載間士女可書四百人亦
可謂盛矣復自晉至周顯德僅七百歲而史所紀者
無幾人忠魂義骨與塵埃同没何可勝數豈不重可
歎哉
江南錄十卷
右皇朝徐鉉等撰鉉等自江南歸朝奉
詔撰集李氏時事王介甫嘗謂書至亡國之際不言
其君之過但以曆數存亡論之雖有愧實錄其於春
秋箕子之義得之矣雖然潘佑以直言見殺而鉉書
佑死以妖妄何也殆與佑爭名且耻其善不及佑故
匿其忠汚之以罪耳若然豈唯厚誣忠臣其欺吾
君不亦甚乎
江南别錄四卷
右皇朝陳彭年撰偽吳偽唐四主傳也
九國志五十一卷
右皇朝路振撰吳唐前蜀後蜀東漢南漢閩楚凢九國
蜀桂堂編事二十卷
右偽蜀楊九齡撰雜記孟氏廣政中舉試事跡始末
南唐近事二卷
右皇朝鄭文寳編紀李氏二主四十年間雜事之可
紀者
江南野史二十卷
右皇朝龍衮撰凡八十四傳
外史擣扤十卷
右皇朝張唐英次公撰序稱王建孟知祥父子四世
八十年比之公孫述輩最為久遠其間善惡有可為
世戒者路振之書未備今成此書以𥙷其遺凡五代
史及
皇朝日曆所書皆略之
北遼遺事二卷
右不題撰人蓋遼人也記女真滅遼事序云遼國自
阿保機創業於其初德光恢廓於其後吞併諸蕃割
據漢界南北開疆五千里東西四千里戎器之備戰
馬之多前古未有子孫繼統二百三十餘年迨至天
祚失御女真稱兵十三年間舉國土崩古人謂得之
難失之易非虛言耳
金虜節要一卷
右陷虜人所上也記金人初内侮止紹興十年共十
六年事頗詳實
史評類
史記索隠三十卷
右唐司馬貞撰據徐斐注紏正抵捂援據密緻如東
坡辯宰我未嘗從田常為亂蓋本諸貞也
唐書直筆四卷
右皇朝吕夏卿撰夏卿強記絶人預修新書
唐書新例湏知一卷
右記新書比舊增减志傳及其緫數
唐書音訓四卷
右皇朝竇苹撰
唐書辯證二十卷
右皇朝吳縝撰數新書初修之時其失有八類其舛
誤二十門凢四百餘事
唐史要論十卷
右皇朝孫甫之翰撰歐陽脩司馬光蘇軾稱其書以
為舊史所不及
西漢發揮十卷
右皇朝劉涇巨濟撰蜀人
唐鑑二十卷
右皇朝范祖禹醇夫撰醇夫為温公通鑑局編修官
十五年分掌唐史以其所自得著成此書取武后臨
朝二十一年系之中宗其言曰此春秋公在乾侯之
義也雖得罪於君子亦所不辭觀此則知醇夫之從
公决非苟同者凢二百六篇
注唐紀十卷
右題曰樊先生而不詳其名近代人所注新書紀也
唐史評
右皇朝焦考寧撰自號適適先生
五代史纂誤五卷
右皇朝吳縝撰凢二百餘事皆五代史抵捂闕誤也
三國人物論三卷
右皇朝楊祐甫撰蜀人
歴代史辨志五卷
右未詳撰人
劉氏史通二十卷
右唐劉知幾撰知幾長安神龍間三為史官頗不得
志乃以前代書史叙其體法因習廢置掇其得失述
作曲直分内外篇著為評議備載史策之要當時徐
堅深重其書嘗云居史職者宜置坐右玄宗朝詔其
家錄進上讀而善之宋子京稱唐舊史之文猥釀不
綱謂知幾工訶古人而拙於用己觀此書知子京之
論不誣
職官類
集賢注記一卷
右唐韋述撰摭院中故事脩撰書史之次孝明時學
士名氏
御史臺記十二卷
右唐韓琬撰載唐初至開元御史臺中制度故事以
大夫中丞侍御史殿中監察主簿錄事分門載次名
行事著論一篇叙御史正邪得失正擢誅滅附卷末
以為世戒
中台志十卷
右唐李筌撰起殷周迄隋唐纂輔相邪正之迹分皇
王覇亂亡五類以為鍳戒唐相以李林甫陳希烈附
皇道筌上元中乃自表天寳初追以綴名云
翰林志一卷
右唐李肇撰摭唐世翰林院中供奉儀則制誥書詔
之式
翰林盛事一卷
右唐張著撰記唐朝儒臣美事凢三十八
史舘故事三卷
右不題撰人姓名記史舘雜分六門迄於五代李獻
臣以為後周史官所著
宰相拜罷錄一卷
右皇朝陳繹奉詔編起范質止曾公亮所載拜罷之
由與實錄不同元祐史臣謂繹多出己意
樞府拜罷錄一卷
右皇朝陳繹編起魏仁浦止宋綬
翰林續志二卷
右皇朝蘇易簡在翰林院最承太宗睠遇錄國朝
政事以續肇志子耆采易簡所載之餘成一卷附益之
金坡遺事三卷
右皇朝錢惟演撰載國朝禁林雜儀式事迹并學
士名氏文元公真宗禮待儒臣三事附于卷末
麟臺故事五卷
右皇朝程俱撰紹興初復館職俱首入館纂集舊聞
成十二篇
唐六典三十卷
右唐玄宗撰李林甫張說等注以三公三師三省九
寺五監十二衛等例其職司官佐叙以秩品擬周禮
六官云蓋唐極治之書也雖不能悉行於世而諸司
遵用殆將過半觀唐會要請事者往往援據以為實
或以為此書雖成於開元間而不行於一時不學之
言也
嘉祐御史臺記五十卷
右皇朝溤㓗已撰御史臺有記始於武后時姚庭筠
其後韓琬韋述嗣有紀著嘉祐中王疇命㓗已續之
乃上自太祖建隆之元迄於嘉祐八年凢一百四
年分門載其名氏行事㓗已拯之子也為叙傳兩篇
述其父之事附于後
儀注類
封禪記五十卷
右皇朝丁謂等撰大中祥符元年詔謂與李宗諤陳
彭年以景德五年正月三日天書降於左丞天門鴟
吻之上迄十月泰山修封事迹儀注詔誥編次成書
上之御製序冠之於首
祀汾隂記五十卷
右皇朝丁謂撰大中祥符三年八月降祀汾隂御扎
至明年春禮成四年詔與陳彭年編次事迹儀注踰
二年成書上之
皇祐會計錄六卷
右皇朝田貺元鈞兩為三司使約景德會計銀以皇
祐財賦所入多於景德而其出又多於所入著為皇
祐會計錄上之冀以悟上庶更立輕制使民完實而
縣官有餘用者
吉凶書儀二卷
右皇朝胡瑗翼之撰略依古禮而以今體書䟽儀式
附之
本朝事實三十卷
右皇朝李攸編次雜纂國朝事儀注為多
服餙圖三卷
右唐李德𥙿編共五十五事
刑法類
刑統三十卷
右皇朝竇儀等詳定
疑獄三卷
右晉和凝撰纂史傳决疑獄事其上卷凝書也下中
卷凝子㠓所續
元豐斷例六卷
右元豐中法寺所斷罪此節文也
諸路將官通用勑二十卷
右皇朝崇寧中修
紹興勑十二卷令五十卷格三十卷式三十
卷政和二年以後赦十五卷
右皇朝張守等紹興中被旨編修
地理類
渚宫舊事十卷
右唐余知古撰自鬻熊至唐江陵君臣人物事迹史
子傳記所載者悉纂次之
水經四卷
右漢桑欽撰成帝時人本經三卷後魏酈道元注道
元範之子為政嚴酷蕭寳夤叛死之史稱道元好學
歴覽竒書撰注水經行于世
洛陽伽藍記
右元魏羊衒之撰後魏遷都洛陽一時王公大夫多
造佛寺或捨其私第為之故僧舍之多為天下最衒
之載其本末及事跡甚備
青城山記一卷
右偽蜀杜光庭賓聖撰集蜀山若水在青城者悉本
道家方士之言
東京記三卷
右皇朝宋敏求編開封坊巷寺觀官廨私第所在及
諸故實極其精博
相臺志十二卷
右皇朝韓琦欲編次未成郡守李琮命郡文學掾陳
申之效宋敏求河南志成此書
河南志二十卷
右皇朝宋敏求以唐韋述兩京記為未備演之為長
安河南志司馬光為之序
明越風物志七卷
右皇朝姜嶼撰以明州本越地故曰明越又以郭璞
注爾雅多引江東故詳載其風物云
蜀記一卷
右皇朝張守約撰載孟昶初降至薨事
皇祐平蠻記一卷
右皇朝馮炳撰記儂智高叛朝廷遣狄青平之
成都古今記三十卷
右皇朝趙抃自慶曆至熙寧凢四入蜀知蜀事為詳
摭其故實以類相從分百餘門
九域志十卷
右皇朝王存被旨刪定緫二十三路京府四次府
十州二百四十二軍三十七監四縣一千一百三十五
戴斗奉使錄二卷
右皇朝王曙撰曙景德三年為契丹主生辰使祥符
二年為弔慰使所錄也
浮休居士使遼錄二卷
右皇朝元祐甲戌春張舜民被命為回謝大遼弔祭
使鄭价為副錄其往返地里及話言也舜民字芸叟
浮休居士其自號云
嘉州志二卷
右皇朝吕昌明撰以嘉州圖經增廣之
西夏湏知一卷
右皇朝劉温潤守延州日編錄偽境雜事
匈奴湏知一卷
契丹歸朝人田緯編次
蕃爾雅一卷
右不載撰人姓名以夏人語依爾雅釋以華言
雞林志三十卷
右皇朝崇寧中劉逵吳拭使高麗王雲為書記官既
歸攟輯其會見之禮聘問之辭類分為八門
廬山記五卷
右皇朝陳令舉舜俞撰先是劉煥嘗為記令舉因而
增廣之又為俯視圖紀尋山先後之次云
春秋地譜十二卷
右皇朝楊湜編十三國地皆釋以今州縣名并為圖
於其後蓋常氏已嘗有此書而湜增廣焉
宜春傳信錄三卷
右皇朝羅誘述載其地古今人物及牧守政跡山川
靈異云
袁州孚惠廟錄一卷
右皇朝張慤纂記仰山二神靈異之迹
輿地廣記三十八卷
右皇朝歐陽忞纂自堯舜已來至于五代地里㳂革
離合皆係於今郡縣名或云無所謂歐陽忞者特假
名以行其書耳
青唐錄二卷
右皇朝汪藻撰青唐吐蕃遺種也崇寧中命童貫取
湟廓西寧州擒趙懷德上為之御樓受降宰臣蔡
京以下進官有差
三輔黃圖一卷
右未見撰人隋經籍志唐藝文志皆有其目蓋古書
也記秦漢以來宫殿門闕樓觀池苑在關輔者曰三
輔黃圖言東都不與焉
雲南志十卷
右唐樊綽記雲南山川物産雜事止咸通中
梁益記十卷
右皇朝任弁撰天禧中游䆠于成都以蜀記數家其
言皆無所據依乃引書傳刊正其謬
蜀三神祠錄五卷
右皇朝井度編任四川漕日裒梓潼灌口射洪三神
祠碑文板記成此書云
蕃禺紀異五卷
右皇朝馮拯撰拯淳化中謫知端州見嶺表鳥獸草
木民俗物情舉異中原錄之類為三十門凢三百事
還朝上之
生辰國信語錄一卷
右皇朝寇瑊撰瑊與康德輿天聖六年使契丹賀其
主生辰往返語錄并景德二年至天聖八年使副姓
名及雜儀附于後
零陵揔記十五卷
右皇朝陶岳撰永州地里志也今永州所部才三縣
其所錄多連及數郡自序云以其皆零陵舊地故收之
南行記三卷
右王仁𥙿撰晉天福三年仁𥙿被命使高季興記自
汴至荆南道塗賦詠及飲宴酬倡殆百餘篇
洛陽名園記一卷
右皇朝李格非撰記洛中園圃自冨鄭公以下十九
所其論以為洛陽之盛衰為天下治亂之候園圃之
興廢為洛陽盛衰之候則園記之作豈徒然哉公卿
大夫忘天下治忽欲退享此得乎唐之末路是也
傳記類
黃帝内傳一卷
右序云籛鏗得之於衡山石室中後至漢劉向於東
觀校書見之遂傳于世
穆天子傳六卷
右晉太康二年汲縣民盗發古冡所得凢六卷八千
五百一十四字詔荀勖和嶠等以隷字寫之云按春
秋左氏傳穆王欲肆其心周行天下將皆有車轍馬
跡焉此書所載即其事也穆王好廵狩得驊驪綠耳
之乘造父為御以觀四荒北絶流沙西登崑崙與太
史公記同汲郡收書不謹多毁缺雖其言不典皆古
書頗可觀覽郭璞注本謂之周王遊行記勖之時古
文巳不能盡識時有闕者又轉寫益誤殆不可讀
漢武内傳二卷
右不題撰人記王母降
漢武故事二卷
右世言班固撰唐張柬之書洞冥記後云漢武故事
王儉造
漢武洞冥記五卷
右後漢郭憲子横撰其序言漢武明嶲特異之主東
方朔因滑稽浮誕以匡諫洞心於道教使冥跡之奥
昭然顯著故曰洞冥
十洲記一卷
右漢東方朔撰斑固贊言朔之詼諧逢占射覆其事
浮淺童兒牧竪莫不眩耀而後世好事者因取竒言
怪語附著之朔豈謂此書之類乎
楊貴妃外傳二卷
右皇朝樂史撰叙唐楊妃事迹迄孝明之崩
趙飛燕外傳一卷
右漢令玄子于撰茂陵卞理藏之於金縢漆櫃王莽
之亂劉恭得之傳于世晉荀勖校上
閩川名士傳三卷(黃璞一本作皇甫璞)
右唐黃璞撰唐神龍以來閩人知名於世者效楚國
先賢傳為之
王子年拾遺記十卷
右梁蕭綺叙錄晉王嘉字子年嘗著書百二十篇載
伏羲以來異事前世竒詭之說書逸不完綺拾綴殘
輯而叙之
汾陽王家傳十卷
右唐陳雄撰雄本汾陽王郭子儀僚吏後又從事渾
瑊幕府故傳不名第九卷錄行狀第十卷錄副佐三
十三人大將二十七人曰忠武將佐略
降聖記五十卷
右皇朝丁謂撰大中祥符五年十月十七日
聖祖降七年謂請編次事迹詔李維宋綬晏殊同編
天禧元年上之
先天紀三十六卷
右皇朝王欽若集聖祖趙諱即軒轅黃帝也故欽
若奉詔編次傳記黃帝事迹上之賜名先天紀
御製序冠其首
柳氏序訓一卷
右唐柳玭叙其祖公綽已下内外事迹以訓其子孫
吳湘事迹錄一卷
右唐大中中李紳鎮揚州陷湘州以罪抵死後其兄
汝納辯訴其枉狀錄揔載焉
王魏公遺事四卷
右皇朝王魏公旦相真宗其子素錄遺事凢百餘
條分四卷
王文正公言行錄三卷
右皇朝王文正公曾相仁宗其弟皥錄其平生言
行凢六十事李清臣為之序
張忠定公語錄四卷
右皇朝張忠定公詠守蜀有善政其門人李畋紀其
語論可以垂世者
西李文正公談錄一卷
右西李文正公昉也相皇朝太宗其子宗諤錄其
平生所談十七事
韓魏公家傳二卷
右皇朝韓忠彦撰錄其父琦平生行事近世著史者
喜采小說以為異聞逸事如李繁錄其父泌崔胤記
其父慎由事悉鑿空妄言前世謂此等無異莊周鮒
魚之辝賈生服鳥之對者也而唐書皆取之以亂正
史由是近時多有家傳語錄之類行于世陳瑩中所
以發憤而著書謂魏公名德在人耳目如此豈假門
生子姪之間區區自列乎持史筆其慎焉
魏國忠獻公别錄三卷
右皇朝韓魏公琦相仁宗英宗其門人王嵓叟記
其言論事實然以國史考之其歲月往往抵捂蓋失
之誣也
潜德錄一卷
右皇朝吕誨獻可之孫撰記其祖乞立
英宗言章
文潞公私記一帙
右皇朝文彦博所撰元豐初王堯臣之子同老以其
父至和中所撰立英宗為皇子詔草上之且曰時
宰相文彦博冨弼知狀神宗以問彦博彦博具以
實對至元祐中賈易為言官因為韓忠彦爭辯其事
彦博乃著此其後云自古唯霍禹云縣官非我家將
軍不得至此楊復恭自稱定策國老謂昭宗為門生
天子皆鞅鞅不道之言卒被夷滅
鐘山日錄二十卷
右皇朝王安石介甫撰紹聖間蔡卞合曾布獻于朝
添入神宗實錄陳瑩中謂安石既罷相悔其執政
日無善状乃撰此書歸過于上掠美於己且歴詆平
生不悦者欲以欺後世於是著尊堯集及日錄不合
神道論云
嘉祐名臣傳五卷
右皇朝張唐英傳仁宗朝賢臣五十餘人
晁以道楊雄别傳一卷
右族父詹事公撰雜取諸書所載雄逸事為一編系
之以贊
忠臣逆臣傳三卷
右皇朝楊堯臣撰忠臣謂李若水也逆臣謂劉豫也
相國鄴侯家傳十卷
右唐李繁撰繁鄴侯之子也大和中以罪繫獄當死
恐先人功業不傳乞廢紙䘿筆於獄吏以成傳藁戒
其家求世間人潤色之後竟不果宋子京謂其辭浮
侈云
唐宋科名分定錄三卷
右不題撰人元符間所著書也序云己卯歲得張君
房所誌唐朝科場故事今續添五代及本朝科名分
定事迄於李常寧云
開元天寳遺事四卷
右漢王仁𥙿撰仁𥙿仕蜀至翰林學士蜀亡仁𥙿至
鎬京採摭民言得開元天寳遺事一百五十九條
明皇幸蜀記兩卷
右唐宋巨纂記明皇幸蜀迄于復歸京師
傳信錄
右皇朝鮮于綽大受撰記國朝雜事多言元豐後
朝廷政事得失人物賢否
譜諜類
姓源韻譜五卷
右唐張九齡撰依春秋正典柳氏萬姓錄世本圖捃
摭諸書纂為此譜分四聲以便尋閱
元和姓纂十一卷
右唐林寳撰元和中封閻具於諸家姓氏太原其人
乃言非本郡憲宗令宰相命寳纂諸家姓氏外各依
四聲類集每韻之内則以大姓為首
鮮于氏卓絶譜一卷
右唐書藝文志有其目喬琳撰紹興初鮮于戡續之
闕里世系一卷
右皇朝孔宗翰重修孔子家譜也唐藝文志有孔子
系葉傳今亡其家所藏譜雖曰古本止叙承襲者一
人故多疎略宗翰元豐末知洪州刊于牘紹興中端
朝者續之止於四十九代洪興祖又以史記并孔光
孔僖傳及太子賢注與唐宰相世系諸書校正直作
年譜例于卷首云
書目類
藝文志見闕書目一卷
右唐書藝文志近因朝廷募遺書刻牘布告境内下
注書府所闕俾之訪求
崇文揔目一卷
右唐朝崇文院書目也隋嘉則殿書三十六萬卷至
唐散失已多崇文書比之唐十得二三而已自經丙
午之亂存者無幾矣
吳氏西齋目一卷
右唐吳兢錄其家藏書凢一萬三千四百六十八卷
兢自撰書附于正史之末又有續抄書列于後
道藏書目一卷
右皇朝鄧自和撰太洞真部八十一秩靈寳洞玄部
九十秩太上洞部三十秩太真部九十六秩太平部
一十六秩正一部三十九秩凢六部三百一十一秩
大宋史舘書目一卷
右皇朝史舘書揔計一萬五千一百四十二卷
邯鄲圖書十志十卷
右皇朝李淑獻臣撰載其家所藏圖書五十七類釐
為十志
昭德先生郡齋讀書志卷第二下
