昭德先生郡齋讀書志卷第四下下
緫集類
李善注文選六十卷
右梁昭明太子蕭統纂前有序具述其所作之意蓋
選漢迄梁諸家所著賦詩騷七詔策令教冊秀才之
表上書啟彈事牋記書移檄難對問議論序頌贊符
命史論連珠銘箴誄哀策碑誌行狀弔祭文類輯之
為三十卷竇常謂統著文選以何遜在世不錄其文
其人既往而後其文刻定然則所錄皆前人之作也
唐李善集注析六十卷善高宗時弘文學士博學經
史百家無不備覽而無文時人謂之書簏初為輯注
博引經史釋而忘其義書成上進問其子邕邕無言
善曰非耶爾當正之於是邕更加以義釋解精於五
臣今釋事加義者兩存焉蘇子瞻嘗讀善注而嘉之
故近世復行
五臣注文選三十卷
右唐吕延祚集注延祚以李善止引經史不釋述作
意義集吕延濟劉良張詵吕珦李周翰五人注延祚
不與焉復為三十卷開元六年延祚上之名曰五臣注
唐文粹一百卷
右皇朝姚鉉寶臣編鉉廬州人太平興國初進士文
辭敏麗善書札藏書至多頗有異本累遷兩浙漕課
吏寫書采唐世文章分門編類初為五十卷後復增
廣之為薛映掎其事奪官斥連州卒後其子以其書
上獻詔藏内府命以一官
古樂府十卷并樂府古題要解兩卷
右唐吳兢纂雜采漢魏以來古樂府詞凢十卷又於
傳記洎諸家文集中采樂府所起本義以釋解古題云
玉臺新詠十卷
右陳徐陵纂唐李康成云昔陵在梁世父子俱事東
朝特見優遇時承平好文雅尚宫體故采西漢以來
詞人所著樂府豔詩以備諷覽
玉臺後集十卷
右唐李康成采梁蕭子範迄唐張赴二百九人所著
樂府歌詩六百七十首以續陵序編謂名登前集者
今並不錄唯庾信徐陵仕周陳既為異代理不可遺云
續古今詩苑英華集十卷
右唐僧惠淨撰輯梁武帝大同年中會三教編至唐
劉孝孫成臯望河之凢一百五十四人歌詩五百四
十八篇孝孫為之序
珠英學士集五卷
右唐武后朝詔武三思等修三教珠英一千三百卷
預修書者凢四十七人崔融編集其所賦詩各題爵
里以官班為次融為之序
麗則集五卷
右唐李氏撰不著名集文選以後至唐開元詞人詩
凢三百二十首分門編類貞元中鄭餘慶為序
中興間氣集三卷
右唐高仲武輯至德迄大曆中錢起以下二十六人
詩自為序以天寶之亂述作中廢至德中興風雅復
振故以名仍品藻衆作著之於前云或又題孟彦深纂
南薰集三卷
右唐竇常撰集韓翃至皎然三十人約三百六十篇
凢三卷其序云欲勒上中下則近於褒貶題一二三
則有等衰故以西掖南宫外臺為目人各系名系贊
本事詩一卷
右唐孟棨撰纂歴代詞人緣情感事之詩其本事凢
七類
續本事詩二卷
右偽吳處常子撰未詳其人自有序云比覽孟初中
本事詩輙搜篋中所有依前題七章類而編之然皆
唐人詩也
斷金集一卷
右唐令狐楚輯其與李逢吉酬唱詩什開成初裴夷
直序之
漢上題襟集十卷
右唐叚成式輯其與温庭筠余知古酬和詩筆牋題
松陵集十卷
右唐皮日休與陸龜蒙酬唱詩凢六百五十八首龜
蒙編次之日休為之序松陵者平江地名也
西崑酬唱集二卷
右皇朝楊億劉筠李宗諤晁某錢惟演及當時同館
十五人唱和詩凢二百四十七章前有億序
宋唐類詩二十卷
右唐朝僧仁贊序稱羅唐兩士所編而不載其名分
類編次唐及本朝祥符已前名人詩
唐百家詩選二十卷
右皇朝宋敏求次道編次道為三司判官嘗取其家
所藏唐人一百八家詩選擇其佳者凢一千二百四
十六首為一編王介甫觀之因再有所去取且題云
欲觀唐詩者觀此足矣世遂以為介甫所纂
寶刻叢章三十卷
右皇朝宋敏求次道編次道聚天下古人詩歌石刻
凢一千一百三十篇以其相附近者相從又次以歲
月先後王益柔之序云文章難能者莫如詩凢刻之
金石者則必其自以為得或作於人所愛重者故多
有新清瓌麗之語覽者其深究焉
歲時雜詠二十卷
右皇朝宋綬編宣獻公昔在中書第三閣手編古詩
及魏晉迄唐人歲時章什一千五百有六釐為十八
卷今溢為二十卷矣
仕塗必用集二十一卷
右皇朝祝熙載編本朝楊劉以後諸公表啟為一編
聖紹堯章集十卷
右皇朝李文友編靖康末至紹興十年赦書詔旨
丹陽類集十卷
右皇朝曾&KR0776;編丹陽今潤州春秋曰朱方秦曰丹徒
孫權改名京口東晉僑立州郡至宋齊陳曰東海獨
梁曰蘭陵而皆以徐州稱之隋始定今名唐以建康
諸邑隷焉更為丹陽郡元豐中&KR0776;守官于其地因采
諸家之集始自東漢終于南唐凢得歌詩賦贊五百
餘篇
雲臺編六卷
右皇朝耿思柔纂華州雲臺觀古今君臣所題詩什
清才集十卷
右皇朝劉禹卿編輯古今題劒門詩什銘賦蒲逢為
之序
瑤池新集一卷
右唐蔡省風集唐世能詩婦人李季蘭至程長文二
十三人詩什一百十五首各為小序於其前且總為
序其略云世叔之婦脩史属文皇甫之妻抱忠善隷
蘇氏雅於回紋蘭英擅於宫掖晉紀道藴之辯漢尚
文姬之辭况今文明之盛乎
九僧詩集一卷
右皇朝僧希畫保暹文兆行肇簡長惟鳳惠業牢昭
懷古也陳充爲序凢一百十篇歐公曰進士許洞因
會九僧分題出一紙約曰不犯一字其字乃山水風
雲竹石花草雪霜星日禽鳥之類於是諸僧皆閣筆
此本出李夷中家其詩可稱者甚多惜乎歐公不盡
見之許洞之約雖足以困諸僧然論詩者政不當尔
蓋詩多識鳥獸草木之名而楚辭亦寓意於颷風雲
霓如池塘生春草䆫間列遠岫天際識歸舟雲中辨
江樹蟬噪林逾静鳥鳴山更幽庭草無人隨意綠宫
漏出花遲楓落吳江冷空梁落燕泥微雲淡河漢疎
雨滴梧桐殘星幾點鴈横塞長笛一聲人倚樓雞聲
茅店月人跡版橋霜之類莫不犯之若使諸公與許
洞分題亦湏閣筆矧其下者哉
聖宋文粹三十卷
右不題撰人輯慶曆間羣公詩文劉牧黃通之徒皆
在其選
宋文海一百二十卷
右皇朝江畋編輯本朝諸公所著賦詩表啟書論
說述議記序傳文贊頌銘碑制詔䟽詞誌挽祭禱文
凢三十八門雖頗該博而去取無法
皇宋詩選五十七卷
右皇朝曾慥魯公裔孫守贑川帥荆渚日選本朝
自寇萊公已次至僧璉二百餘家詩序云博采旁搜
拔尤取穎悉表而出焉
政和文選二十卷
右政和中或編元豐以後人詩文千餘篇徐禧席旦
其知名者也
西漢文類
右唐柳宗直撰其兄宗元嘗為之序至
皇朝其書亡陶氏者重編纂成之
昭德先生郡齋讀書志卷四下下
