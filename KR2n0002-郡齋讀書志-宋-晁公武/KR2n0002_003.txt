昭德先生郡齋讀書志卷第三上
子部其類十六一曰儒家類二曰道家類三曰法家
類四曰名家類五曰墨家類六曰縱横類七曰雜家
類八曰農家類九曰小說類十曰天文曆筭類十一
曰兵家類十二曰類家類十三曰雜藝類十四曰醫
書類十五曰神仙類十六曰釋書類序九流者以謂
皆出於先王之官咸有所長及失其傳故各有弊非
道本然特學者之過也是以錄之又以醫卜技藝亦
先王之所不廢故附於九流之末夫儒墨名法先王
之教醫卜技藝先王之政其相附近也固宜昔劉歆
既錄神仙之書而王儉又錄釋氏今亦循之者何哉
自漢以後九流䆮微隋唐之間又尚辭章不復問義
理之實雖以儒自名者亦不知何等為儒術矣况其
次者哉百家壅底正塗之弊雖息而神仙服食之說
盛釋氏因果之教興雜然與儒者抗衡而意常先之
不為所惑者鮮矣其為患又甚於漢蓋彼八家皆有
𥙷於時特學者失之而莊老猶足以亡晉申商猶足
以滅秦况二教無意於世不自附於聖人若學而又
失之則其禍將如何故存之以為世戒云
儒家類
曾子二卷
右魯曾參撰漢藝文志曾子十八篇隋志曾子二卷
目一卷唐志曾子二卷今世傳曾子二卷十篇本也
有題曰傳紹述本豈樊宗師歟視隋亡目一篇考其
書已見於大戴禮漢有禮經七十篇后氏戴氏記百
三十一篇七十子後學者所記是時未有大小戴之
分不知曾子在其中歟否也予從父詹事公嘗病世
之人莫不尊事孟子而知子思中庸者盖寡知子思
中庸者雖寡而知讀曾子者殆未見其人也是以文
字回舛謬誤乃以家藏曾子與温公所藏大戴參校
頗為是正而盧注遂行於曾子云
子思子一卷
右周孔伋字子思撰四庫書目中無之載孟軻問牧
民之道何先子思曰先利之曰君子之教民者亦仁
義而已何必曰利仁義者固所以利之也上不仁則
下不得其所上不義則下樂為詐此為不利大矣故
易曰利者義之和也又曰利用安身以崇德也此皆
利之大者也温公采之著之於通鑑
孟子十四卷
右魯孟軻撰漢趙𡵨注自為章指折十四篇序云軻
鄒人戰國時以儒術干諸侯不用退與公孫丑萬章
之徒難疑荅問著書七篇三萬四千六百八十五言
按此書韓愈以為弟子所會集非軻自作今考於軻
之書則知愈之言非妄發也其書載孟子所見諸侯
皆稱謚如齊宣王梁惠王梁襄王滕定公滕文公魯
平公是也夫死然後有謚軻著書時所見諸侯不應
皆死且惠王元年至平公之卒凢七十七年孟子見
惠王王目之曰叟必已老矣决不見平公之卒也故
子以愈言為然
孟子音義二卷
右皇朝孫奭等撰大中祥符中被旨校正孟子因
以張鎰于公著音義參考成書上之
五臣解孟子十四卷
右皇朝范祖禹孔武仲吳安詩豐稷呂希哲元祐中
同在經筵所進講義貫穿史傳辝旨精贍
撗渠孟子解十四卷
右皇朝張載子厚撰并孟子統說附于後
荀子二十卷
右趙荀况撰漢劉向校定除其重複著三十二篇為
十二卷題曰新書稱卿趙人名况當齊宣王威王之
時聚天下賢士稷下是時荀卿為秀才年十五始來
遊學至齊襄王時荀卿最為老師後適楚相春申君
以為蘭陵令已而歸趙按威王死其子嗣立是為宣
王楚考烈王初黃歇始相年表自齊宣王元年至楚
考烈王元年凢八十一年則荀卿去楚時僅百歲矣
新書十卷
右漢賈誼撰著事勢連語雜事凢五十八篇劉向校
定除其重複者或取漢書誼傳附于後
范氏注太玄經十卷
右漢揚雄撰雄字子雲凖易而作太玄覃思渾天書
為三方九州二十七部八十一家以三相乘為八十
一首首為九贊共七百二十九贊二贊當一度以盡
周天三百六十五度又為踦二贊以當四分度之一
以五行為一家起于中孚而終於頥范望字叔明晉
人也為解其序云子雲著玄桓譚以為絶倫張衡擬
五經自侯芭受業之後希有傳者建安中宋衷陸績
解釋之文字繁猥今以陸為本錄宋所長訓理其義
為十卷且以首分居本經之上以測散處贊辭之下
其前又有陸績序以子雲為聖人云
太玄經十卷
右皇朝徐庸注庸慶曆間人也以范望解指義不的
因王涯林氏諸解重為之注取王涯說玄附於後及
自為玄頥通名之為太玄性緫其自序云尔又多改
其文字如以杚為仡以㛂為㛂以牡凢為札乃以半
為手以孿為㝈以稚為推之類其所謂林氏者林瑀也
太玄經䟽十八卷
右皇朝郭元亨撰元亨序云昔揚雄作玄傳之侯芭
後獨有張衡桓譚張華見而稱嘆吳郡鄒伯歧求本
不能得宋衷為訓解陸績為注解皆未明白范叔明
王涯皆注之元亨在蜀自淳化末迄于祥符八年僅
三十年撰成今䟽又云太玄潤色於君平未知出何
書也
法言十三卷
右漢揚雄撰皇朝司馬光集晉李軌唐柳宗元皇朝
宋咸吳祕注雄好古學見諸子各以其知舛駮不與
聖人同是非頗謬於經故人時有問雄者常用法應
之譔以為十三卷象論語號曰法言每篇復為序贊
以發其大意
新序十卷
右漢劉向撰向當成帝時典校書因採傳記行事百
家之言刪取正辭美義可勸戒者為新序說苑共五
十篇新序陽朔元年上世傳本多亡闕皇朝曾子
固在館中自校正其訛舛而綴緝其放逸久之新序
始復全
說苑二十卷
右漢劉向撰以君道臣術建本立節貴德復恩政理
尊賢正諫法誡善說奉使權謀至公指式談叢雜言
辦物修文為目鴻嘉四年上之闕第十三卷曾子固
校書自謂得十五篇於士大夫家與崇文舊書五篇合
為二十篇而叙然止是折十九卷作修文上下篇耳
鹽鐵論十卷
右漢桓寬次公撰寬汝南人孝昭時丞相御史與賢
良文學論鹽鐵事因撰次之
潜夫論十卷
右後漢王符撰在和安之世耿介不同於俗遂不得
進隱居注書二十餘篇以譏當時失得不欲彰顯其
名故號潜夫云
中論二卷
右後漢徐幹所撰幹鄴下七子之一人也仕魏王國
文學建安之間嫉詞人美麗之文不能敷散道教故
著中論二十餘篇辭義典雅當世嘉之此本無復三
年制役二篇
家訓七卷
右北齊顔之推撰之推本梁人所著凢二十篇述立
身治家之法辯正時俗之謬以訓諸子孫
續家訓八卷
右皇朝董正功撰續顔氏之書
家範十卷
右皇朝司馬光君實撰取經史所載賢聖修身齊家
之法分十九門編類以訓子孫
正蒙書十卷
右皇朝張載子厚撰張舜民嘗乞追贈載于朝云横
渠先生張載著書萬言名曰正蒙隂陽變化之端仁
義道德之理死生性命之分治亂國家之經罔不究
通方之前人其孟軻揚雄之流乎
潜虚一卷
右皇朝司馬光擬太玄撰此書以五行為本五五相
乘為二十五兩之得五十首有氣體性名行變解七
圖然其辭有闕者盖未成也其手寫草藁一通今在
子徤姪房
帝學十卷
右皇朝范祖禹編纂自古賢君下迨祖宗務學事
跡為一編以勸講
理窟二卷
右題曰金華先生未詳何人為程張氏之學者
文中子中說十卷
右隋王通之門人共集其師之語為是書通行事於
史旡考焉隋唐通錄稱其有穢行為史臣所削今觀
中說其迹往往僣聖人摸擬竄竊有深可怪笑者獨
貞觀時諸將相若房杜李魏二温王陳皆其門人予
嘗以此為疑及見關朗李德林薛道衡事然後知其
皆妄也通生於開皇四年而德林卒以十一年通適
八歲固未有門人通仁壽四年嘗一到長安時德林
卒已九載矣其書乃有予在長安德林請見歸援琴
鼓蕩之什門人皆霑襟關㓪在太和中見魏孝文自
大和丁巳至通生之年甲辰盖一百七年矣而其書
有問禮於關子明隋書薛道衡傳稱道衡仁壽中出
為襄州緫管至焬帝即位召還本紀仁壽二年九月
襄州緫管周搖卒道衡之出當在此年也通仁壽四
年始到長安是年高祖崩蓋仁壽末也又隋書稱道
衡子收初生即出繼族父孺飬於孺宅至於長成不
識本生其書有内史薛公見子於長安語子收曰汝
往事之用此三事推焉則以房杜輩爲門人抑又可
知也
删孟
右皇朝馮休撰其序云觀孟軻書時有叛違經者殆
軻之没其門人妄有附益耳將刪去之懼得罪於獨
見遂著書十七篇以别其偽其後温公蘇子瞻皆嘗
疑軻之言有與經不合者蓋始於休云
太玄經解十卷并發隱三卷釋文一卷
右皇朝張察撰嘉祐中成都帥蔣堂獻其書于朝詔
書寵奬賜號同退處士實錄稱察字隱之雙流人通
經術善属文性恬淡屏居林泉以飬生治氣為事
道家類
河上公注道德經二卷
右李耳撰以周平王四十二年授關尹喜凢五千七
百四十有八言八十一章言道德之旨其末云使民
復結繩而用之蓋三皇之道也河上公注晉葛洪曰
河上公者莫知其姓名漢孝文時居河之上侍郎裴
偕言其通老子孝文詣問之即授素書道德經章句
二卷其書頗言吐故納新按摩步引之術近神仙家
也傳奕謂常善救人故無棄人常善救物故無棄物
四句古本無有獨得於河上公耳
老子䟽六卷
右唐玄宗撰玄宗既為注又為䟽六卷唐藝文志有
之天寶中加號玄邁道德經世不稱之嘗以河上公
本校之不同者百餘字以校世傳本當乙者五字當
注者五十五字當塗者三十八字最與御注不同如
此云天下柔弱莫過於水而堅強者莫能勝以無能
易之而御注作天下莫柔弱於水而故堅強者莫之
能先以其無以易之也如此本云恬惔為上勝而不
美而美之者是樂殺人者不可得志於天下矣吉事
尚左凶事尚右偏將軍處左上將軍處右言以喪禮
處之御注本恬惔為上故不美也若美必樂之樂之
者是樂殺人也夫樂殺人者不得志於天下矣故吉
事尚左凶事尚右偏將軍處左上將軍處右言以喪
禮處之其不同至如此
三十家注老子八卷
右唐蜀郡岷山道士張君相集河上公嚴遵君平王
弼輔嗣郭象子玄鐘會士秀孫登公和羊祐叔子羅
什盧𥙿仲儒劉仁會顧歡景怡陶隱居松靈仙裴處
恩杜弼節解張憑張嗣臧玄静大孟小孟竇略宋文
明禇糅劉進喜蔡子晃成玄英車惠弼等注君相稱
三十家而列其名止二十有九蓋君相自爲一家言
并數之尔君相不知何時人而謂成玄英爲皇朝
道士則唐天寶後人也絶學無憂一句在絶聖棄知
章下以唯之與阿别爲一章與諸本不同
老子指歸十三卷
右漢嚴遵撰谷神子注本理國修身清淨無爲之說
按唐志有嚴遵指歸四十卷馮廓注指歸十三卷此
本有序注而題谷神子疑即廓也
王介甫注老子二卷王元澤注二卷吕吉甫
注二卷陸佃注二卷劉仲平注二卷
右皇朝王安石介甫注介甫平生最喜老子故解釋
最所致意如無名天地之始有名萬物之母常無欲
以觀其妙常有欲以觀其徼皆於有無字下斷句與
先儒不同他皆類此後其子雱其黨吕惠卿陸佃劉
仲平皆有老子注
蘇子由注老子二卷
右皇朝蘇轍子由注子由謫官筠州頗與學浮屠者
游而有所得焉於是解老子中庸曰喜怒哀樂未發
之謂中發而皆中節之謂和致中和天地位焉萬物
育焉此非佛法而何六祖謂不思善不思惡則喜怒
哀樂之未發也盖中者佛法之異名而和者六度萬
行之揔目也致中極和而天地萬物生於其間此非
佛法何以當之天下無二道而所以治人則異古之
聖人中心行道而不毁世法以此耳故解老子亦時
有與佛法合者其自序如此其解是謂襲明以為釋
氏傳燈之類
劉巨濟注老子二卷
右皇朝劉涇巨濟注涇蜀人篤志于學文詞竒偉早
登蘇子瞻之門晚受知于蔡京除太學博士
文子十二篇
右李暹注其傳曰姓辛氏葵丘濮上人號曰計然范
蠡師事之本受業於老子文子錄其遺言為十二篇
云按劉向錄文子九卷而巳唐志錄暹注與今篇次
同豈暹折之歟顔籕以其與孔子並時而稱周平王
問疑依託者然三代之書經秦火之後幸而存者其
錯亂參差類如此小雅周公作也而有張仲孝友列
子鄭穆公時人而有子陽餽粟是也李暹師事僧般
若流支蓋元魏人也
列子冲虚至德真經八卷
右鄭列禦寇撰禦寇劉向校定八篇云繆公時人學
本於黃帝老子清虚無為務宗不競其寓言與莊周
類晉張湛注唐號冲虚真經皇朝加至德之號力
命篇言壽夭不存於葆飬窮逹不係乎智力皆天之
命也楊朱篇言肆耳目之欲而不恤生之危縱酒色
之娛而不顧名之醜是之謂制命於内劉向以二義
乖皆不似一家之言予以為非也道家之學本謂世
衰道喪物偽滋起或騁智力以圖利不知張毅之走
高門竟以病殞或背天真以徇名不知伯夷之在首
陽因以餒終是以兩皆排擯欲使好利者不巧詐以
干命好名者不矯妄以失性尔非不同也雖然儒者
之道則異乎是雖壽夭窮達之非人力也必修身竢
焉以為嵓墻之下而死者非正命也雖知耳目之於
聲色有性焉以為其樂也外而不易吾内嗚呼以此
自為則為愛已以此教人則為愛人儒者之道所以
萬世而無弊歟
莊子南華真經十卷
右莊周撰晉郭象注周為蒙漆園吏按漢書志書本
五十二篇晉向秀郭象合為三十三篇内篇八外篇
十五雜篇十一唐世號南華真經自孔子没天下之
道術日散老𥅆始著書垂世而虚無自然之論起周
又從而羽翼之棓擊百世之聖人殫殘天下之聖法
而不忌其言可謂反道矣自荀卿揚雄以來諸儒莫
不闢之而放者猶自謂游方之外尊其學以自肆於
是乎禮教之大壞戎狄亂華而天下横流兩晉之禍
是巳自熙寧元豐之後學者用意之過見其書末篇
論天下之道術雖老聃與其身皆列之為一家而不
及孔子莫不以為陽訿孔子而隂尊焉遂引而内之
殊不察其言之指歸宗老氏邪宗孔氏邪既曰宗老
氏矣庸詎有隂助孔氏之理也邪至其論道術而有
是言蓋不得已耳夫盗之暴也又何嘗不知主人之
為主人邪顧可以其智及此遂以為尊我開關揖而
進之乎竊懼夫禍之過乎兩晉也
南華真經䟽三十三卷
右唐成玄英撰本郭象注為之䟽義玄英字子實陜
州人隱居東海貞觀五年召至京師加號西華法師
永徽中流郁州書成道士王元慶邀文學賈鼎就授
大義嵩高山人李利涉為之序䟽云莊周字子休
鶡冠子三卷
右按漢志鶡冠子楚人不顯名氏居深山以鶡羽爲
冠因自號焉著書十五篇論三才變通古今治亂之
道唐柳宗元嘗辯此書非古而韓愈獨稱焉二人皆
名儒未知孰是
亢倉子二卷
右唐柳宗元曰太史公爲莊周列傳稱其爲書畏累
亢桑子皆空言無事實今世有亢桑子書其首篇出
莊子而益以庸言盖周所云者尚不能有事實又况
取其語而益之者其爲空言尤也劉向斑固錄書無
亢倉子而今之為術者乃始為之傳注以教於世不
亦惑乎按大唐天寶元年詔號亢桑子為洞靈真經
然求之不獲襄陽處士王士元謂莊子作庚桑子太
史公作亢倉子其實一也取諸子文義類者𥙷其亡
今此書乃士元𥙷亡者元不知其故而遽棓擊之可
見其銳于譏議也其書多作古文奇字豈内不足者
必假外飾與何璨注
素書一卷
右題黃石公著凢一千三百六十六言其書言治國
治家治身之道而厖亂無統蓋采諸書以成之者也
無盡居士注素書一卷
右皇朝張商英注商英稱素書凢六篇按漢書黃石
公圯上授子房世人多以三略為是蓋誤也晉亂有
盗發子房塜玉枕中獲此書云
抱扑子内篇二十卷外篇十卷
右晉葛洪撰洪字稚川丹陽句容人元帝時累召不
就止羅浮山鍊丹著書推明飛升之道導飬之理黃
白之事二十卷名曰内篇十卷名曰外篇自號抱扑
子因以命書
隂符經一卷
右唐少室山布衣李筌序云隂符經者黃帝之書或
曰受之廣成子或曰受之玄女或曰黃帝與風后玉
女論隂陽六甲退而自著其事隂者暗也符者合也
天機暗合於事機故曰隂符皇朝黃庭堅魯直嘗
跋其後云隂符出於筌熟讀其文知非黃帝書也蓋
欲其文奇古反詭譎不經盖糅雜兵家語又妄託子
房孔明諸賢訓注尤可笑惜不經柳子厚一掊擊也
法家類
管子十八卷
右齊管夷吾撰書冨國之要述輕重九府取人之制
劉向校八十一篇今亡一篇五十八篇有注解桉杜
佑指略序云房玄齡所注或云唐尹知章注未詳
韓子二十卷
右韓非撰非韓諸公子喜刑名法術以冨國彊兵法
制之策干韓王不用作孤憤五蠧說林說難十餘萬
言秦王見書嘆曰得此人與之游死不恨急攻韓得
非後用李斯之毁下吏治赦之不及
商子五卷
右秦公孫鞅撰魏之庶孽相秦封商好刑名之學秦
委以政遂致富彊卒以刻薄致誅所著本二十九篇
今亡者三篇
名家類
尹文子三卷
右仲長氏所定尹文子篇序稱文子當齊宣王時居
稷下學於公孫龍龍稱之而前漢藝文志叙此書在
龍書上顔師古謂文嘗說齊宣王在龍之前史記云
公孫龍客于平原君君相趙惠文王惠文王元年齊
宣没已四十餘歲矣則知文非學於龍者也今觀其
書雖專言刑名然亦宗六藝數稱仲尼其叛道者盖
鮮豈若龍之不宗賢聖好怪妄言哉李獻臣云仲長
氏統也熙伯繆襲字也傳稱統卒於獻帝遜位之年
而此云黃初末到京師豈史之誤乎此本冨順李氏家
所藏者謬誤殆不可讀因為是正其甚者疑則闕焉
鄧析子二卷
右鄧析二篇文字訛缺或以繩為澠以巧為功頗為
是正其謬且撮其旨意而論之曰先王之世道德修
明以義為輔誥命謨訓則著之書諷頌箴規則寓之
詩禮樂以彰善春秋以懲惡其始雖若不同而其歸
則合猶天地之勢殊而育物之化均寒暑之氣異而成
歲之功一豈非出於道德而然邪自文武既没王者不作
道德昧於天下而仁義幾于熄百家之說&KR1123;起各求
自附於聖人而不見夫道之大全以其私知臆說譁
世而惑衆故九流皆出於晚周其言各有所長而不
能無所失其長盖或有見於聖人而所失盖各奮其
私知故明者審取舍之而已然則析之書豈可盡廢
哉左傳曰駟歂殺析而用其竹刑班固錄析書於名
家之首則析之學盖兼名法家也今其書大旨訐而
刻真其言也無可疑者而其間時勦取他書頗駮雜
不倫豈後人附益之與
人物志三卷
右魏劉邵撰凢一十二篇偽凉劉昞注以人物情性
志氣不同當審察材理各分等列云
墨家類
墨子五十卷
右宋墨翟撰戰國時為宋大夫著書七十一篇以貴
儉兼愛尊賢右鬼非命尚同為說云荀孟皆非之而
韓愈獨謂辨生於末學非二師之道本然也
晏子春秋十二卷
右齊晏嬰也嬰相景公此書著其行事及諫諍之言
昔司馬遷讀而高之而莫知其所以為書或曰晏子
之後為之唐柳宗元謂遷之言乃然以為墨子之徒
有齊人者為之墨好儉名世故墨子之徒尊著其事
以增高為已術者且其旨多尚同兼愛非樂節用非
厚葬久喪非儒明鬼皆出墨子又往往言墨子聞其
道而稱之此甚顯白自向歆彪周皆錄之儒家非是
後宜列之墨家今從宗元之說云
縱横家類
鬼谷子三卷
右鬼谷先生撰按史記戰國時隱居穎川陽城之鬼
谷因以自號長於飬性治身蘇秦張儀師之受縱横
之事叙謂此書即授秦儀者捭闔之術十三章本經
持樞中經三篇梁陶弘景注柳子厚嘗曰劉向班固
錄書無鬼谷子鬼谷子後出而嶮盩峭薄恐其言妄
亂世難信尤者晚乃益出七術怪謬異甚言益隘使
人猖狂失守來鵠亦曰鬼谷子昔教人詭紿激訐揣
測憸滑之術悉備於章學之者惟儀秦而已始椑闔
飛䈤實今之常態是知漸漓之後不讀鬼谷子書者
其行事皆得自然符契也昔倉頡作文字鬼為之哭
不知鬼谷作是書鬼何為邪世人欲知鬼谷子者觀
二子言略盡矣故掇其大要著之篇
戰國策三十三卷
右漢劉向校定三十三篇東西周各一秦五齊六楚
趙魏各四韓燕各三宋衛舊有五號向以為皆戰國
時游士策謀改定今名其事則上繼春秋下訖楚漢
之起凢二百四十五年崇文緫目多闕至皇朝曾
鞏校書訪之士大夫家其書始復完漢高誘注今上
十篇餘逸歴代以其記諸國事載於史類予謂其紀
事不皆實錄難盡信蓋出學縱横者所著當附于縱
横家云
雜家類
吕氏春秋二十六卷
右秦吕不韋撰後漢高誘注按史記不韋傳云不韋
相秦招致辨士厚遇之使人人著所文集論以為八
覽六論十二紀二十餘萬言以為備天地萬物古今
之事號曰吕氏春秋布咸陽市門懸千金其上延諸
侯遊士賓客有能增損一字予千金
淮南子二十一卷
右漢劉安撰安淮南厲王子也襲封招致儒士賓客
講道德緫統仁義作為内書二十一篇後漢許慎注
慎標其首皆曰間詁次曰淮南鴻烈自名注曰記上
第七十九闕
子華子十卷
右其傳曰子華子程氏名本晉人也劉向校定其書
桉莊子稱子華子見韓昭侯陸德明以為魏人既不
合又藝文志不錄子華子書觀其文辭近世依託為
之者也其書有子華子為趙簡子不悦又有秦襄之
卒在春秋前而趙簡子與孔子同時相去幾二百年
其抵捂類如此且多字說繆誤淺陋殆元豐以後舉
子所為爾
論衡三卷
右後漢王充仲任撰充好論說始如詭異終有實理
以俗儒守文多失其真乃閉門潜思戶牖墻壁各置
刀筆著論衡八十五篇釋物類同異正時俗嫌疑後
蔡邕得之祕玩以為談助云
金樓子十卷
右梁元帝撰繹書十五篇論歴古興王之迹箴戒立
言志怪雜說自叙著書聚書通曰金樓子者在藩時
自號
長短經十卷
右唐趙蕤撰論王覇機權正變長短之術凢六十三
篇第十九載兵權隂謀云
致理書十卷
右唐朱朴撰乾寧中為國子毛詩博士論述時務凢
五十篇上之
事始三卷
右唐劉孝孫等撰太宗命諸王府官以事名類推原
初始凢二十六門以教始學諸王云
續事始五卷
右偽蜀馮鑑廣孝孫所著
事原錄
右皇朝朱繪撰其書事始之類也
炙轂子雜錄注解五卷
右唐王叡撰二儀實錄古今注載事物之始樂府題
載樂府所由起叡輯纂數家之言正誤闕疑𥙷遺削
冗併歸一編云
宋齊丘化書六卷
右偽唐宋齊丘子嵩撰張耒文潜嘗題其後云齊丘
之智特犬鼠之雄耳蓋不足道其為化書雖皆淺機
小數亦微有以見於黃老之所謂道德其能成功有
以也文章頗亦高簡有可喜者其言曰君子有奇智
天下不親雖聖人出斯言不廢
農家類
齊民要術十卷
右元魏賈思勰撰記民俗歲時治生種蒔之事凢九
十二篇
四時纂要五卷
右唐韓諤撰諤徧閱農書取廣雅爾雅定土産取月
令家令叙時宜採沉勝種樹之書掇崔寔試糓之法
兼删韋氏月錄齊民要術編成
歲華紀麗四卷
右唐韓諤撰分四時十二月節序以事實為偶儷之
句附著之
錢譜十卷
右梁顧烜嘗撰錢譜一卷唐張台亦有錢錄兩卷
皇朝紹聖間李孝美以兩人所纂升錯增廣成十卷
分八品云
錢譜十卷
右皇朝董逌撰逌之祖嘗得古錢百令逌考次其文
譜之以前世帝王世次為序且言梁顧烜唐封演之
譜漫汗蔽固不可用其譜自太昊葛天氏至堯舜夏
商皆錢弊其穿鑿誕妄至此
茶經三卷
右唐陸羽鴻漸撰載産茶之地造作器具古今故事
分十門
煎茶水記一卷
右唐張又新撰其所嘗水凢二十種因第其味之優劣
茶譜一卷
右魏偽蜀毛文錫撰記茶故事其後附以唐人詩文
建安茶錄三卷
右皇朝丁謂撰錄建安園焙之數圖其器具叙採制
入貢法式
北菀拾遺一卷
右皇朝劉异採新聞遺事附丁晉公茶經之末
𥙷茶經一卷
右皇朝周綘以陸羽茶經不載建安故𥙷之
試茶錄二卷
右皇朝蔡襄撰記其烹試之法
東谿試茶錄一卷
右皇朝宋子安集拾丁蔡之遺
荔支譜一卷荔支故事一卷
右皇朝蔡襄撰記建安荔支凢三十餘種古今故事
酒經三卷
右皇朝朱肱撰記釀酒諸法并麴蘖法
續酒譜十卷
右唐鄭遨雲叟撰輯古今酒事以續王續之書
忘懷錄三卷
右皇朝元豐中夢上丈人撰所集皆飲食器用之式
種藝之方可以資山居之樂者不詳其名氏
昭德先生郡齋讀書志卷第三上
昭德先生郡齋讀書志卷第三下
小說類
太平廣記五百卷
右皇朝太平興國初詔李昉等取古今小說編纂成
書同太平緫類太平御覽上之
補妬記一卷
右古有妬記久巳亡之不知何人輯傳記中婦人嚴
妬事以補亡自商周至于唐初
吉凶影響十卷
右皇朝岑象求編熙寧末閑居江陵散閱載籍見善
惡報應事輙刪潤而記之間有聞見者難於備載亦
采摘著于篇
文房四譜五卷
右皇朝蘇易簡撰集古今筆硯紙墨本原及其故實
繼以賦頌述作有徐鉉序
紺珠集十三卷
右皇朝朱勝非編百家小說成此書序說張燕公有
紺珠見之則能記事不忘故以爲名
類記六十卷
右皇朝曾慥編其序云閑居銀峯因集百家之說纂
成書可以資治體助名教供笑談廣聞見
二百家類事六十卷
右分門編古今稗官小說成一書雖曰該博但失於
太略耳不題人姓氏
世說新語十卷
右宋劉義慶撰劉孝標注紀東漢以後事分三十八
門唐藝文志云劉義慶世說八卷劉孝摽續十卷而
崇文揔目止載十卷當是孝摽續義慶元本八卷通
成十卷耳一本極詳一本殊略未知孰爲正然其目
則同劉知幾頗言非其實錄
博物志十卷
右晉張華茂先撰周日用注載歷代四方奇物異事
首卷有地理略後有讚文
述異記二卷
右梁任昉撰昉家藏書三萬采前世異聞成書
譚賓錄十卷
右唐胡璩子温撰皆唐朝史之所遺文武聞人
劇談錄三卷
右康軿字駕言撰乾符中登第書載唐世故事
因話錄六卷
右唐趙璘撰字澤章大中衢州刺史記唐史逸事
戎幕閑談一卷
右唐韋絢撰大和中爲李德裕從事記德裕所談
劉公嘉話錄一卷
右唐韋絢撰劉公謂禹錫絢字文明執誼子也咸通
中節度義武幼從學於禹錫錄其話言
家學要錄一卷
右唐柳珵撰採其曾祖彦昭祖芳父冕家集所記累
朝典章因革時政得失著此錄小說之尤者也
常侍言旨一卷
右唐柳珵記其世父登所著六章上清劉幽求二傅附
樹萱錄一卷
右序謂纂尚書滎陽公所談
陸氏集異記二卷
右唐陸勲纂語怪之書也凢三十二事
資暇三卷
右唐李匡乂濟翁撰序稱世俗之談類多訛誤雖有
見聞嘿不敢證故著此書上篇正誤中篇譚原下篇
本物以資休暇云
封氏見聞記五卷
右唐封演撰分門記儒道經籍人物地理雜事且辨
俗說訛謬蓋著其所見聞如此
芝田錄一卷
右叙謂嘗憩緱氏故取潘岳西征賦名其書記隋唐
雜事未詳何人揔六百條
朝野簽載補遺三卷
右唐張鷟文成撰分三十五門載唐朝雜事鷟自號
浮休子蓋取莊子其生也浮其死也休之義
雲溪友議三卷
右唐范攄撰記唐開元以後事攄五溪人故以名其書
杜陽雜編三卷
右唐蘇鶚字德祥光啓中進士家武功杜陽川雜錄
廣德以至咸通時事
金華子三卷
右唐劉崇遠撰金華子崇遠自號也錄唐大中後事
一本題曰劉氏雜編
乾饌子三卷
右唐温庭筠撰序謂語怪以悅賓無異饌味之適口
故以乾饌命篇
幽閑鼓吹一卷
右唐張固撰紀唐二十餘事懿僖間人
酉陽雜爼二十卷續十卷
右唐叚成式撰自序云縫掖之徒及怪及戲無侵於
儒詩書爲大羹史折爼子爲醯醢大小二酉山多藏
奇書故名酉陽雜爼分三十門爲三十卷其後又續
十卷
北夢瑣言三十卷
右荆南孫光憲撰取傳畋於江南之夢以其爲高氏
從事在荆江之北故以命篇記唐至五代及十國雜事
朝廷卓絶事一卷
右唐陳岠撰記唐朝忠賢卓絶五十事
卓異記一卷
右唐李翺撰或題云陳翺記唐室功業特異并其臣
美事二十七類
摭言十五卷
右唐王定保撰八十三門記唐朝進士應舉登科雜事
宣室志十卷
右唐張讀聖朋撰纂輯仙鬼靈異事名曰宣室志者
取漢文召見賈生論鬼神之義苗台符爲之序
洽聞記三卷
右唐鄭常撰記古今神異詭譎事凢百五十六條或
題曰鄭遂
續玄怪錄十卷
右唐李復言撰續牛僧孺書也
異聞集十卷
右唐陳翰編以傳記所載唐朝竒怪事類爲一書
甘澤謠一卷
右唐袁郊撰載譎異事九章咸通中久雨卧疾所著
故曰甘澤謠
稽神錄十卷
右南唐徐鉉撰記怪神之事序稱自乙未歲至乙卯
凢二十年僅百五十事楊大年云江東布衣蒯亮好
大言夸誕鉉喜之舘于門下稽神錄中事多亮所言
河東記三卷
右不著撰人亦記譎怪之事
博異志
右題曰谷神子纂不知撰人志怪之書也
北里志一卷
右唐孫&KR1654;撰記大中進士游俠邪雜事
集異記三卷
右唐薛用弱撰集隋唐間譎詭之事一題古異記
尚書故實一卷
右唐李綽編崇文目謂尚書即張延賞也綽記延賞
所談故又題曰尚書談錄按其書稱嘉貞為四世祖
疑非延賞也
唐語林十卷
右未詳撰人效世說體分門記唐世事新增嗜好等
十七門餘仍舊云
史話三卷
右不題撰人自後漢及江左朝野雜事皆記之
傳竒三卷
右唐裴鉶撰鉶高駢客故其書所記皆神仙怪譎事
駢之惑吕用之未必非鉶輩導䛕所致
稽神異苑十卷
右題云南齊焦度撰雜編傳記鬼神變化及草木禽
獸妖怪譎詭事按焦度南安氐也質訥朴戇以勇事
高帝决不能著書又卒於建元四年而所紀有梁天
監中事必非也唐志有焦路窮神祕菀十卷豈即此
書而相傳之訛與
賈氏談錄一卷
右偽唐張洎奉使來朝錄典客賈黃中所談三十餘
事歸獻其主
祕閣閑談五卷
右皇朝吳淑撰記祕閣同僚燕談
洞微志十卷
右皇朝錢希白述記唐以來詭譎事
乘異記三卷
右皇朝張君房撰其序謂乘者載記之名異者非常
之事蓋志鬼神變怪之書凢十一門七十五事
郡閣雅言一卷
右皇朝潘若同撰太宗時守郡與僚佐話及南唐
野逸賢哲異事佳言輙䟽之于素凢五十六條以資
雅言或題曰郡閣雅談
楊文公談苑八卷
右皇朝宋庠編初楊公億里人黃鑑裒撰平生異事
為一編庠取而删類之分爲二十一門
晉公談錄一卷
右皇朝丁謂封晉公不知何人記其所談此書襄陽
董識得之於洪州潘延之晉公甥也疑延之所作
江鄰幾雜誌
右皇朝江休復撰休復歐陽永叔之執友其所記精
博絶人遠甚鄰幾其字也
景文筆錄三卷
右皇朝宋祁撰皆故事異聞嘉言奥論可為談助不
知何人所編每章冠以公曰景文乃祁謚也
東齋記十卷
右皇朝范鎮景仁元豐中撰序言旣謝事日於東齋
燕坐追憶在朝時交遊言語與夫俚俗傳說因纂集
成一編崇觀間以其及國朝故事禁之
該聞錄十卷
右皇朝李畋撰畋蜀人張詠客也與范鎮友善熙寧
中致事歸與門人賓客燕談衮衮忘倦門人請編錄
遂以該聞爲目又有雜詩十二篇系于後
筆談二十六卷
右皇朝沈括存中撰括好功名城永樂不克貶死而
實高材博學多枝能音律星曆尤䆳自序云退處林
下深居絶過從所談者唯筆硯而已故以命其書凢
十七目
春明退朝錄三卷
右皇朝宋敏求次道撰多記國朝故典其序云熙
寧三年予奉朝請于春明里因纂所聞見
湘山野錄四卷
右皇朝熙寧中僧文瑩撰記國朝故事
孔氏雜記一卷
右皇朝孔武仲撰論載籍中前言往行及國家故實
賢哲文章亦時記其所見聞者
倦遊雜錄八卷
右皇朝元豐初張正撰序言倦遊云者仕不得志聊
書平生見聞將以信于世也自以非史官雖書善惡
而不敢褒貶
玉壺清話十卷
右皇朝僧文瑩元豐中撰自序云文瑩收國初至熙
寧中文集數千卷其間神道墓誌行狀實錄奏議之
類輯其事成一家言玉壷隱居之潭也
衣冠嘉話一卷
右未詳何人撰記國初至熙寧中雜事
南遷錄二卷
右皇朝張舜民芸叟撰舜民元豐中從軍攻靈州師
還謪授郴州監酒即日之官記塗中所歷并其詩文
茆亭客話十卷
右皇朝黃休復撰茆亭其所居也暇日賓客話言及
虚無變化謠俗卜筮雖異端而合道旨属懲勸者皆
錄之
澠水燕談十卷
右皇朝王闢紹聖間撰澠水其退居之地也闢從仕
四方與賢士大夫燕談有可取者輙紀之久而得三
百六十餘事
漁樵閑話二卷
設漁樵問荅及史傳雜事不知何人所爲
後山詩話二卷
右皇朝陳師道無巳撰論詩七十餘條
續詩話一卷
右皇朝司馬光君實撰序云詩話尚有遺者歐公文
章聲名雖不可及然記事一也故敢續之
東坡詩話二卷
右皇朝蘇軾號東坡居士雜書有及詩者好事者因
集之成二卷
歐公詩話一卷
右皇朝歐陽脩永叔撰脩退居汝隂戲作此以資談笑
中山詩話三卷
右皇朝劉攽貢父撰多及歐梅蘇石攽以博學名世
如言蕭何未嘗掾工曹亦有誤謬
詩眼一卷
右皇朝范温元實撰温范祖禹之子學詩於黃庭堅
歸叟詩話六卷
右皇朝王直方立之撰直方自號歸叟元祐中蘇子
瞻及其門下士以盛名居北門東觀直方世居浚儀
有别墅在城南殊好事以故諸公亟會其家由是得
聞緒言餘論因輯成此書然其間多以己意有所抑
揚頗失是非之實宣和末京師書肆刻印鬻之羣從
中以其多記從父詹事公話言得之以呈公取覽之
不懌曰皆非我語也
東軒筆錄十五卷續錄一卷
右皇朝魏泰撰襄陽人曾布之婦弟爲人無行而有
口頗爲鄕里患苦元祐中紀其少時公卿間所聞成
此編云
冷齋夜話六卷
右皇朝僧惠洪撰崇觀間記一時雜事惠洪喜遊公
卿之門後生事配隷嶺表
青瑣高議十八卷
右不題撰人載皇朝雜事及名士所撰記傳然其
所書辭意頗鄙淺
雲齋廣錄十卷
右皇朝政和中李獻民撰分九門記一時竒麗雜事
遯齋閑覽十四卷
右皇朝陳正敏崇觀間撰正敏自號遯翁錄其平昔
所見聞分十門爲小說一篇以備異日披閱
勸善錄六卷
右皇朝周明寂元豐中纂道釋神竒禍福之效前人
爲傳記者成一編以誡世
勸善錄拾遺
右不題撰人疑亦明寂所纂僅百事
悅神集一卷
右不題撰人記滑稽之說唐有邯鄲淳笑林此其類也
漫叟見聞錄一卷
右不知何人建炎中所撰也
碧雲霞兩卷
右皇朝梅堯臣聖俞撰碧雲霞馬名以旋毛貴隂詆
范文正公
劉餗小說十卷
右唐劉餗撰纂周漢至晉江左雜事
皮氏見聞錄五卷
右唐皮光業撰光業唐末爲錢鏐從事記當時詭異
見聞
洛中紀異十卷
右皇朝秦再思撰記五代及國初䜟應雜事
牧竪閑談
右皇朝景渙撰多記竒器異物渙自號玉壘山閑吟
牧竪云
南郡新書五卷
右皇朝錢希曰撰記唐朝雜事
括異志纂十卷
右皇朝張師正撰師正游宦四十年不得志於是推
變怪之理參見聞之事得二百五十篇
祖異志十卷
右皇朝聶田撰田天禧中舉進士第不中因記近時
詭聞異見一百餘事
鷄跖集十卷
右未詳撰人纂集書傳中瑣碎佳事分門編次之傳
曰善學者如齊王之食鷄跖其名書之意殆以此也
幕府燕間錄十卷
右皇朝畢仲詢景儒撰仲詢元豐初爲嵐州推官纂
當代怪竒可喜之事爲二十門
羣書古鑑一卷
右未詳何人所撰熙寧間集書史中相術驗者
稗官志一卷
右皇朝吕大辨撰雜記其所聞前言往行
師友談記一卷
右皇朝李&KR1959;方叔撰多記蘇子瞻范純夫及四學士
所談論故曰師犮
龍川略志六卷龍川别志四卷
右皇朝蘇轍撰元符二年夏居循州杜門閉目追惟
平昔使其子遠書之于紙凢四十事其秋復記四十
七事龍川循州地名
天文卜筭類
司天考占星通玄寳鏡一卷
右題曰巫咸氏皇朝興國中詔天下知星者詣京
師未幾至者百許人坐私習文或誅配隷海島由是
星曆之學殆絕
甘石星經一卷
右漢甘公石申撰以日月五星三垣二十八宿恒星
圖象次舍有占訣以候休咎
合元萬分曆一卷
右唐曹氏撰未知其名曆元起唐高宗顯慶五年庚
申蓋民間所行小曆也本天笁曆爲法李獻臣云
集聖曆一卷
右皇朝楊可撰推神物所向擇日辰吉凶應用之法
步天歌一卷
右未詳撰人二十八舍地歌也三垣頌五星凌犯賦
附于後或云唐王希明自號丹元子
五行類
八五經三卷
右序云黃帝書八五謂八卦五行雖後人依託者而
其辭亦馴雅相墓書也
青囊本旨一卷
右不記撰人演郭璞相墓青囊經也
洞林别訣一卷
右江南范越鳳集郭璞所記諸家地里得失爲此書
二十四篇并司空珏尋龍入式歌附
珞琭子三命賦一卷
右李獻臣云珞琭者取珞珞如玉琭琭如石之義推
人生吉凶否泰之法
李虚中命書三卷
右唐李虚中撰虚中字常容姓纂云同之八代孫學
最深於五行書壽夭貴賤利不利輙先處其年時萬
不失一韓愈言同爲虚中十一世祖誤也
五行秘訣一卷
右皇朝林開撰
占燈法一卷
右唐李淳風撰崇文揔目亦有之
觀燈法一卷
右唐李淳風撰
袖中記一卷
右皇朝唐濬撰辨人形色相知其壽夭吉凶
集聖曆四卷
右皇朝楊可集可爲司天冬官正輯古今隂陽書彙
爲四時以㳙擇日辰云
兵家類
六韜六卷
右周吕望撰案漢藝文志無此書梁隋唐始著錄分
文武龍虎豹犬六目兵家權謀之書也
魏武注孫子一卷
右吳孫武撰魏武帝注按藝文志孫子兵法八十二
篇今魏武所注止十三篇杜牧以爲武書數十萬言
魏武削其繁剰筆其精粹成此書云其序略曰吾讀
兵書戰策多矣武所著深矣
李筌注孫子三卷
右唐李筌注以魏武所解多誤約歴代史依遁甲注
成三卷
杜牧注孫子三卷
右唐杜牧之注牧以武書大略用仁義使機權曹公
所注解十不釋一而其所得自爲新書尔因備注之
世謂牧慨然最喜論兵欲試而不得其學能道春秋
戰國時事甚慱而詳知兵者將有取焉
陳皥注孫子三卷
右唐陳皥撰皥以曹公注隱微杜牧注闊疎重爲之
注云
紀爕集注孫子三卷
右唐紀爕集唐孟氏賈林杜佑三家所解
梅聖俞注孫子三卷
右皇朝梅堯臣聖俞注歐公爲之序
王晢注孫子三卷
右皇朝王晢撰晢以古本校正闕誤又爲之注仁
廟時天下久承平人不習兵元昊旣叛邊將數敗朝
廷頗訪知兵者士大夫人言兵矣故本朝注解孫
武書者大抵皆當時人也
何氏注孫子三卷
右不題姓氏近代人也
吳子三卷
右魏吳起撰言兵家機權法制之說唐陸希聲類次
為之說料敵治兵論將變動勵士凢六篇云
司馬法三卷
右齊司馬穰苴撰威王使大夫追論古者司馬兵法
而附穰苴於其中因號司馬穰苴兵法司馬遷謂其
書關
黃石公三略三卷
右題曰黃石公上中下三略其書論用兵機權之妙
嚴明之決軍可以死易生國可以存易亡經籍志云
下邳神人撰世傳此即圯上老人以一編書授漢張
良者
尉繚子五卷
右尉繚子未詳何人書主刑法兵戰按漢藝文志有
二十九篇今逸五篇首篇稱梁惠王問意者魏人與
張横渠注尉繚子一卷
右皇朝張載撰其辭甚簡略
李衛公對問三卷
右唐李靖對太宗問兵事元豐中并六韜孫吳三略
尉繚子司馬兵法類爲一書頒之武學名曰七書史
臣謂李靖兵法世無完書略見於通典今對問出於
阮逸家或云逸因杜氏附益之
李臨淮武記一卷
右唐李光弼撰其書凢五十章末云吕望智廓而遠
孫武思幽而密黃石寬而重斷吳起嚴而貴勇墨翟
守而無攻老𣆀勝而不美今擇其精要雜以愚識爲
一家之書或題曰光弼從事張參所纂云
人事軍律三卷
右皇朝符彦卿撰其序稱言兵者多雜以隂陽殊不
知往亡宋捷甲子胡興鵝入梟集飜成吉兆故此但
述人事云或以爲唐僧利正撰當考之
庾衮保聚圖一卷
右晉庾衮撰衮字叔褒西晉末保禹山張泓張昌不
能犯所全活者母慮數百萬元康三年己酉因撰保
聚壘議二十篇
武侯十六策一卷
右蜀諸葛亮孔明撰序稱謹進便宜十六事一治國
二君臣三視聽四納言五察疑六治民七舉措八考
黜九治軍十賞罰十一喜怒十二治乱十三教令十
四斬斷十五思慮十六隂察陳壽錄孔明書不載此
策疑依託者
神武祕要十卷
右皇朝仁宗御撰纂古今兵書戰策及舊史成敗
之迹類權謀形勢隂陽技巧九門
左氏要類
右皇朝韓迪撰纂左氏兵事凢五十門
類書類
同姓名錄三卷
右梁元帝撰纂類歷代同姓人成書一卷唐陸善經
續增廣之
初學記三十卷
右唐徐堅等撰初張說類集事要以教諸王開元中
詔堅與韋述余欽施敬本張烜李銳孫季良分門撰次
藝文類聚一百卷
右唐歐陽詢等分門類事兼采前世賦詩銘頌文章
附于逐目之後按唐志詢與令狐德棻袁朗趙智弘
同修
古今刀劒錄一卷
右唐梁陶弘景撰記古今刀劒
古鏡記一卷
右未詳撰人纂古鏡故事
六帖三十卷
右唐白居易撰以天地事物分門類爲對偶而不載
所出書曾祖父祕閣公爲之注行于世世傳居易作
六帖以陶家缾數千各題名目置齋中命諸生採集
其事類投缾内倒取之抄錄成書故所記時代多無
次序云
記室新書三十卷
右唐李途撰采摭故事綴爲偶儷之句分四百門途
爲東川掌記因以名其書云
兔薗策十卷
右唐虞世南撰奉王命纂古今事爲四十八門皆偶
儷之語
戚苑英華十卷
右唐袁悅重修本楊名所著悅掇其要類爲對以他
說附益之
通典二百卷
右唐杜佑撰先是劉秩采經史自黃帝迄唐天寳末
制度㳂革廢置論議得失倣周禮六官法爲政典三
十五篇房琯稱才過劉向佑以爲未盡因廣之參以
新禮爲二百篇以食貨選舉職官禮樂刑法州郡邊
防八門分類序載世推該洽凢三十六年成書德宗
時上之
五代會要三十卷
右皇朝王漙等撰采梁至周典故纂次建隆初上之
節國朝會要十二卷
右皇朝章得象等天聖中被詔以國朝故事因革
制度編次宋綬馮元李淑王舉正王洙同修得象監
緫慶曆四年書成上之凢一百五十卷范師道以其
猥冗節其要以備檢閱
古城塚記二卷
右唐皇甫覽撰記古城新築之人姓名初不及塚而
名曰城塚記未知其說
太平緫領五十卷
右皇朝李昉等撰太平興國中昉被詔纂經史故事
分門編次六帖初學記之類也
職林二十卷
右皇朝楊侃纂集歷代職官㳂革之故蓋因通典職
官門增廣而巳
書林韻海一百卷
右不題撰人分門依韻纂經史雜事以備尋閱或云
皇朝許冠所編
異號錄二十卷
右皇朝馬永易明叟編古今殊異名號如銅馬帝無
愁天子之類頃嘗見近世人增廣其書名曰實賓錄
亦殊該博
硯譜二卷
右皇朝唐詢撰記硯之故事及其優劣以絲石爲第
一端石次之
古鼎記一卷
右唐虞協撰記古人鑄鼎本原及其形製
洽聞記三卷
右不題撰人分二十門雜記經史名數或題童子洽
聞記云唐許塾撰
骨鯁集二十卷
右皇朝靖康初復修祖宗故事時人或集本朝
諸公諫䟽成此書
書叙指南二十卷
右皇朝任浚撰纂集古今文章碎語分門編次之凢
二百餘類
歌詩押韻二十四卷
右皇朝楊咨撰裒集古今詩可以爲矩矱者編爲押韻
侍女小名錄一卷
右皇朝王銍纂序云大觀中居汝隂與洪炎玉父遊
讀陸魯望小名錄戲徵古今女侍名字因盡發所藏
書籍餘月而成焉
香譜一卷
右皇朝洪芻駒父撰集古今香法有鄭康成漢宫香
南史小宗香眞誥嬰香戚夫人迎駕香唐員半千香
所記甚該傳
荆楚歲時記一卷
右梁宗懔撰其序云傅玄之朝會社駕之上巳安仁
秋興之叙君道娱蜡之述其属辤則巳洽其比事則
未弘某率爲小記以錄荆楚歲時自元日至除夕凢
二十餘事
雜藝術類
古畫品錄一卷
右南齊謝赫撰言畫有六法分四品
續畫記一卷
右唐李嗣眞撰謝赫之闕
俊畫錄一卷
右唐僧彦悰品長安名畫凢二十七人
名畫獵精六卷
右唐張彦遠纂記歷代畫工名姓自史皇以降至唐
朝及論畫法并裝背禠軸之式鑒别閱玩之方
書畫史二卷
右皇朝米䒥元章撰輯本朝公卿士庶家藏法書
名畫論其優劣眞僞
五代名畫𥙷遺一卷
右皇朝劉道成纂符嘉祥撰序云胡嶠嘗有梁朝
名畫目因廣之故曰𥙷遺
聖朝名畫評三卷
右皇朝劉道成纂符嘉應撰集本朝畫工之名世
者第其品以王瓘爲神品云在吳生上
益州名畫錄三卷
右皇朝黃休復纂唐乹符初至宋乾德歲休復在蜀
中目擊圖畫之精者五十八人品以四格云
射評要略一卷
右題曰李廣撰凢十五篇
嚴悟射訣一卷
右唐王思永撰思永學射法於成都工曹嚴悟成書
十篇每篇首必稱師曰
木射圖一卷
右唐陸秉撰爲十五筍以代侯擊地毬以觸之筍飾
以朱墨字以貴賤之朱者仁義禮智信温良恭儉譲
墨者慢傲佞貪濫仁者勝濫者負而行一賞罰焉
投壷經一卷
右唐上官儀奉勑刪定史玄道續注采周顒郝同梁
簡文數家書爲之唐志有其目
樗蒲經一卷樗蒲格一卷
右不題撰人序云樗蒲古之戲也劉毅李安民慕容
寳之徒皆擲盧不聞餘采今以盧三擲爲上雉犢次之
釣鼇圖一卷
右不題撰人凢四十類各有一詩
採珠局一卷
右不題撰人序云王公而不知其名凢三十餘類亦
各有一詩
彈棋經一卷
右未詳撰人序稱世說曰魏武帝好彈棋宮中皆效
之難得其局以粧奩之蓋形狀相類就蓋而殫之俗
中因謂魏宮粧奩之戲按西京雜記云劉向作彈棋
典論云前代馬合卿張公皆工彈棋然則起自漢朝
非自魏始世說誤矣
象棋經一卷
右皇朝尹洙撰凢五圖今世所行者不與焉
捉卧甕人事數一卷
右皇朝李庭中撰以畢卓嵇康劉伶阮孚山簡阮籍
儀狄顔回屈原陶潜孔融陶侃張翰李白白樂天爲
目有趙昌言序
雙陸格一卷
右不題撰人其法左右十二梁設二朋朋各十五子
一白一墨用明瓊二各以其采由右歸左子單則他
子得擊兩子以上他子雖相當不得擊故武后夢雙
六不勝狄仁傑所以云無子也
益津射格一卷
右皇朝錢師益序以五善圖及武陵格疎密不同參
酌爲之
三國圖格一卷金龍戲格一卷打馬格一卷
旋棋格一卷
右不題撰人
漢官儀彩選一卷
右皇朝劉敞撰刪取西漢之官而附其列傳黜陟可
戲笑者雜編之以爲博奕之一物
忘憂集三卷
右皇朝劉仲甫編載唐韋延祐棋訣并古今棋圖
六問筭法五卷
右皇朝龍受益撰并化零歌附
應用筭三卷
右皇朝蔣舜元撰
醫家類
黃帝素問二十四卷
右唐王砅注叙謂漢藝文志有黃帝内經十八卷素
問即其經之九卷兼靈樞九卷廼其數焉先是第七
亡逸砅時始獲乃詮次注釋凢八十一篇二十四卷
今又亡剌法本論二篇砅自號啓玄子
黃帝八十一難經一卷
右秦越人撰吳吕廣注唐楊玄操演越人授尭君祕
術洞明醫道采黃帝内經精要之說凢八十一章編
次爲十三類其理趣深遠非易了故名難經
補注神農本草二十卷
右皇朝掌禹錫等補注舊說本草經神農所作而藝
文志所不載平帝紀詔天下舉通知方術本草者本
草之名蓋起于此梁之錄載神農本草三卷書中有
後漢郡縣名蓋上世未著文字師學相傳至張機華
佗始爲編述嘉祐初詔禹錫與林億蘇頌張洞等爲
之補注以開寳本草及諸家參校采拾遺逸判定新
舊藥合一千八十二種揔二十卷
圖經本草二十卷目錄一卷
右皇朝蘇頌等撰先是詔掌禹錫林億等六人重校
神農本草累年成章奏御又詔郡縣圖上所産藥本
用永徽故事重命編述於是頌再與禹錫等裒集衆
說類聚詮次各有條目云嘉祐六年上
脉經十卷
右晉王叔和撰纂𡵨伯華佗論書論脉要訣
巢氏病源候論五卷
右隋巢元方等撰元方大業中被命與諸醫異論衆
病所起之源皇朝昭陵時詔校本刻牘頒行宋綬
爲序
外臺袐要方四十卷
右唐王燾撰燾之序云嘗得古方書數千百卷因述
諸病證候刪集方藥符禁鍼灸之法
本草廣義二十卷
右皇朝寇宗奭編以本草二部著撰之人或執用巳
私失於商榷併行諸家之說參之事實覈其情理證
其誤脫以成其書
天元玉策三十卷
右啓元子撰即唐王砅也書推五運六氣之變
産寳二卷
右僞蜀昝殷撰輯産乳備驗方藥三百七十八首
銅人腧穴鍼灸圖三卷
右皇朝王惟德撰仁宗嘗詔惟德考次鍼灸之法
鑄銅人爲式分腑臓十二經旁注俞穴所會刻題其
名并爲圖法并主療之術勒刻板傳于世夏竦爲序
明堂者謂雷公問道黃帝授之故名云
太醫局方十卷
右元豐中詔天下高手醫各以得效祕方進下太醫
局驗試依方製藥鬻之仍摸傳于世
沈存中良方十五卷
右皇朝沈括存中撰博學通醫術故類其經驗方成
此書用者多驗或以蘇子瞻論醫藥雜說附之
靈苑方二十卷
右皇朝沈括存中編本朝士人如高若訥林億孫
竒龐安常皆以善醫名世而存中尤喜方書此中所
載多可用
博濟方五卷
右皇朝王衮撰
錢氏小兒方八卷
右皇朝錢乙仲陽撰神宗時擢太醫丞於書無所
不窺它人靳靳守古獨度越縱舍卒與法合尤邃本
草多識物理辨正闕誤最工療嬰孺病年八十二而
終閻孝忠方附于後
蘇沈良方十五卷
右皇朝沈括通醫學嘗集得效方成一書後人附益
以蘇軾醫藥雜說故曰蘇沈
南陽活人書二十卷
右皇朝朱肱撰序謂張長沙傷寒論其言雅奥非精
於經略不能曉會頃因投閑設爲對問補宜綴緝僅
成卷軸作於已已成于戊子計九萬一千三百六十
八字
神仙類
黃庭内景經一卷
右題太帝内書藏湯谷隂三十六章不載注人皆七
言韻語叙云扶桑太帝命湯谷神王傳魏夫人一名
東華玉篇黃者二儀正色庭者四方之中近取諸身
以脾爲主故曰黃庭
黃庭外景經一卷
右叙謂老子所作旡陽子注分上中下三篇亦皆七
言韻語元陽子不詳其人
老君内觀經一卷
右凢十二章首皆云老君曰其言皆修心鍊神之法
真誥七卷
右梁陶弘景撰皆真人口受之誥故以爲名記許邁
許謐楊羲諸仙受道之說
參同契三卷
右漢魏伯陽撰按神仙傳伯陽會稽上虞人通貫詩
律文辭贍慱修真飬志約周易作書凢九十篇徐氏
箋注桓帝時以授同郡淳于叔通因行于世彭曉爲
之解隋唐書目皆不載按唐陸德明解易序云虞翻
注參同契言字從日下月今此書有日月爲易之文
則其爲古書明矣
坐忘論一卷
右唐司馬丞禎字子微撰凢七篇其後有文元公跋
謂子微之所謂坐忘即釋氏之言宴坐也
肈論四卷
右姚秦僧洪肈撰師羅什規模莊周之言以著此書
物不遷不真空涅槃無知般若無名四論傳燈錄云
肈後爲姚興所殺高僧傳不載其事
天隱子一卷
右唐司馬子微爲之序云天隱不知何許人著書八
篇修鍊形氣飬和心靈歸根契於伯陽遺照齊乎莊
叟殆非人間所能力學者王古以天隱子即子微也
一本有三宫法附于後
羣仙會眞記五卷
右唐施肩吾集言鍊飬形氣補毓精神成内丹之法
凢二十五篇
王氏神仙傳
右偽蜀杜光庭纂光庭集王氏男真女仙五十五人
以謟王建其後又有王虚中續纂三十人附于後
神仙傳
右晉葛洪之弟子滕升嘗問曰古之仙者豈有其人
乎洪荅云秦阮倉所記有數百人劉向所纂又七十
一人今復錄集古之仙者以傳真識之士云
釋書類
維摩詰所說經三卷
右姚秦僧鳩摩羅什譯什與其弟子肈生等注十四品
楞伽經四卷
右宋天笁僧求那跋陁羅譯元魏時僧達摩以付僧
慧可曰吾觀中國所有經教唯楞伽可以印心謂此
書也
金剛經會解一卷
右後秦僧鳩摩羅什譯唐僧宗密僧知恩&KR0680;皇朝
元仁賈昌朝王安石五家注
般若波羅蜜多心經集解一卷
右唐陳留僧玄獎譯并注長安中僧法藏爲之䟽元
豐中僧法泉亦注之
圓覺經䟽三卷
右唐長壽二年天笁僧覺救譯宗密䟽解
大佛頂首楞嚴經䟽二十卷
右唐神龍二年中天笁國僧彼岸於廣州譯房融笔
授皇朝僧子璿撰䟽王隨爲之序
宗鏡錄一百卷
右皇朝僧延壽撰壽因讀楞伽經云佛語心爲宗乃
制此錄設或人問即引大藏經云以答之凢一百卷
楞嚴摽指要義十卷
右皇朝僧月公撰其弟子應乾錄范峋爲之序
圭峯原人論一卷
右唐僧宗密撰斥執迷褊淺直顯真源會通本末凢
四篇
弘明集十四卷
右梁釋僧祐纂采前代勝士書記文述有益於釋教
者多宗炳何尚之輩著述
六祖壇經二卷
右唐僧惠昕撰記僧盧慧能學佛本末慧能號六祖
凢十六門周希後有序
龐居士語錄十卷
右唐龐藴襄陽人與其妻子皆學佛後人錄其名言
成此書
景德傳燈錄三十卷
右皇朝僧道原編其書披奕世祖圖采諸方語錄由
七佛以至法眼之嗣凢五十二世一千七百一人献之
朝詔楊億李維王曙同加裁定億等潤色其文是正
其差繆上之遂大行于世爲禪學之祖
傳燈玉英集十五卷
右皇朝王隨撰以傳燈錄繁冗難觀刪爲此錄景祐
甲戌上之詔書奬荅有序附于後
天聖廣燈錄三十卷
右皇朝李遵勗編斷自釋迦以降仁宗御製序
分燈集二十五卷
右皇朝井度編蓋續三燈錄也
禪苑瑤林一百卷
右皇朝井度編取三燈錄所載祖師言行附入諸方
拈提語句且是正其差誤云
林間錄二卷
右皇朝僧德洪撰記高僧嘉言善行謝逸爲之序然
多寓言如謂杜祁公張安道皆致仕居睢陽之類是
也按祁公慶曆六年致仕治平中薨安道元豐末始
請老蓋相去二十年矣其疎闊可笑也
雪竇頌古八卷
右皇朝僧道顯撰居雪竇山
注維摩詰經十卷
右後秦羅什譯什又與其高弟生肈道融注釋之淳
化中張齊賢刻之板
忠國師多心經一卷
右唐僧慧忠肅宗師事之此其所著書也
六祖解心經一卷
右唐僧惠能解
法界觀一卷
右唐僧杜順撰華嚴經最後品名曰法界叙善財參
五十二位善知識經文廣博罕能通其說杜順乃著
是書宗密注之裴休爲之序
法界觀摭一要記四卷
右皇朝僧遵式述其序云元豐初覽清凉玄鏡圭峯
注取其合者錄之
六祖壇經二卷
右唐僧慧能授禪學于弘忍韶州剌史韋據請說無
相心地戒門人紀錄目曰壇經盛行于世
華嚴經决疑論四卷
右唐李通玄撰太原人則天朝撰華嚴合論又著此
書皇朝張商英使河東得之壽陽縣東浮屠廢
書中
會解楞嚴經十卷
右唐僧彌伽釋語房融筆授皇朝井度集古今十
二家解去取之成此書
修巳金剛經旨要一卷
右皇朝僧修巳住持峨眉山白水寺道楷之法嗣也
釋氏要覽十卷
右皇朝僧道誠集雜錄釋典旁采書傳分門編次
成二十類天禧三年書成
高僧傳六卷
右梁僧惠敏撰分譯經義解兩門
求法高僧傳兩卷
右唐僧義淨撰淨垂拱中往天笁求佛經旣還因纂
集唐僧往西域者五十六人行事
僧寶傳三十卷
右皇朝僧德洪撰其序云五家宗派嘉祐中達觀曇
穎嘗爲之傳載其機緣語句而略其終始行事德洪
謂入道之緣臨終之效有不可闕者遂盡掇遺編别
記補以諸方之傳又自嘉祐至政和取雲門臨濟兩
宗之裔絶出者合八十七人各爲傳系之以贊云
錦囊集一卷
右皇朝僧瑞光集皆教其徒答問語也
昭德先生郡齋讀書志卷第三下
