欽定四庫全書
金佗稡編卷二十八
宋岳珂撰
天定錄下
謝封鄂王表
臣珂言今月二十三日準告大父先臣飛追封鄂王臣
已於當日望闕謝恩訖者剡奏籲天辨先世百年之枉
疏恩裂地啓真王一字之封燁然寵命之頒賁此勲盟
之舊臣珂誠惶誠懼頓首頓首竊以國家之尊爵亶為
將相之殊褒以馬燧之元功胙始開於北土若子儀之
碩望壤纔裂於西汾顧自古以不輕至于今而尤重方
位躋三事間推列郡之恩及襚錫九泉或被小邦之命
已為曠闊咸謂遭逢敢意子孫數十載之餘屬當聖明
一再傳之盛忍使子文之無後深閔介推之不言濬發
德音誕颺褒制伏念大父先臣飛逢辰多難賦命數竒
曾未究於義心己横罹於䜛口堯仁天賦首加追復之
榮舜孝日嚴柢述親傳之訓故氊仍復去璧全歸雖聖
德恢宏莫報兩朝之大造然寵章赫奕尚慙諸將之同
功深惟餘謗之未湔遂致孤忠之無攷辨必期於早辨
疑或免於傳疑萬字翔龍褒靖孫之藏詔五年剔蠧緝
泌子之遺編恪上囊封仰塵扆聽敢謂帝心之采菲遽
朌王社之苴茅綸煥九重衮褒八字謂其忠可貫日義
不同天忘家徇國之一心雖死不變遺烈餘風之大致
迄今如存壤分楚子之遺爵列唐臣之上恩加栢廟益
光難朽之丹青聲到柳營尚泫追思之涕淚自非出聖
天子之特斷安能使大丈夫之為真豈意藐孫訖醻大
願兹盖伏遇皇帝陛下厲精求治銳志中興藏匱室以
書勲不限非劉之典聽鼓鼙而思將爰形咨岳之音慨
思遺愛之區越在上流之地乃朌新制庸侈舊封豈徒
慰地下不泯之䰟抑亦奮海内敢為之士臣敢不矢心
蓬蓽歸賜松楸萃同里以熒觀暨闔宗而泣拜生雖未
壯已期執童子之戈死或有知當亦結老人之草臣無
任感天荷聖激切屏營之至謹奉表稱謝以聞臣珂誠
惶誠懼頓首頓首謹言
(貼黃)上表為大父先臣飛凖告追封鄂王稱謝事
謝宰執啓
珂啓今月二十三日凖告先大父飛追封鄂王者抱書
千里臣章幸徹於楓宸疏渥九泉王社寵分於茅壤百
年闕典以一朝而舉萬世正誼自今日而明亶繇論道
之公倍激感恩之愫竊以國家設非常之爵為其將相
有甚偉之功其名雖並於三公厥序實超於五等非天
下報勲之彛制乃人君作福之大權盟礪泰山漢不行
於異姓圖新煙閣唐間錫於諸臣逮藝祖乘時龍而御
天至高皇渡匹馬以開境皆循此典式顯爾庸然變之
所遭有險而有夷故終之所獲或難而或易西平開祚
正安危身佩之時汾陽啓封方夀考家居之日趙中令
剖符於韓國韓太傅裂壤於蘄邦皆身荷美名而親承
寵數兹逢辰而有幸故錫命以非艱乃如大父之忠勤
昔被元姦之䜛慝横加不韙濫及非辜功在鼎銘忍見
汙於白簡名存廟藏遽變置於丹書假偽亂真以非易
是士夫箝結莫紓敢愬之懷民吏欷歔徒抱不平之氣
邪誣滋逞公議幾亡鬱抑不明者非止一端棄置弗錄
者殆將二紀大明揭日賴高廟之深知睿澤回春有阜
陵之善述已頒紫誥盡復青氊然愍章雖渥於累朝顧
褒典尚慙於諸將懼未湔於餘謗爰久玷於孤忠宦緒
灰寒徒懷嚮日君門天遠無路排雲誠同螻蟻之微採
之蚍蜉之細人謂落落而難合已獨拳拳而未忘進則
犯明主批鱗之誅退則負先人易簀之訓不量愚分竟
上遺編累牘籲天方屏營於私室大封裂地遽錫寵於
公朝温綸寵渙於九重華衮載加於八字謂其忠衛社
稷義死封疆忘家徇國之一心歴千萬變而不易遺烈
餘風之大致閱七十載而如存迺即上流載荒舊壤慰
將士召棠之念解邦人寇竹之思栢聳遺祠夙厲冰霜
之操柳披故壘新回雨露之光比肩南渡諸公之間闊
步西京功臣之上歴觀時變之高下載論功名之始終
得之最難莫此為甚豈以妄庸之小子能感上心實繄
坱圠之大鈞特施化力兹盖恭遇某官爽邦元哲經世
大儒主盟國是而異議不摇飭修邦經而百廢具舉拯
溺救飢之實念小猶及於匹夫顯忠遂良之盛心遠不
遺於前代採天下僅存之公議憫王朝未錄之勲盟肆
贊決於中宸俾增榮於南紀豈特慰焄蒿不朽之魄將
以興草萊願奮之人良駿歸燕本由市骨真龍見葉始
自好形竚收十翼之賢式見兩全之舉復還文武全盛
之境以畢高孝欲為之心珂敢不矢心衡門歸賜丘壠
萃闔宗而泣拜暨同列以榮觀動故笏之悲既深感皇
朝之(闕)勉追祖武之勤勞惟不辱先
是名報施謹具啓事專人捧詣鈞墀祇候塵謝伏惟鈞
慈俯賜鑒念不備謹啓
謝臺諫給舍侍從兩省啓
珂啓今月二十三日凖告先大父飛追封鄂王者哲鑒
當天洞燭九泉之枉寵章裂地榮超五等之封亶歸正
論之明倍激危衷之感伏念先大父飛奮身疎逖許國
忠勤北巡之駕未還死不瞑目東都之會弗振夙所盡
心仗義鼓行推鋒深入襄陽六郡之戰可見規模朱仙
七月之屯實當機會萬里駭傳於風鶴三軍喜聽於城
烏以至閉閤潛思手疏儲闈之根本朝衣祗見躬安寢
廟之威靈不忘造次愛君之情初無嫌疑避事之意胡
為一簣之虧土重令衆口之鑠金母實知參聽終疑於
三告人惟哀虎贖莫致於百身忠臣烈士聞者拊心老
夫稚子語之流涕幸聖朝之公論不泯而思陵之睿見
本明發德音於久而論定之餘詒帝訓於率乃攸行
之始首頒紫誥盡復青氊日窮星回暖律甫還於枯枿
雺開隂伏太陽復豁於幽盲雖飲恨於昔時粗信眉於
後日念公師之位雖極尚愧同功而稗官之載失真必
乖信史掇拾靖孫之藏詔纂修泌子之遺編書溷乙觀
方屏營於私室事稽甲令俄出爵於公朝綸音寵渙於
九重衮筆特增於八字謂其忠可貫日義不同天忘家
徇國之一心雖死不變遺烈餘風之大致迄今如存乃
分全鄂之區光啓真王之社栢森遺廟益凌盤古之風
霜柳拂舊營重沐當年之雨露邦人鼓舞將士歡呼循
省聖恩重顯褒於幽壤主盟公議盖允賴於洪鈞兹盖
恭遇某官學造高明氣鍾剛直偉材碩用恢恢文武之
兼讜論嘉謀凛凛正邪之辨爰悼中興之烈載稽上送
之書肆贊決於楓宸俾增榮於茅土豈特發幽光於己
往庶幾鼓義氣於方來兩適其宜甚盛斯舉珂敢不銘
藏厚德警策緜軀竹帛垂功名固難企前人之烈干戈
衛社稷尚期效童子之忠惟不辱先是名報施謹具啓
事專人捧詣台墀祇候塵謝伏惟台慈俯賜鑒念不備
謹啓
都司取索文字
檢正都司見行朝廷文字今要見岳雲張憲追復因依
并真本追復贈官告照用仰親事官於投進文字人岳
監倉下計會取索限壹日繳申六月某日
申都司狀
承務郎新差監鎮江府戶部大軍倉岳珂凖檢正都司
告示取會先伯雲張憲追復事須至申聞者
右珂照得紹興三十二年七月十三日聖旨指揮岳雲
特追復元官續凖告追復右武大夫忠州防禦使係同
先祖太師鄂王飛一時同降指揮昭雪追復乾道元年
十一月二十六日聖旨指揮張憲特追復元官續凖告
追復龍神衛四廂都指揮使閬州觀察使係孝宗皇帝
灼見誣罔特旨辨明追復其元本告詞並有底本在中
書省并有施行公案在吏刑部并係大賞罰亦自該載
日歷會要所有告詞已蒙後省保明備錄申省訖今凖
前項指揮珂除已遵禀外照得岳雲係珂先伯其告命
自係先伯雲直下長男朝請郎尚書吏部郎中甫收掌
先兄甫已行身故見係先伯雲直下長孫迪功郎新筠
州新昌縣主簿岳覲迪功郎新處州慶元縣尉岳覿收
掌張憲係先祖飛部曲其告命自係張憲直下男忠訓
郎前黃州聽候使喚張敵萬收掌珂即不曾將帶隨行
所蒙取會今供具並係着實或恐省部目即案底不存
只乞下吏部照應岳覲岳覿張敵萬三名出身脚色三
代便見著實所有先伯雲後因先兄甫任陞朝累贈至
安遠軍承宣使張憲後來别無子孫陞朝即不曾該加
贈併乞照應施行謹狀
加贈先伯雲信劄
檢會嘉泰四年五月二十一日勑勘會已降指揮岳飛
忠義徇國風烈如存雖已追復元官未盡褒嘉之典可
特與追封王爵三省同奉聖旨追封鄂王所有岳飛之
子雲部曲張憲亦合追贈八月十七日三省同奉聖旨
岳雲張憲各與追贈一官
右劄付岳雲本家
嘉泰四年八月某日
加贈張憲信劄
檢會嘉泰四年五月二十一日勑勘會已降指揮岳飛
忠義徇國風烈如存雖已追復元官未盡褒嘉之典可
特與追封王爵三省同奉聖旨追封鄂王所有岳飛之
子雲部曲張憲亦合追贈八月十七日三省同奉聖旨
岳雲張憲各與追贈一官
右劄付張憲本家
嘉泰四年八月某日
先伯雲贈節度使告
勑絳侯左袒而為劉氏豈知書牘背之威李廣結髮而
戰匈奴不忍對刀筆之吏既邦誣之昭白豈功令之愆
忘故追復左武大夫忠州防禦使贈安遠軍承宣使岳
雲忠本家傳材為世傑禀名父之筭勝折強敵之横行
馬革裹尸忠肝可見蠅營集棘竒禍遽興早悲戰骨之
零飛霜豈料戴盆而見白日慰忠䰟於拱木新戎鉞於
帥壇庶一節之不磨亦九原之可起噫引劒呼痛世已
知杜郵之冤結草酬恩爾尚思輔氏之報勿以重泉之
永隔而忘許國之初心可特贈武康軍節度使餘如故
張憲贈承宣使告
勑權邪煽虐久肆邦誣忠義(闕)沈冤
之昭白豈功令之愆忘故追復龍神衛四廂都指揮使
閬州觀察使張憲有志戰多素推拳勇首將元戎之(闕)
龍庭馬革裹尸忠肝可見蠅營集棘竒
禍遽興早悲戰骨之零飛霜豈料戴盆而見白日洗忠
䰟於丹筆新制(闕)愈明亦九原之可
起噫引劒呼痛世已知杜郵之冤結草酬恩爾尚思輔
氏之報勿以重泉之永隔而忘許國之初心可特贈寧
遠軍承宣使餘如故
謝表
臣珂言今月一日凖告伯父先臣雲特贈武康軍節度
使大父先臣之部曲張憲特贈寧遠軍承宣使臣已於
當日望闕謝恩訖者辨枉九京素秩幸塵於楓扆進官
一等洪私併溉於株連謗自此以益明恩若何而可稱
臣誠惶誠懼頓首頓首竊以國家褒䘏之典兼存忠邪
别白之規榮靈雖止於一時清議實關於萬世若稽漢
代有嚴異(闕)朝亦重沉冤之詔雪然帶
礪之盟鮮傳於後綸(闕)龍光曾極於撫
綏麟筆莫聞於訂正未有濬(闕)沓頒鼎
至之恩澤旁沾蘭砌之藐孤下逮(闕)戴盆
之望重回拱木之春兹(闕)今之
一遇如臣伯父暨昔偏禆嘗先百戰之(闕)
運南陽拓境年十二而立戰多北潁推鋒衆五(闕)
凛聞於李愬環堤首馘於龍仙以至筭禀
趨庭(闕)金之帶奎章嘗美其濟功辭三
命之華詔旨復嘉其有子屬議和之蠭起紛謗語之蠅
營大功垂成掣單父善書之肘竒禍驟起凛絳侯背櫝
之威誰為城下之狐移及水中之蟹内外聞聲而附會
旄倪重趼以皆遷三年東海之隕霜莫之敢辨一節汾
陽之貫日終以弗渝惟忠誠炳若以如丹致冤狀皦然
而自白投讒畀虎巳關高廟之深知時御乘龍繼
被孝皇之殊渥復故氊於一日滲餘澤於重泉其如禆
官堅白之辭猶紊柱下汗青之史擿謬孰明於野記傳
訛何止於北盟是正邪雖辨於人心而黑白尚紛於史
筆不有芝封之昭雪終銜蒿里之冤誣敢忘易簀之言
冀動凝旒之聽九關虎豹籲天幸遂於升聞一劄龍鸞
裂地竟承於寵渥進牘肅藏於東觀辨書俾訂於西垣
固知素定於聖心尚欲復稽於衆論合兩省至公之議
振百年未雪之冤少府分旄指洋川而具禮留臺錫號
新容管之承流十行並下於温綸一字更踰於華衮謂
其材為時傑忠世世以相傳勇在衆先戰多多而益辦
表犂庭之素志高折敵之竒勛並彰身後之名一洗生
前之恥白日舒光於厚夜丹書泯迹於遺編恩出非常
澤推兼被興懷疇昔忽聞垂絶之言曾是公微汔遂未
醻之責兹盖恭遇皇帝陛下堲䜛如舜清問若堯渙號
誕敷鼓雷風於萬㝢豐中溥照麗日月於九天清廂勤
乙夜之觀白簡寤壬人之藴嚴忠義權邪之辨播在王
言俾是非曲直之公著為世誡雖歴時之已久皆錫命
以惟新義激方來仁霑既往臣猥兹控籲親獲欽承舉
頭仰戴於皇明拜手敬歸於君賜菲葑有采愧微悃之
易通葵藿徒傾知大恩之難報一門自誓九殞為期臣
無任感天荷聖激切屏營之至謹奉表稱謝以聞臣誠
惶誠懼頓首頓首謹言
(貼黃)上表為先伯臣雲大父部曲臣張憲蒙恩加贈稱謝事
謝宰執啓
珂啓今月一日凖告先伯雲贈武康軍節度使大父部
曲張憲贈寧遠軍承宣使者遺謗大明等錫及泉之寵
化工密轉孰知宰物之仁盖初心僅止於乞漿不自意
復從而被澤九地各沾於雨露二天倍費於陶鎔德大
若醻感極無語竊以國家舉褒䘏之典示不忘功臣下
有幽枉之冤亦令洗迹訂正再公於麟筆恩榮洊出於
龍光兩者交修皆前代所罕聞之盛事列聖以降在今
日為剏見之彌文湔滌誣言竄削疑史一字啓真王之
爵千社封異姓之臣絲綸之命渙發無窮旌旄之渥鼎
來有耀增蘭砌藐孤之幸兼柳營末校之榮盡回大夜
之焜煌坐使孤忠之皎潔雖皇朝念舊知公道之云開
然縟典並行訝私門之特至伏念珂伯父赤心之許國
偏禆戮力以同時膝上從容已得黃石公不傳之袐帳
前指縱蚤禀霍嫖姚必勝之謀年十二而立戰多衆五
千而嬰大敵遠闢南陽之境徑披臨汝之鋒期濟中興
庶觀全節西平有子屢勤一劄之褒北伐濟功洊沐萬
釘之賜不料蠭起割地奉仇之論遂成蠅營合黨締交
之謀使簣土之功虧極簧言而文致怒貽水蟹殃及池
魚盡割楊彪愛子之懷下逮韓信傳餐之士穹靈在上
忍為指鹿之欺牘背慘威俾蹈證羊之直人皆重足彼
誠何心是非變亂久而未分前後因仍莫之或辨兹幸
成易簀之命乃上副當宁之求指陳竒詆之辭折衷厚
誣之語宸章奎畫坦若甚明義膽忠肝昭其如在遂徹
淵蜎之覽復歸筆削之公不惟消衆沬之漂山且交霈
窮泉之漏澤上焉建節旄於外鎮下焉雄制鉞於留臺
荐拜洪恩雙加衮字毁銷謗史存殁知榮秩進帥壇夢
寐不到仰湛恩之畢萃激長夜之感咸並彰身後之名
一洗生前之恥八十年齎志殁地共銜蒿里之冤今一
朝披霧覩天頓改松銘之觀士氣如洗臣節争磨誰寔
(闕)我有鈞播兹盖恭遇某官以忠致主陳善閉邪
心潛格於君非力主盟於國是一堂聚會極聖君賢相
之都俞三館招延謹君子小人之進退凡肯建明者若
出游戱然有功悉許以風聞無冤不與之雪洗春之生
夏之長陽和豈擇地而施甲者坼枯者榮鴻造亦何心
於此遂省幽明之所被實歸坱圠之無垠珂猥以籲聞
親承錫賚拔茅連茹仰戴皇明自葉流根亶惟愍施報
貽魏顆諒不忘結草之餘詠感周詩尚終憐喬木之舊
詞源已究謝悃未殫謹具啓專人捧詣台墀塵謝伏惟
台慈俯賜鑒念又備謹言
後序
天定錄既成書將鋟而傳惻然若予感焉復從而系
之曰嗚呼天下之理託於物而後傳者要其終必不
可恃雖勢也而理則存湯盤衛鼎淮碑岐鼓銘之所
託以傳也吾意古人之所以鑱著其勲明昭宣其令
德一時視之者若可以不朽矣而千載之下或仆或
缺或湮或沒博雅之士歆艷其馨烈欲一挹而不可
得雖培塿剔蘚杳不得傳而若盤若鼎若碑若鼓顧
乃託其所託以自見於世悲夫物之不可恃盖如此
且天下之堅且久者莫若金石曾幾何時而蕩為浮
埃收為太虛凡吾之所恃以傳者悉從而反之而珂
乃欲以區區蕪纇之文以昭明先王遺忠於萬世之
下瓿覆未可期僭曰猶在安知其不胥為失所恃也
謏學陋聞童蒙顓魯文字不足以傳於遠姓名不足
以昭於時則藏之名山散之通都大邑傳之其人珂
固不得與斯舉也則豈特反所恃而已哉嗚呼以先
王之忠之節而聖朝推是非常之典使得一世立言
君子紀而傳之雖千萬世焉可也而獨以珂之愚不
肖惕然反顧凛無所恃以傳念至如此則珂不孝之
罪誠上通於天矣然珂猶竊有所恃者以為先臣報
國之心昭如皦日正理之在人心隠然有不可泯珂
以七十年䜛誣未白之先凡公議之所予論或庶幾
焉嗚呼此或可恃也四方萬里之廣名人鉅公之衆
苟能哀其心而進之則此書亦或可傳也是故珂之
所恃者在彼而所託者在此誠使人心有公議天下
有正理則忠邪是非之辨固已在於追褒未逮之先
而特昭明於殊恩既霈之後方其未辨是理未嘗不
存及其既明是理亦未始增益則是書不傳可也不
作亦可也嗚呼羣隂煽邪異論方興先王障狂瀾於
不可支之際卒從以靡方是時也身且不計而况於
名乎一時之名且不計而况於後日之名乎身與名
俱所不計而况於是書之傳否乎嗚呼先王誠得所
恃矣珂何有焉若夫金石之必不可恃而反恃其所
託以存則不可以諸孫之無聞而遂涊然也方公道
宏開真儒才卿執椽筆而發幽光者項背相望豐碑
隧道奎壁下臨有祖宗之故事在珂雖無似尚當嗣
請於朝則所以恃者其又庶幾乎嗣歲孟陬之月癸
丑朔珂後序
金佗稡編卷二十八
金佗稡編後序
岳鄂忠武王之孫有名珂者彙習王之豐功茂績著
為金佗稡編凡若干卷其版舊刊之嘉禾歲久版脱
壞無存其文藏諸民間者又遺闕而無全書宥府經
歷朱君佑之乃為之徧求四方得其殘編斷簡參互
攷訂合其次第始克成書復得續集五卷於平江盖
江西本也通為若干卷比前尤詳於是將刻梓於平
章相國大新祠宇之後郎中陳君初菴為之序予惟
是編視宋史加詳而王之豐功茂績雖昭如日星得
此編宜無遺憾矣竊嘗因是而論之宋高宗之有忠
武王猶周宣之有方召漢光之有鄧馮也奈何高宗
非宣光之匹優柔而不能斷卒俾死於奸檜竊弄神
器之手可勝惜哉嗚呼高宗豈真不知也耶向使王
之事績不顯著忠心不明白則寢閤之命亦豈無䜛
佞之人之可入哉當是時金人之勢正彊而諸將若
張韓楊王輩莫敢與敵獨挫於王之手若乳子耳胥
此以復中原卓有賴者特以車駕南行倦於北顧雖
王屢有事機之可復朝廷未嘗不嘉之而亦未嘗不
沮之此其所以為可惜也所大可惜者朱仙鎮之役
一鼓渡河則金人束手就擒兩河望風待下天下之
定固在此舉方以此振兵而班師之命已至豈奸檜
者果有措天下之謀哉特以循常嗜𤨏而不能有所
為耳吁中原之地自此不可復父兄之讐自此不可
報太行忠義之社兩河歸戴之民遮道而哭從師而
南朝廷其果忍聞之哉曾不此之料而且彼之圖宜
乎苻洛下書生之言而終為秦檜之所誣也吁宋德
至此亦涼矣然檜者雖能逞志於一時不能免誅於
千載此王之事業所以愈遠而愈光宜乎刻之金石
傳之竹帛者代有仁人君子之所相崇尚也觀是編
者必有感於斯朱君佑之名元佑吳門之世家云會
稽戴洙序
