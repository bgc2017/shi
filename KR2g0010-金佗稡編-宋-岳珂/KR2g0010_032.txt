欽定四庫全書
金佗續編卷四
宋岳珂撰
絲綸傳信錄卷三
紹興九年
辭免開府儀同三司加食邑五百戶食實封三
百戶不允詔
勑具悉朕永念艱難之日未酬於戰多逮兹恢復之時
不忘於武備爰頒渙寵用表殊勲蔽自朕心非云濫典
卿疎通而能斷果毅而有謀勲載旂常令行襄漢眷惟
休渥允協師言何未諒於忱誠尚或形於謙遜朕命不
易可無復辭所辭宜不允
再辭免同前不允詔
勑具悉朕嗣承艱難之業憂勤十年肆成恢復之圖亦
惟二三將臣宣勞之久以克有濟是用寵卿儀物峻陟
三台蓋非特以示報功抑亦賴卿遠猷以永臻於綏靖
也詩不云乎無德不報朕方勉焉宜趣奉承無煩訓告
所辭宜不允
第三辭免同前不允詔
勑具悉朕惟文武異宜弛張迭用招擕懷遠雖資文德
之修折衝消萌亦賴武功之助古今未嘗以偏廢名器
豈徒於假人卿勲烈著於旂常威名震於夷夏每懷忠
憤之志欲圖恢復之功軍聲既張國勢益振致鄰邦之
講好歸故地以效誠憑力師干庸固多矣疏榮賞典事
豈偶然辭之不足為廉受之無傷於惠往其祇若勿復
重陳所辭宜不允
第四辭免同前不允詔
勑具悉卿位居上將績紀太常卻縠守學而彌敦祭遵
克己而愈約甘苦同於士卒故雖萬衆而猶一心號令
行於師徒故雖千里而如在目久展幹方之略備宣衞
社之忠濟此艱難助予興復高秩厚禮允荅於元功華
袞命圭肆同於三事而乃過形遜德荐飾謙詞顧丕號
之已颺豈渙恩之可反毋煩再四以咈予懷所辭宜不
允仍不許再有陳請
乞同齊安郡王士㒟等祇謁陵寢因以往觀敵
釁詔以將閫不可久虚不須親往詔
勑具悉朕以伊瀍頃隔於照臨陵寢久稽於汎掃逮兹
恢復之日亟修謁款之儀卿慨然陳情請為朕往雖王事
固先於盡瘁然將閫不可以久虚殆難輟於撫綏徒有
懷於忠藎寤寐于是嘉歎不忘已降指揮止差將官一兩
員部押壕寨人匠軍馬共一千人隨士㒟張燾前去卿
不須親往故兹詔示想宜知悉
先以湖北京西路累經殘破州縣官無人願就
許令自知通以下辟差今來已復河南故地其
兩路並是腹心所有州縣差官乞自朝廷差注
得旨依奏仍賜奬諭詔
勑具悉昔蘇建常責大將軍衞青至尊重不能招選賢
士青謝曰人臣奉法遵職而巳何與招士其言雖未合
理然其處功名遠權勢要當如是爾昨者干戈未戢道
路不通襄漢之間凋弊尤甚故州縣之吏上自守宰下
至寮屬權時之宜委卿辟置今既臻綏靖遠邇如一銓
擇之柄當在朝廷卿所抗章殊合事體自非思慮之審
謙恭之至何以及此古人不遠嘉歎靡忘所請宜允故
兹奬諭想宜知悉
乞罷軍政退休就醫不允詔
勑具悉卿竭忠誠而衞社迪果毅以臨戎元勲既著於
鼎彜餘暇尚閑於爼豆蕃宣所賴體力方剛遽欲言歸
殊非所望顧安危注意朕豈武備之可忘惟終始一心
汝亦戎功之是念益敦此義勿復有云所請宜不允
紹興十年
先於荆襄湖北措畫屯田軍食省饋過半賜以
御書諸葛亮曹操羊祜三事復賜此詔
勑朕考觀古昔斟酌時宜欲豐軍食之儲必講屯田之
制故充國經畫於金城而兼得十二便之利曹操規始
於許下而遂收百萬斛之饒先積粟以為資乃厲兵而
必戰況今寇戎未靖征戍方興賴將帥之同寅致士卒
之樂附顧尺籍所隸之數日以增多而經賦所入之常
歲有定限既不可剥下以取給固莫若興田而雜耕卿
等叶志定謀悉忠體國率勵衆士和協一心勿憚朝夕
之勞共建久長之策故兹詔示想宜知悉
金人背盟烏珠再入河南令諸路進討詔
勑昨者金國許歸河南諸路及還梓宫母兄朕念為人子
弟當申孝弟之義為民父母當興拯救之思是以不憚
屈己連遣信使禮意備厚雖未盡復故疆巳許每歲銀
絹五十萬所遣信使有被拘留有遭拒却皆忍耻不問
相繼再遣不謂設為詭計方接使人便復興兵今河南
百姓休息未久又遭侵擾朕䀌然痛傷何以為懷仰諸
路大帥各竭忠力以圖國家大計以慰遐邇不忘本朝
之心以副朕委任之意故兹詔示想宜知悉
復蔡州因奏金人之計大合上意奬諭詔
勅具悉比以金勢憑陵我師克捷懼或狃于屢勝致偶忽於
不虞乃申飭於戎臣俾各嚴於武備過為待敵之計用
收全勝之功今覽奏陳大契朕意有以見卿料事精審
為國深謀披採以還良多嘉歎故兹奬諭想宜知悉
辭免少保兼河南府路陜西河東北路招討使
加食邑七百戶食實封三百戶不允詔
勑具悉朕以恢復大計望于爾二三大帥肆於授任之
際並渙恩徽所以示注意之渥而卿抗章陳誼力欲懇
辭既嘗申諭至懷乃復固守謙抑雖嘉爾志良咈朕心
勉立殊勲是為異報所辭宜不允
再辭免同前不允詔
勑具悉卿每拜官必力懇避誠知卿懷冲遜之實非但
為禮文之虚也今復以將士方冒矢石當鋒鏑而不欲獨
先被厚賞為言陳誼甚高朕所嘉歎第惟同時並拜二
三大帥皆以次受命卿欲終辭異乎蘧伯玉用心矣尚
體兹義勿復有云所辭宜不允
郾城戰殺金將鄂爾多貝勒大獲勝捷賜詔奬
諭仍降關子錢犒賞戰士
勑自金人入寇今十五年我師臨陣何啻百萬曾未聞
遠以孤軍當兹巨敵抗縱横並集之衆於平原曠野之
中如今日之用命者也蓋卿忠義貫於神明威惠孚於
士卒暨爾在行之旅咸懷盡敵之心陷陣摧堅計不反
顧鏖鬭屢合醜類敗犇念兹鋒鏑之交重有傷夷之苦
俾爾至此時予之辜惟敵勢之已窮而吾軍之方振尚
效功名之志亟聞殄滅之期載想忠勤彌深嘉歎降關
子錢二十萬貫犒賞戰士故兹奬諭想宜知悉
潁昌捷後俄詔班師上章力請解兵柄致仕不
允詔
勑具悉卿勇略冠時威名服衆分鎮一道使敵人無侵
侮之虞盡節本朝致將士有忠誠之效方資長筭助予
遠圖未有息戈之期而有告老之請雖卿所志固嘗在
於山林而臣事君可遽忘於王室所請宜不允
紹興十一年
師至定遠烏珠等渡淮北歸解圍廬州賜奬諭
詔
勑維彼敵人輕犯淮右賴爾將士忠憤一心執銳爭先
刻期並進誓敵王愾用殱世讎既逆遏其鋒鋩遂屢摧
其徒黨捷書累至軍聲大張蓋自兵興以來未有今日
之盛也況淮東之軍且出其後沔鄂之衆復來自南合
吾仁義之師當彼殘暴之寇天時人事理若相符靖亂
息民其在兹舉尚思困獸之鬭務保全功罔俾隻輪之
還庶殄遺育念爾履鋒之苦軫予當饋之歎爰錫璽書
往昭至意其增激於義槩以並茂於功多受馘策勲具
有盟誓高爵重禄朕不汝忘故兹詔示想宜知悉
辭免樞密副使不允詔
勑具悉朕以禍亂未平中原未復更定大計登用樞臣
惟吾制閫之良宜有籌帷之略俾參密席庶協廟謨當
思注意之隆遂展濟時之志守謙避寵非予望焉所辭
宜不允
再辭免同前不允詔
勑具悉朕焦心勞思宵衣旰食所願訓武厲兵一洒讎
恥寤寐賢佐協濟良圖卿忠勇自奮材智有餘是宜左
右贊襄以輔不逮蔽自朕意擢貳樞廷尚體異知勉攄
素藴毋稽成命固執謙辭所辭宜不允
辭序位在參知政事之上不允詔
勑具悉卿蚤建殊勲顯登亞保雖贊西樞之務實聮左
棘之班肆同列之有陳請會朝而居下朕嘉其自抑蓋
有能遜之風俾爾在前且昭右武之意情文俱得禮法
無嫌胡為守謙未安厥服勉體睠意勿復有言所請宜
不允
帶樞密本職前去按閱御前軍馬措置戰守詔
勑保大定功武有經邦之略蚤正素治戒惟先事之防
將捄溢以求全必因時而適變連百萬虎貔之旅自我
翕張擇一二股肱之良為予犇奏卿勲在社稷名震華
戎謙退踵征西之風廉約蹈祭遵之節比從人望入贊
樞庭方國步之多艱念寇讎之尚肆未反采薇之戍將
親細柳之軍諒匪忠賢孰膺寄委當令行陣之習有素
戰守之策無遺發彼秘謀成兹善計尚體眷注無憚勤
勞故兹詔示想宜知悉
乞罷樞密副使仍别選異能同張浚措置戰守
不允詔
勑具悉朕以前日兵力分不足以禦敵故命合而為一
悉聽於卿朕以二三大帥各當一隅不足以展其才故
命登于樞機之府以極吾委任之意凡為此者而豈徒
哉戰守之事固將付之卿也今卿授任甫及旬浹乃求
去位行府之命措置之責乃辭不能舉措如此朕所未
喻夫有其時有其位有其權而謂不可以有為人固弗
之信也毋煩費辭稽我成命所請宜不允
辭免男除帶御器械宜允詔
勑具悉朕睠若勲臣任以本兵之寄寵其嗣子俾居扈
從之聮蓋昭信倚之誠豈拘文法之末而卿秉心廉慎
執德謙冲力抗封章固求遜避援三尺而有請諒一意
之莫回勉徇雅懷不忘嘉歎所請宜允
再乞檢會前陳還印樞庭投身散地不允詔
勑具悉朕登用元勲圖回密務方賴同心之助式恢馭
遠之規曾居位之日幾何乃丐閒之章踵至無亦過矣
為之憮然其體注懷尚安厥位所請宜不允
辭免武勝定國節度使依前少保充萬壽觀使
仍奉朝請乞一在外宫觀差遣不允詔
勑具悉卿登翊樞筦曾未淹時乃以人言遽求釋位惟
去就之義卿之所敦顧終始之恩朕安敢廢兹用寵以
節旄之舊畀之祠禄之優君臣之間庶幾無愧令弗惟
反又何辭焉所請宜不允
金佗續編卷四
