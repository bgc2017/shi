欽定四庫全書
金佗稡編卷十九
宋岳珂編
家集十
公牘下
建康捷報申省狀
武德大夫英州刺史御營使下都統制岳飛狀申照對
飛自建炎三年十一月二十二日起離建康府至廣德
軍界與金人六次見陣收復溧陽縣及於常州界以來
邀擊金人襲逐至鎮江府恭依聖旨親提重兵至建康
府與金人戰鬭追殺過江收復了當其生擒到彼知溧
陽縣事渤海太師李薩巴千戶埒克及女真哈喇等今
差使臣管押申解前去謹具申尚書省(并樞密院)伏候指揮
承州捷報申省狀
武功大夫昌州防禦使通泰州鎮撫使兼知泰州岳飛
狀申恭依指揮選精銳分頭會合及率人馬直抵承州
掩殺金兵三次見陣獲捷所有逐次生擒女真契丹渤
海漢兒軍高太保等除身死外見管女真三人阿蘇嚕
貝勒拜達勒冨色哷渤海一名李用契丹一名荗穆克
珊奚人三人旺格和卓瑠格漢兒一十二人李延夀趙
月一張大李興門侯孝興解德小兒麻大曹黑兒楊四
兒楊章兒孫公儀今差使臣某人管押申解前去謹具
申尚書省(并樞密院)伏候指揮
賀州捷報申省狀
親衞大夫建州觀察使神武副軍都統制權知潭州兼
權荆湖東路安撫都緫管岳飛狀申閏三月六日飛進
兵離賀州二十餘里曹成賊兵三萬餘人占據山險迎
敵官軍即時鼓率士卒掩殺賊兵敗走飛又率兵追至
賀州城東江岸其賊望桂嶺路逃遁前去飛尋勾本軍
離賀州二十餘里下寨並不曾放人入城賀州錢粮係
廣西經略安撫許中下統制歐陽臨羅選等差丁兵占
守所有飛一行軍馬只沿路就賊粮斛食用飛見行進
兵前去桂嶺縣破滅曹成大隊次謹具申尚書省(并樞密院)
伏乞照會謹狀
大破曹成捷報申省狀
親衞大夫建州觀察使神武副軍都統制權知潭州兼
權荆湖東路安撫都緫管岳飛狀申准樞密院劄子奉
聖旨收捕曹成除於今年閏四月五日自遶嶺路下手
掩殺曹成下把隘并遊掠賊兵破蕩州界太平場賊寨
當月六日離賀州二十餘里殺散曹成下賊兵三萬人
十二日殺散北藏嶺上梧關守隘賊兵占奪關口十三
日殺散曹成發來照應北藏嶺夾擊官軍賊兵一萬五
千餘人除已具殺獲次第捉殺人數奪到弓箭槍刀等
申樞密院外飛契勘曹成自桂嶺縣劄立大寨至北藏
嶺約六十餘里盡是山險河澗唯狹路往來人馬不得
並行兼北藏嶺上梧關蓬嶺三隘所阻已取奪北藏嶺
上梧關兩隘了當至閏四月十五日進兵蓬嶺其賊嚴
備隘口把截官軍飛於當日未時以來分布兵將一擁
上嶺與賊戰敵其賊大敗四向奔潰殺死及掩擁入河
不知其數十六日取桂嶺縣取奪大寨了當其曹成帶
領殘零潰賊望連州路逃竄奪到槍刀金鼓旂幟不計
數目及奪到被擄人民數萬人放令歸業飛見遣四向
搜邏勦戮追襲殺捕并關報廣東經略把截乘勢掩殺
外謹具申尚書省(并樞密院)伏乞照會謹狀
追赶曹成捷報申省狀
親衞大夫建州觀察使神武副軍都統制權知潭州兼
權荆湖東路安撫都緫管岳飛狀申恭奉聖旨收捕曹
成賊馬於今年閏四月五日遶嶺沿路掩殺破蕩巢穴
了當其曹成奔竄廣東連州遂遣本司統制官張憲追
赶掩殺收復連州了當曹成已入湖南望江西逃竄井
曹成先發都統領王淵賊馬望桂陽監路前去尋遣本
司統制官王貴追赶殺散其餘徒黨望江西散走賊勢
大段窮蹙飛除已躬親提兵勦殺招收外飛契勘捉到
曹成下將官張全等通說曹成軍中實有河北河東山
東京畿陜西等七萬餘人飛自今年閏四月五日後來
節次殺戮約及大半平蕩指日伏恐廟堂過憂上勤宵
旰謹具申尚書省(并樞密院)伏乞敷奏施行伏候指揮
虔州捷報申省狀
中衞大夫武安軍承宣使神武副軍都統制岳飛狀申
契勘恭奉親札處分措置虔州等處盗賊飛准江南宣
諭牒據吉州龍泉縣申本縣被賊人彭友李動天結集
頭領兇賊偽稱十大王已經四年攻破八縣大段猖獗
其彭友等賊徒見在本縣界武陵烈源陳田三處劄寨
飛恭依聖旨先差使臣齎文字前去招諭其偽十大王
彭友等八頭項並不肯聽從又結集永新縣界羣賊尹
花八等二項賊徒三千餘人等迎敵官軍飛分遣統領
官張憲取一路王貴取一路飛躬親統率軍馬取一路
約期會合迎敵其賊沿山擺布飛遂率將士戰鬭當日
賊衆敗走下山奪到隘口數處飛躬親督率軍馬分頭
下山與賊戰鬭殺死賊徒遍滿山谷并槍牌衣甲等及
奪救到被擄老小二萬餘人已放令逐便具錄奏聞外
飛續遣兵於山村搜殺不盡殘黨捉到賊魁偽十大王
彭友李滿并以次頭領隨軍監防外謹具申尚書省(并樞
密院)伏候指揮
虔賊捷報申省狀
鎮南軍承宣使神武副軍都統制江南西路舒蘄州制
置使岳飛狀申准樞密院劄子奉聖旨令飛躬親前去
虔州討捕盗賊飛恭依指揮起離到吉州有彭大名友
等作過飛先差人招安不肯聽從分布軍馬與賊鬭敵
殺死賊徒不知其數捉到彭鐵大并以次首領李動天
又往虔州分遣統領官說諭諸寨頭目並不肯聽從遂
行進兵於興國縣衣錦鄉一帶節次逢賊見陣大獲勝
捷并攻破山寨數百餘座生擒賊首王彦鍾超呂添羅
閑十陳顒藍細禾謝敵鍾大牙劉八大五盧高處置訖
委是盡净别無未獲賊徒今依指揮將實有功將士開
具等第謹具申尚書省(并樞密院)伏乞照會施行謹狀
廬州捷報申省狀
清遠軍節度使湖北路荆襄潭州制置使岳飛狀申據
統制官徐慶牛臯申部押人馬前來廬州到本州安泊
未定間有番金齊兵逼近州城遂躬親率所統人馬出
城迎捍鬭敵自申時轉戰至酉時其兵敗走大獲勝捷
殺戮敵兵三十餘里除殺死并斬首級外活擒到金齊
各兵八十餘人奪到馬八十餘匹槍刀不知其數目敵
騎走透前去飛契勘元差徐慶牛臯等將帶官兵二千
餘人前去廬夀濠州天長軍以來掩擊敵騎今到廬州
城下逢敵戰鬭除在城内及在城南下寨官兵更不開
具外今具接戰實立功官兵五百四十六人分為等第
謹具申尚書省(并樞密院)伏乞照會施行謹狀
平湖寇申省狀
鎮寧崇信軍節度使神武後軍都統制荆湖南北襄陽
府路制置使岳飛狀申飛近招捉到水寨劉衡夏誠楊
收楊夀石顆等及諸路頭領小寨二十餘座并黃誠楊
太周倫下徒衆節次取問得願歸業人於六月十八日
終出給公據放散二萬七千餘戶各量支米糧歸業外
謹具申尚書省(并樞密院)伏乞照會謹狀
何家寨捷報申省狀
起復檢校少保武勝定國軍節度使湖北京西路宣撫
副使兼營田使岳飛狀申據王貴申敵五大王擁軍兵
前來離何家寨四十里地名大標木依山勢擺布迎敵
官軍於十一月初十日與敵交戰大獲勝捷謹具申尚
書省(并樞密院)伏乞照會謹狀
(小貼子)飛契勘敵五大王擁金齊重兵侵犯唐鄧州
漢上一帶作過飛遂遣發軍馬措置今雖獲大捷
緣已至蔡州界去京城大段比近勢未能便行深
討飛見星夜前去相度若蔡州可下即行收復差
官主管州事畢班師别聽朝廷指揮伏乞照會
呼紐郎君捷報申省狀
少保武勝定國軍節度使湖北京西路宣撫使兼營田
大使河南北諸路招討使岳飛狀申據本司統領官李
寶孫彦申探得金將四太子前軍四箇千戶將領馬軍
大隊四千餘騎前來宛亭縣界荆堽下寨寶等於五月
二十四日晚部領人船前去一更以來劫殺金兵大寨
殺死并擁掩入黃河不知數目殺死千戶三人并鶻旋
郎君奪到白旂一面上寫都元帥越國王前軍四千戶
字奪到馬一千匹六月二日有金將金牌郎君會起東
京以北金兵大隊前來寶等統率人兵向前掩殺各兵
敗走望南逃遁追殺二十餘里殺死擁掩入黃河不知
其數奪到噐甲不少委是大獲勝捷謹具申尚書省(并樞
密院)伏乞照會謹狀
檄
奉詔移偽齊檄
契勘偽齊僣號竊據汴都舊忝臺臣累蒙任使是宜執
節效死圖報國恩乃敢背棄君父無天而行以祖宗涵
養之澤翻為仇怨逼文武軍民之衆私署官聯紫色餘
分擬亂正統想其面目何以臨人方且妄圖襄漢之行
欲窺川蜀之路專犯不韙自速誅夷我國家厄運已銷
中興在即天時既順人意悉諧所在皆賈勇之夫思共
快不平之忿今王師已盡壓淮泗東過海沂馹騎交馳
羽檄疉至故我得兼收南陽智謀之士提大河忠孝之
人仗義以行乘時而動金洋之兵出其西荆湖之師繼
其後雖同心一德足以吞彼國之梟羣然三令五申豈
忍殘吾宋之赤子爾應䧟没州縣官吏兵民等元非本
意諒皆脇從屈於賊威歸逃無路我今奉辭伐罪拯溺
蘇傒惟務安集秋毫無犯倘能開門納欵肉袒迎降或
願倒戈以前驅或列壺漿而在道自應悉仍舊貫不改
職業盡除舊染咸用更新如或執迷不悟甘為叛人嗾
桀犬以吠堯詈獵師而哭虎議當躬行天罰玉石俱焚
禍並宗親辱及父祖掛今日之逆黨連千載之惡名順
逆二途早宜擇處兵戈既逼雖悔何追謹連黃牓在前
各令知悉
律詩
題翠巖寺
秋風江上駐王師暫向雲山躡翠微忠義必期清塞水
功名直欲鎮邊圻山林嘯聚何勞敢江滸羣兇定破機
行復三關迎二聖削平大難始言歸
寄浮圖慧海
湓浦廬山幾度秋長江萬折向東流男兒立志扶王室
聖主專師建壯猷功業要刊燕石上歸休終伴赤松遊
丁寧寄語東林老蓮社從今着力脩
詞
小重山
昨夜寒蛩不住鳴驚回千里夢已三更起來獨自遶階
行人悄悄簾外月籠明白首為功名舊山松竹老阻
歸程欲將心事付瑶琴知音少弦斷有誰聽
題記
五嶽祠盟記
自中原板蕩敵寇交侵余發憤河朔起自相臺緫髮從
軍歷二百餘戰雖未能遠入龍荒洗蕩巢穴亦且快國
仇之萬一今又提一旅孤軍振起宜興建康之城一鼓
敗敵恨未能使匹馬不回耳故且養兵休卒蓄銳待敵
嗣當激厲士卒功期再戰北踰沙漠仰報朝廷盡復彊
土迎二聖歸京闕取故地上版圖朝廷無虞主上奠枕
余之願也河朔岳飛題
廣德軍金沙寺壁題記
余駐大兵宜興沿幹王事過此陪僧僚謁金仙徘徊暫
憩遂擁鐵騎千餘長驅而往然俟立竒功殄仇敵復三
關迎二聖使宋朝再振中國安強他時過此得勒金石
不勝快哉建炎四年四月十二日河朔岳飛題
東松寺題記
余自江隂軍提兵起發前赴饒郡與張招討會合崎嶇
山路殆及千里過祁門西約一舍餘當途有庵一所問
其僧曰東松遂邀後軍王團練并幕屬隨嬉焉觀其基
址乃鑿山開地創立廊廡三山環聳勢凌碧落萬木森
欝密掩烟甍勝景瀟洒實為可愛所恨不能款曲進程
遄發俟他日殄滅盜賊凱旋回歸復得至此即當聊結
善緣以慰庵僧紹興改元仲春十有四日河朔岳飛題
永州祁陽縣大營驛題記
權湖南帥岳飛被旨討賊曹成自桂嶺平蕩巢穴二廣
湖湘悉皆安妥痛念二聖遠狩沙漠天下靡寧誓竭忠
孝頼社稷威靈君相賢聖他日功業成就復歸故國迎
兩宮還朝寬天子宵旰之憂此所志也顧蜂螘之羣豈
足為功過此因留于壁紹興二年七月初七日
金佗稡編卷十九
