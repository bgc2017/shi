欽定四庫全書
金佗稡編卷八
宋岳珂撰
行實編年五
紹興十年庚申歲年三十八
金人叛盟援劉錡議建儲加少保河南府陜西
河東河北路招討使改河南北諸路招討使分
遣諸將復西京曹陳鄭趙州潁昌府永安南城
軍等復垣曲沁水翼城等縣戰曹州宛亭縣渤海
廟中牟縣京西黃河上西京河南府臨潁縣邵原
曲陽永安軍等殺呼紐郎君王太保阿布納千戶
李貝勒萬戶千戶等擒劉來孫等駐郾城大破烏
珠敗拐子馬五里店斬鄂爾多貝勒賜金盒茶藥賜
金千兩銀五萬兩錢十萬緡賜錢二十萬緡戰小商
橋斬薩巴貝勒及千戶等大戰穎昌府城西斬夏
金吾及千戶等擒王松夀張来孫千戶阿里布田
瓘等賜錢二十萬緡駐朱仙鎮以背嵬破烏珠
烏珠奔京師輯諸陵烏珠棄京師班師乞致仕入覲
夏金人果叛盟犯拱亳諸州上大感先臣言以為忠五
月下詔命先臣竭忠力圖大計頒竒功不次之賞崇戰
士捐軀之典開諭兩河忠義之人結約招納賜御札曰
金人過河侵犯東京復來占據已割舊疆卿素藴忠義
想深憤激凡對境事宜可以乘機取勝結約招納等事
可悉從便措置若事體稍重合稟議者即具奏來時先
臣亦以得警報奏乞詣在所陳機密會劉錡據順昌抗
敵告急于朝上亟命先臣馳援先臣奉詔即遣張憲姚
政赴順昌復奏請覲上遣李若虛至軍賜札曰金人再
犯東京軍方在境難以召卿還來面議今遣李若虛前
去就卿商量又曰施設之方則委任卿朕不可以遥度
也先臣於是乃命王貴牛皋董先楊再興孟邦傑李寶
等提兵自陜以東西京汝鄭潁昌陳曹光蔡諸郡分布
經略又遣梁興渡河會合忠義社取河東北州縣調兵
之日命各語其衆人期以河北平乃相見又遣官軍東
援劉錡西援郭浩控金商之要應川陜之師而自以其
軍長驅以闞中原將發熏衣盥沐閉齋閤子書上奏言
儲貳事其略曰今欲恢復必先正國本以安人心然後
不常厥居以示不忘復讎之志初八年秋先臣因召對
議建儲事得詣資善堂見孝宗皇帝英明雄偉退而歎
喜曰中興基本其在是乎家人問其所以喜先臣曰獲
見聖子社稷得人矣其乞詣行在也蓋欲面陳大計及
李若虚來先臣亦以機會不可失不復敢乞覲乃䟽言
之上得奏歎其忠御札報曰非忱誠忠讜則言不及此
六月授少保兼河南府路陜西河東河北路招討使制
詞有曰氣呑強敵壯自比於票姚志清中原誓有同於
祖逖又曰舉素定之成謀攄久懷之宿憤嘉先臣之志
在戰不在和也先臣益以無功辭不受上詔諭之曰卿
陳義甚高朕所嘉歎第惟同時並拜二三大帥皆以次
受命卿欲終辭異乎蘧伯玉之用心也先臣乃不敢辭
尋改河南北諸路招討使未幾所遣諸將及會合之士
皆響應相繼奏功李寶捷于曹州又捷于宛亭縣荆堽
殺其千戶三人并大將呼紐郎君又捷于渤海廟閏六
月張憲敗敵于穎昌府二十日復潁昌府先臣親帥大
軍去蔡而北上以先臣身先士卒忠義許國賜札奬諭
張憲遂進兵陳州二十四日破其三千餘騎翟將軍益
兵以來復敗之獲其將王太保復陳州韓常及鎮國大
王舍音貝勒再以六千騎寇潁昌二十五日董先姚政
敗之是日王貴之將楊成破敵帥滿都哈五千餘人于
鄭州復鄭州二十九日劉政復劫之于中牟縣獲馬三
百五十餘匹驢騾百頭滿都哈不知存亡秋七月一日
張應韓清復西京破其衆數千牛皋𫝊選捷于京西又
捷于黃河上孟邦傑復永安軍初二日其將楊遇復南
城軍又與劉政捷于西京敵守李成王勝等以兵十餘
萬走棄洛陽歸懷孟時大軍在潁昌諸將分路出戰先
臣自以輕騎駐于郾城縣方日進未已烏珠大懼會龍
虎大王于東京議以為諸帥皆易與獨先臣孤軍深入
將勇而兵精且有河北忠義響應之援其鋒不可當欲
誘致其師併力一戰朝廷聞之大以先臣一軍為慮賜
札報先臣俾占穩自固先臣曰敵之技窮矣使誠如諜
言亦不足畏也乃日出一軍挑敵且罵之烏珠怒其敗
初八日果合龍虎大王蓋天大王及敵昭武大將軍韓
常之兵逼郾城先臣遣臣雲領背嵬遊弈馬軍直貫敵
陣謂之曰必勝而後返如不用命吾先斬汝矣鏖戰數
十合積屍布野得馬數百匹楊再興以單騎入其軍擒
烏珠不獲手殺數百人而還初烏珠有勁軍皆重鎧貫
以韋索凡三人為聯號拐子馬又號鐡浮圖堵牆而進
官軍不能當所至屢勝是戰也以萬五千騎來諸將懼
先臣笑曰易爾乃命步人以麻札刀入陣勿仰視第斫
馬足拐子馬既相聯合一馬僨二馬皆不能行坐而待
斃官軍奮擊僵屍如丘烏珠大慟曰自海上起兵皆以
此勝今已矣拐子馬由是遂廢烏珠復益兵至郾城北
五里店初十日背嵬部將王綱以五十騎出覘敵遇之
奮身先入斬其將鄂爾多貝勒敵大駭先臣時出略戰
地望見黃塵蔽天衆欲少卻先臣曰不可汝等封侯取
賞之機正在此舉豈可後時自以四十騎馳出都訓練
霍堅者扣馬諫曰相公為國重臣安危所係奈何輕敵
先臣鞭堅手麾之曰非爾所知乃突戰入敵陣左右馳
射士氣增倍無不一當百呼聲動地一鼓攻之捷聞上
賜札曰覽卿奏八日之戰敵以精騎衝堅自謂竒計卿
遣背嵬遊弈迎破敵鋒戕其將領實為雋功然大敵在
近卿以一軍獨與决戰忠義所奮神明助之再三嘉歎
不忘于懷時上又遣内侍李世良詣先臣軍𫝊宣撫問
賜金合茶藥金千兩銀五萬兩錢十萬緡尋又賜錢二
十萬緡半以賞復鄭州兵半以予宣撫司非時支使烏
珠又率其衆併力復來頓兵十二萬于臨潁縣十三日
楊再興以三百騎至小商橋與敵遇再興驟與之戰殺
敵二千餘人并萬戶薩巴貝勒千戶百人長荗穆可百
餘人再興死之張憲繼至破其潰兵八千烏珠夜遁郾
城方再捷先臣謂臣雲曰敵犯郾城屢失利必回鋒以
攻潁昌汝宜速以背嵬援王貴旣而烏珠果以兵十萬
騎三萬來於是貴將遊奕雲將背嵬戰于城西敵陣自
舞陽橋以南橫亘十餘里金鼓振天城堞為搖臣雲令
諸軍勿牽馬執俘視梆而發以騎兵八百挺前决戰步
軍張左右翼繼進自辰至午戰方酣董先胡清繼之敵
大敗死者五千餘人殺其統軍上將軍夏金吾(失其名)
并千戸五人擒渤海漢兒王松夀女真漢兒都提點千
戶張来孫千戶阿里布左班祗候承制田瓘以下七十
八人小番二千餘人獲馬三千餘匹及雪護闌馬一匹金
印十枚以獻烏珠狼狽遁去副統軍尼雅滿貝勒重創
輿至京師而死十八日張憲之將徐慶李山等復捷于
臨潁之東北破其衆六千獲馬百匹追奔十五里先臣
上郾城諸捷上大喜賜詔稱述其事曰自強敵入寇今
十五年我師臨陣何啻百戰曾未聞遠以孤軍當兹巨
孽抗強勇並集之衆於平原曠野之中如今日之用命
者也復詔賜錢二十萬緡以犒軍是月梁興會太行忠
義及兩河豪傑趙雲李進董榮牛顯張峪等破敵于絳
州垣曲縣敵入城復拔之擒其千戶劉来孫等一十四
人獲馬百餘匹及器甲等又捷于沁水縣復之斬敵將
阿布納千戶李貝勒死者無數又追至于孟州王屋縣
之邵原漢兒軍張太保成太保等以所部六十餘人降
又追至東陽敵棄營而去追殺三十人獲其所遺馬八
匹衣甲刀鎗旗幟無數又至濟源縣之曲陽破高太尉
之兵五千餘騎屍布十里獲器械槍刀旗鼓甚衆擒者
八十餘人高太尉引懷孟衛等州之兵萬餘人再戰又
破之敵死者十之八擒者百餘人得馬驢騾二百餘頭
高太尉以餘卒逃又敗之于翼城縣復翼城縣又會喬
握堅等復趙州李興捷于河南府又捷于永安軍中原
大震先臣上奏以謂趙俊喬握堅梁興董榮等過河之
後河北人心往往自亂願歸朝廷臣契勘金人近累敗
衂敵將四太子等皆令老小渡河惟是敵衆尚徘徊於
京城南壁近郤遣八千人過河北此正是陛下中興之
機金人必亡之日苟不乘時必貽後患檜沮之第報楊
沂中劉錡新除而不言所遣先臣獨以其軍進至朱仙
鎮距京師纔四十五里烏珠復聚兵且悉京師兵十萬
來敵對壘而陳先臣按兵不動遣驍將以背嵬騎五百
奮擊大破之烏珠奔還京師先臣遂令李興檄陵臺令
朱正甫行視諸陵輯永安永昌永熙等陵神臺枳橘柏
株之廢伐者補而全之先是先臣自紹興五年遣義士
梁興敗金人於太行殺其將馬五太師及萬戶耿光禄
破平陽府神山縣遣張横敗金人於憲州擒嵐憲兩州
同知及岢嵐軍事判官遣高岫魏浩等破懷州萬善鎮
又密遣梁興等宣布朝廷德意招結兩河忠義豪傑之
人相與犄角破敵又遣邊俊李喜等渡河撫諭申固其
約河東山寨韋詮等皆斂兵固堡以待王師烏陵思謀
敵之黠桀也亦不能制其下但諭百姓曰毋輕動俟岳
家軍來當迎降或率其部伍舉兵來歸李通之衆五百
餘人胡清之衆一千一百八人李寶之衆八千李興之
衆二千懷衛州張恩等九人相繼而至白馬山寨首領
孫淇等敵統制王鎮統領崔慶將官李覲秉義郎李清
及崔虎劉永夀孟皋華旺等皆全率所部至麾下以至
敵將之腹心禁衛如龍虎大王下噶克察千戶萬勇之屬
及張仔楊進等亦密受先臣旗牓率其衆自北方來降
韓常又以潁昌之敗失夏金吾金吾烏珠子壻也畏罪
不敢還屯于長葛密遣使願以其衆五萬降先臣遣賈
興報許之是時敵將動息及其山川險隘先臣盡得其
實自磁相開德澤潞晉絳汾隰豪傑期日興兵衆所揭
旗皆以岳為號聞風響應及是朱仙鎮之捷先臣欲乘
勝深入兩河忠義百萬聞先臣不日渡河奔命如恐不
及各齎兵仗糧食團結以徯先臣父老百姓爭挽車牽
牛載糗糧以饋義軍頂盆焚香迎拜而候之者充滿道
路敵所置守令熟視莫敢誰何自燕以南號令不復行
烏珠以敗故復簽軍以抗先臣河北諸郡無一人從者
乃自歎曰自我起北方以來未有如今日之挫衂先臣
亦喜語其下曰這回殺敵人直到黃龍府當與諸君痛
飲時方畫受降之策指日渡河秦檜私于金人力主和
議欲畫淮以北棄之聞先臣將成功大懼遂力請于上
下詔班師先臣上䟽曰敵人巢穴盡聚東京屢戰屢奔
銳氣沮喪得間探報敵已盡棄輜重疾走渡河況今豪
傑向風士卒用命天時人事強弱已見時不再來機難
輕失臣日夜料之熟矣惟陛下圖之疏累千百言上亦
銳意恢復欲觀成效以御札報之曰得卿十八日奏言
班師機會誠為可惜卿忠義許國言詞激切朕心不忘
卿且少駐近便得地利處報楊沂中劉錡同共相度如
有機會可乘即約期並進檜聞之益懼知先臣之(闕)
乃先詔韓世忠張俊楊沂中劉錡各以本軍歸
而後言于上以先臣孤軍不可留乞姑令班師一日而
奉金書字牌者十有二先臣嗟惋至泣東向再拜曰臣
十年之力廢於一旦非臣不稱職權臣秦檜實誤陛下
也諸軍既先退先臣孤軍深在敵境懼烏珠知之斷其
歸路乃聲言將翌日舉兵渡河烏珠疑京城之民為先
臣夜棄而出北遁百里先臣始班師父老人民大失望
遮先臣馬首慟哭而訴曰我等頂香盆運糧草以迎官
軍敵人悉知之今日相公去此某等不遺噍類矣先臣
亦立馬悲咽命左右取詔書以示曰朝廷有詔吾不得
擅留勞苦再四而遣之哭聲震野及至蔡有進士數百
輩及僧道父老百姓坌集于庭進士一人相帥叩頭曰
某等淪䧟北庭將逾一紀伏聞宣相整軍北來志在恢
復某等跂望車馬之音以日為歲今先聲所至故疆漸
復強敵鳥奔民方室家胥慶以謂幸脫險患忽聞宣相
班師誠所未諭宣相縱不以中原赤子為心其亦忍棄
垂成之功耶先臣謝之曰今日之事豈予所欲哉命出
詔書置几上進士等相帥歴階視之皆大哭相顧曰然
則將奈何先臣不得已乃曰吾今為汝圖矣乃以漢上
六郡之閒田處之且留軍五日待其徙從而遷者道路
不絶今襄漢多是焉方烏珠夜棄京師將遂渡河有太
學生叩馬諫曰太子毋走京城可守也岳少保兵且退
矣烏珠曰岳少保以五百騎破吾精兵十萬京師中外
日夜望其來何謂可守生曰不然自古未有權臣在内
而大將能立功於外者以愚觀之岳少保禍且不免況
欲成功乎生蓋隂知檜與烏珠事故以為言烏珠亦悟
其說乃卒留居翌日果聞班師議者謂使先臣得乘是
機也以往金人雖強不足平也故土雖失不足復也一
簣虧成萬古遺恨先臣既還敵人得伺其實無所忌憚
兵勢漸振向之已復州縣又稍稍侵寇先臣抑鬱不自
得自知為檜所忌終不得行其所志用兵動衆恢拓土
宇今日得之明日棄之養寇殘民無補國事乃上章力
請解兵柄致仕上賜詔謂其方資長筭助予遠圖未有
息戈之期而有告老之請不許奉詔自廬入覲上問之
先臣第再拜謝敵人大擾河南分兵趨川陜上命先臣
應之以王貴行八月以趙秉淵知淮寧府敵犯淮寧為
秉淵所敗又悉其衆圍秉淵先臣復命李山史貴解其
圍敵再攻潁昌上命津發人民於新復州軍據險保聚
韓世忠捷于千秋湖命以蔡州軍牽制九月敵犯宿亳
命控抱九江又付空名告身自正任承宣使以下凡四
百八十一道以激戰功冬十月川陜告急復請益兵以
董先行又命廣設間諜誘契丹諸國之不附烏珠者十
一月命益光州兵援田邦直敵聚糧順昌將寇唐鄧入
比陽舞陽伊陽諸縣命捍禦隄備是冬梁興在河北不
肯還取懷衛二州大破烏珠之軍斷山東河北金帛馬
綱之路金人大擾
紹興十一年辛酉歲年三十九
援淮西召赴行在除樞密副使賜金帶魚袋銀
絹鞍馬等帶本職按閱御前軍還兵柄還兩鎮
節充萬壽觀使奉朝請證張憲事殁
春正月諜報敵分路渡淮先臣得警報即上䟽請合諸
帥之兵破敵未報十五日烏珠韓常果以重兵䧟壽春
府二十日韓常與敵龍虎大王先驅渡淮二十五日駐
廬州界邊報至行在上賜御札曰敵人已在廬州界上
卿可星夜前來江州乘機照應出其軍後詔未至先臣
竊念敵既舉國來寇巢穴必虚若長驅京洛敵必奔命
可以坐制其敝二月四日既遣奏復恐上急於退敵又
上奏曰今敵在淮西臣若擣虚勢必得利萬一以為寇
方在近未暇遠圖欲乞親至蘄黃相度形勢利害以議
攻卻且敵知荆鄂宿師必自九江進援今若出此貴得
不拘使敵罔測至是上得乞會兵奏大喜及得擣虚奏
果令緩行是日又得出蘄黃之請益喜手札報諭以為
中興基業在此一舉初九日先臣始奉初詔時方苦寒
𠻳力疾戒行以十一日引道先臣猶謂大軍行緩親以
背嵬先驅十九日上聞先臣力疾出師賜札曰聞卿見
苦寒𠻳乃能勉為朕行國爾忘身誰如卿者師至廬州
烏珠聞先臣之師將至與韓常等俱懲潁昌之敗望風
遽遁遂還兵于舒以竢命上賜札以先臣小心恭(孝宗皇帝
嫌諱)不敢專輒進退為得體烏珠用酈瓊計復窺濠州三
月初四日先臣不俟詔麾兵救之次定遠縣烏珠先以
初八日破濠州張俊以全軍八萬駐于黃連鎮去濠六
十里不能救楊沂中趨城遇伏僅以身免殿前之兵殱
焉敵方據濠自雄聞先臣至又遁夜踰淮不能軍夏四
月遣兵捕郴賊駱科又遣兵援光州自朱仙鎮之機一
失敵勢浸橫暫郤遽進不可復圖隄防攻討皆無預於
恢復之計柘皋之戰能拒敵人之鋒而已中原之事未
可議也十年冬司農少卿高潁慷慨自陳欲禆贊岳飛
十年連結河朔之謀措置兩河京東忠義軍馬為攻取
計梁興不肯南還復懷衛二州絶山東河北金帛馬綱
之路然竟亦無所就敵人之強自若旣而秦檜竟欲就
和議患諸將不同已用范同策召三大將論功行賞先
臣至行在二十四日授樞密副使加食邑七百戶實封
三百戸特旨位在參知政事上賜金帶魚袋銀絹等視
宰臣初除禮先臣奏請還兵二十七日罷宣撫司皆冠
以御前字五月十一日詔韓世忠留院供職俊與先臣
並以本職按閱軍馬措置戰守同以樞密行府為名撫
定韓世忠軍于楚州先是先臣少俊等十餘歲事俊甚
勤紹興改元有李成之役俊旣叨先臣之功得逭其責
甚德先臣且服其忠略屢稱薦於上其後二三年間蕩
二廣江西之勍寇復襄陽六郡之故疆不淹時而大功
立時論許予寘諸將右上亦自謂得人傑行賞不計其
等擢之不次之位俊頗不平四年敵犯淮西俊分地也
怯敵不肯行宰臣趙鼎責而遣之至平江府又辭以墜
馬傷臂鼎怒命一急足領之出關且奏請誅俊以警不
用命者既又以無功還先臣渡師一戰大捷解廬州圍
上竒其功畀以鎮寧崇信兩鎮之節俊益恥之及先臣
位二府正專征天下稱三大帥與俊體敵俊忿疾見於
辭色先臣益屈已下之數以卑辭致書於俊俊皆不答
楊么平先臣又致書獻俊樓船一兵械畢備俊受船復
不答先臣事之愈恭俊橫逆自若至七年恢復之請大
合上意札書面命皆以中興之事專畀先臣又所賜褒
詞每有表異之語如曰非我忠臣莫雪大恥卿為一時
智謀之將非它人比朕非卿到終不安心甚者謂聽飛
號令如朕親行俊見之常憾其軋已有意傾之是歲淮
西之役先臣聞命即行途中得俊咨目甚言前途糧乏
不可行師先臣不復問鼓行而進故賜札曰卿聞命即
往廬州遵陸勤勞轉餉艱阻卿不復顧問必遄其行非
一意許國誰肯如此俊聞之疑先臣漏其書之言於上
歸則倡言於朝謂先臣逗遛不進以乏餉為辭或勸先
臣與俊廷辨先臣曰吾所無愧者此心耳何必辨及是
視世忠軍俊知世忠嘗以謀劫敵使敗和議忤檜承檜
風旨欲分其背嵬謂先臣曰上留世忠而使吾曹分其
軍朝廷意可知也先臣曰不然國家所賴以圖恢復者
唯自家三四輩萬一主上復令韓太保典軍吾儕將何
顔以見之俊大不樂比至楚州乘城行視俊顧先臣曰
當修城以為守備計先臣曰吾曹所當戮力以圖尅復
豈可為退保計耶俊艴然變色遷怒於二候兵以微罪
斬之韓世忠軍吏耿著與總領胡紡言二樞密來楚州
必分世忠之軍且曰本要無事却是生事紡上之朝檜
捕著下大理擇酷吏治獄將以扇搖誣世忠先臣歎曰
吾與世忠同王事而使之以不辜被罪吾為負世忠乃
馳書告以檜意世忠大懼亟奏乞見投地自明上驚諭
之曰安有是明日宰執奏事上以詰檜且促具著獄於
是著止坐妄言追官杖脊黥流吉陽軍而分軍之事不
復䆒矣俊於是大憾先臣及歸倡言於朝謂先臣議棄
山陽專欲保江且密以先臣報世忠事告檜檜聞之益
怒使諫臣羅汝楫彈其事初檜不欲宗強先臣乃建資
善之請檜擠趙鼎而黜之先臣獨對衆歎惜與檜意俱
不合已深惡之及檜私金人主和議先臣慷慨屢上蕩
平之策以恢復為已任入覲論和議則斥相臣謀國不
臧表謝新復河南赦則有唾手燕雲等語旨意大異上
賜以手書諸葛亮曹操羊祜三事先臣恭書其後鄙曹
操之為人酷虐變詐且曰若夫鞭撻強悍尊主極安宗
社輔明天子以享萬世無疆之休臣竊有區區之志不
知得伸歟否也至敵人渝盟上劄付檜奏於先臣先臣
讀之見德無常師主善為師之說惡其言飾姦罔上則
又恚罵曰君臣大倫此之天性大臣秉國政忍面謾其
主耶檜自是旣憾先臣之非已又懼其終梗和議忤金
人意謂先臣不死已必及禍遂有必殺先臣之念日夜
求所以誣陷之者先臣亦自知不為檜俊所容屢請解
兵避之不許始檜議和諸將皆以為不便檜知張俊貪
可以利動乃許以罷諸將兵專以付俊俾贊其議俊果
利其言背同列而自歸于檜檜深感之至是得俊語復
投其所甚欲乃日召俊與謀共危先臣以万俟卨在湖
北嘗與先臣有怨故風卨彈之卨尤喜附檜願效鷹犬
章再上不報又風羅汝楫章六上又不報會先臣亦累
抗章請罷樞柄上惜其去以詔慰之曰曾居位之日幾
何而丏閒之章踵至無亦過意為之憮然先臣力辭八
月還兩鎮節充萬壽觀使奉朝請恩禮如舊制詞有奮
身許國彯趙士之曼纓勵志圖功撫臧宫之鳴劒表先
臣之志始終不替也於是檜俊之忿未已密誘先臣之
部曲以能告先臣事者寵以優賞卒無應命又遣人伺
其下與先臣有微怨者輒引致之使附其黨否者脅之
以禍聞王貴嘗以潁昌怯戰之故為臣雲所折責比其
凱旋先臣猶怒不止欲斬之以諸將懇請獲免又因民
居火貴帳下卒盜取民蘆筏以蔽其家先臣偶見之即
斬以徇杖貴一百檜俊意貴必憾先臣父子使人誘之
貴不欲曰相公為大將寧免以賞罰用人苟以為怨將
不勝其怨矣檜俊不能屈乃求得貴家私事以劫之貴
懼而從時又得王俊者嘗以從戰無功歲久不遷頗怨
先臣且位副張憲屢以姦貪為憲所裁與憲有隙俊本
一黠卒始在東平府告其徒呼于等罪得為都頭自是
以告訐為利不問是否自出身以來無非以告訐得者
軍中號曰王鵰兒鵰兒者擊搏無義之稱也檜俊使人
諭之輒從於是檜俊相與謀以為張憲貴俊等皆先臣
之部將使其徒自相攻發而因及其父子庶主上不疑
張俊乃自為文狀付王俊妄言張憲謀還先臣兵使告
之王貴乃使貴執憲以歸于已是時俊附檜黨檜方專
國擅權威動人主風旨所向無敢違忤是非黑白在檜
呼吸間自非守道不屈之士未有不折而從之者故貴
等唯其所使憲未至張俊預為獄待之屬吏王應求請
於俊以為密院無推勘法恐壞亂祖宗之制俊不從親
行鞫煉使憲自誣謂得臣雲手書命憲營還兵計憲被
血無全膚竟不伏俊手自具獄以獄之成告于檜十月
械憲至行在下之棘寺十三日檜奏乞召先臣父子證
張憲事上曰刑所以止亂若妄有追證動搖人心不許
檜不復請十三日矯詔召先臣入臣雲亦逮至(據三朝北盟集
先臣飛傳)前一夕有以檜謀語先臣使自辨先臣曰使天有
目必不使忠臣陷不義萬一不幸亦何所逃明日使者
至笑曰皇天后土可表飛心耳初命何鑄典獄鑄明其
無辜改命万俟卨卨不知所問第譁言先臣父子與憲
有異謀又誣先臣使于鵬孫革致書于憲貴令之虚申
探報以動朝廷臣雲以書與憲貴令之擘畫措置而其
書皆無之乃妄稱憲貴已焚其書無可證者自十三日
以後坐繫兩月無一問及先臣卨等皆憂懼無辭以竟
其獄或告卨曰淮西之事使如臺評則固可罪也卨喜
遽以白檜十二月十八日始劄下寺命以此詰先臣卨
先令簿錄先臣家取當時御札束之左藏南庫欲以滅
迹逼孫革等使證先臣逗遛而往來月日甚明竟不能
紊乃命評事元龜年雜定之以傅會其獄會歲暮竟不
成檜一日自都堂出徑入小閤危坐終日已而食柑以
爪畫其皮幾盡良久手書小紙令老吏付獄中遂報先
臣死矣蓋十二月二十九日也年三十有九其具獄但
稱以衆證結案而先臣竟無服辭云憲與臣雲俱坐原
幕屬賓客于鵬等坐者六人獨參謀薛弼嘗有德於卨
為憲湖北時檜在永嘉日又嘗從檜遊且恭奴事得其
歡心及在幕中知檜惡先臣動息輒報得不坐遷先臣
家族於嶺南與張憲並籍没貲産檜使親黨王會搜括
家無儋石之儲器用惟存尚方所賜之外無有也初先
臣之獄檜以忌怨成隙待先臣以必死何鑄既明先臣
無辜失檜意遷鑄執政而俾使敵實奪其位卨自請任
其責乃擢之為中丞專主鍛鍊獄之未成也大理丞李
若樸何彦猷以為無罪固與卨爭卨即日彈若樸謂其
黨庇先臣與彦猷俱罷大理卿薛仁輔亦言其冤狀卒
以罪去知宗士㒟請以百口保先臣卨劾之竄死于建
州布衣劉允升上疏訟其冤下棘寺以死王俊以告誣自
左武大夫果州防禦使超轉正任觀察使姚政龐榮傳
選等以傅會遷轉有差後王俊離軍檜猶不忘之授以
副總管從者賞違者刑苟知避禍無不箝結奉承時董
先亦逮至檜恐其有異辭引先面諭且甘言撫勞之曰
毋恐第證一句語言今日便出先唯唯檜使大程官二
人護先至獄中先對吏果即伏遂釋之不逾半刻(據趙性之
中興遺史)唯樞密使韓世忠不平獄成詣檜詰其實檜曰飛
子雲與張憲書不明其事體莫須有世忠曰相公言莫
須有何以服天下因力爭檜竟不納先臣死洪皓時在
敵中馳蠟書還奏以為敵所大畏服不敢以名呼者唯
先臣號之為岳爺爺將帥聞其死皆酌酒相賀曰和議
自此堅矣他日皓還朝論及先臣死不覺為慟上亦素
愛先臣之忠聞皓奏益痛悔焉死之日天下知與不知
皆為流涕下至三尺童子亦怨秦檜云查籥嘗謂人曰
敵自叛河南之盟岳飛深入不已檜私于金人勸上班
師金人謂檜曰爾朝夕以和請而岳飛方為河北圖且
殺吾壻不可以不報必殺岳飛而後和可成也檜於是
殺先臣以為信沈尚書亦謂先臣霖曰先臣之忤張俊
也以廉忤秦檜也以忠俊方厚貲而先臣獨清檜方私
敵而先臣獨力戰此所以不免也時以為名言
金佗稡編卷八
