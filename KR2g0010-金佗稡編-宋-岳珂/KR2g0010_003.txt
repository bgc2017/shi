欽定四庫全書
金佗稡編卷三
宋岳珂撰
高宗宸翰下
紹興十年
敵昭武大將軍韓常既失夏金吾畏罪不敢還
以兵五萬屯長葛密遣使願以其衆降先臣遣
賈興報許之烏珠復聚兵十萬拒先臣于朱僊
鎮先臣按兵不動第遣將以背嵬五百奮擊大
破之烏珠奔東京時大軍去京纔四十五里方
議受降且進取兩河響應指期成功秦檜主和
議懼得罪于敵亟請班師先臣抗疏以為敵人
巢宂盡聚東京屢戰屢奔銳氣沮喪得間探報
烏珠巳盡棄輜重疾走渡河況今豪傑鄉風士
卒用命天時人事強弱巳見時不再来機難輕
失臣日夜料之熟矣惟陛下圖之奏至宸衷感
悟賜御札令少駐近便得地利處報諸帥同為
進止
得卿十八日奏言措置班師機會誠為可惜卿忠義許
國言詞激切朕心不忘卿且少駐近便得地利處報楊
沂中劉錡同共相度如有機會可乘約期並進如且休
止以觀敵釁亦須聲援相及楊沂中已於今月二十五
日起發卿可照知遣此親札諒宜體悉
前詔未至諸大帥各已退師秦檜復請休兵觀
釁亟趣先臣退一日而奉金牌者十有二先臣
奉詔還自朱僊鎮將朝于在所會韓世忠在淮
陽楊沂中往徐州朝廷慮敵軍襲其後復賜御
札令駐京西牽制
比聞卿已趣裝入覲甚慰朕虚佇欲見之意但以卿昨
在京西與敵接戰遂遣諸軍掎角並進今韓世忠在淮
陽城下楊沂中已往徐州卿當且留京西伺敵意向為
牽制之勢俟諸處同為進止大計無慮然後相見未晚
也遣此親札諒深體悉
先臣還至廬州始奉牽制之詔而韓世忠已還
軍於楚州賜御札報諭令疾馳入覲
昨以韓世忠出軍淮陽委卿留京西為牽制之勢今聞
卿已至廬州世忠却已歸楚卿當疾馳入覲以副朕佇
見之切軍事足得面議遣此親札諒深體悉
紹興十一年
春正月諜報烏珠韓常將入寇先臣聞警即上
疏乞會諸帥兵破敵願以身為先驅既遣奏整
兵以俟命未至十五日乙卯烏珠韓常與其龍
虎大王先驅渡淮二十五日乙丑駐廬州界報
至賜御札令先臣以兵至江州
據探報敵人自夀春府遣兵渡淮已在廬州界上張俊
劉錡等見合力措置掩殺卿可星夜前來江州乘機照
應出其前後使敵腹背受敵不能枝梧投機之會正在
今日以卿忠勇志吞此敵當即就道付此親札卿宜體
悉
二月四日癸酉先臣在鄂未奉前詔念敵既舉
國入寇巢穴必虚若長驅京洛敵必奔命可以
坐制其敝既遣奏又欲亟遏敵師是日再抗疏
曰今敵在淮西臣若𢷬虚勢必得利萬一以為
寇方在近未暇遠圖即乞且親至蘄黃相度以
議攻却且敵知荆鄂宿師必自九江進援今若
出此貴得不拘使敵罔測未至賜御札趣出兵
比以金兵侵犯淮西已在廬州張俊楊沂中劉錡見併
力與敵相拒巳親札喻卿乘此機會提兵合擊必成大
功副卿素志卿可星夜倍道來江州或從蘄黃繞出其
後腹背擊敵機會在此朝夕須報再遣親札想宜體悉
前詔未至敵已迫和州七日丙子復賜御札趣
出兵
敵犯淮西與張俊和州相拒已遣親札趣卿倍道前來
合力擊敵早夜以俟卿忠智冠世今日之舉社稷所繫
貴在神速少緩恐失機會也再遣手札卿當深悉七日
九日戊寅先臣始奉出兵江州之詔下令以十
一日庚辰就道且以奏聞未至十日已卯詔遣
中使張去為至先臣軍賜御札趣出兵
敵寇聚于淮西張俊楊沂中劉錡已於和州巢縣下寨
與敵相拒韓世忠出兵濠上卿宜倍道共乘機會前所
發親札卿得之必已就道今遣張去為往喻朕意卿更
須兼程無詒後時之悔諒卿忠智出於天性不俟多訓
也
先臣時以寒𠻳在告庚辰力疾發鄂渚會所乞
合諸帥兵破敵之奏始至賜御札褒嘉
昨得卿奏欲合諸帥兵破敵備見忠誼許國之意嘉歎
不巳今敵犯淮西張俊楊沂中劉錡已併力與敵相拒
卿若乘此機會亟提兵會合必成大功以朕所見若卿
兵自蘄黃繞出其後腹背擊敵似為良策卿更審度兵
貴神速不可失機會也再遣親札想宜體悉
朝廷得歸正人所報十五日甲申復賜御札趣
出兵
比屢遣手札并面諭屬官仍遣中使趣卿提兵前来共
破敵人諒卿忠憤許國之心必當力踐所言以攄素志
今據歸正人備說金人梟勇之將皆在淮西朕度破敵
成功非卿不可若一舉奏功庶朕去年宥密之詔不為
虚言況朕素以社稷之計倚重於卿今機會在此曉夕
以佇出師之報再遣此札卿宜體悉十五日
先臣始沓奉前詔乃益疾馳以行十七日丙戌
先臣癸酉之奏始至時朝廷亦欲亟遏敵師賜
御札報諭令姑緩京洛之策
屢發手詔及毛敦書張去為繼往喻旨朝夕需卿出師
之報覽二月四日奏備悉卿意然事有輕重今江浙駐
蹕敵騎近在淮西勢所當先兼韓世忠張俊楊沂中劉
錡李顯忠等皆已與敵對壘卿須親提勁兵星夜前来
蘄黃徑趨夀春出其軍後合力勦除凶渠則天下定矣
想卿聞此即便就道再遣親札宜深體悉
是日既詔令緩京洛之策而先臣乞出蘄黃之
奏始至復賜御札嘉奬
得卿奏欲躬親前去蘄黃州相度形勢利害貴得不拘
於九江以卿天資忠義乃心王室諒惟蚤夜籌畫必思
有以濟國家之急若得卿出蘄黃徑𢷬夀春與韓世忠
張俊相應大事何患不濟中興基業在此一舉覽奏不
勝嘉歎再遣親札卿宜體悉十七日未時
十九日戊子先臣出師之奏始至賜御札嘉歎
且申述先臣初奏會兵破敵之意
得卿九日奏巳擇定十一日起發往蘄黃舒州界聞卿
見苦寒𠻳乃能勉為朕行國爾忘身誰如卿者覽奏再
三嘉歎無斁以卿素志殄敵常苦諸軍難合今烏珠與
諸頭領盡在廬州接連南侵張俊楊沂中劉錡等共力
攻破其營退却百里之外韓世忠已至濠上出銳師要
其歸路劉光世悉其兵力委李顯忠吳錫張琦等奪回
老小孳畜若得卿出自舒州與韓世忠張俊等相應可
望如卿素志惟貴神速恐彼已為遁計一失機會徒有
後時之悔江西漕臣至江州與王良存應副錢糧巳如
所請委趙伯牛以伯牛舊嘗守官湖外與卿一軍相諳
妥也春深寒暄不常卿宜慎疾以濟國事付此親札卿
須體悉十九日二更
先臣出師蘄黃親以背嵬先驅疾馳入廬州烏
珠懲潁昌之敗聞軍至舉營宵遁韓常亦以長
葛乞降之舊先退兵渡淮三月一日庚子報至
賜御札諭先臣令平蕩夀春
聞敵人已過夀春卿可與張俊會合率楊沂中劉錡並
往尅復得之則盡行平蕩使敵不得停迹以除後患則
卿此来不為徒行也有所措置開具奏来一日
朝廷得韓世忠奏復賜御札趣先臣會合平蕩
韓世忠奏已親提兵自濠往夀春府卿可約與相見從
長措置敵人若未全退或已退復来接戰即當乘其既
敗痛與勦戮使知懲畏若已退不復来即夀春順昌皆
可平蕩淨盡免其後来之害以卿體國之意必協心共
濟不致二三也遣此親札諒宜深悉
先臣軍在廬州烏珠韓常已遁得張俊報敵已
渡淮盡絶乃還軍舒州具以奏聞且候進止會
烏珠聞先臣退師用酈瓊計復窺濠州先臣聞
警以四日癸卯夜發舒州進援朝廷得警奏十
一日庚戌賜御札趣出兵
烏珠再窺濠州韓世忠張俊楊沂中劉錡皆已提軍到
淮上以卿忠智許國聞之必即日引道切須徑赴廬州
審度事勢以圖夀春廬通水運而諸路漕臣皆萃于彼
卿軍至糧草不乏又因以屏蔽江上軍國兩濟計無出
此已行下諸漕為卿一軍辦糧草不管闕乏付此親札
卿須體悉十一日未時
先臣已先詔出師援濠朝廷猶未知庚戌之夕
先臣還舒之奏始至乃賜御札嘉奬先臣恭謹
之節而趣令夾擊以定大功
得卿奏知卿屬官自張俊處歸報敵已渡淮卿只在舒
州聽候朝廷指揮此以見卿小心恭慎不敢專輙進退
深為得體朕所嘉歎據報烏珠用酈瓊計復来窺伺濠
州韓世忠已與張俊楊沂中會于濠上劉錡在廬州柘
臯一帶屯軍卿可星夜提精兵裹糧起發前來廬州就
糧直趨夀春與韓世忠等夾擊可望擒殺烏珠以定大
功此一機會不可失也廬州通水運有諸路漕臣在彼
運糧急遣親札卿切體悉十日二更
先臣自舒州疾馳以十三日辛亥至定遠縣烏
珠先以八日丁未破濠州張俊以全軍駐于黃
蓮鎮去濠六十里不能救楊沂中趨濠城覆于
敵王德救之而免烏珠方據濠聞先臣將至復
遁夜踰淮不能軍時朝廷方得先臣發舒州之
奏乃賜御札嘉奬且諭以適中機會之意
得卿奏卿聞命即往廬州遵陸勤勞轉餉艱阻卿不復
顧問必遄其行非一意許國誰肯如此據探報烏珠復
窺濠州韓世忠八日乘捷至城下張俊楊沂中劉錡先
兩日盡統所部前去會合更得卿一軍同力此敵不足
平也中興勲業在此一舉卿之此行適中機會覽奏再
三嘉歎不已遣此奬諭卿宜悉之
先臣得張俊報韓世忠先以四日癸卯自招信
泗州還楚而俊亦以十四日癸丑還軍滁州先
臣既獨以孤軍駐定遠而敵已悉遁乃復還軍
且具以奏聞未至朝廷以未知世忠還楚十七
日丙辰復賜御札令先臣出濠夀牽制
累得卿奏往来廬舒間想極勞勩一行將士日夜暴露
之苦道路登涉之勤朕心念之不忘比以韓世忠尚在
濠州與敵相拒獨力恐難支梧累奏告急卿智略有餘
可為朕籌度擇利提師一出濠夀間牽制敵勢以援世
忠想卿忠義體國必以宗社大計為念無分彼此劉錡
一軍已專令間道先行張俊楊沂中亦遣兵前去并欲
卿知十七日
臣珂䟦臣仰惟高宗皇帝天錫神武紹開中興南征
北伐景命重集而先臣飛奮自畎畝首蒙異知外抗
強敵内平劇盜力復京西之境土智掃中原之羣寇
至於旌麾所指兩河響應謁視陵寢恢拓版圖無非
簡在上心中禀成筭故雲章奎畫輝映日月藏之臣
家亶為盛典中經權臣之禍歸之有司屬當更化首
還諸孤於嶺表且以軫念先臣不忘之德意屬于孝
宗皇帝迨御極之初盡伸前枉臣父霖拔自流離之
餘躐登清貫嘗因攝貳匠監抗章有請遂獲賜還若
羣隂宿雺將旦澄霽粲然復覩青天萬象呈露焜眩
心目臣父是用寅奉朝夕屢欲刊之琬琰以詔亡窮
以侈榮遇以章先帝委寄待遇之隆而彙次未終齎
恨没地臣生銜隕霜之哀重佩易簀之訓追述先志
纂輯次第端拜摹刻凡為詔札七十有六若淮西始
終十有五札復以甲子繫日蓋辨明疑似不敢不詳
其他軼在人家散之族䣊者臣不能究悉誓畢此生
搜訪以補其遺庶幾帝王彌綸之(原闕)
金佗稡編卷三
