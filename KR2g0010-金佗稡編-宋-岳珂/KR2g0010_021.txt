欽定四庫全書
金佗稡編卷二十一
宋岳珂撰
籲天辨誣一
建儲辨
紹興十一年八月九日甲戌臣寮上言伏見樞密副使
岳飛不避嫌疑而妄貪非常之功不量彼已而幾敗國
之大事
熊克中興小歴曰紹興七年夏四月初張浚與湖北京
西宣撫使岳飛議不合飛喪母乞持服乃棄其軍而去
居江州廬山以本軍提舉事務官張憲主管軍事浚因
請用兵部侍郎樞密院都承旨兼都督府參議張宗元
為宣撫判官憲在告而宗元除書下軍中籍籍曰張侍
郎來我公不復還矣參謀官薛弼請憲強出臨軍憲諭
羣校曰我公心腹事參謀官必知盍往問之羣校至弼
謂之曰張侍郎來由宣撫請也宣撫解政未幾汝輩軍
法如此宣撫聞之且不樂今朝廷已遣敕使起宣撫復
矣張非久留者衆遂安上詔飛入覲弼亦移書趣飛行
至是飛偕弼入奏事飛以手疏言儲貳事衝風吹紙動
摇飛聲戰不能句飛退弼進上視之色動弼曰臣在道
常怪飛習寫細字乃作此奏雖其子弟無知者(此據朱勝非秀
水閒居錄并野記與薛季宣所錄參修勝非又曰時張浚捃摭岳飛之過以張宗元監其軍蓋浚方謀收内外
兵柄天下寒心又張戒默記曰薛弼以甲子正月道由建康謂戒曰弼之免於禍天也往者丁已歲被旨從鵬
入覲與鵬遇於九江之舟中鵬說曰某此行將陳大計弼請之鵬云近諜報敵人以丙午元子入京闕為朝廷
計莫若正資宗之名則敵謀沮矣弼不敢應扺建康與弼同日對鵬第一班弼次之鵬下殿面如死灰弼造膝
上曰飛適來奏乞正資宗之名朕喻以卿雖忠然握重兵於外此事非卿所當與也弼曰臣雖在其幕中然初
不與聞昨至九江但見飛習小楷凡密奏皆飛自書耳上曰飛意自不悦卿自以意開諭之弼受旨而退嗟夫
鵬為大將而越職及此取死宜哉弼又云不知若筃書生教之耳岳飛字鵬舉故戒隱其語但曰鵬云)
臣珂辨曰臣聞事君有犯而無隱古今之通論也
自常情觀之堂陛九重門庭萬里其所謂勢與位
固扞格而不相侔然其所間者勢位耳而所以一
休戚一利害者蓋未嘗不自若也隆古盛時明良
交會於一堂之上都俞吁咈不匿厥指上以誠孚
于下而下亦以誠應乎上有猷則必告非道則不
陳未聞教臣下以避嫌疑也世變益下君道日尊
而後全身遠害之士始欲言而不敢乃銖量而寸
較之曰是近於嫌是近於疑未可言也於是嫌疑
之名始彰嫌疑之名彰而後君臣之分缺天下之
事始壅於上聞矣雖然是猶非有以教之而使然
也身之欲全害之欲遠臆決而意料不得不然也
汝楫獨何見哉當清明極治之朝而教臣下以嫌
疑之避不以隆古交孚之治望其君而以衰世全
身之計教其臣如是而任七臣之列居敢諫之位
固無望其有格君之功也昔唐太宗嘗以人言魏
徵朋黨詔温彦博按訊非是彦博曰徵為人臣不
能著形迹遠嫌疑而被浮謗是宜責也乃命彦博
𫝊詔責之徵入謝曰臣聞君臣同心是謂一體豈
有置至公事形迹若上下共繇斯路邦之興喪未
可知也太宗矍然曰吾悟之矣嗚呼徵言盡之矣
汝楫之用心何其與徵異也先臣雖奮自單平然
備位二府任兼將相國家之事休戚是同維時翠
華南巡國本未定先臣激發忠義首建大謀密疏
啟聞深簡天意故璽書賜報褒諭再三卒之朱邸
肇開靑宫茂建堅與子之斷遂非心之願實先臣
一語之感悟有以基之在昔至和間昭陵不豫諫
官范鎮首抗儲議并州通判司馬光聞而繼之故
光之論鎮以為發議之勇過於賁育先臣雖未敢
以比擬先正然其用心之忠愛君之勇抑亦庶幾
於鎮與光之萬一汝楫於此而以嫌疑罪先臣尚
何辭哉雖然位有崇卑則責有輕重夫視三事之
儀則上公經邦之任也分專閫之寄則重臣出使
之名也居高爵食厚禄而首鼠畏忌不以一言報
大君此先臣之所不敢也而亦先臣之所不忍也
汝楫獨非臣子乎坐觀國本之未立陰懷媚竈之
巧計嗜進不止阿容在列當其劾先臣之時知有
奉秦檜之意而已曷嘗知有君父哉夫汝楫之位
范鎮之所居也范鎮之論若此而汝楫之論若彼
識者必有别於此矣論先臣之迹則若涉冒言攷
先臣之心則本於報國爵位之已隆邀福之念無
有也勛業之已盛要名之念又無有也犯雷霆之
威陳天下莫敢言之計先臣雖至愚豈不知愛其
身哉身且不愛而謂其有徼福要名之心可乎國
有大議一并州通判尚得以抗言而極論之先臣
蚤被不世之遇幾極人臣之貴以此視彼職有加
焉顧可謂其越職也哉使汝楫易地而居於至和
之時則貪功之罪不當寘司馬光於先臣之後以
是觀之則先臣之首議蓋知有國而不知有家知
有君而不知有身忠義激於其中蹈危機而不之
顧卒之小人乘間一僨不復哀哉先臣之不幸也
當是時讒臣擅當軸之位依城社之勢以死生之
柄怵天下以利禄之權誘新進其諱聞人言如諱
聞父母之名先臣乃於其所諱之中擇其所尤諱
者而言之亦宜乎汝楫之謂愚也臣又聞之仁宗
皇帝因採范鎮司馬光之議宰相韓琦力贊睿斷
大策中定授之英祖詔令既具將孚于庭而當時
好諛之臣雜進其說皆曰陛下春秋鼎盛子孫千
億何遽作此不祥事仁宗皇帝聖慮深遠與天為
謀力卻羣言卒安大器臣間因竊讀國朝事迹至
此未嘗不掩卷三歎而繼之以泣也夫受盡言而
不怒固本於人君之盛德而贊大謀而不惑尤資
於大臣之明斷若時先正韓琦以盛德元勲光輔
王室維持正論上開帝聰故一時諛臣之進說皆
逡巡卻立而范鎮司馬光之議不惟不得罪於當
世而且卒行其言先臣幸遇明主而不勝羣邪之
害正遂以殞身即時而論罪檜與汝楫詎可勝誅
哉嗚呼范鎮司馬光之說不避嫌疑之尤者也諛
臣之論能避嫌疑之尤者也然自至和迄今百有
餘載天下之公議未嘗進諛臣於鎮與光之上然
則先臣獨何罪乎是疏也於先臣本無足辨然足
以誤天下後世之為臣子者臣故不敢不申為之
說至於張戒之默記荒謬不根顛倒錯亂尤為昭
昭臣不敢以臆說與戒辨請以高宗皇帝宸翰為
證戒之言曰薛弼以甲子正月道由建康與戒言
及先臣建儲之義云是丁已歲先臣因召對實建
此請又以為諜報敵人將有所挾以入京師先臣
與弼會於九江舟中議所以沮敵謀者而及於此
既又託為玉音謂先臣雖忠而握重兵於外此事
非所當預次之以先臣失措之狀又次之以薛弼
造膝之語而斷曰飛為大將而越職及此取死宜
哉熊克又從而信之筆之小歴上之史院板而行
之天下臣嘗捧書痛哭重歎先臣之不幸而竊怪
夫弼之果於誕也夫丁已歲紹興之七年也先臣
奉詔至督府與張浚議劉光世軍不合遂疑先臣
有自營得軍意即日上章乞解兵柄璽書召還復
畀以兵則與弼同對蓋是年之六月也至冬十
一月而劉豫始廢則先臣召還之時豫未嘗廢也
豫方據汴敵何自而有挾以入京之謀天正資宗
之名何預於敵使先臣謂有益於國本則可而謂
以沮敵謀固不若是其疎也臣之所辨亦既詳矣
然未有所據不足以折弼請言其所據按野史等
書載皆謂先臣當時因召對罷詣資善堂見孝宗
皇帝英明雄偉退而歎曰中興基本其在是乎至
紹興十年敵再叛盟先臣灑泣厲衆即日北討將
行數請面陳幾以感動上聽會詔趣進兵不許乃
密為親書奏上之大略以為今欲恢復必先正國
本以安人心然後不常厥居以示不忘復讎之志
奏至宸衷感悟賜御札褒諭有非忱誠忠讜則言
不及此之語臣嘗竊考野史與弼之說而見其時
日之不同亦竊有疑焉及伏觀臣家之藏詔究其
次第而後知野史之載為可據而弼之說蓋甚誣
也謹按金人寇河南之初先臣得誓即乞詣在所
奏事御札報曰覽卿來奏欲赴行在所奏事深所
嘉歎既又曰自卿出師在近輕騎一來庶不廢事
及先臣奏已遣張憲姚政軍御札復報曰覽卿奏
已差發張憲姚政軍馬至順昌光蔡深中機會卿
乞赴行在所奏事甚欲與卿相見既又曰措置有
緒輕騎前來奏事副朕虛竚也先臣未及覲上遣
李若虛至軍御札報曰金人再犯東京賊方在境
難以召卿遠來面議今遣李若虛前去就卿商量
則是先臣累請面陳而不獲也然後親書建儲之
請密以奏上御札報曰覽卿親書奏深用歎嘉非
忱誠忠讜則言不及此即天語而觀之決非區區
具文之奏而其褒諭之語深切著明蓋直為先臣
建儲之義設也御札之連文曰卿識慮精深為一
時至謀之將非他人比兹者河南復陷日夕愴然
攷之時事則其為紹興十年之詔也甚明是先臣
嘗密疏言於紹興十年之後而未嘗面對言於七
年之前是先臣因興師請覲不獲而後抗疏而未
嘗因諜報而欲立此以沮敵謀也況諜報之事其
為不根臣之辨尤明則弼所謂玉音有非卿所當
與之說卿自以意開諭之說先臣有衝風吹紙之
事怪其習小楷之事詎有一實哉年月先後之不
同面奏疏聞之有異弼其果於誕者按弼之在先
臣幕為最久及先臣得罪僚佐皆下吏遠徙獨弼
不與偃然如故公議皆謂弼舊居永嘉秦檜方罷
相里居弼足恭奴事以徼後福及在先臣幕知檜
惡先臣觀望風旨動息輒報以是獲免於戾天下
固知之矣臣竊以為小人苟免以全身見利而忘
義亦何所不用其至初不足以汚筆牘獨忘國而
謀家忘君而謀身忘所知而謀所芘既欺一時以
免其禍又託為游談聚議之說矯玉音而實其辭
因他人之筆以欺天下後世使人莫窺其奥其用
心之姦擠崖之險蓋非他人比也臣伏讀國朝之
律偽制書及增減而足以亂俗者弃市聖人立法
之意抑以制書者上之所用以信天下姦民敢矯
而為之而其矯為者乂足以亂俗則雖寘之極典
誠不為過夫制書不可矯也玉音其可矯乎一時
之俗不可亂也天下後世之公其可亂乎原情而
議法弼當在春秋誅心之典臣獨惜夫高宗以宏
略聖度致炎興三十六年之治繼中天二百餘載
之業而秦檜擅命矯稱玉音已不逃沈該等之奏
論弼齗齗小人亦敢駕說而矯誣又作為進對折
旋之義使人見之若親奉天語者其罔上誣君之
心詎勝言哉遂使洋洋聖謨玉石不辨天下後世
若之何而可以取證也若夫戒謂先臣越職取死
為宜書之簡牘傳之萬世岸然不以為恥則又臣
之所未喻夫先臣為一身謀則固愚矣而為社稷
謀顧不謂之忠乎人臣而一陳社稷之忠謀讒臣
已嫉而陷之諫官又和而劾之搢紳士大夫之議
又從而交非之則其不幸豈特一時而止哉讒臣
嶮欺固不足算臣之所甚惑而不能已者蓋以諫
官(原闕)
金佗稡編卷二十一
