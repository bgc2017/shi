欽定四庫全書
金佗稡編卷十四
宋岳珂撰
家集五
奏議中
辭檢校少保第四劄子
鎮寧崇信軍節度使神武後軍都統制荆湖南北襄陽
府路蘄黃州制置使臣岳飛劄子奏臣比具辭免除臣
檢校少保恩命今月初一日再准尚書省劄子奉聖旨
依已降詔旨不允不得再有陳請者伏念臣已三貢辭
章出于誠悃冐犯天威罪不容赦聖恩廣大一賜温詔
兩降劄命捫心揣分感極涕零伏念臣草芥固陋備數
戎昭曾無尺寸之功仰報天地之德竊以亞保之位實
預三孤之貴所以賞有功而進豪傑也如臣何人輙膺
斯寵是以心不自安終難冐受不避譴誅再伸前懇非
敢徒爲辭遜伏望聖慈矜察愚衷早還成命庶令臣少
安分守臣不勝處祈俟命之至取進止
辭宣撫副使劄子
檢校少保鎮寧崇信軍節度使湖北襄陽府路招討使
兼本路營田使臣岳飛劄子奏臣五月十八日准御前
金字牌遞到樞密院劄子樞密院奏勘會岳飛已降指
揮除湖北京西南路宣撫副使奉聖旨疾速兼程前去
鄂州措置軍事者臣聞命震驚罔知所措前既叨受招
討使不容牢辭又蒙聖恩授以前件差遣切念臣一介
寒賤誤膺器使顧土宇恢復之迹未見尺寸而厚恩醲
賞涯分已踰且以宣撫之重名實寄專征之大事自非
廊廟邇臣勲伐高世者豈當冐躐而居異時付託失人
或誤驅策雖粉臣骨曷足以謝陛下兼招討使權不爲
不重若更加以甚高非常之寵必起負乘斯奪之悔所
有宣撫副使恩命實難祗受伏望追寢誤恩庶安愚分
臣無任悚懼恭聽宸命之至取進止
辭母亡格外賻贈及應辦喪事奏
草土臣岳飛狀奏臣准御前金字牌遞到尚書省劄子
二道奉聖旨岳飛母身亡已降指揮起復於格外特賜
銀絹一千匹兩令戸部支給所有葬事令鄂州協力措
置施行臣上荷聖恩惟知感泣契勘臣今般挈家屬扶
護母喪已至江州瑞昌縣擇定江州界營葬臣以月俸
之餘粗足辦集所有上件恩數并格外賻贈伏望聖慈
併賜寢罷庶安愚分謹錄奏聞伏候勑旨
乞終制劄子
草土臣岳飛劄子奏臣今月十二日至江州瑞昌縣界
准樞密院奏勘會岳飛丁母憂已擇日降制起復緣目
今人馬無人主管及見措置進兵渡江不可等待奉聖
旨先次行下岳飛特起復仍日下主管軍馬措置邊事
不得辭免伏念臣孤賤之迹幼失所怙鞠育訓導皆自
臣母國家平燕雲之初臣方束髮從事軍旅誓期盡瘁
不知有家自從陛下渡河以來而臣母淪䧟河朔凡遣
人一十八次始能般挈得脫敵禍驚悸致疾遂以纏綿
臣以身服戎事未嘗一日獲侍親側躬致湯藥之奉今
者遭此大難荼毒哀苦每加追念輙欲無生而陛下恩
眷有加即命起復在臣么微固深銜戴然臣重念爲人
之子生不能致菽水之歡死不能終衰絰之制面顔有
靦天地弗容且以孝移忠事有本末若内不克盡事親
之道外豈復有愛主之忠臣已般挈扶護前來欲於江
州或南康軍界營葬伏望聖慈矜憐餘生許終服制取
進止
辭格外賻贈銀絹劄子
草土臣岳飛劄子奏比蒙聖恩以臣母身亡特賜銀絹
一千匹兩即具懇免今月初一日准御前金字牌遞到
尚書省劄子奉聖旨不允伏念臣遭遇聖眷過於山岳
感激之心惟極涕泗今已安葬了當種種辦集皆自陛
下恩被之所及所有前項銀絹實難重疊祗拜伏望特
賜寢罷取進止
乞終制第二劄子
草土臣岳飛劄子奏准樞密院劄子勘會臣母魏國太
夫人姚氏身故已降指揮起復仍日下主管軍馬職事
不得辭免仍具已供職月日聞奏臣契勘除巳具辭免
奏聞外伏望聖慈檢會所奏特許臣終制取進止
乞終制第三劄子
草土臣岳飛劄子奏近於四月十二日具奏辭免起復
檢校少保武勝定國軍節度使湖北京西路宣撫副使
今月初一日准御前金字牌遞到尚書省劄子奉聖旨
不允令學士院降詔仍不得再有陳請依已降指揮日
下主管軍馬措置調發不致少失機會者伏念臣叨荷
聖恩實倍倫等惟期盡忠庶圖報稱緣臣老母淪亡憂
苦號泣兩目遂昏方寸亦多健忘自揆餘生豈復尚堪
器使非敢獨孝于親而於陛下不竭其忠正謂灾屯如
此不能任事况臣一介右列若學術稍優謀略可取亦
當勉強措置調發臣於二者俱乏所長今既眼目昏眊
又不能身先士卒賈作銳氣苟不罄瀝血誠披告陛下
則他日必致顛隮上辜委寄伏望睿慈俯察孤衷許臣
終制取進止
目疾乞解軍務劄子
起復檢校少保武勝定國軍節度使湖北京西路宣撫
副使兼營田使臣岳飛狀奏臣先爲目疾昏痛不能視
物在假服藥醫治累奏乞致仕將宣撫司事務權令參
謀官薛弼參議官李若虚管幹已申奏朝廷聽候指揮
去訖未蒙回降指揮十月十五日夜據參謀官薛弼傳
到御前劄子一封付岳飛係金字牌降到内係黃紙臣
遂拆開認是宸翰臣即時遥拜跪領不覺感激涕淚臣
平日切切思報陛下之心惟冀當此大敵少展區區適
以病目轉覺昏暗臣私心不勝痛憤又於十六日據薛
弼申累准金字牌降到御封樞密院劄子催促全軍人
馬前去江池州稱已勾抽襄陽等處軍馬前來猶恐遲
緩已整搠在寨軍馬止候兜請錢糧俵散衣賜了當先
次起發臣比在假每日連併服藥全未見效伏望睿慈
檢會臣累奏事理速賜施行庶幾不悞國事取進止
辭太尉劄子
起復檢校少保武勝定國軍節度使湖北京西路宣撫
副使兼營田使臣岳飛劄子奏今月二十五日進奏官
報内降白麻一道除臣起復太尉依前武勝定國軍節
度使充湖北京西路宣撫副使兼營田使加食邑五百
戶實封二百戶臣聞命震驚莫知所措伏念臣本無寸
長誤膺器使且陛下方以太上梓宫未還作興文武雪
恥于敵高名大爵正當謹與以激厲天下而臣何功率
先濫及伏望聖慈特垂天鑒察臣悃愊元非飾辭追還
大命庶幾微分少安不䧟清議臣仰冐天威不勝惶懼
隕越之至取進止
辭太尉第二劄子
起復檢校少保武勝定國軍節度使湖北京西路宣撫
副使兼營田大使臣岳飛劄子奏臣昨已具奏乞追寢
太尉恩命於今月二十六日准右武郎同知閤門事兼
客省四方館事幹辦御前忠佐軍頭引見司潘永思齎
賜到告命一軸螻蟻之誠未回天聽不免再瀝忱懇伏
念臣頃自天下兵興時實有志於奮張皇威削平僣亂
以爲外侮不滅臣死不瞑初不敢萌覬覦高爵厚禄之
念既而誤蒙陛下使令付以兵柄責任以來荏苒積年
城郭人民之墋迄無寧日而臣之官職歲遷月轉豈不
有負初心兼臣見今官職不爲不崇豈容一向叨竊不
自愧恥伏望聖慈特賜哀矜察臣愚衷收還大命庶令
臣得勉力事功以酬素抱以報厚恩不犯盈滿顛隮之
戒所有告命臣未敢祗受見寄納平江府軍資庫取進
止
乞免立新班劄子
起復檢校少保武勝定國軍節度使湖北京西路宣撫
副使兼營田使臣岳飛劄子奏據幹辦官于鵬申准行
在閤門關已降制岳飛除太尉依前武勝定國軍節度
使湖北京西路宣撫副使二月二十五日奉聖旨不候
正謝令立新班臣已辭免外所有合赴朝殿起居乞立
舊班取進止
辭男雲轉三官劄子
起復檢校少保武勝定國軍節度使湖北京西路宣撫
副使兼營田使臣岳飛劄子奏臣伏覩聖旨岳雲特轉
三官契勘臣男雲見充本司書寫機宜文字自有本職
功狀内合乞推恩等第若更叨冐今來恩數似出無名
非所以示將士大公至正之道也所有上件恩命實不
敢令雲祗受伏望聖慈特降睿旨速賜收還不勝幸甚
取進止
辭太尉第三劄子
起復檢校少保武勝定國軍節度使湖北京西路宣撫
副使兼營田使臣岳飛劄子奏臣近兩具奏乞追寢太
尉恩命今月二十九日准尚書省劄子二月二十八日
奉聖旨依已降詔旨不允不得再有陳請令日下祗受
臣一介么微言語鄙淺不能上格天聽用敢不避再三
存控誠悃臣頃以目疾廢事日久近者商虢潁蔡之戰
皆由仰遵聖訓遂致將士竭力在臣實無寸功且太尉
掌武之官授非其人則不足以爲今日右武之勸臣若
謬居不辭是因臣一已而怠天下伏望聖慈特回淵鑒
收還誤恩令臣只以見官待罪軍旅庶幾天下始知大
官之爲可重不累陛下立政惟人之明天下幸甚取進
止
辭太尉第四劄子
起復檢校少保武勝定國軍節度使湖北京西路宣撫
副使兼營田使臣岳飛劄子奏臣比三具奏乞追寢恩
命今月二日准尚書省劄子二月三十日三省同奉聖
旨依累降詔旨不允不得再有陳請臣仰荷聖慈詔諭
諄復然臣實以私情廹切不容冐進竊念臣雖無他長
粗知義命平居服食器用每安於敝陋正恐綿薄不堪
禄賜之厚徒取釁眚臣伏自去春丁家憂棘不復敢有
榮官之念繼以目疾就醫至今其天賦之薄即此可見
臣若復尚貪寵數不自退省將恐灾疢之來不特今日
伏望聖慈特回天聽收此誤恩全臣知止之節臣實幸
甚臣疊犯天威不勝惶懼顛越之至取進止
辭男雲轉三官第二劄子
起復檢校少保武勝定國軍節度使湖北京西路宣撫
副使兼營田使臣岳飛劄子奏臣近具奏辭免男雲特
轉三官恩數今月二日准尚書省劄子奉聖旨不允伏
念臣本以凡材誤蒙陛下付以方面若臣不能與士卒
一律則亦不能整齊其心昨者之戰士卒冐犯矢石有
斬將䧟陣立竒功者臣方列上事狀得霑一級而男雲
何從超進崇資臣正恐士卒有無功之謗陛下致濫予
之譏且陛下方謹惜名器以磨厲天下將紹復大業而
乃因臣私恩廢公議臣誠不自安伏望聖慈特降睿旨
收還上件恩命臣父子幸甚取進止
辭開府劄子
太尉武勝定國軍節度使湖北京西路宣撫使兼營田
大使臣岳飛劄子奏臣正月二十四日准都進奏院遞
到白麻一道除臣開府儀同三司加食邑五百戸食實
封三百戶者臣初捧制文尚懷疑惑豈謂非常之典遽
及無功又於二月十四日准本司往來幹辦官王敏求
差人齎到前件告一軸乃知朝廷以強敵歸疆而將閫
之寄例進優秩不惟臣一已私分愈切驚惶至於將士
三軍亦皆有靦面目伏念臣奮身疎逖叨國顯榮每懷
尸素之憂未效毫分之報豈可因此霈澤遂乃濫預褒
陞伏望聖慈特此睿斷毋嫌反汗亟寢誤恩所有告命
臣不敢祗受已令本司簽廳牒鄂州寄收以待朝廷追
取外冐犯天威不任激切俟命之至取進止
(貼黃)臣待罪二府理有當言不敢緘默夫敵情姦
詐臣於面對已嘗奏陳切惟今日之事可危而不
可安可憂而不可賀可以訓兵飭士謹備不虞而
不可以行賞論功取笑強敵事關國政不容不陳
初非立異於衆人實欲盡忠於王室欲望速行追
寢示敵人以不可測之意萬一臣冐昧而受將來
敵若叛盟則似傷朝廷之體仍望以此貼黃留中
不出保全臣節臣不勝至情伏乞睿照
辭開府第三劄子
太尉武勝定國軍節度使湖北京西路宣撫使兼營田
大使臣岳飛劄子奏臣契勘已具辭免除臣開府儀同
三司加食邑五百戶食實封三百戸恩命今月二十七
日蒙降到詔書不允者臣近者累犯天威力辭恩寵庶
幾陛下洞燭危懇終賜矜從而温詔諄諄未回睿聽跼
地籲天不知所措夫爵賞者人君所以爲厲世磨鈍之
具人臣得之所以榮耀鄉里而顯賁宗族也誰不欲貪
多而務得哉然得所當得固以爲榮受所非受反足爲
辱伏念臣奮迹羈單被恩優腆使臣終身只守此官已
踰涯量豈可分外更冐顯榮遂速顛隮雖陛下推天地
至寬之量在所兼容而微臣抱金石圖報之心寧無自
愧所有臣爲將不效獻言悖理之實臣於累奏中固巳
縷陳更不敢諄複紊煩聖聽伏望陛下檢會臣累次劄
子追寢成命特降俞音庶使微臣少安愚分取進止
金佗稡編卷十四
