欽定四庫全書
金佗續編卷一
宋岳珂撰
易曰大君有命開國承家夫辨五等選羣辟建侯於
經綸草昧之初列爵於崇德報功之後固古先哲王
之所以公天下而非以為一家之私也庭堅之邁種
逮于蓼六周召之夾輔載于燕魯大勲開四履盛德
祀百世是國也非所謂世其家者歟國有春秋家有
譜諜紀事雖殊為用不廢夫其著鼎彛登旂常胙土
疇功此國之所繇開也昭明其湮蝕罔羅其放軼廣
記備錄思以盡為子若孫之心又豈非傳家克承者
之責耶先王佩佗綬于鄂珂不肖幸因今天子霈泰
畤之澤獲以支邑紹分舊封亦既頒蒲瑞于朝執而
歎曰三趙命名此贊皇氏之所以不忘乎先也家故
有金佗編因先爵以叙遺烈嘉定戊寅嘗製之檇李
矣而辛已之褒忠乙酉之錫諡異渥殊榮焜燿狎至
則未之續也行有述也而弗該乎絲綸見聞有取也
而莫並乎百氏宸奎之藏扣閽之已進嘗彙之於前
矣而摉訪之嗣獲顧闕之於後天定之錄非劉之曠
典槩表乎其末矣而思陵之盛心反略乎厥初顧其
可已哉夫析圭儋爵上之恩也貤德流慶先王之澤
也知侈金佗之寵而不知乎櫛沐以致之之功知家
之承而不知國之所以開之之自斯責也珂將奚辭
即觚槧之末伎以文其肯堂析薪之未能何異乎持
洴澼絖以自獻猶竊恕曰易之所以開國承家者或
在於是斯又類乎聞鐘揣籥以求乎日者也凡書四
種合三十卷命之曰續蓋以合檇李舊刻同為一編
云嗚呼是續也焉知其不復續子孫之心聞斯傳之
其乂何時而可已耶紹定改元歲重九日珂謹序
高宗皇帝宸翰摭遺卷一
建炎四年
九月先臣自泰州奉詔援承楚初引兵屯三(闕)
墪遂抵承州轉戰踰月三戰皆大捷殺其大
將高太保擒女真渤海漢兒軍等又俘阿珠貝
勒及琳沁阿蘇嚕拜達勒富色哷將士七十餘
人送行在上嘉厥勲賜金酒器賜御札(合在本年第一
詔之次)
𠡠岳飛節義忠勇無愧古人所至不擾民不知有兵也
所向必克寇始畏其威也朕甚嘉焉方今國步艱難非
卿等數輩朕孰與圖復中土者耶奈何江表尚多餘寇
卿可竭力措置擒獲必期靜盡無使越境為吾之憂姑
賜卿金注盌一副盞十隻聊以示永懷也
七日御押
九月先臣始入通泰劉光世奉詔援承楚不肯
渡江遣禆將王德往以敵遁奏賜御札令先臣
恊力勦撲(合在紹興四年第一詔之上)
近據劉光世差王德等統率軍馬過江之後累奏戰捷
殺獲金人甚多彼久駐江淮即漸抽退其未去者數雖
不多若不乘勢勦除終作腹心之患正諸將立功報國
之秋也岳飛奮命許國忠勞甚著朕常嘉之今可與光
世所遣將領等恊力並進往承州楚州等處殺伐敵寇
期於勦撲當議不次推賞其有能獲龍虎太師者白身
與除觀察使
九月十五日付岳飛
紹興三年
春大寇陳顒彭友等連兵數十萬據虔吉州以
叛上詔江西安撫大使李回令擇本路盗藪最
熾諸將所不能制者顓以屬先臣於是始移軍
於洪夏四月至虔州時民挻于亂饋餫阻囏上
憂先臣軍或至乏絶乃申詔計臣督辦厲以明
憲且賜御札令趣進兵(合在前詔之次仍在紹興四年第一詔之上)
朕已親𠡠諸路漕臣應副卿軍馬錢糧坐貶嶺外之罪
卿當體國疾速統率精銳人馬前去務要招捕靜盡無
使滋蔓罪有所歸仍具起發日時及㳂路所至去處逐
旋以聞
付岳飛御押
先臣既破固石洞大敗賊兵擒顒等以入于虔
上疏乞誅首惡而赦脅從詔俞其請秋七月有
旨詣行在上猶慮羣寇遺類為患異日賜御札
趣覲仍寓聖訓(合又在前詔之次仍在紹興四年第一詔之上)
具奏省卿殄滅羣寇安靖一方應無遺類為異日之患
也朕甚嘉之已詔卿赴行在可即日就道勿憚暑行紀
律嚴明秋毫不犯卿之所能也朕不多及七月十二日
勅岳飛御押
紹興五年
二月先臣還自廬州既破金齊之師遂入覲上
眷禮優渥申以錫賚貤恩之寵併賜御札(合在本年
第一詔之上)
賜岳飛銀絹二千疋兩承信郎恩澤一資母封國夫人
孺人封號二人冠帔三道
勅岳飛御押
紹興六年
冬十月逆豫之子麟與其妷猊分道入寇或得
吠堯之書于境上賜御札示先臣且勉以報國勘
讎之意(合在本年第六詔之下)
古之人見無禮於君者必思有以殺之今劉豫劉麟四
出文牓指朕為孽庶首惡毁斥詬罵無所不至朕固不
德有以招致此言卿蒙被國恩尚忍聞之不動心乎備
錄全文密以示卿主辱臣死卿其念之
付岳飛御押
紹興七年
先臣既受詔兼統劉光世兵因手疏造膝陳恢
復大計上意感動親批紙尾賜先臣仍寓委屬
褒戒之意(合在本年第三詔之下)
臣伏自國家變故以来起於白屋實懷捐軀報國雪
復讎恥之心幸憑社稷威靈前後粗立薄效而陛下
錄臣微勞擢自布衣曾未十年官至太尉品秩比三
公恩數視二府又增重使名宣撫諸路臣一介賤微
寵榮超躐有踰涯分今者又蒙益臣軍馬使濟恢圖
臣實何人誤辱神聖之知如此敢不晝度夜思以圖
報稱臣揣敵情所以立劉豫於河南而付之齊秦之
地蓋欲荼毒中原生靈以中國而攻中國尼雅滿因得
休兵養馬觀釁乘隙包藏不淺臣不及此時禀陛下
睿筭妙略以伐其謀使劉豫父子隔絶五路叛將還
歸兩河故地漸復則金人之計日生它時浸益難圖
然臣愚欲望陛下假臣日月勿復拘臣淹速使敵莫
測臣舉措萬一得便可入則提兵直趨京洛據河陽
陜府潼關以號召五路叛將則劉豫必捨汴都而走
河北京畿陜右可以盡復至於京東諸郡陛下付之
韓世忠張俊亦可便下臣然後分兵濬滑經略兩河
劉豫父子斷可成擒如此則大遼有可立之形金人
有破滅之理四夷可以平定為陛下社稷長久無窮
之計實在此舉假令汝潁陳蔡堅壁清野商於虢略
分屯要害進或無糧可因攻或難於餽運臣須歛兵
還保上流敵定追襲而南臣俟其来當率諸將或剉
其銳或待其疲敵利速戰不得所欲勢必復還臣當
設伏邀其歸路小入必小勝大入則大勝然後徐謀
再舉設若敵見上流進兵併力来侵淮上或分兵攻
犯四川臣即長驅𢷬其巢宂敵困於奔命勢窮力殫
縱今年未盡平殄来歲必得所欲亦不過三二年間
可以盡復故地陛下還歸舊京或進都襄陽關中唯
陛下所擇也臣聞興師十萬日費千金邦内騷動七
十萬家此豈細事然古者命將出師民不再役糧不
再籍蓋慮周而用足也今臣部曲遠在上流去朝廷
數千里平時每有糧食不足之憂是以去秋臣兵深
入陜洛而在寨卒伍有饑餓閃走故臣急還不遂前
功致使故地陷敵忠義之人旋被屠殺皆臣之罪今
日唯賴陛下戒敕有司廣為儲備俾臣得一意靜慮
不為兵食亂其方寸則謀定計審仰遵陛下成筭必
能濟此大事也異時迎還太上皇帝寧德皇后梓宫
奉邀天眷歸國使宗廟再安萬姓同歡陛下高枕無
北顧憂臣之志願畢矣然後乞身還田里此臣夙昔
所自許者伏惟陛下恕臣狂易臣無任戰汗取進止
三月十一日起復太尉武勝定國軍節度使湖
北京西路宣撫使兼營田大使臣岳飛劄子
覽奏事理明甚有臣如此顧復何憂進止之機朕不中
制惟敕諸將廣布寬恩無或輕殺拂朕至意
右珂先大父維師忠烈鄂國忠武王手奏出師疏真
蹟一卷高宗武文皇帝御筆批其後於虖靖康元二
之禍酷矣烈矣不勝說矣楚齊代妖王綱絶矣先王
發憤古鄴思澡思雪必欲挽河漢而決之一念既立
高厚對越驅馳忽儵叱咤隆缺障横潰於既倒扶不
周於將折此其立志蓋霍去病所謂不立家於匈奴
之未滅諸葛亮所謂鞠躬盡死以正祁山之伐裴度
所謂賊未授首臣不還闕千載相望異世同轍勲名
未究卒僨權孽此籲天之書所以俯伏天闑泣盡而
繼之以血也手澤散軼百年驚閱寳慶乙酉王春二
月恭獲墨寳仍睹奎札既以伸霜露之痛遂可想風
雲之節百拜毖襲庸附前哲贊曰
於維紹興扶危支傾揠校涖戎不識一丁先王奮
嘑起自諸生經通誼明筆妙墨精翠微之詩五嶽
之盟祁陽整旅東松紀行蹟徧九州氣凌三精粤
時出師首兹抗旌規模弗愆忠憤莫攖上心載嘉
奎章式形謂朕何憂惟爾責成以百萬師觀我甲
兵僅四十里復我舊京日却陽侯星隕中營萇血
遂碧狐史漫青天不誘衷曷其底寧傷哉離騷坐
此修能冰鏤玉潔蘭芳芷馨惟皇鑒忠惟人與誠
烈並褒鄂志虧幽并有奕龍跡遹昭駿聲遺墨既
刊大猷是經對于廟祧豈惟雲仍
上既付先臣以王德等軍復賜御札諭以先發
制人之意(合在本年第三詔後仍在出師劄批詔之次)
前議已決不久令宰臣浚至淮西視師因召卿議事進
止之幾委卿自專先發制人正在今日不可失也所宜
深悉
付岳飛御押
先臣既奉詔復奏申述前志以贊上恢復之决
賜御札以報(合在前詔之次仍在本年第四詔之上)
覽卿近奏毅然以恢復為請豈天實啓之將以輔成朕
志行遂中興邪嘉歎不忘至於數四自餘令相臣浚作
書具道惟卿精忠有素朕所簡知謀議之間要須委曲
恊濟庶定禍亂卿目疾邇来必好安故兹親諭所宜悉
之
付岳飛御押
酈瓊之叛張浚始大悔不用先臣言上以瓊素
所信服者惟先臣欲令諭旨許以自新乃賜御
札(合在本年第八詔之下)
近日酈瓊領軍北去止緣除楊沂中為淮西制置使衆
情疑慮雖瓊忠義有素而不能自信倉卒之間遂成大
變朕降親筆與瓊委曲喻之使知朝廷本意乃已不及
聞瓊與卿同鄉里又素服卿之威望卿宜為朕選一二
可委人持書與瓊曉以朕意若能率衆還歸不特已前
罪犯一切不問當優授官爵更加於前朕已復召劉光
世不晚到行在瓊之田産布在淮淛諸郡已降指揮令
元佃人看守以待瓊歸卿是國之大將朕所倚注凡朕
素懷卿之所悉可子細喻瓊使其洞然無疑復為忠義
在卿一言也
付岳飛御押
紹興九年
先臣自紹興四年平襄漢始興營田之議六年
兼使七年進大使至是兵農漸合耕戰交舉上
慨然有復古之意賜御書屯田三事
曹操嘗苦軍食不足羽林監潁川棗祗建置屯田於是
以任峻為典農中郎將募百姓屯田於許下得糓百萬
斛郡國例置田官數年之中所在積粟倉廪皆滿
諸葛亮與司馬宣王對於渭南每患糧不繼分兵屯田
為久駐之基耕者雜於渭濱居民之間而百姓安堵軍
無私焉
羊祜都督荆州諸軍事率營兵出鎮南夏開設庠序綏
懷遠近甚得江漢之心吳石城守去襄陽七百餘里每
為邊害以詭計令吳罷守於是戍邏減半分以墾田八
百餘頃大獲其利祜之始至也軍無百日之糧及至季
年有十年之積
賜岳飛御押
臣聞先正司馬光有言德勝才謂之君子才勝德謂
之小人論人者能審於才德之分則無失人矣曹操
募百姓屯田許下所在積粟諸葛亮分兵屯田而百
姓安堵羊祜懷遠近得江漢之心亦以墾田獲利若
三子者知重本務農使兵無艱食其謀猷術略皆不
在人下才有足稱者然操酷虐變詐擥申商之法術
雖號超世之傑豈正直中和者所為乎許劭謂清平
之姦賊亂世之英雄其德有貶云亮開誠心布公道
邦域之内畏而愛之祜增修德信以懷柔初附則德
過於操遠矣觀亮素志欲龍驤虎視包括四海以興
漢室天不假以年遽有渭南之恨祜輔晉武慨然有
并吞之心後平吳身不及見二子有意於功名而志
弗克伸惜哉臣庸德薄才誠不敢妄論古人伏蒙陛
下親灑宸翰鋪述二三屯田足食之事俯以賜臣臣
敢不策駑礪鈍仰副聖意萬一夫服田力穡乃亦有
秋農夫職爾用屯田以足兵食誠不為難臣不揆願
遲之歲月敢以奉詔要使忠信以進德不為君子之
棄則臣將勉其所不逮焉若夫撫馭遐荒尊強中國
扶宗社於再安輔明天子以享萬世無疆之休臣竊
有區區之志不知得伸歟否也紹興十年正月初一
日武勝定國軍節度使開府儀同三司湖北京西路
宣撫使兼營田大使武昌郡開國公食邑四千戶食
實封一千七百戶臣岳飛謹書
臣珂竊惟因田寓兵肇自黃帝立井之灋冊籍維
見乘馬兵車規橅有秩晐於宗周百王不易紊以
内政散以阡陌釃七而後一無復遺漢更代来稍
示存古筴臣羾議募田實邊以屯積粟此焉權輿
渠犂以還間及内地愈變愈下猶存府兵五閏不
綱定霸創名判乎二岐殆不復合高宗皇帝英智
遠覽挺生百代之下奮然永嘅欲合兵農而一之
環睨在廷莫當上意疇咨已試遹觀厥成迺寓奎
章屬下逮先臣是時營田巳有成畫矣畛錯畎繡
沃野相接事至不竭農皆可戰營壘棋布車閑馬
飭閒居弗饋士亦服耕藹然千古之遺規蓋可想
見地不改墾兵不改籍因其已行而措其未備宜
若易然而先臣下方之書迺獨遲之何也夫因變
以制宜而激成於欲速襲媮就狹豈所謂以堯事
君者漢事駁矣已無足議世更鼎峙隨地置兵各
據偏方以相抗衡革舊俗還王制以振方来之陋
於時乎何有此蓋先臣之所甚惜而才德之辨姑
致其意思有以廣上心尤夙夜之所卷卷反覆數
子之行事或形於慨慕或見於嘆息一予一奪而
愛君之心寓焉不計歲月之近效而使數百世之
下有能見井田之髣髴則頫視三國固先臣之所
不屑為而馴致其道等而上之庶幾乎其可也倣
兹以觀事不勝異矇媢參至卒殉以身區區興漢
終不足以勝酷虐變詐者之謀而凡渭南峴首之
所以不獲要其終此論者必以歸之天也還觀餘
旨其伸與否蓋皆先臣之所不敢計而其遺跡之
僅存者且至于今賴之簣土虧成萬不一究世之
士猶執時異事變之說而諉之不可復行盍亦及
其本而已蓋至於是而古人之長計遠慮均為空
言日就湮汩而先帝大有為之志孤矣揆今擥古
可勝咤哉臣因次第藏詔而得是書重悲先臣之
言追頌聖意專寫誕略繫于摭遺之末云
御賜舞劒賦
將軍以幽燕勁卒耀武窮髮俘海寇靖山羯左執律右
秉鉞振旅闐闐獻功于魏闕上享之則鐘以捍簴鼓以
靈鼉千伎度舞萬人高歌秦雲動色渭水躍波有肉如
山有酒如河君臣樂飲而一醉夷夏薰薰而載和帝謂
將軍拔劒起舞以張皇師旅以烜赫戎虜節八音而行
八風奮兩階之干羽公於是貝胄朱綅而正色虎裘錦
禓而攘臂抗稜威飄銳氣陸離于武備婆娑乎文事合
桑林之容以盡其意照蓮花之彩以宣其利翕然鷹揚
翼爾龍驤鋒隨指顧鍔應徊翔取諸身而聳躍上其手
而激昂縱横耀穎左右交相觀乎此劒之躍也乍雄飛
俄虎吼摇轆轤射牛斗空中悍慄不下將久歘風落而
雨来果愜心而應手爾其凌厲清浮絢練夐絶青天兮
可倚白雲兮可决覩二龍之追飛見七星之明滅雜朱
干之逸勢應金奏之繁節至乃天輪宛轉貫索迴環光
冲融乎其外氣混合乎其間若湧雲濤如飛雪山萬夫
為之雨汗八佾為之慙顔及乎度曲將終發機尤捷或
連翩而七縱或瞬目而三接風生兮旌旆䄡䄡電走兮
彤庭曄曄陰冥變見靈怪離獵將鬼神之無所遁逃豈
蠻戎之不足震慴嗟夫藺子之迭躍其技未雄仲由之
自衞其舞未工曷若將軍為百夫之特寳劒有千金之
飭奮紫髯之游刃發帝庭之光色所以象大君之功亦
以宣忠臣之力或歌曰洸洸武臣耀雄劒兮清邊塵威
遠夷兮率来賓焉用輕裾之妓女長䄂之才人天子穆
然詔伶官斥鄭衞選色者使覘乎軍容教舞者使覘乎
兵勢變激楚之結風為發揚之蹈厲僉謂將軍之劒舞
古未之制
右高宗武文皇帝御書賜先臣飛唐喬潭裴將軍舞
劒賦按文粹賦在第四卷中臣珂家藏天筆盈笈大
概皆兵事節度臣固嘗具之甲子奏篇惟是書以游
戲翰墨渙錫光寵故弗及載有御書璽及已未小璽
以殿于篇臣既系寳章復伸蠡測輒陳蕪贊式著宸
心贊曰
維中興焯人文燀皇靈即清燕垂翰墨光日星揖
蛙怒市駿骨期混并寫古作示休寵作豪英臣有
劒淬三河苞兩京舞絶世决浮雲開太清帝有訓
誓臣節式欽承誰掣肘起奮哀憤裂纓鬱干將在
寳匣長悲鳴後百年血郅支鍔尚腥刻斯石表帝
心傳龍庭
金佗續編卷一
