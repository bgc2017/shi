欽定四庫全書
金佗續編卷七
宋岳珂撰
絲綸傳信錄卷六
紹興六年
照會踏逐辟差官先次供職省劄
紹興六年二月十九日諸路軍事都督府關行府送到
岳飛劄子契勘湖北襄陽府路如有闕官去處自知通
并州縣官許飛踏逐強明清幹官令先次供職外申奏
朝廷給降付身仍許飛薦舉改官及陞擢差遣任使候
指揮二十二日奉聖旨依所乞其薦舉改官許以見闕
監司員數合用舉狀薦舉右關送尚書省指揮
右劄送湖北京西南路招討使檢校岳少保
督府從申書填空告劄
諸路軍事都督府湖北京西南路招討使岳飛劄子契
勘今来蒙朝廷給降到空名告劄如日後書填飛欲於
告劄背後題寫階御押字用印以為照憑候書填訖具
職位姓名立功因依供申朝廷仍乞劄下付飛照會伏
候指揮
右劄送湖北京西南路招討使檢校岳少保依所乞
施行准此
從申刺舉本路州縣官省劄
檢校少保鎮寧崇信軍節度使充湖北京西南路招討
使兼本路營田使岳飛劄子飛誤蒙朝廷委寄兩路不
敢不竭愚鈍然州縣例經殘破正賴撫綏切慮州縣官
有蠧政害民贓汚不法之人欲乞許本司一面對移事
重者放罷仍具情犯職位姓名奏聞所貴官吏修舉職
事不敢苟簡候指揮奉聖旨依
右劄送湖北京西南路招討使檢校岳少保
任招討使申明行移用公牒劄
諸路軍事都督府鎮寧崇信軍節度使湖北京西南
路招討使岳飛劄子准諸路軍事都督府劄子勘
會岳飛昨充湖南北襄陽府路制置使日依第二
等奉使條例發運監司並用申狀兼契勘昨張浚任
江南東路招討使日除安撫大使司用公牒外其餘
帥司並用申狀今来岳飛已改除湖北京西南路招
討使理合申明二月十九日奉聖旨並依例施行飛
即未審本司行移本路安撫監司用公牒唯復用劄
子伏乞明賜指揮取到武節郎充江南東路宣撫使
司幹辦官高淮狀契勘張開府昨任江淮路招討使
日於監司發運帥司行移並用公牒所供是實申聞
事
右劄送湖北京西南路招討使檢校岳少保照會
准此
督府令將帶精兵前去襄陽劄
諸路軍事都督府勘會岳飛巳降制命除授武勝定國
軍節度使依前檢校少保充湖北京西路宣撫副使兼
營田使襄陽府置司三月十二日奉聖旨令岳飛依議
定事理將帶精兵疾速起發前去襄陽仍具己起發月
日聞奏
右劄送湖北京西路宣撫副使檢校岳少保
除湖北京西路宣撫副使省劄
樞密院奏勘會巳降指揮岳飛除湖北京西路宣撫副
使
右奉聖旨令岳飛疾速兼程前去鄂州措置軍事今
劄送湖北京西路宣撫副使檢校岳少保疾速施行
准此
内艱賜銀絹省劄
四月八日三省同奉聖旨岳飛母身亡巳降指揮起復
可於格外特賜銀絹各壹千疋兩令戶部支給
右劄送起復武勝定國軍節度使湖北京西路宣撫
副使檢校岳少保
令鄂州應辦葬事省劄
勘會岳飛母身亡所有葬事合行應副四月八日三省
同奉聖旨令鄂州恊力措置施行
右劄送起復武勝定國軍節度使湖北京西路宣撫
副使檢校岳少保
特起復日下主管軍馬不得辭免省劄
樞密院奏勘會檢校少保武勝定國軍節度使湖北京
西路宣撫副使岳飛丁母憂已擇日降制起復緣目今
人馬無人主管及見措置進兵渡江不可等待
右奉聖旨先次行下岳飛特起復仍日下主管軍馬
措置邊事不得辭免今劄送湖北京西路宣撫副使
檢校岳少保疾速施行
起復第二省劄
樞密院奏勘會檢校少保武勝定國軍節度使湖北京
西路宣撫副使岳飛丁母憂巳擇日降制起復緣目今
人馬無人主管及見措置進兵渡江不可等待
右奉聖旨先次行下岳飛特起復仍日下主管軍馬
措置邊事不得辭免今再劄送湖北京西路宣撫副
使檢校岳少保疾速施行准此
辭免起復不允省劄
草土岳飛奏准樞密院劄子勘會岳飛母魏國太夫人
姚氏身故已降指揮起復仍日下主管軍馬措置邊事
不得辭免今來尚未見依舊治事緣見措置邊事不可
稍緩奉聖旨令岳飛遵依累降指揮日下主管軍馬職
事不得辭免仍具已供職月日聞奏臣契勘除巳具辭
免奏聞外伏望聖慈特許臣終制奏聞事
右勘會岳飛所請累降詔旨不允日下主管軍馬措
置調發不得再有陳請及令本司屬官將佐日下敦
請治事至今尚未祇受起復恩命顯是屬官等並不
體國敦請致邊事闕官措置奉聖旨令本司屬官等
依已降指揮日下敦請依舊治事如依前遷延致再
有辭免其屬官等並當遠竄仍劄與岳飛依累降詔
旨日下治事不得更有陳請今劄送湖北京西路宣
撫副使檢校岳少保疾速施行准此
進發至京西路添入河東及節制河北路字劄
諸路軍事都督府岳少保申准都督行府劄子勘
會行府恭被聖訓應措置軍事一面相度施行契
勘岳少保巳除湖北京西路宣撫副使所有將來
進發至京西路分行下偽界文字合添入河東貳
字以湖北京西河東宣撫使繫階其行移湖北以
裏州軍及申奏朝廷并行府等文字自合依舊已
於三月三十日劄下岳少保照會施行去訖須議
指揮右勘會若將來有河北申到本司軍前文字即聽
行節制仍於階内添入節制河北路五字餘依已劄下
事理施行除已遵依指揮施行外飛契勘河東河北兩
路近除有梁興等前來之後外别無前來之人所有前
項所准指揮令飛階内添入河東及節制河北路字伏
乞行府特賜指揮寢罷施行伏候指揮
右勘會逐次劄下事理係將來行軍進發至京西路
分遇有逐路合行文字即於階内添入今劄送湖北
京西路宣撫副使檢校岳少保照會准此
免取會立功制領將佐料歷省劄
樞密院奏勘會昨降指揮諸軍緣捍禦戰鬭金人大軍
立到奇功統制統領將佐使臣等内有未曾給到料錢
文歷之人並令戶部免取會不以拘礙特行出給今來
偽賊劉麟侵犯淮西作過朝廷巳遣諸頭項大兵前去
併力掩殺外
右奉聖旨諸軍統制統領將佐使臣等内有立到奇
功未曾出給料錢文歷之人特依昨降戰敵金人立
奇功已得指揮仍令樞密院給降黃牓曉諭并黃牓
壹道今劄送湖北京西路宣撫副使檢校岳少保疾
速施行准此
目疾令不妨本職治事省劄
樞密院奏湖北京西路宣撫使司參謀官薛弼等申契
勘宣撫岳少保於九月二十八日巡邊回到鄂州軍前
緣為眼疾昏暗未能治事准劄子令弼等權行管幹宣
撫司事務巳累具利害事因取稟乞不妨本職治事服
藥調護目疾堅謂目痛昏暗有妨書押除巳逐急行移
及將軍馬事務移文守寨同提舉一行事務張憲管幹
施行外伏望朝廷詳酌速賜指揮施行伏候指揮
右勘會近緣兵馬侵犯淮西累降指揮令岳飛緫率
全軍星夜兼程起發前來都督行府今據前項所申
除巳降指揮差眼科皇甫知常日下起發差使臣伴
送由江池州路前去岳飛軍前醫治外今來邊事急
切正賴主帥親提軍馬共濟國事奉聖旨令岳飛日
下不妨本職治事餘依累降指揮施行先具巳治事
日時聞奏今劄送湖北京西路宣撫副使檢校岳少
保疾速施行准此
賜銀合茶藥省劄
奉聖旨令入内内侍省差内侍壹員前去岳飛軍前傳
宣撫問仍賜銀合茶藥
右劄送湖北京西路宣撫副使檢校岳少保照會准
此
偽五大王至蔡州令審料敵情省劄
湖北京西路宣撫副使岳少保申據王貴申偽五大王
擁重兵前來離何家寨四十里地名大標木依靠山勢
擺布迎敵官軍於十一月初十日與敵交戰大獲勝捷
申聞事小貼子飛契勘偽五大王擁金齊重兵侵犯唐
鄧州漢上一帶作過飛遂遣發軍馬措置今雖獲大捷
緣巳至蔡州界去京城大段比近勢未能便行深討飛
見星夜前去相度若蔡州可下即行收復差官主管州
事畢班師别聽朝廷指揮伏乞照會檢會近據岳少保
奏十一月十二日統制官寇成等申金齊重兵侵犯京
西一帶事宜十一月二十七日奉聖旨令岳飛更切審
料敵情擇利進止務取全功除合遵依前項聖旨指揮
施行及應干軍事自合明審事機便宜措置外
右行府契勘今來巳破何家寨等處如彼處及蔡州
一帶糧料有餘可以劄立硬寨分遣輕騎追引金齊
之兵前來擇利取勝即合隨宜經畫遲以旬月因立
大功如問得大河南北别有金齊重兵相繼應援未
須與之輕戰即遵依巳降聖旨指揮及行府累劄下
便宜指揮施行今劄送湖北京西路宣撫副使檢校
岳少保照會具已施行事狀申行府准此
金佗續編卷七
