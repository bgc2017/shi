欽定四庫全書
金佗續編卷十一
宋岳珂撰
絲綸傳信錄卷十
紹興十年
令差人體探順昌府金人之聚糧指實省劄
權發遣夀春府孫暉奏十月十六日據本府差出幹事
人丁洪張立回府供責先於今月初七日蒙難離府前
去已北幹事至十一日早假裝近城打柴人入順昌府
城西門於市西張客店内安下至十二日早探見梓城
裏女真軍人烏葉萬戶將帶女真馬軍一千人騎出北
門望亳州路上稱前去宿州其知府劉都轄用酒食送
到白沙村及當時亦有馬軍二百餘人騎出南門即不
知去向并探得當日却有順昌府城西北二十餘里一
寨女真軍人二千餘人騎却拽入城内遶梓城外下寨
及於城内諸寺院内亦有漢兒并女真千戶四箇共有
馬軍約三百騎人步軍一千七八百人兼於城北潁河
撘蓋土橋一座闊約一丈七八尺來兼越河裏見堆垜
馬捍草四五十積并見陳州用船五十餘隻般載粮到
順昌府城内下卸了當其空船見在橋西繫泊并亳州
用人夫推般粮五百餘輛車子到城下卸復回空車前
去亳州洪等至十三日買茶鹽出城前來至十六日晚
到府所供是的臣所據幹事人丁洪等探到順昌府金
人聚積粮草事宜臣除已過作隄備及不住再差人前
去體探金人動息作為意向次第候到别具奏聞
右奉聖旨令淮西淮北湖北京西宣撫司差人體探
指實申奏今劄送湖北京西路宣撫使司疾速施行
準此
措置蔡州敵將孟干戶省劄
樞密院奏據探報蔡州敵將孟千戶領人馬前去唐州
及管下比陽作過
右三省樞密院同奉聖旨令岳飛嚴切措置捍禦不
管疎虞仍具已措置事狀聞奏今劄送湖北京西路
宣撫使兼河南北諸路招討使岳少保疾速施行
再令疾速措置孟千戶省劄
樞密院奏勘會近據探報蔡州敵將孟千戶領人馬前
去唐州及管下比陽作過巳降指揮令岳飛嚴切措置
捍禦不管疎虞仍具措置事狀聞奏今又據京西南路
安撫司申唐州責據百姓文九狀十月二十四日到比
陽縣西見本縣人民走出縣來稱有敵人來到本縣下
寨切慮兵馬不測侵犯京西一帶州縣理宜嚴備
右三省樞密院同奉聖旨令岳飛依累降指揮疾速
嚴切措置捍禦不管少有疎虞仍具已措置事狀聞
奏今劄送湖北京西路宣撫使兼河南北諸路招討
使岳少保疾速施行
令今後招捉女真等不得一面申解省劄
樞密院奏勘會諸路宣撫司招捉女真契丹漢兒渤海
並申解前來朝廷深慮㳂路難以譏察
右三省樞密院同奉聖旨劄下逐司今後不得一面
申解先具姓名聞奏取旨今劄送湖北京西路宣撫
使司照會凖此
令宣撫招撫使差人間探省劄
樞密院奏勘會累降指揮令逐路宣撫招撫司遣差間
探日近中奏事宜稀少切慮緩急有悞事機
右三省樞密院同奉聖旨令逐路宣撫司依累降處
分優支激犒選募信實得力人分頭渡河前去燕山
府東京以來子細探賾敵情的實動息次第實封申
奏仍告諭所遣人如探得事宜的確信驗當依新立
賞格優異推恩今劄送湖北京西路宣撫使司疾速
施行凖此
令嚴切措置捍禦敵兵省劄
據探報烏珠十月初八日只將六騎入東京初十日有
兵馬十五隊入宋門十三日打毬議事侵掠唐鄧
右劄送湖北京西路宣撫使兼河南北諸路招討使
岳少保依累降指揮嚴切措置捍禦不管疎虞仍具
已措置事狀聞奏
令相度光州修城增兵省劄
臣寮上言竊以光州與敵對壘了無防遏從來城壁不
存伏聞近差田邦直軍馬深厚恐敵衆稍多不足以禦
正當随宜增給甲兵相兼守禦乞下本路宣撫日下措
置取進止
右三省樞密院同奉聖旨令岳飛相度修城增兵務
在寇至必守具的確措置事狀聞奏今劄送湖北京
西路宣撫使兼河南北諸路招討使岳少保疾速施
行
令緊切措置敵軍作過省劄
光州奏據探事人張德等回供責稱十一月十九日早
到汝河北住人范六家見趙小大從順昌府東說道順
昌府敵人連知府已盡數出城前來於十七日到黃坵
市下寨及梁三說敵人差八騎馬軍前去梁安灘踏淺
及問去焦陂路巳作隄備外奏聞事
右三省樞密院同奉聖旨劄下岳飛緊切措置無令
透漏過淮侵擾作過日下具已措置事狀聞奏今劄
送湖北京西路宣撫使兼河南北諸路招討使岳少
保疾速施行
令遣發參議官高穎措置三路忠義軍馬省劄
樞密院奏勘會近據左承議郎守司農少卿差充湖北
京西路宣撫使司參議官高穎劄子奏乞委臣措置河
北河東京東三路忠義軍馬庶幾可以禆贊岳飛十年
連結河朔之謀已降指揮劄與岳飛措置
右三省樞密院同奉聖旨令岳飛疾速措置遣發具
巳施行聞奏今劄送湖北京西路宣撫使兼河南北
諸路招討使岳少保疾速施行
令契勘梁興見今措置事宜開具申聞省劄
樞密院奏據探報下項
一光州奏歸正人陳興供本朝梁統制人馬取却
兩州四太子去滑州策應
一前燕山府工曹掾方喜自敵中脱身回探得大名開
德府界梁小哥人馬截了山東路金帛綱河北馬綱
一泗州申幹事人王德回供稱十一月九日出徐州東
門外見清河岸貼城立砲座河内有厰槽船船上有
敵人掉船教閱恐梁小哥從梁山濼内乘船下來
右三省樞密院同奉聖旨令岳飛契勘梁興見今措
置并本司所委事宜開具申樞密院如有立到功效
即具聞奏優與陞擢今劄送湖北京西路宣撫使兼
河南北諸路招討使岳少保疾速施行
令隄備荆南府一帶敵軍省劄
川陜宣撫副使胡世將奏臣伏見金人渝盟復河南州
縣其將帥烏珠在東京薩里罕在長安互為聲勢侵掠
未巳賴朝廷威靈將士用命雖屢摧大敵而彼勢尚堅
今來諸路大軍並各精銳既習戰鬭又據地利以逸待
勞固可制勝臣之所憂惟恐其以兵𢷬荆襄之虚斷吳
蜀之勢况自東京至荆南道路平坦敵人若以精騎馳
突不數日可到如此則荆襄摇動道路不通其為患有
不可勝言者臣日夜念此欲具奏陳近據自慶陽府脱
身將仕郎吳名世赴司供析金人見議欲先掠取襄漢
以斷四川與宣撫相接地分使東西不得相救然後以
精兵侵犯四川臣除已行下知金州兼陜西諸路節制
軍馬郭浩知商州邵隆知洋州王俊都統制吳璘楊政
等多差間探嚴切措置過為隄防及關牒湖北京西南
路安撫司照會外伏望聖慈詳酌特降睿旨將荆南府
一帶嚴切隄備仍乞於荆南添屯軍馬與襄陽表裏相
應庶幾緩急不失枝梧可以杜其計謀伏候勑旨
右三省樞密院同奉聖旨劄下岳飛多遣間探過作
隄備仍具知委聞奏今劄送湖北京西路宣撫使兼
河南北諸路招討使岳少保疾速施行
探報烏珠領兵過河令宣撫司擇利措置省劄
樞密院奏據諸處探報烏珠與韓常翟千戶酈瓊等各
領兵馬過河前去
右三省樞密院同奉聖旨令逐路宣撫司疾速體探
詣實擇利措置無失機會今劄送湖北京西路宣撫
使司疾速施行
紹興十一年
令措置四太子人馬分路作過省劄
濠州申十二月二十九日據北來人李穏到州供析係
三京招撫使司臣差往東京探金人動息十二月初六
日到東京探得四太子十二月初一日自燕京起發到
東京安下處不定穏於初七日到蔡河上何太尉宅前
見有敵人并老小於五岳觀至南春門街上人家内住
滿并宣德門正西至大佛寺及封丘門并百王宫各有
女真安下在京女真并老小共有數十萬人内正軍止
有約五六萬人騎多有河北簽軍及於十一月初十日
穏見四太子犒設在京女真銀絹及散乾粮并箭鑿不
住點檢及每人要附帶粮三㪷及見東京人及女真說
待於正月初五日會合諸路軍馬連老小一發起奔向
南前來及說一路兵取廬州奔馬家渡過江一路取泗
州濠州要來揚州屯大寨取潤州過江一路取海州一
路奔漢上去及見說四太子指揮每一箇千戶要悶葫
蘆三千箇要過淮南敵人過淮後降底人便擄不降底
都殺穏為知得敵人準備起發遂於十五日早出東京
宋門前來沿路見山東河北人民不絶般運糧斛往洪
州亳州順昌府前去稱積聚準備般向南來與軍喫及
所般粮斛人車路上千萬無數申聞事并小貼子續據
本州差出探事人甯青在夀春府探得敵人見在夀春
府界地名蘇村闞圍下寨并十二月二十七日晚又聞
得敵人船數十隻在惠公渡住泊及敵將四太子人馬
起離陳州前來順昌府及見今夀春府并雷統制人馬
各上城分地分守禦伏乞照會
右檢會諸處探報敵人要分路過淮作過正月九日
奉聖旨劄下韓世忠張俊劉錡照會緊切措置隄備
仍行下所隸州縣保聚人民以防抄掠及劄下岳飛
照應措置如探得兵馬果來渡淮即遣發精銳軍馬
腹背掩殺牽制各具知稟聞奏今劄送湖北京西路
宣撫使兼河南北諸路招討使岳少保依已降指揮
施行
令江上諸屯互相策應防敵窺伺省劄
三省樞密院同奉聖旨江上雖已分定地分仰上連下
接互相照應或敵人少有窺伺許關報併力掩殺如不
相策應致誤國事並按罪輕重必行典憲
右劄送湖北京西路宣撫使兼河南北諸路招討使
岳少保疾速施行
照會四太子勾諸處軍馬攻打楚州省劄
樞密院奏淮北宣撫判官劉錡申今月五日據金人漢
兒軍蔡呼敦李添兒并帶到馬二疋前來投拜據逐人
分析一名蔡呼敦係監軍龍虎大王下千戶秦明郎下
荗蘇克隨秦明郎相合得監軍前來至正月十四日夜
到夀春府監軍下有六萬人馬盡是馬軍一名李添兒
係韓將軍下千戶李天保下甲軍隨韓將軍起發前來
其韓將軍有一萬馬軍於今年正月十四日到夀春府
與龍虎大王合軍將帶砲九十座及打城器具要攻打
夀春府排日到城下有本府孫安撫及雷總管軍馬出
城見陣至十九日夜知得本府無人馬至二十日韓將
軍與龍虎大王領軍馬過淮河至二十五日到廬州離
城三十里相接下寨次日早到廬州留下四萬軍馬外
三路都統鎮國總管二人共帶馬軍三萬餘人騎於當
日晚到東山口與劉太尉軍見陣至二十九日到西縣
住坐差馬軍前去和州遠探見和州有軍馬不曾見陣
却回西縣住坐至二月初五日三路都統與鎮國總管
帶馬軍二千騎前來尖山要打山寨却見劉太尉軍過
河來更不曾打山寨却回西縣呼敦等元未過淮河時
聞得頭目官員說國王指揮過淮打擄如㳂江無軍馬
盡回至楚州會合併攻楚州如有軍馬却遣人來喚人
馬在西縣下寨日聞得東關有劉太尉軍馬三路都統
於二月初一日已遣天使前去夀州赴四太子處勾人
馬其四太子次第初五日已離夀州約初七日到含山
縣所有廬州存留下軍馬監軍與邢王接續押來其四
太子下有馬軍三萬若諸頭項軍馬並到共有萬戶一
十三人實有九萬來軍馬内馬軍八萬步軍一萬來錡
所據投降漢兒軍蔡呼敦等供析事宜備錄在前伏乞
照會申聞事
右三省樞密院同奉聖旨劄下岳飛照會今劄送湖
北京西路宣撫使兼河南北路招討使岳少保
金佗續編卷十一
