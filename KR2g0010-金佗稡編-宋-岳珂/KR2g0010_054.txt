欽定四庫全書
金佗續編卷二十六
宋岳珂撰
百氏昭忠錄卷十
鼎澧逸民叙述楊么事迹二
初發兵時先有戒約崔曾吳全一軍人船止令在岳州
艑山湘江口及洞庭湖口牌口等處捎泊聽候上流逼
逐賊船下來即攔截掩殺輒不得過石牌一步其奈崔
全二統制以捎泊日久不聞上流消息乃貪功輕動使
小舟上石牌探邏事體水賊先亦知有此水軍又知都
是撅頭船子及海船湖中使用不得一面支吾上流大
軍遂發八車船數隻不豎旗鎗亦不見人交横放流而
下崔軍探人見有空船亂次争先撑篙拽牽急報崔全
二將全隊舟船亂次争先撑高拽牽悉上石牌入湖既
歴油麻灘又至大梁岸將至鄱官樹湖面寬處被放流
賊車船擂鼓發噉踏車回旋横衝亂撞將崔軍人船大
小數百隻盡碾没入水崔全二統制皆戰亡溺水其餘
在沙磧散走步兵俱被掩殺一日之間萬人就死致水
賊楊么等盡得崔軍所將御前器甲旗幡鎗刀之屬其
勢轉加威猛巳無下流之慮遂一意抗拒上流官員實
是年十一月十三日也時有本州選鋒水軍駕先於牛
臯渡口奪得楊欽二十二車大德山戰船在鼎口梢泊
前軍杜總管石統制靳監軍乘三樓大車船在風金口
程吏部同王四廂在下沚江口卓帳初選鋒軍未知得
崔曾吳全失利忽有一隊賊人自北岸來至鼎口東岸
皆着新鮮衣服紅錦青綾戰袍打鼓板吹羌笛弄氣毬
不類水寨村人結束約百餘輩以一行竿繫縳文字一
卷呌覃舍人教人來取文字不得亂放箭遂插竹竿於
沙觜上即令人取之始謂恐是受招安文字及至拆開
却是官告兩軸隨軍錢粮司印一顆御前小鍾子器甲
牌一包計百餘枚并王四廂令人所畫湖庭湖口岸圖
子一本賊見覃統制拆開遂大笑聲言崔家水軍一萬
來人前日晚被我們殺了一箇不存衣甲鎗刀旗號錢
粮一齊屬我了也大笑吹笛打鼓而去覃統制方知崔
吳二將水軍全沒急差人告急於杜總管程吏部王四
廂未得指揮間不期是日晚賊自酉港大震鼓聲俄有
八車船八隻相銜而來船箱盡載精銳全裝鐡甲各執
鴈翎長刀光彩射目矴於中流楊欽大聲呌呼覃統制
你但放下大德山船還我放你一軍人回去你還知崔
曾吳全是天下有名水軍一萬來人只消我三隻車船
盡底殺了你們消得甚底殺也賊船炫燿一時却回酉
港覃統制又具此事理再申程吏部王四廂即傳令速
即回軍前軍中軍後軍一面便回獨遣選鋒水軍大德
山船及十八車船三隻海鰌船三十隻却作殿後當住
賊船初更以來月上選鋒軍車船起䌫踏車起離鼎口
向上以行將近二更月高賊船大小車船不知其數追
襲至風金口江面最寬闊處交戰厮打覃統制所乘大
德山車船元是楊欽舊物楊欽不捨必欲重奪乃與周
倫兩大車船挾定攻打至中夜覃軍勞困但得灰砲少
解賊勢仍得水軍統領邢顯見事甚危急揮小舟向上
趕杜總管三樓船復回策應百箭齊發賊船稍却再發
則賊船巳退覃統制大德山船方脫其船兩邊護車板
悉巳打空急用布帆遮箭以護踏車水兵一船戰士三
百餘人落得頭破額裂滿身中箭無功而還大軍既回
州歇泊水賊亦復還巢穴休息程吏部建議且分布王
四廂甲軍於德山對岸立寨差本州正將杜誠把托又
社木寨差大軍孫將把托又船場寨差大軍將官常槩
把托各以五百人為率數内常槩以程吏部犒設不均
有言語遂怨王四廂(闕)於次年正月初燒
寨反亂初出(闕)州入荆南無何中夜迷路為
後(闕)逵掩襲由曾公堤轉來西門却上(闕)路
追遂至辰州界首牛欄坡被擒斬槩一行甲軍招撫歸
隊漸至春夏之交江水泛漲社木寨地勢低平水將登
岸本寨申乞近城高阜處駐劄王太尉取謀於程吏部
程意不欲曰甲軍移賊必占據其寨既而江流入寨又
向上堤坊衝斷江水横流打斷新陂橋本寨申乞發船
渡載人兵程吏部指揮覃統制不得擅發船隻於是楊
欽乘車船臨寨放火燒屋又高癩子陸路來攻打寨柵
兵將拒敵力極並無救援其一寨兵將五六百人一日
殺盡不存緣此王四廂與程吏部不足王四廂遣人赴
朝廷申訴即降指揮令王四廂班師而還止是本州人
兵支吾水寇至紹興四年十一月水賊周倫寨去岳州
稍近一日令人齎申狀赴岳州太守程殿撰陳訴稱近
有偽齊下襄陽府李成太尉差人自安復州取水路來
故縣灘水寨送金帛物件文書言欲水寨諸首領各備
人船戰士剋日會合水陸並進取復向下淞江州縣得
州者做知州得縣者做知縣别命官資優加犒賞等事
周倫燕設來人以乾魚鮓脯回答報言周倫等止是鼎
州龍陽縣稅戶為被知州程吏部凌逼要行盡底殺戮
不得為王民且在湖中苟逃各家老小性命不曉得會
合事節發遣來人歸回後月餘日李成又差三十五人
來内有鄭武功胡大夫二官員又將官告金束帶錦戰
袍并羊羓之類再三相約諸寨首領剋日會合周倫知
事勢異常難以依隨又恐日後多有人來相逼别生患
害一夜將來人以酒醉倒盡行殺戮沉尸入江中有此
事因申岳州乞就便申奏朝廷早乞别差鼎州知州替
了知州程吏部使周倫等諸寨(闕)路保全老
小耕田種地輸納二稅復為良民程殿撰為申朝廷蒙
樞密院備奉聖旨褒賞周倫忠義特降黃榜一道差二
使臣賫至岳州令人送入水軍張挂安慰人民候事定
日一應首領人並重賜推賞榜到岳州則程殿撰已移
知鼎州到任也數月二使臣却賫榜來程殿撰處投下
時乃紹興五年五月初一日本州方發遣水軍計議校
士楊迪知往灃州慈利縣前江雞翁柵前後江五十八
柵鍾相下都首領雷德進處投文字招諭德進下柵就
令將帶黃榜安慰山寨徒衆仍令德進差人送黃榜入
水寨曉諭榜先至夏誠寨夏誠招諸首領看榜諸人俱
來獨楊么不肯來餘人各有悔過之心是時朝廷為水
寨楊么等有北人來結約恐事體張大不便遂除張右
相充都督岳樞使節制軍馬本州討蕩水寨楊么等巢
穴初移罷程吏部充都督府參議官當年六月岳樞使
節制司大軍巳至鼎州方議進兵平蕩水寨即有龍陽
縣汎州村大寨首領楊欽首先將合寨徒衆老小萬人
舟船千隻來投節制司出首以就招安岳樞相親至城
東鄰善潰觀老小舟船次到報恩光孝寺基寨受楊欽
降拜岳樞相喜楊欽率先出降乃恕其罪申禀都督行
府特命以官并一行首領各次第推賞補授名目犒設
了畢即揀選強壯人充水軍其餘者弱人並給公據放
令歸汎州村本業住坐耕種田土供丁二稅復為良民
衆皆欣躍感戴得全生路於是其餘大寨首領夏誠劉
衡全琮劉詵黃佐等諸寨悉來出首招安不敢抵拒惟
楊么兇狠乃擁鍾相之子領妖徒緊戀寨柵車船不伏
出首致蒙岳樞相親提帳下精兵虎旅并覃統制水軍
車船前往龍陽縣江北岸直𢷬楊么巢穴楊么猶執迷
在車船回惶不决見岳樞相旌棨巳至尚不肯拜降却
自船頭先提鍾相之子郎君入水次提夫人小心奴入
水楊么次既入水被水軍搭材水手孟安没水挾起次
是牛觀察臯用抓子拖上有餘氣未死押到岳樞相前
猶呌數聲老爺梟其首級函送都督行府告捷奏聞朝
廷當時牛臯稟覆岳樞相言許大楊么占據重湖作過
致煩朝廷之憂雖一王四廂大軍數萬人猶自敗折了
空回今節使太尉提大兵來討蕩巢穴賊衆畏伏虎威
盡已出降獨有楊么抗拒已行擒戮若不將其手下徒
黨少加勦殺何以示我軍威欲乞略行洗蕩使後人知
所怕懼岳樞相曰楊么之徒本是村民先被鍾相以妖
怪誑惑次又緣程吏部懷鼎江劫擄之辱不復存恤須
要殺盡以雪前恥致飬得賊勢張大其實只是苟全性
命聚衆逃生今既諸寨出降又渠魁楊么巳被顯誅其
餘徒黨並是國家赤子殺之豈不傷恩有何利益况不
戰屈人之兵而全軍為上自是兵家所貴若屠戮斬馘
不是好事但得大事巳了仰副朝廷好生之意上寬聖
君賢相之憂則自家門不負重責於職事亦自無慚也
連道數聲不得殺不得殺於是牛臯無辭而退遂行撫
定諸寨一時了當當時識者興嗟曰岳樞相可謂賢大
將矣觀其荅牛臯之言則正合老氏所謂夫佳兵者不
祥之器不得巳而用之恬淡為上其不允牛臯洗蕩之
請則其以恬淡之道自處而臻不戰而勝之功固巳雍
容於胷中彼區區甲胄之流豈足以識其操略哉先是
程吏部以兵力不加楊么乃謀密募人入水寨圖剌楊
么未得其人於紹興三年五月内青黃不交之時水寨
人飢困本州所集沅南漁戶甲頭蘇成招誘到楊欽小
寨下不係出戰人唐教書等五戶共老小二十餘口歸
投就食内唐教書頗能道賊寨中事程吏部一日與盧
撫幹奎坐於齊武堂呼唐教書來問楊么寨去處可以
使人去得也無唐曰如别箇寨柵猶自通人來往唯是
楊么寨大段緊密水泄不通日逐離寨二十里陸路使
人廵邏遇夜伏路水路日夜使船廵綽寨門外令羣刀
手把定便大蟲豹子也則入去不得程吏部曰若恁地
却有箇甚道理去得唐教書曰除是飛便能入去得於
是程吏部大笑曰那箇生肉趐人使之以去耶乃顧謂
盧撫幹曰兹事當且止也此說當時邦人皆但知楊么
水寨不通線路難為近傍初不以除是飛可入之說為
先兆也及至六年岳樞相提大兵來平蕩楊么巢穴邦
人方省憶唐教書之言於三年前上天巳自差下神將
專了賊事只待時節到賊人合滅而此一方生靈有福
星臨照始得平定安樂豈是等閑之事耶人謂楊么等
弄兵重湖數年狂猖作過驚擾州縣人民苦於應副軍
期科敷差役之苦不堪其命今一旦遭遇岳樞相之來
不施一鏃不用一戟不動聲氣談笑之間了此大事息
甲停戈各獲休息復見太平景象則其恩德布在荆南
雖千載亦以不朽人亦孰得而忘愛惠之厚也爰自建
炎三年水賊楊華楊么等起事至淳熙九年巳歴五十
餘年未問府縣人民生齒安居樂業繁夥熙熙至如龍
陽縣上下沚江鄉村民戶無慮萬家比屋連簷桑麻蔽
野稼穡連雲丁黃數十萬皆自岳樞相恩德保全之所
由出古人言愛人者必有天報有德者必有其後今常
德之人每聞岳樞相之官稱者必以手加額兹可以卜
人心之所感仰也克昌厥後豈不宜哉姑叙大槩庸示
將來
金佗續編卷二十六
