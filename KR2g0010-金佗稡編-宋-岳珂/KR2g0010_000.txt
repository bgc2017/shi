欽定四庫全書史部七
金佗稡編𫝊記類二(名人之屬)提要
(臣)等謹案金佗稡編二十八卷續編三十卷
宋岳珂撰珂有九經三𫝊沿革例已著錄是
編為辨其祖岳飛之冤而作珂别業在嘉興
金佗坊故以名書稡編成於嘉定戊寅續編
成于紹定戊子稡編凡高宗宸翰三卷鄂王
行實編年六卷鄂王家集十卷籲天辨誣五
卷天定錄三卷籲天辨誣者記秦檜等之鍜
鍊誣陷每事引當時記載之文如熊克中興
小紀王明清揮塵錄之類而珂各繫辨証天
定錄者則飛經昭雪之後朝廷復爵褒封謚
議諸事也續編凡宋高宗宸翰摭遺一卷絲
綸𫝊信錄十一卷天定别錄四卷百氏昭忠
錄十四卷絲綸𫝊信錄者飛授官制劄及三
省文移劄付天定别錄者岳雲岳雷岳霖岳
甫岳琛等辨誣復官告制劄及給還田宅諸
制百氏昭忠錄者飛歷陣戰功及歷官政績
經編於國史及宋人劉光祖等所作碑刻行
實黃元振等所編事蹟以次彙敘者也其宸
翰拾遺中舞劍賦乃唐喬潭之作因高宗御
書以賜故亦載焉編首自序稱况當規恢大
有為之秋魚復之圖榖城之略豈無一二可
爼豆於斯世撿其所當行稽其所可驗而勿
祖之芻狗之已陳云云殆開禧敗衂之後端
平合擊已前時局又漸主戰故珂云爾也其
書歲久散佚元至正二十三年重刻於浙江
行省陳基為之序又有戴洙後序稱舊本佚
缺徧求四方得其殘編斷簡參互考訂始見
成書故書中脱簡闕文時時而有明嘉靖中
刻本並仍其舊今無從考補亦姑仍嘉靖舊
刻錄之焉乾隆四十六年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
金佗稡編原序
古者𫝊書有公私之異五十九篇上世之書也則更寫
竹簡悉上送官藏名山而副京師蓋非金鐀石室之故
文不得以並錄一家之記載若可以備史闕矣掘筆廢
紙僅得不泯而著書遺札雖關國大議如封禪者亦必
竢詔求而後徹聞書之不可苟𫝊如此開陽刻經亶存
六藝親藩請史弗畀權謀著之舊章雜見可考越自銘
碣起漢著錄盛唐而後世之潛德幽光或者託植楹之
遺以詒久集錄固多見矣文詞之富著作之工亦惟與
桮棬之澤俱𫝊于家豈非疏戚緬殊觀覽隨變孝子慈
孫之用心固不得以責塗人之如巳而徇時棄置視物
重輕於蠟車覆瓿亦出於理之或至者歟嗟虖事病於
違時誼信於同欲斷壺而致千金之用人固未必逆信
酸鹹土炭顧嗜者或均取焉盍亦觀諸理而已世固有
問百年之血食而推其餘烈考前人之逸事以上之史
官況當規恢大有為之秋魚復之圖榖城之略豈無一
二可爼豆於斯世摭其所當行稽其所可驗而勿視之
芻狗之已陳則雖公天下之𫝊可也珂試守檇李之明
年始刻家世籲天之書于郡塾即漢制佩章之義稡五
編為一名之曰金佗惟先王勲在王家名在國史遺蹟
之存者文昌章公固嘗𫝊而上之朝既碑之襄陽又梓
之江夏當世名公鉅卿拊膺興懷盛心激烈尚欲作九
原而起之也其忍以遺孤之不肖遂即人而廢其言乎
故刻𫝊不疑而豫比於罔羅放失之助厲世開功名者
或將有考焉耳不然寫琬琰積縑緗猶珂之私書也而
何敢辱郡故府之藏嘉定著雍攝提格歲橘涂初吉珂
謹序
宋高宗承祖宗之緒雖間關播越退保江南然與漢光
武不階尺土者異矣而靖康之敵又非新室赤眉之比
南渡將相肺腑爪牙之臣亦非若曩時馮異仗劒而崛
起者加以重熙累洽之仁漸摩浸漬淪膚浃髓垂二百
年一旦兩宫蒙塵宗社為墟中原父老日夜欷歔思宋
不減三輔然光武弟兄徒步南陽左袒一呼盡復高皇
帝舊物其故何哉盖光武知人明見萬里高宗舉國聽
於權臣故回溪之敗馮異之罪小朱仙鎮之捷岳飛之
功大光武不以一挫之失忘遠圖故異卒以再造之功
興漢室高宗不能因戰勝之鋒用岳飛而徇主和之議
任秦檜故以恢復自任者適足以媒忌嫉之口以忠貞
許國者卒無以逃鍜鍊之禍夫所貴乎中興之主者不
以其能雪父兄之恥光祖考之烈乎今舉垂成之業而
棄之使馮異君臣專美於千載岳飛父子銜冤於地下
此孝子忠臣所以讀金佗稡編者未嘗不為高宗惜也
飛父子沒餘二十年孝宗受禪其孫珂實始以籲天辨
誣錄詣闕訴上由是詔賜墳廟復爵位頒封謚禄遺孤
時高宗為太上皇猶及見之吾意其北望舊京必恨不
誅秦檜以謝天下嗚呼已無及矣編總若干卷今江浙
行中書平章政事兼同知行樞密院事吳陵張公命斷
事官經歷吳郡朱元佑重刻且曰西湖書院岳氏故第
也宜序而藏諸至正二十三年三月甲子左右司郎中
臨海陳基序
