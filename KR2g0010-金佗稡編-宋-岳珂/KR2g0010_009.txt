欽定四庫全書
金佗稡編卷九
宋岳珂撰
行實編年六
遺事
先臣天性至孝自北境紛擾母命以從戎報國輒不忍
屢趣之不得巳乃留妻養母獨從高宗皇帝渡河河北
陷淪失外區音問絶隔先臣日夕求訪數年不獲俄有
自母所來者謂之曰而母寄余言為我語五郎勉事聖
天子無以老媪爲念也乃竊遣人迎之阻於寇攘往返
者十有八然後歸先臣欣拜且泣謝不孝自歸有痼疾
先臣雖身服王事軍旅應酬無虚刻嘗以昏莫竊暇至
親所嘗藥進餌衣服器用視燥濕寒煖之節語欬行履
未嘗有聲遇出師必嚴飭家人謹侍養微有不至詈罰
自妻始及母薨水漿不入口者三日每慟如初毁瘠幾
滅性自與臣雲跣足扶櫬歸葬不避塗潦蒸暑諸將佐
有願代其役者先臣謝之路人無不涕泣既葬廬於墓
朝夕號慟又刻木為像行温清定省之禮如生時連表
哀訴願終三年喪上三詔不起勅監司守臣請之又不
起責其官屬以重憲使之以死請乃勉強奉詔終制不
忍棄衰經自二聖北狩蒙塵塞外先臣每懷誓不與敵
俱生之志刺繡為袍有誓作中興臣必安宗社主之丈
其後援筆為謌詩經行紀歲月無不以取中原滅強敵
為念手攘羣盜如李成曹成馬友彭友虔吉湖湘之寇
皆同時諸將所不能為之功然大營驛等題則每曰此
蜂蟻之羣也豈足為功北踰沙漠掃清瀚海奏凱還朝
復二聖取故疆使主上奠枕則吾所志至翠巖寺詩又
有山林嘯聚何勞取江滸羣兇定破機之句每拜官辭
避之語亦然於檢校少保則曰未能奏捷獻功掃除僭
竊宣撫副使則曰顧土宇恢復之迹未見尺寸太尉則
曰擾攘干戈之慘中土未平而臣官職歲遷月轉實負
初心少保則曰狡敵敗盟未見殄滅豈可以身為謀貪
冐爵禄又曰俟臣功績有成將拜手稽首祗承休命其
志可知矣小心事上畏威咫尺聞大駕所幸未嘗背其
方而坐上嘗稱其尊朝廷及賜詔屢有小心恭謹不敢
專輒之襃如紹興六年禦劉麟至江州十一年禦烏珠
舒州俟命之類是也視國事猶其家常以國步多艱主
上春秋鼎盛而皇嗣未育聖統未續對家人私泣聞者
或相與竊迂笑之十年北征首抗建儲之議援古今陳
利害雖犯權臣之忌而不顧天下聞而壯之
奉身儉薄不二胾居家惟御布素服食器用取足而巳
不求華巧旁無姬妾蜀帥吳玠素服先臣善用兵欲以
子女交驩嘗得名姝有國色飾以金珠寳玉資奩鉅萬
遣使遺先臣次漢陽使者先以書至先臣讀之甚不樂
即日報書厚遣使者而歸其女諸將或請曰相公方圖
關陜何不留此以結好先臣曰吳少師於飛厚矣然國
恥未雪聖上宵旰不寧豈大將宴安取樂時耶左右莫
敢言玠見女歸益敬服以為不可及少時飲酒至數斗
不亂上嘗面戒曰卿異時到河朔方可飲酒自是絶口
不復飲諸將佐有欲勸者輒怒之見妻御繒帛則曰吾
聞后宫妃嬪在北方尚多窶乏汝既與吾同憂樂則不
宜衣此命易以布素家人有搗練者聞先臣歸即遽止
朝廷命先臣與韓世忠張俊分地任責敵畏先臣威名
獨不敢窺荆襄常出淮西侵寇先臣守己地之外又屢
為應援十一年敵入夀春踰淮而來先臣初得警即上
奏乞出師繼又念敵既入寇巢穴必虛乞出京洛以制
其敝復恐上急於退敵是日復奏乞出蘄黃相度先議
攻卻皆未有詔也至援濠州亦不待詔而行其切於謀
國如此
臨戎誓衆言及國家之禍仰天横泗氣塞莫能語士卒
感愴皆欷歔而聽命奮不顧身臨敵必先士卒摧精擊
銳不破不止或人問天下何時太平先臣曰丈官不愛
錢武官不惜命則太平矣與將校語必勉忠孝節義士
皆願效死力
每征討出師朝聞命夕就道祁寒大暑不憚勞苦雖疾
亦不問強兵勍敵衆人所避先臣獨行如隆冬按邊而
上有非我忠臣莫雪大恥之諭盛夏出師而上有暑行
勞勩朕念之不忘之語不顧目疾東下赴援而上有委
身徇國竭節事君之歎自力寒嗽疾馳先驅而上有國
爾忘身誰如卿者之襃者不一也於事尤不避繁瑣當
復襄漢平楊么之時諸將碌碌不足恃朝廷憂顧之責
萃於先臣州郡之所告急密諜之所探聞朝徹宸旒暮
馳幕府一日之間既命圖襄漢又命圖楊么交至沓集
先臣隨事酬應未嘗憚煩所部兵二萬餘人守禦者半
攻討者半東西調役略無乏事
平居憂國知無不為諸大將率以兵為樂坐縻廩庾漫
不加䘏先臣獨常有憂色每調軍食必蹙頞謂將士曰
東南民力耗弊極矣國家恃民以立國使爾曹徒耗之
大功未成何以報國及京西湖北之地始平即募民營
田凡流逋失業及歸正百姓給以耕牛糧種輟大軍之
儲萬石貸其口食俾安集田里一意耕耨分委官吏責
成大功又為屯田之法使戎伍攻戰之暇俱盡力南畆
無一人游閒者其疆理溝洫之制皆有條緒然失其𫝊
不可復考行之二三年流民盡歸田野日辟委積充溢
每歲餽運之數頓省其半上嘗手書曹操諸葛亮羊祜
三事賜之守臣武赳等以營田功遷荆湖之民至今賴
其利焉
諸大將多養尊自肆崇飾體貌先臣獨以宣撫司官屬
有冗員蠧國害民乞行裁減其體國率如此
上嘗亟稱其忠見於詔札則曰卿志存憂國義專報君
又曰卿忠義之心通於神明又曰忠義出於天資忱恂
著於臣節見於制詞則曰秉誼忠純又曰精忠許國其
類不可殫紀
樂施疎財不殖資産不計生事有無所得錫賚率以激
犒將士兵食不給則資糧於私廩九江有宅一區聚家
族之北來者有田數頃盡以贍守家者張俊貪占田徧
天下而家積鉅萬嘗謂其形迹已故憾之卒之日雖王
會極力搜刮家無餘貲秦檜猶疑之謂所藏不止是興
大獄數年盡捕家吏逮治有死者而卒不得錙銖云上
知其屢空欲擇第於行都欲以出師日自任其家事先
臣辭曰北敵未滅臣何以家為起復制詞亦有厲票姚
辭第之志之語
御軍之術其大端有六曰重蒐選貴精不貴多背嵬所
向一皆當百上初以韓京吳錫二軍付先臣皆不習戰
鬭且多老弱先臣擇其可用者不滿千人餘皆罷歸數
月遂為精卒上喜賜報曰可見措置有方忠誠體國二
曰謹訓習止兵休舍輒課其藝暇日尤詳至過門不入
視無事時如有事時如注城跳壕等藝皆被重鎧精熟
安習人望之以為神三曰公賞罰待千萬人如待一人
張憲之部卒郭進有功於莫邪關頓解金束帶及所用
銀器賞之又補秉義郎臣雲嘗以重鎧習注坡馬躓而
踣先臣以其不素習怒曰前驅大敵亦如此耶遽命斬
之諸將叩頭祈免猶杖之百乃釋之餘如傅慶以夸功
誅辛太以違命免任士安以慢令受杖過無大小必懲
必戒張俊嘗請問用兵之術答曰仁信智勇嚴五者不
可闕一請問嚴曰有功者重賞無功者峻罰四曰明號
令授兵指畫約束明簡使人易從違者必罰五曰嚴紀
律行師用衆秋毫不犯有踐民稼傷農功市物售直不
如民欲之類其死不貸卒有取民麻一縷以束芻者詰
其所自得立斬之六曰同甘苦待人以恩常與士卒最
下者同食樽酒臠肉必均及其下酒少不能遍則益之
以水人受一啜出師野次士卒露宿雖館舍甚備不獨
入詔詞有所謂絶少分甘與人同欲又云甘苦同於士
卒雖萬衆而猶一心者指此諸將遠戍則使妻至其家
問勞其妻妾遺之金帛申殷勤之歡人感其誠各勉君
子以忠報其有死事者哭之盡哀輟食數日育其孤或
以子㛰其女士卒有疾輒親造撫視問所欲至手為調
藥朝廷每有頒犒多者數十萬緡少者數萬緡付之有
司分給一錢不私藏嘗命其將支犒帶甲人五緡輕騎
人三緡不帶甲者二緡將裁其數匿金歸己杖而殺之
有是六者用能恩威兼濟人人畏愛重犯法部衆十數
萬本四方亡命樂縱嗜殺之徒皆奉令承教無敢違戾
夜宿民戶外民開門納之莫敢先入晨起去草葦無亂
者所過民不知有兵市井粥販如平時湖口人項氏家
粥薪自給有卒市薪項愛其不擾欲自損其直二錢以
售之曰吾可以二錢易吾首領耶竟不敢從盡償其直
而去雖甚饑寒不變節每相與自詫曰凍殺不拆屋餓
殺不打擄是我軍中人也民見他將兵遁亡滅影聞為
岳家軍過則相帥共觀舉手加額感慕至泣
御衆得其死力楊再興殁於敵焚其屍得矢鏃二升蓋
不僨不止也在合肥日遣騎馳奏至揚子江風暴禁渡
典者力止之騎曰寧為水溺死不敢違相公令自整小
舟絶江望者以為神
凡即戎皆至寡敵至衆如南薰門王善之戰以八百人
破五十萬桂嶺曹成之戰以八千人破十萬不可殫舉
而最後以背嵬騎五百大破烏珠十萬之衆烏珠號善
用兵亦大懼亟奔京師其兵之精蓋如此
用兵無竒正臨機制勝嘗自言為將無謀不足以搏匹
夫故主於用謀如紹興二年逸諜以破曹成六年偽書
以廢劉豫之類不可槩舉故制詞嘗有慮而後會之機
謀成而動則有功有冠三軍之勇而計然後戰等語
臨事定猝遇敵不為搖動敵以為撼山易撼岳家軍難
攻郢州城建旗偃蓋而坐忽一砲石墮其前左右驚避
先臣獨不移足野次不設壕塹路不設伏而賊自不敢
犯兵雖常勝無驕色先計後戰務出萬全自結髮從軍
大約經百戰未嘗敗北以此
凡出兵必以廣上德為先殱其渠魁而釋其餘黨不妄
戮一人禆將寇成嘗殺降即劾其罪是以信義著敵人
不疑恩結於人心雖敵之簽軍皆有親愛願附之意如
建炎三年在常州紹興十年龍虎大王下噶克察千戶高
勇等之來皆千里來奔故制詞有得仁人無敵之勇宣
予不殺之武廣好生於朕志等語
用人有方舉劾各得其當如以馬羽守蔡蘇堅守西京
趙秉淵守淮寧皆有干城牧衆之功知興國軍徐璋漢
陽軍呼延虎以不職即日奏罷之
權雖專莫敢擅輒初襄漢平諸郡彫瘵州縣官率瓜時
不上詔先臣得自專辟置臧否之權先臣銓擇人物以
能安集百姓為先張旦守襄陽兼四州安撫使牛臯為
副使李尚義通判襄陽府事李道為四州都統制周識
攝郢孫翬攝隨舒繼明攝信陽高青攝唐單藻貳之張
應攝鄧黨尚友貳之郡幕則孫革蔣廷俊邵俅訾諧等
多由小吏識拔人樂於赴功朞月之間咸以最聞迨其
稍還舊觀即上章乞還辟置之權上降詔援衛青不與
招賢事稱之且曰自非思慮之審謙謹之至何以及此
其遠權勢蓋如此
諸大將多貪功先臣每被賞輒以無功辭甚至六七辭
不肯妄受上常賜詔曰卿每拜官必力懇避誠知懷冲
遜之實非但為禮文之虛也復襄漢時宰臣朱勝非使
人諭之以飲至日建節旄先臣愕然曰丞相待我何薄
耶乃謝使者曰為飛善辭丞相岳飛可以義責不可以
利驅襄陽之役君事也使訖事不授節將坐視不為乎
拔一城而予一爵者所以待衆人而非所以待國士也
及建節力辭不得巳乃受劉光世之兵上初以畀先臣
秦檜知有大舉北征意沮之寢其命略無愠色及復軍
首乞不暇濟師以本軍進討以除心腹患酈瓊叛又乞
進屯淮甸上賜詔奬之兵隸李回日授神武副軍都統
制巳乃聞為甥壻高澤民偽為之請而得之先臣驚惕
即日自陳乞正澤民罔上之誅力辭不受又數見回白
其事回乃奏云岳飛一軍自從討賊服勤職事忠勇之
名聞於江右紀律之嚴信於疲甿留屯洪州聲勢甚遠
江湖羣寇率皆逃避近遷神武副軍都統制士論皆謂
稱職及得其外甥壻私書乃知此除曾經樞密院陳乞
飛小心惶懼累與臣言實非本心所敢僥望上即報回
曰岳飛勇於戰鬭馭衆有方昨除神武副軍都統制出
自朕意非因陳乞可令安職又力辭回再三諭之乃止
後幕屬劉康年亦為之請母封國夫人次子雷授文資
先臣得其實鞭康年五百繫之上章待罪乞反恩汗
功成不居盡推與同列及其下始受襄漢之命朝廷令
劉光世遣馬軍五千人為牽制六郡盡復光世之軍始
至及論賞乃奏乞先賞光世功李寳結約山東豪傑數
千人屢請以曹州率衆來之先臣以黃金五百兩遣之
俾壯士四人偕行寳果領衆五十趨楚泗以歸為韓世
忠奏留之寳截髮慟哭願還先臣戲下世忠以書來諗
先臣答曰是皆為國家報敵何分彼此世忠歎服每辭
官必云某所之戰皆將士竭力在臣何功辭少保之章
曰臣方同士卒之甘苦明將帥以恩威冀成尺寸之功
仰報君父之德豈可身被厚寵恝然不以當鋒刃冐矢
石者為心上將士之功絲毫必錄行賞於朝惟恐不厚
或功優賞薄不避再三之請為之開陳然不當得則一
級不妄予部將有正任廉車者數人率積於此轉餉之
臣於軍須無闕者皆上之朝如曾紆薛弼劉延年程千
秋徐與可張運之屬皆以勞遷或得職名何子端陳進
等雖小吏亦以功進二階下及游說有助如進士蕭清
臣趙澗陶著等皆命之以官尤嚴死事之典朝没暮上
如舒繼明扈從舉及張漢之吳立等皆蒐訪而得不遺
一人臣雲從戰數立竒功乃常匿之所遷擢皆朝廷舉
察上所特命襄漢功第一不上逾年銓曹辨之始遷武
翼郎平楊么亦第一又不上張浚廉得其實曰岳侯避
寵榮一至此廉則廉矣然未得為公也乃奏云湖湘之
役岳雲實為竒功以雲乃飛子不曾保明乞與特推異
數先臣猶辭不受嘗以特旨遷三資先臣辭曰士卒冐
犯矢石斬將陷陣立竒功者臣始列上事狀得霑一級
男雲無故遽躐崇資是不能與士卒一律將何以服衆
又言非所以示將士大公至正之道累表不受上嘉其
志特俞其請帶遥制則曰始就義方尚存乳臭雖屢經
於行陣曾未見於事功比者驟進官聯必令志氣怠惰
伏望追還成命庶使粗知官爵之難勉力學業他日或
能備效驅策又曰使雲不知名器之重或就驕溢上則
負陛下之恩下則取搢紳之謗并臣之罪亦復難逃又
云正己而後可以正物自治而後可以治人若使臣男
受無功之賞則是臣巳不能正己而自治何以率人乎
至十年賴昌之戰功先諸將而辭忠州防禦則曰君之
馭臣固不吝於厚賞父之教子豈可責以近功男雲隨
行迎敵雖有薄效殊非大功乞收成命帶御器械則又
力辭獲免而止上嘗賜詔稱之曰卿力抗封章推先將
士蓋不特固執謙避恥同漢將之爭功而使其自立勲
勞復見西平之有子
遇諸子尤嚴平居不得近酒為學之暇使操畚鍤治農
圃曰稼穡艱難不可不知也
重節誼謹施報死猶不忘張所以謗謫行至長沙賊酋
劉忠者誘其附已以叛所罵忠不從竟遇害其子宗本
尚幼先臣訪求鞠養教以儒業飲食起居使處諸子右
紹興七年遇明堂恩捨其子而補宗本奏曰臣昨建炎
初因論事罪廢聖造寬洪偶幸逃死於時孤孑一身狼
狽羈旅因投招撫使張所所一見與臣云及兩河燕雲
利害適偶契合臣自白身借補修武郎其後所軍次北
京未及渡河貶謫南方卒以節死臣念張所實先意兩
河而身未北渡巳遭横議今其身名彫喪後嗣零落臣
竊痛之使臣不言臣則有負欲望矜憐將臣今歲奏薦
恩例補所男宗本仍乞依張俊例於文資内安排又陳
述所死難之由乞追復舊職仍乞優加襃異以旌其忠
上俞之復特賜其家銀絹百匹兩與一資恩澤議論持
正不善阿附人年少未顯見當路要人未嘗有強顔攀
附意故卒以此賈禍素無一介之助致位通顯皆上所
親擢上嘗襃其功謂左右曰用將須擇孤寒忠勇久經
艱難親冐矢石者先臣得附竹帛之光以此好禮下士食
客所至常滿一時名人才士(闕)
數合出入敵陣甲裳為赤體被百餘創然每戰捷先臣
獨不上故其功多不聞歴任先臣機幕帶御器械提舉
醴泉觀官至左武大夫忠州防禦使死之日年二十三
贈安遠軍承宣使
雷故任忠訓郎閤門祗候贈武略郎
霖故任朝請大夫敷文閣待制致仕贈太中大夫自有
𫝊
震故任朝奉大夫提舉江南東路常平茶鹽公事
霆故名靄孝宗皇帝改賜今名任修武郎閤門祗候
昭雪廟謚
紹興二十五年秦檜薨于位子熺勒令致仕高宗皇帝
厲精萬幾首欲復先臣官而時宰万俟卨嘗主先臣獄
力陳以為敵方顧和一旦錄故將疑天下心不可及紹
興之末敵益猖獗朝廷始追咎和議太學生程宏圖上
書其略曰今日之事國家所以應之者先務有四其一
曰下詔書以感南北之士和議既行之後為故相秦檜
所誤沮天下忠臣義士之氣一旦思得其死力必有以
感動其心而奮起之故哀痛之詔不可不亟下然詔不
可徒下也首當正秦檜之罪復無辜之冤以舒天下不
平之心而振其敢為之氣且檜所以失吾南北之心者
自趙鼎以不主和議而竄海外身滅家亡則學士大夫
忠憤之氣沮矣自岳飛以决定用兵而誣致大逆則三
軍之士忠憤之氣沮矣至如長告訐之風起羅織之獄
一言及時事不問是否例置死所使天下不知有陛下
而欲人呼己謂之聖臣則天下匹夫匹婦忠憤之氣由
此掃地矣檜所以失吾中原之心者亦有由矣士大夫
陷没敵中而家屬有在中國者和親之日檜既不能庇
其宗族以結其心而使之起義以報我乃反徇敵人之
請而悉還之方其去時如赴死所中原忠義南望吞聲
恨其絶望於我也今者要當正秦檜之罪而籍其家財
雪趙鼎岳飛之罪而復其官禄然後下詔臣將見其懽
忻鼔舞吐憤紓懷朝讀詔書而暮赴義矣上深然其言
下詔諭中原及諸國等人又詔燕北人昨被遣歸者蓋
為權臣所誤追悔無及又許先臣家自便盡室生還竄
檜黨於荒遠削籍除名示不復用初以岳陽與先臣之
姓同易為純州至是復仍舊號於是上意一孚志士爭
奮汪澈以御史中丞宣諭荆襄諸將與合軍陳牒以訟
先臣之冤澈諭之曰當以奏知諸軍哭聲如雷皆呼曰
為我岳公爭氣效一死都督張浚參贊陳俊卿聞此語
皆悲感歎服孝宗皇帝涖祚云初首下詔曰故岳飛起
自行伍不踰數年位至將相而能事上以忠御衆有法
屢立功效不自矜夸餘烈遺風至今不泯去冬出戍鄂
渚之衆師行不擾動有紀律道路之人歸功於飛飛雖
坐事以殁太上皇帝念之不忘今可仰承聖意與追復
元官以禮改葬訪求其後特與錄用制詞有云事上以
忠至無嫌於辰告行師有律幾不犯於秋毫外摧孔熾
之強兵内剪方張之劇盜名之難揜衆所共聞會中原
方議於櫜弓而當路力成於投杼坐急絳侯之繫莫然
内史之灰逮更化之云初示襃忠之有漸思其姓氏既
仍節制於岳陽念爾子孫又復孤惸於嶺表欲盡還其
寵數乃下屬於眇躬是用峻升孤棘之班疊畀齋壇之
組近畿禮葬少酬魏闕之心故邑追封更慰轅門之望
豈獨發幽光於既往庶幾鼔義氣於方來末云聞李牧
之為人殆將拊髀闕西平而未錄敢緩旌賢其辰告之
語蓋指先臣建儲之議也臣雲復左武大夫忠州防禦
使以禮祔葬子孫襁褓以上皆官之女俟嫁則官其夫
張憲復龍神衛四廂都指揮使閬州觀察使官憲子孫
賜先臣家錢萬緡建廟於鄂州賜其號曰忠烈詔三省
曰秦檜誣岳飛舉世莫敢言李若樸為獄官獨白其非
罪令訪問甄錄既而李若樸除郎何彦猷妻劉氏經都
堂具狀乞比類李若樸除郎事理推恩奉聖旨何彦猷
特贈兩官與一子恩澤淳熙四年前太常少卿顔度奏
請定謚太常議以宗社再安遠邇率服猛虎在山藜藿
不採為折衝禦侮宅亂安民秋毫無犯危身奉上確然
不移為布德執義請謚曰武穆詔依
淳熙五年五月五日臣霖以知欽州召見賜對便殿上
宣諭曰卿家紀律用兵之法張韓遠不及卿家冤枉朕
悉知之天下共知其冤臣霖對曰仰蒙聖察撫念故家
臣不勝感激
臣生最晚然實夙知先世事自幼侍先臣霖膝下聞
有談其事之一二者輒強記本末退而識之故臣霖
亦憐其有志每為臣盡言不厭諄複在潭州時今國
子博士臣顧把等嘗為臣霖搜剔遺載考訂舊聞葺
為成書會臣霖得疾不克上將死執臣之手曰先公
之忠未顯冤未白事實之在人耳目者日就湮没幼
罹大禍漂泊縲囚及仕而攷於聞見訪於遺卒掇拾
參合必求其當故姑竢搜摭而未及上苟能卒父志
死可以暝目矣臣親承治命號慟踊絶自年十二三
甫終喪制即理舊編然臣思頃為兒時侍臣霖游宦
四方帥廣州日道出章貢見父老帥其子弟來迎皆
涕洟曰不圖今日復見相公之子時臣在侍側感泣
曰先公遺德猶在此臣霖亦泣曰豈特此地為然昔
將漕湖北武昌之軍士百姓設香案具酒牢哭而迎
有一嫗哭尤哀曰相公今不復北來矣家人念之者
呼而遺之食問其夫何在嫗舍食哭曰不善為人為
相公所斬矣問其子若壻皆然當時特以為老嫗之
哭與章貢父老之情等為懷舊念恩耳曾未知匹夫
匹婦之心輕怨易怒至於殺其夫子若壻而猶念之
非有大服其心者疇克爾因是微有所覺竊意舊編
所載容有闕遺故姑緩之逮臣束髮遊京師出入故
相京鏜門始得大訪遺軼之文博觀建炎紹興以來
紀述之事下及野老所𫝊故吏所錄一語涉其事則
筆之於冊積日累月博取而精覈之因其巳成益其
未備其所據依皆條列於篇首而事之大者則附其
所出於下蓋五年而僅成一書上欲以明君父報功
之誼中欲以洗先臣致毁之疑下欲以信後世無窮
之𫝊其敢忽諸謹昧死上嘉泰三年冬十有一月乙
丑朔承務郎新差監鎮江府戸部大軍倉臣岳珂謹
上
金佗稡編卷九
