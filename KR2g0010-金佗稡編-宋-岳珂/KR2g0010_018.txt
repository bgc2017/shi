欽定四庫全書
金佗稡編卷十八
宋岳珂編
家集九
公牘中
措置襄漢乞兵申省狀
鎮南軍承宣使神武後軍統制江南西路舒蘄州兼荆
南鄂岳黃復州漢陽軍德安府制置使岳飛狀申恭奉
聖旨恢復襄漢仰遵廟謨今已克平五郡惟信陽未下
已調發軍馬收復可以旦夕成功累准御前處分令飛
條具利害防守之策來上飛已具管見奏聞去訖今月
初七日再奉指揮飛之所陳皆蒙俞允然今防守之策
正在乎分屯勁兵控扼要害飛雖已據數量差軍馬於
逐處屯駐然其勢力單寡難以善後况今已近九月天
氣向寒邊面尤當嚴備比聞諜探敵意猶不可測飛朝
夕計慮不敢少懈且以初者恢復之時彼方固守倍費
攻取繼又金人劉合貝勒偽齊李成合陕西河北各處
之兵多至數萬併屯鄧州力拒官軍仰頼君相之祐成
此薄效今既得之實控上流國勢所資尤宜謹守不可
失也飛所乞六萬之兵雖蒙朝廷俞允然必待楊么賊
平然後抽摘第恐水勢未减江湖浩漲楊么未可措手
縱待十二月與正月間湖水减落便能平治邊面備禦
已失機會飛今見管軍馬兼撥到牛臯董先兩項共一
千餘人合飛本軍都計二萬八千六百一十八人輜重
火頭占破在内欲望詳酌令湖南留韓京郝晸兩軍在
潭州彈壓外將任士安吴錫軍馬盡數起發及江西軍
馬内令選擇成頭項者勾撥三千人湖北帥司崔邦弼
顔孝恭並撥付飛相度分守計此五項止是二萬人内
有不堪披帶輜重火頭之數不下三五千人餘乞朝廷
摘那以足六萬之數速賜遣發前來布列諸郡以為久
安之計利害至重恐不宜緩伏望早降指揮施行謹具
申尚書省(并樞密院)伏候指揮
(小貼子)飛被命於鄂州歇泊别聽指揮謹已遵依外
契勘兵將暴露日久例皆赤露天氣向寒衣裝未
備欲望速降指揮令飛本軍老小於一處駐劄施
行
乞田明添差申都督府狀
鎮寧崇信軍節度使神武後軍都統制荆湖南北襄陽
府路制置使岳飛狀申恭奉聖旨措置招捕荆湖南北
路盗賊其王太尉先與水戰見陣少却之後有首領田
明率衆前來荆湖南北路安撫司出首雖蒙朝廷將田
明補武義大夫榮州刺史兼閤門宣贊舍人然至今未
霑寸禄深慮無以勸誘自新之人伏望特賜指揮添差
田明充衡州兵馬鈐轄一次庶幾改過之人得以安䘏
謹具申都督府伏候指揮
增補黃佐官申都督府狀
鎮寧崇信軍節度使神武後軍都統制荆湖南北襄陽
府路制置使岳飛狀申奉聖旨措置招捕荆湖南北路
盜賊近遣武義大夫閤門宣贊(闕)仕將帶人船前
去攻劫水賊周倫寨(闕)今據黃佐申今年四月十
四日到周倫(闕)敵除當下殺死及掩入湖賊(闕)
統制陳貴等九人奪到衣甲(闕)
糧船了當契勘黃佐首先(闕)徒獲捷委是
忠義勇敢理(闕)降到空名告依便宜
指(闕)依前閤門宣贊舍人給付(闕)
申都督府伏候指揮
(闕)欽申都督行府狀
鎮寧崇信軍節度使神武後軍都統制荆湖南北襄陽
府路制置使岳飛狀申六月二日據武義大夫閤門宣
贊舍人黃佐招安到水寨首領楊欽將帶到本寨徒衆
並到軍前除已優加存恤外謹具申都督行府伏乞照
會謹狀
梁興奪河申省狀
檢校少保鎮寧崇信軍節度使荆湖南北襄陽府路招
討使岳飛狀申契勘飛先來結約太行山忠義保社密
為内應今據頭領梁興等一百餘人奪河徑渡欲自襄
陽府至飛軍前除已一面招納外謹具申尚書省(并樞密院)
伏候指揮
乞襄陽路仍作京西路申都督府劄子
檢校少保鎮寧崇信軍節度使荆湖南北襄陽府路招
討使岳飛劄子契勘襄陽唐鄧隨郢金房均州信陽軍
元係京西南路今來收復已久合仍舊貫欲乞改襄陽
府路依舊只作京西南路庶得路分速歸舊制以稱朝
廷正名責實不忘中原之意伏候鈞旨
乞置監司申都督府劄子
檢校少保鎮寧崇信軍節度使荆湖南北襄陽府路招
討使岳飛劄子契勘襄陽府自收復以來未曾差置監
司切慮無以按察州縣欲望鈞慈詳酌除監司一員兼
諸司事務庶得官吏勤於職事不致苟簡以稱朝廷厲
精核實之意伏候鈞旨
乞便宜黜贓吏申省劄子
檢校少保鎮寧崇信軍節度使充湖北京西路招討使
兼本路營田使岳飛劄子飛一介寒微誤蒙朝廷委寄
兩路不敢不竭愚鈍以圖報稱契勘管下州縣例經殘
破正頼撫綏切慮州縣官或有蠧政害民贓汙不法之
人當此安集之初易以騷擾若不稍加振厲則民戶難
以安業欲望特降指揮如有似此之人許本司一面對
移事理重者放罷仍具情犯職名奏聞所貴官吏修舉
職事不敢苟簡伏候鈞旨
進兵渡江申省狀
起復檢校少保武勝定國軍節度使湖北京西路宣撫
副使兼營田使岳飛狀申今據諸處申到金齊兵馬厚
重欲分路前來侵犯飛比來目疾雖昏痛愈甚深惟國
事之重義當忘身遂不免於十一月十五日躬親渡江
星夜前去措置兵馬外謹具申尚書省(并樞密院)伏乞照會
謹狀
乞朝辭申省劄子
起復檢校少保武勝定國軍節度使湖北京西路宣撫
副使兼營田使岳飛劄子契勘飛准朝廷指揮令前來
行在所奏事飛已到行朝適值國䘏隨班入臨欲候除
服日即乞朝辭伏候指揮
申審馬軍行次申省狀
起復檢校少保武勝定國軍節度使湖北京西路宣撫
副使兼營田使岳飛狀申契勘近准指揮令本司馬軍
於扇筤船前行續准指揮為扇筤船在後隔遠令次趙
密軍馬後行緣所管步人在前馬軍在後難以照會伏
乞指揮將馬軍步人同前行謹具申尚書省(并樞密院)伏候
指揮
收到胡清等申省狀
太尉武勝定國軍節度使湖北京西路宣撫使兼營田
大使岳飛狀申今具節次收到歸正人統制統領官等
下項
一統制官右武大夫成州團練使知潁順軍權知
鎮汝軍馬軍統制官胡清
一統制官一十員武翼郎劉遇修武郎劉德宗迪從
義郎閤門宣贊舍人游臯從義郎韓青秉義郎杜
彦楊宣楊珍成忠郎呂榮借補武翼大夫閤門宣
贊舍人李忠
一使臣一十員修武郎王賓保義郎薛密承節郎王
進承信郎黃欽進武校尉郭進張彦鄭德進武副
尉荆成周真借承信郎張立
右開具在前謹具申尚書省(并樞密院)伏乞照會施行謹
狀
再乞褒贈張所申省劄子
武勝定國軍節度使開府儀同三司湖北京西路宣撫
使兼營田大使岳飛劄子飛竊聞好生惡死天下常情
若臨大難而不變視死如歸則非忠義之士有所不能
伏見左通直郎直龍圖閣張所以忠許國義不顧身雖
斧鉞在前凛然不易其色終能以全節自守而不屈不
惟飛知之士大夫無不知之今蒙朝廷已叙復元官恩
至渥矣然區區之心欲望更賜敷奏特與優加褒異庶
使天下忠義之士皆知所勸冐凟鈞嚴飛不勝皇懼待
罪之至
論劉永夀等棄淮寧申省狀
少保武勝定國軍節度使湖北京西路宣撫使兼營田
大使兼河南北諸路招討使岳飛狀申契勘權知淮寧
府劉永夀并史貴將帶人兵棄城前來顯是退怯除已
依軍法行遣外其淮寧府别行差官措置伏望特降指
揮將劉永夀史貴更賜行遣以為臨敵不用命者之戒
謹具申尚書省(并樞密院)伏候指揮
差趙秉淵知淮寧府申省狀
少保武勝定國軍節度使湖北京西路宣撫使兼營田
大使河南北諸路招討使岳飛狀申契勘飛近為權知
淮寧府劉永夀史貴擅棄淮寧府城已將逐官依軍法
行遣及申奏朝廷乞將逐官更賜行遣外飛遂差統制
官趙秉淵將帶軍馬前去措置占守去後今據趙秉淵
申已於七月二十三日軍馬入淮寧府城安貼官吏居
民訖申乞照會所有淮寧府伏望特降指揮下淮北宣
撫司差官施行謹具申尚書省(并樞密院)伏候指揮
乞照應母姚氏封號申省狀
鎮寧崇信軍節度使神武後軍統制充湖北路荆襄潭
州制置使岳飛狀申二月一日奉親筆賜飛母特封國
夫人尋具辭免奉聖旨不允今月十七日蒙降封母姚
氏福國太夫人告軸契勘飛母姚氏見係太恭人其前
件告命却係榮國太夫人上擬封所有榮國太夫人告
即不曾祗受今來降到福國太夫人告軸隨狀繳納前
去謹具申尚書省(并樞密院)伏候指揮
辭男雲奇功賞申都督行府狀
鎮寧崇信軍節度使神武後軍都統制荆湖北襄陽府
路制置使岳飛狀申准都督行府劄子勘會制置使司
近差官兵平蕩湖賊了當内奇功第一等人並已推恩
訖其武翼即閤門宣贊舍人岳雲亦係奇功緣雲係岳
飛之子不曾保明除已具奏乞優與推恩外劄付飛照
會契勘今來平蕩湖賊並係將士戮力用命之功男雲
雖曾隨軍前去即不曾立到顯效所有前項行府照劄
飛即不敢令男雲祇受今隨狀繳納乞不施行謹具申
都督行府伏候指揮
乞免帶河東宣撫申都督府狀
起復檢校少保武勝定國軍節度使湖北京西路宣撫
副使兼本路營田使岳飛狀申准都督行府劄子勘會
行府恭被聖訓應措置軍事一面相度施行契勘岳少
保已除湖北京西路宣撫副使所有將來進發至京西
路分行下偽界文字合添入河東二字以湖北京西河
東宣撫副使繫階其行移湖北以裏州軍及關申朝廷
并行府等文字自合依舊已於三月三十日劄下岳少
保照會施行去訖須議指揮右勘會若將來有河北申
到本司軍前文字即聽行節制仍於階内添入節制河
北路五字餘依已劄下事理施行除已遵依指揮施行
外契勘河東河北兩路(闕)
金佗稡編卷十八
