欽定四庫全書
金佗續編卷二十九
宋岳珂撰
百氏昭忠錄卷十三
趙忠簡公鼎奏劄一卷
乞於岳鄂屯駐人馬
臣勘會神武副軍都統制岳飛全軍人馬先奉聖旨起
發赴行在續蒙存留在本路虔吉州平蕩賊火臣契勘
湖北鄂岳州係在大江之南與江州洪州興國軍地相
連接最是㳂江上流控扼淮甸京西實為荆湖川陜喉
襟要害之所今來防秋在近鄂岳之間理合預作措置
防備不可無重兵捍禦其鄂州雖有帥臣屯兵數少及
本路見管軍馬計一萬餘人頭項不一其間太半是招
收烏合之人以至器甲大段未備萬一有警深慮難以
支吾臣今相度欲乞將岳飛軍馬候討捕虔吉賊火了
日特降指揮今往鄂岳州屯駐所有合用錢糧專委湖
北及鄰路漕臣分認應副如蒙俞允不惟江西藉其聲
援可保無虞而湖南二廣江東兩浙亦獲安妥及江路
通快舟船往來悉無阻礙欲望聖慈詳酌特降睿旨施
行
措置防秋事宜
臣契勘即日防秋是時臣雖夙夜惕厲思所以廣為隄
備苐念事勢相形利害安危固有緩急輕重儻非先事
建明遠瀆聖聽恐一旦措手無及恭惟清蹕見駐臨安
二浙閩中為近輔江東淮甸為要藩自行朝達鎮江建
康屯宿重兵無慮十萬距京師約三千里非不深且遠
可恃以安然江西一路北際陳蔡廬壽西連潭衡荆襄
比他路邊面最為闊遠偽齊見遣兵力守光州為備數
年頗聞農種漸廣自汴由陳蔡至光纔三百里復與蘄
黃接界亦粗有糧可因臣策偽齊萬一會合金人再來
相侵當數路並進而鎮江建康既巳有備必由光州直
𢷬蘄黃旬日便到江上興船造栰乘間南渡聲摇江湖
人心摧於傷弓當鳥驚魚散支吾不暇將見行朝亦不
得奠枕則建康鎮江雖屯重兵固巳無益於事矣况巳
酉冬金人巳嘗出武昌岸徑趨興國緣山疾馳數日傅
洪州城下前車之戒未遠則江西今日利害安危豈不
重且急乎臣計本司見管軍馬共一萬六千餘人皆是
招收烏合之衆除輜重火頭等外可使出戰僅及萬人
才足以屯防近裏州縣隄偹盜賊豈堪前當大敵近奉聖
旨留岳飛全軍先分萬兵駐九江士馬精勁似可倚仗
臣愚見尚有二患邊面闊而偽境近則師不可不益師
旅增而贍給廣則財不可不聚謂如江州興國軍西抵岳鄂
皆據大江上游曲折千里控扼要害受敵處多自湓浦
以上江漸狹隘至霜降水落則一箭可及一葦可航非
若下流深闊多阻未易侵越也今計岳飛兵數二萬一
千有餘除火頭輜重守寨疾病人外實得戰士一萬五
六千人忽有緊急迎敵保城臨時應機猶恐分布不給
兼岳鄂人馬無多安能使掎角應援臣欲乞朝廷更摘
那數頭項堪任出入將兵特暫付臣相兼使用又本路
州縣屢經兵火殘毁繼以連歲大兵(闕)
十二萬三千餘貫米一萬四千五百
餘石數目浩大近蒙朝廷差撥岳飛軍兵一萬人往江
州駐劄岳飛止差五千餘人前去未敢盡數起發蓋緣
去年本軍在彼屯泊之日錢糧闕少轉運司應副不繼
有悞指凖致本軍殺馬剪髮賣鬻妻子博易米斛幾至
生事今來措置防秋盡發軍馬㳂江守把兵衆費廣理
合預行樁辦不可少有欠闕臣見將岳飛一軍逐月所
用糧食催督轉運司接運本路米斛起發外惟是全闕
見錢支遣若不控告朝廷給降應副將來定致闕絶有
悞軍事欲望聖慈體念本路闕乏特降睿旨支賜錢四
十萬貫凖折金銀降下以充本軍三月之用或將吉州
𣙜貨務見今入納錢物截日盡數就便支撥候過防秋
日住罷庶免臨時往復奏請有悞國事
乞支錢糧贍給李横軍兵
臣契勘近據諸處關報襄陽失守鎮撫使李横等退師
到漢陽軍界臣先權宜措置移牒李横等將所部軍馬
擇地利去處駐兵掩擊續承岳飛來諮目今李横等巳
至蘄黃州一行兵馬既經潰散若在江北住劄必不能
安或令過江相兼捍禦却可為用臣亦已牒岳飛從長
措置令逐項軍馬過江安泊老小了當整齪前去相兼
捍禦及牒李横李道權聽岳飛分撥使喚并逐急差官
水陸斡運糧米起發應副巳累具上項因依申奏朝廷
去訖今月二十八日承岳飛公文探聞李横等人馬被
金齊各兵潰散前来各無闘志見有作過之人李道牛
臯兩項共有人兵千餘人巳到江北岸張家渡及李横
翟琮董先等共約有五千餘人巳起發漢陽軍其李道
牛臯再来申告乞聽岳飛節制内李道單騎已到江州
臣契勘李横等一行人兵今相繼前来本司巳逐旋起
發糧米應副外所有日後合用錢糧未有官司主管今
且以六千餘人約(闕)
用意
不淺蓋輕兵追襲為患速而小占據上流為患緩而大
計朝廷巳有措置非臣愚慮所及緣上流既失即自漢
陽而下㳂江諸郡皆順流可至之地不可一日弛備非
特防秋而巳臣已奏禀乞支降錢物打造戰船不惟本
路合行計置竊恐㳂江諸路亦當如此兼聞光州順昌
府各儲糧十數萬今則未見動息觀其意向必有所用
臣除不住移文制置使岳飛及本司所遣兵馬遠布耳
目益嚴防守并召募硬探直往襄陽巳來伺察敵情外
所有漢陽沌口係漢江下流湖北帥司所隸更望聖慈
特降睿旨嚴切戒約過為隄備庶免意外不虞之患
乞賜御筆
臣今日得岳飛書已定今月十九日出師臣竊惟大軍
一舉所係非輕臣願陛下以收復境土拯救生靈為念
誠心默禱克享成功仍乞親筆賜飛勉以盡忠體國之
義使之激厲將士共立功名臣巳累具奏陳乞在外宫
觀然備位大臣不敢以中外為間併幸睿察
乞遣中使訓諭諸帥應援
臣昨日具奏岳飛巳定今月十九日出師竊惟陛下渡
江以來每遣兵將止是討蕩盗賊朱嘗與敵國交鋒飛
之此舉利害甚重或少有蹉跌則使偽境益有輕慢朝
廷之意臣願陛下曲留聖意凡有可以牽制應援助其
聲勢及饋餉錢糧等事督責有司速為應副頻以親筆
敦奬激勵且使諸路帥臣恊力共濟庶使萬全
一乞遣中使齎親筆賜劉光世遣發王德酈瓊共以
萬人屯舒蘄間各將帶一兩月錢糧或岳飛關報
會合即令兼程前去併力攻討仍行下岳飛照會
一乞以親筆賜岳鄂劉洪道江西胡世將荆南解潜
等各務盡忠體國應岳飛報到遣發援兵資助糧
食及應干軍須等事一一應辦不得輙分彼此致
失機會
一乞並以金字牌先次發行仍諭光世已遣中使諭
旨使先知陛下丁寧之意臣巳請宫祠既聞聖訓
不敢不盡愚見
(貼黃)臣今所陳如或可採乞作聖意行出庶免越
職侵官之罪
奏王彦移軍事宜
臣等適蒙宣諭王彦移軍事臣中間與張浚議及此事
浚言彦病甚其次無可委之人萬一彦死其衆無所統
屬所以有併歸岳飛之意儻如早來聖諭召彦赴闕則
荆南錢糧不足其次既無可以倚仗之人切慮别致生
事臣等商量欲作書與岳飛候飛移軍襄陽駐劄定然
後行下王彦除命及一面召彦前来則其衆巳在襄陽
部内不能轉動矣更合取自聖裁
乞起復
臣等契勘今日據岳飛下參謀官李若虚申岳飛於三
月二十六日丁母憂乞别差官主管人馬臣等檢會大
將丁憂例合起復緣初八日歇泊假欲從密院先降指
揮照會起復令日下依舊主管人馬措置渡江於初八
日進熟狀鎻院初九日降制
乞少寬憂顧
臣於今月初九日準金字牌降到親筆手詔以臣在郡
之久無甚罪戾曲加奬諭仍戒飭防秋等事臣孤遠書
生本無榮望夤緣超蠟皆自陛下親擢顧惟恩遇之隆
九死不足塞責而孤忠寡與動觸怨仇重蒙全宥之私
久竊宫祠之禄方杜門屏息幸保餘齡載被詔除更帥
兩路雖以勤對拙不敢辭難而才力單微訖無可記惟
陛下眷憐舊物闊略愆尤併示褒嘉益難負荷至如秋
冬防托乃臣之職敢不仰體聖訓勉效萬分近岳飛到
巳發兵屯駐江上凡軍中事務一一商量措置飛久在
江西人情地利素所習熟今陛下委付如此必能感激
奮勵向前立功臣謹當委曲恊濟以圖報稱伏幸陛下
少寬憂顧所有條畫事宜節次奏禀
日記雜錄
紹興六年丙辰歲九月時奏車駕在道初二日發北郭
亭晚泊臨平鎮奏事舟中方論奏岳飛之捷上顧謂右
揆浚曰岳捷固可喜但淮上諸將各據要害雖為必守
之計然兵家不慮勝唯慮敗耳萬一小蹉跌不知後段
如何復顧某曰卿等更熟慮某等奉命而退
初五日發皂林店晚泊秀州奏事河亭因及岳飛兩捷
俘獲之物上曰兵家不無緣飾此不足道卿等因通書
飛幕屬叩問子細非為核實有吝賞典但欲知事宜形
勢措畫之方耳浚奏曰飛之措置甚大今既至伊洛間
如河陽太行一帶山寨必有通耗者自梁青之来常有
往來之人其意甚堅確青懷衛間人嘗聚衆依太行數
出擾磁相間金人頗患之今年春併兵力攻青以精騎
數百突出渡河由襄漢來歸岳侯青兩河人呼為梁小
哥某奏曰河東山寨如韋詮忠輩今雖力屈就招然未
嘗下山隊伍器甲如舊據險自保耕種自如唯不出兵
耳金人亦無如之何但羈縻之而巳一旦王師渡河此
曹必為我用上曰斯民不忘祖宗恩德如何吾料之非
金人所能有某等同奏曰願陛下進德修業孜孜經營
此念常如今日臣等願竭駑鈍禆佐萬一
初七日登平望是日岳飛捷奏至遣偏將收復商州且
乞催已差知商州邵隆速來之任十三日晚得岳飛收
復西京長水縣捷報仍云巳收兵復回鄂州以糧不繼
也
金佗續編卷二十九
