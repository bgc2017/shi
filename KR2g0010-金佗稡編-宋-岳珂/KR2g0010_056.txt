欽定四庫全書薈要
金佗續編卷二十八
宋岳珂撰
百氏昭忠錄
紀鄂王事孫逌編
岳王飛字鵬舉相州湯陰縣人母家姚大翁甚喜其為
人宣和四年令鎗手陳廣以技擊教之一縣無敵一日
有黃冠者見之謂曰子貴人也在坐諸公極有貴人宜
自愛姚問王至何官曰他日在政事堂執政諸人憮然
黃冠既去王因幹至縣有李廷珪者本係太史局以罪
編隸相州偶到湯陰王以五行示之許至兩府且歎曰
世亂矣其後同縣李道官至節度使王貴承宣使徐慶
防禦使姚政團練使王萬橫行自餘隨王者皆正任廷
珪亦武翼郎興國軍都廵檢使王至少保樞密副使
鍾(原闕)既破賊白德者領其子子義號太子與楊么聚
衆於鼎州龍陽縣洞庭湖有衆八萬號十萬置三十寨
其船有望三州大德山之類三千隻朝廷亟命王&KR0667;討
之敗衂統制崔增死于兵知鼎州程昌禹及帥府遣間
招誘皆俱受賊害自是楊么子義遂僣乘輿之服立三
衙殿帥劉行馬帥黃成步帥夏猫兒統制張彦通黃缺
子周倫白德楊欽等頭領八十餘人猖獗於湖外朝廷
命右僕射張浚都督荆襄以岳王為制置使王乃致楊
欽結以恩信欽樂為用獻策云么所恃者舟檝如望三
州大小德山之類非一丈水不可行洞庭湖水舊不及
丈么置堰閘十餘年間所以瀰漫欽本任閉塞之責盡
知其詳乞二十人往開堰水入大江使舟船不能動又
么船皆用車輪乞以青草數千百萬束散之湖中其輪
必有窒礙王從之兩月果破賊么赴水以死遂斬子義
白德等自餘附和願充刺之外聽其復業湖襄頼以安
靖浚大喜露布以聞時趙忠簡為首相寄詩張德遠曰
一掃湖湘氛穢消生民塗炭得逍遥更須早掛風檣起
共看錢塘八月潮蓋紹興五年六月破么故有是詩云
虔州村民李淘者長大有膂力鄉人畏之後彭鐵大與
王彦廖家姊妹三人倡亂淘從之衆以為首領號李洞
天占據固始洞積糧洞上金帛婦女皆在其中岳王為
招討數月破江西賊大小百餘火惟固始洞最後蓋洞
高而險王用大木先縛天橋八座日使人上諸賊檑木
砲石以下官軍不能上者累日王之為天橋也正欲其
盡用檑木砲石俟其無備也方以計激發火隊以前後
靨心杷山而上甲軍繼之一戰盡獲民復安堵故湖之
南江之西比屋繪像事王如生
金人犯漢上岳王遣董先牛臯李建傅選將數千人迎
戰臨遣令聽先節制先深入逢敵騎萬餘先一麾軍退
臯軰告先曰不戰便退不惟敵人相輕歸則宣撫不赦
既如此不須深入先不從退百餘里始劄寨其晚敵亦
駐軍黎明先領軍又退百里敵人每襲人至散方擊及
百里又劄寨次日復如前先遂與牛臯等議曰諸君要
與敵戰今日正當效力須死戰可矣既擊敵先身插數
小旗用小鼓小鑼與敵騎對壘使步人皆坐先出戰走
馬覘軍畢候敵騎近出小旗軍起立再旗齪定鳴小鼓
前擊敵衆不動鋪鎗作走勢敵騎方向前再鳴鼓向敵
又未動如此者三敵騎動分四頭項擊敵騎歸至唐州
界牛蹄白石方飯伏起旗幟遍山敵實驚怖俘獲甚衆
得馬三千疋騎兵千餘人王得此馬三千疋軍勢大壯
先除軍職正任承宣使
趙鼎張浚同秉政時荆湖南北二廣宣撫使岳王就撥
諸路錢二百餘萬市馬川陜廣西印號分隸諸軍訖以
帳奏朝廷魏公當日判送檢詳房磨次呈忠簡公却之
令聚廳時禀趙語諸公曰韓張軰恃功自伐頗虧事上
之禮惟岳親邇儒士禀命朝廷為將之職理固當然苐
諸將不能行而岳獨能行正宜奬異以成其善意今反
苛究於有司事必窮實儻支使冒昧必寘法斷遣不舉
則棄法如韓張軰用度自便抑而不問既無明罰今岳
舉而奏之事方磨究他日焉肯禀奏事繫國體在岳合
禀只當判照使岳知朝廷不以有司相待諸公服其斷
岳王在鄂州為宣撫使紀律嚴明路不拾遺秋豪無犯
軍民皆樂雖古名將無以加邵緝公序上滿庭芳云日
落旌旗霜侵甲冑塞角聲喚寒更論兵慷慨齒頰帶風
生坐擁貔貅十萬銜枚勇雲戟交横嚬笑羌戎授首
千里静欃槍九州人競樂提壺勸酒布糓催耕盡芝夫
蕘子歌舞威名好是輕裘緩帶驅營陣絶漠橫行功誰
紀風神宛轉麟閣畫清明(一云青明)
紹興講和湖廣京西宣撫使岳王謝表有云身居將閫
蹟無補於纖埃口誦詔書面有慚於軍旅檜怒便有陷
王之意
淮東宣撫使韓世忠淮西宣撫使張俊並除樞密使荆
湖南北等路宣撫使岳飛除樞密副使是時汪藻彦章
知徽州以啟賀三樞云累歲賢勞蟣蝨幾生於甲冑一
朝釀賞貂蟬果出於兜鍪時論稱之
江東邵緝獻書向者北騎長驅江海橫罹其毒天下之
勢岌乎殆哉如人中虛氣羸而風眩痰厥之疾卒然乘
之家人稚子驚號於前而庸醫愚巫顛倒却走不顧當
是之時雖九轉之藥莫投其咽盧扁之醫不過旁立側
睨而已須其疾勢少定然後醫進藥斯疾可效而功可
求也今日之事適然類此方冬春之交敵馬蟻集海上
天下根本僅隔波濤之阻雖伊呂管樂之佐何以禦其
暴哉今鋒鏑已去禍患其少息矣而賢能之佐又競立
於前不於此時速發藥而力為之則海内生靈之禍將
何時而已耶然病方危時其外證可怖雖庸醫却走百
軰不足憂而盧扁之醫居旁不去必其氣本猶在而嚢
中之術又有起之之方也向者小人皆懼而君子恃以
不恐者以閤下諸公偕在政府也今正閤下諸公發藥
而治病之秋嚢中之方閤下所有千金之藥又廣求而
廣蓄之緝遠方寒士孱然無適時之用敢持庸陋之說
以干執事者之聽其意以謂如人父兄有病方迎醫治
藥而僮奴孺子不勝愛親之心輕求枯荄小草籬下之品
而薦之鼎匕之前其適用與否惟閤下擇之而已緝竊
聞中興之君得中興之佐則有功中興之佐得中興之
將則有功君視其佐猶人欲捍難而有左右臂也人有
捍難之心非左右臂何所用左右臂奮揮而前無戈矛
鋋戟為之撞擊排刺雖有絶人之勇無所施其能矣方
今急於中興如吾君之明又二三執政大臣皆天下之
極選上下相得誠千載一時矣終未能立非常之功雪
無窮之恥大有以慰天下之望者此何故哉豈將非其
人而然乎然將有二說不可不察也有天下之將有一
國之將天下之將實難其人一國之將或有之然未見
其奉職勝任顯然立功名者又何為耶特有之而不用
用之非其人之過耳求其大者既不可得其次或有焉
而不審擇之欲天下之早正速定不可得也以緝田野
庸人而耳目之所熟者僅得一焉誠未足為天下將在
今日才難之際謂之一國之將斯可矣敢率然陳之惟
閤下少垂意焉伏見武德大夫英州刺史御營使司統
制軍馬岳飛驍武精悍沉鷙有謀臨財廉與士信循循
如諸生動合禮法頃在河北嘗以數十騎乘險據要却
金國萬人之軍又嘗於京城南薰門外以八九百人破
王善張用二十萬之衆威震夷夏去冬江上之戰將士
蜂屯飛獨争先奮擊迨官軍不勝它將皆鳥奔鼠竄飛
獨置寨蔣山孤軍轉戰且行且擊斬首以千百計者不
知其幾諸將潰為羣盗縱兵大略飛獨頓兵廣德境中
資粮於官身與下卒同食而持軍嚴甚民間無秋毫之
擾敵人簽軍經涉其地者或問其威名各相謂曰岳爺
爺軍也争來降附前後幾萬餘人知常州周把遣屬官
趙九齡迎飛欣然從之且欲據城堅守扼敵人歸路悉
死力以立竒功飛方啟行而常州之城先巳破遂以一
軍駐之宜興而羣盗之在近境者或殺或降無不摧滅
之者破郭吉而降其衆斬張威武而併其軍使即日遠
遁扈成已死其部曲遽自來歸飛自到宜興密與周把
趙九齡謀畫調發精銳尾襲金人於鎮江之東殺獲略
盡繼遣偏禆及飛自將取間道直𢷬建康與金人戰大
小數十合皆大獲僵尸十餘里生致其將若萬戶千戶
者餘二十人及斬其軍禿髮垂環者之首無慮三千人
奪鎧仗旗鼓以數萬計且慮金人徘徊於建康京口之
間勢必欲留軍江南控扼險阻牽制官軍大為東南之
患飛能奮不顧身勇往克復建康及竟内縣鎮為國家
奪取形勝咽喉之地使強敵掃地而去無一騎留者江
淛平定其誰之力也緝謂如飛者朝廷宜優擢之假以
事權益責後來之效方今大將皆富貴盈溢不肯用命
甚者握強兵以脅制上下有鷹揚䟦扈之態此可復用
也哉駕馭此曹譬之養鷹隼然饑則為用飽則颺去今
諸大將皆未嘗從禽而先已飽肉是以用之向敵則皆
掣去不顧如飛者雖有數萬之衆其官爵甚卑朝廷未
嘗寵借之眇然在偏禆之間此饑隼側趐時也如使之
立某功則賞以某爵成某事則寵以某恩如鷹之得兔
則飼以一鼠得一狐則飼以一禽以術駕御之使歉然
有貪敵之意必能為國家顯立戰伐之功大抵用將如
醫之用藥而有狼毒鳥喙之屬必求它藥此所畏忌者
有以制之使之力足以治病而其毒不至於殺人則適
用而有功不然祗以為害耳昔唐相杜黃裳薦高崇文
使討劉闢崇文素憚劉澭黃裳使人謂之曰公不奮命
當以澭代汝崇文懼一死力縛賊以獻武宗之討澤潞
令魏鎮各以兵會魏帥何洪欽逗遛持兩端宰相李德
裕遣王宰以陳許精甲假道於魏以伐磁洪欽聞之遽
勒兵請自涉漳今朝廷之於諸將非挾此以御之詎能
責其用哉今飛軍中精銳能戰之士幾二萬人老弱未
壯者不在此數勝甲之馬亦及千疋朝廷諸將特然成
軍如飛者不過四五人耳飛又品秩最卑此正易與時
也朝廷不收拾旌寵之則飛棲棲然持數萬之衆將安
歸乎飛常與人言使飛得與諸將齒不在偏校之外而
進退禀命於朝何功名不立一死焉足靳哉要使後世
書策中知有岳飛之名與關張軰功烈相髣髴耳飛武
人意氣如此豈易得哉亦古人豹死留皮之意也伏望
朝廷論飛之功加之爵賞使與韓劉軰特然成軍者勢
力相抗犬牙相錯如杜黃裳之御高崇文李德裕之御
何洪欽破姦黨媮靡之風折強梗難御之氣使之相制
以為用相激而成功此誠朝廷無窮之利也緝巖穴枯
槁之士自放於風烟寂寞之濱非有求於世者誠以國
步艱難斯民嬰塗炭之禍苟耳目所聞有可以排難解
紛僅若毫髮者不得不薦之於朝庶幾用之而天下有
尺寸錙銖之補嗚呼嫠不䘏緯而宗周是憂懼將及焉
而已
吳拯編
節使岳侯飛鄴人也初為杜相充愛將充既失建康衆猶
數萬皆西北健兒洶洶謀異獨畏侯忠勇因以主帥密
白侯侯度未有部曲以繩之陽使自結以藉上侯乘其
不意與平生三五軰彎弓躍馬儔伍中擊數十人抵弓
矢大罵曰朝廷不負爾曹爾以數萬衆不能斬一岳飛
即能死我乃為賊衆始戢居洪一年下士好詢而酬酢
輙不苟荅或問侯何日為太平侯抗聲曰文官不取錢
武官不怕死即太平矣其簡要多此類侯御士尤嚴每
屯數萬衆而市不見一卒惟閱試振旅則人始幸觀之
徙鎮荆東得旨不示郡僚夜遣兵行明日裁留疲獰數
軰導馬言别而去其平曹成也湖南官廪無以供給縣
令率皆逃去侯軍啗死已三日故能滅曹成迄今江左
士庶間寫其像以事焉二年京城留守杜充用侯為統
制三年充守建康叛降于敵諸將潰散扈成戚方次苐
皆反惟侯一軍無所劫掠屯于宜興時官吏士大夫軍
民避兵走宜興者頼侯率免害以是聲譽籍甚四年至
湖州歸于張俊俊薦其能于朝紹興初俊為江淮招討
使以拒李成命侯同王&KR0645;陳思恭皆以本軍隸之成軍
二十萬以其將馬進軍對壘洪州來挑戰俊宴諸將問
所以侯密喻其計且請自為先鋒擊進于玉龍觀大破
之追至筠州又敗之降其兵五萬追至蘄州又敗之侯
功第一又令逼張用五萬衆降之加神武右軍副統制
又平虔州山賊數十萬來朝加鎮南軍承宣使江西制
置使神武後軍統制四年劉豫使李成寇京西侯與成
戰于郢州敗之又克鄧隋唐三州加清遠軍節度使湖
北京襄制置使會劉豫入寇廬州侯遣統制牛臯徐慶
救之會合張琦及豫軍戰于廬州豫軍畏牛臯之勇不
戰先走遂大敗之(原闕)加振寧崇信軍節度使率兵入
萬至鼎州以討湖賊楊太太為其下所殺楊欽等領其
衆數萬以拒命時都督諸軍事張浚出(原闕)湖觀之知
其未可攻乃歸潭州急詔還朝謀防秋之計會侯來浚
語之侯乃出小圖以示其攻討出入之要處且語浚曰
此易破耳浚曰恐阻防秋之期俟明年再來討之如何
侯請除來往三程限八日擒之曲留浚姑遲其行以待
浚從之乃遣侯往先是湖南統制任士安王俊郝晸等
領兵二萬餘慢王爕不禀其令是致于敗侯始至鞭士
安及俊議以折其氣使其餌賊曰限三日不平賊皆斬
汝軰初揚言岳太尉兵二十萬至矣至是不見一人止
見士安等軍故賊併兵攻士安三日兩困之侯伏大兵
四合一戰殺賊略盡乘其備仗無心是夜舟師徑掩其
營𢷬其巢穴遂俘楊欽等唯夏成營三面臨大湖背山
勢(闕)不降侯親往測其水淺處令善罵者二千人往罵
之又悉衆運草木放上流賊營中聞罵怒甚争揮瓦石
擊之而遇所放順流草木乘之一旦填滿遂長驅入其
營擒夏成以獻湖南悉平會其所約止八日矣加檢校
少保以其軍為行營右護軍六年加檢校少傅武勝定
國軍節度使湖北京西宣撫使敗劉豫克號州又克西
京長水縣慨然有平中原之志而諸帥養寇不進侯以
孤軍獨進自知無援乃退軍號州復遣統制王貴及豫
軍戰于商州敗之又戰于京西路敗之七年加太尉八
年來朝金人遣使來講和侯議以為不可宰相秦檜憾
之九年加開府儀同三司十年金人叛盟侯遣將李寶
孫彦與金人戰于曹州屢敗之又戰于宛亭縣敗之又
遣牛臯戰于京西敗之進戰于黃河上又敗之又遣統
制張憲戰于潁昌府敗之復潁昌府憲又戰于陳州界
敗之復陳州又遣統制董先姚政戰潁昌府敗之又遣
將楊成戰鄭州敗之復鄭州又遣統制孟邦傑復永安
軍至夜遣其將劉政劫之於中牟縣敗之又遣將張應
韓青戰于河南府敗之遣將楊遇戰河南城軍敗之復河
南城軍又遣將梁興董成戰絳州垣曲縣敗之興又戰
孟州王屋縣敗之又戰孟州濟垣縣敗之侯與烏珠戰
郾城縣敗之再戰又敗之王貴姚政與烏珠戰于潁昌
府敗之又命張憲傅選寇成戰臨潁縣敗之侯屢獲捷
方欲深入盡復故境而宰相秦檜勸上累詔班師憤恨
而還所復州縣復失之
鄂武穆王岳公真讃(并序)
世論唐郭子儀李光弼之優劣者未嘗不自其大節
觀之當程元振魚朝恩相繼用事諸將之進退伸縮
無不自巳子儀内除外徙聞命就道光弼在臨淮凢
三年及除東都留守辭以糧運歸徐州收麥光弼
亦以是淹鬱成疾而卒此優劣之所分也雖然若
子儀者固無以尚之而光弼之事獨不甚可念乎
昔之養勇者不以一毫挫於物論劒語微忤則拂
衣去衝冠裂眥氣所激也憤而登車目光射牛背
矣大丈夫出萬死一生之力蓋世熏天之功一旦
見掣于黃口小兒死而死耳安能垂頭帖耳受人牽
傍者乎雖然使光弼而就召亦未必死倖臣特欲困
辱之使出我下子儀亦復俛仰從就於其間而竟以自
全若夫召來而必死知其必死不疑以就命者其唯鄂
武穆王岳公乎國家建炎南渡禦侮剗寇東扶西支僅
然自立尚凛凛也至紹興之八年金以河南陜西歸我
以怠我軍至十年而奄至而我之諸將受命四出所在
捷奏而武穆克復州縣之功為諸將冠盖自建炎用兵
以來而我之諸將始皆精熟老者如百鍊之鋼少者如
發硎之刃縱橫捷出無不如意此正天人合一之機千
載一時之會也其如和議之說行而班師之詔屢下何
當諸將皆賀和而公表獨曰求暫安而解倒垂猶之可
也欲長慮而尊中國豈其然乎又曰身居將閫蹟無補
於涓埃口誦詔音面有慙於軍旅此公誓不與敵俱存
之名言也夫朝廷欲議和而有一大帥誾誾然不肯和
言必與之俱斃而後巳是其可置而不問乎故為當時
計不去公則和議不成一日召三大帥首相置酒迓之
韓張巳至而公以道遠差後飭堂厨必待公至而後飲
至則並除樞密使副未幾言者至而祠命下矣外此何
說哉余嘗聞永嘉陳止齋云往見石天民言其父嘗赴
上江巡檢官夕投宿縣驛忽呵導岳少保來急急般疊
出而少保巳至問此何官是間無旅館可只就門房駐
巡檢如言迨夜堂上張燭諸將會坐巡檢從壁隙窺之
諸將起禀事密語公正色而言曰只得前邁諸將退而
起禀者三而公三答之如初言嗚呼公豈不知此行之
必死哉其鼎鼎數千里而來者非赴嘉召也直趨死如
歸耳故曰白刃可蹈中庸不可能其在是歟近有士夫
得楊武恭王之孫伯嵒者言曰武恭一日蒙首相呼召
至則不出見但直省官持一堂牒來云委逮岳飛赴大
理又傳旨要活底岳飛來武恭袖牒往見公公呵呵大
聲而出曰十哥汝來何為武恭曰無事呌哥哥蓋時諸
將結為兄弟行自一至楊十也公曰我看汝今日來意
思不好即抽身入武恭亦以牒傳進頃之有小鬟出捧
杯酒勸武恭意公必於内引决要我同死遂飲飲竟公
出笑而言曰此酒無藥我今日方見汝是真兄弟我為
汝往遂肩輿赴對嗚呼公不肯為兒女之死久矣大義
明於天地大忠著於無窮則公之志也死生豈足為公
道哉雖然公死而和議定而復讎之說至于今猶復綿
綿宛宛未絶而若存者其公一死之力歟讃曰
於戱建炎實維中天楚丘始營周瓞尚緜既菑既畬既
埴既甄迨紹興十凡二七年我馬我車我將我徒老鍊
矯強百倍厥初彼兇不知方復狃&KR1016;來蹈者焦來觸者
碎如熊如彪如龍如蟉九天九地瞬息無留孰遏其衝
有旋其輈雞犬亦憤草木含羞嚴嚴武穆義不共天&KR0377;
血陳誠抗表矢言斯言之出曾不崇朝三年為碧萬古
怒濤公死者身不死者義于今把天頼以不隊日月有
行星辰有紀雲徂雨興川流山峙此義與存公義之帥
巍巍鄴臺唐堯所都賢哲菆稡河山掖扶其在安陽文
武間作忠獻王韓武穆王岳
廬陵劉過題鄂王廟六州歌頭詞并跋
中興諸將誰是萬人英身草莽人雖死氣填膺尚如生
年少起河朔弓兩石劒三尺定襄漢開&KR0593;洛洗洞庭北
望帝京狡兔依然在何事先烹過舊時營壘荆鄂有遺
民憶故將軍淚如傾當年事知恨苦不奉詔偽邪真臣
有罪陛下聖可鑒臨一片心萬古分茅土終不到舊姦
臣人世猶白日照忽開明衮珮冕圭百拜九泉下萬感
君恩看年年二月滿地野花春鹵簿迎神
右六州歌頭頃吾友劉改之為鄂王作也改之天
下竒男子六十年以義氣撼當世今巳矣簡編殘斷
雋永人口豐其才而嗇其用天也奕自冠去鄉里
問江盟改之首以國士待我欲送之青雲奕浸老
數竒懼辱朋友每不敢不自勉來依庸齋先生先
生負大名望愛士出於天資元侯之舍皆前日改
之諸君子遊地奕居之得無愧乎刊是詞欲寄武
昌故人立于王廟内書之以寓感慨云龍乘壬申
菖艾節日流人張奕
建安葉紹翁題西湖岳鄂王廟
萬古知心只老天英雄堪恨亦堪憐如公更緩須臾死
此寇安能八十年漠漠凝塵空偃月堂堂遺像在凌烟
早知埋骨西湖路合取鴟夷理釣船
金佗續編卷二十八
