欽定四庫全書
金佗稡編卷二
宋岳珂撰
高宗宸翰中
紹興七年
先臣前奏乞以本軍進討劉豫既奉詔方整兵
北鄉復上奏請建都上游以瞰中原以示聖
意之所鄉會淮西軍變因賜御札報諭令竢機
會
覽卿来奏備見愛君忠義之誠朕懷國家之大恥竭盡
民力以養兵訓戎恢復之事未嘗一日少忘于心但以
近者張浚謀之不臧淮西兵叛事既異前未遑亟舉而
議者謂朕當不常厥居使敵人莫測建康臨安以時往
来固不害為恢復之圖也唯俟幾會以决大策地遠不
得與卿面言卿其益勵壯猷副朕責成之意
先臣奉詔不復出師第行邊備守朝廷猶以上
流為慮賜御札令先臣飭備
卿盛秋之際提兵按邊風霜已寒征馭良苦如是别有
事宜可密奏来朝廷以淮西軍叛之後每加過慮長江
上流一帶緩急之際全藉卿軍照管可更戒飭所留軍
馬訓練整齊常若寇至蘄陽江州兩處水軍亦宜遣發
以防意外如卿體國豈待多言
先臣奉詔以舟師屯九江為淮浙聲援既至賜
御札撫問且遣馹使燕勞宣諭聖意
比降旨令卿領兵應援淮浙庶幾王室尊安中外寧謐
聞卿即日就道已屯九江憫勞跋履之勤良用嘉歎今
遣江諮賜卿茶藥酒果及燕犒將士仍令諭朕委曲之
意卿其悉之
紹興八年
秋奉詔入覲時金人方議通好先臣因賜對力
言敵情不可信和好不可恃相臣謀國不臧恐
貽後世譏議及還屯飭備益嚴已而卒許敵和
賜御札報諭因其戒謹之意復寓聖訓
朕昨與卿等面議金國講和事今金人已差張通古蕭
哲前来議和朕以梓宫未還母兄宗族在遠夙夜痛心
不免屈意商量然皆卿等戮力練兵國威稍振是致敵
人革心如此卿等之功朕豈可忘若境土来復自今尤
當謹飭邊備切宜體朕此意益加訓練兵馬常作不虞
之戒以圖永久安固付此親札想宜知悉
朝廷得金人書歸我河南地賜御札報諭歸功
先臣
今月二十七日已得大金國書朕在諒隂中難行吉禮
止是宰執代受書中無一須索止是割還河南諸路州
城此皆卿等扶危持顛之效功有所歸朕其可忘尚期
飭備以保全勲故兹親札各宜體悉
紹興九年
朝廷以金好方密賜先臣御札令毋得過界招
納
朕委任卿嚴飭邊備唯是過界招納得少失多巳累行
約束丁寧詳盡今後雖有三省密院文字亦須繳奏不
得遣發付此親札想宜體悉
紹興十年
朝廷得諜報金人果有意叛盟賜御札令飭備
昨因敵使至慮𫝊播不審妄謂朝廷專意議和是用累
降旨嚴飭邊備近據諸路探報敵人舉措似欲侵犯卿
智謀精審不在多訓更須曲盡關防為不可勝之計斯
乃萬全朕比因傷冷作疾凡十日不視朝今則安和無
事慮貽卿遠憂故兹親詔想宜知悉
夏五月金人大舉入寇先臣聞警即奏乞面陳
機密會已詔與諸大帥進兵賜御札不許趣先
臣乘機破敵仍問至計
覽卿来奏欲赴行在奏事深所嘉歎況以戎事之重極
欲與卿相見但敵兵在近事機可乘已委卿發騎兵至
陳許光蔡出竒制變因以應援劉錡及遣舟師至江州
屯泊侯卿出軍在近輕騎一来庶不廢事卿憂國康時
謀深慮遠必有投機不可淹緩之策可親書密封急置
来上朕所虚佇也遣此親札想宜體悉
時河南盡䧟復詔趣先臣與諸大帥進兵賜御
札令乘機措置招納
金人過河侵犯東京復来占據巳割舊疆卿素藴忠義
想深憤激凡對境事宜可以乘機取勝結約招納等事
可悉從便措置若事體稍重合禀議者即具奏来付卿
親札想宜體悉
劉錡據順昌以抗金先臣奉詔即遣張憲姚政
赴敵未至復賜御札命應援關陜河北以圖京
師
金人背約烏珠見據東京劉錡在順昌雖屢有捷奏然
孤軍不易支吾已委卿發騎兵策應計已遣行續報薩
拉噶犯同州郭浩會合諸路扼其奔衝卿之一軍與兩
處形勢相接况卿忠義謀略志慕古人若出銳師邀擊
其中左可圖復京師右謀援關陜外與河北相應此乃
中興大計卿必已有所處唯是機會不可不乘付此親
札想宜體悉
先臣既遣張憲姚政至順昌光蔡援劉錡具以
奏聞未至六月復賜御札趣遣兵
劉錡在順昌府捍禦金兵雖屢殺獲其兵勢源源未巳
卿依已降詔旨多差精銳人馬火急前去救援無致敵
勢猖狂少落姦便不得頃刻住滯六月六日已時
先臣之奏未至復賜御札趣遣兵
已降指揮委卿遣發軍馬往光蔡以来策應劉錡以分
敵勢緣錡首與敵人相角稍有挫衂即於國體士氣所
繫非輕卿當體國悉力措置無致少失機會付卿親札
想宜體悉
先臣遣張憲姚政之奏既至因復請詣在所面
陳機密賜御札不許令併力破敵
覽卿奏已差發張憲姚政軍馬至順昌光蔡深中機會
卿乞赴行在所奏事甚欲與卿相見緣張浚親率大兵
在淮上已降指揮委卿統兵併力破敵卿可疾速起發
乘此盛夏我兵得利之時擇利進取候到光蔡措置有
緒輕騎前来奏事副朕虚佇也付此親札想宜體悉
詔以先臣屢請覲慮妨乘機驛遣李若虚詣軍
前議事賜御札令先臣審處機會且諭以委任
之意
金人再犯東京敵方在境難以召卿遠来面議今遣李
若虛前去就卿商量凡今日可以乘機禦敵之事卿可
一一籌畫措置先入急遞奏来據事勢莫須重兵持守
輕兵擇利其施設之方則委任卿朕不可以遥度也盛
夏我兵所宜至秋則彼必猖獗機會之間尤宜審處遣
親札指不多及
朝廷以順昌為憂復賜御札趣巳遣之兵仍令
濟師
累降詔旨令發精銳人馬應援劉錡今順昌與敵相對
日久雖屢殺獲恐人力疲困不便卿可促其已發軍馬
或更益其數星夜前去恊助劉錡不可少緩有失機會
卿體朕此意仍具起發到彼月日奏来六月十二日
初先臣召對罷詣資善堂見孝宗皇帝英明雄
偉退而歎曰中興基本其在是乎時儲極虚位
天下寒心權臣媢忌人言在廷莫敢倡議先臣
獨念聖眷優渥不敢愛身思欲盡言以報至是
金再叛盟先臣灑泣厲衆即日北討將行數請
面陳冀以感動上聽會詔趣進兵不許乃密為
親書奏上之大略以為今欲恢復必先正國本
以安人心然後不常厥居以示不忘復讎之志
奏至宸衷感悟賜御札褒嘉會劉錡戰退三路
都繞龍虎等軍因諭先臣以𢷬虚斷後之策
覽卿親書奏深用歎嘉非忱誠忠讜則言不及此卿識
慮精深為一時智謀之將非他人比兹者河南復䧟日
夕愴然比遣兵渡淮正欲密備變故果致俶擾劉錡戰
退三路都統龍虎等軍以捷来上顧小敵之堅深軫北
顧之念卿可附近乘此機會見可而進或掎角𢷬虚或
斷後取援攻守之策不可稽留兵難遥度卿可從宜措
置務在取勝用稱引望巳進卿秩并有處分想已逹矣
建不世之勲垂名竹帛得志之秋宜决策於此他處未
曾諭旨今首以詔卿蔽自朕意想宜體悉十一日
先臣得順昌府陳規所申復親提兵進援奏至
賜御札褒嘉仍諭以進取之計
覽卿六月二十二日奏得順昌府陳規所申見親提兵
前去措置可見卿忠義許國之誠嘉歎不巳今敵兵雖
退若不乘時措置恐他時愈見費力已令張俊措置亳
州韓世忠措置宿州淮陽軍卿可乘機進取陳蔡就閏
六月終一切了畢候措置就緒卿可輕騎一来相見也
劉錡既又戰退烏珠等軍復賜御札趣先臣進
兵乘機决勝
劉錡在順昌屢捷烏珠親統精騎到城下官軍鏖擊狼
狽遁去今張俊提大軍在淮西韓世忠輕騎取宿卿可
依累降處分馳騎兵兼程至光蔡陳許間須七月以前
乘機决勝冀有大功為國家長利若稍後時弓勁馬肥
非我軍之便卿天資忠智志慕古人不在多訓十九日
三更
提兵至蔡州賜御札撫勞仍諭聖意
覽卿奏提兵已至蔡州暑行勞勩益見忠誠許國嘉歎
無已朕意初欲擒取渠魁庶幾羣黨自潰兩國生民有
息肩之期然軍情敵勢必巳在卿目中遲速進退卿當
審處所宜廿八日
閏六月張憲復潁昌府先臣親帥大軍去蔡而
北賜御札嘉奬仍諭以委寄之意
覽卿奏克復潁昌已離蔡州向北措置大帥身先士卒
忠義許國深所嘉歎然須過為計慮敵懷蠆毒恐至高
秋馬肥不測豕突當使許蔡遺民前期保聚大軍進退
之宜輕重緩急盡以委卿朕不從中御也初三日
舉兵過蔡所鄉破竹軍聲大振又遣楊成復鄭
州張憲復陳州捷聞賜御札奬諭且遣中使宣
勞仍寓聖訓
覽卿奏知己遣兵下鄭州自許陳蔡一帶形勢皆為我
有又大軍去敵寨止百餘里想卿忠義許國之心必期
殄滅殘敵嘉歎無巳然敵計素挾狙詐雖其姦謀不能
出卿所料更在明斥堠謹間諜乘機擇利必保萬全兵
事難以隃度遲速進退朕專付之卿也巳差中使勞卿
一軍未到間卿有所欲前期奏来入覲無早晚但軍事
可以委之僚屬即便就途遣此親札想宜體悉
先臣因奏捷歸功諸將會遣中使詔賜王貴等
袍帶各一以褒其功賜御札命先臣給付
朕嘗聞卿奏稱王貴張憲徐慶數立戰效深可倚辦方
今正頼將佐竭力奮死助卿報國以濟事功理宜先有
以旌賞之其王貴等各賜撚金線戰袍一領金束帶一
條至可給付也十二日
先臣進兵郾城賜御札撫問仍令措置屯守蔡
潁
得卿奏提兵在道暑行勞勩朕念之不忘狂敵尚在近
境今已入秋預當嚴備以防豕突蔡潁舊隸京西今專
付卿措置當分兵將屯守防扞并謀絶其糧道使敵有
腹背之顧在卿方略随宜處畫朕久欲與卿相見事畢
輕騎一来為佳餘候面議遣此親札想宜體悉
烏珠與其龍虎大王等會于東京議以為諸帥
皆易與獨先臣孤軍深入且有河北忠義響應
之援其鋒不可當欲誘致其師併力一戰於是
朝廷得諜報大以先臣軍為慮亟賜御札令俟
隙並舉
近據諸處探報及降敵面奏皆云烏珠與龍虎議定欲
誘致王師相近汴都併力一戰卿切須占稳自固同為
進止敵或時遣輕騎来相誘引但挫其鋒勿貪小利墮
其詭計俟有可乘之隙約定期日合力並舉以保萬全
二十七日
秋七月師在潁昌先臣以輕兵屯于郾城張應
韓清復西京趙俊復趙州孟邦傑復南城軍梁
興董榮復絳州垣曲縣遂復王屋李寶孫彦戰
于曹州于宛亭縣于渤海廟皆大捷中原震響
烏珠併兵于東京復以其盖天龍虎大王及昭
武大將軍韓常之兵寇郾城先臣帥戱下迎擊
大破之烏珠復收兵求戰又大敗殺其大酋鄂
爾多貝勒賜御札嘉奬
覽卿七月五日及八日兩奏聞敵併兵東京及其將率
衆侵犯已獲勝捷卿以忠義之氣獨當強敵志在殄滅
其衆朕心深所傾屬巳遣楊沂中悉軍起發自宿亳前
去牽制聞劉錡亦已進至項城卿當審料事機擇利進
退全軍為上不妨圖敵又不墮彼姦計也遣此親札諒
深體悉
郾城屢勝烏珠歛兵退却捷繼至復賜御札褒
諭申述前功
覽卿奏八日之戰敵以精騎衝堅自謂竒計卿遣背嵬
游奕迎破其鋒戕其將領實為雋功然大敵在近卿以
一軍獨與决戰忠義所奮神明助之再三嘉歎不忘于
懷此已遣楊沂中全軍自宿泗前去韓世忠亦出兵東
向卿料敵素無遺策進退緩急之間可隨機審處仍與
劉錡相約同之屢已喻卿不從中御軍前凡有所須一
一奏來七月廿二日
烏珠兵十二萬退屯臨潁小校楊再興以三百
騎至小商橋與敵遇大破其師烏珠憤其敗遂
攻潁昌先臣命臣雲以背嵬援王貴戰于潁昌
城西敵衆大敗殺烏珠之子婿統軍上將軍夏
金吾等凡六人俘馘萬計得其雪護闌馬及金
印七鈕以獻烏珠僅以身免副統軍尼雅滿重創
輿至東京而死中原大震先臣乘勝進兵朱僊
鎮烏珠收潰兵對壘而陳先臣亟奏乞乘機破
滅渠魁以復故壤賜御札報諭仍寓嘉歎之意
覽卿奏烏珠見聚兵對壘卿欲乘時破滅渠魁備見忠
義之氣通于神明郤敵興邦唯卿是頼已令張俊自淮
西韓世忠自京東擇利並進若敵勢窮蹙便當乘機殄
滅如姦謀詭計尚有包藏諒卿亦能料敵有以應之楊
珪自敵中逃歸有所見事宜今錄本付卿亦欲一知也
遣此親札想宜體悉
金佗稡編卷二
