欽定四庫全書
金佗續編卷十三
宋岳珂撰
天定别錄卷一
天定别錄者鄂國岳氏甲子奏篇之後裒次四朝念
忠之次第拾前錄之所未載及續見者也先王之事
悉矣褒典在朝廷公論在人心為子孫者毋庸以詞
費是錄固嘗序所由作矣而於今錄則有可證於前
者三可慮於後者二紹而明之又史法之所許也夫
人臣之大義止於忠大節止於廉大端止於學此三
者非有以證莫之顯也松楸鬱然遺廟巋然此二者
非有以慮莫之承也是則豈容於不述哉方先王初
諡忠愍次諡武穆世固以為當然也一旦明天子下
坦制興鼓鼙之思合二美而公其傳其視夫異時之
名臣渭南之隕星汾陽之貫日盛心皦如遂得以並
驅於千載之上有此錄則加美矣忠非足證與金鐀
之實錄於先王傳有曰死之日家無餘財世亦以為
固然也及考隆興之初詔還簿錄有司會直僅共得
緡錢萬當宁惻然歎其貧詔以見緡賜償之先兄甫
請遺墅於朝得之傳聞曰家故田四萬畝在廬山之
陽詔有司併給則實止三千畝其視夫同時之鄙夫
金錢鉅億見於郿塢之積姦租六十萬斛見於阜陵
之聖語冰炭判如遂有以自别於萬世之下見此錄
則加實矣廉非足證與實錄又曰先王通左氏春秋
及孫吳兵法世又知其必然也及賜諡之告曰威名
震於中外智略根乎詩書視夫曩時之輯錄建儲之
疏出師之奏謝赦之表斯文炳如亦將得以自信於
一字之褒有此錄則加信矣學非足證與忠臣烈士
之禁樵採建隆之詔也而鑿石牟利近見於行闕之
旁致有煩乎寳慶之頒旨有此錄則上知所以慮乎
弛也廟于鄂王于鄂淳熙嘉泰之詔也而飲食必祝
有得於斯人之心猶未泯乎沔陽之私祀有此錄則
下知所以慮乎久也證而傳本乎人心慮而久亦本
乎人心皆天也非人之所能為也尚何假於予言惟
觀是錄者以顯然者考前聞則昭前之志為可矜以
隠然者垂後來則慮後之心為可察錄之複於已定
之天蓋未嘗增損於一毫也錄有前後前以紀隆興
之昭雪後以續嘉定之申褒合名曰别蓋流别之謂
與紹定改元端午孫朝請大夫權尚書戶部侍郎總
領浙西江東財賦淮東軍馬錢糧專一報發御前軍
馬文字兼提領措置屯田通城縣開國男食邑三百
戶賜紫金魚袋岳珂謹序
追復指揮
凖尚書省劄子禮部狀凖紹興三十二年七月十三日
都省劄子三省同奉聖旨故岳飛起自行伍不踰數年
位至將相而能事上以忠御衆有法屢立功效不自矜
誇餘烈遺風至今不泯去冬戍鄂渚之衆師行不擾動
有紀律道路之人歸功於飛飛雖坐事以歿而太上皇
帝念之不忘今可仰承聖意與追復元官以禮改葬訪
求其後特與錄用
追復少保兩鎮告
勑仁皇在位親明利用之勲神祖御邦首祭狄青之象
蓋念舊者不忘於抆拭而勸功者當急於褒崇朕祇禀
睿謀眷懷宿將兹仰承於素志肆盡洗於丹書故前少
保武勝定國軍節度使武昌郡開國公食邑六千一百
戶食實封二千六百戶岳飛拔自偏禆驟當方面智略
不專於古法沉雄殆得於天資事上以忠至無嫌於辰
告行師有律幾不犯於秋毫外摧孔熾之邊烽内剪方
張之劇盜名之難掩衆所共聞會中原方議於櫜弓而
當路力成於投杼坐急絳侯之繋莫然内史之灰逮更
化之云初示褒忠之有漸思其姓氏既仍節制於岳陽
念爾子孫又復孤惸於嶺表欲盡還其寵數乃下屬於
眇躬是用峻升孤棘之班疊畀齋壇之組近畿禮葬少
酬魏闕之心故邑追封更慰轅門之望豈獨發幽光於
既往庶幾鼓義氣於方來嗟夫聞李牧之為人殆將撫
髀闕西平而未錄敢緩旌賢如其有知可以無憾可特
追復少保武勝定國軍節度使武昌郡開國公食邑六
千一百戶食實封二千六百戶奉勑如右牒到奉行
先祖妣李氏及先伯雲等復官封指揮
紹興三十二年壬午十一月三日三省同奉聖旨故岳
飛妻李氏特與復楚國夫人男雲復左武大夫忠州防
禦使雷復忠訓郎閤門祗候霖復右承事郎與合入差
遣震靄並與補保義郎雲妻鞏氏與復恭人更不給致
仕遺表恩澤内雲令臨安府以禮袝岳飛葬
先祖妣李氏復楚國夫人告
勑榮悴有時而不同忠邪既久而自判昔飛以篆車絺
冕備大將之多儀而李以文駟雕軒正小君之顯號繄
彊宗之鼎盛何竒禍之驟興殆兹天定之時宜爾邦誣
之辨前楚國夫人李氏柔潔以為質儉勤而自修處安
榮不聞驕妬之愆居患難不改幽閒之操闔門遠徙閱
歲屢遷眷念前朝既下生還之命志伸今日再加甄叙
之封錫以土田為其湯沐子孫並仕顧惟晚歲以何憂
門戶再興尚識大恩之所自可特復楚國夫人
先伯雲復左武大夫忠州防禦使告
勑漢李將軍耻對刀筆之吏寧就死焉未幾子敢亦罹
非命良將數竒自古固然朕未嘗不撫卷而興嗟也故
左武大夫忠州防禦使岳雲慨慷忠勇頗有父風困於
䜛誣不究勲績兹懷遺烈盡復故官朕既白杜郵之冤
爾或知輔氏之報可特追復左武大夫忠州防禦使奉
勑如右牒到奉行
先伯母鞏氏復恭人告
勑昔者大臣逞憾誣蔑舊勲微太上皇帝全度矜容則
岳氏一門無噍類矣爾流離嶺海險阻備嘗上奉君姑
下撫幼稚以至於今非天有以相之耶其詔攸司還畀
温恭之號生爾者太上恤爾者朕躬汝其念兩朝之恩
勉二子以忠報庶幾他日尚有餘榮可特復恭人
先伯雷復忠訓郎閤門祇候告
勑故前忠訓郎閤門祇候岳雷前世流人亦有父子兄
弟死則追褒生則寵秩如今日者乎國家雨露之恩與
天通矣靈如未泯知享斯榮可特追復忠訓郎閤門祇
候
先考霖復右承事郎告
勑前右承事郎岳霖爾父有戰勝攻取之勲而無竒厖
福艾之相故忠足以結聖主之眷而智不能辨權臣之
誣一鬱九泉侵尋七閏兹興懷於鼙鼓肆加寵於子孫
復以文階續其世祿朕於爾家可謂注意矣爾之一門
何以報我哉可特復右承事郎
訪問李若樸等指揮
勑中書門下省十月十八日三省同奉聖旨昨聞臣僚
言秦檜誣岳飛舉世莫敢言李若樸為獄官獨白其罪
吕沈中發王詢所司皆迎合林待問為勘官獨直其冤
狀章傑捕趙鼎送葬酒又搜其私家書欲傅致士大夫
之罪翁蒙之為縣尉毅然拒之沈昭遠為王鈇家治盜
欲鍛鍊富民多取倍償王正已為司理卒平反之此不
畏強禦節槩可稱三省詳加訪問其人如在可與甄錄
先兄甫等復官省劄
吏部申准承信案關承紹興三十二年十月十八日勑
中書門下省尚書省送到潭州狀據故樞密岳飛男雲
妻鞏氏狀伏覩十月十三日同奉聖旨指揮故岳飛與
追復元官以禮改葬訪求其後特與錄用氏故夫雲見
有男二人甫二十五歲申二十二歲女大娘二十四歲
故夫弟雷見有男四人經二十一歲緯二十歲綱十四
歲紀十二歲女二娘二十三歲女三娘十七歲見在潭
州同居並係阿翁樞密親孫乞備申朝廷乞賜指揮施
行尋行下兵馬司勘會去後今據兵馬司申尋行勘會
得故樞密岳飛男雲妻鞏氏本家於今年四月初三日
到潭州見在北裏廂故夫弟雷一房同居鞏氏故夫雲
有兒女三人長男甫二十五歲次男申二十二歲女大
娘二十四歲鞏氏故夫弟雷有兒女六人長男經二十
一歲次男緯二十歲綱十四歲紀十二歲女二娘二十
三歲女三娘十七歲已上兩房兒女共九人别無詐冒
州司保明詣實申聞事十月十八日三省同奉聖旨岳
雲男甫申岳雷男經緯綱紀並特與補承信郎岳雲岳
雷女三人候出嫁日夫各與補進武校尉岳雲妻并其
餘子孫令所在州軍依已降指揮尋訪申尚書省本部
所准承信案關備承前項指揮故樞密岳飛孫岳甫等
六人並特與補承信郎故岳雲女大娘岳雷女二娘三
娘候出嫁日夫各與補進武校尉本部除將岳甫等六
人各合補承信郎已申朝廷命詞給降告命外所有岳
雲岳雷女三人候出嫁日夫各與補進武校尉合給降
尚書恩澤照劄伏候指揮
右劄付故岳樞密本家候將來收使日繳今來劄子
經所屬陳乞准此
先兄甫等復官告
勑某等善善及其子孫春秋之誼也乃祖既信眉於地
下矣其可使汝曹與編氓齒乎命以官勉圖報國可特
授
先兄甫換授承務郎告
勑漢驃騎死武帝錄其孤為奉車都尉蓋幸其壯而將
之爾本將門乃能攻苦肄業剏為儒生茲特授以文階
遂進京秩亦為爾祖奮由忠烈沒非其罪肆朕恩恤之
厚於汝無靳也勉為忠孝茂對斯寵可特授承務郎
先兄琛等補官指揮
中書門下省四月二十三日同奉聖旨岳飛孫琛并女
安娘夫並特與補承信郎奉勑如右牒到奉行
先兄琛等補官告
中書門下省吏部狀承隆興元年四月二十三日三省
同奉聖旨岳飛孫琛并女安娘夫特與補承信郎尋差
人取索到本家供狀稱女安娘夫係高祚令依前項指
揮並補承信郎並命詞告伏候指揮奉勑依下項故少
保武勝定國軍節度使武昌郡開國公食邑六千一百
戶食實封二千六百戶岳飛孫琛刑有冤濫朕所䀌傷
雪罪記功仍䘏其族類併以官爾厥惟茂恩可特授承
信郎
復田宅指揮
岳霖劄子乞給還父江州田宅近戶部申到岳甫陳乞
上件事巳劄下戶部催促江州開具見管并已賣過數
供申隆興元年四月三十日送戶部依已行事理催促
疾速施行
吏部復田宅告示
行在尚書司封准都省批下本部申准都省批下追復
少保武勝定國軍節度使岳飛男霖狀乞父女安娘
并孫男琛推恩等事承後批送吏部勘當申尚書省一
司封勘當到本部今勘當岳霖所乞於司封别無合行
事理一尚左今來本家所乞致事遺表等恩數量給一
二一送部勘當申省本部勘當前執政官乞致仕依法
合同致仕恩澤三人遺表蔭補恩澤四人并致仕恩例
兩次非降黜中身亡恩例兩次照得岳飛係是特追復
官職已降指揮錄用子孫補官了當於本部尚書左選
條法别無合得致仕遺表恩例一侍右檢承隆興元年
四月二十三日勑中書門下省四月二十三日三省同
奉聖旨岳飛孫琛并女安娘夫並特與補承信郎奉勑
如右牒到奉行前批四月二十四日辰時付吏部施行
仍關合屬去處又本部所承都省批狀指揮送部勘當
本部已承今年四月二十三日指揮岳飛孫琛并女安
娘夫高祚並補承信郎已申朝廷命詞給告去訖今勘
當欲候今狀下部日從本部備坐前項因依告示本家
知悉仍行下惠州并漳州遵依已降指揮施行一戶部
勘當岳霖乞給還江州田宅等業近承紹興三十二年
十一月十四日朝言已行下江州一依都省批狀指揮
日下開具有無見管未賣房廊田産如無即具已賣過
數目并買人姓名供申仍契勘已賣過價錢并付是何
庫分送納了當有無朱鈔照證各具詣實保明文狀申
部候到申取朝廷指揮施行本部見行繼祖催促本州
知通日下開具供申其本州承行人住滯人尋行究治
斷遣去後近據江州申到稱見行監勒合干人等宿司
連夜供攢上偕已未賣田産事帳續次供申本部已再
牒本州知通請疾速行開具供申去請令承送到批下
岳霖狀乞行給還江州所置田宅一節今勘當欲再下
江州知通請一依都省批狀指揮日下開具有無見管
未賣房廊田宅産各具詣實保明文狀申部候到從本
部看詳申取朝廷指揮施行申都省候指揮承後批吏
部勘當到岳霖狀乞父恩例五月二十八日送吏部依
勘當到事理施行仍告示須至指揮
右差親事官仰告示本官知委訖連申
戶部復田宅符
行在尚書省戶部准隆興元年七月二十九日勑中書
門下省尚書省送到戶部狀准都省批下本部申追復
少保武勝定國軍節度使武昌郡開國公岳飛長孫岳
甫狀乞將先祖生前置到江州田宅房廊見存給還本
家等事後批送戶部勘當申尚書省本部目今即不見
得本州的實有無見管田宅房廊今勘當欲下江州日
下開具有無見管田産具詣實保明文狀申部候到從
本部看詳申取朝廷指揮施行後批送戶部依勘當到
事理施行本部遂行下江州一依都省批狀指揮開具
供申去後今據江州申准戶部符日下開具岳甫乞給
還先祖生前置到江州見存田宅房廊有無見管田産
具詣實文狀供申朝廷施行州司今依准上項指揮開
具下項並是詣實申部伏乞照會本部據今來江州申
到見在岳飛田産屋宇等今開具下項一開具到見在
田産計錢參千捌百貳拾貳貫捌百陸拾叄文省田柒
頃捌拾捌畝壹角壹步地壹拾壹頃玖拾陸畝參角水
磨伍所房廊草瓦屋肆百玖拾捌間見有人承佃田參
頃壹畝參角玖步地玖拾壹畝參角伍拾玖步水磨貳
所房廊草瓦屋共壹伯伍拾壹間未有人承佃田肆頃
捌拾陸畝壹角伍拾貳步水磨叄所荒雜地肆頃捌拾
陸畝壹角壹拾伍步荒雜地陸頃壹拾捌畝壹角肆拾
步岳家市見今只存陸拾間地基屋宇共貳百玖拾間
本部今看詳江州申到岳飛見在田産屋宇等合取自
朝廷指揮施行伏候指揮七月二十九日奉聖旨令給
還奉勑如右牒到奉行前批八月一日辰時付戶部施
行仍關合屬去處須至指揮江州主者一依勑命指揮
施行仍關合屬去處符到奉行
給還御札手詔省劄
通直郎試將作少監岳霖劄子霖輙瀝誠悃不避誅夷
仰瀆朝聽霖照對本家屢承國史院歷日所取索先父
少傅忠烈行狀及前後被受御筆手詔真本應合干文
字照使霖除已遵禀外重念霖先父少傅忠烈本以寒
微奮由忠孝頃荷太上皇帝拔自行陣名列通籍一時
異恩羣臣莫比前後被受御筆手詔無慮數百章中間
不幸為權臣厚誣悉被拘沒今聞見在左藏南庫架閣
比蒙聖恩昭雪冤抑憐其幽苦詔太常議諡而本家别
無文字可以稽考欲望朝廷特賜詳酌於南庫取索上
件真本御札手詔等文字給付本家參考照使庶令子
孫久永珍藏知兩朝眷寵先臣之意感激思奮仰荅聖
恩不勝幸甚干冒威嚴霖下情無任戰慄之至伏候指
揮閏六月二十一日三省同奉聖旨令左藏南庫搜檢
給還
右劄付將作岳少監
金佗續編卷十三
