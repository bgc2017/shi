三吳水考卷十一
明張内藴周大韶撰
奏䟽考
題明兵道職掌水利疏
巡按直隷監察御史臣林謹題為蘇松水利久湮懇乞
聖明申明職掌以防怠玩以便責成事臣猥以緜力備
數留臺邇荷皇上命臣督理蘇松常鎮等處水利已於
萬歷四年十二月二十日奉到勅印欽遵行事外臣竊
念行法在於得人作事貴乎謀始三吳水利湮廢久矣
今始謀開濬固非一朝一夕之間所能集亦非一手一
足之勞所能辦也非藉羣有司之協力無以奏功非頼
各司道之同心無以行法故州縣凡有文移由府而達
之道由道而達之臣臣因而責其成焉理也法也固臣
之分也臣凡有文移由道而行之府由府而行之各州
縣以次而受其成焉理也法也亦各官之分也比照各
差莫不皆然第臣水利之差新設也約束規條既無舊
章可率施為次第復無往緒可循况民偽久滋最難慮
始而衆志未定不易圖成所恃以聯屬羣情而振舉庶
功者有璽書之重耳臣伏讀勅書首開近因言官建議
蘇松常鎮等處水利久湮要差御史一員專管該部議
覆相應今特命爾督理前項地方水利務要時常往來
巡察督率各該司道及各府州縣掌印官責令水利官
帶同塘長人等躬親相度考究源委又開其該道并府
州縣掌印等官敢有怠玩誤事及水利官或營求别差
隳廢職業或需索常例利己病民應拏應參並聽舉行
如例臣不勝感激仰知我皇上軫念三吳水利之重深
防各官怠玩之弊故綸綍丁寧若此其嚴且切也臣欽
此欽遵即將奉到勅書謄行各該司道轉行各府州縣
曉諭官民人等隨以參酌緊要事宜備行各道議詳以
謂各該司道必能下切民瘼上畏簡書汲汲然見之行
矣乃於今年正月十四日據整飭蘇松常鎮兵備湖廣
布政使司右參政兼僉事王叔杲呈稱國家設立浙江
水利僉事帶管蘇松又云本道内理刑獄外綂兵防一
應塩法驛𫝊諸務悉隸焉總全省臬司之任又兼各道
兵防之責文移荅應已不能支若復帶管水利非惟職
有所弗專而力亦有所弗逮矣即本道所奉勅書止有
運道而不及水利亦以在浙自有專職耳况本道本係
浙人而欲以文移加於原籍有司人情亦甚不便等因
到臣見之不勝駭懼竊惟國家設立兵備總轄一方興
利除害皆其職也以興利而言孰有大於水利之當興
乎以除害而言孰有大於水害之當除乎王叔杲乃以地
方之兵防運道與夫刑獄為言而不以地方之水道旱澇
為念不知疏濬不舉閘壩不修則豬泄無備於運道得無
阻乎假使水患頻乃饑饉薦臻則盗賊生發於兵防獨無
礙乎又使豪強肆侵良善被害則詞訟繁興於刑獄可無
理乎然則地方之水利該道安得辭其責也且浙江僉事
向以屯鹽兼轄蘇松水利向係浙江巡鹽御史帶管耳今
巡鹽御史既以巡歴難遍奉旨專責之臣則浙江僉事勢
必隨彼巡鹽御史出巡全浙又有暇力而專意於三吳之
水利耶臣查其原奉勅書内開各府水利俱聽爾兼管其
蘇松等府水利亦聽爾兼轄直隸撫按不許越境參謁以
妨政務夫欲興水利必當躬行相度而後可以計議也今
特許其兼轄而不許其越境者毋亦謂地方接壌水道相
通害有攸係則併議興工利有攸關則恊謀經費故止於
文移往來而已初未必即以蘇松等府水利一一責之親
行開濬也夫以職掌而言所興水利蘇松常鎮之水利
也所轄官屬蘇松常鎮之官屬也所動錢糧夫役蘇松
常鎮之錢糧夫役也即有浙江僉事兼轄水利然亦不
過資其智識仗其謨謀以商確其施為之緩急講畫其
工程之大小而已至於設處錢糧編募夫役督責官屬
非兵糧各道同心會議不可也况事涉異境勢難遥責
苟使臣有文移不通行於蘇松各道而反資浙江司道
轉行各屬各州縣之文移不通詳於蘇松各道而直待
浙江司道轉詳於臣則道途隔遠時日遷延不惟坐致
曠廢其於事體亦甚悖矣兵備道駐劄蘇州太倉而往
來於松江常鎮之境閱歴伊邇聞見自熟計凡興作之
時亦非風汛之候雖有兵務不妨兼理若其所管河道
固諸水經由地也即有浙江僉事帶管該道遽可怠玩
以地方利病視為秦越耶况臣欽奉勅書明開督率各
該司道正以水利一興則賦税有自充根本有自固凡
隸蘇松常鎮司道皆聽臣督率而咨議也今乃謂所轄
司道無所干涉顧獨督率一浙江之僉事可乎臣又伏
覩勅書内開果係工力浩大動支淘河等銀應用如再
不敷會同撫按官從長計議務求共濟各不得推諉正
以水利一興其用力必宏其為費必鉅凡為蘇松常鎮
撫按皆容臣會同而計議也即以撫按官尚不許其推
諉乃以所轄司道欲行推諉可乎至其言曰本道本係
浙人而欲以文移加於原籍有司人情亦甚不便斯言
尤屬無謂臣奉勅專管蘇松常鎮水利於杭嘉湖未之
及也該道承臣文移亦止於四郡已矣又何事行文於
原籍之不便也臣原其心不過見三吳之水利久廢一
時之經理為難且其中皆任勞任怨之事故多方推避
以自文耳臣初即欲參治隨念共事之始該道即有異
同尚當開誠省諭以期必濟就經嚴行責成去後但臣
竊思之責成不嚴固不足以集事苟職掌不明終不足
以率人據該道所呈蓋亦以浙江有兼轄之僉事故從
而藉口耳夫此既曰有他務而不暇為也彼亦曰有他
務而不暇為也彼此觀望互相推諉臣將何以行事耶
臣若不預為申明勢必至於怠玩及其誤事然後從而
論列焉則於事無益而因循苟且之咎臣且無以自觧
矣臣是以夙夜思惟反覆籌度竊見以浙江之僉事兼
轄蘇松則越爼代庖事體終屬不便若蘇松之兵備不
兼水利是以主為客法令决不能行伏乞皇上俯念水
利重寄臺臣新差凡事俱當從長設處勅下工部議覆
如果臣言不謬即將水利在浙江各府者仍責之浙江
僉事在直隸各府者就責之蘇松兵備如浙直之交或
工當併舉或費當恊濟無分浙直司道悉皆聽臣督率
事有底績容臣上其功官怠於成容臣糾其罪則職掌
惟明既可絶其推諉之念且綱維有體尤可責其寅濟
之忠矣如謂浙直之土壤交錯彼此之脉絡貫通必欲
浙江僉事兼轄並理亦乞聖明改勅該道移駐於浙直
之間歸一調度三吳水利至如錢糧夫役一切應行事
務仍責令蘇松兵備聽臣會行議處如此則任事有人
和衷有助庶幾亦可望其績用之成矣雖然臣猶有所
懼焉再照各府州縣有掌印官以總其事有水利官以
分其職皆不容一日而缺其官一官而非其人也今臣
行事之初查得各掌印官僅有一二在任餘俱循例入
覲矣各水利官僅有一二可用餘多庸劣無為矣方今
大計之年正值維新之會苟存留者不即復任或遲日
以待遷或枉道而回籍銓補者不能充職或衰老而不
前或駑鈍而難策皆不足以期責成之效也伏乞皇上
俯納臣言併勅該部大計事竣凡各官存留者即嚴限
以復任銓補者必遴才以授職則事無曠官而隳廢之
患可去官無尸位而脩舉之績自成臣雖愚昧亦得藉
是以稍效微勞而獲免於因循苟且之責矣地方幸甚
臣愚幸甚緣係蘇松水利久湮懇乞聖明申明職掌以
防怠玩以便責成事理未敢擅便為此具本謹題
題請開江工費疏
巡按直隸監察御史臣林題為蘇松水利急應開濬懇恩
處給錢糧并陳末議清查灘占田地以資工費事據蘇
松兵備道右參政王叔杲呈稱該臣案騐即便督率各
掌印官及各水利官將境内湖港涇瀆等處親行查勘
考究册誌咨訪故老務要查明原廣闊各若干里及四
至界限有何憑據中間有無侵占阻塞限一月以裏將
查過緣由并丈量過數目呈報又續該臣節經牌行該
道即將蘇州府之吳淞江吳江縣之長橋并松江府之
黃浦等處皆關係最重逐一勘議開濬至於設處錢糧
經畫工費選委官屬該道務身任而熟計以憑覆行酌
議施行等因依蒙通行各官遵行去後為照太湖瀦六
郡之水分流入三江以達於海旁通支流小港皆旱頼
以溉澇頼以洩緣渾潮挾淤日以停積歴歲滋久故跡
漸湮後人多開三十六港無非所以洩太湖之流而資
灌溉之利者也今所在淤漲以致蓄洩不時旱澇俱患
水利之廢未有甚於今日其所當疏濬者比比而是但
工難以併舉而勢當以漸圖今日所最急者在蘇郡則
莫先於吳淞江而吳江則其來源也在松郡則莫先於
黃浦而山涇港秀州諸塘乃其來源也前月帶同蘇州
府帶管水利同知劉崑由大黃浦泝吳淞江其舊時河
額勢難盡濬自上海縣江口宋家橋至嘉定縣艾祁八
十里曾經前巡撫都御史海瑞開濬今尚通流可以稍
緩自艾祁至崑山漫水港六十餘里兩旁俱係漲灘江
流僅存一線相應開濬共量長一萬九千五十八步折
官丈九千五百二十九丈每丈帶見存河形開闊二十
丈以土方計之約一十一萬四千三百四十八方共計
銀四萬五千七百三十九兩有竒又自龐山湖口至長
橋逹吳家港乃太湖出水之口亦俱係漲灘急應開濬
闊狹長短不等其積土方約六萬七千二百一十五方
共計工價二萬六千八百八十六兩有竒此則在蘇郡
者共得銀七萬二千六百二十餘兩矣又帶同松江府
帶管水利同知鄭復亨自黃浦横澇珠涇泝秀州塘入
南泖至山涇港共量過應開濬者二萬八千七百五十
六步折官丈一萬四千三百七十八丈以土方計之約
七萬六千五百二十九方有竒此則在松江者共得銀
三萬六百一十餘兩矣夫以兩府最急水利三處所費
已至十萬三千餘兩他如蘇之茜涇楊林白茆七浦諸
港松之蒲滙官紹諸塘常鎮之澡港九曲諸河無慮數
十除其間支河可責得利人夫幹河可責各區民力至
於洩水要港誠非民力所能辦今既急其所先諸港亦
當次第修舉所需工費不貲搜括庫藏既無錙銖之餘
加編民間又苦供輸之困措處財用誠為難矣竊見江
北治河往往奏留漕糧此不過為國儲運道計耳江南
水利為國儲之所自出誠不當後於運道歴觀先朝每
遇渰没凶荒輒蠲除數十萬與其蠲恤於被災之後孰
若預治於未災之先也似應議請錢糧以為疏濬堰閘
之費庶民不困而事易集等因到臣該臣覆看得論利
害者必先權其重輕而後得施為之序興事功者必先
措乎財費而後協經理之宜蘇松水利廢已久矣無論
小港支流率多淤淺即以長江巨浸亦皆灘漲是以容
納失其故宅節宣乖其所性霖雨連旬則有浸淫之患
亢陽彌月則有枯稿之憂如之何而望田疇之盡治賦
税之易充也故湮塞之病在在皆然則開濬之舉亦在
在而當然矣大約欲興全吳之利計非三十萬金不可
但害有重輕而勢有緩急論工固難於併舉議費尤難
以卒辦臣用是夙夜思惟多方咨訪案行該道逐一開
議去後今據前因臣就經督同該道并蘇松二府帶管
水利官及各縣掌印水利官躬行相度考究源委看得
三吳水利莫重於蘇松而其在蘇州者尤莫重於吳淞
江若吳江縣長橋一帶則太湖入江之口在松江府者
亦莫重於黃浦若山涇港秀州塘諸處則澱泖入浦之
路皆不容不急為之圖也至於工費浩繁别無措處搜
括庫藏既無錙銖之餘加𣲖民間又苦徵輸之困誠有
如該道所言者則所恃以濟必用之費不得不叩閽而
請矣但事干國賦恩出上裁非臣所敢輕議至於各縣
類有新漲灘田浸占河基等弊法應清查改正就中有
可設處以助工費者臣不敢不竭盡其愚也除田間水
道民力可辦者隨經責令得利人夫乘時修濬不敢煩
凟聖聽及蘇之茜涇楊林白茆七浦諸港松之蒲滙官
紹諸塘常鎮之澡港九曲諸河非民力所能辦者容臣
逐一估計以漸修舉并鳩工給直分段委官一應未盡
事宜容臣詳具區畫以俟農隙興工外謹將急應開濬
水道并議處工費緣由開具條件上請伏乞皇上軫念
蘇松水利有關國計而工程浩大經費為難勅下工部
逐件再加詳議速為覆請容臣等遵奉施行
計開
一議開吳淞江中段以通入海之勢為照太湖
入海其道有三東北由劉家河入海即古婁
江之故道也東南由大黃浦入海即古東江
之遺意也其中則為吳淞江經崑山嘉定青
浦上海四縣界上入海乃太湖之正脉比之
河浦尤為要害今河浦皆通而中江獨塞者
何也蓋江水之流與海潮遇海潮渾濁來則
洶湧而其勢莫禦去則遲緩而其泥易淀所
頼江水迅駛而衝滌之耳劉家河獨受巴陽
諸湖之水而又有新洋江夏駕浦諸水從旁
而注之大黃浦總會杭嘉二郡之水而又有
澱山泖蕩諸水從上而灌之是以流皆清駛
足以敵潮雖有渾濁而不能淤也惟吳淞江
則不然其源出於長橋石塘之下經龐山湖
九里湖而入今長橋石塘二處則湮塞矣龐
山九里二湖則灘漲矣其來已微且其中又
為新洋江夏駕浦等處掣其水以入劉家河
其勢益弱及其與潮遇也安能勝其洶湧之
勢而滌其渾濁之流耶日積月累則其至於
淤塞而僅容一線也亦無怪其然矣不惟水
失故道時有淫溢之虞然巨流既滯則小港
亦壅舊熟之田半成荒畆而食利之民至有
買米以充兊運又其甚者衣食無措展轉而
散之四方矣其害可勝言哉故前任巡撫都
御史海瑞破羣議而開之幾八十里遂使兩
旁居民漸歸故土而積荒之地近皆播種人
至今尸祝之是吳淞江之開也其有益於民
生甚大所惜者謗言譸張事功未竟耳臣今
看得自艾祁至崑山漫水港六十餘里急當
開濬覆經丈計土方實該工食銀四萬五千
七百三十九兩有竒此江一開則太湖之水
直入於海歲或霖澇可免泛溢而就中傍江
湖渠得以引流溉田將來青浦一帶積荒之
區俱可懇種而成熟矣伏乞聖裁
一疏吳家港長橋以宣出湖之源為照吳江縣
治居太湖之正東而湖水經其前入吳淞江
逹之海宋時運道經其地為有風波阻險乃
建長橋石塘以通牽挽之路至今因之夫以
湖水從出之處而以橋塘横貫其中誠不能
無礙但古人制作自有深慮如長橋為長一
百三十丈為洞六十有二至於石塘小則有
竇大則有橋内外浦涇縱横貫穿此無非為
太湖洩水計也但上無專督之臣下無勤事
之官棄之不講石塘涇竇半皆淤塞而長橋
内外俱已灘漲為田僅得一二洞門通水失
今不治將盡長橋而没之矣故長橋不疏則
雖開吳淞江亦無益也除石塘工費另行議
處而長橋一帶急應開濬臣今看得自龐山
湖口由長橋至吳家港覆經丈計土方實該
工食銀二萬六千八百八十六兩有竒此河
一開則河水有所洩江水有所歸源盛流長
為利固甚大矣伏乞聖裁
一議濬山涇港諸瀆以導逹浦之流為照松江
府之大黃浦西南受杭嘉二郡之水西北受
澱泖諸蕩之水總會於浦入海方今黃浦洪
流滔滔無容議矣而秀州塘山涇港諸處漸
已淤淺狃於目前之安者既不知預防之術
而泥於通方之論者乃徒歸咎於開江之非
不知江自江浦自浦如人兩足然各無疾痛
則各自伸縮原不相妨今懼江之開而浦之
塞者是必入浦之路有所礙也若自澱山湖
分流入浦一帶港涇凡有淤淺併為疏瀹則
兩利俱存此不易之論矣臣今看得自黃浦
横澇涇經秀州塘入南泖至山涇港等處急
應開濬覆經丈計土方實該工食銀三萬六
百一十餘兩此河一開則雲間西來之水無
所阻滯而黃浦之流為益盛矣浦流益盛則
田間溝洫皆可旁達以資灌溉之澤也伏乞
聖裁
一議請給錢糧以便興事之用為照三吳水利
不難於議工而難於議費無其費何以望庶
工之興也今據前項應開河道僅有三處費
已十萬有餘其餘尚未議及也各縣雖有淘
河夫銀多者不過三百兩少者僅二百兩耳
施之平時尚不足以應一枝河之役若欲加
編於民則方今各府供輸已重財力已困即
使正額尚多逋負每一追併愁嘆盈途茲將
興利以遺民何忍加編以增害至於庫藏則
連年織造摉括無遺邇有不敷遂至束手而
莫之措也又安望其有可取以供水利之費
耶夫無米而炊雖巧者無所用其力以臣愚
昧謬承治水之寄苟財用不足雖竭盡心力
亦何以濟臣以為財賦有從出之地有轉輸
之地方今修治運河費無所惜者盖以運河
為財賦轉輸之地關係莫有重焉者也今我
皇上特命臣督理水利豈非軫念蘇松為財
賦從出之地哉水利不修則蓄洩無備一遇
旱澇便成荒歉賦稅固無所出矣其關係尤
非𦕈小也故不以水利視水利而以財賦視
水利則司國計者必不忍惜必用之費以隳
當舉之功矣伏望皇上勅下工部再加詳為
計議查將堪動錢糧行撫按官速為區處以
便興作庶不致臨期誤事也伏乞聖裁
一議清查灘占以廣經費之助為照東南水利
其大壊也始由於治農官督察之不勤繼成
於姦民侵塞之日熾近緣遍歴湖港見兩岸
俱係漲灘詢之該道府縣皆稱奸民罔利初
蒔茭蘆漸築隄岸遂成膏腴以致湖港湮塞
荒區賠累即應盡數追奪入官但勢以漸成
業非故主似難槩坐應差其高下量追價值
以資河工仍給帖存照履畆起科以充導河
河之費固不應容豪右獨擅其利也至於傍
郭河渠邇來侵塞更甚今河額視昔已失過
半甚至不能容舠無論水利有妨即以糧運
動致阻礙失今不嚴行追罰將來不盡夷為
平陸哉俱應查復原額以杜將來侵塞之奸
臣因反覆參酌前項田地雖多寡難以預計
苟使設法清量隨宜徵價其於開濬之工諒
亦有可資者隨謀之巡撫都御史胡執禮巡
按御史郭思極王民順輿論僉同伏乞勅下
部覆合無容臣等嚴行委官丈勘除有礙水
利者盡數開挑拆卸遵勅首正免罪其餘姑
可容留者責令徵價仍給帖存照以備開濬
工費如有隱瞞及抗違阻撓者容臣遵勅拏
問參奏斯則以水之利治水之害不必一一
仰資乎公帑而亦無待加𣲖於窮民矣事完
通行造冊類繳然是二者臣非不知有拂於
羣情也蓋此輩非奸民即豪室耳臣查得大
明律内一款凡欺隱田糧其田入官所隱稅
糧依數徵納又查得大明會典内一款凡侵
占各河岸牽路為房屋者治罪撤去然則如
前田地雖盡數追奪未為不可今從而差别
去留之徵其價以濟工給之帖以存照彼固
可以永其業者乃公平正大之體而非矯激
苛刻之私也即使怨歸於臣臣亦惟知奉法
行事他不暇計耳伏乞聖裁
秀州蒲滙等塘工完疏
巡按直隸監察御史臣林謹題為蘇松水利急應開濬
懇恩處給錢糧并陳末議清查灘占田地以資工費事
據整飭蘇松常鎮兵備湖廣按察司按察使徐節呈萬
歷五年閠八月初十日蒙本院案驗並蒙撫按二院案
驗俱為前事該本院具題款開一議濬山涇港諸瀆以
導達浦之流一議請給錢糧以便興事之用一清查灘
占以廣經費之助該工部議覆大黃浦乃諸水之總會
而秀州塘山涇港諸處漸已淤淺若加開濬則入浦之
路益廣黃浦之流益盛相應依擬又議開濬之工所頼
財力今戶部既稱並無堪動錢糧而本部料價專備上
用供用之需見今庫貯匱乏尤難那借相應就彼酌處
或動衙門之贓罰或追淘河夫銀之侵欠或借𣲖剩之
餘米或取倉庫之餘積或𣲖得業人戶富者出財貧者
出力多方措處無礙者徑自支用應奏請者奏請施行
又議水利之廢由於灘占據法俱當查復原額但中間
亦有無礙水利者若一槩入官不無徒費既稱隨宜徵
價可備開濬工費相應依擬將灘占田地逐一丈勘若
干畆中間有礙水利者作速盡數開挑拆卸自首者改
正免罪其餘果於水利無礙姑可容留者即當酌其年
之遠近利之厚薄責令徵價貯庫以備工費明立文案
以備查考有隱瞞及豪強抗違阻撓者即便遵奉勅諭
内事理應拏問者拏問應參奏者參奏仍查照大明律
并會典事例著實舉行等因覆奉欽依移咨南京都察
院備劄本院案行本道速行該府掌印水利官即將所
屬灘占田地查照題覆清查丈勘毋容欺隱凡有應行
開挑拆卸改正即便定立界址分别丈尺其存留徵價
者作速估定通詳徵收務在今秋處畢冬初興工仍明
立簿籍文案以便收支查考等因蒙此遵行間九月二
十六日又奉撫院案驗准工部咨前事備仰本道照依
咨案備奉欽依内事理轉行該府縣掌印官將後開條
款逐一查照遵行作速查議堪動錢糧呈詳定奪施行
又蒙按院案驗奉都察院勘劄准工部咨前事案行該
道會同各該掌印官從長酌議停妥具由通詳各院以
憑會議施行等因奉此卷查先該前任兵備參政王叔
杲遵依帶同松江府帶管水利同知鄭復亨自黃浦横
澇諸涇泝秀州塘入南泖至山涇港共量過應開濬者
二萬八千七百五十六步折官丈該一萬四千三百七
十八丈以土方計之約七萬六千五百二十九方有竒
每方計銀四錢共該銀三萬六百一十一兩六錢所需
工費不貲摉括庫藏既無錙銖之餘加𣲖民間又苦供
輸之困措處財用誠為至難又經備行該府掌印水利
官及原委同知鄭復亨查照欽遵覆題事理酌處工費
將所屬華亭等縣灘占田蕩及侵占傍郭河渠逐一清
查丈勘明白凡有應行開挑拆卸即便改正定立界址
分定丈尺其存留徵價者分别等第徵銀在官聽開濬
支用仍一面將應開處所勘實的確分段計筭實用工
費委官募夫計處停當以便興事萬歷五年十月二十
三日蒙本院批據松江府經歴司呈文准本府水利通
判蔣守成查勘應追華上青三縣絶田價銀一萬一百
七十八兩八錢八分三釐六毫侵占官河不妨水利免
拆并寺院空地價銀一千二百五十兩府縣官庫見貯
民欠各年導河夫銀一千三百一十七兩八分充工費
用緣由蒙批據該府呈稱所屬各縣絶田并地價已經
勘有銀兩的數該道即湏督行該府掌印官作速追價
興工毋違其灘漲田蕩仍行府責限各屬速報又蒙憲
牌行催依蒙併行該府正官督徵備用隨該兵備按察
使馮叔吉到任接管督催間又蒙本院憲牌行道即將
應濬山涇港等處工費及募夫開濬一應事宜酌議停
妥呈奪興工等因催據該府呈議將華亭縣秀州塘上
海縣蒲滙塘青浦縣山涇港皆照田編夫不用民財見
行起工華亭縣蒲滙塘該用工銀二千五百五十八兩
四錢委大使徐應元督工見完四分金山衛四城濠三
义張涇河該工銀八百四十兩五錢四分委衛經歴盧
大業同縣水利等官督濬各於原議絶田河夫等銀内
徵給又查兵道行追罰犯姚體元等河工銀六百六十
兩原聽秀州蒲滙二塘工用及查山涇港該工銀一千
一百九十八兩三錢四分四釐係屬青浦縣今議本縣
里分既少塘長已赴吳淞江開濬若本港再令編夫恐
民力難堪查有原奉兵道行府問詳強犯李檽等入官
無主人贓田産約可變銀千兩原議聽河工支用合行
該縣估價易銀接濟等因行據水利通判蔣守成呈報
各塘已未完河段緣由呈道隨行該府正官覆核督催
工完由冊呈奪間六年十月二十九日又蒙本院批擬
該府經歴司呈准通判蔣守成牒開青浦縣大小山涇
港先議照田編夫續蒙馮兵備看得青浦新建之邑民
力不堪議將強盗李檽贓産實估銀七百五十八兩七
錢五分助用及勘大小山涇原非運道止洩澱山河水
入浦注海以通民船及資灌溉且新辟兩旁數有第二
段原長四百丈不礙於民見今開濬其三段四段新辟
兩旁俱成田地民種禾豆陞科輸稅若欲槩開徒費工
力改動糧額今照原舊河形開挑計减省土七百九十
六方夫一萬二千七百三十六工該銀三百一十八兩
四錢實開土二千一百九十九方八尺五寸每方十六
工合用夫三萬五千一百九十七工七分六釐該銀八
百七十九兩九錢四分四釐又騐得小山涇楊樹界起
迤西未入原議一段量長一百丈淤淺應濬接通該縣
西城濠河計土一百八方每方十六工該夫一千七百
二十八工該銀四十三兩二錢合於减省新辟銀内支
給通共實用工費銀九百二十三兩一錢四分四釐實
减省銀二百七十五兩二錢嚴行該縣追併李檽産銀
并絶田銀候冬興工等因批道覆議奉經併行據該府
查將各塘已未完河段工次分别官修民濬冊報前來
隨該兵備馮叔吉查該府諸塘原估約用銀三萬六百
一十餘兩遵奉欽依設處錢糧開濬續據該府縣正查
有絶田導河灘占地價罰犯河工銀共一萬四千二百
餘兩數亦不敷尚多民欠别無措處欲加𣲖於民又難
違例議將華亭縣秀州塘上海縣蒲滙塘二工頗巨皆
照槩縣田地編夫修濬士民樂從舉行除濬完蒲滙塘
第一段長二千四百五十丈役過田夫一十五萬六千
八百工第二段長二千六百一十三丈役過田夫九萬
四千一百六十九工六分秀州塘該開長三千八百五
十七丈内先開完六段河長二千八百五十二丈草塗
五百四十七丈八尺役過田夫五十五萬一千四百一
工二分尚有未開河原長一千五丈内有南北草塗二
段共長五百三十二丈二尺三項共該用夫一十五萬
四千一百五十五工六分續議因河面廣闊改開草塗
三分之一止該實用夫五萬一千三百八十五工二分
减省存夫一十萬二千七百七十工四分移撥官紹塘
工用其秀州塘截壩竹木料價該銀五百一十九兩二
錢九分一釐華亭縣蒲滙塘原估銀二千五百五十八
兩四錢今覆勘長照原議止有河底官尺量虧一尺中
有三百五十七丈照官尺深虧五寸共積少土二百三
十一方三尺該减銀九十二兩五錢二分實該銀二千
四百六十五兩八錢八分青浦縣大小山涇港原估銀
一千一百九十八兩三錢四分四釐續議大山涇原非
運道且三段四段兩旁俱已成田陞科不礙應止今議
止將原舊河形開挑及小山涇未入原議楊樹起長一
百丈委淤應濬又議所開河段兩旁皆稱民田土湏遠
頓原議每方一十六工今議量减二工實筭十四工除
减外實該工銀八百七兩七錢五分一釐及查金山衛
三义西木橋工原勘長二千六百六丈二尺估該工銀
六百一十一兩三錢五分六釐今稱平湖縣河該開八
百七十丈因彼縣士民咸稱不便相應停止今應濬張
涇一段長二千五十丈計土一千一百三十九方五寸
每方十六工該銀四百五十五兩六錢二分又三义至
西木橋止一段長五百五十六丈二尺計土五百五十
六方二尺每方十四工該銀一百五十五兩七錢三分
六釐已經府縣掌印水利官覆行勘議停妥且查各河
工有次第無容别議及照華亭縣秀州塘上海縣蒲滙
塘改議民力開濬諸費比原題共計减銀二萬六千二
百餘兩實該官濬華亭縣蒲滙塘工銀二千四百六十
五兩八錢八分青浦縣山涇港工銀八百七兩七錢五分
一釐秀州塘打壩竹木料銀五百一十九兩二錢九分一
釐金山衛三义西木橋工銀六百一十一兩三錢五分六
釐通共銀四千四百四兩二錢七分八釐之數該府查將華
上青三縣絶田灘占地價導河罰犯河工變産等銀通共一
萬四千二百三十五兩四錢九分五釐一毫六絲數内已完
支給過工費并截壩竹木料價共該銀二千七百七十四兩
三錢一分一釐見貯府庫銀二千七百一十二兩九分見在足
彀官濬河工支用候詳允日備行該府縣掌印水利官督夫
上緊挑濬務在三月内通完仍將應給工銀准於庫貯銀内
照數查給通候河工完日聽本道調委别府能幹官員覆核
事畢通行造冊詳報仍有華亭等縣未完絶田地價灘
價導河夫侵占河岸變産等銀共八千七百四十九兩
九分四釐一毫六絲嚴行府縣查照追徵務在通完并
支存庫銀俱聽别項河工支用等因造冊具由呈蒙本
院并撫院詳批准照議行七年三月二十一日蒙本院
批據松江府經歴司呈文准水利通判蔣守成呈稱公
同本府并華上青三縣掌印水利官查議得原奉題請
開濬諸公費因錢糧匱乏慮難周給將華亭縣秀州塘
上海縣蒲滙塘照田𣲖夫開濬省用官銀二萬六千二
百五兩有零實該官濬華亭縣蒲滙塘青浦縣山涇港
金山衛張涇三义河并秀州塘截壩竹木料價通共該
銀四千四百兩二錢七分八釐陸續動支庫貯絶田灘
地價導河罰犯河工等銀給發委官主簿王廸丁思謙
經歴盧大業大使徐應元王金鐸巡檢陳宗器等募夫
開濬本職往來駐劄監督完工訖除將用過官修民力
工程錢糧另冊呈繳等因蒙批兵備道即委官查驗果
否如式濬完并查效勞員役及怠玩不如式者報奪依
蒙隨委該府推官范守已覆勘已完河段督催未完河
工核實的確由冊呈報去後隨該兵備按察使徐節接
管督催間四月二十七日又蒙本院憲牌行催工完核
實冊報等因催據推官范守已呈稱遵依會同府縣掌
印水利官親詣華亭縣秀州蒲滙二塘及金山港上海
縣蒲滙塘青浦縣山涇港五處河道逐一查照近濬形
跡丈尺覆勘得民濬秀州塘除先開完六段河工如式
外其續開河段原長一千五丈内有草塗二段該用夫
三千八百五十三名八分九釐續議本河寥闊改開草
塗三分之一實用過人夫一千二百八十四名六分三
釐役工四十日該工五萬一千三百八十五工二分開
完如式比原議省夫二千五百六十九名二分六釐計
役工四十日該工一十萬二千七百七十工四分數撥
開官紹塘夫一千九百九十三名七分五釐外實剩夫
五百七十五名五分一釐聽别項河工之用及查華亭
縣蒲滙塘原估議該銀二千五百五十八兩四錢募夫
開完覆驗内有一段闊少一尺積筭土方計工扣减銀
九十二兩五錢二分除减外實給銀二千四百六十五
兩八錢八分又查上海縣蒲滙塘督集民夫開濬已完
驗俱如式開壩通行又查清浦縣大小山涇一道原議
用銀一千一百九十八兩三錢四分四釐該縣無處亦
議照田編夫續因民力不堪議將強盗李檽等入官田
産變易助工此外不敷動支本府絶田地價凑用查小
山涇量長一百九十二丈面闊三丈底闊二丈四尺濬
深四尺查得第三第四段新辟兩旁該通判蔣守成覆
估免開又小山涇迤西未入原議楊樹界起量長一百
丈淤淺應開面闊三丈底闊二丈四尺深四尺及將原
議土方每方十六工改用十四工計省銀三百九十兩
五錢九分三釐實用銀八百七兩七錢五分一釐其間
開濬段數闊狹雖有改移稽其夫工銀兩仍與原議相
合近蒙本院親驗本港二段尚欠二丈工程三段四段
河身窄狹行府查照原議丈數必當開辟合用工銀二
二百九十兩八錢四分七釐二毫應於所省銀内給領
已行該縣築壩興工及勘金山衛港實開張涇河該工
銀三百八十九兩六錢二分八釐又三义至西水橋該
工銀一百三十四兩四錢二分八釐共給銀五百二十
四兩五分六釐開濬工完驗俱如式其西木橋至平湖
縣界一段彼處士民不從工當停止通計濬過五塘除
華亭縣秀州塘上海縣蒲滙塘俱係民力開濬其華亭
縣蒲滙塘金山二河青浦縣大小山涇港共用銀三千
七百九十七兩六錢八分七釐又加秀州塘築壩用過
竹木價銀五百一十九兩二錢九分一釐通共該銀四
千三百一十六兩九錢七分八釐及查秀州塘草塗二
段量開三分之一减省民夫二千五百六十九名二分
六釐於内已撥官紹塘開濬用過人夫一千九百九十
三名七分五釐餘剰人夫五百七十五名五分一釐聽
候改撥别用其築壩竹木行據縣丞陳墨開報起取過
木樁四千七百三根内築南門官紹塘張涇等處河壩
用過四百五十五根黃橋腰壩用過九十根見存四千
一百五十八根頓貯公所著令地方人等看守聽文作
正支銷仍有樁木一千九百一十三根尚在各壩見行
起取今將覆核過各塘河段丈尺夫工并用過民力官
修數目造冊見在及將各河督工效勞員役另揭開報
牒府轉申到道據此為照松江府疏治五塘既經推官
范守已查核各河段丈尺俱已如式給過錢糧並無虛
冒除查相同外再照原勘報絶田灘地價導河罰犯河
工等銀一萬四千二百三十五兩四錢九分五釐一毫
六絲除給過夫工料價銀四千三百一十六兩九錢七
分八釐之外尚存庫銀一千一百六十九兩四錢二分
三釐仍有應徵未完銀八千七百四十九兩九分四釐
一毫六絲嚴行府縣查照追徵至於見在并未起樁木
相應委官估價易銀貯庫及餘剩華亭縣人夫五百七
十五名五分一釐每夫役工四十日俱聽别項河工支
用今將本道覆核過前項各河工程丈尺土方民力夫
工官濬錢糧等項確數造册并開具在河效勞官員職
名分别等第薦奬緣由揭帖擬合通行請詳等因具呈
到臣除先開完上海縣蒲滙塘第一段自華亭縣界小
石橋起至新港口止長二千四百五十丈舊額面闊六
丈今開八丈底闊四丈濬深一丈役過田夫一十五萬
六千八百工第二段自新港口起至上海縣西門止長
二千六百一十三丈分為五段開挑闊深不等役過田夫
九萬四千一百六十九工六分共用過夫二十五萬九百
六十九工六分并華亭縣秀州塘如黃橋向南一段長八
百丈面闊二十丈底闊一十八丈濬深四尺役過田夫一
十一萬五千二百工黃橋草塗長五百二丈八尺面闊不
等均闊二十六丈四尺濬深五尺役過田夫一十三萬二
千七百三十九工二分前舊河底共長六百六十丈面闊
二十丈底闊一十八丈濬深四尺役過田夫九萬五千四
十工斜塘草塗長四十五丈均闊一十七丈七尺三寸濬
深五尺役過田夫七千九百七十四工禮塔滙起至斜塘橋
止舊河底共長七百二丈面闊二十丈底闊一十八丈濬深
四尺役過田夫一十萬一千八十八工石湖橋起至禮塔滙
止長六百九十丈面闊二十丈底闊一十八丈濬深四尺役
過田夫九萬九千三百六十工共用過夫五十五萬一千四
百零一工二分先於萬歷六年三等月内工完今據所報續
完各塘工程通行覆查明白其效勞各官先後經議不一久
近委管不同臣另行奬賞茲不敢輕易舉薦外該臣會同巡
撫應天右副都御史胡執禮巡按直隸監察御史田樂看得
松江府五塘原估議開濬約用夫工銀三萬六百餘兩遵奉
欽依備行該道轉行府縣掌印水利等官多方設處止據報
有絶田灘占地價罰犯河工等銀共一萬四千二百餘兩數
既不敷尚多民欠别無措處議將華亭縣秀州塘上海縣蒲
滙塘各照槩縣田地編夫開濬以利民之事而用民之力亦
佚道使民之義其華亭縣蒲滙塘青浦縣山涇港金山衛三
义張涇并秀州塘截壩竹木料價共用官銀四千三百一十
六兩九錢七分八釐及查山涇港應行補濬據議該找
給銀二百九十兩八錢四分七釐二毫通共用官銀四
千六百七兩八錢二分五釐二毫實剩存庫銀八百七
十八兩五錢七分五釐八毫見今造冊奏報伏乞勅下
該部查議前項工費如無虛冒准其支銷再照松江各
邑水利幸今修復善後之計尤當預處伏望皇上軫念
財賦重地准將餘剰存庫銀八百七十八兩五錢七分
五釐八毫應徵未完銀八千七百四十九兩九分四釐
一毫六絲并應變樁木價銀嚴行該府縣上緊查照追
徵變賣明立文案另項收貯松江府官庫并餘剰華亭
縣人夫五百七十五名五分一釐每夫役工四十日俱
聽河工支用以後每年各該掌印水利官務要留心經
理遇有淤淺即便呈詳動支河工銀兩募夫疏濬勿致
淤淺仍行撫按官并臣欽遵查照施行庶前功不棄善
後有備矣緣係蘇松水利急應開濬懇恩處給錢糧并
陳末議清查灘占田地以資工費事理未敢擅便為此
具本專差舍人王崇德齎捧謹題請旨
孟瀆河工疏
巡按直隸監察御史臣林謹題為河道異常淺阻漕船
遲悞數多懇乞聖明嚴飭當事諸臣以重國計事臣奉
命督理三吳水利自行事以來節經案行整飭蘇松常
鎮兵備湖廣布政使司右參政兼按察司僉事王叔杲
即將案屬蘇松等府地方大小河道逐一查勘去後隨
據參政王叔杲呈稱本道看得孟瀆河為國家漕運之
捷徑而開濬之工必調停夫役之得宜已於今年正月
二十八日行據常州府通判王日東公同府縣掌印官
丈勘得本河自萬緣橋起至孟瀆河口止共長九千九
百五十丈積方三萬九千九百六十方細閱河之兩岸
高峻挑土安頓陡而且遠比之平坦之地開土堆隄以
成河者不同價若不平夫無應募合遵照水利通攷事
例每方深廣一丈給工價銀四錢人夫樂於趨役則事
不煩而民不擾今計方數共該銀一萬五千九百八十
四兩及本河壩邊立車六十一部起集人夫車戽計工
三千一百工共銀三十一兩二項通共銀一萬六千二
十五兩查得前河原係浙直運道永樂宣德弘治年間
議於蘇松常鎮杭嘉湖七府恊力併開自正德時濬後
至今淤塞年久是難獨坐常州一府等因申道照得孟
瀆河雖坐武進縣地方實為浙直運道捷徑載在漕誌
可考且官民船隻經行尤便非止一隅之利今據覆勘
合用前銀目今財用缺乏查得原蒙題准修河米折銀
專聽修濬運河支用萬歷元年起至四年止浙江杭嘉
湖三府欠觧銀四千四百五十兩四錢八分八釐并存
留三府備用銀六千二百二兩五錢六分合無將常州
府見存導河夫銀及該府并蘇州府見貯修河米銀先
行給發立限興工挑濬所少銀兩暫於兵餉銀内借用
仍乞移文浙江巡撫都御史嚴督杭嘉湖三府將欠觧
并存留備用銀兩速觧該府補還庶幾事無偏累工可
立就此河既開江口脩完閘座每遇運船通行之時徑
由此河出江議為官民兩便備由通呈本院蒙批據開
孟河以通運道實為浙直均利工費不敷應行杭嘉湖
三郡恊助其歴年所欠淘河夫銀并三郡存留俱如議
行催觧其常州府見存夫銀并蘇州府見貯河米俱准
先行給發立限興工餘者暫於該府兵銀備用但查人
夫動至數萬費用萬有六千中間未見議及委官分管
而經費出納尤宜明慎該道通行詳確議報又蒙巡撫
都御史胡批孟瀆河開官民兩便為利不止常州則諸
府恊助復何疑也所估夫工俱如議銀兩先儘河夫米
折二項動支其杭嘉湖三府欠銀存留銀本院移咨浙
江撫院觧發支用如不及方借兵餉繳又蒙巡按郭御
史批開細訪孟河之開委有裨於漕運但不量力度理
而欲責之武進一縣無怪乎士民之嘵嘵也若以漕河
錢糧治漕河之事借民之力而授之直又不責成於一
邑則士民且樂沾其利矣又何言哉本院初不知今春
有興工之議已同練湖具疏題請矣其說與該道今議
正相同也但欲建永久之利不可惜目前之費計用寧
過于多而不過於少則民樂趨而事易集且免苟且塞
責之慮矣此在該道身親其事詳加斟酌仍候各院詳
行繳蒙此已該本道督行府縣掌印管河官責令委官
動支前銀起夫興工挑濬候工完另報等因到臣續奉
南京都察院劄付為江南亢旱日久運道艱阻可虞乞
勅當事臣工清覆蓄水湖額疏通逹江間道以垂永利
事准工部咨該巡按直隸監察御史郭思極題一議修
孟瀆以傍通舟楫云云等因具題本部案查先該工科
都給事劉鉉等題稱江南浙直各衛所漕糧共三千一
百餘船阻集常鎮二百餘里之間緣武進丹陽等處天
時久旱河身淺涸以致不能前進及據參政王叔杲議
開孟瀆河壩行令開濬隨該本部議將參政王叔杲并
常鎮兩府署印管河等官一面住俸責令戴罪上緊設
法區處等因覆奉聖旨丹陽地方運船淺塞料此時已
通行如今纔責他每設法挑濬為計已晚且春水已發
亦難施工王叔杲不能先事預圖姑着罰俸兩個月以
後著江南巡撫官督令悉心計處若孟瀆河可開俟秋
水落後即上緊挑濬預為來歲運道之計清河邳遷等
處地方河道都御史等官随宜區處不許有悞糧運其
餘依擬欽此遵通行去後今覆議孟瀆延袤六十餘里
外通長江内通灌溉使回空糧船往來官船由此抵江
則奔牛吕城得以閉閘蓄水專通運艘所言有理相應
議修應用錢糧會計具奏等因節奉聖旨孟瀆河便著
撫按官督水利等官上緊脩復開濬責令秋間完報為
來歲轉漕之計欽此欽遵又奉南京都察院劄付為敷
陳末議懇乞聖明亟賜舉行以裨將來糧運大計事准
工部咨該巡按直隸監察御史陳世寳題一復開孟瀆
河照得清復練湖誠濟運要務而孟瀆河不開則亦為
缺典夫此河聞嘉靖初年常鎮河道旱乾時該漕司亦
行該道開挑而運事始通今該臣親至奔牛鎮以挑閘
左之月河查得孟瀆河亦在奔牛之中因督同蘇州管
河參政王叔杲督糧參政楊世華往彼踏勘見得河形
尚存閘基猶在又據土民禀稱本河起於奔牛萬緣橋
歴黃泥謝店羅墅石橋萬遂等灣約七十里而入於大
江入江之後由黃牛山圌山門焦山金山之側以達瓜
州閘雖有百里之遠而急流之險止一二十里耳但因
嘉靖三十一二等年倭寇突犯常鎮有司始將此河緊
要去處築壩堵塞以斷其入寇之路日積月累遂將此
河淤墊幾平而糧運商賈之船不復經行矣臣又博訪
衆論咸謂此河復開不惟遇旱可以通運漕之船而秋冬
空船南回正值丹陽一帶打壩修河之時誠由大江入
此河可以出常州則無復阻碍而船之回家必早矣夫
船回早則赴兊亦早赴兊早則北行亦早此亦有益於
運事者也等因具題該本部覆議遵照前旨移咨到院
備劄到臣又該臣併行督催興工去後今據參政王叔
杲呈稱常州府申稱照依通判王日東原勘丈方議用
前銀募集人夫五萬四千四百名照方開浚委官照磨
金承詔縣丞崔言典史吳仁分段督率人夫俱於三月
初八等日興工論方給直又委大使董渭往來稽查務
照原𣲖深闊丈尺如式開濬俱於五月初七等日各報
工完訖除原議前銀外又加增戽水人夫一千九百工
每工銀一分該銀一十九兩及委官省祭白訢等十二
員每員每日議給供給銀四分該銀一十兩八錢八分
又犒賞塘長里總花紅銀九兩連原議通共銀一萬六
千五十三兩八錢八分隨將本府庫貯導河夫銀五千
一百四兩二錢九釐六毫又修河米銀一千二百六十
三兩五錢二分六釐七毫二絲二忽及蘇州府并武進
等縣導河夫銀并修河米銀共四千八百六十八兩五
錢六分一釐三毫六忽四微通共銀一萬一千二百三
十六兩二錢九分七釐六毫二絲八忽四微動支放給
外尚欠銀四千八百一十七兩五錢八分二釐三毫七
絲一忽六微即於本府庫貯兵餉銀内權借支給俱經
給發居民沈彩等散給人夫收領訖合候嚴催杭嘉湖
三府前項欠觧并存留銀兩補還兵餉之數再照沿河
兩岸率多泥沙俱非固土天時雨澇未免倒塌而江潮
日至浮沙湧進淤塞之患勢所不免自國朝初年迄今
屢濬屢淤蓋開濬工完則人情俱懈而不復議及經久
之計也今雖挑濬完工但天時之雨澇靡常隨潮之沙
泥日至若不立法以疏濬之不一二十年淤塞之患又
至矣合於萬緣橋黃蓮樹各建閘一座每座用銀三百
九十三兩三錢共該銀七百八十六兩六錢築壩樁木
等料銀六十六兩二錢孟河城南北西閘改造天關修
砌燕尾并打壩等項該用銀一千二十五兩五錢七分
八釐又議設三百料船二十隻每隻約用銀四十兩共
該銀八百兩鐡掃帚二十具該銀二十二兩專偹夾取
河中淤泥之用以上共該銀二千七百兩三錢七分八
釐無從措處合無仍於本府庫貯兵餉銀内借用即行
建造閘座築完每歲冬月量加疏濬使河泥輒至而不
集河水常裕而不涸實為運道萬全之利也等因開申
到道照得孟河係一方通濟巨利上年本道親往看視
即行本府水利通判周繼夏丈勘開濬比因估計未確
錢糧不敷又難獨累民力暫爾停止今春運道淺涸糧
艘擠塞官民船隻甚困本道於正月終既行經理議舉
前工隨蒙按院具題奉旨秋後開濬因一時夫工已集
天氣晴和矧正當農隙照地方時價雇募民皆樂趨而
該府又調度得宜委官分督甚謹以故僅及兩月遂獲
竣工今據開報用過工費俱本道親與酌議並無虛冒
等因回報到臣該臣會同總理糧儲提督軍務兼巡撫
應天等府地方都察院右副都御史胡執禮巡按直隸
監察御史王民順看得孟瀆河口徑渡江北入白塔河
至灣頭以達漕河為浙直運道捷徑漕乘蓋載之矣此
河一開不直漕船出江之便已也仍有三利焉運船與
民船分道而行一也商民船瓜州而下一潮可逹免風
濤盗賊之虞二也地方灌溉之利三也先此武進之民
憚於獨勞倡為險澀之說故其議不果行今銀兩取之
導河夫銀修河米折銀不足則借支兵餉不累常州人
夫則募之各縣不累武進蓋人人踊躍率作興事矣自
三月初八日起至五月初七日止募集人夫五萬四千
四百名開河九千九百五十丈用銀一萬六千五十三
兩八錢八分蓋先於秋後數月不必再行估計而夫工
錢糧因以附見焉相應題請伏乞勅下工部將臣等造
送文冊逐一稽查如無虛冒除將導河夫銀修河米折
銀徑行支用外其杭嘉湖三府應觧修河偹用銀兩行
令浙江巡撫作速起觧補還兵餉至於常州府官續議
建閘改關設船編夫等項費不過二千餘金容另便宜
處發委官責成不煩内帑不敢疏瀆除造册奏報青册
送部查考外緣係河道異常淺阻漕船遲悞數多懇乞
聖明嚴飭當事諸臣以重國計事理謹題
修復練湖疏
巡按直隸監察御史臣林謹題為江南亢旱日久運道
艱阻可虞乞勅當事臣工清復蓄水湖額疏通逹江間
道以垂永利事臣奉命督理三吳水利萬歷五年四月
三十日奉南京都察院劄付准工部咨該巡按直隸監
察御史郭思極題清復練湖以永資蓄洩云云等因具
題該本部議覆練湖周圍四十餘里蓄受長山八十四
汊之水冬春放水濟運夏秋戽水溉田關係於國計民
生者甚重近該河道衙門委官勘稱先已疏築停當今
御史郭思極題稱勢豪告佃成田寖失舊額傍湖之民
私開函洞張網取魚年涸一年今且揚塵與河道衙門
所勘不同蓋本官得於目擊所見必真相應清復等因
覆奉聖旨這練湖地方既先該河道衙門勘稱疏築停
當如何至今以運道淺澀方議修復顯是各官畏徇勢
豪徒以空文塞責好生推姦避事欺罔朝廷且不查究
今當以近事為鍳該湖并孟瀆河便著撫按官督同水
利等官上緊修復開濬責令秋間完報預為來歲轉漕
之計地方勢要人等侵占官河致阻糧運不行治罪已
是寬恩如何又議勘償今後但有抗拒阻撓及該司道
等官因循推避苟且了事的都著各該管撫按官從實
參究拏來重處其餘依擬欽此欽遵等因移咨到院偹劄
到臣除孟瀆河工已經報完另本具題外該臣同總理糧
儲提督軍務兼巡撫應天等府地方都察院右副都御史
胡執禮巡按御史郭思極案行整飭蘇松常鎮兵備湖廣
布政司右參政兼按察司僉事王叔杲選委廉能官員及
轉行常鎮二府掌印水利等官臨湖踏勘又經牌行本道
親詣湖所相度地形查革佃田去後續奉南京都察院劄
付為敷陳末議懇乞聖明亟賜舉行以裨將來糧運大計
事准工部咨該巡按直隸監察御史陳世寳題一清復上
下練湖照得練湖上下約一萬三千餘畆長山之水盡注
於中東距運河不過一隄如使已往湖形未湮舊制猶存
停流蓄水不使外洩雖今年運道旱涸而引决以濟第見
建瓴而下須臾盈滿豈至使臣等驚惶區處偹嘗艱苦軍
民疏導撈濬重遭勞擾而後徼倖利涉於萬一也哉今臣
督同浙江都司葉歡於張官渡車水之暇沿埂依崖查
得原設之閘半廢函洞之底太低中雖有水外洩甚易
且豪黠疆禦之徒占為已田雖近有公租租入所值幾
何彼又將利其水之不存而便於耕種為矣以故今春
引水通運累及百姓遂有搢紳士大夫一二人貽書於
臣以歸咎此湖之久廢里老孫守禮百餘名遮道泣訴
謂復此湖而後常鎮之民始有息肩之日吁嗟此湖之
便於漕運若是人情之願於清復若是乃有司惟以城
狐鼠社占恡掣肘竟寢而不問不知朝廷三尺之法議
單清復之令將安用之即歲納些須公租亦豈能當我
官民一遇河道旱亁輒勞費如此耶况有誤國計干係
又匪輕矣臣昨於糧運通行之後亦行管河參政王叔
杲委官踏丈矣猶恐非奉欽依則臣行既遠將又停閣
不舉而再遭旱涸費處益甚矣伏乞聖明以今年之事
為鍳未然之防為慮天語丁寧勅下該部銳意清復咨
行應天巡撫專責管河參政王叔杲督同各該府縣掌
印管河官逐一踏丈要見四圍原額若干畆今有若干
畆某處蓄水更當挑渠以入湖某處隄瓌更當修築以
防溢舊閘當修者修之函洞當改者改之應於某官掌
管其事塘長壩夫各該若干脩濬錢糧應費若干其地
勢高阜仍當招種者即以其租收貯官庫以為本湖脩
濬之資嚴立限期務在五月以裏踏丈明白造册回繳
仍於每年之終巡撫衙門具本湖蓄水若干文册報部
查考等因具題該本部覆議遵照前旨移咨到院備劄
到臣又該臣併行催勘去後今據參政王叔杲呈稱遵
依備行常鎮二府掌印水利官及委蘇州府通判劉體
道前去會同該府縣掌印水利官踏勘議報續據劉體
道呈稱會同鎮江府通判劉琚丹陽縣知縣尹良任查
得本湖自西晉陳敏遏馬林溪引出長山八十四汊之
水以溉雲陽之田周圍築隄名曰練塘又曰練湖約四
十里許計一萬三千畆有竒蓋包山溪兼隣邑丹徒縣
界由張堰湖至龍頭岡止而槩言之也環湖之隄仍立
函洞一十三處至宋紹興時中作横埂分為上下湖立
上中下三閘凡八十四汊之水始經辰溪衝入上湖復
由三閘轉入下湖國朝初年因運道水澀難行依下湖
東堤開建三閘借湖之水以濟糧運縣誌湖經俱有開
載舊址見今具在其佃種成田勘得丹徒縣居民蔣祥
等公莊田一千七百二十畆一分三釐九毫華諒等佃
田四百二畆丹陽縣民姜得三等佃墾田三百一十三
畆俱起科辦糧與水利無妨相應存留外其華諒附近
决口田一百八十畆七分并居民任清等佃墾田六百
七十四畆四分張芸荆貴等佃墾田四千七十三畆此
皆未經起科於湖地水利有礙俱應開濬竊詳長山八
十四汊之水原非山下發泉有源之水不過藉天雨時
行則羣山崙水奔流澎湃来不可禦去不可留而本湖
形勢本高又非若昭陽邵伯等湖低窪滙水之比今隄
障濬治之功誠不容已但照湖身周圍方四十里若必
槩湖之地而開濬之非動支數百萬之帑金募集數十
萬之夫力又遲以經再之歲月亦蔑有濟今除上湖係
來水建瓴之勢及下湖本窪之區俱免開濬外其餘量
行濬深一尺以預瀦蓄以土方人工計之共該銀三萬
一千六百有竒以所起之土即挑加西南堤埂議以存
留之田准其濬湖之數亦可以省工費之半其餘查請
應動錢糧募夫開挑等因到道本道隨於五月初四日
親詣練湖處所督同府縣掌印水利等官知府張純等
周迴細審本湖形勢看得通判劉體道所勘練湖源委
原額已詳其隄内所佃田畆俱係侵占湖利不問丹徒
丹陽告佃久近己未陞科既奉有嚴旨自應盡行查復
以杜後來侵占之漸所議姑留以助疏濬殊屬未妥惟
公莊田傍隄邊高岡不妨湖内蓄水且藉此守黃金隄
庶免衝决相應存留其湖心淤漲相應挑濬即以其土
加築西南一帶隄埂務令高厚仍堅築閘座以備蓄洩
行令該府張純申稱會同常州府知府穆煒蘇州府通
判劉體道該府通判張汝正劉琚督同丹徒丹陽二縣
知縣楊廷相尹良任會勘得上下練湖前代資以灌田
國初兼以濟運其間興廢不一皆緣節宣失宜蓋本湖
雖無常源然夏秋雨澇正受長山八十四汊之水每每
衝溢傷隄壞閘堤壊水乾則湖為棄物於是民佃為田
舊制寖失矣是堤壞者民佃之漸民佃者湖廢之由也
兼以春初亢旱水枯益甚無怪乎運道之不濟也今奉
有明旨查復舊制革田歸湖誠切時務然欲使隄可不
壞河可常恃則濬湖築堤為要而設閘宣節尤急議得
上湖四際夾阜下湖東北臨河一帶原埂完固無容再
增中有缺口四處相應填補惟西南一帶殊覺單薄合
行倍加增築約令高以一丈厚以十丈為率略與東北
相應湖心受水去處間有年久淤淺者應加疏濬即以
所濬之土加培隄埂臨湖上舊閘一座底高湖心三尺
堅厚如故無容再修仍增建中閘一座底比上閘低二
尺改建下閘一座底比中間低二尺高厚俱倣上閘之
制每遇啟閘濟運先上閘次中閘次下閘則水不盡洩
自有餘濟復慮秋水衝擊隄不可守議建减水閘二座
界於中下二閘之中閘面比湖心高六尺闊五尺水未
滿閘面則資以蓄既滿閘面則資以洩庶幾宣節得宜
功可永頼其議革湖田在上湖者如魏家莊一帶蔣祥
等公莊田傍湖隄高岡與水利絶不相碍姑免追奪其
餘臨湖圍埂如華諒華昇等田相應盡行革去在下湖
者如道人墩一圍查議丹陽縣嘉靖三十三年間因被
倭亂築城鑿壕用過姜得三膄田三十餘畆將本墩量
行給補殊與别佃不同且墩阜成山離水十有餘丈似
不必槩行攤革墩下低田圍埂少碍水利并與任清張
荆貴等久近佃種己未陞科之田最碍水利者盡行將
埂攤平退還内查陞科田糧相應除豁共該革田五千
六百四十三畆一分存留不妨水利公莊田一千七百
二十畆一分三釐九毫其沿隄私設函洞槩行禁塞中
有古設函洞一十三處皆民田頼以灌溉湖水頼以宣
洩合無照舊存留每遇秋夏呈官給示方准啟放一入
冬春即行閉塞有私啟者官治以罪如此則官民兩便
非惟運道有頼抑且農業不妨矣合用人夫相應三縣
恊濟合用錢糧照依部覆取足漕銀興工等因并將勘
估新建中閘一座改造下閘一座建築减水閘二座脩
造中埂二閘合用石料夫工等因共三千五百三十八
兩七錢九分八釐及挑濬築隄其合用人工該銀九千
五百五兩六錢二分通共銀一萬三千四十四兩四錢
一分八釐數目緣由到道照得練湖自晉宋迄今屢興
屢廢蓋因水本無源雨集則羣流奔湧湖緣隄障而成
其勢易於潰決天旱則泉源既枯地以積淤肥美小民
利於佃種該府所謂隄壞者佃種之漸佃種者廢湖之
由誠確論矣今既查明原額除公莊田於水利無妨姑留
外其餘盡行清復已經起科者准與開除其挑濬築砌
之工費公私函營之存革上下閘座之啟閉該府酌議
詳悉停妥無容再議乘今春水未至湖地方乾便於挑
土本道已行令多募夫役先那常鎮二府觧淮兊軍减
存行糧銀二千六百三十一兩并暫借貯庫練兵銀即
日興工挑築計月餘内可完其閘座一面採辦石料立
限修砌未敷銀一萬四百一十三兩四錢一分八釐伏
乞速行措處補庫接放兵餉刻限完工庶可以乘時蓄
水以便秋冬濟運再照工固詳於經始而事每忽於圖
終誠使隄障既設而督察不勤函閘既修而節宣無法
是繕治於一時者未免旋廢於日久湖額既清而禁令
不嚴泉源已微而疏導不加是取辦於日下者豈能永
利於將來合於堤埂函閘完固之後專委鎮江府水利
通判督令丹陽縣水利縣丞時常沿隄巡視稍有滲漏
即加補塞遇山水泛漲悉啟閘口以防灌潰秋冬水泉
微細督令塘長多方疏導歸湖無令他洩或湖水盡涸
亦不許姦民乘機佃種違者重治以罪悉著為令甲各
官奉行不謹聽本道不時參究務令職修而前工不隳
法行而羣情知畏則濟運與溉田俱永有頼矣等因具
呈到臣該臣會同巡撫右副都御史胡執禮巡按直隸
監察御史王民順看得上下練湖水無常源非隄障而
濬治之何能為運河助也是以國初有三閘之址議單有
歲修之令積久以來豪民習見佃田之利而私相侵鑿以
潰其防有司亦幸其河運之通而不復禁制以虞其後居
常率稱如故不意天旱水涸如今春而漕運幾失濟矣監
察御史郭思極陳世寳目擊其艱思惟永頼之圖建議清
復該部覆疏上伏蒙皇上俞允且勅臣等禁治勢豪因以
䆒司道之苟且推避者明詔所至褫魄洗心臣等待罪地方
益得展布其愚以為施湖之工必先復湖之舊故委勘於通
判劉體道等革田四千九百二十八畆一分覆勘於知府張
純等革田五千六百四十三畆一分督勘於參政王叔杲革
去佃墾田五千八百五十七畆三分四釐一毫其所存留
止藉守黃金隄之公莊田耳臣親詣其地周圍四望基埂
平夷無復阻撓障碍者廼就形勢而考鏡之竊見上湖地
仰八十四汊之水所由來也雖不能蓄而懼其洩洩則水
力分矣下湖地形較上湖頗平衍而高於運河僅數尺故
懼其不盈水盈而隄堅則應時而注之河有全力矣二者
上下湖之大方也上湖四際夾阜循治故岸足無疎洩
下湖環旋計四十里頃者委官建議濬以一尺於工不
為深而費已三萬餘且泥無所歸旋盪入湖槩濬何益
故沿湖築隄相隄建閘殊為長便所據知府張純等參
政王叔杲具議工程則隄凢一十七號長二千七百七
丈各高以一丈厚以十丈西南一帶務與東北相等其
司啟閉則增建中閘改建下閘修造中埂二閘其虞秋
水則建减水二閘而參政王叔杲又欲於隄閘完固之
後督官緝理勿隳前功始事善後之議似俱詳當今人
夫已集約用銀一萬三千四十四兩四錢一分八釐部
覆原取之漕運衙門臣等已將應觧减存行糧銀二千
六百三十一兩扣兊支用仍有不敷銀一萬四百一十
三兩四錢一分八釐與夫前項事宜通應題請伏乞勅
下工部再加詳議如臣等所言果無大謬將革去民田
已經起科者除其差糧應增隄閘如前布工應用銀兩
如數催發臣䓁腁胝赴之功可踰月而望矣謹題
計開
脩建閘座工程
一新建啓閉閘一座比上閘底低二尺計長
一十八丈高一丈三尺合用樁板石八十
五丈每丈闊二尺厚八寸銀六錢大水作
條石四百六十丈每丈銀三錢三分釘頭
石五百箇每箇長三尺見方八寸銀六分
夾幇條石四百四十丈每丈銀二錢二分
填心碎石九十方每方銀七錢跌水石六
十丈每丈闊二寸厚六寸銀五錢五分漫
底石九十九丈五尺每丈銀五錢五分金
門嵌口石一十四塊每塊長五尺闊四尺
厚一尺二寸銀八錢五分鎖口石三十二
丈每丈闊一尺八寸厚六寸銀五錢絞關
石肆塊每塊長七尺闊一尺六寸銀三錢
八分樁木四千六百六十根每根長七尺
五寸徑六寸銀二分五釐石灰八百石每
石銀七分索麻三石每石銀一兩竹篾一
百五十斤每斤銀三釐鐡鍬□鐡子共毛
鐡三石每石銀六錢打鐡煤炭六石每石
銀六分調灰元米三石每石銀五錢伸鑚
炭五石每石銀一錢五分鐡閂二條共重
八十斤每斤銀二分石匠工三千二百工
每工銀二分食米銀一分柴菜油鹽銀五
釐閘板六塊每塊長二丈二尺闊一尺厚
八寸銀九錢五分鐡鐶鐡脚一十二副共
重一十八斤每斤銀二分鐡匠工三十三
工木匠工一十二工鋸匠工二十工運石
雜作夫工五百八十工每工銀二分食米
銀一分打樁鷹架木一百根每根銀一錢
二分搭蓬小杉木二百根每根銀五分蘆
蓆五百一十二領每領銀三釐搭蓬中竹
五百根每根銀三釐蘆葉四十扇每扇銀
二分通共銀八百五十四兩九錢五分一
釐
一改建下啓閉閘一座比中閘底低二尺合
添用金門嵌口石一十四塊每塊長五尺
闊四尺厚一尺二寸銀八錢五分兩邊加
高二層共用石九十六丈每丈闊一尺四
寸厚八寸銀三錢五分樁板石五十八丈
每丈闊二尺厚八寸銀六錢大水作條石
一百二十丈每丈銀三錢三分釘頭石二
百九十五箇每箇長三尺見方八寸銀六
分夾幇條石三百八十六丈每丈銀二錢
二分絞關石四塊每塊長七尺闊一尺六
寸厚一尺銀三錢八分添用閘底石五層
并補換碎石五十八丈每丈闊二尺厚五
寸銀五錢五分鎖口石三十二丈每丈闊
一尺八寸厚六寸銀五錢填心碎石三十
八方每方銀七錢石灰二百九十八石每
石銀七分樁木三千根每根長七尺五寸
徑六寸銀二分五釐索麻二百五十斤每
斤銀一分鐡閂二根共重八十斤每斤銀
二分鐡子三百五十箇銀三錢五分鐡□
一十八斤每斤銀二分木炭四石每石銀
一錢五分調灰元米二石每石銀五錢石
匠工一千九十五工每工銀二分食米銀
一分柴菜油鹽銀五釐閘板六塊每塊長
二丈二尺闊一尺厚八寸銀九錢五分鐡
鐶鐡脚一十二副共重二十四斤每斤銀
二分拆閘運石雜作夫工五百七十工每
工銀三分通共銀四百六十二兩四錢一
分五釐
一新建减水閘二座每座每邊長一十八丈
二閘共計七十二丈每閘高一丈一尺比
湖心高六尺共用樁板石二百六十丈每
丈闊二尺厚八寸銀六錢海沿塘石三百
三十丈每丈闊一尺六寸厚一尺二寸銀
六錢五分大水作條石五百四十丈每丈
銀三錢三分釘頭石一千箇每箇長三尺
見方八寸銀六分夾幇條石五百三十丈
每丈銀二錢二分填心碎石一百七十方
每方銀七錢跌水石一百四十四丈每丈
闊二尺厚六寸銀五錢五分漫底石二百
八十四丈每丈闊二尺厚六寸銀五錢五
分鎖口石六十四丈每丈闊一尺八寸厚
六寸銀五錢松樁一萬四百根每根長七
尺五寸徑六寸銀二分五釐石灰一千六
百石每石銀七分索麻八百斤每斤銀一
分竹篾四百一十四斤每斤銀三釐鐡子
六千箇銀六兩鐡鍬一十六根重一百九
十二斤每斤銀二分調灰兀米七石每石
銀五錢伸鑚炭一十四石每石銀一錢五
分石匠工七千一百工每工銀二分米銀
一分柴菜油鹽銀五釐運石雜作夫工一
千三百三十二工每工銀三分通共銀一
千七百九十六兩八錢四分二釐
一修中埂閘二座每座添用并換補樁板石
四十二丈共八十四丈每丈闊二尺厚八
寸銀六錢共用大水作條石一百一十六
丈每丈銀三錢三分漫底石八十丈每丈
銀五錢五分跌水石四十五丈每丈銀五
錢五分釘頭石五百五十五箇每箇銀六
分夾幇條石三百九十八丈每丈銀二錢
二分填心碎石九十七方每方銀七錢石
灰二百一十石每石銀七分樁木七百八
十根每根長七尺五寸徑六寸銀二分五
釐石匠工九百五十工每工銀二分食米
銀一分柴菜油鹽銀五釐調灰元米一石
五斗每石銀五錢運石雜作夫工三百四
十工每工銀三分通共銀四百二十四兩
五錢九分
以上修建閘六座合用石料夫工等項通共
該銀三千五百三十八兩七錢九分八釐
幇築隄埂工程
一天字號自西門城濠隄頭起至闊埂止計
長七十丈原脚闊一丈五尺頂闊一丈高
四尺今加築脚闊八丈五尺頂闊五丈查
照水利通考每廣一丈高一尺為一方計
四千七百二十五方每方二工該九千四
百五十工每工銀三分共銀二百八十三
兩五錢其舊埂頂原闊一丈高四尺今加
高六尺計四百二十方八百四十工該銀
二十五兩二錢通共銀三百八十七兩
一地字號自闊埂起至頭閘北首缺口止計
長二百四十二丈原脚闊十丈頂闊六丈
不必幇闊止用加高三尺計四千三百五
十六方該八千七百一十二工每工銀三
分共銀二百六十一兩三錢六分
一玄字號缺口一處計長八丈係缺口全用
挑築每計長一丈脚闊十丈頂闊六丈計
六百四十方該一千二百八十工每工銀
三分共銀三十八兩四錢
一黃字號缺口一處計長一十七丈係缺口
低窪今該築高一丈五尺脚闊十丈頂闊
六丈計二千四十方該四千八十工每工
銀三分共銀一百二十二兩四錢
一宇字號缺口一處計長二十六丈原脚闊
一丈頂闊六尺高四尺今加築脚闊九丈
頂闊五丈四尺計一千八百七十二方該
三千七百四十四工每工銀三分共銀一
百一十二兩三錢二分其舊埂頂原閘六
尺高四尺今加高六尺計九十三方六分
一百八十七工二分該銀五兩六錢一分
六釐通共該銀一百一十七兩九錢三分
六釐
一宙字號缺口一處計長二丈係缺口全用
挑築脚闊十丈頂闊六丈計一百六十方
該三百二十工每工銀三分共銀九兩六
錢
一洪字號缺口一處起至新閘止計長七丈
原脚闊一丈頂闊六丈高三尺今加築脚
闊九丈頂闊五丈四尺計五百四方該一
千八工每工銀三分共銀三十兩二錢四
分其舊埂頂原闊六尺高三尺今加高七
尺計二十九方四分五十八工八分該銀
一兩七錢六分四釐通共銀三十二兩四
釐
一荒字號自新閘基北起至高闊埂止計長
一十七丈原脚闊二丈頂闊一丈高四尺
今加築脚闊八丈頂闊五丈計一千一百
五方該二千二百一十工每工銀三分共
銀六十六兩三錢其舊埂頂原闊一丈高
四尺今加高六尺計一百二方二百四工
該銀六兩一錢二分通共銀七十二兩四
錢二分
一日字號缺口一處計長一十五丈係缺口
有壩一條原脚闊一丈五尺頂闊七尺高
六尺今加築脚闊八丈五尺頂闊五丈三
尺計一千三十五方該二千七十工每工
銀三分共銀六十二兩一錢其舊埂頂原
闊七尺高六尺今加高四尺計四十二方
八十四工該銀二兩五錢二分通共銀六
十四兩六錢二分
一月字號低埂一處計長二十六丈原脚闊
二丈五尺頂闊一丈高五尺今加築脚闊
七丈五尺頂闊五丈計一千六百二十五
方該三千二百五十工每工銀三分共銀
九十七兩五錢其舊埂頂原闊一丈高五
尺今加高五尺計一百三十方二百六十
工該銀七兩八錢通共銀一百五兩三錢
一盈字號自上湖三閘中埂東首起從月窩
閘頰斗門九田昃字號止計長三百七十
丈原脚闊二丈頂闊一丈高四尺今加築
脚闊八丈頂闊五丈計二萬四千五十方
該四萬八千一百工每工銀三分共銀一
千四百四十三兩其舊埂頂原闊一丈高
四尺今加高六尺計二千二百二十方四
千四百四十工該銀一百三十三兩二錢
通共銀一千五百七十六兩二錢
一昃字號起至辰字號止計長二百四十丈
原脚闊二丈頂闊一丈高六尺今加築脚
闊八丈頂闊五丈計一萬二千四百八十
方該二萬四千九百六十工每工銀三分
共銀七百四十八兩八錢其舊埂頂原闊
一丈高六尺今加高四尺計九百六十方
一千九百二十工該銀五十七兩六錢通
共銀八百六兩四錢
一辰字號起至宿字號止計長五百五十丈
原脚闊二丈五尺頂闊一丈五尺高四尺
五寸今加築脚闊七丈五尺頂闊四丈五
尺計三萬三千方該六萬六千工每工銀
三分共銀一千九百八十兩其舊埂頂原
闊一丈五尺高四尺五寸今加高五尺五
寸計四千五百三十七方五分九千七十
五工該銀二百七十二兩二錢五分通共
銀二千二百五十二兩二錢五分
一宿字號起至列字號止計長四十二丈原
脚闊二丈頂闊一丈高四尺五寸今加築
脚闊八丈頂闊五丈計二千四百五十七
方該四千九百一十四工每工銀三分共
銀一百四十七兩四錢二分其舊埂頂原
闊一丈高四尺五寸今加高五尺五寸計
二百三十一方四百六十二工該銀一十
三兩八錢六分通共銀一百六十一兩二
錢八分
一列字號起至張字號止計長二百五十丈
其地高仰原無作埂今該加頂一丈高四
尺計七百五十方該一千五百工每工銀
三分共銀四十五兩
一張字號起至寒字號止計長一百二十五
丈原脚闊二丈頂闊一丈高四尺五寸今
加築脚闊八丈頂闊五丈計八千一百二
十五方該一萬六千二百五十工每工銀
三分共銀四百八十七兩五錢其舊埂頂
原闊一丈高四尺五寸今加高五尺五寸
計六百八十七方五分一千三百七十五
工該銀四十一兩二錢五分通共銀五百
二十八兩七錢五分
一寒字號自湖頭石牌起至西門城濠埂止
計長七百丈原脚闊二丈頂闊一丈五尺
高四尺今加築脚闊八丈頂闊四丈五尺
計四萬三千七百五十方該八萬七千五
百工每工銀三分共銀二千六百二十五
兩其舊埂頂原闊一丈五尺高四尺今加
高六尺計六千三百方一萬二千六百工
該銀三百七十八兩通共銀三千三兩
以上通用人夫八千三百三十八名二分六
釐五毫約挑三十八日通計人工三十一
萬六千八百五十四工每工給銀三分共
該銀九千五百五兩六錢二分
革過有礙水利田數
一上湖蔣貴等田九十四畆僧衍逵田九十
八畆八分七毫華諒田一百二十一畆八
毫趙瑞田三百二畆一分九釐九毫邵岳
田一百四十九畆九分三釐一毫華景田
七十六畆八分四毫華昇田一十八畆一
分七釐五毫華應鶴冷小四等田四十八
畆八分三釐六毫共該田九百九畆七分
六釐
一下湖任清田六百七十四畆四分一釐九
毫王廷瑞田六百五十七畆四分八釐内
高墩一十三畆五分七釐二毫姜得叄道
人墩周圍田二百畆荆貴田三百八十二
畆九分一釐九毫嚴士元田九百四畆九
分三釐三毫楊濟等田六百畆七釐九毫
許大陞田七百六十三畆四分二釐五毫
荆溪田三百九十四畆二分一釐四毫鄒
誠田二百三畆八分三釐四毫湯時中田
一百一十畆一分九毫張芸田五十六畆
一分六釐九毫共該田四千九百四十七
畆五分八釐一毫
以上共革過田五千八百五十七畆三分四
釐一毫
吳淞江工完疏
巡按直隸監察御史臣林謹題為蘇松水利急應開濬
懇恩處給錢糧并陳末議清查灘占田地以資工費事
臣於萬歷五年閏八月初一日奉南京都察院劄付准
工部咨該本部題都水清吏司案呈奉本部送工科抄
出巡按直隸監察御史林題前事等因奉聖旨工部知
道欽此欽遵抄出到部送司案查萬歷五年二月内該
本官題為蘇松水利久湮懇乞聖明申明職掌以防怠
玩以便責成事已經本部覆行本官督率參政王叔杲
及各府州縣掌印官將應該開濬去處合用夫役應於
何項地方動𣲖錢糧應於何項議處如浙直之交工當
併舉費當恊濟者聽於浙江水利僉事從長商議具呈
御史林詳酌舉行等因奉聖旨這水利係地方要務各
官都著遵奉勅諭及題准事例著實修舉不許推諉悞
事虛文塞責欽此已經通行欽遵去後今該前因查出
案呈到部看得直隸監察御史林題稱三吳水利蘇州
府之吳淞江吳江縣之長橋并松江之黃浦等處關係
最重既經該道掌印官水利官相度明白本官親歷地
方酌議停當條為五事具奏前來深於國賦有裨相應
開立前件議擬上請定奪伏乞聖裁等因奉聖旨依議
行欽此欽遵擬合通行為此合咨前去轉行御史林查
照本部覆奉欽依内事理欽遵施行咨院備劄到臣隨
經備行該道查照欽依内事理欽遵施行去後近據整
飭蘇松常鎮兵備湖廣按察司按察使馮叔吉呈稱前
事節經該臣案驗查照欽依内事理欽遵施行計開一
款議開吳淞江中段以通入海之勢云云又一款議請
給錢糧以便興事之用云云又一款清查灘占以廣經
費之助云云等因該道速行蘇州府掌印官并水利官
及原委劉同知即將所屬州縣灘占田地查照題覆清
查丈勘毋容欺隱凡有應行開挑拆卸改正即便定立
界址分别丈尺其存留徵價者作速估定通詳徵收務
在今秋處畢冬初興工仍明立簿籍文案以便收支查
考等因九月二十六日又蒙巡撫應天胡都御史案驗
准工部咨前事備仰本道照依咨案備奉欽依内事理
轉行該府縣掌印官將後開條款逐一查照遵行作速
查議堪動錢糧呈詳施行又蒙巡按直隸王御史案驗
奉都察院勘咨准工部咨前事案行各道會同各該掌
印官從長酌議停妥具由通詳各院以憑會議施行奉
此卷查先該前道王參政遵依本院案驗憲牌事理帶
同蘇州府帶管水利同知劉崑勘議得自上海縣江口
宋家橋至嘉定縣艾祁八十里前經巡撫海都御史開
濬今尚流通可以稍緩自艾祁至崑山縣漫水港六十
餘里兩旁俱係灘漲相應開濬共量長一萬九千五十
八步以土計之約一十一萬四千三百四十八方每方
計銀四錢共銀四萬五千七百三十九兩有竒所需工
費不貲摉括庫藏既無錙銖之餘加𣲖民間又若供輸
之困措處財用誠為至難又經備行該府掌印水利官
及原委同知劉崑查照覆題事理酌處工費將長洲吳
縣崑山三縣灘占田蕩及侵占傍郭河渠逐一清查丈
勘明白凡有應行開挑即便拆卸改正定立界址分别
丈尺其存留徵價者分别等第徵銀在官聽開江支用
仍一面將應開處所勘核的確分段計筭實用工費委
官募夫計處停當以便興事間續據蘇州府新任接管
水利同知王事聖呈稱遵依督同長吳崑三縣掌印官
勘得各港被民圍占灘漲田蕩及傍郭河渠砌出剥岸
蓋房等項除妨碍水利去處立定界址聽濬改正外其
餘存留應徵價者分别等第銀數開呈轉報續蒙本院
憲牌行道即速立限追徵長吳崑三縣灘地價銀完觧
崑山縣庫收貯聽吳淞江工費隨行府縣查追間又該
王參政覆據王同知勘報本江自漫水港起徐公港止
計四十五里議開江面闊二十丈深一丈二尺開深闊
各一丈為一方計土八萬八千五百五十二方每方十
六工給直四錢該夫一百四十一萬六千八百三十二
工定以四十日工完扣筭該夫三萬五千四百二十名
每名八分并議厰壩總散工員役供給犒賞等用共計
銀三萬六千六十兩一分又查合用人夫近江地方崑
山縣居其八青浦縣居其二餘俱隔遠茲欲止於二縣
雇募則三萬五千餘人恐難足數議於崑山縣每里崔
夫三十名清浦嘉定長洲三縣各每里雇夫二十名共
足三萬五千六百二十名之數分為五段打壩每段委
總工官一員督濬列款呈報去後比因灘田地價追徵
不全欲議取諸官帑餘積繼以織造供輸搜括錙銖無
遺工費無處難以動工續蒙本院督催酌處隨議動借
常鎮二府修河米銀一萬兩蘇州府又借支見徵所屬
州縣修河米銀五千餘兩少紓目前凑用候徵灘價補
還呈兌支觧間後因王參政調任回籍至萬歷五年二
月初三日該兵備馮按察使到任接管經理隨蒙本院
巡歴崑山駐劄行道再行覆勘議妥酌處工費即日起
工如有便宜不妨條議隨帶王同知及崑山青浦二縣
掌印官督同熟知水利耆民省祭人等遍歴本江逐丈
測水驗得頭段漫水港起千墩浦口止約九里許兩旁
雖有淤塞其中廣闊深通其工止當脩濬尾段屈家墳
起艾祁止約十五里面底俱係深闊其工可以不濬中
段自千墩浦口起至屈家墳止一帶計三十五里許淤
塞果係一線俱當大挑遂將官丈實量長五千四百一
十七丈七尺其深闊查照先年海都御史開濬過本江
下段面闊十二丈至十四五丈止底闊八丈至十丈止
其深俱以一丈二尺為准其夫工原議開土深闊一丈
為一方計十六工給銀四錢查江形深淺不同夫工折
筭難計查照上年孟凟河開濬事例每開土横過一尺
深闊各如式約筭土一方領工食銀四錢各稱省便又
查得五段齊起恐戽水為難議將夫工分為三段先併
力於頭段則戽水易乾夫易下手於工為速又查得戽
水夫工原議太少議於崑山青浦附近雇夫戽水當發
千金則人心自奮等因款呈本院蒙批據議皆因時設
法相地施工勝筭也内漫水港徐公浦二段仍候工完
再一勘議餘俱依擬其逐事料理尅日稽督當責成王
同知至於整齊衆心驅集諸費而運用之妙尤在該道
若本院惟期視成以無辱璽書耳工完通行查造册報
繳遵行間隨蒙本院牌行蘇州府先動開江銀兩分發
崑山嘉定長洲三縣預給工食本道督令各縣掌印官
募取開土人夫長洲縣一萬四百四十名嘉定縣一萬
一千五百五名崑山縣一萬三千七百三十九名又募
蕭山夫三百六十八名青浦縣夫三千名崑山青浦二
縣出備車輛另募車水人夫共四千三百九十二名各
工食俱令各該掌印官親給管押赴工委王同知總督
調度分委府衛首領縣佐等官宓天麒吳懷京盧大業
李應春熊配麟高良倫陶繼顔丁楣陳添琦九員分段
率領限於三月十九日齊集本江二十日一齊興工間
本道又行各屬催觧錢糧蘇州府并各州縣觧各年導
河夫銀七千六百六十四兩七錢一釐二毫二絲長洲
縣觧徵完灘地價銀二千九百九兩三錢四分九釐九
毫吳縣觧徵完灘地價銀六千六百四十三兩三分二
釐六毫崑山縣報徵完灘地價銀三千五百二十二兩
三錢三釐二毫吳江縣觧扣省厰夫銀七百二十兩水
夫銀九十六兩又觧河工銀六十三兩一錢八分三釐
三毫嘉定縣觧扣省厰夫銀五百五十一兩二錢蘇州
府并長吳二縣觧社倉米穀易銀四百七兩二分二釐
蘇州府觧追完罰犯河工銀三百五十八兩三錢又辦
復吏河工銀四十兩太倉州觧加納隂陽官河工銀三
十兩常州府縣觧罰犯河工銀二百兩超參辯復吏農
河工銀一百五十兩蘇州府縣觧完按院賍罰助河工
銀一百九十三兩二錢二分七釐鎮江府觧嘉靖四十
四年分存剩練兵銀四千八百八十八兩六錢七分七
釐八絲二忽九微五沙八塵辦復承差河工銀五十兩
江隂縣觧軍犯長觧銀二十兩蘇州府借支徵完各州
縣觧各年修河米銀二千四百五十一兩六錢七釐二
毫二絲二忽常州府觧修河米折銀五千三百五十七
兩二錢一分六釐八絲五忽四微鎮江府觧修河米折
銀五十八兩八錢五分七釐五毫九絲七忽九微四纖
一沙一塵一埃又各府州縣觧兵備道項下贓贖助河
工銀共五千九百二兩五錢一分六釐七毫四絲萬歷
錢十萬文以上共銀四萬二千二百七十七兩二錢三
釐九毫四絲七忽二微四纖六沙九塵一埃萬歷錢十
萬文俱觧發崑山縣收貯聽用四月初五等日蒙本院
巡視河工看得夏駕浦口應築小閘一座又應於漫水
港與千墩浦口交接之間可置大閘一座該本道随行
王同知委官議估間隨蒙本院憲牌内開照得吳淞江
夾浦西來之水為新洋江潮水冲阻涓滴随潮盡入劉
河入海而新開中段所頼千墩浦能引澱湖之水入江
而東流耳近各壩既開本院覆行勘閱新洋江之潮由
漫水港東入於夏駕口十餘里南入於千墩浦四五里
許至於潮退則中段江水并千墩浦水半為随潮退而
入新洋江矣若不設法以善其後中江既開恐不久亦
淤非一勞永逸之計也昔人曾議欲於新洋江口建閘
不惟工費浩煩錢糧無措即使閘成而水東流又恐劉
河勢弱而淤塞當慮據法應於漫水港與千墩浦口交
接之間置一石閘以節宣新洋江之潮使千墩浦水盡
由吳淞江中段東行則來源無奪中流自急且所費不
多而江可永利矣此蓋本院目擊而思及之第恐見聞
有限輿論未孚相應查勘為此行道嚴督該府水利官
逐一查勘如果前閘當設就便估計工料實數并動支
錢糧緣由呈報等因又行王同知同程知縣勘議應否
建築申報去後續該王同知報委官宓天麒陶繼顔率
嘉定縣人夫開完河九百丈熊配麟率長洲縣人夫開
河五百一十七丈於四月初九日工完吳懷京涂子熟
率夫開完頭段河七百丈於四月十二日完工盧大業
高良倫開完青浦尾段河九百丈於四月十八日工完
宓天麒陶繼顔率嘉定縣人夫開完河八百二十五丈
七尺五寸又蕭山夫開完八十二丈俱四月十九日工
完李應春率崑山縣人夫開完河七百一十丈熊配麟
丁楣陳添琦率長洲縣人夫開完河七百六十六丈俱
於四月二十日工完本職驗俱闊深如式緣由蒙批據
稱各縣分開河工報完未委虛的趁今江水未放查驗
有據該道即委外府官二員通行稽核各縣實開過吳
淞江長若干里丈深闊果否如數并募過人夫給過工
食備造文册以憑奏報繳依委常鎮二府推官韓萃善
吳道卿勘報開工果否如式隨據二官揭稱勘得千墩
浦起至屈家墳止長五千四百一十七丈七尺開面闊
踰一十二丈底闊踰八丈深踰一丈二尺内除罰崑山
縣侵尅車夫工食塘長陶巍開土三丈二尺四寸五分
崑山縣人夫開過一千四百一十九丈二尺五分嘉定
縣開過一千七百二十九丈二尺五寸長洲縣開過一
千二百八十四丈青浦縣開過九百丈又募蕭山夫開
過八十二丈逐一勘覆俱一例闊深工完如式其夫工
名數給過銀兩俱已各縣正官召募散給並無虛冒情
弊查核相同其厰壩犒賞等項通候王同知查造細冊
另報等因又該本道委據檢校宓天麒經歴吳懷京等
查得漫水港至楊閭河一段水深一丈一尺兩旁水深
六尺楊閭河至千墩浦口止一段水深一丈兩旁水深
五尺相應修濬又勘得屈家墳至艾祁止有一十五里
面底俱係闊深不必開濬緣由呈覆前來又據王同知
呈報漫水港之河若打壩修濬戽水極難已蒙本院面
諭即今置設混江龍十具雇大樣沙船募夫䈒去淤泥
中深俱一丈二尺兩邊削洗俱闊一十丈之外緣由到
道随該本道親往本江自漫水港至千墩浦口止計九
里許河心兩旁逐一測水委果洗䈒深通又千墩浦口
起至屈家墳止三段開挑處所共三十五里覆核面底
闊深一例如式随令開壩以便農作外又詣屈家墳至
艾祁止計十五里許江心兩旁逐一測水與新開之河
深闊相等不必修濬前項河工悉已完訖又蒙本院憲
牌開催完工文册并有功員役開報等因随該本道催
據蘇州府申准本府水利同知王事聖關開修濬過吳
淞江中段淺狹去處自千墩浦口起至屈家墳止計三
十五里許共實量長官丈五千四百一十七丈七尺俱
照横過一丈闊深各如式筭土一方給夫銀四錢又開
千墩浦口東角夏駕河沙塗三义河口高岡并築壩填
壩土方共給過挑土人夫工食銀二萬一千七百九十
八兩五錢四分八釐一毫戽水人夫工食銀一千八十
七兩六錢三分五釐厰壩竹木除易價還官外實費銀
三百六兩九錢五釐管工員役廪糧銀一百四十五兩
九錢六分五釐犒賞祭江諸費用銀一百一十四兩八
錢銅錢八萬三千一十文又將漫水港至千墩浦口止
計九里俱係深闊止用混江龍疏導淤沙并修築兩岸
用過夫工銀二百五十五兩一錢五釐五毫又該本職
督同程知縣看得千墩浦迤西漫水港之間可建石閘
一座估該灰石等料銀九百八十九兩五錢又於夏駕
浦口築一小閘估計工費銀二百八十二兩三錢所建
二閘工費就於崑山縣用剩銀内支給委官先行買料
完備俟冬水退興工連前通共實該用銀二萬四千九
百八十兩七錢五分八釐六毫錢八萬三千一十文又
查刷得崑山縣收放一應開江錢糧各處觧發并本縣
徵完各項銀共有四萬二千二百七十七兩二錢三釐
九毫四絲七忽二微四纖六沙九塵一埃錢十萬文除
放過前項開江工費并聽造閘支用外仍有餘剩銀一
萬七千二百九十六兩四錢四分五釐三毫四絲七忽
二微四纖六沙九塵一埃錢一萬六千九百九十文存
貯聽候别項河工支用前項收放一應錢糧俱經職親
查並無虛冒情弊具冊關送到府具申到道随該本道
覆覈相同看得三吳水利三江入海而吳淞江中段則
入海之中道也今河浦皆通而中段獨塞此其為害豈
細故哉緣在上者以非關於運道即隱懷民瘼每以謗
詈搖阻雖吳郡明知開濬之為利而上下忍於淤塞之
為虞者蓋數十年於茲矣幸遇本院欽承明旨而民無
越志自屈家墳以逹艾祁直與前海院之新河並其利
自千墩浦而達漫水港遠與劉家河之海道會其歸以
三十餘里一線之濁流而闊為一十餘丈一帶之巨浸
初議三萬五千六百有竒之夫役用之四旬而今也三
旬而舉之初議四萬五千七百有竒之工價猶恐不足
而今也二萬四千九百有竒而足之得天得人如期如
式未有若斯江之速且深者也等因具呈到臣該臣會
同總理糧儲提督軍務兼巡撫應天等府地方都察院
右副都御史胡巡按直隸監察御史胡看得吳淞江之
中塞也關係水利甚大而其議久不决者以民難慮始
官多偷安非狃於經費之無措則惑於浮言之中阻也
茲者仰荷我皇上加意東南水利而明旨森然至嚴至
切故臣奉而行之諸司用命羣費畢集雖有姦豪不得
行其阻撓之計且役之興也當春夏清和之候適細民
青黃不接之時授民以直而農有所濟募民之力而人
樂於趨又費有可省者則省之如修漫水港之法役有
可已者則已之如停艾祁浦之工慮竹木之料或不堪
也即以各段委管官自行買辦工完皆變價以還官恐
工食之給或不清也則令各縣掌印官親行印封散畢
随掣秤以示衆臣與該道復時時到工考其勤惰而賞
罰之訪其侵尅而究懲之是以役無頃刻之曠食無毫
末之虛故集三萬五千有餘夫於江上功以三旬而舉
費二萬四千而足也理應題請伏乞勅下工部覆查如
果前項工程别無虛冒即將已經散給銀兩准其支銷
續議建閘銀兩准其支發其餘存剩在庫銀兩并各縣
灘占未完地價俱准徵收聽候别項河工支用除造册
奏報并青册送部查考外為此具本謹題
議處荒田疏
巡按直隸監察御史臣林謹題為查通水利議處荒田
以甦民困以充國賦事臣於今年三四月間為開濬吳
淞江中段久駐崑山縣地方時時親到江上督率工程
每一到工則該縣十三等保區民潘環等羣然泣告本
區安亭地方與嘉定縣連界地土高阜禾稻薄收邇來
錢糧無措男婦流移舉該區萬餘畆之地俱成荒蕪若
不設法區處不惟民就迯亡賦税終難完納臣始疑之
以為蘇松之地雖有高下不同然皆襟江枕河可以引
流灌溉未有不可耕之地也或者溝洫湮廢水利不通
故耳臣随行令蘇州府水利同知王事聖帶同該縣水
利官查凡通水去處如吳塘顧浦之屬為之議濬則水
利既通而田疇或可闢也至四月終開江事竣臣随於
五月内移向嘉定縣地方議開吳塘顧浦等河復見嘉
定縣十六十七十九等都糧長許誠等泣告本區土瘠
人稀迯亡過半即欲開浦孰與開之即欲墾田孰與墾
之責成雖勤終為無益臣復疑之蘇松之人雖有勤惰
不同然多務本業農可以率作興事未有無不可耕之
人也或者躱避差役駕言抛荒故耳隨同督糧道參政
徐用檢等親至其地乃見村居寥落四望蒿萊僅有一
二遺民苟延旦夕大與他處不同臣觸目酸心乃召集
附近知因耆老細詢其故随據衆稱安亭以西十二十
三等保屬之崑山縣安亭以東十六十七十九等都屬
之嘉定縣各區沙土瘠薄國初每畆多從五升一斗起
科較之他處糧額甚輕復經𣲖以官布等項輕賫故小
民猶得存活至嘉靖十七年槩均三斗之糧於是斂日
重而民漸逃田地由此而荒三十八年間續經撫按衙
門委官覆勘每畆减糧七升八勺將麥地新增餘米照
數抵補行之未幾即被姦書改减自隆慶五年到今復
徵三斗重額以致形斃箠楚而民復逃亡田地由此益
荒夫賦重而錢糧無所措則民不得不迯民迯而水利
不能修則田不得不荒以臣所覩參之羣情雖一時未
能偹細查核而致荒之由大㮣見矣夫有可耕之人以
賦重而致迯有可耕之地以人迯而遂廢然則招復荒
民開墾荒田固崑山嘉定二縣之首務也臣不自量竊
謂欲復荒田莫若先開水利欲復荒民莫若先停逋追
次議减賦何也該區之内有吳塘顧浦皆幹河也北通
劉家河以接海潮南通吳淞江以吞湖水三四十里之
内俱頼蔭灌就中起運錢糧不下三萬餘石近因淤塞
旱澇無備宜急開濬但工費頗繁計該用銀三千餘兩
今各區人戶迯竄村落為墟責以出辦其孰能與似應
召募附近熟地區民量給工食方能有濟容臣會同撫
按官另行設處刻期興工以為墾荒之本此臣之責也
臣不敢不竭其愚但水利通矣不停逋追則荒民不敢
復不議减賦則荒民不能復即有水利猶乎故耳何也
蓋民非不欲復而逋負之數猶存何以免追呼之苦即
使復而前田盡闢然賦稅之額猶重何以為賠貱之資
與其歸而待斃毋寧散之四方以苟須臾無死也然臣
之所謂停徵者非謂槩一縣之逋負而停之如免帶徵
之說也蓋帶徵者不皆荒田中間容有侵欺拖欠之弊
故一時未可遽免若臣所言各區地方煙消物盡鷄犬
不聞地廢人亡錢糧何出雖使桑孔之徒宦於茲地恐
亦不能施其巧也縣官徒受徵科不完之罪糧里徒被
考禁不堪之刑聖明之世豈宜有此且各區歲徵平米
大約六萬有餘石而極荒逋負僅萬餘耳其充軍正糧
率皆糧里賠補而極荒逋負僅折銀數千兩耳在國家
緩此不足為損在窮民負此實不能完縱使設法催徵
不過敺民之竄也臣愚以為宜行巡撫衙門查將該縣
極荒之田未完逋負姑行停追使一二見在遺民得安
殘喘彼迯移者無所畏懼自將漸復將來荒蕪可墾而
國家之新賦猶可望其不廢也至於臣之所謂减賦者
亦非謂槩各區之重賦而减之致失惟正之供也蓋古
人則壤成賦輕重自有不同今乃不論上下等則一槩
均徵三斗何其舛也茲上區之田不能增亦不必增矣
若下區之田則不容不减者查得嘉靖三十八年間曾
將下區每畆减耗七升八合上科二斗二升九合二勺
共該减米一萬一千餘石正額不足而以通縣麥地米
七千六百餘石抵之不足續加官布觧扛銀一千九百
餘兩抵之當時荒民稍稍安集未幾而法随壊矣何也
蓋當事之臣特為權宜救弊之策未經題請立為經久
之謀是以姦胥猾里敢於變易以臣愚見麥地抵補是
矣而官布扛銀終非長策臣因開濬吳淞江題為清查
灘占田地以資工費即崑山一縣已經查出塗田萬餘
畆若就中分别新舊料糧大略可補該縣荒田减賦之
數至於嘉定縣臣訪得該縣東北皆上區濱臨江海歴
年新漲塗田亦不下數千畆久享厚利俱未陞科以之
補荒有何不可夫此有可補則彼有可减矣臣愚以為
宜行巡撫衙門查將二縣新漲灘田委官盡數丈量明
白定為等則陞科若干然後將荒區之田斟酌减賦庶
幾糧稍輕而稅足納民無畏懼自將漸復將來荒蕪可
墾而國家之正賦固可望其能充也然是二者臣非敢
為臆說也窮鄉下里無論司道轍迹不經即府縣正官
無故亦不及履其地民間疾苦誰則聞之即聞誰則信
之况于九重之上乎今臣幸得待罪水利周咨延覧一
時復得與司道府縣之官共覩其狀臣若不言則豈特
有負聖明任使之意即下負斯民亦多矣臣不忍也臣
復思之我皇上以如天之仁照臨萬國而綸音渙發每
責成羣吏以實心愛民方今撫臣罔不奉揚德意其於
民生國計亦嘗悉力調劑顧停徵减賦之議人所諱言
而陞科補荒之策豪家不便倘蒙皇上特賜俞旨俾撫
臣得以便宜行事則利可必興法可必久雖所以撫流
移實所以裕賦税也失今不處臣恐該區之田日益荒
蕪該區之民日益迯竄即將來之正賦恐亦付之無可
奈何矣此尤臣之所大慮也伏乞勅下該部速為議覆
如果臣言可采亟賜施行即令撫臣一面會處錢糧聽
臣先開吳塘等浦以通水利一面姑寬逋負委官嚴查
新漲田地以補荒糧庶幾荒民可復荒田可墾不惟民
困稍甦而於國計亦永有禆矣臣不勝激切懇祈之至
三吳水考卷十一
