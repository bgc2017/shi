三吳水考卷十
明張内藴周大韶撰
奏疏考(小序)
夫水利下奠民生上關國計水利興則民安而國
計盈水利不興則民病而國計絀斯勞臣志士之
所為日夕經營而不已者也巖穴之賢私議於田
野搢紳之士公言於朝宁私議者㒺成功公言者
有顯效誠使章朝入而命夕下即方寸之牘可以
活億萬之生靈而垂千百年之長策是經世者之
所大快然非老成卓識平生得於父老之所講求
而耳目之所覩記即策水政之成敗利害如燭照
而數計惡可形之章奏聞之廟堂不然空談臆度
郢書燕說豈可以民生國計嘗試而漫言之哉書
載禹貢酈道元注水經司馬遷作河渠書班固作
溝洫志今其形勢經制班班可考而用之三吳或
不盡合故知古知今識時務者為俊傑慎無輕疏
水哉
唐
轉運使劉晏練湖蓄水狀
其略曰按圖經練湖周迴四十里比被丹陽百姓築堤
横截一十四里開瀆口洩水取湖作田其湖未被隔
斷已前每春夏雨水漲滿側近百姓引溉田苗官河
水乾淺又得湖水灌注租庸轉運及商旅往來免用
牛牽若霖雨泛溢即開瀆洩水入江自被堤築以來
湖中地窄無處貯水横堤壅礙不得北流秋夏雨多
即向南奔注丹陽延陵金壇等縣良田八九千頃常
被渰没稍遇亢陽近湖田苗無水灌溉所利一百一
十五頃田損三縣百姓之地今已依舊漲水為湖官
河又得通流邑人免憂旱潦奏聞中書門下牒浙西
觀察使韋損勿使更令修築致有妨奪
南唐
知丹陽縣事吕延貞濬治練湖狀
其略曰當縣有練湖源出潤州高麗長山下注官河一
百二十里臣考之碑志訪諸鄉老當為湖日湖水放
一寸河水漲一尺旱可引灌溉潦不致奔衝其利田
幾逾萬頃昔環湖而居衣食於漁者凡百數家有㪷
門四所繇前唐末兵亂之後民殘湖廢近湖人戶耕
湖為田後農家失恃漁樵失業民思復湖以禦災而
無所置力臣頻承條制修葺陂塘切度其湖為利甚
博遂聚材役工於㪷門基上以土堰偃捺及填補破
缺處初謗議震動謂臣不良圖且廢湖豐已者不十
餘家有湖無災者四縣之地臣明知利害獨如弗聞
自今秋後不雨河道乾枯累放湖水灌注使商旅舟
船往來免役牛牽當縣及鄰縣人戶請水救田臣並
掘破湖岸給水如將久遠須置㪷門方得通濟其㪷
門木植須用楠木乞給省場板木起建下所司處分
宋
范仲淹天章閣奏對一條
聖人之德發於善政天下之化起於農畝故詩有七月
之篇陳王業也今國家不務農桑粟帛常貴江南諸
路歲糴米二百萬石其所糴之價與輦運之費每歲
共用錢三百餘萬貫文又貧弱之民困於賦斂樵伐
桑棗鬻而為薪勸課之方有名無實故粟帛常貴府
庫日虚此而不謀將何以濟臣於天下農利之中粗
舉一二言之且如五代群雄争霸之時本國歲饑則
告糴於鄰國故各興農利自致豐足江南應有圩田
每一圩方數十里如大城中有河渠外有門閘旱則
開閘引江水之利潦則閉閘拒江水之害旱潦不及
為農美利又浙西地卑常苦水沴雖有溝河可以通
海惟時開導則潮泥不得而湮之雖有隄塘可以禦
患惟時修固則無摧壊臣知蘇州日檢點簿書一州
之田係出稅者三萬四千頃中稔之利每畝得米二
石至三石計出米七百餘萬石東南每歲上供之數
六百萬石乃一州所出臣詢訪高年則云曩時兩浙
未歸朝廷蘇州有營田軍四部共七八千人專為田
事導河築隄以減水患于時民間錢五十文糴白米
一石自皇朝一統江南不稔則取之浙右浙右不稔
則取之淮南故慢於農政不復修舉江南圩田浙西
河塘大半隳廢失東南之大利今江南之米石不下
六七百文足至一貫文者比於當時其貴十倍而民
不得不困國不得不虚矣又京東西路有卑濕積潦
之地旱年國家特令開決之後水患大減今罷役數
年漸已湮塞復將為患臣請每歲之秋降勅下諸路
轉運司令轄下州軍吏民各言農桑之間可興之利
可去之害或合開河渠或築隄塘陂堰之類並委本
州軍選官計定工料每歲於二月間興役半月而罷
仍具功績開奏如此不絶數年之間農利大興下少
饑饉上無貴糴則東南歲糴輦運之費大可減省其
勸課之法宜選官討論古制取其簡約易從之術頒
賜諸路轉運使及面賜一本付新受知州知縣縣令
等此養民之政富國之本也
提舉浙西常平羅點乞開澱山湖圍田狀
其略曰浙西圍田湮塞水勢所在皆有獨澱山湖一處
為害最大因被姦民包裹圍田築斷堰岸致水勢無
由發洩此湖上通蘇湖秀三州之水全藉斜路等港
通洩湖水下徹大小石浦出吳淞江入海遂委吳縣
主簿劉允濟同崑山縣尉躬親看視采問利害據申
到澱山湖東西三十六里南北一十八里旁通太湖
滙蘇湖秀三州之水上承下洩不容少有壅遏華亭
在湖之南崑山在湖之北湖水自西南趨東北所賴
洩水去處其大者東有大盈趙屯大石三浦西有千
墩陸虞道褐三浦中間南取澱山湖北取吳淞江凡
三十六里並湖以北中為一澳係吞吐湖水之地今
名山門溜東西約五六里南北約七八里正當湖流
之衝非衆浦比貫山門溜之中又有斜路港上達湖
口當斜路之半又西過為小石浦上達山門溜下入
大石浦凡斜路港大小石浦分為三道殺泄湖水並
從上而下通徹吳淞江江湖二水曉夕往來疏灌不
息以此浦港通利無有沙泥壅塞可以宣導水源近
來頑民輒於山門溜之南東取大石浦西取道褐浦
並緣澱山湖北築成大岸延跨數里遏截湖水不使
北流盡將山門溜中圍占成田所謂斜路及大小石
浦洩放湖水去處並皆築塞父老常言圍岸初築時
湖水平白漲起丈餘盡壅入西南華亭縣界大小石
浦并斜路港口既被圍斷其浦脚一日二潮則泥沙
隨潮而上湖水又不下流無緣蕩滌通利即今淤塞
反高於田遇水則無處洩瀉遇旱則無從取水大抵
水性趨下下流既壅其勢必潰裂四出散入民田理
無可疑者事聞有旨命羅點躬親相視開掘農民聞
命歡躍不待告諭已自裹糧合夫萬餘先行掘鑿並
湖巨浸復得為田百姓感恩人人以手加額刻置碑
石傍坐所降聖旨不得再有圍築以為無窮之利
高宗紹興二十三年諫議大夫史才言浙西民田最廣
而平時無甚害太湖之利也近年瀕湖之地多為兵
卒侵據累土增高長堤彌望名曰壩田旱則據之以
溉而民田不沾其利潦則遠近泛濫而民田盡没欲
乞盡復太湖舊迹使軍民各安田疇均利
二十九年知平江府陳正同言相視到常熟諸浦舊來
雖有潮沙之患每得上流迅湍可以推滌不致淤塞
後來被人戶圍裹湖瀼為田認為永業乞加禁止戶
部奏在法瀦水之田衆共溉田者不許人請佃承買
并請佃承買人各以違制論乞下平江府明立界至
約束人戶毋得占射圍裹有旨從之
明
尚書夏原吉治水奏
臣奉職不稱重貽宵旴之憂夙夜驚惕惟勤咨訪欽承
聖諭媿感交集臣與共事官屬及諳曉水利者參考
輿論得其梗槩盖浙西諸郡蘇松最居下流環以太
湖緜亘五百餘里納杭湖宣歙諸州溪澗之水散注
澱山等湖以入淞江頃為浦港湮塞滙流漲溢傷害
苗稼拯治之法要在浚治吳淞諸浦港洩其壅遏以
入於海按吳淞江舊袤二百五十餘里廣百五十餘
丈西接太湖東通大海前代屢疏導之然當潮汐之
衝沙泥淀積屢浚屢塞不能經久自吳江長橋至夏
駕浦約百二十餘里雖云流通多有淺狹之處自夏
駕抵上海縣南蹌浦口可百三十餘里潮沙壅障茭
蘆叢生已成平陸欲即開濬工費浩大且灔沙淤泥
浮汎動盪難以施工臣等相視得嘉定之劉家港即
古婁江徑通大海常熟之白茆港徑入大江皆係大
川水流迅急宜浚吳淞江南北兩岸安亭等浦引太
湖諸水入白茆劉家二港使直注江海又吳淞大黃
浦乃通吳淞要道今下流壅塞難疏旁有范家浜至
南蹌浦口可徑達海宜浚令深闊上接大黃浦以達
湖泖之水此即禹貢三江入海之迹俟既開通相度
地勢各置石閘以時啟閉每歲水涸之時修築圩岸
以禦暴流如此則事功可成於民為便
蘇州府通判應能水利奏
其略曰姑蘇一郡之水西南散流太湖湖東浚入淞江
以至於海但遇久雨連緜湖溢江壅諸邑低下之田
悉皆浸没雖北壓大江東抵巨浸河渠固多而年久
湮塞勢莫能分嘗觀古人疏導必使諸水往東南者
入於松江又東北者入於大江則各郡之水可至於
海為今之計莫先於禁曠職擇耆老則官得人以專
職而無曠耆得人以領工而無廢矣合用人工必擇
農隙就於有田之家每百畝修岸三丈淘沙亦然無
田之處亦於正二三月該賑飢之時每日驗口給米
三升三合亦照丈數分撥挑築及水利詞訟衙門問
犯徒杖罪名俱照後開丈數勒限押發修築不容收
贖食既有糧而工又有力若糧塘一年以上該里仍
有岸壊沙積者罰修水岸一十丈革役做工二年疎
放縣官一年以上功不及三處者罰俸三月三年無
功者須知之年註以罷軟州官一年以上功不及五
處者罸俸五月三年無功者須知之年註與縣同府
職一年以上功績不及七處者罰俸七月三年無功
湏知之年註與州同中間若果有功績顯著超異衆
職乞勅撫巡并水利憲臣等官量才旌擢以勵其餘
若有豪強占恡不服清理者乞勅工部轉行撫廵憲
臣與臣等同心糾察以警將來如此則旱澇可防秋
成可望東南財賦供餽皆足以充其用矣
吏科給事中葉紳乞治水吳中奏
臣竊惟直隸之蘇松常浙江之杭嘉湖約其土地雖無
一省之多計其賦税實當天下之半況他郡所輸猶
多雜賦六郡所出純是稻稉郊廟之粢盛在此内府
之珍膳在此百官之俸給六軍之糧餉亦在此至於
京師士庶以億萬計亦皆待飽於給餉之餘是六郡
之賦税誠國家之基本生民之命脉不可一日而不
經理也若水道不通為六郡農田之害所係亦不輕
也司國計而任民牧者豈可不加之意乎盖天目諸
山之水瀦為太湖而六郡環乎其外太湖之水又由
江湖以入於海聞昔人於溧陽則為堰壩以遏其衝
於常州則穿港瀆以分其勢於蘇松則開江河以導
其流惟是入海之處潮汐往來易於湮塞故前代或
置開江之卒或設撩淺之夫以時浚治僅免水患歷
歲既久其法廢弛遂致諸湖巨浸壅遏於中江河故
道淤漲於外土民利其膏腴或堰而為田或築而為
圃上源之來者不衰而下流之去者日滯是以川澤
浸淫終冬不涸圍田沮洳終歲不乾加以夏秋淫雨
浹旬山水横發渰没田疇漂淪廬舍固其所也方弘
治四年一潦如人初病猶之可也迨五年復潦如病
再發已難支持幸而六年頗收稍得蘇息而今歲大
水視昔尤甚六郡人民困苦流離不可勝言如病發
於羸憊之餘若不多方救藥則災害何自而弭財賦
何自而出民何以為民國何以為國乎即今撫按等
官相繼論奏伏望聖明以天地為心以民命為急思
糧儲為國家之大用水患為東南之大害於廷臣之
中選差有才力通曉水利者一二員授以節鉞重其
委任即日前去會同撫按官講求民瘼設法賑恤軍
需之可停者停之逋負之可蠲者蠲之俟民心稍定
民困稍蘇然後指定地方分投相視詢訪故老尋求
遺迹何地為山水入湖之衝何港為太湖入海之道
自源徂流一一按究然後相與度其經費量其事期
大加浚治務使下流得以宣洩而上源不致氾濫可
也然當此饑歉之際欲興大役若非任事者處之得
其道則民力不堪不能不重困也臣生長其地目擊
其患又叨居言職不敢隠默用是敷布心腹陳其利
害如此至若水道之曲折工費之多寡事期之久近
則不敢以遥度也伏惟陛下俯垂睿覧即賜施行幸
甚
主事姚文灝治水奏
其略曰臣聞自古聖帝明王功莫有大於禹者以其遭
洪水而致平成也四五年來黃河決於北三江溢於
南患亦甚矣陛下仰稽天心祗續民命分遣大臣奔
走治理臣幸得備使令今在三江之間謹講求得六
事以聞伏乞聖明裁擇
一曰宜設導河之夫臣惟蘇松常鎮沿江近海洩水港
浦潮沙之積有常而疏導之功不繼所以患多而利
少也前代或設撩淺之夫或置開江之卒專一濬治
不限時月近歲役夫皆臨期取於里甲而無經制小
民勞擾而吏緣為姦富者有累年而不役貧者無一
歲而不差查得今江北運河撩淺等夫及嘉興府海
塘沓石等夫俱是均徭𣲖撥事體有常而公私不擾
緩急有備而功緒以成臣欲乞朝廷下令各府將導
河夫役悉照運河及海塘夫役每年於均徭内定撥
專一疏導循環不已庶幾無患
二曰宜發濟農之粟宣德初巡撫侍郎周忱建議曰蘇
松等處田地雖饒農民甚苦其修築圩岸開浚河渠
類皆乏食宣宗皇帝嘉其議遂於各府設濟農倉積
貯餘米每年百姓修浚溝圩支給賑助謂之濟農者
以其專為農事設也歷歲既久名存實廢有司知足
用而不知濟農以致水旱之備日弛公私之積漸微
臣欲乞朝廷下令申明濟農舊例每年修圩治渠之
日量給農民一月之食以補其不足而作其怠也
三曰宜給修閘之錢臣歴考浙江水功自古及今未有
不賴官錢而成者故前代提督之使任内往往費緍
錢數十萬查得今江北運河及各洪閘每年額收樁
草等錢以備急用故以築則塞以疏則通獨臣衙門
無一錢之畀况各處閘壩頹廢頗多修理工價動以
千計非得官錢決不可為欲乞朝廷許臣凡遇應修
閘座及一切急用料價得於府縣貯庫無礙銀錢内
量自支用庶無廢事
四曰宜開議水之局夫浙西水利國之大事宋儒胡瑗
教授蘇湖尚且置齋教學者講此范仲淹知蘇州亦
嘗令所司每年秋冬講求利害春二月用工修浚誠
以他州之官來治此州之水目未嘗覩三江五湖之
源委耳未嘗聞横塘直浦之精微不資講求何以施
為臣欲乞朝廷聽臣於蘇州府開一局訪求境内數
有水學者四五人每歲初冬至局行移各府治農判
官皆來會集備議利害及修治方略率一月而罷事
似微而效則大也
五曰宜重農官之選臣又觀范仲淹水利議曰蘇湖常
秀膏腴千里國之倉庾數郡之守宜擇精心盡力之
吏不可尋常資格而授况今治農之職專理農田水
利尤宜慎選臣欲乞朝廷將各府治農官以後俱於
進士内選用各縣治農官俱於科目内選用在任果
有成績應内補者照例行取外轉者比衆超遷如此
則任用得人而水利自廣矣
六曰宜專農官之任夫浙西水事與三時務農之功相
表裏非其他土木之役必待農隙而為故各府治農
官雖終歲勤動尚不能舉其職奈何近年以來例以
閒官目之謂可以無所不兼故或點圩未畢而勘事
又差或治水方殷而捕盜又委號令各出從違兩端
職既不專事難為效臣欲乞朝廷下令今後治農官
俱照推官例不許别項差遣令其專一治水興農庶
責任有歸而偷惰無所容矣凡此六者臣詢諸故老
驗諸地宜又稽之往代似不可緩故冒昧陳列乞下
廷議斷而行之芻蕘之言聖人擇焉臣不勝惓惓
監察御史謝琛水利奏
其略曰臣惟朝廷以貢賦為重百姓以耕稼為本照得
蘇松常鎮四府地方先因正德四年七月被水為災
淹没禾稼已該巡按管糧御史節次奏蒙准免正耗
糧米數百萬石臣切為朝廷憂之飢民至食草根樹
皮傷損成疫死亡無數臣又為百姓苦之今年三四
月間前項積水不見盡消近湖邊江之田尚為巨浸
至五月初旬又遭大雨十日十夜不少停止新舊之
水併力為凶渰没在田秧麥漂壊官民房舍不可勝
言除已具題外近因巡歷各該地方獲覽地形高下
之勢參對前人水利之論而略知一二臣謹俯伏為
陛下陳之浙西為區勢本卑下天目諸山西來之水
衆多深長然皆歸之太湖即古之所謂震澤也震澤
之水再流而入於陽城昆承澱山三泖等湖其性本
皆欲東也三代以前土廣人稀專以治水為急故神
禹相地分流疏其東北入海者為婁江東南流者為
東江并淞江為三江以分洩之自是不聞有水患之
說矣後世人稠地少海塘一築其近江淤肥之地悉
成膏腴之田而東江之故道塞矣由是欲使東江之
水迤邐北旋會入淞江而趨下之性遲矣故後人於
常熟縣之北開二十四浦疏而導之楊子江又於崑
山縣之東開一十二浦分而納之海所以補東江不
通之力也又慮潮沙易於淤塞各於浦口置立板閘
潮來則扄之以禦其泥沙歲旱亦扄之以備其灌溉
又於閘外或設開江之卒或設撩淺之夫皆所以決
壅塞而防氾溢也宋元以來累累差官督治動經費
用錢糧數百餘萬盖凡有興作必有利害大抵智謀
經畫之士就其彼重於此者而舉行之國朝永樂年
間尚書夏原吉奉命專理其事區畫經度如開劉家
白茆二港甚合古人之法自後七八十年朝廷之貢
賦不虧百姓賴以安堵者先朝任用夏原言之力也
弘治七年工部侍即徐貫亦奉命繼理其事比有通
判姚文灝以輔之一時疏浚之法亦有次第惜乎小
就自畫而不能為轉身之計舊制板閘夫卒之設圍
岸之築皆未全備是以迄今十二三年而諸浦之壅
塞如故識者恨之近年雖有𢃄管僉事官既不專名
亦虚設以至一二年來水利日廢水患歲甚若不及
時整理將見諸浦之壅塞日堅而後日之工程愈大
朝廷之貢賦歲虧而各府地方將為魚遊鱉處之地
矣近者朝廷因見各府錢糧不完盜賊漸起而於管
糧捕盜之官特設專理臣愚以為水利一興則稼穡
歲登稼穡歲登則貢賦自完而百姓將有含哺鼓腹
之樂豈有故冒督徵之刑與夫追捕之法耶伏望皇
上垂念各府財賦所貢上而為郊廟内府之供下而
為百僚六軍之給乞命廷臣計議或勅見差僉都御
史魏蒹整前事或選命該部大臣一員前來專理趁
今秋收之後訪前代疏浚之規為來年水患之備或
憫被災貧民之勤勞也令其召收為役因施賑濟之
惠或計各府錢糧之空乏也容其借取滸墅北新等
關課鈔支用開諸浦以洩諸湖之水復板閘以嚴啓
閉之規立夫卒以常其疏浚之功築圍岸以防其横
流之勢錢糧工力雖曰費用浩大然量此之出計彼
之入或相倍蓰或相千萬姑即去年被災免徵之數
以較之其所得所費之孰為多寡從可知矣
都御史俞諫水利奏
其略曰國家財賦所出多仰給於直隸之蘇松常鎮及
浙江之杭嘉湖七府近年以來屢被水災圍田渰没
廬舍漂溺民既無以聊生財賦何自而出命臣前去
會同廵撫都御史張鳳親詣其地逐一踏勘以次興
修臣奉勅陛辭逾江而南即遍歷蘇松常鎮杭嘉湖
七府所屬地方相形度勢尋源泝委而有以知東南
水利之大略矣盖太湖受廣德溧陽宣歙常鎮杭湖
諸州之水滙為巨浸廣袤三萬六千餘頃東溢為澱
山昆承陽城巴城諸湖由三江入海而湖之衍溢則
流注於松蘇列郡之間昔人以環湖地卑築圍防以
禦水名曰圩田沿海地高開涇浜以通灌名曰坦田
圍防通灌之利興而田稱沃壤富甲天下矣自吳江
長橋挽路築而湖之咽喉失其利自海塘南障三江
北折而湖之尾閭失其勢失其利失其勢能無壅溢
之患乎昔人開龍溪七十二漊荆溪百瀆以疏上流
開松江十八港常州十四瀆崑山常熟三十六浦并
福山白茆港以洩下流又有塘以行水有渠以均水
有隄以捍水有漊以儲水大小縱横聯絡通貫皆所
以利圍防資灌溉決太湖淫潦而逹之江海也然為
之者人耳不能無廢塞之弊亦不能不賴於修浚之
功故當時都水有監營田有使開江有卒撩淺有夫
隨時浚治一方賴焉近年以來水患相仍水利無官
經理圍防湮没涇浜壅滯上流如諸漊百瀆下流如
三江諸浦率多淤淺以至昆承陽城諸湖為太湖之
水瀦蓄者又被居民圍填侵占日就湮塞遂使水無
止宿潦則難洩旱則難灌一方之民坐受其弊公私
困乏莫甚於此是宜有以來該部修復之議厪九重
宵旰之憂也然其間有壅塞之甚力役之殷者如崑
山縣吳淞江至和塘常熟縣金涇瀆福山港太倉州
楊林塘湖川塘楊家浜浪港大半涇張浦塘薛涇塘
北海岸嘉定縣練祈河吳江縣長橋挽路内外河華
亭縣官路港運鹽河陳村港王家港都臺浦馬家浜
上海縣馬路塘劉家河武進縣桃花港澡子港古塘
涇洞子河利大河江隂縣石頭港利港新溝河宜興
縣百瀆烏程縣大錢口小梅口等處俱工費浩繁合
用夫力各以數千萬計而費之最大者無如白茆港
查得白茆港開自偽吳張士誠横廣三十餘丈長亘
九十餘里藉以宣洩湖瀼通引潮汐備旱潦為一方
之利迨入國朝尚書夏原吉侍即周忱相繼浚治弘
治七年復因水患欽承孝宗皇帝特命工部侍即徐
貫大加開濬厪得一通尋復淤塞嗣是弗葺隠然成
隄矣臣往來海濱裵裒港所深求力探廉得所以塞
之之故盖是港勢趨東北吞逆海潮其入處為横沙
所梗承納處為新田所礙中流又為鹽鐡横瀝諸河
分流减勢居三之二而潮汐泥沙一日再至港之命
脉迂曲微緩不足以衝滌之遂致停積凝滯日就淤
塞亦其勢有不能不然者今不避横沙疏障礙均别
𣲖棄迂從直則隨浚隨塞蹈前日之覆轍矣臣會同
巡撫都御史張鳳看得是港離海約十五里許旁有
姚家浜者舊開通灌支河也東通小湖漕六尺溝至
陶涇入海其地形頗下其勢趨東南頗順其水道視
舊港頗徑直其去横沙亦遠若因而廣之深闊與白
茆稱復疏通障礙分決中流會趨駛疾計必可以滌
潮沙而垂久遠此議一出老農漁父皆以為然隨督
同委官蘇州府同知張元春等逐一勘量得是港自
常熟縣東倉至姚家浜深淺不等共長一萬三千五
百八十丈面闊三十五丈每丈用夫七名計用夫九
萬五千六十名自姚家浜至淘涇口長二千六百五
十丈開闊三十丈深一丈五尺每丈用夫一十五名
計用夫三萬九千七百五十名通計夫一十三萬四
千八百一十名約四十日而成每夫每日工食銀二
分共該銀一十萬七千八百四十八兩築壩置閘該
木石灰鐵料銀一千餘兩及量得姚家浜至淘涇兩
旁共該開壊民田二十餘頃查有新漲沙田堪以撥
補并遷改民居墳墓百十餘所官為給助民亦願從
欲便起工開浚但查蘇松等府倉庫多虚見在堪動
官銀不過四千餘兩况地方人民連遭災疫逃亡數
多凋瘵之餘瘡痍未復今歲雖得稍收中間尚有包
賠荒棄之累加以數年逋負追併一時若又重加前
役𣲖取前費不無逼民失所致生他患臣等酌量緩
急備行各屬委官人等先將高鄉淤塞涇瀆浜漊低
鄉坍没圩岸堤防逐一查勘照田多寡分𣲖丈尺督
令得利之人趁時浚築及將前項諸漊百瀆江塘河
港以次開濬隨宜修舉其白茆港等處欲候下年農
隙興工緣前項工費無從措辦查得蘇州府庫見有
戶部委官收寄聽解滸墅鈔關正德六年分春夏秋
三季船料銀一萬二千四百八十九兩九錢三分冬
季并正德七年四季船料銀一萬三千餘兩及兩浙
兩淮運司俱有存積賣過餘鹽等銀伏望陛下念東
南財賦之重憫斯民墊溺之難特勅該部從長議處
合無將前項二年鈔關己未經收料銀照數存留仍
於淮浙運司查給官銀六七萬兩以充前項工食之
需數内不敷并其餘工費聽臣於蘇松等府徵收正
德六年分免剰餘米數内量支補助工完之日通行
造册奏繳如此則水患可除水利可興民情樂趨國
賦有賴實一方生靈之大幸也
都御史許廷光水利奏
其略曰切照蘇杭等府本三吳澤國厥田下下賴自昔
興修水利所出財賦甲於天下國家供億仰給於此
近年以來水利官員裁復不一興修事宜因革靡定
遂使有司視為不急之務豪強大肆侵占之姦震澤
不流三江失道白茆累議而無功海塘隨修而旋廢
每遇小水輒成大災國賦虧賠官民困弊未有甚於
此時者也今蘇松常鎮杭嘉湖七府雖設有管理水
利郎中緣地遠權輕官民積玩伏望皇上憐念東南
郡縣實國家萬年供億地方乞勅該部從長計議合
無將蘇松等七府水利果應郎中照舊管理則宜量
加舉刺之權以便行事不然或效昔年運河故事特
設通政一員專管則事體尤便所費亦不加多而國
民利益當不可數計矣
工科都給事中吳巖水利奏
其略云國家財賦多出東南東南財賦皆資水利盖水
利不修則田疇不治五榖不登而國用不足其所關
係誠非細故近年東南地方夏秋淫雨山水横發田
疇渰没諸郡之民流離困苦不可勝言揆厥所由盖
以下流淤塞圍岸傾頽疏導不得其法董治不得其
人之所致耳臣備員該科謹將東南水利之切要者
四事曰疏濬下流曰修築圩岸曰經度財力曰隆重
職任開坐上陳伏望皇上軫念東南為財賦所出民
遭墊溺勅下該部議處施行東南幸甚天下幸甚
一曰疏濬下流浙西諸郡蘇松最下太湖緜亘數百餘
里納諸山溪澗之水散注瀼蕩間由三江以入於海
是太湖者諸郡之水所瀦而三江又太湖之所由洩
也若下流淤湮滙水泛溢渰没禾稼為害匪輕為今
之計要在相其利害為之區處如白茆港七浦塘劉
家河皆蘇州東北洩水之大川如吳淞江大黃浦皆
蘇松南北交境洩水之大川而吳淞南北與白茆諸
港浦之兩旁又各有支渠引上流諸湖瀼之水以歸
於其中而並入於海就其中論之蘇之七浦塘劉家
河松之黃浦並皆深闊通利惟白茆自弘治七年疏
浚之後今入海之處潮沙壅積勢若丘阜而吳淞之
旁渠港亦多湮塞加以淫雨能不泛溢今誠能濬白
茆一港使之通利如七浦劉家河則蘇州東北之水
有所歸而不積矣濬吳淞一江使之通利如大黃浦
則蘇松南北兩界之水有所歸而不積矣蘇松之水
既各有歸則引吸上源太湖之水不至壅溢而向來
瀼蕩沮洳渰没之土皆出而可耕矣
二曰修築圍岸浙西之田各有成圍宋儒范仲淹嘗曰
江南圍田中有渠外有門閘旱則開閘引江水之利
澇則閉閘拒江水之害旱澇不及為農美利是知圍
田全仗乎岸塍岸塍常利於修築水漲則專增其裏
水涸則仍築其外務令堅固高闊可通往來隨其旱
澇而車戽出入如此則先事有備而田皆成熟矣
三曰經度財力財力必取之民間凡遇工程一槩科斂
則未免府縣𣲖之里甲騷動鄉村鮮有不怨臣以為
水利為田而興財力亦必計田而出凡有田之家不
拘官民每田一畝科錢一文每田一頃科錢百文不
但積少成多抑且衆擎易舉實為經久之計於每歲
秋成之時折白銀徵解各府官庫數目造報水利官
處動支不許别官借貸
四曰隆重職任臣聞永樂初年東南嘗大水命戶部尚
書夏原吉治之著有成績至弘治間東南又屢有水
患工部侍郎徐貫總理其事有司迎合惟圖目前曾
未幾時而白茆等處皆已湮塞連年災荒未必不由
於此自是以後水利官員裁復不一然位小權輕官
民玩愒職業不舉無怪其然近該巡視浙江都察院
右僉都御史許廷光奏乞欲倣運河故事特設通政
一員專管水利誠為有見伏望皇上勅下該部推舉
素有才望諳曉水利大臣一員兼以憲職專一督理
水利大加挑濬圖惟永久其中利所當興弊所當革
悉聽便宜處治不許各官阻撓行事又必務見成效
方許不次超遷以旌其功如此則官有特設而人不
玩責有所歸而功易成矣
工部尚書李充嗣治水奏
其略云臣受命以來夙夜兢惕深慮前項事情重大非
獨力所能成乞添差官共圖供職吏部以工部署郎
中林文沛顔如環督同掌蘇州府事河南左參政徐
瓉親詣白茆港吳淞江等處相度會議以白茆工役
繁重蘇州當任其二常州松江分任其一嘉興湖州
則協任其一而常熟附近獨當其半以吳淞江利歸
蘇松二府其工役之費則分𣲖二府所屬州縣與之
協濟杭嘉湖蘇松常鎮各府地方應該開濬河道河
泊港㲼及應修築圩岸堰壩等項分委署郎中林文
沛顔如環督率各該水利等官次第舉行白茆港自
海口至雙廟河形略在緣海灘漲沙填壅難以用工
隨議改就東南方平陸開挑共起到該府所屬一州
七縣并崇明沙千戶所軍民人夫三萬七千七百二
十二名委官管督開過故道六千一百七十七丈自
官莊滙西至常熟縣東倉河形雖在亦極淺塞又起
該縣附近人夫二萬二千九百八十二名委官管督
開過舊河二千六百五十八丈通計長一萬七千三
百九十二丈深始八尺加至一丈五尺闊始二十八
丈加至三十三丈俱於正德十六年十月興工至嘉
靖元年四月工完議照本河舊有備倭軍營及巡檢
司應該遷改新開河口防禦又新添設水利衙門倉
房龍王廟共計屋一百二十三間亦支官錢修盖及
照海口潮沙易壅應置石閘一座以備旱澇伺秋盡
水落方可興工又勘得白茆上流尚湖昆承陽城各
湖涇漊係本港咽喉督府縣官以常熟崑山長洲三
縣得利人夫開過昆承湖口時涇塘新開洪草鞋洪
蘇家浜南北上州洪中浜周家洪東西錢港尚湖口
朱涇河界港陽城湖口雙漕浜姚曹港新開洪稍廟
涇東横涇西横涇張莊漊武城涇共一十九處緣陽
城湖水經斜堰枝分七浦塘則白茆流勢因之少殺
又委官以常熟崑山二縣人夫築斜堰壩仍備銀一
千兩發蘇州府貯庫修壩造閘支用其宜興縣百瀆
受荆溪之水會太湖亦入白苑港續又委常州府調
宜興人夫分濬烏涇等瀆共六十三處以武進無錫
江隂三縣人夫開過桃花港龍蕩港九曲龍河戚墅
河申港利港横河市河共八處其源委獨管蘇州府
及常熟等縣并分管太倉州及崑山吳江二縣浚過
支河共五百六十三處共長三十七萬七百三十四
丈築過官塘圩岸共三千五百八十三段共長一百
九十一萬八千七百一十五丈造過堰壩九十六處
共長六百六十丈并橋一座通用人夫三十一萬四
千四百二十八名於正德十六年十一月興工至嘉
靖元年五月完工及據署郎中顔如環呈稱督同左
參政徐瓉知府孔輔等覆相度吳淞江上流自吳江
縣止崑山縣夏駕浦下流自嘉定縣舊江口止上海
縣黃浦口俱通利無礙惟夏駕浦至龍王廟止舊江
口俱淤塞幾如平陸應該開濬共量長六千三百三
十六丈議開一十八丈深一丈二尺以蘇松二府人
夫共四萬三千七十八名委官分役管督於嘉靖元
年正月興工至本年二月工完其夏駕新洋江二河
與吳淞江交會之處横引江水斜趨婁江以致吳淞
水勢微弱故不能衝激潮泥抑且二河通引渾潮倒
流入江與江下流自相抵撞易成淤塞合於二河交
會之處創造石閘節制江流使不斜趨阻遏渾潮使
不倒流庶幾此江永無復塞之患及看得三吳之水
西北自宜興荆溪百瀆入西南自湖州苕霅二溪分
流七十二漊港以入其下流則自吳江長橋等處入
澱山昆承陽城等湖以入三江而澱山湖則分入趙
屯大盈道褐大石等浦以入吳淞江並洩於海頃因
水政不修前項漊港湖泊浦瀆俱久湮塞以致湖水
氾溢不由故道又經督率湖州府官開濬過大錢小
梅等河并七十二漊港蘇州府官開濬過長橋等處
湖河崑山上海開濬過趙屯大盈道褐大石等浦及
據杭嘉湖蘇松等府并所屬太倉等州歸安等縣各
申呈開挑過各該管地方東七千西八十及疏濬過
各支河港浦涇浜河道共長七十萬六千七百九十
丈并修築過田圩江湖塘岸共三千八百四十二段
通長二百七十六萬四千四百九十三丈閘座壩堰
五十處共長七千七百二十丈共用過人夫三十二
萬六千五百五十五名俱於本年正月興工至三月
終完工再行探索窮究水利源委通塞利害以至古
今修理因革事宜舉措方略分别綱領條目纂集成
書以彰陛下嘉惠東南維新之盛治俱另行外臣惟
三吳水利興廢不常設或再行舉措不無乏財之慮
臣欲行令蘇松常鎮所屬州縣每年量𣲖導河夫銀
掌印官同治農官徵收貯庫備水利修理支用再倣
古制備行該府造小船三十隻每年於均徭内查編
撩淺水夫四十名置鐵掃帚濬川杷各二十副專委
水利官監督不時爬洗庶潮沙不致壅積每遇農隙
各治農官督工修濬仍通行約束不許别項差占及
營求管事其水利郎中循行提督七府地方凡有益
於水利事宜及關係運河重事以時修濬悉聽巡撫
官節制仍乞勅巡按御史年終親臨閱視一次稽考
勤惰據實奏報以為黜陟庶人知警畏法立能守二
河之利民將永賴於無窮矣
大理寺丞周鳳鳴水利奏
其略曰臣惟今日之計固惟西北為急其患實在於東
南東南之患固惟賦税為難其病實在於水利夫所
謂水利者除水之患以通溝洫之利也是故蓄洩以
時旱潦有備賦税不虧國用充足今天下賦税大半
出於東南蘇松常嘉湖諸府而蘇州一府歲輸税糧
二百八十萬九千餘石以實京師比之諸府又居十
之七八其在水利亦比之諸府為尤急臣請陳之蘇
州所屬地方承受震澤下流田最下下一遇水潦受
患尤深邇年以來災傷頻仍流亡相繼賦税弗登實
維水利不修之故臣謹條陳六事仰禆聖化萬一
一曰復專官以圖責成臣惟蘇松等府州縣原俱設有
治農官管理水利近令浙江僉事帶管但本省地方
廣闊蘇松窵遠勢難兼理每歲經由一次不過取治
農官執結况係隔省直隸知府等官亦不甘心奉行
以是日見廢弛以臣計之府州縣正官職守繁重治
農佐貳事權既輕必須專官督理合無查復弘治年
間事例或照姚文灝主事一員或照傅潮郎中一員
或照謝琛副使一員專一督理仍乞特勅巡撫應天
等府都御史加意提督惟復查照都御史俞諫事例
乞簡命素有才望大臣一員前去督理假以事權寬
其期限務令著實興修果有成效方許回京復命
二曰疏海口以導下流臣惟治水之法必下流通利為
先近歲尚書李充嗣濬吳淞江達夏駕浦以入海又
濬白茆港以入海而白茆之水尤為駛急實惟吳中
之利但白茆新浚之時工程甫畢海潮驟至原留海
口堰壩一時開浚不及數年以來渾潮日淀積有淤
沙横障海口以致上流勢緩日漸阻窒夫三江惟婁
江吳淞江通利東江久湮所謂白茆港者足補三江
之一迺者海口漸淤關係甚重失今不疏竊恐將來
愈難為力必湏設法疏浚仍查撥導河等項夫役修
復隨潮掃滌撩淺之法務使海口常通則吳中水患
自少
三曰浚支河以修圩岸臣惟吳中之田近湖沿江地皆
卑下平時積水已多一遇久雨衆水必集常有水患
近山沿海地皆高阜不能引江湖之水以資灌溉常
有旱災然以大較論之畏潦者十之七畏旱者十之
三高田少而治易低田多而治難昔人治高田之法
有塘有漊有潭凡瀦水以灌田者皆是也其治低田
之法則遶田四圍築防謂之圩圩者圍也内以圍田
外以圍水盖低鄉支河之水容受衆流比田反高而
田反在支河水面之下若非圩岸以圍之而支河不
通則蕩然巨浸遂不可田是故低田賴圩岸支河甚
於都邑之賴城池也吳中賦税歲多逋負固由災傷
不可盡諉之天時亦由人力未盡正謂濬支河修圩
岸是也近歲既濬吳淞白茆以洩震澤之水為今之
計必須開濬支河積淤之土因以修築舊坍之圩岸
務令堅實高厚足禦湍急之流工程簡易則隨田出
夫十分浩大則通融處置在當事之大臣任之實今
日水利第一切務也
四曰處長橋以決壅滯臣惟吳江有長橋其長數里横
跨震澤東南之濱舊本木柱駕橋以通陸行疏徹湖
水衝激三江之潮淤以入於海元季易為石橋為洞
門一百五處洞門既狹水勢復分門狹故上流阻遏
勢分故下流散緩以是吳中常有水患迄今二百餘
年石橋漸淤止有三四洞門可通舟楫其餘茭蘆叢
生漲為平田遂致水勢轉於東北以入海上流愈狹
則水勢逾遏下流逾遠則水勢逾緩竊謂吳中大患
必湏從長勘處或易為木橋或重加疏濬務使一勞
永逸之計此實决壅滯之一策也
五曰均夫役以便貧民臣惟吳中水利固惟濬支河修
圩岸為急究其本原則支河淤塞由圩岸坍塌圩岸
坍塌由人力怠惰而怠惰之弊其故有三小民一遭
水潦困於工力難繼大戶田連阡陌病於顧理不周
間有小民佃種大戶之田則在小民原非己業在大
戶止圖收租彼此耽誤更不葺理今欲興修水利必
先飭惰勸農若使夫役不均益滋民害合無一應築
圩夫役但係工程簡易者就令本圩有田得利人戶
不分官民一體計畝起撥若工程浩大必須通融處
置者官為雇募小民應役亦不得尅減工價以致負
累其勢豪之家假借開河名色索討夫役以便私圖
或因而賣放營利及與在官人等包攬作弊者聽督
理官指實參究應提問者徑自問發
六曰禁侵占以飭豪右臣惟瀕江瀕湖去處風浪險惡
因種護隄茭蘆以防坍塌本為障水邇來豪右假以
護隄為名不分河港寬狹輒種茭蒲蘆葦占為茭蕩
蓮蕩或勾接商人堆貯竹木簰筏或希圖魚利張打
攔江網籪停積泥沙阻壊水利甚者霸占灘塗築成
塍圍因而墾為良田止將十之一二報官起科每畝
亦止三升五升徵之官者不多而水道日隘水勢日
緩為下流數十州縣之害其又甚者則將傍田河港
私築堰壩阻截行舟祗知利己自便致使鄰圩之田
蓄洩無所莫敢誰何比之水患其害尤深若不嚴加
禁治清查改正恐害不除則利不興臣生長東南目
覩東南積習之弊久矣整頓洗滌非大臣不能責成
也
監察御史吕光洵水利奏
其略曰據蘇松常鎮等四府經歷司各呈稱該府所屬
各州縣水利湮塞旱潦無備以致連年荒歉民生困
悴常賦虧損呈乞轉達及時修理等因到臣除將工
費輕小處所行令各府州縣掌印治農等官責令塘
長及食利人戶漸次修濬外查得蘇州府所屬太倉
州有七浦塘楊林塘吳川塘小塘子吳江縣有八斥
鎮平望鎮三江橋長橋常熟縣有白茆塘許浦塘福
山塘崑山縣有瓦浦鷄鳴塘嘉定縣有吳淞江顧浦
凡十有五所松江府所屬華亭縣有蒲滙塘運鹽河
上海縣有横港都臺浦陳村塘馬家浜青浦縣有通
波塘艾祁浦横泖凡九所常州府所屬武進縣有澡
港河江隂縣有桃花港凡二所鎮江府所屬金壇縣
有臧村港荷花港新瀆港大浦港凡四所俱各工費
浩繁民間不能自治必計處錢糧募集夫役然後可
以成功臣會同巡撫應天等府都御史丁汝䕫議照
方今天下大計在東南莫重於財賦而蘇松等府地
方不過數百里歲計其財賦所入乃略當天下三分
之一由其地阻江湖民得擅水之利而修耕稼之業
也近歲水利漸湮民間不能自出其力隨宜修治遂
至於大壊而瀦洩之法皆失其常自嘉靖十八年以
來頻遭水患而去歲尤劇今年又值旱災其始高阜
先枯至七八月間河浦絶流雖素稱沃壤之田皆荒
落不實而耕稼之民困苦流離無以為命萬一來歲
雨𤾉少愆其候民復告饑又將何以繼之此臣之所
以私憂而過計也臣聞救患者必探其原水利之興
廢乃吳民利病之原也臣嘗巡歷各該地方相視高
下詢問父老頗得其原輒敢條為五事
一曰廣疏濬以備瀦洩盖三吳之地古稱澤國其西南
翕受太湖諸澤之水形勢尤卑而東北際海岡隴之
地視西南特高大抵高者其田常苦旱卑者其田常
苦潦昔人治之高下曲盡其制既於下流之地疏為
塘浦導諸湖之水由北以入於江由東以入於海而
又畎引江潮流行於岡隴之外是以瀦洩有法而水
旱皆不為患近年以來縱浦横塘多湮塞不治惟二
江頗通一曰黃浦一曰劉家河然太湖諸水源多而
勢盛二江不足以洩之而岡隴支河又多壅絶無以
資灌溉於是高下俱病而歲常告災臣據各府所報
河浦湮塞之處在下流者以百計而其大者六七所
在上流者亦以百計而其大者十餘所治之之法當
自要害始宜先治澱山湖等處一𢃄茭蘆之地導引
太湖之水散入陽城昆承三泖等湖又開吳淞江并
大石趙屯等浦洩澱山湖之水以達於海濬白茆港
并鮎魚口等處洩昆承之水以注於江開七浦鹽鐵
等塘洩陽城之水以達於江又導田間之水悉入於
小浦小浦之水悉入於大浦使流者皆有所歸而瀦
者皆有所洩則下流之地治而潦無所憂矣於是乃
濬艾祁通波以溉青浦濬顧浦吳塘以溉嘉定濬大
瓦等浦以溉崑山之東濬許浦等塘以溉常熟之北
濬臧村等港以溉金壇濬澡子等河以溉武進凡岡
隴支河湮塞不治者皆濬之深廣使復其舊則上流
之地亦治而旱無所憂矣此三吳水利之經也
二曰修圩岸以固横流盖四府最居東南下流而蘇松
又居常鎮下流其水易瀦而難洩盖導河濬浦引注
於江海而每遇秋霖泛漲風濤相薄則河之水逆行
田間衝齧為患宋轉運使王純臣嘗令蘇湖作田塍
禦水民甚便之而司農丞郟亶亦云治河以治田為
本其說多可採行臣嘗詢問故老以為二三十年以
前民間足食無事歲時得因其餘力營治圩岸而田
益完美近年空乏勤苦救死不贍不暇修繕故田圩
漸壊而歲多水災盖吳下之田以圩岸為存亡也失
今不治則坍没日甚而農業日蹙矣宜令民間如往
年故事每歲農隙各出其力以治圩岸圩岸高則田
自固雖有霖潦不能為害且足以制諸湖之水不得
漫行而咸歸於河浦則河浦之水自高於江江之水
自高於海不待决洩自然湍流而岡隴之地亦因江
水稍高又得畎引以資灌溉盖不但利於低田而已
三曰復板閘以防淤澱昔人權其便宜去江海十餘里
或七八里夾流而為閘平時隨潮啟閉以禦淤沙歲
旱則閉而不啟以蓄其流歲潦則啓而不閉以宣其
溢志稱置閘有三利盖謂此也以是推之凡河浦入
海之地皆宜置閘然後可以久而不壅盖不獨數處
為然也
四曰量緩急以處工費夫經略得宜則事易集施為有
漸則民不煩為今之計宜令有司檢勘水之利害大
小緩急其最大而急者即今歲修之次者明年修之
又次者又明年修之則興作有序民不知勞而其工
費之資亦可以先時而集矣但今歲額不可加斂於
民而内帑又不敢望乞將見查節年未完錢糧係糧
解大戶侵欺者督令有司設法清追自嘉靖二十一
年以前者量及千餘兩存留在官略倣宋臣范仲淹
以官糧募飢民修水利之法行令有司查審應賑人
數籍其老病無力者為一等日給米一升聽其自便
壯健有力者為一等日給米三升就令開濬造冊查
考則官不徒費民不徒勞所謂一舉而兩利者也以
後年分每於冬月募民興作次年二月而罷其費用
皆取於侵欺不足繼之以贓贖大約三年而止通計
所費不過二三十萬而水利大治矣夫計利害者必
權其輕重四府所入歲不下數百萬而一年災傷放
免者即三四十萬他日流亡逋負者又不知幾十萬
以疏濬之費凖之其孰多孰寡皆不待較而知矣
五曰重委任以責成功夫論事非難而建事為難建事
非難而成事為難臣嘗仰稽先朝大臣奉命經理吳
中者凡數十餘人其有功於水者惟正統間巡撫侍
郎周忱最著吳民至今思之夫忱之才固過人亦委
任專而歷年久故得盡行其志近遣大臣疏治不暇
為國遠慮所謂成事之難也臣願申明周忱事例特
勅撫臣務為長久之計一應錢糧夫役疏治經略之
宜聽其便宜從事而責成功焉其府州縣官員凡遇
陞遷行取給由者皆必考其水利有效方許離任其
遷延而乖方費財而僨事者仍聽糾治以懲不恪如
是則事有定規人有定志而成功可期矣此五者治
水之要也然臣有三慮焉臣聞羣志難集浮言易興
是以事每阻於旁撓功多毁於垂成臣竊見上流咽
喉之地淤澱豐衍多為民間所據一旦欲取而疏之
是必游揚其說以為興作不便此臣之所慮者一也
工役之費出於侵欺而善侵者類多豪猾憑藉根連
堅不可破臣嘗廉治二十餘人而有司者皆畏其口
語莫敢窮究今欲悉治其類而清之亦必游揚其說
以為興作不便此臣之所慮者二也郡縣有司咸受
約束而責以成功其志在生民者固欣然樂從其隨
俗俯仰以覬速化者亦必游揚其說以為興作不便
此臣之所慮三也臣愚以為必屏此三者而後五事
之功可成也
監察御史吕光洵再乞專委任以興水利奏
其略云節該工部題奉欽依咨劄到臣依奉曾委松江
等府同知通判知縣分指原議應濬河港應造閘堰
等處逐一查勘得太倉州等縣七鴉浦等河港凡三
十二所鹽鐵等浦塘閘凡一十五所工費浩大俱應
官為開造其新港等河凡三百九十七所大小雙塘
等堰壩凡三十八所工費差小俱應民自開造石浦
等河凡八十七所工費大小不等俱應官民協力開
濬臣照得内開江隂等縣桃花等港湮塞工費易集
隨各委官開濬見底功成外其餘各縣相應疏治之
處雖一時未能集事而各官查勘已明凡地形高下
之宜源流分合之勢古今通塞之由延袤深淺之度
與夫土方之多寡工費之輕重咸著圖册較然可考
矣其累歲積逋如原𣲖導河夫銀及存留撥剰銀米
撫按等各衙門贓贖與夫應解錢糧堪以那借久為
豪猾所侵者不啻數千餘萬已經委官清查造册各
有可稽之數若使諸臣同公體國按籍而行之則底
績之期可以指日而待也而議者或以旱潦相仍公
私俱匱不宜興作夫旱潦相仍正由水利湮廢若復
因循不治則旱潦之災將日甚一日而東南之民終
無安飽之期矣即如今歲災祲民窮則量發在官銀
米募民不能自食者開濬支河因寓賑施之法若二
三幹河則稍候年豐追理逋賦大集財力然後治之
隨事擇便而不併役於一旦此無不可為之時也其
所役之人各因其水之所利利在一鄉即役一鄉之
民利在一縣即役一縣之民利及傍縣傍府則傍府
傍縣助之召募工役之費皆官為會計條畫而無追
呼拘迫之煩此無不可役之人也若夫疏濬之法又
皆因其自然求其故道淺者深之狹者廣之縮者延
之使各復其前日之舊而已初非鑿山堙谷壊田園
毁廬墓創為决裂難行之事以拂民之所欲此無不
可成之功也夫以無不可為之時用無不可役之人
圖無不可成之功是宜朝議而夕報也而事固有不
然者何哉盖委任責成之道未至也臣嘗稽之故籍
唐宋以來置治水治田之官甚具至我國家永樂初
水溢為災特令尚書夏原吉治之正統時則侍郎周
忱治之景泰天順時則侍郎李敏都御史崔恭治之
成化弘治時則都御史畢亨侍郎徐貫都御史何鑑
治之正德時則巡撫李充嗣治之有功皆委任責成
之效也頃年以來故道漸湮先後諸臣建議水利蒙
下部議其可者下之撫臣撫臣下之府縣其議論甚
悉行移甚備而府縣有司類多視為常談漫不加省
即有省者亦不過舉一二易行者略加疏治以塞責
應令銷繳勘劄而已言者雖勤亦何益哉伏望皇上
俯念財賦重地特賜璽書一道專責令巡撫都御史
查照節題事理無奪於浮議無急於近功期以三年
畢事如果勲勞懋著乞照先臣周忱等故事量兼部
堂職銜仍留在任督理仍責巡按御史每歲親歷工
所勘驗工程及查在工官員分别勤惰通行奏報則
事有責成人有定志虚玩之弊可祛久大之功可致
矣
都御史翁大立水利奏
其略曰臣前為督糧參政每見蘇松之民倭奴在前耘
蒔在後寧罹鋒鏑不肯罷其生理今來為巡撫曾幾
何時乃今周行海上但見彌望荒原廬井盡廢此皆
東南沃土國儲二百萬石所自出前罹倭患猶如彼
今去倭患却如此其故何哉臣考東吳之地古稱澤
國以其外環江海内注湖陂渠道縱横海潮上下故
三江既入震澤底定在禹貢時已言水利矣國初遣
尚書夏原吉疏水道周忱定田租東吳之民世享其
利考其遺事皆自震澤濬源以注江三江導流以入
海而又姑蘇為三十六浦松江為八滙毘陵為十四
瀆旱則引水溉田潦則循滙赴壑是以墾田之入倍
於四方轉漕所輸甲於天下歲月既久旋復湮塞天
順年間都御史崔恭嘗開吳淞江正德年間尚書李
充嗣嘗開白茆港嘉靖丙午年間都御史歐陽必進
嘗開七浦塘此皆水利最大者今復湮塞民甚病之
然猶轉緣南畝未忍棄去者以黃浦婁江湧潮而入
支河細渠猶得引注其中資灌溉也但倭寇初來慮
其奪舟以濟凡於港㲼之交釘柵築堤截其衝突大
凡水之為性急則迅流而去滓緩則停瀦而成淤年
復一年淤滓日積渠道之間仰高成阜矣雖有腴田
無救於旱此水利不興其故一也具區湖泖並水而
居者雜蒔茭蘆積泥成蕩遂自起圩岸量報陞科上
流既微水勢日殺而又邇年以來黃浦婁江之口為
舟師所居下流亦淤滌潮無力此水利不興其故二
也府縣原有治農官歲編導河夫銀而軍興以後官
或裁革銀亦借支民間貧難豈能自濬是以灌溉無
自積荒日多此水利不興其故三也今府藏空虚閭
閻困悴臣乃以治水為言時詘舉贏若為迂遠但臣
聞功不百者不久安勞不倍者不永逸蘇松常鎮杭
嘉湖七府皆臣總理糧儲此國家之左藏也田日捐
瘠民日逃亡賦稅安所從出臣甚懼焉水利既興旱
潦有備即不能為萬年之計而數十年之間民可免
飢况今年大旱遍於江南冬春之交恐其盗起水利
既興則更得傭賃為活消其邪心故不獨裕國儲亦
荒政所先也如蒙乞勅下工部選差風力老練郎中
一員前來駐劄適中處所將七府地方會同臣與巡
按御史周爰相度通融處置如吳淞江白茆港七浦
塘等處大者倣紹興府陡門之制造成石閘啓閉以
時而又於鎮江常州運河一帶挑濬深廣使輸輓無
礙可歲省過江米一十萬餘石實為萬世之利然非
戶部深惟至計大破常格量留七府折白銀數萬兩
以贍匱乏則區區導河夫銀未見其能濟也
參政凌雲翼水利奏
東南水利積廢懇乞聖明專設督理憲臣以拯民生以
裕國賦事竊惟我國家財賦取給東南而蘇松等府
地方古稱澤國必湏水利興修旱潦有備斯歲事得
以常稔而賦稅有所自出也先朝如尚書夏原吉侍
郎周忱等皆久任地方日夕講求累歲經畫伊時百
姓樂業庫藏充盈誠有所自迨日久因循漸成湮塞
至於今則廢壊極矣臣因居憂四年目擊民患兹獲
瞻拜闕庭敢以膚見敬為我皇上陳之盖蘇松地方
延袤不過千里計其財賦所入乃略當天下三分之
一良由濱大海外内阻江湖其大河之環列於郡縣者
不啻數十所以吐納江海之流者也其支河之錯綜
於原野者不啻千數所以分析大河之𣲖者也故雖
窮鄉僻壤灌溉無遺無寸土之不熟無一夫之不耕
是水利一節誠東南財賦之源本也邇年以來淤塞
日甚江海之水不達於大河其甚者不異於溝渠矣
大河之水不達於支河其甚者悉履為平地矣故當
春耕之時百姓皇皇無所適從遇旱則一望枯槁遇
水則立成巨浸由地利不修而惟聽命於天時則雨
暘之期豈能適當而無愆乎故十年之間水旱之災
嘗居五六此田地之所以日荒蕪也今東南州縣所
在荒田動連阡陌漸如西北景象科額既重出辦不
支此小民之所以日逃移也田地日荒逃移日衆故
雖有力之家一充糧運輒因賠貱荒糧傾家蕩産富
者日貧貧者不逃移不止逋負之所以日多而有司
之所以日苦不給也臣嘗反覆思維以為東南之水
利猶人身之血脉也東南之財賦猶人身之脂膏也
善養生者必使血脉流通百節不滯而後支體豐腴
今東南之民困於征求而水利置之不講亦猶養生
者不先治其血脉而日望其脂膏將立以待斃而已
矣臣之愚見以為今日東南水利必須專設御史一
員督理則事乃有濟耳臣亦知今之時勢多一事不
如省一事添一官不如少一官然在水利則有萬不
可已者臣竊思南京監察御史如巡江巡倉如屯田
雖各因事設差然以水利較之尤為切於時務如將
前項三差擇其可併者併之而以一員專督水利則
地方既無添官之擾而水利遂有興修之望此誠簡
易可行者耳或以水利事宜嘗責之巡撫都御史矣
不知承平之世積貯有餘海洋無警力或可及自倭
患以來兵革之務加𣲖之征日不暇給臣謂以水利
責之巡撫不可也亦嘗兼之兵備副使矣然上有撫
按之掣肘下有軍民之繁劇奔走支持恒恐不逮臣
謂以水利兼之兵備尤不可也臣惟謂設御史有五
便何以言之東南水利廢而不修已非朝夕之故矣
矧今南北多虞司計告匱如欲疏請官錢命官開濬
則當事者必以為闊於時務故相率諱言之耳如以
御史專理則責有所歸必將留心考求某河當先某
河當緩孰當大開或俟積貯錢糧孰當小開或就設
法措處量力而動以次經理積以日月漸獲實效其
便一也有田之家洊罹水旱利害切身捐資挑濬亦
所樂從顧以統率無人異同惑衆臣每見春耕之時
撫按留心民事亦嘗行文郡縣矣然掌印官員漫不
經心不過轉行州縣佐貳職既卑微才復謭劣其不
才者坐索塘長之常例鞭撻閭閻之窮民上下相欺
搪塞了事非徒無益而更有害故民間相率避忌莫
敢以休戚聞於撫按有司遂益致廢壊如有御史往
來巡察則掌印官員不敢視為虚文加以區畫得宜
鼓舞有法俾得業人戶富者出財貧者出力疏通一
年即有三年之利官銀不費而民利可興其便二也
興治水利未免動衆費財惟御史行事撫按有司皆
無阻撓或動支衙門之贓罰或查取無礙之官錢或
量罰有罪之豪右或激勸尚義之巨室應奏請者奏
請施行應便宜者便宜行事即如導河夫役銀兩額
徵在官原備每年挑淺之用今皆那移支銷致失初
意如有御史查理專備河工不無少禆中間設法處
分尚多良策顧其人何如耳其便三也東南水利以
江湖為巨區其有坍漲不一要在隨宜修治今官豪
富室每遇漲灘輒圖承佃甚者割江湖之界限興築
隄岸墾成坵畝名曰蕩田報官給帖遂為己産報者
什一漏者什五陞科甚微獲利甚厚妨壊水利恒必
由之如有御史釐刷則人情之所畏忌可以杜絶將
來其佃成熟田果於水利或無大礙亦當酌其年之
遠近利之厚薄量納官價以充開河之費誠為一舉
兩得其便四也東南自倭患以來加𣲖兵餉每府動
踰萬計臣竊計海上之警將來或未可知目前數年
保無大患水陸官兵坐糜廪食當事者懲鑒往轍諱
言汰兵以有用之財悉置之無用之地獨不可通融
一處乎臣每思農隙之時正非風汛之候也如將官
兵月糧裁省三四月移為河工項下支用於海防未
為有妨且今所募兵夫率多市井無賴如以解散不
便即用以充開河夫役亦無不可古人寓兵於農原
非二事矧行師之際挑塹掘濠亦兵夫責也乘其閒
而用之不愈於偷安遊食而坐銷壯氣乎此在巡撫
所不敢言而惟御史得以酌議題請其便五也夫國
家北有勁敵南有島夷添設官員加𣲖兵食無少吝
惜以倭寇有荼毒之慘也今東南水利積廢田地抛
荒徵科之急追呼逮擊小民流離失所其害甚於倭
寇然無荼毒之形故當事者姑置之耳此猶人身未
見流毒之患而元氣日索扁鵲倉公將望而驚走矣
臣又以今日漕河之事言之黃河之害原非一日亦
以積廢因循致成潰決今特遣重臣不惜浩費以事
關運道乃南北命脉上厪皇上之憂故也今東南之
患不啻漕河顧民間隠憂無由上達皇上未之及知
耳臣伏覩大明律内一款凡民間利病許諸人直言
矧臣食禄公朝尸素已久小民所不能言者臣知而
不言為罪大矣故寧言而不用不敢避而不言所以
&KR0548;&KR0548;焉陳於君父之前也如蒙皇上以臣言或有可
採勅下工部會同都察院議將東南水利專設御史
一員或慮添官之擾就於南京監察御史内將巡江
巡倉屯田三差議併其一而以一員專督水利掌院
都御史掄選資望深重才識練達者疏請勅書印信
稍重其權令其往來蘇松常鎮四府專一提督水利
如遇無事之時仍照各差御史事體暫回南京不必
專駐蘇松地方以滋煩費其差必以三年為期果有
勞績懋著不次陞擢京堂以激勵人心將見數年之
後水利日興旱潦無患荒田日就開墾小民日以樂
業穡事豐而百姓殷富賦稅充而逋欠自清矣
巡按郭思極題濬練湖孟瀆疏
江南亢旱日久運道艱阻可虞乞勅當事臣工清復蓄
水湖額疏通達江間道以垂永利事臣惟蘇松四郡
關係國計民瘼之大者莫急於水利近年以來節該
部科諸臣先後題覆仰荷皇上洞悉民隠專勅憲臣
董理其事將見澤國奠安四郡之民熙熙然有更生
之望矣臣復何言顧利民之政有似微而實著者議
多寝於拘攣病民之端有似緩而實急者勢恒阻於
因循臣待罪地方目擊今歲天時旱䁧漕河艱阻而
有以得其利病之源是亦三吳水利之不可不講者
臣請言之臣自舊年之秋巡歷蘇松屬縣日見雨暘
時若禾黍就登一時遠近臣民罔不歌咏太平而誦
我皇上聖德格天之效矣繼而自秋徂冬以迄今春
不雨者凡八閱月河港皆枯田疇龜裂民間車戽無
策菜麥未布當是時臣方以東作未興為慮猶未虞
漕河淺阻之病民也及臣近歷常州丹陽以至鎮江
則見漕河淺涸大異往時運舟鱗集停閣不前蓋由
天時久旱外無江潮可入内無支流可濟雖竭盡挑
濬之勞亦末如之何也於時督漕憲臣以及司道有
司絡繹道塗星行露宿經營相度多方計處乃導流
轉灌遠戽港㲼之水注之漕河又廣募民舟以剥運
多撥民夫以挽拽知慮悉殚水陸力畢工費無筭僅
能引舟出江雖於漕期尚可無悞而二郡騷然民幾
不堪命矣臣觸目疚心不遑寧處顧無策以濟民艱
臣竊愧焉乃考按圖經咨諏士庶求為一勞永逸之
計則固有陳迹可復地利可修者得貳說焉一曰清
復練湖以永資蓄洩蓋江南漕河緜亘四百餘里其
勢北高而南下在蘇州以至常州則地形最下水得
流通雖遇歲旱不至甚涸固無論已自常州以至京
口地形高亢河流易涸雖奔牛吕城建有石閘二座
以時啟閉蓄水以待運船然而仰藉蓄水以濟運者
實有丹陽之練湖為之源也練湖北去丹陽城百步
而近漕河縈遶其側舊額廣周四十餘里仰受長山
高驪之水滙為巨浸唐宋以來築有中埂㪷門石閘
制度詳備國朝天順成化之間屢常疏濬增修是以
水得停瀦汪洋不竭夏秋則戽水以溉田冬春則放
水以濟運故有湖水放一寸河水漲一尺之諺其有
資於漕運者甚大也夫何往時守令狃近利而忽遠
圖縱令勢家豪戶周圍告佃成田日侵月削寖失舊
額且佃田之家輒私放其水冀免渰没而便於耕作
也傍湖之民又私開涵洞張網其間而利於取魚也
彼皆相仍其業視為己有雖嘗有建議清復之者而
怵於謗讟因循中止年涸一年至於今且揚塵矣一
遇亢旱束手無策是天造地設之利而人棄之安得
盡諉之天時哉臣愚以為佃湖租税之入為利甚微
漕河蓄洩無賴為害甚大理當清復無疑矣但向之
清復未能者勢家豪戶阻撓於其間而任勞任怨之
難其人也今既勅有憲臣專管水利姦頑之徒自當
讋服憲臣主持於其上有司奉行於其下披圖按籍
一清復之則冬春雖旱而夏秋之間水已蓄矣河流
雖涸而取諸湖中固不竭矣何至於今歲之勞費哉
儻以貧民失業為慮臣又訪得該縣有萬頃洋等處
皆可墾為膏腴之區使佃湖之民轉佃於彼則失於
東者償於西公私可兩便矣故清復練湖以永資蓄
洩誠經久不易之定論也一曰議修孟瀆以傍通舟
楫夫奔牛吕城之二閘例應冬閉春啓蓄水以待運
船然秋冬之交運船空回者必取道於此而官船之
往來者亦必取道於此上下交馳情奪而勢阻欲其
恪守閘規不可得已求諸先年有不由二閘而可以
間道達江者則又有武進之孟瀆河在也孟瀆在武
進之北延袤六十餘里而長外通長江内資灌溉商
民舟楫㒺不便之向使此河不至淤阻則空回之糧
船與往來之官船率由此以抵於江俾奔牛吕城得
閉閘以蓄水專通運艘則勢不至於淺涸之甚矣緣
自嘉靖年間遭值倭亂築堡中流設兵禦守於是河
流漸微日就阻塞雖嘗有建議開濬之者計度工費
約該五萬餘金而當事之臣經理欠周區畫未盡乃
欲以武進一縣之民力當之譬之一國之事而責辦
於一家以十人之負而責荷於一人勢有所不能矣
嘗採諸士民之議有曰為商賈不得累及槩縣為漕
運不得止累一縣此雖自為之詞實確論也以故旋
議旋寢至於今將為平陸矣安望其能通舟以達江
哉臣愚以為此河之開不獨有資於灌溉而實有資
於漕運不獨有便於武進一縣而實有便於常鎮二
郡向之疏濬未能者以獨累一邑之民經理未得其
策也今惟責之水利憲臣詳為酌議莫以孟瀆視孟
瀆而以運道視孟瀆莫以一邑之利視孟瀆而以一
方之利視孟瀆民力取諸常鎮二郡錢糧取諸漕運
衙門盖以五萬金而辦之一邑則甚多以五萬金而
取之漕河錢糧則甚少以六十里之河而責之一邑
則甚難以六十里之河而責諸兩府民力則甚易要
不必加𣲖以病民而計工授直則無不濟矣孟瀆一
開則既有間道以通舟楫而運閘得啟閉之宜又引
江潮以達奔牛而運河資接濟之力縱遇亢旱不至
坐以待困如今日矣故議濬孟瀆以傍通舟楫亦緩
急可賴之一策也然合二說而並觀則孟瀆視練湖
雖為少緩若兼二策而並舉則既得於此而不遺於
彼亦可謂萬全之筭也此在當事之臣破拘攣之見
懲因循之弊量其緩急酌其先後以次修復務底於
成所以遺江南之永利者非淺鮮也此外若預查勘
時挑濬等事漕規具存臣無事瑣瑣矣伏乞勅下該
部再加查議如果臣言可採上請定奪施行庶於國
計民瘼咸有所禆矣
溧陽民陳嵩九奏築東壩疏
其略曰臣嵩九竊念蘇松等處迺朝廷股肱之郡賦稅
所出左江南而右荆淮者也地居卑下上通西江下
達南海每遇春秋水溢則泛濫無所隄障稼穡多致
傷殘不惟生靈苦乏而國稅多虧公私俱困者十居
五六臣目擊時難上敷忠悃欲於上江要害之地築
堤壅水以防民患疏上命下撫按議有稱地勢高下
懸絶江水洶湧難以成功嵩九抗疏再上曰以天下
輿圖之廣視江南賦稅所入特梯米耳誠不足計也
固不必遠勞聖慮竊思陛下建皇陵於鍾山欲引江
水以朝宗故開天生橋以通其脉此天機也使不障
其江口流洩之處則水勢趨下河道雖通於鍾山江
流必潰於東下又孰能挽之以上趨乎臣實不欲泄
漏天機故以賦稅之粗迹言之耳撫按不諒天心以
達時宜素餐推沮乞命臣兼同撫按不限臣以年月
不計臣以工力容臣相度地勢於宣州溧水交界之
境兩山對峙之區固城湖口之下瀨九陽江心之上
建築隄防名曰東壩不惟蘇松無溺没之患而鍾山
獲朝宗之勝儻果如撫按所論徒費工力不能成功
臣願寸斬以謝欺君之罪家衆俱願罰廣西南丹衛
充軍臣不勝悚懼待罪之至命下撫按官與嵩九共
董其事悉心謀畫六月成功朝廷賜之爵固辭不受
且曰臣他無所望惟願立碑壩左俾臣微名獲刺其
尾庶幾陛下山河與天地同悠久則臣名亦得與山
河同悠久矣聖祖不違其志命立碑以錄其名云
三吳水考卷十
