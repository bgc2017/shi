錢塘遺事卷十元劉一清撰
赴省登科五榮須知
兩覲天顔一榮也臚傳天陛二榮也御宴賜花都人嘆
美三榮也布衣而入綠袍而出四榮也親老有喜足慰
倚門之望五榮也
省試
正月二十五日午間鎖院
至晩宣押省試官入院
試前一日省試院引保或不用親臨只貢之書鋪
書鋪納卷鋪例五千自裝界卷子與之或只二千無
定價過此無害也
宗子又有一宗文字頗多非四千不可特奏名納卷
亦三千
二月初一初二初三日引試詩賦人
初五初六初七日引試經義人
初九初十十一日引試宗室鎖廳應舉人
混經賦為一場
十三十四日引試取應宗子
别試所則又遲經義場一日乃初六初七初八日也
省試案子不得以方州移動(挾書傳義皆所不可)
卷中自有第幾幕印子收納士人自書冶經鄉貫姓
名押字於歴上若昏黑歴子收去無歴可書大有利
害
御試給號
試前數日書鋪告報士人請號(納卷鋪例五千因鋪家卷子兼得御試須知一)
(本)禮部給正奉名進士號次日給特奏名及四川進士
三色宗子號書鋪知委體例(二百錢與之索添不過三百)請號之日
士人天未明到書鋪黎明而祻幕入都(四字疑有誤)書鋪引
入尚書宰執據案坐于庭中設桌子及歴外吏部依省
榜次第喚姓名而前逐人自書姓名押字于歴記則得
號一枚吏使與之號則唱而戒之曰牢收號入殿不得
搪突號以白紙半片為之有字數行尚書侍郎郎中偕
銜押字及有中官某人監集英殿門試日以其號照入
殿門一失其號則不得入矣
丹墀對策
廷試之日士人由和寧門入徐行執號樂衛士收數成
行而入至集英殿門外中官展視而收之殿外掛混圖
于露天甚高良久天大明了然分明知位次士人聚于
殿門外待百官常朝畢方引士人進拜列于殿下宰臣
進題上覽焉天子臨軒天顔可瞻起居贊曰省元某人
以下躬拜再拜又躬身而退各依坐圖行列而坐每位
有牌一枚長三尺羃以白紙已書某人某鄉貫或東西
廊第幾人不得移動及汚損坐定中官行散御題士人
皆以御題錄于卷頭草紙上以黃紗袋子垂繫于項上
若有損汚謂之不恭納卷所不受散題後駕已興入内
進膳賜食于士子太學饅頭一枚羊肉泡飯一盞食畢
不見賜謝恩或要登東作旋則抱牌捲卷子而往衛士
相引而去亦不甚遠既坐而試不得與鄰座說話中官
從官雜處董之宰執巡行至申時天子復臨軒納卷於
殿廷東廡階下之寨中一中官監視收其牌及御題卷
子亦不容人臨時於納處展視若至昏時則見(闕)傳者
云已不在黃甲矣士人每出一門必書姓名于門東歴
四門皆書姓名押字出時無號無人押行亦不待人齊
出
擇日唱第
皇帝御集英殿唱名非有他殿只掛集英殿牌於殿前
特奏唱名則於數日之後先唱名數日書鋪又告報請
號禮部又散號一如廷試給號之禮及得號視之乃前
日所收之舊號也但於其上用紅印書入集英殿試訖
中官姓名押小字一行耳仍戒曰牢收號入殿不得搪
突書鋪告報之人又有所求先量支少與之不得開口
唱名之日亦由和寧門而入身襴袍而足亦穿靴列行
舉號數人收號一如廷試之日候南朝畢贊者引入廷
下再拜皇帝臨軒宰臣進三名卷子讀于御案前用牙
篦點讀畢宰執立于上前閤門立于御案之西向宰執
先於御案前拆視姓名則曰某人閣門則承之以傳于
階下衛士凡六七人皆齊其聲傳其名呼之謂之臚傳
亦謂遶殿雷也凡呼而唱者三四聲士人方從衆中出
應衛士夾而翼之問以鄉貫父名翼至廷下對玉墀且
躬未拜廷上問以鄉貫父名衛士則以對對畢過軒下
少去就甲人次其榮在此也非特名登天府三代祖父
之名逹於聖聽矣待一甲畢則往兩廊角取𠡠黃而執
之甲内人齊則廷上呼謝恩士人廷下立躬身再拜而
退去于軒下狀元則便獨班謝恩不待甲内齊也自第
二名第三名為一班便賜食相身為袍各設位賦詩以
答皇恩第四名至第十名終為一班第二甲全甲為一
班謝恩了皆且執勅黃而立勅黃用麻紙兩幅連粘大
書某人等宜唱某等科第
狀元至第二甲終皆曰宜賜進士及第
第三甲第四甲終皆曰宜賜進士出身
第五甲則曰宜賜同進士出身
𠡠黃可漏子又長於𠡠黃一尺唱第二甲盡駕興入内
進膳須臾賜進士食三品赤焦肉餅二枚天花餅二枚
(只是素餅)羊肉飯一盂(并羊羔飯肉有盪粉皆三品併至)上方起衛士已將
下三甲名字來排當士人兩衛士管一紙一紙書十五
人名字皆先自喚集排當資次仍問鄉貫父名審畢候
上復出殿上一呼某人則衞士已夾其人而進于前駢
貫而進亦候一甲齊方拜謝恩授黃𠡠有恩例陞甲人
則當殿上宣示上旨某人有某恩合陞一甲末所以方
走唱名之人雖有恩例亦不可自陞甲盖陞甲人面授
出旨當殿謝恩故也若無陞甲恩之人不入赴唱名傳
者曰待二年外方許到却唱至第五甲上亦入少憩頃
之待出唱第五甲畢士人皆執𠡠黃再拜殿上傳曰賜
進士袍笏袍笏積于殿外之兩廡下士人出殿門於上
廊爭取之往往皆不暇脱白襴而便就加綠袍於其上
其所賜淡黃絹衫一領(袖如綠袍之寬大)淡黃帶子一條綠羅
公服一領笏一面士人披衫繫帶未畢則殿上催謝恩
謝恩罷拜而出紫綠相間環堵可觀紫袍牙笏以取左
宗子拜所賜也擁而趍出門頭亦不待書名字盖前日
秀才今日官人五榮之中此屬其最唱名時不可一聞
姓名遽然而出尤加詳緩之為佳唱第既出至大門外
人備車馬以須其出者十有五六若自有車馬雖不用
支散然群不逞隨之呵殿元者數十為隊所費亦不貲
不若只行出内門前茶店中待其人疎洒行歸耳状元
榜眼探花須皆與上馬盖臨安府自備馬以待之也
置状元局
状元一出都人爭看如麻第二第三名亦呼状元是日
迎出便入局局以别試所為之謂之三状元局中謂之
期集所大魁入局便差局中職事一一由状元點差牒
請糾彈牋表小錄掌儀客司計掌器掌酒果監門多者
至五六十員少者亦不下四十員視事官送牒例皆二
十初第人多喜入局得陪侍三状元與諸同年款密它
日仕途相遇便為傾盖常例五日一會食否則日中有
酒杯點心果子二色局中職事官雖多入局而食者常
半之食罷出入無妨三状元常宿於局中不可出宿於
外月餘而罷局凡預局中職事官員納小錄題名錢非
職事官須納錢五千而後得小錄題名一本状元入局
之初依全賜錢一千七百貫及諸公納到助小錄錢亦
一千三百貫有奇
三状元入局五日職事官入局局中以職事官名申臺
部十日後正謝
正謝日係太史臺擇日亦謂之門謝禮用牋表皇帝
及東宫牋表隔日計會閣門通進表中止用三状元
名銜正特奏同日而謝是日亦由和寧門而入在常
朝殿門外北面天顔贊者引唱躬拜再拜而退門外
有立仗馬及衛士等衛士唱喏畢馬退士人方列班
而拜拜君之門而已
越二日拜黃甲於貢院
黃甲者由省中降下唱名既畢省中以其所升甲之
人附于甲末用黃紙以書之故謂之黃甲是日貢院
設香案於廷下状元引五甲内士人拜香案禮部亦
遣官來贊導置黃甲於案中望闕拜畢士人列兩廊
四十以上東廊四十以下西廊其日擇一人最年高
者上堂大魁拜之年高者答拜又擇一人最少者上
堂拜大魁大魁亦答拜而退人吏以紙筆請各書姓
名依黃甲排與臣者鎸于題名石是日謂之叙同年
拜黃甲也特奏不得預焉
越四五日鄉人之官于朝者為鄉會以待鄉中之新第
者
越三日赴國子監謁謝先聖先師祭前三日状元點差
職事官十四員
監禮官彈壓職事之不恭者
奉禮官跪于先聖先師座前奉幣進之于獻官
太官酌酒以進之于上三獻官
太祝讀祝
分獻官十員分獻于十哲及兩廊賢臣一人分獻十
五位每位皆之拜搢笏興伏拜起皆贊者導之禮畢
而班退贊者皆太常寺差來
越三日局中職事官下湖運司做二大舟局中連三状
元凡七八十人分坐于兩舟酒數行借張侯之真珠園
散步侯家亦有餽焉其例也薄暮艤舟于玉壺園而竟
席
書鋪告示越十日引正奏各黃甲士人射上自按試于
講武殿
次日賜聞喜宴于貢院齊而後押宴官率官屬及進士
列拜于庭下面闕設香案侍從及貼職官皆預焉凡拜
五舞蹈其節有四共十拜也拜訖正奏各坐于東廊特
奏各坐于西廊立亦如之小黑桌子坐則青墪果子人
各四器望果一器望花一朵醯醢列于前初坐先斟酒
三行不下食第三酌下旋鮓一碟第四第五皆有食以
配酒五行而中歇人賜宫花四朵簮于幞頭上(花以羅帛為之)
從人下吏皆得賜花又有例賜冰再坐分與士人又到
班庭下再拜謝花簮而謝之兼坐帶花又四杯而竟席
前筵(羊半體七寳頭羔並皆奇品)初坐則以銀臺盞酌再坐則易以
銀巵共九行而飯則粟米為之畢宴不用謝恩退皆簮
花乘馬而歸都人皆避其赴御宴回也
次日局中自用錢作期集所會遵前例也亦七杯正奏
各皆預焉亦就貢院為之
越十日集注
是日天拂曉袍笏書鋪引入部前數日部中先榜于
門亭書鋪錄示新第人先擇其願授者而書于笏及
入部郎中坐庭中以殿榜資次而呼前廷上唱曰某
人官人上階揖問曰願受甚處闕對郎中視簿合受
則揖廡下書簿中某人願授某州某官闕而退三状
元皆送闕不與集注告𠡠一道印紙一軸信符一道
門謝關子一道
常例皆賜御寫經書一軸或賜御製詩一首(臨安府鐫碑裱裝賜)
(宴時以分賜士人)
錢塘遺事卷十
