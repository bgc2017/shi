錢塘遺事卷六元劉一清撰
降生皇子
咸淳戊辰閏正月初六日天明大風雷雨民居逾時皆
動日午楊美人降生皇子是為益王十一月重冬全氏
降生皇子是為嗣君
李瓘掛冠
咸淳戊辰龍飛狀元興化陳文龍同郡李瓘太學貫道
齋内舍係第三甲正奏名唱名後乞以本身致仕合得
恩例盡以回贈父母上書畢辭先取及三魁同舍出錢
塘門脱綠袍掛于門上泛舟而去時三魁同舍皆送别
瓘有詩云人言學古思入官我謂學易而官難平生透
出夢覺關本來面目只儒酸吾親不俟若為觀不如歸
去臥林間殿前三策罄忠肝多謝皇恩天地寬戲衫卸
了白衣還扁舟飛過子陵灘前修亦有逋與搏聖世待
之俱寬閒何物种放大厚顔山鬼移文伐其肝此行無
復出閩山休音息影谷之盤今朝釃酒釂雲壇便向錢
塘門掛冠又有詩云有手須搴龍衮衣有頭須叩九階
墀有口須讀離騷詞有腹須飽商山芝有身不願掛綠
衣笑問此身欲何之石室山之巔重湖水之湄陶公云
樂天知命復奚疑
龍飛賦題
咸淳戊辰龍飛省試考官商議出題題皆不欲出天子
聖人於是别院出乾為天正院出帝德廣運天眷命皆
大金年號而天眷又正是徽欽過北之時時人為之語
曰正院無天子别院除聖人廣運與天眷却是(案此下原本闕)
襄陽受圍
咸淳戊辰北兵圍襄陽攻襄陽劉整之計也整宋驍將
號鐡胡孫己未大兵渡江止遷蹕之議者丞相吳潛也
盡守臣之力者帥臣向士璧也奏斷橋之功者曹世雄
其一而整次之似道功賞不明殺潛殺士璧殺世雄整
守瀘州懼禍及已遂叛獻策南伐上急攻緩取之書東
南之兵勢地勢如指諸掌進攻之計不于淮不于湖廣
不于蜀獨于襄者蓋知襄者東南之脊無襄則不可立
國吕祉嘗謂得襄陽則可以通蜀漢而綴關輔失襄陽
則江表之業可憂者正此也整初至襄陽與少保吕文
德借地開互市互市既置因築城置堡江心起萬人臺
立撒星橋以遏南兵之援乙丒丙寅間時出師哨掠襄
樊城外兵威漸振未幾文德死文煥代守襄陽於戊辰
之冬以大兵圍之而襄日孤矣
高達赴援
襄陽被圍吕文煥遣人告急朝廷遣高達范文虎赴援
時北兵於要害處連珠劄寨圍數十里而道不得通襄
陽之圍不可解矣
賈相出督
賈似道請出督而又隂嗾臺臣以留之實無意於出也
乃以范文虎為殿帥孫虎臣為步帥
時相不合
咸淳己巳葉夢鼎辭位不允徑去以江萬里拜左相馬
廷鸞拜右相輪日知印萬里與似道議事不合乃去
戲文誨淫
湖山歌舞沉酣百年賈似道少時挑撻尤甚自入相後
猶微服間或飲于妓家至戊辰己巳間王煥戲文盛行
於都下始自太學有黃可道者為之一倉官諸妾見之
至於羣奔遂以言去繼有張蕃孫者入京調官鄰居一
婦人乃宫中乳母因病還家張見其美而不之察日以
服玩通殷勤事聞押歸本貫臺章繼上謂蕃孫之為人
專以蠱惑人家妾婦為能有趙左司希建者因身没而
亂其家今敢窺伺宫婢無忌憚如此削籍徙嶺南嗣濮
王弃妻按章有云糠也不堂蓷焉在谷時人傳以為笑
一征官娶罪將李虎妻臺章亦及之自是專務捃摭士
大夫帷薄之事以供月課理宗厭之嘗加戒勵至於壑
黨所為大奸大貪曾不敢言以至亡國悲矣
賈相諱言
賈似道見襄城被圍日久束手無措日以辭位為請至
咸淳庚午襄陽之圍不解者三年矣一日度宗問似道
襄陽之圍三年矣似道對曰北兵已退去陛下得臣下
何人之言度宗曰適有女嬪言之似道詢問其人誣以
他事賜死自是邊事並無敢言者
明堂遇雨
咸淳壬申九月祀明堂平章賈似道為大禮使駕幸景
靈宫回宿太廟質明有司奏中嚴外辦請升玉轂大雨
如注胡貴嬪之兄帶御器械胡顯祖檢討開禧登輅遇
雨乘逍遥子故事面奏上白賈賈欲候雨止登輅顯祖
回奏平章已肯上遂冐雨乘逍遥子直入和寧門百官
愕然莫知所以禮成肆赦似道奏臣充大禮使而陛下
舉動不得預聞乞罷政即出嘉會門三降御筆勉留乃
還朝鑴罷胡顯祖出胡貴嬪為尼上為之泣下
張貴赴援
壬申五月張順張貴赴援襄陽襄樊自丁夘以來被圍
日久生兵日增既築鹿門之役水陸之防日密築白河
虎頭及思關以鍵出入之道自是孤城閉守者凡四五
歲援兵往往扼關不克進所幸城中有宿儲可守然所
乏者鹽薪布帛耳張漢英守樊城募善泅者寘蠟書於
髻中藏積草下浮水而出謂鹿門既築勢須自荆郢救
援既至隘口守者見積草多鈎致欲為焚爨用遂為所
得於是郢鄧之道復絶矣既而荆閫移屯郢州而諸帥
重兵皆駐新郢及均州河口以扼要津又重賞募屯士
得三千人皆襄郢山西民兵之驍悍善戰者求將久之
得民兵部轄張順張貴張貴號為矮張所謂大張都
統小張都統者其智勇為諸軍所服先於均州上流名
中水立便寨近水哨輕舟百艘每艘三十人鹽袋布二
百且令之曰此乃有死而已壬申五月漢水方生於二
十二日稍進圜山下越二日又進高須港口結方陣各
船置火鎗火砲熾炭巨斧夜漏下三刻起船出江以紅
燈為號貴先登順為殿乘風破浪輕犯重圍至磨洪灘
以上敵舟布滿江面無罅可入鼓勇乘銳風斷鐵綆攅
筏數百屯兵雖衆皆披靡以避其鋒轉戰一百二十餘
里二十五日黎明抵襄城城中絶援久救至大喜及收
軍點視猶失張順軍中為之短氣數日有浮尸而上被
甲胄執弓矢直抵浮梁乃張順也
係籍秀才
御史陳伯大奏行士籍先是朝廷患科場弊倖百出有
收解過省而筆跡不同者有冐已死人解帖免舉者多
方措置乃議今後凡應舉及免舉人各於所屬州縣給
歷一道親書歷首將來赴舉過省參對筆跡異同以防
偽濫時人謂之繫籍秀才咸淳庚午科已行之矣時人
有詩曰戎馬掀天動地來襄陽城下哭聲哀平章束手
全無策却把科場惱秀才太學生蕭某有詞云士籍
令行伯仲分明逐一排連問子孫何習父兄何業明經
詞賦右具如前最是中間娶妻某氏試問於妻何與焉
鄉保舉那當著押開口論錢祖宗立法於先又何必更
張萬萬千算行關改會限田放糴生民凋瘴膏血俱脧
只有士心僅存一脈今又艱難最可憐誰作俑陳堅伯
大附勢專權
地生白毛
咸淳癸酉平地産白毛臨安尤多如銀線可採以相餽
但挺直或者謂此亦白眚白祥之𩔖是也
錢神獻夢
咸淳癸酉春賈相連奏乞出視師且謂諸閫欲為敗闕
張本每遣客游談不曰無財力則曰無兵力不知臣之
料錢招軍悉有實狀可以按覆奏罷歸府合目靜坐忽
夢有男子團面方口突然而入賈相叱之曰爾何人敢
至此答曰我金主也相公早間入奏太激天下事不由
相公皆由我相公好好做三年我六年後亦不復顧人
間事言訖賈相且怒且醒因與所親言之漫不可曉三
年而賈相罷六年而錢禁行乃知男子錢神也廢興信
有數云乎哉
襄樊失陷
咸淳癸酉春二月破樊城下襄陽文煥捍禦應酬偹殫
其力粮食雖可支吾而衣裝薪芻斷絶不至文煥撤屋
為薪緝關為衣每一廵城南望慟哭城破遂以城降且
獨守孤城降於六年之後豈得已哉
勉留賈相
咸淳癸酉自襄樊敗後似道累章乞出視師謂非臣上
下驅馳聯絡為勢作急奔赴則大可慮者而又隂嗾朝
臣論奏以為師相不可一日離左右
度宗晏駕
咸淳甲戌秋七月度宗崩皇子㬎即位太皇太后垂簾
聽政改明年為德祐元年
諒隂三元
度宗崩幼君諒隂榜第一名王龍澤(案說郛作王龍潭)二名路
萬里三名胡幼黃京師為之語曰龍在澤飛不得萬里
路行不得幼而黃醫不得
詔兵勤王
冬詔天下勤王贛州太守文天祥應詔募兵朝廷分
兵九路會合端明黃萬石江西侍郎趙縉金陵江隂
開封夏貴淮西節使督萬夀京湖殿(闕)張彦廣
德招討孫虎臣采石都統仇子真宣城練使張
世傑海道費伯恭阮克己平江克己揚州人糾集義
兵三萬勤王
下郢復州
咸淳甲戌冬十月下郢州沙洋守將邊居誼死之時丞
相伯顔將兵號百萬用南降人為向導吕文煥等舟師
出襄陽劉整等騎兵出淮泗分道並進攻郢郢人堅守
以戰船横截江面不得渡文煥覘視傍有一湖可通大
江於是大集人力陸地牽舟迂行凡百餘里然後至水
舟師忽自上而下沙洋之備未能措守守將邊居誼所
部三千人盡力死戰竟無一人歸附十一月下復州
北兵渡江
甲戌十二月初九日北兵自襄陽罷洑沙口出江十四
日渡江常時江水風波不可狎視至渡江時江水竟平
豈非天哉圍漢陽軍移師攻陽羅堡淮西制置夏
貴拒戰於陽羅堡敗績奔還廬州夏貴自陽羅堡之敗
順流而下沿江南岸縱兵放火歸廬州解甲當是時其
心已無國矣後有人題詩廬州夏貴節樓有曰一語淮
西留養老三更江上便收兵縱使節樓高萬丈到頭難
免重臣名
下陽羅堡
陽羅堡乃江鄂屏蔽一帶有七百坳風起則多利北舟
欲守此江必守此堡此堡既失則鄂危矣守將閬池王
都統與所部八千人死戰中流矢而死乃自陽羅堡攻
鄂州
下鄂州
咸淳甲戌十二月十八日下鄂州守臣張晏然降先是
李雷奮為守十月以臺論罷至是無正官張晏然守鄂
所恃者朱禩孫之援朱禩孫提重兵至鄂退歸江陵晏
然失助鄂遂降矣夏貴與朱禩孫通任長江之責朱
歸荆州夏歸淮西一上一下中流蕩然全無備禦哀哉
錢塘遺事卷六
