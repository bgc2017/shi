關中奏議卷四
明楊一清撰
巡撫類
一為邊務事
題為邊務事准兵部咨伏蒙皇上命臣不妨督理馬政
巡撫陜西地方自度不堪負荷已經具本陳情辭免巡
撫仍督理馬政俟命外欽奉勅諭委任褒嘉出乎常格
揣分度力益深愧懼感恩圖報誓竭心力續准兵部咨
該本部題奉欽依陜西寧夏鎮巡等官候差去指揮強
宏到彼即將地方緩急情形備細緣由明白具本付與
本官星馳具奏不許朦朧遲悮等因臣到固原訪得敵
衆自本年正月初五日入境搶掠李旺堡人畜之後並
無傳報砲火聲息沿邊豫旺城半箇城上馬房下馬房
一帶俱無伏藏寇盗哨探得韋州螺山賊衆俱已出墻
遯回河套寧夏道路人馬商旅俱已通行即今春氣漸
深河冰將解此賊料已出套過河陜西地方相離河套
遙遠未知端的巳行延綏寧夏二處守臣查探未報節
據捉獲奸細供稱敵衆小王子大衆不曾過河前項寧
夏拆墻入敵雖未的知多寡其鈔掠陜西邊境者數本
不多我軍無截殺之功所在遭搶掠之苦雖云地方廣
闊軍馬數少防守不敷大要乃將驕卒惰邊備廢弛士
氣餒於剥削軍令傷於姑息所致臣督率兵備守備等
官於本月二十七日起馬前去豫旺城等處沿邊一帶
城堡閱視邊關振揚威武處置戰守防禦一切事宜必
俟辭免允命下臨乃敢照舊專理馬政臣觀陜西武臣
非無可用之人邊城卒伍率多敢戰之士况邊民勇徤
所在皆兵臣自去冬邊報告急即督令所司將平涼等
處下班官軍民壮義勇等項拘集收操聽候守臣調遣
臣稍加策勵鼓舞輒有欣然赴鬭之志察此事勢縱使
敵兵在套不出亦不足憂如果事情緊急又有欽奉徵
調延寧等處遊兵成命必不悮事且彼之蔑我大甚其
志巳驕天實厭之今歲如不悔過遠遯必當駢首就戮
但查得固靖蘭州一帶邊堡糧儲委俱缺乏見在主兵
尚難支持客兵所至將何供億拯溺捄焚誠不可緩此
正巡撫之責懼非愚臣所克勝堪然亦不敢後期以悞
大計已經嚴督三司等官多方計處應施行者徑自施
行事體重大者另行奏請定奪然願陛下託巡撫之責
任如託臣督理馬政之專采巡撫之謀議如采臣計處
馬政之切勿拘之以文法勿撓之以流言而為巡撫者
又當以公滅私忘身徇國治官事如家事不以毁譽榮
辱動其心則守必固戰必克蠢兹小醜不日於襄九重
可無西顧之憂矣緣指揮強宏前去寧夏未回臣今巡
撫恐道途相左致悞強宏馳奏除行鎮守武安侯鄭英
待查探套敵去留消息明白具本付本官賫進外今將
本境哨探無敵在邊緣由合先具奏緣係邊務事理謹
具題知
一為才不稱任乞恩辭免巡撫事
吏部覆本部文選清吏司案呈奉本部送於吏科抄出
督理馬政都察院左副都御史楊一清奏弘治十八年
正月初十日准兵部咨該本部題為大賊拆墻入境事
節該奉欽依是楊一清不妨督理馬政就着巡撫陜西
地方用心調度防禦賊寇寫勅與他欽此官逾其分方
懷負乘之慙任非其才恐貽覆餗之患循墻莫避臨谷
增危伏念臣章句迂儒柳蒲弱質歴官三十餘年恒在
閒曹以文墨議論為事不自意以虚名承乏督理陜西
馬政勅旨叮嚀以廢墜既久之事責其更新興舉感激
難逢之會奮勵無能之資倏寒暑之兩更曾涓埃之無
補頃屬烽烟未靖邊塞戒嚴皇上過聽廷臣之言俾兼
巡撫之寄才薄事煩力小任重臣猶自駭人將謂何近
據固原環縣等處傳報炮火聲息不絶臣聞命不敢留
滯即往各該地方欽遵一面調度防禦外然犬馬一寸
之誠實有不能自隠者竊以天之降才各以區分君之
用人必當器使臣深自忖揣實非巡撫之器豈有經略
之才況軍旅之事素未之學若勉強就列終不敢言他
日致悞邊事臣之一身糜損不惜如一方生靈何此臣
所以夙夜踧踖而不能自安者也且陜西馬政近年俱
巡撫官奉勅兼理因是委任不專未見修舉以致三邊
戰馬缺乏上厪宵旰之憂簡命專管督理臣雖不肖仰
荷廟謨獨斷言聽計行以此得竭股肱之力臣初期以
五年之後戰馬完足不煩公帑之財自壯邊兵之勢此
臣矢心體國以忠於陛下之職分也今大綱初舉而節
目未備宿弊雖祛而成效未臻乃復以巡撫兼督理馬
政則仍蹈舊轍而於前日簡命專官之旨似有不合該
部久任責成之議亦復託諸空言况巡撫之職百責所
萃臣非優於為政未免顧此失彼深懼獲罪名教舉其
平生而盡棄之比臣所以欲言未敢而終不能已於言
者也伏望聖明垂念陜西重鎮一方生靈休戚所關乞
勅吏兵二部另推才堪經略素諳軍旅之人巡撫地方
防禦外患臣照舊督理馬政茶馬如此則委任得人邊
備有託而臣初志獲成前勞不廢雖屏伏田野其榮多
矣臣干冐天威無任悚懼待罪之至等因奏奉聖旨楊
一清才望素著簡命已定不允所辭該部知道欽此欽
遵抄出送司案呈到部合就移咨前去煩照奏奉欽依
内事理欽遵施行
一為公舉將材以備擢用事
兵部覆該本部職方司案呈奉本部送於兵科抄出欽
差督理馬政都察院左副都御史楊一清題近准兵部
咨該本部題該保國公朱暉題為預籌邊患戒謹武備
以謹不虞事本部議行内外大小衙門若有着實堪為
將領之人不拘在官在下開具實跡明白薦揚以憑訪
察取用等因題奉欽依備咨前來臣惟兵者國之大事
三軍之命實係於將故曰將非其人兵雖衆不足恃今
在廷有明揚之典隨取隨足何患乏人豈假愚臣之贅
但備員風紀有事邊疆凡所見聞寧忍緘默然臣久官
西土所知者陜西之事故所薦者惟陜西之人陜西延
寧甘肅為防邊三大鎮而固原環慶皆敵人所嘗蹂踐
之處盖自撤東勝以來河套内地巳非我有深山大沙
險顧在彼故每歲黃河將冰惴惴焉惟敵入套是懼萬
一入套則延寧千里時防衝突寧夏外險反南備河腹
裏之人不得安枕而臥矣以事勢論之先年深入厚獲
未嘗遭挫則入套之謀恐所宜有况蘭州地方今年節
被抄掠強弓徤馬直突金城關下我軍隔河相視不敢
追逐臣嘗親歴博訪衆口嗷嗷皆歸咎於守備怯弱士
馬寡少所致竊恐彼將蔑我無能利我可掠萬一乘凍
過河蘭金安會之區必遭荼毒密邇安定苑馬營數千
官馬將無保障臣有職事不得不憂為今之計慎擇將
領為急將領得人自足以繫兵民之心紓一時之急然
陜西用武之地武臣可用者必多臣未深知者不敢輕
舉臣所知者如陜西都司都指揮僉事房懷素諳邊務
兼有治才軍政佐貳未究厥用署都指揮僉事陳善閑
於師旅勇於戰鬭督修邊墻用違其材延綏定邊營把
總都指揮同知閻綱知兵慣戰屢立竒功河州衛指揮
同知姚震雄﨣過人御軍有法凡此四人雖未敢謂其
為真將材在陜西武臣中號為出色臣所知者如此且
人材難得必欲責備則目前無全人取其所長則微疵
在所略如蒙乞勅兵部再行訪察合無將房懷陳善閻
綱姚震量加擢用委任其於邊務不為無補等因具本
該通政司官奏奉聖旨兵部看了來說欽此欽遵抄出
送司查得先該保國公朱暉建議本部已經議奏通行
各邊及内外大小衙門訪保堪為將領之人去後今該
前因案呈到部看得都御史楊一清奏保都指揮房懷
等四員堪為將領奏内又稱蘭州地方今年邊人突入
官軍隔河不敢追逐衆口嗷嗷歸咎於守備怯弱查得
蘭州守備係都指揮張愷既已怯弱不能守禦相應更
換合無行令張愷退回原衛聽候量才别用就將楊一
清今舉數内都指揮房懷代替張愷守備蘭州候命下
之日本部照例請勅前去令其欽遵行事其所舉都指
揮陳善等三員本部案候遇有相應員缺另行疏名上
請簡任緣係公舉將材議換守備官員及奉欽依兵部
看了來說事理未敢擅便弘治十八年二月初九日本
部尚書劉大夏等具題本月十一日奉聖旨是房懷着
守備蘭州地方欽此欽遵擬合通行為此除外合咨前
去煩照本部題奉欽依内事理欽遵施行
一為計處官軍保障地方官馬事
兵部覆本部職方司呈於兵科抄出督理馬政都察院
左副都御史楊一清題弘治十七年十二月二十一日
據陜西苑馬寺靈武監申為緊急聲息入境搶擄人口
官私頭畜事據清平苑申據本院循環老人張義呈於
本年十二月十七日蒙本苑差義同操丁邵興旺張驢
兒楊三前去槩管地方哨探到於地名雙峯臺高見堡
據招募地方老人馬清報說本月十五日有招募新軍
羅仲明等將各名下牧放官馬頭畜下堡飲水間忽被
敵衆暗撲前來將羅仲明官馬二匹幼男二口馬三官
馬二匹幼男一口曹貞保官馬一匹陳能官馬一匹共
官馬六匹王繼名牛二隻殺死固原衛唐百戶下軍餘
周安楊文馬暹楊老軍搶去本衛軍餘沙威馬三匹等
因本月二十八日又據本監申為緊急聲息搶擄等事
據萬安苑申據本苑架塘操丁李海蘇廷茂任浩等報
稱於本年十二月初七日被敵衆從草地進入本境打
剌胡孫家堡碾盤掌沙井兒蘆草溝青川苦水等處搶
擄將官私頭畜人口搶掠并殺死人口緣由呈報本苑
至本月十二日又據軍餘謝恕招募軍人何敬等口報
被敵衆又將虎家城若水板井等處一帶搶掠官私頭
畜人口殺傷軍餘緣由各報到苑俱無告詞難以申逹
自搶之後見得敵衆俱在本苑隣近地名澇池等處劄
營暗行將隣近地方搶掠俱各不敢前來告報數目有
碍申禀欲待被擄各軍告狀到苑之日申報誠恐遲悞
理合先將被擄緣由申禀等因備申到臣查得陜西苑
馬寺兩監六苑見今牧養官馬數多自敵衆入套傳報
聲息以來節經通行收歛隄備為照黑水開城等苑有
守備都指揮苖英領軍指揮郭遡等在彼又相離固原
大軍不遠料不悞事其清平萬安二苑在固原東北一
帶地方無軍防守萬安苑尤為孤懸誠恐自豫旺城徑
窺該苑不可不慮防禦之策俱宜嚴謹已經手本備行
鎮守陜西等處地方武安侯鄭英差官量帶馬步軍兵
前去萬安等苑地方防守及通行守備領軍等官各嚴
督防禦保障地方守護官馬去後今據前因看得清平
萬安二苑俱係固原守備官所管地方又有鎮守武安
侯鄭英在於固原駐劄不能遏絶防禦聽其長驅深入
搶掠官私人畜見今該苑道路阻絶難以行勘除候聲
息稍寧通查搶殺人馬的確姓名數目另行具奏外切
照各苑地方固原平凉鎮原等處軍民雜處近自去年
十一月以來敵衆擁衆在於韋州螺山住牧分掠腹裏
西則半箇城回回堡海剌都東則自豫旺城徑掠萬安
苑直扺馬剛堡清平苑地方或數百人或數十人少則
三五人所至輒有搶殺不知的數自弘治十四年大舉
侵掠之後未及三年軍民何辜重罹荼毒守備都指揮
苖英領軍指揮郭遡等專在固原迤西防禦雖有奪回
頭畜人口然不過十之一二而已東路甚是空虚有搶
殺而無奪獲臣先聞官軍俱在西路萬一自豫旺城乘
虚東掠以此節行鄭英計處量撥官軍東路防護寂無
施行已而二苑官馬及馬剛堡地方軍民人口頭畜果
被搶殺各該守臣固難辭責要其事勢亦有由然初螺
山之賊竊伏半箇城久而不退河西之寇犯我靖邊者
聲勢尤急苖英等只得在於鎮戎千戶所西安州等處
防守後賊分散醜𩔖隨處拆墻填溝假我逋逃為之鄉
導乘隙而入我軍相離動輒數百里人馬有限顧此失
彼勢亦不能掣兵東救借使苖英等聞馬剛堡等處有
賊東還截殺亦緩不及事而西路之賊又乘隙而入矣
即今春初馬瘦尚敢馳突倘河開不出夏秋時月草盛
馬肥長驅肆掠各官似前顧此失彼非止官馬被掠平
涼鎮原涇州一帶軍民將何保障必須選委專官管領
軍馬於固原東路防守庶幾責任有歸緩急可倚查得
前遊擊都指揮楊敬所領遊兵三千員名除西安左前
後三衛官軍九百五十員名見隨鄭英截殺及慶陽衛
五百員名本處備禦外洮州衛二百五十員名岷州衛
三百五十員名河州衛三百員名臨洮衛二百員名鞏
昌衛二百員名秦州衛二百員名平涼衛五十員名見
今散回本衛俱係挑選精銳當此多事之秋若管領得
人必能勦殺敵人保障地方訪得慶陽衛指揮黃正新
陞都指揮空閒本官驍勇慣戰又熟知地里相應委用
及照臣新築完清平苑彭陽城山川險固并萬安苑地
方有虎家城李馬城等處俱堪屯兵防守如蒙乞勅兵
部議處預行陜西鎮巡衙門如果敵衆在套河開不出
前項地方急宜防禦合無行委都指揮黃正或另選驍
勇慣戰如黃正者一員管領原選洮岷河臨鞏秦平七
衛遊兵官軍共一千五百五十員名在固原迤東清平
萬安二苑虎家城彭陽城一帶往來駐劄防禦截殺保
障軍民守護官馬以遏衝要之處平涼鎮原之路在萬
安苑地方駐劄之時行糧暫於環縣倉關支在清平苑
地方駐劄暫於平涼府雄贍倉關支事寧官軍各回本
衛領軍官員果能盡力𠞰殺另行錄功陞用今後凡遇
冬月防守河套照前施行永為定規免致後期失事仍
行陜西巡撫將招商銀買等項糧草量撥於彭陽等城
堡收受支放以便屯守固原守備都指揮苗英等專一
在於西路防禦以遏其深入固原安會靜寧隆德之
路如此則聲勢聯絡而地方不至空虚責任專一而緩
急無所推避若有十分緊急情事應該動掣應援又在
主將臨時相機調度臣軍旅之事非其職業不當預聞
但生靈休戚所係不忍坐視又事干官馬臣如不言恐
將來為患未已徒竭其力以為寇資臣之罪責亦何所
逃等因具本該通政使司官奏奉聖旨兵部看了來說
欽此欽遵抄出送司案呈到部看得都御史楊一清所
奏除悞事緣由待查報至日另行外所據題稱陜西固
原地方東西俱有賊情而東路無兵截遏被搶掠去官
私馬匹人口頭畜并殺死軍餘人等西路彼時緊急官
軍勢難東救欲將原選洮河岷等七衛遊兵官軍共一
千五百五十員名行委都指揮黃正管領在於迤東地
方截殺苗英等專在西路防禦把守一節緣楊一清擬
奏前項緣由之時尚係督理馬政賊情正在彼處擾攘
之際今警報已緩而身任巡撫正宜趁此閒暇及時整
理武備合無本部仍行本官將所擬軍馬分定防禦地
方委用領兵官員支給糧草去處上班放回時月與凡
一應防禦機宜俱在議處停當依擬舉行務使隨處兵
儲有備遇警戰守不誤仍將議處過一應事宜轉行内
外鎮守官員知會應具奏者備由奏報緣係議處官軍
保障地方及奉欽依兵部看了來說事理未敢擅便弘
治十八年三月初九日本部尚書劉大夏等具題本月
十一日奉聖旨是着楊一清斟酌計處務要停當事體
重大具實奏來定奪欽此欽遵擬合就行為此合咨前
去煩照本部題奉欽依内事理欽遵施行
一為預處邊儲以備緊急供餉事
戶部覆該本部陜西司案呈奉本部送於戶科抄出欽
差巡撫陜西等處地方兼督理馬政都察院左副都御
史楊一清題節據整飭固原環慶等處兵備陜西按察
司副使高崇熙燕忠各呈繳查勘過沿邊倉場糧料草
束銀兩數目文冊到臣案照先為前項地方節被敵衆
侵犯城堡搶掠人畜恐後動調軍馬防禦遏截未審沿
邊一帶倉場糧料草束有無積蓄充實可勾屯聚主客
兵馬幾箇月支用已經劄仰各官查勘的確數目備造
手冊呈報去後今據前因查得各該邊倉糧料草束委
俱缺少如固原蘭州俱係總會屯聚軍馬去處見在倉
糧固原州止有九千二十一石九斗九升一合本處主
兵共三千五百員名每月該支糧三千六十石蘭州見
在糧一萬二千八百二十石一斗八升本處主兵官軍
旗校共六千四百餘員名每月該支糧四千三百石俱
僅可供三箇月之用倘若添調客兵將何支給其餘倉
分或有糧無料無草或有料無草無糧或有草無糧無
料或糧料草束俱缺有者僅支主兵不見贏餘無者目
前告急後將何望及查得陜西布政司官庫銀止有五
萬兩固原州倉先該總制尚書秦紘奏開引鹽收銀一
十三萬八千七百九十餘兩近該巡撫都御史孫需行
令兵備等官支出招商糴買糧草然分散城堡數亦不
多且陜西天下要害之地固靖等邊又陜西要害之地
八郡數百萬生靈之命所繫而缺乏至此今雖烽火少
息套賊去留猶未可測縱使河開過套將來事勢尤有
可憂盖自弘治十四年大舉搶掠之後彼既聞知設有
總制大臣將以為修築邊墻增兵增糧事事有備以此
小王子大衆不曾過河止是火篩等枝入套近日賊人
分散醜𩔖潛謀剽掠隨處拆墻填溝如蹈無人之境各
該大小領軍官員擁兵坐食未聞運一方略以挫其鋒
時有奸細潛出内地覘我虚實恐其蔑我無能知我
無備將來糾合羣酋乘凍度河大舉深入勢須徵調延
寧涼莊官軍以為内援若不先事儲蓄臨期缺乏未免
穵運勞民貽患地方誠非細故臣惟圖事於平時者易
應變於倉卒者難先年陜西為因不曾先事儲蓄及至
入套以後動調軍馬奏開課鹽不知若干萬引運送官
銀不知若干萬兩舉行納銀冠帶等項事例所得又不
知其幾何待其出套師旅既罷倉庫一空徒為乘時射
利者之地而民遭戹運轉輸之苦至於闔門逃竄逮今
比屋蕭然生理未復向使比歲以来兵連禍結内變將
作不知何以為計言之可為寒心邊報稍息上下相安
遂謂無事儲蓄之策廢而不講頃者敵復入套烽火告
急會計所儲在在不足相顧駭愕仰給朝廷幸而敵人
悔禍遠遯設或潛伏河套經年不出乘秋大舉長驅深
入縱然不惜府庫之財以充供軍之費而地方所出有
限倉卒亦難辦給此皆失於先事儲蓄之過也且如每
草一束平時價不過二三分遇急收買至七八分一錢
而無措每糧一石平時價不過五六錢遇急轉輸民至
費銀二三兩而不足此理明甚人豈不知其因仍玩愒
良亦有故今之士夫任耳不任目惡聞人善而樂談人
之過失寧倉卒而勞費人無非議平時招糴增糧增草
則羣而譁之以為多事甚則疑其因以為利用是凡厥
有位卑者矜矜自保苟免罪責尊者循循度日坐待陞
遷有能實心為公家任事者寡矣臣聞昔者尚書周忱
巡撫江南十有八年一應錢糧任其通融區畫致有紅
陳貫朽之積百姓賴之至今以為美談彼固多才非當
時委任之專且久何以至此使周忱官於近時以若所
為不三二年非被排而去則循次而升矣臣竊恐議者
因見延寧小捷地方稍靖遂置邊儲於度外萬一有警
又將貽後時之悔深慮却顧不得不極言之查得先年
戶部擬奏充實邊儲事件非止一端雖出一時權宜中
間有益無損經久可行者亦多至於開仕途濫進之門
為罪人幸免之地所益者小所傷者大苟非門庭之敵
亦正不須如此若發京師帑藏之財雖失居重馭輕之
宜終成損上益下之美但京師儲蓄有限各邊仰給無
窮恐非可繼之道求其獲利多而取效速者莫如開中
引鹽為便盖𣙜鹽之利本為助邊果能絶私販之阻滯
杜權貴之請求則生生無窮何憂不給伏望皇上俯念
陜西關中重地邊儲缺乏太甚所宜急時預處乞勅戶
部合無於陜西開中兩淮等運司常股存積等課鹽百
餘萬引及今招商於夏秋收成之後糴買糧料草束查
撥固靖蘭州環慶各該邊堡屯駐軍馬缺乏去處上納
仍要斟酌事情緩急如果盤踞在套盡收本色量寬斗
頭使人樂趍不許嫌避誤事若無緊急事情又當酌量
年歲豐歉年豐有收則廣為招糴不厭其多如歲歉收
薄則量收一半本色以防目前之急仍存一半銀兩以
為來歲之圖免以不貲之財坐為營利者所得其他充
實邊儲事宜擇其有益地方無損治體者為之大要使
邊倉各有二三年之儲則遇警不至於告乏布政司常
有數十萬兩之積則臨期尚可以有為此在巡撫督同
布政司官通融處置次第舉行應具奏者具奏定奪居
常勿習於玩臨事勿傷於急則事集而人不及知不必
取旦夕之盈為張駭之舉重費其力以資勢利此愚臣
迂腐為兵事謀兼為民事謀為治體謀之惓惓也巡撫
本股肱之臣又得假便宜之柄何事不可為亦存乎其
人耳苟非其人當易其位既授之任當責其成任者不
疑疑者不任居其位弗事其事則將焉用彼相矣臣本
菲才不堪負荷已嘗具本辭免未奉允命然堂堂天朝
豈無真能為巡撫之人陛下慎擇而專委之久任以責
其成不使有掣肘之慮如是而奉職不效不能先事預
處以致臨期失錯重則身伏斧鑕輕則名削仕籍彼亦
何所辭避哉等因具本該通政司官於奉天門奏奉聖
旨戶部看了來說欽此欽遵抄送到司案查先該本部
右侍郎顧佐題稱蒙差前往陜西三邊整理糧草乞要
查照先年事例運送銀兩開中引鹽召納糧草運赴各
邊緊要缺糧倉場以備急用及本部近日奏開納銀冠
帶贖罪等項事件行移巡撫衙門舉行等因本部查照
議擬開中淮浙河東運司鹽課共一百萬引運送折糧
等項銀共三十萬兩舉行冠帶等項事例催徵拖欠糧
草子粒悉聽右侍郎顧佐會同彼處巡撫都御史整理
如有不敷星馳奏來再行區處接濟等因具題奉聖旨
是欽此欽遵巳經通行去後今該前因案呈到部看得
巡撫陜西都御史楊一清奏稱陜西地方固原蘭州環
慶一帶糧草缺乏要開中兩淮等運司鹽百餘萬引召
買糧料草束查撥各該邊堡屯駐軍馬缺乏去處上納
一節緣本部近因侍郎顧佐奏請開鹽一百萬引送銀
三十萬兩舉行事例催納拖欠等項通行陜西各巡撫
等官公同整理計此時方纔到彼正是議處之際數月
之後自有成效無憂匱乏今本官又奏要開中鹽引本
難准擬但邊方積蓄以預為先以多為貴若趁今套賊
遠遁年歲頗收不行先事廣儲倘緊急調集軍馬倉卒
何以為備豈可因延寧小捷地方稍靖遂置邊事於度
外哉合無依其所擬再將兩淮運司弘治十五年分常
股鹽一十二萬一千二百四十八引十六年存積鹽一
十二萬八千七百五十二引兩浙運司弘治十六年分
常股鹽一千八百六十八引一百五十二觔十七年分
常股鹽一十三萬三千八百九十六引一百三十二觔
四川鹽課提舉司弘治十五年分額鹽五萬引長蘆運
司弘治十六年分存積鹽三萬六千一百六十一引常
股鹽二萬八千七十三引一百二十六觔共鹽五十萬
引本部行移整理糧草本部右侍郎顧佐并奏帶郎中
呂賢陳策及彼處巡撫都御史楊一清等將先今二次
開去引鹽并運去銀兩定立斗頭召商糴買若有不足
再查靈州并西漳二縣變買鹽課銀兩一併召買仍要
斟酌地方緩急積蓄有無如某處糧料有餘草束不足
則先整理草束如某處草束有餘糧料不足則先措置
糧料某處係緊要急缺在所當先某處係頗緩稍充在
所當後年豐有收則盡數招糴本色不厭其多年歉薄
收則量收一半本色以防目前之急仍存一半銀兩以
為來歲之圖務使處置停當邊儲充實緩急有備斯為
得策事完通行造冊奏繳仍造青冊一本送部查考其
開去引鹽合用勘合底簿并流通文簿差官馳驛前往
南京戶部印編完備勘合徑送陜西布政司收候納獲
倉鈔至日辨驗填給其底簿并流通文簿轉發各運司
并提舉司收掌如遇各商賫到勘合比對字號相同照
例支給緣係預處邊儲以備緊急供餉及奉欽依戶部
看了來說事理未敢擅便弘治十八年三月十六日本
部尚書韓文等具題本月十九日奉聖旨是着各官上
緊趁時整理務要處置停當邊儲充實毋致臨時缺乏
欽此欽遵擬合通行為此除外合咨前去煩照本部題
奉欽依内事理欽遵施行
一為更替守備官員以保障地方事
兵部覆職方司呈奉本部送兵科抄出巡撫陜西等處
地方兼督理馬政都察院左副都御史楊一清題照得
陜西固原環慶俱係緊關要害之地而固原土漢雜處
内有監牧馬匹所繫尤重守備官員必得其人則緩急
可倚地方無虞切見守備固原都指揮僉事苗英騎射
雖長才非統馭事多利巳人心不服近日敵衆入境搶
掠屢有可乘之機俱被失悞守備環慶署都指揮僉事
劉雄年老志衰聞敵怯懦以致下人玩慢威令不行所
據各官若不早為更替向後有警必然悞事貽患非輕
如蒙乞勅兵部合無將苗英退回原衛閒住劉雄行取
回京仍於陜西都指揮中推舉謀勇素聞曾經薦舉者
上請簡用作急前來守備操練軍馬防禦邊境地方幸
甚其各官失事情罪通候查勘明白另行具奏定奪等
因具本該通政使司官奏奉聖旨兵部知道欽此隨該
守備環慶署都指揮僉事劉雄奏為年老官員不堪任
職事弘治十二年十二月二十一日奉勅命臣守備環
慶等處地方欽此除欽遵任事外切緣臣先因弘治十
四年大舉深入騷擾環慶固靖等處地方搶擄臣統領
人馬節次出戰往來追趕截殺睡臥冷地又被天降猛
雨淋漓寒暑不均致生疾病調治稍可近於弘治十八
年正月二十四日忽又得患風病左癱右瘓見今睡床
不能動履臣見年六十一歲例該革退緣臣係軍職守
備地方領軍官員誠恐誤事如蒙准奏伏望皇上軫念
邊方重務乞勅該部推舉精壯驍勇官一員前來任守
環慶地方容臣回家養病等因具本該通政使司官奏
奉聖旨該部知道欽此欽遵通抄送司案呈到部看得
都御史楊一清所參守備固原都指揮苗英才庸貪利
環慶署都指揮劉雄衰老怯懦俱各不堪守備要於陜
西都指揮指揮中推舉謀勇素聞曾經薦舉者前來更
替一節竊照固原環慶地方要害所係誠非庸劣老病
之人所宜居守既該巡撫官員查參前來而數内劉雄
亦自陳老疾求代相應更換合無通准所奏本部仍行
都御史楊一清行令固原守備都指揮苗英環慶署都
指揮劉雄各還原衛致仕另將應襲兒男保送替職所
據各該守備員缺候命下之日本部就於彼處相應官
員内推舉上請簡命二員請勅前去各令代替守備前
項地方緣係更替守備將官及奉欽依兵部知道該部
知道事理未敢擅便弘治十八年三月二十日本部尚
書劉大夏等具題本月二十三日奉聖旨是欽此欽遵
擬合通行除外合咨前去煩照本部題奉欽依内事理
欽遵施行
一為推舉領軍官員事
兵部覆該本部送於兵科抄出巡撫陜西地方兼督理
馬政都察院左副都御史楊一清題查得陜西都司西
安前後等衛原選固原備冬官軍一千二百員名先年
俱有都指揮一員管領備禦士馬精強甚得其用後因
添設遊擊將數内精銳官軍挑選去訖又無空閒都指
揮可委近該鎮巡官員止委指揮一員管領見在馬步
官軍七百餘員名臣近日巡邊點檢得前項人馬中間
大半疲弱不堪全無紀律徒費芻糧有名無實除將把
總指揮邢仁責治革退領軍外緣固原要害地方通邊
隘口數多臨冬河凍時月達衆難保不入河套潛謀劫
掠備禦之策所宜加謹况遊擊巳經革罷所據前項官
軍相應歸還原擬備冬之數分布防守但本處查無空
閒堪以領軍都指揮等官若仍令指揮把總則體勢大
輕難以行事推訪得西安左衛指揮使任璽西安後衛
指揮使李佐俱弓馬熟閑諳練戎務堪以委用如蒙乞
勅兵部上請於各官内定擬一員照例以都指揮體統
行事管領前項官軍一千二百員名遇冬在於固原地
方防守聽調截殺河開放回仍要不時點閘訓練遇有
警報一體調用若果能練兵如法行軍有紀勞效著聞
緩急可倚聽鎮巡等官奏保或量陞署職或推補守備
以旌其能如此則官軍不至徒設芻糧不至浪費等因
具本該通政使司官奏奉大行皇帝聖旨兵部看了來
說欽此欽遵抄出送司案呈到部看得巡撫陜西都御
史楊一清奏稱西安前後等衛原選固原備冬官軍内
有選充遊兵者仍歸備冬之數要將指揮任璽李佐定
奪一員管領備冬一節緣固原路通番人地當衝要其
備冬官軍必須得人管領緩急庶可調用今指揮任璽
李佐既該楊一清奏保前來緣本官親臨在彼必其真
知各人才有可用合當准其所奏伏乞聖明於任璽李
佐二員内簡用一員候命下之日本部仍行都御史楊
一清轉行本官照例以都指揮體統行事管領前項兵
馬前去固原地方備冬務要時常點閘勤加操練遇警
聽調截殺仍聽鎮巡官員節制本官尤須持廉秉公愛
惜軍士待後果能操恤軍士修舉職業聽巡撫官員奏
薦量陞都司署職緣係推領軍將官及奉大行皇帝欽
依兵部看了來說事理未敢擅便弘治十八年六月初
一日本部尚書劉大夏等具題本月初二日奉聖旨是
任璽着管領備冬官軍欽此欽遵擬合就行為此合咨
前去煩照本部題奉欽依内事理欽遵施行
一為經略緊要地方邊務事
兵部覆該本部送於兵科抄出巡撫陜西等處地方兼
督理馬政都察院左副都御史楊一清題行據整飭固
原等處兵備陜西按察司副使高崇熙呈奉臣劄付前
事備奉查得魏王城即豫旺城開設平邊千戶所城池
先已修完衙門未曾盖造原擬南方衛分清查解到見
在固原衛帶管食糧軍人二百一十四名近年招募新
軍九百四十八名内見在本城操守八百一十九名存
留固原衛入伍食糧一百二十九名與南方衛分清查
解到軍人共有一千一百六十二名俱發本處操守可
勾一所之用及查本所比照鎮戎千戶所事例合用正
千戶一員副千戶二員所鎮撫一員百戶十員吏目一
員司吏典吏各一名新設倉分應作新安倉名色合用
大使副使各一員攅典一名該用鑄造平邊守禦千戶
所印信一顆百戶所印信一十顆夜巡銅牌三面新安
倉條記一顆及看得見在暫取管束新軍寧夏中衛中
所副千戶汪昭生長邊方頗知地里險易軍士艱苦相
應存留管事等因據此案查先據副使高崇熙呈送總
制陜西并延綏寧夏甘肅等處軍務戶部尚書兼都察
院左副都御史秦紘文卷一宗為公務事准兵部咨該
本部題該總制軍務尚書秦紘題照得葫蘆硤口魏王
城為固原襟喉之地葫蘆硤口已蒙開設鎮戎守禦千
戶所惟魏王城先年勘議停當及臣勘亦相同况臣已
將魏王城城池衙門修蓋完備及行據陜西布政司將
該解南方四處軍人清查解到二百二十三名俱發固
原衛羈管聽候平邊所選官至日發去收伍此處委的
緊要又况田土寬廣肥饒無人耕種年久荒閒如蒙乞
勅兵部計議合無照依原議開設衙門鑄降印信銅牌
銓除合用千戶百戶鎮撫并吏目倉官管束前項解到
軍人仍各給撥田地耕種三年之後安插停當照例徵
納子粒仍乞行陜西布按二司清軍官員嚴督各該府
州縣清軍官將原奏頂兑軍人逐一清解本所編伍防
守庶使軍士得安於鄉土而地方有賴於保障便益等
因具本該本部官欽奉聖旨兵部看了來說欽此欽遵
查得先為前事該巡撫陜西都御史余子俊題稱葫蘆
硤口并魏王城各有古城一座俱路通寧夏韋州等處
係敵衆出没要害地方要於葫蘆硤口添設鎮戎守禦
千戶所魏王城添平邊守禦千戶所及將陜西該解南
方福建等處逃故軍士行文清出各不必起解一名頂
兌一名就發二所守禦等因會同部院等衙門議擬題
准通行勘議修理頂兌去後續為禦寇防奸等事該陜
西鎮巡等官太監歐賢等題稱魏王城衙門未修軍士
尚未解到其葫蘆硤口城池衙門倉場已修完備頂兑
新軍已有七百餘名乞要鑄降印信銅牌合將固原等
衛空閒千百戶鎮撫賈泰等一十二員并添所吏目一
員改除本所管事及立新豐倉合選撥官攅三員名鑄
降印記管理等因本部議得合無准其所奏并將魏王
城原擬開設平邊千戶所衙門上緊修整完備奏報具
題奉憲宗皇帝聖旨是欽此巳經通行欽遵去後今該
前因案呈到部看得總制尚書秦紘題稱所屬固原衛
葫蘆硤口已蒙開設鎮戎守禦千戶所銓官降印惟魏
王城先年勘議停當即今城池衙門修完乞要銓官降
印并行清軍官員將頂兑軍清解一節查係先年題行
開設事理别無定奪但未審原擬軍士有無齊備輒難
定擬銓官降印合無本部仍行本官再行陜西布政司
查勘除十六年以前清出各府未解江南衛分軍士應
該存留本省者已經本部奏准俱發苑馬寺牧馬外要
見先年原擬陜西與福建等四布政司彼處照名頂兌
軍士實有若干名若是已勾一所之用就查合用官員
千百戶鎮撫應於何衛所改調所設倉分作何名色鑄
造印記銅牌該用若干顆面通行查議停當備由具奏
前來以憑依擬上請施行緣係查處開設所分保障地
方及奉欽依兵部看了來說事理未敢擅便弘治十七
年三月十三日本部尚書劉大夏等具題本月十五日
奉聖旨是着查議停當來說欽此欽遵備咨本官已經
通行欽遵查勘外又文卷一宗該副使高崇熙抄蒙尚
書秦紘鈞帖前事據寧夏中衛中所副千戶汪昭呈稱
本所見有正副千戶八員俱各空閒乞要改調豫旺城
新設平邊千戶所管事等因為照查取别衛千百戶鎮
撫等官未到案候具奏照得寧夏中衛雖在河外平敵
所在裏但緣本所新收募軍多係寧夏人民今本所空
閒千戶員多帖仰本職查照汪昭如果相應取赴豫旺
城暫且管束新軍操守待候取齊其别官員一併開奏
施行等因在卷為照固原州豫旺城開設平敵守禦千
戶所查係節奉欽依事理近因總制尚書秦紘取回未
經查議具奏已經劄付本官查勘計處呈來施行去後
今據前因臣督同兵備守備領軍等官親詣踏勘得豫
旺城地方相離韋州螺山不過百餘里實固原襟喉要
害重地敵衆大舉入攻勢必經由於此况地土廣衍肥
饒給軍屯種且耕且守最為得策在祖宗朝因河套無
事地稱腹裏議不及此及至成化年間屢次侵犯都御
史余子俊始昌言之既有成命因循不舉者垂二十年
弘治十四年由此深入固原平涼俱被搶掠尚書秦紘
乃申明舉行之臣今受命經略最為當務之急前項城
池俱已築完但衙門未曾建立糧草未曾積蓄及所擬
開設平敵守禦千戶所官員未曾選出軍人未盡收伍
已行兵備等官查支固原等州倉收貯地畝鹽引等項
銀兩委官收買木植燒造磚瓦起盖衙門倉厫期在今
秋完備又將固原衛帶管食糧軍人二百一十四名存
留固原收伍招募軍人一百二十九名通發前去與見
操守招募軍人八百一十九名共一千一百六十二名
各着伍收操儘勾一所之用不須别議照依秦紘原擬
給撥附近地土領種三年之後安插停當照例徵收子
粒臣將今年洮河等衛所易茶馬及苑馬寺多餘種兒
馬内撥五百匹給與數内有丁力軍人領養騎操與其
餘步軍相兼防禦河套有警於備冬官軍内摘撥二千
員名擇委驍勇都指揮一員管領在彼按伏是謂扼其
吭而遮其衝東可截遏大小打狼山侵掠萬安清平二
苑之寇西可應援葫蘆硤口半箇城深入固原安會之
路仍行陜西布政司將該運固原腹裏城堡邊糧料草
量為改撥及招商糴買每年積糧三萬石料三萬石草
三十萬束務勾主客兵馬三千員名一歲支用各徑自
施行外但本所合用千百戶鎮撫等官腹裏衛分别無
空閒官員堪以改調况草創之區其初未免荒凉恐非
腹裏之人所樂要害之地遇警全資戰守又非腹裏之
人所堪強而驅之必不盡其用若於延寧甘肅新陞空
閒官員内查調彼有量移之喜我得慣戰之人公法私
情兩皆利便及照寧夏中衛中所副千戶汪昭前該尚
書秦紘准令行取見在彼處操守頗得人心相應存留
管事并新設吏目倉官吏典鑄降印記銅牌等項查與
鎮戎千戶所事體相同相應依擬具奏如蒙乞勅兵部
議處合無將平敵守禦千戶所應設正千戶一員副千
戶二員鎮撫一員百戶一十員内見在操守副千戶汪
昭乞准調補外一十三員乞查延綏寧夏甘肅近年有
功新陞官員定擬調除前來管事并行吏部銓除所吏
目一員新設新安倉大使副使各一員陜西布政司撥
本所司典各一名攅典一名及合用夜巡銅牌三面鑄
造千戶所印信一顆百戶所印信一十顆新安倉條記
一顆俱照例奏請施行保障地方防禦邊境甚為有益
等因具本該通政使司官奏奉大行皇帝聖旨該部看
了來說欽此欽遵抄出送司查得先該總制尚書秦紘
奏前事巳經本部查議題准行勘去後今該前因案呈
到部看得巡撫陜西都御史楊一清奏稱勘處過豫旺
城原擬開設平敵守禦千戶所衙門并新設新安倉俱
各修完要乞改調千百戶所鎮撫及除授吏目倉大使
副使等官鑄造銅牌印記及行布政司撥吏前去管理
一節既該本官勘議處置停當合無准其所奏仍行本
官將應設千百戶等官除見在領軍操備副千戶汪昭
外仍少一十三員轉行延綏寧夏甘肅鎮巡官員於近
年新陞有功官内從公用心查訪守為俱可相應官員
就彼定擬仍將各官籍貫姓名具奏前來給與文憑令
其到任管事本部仍行吏部除授吏目倉大使副使各
一員禮部鑄給印記銅牌付順便人員䝴送陜西都司
給與本所各官收掌應用其撥軍給地措置馬匹取撥
吏攅悉照原擬施行仍督令兵備守備守巡等官將前
項新設衙門官軍時加寬恤凡一應屯糧之利設備之
宜當與舉者即與整理舉行務使人安其地足為遠圖
緣係添設緊要邊方守禦衙門官軍及奉大行皇帝欽
依該部看了來說事理未敢擅便弘治十八年六月初
三日本部尚書劉大夏等具題本月初四日奉聖旨是
欽此欽遵擬合通行除外合咨前去煩照本部題奉欽
依内事理欽遵施行
一為存留守城官軍以防邊患事
兵部覆該本部職方司呈於兵科抄出巡撫陜西等處
地方兼督理馬政都察院左副都御史楊一清題據守
備蘭州地方都指揮僉事張鎧呈為邊務事據甘蘭二
衛指揮使司呈奉鎮守甘肅地方總兵官署都指揮僉
事劉勝劄付准巡撫右副都御史畢亨手本准兵部咨
該本部題看得甘肅鎮巡等官左少監楊定等所奏秦
州等衛原在甘凉輪班官軍係先年奏准之定例弘治
十四年固原有警調來截殺乃一時用兵之權宜今固
靖已無聲息前項官軍仍該發回備禦况甘肅一鎮孤
懸河西番夷接境一路城堡在在要衝敵兵出没無時
必須官軍防守即今報有近邊敵情正在緊關用人之
際合無鋪馬賫文與陜西鎮巡等官再查前項秦州等
衛官軍果係先年奏兊輪戍之數近年暫留固靖備禦
即便督發前去河西原定地方操守本部仍行甘肅鎮
巡官一體移文催調此後固原等處若有重大聲息河
西地方無警仍許徵調策應如是托故遲延致悞邊事
責有所歸緣係調取防邊官軍及奉欽依兵部看了來
說事理未敢擅便弘治十七年十一月二十一日本部
尚書劉大夏等具題本月二十四日奉聖旨是便鋪馬
䝴文與陜西鎮巡等官着上緊督發前去操守不許遲
延悞事欽此欽遵會同鎮守太監楊定等議得前事合
行催調劄仰本衛即將前項官軍係該班數内者上緊
督發起程毋分星夜赴河西原定地方操守係下班數
内者督令於四月初一日一齊赴邊換班内有事故之
數即為撥補務在齊足不許遲延悞事等因具呈到職
照得蘭州地方軍民原額納糧田地俱在河外北去十
里極臨邊境漫通寇路實為緊關喉襟要害重地本城
緣無冬夏防禦軍馬誠恐有警缺軍捍禦備由呈蒙總
制軍務尚書秦紘鈞帖將奏准存留固原防守甘蘭二
衛原調去甘凉備禦軍餘李勤等一千二百九十員名
准兊甘蘭二衛冬操軍餘張海兒陳讓等馬匹騎操就
在蘭州按伏冬夏常川防禦蒙此除遵蒙兊領馬匹騎
操防禦外今據前因切照本境自舊歲七月至今正月
以來累被敵衆侵犯入境本年正月二十五日敵衆從
河北紅城子地名醎水河口突出為害今又據沙井驛
聽探夜不收暢陳良走報敵人五十餘騎從薩哈勒圖往
下吊行走不時傳報後山聲勢重大潛伏窺探出没為
患及照前項軍餘李勤等先已兊領張海兒等馬匹騎
操今欲遵奉督發緣張海兒等俱係例該二月春煖放
回屯種之數一時有警仍前無軍防護未免貽患地方
乞為照詳具奏勘處地方險易明白將掣回官軍存留
本地冬夏常川防守便益等因具呈到臣查得接管卷
内先准兵部咨前事該前巡撫都御史孫需會同鎮守
太監劉雲議查得秦州等衛甘凉輪班備禦官軍二千
餘員名係總制尚書秦紘奏留固靖備禦見今分布各
城堡相兼陜西人馬操守近聞侵犯固原靖邊等城
地方聲息炮火馳報不絶欲遵來文督發前去不無顧
彼失此已經會題乞照舊將秦州等衛甘凉備禦官軍
存留固靖防守去後今據前因看得蘭州黃河以北俱
係本州衛軍民徵納民屯糧草地土天順年間以前設
有巡河軍馬冬夏常操以此不敢侵犯承平日久議者
視為腹裏將甘蘭二衛食糧正軍盡數摘撥甘凉等處
備禦以致敵衆乘虚逓年俱從寧夏中衛凉州莊浪墩
空出没竊伏本州紅柳灘等處地方不時馳突侵擾為
患兵備守備等官多緣此獲罪落職弘治十七年七等
月内節次侵入邊境搶掠本處無軍截殺以此總制尚
書秦紘將奏留固原防禦官軍李勤等一千二百餘員
名准令兊給馬匹在彼冬夏常川按伏防守今甘肅鎮
巡衙門奏要照舊徵調輪班備禦巳經該部題奉欽依
前來明命赫然孰敢不遵土皆王土亦何敢自分彼此
但事勢有緩有急地方安危所係不容隠默切照陜西
固靖環慶等處地方若河套無事止是備冬惟蘭州地
土多在河外敵兵出没無時四時皆當防禦與甘凉等
處事體不異近據鞏昌府捉獲奸細數人細加盤詰供
稱小十王去年十二月内搶掠靖邊回到河套灣差伊
同先年搶去漢人張喇嘛小真達子王喇嘛小三名前
來躧看肅府雙井兒馬牛又新修馬營馬匹有軍馬無
軍馬看守要待草飽馬壯時月大衆去搶等情即今沙
井驛等處見報聲息正當加謹隄備查得本處甘蘭二
衛官軍止有守墩守把河橋把門局匠夜不收共三百
五十七員名别無食糧見操正軍其屯田軍餘例該遇
冬操練方支行糧春煖放回農種辦納糧草若將李勤
等官軍依文督發則本處城池空虚遇警將何支持委
的顧彼失此且本州内有宗室外多商販人煙輳集畜
産蕃盛比之他處不同相離番人蹂躪之地止隔黃河
一水去年敵騎在於鹽場堡大岔溝等處搶掠直薄東
金城關離州城不數百步總制尚書秦紘聞警遽調遊
擊楊敬都指揮烏銘陳善指揮郭遡等前來策應我軍
既集彼巳遯去徒費芻糧緩不及事師旅既還警報復
至此蓋無常操按伏官軍之故也况狡黠變詐多遣奸
細入境窺探恐其知我本城無軍腹裏備冬官軍又各
疎放萬一糾合番衆數千突至河岸拒我城門斷我河
橋分散抄掠蘭金安會等州縣所傷必多此事理所有
豈待冰橋結凍而後可入哉夫智者防患於未形敵人
識變於微眇厝火積薪之勢君子危之看得河北鹽場
堡離河橋五里定火城去河七十餘里俱係敵衆出没
緊關去處若得官軍在彼按伏以逸待勞庶可遏其深
入如蒙乞勅該部議處合無將甘肅原奏掣回官軍除
秦平等衛七百六十餘員名見今固靖巳無聲息欽遵
督發前去備禦有警仍前徵調策應外其甘蘭二衛官
軍李勤等一千二百餘員名照舊存留本處地方聽守
備官提調常川操守遇有侵犯聲息即便督率渡河相
機截殺趁今四五月間量起軍民人夫修築定火城及
添築沿邊隘口空缺去處墩臺臣當親督守備領軍等
官統率軍馬在彼防護就以揚兵耀武沮其邪謀待修
理完備將前項官軍内八百員名分為兩班選擇驍勇
指揮一員管領於定火城按伏餘四百員名亦分兩班
委官管領於鹽場堡按伏至河凍時月再將陜西備冬
官軍摘撥前去協守冬修盖倉厫將原坐派本州倉夏
秋税糧馬草并招商糴買糧料草束量撥在彼收積支
用如此則敵騎無從而入豈徒蘭州并腹裏臨鞏地方
倚以為重而莊浪紅城子一帶聲息應援亦有所資其
於甘肅一鎮不為無補前項事情臣屢嘗親歴廣詢博
訪得之最真有懷欲吐者久矣今受命經略若復因循
不言他日誤事殃民罪將焉逭除行令守備等官暫留
前項官軍防守聽候外等因具本該通政使司官奏奉
大行皇帝聖旨該部看了來說欽此欽遵抄出送司查
得先為防邊該甘肅鎮巡等官太監楊定等奏要將存
留秦州等衛原在本鎮備邊官軍照舊調回輪班備禦
已該本部題准督發前去操守外今該前因除將坐派
本州倉夏税秋糧馬草并招商糴買糧料事宜備行戶
部查議外案呈到部看得都御史楊一清奏稱蘭州地
方四時當防與甘凉無異其甘肅鎮巡官奏調原總制
尚書秦紘所留固原備禦官軍除秦平等衛七百六十
餘員名相應督發前去要將甘蘭二衛一千二百餘員
名照舊存留蘭州一節緣備邊官軍雖有定例而地方
緩急亦當斟酌定奪今都御史楊一清親歴蘭州地方
身受經略責任既稱勘得蘭州比甘凉尤為要緊要將
甘蘭二衛官軍李勤等存留在彼相應准其所奏合無
行移都御史楊一清將秦平等衛七百六十餘員名督
發前去甘凉備禦李勤等一千二百餘員名聽其存留
與夫修築城隘分投按伏等項事情悉依擬施行仍將
前項督發存留緣由行移甘肅鎮巡等官知會緣係處
置邊務存撥官軍及奉大行皇帝欽依該部看了來說
事理未敢擅便弘治十八年六月初六日本部尚書劉
大夏等具題本月初八日奉聖旨是欽此欽遵擬合通
行為此除外合咨前去煩照本部題奉欽依内事理欽
遵施行
一為使功不如使過事
兵部覆該本部送於兵科抄出巡撫陜西地方兼
督理馬政都察院左副都御史楊一清題據整飭
固原等處兵備陜西按察司副使高崇熙呈稱固
因環慶靖邊蘭州地方俱係緊關要害去處先年
被敵衆入境蹂踐不止一次後因深入得利不曾
遭挫勢愈猖獗今冬或又踏冰入套則前項地方
難保不遭其害見今戰守之具雖已次第修舉但
急無相應領軍官員各該守備各有信地其往來
截殺隨機應援必得驍勇善戰之人緩急乃可倚
仗訪得緣事神木參將陜西都司都指揮僉事烏
銘驍勇過人慣經戰陣先問充軍後留固原總制
衙門聽調殺賊西安左衛指揮使楊宏韜略熟閑
廉謹可取此二人者俱曾守備固原甚得人心當
此多事之秋使功不如使過若將二人矜原其罪
使之領軍備禦截殺必能忘身徇國著立竒功且
使將官平素操持學好之人知所激勸興起本職
叨任兵備地方安危所係不敢緘默呈乞具奏定
奪等因具呈到臣查得烏銘先充延綏東路參將
後被神木縣申該巡按御史燕忠參稱畏縮提問
未結楊宏先任西安左衛指揮使被薦守備固原
以都指揮體統行事弘治十四年敵衆大舉侵犯
搶殺軍民丁口數多問擬守備不設充軍後該總
制尚書秦紘論奏兵部等衙門題奉欽依免發配
所送秦紘處聽調殺敵及查訪得烏銘楊宏俱曾
守備固原軍民信服與所呈相同照得臣受命經
略邊務巡撫陜西地方節該兵部題奉欽依或廣
收其人物以資其方略或重懸爵賞以鼓舞人心
等因備咨前來夙夜競惕往來各邊城堡講求戰
守事宜盡臣之心不敢有遺慮竭臣之才不敢有
遺力顧本書生不諳軍旅惟在廣蒐人材庶可兼
收羣策況邊敵形勢近益驕横㒺所忌畏無厭之
欲草枯河凍之時難保不再入套陜西官軍多勇
徤可用惟在統領得人見今都指揮指揮中求如
烏銘之有勇善戰楊宏之知兵練事者誠不易得
烏銘被參不知其詳聞之輿論似無根據若楊宏
之事臣所深知弘治十四年大舉入邊號稱數萬
彼時固原無溝墻險阻之隔不能阻遏况花馬池
一帶地方主客兵馬營壘聯絡固原等處文武重
臣節鉞並臨俱不能遏其方來之鋒截其既歸之
路而獨以守備不設之罪坐一楊宏在法相應原
情未協雖經總制尚書秦紘論辯荷蒙恩旨免發
配所聽調殺敵但彼乃統馭之才非匹夫之勇終
身聽調亦恐無功使當運籌折衝之任必當有以
自贖臣聞古之名將以敗北之餘成克捷之勲者
甚多未嘗終身棄絶况當緊關用人之際使功不
如使過誠如副使高崇熙所言如蒙伏望聖明軫
念邊事至重用人為急乞勅兵部查照尚書秦紘
所論烏銘楊宏事情再行訪察計議當此與民更始
之日合無特降綸音湔洗錄用烏銘暫復原職於固
原等處領軍防禦截殺楊宏比照花馬池參將馬隆
等事例量為降級聽臣委用随軍殺敵有功一體陞
賞彼蒙天地再造之恩必能效死竭忠而邊臣聞之
知朝廷愛惜將材亦皆有感發興起之志矣臣又竊
思比歲申嚴軍法凡失機者罪不赦所以振起頽綱
作新士氣臣何人斯乃敢妄言獨念此二人者委的
才有可取情有可矜此外蹤跡相同者雖多𩔖皆常
流臣不敢泛舉等因具本該通政使司官奏奉聖旨
兵部知道欽此欽遵抄出送司查得先為去不職以
禦邊寇等事該巡按陜西監察御史燕忠題稱分守延
綏東路右參將烏銘縱敵長志貽患地方要乞行提究
問選官更替該本部查議相應提問前項員缺照例於
相應武職内推舉二員上請簡用等因節該奉孝宗皇
帝聖旨是欽此又為保全將材等事該總制尚書秦紘
題稱訪得分守延綏東路緣事參將陜西都司都指揮
僉事烏銘才有可取此時正當用人若使朝廷失此良
將誠可惜也等因又為軍務事該太師兼太子太師英
國公張懋等題節該奉聖旨將官堪以領兵管操的兵
部還多方訪舉五六員來看欽此該本部從公訪舉
得陜西都指揮烏銘等俱各生長邊方曾經戰陣堪以
領兵管操合無本部鋪馬䝴文前去各該鎮巡官員星
馳差人行取各官給與明文令其馳驛前來以憑奏請
委用具題奉聖旨是欽此又為私役軍人濫給驛傳回
還原籍等事准都察院咨該欽差大理寺等衙門少卿
等官何鈞等會勘問過固原地方失事緣由開稱指揮
楊宏犯該守備不設被敵侵入境内擄掠人民者律減
等杖九十免杖充軍本院會同兵部詳議楊宏委的過
多功少難准折贖具題節該奉孝宗皇帝聖旨楊宏編
發邊衛充軍欽此欽遵備咨送司巳經將楊宏編發山
丹衛充軍去後續為陳言邊務事該總制尚書秦紘題
稱查勘過指揮楊宏平素操履公廉軍民信服失事之
愆不全由於本犯乞要從寬且稱褒死可以勵生使功
不如使過等因本部議擬具題奉孝宗皇帝聖旨是楊
宏免解配所送秦紘處聽調殺賊欽此已經通行欽遵
去後今該前因案呈到部除烏銘已該本部奏奉欽依
行取來京聽用難又别為定奪外所據楊宏原係西安
左衛指揮使為事問發充軍該總制尚書秦紘奏留在
於軍前聽用人數今都御史楊一清又奏前因前後論
薦彼此相符必是本官原問充軍未得其情所負才調
堪濟邊事伏望皇上俯察二臣論薦之言比照情輕律
重之例將楊宏斟酌情罪特賜定奪候命下之日本部
行移都御史楊一清隨宜委用調度殺敵仍轉行楊宏
務要仰思錄用之意勉圖補報之忠若果建功邊境保
障地方非特前愆可贖而陞賞亦有期矣緣係巡撫官
員保用為事充軍將官及奉欽依兵部知道事理未敢
擅便弘治十八年八月十九日本部尚書劉大夏等具
題本月二十日奉聖旨是楊宏免充軍照原職降二級
聽楊一清隨宜委用欽此欽遵擬合就行為此合咨前
去煩為查照施行
一為謹服用以崇聖德事
工部覆都水清吏司案呈奉本部送於工科抄出欽差
巡撫陜西等處地方兼督理馬政都察院左副都御史
楊一清題弘治十八年五月初七日奉司禮監印信揭
帖本年四月十六日本監太監陳寬等於乾清宫欽奉
聖旨恁司禮監寫帖子去說與陜西鎮巡等官劉雲等
知道今該内織染局奏行彼處變染各色銀鼠皮如帖
到日爾等即便責委高手人匠如法染造務要顔色鮮
明該用物料從宜處置毋得指此擾民有了差委的當
人員管送前來毋得違悮欽此欽遵本監今將奉到旨
意事理備云前去陜西鎮巡等官太監劉雲等欽遵施
行隨該内織染局印信揭帖計開䝴去染造各色銀鼠
皮拾㭍樣柘黃玄色真紫大紅深青福靑明黃鵝黃鸚
哥綠柳靑翠藍柳黃桃紅天靑明綠墨綠出爐銀等因
奉此除遵奉外臣仰惟皇上仁覆寰宇視民如傷一命
令之頒未嘗不寓恤民之意故今變染銀鼠皮張數亦
不多在物不為費於人不為勞且有不得指此擾民之
諭盖日月之明洞見萬里恐彼假公營私之人不能無
指一科十之弊故耳然臣區區一寸之忠所患有不在
於勞費者臣惟自古明王慎德服食器用必循常度不
貴異物作竒技淫巧者有罰所以謹好尚為天下先也
為治莫大於禮禮莫明於服服者身之章視食與器為
尤重天子之服自祭祀朝享至於燕閒皆有成式製皮
為裘取其輕煖而巳若銀鼠之皮變染一十七色何所
取義黃帝堯舜垂衣裳而天下治以五彩彰施於五色
作服未聞一十七色也傳曰紅紫不以為䙝服惡其間
色不正且近於婦人女子之服也臣觀一十七色之中
𩔖多不正至於出爐銀極矣臣愚不知祖宗朝有此服
色制度否若創自今日無關名分之等威又非黼黻之
絺繡徒傷竒巧以累儉德臣竊為陛下惜之此舉誠出
宸衷亦偶未之思耳然恐喜事貢諛之輩争為異色異
服矜竒衒巧或自兹始其所關係甚不細夫人君一身
風化本原於凡事之營為物之創造有不合於禮不當
於義者天下化之其端甚微其流漸不可遏况陜西三
邊根本重地頃屬兵荒民窮財盡陛下盖嘗捐内帑以
紓外患不經之費加之此地尤非所宜道路相傳恐將
來源源不巳聞者以為憂且織染有局天下之良工萃
焉染造之藝非陜人所長臣懼無以稱旨稽之典禮參
諸時勢無一而可臣是以冐昧上言伏乞聖明乾斷合
無將前項銀鼠皮張不必變染已變染者差人䝴進不
必再發更乞明示德音服色宜遵常制今後有以竒技
淫巧動上心者悉屏弗用仍置之於法使天下之人知
朝廷不作無益不貴異物恭儉之德有光清明之治無
損豈徒陜西一方人民之幸哉臣叨任撫巡與聞兹事
心有未安不敢自隠干冒天威無任隕越待罪之至緣
係謹服用以崇聖德事理未敢擅便等因具本該通政
使司官於西角門奏奉聖旨銀鼠皮已染的未染的都
着送赴來京該衙門知道欽此欽遵抄出送司案呈到
部擬合通行為此合咨前去煩照奏奉欽依内事理欽
遵施行
關中奏議卷四
