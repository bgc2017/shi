關中奏議卷十一
明楊一清撰
提督𩔖
一為老病衰殘乞恩辭免新命事
致仕少傅兼太子太傅吏部尚書武英殿大學士臣楊
一清謹奏為老病衰殘乞恩辭免新命事嘉靖四年正
月二十四日該兵部差千戸陳璽賫公文一角内准兵
部咨為設總制以圖兩全事該本部等衙門會題該兵
科都給事中鄭自壁等題前事兵部議擬題奉欽依准
設陜西提督軍務官員會官推舉得臣及致仕兵部尚
書彭澤服闋新建伯兼南京兵部尚書王守仁堪任奉
欽依是楊一清改兵部尚書兼都察院左都御史少傅
兼太子太傅仍舊着提督陜西三邊等處軍務寫勑并
符驗旗牌關防都給與他着上緊前去欽此欽遵備咨
到臣聞命驚懼不知所為力疾強起望闕叩謝外仰惟
皇上以上聖之資光臨大寳萬方仰德四夷向風天下
臣民凡抱一長挾一藝者皆思自效臣荷累朝作養登
用皇上嗣統之初即降勑存問褒贈上延先世廕錄下
逮子孫天地之恩至深至厚夫豺獺微物尚知報本臣
雖至愚豈不思效㳙埃之力以圖報稱緣舊患目疾老
而增劇致仕以來又越十年今年七十二歲昏眊轉甚
咫尺之地不能辨人面目舉筆作字點畫不分又兼痰
火上攻時作昡暈足膝痿弱舉動須人攙扶前年秋冬
感患瘧疾數月方得稍痊自是精神頓減血氣益耗兩
耳重聽髮枯齒脫衆目所覩不敢自誣切思人臣任事
必有精力而後可以有為况軍旅事重臣奄奄喘息之
人豈能辦此心雖不敢自棄力實不能自強且言官論
薦廷臣會舉止知臣昔年久任關陜粗有奔走之勞不
知臣今老病衰弱大非前時之比臣不自言恐致誤國
大事萬死何贖及聞甘肅地方近被回賊侵擾仰賴聖
武布昭委任重臣舉兵征討醜𩔖畏威遠遁延寧等處
未聞有警彼邊境常寇各鎮守自能捍禦倘以權不歸
一須設總理官員則賢俊滿朝堪當是任者必多其人
臣之衰朽豈宜濫及臣是以昧死上陳伏望聖慈早收
成命勑下該部别推相應官員委用容臣照舊致仕以
終殘喘則自今以後未死之年皆皇上之賜也臣不勝
戰兢隕越懇切願望之至緣係老病衰殘乞恩辭免新
命事理為此具本順差鎮江衛舍人茅祖賫捧謹具奏
聞伏候勑旨嘉靖四年二月十二日奉聖旨卿累朝耆
俊聞望素隆投閒有年屢經論薦特兹起用付以全陜
委任甚重豈可引老辭避况敵方在套邊患可慮卿嘗
以體國自許諒不在趙充國馬援之下宜兼程前去督
率文武將吏調度兵糧攘外安内以紓朕西顧之憂再
不必辭吏部知道
一為再陳懇悃乞容照舊休致事
致仕少傅兼太子太傅吏部尚書武英殿大學士楊一
清奏嘉靖四年二月初八日該兵部差官賫捧勑諭一
道符驗一道旗牌十面副關防一顆并欽賜白金五十
兩綵幣四表裏到臣方患痰𠻳強起扶病迎接望闕叩
頭領受外伏念臣先於本年正月二十四日准兵部咨
該兵部等衙門會題節該奉欽依是楊一清改兵部尚
書兼都察院左都御史少傅兼太子太傅仍舊着提督
陜西三邊等處軍務欽此臣自度老病衰殘不能供職
具疏辭免乞容照舊休致俞允未頒渥恩復降伏讀制
詞有曰卿昔在先朝簡居祕閣任重望隆固宜出入禁
闥謀謨廟堂軍旅之事若非可以勞卿者然古昔大臣
若周之尹吉甫方叔召虎唐之裴度郭子儀宋之韓琦
范仲淹皆出將入相茂建勲績為社稷之臣國有賴焉
卿以古名臣自待忠義自許諒不以内外勞逸為輕重
也欽此絲綸春温金幣霞爛責以君臣之大義諭以出
入之均勞感極而悲繼之以泣切惟君召行不俟駕乃
聖門之明訓君言不宿於家亦人臣之常職臣本庸劣
陛下起之於病廢之餘付之以節鉞之重分當即時戒
行豈敢固為辭讓况臣歴官以來在外之日多立朝之
日少謀謨廊廟匪臣所堪經營四方實臣素志若重内
輕外好逸惡勞臣雖至愚决所不敢仰承聖諭媿懼交
并續准兵部咨為傳奉事節奉欽依陜西三邊見今有
事提督軍務楊一清着彼處巡撫都御史即其家敦遣
務要上緊前去節制調度不必辭兵部知道欽此又准
兵部咨為套中走回男子供報大敵入套整飭邊備以
防侵擾事該本部題節該奉欽依是這大敵擁衆入套
其情叵測便馬上差官賫文着陜西延寧鎮巡官務要
嚴督各該副參遊擊守備等官加謹隄備遇有警報協
力遏阻相機剿逐不許因循玩忽自分彼此致失事機
新推提督三邊軍務官着上緊前去節制調遣欽此欽
遵節行到臣伏覩天語丁寧知三邊敵患上軫聖懷當
地方多事之秋非臣子辭勞之日自當力疾就道但年
過七十精力既不如前智慮亦非昔比其最苦者兩目
昏懵赤澁見風日則涕淚交流閱文字而點畫不辨縱
令勉強到彼終恐無益邊防及思前次陳情之疏未奉
明旨恐致稽誤不容自默伏望聖慈察臣先後辭免實
情别求精健練達之臣往當提督軍務之任容臣照舊致
仕豈徒保全愚臣殘生亦且不誤邊防大計臣不勝懇
悃激切為此具本差鎮江衛舍人楚淵賫捧謹具奏聞
伏候勑旨奉聖旨卿才猷練達精力尚健既有經營四
方之志提督重任當為國黽勉一行不必再辭兵部還
差聽事一員前去沿途催促着上緊去該衙門知道欽
此
一為謝恩事
欽差提督陜西三邊軍務左都御史臣楊一清謹奏為
謝恩事臣先任少傅兼太子太傅吏部尚書武英殿大
學士致仕家居嘉靖四年正月二十四日准兵部咨該
本部題奉欽依准設陜西提督軍務官員會官推舉得
臣等堪任奉聖旨是楊一清改兵部尚書兼都察院左
都御史少傅兼太子太傅仍舊着提督陜西三邊等處
軍務寫勑并符驗旗牌關防都給與他着上緊前去欽
此欽遵備咨到臣自度老病衰殘不能負荷具本辭免
隨該兵部賫送勑諭符驗旗牌關防并欽賞銀五十兩
紵絲四表裏到臣又該巡撫都御史吳廷舉受命即臣
家敦遣啟行臣感激奮發即欲就道奈見患目疾并痰
𠻳未愈恐誤邊防大計又經具本懇辭一面於三月初
七日扶病啟行沿途服藥調理俟命近日得報知先後
辭本俱不蒙俞允又聞邊方有警不敢再為辭避兼程
前進於四月初一日到於陜西地方欽遵行事外謹具
本稱謝者伏以聖武布昭每軫懷於邊徼皇仁徧覆尤
篤念夫舊臣起廢退之人治軍旅之事以保傅之重督
邊閫之師稽古昔而有聞在今日為創見莫遂循牆之
請徒增臨谷之危恭惟皇上代天撫世應運特生承眷
命奄有萬方如帝堯之乃聖乃神乃文乃武起宗藩入
繼大統邁王季之克明克𩔖克長克君乾轉坤旋囿羣
生於嘉靖春生秋肅舉一世而甄陶臣章句迂儒蓬蒿
末質自垂髫以至白首遭際累朝由近侍以至孤卿踐
登極品固嘗授鉞未成安攘之功承乏代言豈有論思
之益既遂休閒之願偷安林壑之身樂與齊民共歌新
化病驥不堪於服乘腐草無意於回春皇上念其往勞
早塵存問之使采之公議付以節鎮之權周王不遺夀
考之仁何以加諸虞舜樂取人善之公兹焉大矣且温
綸褒諭直欲期之古人寵賚便蕃又已超夫常格既懇
恩而不獲當力疾以徂征誓竭庸虚少酬知遇顧人非
三代何敢希方叔召虎之謀猷業本書生亦勉效韓琦
仲淹之經略但世平易玩法久漸隳政習於因循人安
於偷惰不大改絃轍無以作新士氣不力任怨怒無以
奮起事功又恐居内地之安或罔念邊疆之苦持文墨
之論不暇謀兵革之難任耳易至於傳訛浮言每興於
所忌伏望宸衷獨斷廟議協心將委任而責之成必聽納
而求其實若虚應故事如聖慮之所及則自貽厚責在
國法以何逃待邊患稍寧地方無事願遂乞骸之請以
終垂盡之年臣無任瞻戀感戴懇悃激切之至緣係謝
恩事理為此專差指揮魏傑賫捧謹具奏嘉靖四年五
月三十日奉聖旨卿具疏陳謝足見忠愛閫外之事宜
竭誠展布務臻實效以副委任該部知道
一為軍務事
題為軍務事臣奉勑提督陜西三邊等處軍務欽此欽
遵外案照先准兵部咨該本部題為設總制以圖兩全
事内開跟隨書掾頭目家人聽從選帶仍具奏聞節該
奉欽依是欽此欽遵備咨到臣除頭目另行外為照臣
一到陜西地方即該題奏各項事情及發屬文移浩繁
緣未奏討書掾缺人書寫訪得直隸鎮江府丹徒縣省
祭官任漢本府兩考役滿吏李棠俱各寫字端楷諳曉
行移已經行令該府開送跟隨前來書辦及思臣年老
多病近又感患痰𠻳日久未愈扶病前來供職誠恐西
土之人風氣不同用藥亦異難以收效選帶鎮江府醫
士錢汝儉跟隨軍門調治臣疾及又思得三邊地方險
遠必多得親信家人跟隨使用内將二名照例支給口
糧其餘俱於臣廪給内食用不支口糧緣係該部題奉
欽依聽從選帶事理為此謹具題知
一為急處邊儲以防敵患以安地方事
題為急處邊儲以防敵患以安地方事准巡撫陜西地
方都察院右副都御史王藎揭帖准戸部咨該本部題
為套中走回男子供報大敵入套整飭邊備以防侵擾
事該陜西鎮巡等官題前事奉聖旨該部看了來說欽
此欽遵抄出送司覆奏間隨據委官署郎中胡宗明呈
為回賊擁衆入境圍困城堡事通查案呈到部看得巡
撫陜西都御史王藎并鎮守太監晏宏會題開稱本鎮
固靖環蘭等處大敵入套誠恐動調兵馬錢粮缺乏乞
要再添部屬官一員多帶内帑銀兩并開中淮浙各運
司引鹽前來固原等處或委官分投糴買或召商報納
粮料草束專備客兵人馬支用一節誠為思患預防至
意但固原等處歲用軍餉原係陜西所屬州縣起運粮
草并本處衛所屯粮供給若所司官員果能及時催徵
依限完納一歲之徵自足一歲之用此係地近腹裏自
來無有年例銀兩先該巡撫等官連章具奏粮餉不足
本部屢次題准給發銀鹽并總制衙門及部委郎中奏
帶銀兩分𣲖陜西一鎮三年之間共計五十七萬一千
八百餘兩比之延寧等邊有年例之處其數加倍况固
原等處先年奏報邊敵出沒聲勢雖大然一時搶掠即
回軍馬不曾久駐錢粮不至多費况近日運去軍前鹽
銀雖稱七萬二千六百餘兩内止解去甘凉一萬六千
餘兩其餘五萬六千餘兩俱在蘭州等處買辦粮草預
備客兵支用不久大軍掣回錢粮尚多見在即今敵衆
在套如或調兵就堪支用但恐客兵數多一時供億不
繼相應計處查得甘肅一鎮近巳分發銀一十四萬兩
前去比來邊情巳寧前銀足勾支給所擬署郎中胡宗
明開報淮浙等運司鹽課共二十萬引可以不必分撥
該鎮况今近在鎮城商人情願增價相應准呈為今之
計部官不必再差合無候命下之日本部劄付先差署
郎中胡宗明就留陜西督理固原等處軍餉即將原開
嘉靖三年分各運司額鹽兩淮一十萬引每引原定價
銀伍錢今每引加銀二錢共銀七萬兩兩浙五萬引每
引原定價銀三錢二分今每引加銀一錢共銀二萬一
千兩山東小引鹽五萬引每引原定價銀一錢五分今
每引加銀五分共銀一萬兩通共該鹽銀一十萬一千
兩會同巡撫都御史王藎坐委能幹官員查照緊關城
堡分投召商上納本色粮料草束另項收貯專備客兵
支用一面查出陜西布政司貯庫前巡撫都御史王珝
奏開鹽價銀二十二萬四千九百九十八兩除提督尚
書金獻民發去甘肅七萬二千餘兩尚餘一十五萬兩
一體糴買粮料接濟或折色相兼放支一面催併所屬
州縣將起運固原環慶等處邊粮并彼處衛所該徵屯
粮上緊追完立限差人速觧原定倉庫交納以備急用
萬一前賊深入兵馬調多經費不繼聽提督大臣到彼
相機議處另行具奏定奪等因題奉聖旨是陜西固原
等處軍餉就留胡宗明在彼督理動支各項銀兩糴買
粮料都依擬務要上納緊關城堡不許堆積無用處所
有誤支給欽此欽遵合咨前去煩照本部題奉欽依内
事理欽遵施行准此除行陜西布政司轉行守巡管粮
等官催徵未完錢粮及行胡宗明查照施行外合將該
部咨到緣由開具揭帖行來隨據委官署郎中胡宗明
亦呈前事臣近到陜西省城閱視城操巡邊備冬各枝
人馬原額數目雖多中間迯故缺伍十之三四其見存
者身無完衣軍器缺壊馬匹瘦損饑寒困苦之狀見於
顔面較之臣先年巡撫總制之時迥然不同詢其所以
皆云近年以來月粮缺少有至一二年之上全無支給
者又被先該鎮守官廖鏜等指以進貢為由侵尅歛派
痛苦入骨近雖釐革安静巡撫衙門按月放支每石亦
止給銀三錢不敷食用已往年月無從補給以此彫傷
之人元氣未復及節據固原環慶等處公差人員禀訴
各稱沿邊一帶城堡粮料草束俱無蓄積有亦不多不
勾供應主兵倘若添調客兵將何支給及訪得前項邊
方官軍月粮欠缺亦多應賞冬衣布花經年不給彫傷
困苦比之省城尤甚近查得提督尚書金獻民奏内據
陜西按察司固原兵備副使成文分巡關西道僉事鍾
錫會呈内開欠少本鎮官軍月粮二十三萬每每告討
無從補給即此一處他處可知切惟克敵必資乎兵養
兵必資乎粮軍食不充則軍氣不揚何以克敵制勝且
沿邊官軍比之腹裏勞逸相懸平居家有父母妻子之
累身無飽食煖衣之樂一旦遇警驅之以盡死力顧不
難哉近年各邊失事官軍不能奮勇力戰甚或因而生
變實由於此近據延綏守臣奏稱入套之敵數多臣切
緣此敵因是節年搶掠得利蔑我無能入敵之謀恐所
不免縱使夏間無事秋冬難保不來今年無事明年難
保不來來則必須動調客兵截遏今倉場粮草在在缺
乏有地方之責者不得不憂所以陜西鎮巡等官都御
史王藎等奏要添差部屬官一員多帶内帑銀兩並開
中淮浙各運司引鹽星夜前來固原等處或委官分投
糴買或召商報納粮料草束運赴緊要城堡收貯專備
動調客兵人馬支用情辭懇切盖不得已而提督尚書
金獻民奏内又復論及盖亦親到地方目擊其狀故以
為言節該戸部題奉欽依就留原差郎中胡宗明督理
固原等處軍餉然亦止是將原開嘉靖三年分各運司
額鹽兩淮一十萬引兩浙五萬引山東小引鹽五萬引
加銀召納約有一十萬一千兩之數及先年都御史王
珝奏開鹽價銀除已支外見存一十五萬兩糴買放支
終恐數少不敷且陜西一鎮固原環慶靖邊蘭州乃總
會要害之處固原所轄則有黑水鎮戎平邊紅古版井
彭陽等城西安州海剌都等營環慶則有走馬川青平
山城甜水等城堡靖邊蘭州則有乾鹽池打剌赤一條
城十字川西古城積積灘等堡處處可以通敵况套人
多遣奸細入境探我道路知我虚實聲東擊西多窺我
之無備倏來倏去每乘我之所忽故要害去處固當多
積而僻小城堡亦難全虚不止供給按伏主兵又欲支
用經過人馬夫以前項二十五萬餘兩之資而欲分應
數十城堡之備委有不敷况前擬引鹽山東小引五萬
引自來無人肯報縱欲抑勒均搭給與必須淮浙二處
稍有餘利以淮浙之有餘補山東之不足庶其肯從今
據陜西布政司官禀稱固原召報粮料草束商人為因
加銀數多地方薄收俱各空回不肯報中若在該司納
銀固其所願但沿邊正恐粮草無積有悞供餉若俱令
納銀運送前去遇有緊急銀不可食何以為處臣查得
陜西各鎮自來處置邊儲不過曰穵運曰召商曰糴買
三者而已弘治十三年間大敵在套動調京軍欽差該
部大臣督理軍儲穵運腹裏州縣粮草累民陪補至於
破産鬻兒今日斷不可行况腹裏空虚亦自無粮可穵
惟有召商糴買二事可行銀買雖若簡易緣地方時值
道里遠近不同計筭脚程多致末踰其本若分𣲖州縣
僉報人戸糴買未免累民暗陪隂補而官吏里書放富
拘貧侵尅抵換之弊又不能無省費於官歛怨於民亦
非至計揆今事勢不得不然惟有召商報中似為得策
客商射利雖小必趨官府儲粮小費何吝故在客商增
一分之價則官司有一分之益但須革兜攬賣窩之弊
豈可廢從古飛粮之法又聞之道路近年官司召商多
至失信或所召價多所給則少或召納已完又復追價
致令虧折資本怨聲載道以此各邊開中粮草多不肯
報納率是以往倘有重大軍機路途阻塞車脚不通召
中糴買兩無所措雖有智者不能善其後矣及又思得
蘭州密邇河西額布勒殘敵竊伏西海萬一糾引番賊
侵掠我河洮臨鞏等處此腹心之疾尤當嚴防不止河
套之敵為當備也及照甘肅地方近被回賊蹂踐人馬
已極困敝雖蒙發去銀一十四萬兩然分𣲖一十五衛
所大小城堡數多百孔千瘡難以兼濟至於延綏官軍
素稱勇悍各邊調發應援多得其力近年亦復疲敝之
甚其官軍多臣舊所統轄每進見詢問輒以粮賞不足
為辭貧苦之訴如出一口臣謂此鎮官軍尤當懷之以
恩養其銳氣庶幾緩急可倚若寧夏遠在河外賀蘭山
後敵之出沒無時而花馬池興武營靈州一帶地方又
侵犯腹裏必由之路屯兵積粮俱不可緩陜西巡撫專
為固原等處議奏而臣則有提督三邊之責休戚相關
事體一同不敢顧此失彼以貽後艱欲待通查四鎮見
在錢粮多寡數目明白方纔論奏恐蹈後時之愆將貽
噬臍之悔查得弘治十八年間為因河套有警孝宗皇
帝特差戸部侍郎顧佐帶領本部郎中吕賢陳策前來
陜西督理邊儲奏准開中淮浙河東運司鹽課一百萬
引運送折粮等項銀三十萬兩舉行冠帶等項事例續
該臣接管巡撫陜西因見前項銀鹽侍郎顧佐俱發延
寧甘肅三鎮陜西止得銀五萬兩不敷當即議奏尚書
韓文等覆題以為邊防積蓄以預為先以多為貴若趁
今盜賊遠遁年歲頗收不先事廣積倘或緊急將何為
備依擬又開兩淮鹽二十五萬引兩浙長蘆四川鹽二
十五萬引共鹽五十萬引聽臣定立斗頭召商糴買若
有不足再查靈州并西漳二縣變賣鹽課銀兩一併召
買務使緩急有備節該奉欽依是務要處置停當邊儲
充實毋致臨期缺乏欽此欽遵行來臣即時督令兵備
等官高崇熙燕忠等召報糴買兼行參以奏開事例固
靖環蘭一帶延寧甘肅三邊俱頗有積蓄自正德元年
至正德四年俱得其用正德五年臣起廢西征查得各
邊粮草仍前缺乏又即議奏該部題奉武宗皇帝欽依
差戸部侍郎叢蘭帶領主事翟鵬常道袁經三員前來
整理三邊之人皆仰賴先朝留神邊事前該大臣實心
體國如此今錢粮缺乏比前加甚而寇勢驕横亦非前
比臣不先事極言他日僨事貽患臣之一身固不足惜
如地方何及照原差郎中胡宗明委有才力足堪付託
但今患病是實已經奏乞回家調治似難久留除將陜
西所屬州縣起運各邊粮草并衛所該徵屯粮督令分
守管粮管屯都布按三司官嚴限追併完足觧赴原定
倉庫交納及别項議處事宜另行具奏外伏望皇上念
邊事之至重溥大賚之仁恩乞勑戸部議處合無深體
先年該部議奏邊方積蓄以預為先以多為貴之意將
嘉靖三年兩淮兩浙等運司開剰鹽引并嘉靖四年課
鹽共開與一百萬引及再運送官銀五十萬兩仍照先
年事例特命戸部堂上官一員帶領屬官二三員前來
督理四鎮粮儲大要十分為率陜西固原等處須得四
分延寧甘肅三鎮共得六分不拘召商糴買隨宜處置
一半務收本色以供客兵支費一半量收折色以備主
兵折放其召報本色酌量地方遠近年歲豐歉定與斗
頭斤數使人樂從若再不敷聽臣將陜西司府官庫各
項銀兩陸續酌量動支行委布按二司公廉官員趁時
召糴務令邊倉各有二三年之積庶使愚臣得以悉心
規畫邊務遇警節制調遣勦殺寇衆以安地方臣本衰
病廢棄之人誤蒙陛下采之衆論付以重權若因陋就
簡諒亦無難投閑置散亦其素分但念受恩深重自當
為國遠圖倘蒙采而行之邊方幸甚愚臣幸甚緣係急
處邊儲以防敵患以安地方事理未敢擅便為此具本
專差承差馬廷璋親賫謹題請旨
一為整理邊務以備敵患事
題為整理邊務以備敵患事准兵部咨該提督陜西延
綏寧夏甘肅等處軍務兵部尚書兼都察院右都御史
金獻民題前事内一件議處兵將准巡撫陜西等處地
方都察院右副都御史王藎揭帖據陜西按察司整飭
固原等處兵備副使成文整飭鳳翔等處兵備兼分巡
關西道僉事鍾錫會呈等因臣惟禦敵以兵馬為先以
粮草為急固原一鎮為三邊喉襟要衝之所其總兵官
所領官軍見在不過五百員名守備官見在不過六百
員名兵馬之寡弱也甚矣倉卒有警委難支持訪得敵
衆自弘治十四年大舉入敵得利而歸每每深入搶掠
必由固原各該將領累因兵馬數少不過嬰城自守任
其出入以此地方多被殘破人畜多被殺掠見今大敵
擁衆入套侵犯之舉又在旦夕若止照往年故事未免
復遭荼毒各官所呈相應議處合無將總兵官部下除
見在官軍外再於各城堡各衛禦冬防守官軍内選摘
精壯二千三百員名共輳三千員名總兵官統領防守
官軍仍照例每年十月初一日依期赴操二月河開無
事放回有警留住本城支與行粮與見在官軍如法操
練預備截殺守備官部下除見在官軍與今擬各城堡
挑選共二千員名外未及之數照例懸賞於有丁人戸
内召募一千名亦輳三千之數將守備改為參將名色
統領殺敵仍聽總兵官調度該用馬匹就於茶馬并苑
馬寺給領或行太僕寺收貯官價支買召募銀兩於司
府官庫查有無碍銀兩動支庶兵馬充足緩急有備等
因題奉聖旨該部知道欽此欽遵該兵部議得固原地
方平坦可以馳驟敵衆搶掠多由此入陜西腹裏州縣
連歲被害實由本處兵粮不足難以防守合無依其所
擬將各城堡各衛禦冬防守官軍内選擇精壯二千三
百員名連見在七百名共輳三千名聽總兵官統領其
防守官軍上班放回并支給行粮悉如舊規其守備官
部下除見在并各城堡挑選官軍二千員名外許於各
項軍民丁多戸内召募一千名共輳三千之數就將守
備改為參將統領聽調殺敵該用馬匹就於茶馬并苑
馬寺給領如不足用許於太僕寺收貯官價支買召募
銀兩於官庫動支俱各相應但事關地方軍務仍咨行
提督尚書楊一清再加議處具奏施行等因具題節該
奉聖旨固原守備照舊其餘准擬欽此欽遵備咨到臣
切惟固原為陜西喉襟要害之地地平漫無險可據通
其去處甚多自弘治十四年以來屢次擁衆深入延寧
地方不能捍禦馳驟長驅兩日夜可至固原分散醜𩔖
静寧隆德會寧安定一帶州縣俱被剽掠直抵鞏昌秦
州地方近年又侵過平凉蹂踐我涇邠等州縣得利而
歸不曾遭挫將來鳳翔西安内郡安保不遭毒害臣先
年巡撫之時奏將陜西鎮守總兵移在固原常川住劄
意正在此但所統官軍與守備官部下官軍俱不及千
數委的數少難以出戰只得嬰城坐守甘受畏縮之罪
今提督尚書金獻民要將總兵官部下除見在七百員
名外再於各城堡各衛禦冬防守官軍内選摘精壯二
千三百員名共輳三千員名總兵官統領守備官部下
除見在外今擬增粮并各城堡挑選共二千員名外未
及之數照例懸賞於有丁人戸内召募一千名亦輳三
千之數統領殺敵仍聽總兵官調度該用馬匹就於茶
馬并苑馬寺給領或行太僕寺收貯官價支買召募銀
兩於司府官庫查有無碍銀兩動支誠為安邊禦敵至
計除依擬行令嚴加挑選聽各官統領以助兵勢外至
於懸賞召募一節尤為得策今日之務似難舍此查得
弘治十八年間臣為巡撫准兵部咨為預防邊患事該
本部題看得往年敵衆河開之後俱各在套即今桀驁
非常事勢難料若果在套潜住未免肆意侵掠為患不
已陜西一帶歲遭大歉民財已窮合用軍馬除本省三
邊之外别處客兵决難輕動况彼處土人生長邊方材
力勇勁便於戰鬭若欲鼓舞用命必須激之以利故云
重賞之下必有勇夫合無本部於太僕寺寄收馬價銀
兩借支五萬兩差官賫送陜西布政司收貯聽都御史
楊一清支用或隨勢給賞得用官軍或懸利召募本處
土人務使精壯之民皆占行伍之籍勇敢之士悉為麾
下之兵凡可以激勵各項之人殺賊以取功利者悉聽
從宜處置必能得其樂於用命振揚軍威以禦邊敵不
可坐委貪刻官員託故以召募為名用強逼勒致失人
心若後敵衆出套前項銀兩聽其收買戰馬給軍騎操
不許别項支用等因題奉聖旨是欽此欽遵隨該太僕
寺寺丞楊信觧送銀伍萬兩到於陜西布政司收庫臣
於正德元年二年間賞軍召募等項陸續止用過銀一
萬五百餘兩比臣奏准回還原籍養病其餘銀三萬九
千四百餘兩俱在布政司并平涼慶陽二府寄庫待接
管官員支銷及咨兵部并陜西巡撫查照外及又查得
兵部先年題准事理臨邊各路土著軍民舍餘人等有
能奮勇設謀斬獲首級一顆隨即賞銀三十兩生擒一
名賞銀五十兩若能糾集鄉丁敵殺賊衆斬首至五顆
以上者為首者加陞署所鎮撫又一件今後各該官軍
有能斬獲賊級一顆為首者賞銀牌十兩生擒一人者
賞二十兩各為從者量為給賞仍將各人功次另行造
册奏繳擬陞是皆激勵人心鼓舞士卒之策與前項該
部所奏所擬大意相同况常人之情見利則趨以速為
貴邊軍艱苦萬狀俯仰不能聊生者十常八九一旦獲
此厚利自然踴躍思奮雖有勢豪買功之人彼亦不肯
舍應得之利以犯必禁之法矣然此例雖久官司多不
肯行實亦因財用不足之故以致人心怠玩敵勢益張
所惜者小所損者大及照臨邊軍民勇悍善鬭者在在
有之召之有道自然應命及查先年召軍每名有給銀
五兩者有三兩者是為常守之兵比之腹裏抽選召募
者大段不同比年延綏寧夏二鎮召募土兵至今與遊
竒正兵一體調遣截殺所向有功今各該衛所行伍空
虚懸利召募相應舉行至於隨勢給賞有功官軍亦為
要務軍門若無財用則有罰無賞何以盡人死力但陜
西布政司在庫官銀不多各有頭項難以一槩取用伏
望皇上軫念邊方重地防禦為急乞勑兵部議處合無
查照先年該部奏行事理於太僕寺馬價銀内動支五
萬兩差官運送前來聽臣督委都布按三司實心幹事
官員設法召募不拘衛所軍餘舍餘村野土民但係年
力精壯騎射閑熟者籍名在官願領馬者給銀五兩步
軍給銀三兩令其置辦軍裝弓矢器具團成隊伍聽總
兵守備等官統領訓練不敢委用貪刻官員用強逼勒
以失人心亦不敢濫收不堪之人徒費官錢無益於事
至於給賞有功官軍土人銀兩銀牌等項聽臣於布政
司無碍官銀内量為查取應用不拘官舍軍餘土人召
募民壯等項但有斬獲首級一顆者驗係真正敵人不
願陞者軍門隨即賞銀三十兩生擒敵人一名者賞銀
五十兩該陞者照例先賞銀牌仍造册擬陞既可鼓士
卒立功之勇又可杜官豪買功之弊及照各邊官軍缺
馬為急行太僕寺苑馬寺收貯銀兩專備買馬騎操難
以别項支用若京運銀兩召募支用不盡亦收貯聽發
各邊收買戰馬騎操不許别項動支事完通將支用過
召募買馬銀兩數目造册奏繳如此則軍伍可增軍氣
自倍可望收克敵制勝之功矣緣係整理邊務以備邊
患事理未敢擅便為此具本專差承差馬廷璋親賫謹
題請旨
一為急缺邊方兵備官員事
題為急缺邊方兵備官員事據陜西按察司呈為迴避
讐惡有病致仕以全國體事准本司副使周崇義關照
得本職見年四十九歲係四川成都府灌縣守禦千戸
所軍籍山西聞喜縣人由進士正德七年八月二十九
日除授戸部雲南清吏司主事歴陞員外郎郎中正德
十六年九月二十五日陞授陜西布政司右參議嘉靖
元年三月内蒙巡按陜西監察御史喻茂堅許翔鳳案
驗為邊軍聚衆殺害撫臣劫庫放囚搶奪軍器燒毁衙
門等事節奏勘合會委本職前去甘州會勘李隆等謀
殺許都御史并劫庫放囚等項重情本職會同陜西按
察司副使劉大謨將兇犯楊淮等各拷訊鞫審殺害撫
臣劫奪庫囚招認真情明白將楊淮蘇秀張璉王禮保
賀保兒等六十五員名俱問擬死罪監候已經具奏定
奪外嘉靖三年十月二十八日蒙陞今職專在甘肅地
方整飭兵備兼永昌等九衛所竊照本職歴任主事員
外郎郎中九年有餘叨陞參議又經三年每於地方軍
民事務盡心幹理不敢怠廢復蒙轉陞正當勉供職務
以圖補報奈何殺害撫臣姦惡正犯楊淮蘇秀張璉
范謙并徐通栗不老等六十餘員名俱係甘肅等衛都
指揮指揮千百戸軍餘夜不收等項人役各犯主謀下
手窮兇極惡神人共怒自古所無已該本職等問擬梟
首等罪死者已多監者見在各犯父兄子弟俱在甘肅
住居緣各犯生居邊方性本奸惡怨惡讐嫌切齒痛恨
往年勘問之時雖出入飲食猶難防備况今久處地方
常該巡歴一時一事安能保全且彼時許都御史素無
讐嫌止因告添月粮稍不遂心就行謀害况本職以委
官親詣地方將各犯嚴刑面審真情問擬謀殺撫臣梟
首等罪至今讐恨方深本職若冐昩前去適逢其怒則
兇徒逆黨蓄毒藏姦隂懷報復之讐暗肆䧟害之惡命
固難全時事亦壊關係國體誠非輕小又兼久因舊患
風痰病症調理未痊見今飲食減少精神昏瞶不能供
理職事除將前項緣由於嘉靖三年十二月并本年正
月内已經三次具奏迴避有病致仕未蒙准行續奉到
都察院明文准吏部咨轉行陜西撫按衙門查勘本職
曾否甘肅勘事與彼有無讐嫌於例應否迴避會查明
白徑自具奏定奪及照本職居官盡職豈敢避難但迫
切之情實關於軀命久病之體難赴於邊方蒙今行勘
不敢擅離起程兼前病未痊見今調治為此除候撫按
衙門勘明具奏明降至日另行呈報今將前項緣由合
行移關本司煩為轉呈施行等因備呈到臣為照肅州
地方相離甘州五百餘里西七十里嘉峪關外皆係番
戎部落肅州城外亦有寄住番回數多變態不一控馭
實難朝廷設有兵備副使分守參將各一員無事則撫
存隄備有警則調兵戰守而兵備之官禁姦以安人督
儲以養兵所繫尤重去歲回部大舉入寇地方被其蹂
踐雖遭挫遠遁難保其不復來為患昨者肅州兵備缺
員吏部以陜西布政司右參議周崇義陞補盖亦取其
就近便於赴任豈期本官始以迴避讐惡為辭今又以
患病未痊為託堅卧不肯前去已經奏行陜西撫按衙
門查勘應否迴避具奏定奪近因撫按官員俱去寧夏
勘事未回不曾勘結遂使邊方兵備半年之上缺官管
理若待撫按勘明奏報方纔議處必又躭延數月不無
愈加誤事臣惟人臣任事必有欲為之志而後可以有
為今周崇義聞命逡巡稱疾不出縱令勉強到彼志意
隳頽難以望其脩舉職業其在國法似難輕恕節據陜
西布按二司官各稱本官年力尚彊平日作官儘肯幹
理但前在甘州勘事盡法除惡委的結怨已深讐恨報
復難保必無稽之人情亦當體悉但係窮邊極遠之地
若將别省官員陞補赴任稽遲愈至妨廢邊務臣近與
新任巡撫甘肅都察院右僉都御史寇天叙計議周崇
義似不可復待必於陜西二司官員内推補庶幾早得
其用臣博訪得陜西布政司右參議趙載陜西按察司
僉事姚文清俱生長北方年力壯彊才識優裕付之斯
任必有可觀如蒙乞勑吏部再為訪察如果趙載等可
用上請簡用一員賫憑令其作急前去肅州整理兵備
事務庶幾緩急可託兵民有賴周崇義合無待撫按官
勘報果無别情查缺改用緣係急缺邊方兵備官員事
理未敢擅便為此具本謹題請旨
一為急處巡撫官員以安地方事
題為急處巡撫官員以安地方事照得寧夏一鎮孤懸
河外賀蘭山後密邇敵巢不時窺伺侵入搶掠况蕃封
在内夷漢雜處鎮定安輯全在巡撫得人且河東靈州
興武營花馬池一帶又套中入寇腹裏之門戸調度兵
粮所繫尤重見任巡撫右僉都御史張璿本係風力任
事官員但近日奏發親藩事情未知虚實見蒙欽差内
外重臣查勘未結緣本官結怨已深縱使無碍亦難在
彼行事及查得寧夏總兵官种勲亦復緣事一鎮之中
鎮巡官各有掣肘日久不行更易未免人心渙散邊務
廢弛恐有他虞誤事不細然目今正在撫安軍民防禦
邊人之際若照常將在京并别省官員推用人情事體
未便周知且恐到任稽遲有誤邊方大計臣切見陜西
按察司按察使袁擯守身有不愧屋漏之嚴持法有南
山不移之判陜西布政司右參政潘塤端慎之操可以
服人宏厚之器可以致遠又皆久任兹省人望素歸畀
之巡撫必能操弛張之用酌寬猛之宜上下相安兵民
咸服如蒙乞勑該部再加詢訪如果臣言不妄將各官
疏名上請簡用庶得就近赴任管事實為便益仍乞將
張璿暫取回京待前事勘結有無干碍伏俟聖明裁處
臣有地方安危之責故冐昩上言盖亦采諸衆論之公
非敢獨持一已之見緣係急處巡撫官員以安地方事
理未敢擅便為此具本順差承差馬廷璋親賫謹題請
旨
一為急缺方面官員事
題為急缺方面官員事據陜西布政司呈本司分守隴
右道左參政王教於嘉靖四年三月十九日病故呈報
到臣為照陜西布政司内統八府外供三邊參政等官
分守地方撫安人民催徵錢粮完銷勘合政務浩繁額
設官員平居無事足供幹理但中間事故遷除不一臨
事差遣往往乏人前項參政員缺急當銓補但地方窵
遠别省官員陞調交代多遷延不至如僉事周鎬陞任
已經七月方纔前來肅州兵備雖經陞補半年之上尚
未赴任必得就近陞用一員庶免久曠誤事臣博訪得
陜西按察司副使韓士竒成文俱操履端謹才識疏通
兼且科甲年深先曾被誣黜謫初心不改蒞事益勤堪
以陞用如蒙乞勑吏部再行詢訪合無於韓士竒等二
員内推陞前職上請簡用倘蒙采納各官員缺亦望於
附近山西河南等處官員内陞補庶不久稽妨廢職務
實為便益臣受命提督三邊戎務凡軍馬錢粮各項事
情必須得人委用事干職守不敢不言緣係急缺方面
官員事理未敢擅便為此具本謹題請旨
一為軍務事
題為軍務事臣奉勑提督陜西三邊等處軍務欽此欽
遵到於陜西地方行事外查得先准兵部咨該本部題
為設總制以圖兩全事内開合用跟隨書掾頭目家人
聽從選帶仍具奏聞等因題奉欽依備咨到臣切緣陜
西延綏寧夏甘肅三邊地方廣遠相隔動數千里軍務
浩繁賫執旗牌督兵幹事必得明爽精練之人參隨委
用博訪得南京羽林前衛正千戸楊評南京錦衣衛冠
帶舍人徐鳳岐俱將家子弟諳曉戎務鎮江衛指揮僉
事陳岳生長於騎射閑於韜略興州中屯衛正千戸劉
欽錦衣衛冠帶總旗趙達冠帶舍人張濓葉澄張瑋羅
玉崔堂胡灃崔杲興州中屯衛冠帶舍人楊舉俱各曉
暢軍情熟知世務如蒙乞勑兵部奏請照依近年提督
等官奏帶參隨事例行令各衙門查送前來陜西軍門
聽用實為便益緣係該部題奉欽依聽從選帶事理未
敢擅便為此具本順差承差馬廷璋親賫謹題請旨
一為處置拖欠邊儲事
題為處置拖欠邊儲事案照先准戸部咨為套中走回
男子供報大衆入套整飭邊備以防敵患事該陜西鎮
巡等官奏前事本部覆題奉欽依備咨到臣除召報鹽
引發銀糴買等事另行外内稱固原等處歲用軍餉原
係陜西所屬州縣起運粮草并本衛所屯粮供給若所
司官員果能及時催徵依限完納一歲之徵自足一歲
之用此係地近腹裏自來無有年例銀兩及要一面催
并所屬州縣將起運固原環慶等處邊粮并彼處衛所
該徵屯粮上緊追完立限差人速觧原定倉庫交納以
備急用等因備咨到臣為照陜西延綏寧夏甘肅四鎮
錢粮俱該陜西西安等八府及各該衛所軍屯粮草供
給以八府之所出供四鎮之所費若儘數完納所少不
多但年歲有豐歉地土有肥瘠西鳳等府多苦旱災平
慶延安臨鞏等府兼苦早霜之災加以轉輸徵調差役
浩繁人戶逃移數多縣無完里里無完甲甚則十存三
四抛荒田土白地相望蠲免折納節有事例實徵粮數
豈能盡如原額若將應徵錢粮及時徵納猶可足供大
半奈何近年以來法令廢弛上下因循有司官員以私
滅公安常習怠合干上司計日數月坐待陞遷多不肯
實心幹理公事以致歲徵之數年復一年不得完結臣
查據陜西布政司開報各府拖欠邊粮草束數目原派
固靖延寧甘肅等倉庫除遠年外自正德十六年起至
嘉靖三年止西安府所屬拖欠夏秋粮三十七萬六千
三十一石馬草七十一萬八千四百六十六束延安府
所屬拖欠夏秋粮三十二萬五千八百五十九石馬草
一十三萬三千九百六十二束平凉府所屬拖欠夏秋
粮一十六萬七千三百一十七石馬草三十萬八百八
十束慶陽府所屬拖欠夏秋粮二十萬三千九百五十
一石馬草二十八萬三千三百四十六束臨洮府所屬
拖欠夏秋粮二萬六千一百四十二石馬草三萬五千
六百一十六束鞏昌府所屬拖欠夏秋粮一十九萬六
千八百五十三石馬草二十五萬二千八百七十九束
鳳翔府所屬拖欠夏秋粮一十九萬六千一百六石馬
草二十萬四百六十四束漢中府所屬拖欠夏秋粮四
千一百七十五石馬草三萬三千二百七十五束總計
一省共欠夏秋粮一百四十九萬六千四百三十四石
馬草一百九十五萬八千八百八十八束中間如澄城
一縣拖欠夏秋粮四萬九千三百石馬草五萬三千二
百二十四束邠州一州拖欠夏秋粮四萬六千石馬草
七萬一千束寧州一州拖欠夏秋粮九萬四千一百二
十九石馬草一十一萬八千六百五十束寳雞一縣拖
欠夏秋粮七萬三千九百二十石馬草二萬三千七十
八束而蠲免折納之數不預焉臣經過州縣數處弔取
錢粮文卷略為稽查有卷内取獲實收而無通關者有
開稱已完不曾掣取通關者有數年以前通無案卷者
不知前該官員因何通不查究即此數處他處可知論
法俱該參究治罪但干礙衆人又多係去任官員見在
布政司管粮分守等官俱係新任方將逐漸追徵難以
責其速效至於衛所屯粮先年拖欠甚多今按察司管
屯僉事桑溥遍歴督徵查究不及二年完過粮五十三
萬七百三十五石草四十三萬九千二百一十九束折
草粮四萬一千八百八石銀七萬六百八十六兩其職
業頗為脩舉臣舊官陜西嘗推原粮草拖欠之故始因
布政司實徵粮數派發遲緩由府以及州縣展轉文移
夏粮多至秋深秋粮多至春月方纔徵收彼時百姓所
收子粒多已花費正在青黃不接之際鞭追囚繫終不
得完管粮分守官巡歴所至比較將各該官吏量加扑
責去則仍前玩慢不才有司又多聽受賄囑將姦頑大
戸僉作部運又或將不堪人戸一槩僉觧名雖起觧多
被侵留貿易營幹家業官司比併止將戸丁一二人或
雇覓奸猾慣受刑責之人應點監打並不曾嚴加設法
根據追究延頸跂足以俟赦恩夫以小民之脂膏而充
姦人之囊槖深可痛恨儒者之論以恤民固本為先殊
不知小民拖欠者固當優恤而姦人侵盜者豈可故縱
故今之錢粮以十分為率官司收入者居其半小民拖
欠者居其二而姦豪侵盜者恒居其三積歲既多一旦
併徵則怨讟蝟興雖有能官不得安其位矣若因循不
理則倉庫愈空每寇戎有警軍儲不足相顧駭愕仰給
朝廷内帑有限何以為繼此弊天下皆然而陜西為甚
夫七年之病三年之艾及今圖之猶或可及且政之興
廢未始不存其人臣觀諸近事南京軍儲逋欠數多京
倉空虚軍士久無月粮怨聲載道節該内外守備具奏
戸部題准江浙湖廣等處布政司管粮官務要親自督
運赴南京交納直待合省通完方許回任因是利害切
身各官嚴督催納該運錢粮並無拖欠京倉有二三年
之積人心以安此其明效及照比年以來司府州縣掌
印管粮官拖欠錢粮應該住俸提問黜罰等項必有奏
行事例臣廢退年久不能盡知伏望皇上軫念邊方事
重邊儲至急乞勑戸部通查事干邊儲一應奏行賞罰
事例與臣知會再行議擬立法如各州縣拖欠邊儲幾
分以上掌印管粮官除提問外或降調黜革或起送别
用布政司管粮官所屬拖欠至幾分以上住俸幾分以
上參問并分守官坐視不理拖欠數多者亦要定擬罰
治事例俱奏行吏部遇缺不與推陞甚則奏請降黜明
立條格請勑臣及巡撫官欽遵施行其各該官員有能
精勤幹理督完錢粮數多者亦聽臣及撫按官指實奏
保旌異擢用庶幾人心有所警勵邊計可以振興失之
於前者猶可救之於後至於災傷之當蠲免貧民之當
賑䘏弛張緩急又在臨時酌量而行不敢以苛切病人
不敢以掊尅取怨臣受命提督軍務因見邊儲缺乏方
上乞討引鹽銀兩之疏而推原缺乏之由如此敢併言
之伏惟聖明采納緣係處置拖欠邊儲事理未敢擅便
為此具本順差舍人趙經親賫謹題請旨
一為易置重鎮主將以保固邊方事
題為易置重鎮主將以保固邊方事近據鎮守寧夏總
兵官署都督僉事种勛呈為套中走回人口供報敵情
事嘉靖四年四月十七日據河西下三墩夜不收黑舍
收送河東套中走回婦女一口陳氏到鎮行據寧夏衛
申審得陳氏供年六十二歲係靈州守禦千戸所百戶
王亨下土軍馬力長妻狀供嘉靖三年九月内在田生
理被番搶去使喚見得套内帳窠遍野人畜數多說待
馬壯要來腹裏搶掠等因隨據本官亦呈前事嘉靖四
年四月二十五日准分守東路地方右參將都指揮僉
事劉謹手本開據寧夏後衛申據圓山兒墩夜不收墩
保收送男子一名王巴圖爾供年一十六歲係榆林衛
人見在寧塞營操備軍人王江男狀供正德十四年十
月内在於門外打柴忽遇敵衆三十餘騎撲來搶去在
營住過七年與搶我敵人蒙果勒牧放頭畜走失馬五
匹慌懼尋馬望見墩臺偷馬一匹騎走一晝夜到墩在
營時聽得敵衆說稱在套敵人一萬内有三箇頭兒一
箇濟農一箇納延說要過河與黃毛敵人讐殺一箇阿
克塔布哈說要先搶漢人等因節呈到臣案照先准兵部
咨本部題為套中走回男子供報大敵入套整飭邊備
以防敵患事該陜西延綏鎮巡等官各奏稱據走回人
口供報敵衆入套數多題奉欽依備行到臣四月初旬
臣到陜西地方行據延寧守臣節報沿邊一帶各有敵
人近邊駐劄數雖不多竊恐伏藏套内故遣輕騎覘我
有無備禦待草飽馬壯之時大舉入邊亦未可知今據
种勛所呈走回人口供報之言與延綏守臣前項所奏
敵情亦頗相合防禦不可不謹巳經節行各鎮將官各
要嚴謹斥堠整兵秣馬用心隄備如果前敵拆墻入境
即便會合大小將官協力勦逐飛報鄰境官軍發兵策
應不許畏縮退避以致敵人擁衆深入貽患腹裏地方
去後為照沿邊花馬池興武營靈州一帶正係大敵侵
犯腹裏必由之地俱屬寧夏鎮巡管轄雖分守協同參
遊守備等官各有信地然綱維約束調遣指示全在主
將得人况寧夏地方屢經變故人情翻覆未安兵民雜
處難於控制見在總兵官种勛先因失事被參近又與
都御史張璿等奏發親藩事情未曾勘結事有掣肘人
心不服號令難行夫以防邊要害重鎮而使懷疑懼罪
之人久為主將緩急何所倚賴必得早為更易老成練
達威名素著衆情協服者授以節鉞之任庶可圖安攘
之功竊見提督漕運總兵官署都督僉事楊宏新任大
同鎮守取回在京提督捕盜都督桂勇俱才兼文武志
存忠孝一時將領號為出色中外士夫素所推許楊宏
係陜西世臣熟閑韜略往來各邊歴年滋久山川險易
夷漢情俗無不周知桂勇先以武舉曾在寧夏軍門操
練聽調寘鐇反叛之時與仇鉞協謀討賊人望素歸如
二臣者使為寧夏主將既可以防禦邊患亦足以鎮定
人心伏望皇上軫念邊方重鎮主將關係非輕乞勑兵
部議處如果臣言可采合無將种勛令其暫回原衛待
勘報至日有無干礙伏俟聖裁仍以楊宏桂勇内上請
簡用一員鎮守寧夏地方兵民幸甚或謂漕運重事不
可無楊宏總理臣竊思近年漕規以漸修舉弊政多所釐
革又新任總督御史參將俱號得人足堪付托非若寧
夏武備久弛振舉為難但楊宏先任四川總兵又歴兩
京坐營管理府事推任提督漕運巳經四年之上如蒙
簡用乞為量進一階則效忠宣力之臣有所奮勵矣臣
極知僣踰無所逃罪但念本以衷庸分甘廢退皇上起
而用之誓當竭忠圖報苟有所見敢不盡言伏惟留神
省覽臣不勝大願緣係易置重鎮主將以保固邊方事
理未敢擅便為此具本專差承差趙瑶親賫謹題請旨
一為增觧額以疏人材以均政體事
題為增觧額以疏人材以均政體事據陜西等處提刑
按察司提學副使唐龍呈前事切照樸棫之賢生於王
國冠帶之士圜諸橋門陜西自昔稱多士焉後因三邊
不靖三輔殽函之地干戈穴于門庭兵刃交于原野詩
書煨燼賢獻逋逸自兹蒿焉寖不如古洪惟太祖高皇
帝遹承明命撫有疆宇開科取士爰定觧額陜西惟六
十五名視天下獨少焉盖其時正當蹂躪之餘草創之
始人材稀少殆所宜然邇年以來列聖右文聿崇培養
之功皇上承德益闡作新之化以故地各有人人各思
奮竒瑰之士往往見之狀元及第且再出矣嘉靖元年
該職考試科舉衣冠彙集文藝肆陳彬彬乎與中州而
並盛是年場屋遴選之精採拔之公極稱得人然而人
材本多額數本少所收十之二三所遺十之六七固其
勢也二年三年間歴加覆試比之元年日且有加如西
安府在城三學可中者至五十人其餘學分多者十餘
人少者五六人或二三人雖荒州僻邑亦未嘗無之但
出雖無窮取則有限定額之外别無速化之理其老于
牖下者亦籍籍也譬之山多材木工師之所求則有數
矣卒致明堂之器困于蓬蒿之間豈不深可惜哉及照
陜西府州縣學凡一百二十有五後又增置衛所學一
十有六共一百四十有竒舉人額數止得六十五人合
二學尚不勾一人是天下學校則莫如陜西之多舉人
之數則莫如陜西之少政之不均無過于斯大抵立法
定制盈縮因乎時廣狹隨乎地古今之通義也是故陜
西人材初年未盛則觧額不得不加少于今盛矣又不
得不加多盖以時損益之道焉况列郡諸邊延袤數千
餘里學校一百四十餘處岐周豐鎬遺澤洋洋金城朔
方風教遐被量地增加尤不可緩夫為國惜材天下公
情以人事君當今急務乞特為奏請俯念人材可惜政
體當均將陜西舉人之數查照河南山東布政司定額
斟酌增加至八十名或七十五名庶幾野鮮遺棄之材
國無偏枯之典矣除具呈撫按衙門奏請外理合呈乞
照詳施行等因具呈到臣切惟我國家稽古定制設立
科目以網羅天下之賢才兩京十三省鄉試舉人近年
以來俱有額數求才之廣擇才之精斟酌損益至為詳
備切見陜西所屬八府二十州九十五縣又有寧夏榆
林洮岷靖邊等衛直隸潼關衛及陜西行都司所轄各
衛通計學校一百四十有餘東西綿亘三千餘里南北
亦不減二千餘里山川雄秀靈氣所産宜多豪傑况當
重熙累洽之餘士生其間沭浴神化咸思自奮列聖相
承皆以人文化成天下仰惟皇上以大聖人君臨大寳
首幸太學崇重文教風聲所動士𩔖勃興人才之出日
新月盛臣於弘治年間叨任陜西提學七年之上經歴
鄉試壬子乙夘戊午三科查得舉人觧額洪武十七年
四十一名二十三年五十五名永樂十五年一百五十
五名十八年一百三十七名二十一年如十五年之數
宣德元年至正統三年俱三十名六年至十三年俱四
十名景泰元年開科取一百五名其後始如山西布政
司所取舉人俱六十五名至今以為定額切緣山西布
政司所轄止是三府五州其地方廣狹人材多寡似難
相同且陜西三十年前止是西安鳳翔附近府縣人材
衆多其餘僻遠州縣多無舉人近年以來所在人知向
學遐州僻邑之士往往聮名掇科至於邊境衛所科名
亦多不乏臣曩時聞之每科鄉試等官言場屋所取自
六十五名之外三場平通宜在取列者不下百十餘卷
拘於定額不敢多取亦嘗具呈撫按等官會本具奏未
蒙施行厥後十年之内兩得狀元及第此其明驗今人
材之盛比臣提學之時又復加倍而額數六十五名仍
舊不增以一定之觧額待倍加之人材士子窮年苦學
無由階身未免有遺才之歎誠如副使唐龍所言近該
巡撫巡按等官會本具奏乞增觧額盖皆親至地方目
覩其盛不敢不言臣又查得雲貴二省鄉試舉人先年
定額止三十名後因人材漸盛節該鎮巡等官具奏該
禮部會議奏准今已增添至五十五名况陜西係中原
重地人材數倍雲貴揆之人情事體亦宜照例增加若
謂制額巳定難再更張臣竊以為我祖宗成規大法百
世不易至於文章制度小過不及之間不能不因時與
地少有變通古之聖賢所以能盡天下之才成天下之
務者率由是道故舉人觧額先朝屢有增減百年之後
始著為今額我孝宗皇帝又納守臣之言增雲貴之額
者正以此也如蒙准奏伏乞聖慈弘大明普照之仁廣
玄造曲成之念乞勑該部查照近日陜西撫按官所奏
參詳議處合無將陜西鄉試舉人觧額比照河南額數
增加至八十名照山東增至七十五名以拔遺逸之才
以廣用賢之路斯文幸甚地方幸甚臣受命職專軍旅
非敢出位而言但念文教武衛事體相須且嘗提學陜
西年久恩義相關不能自默緣係增觧額以疏人材以
均政體事理未敢擅便為此具本順差承差趙瑶親賫
謹題請旨
一為急缺都司掌印僉書官員事
題為急缺都司掌印僉書官員事臣受命提督軍務四
月間到於陜西鎮城閱視得城垣坍塌樓櫓破壊旗幟
不張什物不整既而閱視城操及備冬放回人馬軍裝
事事不備馬匹大半瘦損管軍官員以科歛為得策視
武備為故事縱容官旗并識字人役侵尅粮賞私役買
閒已發者見今追問未發者不可枚舉竊歎鎮城為三
邊根本之地而廢弛至此詢其所以盖鎮守主將近例
專在固原駐劄綱維約束全在陜西都司奈何本司掌
印僉書久不得人去年雖蒙銓註署都指揮僉事汪麟
軍政掌印本官處邊塞之任則可觀當方面之寄則不
稱行事疎略以致下人玩慢近又奏稱痼疾不能任事
見在行勘且以方面掌印官員徒取充位展轉勘報愈
加廢事及照本司例該僉書官二員今止有署都指揮
僉事張鎬一員在任外一員久未銓補臣博訪得見任
寧夏遊擊將軍都指揮僉事周倫心知向上官能自守
衝鋒破敵非其所長而正已率人乃其自許使之掌管
都司印信必能修舉廢墜禁革奸弊及又訪得西安前
衛帶銜署都指揮僉事夏欽先任延綏遊擊因病告回
閒住今病痊可本官曉暢軍情熟諳事體堪以佐理僉
書臣稽之衆論如此伏望聖明裁處乞勑兵部再行查
訪合無將周倫銓註陜西都司軍政掌印夏欽僉書管
事汪麟令其回還原衛調治病疾待病痊另行委用及
照見今地方多事寧夏遊擊將軍合無於陜西延綏寧
夏三鎮見在守備把總等官内推選英銳驍勇慣經戰
陣之人庶幾各邊調遣可得其用周倫務令交代方許
離任如此則鎮城邊境兩得其人居中制外俱無所失
實為便益緣係急缺都司掌印僉書官員事理未敢擅
便為此具本順差承差趙瑶親賫謹題請旨
一為調度邊兵預防敵患事
題為調度邊兵預防敵患事臣奉勑提督陜西三邊等
處軍務欽遵起程前來四月初一日到於陜西地方當
即通行鎮守陜西署都督鄭卿鎮守延綏總兵官彭楧
鎮守寧夏總兵官种勛各轉行各該副參遊擊守備等
官速差的當夜不收分投訪探套衆二三月間曾否過
河出套若是仍前在套務見數目多寡帳窠遠近事情
緩急明白回報去後續訪得花馬池等處各有傳報煙
火各該將官不見呈報又經差官賫牌前去寧夏遊擊
將軍周倫中路參將苗鑾靈州守備沙金處并行該鎮
主副總兵參將協同等官速查套内有無傳接煙火仍
各嚴謹斥堠如法操練人馬多差人役遠為哨探如遇
有警即便互相傳報協同截剿不許時刻怠慢重則飛
報軍門以憑發兵策應仍將查過緣由回報本月十四
日據鎮守陜西署都督鄭卿呈開自報大敵入套之後
沿邊地方一向烽火少傳續該鎮守延綏總兵官彭楧
咨稱套人每遣輕騎分犯嚮水等堡三十餘次節該按
伏把總等官追逐出邊及據套中走回男子焦買則供
報在套聽得衆敵人說稱黃河那邊無草要在套裏過
夏即今二月初旬驚蟄已過顯有住套之機又該鎮守
寧夏總兵官种勛咨稱自正月以來敵人衆寡不等拆
邊進口乘冰未觧越過河東近日西路收獲邊外馬牛
必是遺寇盤據山後况東路地方哨報河套以内或百
或十在於地名二沙子等處往來行走雖見煙火但未
審大營住套遠近消息亦難憑據緣由節行前來又准
延綏總兵官彭楧咨稱自報黃河開消之後節據榆林
等城堡迭報敵衆多寡不一分犯各該地方雖該按伏
兵馬逐退即今在於境外燒熰號煙營盤火光晝夜不
絶敵衆在套已是顯著近據套中走回男子郝天喜等
供報在套時聽得衆敵人說黃河開了不過去要在套
過夏等語又該黃甫川差哨夜不收張傑等供報三月
初六日哨至地名亂峯子等處俱有敵衆牛羊馬匹大
敵在彼住牧瞭見黃河開消就彼旋回等情備由呈報
案候間准巡撫陜西右副都御史王藎揭帖為申明舊
例請勑各邊守臣防禦敵患及早差官整理軍餉以安
地方事内開會同鎮守等官議照延寧所屬花馬池定
邊營一帶地方接連河套地形寬漫大敵在套垂涎關
隴深入搶掠必由此入先年三邊兵馬強勝敵雖在套
住牧然尚畏我兵威出沒搶掠亦止於近邊去處不能
侵犯腹裏自弘治十四年延寧兵馬不能阻遏遂深入
腹裏聽其獲利而歸貪利無厭自是每歲入套必深入
腹裏正德十三年搶平鞏一帶嘉靖元年搶邠涇一帶
俱由各邊兵馬自取便利不肯阻遏之過也查得節管
卷内該前巡撫都御史王珝因寧夏地方報有聲息照
例會行該鎮移兵於韋州紅寺等營堡駐劄併力防禦
該鎮官員不肯發一兵前來止以虚文抵阻未久該鎮
亦不免於失事此亦自分彼此不肯應援之過也見今
敵人住套號稱八萬有餘近雖差人探報俱於迤東近
河住牧通不露形今青草漸茂馬臕將壯敵情叵測旦
夕大舉入攻亦未可知乞勑延寧陜西甘肅各邊鎮巡
等官早為防禦除具題外開具揭帖到臣為照延綏定
邊營寧夏花馬池興武營靈州一帶地方委係大敵侵
犯腹裏之門戸前項地方守臣若能捍禦則固原靖邊
迤南俱係腹裏可以無患因是沿邊武備不脩兵威不
振以致套人掏穵邊墻長驅而入其所利不在延寧而
在腹裏固靖安會静隆等州縣俱被搶掠近年又越過
平涼蹂踐邠涇等處地界藩籬不固禍及堂室誠如陜
西鎮廵等官所言延寧守臣每以本處不曾失事為辭
不知朝廷竭腹裏軍民之財力以供三邊令其幹理何
事况各鎮互相應援不許自分彼此屢有勑旨及奏行
事例今套内既稱有敵雖云不露形跡恐其竊伏深藏
待後青草長茂馬匹臕壯之日難保其不大舉入攻防
禦之計不可不謹但沿邊一帶地里寬漫平衍便於馳
驟各守臣兵馬寡少豈能遏其初來之鋒必須徵調鄰
境精兵會合截剿乃克有濟已經行仰各鎮總兵官彭
楧种勛鄭卿查照原行差人哨探套衆多寡遠近先行
回報仍照節行事例互相策應如果套内敵衆行令遊
擊將軍張鳳統領遊兵於花馬池營住劄遊擊將軍劉
淵統領遊兵於定邊營住劄副總兵趙楧統領竒兵暫
於寧塞營住劄若哨探前敵有西行之勢遊兵二枝俱
於花馬池副總兵趙楧移於定邊營各住劄量分人馬
於安定柳楊等附近城堡寧夏副總兵劉玉統領竒兵
於興武營遊擊將軍周倫參將苗鑾於紅寺兒堡韋州
鹽池石溝等處住劄總兵官种勛待有的確警報統領
正兵於靈州駐劄與各該守備等官各按兵秣馬鋒利
器械以逸待勞仍要嚴謹斥堠多差夜不收遠為按哨
沿途多設塘馬但有煙塵消息即便傳塘走報鄰境官
兵隄備敵果近邊各分據要害占守水頭從宜阻遏敵
小至則取便擊之如其大至即便會合各枝人馬相機
截殺不許逗遛畏縮失誤事機亦不得輕率寡謀墮其
奸計如果大舉深入陜西鎮巡徵調即便刻期赴援不
許觀望推託陜西遊擊及主將兵馬待巡歴固原審勢
分布另行外本年五月十一等日節據延綏總兵官彭
楧呈一件為瞭見境外敵人事一件為聲息事一件為
查探聲息事及據寧夏總兵官种勛呈為聲息事各備
將本鎮各路敵人近邊緣由具呈到臣看得節次呈文
内開本鎮地方東路則雙山栢林高家神木等堡東路
則榆林鎮城嚮水波羅等堡西路則寧塞新安邊三山
等堡各有敵衆近邊或三五十人或七八十人營壘火
光帳窠煙塵處處有之而東路為多及寧夏安定堡等
處兩次被敵拆墻入境亦不過百十餘騎各該官員雖
稱出兵追逐對敵並無斬殺之功延綏被敵將軍餘男
婦王久住等六名口撲捉及將軍旗夜不收雷五兒等
三名射傷身死内高家堡失事尤甚及寧夏安定堡等
處節被敵衆將夜不收麻伏等三名射死軍人楊阿伴
等七名射傷及將軍人易寬捉去顯是各官平時失於
設備遇警不能奮勇效力怯懦之狀昭然可知據其所
呈如此中間隠匿不報情弊難保必無緣今正在用人
之際合待邊方寧息通查功過具奏定奪及照即今五
月將終套人多寡尚無的據參詳各鎮所呈節據各堡
夜不收爪探套内敵衆新行蹤跡多至二三百道少則
百十餘道或自西而東又或自東而西其數亦必不少
及寧夏走回男子王巴圖爾供稱在套敵衆一萬内有
三箇頭兒一箇濟農一箇納延說要過黃河與黃毛敵
人讐殺一箇阿克塔布哈說要先搶漢人等情緣今黃河
開消已久要搶漢人之言或恐是真竊料此敵頻年得
利不曾遭剉必無懲戒今雖不露大衆形跡夏秋之間
乘機大舉入攻不可不防又經行仰總兵官鄭卿彭楧
种勛等轉行副參遊擊把總坐堡守備兵備等官各要
加意防範嚴謹斥堠整㮶兵馬申明紀律遇有警報即
便督軍相機截剿飛報鄰境官軍互相策應若果擁衆
向西切近定邊營花馬池境外必有深入之意延寧竒
遊等兵照依原行按伏聽調不許自分彼此陕西主將
督令守備等官各領兵駐劄要害地方防禦臣於固原
慶陽居中調度外緣係傳報套人聲息調度邊兵預防
寇患事為此具本專差千戸陳策親賫謹具題知
一為擢用繁難府分正官以從民便事
題為擢用繁難府分正官以從民便事照得陜西平凉
府所屬三州七縣版籍僅一百二十八里田糧至一十
六萬二百有餘額設驛傳二十處地薄糧重民少差多
田無豐厚之獲歲多霜雹之災逃移者無顧戀而不歸
見在者坐包陪而益困内而宗室繁衍歲增祭葬壙價
不下千百餘兩外而節次邊疆蹂躪刧殺人口搶掠頭
畜殆盡舉目蕭然加以番夷雜處盜賊不時竊發敵衆
在套饋運勢不容緩臣觀天下郡縣地方彫敝民生困
苦未有甚於此也其府州縣正官必得精敏強幹之人
乃克有濟近年銓選官員因見時勢難為或到任未久
而求去或中途託疾而不來或憂憤成疾而物故或告
辭不允而逃歸其在任者不過延捱日月苟圖糊口上
司比較錢粮俛首受責一聞考察黜退欣然而往夫人
之情既入仕途豈不思久任以規取利名哉盖亦有甚
不獲巳焉者矣今本府佐貳及州縣正佐缺官甚多除
另行具奏外而知府乃一郡之領袖尤在得人查得本
府自知府安惟學陳逵之後未有歴任至三四年者非
改調則黜退近日知府孫聰到任未及一年又以養親
告回致令百務廢弛拖欠積年邊粮一十七萬有餘官
吏師生廪粮經年不得支給所轄驛傳馬驢夫逃亡大
半傳舍幾空使客經過或致稽延累日臣受命提督邊
務錢粮重事因無正官難以責成聞陞有知府竇明未
知何日到任臣切謂此等知府必得曾歴邊方習險難
耐勞苦者超常格而用之庶肯勉脩職業若照常例推
陞未曾到任先已灰心安能望其舉職竇明雖有才能
曾任京堂未歴艱苦用之腹裏固有餘裕處之斯地恐
亦難堪節據平凉縣里老耆民魏慶蒙釗等平凉府縣
廪增附學生員李文縉謝經等及致仕省祭等官連名
告保本府同知任守德剛介自守不為勢利所怵欲將
本官奏請陞任知府小民得安等情臣因詢問本官民
情邊務隨事應答俱有條理及查本官係山西靈石縣
人歴任河南獲嘉縣保定清苑縣推陞山東東平州知
州任内節經巡撫等官保舉及又博訪得慶陽府寧州
知州王暘由進士歴任今官寧州廢弛已久本官蒞事
以來政務以漸脩舉吏民畏服此二官者委的精勤強
幹堪宰煩劇且年勞俱深亦堪擢用乞勑吏部再為訪
議合無將新任知府竇明改任腹裏地方仍於任守德
王暘二人内擇用一員陞任平凉府知府則人才器使
不至於枉用小民稱便得藉以聊生不勝幸甚緣係擢
用繁難府分正官以從民便事理未敢擅便為此具本
謹題請旨
一為哨報回賊聲息事
題為哨報回賊聲息事嘉靖四年五月十四日准巡撫
甘肅地方都察院右僉都御史寇天叙咨照得本職於
本年四月二十九日到於莊浪地方准分守副總兵都
督同知魯經手本准平羌將軍鎮守甘肅地方總兵官
署都督僉事姜奭開稱嘉靖四年四月二十四日卯時
據甘州差哨古佛寺夜不收段興三報稱蒙差本役同
陳驢兒前去古佛寺哨探四月二十一日行至孤山河
撞遇回賊將本役捉綁到於雪打班見了回賊頭目將
我用鉄繩拴絆見得營内回賊約有五百餘騎夜晚乘
賊睡熟脫迯來報據此案查先節准肅州參將雲冐手
本為屬番斬獲回賊首級事又為屬番傳報敵情聲息
事已經通行各城哨探隄備去後今據前因會同鎮守
甘肅太監董文忠巡撫都御史陳九疇協守甘州左副
總兵趙鎮議得所報前賊從肅州境外移來我邊山後
雪打班住劄捉我差哨人役問我兵力虚實謀為入寇
旦夕莫測防範機宜不可不備查得鎮城兵馬除各堡
按伏傳塘等項外見在者不多若不預為調集兵馬併
力剿殺誠恐入寇為患未便合將遊擊所部兵馬二千
通調併力剿殺庶克有濟及將各城精選過堪征兵馬
整搠齊備各該將領守備等官親詣聽候調用及選差
夜不收絡繹前去迤南通透雪打班賊路哨探擬合通
行隄備等因備行到職看係哨報聲息事理除行各城
分守副參遊擊守備等官整㮶兵馬聽候調用及行甘
肅鎮守衙門議處隄備本職星夜兼程赴鎮外緣係哨
報聲息事理合咨前去煩請議處施行等因到臣案查
先為訪探賊情事本年四月内臣在西安府永夀縣據
甘州左衛冠帶舍人丁源經過投見禀稱甘州鎮巡三
堂審據屬番頭目普兒咱等族頭目哈卜等告逓番文
供說回賊要在本年五月内復來侵擾蒙三堂差源賫
本赴京奏報等因據此為照西域回賊去冬深入甘州
地方圍困城堡節被官軍勦逐遁回終是不曾大遭剉
衂再舉入寇之謀難保必無未據彼處鎮巡明文未知
的否緣由已經帖仰分守凉州副總兵周尚文即行甘
肅鎮巡衙門轉行副參遊擊等官若果前賊侵犯各要
慎守封疆嚴謹斥堠整㮶人馬加謹隄備多差的當人
役各遠為哨探果有侵犯消息率領精兵相機戰守徵
調鄰境官軍協力剿逐不許退避畏縮失誤事機亦毋
得輕率寡謀墮賊奸計先將訪探緣由賫報去後今准
前因看得咨開夜不收段興三等供報前項賊情與前
舍人丁源口傳之言大略相近顯是回賊貪心無厭姦
謀未已若果止是五百餘騎彼處將官必能追殺但恐
是打探先鋒後賊源源而來大舉深入亦未可知在我
防禦不可不謹又經咨行巡撫甘肅右僉都御史寇天
叙會同鎮守太監總兵轉行副參遊擊兵備守備等官
務再差人遠為哨探整備軍火器械儧餧馬臕申明紀
律果有回賊侵犯會合大小將官協力剿逐飛報鄰境
城堡及鎮巡衙門發兵策應如是賊情重大差人星馳
賫報軍門以憑施行及咨巡撫陜西右副都御史王藎
行陜西布政司將該觧甘肅一鎮各項粮銀逐一查取
委官一員作急觧發該鎮糴買粮料草束應用仍行彼
處分守守備副參等官各差撥官軍照程護送去後除
待查報賊情緩急及調兵防禦等項事宜另行具奏外
緣係哨探回賊聲息事理為此具本專差承差杜廷選
親賫謹具題知
關中奏議卷十一
