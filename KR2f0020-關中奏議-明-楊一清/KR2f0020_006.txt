關中奏議卷六
明楊一清撰
巡撫𩔖
一為地方事
兵部覆准禮部咨於禮科抄出巡撫陜西地方兼督理
馬政都察院左副都御史楊一清題准兵部咨該本部
題前事照得各處巡撫等項都御史舊例在邊方者四
月在腹裏者八月俱該赴京議事其遼東宣府大同山
西延綏陜西寧夏甘肅俱與敵境相隣見今達衆不時
出没正在用人之際不可暫時缺人督理合無行移巡
撫等官今年俱免赴京議事各在地方修舉本等職業
若有重大應議事件明白預先條陳差人齎奏照依舊
例經該衙門會議奏請施行等因題奉欽依備咨到臣
除將陜西重大地方事情另行具奏及瑣屑常事應該
自處者不敢一一煩瀆聖聽徑自從宜處置外今將事
干各處地方益于政體宜于軍民不係見行事例該載
者條陳數事乞勑該衙門會議倘有可取奏請施行等
因題奉聖旨禮部知道欽此欽遵抄出備咨送司案呈
到部看得巡撫陜西等處地方兼督理馬政都察院左
副都御史楊一清所奏後開事件俱係裨益軍民有關
政體重務應合逐一議擬開列前件上請定奪緣係地
方及奉欽依禮部知道事理未敢擅便正德元年二月
初一日本部尚書劉大夏等具題次日奉聖旨准議欽
此欽遵擬合通行為此除外合咨前去煩照本部題奉
欽依内事理欽遵施行
計開
一復馬夫舊例查得洪武年間舊例在外司府州縣
官員俱有欽給馬匹僉選中等三丁民戸每馬一
匹定撥十戸計人丁三十丁出備草科輪流養馬
如馬倒死就令各戸買補行之百三十年並無別
議後因不才貪官需索馬夫供給數多弘治七年
該御史建言兵部奏准比照柴薪皂隸定議出銀
則例每戸四兩十戸共銀四十兩給與各官自行
買馬及雇人餧養弘治十四年間又該給事中建
言本部奏革去銀二十兩每戸出銀二兩共銀二
十兩仍送各官自買草料餧養馬匹如有倒死申
禀上司支給在庫官銀買馬是皆因時救弊之術
未為不善奈何新例既行所得銀兩收為囊橐中
物誰肯支用且買草糴料紛紛與市㕓交易亦多
不便至于餧飼未免屬之在官之人孰肯雇役久
之有馬不復愛惜馬死不復買補人夫有擡轎之
勞驛馬有借騎之勞不借之驛傳則借之里甲甚
至又令里甲置買傘轎鞍轡及出草料餧馬者比
比有之弊端横出蓋至于今而諸司之馬廏空矣
近又許令無馬者支給在庫銀兩買馬于是乞討
之移文相望而買馬者十無二三在官之出給無
窮而在民之勞費如故本以息民而反病民本欲
省費而反增費乃知我祖宗之良法美意不宜輕
議變更蓋不但此事為然耳況凡厥有官廉者恒
少不廉者恒多彼誠廉官必不需索馬夫銀物彼
誠不廉所取正亦不在馬夫而巳需索馬夫財物
當坐贓罪彼猶不知警畏而謂擅騎驛馬私借里
甲馬匹有禁足以保其必不犯乎徒失朝廷優禮
臣下之意而顧有損于官民無益于政體邇者陜
西山東等處巡撫官各嘗具奏乞復舊規該部以
行之未久難又更改臣竊謂一法立一弊生因時
制宜更之以復祖宗之舊無所不可此亦皇上初
政率由舊章之一端也除陜西司府州縣官員前
項弊端臣通行嚴加禁約訪察外如蒙乞敕兵部
從長議處合無仍照洪武年間事例通行南北直
隸并浙江等十三布政司將各官騎坐馬匹定撥
中戸十戸每戶三丁共三十丁就令輪流在官餧
養馬匹置買鞍轡若馬匹倒死各丁自行買補官
有事故陞調去任前馬收存新官騎坐此外但有
一毫科索馬夫財物等項許巡撫巡按訪察輕則
報以不謹重則參提問罪罷黜如此官民實為兩
便
前件查得在外司府州縣官每員撥市民三十丁買
馬餧養以備官員騎坐此是洪武年間以來舊例
近因言官建議更改納銀令其自行養馬法屢變
弊愈滋本欲息民而反病民本欲省費而反增費
誠如本官所言者合無本部通行各該巡撫巡按
將納銀事例革去悉照祖宗舊例輳撥市民三十
丁置買馬匹鞍轡輪流餧養如馬倒死就令各丁
買補舊官去任前馬存留新官騎坐敢有餘外需
索馬夫財物分毫許被害之人指實具告巡撫巡
按官處應拿問者拿問應參奏者參奏施行
一定支應則例查得陜西鎮守太監處每日京兆驛
支應銀八兩四錢以一歲計之該銀三千餘兩鎮
守總兵處每日支應銀五兩六錢以一歲計之該
銀二千餘兩通計二處歲該銀五千餘兩買辦油
鹽醬醋柴炭所費未必如是之多況不時之需又
有不在此數者乎以此該驛站糧價銀之取較之
舊時其多數倍所司累欲裁減掣肘中止訪得各
處鎮守衙門該驛支應輕重多寡不一然亦無有
如陜西京兆之多者陜西往年支應亦無此數不
知添自何時恐日後恃為合得月增歲益民何以
堪且陜西三邊經費所出大半仰給西安州縣兵
荒之餘奄奄喘息苛征浮費此其一端既往不須
深究方來當為之所除行陜西布政司查禁裁省
外誠恐各處亦有此弊輕重不均廉貪莫辨民受
其患不獨陜西為然如蒙乞勑該部查議各處鎮
守太監總兵等官除本等廪給外應否折支調和
蔬菜柴炭油燭等項價銀若干如果相應合無定
與則例通行遵守使廉者有養贍之資貪者無漁
獵之害敢有憑藉驕横仍前額外勢逼威索者聽
巡撫巡按指實糾舉如此則站價可減民困少蘇
地方幸甚
前件查得祖宗舊制差使大小官員經過者日支廪
米三升有事地方者日支米五升連下飯油醬等
項俱在其内近年各處鎮守内臣或稱日用不足
别加柴肉鹽醬等項者然亦未聞有如陜西前項
之甚必是先該司府州縣驛遞不才官員止知承
奉小人不顧小民患害日增月益以致如此況日
逐使客數多總計費用無算該驛庫子必至破家
陜西連歲天災此其咎徵一端也今該巡撫官奏
發相應查處合無本部移咨陜西巡撫都御史并
行巡按御史行令所屬州縣驛遞衙門今後本省
鎮守内臣除本等廪米五升外每日猪肉不得過
五斤雞不得過二隻柴七十斤炭二十斤油一斤
鹽醬各一椀燭三對小菜三樣若是逐日供送勞
攘十日半月總計聽從其便所司敢有仍前分外
剝民脂膏曲意諂奉者許巡撫巡按官嚴加訪察
拿問黜罷仍通行各處巡撫巡按查勘凡有不遵
祖宗舊制濫取害民之事務要禁約改正若舊能
遵守成法不許因此倣傚分外加增其餘公差官
員人等并奏帶頭目等項該支廩給口糧悉遵舊
制而行
一為地方事
戸部覆云云看得督理馬政都御史楊一清所題事件
係隸各衙門掌行擬合通行除外合就開咨前去煩為
徑自查照施行
計開
一稽考軍衛錢糧據陜西按察司提學副使王雲鳳
呈查得陜西西安左等衛除額設正軍之外有曰
寄名舍餘冬操夏放每年自十月至來年二月每
日口糧一升每月食糧三斗小月二斗九升若有
騎操馬者食糧一石本色六斗折色四斗每年布
二疋綿花一斤有曰抽選武備常操舍餘有馬該
糧一石本色六斗折色四斗布一疋花一斤無馬
止食糧六斗有曰舊招募義勇每月食糧四斗有
曰招募土兵即新招募義勇每年冬操每月食糧
三斗自十月起至次年三月止布一疋有曰屯軍
有馬食糧一石本色六斗折色四斗布二疋花一
斤八兩無馬每月食糧四斗每年十月起至次年
二月止布一疋花一斤八兩有曰起調護衛遺留
餘丁内投充常操者食糧一石本色六斗折色四
斗備冬者每年十月起每月本色糧四斗至次年
二月止中間又有逃而復回回而不行投首當差
却收糧而又逃者有死而勾補補而不當原差食
糧于別項下者其寄名屯軍禦冬備邊者十月内
起身赴邊之日隨身每日行糧一升五合在衛月
糧就該截日住支頭緒繁多未易悉數雖有智者
莫能卒解因此久慣識字人等及本所掌印千戸
遇關支糧賞造冊之時作姦百端或將無馬混作
有馬或將冬操槩為常操或將寄名并屯軍赴邊
之後不行住糧及逃故不除姓名暫除旋捏見在
并詭名重名等項每年一衛盜支糧千餘石布千
餘疋軍士頭緒每衛亦不盡同陜西共該四十餘
衛所其弊殆不可勝計上司官員若非因人告發
安能得其肯綮間有知者又因人衆往往置而不
問即今在在倉庫空虚此亦所致一端近將查出
盜支識字人役并衛所及該倉官吏治罪監追若
不專官管理則民日飢而士終不可飽糧日進而
倉終不可實及官軍俸糧折色錢鈔馬價均徭贓
罰銀物預備倉糧并馬匹草料其弊𩔖此合無差
委按察司管屯官員兼管稽考所屬各衛所月糧
布花馬匹草料及馬價錢鈔均徭贓罰銀物預備
倉糧等項一應錢糧姦弊仍於本官勑書内載入
以便行事則每年當得數萬錢糧于侵盜之手軍
足食而姦弊革矣等因具呈到臣案查近該臣訪
得西安在城三衛官軍俸糧布花及在庫官錢多
被經該官旗軍吏人等盜支盜賣侵尅數多積弊
有年干碍人衆難盡稽考巳經劄委按察司提學
副使王雲鳳會同管屯僉事胡經弔取近時卷簿
查究呈來施行去後續據各官會呈查出盜支倉
糧二千三百五十二石八斗一升七合折銀一百
三兩一錢七分三釐七毫銅錢八萬九千九百二
十六文折色銅錢三千二百三文鈔三千五百一
十貫侵尅賞賜冬衣布花大布七百五十四疋折
花銀三十二兩七錢三分此外侵欺科斂求索局
騙枉法等贓不止一端且據一時卷簿所查尚有
此數歲復一歲所侵盜不知幾何近而省城附郭
衛分尚有此弊遠而在外及各邊衛所其為弊不
知幾何是皆百姓膏血之餘軍士不得實惠而徒
為姦人漁獵之資深可痛恨夫利之所在人必趨
之錢糧出納之際姦弊易生固不止軍衛為然而
軍衛為尤甚如前各項軍人頭緒如此之多該關
糧賞則例不一至於備邊輪戍之數逃故不常該
關該扣日異而月不同以至積年旗吏夤緣為姦
不才官員通同作弊勢使然也此非細心稽查何
由知其詳悉布按二司巡守管糧等官政務繁多
案牘填委不無顧此失彼副使王雲鳳所呈欲委
按察司管屯兼管稽考所屬各衛所錢糧姦弊不
為無見竊恐此弊不獨陜西為然天下衛所大抵
相同如蒙乞勑該部詳議合無通行南北直隸及
各按察司各委管屯官員兼管稽考所屬各衛所
月糧布花馬匹草料及馬價錢鈔均徭贓罰銀物
預備倉糧等項一應錢糧姦弊仍於本官勑書内
載入以便行事其馬價均徭預備倉糧贓罰銀物
等項錢糧俱委經歴專一經手經歴缺官知事署
印帶管經歴知事俱缺從管屯官暫委别衛首領
官或文職雜職官管理不許本衛徑委千百戸鎮
撫等官每年終將稽考查過軍衛錢糧姦弊拿問
過人犯開報巡撫巡按用以驗其職業修否其巡
守管糧等官仍要照舊詢訪稽考若有姦弊徑自
施行亦不許恃有管屯官專管推托不理如此則
弊端漸革軍食稍充而軍人不得肆志稔惡矣等
因備咨送司案查先為缺官事准吏部咨該本部
題准巳經照例請勑一道付僉事胡經親賫前去
陜西按察司到任專一提督陜西都司所屬各衛
所管屯官員人等務要及時耕種完足屯糧禁革
姦弊去後續為分巡事該陜西按察司奏稱甘肅
地方添設僉事一員請勑往來甘肅等六倉并行
都司廣盈庫監督收放錢糧禁革姦弊兼管屯田
水利三年一換該本部題准又經請勑一道馳驛
賫付僉事官員欽遵於甘肅等六倉管理糧儲兼
管水利并提督陜西行都司所屬甘州一十五衛
所屯田務要倉糧無弊水利疏通屯糧及時子粒
完足各倉收糧官攅人等有弊各衛所管屯官員
軍士耕斂失時以致倉糧有虧子粒拖欠屯軍失
所水利壅滯應拿問者就便拿問應參奏者具實
參奏去後今該前因案呈到部看得都御史楊一
清奏稱陜西西安在城等衛官軍俸糧布花及在
庫官錢等項多被經該官吏人等盜支盜賣侵尅
漁獵積弊有年非止一端又恐此弊不獨陜西為
然天下衛所大抵相同要行詳議通行南北直隸
及各按察司各委管屯官員兼管稽考所屬一應
錢糧姦弊仍于本官勑書内載入以便行事及各
衛所錢糧俱委經歴知事掌管不許本衛所徑委
千百戶等官一節深為有見合無依其所奏將各
處管屯官員各另請勑一道將各該衛所月糧布
花馬匹草料及馬價錢鈔均徭贓罰銀物預備倉
糧等項錢糧姦弊俱令兼管稽考不獨屯田水利
官吏旗軍人等有犯不分軍政掌印管屯管倉應
拿問者聽本官徑自拿問應參奏者參奏拿問其
馬價均徭預備倉糧贓罰銀物等項錢糧俱委經
歴專一經手經歴缺官知事署印代管經歴知事
俱缺聽該道守巡并管屯官選委別衛首領官或
文職官管理不許本衛徑委千百戶鎮撫等每年
終將稽考過軍衛錢糧提問過人犯數目開報巡
撫官驗其職業庶錢糧易於查考姦弊易於革除
緣係專官稽考軍衛錢糧事理未敢擅便正德元
年二月十八日本部尚書韓文等具題次日奉聖
旨是欽此欽遵擬合通行為此除行都察院轉行
浙江等十三按察司并南北直隸地方各管屯副
使等官將原領勑書差人徑自具奏更換外合行
備由移咨前去煩照本部題奉欽依内事理欽遵
施行
一為地方事
題為地方事准兵部咨該本部題前事照得各處巡撫
等項都御史云云等因題奉欽依備咨到臣除將陜西
地方重大事情另行具奏外今將事干各處地方不係
見行事例該載者條陳數事乞勑該衙門照例會議可
否奏請施行緣係條陳地方應議事件事理謹題請旨
計開
一維持憲體照得在内監察御史在外按察司皆風
憲官為朝廷耳目關國家元氣御史巡按一方吏
治臧否民生休戚所繫其責尤重鋤貪祛暴乃其
職任近年以來問發及奏劾文武官員多被反訐
毛舉細小過失摭拾不干巳無根之詞輒蒙併勘
查得見行條例文武官吏人等犯該為民等項罪
名不分巳未結正伸訴冤枉者准行辯理其有妄
奏冤枉摭拾原問官員勘問涉虚原問為民者發
口外為民原問充軍者發極邊衛所充軍前項禁
例不為不嚴但人安得無過既行併勘勘官意得
兩全往往遷就出脫奸人恣為得計夫人莫不好
榮而惡辱此風若行其不相率而為姑息避事者
鮮矣使風憲失職姦貪得志民受其害豈朝廷之
福哉且御史出巡回日自有本院考覈京官又有
十年一考察之例按察司賢否自有巡撫巡按開
報考語三年又有朝覲黜陟之典豈憑所問發舉
劾之人言詞以為輕重哉臣請今後監察御史按
察司官巳經問發為民文武官吏人等及舉劾官
豪勢要人員果有冤枉止許將所枉之事明白開
陳奏訴照例行無碍衙門勘問辯理敢有摭拾原
問官員過失不拘事情輕重將原詞立案不行仍
查照原擬從重歸結庶可杜絶小人姦計而内外
憲臣皆得展布肆體以事其事矣
一稽覈新軍照得各處清理軍伍舊例各州縣委掌
印官各府委同知布按二司又各有堂上官一員
以總理之又勑遣監察御史一員以董其事三年
一換定與分數以驗功績立法防範可謂甚嚴然
行伍日見消耗邊堡未聞充實彼推移版籍埋没
姓名變亂于里書之手莫之能稽者其弊固多然
有司歲所清解十常四五而衛所見在收役百無
一二蓋因原籍原衛相離地遠兩不相照清軍憲
臣但知此有清出解過之數又焉知彼無著伍應
役之實該管官旗既不依例存恤却乃任情作弊
有方出收管隨即得錢賣放者有將盤費搜索殆
盡只得隨逃者亦有著伍之後被其侵尅糧賞百
般科害貧不能存以致在逃者故批解方獲原軍
巳回今次解補之人即下次清勾之數以為常事
以官司經年督責之勞小民闔門津貼之費殘民
肌體剝民脂膏而徒為官旗漁獵之地深可痛恨
及今不為之處將來其弊滋甚臣請令天下清軍
御史清解州縣軍丁之外兼督察稽覈該管地方
衛所新軍先期通行各處清軍御史每年終將清
出南北直隸各布政司巳解出軍人某衛若干某
所若干開造文冊差人分投賫送各該清軍御史
各該御史按臨但有衛所去處照冊比較查考如
某處冊開解補新軍某某該衛所不見投到即繫
原籍有司官吏里老故縱不解虚文搪塞如巳解
到務拘本軍正身審問有無存恤剝削情由如正
身在逃即將該衛所官旗比較各行原該清軍御
史務追究出州縣容縱衛所賣放剝削實情應提
者提應參者參各從重問結其無清軍御史去處
按察司清軍官一體照例施行開報功績務將取
有衛所收管軍人方准作數仍乞將前項事宜增
入清軍御史欽奉勑内以便行事如此則事體相
須彼此相制人知警畏宿弊可以漸除行伍可以
漸充矣
一處置軍生歲貢據陜西按察司提學副使王雲鳳
呈照得天下各府州縣儒學歲貢皆于廪膳年深
數内考選惟都司衛所學校原無廪膳直于闔學
生員内論入學年深因此軍生既得入學多不讀
書苟歲考免于黜發則計日得膺歲貢提學官員
間有不論年深取曾經考中科舉者充貢然軍生
得與科舉者甚少恐致入學年深不曾科舉者老
于無用徒有不均之歎殊無振勵之意合無將天
下都司衛所學校照府州學廪膳名數從提學官
考定儲養挨次起貢號為挨貢名色仍不食糧該
貢之年照例考選及歲考驗其問學消長以為去
留如此則軍生有階級漸進自此始奮發讀書之
志而應貢者皆精選素教勤學可用之人矣等因
備呈到臣看得都司衛學因無食糧之例止以入
學年深者起貢中間文學雖優籍名在後苟不得
志于科場比老無階身之路委的賢愚同滯士氣
無由振興欲令食糧則邊儲有限供給不敷若依
副使王雲鳳所擬將天下都司衛所學校照府州
縣廪膳名數從提學官考定儲養挨次起貢號為
挨貢名色仍不食糧如原繫一年一貢如府學者
定為挨貢四十名四年三貢如州學者定為挨貢
三十名兩年一貢如縣學者定為挨貢二十名該
貢之年照例考選及歲考驗其學問消長以為去
留如初考堪取挨貢不及前數不必拘泥止儘見
在相應之人餘缺之以俟來考如此既可振勵人
才又不縻費糧餉乞勑禮部計議採擇施行
一為地震事
題為地震事據陜西布政司呈據慶陽府環縣申據本
縣隂陽學牒呈據直日隂陽生郝雲呈照得本縣弘治
十八年六月初十日癸亥約午時分忽從東北地震二
次響聲往西南去訖搖動軍民房屋理合呈乞施行等
因到學擬合就行為此合行牒呈本縣乞為轉達施行
等因據此擬合通行為此今將地震緣由理合各另申
報伏乞照驗施行據此擬合通行為此除外理合備由
呈乞照驗施行等因具呈到臣案查先據平涼府固原
州申稱本年六月初十日午時正二刻地震緣由前來
巳經具題外今據陜西布政司呈備環縣申稱前項日
時地震二次有聲搖動軍民房屋等因照得陜西固原
環慶二處最為要害重地先年河套入寇不窺環慶必
犯固原創傷困苦之餘生意未復今二處地方同日地
震竊恐邊人侵伐之患或不能無且災變之來必有攸
自人事乖違則隂陽舛錯今一歲之中災異疊見地道
不寧皆由百司庶職曠官怠事所致而臣濫總風憲不
能奉宣德意振肅紀綱撫安兵民其責尤重除通行一
體痛加修省及督令各邊關隘城堡嚴謹武備防禦邊
患外緣繫地震災異事理謹具題知
一為旱災事
題為旱災等事據陜西布政司呈據西安府申備邠州
并涇陽咸寧長安三原盩厔臨潼武功鄠縣申又據本
府所屬乾州并咸陽富平醴泉蒲城四縣申各據里老
趙剛等呈弘治十七年八九月間雨澤少降土脈乾燥
安種麥豆俱未長茂至弘治十八年三月内纔得微雨
麥豆正當吐花秀穗之時四月又旱無雨兼被狂風吹
刮不得堅實青乾無收其有收者多不過二三分即今
五月芒種時候為因無雨土乾秋田不得安種人民驚
惶無所依仰見今徵派稅糧委的辦納不敷必致小民
逃竄乞為轉達分豁便益等因各備呈轉申到司又據
延安府申備鄜綏葭三州膚施甘泉安塞保安安定清
澗延長延川宜川洛川中部宜君吳堡神木府谷米脂
一十六縣慶陽府申備寧州安化合水真寧環縣鞏昌
府申備隴西寧遠伏羌西和漳縣等州縣申并據西安
左前後延安慶陽鞏昌六衛及西安右甘州中二護衛
各呈同前事又據平涼府所屬静寧州隆德莊浪靈臺
崇信四縣各申自本年四月十四日至二十等日連降
嚴霜致將麥豆殺傷多半又被日久無雨風吹日晒以
十分為率約有八九分枯死乞要分豁稅糧等因案查
先為處置災傷事承准戸部陜字四百二十四號勘合
該本部題合無通行天下司府州衛等衙門今後遇災
先行合干上司𩔖總奏報委官之際務要親詣被災處
所從實檢踏不許因而受財聽囑以熟作荒一面行移
巡按御史及按察司官再行從公覈實將有災該徵該
免田糧分數定擬明白造冊奏繳本部再行斟酌區處
奏請免徵等因題准備行前來巳經通行遵依去後今
據前因緣繫民情災傷事理理合呈乞照驗施行等因
據此查得前項府衛州縣陸續申報前情到臣俱各相
同切照陜西各府衛地方供給三邊糧草重大差役浩
繁節因邊敵侵犯兼天年薄收饑饉逃亡生氣未復即
今欽命大臣處置邊儲催徵積年拖欠未完糧草幸得
年豐有收方可供辦今所在告報災傷夏田既多無收
秋成恐亦難望雖中間輕重不同虚實難保終是實有
災傷去處為多而西安府所屬附近州縣被災尤甚且
民惟邦本賦由民出今公私匱竭倉廪空虚各邊軍士
張口待哺急之則有民窮盜起之憂緩之則貽後時失
事之悔夙夜警惕不知所處除行陜西都布按三司轉
行各該守巡等官親詣前項申報災傷衛所州縣選委
隔别廉幹官員會同各掌印官從公踏勘如果災重即
便多方設法賑濟毋令失所稅糧暫停追徵待具奏定
奪若災不甚重將該徵稅糧酌量處分從輕改派折納
或撥附近倉分上納其不成災及災輕去處糧草責令
依時追徵不許延捱失誤中間如有受財聽囑以熟作
荒情弊就便拿問取具踏勘過災傷輕重稅糧該徵該
免分數緣由回報另行具奏外緣繫地方災傷事理謹
具題知
一為旱災事
題為旱災事據陜西布政司呈據西安府申節據華耀
同邠乾商六州并咸寧長安高陵淳化渭南蒲城白水
永夀朝邑涇陽藍田郃陽華隂三原澄城臨潼興平武
功三水同官韓城醴泉咸陽富平鄠縣二十五縣申據
各該州縣人民田愷等各告稱境内地方弘治十八年
四月五月無雨夏田薄收稅糧辦納不前六月初旬纔
得微雨安種秋苗未及長茂自本月至八月初旬六十
餘日一向亢旱無雨又兼狂風晝夜不息官司竭誠祈
禱止獲微雨灑塵致將各民所種糜粟菽豆等苗俱各
吹晒焦枯秋成無望人民十分飢荒陸續逃移出外趁
食去訖糧草無從辦納乞為轉達合干上司踏勘分豁
賑濟撫䘏等因備由轉申到司又據本府所屬洛南縣
延安府所屬綏德州并中部吳堡宜君米脂四縣慶陽
府寧州并真寧縣鞏昌府階州并文縣臨洮府蘭州鳳
翔府岐山郿縣二縣甘州中護并綏德蘭州山丹四衛
階州鳳翔二千戸所各亦申呈前事案查先為處置災
傷事承准戶部陜字四百二十四號勘合該本部題合
無通行天下司府州縣衛等衙門今後遇災先行合干
上司𩔖總奏報委官之際務要親詣被災處所從實檢
踏不許因而受財聽囑以熟作荒一面行移巡按御史
及按察司官再行從公覈實將有災該徵該免田糧分
數定擬明白造冊奏繳本部再行斟酌區處奏請免徵
等因題准備行前來巳經通行遵依去後今據前因照
得陜西延綏寧夏甘肅三邊并固靖環慶一帶倉場糧
草仰給八府人民輓輸而延安府就近供給延綏慶陽
府就近供給寧夏西安一府地廣糧多計其歲徵之數
將及通省之半遞年供給諸邊所賴尤重三府不收則
別府雖是全稔尚且所補不多況鳳翔府隣近西安縣
分旱與西安相同所司稽於申報其平漢臨鞏四府所
屬未報災傷州縣得雨亦遲必非全熟今西安等府人
民因見旱災異常米價騰貴流移就食者接踵于道查
其預備倉糧又俱存積數少官府帑藏𩔖多空虚皆由
弘治十四年以來連遭邊患穵運修邊等項糜費不貲
所致兼以陸地不通舟航民俗鮮尚儲蓄縱使傾倉出
賑亦難盡遏流亡若至來年春夏之間私糴官廪皆空
寧免相視轉死竊聞之救荒之政賑濟不如免糧蓋賑
濟則人或容姦免糧則民沾實惠故賑濟雖未敢後而
免糧尤所當先呈乞照驗施行等因到臣案查先據陜
西布政司呈備西安等府州縣申報夏田災傷緣由前
來巳經具題去後今據前因查得前項府州縣陸續申
報前情俱各相同及訪得西安府所屬州縣災傷尤甚
竊緣陜西為天下重地西安一府又陜西根本重地三
邊仰給多繫于此兵荒之後民窮財盡加以邊方多事
糧草催徵勢不可緩不幸亢陽為虐雨澤愆期夏麥既
巳不登秋田又失播種百姓嗷嗷流離載道延至明年
春二三月青黃不接溝壑轉徙之患何可勝言方求賑
䘏事宜又苦倉無積蓄該司所呈賑濟不如免糧深為
有見蓋邊儲固當急圖邦本尤須深植假令百姓逃亡
失業向後邊儲愈虧所謂皮之不存毛將安附言之痛
心但就中論之災傷不能無輕重人戶不能無高下惟
在稽覈得實庶不虧官損民除行分巡分守委官驗踏
明白災重地方極貧人戶多方設法賑濟稅糧暫停追
徵取具踏勘過災傷輕重稅糧該納該免分數回報另
行具奏外緣繫旱災事理謹具題知
一為地震事
題為地震事節據陜西布政司呈據西安府同州郃陽
縣申准本縣隂陽學牒呈據直日隂陽生張輅呈弘治
十八年九月二十日巳正三刻不意從西北上地震響
聲如暗雷動往東南去訖具呈到學轉呈到縣理合申
乞施行據此又據本州韓城縣申據本縣直日隂陽生
馬景彛呈本日巳時初刻從西南地震往東北去己未
又震二次亦往東北去俱有聲又據延安府申據本府
隂陽學申據直日隂陽生張文達呈本月二十一日巳
時分本處地方從西北方向東南地震二次將軍民房
屋牆壁搖動又據本府洛川縣申准隂陽學牒呈據隂
陽生武政呈本月二十日巳時初刻忽然地震有聲如
風牆屋俱動頃刻方定又據慶陽府申據本府隂陽學
申據本學隂陽生張祿呈本日午正三刻忽從東南地
動往東北去訖本日戌初三刻仍前復動一次等因各
備申到司轉呈到臣照得鎮守陜西武安侯鄭英患病
會同鎮守陜西太監劉雲議查得陜西西安平涼等府
朝邑固原等州縣自今年二月以來地震有聲非止一
次節經具題及通行所屬司府州縣衛所官員修省去
後今前項府縣地方又節申地震有聲如雷如風搖動
軍民房屋一方地道在在不寧是皆軍民愁苦之象兵
戈擾攘之徵臣等備員鎮巡不能督率諸司修舉職業
以回天意其罪莫贖況西安延安慶陽三府所屬州縣
今年俱被災傷人民饑饉流移不能聊生且密邇邊方
警報未寧敵情難測除痛加修省及通行軍衛有司沿
邊城堡賑䘏饑荒撫安軍民修舉武備防禦邊患外緣
繫地震災異事理謹具題知
一為處置災傷流移事
題為處置災傷流移事照得西安府所屬華耀同乾等
州咸陽臨潼三原渭南高陵華隂朝邑富平等縣地方
今年四五月間雨澤少降夏麥被晒枯死者多收成甚
薄六月七月一向亢陽不雨秋田不得安種間有種者
多不出土人民憂惶貧民無底業無手藝者往往扶老
攜幼逃入南山商洛漢中等處趁食自八月下旬以來方
纔得雨秋田雖巳不救二麥幸皆安種人心稍安若得
今冬瑞雪霑足來春時雨調勻可無大患但奄奄喘息
之民即今巳不能堪欲便通行賑濟倉糧有限恐明年
青黃不接之際無以為繼查得各處預備倉之設本為
凶荒之備見行事例量州縣大小里分多寡定擬積糧
數目以為勸懲及三年一次委官盤查立法非不嚴密
奈何有司官員多不留意于此且陜西頻荒大兵之後
民窮財盡供邊修邊等費徵斂不給勢難別項措置又
因折錢折銀之例行而贖罪抵價之糧遂少倉廪空虚
職此之由臣待罪巡撫外防邊患内憂民難夙夜驚懼
不知所處巳經播告司府衛所州縣大小官員痛加修
省勉盡職業省事節用一切工作悉皆停止一夫不許
擅役一應浮費悉皆查革一錢不許妄用其人民十分
貧難眼前不能存活者取勘的確就便騐口給糧不使
失所及將各王府文武衙門官吏旗軍人等應支粟米
照依時價折與銀錢存省見在倉糧以備明春賑濟并
勸諭積有糧米得過之家照常放糶不許阻遏仍行問
刑衙門經問有力人犯贖罪紙價暫照舊例納米以少
充倉儲逃移人民分投差人招撫復業其貧病饑餓不
能即回者暫于南山所在州縣報名在官量為給糧賑
救免致填委溝壑待春暖稍蘇發遣回還與凡救災䘏
患事宜應施行者徑自施行災重應免稅糧并重大事
情另行具奏定奪外緣繫處置災傷流移事理謹具題
知
一為慶賀事
題為慶賀事據西安府申承奉陜西布政司劄付抄蒙
臣案騐仰本府轉行同知任奎照舊管理捕盜事務另
委相應官員賫進慶賀表文如無相應堪委官員徑自
申禀定奪奉此案查先為前事巳行同知任奎賫進今
奉前因查得本府同知沈理清軍通判梁國用管糧推
官田春理刑俱委徧歴所屬賑濟貧民惟有知府馬炳
然掌管印信再無空閒堪委官員理合申乞照詳定奪
等因到臣仰惟皇上嗣登寶位在外司府州五品以上
衙門例該行委堂上官一員賫捧慶賀表文投進除都
布按三司并各府州衛俱委堂上官一員賫進外查得
西安府原委進表同知任奎近因本府所屬州縣人民
飢荒流移盜賊生發本官繫撫民官巳經行令暫且照
舊撫民捕盜以防意外之患別委相應官員賫進去後
今申前因臣切惟賫進慶賀表文乃臣子敬君之禮天
下之事莫重於此但西安一府外供三邊為陜西根本
重地奈何今歲夏秋田禾俱各災傷無收人民十分饑
饉扶老攜幼流徙他方盜賊乘機剽掠人心憂惶況河
凍在邇戎心驕横難保不入河套為患萬一擁衆近邊
兵戈外擾人民内困根本搖動事變難測及查得近准
戸部咨為旱災救荒事該陜西鎮巡等官具奏地方災
傷緣由本部題奉聖旨是陜西災傷重大著楊一清好
生設法賑濟毋致失所欽此欽遵臣受命兢惕不遑寧
處即令分巡分守等官督委本府同知通判推官等官
沈理等分投前去三十六州縣公同各掌印官查放倉
糧銀兩設法賑濟及行同知任奎嚴督禁捕盜賊撫安
流移地方廣闊尚慮顧理不周別無空閒官員堪以委
用倘或誤事關繫不小欲待各官事完方纔賫進表文
又恐有誤慶賀之期如蒙伏乞聖明俯念地方事重保
障為急乞勑該部計議合無將西安府堂上官不為常
例俱存留在任整理前項事務行委首領官一員賫捧
慶賀表文投進惟復待地方人民稍安之日仍行堂上
官賫進不勝幸甚緣繫乞留官員賑䘏人民保障地方
事理未敢擅便謹題請旨
一為考選軍政官員事
題為考選軍政官員事准兵部咨該本部題稱弘治十
八年又及五年之期内外軍政官員例該通行嚴加考
選每都司各要掌印一員佐貳二員等因題奉欽依備
咨前來照得鎮守陜西武安侯鄭英患病臣會同鎮守
陜西太監劉雲巡按陜西監察御史季春議查得陜西
都司原選軍政掌印都指揮使楊敬佐貳都指揮僉事
房懷把琮俱推陞去任看得陜西地方廣闊内連八郡
外控三邊為根本機要重地都指揮使司管轄三十餘
衛所軍馬數多掌印官必得通敏老練之人然後事有
統紀人無玩易本司見有都指揮僉事費梁等用之佐
貳雖有可觀用之掌印則多不及推訪得原選軍政佐
貳今守備蘭州都指揮僉事房懷事體練達才識優長
陜西官軍素所信服且守備之任固在得人而都司掌
印一方兵政修否所關事體尤重緣繫兵部推舉奉勑
守備官員臣等難擅定擬如蒙乞勑兵部訪察合無將
房懷改任本都司軍政掌印使之約束官軍修舉兵政
就乞於陜西武臣中推舉相應官一員守備蘭州地方
嚴加防禦居重馭輕既適其宜安内攘外兩無所失不
勝幸甚緣繫推舉方面軍政掌印官員事理未敢擅便
謹題請旨
一為分理誣枉事
題為分理誣枉事據陜西按察司呈問得犯人孟統招
繫陜西西安府咸陽縣知縣弘治十五年九月失記的
日有在京錦衣衛周指揮帶領旗校前來陜西地方勘
事因遇冬寒各旗校共輳銀五兩央凂先任本布政司
左布政使文貴要買羊羔皮襖有文布政訪得咸陽縣
出産羔皮自合差人照依時價兩平收買為當不合輒
差巳發落承差王機將前銀牌發本縣責令統亦不合
要得奉承上司就拘今在官皮行王祿并欽等一十九
名到縣并欽亦不合將今在官一般皮行王名并伊父
王志善弟王泰姓名俱供報在内統與先問發今未到
工房典吏淡友智各明知彼時時估大羔皮一張值銀
二分以上至二分五釐小羔皮一張值銀一分五釐以
上至二分大小不等約計每張值銀二分統等各不合
估作一分王機亦又揀要一色大皮每張各值銀二分
五釐以致王祿等買皮二百張每張賠銀一分五釐除
給前銀二兩仍共賠銀三兩本年十月内統將買完前
皮并剰銀三兩差今在官老人高俊解送文布政處驗
得皮好價輕仍將剰銀三兩令高俊帶回本縣給與王
祿等領補原賠銀兩訖弘治十六年正月失記的日文
布政又因本家要做皮襖亦明知繫監臨官不該發價
下縣買物因查巳問革今在官本司候缺吏魏勝繫本
縣人不合就差本役賫銀一十兩仍發與統易買不拘
大小羔皮五百張統不合又拘皮行王祿等二十三名
并先問發今在官皮匠眺安到縣驗皮大小給價照數
買完大約每張用銀二分不曾賠價魏勝在縣親收不
合每皮一張乘機索要王祿等銀一分共索銀五兩入
巳統不合不行具申究治仍差高俊同魏勝將皮解送
文布政收用本年五月初八日文布政因前買皮張破
壊數多不敷做用不合又將銀二兩付與先問革今巳
故候缺吏竇景暘賫送與統不合仍照前價行拘王祿
等二十四名給買羔皮一百張竇景暘在縣親收亦不
合倣傚魏勝于王祿等名下每皮一張索要銀一分共
索銀一兩入巳統亦不合不申究就差今在官醫生邊
錫同竇景暘將皮解送文布政收用訖本年十二月初
二日有按察司見任僉事胡經出巡不在伊未到官義
男胡清不合將銀一兩四錢差巳問發今未到皂隸姚
旺并弘治十七年四月失記的日有本布政司右布政
使今陞貴州左布政使致仕陳孜未到官男陳大綱不
合將銀二兩使令先問發今未到皂隸吕岩各亦不合
依聽將銀賫送統處又不合仍拘王祿等二十四名各
照前價將胡清銀一兩四錢買大小羔皮七十張令差
在官老人王昶送與胡清陳大綱銀二兩買大小羔皮
一百張亦差王昶送與陳大綱各收用彼時胡經陳孜
各亦不合失于鈐束本年閏四月内又有不知姓名二
人稱係吏部馬尚書舍人馬須巡撫大同都御史舍人
劉瓉各來本縣收買筏木因無皮襖不合共將銀三兩
央凂統不合依聽替伊亦拘王祿等收買羔皮三百張
每張虧價銀一分共虧銀三兩本年六月二十九日王
志善思得父子三人俱充皮行負累不過將情告蒙巡
按季御史將統等行提取供案發按察司掌印副使張
黻究問行提王機等到司王祿并欽等各因上司節次
發價買皮要得乘機阻絶不合將各起皮價任意高擡
内將先次每張值銀二分五釐擡作三分五釐妄招文
布政虧價五兩後次每張值銀二分擡作五分或四分
妄招文布政一次虧價一十五兩一次虧價二兩陳大
綱虧價三兩等虚詞在官副使張黻亦不合失于詳審
輒便依供問罪呈蒙季御史先將統與魏勝等各依擬
發落次將文布政等備招參奏間文布政先巳陞任都
察院右副都御史巡撫延綏等處地方聞知前情不甘
要得改行隔別衙門弔取布政司所收時價冊籍查審
分辯又不合不行從實奏訴添捏先買羔皮之時訪得
民間出賣每張不過價銀半分及查咸長二縣時估每
羔皮一張值銀二分據此給價今聞御史季春勢逼孟
統等取供似有羅織之意及訪得季春舉止浮躁行事
妄為動輒作威沽名等項虛詞混同具本奏行間又該
通政使司連狀送據吏部馬尚書家人馬浦告稱本族
各門並無馬須名字亦無差人陜西買木等情俱送都
察院連季御史參奏前情併行督理馬政今巡撫陜西
楊都御史處勘問蒙行布政司及轉行西安府并咸長
二縣各查無弘治十五九等年月分時估冊籍止將以
後各月時估文冊并行陜西按察司提解間遇蒙弘治
十八年五月十八日赦宥蒙將統等解送本院查無羔
皮一張值銀二分時估在冊及審據王祿等各供前情
當將承差王機供明省發馬須劉瓉另行外將統等取
供連人劄發本司再行審問明白如果所供是實依律
議擬備招回報干礙應參官員具實參呈前來依蒙將
統等連日查審與供相同取問罪犯王祿等二名招同
魏勝等八名供同議得孟統王祿并欽所犯合依不應
得為而為之事理重者律減等各杖七十孟統繫官王
祿并欽俱民俱犯在革前免科與先問結魏勝供明王
志善王泰王名高俊邊錫王昶眺安各發還職寧家生
理照出供明高俊等七名與先問結魏勝俱免納紙孟
統官紙王祿并欽俱民紙各一分照到折米發咸陽縣
追送預備倉上納以備賑濟取實收附卷文貴陳孜張
黻胡經陳大綱胡清俱遇革人合免參提備招連人呈
解到臣查得先為官買擾民事該巡按陜西監察御史
季春奏稱都御史文貴節次低價易買羊羔皮張數多
致累小民賠價二十餘兩右布政使陳孜僉事胡經各
縱家人低價于部内買物略無禁止所據各官俱合有
罪等因奏本該通政使司奏奉欽依都察院知道欽此
續該都御史文貴奏為分理誣枉事開稱御史季春勢
逼孟統等取供似有羅織之意及訪得季春舉止浮躁
行事妄為動輒作威沽名等情亦該通政使司奏奉欽
依法司看了來說欽此又該吏部尚書馬文升家人馬
浦告為分豁事開稱本族各門並無馬須名字亦無差
人陜西買木等情俱該都察院議擬覆奏併行臣提調
參奏内有干人卷到官從公審勘務要的確明白有罪
人犯依律照例施行馬須劉瓉如巳回還宜從移文河
南巡撫衙門追勘各犯正身是否假充詐取備由連人
解報歸結果礙應參官員重別據實具奏究問等因題
奉欽依是欽此欽遵備行前來除馬須劉瓉移文河南
巡撫衙門追勘正身歸結及行據陜西按察司呈解犯
人孟統等到臣審取供詞發仰問報去後今問前罪除
查相同及將孟統等准擬發落外參照陜西布政司先
任左布政使今陞巡撫延綏都察院右副都御史文貴
明知係是監臨官員不合節次發價于所部内易買羊
羔皮張數多事發却又奏辯不實本布政司先任右布
政使今陞貴州左布政使致仕陳孜陜西按察司僉事
胡經各不合失于鈐束以致家人在于按屬買物本司
署印副使張黻既承勘問事情亦不合失于詳審致不
輸服俱屬違法律合提問但文貴陳孜俱在任犯罪去
任事發與張黻胡經又俱係遇革人數伏乞聖明裁處
緣文貴係在京堂上官陳孜致仕與張黻胡經俱係方
面官及該奏奉欽依行令審勘據實具奏事理未敢擅
便謹題請旨
一為邊務事
題為邊務事照得本年十二月二十日以來邊人擁衆
大舉深入搶掠聲言要搶各苑官馬自豫旺城至黑水
口處處有兵聮絡結營本處官軍數少固原備禦官領
軍五百名在石硤口紅古城按伏指揮任璽管領備冬
馬步官軍九百餘員名在豫旺城按伏指揮郭遡管領
土達八百有餘并新任遊擊陳善調集遊兵纔得二千
餘員名在于鎮戎所俱被攔路阻截不相應援臣與新
任鎮守署都督曹雄聞得巳入静寧隆德會寧等處恐
其東寇平鳳即時提兵西上臣在隆德駐劄曹雄領兵
隨路𠞰殺追截本月二十四日已屯聚於隆德縣西三
十里因見我兵奄至退回大營緣曹雄所領官軍纔得
九百餘員名巳差人乘夜間道調取陳善郭遡會合并
量掣蘭州守把河橋官軍李佐等前來策應各該將士
感恩圖報人懷鬭志但彼衆我寡以一當百未敢必其
成功查得先為預防邊患以保固地方事該臣題稱寧
夏花馬池興武營直抵高橋三百餘里地方在北即為
犯我邊境之門戶蓋寇之所入雖由寧夏而其所利實
在腹裏寧夏邊牆如能捍禦則腹裏可安枕而卧儻一
旦折牆而入必以精騎守所入之路綴我官兵使不敢
南則腹裏安危所繫至重彼既深入剽掠方張之勢恐
非陜西官軍所能當必藉諸邊鎮遊兵協力捍禦然欲
成克捷之功必在乘其既弊而於中路擊之為便該本
部覆奏查得先該寧夏鎮巡官太監葛全等題為大寇
入套請兵防禦事本部議得合無鋪馬賫文與寧夏太
監葛全總兵官李祥都御史劉憲一面選差乖覺夜不
收遠為哨探一面嚴督副總兵衛勇參將霍忠恊同保
勣守備焦洪都指揮韓斌等各用心設策整㮶人馬隨
宜按伏以逸待勞本部仍行延綏守臣令參將王戟統
領土兵前往花馬池遊擊將軍姜漢統領遊兵前往定
邊營曹雄統領竒兵前往寧塞營各要星馳前去秣馬
按伏聽候有警併力截殺及行巡撫陜西都御史楊一
清公同固原新任鎮守將官斟酌形勢計議方略分布
腹裏人馬據要防守督調本處遊兵相機策應等因題
奉欽依通行欽遵及看臣所奏與前項議奏之意大略
相符合無行移延綏鎮守等官轉行副總兵遊擊等官
查照先今事理如果巳西行本鎮别無聲息陜西來
調兵馬即便依期前去布分防守不許遲延誤事自取
罪尤仍通行陜西寧夏延綏鎮巡等官俱要恊心運謀
相機而動務使功成萬全事無一失圖免陜西腹裏之
害用紓皇上西顧之憂毋得秦越自分坐觀成敗以孤
委任等因題奉聖旨是便行與各官著同心恊力相機
防禦不許自分彼此致誤事機欽此欽遵本年十二月
二十一日備行到臣切緣寧夏鎮巡等官與臣先後論
奏之意正恐大敵入套窺伺腹裏寧夏地方軍馬寡弱
不能捍禦故乞早調延綏遊竒兵馬參將王戟土兵併
力布置按伏保固邊牆不令入境及查得先于本年十
一月十七日據定邊營把總都指揮閻綱呈據走回男
子張智說稱達衆四營約有二萬入套要搶固原等情
巳經具題及行延綏巡撫都御史文貴催調遊兵并行
寧夏巡撫都御史劉憲轉行各邊遇有入套聲息差人
飛報去後本年十二月十三日臣差人于花馬池等處
探問並無原擬延綏人馬到邊想因延綏遊竒兵參將
王戟土兵俱自大同初來未得休息且恐原奉旨意公
文到遲又各該將官新舊交代事勢使然決非敢為延
緩又查寧夏花馬池等處亦不曾傳報在套近邊的實
消息今前項大寇忽然擁衆拆墻突入腹裏巳遵照成
命急調延綏遊兵土兵前來截殺及中路邀擊之議通
行賫文延綏副總兵姜漢寧夏總兵官李祥等會合行
事但道途阻滯文移往來彼此牴牾事勢可否猶未可
知臣切詳此時巳逼新春尚在腹裏恐渡河不及其志
必將恃其大衆潛伏套中夏秋草飽馬肥時月又謀入
寇縱使出套過河冬間必復踵襲故智且陜西地方兵
苦于各邊之備禦民疲于三鎮之轉輸竭中土之力以
供外邊為其能為我藩籬也今花馬池大敵臨邊通不
知覺雖有如無何所倚仗將來之事臣實憂之至于用
兵機要似不出臣前所擬奏但事關各鎮若無總制重
臣居中調度則甲可乙否終難濟事議論多而成功少
無怪乎其然也伏望聖明垂念西土重地乞勑多官會
議簡命在廷威望素著大臣前來總制陜西延綏寧夏
甘肅等處軍務授以便宜賞罰之柄臣等各鎮巡三司
以下官員悉聽節制無事在于慶陽駐劄有警前去環
縣韋州等處居中調度各路將官用命者賞不用命者
罰如身使臂如臂使指孰敢延緩以失事機如巳經出
套速就經略花馬池一帶邊務設何籌策可以保固邊
境使全陜西生民不致頻年大遭荼毒實宗社萬億年
無疆之休也臣備員巡撫不能遏其深入之機又論列
不早致有今日若復不言後患恐不止此臣不勝待罪
俟命之至緣係急處邊務事理未敢擅便謹題請旨
一為敵人擁衆大舉入境事
題為敵人擁衆大舉入境事准恊守延綏等處地方副
總兵都指揮僉事姜漢手本弘治十八年十一月二十
九日准鎮守延綏總兵官張安手本准寧夏總兵官李
祥手本前事内開徵調遊竒二兵照依原擬信地駐劄
以俟應援等因准此本職統領榆林以西兵馬于本年
十二月十一日到寧塞營按伏駐劄本月十八日申時
據定邊營把總都指揮閻綱差夜不收葉章報稱花馬
池敵衆臨邊拆牆備報得此本職隨統前項官軍二千
二百四十五員名到萌城伏兵駐劄二十七日寅時本
城傳報煙火隨差夜不收馬福等前去石子溝等處爪
探襲見蹤跡掠獲頭畜往北行走備報到職親率官軍
追至隰寧堡地名大千戶井等處前敵約有一百餘騎
見我官軍馳驟奔急聲勢勇猛將搶掠頭畜盡行棄擲
易馬北遁復追二十餘里因見天晚黑暗恐墮奸計隨
即收兵將所獲頭畜至隰寧堡行委指揮薛麟備查知數
發仰守堡百戶劉亨暫令收候巳經開報外三十日酉
時承准陜西都御史楊一清手本為預防邊患以保固
地方事查照原文作急統領兵馬兼程前來萌城石溝
等處按伏會合寧夏總兵官李祥副總兵衛勇等人馬
哨探截殺緣由巳經備行知會外本日戌時亦准寧夏
總兵官李祥手本為軍務事開稱本職所統人馬移于
韋州等處會參將王戟遊擊戴欽餧飼馬匹遇敵併力
截殺等因准此依文正德元年正月初一日移兵韋州
駐劄本月初三日丑時該寧夏總兵官李祥差鄉導陸
寬等前來報稱大敵巳于本月初二日未時俱從白塔
兒往北去訖等因得此本職會同參將王戟遊擊戴欽
各領所部官軍從韋州起行奔馳到於地名紅寺兒地
方爪得前蹤跡掃往北去巳追襲到白塔兒迎遇總兵
官李祥副總兵衛勇等人馬在彼追趕當同領好馬官
軍馳騁襲蹤追趕三十餘里因見天夜風霧黑暗恐墮
詭計總兵官李祥副總兵衛勇收兵石溝兒按伏本職
等四更時分到小鹽池伏兵隨即會差百戶趙璽等帶
領夜不收二十名前去所經道路密切哨探至初四日
辰時據本官差夜不收郭其馳報瞭見本處煙燉迤東
有數十人騎牽馬匹往南瞭望據報得此當會參將王
戟為左哨遊擊戴欽為右哨本職中哨及會合守備都
指揮侯勛指揮郭遡各統兵馬相繼而行到于地名石
溝池迎遇前敵擺列攻敵職等申嚴號令督併官軍各
用鎗砲弓箭一齊射打其衆潰亂就陣斬獲首級一顆
奪獲戰馬二匹速督官軍追至火山迤北地名啞叭湖
等處又添伏兵三百餘騎糾合前衆一處衝擊前來職
等親督官軍奮不顧身持刀向前劈砍又斬首一顆奪
獲戰馬二匹軍士奪獲敵器共七十九件臨陣射死官
馬三匹彼見我軍齊至換馬奔走北遁欲要窮追及因
天晚況離花馬池邊牆不遠慮恐牆外救兵糾衆前來
以此收兵回還至初五日天明到小鹽池仍差人於出
入要路哨探遇警合兵截殺外查得獲功并當先重傷
官軍另行造報今將節次就陣斬獲首級奪獲戰馬達
衆兵器等項差百戶曹聰先行解報為此理合開坐施
行等因隨據延綏遊擊將軍戴欽呈弘治十八年十二
月二十七日未時承准陜西巡撫都御史楊一清手本
調卑職作急統領遊兵取便兼程從甜水堡下馬房等
處徑赴固原豫旺城鎮戎所等處會合陜西遊擊將軍
陳善領軍指揮郭遡等截殺承此卑職就于本月三十
日到韋州本日申時承准都御史楊一清手本行卑職
斟酌相機行事若巳到豫旺城鎮戎所地方即便會合
本處遊擊將軍陳善等相機應援截殺若不曾前來就
于石溝鹽池韋州等處會合寧夏主副總兵李祥等及
延綏副總兵姜漢取便邀擊截其歸路共成大功承此
于正德元年正月初二日到韋州初三日四更時分到
小鹽池會差百戶趙璽等哨探初四日辰時本官差夜
不收郭其馳報瞭見本處煙燉迤東有數十人牽騎馬
匹往南瞭望當會副總兵姜漢參將王戟及會合都指
揮侯勛等各統兵到于地名石溝兒迎遇前敵擺列攻
戰職等申嚴號令督併官軍各用鎗砲弓箭一齊射打
就陣奪獲敵馬三匹射死我軍馬二匹追至火山迤南
地名啞叭湖等處又奪獲敵馬五匹敵器一百二十一
件彼見我軍齊至換馬奔走等因又據參將王戟亦呈
相同開部下奪獲敵馬五匹敵器共二十四件緣由前
來續准鎮守寧夏總兵官右軍都督府都督僉事李祥
副總兵衛勇手本正德元年正月初一日夜丑時分據
嗚沙州迤東棗山墩夜不收周翊同靈州擺撥夜不收
劉瑛報三十日未時瞭見敵衆精兵約有五六萬俱穿
戴明盔明甲張打旗號三路擺列臺營從地名石把都
來後面灰塵不絶又據紅寺兒夜不收潘關一等報初
一日未時分瞭見地名虎巴山灰塵約長三十餘里亦
結營陣聮絡而行初二日申時分據哨探夜不收王洪
報未時哨見敵衆灰塵漲天結營行走從南往舊白塔
兒去訖當會同副總兵衛勇議看得敵勢十分擁衆擺
列營陣而行又兼天晚援兵不能猝至難以發兵一面
急差鄉導陸寬等飛調韋州按伏副總兵姜漢等人馬
前來併力追殺戌時又據杏園墩擺塘鄉導陳演亦報
本日未時瞭見敵衆灰塵從地名白塔兒東空過至黃
昏時分未盡初三日黎明時分出兵副總兵衛勇人馬
為左哨本職為右哨指揮楊瑛周冕統兵車繼後襲追
中途遇據白塔兒墩瞭高小旗張英報初二日未時有
寧夏差來夜不收徐禮保魏成爪探聲息到于本墩空
被前哨敵衆殺死馬二匹搶去追至白塔兒後有延綏
副總兵姜漢遊擊戴欽參將王戟人馬到彼會合襲蹤
追趕隨有固靖遊擊將軍陳善亦領人馬俱到地名猫
兒頭山因見天晚風霧昏黑難追彼衆我寡力不能支
恐墮詭計三更時分延綏兵馬往小鹽池本職等至五
更時分到石溝兒駐劄初五日節據靈州守備焦洪差
夜不收張華等報稱初四等日大衆韃靼從清水營木
井等墩空及花馬池原拆墻口出境去訖為此今將會
兵截殺緣由用手本前來知會施行等因到臣案照前
事先因大勢敵衆于弘治十八年十二月十七等日擁
衆大舉深入固原隆德會寧地方搶掠缺軍禦敵臣遵
照欽奉勑諭及兵部節該題奉欽依事理移文調取延
綏遊擊將軍戴欽參將王戟統領遊兵土兵前來腹裏
應援副總兵姜漢統領竒兵會合寧夏總兵官李祥等
人馬聮絡駐劄小鹽池石溝韋州等處邀截歸路因是
道途阻滯遊兵土兵日久徵調不至本月二十九日據
西安州海剌都操守指揮陳晟等差人走報前項敵衆
于二十七等日由西路麻張堡西安州錦雞口出境恐
前調遊兵土兵仍來固原緩不及事又經差人阻回行
令前去石溝鹽池一帶按兵密切會合寧夏主副將官
及陜西遊擊將軍陳善等官相機邀截巳經具題外今
據前因照得前項敵衆自弘治十八年十二月十七日
擁衆大舉從花馬池地方拆墻進入分守參將霍忠兵
敗被圍殺傷官軍數多遂至乘勝長驅深入腹裏搶掠
至正德元年正月初二等日從石溝鹽池兩界地方出
境雖經會行延寧二鎮將官合兵追截止是延綏副總
兵姜漢竒兵斬獲首級二顆參將王戟遊擊將軍戴欽
人馬俱無斬獲又查得各官不遵兵部原擬到邊稽遲
但係新舊將官交代之際況王戟當大寇入境之初衝
鋒解圍有功于花馬池官軍實多戴欽弘治十八年十
二月十六日方纔任事十七日隨即統領官軍啓行千
里赴援未嘗後期寧夏主副將官李祥等各稱聲勢十
分擁衆擺列營陣而行難以發兵緣事關各鎮中間事
機委曲非臣所能悉知除將姜漢等解到首級敵器看
驗收庫敵馬給軍領養及陜西官軍獲功誤事緣由俱
另行外緣大舉敵人出境客兵追截獲功事理謹題請
旨
一為謝恩事
奏為謝恩事近准吏部咨為才不稱任乞恩辭免巡撫
地方事該臣奏乞辭免巡撫陜西地方照舊督理馬政
等因奏奉聖旨楊一清才望素著簡命巳定不允所辭
該部知道欽此欽遵案查先准兵部咨該本部題為大
寇拆墻入境事節該奉欽依是楊一清不妨督理馬政
就著巡撫陜西地方用心調度防禦邊患寫勑與他欽
此欽遵臣時聞命有驚措躬無所雖防禦之事竭力就
道不敢少緩而巡撫之任揣量度分終非所堪謹瀝愚
誠上干天聽未蒙俞允顧荷褒嘉愧與憂并榮非意及
伏念臣少蒙作育長被甄收弄筆墨者半生志有餘而
才不逮綴班行于三品年漸老而業無成且盛平之世
賢俊滿朝如臣之愚何足比數非惟膺拔擢之殊渥抑
且受特達之深知天地之恩在人巳極涓埃之報于國
何施敢不勉竭庸愚用酬眷注經營士馬庶少裨修内
攘外之功撫安兵民期不負後樂先憂之學臣無任瞻
仰感戴之至緣係謝恩事理為此具本謹具奏聞
一為災異自劾乞恩罷黜以回天意事
奏為災異自劾乞恩罷黜以回天意事案查先節據陜
西布政司呈為地震事節據西安平涼慶陽等府朝邑
高陵固原環慶等州縣各申稱弘治十八年二三四六
等月日時不等各地震響聲如雷搖動軍民房屋及據
臨洮衛申為異風暴雨淹没人畜田禾事據右前後三
所申稱各屯田地方弘治十八年自四月初間一向亢
旱夏田被晒焦枯本月二十八日夜偶然天昏黑闇大
作惡風迅雷暴雨如注頃間洪水馳至約有二丈寨牆
衝倒房屋傾塌男婦漂流渰死軍餘李彪等一十六名
口馬牛驢羊等畜三百餘隻樹株拔根田禾淤墊又據
臨洮府申為山被猛雨雷震傾塌壓没人畜不見蹤跡
事據河州申本州俺哥里沙子溝地方坐南向北土山
一座弘治十八年六月二十三日夜忽被猛雨雷震山
塌將本山居住民人顔廣等三戶人口男婦二十一口
并庄田頭畜等産俱被壓没又據本司呈為旱災等事
節據西安府申備邠乾等州咸寧長安等二十五縣各
申稱弘治十八年三月四月天旱無雨兼被狂風吹刮
所種麥豆不得堅實青乾無收六月初旬纔得微雨安
種秋苗自本月起至八月初旬一向亢旱無雨又兼狂
風晝夜不息致將糜粟菽豆等苗各吹晒焦枯秋成無
望人民十分饑荒陸續逃移趁食去訖又據延安府申
備鄜綏膚施等一十九州縣慶陽府申備寧州安化等
五縣鞏昌府申備階秦隴西等州縣鳳翔府申備鳳翔
岐山等縣臨洮府申備蘭金等州縣又節據西安左前
後延綏平慶臨鞏甘蘭等衛各呈前事相同等因節呈
到臣切見陜西各府州縣今年二月以來地震山傾之
變屢見于敵人出没之區夏旱秋乾之災遍滿于關輔
根本之地節經具題及行各該官司踏勘撫恤外臣聞
天人相為流通休咎關乎得失故未有不召而自至之
災亦未有巳出而無應之變陜西災異迭見是皆生民
愁苦之象兵戈擾攘之徵不早圖修改將禍患難測仰
惟皇上龍飛御極之初恩澤覃布庶政肅清是宜海嶽
效靈雨暘時若凡此咎徵責在臣下以一方論之軍民
各有攸司大小各有專職而綱紀之任實係巡撫災異
之來皆由巡撫不職所致洪範曰王省惟歲卿士惟月
師尹惟日蓋以休咎之輕重繫職任之大小也臣本庸
愚濫膺重寄既非安内攘外之才又無揚清激濁之勇
見賢不能進見不肖不能退知民之害不能祛知民之
困不能救上下交征不能革公私匱竭不能補以致軍
民怨咨感傷和氣隂陽愆伏動静乖違巡撫方逾半年
災異遍乎一省上天示譴罪實在臣且食人之食者事
人之事陳力就列不能者止臣今名浮於實處非其據
事不稱食心有未安顛而不扶焉用彼相伏望聖明體
天行罰乞將臣罷歸田里別選相應之人巡撫陜西地
方必能扶持綱紀綏輯兵民彈壓羣邪肅清弊政庶幾
天意可回化災為祥轉禍為福不難矣緣係災異自劾
乞恩罷黜以回天意事理未敢擅便為此具本謹具奏
聞伏候勑旨該吏部官欽奉聖旨陜西地方多事巡撫
正要得人楊一清不准辭著用心辦事欽此
一為謝恩事
奏為謝恩事正德元年正月二十七日節該欽奉勑諭
朕即位之初念爾等效職勤勞宜有頒賜以隆恩典爾
其體朕至意益盡忠誠用副委任欽此欽遵九霄垂露
勑降天文萬里飛軺物頒御帑歡聲所動邊徼增輝恭
惟皇上誕膺休命光紹丕圖慶洽普天恩覃率土臣身
以職羈既阻天廷之拜寵緣例得遂承帝賚之加絲綸
春温金帛霞爛雖雲雨之施在物無遺而渥澤所流于
臣為幸榮加慶外感在懼中捧而珍藏實抱無功之愧
服以拜賜徒深逾分之憂謹當以金自盟焚灼不渝其
性顧服思稱曳婁誓委其身臣無任瞻仰感戴激切屏
營之至除將賫捧到欽賞銀十兩紵絲二表裏望闕叩
頭領受外緣係謝恩事理為此具本謹具奏聞
一為乞恩認罪罷黜以謝地方事
兵部覆該本部職方清吏司案呈奉本部送于兵科抄
出巡撫陜西等處地方兼督理馬政都察院左副都御
史楊一清奏臣本孱愚誤蒙先帝聖恩擢任憲職督理
馬政弘治十八年正月内為因大敵拆墻入境節該欽
奉勑諭不妨督理馬政巡撫陜西等處地方欽此欽遵
自度不堪負荷具本辭免未蒙俞允勉強供職臣遭際
殊常寵榮踰分誓竭駑鈍仰酬眷知奔走驅馳不敢自
怠竊見固原地里寬漫處處通敵最為難守先該總制
尚書秦紘修築邊塹一道踰時閱歲湮廢巳多又防守
無兵墩堠不接雖有如無不堪保障臣督令守臣修補
完備依塹添墩傍險增堡定為烽火號令招集土人使
隨便捍禦臨冬時月會同鎮守太監等官分布人馬據
要防守復慮一方兵政廢弛名存實亡剝削之餘困敝
巳極昩死上陳仰荷廟謨獨斷易置主將增設遊擊方
將一新紀律期收戰守全功不意大敵乘凍渡河潛伏
套内逼近花馬池地方彼處將官通不知覺弘治十八
年十二月十七日衆號數萬自花馬池清水營兩處折
牆進入守將兵敗被圍虧折官軍致乘勝長驅直入腹
裏隨即收斂隄備我軍迎戰衆寡不敵不能遏阻敵至
固原野無所獲本月二十三日遂深入静寧隆德會寧
地方搶掠鎮守署都督僉事曹雄止領官軍九百餘員
名尋襲蹤跡截殺臣恐孤軍無援急調延綏遊兵土兵
及本邊官軍前來會合策應道途阻隔兵難猝集巳於
本月二十七等日遽從西安州地方出境邀之不及臣
又約會寧夏王副將官延綏遊竒兵馬邀之石溝鹽池
諸將以聲勢重大莫敢發兵坐視其出竟無功查得固
原環慶一帶並無所失監苑官馬幸得保全此皆仰仗
宗社神靈朝廷威福敵兵遄歸被禍猶淺但静寧隆德
會寧三處搶掠殺傷人畜數多巳行各該州縣查數未
報陜西官軍節與交戰斬獲首級不多幸不虧折惟乾
鹽池操守官張瑛等墮其奸計陣亡一十八人除將寇
衆入境出境日期官軍誤事獲功緣由節經會題及搶
掠人畜的數查明另行外照得鎮守太監劉雲常在固
原駐劄署都督僉事曹雄初到固原地方臣叨任巡撫
巳及一年經略調度乃其職業況受恩深重言聽計行
比之各路撫臣不同奈何器質庸凡智慮疎淺未諳軍
旅之務實無安攘之才以致大敵擁衆長驅侵掠為患
拆牆而入既不能遏其初來之鋒得利而去又不能截
其既歸之路藩籬失守雖花馬池之過而内有邊防不
能自固咎將誰執領兵出戰雖各將官之事而遇警徵
調多不及期責亦難辭上不能寬九重西顧之憂下無
以慰一方軍民之望臣委的有辜委任罪當萬死且今
大寇去留邊情緩急俱未可測臣誤事貽患之人誠宜
早正法典罷歸田里別推才力有餘者巡撫經略則凡
受任方隅皆知警戒能者竭力自效不能者無地自容
矣等因具本該通政使司官奏奉聖旨楊一清巳命總
制彼處邊務著盡心供職以圖後效不必引咎求退該
部知道欽此欽遵抄出送司查得先為邊務事該本部
會官具題節該奉聖旨是楊一清著總制陜西延綏寧
夏甘肅等處邊務兼督理各該地方馬政欽此巳行欽
遵去後今該前因案呈到部看得本官巡撫陜西經略
有方威望素著近雖被敵深入緣無損傷大重輒乃自
陳誤事之人欲正罷歸之典既查有本部巳經會官題
奉總制成命及今欽依勉留事理難再別議合咨前去
煩為查照欽遵施行
關中奏議卷六
