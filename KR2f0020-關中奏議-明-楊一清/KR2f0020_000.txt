關中奏議詔令奏議𩔖二(奏議之屬)
提要
(臣)等謹案關中奏議十八卷明楊一清撰一
清字應寧安寧人成化壬辰進士官至華蓋
殿大學士諡文襄事蹟具明史本傳此書皆
其生平章疏之文分為六類卷一卷二曰馬
政𩔖卷三曰茶馬𩔖則以副都御史督理陜
西馬政時所上卷四卷五卷六曰巡撫𩔖則
巡撫陜西時所上卷七卷八卷九曰總制𩔖
則總制延綏寧夏甘肅邊務時所上卷十曰
後總制𩔖則其病歸復起時所上卷十一至
卷十八則嘉靖四年以故相復提督三邊軍
務以後所上也以所陳多陜甘邊事故以關
中為名嘉靖初始刊行於南京其間所載不
盡皆一清奏稿凡當時部臣覆疏及前後所
奉諭旨悉編入之故於時事本末頗為詳盡
一清負經濟材其督學陜西時即詳究邊情
利弊其後官陜又最久故所指畫皆中窽要
云乾隆四十三年六月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
