關中奏議卷十四
明楊一清撰
提督𩔖
一為套中走回人口供報敵情事
欽差提督陕西三邊都御史臣楊一清謹題為套中走
回人口供報敵情事嘉靖四年七月二十日據鎮守延
綏地方總兵官署都督僉事彭楧呈前事據榆林城把
總都指揮僉事閻武呈蒙職等發下鎮靖等堡解到套
中走回男婦十名口隨拘通事趙禄等到司審得一名
蘇孟陽供年二十五歲係定邊營軍人蘇堂男正德十
一年失紀月日前去地名黃羊鎮打草忽遇敵人托和
齊等搶去在營住過十年舊年十二月内跟隨衆敵人
踏冰過河在套住牧止知我們一枝敵人約有一百餘
騎其餘大勢敵人不知多少今年六月内見得衆敵人
前往黃河畔上去了有我們敵人不知往那裏地方搶
去未回是孟陽遇晚偷騎馬一匹脫走一晝夜於七月
初一日從鎮靖堡永遠山墩走回一口王氏供年一十
七歲係嚮水堡餘丁宋端妻嘉靖四年六月二十五日
前去本堡地名沙河種田忽遇敵人搶去在營住過十
日見得衆敵人早晨起營間乘便脫走步行二晝夜於
本年七月初六日從神木堡鎮遠墩走回一名薛二哇
供年二十二歲係花馬池軍人薛俊男正德十一年失
記月日前去地名架砲梁打草忽遇敵人巴爾布等搶去
在營住過十年嘉靖二年十一月内跟随我們一枝敵
人巴爾布等二百餘騎踏冰過河在套住牧三年不曾過
河往来躱調不随大營今年七月初間有小王子差十
箇敵人過来調衆敵人過河去與烏梁海敵衆讐殺將
五箇敵人河裏淹死五箇過在套内止知小王子部下
頭兒吉納台吉諳達阿布該察納布哈等四人其餘
大勢敵人不知多少俱在套内聽得衆敵人說如今水
大害怕不敢過去要搶田禾布絹三梭有二哇遇晚見
得衆敵人睡熟偷騎馬一匹脫走四晝夜至本月初七
日從鎮靖堡河口墩走回一名王彪供年二十七歲係
大同城軍人王鉞下餘丁王遏男嘉靖三年八月内前
去地名王將軍屯收田忽遇敵人托多羅等搶去在營
約住十箇餘月一名秦伏供年一十九歲係大同城軍
人秦玉下餘丁秦銳男失記年月日期前去地名西窊
打柴忽遇敵人阿都齊等搶去在營約住過三年有餘
舊年十二月内有伏與同王彪俱跟小王子部下頭兒
吉納等部落敵人不知多少踏冰過河在套住牧聽得
衆敵人說一半過河與烏梁海敵人讐殺一半整置鞍
轡又說要過河去不知過去不過去是伏同王彪各偷
馬一匹脫走三晝夜於今年七月初九日從神木堡一
步□墩走回一名張和尚供年一十三歲係嚮水堡軍
人張義男一名胡保住供年一十二歲係嚮水堡軍人
胡萬男一口胡旦旦供年一十四歲係嚮水堡軍人胡
洪女各供於嘉靖四年六月失記日期前往地内採打
馬草掏菜忽遇敵人搶去在營約住過二十餘日是旦
旦同胡保住張和尚遇晚脫走步行一晝夜於本年七
月十三日從榆林城紅山墩走回一口張氏供年三十
八歲係波羅堡餘丁王釗妻嘉靖四年六月二十二日
前去夾道地名韓家山鋤田忽遇敵人搶去在營住過
二十七日氏見衆敵人往西地方搶去遇晚脫走步行
一日二夜於本年七月十七日從雙山堡古塔平墩走
回一名酆魚河供年一十七歲係嚮水堡餘丁酆聰男
失記年月日期赶驢二頭早往清平堡糴米出門約行
十里忽遇敵人二十餘騎將魚河并驢搶去營中分與
敵人昂哈博勒呼營裏放馬於河凍了過在河東住了
一年舊年跟随我們一營敵衆約四五萬又踏冰復過
河西套裏住牧魚河省得番語近日新月兒出来有魚
河主兒一家三箇敵人殺晒乾羊二箇酪彈一袋㚷子
兩箇騎牽馬六匹跟大敵人往西邊搶去了魚河思想
家鄉偷騎牽馬二匹脫走五晝夜於七月十七日從黃
甫川築禄臺墩走回在營中住過三年聽得夥内敵人
說要糾同套内大勢衆敵人綁紥皮筏浮水過河與黃
毛敵人讐殺遺剰老小在套住牧有我思想家鄉商同
搶去漢人馬二哇子係靈州人偷騎虎刺扇馬青扇馬
各一匹法庫兒偷土黃扇馬一匹赤扇馬一匹脫走四
晝夜到邊收送前来等因據供備呈到臣又據延綏總
兵官彭楧呈為套中走回人口供報夷情事據榆林城
把總都指揮僉事閻武呈蒙職等發下懷遠等堡解到
套中走回男婦随拘通事趙禄等到司審得一名梁三
哥則供年一十八歲係涇州崇信縣陽保里民人梁源
男在地名新集住坐嘉靖元年七月失記日期忽被敵
人哈陶来搶去在營住過四年舊年十月内跟衆敵人
踏冰過河在套住牧今年七月間有三哥則遇晚脫走
步行一晝夜方出敵營又走二晝夜至七月十九日從
懷遠堡古峯子墩走回一名鍾茂供年二十八歲係榆
林城軍人鍾臣弟一名張某兒供年一十七歲係榆林
城軍人張海男各供於嘉靖四年失記月日前往地名
葉鹹灘打草忽遇敵人將某兒同鍾茂搶去在營約住
過五六箇月是某兒等見得本家帳房内敵人前往大
西邊地方搶去遇晚脫走步行五晝夜於本年七月二
十一日從嚮水堡沙河墩走回等因備呈到臣又據協
守寧夏地方副總兵都指揮同知劉玉呈為套中走回
人口事嘉靖四年七月二十九日據守備靈州指揮同
知沙金據迤東巡墩百戶郁恩呈稱嘉靖四年七月二
十七日卯時據紅山兒墩直日軍人趙良瞭見境外東
北一人步行前来邊下同伏空夜不收王四兒審係套
中走回人口扶弔過牆收送前来審得王氏供年三十
歲係靈州守禦千戶所百戶王經下餘丁馬表妻狀供
嘉靖三年九月十七日在野收田忽遇敵衆三百餘騎
將我搶去在營與敵人巴拉彭拾柴放羊住過一年衆
敵人約有三百帳窠四五十處四散住牧夥内上馬敵
人二百同糾合套内敵衆過河與黃毛敵衆讐殺去訖
有我思想家鄉步走九晝夜到邊收送前来據此行間
又據百戶郁恩呈稱本月十七日午時據古寺墩直日
軍人韓聰瞭見境外東北来二人騎牽馬四匹徑来邊
下同伏空夜不收張祥審係套中走回人口將馬連人
扶弔過牆收送到職審據潘庫兒供年一十八歲係定
邊營住人潘清男狀供嘉靖二年八月内失記日期同
父前去鹽池䭾鹽忽遇敵人三十騎搶去前往大西邊
搶去遇晚脫走步行四晝夜於本年七月二十一日從
嚮水堡沙河山墩走回一名閻通供年二十四歲係榆
林城軍人閻隆弟嘉靖元年失記月日在歸德堡地名
龍池灣忽遇敵人托克托博勒呼等搶去在營住過三年
有餘舊年十二月間跟随小王子部下頭兒吉納台吉
諳達阿布該部落敵人不知多少踏冰過河在套住牧
今年六月内有衆敵人要過河與烏梁海敵人讐殺到
黃河畔紥筏浮渡淹了兩筏敵人不知多少其餘敵人
因見水大害怕不敢過去復回在套住牧有我們一營
敵人頭兒蘇爾齊巴爾圖等約有三千人每人晒乾羊一
箇酪彈一袋收拾停當等田禾熟了要在平處地方搶
是通遇晚見得衆敵人睡熟脫走步行二書夜至七月
二十三日從清水營清水川墩走回一名小王兒供稱
約年二十歲係榆林城人忘記父母失記年月日期地
名忽遇敵人搶去在營約住過十三四年舊年十二月
間俱跟小王子部下頭兒吉納台吉諳達阿布該等部
落敵人約有六萬餘多踏冰過河在套住牧有敵人三
箇小頭兒托噶拉巴阿布該額實阿布該等帶領二萬
敵人前往西黃河地名庫庫諾爾收捕額布勒敵人去
了其餘敵人俱在套内不知搶不搶是小王兒見得衆
敵人睡熟偷馬騎回等因據供備呈到臣看得延綏寧
夏地方自去年十一月間敵衆入套之後走回人口無
處無之本年七月以来一月之間走回男婦二十餘名
口顯是在套之人數多中間供稱敵情或云要往西邊
搶或云要往平地搶或云要搶田禾布絹三梭則此敵
窺伺深入之謀決所必有近據總兵官彭楧呈稱據走
回男子小王兒供報小王子部下頭兒吉納台吉諳達阿
布該等部落敵人約有六萬餘多踏冰過河在套住牧有
敵人三箇小頭兒托噶拉巴阿布該額實阿布該等帶
領二萬敵人前往西黃河地方庫庫諾爾收捕額布勒
敵人去了其餘敵人俱在套内不知搶不搶等情未知
虚實若如所供敵衆二萬前去河西尋殺西海額布勒
等寇其在套之數當亦不減數萬但沿邊一帶營窠帳
房遠近聮絡止是零敵行走並無大衆近邊此其姦謀
未可窺測除嚴督各鎮將官分布人馬嚴謹隄備若有
緊急聲息另行具奏外緣係套中走回人口供報敵情
事理為此具本順差承差趙禎親賫謹具題知
一爲聲息事
題為聲息事嘉靖四年八月初一日據分守莊浪地方
副總兵魯經呈為探哨夜不收被擄走回供報敵情事
本年七月十七日據李名等供係莊浪衛夜不收本月
初十日蒙差名同夜不收丘成邵六土軍敦只保卯三
申保等六名各騎馬匹前去邊外探哨聲息十五日到
高廟兒巳時爪見敵人新行人馬蹤跡約有三百餘騎
奔往蘆塘行去各役回至斬石硤十六日未時瞭見敵
人四五百跟襲前来各役四散奔走棄馬上山名等三
名脫走回原丘成邵六申保不知存亡得此行間十八
日據丘成邵六供報遇見敵衆將申保鎖綁去訖成同
邵六奔入稠密林内藏伏至晚脫走随據申保亦報十
六日遇見敵衆精兵四五百騎牽馬匹將保鎖綁牽至
速秃堡下營問說莊浪人馬有多少西番在那裏住牧
有保回言莊浪人馬有二三千西番在河那邊住坐其
人說稱我是小十王的兒子領頭哨五百走了一箇月
纔到這裏分些敵人往銀銅鎮羌西番地面尋些乾糧
歇馬十數日等我的老子後頭領著二萬人馬到来一
同要去西海尋收額布勒阿爾托蘇敵人去裏將保綁
縛在營至半夜時分聽得衆敵人俱往他頭目根前去
了止留小敵人三人看守馬匹有保將繩掙脫乘黑走
来等因據供備呈到臣本月十一日又據守備西寧地
方署都指揮僉事彭濬生為敵營走回人口哨報聲息
事本年七月二十六日申時據迤北小石山看柞夜不
收李鎖住收送敵營走回男子一名劉長生供係鞏昌
府禮縣人失記里分有我哥哥見在洮州衛當軍正德
十三年十月内我去洮州與軍送食米行到中途撞遇
敵人二千多把我搶去山後住了一箇月過黃河来到
西海上趁草住牧搶我的敵人名達勒達格爾是頭目
阿爾托蘇的人這七月内我聽得衆敵人說北邊小王
子敵人要来尋殺都害怕那營躱住黃河南去我想父
母家鄉與先年搶去莊浪人一箇商量黑地裏乘空騎
牽馬十八匹脫去天明時敵人十箇赶来把他兩箇人
同馬盡都捉著去了我藏在深草裏不曾尋見我步行
走了七日到北邊石硤夜不收引送前来供的是實等
因行間本日酉時又據差哨西海夜不收蔡王加等供
報本月十九日蒙兵備守備官會差探哨依蒙從今納
硤出境晝伏夜行二十一日申時哨至拉哩山瞭望並
無營帳次日下山爪得敵人蹤跡從海南徑透黃河腦
去訖本月二十七日午時又據差哨迤北大小沙河夜
不收焦彦才等供報依蒙從徹徹哩出境晝伏夜行二
十二日酉時哨至蘇爾山瞭望大小沙河並無營帳火
光次日下山爪得蹤影徑往海西去訖二十四日回還
行至暖水塘瞭見敵人三十餘騎從北往南去訖等因
各供得此會同兵備副使陳鼎議得走回人口劉長生
供說阿爾托蘇部落畏懼小王子人馬尋殺那營南度
夜不收蔡王加等供報哨爪聲息亦從海南透黃河腦
去訖竊料此刻既已攜營南行必有侵犯洮河之勢但
其情譎詐未可測度除嚴謹隄備呈乞照驗等因到臣
案查先據延綏總兵官署都督僉事彭楧呈為套中走
回人口供報夷情事據走回人口一名小王兒供稱約
年二十歲係榆林城人忘記父母失記年月日期地名
因遇敵人搶去在營約住過十三四年舊年十二月間
俱跟小王子部下頭兒吉納台吉諳達阿布該等部落
敵人約有六萬餘多踏冰過河在套住牧有敵人三箇
小頭兒托噶拉巴阿布該額實阿布該等帶領二萬敵
人前往西黃河地名庫庫諾爾收捕額布勒敵人去了
其餘敵人俱在套内不知搶不搶等因據供呈報到臣
除具題外今據前因臣看得分守莊浪西寧副總兵魯
經守備西寧地方署都指揮僉事彭濬會同整飭西寧
兵備副使陳鼎各呈前項賊情與延綏總兵官彭楧所
呈報事情相同為照夷狄相攻中國之利况額布勒等
殘寇竊伏西海戕害我屬番侵掠我邊境數年未曾寧
息方議調兵征剿今迤北大舉遠来尋襲事恐不虛意
其桀驁不馴同𩔖相惡將互相仇殺以雪我兵民之
憤亦未可知但此時既已先知那營南向臨河住牧恐
其被逐無奈渡河犯我洮河地方深入屬番境界臨鞏
切近州縣難保無虞其一枝原在莊浪涼州五方寺巴
薩等處住牧不時入境侵掠者若見迤北大舉遠来必
將逃遁犯我靖邊蘭州等處防禦之計俱不可不謹已
經行仰鎮守陜西署都督僉事鄭卿轉行提調洮岷河
等處參將王璣整飭洮岷邊備副使翟鵬及固原靖邊
蘭州各該守備等官各要嚴謹烽堠慎固邊防整㮶軍
馬鋒利器械多差乖覺人役遠為哨探倘果過河入境
即便督率官軍據守險隘随宜截剿飛報鄰境官軍相
機應援若彼勢衆大我兵寡少作急呈報軍門發兵策
應不許畏縮觀望縱賊深入貽患地方外緣係邊境節
報聲息事理為此具本順差承差趙禎親賫謹具題知
一為乞留守備官員以慰邊人事
題為乞留守備官員以慰邊人事據陜西等處承宣布
政使司帶管固原兵備左參政成文呈前事内開固原
州衛甘州羣牧所苑馬寺等衙門土漢軍民額森克等
連名狀告固原地方比年以来兵荒相繼科索無已軍
民困憊幾不聊生守備劉文奉勑前来留心撫卹並無
纖毫科擾防邊事宜無不修舉至今四年地方保障無
虞軍民皆得安堵近聞本官陞任遊擊軍民土達殊失
仰望如蒙准告乞賜轉達將本官存留照舊守備撫恤
土人防禦寇患以慰邊人便益等因據此看得固原地
方平漫千里是處通邊最為喉襟要地且有楚肅韓三
府黔國公家人草場固原州衞苑馬寺羣牧所軍民土
漢雜處尤難撫馭守備劉文乃能致衆心傾仰略無間
言使非謀勇素能撫馭有道未必至是職與本官相處
二年其立心制行誠有可取衆心愛戴原非倖致今雖
陞任未慊輿情况臨敵易將兵家所忌目今地方多事
正望本官設備以安地方脫若轉去代之者未如本官
之賢借使果賢然乍到地方人情土俗地里險易便未
易知區畫布置難保無失合無俯順下情將本官保陞
參將職銜仍在固原統馭人馬參守地方便益呈乞照
詳施行等因到臣随據固原衛指揮使司申為保留恤
軍將官以安邊人禦防寇患事内稱節據本衛在城左
右中三所并在外鎮戎平邊西安州哈喇圖紅古城甘
州羣牧所苑馬寺等衙門土漢軍民唐浩等狀告固原
地方臨邊衝要土漢雜處連年敵衆侵犯深入平鞏腹
裏地方殘害生民加以天年薄收軍民饑饉人不聊生
軍逃馬死無人撫恤地方十分狼狽嘉靖元年九月内
新任守備都指揮劉文前来見得軍馬消耗存恤招撫
及清勾逃軍二千餘名并將倒死馬匹查審有力者督
併買補貧難者呈禀上司乞計銀兩茶馬給領存恤其
城堡墩臺邊情事宜無不留心修舉至今四年知軍艱
苦絶無科擾軍民得蘇先年敵衆常駐本境邊外接界
寧夏地方實保圖水住為窠穴窺伺搶掠頻擾受害本
官随到知有前敵統領官軍三百員名出邊追逐至今
不敢在此駐牧邊人安堵且又熟知邊情遇有聲息謀
算無失地方無虞今聞陞任寧夏遊擊浩等人心傷痛
無所仰望縱有新官前来不似本官存心軍馬終復消
廢如蒙准告乞賜轉達上司將本官存留保障地方撫
安土達有警兵將知心有賴保障便益等因據此照得
本衛槩管地方軍民土漢雜處城堡百十餘座墩隘百
十餘處若非才能守備撫處最為難守節因邊患地方
殘害邊備廢弛自陞守備劉文到任委的恤軍地方事
宜無不修舉下人悅服今陞别鎮官軍有失仰望呈乞
施行等因随據操守鎮戎所指揮千百戶旗軍尹隆等
操守西安州指揮千百戶旗軍張塤等操守哈喇圖地
方指揮千百戶旗軍楊信等各具狀告稱本官善撫軍
士衆心愛戴要乞保留撫安地方又據固原等州縣土
達義勇民壯召募滿忠等告稱原係土人共有一千之
數先年都指揮郭遡統領人各得所遇敵取勝後本官
病故節被貪官營求管領剥削科害如見骨髄累及逃
竄止存五百有餘嘉靖元年蒙欽差總制李都御史將
貪官革退行令守備劉文徑自統領到今三年存恤召
撫禁革科害將前逃故土達屢行清補已復原額今聞
將本官陞任寧夏遊擊又委别官管領誠恐復遭毒害
乞要垂念土人存留本官撫恤等情又據固原州衛甘
州羣牧千戶所各堡地方老人總小甲周大用等固原
衛致仕閒住都指揮指揮千百戶等官黃海等各呈保
前情又據固原州儒學學正丁琰等生員徐尚文等聽
選監生徐尚忠等亦各呈稱竊見固原實西北重地三
邊總要逓年累因敵衆深入搶掠狼狽前官勇懦貪廉
不一自守備劉文任事以来諳練老成立心廉慎體察人
情而撫恤有方整理兵馬而設備有法以此軍民仰賴
地方靖安況禦敵勇猛軍士悅從今蒙推陞寧夏遊擊
一方人心失望又見敵衆在套不久出沒伏望憫念地
方俯悉下情暫留本官區處便益等情各呈告到臣案
查先為整理邊務以備寇患事該臣題准兵部咨該本
部尚書金獻民題前事又該太監張忠題為陳言邊務
事皆要於固原添設參將一員本部題奉欽依行臣議
處臣查得延綏寧夏甘肅三鎮各有分守參將陜西近
因番人侵犯已於洮岷河州等處設參將一員合無照
依各官所擬添設參將一員分守固原環慶靖虜蘭州
地方仍在固原駐劄操練軍馬修理關隘撫安土人如
各處有警往来應援截殺各守備防守等官俱聽調遣
然添官非難得人為難任非其人權任雖重徒生厲階
看得守備署都指揮僉事劉文老成練達曉暢軍旅以
精強理邊務以廉慎得人心衆口一辭並無非議倘蒙
采納許設分守官員乞勑兵部就將都指揮僉事劉文
擢任參將分守固原環慶等處則委任得人地方有託
等因已於本年六月初七日具題外未蒙查覆之先已
聞將劉文推陞寧夏遊擊將軍續又聞兵部覆臣前
奏蒙准固原添設參將一員未知將何官推任今蒙前
因臣切照固原等處委係防邊重地關中根本所繫内
有監牧馬匹及各王府功臣草場土漢雜處最難撫馭
前該守備官員廉貪相半勇怯不同人心向背亦復不
一今一聞守備都指揮劉文陞任闔境地方官軍民庶
莫不咨嗟歎息羣聚告保喧動一方乃至學校諸生衆
口一辭咸有乞留之願自来將官改任未有得人心如
是者臣惟該部推舉固原等處參將必是老成練達
熟知戎務但地利不如人和耳聞不如目見今大敵在
套深入之謀旦夕難測若用劉文則兵將相知可以克
敵制勝臨敵易將縱得其人而地利未能周知人心未
必協服及照寧夏遊擊亦係緊要將軍但衝鋒破敵得
一驍勇慣戰之人即可委用陜西三邊似此固多非若
固原兼戰守之任繫軍民之心必須謀勇兼濟弛張合
宜乃可勝任求之目前良不易得如蒙伏望聖明深念
地方之重俯察邊人之情乞勑兵部再議合無將劉文
陞任分守固原環慶靖邊蘭州等處參將别推將官寧
夏遊擊或就將推代劉文官員更任寧夏遊擊將軍則
彼此俱便兵民有所繫屬地方獲安緣係乞留守備官
員以慰邊人事理未敢擅便為此具本順差承差趙禎
親賫謹題請旨
一為傳報邊情事
題為傳報邊情事據花馬池按伏協守延綏地方副總
兵署都指揮僉事趙瑛呈為乞請委官分守地方事為
照敵衆在套住牧月久節次侵犯蒙調集兵馬擺邊拒
遏追截剿殺彼知有備不敢再犯遂由靖邊地方渡河
竊入幸蒙軍門傳督各路將士合兵截剿斬獲首級奪
獲戰馬餘敵復至邊牆舉燒號烟答話尋接知被斬殺
號哭歸巢糾衆復讐勢所難免防範之機時不敢怠緣
今參將劉謹偶患傷寒缺官分守乞賜委官前来暫守
本營地方操練兵馬有警會合截殺庶不誤事呈乞照
詳等因到臣為照大敵在套住牧月久其?從河西莊
浪地方浮渡黃河入我靖邊境界者已該陜西寧夏各
該地方將官斬獲數多餘賊拆邊歸巢糾衆復讐之計
難保必無防範誠宜嚴謹緣花馬池地方乃敵衆侵犯
必由之地分守參將劉謹既稱患病難以責成相應委
官署管查得定邊營把總慶陽衛指揮僉事魏錕近奉
欽依陞任署都指揮僉事守備環慶地方緣環慶現有
新任分守參將李勲在彼事情稍緩况定邊營與花馬
池止隔一程除就行委本官前去花馬池暫署分守事
務有警會合副總兵趙瑛相機戰守外但敵衆之性貪
得無厭近雖遭剉遯歸其大衆尚在套中況沿邊一帶
雖有邊牆低薄易於掏穵兵馬雖已分布而地里寬漫
把截不敷臣今在寧夏地方親歴各該營堡閱視邊備
策勵官軍振揚威武及通行延寧二鎮主副參遊大小
將領等官加謹隄備遇警協力剿追外緣係傳報邊情
事理為此具本專差舍人張偉謹具題知
一為敵衆聲息事
題為敵衆聲息事嘉靖四年八月十八日據分守莊浪
地方副總兵魯經呈為大勢敵衆犯邊斬獲首級事本
年七月二十三日辰時據土豹嶺夜不收許三保報二
十二日未時瞭見敵衆約有一千五百陸續從頭水古
城行來到土豹嶺一帶住歇本日巳時據松林墩夜不
收胡以得報二十二日未時瞭見敵衆一千五百内五
百在松林墩硤住歇一半透寡夫水行来得此一面差
人拘收四野人畜一面整兵隄備間本日未時據馬場
溝夜不收文得報本時瞭見鋪溝敵衆灰塵大起有賊
三騎到壕站立本職當統在城漢土馬步守城官軍把
總指揮陳璽等一千二百馳至本溝迎遇敵衆三百餘
騎就與交鋒對敵間溝内突出伏賊七八百齊擁前来
本職申嚴號令督勵官軍齊力箭砲相攻其衆答話我
是小王子頭哨尋收西海敵人不要當路尋些乾糧等
語自未戰至五更時敵見官軍勇猛方纔退遁况兵馬
數少掣軍回城慮得鎮羌岔口孤懸兵寡疾調紅城子
守備楊和人馬前来合兵二千馳至岔口二十五日戌
時據鎮羌夜不收徐友元報巳時有大寇六運聮絡約
有一千五百突至鎮羌堡邊攻圍袁守備人馬得此兵
至鎮羌堡二十六日巳時據打魚嶺夜不收宋名報卯
時瞭見石板溝敵衆五六百徑奔鎮羌行来本職即時
統兵出堡遇敵交鋒對敵其衆退往西古城行去赶至西
古城硤敵已遠遁掣軍回堡二十七日二更時分據孤
頭嘴夜不收劉回山報申時瞭見敵衆一千五百從野
遜嶺行来板溝住歇本職當疾分布守備楊和袁英把
總指揮陳璽等領哨本職督同千戶魯瞻往来提調兵
至栢楊溝腦巳時遇見敵兵撲来就與交鋒對敵戰至
申時本職申嚴號令督勵官軍齊力用命衝攻數合就
陣斬首一顆奪獲馬十二匹騾一頭軍器等件敵見
我軍猛擊又見射死人馬數多其衆方退乘勝追至栢
林口迎據孤頭嘴夜不收劉榮報酉時瞭見敵衆見有
三千餘騎邀赶空馬到彼下營恐堕其計掣兵回堡查
得守備袁英被敵射訖一箭二十八日據探哨夜不收
王英等供報二十五日到青沙嶺登高瞭見黑馬圈河
敵衆約有二千餘騎伏瞭至晚乘黑偷騎其馬二匹前
来三十日卯時據本堡瞭高夜不收徐友元報瞭見迤
東敵衆三千邀赶空馬約有一千五百順河行来本職
出兵迎敵就與交鋒鏖戰一日有人答話我是小王子
的頭哨後有人馬二萬来尋額布勒不要當路收了西
海敵人你地方上安靜等語其衆徑奔西古城行去況
人馬數少又無援兵掣軍回堡照得莊浪紅城子兵馬
掣空恐其乘虚入寇掣軍回城除將守備楊和發回本
堡防守外為照此敵連日大舉入寇鎮羌等處答話是
小王子人馬尋收西海敵人雖被官軍斬獲微功追逐
西遁近日探哨人役瞭見蘇海圖蘆塘烟霧不絶回水
又有敵衆二百在彼住牧及照套中走回男子韓進保
二名供說套人一萬尋收額布勒去訖遺下精兵三百
在彼牧馬前後供詞果不為虚倘賊糾合西海回子大
舉壓境住牧而本城兵馬不敷誤事非輕呈乞請調大
兵併力防守等因到臣查得先該鎮守甘肅總兵官姜
奭分守莊浪副總兵魯經各呈稱節有回寇作亂聲息
缺兵防守已經行令陜西遊擊將軍陶文管領遊兵於
安定會寧等處住劄及行延綏遊擊將軍張鳳領兵暫
於腹裏附近去處按伏待河西有警調去應援截殺節
經具題外後因河西聲息稍緩及查莊浪涼州等處糧
草缺乏將二支兵馬俱留固原環慶地方防禦河套之
衆今副總兵魯經既呈稱敵勢重大本城兵馬不敷相
應調遣又經行令遊擊將軍陶文統領人馬仍住原擬
會寧安定地方住劄倘有緊急即便調去應援及將遊
擊將軍張鳳遊兵亦各整備聽調外本月十九日又據
本官呈為整理邊務以防寇患事本月十三日據守備
西寧署都指揮僉事彭濬呈開本月初六日酉時據夜
不收趙驢兒傳報莊浪夜不收哨得小王子人馬一萬
七千從後山一半鎮羌西古城地方一半由涼州永昌
展展口齊哩克逹巴地方俱過大通河徑透西海行去初
八日申時又據探哨夜不收史努爾等供報蒙差於八
月初三日酉時哨到拉哩山瞭見海上並無營帳火光
初四日下山爪得止有新舊馬蹤跡奔往南去跟蹤襲
至巴圖爾山瞭見敵衆頭畜俱在倒塘順黃河一帶柳
林内劄帳住牧約有四千餘騎往迴程途約行一十二
日初五日晚行至德沁山瞭見大海北營帳火光三十
餘里次日天明又瞭敵有六七十騎亦無頭畜帳房往
迴程途約行六日小海約行九日初九日午時又據巴
鄂特丹津蕃人本巴實迪等供報七月二十八日蒙差我
們八箇人前去山後大通河哨探小王子敵人初二日
到了大通河山上瞭見敵人單騎人馬有七八千從大
通川過了三日徑往西南去了等情得此會同兵備副
使陳鼎議得大夥敵衆自北而南俱係單騎精兵勢不
徒行雖稱傳報小王子部内招尋西海窠敵但恐彼此
合勢内侵上而甘涼下而莊古必被蹂踐而西寧乃邊
人盤據之地尤切近災者本城兵馬數少其何能支乞
要分兵併力防守等因備呈到臣本月二十三日又據
副總兵魯經呈為大勢敵衆犯邊缺兵防守事本月十
五日辰時據孤頭嘴夜不收張俊報十四日巳時瞭見
敵衆約有八九千邀赶空馬陸續從黃草衝行来奔往
伊遜嶺行去至晚方盡内有敵衆二三百到墩叫說我
們是小王子的人馬去尋西海敵人因是馬乏跟不上
前頭人馬且在這裏歇馬三四日去莊浪城邊尋搶乾
糧等語照得前敵四五千於七月二十五日至三十日
陸續入至鎮羌本職統兵到彼連日與敵鏖戰追逐西
行今報前因會同遊擊將軍嚴鎧議得大敵復由原路
来在境外伊遜嶺等處聲言歇馬三四日要来莊浪搶
掠等情雖是故張聲勢其情叵測查得鎮羌見有備禦
人馬三百二十岔口添設遊兵指揮張勇等二百相兼
備禦步軍一百防守外却將遊兵人馬盡數掣去鎮岔
二堡倘彼糾衆臨城兵力不支誤事非輕職等度其聲
勢將主客兵馬分布武勝南大通及本城聯絡設伏有
警互相併力戰守外切緣本城漢土馬步官軍除公差
爪哨守墩等項并老弱不堪外見在堪征不上八百雖
有遊兵一千五百委的兵寡不敷戰守而鎮羌岔口孤
懸尤甚若不增兵防守臨期誤事未便呈乞照詳等因
到臣看得分守莊浪副總兵都督同知魯經節次所呈
與延綏寧夏甘肅總兵官彭楧姜奭等呈報大略相同
為照北敵小王子部落人馬擁衆過我莊浪邊境尋襲
額布勒等衆敵據西寧守備兵備官所報約有一萬七
千之數其後運追赶前營不及見在莊浪地方聲言侵
掠者當亦不減數千入境之初副總兵魯經督領守備
都指揮楊和等交鋒對敵就陣斬獲首級一顆奪獲馬
騾一十二匹頭及夷器等件數多雖係微功但大敵壓
境我兵寡少乃能出軍交戰勞勛可嘉切恐西海邊寇
被北部大勢追逐必有奔竄過河犯我洮河之勢而北
部大營尋襲回還莊浪涼州一帶地方固難保其無患
而我蘭州靖邊等處止隔一河窺伺深入之謀亦或有
之雖調陜西遊擊陶文延綏遊擊張鳳各所領遊兵在
於附近地方駐劄待彼處如果事情緊急速去策應但
沿邊境外套人聯絡窺伺即今秋高馬肥又在收成時
月正在垂涎寇掠之時顧此失彼誠為可慮臣謹當居
中節制酌量聲勢緩急輕重随宜調遣待查各賊向往
的確緣由另行具奏外緣係節次傳報敵衆聲息事理
為此具本專差舍人張琥親賫謹具題知
一為擢用繁難府分正官以從民便事
題為擢用繁難府分正官以從民便事准吏部咨文選
清吏司案呈奉本部送吏科抄出該臣題前事照得陜
西平涼府所屬三州七縣地薄糧重民少差多田無豐
厚之獲歲多霜雹之災逃移者無顧戀而不歸見在者
坐包陪而亦困内而宗室繁衍歲增祭葬壙價不下千
百餘兩外而節被敵騎深入殺擄人口搶掠頭畜殆盡
舉目蕭然加以番漢雜處盜賊不時竊發敵衆在套饋
運自不容緩臣觀天下郡縣地方彫敝生民困苦未有
甚於此也其府州縣正官必得精敏強幹之人乃克有
濟近年銓選官員因見時勢難為或到任未久而求去
或中途托疾而不来或憂憤成疾而物故或告辭不允
而逃歸其在任者不過延捱月日苟圖餬口上司比較
錢糧俛首受責一聞考察黜退欣然而往夫人之情既
入仕途豈不思久任以規取利名哉蓋亦有甚不獲已
焉者矣今本府佐貳及州縣正佐缺官甚多除另行具
奏外而知府乃一郡之領袖尤在得人查得本府自知
府安惟學陳逵之後未有歴任至三四年者非改調則
黜退近日知府孫聰到任未及一年又以養親告回致
仕百務廢弛拖欠積年邊糧一十七萬有餘官吏師生
廩糧經年不得支給所轄驛傳馬驢夫逃亡大半傳舍
幾空使客經過或致稽延累臣受命提督邊務錢糧重
事因無正官難以責成聞陞有知府竇明未知何日到
任臣竊謂此等知府必得曾歴邊方習險難耐勞苦者
超常格而用之庶肯勉修職業若照常例推陞未曾到
任先已灰心安能望其舉職竇明雖有才能曾任京堂
未歴艱苦用之腹裏固有餘裕處之斯地恐亦難堪節
據平涼縣里老耆民魏慶蒙釗等平涼府縣儒學廩增
附學生員李文縉謝經等及致仕省祭等官連名告保
本府同知任守德剛介自守不為勢利所怵欲將本官
奏請陞任知府小民得安等情臣因詢問本官民情邊
務随事應答俱有條理及查本官係山西靈石縣人歴
任河南獲嘉縣保定清苑縣知縣推陞山東東平州知
州任内節經巡撫等官保舉及又博訪得慶陽府寧州
知州王暘由進士歴任今寧州廢弛已久本官莅事以
来政務以漸修舉吏民畏服此二官者委的精勤強幹
堪宰煩劇且年勞俱深亦堪擢用乞勑吏部再為訪議
合無將新任知府竇明改任腹裏地方仍於任守德王
暘二人内擇用一員陞任平涼知府則人才器使不致
於枉用小民稱便得藉以聊生不勝幸甚等因奏奉聖
旨吏部知道欽此欽遵抄出送司查得陜西平涼府知
府先經推陞南京戶部郎中馮裕後訪得本官事故未
任又經推陞池州府同知竇明續又訪得馮裕無故起
程赴任去訖已將多餘竇明調補鳳翔府知府訖今該
前因案呈到部看得平涼府知府已經陞補馮裕赴任
外所據奏保任守德等難以覆奏合咨前去煩為知會
等因備咨到臣照得平涼府委係臨邊險艱要衝之地
節年知府俱不得人以致百務廢弛人民困苦奸弊横
生錢糧負欠數多新除官員往往畏難多不赴任其赴
任者又多不能展布臣深念時勢之難勉從士民之願
因見本府同知任守德及訪得寧州知州王暘才力有
餘奏乞於各官内擇用一員陞任極知僭踰但地方安
危所繫職業相關誠非得已今准前因内開平涼府知
府已經陞補南京戶部郎中馮裕切思本府缺官將及
一年其馮裕未知何月日陞補至今尚未到任恐亦畏
險憚難不肯前来或别有事故亦未可知見今西北二
邊各有大敵警報知府百責所萃政務浩繁似難久待
除王暘已經陞任外如蒙乞勑吏部再為議處合無准
將本府同知任守德陞任知府以從民願以濟時難其
馮裕該部别為查處實為便益緣係擢用繁難府分正
官事理為此具本順差舍人張琥親賫謹題請旨
一為緊急聲息事
題為緊急聲息事嘉靖四年九月十九日據分守莊浪
西寧等處地方副總兵都督同知魯經呈為大勢敵衆
壓境住牧請兵併力防守事本年八月二十一日申時
據擺哨青羊水夜不收馬義報本日早有兼稍土軍明
中住兒押同夜不收馬見爪路時久不見回還午時有
馬義登高瞭見敵衆三十餘騎從青羊水行来奔謊徐
兒行去其馬見明中住兒爪無下落不知存亡本役赴
城来報二十二日寅時據鎮羌擺哨西古城夜不收吳
英走報二十一日申時瞭見敵衆二十餘騎從黑古城
行来奔鎮羌迤東行去除差人傳諭各堡守掌官軍堅
壁清野及整兵隄備外本日申時據紅城子擺哨小川
兒夜不收楊正發報本日巳時瞭見敵衆二十餘騎從
蘆井兒行来到邊站立本役来報二十三日五更時分
據常山兒夜不收閻尾山報二十二日戌時瞭見敵衆
七八十從中馬路行来奔土豹嶺行去随據四眼井夜
不收黃海報二十二日戌時瞭見敵衆四十餘騎從五
條嶺行来到昂吉爾水飲馬来報得此本日早差據夜
不收徐剛報蒙差剛同土軍舍保爪尋土軍明中等二
十二日晚行至青羊水遇敵五十餘騎將各役赶散舍
保不知存亡本役脫走来報二十四日午時據四眼井
夜不收蘇欽報本日早爪見敵衆馬蹤五十餘騎徑奔
傳家水行去得此随據大沙溝夜不收李聚報本日卯
時瞭見敵衆八十餘騎從張匾食井行来到壕站立来
報得此二十六日午時據小溝兒夜不收劉成報本日
辰時瞭見敵衆三運約有一百餘騎沿河行来徑奔野
猪溝行去本日酉時據岔口堡随馬夜不收沈洪報本
日巳時瞭見敵衆約有二百奔鏵尖堡行来徑投野猪
溝行去随據寬溝夜不收馮俊報本日瞭見敵衆約有
一百餘騎徑奔岔口行去本日亥時據黃草衝夜不收
姚三報本日未時瞭見野猪溝敵衆五百順河行来奔
栢林溝行去来報得此二十七日寅時據鎮羌堡随馬
夜不收徐英傳報二十六日未時有擺哨黑古城夜不
收翟居純西古城夜不收吳英各報瞭見敵衆一千餘
騎内有駱駝四五隻上䭾行李邀赶空馬并馬駒三四
運從黑古城行来徑奔迤東黃草衝行去随據野遜嶺
夜不收孟連孤頭嘴夜不收李英各報前敵從黃草衝
行来俱奔爛泥河行去據此復差原報人役傳諭鎮羌
岔口守備按伏等官嚴加隄備本日亥時據岔口堡随
馬夜不收施旺報有肅州襲職敵人二十名到岔口不
聽阻當強行出堡行至馬營溝申時遇見敵衆二三十
騎從杜家沙溝林内突出與敵人對敵報與武勝堡設
伏百戶范璋領兵追殺訖本役来報得此慮得大敵連
運經過而敵人強行恐有疎虞分差莊浪把總指揮陳
璽等帶領漢土有馬官軍三百夤夜前去策應續據本
官回稱次日早兵至武勝堡有百戶范璋說稱敵已回
遯同敵人車輛到堡本職随帶官通敵使人等復至馬
營溝踏襲蹤跡由杜家沙溝行去差據夜不收張英襲
得前敵奔張匾食井出境去訖拾獲勑書一道交與伴
送敵人百戸金海收領外二十九日辰時據鎮羌擺哨
黑古城夜不收馬連報二十八日巳時瞭見敵衆七八
十騎從黑古城行来到牆□兒牧馬来報随據火石溝
夜不收于伍報二十八日申時瞭見敵衆二十餘騎牽
狗四隻從鎮羌行来奔火石溝行去得此據此探哨夜
不收楊海土軍董只堡等八名供報蒙差各役襲探敵
情依蒙出境晝伏夜行二十六二十七日分頭到於黑
馬圈土豹嶺斬石硤蘇海圖蘆塘等處登山瞭見敵衆
馬牛遍野撒放煙霧罩滿山川伏瞭至晚各掣回還行
間及據火燒城逓運所申據夫丁趙玘告稱本年八月
二十四日聞知敵人車輛前来有本所署印義官袁昇
因是帶管武勝逓運所事預先要去催攅車輛本日晚
帶領趙玘步行出堡一更時分行至鷹窩山忽遇伏兵
二十餘騎撲来將袁昇射死趙玘脫走来報告乞施行
得此又據武勝堡按伏秦州衛百戸范璋呈為敵衆出
沒事本年八月二十五日蒙委本職帶領無馬步軍七
十員名到堡按伏外本月二十七日酉時據岔口堡随
馬夜不收施旺報稱進貢敵人車輛前来職領軍出堡
迎護間又據岔口堡夜不收張牛兒報稱馬營溝有敵
二三十騎與敵人對敵馳至石嘴兒撞遇敵人車輛一
同到堡審得伴送通事說稱被敵射中敵人一名至二
十八日早領兵同敵人前到對敵處所查得敵櫃一十
八箇内被敵打開三箇俱是羊毛大黃照數交與伴送
敵人官百戶金海等收領載回呈乞施行随據委官甘
州衛百戶金海呈為敵人告要襲職事承奉陜西都司
批差本職伴送敵人且結本囉等赴京襲職進貢本年
八月二十七日自鎮羌起程到於岔口各有人馬護送
至石門河有岔口軍士掣回各人行至馬營溝申時分
遇敵二十餘騎從東北撲来有使車人丁奔走上山其
敵就與敵人對敵内中傷敵人一名射傷三名今巳平
復射死自己馬一匹搶去自己䭾勑馬一匹上䭾勑書
五道内今襲輝和爾普覺國師巴延保喇一道指揮同
知納延保喇一道指揮僉事烏納阿林一道已襲指揮
使蘇拉保喇一道指揮同知納延保喇一道俱各搶去
呈乞施行又據趙玘等告係臨洮府蘭州火燒城逓運
所牛夫連名狀告本年八月二十七日應付敵人恰濟
保喇牛車三十二輛未時分行至馬營溝遇敵二十餘
騎將拽車官牛搶去八隻各夫脫走回堡告乞施行得
此行據操守鎮羌堡地方蘭州衛指揮匡鍾岔口堡按
伏秦州衛總旗王星吉各呈稱伴送夷人百戶金海等
不聽阻留將堡門撞開強行出堡各領人馬送至地界
掣軍回堡呈乞施行得此九月初五日據常山兒擺哨
夜不收宋名收送被擄走回夜不收胡以得供報蒙撥
在於回回墓水爪哨八月十九日巳時忽遇敵衆五十
餘騎撲来將同哨夜不收許三楊保滕三射死將以得
搶到松山地方住歇見得敵衆精兵四五千在彼下營
内有一人說是宣府人聽得敵人說到河凍了方纔入
套去裏有以得至二十九日聽得衆敵人睡熟脫走来
報得此初六日據探哨夜不收黃九兒等五名供報蒙
紅城子守備官差去探哨晝伏夜行初五日行到一撮
毛山登高瞭見硤兒水敵衆五六百騎頭畜遍野撒放
至晚掣回来報據此照得本境大敵萬餘占據蘇海圖
等處久住不退時遣輕騎在於境外水頭瞧撲應哨人
役及近邊往来行走顯有誘兵之計近日又有敵衆一
千邀赶駱駝空馬從黑古城行来往東黃草衝行去意
有大舉之謀難以測度除遵依提督軍門鈞帖内事理
各守封疆慎固城堡按兵勿動不可與之爭鋒及相機
剿殺追逐外參照管押夷人百戶金海不度敵勢重寡
不聽阻留強行撞打堡門致賊搶掠其應哨夜不收土
軍忠於王事例該優賞及查得本城漢土馬步官軍除
公差買馬等項外見在堪征不上八百值因追戰無暇
兵馬疲憊遇戰不敷支持况糜穀登場尚未打碾若不
再行請兵誠恐久驕不退倘彼乘虚糾衆萬一臨城而
邊地失守累罪非輕合無俯念極邊重地早賜兵馬併
力防守便益擬合通行為此除外合行具呈伏乞照詳
施行等因到臣案查先據副總兵魯經呈稱敵衆連日
大舉入侵鎮羌等處答話說是小王子人馬尋收西海
敵人雖被官軍斬獲微功追逐西遯近日探哨人役瞭
見蘇海圖蘆塘等處煙霧不絶及照套中走回男子韓
進祿等供說套衆一萬尋收額布勒去訖遺下精兵在
彼牧馬倘更糾合西海敵人大舉入寇壓境住牧而本城
兵馬不敷誤事非輕等因到臣節經帖仰本官通行遊
擊將軍嚴鎧涼州副總兵周尚文西寧兵備副使陳鼎
守備彭濬等各督令所屬整兵秣馬鋒利器械嚴謹斥
堠差人遠為哨探如果大敵止是尋襲西海敵人不在
我境搶掠只宜各守封疆慎固城堡按兵勿動不可與
之爭鋒若犯我邊堡屯寨搶掠我丁口頭畜即便會合
各枝官軍相機剿殺協力追逐母令深入久住貽患地
方倘或賊勢十分緊急差人催調陜西延綏遊兵前去
應援及行甘肅主副總兵督發大兵會剿去後今呈前
因查得先據副總兵魯經等呈報大勢敵衆萬餘前去
西海尋襲額布勒等寇仍留精兵數千在於莊浪地方
住牧為照敵人相攻中國之利若前賊止是尋殺西海
邊人不在我邊侵掠只宜按兵固守難與爭鋒倘或犯
我邊堡搶掠即便會兵相機截殺節行事理已甚明白
後據各官報稱前敵自西海復回一萬有餘俱在莊浪
地方又經行令嚴加隄備及行甘肅鎮巡官查肅州回
賊若退速將原擬莊浪按伏遊擊將軍嚴鎧人馬仍發
前来會合戰守及督發陜西遊擊陶文領兵應援外參
照各該官員既知大敵壓境不時侵掠不行申嚴號令
却乃視常怠慢致將襲職敵人射傷搶去勑書五道其
稱伴送百戶金海等不聽阻留將堡門撞開強行出堡
等情未委虚的所據操守鎮羌堡蘭州衛指揮匡鍾岔
口堡按伏秦州衛總旗王星吉及伴送敵人百戶金海
俱各提問但未經查勘誠恐中間别有隠匿重情除行
巡撫甘肅地方都御史寇天敘將失事人員查勘明白
及被傷敵人量為優恤遺失勑書查究下落徑自施行
外如蒙乞勑兵部照例行巡按陜西監察御史將指揮
匡鍾等就行提問干碍其餘誤事官員一併參究惟復
體念大敵壓境正在用人之際通候事寧施行伏乞聖
明裁處緣係邊鎮呈報聲息事理為此具本專差承差
張時親賫謹題請旨
一為急缺方面官員事
題為急缺方面官員事臣切惟今天下民生之休戚係
郡縣吏治之臧否係藩臬雖統之以撫臣巡之以臺使
而上承下宣全在藩臬二司故巡撫之命非藩臬則不
流郡縣之政非藩臬則不肅至於錢穀兵馬刑名賦役
提綱挈領分理責成不有二司官員上承下糾何所倚
賴我國家稽古定制三司分職彼此相維布按二司守
巡官員分理各道飭兵督糧又有專責今藩臬官員有
缺吏部必擇内外臣僚之能且賢者開具二員上請簡
用可謂重矣若陜西一省為邊鎮之樞衡中原之鎖鑰
較之他省尤為機要銓部所擇諒無不精夫何近日以
来推陞二司官員或憚地方之險遠而不来或取便道
以還家而延住或稱病而求退或避嫌而乞改陞者已
去代者不来以致喫緊地方經年累月缺官管理且如
河西一道所管延安慶陽二府榆林一鎮邊儲拖欠至
四十一萬有餘人戶逃亡日甚一日分守分巡官員俱
缺關南一道乃各處流民之萃淵藪也往年藍鄢之亂
可為明鑑今分巡分守亦復缺員若固原靖邊蘭州等
處極邊重地整飭兵備之官尤在得人原任副使成文
已陞參政代者未至臣先年間督理馬政奏准選委布
政司參政車霆按察司副使王寅專聽委用彼時興廢
補墜多得其力邇者荷蒙皇上不以臣為不才起之於
衰朽之餘付之以艱大之任到邊以来惟是兵備數員
相與維持然所理邊事其他政務難以兼攝二司員缺
既多亦無他官可委雖曾查取副使韓士竒前来整理
補軍召募等事未久聞陞參政回司就留掌印肅州兵
備副使趙載初来上任亦留科場監試是時左右布政
按察司俱缺前項參政副使等官又復缺員撫巡委用
實非得已令左右布政俱已到任參政韓士竒方得脫
身出巡催糧夫政之興廢存乎其人以積弊大壊之餘
而襲因循闊略之後必得精明振厲之人專理其事乃
可責成若以一人兼理數事顧此失彼不過發行文移
取足書簿而已臣又切思人臣任事雖在才足冇為亦
須志欲有為陜西地方官員間關於戎馬之際出入於
沙塞之中彼憚勞畏險之徒縱強之使来未免灰心喪
氣安能望其有所建立其他員缺未敢槩言如固原兵
備及河西道分巡撫民兼管兵備二員臣職業相關輒
敢謬舉切見陜西按察司僉事桑溥王鈞皆剛敏聰察
有荷重析分之力堪任固原兵備副使西安府知府趙
伸漢中府知府張欽皆疏通振厲剸繁舉劇之才堪任
河西道分巡撫民兼管延安兵備副使如蒙乞勑吏部
查陜西布按二司員缺自副使孫樂陞任張士隆病故
之後曾推何官久不赴任及參政潘塤副使成文陞任
曾推何官俱未到来如其曾有陳情退避亦乞早為議
處庶免曠官廢職仍乞於僉事桑溥王欽内推用一員
陞補固原兵備副使知府趙伸張欽内推用一員陞補
河西道分巡撫民兵備副使非惟各官才堪供職而地
土相習心志相安可無推託曠廢之憂矣其原陞官員
應否改調别任該部另為定奪臣位忝大臣身荷重責
地方安危所繫不敢不言伏惟聖明裁察緣係急缺方
面官員事理未敢擅便為此具本順差承差張時親賫
謹題請旨
一爲緊急聲息事
題為緊急聲息事嘉靖四年九月初六日據鎮守甘肅
地方總兵官署都督僉事姜奭呈為大勢回寇入境為
患請兵防禦事本年八月十六日午時據肅州參將雲
冒差夜不收線英報稱本月十五日五更時分有在城
墩報接清水河墩舉放煙火參將統兵迎火行至四頃堡
見有敵衆約有一百餘騎穿戴盔甲在於樹林内藏伏
參將就彼劄營本役来報本日戌時又據參將雲冒差
原哨苦峪夜不收哈卜歹報稱本月十二日同蕃兵伊
嚕勒前去迤西哨探行至苦峪沙山爪見新行賊馬蹤
跡約有一千從西大鉢和寺往東柴城兒地方行去随
有回賊衛拉特敵衆共有七八百騎從斷山口入境到
四頃堡地方參將人馬迎至將臺與之對敵數番其衆
往西安遠寨去訖来報十七日辰時又據參將雲冒差
原守哨嘉峪關夜不收馬聰報十五日未時瞭見回賊
并敵衆約有七八百騎牽有䭾馬從東安遠寨前来到
關徑往北九眼泉二墩穵倒壕牆往西透大草灘住劄
内有回達四十騎復来到關西門上說稱我是蘇勒坦莽
蘇爾王子的兄弟巴拜徹爾我来要通路和好若不和好
便同哈密北山衛拉特敵人做一箇氣力大勢人馬前来
侵奪城池說畢其賊回往大草灘去訖本役来報等因
到職案查先准參將雲冒手本為屬番傳報夷情聲息
事據罕都左衛沙州頭目特默爾等差来番人綽埒本
等共稱舊年有蘇勒坦莽蘇爾領大勢軍馬来到沙州將
頭目特穆爾圖卜人馬收拾跟著蘇勒坦莽蘇爾到甘肅
州地方搶了漢人回来到了沙州差頭目托克托穆爾
領著三百人馬来到肅州山後避住不要教沙州人投
順著肅州去常去漢人地方上搶捉住漢人問他甘肅
州有無調到人馬報来先差雅穆拉和黃敵人軍馬先
去搶殺收田禾人畜蘇勒坦莽蘇爾和弟兄三箇的大
軍馬随後来等情續又准本官手本開送口外走回婦
女朱氏供稱回賊在哈密造盔甲翎箭修哈密城上土
垜還要往甘肅州搶掠據此又准本官手本開稱苦峪
城爪見賊馬蹤跡一十二騎看得靴蹤俱是尖頭其蹤
回往哈密大路去訖等因節經通行本鎮各該副參遊
擊守備操守等官各整㮶兵馬修飭軍装儧餧馬臕聽
候截殺并行肅州分守等官差人分頭哨探嚴謹烽堠
隄備外及節次具題請兵去後今准前因會同鎮守太
監董文忠巡撫右僉都御史寇天敘議得吐魯番回酋
蘇勒坦莽蘇爾去歲率領大勢回寇侵犯甘肅等處搶掠
人畜攻穵堡寨被官軍截剿斬獲首級追逐遯還復遣
頭目托克托穆爾領回賊四五百騎?来境外南山伏
住不時入境搶掠被我官軍節次斬獲首級今又糾合
哈密北山住牧衛拉特敵人復来為患則前項番人綽埓
本走回婦女朱氏所傳之言皆足徵驗即今賊衆七八
百騎已到肅州與我官軍對敵回往大草灘駐劄遣賊
復回傳言要来通路和好緣回賊譎詐恐是故設前言
緩我兵馬後面尚有大衆繼来乘機攻搶亦未可知再
照西寧莊浪涼州等處又報小十王大衆人馬亦在南
北境外駐劄往来行走聲言要去西海收捕額布勒阿
爾托蘇敵人其因而糾合摽掠勢所必有本鎮兵馬數
少不敷戰守累經奏調陜西延寧三鎮竒遊兵馬至今
未到其所奏新添遊竒官兵已蒙准允馬匹未有明文
器械尚未解来除於鎮城挑選官軍一千員名肅州官
軍一千員名行令西路遊擊將軍李義統領先去肅州
應援及行左副總兵趙鎮遊擊將軍嚴鎧各統竒遊兵
馬随敵聲勢往来截殺仍通行各城副參守備操守等
官一面整㮶馬步土兵舍餘人等并軍中應用軍火器
械齊備待報聽候職等調用併力捕剿一面收斂人畜
併入堅固大堡固守及再差人遠為哨探有無重大回
賊入境及具題外緣前項敵情止據夜不收口報中間
有無失事待參將雲冒文移至日另行為照本邊孤懸
萬里回敵交侵兵馬數少難以支持勢甚危急萬一失
事職等一身固不足惜其如地方生靈何如蒙軫念極
邊重鎮敵情緊急缺兵戰守乞催行陜西延寧三鎮竒
遊兵馬作急督發兼程前来本邊聽職等調度戰守庶
緩急有備而地方可保無虞矣呈乞照詳施行等因又
據本官呈為屬番傳報敵情聲息事内開准分守肅州
右參將都指揮同知雲冒手本前事會同鎮守太監董
文忠巡撫右僉都御史寇天叙議得肅州分守官節次
開稱要將綽埓本等暫且疎放發回肅州令都督日郭
拉收領羈候及稱原差通事敵人馬能等探聽得沙州
頭目特穆爾等云稱教漢人多收拾人馬前来沙州做
一箇氣力殺他去若人馬不来差人調我每往肅州城
根前坐去若不用我便不要差人来我也不差著人去
又稱回賊和黃敵人大勢還要前来搶掠與他王子和
好等情并乞發兵糧協濟防守一節為照特穆爾等所
報敵情既稱和好又稱搶掠既曰要做一箇氣力殺賊
又曰要往肅州住坐情詞不一向背兩途難以憑信再
照吐魯番王子蘇勒坦莽蘇爾并頭目雅穆拉去歲犯邊
已該番夷特穆爾多爾濟供稱被我官軍射死今綽埓
本并沙州特穆爾圖卜等又稱見在緣夷情譎詐事難
遥度但安不忘危有備無患在我隄備則當嚴謹况所
報托克托穆爾犯邊事已不虚其大衆復来勢不能免除
將綽埓本等羈候甘州其所報事情催行分巡道僉事
李孟旭會同行都司王輔等再行審問明白另行及行
各該協守分守副參遊擊守備操守等官整㮶兵馬鋒
利器械嚴謹烽堆堅壁清野修理城池并差人絡繹遠
為哨探遇警互相應援除具題外緣本鎮兵馬錢糧委
的不敷若不呈請大集兵糧設備倘致臨期不無誤事
貽患非輕如蒙軫念河西孤懸重鎮危急之際乞催行
陜西延寧鎮巡等官速將原擬竒遊兵馬督發本邊併
力防禦仍乞多發錢糧解運本邊接濟軍餉庶緩急有
備而地方可保無虞矣呈乞照詳等因到臣案查先據
鎮守甘肅總兵官都督姜奭及分守參將雲冒節呈前
項夷情為照吐魯番蘇勒坦莽蘇爾先於正德十一年近
於嘉靖三年兩次率領番人寇我甘肅殘壊我邊堡擄
殺我軍民地方被其毒荼雖被官軍追逐出境不曾大
遭剉衂今據沙州夷人供稱回子蘇勒坦莽蘇爾已往吐
魯番留下頭目雅穆拉見在哈密到七八月馬壯之時
領哈密北山衛拉特黃敵衆等寇往漢人地面搶掠一節
容或有之觀其先差頭目托克托穆爾領人馬三百在我
邊住牧乘間寇我永昌地方見被官軍斬殺此其明驗
但沙州頭目特穆爾圖卜等係中國屬番受恩深厚去
年回賊入寇已率衆跟随侵犯肅州去順從逆罪不勝
誅今所供報言若效順心實難測恐其自知身負滔天
之罪恐將来無容足之所設為張大之辭規我賞賚之
利又或吐魯番酋見我閉關絶貢與之通謀窺我意向
亦未可知觀其言將進貢的放出来便好及講和便好
不講和便不好等語大略可見且去歲甘州蘇勒坦莽
蘇爾不曾伏誅而頭目和卓塔濟迪音等俱死於箭射
鎗打之手而近日所遣頭目托克托穆爾精銳先鋒初
入我境即被斬獲其氣必沮前項供報之言恐未可信
但甘肅地方兵馬寡少錢糧缺乏内之不安何能攘外
且今西海逋寇竊伏我邊莊浪劇賊剽掠官路比之回
賊尤當急備已經節行彼處鎮巡副參遊擊等官各須
申明紀律訓練士馬修葺城堡整備器械振威武以讋
外夷之心明賞罰以作我軍之氣又經節行陜西布政
司將解甘肅一鎮邊儲銀兩分投差官督發過河行令
管糧參議僉事等官趁收成時月作急糴買糧料草束
派發各城堡土納已將前項緣由具題外今該前因除
綽埓本等已該本鎮鎮巡羈候委官審問得報另行處
置外看得所呈情辭迫切各官均有地方安危之責亦
不得已但兵當預練糧當預積教養有道兵在精不在
多出納無方糧雖多無實用甘肅地方先該鎮巡官員
既不能訓練士馬又不能預處邊儲結釁敵人貽患内
地搶掠人畜攻穵寨堡彫傷愁苦之狀所不忍言臣到
邊以来不次移文陜西巡撫及布政司督催解運甘肅
錢糧近據布政司呈報解過甘肅一鎮京運軍餉并夏
秋糧價銀共一十八萬八千一十四兩三錢一釐五毫
臣近發去淮浙等運司鹽七萬五千引節據分巡僉事
李孟旭平涼管糧參議王汝舟甘肅管糧僉事周汝勤
揭帖開稱鎮城廣盈庫見在銀四萬三千兩有餘甘肅
倉見在民運折糧銀二萬七千兩有餘涼州廣儲庫見
在銀二萬五千兩有餘通融算扣除本色糧料草束外
見在并解發銀兩其數儘多且腹裏糧草自来少有本
色輸運到邊其折色銀兩必須趁時召糴奈何經該官
員平時則相習因循遇警則倉皇無措節次移文督責
未見有何處分參看所呈動以大發兵糧為辭及要催
調陜西延寧遊竒兵馬彼亦自知倉儲缺乏供應不敷
特以利害切身故欲張大其辭恐他日失事預為逃責
宥過之地耳及照先因莊浪有警已調陜西遊擊陶文
管領遊兵於蘭州附近州縣駐劄聽候河西有警来調
即便前去赴援又調延綏遊擊張鳳領兵暫在固原附
近城堡按伏遇有河西緊急聲息發去策應但因去歲
踏冰過河在套敵衆數多近報二萬前去西海尋殺額
布勒等寇其在套者當亦不減數萬自延綏黃甫川起
直抵寧夏靈州千四百里無處無賊營壘帳窠遠近相
望火光馬蹤聯絡不絶雖是未曾深入而其志向不可
測度倘或大舉侵犯腹裏地方根本動搖誠非細故以
此延寧兵馬自顧不暇勢難遠掣况前項回賊酋首蘇
勒坦莽蘇爾既回本境頭目雅穆拉亦在哈密不曾前來
比之去歲聲勢不同明是此賊見我閉關絶貢意圖和
好故遣殘賊糾合屬番衛拉特賊在邊出沒窺我意向
既不得逞必將自退縱使敵人狂背敢萌非分之欲查
得甘州左等五衛支糧主兵官軍一萬有餘副總兵趙
鎮所統竒兵官軍二千餘員名遊擊將軍嚴鎧所統遊
兵亦二千餘員名近又添設遊擊一員并肅州高臺鎮
夷等處各有主兵官軍若各將官同心戮力主將居中
調度自可支持不足為慮惟涼莊地方大敵壓境雖稱
尋襲西海敵人不曾得利而回却在我邊聯絡住牧不
時入境侵掠近又以數百騎乘夜浮渡過河到於靖邊
寧夏地方已遣陜西總兵守備等官追逐及行寧夏將
官合兵截剿必是覘我道路探我虚實恐有約會套衆
大舉入寇之謀防禦調度誠不敢緩但目前莊浪一帶
事情緊急彼處兵馬委的寡少不敷支敵已經帖仰總
兵官姜奭會同鎮守太監巡撫衙門即行副參遊擊各
該將官務要加謹哨探協力隄備一有回敵等寇侵犯
運謀以防遏之併力追逐之務使大遭剉衂以靖地方
及督發陜西遊擊將軍陶文遊兵官軍過河協力防禦
并行延綏遊擊將軍張鳳待報繼後應援及行巡撫衙
門嚴督分守管糧等官上緊措辦糧儲務勾主客兵馬
支用又將戶部發到銀兩行令領回五萬兩接濟該鎮
軍儲外待後如果聲勢十分重大臣當督大兵前去征
剿不敢顧此失彼以貽宵旰之憂緣係邊鎮節報緊急
聲息事理為此具本順差承差張時親賫謹具題知
一爲整理邊務以備敵患事
題為整理邊務以備敵患事准兵部咨該本部題職方
清吏司案呈奉本部送兵科抄出該臣題前事該本部
覆題看得提督軍務兵部尚書楊一清題稱陜西地方
固原環慶靖邊蘭州俱係防邊重地而固原最為要衝
且土漢雜處易於生變内有監牧馬匹尤為敵所窺伺
鎮守官統轄地方廣闊不特防禦敵衆如洮岷有西戎
之警南山有羣盜之虞皆其責任萬一事變不測未免
顧此失彼要照依太監張忠尚書金獻民所議添設參
將一員分守固原環慶靖邊蘭州地方仍在固原住劄
操練軍馬修理關隘撫安土人如各處有警往来應援
截殺各守備防守等官俱聽調遣一節為照前事先據
太監張忠尚書金獻民先後條奏節該本部議擬題奉
欽依行移提督官議處今尚書楊一清遵奉勑旨議處
具奏前来相應依擬伏望皇上俯從所議於固原等處
添設參將一員分守前項地方候命下之日本部從公
推舉相應官二員疏名上請簡用一員充參將名目照
例請給勑諭符驗旗牌前去行事其守備官員依擬革
去不必再設逓年於附近衛分選委都指揮一員操守
如無相應都指揮聽於指揮内選用奏請以都指揮體
統行事如此庶官有常尊事無推避而地方可保無虞
矣等因題奉聖旨是固原等處准添設參將一員欽此
欽遵備咨到臣案查先為前事已經具題去後今該前
因照得固原守備已該兵部題奉欽依革去逓年於附
近衛分選委都指揮一員操守如無相應都指揮聽於
指揮内選用奏請以都指揮體統行事為照原任守備
署都指揮僉事劉文已陞寧夏遊擊將軍新任參將
未到所據固原守備職掌政事頗繁分守參將難以兼
管該設操守都指揮一員查無相應都指揮臣博訪得
固原衛指揮黃振年力壯強性資明敏緣係世守武臣
人情相附堪以委用如蒙乞勑兵部查議合無將指揮
使黃振奏請以都指揮體統行事令其操守固原等處
地方訓練人馬撫安軍民整理關隘墩臺嚴謹門禁果
能守已愛軍行事無失蹟效有聞聽鎮巡官員奏保擢
用緣係整理邊務以備寇患及兵部題奉欽依事理未
敢擅便為此具本順差承差張時親賫謹題請旨
關中奏議卷十四
