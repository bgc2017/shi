蘭亭考卷四宋桑世昌撰
永字八法(未有蘭亭此法已具秘於傳授者不一今蘭亭首偹此法但側微變要亦有自)
(云)
努啄磔
側趯
勒策掠
側勢一
法書苑曰側不可平其筆當側筆就左為之
口訣云先左揭其腕次輕蹲其鋒取勢緊則乘機頓挫
借勢出之疾則失中過又成俗
李陽冰筆訣曰側者側下其筆使墨精暗墜徐乃反揭
則稜利矣此永字頭一點是也
臨池要訣曰永字當側筆就左為之先左揭其腕次輕
蹲其鋒不嶮則體勢鈍鈍則芒角隐而神格滅
禁經曰點如利鑽鏤金
右軍曰作點之法皆須落如大石當衢
勒勢二
筆訣曰勒者即是永字第二筆横畫之法築鋒而策仰
筆而後收凖此用筆形勢自彰矣
努勢三
口訣曰凡傍卷微曲蹙筆累走而進之直則衆勢失力
滯則神氣怯散夫努須側鋒顧右潛趯輕挫其揭
筆訣曰努者即是永字第三筆為努筆之法䜿筆而徐
行近左引勢(一本無近左引勢四字)勢不欲直直則無力矣臨池
云不宜直書直則無力立勢左偃而下状若致刀折骨
徐行適左而引勢或不用之宜不作趯
蔡氏口傳曰頓筆先縮鋒驟努今頓下䘐之其垂露懸
針即䘐之餘勢也
趯勢四
口訣曰傍鋒輕揭借勢之不勁筆不挫則意不深趯與
挑一也鋒貴於澁出適期於倒收所謂欲挑一也鋒貴
於澁出適期於倒收所謂欲挑而還置也
筆訣曰即是努筆下殺筆趯起是也法須挫䘐(一云其法早回)
轉筆出鋒佇思消息之則神(一作先)蹤不墜矣
策勢五
口訣曰仰筆潛鋒以鱗勒之法揭腕□(一作趯)勢於右
潛鋒之要在盡勢暗捷歸於右也夫策筆仰鋒竪趯微
勁借勢峻顧於掠也
筆訣曰策者即永第五筆其法始築筆而仰策徐轉筆
而成形依形以獲妙則迥爾而超群也
掠勢六
口訣曰撇過謂之掠借於策勢以輕駐鋒右揭其腕加
以迅出勢旋於左法在澁而勁意欲暢而婉遲留則傷
於緩滯庶疾之旁永木左出皆是也夫側鋒左出謂之
掠
筆訣曰掠者即永字第六從策筆下左出而鋒利下不
墜則自然佳臨池訣曰右揭其腕借勢於策欲輕駐其
鋒微曲其勢意須暢而不欲凝滯不掠則不美麗也
啄勢七
口訣曰左向之勢須盡為啄按筆蹲鋒潛蹙於右借勢
收鋒迅直旋右須精嶮䘐出去其緩滯曰鳥字頭斜皆
是也夫筆鋒及紙為啄在潛勁而啄之
筆訣曰啄者即是永字第七筆其法則側筆而速進勁
硬若鐡石而不墜於斯為妙矣
磔勢八
口訣云右送之波皆名磔右揭其腕逐勢緊趯傍筆迅
磔盡勢輕揭潛以暗收在勁迅得之夫磔法筆鋒須趯
勢欲嶮而澁得勢而輕揭暗收存勢候其勢盡磔之
筆訣曰磔者即是永字第八筆其法始入筆緊築而微
仰便下徐行勢足以磔開其筆或藏鋒出鋒由心重鋒
緩則其質肥宜以嶮澁而遒勁徐行勢足而後磔之藏
鋒出鋒豈固必也翰林密論平磔法
太宗挺生五代文物以盡之間天縱好古之性真造八
法草書無對飛白入神一時公卿以上之所好遂悉學
鍾王(米芾書史)
高宗翰墨志曰書法必先學正書以八法皆偹不相附
麗至側字亦可正讀不踰本體隸之餘風矣
翰林禁經曰八法起於隸字之始自崔張鍾王傳授所
用該於萬字墨道之最不可不明也隋僧智永發其旨
趣授於虞秘監世南自兹傳授彰厥存焉李陽冰曰昔
逸少工書遂歷多載十五年中偏攻永字以其八法之
勢能通一切字也又筆訣云八法是翰墨之良規習書
之源流無或輙廢(法書苑)
蔡氏傳授凡十二訣永字第五側勒努趯策掠啄磔先
賢口授不形紙墨張旭惟傳永字自後弘一切字法無
不該矣
密論書訣曰寸不過分撒不踰策鈎肩歛卷首足開合
東含西湧左短右脩宜頭開展罨口張機逸少永字學
者易窺
黃伯思論書曰昔人運筆側掠努趯皆有成規造微洞
妙則出没飛動神會意得然所謂成規者初未嘗失今
世人作一波畫尚未知歷筆處徒規規強效古人縱成
若印刻字耳
唐自歐虞後能備八法者獨徐會稽與顔太師耳然會
稽多肉太師多骨而此書尤姿媚可愛時人狀其書以
為怒猊抉石渴驥奔泉余以為非是此山谷題徐浩碑
後書季海題經後則又曰往時觀怒猊抉石渴驥奔泉
之論茫然不知是何等語老年乃於季海書中見之(山谷)
傳授
蔡文姬傳云八法蔡邕授於神人而傳崔瑗及女文姬
文姬傳鍾繇繇傳衛夫人衛夫人傳王羲之羲之傳獻
之獻之傳外生羊欣欣傳王僧虔僧虔傳蕭子雲子雲
傳僧智永智永傳虞世南世南授歐陽詢歐陽授陸柬
之柬之授姪彦遠彦遠授張旭旭授李陽冰陽冰授徐
浩顔眞卿鄔彤韋玩崔邈等凡二十三人
蘭亭考卷四
