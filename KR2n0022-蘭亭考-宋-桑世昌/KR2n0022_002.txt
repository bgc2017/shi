蘭亭考卷二宋桑世昌撰
睿賞
太宗皇帝
御書前人詩不到蘭亭千日餘嘗思墨客五雲居曾經
數處看屛障盡是王家小草書
仁宗皇帝
至道二年内侍高斑裴愈奏於蘭亭傍置寺賜額天章
書堂基上建樓藏三聖御書仁宗皇帝賜御篆寺額按
華鎮記云山隂天章寺卽逸少修禊之地有鵝墨池引
溪流相注每朝廷有命池墨必見其將見則池有浮沫
大如斗渙散滿池雲舒霞卷如新硏墨下流水復淸澈
皇祐中三日連發未幾太宗眞宗仁宗三朝御書皆至
方勺泊宅編曰蘭亭有逸少硏池朝廷每頒降池水墨
可染緇太常卿沈紳記其事
高宗皇帝
攬定武古本蘭亭敘因思其人與謝安共登冶城安悠
然遐想有高世之志羲之謂曰夏禹勤王手足腁胝文
王旰食日不暇給今四郊多壘宜思自效而虛談廢務
浮文妨要恐非當今所宜且羲之挺拔俗邁往之資而
登臨放懷之際不忘憂國之心令人遠想慨然又嘆斯
文見於世者摹刻重複失盡古人筆意之妙因出其本
令精意鈎摹别付碑板以廣后學庶幾彷彿不墜於地
也紹興元年秋八月十四日書
宗室子晝紹興初在從列宣取所藏定武本遂摹刻
禁中高宗親御翰墨卽此䟦也
余自魏晉以來至於六朝筆法無不臨摹或蕭散或枯
瘦或遒勁而不回或秀異而特立衆體備於筆下意間
猶存於取舍至若禊帖則測之益深擬之益嚴姿態横
生莫造其原詳觀點畫以成至誦不少去懷也(翰墨志)
唐何延年謂右軍永和中與太原孫承公四十有一人
修祓禊揮毫製序用蠶蠒紙鼠鬚筆遒媚勁健絶代更
無凡三百二十四字有重者皆具别體就中之字有二
十許變轉悉異遂無同者如有神助及醒后他日更書
數十百本終不及此余謂神助及醒後更書數十百本
無如者恐此言過矣右軍書豈减禊帖但此帖字數比
他書最多若千丈文錦卷舒展玩無不滿人意常在心
目不可忘非若其他尺牘數行數十字如寸錦片玉玩
之易盡也故宜爲萬世法書之寳
智永禪師逸少七代孫克嗣家法居永欣寺閣三十年
臨逸少眞草千文擇八百本散在浙東后幷模帖傳弟
子辯才唐太宗三召恩賜甚厚求禊帖終不與善保家
傳抑可重也予得其千文藏之
復古殿蘭亭贊(紹興庚申)
右軍筆法變化無窮禊亭遺墨
行書之宗奇蹤旣冺石刻亦工
臨倣者誰鑑明於銅
論學書先寫正書次行次草蘭亭樂毅論賜汝先各寫
五百本然后寫草書
右汪逵家藏乃高宗御書前三字亦是宸翰后用御
書之寶
王羲之樂毅論正書第一天下珍之梁世模出字法奇
古全是帝後屬餘杭公主主以帝所重常加寶惜諸王
皆求不得及天下一統處處尋訪累載方獲此書留意
運功特盡神妙御書稿本一幅塗改頗多藏汪逵家
早來鄭幵奏蘭亭後不見(闕字)黃庭堅譚稹語言乃是
庭堅作字畫非今幵來奏並是稹書方是(稹方是三字半存)
御札一軸三紙藏右司黃犖家
思陵在御臨賜不一留守呂頥浩越帥孫近薌林向子
禋松窗錢端禮米友仁劉光世皆刻於石薌林松窗所
賜俱是宸翰
紹興七年三月臣頥浩入覲於建康宮旣陛辭皇帝遣
中使賜以御書晉王羲之蘭亭修禊序臣下拜捧觀如
凌玉霄遡紫淸雲章奎畫爛然絢目而不知卷素之在
手陛下天縱多能博通衆藝翰墨之妙前兼古人顧如
此書雖遠法羲之而天資高邁神意自得直出其上非
若世人臨倣摹擬拘於筆畫形似之間者也臣伏思太
宗皇帝宸翰之工實逼二王於時臣下名善書者莫能
望其彷彿方繼承藝祖卒其伐功屢征不庭時未遑暇
神武旣定文德誕敷如字學一事猶能獨擅天下而傳
美乎後况於紀綱法度之垂裕者乎今陛下乘中興之
運躬撫六師志戡多難期復大業需時偃革則還以人
文化成天下寶書傳美又將貽萬世以紹我太宗之懿
蓋有待焉臣老矣念終無以仰禆聖志尚庶幾及見大
勲之集也刊諸琬琰切以爲志少保鎮南軍節度使充
兩浙西路安撫制置大司馬步軍都總管兼知臨安府
事兼管内勸農使兼行宮留守臣呂頥浩謹書
呂頥浩謝賜御書蘭亭表
絳闕清都甫違帝所雲章奎畫忽到人間被寵鍚之非
常覺衰殘之有耀(中謝)竊以隷文變古書法爭新魏氏
以還東晉擅搖毫之妙鍾繇而降右軍馳獨步之名矧
蘭亭修禊之遊非金谷望塵之俗騁懷寄傲存逸想於
胸中感事臨文發奇姿於筆下斯極當年之美遂爲歷
代之師珍藏既出於雲門傳刻僅留於朔塞瘦精莫近
絶軌難攀恭惟皇帝陛下好學性成多能天縱稍屬干
戈之暇不遺翰墨之娱心摹(摹當作慕)手追何勞取法龍盤
鳳翥直與抗衡實惟今古之無雙豈止帝王之第一臣
少勤筆硯晚際風雲憂常在於邦家老已捐於文字誤
膺上賜還愧夙心懷寳言歸幸免登牀之誚據鞍自失
但驚照乘之光期傳秘於私門但輸忠於永世
憲聖慈烈皇后
皇后嘗臨蘭亭帖佚在人間咸寧郡王韓世忠得之表
獻上騐璽文知爲中宮臨本賜保康軍節度使吳益刊
於石(中興小錄時紹興十五年秋七月丙寅)
太后居中宮時嘗臨蘭亭山陰陸升之代劉珙春帖子
云内仗朝初退朝曦滿翠屛硯池渾不凍端為寫蘭亭
刻吳琚家
孝宗皇帝
羲之書超詣衆妙古今不可比倫用意精微落筆詳緩
一點一畫無不皆有法度揮毫縱心不踰於規矩旣無
過當亦無不及增之失於有餘損之失於不足作字有
八面變態之妙如蛟虬之騫騰鸞凰之翔舞燦然溢紙
飛動眩目亦猶仲尼之道出乎其類拔乎其萃自生民
以來未之有也覽此修禊詩敘無一筆羲之法亦非唐
賢所臨寫全不成字今復還卿至可領也(還從臣所進本)
紹興已未六月思陵嘗臨禊序賜劉光世其子堯仁進
之孝宗親洒宸翰於后云恭惟光堯壽聖太上皇帝以
天縱之聖富緝熙之學寓之翰墨俯臨王羲之修禊序
妙入神品劉光世當靖康之末奉迎濟上率先諸師敦
詩閱禮夙蒙恩遇固宜被此寵章其子堯仁褾軸來上
捧觀再三復書此以賜之乾道改元季冬臣謹書
蘭亭考卷二
