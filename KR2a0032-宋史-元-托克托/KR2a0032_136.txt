宋史卷一百三十六
元中書右丞相總裁托克托等修
樂志第八十九
樂十一(樂章六)
祀嶽鎮海瀆(祀大火祀大辰)
太中祥符五嶽加帝號祭告八首
迎神靜安鐘石既作爼豆在前雲旗飛揚神光肅然
當駕飈歘來乎青圓言備縟禮享兹吉蠲
冊入門正安節彼喬嶽神明之府秩秩威儀肅肅靈
宇懿號克崇庶物咸覩帝籍升名式綏九土
酌獻東嶽嘉安節彼岱宗有嚴廟貌惟辟奉天依神
設教帝典焜煌嘉薦普淖至靈格思殊祥是效
南嶽作鎮炎夏畜兹靈光敷與萬物既阜既昌爰列
温玉式薦徽章昭嘏神意福熙穰穰
西嶽瞻言太華奠方作鎮典冊是膺等威以峻上公
奉儀祀宫薦信介祉萬邦永配坤順
北嶽仰止靈嶽鎮于朔方增崇懿號度越彛章祗薦
嘉樂式陳令芳永資純佑國祚蕃昌
中嶽巖巖神獄作鎮中央肅奉徽冊尊名孔章聿降
飈駕載獻蘭觴熙事允洽寶祚彌昌
送神靜安祗薦鴻名寅威明祀有楚之儀如在之祭
奠獻既終禮容克備神鑒孔昭福禧來暨
天安殿冊封五嶽帝一首
冊出入正安名嶽奠芳帝儀克舉吉日惟良九賓咸
旅温玉鏤文纁裳正宁禮備樂成篤神之祜
熙寧望祭嶽鎮海瀆十七首
東望迎神凝安盛德惟木勾芒御神沂岱淮海厥功
在民爰熙壇坎裒對庶神于以歆格靈貽具臻
升降同安紳韠襜兮玉佩橤兮于我將事神燕喜兮
帝命望祀敢有不共往返于位肅肅雍雍
奠玉幣明安祀以崇德幣則有儀肅我將事登降孔
時精明純潔罔有弗祗史辭無愧神明來娭
酌獻成安肇兹東土含潤無疆維時發春嘉薦令芳
祭用薶沈順性含藏不涸不童誕降祺祥
送神凝安神之至止熙壇為春神之將歸旂服振振
歘兮廻飈窅兮旋雲祐于東方永施厥仁
南望迎神凝安嵩嵇衡霍暨厥海江時維長養惠我
南邦肆嚴牲幣神式來降以侑以妥百福是龐
酌獻成安景風應律朱鳥開辰肅肅明祀嘉籩列陳
牲用牷物樂奏蕤賓克綏永福祐此下民
送神凝安鼓鐘云云龡管伊伊神既醉飽曰送言歸
山有厚藏水有靈德物其永依往奠炎宅
中望迎神凝安維土作德維帝御行含養載育萬物
以成有嚴祀典薦我德馨神其歆止永用億寧
酌獻成安高廣融結實維中央宣氣報功利彼一方
坎壇以祀六樂鏘鏘靈其有喜酌以大璋
送神凝安言旋其處以奠中域無替厥靈四方是則
神永不息祀永不愆以享以報于萬斯年
西望迎神凝安品物順說時司金行于郊迎氣以望
庶靈雅歌維樂主薦維牲作民之祉永相厥成
酌獻成安西顥沆碭執矩司秋諏言協靈時祀孔脩
禮有薦獻爰祀公侯秩而祭之百福是遒
送神凝安我樂我神簋爼腥饔曰神之還西土是宫
于蕃禽魚于衍草木富我藪隰滋我高陸
北望迎神凝安帝德乘坎時御閉藏爰潔牷醴兆兹
北方海山攸宅神施無疆具享蠲吉降福孔穰
酌獻成安淒寒凝隂隕籜滌場百物順成黍稷馨香
欵于北郊爰因其方何以侑神薦此嘉觴
送神凝安維山及川奠宅幽方我度其靈降止靡常
肅肅坎壇既迎既將促樂徹爼是送是望
紹興祀嶽鎮海瀆四十三首
東方迎神凝安帝奠九壥孰匪我疆繄我東土山川
相望祀事孔時肅雍不忘嶪峩濛鴻郁哉洋洋
初獻盥洗同安青陽肇開祀事孔飭鬱人贊溉其馨
苾苾敬爾威儀亦孔之則神之格思無我有斁
奠玉幣明安司歷告時維孟之春爰舉時祀旅于有
神鼓鐘既設珪帛具陳阜蕃庶物以福我民
東嶽位酌獻成安巖巖天齊自古在昔膚寸之雲四
方其澤惟時東作祀事廼飭惠我無疆恩霑動植
東鎮位惟山有鎮雄於其方東孰為雄于沂之疆祀
事有時爰舉舊章我望匪遙庶幾燕饗
東海位澒洞鴻濛天與無極導納江漢節宣南北順
助其功善下惟德我祀孔時以介景福
東瀆位我祀伊何于彼長淮導源桐柏委注蓬萊扞
齊護楚宣威示懷豆籩列陳亦孔之偕
亞終獻酌獻(四位並同)我祀孔肅神其安留容與裴回若
止若浮洽此重觴申以百羞無我斁遺萬邦之休
送神凝安蹇兮紛紛神實戾止以飲以食以享以祀
兮冥冥神亦歸止以醉以飽以錫爾祉
南方迎神凝安朱明盛長我祀用飭厥祀伊何山川
咸秩如將見之䋲䋲齊栗神哉沛兮消搖來格
初獻盥洗升降同安爰熙嘉壇揭虔毖祀鬱人沃盥
贊我祼事于降于登以作以止莫不肅雍告靈饗矣
奠玉幣明安我祀我享儀物孔周一純斯舉二精聿
脩璞兮其温絲兮其紑是薦吉蠲神兮安留
南嶽位酌獻成安神曰司天居南之衡位焉則帝于
以奠方南訛秩事望禮有常庶幾嘉虞介福無疆
南鎮位維南有山于彼會稽作鎮在昔神則司之厥
有舊典以祀以時百味維旨靈其燕娭
南海位維水善下利物曰功逶迤百川誰歟朝宗蕩
蕩大受於焉會同膋蕭列陳以答鴻濛
南瀆位四瀆之利經營中國南曰大江險兮天設維
爾有神隃其廟食望秩孔時我心翼翼
亞終獻酌獻神之游兮洋洋對越澹乎容與肹蠁斯
答乃奏既備八音攸節重觴申陳百禮以洽
送神(曲同迎神)薦徹豆籩熙事備成靈兮將歸羽旄紛紜
飄其逝矣浮空籋雲悵然顧瞻有撫懷心
中央迎神凝安天作高山屹然中峙經營厥宇萬億
咸遂火熙土王爰舉時祀䋲䋲宣延彷彿來止
初獻盥洗升降同安思來感格肅雍不忘禮儀既備
濟濟蹌蹌潔蠲致敬往薦其芳交若有承神兮孔饗
奠玉幣明安練日有望高靈來下何以告誠心惟物
假有篚斯實有寶斯籍于以奠之神光燭夜
中嶽位酌獻成安與天齊極伊嵩之高顯靈效異神
休孔昭飭我祀事實爼鸞膋以侑旨酒其馨有椒
中鎮位禹畫九州河内曰冀霍山崇崇作鎮積勢我
祀如何百末旨味承神燕娭諸神畢至
亞終獻酌獻禮樂既成肅容有常奄留消搖申畢重
觴仰臚所求降福滂洋師象山則以況皇章
送神(曲同迎神)虞至旦兮靈亦有喜蹇欲驤兮象輿已轙
粥音送兮靈聿歸矣長無極兮錫我以祉
西方迎神凝安有岌斯安有涵斯洽聿相厥成允祀
是答爰飭廼奏廼奏既協於昭降止是遵是接
初獻盥洗升降同安靡實不新靡陳不濯人之弗蠲
矧敢將酌載晞之帨載濡之勺洗儀告備陟降時若
奠玉幣明安彼林有彼澤有沈猗與西望弗菲弗
淫廼追斯邸廼㡛斯尋卭禮既卒是用是歆
西嶽位酌獻成安屹削厥方風雲斯所陰邑有宫侐
侐俣俣清酤在尊靈脊在下于爼獻兮則莫我吐
西鎮位維吳崇崇于汧之西瞻彼有隴赫赫不迷克
禆于嶽我酌俶齊於凡有旅眡公維躋
西海位奄浸坤軸滋殖其濊而典斯稽有陛有壝弗
替時舉元斝斯酹胡先于河實委之會
西瀆位自彼崐虛于以潜流念兹誕潤豈侯不猶在
昔中府暨海聿脩迄既望止神保先卣
亞終獻肅肅其乂既旨既溢迨其畢酌偏兹博碩祀
事既遂不敢誶射神或醉止我心斯懌
送神(曲同迎神)廼羞既徹廼奏及闋無餕斯爼式聽致謁
不蹇不蹶不沸不决厲魃其祛永庇有截
北方迎神凝安我土綿綿孰匪疆理惟時幽都匪曰
隃只滌哉艮月朔風其同曷阻曷深其亦來降
初獻盥洗升降同安壽宫煇煌聿修時祀繽其臨矣
吉蠲以竢居乎昂昂行乎遂遂敬爾攸司展采錯事
奠玉幣明安相予隂威厥功浩浩一歲之功何以為
報府有珪幣我其敢私肅肅孔懷于以將之
北嶽位酌獻成安瞻彼芒芒曰北之常既高既厚廼
紀廼綱薦鬯伊始靈示孔將玄服鐵駕覽此下方
北鎮位赫赫作鎮幽朔之垂兼福我民食哉具宜克
配彼岳有嚴等衰蠲我灌禮其敢不祗
北海位八裔皆水此一會同沄沄天墟洞蕩洪濛至
哉維坎不有斯功所秩伊何黃流在中
北瀆位水星之精播液發靈不脅于河既介以清翼
翼盥薦椒糈芳馨載止載留爰弭翠旌
亞終獻爼豆紛披金石繁會侑以貳尊匪瀆匪怠我
儀既周我心孔戒憺兮容與彷彿如在
送神(曲同迎神)靈既醉飽禮斯徹兮靈亦樂康樂斯闋兮
雲征飈舉不可尼兮薦福錫祉曷有極兮
淳祐祭海神十六首
迎神始安宫一曲堪輿之間最鉅惟瀛包乾括坤吐
日滔星祀典載新禮樂孔明鑒吾嘉賴來燕來寧
角一曲四溟廣矣八紘是紀我宅東南廻復萬里洪
濤飈風安危所倚祀事特隆神其戾止
徵一曲若稽有唐克致崇極祝號既升爰增祭式從
享于郊神斯受職我祀肇新式祈隂隲
羽一曲猗與祀禮四海會同靈之來沛鞭霆馭風肹
蠁彷彿在位肅雍佑我烝民式徼神功
升降欽安靈之來至垂慶隂隂靈之已坐飭兹五音
壇殿聿嚴陟降孔欽靈宜安留鑒我德心
東海位奠玉幣德安百川所歸天地之左澒洞鴻濛
功高善下行都攸依百禄是荷制幣嘉玉以侑以妥
南海位奠玉幣瀛安祝融之位貴乎三神吞納江漢
廣大無垠長為委輸祐我黎民敬陳明享允鑒恭勤
西海位奠玉幣潤安蒲菖之澤派引天潢羲娥出入
浩渺微茫蓋高斯覆猶隔封疆我思六合肇正吉昌
北海位奠玉幣瀚安翰海重潤地紀亦歸吞受百瀆
限制北陲一視同仁我心則怡嘉薦玉幣神其格思
捧爼豐安昭格靈貺祀典肇升牲牷告充雕爼是承
薦虔效物省德惟馨靈其有喜萬宇肅澄
東海位奠酌獻熙安滄溟之德東南具依熬波出素
國計攸資石臼却敵濟我王師神其享錫益畀燕綏
南海位酌獻貴安南溟浮天旁通百蠻風檣迅疾琛
舶來還民商永賴坐消宼姦薦兹嘉觴弭矣驚瀾
西海位酌獻類安積流疏派被于流沙布潤施澤功
均邇遐我秩祀典四海一家祗薦令芳靈其享嘉
北海位酌獻溥安儵忽會同裴回安留牲肥酒香晨
事聿脩惟德之涼曷奄九州帝命是祗多福自求
亞終獻饗安籩豆有楚貳觴斯旅神其醉飽式燕以
序百靈祕怪蜿蜒飛舞錫我祺祥有永終古
送神成安告靈饗矣錫我嘉祚乾端坤倪開豁呈露
玄雲聿收羣龍咸鶩滅除凶災六幕清豫
紹興祀大火十二首
降神高安圜鍾為宫五緯相天各率其職司禮與視
則維熒惑至陽之精届我長嬴于以求之祀事孔明
黃鍾為角有出有藏伏見靡常相我國家鑒觀四方
視罔不正終然允臧其神來格明德馨香
太簇為徵小大率禮不愆于儀展采錯事秩祀孔時
維今之故閱我數度修厥典常神其來顧
姑洗為羽於赫我宋以火德王永永丕圖繄神之相
神之來矣維其時矣禮備樂奏神其知矣
升殿正安有儼其容有潔其衷屹屹崇壇伊神與通
神肯降格嘉神之休虔恭降登神乎安留
熒惑位奠玉幣嘉安馨香接神肹蠁恍惚求神以誠
薦誠以物有籍斯玉有篚斯幣是用薦陳昭兹精意
商邱宣明王位奠幣嘉安熒惑在天惟火與合繄神
主火純一不雜作配熒惑祀功則然不腆之幣于以
告虔
捧爼豐安火遵其令無物不長視此牲牢務得其養
豢以祀神有腯其肥非神之宜其將曷歸
熒惑位酌獻祐安皇念有神介我戩榖登時休明有
此美禄酌言獻之有飶其香神兮燕娭醉此嘉觴
宣明王位酌獻祐安誰其祀神知神嗜好閼伯祀火
為神所勞睠言配食既與火俱於樂旨酒承神嘉虞
亞終獻文安神既貺施嗜我飲食申以累獻以承靈
億神方常羊咸畢我觴于再于三于誠之將
送神用理安登降上下奠璧獻斝音送粥粥禮無違
者已虞至旦神其將歸顧我國家遺以繁釐
出火祀火辰十二首
降神高安圜鍾為宫燁燁我宋火德所畀用火紀時
允惟象類神自類歆誠繇類至有感斯通孚我陽燧
黃鍾為角樂音上達粤惟出虛火性炎上亦生於無
我鏞我磬我笙我竽氣同聲應昭哉合符
太簇為徵火在六氣獨處其兩感生維君繄辰克相
何以驗之占兹垂象騰駕蒼蚪歘其來饗
姑洗為羽星入於戌與火俱詘火出於辰與星俱伸
一伸一詘孰操縱之利用出入民咸用之
升殿正安屹彼嘉壇赤伏始届掞光耀明洋乎如在
俛仰重離默與精會隨我降升肅聽環珮
大辰位奠玉幣嘉安維莫之春五陽發舒日之夕矣
三星在隅莫量匪幣莫嘉匪玉明薦孔時神光下矚
商邱宣明王奠幣嘉安二七儲神與天地竝孰儷厥
德聿惟南正功懋陶唐澤流億姓作配嚴禋贄列惟
稱
捧爼豐安有嚴在滌陳彼牲牢孔碩其爼薦此血毛
厥初生民飲茹則然以燔以炙伊誰云先
大辰位酌獻祐安孰為大辰維北有斗曾是彗星斯
名孔有幽禜報功潔齊敢後容與嘉觴式歆旨酒
宣明王位酌獻祐安周設司爟雖列夏官仍襲孔易
闓端實難相彼商&KR0588;永懷初造不腆桂椒匪以為報
亞終獻文安潛之伏矣柞槱既休有椒其來榆柳是
求靈駕紛羽尚其安留飲我三爵言言油油
送神理安五運惟火寔宗衆陽宿壯用明千載愈光
神保聿歸安處火房欝攸不作炎圖永昌
納火祀大辰十二首
降神高安圜鍾為宫赫赫皇圖炎炎火德侈神之賜
奄有方國粢盛既豐爼豆有飶於萬斯年報祀無斁
黃鍾為角火星之躔有燁其光表于辰位伏于戌方
時和歲稔仁顯用藏告爾萬民出納有常
太簇為徵季秋之月律中無射農事備收火功告畢
克禋克祀有嚴有翼風馬雲車尚其來格
姑洗為羽明明我后重祭欽祠有司肅事式薦晨儀
禮惟其稱物惟其時神之聽之福祿來為
升殿正安猗與明壇右平左墄冕服斯皇玉佩有節
陟降惟寅匪徐匪疾式崇大祀禮文咸秩
大辰位奠玉幣嘉安金行序晚玉露晨清齊戒豐潔
肅恭神明嘉幣惟量嘉玉惟精于以奠之庶幾來聽
商邱宣明王位奠幣嘉安恭惟火正自陶唐氏邑于
商邱配食辰祀有功在民有德在位敢替典常惟恭
奉幣
捧爼豐安萬彙攸成四方寧謐工祝致告普存民力
廼薦斯牲為爼孔碩介以繁祉式和民則
大辰位酌獻祐安庶功備矣休德昭明天地釀和鬱
鬯斯清玉瓉以酌瑤觴載盈周流常羊來燕來寧
宣明正位酌獻祐安廣大建祀式崇其配馨香在兹
清酒既載穆穆有暉洋洋如在聿懷嘉慶繄神之賚
亞終獻文安幣玉肅陳笙簧具舉桂醑浮觴瓊羞溢
爼禮有三獻式和且序神具醉止慶流寰宇
送神理安神靈降鑒天地回旋惟馨薦矣既醉歆焉
諸宰斯徹式禮莫愆隤祉降祥天子萬年
宋史卷一百三十六
宋史卷一百三十六考證
樂志十一熙寧望祭嶽鎮海瀆十七首(臣酉)按東南
中西北俱有迎神酌獻送神之樂獨升降奠玉幣之
樂惟東望有之者蓋迎送酌獻諸樂五望各切其方
惟升降奠玉幣二樂其詞可通用故也
宋史卷一百三十六考證
