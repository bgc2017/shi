宋史卷一百十五
元中書右丞相總裁托克托等修
禮志第六十八
禮十八(嘉禮六)
皇太子冠禮皇子附(公主笄禮公主下降儀宗室附)親王納妃
(品官婚禮士庶人婚禮)
皇太子冠儀嘗行於大中祥符之八年徽宗親製冠禮
沿革十一卷命儀禮局倣以編次其儀前期奏告天地
宗廟社稷諸陵宫觀殿中監帥尚舍張設垂拱文德殿
門之内設香案殿下螭陛間又為房扵東朵殿大晟展
宫架樂於横街南太常設太子冠席東階上東宫官位
於後設褥位陳服於席南東領北上遠遊冠簮導衮冕
簮導同箱在服南設罍洗阼階東罍在洗東篚在洗西
實巾一加勺冪光祿設醴席西階上南面實側尊在席
南又設饌扵席加冪執事者並公服立罍洗酒饌之所
九旒冕遠遊冠折上巾各一匴奉禮郎三人執以侍於
東階之東西北上設典儀位於宫架東北贊者二人在
南西向禮直官通事舍人太常博士引太子詣朵殿東
房皇帝乘輦駐垂拱殿百官起居如月朔視朝儀左輔
版奏中嚴内外符寳郎奉寳先出左輔奏外辦皇帝服
通天冠絳紗袍詣文德殿簾捲大樂正令撞黃鐘之鐘
右五鐘皆應殿上鳴鞭皇帝出西閤乘輦協律郎俛伏
跪舉麾興工鼓柷奏乾安之樂殿上扇合禮直官太常
博士引禮儀使導皇帝出降輦即坐簾捲扇開鞭鳴樂
止爐烟升符寳郎奉寶陳於御坐左右禮直官通事舍
人太常博士引掌冠贊冠者入門肅安之樂作至位樂
止典儀曰再拜在位者皆再拜左輔詣御坐前承制降
東階詣掌冠者前西向稱有制典儀贊在位官再拜訖
宣制曰皇太子冠命卿等行禮掌冠贊冠者再拜訖文
臣侍從官宗室武臣節度使以上升殿東西立應行禮
官詣東階下立東宫官入詣太子東房次禮直官等引
太子内侍二人夾侍東宫官後從欽安之樂作即席西
向坐樂止引掌冠贊冠者以次詣罍洗樂作搢笏盥帨
訖出笏升樂止執折上巾者升掌冠者降一等受之右
執項左執前進皇太子席前北向立祝曰咨爾元子肇
冠於阼筮日擇賓德成禮具於萬斯年承天之祜乃跪
冠順安之樂作掌冠者興席南北面立(後凖此)贊冠者進
席前北面跪正冠興立於掌冠者之後太子興内侍跪
進服服訖樂止掌冠者揖太子復坐禮直官等引掌冠
者降詣罍洗如上儀贊冠者進席前北向跪脱折上巾
置於匴興内侍跪受興置於席執遠遊冠者升掌冠者
降二等受之右執項左執前進太子席前北向立祝曰
爰即令辰申加元服崇學以讓三善皆得副予一人受
天百福乃跪冠懿安之樂作掌冠者興贊冠者進跪簮
結紘興太子興内侍跪進服服訖樂止掌冠者揖太子
復坐掌冠者降詣罍洗及贊冠者跪脱遠遊冠並如上
儀執衮冕者升掌冠者降三等受之右執項左執前進
太子席前北向立祝曰三加彌尊國本以正無疆惟休
有室大競懋昭厥德保兹永命乃跪冠成安之樂作掌
冠者興贊冠者如上儀跪簮結紘内侍進服服訖樂止
禮直官等引太子降自東階樂作由西階升即醴席南
向坐樂止又引掌冠者詣罍洗樂作盥帨訖升西階樂
止贊冠者跪取爵内侍注酒掌冠者受爵跪進太子席
前北向立祝曰旨酒嘉薦有飶其香拜受祭之以定爾
祥令德夀豈日進無疆太子搢圭跪受爵正安之樂作
飲訖奠爵執圭太官令設饌席前太子搢圭食訖樂止
執圭興大官令徹饌爵禮直官等引自西階詣東房易
朝服降立横街南北向東宫官復位西向(太子初行樂作至位樂止)
禮直官等引掌冠贊冠者詣前西向掌冠者少進字之
曰始生而名為實之賓既冠而字以益厥文永受保之
承天之慶奉敕字某太常博士請再拜太子再拜訖搢
笏舞蹈再拜奏聖躬萬福又再拜左輔承旨降自東階
詣太子前西向宣曰有敕太子再拜宣敕曰事親以孝
接下以仁遠佞近義禄賢使能古訓是式大猷是經宣
訖太子再拜訖禮直官等引太子前俛伏跪奏稱臣雖
不敏敢不祗奉奏訖興復位再拜訖引出殿門樂作出
門樂止侍立官並降復位典儀曰拜贊者承傳在位者
皆再拜禮儀使奏禮畢鳴鞭大樂正令撞蕤賓之鐘左
五鐘皆應乾安之樂作皇帝降坐左輔奏解嚴放仗在
位官皆再拜退太子入内朝見皇后如宫中儀廼擇日
謁太廟别廟宿齋於本宫質明服遠遊冠朱明衣乘金
輅至廟改服衮冕執圭行禮羣臣稱賀皇帝賜酒三行
皇子冠前期擇日奏告景靈宫太常設皇子冠席文德
殿東階上稍北東向設褥席陳服扵席南東領北上九
旒冕服七梁進賢冠服折上巾公服七梁冠簮導九旒
冕簮導同箱在服南設罍洗酒饌旒冕冠巾及執事者
並如皇太子儀其日質明皇帝通天冠絳紗袍御文德
殿皇子自東房出内侍二人夾侍王府官從恭安之樂
作即席南向坐樂止掌冠者進折上巾北向跪冠脩安
之樂作贊冠者進北面跪正冠皇子興内侍跪進服訖
樂止掌冠者揖皇子復坐以爵跪進祝曰酒醴和旨籩
豆靜嘉授爾元服兄弟具来永言保之降福孔皆皇子
搢笏跪受爵翼安之樂作飲訖太官令進饌訖再加七
梁冠進安之樂作掌冠者進爵祝曰賓贊既成肴核惟
旅申加厥服禮儀有序允觀爾成承天之祜皇子跪受
爵輔安之樂作太官奉饌三加九旒冕廣安之樂作掌
冠者進爵祝曰旨酒嘉栗甘薦令芳三加爾服眉夀無
疆永承天休俾熾而昌皇子跪受爵賢安之樂作太官
奉饌饌徹皇子降易朝服立横階南北向位掌冠者字
之曰歲日云吉威儀孔時昭告厥字君子攸宜順爾成
德永受保之奉敕字某皇子再拜舞蹈又再拜奏聖躬
萬福又再拜左輔宣敕戒曰好禮樂善服儒講藝蕃我
王室友于兄弟不溢不驕惟以守之皇子再拜進前俛
伏跪稱臣雖不敏敢不祗奉俛伏興復位再拜出殿上
侍立官並降復位再拜放仗明日百僚詣東上閤門賀
公主笄禮年十五雖未議下嫁亦笄笄之日設香案扵
殿庭設冠席扵東房外坐東向西設醴席於西階上坐
西向東設席位於冠席南西向其裙背大袖長裙褕翟
之衣各設扵椸陳扵庭冠笄冠朵九翬四鳳冠各置扵
槃蒙以帕首飾随之陳於服椸之南執事者三人掌之
櫛總置扵東房内執事宫嬪盛服旁立俟樂作奏請皇
帝升御坐樂止提舉官奏曰公主行笄禮樂作贊者引
公主入東房次行尊者為之總髻畢出即席西向坐次
引掌冠者東房西向立執事奉冠笄以進掌冠者進前
一步受之進公主席前北向立樂止祝曰令月吉日始
加元服棄爾幼志順爾成德夀考綿鴻以介景福祝畢
樂作東向冠之冠畢席南北向立贊冠者為之正冠施
首飾畢揖公主適房樂止執事者奉裙背入服畢樂作
公主就醴席掌冠者揖公主坐贊冠者執酒器執事者
酌酒授於掌冠者執酒北向立樂止祝曰酒醴和旨籩
豆静嘉受爾元服兄弟具来與國同休降福孔皆祝畢
樂作進酒公主飲畢贊冠者受酒器執事者奉饌食訖
徹饌復引公主至冠席坐樂止贊冠者至席前贊冠者
脱冠置於槃執事者徹去樂作執事者奉冠以進掌冠
者進前二步受之進公主席前北向立樂止祝曰吉月
令辰乃申爾服飾以威儀淑謹爾德眉夀永年享受遐
福祝畢樂作東向冠之冠畢席南北向立贊冠者為之
正冠施首飾畢揖公主適房樂止執事奉大袖長裙入
服畢樂作公主至醴席掌冠者揖公主坐贊冠者執酒
器執事者酌酒授於掌冠者執酒北向立樂止祝曰賓
贊既戒殽核惟旅申加爾服禮儀有序允觀爾成永天
之祜祝畢樂作進酒公主飲畢贊冠者受酒器執事者
奉饌食訖徹饌復引公主至冠席坐樂作贊冠者至席
前贊冠者脱冠置於槃執事者徹去樂作執事奉九翬
四鳳冠以進掌冠者進前三步受之進公主席前向北
而立樂止祝曰以歲之吉以月之令三加爾服保兹永
命以終厥德受天之慶祝畢樂作東向冠之冠畢席南
北向立贊冠者為之正冠施首飾畢揖公主適房樂止
執事者奉褕翟之衣入服畢樂作公主至醴席掌冠者
揖公主坐贊冠者執酒噐執事者酌酒授於掌冠者執
酒北向立樂止祝曰旨酒嘉薦有飶其香咸加爾服眉
夀無彊永承天休俾熾而昌祝畢樂作進酒公主飲畢
贊冠者受酒器執事者奉饌食訖徹饌復引公主至席
位立樂止掌冠者詣前相對致辭曰歲日具吉威儀孔
時昭告厥字令德攸宜表爾淑美永保受之可字曰某
辭訖樂作掌冠者退引公主至君父之前樂止再拜起
居謝恩再拜少俟提舉進御坐前承旨訖公主再拜提
舉乃宣訓辭曰事親以孝接下以慈和柔正順恭儉謙
儀不溢不驕毋詖毋欺古訓是式爾其守之宣訖公主
再拜前奏曰兒雖不敏敢不祗承歸位再拜見后母之
禮如之禮畢公主復坐皇后稱賀次妃嬪稱賀次掌冠
贊冠者謝恩次提舉衆内臣稱賀其餘班次稱賀並依
常式禮畢樂作駕興樂止
公主下降初被選尚者即拜駙馬都尉賜玉帶襲衣銀
鞍勒馬采羅百匹謂之繫親又賜辦財銀萬兩進財之
數倍扵親王聘禮出降賜甲第餘如諸王夫人之制掌
扇加四引障花燭籠各加十皆行舅姑之禮諸親遞加
賜賚其縣主繫親以金帶賜辦財銀五千兩納財賜賚
大率三分減其二宗室女特封郡君者又差降焉嘉祐
初禮官言禮閣新儀公主出降前一日行五禮古者結
婚始用行卜告以夫家采擇之意謂之納采問女之名
歸卜夫廟吉以告女家謂之問名納吉今選尚一出朝
廷不待納采公主封爵巳行誕告不待問名若納成則
既有進財請期則有司擇日宜稍依五禮之名存其物
數俾知婚姻之事重而夫婦之際嚴如此亦不忘古禮
之義也時兖國公主下嫁李瑋詔賜出降日令夫家主
婚者具合用鴈幣玉馬等物陳於内東門外以授内謁
者進入内侍掌事者受唯馬不入神宗即位詔以昔侍
先帝恭聞德音以舊制士大夫之子有尚帝女者輙皆
升行以避舅姑之尊豈可以富貴之故屈人倫長幼之
序宜詔有司革之以厲風俗於是著為令仍命陳國長
公主行舅姑之禮駙馬都尉王師約更不升行公主見
舅姑行禮自此始舊例長公主凡有表章不稱妾禮院
議謂男子婦人凡於所尊稱臣若妾義實相對今宗室
伯叔近臣悉皆稱臣即公主禮宜稱妾况家人之禮難
施扵朝廷請自大長公主而下凡上牋表各据國封稱
妾從王師約之請也康國公主下降太常寺言按令公
主出降申中書省請皇后帥宫闈掌事人送至第外命
婦從今請如令詔出降日婉儀帥宫闈掌事者送至第
外命婦免從徽宗改公主為姬下詔曰在熙寕初有詔
釐改公主郡主縣主名稱當時羣臣不克奉承近命有
司稽考前世周稱王姬見扵詩雅姬雖周姓考古立制
宜莫如周可改公主為帝姬郡主為主姬縣主為族姬
其稱大長者為大長帝姬仍以美名二字易其國號内
兩國者以四字其出降日壻家具五禮修表如上儀太
史局擇日告廟親迎前一日所司於内東門外量地之
宜西向設壻次其壻父醮子如上儀乃命之曰往迎肅
雍以昭惠宗祐子再拜曰祗率嚴命又再拜降出乘馬
至東華門内下馬禮直官引就次有司陳帝姬鹵簿儀
仗扵内東門外候將升厭翟車引壻出次於内東門外
躬身西向掌事者執鴈内謁者奉鴈以進俟帝姬升車
壻再拜先還第同牢其日初昏掌事者設巾洗各二於
東階東南一於室北水在洗東尊於室中實四爵兩巹
於篚壻至本第下馬以俟帝姬至降車贊者引壻揖之
以入及寢門又揖導之升階入室盥洗掌事者布對位
又揖帝姬皆即坐受醆三飲俱興再拜贊者徹酒見舅
姑夙興帝姬著花釵服褕翟以俟見贊者設舅姑位於
堂上舅位於東姑位於西各服其服就位女相者引帝
姬升自西階詣舅位前再拜贊者以棗㮚授帝姬奉置
舅位前舅即坐贊者進徹以東帝姬退復位又再拜女
相者引詣姑位前再拜贊者以腵脩授帝姬奉置姑位
前姑即坐贊者升徹以東帝姬退復位又再拜次醴婦
盥饋饗婦如儀
諸王納妃宋朝之制諸王聘禮賜女家白金萬兩敵門
(即古之納采)用羊二十口酒二十壺綵四十匹定禮羊酒綵
各加十茗百斤頭&KR1326;巾叚綾絹三十匹黃金釵釧四雙
條脱一副真珠琥珀瓔珞真珠翠毛玉釵朵各二副銷
金生色衣各一襲金塗銀合二錦繡綾羅三百匹果槃
花粉花冪眠羊卧鹿花餅銀勝小色金銀錢等物納財
用金器百兩綵千匹錢五十萬錦綺綾羅絹各三百匹
銷金繡畫衣十襲真珠翠毛玉釵朵各三副函書一架
纏束帛押馬函馬二十匹羊五十口酒五十壺繫羊酒
紅絹百匹花粉花冪果盤銀勝羅勝等物親迎用塗金
銀裝肩輿一行障坐障各一方團掌扇四引障花十樹
生色燭籠十高䯻釵插幷童子八人騎分左右導扇輿
其宗室子聘禮賜女家白金五千兩其敵門定禮納財
親迎禮皆減半遠属族卑者又減之政和三年四月議
禮局上皇子納夫人儀采擇使者曰奉制某王之儷属
子懿淑謹之重之使某行采擇之禮儐者入告主人曰
臣某之子顓愚不足以備采擇恭承制命臣某不敢辭
問名使者曰某王之儷采擇即諧將加官占奉制問名
儐者入告主人曰制以臣某之子可以奉侍某王臣某
不敢辭告吉使者曰官占既吉奉制以告儐者入告主
人曰臣某之子愚弗克堪占貺之吉臣與有幸臣某謹
奉典制告成使者曰官占云吉嘉偶既定制使某以儀
物告成儐者入告主人曰奉制使臣以重禮臣某謹奉
典制告期使者曰涓辰之良某月某日吉制使某告期
儐者入告主人曰臣某謹奉典制前期太史局擇日奏
告景靈宫賜告前一日主人設使者次如常儀(使者以内侍為)
之又設告箱之次於中門外北向随闕所向設香案扵
寝庭其日大昕使者公服至主人出迎扵大門外北向
再拜使者不答拜謁者引使者入門而左主人入門而
右舉告箱者同入主人立香案左使者在右舉告箱者
以告置扵香案女相者引夫人出面闕立使者稱有制
女相者贊再拜使者曰賜某國夫人告又贊再拜退使
者出皇帝醮戒於所御之殿皇子乘象輅親迎同牢夫
人朝見盥饋皇帝皇后饗夫人如儀其諸王以下納采
賓曰某官以伉儷之重施於某王(某官謂主人某王謂壻)某王率
循彛典以某將事敢請納采(某王謂壻父某謂賓)儐者入告主人
曰某之子弗閑於姆訓維是暇脩棗㮚之饋未知所以
告虔也某聽命於廟敢不拜嘉問名賓曰合二姓之好
必稽諸龜筮敢請問名儐者入告主人曰某王恭謹重
正昏禮將以加諸卜某敢不以告納吉賓曰某王承嘉
命稽諸卜筮龜筮協從使某以告儐者入告主人曰某
王不忘寒素欲施德於某未教之女而卜以吉告其曷
敢辭納成賓曰某官以伉儷之重施於某王某王(上謂壻下)
(謂壻父)率循彛典有不腆之幣以某將事敢請納成儐者
入告主人曰某王順彜典申之以備物某敢不重拜嘉
請期賓曰某王謹重嘉禮將卜諸近日使某請期儐者
入告主人再辭儐者出告賓曰某既不獲受命於某官
某王得吉卜曰某日敢不以告儐者入告主人曰謹奉
命以從親迎前一日主人設賓次(賓謂壻)如常儀其日大
昕壻之父服具服告於禰廟(無廟者設神位扵廳東不應設位者不設)子將
行父醮之於廳事贊者設父位中間南向設子位父位
之西近南東向父即坐子公服升自西階進立位前贊
者注酒於醆西向授子子再拜跪受贊者又設饌父位
前子舉酒興即坐飲食訖降再拜進立扵父位前命之
曰躬迎嘉偶釐爾内治子再拜曰敢不奉命又再拜降
出詣女家主人服其服告於禰廟如請期之儀賓將至
主人設神位於寢戸外之西設醴女位於戸内南向具
酒饋賓至贊者引就次女盛服於房中就位南向立姆
位於右從者陪其後父公服升自東階立於寝戶外之
東西向内贊者設酒饌女就位坐飲食訖降再拜内贊
者徹酒饌主人降立東階東南西面贊者引賓出次立
扵門西東面儐者進受命出請事賓曰某受命扵父以
兹嘉禮躬聽成命儐者入告主人曰某固願從命儐者
出告訖入引主人迎賓大門外之東西面揖賓賓報揖
主人入門而右賓入門而左執鴈者從入陳鴈於庭三
分庭一在南北向主人升立扵東階上西面賓升西階
進當寝戸前北面再拜降出主人不降送賓初入門母
出立扵寢戸外之西南面賓拜訖姆引女出扵母左父
命之曰往之汝家以順為正無忘肅恭母戒之曰必恭
必戒無違舅姑之命庶母申之曰爾誠聽扵訓言毋作
父母羞女出門壻先還第其同牢廟見見舅姑諸禮皆
如儀凡宗室婚姻治平中宗正司言宗室女舅姑夫族
未立儀制皆當剏法詔壻家有二世食祿即許娶宗室
女未仕者與判司簿尉已任者随資序推恩即壻别祖
女别房舊為婚姻而於今卑尊不順者皆許壻之三代
鄉貫生月人材書劄止令婚主問驗以告宗正寺大宗
正司寺司詳視如條保明所進財皆賜壻家令止扵本
宫納財媒妁使令之人非理求匃許告宗室女事舅姑
及見夫之族親皆如臣庶之家其後又令宗室女再嫁
者祖父有二代任殿直若州縣官巳上即許為婚姻熙
寧十年又詔應袒免以上親不得與雜類之家婚嫁謂
舅嘗為僕姑嘗為娼者若父母係化外及見居沿邊兩
属之人其子孫亦不許為婚緦麻以上親不得與諸司
胥吏出職納粟得官及進納伎術工商雜類惡逆之家
子孫通婚(後又禁刑徒人子孫為婚)應婚嫁者委主婚宗室擇三代
有任州縣官或殿直以上者列姓名家世州里歲數奏
上宗正司驗實召保付内侍省宣繫聽期而行嫁女則
令其壻召保其冒妄成婚者以違制論主婚宗室與媒
保同坐不以赦降自首者減罪告者有賞非袒免親者
依庶姓法宗室離婚委宗正司審察若扵律有可出之
實或不相安方聽若無故捃拾者劾奏如許聽離追完
賜予物給還嫁資再娶者不給賜非袒免以上親與夫
聽離再嫁者委宗正司審核其恩澤已追奪而乞與後
夫者降一等尋詔宗女毋得與嘗娶人結婚再適者不
用此法
品官婚禮納采問名納吉納成請期親迎同牢廟見見
舅姑姑醴婦盥饋饗婦送者並如諸王以下婚四品以
下不用盥饋饗婦禮
士庶人婚禮并問名扵納采并請期於納成其無鴈奠
者三舍生聽用羊庶人聽以雉及雞鶩代其辭稱吾子
親迎質明掌事者設禰位廳事東間南向壻之父服其
服北面再拜祝曰某子某年若干禮宜有室聘某氏第
幾女以某日親迎敢告子將行父坐廳事南向子服其
服(三舍生及品官子孫假九品服餘並皂衫衣折上巾)立父位西少南東向贊者
注酒於醆授子子再拜跪受贊者又以饌設位前子舉
酒興即坐飲食訖降再拜進立父位前命之曰釐爾内
治往求爾匹子再拜曰敢不奉命又再拜降出初婚掌
事者設酒饌室中置二醆於槃壻服其服如前服至女
家贊者引就次掌事者設禰位主人受禮如請期之儀
(主人謂女父)女盛服立房中父升階立房外之東西向(非南向者)
(各随其所向父立扵門外之左餘放此)贊者注酒扵醆授女女再拜受醆
贊者又以饌設於位前女即坐飲食訖降再拜父降立
東階下賓出次(賓謂壻)主人迎於門揖賓入賓報揖從入
主人升東階西面賓升西階進當房戶前北面掌事者
陳鴈於階賓曰某受命於父以兹嘉禮躬聽成命主人
曰某固願從命賓再拜降出主人不降送初女出父戒
之曰往之汝家無忘肅恭母戒之曰夙夜以思無有違
命諸母申之曰無違爾父母之訓女出壻先還俟於門
外婦至贊者引就北面立壻南面揖以入至扵室掌事
者設對位室中壻婦皆即坐贊者注酒於醆授壻及婦
壻及婦受醆飲訖迎設饌再飲三飲並如上儀壻及婦
皆興再拜贊者徹酒饌見祖禰見舅姑禮婦饗送者如
儀
宋史卷一百十五
