宋史卷四十九
元中書右丞相總裁托克托等修
天文志第二
天文二紫微垣(太微垣天市垣)
紫微垣
紫微垣東蕃八星西蕃七星在北斗北左右環列翊衞
之象也一曰大帝之坐天子之常居也主命主度也東
蕃近閶闔門第一星為左樞第二星為上宰三星曰少
宰四星曰上弼(一曰上輔)五星為少弼(一曰少輔)六星為上衞七
星為少衞八星為少丞(或曰上丞)其西蕃近閶闔門第一星
為右樞第二星為少尉第三星為上輔第四星為少輔
第五星為上衞第六星為少衞第七星為上丞其占欲
均明大小有常則内輔盛垣直天子自將出征門開兵
起宫垣兩蕃正南開如門曰閶闔有流星自門出四野
者當有中使䘖命視其所往分野論之不依門出入者
外蕃國使也太陰歲星犯紫微垣有喪太白辰星犯之
改世熒惑守宫君失位客星守有不臣國易政國皇星
兵彗星犯有異王立流星犯之為兵喪水旱不調使星
入北方兵起(石氏云東西兩蕃總十六星西蕃亦八星一右樞二上尉三少尉四上輔五少輔六)
(上衞七少衞八少丞上宰一星上輔二星三公也少宰一星少輔二星三孤也此三公三孤在朝者也左右樞)
(上少丞疑丞輔弼四隣之謂也尉二星衞四星六軍大副尉四衞將軍也)
北極五星在紫微宫中北辰最尊者也其紐星為天樞
天運無窮三光迭耀而極星不移故曰居其所而衆星
共之樞星在天心四方去極各九十一度賈逵張衡蔡
邕王蕃陸績皆以北極紐星之樞是不動處在紐星末
猶一度有餘今清臺則去極四度半第一星主月太子
也二星主日帝王也亦太一之坐謂最赤眀者也第三
星主五行庶子也(乾永新星書曰第三星主五行第四星主諸王第五星為後宫閎云北極)
(五星初一曰帝次二曰后次三曰妃次四曰太子次五曰庶子四曰太子者最赤眀者也後四星勾曲以抱之)
(者帝星也太公望以為北辰以為耀魄寳以為帝極者是也或以勾陳口中一星為耀魄寳者非是)北極
中星不明主不用事右星不眀太子憂左星不眀庶子
憂明大動搖主好出游色青微者凶客星入為兵喪彗
星入為易位流星入兵起地動
北斗七星在太微北杓擕龍角衡殷南斗魁枕參首
是為帝車運於中央臨制四海以建四時均五行移節
度定諸紀乃七政之樞機隂陽之元本也魁第一星曰
天樞正星主天又曰樞為天主陽德天子象其分為秦
漢志主徐州天象占曰天子不恭宗廟不敬鬼神則不
眀變色二曰璇法星主地又曰璇為地主隂刑女主象
其分為楚漢志主益州天象占曰若廣營宫室妄鑿山
陵則不眀變色三曰璣為人主火為令星主中禍其分
為梁漢志主冀州若王者不恤民驟征役則不眀變色
四曰權為時主水為伐星主天理伐無道其分為吳
漢志主荆州若號令不順四時則不眀變色五曰玉衡
為音主土為殺星主中央助四方殺有罪其分為燕漢
志主兖州若廢正樂務淫聲則不眀變色六曰闓陽為
律主木為危星主天倉五榖其分為趙漢志主揚州若
不勸農桑峻刑法退賢能則不眀變色七曰搖光為星
主金為部星為應星主兵其分為齊漢志主豫州王者
聚金寳不脩德則不眀變色又日一至四為魁魁為璇
璣五至七為杓杓為玉衡是為七政星眀其國昌第八
曰弼星在第七星右不見漢志主幽州第九日輔星在
第六星左常見漢志主并州晉志輔星傅乎闓陽所以
佐斗成功丞相之象也其色在春青黃在夏赤黃秋為
白黃冬為黑黃變常則國有兵殃眀則臣強斗傍欲多
星則安斗中星少則人恐太隂犯之為兵喪大赦白暈
貫三星王者惡之星孛于北斗主危彗星犯為易主流
星犯主客兵客星犯為兵五星犯之國亂易主
按北斗與輔星為八而漢志云九星武密及楊維德
皆采用之史記索隱云北斗星間相去各九千里其
二隂星不見者相去八千里而丹元子步天歌亦云
九星漢書必有所本矣
勾陳六星在紫宫中五帝之後宫也太帝之正妃也大
帝之帝居也樂緯曰主後宫巫咸曰主天子護軍荆州
占主大司馬或曰主六軍將軍或曰主三公三師為萬
物之母六星比陳象六宫之化其端大星曰元始餘星
乘之曰庶妾在北極配六輔(甘氏曰勾陳在辰極左是為鈎陳衞六軍將軍或以)
(為後宫非是勾陳口中一星為陽德天皇大帝内坐或即以為天皇太帝非是)其占色不欲甚
眀眀則女主惡之星盛則輔強主不用諫佞人在側則
不見客星入之色蒼白將有憂白為立將赤黑將死客
星出而色赤戰有功守之後宫有女使欲謀彗星犯之
后宮有謀近臣憂流星入為廹主青氣入大將憂
天皇大帝一星在勾陳口中其神曰耀魄寳主御羣靈
軌萬神圖大人之象也客星犯之為除舊布新彗孛犯
大臣叛流星犯國有憂雲氣入之潤澤吉黃白氣入連
大帝坐臣獻美女出天皇上者改立王
四輔四星又名四弼在極星側是曰帝之四鄰所以輔
佐北極而出度授政也去極星各四度(閎云四輔一名中斗或以為後)
(宫非是)武密曰光浮而動凶眀小吉暗則不理客星犯之
大臣憂彗孛犯權臣死流星犯大臣黜黃白氣入四輔
有喜白氣入相失位
五帝内坐五星在華蓋下設叙順帝所居也色正吉變
色為災客星犯紫宫中坐占為大臣犯主彗孛犯之民
饑大臣憂三年有兵起流星犯為兵起臣叛出為有誅
戮雲氣入色黃太子即位期六十日赤黃人君有異
六甲一星在華蓋杠旁主分隂陽配節侯故在帝旁所
以布政教授農時也眀則隂陽和不明則寒暑易節星
亡水旱不時客星犯之色赤為旱黑為水白則人多疫
彗孛犯女主出政令流星犯為水旱術士誅雲氣犯色
黃術士興蒼白史官受爵
柱史一星在北極東主記過左右史之象一云在天柱
前司上帝之言動星眀為史官得人不眀反是客星犯
之史官有黜者彗孛犯太子憂或百官黜流星犯君有
咎雲氣犯色黃史有爵祿蒼白氣入左右史死
女史一星在柱史北婦人之微者主傳漏
天柱五星在東垣下一云在五帝左稍前主建政教一
曰法五行主晦朔晝夜之職眀正則吉人安隂陽調不
然則司歴過客星犯之國中有賊彗孛犯宗廟不安君
憂一曰三公當之雲氣赤黃君喜黑三公死
御女四星在大帝北一云在勾陳腹一云在帝坐東北
御妻之象也星眀多内寵客星犯之後宫有誅一云自
戮孛彗犯後宮有誅流星犯後宮有出者一云外國
進美女雲氣化黃為後宫有子喜蒼白多病
尚書五星在紫微東蕃内大理東北晉志在東南維一
云在天柱右稍前主納言夙夜咨謀龍作納言之象彗
孛犯之官有叛或太子憂流星若出則尚書出使犯之
諫官黜八座憂雲氣入黃為喜黃而赤尚書出鎮黑尚
書有得罪者
大理二星在宫門左一云在尚書前主平刑斷獄眀則
刑憲平不眀則獄有冤酷客星犯之貴臣下獄色黃赦
白受戮赤黃無罪守之則刑獄冤滯或刑官有黜彗犯
獄官憂流星占同雲氣入黃白為赦黑法官黜
隂德二星巫咸圖有之在尚書西甘氏云隂德外坐在
尚書右陽德外坐在隂德右太隂太陽入垣翊衞也天
官書則以前列直斗口三星隨北耑銳若見若不見曰
隂德謂施德不欲人知也主周急振撫眀則立太子或
女主治天下客星犯之為旱饑守之發粟振給彗孛犯
後宫有逆謀流星犯君令不行雲氣入黃為喜青黑為
憂
天牀六星在紫微垣南門外主寢舍解息燕休一曰在
二樞之間備幸之所也陶隱居云傾則天王失位客星
入宫中有刺客或内侍憂彗孛犯之主憂大臣失位流
星犯后妃叛女主立或人君易位雲氣入色黃天子得
美女後宫喜有子蒼白主不安青黑憂白凶
華蓋七星杠九星如蓋有柄下垂以覆大帝之坐也在
紫微宫臨勾陳之上正吉傾則凶客星犯之王室有憂
兵起彗孛犯兵起國易政流星犯兵起宫内以赦解之
貫華蓋三公災雲氣入黃白主喜赤黃侯王喜
傳舍九星在華蓋上近河賓客之舘主北使入中國客
星犯邦有憂一曰客星守之備姦使亦曰北地兵起彗
孛犯守之亦為北兵黑雲氣入北兵侵中國
八榖八星在華蓋西五車北一曰在諸王西武密曰主
候歲豐儉一稻二黍三大麥四小麥五大豆六小豆七
粟八麻甘氏曰八榖在宫北門之右司親耕司候歲司
尚食星眀吉一星亡一榖不登八星不見大饑客星入
榖貴彗星入為冰黑雲氣犯之八榖不收
内階六星在文昌東北天皇之階也一曰上帝幸文舘
之内階也眀吉傾動憂彗孛客流星犯之人君遜避之
象
文昌六星在北斗魁前紫微垣西天之六府也主集計
天道一曰上將大將軍建威武二曰次將尚書正左右
三曰貴相大常理文緒四曰司禄司中司隷賞功進五
曰司命司怪太史主滅咎六曰司寇大理佐理寳所謂
一者起北斗魁前近内階者也眀潤色黃大小齊天瑞
臻四海安青黑微細則多所殘害動搖三公黜月暈其
宿大赦歲星守之兵起熒惑守之將凶太白守入兵興
填星守國安客星守大臣叛彗孛犯大亂流星犯宫内
亂
三公三星在北斗杓南及魁第一星西一云在斗柄東
為太尉司徒司空之象在魁西者名三師占與三公同
皆主宣德化調七政和隂陽之官也移徙不吉居常則
安一星亡天下危二星亡天下亂三星不見天下不治
客星犯三公憂彗孛及流星犯之三公死
天牢六星在北斗魁下貴人之牢也主䋲愆禁暴甘氏
云賤人之牢也月暈入多盗熒惑犯之民相食國有敗
兵太白歲星守國多犯法客星彗星犯之三公下獄或
將相憂流星犯之有赦宥之令
勢四星在太陽守西北一曰在璣星北勢腐刑人也主
助宣王命内常侍官也以不眀為吉眀則閹人擅權
天理四星在北斗魁中貴人之牢也星不欲眀其中有
星則貴人下獄客星犯多獄彗孛犯之國危赤雲氣犯
之兵大起將相行兵
相一星在北斗第四星南總百司集衆事掌邦典以佐
帝王一曰在中斗文昌之南在朝少師行大宰者眀吉
暗凶亡則相黜
太陽守一星在相星西北斗第三星西南大將大臣之
象主設武備以戒不虞一曰在下臺北太尉官也在朝
少傅行大司馬者眀吉暗凶客彗孛犯之為易政將相
憂兵亂雲氣入黃為喜蒼將死赤大臣憂
内廚二星在紫微垣西南外主六宫之内飲食及后妃
夫人與太子燕飲彗孛或流星犯之飲食有毒
天廚六星在扶筐北一曰在東北維外主盛饌今光禄
廚也星亡則饑不見為凶客星流星犯之亦為饑
天一一星在紫微宫門右星南天帝之神也主戰闘知
吉凶眀則隂陽和萬物盛人君吉亡則天下亂客星犯
五榖貴彗孛犯之臣叛流星犯兵起民流雲氣犯黃君
臣和黑宰相黜
太一一星在天一南相近一度亦天帝神也主使十六
神知風雨水旱兵革饑饉疾疫災害所在之國也明吉
暗凶離位有水旱客星犯兵起民流火災水旱饑饉彗
孛犯兵喪流星犯宰相史官黜雲氣犯黃白百官受賜
赤為兵旱蒼白民多疫
天槍三星在北斗杓東一曰天鉞天之武備也故在紫
微宫左右所以禦難也眀吉暗小兵敗芒角動兵起客
星彗星流星犯皆為兵饑
天棓五星在女牀北天子先驅也主分爭與刑罰藏兵
亦所以禦難備非常也一星不具其國兵起眀有憂細
微吉客星入兵喪彗星守兵起流星犯諸侯多爭雲氣
犯蒼白黑為凶
天戈一星又名玄戈在招搖北主北方芒角動搖則北
兵起客星守之北兵敗彗孛流星犯之占同雲氣犯黑
為北兵退蒼白北人病
太尊一星在中臺北貴戚也不見為憂客彗流星犯之
並為貴戚將敗之徵
按步天歌載中宫紫微垣經星常宿可名者三十五
坐積數一百六十有四而晉志所載太尊天戈天槍
天棓皆屬太微垣八榖八星在天市垣與步天歌不
同
太微垣
太微垣十星志曰南宫朱鳥權衡晉志曰天子庭也五
帝之坐也十二諸侯之府也其外蕃九卿也一曰太微
為衡衡主平也又為天庭理法平辭監升授德列宿受
符諸神考節舒情稽疑也南蕃中二星間曰端門東曰
左執法廷尉之象西曰右執法御史大夫之象執法所
以舉刺凶邪左執法東左掖門也右執法西右掖門也
東蕃四星南第一曰上相其北東太陽門也第二曰次
相其北中華東門也第三曰次將其北東太隂門也第
四曰上將所謂四輔也西蕃四星南第一曰上將其北
西太陽門也第二曰次將其北中華西門也第三曰次
相其北西太隂門也第四曰上相亦曰四輔也漢志環
衞十二星蕃臣西將東相南四星執法中端門左右掖
門乾象新書十星東西各五在翼軫北其西蕃北星為
上相南門右星為右執法東西蕃有芒及動搖者諸侯
謀上執法移刑罰尤急月五星入太微軌道吉其所犯
中坐成刑月犯太微垣輔臣惡之又君弱臣強四方兵
不制犯執法海中占云將相有免者期三年月入東西
門左右掖門而南出端門有叛臣君憂入西門出東門
君憂大臣假主威月中犯乘守四輔為臣失禮輔臣有
誅月暈天子以兵自衞一月三暈太微有赦月食太微
大臣憂王者惡之歲星入有赦犯之執法臣有憂入東
門天下有急兵守之將相執法憲臣死入端門守天庭
大禍至入南門出東門旱入南門逆出西門國有喪逆
行入東門出西門國破亡填星熒惑犯之逆行入為兵
喪犯上將上將憂守端門國亡或三公謀上有戮臣
犯西上將天子戰于野上相死入太微色白無芒天下
饑退行不正有大獄犯太微門左右將死入天庭在屏
星南出左掖門五將死右掖門右將死直出端門無咎
入太微凌犯留止為兵入二十日廷尉當之留天庭十
日有赦犯太微東南陬歲饑執法大臣憂犯上相大臣
死填星犯入太微有德令女主執政若逆行執法守之
有憂守太微國破守西蕃王者憂太白犯入太微為兵
大臣相殺留守有兵喪與填星犯太微中王者惡之入
右掖門從端門出貴人奪勢晝見太微國有兵喪月掩
太白于端門外國受兵辰星犯太微天子當之有内亂
入天庭後宫憂大水守左右執法入兵起有赦入西門
後宫災大水入西門出東門為兵喪水災客星犯入太
微色黃白天子喜出入端門國有憂左掖門旱右掖門
國亂出天庭有苛令兵起入太微三十日有赦犯四輔
輔臣凶彗星犯太微天下易出太微宫中憂火災犯執
法執法者黜犯天庭王者有立孛于翼近太微上將為
兵喪孛于西蕃主革命孛五帝亡國殺君流星出太微
大臣有外事出南門甚衆貴人有死者縱横太微宫主
弱臣強由端門入翼光照地有聲有立主雲氣出入色
微青君失位青白黑雲氣入左右掖為喪出無咎赤氣
入東掖門内起兵黃白雲氣入太微垣人主喜年夀長
入左右掖門天子有德令黑及蒼白氣入天子憂出則
無咎黑氣如蛇入垣門有喪
内五帝坐五星内一星在太微中黃帝坐含樞紐之神
也天子動得天度止得地意從容中道則眀以光不眀
則人主當求賢以輔法不則奪勢四帝星夹黃帝坐四
方各去二度東方蒼帝靈威仰之神也南方赤帝赤熛
怒之神也西方白帝白招拒之神也北方黑帝叶光紀
之神也黃帝坐眀天子夀威令行小則反是勢在臣下
若亡大人當之月出坐北禍大出坐南禍小出近之大
臣誅或饑犯黃帝坐有亂臣抵帝坐有土功事月暈帝
坐有赦海中占月犯帝坐人主惡之五星守黃帝坐大
人憂熒惑太白入有強臣歲星犯有非其主立熒惑犯
兵亂入天庭至帝坐有赦太白入之兵在宫中填逆行
守黃帝坐亡君之戒五星入色白為亂客星色黃白抵
帝坐臣獻美女彗星入宫亂抵帝坐或如粉絮兵喪並
起流星犯之大臣憂抵四帝坐輔臣憂人多死蒼白氣
抵帝坐天子有喪青赤近臣欲謀其主黃白天子有子
孫喜月犯四帝天下有喪諸侯有憂五星犯四帝為憂
太子一星在帝坐北帝儲也儲有德則星眀潤雲氣入
黃為喜黑為憂太白熒惑客星流星守犯皆為憂一云
金火守之或入太子不廢則為簒逆之事
内五諸侯五星在九卿西内侍天子不之國也乾象新
書在郎位南辟雍禮得則星眀亡則諸侯黜
從官一星在太子北侍臣也以不見為安一曰不見則
帝不安如常則吉
幸臣一星在帝坐東北常侍太子以暗為吉新書在太
子東青赤氣入之近臣謀君不成
内屏四星在端門内近右執法屏者所以擁蔽帝庭也
左右執法各一星在端門兩旁左為廷尉之象右為御
史大夫之象主舉刺凶姦君臣有禮則光眀潤澤乾象
新書在中台南眀則法令平月五星及客星犯守則君
臣失禮輔臣黜熒惑太白入為兵流星犯之尚書憂
郎位十五星在帝坐東北一曰依鳥郎府也周之元士
漢之光禄中散諫議議郎郎中是其職主衛守也其星
不具后妃災幸臣誅星眀大或客星入之大臣為亂元
士憂彗孛犯郎官失勢彗星枉矢出其次郎佐謀叛熒
惑守之兵喪赤氣入兵起黃白吉黑凶
郎將一星在郎位北主閱具以為武備也若今之左右
中郎將新書曰在太微垣東北眀大臣叛客星犯守郎
將誅黃白氣入則受賜流星犯將軍憂
常陳七星如畢狀在帝坐北天子宿衞虎賁之士以設
強禦也星搖動天子自出將眀則武兵用微則弱客星
犯王者行誅
九卿三星在三公北主治萬事今九卿之象也乾象新
書在内五諸侯南占與天紀同
三公三星在謁者東北内坐朝會之所居也乾象新書
在九卿南其占與紫微垣三公同
謁者一星在左執法東北主贊賓客辨疑惑乾象新書
在太微垣門内左執法北眀盛則四夷朝貢
三台六星兩兩而居起文昌列抵太微一日天柱三公
之位也在人曰三公在天曰三台主開德宣符西近文
昌二星曰上台為司命主夀次二星曰中台為司中主
宗室東二星曰下台為司祿主兵所以昭德塞違也又
曰三台為天階太一躡以上下一曰泰階上階上星為
天子下星為女主中階上星為諸侯三公下星為卿
大夫下階上星為士下星為庶人所以和隂陽而理萬
物也又曰上台上星主兖豫下星主荆揚中台上星主
梁雍下星主冀下台上星主青下星主徐人主好兵則
上階上星疏而色赤修宫廣囿肆聲色則上階合而横
君弱則上階廹而色暗公侯皆叛率部動兵則中階上
星赤外夷来侵邊國騷動則中階下星疏而横色白卿
大夫廢正向邪則中階下星疏而色赤民不從令犯刑
為盗則下階下星色黑去本就末奢侈相尚則下階上
星闊而横色白君臣有道賦省刑清則上階為之戚諸
侯貢聘公卿盡忠則中階為之比庶人奉化徭役有叙
則下階為之密若主奢欲數奪民時則上階為之奪諸
侯僣強公卿專貪則中階為之疏士庶逐末豪傑相凌
則下階為之闊三階平則隂陽和風雨時榖豐世泰不
平則反是三台不具天下失計色明齊等君臣和而政
令行微細反是一曰天柱不見王者惡之司命星亡春
不得耕司中不具夏不得耨司祿不具秋不得穫一曰
三台色青天下疾赤為兵黃潤為德白為喪黑為憂月
入君憂臣亂公族叛月入而暈三公下獄客星入之貴
臣賜爵邑出而色蒼臣奪爵守之大臣黜或貴臣多病
彗星犯三公黜流星入天下兵將憂抵中台將相憂人
主惡之雲氣入蒼白民多傷黃白潤澤民安君喜黃將
相喜赤為憂青黑憂在三公蒼白三公黜
按上台二星在柳北其北星入柳六度中台二星其
北入張二度下台二星在太微垣西蕃北其北星入
翼二度武密書三台屬鬼又屬柳屬張乾象新書上
台屬柳中台屬張下台屬翼
長垣四星在少微星南主界域及北方熒惑入之北人
入中國太白入九卿謀邊將叛彗孛犯之北地不安流
星入北方兵起將入中國
少微四星在太微西士大夫之位也一名處士亦天子
副主或曰博士官一曰主衞掖門南第一星處士第二
星議士第三星博士第四星大夫眀大而黃則賢士舉
月五星犯守之處士女主憂宰相易歲犯小人用忠臣
危火犯賢德退士犯宰相易女主憂金犯大臣誅又曰
以所居主占之客星孛星犯之王者憂姦臣衆彗星犯
功臣有罪一曰法令臣誅流星出賢良進道術用雲氣
入色蒼白賢士憂大臣黜
靈臺三星在明堂西神之精明曰靈四方而高曰臺
主觀雲物察符瑞候災變也武密曰與司怪占同
虎賁一星在下台星南一曰在太微西蕃北下名南靜
室旄頭之騎官也眀則臣順與車騎星同占
眀堂三星在太微西南角外天子布政之宫明吉暗凶
五星客星及彗犯之主不安其宫
右上元太微宫常星一十九坐積數七十有八而晉
志所載少微長垣各四星屬天市垣與步天歌不同
天市垣
天市垣二十二星在氐房心尾箕斗内宫之内東蕃十
一星南一曰宋二曰南海三曰燕四曰東海五曰徐六
曰吳越七曰齊八曰中山九曰九河十曰趙十一曰魏
西蕃十一星南一曰韓二曰楚三曰梁四曰巴五曰蜀
六曰秦七曰周八曰鄭九曰晉十曰河間十一曰河中
象天王在上諸侯朝王王出臯門大朝會西方諸侯在
應門左東方諸侯在應門右其率諸侯幸都市也亦然
一曰在房心東北主權衡主聚衆又曰天旗庭主斬戮
事乾象新書曰市中星衆潤澤則歲實熒惑守之戮不
忠之臣彗星掃之為徙市易都客星入為兵起出為貴
喪天文錄曰天子之市天下所會也星明大則市吏急
商人無利小則反是忽然不眀糴貴中多小星則民富
月入天市易政更弊近臣有抵罪兵起月守其中女主
憂大臣災五星入將相憂五官災守之主市驚更弊又
曰五星入兵起熒惑守大饑火災或芒角色赤如血市
臣叛填星守糴貴太白入起兵糴貴辰星守蠻夷君死
客星守度量不平星色白市亂出天市有喪彗星守榖
貴出天市豪傑起徙易市都掃帝坐出天市除舊布新
流星入色蒼白物貴赤火災民疫一曰出天市為外兵
雲氣入色蒼白民多疾蒼黑物貴出物賤黃白物賤黑
為嗇夫死
帝坐一星在天市中天皇大帝外坐也光而潤澤主吉
威令行微小大人憂月犯之人主憂五星犯臣謀主下
有叛熒惑尤甚客星入色赤有兵守之大臣為亂彗孛
犯人民亂宫廟徙流星犯諸侯兵起臣謀主貴人更令
候一星在帝坐東北(候一作后)主伺隂陽也明大輔臣強細
微國安亡則主失位移則不安居太隂犯之輔臣憂客
彗守之輔臣黜孛犯臣謀叛
宦者四星在帝坐西南侍主刑餘之臣也星微吉失常
宦者有憂
斗五星在宦者南主平量乾象新書在帝坐西覆則歲
熟仰則荒客彗犯為饑
斛四星在斗南主度量分銖算數其星不眀凶亡則年
饑一曰在市樓北名天斛
列肆二星在斛西北主貨金玉珠璣
屠肆二星在帛度東北主屠宰烹殺乾象新書在天市
垣内十五度
車肆二星在天市門中主百貨星不明則車蓋盡行眀
則吉客星彗星守之天下兵車盡發乾象新書在天市
垣南門偏東
宗正二星在帝坐東南宗大夫也武密曰主司宗得
失之官乾象新書在宗人西彗星守之若失色宗正有
事客星守之更號令也犯之主不親宗廟星孛其分宗
正黜
宗人四星在宗正東主錄親疏享祀宗族有序則星如
綺文而眀正動則天子親屬有變客星守之貴人死
宗星二星在候星東宗室之象帝輔血脉之臣乾象新
書在宗人北客星守之宗支不和暗則宗支弱
帛度二星在宗星東北主度量買賣平貨易者乾象新
書在屠肆南星明大尺量平商人不欺客星彗星守之
絲綿大貴
市樓六星在天市中臨箕星之上市府也主市賈律度
其陽為金錢隂為珠玉變見各以其所占之乾象新書
主闤闠度律制令在天市中星眀吉暗則市吏不理彗
星客星守之市門多閉
七公七星在招搖東為天相三公之象也主七政眀則
輔佐強大而動為兵齊正則國法平戾則獄多囚連貫
索則世亂入河中糴貴民饑太白守之天下亂兵起客
星守歲饑主危流星出其分主將黜
貫索九星在七公星前賤人之牢也一曰連索一曰連
營一曰天牢主法律禁強暴牢口一星為門欲其開也
星在天市垣北星皆眀天下獄繁七星見小赦五星六
星大赦動則斧鑕用中空改元石申曰一星亡則有賜
爵三星亡大赦遠期八十日入河中為饑中星衆則囚
多星辰犯之主水米貴彗星出其分中外豪傑起客星
入有枉死者色黃諸侯獻地青為憂赤為兵白乃為吉
流星入女主憂或赦出則貴女死雲氣入色蒼白天子
亡地青兵起黑獄多枉死白天子喜
天紀九星在貫索東九卿之象萬事綱紀主獄訟星眀
則天下多訟亡則政理壊國紀亂散絶則地震山崩與
女牀合則君失禮女謁行客星守之主危民饑客星犯
諸侯舉兵彗孛犯之地震客星彗星合守則天下獄訟
理
女牀三星在天紀北後宫御女侍從官也主女事眀則
宫人恣舒則妾代女主不動則吉不見女子多疾客星
彗星守之宫人謀上客星入女子憂後宫恣動女謁行
雲氣出色黃後宫有福白為喪凶青女多疾
右天市垣常星可名者一十七坐積數八十有八而
市樓天斛列肆車肆斗帛度屠肆等星晉志皆不載
隋志有之屬天市垣與步天歌合又貫索七公女牀
天紀晉志屬太微垣按乾象新書天紀在天市垣北
女牀屬箕宿貫索屬房宿七公屬氐宿武密以七公
屬房又屬尾貫索屬房又屬氐屬心女牀屬於尾箕
說皆不同
宋史卷四十九
宋史卷四十九考證
天文志二賈逵張衡蔡邕王蕃陸績皆以北極紐星之
樞是不動處在紐星末猶一度有餘(臣召南)按在
紐星末上有脫文猶一度有餘下有脫文隋志曰賈
逵張衡蔡邕王蕃陸績皆以北極紐星為樞是不動
處也祖暅以儀凖候不動處在紐星之末猶一度有
餘又按本志前文引沈括渾儀議云前世皆以極星
為天中自祖暅以璣衡窺考天極不動處乃在極星
之末猶一度有餘臣考驗極星更三月而後知天中
不動處乃三度有餘則祖暅猶為未審据此則本文
在紐星末之上脫祖暅以儀凖候不動處九字猶一
度有餘之下又脫熙寧中沈括測去極三度有餘十
二字也若如本文是賈逵諸人已測知極星之去天
中尚遠矣豈事實乎南北二本並同存說於此
衡殷南斗南字下空一格(臣召南)按此用天官書語
無闕文也
主御羣靈軌萬神圖按隋志作執萬神圖此軌字誤
華蓋七星晉隋二志並作九星
太微垣十星志曰南宫朱鳥權衡按志上當有漢字
左右執法各一星云云(臣召南)按左右執法即太微
垣十星中之二星也已序於前此又複出
宋史卷四十九考證
