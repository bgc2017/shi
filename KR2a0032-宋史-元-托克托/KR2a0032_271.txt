宋史卷二百七十一
元中書右丞相總裁托克托等修
列傳第三十
馬令琮杜漢徽張廷翰吳虔裕
蔡審廷周廣張勲石曦
張藏英陸萬友解暉李韜
王晉卿郭廷謂(子延濬從子延澤)趙延進
輔超
馬令琮本名令威避周祖名改之大名人父全節五代
史有傳全節歴横海定遠昭義彰德定武天雄六節度
皆署令琮為牙校累授彰德牙内都指揮使檢校尚書
左僕射領勤州刺史令琮少善騎射嘗從其父平安州
及與鎮州安重榮戰皆有功由是知名晉開運二年全
節卒令琮起復拜隰州刺史漢祖開國為西京廵檢使
周祖受命改陳州刺史征兖州為京城四門外廵檢世
宗嗣位移隨州顯德二年入為虎捷左第一軍都指揮
使六年兼領建州刺史太祖即位出刺懷州李筠叛將
親征召三司張美餉兵食美言河内密邇上黨令琮日
夜儲蓄以俟王師太祖善之命授團練使執政言令琮
方供億大軍不可移他郡故升懷州為團練以令琮充
使又充先鋒都指揮使澤潞平為昭義兵馬鈐轄踰年
被疾詔許歸郡乾德元年卒年三十九太祖甚憐之錄
其子延恩為殿直
杜漢徽京兆長安人父阿孫為太原威勝軍使漢徽有
膂力善騎射年十七仕後唐武皇為廳直隊長天成中
累遷護聖軍使晉天福六年與慕容鄴等討安州李金
全生禽指揮使孫厚以功遷興順指揮使八年從征鎮
州安重榮改護聖指揮使贈阿孫為左贊善大夫開運
二年以所部戍深州破契丹於樂夀殺獲甚衆漢初從
高行周討杜重威於鄴屢為流矢所中身被重創猶力
戰觀者壮之又率所部戍鎮州破契丹於靈壽獲車馬
甚衆周世宗征劉崇漢徽有戰功補龍捷左第五軍都
虞候移所部屯安平縣破契丹於縣南獲器甲車帳遷
本軍左第四軍都虞候宋初補本軍都校領茂州刺史
改領潮州從平李筠又從平李重進錄功居多建隆三
年出為天長軍使移雄武軍使知屯田事是冬被病即
以符印授通判宋鸞請告歸京家人勸其求醫藥漢徽
笑曰我在戎行四十年大小百餘戰不死幸矣安用藥
為未幾卒
張廷翰冀州信都人父愼圖仕周為兵部郎中廷翰少
慷慨有智略善騎射晉天福中冀州刺史張建武召補
牙校其後刺史李冲署為本州牢城軍校契丹入中原
署其黨何行通為刺史契丹主道殂州人共殺行通推
廷翰知州事漢初就拜刺史廷翰盡捕殺行通者戮於
市為政寬厚簡易民甚爱之周廣順初召赴闕周祖見
其貌魁偉謂樞密使王峻曰冀州近邊雖更擇人亦無
踰廷翰者即日遣還在郡八年契丹將高牟翰數擾邊
皆為廷翰擊走廷翰家富於財歲遣人齎金帛北入市
善馬常得數百匹貢獻外悉遺貴近甚獲美譽顯德中
歴棣海沂三州團練使屢率兵敗淮人移莱州宋初又
歴冀亳二州乾德二年卒年四十七
吳虔裕許州許田人父徽左屯衛將軍虔裕少為郡吏
漢祖鎮許愛其精謹署以右職及移鎮太原以虔裕從
開國擢為引進使轉内客省使時鎮州節度劉在明卒
遣虔裕率兵廵護隠帝即位召為宣徽北院使周祖討
三叛以虔裕為河中行營都監率護聖諸軍五千以往
李守貞出兵五千餘設梯橋分五路於長連城西北以
禦周祖周祖令虔裕率大軍横擊之蒲人敗走奪其梯
橋殺傷大半師還賜襲衣玉帶會樞密使楊邠上言求
解職隠帝遣人諭邠曰樞機之任非卿不可卿何聽間
離而為此請耶使至而虔裕在坐即颺言曰機要重地
非可久處俾後来者迭居可也使還以白帝帝怒出虔
裕為鄭州防禦使乾祐末諸大臣急詔入朝命將兵守
澶州及留子陂戰敗遂降周祖廣順初遣還賜以襲衣
玉帶鞍勒馬從周祖討慕容彦超破之改汝州防禦使
歴右衛左金吾衛二大將軍兼街仗使太平興國六年
遷右千牛衛上將軍仍判左街仗事虔裕掌金吾三十
餘年端拱初卒年八十八贈太尉虔裕性簡率言多輕
肆右金吾上將軍王彦超告老虔裕語人曰我縱僵仆
殿階下斷不學王彦超七十致仕人傳笑之每朝會及
從遊宴太宗憐其壽高常慰撫之子延彬至儀鸞副使
延彬子仁美至内殿崇班
蔡審廷磁州武安人曾祖凝邢州别駕祖綰武安遠城
三冶使父顒洺州長史審廷少能騎射晉初應募補護
聖散都頭周顯德初擢為殿前散員轉鐵騎副兵馬使
從世宗戰高平有功遷軍使太祖為殿前都點檢從世
宗征淮南審廷隸麾下預戰紫金山改副指揮使宋初
授殿前散都頭指揮使從征李筠攻澤州先登為飛石
傷足帝賜以良藥美酒及車駕還京幸其官署問之賜
賚甚厚尋轉内殿直都虞候俄改伴飯都指揮使建隆
中領富州刺史兼内外馬步軍副都軍頭乾德初授冀
州刺史征太原時為北面步軍都指揮使屯兵易州審
廷訓練士卒甚整太祖過鎮陽見於行在所賜名馬寶
劍命為鎮州兵馬都鈐轄開寶八年卒年六十九
周廣字大均其先應州神武川人父密事晉歴鄜延晉
三鎮節度使周廣順初至太子太師致仕廣幼從其父
為牙校漢初授供奉官未幾擢左千牛衛將軍周祖命
將討慕容彦超於兖州以廣為行營都監賊平錄功遷
右武衞將軍俄改右神武將軍充鎮淮軍兵馬都監從
世宗征淮南旣得江北數州即命廣勞来安集民甚德
之因領常州刺史兼内外馬步軍都軍頭淮南平改眉
州刺史宋初授隰州刺史乾德三年遷潘州團練使令
訓練雄武諸營開寳二年從征太原為攻城樓櫓戰櫂
都部署師還加内外馬步軍副都軍頭六年改右屯衞
大將軍領郡如故太平興國二年卒
張勲河南洛陽人晉開運中事留守景延廣為典客延
廣表為供奉官周世宗將征淮南以勲為申州緣淮廵
檢因採光州機事聞於朝廷即命勳率兵同討平之遂
監光州軍充内外廵檢後攻黃州敗吳人於麻城復破
栢業山砦目中流矢遷内園副使及征瀛莫以為覇州
兵馬都監初征李筠勲從石守信董前軍拔大會砦及
敗筠衆於太行破澤州皆預有功太祖還京命權知許
州未幾李重進叛又詔與石守信李處耘先率兵進討
拔揚州以勲為兵馬都監遷氊毯使討朗陵充前軍兵
馬都監荆湖平以功就拜衡州刺史乾德初克彬州及
桂陽監以勲為刺史兼監使五年代歸至揚州卒年六
十八太祖甚憐之錄其子廷敏為殿直勲性殘忍好殺
每攻破城邑但揚言曰且斬頗有横罹鋒刃者將赴衡
州州民皆涕泣相謂曰張且斬至矣吾輩何以安乎
石曦并州太原人晉祖弟韓王暉之子天福中以曦為
右神武將軍歴漢至周為右武衞左神武二將軍恭帝
即位初為左衞將軍會高麗王昭加恩命曦副左驍衞
大將軍戴交充使建隆三年再使高麗遷左驍衛大將
軍護秦州屯兵西人犯邊曦率所領擊破之斬渠帥十
三人太祖征晉曦領兵二千人自澤潞除道至太原壅
汾水灌其城又益兵千人部攻遼州俄知雄州代為潭
州鈐轄開寶八年領兵敗南唐軍二千餘於袁州平梅
山板倉諸洞蠻寇俘馘數千人太平興國中歴右神武
右羽林大將軍連知孟襄二州遷領誠州刺史雍熙四
年改知覇州兼部署會陳廷山謀以平戍軍叛入北邊
曦察知之與侯延濟定計禽廷山以獻錄其功加領本
州團練使同知鎮州淳化二年移原州遷右龍武軍大
將軍被病請告詔特給全俸四年卒年七十四賵賻加
等
張藏英涿州范陽人自言唐相嘉貞之後唐末舉族為
賊孫居道所害藏英年十七僅以身免後逢居道於豳
州市引佩刀刺之不死為吏所執節帥趙德鈞壮之釋
而不問以補牙職蔵英後聞居道避地關南乃求為關
南都廵檢使至則微服擕鐵撾匿居道舍側伺其出擊
之仆於地齧其耳噉之遂禽歸設父母位陳酒肴縛居
道於前號泣鞭之臠其肉經三日刳其心以祭即詣官
首服官為上請而釋之燕薊間目為報讐張孝子契丹
用為盧臺軍使兼㩁鹽制置使領坊州刺史周廣順三
年率内外親屬并所部兵千餘人及煮鹽戶長幼七千
餘口牛馬萬計舟數百艘航海歸周至滄州刺史李暉
以聞周祖頗疑之令館于封禪寺俄賜襲衣銀帶錢十
萬絹百匹銀器鞍勒馬數月世宗即位授德州刺史未
幾召歸對便殿詢以備邊之策蔵英請于深州李晏口
置砦及誘境上亡命者以隸軍願為主將得便宜討擊
世宗悉從之以為緣邊招收都指揮使賜名馬金帶蔵
英遂築城李晏口累月募得勁兵數千人會遣鳳翔節
度王彦超廵邊為契丹所圍蔵英率新募兵馳往擊之
轉戰十餘里契丹觧去改濮州刺史仍領邊任契丹將
高牟翰以精騎數千擾邊藏英逆擊於葫盧河北自旦
至晡殺傷甚衆値暮收兵契丹遁去後因領兵廵樂壽
契丹幽州驍將姚内斌偵知藏英兵少以精騎二千陣
於縣之北藏英率麾下擊之自辰及申士皆殊死戰内
斌遂觧去世宗降璽書褒美征瓦橋關為先鋒都指揮
使敗契丹騎數百於關北下固安縣又改關南排陣使
宋初遷瀛州團練使并護關南軍建隆三年卒於治所
年六十九孫鑑自有傳
陸萬友蔚州靈邱人少隸太原為裨校漢祖起義擢為
護聖指揮使隠帝即位出為天雄軍馬軍都指揮使周
祖之起兵也萬友預謀及踐阼擢為散員都指揮使領
奬州刺史世宗嗣位遷龍捷左第三軍都指揮使轉控
鶴右廂都校領虔州團練使改虎捷右廂領閬州防禦
使恭帝嗣位出為安州防禦使宋初歴沂蘄二州防禦
使乾德四年改汝州開寶中討南唐造舟於采石磯以
濟師命萬友守之江南平為和州防禦使太宗嗣位以
為晉綘等州都廵檢使帝征太原克汾石二州以萬友
為石州都廵檢使俄兼知石州移廵警鳳翔秦隴代歸
詔知瀛州在郡二年政務苟簡雍熙二年改右監門衞
大將軍充河隂兵馬都監逾年卒年七十三萬友始業
圬鏝旣貴達不忘本以銀為圬鏝器數千事示子孫性
猛暴以武勇自任所至無善政太宗以其勲舊恩遇不
替聘其次女為許王夫人
觧暉洺州臨洺人父珪應募為州兵後唐天成中西征
至劒門沒於陣暉少有勇力以父死戎事得隸兵籍戍
鴈門與契丹接戰斬首七級獲酋長一人以功遷奉國
軍隊長晉天福中安重榮反鎮州因舉兵向關至宋城
晉師逆戰大破之暉募軍中壮士百餘人夜擣賊壘殺
獲甚衆暉頻中流矢而督戰自若顔色不撓以功遷本
軍列校周廣順初劉崇與契丹侵晉州暉從都部署樞
密使王俊等往援之暉率敢死士三十餘夜入契丹帳
擊之殺獲甚衆遷本軍第五指揮使從世宗征淮南率
所部下黃州禽刺史高弼遷虎捷第一軍都虞候宋初
步軍都軍頭從征澤州力戰目中流矢師還策勲為内
外馬步軍副都軍頭建隆四年充湖廣道行營前軍戰
擢都指揮使潭州平降璽書奬諭偽統軍黃從志據岳
州暉率舟師討平之生禽從志及將校十四人俘斬數
千溺死者衆改控鶴右第二軍都指揮使領高州刺史
乾德六年詔領所部軍屯上黨從李繼勲略太原開寶
九年破太原軍於境上斬首千餘級獲馬三十匹改均
州刺史太平興國二年詔於潞州北亂柳石圍中築城
名威勝軍以暉為軍使從征并州與尚食使石彦贇率
所部先下隆州殺并州三百餘禽招討使李詢等六人
以獻於行在所賜予有加復令與彦贇督戰士隸城西
行營分攻太原劉繼元降太宗以太原宫女三人賜暉
俄以功遷本州團練使知覇州雍熙初充雲應寰朔忻
代等州都廵檢使三年代歸本郡淳化二年被病上章
告老改右千牛衞上將軍致仕詔未至而卒年八十暉
鷙猛木強每受詔征伐常身先之人所憚者暉視之若
甚易由是頻立戰功金創遍體時稱驍將子守顒至内
殿崇班閤門祗候
李韜河朔人有勇力膽氣善用矟為禁軍隊長周祖征
三叛韜從白文珂攻河中兵傅其城文珂夜詣周祖議
犒軍留韜城下時營柵未偹李守貞乘虚来襲營中忽
見火發知賊驟至惶怖失據客省使閻晉卿率左右數
十人遇韜於月城側謂韜曰事急矣城中人悉被黃紙
甲為火光所照色俱白此殊易辦奈軍士無鬭志何韜
憤怒曰豈有食君禄而不為國致死耶即援矟而進軍
中死士十餘輩隨韜犯賊鋒蒲有猛將躍馬持戈擬韜
韜刺之洞胸而墜又連殺數十人蒲軍遂潰因擊大破
之守貞自是閉壘不敢出俄驍將王三鐵降城遂平韜
由此知名累遷軍校出為趙州刺史移慈州乾德六年
卒
王晉卿河朔人少勇敢為鄉里所推周世宗在澶淵晉
卿以武藝求見得隸帳下及卽位補東頭供奉官從戰
高平征淮甸每遣宣傳密旨甚親信之洎北征為先鋒
都監督戰有功詔權控鶴都虞候克關南授軍器庫使
顯德四年為龍捷右第一軍都指揮使領彭州刺史恭
帝卽位出為濱州刺史乾德中為興州刺史四年移漢
州時蜀初平寇盗充斥晉卿嚴武備設方略禽捕剪滅
靡有遺漏自是雖劇賊無敢窺其境然以賄聞太祖惜
其才而不問秩滿歸闕以疾求頤飬改左監門衛將軍
奉朝請貢重錦十匹銀千兩以謝詔不納以其黷貨愧
之也未幾詔戍北邊疆場清肅開寶四年復授莫州刺
史在郡謹斥候善撫循士卒皆樂為之用邊民安堵六
年八月卒年六十七
郭廷謂字信臣徐州彭城人父全義仕南唐為濠州觀
察使廷謂幼好學工書善騎射補殿前承旨改濠州中
軍使李景每令偵中朝機事入奏全義卒擢莊宅使濠
州監軍周世宗攻淮右南人屢敗城中甚恐廷謂與州
將黃仁謙為固禦之計周師遣諜以鐵劵及其壘廷謂
拒之城中負販之輩率不逞廷謂慮其亡逸籍置大寺
遣兵守之給日食俾製防城具隨其所習以故周師卒
不得覘城中虚實周師為浮梁渦口命張從恩焦繼勲
守之廷謂語仁謙曰此濠壽之患也彼以騎士勝故利
於陸我以舟師銳故便於水今夏久雨淮流汎溢願假
舟兵二千斷其橋屠其城直抵壽春仁謙初沮其議不
得已從之卽輕櫂銜枚抵其橋麾兵斷笮悉焚之周師
大衂死者不可計焚其資糧而還以功授武殿使周師
退保定遠又募壮士為負販状入定遠偵軍多寡及守
將之名還曰武行德周務勍也廷謂曰是可圖也又籍
鄉兵萬餘洎卒五千日夕訓練依山銜枚設伏以破之
周師大潰行德單騎脱走時有以玉帛子女餉廷謂者
悉拒之唯取良馬二百匹以獻以功為滁州刺史上淮
廵檢應援兵馬都監及紫金山之戰南唐諸將多歸降
者獨廷謂以全軍還守濠州追不能及時濠守欲棄城
走廷謂止之俄加本州團練使繕戈甲治溝壘常若敵
至是秋周師復至表於景請援且言周兵四臨乞卑辭
請和以固鄰好夜出敢死士千餘襲周營焚頭車洞屋
周師蹂躪死者甚衆既而援兵不至周師急擊廷謂集
諸軍壘門之外南望大慟而降於周至山陽見世宗特
加宴勞賜金帶襲衣良馬器皿拜亳州防禦使以其弟
本州馬步都校廷讃為和州刺史命攻天長軍降其將
馬贇又為樓櫓戰櫂左右廂都監俄歸譙郡宋初從征
上黨再知亳州乾德二年代還改絳州防禦使兩川平
馮瓉知梓州為僕夫所訟召廷謂為静江軍節度觀察
留後以代之州承舊政有莊宅戶車脚戶皆隸州將鷹
鷂戶日獻雉兔田獵戶歲入皮革又有鄉將都將鎮將
輩互擾閭里廷謂悉除之開寶五年卒年五十四廷謂
性恭謹事母以孝聞未嘗不束帶立侍子延濬廷謂兄
廷諭仕南唐為太子洗馬致仕宋初至秘書監廷諭子
延澤
延濬字利川幼謙和初廷謂為静江軍節度使延濬為
桂州牙内都指揮使廷謂卒太祖錄延濬為供奉官屢
使西北宣諭機事太平興國初以内庭宣索及殿前賜
賚移文庫務未有專領之者乃置合同憑由應命延濬
與内藏庫副使劉蒙正掌之又領八作司及督治汴河
雍熙三年改崇儀使詔與翟守素田仁朗王繼恩往河
北分路按行諸州城壘發鎮兵葺之端拱二年詔建河
北方田命延濬等五人共往規畫會罷其務而止淳化
四年李順亂改西京作坊使充成都十州都廵檢使時
成都將陷延濬單騎入城與郭載議募亡卒退保劒門
賊數千来躡其後擊破之王繼恩率兵至以延濬為先
鋒壕砦使即領兵倍道先進賊出探騎數十延濬悉禽
之盡得賊機事延濬易旗變號賊不知覺斬關掩入斬
千餘級繼恩又請延濬知漢州州經兵燹廨舍橋梁城
砦悉毁延濬募軍民葺之又率州帑以應軍須錄功改
洛苑使又命率兵屯遂州劒門鈐轄轉運使劉錫言其
勞詔書嘉奬眞宗初改内園使代還會河朔用兵延濬
馳往邊城按視砦壘咸平二年疾卒子有倫為供奉官
閤門祗候
延澤字德潤南唐試秘書省正字乾德中四遷著作佐
郎轉殿中丞知建州淳化二年太宗聞延澤洎右贊善
大夫董元亨皆好學博通典籍詔宰相召問經史大義
皆條對稱旨命為史館檢討歴國子周易博士國子博
士咸平中求休退授虞部員外郎致仕居濠州城南有
小園以自娛其詠牡丹千餘首聚圖籍萬餘卷手自刊
校范杲韓丕皆與之游景德初卒元亨亦至虞部員外
郎嘗纘玄門碑誌三十卷
趙延進澶州頓邱人父暉周太子太師暉為偏將時趙
在禮據鄴延進頗親學嘗與軍中少年入民家競取財
賄延進獨持書數十編以歸同輩哂之漢末暉領鳳翔
節度未赴鎮王景崇據城反命暉為都招討使擊之延
進年十八屢當軍鋒景崇平延進奉捷奏以入授鳳翔
牙内指揮使領貴州刺史暉徙宋州亦從為牙職改領
榮州刺史睢陽有盗數百各立酋帥為民患延進以父
命領牙兵千餘悉禽戳之詔書褒美丁外艱表求持服
旣終喪周世宗征淮南延進獻萬縑以助軍仍請對世
宗召見之時延進有從兄為虎捷都虞候帳前横衝指
揮使世宗指延進語之曰爾弟拳勇有謀將授以禁軍
大校延進自陳好讀書不願也翼日授右千牛衞將軍
濠州兵馬鈐轄從征瓦橋關為隨駕金吾街仗使宋初
遷右羽林軍將軍濠州都監會伐蜀以襄州當川路津
要命為鈐轄同知州務蜀平專領郡事漢江水歲壊堤
害民田常興工修護延進累石為岸遂絶其患入為兩
浙漳泉國信使開寶二年授右龍武將軍知靈州以母
老願留得權判右金吾街仗使歴知河中府梓相青三
州太平興國中大軍平并州討幽薊皆為攻城八作壕
砦使嘗詔督造礮具八百期以半月延進八日成太宗
親試之大悦又令主城北諸洞子及班師命與孟元喆
藥可瓊留屯定州遼人擾邊命延進與崔翰李繼隆將
兵八萬禦之賜陣圖分為八陣俾以從事師次蒲城遼
騎坌至延進乘高望之東西亘野不見其際翰等方按
圖布陣陣去各百步士衆疑懼略無鬭志延進謂翰等
曰主上委吾等以邊事蓋期於克敵爾今敵衆若此而
我師星布其勢懸絶彼若持我將何以濟不如合而擊
之可以决勝違令而獲利不猶愈於辱國乎翰等曰萬
一不捷則若之何延進曰儻有喪敗則延進獨當其責
於是改為二陣前後相副士衆皆喜三戰大破之獲人
馬牛羊鎧甲數十萬以功遷右監門衞大將軍知鎮州
及代吏民數千守闕借留詔許留一年俄改右領軍衞
大將軍出為高陽關平戎軍都監兼緣邊廵檢改鈐轄
知揚州召入授右屯衞大將軍徙知相州遷右驍衞大
將軍改知鄧州淳化初飛蝗不入境詔褒之還判右金
吾街仗事至道二年拜右金吾衞大將軍咸平二年卒
年七十三贈右武衞上將軍延進姿状秀整涉獵經史
好作詩什士流以此多之延進妻即淑德皇后之妹故
在顯德興國中頗任以腹心子昂太平興國二年登進
士第至戶部郎中直昭文館
輔超忻州秀容人家世業農超少勇悍有力晉開運中
應募隸澶州軍籍漢乾祐中趙思綰據永興叛周祖護
諸將討之督兵攻城超率驍勇十七人升雲梯斫北門
樓樓壞而入士卒繼進城遂陷以功補小校顯德中從
太祖征淮南常執銳前驅定滁泗破淮隂下揚州以功
轉日騎副兵馬使宋初從平上黨再遷内直都知太宗
卽位以超為馬軍都軍頭會親征太原冐矢石攀堞先
登身被十三創帝嘉其勇賜錦袍銀帶帛五十叚詰朝
再乘城中流矢者八復加厚賜大舉襲范陽分兵三路
超隸偏將米信為田重進先鋒取飛狐蔚州遷馬步軍
副都軍頭俄出補曹州馬步軍都指揮使領峯州刺史
改欒州召歸轉都軍頭淳化三年出為德州刺史坐誣
奏使者毆殺驛吏責授右監門衞將軍領誠州刺史五
年復加都軍頭領澄州刺史眞宗卽位加領奬州團練
使真拜莱州團練使以年老願留京師從之景德元年
卒年七十七
論曰太祖有天下凡五代之臣無不以恩信結之旣以
安其反側亦藉其威力以鎮撫四方故一時諸將吳虔
裕蔡審廷之徒數從征討咸有勞績焉若馬令琮守河
内儲兵食以迎王師解暉擊湖南冒鋒鏑以禽敵將此
忠藎驍果尤可稱者漢徽之疾危辭藥藏英之為親復
讐亦皆一節之美惟張勲嗜殺晉卿冒貨雖立威著勤
所不取也
宋史卷二百七十一
