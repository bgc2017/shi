宋史卷一百十三
元中書右丞相總裁托克托等修
禮志
禮十六(嘉禮四)
宴饗(游觀賜酺)
宴饗之設所以訓恭儉示惠慈也宋制嘗以春秋之季
仲及聖節郊祀藉田禮畢廵幸還京凡國有大慶皆大
宴遇大災大札則罷天聖後大宴率於集英殿次宴紫
宸殿小宴垂拱殿若特旨則不拘常制凡大宴有司預
於殿庭設山樓排場為羣仙隊仗六番進貢九龍五鳳
之狀司天鷄唱樓於其側殿上陳錦繡帷帟垂香毬設
銀香獸前檻内藉以文茵設御茶床酒器於殿東北楹
間羣臣醆斝於殿下幕屋設宰相使相樞密使知樞密
院參知政事樞密副使同知樞密院宣徽使三師三公
僕射尚書丞郎學士直學士御史大夫中丞三司使給
諫舍人節度使兩使留後觀察團練使待制宗室遥郡
團練使刺史上將軍統軍軍廂指揮使坐於殿上文武
四品以上知雜御史郎中郎將禁軍都虞候坐於朵殿
自餘升朝官諸軍副都頭以上諸蕃進奉使諸道進奉
將軍以上分於兩廡宰臣使相坐以繡墩(曲宴行幸用杌子)參
知政事以下用二蒲墩加罽毯(曲宴樞密使副並同)軍都指揮使
以上用一蒲墩自朵殿而下皆緋緣氈條席殿上器用
金餘以銀其日樞密使以下先起居訖當侍立者升殿
宰相率百官入宣徽閤門通唱致辭謝宰相升殿進酒
各就坐酒九行每上舉酒羣臣立侍次宰相次百官奉
酒或傳旨命釂即搢笏起飲再拜(曲宴多令不拜)或上壽朝會
止令蒲酌不勸中飲更衣賜花有差宴訖舞蹈拜謝而
退建隆元年大宴於廣德殿酒九行而罷乾德元年十
一月南郊禮成大宴廣德殿謂之飲福是後三年開寳
三年五年六年七年八年並設秋宴于大明殿以長春
節在二月故也太平興國之後止設春宴在大明者十
一在含光者六宴日親王樞密使副宣徽三司使駙馬
都尉皆侍立軍校自龍武四廂都指揮使以上立於庭
其宴契丹使亦於崇德殿但近臣及刺史郎中而上預
焉淳化四年正月以南郊禮成大宴含光殿直史館陳
靖上言古之饗宴者所以省禍福而觀威儀也故宴以
禮成賓以賢序風雅之作兹為盛焉伏見近年内殿賜
宴羣臣當坐於朵殿兩廊者拜舞方畢趨馳就席品列
之序紏紛無别及至尊舉爵羣臣起立先後不整俯仰
失節欲望自今令有司預依品位告諭其有踰越班次
拜起失節喧譁過甚者並令紏舉又惟飫賜之典以寵
武夫大烹之餘故為盛饌計一飯所費可數人之屬厭
而將校輩或至終宴之時尚有欲炙之色盖執事者失
於察視不及潔豐而使然也伏望並申嚴制至道元年
三月御史中丞李昌齡亦言廣宴之設以均飫賜得齒
高會宜乎盡禮而有位之士鮮克致恭當紏其不恪又
供事禁庭當定員數籍姓名以謹其出入酒殽之司或
虧精潔望分命中使廵察並從之咸平三年二月大宴
含光殿自是始備設春秋大宴五年御史臺言大宴起
居舍人司諫正言三院使御史並坐于殿廊望自今移
升朵殿自餘依舊十二月詔凡内宴宗正卿令升殿坐
班次依合班儀翰林學士梁顥請以春秋大宴小宴賞
花行幸次為四圖頒下閤門遵守從之景德二年九月
詔曰朝會陳儀衣冠就列將以訓上下彰文物宜慎等
威用符紀律况屢頒於條令宜自顧於典刑稍歴歲時
漸成懈慢特申明制以儆具僚自今宴會宜令御史臺
預定位次各令端肅不得諠譁違者殿上委大夫中丞
朵殿委知雜御史侍御史廊下委左右廵使察視彈奏
内藏殿直以上赴起居入殿庭行私禮者委閤門彈奏
其軍員令殿前侍衞司各差都校一人提轄但虧失禮
容即送所司勘斷訖奏仍令閤門宣徽使互相察舉敢
蔽匿者紏之大中祥符元年十二月詔宣徽院御史臺
閤門殿前馬步軍司凡内宴臣僚軍員并祗候使臣等
並以前後儀制曉諭務令遵禀違者密具名聞其軍員
有因酒言詞失次及醉仆者即先扶出或遣殿前司量
添廵檢軍士護送歸營又詔臣僚有託故請假不赴宴
者御史臺紏奏天禧四年直集賢院祖士衡言大宴將
更衣羣臣下殿然後更衣更衣後再坐則羣臣班于殿
庭候上升坐起居謝賜花再拜升殿仁宗天聖三年監
察御史朱諫言伏見大宴宗室先退允為得禮尚有文
武臣僚父子兄弟者皆預再坐欲望自今内宴百官有
父子兄弟叔姪同赴再坐時卑者先退慶歷七年御史
言凡預大宴并御筵其所賜花並須戴歸私第不得更
令僕從持戴違者紏舉熙寧二年正月閤門言準詔裁
定集英殿宴入殿人數中書二十二人樞密院三十人
宣徽院八人親王八人昭德軍節度使兼侍中曹佾三
人皇親使相三人皇親正刺史巳上至節度使并駙馬
都尉各一人翰林司一百七十八人御厨六百人儀鸞
司一百五十人祗候庫二十人内衣物庫七人新衣庫
七人内弓箭庫三人鈐轄教坊所三人鐘鼓樓一十六
人御藥院八人内物料庫九人法酒庫一十六人内酒
坊八人入内内侍省前後行親事官共五人皇城司職
員手分二人御史臺知班一十一人灑掃親從官人員
已下一百人兩廊覷步親從官四十二人提舉司勾押
官手分三人提舉火燭廵檢人員一十人快行親從官
一十一人支散兩省花後苑造作所工匠等四人客省
承授行首八人四方館職掌二人閤門承受行首已下
一十八人是歲十一月以皇子生宴集英殿七年九月
詔自今大宴親王皇親使相樞密使副使宣徽使駙馬
都尉並於殿門外幕次就賜酒食舊制會食集英西廊
之廡下喧卑為甚權發遣宣徽院吳充奏其事故有是
命元豐七年三月大宴集英殿命皇子延安郡王侍立
宰相王珪等率百官廷賀詔曰皇家慶事與卿等同之
珪等再拜稱謝久之王乃退時王未出閤帝特令侍宴
以見羣臣九年閤門言大宴不用兩軍妓女只用教坊
小兒之舞王拱辰請以女童代之八年詔罷獨看故事
大宴前一日御殿閱百戲謂之獨看修國史范祖禹言
是日進神宗紀草陛下覧先帝史册甫畢即觀百戲理
似未安故請罷之元祐二年九月經筵講論語徹章賜
宰臣執政經筵官宴於東宫帝親書唐人詩分賜之三
年六月罷春宴八月罷秋宴以魏王出殯翰林學士蘇
軾不進教坊致語故也是後以時雨未足集英殿試舉
人尚書省火禁中祈禳邠國公主未菆皆罷宴凡大宴
有故而罷則賜預宴官酒饌于閤門朝堂升殿官雖假
故不從游宴亦遣中使就第賜焉親王中書樞密宣徽
三司使副學士步軍都虞候以上三師三公東宫三師
三公以下曾任中書門下致仕者亦同凡外國使預宴
者祥符中宴崇德殿夏使於西廊南赴坐交使以次歇
空進奉押衙次交州契丹舍利從人則於東廊南赴坐
四年又升甘州交州於朵殿夏州押衙於東廊南頭歇
空坐七年龜兹進奉人使歇空坐於契丹舍利之下其
後又令龜兹使副於西廊南赴坐進奉押衙重行於後
瓜州沙州使副亦於西廊之南赴坐其餘大略以是為
準大觀三年議禮局上集英殿春秋大宴儀其日預宴
文武百僚詣殿庭東西相向立皇帝出御需雲殿閤門
内侍管軍等起居皇帝降坐御集英殿鳴鞭殿中監巳
下通班起居殿中監少監升殿通喚閤門官升殿攝左
右軍廵使鞾笏起居訖繫鞵執杖侍立餘非應奉官分
出次鐘鼓樓節級就位四拜起居次舍人通喚訖分引
羣官横行北向東上閤門官贊大起居班首出班俛伏
跪致辭訖俛伏興復位羣官再拜舞蹈又再拜贊各就
坐再拜舍人分引升殿席前相向立朵殿兩廡官立於
席後有遼使則舍人引大遼舍利西入大起居贊各就
坐贊再拜贊就坐引升西廊次舍人傳事引從人分入
四拜起居謝坐並同舍利儀教坊使以下通班大起居
看醆人謝升殿再拜内侍進御茶床殿侍酹酒訖次贊
天武門外祗候東上閤門官詣御坐奏班首姓名以下
進酒舍人分引殿上臣僚横行北向贊再拜舍人引班
首稍前東上閤門官接引詣御坐東北向搢笏殿中監
奉盤醆授班首少監啟醆以酒注之班首奉詣御前進
訖少退虚跪興以槃授殿中監出笏東上閤門官引退
舍入接引復位贊再拜舍人引班首稍前殿上臣僚席
前相向立東上閤門官接引詣御坐東北向搢笏殿中
監授槃奉詣御前西向立樂作皇帝飲訖舍人分引殿
上臣僚横行北向東上閤門引班首接醆退虚跪興授
醆殿中監出笏引退舍人接引復位贊再拜贊各賜酒
羣臣再拜贊各就坐羣官皆立席後復贊就坐酒初行
羣官搢笏受酒先宰相次百官皆作樂皇帝再舉酒(並改)
(中監少監進)羣臣俱立席後樂作飲訖贊各就坐復行羣臣
酒飲訖皇帝三舉酒皆如第一之儀尚食典奉御進食
太官設羣臣食樂作賜祗應臣僚酒食贊謝拜訖復位
皇帝四舉酒(並典御進酒)樂工致語羣臣皆立席後致語訖
贊百官再拜就坐樂作皇帝五舉酒樂工奏樂庭下舞
隊致詞樂作舞隊出東上閤門奏再坐時刻俟放隊訖
内侍舉御茶床皇帝降坐鳴鞭羣臣退賜花再坐前二
刻御史臺東上閤門催班羣臣戴花北向立内侍進班
齊牌皇帝詣集英殿百官謝花再拜又再拜就坐内侍
進御茶床皇帝舉酒殿上奏樂庭下作樂皇帝再舉酒
殿上奏樂庭下舞隊前致語樂作出皇帝三舉酒四舉
酒皆如上儀若宣示醆即随所向閤門官以下揖稱宣
示醆躬贊就坐若宣勸即立席後躬飲訖贊再拜内侍
舉御茶床舍人引班首以下降階再拜舞蹈又再拜訖
分班出閤門官側奏無公事皇帝降坐鳴鞭集英殿飲
福大宴儀初大禮畢皇帝逐頓飲福餘酒封進入内宴
日降出酒既三行泛賜預坐臣僚飲福酒各一醆羣臣
飲訖宣勸各興立席後贊再拜謝訖復坐飲並如春秋
大宴之儀紹興十三年三月三日詔宴殿陳設止用緋
黃二色不用文繡令有司遵守更不制造五月閤門修
立集英殿大宴儀注乾道八年十二月詔今後前宰相
到闕如遇赴宴賜茶其合坐墩杌非特旨並依官品又
行門禁衛諸色祗應人依紹興例並賜絹花自是惟正
旦生辰郊祀及金使見辭各有宴然大宴視東京時則
亦簡矣曲宴凡幸苑囿池籞觀稼畋獵所至設宴惟從
官預謂之曲宴或宴大遼使副于紫辰殿則近臣及刺
史正郎都虞候以上預暮春後苑賞花釣魚則三館祕
閣皆預太祖建隆元年七月親征澤潞宴從臣于河陽
行宫又宴韓令坤已下於禮賢講武殿賜襲衣器幣鞍
馬以賞澤潞之功也四年四月宴從臣於玉津園乾德
三年七月六日詔皇弟開封尹宰相樞密使翰林學士
中書舍人泛舟後苑新池張樂宴飲極歡而罷是歲重
陽宴近臣於長春殿太宗太平興國九年三月十五日
詔宰相近臣賞花於後苑帝曰春氣暄和萬物暢茂四
方無事朕以天下之樂為樂宜令侍從司臣各賦詩帝
習射于水心殿雍熙二年四月二日詔輔臣三司使翰
林樞密直學士尚書省四品兩省五品以上三館學士
宴于後苑賞花釣魚張樂賜飲命羣臣賦詩習射賞花
曲宴自此始三年十二月一日大雨雪帝喜御玉華殿
詔宰相及近臣謂曰春夏以來未嘗飲酒今得此嘉雪
思與卿等同醉又出御製雪詩令侍臣屬和後凡曲宴
不盡載真宗咸平元年二月二十二日宴羣臣于崇德
殿不作樂二年八月七日再宴用樂二月晦賞花宴于
後苑帝作中春賞花釣魚詩儒臣皆賦遂射于水殿盡
歡而罷自是遂為定制四年十一月二十日御龍圖閣
曲宴詔近臣觀太宗草行飛白篆籕八分書及畫景德
二年十二月五日宴尚書省五品諸軍都指揮使以上
契丹使于崇德殿不舉樂以明德太后喪制故也時契
丹初來賀承天節擇膳夫五人齎本國異味就尚食局
造食詔賜膳夫衣服銀帶器帛六年七月二十九日詔
輔臣觀粟于後苑御山子觀御製文閣御書及嘉禾圖
賜飲是日皇子從游四年七月十一日詔近臣及寇準
馮拯觀内苑榖遂宴于玉宸殿十月二十九日詔皇太
子宗室近臣諸帥赴玉宸殿翠芳亭觀稲賜宴仍以稻
分賜之仁宗天聖二年既禫除百官五表請聽樂而秋
燕用樂之半詔輔臣曰昨日宴宫中朕數四上勉皇太
后聽樂王欽若以聞太后太后曰自先帝棄天下吾終
身不欲聽樂皇帝再三為請其可重違乎明年上元節
乃朝謁景靈上清宫啟聖院相國寺還御正陽門宴從
官觀燈次日大后詔命婦臨觀及春秋大宴歲為常夏
觀南御莊刈麥秋瑞聖園刈榖並宴從官或射不為常
皇祐五年後苑寳政殿刈麥謂輔臣曰朕新作此殿不
欲植花歲以種麥庶知穡事不易也自是幸觀榖麥惟
就後苑春夏賞花釣魚則歲為之嘉祐七年十二月特
召兩府近臣三司副使臺諫官皇子宗室駙馬都尉管
軍臣僚至龍圖天章閣觀三聖御書及寳文閣為飛白
分賜下逮館閣官製觀書詩賜韓琦以下和進遂宴羣
玉殿傳詔學士王珪撰詩序刊石于閣數日再會天章
閣觀三朝瑞物復宴羣玉殿酒行上曰天下久無事今
日之樂與卿等共之宜盡醉勿復辭因召韓琦至御榻
前别賜一大巵出禁中名花金盤貯香藥令各侍歸莫
不霑醉至暮而罷熙寧元年四月御史中丞滕甫言臣
聞君命召不俟駕此臣子所以恭其上也今賜宴而有
託詞不至者甚非恭上之節也請自今宴設羣臣非大
故與實有疾病無得託詞仍令御史臺察舉二年八月
實錄書成皆宴垂拱殿十月脩定閤門儀制所言垂拱
殿曲宴當直翰林學士與觀文資政龍圖寳文樞密直
龍圖天章寳文閣直學士並赴坐而翰林學士兼他職
者不預考之官制似未齊一請自今曲宴翰林學士與
雜學士並赴從之元豐五年七月以兩朝國史書成宴
于垂拱殿十一月宴景靈宫祠官于紫宸殿元祐二年
九月經筵講論語徹章賜宰臣執政經筵官宴于東宫
帝親書唐人詩賜之紹聖三年十一月以進神宗皇帝
實錄畢曲宴宰臣執政文臣試侍郎武臣觀察使以上
并修國史官赴坐元符元年五月詔受寳畢宴于紫宸
殿宰臣以下文臣職事官六曹員外郎監察御史以上
武臣郎將諸軍副指揮使以上預坐政和二年三月上
已御筵詔令移用他日以國有故宰臣請罷宴故也大
觀三年議禮局上垂拱殿曲宴儀皇帝視事畢東上閤
門進呈坐圖舍人奏閤門無公事皇帝降坐鳴鞭入殿
後閤諸司排設備東上閤門附内侍奏班齊皇帝出閤
升坐鳴鞭三公直學士以上親王使相至觀察使以上
分東西入詣殿庭横行北向立定班首奏聖躬萬福舍
人贊各就坐再拜訖分引詣東西階升殿席前相向立
次教坊使以下常起居次看醆人謝升殿次内侍進御
茶床殿侍酹酒訖閤門詣御坐躬奏班首姓名以下進
酒舍人分引殿上臣僚横行北向贊再拜班首奉酒躬
進樂作皇帝飲訖舍人贊各賜酒羣官俱再拜贊各就
坐羣官皆立席後復贊就坐酒初行先宰相次百官皆
作樂(後準此)尚食興奉御進食太官令設羣官食酒五行
若宣示醆即隨所向閤門揖稱宣示醆躬贊就坐若宣
勸即立席後躬飲贊再拜内侍舉御茶床舍人引班首
以下降階横行北向再拜分班出皇帝降坐上巳重陽
賜宴儀其日預宴官以下並赴宴所就次諸司排設備
預宴官以下詣庭中望闕位立次中使詣班首之左稍
前立中使宣曰有敇在位官皆再拜訖中使宣曰賜卿
等御筵在位官皆再拜搢笏舞蹈又再拜中使退預宴
官分東西升階就坐酒行樂作飲訖食畢樂止酒五行
預宴官並興就次賜花有差少頃戴花畢與宴官詣望
闕位立謝花再拜訖復升就坐酒行樂作飲訖食畢樂
止酒四行而退
游觀天子歲時游豫則上元幸集禧觀相國寺御宣德
門觀燈首夏幸金明池觀水嬉瓊林苑宴射大祀禮成
則幸太一宫集禧觀相國寺恭謝或詣諸寺觀焚香或
至近郊閱武觀稼其事盖不一焉太祖建隆元年四月
幸玉津園是後凡十三臨幸九月幸宜春苑是後觀習
水戰者二十有八幸大相國寺封禪寺者各五龍興寺
及皇弟開封尹園各三幸太清觀建隆觀者再崇夏寺
廣化寺等覺寺者各一觀水磑者八閱砲車觀水櫃觀
稼幸飛龍院幸開封尹幸都亭驛幸禮賢院幸茶庫染
院幸河倉幸金鳳園皆一再至焉太宗太平興國二年
二月幸新鑿池賜役卒錢布有差六月幸飛龍院是後
凡四幸三年四月觀刈麥九年正月六日幸景龍門外
水磑帝臨水而坐召從臣觀之因謂曰此水出於山源
清澄甘潔近河之地水味皆甘豈河潤所及乎宋琪等
曰亦猶人性善惡染習致然帝曰卿言是也四月幸金
眀池習水戰帝御水殿召近臣觀之謂宰相曰水戰南
方之事也今其地已定不復施用時習之示不忘戰耳
因幸講武臺閱諸軍都試軍中之絶技者遞加賜賚遂
登瓊林苑樓陳百戲擲金錢令樂人爭之極歡而罷五
月二日出南薰門觀稼召從臣列坐田中令民刈麥咸
賜以錢帛回幸玉津園觀漁張樂習射既宴而歸眀年
五月幸城南觀麥賜田夫布帛有差雍熙四年四月幸
金眀池觀水嬉賜從臣飲帝曰雨霽天凉中外無事宜
勿惜醉因登苑中樓盡歡而罷淳化三年三月幸金眀
池命為競渡之戲擲銀甌於波間令人泅波取之因御
船奏教坊樂岸上都人縱觀者萬計帝顧視高年皓首
者就賜白金器皿九月幸潛龍園駐輦池東岸臨水謂
近臣曰朕不至此已十年昔尹京日無事嘗痛飲池上
今池邊之木已成林矣因顧教坊使郭守忠等數人曰
汝等前日以樂童從我今亦皓首光陰迅速如此嗟歎
久之帝親引滿舉白羣臣盡醉眞宗咸平元年八月幸
諸王宫二年九月幸開寳寺福聖院是後二寺臨幸者
凡十有四三年五月幸金眀池觀水戲揚旗鳴鼔分左
右翼植木繫綵以為標識方舟疾進先至者賜之移幸
瓊林苑登露臺鈞容直奏樂臺下百戲競集從臣皆醉
自是凡四臨幸九月幸大相國寺是後再幸者九幸上
清宫者十有二幸玉津園者十幸太一宫玉清昭應宫
各六餘不盡載大中祥符八年正月十九日中書門下
上言伏覩今月十四日皇帝詣諸宫寺焚香總三十餘
處過百拜以上臣等侍從倍增憂灼昨崇政殿已面奏
陳臣聞尊事萬靈固先精意登用百禮乃貴時中在經
久之從宜必裁正而惟允伏望特命攸司載詳定式自
今車駕幸諸宫觀寺院正殿再拜及諸殿令羣臣以下
分拜庶垂億載允叶通規乃詔禮儀院詳定差減焉仁
宗景祐三年詔閤門詳定車駕幸宫觀寺院支賜茶絹
等第哲宗紹聖四年三月八日詔自今遇車駕出新城
令殿前馬步軍司取旨權差馬步軍赴新城外四面廵
檢下祗應每壁馬軍二百人步軍三百人並於城外廵
警
三元觀燈本起於方外之說自唐以後常於正月望夜
開坊市門然燈宋因之上元前後各一日城中張燈大
内正門結綵為山樓影燈起路臺教坊陳百戲天子先
幸寺觀行香遂御樓或御東華門及東西角樓飲從臣
四夷蕃客各依本國歌舞列於樓下東華左右掖門東
西角樓城門大道大宫觀寺院悉起山棚張樂陳燈皇
城雉堞亦徧設之其夕開舊城門達旦縦士民觀後增
至十七十八夜太祖建隆二年上元節御眀德門樓觀
燈召宰相樞密宣徽三司使端眀翰林樞密直學士兩
省五品以上官見任前任節度觀察使飲宴江南吳越
朝貢使預焉四夷蕃客列坐樓下賜酒食勞之夜分而
罷三年正月十三夜然燈罷内前排場戲樂以昭憲皇
太后喪制故也太平興國二年七月中元節御東角樓
觀燈賜從官宴飲五年十月下元節依中元例張燈三
夜雍熙五年上元節不觀燈躬耕籍田故也後凡遇用
兵及災變諸臣之喪皆罷眞宗景德元年正月十四日
賜大食三佛齊蒲端諸國進奉使緡錢令觀燈宴飲大
中祥符元年十一月二十五日詔天慶節聽京城然燈
一晝夜六年四月十六日先天降聖節亦如之天聖二
年六月罷降聖節然燈政和三年正月詔放燈五日五
年十二月二十九日詔景龍門預為元夕之具實欲觀
民風察時態黼餙太平增光樂國非徒以遊豫為事特
賜公師宰執以下宴及御製詩四韻賜太師蔡京六年
正月七日御筆今歲閏餘候晩猶未春和晷短氣寒於
宴集無舒緩之樂景靈宫朝獻移十四日東宫十五日
西宫畢詣上清儲祥宫燒香十六日詣醴泉觀等處燒
香上元節移於閏正月十四日為始宣和六年十二月
二十四日賜太師蔡京以下應兩府赴睿謨殿宴景龍
門觀燈續有旨宣太傅王黼赴宴七年正月十八日宴
輔臣觀燈
賜酺自秦始秦法三人以上會飲則罰金故因事賜酺
吏民會飲過則禁之唐嘗一再舉行太宗雍熙元年十
二月詔曰王者賜酺推恩與衆共樂所以表升平之盛
事契億兆之歡心累朝以來此事久廢盖逢多故莫舉
舊章今四海混同萬民康泰嚴禋始畢慶澤均行宜令
士庶之情共慶休眀之運可賜酺三日二十一日御丹
鳳樓觀酺召侍臣賜飲自樓前至朱雀門張樂作山車
旱船往來御道又集開封府諸縣及諸軍樂人列於御
街音樂雜發觀者溢道縱士庶遊觀遷市肆百貨於道
之左右召畿甸耆老列坐樓下賜之酒食明日賜羣臣
宴於尚書省仍作詩以賜眀日又宴羣臣獻歌詩賦頌
者數十人眞宗景德三年九月詔許羣臣士庶選勝宴
樂御史臺皇城司毋得糾察四年二月甲申上御五鳳
樓觀酺宗室近臣侍坐樓前露臺奏教坊樂召父老五
百人列坐賜飲於樓下後二日上復御樓賜宗室文武
百官宴於都亭驛賜諸班諸軍將校羊酒大中祥符元
年正月詔應致仕官並令赴都亭驛酺宴御樓日合預
坐者亦聽又詔朝臣已辭未見並聽赴會凡賜酺命内
諸司使三人主其事於乾元樓前露臺上設教坊樂又
駢繫方車四十乘上起綵樓者二分載鈞容直開封復
為棚車二十四每十二乘為之皆駕以牛被之錦繡縈
以綵紖分載諸軍京畿伎樂又於中衢編木為欄處之
徙坊市邸肆對列御道百貨駢布競以綵幄鏤版為餙
上御乾元門召京邑父老分番列坐樓下傳旨問安否
賜以衣服茶帛若五日則第一日近臣侍坐特召丞郎
給諫上舉觴教坊樂作二大車自昇平橋而北又有旱
船四挾之以進輣車由東西街交騖並往復日再焉東
距望春門西連閶闔門百戲競作歌吹騰沸宗室親王
近列牧伯洎舊臣宗室官為設綵棚於左右廊廡士庶
縱觀車騎填溢歡呼震動第二日宴羣臣百官於都亭
驛宗室於親王宫第三日宴宗室内職於都亭驛近臣
於宰相第第四日宴百官於都亭驛宗室於外苑第五
日復宴宗室内職於都亭驛近臣於外苑上多作詩賜
令屬和及别為勸酒詩禁軍將校日會於殿前馬步軍
之廨是歲東封泰山所過州府上御子城門樓設山車
綵船載樂從臣侍坐本州父老進奉使蕃客悉預兗州
駐蹕仍賜羣臣會於延壽寺所在改賜門名兗州曰回
鑾覃慶鄆州曰升中延福濮州曰告成延慶澶州以行
宫廹隘當衢結綵為殿名曰延禧幸汾陰亳州皆如東
封路河中府門名曰詔畢宣恩陜州曰霈澤惠民鄭州
曰回鑾慶賜西京將議改五鳳樓名上曰此太祖所建
因瑞應不可更也華陰就行宫宴父老賜驛亭名曰宣
澤至鄭州以太宗忌日甫過罷會賜與如例亳州曰奉
元均慶南京曰重熙頌慶天禧五年以畿縣追集老人
疲勞之故止召兩赤縣坊縣父老預會其不預名亦聽
給以賜物天下賜酺各令州府會官屬父老邊州或遣
中使就賜又詔開封府賜酺日罪人酗酒而不傷人者
咸釋之再犯論如法後賜酺皆準此宋之繁庶於斯為
盛後遂為定制云
宋史卷一百十三
