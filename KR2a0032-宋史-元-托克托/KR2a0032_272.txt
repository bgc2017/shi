宋史卷二百七十二
元中書右丞相總裁托克托等修
列傳第三十一
楊業(子延昭等王貴附)荆罕儒(從孫嗣)
曹光實(從子克明)張暉司超
楊業并州太原人父信為漢麟州刺史業幼倜儻任侠
善騎射好畋獵所獲倍於人嘗謂其徒曰我他日為將
用兵亦猶用鷹犬逐雉兔爾弱冠事劉崇為保衞指揮
使以驍勇聞累遷至建雄軍節度使屢立戰功所向克
捷國人號為無敵太宗征太原素聞其名嘗購求之旣
而孤壘甚危業勸其主繼元降以保生聚繼元旣降帝
遣中使召見業大喜以為右領軍衞大將軍師還授鄭
州刺史帝以業老於邊事復遷代州兼三交駐泊兵馬
都部署帝密封槖装賜予甚厚會契丹入鴈門業領麾
下數千騎自西京而出由小徑至鴈門北口南嚮背擊
之契丹大敗以功遷雲州觀察使仍判鄭州代州自是
契丹望見業旌旗即引去主將戍邊者多忌之有潛上
謗書斥言其短帝覽之皆不問封其奏以付業雍熙三
年大兵北征以忠武軍節度使潘美為雲應路行營都
部署命業副之以西上閤門使蔚州刺史王侁軍器庫
使順州團練使劉文裕護其軍諸軍連拔雲應寰朔四
州師次桑乾河會曹彬之師不利諸路班師美等歸代
州未幾詔遷四州之民於内地令美等以所部之兵護
之時契丹國母蕭氏與其大臣耶律漢寧南北皮室及
烏雅特哩衮領衆十餘萬復陷寰州業謂美等曰今遼兵
益盛不可與戰朝廷止令取數州之民但領兵出大石
路先遣人密告雲朔州守將俟大軍離代州日令雲州
之衆先出我師次應州契丹必来拒即令朔州民出城
直入石碣谷遣強弩千人列於谷口以騎士援於中路
則三州之衆保萬全矣侁沮其議曰領數萬精兵而畏
懦如此但趨鴈門北川中鼓行而往文裕亦贊成之業
曰不可此必敗之勢也侁曰君侯素號無敵今見敵逗
撓不戰得非有他志乎業曰業非避死蓋時有未利徒
令殺傷士卒而功不立今君責業以不死當為諸公先
將行泣謂美曰此行必不利業太原降將分當死上不
殺寵以連帥授之兵柄非縱敵不擊蓋伺其便將立尺
寸功以報國恩今諸君責業以避敵業當先死於敵因
指陳家谷口曰諸君於此張步兵強弩為左右翼以援
俟業轉戰至此即以步兵夹擊救之不然無遺類矣美
即與侁領麾下兵陣於谷口自寅至已侁使人登托邏
臺望之以為契丹敗走欲爭其功即領兵離谷口美不
能制乃緣交河西南行二十里俄聞業敗即麾兵却走
業力戰自午至暮果至谷口望見無人即拊膺大慟再
率帳下士力戰身被數十創士卒殆盡業猶手刃數十
百人馬重傷不能進遂為契丹所擒其子延玉亦沒焉
業因太息曰上遇我厚期討賊捍邊以報而反為奸臣
所廹致王師敗績何面目求活耶乃不食三日死帝聞
之痛惜甚俄下詔曰執干戈而衞社稷聞鼓鼙而思將
帥盡力死敵立節邁倫不有追崇曷彰義烈故雲州觀
察使楊業誠堅金石氣激風雲挺隴上之雄才本山西
之茂族自委戎乘式資戰功方提貔虎之師以效邊陲
之用而羣帥敗約援兵不前獨以孤軍陷於沙漠勁果
猋厲有死不回求之古人何以加此是用特舉徽典以
旌遺忠魂而有靈知我深意可贈太尉大同軍節度賜
其家布帛千匹粟千石大將軍潘美降三官監軍王侁
除名隸金州劉文裕除名隷登州業不知書忠烈武勇
有智謀練習攻戰與士卒同甘苦代北苦寒人多服氊
罽業但挟纊露坐治軍事傍不設火侍者殆僵仆而業
怡然無寒色為政簡易御下有恩故士卒樂為之用朔
州之敗麾下尚百餘人業謂曰汝等各有父母妻子與
我俱死無益也可走還報天子衆皆感泣不肯去淄州
刺史王貴殺數十人矢盡遂死餘亦死無一生還者聞
者皆流涕業旣沒朝廷錄其子供奉官延朗為崇儀副
使次子殿直延浦延訓並為供奉官延環延貴延彬並
為殿直
延昭本名延朗後改焉幼沉默寡言為兒時多戲為軍
陣業嘗曰此兒類我每征行必以從太平興國中補供
奉官業攻應朔延昭為其軍先鋒戰朔州城下流矢貫
臂鬭益急以崇儀副使出知景州時江淮凶歉命為江
淮南都廵檢使改崇儀使知定遠軍徙保州緣邊都廵
檢使就加如京使咸平二年冬契丹擾邊延昭時在遂
城城小無備契丹攻之甚急長圍數日契丹每督戰衆
心危懼延昭悉集城中丁壮登陴賦器甲護守會大寒
汲水灌城上旦悉為冰堅滑不可上契丹遂潰去獲其
鎧仗甚衆以功拜莫州刺史時眞宗駐大名傅潛握重
兵頓中山延昭與楊嗣石普屢請益兵以戰潛不許及
潛抵罪召延昭赴行在屢得對訪以邊要帝甚悅指示
諸王曰延昭父業為前朝名將延昭治兵護塞有父風
深可嘉也厚贈遣還是冬契丹南侵延昭伏銳兵於羊
山西自北掩擊且戰且退及山西伏發契丹衆大敗獲
其將函首以獻進本州團練使與保州楊嗣並命帝謂
宰相曰嗣及延昭並出疎外以忠勇自效朝中忌嫉者
衆朕力為保庇以及於此五年契丹侵保州延昭與嗣
提兵援之未成列為契丹所襲軍士多喪失命李繼宣
王汀代還將治其罪帝曰嗣輩素以勇聞將收其後效
即宥之六年夏契丹復侵望都繼宣逗遛不進坐削秩
復用延昭為都廵檢使時講防秋之策詔嗣及延昭條
上利害又徙寧邊軍部署景德元年詔益延昭兵滿萬
人如契丹騎入宼則屯静安軍之東令莫州部署石普
屯馬村西以護屯田斷黑盧口萬年橋敵騎奔衝之路
仍會諸路兵掎角追襲令魏能張凝田敏奇兵牽制之
時王超為都部署聽不隸屬延昭上言契丹頓澶淵去
北境千里人馬俱乏雖衆易敗凡有剽掠率在馬上願
飭諸軍扼其要路衆可殱焉即幽易數州可襲而取奏
入不報乃率兵抵遼境破古城俘馘甚衆及請和眞宗
選邊州守臣御筆錄以示宰相命延昭知保州兼緣邊
都廵檢使二年追叙守禦之勞進本州防禦使俄徙高
陽關副都部署在屯所九年延昭不逹吏事軍中牒訴
常遣小校周正治之頗為正所罔因緣為姦帝知之斥
正還營而戒延昭焉大中祥符七年卒年五十七延昭
智勇善戰所得奉賜悉犒軍未嘗問家事出入騎從如
小校號令嚴明與士卒同甘苦遇敵必身先行陣克捷
推功於下故人樂為用在邊防二十餘年契丹憚之目
為楊六郎及卒帝嗟悼之遣中使護櫬以歸河朔之人
多望柩而泣錄其三子官其常從門客亦試藝甄叙之
子文廣
文廣字仲容以班行討賊張海有功授殿直范仲淹宣
撫陜西與語奇之置麾下從狄青南征知德順軍為廣
西鈐轄知宜邕二州累遷左藏庫使帶御器械治平中
議宿衞將英宗曰文廣名將後且有功廼擢成州團練
使龍神衞四廂都指揮使遷興州防禦使秦鳳副都總
管韓琦使築篳篥城文廣聲言城噴珠率衆急趣篳篥
比暮至其所部分巳定遲明敵騎大至知不可犯而去
遺書曰當白國主以數萬精騎逐汝文廣遣將襲之斬
獲甚衆或問其故文廣曰先人有奪人之氣此必爭之
地彼若知而據之則未可圖也詔書褒諭賜襲衣帶馬
知涇州鎮戎軍為定州路副都總管遷步軍都虞候遼
人争代州地界文廣獻陣圖并取幽燕策未報而卒贈
同州觀察使
王貴者并州太原人廣順初補衛士宋初累遷至散員
都指揮使馬步軍都軍頭領勝州刺史太平興國二年
出為淄州刺史受詔從潘美北征攻沁州頗立戰功及
從楊業為遼兵所圍親射殺數十人矢盡張空弮又擊
殺數人遂遇害年七十三擢其子文晟供奉官文昱殿
直
荆罕儒冀州信都人父基王屋令罕儒少無頼與趙鳳
張輦為羣盗晉天福中相率詣范陽委質燕王趙延壽
得掌親兵開運末延壽從契丹主德光入汴署罕儒密
州刺史漢初改山南東道行軍司馬周廣順初為率府
率奉朝請貧不能振顯德初世宗戰高平戮不用命者
因求驍勇士通事舍人李延傑以罕儒聞即召赴行在
命為招收都指揮使會征太原命罕儒率步卒三千先
入敵境罕儒令人負束芻徑趣太原城焚其東門擢為
控鶴弩手大劒直都指揮使從平淮南領光州刺史改
泰州為下蔡守禦都指揮使兼舒蘄二州招安廵檢使
四年泰州初下眞拜刺史兼海陵鹽城兩監屯田使明
年三月世宗幸泰州以罕儒為團練使賜金帶銀器鞍
勒馬六年春軍吏耆艾詣闕請留恭帝詔褒之建隆初
升鄭州防禦以罕儒為使改晉州兵馬鈐轄罕儒恃勇
輕敵嘗率騎深入晉境人多閉壁不出虜獲甚衆是年
冬復領千餘騎抵汾州城下焚其草市案兵以退夕次
京士原劉鈞遣大將郝貴超領萬餘衆襲罕儒黎明及
之罕儒遣都監氊毬副使閻彦進分兵以禦貴超罕儒
錦袍裹甲據胡床享士方割羊臂臑以啖聞彦進小却
即上馬麾兵徑犯賊鋒并人攅戈舂之罕儒猶格鬭手
殺十數人遂遇害劉鈞素畏罕儒之勇常欲生致及聞
其死求殺罕儒者戮之太祖痛惜不巳擢其子守勲為
西京武德副使因索京士原之不效命者黜慈州團練
使王繼勲為率府率閻彦進為殿直斬其部下龍捷指
揮使石進德等二十九人罕儒輕財好施在泰州有煑
海之利歲入鉅萬詔聽十收其八用猶不足家財入有
籍出不問其數有供奉官張奉珪使泰州自言後唐張
承業之子罕儒曰我生平聞張特進名幸而識其子厚
加禮待遺錢五十萬米千斛罕儒雖不知書好禮接儒
士進士趙保雍登科覆落客游海陵罕儒問其所欲保
雍以將歸京師且言緣江榷務以絲易茗有厚利罕儒
立召主藏奴令籍藏中絲得四千餘兩盡以與之然好
勇善戰不顧勝負常欲削平太原志未果而及於敗人
皆惜之罕儒兄延福延福孫嗣
嗣乾德初應募為控鶴卒從李繼勲討河東繼勲擇悍
勇百人間道截洛陽砦嗣出行間請行手斬五十餘級
賊焚砦宵遁進薄汾河賊將楊業扼橋路嗣與衆轉戰
賊退踰橋殺業所部兵千計射中業從騎獲旗鼓鎧甲
甚衆業退保城進焚南門奪羊馬城矢集于面賊數千
夜来薄砦繼勲選勇敢五百人接戰而嗣為冠及旦戰
數合多所斬馘從太祖征太原賊来拒焚洞子遣殿前
楊信領百人援之嗣預焉率先䧟陣召見補御龍直太
平興國初三遷至天武軍校太宗再征太原嗣自陳願
率一隊先登命主城西洞子車駕廵師嗣登城手刃數
賊足貫䨇箭中手礮折二齒太宗見之亟召賜錦袍銀
帶從征幽州隸殿前崔翰斬三十級補龍猛副指揮使
五年契丹侵雄州據龍灣堤嗣隸袁繼忠繼忠令率千
兵力戰奪路内侍有至州閱城壘者出郛外敵進圍之
亟出兵接戰十數合斬騎卒七百餘嗣軍夜相失在古
城莊外三鼓突敵圍壁於莫州城下又領百人斧敵望
櫓斬五十級敵為橋界河將遁嗣邀擊之殺獲甚衆六
年從崔彦進捍契丹于静戎北砦于愼興口彦進遣嗣
率所部度河與契丹戰敗之追奔二十餘里八年李繼
遷宼邊嗣從袁繼忠田欽祚戍三叉口為前鋒斬賊千
餘追之獲牛羊鎧甲弓矢數千計進至萬井口狐路谷
餘賊復来請戰初以雄武千人為後殿為賊所掩繼忠
命嗣援之凡數戰始與雄武合隊因列陣格鬭復奪人
馬七百餘欽祚夜還依山為營賊亦砦其下募勁卒五
十往襲之嗣為其帥抵賊所刺殺百餘人焚其砦而還
詔賜錦袍銀帶雍熙三年從田重進譚廷美率師入遼
境疾戰飛狐口遼師不利重進引全師合擊遼騎引去
進至飛狐城北遼將大鵬翼率衆復至重進陣壓東偏
數戰不勝命嗣出西偏麾兵薄山崖以短兵接戰遼兵
敗投崖而下手斬百餘級散卒千餘在野嗣呵止之悉
斷弦折筈来降追至河槽復擊退餘衆屯土嶺裨將黃
明與戰不勝將退嗣謂之曰汝且屯兵於此為我聲援
我當奪此嶺遂力戰追奔五十餘里抵倉頭而還又領
招收卒千人克倉頭小治二砦黃明與戰克直谷砦命
嗣屯焉數日遼人復致師重進與戰奔突往来大軍頗
擾重進召嗣合戰悉走之奪礮具鎧胄賊乘夜復圍直
谷石門二砦重進遣嗣以精兵五百濟之嗣曰敵二萬
餘今援師甚寡難以觧圍重進頗憂之嗣曰譚師屯小
治綰兵二千願間道以往邀其策應中夜匹馬詣廷美
廷美曰敵勢若此何可觧也嗣曰請移全軍就平川植
旗立隊别擇三二百人張白旗於道側彼見旗幟綿亘
遠甚謂大軍繼至嗣自以所部五百疾驅往鬭必克其
砦廷美許焉一日凡五七戰遼兵遂引去咸如嗣所料
蔚州之降也重進先命嗣率勇士數十人縋入見守將
得其實状翌日將受降而敵反拒大軍所出之路遂與
鬭殺傷甚衆屢縋入城取守將之歸服者重進之壘糧
運頗乏嗣遣降卒輦州廩濟之遼援兵大至副都指揮
使江謙妄言惑衆嗣即斬之悉收兵歛輜重還重進砦
與遼人轉戰時軍校五人其四悉鬭死至大嶺嗣與戰
敗走之師還太宗引見便殿重進言其有勞補本軍都
虞候又從李繼隆禦敵於北平砦將赴蒲城道遇敵疾
戰俘獲甚衆又戰于鸞女祠繼隆遣步卒二千伏定州
古城為敵所攻命嗣援之至唐河橋嗣扼橋路出戰觧
敵圍數重與伏兵合分為三隊背水為陣敵將于越率
騎百餘隊臨烽臺求戰嗣整兵與戰數合得與繼隆會
又陣於東偏大敗之繼隆以聞詔嘉奬之遷本軍都指
揮使領澄州刺史至道二年加御前忠佐馬步軍頭屯
定州遼人入侵隸范廷召提偏師捍遼兵於嘉山廷召
徙高陽命嗣以兵二千為殿過平敵城遼衆十餘萬来
嗣屢出戰及桑贊秦翰来援夜二鼓敵再至嗣曰彼不
利夜戰我當破其砦以趣大軍即與贊翰合勢戒所部
望敵炬火多處并力衝之詰旦至瀛州咸平三年加領
本州團練使出為郎山路都廵檢使破敵砦於蒲隂俘
獲甚衆四年命嗣領萬人斷西山路會敵遽至大兵不
及進而止五年真拜蔡州團練使趙州部署踰年徙滄
州是冬遼人入侵命率所部自齊州抵淄青警偹景德
初又命與劉漢凝田思明率兵至冀州防邊俄赴澶州
行在所會遼人請和復遣還任歴鄆州鳳翔永興部署
車駕幸亳州留為舊城内同都廵檢使大中祥符七年
改虢州防禦使邠州環慶副部署卒嗣起行間以勞居
方面經百五十餘戰殁兄子信貴並為左侍禁貴至内
殿崇班
曹光實雅州百丈人父疇為蜀静南軍使控扼卭崍以
捍蠻夷光實少武勇有膽氣輕財好施不事細行意豁
如也疇卒光實嗣職遷永平軍節度管内捕盗遊奕使
乾德中太祖命王全斌等平蜀俄而盗賊羣起夷人張
忠樂者嘗群行攻劫且憾光實殺其徒黨率衆數千中
夜奄至環其居鼓譟並進光實負其母揮戈突圍以出
賊衆辟易不敢近賊殺其族三百餘口又發冢墓壊其
棺槨光實詣全斌具以事白誓雪冤憤時蜀中諸郡未
下乃圖雅州地形要害兼陳用兵攻取之策請官軍先
下之全斌壮其志令率兵先導果克其城獲忠樂而甘
心焉全斌乃署光實為義軍都指揮使殘寇猶據沈黎
光實以所部盡平之遂以光實知黎雅二州兼都廵檢
使安集勞来蠻族懷之六年秋全斌遣入貢京師遂言
境内安乂乞罷義軍歸農太祖喜謂左右曰此蜀中傑
㑓也詔升殿勞問久之以為黎州刺史開寳三年改唐
州刺史及平交廣群盗未息以光實為嶺南諸州都廵
檢使既至捕逐群盗海隅以寧太平興國二年就遷本
州團練使車駕征河東以光實知威勝軍事令調軍食
光實入告願提一旅奮銳先登帝曰資糧事重亦足宣
力也河東平命為汾遼石沁等州都廵檢使五年改汝
州團練使大軍北征與潘美分道出鴈門光實為前鋒
遇敵迎擊敗之斬首數千級優詔嘉奬李繼捧之入朝
也以光實為銀夏綏麟府豐宥州都廵檢使繼捧弟繼
遷逃入番落為邊患光實乘間掩襲至地斤澤俘斬甚
衆破其族帳獲繼遷母妻及牛羊萬計繼遷僅免使人
紿光實曰我數奔北勢窘不能自存矣公許我降乎因
致情欵陳甥舅之禮期某日降於葭蘆川光實信之且
欲專其功不與人謀及期繼遷先設伏兵令十數人近
城迎致光實光實從數百騎往赴之繼遷前導北行將
至其地舉手麾鞭而伏兵應之光實遂遇害卒年五十
五帝聞之驚悼賵賻加等以其子大理評事克讓為右
贊善大夫克恭為殿直淳化二年又錄克已為奉職後
至殿内承制克廣至閤門祇候從子克明
克明字堯卿既生會敵攻百丈縣父光遠遇害姆抱克
明匿葦蒲中得免既長喜兵法善騎射從父光實竒之
補為衙内都虞候光實擊敵於葭蘆川戰殁克明時護
輜重在後聞光實死懼軍亂秘不發喪陽令人西来傳
光實令還軍銀州而潛與僕張貴入敵中獲光實尸以
還葬京師繇是顯名初蜀人留京師者禁不得還鄉里
克明以母老間道歸李順反聞克明將家子且有名欲
脅以官克明擕母遁山谷夜止神祠中夢有人叱之起
既覺而去賊果至及賊䧟雅州克明募衆數萬人以迎
王師遂復名山火井夾門等九縣分兵嘉眉卭三州立
七砦以邀賊復收雅州斬六十餘人賊將何承禄等走
雲南蜀平擢西頭供奉官黎州兵馬監押以餘寇未息
權卭州駐泊廵檢明年峽路潰卒鄧紹等復起攻雅州
克明又平之還軍卭州遇賊王珂戰于延貢鎮擊以矛
中左股後又設伏山下以數十騎與賊接戰克明偽北
而所部失期伏不發克明挺身走賊追急乃倚大石引
弓三發斃三人由是獲免入朝改内殿崇班為温台等
七州都廵檢使景德中蠻寇邕州改供偹庫副使知邕
州左右江蠻洞三十六克明召其酋長諭以恩信是歲
承天節相率来集克明慰拊出衣服遺之感泣而去獨
如洪峒恃險不至克明諭兩江防遏使黃衆盈引兵攻
之斬其首領陸木前梟于市宜州澄海軍校陳進反時
鬱江暴漲州城摧圯克明率丁夫伐木為連舫維之水
上状如郛郭又多張旗幟浮巨栰陳兵其上為守禦偹
募溪洞兵三千而黃衆盈亦濟兵千五百將趣象州會
廵撫使曹利用約克明會兵行次貴州遇賊大敗之斬
首四百餘級賊平利用專其功代還真宗問南方事對
稱旨賜一子官遷供偹庫使江淮兩浙都太提舉捉賊
克明使人捕賊輙出私錢資之以故人人盡力視賊中
趫勇者釋縛使還捕其黨前後獲千餘人知江寧府張
詠以其事聞賜錢四十萬領平州刺史知辰州撫水蠻
叛徙宜融桂昭柳象邕欽廉白十州都廵檢使兼安撫
使既至蠻酋獻藥一器曰谿峒藥藥箭中人以是觧之
可不死克明曰何以騐之曰請試以鷄犬克明曰當試
以人乃取藥箭刺酋股而飲以藥即死群蠻慙懼而去
是年冬安撫都監王文慶馬玉出天河砦東克明與中
人楊守珍出環州樟嶺西磴道危絶林木深阻蠻多伏
努以待玉所向力戰屢敗蠻軍是時朝廷意在招附數
詔諭克明而克明亦憚深入屢移文止玉玉至如門團
為蠻所扼不得進克明遷延顧望月餘乃至撫水州與
知州蒙承貴等約盟而還未幾知桂州兼管勾溪峒公
事始置溪峒司又奏閱廣南兩路土軍為忠敢軍州人
覆茅為屋歲多火克明選北軍教以陶瓦又激江水入
城以防火灾代還知滁州徙鼎州會交阯李公蘊寇邕
州以文思使復知邕州既至遣人入交阯諭以利害公
藴拜表謝罪遷西上閤門使歴知登舒邵三州復徙鼎
州卒
張暉幽州大城人後唐清泰初隸控鶴軍累遷奉國弩
手都頭晉開運末與武行德奪契丹甲船於河隂行德
領河陽以暉為弩手指揮使復令引兵趣懷州契丹將
遁去因領州軍漢祖入汴暉迎于滎陽授懷州刺史乾
祐初郢州刺史慕容業治多不法以暉為緣漢都廵檢
使領唐州屯兵至郢州即代業還京改郢州刺史周廣
順初劉崇寇晉絳召暉為步軍左廂排陣使師還改沂
州刺史三年吏民詣闕舉留俄改冀州會詔築李晏口
束鹿安平博野百八橋武強等城命暉護其役踰月而
就從世宗征淮甸充壕砦都指揮使既拔楚泗即授泗
州未幾改耀州俄為西南面橋道使宋初從征澤潞為
行營壕砦使先登䧟陣事平遷華州團練使在郡頗有
治状建隆二年太原未下詔入覲問計暉對曰澤潞經
李筠之叛瘡痍未復軍旅一興恐人力重困不若戢兵
育民俟富庶而後為謀乃賜襲衣金帶鞍勒馬令還州
朝廷方議伐蜀遷鳳州團練使兼緣邊廵檢壕砦橋道
使暉盡得山川險易因密疏陳之太祖覽之大悅乾德
二年大軍西下乃以暉充西川行營先鋒都指揮使督
兵開大散關路躬撫士卒且役且戰人㤀其勞十二月
至青泥嶺卒天禧五年暉妻年百五歲家貧詣闕自陳
詔賜束帛錄其孫永德為三班借職
司超大名元城人初事邢帥安叔千漢祖在太原超往
依之隸帳下為小校漢祖將渡河遣超先領勁騎由晉
絳趨河陽及入汴以超為鄆州必敵指揮使時京東諸
州寇盗充斥以超為宋宿亳三州遊奕廵檢使改宿州
西固鎮守禦都指揮使移屯穎州下蔡鎮屢與淮人戰
有功周世宗命宰相李榖討淮南以超為步軍先鋒副
都指揮使又為廬夀光黃等州廵檢使大敗淮人三千
餘衆于盛唐縣獲櫂船四十餘艘禽其監軍高弼果毅
指揮使許萬以獻時黃州未下即命超遥領刺史兼樓
櫓戰櫂右廂都校師還改光州刺史敗吴軍千餘於麻
城北顯德四年冬與王審琦攻舒州敗吴軍三千先禽
刺史施仁望獻於行在即以超為舒州團練使宋初命
副宋偓領舟師廵撫江徼月餘特詔升舒州為防禦以
超充使太祖討李重進以為前軍步軍都指揮使及平
遣歸治所建隆三年春遷蔡州防禦使乾德六年改絳
州防禦使徙晉州兵馬鈐轄是秋又副趙贊為邠州行
營都部署進攻河東及太祖親征為行營前軍步軍都
指揮使改鄭州防禦使開寳七年朝廷將討江左以超
久在淮右習知江山險易徙蘄州防禦使行至淮西卒
年七十一天禧元年錄其孫文睿為三班奉職
論曰昔許子卒於師葬之加等春秋書之所以褒臣節
而儆官守也業罕儒光實咸當捍城之寄臨戎力戰殁
於敵境雖罕儒恃勇不戒光實甘賊遷之言失在輕敵
然其忘軀徇節誠可嘉也業本太原驍將感太宗寵遇
思有以報常勝之家千慮一失然其素得士心部卒不
忍離去從之以殁則忠義之風槩可見矣嗣與延昭並
克紹勲伐延昭久居邊閫總戎訓士威名方略聞于敵
人於嗣為優暉於危時則有䧟陣之功平日則獻息戎
之諫超頻戰以清淮海其忠誠果勇率有可尚者焉
宋史卷二百七十二
宋史卷二百七十二考證
楊業傳(臣人龍)按宋通鑑業本北漢建雄軍節度使
劉繼業後復姓楊止名業又按續通鑑繼業本名楊
重貴世祖賜今姓名
業勸其主繼元降(臣琦)按宋通鑑繼業為漢主扞太
原城每殺傷王師及繼元降繼業猶據城苦戰與本
傳不同
業因太息曰上遇我厚期討賊捍邊以報而反為奸臣
所廹致王師敗績何面目求活耶乃不食三日死
(臣蒲封)按遼史耶律色珍傳繼業被擒色珍責曰汝
與我國角勝三十餘年今日何面目相見繼業但稱
死罪而已與宋史本傳迥異盖曲筆也
宋史卷二百七十二考證
