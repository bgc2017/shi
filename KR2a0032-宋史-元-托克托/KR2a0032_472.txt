宋史卷四百七十二
元中書右丞相總裁托克托等修
列傳第二百三十一
姦臣二
蔡京(弟卞子攸翛)趙良嗣張覺(郭藥師附)
蔡京字元長興化仙游人登熙寧三年進士第調錢塘
尉舒州推官累遷起居郎使遼還拜中書舍人時弟卞
已為舍人故事入官以先後為序卞乞班京下兄弟同
掌書命朝廷榮之改龍圖閣待制知開封府元豐末大
臣議所立京附蔡確將害王珪以貪定策之功不克司
馬光秉政復差役法為期五日同列病太迫京獨如約
悉改畿縣雇役無一違者詣政事堂白光光喜曰使人
人奉法如君何不可行之有已而臺諫言京挾邪壞法
出知成德軍改瀛州徙成都諫官范祖禹論京不可用
乃改江淮荆浙發運使又改知揚州歴鄆永興軍遷龍
圖閣直學士復知成都紹聖初入權戶部尚書章惇復
變役法置司講議久不決京謂惇曰取熙寧成法施行
之爾何以講為惇然之雇役遂定差雇兩法光惇不同
十年間京再莅其事成於反掌兩人相倚以濟識者有
以見其姦卞拜右丞以京為翰林學士兼侍讀修國史
文及甫獄起命京窮治京捕内侍張士良令述陳衍事
狀即以大逆不道論誅并劉摰梁燾劾之衍死二人亦
貶死皆錮其子孫王巖叟范祖禹劉安世復遠竄京覬
執政曾布知樞密院忌之密言卞備位丞轄京不可以
同升但進承旨徽宗即位罷為端明龍圖兩學士知太
原皇太后命帝留京畢史事踰數月諫官陳瓘論其交
通近侍瓘坐斥京亦出知江寧頗怏怏遷延不之官御
史陳次升龔夬陳師錫交論其惡奪職提舉洞霄宫居
杭州童貫以供奉官詣三吳訪書畫竒巧留杭累月京
與游不舍晝夜凡所畫屏幛扇帶之屬貫日以逹禁中
且附語言論奏至帝所由是帝屬意京又太學博士范
致虚素與左街道錄徐知常善知常以符水出入元符
后殿致虚深結之道其平日趣向謂非相京不足以有
為己而宫妾宦官合為一詞譽京遂擢致虚右正言起
京知定州崇寧元年徙大名府韓忠彦與曾布交惡謀
引京自助復用為學士承旨徽宗有意修熙豐政事起
居舍人鄧洵武黨京撰愛莫助之圖以獻徽宗遂決意
用京忠彦罷拜尚書左丞俄代曾布為右僕射制下之
日賜坐延和殿命之曰神宗創法立制先帝繼之兩遭
變更國是未定朕欲上述父兄之志卿何以教之京頓
首謝願盡死二年正月進左僕射京起於逐臣一旦得
志天下拭目所為而京隂託紹述之柄箝制天子用條
例故事即都省置講議司自為提舉以其黨吳居厚王
漢之十餘人為僚屬取政事之大者如宗室冗官國用
商旅鹽澤賦調尹牧每一事以三人主之凡所設施皆
由是出用馮澥錢遹之議復廢元祐皇后罷科舉法令
州縣悉倣太學三舍考選建辟雍外學於城南以待四
方之士推方田於天下榷江淮七路茶官自為市盡更
鹽鈔法凡舊鈔皆弗用富商巨賈嘗齎持數十萬緡一
旦化為流丐甚者至赴水及縊死提點淮東刑獄章縡
見而哀之奏改法誤民京怒奪其官因鑄當十大錢盡
陷縡諸弟御史沈畸等用治獄失意羈削者六人陳瓘
子彙以上書黥置海島南開黔中築靖州辰溪猺叛殺
溆浦令京重為賞募殺一首領者賜之絹三百官以班
行且不令質究本末荆南守馬珹言有生猺有省地猺
今未知叛者為何種族若計級行賞懼不能無枉濫蔣
之竒知樞密院恐忤京意白言珹不體國京罷城命舒
亶代之以勦絶羣猺為期西收湟川鄯廓取䍧牱夜郎
地擢童貫領節度使其後楊戩藍從熙譚稹梁師成皆
踵之凡寄資一切轉行祖宗之法蕩然無餘矣又欲兵
柄士心皆歸已建澶鄭曹拱州為四輔各屯兵二萬而
用其姻昵宋喬年胡師文為郡守禁卒于掫月給錢五
百驟增十倍以固結之威福在手中外莫敢議累轉司
空封嘉國公京既貴而貪益甚已受僕射奉復創取司
空寄祿錢如粟豆柴薪與傔從糧賜如故時皆折支亦
悉從真給但入熟狀奏行帝不知也時元祐羣臣貶竄
死徙略盡京猶未愜意命等其罪狀首以司馬光目曰
姦黨刻石文德殿門又自書為大碑徧班郡國初元符
末以日食求言言者多及熙寧紹聖之政則又籍范柔
中以下為邪等凡名在兩籍者三百九人皆錮其子孫
不得官京師及近甸五年進司空開府儀同三司安遠
軍節度使改封魏國時承平既久帑庾盈溢京倡為豐
亨豫大之說視官爵財物如糞土累朝所儲掃地矣帝
嘗大宴出玉琖玉巵示輔臣曰欲用此恐人以為太華
京曰臣昔使契丹見玉盤琖皆石晉時物持以夸臣謂
南朝無此今用之上夀於禮無嫌帝曰先帝作一小臺
財數尺上封者甚衆朕甚畏其言此器己就久矣倘人
言復興久當莫辨京曰事苟當於理多言不足畏也陛
下當享天下之奉區區玉器何足計哉五年正月彗出
西方其長竟天帝以言者毁黨碑凡其所建置一切罷
之京免為開府儀同三司中太乙宫使其黨隂援於上
大觀元年復拜左僕射以南丹納土躐拜太尉受八寳
拜太師三年臺諫交論其惡遂致仕猶提舉修哲宗實
錄改封楚國朝朔望太學生陳朝老追疏京惡十四事
曰瀆上帝罔君父結奥援輕爵祿廣費用變法度妄制
作喜導諛箝臺諫熾親黨長奔競崇釋老窮土木矜遠
略乞投畀遠方以禦魑魅其書出士人爭相傳寫以為
實錄四年五月彗復出奎婁間御史張克公論京輔政
八年權震海内輕錫予以蠧國用託爵祿以市私恩役
將作以葺居第用漕船以運花石名為祝聖而修㙮以
壯臨平之山託言灌田而決水以符興化之讖法名退
送門號朝京方田擾安業之民圜土聚徙郡之惡不軌
不忠凡數十事先是御史中丞石公弼侍御史毛注數
劾京未允至是貶太子少保出居杭政和二年召還京
師復輔政徙封魯國二日一至都堂治事京之去也中
外學官頗有以時政為題策士者提舉淮西學士蘇棫
欲自售獻議請索五年間策問校其所詢以觀向背於
是坐停替者三十餘人初國制凡詔令皆中書門下議
而後命學士為之至熙寧間有内降手詔不由中書門
下共議蓋大臣有隂從中而為之者至京則又患言者
議己故作御筆密進而丐徽宗親書以降謂之御筆手
詔違者以違制坐之事無巨細皆託而行至有不類帝
札者羣下皆莫敢言繇是貴戚近臣爭相請求至使中
人楊球代書號曰書楊京復病之而亦不能止矣既又
更定官名以僕射為太少宰自稱公相總治三省追封
王安石蔡確皆為王省吏不復立額至五品階以百數
有身兼十餘奉者侍御史黃葆光論之立竄昭州拔故
吏魏伯芻領榷貨造料次錢劵百萬緡進入徽宗大喜
持以示左右曰此太師與我奉料也擢伯芻至徽猷閣
待制京每為帝言今泉幣所積贏五千萬和足以廣樂
富足以備禮於是鑄九鼎建明堂修方澤立道觀作大
晟樂製定命寶任孟昌齡為都水使者鑿大伾三山創
天成聖功二橋大興工役無慮四十萬兩河之民愁困
不聊生而京僴然自以為稷契周召也又欲廣宫室求
上寵媚召童貫軰五人風以禁中偪側之狀貫俱聽命
各視力所致爭以侈麗高廣相夸尚而延福官景龍江
之役起浸淫及於艮嶽矣子攸儵翛攸子行皆至大學
士視執政鞗尚茂德帝姬帝七幸其第賚予無算命坐
傳觴略用家人禮厮養居大官媵妾封夫人然公論益
不與帝亦厭薄之宣和二年令致仕六年以朱勔為地
再起領三省京至是四當國目昏眊不能事事悉決於
季子絛凡京所判皆絛為之且代京入奏每造朝侍從
以下皆迎揖呫囁耳語堂吏數十人抱案後從由是恣
為姦利竊弄威柄驟引其婦兄韓梠為戶部侍郎媒蘖
密謀斥逐朝士創宣和庫式貢司四方之金帛與府藏
之所儲盡拘括以實之為天子之私財宰臣白時中李
邦彦惟奉行文書而已既不能堪兄攸亦發其事上怒
欲竄之京力丐免特勒停侍養而安置韓梠黃州未幾
禠絛侍讀毁賜出身敕而京亦致仕方時中等白罷絛
以撼京京殊無去意帝呼童貫使詣京令上章謝事貫
至京泣曰上何不容京數年當有相䜛譖者貫曰不知
也京不得已以章授貫帝命詞臣代為作三表請去乃
降制從之欽宗即位邊遽日急京盡室南下為自全計
天下罪京為六賊之首侍御史孫覿等始極疏其姦惡
乃以秘書監分司西京連貶崇信慶遠軍節度副使衡
州安置又徙韶儋二州行至潭州死年八十京天資凶
譎舞智御人在人主前顓狙伺為固位計始終一說謂
當越拘攣之俗竭四海九州之力以自奉帝亦知其姦
屢罷屢起且擇與京不合者執政以柅之京每聞將退
免輙入見祈哀蒲伏扣頭無復廉恥燕山之役京送攸
以詩陽寓不可之意冀事不成得以自解見利忘義至
於兄弟為參商父子如秦越暮年即家為府營進之徒
舉集其門輸貨僮隸得美官棄紀綱法度為虚器患失
之心無所不至根株結盤牢不可脱卒致宗社之禍雖
譴死道路天下猶以不正典刑為恨子八人儵先死攸
翛伏誅絛流白州死鞗以尚帝姬免竄餘子及諸孫皆
分徙遠惡郡
卞字元度與京同年登科調江隂主薄王安石妻以女
因從之學元豐中張璪薦為國子直講加集賢校理崇
政殿說書擢起居舍人歴同知諫院侍御史居職不久
皆以王安石執政親嫌辭拜中書舍人兼侍講進給事
中哲宗立遷禮部侍郎使於遼遼人頗聞其名卞適有
寒疾命載以白馳車典客者曰此君所乘蓋異禮也使
還以龍圖閣待制知宣州徙江寧府歴揚廣越潤陳五
州廣州寶貝叢湊一無所取及徙越夷人清其去以薔
薇露灑衣送之紹聖元年復為中書舍人上疏言先帝
盛德大業卓然出千古之上發揚休光正在史策而實
錄所紀類多疑似不根乞驗索審訂重行刊定使後世
考觀無所迷惑詔從之以卞兼國史修撰初安石且死
悔其所作日錄命從子防焚之防詭以他書代至是卞
即防家取以上因芟落事實文飾姦偽盡改所修實錄
正史於是呂大防范祖禹趙彦若黃庭堅皆獲深譴遷
翰林學士四年拜尚書左丞專託紹述之說上欺天子
下脅同列凡中傷善類皆密疏建白然後請帝親札付
外行之章惇雖鉅姦然猶在其術中惇輕率不思而卞
深阻寡言論議之際惇毅然主持卞或噤不啟齒一時
論者以為惇迹易明卞心難見徽宗即位諫官陳瓘任
伯雨御史龔夬疏其兄弟姦惡瓘併數卞尊私史以厭
宗廟之罪伯雨言卞之惡有過於惇去年封事數千人
皆乞斬惇卞公議於此可見矣遂陳其大罪有六曰誣
罔宣仁聖烈保佑之功欲行追廢一也凡紹聖以來竄
逐臣僚皆卞啟而後行二也宫中厭勝事作哲宗方疑
未知所處惇欲召禮法官通議卞云既犯法矣何用禮
法官議皇后以是得罪三也編排元祐章牘萋菲語言
被罪者數千人議自卞出四也鄒浩以言忤旨卞激怒
哲宗致之遠謫又請治其親故送别之罪五也蹇序辰
建看詳訴理之議章惇遲疑未應卞即以二心之言迫
之惇默不敢對即日置局士大夫得罪者八百三十家
凡此皆卞謀之而惇行之六也願亟正典刑以謝天下
詔以資政殿學士知江寧府連貶少府少監分司池州
纔踰歲起知大名府徙揚州召為中太乙宫使擢知樞
密院時京居相位卞禮辭不許帝謀復湟鄯問於卞卞
以王厚高永年對與京合謀竭府藏以事邊募商人運
糧不復問其直貴賤鄯廓至斗米錢四千束芻錢千二
百秦中騷困及取三州進金紫光祿大夫永年竟為帳
下執去以降自是西方交兵連年不息追讐任伯雨所
言曲自辨理至欲會獄證治諸人坐貶卞居心傾邪一
意以婦公王氏所行為至當兄晩逹而位在上致已不
得相故二府政事時有不合京以中旨用童貫為陜西
制置使卞言不宜用宦者右丞張康國引李憲故事以
對卞曰用憲已非美事憲猶稍習兵貫略無所長異時
必誤邊計帝令中書行之京於帝前詆卞卞求去以天
章閣學士知河南妖人張懷素敗卞素與之游謂其道
術通神嘗識孔子漢高祖至稱為大士坐降職旋加觀
文殿學士拜昭慶軍節度使入為侍讀進檢校少保開
府儀同三司易節鎮東政和末謁歸上家道死年六十
贈太傅諡曰文正高宗即位追責為寧國軍節度副使
紹興五年又貶單州團練副使
攸字居安京長子也元符中監在京裁造院徽宗時為
端王每退朝攸適趨局遇諸塗必下馬拱立王問左右
知為蔡承旨子心善之及即位記其人遂有寵崇寧三
年自鴻臚丞賜進士出身除秘書郎以直秘閣集賢殿
修撰編修國朝會要二年間至樞密直學士京再入相
加龍圖閣學士兼侍讀詳定九域圖志修六典提舉上
清寶籙宮秘書省兩街道錄院禮制道史局官僚合百
人多三館雋游而攸用大臣子領䄂其間懵不知學士
論不與初置宣和殿命為大學士賜毬文方團命帶改
淮康軍節度使帝將去京先逐其黨劉昺劉煥等使御
史中丞王安中劾之攸通籍禁庭聞其事亟請間百拜
以懇帝意遂解其後與京權勢日相軋浮薄者復間之
父子各立門戶遂為讐敵攸别居賜第嘗詣京京正與
客語使避之攸甫入遽起握父手為胗視狀曰大人脉
勢舒緩體中得無有不適乎京曰無之攸曰禁中方有
公事郎辭去客竊窺見以問京京曰君固不解此此兒
欲以為吾疾而罷我也閱數日京果致仕以季弟絛鍾
愛於京數請殺之帝不許攸歴開府儀同三司鎮海軍
節度使少保進見無時益用事與王黼得預宫中秘戲
或侍曲宴則短衫窄袴塗抹青紅雜倡優侏儒多道市
井淫媟謔浪語以蠱帝心妻宋氏出入禁掖子行領殿
中監視執政寵信傾其父帝留意道家者說攸獨倡為
異聞謂有珠星璧月跨鳳乘龍天書雲篆之符與方士
林靈素之徒爭證神變事於是神霄玉清之祠徧天下
咎端自攸興矣童貫伐燕以攸副宣撫攸童騃不習事
謂功業可唾手致入辭之日二美嬪侍上側攸指而請
曰臣成功歸乞以是賞帝笑而弗責涿州留守郭藥師
擁所部八千人舉涿易二州降進攸少傅王師入燕進
少師封英國公還領樞密院王黼罷政帝欲大用攸既
而悔之但進太保徙封燕帝欲内禪親書傳位東宫字
授李邦彦邦彦欲立不敢承遂以付攸攸退屬其客給
事中吳敏議遂定靖康元年從上皇南下及還都始責
為大中大夫繼而安置永州連徙潯雷京死御史言攸
罪不減乃父燕山之役禍及宗社驕奢淫泆載籍所無
當竄諸海島詔置萬安軍尋遣使者隨所至誅之
翛初以恩澤為親衛郎秘書丞至保和殿學士宣和中
拜禮部尚書兼侍講時翛弟兄亦知事勢日異其客傅
墨卿孫傅等復語之曰天下事必敗蔡氏必破當亟為
計翛心然之密與攸議稍持正論故與京異然皆蓄縮
不敢明言遂引吳敏李綱李光楊時等用之以挽物情
尋加大學士提舉醴泉觀欽宗立翛上募兵陜西策自
請行又勸西幸帝頗采納俾知京兆府計垂就攸忌其
功成會金破濬州徽宗南幸攸假徽宗旨請翛守鎮江
改資政殿大學士或謂翛前計已乖宜勿行翛幸得去
不復辭流言至京師謂將復辟於鎮江帝趣迎上皇還
而責翛昭信軍節度副使攸之誅也御史陳述且行帝
取詔批其尾曰翛亦然於是併誅崈者京族子也性矯
妄善談鬼神事當承門蔭固推與庶兄宗族稱為賢崇
寧初京黨以學行修飭聞諸朝與泉州布衣呂注皆著
道士服召入謁累官拜給事中兼侍讀京去位為言者
所攻以顯謨閣待制提舉崇福宮言者復論其不學無
文結豪民規厚利持道家吐納之說以為論思侍立集
英瞑目自若為不恭遂奪職陳正彙上京變事置獄京
師具陳在杭州時日聞崈盛言京有後福獄上詔削其
籍京復相徽宗戒毋得用崈但復集英殿修撰旋還其
制提點洞霄宫宣和中卒
趙良嗣本燕人馬植世為遼國大族仕至光祿卿行汚
而内亂不齒於人政和初童貫出使道盧溝植夜見其
侍史自言有滅燕之策因得謁童貫與語大竒之載與
歸易姓名曰李良嗣薦諸朝即獻策曰女真恨遼人切
骨而天祚荒淫失道本朝若遣使自登萊涉海結好女
真與之相約攻遼其國可圖也議者謂祖宗以來雖有
此道以其地接諸蕃禁商賈舟船不得行百有餘年矣
一旦啓之懼非中國之利徽宗召見問所來之因對曰
遼國必亡陛下念舊民遭塗炭之苦復中國往昔之疆
代天譴責以治伐亂王師一出必壺漿來迎萬一女真
得志先發制人後發制於人事不侔矣帝嘉納之賜姓
趙氏以為秘書丞圖燕之議自此始遷直龍圖閣提點
萬夀觀加右文殿修撰宣和二年二月使于金國見其
主阿固達議取燕雲使還進徽猷閣待制自是將命至
六七頗能緩頰盡心與金爭議進龍圖閣直學士既得
燕山又加延康殿學士提舉上清宫官至光禄大夫良
嗣言頃在北國與燕中豪士劉範李奭及族兄柔吉三
人結義同心欲拔幽薊歸朝瀝酒於北極祠下祈天為
約俟他日功成即挂冠謝事以表本心初非取功名而
徼富貴也頼陛下威靈今日之事幸而集顧前日之約
豈可欺哉願許臣致仕使得買田歸耕令有識者曰此
平燕首謀之人得請閑退天下美事也不然則臣為敢
欺神明何所不至凡三上章詔不許既而朝廷納張覺
良嗣爭之云國家新與金國盟如此必失其歡後不可
悔不聽坐奪職削五階靖康元年四月御史胡舜陟論
其結成邊患敗契丹百年之好使金寇侵陵禍及中國
乞戮之於市時已竄柳州詔廣西轉運副使李昇之即
所至梟其首徙妻子于萬安軍
張覺平州義豐人也在遼國第進士為遼興軍節度副
使鎮民殺其節度使蕭迪里覺拊定亂者州人推領州
事燕王淳死覺知遼必亡籍丁壯五萬人馬千匹練兵
為備蕭后遣時立愛來知州拒弗納金人入燕訪覺情
狀於遼故臣康公弼公弼言彼何能為當示以不疑乃
以為臨海軍節度使任知平州遼相左企弓等將歸東
尼堪欲先遣兵擒覺公弼曰如此是趣之叛也我請使
焉而觀之遂往見覺覺曰契丹八路皆陷今獨平州存
敢有異志所以未釋甲者防蕭幹耳厚賂公弼使還公
弼道其語尼堪信之升平州為南京加覺同中書門下
平章事企弓公弼與曹勇義虞仲文皆東遷時燕民盡
徙流離道路或詣覺訴公弼企弓等不能守燕致吾民
如是能免我者非公而誰覺召僚屬議皆曰近聞天祚
復振於松漠金人所以急趍山西者畏契丹議其後也
公能仗大義迎故主以圖興復責企弓等之罪而殺之
縱燕人歸燕南朝宜無不納儻金人西來内用營平之
兵外籍南朝之援何所懼乎覺又訪於翰林學士李石
亦以為然乃殺企弓等四人復稱保大三年繪天祚像
於廳事每事告而後行呼父老諭曰女真讐也豈可從
指其像曰此非汝主乎豈可背當相約以死必不得已
則歸中國燕人尚義皆景從於是悉遣徙民歸石更名
安弼偕故三司使高黨往燕山說王安中曰平州自古
形勝之區地方數百里帶甲十餘萬覺文武全才若為
我用必能屏翰王室苟為不然彼西迎天祚北通蕭幹
將為吾肘腋患矣安中深然之具奏于朝願以身任其
責令安弼黨詣京師徽宗以手札付詹度曰本朝與金
國通好信誓甚重豈當首違金人昨所以不即討覺者
以兵在關中而覺抗榆關故也今既已東去他日西來
則覺蕞爾數城恐未易當為今之計姑當密示羈縻足
矣而度數誘致之諷令内附宣和五年六月覺遣書至
安撫司云金虜恃虎狼之強驅逐徙燕京富家巨室止
留空城以塞盟誓緬想大朝亦非得已遺民假道當管
冤痛之聲盈於衢路州人不忍僉謂宜抗賊命以存生
靈使復父母之邦且為大朝守禦之備已盡遣其人過
界謹令掌書記張鈞參謀軍事張敦固詣安撫司聽命
金人聞覺叛遣棟摩國王將三千騎來討覺帥兵迎拒
之于營州棟摩以兵少不交鋒而退大書于門有今冬
復來之語覺遂妄以大捷聞朝廷建平州為泰寧軍拜
覺節度使以安弼黨鈞敦固皆為徽猷閣待制宣撫司
犒以銀絹數萬詔命至覺喜遠出迎金人諜知舉兵來
覺不得返同其弟挾所被詔勅奔燕母妻先寓營州為
金人所得弟聞之亟往降獻其詔勅金人圍平州覺之
從弟及姪固守金人以納叛為責且求餉糧凡攻擊數
月州民數千潰圍走莫肯降金人既平三州始來索覺
王安中諱之索愈急乃斬一人貌類者去金人曰此非
覺也覺匿於王宣撫甲仗庫若不與我我自以兵取之
安中不得已引覺出數其過使行刑覺語殊不遜既死
函首送之燕之降將及常勝軍皆泣下郭藥師曰若來
索藥師當奈何自是解體金人終用是啓釁云
郭藥師渤海鐡州人也遼之將亡燕王淳募遼東饑民
為兵使之報怨於女真目曰怨軍藥師為之渠首明年
其兩營叛藥師殺叛者羅青都統蕭幹留二千人為四
營以藥師及張令徽劉舜仁甄五臣為將淳建號於燕
改怨軍為常勝軍擢藥師至諸衞上將軍涿州留守淳
死蕭后立蕭幹專國人貳宣和四年九月藥師擁所部
八千人奉涿易二州來歸詔以為恩州觀察使王師北
討劉延慶與幹軍于盧溝藥師曰幹以全師抗我燕城
必虚選勁騎襲之可得也延慶遣藥師與諸將帥兵六
千夜半渡河倍道而進質明甄五臣領五千騎奪迎春
門以入大軍繼至下令納燕人降而盡殺契丹雜虜藥
師遣人諭蕭后使趣降后密詔蕭幹還戰於三市藥師
失馬幾為所擒遂以敗還猶進安遠軍承宣使十二月
拜武泰軍節度使五年正月加檢校少保同知燕山府
詔入朝徽宗禮遇甚厚賜以甲第姬妾張水嬉於金明
池使觀之命貴戚大臣更互設宴又召對於後苑延春
殿藥師拜廷下泣言臣在虜聞趙王如在天上不謂今
日得望龍顔帝深褒稱之委以守燕對曰願效死又令
取天祚以絶燕人之望變色而言曰天祚臣故主也國
破出走臣是以降陛下使臣畢命他所不敢辭若使反
故主非所以事陛下願以付他人因涕泣如雨帝以為
忠解所御珠袍及二金盆以賜藥師出諭其下曰此非
吾功汝軰力也即剪盆分給之加檢校少傅歸鎮蕭幹
犯塞藥師破其衆於峯山生擒阿嚕大師獲耶律德光
尊號寳劒檢塗金印幹尋為部下所殺策勲加檢校太
傅初王安中知燕山府詹度與藥師同知藥師自以節
鉞欲居度上度稱御筆所書有序藥師不從加以常勝
軍肆横藥師右之度不能制告于朝廷慮其交惡命度
與河間蔡靖兩易靖至坦懷待之藥師亦重靖稍為抑
損安中但諂事之朝廷亦曲徇其意所請無不從良械
精甲多遣部曲貿易他道為竒巧之物以奉權貴宦侍
於是譽言日聞專制一路增募兵號三十萬而不改左
祍朝論頗以為慮亟拜太尉召入朝辭不至帝令童貫
行邊隂察其去就不然則挾之偕來貫至燕藥師迎于
易州再拜帳下貫避之曰汝今為太尉位視二府與我
等耳此禮何為藥師曰太師父也藥師唯拜我父焉知
其他貫釋然遂邀貫視師至于迥野略無人迹藥師下
馬當貫前掉旗一揮俄頃四山鐡騎耀日莫測其數貫
衆皆失色歸為帝言藥師必能抗虜蔡攸亦從中力主
之金使賀天寧節歸送伴使見藥師兵遇之於道金使
為之歛馬引避鄉兵或持矛揭取其羊羜皆不敢爭奏
言藥師威聲遠振攸益謂其可倚故内地不復防制屢
有告變及得其通金國書輙不省七年十二月詹度言
藥師瞻視不常趣向懷異蜂目烏喙怙寵恃功逆節已
萌凶横日甚今聞與金人交結背負朝廷興禍不遠願
早為之慮始詔遣官究實而金兵已南下破檀薊至玉
田蔡靖遣藥師張令徽劉舜仁帥師出禦其夕令徽遁
歸靖與部使者詣藥師計事藥師欲降靖曰靖誓死報
國此何言邪引佩刀將自剄藥師抱持之并諸使者悉
鎻于家斡里雅布及郊藥師率軍官迎拜遂從以南叛報
至帝猶秘其事議封為燕王割地與之使世守而已無
及斡離不至慶源聞天子内禪欲回軍藥師曰南朝未
必有備不如姑行其後趦趄京城詰索宫省與邀取寳
器服玩皆藥師導之也
宋史卷四百七十二
宋史卷四百七十二考證
蔡京傳附弟卞以卞兼國史修撰初安石且死(至)盡改
所修實錄(臣其睿)按長編蔡卞重修神宗實錄用
朱黃刪改納之禁中世不可得見梁師成用事頗招
延元祐諸家子孫若范溫秦湛之徒師成在禁中見
其書為諸人道之諸人索其書之出因曰此亦不可
不錄也師成如其言有人携以渡江遂傳于世
宋史卷四百七十二考證
