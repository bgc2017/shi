宋史卷一百七十一
元中書右丞相總裁托克托等修
職官志第一百二十四
職官十一(奉禄制上)
奉祿匹帛職錢(禄粟傔人衣粮)厨料薪炭諸物
奉祿(自宰臣而下至岳瀆廟令凡四十一等)
宰相樞密使月三百千(春冬服各綾二十匹絹三十匹冬綿百兩)樞密使帶
使相侍中樞密使(春冬衣同宰相)節度使同中書門下平章事
已上及帶宣徽使并前兩府除節度使及節度使移鎮
樞密使副知院帶節度使四百千參知政事樞密副使
知樞密院事同知樞密院事及宣徽使不帶節度使或
檢校太保簽書樞密院事三司使二百千(春冬各綾十匹春絹十匹)
(冬二十匹綿五十兩自宰相而下春各加羅一匹檢校太保簽書者春冬絹二十匹綿五十兩)節度觀
察留後知樞密院事及充樞密副使同知樞密院事并
帶宣徽使簽書樞密院事三百千(綾絹羅綿同參知政事)觀文殿
大學士(料錢衣賜随本官)資政殿大學士(料錢衣賜随本官)翰林學士
承旨學士龍圖天章閣直學士知制誥龍圖天章閣學
士(綾各五匹絹十七匹自承旨而下加羅一匹綿五十兩已上奉随本官衣賜如本官例大即依本官例小)
(即依逐等)三師三公百二十千(綾各十匹絹二十匹)東宫三司僕射九
十千(綾各五匹絹二十匹)東宫三少御史大夫尚書六十千門下
中書侍郎太常宗正卿左右丞諸行侍郎御史中丞五
十千(春冬各綾五匹絹十七匹惟中丞綾七匹絹二十匹權御史中丞者給本官奉)太子賓客
四十五千(綾絹同中丞)左右散騎常侍六十千給事中中書
舍人太卿監國子祭酒太子詹事四十五千諫議四十
千(春冬綾各三匹絹十五匹舊志太常宗正卿左右丞侍郎充翰林承旨及侍讀侍講各綾七匹絹二十匹)
(中書舍人若充翰林學士綾五匹絹十七匹他官充龍圖閣學士樞密直學士並凖此龍圖閣學士知制誥同)
(諫議之數)權三司使并權發遣使公事(料錢衣賜並同本官)副使五十
千(春綾二匹冬綾五匹春冬絹各十五匹自三師以下春各加羅一匹冬綿五十兩權者同判官并權及發)
(遣以至子司主判河渠勾當公事同管勾兩渠公事料錢衣賜並同本官數)左右諭德少卿
監司業郎中三十五千左右庶子起居郎舍人侍御史
(知雜事同如正郎知雜即支本官奉料)左右司諫殿中侍御史員外郎赤
令三十千丞十五千(如京朝官願請本官衣奉者仍支米麥)少詹事二十
九千(春冬絹各十三匹惟赤縣令衣賜随本官)左右正言監察御史太常博
士通事舍人國子五經博士太子宗正祕書殿中丞著
作郎大理正二十千太子率更令中允贊善中舍洗馬
殿中省五尚奉御十八千(太常博士以上春冬絹各十匹諭德以下春加羅一匹冬)
(綿三十兩餘各絹七匹太常博士著作洗馬舊各有增減)司天十五千正十三千(春冬)
(絹各五匹各綿十五兩)祕書郎著作佐郎(春冬絹各六匹冬綿冬三十兩五官正以下春)
(羅各一匹祕書舊無奉兼三館職事者給八十千至道二年令同著作郎給之)大理寺丞十四
千諸寺監丞十二千(春冬絹各五匹)大理評事十千(春冬各絹三匹自大)
(理寺丞以下冬綿各加十五兩諸寺監丞大理評事舊有增損不同)太祝奉禮八千司天
監丞五千(春冬絹各五匹)主簿五千(春冬絹各三匹丞簿各綿十五兩)靈臺郎
三千保章正二千(春冬絹各三匹惟靈臺郎冬随衣錢三千)節度使四百千
(管軍同如皇子充節度使兼侍中帶諸王皇族節度使同中書門下平章事并散節度使及帶王爵奉同節度)
(使惟春冬加絹各百匹大綾各二十匹小綾各三十匹羅各十匹綿各五百兩)節度觀察留後
(官制行改承宣使)三百千(管軍同兩省都知押班諸司使遙領者凖此如皇族充留後及帶郡王同)
(惟春加絹二十匹冬三十匹大小綾各十匹春羅一匹冬綿百兩)觀察使二百千(管軍同兩)
(省都知押班諸司使并横行遙領者奉凖此春冬加絹各十匹綿五十兩如皇族充觀察者即三百千仍春冬)
(加絹各十五匹綾十匹春羅一匹冬綿五十兩)防禦使三百千(管軍皇族同其皇族及兩省都)
(知押班諸司使并横行諸衞大將軍將軍遙領者百五十千皇族春冬加絹各十五匹綾十匹春羅一匹綿五)
(十兩兩省都知押班并横行諸衛大將軍領者春冬絹各十匹綿五十兩)團練使百五十千
(管軍及皇族并軍班除充者同其皇族及兩省都知押班諸司使并横行諸衞大將軍遥領者百千皇族春冬)
(加絹各十五匹綾十匹春羅一匹綿五十兩兩省都知押班并横行諸衛大將軍將軍領者春冬絹各十匹冬)
(綿五十兩)六軍統軍百千諸衛上將軍六十千(春冬綾各五匹絹十匹綿)
(五十兩如皇子充諸衛上將軍二百千春冬綾各十匹春絹十匹羅一匹冬絹二十匹綿五十兩)左右
金吾衛大將軍三十五千諸衛大將軍二十五千(春冬綾各)
(三匹絹七匹冬綿二十兩)將軍二十千(春冬綾各二匹絹五匹綿二十兩)率府率副
中郎將十三千(春冬絹各五匹冬綿十五兩自諸衛上將軍以下春衣羅一匹)内客省
使六十千客省使三十七千延福宫景福殿宣慶引進
四方館宣政昭宣閤門使二十七千皇城以下諸司使
二十五千(春絹各十匹冬十匹綿三十兩惟客省使春冬絹各一十匹)客省及皇城
以下諸司副使二十千内殿承制十七千崇班十四千
(春絹各五匹冬十匹綿三十兩帶閤門祗候並同)供奉官十千(帶閤門祗候者十二千春絹四)
(匹冬五匹綿二十兩)侍禁七千(帶閤門祗候者一十千)殿直五千(帶閤門祗候者九千)
(並春冬絹各四匹冬綿十五兩)三班奉職借職四千(春冬絹各三匹錢二千)下茶
酒班殿侍一千(春冬絹七匹冬綿十五兩)下班殿侍七百(春冬絹各五匹二項)
(並蕃官并土人補充者)皇親任諸衛大將軍領刺史八千將軍刺
史六十千(春冬綾十匹春絹十二匹冬十三匹綿五十兩舊志春冬綾十匹絹十五匹各加羅一匹)
將軍三十千(春冬綾三匹絹五匹羅一匹冬綿四十兩)率府率二十千副率
十五千(春冬綾各二匹絹五匹羅一匹綿四十兩)
舊志諸衛將軍有五十千四十千三十千三等(一等春冬)
(各綾五匹絹十匹一等綾二匹絹五匹春並加羅一匹冬並綿二十兩)諸司使有四十
千三十千二等副使以上下與異姓同並給實錢(自諸)
(司使至殿直春冬各羅一匹綾一匹絹各五匹冬綿各四十兩)
入内内侍省都知副都知押班不帶遥郡諸司使充者
二十五千(春絹七匹冬十匹綿三十兩)副使充者二十千(春絹五匹冬七匹綿)
(二十兩)入内内侍省供奉官十二千(春絹五匹冬七匹綿三十兩)殿頭
七千高品高班五千(春絹各五匹冬六匹綿二十兩)黃門三千(春冬絹各五匹)
(綿十五兩)祗候殿頭祗候高品祗候高班内品祗候内品祗
候小内品貼祇候内品入内内品後苑内品後苑散内
品七百(春冬絹各五匹綿十五兩)雲韶部内品七百(春冬絹各四匹綿十五兩)入
内内品管勾二千奉輦祇應一千五百打牧祇應一千
(春冬絹各五匹綿各十五兩)内侍省内常侍供奉官十千(春冬絹各五匹内常)
(侍春加羅一匹冬綿十五兩供奉官冬止加綿二十兩)殿頭五千高品高班三千
(春冬絹各四匹冬綿各二十兩)黃門二千(春冬絹各四匹冬綿十五兩)殿頭内侍入
内高品二千(春冬絹各三匹錢二千)高班内品一千五百(衣糧帶舊)黃
門内品在京人事一千(春冬各碧羅碧綾半匹黃絹生白絹各一匹綿八兩)寄班
小底二千(春冬絹各十匹)入内小黃門前殿祗候内品北班内
品外處揀来并城北班後苑把門内品掃洒院子及西
京内品依北班内品依舊在西京收管七百西京内品
五百(春冬絹各五匹綿各十五兩惟入内小黃門前殿祗候内品春冬絹各四匹)郢唐復州
内品三百(春冬絹各二匹布半匹錢一千舊志載内官不詳奉料皆減少)樞密都承旨
四十千副都承旨副承旨樞密院諸房副承旨逐房副
承旨(已上如帶南班官同)中書堂後官提點五房公事三十千(都承)
(旨以下春冬絹各十五匹春羅一匹逐房副承旨絹各十三匹都承旨承旨春加綾三匹冬五匹綿五十兩副)
(都承旨以下綿各三十兩)中書堂後官二十千特支五千(已上如帶京朝官同)
中書樞密主事二十千錄事令史十千(春冬絹各十匹春羅一匹主事)
(已上冬綿五十兩錄事令史三十兩)主書七千守當官書令史五千(春冬絹各)
(二匹主書書令史春錢三千冬綿十二兩錢一千守當官春錢一千)自中書樞密并曾任
兩府雖不帶職(曾任兩府而致仕同)宣徽三司觀文資政翰林端
眀翰林侍讀侍講龍圖天章學士樞密龍圖天章直學
士知制誥中書舍人待制御史臺開封府節度使至刺
史三館祕閣審刑院刑部大理寺諸王府記室翊善以
下至諸王宫教授知審官院勾當三班院糾察刑獄判
吏部銓南曹登聞檢院鼓院司農寺及國子監直講丞
簿河北河東陕西轉運使皇子親王諸衛大將軍至率
府副率兩省都知押班不帶遥郡諸司使副兩府供奉
官以下至内品(惟内品特給一分見錢)及樞密都承旨以下並給
見錢餘官并防禦使以下諸衛將軍横行諸司使遥領
者悉一分見錢二分他物(其兩省都知副都知遥領刺史以上者即給一半見錢)
三司檢法官十千(春冬絹各五匹冬綿十五兩願請前任請受者聽若轉京朝官随本官料)
(錢衣賜)權知開封府并判官推官(料錢衣賜並随本官舊志云判官三十千推官)
(二十千並給見錢)司錄二十千(如差員外郎己上充随本官料錢衣賜)功曹法曹
十二千倉戶士兵四曹十千(差京朝官充随本官料錢衣賜)刑部檢法
官法直官大理寺法直官副法直官十千(春冬絹各五匹冬綿十五)
(兩如轉京朝官随本官料錢衣賜)西京軍巡判官十五千(内開封府轉至京官支本)
(官衣奉)西京南京北京留守判官河南應天大名府判官
三十千(春冬絹各十二匹冬綿二十兩)節度觀察判官二十五千(春冬絹各)
(六匹冬綿十二兩半)節度副使三十千行軍司馬二十五千(如簽書本)
(州公事衣奉依節察判官若監當即給一半折支衣賜厨料不給)節度掌書記觀察支
使二十千(綿絹如推官)留守推官府推官節度觀察推官十
五千(春冬絹各五匹冬綿十兩)防禦團練副使二十千(如監當即給一半折支)
防禦團練判官十五千(兩朝志云奉依本州錄事参軍如無依倚郭縣令)防禦
團練軍事推官軍監判官七千軍事判官如本州錄事
參軍之數京府司錄參軍二十千諸曹參軍十千(以京官知)
(者奉從多給景德三年詔司錄六曹悉給春冬衣)五萬戶已上州(三京同)錄事參
軍二十千司理司法十二千司戸十千三萬戶已上州
錄事十八千司理司法十二千司戸九千一萬戶已上
州錄事十五千司理司法十千司戸八千五千戸已上
州錄事十二千司理司法十千司戸七千不滿五千戸
州錄事司理司法十千司戸七千别駕掌史司馬司士
參軍(如授士曹依司士)文學參軍七千東京畿縣七千戸已上
知縣朝官二十二千京官二十千五千戸已上知縣朝
官二十千京官十八千三千戸己上知縣朝官十八千
京官十五千三千戸已下知縣止命京官十二千(已上衣賜)
(並随本官)主簿尉十二千至七千戸四等(並給見錢)河南府河南
洛陽縣令三十千諸路州軍萬戶己上縣令二十千簿
尉十二千七千戸已上令十八千簿尉十千五千戸已
上令十五千簿尉八千三千戸已上令十二千簿尉七
千不滿三千戸令十千簿尉六千京朝官及三班知縣
者亦許給縣令奉本官奉多者以從多給(兼監兵者止請本奉添給)
嶽凟廟令十千丞主簿七千(全折)幕職州縣料錢諸路支
一半見錢一半折支(縣尉全給見錢)廣東川陕並給見錢
元豐制行宰相三百千(衣賜綾絹綿皆如舊制然以左右僕射為宰相政和中以三公)
(為真相靖康依舊制樞密使帶使相侍中樞密使節度使同中書門下平章事以上及帶宣徽使并前兩府除)
(節度使移鎮樞密使副知院帶節度使四百千自治平末至元豐四年如文彦博呂公弼馮京吳充先後為使)
(副是年十一月始詔樞密院置知院同知院餘並罷至是既罷使副只置知院同知院直至靖康不改)知
樞密院門下中書侍郎尚書左右丞同知樞密院事二
百千(衣賜如舊元祐中復置簽書樞密院事紹興中罷)太師太傅太保少師少
傅少保四百千(春服羅三匹小綾二十匹絹四十匹冬服小綾三十匹絹四十匹綿二百兩舊)
(制奉錢百二十千春服小綾十匹絹三十匹羅一匹冬服小綾十匹絹三十匹綿五十兩大觀間增改)開
府儀同三司百二十千(春冬各小綾十匹絹三十匹春羅一匹冬綿五十兩大觀二年)
(以無特任者遂刪去)特進九十千(春冬各小綾十匹絹二十五匹春羅一匹冬綿五十兩)金
紫光祿大夫銀青光祿大夫光祿大夫六十千(春冬各小綾七)
(匹絹二十匹春羅一匹綿五十兩)宣奉正奉正議通奉大夫五十五千
(春冬各小綾五匹絹十七匹春羅一匹冬綿五十兩)通議太中大夫五十千(元豐令太)
(中大夫以上下憂解官給舊官料錢)中大夫中奉中散大夫四十五千(春冬)
(各小綾三匹絹十五匹春羅一匹冬綿五十兩)朝議奉直朝請朝散朝奉大夫
三十五千(春冬絹各十三匹春羅一匹冬綿三十兩)朝請朝散朝奉郎三十
千(春冬服同正郎)承議奉議通直郎二十千(承議春冬絹各十匹春羅一匹冬綿)
(三十兩奉議通直春冬各絹七匹)宣教郎十七千(春冬絹各六匹春羅一匹冬綿二十兩元)
(豐格有出身十七千無出身十四千六年敕不以資考有無出身並十五千衣無羅)宣義郎十二
千(春冬各絹五匹冬綿十五兩)承事郎十千(春冬絹各三匹冬綿十五兩)承奉郎
八千承務郎七千(元豐以来釐務止支驛料大觀二年定支)承直郎二十五
千(春冬絹各六匹綿十二兩半元豐留守判官府判官奉錢三十千春冬絹各十二匹綿二十兩節度觀察)
(判官奉錢二十五千春冬絹各六匹綿十二兩半凡二等崇寧二年改從一等)儒林郎二十千
(春冬絹各五匹綿十兩元豐節度掌書記觀察支使奉錢衣賜如上防練軍事判官考任合入令錄者奉錢十)
(五千凡二等崇寧改從一等)文林郎十五千(春冬服同儒林)從事從政脩職
郎十五千(從事郎元豐舊制考第合入令錄者視令錄支未合入令錄者視判司簿尉支從政郎元)
(豐三京州府軍監司錄錄事参軍五萬戸以上二十千三萬戸以上十八千一萬戸以上十五千五千戸以上)
(十二千不滿五千戸十千縣令一萬戸以上二十千七千戸以上十八千五千戸以上十五千三千戸以上十)
(二千不滿二千戸十千凡二等崇寧改從一等)迪功郎十二千(元豐四京軍巡判官十五千三)
(京州府軍監司法參軍五萬三萬戸以上十二千二萬戸及不滿五千戸七千三京州府軍監司戸參軍及五)
(萬戸以上十千三萬戸以上九千一萬戸以上八千不滿五千戸七千凡三等崇寧改初熙寧四年中書門下)
(言天下選人奉薄而多少不均不足以勸廉吏今欲月增料錢縣令錄事參軍三百六十七員舊請十千十二)
(千者贈至十五千司理司法司戸參軍主簿縣尉二千一百五十三員舊請七千八千十千者增至十二千防)
(團軍事推官軍監判官一百七十二員舊請七千者增至十二千月通增奉錢一萬二千餘貫米麥亦有增數)
(從之)太尉一百千(春冬各小綾十匹春羅一匹絹十匹冬絹二十匹綿五十兩帶節度使依本格)
節度使四百千(曾任執政以上除及移鎮初除及管軍並同舊制)承宣使三百
千(即節度觀察留後)觀察使防禦使二百千團練使百五十千
刺史一百千(自節度使以下至諸衛中郎將並如舊制)通侍大夫三十七千
正侍宣正協忠中侍中亮中衛翊衛親衛拱衛左武右
武大夫二十七千武功武德武顯武節武略武經武義
武翼大夫二十五千(春冬絹各十匹綿二十兩惟通侍大夫十二匹)正侍宣正
履正協忠中侍中亮中衛翊衛親衛拱衛左武右武武
功武德武顯武節武略武經武義武翼郎二十千敦武
郎十七千脩武郎十四千(春絹五匹冬七匹綿二十兩帶閤門祇候並同)從義
秉義郎十千(帶閤門祗候十二千)成忠保義郎五千(帶閤門祗候者九千並春)
(冬絹各四匹冬綿十五兩)承節承信郎四千(春冬絹各三匹錢二千)進武校尉
三千進義校尉二千(春冬絹各三匹)進武副尉三千守關進武
副尉守關進義副尉一千凡文武官料錢並支一分見
錢二分折支(曾任兩府雖不帶職料錢亦支見錢)
職錢
御史大夫六曹尚書行六十千(守五十五千試五十千)翰林學士
承旨翰林學士五十千(衣賜本官例官小春冬服小綾各三匹絹各十五匹綿五十兩)
左右散騎常侍御史中丞開封尹行一百千(守九十千試八十千)
(崇寧四年重定)六曹侍郎(元祐中置權六曹尚書奉給依守侍郎紹聖中罷)行五十五
千(守五十千試四十五千)太子賓客詹事行五十千(守四十七千試四十五千)
給事中中書舍人行五十千(守四十五千試四十千)左右諫議大
夫(元祐中置權六曹侍郎奉給依諫議大夫紹聖中罷)行四十五千(守四十千試三十七千)
太常宗正卿行三十八千(守三十五千試三十二千)祕書監行四十
二千(守三十八千試三十五千)七寺卿國子祭酒太常宗正少卿祕
書少監行三十五千(守三十二千試三十千)太子左右庶子行四
十千(守三十七千試三十五千)七寺少卿行三十二千(守三十千試二十八千)
中書門下省檢正諸房公事尚書左右司郎中行四十
千(守三十七千試三十四千)國子司業少府將作軍器監行三十二
千(守三十千試二十八千)太子少詹事行三十五千(守三十二千試三十千)
太子左右諭德行三十二千(守三十千試二十九千)起居郎起居
舍人侍御史左右司員外郎樞密院檢詳諸房文字尚
書六曹郎中行三十七千(守三十五千試三十二千)殿中侍御史左
右司諫行三十五千(守三十二千試三十千)左右正言行三十二
千(守三十千試二十七千)諸司員外郎行三十五千(守三十二千試三十千)
少府將作軍器少監行三十千(守二十八千試二十五千)太子侍讀
侍講行二十五千(守二十二千試二十千)監察御史行三十二千
(守三十千試二十七千)太子中舍太子舍人行二十二千(守二十千試十)
(八千)太子宗正知大宗正祕書丞大理正著作郎太醫令
行二十五千(守二十二千試二十千)七寺丞行二十二千(守二十千試十)
(八千)祕書郎行二十二千(守二十千試十八千)太常博士著作佐郎
行守二十千(試十八千)國子監丞行二十二千(守二十千)大理司
直評事行二十二千(守二十千試十八千)少府將作軍器都水監
丞行二十千(守十八千)祕書省校書郎行十八千(守十六千試十四千)
祕書省正字行十六千(守十五千試十四千)御史檢法官主簿行
二十千(守十八千)宗學太學武學博士行二十千(守十八千試十六千)
律學博士行十八千(守十七千試十六千)太常寺奉禮郎行十六
千太常寺太祝郊社令行十八千(守十六千)太學正錄武學
諭行十八千(守十七千試十六千)律學正行十六千(守十五千試十四千)凡
職事官職錢不言行守試者凖行給衣随寄祿官例支
及無立定例者並随寄祿官給料錢米麥計實數給應
兩給者(謂職錢米麥)從多給承直郎以下充職事官(謂大理司直評)
(事祕書省正字太學博士正錄武學博士諭律學博士正)聽支階官請給(衣及厨料米麥不支)
唐貞元四年定百官月俸僖昭亂離國用窘闕至天祐
中止給其半梁開平三年始令全給後唐同光初租庸
使以軍儲不充百官奉錢雖多而折支非實請減半數
而支實錢是後所支半奉復從虚折周顯德三年復給
實錢宋初之制大凡約後唐所定之數乾德四年七月
詔曰州縣官奉皆給他物頗聞貨鬻不充其直責以廉
隅斯亦難矣至有賦於廛肆重增煩擾且復抵冒公憲
自罹刑辟甚無謂也漢乾祐中置州縣官奉戶除二稅
外蠲其他役周顯德始革其制自今宜逐處置回易料
錢戶每本官所受物凡一千分納兩戶恣其貿易戶輸
錢五百蠲役之令悉如漢詔所賦官物令諸州計度充
一歲所給之數與蠶鹽同時並給之其萬戶縣令五萬
戸州錄事兩京司錄舊月奉錢二萬者給四十戶率是
為差簿尉及戶法掾舊月奉六千者增一千如其所增
之數給與奉戸是歲令西川官全給實錢開寳三年令
西川州縣官常奉外别給鐵錢五千四年十二月詔節
察防團副使權知州事節度掌書記自朝廷除授及判
别廳公事者亦給之副使非知州掌書記奏授而不釐
務者悉如故給以折色太平興國元年詔曰耕織之家
農桑為本奉戸月輸緡錢蠢茲細民不易營置罷天下
奉戶其本官奉錢並給以官物令貨鬻及七分仍依顯
德五年十二月詔增給米麥二年二月詔諸道所給幕
職州縣官奉頗聞官估價高不能充七分之數宜令三
分給一分見錢二分折色令通判面估定官物不得虧
損其價四月令西川諸州幕職官奉外更增給錢五千
雍熙三年文武官折支奉錢舊以二分者自今並給以
實價端拱元年六月詔曰州郡從事之職皆參贊郡畫
助宣條教而州縣之任並飭躬蒞政以綏吾民廩祿之
制宜從優異庶幾豐泰責之廉隅除川陕嶺南已給見
錢外其諸州府幕職州縣官料錢舊三分之二給以他
物自今半給緡錢半給他物淳化元年五月詔致仕官
有曾歴外職任者給半奉以他物充三年十一月令京
東西河北河東陕西幕職州縣官料錢當給以他物者
每千給錢七百(初川陕廣南福建幕職州縣並許預借奉錢大中祥符間又詔江浙荆湖遠地)
(麟府等州河北河東緣邊州軍自今許預借兩月近地一月奉錢)至道二年詔先是京
官滿三十月罷給自今續給之真宗即位以三司估百
官奉給折支直率增數倍詔有司重定率優其數咸平
元年六月詔文武羣臣有分奉他所而身沒未聞訃已
給者例追索可憫自今川陕廣南福建一季餘處兩月
悉蠲之(大中祥符七年詔三班使臣自今父母亡勿住奉)三年九月詔羣臣月
奉折支物無收其算五年七月增川陕路朝官使臣等
月給添支景德四年九月上以承平既久賦斂至薄軍
國用度之外未嘗廣費自奉且以庶官食貧勸事遂詔
自今掌事文武官月奉給折支京師每一千給實錢六
百在外四百願給他物者聽大中祥符五年詔文武官
並增奉(三師三公東宫三師僕射各增二十千三司御史大夫六尚書中丞郎兩省侍郎太常宗正卿)
(内客省使上將軍各增十千横班諸司各增五千朝官五品正中郎將已上諸司使副各增三千京官内殿承)
(制崇班閤門祗候各增二千供奉官各增一千五百奉職借職增一千餘如舊)自乾興以後更
革為多至嘉祐始著禄令元豐一新官制職事官職錢
以寄禄官高下分行守試三等大率官以禄令為凖而
在京官司供給之數皆併為職錢如大夫為郎官既請
大夫奉又給郎官職錢視嘉祐為優矣至崇寧間蔡京
秉政吳居厚張康國軰於奉錢職錢外復增供給食料
等錢如京僕射奉外又請司空奉其餘傔從錢米並支
本色餘執政皆然視元豐制禄復倍增矣
武臣奉給
殿前司自宣武都指揮使三十千差降至歸眀神武開
封府馬步軍都指揮使十五千凡二等殿前左右班虞
候三十千至天武剰員都虞候十九千凡四等殿前班
指揮使二十千至揀中剰員僚直廣德指揮使十千凡
三等殿前班都知十三千至招箭班都知四千凡七等
殿前班副都知十千至招箭班副都知三千凡五等殿
前押班七千至招箭押班二千凡五等散指揮都頭復
有押班之名者如押班給焉兵士内員僚直復有副指
揮使行首副行首招箭班亦有行七千至三千凡三等
御龍直副指揮使都頭副都頭十將虞候十千至三千
凡五等殿前指揮使五千至殿侍一千凡五等捧日天
武指揮使十千至揀中廣德指揮使四千凡四等捧日
天武副指揮使七千至擒戎副指揮使三千凡五等捧
日軍使天武都頭五千至擒戎軍使千五百凡五等捧
日副兵馬使三千至擒戎副兵馬使一千凡四等天武
副都頭二千至廣德副都頭千五百凡二等捧日軍將
二千至龍猛驍騎帶甲剰員軍頭十將三百凡八等天
武將虞候而下五百至飛猛驍雄將虞候已下三百凡
六等此奉錢之差也其外月給粟自殿前班都頭虞候
十五石至廣健副都頭吐渾十將二石五斗凡六等殿
前指揮使五石鞭箭清朔二石凡五等殿前班都虞候
已下至軍士歲給春冬服三十匹至油絹六匹而加綿
布錢有差復月給傔糧自十人以至一人諸班諸直至
捧日天武拱聖龍猛驍騎吐渾歸眀渤海契丹歸眀神
武契丹直寧朔飛猛宣武虎翼神騎驍雄威虎衛聖清
朔擒戎軍士皆給傔一人以至半分餘軍不給焉侍衛
馬軍步軍司自員僚直龍神衛都虞候月給二十千至
有馬勁勇員七千凡五等指揮使自員僚直龍神衛十
千至順化三千凡五等副指揮使自員僚直龍神衛七
千至順化二千凡七等軍使都頭自龍神衛五千至看
船神衛一千凡七等副兵馬使副都頭自龍神衛三千
至順化一千凡五等軍頭十將自龍神衛千三百至順
化三百凡五等此外員僚直有行首副行首押番軍頭
都知副都知之名自行首五千至副都知一千凡六等
而高陽關有驍捷左右廂都指揮使月給三十千開封
府有馬步軍都虞候月給二十千六軍復有都虞候月
給五千自員僚直龍神衛而下皆月給粟自都虞候五
石至順化忠勇軍士二石凡五等自都虞候以下至軍
士皆歲給春冬服自絹三十匹至油絹五匹又加綿布
錢有差復有給傔糧自十人至一人其員僚直龍神衛
雲騎驍捷横塞及神衛上將虎翼清衛振武忠猛軍士
皆給傔一人至半分他軍不給焉(宣徽院軍頭司自員僚至軍士咸月給錢)
(粟及春冬服有差)諸道州府廂軍自馬步軍都指揮使至牢城
副都頭凡五等月給奉錢凡十五千至五百凡十有二
等自河南府等五十州府鄧州等三十四州莱州等一
百四十四州軍廣濟軍等三十九軍監所給之數差而
減焉或著有司之籍外有給司馬芻秣歲給春冬服加
紬綿錢布亦各有差
禄粟(自宰相至入内高品十八等)
宰相參知政事樞密使同中書門下平章事樞密使副
使知院事同知院事及宣徽使簽書樞密院事節度觀
察留後知樞密院事及充樞密副使同知樞密院事并
帶宣徽使簽書檢校太保簽書及三司使中書門下侍
郎尚書左右丞太尉月各一百石樞密使帶使相節度
使同中書門下平章事已上及帶宣徽使并前兩府除
節度使樞密使副知院事帶節度使月各給二百石三
公三少一百五十石權三司使公事七十石權發遣使
三十五石内客省使二十五石節度使一百五十石(管軍)
(同如皇族節度使同中書門下平章事已上并散節度使及帶王爵者並一百石)留後後改承
宣使觀察防禦使一百石(管軍并兩省都知押班諸衛大將軍横行遥領者同惟皇)
(族遙領防禦使七十石)團練使七十石(管軍并皇族及軍班除充者同其餘正任並五十石)
(若皇族并兩省都知押班諸衛大將軍將軍横行遙領者同)刺史五十石(皇族並軍班除充者)
(同其餘正任并管軍三十石兩省都知押班通侍大夫遥領者二十五石諸衞大將軍將軍遙領者十石横行)
(遥領者全分二十五石減定十石捧日天武左右廂都指揮使龍衛神衛右廂都指揮使帶遥郡團練使五十)
(石殿前諸班直都虞候龍衛神衛及諸軍都指揮使帶遙郡刺史二十五石)凡一石給六斗
米麥各半(管軍支六分米四分麥)赤令七石丞四石京府司錄五
石諸曹參軍四石至三石有二等畿縣知縣六石至三
石有四等主簿尉米麥三石至二石有二等諸州錄事
五石至三石有三等司理司法四石至三石有二等司
戶三石二石有二等諸縣令五石至三石有三等(惟河南洛)
(縣令随戶口支)簿尉三石二石有二等四京軍巡判官四石軍
監判官防團推官二石司天監丞四石主簿靈臺郎保
章正二石(已上並給米麥)入内内侍省供奉官四石殿前高品
三石高班黃門入内内品管勾奉輦祗應入輦祗應二
石打牧祗應一石五斗(已上並給粳米)祗候殿頭祗候高品祗
候高班内品祗候内品祗候小内品貼祗候内品入内
内品後苑内品後苑散内品三石雲韶部内品一石(已上)
(並給月糧惟雲韶内品給細色)内侍省供奉官三石殿頭高品高班二
石黃門一石五斗(已上並給粳米)黃門内品在京人事二石五
斗北班内品前殿祗候内品外處揀来并城北班後苑
把門内品掃洒院子及西京内品與北班内品依舊在
西京收管西京内品郢唐復州内品二石入内小黃門
一石寄班小底四石(已上並給月糧惟入内小黃門給絪色)殿頭内侍入
内高班一石(米麥各半)熙寧二年中書門下言天下選人奉
簿多少不一不足以勸廉吏欲月增米麥料錢縣令錄
事參軍三百七十六員舊請米麥三石者並增至四石
司理司法司戶主簿縣尉二千五百一十三員舊請米
麥兩石者並增至三石防團軍事推官軍監判官一百
七十二員舊請米麥二石者並增至三石每月通增米
麥三千七十餘石從之
傔人衣糧(任宰相執政者有随身任使相至正任刺史以上者有随身餘止傔人)
宰相并文臣充樞密使司中書門下平章事及樞密使
七十人(宰相舊五十人衣糧二十人日食後加)樞密使帶使相侍中樞密
使節度使同中書門下平章事已上及帶宣徽使并前
兩府除節度使及節度使移鎮樞密使副知院事帶節
度使一百人參知政事文臣充樞密副使知院事同知
院事及宣徽使不帶節度使簽書樞密院事節度觀察
留後知樞密院事并充樞密副使同知樞密院事并帶
宣徽使簽書樞密院事三司使門下侍郎中書侍郎尚
書左右丞五十人檢校太保簽書樞密院事三十五人
權三司使三十人權發遣公事十五人副使判官判子
司五人(副使判官權并權發遣同)觀文殿大學士二十人觀文殿學
士資政殿大學士十人資政端眀翰林侍讀侍講龍圖
天章學士樞密直學士保和宣和延康殿學士寳文顯
謨徽猷閣學士七人(舊止給日食政和月糧二石)玉清昭應宫景靈
宫會靈觀三副使十人判官五人節度使留後改承宣
使觀察使五十人(管軍同如皇族節度使同中書門下平章事已上并散節度使帶王爵及)
(節度觀察留後帶郡王並五十人觀察使二十人兩省都知押班帶諸司使領節度觀察留後五十人兩省都)
(知押班并横行領觀察使十五人)防禦使三十人(管軍同皇族并遥領並二十人兩省都知)
(押班帶諸司使并諸衛大將軍及横行遥領並十五人)團練使三十人(管軍及軍班除充者)
(同其餘除授者二十人皇族充及帶領十五人兩省都知押班帶諸司使并横行遙領者十人)刺史二
十人(軍班除充者同其餘除授并管軍十人皇族充十五人兩省都知押班帶諸司使五人横行遥領全)
(分者五人減定者不給)内客省使(舊有景福殿使)二十人樞密都承旨十
人副都承旨副承旨諸房副承旨中書堂後官提點五
房公事七人逐房副承旨五人中書堂後官至樞密院
主事已上各二人錄事令史寄班小底一人
傔人餐錢(中書樞密宣徽三司及正刺史已上皆有衣糧餘止給餐錢)
自判三館祕書監兩制兩省帶脩撰五千(郎中以下帶脩撰者三千)
直館閣校理史館檢討校勘各三千直龍圖閣審刑院
詳議官國子監書庫官五千(自脩撰已上又有職錢五千校勘已上三千)京
畿諸司庫務倉場監官朝官自二十千至五千凡七等
京官自十五千至三千凡八等諸司使副閤門通事舍
人承制崇班二十千至五千凡九等閤門祗候及三班
十五千至三千凡十等内侍十七千至三千凡九等寄
班八千至五千凡三等(舊志訛舛今並從兩朝志)
茶酒厨料之給
學士權三司使以上兼祕書監日給酒自五升至一升
有四等法糯酒自一升至二升有二等又宫觀副使端
眀殿學士(即觀文)資政殿大學士龍圖樞密直學士並有
給茶節度使副以下各給厨料六斗麪一石二斗
薪蒿炭鹽諸物之給(宰相舊無後加)
宰相樞密使月給薪千二百束參知政事樞密副使宣
徽使簽書樞密院事三司使三部使權三司使四百束
三部副使樞密都承旨一百五十匹樞密副都承旨中
書提點五房一百束開封判官節度判官薪二十束蒿
四十束開封推官掌書記支使留守節度推官防團軍
事判官薪十五束蒿三十束留守判官薪二十束蒿三
十束防團軍事推官薪十束蒿二十束
宰相樞密使歲給炭自十月至正月二百秤餘月一百
秤參知政事樞密副使宣徽使簽書樞密院事三司使
三部使三十秤文眀殿學士資政殿大學士龍圖閣學
士十五秤都承旨二十秤
給鹽宰相樞密使七石參知政事樞密副使簽書院事
宣徽使三司使三部使權三司使二石節度使七石掌
兵遥領五石留後觀察防禦團練刺史五石(掌兵遥領皆不給)
給馬芻粟者自二十匹至一匹凡七等(其軍職内侍三班伎術中書樞)
(密宣徽院侍衛殿前司皇城司内侍省入内内侍省吏屬借官馬者其本廐馬芻粟随馬給)
給紙者中書樞密宣徽三司宫觀副使判官諫官皆月
給焉(自給茶酒而下两朝志無三朝志雖不詳備亦足以見一代之制云)
宋史卷一百七十一
宋史卷一百七十一考證
職官志十一皇親任諸衛大將軍領刺史八千(臣開)
(鼎)按下文將軍刺史六十千將軍三十千率府率二
十千副率十五千則本文職官較大未有八千之理
疑有脫字
宋史卷一百七十一考證
