宋史卷三十七
元中書右丞相總裁托克托等修
本紀第三十七
寧宗一
寧宗法天備道純德茂功仁文哲武聖睿恭孝皇帝諱
擴光宗第二子也母曰慈懿皇后李氏光宗為恭王慈
懿夢日墜于庭以手承之已而有娠乾道四年十月丙
午生于王邸五年五月賜今名十一月乙丑授右千牛
衞大將軍七年光宗為皇太子淳熙五年十月戊午遷
明州觀察使封英國公七年二月初就傅九年正月始
冠十年九月已已始預朝參十一年當出閤兩宫愛之
不欲令居外乃建第東宫之側以十月甲戌遷焉十二
年三月乙酉遷安慶軍節度使封平陽郡王八月辛酉
納夫人韓氏十六年二月壬戌光宗受禅三月已亥拜
少保武寧軍節度使進封嘉王帝自弱齡尊師重傅至
是始置翊善以沈清臣為之紹熙元年春宰相留正請
立帝為儲嗣五年六月戊戌孝宗崩光宗以疾不能出
壬寅宰臣請太皇太后垂簾聽政不許請代行祭奠之
禮從之丁未宰臣奏云皇子嘉王仁孝夙成宜正儲位
以安人心越六日奏三上從之明日遂擬旨以進是夕
御批付丞相云歴事歲久念欲退閑七月辛酉留正以
疾辭去知樞密院事趙汝愚見正去乃遣韓侂胄因内
侍張宗尹以禅位嘉王之意請于太皇太后不獲遇提
舉重華宫關禮侂胄因其問告之禮繼入内泣請于太
皇太后太皇太后乃悟令諭侂胄曰好為之侂胄出告
汝愚命殿師郭杲夜分兵衛南北翼日禫祭汝愚率百
官詣大行柩前太皇太后垂簾汝愚率同列再拜奏皇
帝疾不能執喪臣等乞立皇子嘉王為太子以安人心
乃奉御批八字以奏太皇太后曰既有御筆卿當奉行
汝愚曰内禅事重須議一指揮太皇太后允諾汝愚袖
出所擬以進云皇帝以疾未能執喪曾有御筆欲自退
閑皇子嘉王擴可即皇帝位尊帝為太上皇皇后為太
上皇后太皇太后覽畢曰甚善汝愚出以旨諭帝帝固
辭曰恐負不孝名汝愚曰天子當以安社稷定國家為
孝今中外憂亂萬一變生置太上皇何地衆扶入素幄
披黃袍方却立未坐汝愚率同列再拜帝詣几筵殿哭
盡哀須臾立仗訖催百官班帝衰服出就重華殿東廡
素幄立内侍扶掖乃坐百官起居訖乃入行禫祭禮詔
建泰安宫以奉太上皇太上皇后汝愚即喪次請召還
留正乙丑太皇太后命立崇國夫人韓氏為皇后丙寅
大赦百官進秩一級賞諸軍詔車駕五日一朝泰安宫
百官月兩朝以即位告于天地宗廟社稷丁夘侍御史
張叔椿劾留正擅去相位詔以叔椿為吏部侍郎戊辰
詔求直言遣鄭湜使金告禅位已已以趙汝愚兼參知
政事庚午召秘閤修撰知潭州朱熹詣行在壬申建泰
安宫乙亥以趙汝愚為右丞相參知政事陳騤知樞密
院事余端禮參知政事仍兼同知樞密院事汝愚辭不
拜賜前宰執侍從詔訪以得失丙子大風戊寅詔秋暑
太上皇帝未須移御即以寢殿為泰安宫以殿前都指
揮使郭杲為武康軍節度使庚辰率羣臣拜表于泰安
宫辛已以趙汝愚為樞密使保大軍節度使郭師禹為
攢宫總護使壬午侍御史章穎等劾内侍林億年陳源
楊舜卿詔億年源與在外宫觀舜卿在京宫觀韓侂胄
落階官為汝州防禦使癸未余端禮辭兼同知樞密院
事甲申以兵部尚書羅點簽書樞密院事詔兩省官詳
定應詔封事具要切者以聞戊子詔百官輪對罷楊舜
卿在京宫觀林億年常州居住陳源撫州居住八月已
丑朔安定郡王子濤薨辛夘初御行宫便殿聽政癸已
以朱熹為煥章閣待制兼侍講甲午增置講讀官以給
事中黃裳中書舍人陳傅良彭龜年等為之丁酉以生
日為天祐節已亥率羣臣朝泰安宫辛丑詔諸道舉廉
吏糾汚吏壬寅詔經筵官開陳經旨救正闕失進封弟
許國公抦為徐國公癸夘加嗣濮王士歆少師郭師禹
少傅夏執中少保乙已詔晚講官坐講丁未復罷經筵
坐講命三省議振恤諸路郡縣水旱乙夘加安南國王
李龍翰思忠功臣詔歲減廣西鹽額十萬緡丙辰留正
罷以觀文殿大學士判建康府以趙汝愚為右丞相丁
已詔侍從兩省臺諫各舉通亮公清不植黨與曾任知
縣者二人九月已已命趙汝愚朝獻景靈宫庚子命嗣
秀王伯圭朝饗太廟是日羅點薨辛未合祭天地于明
堂大赦壬申以刑部尚書京鏜簽書樞密院事甲戌下
詔撫諭諸將改天祐節為瑞慶節冬十月已丑右諫議
大夫張叔椿再劾留正擅去相位詔落正觀文殿大學
士庚寅更泰安宫為壽康宫辛夘命四川制置司銓量
諸州守臣癸已雷乙未詔以陰陽謬盭雷電非時令臺
諫侍從各疏朝政闕失以聞戊戌復許武舉人試換文
資庚子以久雨命大理三衙臨安府兩浙州縣決繫囚
釋杖以下辛丑減兩浙江東西路和市折帛錢蠲兩浙
路丁鹽身丁錢一年雅州蠻寇邊土丁拒退之尋出降
甲辰以朱熹言趣後省看詳應詔封事乙已上大行至
尊壽皇聖帝謚曰哲文神武成孝皇帝廟號孝宗丙午
復以朱熹奏請郤瑞慶節賀表庚戌改上安穆皇后謚
曰成穆皇后安恭皇后謚曰成恭皇后壬子遣曾三復
使金賀正旦丙辰上孝宗皇帝冊寳于重華殿成穆皇
后成恭皇后冊寳于本室是月建福寧殿閏月庚申以
吏部尚書鄭僑等奏請祧僖宣二祖正太祖東嚮之位
尋立僖祖别廟以藏順翼宣三祖之主乙丑遣林季友
使金報謝戊辰金遣使來弔祭戊寅侍講朱熹以上疏
忤韓侂胄罷趙汝愚力諫不聽臺諫給舍交章請留朱
熹亦不聽詔兩省臺諫侍從各舉宗室有文學器識者
二人壬午詔改明年為慶元元年十一月甲午復加安
南國王李龍翰濟美功臣丙午帝自重華宫還大内庚
戌以宜州觀察使韓侂胄兼樞密都承旨辛亥雨木冰
詔行孝宗三年喪制命禮官條具典禮以聞升明州為
慶元府乙夘權攢孝宗皇帝于永阜陵十二月丁已朔
禁民間妄言宫禁事乙丑吏部侍郎彭龜年上疏言韓
侂胄假託聲勢竊弄威福乞黜之以解天下之疑詔罷
龜年進侂胄一官與在京宫觀趙汝愚請留龜年不聽
御史中丞謝深甫劾陳傅良罷之戊辰以陳康伯配饗
孝宗廟庭已已陳騤罷庚午以余端禮知樞密院事京
鏜參知政事鄭僑同知樞密院事辛未監察御史劉德
秀劾起居舍人劉光祖罷之癸酉金遣使來賀登位上
孝宗廟樂曰大倫之舞甲戌祔孝宗神主于太廟丁丑
減臨安紹興二府死罪以下囚釋杖以下蠲民緣攢宫
役者賦戊寅加郭師禹少師進封永寧郡王癸未金遣
使來賀明年正旦是歲兩浙淮南江東西路水旱振之
仍蠲其賦
慶元元年春正月丁亥朔蠲兩淮租税壬寅黎州蠻宼
邊官軍戰却之乙已蠲台嚴湖三州貧民身丁折帛錢
一年詔兩浙淮南江東路荒歉諸州收養遺棄小兒辛
亥以久雨振給臨安貧民丙辰白虹貫日二月丁已朔
詔兩淮諸州勸民墾闢荒田壬戌詔嗣秀王伯圭贊拜
不名癸亥以久雨釋大理三衙臨安府兩浙路杖以下
囚丁夘詔帥臣監司歲終考察郡守臧否以聞戊寅以
右正言李沐言罷趙汝愚為觀文殿大學士知福州已
夘雨土以余端禮兼參知政事庚辰兵部侍郎章穎以
黨趙汝愚罷甲申謝深甫等再劾汝愚詔與宫觀三月
丙戌朔日有食之庚寅太白經天辛亥詔四川歲發西
兵詣行在如舊制癸丑命侍從臺諫兩省集議江南沿
江諸州行鐵錢利害甲寅國子祭酒李祥博士楊簡以
黨趙汝愚罷夏四月丁已太府寺丞吕祖儉坐上疏留
趙汝愚及論不當黜朱熹彭龜年等忤韓侂胄送韶州
安置已未以余端禮為右丞相京鏜知樞密院事鄭僑
參知政事謝深甫簽書樞密院事庚申太學生楊宏中
等六人以上書留趙汝愚章穎李祥楊簡請黜李沐詔
宏中等各送五百里外編管中書舍人鄭驛上疏救之
不聽戊辰臨安大疫出内帑錢為貧民醫藥棺斂費及
賜諸軍疫死者家五月戊子吕祖儉改送吉州安置戊
戌詔戒百官朋比丙午詔諸路提舉司置廣惠倉修胎
養令辛亥減大理三衙臨安府雜犯死罪以下囚釋杖
以下六月丁已復留正觀文殿大學士充醴泉觀使右
正言劉德秀請考核真偽以辨邪正已未遣汪義瑞賀
金主生辰庚午詔三衙江上諸軍主帥將佐初除舉自
代一人歲薦所知二人癸酉以韓侂胄為保寧軍節度
使提舉萬壽觀秋七月壬辰加周必大少傅丁酉落趙
汝愚觀文殿大學士罷宫觀已亥太白晝見八月已已
詔内外諸軍主帥條奏武備邊防之策以聞九月壬午
朔蠲臨安府水災貧民賦乙酉以久雨決繫囚丙戌熒
惑入太微甲辰遣黃艾使金賀正旦已酉蠲台嚴湖三
州被災民丁絹冬十月已夘詔三省樞密院條上合教
諸軍例乙丑升秀州為嘉興府舒州為安慶府嘉州為
嘉定府英州為英德府戊辰金遣吳鼎樞來賀瑞慶節
壬申封子恭為安定郡王十一月已丑雨土庚寅以弟
徐國公抦為昭慶軍節度使戊戌加上壽聖隆慈備福
太皇太后尊號曰壽聖隆慈備福光佑太皇太后壽成
皇太后曰壽成惠慈皇太后太上皇曰聖安壽仁太上
皇太上皇后曰壽仁太上皇后丙午以監察御史胡紘
言責授趙汝愚寧遠軍節度副使永州安置丁未命宰
執大閱十二月癸亥置楚州弩手效用軍丙子命朱熹
為煥章閣待制辭丁丑金遣紇石烈正來賀明年正旦
二年春正月庚寅以余端禮為左丞相京鏜為右丞相
鄭僑知樞密院事謝深甫參知政事御史中丞何澹同
知樞密院事庚子趙汝愚卒于永州甲辰右諫議大夫
劉德秀劾留正引用偽學之黨詔落正觀文殿大學士
罷宫觀二月辛酉詔追復趙汝愚官許歸葬以中書舍
人吳宗旦言罷之辛未再蠲臨安府民身丁錢三年三
月丙申命諸將射鐵簾已亥進封弟抦為吳興郡王丙
午有司上慶元會計錄夏四月甲子余端禮罷壬申以
何澹參知政事吏部尚書葉翥簽書樞密院事乙亥增
置監察御史一員五月辛已以旱禱于天地宗廟社稷
詔大理三衙臨安府兩浙州縣決繫囚乙酉申嚴獄囚
瘐死之罰辛夘賜禮部進士鄒應龍以下四百九十有
九人及第出身甲午減諸路和市折帛錢三年建華文
閤以藏孝宗御集甲辰更慈福宫為壽慈宫六月庚戌
遣吳宗旦賀金主生辰乙丑命監司帥守臧否縣令分
三等丙子子埈生秋七月癸未饗于太廟丙戌減諸路
死罪囚釋流以下戊子量徙流人吕祖儉等于内郡詔
檢正都司考覈諸路守臣便民五事以聞戊戌以韓侂
胄為開府儀同三司萬壽觀使八月癸丑奉安孝宗皇
帝成穆皇后成恭皇后神御于景靈宫丙辰以太常少
卿胡紘請權住進擬偽學之黨壬戌子埈薨追封兖王
謚沖惠九月丁亥復分利州為東西路癸已嗣濮王士
歆薨追封韶王甲午流星晝隕丁酉遣張貴謨使金賀
正旦冬十月戊申率羣臣奉上壽聖隆慈備福光佑太
皇太后壽成惠慈皇太后聖安壽仁太上皇壽仁太上
皇后冊寳于慈福壽康宫辛亥冊皇后壬戌金遣張嗣
來賀瑞慶節甲戌大閱十一月庚寅詣壽康宫上太上
皇帝寬恤詔令壬辰京鏜等上孝宗皇帝寬恤詔令癸
夘賞宜州捕降峒宼功十二月辛未金遣完顔崇道來
賀明年正旦是月監察御史沈繼祖劾朱熹詔落熹秘
閣修撰罷宫觀竄處士蔡元定于道州
三年春正月壬寅鄭僑罷癸夘以謝深甫兼知樞密院
事二月已酉京鏜等上神宗玉牒高宗實錄丁已以大
理司直邵襃然請詔大臣自今權臣偽學之黨勿除在
内差遣詔下其章三月乙未建東華門庚子禁浙西州
軍圍田壬寅詔自今有司奏讞死罪不當者論如律夏
四月丙午雨土命不為嗣濮王壬子以旱禱于天地
宗廟社稷乙丑雨雹六月戊辰頒淳熙寬恤詔令閏月
甲戌内出銅器付尚書省毁之命申嚴私鑄銅器之禁
乙亥遣衛涇賀金主生辰甲午詔留正分司西京邵州
居住是夏廣東提舉茶鹽徐安國遣人捕私鹽于大奚
山島民遂作亂秋七月庚午監察御史沈繼祖錄淹囚
四百餘條來上詔進二官八月戊子復置嚴州神泉監
辛夘知廣州錢之望遣兵入大奚山盡殺島民甲午均
諸路戰田九月壬寅以四川旱詔蠲民賦辛酉遣曾炎
使金賀正旦乙丑申嚴帥臣監司臧否郡守之制是月
詔監司帥守薦舉改官勿用偽學之人冬十月癸酉雷
丙戌金遣完顔愈來賀瑞慶節丙申以太皇太后違豫
赦十一月辛丑加孝宗皇帝謚曰紹統同道冠德昭功
哲文神武明聖成孝皇帝太皇太后吳氏崩壬寅朝獻
于景靈宫癸夘朝饗于太廟甲辰祀天地于圜丘大赦
乙已詔為大行太皇太后服期丁未遣趙介使金告哀
十二月丙子始御正殿丁丑以大行太皇太后攢宫蠲
紹興府貧民明年身丁折帛綿絹庚辰罷文武官納官
告綾紙錢甲申雷雨土乙未金遣奥屯忠孝來賀明年
正旦丁酉以知綿州王沇請詔省部籍偽學姓名
四年春正月已夘上欽宗皇后謚曰仁懷皇后丙寅以
葉翥同知樞密院事丁夘詔有司寬恤兩淛江淮荆湖
四川流民二月辛未詔兩省侍從臺諫各舉所知一二
人毋薦宰執親黨丙子上大行太皇太后謚曰憲聖慈
烈皇后三月甲子權攢憲聖慈烈皇后于永思陵乙丑
金遣烏林荅天益來弔祭夏四月丙戌祔仁懷皇后神
主慈烈皇后神主于太廟已丑蠲臨安紹興二府租税
有差丙申始御正殿是月右諫議大夫張金請下詔禁
偽學遣湯碩使金報謝五月已亥加韓侂胄少傅賜玉
帶已酉詔禁偽學六月已已遣楊王休賀金主生辰癸
酉以弟吳興郡王抦為開府儀同三司秋七月辛酉葉
翥罷八月丁夘朔以久雨決繫囚丙子以謝深甫知樞
密院事兼參知政事吏部尚書許及之同知樞密院事
庚辰白氣亘天丙戌詔以太上皇聖躬清復率羣臣上
壽尋不克行九月壬寅太白晝見癸夘太白經天丁未
頒慶元重修敇令格式庚申遣馬覺使金賀正旦是月
詔造新歴冬十月戊子金遣孫鐸來賀瑞慶節十二月
丙戌再蠲臨安府民身丁錢三年已丑金遣楊庭筠來
賀明年正旦
五年春正月庚子樞密院直省官蔡璉訴趙汝愚定策
時有異謀詔下大理捕鞫彭龜年曾三聘等以實其事
中書舍人范仲藝力争之于韓侂胄事遂寝張釜等復
請窮治詔停龜年三聘官壬戌建玉堂二月癸酉白氣
亘天乙酉張釜劾劉光祖附和偽學詔房州居住三月
甲午罷監司臧否郡守之制夏五月壬辰朔新歴成賜
名曰統天戊戌賜禮部進士曾從龍以下四百十有一
人及第出身戊申以久雨民多疫命臨安府振恤之壬
子詔諸路州學置武士齋選官按其武藝六月癸亥遣
李大性賀金主生辰秋七月甲寅禁高麗日本商人博
易銅錢八月乙亥白氣亘天辛已太祖廟楹生芝率羣
臣詣壽康宫上壽始見太上皇成禮而還甲申以過宫
上壽禮成中外奉表稱賀丙戌詔減諸路流囚釋杖以
下推恩如慶壽故事丁亥進京鏜等官一級戊子立沿
邊諸州武舉取士法九月庚寅朔加韓侂胄少師封平
原郡王丙辰遣朱致知使金賀正旦冬十月庚申朔封
郭師禹為廣陵郡王丙子金遣僕散琦來賀瑞慶節十
一月已丑朔詔復右司一員十二月辛酉嗣濮王不
薨庚午命廣東水土惡弱諸州建安仁宅惠濟倉庫給
士大夫死不能歸者已亥奉安仁懷皇后憲聖慈烈皇
后神御于景靈宫甲申金遣范楫來賀明年正旦是歲
饒信江撫嚴衢台七州建昌興國軍廣東諸州皆水振
之
六年春正月已亥子坦生二月戊辰減諸路雜犯死罪
囚釋徒以下已已雨土已夘率羣臣奉上聖安壽仁太
上皇玉牒聖政日歴會要于壽康宫甲申封婕妤楊氏
為貴妃閠月庚寅以京鏜為左丞相謝深甫為右丞相
何澹知樞密院事兼參知政事乙已復留正少保觀文
殿大學士致仕丁未雨土辛亥以殿前副都指揮使吳
曦為昭信軍節度使三月甲子朱熹卒辛未從壽成惠
慈皇太后幸聚景園已夘安定郡王子恭薨夏四月已
酉命不璺為嗣濮王五月丙辰以旱決中外繫囚除茶
鹽賞錢有司上慶元寬恤詔令役法撮要癸亥避正殿
減膳丙寅詔大理三衙臨安府及諸路闕雨州縣釋杖
以下囚戊辰詔侍從臺諫兩省卿監郎官館職疏陳闕
失及當今急務辛未以久不雨詔中外陳朝廷過失及
時政利害壬申雨丁丑詔三省樞密院擇臣僚封事可
行者以聞六月乙酉朔日有食之丁亥以太上皇后違
豫赦戊子太上皇后李氏崩壬辰遣趙善義賀金主生
辰吳旴使金告哀戊申許及之以母憂去位秋七月已
未初御後殿丁夘以御史中丞陳自強簽書樞密院事
八月庚寅以太上皇違豫赦辛夘太上皇崩甲午遣李
寅仲使金告哀乙未日中有黑子丙申上大行太上皇
后謚曰慈懿皇后丁酉京鏜薨壬寅子坦薨追封邠王
謚沖温癸夘權攢慈懿皇后于臨安府南山之脩吉寺
九月乙夘祔慈懿皇后神主于太廟甲子婺州布衣吕
祖泰上書請誅韓侂胄蘇師旦逐陳自強等以周必大
代之詔杖祖泰配欽州牢城已已命謝深甫朝獻景靈
宫庚午命嗣濮王不璺朝獻太廟辛未合祭天地于明
堂大赦丙子遣丁常任為金國遺留國信使冬十月丙
戌加韓侂胄太傅戊子遣林桷使金賀正旦庚子復加
安南國王李龍翰保節功臣辛丑雨土十一月癸丑朔
詔宗子與愿更名曮為福州觀察使已未皇后韓氏崩
癸亥子增生丙寅東北地震上大行太上皇謚曰憲仁
聖哲慈孝皇帝廟號光宗乙亥上大行皇后謚曰恭淑
皇后十二月癸未朔子增薨追封郢王謚沖英乙酉日
中有黑子辛夘雨土權攢憲仁聖哲慈孝皇帝于永崇
陵已亥金遣烏古論誼來弔祭壬寅權攢恭淑皇后于
臨安府南山之廣教寺癸夘祔光宗皇帝神主于太廟
遣虞儔使金報謝詔改明年為嘉泰元年乙已日中黑
子滅蠲臨安紹興二府民緣攢宫役者賦戊申金遣紇
石烈忠定來賀明年正旦已酉加吳曦太尉庚戌祔恭
淑皇后神主于太廟詔罷四川總領所所增關外四州
營田租是歲建寧府徽嚴衢婺饒信南劍七州水建康
府常潤揚楚通泰和七州江陰軍旱振之
宋史卷三十七
