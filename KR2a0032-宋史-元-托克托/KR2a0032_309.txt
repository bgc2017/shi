宋史卷三百九
元中書右丞相總裁托克托等修
列傳第六十八
王延德常延信程德玄王延德
魏震張質楊允恭秦羲
謝德權閻日新靳懷德
王延德開封東明人曾祖芝濮陽令祖璋相州錄事參
軍父温晉末契丹内寇温率鄉豪捍蔽境内里人德之
宣祖掌畿甸兵與温厚善延德方總角宣祖愛其謹重
召置左右太宗尹京署為親校專主庖膳尤被倚信太
平興國初授御厨副使數月遷正使從征太原未幾加
尚食使賜浚儀縣夀昌坊宅一區俄領薊州刺史兼掌
武德司改皇城使掌御輦院左藏庫延德所領凡五印
因對懇讓遂罷左藏御厨八年兼充親王諸宫使延德
素謹慎以舊恩每延訪外事端拱初領本州團練使淳
化中當進秩延德與王繼恩杜彦鈞使額巳極特置昭
宣使以延德等為之至道二年加領平州防禦使真宗
嗣位改領懷州永熙復土提點緣路供頓咸平初出知
華州占謝日面請罷昭宣使從之實以禦侮正秩奉給
優厚故也上幸大名為東京舊城都廵檢使明年以風
痺請告遣還本郡是冬卒年六十四贈邕州觀察使延
德所至好撰集近事掌御厨則為司膳錄掌皇城司則
為皇城紀事錄從郊祀為行宫使則為南郊錄奉詔修
内則為版築記從靈駕則為永熙皇堂錄山陵提轄諸
司記及治郡則為下車奏報錄先是詔史官修太祖太
宗實錄多以國初事訪延德又上太宗南宫事迹三卷
子應昌莊宅使端州團練使
常延信并州平晉人祖思仕周歴昭義歸德平盧三鎮
節度延信皆補牙職領和州刺史思卒入為六宅使領
郡如故建隆初改領平州坐與妻族相訟左授右監門
衛副率領護滑州黃河隄開寳中為京新城外汴河南
廵檢出為潼關監軍延信以關路巖險奏易道路及填
禁阬役工四十餘萬又監通許鎮兵改梓遂十二州都
廵檢使賜袍帶錢百萬太平興國初秩滿留再任賜錢
四十萬時亡命卒多以山林為寇延信嘗領徒捕殺三
百餘人又為唐鄧都廵檢使代還繼改右清道右司禦
二副率雍熙三年命督鎮州以北至軍前芻糧是冬為
全邵六州都廵檢使令疾置之任就充羊狀六砦都鈐
轄遷右衛副率會誠州蠻歸欵命延信馳入溪洞索其
要領又逐蠻直趣古鎮過西延大木諸洞蠻人慴伏淳
化中歴襄鄧宋曹等州都廵檢使改左監門衛將軍屢
部徒修護河防改左領軍左屯衛二將軍充西京水南
都廵檢使有盜掠彭婆鎮及甲馬營延信馳以往悉擒
之咸平中歴太康鞏縣二監軍景德二年卒年六十四
程德玄字禹錫鄭州滎澤人善醫術太宗尹京邑召置
左右署押衙頗親信用事太祖大漸之夕德玄宿信陵
坊夜有扣關疾呼趣赴宫邸者德玄遽起不暇盥櫛詣
府府門尚關方三鼓德玄不自悟盤桓久之俄頃見内
侍王繼恩馳至稱遺詔迎太宗即位德玄因從以入拜
翰林使太平興國二年陳洪進來朝命德玄迎勞之船
艦度淮暴風起衆恐皆請勿進德玄曰吾將君命豈避
險以酒祝而行風浪遽止三年遷東上閤門使兼翰林
司事是秋領代州刺史從征太原為行宫使師還以功
改判四方館事俄遷領本州團練使又加領本州防禦
使五年坐市秦隴竹木聯筏入京師所過矯制免算又
高其估以入官為王仁贍所發責授東上閤門使領本
州刺史陜府西南轉運使左拾遺韋務昇京西轉運使
起居舍人程能判官右贊善大夫時載坐縱德玄等於
部下私販鬻務昇洎能並責授右贊善大夫載將作監
丞是冬車駕幸魏府命總御營四面廵檢掌給諸軍資
糧德玄攀附至近列上頗信其言繇是趨附者甚衆或
言其交游太盛遂出為崇信軍節度行軍司馬踰年復
拜慈州刺史移知環州時西鄙酋豪相繼内附詔以空
名告敕百道付德玄得便宜補授頃之以疾求致仕優
詔不許淳化三年改本州團練使知邠州未半歲復典
環州李順之寇西蜀移知鳳州兼領鳳城階文等州駐
泊兵馬事徙慶州咸平中入朝真宗命坐撫勞訪以邊
事俄出知并州兼并代副都部署移鎮州受代歸闕景
德初卒年六十五大中祥符中其子繼宗上章懇祈贈
典上憫之特贈鄭州防禦使兄德元同仕王府至内酒
坊副使繼宗東頭供奉官閤門祗候次子繼忠内殿崇
班德元子賁大中祥符五年舉進士累遷太常博士
王延德大名人少給事晉邸太平興國初補殿前承旨
再遷供奉官六年會高昌國遣使朝貢太宗以遠人輸
誠遣延德與殿前承旨白勲使焉自夏州渡河經沙磧
歴伊州望北庭萬五千里雍熙二年使還撰西州程記
以獻授崇儀副使掌御厨明年拜正使出知慶州淳化
二年代還監折博倉延德與張齊賢善因國子博士朱
貽業通言齊賢求免掌庾希進用齊賢為言之上怒曰
延德願掌倉以自效未踰月又禱宰相求免何也因召
延德詰責自言未嘗遣貽業詣相府有所求請上疑齊
賢不實召貽業至貽業又諱之齊賢恥自辨因頓首稱
罪上怒即以延德領懿州刺史以寵之五年提點三司
衙司磨勘憑由司未幾拜左屯衛大將軍樞密都承旨
俄授度支使真宗即位轉左千牛衛上將軍充使如故
延德前使西域冒寒不汗得風痺疾艱於步履咸平初
出為舒州團練使知鄆州徙青州坐市物有剩利降授
左武衛將軍久病落籍遣家人代詣登聞鼓院求休致
上以其久事先帝復授左千牛衛上將軍致仕景德三
年卒年六十八延德以攀附得官傾險好進時人惡之
兄延之乾德六年進士至屯田郎中致仕
魏震不知何許人祖浩贍國軍榷鹽制置使父鉞蒲臺
令震初用祖蔭當補廷職自以習詞業不屑就姚恕嘗
與鉞蒲臺交代及為皇子教授太宗在藩邸恕嘗稱震
之材因召寘邸中即位補殿直廬夀八州廵檢從征河
東掌行在左藏庫改供奉官雍熙初温州進瑞木成文
震作詩賦以獻拜崇儀副使賜白金二千兩掌内弓箭
庫出知保州會諸將北伐為幽州西北路鈐轄下飛狐
蔚州以功就遷崇儀使知蔚州復知保州移秦州鈐轄
端拱中召拜西上閤門使俄知盧州徙澶州淳化二年
進東上閤門使知鳳州坐事免至道初起為洛苑使知
洪州二年復為東上閤門使知定代二州並兼行營鈐
轄咸平元年卒子致恭殿中丞
張質字守朴博州高唐人少孤養于兄贊贊為樞密院
典謁質因得隷兵房頗為趙普曹彬所知太宗征河東
還駐鎮陽彬方典樞務一夕議調發屯兵時軍載簿領
阻留在道質潛計兵數部分軍馬及得兵籍較之悉無
差謬淳化中累遷本房副都承旨咸平初授左監門衛
將軍樞密副都承旨先是樞密吏皆以年勞次補有至
主事而懵其職者景德三年夏内出公事三條令主事
以下詳決之命質與禮房副承旨尹德潤宿御書院考
第翌日上親臨閱視凡選補四十餘人不中式除崇班
供奉官奉職者十餘人以質為左屯衛大將軍加給月
奉歴右神武軍右衛二大將軍大中祥符七年轉都承
旨在樞要僅五十年練習事程精敏端慤未嘗有過舊
本院吏罕有遷至都承旨者上素知質廉謹故以授之
嘗召問五代以降洎國初軍籍更易之制且命條具利
害質纂為三篇目曰兵要以進上覽而稱善好養生之
術老而不衰以是多接隱人方士然語不及公家事每
大祀廵幸質多為行宫使或領廵檢提點供頓之務天
禧元年九月方候對承明殿暴中風眩輿歸卒年七十
四錄其子大理評事純為衛尉寺丞孫思道為三班奉
職
楊允恭漢州綿竹人家世豪富允恭少倜儻任俠乾德
中王師平蜀羣盜竊發允恭裁弱冠率鄉里子弟砦于
清泉鄉為賊所獲將殺之允恭曰苟活我當助爾賊素
聞其豪宗乃釋之隂結賊帥子日與飲博陽不勝償以
貲使伺賊將害允恭其子以告因遁去内客省使丁德
裕討賊至州允恭以策干之署綿漢招收廵檢賊平補
殿前承旨太平興國中以殿直掌廣州市舶自南漢之
後海賊子孫相襲大者及數百人州縣苦之允恭因部
運入奏其事太宗即命為廣連都廵檢使又以海鹽盜
入嶺北民犯者衆請建大庾縣為軍官輦鹽市之詔建
為南安軍自是冒禁者少賊有葉氏者衆五百餘往來
海上允恭集水軍造輕舠掩襲其首斬之餘黨棄船走
伏匿山谷允恭伐木開道悉殲焉賊寇每遇風濤則遯
止洲島間允恭領衆涉海捕之殆盡賊皆望風奔潰又
抵漳泉賊所止處盡奪先所劫男女六十餘口還其家
詔書嘉奬賜錢十萬轉供奉官詔歸改内殿崇班時緣
江多賊命督江南水運因捕寇黨行及臨江軍擇驍卒
拏輕舟伺下江賊所止夜發軍城三鼓遇賊百餘拒敵
久之悉梟其首又趣通州境上躡海賊賊係衆舟張幕
發勁弩短礟允恭兵刃所向多為幕所縈礟中允恭左
肩流血及袖容色彌壯徐遣善泅者以繩連鐵鈎散擲
之壊其幕士卒爭進賊赴水死者大半擒數百人自是
江路無剽掠之患以功轉洛苑副使江淮兩浙都大發
運擘畫茶鹽捕賊事賜紫袍金帶錢五十萬先是三路
轉運使各領其職或廪庾多積而軍士舟楫不給雖以
官錢雇丁男挽舟而土人憚其役以是歲上供米不過
三百萬允恭盡籍三路舟卒與所運物數令諸州擇牙
吏悉集允恭乃辦數授之江浙所運止于淮泗由淮泗
輸京師行之一歲上供者六百萬淳化五年轉西京作
坊使初産茶之地民輸賦者悉計其直官售之精麤不
校咸輸榷務商人弗肯售久即焚之允恭曰竭民利而
取之積腐而棄之非善計也至道初劉氏建議請廢緣
江榷務許商人過江聽私貨鬻允恭以為諸州新陳相
揉兩河諸州風土各有所宜非雜以數品即商人少利
請依舊江北置務均色號以年次給之事下三司鹽鐵
使陳恕等以允恭議為是詔從之即命允恭為發運使
始改擘畫為制置以西京作坊副使李延遂著作佐郎
王子輿並為同發運使巢廬江二縣舊隷廬州道遠多
寇民輸勞費允恭請以二縣建軍詔許之以無為為額
淮南十八州軍其九禁鹽地則上下其直民利商鹽之
賤故販者益衆至有持兵器往來為盜者允恭以為行
法宜一即奏請悉禁而官遣吏主之事下三司三司言
其不可允恭再三為請太宗始從之是歲收利巨萬允
恭與王子輿秦羲同主茶鹽之任多作條制遂變新法
真宗即位改西京左藏庫使又言川峽鐵錢之弊曰凡
民田之稅昔輸銅錢之一今輸鐵錢亦一而吏卒奉舊
給銅錢之一今給鐵錢五及行用交易則鐵錢之十為
銅錢之一且民入田稅以一為十官失其九矣吏卒奉
給增一為五官又失其四矣吏卒得五用十復失其半
矣臣在先朝嘗陳其事願變法以革其弊先帝方議行
之會賊順叛擾而止今陛下繼成先烈可遂建其法使
民不失所且饒信之銅積數千萬若遣運于荆逹于蜀
蜀素多銅俾䕫益遂各置監鼓錢歲用均給不十年悉
用銅錢矣議雖未用然自是吏卒奉給始改用十鐵錢
易銅錢之一俄知通利軍兼黃御河發運使會議減西
鄙屯兵以息轉餉召允恭與崇儀副使竇神寳閤門祗
候李允則馳往經度圖上郡縣山川之形勝允恭因建
議曰自環州入積石抵靈武七日程芻粟之運其策有
三然以人以驢其費頗煩而所載數尠莫若用諸葛亮
木牛之制以小車發卒分鋪運之每一車四人挽之旁
設兵衛加戈刃于其上寇至則聚車於中合士卒之力
禦寇于外尋為議者所沮而止復遣之任又議江淮鹽
鐵使陳恕力爭詔從允恭之議加領康州刺史咸平初
以北邊賣馬未有定直命允恭主平其估乃置估馬司
鑄印以為常制王均之亂上慮南方有聚寇命允恭為
荆湖江浙都廵檢使内殿崇班楊守遵副之賜與甚厚
二年夏以疾聞遣其子大理評事可乘傳侍疾七月卒
于昇州年五十六賜其次子告同學究出身賻錢二十
萬絹百匹又以錢五萬帛五十匹給其家命揚州官造
第一區賜之允恭有膽幹能以方略捕賊王小波之亂
也李順之兄自榮據綿竹土人多被脅從允恭兄允升
弟允元率鄉里子弟併力破之又為王師鄉導執自榮
詣劒門以獻王繼恩表其事詔賜允升學究出身授本
縣令允元什邡令明年召赴闕授允升右贊善大夫允
元大理評事可咸平元年進士喜屬文有吏幹累召試
歴戶部鹽鐵判官知洪宣潤夀潭州至都官員外郎告
虞部員外郎
秦羲字致堯江寧人世仕江左曾祖本岳州刺史祖進
遠寧國軍節度副使父承裕建州監軍使知州事李煜
之歸朝也承裕遣羲詣闕上符印太祖召見悅其趨對
詳謹補殿直令督廣濟漕船太平興國中有南唐軍校
馬光璉等亡命荆楚結徒為盜羲受詔縳光璉以獻太
宗壯之積勞改西頭供奉官決獄于淮南諸州淳化中
又督洛南採銅雷有終稱其有心計遣監興國軍茶務
會楊允恭改茶鹽法薦羲掌真州榷務尋提點淮南西
路茶鹽得羡餘十餘萬遂與允恭同為江淮制置擢授
閤門祗候兼制置礬稅咸平初入奏真宗面加慰勞淮
南榷鹽二歲增錢八十三萬餘貫以勞改内殿崇班又
兼制置荆湖路江南羣盜久為民患羲討捕皆盡四年
領發運使事改供備庫副使獻議增榷酤歲十八萬緡
所增既多尤為刻下會歲旱詔罷之景德初遷供備庫
使知江陵府坐舉官不如狀削秩大中祥符初起授供
備庫副使宿州監軍稍遷東染院副使明年廣州言澄
海兵嘗捕宜賊頗希恩桀驁軍中不能制部送闕下上
以遠方大鎮宜得材幹之臣鎮撫之宰相歴言數人皆
不稱旨上曰秦羲可當此任復授供備庫使充廣州鈐
轄歴東染院使知蘇州改崇儀使提舉在京諸司庫務
因對求典藩郡遷内園使知泉州天禧四年代還道病
卒年六十四羲知書好為詩喜賓客頗有士風歴財貨
之任凡十餘年精勤練習號為稱職
謝德權字士衡福州人父文節初仕王氏為侯官令後
入南唐為忠烈都虞候饒州團練使以驍勇聞周世宗
南征文節獨擐甲度大江潛覘敵壘吳人號為鐵龍後
守鄂州拒宋師戰沒德權初以父死事李煜署莊宅副
使歸宋詣登聞檢院自薦補殿前承旨遷殿直陜西廵
檢以勞就改右侍禁咸陽浮橋壞轉運使宋太初命德
權規畫乃築土實岸聚石為倉用河中鐵牛之制纜以
竹索繇是無患咸平二年宜州溪蠻叛命陳堯叟往經
度之德權預其行以單騎入蠻境諭以朝旨衆咸聽命
堯叟以聞加閤門祗候廣韶英雄連賀六州都廵檢使
代歸提點京城倉草場先是廥積多患地下濕德權累
甓為臺以藉之遂無敗腐京城衢巷狹隘命德權廣之
既受詔則先撤貴要邸舍羣議紛然有詔止之德權面
請曰臣巳受命不可中止今沮事者皆權豪輩吝屋室
僦資耳非有他也上從之因條上衢巷廣袤及禁鼓昏
曉之制會有兇人劉曄僧澄雅訟執政與許州民隂搆
西夏為叛者詔温仲舒謝泌鞫問令德權監之既而按
驗無狀翌日對便殿具奏其妄泌獨曰追攝大臣獄狀
乃具德權曰泌欲䧟大臣耶若使大臣無罪受辱則人
君何以使臣臣下何以事君仲舒曰德權所奏甚善上
乃可之六年命城新樂縣遷供奉官又命浚北平砦濠
葺蒲隂城一日遽乘傳詣闕求對且言邊民多挈族入
城居止前歲契丹入塞傅潛閉壘自固康保裔被擒王
師未有勝捷臣以為今歲契丹必寇内地令邊兵聚屯
一處尤非便利願速分戍鎮定高陽三路天雄城壘闊
遠請急詔蹙之仍葺澶州城北治德清軍城塹以為豫
備臣實慮蒲隂工作未訖寇必暴至上慰遣之既而契
丹果圍蒲隂及聞有詔脩河北行宫德權又驛奏請車
駕毋渡河及至澶州德權單馬間道赴行在未幾遷内
殿崇班提轄三司衙司德權為設條制均其差使有大
將隷内侍主藏内侍為奏留規免煩重之役德權携奏
白上極言僥倖上稱其有守又命提總京城四排岸領
護汴河兼督輦運前是歲役浚河夫三十萬而主者因
循隄防不固但挑沙擁岸阯或河流汎濫即中流復填
淤矣德權須以沙盡至土為垠棄沙隄外遣三班使者
分地以主其役又為大錐以試築隄之虛實或引錐可
入者即坐所轄官吏多被譴免者植樹數十萬以固岸
建議廢京師鑄錢監徙西窑務于河隂大省勞費改崇
儀副使兼領東西八作司先時每營造患工少至終歲
不成德權按其役皆尅日而就大中祥符元年議東封
命與劉承珪戚綸同計度發運遣供備庫使預修玉清
昭應宫時累徙民舍以廣宫地劉承珪議掘地及丈加
築以壯基址德權患其勞役過甚日與忿爭不能奪遂
求罷復領京城倉草埸導金水河自皇城西環太廟凡
十餘里三年出知泗州占謝日自陳臣久領京務頗慮
中外觀聽謂臣負譴外遷願稍進其秩詔改西染院使
遣之至任踰月卒年五十八以其子平為定遠主簿給
奉終喪德權清苦幹事好興功利多所經畫見官吏徇
私者必面斥之所至整肅然喜采察纖微以聞于上朝
論惡之
閻日新宿州臨渙人少為本州牙職補三司使役吏淳
化中選隷夀王府主邸中記簿真宗即位擢為供奉官
提點雄霸静戎軍榷埸咸平元年遷内殿崇班永興軍
駐泊都監徙劒門關兼知劒門縣就加供備庫副使慶
州都監景德初命管勾邠寧環州駐泊兵馬時部署張
凝屢入邊界焚族帳日新皆提兵應援俄知涇州未幾
移慶州上言野溪三門等族恃嶮隘桀黠難制請開古
川道東至樂業鎮西出府城從之就轉供備庫使知環
州兼邠寧環慶路鈐轄緣邊都廵檢使安撫都監俄換
涇原儀渭路二年遷如京使領萬州刺史上朝陵東封
皆命為行宫使大中祥符初改文思使日新起胥史好
云為以進取嘗上言羣臣子弟以蔭得官往往未童齓
以受奉望自今年二十以上乃給廩又京城百官早朝
而學士丞郎舍人以上導從呵止太盛難於趨避望令
裁減又屢請對多所建白且自陳筋力尚壯願正授刺
郡守邊城以效用俄真拜坊州刺史知渭州兼涇原路
駐泊鈐轄將祀汾隂故改知同州事儼信頓即日新所
部車駕至迎謁獻方物勞問久之遂從祀睢上賜以襲
衣金帶還過新市鎮又設綵樓樂伎以迎駕明年徙知
徐州代還以足疾改又領軍衛大將軍昭州團練使知
單州疾益甚許還京師天禧初卒年六十八
靳懷德博州高唐人祖昌範殿中丞父隱禹城令懷德
太平興國中明法解褐廣安軍判官秩滿授鴻臚寺丞
歴著作佐郎太子左贊善大夫通判相州改殿中丞通
判廣州遷國子博士通判滄州歴虞部比部員外郎又
通判莫州知德州咸平中契丹入寇懷德固守城壁又
轉運使劉通言其善政連有詔褒之徙知密州會留後
孔守正之鎮代還鹽鐵使陳恕判官王濟薦其武幹換
如京使知卭州懷德本名湘素遊寇凖之門凖父名湘
景德中凖方為相懷德乃改名焉俄知滄州大中祥符
初召還復遣之任吏民詣轉運使李士衡借留懷德士
衡以聞未幾遷文思使三年秋以江左旱歉命為洪虔
十州安撫都監未至任改知曹州明年春遷為益州鈐
轄加領長州刺史懷德歴官以強幹稱然酗酒多失將
行别詔戒勖真宗又面諭之就遷北作坊使在劒外軍
民甚畏愛之復以善職入拜西上閤門使改領昭州刺
史知澶州是州居水陸之要懷德悉心撫治頗著政績
使車往復多稱譽焉又知陜州踰年歸闕而卒時天禧
元年年七十三
論曰世乏全材則各錄其所長而用焉亦皆可以集事
功允恭有心計好言事是時摘山煑海方舟之漕規制
未備故因其建白而從之利甚博焉羲亦精心敏職士
大夫許其醖藉德權清廉強忮矯名好威然其斥謝泌
以大臣非可受辱識堂陛之分長者之言哉延德而下
遘會進陟迭居事任其指使治迹各有可取者焉
宋史卷三百九
宋史卷三百九考證
王延德傳再遷供奉官會高昌國遣使朝貢遣延德使
焉雍熙二年使還(臣浩)按此卷中有兩王延德同
傳宋史新編兩人亦類叙而加一又字今考宋會要
云雍熙中供奉官于延德使高昌則此王延德或于
延德之訛也
宋史卷三百九考證
