宋史卷四百八十八
元中書右丞相總裁托克托等修
列傳第二百四十七
外國四
交阯大理
交阯本漢初南越之地漢武平南越分其地為儋耳珠
崖南海蒼梧鬱林合浦交阯九眞日南凡九郡置交阯
刺史以領之後漢置交州晉宋齊梁陳因之又為交阯
郡隋平陳廢郡置州煬帝初廢州置郡唐武德中改交
州總管府至德中改安南都護府梁貞明中土豪曲承
美專有其地送欵於末帝因授承美節鉞時劉隱擅命
嶺表遣將李知順伐承美執之乃并有其地後有楊延
藝紹洪皆受廣南署繼為交阯節度使紹洪卒州將吳
昌岌遂居其位昌岌死其弟昌文襲乾德初昌文死其
參謀吳處坪峯州刺史矯知護武寧州刺史楊暉牙將
杜景碩等爭立管内一十二州大亂部民嘯聚起為寇
盜攻交州先是楊延藝以牙將丁公著攝驤州刺史兼
禦蕃都督部領即其子也公著死部領繼之至是部領
與其子璉率兵擊敗處坪等賊黨潰散境内安堵交民
德之乃推部領為交州帥號曰大勝王署其子璉為節
度使凡三年遜璉位璉立七年聞嶺表平遂遣使貢方
物上表内附制以權交州節度使丁璉以檢校太師充
静海軍節度使安南都護又詔以進奉使鄭琇王紹祚
並為檢校左散騎常侍兼御史大夫八年遺使貢犀象
香藥朝廷議崇寵部領降制曰率土來王方推以恩信
舉宗奉國宜洽於封崇眷拱極之外臣舉顯親之茂典
爾部領世為右族克保遐方夙慕華風不忘内附屬九
州混一五嶺廓清靡限溟濤樂輸琛賮嘉乃令子稱吾
列藩特被鴻私以旌義訓介爾眉壽服兹寵章可授開
府儀同三司檢校太師封交阯郡王太宗即位璉又遣
使以方物來賀部領及璉既死璉弟璿尚幼嗣立稱節
度行軍司馬權領軍府事大將黎桓擅權樹黨漸不可
制却遷璿於别第舉族禁錮之代總其衆太宗聞之怒
乃議舉兵太平興國五年秋詔以蘭州團練使孫全興
八作使張璿左監門衛將軍崔亮為陸路兵馬部署自
邕州路入寧州刺史劉澄軍器庫副使賈湜供奉官閤
門祗候王僎為水路兵馬部署自廣州路入是冬黎桓
遣牙校江巨湟齎方物來貢仍為丁璿上表曰臣族本
蠻酋僻處海裔修職貢於宰旅假節制於方隅臣之父
兄代承閫寄謹保封略罔敢怠遑爰暨淪亡將墜堂構
將吏耆耋乃屬於臣俾權軍旅之事用安夷落之衆土
俗獷悍懇請愈堅拒而弗從慮其生變臣已攝節度行
軍司馬權領軍府事願賜眞秩令備列藩干冒宸扆伏
增震越上察其欲緩王師寢而不報王師進討破賊萬
餘衆斬首二千餘級六年春又破賊于白藤江口斬首
千餘級獲戰艦二百艘甲胄萬計轉運使侯仁寶率前
軍先進全興等頓兵花步七十日以候澄仁寶累促之
不進及澄至并軍由水路至多羅村不遇賊復擅廻花
步桓詐降以誘仁寶遂為所害轉運使許仲宣馳奉其
事遂班師上遣使就劾澄湜僎澄尋病死戮湜等邕州
市全興至闕亦下吏誅餘抵罪有差仁寶贈工部侍郎
七年春桓懼朝廷終行討滅復以丁璿為名遣使貢方
物上表謝罪八年桓自稱權交州三使留後遣使貢方
物并以璿表來上帝賜桓詔曰丁氏傳襲三世保據一
方卿既受其倚毗為之心膂克徇邦人之請無負丁氏
之心朕且欲令璿為統帥之名卿居副貳之任剸裁制
置悉繫於卿俟丁璿既冠有所成立卿之輔翼令德彌
光崇奬忠勳朕亦何吝若丁璿將材無取童心如故然
其奕世紹襲載綿星紀一旦捨去節鉞降同士伍理既
非便居亦靡安詔到卿宜遣丁璿母子及其親屬盡室
來歸俟其入朝便當揆日降制授卿節旄凡兹兩途卿
宜審處其一丁璿到京必加優禮今遣供奉官張宗權
齎詔諭旨當悉朕懷亦賜璿詔書如旨時黎桓已專據
其土不聽命是歲五月上言占城國水陸象馬數萬來
寇率所部兵擊走之俘斬千計雍熙二年遣牙校張紹
馮阮伯簮等貢方物繼上表求正領節鎮三年秋又遣
使貢方物儋州言占城國人蒲羅遏率其族百餘衆内
附言為交州所逼故也是歲十月制曰王者懋建皇極
寵綏列藩設邸京師所以盛會同之禮胙土方面所以
表節制之雄矧兹跕鳶之隅克修設羽之貢式當易帥
爰利建侯不忘請命之恭用舉醻勞之典權知交州三
使留後黎桓兼資義勇特禀忠純能得邦人之心彌謹
藩臣之禮往者丁璿方在童幼昩於撫綏桓乃肺腑之
親專掌軍旅之事號令自出威愛並行璿盡解三使之
權以徇衆人之欲遠輸誠欵求領節旄士爕彊明化越
俗而咸乂尉佗恭順禀漢詔以無違宜正元戎之稱以
列通侯之貴控撫夷落對揚天休可檢校太保使持節
都督交州諸軍事安南都護充静海軍節度交州管内
觀察處置等使封京兆郡侯食邑三千戶仍賜號推誠
順化功臣遣左補闕李若拙國子博士李覺為使以賜
之端拱元年加桓檢校太尉進邑千戶實封五百戶遣
戶部郎中魏庠虞部員外郎直史館李度往使焉淳化
元年夏加桓特進邑千戶實封四百戶遣左正言直史
館宋鎬右正言直史館王世則又使焉明年六月歸闕
上令條列山川形勢及黎桓事迹以聞鎬等具奏曰去
歲秋末抵交州境桓遣牙内都指揮使丁承正等以船
九艘卒三百人至太平軍來迎由海口入大海冒涉風
濤頗歴危險經半月至白藤徑入海汊乘潮而行凡宿
泊之所皆有茅舍三間營葺尚新目為館驛至長州漸
近本國桓張皇虚誕務為誇詫盡出舟師戰櫂謂之軍
自是宵征抵海岸至交州僅十五里有茅亭五間題曰
茅徑驛至城一百里驅部民畜産妄稱官牛數不滿千
楊言十萬又廣率其民混於軍旅以雜色之衣乘船鼓
譟近城之山虚張白旗以為陳兵之象俄而擁從桓至
展郊迎之禮桓歛馬側身問皇帝起居畢按轡偕行時
以㯽榔相遺馬上食之此風俗待賓之厚意也城中無
居民止有茅竹屋數十百區以為軍營而府署湫隘題
其門曰明德門桓質陋而目眇自言近歲與蠻寇接戰
墜馬傷足受詔不拜信宿之後乃張筵飲宴又出臨海
汊以為娛賓之遊桓跣足持竿入水標魚每中一魚左
右皆呌譟歡躍凡有宴會預坐之人悉令解冠帶以帽
子桓多衣花纈及紅色之衣帽以眞珠為飾或自歌勸
酒莫能曉其詞嘗令數十人扛大蛇長數丈饋於使館
且曰若能食此當治之為饌以獻焉又羈送二虎以備
縱觀皆却之不受士卒殆三千人悉黥其額曰天子軍
糧以禾穗日給令自舂為食兵器止有弓弩木牌梭槍
竹槍弱不可用桓輕俛殘忍昵比小人腹心閹豎五七
輩錯立其側好狎飲以手令為樂凡官屬善其事者擢
居親近左右有小過亦殺之或鞭其背一百至二百賓
佐小不如意亦捶之三十至五十黜為閽吏怒息乃召
復其位有木塔其制樸陋桓一日請同登遊覽地無寒
氣十一月猶衣夾衣揮扇云四年進封桓交阯郡王五
年遣牙校費崇德等來修職貢然桓性本兇狠負阻山
海屢為寇害漸失藩臣禮至道元年春廣南西路轉運
使張觀欽州如洪鎮兵馬監押衛昭美皆上言有交州
戰船百餘艘寇如洪鎮略居民劫廪實而去其夏桓所
管蘇茂州又以鄉兵五千寇邕州所管緣山都B檢楊
文傑擊走之太宗志在撫寧荒服不欲問罪觀又言風
聞黎桓為丁氏斥逐擁餘衆山海間失其所據故以寇
鈔自給今則桓已死觀仍上表稱賀詔太常丞陳士隆
高品武元吉奉使嶺南因偵其事士隆等復命所言與
觀同其實桓尚存而傳聞者之誤觀等不能審覈未幾
有大賈自交阯回具言桓為帥如故詔劾觀等會觀病
卒昭美士隆元吉抵罪先是欽州如洪咄步如昔等三
鎮皆瀕海交州潮陽民卜文勇等殺人并家亡命至如
昔鎮鎮將黃令德等匿之桓令潮陽鎮將黃成雅移牒
來捕令德固不遣因兹海賊連年剽掠二年以工部員
外郎直史館陳堯叟為轉運使因賜桓詔書堯叟始至
遣攝雷州海康縣尉李建中賫詔勞問桓堯叟又至如
昔詰得匿文勇之由盡擒其男女老少一百三十口召
潮陽鎮吏付之且戒勿加酷法成雅得其人以狀謝堯
叟桓遂上章感恩并捕海賊二十五人送于堯叟且言
已約勒谿洞首領不得騷動七月太宗遣主客郎中直
昭文館李若拙賫詔書充國信使以美玉帶往賜桓若
拙既至桓出郊迎然其詞氣尚悖慢謂若拙曰向者劫
如洪鎮乃外境蠻賊也皇帝知此非交州兵否若使交
州果叛命則當首攻番禺次擊閩越豈止如洪鎮而已
若拙從容謂桓曰上初聞寇如洪鎮雖未知其所自然
以足下拔自交州牙校授之節制固當盡忠以報豈有
他慮及見執送海賊事果明白然而大臣僉議以為朝
廷比建節帥以寧海表今既蠻賊為寇害乃是交州力
不能獨制矣請發勁卒數萬會交兵以剪滅之使交廣
無後患上曰未可輕舉慮交州不測朝旨或致驚駭不
若且委黎桓討擊之亦當漸至清謐今則不復會兵也
桓愕然避席曰海賊犯邊守臣之罪也聖君容貸恩過
父母未加誅責自今謹守職約保永清於張海因北望
頓首謝眞宗即位進封桓南平王兼侍中桓前遣都知
兵馬使阮紹恭副使趙懷德以金銀七寶裝交椅一銀
盆十犀角象牙五十枚絹紬布萬匹來貢詔陳于萬歲
殿太宗神御許紹恭等拜奠及廻賜桓帶甲馬詔書慰
奬咸平四年又遣行軍司馬黎紹留使副何慶常以馴
犀一象二象二七寶裝金瓶一來貢其年欽州言交
州效誠場民及頭首八州使黃慶集等數百人來投有
詔慰撫遣還本道廣南西路言黎桓迎受官告使黃成
雅附奏自今國朝加恩願遣使至本道以寵海裔先是
使至交州桓即以供奉為辭因緣賦歛上聞之止令疆
吏召授命不復專使景德元年又遣其子攝驩州刺史
明提來貢懇求加恩使至本道慰撫遐裔許之仍以明
提為驩州刺史二年上元節賜明提錢令與占城大食
使觀燈宴飲因遣工部員外郎邵曄充國信使三年桓
卒立中子龍鉞龍鉞兄龍全劫庫財而遁其弟龍廷殺
龍鉞自立龍廷兄明護率扶闌砦攻戰明提以國亂不
能還特詔廣州優加資給知廣州淩策等言桓諸子爭
立衆心離叛頭首黃慶集黃秀蠻等千餘人以不從驅
率戮及親族來投廉州請發本道二千人平之慶集等
願為前鋒上以桓素忠順屢修職貢今幸亂而伐喪不
可就改國信使邵曄為緣海安撫使令曉譬之慶集等
仍計口賜田糧曄乃貽書交州諭以朝廷威德如其自
相魚肉久無定位偏師問罪則黎氏盡滅矣明護懼即
奉龍廷主軍事龍廷自稱節度開明王遂欲修貢曄以
聞上曰遐荒異俗不曉事體何足怪也令削去偽官曄
又言頭首黃慶集先避亂歸化其種族尚多若復遣還
慮遭屠戮詔以慶集隷三班釐務于郴州遂許入貢四
年龍廷稱權安南静海軍留後遣弟峯州刺史明昶副
使安南掌書記殿中丞黃成雅等來貢會含光殿大宴
上以成雅坐遠欲稍升位著訪於宰相王旦旦曰昔子
産朝周周王饗以上卿之禮子産固辭受下卿之禮而
還國家惠綏遠方優待客使固無嫌也乃升成雅于尚
書省五品之次詔拜龍廷特進檢校太尉充静海軍節
度觀察處置等使安南都護兼御史大夫上柱國仍封
交阯郡王食邑三千戶食實封一千戶賜推誠順化功
臣仍賜名至忠給以旌節又追贈桓中書令南越王進
奉使黎明昶等並進秩大中祥符元年天書降加翊戴
功臣食邑七百戶實封三百戶東封畢加至忠同平章
事食邑一千戶食實封四百戶二年廣南西路言蠻人
劫海口蜑尸如洪砦主李文著以輕兵襲逐中流矢死
詔督安南捕賊明年執狄獠十三人以獻至忠又遣推
官阮守疆以犀角象齒金銀紋縭等來貢并獻馴犀一
上以犀違土性不可豢畜郤不納又以逆至忠意使者
既去乃令縱之海澨三年遣使來朝表求甲胄具裝詔
從其請又求互市于邕州本道轉運使以聞上曰瀕海
之民數患交州侵寇仍前止許廉州及如洪砦互市蓋
為邊隅控扼之所今或直趨内地事頗非便詔令本道
以舊制諭之至忠纔年二十六苛虐不法國人不附大
校李公藴尤為至忠親任嘗令以黎為姓其年遂圖至
忠逐之殺明提明昶等自稱留後遣使貢奉上曰黎桓
不義而得公藴尤而效之甚可惡也然以其蠻俗不足
責遂用桓故事制授特進檢校太傅充静海軍節度觀
察處置等使安南都護兼御史大夫上柱國封交阯郡
王食邑三千戶實封一千戶賜推誠順化功臣公藴又
表求太宗御書詔賜百軸四年祀汾隂后土公藴遣節
度判官梁任文觀察廵官黎再嚴以方物來貢禮成加
公蘊同平章事食邑一千戶實封四百戶任文等並優
進秩五年夏以進奉使李仁美為誠州刺史陶慶文為
太常丞其從隷有道病死者所賜附還其家是冬聖祖
降加公藴開府儀同三司食邑七百戶實封三百戶賜
翊戴功臣七年春又加保節守正功臣食邑一千戶實
封四百戶詔交阯諸國使入貢者所在館餼供億務令
豐備其年遣知唐州刺史陶碩等來貢詔以碩為順州
刺史充安南静海軍行軍司馬副使吳懷副為澄州刺
史充節度副使先是交州狄獠張婆看避罪來奔知欽
州穆重穎召之至中路復拒焉都廵檢臧嗣遂令如洪
砦犒以牛酒交州偵知其事因捕狄獠故鈔如洪砦掠
人畜甚衆詔轉運司督公藴追索仍令疆吏自今不得
誘召蠻獠致生事公藴或間歲或仍歲以方物入貢天
禧元年進封公藴南平王加食邑一千戶實封四百戶
二年加檢校太尉食邑一千戶實封四百戶每加恩皆
遣使將命至其境上仍賜器幣襲衣金帶鞍馬焉仁宗
即位加公藴檢校太師遣長州刺史李寬泰都護副使
阮守疆來貢天聖六年遣驩州刺史李公顯來貢除叙
州刺史既而令其子弟及其壻申承貴率衆内寇詔廣
南西路轉運司發溪峒丁壯討捕之未幾卒年四十四
其子德政自稱權知留後事來告哀贈公藴為侍中南
越王命本路轉運使王惟正為祭奠使又為賜官告使
除德政檢校太尉靜海軍節度使安南都護交阯郡王
天聖九年遣知峯州刺史李偓佺知愛州刺史帥日新
等來謝以偓佺為驩州刺史日新為珍州刺史明道元
年恭謝加同中書門下平章事景祐中郡人陳公永等
六百餘人内附德政遣兵千餘境上捕逐之詔遣還仍
戒德政毋得輙誅殺尋遣靜海軍節度判官陳應機掌
書記王惟慶來貢以應機為太子中允惟慶為大理寺
丞德政加檢校太師三年其甲峒及諒州門州蘇茂州
廣源州大發峒丹波縣蠻寇邕州之思陵州西平州石
西州及諸峒略居人馬牛焚室廬而去下詔責問之且
令捕酋首正其罪以聞寶元元年進封南平王康定元
年遣知峯州刺史帥用和節度副使杜猶興等來貢慶
歴三年又遣節度副使杜慶安三班奉職梁材來以慶
安為順州刺史材為太子左監門率府率六年又遣兵
部員外郎蘇仁祚東頭供奉官陶惟來以仁祚為工
部郎中惟為内殿崇班明年又遣祕書丞杜文府左
侍禁文昌來以文府為屯田員外郎昌為内殿崇班初
德政發兵取占城朝廷疑其内畜姦謀乃訪自唐以來
所通道路凡十六處令轉運使杜𣏌度其要害而戍守
之然其後亦未嘗寇邊前後累貢馴象皇祐二年邕州
誘其蘇茂州韋紹嗣紹欽等三千餘人入居省地德政
表求所誘詔盡還之仍令德政約束邊戶毋相侵犯其
後廣源州蠻儂智高反德政率兵二萬由水路欲入助
王師朝廷優其賜而郤其兵至和二年卒其子日尊遣
人告哀命廣南西路轉運使尚書屯田員外郎蘇安世
為弔贈使贈德政為侍中南越王賻賚甚厚尋除日尊
特進檢校太尉靜海軍節度使安南都護封交阯郡王
嘉祐三年貢異獸二四年寇欽州思禀管五年與甲峒
賦寇邕州詔知桂州蕭固發部兵與轉運使宋咸提點
刑獄李師中同議掩擊又詔安撫使余靖等發兵捕討
靖遣諜誘占城同廣南西路兵甲趨交阯日尊惶怖上
表待罪詔未得舉兵聽日尊貢奉至京師八年遣文思
使梅景先副使大理評事李繼先貢馴象九年四月戊
寅以大行皇帝詔及遺留物賜日尊加同中書門下平
章事是日交阯使辭命内侍省押班李繼和喻以申紹
泰入寇本路屢乞討伐而朝廷以紹泰一夫肆狂又本
道已遣使謝罪故未欲興兵治平初知桂州陸詵言交
州來求儂宗旦男日新及欲取温悶洞等地帝問交阯
於何年割據輔臣對曰自唐至德中改安南都護府梁
貞明中土豪曲承美專有此地韓琦曰向以黎桓叛命
太宗遣將討伐不服後遣使招誘始效順交州山路嶮
僻多潦霧瘴毒之氣雖得其地恐不能守也神宗即位
進封日尊南平王熙寧元年加開府儀同三司二年表
言占城國久闕貢臣親帥兵討之虜其王詔以其使郭
士安為六宅副使陶宗元為内殿崇班日尊自帝其國
僭稱法天應運崇仁至道慶成龍祥英武睿文尊德聖
神皇帝尊公藴為太祖神武皇帝國號大越改元寶象
又改神武五年三月日尊卒命廣西轉運使康衛為弔
贈使予所奪州縣詔報之曰卿撫有南交世受王爵而
乃背德奸命竊暴邊城棄祖考忠順之圖煩朝廷討伐
之舉師行深入勢蹙始歸迹其罪尤在所絀削今遣使
修貢上章致恭詳觀詞情灼見悛悔朕撫綏萬國不異
邇遐但以邕欽之民遷劫炎陬久失鄉井俟盡送還省
界即以廣源等賜交州乾順初約歸三州官吏千人久
之才送民二百二十一口男子年十五以上皆刺額曰
天子兵二十以上曰投南朝婦人刺左手曰官客以舟
載之而泥其戶牖中設燈燭日行一二十里則止而偽
作更鼓以報凡數月乃至蓋以紿示海道之遠也順州
落南深置戍鎮守被罹瘴霧多病没陶弼亦終於官朝
廷知其無用乃悉以四州一縣還之然廣源舊隷邕管
羈縻本非交阯所有也元豐五年獻馴象二犀角象齒
百六年以追捕儂智會為辭犯歸化州又遣其臣黎文
盛來廣西辦理順安歸化境界經略使熊本遣左江廵
檢成卓與議文盛稱陪臣不敢爭執詔以文盛能遵乾
德恭順之意賜之袍帶及絹五百匹乃以八隘之外保
樂六縣宿桑二峒予乾德哲宗立加同中書門下平章
事元祐中又數上表求勿惡勿陽峒地詔不許二年遣
使入貢進封南平王徽宗時累加開府儀同三司檢校
太師大觀初貢使至京乞市書籍有司言法不許詔嘉
其慕義除禁書卜筮隂陽歷算術數兵書敕令時務邊
機地理外餘書許買政和末又詔以交人自熙寧以來
全不生事特寬和市之禁宣和元年加乾德守司空建
炎元年詔廣西經略安撫司禁邊民毋受安南逋逃從
其主乾德之請也四年安南入貢詔郤其方物之華靡
者賜敕書厚其報以懷柔之紹興二年乾德卒贈侍中
追封南越王子陽煥嗣授靜海軍節度使特進檢校太
尉封交阯郡王賜推誠順化功臣八年陽煥卒以轉運
副使朱芾充弔祭使贈陽煥開府儀同三司追封南平
王子天祚嗣授官如其父初封之制九年詔廣西帥司
毋受趙智之入貢初乾德有側室子奔大理變姓名為
趙智之自稱平王聞陽煥死大理遣歸與天祚爭立求
入貢欲假兵納之帝不許十七年詔文思院製鞍韉以
賜天祚二十一年累加天祚崇義懷忠保信鄉德安遠
承和功臣二十五年詔館安南使者於懷遠驛賜宴以
彰異數進封天祚南平王賜襲衣金帶鞍馬二十六年
命右司郎中汪應辰宴安南使者於玉津園八月天祚
遣李國等以金珠沉水香翠羽良馬馴象來貢詔加天
祚檢校太師增食邑隆興二年天祚遣尹子思鄧碩儼
等貢金銀象齒香物乾道六年累加天祚歸仁協恭繼
美遵度履正彰善功臣帝自即位屢却安南貢使九年
天祚復遣尹子思李邦正求入貢帝嘉其誠許之詔館
於懷遠驛廣南西路經略安撫使范成大言本司經略
諸蠻安南在撫綏之内其陪臣豈得與中國王官亢禮
政和間貢使入境皆庭參不復報謁宜尊舊制於禮為
得朝廷從其請淳熙元年二月進封天祚安南國王加
號守謙功臣二年賜安南國印三年賜安南國歴日天
祚卒明年子龍嗣位授靜海軍節度使觀察處置等
使特進檢校太尉兼御史大夫上柱國特封安南國王
加食邑仍賜推誠順化功臣制曰即樂國以肇封既從
世襲極眞王而錫命何待次升示殊禮也五年貢方物
上表稱謝九年詔郤安南所貢象以其無用而煩民他
物亦止受什一十六年累加龍守義奉國履常懷德
功臣光宗即位奉表入貢稱賀寧宗朝賜衣帶器幣累
加謹度思忠濟美勤禮保節歸仁崇謙協恭功臣及食
邑焉嘉定五年龍卒詔以廣西運判陳孔碩充弔祭
使特贈侍中依前安南國王制以其子昊旵襲封其爵
位給賜如龍始封之制仍賜推誠順化功臣其後謝
表不至遂輟加恩昊旵卒無子以女昭聖主國事遂為
其婿陳日煚所有李氏有國自公藴至昊旵凡八傳二
百二十餘年而國亡淳祐二年詔安南國王陳日煚元
賜效忠順化保節功臣增守義二字寶祐六年詔安南
情狀叵測申飭邊備景定二年貢象一三年表乞世襲
詔日煚授檢校太師安南國大王加食邑男威晃授静
海軍節度使觀察處置使檢校太尉兼御史大夫上柱
國安南國王效忠順化功臣賜金帶器幣鞍馬咸淳五
年詔安南國王父日煚國王威晃加食邑八年明堂禮
成日煚威晃各加食邑賜鞍馬等物
大理國即唐南詔也熙寧九年遣使貢金裝碧玕山氊
罽刀劒犀皮甲鞍轡自後不常來亦不領於鴻臚政和
五年廣州觀察使黃璘奏南詔大理國慕義懷徠願為
臣妾欲聽其入貢詔璘置局於賓州凡有奏請皆俟進
止六年遣進奉使天駟爽彦賁李紫琮副使坦綽李伯
祥來詔璘與廣東轉運副使徐惕偕詣闕其所經行令
監司一人主之道出荆湖南當由邵州新化縣至鼎州
而璘家潭之湘鄉轉運判官喬方欲媚璘乃排比由邵
至潭由潭至鼎一路御史劾其當農事之際而觀望勞
民詔罷方紫琮等過鼎聞學校文物之盛請於押伴求
詣學瞻拜宣聖像邵守張察許之遂往遍謁見諸生又
乞觀御書閣舉笏扣首七年二月至京師貢馬三百八
十匹及麝香牛黃細氊碧玕山諸物制以其王叚和譽
為金紫光禄大夫檢校司空雲南節度使上柱國大理
國王朝廷以為璘功并其子暉昨皆遷官少子為閤
門宣贊舍人已而知桂州周穜劾璘詐冐璘得罪自是
大理復不通於中國間一至黎州互市紹興三年十月
廣西奏大理國求入貢及售馬詔郤之不欲以虚名勞
民也朱勝非奏曰昔年大理入貢言者深指其妄黃璘
由是獲罪帝曰遐方異域何由得實但讎當其馬價則
馬方至用益騎兵不為無補也六年七月廣西經略安
撫司奏大理復遣使奉表貢象馬詔經略司護送行在
優禮答之九月翰林學士朱震上言乞諭廣西帥臣凡
市馬當擇謹厚者任之母遣好功喜事之人以啟邊釁
異時南北路通則漸減廣西市馬之數庶幾消患於未
然詔從之淳熙二年十一月知靜江府張栻申嚴保伍
之禁又以邕管戍兵不能千人左右江峒丁十餘萬每
恃以為藩蔽其邕州提舉廵檢官宜精其選以撫峒丁
欲制大理當自邕管始云
宋史卷四百八十八
