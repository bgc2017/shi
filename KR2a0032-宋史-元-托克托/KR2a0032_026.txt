宋史卷二十六
元中書右丞相總裁托克托等修
本紀第二十六
高宗三
四年春正月甲辰朔御舟碇海中乙巳金人犯明州張
俊及守臣劉洪道擊却之丙午帝次台州章安鎮己酉
遣小校自海道如處州問安太后庚戌金人再犯明州
張俊引兵去浙東副總管張思政及劉洪道繼遁癸丑
貶郭仲荀汝州團練副使廣州安置丙辰詔原兩浙州
郡降金官吏丁巳婁宿陷陜州守臣李彦仙死之己未
金人䧟明州夜大雨震電乘勝破定海以舟師来襲御
舟張公裕以大舶擊退之辛酉發章安鎮壬戌雷雨又
作甲子泊溫州港口乙丑以中書舍人李正民為兩浙
湖南江西撫諭使詣太后問安丁卯台州守臣晁公為
棄城遁處州衛兵及鄉兵相殺縱火肆掠三日劉可轉
寇京西屢為桑仲所敗至是為其黨所殺復推劉超據
荆門軍戊辰滕康劉珏罷仍奪職己巳換給僧道度牒
人輸錢十千辛未命臣僚條具兵退之後措置之策駐
蹕之所是月金人攻楚州守臣趙立拒之金人犯邠州
曲端遣涇原路副總管吴玠拒戰敗之于彭原又陷同
州張淡遣謝亮使夏國至則其主乾順已稱制遂還二
月甲戌朔酈瓊率衆降于劉光世叛將傳選詣處州乞
降乙亥奉安祖宗神御于福州詔復以盧益為資政殿
學士李回端眀殿學士並權知三省樞密院事金人陷
潭州將吏王暕劉价趙聿之戰死向子諲率兵奪門亡
去金兵大掠屠其城丙子金人自明州引兵還臨安癸
未虔州鄉兵首領陳新率衆數萬圍城叛將胡友亦犯
虔州與新戰破之新乃去甲申禁迯卒投刺别軍丙戌
金人自臨安退兵命劉光世率兵追之丁亥金人陷汴
京權留守上官悟出奔為盗所殺庚寅帝次温州浙東
防遏使傅崧卿入越州辛卯金人陷秀州甲午知蔡州
程昌㝢棄城南歸鼎州民鍾相作亂自稱楚王乙未杜
充罷丙申以金兵退肆赦張浚承制以陜西制置使王
似知成都府罷諸路武臣提點刑獄李成入舒州金游
騎至平江周望奔太湖守臣湯東野亦遁茶陵縣軍賊
二千餘人犯郴州永興縣戊戌金人入平江縱兵焚掠
辛丑白虹貫日鍾相陷灃州殺守臣黃宗權湖北制置
使傳雱招諭孔彦舟彦舟聽命因以為湖南北捉殺使
荆南守臣唐慤棄城去金人陷醴州守臣王淑棄城去
是月張浚自秦州引兵入援三月癸卯朔孔彦舟入鼎
州金人去平江統制陳思恭以舟師邀敗其後軍于太
湖呂頥浩請幸浙西丙午趙鼎言金兵去未遠遂緩其
行丁未命發運司說諭兩浙富民助米以備巡幸辛亥
遣兵部員外郎馮康國等撫諭荆湖南北廣南諸路壬
子金人入常州守臣周杞棄城去甲寅遣盧益及御營
都統制辛企宗奉迎太后東還丙辰金人犯終南縣經
略使鄭恩戰敗死之丁已金人至鎮江府韓世忠屯焦
山寺邀擊之詔侍從官各舉可充監司者一二人辛酉
御舟發溫州宣撫司節制軍馬李允文部兵至鄂州御
營前軍將楊勍叛甲子張浚請便宜辟官不許動改戊
辰孔彦舟擊敗鍾相擒相及其子子昂檻送行在已巳
戚方陷廣德軍殺權通判王儔夏四月癸酉蠲江西州
縣兵盜殘破民家夏税戊寅吴玠及金人戰于邠州彭
原店敗績部將楊晟死之已卯以觀文殿學士朱勝非
為江西湖南北宣撫使是日張浚引兵至房州知金兵
退乃還癸未帝駐越州甲申下詔親征巡幸浙西韓世
忠駐軍楊子江要金人歸路屢敗之兀术引軍走建康
乙酉以御史中丞趙鼎為翰林學士鼎固辭不拜戚方
圍宣州劉光世遣統制王德誘誅劉文舜于饒州丙申
用趙鼎劾奏吕頥浩罷為鎮南軍節度使醴泉觀使命
三省樞密院同班奏事韓世忠及兀术再戰江中金人
乘風縱火世忠敗績兀术渡江屯六合縣丁酉復以趙
鼎為御史中丞戊戌振明州被兵民家已亥以張浚為
浙西江東制置使辛丑王德破妖賊王宗石于信州貴
溪縣執其渠帥諸縣悉平是月金人犯江西者自荆門
軍北歸留守司同統制牛臯潜軍寳豐擊敗之五月甲
辰以范宗尹為尚書右僕射兼御營使辛亥統領赤心
隊軍馬劉晏及戚方戰于宣州敗死壬子金人焚建康
府執李梲陳邦光而去淮南宣撫司統制岳飛邀擊于
静安鎮敗之是月紫微垣内有赤雲亘天白氣貫其中
癸丑詔臺諫等官各舉所知二人以張守參知政事趙
鼎簽書樞密院事以白金三萬兩賜韓世忠軍贈戰歿
將孫世詢嚴永吉張淵等官甲寅金人䧟定遠縣執閭
勍去勍不屈死之巨師古擊戚方于宣州數敗之方引
去乙卯王綯罷丁已命劉光世移軍捕戚方楊勍犯婺
州戊午復置權尚書六部侍郎癸亥詔中原淮南流寓
士人聽所在州郡附試甲子周望罷尋分司衡州居住
置京畿淮南湖北京東西路鎮撫使乙丑升高郵軍為
承州以翟興孟汝趙立劉位趙霖李成吴翊李彦先薛
慶並為鎮撫使興河南府汝唐州立楚泗州漣水軍位
滁濠州霖和州無為軍成舒蘄翊光黃州彦先海州淮
陽軍慶承州天長軍丁卯慶及金人戰于承州城下累
敗之戊辰命江浙州縣祭戰死兵民分江東西為鄂州
江州池州三路置安撫使罷諸路帥臣兼制置使諸州
守臣兼管内安撫使是月劉超據荆南分兵犯峽州又
合叛將彭筠犯復州淮西敗將崔增陷焦湖水砦河東
北經制使王俊舉兵及金人戰于襄城縣敗之復潁昌
府張浚承制以金房州隷利路六月辛未朔蠲紹興府
三縣湖田米詔侍從臺諫諸將集議駐蹕事宜楊勍犯
處州癸酉遣統制陳思恭討勍合江南兩路轉運為都
轉運使再貶周望昭化軍節度副使連州安置甲戌罷
御營司以范宗尹兼知樞密院事乙亥王&KR0645;遣統領林
閠等追襲楊勍于東陽縣軍敗禆將李在死之丁丑以
劉光世部兵為御前巡衛軍光世為都統制楊勍等焚
建州戚方犯湖州安吉縣詔張俊捕之戊寅更御前五
軍為神武軍御營五軍為神武副軍以知建康府權邦
彦為淮南等路制置發運使滁濠鎮撫使劉位為賊張
文孝所殺命其子綱襲職庚辰置鎮撫使六人陳規德
安府復州漢陽軍解潛荆南府歸陜州荆門公安軍程
昌㝢鼎灃州陳求道襄陽府鄧隨郢州范之才金筠房
州馮長寧淮寧順昌府蔡州辛已慮囚申命有司討論
釐正崇寧以來濫賞罷諸州添差通判職官癸未詔劉
光世赴行在甲申岳飛破戚方于廣德軍乙酉鍾相偽
將胡源引兵入慈利縣執其黨陳誠来降丙戌以呂頥
浩為建康路安撫大使劉光世為兩浙路安撫大使朱
勝非為江州路安撫大使郭仲威為真揚州鎮撫使戚
方詣張俊降庚寅召韓世忠率兵赴行在辛卯妖賊王
宗石等伏誅壬辰權密州都巡檢徐文率部兵泛海来
歸甲午置樞密院幹辦官四員乙未郭仲威犯鎮江府
遣岳飛擊之是月兀术聞張浚在秦州將舉兵北伐自
六合引兵趨陜西秋七月癸卯劉光世援宣撫使例乞
便宜行事不許詔軍興以来諸州得便宜指揮者並罷
乙已馮長寧復順昌府張浚罷曲端都統制丁未以劉
光世為集慶軍節度使開府儀同三司戊申以孔彦舟
為辰沅靖州鎮撫使張浚獻黃金萬兩助軍用宣撫司
遣統制官吕世存王俊復鄜州其餘州縣多迎降後軍
將王闢叛陷歸州鈐轄田祐恭擊敗之已酉王闢犯房
州守臣韋知幾棄城走庚戌楊勍受劉光世招安尋復
叛去迫泉州癸丑崔增犯太平州守臣郭偉拒却之乙
卯金人徙二帝自韓州之五國城劉光世乞移司平江
不許丙辰張俊合諸將戚方等兵萬餘赴行在丁已申
命元祐黨人子孫于州郡自陳盡還當得恩數韓世忠
張俊並罷已未禁閩廣淮浙海舶商販山東慮為金人
鄉導詔江浙福建州縣諭豪右募民兵據險立柵防遏
外寇庚申以岳飛為通泰州鎮撫使辛酉建州民范汝
為作亂命統制李捧捕之乙酉復李邦彦以下十九人
官職聽自便復李綱銀青光禄大夫許翰顔岐端明殿
學士張浚貶曲端階州居住丁卯金人立劉豫為帝國
號齊戊辰罷提領措置茶鹽司已已詔王&KR0645;部兵屯信
州程昌㝢遣將杜湛禽李合戎于松滋縣是月張用據
漢陽軍沿江措置副使李允文招降之以便宜徙鄂州
路副總管以右軍統制馬友知漢陽軍八月辛未朔以
禮部尚書謝克家參知政事壬申李成請降于江州詔
撫納之張浚停程千秋官文州編管癸酉選神武中軍
親兵六百人番直禁中甲戌詔侍從官日一員輪直進
故事關治體者丁丑以韓世忠為檢校少師武城感德
軍節度使張俊檢校少保寧武昭慶軍節度使贈監察
御史常安民為左司諫江公望左諫議大夫錄其後二
人庚辰太后至自虔州薛慶及金人戰于揚州城下死
之郭仲威奔興化縣辛已侍御史沈與求戸部侍郎李
陵以論宰相范宗尹皆黜宗尹復視事癸未盧益罷張
浚復永興軍再貶曲端海州團練使萬州安置甲申陳
萬信餘黨雷進作亂乙酉焚慈利石門二縣以御營司
參議官王擇仁權河東制置使山砦首領韋忠佺為都
統制宋用臣馮賽同都統制丙戌命李成吳翊捍禦上
流翊棄城去以成為四州鎮撫使命李捧便道過信州
招捕靳賽戊子以饒信妖賊平赦二州徒以下囚蠲民
今年役錢貶滕康永州劉珏衡州並居住已丑詔岳飛
救楚州仍命劉光世遣兵往援辛卯杜湛渡江討羣賊
復石首等五縣壬辰盜入梅州殺守臣沈同之大掠而
去癸已命福建安撫使程邁會兵討范汝為甲午知虢
州邵興遣統制閻興及金人戰于解州東屢破之金人
陷承州命陳思恭屯兵明州以防海道劉光世遣王德
酈瓊以輕兵渡江乙未遇金游騎于召伯埭敗之戊戌
以桑仲為襄陽鄧隨郢州鎮撫使是月罷提舉廣西峒
丁孔彦舟入潭州宣撫司參議官王以寧率兵拒之以
寧敗遁去宣撫司主管機宜文字傅雱在彦舟軍中承
制以彦舟權湖南副總管劉綱以乏食率兵奔溧陽九
月辛丑吕頥浩入見請益兵命王&KR0645;巨師古顔孝恭兵
隷之分屯境内壬寅詔諸路決囚甲辰徽宗皇后鄭氏
崩于五國城戊申命秦鳳將關師古領兵赴行在劉豫
僭位于北京庚戌禁宣撫司僚屬便宜行事及京西湖
南北路勿隷川陕宣撫司節制癸丑涇原同統制李彦
琦及金人戰于洛河車渡敗之乙卯罷中書門下省檢
正官桑仲陷均房州進犯白土關丙辰復增左右司郎
官為四員金人攻楚州趙立死之丁已趙霖復和州李
成遣馬進犯興國軍戊午荆襄賊趙延壽犯德安府陳
規拒却之已未金均房安撫使王彦及桑仲戰于平麗
縣敗之王闢詣彦降辛酉李捧擊范汝為于建州官軍
皆潰捧遁去金人犯揚州統制靳賽逆戰于港河敗之
金人陷延安府執吕世存又陷保安軍癸亥張浚遣都
統制劉錫統五路兵及金將婁宿戰于富平縣浚駐邠
州督戰官軍敗績丙寅給劉光世犒軍銀二萬兩絹二
萬匹戊辰趙延夀焚郢州金人陷楚州鎮撫使李彦先
求救兵敗死之冬十月庚午朔張浚斬環慶經略使趙
哲于邠州貶劉錫合州安置命諸將各領兵歸夲路浚
退保秦州陕西大震辛未秦檜自楚州金將橽懶軍中
歸于漣水軍丁禩水砦壬申命楊惟忠王&KR0645;討李成丙
子以孔彦舟為鼎澧辰沅靖州鎮撫使戊寅鍾相餘黨
楊華舉兵圍桃源縣巳卯馬進犯江州癸未程昌㝢入
鼎州擊楊華破之甲申趣劉光世救楚州丁亥以李回
同知樞密院事庚寅遣前御史臺檢法官謝嚮招范汝
為召張浚以兵入援追復李邦彦觀文殿大學士辛卯
虔州賊李敦仁及弟世雄舉兵破虔州石城縣甲午命
楊惟忠率兵屯江州乙未岳飛破金人于承州丙申詔
劉光世節制諸鎮守禦通泰州伺便襲金人過淮是月
馮長寧棄城去尋以淮寧附劉豫江東賊張琪犯建康
府劉洪道招降之環慶路統制慕洧叛附于夏國涇原
統制張中彦經略司幹辦趙彬叛降金人劉忠據岳州
平江縣白面山王善餘黨祝友擁衆為亂屯滁州龔家
城十一月癸卯慕洧遂引金人圍環州呂頥浩復南康
軍甲辰趙鼎罷乙已秦檜入見丙午岳飛棄泰州渡江
丁未金人犯泰州飛退保江陰軍沙上以御史中丞富
直柔簽書樞密院事秦檜為禮部尚書李允文殺岳州
守臣袁植吕頥浩會楊惟忠與馬進戰南康軍不利戊
申頥浩遣巨師古救江州為進所敗師古奔洪州金人
䧟涇原經略使劉錡退屯瓦亭已酉以孔彦舟為湖南
副總管部兵屯潭州庚戌命神武副軍都統制辛企宗
討范汝為壬子日南至率百官遥拜二帝乙卯改樞密
院幹辦官為計議官丙辰金人䧟泰州丁已通州守臣
吕伸棄城去王彦攻桑仲于黃水破之房州平張浚以
彦為金均房州鎮撫使崔增犯池州劉洪道遣統制李
貴擊走之增以兵萬餘詣吕頥浩降甲子詔諸路守臣
節制管内軍馬丙寅金房州賊郭希犯歸州田祐恭擊
卻之命王&KR0645;部兵萬人速援吕頥浩祝友渡江大掠是
月張浚退軍興州秦鳳副總管吴玠收餘兵保大散關
東和尚原詔諸路轉運司括借寺觀田租蘆埸三年十
二月庚午安南請入貢卻之辛未遣度支員外郎韓球
括饒信諸州錢糧凡江湖川廣上供皆拘之壬申命孔
彦舟援江州丙子禁節制軍馬守臣便宜行事丁丑馬
進分兵犯洪州乙丑李敦仁犯撫州崇仁縣命李山張
中彦討之壬辰金人犯熙州總管劉惟輔戰敗之殺五
千餘人甲午再犯熙州惟輔軍潰被執死之乙未以張
俊為江南招討使討李成丁酉范汝為降詔補民兵統
領是月張俊承制復海州團練副使曲端左武大夫興
州居住是歲宣撫處置司始令四川民歲輸激賞絹三
十三萬匹有竒
紹興元年春正月已亥朔帝在越州帥百官遥拜二帝
不受朝賀下詔改元釋流以下囚復賢良方正直言極
諫科蠲兩浙夏税和買紬絹絲綿減閩中上供銀三分
之一戊申改命張俊為江淮路招討使復江池路為江
東西路分荆湖江南諸州為荆湖東西路置安撫司治
池江鄂鼎州江南東西路各置轉運司荆湖東西路轉
運司通掌兩路財賦以吕頥浩為江東路安撫大使朱
勝非江西路安撫大使馬進陷江州守臣姚舜眀棄城
走端眀殿學士王易簡等二百人皆遇害已酉岳飛引
兵之洪州金人犯揚州謝嚮率范汝為討平建陽賊劉
時舉金人犯秦州吳玠擊敗之庚戌又犯西寧州守臣
俱重迎降辛亥謝克家罷壬子詔京官知縣並堂除内
外侍從各舉可任縣令者二人犯贓連坐自今不歴縣
令者勿除監司郎官不歴外任者勿除侍從著為令張
中孚以原州叛降于金癸丑李敦仁圍建昌軍蔡延世
率鄉兵擊退之賊曹成入漢陽軍李允文招之成入鄂
州復趨江西丁已吕頥浩遣王&KR0645;崔增擊賊于湖口大
敗之頥浩及楊惟忠引兵趨江州辛酉詔太祖創業垂
統德被萬世神宗詔封子孫一人為安定郡王世世勿
絶自宣和末至今未舉有司其上應襲封人名依故事
舉行金人再圍環州是月張浚復曲端榮州刺史提舉
江州大平觀閬州居住尋移恭州二月戊辰朔宜章縣
民李冬至二作亂犯英連韶彬諸州祝友降劉光世分
其軍以友知楚州庚午改行宫禁衛所為行在皇城司
李成黨邵友犯筠州守臣王庭秀棄城去辛未犯臨江
軍守臣康倬遁壬申初定歲祀天地社稷如奏告之禮
癸酉桑仲自棗陽引兵還襄陽丁丑鄜延將李永琦叛
犯慶陽府戊寅禁州郡統兵官擅招安亂軍盗賊已卯
日中有黑子四日乃沒以辛企宗為福建制置使辛已
以秦檜參知政事壬午水賊張榮入通州癸未詔辛企
宗及謝嚮罷遣范汝為兵汝為不聽命甲申詔王&KR0645;張
俊掎角討捕馬進等賊丙戌復置秘書省已丑命孔彦
舟吕頥浩張俊會兵討李成壬辰雨雹癸已邵青寇宣
州丙申詔諸路提刑司以八月類省試張浚亦以便宜
合川陜舉人即置司類省試丁酉宣教郎范夀坐誣訟
孟忠厚且及太后除名潮州編管是月李敦仁犯汀州
馬友遣其黨犯鄂州總管張用拒郤之李允文以友權
湖南招捉公事友大掠漢陽而去過岳州守臣吳錫遁
友據之三月戊戌朔以嚴衢二州守臣柳約李處勱有
治效各進職一等吕頥浩遣崔增王&KR0645;合兵擊李成于
湖口大敗之庚子張浚以富平之敗上疏待罪詔免壬
寅禁諸路遏糴丙午張俊楊沂中岳飛渡江擊馬進大
敗之孔彦舟焚掠潭州趨衡州已酉李成犯饒州庚戌
張俊楊沂中復擊馬進于筠河敗之復筠州進奔江州
男子崔紹祖詐稱越王中子受上皇詔為天下兵馬大
元帥趙霖以聞辛亥詔赴行在命劉光世兼淮南京東
路宣撫使治揚州經畫屯田光世迄不行甲寅罷諸州
免行錢乙卯金人破階州庚申劉超犯澧州統制杜湛
率兵拒之甲子始下詔罪李成募人禽斬赦脅從者張
俊追馬進至江州進戰敗遁去乙丑進復江州楊沂中
趙密引兵追擊進又大敗之成奔蘄州振淮南京東西
流民荆湖東路安撫使向子諲說降馬友與共討李冬
至二平之是月金人攻張榮縮頭湖水砦榮擊敗之來
告捷劉光世以榮知泰州金人迫興州張浚退保閬州
以端眀殿學士張深為四川制置使及參議軍事劉子
羽趨益昌參謀官王庶為龍圖閣待制知興元府兼利
夔兩路制置使節制陕西諸路桑仲以其黨李道知隨
州夏四月已已張浚承制分利閬劔文政五州為利州
路置經略安撫使庚午張琪復叛犯當塗縣金將撻懶
渡淮屯宿遷縣樂馬湖壬申太白書見乙亥劉光世復
楚州階州統領杜肇復階州馬友引兵入潭州戊寅杜
琪棄灃州劉超入據之已卯金涇原帥趙彬犯耀州守
臣趙澄擊走之淮賊寇宏犯濠州庚辰隆祐皇太后崩
癸未桑仲䧟鄧州守將譚兗棄城走河東招捉使王俊
引兵來援仲執斬之以其黨李横知州事乙酉為太后
制朞年服辛卯羣臣三上表始聽政癸已命向子諲發
兵及廣西安撫許中同扼險要防孔彦舟入廣仍許脅
從自新以招諭之是月京西賊李忠䧟商州守臣楊伯
孫棄城走吕頥浩遣統制閻臯通判建昌軍蔡延世襲
擊李敦仁禽其弟世雄世臣五月丙辰朔蠲江西路被
賊州縣賦税丁酉詔吕頥浩朱勝非劉光世並兼淮南
諸州宣撫使始奪李成官戊戌以張用為舒蘄鎮撫使
癸卯作大宋中興寳成金人犯和尚原吳玠擊敗之丙
午初復召試館職之制劉光世遣統制王德襲揚州執
郭仲威以獻伏誅辛亥水軍統制邵青叛圍太平州趙
彬及金人合兵圍慶陽府守臣楊可昇擊敗之甲寅命
知南外宗正事令懬選年幼宗子將育于宫中詔收耆
戶長役錢已未詔州縣因軍期徵取民財物者立式榜
示禁過數催擾庚申孔彦舟引衆過潭州馬友迎擊大
敗之彦舟趨岳州犯鄂州李允文以彦舟為湖東副總
管屯漢陽辛酉以直秘閣宗綱為荆南鎮撫使措置營
田官樊賓為副壬戌劉光世招降邵青趙延夀據分寧
縣吕頥浩招降之是月張俊及李成戰于黃梅縣殺馬
進成敗遁歸劉豫李忠譚兗各率兵歸張浚浚命王庶
分其兵張用復叛寇江西岳飛招降之湖州進士吳木
上書論宰執送徽州編管六月已已始鬻承直修武郎
以下官壬申册諡皇太后曰昭慈獻烈甲戌張琪犯餘
杭州又犯宣州乙亥月犯心庚辰湖賊楊華楊廣犯鼎
州程昌㝢拒郤之上虞縣丞婁寅亮上書請選立繼嗣
壬午權櫕昭慈獻烈皇后于越州張琪犯徽州守臣郭
東棄城去琪入據之癸未張浚引大兵至瑞昌縣之丁
家洲李允文自鄂部兵歸浚浚幷其兵護允文赴行在
邵青率舟師至鎮江甲申復叛去丁亥崇安民廖公昭
合范汝為餘黨熊志寧作亂衆既散志寧復與建陽民
丁朝佐合兵䧟二縣戊子慮囚已丑邵青犯江陰軍之
福山遣海州鎮撫使李進彦中軍統制耿進率舟師會
劉光世討之南安賊吳忠宋破壇劉洞天作亂庚寅江
西提刑司遣官討之破壇洞天皆伏誅忠遁去癸已熙
河統制關師古洮東安撫郭玠同討熙州叛兵連敗之
甲午廣賊鄧慶龔富圍南雄州守臣鄭成之率兵民以
拒蠲建劒汀州邵武軍租是月知虢州邵興屯盧氏縣
為河南統制董先所破走興元先遂取商虢二州張浚
承制以吳玠為陜西諸路都統制時關隴六路盡䧟止
餘階成岷鳳洮五郡鳳翔之和尚原隴州之方山原黏
罕既得陜西地悉與偽齊秋七月乙未朔以馬友權荆
湖東路副總管趣討孔彦舟統制潘逵後軍將胡江等
叛破玉山弋陽永豐三縣遣樞密院凖備將領徐文討
之戊戌吳錫復入邵州庚子以岳飛為神武右副軍統
制留軍洪州彈壓盜賊辛丑封伯右武衛大將軍令話
為安定郡王壬寅虔州賊陳顒作亂命趣捕之甲辰詔
秘書省長貳通修日歴丙午劉光世遣將喬仲福擊邵
青于常熟為所敗撻懶自宿遷北歸戊申韓世清追襲
張琪復祈門縣庚戌張俊執傅雱赴行在張浚以曲端
屬吏以武臣康隨提點夔路刑獄與王庶雜治之辛酉
召呂頥浩赴行在張琪犯饒州頥浩遣閻臯擊敗之琪
黨姚興降琪走徽州癸亥范宗尹罷是月珍州守臣李
玠棄城去王彦數擊敗李忠趙彬來歸張浚承制以彬
為陜西轉運使又以涇原兵馬都監李彦琪為本路副
總管彦琪尋叛去八月丙寅以孔彦舟為蘄黃鎮撫使
丁卯以知潭州吳敏為荆湖東西廣南路宣撫使張浚
殺曲端于恭州獄張用部兵至瑞昌歸張浚浚以用為
本軍統制戊辰張守等上紹興重修敕令格式癸酉復
以汪伯彦為江東安撫大使乙亥吕頥浩遣將李鑄復
舒州丁丑祔昭慈獻烈皇后神主于温州太廟戊寅張
守罷以李回參知政事富直柔同知樞密院事庚辰杜
湛及劉超戰于彭山為所敗辛已超及楊華楊廣合兵
復寇鼎州程昌㝢遣湛率舟師擊敗之遣辛企宗移軍
福州討熊志寧胡江等諸賊韓世清及張琪戰世清敗
琪復入祈門縣壬午命張俊遣兵捕之鑄紹興錢癸未
詔許邵青張琪脅從徒黨自新乙酉以李成在順昌恐
復謀亂遣使齎蠟書諭淮寧蔡州將士立賞格募人禽
斬成丁亥以秦檜為尚書右僕射同中書門下平章事
兼知樞密院事庚寅復李綱資政殿大學士募人往京
東河南伺察金齊動止仍齎詔慰撫忠義保聚之人蔡
州鎮撫使范福棄城去以土豪李祐代之辛卯蠲徽州
被賊民家夏税壬辰置三省樞密院賞功房是月知鄂
州曹成掠湖西犯沅州與知復州李宏合屯瀏陽既而
攻宏宏奔潭州九月甲午朔張琪黨李捧犯宣州守臣
李彦卿及韓世清擊却之詔江東西路安撫使復治建
康府洪州以王&KR0645;知池州楊惟忠知江州並兼管内安
撫使率部兵赴官丙申斬李世臣已亥以資政殿學士
葉夢得為江南東路安撫大使兼夀春等六州宣撫使
庚子張琪復䧟宣州已乃遁去辛丑命王&KR0645;討琪丁未
詔歲再遣使省謁諸陵因撫問河南將士命馬友移屯
鄂州庚戌命宗室右監門衛大將軍士芑朝饗温州太
廟辛亥合祭天地于明堂太祖太宗並配大赦罷諸州
守臣節制軍馬錄用元符末上書人子孫癸丑復以呂
頥浩為尚書左僕射同中書門下平章事兼知樞密院
事丁巳王彦破李忠于秦郊店忠奔歸劉豫戊午禁福
建轉運司抑民出助軍錢落范宗尹觀文殿學士已未
初措置河南諸鎮屯田以戶部尚書孟庾為江東西湖
東等路宣諭制置使辛酉詔四方有建策能還兩宫者
實封以聞有效者賞以王爵壬戌遣御史胡世將督捕
福建盜賊是月長星見冬十月乙丑詔蔡京王黼門人
實有才能者公舉叙擢李回罷丙寅朱勝非分司江州
居住丁卯以李允文恣睢專殺賜死大理獄已巳王德
招邵青降之庚午以孟庾參知政事徽猷閣直學士湯
東野為江淮發運使劉洪道招降李捧董旺壬申置行
在大宗正司癸酉兀术攻和尚原吳玠及弟璘力戰大
敗之兀术僅以身免丁丑增置諸路武尉戊寅以張俊
為太尉移屯婺州壬午初置見錢關子招人入中以給
軍食范汝為復叛入建州守臣王浚明棄城走辛企宗
退屯福州甲申劉超請降以超守光州戊子崔紹祖伏
誅詔邵青以舟師赴行在已丑升越州為紹興府李成
軍正李雱伏誅知承州王林禽張琪于楚州檻送行在
壬辰錄程頥孫易為分寧令癸巳范汝為犯邵武軍守
臣吳必明統制李山率兵拒之衆潰退保光澤縣關師
古復秦州獲郭振是月劉豫遣將王世沖寇廬州守臣
王亨大破之斬世沖曹成及馬友戰于潭州成敗還攸
縣王才遣將丁順圍濠州劉光世遣兵攻横澗山順解
圍去十一月乙未葉夢得至建康以詔招王才降之丙
申遣内侍撫問孔彦舟桑仲丁酉榜諭福建江東羣盜
赦其脅從者戊戌詔移蹕臨安以孟庾為福建江西荆
湖宣撫使神武左軍都統制韓世忠副之仍命械謝嚮
陸棠赴行在已亥以婁寅亮為監察御史范汝為犯光
澤縣李山走信州辛丑續編紹興太常因革禮桑仲請
正劉豫惡逆之罪詔進幸荆南乙已以右司諫韓璜黨
富直柔責監潯州税張琪伏誅庚戌富直柔罷荆湖廣
西宣撫使吳敏始受命置司柳州辛亥升康州為德慶
府壬子詔内外侍從各舉所知三人丙辰程昌㝢遣杜
湛擊楊華敗之命張浚遣使持詔招曹成以所部赴行
在已未楊華請降辛酉命吏部侍郎李光節制臨安府
内外諸軍壬戌曹成犯安仁縣執安撫使向子諲進攻
道州是月前知廓州李惟德以岷州來歸吳玠始遣人
通書夏國十二月乙丑吳敏罷丙寅復置樞密院都承
旨范汝為遣葉澈寇南劒州守臣張觷拒戰大破之已
已遣吏部侍郎傅崧卿為淮東宣諭使甲戌遣江東安
撫司統制郝晸顔孝恭討建昌軍賊乙亥辛企宗罷仍
追三官率兵赴軍前自效丁丑蠲諸路在官積欠詔官
戸名田過制者與民均科以岳飛為神武副軍都統制
部兵屯洪州曹成䧟道州守臣向子忞棄城走戊寅以
彗出求直言增行在職事官職錢遣駕部員外郎李愿
撫諭川陜巳卯詔兩浙分東西路置提點刑獄庚辰桑
仲遣兵寇復州守臣爼遹棄城去辛巳復置廣西提舉
茶鹽司知海州薛安靖殺偽都巡檢使王企中率軍民
以城來歸增諸路酒錢以備軍費甲申知龍州范綜統
制雷仲舉兵復水洛城已丑起復陜西都統制吳玠為
鎮西軍節度使詔江西安撫司趣兵討捕吳忠是月劉
豫遣將王彦充攻夀春府桑仲遣李横復寇金州王彥
拒戰于馬郎嶺大破之均州平蔡州褒信縣弓手許約
叛據光州階州安撫孫注復洮州龔富等圍南劒州
宋史卷二十六
