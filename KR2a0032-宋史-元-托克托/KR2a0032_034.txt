宋史卷三十四
元中書右丞相總裁托克托等修
本紀第三十四
孝宗二
三年春正月甲辰詔廷尉大理官毋以獄情白宰執探
刺旨意為輕重庚戌置三省戶房國用司初以國用匱
乏罷江州屯駐軍馬至是復留之癸亥罷銅錢過江之
禁裁定利州西路諸軍額二月壬申詔國用司月上宫
禁及百司官吏三衙將士請給之數癸酉出龍大淵為
江東總管曾覿為淮西總管甲戌大淵改浙東覿改福
建乙亥罷成都潼州路轉運司輪年銓試以其事付制
置司辛已以端明殿學士虞允文知樞密院事癸未雨
雹甲申為知陳州陳亨祖立廟于光州賜名愍忠丙戌
以武經龜鑑孫子賜鎮江都統戚方建康都統劉源癸
已措置淮東山水砦丙申從太上皇太上皇后幸玉津
園戊戌直秘閣前廣東提刑石敦義犯贓刺面配柳州
籍其家三月甲辰從太上皇太上皇后幸聚景園辛亥
詣德壽宫恭請裁定醫官員額丁已詔四川宣撫司創
招千人置司所在屯駐壬戌伯母秀王夫人張氏薨夏
四月辛未蠲諸路州軍逋負癸酉為秀王王夫人成服
于後苑百官進名奉慰丁丑合利州東西路為一戊寅
以吳璘知興元府充利州路安撫使四川宣撫使五月
癸夘葉顒等上三祖下仙源積慶圖及太宗真宗玉牒
哲宗寳訓甲寅吳璘薨庚申命四川制置使汪應辰主
管宣撫司事移司利州修揚州城壬戌大減三衙官屬
六月已已命汪應辰權節制利州路屯駐御前軍馬辛
未復分利州東西路為二甲戌以虞允文為資政殿大
學士四川宣撫使乙亥金遣使來取被俘人詔實俘在
民間者還之軍中人及叛亡者不預戊寅復以虞允文
為知樞密院事充宣撫使帝親書九事戒之罷淮西江
東總領所營田募人耕佃壯丁各還本屯癃老存留戚
年請給甲申詔鎮江都統制戚方武鋒軍都統制陳敏
各上清河口戰守之策追封吳璘為信王丁亥詔後省
參致理檢院典故辛夘皇后夏氏崩振泉州水災秋七
月已亥立薦舉改官額壬寅以皇太子疾減雜犯死罪
囚釋流以下乙已皇太子薨謚曰莊文已酉東宫醫官
杜揖除名昭州編管尋改瓊州閠月辛未詔諸軍復置
副都統制文字與都統制連書軍馬調發從都統制違
者奏劾戚方罷癸酉權攢安恭皇后于臨安修吉寺丁
亥戚方落節鉞信州居住八月丁酉内侍陳瑜李宗回
坐交結戚方受賂瑜除名決杖黥面配循州宗回除名
筠州編管方責授果州團練副使潭州安置籍所盗庫
金以犒軍甲寅以久雨命臨安府決繫囚丁已葉顒等
請罷不許蠲光濠廬三州壽春府賦一年戊午遣官分
決滯獄壬戌以知建康府史正志兼沿江水軍制置使
自鹽官至鄂州沿江南北及沿海十五州水軍悉隷之
癸亥詔給舍討論考課舊法四川旱賜制置司度牒四
百備振濟九月戊子太白晝見冬十月乙未朔占城入
貢丁酉遣唐瑑等使金賀正旦戊戌修真州城以嗣濮
王士輵為開府儀同三司庚子定内外薦舉改官人歲
額癸夘詔歸正借補官資人充樞密院效士於指定州
軍以官庫酒息贍之者毋罷其給乙夘金遣蒲察莎魯
窩等來賀會慶節十一月丙寅合祀天地于圜丘大赦
戊辰雷已已詔戒飭武臣及百官癸酉以郊祀雷葉顒
魏杞並罷命陳俊卿為參知政事翰林學士劉珙同知
樞密院事甲戌蔣芾陳俊卿請罷不許丁丑以雷發非
時詔臺諫侍從兩省官指陳闕失辛已詔侍從兩省臺
諫卿監郎官舉堪郎官寺監丞監司郡守者癸已罷川
路馬船十二月丙申增修六合城已亥遣王瀹賀金主
生辰乙已置豐儲倉增印會子辛亥以吳益為太傅庚
申金遣徒单忠衞等來賀明年正旦是歲兩浙水四川
旱江東西湖南北路蝗振之
四年春正月戊辰籍荆南義勇民兵增給衣甲遇農隙
日番教壬午奪秦塤秦堪郊恩蔭補癸未雨雹甲申幸
天竺寺遂幸玉津園辛夘罷吳益郊恩蔭補壬辰葉顒
薨二月甲午朔罷福建路賣鈔鹽蠲轉運司歲發鈔鹽
錢十五萬緡詔四川宣撫使虞允文集四路漕臣會計
財賦所入對立兵額丁酉命湖北安撫司給田募辰沅
靖三州刀弩手戊戌置和州鑄錢監已亥以蔣芾為尚
書右僕射同中書門下平章事兼樞密使兼制國用使
觀文殿大學士史浩為四川制置使浩辭不行庚子詔
蔣芾常朝贊拜不名芾辭許之乙已賜王炎出身簽書
樞密院事癸丑五星皆見乙夘雪雨雹三月庚午以敷
文閣待制晁公武為四川安撫制置使戊寅詔贈果州
團練使韓崇岳立廟賜名忠勇宣州觀察使朱勇立廟
賜名忠節已丑四方霧下若塵庚寅蠲楚州壯丁社民
税役謚陳亨祖曰愍節夏四月乙未置漢陽軍收發馬
監詔官吏非犯公罪毋得引用併計案問發已亥置郢
州轉般倉癸夘遣使撫卭蜀二州饑民為亂者已酉追
封韓世忠為蘄王甲寅蔣芾等上欽宗帝紀實錄丙辰
禮部員外郎李燾上所著續通鑑長編自建隆至治平
一百八卷丁已詔大使局參用新舊歴戊午詔販牛過
淮者論如興販軍須之罪是月振綿漢等州饑五月癸
亥出度牒千道續減四川科調乙丑太白晝見以卭州
安仁縣荒旱失于蠲放致饑民擾亂守貳縣令降罷追
停有差甲申謚趙鼎曰忠簡丙戌行乾道新歴丁亥以
饒信二州建寧府饑民嘯聚遣官措置振濟是月西夏
任敬德遣使至四川宣撫司約發兵攻西番六月辛夘
朔太白晝見經天甲午詔罷廣西鈔鹽復官般官賣法
歲減轉運司鈔錢十九萬緡其秋苗毋得科折戊戌蠲
諸路逋負乾道元年二月和市折帛雜色錢辛丑龍大
淵辛詔以為寧武軍節度使致仕五星皆見癸夘詔四
川宣撫司增印錢引一百萬對償民間預借錢蠲卬蜀
二州夏税丁已召興化軍布衣林彖赴行在戊午蔣芾
以母喪去位秋七月壬戌以劉珙兼參知政事召建寧
府布衣魏掞之赴行在申禁異服異樂癸亥徽州大水
已已罷沿江水軍制置司辛未衢州大水戊寅知衢州
王悦以盛暑禱雨蔬食減膳憂勤致疾而死贈直龍圖
閣丁亥以經總制餘剰錢二十一萬緡樁留卭蜀州以
備振濟已丑以久雨御延和殿慮囚減臨安府三衙死
罪以下囚釋杖以下是月西夏遣間使來八月乙未頒
祈雨雪之法于諸路已亥五星皆見丁未主管殿前司
公事王琪傳旨不實擅興工役降三官放罷庚戌劉珙
罷辛亥陳俊卿請罷政不許九月庚申立内外將佐升
差審察法庚午從太上皇幸天竺寺限品官子孫名田
是秋罷關外四州營田官兵募民耕佃冬十月壬辰遣
鄭聞等使金賀正旦甲午禁歸正人藏匿金人者乙未
臣僚言天下之事必歴而後知試而後見為縣令者必
為丞簿為郡守者必為通判為監司者必為郡守皆有
等差自今職事官吏局務官必任滿方許求外未歴親
民任使即未得擬州郡且授通判詔從之庚子蔣芾起
復尚書左僕射陳俊卿右僕射並同中書門下平章事
兼樞密使兼制國用使甲辰大閱已酉金遣移刺神獨
幹等來賀會慶節庚戌大風十一月壬戌遣知無為軍
徐子寅措置楚州官田招集歸正忠義人以耕甲戌嚴
盗賊法乙亥詔峽州布衣郭雍赴行在壬申兩淮歸正
忠義有田産者蠲役五年癸未岳陽軍節度使居廣封
永陽郡王十二月丙申遣胡元質等賀金主生辰甲辰
賜魏掞之同進士出身為太學錄蔣芾辭起復許之減
兩浙江東西路明年夏税和市之半甲寅金遣完顔仲
仁等來賀明年正旦
五年春正月甲戌措置兩淮屯田二月已丑詔申嚴太
廟季點法乙未命楚州兵馬鈐轄羊滋專一措置沿淮
海盗賊先是海州人時旺聚衆數千來請命旺尋為金
人所獲其徒渡淮而南者甚衆故命滋弹壓之戊戌贈
張浚太師謚忠獻壬寅以給事中梁克家簽書樞密院
事癸夘大風甲辰以王炎參知政事兼同知樞密院事
丙午雨雹辛亥詔自今詔令未經兩省書讀者毋輙行
給舍駁正毋連銜同奏三月丁已朔詔趣修廬和二州
城已已蠲成都府路民戶歲輸對糴米脚錢三十五萬
緡乙亥以王炎為四川宣撫使仍參知政事召虞允文
赴行在丙子賜禮部進士鄭僑以下三百九十有二人
及第出身壬午賜郭雍號沖晦處士癸未罷利州路諸
州營田官兵募民耕佃詔侍從監司帥臣管軍薦武舉
出身人可將佐者夏四月已丑復置將作軍器少監壬
辰以梁克家兼參知政事辛丑詔福建路貧民生子官
給錢米庚戌修㐮陽府城辛亥振恤衢婺饒信四州流
民五月已已帝以射弩弦斷傷目不視朝金牒取俘獲
人王抃議盡遣時旺餘黨陳俊卿持不可帝然之六月
庚寅太白晝見戊戌始視朝已酉以虞允文為樞密使
秋七月乙丑召曾覿入見陳俊卿及虞允文請罷之不
許覿至行在俊卿允文復言其不可留詔以覿為浙東
總管八月甲申朔日有食之已丑以陳俊卿為尚書左
僕射虞允文為尚書右僕射並同中書門下平章事兼
樞密使兼制國用使辛亥命淮西路鑄小鐵錢九月已
未罷淮東屯田官兵募民耕佃辛酉詔淮東諸州農隙
教閱民丁甲子詔侍從臺諫集議欽宗配饗功臣壬申
大風命淮西安撫司參議官許子中措置淮西山水砦
招集歸正忠義人耕墾官田冬十月乙酉遣汪大猷等
使金賀正旦戊子振温台二州被水貧民以守臣監司
失職降責有差戊戌大風已亥命饒信二州歲各留上
供米三萬石以備振糶癸夘金遣高德基等來賀會慶
節十一月癸丑朔復置淮東萬弩手名神勁軍庚申增
置廣東水軍乙丑以孫瀇為右千牛衞大將軍以明州
定海縣水軍為御前水軍丙寅為岳飛立廟于鄂州已
已太白晝見辛未詔侍從臺諫兩省官各舉歲朝官以
上才堪監司郡守者三人壬申復成閔慶遠軍節度使
鎮江諸軍都統制十二月已丑遣司馬伋等賀金主生
辰辛夘大風丁酉置應城縣馬監復李顯忠威武軍節
度使乙已復置成都府廣惠倉戊申金遣完顔毅等來
賀明年正旦
六年春正月癸丑雅州沙平蠻宼邊焚碉門砦四川制
置使晁公武調兵討之失利乙夘修楚州城丁已復強
盗舊法其四年十一月指揮勿行癸亥初降金字牌下
四川宣撫司備邊奏已丑增築豐儲倉庚午以奉國軍
承宣使知廬州郭振為武泰軍節度使二月乙酉詔戶
部侍郎二人分領諸路財賦丁亥復置舒州同安監鑄
鐵錢辛夘王炎遣人約沙平蠻歸部稍捐邊税與之丙
申廣西路復行鈔鹽法仍增收通貨錢四十萬緡以備
漕計壬寅詔諭大臣均役法嚴限田抑游手務農桑已
酉置應城縣孳生監庚戌以曾覿為福州觀察使遣司
農寺丞許子忠詣淮西措置鐵錢三月癸丑用三省官
兩淮守帥宜久其任二年後察其能否以行賞罰乙夘
裁減樞密院吏額一百十有四人丁已詔步軍司權以
三萬五千人為額以王抃簽知閤門事專一措置三衙
揀選官兵贈彰國軍節度使大周仁為太尉庚申從太
上皇太上皇后幸聚景園乙丑以晁公武王炎不協罷
四川制置司歸宣撫司辛未從太上皇太上皇后幸聚
景園甲戌裁減三省吏額七十人戊寅以知紹興府史
浩為檢校少傅保寧軍節度使已夘詔兩淮州縣官以
繁簡易其任復置江浙荆湖兩廣福建等路都大發運
使以新知成都府史正志為之夏四月辛已朔罷鑄錢
司歸發運司併淮東總領所歸淮西總領所以敷文閣
直學士張震知成都府充本路安撫使乙未賜發運使
史正志緡錢二百萬為均輸和糴之用吏部尚書汪應
辰三上疏論發運司戊戌以應辰知平江府五月甲寅
裁減六部吏額百五十人其餘百司三衙以是為差已
未陳俊卿虞允文等上神宗哲宗徽宗欽宗四朝會要
太上皇玉牒已已陳俊卿以議遣使不合罷為觀文殿
大學士知福州罷行在至鎮江征税所比近者十有三
甲戌詔誡飭百官丁丑知潮州曾造犯贓貸命南雄州
編管籍其家戊寅詔給舍臺諫言事閠月壬午詔監司
帥臣舉守令臧否失實依舉清要官法定罪甲申即給
諸州上供綱目季申而歲校之以為殿最戊子遣范成
大等使金求陵寝地且請更定受書禮辛夘吏部侍郎
陳良祐論祈請使不當遣恐生邊釁詔以良祐妄生異
論不忠不孝放罷送筠州居住癸已增環衞官奉以梁
克家為參知政事兼同知樞密院事壬寅以江東漕臣
黃石不親按行水災州郡降二官甲辰辛次膺薨戊申
復置武臣提刑六月壬子申嚴卿監郎官更迭補外之
制壬申增武學生為百人癸酉置蘄州蘄春監黃州齊
安監鑄鐵錢是月榮國公挺自東宫出居外第秋七月
癸未詔以沙田蘆場歲收租税六十餘萬緡入左蔵南
庫丙戌詔川廣監司郡守任滿奏事訖方調已丑置興
國軍興國監甲午詔除郎官並引對畢供職辛丑復置
御前弓馬子弟所命吳挺兼提舉賜岳飛廟曰忠烈八
月庚戌虞允文請蚤建太子癸丑復置詳定一司勑令
所丙寅置閤門舍人十員是月虞允文上乾道勑令格
式九月壬辰賜蘇軾謚曰文忠辛丑沅州猺人相讐殺
守臣孫叔傑出兵擊之失利猺人進廹州城安撫司諭
解之叔傑尋抵罪是月范成大至自金金許以遷奉及
歸欽廟梓宫而不易受書禮冬十月已酉以孫攄為左
千牛衞大將軍丙辰詔發運使置司行在謚司馬朴曰
忠潔辛酉遣吕正已等使金賀正旦丁夘金遣耶律子
敬等來賀會慶節甲戌起居舍人趙雄請置局議恢復
詔以雄為中書舍人十一月丁丑朔復置軍器監一員
壬午合祀天地于圜丘大赦乙未復置神武中軍以吳
挺為都統制召曾覿提舉佑神觀丁酉加上光堯壽聖
太上皇帝尊號曰光堯壽聖憲天體道太上皇帝壽聖
太上皇后尊號曰壽聖明慈太上皇后是月遣趙雄等
賀金主生辰别函書請更受書之禮置左藏南上庫十
二月戊申大閱甲子置江州廣寧監臨江軍豐餘監撫
州裕國監鑄鐵錢壬申金遣蒲察愿等來賀明年正旦
癸酉罷發運司以史正志奏課不實責為楚州團練副
使永州安置是歲兩浙江東西福建水旱
七年春正月丙子率羣臣奉上太上皇太上皇后册寳
于德壽宫庚辰虞允文復請建太子帝命允文擬詔以
進壬寅命三省旬錄宣諭聖語及時政記同進是月復
鑄錢司二月癸丑詔立子惇為皇太子大赦以慶王愷
為雄武保寧軍節度使判寧國府進封魏王丁已增置
皇太子宫講讀官庚申罷會子庫仍賜戶部内藏南庫
緡錢二百萬銀九十萬兩以增給官兵之奉甲子詔寺
觀毋免税役丁夘太傅大寧郡王吳益薨壬申大風三
月乙亥朔趙雄至金金拒其請詔訓習水軍丙子立恭
王夫人李氏為皇太子妃戊寅徙侍衞馬軍司戌建康
已夘起復劉珙同知樞密院事以明州觀察使知閤門
事兼樞密都承旨張說簽書樞密院事左司員外郎兼
侍講張栻言說不宜執政乙酉立沿海州軍私齎銅錢
下海船法丙戌復置將作監殿中侍御史李處全乞遣
張說按行邊戍以息衆論中書舍人范成大乞不草詞
戊子說罷為安慶軍節度使提舉萬壽觀庚寅遣使覈
兩淮種麥丙申御大慶殿册皇太子禮部侍郎鄭聞工
部侍郎胡銓樞密院檢詳文字李衡秘書丞潘慈明並
罷虞允文乞留銓乃以為寳文閣待制兼侍講已亥皇
太子謝于紫宸殿宰相率百官赴東宫賀夏四月戊申
以曾覿為安德軍承宣使庚申詔諸路增收無額錢物
並輸南上庫壬戌從太上皇太上皇后幸聚景園甲子
詔皇太子判臨安府已已詔侍從臺諫兩省官舉任刑
獄錢穀及有智略吏能者各二人辛未詔皇太子領臨
安尹五月戊寅復置淮東總領所丁亥劉珙起復同知
樞密院事為荆㐮宣撫使珙辭不拜庚寅金人葬欽宗
于鞏原丁酉詔廣西帥臣措置南丹州市馬是月遣知
閤門事王抃點閱荆㐮軍馬六月丙午復主管馬軍司
公事李顯忠為太尉已已賜吳璘謚曰武順壬申詔兩
淮墾田毋創增税賦秋七月庚子以王炎為樞密使四
川宣撫使八月丙辰詔兩淮民丁充民兵者本名丁錢
勿輸辛酉復修㐮陽城九月壬申朔以江西湖南旱命
募民為兵甲申從太上皇太上皇后幸東園戊子安定
郡王令德薨冬十月丁未罷紹興宗正行司改恩平郡
王璩判西外宗正已酉遣莫濛等使金賀正旦壬戌金
遣烏林答天錫等來賀會慶節天錫要帝降榻問金主
起居虞允文請帝還内僉知閤門事王抃諭天錫以明
日見天錫沮退癸亥會慶節金使随班入見十一月甲
戌御集英殿策試應賢良方正能直言極諫科李垕戊
寅賜垕制科出身十二月丁未遣翟紱等賀金主生辰
庚申詔閤門舍人依文臣館閣以次輪對癸亥罷太醫
局丙寅金遣完顔宗寧等來賀明年正旦是歲湖南江
東西路旱振之
八年春正月庚午朔頒乾道勑令格式丁酉朝獻景靈
宫遂幸天竺寺玉津園二月乙已詔改尚書左右僕射
同中書門下平章事為左右丞相丙午詔六察分隷事
有違戾許監察御史随事具實狀紏劾以聞戊申遣姚
憲等使金賀上尊號附請受書之事辛亥以虞允文為
左丞相梁克家為右丞相並兼樞密使癸丑以安慶軍
節度使張說吏部侍郎王之竒並簽書樞密院事侍御
史李衡右正言王希吕交章論說不可為執政不報禮
部侍郎兼直學士院周必大不草答詔權給事中莫濟
封還錄黃詔並與在外宫觀丙辰詔罷王希吕與遠小
監當尋詔與宫觀丁已李衡罷為起居郎丙寅戸部尚
書曾懷賜出身參知政事三月戊子詔省侍中中書尚
書令員以左右丞相充其位夏四月庚子賜禮部進士
黃定以下三百八十有九人及第出身已酉殿中侍御
史蕭之敏劾虞允文擅權不公允文請罷政許之翼日
復留出之敏提點江東刑獄甲子措置兩淮官田徐子
寅等坐授田歸正人迯亡奪官有差乙丑詔再蠲兩淮
二税一年五月戊子福建鹽行鈔法丙申立宗室銓試
法六月庚子以武德郎令撎為金州觀察使封安定郡
王壬寅蠲兩淮歸正人撮收課子淮東巡尉有縱逸歸
正戶口過淮者奪官有差壬子省監司薦舉員秋七月
辛已罷淮西屯田官兵募歸正人耕佃姚憲曾覿至自
金金人拒其請癸未以覿為武泰軍節度使壬辰雨雹
九月戊辰定江西四監鐵錢額乙亥詔王炎赴都堂治
事戊寅以虞允文為少保武安軍節度使四川宣撫使
封雍國公已丑賜允文家廟祭器壬辰允文入辭帝諭
以決策親征令允文治兵竢報冬十月丁未遣馮樽等
使金賀正旦丙辰金遣夾谷清臣等來賀會慶節罷借
諸路職田十一月辛未遣官鬻江浙福建二廣湖南八
路官田辛巳復四川諸州教授田庚寅進檢校少傅知
福州史浩開府儀同三司十二月戊戌蠲兩淮明年租
賦甲辰詔京西招集歸正人授田如兩淮甲寅四川試
武舉丙辰追封劉光世為安成郡王丁已遣韓元吉等
賀金主生辰庚申復置鑄錢司提點官二員辛酉金遣
曹望之等來賀明年正旦是歲隆興府江筠州臨江興
國軍大旱四川水
九年春正月辛未王之竒罷為淮南安撫使王炎罷為
觀文殿大學士提舉洞霄宫乙亥以張說同知樞密院
事戶部侍郎沈夏簽書樞密院事戊寅遣官鬻兩浙營
田及沒官田次及江東西四川如之以刑部尚書鄭聞
簽書樞密院事乙酉福建鹽復官賣法是月以措置兩
淮荆㐮十六事勑安撫轉運司督諸州守臣月具所行
事奏仍審擇臧否以議黜陟閠月戊申以久雨命大理
三衙臨安府及兩浙州縣決繫囚減雜犯死罪以下一
等釋杖以下乙夘修廬州城辛酉大風幸天竺寺玉津
園二月壬申蠲江西旱傷五州逋負米乙亥青羌奴兒
結宼安静砦黎州推官黎商老戰死乙酉孫榮國公挺
薨追封豫國公丁亥特贈蘇軾為太師三月甲午禁北
界博易銀絹戊申從太上皇太上皇后幸聚景園癸丑
復以進奏院隷門下後省丙辰復分淮南安撫司為東
西路夏四月丁丑裁定武鋒軍軍額已丑皇太子解臨
安尹事五月壬辰朔日有食之已未以廸功郎朱熹屢
詔不起特改宣教郎主管台州崇道觀六月甲戌禁兩
淮荆㐮四川諸州籍民戶馬已丑戒飭監司守令勸農
秋七月壬寅青羌奴兒結降辛亥吐蕃彌羌畜列陷安
静砦引兵深入黎州守臣誘卭部川蠻擊却之八月丙
子詔興修水利癸未合荆鄂二軍為一以吳挺充都統
制九月丙申梁克家等上中興會要太上皇及皇帝玉
牒庚子命盱眙軍以受書禮移牒泗州示金生辰使金
使不從冬十月甲子遣留正等使金賀正旦右丞相梁
克家與同知樞密院張說議使事不合乃求去辛未克
家罷為觀文殿大學士知建寧府壬申矞雲見甲戌以
曾懷為右丞相張說知樞密院事鄭聞參知政事沈夏
同知樞密院事庚辰金遣完顔㐮等來賀會慶節丁亥
㐮等入辭别函申議受書之禮仍示虞允文速為邊備
十一月辛夘詔樞密院除授及財賦事關中書門下省
其邊機軍政更不錄送戊戌合祀天地于圜丘大赦改
明年為淳熙元年十二月已未朔戒勑沿邊諸軍毋輙
遣間探招納叛亡甲子沈夏罷乙丑以御史中丞姚憲
簽書樞密院事遣韓彦直等賀金主生辰辛未交阯入
貢癸酉罷廣西客鈔鹽復官般官賣法甲戌遣使措置
宜州市馬乙亥以嗣濮王士輵永陽郡王居廣並為少
保乙酉金遣完顔璋等來賀明年正旦以議受書禮不
合詔俟改日以太上皇有旨姑聽仍舊丁亥璋等入見
是歲浙東江東西湖北旱
淳熙元年春正月乙未禁淮西諸關採伐林木戊戌罷
坐倉糴米賞庚子罷兩淮將帥權攝官丙午禁兩淮耕
牛出境以交阯入貢詔賜國名安南封南平王李天祚
為安南國王二月癸酉虞允文薨辛已為郭浩立廟于
金州三月戊子朔詔寄禄官及選人並去左右字丙申
以鄭聞為資政殿大學士四川宣撫使戊申幸玉津園
癸丑金遣梁肅等來計事夏四月戊辰從太上皇幸聚
景園壬申許桂陽軍谿洞子弟入州學聽讀乙亥詔四
川宣撫司教閱諸州將兵戊寅遣張子顔等使金報聘
已夘以姚憲參知政事戶部尚書葉衡簽書樞密院事
五月壬寅頒鄭興裔所創檢驗格目六月丙辰朔詔禮
官討論别建四祖廟正太祖東嚮位戊午以興州都統
制吳挺為定江軍節度使癸酉改江陵府為荆南府戊
寅曾懷罷癸未姚憲罷甲申落憲端明殿學士罷宫觀
以葉衡參知政事秋七月丁亥以鄭聞參知政事罷四
川宣撫司以成都府路安撫使薛良朋為四川安撫制
置使戊子詔舉廉吏壬辰以曾懷為右丞相已酉姚憲
南康軍居住八月已未張說罷為太尉提舉隆興府玉
隆觀以徽猷閣學士楊倓為昭慶軍節度使簽書樞密
院事九月乙酉朔以曾覿開府儀同三司壬寅幸玉津
園宴射乙已罷宜州市馬冬十月辛酉立金銀出界罪
賞壬戌遣蔡洸使金賀正旦癸亥以積雨命中外決繫
囚丙寅鄭聞薨乙亥金遣完顔譲等來賀會慶節戊寅
占城入貢辛已再蠲林安府民身丁錢三年壬午以魏
王愷判明州蠲郴州桂陽軍借貸常平米十一月甲申
朔日有食之戊戌以禮部侍郎龔茂良參知政事楊倓
罷以葉衡兼權知樞密院事丙午曾懷罷戊申以葉衡
為右丞相兼樞密使十二月丁已以吏部尚書李彦穎
簽書樞密院事壬戌遣吳琚等賀金主生辰丙辰罷鐵
錢改鑄銅錢庚午詔禮官論復魏悼王襲封壬申葉衡
等上真宗玉牒金遣劉仲誨等來賀明年正旦以資政
殿學士知江陵府沈夏升大學士為四川宣撫使仍命
升差從主帥場務還軍中新四川制置使范成大改管
内制置使
二年春正月癸已前宰相梁克家曾懷坐擅改堂除克
家落觀文殿學士懷降為觀文殿學士甲午廢同安蘄
春監丁未以兩淮諸莊歸正人安業徐子寅等行賞有
差庚戌詔籍諸軍子弟為背嵬軍三月丙申以太上皇
壽七十詔禮官討論慶壽典禮乙已詔武舉第一人補
秉義即堂除諸軍計議官夏四月乙夘賜禮部進士詹
騤以下四百二十有六人及第出身已已幸玉津園是
月茶宼賴文政起湖北轉入湖南江西官軍數為所敗
命江州都統皇甫倜招之五月辛夘諭宰相以朝政闕
失士民皆得獻言庚子命鄂州都統李川調兵捕茶宼
乙已詔知縣三年為任六月庚戌朔詔自今宰執侍從
以下除外任非有功績者不除職名外任人非有勞效
亦不除職以沈夏同知樞密院事辛酉罷四川宣撫司
以倉部郎中辛棄疾為江西提刑節制諸軍討捕茶寇
丁夘用左司諫湯邦彦言落蔣芾王炎觀文殿大學士
張說落節度使芾建昌軍炎袁州說撫州並居住戊辰
振濟湖南江西被寇州縣是月茶宼自湖南犯廣東秋
七月辛丑有星孛于西方八月丙辰江西總管賈和仲
以捕茶宼失律除名賀州編管甲子賜安南國王印丁
夘蠲湖南江西被宼州縣租税丁丑遣左司諫湯邦彦
等使金申議九月乙夘朔湯邦彦請分揚廬州荆南㐮
陽府金州興元府興州為七路每路文臣一人充安撫
使以治民武臣一人充都總管以治兵三載視其成以
議誅賞從之乙酉振恤淮南水旱州縣乙未葉衡罷丁
未沈夏罷贈趙鼎為太傅還其爵邑追封豐國公閠月
丁已以李彦穎參知政事翰林學士王淮簽書樞密院
事甲子詔武臣從軍毋帶内職是月辛棄疾誘賴文政
殺之茶宼平冬十月戊寅朔賞平茶宼功湖南江西廣
東監帥黜陟有差庚辰大風壬午詣德壽宫加上光堯
壽聖憲天體道太上皇帝尊號曰光堯壽聖憲天體道
性仁誠德經武緯文太上皇帝壽聖明慈太上皇后尊
號曰壽聖齊明廣慈太上皇后乙酉遣謝廓然等使金
賀正旦戊戌金遣完顔禧等來賀會慶節十一月戊申
朔奉上太上皇太上皇后冊寳于德壽宫庚戌麗正門
内火癸丑大風戊午提點坑冶王揖進羡餘十萬緡詔
却之十二月辛已頒淳熙吏部七司法遣張宗元等賀
金主生辰甲午朝德壽宫行慶壽禮大赦文武官封父
母賞諸軍議放天下苗税三之一大臣言國用不足廼
止丙申更定強盗贓法甲辰金遣完顔迨等來賀明年
正旦
三年春正月甲寅以常州旱寬其逋負之半刪犯贓蔭
補法振淮東饑仍命貸貧民種乙丑振恤歸正人二月
壬午蠲兩淮教閱民兵夏税癸未以伯圭為安德軍節
度使甲申詔四川監司帥守聞命之官毋候告勑賜韓
世忠謚曰忠武是月罷諸路鬻沒官田三月丙午朔日
有食之霧雲不見辛亥上太上皇日歴于德壽宫已未
置六部編勑司癸亥幸報恩寺遂幸聚景園已已併左
藏四庫為二辛未詔四川制置司歲擇梁洋義士材武
者二人遣赴樞密院壬申立任子參選覆試法夏四月
戊寅詔侍從臺諫兩省官歲舉監司郡守各五人辛已
靖州猺人寇邊遣兵討捕之丁亥雨雹已丑責授葉衡
安德軍節度副使彬州安置丁酉湯邦彦陳雷奉使無
狀除名邦彦新州雷永州編管已亥詔諸路提刑歲五
月理囚五月癸丑合利州東西路為一安南國王李天
祚卒戊午遣使弔祭壬申太白晝見六月乙酉減四川
酒課四十七萬餘緡甲午以朱熹屢詔不起特命為祕
書郎熹不就秋七月乙丑禁浙西圍田八月乙亥以王
淮同知樞密院事禮部尚書趙雄簽書樞密院事詔六
察官紏察庶務臺綱益振各進二官庚辰太上皇詔立
貴妃謝氏為皇后壬午以久雨命中外決繫囚戊戌靖
州猺宼平九月癸亥詔自今犯公罪至死者其蔭補具
所犯奏裁著為令冬十月甲戌以久雨命中外決繫囚
丙子御文德殿冊皇后丁丑命臨安守臣嚴禁踰侈庚
辰詔自今非歉歲不許鬻爵癸未遣閻蒼舒等使金賀
正旦壬辰金遣蒲察通等來賀會慶節十一月癸丑合
祀天地于圜丘大赦庚午遣張子正等賀金主生辰十
二月已丑黎州蠻寇邊官軍失利蠻亦遁去甲午詔職
事官補外者復除職如故事追封吳玠為涪王丁酉定
鑄錢司歲鑄額為十五萬緡戊戌金遣劉珫等來賀明
年正旦是歲京西湖北諸州興元府金洋州旱紹興府
台婺州水並振之
四年春正月戊申詔自今内外諸軍歲一閱試庚申詔
沿江諸軍歲再習水戰丙寅雨雹丁夘頒淳熙歴二月
乙亥幸太學祗謁先聖退御敦化堂命國子祭酒林光
朝講中庸下詔遂幸武學謁武成王廟監學官進秩一
等諸生推恩賜帛有差已夘詔諸軍毋以未補官人任
軍職戊子立邊人逃入溪洞及告捕法癸已立武臣授
環衞官法戊戌以新知荆南府胡元質為四川安撫制
置使兼知成都府三月乙已以史浩為少保觀文殿大
學士醴泉觀使兼侍讀進封永國公已酉龔茂良等上
仁宗玉牒徽宗實錄皇帝玉牒庚戌幸玉津園宴射壬
子貸随郢二州饑民米詔李龍翰襲封安南國王甲寅
修韶州城丙寅幸聚景園夏四月甲戌以魏王愷為荆
南集慶軍節度使行江陵尹判明州如故乙亥參知政
事龔茂良以曾覿從騎不避道杖之戊寅上奏乞罷政
不許甲午給歸正官子孫田屋五月庚子朔幸佑聖觀
罷四川和糴六月丁丑龔茂良罷已夘以王淮參知政
事辛已頒幸學詔癸未升蜀州為崇慶府甲申詔自今
宰執朝殿得旨事須覆奏乃行秋七月辛丑禁江上諸
軍盗易戰馬振㐮陽饑民壬寅立待補太學試法戊申
頒御史臺弹奏格乙酉罷臨川伯王雱從祀癸丑龔茂
良責授寧遠軍節度副使英州安置甲寅申嚴四川入
蕃茶禁甲子頒淳熙重修勑令格式八月辛已禁耕牛
過淮九月丁酉朔日有食之已亥命修築海潮所壊塘
岸辛丑免宰執以下會慶節進奉庚戌命禮官定開寳
政和祀禮戊午閱蹴踘于選德殿冬十月丙子以久陰
命中外決繫囚遣錢良臣等使金賀正旦丁丑詔監司
守臣歲舉武臣堪知縣者各二人已夘詔將士智勇傑
出者躐等升差丁亥金遣完顔忠等來賀會慶節十一
月丁酉詔兩淮歸正人為強勇軍庚子以趙雄同知樞
密院事壬戌太白晝見癸亥遣趙思等賀金主生辰十
二月丁夘試四川所上義士二人官而遣之已已詔行
薦舉事實格法乙亥大閱辛已蠲太平州民貸常平錢
米壬辰金遣完顔炳等來賀明年正旦是歲福州建寧
府南劍州水並振之
宋史卷三十四
宋史卷三十四考證
孝宗紀二壽聖太上皇后尊號曰壽聖明慈太上皇后
(臣蒲封)按玉堂雜記初議太上皇后加慈明二字
議者謂天聖二年賜太宗女申國大長公主謚曰慈
明當避於是改用明慈二字
宋史卷三十四考證
