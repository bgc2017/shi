宋史卷一百三十八
元中書右丞相總裁托克托等修
樂志第九十一
樂十三(樂章七)
朝會御樓(肆赦恭上皇帝皇太后尊號上)
建隆乾德朝會樂章二十八首
皇帝升坐隆安天臨有赫上法乾元鏗鏘六樂儼恪
千官皇儀允肅五坐居尊文明在御禮備誠存
公卿入門正安堯天協紀舜日揚光淑愼爾止率由
舊章佩環濟濟金石鏘鏘威儀炳煥至德昭彰
上壽禧安乾健為君坤柔為臣惟其臣子克奉君親
永御皇極以綏兆民稱觴獻壽山岳嶙峋
舜韶更奏堯酒浮觴皇情載懌洪算無疆基隆郟鄏
德茂陶唐山巍日煥地久天長
皇帝舉酒第一盞用白龜聖德昭宣神龜出焉載白
其色或游于川名符在治瑞應巢蓮登歌丹陛紀異
靈篇
第二盞甘露天德冥應仁澤載濡其甘如醴其凝如
珠雲表潛結顥英允敷降于竹栢永昭瑞圖
第三盞紫芝煌煌茂英不根而生蒲茸奪色銅池著
名晨敷表異三秀分榮書于瑞典光我文明
第四盞嘉禾嘉彼合穎致貢升平異標南畆瑞應西
成德至于地皇祗效靈和同之象煥發祥經
第五盞玉兔盛德好生網開三面明視標奇昌辰乃
見育質雪園淪精月殿著於樂章色含江練
羣臣舉酒正安戶牖嚴丹扆鵷鸞造紫庭懇祈南岳
壽勢拱北辰星得士於兹盛基邦固以寧誠明一何
至金石與丹青
簮紱若雲屯晨趨閶闔門侁侁羅禹會濟濟奉堯罇
周禮觀明備天儀仰晬温高卑陳表著同拱帝王尊
待漏造王庭威儀盛莫京紛綸簮組列清越佩環聲
禮飲終三爵韶音畢九成永圖鳬藻樂千載奉升平
羣臣第一盞畢作玄德升聞治定資神武功成顯睿
文貢輸庭實旅朝會羽儀分偃革千年運垂衣萬乘
君孰知堯舜力明德自升聞
約法皇綱正崇文寶歴昌遒人振木鐸農器鑄干將
瑞日含王字卿雲藹帝鄉萬邦成一統鴻祚與天長
六變宸扆威容盛聲明禮樂宣九州臻禹會萬國戴
堯天貢職輸琛賮皇猷煥簡編含和均暢茂鴻慶結
非烟
朝會儼威儀司常建九旗舞容分綴兆文物辯威蕤
運格桃林牧祥開洛水龜帝功潛日用化俗自登熙
螭階聊載筆紀瑞軼唐虞丹鳳儀金奏黃龍負寶圖
羣材薪棫樸仁政煦蒲盧蕩蕩巍巍德豚魚信自孚
接聖宅神都方來五達區國賢熙帝載靈命握乾符
至化當純被斯文益誕敷車書今混一聖治奉三無
聖王臨大寶八表凑才賢經緯文天賦剛柔德日宣
建邦隆柱石造物運陶甄共致升平業綿長保億年
神化妙無方巍巍邁百王鶴書搜隱逸龍陛策賢良
拱揖朝羣后賓筵闢四方洪圖基億載淳曜德彌光
第二盞畢天下大定皇猷敷八表武誼肅三邊蘭錡
韜兵日靈臺偃伯年奉珍皆述職削衽盡朝天功德
超前古音徽播管弦
伐叛天威震恢疆帝業多削平侔肅殺㴠煦極陽和
蹈厲觀周舞風雲入漢歌功成推大定歸馬偃琱戈
六變惕厲日乾乾潜蟠或躍淵伐謀參上策受鉞總
中堅田訟歸周日民謠戴舜年風雲自冥感嘉會翼
飛天
壺關方逆命投袂起親征虎旅聊攻伐梟巢遽蕩平
天威清朔漠仁澤被黎氓按節皇輿復洋洋載頌聲
蠢兹淮海帥保據毒黎苗不悟龍興漢猶同犬吠堯
六師方雨施孤壘自冰消千載逢嘉運華夷奉聖朝
上游荆楚要澤國洞庭深自識同文世皆廻拱極心
一戎聊杖鉞九土盡輸金大定功成後薰風入舜琴
席卷定巴邛西遐盡率從岷峨難負阻江漢自朝宗
述職方舟集驅車九折通粲然書國史冠古耀豐功
銳旅慶回旋邊防盡晏然鍵櫜方偃武飛將亦韜弦
震曜資平壘文明協麗天洸洸成大業赫奕在青編
淳化中朝會二十三首
上壽和安四序伊始三陽肇開條風入律玉琯飛灰
望雲肅藹鳴佩斯來稱觴獻壽瞻拱星廻
一陽應候萬國同文天正紀節太史書雲凝旒在御
列叙爰分壽觴斯薦祝慶明君
皇帝初舉酒用祥麟聖皇御㝢仁獸誕彰在郊旅貢
游畤呈祥星辰是禀草木無傷紀異信史登歌太常
再舉酒丹鳳九苞薦瑞戴德膺仁藻翰爰奮靈音載
振非時不見有道則臻降岐匪匹儀舜為隣
三舉酒河清沔彼涇瀆澄明鑑如清應寶運光涵帝
居同分沈璧徹見游魚聖祚無極神休偉與
四舉酒白龜稽彼靈物允昭聖皇浮石可躍巢蓮益
光金方正色介族殊祥信書永耀帝德無疆
五舉酒瑞麥芃芃嘉麥擢秀分岐甘露夕洒惠風晨
吹良農告瑞循吏稱奇歸美英主折而貢之
羣臣初舉酒畢作化成天下軒昊方同德成康粗比
肩素風惟普暢皇道本無偏隂魄重輪滿陽精五色
圓要荒咸率服卓越聖功全
聖德比陶唐千年祚運昌茂功雖不宰鴻業自無疆
極塞成清謐齊民益阜康文明同日月遐邇仰輝光
六變蕩蕩無私世巍巍至聖君山河分國寶日月耀
人文厭浥凝甘露輪囷吐慶雲正聲兼大雅洋溢應
南薰
鴻範合彜倫調元四序均歲功天吏正御苑物華新
底貢陳方物來賓列遠人奉常呈九奏嘉貺動穹旻
大君隆至化興運契千齡覲禮俄班瑞夷賨盡實庭
成文調露樂奉聖拱辰星舞佾方更進朝陽上楚萍
禮樂昭王業寰區致太平革車停北狩雲稼屢西成
國有詳延詔鄉聞講誦聲日華融五色遐邇仰文明
亭障戢干戈人心浹太和務農登寶榖獵俊設雲羅
儀鳳書良史祥麟載雅歌嘉辰資宴喜星拱弁峩峩
冠古耀鴻徽深仁及隱微二南江漢詠九奏鳳凰飛
設虡羅鐘律盈庭列舞衣文明資厚德怡懌兆民歸
再舉酒畢威加海内革輅征汾晉隳城比燎毛桓桓
勖軍旅將將御英豪神武誠無敵天威詎可逃王師
宣利澤霈若沃春膏
振萬方明德疾徐咸可觀鏗鏘動金奏蹈厲總朱干
夾進昭威武申嚴警宴安守方推猛士當用鶡為冠
六變宣謝始觀兵桓桓稱鼓行一戎期大定載纉議
徂征善政從師律神功冀武成勖哉勤誓衆王業自
經營
聲教方柔遠甌閩禮可招獻圖連日際歸國象江潮
撫運重熙盛提封萬里遙還同有虞氏文德格三苗
南暨宣皇化東吳奉乃神舞干方耀德執玉自來賓
巢伯朝丹陛韓侯覲紫宸古今歸一揆懷遠道彌新
遺俗續陶唐來蘇傒聖皇布昭湯弔伐恢復漢封疆
金鉞申戡剪朱干示發揚宜哉七德頌千載播洋洋
乃眷嘗西顧偏師暫首征靈旗方直指獷俗自亡精
禹敘終馴致堯封漸化成不湏嚴尉候於廓海彌清
干戚有司傳威容著凱旋象成王業盛役輟武功全
兵寢西郊閱書惟北闕縣聖神膺景命卜世萬斯年
景德中朝會一十四首
皇帝升坐隆安金奏在庭羣后在位天威煌煌嚮明
負扆高拱穆清弁冕端委盛德日新禮容有煒
公卿入門正安萬邦來同九賓在位奉璋薦紳陟降
庭止文思安安威儀棣棣臣哉隣哉介爾蕃祉
上壽和安天威煌煌山龍采章庭實旅百上公奉觴
拱揖羣后端委垂裳永錫難老萬壽無疆
皇帝初舉酒祥麟帝圖會昌二獸效祥雙角共觝示
武不傷四靈為畜玄枵耀芒公族信厚元元阜康
再舉酒丹鳳矯矯長離振羽來儀和音中律藻翰揚
輝珍符沓至品物攸宜至德玄感受天之祺
三舉酒河清德水湯湯發源靈長皎鑒澄徹千年效
祥積厚流濕資生阜昌朝宗潤下善利無疆
羣臣舉酒正安思皇多士靖恭著位鳴玉飛緌鏘鏘
濟濟宴有折爼以示慈惠罔敢不祗福禄來暨
金奏在庭有酒斯旨顒顒卬卬嚮明負扆湛湛露斯
式宴以喜佩玉蘂兮罔不由禮
酒以成禮樂以侑食露湛朝陽星環紫極淑愼爾容
既飽以德進退周旋威儀抑抑
初舉酒畢盛德升聞八佾具呈萬舞有奕既以象功
又以觀德進旅退旅執籥秉翟至化懷柔遠人來格
閶闔天開羣后在位設業設虡庭燎晣晣斧扆當陽
虎賁夾陛舞之蹈之四隩來暨
再舉酒畢天下大定武功既成綴兆有翼以節八音
以象七德俁俁蹲蹲朱干玉戚發揚蹈厲其儀不忒
偃伯靈臺功成作樂以昭德容以清戎索萬邦會同
邪匿銷鑠盡善盡美侔彼韶箾
降坐隆安被袞當陽穆穆皇皇擊石拊石頌聲揚揚
和樂優洽終然允臧禮成而退荷天百祥
大中祥符朝會五首
皇帝舉酒醴泉觱沸檻泉寒流清泚地不愛寶其旨
如醴上善至柔靈休所啓利澤無疆允資岱禮
再舉酒神芝彼茁者芝茂英煌煌敷秀喬嶽寔繁其
房適符脩貢封巒允臧永言登薦抑惟舊章
三舉酒慶雲惟帝佑德卿雲發祥紛紛郁郁五色成
章奉日逾麗回風載翔歌薦郊廟播厥無疆
四舉酒靈鶴玄文申錫嘉祥紹至偉兹胎禽羽族之
異翻翰來儀俳佪嘹唳祚聖儲休聿昭天意
五舉酒瑞木天生五材木曰曲直維帝順天厚其生
植連理效祥成文表德總萃坤珍永光祕刻
熙寧中朝會六首
皇帝初舉酒慶雲乾坤順夷皇有嘉德爰施慶雲承
日五色輪囷下乘萬物皆飾惟天祚休長彼無極
再舉酒嘉禾彼美嘉禾一莖九穗農疇告祥史牒書
瑞擊壤歡歌如京委積留獻春種昭錫善類
三舉酒靈芝皇仁溥博品物蕃滋慶祚回復秀發神
芝靈華雙舉連葉四施披圖按牒永享純禧
元符大朝會三首
皇帝初舉酒靈芝嘉瑞降臨應我皇德燁燁神芝不
根而植春秋三秀晝夜一色物播詩歌聲被金石
再舉酒壽星倬彼星象於昭于天維南有極離丙之
躔既明且大應聖乘乾誕受景福億萬斯年
三舉酒甘露泫泫零露雲英醴溢和氣凝津流甘委
白飴泛泮林珠聯竹栢天不愛道聖功允格
哲宗傳受國寶三首與大朝會兼用
永昌於穆我王繼序不忘明昭上帝上帝是皇長發
其祥惠我無疆受命于天既壽永昌
神光惟皇上德伊嘏我王將受厥明載錫之光於昭
于天曄曄煌煌緝熙欽止其永無疆
翔鶴彼鳴在隂亦白其羽聲聞于天來集斯所勉勉
我王咸遂厥宇播于異物受天多祜
紹興朝會十三首
皇帝升坐乾安鈎陳肅列金奏充庭顒卭南面如日
之昇垂衣拱手治無能名順履獻歲大安大榮
公卿入門正安(升降同)天子當陽臣工率職流水朝宗
衆星拱極環佩鏘鏘威儀抑抑上下交欣同心同德
上公上壽和安八音克諧萬舞有奕上公奉觴率兹
百辟聲效呼嵩祝聖人壽億載萬年天長地久
皇帝初舉酒瑞木成文厚地效珍嘉木紀瑞匪刻匪
雕具文見意三登太平允協聖治詩雅詠歌有光既
醉
再舉酒滄海澄清百谷王符聖治不揚波效殊祉德
淪淵滄海清應千秋叙五行
三舉酒瑞粟呈祥至治發聞惟馨香播厥百榖臻穰
穰農夫之慶歲其有禾易長畝盈倉箱時和物阜粟
滋茂嘉生駢穗來呈祥自今以始大豐美行旅不用
齎餱糧
羣臣酒行正安羣公卿士咸造在庭式燕以衎恩均
露零穆穆明明於斯為盛歸美報上一人有慶
明明天子萬福來同嘉賓式燕曷不肅雍燕以示慈
式禮莫愆樂胥君子容止可觀
酒一行文舞帝德誕敷銷爍羣慝近悅遠來惟聖時
克玉振金聲治功興起韶箾象之盡善盡美
文物以紀藻色以明禮備樂舉遹觀厥成睿知有臨
誕敷文德教雨化風洽此四國
酒載行武舞用戒不虞誰能去兵師出以律動必有
名拆彼遐衝布昭聖武和衆安民時惟多助
止戈曰武惟聖為能御得其道無敢不庭整我六師
稽諸七德不吳不揚有嚴有翼
皇帝降坐乾安帝坐熒煌廷紳肅穆對揚天休各恭
爾服頌聲洋洋彌文郁郁禮備樂成水膺多福
建隆御樓三首
南郊回仗駕至樓前采茨高烟升太一明祀達乾坤
天仗回嶢闕皇輿入應門簮裳如霧集車騎若雲屯
兆庶皆翹首巍巍萬乘尊
升坐隆安禋祀畢圓丘嘉辰慶澤流天儀臨觀魏盛
禮藹風猷洋溢歡聲動氛氲瑞氣浮上穹垂眷佑邦
國擁鴻休
降坐隆安華纓就列左衽來王帝儀炳煥大樂鏗鏘
禮成嶢闕言旋未央一人有慶萬壽無疆
咸平御樓四首
采茨禮成于郊迎日之至時乘六龍天旋象魏端門
九重虎賁萬騎四夷來王羣后輯瑞
索扇隆安應門有翼羽衞斯陳山龍衮冕律度聲身
峩峩奉璋肅肅九賓清明在躬志氣如神
升坐隆安圜丘類上帝六變降天神禋燔禮云畢仗
衞肅以陳天顔聸咫尺王澤熙陽春玉帛臻禹會動
植霑堯仁
降坐隆安肆眚云畢淳熙溥將雷雨麗澤雲物效祥
禮容濟濟天威皇皇大賚四海富壽無疆
咸平籍田回仗御樓二首
采茨農皇既祀禮畢躬耕商輅旋軫周頌騰聲觀魏
將陟服御爰更輿人瞻仰如日之明
升坐隆安應門斯御雉扇爰開人瞻日月澤動雲雷
同風三代均禧九垓歡心允洽時詠康哉
乾興御樓二首
升坐隆安夾鐘紀月初吉在辰眚災流慶有德推仁
采章震耀典禮具陳茂昭丕貺永庇斯民
降坐隆安皇衢赫敞黼坐穹崇華纓在列嚴令發中
王制鉅麗寶瑞豐融均禧緜㝢萬壽無窮
紹興登門肆赦二首
升坐乾安拜况于郊皇哉唐哉熙事休成六騑鼎來
天閫以决地垠以開隤祉發祥如登春臺
降坐乾安鴻霈普洽言歸端門蕩蕩巍巍旋乾轉坤
穆然宣室儲思垂恩於萬斯年敷錫羣元
寧宗登門肆赦二首
升坐乾安帝饗于郊荷天之休五福敷錫皇明燭幽
雲行雨施仁翔德游聖人多男歌頌九州
降坐乾安天日清晏朝野靖安三靈答祉萬國騰懽
帝命不違王業艱難天子萬年永廸監觀
皇帝上尊號一首
冊寶入門正安於穆元后天臨紫宸飛緌星拱建羽
林芬徽冊是奉鴻名愈新荷兹介祉永永無垠
明道元年章獻明肅皇太后朝會十五首
皇太后升坐聖安聖母有子重光類禋聖皇事母感
極天人百辟在庭九儀具陳禮容之盛萬國咸賓
公卿入門禮安帝率四海承顔盡恭端闈肅設羣后
來同玉佩鏘鳴衣冠有容英韶節步磬管雍雍
皇帝上壽酒崇安天子之德形于四方尊親立愛化
洽風揚聖母褘衣明君黼裳因時獻壽克盛朝章
上壽福安盛禮煌煌六衣有光千官在位百福稱觴
乾德慈仁邦斯淑祥如山之壽佑聖無疆
皇太后初舉酒玉芝燁燁靈芝生于殿闈照映華拱
紛敷玉蕤感召元和光符聖期祥篇協吉百福咸宜
再舉酒壽星現彼南極昭然瑞文騰光丙位薦壽中
宸太史駢奏升歌有聞軒宮就養億萬斯春
三舉酒奇木連理王化無外坤珍效靈旁枝内附直
幹來并羣分非一祺祥紹登至誠攸感海縣斯寧
羣臣酒行禮安肅肅臨下有威有容循循事上惟信
惟忠盛禮興樂示慈訓恭君臣協吉惟道之從
湛湛零露晞于載陽我有旨酒羣臣樂康既飲以德
亦圖爾良永言修輔用協天常
禮均孝慈樂合韶武至德光矣鴻恩亦溥上下和濟
華夷樂湑醆斝三行盛儀斯舉
酒一行畢作厚德無疆之舞堯母之聖放勛為子同
心協謀柔遠能邇以德康俗以文興治斯焉象功罔
不昭濟
至矣坤元道符惟聖就養宸極助隆善政翟籥紛舉
笙鏞協應翺翔有容表德之盛
酒再行四海會同之舞七德之舞四朝用康有如姬
姒助集周邦威克厥愛居安不忘風旋山立濟濟皇
皇
左秉朱干右揮玉戚以象武綴以明皇德天子榮養
羣臣述職四夷賓附罔不承式
降坐聖安長樂居尊盛容有煒文王事親萬國歸美
朝會之則邦家之紀受福于天克昭隆禮
治平皇太后皇后冊寶三首
皇帝升坐乾安王化之始治繇内孚時庸作命玉簡
金書磬筦在庭其縱繹如天臨法扆禮與誠俱
太尉等奉冊寶入門正安睟儀臨拱丕命明&KR0993;鸞回
寶勢鴻貫瑤光禮成樂備德裕名芳肇基王化永懋
天祥
皇帝降坐乾安袞衣繡裳嚴威肅莊八音具張簨虡
龍驤玉簡瑤章金書煌煌壽千萬年與天比長
熙寧皇太后冊寶三首
出入正安煌煌鳳字玉氣宛延天門崛岉飛驂後先
龍簨四合奏鼓淵淵母儀天下何千萬年
升坐乾安峩峩綉扆旋佩以登如彼杲日凌天而升
玉色下照亹亹繩繩猗歟大孝四海其承
降坐乾安皇帝降席流雲四開堯趨舜步下躡天階
恭授寶冊翠旄裴回明明純孝鴻釐大來
哲宗上太皇太后冊寶五首
皇帝升坐乾安大矣孝熙帥民以躬奉承寶冊欽明
两宮萬樂具舉一人肅雍化繇上始四海來同
降坐乾安皇帝仁孝總臨萬方褒顯其親日嚴以莊
龍袞翼翼玉書煌煌傳之億世休有烈光
太皇太后升坐乾安總裁庶政擁佑嗣皇金書玉簡
爛其文章衆歌警作筦磬將將保安四極降福無疆
降坐乾安塗山之德渭涘之祥圖徽寶冊玉色金相
管弦燁熀鐘鼓喤喤天之所啓既壽而昌
太尉等奉冊寶出入門正安玉車臨御鳳蓋棽麗奉
承寶冊彌文盛儀抗聲極律助我孝熙天之所佑萬
壽無期
紹興十一年發皇太后冊寶八首
皇帝隨冊寶降殿聖安景祚有開符天嫓昊誕毓聖
神是崇位號星拱天隨祗嚴冊寶還御慈寧增光舜
道
中書令奉冊詣皇帝褥位禮安聲樂備陳禮容罔忒
相維辟公虔奉玉冊皇則受之慕形於色既壽且康
與天無極
侍中奉寶詣皇帝褥位禮安祖啓瑤光誕生明聖尊
極母儀帝康作命寶章煌煌導以笙磬還燕慈寧邦
家徯慶
太傅奉冊寶出門聖安肅肅東朝帝隆孝治猗歟丕
稱寶冊斯備皇扉四闢導迎慶瑞德邁大任有周卜
世
太傅奉冊寶入門聖安静順坤儀聖神是育懿鑠昭
陳鏤文華玉樂奏既備禮儀不瀆導迎善祥翟車歸
毣
太傅奉冊授提點官禮安孝奉天儀信維休德發越
徽音禮文靡忒永保嘉祥時萬時億歸于東朝含飴
燕息
太傅奉冊授提點官禮安肅雍長樂克篤其慶河洲
茂德沙麓啓聖是生睿哲蚤隆丕運欽稱鴻寶永膺
天命
冊寶升慈寧殿幄聖安禮行東朝樂奏大呂羽衞森
陳簮紳式序雲幄邃嚴宏典是舉天子萬年母儀寰
宇
乾道七年恭上太上皇帝太上皇后尊號十一首
冊寶降殿正安元祀介福孰綏孰將歸于尊親孝哉
君王載鏤斯牒載琢斯章得名得壽如虞如唐
中書令侍中奉冊寶詣殿下正安宗郊斯成交舉典
冊汝輔汝弼威儀是力陳于廣庭迨此上日巍巍煌
煌烏覩在昔
皇帝奉太上皇帝冊寶授太傅用禮安(奉太上皇后同)儀物
陳矣禮樂明矣天子戾止詒爾臣矣陟降維則恭且
勤矣茫茫四海德教形矣
冊寶出門正安天門九重蕩蕩開徹金支秀華垂紳
佩玦或導或陪率屨不越注民耳目四表胥悅
冊寶入德壽宮門正安禮神頌祗福禄來下不有榮
名孰緝伊嘏千乘萬騎魚魚雅雅皇扉洞開鞠躬如
也
太上皇帝升御坐(降同)穆穆聖顔安安天步有縟者儀
以莫不舉天人和同恩澤洋普億載萬年為衆父父
太傅奉太上皇帝冊寶升殿用聖安大哉堯乎南嚮
垂裳君哉舜也拜而奉觴繅藉光華鼓鐘鏘鏘三事
稽首宋德無疆
太傅奉上皇后冊寶升殿用聖安乾元資始坤元資
生允也聖德同實異名春王三朝典冊並行咨爾上
公相儀以登
皇帝從太上皇后冊寶詣宮中用正安維冊伊何鏤
玉垂鴻維寶伊何範金鈕龍翊以暬御間以笙鏞誰
敢不恭天子實從
太上皇后出閤升御坐坤安(降同)帝膺永福功靡專有
既尊聖父亦燕壽母怡怡在宮大典時受彤管紀之
天長地久
内侍官舉太上皇后冊詣讀冊位用聖安歛福于郊
逢時之泰揭名日月侔德覆載自我作古域中有大
永言保之眉壽無害
淳熙二年發太上皇帝太上皇后冊寶十一首
冊寶降殿正安高明者乾博厚者坤以清以寧資始
資生壽胡可度德胡可評願言從欲誕受強名
中書令侍中奉冊寶詣殿下正安受命既長福禄既
康如日之升如月之常追琢其章金玉其相君子萬
年保其家邦
皇帝奉太上皇帝冊寶授太傅禮安(奉太上皇后同)翠華之
旗靈鼉之鼓陳于廣宇相我盛舉來汝公傅肅乃儀
矩毋愆于素以篤多祜
冊寶出門正安蚴蟉青龍婉嬗象輿其載伊何煌煌
金書乃由端門乃行康衢于以榮親振古所無
冊寶入德壽宮門正安惟天為大其德曰誠惟堯則
之其性曰仁廼文廼武得壽得名於萬斯年以莫不
增
太上皇帝升御坐乾安(降同)天行惟健天步惟安聖子
中立臣工四環民無能名威不違顔宋德宜頌漢儀
可刪
太傅奉太上皇帝冊升殿聖安(奉寶同)天畀遐福允彰
父慈維昔曠典我能舉之徐爾陟降敬爾威儀申錫
無疆永言保之
太傅奉太上皇后冊寶升殿聖安乾健坤從陽剛隂
相迨兹受祉允也並況虡業在下儀物在上咨時三
公執事無曠
皇帝從太上皇后冊寶詣宮中用正安丕顯文王之
德之純亦有太姒式揚徽音維冊維寶廼玉廼金伊
誰從之一人事親
太上皇后出閤升御坐坤安(降同)重翟出房褘衣被躬
委委佗佗河潤山容聖皇臨軒聖母在宮並受鴻名
與天無窮
内侍官舉太上皇后冊詣讀冊位用聖安(舉寶同)珉玉
玢豳&KR1153;蹄精良既刻厥文亦鑄之章象德維何至静
而方輔我光堯萬壽無疆
淳熙十二年加上太上皇帝太上皇后尊號十一首
大慶殿發冊寶降殿正安維天蓋高維地克承父尊
母親天地難名疆名廣大建號安榮衍登壽嘏闡繹
皇明
中書令侍中奉太上皇帝冊寶太上皇后冊寶詣殿下
用正安二儀同尊兩耀齊光巍巍煌煌丕顯亦彰實
茂號榮玉振金相於萬斯年既壽且昌
皇帝奉太上皇帝冊寶授太傅(太上皇后冊寶同)我尊我親
承天之祉壽名兼美家國咸喜公傅秉禮寶冊有煒
惟千萬祀令聞不已
冊寶出門正安羽衞有嚴寶書有輝昭衍尊名鋪張
上儀出其端闈由于康逵比屋延瞻歌之舞之
德壽宮冊寶入殿門正安南山之鞏皇壽無窮太極
之尊皇名是崇奉兹寶冊于皇之宮皇則受之於昭
盛容
太上皇帝出宮升御坐乾安(降坐同)聖明太上天子有
尊玉坐高拱慈顔睟温震禁嘉承朝弁昈分盛禮縟
典邃古未聞
太傅中書令侍中奉太上皇帝冊寶升殿用聖安天
錫伊嘏地效其珍誕作寶典奉于尊親爾公爾相爾
恭爾寅協舉令儀遹臻厥成
太傅中書令侍中奉太上皇后冊寶升殿用聖安坤
載有元乾行是順施生萬彙厥德彌盛翼翼母道贊
我皇訓相維羣公奉典斯敬
皇帝從太上皇后冊寶詣宮中用正安大矣母慈德
備且純思古齊敬佐我皇文明章茂典金玉其音帝
親奉之以翼以欽
太上皇后出閤升御坐用坤安(降坐同)天相慈皇慶臻
壼闈徽柔内修壽與天齊既承皇歡載覿母儀懿典
鴻名永綏多祺
内侍舉太上皇后冊寶詣讀冊寶位用聖安有美英
瑤於昭祥金為策為章並著徽音德聖而尊備舉彌
文億載萬年永輔堯勛
宋史卷一百三十八
