宋史卷二百七十九
元中書右丞相總裁托克托等修
列傳三十八
王繼忠傅潛(張昭允附)戴興王漢忠王能
張凝魏能陳興許均張進
李重貴呼延贊劉用耿全斌周仁美
王繼忠開封人父珫為武騎指揮使戍瓦橋關卒繼忠
年六歲補東西班殿侍真宗在藩邸得給事左右以謹
厚被親信即位補内殿崇班累遷至殿前都虞候領雲
州觀察使出為深州副都部署改鎮定高陽關三路鈐
轄兼河北都轉運使遷高陽關副都部署俄徙定州咸
平六年契丹數萬騎南侵至望都繼忠與大將王超及
桑贊等領兵援之繼忠至康村與契丹戰自日昳至乙
夜敵勢小却遲明復戰繼忠陣東偏為敵所乘斷餉道
超贊皆畏縮退師竟不赴援繼忠獨與麾下躍馬馳赴
服飾稍異契丹識之圍數十重士皆重創殊死戰且戰
且行旁西山而北至白城遂陷于契丹真宗聞之震悼
初謂已死優詔贈大同軍節度賵賻加等官其四子景
德初契丹請和令繼忠奏章乃知其尚在朝廷從之自
是南北戢兵繼忠有力焉歲遣使至契丹必以襲衣金
帶器幣茶藥賜之繼忠對使者亦必泣下嘗附表懇請
召還上以誓書約各無所求不欲渝之賜詔諭意契丹
主遇繼忠甚厚更其姓名為耶律顯忠又改名宗信封
楚王後不知其所終子懷節懷敏懷德懷政真宗宫邸
攀附者繼忠之次有王守俊至濟州刺史蔚昭敏至殿
前都指揮使保静軍節度翟明至洺州團練使王遵度
至磁州團練使楊保用至西上閤門使康州刺史鄭懷
德至御前忠佐馬步軍都軍頭永州團練使張承易至
禮賓使吴延昭至供備庫使白文肇至引進使昭州團
練使彭睿至侍衞馬軍副都指揮使武昌軍節度靳忠
至侍衞馬軍都虞候端州防禦使郝榮至安國軍節度
觀察留後陳玉至冀州刺史崔美至濟州團練使高漢
美至鄭州團練使楊謙至御前忠佐馬步軍副都軍頭
河州刺史
傅潛冀州衡水人少事州將張廷翰太宗在藩邸召置
左右即位隷殿前左班三遷東西班指揮使征太原一
日再中流矢又從征范陽先至涿州與契丹戰生擒五
百餘人翌日上過其所見積尸及所遺器仗嘉歎之師
旋擢為内殿直都虞候上對樞密言潛從行有勞賞薄
復加馬步都軍頭領羅州刺史改捧日右廂都指揮使
領富州團練使遷日騎天武左右廂都指揮使領雲州
防禦使雍熙二年命大將曺彬北征以潛為幽州道行
營前軍馬步軍都指揮使師敗於拒馬河責授右領軍
衞大將軍自檢校司徒降為右僕射仍削功臣爵邑明
年起為内外馬步都軍頭領潘州防禦使尋拜殿前都
虞候領容州觀察使端拱初加殿前副都指揮使領昭
化軍節度出為高陽關都部署淳化二年四月拜侍衞
馬步軍都虞候領武城軍節度至道中出為延州路都
部署改鎮州真宗即位領忠武軍節度數月召還咸平
二年復出為鎮定高陽關三路行營都部署契丹大入
緣邊城堡悉飛書告急潛麾下步騎凡八萬餘咸自置
鐵撾鐵棰争欲奮擊潛畏懦無方略閉門自守將校請
戰者則醜言罵之無何契丹破狼山砦悉銳攻威虜略
寧邊軍及祁趙游騎出邢洺鎮定路不通者踰月朝廷
屢間道遣使督其出師會諸路兵合擊范廷召桑贊秦
翰亦屢促之皆不聽廷召等怒因詬潛曰公恇怯乃不
如一嫗爾潛不能答都鈐轄張昭允又屢勸潛潛笑曰
賊勢如此吾與之角適挫吾銳氣耳然不得已分騎八
千步二千付廷召等於高陽關逆擊之仍許出兵為援
洎廷召等與契丹血戰而潛不至康保裔遂戰死及車
駕將親征又命石保吉上官正自大名領前軍赴鎮定
與潛會潛卒逗遛不發致敵騎犯德棣渡河湊淄齊劫
人民焚廬舍上駐大名而邊捷未至且諸將屢請益兵
潛不之與有戰勝者潛又抑而不聞上繇是大怒乃遣
高瓊單騎即軍中代之令潛詣行在至則下御史府命
錢若水同劾按一夕獄具百官議法當斬從駕羣臣多
上封請誅之上貸其死下詔削奪潛在身官爵并其家
屬長流房州潛子内殿崇班從範亦削籍随父流所仍
籍沒其貲産五年會赦徙汝州景德初起為本州團練
副使改左千牛衞上將軍分司西京大中祥符四年車
駕西巡至洛因命從駕還京遷左監門大將軍還其宅
久之判左金吾街仗天禧元年卒
張昭允者字仲孚衞州人以父秉蔭試大理評事潘美
妻以女奏换右班殿直以久次遷通事舍人端拱初契
丹内擾命為雄州監軍敵騎乘秋掠境上昭允與知州
田仁朗選銳卒襲其帳敗走之進西上閤門副使提總
左右藏金銀錢帛昭允以諸州絹常度外長數尺請裂
取付工官備他用歲獲羡餘既而士卒受冬服度之不
及程出怨言昭允坐免官俄起為崇儀副使累遷西上
閤門使河西馬步軍鈐轄屯石州會討李繼遷王超出
夏綏州路領後陣超深入數百里踰白池道阻糧絶昭
允以所部援之戎人大敗真宗即位以昭允章懷皇后
姊婿頗被親信咸平二年命為鎮定高陽關行營馬步
都鈐轄時傅潛為都部署畏愞城守昭允屢勸其出兵
潛按兵不動潛既得罪昭允亦削奪官爵長流道州景
德二年起為楚州團練副使改右神武將軍大中祥符
元年卒昭允喜筆札習射曉音律子正中居中
戴興開封雍邱人年十餘歲以勇力聞里中及長身長
七尺餘美髭髯眉目如畫太宗在藩邸興詣府求見竒
之留帳下即位補御馬左直遷直長再遷御龍直副指
揮使從征太原先登中流矢補御龍弓箭直指揮使遷
都虞候一日帝問興曰汝頗有尊屬否對曰臣父延正
兄進皆力田即召延正為諸衞將軍進為天武軍使俄
以興領嚴州刺史改天武左廂都指揮使領勝州團練
使雍熙三年曺彬等北征失律諸將多坐黜免以興為
侍衛步軍都虞候領雲州防禦使契丹撓邊命興屯澶
州以備非常改本州觀察使充天雄軍副都部署端拱
初遷步軍都指揮使領鎮武軍節度賜襲衣金帶鞍勒
馬歴澶州天雄軍都部署改殿前副都指揮使出帥鎮
定二州時盗賊羣起會五巡檢兵討之踰月不能克興
隂勒所部潛出擊之擒戮殆盡未幾徙高陽關遷殿前
都指揮使領定國軍節度賜白金萬兩歲加給錢七百
萬淳化五年出為定武軍節度歲加給錢千萬西北未
平徙夏州路行營都部署知州事時五路討李繼遷興
所部深入千餘里不見賊會太宗崩三上表求赴國哀
不俟報上道及至京師以擅離所部左遷左領衞上將
軍咸平初兼判左金吾街仗俄出知京兆府卒贈太尉
遣中使護其喪歸葬鄉里錄其子永和永豐
王漢忠字希傑徐州彭城人少豪蕩有膂力形質魁岸
善騎射節帥高繼冲欲召至帳下漢忠不往因毆殺里
中少年遂亡經宿復蘇其父遣人追及於蕭縣漢忠不
肯還西至京師太宗在藩邸召見竒其材力置左右即
位補殿前指揮使累遷内殿直都知從征太原先登流
矢中眸戰益急上壮之遷東西班指揮使劉繼元降以
所部安撫城中師還改殿前左班指揮使三遷右班都
虞候領涿州刺史雍熙中改馬步軍都軍頭端拱初出
為賓州團練使歴冀貝二州部署徙天雄軍二年入為
侍衞馬軍都虞候領洮州觀察使高陽關副都部署契
丹南侵漢忠合諸軍擊敗之斬馘甚衆淳化初徙定州
五年遷殿前都虞候真宗即位自中山召歸俄復出為
高陽關都部署進領威塞軍節度咸平三年又為涇原
環慶兩路都部署兼安撫使遷侍衞馬軍都指揮使改
鎮定高陽關都部署三路都排陣使契丹掠中山漢忠
率諸將陣于野契丹遁追斬甚衆獲其貴將加殿前副
都指揮使改領保静軍節度五年罷西面經略使命漢
忠為邠寧環慶兩路都部署李允正宋沆為鈐轄領戌
兵二萬五千人委漢忠分道控制數月召還坐違詔無
功責為左屯衞上將軍出知襄州常奉外增歲給錢二
百萬未上道暴得疾卒贈太尉以其長子内殿崇班從
吉為閤門祇候次子從政從益為左右侍禁漢忠有識
略軍政甚肅每行師詰旦必行香祝曰願軍民無犯吾
令違者一毫不貸故所部無盗性剛果不務小節輕財
樂施好讀書頗能詩喜儒士待賓佐有禮名稱甚茂以
是自矜尚羣帥不悦漢忠沒後其子從吉詣闕上書訟
父冤因歴詆羣臣有行賂樹黨及蒙蔽邊防屯戍艱苦
之事真宗命樞密王繼英等問状從吉止誦状中語他
無所對上以從吉付御史具伏乃進士楊逢為之辭從
吉坐除名配隨州逢杖配春州
王能廣濟定陶人初事州將袁彦太宗在晉邸召置左
右即位補内殿直六遷至殿前左班指揮使進散員都
虞候久之領潘州刺史再遷殿前右班都虞候兼御前
忠佐馬步軍都軍頭咸平初自捧日右廂都指揮使出
為濟州團練使知静戎軍建議决鮑河斷長城口北注
雄州塘水為戎馬限方舟通漕以實塞下又開方田盡
静戎順安之境北邊来寇能擊走之初真宗詢軍校勤
勇者委以方面因語宰相曰聞王能魏能頗宣力公家
陳興張禹班亦有聲于時才固難全拔十得五亦有助
也景德初擢本州防禦使與魏能張凝並命出為邢洺
路都部署俄改鎮定高陽關三路行營都部署押策先
鋒護城祁州躬率丁夫旦暮不離役所宴犒周洽會詔
使自北至者言之手詔褒飭連徙天雄軍高陽關二部
署改定州副都部署大中祥符二年詔合鎮定兩路部
署為一命能領之明年召入拜侍衞步軍副都指揮使
領曺州觀察使祀汾隂留為京城巡檢兼留司殿前司
事禮成加領振武軍節度復為鎮定副都部署兼知定
州八年表求入覲許之先是節帥陛見必飲於長春殿
掌兵者則不預至是特令用藩臣例有司言能既赴坐
則殿前馬軍帥皆當侍立繇是特令諸帥預坐自是掌
兵者率以為例俄還屯所改領静江軍節度天禧元年
轉都指揮使領保静軍節度是冬代還入見以足疾免
舞蹈賜宴累表求解特與告醫療二年制授彰信軍節
度罷軍職赴鎮以地近其鄉里寵之也明年卒年七十
八贈太尉而錄其子守信等官
張凝滄州無棣人少有武勇倜儻自任鄉人趙氏子以
材稱凝耻居其下因挟弓與角勝負約築土百步射之
凝一發洞過矢激十許步抵大樹而止觀者歎服節帥
張美壯之召置帳下太宗在藩邸聞其名以隷親衞即
位補殿前指揮使稍遷散衹候班都虞候淳化初以其
有材幹與王斌王憲並授洛苑使凝領繡州刺史賜襲
衣金帶每頒賚必異等出為天雄軍駐泊都監移貝州
改高陽關行營鈐轄六宅使真宗踐阼加莊宅使遷北
作坊使咸平初契丹南侵凝率所部兵設伏於瀛州西
出其不意腹背奮擊挺身䧟敵凝子昭遠年十六從行
即單騎疾呼突入陣中掖凝出左右披靡不敢動明年
契丹兵大至車駕幸大名凝與范廷召於莫州東分據
要害斷其歸路契丹宵遁凝縱兵擊之盡奪所掠生口
資畜徙鎮定高陽關路前陣鈐轄遷趙州刺史四年召
還代潘璘為邠寧環慶靈州路副部署兼安撫使時斥
堠數擾轉運使劉綜懼飛輓不給問計於凝凝曰今當
深入因敵資糧不足慮也乃自白豹鎮率兵入敵境生
擒賊將燒蕩三日餘帳芻糧八萬斬首五千餘獲牛馬
器甲二萬降九百餘人慶州蕃族胡家門等桀黠難制
凝因襲破之又熟戶與生羌錯居頗為誘脅凝引兵至
八州原分水嶺柔遠鎮降峇&KR2206;等百七十餘族合四千
戶邊境獲安就加寧州團練使景德初遷本州防禦使
代楊嗣為定州路行營副部署徙保州駐泊又兼北面
安撫使時王超為總帥以大兵頓中山朝議擇凝與魏
能田敏楊延昭分握精騎俟契丹至則深入以牽其勢
超嘗請四人悉隷所部上以本設竒兵撓敵之心腹若
復取裁大將則無以責效乃令凝等不受超節度時魏
能逗撓退保城堡衆皆憤悱責讓能凝獨默然或問之
凝曰能麤材險愎既不為諸君所容吾復切言之使其
心不自安非計也上聞而嘉其有識車駕觀兵澶淵凝
率衆抵易州既而契丹受盟北歸所過猶侵剽不已遂
以凝為緣邊安撫使提兵躡其後契丹乃不敢略奪改
高陽關部署明年議勞就加殿前都虞候卒凝忠勇好
功名累任西北善訓士卒繕完器仗前後賞賜多以犒
師家無餘資京師無居第真宗悼惜之贈彰德軍節度
遣中使護喪還京官給葬事厚䘏其家子昭遠
魏能鄆人也少應募隷雲騎軍後選補日騎左射又隷
殿前班七遷散員左班都知舊制諸軍辭見才器勇敢
或迥異出羣者許將校交舉以任使毋枉其志能時戍
外藩咸平未有舉者太宗曰能材勇過人朕可自保由
是進用之端拱二年加御前忠佐馬軍副都軍頭歴殿
前左班都虞候領溪州刺史加秩轉馬步軍都軍頭咸
平三年真拜黃州刺史明年為鎮定高陽關三路前陣
鈐轄五年知鄭州團練使復任威虜軍契丹入寇能當
城西與諸將合戰無憚色大敗其衆斬首二萬級契丹
統軍特哩衮来薄陣能發矢殪之并其將十五人奪甲
馬兵械益衆契丹復入能率州軍逆戰南關門遣其子
政與都監劉知訓間道絶敵行勢戰數十合退薄西山
下破走之獲器甲十八萬契丹嘗謀入鈔能偵知即發
兵逆擊生擒酋帥殄滅殆盡六年改威虜軍部署知軍
事士民詣闕下乞留能詔嘉之能建言戍卒逸邊境者
請沒其妻與子為奴婢上慮嚴迫聽緩期自新違以法
坐會浚順安軍營田河道以扼寇徙莫州路部署石普
屯兵順安之西境詔能與楊延昭田敏掎角為備景德
初破敵長城口追越陽山斬首級獲兵器益衆詔賜錦
袍金帶復以所部禦寇于順安六月召拜防禦使復出
為寧邊軍路部署詔推能果略再任以威虜使副精兵
伺敵動止邊人百餘掠居民樹蕃僧為帥能與田敏楊
勲合兵設伏擊之擒其帥賊来逼城能出兵拒之少衂
即郤陣入城張凝以兵擊郤之會詔能與凝領偏師分
道入幽易牽制契丹之勢能畏愞不前且不戢所部多
俘奪人馬俄徙屯定州及遣凝躡迹北行能麤險自度
無功心愧多怨辭以訕聞朝議謂能剛猾少檢不可專
任乃命綦政敏為鈐轄俾同職焉明年師還大名時王
能曺璨各領兵歸闕即城下鈐轄孫全照遣能璨之師
由北門分道先入能師繼之能怒全照之後已即疾驅
競入全照射之能嚄唶不堪奪全照弓以去翌日詣判
府王欽若誣全照射傷押隊閤門楊凝詞頗紛競全照
密疏能摧兵退縮師緩失期及師旋不整状上初聞能
逗遛微怒會全照奏乃質實于張凝白守素等即責授
右羽林將軍出為鞏縣都監明年以自陳特改官右驍
衞大將軍虢州都監累遷加領康州團練使大中祥符
八年卒錄其子正為閤門祇候靖為三班奉職
陳興澶州衞南人開寶中應募為卒得隷御龍右直太
宗征河東幸幽陵興常從特被賞賜累遷天武指揮使
端拱中改御前忠佐步軍副都軍頭王超為并代部署
奏興隨軍遣戍汾州明年李繼隆行營河西興隷麾下
部清朔龍衞諸軍克綏夏銀州繼隆命權知夏州尋還
屯所受詔提轄河東緣邊城池器甲芻糧至道初繼隆
薦其材幹召補御龍弩直都虞候咸平初為馬軍都軍
頭領蒙州刺史三年真授憲州刺史知覇州從滄州副
都部署移石隰駐泊會城綏州詔與錢若水往視利害
事具若水傳又徙涇原儀渭鎮戎軍部署上言鎮戎軍
去渭州瓦亭砦七十餘里中有二堡請留兵三百人戍
之俄與曺瑋秦翰領兵抵鎮戎軍西北武延鹹泊川掩
擊蕃寇章埋族帳斬二百餘級生擒三百餘人奪鎧甲
牛羊駞馬三萬計詔書嘉奬賜金帶錦袍器幣繼遷所
部康奴族往歲鈔劫靈州援糧恃險與衆尤桀黠難制
復與秦翰等合衆進討窮其巢穴俘老幼獲器畜甚衆
盡焚掘其窖藏復詔褒之仍加賜賚其年六合大首領
潘羅支言欲率諸蕃擊賊請會兵靈州上以道遠難刻
師期詔興候羅支報至即勒所部過天都山以援勿湏
奏命會繼遷死事寝景德三年遷本州團練使知徐州
興起行伍有武略所至頗著聲績真宗言軍校之材必
以興為能大中祥符初召為龍神衞四廂都指揮使領
登州防禦使出為邠寧環慶路副都部署兼知邠州坐
擅釋刧盗罷軍職改徐州防禦使知懷州六年卒
許均開封人父邈太常博士均建隆中應募為龍捷卒
征遼州以功補武騎十將賜錦袍銀帶開寶中遷武騎
副兵馬使從曺彬征金陵率衆陷水砦流矢貫手改本
軍使從征河東攻隆州城先登陷之中八創遷副指揮
使前後屢被賞賚出屯杭州妖僧紹倫結黨為亂均從
巡檢使周瑩悉擒殺之端拱初補指揮使從李繼隆秦
翰赴夏州擒趙保忠令均率兵衞守改龍衞第四指揮
使俄屯夏州賊来犯境一日十二戰走之又從石普擊
賊于原州牛欄砦深入獲牛羊漢生口甚衆普表上其
功遷第三軍指揮使咸平初以御前忠佐馬軍都軍頭
戍秦州王均之亂遣乘傳之蜀隷雷有終麾下守魚橋
門又從秦翰追殺賊黨於廣都降其衆七千餘驛召授
東西班都虞候領順州刺史五年稍遷散員都虞候嘗
召見訪以北面邊事翌日真拜磁州刺史深州兵馬鈐
轄六年改涇州駐泊部署數月知鎮戎軍嘗出巡警至
隴山木峡口真宗以其無故離城慮有狂寇奔突詔書
戒敕俄以其不明吏治用曺瑋代之徙為邠州駐泊部
署改永興軍部署車駕將巡澶淵詔均與知府向敏中
及鳳翔梁鼎同提總諸州巡檢捕盗事至河陽召赴行
在時有王長壽者本亡命卒有勇力多計慮聚徒百餘
是春抵陳留剽劫縣民捕之不獲朝廷遣使益兵逐之
澶濮間會契丹南侵夹河民庶警擾長夀結黨愈衆人
皆患之均至胙城長夀與其徒五千餘人入縣鈔掠均
部下徒兵楊袒與鬭均以方略誘之生擒長壽斬獲惡
黨皆盡上以方禦敵未欲因捕賊奬均但賞均部下卒
被傷者賜帛遷級焉明年追叙前勞擢為本州團練使
尋出知代州四年秋均被疾以米銳代還未至而均卒
錄其子懷忠為奉禮郎懷信為侍禁幼子懷德自有傳
張進兖州曲阜人拳勇善射挽彊及石餘應募曺州隷
鎮兵太祖親選勇士竒進才力以補控鶴官積勞至御
龍弩直都虞候領恩州刺史至道中兼御前忠佐步軍
都軍頭太宗嘗幸内廐進以親校執鉞前導體質魁岸
迥出儕輩太宗熟視異之擢為天武右廂都指揮使領
賀州團練使咸平初遷昭州防禦使充龍神衞四廂都
指揮使京城左右廂巡檢未幾遷捧日天武四廂都指
揮使二年秋閱武近郊進與殿前都指揮使王超親執
金鼓節其進退軍容甚肅從上北征又與超管勾大陣
及先鋒策應三年權殿前都虞候遷侍衞步軍都虞候
鎮州副部署徙天雄軍部署會河决鄆州王陵口發數
州丁男塞之命進董其役凡月餘畢詔褒之移并代副
都部署李繼遷寇麟州州將遣單介間道乞師太原諸
將以無詔旨猶豫未决進獨抗議發兵赴援既至而圍
解手詔褒美契丹侵中山命進率廣銳二萬騎由土門
會兵鎮定未至而敵退復歸晉陽景德元年卒上遣中
使護喪還京官給葬事子元晉至内殿崇班閤門祇候
天禧末錄其次子元素為三班借職
李重貴孟州河陽人姿状雄偉善騎射少事夀帥王審
琦頗見親信以甥妻之補合流鎮將鎮有羣盗以其尚
少謀夜入劫鈔重貴知之即築栅課民習射盗聞之潰
去太宗在藩邸知其勇幹召隷帳下即位補殿前指揮
使累遷至龍衞左第四軍都指揮使領河州刺史改捧
日右廂都指揮使領蠻州團練使至道二年出為衞州
團練使未行會命將五路討李繼遷以重貴為麟府州
濁輪砦路都部署得對便殿因言賊居沙磧中逐水草
牧畜無定居便戰鬭利則進不利則走今五路齊入彼
聞兵勢太盛不来接戰且謀遠遁欲追則人馬乏食將
守則地無堅壘賊既未平臣輩何顔以見陛下太宗善
之出御劒以賜又累遣使撫勞既而諸將果無大功及
還命為代并副都部署真宗即位加本州防禦使徙高
陽關行營副都部署咸平二年契丹南侵議屯兵楊疃
張凝領先鋒遇敵重貴率策應兵酣戰全軍而還范廷
召自定州至遇契丹兵交戰康保裔大陣為敵所覆重
貴與凝赴援腹背受敵自申至寅疾力戰敵乃退時諸
將頗失部分獨重貴與凝全軍還屯凝議上將士功状
重貴喟然曰大將陷沒而吾曺計功何面目也上聞而
嘉之明年春以勞進階及食邑徙知貝州召至勞問復
遣入郡是冬徙滄州駐泊副都部署兼知州事以疾求
還京就醫藥既愈連為郉州天雄軍二部署又知冀州
景德初車駕幸澶淵召還為大内都部署明年春出知
鄭州以疾甚授左武衞大將軍領潘州防禦使改左羽
林軍大將軍致仕大中祥符三年卒
呼延贊并州太原人父琮周淄州馬部都指揮使贊少
為驍騎卒太祖以其材勇補東班長入承旨遷驍雄軍
使從王全斌討西川身當前鋒中數創以功補副指揮
使太平興國初太宗親選軍校以贊為鐵騎軍指揮使
從征太原先登乘城及堞而墜者數四面賜金帛奬之
七年從崔翰戍定州翰言其勇擢為馬軍副都軍頭稍
遷内員寮直都虞候雍熙四年加馬步軍副都軍頭嘗
獻陣圖兵要及樹營砦之策求領邊任召見令之作武
藝贊具装執鞬馳騎揮鐵鞭棗槊旋繞廷中數四又引
其四子必興必改必求必顯以入迭舞劒盤槊賜白金
數百兩及四子衣帶端拱二年領富州刺史俄與輔超
並加都軍頭淳化二年出為保州刺史冀州副都部署
至屯所以無統御材改遼州刺史又以不能治民復為
都軍頭領扶州刺史加康州團練使咸平二年從幸大
名為行宫内外都巡檢真宗嘗補軍校皆叙已功或至
讙譁贊獨進曰臣月奉百千所用不及半忝幸多矣自
念無以報國不敢更求遷擢將恐福過災生再拜而退
衆嘉其知分三年元德皇太后園陵命掌護儀衞及還
而卒贊有膽勇鷙悍輕率常言願死於敵徧文其體為
赤心殺賊字至於妻孥僕使皆然諸子耳後别刺字曰
出門忘家為國臨陣忘死為主及作破陣刀降魔杵鐵
折上巾兩旁有刃皆重十數斤絳帕首乘騅馬服飾詭
異性復鄙誕不近理盛冬以水沃孩幼冀其長能寒而
勁健其子嘗病贊刲股為羹療之贊卒後擢必顯為軍
副都軍頭
劉用相州人祖萬進河中府馬步軍都指揮使父守忠
左驍衞大將軍致仕用曉音律善騎射事太宗于晉邸
即位補軍職累遷散都頭都虞候端拱初為馬步軍副
都軍頭領凉州刺史鎮定招安使轉捧日都指揮使李
順亂蜀為西路行營鈐轄賊平遷祈州刺史至道初為
河西烏白池都鈐轄斬首千餘級奪馬五百疋改高陽
關副都部署真宗即位加本州團練使并州副都部署
咸平中徙貝州俄知瀛州復為高陽關副都部署時烽
堠數警用建議益邊兵俟其南牧即率驍銳出東路以
牽制其勢因圖上地形上召宰相閱視可其奏且令轉
運使於保州威虜静戎順安軍預備資糧六年命將三
路出師扞敵詔用與劉漢凝田思明領兵五千由東路
會石普孫全照掎角攻之未幾換鎮州副部署景德初
為郉州部署車駕北征用以城守之勞進爵邑歴知齊
陳潞三州大中祥符二年卒
耿全斌冀州信都人父顥懷順軍校全斌少豐偉顥擕
謁陳搏搏謂有藩侯相顥戍西蜀全斌往省乘舟泝江
夜大風失纜漂七十里至曙風未止舟忽泊岸人頗異
之後游京師屬太宗在藩邸全斌候拜于中衢自薦材
幹得召試武藝以善左射隷帳下即位補束班承旨稍
遷驍猛副兵馬使從征太原還遇契丹于蒲隂追擊至
徐河因據水口要害遷補日騎副兵馬使雲騎軍使屯
瀛州與契丹戰所乘馬兩中流矢死凢三易乘戰不却
契丹為引去端拱初擊蕃部于宥州敗之歴雲騎指揮
使御前忠佐馬軍副都軍頭改馬軍都軍頭戍深州累
轉散直都虞候領順州刺史改殿前左班都虞候馬步
軍都軍頭全斌在軍中有能名真宗嘗召問邊事全斌
口陳利害甚稱旨因謂輔臣曰元澄鄭誠耿全斌人多
稱之觀其詞氣若有志操止在宿衞無以見其才宜以
邊郡試之遂拜雄州刺史知深州徙石隰部署以備河
西繼遷死全斌率兵入伏落關誘蕃部来歸者數千人
俄知安肅軍嘗繪山川險易為圖以獻契丹来侵自山
北抵河滸全斌遣子從政焚橋砦分率精兵擊走之改
冀州刺史高陽關鈐轄擢從政為侍禁寄班祇候大中
祥符初封禪泰山以為濮州鈐轄其年還京師卒
周仁美深州人開寶中應募隷貝州驍捷軍關南李漢
超選備給使屢捕獲契丹諜者從漢超戰于西嘉山身
中重創補隊長漢超上其功隷殿前班賜衣帶鞍勒馬
什物奴婢器械命王繼恩引入縱觀過祇候庫太祖問
其力能負錢幾許仁美曰臣可勝七八萬太祖曰可惜
壓死止命負四萬五千因賜之稍遷右班都知御前忠
佐馬軍副都軍頭戍環州時牛耶泥族累歲為寇仁美
與陳德元宋思恭往擊之斬首三千級獲牛羊三百餘
發戎族囷窖以餉師又與思恭討募窟泉岌拖族格鬭
斬八十餘級至道初石昌牛耶泥族復叛德玄令仁美
提兵撫輯之仁美謂石昌鎮主和文顯曰此賊不除邊
患未弭因厚設殽酒召酋長二十八人縳送州獄自是
諸族慴畏二年又與馬紹忠白守榮田紹斌部芻糧趣
清遠軍仁美為先鋒至岐子平與虜角走之明日又戰
于浦洛河自已至戍戰數十合進壁乾河紹忠守榮皆
敗走紹斌退止浦洛獨仁美所部不滿三千身中八創
護芻糧官吏直抵清遠紹斌繼至深歎其勇幹表上其
功時運糧民道路被傷者相繼仁美領徒援護悉抵環
州又遇虜於橐駞路擊走之先是諸蕃每貢馬京師為
繼遷邀擊仁美領騎士為援賊不敢犯補澶州龍衛軍
都虞候部署李繼隆奏留麾下選軍中伉健者千人令
仁美領之屢入敵境戰有功俄還澶州召見會令諸軍
射仁美自陳筋力未衰願對殿廷發二矢上許之既而
前奏曰臣老於戎門多戍外郡罕曾入覲京闕前後征
行體被三十餘創今日得對萬乘千載之幸儻或備員
宿衞立殿庭下一日足矣上顧傅潛而笑潛亦稱其武
幹力留補馬步軍副都軍頭潛屯北面常以自隨契丹
攻蒲隂仁美領萬騎解其圍又從王超屯鎮定儀渭累
遷龍衞軍都指揮使領順州刺史復屯鎮定時州有亡
命卒聚盗剽村閭為患王超委仁美招捕仁美選勇敢
卒詐亡命趣賊所得其要領即自往諭以禍福留賊中
一日超忽失仁美求之甚急詰旦仁美至具道其事乃
出庫錢付仁美為賞不數日賊悉降凡得二百餘人以
隷軍籍景德中徙屯陳州入掌軍頭引見司大中祥符
元年從駕泰山命檢視山下諸壇牲牢祭饌明年出為
磁州團練使知衞州俄改滄州部署移高陽關副部署
八年擢為龍神衞四廂都指揮領奬州防禦使遷捧日
天武四廂都指揮使改領端州防禦使權京新城内都
巡檢先是巡兵捕亡卒盗賊不獲皆有罰而獲者無賞
仁美因差立賞格以聞詔從其請天禧三年卒
論曰繼忠臨陣赴敵以死自效其生也亦幸而免然在
朔庭貴寵用事議者方之李陵而大節固已虧矣潛為
主路帥握兵八萬餘大敵在前逗撓畏縮致康保裔以
無援戰沒此而不誅宋於是乎失刑矣興均輩或由藩
邸進或自行伍起一時際會出則書勳轅門入則拱扈
巖陛求其如古名將則未之見也
宋史卷二百七十九
宋史卷二百七十九考證
王繼忠傳後不知其所終(臣宗楷)按遼史繼忠封瑯
琊郡王進楚王賜國姓拜樞密使太平三年致仕卒
宋史卷二百七十九考證
