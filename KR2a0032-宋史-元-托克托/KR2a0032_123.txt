宋史卷一百二十三
元中書右丞相總裁托克托等修
禮志第七十六
禮二十六(凶禮二)
園陵(濮安懿王園廟秀安僖王園廟)莊文景獻二太子攢所
上陵(忌月羣臣私忌附)
皇后園陵太祖建隆二年六月二日皇太后杜氏崩于
滋德殿三日百官入臨明日大斂攢于滋福宫百姓成
服中書門下文武百僚諸軍副兵馬使以上並服布斜
巾四脚直領襴衫外命婦帕頭帔裙衫九日帝見百官
于紫宸門太常禮院言皇后燕國長公主高氏皇弟泰
寧軍節度使光義嘉州防禦使光美並服齊衰三年凖
故事合随皇帝以日易月之制二十五日釋服二十七
日禫除畢服吉心喪終制從之七月太常禮院言凖詔
議定皇太后諡按唐憲宗母王太后崩有司集議以諡
狀讀于太廟然後上之周宣懿皇后諡即有司撰定奏
聞未嘗集議制下之日亦不告郊廟修諡冊畢始告廟
還讀于靈坐前詔從周制於是太常少卿馮吉請上尊
諡曰明憲皇后九月六日羣臣奉冊寳告于太廟翌日
上于滋福宫十月十六日葬安陵十一月四日神主祔
太廟宣祖室乾德二年改卜安陵于河南府鞏縣三月
二十五日奉寳冊改上尊諡曰昭憲皇太后讀于陵次
二十六日啓故安陵二十七日靈駕發引命攝太尉開
封尹光義遣奠讀哀冊四月九日掩皇堂
太祖孝明孝惠二后乾德元年十二月七日皇后王氏
崩一十五日命樞密承旨王仁贍為園陵使時議改卜
安陵于鞏并以二后陪葬焉皇堂之制下深四十五尺
上高三十尺陵臺再成四面各長七十五尺神墻高七
尺五寸四面各長六十五步南神門至乳臺四十五步
高二丈三尺吉仗用中宫鹵簿凶仗名物悉如安陵而
差減其數孝惠又減孝明焉二年三月二十七日孝明
皇后啓攢宫羣臣服初喪之服明日孝惠皇后自幄殿
發引皆設遣奠讀哀冊四月九日葬孝惠于安陵之西
北孝明于安陵之北二十六日皆祔于别廟其後孝明
升祔太祖室
太祖皇后宋氏太宗至道元年四月二十八日崩帝出
次素服舉哀輟朝五日六月六日上諡曰孝章皇后以
歲在未有忌權攢于趙村沙臺三年正月二十日祔葬
永昌陵之北皇堂陵臺神墻乳臺鵲臺並如孝明園陵
制度仍以故許王及夫人李氏魏王夫人王氏楚王夫
人馮氏皇太子亡妻莒國夫人潘氏將軍惟正亡妻裴
氏陪葬二月二日祔神主于别宫莒國潘氏至道三年
六月追冊為莊懷皇后陵曰保泰神主祔后廟
太宗賢妃李氏真宗至道三年十二月追尊為皇太后
諡曰元德祔葬永熙陵大中祥符六年升祔太宗室
太宗明德皇后李氏真宗景德元年三月十五日崩十
七日羣臣上表請聽政凡五上始允帝去杖絰服衰即
御坐哀動左右太常禮院言皇后宜凖昭憲皇太后禮
例合随皇帝以日易月之制宗室雍王以下禫除畢吉
服心喪終制五日詳定園陵宜在元德皇太后陵西安
葬八月十二日上諡九月二十二日遷坐于沙臺攢宫
十月七日祔神主太宗室二年十月十五日帝詣攢宫
致奠十六日發引二十九日掩皇堂
真宗章穆皇后郭氏景德四年四月十五日崩皇帝七
日釋服後改用十三日羣臣三日釋服諸道州府官吏
計到日舉哀成服三日而除二十一日司天監詳定園
陵帝令祔元德皇太后陵側但可安厝不必寬廣其棺
槨等事無得䥴刻花樣務令堅固二十五日殯于萬安
宫之西階詔兩制三舘祕閣各撰挽詞閏五月十三日
上諡曰莊穆六月二十一日葬永熙陵之西北七月有
司奉神主謁太廟祔享于昭憲皇后享畢祔别廟大中
祥符二年四月十五日大祥詔特廢朝羣臣奉慰
真宗宸妃李氏仁宗明道元年二月二十六日薨初葬
洪福禪院之西北命晏殊撰墓銘二年四月六日追冊
為莊懿皇太后十月五日改葬永定陵之西北隅十七
日祔神主于奉慈廟
真宗章獻明肅皇后劉氏明道二年三月二十七日崩
于寳慈殿遷坐于皇儀殿三十日宣遺誥羣臣哭臨見
帝于殿之東廂奉慰宗室削杖不散髮中書樞密使相
比宗室去斜巾垂帽首絰及杖翰林學士至龍圖閣直
學士已上并節度使文武二品已上又去中單及袴兩
省御史臺中丞文武百官以下四脚幅巾連裳腰絰館
閣讀書翰林待詔伎術官并給孝服宰相百官朝晡臨
三日内外命婦朝臨三日四月遣使告哀遼夏及賜遺
留物十日司天監詳定山陵制度皇堂深五十七尺神
墻高七尺五寸四面各長六十五步乳臺高一丈九尺
至南神門四十五步鵲臺高二丈三尺至乳臺四十五
步詔下宫更不修蓋餘依二十七日以宰臣張士遜為
山園使是日翰林學士馮元請上尊諡九月四日讀于
靈坐十月五日葬永定陵之西北隅十七日祔神主于
奉慈廟
真宗章惠皇后楊氏明道三年十一月五日保慶皇太
后崩太常禮院言皇帝本服緦麻三月皇帝皇后服皆
用細布宗室皆素服吉帶大長公主以下亦素服並常
服入内就次易服三日而除詔以保祐冲人加服為小
功五日而除四年正月十六日上諡二月六日葬永定
陵之西北隅十六日升祔奉慈廟
仁宗慈聖光獻皇后曹氏神宗元豐二年十月二十日
太皇太后崩于慶夀宫是日文武百官入宫宰臣王珪
升西階宣遺誥已内外舉哭盡哀而出二十六日大歛
命韓縝為山陵按行使二十九日皇帝成服十一月韓
縝言永昭陵北稍西地二百十步内取方六十五步可
為山陵上以迫隘縝言若增十步合徵火相主及中五
之數詔增十步十二月中書言先是司天監選年月遷
祔濮安懿王三夫人今大行太皇太后山陵濮三夫人
亦當舉葬於是詔宗室正任防禦使以上許從靈駕已
從濮安王夫人者免從三年正月十四日上諡太常禮
院言大行太皇太后雖已有諡然山陵未畢俟掩皇堂
去大行稱慈聖光獻太皇太后祔廟題神主仍去二太
字祕閣校理何洵直言按禮既葬日中還虞于正寢蓋
古者之葬近在國城之北故可以平旦而往至日中即
虞於寢所謂葬日虞弗忍一日離也後世之葬其地既
遠則禮有不能盡如古者今大行太皇太后葬日至第
六虞自當行之於外如舊儀其七虞及九虞卒哭謂宜
行之於慶夀殿又按春秋公羊傳曰虞主用桑士虞禮
曰桑主不文伏請罷題虞主太常言洵直所引乃士及
諸侯之禮況嘉祐治平並虞于集英殿宜如故事又嘉
祐治平虞主已不書諡當依所請太常禮院又言慈聖
光獻皇后祔廟前三日告天地社稷太廟皇后廟如故
事至日奉神主先詣僖祖室次翼祖宣祖太祖太祖后
太宗皇帝懿德皇后明德皇后同一祝次饗元德皇后
慈聖光獻皇后異饌異祝行祔廟之禮次真宗仁宗英
宗室禮畢奉神主歸仁宗室如此則古者祔謁之禮及
近代徧饗故事並行不廢從之三月十日葬永昭陵二
十二日祔于太廟
英宗宣仁聖烈皇后高氏哲宗元祐八年九月三日崩
于崇慶宫遺誥皇帝成服三日内聽政羣臣十三日諸
州長吏以下三日而除釋服之後勿禁作樂園陵制度
務遵儉省餘並如章獻明肅皇太后故事十四日詔園
陵依慈聖光獻太皇太后之制紹聖元年正月二十八
日禮部言將題神主謹接章獻明肅皇后神主書姓劉
氏詔依故事四月一日葬永厚陵
神宗欽聖憲肅皇后向氏建中靖國元年正月十三日
崩二月太常寺言大行皇太后山陵一行法物宜依元
豐二年慈聖光獻皇后故事皇堂之制下深六十九尺
面方二丈五尺石地穴深一丈上高二丈一尺鵲臺二
各高四丈一尺乳臺二各高二丈七尺神墻高一丈三
尺五月六日葬永裕陵二十六日祔于神宗廟室先是
元祐四年美人陳氏薨贈充儀又贈貴儀徽宗入繼大
統詔有司議追崇之典上尊謚曰欽慈皇后祔葬永裕
陵與欽聖同祔神宗室崇寕元年二月聖瑞皇太妃朱
氏薨制追尊為皇太后遂上尊諡曰欽成皇后五月祔
葬永裕陵祔神主於神宗室皆備禮如故事
哲宗皇后劉氏政和三年二月九日崩詔崇恩太后合
行禮儀可依欽成皇后及開寳皇后故事參酌裁定閏
四月上諡曰昭懷皇后五月葬永泰陵祔神主於哲宗
廟室徽宗皇后王氏大觀二年九月二十六日崩尚書
省言章穆皇后故事真宗服七日從之十日太史局言
大行皇后園陵斬草用十月二十四日斥土用十一月
十三日葬用十二月二十七日諸宗室合祔葬者並依
大行皇后月日時刻十一月宰臣蔡京等請上諡曰靖
和皇后十二月奉安梓宫于永裕陵之下宫神主祔别
廟四年十二月改諡曰惠恭其後高宗復改曰顯恭
哲宗昭慈聖獻皇后孟氏紹興元年四月崩詔以繼體
之重當承重服以遺誥擇近地權殯俟息兵歸葬園陵
梓取周身勿拘舊制以為他日遷奉之便六月殯于會
稽上亭鄕攢宫方百步下宫深一丈五尺明噐止用鉛
錫置都監廵檢一員衛卒百人生日忌辰旦望節序排
辦如天章閣儀虞主還州行祔廟禮
徽宗顯仁皇后韋氏紹興二十九年崩祔于永祐陵攢
宫
高宗憲聖慈烈皇后吴氏慶元三年崩時光宗以太上
皇承重寧宗降服齊衰期四年三月甲子權攢于永思
陵
孝宗成肅皇后夏氏開禧三年崩殯于永阜陵正北吏
部尚書陸峻言伏覩列聖在御間有諸后上仙緣無山
陵可祔是致别葬若上仙在山陵已卜之後無有不從
葬者其他諸后葬在山陵之前神靈既安並不遷祔惟
元德章懿二后方其葬時名位未正續行追册其成穆
皇后孝宗登極即行追冊改殯所為攢宫典禮已備與
元德章懿事體不同所以更不遷祔竊稽前件典禮秪
緣喪有前後勢所當然其於禮意却無隆殺今來從葬
阜陵為合典故從之
寧宗恭聖仁烈皇后楊氏紹定五年十二月崩祔葬茂
陵
濮安懿王園廟治平三年詔置園令一人以大使臣為
之募兵二百人以奉園為額置栢子戸五十人廟三間
二厦神門屋二所及齋院神厨靈星門其告祭濮安懿
王及諸神祝文並本宫教授撰河南府給香幣酒脯禮
物太祝奉禮則命永安縣尉主簿攝如闕官以本府曹
官凡祭告及四仲饗並依此制奉安神主三獻命西京
差判官一員亞獻朝臣一員終獻攝知園令出納神主
廟制用一品夫人任氏墳域亦稱為園元豐詔曰濮安
懿王先帝酙酌典禮即園立廟詔王子孫歲時奉祀義
協恩稱後世無得議焉今三夫人名位或未正塋域或
異處有司置而不講曷足以彰明先帝甚盛之德仰承
在天之志乎三夫人可並稱曰王夫人命主司擇歲月
遷祔濮園俾其子孫以時奉主與王合食而致孝思焉
禮官奏請王夫人遷葬給鹵簿全仗用鼓吹至國門外
減半喪行與四時告享並令嗣濮王主之南渡後主奉
祠事以嗣濮王為之園令一員以宗室為之祠堂主管
兼園廟香火官一員以武臣為之紹興二年九月詔每
歲給降福建度牒一十道充祠堂仲饗忌祭五年二月
嗣濮王仲湜言被旨迎奉濮安懿王神主至行在今已
至紹興府欲權就本處奉安從之先是神主神貎在廬
州嗣濮王士從乞奉遷於穏便州郡安奉故也十三年
五月知大宗正事權主奉濮安懿王祠堂士奏言濮安
懿王祠貎神主權於紹興府光孝寺仲享薦祭其獻官
牲牢料禮並多簡略乞令有司討論舊制行下禮部太
常寺令參酌欲令士奏攝初獻仍差士奏子或從子二
人攝亞終獻其合用牲牢羊豕各一籩豆各十設禮料
初獻合服八旒冕亞獻終獻合服四旒冕奉禮郎太祝
太官令服無旒冕並以舊制從事從之二十六年二月
嗣濮王士俴言濮安懿王祠堂外無門牗内闕龕帳别
無供具望下紹興府置造修奉淳熙五年四月詔濮安
懿王祠堂園廟自今實及三年令本堂牒紹興府檢計
修茸從嗣濮王士輵請也
秀安僖王園廟紹熙元年三月詔秀王襲封等典禮禮
部太常寺乞依濮安懿王典禮避秀安僖王名一字詔
恭依仍置園廟四月詔皇伯滎陽郡王伯圭除太保依
前安德軍節度使充萬夀觀使嗣秀王以奉王祀六月
禮部太常寺言濮安懿王園廟制度廟堂神門宜並用
獸所安木主石埳于室中西壁三分之一近南去地四
尺開埳室以石為之其中可容神主趺匱今來秀安僖
王及夫人神主欲乞並依上件典禮四仲饗廟三獻官
并奉禮郎等係嗣秀王充初獻本位姪男攝亞終獻其
奉禮郎等乞湖州差官充攝行禮合用牲牢羊豕湖州
排辦祭噐祭服工部下文思院製造每遇仲饗本府前
期牒報湖州排辦所有行禮儀注乞從太常寺參照濮
安懿王儀注修定並從之其園廟差御帶霍漢臣同湖
州通判一員相度聞奏八月霍漢臣暨通判湖州朱僎
言奉詔相度園廟以圖來上十月詔委通判一員提督
修造祠堂如法修蓋十一月禮工部太常寺言濮安懿
王園廟三間二厦神門屋二坐齋院神厨靈星門欲令
湖州照應建造從之三年正月一日嗣秀王伯圭奏建
造秀安僖王園廟近已畢工所有修製神主儀式令所
司檢照典故修制委官題寫詔差權禮部尚書李巘題
寫二月伯圭又奏秀安僖王祠堂園廟乞從濮安懿王
制每三年一次從本所移牒所屬州府檢計修造從之
莊文太子喪禮乾道三年七月九日皇太子薨設素幄
于太子宫正廳之東皇帝自内常服至幄俟時至易服
皂幞頭白羅衫黑銀帶絲鞋就幄發哀是日皇后服素
詣宫随時發哀如宫中之禮合赴陪位官並常服吉帶
入麗正門詣宫幕次俟時至常服黑帶立班俟發哀畢
易吉服退自發哀至釋服日皇帝不視事權禁行在音
樂仍命諸寺院聲鐘其小歛大歛合祭告以本宫主管
春坊官一員行禮其餘祭告以諸司官行禮差護喪葬
事一員左蔵庫出錢二萬貫銀五千兩絹五千匹成服
日皇帝服期次麤布幞頭襴衫腰絰絹襯衫白羅鞵以
日易月十三日而除皇后服次麤布蓋首長衫裙帔絹
襯服白羅鞵六宫人不從服皇太子妃及本宫人並斬
衰三年文武百官成服一日而除其文武合赴官及御
史臺閤門太常寺引班祇應人並服布幞頭襴衫腰繫
布帶本宫官僚並服齊衰三日服臨七日而除釋衰服
後蔵其服至葬日服葬畢而除十二日詔故皇太子攢
所就安穆皇后攢宫側近擇地繼而都大主管所言太
史局官等選到寳林院法堂堪充皇太子攢所從之十
三日以皇太子薨告天地宗廟社稷宫觀十八日賜諡
莊文閏七月一日遣攝中書令尚書右僕射魏𣏌奉諡
冊寳于皇太子靈柩前百官常服入次易黑帶行禮畢
常服赴後殿門外進名奉慰是夕皇帝詣東宫行燒香
之禮如宫中之儀二日出葬宰臣葉顒等詣靈柩前行
燒香之禮興靈訖行事官陪位親王南班宗室東宮官
僚入班廳下再拜宰臣升詣香案前上香酹茶奠酒訖
舉冊官舉哀冊讀冊官跪讀讀訖宰臣再拜各降階立
在位官皆再拜靈柩進行文武百僚奉辭于城外親王
宗室並騎從至葬所掩壙畢辭訖退是日百僚進名奉
慰四年五月禮部太常寺言國朝典故即無皇太子小
祥典禮今參酌討論將來莊文太子小祥日乞皇帝前
後殿特不視事其日先命侍從官一員常服詣太子神
坐前行奠酹禮令本宫官僚常服陪位奠酹畢退次慶
王恭王常服赴神坐前奠酹畢退次太子妃并榮國公
以下行家人禮至大祥日太子妃榮國公以下及本宫
人行禮畢焚燒神帛衰服間月妃及榮國公行禫祭家
人禮從之明年七月九日大祥是日皇帝不親事差簽
書樞密院事梁克家詣太子宫行奠酹禮如前儀
景獻太子嘉定十三年八月六日薨其發哀制服並如
莊文太子之禮九日詔護喪視殯所于莊文太子攢宫
之東並依其制建造九月十日賜諡景獻遣攝中書令
知樞密院事鄭昭先奉諡冊寳于皇太子靈柩前讀冊
讀寳如儀訖班退至興靈日宰臣詣皇太子柩前行禮
畢柩行其宗室使相南班官常服黑帶並赴陪位騎從
至葬所俟掩攢畢奉辭訖退其日皇帝不視事百司赴
後殿門外立班進名奉慰十四年七月二日小祥差知
樞密院事鄭昭先充奠酹官十五年八月六日大祥九
月十五日詔景獻太子几筵已徹高平郡夫人傅氏可
特封信國夫人仍令主奉祭祀
上陵之禮古者無墓祭秦漢以降始有其儀至唐復有
清明設祭朔望時節之祀進食薦衣之式五代諸陵遠
者令本州長吏朝拜近者遣太常宗正卿或因行過親
謁宋初春秋命宗正卿朝拜安陵以太牢春祠乾德三
年始令宫人詣陵上冬服歲以為常開寳九年太祖幸
西京過鞏縣謁安陵奠獻雍熙二年宗正少卿趙安易
言昨朝拜安陵永昌陵有司止設酒脯香以未明行事
不設燭燎又先赴永昌陵後赴安陵及帝后二位不徧
拜頗愆於禮事下有司議曰按開元禮春秋二仲月司
徒司空廵陵不設牲牢之祀今請如宗廟薦享少加裁
減除不設登鉶牙槃食及太常登歌外餘悉如大祠朝
拜日有司豫于陵南百步道東設次具翦除噐以備洒
掃設宗正卿位于兆外之左西向陵官位於卿之東南
執事官又於其南俱西向北上設祭噐禮料酒饌于兆
門内宗正卿以下各就位再拜盥手奠酒讀祝冊再拜
先赴安陵次永昌陵次孝明孝惠懿德淑德皇后陵從
之景德三年真宗將朝諸陵以宰臣王旦為朝拜諸陵
大禮使太常禮院言朝陵故事合排小駕鹵簿唐太宗
朝獻陵宿設黃麾仗周衛陵寢今請周設黃麾仗又唐
制前一日陵令以玉冊進御親書近臣奉出陵令受之
今請造竹册四幅祝畢焚之其百官位舊設陵所從祝
官及皇親客使分於神道左右貞觀中並陪列司馬門
内今望凖舊儀施行又舊儀詣寢宫至大次之時設百
官位奏請行禮望令先入赴寢殿立班貞觀中皇帝至
小次素服乘馬檢會今年正月車駕朝拜明德攢宫止
服素白衣當時皇帝在大祥之内今既服除望止服淡
黃袍又按貞觀永徽故事朝陵皆先親後尊拜辭訖出
還大次便進發今望先朝永熙陵行事及辭皇帝皆兩
次再拜陪位官每陵亦各兩次再拜今請皇帝詣安陵
參辭四度再拜永昌永熙陵各兩度設拜舊儀逐寢殿
上食備太牢之饌珍羞庶品近以羊豕代太牢今請備
少牢之祭設奠讀冊畢復詣寢宫上珍羞庶品别行致
奠之禮又舊儀前發二日太尉告太廟令請依禮徧告
六室詔特服素白衣行事次序如告太廟餘依所請四
年正月車駕次鞏縣罷鳴鞭及太常奏嚴金吾傳呼既
至齋于永安鎮行宫大官進蔬膳是夜漏未盡三鼓帝
乘馬却輿輦繖扇至安陵素服步入司馬門行奠獻禮
諸陵亦然又詣下宫凡上宫用牲牢祝冊有司奉事下
宫備膳羞内臣執事百官陪位又詣元德太后陵奠獻
别于陵西南設幄殿祭如下宫禮畢徧詣孝明孝惠孝
章懿德淑德明德莊懷七后陵遂單騎從内臣廵視陵
闕而親奠夔魏岐鄆安周六王及恭孝太子諸墳其三
陵陪葬皇子皇孫公主之未出閤者及諸王夫人之蚤
亡者各設位次諸陵下宫之東序安陵百二十一墳量
設三十位男子女子共祝版二昌陵十五墳量設十位
熙陵八墳量設五位並祝版一以致祭焉辰後暫詣幄
次更衣復詣諸陵奉辭有司以朝拜無辭禮帝不忍故
復往仍遣官祭一品皇親諸親墓大中祥符四年正月
祀汾隂經鞏縣有司請于訾村王臺設幄殿置三陵神
坐皇帝鞾袍就幄設香酒時果牙槃食奠獻而命大臣
以香幣酒脯詣諸陵致告駕還復行親謁之禮帝素服
乘馬至永安縣齋于行宫夜漏未盡二鼓詣三陵及元
德太后明德皇后陵奠獻哀慟未明禮畢復詣四陵奉
辭省視几筵奠獻如初禮又徧詣諸后陵諸王墳致奠
命中使徧祭皇親諸親墳及汝州秦王墳是歲命禮官
定春秋二仲遣官朝陵儀注以祭服行事專差宗正卿
一員朝拜三陵别遣官二員分拜諸陵又製長竿檐床
二副置陵表祝版遣寬衣軍士三十二人輿送陵下其
後添差陵廟行禮官四員選朝官京官宗姓者充翰林
學士錢惟演言春秋朝陵載于舊式公卿親往蓋表至
恭唐顯慶中始詔三公行事天寳以後亦遣公卿廵謁
蓋取朝廷大臣不必湏同國姓後參用太常宗正卿晉
開運中亦命吏部侍郎近年以來止遣宗正等官人輕
位卑實虧舊制望自今于丞郎諸司三品内遣官闕則
差兩省諫舍以上所冀仰副追孝之心以成稽古之美
景祐初滄州觀察使守節言寒食節例遣宗室拜陵而
十月令内司賓往非所以致恭乃詔宗室正刺史以上
一員朝拜四年減栢子戸安陵永昌永熙各留四十戶
永定五十戸會聖宫十戶慶歴二年寒食十月朔宗室
刺使以上聽更往朝陵皇祐三年太常博士李夀朋奏
帝后諸陵薦饗皆有時獨昭憲皇后以合葬安陵不及
時祭禮院言朝拜儀注牲牢並如太廟常饗例諸陵止
奠一爵而安陵奠兩爵兩贊再拜惟祭饌不兼設蓋有
司相承失之於是詔安陵昭憲皇后祝版牲幣御封香
依太廟同室禮更造諸陵祭噐貯别庫三陵皆置卒五
百人唯定陵以章獻太后故别置一指揮昭陵使甘昭
吉引定陵例請置守陵奉先兩指揮京西轉運司請減
定陵卒半以奉昭陵詔選募一指揮額五百人初永安
縣官月朔朝定陵望朝三陵韓琦言昭陵未有朝日乃
令縣官朔望分朝諸陵熙寕中詔文臣大兩省武臣閤
門使以上經過陵下並許朝拜又詔自今臣僚朝拜諸
陵除見任嘗任執政官許進湯餘止奠獻薦新不特拜
初故事車駕詣陵謂之親謁南渡之後此禮不舉故上
陵或曰省視或曰保護或曰薦獻或曰祭告或曰致祭
或曰望祭或曰修奉悉遣官不專於行禮也建炎元年
五月一日詔應永安軍祖宗陵寢可差西京留守及臺
臣一員躬親省視如有合修奉去處措置奏聞仍詔鄜
延路副總管劉光世充省視陵寢使又詔河南府鎮撫
使翟興團結本處義兵保護祖宗陵寢四年六月詔令
禮部給降度牒一百道充祭告諸陵禮料仍令翟興所
差來人齎祭告表以行紹興元年九月起居郎陳興義
言陛下躬履艱難之運駐蹕東南列聖陵邑遠在洛師
顧瞻山川未得時省雖欲遣使道路不通聖懷日憤近
聞道路少通差易前日願詔執事每半年擇遣使臣兩
員往省諸陵詔令樞密院每半年差使臣兩員前去三
年正月禮部太常寺言春秋二仲薦獻諸陵乞于行在
法惠寺設位望祭行禮從之自是每歲薦獻率循此制
五月詔令戶部支金一百兩付河南府鎮撫使司幹辨
公事任直清充祭告永安軍諸陵九年正月上謂輔臣
曰祖宗陵寢久淪異域今金國既割還故地便當遣宗
室使相與臣僚前去修奉洒掃尋命同判大宗正事士
&KR2637;兵部侍郎張燾前去河南府祗謁修奉六月太常丞
梁仲敏等言春秋二仲遣宗室遥郡防禦使薦獻諸陵
太常少卿薦獻永祐陵權宜于行在設位行禮今道路
既通望依舊遣官前詣詔令西京留守司候仲秋就便
選官前詣諸陵薦獻士&KR2637;張燾回言諸陵下石澗水自
兵興以來涸竭幾十五年二使到日水即大至父老驚
歎以為中興之祥十年三月禮部言池州銅陵縣丞吕
和問進宫陵儀制望付太常寺以備檢照永安軍等處
今已收復遂委知軍詣諸陵逐位檢視除永定永照永
厚永裕永泰陵園廟並無損動内永安永昌永熙陵神
臺璺裂未敢一面擅行補飾太常寺看詳若行補修合
就差所委修飾官奏告行禮詔令河南府委官如法補
飾不得滅裂其後兵部侍郎兼史館修撰張燾言伏見
宣諭官方庭實有請乞將來先帝山陵一依永安陵等
制度臣區區愚忠願明詔有司異時永固陵凡金玉珍
寳盡斥不用播告天下咸使聞知如是自然可保無虞
上嘉納之三十二年六月詔祖宗陵寢令本處招討使
同本處官吏躬親朝謁如法修奉務在嚴潔以稱孝思
之意乾道六年八月詔承信郎劉湛特轉兩宫右廸功
郎劉師顔特與右承務郎升擢差遣秦世輔特轉一官
升充正將以湛等歸正結義保護陵寢故也端平元年
正月京西湖北安撫制置使史嵩之露布以滅金聞二
月御筆國家南渡以後八陵迥隔常切痛心今京湖師
臣以圖來上恭覽再三悲喜交集凡在臣子諒同此情
可令卿監郎官以上詣尚書省恭眡集議遂遣太常寺
主簿朱揚祖國門祗候林拓朝謁八陵紹興元年六月
太常寺言昭慈獻烈皇太后攅宫在越州會稽縣合依
四孟朝獻禮例差宰執一員前一日赴攅宫泰寕寺宿
齋至日行朝拜之禮詔同知樞密院事李回行禮二年
三月知紹興府張守言昭慈獻烈皇后攅宫近在府界
望許臣以時朝謁從之自是守臣皆許朝謁十七年十
一月殿中侍御史佘堯弼言望舉行舊制於春秋二仲
遣官詣永祐陵攅宫薦獻臣僚又言陵廟之祭月有薦
新著在令典方今宗廟久已遵奉惟是永祐陵闕而未
講望令有司討論舉而行之太常寺討論欲依政和五
禮依典故令兩攅宫遵依每月檢舉差官行禮其新物
令逐宫預行關報紹興府排辦從之二十七年六月詔
永祐陵及昭慈聖獻皇后攅宫檢察承受以檢察宫陵
所為名三十年九月吏部言紹興府會稽知縣依倣陵
臺令典故於階銜内帶兼主管攅宫事務量加優異淳
熙元年正月禮部太常寺言春秋二仲差太常少卿薦
獻永祐陵攅宫并周視陵域如遇少卿有缺乞從本寺
前期取指揮差本寺以次官充攝所有今年仲春薦獻
即日見闕少卿詔差太常丞錢良臣自後春秋遇少卿
闕率以為例慶元元年六月詔永阜陵孝宗皇帝攅宫
每歲秋季一就令所差監察御史恭詣朝拜檢察從御
史臺申請諸陵亦如之
忌日唐初始著罷樂廢務及行香脩齋之文其後又朔
望停朝令天下上州皆凖式行香天祐初始令百官詣
閤奉慰宋循其制惟宣祖昭憲皇后為大忌前一日不
坐羣臣詣西上閤門奉慰移班奉慰皇太后退赴佛寺
行香凡大忌中書悉集小忌差官一員赴寺如車駕廵
幸道遇忌日皆不進名奉慰留守自於寺院行香仍不
得在拜表之所天下州府軍監亦如之建隆二年宣祖
忌日時明憲太后在殯羣臣止詣閤奉慰而罷行香乾
德二年禘于太廟其日惠明皇后忌有司言唐開成四
年正月二十二日祀先農與穆宗忌同日太和七年十
二月八日蜡百神與敬宗忌同日詔以近廟忌辰作樂
非便宜令縣而不作竊以農蜡之祭猶避廟忌而不作
樂況僖祖同廟連室而在諱辰詎可輙陳金石之奏伏
望依禮縣而不作其後宣祖昭憲忌日詔凖太祖太宗
奉翼祖禮前一日更不廢務咸平中有司將設春宴金
明池習水戲開瓊林苑縱都人游賞帝以是月太宗忌
月命詳定故事以聞史館檢討杜鎬等言按晉穆帝納
后月是康帝忌月禮官荀訥議有忌日無忌月若有忌
月即有忌時忌歲益無所据當時從訥所議唐武后神
功元年建安王攸宜破契丹詣闕獻捷軍人入城例有
軍樂内史王及善以國家忌月請備而不奏鳳閤侍郎
王方慶奏按禮經有忌日而無忌月遂舉樂憲宗時太
常博士韋公肅言禮無忌月禁樂今太常教坊以正月
為忌月停郊廟饗宴之禮中外士庶咸罷宴樂竊恐乖
宜時依公肅所奏伏以忌日不樂嘗載禮經忌月徹縣
實無典故況前代鴻儒議論足据其春宴及池苑並合
舉樂景德元年北征凱旋京師是日以懿德皇后忌詔
徹鹵簿鼓吹禮官議曰班師振旅國之大事后之忌日
家之私事今大駕凱旋軍容宜肅昔武王伐紂在諒闇
中猶前歌後舞夫諒闇是重遠忌是輕以此而論又不
無爽況春秋之義不以家事辭王事其還京日法駕鼔
吹音樂並請振作尋詔自今宗廟忌日西京及諸節鎮
給錢十千防禦團練州七千軍事州五千以備齋設元
德皇后忌日舊制樞密使依内諸司例惟進名不赴行
香知樞密院王欽若以為言自是三司使副翰林樞密
龍圖直學士並赴焉真宗崩元德明德皇后忌日在禫
制内乃停進名行香凡奉慰宰相樞密使各帥百官内
職共進名節度使留後觀察使各進名忌日前後各禁
刑三日如天慶節釋杖以下情輕者復斷屠宰不視事
前後各三日禁樂各五日其後以歲月漸遠禁刑不視
事各二日禁樂各三日章憲明肅太后忌辰禮官請依
章懿太后禮例前後二日不視事一日禁屠宰各三日
禁樂詔應大忌日行香臣僚並素食復立孝惠孝章淑
德章懷章惠溫成諸后為小忌未幾罷神宗即位太常
禮院言僖祖及文懿皇后神主既祧凖禮不諱忌日亦
請依唐睿宗祧遷故事廢之初神御殿酌獻設皇帝位
于庭下而忌日兩府列于殿上寺院行香左右廵使兩
赤縣令于中門相向分立俟宰臣至立位前直省官贊
通揖于禮無據乃命行香羣臣班殿下宰相一員升殿
跪爐而罷通揖又詔大忌日不為假執政官蚤出禮部
言順祖及惠明皇后既葬遷主罷行香忌日請于永昌
院佛殿之東張幄齋薦乃詔僖祖翼祖并六位忌日咸
如之先是翼祖簡穆皇后神主奉蔵夾室依禮不忌後
復詔還本室而忌日亦如舊焉政和新儀羣臣進名奉
慰其日質明文武朝參官入詣朝堂就次御史臺先引
殿中侍御史一員入就位次西上閤門御史臺分引朝
參官及諸軍將校次禮直官引三公以下在西上閤門
南階下每等重行異位並北向東上知西上閤門官于
班前西向立搢笏執名紙躬三公以下文武百寮俱再
拜俟閤門官執笏置名紙笏上入西上閤門訖退羣臣
奉慰詣景靈宫每等重行異位並北向東上禮直官揖
班首以下再拜訖引班首自東階升殿舍人接引同升
詣香案前搢笏上香跪奠茶訖執笏興降階復位又再
拜次引班首以下分左右搢笏行香宰相執政官分左
右行香訖執笏俱復位次引班首升殿詣香案前俛伏
跪搢笏執爐俟讀疏畢執笏俛伏興降階復位又再拜
退中興之制忌日百僚行香在外州軍亦詣寺院行香
如在以日易月服制之内並依禮例權停大祥後次年
於歷日内箋注立忌辰禁音樂一日紹興元年二月太
常少卿蘇遲等以徽宗欽宗留北有朔望遥拜之禮乃
言凡遇祖宗帝后忌前一日并忌日皇帝自内先服紅
袍遥拜訖易服行禮從之二年八月詔應諸路州軍見
屯軍馬綂兵官每遇國忌免行香十三年正月御史臺
言正月十三日欽聖憲肅皇后忌其日立春凖令諸臣
寮及將校立春日賜幡勝遇稱賀等拜表忌辰奉慰退
即戴欲乞候十三日忌辰行香退即行戴插從之三十
一年六月禮部侍郎金安節等言六月二十八日欽慈
皇后忌辰係在淵聖皇帝以日易月釋服之外百官行
香宜如常制詔依三十二年正月禮部太常寺言已降
旨欽宗祔廟翼祖當遷於正月九日告遷翼祖皇帝簡
穆皇后神主奉蔵于夾室所有以後翼祖皇帝忌及諱
簡穆皇后忌欲乞依禮不諱不忌詔恭依淳熙元年十
一月詔文武百寮詣景靈宫國忌立班行香自今如遇
宰執俱致齋不及趁赴于東班從上引官一員升殿跪
爐行香以次官一員詣西班行香先是閤門得旨國忌
行香宰執致齋不赴其西壁武臣闕官押班已降旨揮
差使相或太尉節度使等押班可令文武班内班上一
員東壁押班止令西壁散香今後凖此至是禮部太常
寺重别指定來上故有是命四年十月太常少卿齊慶
胄言每遇國忌文武班列莫敢不肅唯是武臣一班員
數絶少或以疾病在告多不趁赴詔閤門御史臺申嚴
行下如有違戾彈劾聞奏九年十月侍御史張太經奏
比來國忌行香日分合赴官類多託疾在告以免夙興
拜跪之勞乞自今如遇行香日有稱疾託故不赴者從
本臺彈奏乞置典憲從之
羣臣私忌開寳敕文應常參官及内殿起居職官等自
今刺史郎中將軍以下遇私忌請凖式假一日忌前之
夕聽還私第其後有司言臣僚忌日恩賜其間甚有無
名者如劉繼元李煜劉鋹之類皆身為降俘亡沒已久
而尚霑恩賜及周朝忌日尚有追薦本朝亦有追尊皇
后生日道場并諸神祠亦有為生日者請付禮官詳議
不經之物一切省去詔周朝忌日仍舊餘罷之
宋史卷一百二十三
宋史卷一百二十三考證
禮志二十六王仁贍南本作王仁瞻未知孰是
士奏南本作士夽宋世宗室名多用竒字似宜從之
宋史卷一百二十三考證
