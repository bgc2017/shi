宋史卷一百五十三
元中書右丞相總裁托克托等修
輿服志第一百六
輿服五(諸臣服下士庶人服)
公服凡朝服謂之具服公服從省今謂之常服宋因唐
制三品以上服紫五品以上服朱七品以上服綠九品
以上服青其制曲領大袖下施横襴束以革帶幞頭烏
皮鞾自王公至一命之士通服之太宋太平興國二年
詔朝官出知節鎮及轉運使副衣緋綠者並借紫知防
禦團練刺史州衣綠者借緋衣緋者借紫其為通判知
軍監止借緋其後江淮發運使同轉運提點刑獄同知
刺史州雍熙初郊祀慶成始許升朝官服緋綠二十年
者叙賜緋紫真宗登極京朝官亦聽叙及東封西祀赦
書京朝官並以十五年為限後每帝登極亦如例景德
三年詔内諸司使以下出入内庭不得服皂衣違者論
其罪内職亦許服窄袍仁宗景祐元年詔軍使曾任通
判者借緋曾任知州者借紫慶歷元年龍圖閣直學士
任布言欲望自今贈官至正郎者其畫像許服緋至卿
監許服紫從之嘉祐三年詔三品轉運使朝辭上殿日
與賜章服諸路轉運使候及十年即與賜章服神宗熙
寧元年中書門下奏六品以上犯贓濫或私罪徒重者
不得因本品改章服從之元豐元年去青不用階官至
四品服紫至六品服緋皆象笏佩魚九品以上則服綠
笏以木武臣内侍皆服紫不佩魚假版官及伎術若公
人之人入品者並聽服綠官應品而服色未易與品未
及而已易者或以年格或以特恩五年詔六曹尚書依
翰林學士例六曹侍郎給事中依直學士例朝謝日不
以行守試並賜服佩魚罷職除他官日不帶行徽宗重
和元年詔禮制局自冠服討論以聞其見服鞾先改用
履禮制局奏履有絇繶純綦古者舄履各随裳之色有
赤舄白舄黑舄今履欲用黑革為之其絇繶純綦並随
服色用之以倣古随裳色之意詔以明年正旦改用禮
制局又言履随其服色武臣服色一等當議差别詔文
武官大夫以上具四飾朝請郎武功郎以下去繶並稱
履從義郎宣教郎以下至將校伎術官去繶純並稱履
當時議者以鞾不當用之中國實廢釋氏之漸云中興
仍元豐之制四品以上紫六品以上緋九品以上綠服
緋紫者必佩魚謂之章服非官至本品不以假人若官
卑而職高則特許者有三自庶官遷六部侍郎自庶官
為待制或出奉使者是也又有以年勞而賜者有品未
及而借者升朝官服綠大夫以上服緋莅事至今日以
前及二十年歴任無過者許磨勘改授章服此賜者也
或為通判者許借緋為知州監司者許借紫任滿還朝
仍服本品此借者也又有出於恩賜者焉紹興十二年
九月以皇太后回鑾詔承務郎以上服緋綠莅事至今
日以前十七年者並改轉服色三十二年六月孝宗即
位詔承務郎以上服緋綠及十五年者並許改轉服色
然計年之法亦不輕許無出身人自年二十出官服綠
日起理服緋人亦自年二十服緋日起理有出身人自
賜出身日起理内並除豁丁憂年月日不理外歴任無
過者方許焉先是殿中侍御史張震奏今日之弊在於
人有僥倖能革其俗然後天下可治且改轉服色常赦
自昇朝官以上服綠大夫以上服緋莅事及二十年方
得改賜今赦日承務郎以上服緋綠及十五年便與改
轉比之常赦不惟年限已減而又官品相絶蓋巳為異
恩矣今竊聞省部欲自補官日便理歲月即是嬰孩授
命年纔十五者今遂服緋而貴近之子或初年賜緋年
纔及冠者今遂賜紫朱紫紛紛不亦濫乎况靖康建炎
恩赦亦不曾以補官日為始若始於出身之日頗為折
衷蓋比之莅事所減已多而比之初補粗為有節帝從
其言故有是命又有出於特賜者旌直臣則賜之勸循
吏則賜之廣孝治則賜之優老臣則賜之此皆非常制
焉内品未至而賜服及借者並於銜内帶賜及借
幞頭一名折上巾起自後周然止以軟帛垂脚隋始以
桐木為之唐始以羅代繒惟帝服則脚上曲人臣下垂
五代漸變平直國朝之制君臣通服平脚乘輿或服上曲
焉其初以藤織草巾子為裏紗為表而塗以漆後惟以
漆為堅去其藤裏前為一折平施兩脚以鐵為之
帶古惟用革自曹魏而下始有金銀銅之飾宋制尤詳
有玉有金有銀有犀其下銅鐵角石黑玉之類各有䒭
差玉帶不許施於公服犀非品官通犀非特旨皆禁銅
鐵角石黑玉之類民庶及郡縣吏伎術等人皆得服之
其制有金毬路荔支師蠻海捷寳藏(方圓二十五兩荔支自二十五兩至)
(七兩有四䒭師蠻二十五兩海捷十五兩寳藏三十兩惟毬路方團胯餘悉方胯荔支或為御仙花束帶亦同)
金塗天王八仙犀牛寳瓶荔支師蠻海捷雙鹿行虎窪
面(天王八仙二十五兩犀牛寳瓶自二十五兩至十五兩有二䒭荔支自二十兩至十兩有三等師蠻自二)
(十兩至十八兩有二䒭海捷自十五兩至十兩有三䒭雙鹿自二十兩至四兩有九等行虎七兩窪面自十五)
(兩至十二兩有二等)束帶則有金荔支師蠻戱童海捷犀牛胡荽
鳳子寳花(荔支自二十五兩至十五兩有三䒭師蠻戱童二十五兩海捷自二十兩至十兩有二等)
(犀牛二十兩鳳子寳相花十五兩)金塗犀牛䨇鹿野馬胡荽(犀牛野馬十五兩䨇)
(鹿自二十兩有三等胡荽自十五兩至十兩有三等)犀有上等次等以牯㹀為别
(出黔南者在南海之下)太宗太平興國七年正月翰林學士承旨
李昉䒭奏曰奉詔詳定車服制度請從三品以上服玉
帶四品以上服金帶以下升朝官雖未升朝以賜紫緋
内職諸軍將校並服紅鞓金塗銀排方雖升朝着綠者
公服上不得繫銀帶餘官服黑銀方團胯及犀角帶貢
士及胥吏工商庶人服鐵角帶恩賜者不用此制荔支
帶本是内出以賜將相在於庶僚豈合僣服望非恩賜
者官至三品乃得服之景德三年詔通犀金玉帶除官
品合服及恩賜外餘人不得服用大中祥符五年詔曰
方團金帶優寵輔臣今文武庶官及伎術之流率以金
銀倣效甚紊彝制自今除恩賜外悉禁之端拱中詔作
瑞草地毬路文方團胯帶副以金魚賜中書樞密院文
臣仁宗慶歷八年彰信軍節度使兼侍中李用和言伏
見張耆授兼侍中日特賜笏頭金帶以為榮異欲望正
謝日凖例特賜詔如耆例神宗熙寧六年熙河路奏捷
宰臣王安石率羣臣賀紫宸殿神宗觧所服白玉帶賜
之八年岐王顥嘉王頵言蒙賜方團玉帶著為朝儀乞
寳藏于家不敢服用神宗不許命工别琢玉帶以賜之
顥䒭固辭不聽請加佩金魚以别嫌詔以玉魚賜之親
王佩玉魚自此始宗旦宗諤皆以使相遇郊恩告謝特
賜毬文方團金帶佩魚自是宗室節度帶同平章事者
著為例宣徽使張方平郭達王拱辰皆嘗特賜元豐五
年詔三師三公宰相執政官開府儀同三司節度使嘗
任宰相者觀文殿大學士已上金毬文方團帶佩魚觀
文殿學士至寳文閣直學士節度使御史大夫中丞六
曹尚書侍郎散騎常侍御仙花帶内御史大夫六曹尚
書翰林學士以上及資政殿學士特班翰林學士上者
仍佩魚六年詔北使經過處守臣曾借朝議大夫者令
權服紫不繫金帶其押賜御筵官仍互借先借朝議大
夫者即借中散大夫並許繫金帶不佩魚哲宗元祐五
年詔臣僚曾賜金帶後至不該繫者在外許繫徽宗崇
寧二年詔六尚局奉御今後許服金帶四年中書省檢
會哲宗元符儀制令諸帶三師三公宰相執政官使相
節度使觀文殿大學士毬文佩魚節度使非曾任宰相
即御仙花佩魚觀文殿學士至寳文閣直學士御史大
夫中丞六曹尚書侍郎散騎常侍並御仙花權侍郎不
同内御史大夫六曹尚書觀文殿學士至翰林學士仍
佩魚資政殿學士特旨班在翰林學士上者同權尚書
不同其官職未至而特賜者不拘此令因任職事官經
賜金帶者雖後任不該賜亦許服看詳若稱因任六曹
侍郎經賜帶後除知開封府之類既非職事官又非在
外皆不許繫似非元立法之意蓋立文該舉未盡其特
賜者既不緣官職自無時不許繫外因任職事官賜金
帶後任不該者亦許服即在外與在京非職事官皆可
用詔申明行下大觀二年詔中書舍人諫議大夫待制
殿中少監許繫紅鞓犀帶不佩魚中興仍之其等亦有
玉有金有銀有金塗銀有犀有通犀有角其制毬文者
四方五團御仙花者排方凡金帶三公左右丞相三少
使相執政官觀文殿大學士節度使毬文佩魚觀文殿
學士至華文閣直學士御史大夫中丞六曹尚書侍郎
散騎常侍開封尹給事中並御仙花内御史大夫六曹
尚書觀文殿學士至翰林學士仍佩魚中書舍人左右
諫議大夫龍圖天章寳文顯謨徽猷敷文煥章華文閣
待制權侍郎服紅鞓排方黑犀帶仍佩魚權侍郎以上
罷任不帶職者亦許服之
魚袋其制自唐始蓋以為符契也其始曰魚符左一右
一左者進内右者随身刻官姓名出入合之因盛以袋
故曰魚袋宋因之其制以金銀飾為魚形公服則繫於
帶而垂於後以眀貴賤非復如唐之符契也太宗雍熙
元年南郊後内出以賜近臣由是内外升朝文武官皆
佩魚凡服紫者飾以金服緋者飾以銀廷賜紫則給金
塗銀者賜緋亦有特給者京官幕職州縣官賜緋紫者
亦佩親王武官内職將校皆不佩真宗大中祥符六年
詔伎術官未升朝賜緋紫者不得佩魚仁宗天聖二年
翰林待詔太子中舍同正王文度因勒碑賜紫章服以
舊佩銀魚請佩金魚仁宗曰先朝不許伎術人輙佩魚
以别士類不令混淆宜却其請景祐三年詔殿中省尚
藥奉御賜紫徐安仁特許佩魚至和元年詔中書提點
五房公事自令雖無出身亦應佩魚舊制自選人入為
堂後官轉至五房提點始得佩魚提點五房吕惟和非
選人入援司天監五官正例求佩魚特許之神宗元豐
二年蒲宗孟除翰林學士神宗曰學士職清地近非他
官比而官儀未寵自今宜加佩魚遂著為令三年詔自
今中書堂後官並帶賜緋魚袋餘依舊例徽宗政和元
年尚書兵部侍郎王詔奏今監司守倅等並許借服色
而不許佩魚即是有服而無章殆與吏無别乞今後應
借緋紫臣僚並許随服色佩魚仍各許入銜候回日依
舊服色從之中興並仍舊制
笏唐制五品以上用象上圓下方六品以下用竹木上
挫下方宋文散五品以上用象九品以上用木武臣内
職並用象千牛衣綠亦用象廷賜緋綠者給之中興同
鞾宋初沿舊制朝履用鞾政和更定禮制改鞾用履中
興仍之乾道七年復改用鞾以黑革為之大抵參用履
制惟加靿焉其飾亦有絇繶純綦大夫以上具四飾朝
請武功郎以下去繶從義宣教郎以下至將校伎術官
並去純底用麻再重革一重裏用素衲氊高八寸諸文
武官通服之惟以四飾為别服綠者飾以綠服緋紫者
飾亦如之倣古随裳色之意
簪戴幞頭簪花謂之簪戴中興郊祀眀堂禮畢回鑾臣
僚及扈從並簪花恭謝日亦如之大羅花以紅黃銀紅
三色欒枝以雜色羅大絹花以紅銀紅二色羅花以賜
百官欒枝卿監以上有之絹花以賜將校以下太上兩
宫上夀畢及聖節及錫宴及賜新進士聞喜宴並如之
重戴唐士人多尚之蓋古大裁帽之遺制本野夫巖叟
之服以皂羅為之方而垂簷紫裏兩紫絲組為纓垂而
結之頷下所謂重戴者蓋折上巾又加以帽焉宋初御
史臺皆重戴餘官或戴或否後新進士亦戴至釋褐則
止太宗淳化二年御史臺言舊儀三院御史在臺及出
使並重戴事巳久廢其御史出臺為省職及在京釐務
者請依舊儀違者罰俸一月從之又詔兩省及尚書省
五品以上皆重戴樞密三司使副則不中興後御史兩
制知貢舉官新進士上三人許服之
時服宋初因五代舊制每歲諸臣皆賜時服然止賜將
相學士禁軍大校建隆三年太祖謂侍臣曰百官不賜
甚無謂也乃徧賜之歲遇端午十月一日文武羣臣將
校皆給焉是歲十月近臣軍校增給錦襯袍中書門下
樞密宣徽院節度使及侍衞步軍都虞候以上皇親大
將軍以上天下樂暈錦三司使學士中丞内客省使駙
馬留後觀察使皇親將軍諸司使廂主以上簇四盤鵰
細錦三司副使宫觀判官黃師子大錦防禦團練使刺
史皇親諸司副使翠毛細錦權中丞知開封府銀臺司
審刑院及待制以上知檢院鼓院同三司副使六統軍
金吾大將軍紅錦諸班及諸軍將校亦賜窄錦袍有翠
毛宜男雲雁細錦師子練鵲寳照大錦寳照中錦凡七
䒭應給錦袍者皆五事(公服錦寬袍綾汗衫袴勒帛丞即給舍大卿監以上不給錦袍)
(者加以黃綾繡袍肚)大將軍少卿監郎中以上樞密諸房副承旨
以上諸司使皇親承制崇班皆四事(無錦袍)將軍至副率
知雜御史至大理正入内都知内侍都知皇親殿直以
上皆三事(無袴)通事舍人承制崇班入内押班内侍副都
知押班内常侍六尚奉御以下京官克館閣宗正寺刑
法官者皆二事(無勒帛内職汗衫以綾文臣以絹)閤門祗候内供奉官
至殿直京官編修校勘止給公服端午亦給應給錦袍
者汗衫以黃縠别加繡袍肚小扇誕聖節所給如時服
(京師禁廂軍校衞士内諸司胥吏工巧人並給服有差)朝官京官内職出為外任
通判監押廵檢以上者(大藩府監務者亦或給之)每歲十月時服開
寳中皆賜窄錦袍太平興國以後文官知制誥武官上
將軍内職諸司使以上皆賜錦(藩鎮觀察使以上天下樂暈錦尚書及步軍都)
(虞候以上及知益州并州次暈錦皆五事學士丞郎簇四盤鵰錦刺史以上及知廣州翠毛錦皆三件待制以)
(上横班諸司使翠毛錦知代州御仙花錦諸司使領郡宜男錦諸司使雲鴈錦駙馬錦如承郎增至四事益州)
(鈐轄錦從本官增綾袴)朝官供奉官以上皆賜紫地皂花欹正京
官殿直以下皆賜紫大綾在外禁軍將校亦賜窄錦袍
次賜紫綾色絹景德元年始詔河北河東陜西三路轉
運使副並給方勝練鵲錦校獵從官兼賜紫羅錦旋襴
暖鞾雍熙四年令節度使給皂地金線盤雲鳳鹿胎旋
襴侍衞步軍都虞候以上給皂地金線盤花鴛鴦親王
宰相使相生日並賜衣五事錦綵百疋金花銀器百兩
馬二匹金塗銀鞍勒一宰相樞密使參知政事樞密副
使宣徽使初拜加恩中謝日並賜衣五事金帶一(舊荔支帶)
(淳化後宰相參知政事文臣任樞密副使改賜方團胯毬路金帶加以金魚)塗金銀鞍勒馬
一三司使學士御史中丞初拜中謝日賜衣五事荔支
金帶一塗金銀鞍勒馬一(文眀學士以下初賜金装犀帶後改賜金帶)中書
舍人賜襲衣犀帶宰相以下對御擡賜樞密直學士中
書舍人謝訖中使押賜再入謝于别殿中書舍人或告
謝日已改賜章服則罷中使押賜郊禋禮畢親王宰相
至龍圖閣直學士禁軍將校各賜襲衣金帶(親王中書門下樞密)
(宣徽三司使四廂都指揮使以上加鞍勒馬一其後宫觀副使天書扶侍使並同學士)同中謝日
雍熙元年兩省五品以上御史臺尚書省四品以上各
賜襲衣犀帶魚袋其為五使則皆賜金帶仍各加器幣
(文武行事官各賜金帛牧伯在外者遇大禮不賜大中祥符元年詔節度觀察防禦團練使刺史因東封為諸)
(州部署鈐轄者並特賜焉)使相節度使自鎮來朝入見日賜衣五事
金帶鞍馬朝辭日賜窄衣六事金束帶鞍勒馬一散馬
二(節度使減散馬)為都部署者别賜帶甲鞍勒馬一觀察使為
都部署副都部署赴本任知州賜窄衣三事金束帶鞍
勒馬防禦團練使刺史為部署鈐轄賜窄衣三事金束
帶赴本任賜窄衣三事塗金銀腰帶為知州都監賜窄
衣三事絹三十疋諸司為鈐轄者賜窄衣金束帶文武
官内職出為知州軍通判發運轉運使副提點刑獄都
監廵檢砦主軍使及任使繁要者僕射賜窄衣三事絹
五十疋尚書丞郎學士諫舍待制大卿監及統軍上將
軍諸司使減絹二十疋少卿監至五官正大將軍至副
率諸司副使減絹一十疋中郎將京官内殿承旨至借
職内常侍減衣二事又減絹一十疋窄衣起二月給紫
羅衫起十月給紫欹正綿襖(給公服者單夾亦然)諸道衙内指揮
使都虞候入貢辭日賜紫羅窄衫金塗銀帶
士庶人車服之制太宗太平興國七年詔曰士庶之間
車服之制至於喪葬各有等差近年以來頗成踰僭宜
令翰林學士承旨李昉詳定以聞昉奏今後富商大賈
乘馬漆素鞍者勿禁近年品官綠袍及舉子白襴下皆
服紫色亦請禁之其私第便服許紫皂衣白袍舊制庶
人服白今請流外官及貢舉人庶人通許服皂工商庶
人家乘檐子或用四人八人請禁斷聽乘車兜子舁不
得過二人並從之端拱二年詔縣鎮場務諸色公人并
庶人商賈伎術不係官伶人只許服皂白衣鐵角帶不
得服紫文武升朝官及諸司副使禁軍指揮使廂軍都
虞候之家子弟不拘此限幞頭巾子自今高不過二寸
五分婦人假髻並宜禁斷仍不得作高髻及高冠其銷
金泥金真珠装綴衣服除命婦許服外餘人並禁至道
元年復許庶人服紫真宗咸平四年禁民間造銀鞍瓦
金絲盤蹙金線大中祥符元年三司言竊惟山澤之寳
所得至難儻縱銷釋實為虛費今約天下所用歲不下
十萬兩俾上幣棄於下民自今金銀箔線貼金銷金泥
金蹙金線装貼什器土木玩用之物並請禁斷非命婦
不得以為首飾冶工所用器悉送官諸州寺觀有以金
箔飾尊像者據申三司聽自齎金銀工價就文思院換
給從之二年詔申禁鎔金以飾器服又太常博士知温
州李邈言兩浙僧求丐金銀珠玉錯末和泥以為塔像
有高袤丈者毁碎珠寳寖以成俗望嚴行禁絶違者重
論從之七年禁民間服銷金及䟦遮郍纈八年詔内庭
自中宫以下並不得銷金貼金間金戭金圈金觧金剔
金䧟金眀金泥金楞金背影金盤金織金金線撚絲装
著衣服並不得以金為飾其外庭臣庶家悉皆斷禁臣
民舊有者限一月許回易為真像前供養物應寺觀装
功德用金箔須具殿位真像顯合增修剏造數經官司
陳狀勘會詣實開奏方給公憑詣三司收買其眀金装
假果花枝樂身之類應金為装彩物降詔前巳有者更
不毁壊自餘悉禁違者犯人及工匠皆坐是年又禁民
間服皂班纈衣仁宗天聖三年詔在京士庶不得衣黑
褐地白花衣服並藍黃紫地撮暈花樣婦女不得將白
色褐色毛叚并淡褐色匹帛製造衣服令開封府限十
月斷絶婦人出入乘騎在路披毛褐以禦風塵者不在
禁限七年詔士庶僧道無得以朱漆飾牀榻九年禁京
城造朱紅器皿景祐元年詔禁錦背繡背遍地密花透
背采叚其稀花團窠斜窠雜花不相連者非二年詔市
肆造作縷金為婦人首飾等物者禁三年臣庶之家毋
得採捕鹿胎製造冠子又屋宇非邸店樓閣臨街市之
處毋得為四鋪作閙闘八非品官毋得起門屋非宮室
寺觀毋得綵繪棟宇及朱黝漆梁柱窗牖雕鏤柱礎凡
器用毋得表裏朱漆金漆下毋得襯朱非三品以上官
及宗室戚里之家毋得用金稜器其用銀者毋得塗金
玳瑁酒食器非宫禁毋得用純金器若經賜者聽用之
凡命婦許以金為首飾及為小兒鈴鋜釵篸釧纏珥環
之屬仍毋得為牙魚飛魚竒巧飛動若龍形者非命婦
之家毋得以真珠装綴首飾衣服及頂珠纓絡耳墜頭
&KR1326;抹子之類凡帳幔繳壁承塵柱衣額道項帕覆旌牀
裙毋得用純錦徧繡宗室戚里茶檐食合毋得以排紅
蓋覆豪貴之族所乘坐車毋得用朱漆及五彩装繪若
用黝而間以五彩者聽民間毋得乘檐子及以銀骨朵
水罐引喝随行慶歷八年詔禁士庶傚契丹服及乘騎
鞍轡婦人衣銅綠兔褐之類皇祐元年詔婦人冠高毋
得踰四寸廣毋得踰尺梳長毋得踰四寸仍禁以角為
之先是宫中尚白角冠梳人爭倣之至謂之内樣冠名
曰垂肩等至有長三尺者梳長亦踰尺議者以為服妖
遂禁止之七年初皇親與内臣所衣紫皆再入為黝色
後士庶寖相效言者以為竒衺之服於是禁天下衣黑
紫服者神宗熙寧九年禁朝服紫色近黑者民庶止令
乘犢車聽以黑飾間五彩為飾不許呵引及前列儀物
哲宗紹聖二年侍御史翟思言京城士人與豪右大姓
出入率以轎自載四人舁之甚者飾以㯶蓋徹去簾蔽
翼其左右旁午於通衢甚為僭擬乞行止絶從之徽宗
大觀元年郭天信乞中外並罷翡翠装飾帝曰先王之
政仁及草木禽獸今取其羽毛用於不急傷生害性非
先王惠養萬物之意宜令有司立法禁之政和二年詔
後苑造纈帛蓋自元豐初置為行軍之號又為衞士之
衣以辨姦詐遂禁止民間打造令開封府申嚴其禁客
旅不許興販纈板七年臣僚上言輦轂之下奔競侈靡
有未革者居室服用以壮麗相誇珠璣金玉以竒巧相
勝不獨貴近比比紛紛日益滋甚臣嘗考之申令法禁
雖具其罰尚輕有司玩習以至於此如民庶之家不得
乘轎今京城内暖轎非命官至富民娼優下賤遂以為
常竊見近日有赴内禁乘以至皇城門者奉祀乘至宫
廟者坦然無所畏避臣妄以為僭禮犯分禁亦不可以
緩於是詔非品官不得乘暖轎先是權發遣提舉淮南
東路學事丁瓘言衣服之制尤不可緩今閭閻之卑娼
優之賤男子服帶犀玉婦人塗飾金珠尚多僭侈未合
古制臣恐禮官所議止正大典未遑及此伏願明詔有
司嚴立法度酌古便今以義起禮俾閭閻之卑不得與
尊者同榮倡優之賤不得與貴者並麗此法一正名分
自眀革澆偷以歸忠厚豈曰小補之哉是歲又詔敢為
契丹服若氊笠鈎墪之類者以違御筆論鈎墪今亦謂
之韈袴婦人之服也
中興士大夫之服大抵因東都之舊而其後稍變焉一
曰深衣二曰紫衫三曰涼衫四曰帽衫五曰襴衫淳熙
中朱熹又定祭祀冠婚之服特頒行之凡士大夫家祭
祀冠婚則具盛服有官者幞頭帶鞾笏進士則幞頭襴
衫帶處士則幞頭皂衫帶無官者通用帽子衫帶又不
能具則或深衣或涼衫有官者亦通用帽子以下但不
為盛服婦人則假髻大衣長裙女子在室者冠子背子
衆妾則假紒背子冠禮三加冠服初加緇布冠深衣大
帶納履再加帽子皂衫革帶繫鞵三加幞頭公服革帶
納鞾其品官嫡庶子初加折上巾公服再加二梁冠朝
服三加平冕服若以巾帽折上巾為三加者聽之深衣
用白細布度用指尺衣全四幅其長過脇下屬於裳裳
交觧十二幅上屬於衣其長及踝圓袂方領曲裾黑緣
大帶緇冠幅巾黑履士大夫家冠婚祭祀宴居交際服
之
紫衫本軍校服中興士大夫服之以便戎事紹興九年
詔公卿長吏服用冠帶然迄不行二十六年再申嚴禁
毋得以戎服臨民自是紫衫遂廢士大夫皆服涼衫以
為便服矣
涼衫其制如紫衫亦曰白衫乾道初禮部侍郎王曮奏
竊見近日士大夫皆服涼衫甚非美觀而以交際居官
臨民純素可憎有似凶服陛下方奉兩宫所宜革之且
紫衫之設以從戎故為之禁而人情趨簡便靡而至此
文武並用本不偏廢朝章之外宜有便衣仍存紫衫未
害大體於是禁服白衫除乘馬道塗許服外餘不得服
若便服許用紫衫自後涼衫祗用為凶服矣
帽衫帽以烏紗衫以皂羅為之角帶繫鞵東都時士大
夫交際常服之南渡後一變為紫衫再變為涼衫自是
服帽衫少矣惟士大夫家冠婚祭祀猶服焉若國子生
常服之
襴衫以白細布為之圓領大袖下施横襴為裳腰間有
襞積進士及國子生州縣生服之紹興五年高宗謂輔
臣曰金翠為婦人服飾不惟靡貨害物而侈靡之習實
關風化已戒中外及下令不許入宫門今無一人犯者
尚恐士民之家未能盡革宜申嚴禁仍定銷金及採捕
金翠罪賞格淳熙二年孝宗宣示中宫褘衣曰珠玉就
用禁中舊物所費不及五萬革弊當自宫禁始因問風
俗龔茂良奏由貴近之家放傚宫禁以致流傳民間鬻
簪珥者必言内樣彼若知上崇尚淳朴必觀感而化矣
臣又聞中宫服澣濯之衣數年不易請宣示中外仍敕
有司嚴戢奢僭寧宗嘉泰初以風俗侈靡詔官民營建
室屋一遵制度務從簡樸又以宫中金翠燔之通衢貴
近之家犯者必罰
宋史卷一百五十三
宋史卷一百五十三考證
輿服志五禁民間服銷金及䟦遮郍纈(臣開鼎)按本
志龍肩輿有金鈸遮那一副玉篇鈸鈴也字應從金
郍係那字之誤
宋史卷一百五十三考證
