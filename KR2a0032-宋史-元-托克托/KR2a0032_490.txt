宋史卷四百九十
元中書右丞相總裁托克托等修
列傳第二百四十九
外國六
天竺于闐高昌回鶻大食
層檀龜茲沙州拂菻
天竺國舊名身毒亦曰摩伽陀復曰婆羅門俗宗浮圖
道不飲酒食肉漢武帝遣使十餘軰間出西南指求身
毒為昆明所閉莫能通至漢明帝夢金人於是遣使天
竺問佛道法由是其教傳於中國梁武帝後魏宣武皆
來貢獻隋煬帝志通西域諸國多有至者唯天竺不通
唐貞觀以後朝貢相繼則天授天中五天竺王竝來朝
獻乾元末河隴䧟没遂不復至周廣順三年西天竺僧
薩滿多等十六族來貢名馬乾德三年滄州僧道圓自
西域還得佛舍利一水晶器貝葉梵經四十夾來獻道
圓晉天福中詣西域在塗十二年住五印度凡六年五
印度即天竺也還經于闐與其使偕至太祖召問所歴
風俗山川道理一一能記四年僧行勸等一百五十七
人詣闕上言願至西域求佛書許之以其所歴甘沙伊
肅等州焉耆龜茲于闐割祿等國又歴布路沙加濕彌
羅等國竝詔諭其國令人引導之開寳後天竺僧持梵
夾來獻者不絶八年冬東印度王子穰結說囉來朝貢
天竺之法國王死太子襲位餘子皆出家為僧不復居
本國有曼殊室利者乃其王子也隨中國僧至焉太祖
令館於相國寺善持律為都人之所傾嚮財施盈室衆
僧頗嫉之以其不解唐言即偽為奏求還本國許之詔
既下曼殊室利始大驚恨衆僧諭以詔旨不得已遲留
數月而後去自言詣南海附賈人船而歸終不知所適
太平興國七年益州僧光遠至自天竺以其王没徙曩
表來上上令天竺僧施護譯云近聞支那國内有大明
王至聖至明威力自在每慙薄幸朝謁無由遙望支那
起居聖躬萬福光遠來蒙賜金剛吉祥無畏坐釋迦聖
像袈裟一事已披掛供養伏願支那皇帝福慧圓滿壽
命延長常為引導一切有情生死海中渡諸沉溺今以
釋迦舍利附光遠上進又譯其國僧統表詞意亦與没
徙曩同施護者烏塤曩國人其國屬北印度西行十二
日至乾陀羅國又西行二十日至曩誐囉賀囉國又西
行十日至嵐婆國又西行十二日至誐惹曩國又西行
至波斯國得西海自北印度行百二十日至中印度中
印度西行三程至呵囉尾國又西行十二日至未曩囉
國又西行十二日至鉢賴野迦國又西行六十日至迦
囉挐俱惹國又西行二十日至摩囉尾國又西行二十
日至烏然泥國又西行二十五日至囉囉國又西行四
十日至蘇囉茶國又西行十一日至西海自中印度行
六月程至南印度又西行九十日至供迦拏國又西行
一月至海自南印度南行六月程得南海皆施護之所
述云八年僧法遇自天竺取經回至三佛齊遇天竺僧
彌摩羅失黎語不多命附表願至中國譯經上優詔召
之法遇後募緣製龍寳蓋袈裟將復往天竺表乞給所
經諸國勑書遂賜三佛齊國王遐至葛古羅國主司馬
佶芒柯蘭國主讚坦羅西天王子謨䭾仙書以遣之雍
熙中衛州僧辭澣自西域還與胡僧密坦羅奉北印度
王及金剛坐王那爛陀書來又有婆羅門僧永世與波
斯外道阿里烟同至京師永世自云本國名利得國王
姓牙羅五得名阿喏你縳衣黃衣戴金冠以七寳為飾
出乘象或肩輿以音樂螺鈸前導多遊佛寺博施貧乏
其妃曰摩訶你衣大紬縷金紅衣歲一出多所振施人
有冤抑候王及妃出遊即迎隨伸訴署國相四人庶務
竝委裁制五榖六畜果實與中國無異市易用銅錢有
文漫圓徑如中國之制但實其中心不穿貫耳其國東
行經六月至大食國又二月至西州又三月至夏州阿
里烟自云本國王號黑衣姓張名哩没用錦綵為衣每
遊獵三二日一還國署大臣九人治國事無錢貨以雜
物貿易其國東行經六月至婆羅門至道二年八月有
天竺僧隨舶至海岸持帝鐘鈴杵銅鈴各一佛像一軀
貝葉梵書一夾與之語不能曉天聖二年九月西印度
僧愛賢智信護等來獻梵經各賜紫方袍束帛五年二
月僧法吉祥等五人以梵書來獻賜紫方袍景祐三年
正月僧善稱等九人貢梵經佛骨及銅牙菩薩像賜以
束帛
于闐國自漢至唐皆入貢中國安史之亂絶不復至晉
天福中其王李聖天自稱唐之宗屬遣使來貢高祖命
供奉官張鄴持節冊聖天為大寳于闐國王建隆二年
十二月聖天遣使貢圭一以玉為柙玉枕一本國麾尼
師貢琉璃瓶二胡錦一叚其使言本國去京師九千九
百里西南抵葱嶺與婆羅門接相去三千餘里東接吐
蕃西北至疏勒二千餘里國城東有白玉河西有綠玉
河次西有烏玉河源出崐岡山去國城西千三百里每
歲秋國人取玉於河謂之撈玉土宜蒲萄人多醖以為
酒甚美俗事妖神乾德三年五月于闐僧善名善法來
朝賜紫衣其國宰相因善名等來致書樞密使李崇矩
求通中國太祖命崇矩以書及器幣報之至是冬沙門
道圓自西域還經于闐與其朝貢使至四年又遣其子
德從來貢方物開寳二年遣使直末山來貢且言本國
有玉一塊凡二百三十七斤願以上進乞遣使取之善
名復至貢阿魏子賜號昭化大師因令還取玉又國王
男總嘗貢玉欛刀亦厚賜報之四年其國僧吉祥以其
國王書來上自言破疏勒國得舞象一欲以為貢詔許
之大中祥符二年其國黑韓王遣回鶻羅厮温等以方
物來貢厮温跪奏曰臣萬里來朝獲見天日願聖人萬
歲與遠人作主上詢以在路幾時去此幾里對曰涉道
一年晝行暮息不知里數昔時道路嘗有剽掠今自瓜
沙抵于闐道路清謐行旅如流願遣使安撫遠俗上曰
路遠命使益以勞費爾國今降詔書汝即齎往亦與命
使無異也初太平興國中有澶州卒王貴者晝忽見使
者至營急召貴偕行南至河橋驛馬已具即命乘之俄
覺騰虛而去頃之駐馬但見屋室宏麗使者引貴入見
其主者容衞制度悉如王者謂貴曰俟汝年五十八當
往于闐國北通聖山取一異寶以奉皇帝宜深志之遂
復乘馬凌虛而旋軍中失貴已數日矣驗所乘即營卒
之馬也知州宋煦劾貴以聞太宗釋之天禧初貴自陳
年已五十八願遵前戒西至于闐尋許其行貴至秦州
以道遠悔懼俄於市中遇一道士引貴出城登高原問
貴所欲具以實對即命貴閉目少頃令開視山川頓異
道士曰此于闐國北境通聖山也復引貴觀一池池中
有仙童出一物授之謂曰持此奉皇帝又令瞑目俄頃
復至秦州向之道士已失所在發其物乃玉印也文曰
國王趙萬永寶州以獻天聖三年十二月遣使羅面于
多副使金三監使安多都監趙多來朝貢玉鞍轡白玉
帶胡錦獨峯槖駝乳香砂詔給還其直館于都亭西
驛别賜襲衣金帶銀器百兩衣著二百羅面于多金帶
嘉祐八年八月遣使羅撒温獻方物十一月以其國王
為特進歸忠保順&KR2091;鱗黑韓王羅撒温言其王乞賜此
號也于闐謂金趐烏為&KR2091;鱗黑韓蓋可汗之訛也羅撒
温等以獻物賜直少不受及請所獻獨峯槖駝詔以遠
人特别賜錢五千貫以槖駝還之而與其已賜之直其
後數以方物來獻熙寧以來遠不踰一二歲近則歲再
至所貢珠玉珊瑚翡翠象牙乳香木香虎珀花蕊布
砂龍鹽西錦玉鞦轡馬腽肭臍金星石水銀安息鷄舌
香有所持無表章每賜以暈錦旋欄衣金帶器幣宰相
則盤毬雲錦夾襴地産乳香來輒羣負私與商賈牟利
不售則歸諸外府得善價故其來益多元豐初始詔惟
齎表及方物馬驢乃聽以詣闕乳香無用不許貢四年
遣部領阿辛上表稱于闐國僂儸有福力量知文法黑
汗王書與東方日出處大世界田地主漢家阿舅大官
家大略云路遠傾心相向前三遣使入貢未回重複數
百言董氊使導至熙州譯其辭以聞詔前三軰使人皆
已朝見錫賚遣發賜勅書諭之神宗嘗問其使去國歲
月所經何國及有無鈔略對曰去國四年道塗居其半
歴黃頭回紇青唐惟懼契丹鈔略耳因使之圖上諸國
距漢境遠近為書以授李憲八年九月遣使入貢使者
為神宗飯僧追福賜錢百萬還其所貢師子元祐中以
其使至無時令熙河間歲一聽至闕八年請封夏國不
許紹聖中其王阿忽都董娥密竭篤又言緬藥家作過
别無報效已遣兵攻甘沙肅三州詔厚答其意知秦州
游師雄言于闐大食拂菻等國貢奉般次踵至有司憚
於貢賚抑留邊方限二歲一進外夷慕義萬里而至此
非所以來遠人也從之自是訖于宣和朝享不絶
高昌國漢車師前王之地有高昌城取其地勢高敞人
民昌盛以為名焉後魏初沮渠無諱自署高昌太守無
諱死茹茹以闞伯周為高昌王高昌有王始於此後魏
至隋皆來貢獻唐貞觀中侯君集平其國以其地為西
州安史之亂其地䧟没乃復為國語訛亦云高敞然其
地頗有回鶻故亦謂之回鶻建隆三年四月西州回鶻
阿都督等四十二人以方物來貢乾德三年十一月西
州回鶻可汗遣僧法淵獻佛牙琉璃器琥珀盞太平興
國六年其王始稱西州外生師子王阿厮蘭漢遣都督
麥索温來獻五月太宗遣供奉官王延德殿前承旨白
勛使高昌八年其使安鶻盧來貢雍熙元年四月王延
德等還叙其水程來獻云初自夏州歴玉亭鎮次歴黃
羊平其地平而産黃羊渡沙磧無水行人皆載水凡二
日至都囉囉族漢使過者遺以財貨謂之打當次歴茅
女喎子族族臨黃河以羊皮為囊吹氣實之浮於水或
以槖駝牽木栰而渡次歴茅女王子開道族行入六窠
沙沙深三尺馬不能行行者皆乘槖駝不育五榖沙中
生草名登相收之以食次歴樓子山無居人行沙磧中
以日為占旦則背日暮則向日日中則止夕行望月亦
如之次歴臥梁劾特族地有都督山唐回鶻之地次歴
大蟲太子族族接契丹界人衣尚錦繡器用金銀馬乳
釀酒飲之亦醉次歴屋地因族蓋逹于于越王子之子
次至逹于于越王子族次歴拽利王子族有合羅川唐
回鶻公主所居之地城基尚在有湯泉池次歴阿墩族
經馬騣山望鄉嶺嶺上石龕有李陵題字處次歴格囉
美源西方百川所會極望無際鷗鷺鳬鴈之類甚衆次
至托邊城亦名李僕射城城中首領號通天王次歴小
石州次歴伊州州將陳氏其先自唐開元二年領州凡
數十世唐時詔勑尚在地有野蠶生苦參上可為綿帛
有羊尾大而不能走尾重者三斤小者一斤肉如熊白
而甚美又有礪石剖之得賓鐵謂之喫鐵石又生胡桐
樹經雨即生胡桐律次歴益都次歴納職城城在大患
鬼魅磧之東南望玉門關甚近地無水草載糧以行凡
三日至鬼谷口避風驛用本國法設祭出詔神禦風風
乃息凡八日至澤田寺高昌聞使至遣人來迎次歴地
名寳莊又歴六種乃至高昌高昌即西州也其地南距
于闐西南距大食波斯西距西天步路涉雪山䓗嶺皆
數千里地無雨雪而極熱每盛暑居人皆穿地為穴以
處飛鳥羣萃河濱或起飛即為日氣所爍墜而傷翼屋
室覆以白堊雨及五寸即廬舍多壞有水源出金嶺導
之周圍國城以溉田園作水磑地産五榖惟無蕎麥貴
人食馬餘食羊及鳧鴈樂多琵琶箜篌出貂鼠白㲲繡
文花蕊布俗好騎射婦人戴油帽謂之蘇幕遮用開元
七年歴以三月九日為寒食餘二社冬至亦然以銀或
鍮石為筒貯水激以射或以水交潑為戲謂之壓陽氣
去病好游賞行者必抱樂器佛寺五十餘區皆唐朝所
賜額寺中有大藏經唐韻玉篇經音等居民春月多羣
聚遨樂於其間游者馬上持弓矢射諸物謂之禳災有
勑書樓藏唐太宗明皇御札詔勑緘鎖甚謹復有摩尼
寺波斯僧各持其法佛經所謂外道者也所統有南突
厥北突厥大衆熨小衆熨樣磨割祿黠戞司末蠻格哆
族預龍族之名甚衆國中無貧民絶食者共賑之人多
壽考率百餘歲絶無夭死時四月師子王避暑於北廷
以其舅阿多于越守國先遣人致意於延德曰我王舅
也使者拜我乎延德曰持朝命而來禮不當拜復問曰
見王拜乎延德曰禮亦不當拜阿多于越復數日始相
見然其禮頗恭師子王邀延德至其北廷歴交河州凡
六日至金嶺口寳貨所出又兩日至漢冡砦又五日上
金嶺過嶺即多雨雪嶺上有龍堂刻石記云小雪山也
嶺上有積雪行人皆服毛罽度嶺一日至北廷憩高臺
寺其王烹羊馬以具膳尤豐潔地多馬王及王后太子
各養馬放牧平川中彌亘百餘里以毛色分别為羣莫
知其數北廷川長廣數千里鷹鷂鵰鶻之所生多美草
不生花砂鼠大如䨲鷙禽捕食之其王遣人來言擇日
以見使者願無訝其淹久至七月見其王及王子侍者
皆東向拜受賜旁有持磬者擊以節拜王聞磬聲乃拜
既而王之兒女親屬皆出羅拜以受賜遂張樂飲宴為
優戲至暮明日汎舟於池中池四面作鼓樂又明日游
佛寺曰應運大寧之寺貞觀十四年造北廷北山中出
砂山中嘗有烟氣涌起無雲霧至夕光𦦨若炬火照
見禽鼠皆赤采者著木底鞵取之皮者即焦下有穴生
青泥出穴外即變為砂石土人取以治皮城中多樓臺
卉木人白晳端正性工巧善治金銀銅鐵為器及攻玉
善馬直絹一匹其駑馬充食纔直一丈貧者皆食肉西
抵安西即唐之西境七月令延德先還其國其王九月
始至亦聞有契丹使來謂其王云高敞本漢土漢使來
覘視封域將有異圖王當察之延德偵知其語因謂王
曰契丹素不順中國今乃反間我欲殺之王固勸乃止
自六年五月離京師七年四月至高昌所歴以詔賜諸
國君長襲衣金帶繒帛八年春與其謝恩使凡百餘人
復循舊路而還雍熙元年四月至京師景德元年又遣
使金延福來貢
回鶻本匈奴之别裔在天德西北娑陵水上後魏號鐵
勒唐初號特勒後稱回紇其君長曰可汗自貞觀以後
朝貢不絶至德初出兵助國討平安史之亂故累朝恩
禮最重然而恃功横恣朝廷雖患其邀求無厭然頗姑
息聽從之元和中訛為回鶻會昌中其國衰亂其相馺
職者擁外甥將龐勒西奔安西既而回鶻為幽州張仲
武所破龐勒乃自稱可汗居甘沙西州無復昔時之盛
矣歴梁後唐晉漢周皆遣使朝貢後唐同光中冊其國
王仁美為英義可汗仁美卒其弟仁裕立冊為順化可
汗晉天福中又改為奉化可汗仁裕卒子景瓊立先是
唐朝繼以公主下嫁故回鶻世稱中朝為舅中朝每賜
答詔亦曰外甥五代之後皆因之建隆二年景瓊遣使
朝獻三年阿都督等四十二人以方物來貢乾德二年
遣使貢王百團琥珀四十斤犛牛尾貂鼠等三年遣使
趙黨誓等四十七人以團玉琥珀紅白犛牛尾為貢開
寳中累遣使貢方物其宰相鞠仙越亦貢馬太平興國
二年冬遣殿直張璨齎詔諭甘沙州回鶻可汗外甥賜
以器幣招致名馬美玉以備車騎琮璜之用五年甘沙
州回鶻可汗夜落紇密禮遏遣使裴溢的等四人以槖
駞名馬珊瑚琥珀來獻雍熙元年四月西州回鶻與婆
羅門僧永世波斯外道阿里烟同入貢四年合羅川回
鶻第四族首領遣使朝貢端拱二年九月回鶻都督石
仁政麽囉王子邈拏王子越黜黃水州廵檢四族竝居
賀蘭山下無所統屬諸部入貢多由其地麽囉王子自
云向為靈州馮暉阻絶由是不通貢奉今有内附意各
以錦袍銀帶賜之咸平四年可汗王祿勝遣使曹萬通
以玉勒名馬獨峯無峯槖駞賓鐵劔甲琉璃器來貢萬
通自言任本國樞密使本國東至黃河西至雪山有小
郡數百甲馬甚精習願朝廷命使統領使得縳繼遷以
獻因降詔祿勝曰賊遷凶悖人神所棄卿世濟忠烈義
篤舅甥繼上奏封備陳方略且欲大舉精甲就覆殘妖
拓土西陲獻俘北闕可汗功業其可勝言嘉歎所深不
忘朕意今更不遣使臣一切委卿統制特授萬通左神
武軍大將軍優賜祿勝器服景德元年夜落紇遣使來
貢四年又遣尼法仙等來朝獻馬仍許法仙遊五臺山
又遣僧翟入奏來獻馬欲於京城建佛寺祝聖壽求賜
名額不許大中祥符元年夏州萬子等軍主領族兵趨
回鶻回鶻設伏要路示弱不與鬭俟其過奮起擊之勦
戮殆盡其生擒者回鶻驅坐於野悉以所獲資糧示之
曰爾軰狐鼠規求小利我則不然遂盡焚而殺之唯萬
子軍主挺身走鎮戎軍以聞上曰回鶻嘗殺繼遷世為
讎敵甘州使至亦言德明侵軼之狀意頗輕視之量其
兵勢德明未易敵也其年夜落紇寳物公主及没孤公
主娑温宰相各遣使來貢東封禮成以可汗王進奉使
姚進為寧遠將軍寳物公主進奉曹進為安化郎將賜
以袍笏又賜夜落紇介胄三年又遣左温宰相何居錄
越樞密使翟符守榮等來貢是年龜茲國王可汗遣使
李廷福副使安福監使翟進來進香藥花蕊布名馬獨
峯駞大尾羊玉鞍勒琥珀䃋石等四年翟符守榮等三
十人請從祀汾陰其年夜落紇遣使貢方物秦州回鶻
安密獻玉帶於道左禮成以翟符守榮為左神武軍大
將軍安殿民為保順郎將餘皆賜冠帶器幣其年夜落
紇遣使言敗趙德明立功首領請加恩賞詔給司戈司
階郎將告勑十道使得承制補署六年龜茲進奉使李
延慶等三十六人對于長春殿獻名馬弓箭鞍勒團玉
香藥等優詔答之先是甘州數與夏州接戰夜落紇貢
奉多為夏州鈔奪及宗哥族感悅朝廷恩化乃遣人援
送其使故頻年得至京師既而唃厮羅欲娶可汗女而
無聘財可汗不許因為讎敵五年秦州遣指揮使楊知
進譯者郭敏送進奉使至甘州會宗哥怨隙阻歸路遂
留知進等不敢遣八年敏方得還可汗王夜落隔上表
言寳物公主疾死以西涼人蘇守信劫亂不時奏聞又
謝恩賜寳鈿銀匣歴日及安撫詔書仍乞慰諭宗哥使
開朝貢之路九年楊知進亦至遂遣郭敏賜宗哥詔書
并甘州可汗器幣其年使來朝貢言夜落隔卒九宰相
諸部落奉夜落隔歸化為可汗王領國事天禧二年夜
落隔歸化遣都督安信等來朝四年又遣使同龜茲國
可汗王智海使來獻大尾羊初回鶻西奔族種散處故
甘州有可汗王西州有克韓王新復州有黑韓王皆其
後焉天聖元年五月甘州夜落隔通順遣使阿葛之王
文貴來貢方物六月詔甘州回紇外甥可汗王夜落隔
通順特封歸忠保順可汗王二年五月遣使都督習信
等十四人來貢馬及黃湖綿細白㲲三年四月可汗王
公主及宰相撒温訛進馬乳香賜銀器金帶衣著暈錦
旋襴有差五年八月遣使安萬東等一十四人來貢方
物六年二月遣人貢方物熙寧元年入貢求買金字大
般若經以墨本賜之六年復來補其首領五人為軍主
歲給綵二十疋神宗問其國種落生齒幾何曰三十餘
萬壯可用者幾何曰二十萬明年勑李憲擇使聘阿里
骨使諭回鶻令發兵深入夏境憲以命殿直皇甫旦旦
往不得前而妄奏功狀詔逮旦赴御史獄抵罪然回鶻
使不常來宣和中間因入貢散而之陜西諸州公為貿
易至留久不歸朝廷慮其習知邊事且往來皆經夏國
於播傳非便乃立法禁之
大食國本波斯之别種隋大業中波斯有桀黠者探穴
得文石以為瑞乃糾合其衆剽略資貨聚徒浸盛遂自
立為王據有波斯國之西境唐永徽以後屢來朝貢其
王盆泥未換之前謂之白衣大食阿蒲羅拔之後謂之
黑衣大食乾德四年僧行勤遊西域因賜其王書以招
懷之開寳元年遣使來朝貢四年又貢方物以其使李
訶末為懷化將軍特以金花五色綾紙寫官告以賜是
年本國及占城門婆又致禮物于李煜煜不敢受遣使
來上因詔自今勿以為獻六年遣使來貢方物七年國
王訶黎佛又遣使不囉海九年又遣使蒲希密皆以方
物來貢太平興國二年遣使蒲思那副使摩訶末判官
蒲囉等貢方物其從者目深體黑謂之崑崙奴詔賜其
使襲衣器幣從者縑帛有差四年復有朝貢使至雍熙
元年國人花茶來獻花錦越諾㨂香白龍腦白沙糖薔
薇水琉璃器淳化四年又遣其副酋長李亞勿來貢其
國舶主蒲希密至海南以老病不能詣闕乃以方物附
亞勿來獻其表曰大食舶主臣蒲希密上言衆星垂象
回拱於北辰百谷疏源委輸於東海屬有道之柔遠罄
無外以宅心伏惟皇帝陛下德合二儀明齊七政仁宥
萬國光被四夷賡歌洽擊壤之民重譯走奉琛之貢臣
顧惟殊俗景慕中區早傾向日之心頗欝朝天之願昨
在本國曾得廣州蕃長寄書招諭令入京貢奉盛稱皇
帝聖德布寬大之澤詔下廣南寵綏蕃商阜通遠物臣
遂乘海舶爰率土毛涉歴龍王之宫瞻望天帝之境庶
遵玄化以慰宿心今則雖届五羊之城猶賖雙鳳之闕
自念衰老病不能興遐想金門心目俱斷今遇李亞勿
來貢謹備蕃錦藥物附以上獻臣希密凡進象牙五十
株乳香千八百斤賓鐵七百斤紅絲吉貝一叚五色雜
花蕃錦四叚白越諾二叚都爹一琉璃瓶無名異一塊
薔薇水百瓶詔賜希密勑書錦袍銀器束帛等以答之
至道元年其國舶主蒲押陁黎齎蒲希密表來獻白龍
腦一百兩腽肭臍五十對龍鹽一銀合眼藥二十小琉
璃瓶白沙糖三琉璃甕千年棗舶上五味子各六琉璃
瓶舶上褊桃一琉璃瓶薔薇水二十琉璃瓶乳香山子
一坐蕃錦二叚駞毛褥面三叚白越諾三叚引對於崇
政殿譯者代奏云父蒲希密因緣射利泛舶至廣州迨
今五稔未歸母令臣遠來尋訪昉至廣州見之具言前
歲蒙皇帝聖恩降勑書賜以法錦袍紫綾纏頭間塗金
銀鳳瓶一對綾絹二十疋今令臣奉章來謝以方物致
貢太宗因問其國對云與大秦國相鄰為其統屬今本
國所管之民纔及數千有都城介山海間又問其山澤
所出對曰惟犀象香藥問犀象以何法可取對曰象用
象媒誘至漸以大繩羈縻之耳犀則使人升大樹操弓
矢伺其至射而殺之其小者不用弓矢可以捕獲上賜
以襲衣冠帶被褥等物令閤門宴犒訖就館延留數月
遣回降詔答賜蒲希密黃金準其所貢之直三年二月
又與賓同隴國使來朝咸平二年又遣判官文戌至三
年舶主陁婆離遣使穆吉鼻來貢吉鼻還賜陁婆離詔
書并器服鞍馬六年又遣使婆羅欽三摩尼等來貢方
物摩尼等對於崇政殿持眞珠以進自云離國日誠願
得瞻威顔即獻此乞不給回賜眞宗不欲違其意俟其
還優加恩賚景德元年又遣使來時與三佛齊蒲端國
使竝在京師會上元觀燈皆賜錢縱其宴飲其秋蕃客
蒲加心至四年又遣使同占城使來優加館餼之禮許
徧至苑囿寺觀遊覽大中祥符元年十月車駕東封舶
主陁婆離上言願執方物赴泰山從之又舶主李亞勿
遣使麻勿來獻玉圭竝優賜器幣袍帶并賜國主銀飭
繩床水罐器械旗幟鞍勒馬等四年祀汾陰又遣歸德
將軍陁羅離進缻香象牙琥珀無名異繡絲紅絲碧黃
綿細越諾紅駞毛間金線璧衣碧白琉璃酒器薔薇水
千年棗等詔令陪位禮成竝賜冠帶服物五年廣州言
大食國人無西忽盧華百三十歲耳有重輪貌甚偉異
自言遠慕皇化附古邏國舶船而來詔就賜錦袍銀帶
加束帛天禧三年遣使蒲麻勿陁婆離副使蒲加心等
來貢先是其入貢路繇沙州涉夏國抵秦州乾興初趙
德明請道其國中不許至天聖元年來貢恐為西人鈔
略乃詔自今取海路繇廣州至京師至和嘉祐間四貢
方物最後以其首領蒲沙乙為武寧司階熙寧中其使
辛押陁羅乞統察蕃長司公事詔廣州裁度又進錢銀
助脩廣州城不許六年都蕃首保順郎將蒲陀婆離慈
表令男麻勿奉貢物乞以自代而求為將軍詔但授麻
勿郎將其國部屬各異名故有勿廵有陁婆離有俞盧
和地有麻囉跋等國然皆冠以大食勿廵所貢又有龍
腦兜羅錦逑錦襈蕃花簟陁婆有金飾壽帶連環臂鈎
數珠之屬政和中横州士曹蔡蒙休押伴其使入都沿
道故滯留彊市其香藥不償直事聞詔提點刑獄置獄
推治因詔自今蕃夷入貢竝選承務郎以上清幹官押
伴按程而行無故不得過一日乞取賈市者論以自盜
云其國在泉州西北舟行四十餘日至藍里次年乘風
颿又六十餘日始逹其國地雄壯廣袤民俗侈麗甲於
諸蕃天氣多寒其王錦衣玉帶躡金履朔望冠百寳純
金冠其居以瑪碯為柱綠甘為壁水晶為瓦碌石為磚
活石為灰帷幕用百花錦官有丞相太尉各領兵馬二
萬餘人馬高七尺士卒驍勇民居屋宇略與中國同市
肆多金銀綾錦工匠技術咸精其能建炎三年遣使奉
寳玉珠貝入貢帝謂侍臣曰大觀宣和間茶馬之政廢
故武備不脩致金人亂華危亡不絶如綫今復捐數十
萬緡以易無用之珠玉曷若惜財以養戰士詔張浚却
之優賜以答遠人之意紹興元年復遣使貢文犀象齒
朝廷亦厚加賜與而不貪其利故遠人懷之而貢賦不
絶
層檀國在南海傍城距海二十里熙寧四年始入貢海
道使風行百六十日經勿廵古林三佛齊國乃至廣州
其王名亞美羅亞眉蘭傳國五百年十世矣人語音如
大食地春冬暖貴人以越布纏頭服花錦白㲲布出入
乘象馬有奉祿其法輕罪杖重罪死榖有稻粟麥食有
魚畜有綿羊山羊沙牛水牛槖駞馬犀象藥有木香血
竭没藥鵬砂阿魏薰陸産眞珠玻璃密沙華三酒交易
用錢官自鑄三分其齊金銅相半而銀居一分禁民私
鑄元豐六年使保順郎將層伽尼再至神宗念其絶遠
詔頒賚如故事仍加賜白金二千兩
龜兹本回鶻别種其國主自稱師子王衣黃衣寳冠與
宰相九人同治國事國城有市井而無錢貨以花蕊布
博易有米麥瓜果西至大食國行六十日東至夏州九
十日或稱西州回鶻或稱西州龜兹又稱龜兹回鶻自
天聖至景祐四年入貢者五最後賜以佛經一藏熙寧
四年使李延慶曹福入貢五年又使盧大明篤都入貢
紹聖三年使大首領阿連撒羅等三人以表章及玉佛
至洮西熙河經略使以其罕通使請令於熙秦州博買
而佑所齎物價答賜遣還從之
沙州本漢燉煌故地唐天寳末䧟于西戎大中五年張
義潮以州歸順詔建沙州為歸義軍以義潮為節度使
領河沙甘肅伊西等州觀察營田處置使義潮入朝以
從子惟深領州事至朱梁時張氏之後絶州人推長史
曹義金為帥義金卒子元忠嗣周顯德二年來貢授本
軍節度檢校太尉同中書門下平章事鑄印賜之建隆
三年加兼中書令子延恭為瓜州防禦使興國五年元
忠卒子延祿遣人來貢贈元忠燉煌郡王授延祿本軍
節度弟延晟為瓜州刺史延瑞為衙内都虞候咸平四
年封延祿為譙郡王五年延祿延瑞為從子宗壽所害
宗壽權知留後而以其弟宗允權知瓜州表求旌節乃
授宗壽節度使宗允檢校尚書左僕射知瓜州宗壽子
賢順為衙内都指揮使大中祥符末宗壽卒授賢順本
軍節度弟延惠為檢校刑部尚書知瓜州賢順表乞金
字藏經洎茶藥金箔詔賜之至天聖初遣使來謝貢乳
香砂玉團自景祐至皇祐中凡七貢方物
拂菻國東南至滅力沙北至海皆四十程西至海三十
程東自西大食及于闐回紇青唐乃抵中國歴代未嘗
朝貢元豐四年十月其王滅力伊靈改撒始遣大首領
你厮都令厮孟判來獻鞍馬刀劔眞珠言其國地甚寒
土屋無瓦産金銀珠西錦牛羊馬獨峯駞梨杏千年棗
巴欖粟麥以蒲萄釀酒樂有箜篌壺琴小簟篥偏鼓王
服紅黃衣以金線織絲布纏頭歲三月則詣佛寺坐紅
床使人舁之貴臣如王之服或青綠緋白粉紅黃紫竝
纏頭跨馬城市田野皆有首領主之每歲惟夏秋兩得
奉給金錢錦榖帛以治事大小為差刑罰罪輕者杖數
十重者至二百大罪則盛以毛囊投諸海不尚鬭戰鄰
國小有爭但以文字來往相詰問事大亦出兵鑄金銀
為錢無穿孔面鑿彌勒佛背為王名禁民私造元祐六
年其使兩至詔别賜其玉帛二百匹白金瓶襲衣金束
帶
宋史卷四百九十
