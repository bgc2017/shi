宋史卷三百十四
元中書右丞相總裁托克托等修
列傳第七十三
范仲淹子純祐(純禮純粹)范純仁(子正平)
范仲淹字希文唐宰相履冰之後其先邠州人也後徙
家江南遂為蘇州吴縣人仲淹二歲而孤母更適長山
朱氏從其姓名說少有志操既長知其世家廼感泣辭
母去之應天府依戚同文學晝夜不息冬月憊甚以水
沃面食不給至以糜粥繼之人不能堪仲淹不苦也舉
進士第為廣德軍司理參軍迎其母歸飬改集慶軍節
度推官始還姓更其名監泰州西溪鹽税遷大理寺丞
徙監楚州糧料院母喪去官晏殊知應天府聞仲淹名
召寘府學上書請擇郡守舉縣令斥游惰去冗僭愼選
舉撫將帥凡萬餘言服除以殊薦為祕閣校理仲淹汎
通六經長於易學者多從質問為執經講解亡所倦嘗
推其奉以食四方遊士諸子至易衣而出仲淹晏如也
每感激論天下事奮不顧身一時士大夫矯厲尚風節
自仲淹倡之天聖七年章獻太后將以冬至受朝天子
率百官上夀仲淹極言之且曰奉親于内自有家人禮
顧與百官同列南面而朝之不可為後世法且上疏請
太后還政不報尋通判河中府徙陳州時方建太一宫
及洪福院市材木陜西仲淹言昭應夀寧天戒不遠今
又侈土木破民産非所以順人心合天意也宜罷修寺
觀減常歲市木之數以蠲除積負又言恩倖多以内降
除官非太平之政事雖不行仁宗以為忠太后崩召為
右司諫言事者多暴太后時事仲淹曰太后受遺先帝
調護陛下者十餘年宜掩其小故以全后德帝為詔中
外毋輙論太后時事初太后遺誥以太妃楊氏為皇太
后參决軍國事仲淹曰太后母號也自古無因保育而
代立者今一太后崩又立一太后天下且疑陛下不可
一日無母后之助矣歲大蝗旱江淮京東滋甚仲淹請
遣使循行未報乃請間曰宫掖中半日不食當何如帝
惻然廼命仲淹安撫江淮所至開倉振之且禁民淫祀
奏蠲廬舒折役茶江東丁口鹽錢且條上捄敝十事會
郭皇后廢率諫官御史伏閤爭之不能得眀日將留百
官揖宰相廷爭方至待漏院有詔出知睦州歲餘徙蘇
州州大水民田不得耕仲淹疏五河導大湖注之海募
人興作未就尋徙眀州轉運使奏留仲淹以畢其役許
之拜尚書禮部員外郎天章閣待制召還判國子監遷
吏部員外郎權知開封府時呂夷簡執政進用者多出
其門仲淹上百官圖指其次第曰如此為序遷如此為
不次如此則公如此則私况進退近臣凡超格者不宜
全委之宰相夷簡不悦他日論建都之事仲淹曰洛陽
險固而汴為四戰之地太平宜居汴即有事必居洛陽
當漸廣儲蓄繕宫室帝問夷簡夷簡曰此仲淹迂闊之
論也仲淹廼為四論以獻大抵譏切時政且曰漢成帝
信張禹不疑舅家故有新莽之禍臣恐今日亦有張禹
壊陛下家法夷簡怒訴曰仲淹離間陛下君臣所引用
皆朋黨也仲淹對益切由是罷知饒州殿中侍御史韓
瀆希宰相旨請書仲淹朋黨揭之朝堂於是祕書丞余
靖上言曰仲淹以一言忤宰相遽加貶竄況前所言者
在陛下母子夫婦之間乎陛下既優容之矣臣請追改
前命太子中允尹洙自訟與仲淹師友且嘗薦巳願從
降黜館閣校勘歐陽修以高若訥在諫官坐視而不言
移書責之由是三人者偕坐貶眀年夷簡亦罷自是朋
黨之論興矣仲淹旣去士大夫為論薦者不巳仁宗謂
宰相張士遜曰向貶仲淹為其密請建立皇太弟故也
今朋黨稱薦如此奈何再下詔戒敕仲淹在饒州歲餘
徙潤州又徙越州元昊反召為天章閣待制知永興軍
改陜西都轉運使會夏竦為陜西經略安撫招討使進
仲淹龍圖閣直學士以副之夷簡再入相帝諭仲淹使
釋前憾仲淹頓首謝曰臣鄕論蓋國家事於夷簡無憾
也延州諸砦多失守仲淹自請行遷戶部郎中兼知延
州先是詔分邊兵總管領萬人鈐轄領五千人都監領
三千人宼至禦之則官卑者先出仲淹曰將不擇人以
官為先後取敗之道也於是大閱州兵得萬八千人分
為六各將三千人分部教之量賊衆寡使更出禦賊時
塞門承平諸砦旣廢用种世衡策城青澗以據賊衝大
興營田且聽民得互市以通有無又以民遠輸勞苦請
建鄜城為軍以河中同華中下戶税租就輸之春夏徙
兵就食可省糴十之三他所減不與詔以為康定軍眀
年正月詔諸路入討仲淹曰正月塞外大寒我師暴露
不如俟春深入賊馬瘦人饑勢易制也況邊備漸修師
出有紀賊雖猖獗固巳懾其氣矣鄜延密邇靈夏西羌
必由之地也第按兵不動以觀其釁許臣稍以恩信招
來之不然情意阻絶臣恐偃兵無期矣若臣策不效當
舉兵先取綏宥據要害屯兵營田為持久計則茶山横
山之民必挈族來歸矣拓疆禦宼策之上也帝皆用其
議仲淹又請修承平永平等砦稍招還流亡定堡障通
斥候城十二砦於是羌漢之民相踵歸業久之元昊歸
陷將高延德因與仲淹約和仲淹為書戒喻之會任福
敗於好水川元昊答書語不遜仲淹對來使焚之大臣
以為不當輙通書又不當輙焚之宋庠請斬仲淹帝不
聽降本曹員外郎知耀州徙慶州遷左司郎中為環慶
路經略安撫緣邊招討使初元昊反隂誘屬羌為助而
環慶酋長六百餘人約為鄕道事尋露仲淹以其反復
不常也至部卽奏行邊以詔書犒賞諸羌閱其人馬為
立條約若讎巳和斷輙私報之及傷人者罰羊百馬二
巳殺者斬負債爭訟聽告官為理輙質縛平人者罰羊
五十馬一賊馬入界追集不赴随本族每戶罰羊二質
其首領賊大入老幼入保本砦官為給食即不入砦本
家罰羊二全族不至質其首領諸羌皆受命自是始為
漢用矣改邠州觀察使仲淹表言觀察使班待制下臣
守邊數年羌人頗親愛臣呼臣為龍圖老子今退而與
王興朱觀為伍第恐為賊輕矣辭不拜慶之西北馬鋪
砦當後橋川口在賊腹中仲淹欲城之度賊必爭密遣
子純祐與蕃將趙眀先據其地引兵隨之諸將不知所
向行至柔遠始號令之版築皆具旬日而城成即大順
城是也賊覺以騎三萬來戰佯北仲淹戒勿追巳而果
有伏大順既城而白豹金湯皆不敢犯環慶自此宼益
少眀珠滅臧勁兵數萬仲淹聞涇原欲襲討之上言曰
二族道險不可攻前日高繼嵩巳喪師平時且懷反側
今討之必與賊表裏南入原州西擾鎮戎東侵環州邊
患未艾也若北取細腰胡蘆衆泉為堡障以斷賊路則
二族安而環州鎮戎徑道通徹可無憂矣其後遂築細
腰胡蘆諸砦葛懷敏敗於定川賊大掠至潘原關中震
恐民多竄山谷間仲淹率衆六千由邠涇援之聞賊巳
出塞乃還始定川事聞帝按圖謂左右曰若仲淹出援
吾無憂矣奏至帝大喜曰吾固知仲淹可用也進樞密
直學士右諫議大夫仲淹以軍出無功辭不敢受命詔
不聽時巳命文彦博經略涇原帝以涇原傷夷欲對徙
仲淹遣王懷德喻之仲淹謝曰涇原地重第恐臣不足
當此路與韓琦同經略涇原並駐涇州琦兼秦鳳臣兼
環慶涇原有警臣與韓琦合秦鳳環慶之兵犄角而進
若秦鳳環慶有警亦可率涇原之師為援臣當與琦練
兵選將漸復横山以斷賊臂不數年間可期平定矣願
詔龐籍兼領環慶以成首尾之勢秦州委文彦博慶州
用滕宗諒總之孫沔亦可辦集渭州一武臣足矣帝采
用其言復置陜西路安撫經略招討使以仲淹韓琦龐
籍分領之仲淹與琦開府涇州而徙彦博帥秦宗諒帥
慶張亢帥渭仲淹為將號令眀白愛撫士卒諸羌來者
推心接之不疑故賊亦不敢輙犯其境元昊請和召拜
樞密副使王舉正懦默不任事諫官歐陽修等言仲淹
有相材請罷舉正用仲淹遂改參知政事仲淹曰執政
可由諫官而得乎固辭不拜願與韓琦出行邊命為陜
西宣撫使未行復除參知政事會王倫宼淮南州縣官
有不能守者朝廷欲按誅之仲淹曰平時諱言武備宼
至而專責守臣死事可乎守令皆不得誅帝方銳意太
平數問當世事仲淹語人曰上用我至矣事有先後久
安之弊非朝夕可革也帝再賜手詔又為之開天章閣
召二府條對仲淹皇恐退而上十事一曰眀黜陟二府
非有大功大善者不遷内外湏在職滿三年在京百司
非遷舉而授湏通滿五年乃得磨勘庶幾考績之法矣
二曰抑僥倖罷少卿監以上乾元節恩澤正郎以下若
監司邊任湏在職滿三年始得蔭子大臣不得薦子弟
任館閣職任子之法無冗濫矣三曰精貢舉進士諸科
請罷糊名法參考履行無闕者以名聞進士先策論後
詩賦諸科取兼通經義者賜第以上皆取詔裁餘優等
免選注官次第人守本科選進士之法可以循名而責
實矣四曰擇長官委中書樞密院先選轉運使提點刑
獄大藩知州次委兩制三司御史臺開封府官諸路監
司舉知州通判知州通判舉知縣令限其人數以舉主
多者從中書選除刺史縣令可以得人矣五曰均公田
外官廩給不均何以求其為善耶請均其入第給之使
有以自飬然後可以責廉節而不法者可誅廢矣六曰
厚農桑每歲預下諸路風吏民言農田利害提堰渠塘
州縣選官治之定勸課之法以興農利減漕運江南之
圩田浙西之河塘隳廢者可興矣七曰修武備約府兵
法募畿輔彊壯為衛士以助正兵三時務農一時教戰
省給贍之費畿輔有成法則諸道皆可舉行矣八曰推
恩信赦令有所施行主司稽違者重寘於法别遣使按
視其所當行者所在無廢格上恩者矣九曰重命令法
度所以示信也行之未幾旋即釐改請政事之臣參議
可以久行者刪去煩冗裁為制敕行下命令不至於數
變更矣十曰減徭役戶口耗少而供億滋多省縣邑戸
少者為鎮併使州兩院為一職官白直給以州兵其不
應受役者悉歸之農民無重困之憂矣天子方信嚮仲
淹悉采用之宜著令者皆以詔書畫一頒下獨府兵法
衆以為不可而止又建言周制三公分兼六官之職漢
以三公分部六卿唐以宰相分判六曹今中書古天官
冡宰也樞密院古夏官司馬也四官散於羣有司無三
公兼領之重而二府惟進擢差除循資級議賞罰檢用
條例而巳上非三公論道之任下無六卿佐王之職非
治法也臣請倣前代以三司司農審官流内銓三班院
國子監太常刑部審刑大理羣牧殿前馬兵軍司各委
輔臣兼判其事凡官吏黜陟刑罰重輕事有利害者並
從輔臣予奪其體大者二府僉議奏裁臣請自領兵賦
之職如其無補請先黜降章得象等皆曰不可久之乃
命參知政事賈昌朝領農田仲淹領刑法然卒不果行
初仲淹以忤呂夷簡放逐者數年士大夫持二人曲直
交指為朋黨及陜西用兵天子以仲淹士望所屬拔用
之及夷簡罷召還倚以為治中外想望其功業而仲淹
以天下為已任裁削倖濫考覈官吏日夜謀慮興致太
平然更張無漸規摹闊大論者以為不可行及按察使
出多所舉劾人心不悦自任子之恩薄磨勘之法密僥
倖者不便於是謗毁稍行而朋黨之論浸聞上矣會邊
陲有警因與樞密副使富弼請行邊於是以仲淹為河
東陜西宣撫使賜黃金百兩悉分遺邊將麟州新罹入
宼言者多請棄之仲淹為修故砦招還流亡三千餘戸
蠲其税罷榷酤予民又奏免府州商税河外遂安比去
攻者益急仲淹亦自請罷政事廼以為資政殿學士陜
西四路宣撫使知邠州其在中書所施為亦稍稍沮罷
以疾請鄧州進給事中徙荆南鄧人遮使者請留仲淹
亦願留鄧許之尋徙杭州再遷戶部侍郎徙青州會病
甚請穎州未至而卒年六十四贈兵部尚書諡文正初
仲淹病帝常遣使賜藥存問既卒嗟悼久之又遣使就
問其家既葬帝親書其碑曰褒賢之碑仲淹内剛外和
性至孝以母在時方貧其後雖貴非賓客不重肉妻子
衣食僅能自充而好施予置義莊里中以贍族人汎愛
樂善士多出其門下雖里巷之人皆能道其名字死之
日四方聞者皆為歎息為政尚忠厚所至有恩邠慶二
州之民與屬羌皆畫像立生祠事之及其卒也羌酋數
百人哭之如父齋三日而去四子純祐純仁純禮純粹
純祐字天成性英悟自得尚節行方十歲能讀諸書為
文章籍籍有稱父仲淹守蘇州首建郡學聘胡瑗為師
瑗立學規良密生徒數百多不率教仲淹患之純祐尚
未冠輙白入學齒諸生之末盡行其規諸生隨之遂不
敢犯自是蘇學為諸郡倡寳元中西夏叛仲淹連官關
陜皆將兵純祐與將卒錯處鈎深擿隠得其才否由是
仲淹任人無失而屢有功仲淹帥環慶議城馬鋪砦砦
偪夏境夏懼扼其衝侵撓其役純祐率兵馳據其地夏
衆大至且戰且役數日而成一路恃之以安純祐事父
母孝未嘗違左右不應科第及仲淹以讒罷純祐不得
巳蔭守將作院主簿又為司竹監以非所好即解去從
仲淹之鄧得疾昏廢臥許昌富弼守淮西過省之猶能
感慨道忠義問弼之來公耶私耶弼曰公純祐曰公則
可凡病十九年卒年四十九子正臣守太常寺太祝
純禮字彛叟以父仲淹蔭為祕書省正字簽書河南府
判官知陵臺令兼永安縣永昭陵建京西轉運使配木
石塼甓及工徒於一路獨永安不受令使者以白陵使
韓琦琦曰范純禮豈不知此將必有說他日衆質之純
禮曰陵寢皆在邑境歲時繕治無虛日今乃與百縣均
賦曷若置此使之奉常時用乎琦是其對還朝用為三
司鹽鐡判官以比部員外郎出知遂州瀘南有邊事調
度苛棘純禮一以靜待之辨其可具者不取於民民圖
像于廬而奉之如神名曰范公庵草埸火民情疑怖守
吏惕息俟誅純禮曰草濕則生火何足&KR0988;但使密償之
庫吏盜絲多罪至死純禮曰以棼然之絲而殺之吾不
忍也聽其家趣買以贖命釋其株連者除戶部郎中京
西轉運副使元祐初入為吏部郎中遷左司又遷太常
少卿江淮荆浙發運使以光禄卿召遷刑部侍郎進給
事中純禮凡所封駮正名分紀綱皆國體之大者張來
除起居舍人病未能朝而令先供職純禮批敕曰臣僚
未有以疾謁告不赴朝參先視事者來能供職豈不能
見君壊禮亂法所不當為聞者皆悚動御史中丞擊執
政將遂代其位先以諷純禮純禮曰論人而奪之位寧
不避嫌邪命果下吾必還之宰相即徙純禮刑部侍郎
而後出命轉吏部改天章閣待制樞密都承旨去知亳
州提舉眀道宫徽宗立以龍圖閣直學士知開封府前
尹以刻深為治純禮曰寬猛相濟聖人之訓今處深文
之後若益以猛是以火濟火也方務去前之苛猶慮未
盡豈有寬為患也由是一切以寬處之中旨鞫享澤村
民謀逆純禮審其故此民入戲埸觀優歸途見匠者作
桶取而戴於首曰與劉先主如何遂為匠擒明日入對
徽宗問何以處之對曰愚人村野無所知若以叛逆蔽
罪恐辜好生之德以不應為杖之足矣曰何以戒後人
曰正欲外間知陛下刑憲不濫足以為訓爾徽宗從之
拜禮部尚書擢尚書右丞侍御史陳次升乞除罷言官
並自内批不由三省進擬右相曾布力爭不能得乞降
黜次升純禮徐進曰次升何罪不過防柄臣各引所親
且去不附巳者爾徽宗曰然乃寢布議呂惠卿告老徽
宗問執政執政欲許之純禮曰惠卿嘗輔政其人固不
足重然當存國體會布奏議者多憂財用不足此非所
急也願陛下勿以為慮純禮曰古者無三年之蓄曰國
非其國今大農告匱帑庾枵空而曰不足慮非面謾邪
因從容諫曰邇者朝廷命令莫不是元豐而非元祐以
臣觀之神宗立法之意固善吏推行之或有失當以致
病民宣仁聽斷一時小有潤色蓋大臣識見異同非必
盡懷邪為私也今議論之臣有不得志故挾此藉口以
元豐為是則欲賢元豐之人以元祐為非則欲斥元祐
之士其心豈恤國事直欲快私忿以售其姦不可不深
察也又曰自古天下汩亂繫於用人祖宗於此最得其
要太祖用呂餘慶太宗用王禹偁眞宗用張知白皆從
下列寘諸要途人君欲得英傑之心固當不次飭拔必
待薦而後用則守正特立之士將終身晦迹矣左司諫
江公望論繼述事當執中道不可拘一偏徽宗出示其
疏純禮贊之曰願陛下以曉中外使知聖意所嚮亦足
以革小人徇利之情乞褒遷公望以勸來者純禮沉毅
剛正曾布憚之激駙馬都尉王詵曰上欲除君承旨范
右丞不可詵怒會詵館遼使純禮主宴詵誣其輙斥御
名罷為端眀殿學士知穎昌府提舉崇福宫崇寧中啓
黨禁貶試少府監分司南京又貶靜江軍節度副使徐
州安置徙單州五年復左朝議大夫提舉鴻慶宫卒年
六十七
純粹字德儒以蔭遷至贊善大夫檢正中書刑房與同
列有爭出知滕縣遷提舉成都諸路茶場元豐中為陜
西轉運判官時五路出師伐西夏高遵裕出環慶劉昌
祚出涇原李憲出熙河种諤出鄜延王中正出河東遵
裕怒昌祚後期欲按誅之昌祚憂患病卧其麾下皆憤
焉純粹恐兩軍不協致生他變勸遵裕往問昌祚疾其
難遂解神宗責諸將無功謀欲再舉純粹奏關陜事力
單竭公私大困若復加騷動根本可憂異時言者必職
臣是咎臣寧受盡言之罪于今日不忍默默以貽後悔
神宗納之進為副使吴居厚為京東轉運使數獻羡賦
神宗將以徐州大錢二十萬緡助陜西純粹語其僚曰
吾部雖急忍復取此膏血之餘即奏本路得錢誠為利
自徐至邊勞費甚矣懇辭弗受入為右司郎中哲宗立
居厚敗命純粹以直龍圖閣往代之盡革其苛政時蘇
軾自登州召還純粹與軾同建募役之議軾謂純粹講
此事尤為精詳復代兄純仁知慶州時與夏議分疆界
純粹請棄所取夏地曰爭地未棄則邊隙無時可除如
河東之葭蘆吴堡鄜延之米脂羲合浮圖環慶之安疆
深在夏境於漢界地利形勢略無所益而蘭會之地耗
蠧尤深不可不棄所言皆略施行純粹又言諸路策應
舊制也自徐禧罷策應若夏兵大舉一路攻圍力有不
勝而鄰路拱手坐觀其不拔者幸爾今宜修眀戰守救
援之法朝廷是之及夏侵涇原純粹遣將曲珍救之曰
本道首建應援牽制之策臣子之義忘軀徇國無謂鄰
路被宼非我職也珍即日疾馳三百里破之於曲律擣
横山夏衆遁去元祐中除寳文閣待制再任召為戶部
侍郎又出知延州紹聖初哲宗親政用事者欲開邊釁
御史郭知章遂論純粹元祐棄地事降直龍圖閣眀年
復以寳文閣待制知熙州章惇蔡卞經略西夏疑純粹
不與共事改知鄧州歴河南府滑州旋以元祐黨人奪
職知均州徽宗立起知信州復故職知太原加龍圖閣
直學士再臨延州改知永興軍尋以言者落職知金州
提舉鴻慶宫又責常州别駕鄂州安置錮子弟不得擅
入都會赦復領祠久之以右文殿修撰提舉太清宫黨
禁解復徽猷閣待制致仕卒年七十餘純粹沉毅有幹
略才應時湏嘗論賣官之濫以為國法固許進納取官
然未嘗聽其理選今西北三路許納三千二百緡買齋
郎四千六百緡買供奉職並免試注官夫天下士大夫
服勤至于垂死不霑世恩其富民猾商捐錢千萬則可
任三子切為朝廷惜之疏上不聽凡論事剴切類此
純仁字堯夫其始生之夕母李氏夢兒墮月中承以衣
裾得之遂生純仁資警悟八歲能講所授書以父任為
太常寺太祝中皇祐元年進士第調知武進縣以遠親
不赴易長葛又不往仲淹曰汝昔日以遠為言今近矣
復何辭純仁曰豈可重於祿食而輕去父母邪雖近亦
不能遂養焉仲淹門下多賢士如胡瑗孫復石介李覯
之徒純仁皆與從游晝夜肄業至夜分不寢置燈帳中
帳頂如墨色仲淹沒始出仕以著作佐郎知襄城縣兄
純祐有心疾奉之如父藥膳居服皆躬親時節之賈昌
朝守北都請參幕府以兄辭宋庠薦試舘職謝曰輦轂
之下非兄養疾地也富弼責之曰臺閣之任豈易得何
庸如是卒不就襄城民不蠶織勸使植桑有罪而情輕
者視所植多寡除其罰民益頼慕後呼為著作林兄死
葬洛陽韓琦富弼貽書洛尹使助其葬既葬尹訝不先
聞純仁曰私室力足辦豈宜慁公為哉簽書許州觀察
判官知襄邑縣縣有牧地衛士牧馬以踐民稼純仁捕
一人杖之牧地初不隸縣主者怒曰天子宿衛令敢爾
邪白其事于上劾治甚急純仁言養兵出於税畝若使
暴民田而不得問税安所出詔釋之且聽牧地隸縣凡
牧地隸縣自純仁始時旱久不雨純仁籍境内賈舟諭
之曰民將無食爾所販五榖貯之佛寺候食闕時吾為
糴之衆賈從命所蓄十數萬斛至春諸縣皆饑獨境内
民不知也治平中擢江東轉運判官召為殿中侍御史
遷侍御史時方議濮王典禮宰相韓琦參知政事歐陽
修等議尊崇之翰林學士王珪等議宜如先朝追贈期
親尊屬故事純仁言陛下受命仁宗而為之子與前代
定策入繼之主異宜如王珪等議繼與御史呂誨等更
論奏不聽純仁還所授告敕家居待罪既而皇太后手
書尊王為皇夫人為后純仁復言陛下以長君臨御柰
何使命出房闈異日或為權臣矯託之地非人主自安
計尋詔罷追尊起純仁就職純仁請出不巳遂通判安
州改知蘄州歴京西提點刑獄京西陜西轉運副使召
還神宗問陜西城郭甲兵糧儲如何對曰城郭粗全甲
兵粗修糧儲粗備神宗愕然曰卿之才朕所倚信何為
皆言粗對曰粗者未精之辭如是足矣願陛下且無留
意邊功若邊臣觀望將為他日意外之患拜兵部員外
郎兼起居舍人同知諫院奏言王安石變祖宗法度掊
克財利民心不寧書曰怨豈在眀不見是圖願陛下圖
不見之怨神宗曰何謂不見之怨對曰杜牧所謂天下
之人不敢言而敢怒是也神宗嘉納之曰卿善論事宜
為朕條古今治亂可為監戒者乃作尚書解以進曰其
言皆堯舜禹湯文武之事也治天下無以易此願深究
而力行之加直集賢院同修起居注神宗切於求治多
延見疎逖小臣咨訪闕失純仁言小人之言聽之若可
采行之必有累蓋知小忘大貪近昧遠願加深察富弼
在相位稱疾家居純仁言弼受三朝眷倚當自任天下
之重而恤巳深於恤物憂疾過於憂邦致主處身二者
胥失弼與先臣素厚臣在諫省不敢私謁以致忠告願
示以此章使之自省又論呂誨不當罷御史中丞李師
中不可守邊及薛向任發運使行均輸法於六路純仁
言臣嘗親奉德音欲修先王補助之政今乃效桑羊均
輸之法而使小人為之掊克生靈斂怨基禍安石以富
國強兵之術啓廸上心欲求近功忘其舊學尚法令則
稱商鞅言財利則背孟軻鄙老成為因循棄公論為流
俗異巳者為不肖合意者為賢人劉琦錢顗等一言便
蒙降黜在廷之臣方大半趨附陛下又從而驅之其將
何所不至道遠者理當馴致事大者不可速成人材不
可急求積弊不可頓革儻欲事功亟就必為憸佞所乘
宜速還言者而退安石答中外之望不聽遂求罷諫職
改判國子監去意愈確執政使諭之曰毋輕去巳議除
知制誥矣純仁曰此言何為至於我哉言不用萬鍾非
所顧也其所上章疏語多激切神宗悉不付外純仁盡
錄申中書安石大怒乞加重貶神宗曰彼無罪姑與一
善地命知河中府徙成都路轉運使以新法不便戒州
縣未得遽行安石怒純仁沮格因讒者遣使欲捃摭私
事不能得使者以他事鞭傷傳言者屬官喜謂純仁曰
此一事足以塞其謗請聞于朝純仁既不奏使者之過
亦不折言者之非後竟坐失察僚佐燕游左遷知和州
徙邢州未至加直龍圖閣知慶州過闕入對神宗曰卿
父在慶著威名今可謂世職卿隨父既久兵法必精邊
事必熟純仁揣神宗有功名心即對曰臣儒家未嘗學
兵先臣守邊時臣尚幼不復記憶且今日事勢宜有不
同陛下使臣繕治城壘愛養百姓不敢辭若開拓侵攘
願别謀帥臣神宗曰卿之才何所不能顧不肯為朕悉
心爾遂行秦中方饑擅發常平粟振貸僚屬請奏而湏
報純仁曰報至無及矣吾當獨任其責或謗其所全活
不實詔遣使按視會秋大稔民讙曰公實活我忍累公
邪晝夜爭輸還之使者至巳無所負邠寧間有叢冡使
者曰全活不實之罪於此得矣發冡籍骸上之詔本路
監司窮治廼前帥楚建中所封也朝廷治建中罪純仁
上疏言建中守法申請間不免有殍死者巳坐罪罷去
今緣按臣而及建中是一罪再刑也建中猶贖銅三十
斤環州种古執熟羌為盜流南方過慶呼冤純仁以屬
吏非盜也古避罪訟詔御史治于寧州純仁就逮民
萬數遮馬涕泗不得行至有自投于河者獄成古以誣
告謫亦加純仁以他過黜知信陽軍移齊州齊俗兇悍
人輕為盜劫或謂此嚴治之猶不能戢公一以寬恐不
勝其治矣純仁曰寬出於性若強以猛則不能持久猛
而不久以治凶民取玩之道也有西司理院繫囚常滿
皆屠販盜竊而督償者純仁曰此何不保外使輸納邪
通判曰此釋之復紊官司往往待其以疾斃於獄中是
與民除害爾純仁曰法不至死以情殺之豈理也邪盡
呼至庭下訓使自新即釋去期歲盜減比年大半丐罷
提舉西京留司御史臺時耆賢多在洛純仁及司馬光
皆好客而家貧相約為眞率會脱粟一飯酒數行洛中
以為勝事復知河中諸路閱保甲妨農論救甚力錄事
參軍宋儋年暴死純仁使子弟視喪小殮口鼻血出純
仁疑其非命按得其妾與小吏姦因會寘毒鼈肉中純
仁問食肉在第幾廵曰豈有既中毒而尚能終席者乎
再訊之則儋年素不食鼈其曰毒鼈肉者蓋妾與吏欲
為變獄張本以逃死爾實儋年醉歸毒於酒而殺之遂
正其罪哲宗立復直龍圖閣知慶州召為右諫議大夫
以親嫌辭改天章閣待制兼侍講除給事中時宣仁后
垂簾司馬光為政將盡改熙寧元豐法度純仁謂光去
其太甚者可也差役一事尤當熟講而緩行不然滋為
民病願公虛心以延衆論不必謀自巳出謀自巳出則
謟䛕得乘間迎合矣役議或難回則可先行之一路以
觀其究竟光不從持之益堅純仁曰是使人不得言爾
若欲媚公以為容悦何如少年合安石以速富貴哉又
云熙寧按問自首之法既巳行之有司立文太深四方
死者視舊數倍殆非先王寧失不經之意純仁素與光
同志及臨事規正類如此初种古因誣純仁停任至是
純仁薦為永興軍路軡轄又薦知隰州每自咎曰先人
與种氏上世有契義純仁不肖為其子孫所訟寧論曲
直哉元祐初進吏部尚書數日同知樞密院事初純仁
與議西夏請罷兵棄地使歸所掠漢人執政持之未决
至是乃申前議又請歸一漢人予十縑事皆施行邊俘
鬼章以獻純仁請誅之塞上以謝邊人不聽議者欲致
其子收河南故地故赦不殺後又欲官之純仁復固爭
然鬼章子卒不至三年拜尚書右僕射兼中書侍郎純
仁在位務以博大開上意忠篤革士風章惇得罪去朝
廷以其父老欲卑便郡既而中止純仁請置往咎而念
其私情鄧綰帥淮東言者斥之不巳純仁言臣嘗為綰
誣奏坐黜今日所陳為綰也左降不宜錄人之過太深
宣仁后嘉納因下詔前日希合附會之人一無所問學
士蘇軾以發策問為言者所攻韓維無名罷門下侍郎
補外純仁奏軾無罪維盡心國家不可因譖黜官及王
覿言事忤旨純仁慮朋黨將熾與文彦博吕公著辨於
簾前未解純仁曰朝臣本無黨但善惡邪正各以類分
彦博公著皆累朝舊人豈容雷同罔上昔先臣與韓琦
富弼同慶歷柄任各舉所知當時飛語指為朋黨三人
相繼補外造謗者公相慶曰一網打盡此事未遠願陛
下戒之因極言前世朋黨之禍并錄歐陽修朋黨論以
進知漢陽軍吴處厚傳致蔡確安州車蓋亭詩以為謗
宣仁后上之諫官欲寘於典憲執政右其說唯純仁與
左丞王存以為不可爭之未定聞太師文彦博欲貶於
嶺嶠純仁謂左相呂大防曰此路自乾興以來荆棘近
七十年吾軰開之恐自不免大防遂不敢言及確新州
命下純仁於宣仁后簾前言聖朝宜務寬厚不可以語
言文字之間曖昧不眀之過誅竄大臣今舉動宜與將
來為法此事甚不可開端也且以重刑除惡如以猛藥
治病其過也不能無損焉又與王存諫於哲宗退而上
疏其略云蓋如父母之有逆子雖天地鬼神不能容貸
父子至親主於恕而巳若處之必死之地則恐傷恩確
卒貶新州大防奏確黨人甚盛不可不問純仁面諫朋
黨難辨恐誤及善人遂上疏曰朋黨之起蓋因趣向異
同同我者謂之正人異我者疑為邪黨既惡其異我則
逆耳之言難至既喜其同我則迎合之佞日親以至眞
偽莫知賢愚倒置國家之患率由此也至如王安石正
因喜同惡異遂至黑白不分至今風俗猶以觀望為能
後來柄臣固合永為商鑑今蔡確不必推治黨人旁及
枝葉臣聞孔子曰舉直錯諸枉能使枉者直則是舉用
正直而可以化枉邪為善人不仁者自當屏迹矣何煩
分辨黨人或恐有傷仁化司諫吳安詩正言劉安世交
章擊純仁黨確純仁亦力求罷明年以觀文殿學士知
穎昌府踰年加大學士知太原府其境土狹民衆惜地
不葬純仁遣僚屬收無主燼骨别男女異穴葬者三千
餘又推之一路葬以萬數計夏人犯境朝廷欲罪將吏
純仁自引咎求貶秩有詔貶官一等徙河南府再徙穎
昌召還復拜右僕射因入謝宣仁后簾中諭曰或謂卿
必先引用王覿彭汝礪卿宜與呂大防一心對曰此二
人實有士望臣終不敢保位蔽賢望陛下加察純仁將
再入也楊畏不悦嘗有言純仁不知至是大防約畏為
助欲引為諫議大夫純仁曰諫官當用正人畏不可用
大防曰豈以畏嘗言公邪純仁始知之後畏叛大防凡
有以害大防者無所不至宣仁后寢疾召純仁曰卿父
仲淹可謂忠臣在明肅皇后垂簾時唯勸明肅盡母道
明肅上賓唯勸仁宗盡子道卿當似之純仁泣曰敢不
盡忠宣仁后崩哲宗親政純仁乞避位哲宗語呂大防
曰純仁有時望不宜去可為朕留之且趣入見問先朝
行青苖法如何對曰先帝愛民之意本深但王安石立
法過甚激以賞罰故官吏急切以致害民退而上疏其
要以為青苗非所當行行之終不免擾民也是時用二
三大臣皆從中出侍從臺諫官亦多不由進擬純仁言
陛下初親政四方拭目以觀天下治亂實本於此舜舉
臯陶湯舉伊尹不仁者遠縱未能如古人亦湏極天下
之選又羣小力排宣仁后垂簾時事純仁奏曰太皇保
佑聖躬功烈誠心幽明共監議者不恤國事一何薄哉
遂以仁宗禁言明肅垂簾事詔書上之曰望陛下稽倣
而行以戒薄俗蘇轍論殿試策問引漢昭變武帝法度
事哲宗震怒曰安得以漢武比先帝轍下殿待罪衆不
敢仰視純仁從容言武帝雄才大略史無貶辭轍以比
先帝非謗也陛下親事之始進退大臣不當如訶叱奴
僕右丞鄧潤甫越次曰先帝法度為司馬光蘇轍壊盡
純仁曰不然法本無弊弊則當改哲宗曰人謂秦皇漢
武純仁曰轍所論事與時也非人也哲宗為之少霽轍
平日與純仁多異至是乃服謝純仁曰公佛地位中人
也轍竟落職知汝州全臺言蘇軾行呂惠卿告詞訕謗
先帝黜知英州純仁上疏曰熙寧法度皆惠卿附會王
安石建議不副先帝愛民求治之意至垂簾之際始用
言者特行貶竄今巳八年矣言者多當時御史何故畏
避不即納忠今乃有是奏豈非觀望邪御史來之邵言
高士敦任成都鈐轄日不法事及蘇轍所謫太近純仁
言之邵為成都監司士敦有犯自當按發轍與政累年
之邵巳作御史亦無紏正今乃繼有二奏其情可知純
仁凡薦引人材必以天下公議其人不知自純仁所出
或曰為宰相豈可不牢籠天下士使知出於門下純仁
曰但朝廷進用不失正人何必知出於我邪哲宗既召
章惇為相純仁堅請去遂以觀文殿大學士加右正議
大夫知潁昌府入辭哲宗曰卿不肯為朕留雖在外於
時政有見宜悉以聞毋事形迹徙河南府又徙陳州初
哲宗嘗言貶謫之人殆似永廢純仁前賀曰陛下念及
此堯舜用心也既而呂大防等竄嶺表會明堂肆赦章
惇先期言此數十人當終身勿徙純仁聞而憂憤欲齋
戒上疏申理之所親勸以勿為觸怒萬一遠斥非高年
所宜純仁曰事至於此無一人敢言若上心遂回所繫
大矣不然死亦何憾乃疏曰大防等年老疾病不習水
土炎荒非久處之地又憂虞不測何以自存臣曾與大
防等共事多被排斥陛下之所親見臣之激切止是仰
報聖德向來章惇呂惠卿雖為貶謫不出里居臣向曾
有言深蒙陛下開納陛下以一蔡確之故常軫聖念今
趙彦若巳死貶所將不止一蔡確矣願陛下斷自淵衷
將大防等引赦原放疏奏忤惇意詆為同罪落職知隨
州明年又貶武安軍節度副使永州安置時疾失明聞
命怡然就道或謂近名純仁曰七十之年兩目俱喪萬
里之行豈其欲哉但區區之愛君有懷不盡若避好名
之嫌則無為善之路矣每戒子弟毋得小有不平聞諸
子怨章惇純仁必怒止之江行赴貶所舟覆扶純仁出
衣盡濕顧諸子曰此豈章惇為之哉既至永韓維責均
州其子訴維執政日與司馬光不合得免行純仁之子
欲以純仁與光議役法不同為請純仁曰吾用君實薦
以至宰相昔同朝論事不合則可汝軰以為今日之言
則不可也有愧心而生者不若無愧心而死其子乃止
居三年徽宗即位欽聖顯肅后同聽政即日授純仁光
祿卿分司南京鄧州居住遣中使至永賜茶藥諭曰皇
帝在藩邸太皇太后在宫中知公先朝言事忠直今虛
相位以待不知目疾如何用何人醫之純仁頓首謝道
除右正議大夫提舉崇福宫不數月以觀文殿大學士
中太一宫使詔之有曰豈唯尊德尚齒昭示寵優庶幾
鯁論嘉謀日聞忠告純仁以疾捧詔而泣曰上果用我
矣死有餘責徽宗又遣中使賜茶藥促入覲仍宣渴見
之意純仁乞歸許養疾徽宗不得巳許之每見輔臣問
安否乃曰范純仁得一識面足矣遂遣上醫視疾疾小
愈丐以所得冠帔改服色酬醫詔賜醫章服令以冠帔
與族姪疾革以宣仁后誣謗未眀為恨呼諸子口占遺
表命門生李之儀次第之其略云蓋嘗先天下而憂期
不負聖人之學此先臣所以教子而微臣資以事君又
云惟宣仁之誣謗未眀致保佑之憂勤不顯又云未解
疆場之嚴幾空帑藏之積有城必守得地難耕凡八事
建中靖國改元之旦受家人賀明日熟寐而卒年七十
五詔賻白金三十兩敕許洛官給其葬贈開府儀同三
司諡曰忠宣御書碑額曰世濟忠直之碑純仁性夷易
寬簡不以聲色加人誼之所在則挺然不少屈自為布
衣至宰相廉儉如一所得俸賜皆以廣義莊前後任子
恩多先疎族沒之日幼子五孫猶未官嘗曰吾平生所
學得之忠恕二字一生用不盡以至立朝事君接待僚
友親睦宗族未嘗湏臾離此也每戒子弟曰人雖至愚
責人則眀雖有聰明恕巳則昏苟能以責人之心責巳
恕巳之心恕人不患不至聖賢地位也又戒曰六經聖
人之事也知一字則行一字要湏造次顚沛必於是則
所謂有為者亦若是爾豈不在人邪弟純粹在關陜純
仁慮其於西夏有立功意與之書曰大輅與柴車爭逐
明珠與瓦礫相觸君子與小人闘力中國與外邦校勝
負非唯不可勝兼亦不足勝不惟不足勝雖勝亦非也
親族有請教者純仁曰惟儉可以助廉惟恕可以成德
其人書於坐隅有文集五十卷行于世子正平正思
正平字子夷學行甚高雖庸言必援孝經論語父純仁
卒詔特增遺澤官其子孫正平推與幼弟紹聖中為開
封尉有向氏於其墳造慈雲寺戸部尚書蔡京以向氏
后戚規欲自結奏拓四鄰田廬民有訴者正平按視以
為所拓皆民業不可奪民又撾鼓上訴京坐罰金二十
斤用是蓄恨正平及當國乃言正平矯撰父遺表又謂
李之儀所述純仁行狀妄載中使蔡克明傳二聖虛佇
之意遂以正平逮之儀克眀同詣御史府正平將行其
弟正思曰議行狀時兄方營窀穸之事參預筆削者正
思也兄何為哉正平曰時相意屬我且我居長我不往
兄弟俱將不免不若身任之遂就獄捶楚甚苦皆欲誣
服獨克明曰舊制凡傳聖語受本於御前請寳印出注
籍於内東門使從其家得永州傳宣聖語本有御寳又
驗内東門籍皆同其遺表八事諸子以朝廷大事防後
患不敢上之繳申潁昌府印寄軍資庫自潁昌取至亦
實獄遂解正平羈管象州之儀羈管太平州正平家屬
死者十數人會赦得歸潁昌唐君益為守表其所居為
忠直坊取所賜世濟忠直碑額也正平告之曰此朝廷
所賜施於金石揭於墓隧假寵於范氏子孫則可若於
通途廣陌中為往來之觀以聳動庸俗不可也君益曰
此有司之事君家何預焉正平曰先祖先君功名人所
知也十室之邑必有忠信異時不獨吾家詒笑君亦受
其責矣竟撒去之正平退閑久益工詩尤長五言著荀
里退居編以壽終
論曰自古一代帝王之興必有一代名世之臣宋有仲
淹諸賢無愧乎此仲淹初在制中遺宰相書極論天下
事他日為政盡行其言諸葛孔明草廬始見昭烈數語
生平事業備見於是豪傑自知之審類如是乎攷其當
朝雖不能久然先憂後樂之志海内固巳信其有弘毅
之器足任斯責使究其所欲為豈讓古人哉純仁位過
其父而幾有父風元祐建議攻熙豐太急純仁捄蔡確
一事所謂謀國甚遠當世若從其言元祐黨錮之禍不
至若是烈也仲淹謂諸子純仁得其忠純禮得其靜純
粹得其略知子孰與父哉
宋史卷三百十四
宋史卷三百十四考證
范仲淹傳平時諱言武備寇至而專責守臣死事可乎
守令皆不得誅推尋文義當云皆得不誅
仲淹子純禮張來除起居舍人來東都事略作耒南
北本誤
仲淹子純仁召爲殿中侍御史遷侍御史東都事略
無遷侍御史四字(臣宗楷)按韓億傳尋爲殿中侍御
史遷侍御史則殿中與侍御史應是二官
韓維無名無名二字有疑
維盡心國家南本作日思國家東都事略作盡心爲
是
宋史卷三百十四考證
