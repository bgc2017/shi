宋史卷二百四十八
元中書右丞相總裁托克托等修
列傳第七
公主
秦國大長公主太祖六女
太宗七女真宗二女
仁宗十三女英宗四女
神宗十女哲宗四女
徽宗三十四女孝宗二女
光宗三女魏惠獻王一女
寧宗一女理宗一女
秦國大長公主太祖同母妺也初適米福德福德卒太
祖即位建隆元年封燕國長公主再適忠武軍節度使
高懷德賜第興寧坊開寳六年十月薨太祖臨哭廢朝
五日賜諡恭懿真宗追封大長公主元符三年改秦國
政和四年改封恭懿大長帝姬有姊一人未笄而夭建
隆三年追封陳國長公主元符改封荆國大長公主政
和改封恭獻大長帝姬
太祖六女申國成國永國三公主皆早亡
魏國大長公主開寳三年封昭慶公主下嫁左衛將軍
王承衍賜第景龍門外太宗即位進封鄭國淳化元年
改封秦國真宗至道三年進長公主大中祥符元年薨
賜諡賢肅元符改封魏國大長公主政和改賢肅大長
帝姬
魯國大長公主開寳五年封延慶公主下嫁左衛將軍
石保吉太宗即位進封許國淳化元年改晉國真宗初
進長公主大中祥符二年進大長公主薨賜諡賢靖元
符改封魯國政和改賢靖大長帝姬
陳國大長公主開寳五年封永慶公主下嫁右衛將軍
魏咸信太宗即位進封虢國淳化元年改齊國真宗初
進許國長公主咸平二年薨諡貞惠後改恭惠景祐三
年追封大長公主元符改封陳國政和改賢惠大長帝
姬
太宗七女長滕國公主早亡
徐國大長公主太平興國九年封蔡國下嫁左衛將軍
吳元扆淳化元年改魏國薨諡英惠至道三年追封燕
國長公主景祐三年進大長公主元符改徐國政和改
英惠大長帝姬
邠國大長公主太平興國七年為尼號員明大師八年
卒至道三年追封曹國長公主景祐三年進大長公主
元符改邠國
揚國大長公主至道三年封宣慈長公主咸平五年進
魯國下嫁左衛將軍柴宗慶賜第普寧坊宗慶禹錫之
孫帝命主以婦禮謁禹錫第歴徙韓魏徐福四國仁宗
立進鄧國大長公主明道二年薨進封晉國諡和靖元
符封揚國政和改和靖大長帝姬主性妬宗慶無子以
兄子為後
雍國大長公主至道三年封賢懿長公主咸平六年下
嫁右衛將軍王貽永進封鄭國賜第景德元年薨諡懿
順景祐三年追封大長公主皇祐三年改韓國徽宗改
封雍國政和改懿順大長帝姬
衛國大長公主至道三年封壽昌長公主大中祥符二
年進封陳國改吳國號報慈正覺大師改楚國又改邠
國天禧二年改建國乾興元年封申國大長公主天聖
二年薨賜諡慈明徽宗改衛國政和改慈明大長帝姬
荆國大長公主幼不好弄未嘗出房闥太宗嘗發寳藏
令諸女擇取之欲以觀其志主獨無所取真宗即位封
萬壽長公主改隨國下嫁駙馬都尉李遵勖舊制選尚
者降其父為兄弟行時遵勖父繼昌亡恙主因繼昌生
日以舅禮謁之帝聞密以兼衣寳帶噐幣助其為壽遵
勖賓客皆一時賢士每燕集主必親視饔饎嘗有盗入
主第帝命有司訊捕主請出所逮繫人以私錢募告者
果得真盗法當死復請貰之歴封越宿鄂冀四國明道
元年進魏國初遵勖出守許州暴得疾主亟欲馳視之
左右白須奏得報乃可行主不待報而往從者纔五六
人帝聞遽命内侍督諸縣邏兵以衛主車其後居夫喪
衰麻未嘗去身服除不復御華麗嘗燕禁中帝親為簮
花辭曰自誓不復為此久矣嘗因浴仆地傷右肱帝遣
内侍責侍者主曰年衰力弱不任步趨非左右之過由
是悉得免主善筆札喜圖史能為歌詩尤善女工之事
嘗誡諸子以忠義自守無恃吾以速悔尤視他子與已
出均及病目帝挾醫診視自后妃以下皆至第候問帝
親䑛其目左右皆感泣帝亦悲慟曰先帝伯仲之籍十
有四人今獨存大主奈何嬰斯疾復顧問子孫所欲主
曰豈可以母病邀賞邪賚白金三千兩辭不受帝因謂
從臣曰大主之疾倘可移於朕亦所不避也主雖喪明
平居隠几沖淡自若誡諸子曰汝父遺令柩中無藏金
玉時衣數襲而已吾殁後當亦如是皇祐三年薨年六
十四帝臨奠輟視朝五日追封齊國大長公主諡獻穆
徽宗改封荆國政和改獻穆大長帝姬
真宗二女長惠國公主早亡
昇國大長公主初入道明道二年封衛國長公主號清
虚靈照大師慶歴七年追封魯國諡昭懷徽宗改封昇
國大長公主政和改昭懷大長帝姬
仁宗十三女徐國鄧國鄭國楚國商國魯國唐國陳國
豫國九公主皆早亡
周陳國大長公主帝長女也寳元二年封福康嘉祐二
年進封兖國主幼警慧性純孝帝嘗不豫主侍左右徒
跣籲天乞以身代帝隆愛之帝念章懿太后不及享天
下養故擇其兄子李瑋使尚主瑋朴陋與主積不相能
主中夜扣皇城門入訴瑋皇懼自劾諫官王陶論宫門
夜開乞繩治護衛御史又共論主第内臣多不謹帝為
黜都監梁懷一軰十餘人後數年不復協詔出瑋於外
主降封沂屏居内廷久之復召瑋使為駙馬都尉如初
英宗立進越國長公主神宗治平四年進楚國大長公
主熙寧三年薨年三十三以瑋奉主無狀貶陳州輔臣
議諡帝以主事仁祖孝命曰莊孝追封秦國徽宗加周
陳國政和改封莊孝明懿大長帝姬
秦魯國賢穆明懿大長公主仁宗皇帝第十女也母曰
周貴妃嘉祐五年封慶壽進惠國治平四年進魯國大
長公主下嫁吳越忠懿王之曾孫右領軍衛大將軍錢
景臻改韓周燕國徽宗朝進秦魏兩國政和三年更封
令德景行大長帝姬靖康二年諸帝姬北徙姬以先朝
女金人不知留於汴建炎初復公主號改封秦魯國避
地南渡賊張遇掠其家中子愕被害公主至揚州朝謁
復避地之閩紹興三年自閩至會稽請入見因留居焉
後徙台州上以公主行尊年高甚敬之每入内見必先
揖靖康中戚里例納節至是公主為其子忱請還舊官
上以忱為瀘州節度使仍詔戚里不得援例久之又為
忱請優賜推恩上重違之加忱開府儀同三司時主有
三子愐愷非已所出故獨厚於忱上戒之曰長主壽考
如此乃仁宗皇帝四十二年深仁厚澤是以鍾慶於長
主長主待遇諸子宜法仁宗用心之均一主感服薨年
八十六上輟朝五日幸其弟臨奠詔子孫皆進官一等
諡曰賢穆二十九年加諡明懿
兖國大長公主帝第十一女也嘉祐六年封永壽進榮
國長公主治平四年進祁國大長公主熙寧九年改魯
國下嫁左領軍衛大將軍曹詩主性儉節於池臺苑囿
一無所增飭十年夏旱曹族以主生日將盛具為壽主
曰上方損膳徹樂吾何心能安悉屏之元豐六年薨年
二十四追封荆國諡賢懿遷其二子曄旼皆領團練使
徽宗追封兖國又改賢懿恭穆大長帝姬
燕舒國大長公主帝第十二女也嘉祐六年封寳壽八
年進封順國長公主治平四年進冀國大長公主元豐
五年改魏國下嫁開州團練使郭獻卿八年進楚國徽
宗改吳國進吳越國改秦兖國政和二年薨追封燕舒
國諡懿穆復改懿穆大長帝姬
英宗四女舒國公主早亡
魏楚國大長公主帝長女嘉祐八年封德寕治平三年
進封徐國下嫁左衛將軍王師約四年進陳國長公主
元豐八年薨追封燕國大長公主諡惠和元祐四年追
封秦國徽宗追封魏國加韓魏國改魏楚國又改惠和
大長帝姬
魏國大長公主帝第二女母曰宣仁聖烈皇后嘉祐八
年封寳安公主神宗立進舒國長公主改蜀國下嫁左
衛將軍王詵詵母盧寡居主處之近舍日致膳羞盧病
自和湯劑以進帝厚於姊妹故主第池籞服玩極其華
縟主以不得日侍宣仁於寳慈宫居常悒然間遇旱暵
帝降損以禱主亦如之曰我奉賜皆出公上固應同其
休戚帝居慈聖光獻皇后喪毁甚主曰吾與上同體視
此亦復何聊立散遣歌舞三十軰元豐三年病篤主性
不妬忌王詵以是自恣嘗貶官至是帝命還詵官以慰
主意太后臨問已不省后慟哭久稍能言自訴必不起
相持而泣帝繼至自為診脉親持粥食之主強為帝進
食賜金帛六千且問所須但謝復詵官而已明日薨年
三十帝未上食即駕往望第門而哭輟朝五日追封越
國諡賢惠後進封大長公主累改秦荆魏三國主好讀
古文章喜筆札賙恤族黨中外稱賢詵不矜細行至與
妾姦主旁妾數抵戾主薨後乳母訴之帝命窮治杖八
妾以配兵既葬謫詵均州子彦弼生三歲卒
韓魏國大長公主帝第三女與魏國同生始封壽康公
主改祁國衛國下嫁張敦禮進冀國大長公主改秦越
楚國加今封政和三年改賢德懿行帝姬宣和五年薨
神宗十女楚國鄆國潞國邢國邠國兖國六公主皆早
薨
周國長公主帝長女也母曰欽聖憲肅皇后封延禧公
主生而警悟自羈丱習嗜宛如成人年十二卒帝后皆
變服哀送追贈燕國元符末改封周國
唐國長公主帝第三女也始封淑壽公主初帝念韓琦
功德欲與為㛰姻故哲宗緣先帝意以王降琦之子嘉
彦歴封温曹冀雍越燕六國政和元年薨追封唐國長
公主
潭國賢孝長公主帝第四女也母曰宋貴妃始封康國
紹聖四年下嫁王遇歴韓魯陳鄆四國大觀二年薨追
加封諡
徐國長公主帝幼女也母曰欽成皇后始封慶國進益
冀蜀徐四國年及笄猶處聖瑞宫侍母疾晝夜不暫去
藥餌非經手弗以進迨疾革號慟屢絶左右不忍視崇
寧三年下嫁鄭王潘美之曾孫意事姑修婦道潘故大
族夫黨數千百人賓接皆盡禮無裏外言志向沖淡服
玩不為紛華歲時簡嬉遊十年間惟一適西池而已再
生子不成而死媵妾得女拊視如已出政和三年改稱
柔惠帝姬五年薨年三十一追封賢靜長帝姬
哲宗四女鄧國揚國二公主早亡
陳國公主始封德康公主進瀛國榮國大觀四年下嫁
石端禮徙陳國改淑和帝姬政和七年薨
秦國康懿長公主帝第三女也始封康懿進嘉國慶國
政和二年改韓國公主出降潘正夫改淑慎帝姬靖康
末與賢德懿行大長公主俱以先朝女留於汴建炎初
復公主號改封吳國覲上於越以玉管筆小玉山竒畫
為獻上温辭郤之避地至婺州紹興四年入見其子堯
卿等五人各進官一等主奏言祖宗以來駙馬都尉石
保吉魏咸信柴宗慶皆除使相今正夫歴事四朝在汴
京曾建議迎陛下至杭州又言禁衛未集預宜防變乞
除開府上不許八年再入見留宫中三日時極暑上每
正衣冠對之飲食又為正夫求恩數上曰官爵豈可私
與人況今日多事未暇及此時趙鼎當國方論羣臣紹
述之奸頗抑正夫鼎去位正夫始得開府之命給事中
劉一正言其非舊制恐援例者多乃詔哲宗惟正夫為
近親餘人母得援例顯仁太后歸主同秦魯國大長公
主迎於道十九年又入朝子長卿粹卿端卿皆自團練
使陞觀察使從所請也孝宗即位進封秦國大長公主
隆興二年薨諡康懿主在日正夫官至少傅封和國公
温卿寧國軍承宣使長卿寧江軍承宣使端卿昭信軍
承宣使清卿容州觀察使墨卿才卿並帶團練使其盛
如此正夫薨於紹興二十二年贈太傅
徽宗三十四女政和三年改公主號為帝姬國號易以
美名二字
嘉德帝姬建中靖國元年六月封德慶公主改封嘉福
尋改號帝姬再封嘉德下嫁左衛將軍曹夤
榮德帝姬初封永慶公主改封榮福尋改號帝姬再封
榮德下嫁左衛將軍曹晟
順淑帝姬初封順慶公主薨追諡益國及改帝姬號追
封順淑
安德帝姬初封淑慶公主改封安福尋改號帝姬再封
安德下嫁左衛將軍宋邦光
茂德帝姬初封延慶公主改封康福尋改號帝姬再封
茂德下嫁宣和殿待制蔡鞗
壽淑帝姬初封壽慶公主薨追封豫國及改帝姬號追
封壽淑
惠淑帝姬初封惠慶公主薨追封鄧國及改帝姬號追
封惠淑
安淑帝姬初封安慶公主改封隆福薨追封蜀國及改
帝姬號追封安淑
崇德帝姬初封和慶公主改封崇福尋改帝姬號下嫁
左衛將軍曹湜再封崇德宣和二年薨
康淑帝姬初封康慶公主改封承福薨追封商國及改
帝姬號追封康淑
榮淑帝姬初封崇慶公主改封懿福薨追封蔡國及改
帝姬號追封榮淑
保淑帝姬初封保慶公主薨追封魯國及改帝姬號追
封保淑
成德帝姬初封昌福公主改號帝姬再封成德下嫁向
子房
洵德帝姬初封衍國公主改號帝姬尋改封洵德下嫁
田丕
悼穆帝姬初封徽福公主改號帝姬薨追封悼穆
顯德帝姬初封顯福公主改號帝姬尋改封顯德下嫁
劉文彦
熙淑帝姬初封熙福公主薨追封華國及改帝姬追封
熙淑
敦淑帝姬初封壽福公主薨追封涇國及改帝姬追封
敦淑
順德帝姬初封順德公主改號帝姬尋改封順德下嫁
向子扆
柔福帝姬初封柔福公主後改帝姬
申福帝姬初封薨追封沖慧
寧福帝姬政和四年封
保福帝姬追封莊懿
賢福帝姬追封沖懿
仁福帝姬追封順穆
和福帝姬
永福帝姬
惠福帝姬
令福帝姬
華福帝姬
慶福帝姬
儀福帝姬
純福帝姬
恭福帝姬
右三十四帝姬早亡者十四人餘皆北遷獨恭福
帝姬生纔周晬金人不知故不行建炎三年薨封
隋國公主安德帝姬有遺女一人後適嗣秀王伯
圭封秦國夫人榮德帝姬至燕京駙馬曹晟卒改
適錫庫國王紹興中有商人妻易氏者在劉超軍
中見内人言宫禁事遂自稱榮德帝姬鎮撫使解
潛送至行在遣内夫人驗之詐付大理寺獄成詔
杖死又有開封尼李静善者内人言其貌似柔福
靜善即自稱柔福蘄州兵馬鈐轄韓世清送至行
在遣内侍馮益等驗視遂封福國長公主適永州
防禦使高世榮其後内人從顯仁太后歸言其妄
送法寺治之内侍李&KR2907;自北還又言柔福在五國
城適徐還而薨静善遂伏誅柔福薨在紹興十一
年從梓宫來者以其骨至葬之追封和國長公主
孝宗二女長嘉國公主紹興二十四年封碩人進永嘉
郡主三十二年卒詔以醫官李師克等屬吏孝宗時居
東宫奏臣女幼而多疾不宜罪醫遂寢乾道三年贈嘉
國公主次女生五月而夭未及封
文安郡主光宗長女也次女封和政郡主季女封齊安
郡主皆早卒紹熙元年並追贈公主
安康郡主魏惠獻王女也初封永寧郡主改封通義以
父遺表遂升安康歸殿前司前軍統領羅忠信子良臣
詔王府主管鄧從義諭旨皇女孫郡主宜執婦道務成
肅雍之德毋敢或違賜甲第居之良臣以恩轉秉義郎
除閤門祗候官開禧元年郡主薨年三十九
祁國公主寧宗女也生六月而薨追封祁國
周漢國公主理宗女也母賈貴妃早薨帝無子公主生
而甚鍾愛初封瑞國公主改昇國開慶初公主年及笄
詔議選尚宰臣請用唐太宗下降士人故事欲以進士
第一人尚主遂取周震炎廷謝日公主適從屏内窺見
意頗不懌帝微知之景定二年四月帝以楊太后擁立
功乃選太后姪孫鎮尚主擢鎮右領軍衛將軍駙馬都
統進封公主為周國公主帝欲時時見之乃為主起第
嘉會門飛樓閣道密邇宫范帝常御小輦從宫人過公
主第特賜董役官減三年磨勘工匠犒賞有差明年進
封周漢國公主拜鎮慶遠軍承宣使鎮宗族娣姒皆推
官加封寵異甚渥七月主病有鳥九首大如箕集主家
搗衣石上是夕薨年二十二無子帝哭之甚哀諡端孝
鎮官節度使云
宋史卷二百四十八
