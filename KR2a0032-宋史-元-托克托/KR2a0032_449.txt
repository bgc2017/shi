宋史卷四百四十九
元中書右丞相總裁托克托等修
列傳第二百八
忠義四
崔縱(吳安國附)林沖之(子郁從子震霆附)
滕茂實魏行可(郭元邁附)
閻進(朱勣附)趙師檟
易青胡斌
范旺馬俊
楊震仲(史次秦郭靖附)高稼
曹友聞陳寅(賈子坤劉銳蹇彛何充)
許彪孫(張桂金文德曺顔胡世全龐彦海江彦清)陳隆之(史季儉附)
王翊李誠之(秦鉅附)
崔縱字元矩撫州臨川人登政和五年進士第歴確山
主簿仙居丞累遷承議郎幹辦審計司二帝北行高宗
將遣使通問廷臣以前使者相繼受繫莫肯往縱毅然
請行乃授朝請大夫右文殿脩撰試工部尚書以行比
至首以大義責金人請還二帝又三遺之書金人怒徙
之窮荒縦不少屈久之金人許南使自陳而聽其還縦
以王事未畢不忍言又以官爵誘之縱以恚恨成疾竟
握節以死洪皓張卲還遂歸縱之骨詔以兄子延年為
後
吳安國字鎮卿處州人太學進士累官遷考功郎官以
太常少卿使金值金人渝盟拘留脅服之安國毅然正
色曰我首可得我節不可奪惟知竭誠死王事王命烏
敢辱金人不敢犯遣還後知袁州卒
林沖之字和叔興化軍莆田人元符三年進士歴御史
臺檢法官大宗正丞都官金部郎滯省寺者十年出守
臨江南康靖康初召為主客郎中金人再来侵詔副中
書侍郎陳過庭使金同被拘執初猶給乳酪迨宇文虛
中受其命金人亦以是邀之沖之奮厲見詞色金人怒
徙之奉聖州既二年過庭卒金人逼沖之仕偽齊不屈
徙上京又不屈置顯州極北沍寒之地幽佛寺十餘年
漸便飲茹以義命自安髭髮還黑病亟語同難者曰某
年七十二持忠入地無恨所恨者國讐未復耳南向一
慟而絶僧窆之寺隅洪皓還朝以聞詔與二子官子郁
從子震霆郁字襲休宣和三年進士再調福建茶司幹
官建州勤王卒自京師還求卸甲錢郡守逃匿卒鼓譟
取庫兵為亂殺轉運使毛奎轉運判官曾仔主管文字
沈昇郁聞變急入諭卒遇害事聞詔各與一子官震字
時旉崇寕元年進士仕至秘書少監以不附二蔡有聲
崇寕大觀間霆字時隠政和五年進士敕令所刪定官
詆紹興和議謂不宜置二帝萬里外不通問即挂冠出
都門權臣大恚怒亦廢放以死莆人稱為忠義林氏寳
慶三年即其所居立祠寳祐中又給田百畝使偹祭享
以勸忠義云
滕茂實字秀穎杭州臨安人政和八年進士靖康元年
以工部員外郎假工部侍郎副路允廸出使為金人所
留時茂實兄綯通判代州已先降金尼堪素聞茂實名
乃遷之代州又自京師取其弟華實同居以慰其意欽
宗自離都城舊臣無敢候問起居者茂實聞欽宗將至
即自為哀詞且篆宋工部侍郎滕茂實墓九字取奉使
黃幡裏之以授其友人朔寕府司理董詵欽宗及郊茂
實具冠幘迎謁拜伏號泣金人諭之曰國破主遷所以
留公盖將大用廹令易服茂實力拒不從見者墮淚茂
實請從舊主俱行金人不許憂憤成疾卒雲中詵拔歸
錄所為哀詞言於張浚浚以詵為陜西轉運判官上其
事紹興二年贈龍圖閣直學士官其家三人
魏行可建州建安人建炎二年以太學生應募奉使補
右奉議郎假朝奉大夫尚書禮部侍郎充河北金人軍
前通問使仍命兼河北京畿撫諭使時河北紅巾賊甚
衆行可始懼為所攻既而見使旌皆引去行可渡河見
金人于澶淵金人知其布衣借官待之甚薄因留不遣
行可嘗貽書金人警以不戢自焚之禍大國舉中原與
劉豫劉氏何德趙氏何罪若亟以還趙氏賢於奉劉氏
萬萬也紹興六年卒十三年張卲来歸言行可執節沒
於王事行可父通直郎伯能亦愬于朝遂贈朝奉郎秘
閣脩撰先已官其二子一弟至是復官其一孫行可之
使也吳人郭元邁以上舍應募補右武大夫和州團練
使為之副不肯髠髮換官亦卒于北焉
閻進隷宣武建炎初遣使通問進從行既至雲中府金
人拘留使者散處之進亡去追還留守高慶裔問何為
亡進曰思大宋爾又問郎主待汝有恩汝亡何故進曰
錦衣玉食亦不戀也慶裔義而釋之凡三亡乃見殺臨
刑進謂行刑者吾南向受刅南則我皇帝行在也行刑
者曳其臂令面北進踊身直起盤旋數四卒南鄉就死
進武校尉朱勣亦從之分在尼堪所勣見尼堪數日遽
求妻室尼堪喜令擇所虜内人妻之勣取最醜者人莫
諭其意不半月亡去追之還尼堪大怒勣含笑死梃下
盖勣求妻者所以固尼堪也
趙師檟以罪拘管西外宗正司福建提刑王夢龍以智
勇可用屬製軍噐會寇逼尤溪令師檟統卒數百往戍
既行大書于旗曰不與賊俱生人皆壮之賊兵至師檟
迎敵于林嶺身為先鋒戰十餘合賊至益衆師檟所乘
馬適䧟田中賊斷其左臂師檟以右手拔背刀斬七級
力盡部曲欲引遁師檟仰天大呼曰師檟報國死於此
矣遂沒焉尤溪之民為之立廟戰處樞密王埜請加褒
贈乃贈武節郎與一子恩澤
易青者為都督行府摧鋒軍效用初廣東賊曾衮本軍
士也已受詔復叛紹興六年十月經略使連南夫與摧
鋒軍統制韓京會於惠州督諸兵討之京募敢死士七
十三人夜劫衮營青在行中為所執賊驅至後軍趙續
砦外調續曰汝大軍為我所擒者甚衆青大呼曰勿信
所擒者我爾賊又言吾不汝殺苐令經略持黃牓来招
安青又呼曰勿聽任賊殺我我惟以一死報國賊怒焚
之青死罵不絶口青無妻子事聞特贈保義郎閤門祗
候官為薦祭焉
胡斌為殿前司將官童德興提禁旅戍卲武江閩寇作
知卲武有偹未敢犯會招捕司&KR0702;德興禀議獨留斌將
弱卒數百留城中紹定三年閏月己夘盜衆大至他將
士皆遁獨斌奮身迎戰所格殺甚衆賊益生兵官軍所
存僅數十人或告以衆寡不敵盍避之斌曰郡民死者
以萬計賴生者數千人由東門而出我不綴其勢使得
脫走則賊躡其後無噍類矣遂巷戰大呼曰我死救百
姓兵盡矢窮卒遇害其屍僵立移時始仆事聞贈武節
大夫錄其後一人樞密院編修官王埜言卲武民即斌
戰地立廟請就以武節為廟額從之
范旺南劍州順昌縣廵檢司軍校也初順昌盜俞勝等
作亂官吏皆散土軍陳望素樂禍與射士張衮謀舉砦
應之旺叱之曰吾等父母妻子皆受國家廪食以活今
力不能討反更助為虐是無天地也凶黨忿剔其目而
殺之一子曰佛勝年二十以勇聞賊詐以父命召之至
則俱死其妻馬氏聞之行且哭賊脅汙之不從節解之
賊既平旺死迹在地隱隠不沒邑人驚異為設像城隍
廟歲時祭享紹興六年轉運使以狀聞詔贈承信郎更
立祠號忠節二十八年復詔立愍節廟以祀之
馬俊或曰進太平州慈湖砦兵也紹興二年砦軍陸德
周青張順等據州叛青為謀主約翌日盡點城中少壮
而屠其老弱然後擁衆渡江俊隸青左右得其謀隂結
其徒十人殺賊然後諭衆開門其徒許之俊歸語其妻
孫氏與之訣至南門伺青出上馬斫中頰九人懼不敢
前後與妻子皆遇害青被傷卧旬日賊黨散官軍至德
青遂伏誅三年贈俊脩武郎為立祠號登勇
楊震仲字革父成都府人蚤負氣節雅有志當世登淳
熙二年進士第知閬州新井縣以惠政聞辟興元府通
判權大安軍吳曦叛素聞震仲名馳檄招之震仲辭疾
不行時軍教授史次秦亦被檄謀於震仲震仲曰大安
自武興而来為西蜀第一州若首從其招則諸郡風靡
矣顧力不能拒義死之教授非城郭臣且有母在未可
死脫去為宜因屬次秦曰吾死以匹絹纏身歛以小棺
足矣曦遣興州都統司機宜郭鵬飛代震仲趣其行益
急鵬飛宴震仲終飲不見顔色歸舍然燭獨坐夜漏至
三鼓呼左右索湯比至震仲飲毒死矣次秦如其言歛
而寘于蕭寺闔郡為之流涕震仲之未死先遺家人書
曰武興之事從之則失節何面目在世間不從禍立見
我死禍止一身不及妻子矣人孰無死死而有子能自
立即不死自震仲死蜀之義士感慨奮發始有協謀誅
逆者眀年曦伏誅蜀帥安丙楊輔以聞贈朝奉大夫直
寳謨閣官二字表其里曰義榮吳獵宣諭西蜀為之請
廟與謚名其廟旌忠謚曰節毅
史次秦眉山人及進士第吳曦叛招次秦甚遽次秦遷
延固避偽知大安軍郭鵬飛廹之行乃以石灰桐油塗
兩目末生附子傳之比至目益腫次秦母年高而賢聞
次秦為曦所招即命家人以疾篤馳報且曰恐病不足
取信以訃聞可也曦乃聽還曦誅蜀帥上其事改秩為
利路主管文字仕至合州太守有郭靖者高橋土豪廵
檢也吳曦叛四州之民不碩臣金棄田宅推老稚順嘉
陵而下過大安軍楊震仲計口給粟境内無餒死者曦
盡驅驚移之民使還皆不肯行靖時亦在遣中至白厓
關告其弟端曰吾家世為王民自金人犯邊吾兄弟不
能以死報國避難入關今為曦所逐吾不忍棄漢衣冠
碩死於此為趙氏鬼遂赴江而死
高稼字南叔卭州蒲江人真德秀一見以國士期之嘉
定七年進士調成都尉轉九隴丞丁内艱免喪辟潼川
府路都鈐轄司幹辨公事制置使崔與之聞其名改辟
本司幹辦公事稼持論不阿憂世甚切及鄭損為制置
使即求去朝廷以稼贊閫有勞未幾改知綿谷縣制置
司以總領所擅十一州會子之利請盡廢之此盖紹興
隆興之間得旨為之者令下民疑為之罷市稼亟出私
錢以給中下戶稼弟定子時為總領所主管文字相與
徵其誤而力救之得存其半公私僅濟歲大饑有司置
弗聞稼損槖中装市粟以食之全活甚衆損之入蜀也
稼同産弟了翁誦言于朝謂必敗事損銜之遂劾稼罷
寳慶三年元兵至武階損棄沔而遁桂如淵鎮蜀辟通
判沔州尋檄兼幕職稼首言蜀以三關為門戶五州為
藩籬自前帥棄五州民無固志一旦敵至又有因糧之
利或遂留不去今亟當申理俾緩急有所保聚如淵然
之乃剙山砦八十有四且募義兵五千人與民約曰敵
至則官軍守原堡民丁保山砦義兵為遊擊庶其前靡
所掠後弗容久北兵由東道以入如淵憂之辟稼知洋
州稼日夜為守禦計以洋居平地無一卒以守議移金
州帥司軍千人駐洋州而自任其餉給李心傳為言諸
朝不報及鳳州破制置司始從稼請調金州兵赴之而
兵不時至漢中陷梁洋之民數十萬盡趨安康稼乃移
屯黃金渡收散卒招忠義以制置司之命致故將陳昱
於安康委以收復之任昱部分諸軍召青座華陽諸關
守將皆以兵来會凡得三千人稼竭洋之帑廪贍之以
州事付通判而自假節制軍馬督諸將繼進沔州破北
兵廹大安益昌大震稼亟命趨沔自至西縣援之如淵
以便宜命稼利路提刑司兼權興元府制置司檄其守
米倉稼移書曰今日之事如奕棋所校者先後爾苟以
分水三泉米倉為可保敵兵若自宕昌清州以入將孰
禦之盍以興沔利三戎司分駐鳳州俾制司已招之忠
義關表復讐之豪傑聫司以進兵氣奪矣如淵遲疑不
决逮天水同慶被屠西和圍益急始會軍民之衆萬人
援之道梗不得前而城已破矣俄報砦窠七方之師皆
潰稼率遺民駐廉水縣召集保甲分布間道以保巴山
當是時文臣之在軍中者惟稼一人如淵既罷李&KR1033;代
之以稼久勞請改畀内郡差知榮州殿中侍御史汪剛
中如淵黨也欲使稼分其罪乃謂蜀之敗實由稼遽罷
之又削二官李心傳見上訟稼無罪不當罷宣撫使黃
伯固辟稼知閬州未幾伯固去官制置使趙彦呐以參
議官辟之制置司近漢中稼言漢中蕩無藩籬宜經理
仙人原以為緩急視師之地彦呐以委稼稼至原繕營
壘峙芻糧比噐甲開泉源守禦之規罔不備具會召還
彦呐密奏留稼以直秘閣知沔州利州提點刑獄兼參
議官始至告于神曰郡當兵難之後生聚撫摩所當盡
力去之日誓垂槖以入劒門乃葺理創殘招集流散民
皆襁負来歸北兵入西和薄階州稼贊彦呐登原督戰
知天水軍曺友聞等兵大戰進稼三官為朝請大夫兼
關外四州安撫司公事措置西路屯田稼嘗代彦呐論
蜀事利害上嘉覽之北兵自鳳州入東軍不能禦遂擣
河池至西池谷距沔九十里吏民率逃議欲退保大安
稼白彦呐曰今日之事有進無退能進據險地以身捍
蜀敵有後顧必不深入若倉皇召兵退守内地敵長驅
而前蜀事去矣彦呐曰吾志也已而竟行留稼守沔北
兵自白水關入六股株距沔六十里沔無城依山為阻
稼升高鼓譟盛旗鼓為疑兵彦呐至罝口輟帳前總管
和彦威以軍還沔召小將楊俊何璘悉以兵會又調總
管王宣精兵千人益之璘軍無紀律稼捕其縦火者三
人誅之未幾北兵大至璘遁其衆皆潰遂下沔州先是
友聞戍七方知沔不可守勸稼移保山砦而自將所部
助之稼曰七方要地不可棄吾郡將也城亦不可棄即
事不濟有死而已先二日子斯得侍以時危任重為憂
稼舉田承君五日不汗之言語之且曰吾得死所何憾
又以書告李心傳曰稼必堅守沔無沔則無蜀矣自謂
此舉可以無負知己及事廹參議楊約勸稼姑保大安
稼厲聲曰我以監司守城郭爾以幕客往来應援各行
其志常平司屬官馮元章率吏士方請稼少避稼不為
動城既䧟衆擁稼出戶稼叱之不能止兵騎四集圍之
遂死焉詔進稼七官為正議大夫龍圖閣直學士謚曰
忠後以子斯得執政累贈太師稼為人慷慨有大志聞
人有善稱之不容口不善面折無所避推轂人士常恐
不及視財如糞土死之日聞者莫不於邑流涕所著有
縮齋類藁三十卷斯得自有傳
曺友聞字允叔同慶栗亭人武惠王彬十二世孫也少
有大志與仲弟友諒不遠千里尋師取友登寳慶二年
進士授緜竹尉改辟天水軍教授城已被圍友聞單騎
夜入與守臣張維紏民厲戰兵退制置使製大旗書滿
身膽以旌之已而兵復至友聞罄家財招集忠義得徤
士五千人制置使李&KR1033;檄管忠義領所部守仙人關且
行且戰至峡口據險前軍統制屈信率所部突陳還所
掠四州人畜至秦填遣左軍統制杜午迎擊力不能敵
友聞令諸軍乘高據險身冒矢石為士卒先信與統制
張安國領兵出戰兵退制置使檄捍七方關北兵東破
武休關已而破七方遂入沔州金牛至大安又分兵自
嘉陵江木皮口突出何進軍後進戰敗死之遂長驅入
劍門友聞與弟萬各率所部取間道過氊帽山至青蒿
埧戰于白水江中流兵退制置司&KR0702;駐閬州叛將魯珍
為陳隆之所斬珍部曲肆焚劫友聞討斬其將郭虎藺
廣楊仲等餘黨散去&KR0702;知天水軍北兵入鳳州略河池
抵同慶友聞密遣統制王漢臣統領張祥授以方略出
戰兵至城下友聞部分諸將各守一門偃旗伏鼓戒士
卒俟漸近鳴鼓張旗矢石並發又命漢臣等取間道出
戰自提重兵尾敵後大戰有功端平初友聞遣萬與忠
義總管時當可分兵碎石頭青蒿谷前後大戰數合制
置使上其功特授承務郎權發遣天水軍北兵又自西
和至階州友聞曰階雖非吾境豈可坐視而不救遂引
兵與諸軍會命前軍統制全貴領所部為先鋒統制夏
用出其左張成出其右總管陳庚及萬友諒往来督戰
有功制置使趙彦呐俾節制利帥司軍馬任責措置邊
面換武翼大夫閤門宣贊舍人差權利州駐劄御前諸
軍都統制駐劄石門控扼七方關明年北兵破武休關
入沔陽利路提刑高稼死之制置使進屯青野原被圍
友聞曰青野為蜀咽喉不可緩遣萬領兵自冷水口度
嘉陵江至六股株屢戰有功夜銜枚由間道直趨青野
原制置使竒萬之勇令督諸軍戰守兵退友聞引精兵
亦趨至原下夜半截戰圍遂得解特授武德大夫左驍
騎大將軍依舊利州駐劄御前諸軍統制北兵破沔州
擣大安友聞遣摧鋒軍統制王資踏白軍統制白再興
速趨雞冠隘左軍統制王進據陽平關友聞登溪嶺手
執五方旗指麾甫畢兵數萬突至陽平關遂遣進及遊
奕部將王剛出戰又親帥帳兵及背嵬軍突出陳前左
右馳射兵退友聞謂忠義總管陳庚及當可曰敵必旋
兵攻雞冠隘宜急援之既而果以步騎萬餘攻隘庚以
騎兵五百直前决戰當可將步兵左右翼並進王資白
再興又自隘出戰蹀血十餘里兵乃解去特授友聞眉
州防禦使依舊左驍騎大將軍利州駐劄御前諸軍統
制兼沔州駐劄兼管關外四州安撫權知沔州節制本
府屯戍軍馬弟萬差知同慶府四州制置司帳前總管
仍舊總管忠義軍馬節制屯戍軍馬董仙駐劄專與沔
利兩司同共任責措置邊面明年友聞引兵扼仙人關
諜聞北兵合西夏女真回回吐蕃渤海軍五十餘萬大
至友聞語萬曰國家安危在此一舉衆寡不敵豈容浪
戰惟當乘高據險出竒匿伏以待之北兵先攻武休關
敗都統李顯忠軍遂入興元欲衝大安制置使趙彦呐
檄友聞控制大安以保蜀口友聞馳書彦呐曰沔陽蜀
之險要吾重兵在此敵有後顧之憂必不能越沔陽而
入蜀又有曺萬王宣首尾應援可保必捷大安地勢平
壙無險可守正敵騎所長步兵所短况衆寡不敵豈可
於平地控禦彦呐不以為然一日持小紅牌来速者七
友聞議為以寡擊衆非乘夜出竒内外夹擊不可乃遣
萬友諒引兵上雞冠隘多張旗幟示敵堅守友聞選精
銳萬人夜渡江密往流溪設伏約曰敵至内以鳴鼓舉
火為應外呼殺聲北兵果至萬出逆戰敵將巴圖魯擁
萬餘衆逹海帥千人往来搏戰矢石如雨萬身被數創
令諸軍舉㷭友聞遣選鋒軍統制楊大全遊奕軍統制
馮大用引本部出東菜園擊敵後隊敢勇軍總管夏用
知西和州神勁軍總管趙興帥所部出水嶺擊敵中隊
知天水軍安邊軍總管呂嗣德陳庚率所部出龍泉頭
擊敵前隊友聞親帥精兵三千人疾馳至隘下先遣保
捷軍統領劉虎帥敢死士五百人衝前軍前軍不動大
兵伏三百騎道旁虎衆銜枚突戰會大風雨諸將請曰
雨不止淖濘深沒足宜俟少霽友聞斥曰敵知我伏兵
在此緩必失機遂擁兵齊進友聞入龍尾頭萬聞之五
鼓出隘口與友聞會内外兩軍皆殊死戰血流二十里
西軍素以緜裘代鐡甲經雨濡濕不利步鬪黎眀大兵
益增廼以鐡騎四面圍繞友聞嘆曰此殆天乎吾有死
而已於是極口詬罵殺所乘馬以示必死血戰愈厲與
弟萬俱死軍盡沒北兵遂長驅入蜀秦鞏人汪世顯素
服友聞威望常以名馬遺友聞還師過戰地歎曰蜀將
軍真男兒漢也盛禮祭之事聞特贈龍圖閣學士大中
大夫賜廟褒忠謚曰節官其二子承務郎壻廸功郎萬
特贈武翼大夫二子成忠郎
陳寅寳謨閣待制咸之子漕司兩貢進士以父恩補官
歴官州縣紹定初知西和州西和極邊重地寅以書生
義不辭難北兵入境屬都統何進出守大安獨統制官
王銳與忠義千人城守而已寅誓與其民共守此土居
民始以進留家城中恃以為固已而進徙它郡遂無固
志寅獨留其三子并闔門二十八口曰人各顧其家將
誰共守廼散資財以結忠義為必守之計北兵十萬攻
城東南門以降者為先驅寅草檄文喻之自執旗鼓激
厲將士迎敵力戰矢石如雨師退詰旦增兵復来寅帥
忠義民兵與敢死士力戰晝夜數十合兵退制置司以
寅功徧告列郡北兵伐木為攻具增兵至數十萬圍州
城進素與寅不恊寅有功尤為諸將所忌至是求援甚
急久之制置司才遣劉銳及忠義人陳瑀等往救率皆
觀望不進銳甫進七方關瑀未及仇池皆以路梗告寅
率民兵晝夜苦戰援兵不至城遂䧟寅顧其妻杜氏曰
若速自為計杜厲聲曰安有生同君禄死不共王事者
即登高堡自飲藥二子及婦俱死母傍寅歛而焚之乃
朝服登戰樓望闕焚香號泣曰臣始謀守此城為蜀藩
籬城之不存臣死分也臣不負國臣不負國再拜伏劍
而死賓客同死者二十有八人一子後至亦欲自裁軍
士抱持之曰不可使忠臣無後與俱縋城亦折足死制
置司以聞詔特贈朝議大夫右文殿脩撰賜錢三千緡
即其所居鄉所守州立廟久之加贈華文閣待制謚襄
節
賈子坤字伯厚潼州懷安軍人嘉定十三年進士為西
和推官攝通判關外被兵子坤與郡守陳寅誓死城守
城䧟子坤朝服與其家十二口死之追贈承議郎封其
父崧承務郎官其子仲武宣教郎隆州簽判改奉議郎
果州通判卒仲武子昌忠純孝同登咸淳七年進士第
純孝揚州教授受知帥李庭芝調江淮總幕北兵下江
南二王在福州以史館檢閱召辭會丞相文天祥辟佐
其幕尋授秘書丞擢吏部郎中丁母憂起復為右司轉
朝散郎厓山師敗純孝抱二女偕妻牟同蹈海死
劉銳知文州嘉熙元年北兵来攻銳與通判趙汝曏乘
城固守率軍民七千餘人晝夜搏戰殺傷甚多拒守兩
月餘援兵不至城中無水取汲于江會陳昱以去歲失
守沔編置此州夜踰城出降獻女大將告以虛實敵遂
增兵攻城甚急一夕移江流于數里外銳度不免集其
家人盡飲以藥皆死乃聚其屍及公私金帛告命焚之
家素有禮法幼子同哥才六歲飲以藥猶下拜受之左
右為之感慟汝曏宣城人善射城破被執先斷其兩臂
而後臠殺之銳及其二子自刎死軍民死者數萬人
蹇彛潼川通泉人嘉定二年進士累官通判金州端平
三年北兵攻蜀彛堅守戰不能敵被擒不屈而死其子
永叔復力戰城破舉家死焉弟維之紹定五年進士利
州都統王宣辟行參軍事亦迎敵力戰而死特官其子
何充漢州德陽人秘書監耕之孫通判黎州攝州事預
為備禦計及宋能之至建議急于卭崃創大小兩關倉
及砦屋百間親督程役俄關破充自刺不死大軍帥呼
之語許以不殺充曰吾三世食趙氏祿為趙氏死不憾
帥設帟幄環坐諸將而虛其賓席呼充曰汝能降即坐
此充踞坐地求死遂罷它日又呼之欲辮其髮而髠其
頂曰可殺不可髠又使署招民榜充曰我監州也可聚
吾民使殺之耶即一家有死而已榜必不可署大將遺
以酒茗羊牛肉皆卻之自是水飲絶不入口敵知其不
可強將咼之大將曰此南家好漢也使之即死於是斬
其首充妻陳罵不絶口初充之見呼也陳必以一家往
帥曰不呼汝何以来陳曰吾求死爾及充死東望再拜
曰臣夫婦雖死可以對趙氏無愧矣衆以石擊殺之方
充夫婦之嬰禍也親戚勸其苟免充正色曰我夫婦與
兒婦義同死汝等自求生可也於是上下感泣願同死
者四十餘人男士麟孫駒行從子仲桂先充而死惟長
子士龍得免
許彪孫顯謨閣學士奕之子也為四川制置司參謀官
景定二年劉整叛召彪孫草降文以潼川一道為獻彪
孫辭使者曰此腕可斷此筆不可書也即閉門與家人
俱仰藥死整既降遂引兵襲都統張桂營桂及統制金
文德戰死納溪曺贑闔門死之景定四年沔州都統胡
世全護糧運至虎象山遇敵兵戰敗死咸淳二年北兵
取開州守將龐彦海死之德祐元年瀘守梅應春殺判
官李丁孫推官唐奎瑞以城降珍州守將江彦清巷戰
死之
陳隆之不知所仕履為四川制置使淳祐元年十一月
成都被圍守彌旬弗下部將田世顯乘夜開門北兵突
入隆之舉家數百口皆死檻送隆之至漢州命諭漢州
守臣王夔降隆之呼夔語之曰大丈夫死爾毋降也遂
見殺後五年提刑袁簡之上其事特贈徽猷閣待制合
得恩澤外特與兩子恩澤賜謚立廟又有史季儉者威
州棋城主簿也成都之䧟子良震與壻楊城夫爭相為
死各特贈兩官與一子下州文學
王翊字公輔郫縣人寳慶元年進士吳曦嘗招之入幕
及曦以蜀叛抗節不拜為陳大義曦怒囚翊欲烹之曦
誅而免嘉熙元年制置使丁黼辟為參議官先遣其家
歸鄉里為文訣先墓誓以身死報國及北兵至帳前提
舉官成駒先走黼倉卒迎敵敗死翊與司里王璨運司
幹官李日宣等募兵拒守兵入公署見翊朝服危坐問
為何人曰小官食天子之禄臨難不能救死有餘罪可
速殺我又問何以不走曰願與此城俱亡北兵相謂曰
忠臣也戒勿殺敵縦火大掠翊以朝服赴井死兵後其
家出其屍井中衣冠儼如也轉運副使蒲東卯死之兵
屠漢州權州事劉當可判官邵復錄事參軍羅由司戶
𠫭軍趙崇啟知雒縣羅君文皆不屈而死復雍六世孫
也入眉州知丹陵縣馮仲煜死之取簡州簡守李大全
死之卭守趙晨親率雅州牌手出戰力盡而死文州守
劉銳通判趙汝曏相誓死守更迭出戰州被圍旬有五
日汲道絶兵民水不入口者半月至吮妻子之血卒無
叛志城垂䧟汝曏猶提雙刅入陣中十六矢被執以死
銳先殺其妻父子三人登文王臺自刎死師至遂寕民
兵趙朋拒戰左臂已斷而戰不休至重慶進士胡天啟
負母而逃兵欲殺其母天啟妻張哀號願以身代不聽
卒殺之天啟與其妻呼天大罵大將竒天啟貌欲活之
謂之曰汝從我當共冨貴天啟愈奮罵于是夫婦同死
事聞翊汝曏皆立廟賜謚餘褒恤有差寳祐六年北兵
拔吉平隘守將楊禮周德榮死之拔長寕守將王佐父
子俱死至閬州推官趙廣死之至蓬州轉運使施擇善
死之至順慶帥守叚元鑑城守麾下劉淵殺之以降
李誠之字茂欽婺州東陽人受學吕祖謙鄉舉第一後
入太學舍選亦第一慶元初釋褐為饒州教授丁父母
憂廬墓終喪幹辦福建安撫司公事遷刑工部架閣擢
國子學錄以言罷起為江西轉運司幹辦使稱提會子
第其物力高下輸錢以歛之誠之以為擾使者不悅曰
商君之令猶能必行今乃齟齬如此誠之愀然曰使君
儒者而欲效商君之所為乎遂辭去使者遜謝罷令而
後止改通判常州知郢州知金人必敗盟大脩邊防戰
攻守禦之具移知蘄州蘄自南渡以来未嘗被兵誠之
曰備禦無素長驅而来將若之何相視城壁而益增之
備樓櫓築軍馬墻教閱廂禁民兵激之以賞積粟四萬
先是酒庫月解錢四百五十千以獻守誠之一無所受
寄諸公帑以助兵食嘉定十四年二月金人犯淮南時
誠之已逾蒲代者不至欲先遣其孥歸聞難作而止喟
然謂其僚曰吾以書生再任邊壘行年七十抑又何求
獨欠一死爾當與同僚戮力以守不濟則以死繼之乃
選丁壮分布城守募死士迎擊遇于横槎橋大破之居
數日金人擁衆臨沙河欲度又破之明日金兵大至决
湟水焚戰樓又拒退之明日金移兵要衝為必渡計蘄
兵直前奮擊殺其酋帥金人雖屢挫然謀益巧攻益力
未幾傳城下圍之數重遂燔木柵誠之出兵禦之又殺
其將卒數十人奪所佩印三月朔金人攻西門射郤之
俄造望樓以窺城誠之為疑兵以示之又使持書来脅
降誠之戮之而還其書越二日金人以攻具進誠之設
械禦之夜出擣其營料敵應變若熟知兵者金人卒不
得志會黃州失守併兵為一凡十餘萬池陽合肥援兵
敗走朝命馮榯援二郡榯至境遷延不進誠之激厲將
士勉以忠義城䧟率兵巷戰殺傷相當子士允力戰死
誠之引劍將自剄呼其孥曰城已破汝等宜速死無辱
妻許及婦若孫皆赴水死事聞贈朝散大夫秘閣脩撰
封正節侯立廟于蘄賜名褒忠賻銀絹二百仍賜爵迪
功郎者三贈其妻令人士允通直郎子婦及孫女之沒
於難者皆贈安人從誠之之死者通判州事秦鉅
秦鉅字子野丞相檜曾孫通判蘄州金人犯境與郡守
李誠之恊力捍禦求援于武昌安慶月餘兵不至策應
兵徐揮常用等棄城遁城破鉅與誠之各以自隨之兵
巷戰死傷略盡鉅歸署疾呼吏人劉迪令火諸倉庫乃
赴一室自焚有老卒見煙熖中著白戰袍者識其鉅也
冐火挽出之鉅叱曰我為國死汝軰可自求生掣衣就
焚而死次子浚先往四祖山兵至亟還與弟瀈從父俱
死特贈鉅五官秘閣脩撰封義烈侯與誠之皆立廟蘄
州賜額褒忠贈浚瀈通直郎賻以銀絹各二百州學教
授阮希甫贈通直郎防禦判官趙汝標蘄春主簿寗時
鳳錄事參軍兼司戶杜諤俱贈承務郎監蘄州都大監
轄蘄口鎮倉庫嚴剛中贈承事郎時統制官孫中小將
江士旺陳興曺全丘卞軍士李斌等皆鬪死司理參軍
趙與裕先率民兵百餘人奪關出外求援僅以身免而
全家十六人皆沒淳祐十二年特封鉅義烈顯節侯黃
州之䧟守臣何大節亦投江死焉
宋史卷四百四十九
