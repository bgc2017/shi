宋史卷四百七十八
元中書右丞相總裁托克托等修
列傳第二百三十七
世家一
南唐李氏
唐自安史之亂藩鎮專制百有餘年浸成割據及巢賊
蹂躪郡邑丘墟降臻五季豪傑蠭午各挾智力擅為封
疆自制位號以爭長雄天厭禍亂授宋大柄太祖命將
出師十餘年間南平荆楚西取巴蜀劉鋹旣俘李氏納
欵至于太宗吳越請吏漳泉來歸薄伐太原遂僨北漢
而海内一矣王偁東都事略用東漢隗囂公孫述例置
孟昶劉鋹等於列傳舊史因之今倣歐陽脩五代史記
列之世家凡諸國治亂之原天下離合之勢有足鑒者
悉著于篇其子孫諸臣事業有可考者各疏本國之下
作列國世家
南唐李景本名景通後改為璟避周廟諱後改為景父
昪吳楊行密將徐溫養子冒姓徐氏名知誥五代史有
傳景十餘歲以父任駕部郎中諸衞將軍後唐天成二
年溫卒昪遂專吳政昪將出鎮欲以國事付景拜兵部
尚書參知政事昪出鎮金陵遷景司徒平章事知内外
左右諸軍事頃之亦赴金陵為中外諸軍副都統昪受
吳禪國號大齊改元昪元僭帝號居金陵自云唐宗室
建王恪之後下令復姓李氏國號唐封景吳王諸道元
帥錄尚書事改封齊王昪立七年卒景襲位改元保大
尊母宋氏為皇太后立妻鍾氏為皇后用宋齊丘周宗
為宰相郊祀天地天福末遣其將祖思全何洙侵福建
漳泉之地漢乾祐初李守貞以河中叛潛遣舒元楊訥
間道求援於景景命其將李金全郭全義出師應之金
全以聲勢不接初不願行景固遣之至沭陽聞守貞敗
乃還周廣順初景又遣其將邊鎬平湖湘尋復失之顯
德二年周世宗征淮南破景衆於正陽遂進圍壽州太
祖時總禁兵破景將何延錫於渦口又擒皇甫暉於滁
州景大懼遣其臣鍾謨李德明奉表願為附庸未幾又
遣其臣孫晟王崇質奉表獻濠壽泗楚光海六州之地
願罷兵世宗未之許四年春世宗大破景軍於紫金山
降其將朱元克壽州冬又克濠泗二州五年春改元
興未幾又改元交泰是春周師克楚州又進克揚州將
議濟江景大懼請盡割江北之地畫江為界稱臣於中
朝歲貢土物數十萬世宗許之始禀周之正朔上表稱
唐國主世宗答書用唐報回鶻可汗之制云皇帝恭問
江南國主臨汴水置懷信驛以待其使景又上言世宗
請傳位於世子冀世宗賜書勉諭之乃止景旣失淮南
之地頗躁憤惡其大臣宋齊丘陳覺李徵吉皆殺之六
年十月冀卒命御厨使張延範充使吊祭建隆元年太
祖受命卽遣使以書諭景初顯德中江南將校相繼來
降周成等三十四人皆在京師至是遣歸二月景遣使
貢絹二萬匹銀萬兩賀登極及澤潞平景又貢銀五千
兩為賀七月還京又貢金器五百兩銀器三千兩羅紈
千匹絹五千匹又遣其禮部郎中龔慎儀貢乘輿服御
物每歲冬正端午長春節皆以土產珍異金銀器用繒
帛片茶為貢每景及錢俶遣親屬入貢皆御前殿曲宴
以寵之景生日遣使賜以金幣及賜羊萬口馬三百疋
槖駞三十以為常制是年親征李重進駐蹕廣陵遣其
左僕射嚴續來犒師俄遣其子蔣國公從鎰朝行在所
又遣其戶部尚書馮延魯貢金買宴并伶官五十人作
樂上壽又貢金銀器金玉鞍勒銀裝兵器及錢銀綾絹
皆有加常數太祖亦厚賜之初景之襲父位也屬中原
多故盧文進李金全皇甫暉之徒皆奔於景跨據江淮
三十餘州擅魚鹽之利卽山鑄錢物力富盛嘗試貢士
高祖入關詩頗有窺覦中土之意自世宗平淮甸浸以
衰弱及太祖平揚州日習馬舫戰艦於京城之南池景
懼甚其小臣杜著頗有辭辨偽作商人由建安渡來歸
又彭澤令薛良㘴事責授池州文學亦挺身來奔獻平
南策景聞之益懼太祖命斬著於下蜀市良配隷廬州
衙校景乃安終以國境蹙弱不遑寧居遂遷於豫章上
遣通事舍人王守正持詔撫之俄而景卒其臣桂陽郡
公徐邈奉遺表來上太祖廢朝五日遣鞍轡庫使梁義
吊祭贈賻絹三千匹子煜又遣其臣馮謐奉表願追尊
帝號許之煜乃諡景為明道崇德文孝皇帝廟號元宗
陵號順陵
煜字重光景第六子也本名從嘉少聰悟喜讀書屬文
工書畫知音律初封安定郡公累遷諸衞大將軍副元
帥封鄭王景始嗣位以弟齊王景遂為元帥居東宮燕
王景逹為副元帥就昪柩前盟約兄弟相繼中外庶政
並委景遂參決景長子冀為東都留守後又立景遂為
大弟景逹為齊王元帥冀為燕王副元帥冀鎮京口周
師征淮吳越圍常州冀部將敗之景逹屯濠州兵衂遁
還及割地後出景遂為洪州元帥封晉王景逹撫州元
帥立冀為太子景遂尋卒數月冀亦卒乃立從嘉為吳
王建隆二年景遷洪州立為太子監國是秋襲位居建
康改名煜立母鍾氏為聖尊后以鍾氏父名泰章故也
妻周氏為國后遣戶部尚書馮謐來貢金器二千兩銀
器二萬兩紗羅繒綵三萬匹且奉表陳紹襲之意曰臣
本於諸子實愧非才自出膠庠心疎利祿被父兄之蔭
育樂日月以優游思追巢許之餘塵遠慕夷齊之高義
繼傾懇悃上告先君固匪虛詞人多知者徒以伯仲繼
没次第推遷先世謂臣克習義方旣長且嫡俾司國事
遽易年華及乎暫赴豫章留居建業正儲副之位分監
撫之權懼弗克堪常深自勵不謂掩丁艱罰遂玷纘承
因顧肯堂不敢滅性然念先世君臨江表垂二十年中
間務在倦勤將思釋負臣亡兄文獻太子從冀將從内
禪已決宿心而世宗敦勸旣深議言因息及陛下顯膺
帝籙彌篤睿情方誓子孫仰酬臨照則臣向於脱屣亦
匪邀名旣嗣宗枋敢忘負荷唯堅臣節上奉天朝若曰
稍易初心輙萌異志豈獨不遵於祖禰實當受譴於神
明方主一國之生靈遐賴九天之覆燾況陛下懷柔義
廣煦嫗仁深必假清光更逾曩日遠憑帝力下撫舊邦
克獲晏安得從康泰然所慮者吳越國隣於敝土近似
深讐猶恐輙向封疆或生紛擾臣卽自嚴部曲終不先
有侵漁免結釁嫌撓干旒扆仍慮巧肆如簧之舌仰成
投杼之疑曲構異端潛行詭道願廻鑒燭顯諭是非庶
使遠臣得安危懇太祖詔答焉自景畫江内附周世宗
貽書於景至是因煜之立始下詔而不名會昭憲太后
葬煜遣戶部侍郎韓熙載太府卿田霖來貢三年詔煜
應朝廷横海飛江水鬭懷順諸軍親屬有在江表者悉
遣令渡江煜每聞朝廷出師克捷及嘉慶之事必遣使
犒師脩貢其大慶卽更以買宴為名别奉珍玩為獻吉
凶大禮皆别修貢助煜有母妻之喪亦遣使往吊乾德
元年煜上表乞呼名詔不許二年又詔江北許諸州民
及諸監鹽亭戸緣江採捕及過江貿易先是江北置榷
場禁商人渡江及百姓緣江樵採是歲以江南荐饑特
弛其禁三年獻銀二萬兩金銀龍鳳茶酒器數百事開
寶四年又以占城闍婆大食國所送禮物來上又遣弟
從謙奉珍寶器用金帛為貢且買宴其數皆倍於前是
冬以將郊祀又遣弟從善來貢會嶺南平煜懼上表遂
改唐國主為江南國主唐國印為江南國主印又上表
請所賜詔呼名許之煜又貶損制度下書稱教改中書
門下省為左右内使府尚書省為司會府御史臺為司
憲府翰林為文舘樞密院為光政院降封諸王為國公
官號多所改易五年長春節别貢錢三十萬遂以為常
太祖以從善為泰寧軍節度賜第留京師是歲煜又貢
米麥二十萬石雖外示畏服脩藩臣之禮而内實繕甲
募兵潛為戰備太祖慮其難制令從善諭旨於煜使來
朝煜但奉方物為貢六年賜米麥十萬斛振其飢民七
年秋遂詔煜赴闕煜稱疾不奉詔冬乃興師致討以宣
徽南院使義成軍節度曹彬為西南面行營都部署山
南東道節度潘美為都監煜初聞大兵將舉甚惶懼遣
其弟從鎰及潘慎脩來買宴貢絹二十萬匹茶二十萬
斤及金銀器用乘輿服物等及至遂留於别舘王師克
池州又破其衆二萬於采石磯擒其龍驤都虞候楊收
等獲馬三百匹江表無戰馬朝廷歲賜之及是所獲觀
其印文皆歲賜之馬也初將有事江表江南進士樊若
水詣闕獻策請造浮梁以濟師太祖遣高品石全振往
荆湖造黃黑龍船數千艘又以大艦載巨竹絙自荆渚
而下及命曹彬等出師乃遣八作使郝守濬等率丁匠
營之議者以為古未有作浮梁渡大江者恐不能就乃
先試於石脾口移置采石三日而成渡江若履平地煜
初聞朝廷作浮梁語其臣張洎洎對曰載籍已來長江
無為梁之事煜曰吾亦以為兒戲耳王師渡江煜委兵
柄於皇甫繼勲委機事於陳喬張洎又以徐溫諸孫元
楀等為傳詔每軍書告急多不時通八年春王師傅城
下煜猶不知一日登城見列柵於外旌旗徧野始大懼
知為近習所蔽遂殺繼勲召朱令贇於上江令連巨筏
載甲士數萬人順流而下將斷浮梁未至為劉遇所破
又募勇士五千餘人謀襲官軍皆素不習戰以暮夜人
秉一炬來攻襲北砦宋師縱其至擊之殲焉獲其將帥
悉佩印符初彬之南征也太祖親諭之曰卿至彼慎勿
暴掠可示以兵威俾自歸順不必急攻及彬軍圍城又
命左拾遺知制誥李穆送從鎰還本國諭以手詔促其
降會潤州平煜危迫甚遣其臣徐鉉周惟簡奉方物來
貢手書奏自以來哀懇求罷兵太祖不許俄復遣鉉等
入貢仍乞緩師又不答但厚賜遣之初從鎰之還詔諸
將罷攻城而煜終惑左右之言猶豫不決遂詔進兵八
年冬城陷曹彬等駐兵于宮門煜率其近臣迎拜於門
彬等上露布以煜并其宰相湯悦等四十五人上獻太
祖御明德樓以煜嘗奉正朔詔有司勿宣露布止令煜
等白衣紗帽至樓下待罪詔並釋之賜冠帶器幣鞍馬
有差下詔曰上天之德本於好生為君之心貴乎含垢
自亂離之云瘼致跨據之相承諭文告而弗賓申吊伐
而斯在慶兹混一加以寵綏江南偽主李煜承奕世之
遺基據偏方而竊號惟乃先父早荷朝恩當爾襲位之
初未嘗稟命朕方示以寬大每為含容雖陳内附之言
罔效駿奔之禮聚兵峻壘包蓄日彰朕欲全彼始終去
其疑間雖頒召節亦冀來朝庶成玉帛之儀豈願干戈
之役蹇然弗顧潛蓄隂謀勞銳旅以徂征傅孤城而問
罪泊聞危迫累示招携何迷復之不悛果覆亡之自掇
昔者唐堯光宅非無丹浦之師夏禹泣辜不赦防風之
罪稽諸古典諒有明刑朕以道在包荒恩推惡殺在昔
騾車出蜀青蓋辭吳彼皆閏位之降君不預中朝之正
朔及頒爵命方列公侯爾實為外臣戾我恩德比禪與
皓又非其倫特升拱極之班賜以列侯之號式優待遇
盡捨尤違可光祿大夫檢校太傅右千牛衞上將軍仍
封違命侯召升殿撫問妻周氏封鄭國夫人又以其子
神武右廂都指揮使仲寓為左千牛衞大將軍弟宣州
節度使從鎰為左領軍衞大將軍江州節度使從謙為
右領軍衞大將軍神武統軍從度為左監門衞大將軍
神武左廂都指揮使從信為右監門衞大將軍姪戸部
尚書仲遠為右驍衞將軍刑部尚書仲興為右武衞將
軍禮部尚書仲偉為右屯衞將軍宗正卿季操為左武
衞將軍殿中監仲康為右領衞將軍殿中少監仲宣為
監門衞將軍仍賜其弟姪宅各一區太宗卽位始去違
命侯加特進封隴西郡公太平興國二年煜自言其貧
詔增給月奉仍賜錢三百萬太宗嘗幸崇文院觀書召
煜及劉鋹令縱觀謂煜曰聞卿在江南好讀書此簡策
多卿之舊物歸朝來頗讀書否煜頓首謝三年七月卒
年四十二廢朝三日贈太師追封吳王先是江南自後
漢以來民間有服玩侈靡者人詢之必對曰此物屬趙
寶子又煜之妓妾嘗染碧經夕未收會露下其色愈鮮
明煜愛之自是宮中競收露水染碧以衣之謂之天水
碧及江南滅方悟趙國姓也寶年號也天水趙之望也
從善字子師偽封鄭王累遷太尉中書令後降封南楚
國公開寶四年春奉方物來貢授泰寧軍節度兖海沂
等州觀察等使留京師時太祖平劉鋹將召煜入朝故
授從善節制仍賜汴陽坊甲第一區煜手疏求遣從善
歸國優詔不許七年推恩將佐以掌書記江直木為司
門員外郎同判兖州衙内都指揮使兼左都押衙崔光
習為右千牛衞將軍衙内都虞候兼右都押衙子再興
為右千牛衞中郎將並同正又封從善母凌氏吳國太
夫人江南平改右神武大將軍雍熙初再遷右千牛衞
上將軍出為通許監軍四年卒年四十八子仲翊大中
祥符初賜同進士出身二年復召試除楚州推官累遷
殿中丞坐事免次子仲猷景德中特錄為三班借職
從誧本名從謙偽封吉王後降封諤國公隨煜歸朝為
右領軍衞大將軍遷右龍武大將歷知隋復成三州上
表改名淳化五年上言貧不能自給求外任以本官充
武勝軍行軍司馬月給奉錢三萬子仲偃大中祥符八
年舉士
季操昪從父弟偽江王逷之子也從煜入朝後為右神
武將軍累遷左衞大將軍領康州刺史出為單州都監
歷知淮陽漣水二軍蔡舒二州大中祥符四年卒
仲寓字叔章少聰慧能屬文多才藝偽封清源郡公歸
朝為千牛衞大將軍煜卒太宗賜仲寓積珍坊第一區
白金五千兩仲寓宗族百餘口猶貧不能給上書自陳
太宗憐之授郢州刺史在郡迨十年為政寬簡部内甚
治淳化五年卒年三十七子正言景德三年特補供奉
官早卒無嗣唯一女孤幼眞宗愍之賜絹百匹錢工百
萬以備聘財仍遣内臣主其事煜有土田在常州官為
檢校上聞其宗屬貧甚命鬻其半置資產以贍之
舒元穎州沈丘人少倜儻好學與道士楊訥講習於嵩
陽通左氏及公榖二傳與訥同詣河中謁李守貞與語
竒之俱舘於門下守貞謀叛遣元與訥間道乞師江南
江南遣大將軍皇甫暉等率衆數萬次沭陽為之聲援
會守貞敗元與訥留江南元易姓朱楊訥更姓名為李
平元事李景歷江寧令駕部員外郎文理院待詔嘗坐
事左遷世宗征淮南諸郡多下元求見言兵事景大悦
遣率兵攻舒州復之卽以為團練使又平歷陽景以元
為淮南北面招討使周師圍壽春景以其弟齊王景達
為元帥率兵來救以陳覺為監軍總軍政元素與覺有
隙覺密表譖元於景信之立遣大將楊守忠代元元憤
怒自以戰功高又不忍負景欲自殺門下客宋洎諫曰
大丈夫何往不取富貴豈必為妻子死哉元聽之將其
衆歸世宗景盡誅其妻子世宗素知元驍果得之甚喜
以為檢校太保蔡州防禦使淮南平改濠州防禦使宋
初從平李重進改沂州防禦使為滑州廵檢使與節帥
不協誣奏元為同産妹婿宋玘請求事得釋詔元復姓
舒氏開寶五年為白波兵馬都監太平興國二年卒年
五十五特贈武泰軍節度元辯捷強記治郡日或奏其
不親獄訟事多冤滯太祖面詰問之凡所詰元必具誦
欵占指述曲直太祖甚嘉歎之子知白知雄知崇知白
至作坊使知雄初補殿直雷有終薦授供奉官鄜延路
駐泊都監後辭疾居嵩山知白嘗奏事太宗語及之卽
召出授西京作坊副使泉福都廵檢使眞宗初懇請入
道歸嵩陽舊隱復為王嗣宗李元則所薦授供備庫使
歷知棣州麟府鄜延鈐轄又知處州復求入道面賜紫
冠服號崇玄大師嘗獻字母圖有詔褒奬乾興元年卒
年八十一知崇累歷内職至供備庫使嘗為廣州鈐轄
河北安撫副使卒知白子昭遠大中祥符五年任大理
評事因對自陳改大理寺丞賜進士第至太常博士
韓熙載字叔言濰州北海人後唐同光中舉進士名聞
京洛父光嗣為平盧軍節度副使同光末青州軍亂逐
其帥符習推光嗣為留後明宗卽位誅光嗣熙載奔江
南歷偽吳滁和常三州從事李昪僭號為祕書郎令事
其子景於東宮景嗣位遷虞部員外郎史舘脩撰熙載
自言受昪知遇不得顯位是以我屬嗣君也遂上章言
事切直景嘉納之又改吉凶儀禮不如式者十數事大
為宋齊丘馮延巳所忌昪將葬以熙載知禮令兼太常
博士時江左草創典禮多闕議者以昪繼唐昭宗之後
廟號合稱宗熙載建議以為古者帝王已失之已得之
謂之反正非我失之自我復之謂之中興中興之君廟
號稱祖以為昪興旣墜之業請號烈祖景由是益加恩
禮擢知制誥熙載性懶慢朝直多闕未幾罷去晉天福
末中原多事江南方盛其臣陳覺馮延魯建討福州師
敗而還景釋不問罪熙載與徐鉉同上疏請寘于法覺
延魯宋齊丘之黨也熙載為齊丘所排貶和州司馬語
在徐鉉傳久之召為虞部郎中史舘脩撰拜中書舍人
世宗平淮甸景患國用不足熙載請鑄鐵錢及煜襲位
卒行其議以熙載為兵部尚書充鑄錢使錢貨益輕不
勝其弊熙載頗亦自悔熙載善為文江東士人道釋載
金帛以求銘誌碑記者不絶又累獲賞賜由是畜妓妾
四十餘人多善音樂不加防閑恣其出入外齋與賓客
生徒雜處煜以其盡忠言事垂欲相之終以帷薄不修
責授右庶子分司洪州熙載盡斥諸妓單車卽路煜留
之改祕書監俄而復位向所斥之妓稍稍而集頃之如
故煜歎曰吾亦無如之何遷中書侍郎光政殿學士承
旨開寶三年卒年六十煜痛惜之贈左僕射平章事諡
文靖葬於梅頂岡謝安墓側命徐鍇集其遺文熙載才
氣俊逸機用周敏性高簡無所卑屈未嘗拜人雖被遣
逐終不改節江左號為韓夫子顯德中熙載來朝廷歸
景問中國大臣時太祖方典禁兵熙載對曰趙點檢顧
視不常不可測也及太祖登極景益重之頗以文章自
負好大言初乾德丁卯年五星連珠於奎奎主文章又
在魯分時太宗鎮兗海中國太平之符也是歲熙載著
格言五卷自序其事云魯無其應韓子格言成之人多
笑之
馮謐本名延魯字叔文其先彭城人唐末南渡家于新
安李昪僭號立子景為太子謐與兄延已俱以文學得
幸及景嗣位累遷至中書舍人晉開運末閩越大亂景
遣謐與諫議大夫陳覺乘傳安撫謐遂矯詔發數郡兵
攻福州及敗引佩刀自刺親吏制之不死長流舒州會
赦敘用復為中書舍人改工部侍郎江南以揚州為東
都命謐副留守周世宗下揚州謐髠髮為僧匿于佛寺
為官軍所獲世宗釋之授太常卿賜與甚厚數年拜刑
部侍郎放還為戶部尚書建隆三年煜遣來貢因表求
舒州田宅詔賜之後改常州觀察使而卒子伉歸中朝
與兄儀价並登進士第伉文辭清麗嘗著平晉頌時人
稱之累遷殿中侍御史歷典藩郡皆有治跡咸平三年
知福州卒特賜錢十萬錄其子玄應同學究出身
潘佑南唐散騎常侍處常之子少介僻杜門讀書不交
人事及長善屬文尤長於論議陳喬韓熙載徐鉉等共
薦於景為祕書省正字直崇文舘煜襲位遷虞部員外
郎史舘脩撰未幾知制誥為内史舍人有李平者本嵩
山道士楊訥依河中帥李守貞漢乾祐中守貞反遣訥
與舒元乞師江南守貞敗訥遂易姓名江南以為員外
郎遷衞尉少卿蘄州刺史戶部侍郎平好神仙修養之
事動作妖妄自言常與神接佑亦好神仙遂相善二家
皆置淨室圖神像常被髮裸袒處室中家人亦不得至
佑嘗建議復井田及依周禮置牛籍薦平判司農寺以
督之事行百姓大撓未幾而罷佑自以為衆所排因憤
怒歷詆大臣與握兵者兩為朋比將謀反叛又言國將
亡非己為相不可救江南政事多在尚書省因薦平知
省事又薦星官楊熙澄為樞密使小校侯英典禁兵煜
不納佑益忿抗疏請誅宰相湯悦等數十人煜手書教
戒之佑不復朝謁乃於家上書曰臣聞三軍可奪帥也
匹夫不可奪志也近者連上表章指陳姦惡何面目以
見士人乎遂自縊死
皇甫繼勲江州節度使暉之子幼以父蔭為軍校父死
難於滁州累遷將軍池饒二州刺史勤於吏事入為諸
軍都虞候遷神衞統軍都指揮使諸老將相次皆死而
繼勲尚少遂為大將貲產優贍營第舍車服畜妓樂潔
飲食極遊宴之好及宋師至諸軍多敗衂繼勲欲煜之
速降每衆中流言頗道國中蹙弱姪紹傑亦以繼勲故
為廵檢常令紹傑入見煜陳歸命之計會有風雹繼勲
又密陳滅亡之兆偏禆或有募勇士欲夜出營邀宋師
者輙鞭而拘之又因請出煜親兵千餘守闕城為宋師
所掩一日煜躬自廵城見宋師列柵城外旌旗徧野始
驚懼知為左右所蔽及廵城還繼勲從至宮煜乃責其
流言惑衆及不用命之狀收付大理始出軍士悉集臠
割其肉頃刻都盡紹傑亦被誅煜皆赦其妻子
周惟簡饒州鄱陽人隱居好學問明易義煜召為國子
博士集賢侍講頃之以虞部郎中致仕宋師圍金陵煜
求能使交兵者張洎薦惟簡有遠略可以談咲和解之
召為給事中與徐鉉奉使至京師太祖召見詰責惟簡
惶恐反言曰臣本居山野無仕進之意李煜強遣來耳
臣素聞終南山多靈藥事寧後願得栖隱太祖許之江
南平以惟簡為國子周易博士判監事開寶九年上書
述前志求解官蓋不得已非其心也改虞部郎中致仕
以其子繕為京兆府鄠縣主簿俾就養太平興國初惟
簡自終南至闕下求入見有司以致仕官非有詔召無
求對之制乃還歲餘復上表自求用除太常博士遷水
部員外郎卒繕後舉進士至都官員外郎
宋史卷四百七十八
