宋史卷一百八十
元中書右丞相總裁托克托等修
食貨志第一百三十三
食貨下二(錢幣)
錢幣錢有銅鐵二等而折二折三當五折十則隨時立
制行之久者唯小平錢夾錫錢最後出宋之錢法至是
而壞蓋自五代以來相承周唐舊錢其别鑄者殊鮮太
祖初鑄錢文曰宋通元寳凡諸州輕小惡錢及鐵鑞錢
悉禁之詔到限一月送官限滿不送官者罪有差其私
鑄者皆棄市銅錢闌出江南塞外及南蕃諸國差定其
法至二貫者徒一年三貫以上棄市募告者賞之江南
錢不得至江北蜀平聽仍用鐵錢開寳中詔雅州百丈
縣置監冶鑄禁銅錢入兩川大平興國四年始開其禁
而鐵錢不出境令民輸租及榷利鐵錢十納銅錢一時
銅錢己竭民甚苦之商賈爭以銅錢入川界與民互市
銅錢一得鐵錢十四明年轉運副使張諤言川峽鐵錢
十直銅錢一輸租即十取二舊用鐵錢千易銅錢四百
自平蜀沈倫等悉取銅錢上供及增鑄鐵錢易民銅錢
益買金銀裝發頗失裁制物價滋長鐵錢彌賤請市夷
人銅斤給鐵錢千可以大獲銅鑄錢民租當輸錢者許
且輸銀絹候銅錢多即漸令輸又詔令市夷人銅斤給
鐵錢五百餘皆從之然銅卒難得而轉運副使聶詠轉
運判官范祥皆言民樂輸銅錢請歲遞增一分後十歲
則全取銅錢詔如所請祥等因以月俸所得銅錢市與
民厚取其直於是增及三分民益以為苦或發古塚毁
佛像器用纔得銅錢四五坐罪者甚衆知益州辛仲甫
具言其弊内使臣吳承勲馳傳審度仲甫集諸縣令佐
問之多潛持兩端莫敢正言仲甫以大誼責之乃皆言
其不便承勲復命二年遂令川峽輸租榷利勿復徵銅
錢聶詠等皆坐罪免既而又從西川轉運使劉度之請
官以鐵錢四百易銅錢一百後竟罷之平廣南江南亦
聽權用舊錢如川蜀法初南唐李因鑄錢一工為錢千
五百得三十萬貫太宗即位詔昇州置監鑄錢令轉運
使按行所部凡小山之出銅者悉禁民采並以給官鑄
焉太平興國二年樊若水言江南舊用鐵錢於民非便
今諸州銅錢尚六七十萬緡虔吉等州未有銅錢各發
六七萬緡俾市金帛輕貨上供及博糴穀麥於睦池饒
等州産銅之地大鑄銅錢銅錢既不渡江益出新錢則
民間錢愈多鐵錢自當不用悉鎔鑄為農器什物以給
江北流民之歸附者除銅錢渡江之禁從之自唐天祐
中兵亂窘乏以八十五錢為百後唐天成中減五錢漢
乾祐初復減三錢宋初凡輸官者亦用八十或八十五
為百然諸州私用則各隨其俗至有以四十八錢為百
者至是詔所在用七十七錢為百西北邊内屬戎人多
賫貨帛於秦階州易銅錢出塞銷鑄為器乃詔吏民闌
出銅錢百已上論罪至五貫以上送闕下舊饒州永平
監歲鑄錢六萬貫平江南增為七萬貫而銅鉛錫常不
給轉運使張齊賢訪求得南唐承旨丁釗能知饒信等
州山谷産銅鉛錫乃便宜調民采取且詢舊鑄法惟永
平用唐開元錢料最善即詣闕面陳八年詔增市鉛錫
炭價於是得銅八十一萬斤鉛二十六萬斤錫十六萬
斤歲鑄錢三十萬貫補釗殿前承旨領三州銅山然民
間猶雜用舊大小錢是時以福建銅錢數少令建州鑄
大鐵錢並行尋罷鑄而官私所有鐵錢十萬貫不出州
境每千錢與銅錢七百七十等外邑鄰兩浙者亦不用
雍熙初令江南諸州官庫所貯雜錢每貫及四斤半者
送闕下不及者銷毁民間惡錢尚多復申乾德之禁稍
峻其法亰城居民蓄銅器者限兩月悉送官端拱元年
内侍蕭延皓使嶺南還以民間私鑄三等錢來上且言
多與蠻人貿易侵敗禁法因詔察民私鑄及銷鎔好錢
作薄惡錢者並棄市輙以新惡錢與蠻人博易者抵罪
江北諸州所用錢非甚薄惡者新舊大小兼用江南雖
用舊大錢淳化四年乃詔每貫及前詔斤數有官監字
號者皆許用不分新舊先是淳化二年宗正少卿趙安
易言嘗使蜀見所用鐵錢至輕市羅一匹為錢二萬堅
請改鑄一當十大錢御書錢式遣詣川峽路諸州冶鑄
所在並為御書錢監諸州舊貯小鐵錢悉輦送官民間
小錢許送監計數給以大錢若改鑄未集許民大小兼
用既而一歲纔成三千餘貫衆皆以為不便會安易入
奏事因留不遣遂罷冶鑄五年安易復請不許第令川
峽仍以銅錢一當鐵錢十荆湖嶺南民輸稅須大錢民
以小錢二或三易大錢一官屬以奉錢易於民以規利
詔自今吏受民輸但常所通行錢勿却官吏毋得以奉
錢換易至道二年始禁道賀州錫官益其價市之以給
諸路鑄錢咸平初又申新小錢之禁令官置場盡市之
舊犯銅禁七斤以上處死奏裁多蒙減斷然待報常淹
緩四年詔滿五十斤以上取裁餘從第減景德四年詔
曰鼔鑄錢刀素有程限憫其勞苦特示矜寬自今五月
一日至八月一日止收半功本司每歲量支率分錢以
備醫藥十二月令鑄匠每旬停作一日天禧三年詔犯
銅鍮石悉免極刑時銅錢有四監饒州曰永平池州曰
永豐江州曰廣寧建州曰豐國亰師昇鄂杭州南安軍
舊皆有監後廢之凡鑄錢用銅三斤十兩鉛一斤八兩
錫八兩得錢千重五斤唯建州增銅五兩減鉛如其數
至道中歲鑄八十萬貫景德中增至一百八十三萬貫
大中祥符後銅坑多不發天禧末鑄一百五萬貫鐵錢
有三監邛州曰惠民嘉州曰豐遠興州曰濟衆益州雅
州舊亦有監後並廢大錢貫十二斤十兩以準銅錢嘉
邛二州所鑄錢貫二十五斤八兩銅錢一當小鐵錢十
兼用後以鐵重多盜鎔為器每二十五斤鬻之直二千
大中祥符七年知益州凌策言錢輕則易齎鐵少則鎔
者鮮利於是詔減景德之制其見使舊錢仍用如故歲
鑄總二十一萬貫諸路錢歲輸亰師四方由此錢重而
貨輕景祐初詔三司以江東福建廣南歲輸緡錢合三
十餘萬易為金帛錢流民間許申為三司度支判官建
議以藥化鐵與銅雜鑄輕重如銅錢法銅居三分鐵六
分皆有竒贏亦得錢千費省而利厚詔申用其法鑄於
亰師大率鑄錢雜鉛錫則其液流速而易成申雜以鐵
流澁而多不就工人苦之初命申鑄萬緡逾月裁得萬
錢申性詭譎少成事自度言無效乃求為江東轉運使
欲用其法於江州朝廷從之因詔申即江州鑄百萬緡
毋漏其法中外知其非是而宰相主之卒無成功初太
宗改元太平興國更鑄太平通寳淳化更鑄又親書淳
化元寳作眞行草三體後改元更鑄皆曰元寳而冠以
年號至是改元寳元文當曰寳元元寳仁宗特命以皇
宋通寳為文慶歷以後復冠以年號如舊自天聖以來
毁錢鑄鍾及為銅器皆有禁慶歷初闌出銅錢視舊法
第加其罪錢千為首者抵死五年泉州青陽鐵冶大發
轉運使高易簡不俟詔置鐵錢務于泉欲移銅錢于内
地梓州路轉運使崔輔判官張固亦請即廣安軍魚子
鐵山采礦炭置監於合州并銷舊小錢以鑄減輕大錢
未得報先移合州相地置監州以上聞朝廷以易簡輔
固為擅鑄錢皆坐貶軍興陜西移用不足始用知商州
皮仲容議采洛南縣紅崖山虢州青水冶青銅置阜民
朱陽二監鑄錢既而陜西都轉運使張奎知永興軍范
雍請鑄大銅錢與小錢兼行大錢一當小錢十又請因
晉州積鐵鑄小錢及奎徙河東又鑄大鐵錢於晉澤二
州亦以一當十助關中軍費未幾三司奏罷河東鑄大
鐵錢而陜西復采儀州竹尖嶺黃銅置博濟監鑄大錢
因敕江南鑄大銅錢而江池饒儀虢又鑄小鐵錢悉輦
致關中數州錢雜行大約小銅錢三可鑄當十大銅錢
一以故民間盜鑄者衆錢文大亂物價翔踴公私患之
於是奎復奏晉澤石三州及威勝軍日鑄小鐵錢獨留
用河東河東鐵錢既行盜鑄獲利什六錢輕貨重患如
陜西知并州鄭戬請河東鐵錢以二當銅錢一行之一
年又以三當一或以五當一罷官爐日鑄且行舊錢而
契丹亦鑄鐵錢易並邊銅錢慶歷末葉清臣為三司使
與學士張方平等上陜西錢議曰關中用大錢本以縣
官取利太多致姦人盜鑄其用日輕比年以來皆虛高
物估始增直於下終取償於上縣官雖有折當之虛名
乃受虧損之實害捄弊不先自損則法未易行請以江
南儀商等州大銅錢一當小錢三小鐵錢三當銅錢一
河東小鐵錢如陜西亦以三當一且罷官所置爐自是
姦人稍無利猶未能絶濫錢其後詔商州罷鑄青黃銅
錢又令陜西大銅錢大鐵錢皆以一當二盜鑄乃止然
令數變兵民耗于資用類多咨怨久之始定方大錢之
行有劉羲叟者語人曰是於周景王所鑄無異上其感
心腹之疾乎已而果然語在本傳時興元府西縣增置
濟遠監而韶州天興銅大發歲采二十五萬斤詔即其
州置永通監後濟遠監廢儀州博濟監旣廢復置皇祐
中饒池江建韶五州鑄錢百四十六萬緡嘉邛興三州
鑄大鐵錢二十七萬緡至治平中饒池江建韶儀六州
鑄錢百七十萬緡而嘉邛以率買鐵炭為擾自嘉祐四
年停鑄十年以休民力至是獨興州鑄錢三萬緡熙寧
初同華二州積小鐵錢凡四十萬緡詔賜河東以鐵償
之四年陜西轉運副使皮公弼奏自行當二錢銅費相
當盜鑄衰息請以舊銅鉛盡鑄詔聽之自是折二錢遂
行於天下亰西轉運使吳幾復建議郢唐均房金五州
多林木而銅鉛積於淮南若由襄郢轉致郢唐等州置
監鑄錢可以紓錢重之弊神宗是之而王安石沮之其
議遂寢後乃詔亰西淮南兩浙江西荆湖五路各置鑄
錢監江西湖南十五萬緡餘路十萬緡為額仍申熟錢
斤重之限又以興國軍睦衡舒鄂惠州既置監六通舊
十六監水陸回遠增提點之官時諸路大率務於增額
韶惠州永通阜民監舊額八十萬至七年增三十萬及
折二凡五十萬後衛州黎陽監歲增折二凡五萬緡西
亰阜財監歲增市易本錢凡十萬緡興州濟衆監歲增
七萬二千餘緡陜西三銅錢監各歲增五萬緡而睦州
則置神泉徐州則置寳豐梧州以鉛錫易得萬州以多
鐵礦皆置監又詔秦鳳等路即鳳翔府斜谷置監已而
所鑄錢青銅夾錫脆惡易毁罷之然私錢往往雜用不
能禁至是法弊乃詔禁私錢在官惡錢不堪用者别為
模以鑄商虢洛南增三監耀鄜權置兩監通永興華河
中陜舊監為九以給改鑄永興鄜耀河中陜去鐵冶遠
聽改鑄一年罷商洛南華虢最近鐵冶聽久置鄜州等
五監候罷改鑄并其工作歸永興等四監專鑄大錢所
鑄大鐵錢約補及所廢偽錢及可以待交子所用而止
八年詔河東鑄錢七十萬緡外增鑄小錢三十萬緡於
是知太原韓絳請放陜西令本重模精以息私鑄之弊
初薛向鑄鐵錢於陜西後許彦先鑄於廣南既而民不
便用神宗欲遂罷之王安石固爭乃詔亰師畿内並罷
其行於四方盖如故元豐以後西師大舉邊用匱闕徐
州置寳豐下監歲鑄折二錢二十萬緡轉移陜府于時
同渭秦隴等州錢監廢置移徙不一銅錢官多建言鑄
錢事不盡行而又自弛錢禁民之銷毁與夫闌出境外
者為多張方平嘗極諫曰禁銅造幣盜鑄者抵罪至死
示不與天下共其利也故事諸監所鑄錢悉入于王府
歲出其奇羡給之三司方流布于天下然自太祖平江
南江池饒建置爐歲鼔鑄至百萬緡積百年所入宜乎
貫朽於中藏充足於民間矣比年公私上下並苦乏錢
百貨不通人情窘迫謂之錢荒不知歲所鑄錢今將安
在夫鑄錢禁銅之法舊矣令敕具載而自熙寧七年頒
行新敕刪去舊條削除錢禁以此邊關重車而出海舶
飽載而回聞沿邊州軍錢出外界但每貫收稅錢而已
錢本中國寳貨今乃與四夷共用又自廢罷銅禁民間
銷毁無復可辨銷鎔十錢得精銅一兩造作器用獲利
五倍如此則逐州置爐每爐增數是猶畎澮之益而供
尾閭之泄也元豐八年哲宗嗣位復申錢幣闌出之禁
如嘉祐編敕罷徐州寳豐鼓鑄詔戶部條諸監之可減
者凡增置鑄錢監十四皆罷之陜西行鐵錢至陜府以
東即銅錢地民以鐵錢換易有輕重不等之患元祐六
年乃議限東行有稅物者以十分率之止許易二分人
毋得過五千八年命公私給納貿易並專用鐵錢而官
帑銅錢以時計置運致内郡商旅願於陜西内郡入便
銅錢給據請於别路者聽仍定加饒之數每百緡河東
亰西加饒三千在亰餘路四千先是太祖時取唐飛錢
故事許民入錢亰師於諸州便換其法商人入錢左藏
庫先經三司投牒乃輸於庫開寳三年置便錢務令商
人入錢詣務陳牒即輦致左藏庫給以劵仍敕諸州凡
商人賫劵至當日給付違者科罰至道末商人入便錢
一百七十餘萬貫天禧末增一百一十三萬貫至是乃
復增定加饒之數行焉折二銅錢又定鈎致之法初欲
復舊止行於本路議者謂關東諸路既巳通行奪彼予
此理亦非便且陜右所用折二鐵錢止當一小銅錢即
折二銅錢盡歸陜西不直般運費廣猝難鈎致且與鐵
錢一等慮鐵錢轉更加輕乃令折二銅錢寬所行地聽
行於陜西一路及河東晉絳石慈隰州亰西西亰河陽
許汝鄭金房均鄧等州餘路則禁仍限二年毋更用在
民間者聽以輸買納在官帑者以輸上供即非沿流地
或數無上供者所隸運司移發輸亰師尋詔更鑄小銅
錢河東安撫提刑司言頃絳州垣曲縣置監鼓鑄銅錢
費且不給今已廢監又禁折二銅錢不通行非便乃聽
行使如舊供備庫使鄭价使契丹還言其給輿箱者錢
皆中國所鑄乃增嚴三路闌出之法熙豐間銅鐵錢嘗
並行銅錢千易鐵錢千五百未聞輕重之弊及後銅錢
日少鐵錢滋多紹聖初銅錢千遂易鐵錢二千五百鐵
錢寖輕元符二年下陜西諸路安撫司博究利害於是
詔陜西悉禁銅錢在民間者令盡送官而官銅悉取就
亰西置監永興帥臣陸師閔言既揀毁私錢禁銅罷冶
則物價當減願下陜西州縣凡有市買並準度銅錢之
直以平其價詔用其言而豪賈富家多不便徽宗嗣位
通判鳳州馬景夷言陜西自去年罷使銅錢續遣官措
置錢法未聞有深究錢幣輕重灼見利害者銅錢流注
天下雖千百年未嘗有輕重之患獨鐵錢局於一路所
可通交易有無者限以十州之地欲無滯礙安可得乎
又諸州錢監鼓鑄不已歲月增多以鼓鑄無窮之錢而
供流轉有限之用更數十年積滯一隅暴如丘山公私
為害又倍於今日矣謂宜弛其禁界許鄰近陜西河東
等路特不入亰城外凡解鹽地州縣並許通行折二鐵
錢如此則流注無窮久遠自無輕重之患繼而言者謂
鐵錢重滯難以齎遠民間皆願復用銅錢當公私匱乏
之時諸路州縣官私銅錢積貯萬數反無所用乃詔銅
鐵錢聽民間通行而銅錢止用糴買建中靖國元年陜
西轉運副使孫傑以鐵錢多而銅錢少請復鑄銅錢俟
銅鐵錢輕重稍均即聽兼鑄崇寧元年前陜西轉運判
官都貺復請權罷陜西鑄鐵錢戶部尚書吳居厚言江
池饒建錢額不敷議減銅增鉛錫歲可省銅三十餘萬
斤計增鑄錢十五萬九千餘緡所鑄光明堅韌與見行
錢不異詔可然課猶不登二年居厚乃請檢用前後上
供鑄錢條約視其登耗之數别定勸沮之法會蔡京當
政將以利惑人主託假紹述肆為紛更有許天啟者亰
之黨也時為陜西轉運副使迎合亰意請鑄當十錢五
月始令陜西及江池饒建州以歲所鑄小平錢增料改
鑄當五大銅錢以聖宋通寳為文繼而并令舒睦衡鄂
錢監用陜西式鑄折十錢限今歲鑄三十萬緡鐵錢二
百萬緡募私鑄人一為官匠并其家設營以居之號鑄
錢院謂得昔人招天下亡命即山鑄錢之意所鑄銅錢
通行諸路而陜西河東四川係鐵錢地者禁之第鑄於
陜西鐵錢地而已自熙寧以來折二錢雖行民間法不
許運致亰師故諸州所積甚多至是發運司因請以官
帑所有折二錢改鑄折十錢三年遂罷鑄小平錢及折
五錢置監於亰城所復徐州寳豐衛州黎陽監並改鑄
折二錢為折十舊折二錢期一歲勿用大嚴私鑄之令
民間所用鍮石器物並官造鬻之輙鑄者依私有法加
二等命諸路轉運司於沿流順便地隨宜增置錢監俾
民以所有折二錢換納於官運致所增監改鑄折十錢
二廣産鐵令鼓鑄小鐵錢止行於兩路其公私銅錢兌
換運輸元豐庫仍於潯州置鐵錢監依陜西料例鑄當
二錢四年立錢綱驗樣法崇寧監以所鑄御書當十錢
來上緡用銅九斤七兩有奇鉛半之錫居三之一詔頒
其式於諸路令赤仄及烏背書畫分明時趙挺之為門
下侍郎繼拜右僕射與蔡亰議多不合因極言當十錢
不便私鑄寖廣乃令提刑司歲較廵捕官一路所獲多
寡繼令福建廣南毋行用第鑄以上供及給他路凡為
人附帶若封識影庇私鑄錢者悉論以法毋得廕贖其
置鑄錢院蓋將以盡收所在亡命盜鑄之人然犯法者
不為止乃命荆湖南北江南東西兩浙並以折十錢為
折五舊折二錢仍舊慮冒法入東北也今以江為界淮
南重寳錢亦作當五用焉五年兩浙盜鑄尤甚小平錢
益少市易濡滯遂命以折五折十上供小平錢留本路
江池饒建韶州錢監歲課以八分鑄小平錢二分鑄當
十錢俄詔廣南江南福建兩浙荆湖淮南用折二錢改
鑄折十錢皆罷其剏置鑄錢院及招置錢戶並停繼復
罷鑄當十二分之令盡鑄小平錢荆湖江南兩浙淮南
重寳錢作當三在亰亰畿亰東西河東河北陜西熙河
作當五通寳錢所鑄未多在官者悉封樁在民間者以
小平錢納換旋復詔亰畿亰東西河北河東陜西熙河
當十錢仍舊兩浙作當三江南淮南荆湖作當五時錢
幣苦重條序不一私鑄日甚御史沈畸奏曰小錢便民
久矣古者軍興錫賞不繼或以一當百或以一當千此
權時之宜豈可行於太平無事之日哉當十鼓鑄有數
倍之息雖日斬之其勢不可遏未幾詔當十錢止行於
亰師陜西河東河北俄并畿内用之餘路悉禁期一季
送官償以小錢換納到者輸於元豐崇寧庫而私錢亦
限一季自致計銅直增二分償以小錢隱藏者論如法
尋詔鄭州西亰亦聽用折十錢禁貿易為二價者東南
諸監增鑄小平錢以待償錢而私錢亦改鑄焉折十錢
為幣既重一旦更令則民驟失厚利又諸路或用或否
往往不盡輸於官冒法私販始令四輔畿内開封府許
搜索舟車賞視舊法增倍水陸所有官司失察者皆停
替而受納不揀選容私錢其間者以差定罪法又以私
錢猥多不能悉禁乃令外路每一私錢計小平錢三以
小錢易於官在亰以四小平錢易之亰師出納及民間
貿易並大小錢參用而私鑄小平錢輙行用立搜索告
捕罪賞越江淮入汴錢至亰者一依當十錢法御史張
茂直請嚴私販當十之令綱舟載卸皆選官監索保無
藏匿舟車兜擔即疑慮私販者並聽搜索而福建民或
私鑄轉入淮浙亰東等路者所由州縣官司皆治漏逸
之罪不以赦免法滋密矣大觀元年張茂直復言州縣
督捕加峻私小黃錢投委江河不敢復出請令東南州
縣置水匱封鍵於闤闠中聽民以私錢自投如自首法
當三當五錢舟船附帶者亦多棄之江河請下諸路撈
漉時蔡亰復相再主用折十錢二月首鑄御書當十錢
以亰畿錢監所得私錢改鑄尋興復亰畿兩監以轉運
使宋喬年領之用提舉亰畿鑄錢司為名喬年鑄烏背
漉銅錢來上詔以漉銅式頒行諸路亰之初為折十錢
人不以為便帝亦知之故崇寧四年以後稍更其法及
亰去位遂詔諭中外亰再得政復行之知盜鑄者必衆
將威以刑會有告蘇州章綖盜鑄數千萬緡遂興大獄
初遣李孝壽又遣沈畸蕭服末以命知蘇州孫傑發運
副使吳澤仁綖坐刺流海島連坐者十餘人時皆冤之
於是頒行大觀新修錢法於天下申命開封府尹少外
路監司各分州郡舉行按舉能否月檢會法令使民知
禁用孫傑言盜鑄依淮東重法地囊槖強盜之家籍其
財以待賞居停鄰保並均備告驗私錢依私茶法給隨
行物州常樁盜鑄賞錢五千緡州縣稽於施行監司失
察不以赦原是歲亰畿既置錢監乃專鑄當十大錢而
小平錢則鑄於諸路既而當十錢少復置眞州鑄錢監
以本路所換錢不依式者及諸司當二見緡用舊式改
鑄當十錢明年令江池饒建州錢監自來歲以鑄當十
五分鑄小平錢申嚴私鑄之法即託權要事勢度越關
津拒捍搜索者雖輕以違制論載御物者同之初崇寧
五年始禁陜西鐵錢行於興元府等界至是又以鐵錢
猥多禁陜西鐵錢入蜀有董奎者為走馬承受遂令以
鐵錢三折銅錢一事聞責奎以妄肆胸臆致幣輕物重
奎遂即罪三年申當十錢行使之令益以亰東亰西而
河北並邊州縣鎮砦四榷場及登萊密州緣海縣鎮等
皆禁時蔡亰復罷政矣四年詔鼔鑄當十錢多慮法隨
以弊其止鑄舊額小平錢張商英為相奏言當十錢為
害久矣舊小平錢有出門之禁故四方客旅之貨交易
得錢必大半入中未鹽鈔收買告牒而餘錢又流布在
市井此上下内外交相養自當十錢行以一夫而負八
十千小車載四百千錢既為輕齎之物則告牒為滯貨
鹽鈔非得虛擡之息則不行臣今欲借内庫并密院諸
司封樁紬絹金銀并鹽鈔下令折十錢限民半年所在
送官十千給銀絹各一匹兩限竟毋更用俟錢入官擇
其惡者鑄小平錢存其好者折三行用如此則錢法鈔
法不相低昂可以復舊利州路提刑司言舊銅鐵錢輕
重相尋以大鐵錢一折小銅錢二今大鐵錢五止當一
銅錢比舊輕十倍又流入川界錢輕物重頗類陜西欲
將折二大鐵錢以一折一雖稍減錢數錢必稍重詔許
陜西鐵錢入蜀仍舊盡釋其禁且命以今物價量宜裁
之政和元年詔錢重則物輕錢輕則物重其勢然也今
諸路所鑄小平錢行之久而無弊多而不壅為利博矣
往歲圖利之臣鼓鑄當十錢苟濟目前不究悠久公私
為害用之幾十年其法日弊而不勝姦猾之民規利冒
法銷毁當二小平錢所在盜鑄濫錢益多百物增價若
不早革積弊無已時其官私見在當十錢可並作當三
以為定制尚慮豪猾憚於折閱胥動浮言可内自亰尹
外逮監司郡縣悉心開諭自當十錢行抵冒者多大觀
四年星變赦天下凡以私錢得罪有司上名數亡慮十
餘萬人蔡亰罔上毒民可謂烈矣時御府之用日廣東
南錢額不敷宣和以後尤甚乃令饒贑錢監鑄小平錢
每緡用鐵三兩而倍損其銅稍損其鉛繼又令江池饒
錢監盡以小平錢改鑄當二錢以紓用度然有司猶數
告之靖康元年罷政和敕陜西路用銅錢斷徒二年配
千里法初蔡亰主行夾錫錢詔鑄於陜西亦命轉運副
使許天啓推行其法以夾錫錢一折銅錢二每緡用銅
八斤黑錫半之白錫又半之既而河東轉運使洪中孚
請通行於天下亰欲用其言會罷政大觀元年亰復相
遂降錢式及錫母於鑄錢之路鑄錢院專用鼓鑄若産
銅地始聽兼鑄小平錢復用轉運司及提刑司參領其
事衡州熙寧鄂州寳泉舒州同安監暨廣南皆鑄焉二
年江南東西福建兩浙許鑄使鐵錢三年亰復罷政詔
以兩浙鑄夾錫錢擾民凡東南所鑄皆罷明年并河北
河東亰東等路罷之所在監院皆廢惟河東三路聽存
舊監以鑄銅鐵錢産銅郡縣聽存用改鑄小平錢政和
元年錢輕物重細民艱食詔應陜西舊行使鐵錢地並
依元豐年大鐵錢折二公私通行夾錫錢同之毋得分
别見存鐵錢毋改更鑄夾錫河東官私折二夾錫錢同
之童貫宣撫陜西以詔亟平物價帥臣徐處仁切責其
非坐貶錢即經略鄜延抗疏言詳考詔旨謂鐵錢復行
與夾錫並用慮姦民妄作輕重欲維持推行俾錢物相
直非欲以威力䝱制百姓頓減物價於一兩月之間今
宣撫司裁損米穀布帛金銀之價殆非人情徐處仁言
雖未盡所見為長望速詢其實如臣言乖謬願同處仁
貶詔即妄有建明毁辱使命謫置偏州尋亦罷行夾錫
錢且禁裁物價民商貿易各從其便繼而童貫復請與
舊法鐵錢並折二通行知閿鄉縣論九齡俄坐以銅錢
一估夾錫錢七八并知州王宷轉運副使張深俱被劾
時關中錢甚輕夾錫欲以重之其實與鐵錢等物價日
增患甚於當十二年蔡亰復得政條奏廣惠康賀衡鄂
舒州昨鑄夾錫錢精善請復鑄如故廣西湖北淮東如
之且令諸路以銅錢監復改鑄夾錫遂以政和錢頒式
焉夾錫錢既復推行錢輕不與銅等而法必欲其重乃
嚴擅易擡減之令凡以金銀絲帛等物貿易有弗受夾
錫須要銅錢者聽人告論以法懲治市井細民朝夕鬻
餅餌熟食以自給者或不免於告罰未幾以夾錫錢不
以何路所鑄並聽通行陜西用政和通寳舊大鐵錢與
夾錫錢雜慮流轉諸路四年詔毋更行用致令諸監改
鑄夾錫錢在民間者赴官換納鄭居中劉正夫為相以
為不便令淮南夾錫錢期三日官私俱禁不用仍罷鼓
鑄夾錫錢悉輦樁關中尋詔河東陜西外餘路並罷俄
詔并河東罷鑄夾錫錢止用舊法鼓鑄重和元年權罷
亰西鑄夾錫錢繼以關中糴買用之通流復命鼓鑄專
給關中夾錫行小民往往以藥點染與銅錢相亂河北
漕臣張翬等嘗坐貶焉先是江池饒州建寧府四監歲
鑄錢百三十四萬緡充上供衡舒嚴鄂韶梧州六監歲
鑄錢百五十六萬緡充逐路支用建炎經兵鼓鑄皆廢
紹興初併廣寧監於虔州併永豐監於饒州歲鑄纔及
八萬緡以銅鐵鉛錫之入不及於舊而官吏稍廩工作
之費視前日自若也每鑄錢一千率用本錢二千四百
文時范汝為作亂權罷建州鼓鑄尋復舊泉司供給銅
錫六十五萬餘斤六年歛民間銅器詔民私鑄銅器者
徒二年贑饒二監新額錢四十萬緡提點官趙伯瑜以
為得不償費罷鼓鑄盡取木炭銅鉛本錢及官吏闕額
衣糧水脚之屬湊為年計十三年韓球為使復鑄新錢
興廢坑冶至於發冢墓壞廬舍籍冶戶姓名以膽水盛
時浸銅之數為額(浸銅之法以生鐵鍜成薄片排置膽水槽中浸漬數日鐵片為膽水所薄)
(上生赤煤取刮鐵煤入爐三煉成銅大率用鐵二斤四兩得銅一斤饒州興利場信州鉛山場各有歲額所謂)
(膽銅也)無銅可輸者至鎔錢為銅然所鑄亦纔及十萬緡
二十四年罷鐵錢司歸之漕司二十七年出版漕錢八
萬緡為鑄本歲權以十五萬緡為額復饒贑韶鑄錢監
以漕臣往來措置通判主之殿中侍御史王珪言泉司
不可廢復以戸部侍郎榮薿提領許置官屬二員二十
八年出御府銅器千五百事付泉司大索民間銅器得
銅二百餘萬斤寺觀鐘磬饒鈸既籍定投稅外不得添
鑄二十九年令命官之家留見錢二萬貫民庶半之餘
限二年聽轉易金銀算請茶鹽香礬鈔引之類越數寄
隱許人告以李植提點鑄錢公事植言歲額内藏庫二
十三萬緡右藏庫七十餘萬緡皆至道以後數也紹興
以來歲收銅二十四萬斤鉛二十萬斤錫五百斤僅可
鑄錢一十萬緡諸道拘到銅器二百萬斤附以鉛錫可
鑄六十萬緡然拘者不可以常唯當據坑冶所産下工
部權以五十萬緡為額又明年纔鑄及十萬緡今泉司
歲額增至十五萬緡小平錢一萬八千緡折二錢六萬
六千緡歲費鑄本及起綱糜費約二十六萬緡司屬之
費又約二萬緡東南十一路一百一十八州之所供有
坑冶課利錢木炭錢錫本錢約二十一萬緡比歲所收
不過十五六萬緡耳歲額金一百二十八兩銀無額以
七分入内庫三分歸本司銅三十九萬五千八百斤鉛
三十七萬七千九百斤錫一萬九千八百七十五斤鐵
二百三十二萬八千斤比歲所榷十無二三每當二錢
千重四斤五兩小平錢千重四斤十三兩視舊制銅少
鉛多錢愈鍥薄矣孝宗隆興元年詔鑄當二小平錢如
紹興之初(乾淳迄于嘉泰開禧皆如之)乾道六年併鑄錢司歸發運
司尋復置八年饒州贑州復各置提點官以新鑄錢殽
雜提點鑄錢及永平監官左藏西庫監官戶部工部長
貳官責降有差九年大江之西及湖廣間多毁錢夾以
沙泥重鑄號沙尾錢詔嚴禁之淳熙二年併贑司歸饒
州慶元三年復禁銅器期兩月鬻于官每兩三十湖州
舊鬻監至是官自鑄之(年禁銷錢為銅器者以制論爐戸決配海外)復神
泉監以所括銅器鑄當三大錢隸工部舊額内帑歲收
新錢一百五萬(江池饒建四監)而每年退卻六十萬三年一郊
又以三百萬輸三司是内帑年纔得十一萬六千餘緡
而左藏得九十三萬三千餘緡今歲額止十五萬而隸
封樁者半内藏者半左藏咸無焉又自置市舶于浙于
閩于廣舶商往來錢寳所由以泄是以自臨安出門下
江海皆有禁淳熙九年詔廣泉明秀漏泄銅錢坐其守
臣嘉定九年三省言自來有市舶處不許私發番船紹
興末臣僚言泉廣二舶司及西南二泉司遣舟回易悉
載金錢四司既自犯法郡縣廵尉其能誰何至於淮楚
屯兵月費五千萬見緡居其半南北貿易緡錢之入敵
境者不知其幾於是沿邊皆用鐵錢矣淮南舊鑄銅錢
乾道初詔兩淮亰西悉用鐵錢荆門隸湖北以地接襄
峴亦用鐵錢六年先是以和州舊有錢監舒州山口鎮
亦有古監詔司農丞許子中往淮西措置於是子中以
舒蘄黃皆産鐵請各置監(舒州同安監蘄州新春監黃州齊安監)且鑄折
二錢以發運司通領四監(江之廣寧監興國之大冶監臨江之豐餘監撫之裕國監)
子中所領三監歲合認三十萬貫其大小鐵錢令兩淮
通行七年舒蘄守臣皆以鑄錢增羡遷官然淮民為之
大擾八年以江州興國軍鐵冶額虧守貳及大冶知縣
各降一官淳熙五年詔舒州歲增鑄十萬貫以三十萬
貫為額蘄州增鑄五萬貫以十五萬貫為額如更增鑄
優與推賞御史黃洽言興天下之利者不窮天下之力
舒蘄歲鑄四十五萬不易為也又有增鑄之賞恐其難
繼詔除之八年以舒州水遠薪炭不便減額五萬貫明
年又減十萬貫與蘄州並以十五萬貫為額十年併舒
州之宿城監入同安監十二年詔舒蘄鑄鐵錢並增五
萬貫以淳熙通寳為文光宗紹熙二年減蘄春同安兩
監歲鑄各十萬貫嘉泰三年罷舒蘄鼓鑄開禧三年復
之嘉定五年臣僚言江北以銅錢一折鐵錢四禁之時
銅錢之在江北者自乾道以來悉以鐵錢易之或以會
子一貫易銅錢一貫其銅錢輸送行在及建康鎮江府
凡沿江私度及邊徑嚴禁漏泄及於邊界三里内立堠
如出界法其易亰西銅錢如兩淮例亰西湖北之鐵錢
則取給於漢陽監及興國富民監後併富民監於漢陽
監以二十萬為額前宋時川陜皆行鐵錢益利夔皆即
山冶鑄紹興九年詔陜西諸路復行鐵錢十五年置利
州紹興監鑄錢十萬緡以救錢引二十二年復嘉之豐
遠邛之惠民二監鑄小平錢二十三年詔利州並鑄折
二錢後又鑄折三錢淳熙十五年四川餉臣言諸州行
使兩界錢引全籍鐵錢稱提止有利州紹興監歲鑄折
三錢三萬四千五百貫有奇邛州惠民監歲鑄折三錢
一萬二千五百貫今大安軍淳熙新興迎恩三爐出生
鐵四十九萬三千斤利之昭化嘉川縣亦有爐新産鐵
三十餘萬斤乞從鼓鑄嘉定元年即利州鑄當五大錢
三年制司欲盡收舊引又於紹興惠民二監歲鑄三十
萬貫其料並同當三錢若四川銅錢淳熙間易送湖廣
總所儲之後又交卸於江陵寳慶元年新錢以大宋元
寳為文端平元年以膽銅所鑄之錢不耐久舊錢之精
緻者泄於海舶申嚴下海之禁嘉熙元年新錢當二并
小平錢並以嘉熙通寳為文當三錢以嘉熙重寳為文
淳祐四年右諫議大夫劉晉之言巨家停積猶可以發
洩銅器鉟銷猶可以止遏唯一入海舟往而不返於是
復申嚴漏泄之禁八年監察御史陳求魯言議者謂楮
便於運轉故錢廢於蟄藏自稱提之屢更圜法為無用
急於扶楮者至嗾盜賊以窺人之閫奥峻刑法以發人
之窖藏然不思患在於錢之荒而不在於錢之積夫錢
貴則物宜賤今物與錢俱重此一世之所共憂也蕃舶
巨艘形若山嶽乘風駕浪深入遐陬販於中國者皆浮
靡無用之異物而泄於外夷者乃國家富貴之操柄所
得幾何所失者不可勝計矣亰城之銷金衢信之鍮器
醴泉之樂具皆出於錢臨川隆興桂林之銅工尤多於
諸郡姑以長沙一郡言之烏山銅爐之所六十有四麻
潭鵝羊山銅戸數百餘家錢之不壞於器物者無幾今
亰邑鍮銅器用之類鬻賣公行於都市畿甸之近一繩
以法由内及外觀聽聿新則鉟銷之姦知畏矣香藥象
犀之類異物之珍奇可悅者本無適用之實服御之間
昭示儉德自上化下風俗丕變則漏泄之弊少息矣此
端本澄源之道也有旨從之十年以會價低減復申嚴
下海之禁(十二年申嚴鉟銷之禁及偽造之法咸淳元年復申嚴鉟銷泄漏之禁)寳祐元
年新錢以皇宋元寳為文
宋史卷一百八十
宋史卷一百八十考證
食貨志下二於是子中以舒蘄黃皆産鐵請各置監注
蘄州新春監通考作蘄春監按本文下有蘄春同
安兩監新字應是蘄字之譌
宋史卷一百八十考證
