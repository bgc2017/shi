宋史卷三百六十四
元中書右丞相總裁托克托等修
列傳第一百二十三
韓世忠(子彦直)
韓世忠字良臣延安人風骨偉岸目瞬如電早年鷙勇
絶人能騎生馬駒家貧無産業嗜酒尚氣不可繩檢日
者言當作三公世忠怒其侮已毆之年十八以敢勇應
募鄊州隷赤籍挽強馳射勇冠三軍崇寧四年西夏騷
動郡調兵捍禦世忠在遣中至銀州夏人嬰城自固世
忠斬關殺敵將擲首陴外諸軍乘之夏人大敗既而以
重兵次蒿平嶺世忠率精銳鏖戰觧去俄復出間道世
忠獨部敢死士殊死鬭敵少却頋一騎士銳甚問俘者
曰監軍駙馬兀&KR1529;也躍馬斬之敵衆大潰經略司上其
功童貫董邊事疑有所增飾止補一資衆弗平從劉延
慶築天降山砦為敵所據世忠夜登城斬二級割護城
氈以獻繼遇敵佛口砦又斬數級始補進義副尉至蔵
底河斬三級轉進勇副尉宣和二年方臘反江浙震動
調兵四方世忠以偏將從王淵討之次杭州賊奄至勢
張甚大將惶怖無策世忠以兵二千伏北闕堰賊過伏
發衆蹂亂世忠追擊賊敗而遁淵嘆曰真萬人敵也盡
以所隨白金器賞之且與定交時有詔能得臘首者授
兩鎮節鉞世忠窮追至睦州清溪峒賊深據巖屋為三
窟諸將繼至莫知所入世忠?行溪谷問野婦得徑即
挺身仗戈直前渡險數里擣其穴格殺數十人禽臘以
出辛興宗領兵截峒口掠其俘為已功故賞不及世忠
别帥楊惟忠還闕直其事轉承節郎三年議復燕山調
諸軍至則皆潰世忠往見劉延慶與蘇格等五十騎俱
抵滹沱河逢金兵二千餘騎格失措世忠從容令格等
列高岡戒勿動屬燕山潰卒舟集即命艤河岸約鼔譟
助聲勢世忠躍馬薄敵廻旋如飛敵分二隊據高阜世
忠出其不意突斬執旗者因奮擊格等夹攻之舟卒鼔
譟敵大亂追斬甚衆時山東河北盜賊蠭起世忠從王
淵梁方平討捕禽戮殆盡積功轉武節郎欽宗即位從
梁方平屯濬州金人壓境方平備不嚴金人廹而遁王
師數萬皆潰世忠䧟重圍中揮戈力戰突圍出焚橋而
還欽宗聞召對便殿詢方平失律状條奏甚悉轉武節
大夫詔諸路勤王兵領所部入衛會金人退河北總管
司辟選鋒軍統制時勝捷軍張師正敗宣撫副使李彌
大斬之大校李復鼓衆以亂淄青之附者合數萬人山
東復擾彌大檄世忠將所部追擊至臨淄河兵不滿千
分為四隊布鐵蒺藜自塞歸路令曰進則勝退則死走
者命後隊剿殺於是莫敢返頋皆死戰大破之斬復餘
黨奔潰乘勝逐北追至宿遷賊尚萬人方擁子女椎牛
縦酒世忠單騎夜追其營呼曰大軍至矣亟束戈卷甲
吾能保全汝共功名賊駭慄請命因跪進牛酒世忠下
馬觧鞍飲啖之盡於是衆&KR0662;就降黎明見世忠軍未至
始大悔失色以功遷左武大夫果州團練使詔入朝授
正任單州團練使屯滹沱河時真定失守世忠知王淵
守趙遂亟往金人至聞世忠在攻益急糧盡援絶人多
勉其潰圍去弗聽會大雪夜半以死士三百擣敵營敵
驚亂自相擊刺及旦盡遁後有自金國来者始知大酋
是日被創死故衆不能支遷嘉州防禦使還大名趙野
辟為前軍統制時康王如濟州世忠領所部勸進金人
縦兵逼城人心恟懼世忠據西王臺力戰金人少却翌
日酋帥率衆數萬至時世忠麾下僅千人單騎突入斬
其酋長遂大潰康王即皇帝位授光州觀察使帶御器
械世忠請移都長安下兵收兩河時論不從初建御營
為左軍統制是歲命王淵張俊討陳州叛兵劉光世討
黎驛叛兵喬仲福討京東賊李昱世忠討單州賊魚臺
世忠已破魚臺又擊黎驛叛兵敗之皆斬以獻于是羣
盜&KR0662;平入備宿衛而河北賊丁順楊進等皆赴招撫司
宗澤收而用之建炎二年升定國軍承宣使帝如揚州
世忠以所部從時張遇自金山来降抵城下不觧甲人
心危懼世忠獨入其壘曉以逆順衆&KR0662;聽命李民衆十
萬亦降比至有反覆状王淵遣世忠諭旨世忠知其黨
劉彦異議即先斬彦毆平民出縛小校二十九人送淵
斬之事定授京西等路捉殺内外盜賊金人再攻河南
翟進合世忠兵夜襲悟室營不克反為所敗會丁進失
期陳思恭先遁世忠被矢如棘力戰得免還汴詰一軍
之先退者皆斬左右懼進由是與世忠有隙尋以叛誅
召世忠還授鄜延路副總管加平寇左將軍屯淮陽會
山東兵拒敵粘罕聞世忠扼淮陽乃分兵萬人趨楊州
自以大軍迎世忠戰世忠不敵夜引歸敵躡之軍潰于
沭陽閤門宣贊舍人張遇死之三年帝召諸將議移蹕
張俊辛企宗請往湖南世忠曰淮浙富饒今根夲地詎
可舍而之他人心懷疑一有退避則不逞者思亂重湖
閩嶺之遥安保道路無變乎淮江當留兵為守車駕當
分兵為衛約十萬人分半扈江淮上下止餘五萬可保
防守無患乎在陽城收合散亾得數千人聞帝如錢塘
即繇海道赴行在苖傅劉正彦反張浚等在平江議討
亂知世忠至更相慶慰張俊喜躍不自持世忠得俊書
大慟舉酒酹神曰誓不與此賊共戴天士卒皆奮見浚
曰今日大事世忠碩與張俊身任之公無憂欲即進丘
浚曰投鼠忌噐事不可急急則恐有不測己遣馮轓甘
言誘賊矣三月戊戌以所部發平江張俊慮世忠兵少
以劉寳兵二千借之舟行載甲士綿亘三十里至秀州
稱病不行造雲梯治器械傅等始懼初傅正彦聞世忠
来檄以其兵屯江陰世忠以好語報之且言所部殘零
欲赴行在傅等大喜許之至矯制除世忠及張俊為節
度使皆不受時世忠妻梁氏及子亮為傅所質防守嚴
密朱勝非紿傅曰今白太后遣二人慰撫世忠則平江
諸人益安矣於是召梁氏入封安國夫人俾迓世忠速
其勤王梁氏疾驅出城一日夜會世忠於秀州未幾明
受詔至世忠曰吾知有建炎不知有明受斬其使取詔
焚之進兵益急傅等大懼次臨平賊將苖翊馬柔吉負
山阻河為陣中流植鹿角梗行舟世忠合舟力戰張㑓
繼之劉光世又繼之軍少却世忠復舍馬操戈而前令
將士曰今日當以死報國面不被數矢者皆斬於是士
皆用命賊列神臂弩持滿以待世忠瞋目大呼挺刃突
前賊辟易矢不及發遂敗傅正彦擁精兵二千開湧金
門以遁世忠馳入帝步至宫門握世忠手慟哭曰中軍
吳湛佐逆為最尚留朕肘腋能先誅乎世忠即謁湛握
手與語折其中指戮於市又執賊謀主王世修以屬吏
詔授武勝軍節度使御營左軍都統制請于帝曰賊擁
精兵距甌閩甚邇儻成巢窟卒未可滅臣請討之於是
以為江浙制置使自衢信追擊至漁梁驛與賊遇世忠
步走挺戈而前賊望見咋曰此韓將軍也皆驚潰擒正
彦及傅弟翊送行在傅亾建陽追禽之皆伏誅世忠初
陛辭奏曰臣誓生獲賊為社稷刷耻乞殿前二虎賁護
俘来獻至是卒如其言帝手書忠勇二字揭旗以賜授
檢校少保武寧昭慶軍節度使兀术將入侵帝召諸將
問移蹕之地張俊辛企宗勸自鄂岳幸長沙世忠曰國
家己失河北山東若又棄江淮更有何地於是以世忠
為浙西制置使守鎮江既而兀术分道渡江諸屯皆敗
世忠亦自鎮江退保江隂杜充以建康降敵兀术自廣
德破臨安帝如浙東世忠以前軍駐青龍鎮中軍駐江
灣後軍駐海口俟敵歸邀擊之帝召至行在奏方留江
上截金人歸師盡死一戰帝謂輔臣曰比吕頤浩在會
稽嘗建此策世忠不謀而同賜親札聽其留會上元節
就秀州張燈高會忽引兵趨鎮江及金兵至則世忠軍
已先屯焦山寺金將李選降受之兀术遣使通問約日
大戰許之戰將十合梁夫人親執桴鼔金兵終不得渡
盡歸所掠假道不聽請以名馬獻又不聽撻辣在濰州
遣孛堇太一趨淮東以援兀术世忠與二酋相持黃天
蕩者四十八日太一孛堇軍江北兀术軍江南世忠以
海艦進泊金山下預以鐵綆貫大鈎授驍健者明旦敵
舟譟而前世忠分海舟為兩道出其背每縋一綆則曳
一舟沉之兀术窮蹙求會語祈請甚哀世忠曰還我兩
宫復我疆土則可以相全兀术語塞又數日求再會言
不遜世忠引弓射之亟馳去謂諸將曰南軍使船欲如
使馬奈何募人獻破海舟策閩人王某者教其舟中載
土平版鋪之穴船版以櫂槳風息則出江有風則勿出
海舟無風不可動也又有獻謀者曰鑿大渠接江口則
在世忠上流兀术一夕潛鑿渠三十里且用方士計刑
白馬剔婦人心自割其額祭天次日風止我軍帆弱不
能運金人以小舟縦火矢下如雨孫世詢嚴允皆戰死
敵得絶江遁去世忠收餘軍還鎮江初世忠謂敵至必
登金山廟觀我虚實廼遣兵百人伏廟中百人伏岸滸
約聞鼓聲岸兵先入廟兵合擊之金人果五騎闖入廟
兵喜先鼔而出僅得二人逸其三中有綘袍玉帶既墜
而復馳者詰之乃兀术也是役也兀术兵號十萬世忠
僅八千餘人帝凡六賜札褒奬甚寵拜檢校少保武成
感德軍節度使神武左軍都統制建安范汝為反辛企
宗等討捕未克賊勢愈熾以世忠為福建江西荆湖宣
撫副使世忠曰建居閩嶺上流賊沿流而下七郡皆血
肉矣亟領步卒三萬水陸並進次劍潭賊焚槗世忠策
馬先渡師遂濟賊盡塞要路拒王師世忠命諸軍偃旗
仆鼓徑抵鳳凰山頫瞰城邑設雲梯火樓連日夜併攻
賊震怖叵測五日城破汝為竄身自焚斬其弟岳吉以
徇禽其謀主謝嚮施逵及禆將陸必疆等五百餘人世
忠初欲盡誅建民李綱自福州馳見世忠曰建民多無
辜世忠令軍士馳城上毋下聽民自相别農給牛榖商
賈弛征禁脅從者汰遣獨取附賊者誅之民感更生家
為立祠捷聞帝曰雖古名將何以加賜黃金噐皿世忠
因奏江西湖南宼賊尚多乞乘勝討平廣西賊曹成擁
餘衆在郴邵世忠既平閩寇旋師永嘉若將就休息者
忽由處信徑至豫章連營江濱數十里羣賊不虞其至
大驚世忠遣人招之成以其衆降得戰士八萬遣詣行
在遂移師長沙時劉忠有衆數萬據白面山營柵相望
世忠始至欲急擊宣撫使孟庾不可世忠曰兵家利害
策之審矣非參政所知請期半月效捷遂與賊對壘弈
棋張飲堅壁不動衆莫測一夕與蘇格聯騎穿賊營候
者呵問世忠先得賊軍號隨聲應之周覽以出喜曰此
天錫也夜伏精兵二千於白面山與諸將拔營而進賊
兵方迎戰所遣兵已馳入中軍奪望樓植旗盖傳呼如
雷賊回頋驚潰麾將士夹擊大破之斬忠首湖南遂平
授太尉賜帶笏仍敕樞密以功頒示内外諸將帥還建
康置背嵬軍皆勇鷙絶倫者九月為江南東西路宣撫
使置司建康三年三月進開府儀同三司充淮南東西
路宣撫使置司泗州時聞李横進師討偽齊議遣大將
以世忠忠勇故遣之仍賜廣馬七綱甲千副銀二萬兩
帛二萬匹又出錢百萬緡米二十八萬斛為半歲之用
命戶部侍郎姚舜明詣泗州總領錢糧倉部郎官遜逸
如平江府常秀饒州督發軍食李横兵敗還鎮世忠不
果渡江四年以建康鎮江江東宣撫使駐鎮江是歲金
人與劉豫合兵分道入侵帝手札命世忠飭守備圖進
取辭旨懇切世忠受詔感泣曰主憂如此臣子何以生
為遂自鎮江濟師俾統制觧元守高郵候金步卒親提
騎兵駐大儀當敵騎伐木為柵自斷歸路會遣魏良臣
使金世忠撤炊㸑紿良臣有詔移屯守江良臣疾馳去
世忠度良臣已出境即上馬令軍中曰眡吾鞭所嚮於
是引軍次大儀勒五陣設伏二十餘所約聞鼓即起擊
良臣至金軍中金人問王師動息具以所見對聶兒孛
堇聞世忠退喜甚引兵至江口距大儀五里别將撻孛
也擁鐵騎過五陣東世忠傳小麾鳴鼔伏兵四起旗色
與金人旗雜出金軍亂我軍迭進背嵬軍各持長斧上
揕人胷下斫馬足敵被甲䧟泥淖世忠麾勁騎四面蹂
躪人馬俱斃遂擒撻孛也等二百餘人所遣董旼亦擊
金人於天長縣之鵶口擒女真四十餘人觧元至高郵
遇敵設水軍夹河陣日合戰十三相拒未決世忠遣成
閔將騎士往援復大戰俘生女真及千戸等世忠復親
追至淮金人驚潰相蹈藉溺死甚衆捷聞羣臣入賀帝
曰世忠忠勇朕知其必能成功沈與求曰自建炎以来
將士未嘗與金人迎敵一戰今世忠連捷以挫其鋒厥
功不細帝曰第優賞之於是部將董旼陳桷解元呼延
通等皆峻擢有差論者以此舉為中興武功第一時撻
辣屯泗州兀术屯竹塾鎮為世忠所扼以書幣約戰世
忠許之且使兩伶人以橘茗報聘會雨雪金饋道不通
野無所掠殺馬而食蕃漢軍皆怨兀术夜引軍還劉麟
劉猊棄輜重遁五年進少保六年授武寧安化軍節度
使京東淮東路宣撫處置使置司楚州世忠披草莱立
軍府與士同力役夫人梁親織薄為屋將士有怯戰者
世忠遺以巾幗設樂大宴俾婦人粧以耻之故人人奮
厲撫集流散通商惠工山陽遂為重鎮劉豫兵數入寇
輙為世忠所敗時張浚以右相視師命世忠自承楚圖
淮陽劉豫方聚兵淮陽世忠即引軍渡淮旁符離而北
至其城下為賊所圍奮戈一躍潰圍而出不遺一鏃呼
延通與金將牙合孛堇搏戰扼其吭而禽之乘銳掩擊
金人敗去既而圍淮陽賊堅守不下約曰受圍一日則
舉一烽至是六烽具舉兀术與劉猊皆至世忠求援於
張俊俊以世忠有見吞意不從世忠勒陣向敵遣人語
之曰錦衣驄馬立陣前者韓相公也或危之世忠曰不
如是不足以致敵敵果至殺其導戰二人遂引去尋詔
班師復歸楚州淮陽之民從而歸者以萬計三月除京
東淮東宣撫處置使兼節制鎮江府仍楚州置司四月
賜號揚武翊運功臣加横海武寧安化三鎮節度使九
月帝在平江世忠自楚州来朝十月邊報急劉光世欲
棄盧州還太平張俊亦請益兵都督張浚曰今日之事
有進擊無退保於是世忠引兵渡淮與金將訛里也力
戰劉猊將寇淮東為世忠兵扼不得進七年築高郵城
民益安之初世忠移屯山陽遣間結山東豪傑約以緩
急為應宿州馬秦及太行羣盜多願奉約束者金人廢
劉豫中原震動世忠謂機不可失請全師北討招納歸
附為恢復計會秦檜主和議命世忠徙屯鎮江世忠言
金人詭詐恐以計緩我師乞留此軍蔽遮江淮又力陳
和議之非碩效死節率先迎敵若不勝從之未晚又言
王倫藍公佐交河南地界乞令明具無反覆文状為後
證章十數上皆慷慨激切且請單騎詣闕面奏帝率優
詔褒答後金果渝盟咸如其言金使蕭哲之来以詔諭
為名世忠聞之凡四上䟽言不可許願舉兵決戰兵勢
最重處臣請當之又言金人欲以劉豫相待舉國士大
夫盡為陪臣恐人心離散士氣凋沮且請馳驛面奏不
許既而伏兵洪澤鎮將殺金使不克九年授少師十年
金人敗盟兀术率撒離曷李成等破三京分道深入八
月世忠圍淮陽金人来救世忠迎擊於泇口鎮敗之又
遣觧元擊金人於潭城劉寳擊於千秋湖皆捷親隨將
成閔從統制許世安奪淮陽門而入大戰門内世安中
四矢閔被三十餘創復奪門出世忠奏其功擢武德大
夫閔由是知名世忠進太保封英國公兼河北諸路招
討使十一年兀术耻順昌之敗復謀再入詔大合兵於
淮西以待既而金敗於柘臯復圍濠州世忠受詔救濠
以舟師至招信縣夜以騎兵擊金人於聞賢驛敗之金
人攻濠州五日而破破三日世忠至楊沂中軍已南奔
世忠與金人戰於淮岸夜遣劉寳泝流將劫之金人伐
木塞赤龍洲扼其歸路世忠知之全師而還金人自渦
口渡淮北去自是不復入侵世忠在楚州十餘年兵僅
三萬而金人不敢犯秦檜收三大將權四月拜樞密使
遂以所積軍儲錢百萬貫米九十萬石酒庫十五歸於
國世忠既不以和議為然為檜所抑及魏良臣使金世
忠又力言自此人情消弱國勢委靡誰復振之北使之
来乞與面議不許遂抗䟽言檜誤國檜諷言者論之帝
格其奏不下世忠連䟽乞觧樞密柄繼上表乞骸十月
罷為醴泉觀使奉朝請進封福國公節鉞如故自此杜
門謝客絶口不言兵時跨驢携酒從一二奚童縦遊西
湖以自樂平時將佐罕得見其面十二年改潭國公顯
仁皇后自金還世忠詣臨平朝謁后在北方聞其名慰
問者良久十三年封咸安郡王十七年改鎮南武安寧
國節度使二十一年八月薨進拜太師追封通義郡王
孝宗朝追封蘄王謚忠武配饗高宗廟庭世忠初得疾
敕尚醫視療將吏卧内問疾世忠曰吾以布衣百戰致
位王公賴天之靈保首領沒於家諸君尚哀其死邪及
死賜朝服貂蟬冠水銀龍腦以斂世忠嘗戒家人曰吾
名世忠汝曺毋諱忠字諱而不言是㤀忠也性戇直勇
敢忠義事關廟社必流涕極言岳飛冤獄舉朝無敢出
一語世忠獨攖檜怒語在檜傳又抵排和議觸檜尤多
或勸止之世忠曰今畏禍苟同他日瞑目豈可受鐵杖
於太祖殿下時一二大將多曲徇檜苟全世忠與檜同
在政地一揖外未嘗與談嗜義輕財錫賚悉分將士所
賜田輸租與編戸等持軍嚴重與士卒同甘苦噐仗規
畫精絶過人今克敵弓連鎻甲狻猊鍪及跳澗以習騎
洞貫以習射皆其遺法也嘗中毒矢入骨以彊弩括取
之十指僅全四不能動刀痕箭瘢如刻畫然知人善奬
用成閔觧元王勝王權劉寳岳超起行伍秉將旄皆其
部曲云觧兵罷政卧家凡十年澹然自如若未嘗有權
位者晚喜釋老自號清涼居士子彦直彦質彦古皆以
才見用彦古戸部尚書
彦直字子温生期年以父任補右承奉郎尋直祕閣六
歲從世忠入見高宗命作大字即拜命跪書皇帝萬歲
四字帝喜之拊其背曰他日令噐也親觧孝宗丱角之
繻傅其首賜金噐筆研監書鞍馬年十二賜三品服紹
興十七年中兩浙轉運司試明年登進士第調太社令
二十一年世忠薨服除秦檜素銜世忠不附和議出彦
直為浙東安撫司主管機宜文字檜死拜光禄寺丞二
十九年遷屯田員外郎兼權右曺郎官工部侍郎張浚
都督江淮軍馬檄權計議軍事督府罷奉祠乾道二年
遷戶部郎官主管左曹總領淮東軍馬錢糧會大軍倉
給糧徑乘小輿往察之給米不如數捕吏寘于理初代
者以乏興罷交承為緡錢僅二十萬明年奏計乃四倍
且以其贏獻諸朝帝嘉之拜司農少卿進直龍圖閣江
西轉運兼權知江州時朝廷還岳飛家貲産多在九江
歲久業數易主吏緣為姦彦直搜剔隠匿盡還岳氏復
為司農少卿總領湖北京西軍馬錢糧尋兼發運副使
會時相不樂密啟換武授利州觀察使知襄陽府充京
西南路安撫使七年授鄂州駐劄御前諸軍都統制條
奏軍中六事乞備噐械增戰馬革濫賞厲竒功選勇略
充親隨等朝廷多從之先是軍中騎兵多不能步戰彦
直命騎士被甲徒行日六十里雖統制官亦令以身帥
之人人習於勞苦馳騁如飛事聞詔令三衙江上諸軍
倣行之八年匃歸文班乃授左中奉大夫充敷文閣待
制知台州匃祠養親提舉佑神觀奉朝請進對言頃自
岳飛為帥身居鄂渚遥領荆襄田師中繼之始分鄂渚
為二軍乞復舊又乞併京西湖北轉運為一司分官置
司襄陽可一事體帝善之遷刑部侍郎明年兼工部侍
郎同列議大辟三鞫之弗承宜令以衆證就刑欲修立
為令彦直持不可白丞相梁克家曰若是則善類被誣
必多冤獄且笞杖之刑猶引伏方決况人命至重乎議
卒格以議奪吳名世改正過名不當降兩官會當遣使
于金在廷相頋莫肯先帝親擇以往聞命慨然就道方
入境金使蒲察問接國書事論難往復數十蒲察理屈
因笑曰尚書能力為主既至幾罹禍者數守節不屈金
卒禮遣之帝嘉歎遷吏部侍郎尋權工部尚書復中大
夫改工部尚書兼知臨安府方控辭以言罷提舉大平
興國宫尋提舉佑神觀奉朝請尋知濕州首捕巨猾王
永年窮治之杖徙他州奏免民間積逋以郡餘財代輸
之然以累欠内帑坊場錢不發鐫一官海寇出没大洋
劫掠勢甚張彦直授將領土豪等方略不旬日生禽賊
首海盜為清樞密奏功進敷文閣學士以弟彦質為兩
浙轉運判官引嫌易泉府匃祠奉親差提舉佑神觀仍
奉朝請特令佩魚示異數也入對乞搜訪靖康以来死
節之士以勸忠義又上薦舉乞選人已經關升實歴六
考無贓私罪犯者襍試以經術法律限其員額定其高
下俾孤寒者得以自達定為改官之制又乞令州郡守
臣任滿日開具夲州實在財賦數目具公移與交代者
并達臺省庶可覈實以戢姦弊帝悉嘉納淳熙十年夏
旱應詔言邇者濫刑為致旱之由明年入對論三衙皆
所以拱扈宸居而司馬乃遠在數百里外乞命歸司久
之再為戶部尚書會歲旱乞廣糴為先備又乞追貶部
曲曾誣䧟岳飛者以慰忠魂以言降充敷文閣學士帝
追感世忠元勲遣使諭彦直且謂彦直有才力言者誣
之彦直感泣奏謝尋提舉萬夀觀有疾帝賜之藥進顯
謨閣學士提舉萬夀觀嘗摭宋朝事分為類目名水心
鏡為書百六十七卷禮部尚書尤袤修國史白于朝下
取是書以進光宗覽之稱善進龍圖閣學士提舉萬夀
觀轉光祿大夫致仕卒特贈開府儀同三司賜銀絹九
百爵至蘄春郡公
論曰古人有言天下安注意相天下危注意將宋靖康
建炎之際天下安危之機也勇略忠義如韓世忠而為
將是天以資宋之興復也方兀术渡江惟世忠與之對
陣以間暇示之及劉豫廢中原人心動搖世忠請乘時
進兵此機何可失也高宗惟姦檜之言是聽使世忠不
得盡展其才和議成而宋事去矣暮年退居行都口不
言兵部曲舊將不與相見盖懲岳飛之事也昔漢文帝
思頗牧於前代宋有世忠不善用惜哉
宋史卷三百六十四
