宋史卷一百三
元中書右丞相總裁托克托等修
禮志第五十六
禮六(吉禮六)
朝日夕月九宫貴神(高禖大火)夀星靈星風伯雨師
司寒蜡(七祀馬祖)酺神
朝日夕月慶歴用羊豕各二籩豆十二簠簋爼二天禧
初太常禮院以監察御史王博文言詳定準禮春分朝
日於東郊秋分夕月於西郊國語太采朝日少采夕月
又曰春朝朝日秋夕夕月唐柳宗元論云夕之名者朝
拜之偶也古者旦見曰朝暮見曰夕按禮秋分夕月盖
其時晝夜平分太陽當午而隂魄巳生遂行夕拜之祭
以祀日未前十刻太官令率宰人割牲未後三刻行禮
盖是古禮以夕行朝祭之儀又按禮云從子至巳為陽
從午至亥為隂參詳典禮合於未後三刻行禮皇祐五
年定朝日壇舊高七尺東西六步一尺五寸增為八尺
廣四丈如唐郊祀錄夕月壇與隋唐制度不合從舊則
壇小如唐則坎深今定坎深三尺廣四丈壇高一尺廣
二丈四方為陛降入坎深然後升壇壇皆兩壝壝皆二
十五步增大明夜明壇山罍二籩豆十二禮生引司天
監官分獻上香奠幣爵再拜嘉祐加羊豕各五五禮新
儀定二壇高廣坎深如皇祐無所改中興同
太一九宫神位在國門之東郊壇之制四陛外西南又
為一陛曰坤道俾行事者升降由之其九宫神壇再成
第一成東西南北各百三十尺再成東西南北各一百
尺俱高三尺壇上置小壇九每壇高一尺五寸縦廣八
尺各相去一丈六尺初用中祀咸平中改為大祀壇增
兩壝玉用兩圭有邸藉用槀秸加褥如幣色其御書祝
禮如社稷尋以封禪别建九宫壇泰山下行宫之東壇
二成成一尺面各長五丈二尺四陛及坤道各廣五丈
上九小壇相去各八尺四隅各留五尺壇下兩壝依大
祠禮及祀汾隂亦遣使祀焉自後親郊恭謝皆遣官於
本壇别祭景祐二年學士章得象等定司天監生于淵
役人單訓所請祀九宫太一依逐年飛移位次之法案
郄良遇九宫法有飛棋立成圖每歲一移推九州所主
災福事又唐術士蘇加慶始置九宫神壇一成高三尺
四陛上依位次置九壇東南曰招搖正東曰軒轅東北
曰太隂正南曰天一中央曰天符北曰太一西南曰攝
提正西曰咸池西北曰青龍五數為中戴九履一左三
右七二四為上六八為下符於遁甲此則九宫定位設
祭以四孟随歲改位行棋謂之飛位自乾元以後止依
本位祭之遂不飛易仍減冬夏二祭國朝因之今于淵
等所請合天寳初祭之禮又合良遇飛棋之圖然其法
本術家時祭之文經理不載議者或謂不必飛宫若日
月星辰躔次周流而祭有常所此則定位之祀所當從
也若其推數於回復候神於恍忽因方弭沴随氣考神
則飛位之文固可遵用請依唐禮遇祭九宫之時遣司
天監一員詣祠所隨每年貴神飛棋之方旋定祭位仍
自天聖己巳入歴太一在一宫歲進一位飛棋廵行周
而復始詔可慶歴儀每坐籩豆十二簠簋爼二皇祐增
壇三成又禮官言歲雩祀外水旱稍久皆遣官告天地
宗廟社稷及諸寺觀宫廟九宫貴神今列大祀亦宜准
此熙寧四年司天中官正周琮言太一經推算七年甲
寅歲太一陽九百六之數復元之初故經言太歲有陽
九之災太一有百六之厄皆在入元之初終今陽九百
六當癸丑甲寅歲為災厄之會然五福太一移入中都
可以消異為祥竊詳五福太一自國朝雍熙元年甲申
歲入東南巽宫時脩東太一宫天聖七年己巳歲五福
太一入西南坤位脩西太一宫請稽詳故事崇建祠宇
迎之京師詔建中太一宫於集禧觀十太一神並用通
天冠絳紗袍元豐中太常博士何洵直言熙寧祀儀九
宫貴神祝文稱嗣天子臣某以禮秩論之當與社稷為
比請依祀儀為大祀其祝版即依會昌故事及開寳通
禮書御名不稱臣又近制諸祠祭牲數正配以全體解
割各用一牢貴神九位悉是正坐異壇别祀尊為大祝
而共用二少牢於腥熟之爼骨體不備謂宜每位一牢
凡九少牢詔下太常脩入祀儀元祐七年監察御史安
鼎言按漢武帝始祠太一一位唐天寳初兼祀八宫謂
之九宫貴神漢祀太一日用一犢凡七日而止唐祀類
於天地今春秋祀九宫太一用羊豕其四立祭太一宫
十神皆無牲以素饌加酒焉載詳星經太一一星在紫
宫門右天一之南號曰天之貴神其佐曰五帝飛行諸
方躡三能以上下以天極星其一明者為常居主使十
六神知風雨水旱兵革饑饉疫疾災害之事唐書曰九
宫貴神實司水旱太一掌十六神之法度以輔人極國
朝會要亦云天之尊神及十精十六度並主風雨由是
觀之十神太一九宫太一與漢所祀太一共是一神今
十神皆用素饌而九宫並薦羊豕似非禮意詔禮官詳
定十神九宫太一各有所主即非一神故自唐迄今皆
用牲牢别無祠壇用素食禮遂依舊制崇寧三年太常
博士羅畸言九宫諸神位無禮神玉惟有燔玉竊謂宜
用禮神玉少倣其幣之色薦於神坐議禮局言先王制
禮用圭璧以祀日月星辰所謂圭璧者圭其邸為璧以
取殺於上帝也今九宫神皆星名而其玉用兩圭有邸
夫兩圭有邸祀地之玉以祀星辰非周禮也乞改用圭
璧以應古制政和新儀立春日祀東太一宫立夏季夏
土王日祀中太一宫立秋日祀西太一宫立冬日祀中
太一宫宫之真室殿五福太一在中君基太一在東太
游太一在西俱南向延休殿四神太一承釐殿臣基太
一在東西向北上凝祐殿直符太一臻福殿民基太一
在西東向北上膺慶殿小游太一在中天一太一在東
地一太一在西靈貺殿太歲在中太隂在西俱南向三
皇五方帝日月五星二十八宿十日十二辰天地水三
官五行九宫八卦五嶽四海四瀆十二山神等並為從
祀東西太一宫準此東太一宫大殿五福太一在東君
基太一在西俱南向太游太一殿在大殿之北南向臣
基太一殿在南北向小游太一直苻太一四神太一殿
在大殿之東西向北上天一太一民基太一地一太一
在大殿之西東向北上西太一宫黃庭殿五福在中君
基在東太游在西均福殿小游在中俱南向延貺殿天
一在中四神在南臣基在北俱西向資祐殿地一在中
四神在南臣基在北俱西向資祐殿地一在中民基在
南直符在東北俱東向九宫貴神壇三成成縦廣十四
丈再成縦廣十二丈三成縦廣十丈各高三尺上依方
位置小壇九各高一丈五寸縦廣八尺四陛坤道兩壝
每壝二十五步如舊制紹興十一年太常丞朱輅言九
宫貴神所主風雨霜雪雹疫所係甚重請舉行祀典太
常寺主簿林大鼎亦言十神太一九宫太一皆天之貴
神國朝分為二並為大祀比一新太一宫而九宫貴神
尚寓屋而不壇乃詔臨安府於國城之東建築九宫壇
壝其儀如祀上帝其太一宫初議者請即行宫之北隅
建祠後命禮官考典故擇地建宫十八年宫成御書其
榜十太一位於殿上南面西上從祀東廡九十有八西
廡九十有七皆北上孝宗受禪又建本命殿名曰崇禧
光宗又遷介福殿像於挟室而名新殿曰崇福
高禖初仁宗未有嗣景祐四年二月以殿中侍御史張
奎言詔有司詳定禮官以為月令雖可據然周官闕其
文漢志郊祀不及禖祠獨枚臯傳言皇子禖祀而已後
漢至江左概見其事而儀典委曲不可周知惟高齊禖
祀最顯妃嬪參享黷而不蠲恐不足為後世法唐明皇
因舊月令特存其事開元定禮巳後不著朝廷必欲行
之當築壇於南郊春分之日以祀青帝本詩克禋以祓
之義也配以伏羲帝嚳伏羲本始嚳著祥也以禖從祀
報古為媒之先也以石為主牲用太牢樂以升歌儀視
先蠶有司攝事祝版所載具言天子求嗣之意乃以弓
矢弓韣致神前祀巳與胙酒進内以禮所御使齊戒受
之仍歲令有司申請俟旨命曰特祀即用其年春分遣
官致祭為圜壇高九尺廣二丈六尺四陛三壝陛廣五
尺壝各二十五步主用青石長三尺八寸用木生成之
數形準廟社主植壇上稍北露其首三寸青玉青幣牲
用牛一羊一豕一如盧植之說樂章祀儀並準青帝尊
器神坐如勾芒惟受福不飲回授中人為異祀前一日
内侍請皇后宿齋於别寢内臣引近侍宫嬪從是日量
地設香案褥位各二重行南向於所齋之庭以望禖壇
又設褥位於香案北重行皇后服禕衣褥位以緋宫嬪
服朝賀衣服褥位以紫祀日有司行禮以福酒胙肉弓
矢弓韣授内臣奉至齋所置弓矢等於箱在香案東福
酒於坫胙肉於爼在香案西内臣引宫嬪詣褥位東上
南向乃請皇后行禮導至褥位皆再拜導皇后詣香案
位上香三請帶弓韣受弓矢轉授内臣置於箱又再拜
内臣進胙皇后受訖轉授内臣次進福酒内臣曰請飲
福飲訖請再拜乃解弓韣内臣跪受置於箱導皇后歸
東向褥位又引宫嬪最高一人詣香案上香二帶弓韣
受弓矢轉授左右及飲福解弓韣如皇后儀惟不進胙
又引以次宫嬪行禮亦然俟俱復位内侍請皇后詣南
向褥位皆再拜退是歲宮中又置赤帝像以祈皇嗣寳
元二年皇子生遣參知政事王鬷以太牢報祠準春分
儀惟不設弓矢弓韣著為常祀遣兩制官攝事慶歴三
年太常博士余靖言皇帝嗣續未廣不設弓矢弓韣非
是詔仍如景祐之制熙寧二年皇子生以太牢報祀高
禖惟不設弓矢弓韣既又從禮官言按祀儀青帝壇廣
四丈高八尺今祀高禖既以青帝為王其壇高廣請如
青帝之制又祀天以高禖配今郊禖壇祀青帝於南郊
以伏羲高辛配復於壇下設高禖位殊為爽誤請準古
郊禖改祀上帝以高禖配改伏羲高辛位為高禖而徹
壇下位詔高禖典禮仍舊壇制如所宜改犢為角握牛
高禖祝版與配位並進書焉又言伏羲高辛配祝文並
云作主配神神無二主伏羲既為主其高辛祝文請改
云配食于神元祐三年太常寺言祀儀高禖壇上正位
設青帝席配位設伏羲高辛氏席壇下東南設高禖從
祀席正配位各六爼實以羊豕腥熟高禖位四爼實以
牛腥熟祀日兵部工部郎中奉羊豕爼升壇諸正配位
高禖位爼則執事人奉焉竊以青帝為所祀之主而牲
用羊豕禖神因其嘉祥從祀而牲反用牛又牛爼執事
者陳之而羊豕爼皆奉以郎官輕重失當請以二牲通
行解割正配從祀位並用皆以六曹郎官奉爼今羊爼
以兵部豕爼以工部牛爼請以戶部郎官政和新儀春
分祀高禖以簡狄姜嫄從配皇帝親祠並如祈榖祀上
帝儀惟配位作承安之樂而增簡狄姜嫄位牛羊豕各
一紹興元年太常少卿趙子畫言自車駕南巡雖多故
之餘禮文難備至於祓無子祝多男所以係萬方之心
盖不可闕乞自来歲之春復行高禖之祀十七年車駕
親祀高禖如政和之儀
大火之祀康定初南京鴻慶宫災集賢校理胡宿請脩
其祀而以閼伯配焉禮官議閼伯為高辛火正實居商
邱主祀大火後世因之祀為貴神配火侑食如周棄配
稷后土配社之比下歴千載遂為重祀祖宗以来郊祀
上帝而大辰已在從祀閼伯之廟每因赦文及春秋委
京司長吏致奠咸秩之典未始云闕然國家有天下之
號實本於宋五運之次又感火德宜因興王之地商邱
之舊為壇兆祀大火以閼伯配建辰建戌出内之月内
降祝版留司長吏奉祭行事乃上壇制高五尺廣二丈
四陛陛廣五尺一壝四面距壇各二十五步位牌以黑
漆朱書曰大火位配位曰閼伯位牲用羊豕一器準中
祠歲以三月九月擇日令南京長吏以下分三獻州縣
官攝太祝奉禮慶歷獻官有祭服建中靖國元年又建
陽德觀以祀熒惑因翰林學士張康國言天下崇寧觀
並建火德真君殿仍詔正殿以離明為名太常博士羅
畸請宜倣太一宫遣官薦獻或立壇於南郊如祀靈星
之儀有司請以閼伯從祀離明殿又請增閼伯位按春
秋傳曰五行之官封為上公祀為貴神祝融高辛氏之
火正也閼伯陶唐氏之火正也祝融既為上公則閼伯
亦當服上公衮冕九章之服既又建熒惑壇於南郊赤
帝壇壝外令有司以時致祭增用圭璧火德熒惑以閼
伯配俱南向五方火精神等為從祀壇廣四丈高七尺
四陛兩壝壝二十五步從新儀所定紹興三年詔祀大
火太常寺言應天府祀大火今道路未通宜於行在春
秋設位乾道五年太常少卿林栗等言本寺巳擇九月
十四日依旨設位望祭應天府大火以商邱宣明王配
二十一日内火祀大辰以閼伯配大辰即大火閼伯即
商邱宣明王也緣國朝以宋建號以火紀德推原發祥
之所自崇建商邱之祠府曰應天廟曰光德加封王爵
錫謚宣明所以追嚴者備矣今有司旬日之間舉行二
祭一稱其號一斥其名義所未安乞自今祀熒惑大辰
其配位稱閼伯祝文位版並依應天府大火禮例改稱
宣明王以稱國家崇奉火正之意
諸星祠有夀星周伯靈星之祭大中祥符二年翰林天
文邢中和言景德中周伯星出亢宿下按天文志角亢
為太山之根果符上封之應望於親郊日特置周伯星
位於亢宿間詔禮官與司天監定議且言周伯星出氐
三度然亢氐相去不遠並鄭分兖州夀星之次宜如中
和奏設位氐宿之間以為永式景德三年詔定夀星之
祀太常禮院言按月令八月命有司享夀星於南郊注
云秋分日祭夀星於南郊夀星南極老人星也爾雅云
夀星角亢也注云數起角亢列宿之長故云夀星唐開
元中特置夀星壇常以千秋節日祭老人星及角亢七
宿請用祀靈星小祠禮其壇亦如靈星壇制築於南郊
以秋分日祭之元豐中禮文所言時令秋冬享夀星于
南郊熙寧祀儀於壇上設夀星一位南向又於壇下夘
陛之南設角亢氐房心尾箕七位東向按爾雅所謂夀
星角亢非此所謂秋分所享夀星也今於壇下設角亢
位以氐房心尾箕同祀尤為無名又按晉天文志老人
一星在弧南一曰南極常以秋分之旦見于丙春分之
夕沒于丁見則治平主夀昌常以秋分候之南郊後漢
於國都南郊立老人星廟常以仲秋祀之則夀星謂老
人矣請依後漢於壇上設夀星一位南向祀老人星其
壇下七宿位不宜復設慶歴以立秋後辰日祀靈星其
壇東西丈三尺南北丈二尺夀星壇方丈八尺皇祐定
如唐制二壇皆周八步四尺其享禮籩八豆八在神位
前左右重三行爼二在籩豆外簠簋一在二爼間象尊
二在壇上東南隅北向西上七宿位各設籩一豆一在
神位前左右爼一在籩豆外中設簠一簋一在爼左右
爵一在神位正前壺尊二在神位右光祿實以法酒政
和新儀改定壇高三尺東西袤丈三尺南北袤丈二尺
四出陛一壝二十五步初乾興祀靈星值屠牲有禁乃
屠於城外至是勑有司凡祭祀牲牢無避禁日著為令
南渡後靈星夀星風師雨師雷師及七祀司寒馬祖並
仍舊制
風伯雨師諸州亦致祭大中祥符初詔惟邊地要劇者
令通判致祭餘皆長吏親享未幾澤州請立風伯雨師
廟乃令禮官考儀式頒之有司言唐制諸郡置風伯壇
社壇之東雨師壇于西各稍北數十步卑下於社壇祠
用羊一籩豆各八簠簋各二元豐詳定局言周禮小宗
伯之職兆五帝於四郊四類亦如之鄭氏曰兆為壇之
營域四類日月星辰運行無常以氣類為之位兆日於
東郊兆月與風師於西郊兆司中司命於南郊兆雨師
於北郊各以氣類祭之謂之四類漢儀縣邑常以丙戌
日祠風伯於戌地以已丑日祀雨師於丑地亦從其類
故也熙寧祀儀兆日東郊兆月西郊是以氣類為之位
至於兆風師於國城東北兆雨師於國城西北司中司
命於國城西北亥地則是各從其星位而不以氣類也
請稽舊禮兆風師於西郊祠以立春後丑日兆雨師於
北郊祠以立夏後申日兆司中司命司禄於南郊祀以
立冬後亥日其壇兆則從其氣類其祭辰則從其星位
仍依熙寧儀以雷師從雨師之位以司民從司中司命
司禄之位舊制風師壇高四尺東西四步三尺南北減
一尺皇祐定高三尺周三十三步雨師壇雷師壇高三
尺方一丈九尺皇祐定周六步政和之制風壇廣二十
三步雨雷壇廣十五步皆高三尺四陛並一壝二十五
步其雨師雷師二壇同壝司中司命司禄為四壇各廣
二十五步同壝又言周禮太宗伯以槱燎祀司中司命
風師雨師所謂周人尚臭升陽以報陽也今天神之祀
皆燔牲首風師雨師請用栢柴升烟以為歆神之始又
言周禮樂師之職曰凡國之小事用樂者令奏鐘鼓說
者曰小祀也小師職注小祭祀謂司中司命風師是也
既巳有鐘鼓則是有樂明矣請有司祀司中司命風師
雨師用樂仍製樂章以為降神之節又言周禮小司徒
之職凡小祭祀奉牛牲羞其肆又肆師云小祭祀用牲
所謂小祭祀即司中司命司民司禄宫中七祀之類是
也後世以有司攝事難於純用太牢猶宜下同大夫禮
用羊豕可也今祀儀馬祖先牧司中司命司民司禄司
寒歲用羊豕一祠令小祠牲入滌一月所以備潔養之
法今每位肉以豕又取諸市與令文相戾請諸小祠祭
以少牢仍用體解又言社稷五祀先薦爛次薦熟至於
羣小祀薦熟而巳請四方百物宫中七祠司中司命風
師雨師止薦熟並從之
司寒之祭常以四月命官率太祝用牲幣及黑牡秬黍
祭玄冥之神乃開冰以薦太廟建隆二年置藏冰署而
脩其祀焉祕書監李至言按詩豳七月曰四之日獻羔
祭韭盖謂周以十一月為正其四月即今之二月也春
秋傳曰日在北陸而藏冰謂夏十二月日在危也獻羔
而啓之謂二月春分獻羔祭韭始開冰室也火出而畢
賦火星昏見謂四月中也又按月令天子獻羔開冰先
薦寢廟詳其開冰之祭當在春分乃有司之失也帝覽
奏曰今四月韭可苫屋矣何謂薦新遂正其禮天聖新
令春分開冰祭司寒於冰井務卜日薦冰於太廟季冬
蔵冰設祭亦如之元豐詳定所言熙寧祀儀孟冬選吉
日祀司寒按古享司寒惟以蔵冰唘冰之日孟冬非有
事於冰則不應祭享今請惟季冬蔵冰則享司寒牲用
黑牡羊榖用黑秬黍仲春開冰則但用羔孔穎達注月
令曰藏冰則用牡黍啓唯告而巳祭禮大告禮小故也
且開冰將以御至尊當有桃弧棘矢以禳除凶邪設於
神坐則非禮也當從孔氏說出冰之時置弓矢於凌室
之戸大觀禮局言春秋左氏傳以少昊有四叔其二為
玄冥杜預鄭玄皆以玄冥為水官故歴代祀為司寒則
玄冥非天神矣今儀注禮畢有司取祝幣瘞坎贊者贊
幣燔燎是以祀天神之禮享人鬼也請罷燔燎而埋祝
幣詔從其請
大蜡之禮自魏以来始定議王者各随其行社以其盛
臘以其終建隆初以有司言用周德木生火宜以火德
王色尚赤遂以戌日為臘三年戊戌臘有司畫日以七
日辛夘和峴奏議曰按蜡始於伊耆後歴三代及漢其
名雖改而其實一也漢火行用戌臘臘者接也新故相
接畋獵禽獸以享百神報終成之功也王者因之上享
宗廟旁及五祀展其孝心盡物示恭也魏晉以降悉沿
其制唐乘土德貞觀之際以前寅日蜡百神夘日祭社
宫辰日享宗廟開元定禮三祭皆於臘辰以應土德今
以戌日為臘而以前七日辛夘行蜡禮恐未為宜況宗
廟社稷並遵臘享獨蜡不以臘請下禮官議議如峴言
今後蜡百神祀社稷享宗廟皆用戌臘一日天聖三年
同知禮院陳詁言蜡祭一百九十二位祝文内載一百
八十二位唯五方田畯五方郵表畷一十位不載祝文
又郊祀錄正辭錄司天監神位圖皆以虎為於莵乃避
唐諱請仍爲虎五方祝文衆族之下增入田畯郵表畷
云元豐詳定所言記曰八蜡以祀四方年不順成八蜡
不通歴代蜡祭獨在南郊為一壇惟周隋四郊之兆乃
合禮意又禮記月令以蜡與息民為二祭故隋唐息民
祭在蜡之後日請蜡祭四郊各為一壇以祀其方之神
有不順成之方則不脩報其息民祭仍在蜡祭之後先
是太常寺言四郊蜡祭宜依百神制度築壇其東西有
不順成之方即祭日月其神農以下更不設祭又舊儀
神農后稷並設位壇下當移壇上按禮記正義伊耆氏
神農也今壇下更設伊耆氏位合除去之政和新儀臘
前一日蜡百神四方蜡壇廣四丈高八尺四出陛兩壝
每壝二十五步東方設大明位西方設夜明位以神農
氏后稷氏配配位以北為上南北壇設神農位以后稷
配五星二十八宿十二辰五官五嶽五鎮四海四瀆及
五方山林川澤邱陵墳衍原隰井泉田畯倉龍朱鳥麒
麟白虎玄武五水庸五坊五虎五鱗五羽五介五毛五
郵表畷五羸五猫五昆蟲從祀各依其方設位中方鎮
星后土田畯設於南方蜡壇酉階之西中方嶽鎮以下
設於南方蜡壇午階之西伊耆設於北方蜡壇夘階之
南其位次於辰星紹興十九年有司檢會五禮新儀臘
前一日蜡東方西方為大祀蜡南方北方為中祀並用
牲牢乾道四年太常少卿王㵸又請於四郊各為一壇
以祀其方之神東西以日月為主各以神農后稷配南
北皆以神農為主以后稷配自五帝星辰嶽鎮海瀆以
至猫虎昆蟲各随其方分為從祀其後南蜡仍於圓壇
望祭殿北蜡於餘杭門外精進寺行禮
太廟司命戸竈中霤門厲行七祀熙寧八年始置位版
太常禮院請禘享徧祭七祀詳定所言周禮天子六服
自鷩冕而下各随所祭而服今既不親祀則諸臣攝事
日當從王所祭之服其攝事之臣不繫其官又言禮祭
法曰王自為立七祀曰司命曰中霤曰國行曰泰厲曰
門曰戸曰竈孟春祀尸祭先脾孟夏祀竈祭先肺中央
土祀中霤祭先心孟秋祀門祭先肝孟冬祀行祭先腎
又傳曰春祀司命秋祠厲此所祀之位所祀之時所用
之爼也周禮司服掌王之吉服祭羣小祀則服玄冕注
謂宫中七祀之屬禮記曰一獻熟注謂宫中羣小神七
祀之等周禮大宗伯若王不與祭祀則攝位此所祀之
服所獻之禮所攝之官也近世因禘祫則徧祭七祀其
四時則随時享分祭攝事以廟卿行禮而服七旒之冕
分太廟牲以為爼一獻而不薦熟皆非禮制請以立春
祭戶於廟室戶外之西祭司命於廟門之西制脾於爼
立夏祭竈於廟門之東制肺於爼季夏土王日祭中霤
於廟庭之中制心於爼立秋祭門及厲於廟門外之西
制肝於爼立冬祭司命及行於廟門外之西制腎於爼
皆用特牲更不随時享分祭有司攝事以太廟令攝禮
官服必玄冕獻必薦熟親祀及臘享即依舊禮徧祭之
政和新儀定太廟七祀四時分祭如元豐儀臘享祫享
則徧祭設位於殿下横街之北道西東向北上
馬祖祀典仲春祀馬祖仲夏享先牧仲秋祀馬社仲冬
祭馬步並擇日壇壝之制三壇各廣九步高三尺四陛
一壝又冇酺神之祀慶歴中上封事者言螟蝗為害乞
外内並脩祭酺禮記言按周禮族師春秋祭酺酺為人
物災害之神鄭玄云校人職有冬祭馬步則未知此酺
者蝝螟之酺歟人鬼之步歟盖亦為壇位如雩禜云然
則校人職有冬步是與馬為害者此酺盖人物之害也
漢有蝝螟之酺神又有人鬼之步神歴代書史悉無祭
酺儀式欲準祭馬步儀壇在國城西北差官就馬壇致
祭稱為酺神若外州者即略依禜禮其儀注先擇便方
除地設營纘為位營纘謂立表施繩以代壇其致齋行
禮器物並如小祠先祭一日致齋祭日設神坐内向用
尊及籩一豆一實以酒酺設於神坐左又設罍洗及篚
於酒尊之左俱内向執事者位於其後皆以近神為上
薦神用白幣一丈八尺在篚將祭贊祀官拜就盥洗訖
進至神坐前上香奠幣退詣罍盥洗實以酒再詣神坐
前奠爵讀祝再拜退而瘞幣其酺神祝文曰維年歲次
月朔某日州縣某官某敢昭告于酺神蝗蝝荐生害於
嘉禾惟神降祐應時消殄請以清酒制幣嘉薦昭告于
神尚享紹興祀令蟲蝗為害則祭酺神嘉定八年六月
以飛蝗入臨安界詔差官祭告又詔兩浙淮東西路州
縣遇有蝗入境守臣祭告酺神
宋史卷一百三
