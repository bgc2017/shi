宋史卷二十七
元中書右丞相總裁托克托等修
本紀第二十七
高宗四
二年春正月癸巳朔帝在紹興府率百官遥拜二帝不
受朝賀甲午詔復置賢良方正直言極諫科丙申賜楊
邦乂謚曰忠襄韓世忠圍建州丁酉蠲諸路元年逋稅
庚子陕西叛將白常圍岷州關師古率兵破之辛丑韓
世忠拔建州范汝為自焚死斬其二弟餘黨悉平壬寅
帝發紹興曺成釋向子諲丙午帝至臨安府壬子遣韓
世清捕石陂賊癸丑以張俊檢校少保定國軍節度使
劉豫遣兵犯伊陽縣翟興及其將李恭合擊敗之曺成
犯郴州永興縣已未修臨安城辛酉遣内侍任源撫問
張浚江西副總管楊惟忠以楊勍雖就招安復謀作亂
誘誅之二月甲子楊華復叛擾鼎澧潭三州詔立賞禽
捕首領赦貸脅從丙寅命劉光世將銳卒萬人屯揚州
經理淮東庚午以李綱為觀文殿學士湖廣宣撫使仍
命岳飛率馬友李宏韓京吳錫等共討曺成諸盗甲戌
以吏部尚書李光為淮西招撫使王&KR0645;副之乙亥雨雹
丙子以施逵謝嚮陸棠黨范汝為逵除名婺州編管嚮
棠械赴行在俱道死丁丑分崔增李捧邵青趙延夀李
振單德忠徐文所部兵為七將名御前忠銳軍隷步軍
司非樞密奉旨不許調遣減淮南營田歲租三之二俟
三年復舊已夘劉光世入見同執政對内殿諭以進屯
楊州光世迄不行庚辰詔監司避本貫壬午程昌㝢遣
杜湛募兵攻賊周倫破之甲申以工部員外郎滕茂實
死節于代州贈龍圖閣直學士丙戌初置著作官二員
修日歴已丑復荆湖東西為荆湖南北路南路治潭北
路仍治鄂申禁福建路私有私造兵器是月知商州董
先叛入劉豫金人陷慶陽府執楊可昇降之三月壬辰
朔命襄鄧鎮撫使桑仲收復陷沒諸郡仍命諸鎮撫使
互相應援再貶徐秉哲惠州吴幵南雄州莫儔韶州並
居住水賊翟進襲漢陽軍殺守臣趙令戣李光執韓世
清于宣州以歸虔化縣賊李敦仁及其徒皆授官隷諸
軍乙未復置江陰軍罷福建路武尉戊戌葉夢得罷以
李光為江東安撫大使兼滁濠等六州宣撫使罷江淮
發運司桑仲如郢州調兵守將霍眀以仲將謀逆殺之
以其事聞庚子金人攻方山原陜西統制楊政援之金
兵引去辛丑又犯隴安縣吴璘等擊走之淮南營田副
使王實括閒田三萬頃給六軍耕種丙午復置中書門
下省檢正官省樞密院檢詳官已酉以神武右軍中部
統制楊沂中為神武中軍統制癸丑河南鎮撫使翟興
為部將楊偉所殺甲寅金人復自水洛城來攻楊政等
又敗之庚申曺成寇賀州清水砦守臣劉全棄城去是
月知夀春府陳卞及鈴轄陳寳等舉兵復順昌府尋引
兵歸為偽齊所逐并夀春失之夏四月甲子曺成陷賀
州陳顒圍循州焚龍川縣命江西安撫司遣將捕之丙
寅賜禮部進士張九成以下二百五十九人及第出身
庚午以翰林學士承旨翟汝文參知政事壬申釋福建
諸州雜犯死罪以下囚江西軍賊趙進寇瑞昌縣楊惟
忠討降之戊寅偽齊統領王資率兵來歸富順監男子
李勃偽稱徐王召赴行在壬午詔内外侍從監司守臣
各舉中原流寓士大夫三二人以備任使癸未詔曰朕
登庸二相倚遇惟均其所薦用之人不得偏私離間朋
比害政諡孫傳曰忠定乙酉李綱始拜命置司福州是
夜太平州軍士陸德據城叛囚守臣張錞殺當塗縣令
鍾大猷戊子命吕頤浩都督江淮荆浙諸軍事庚寅劉
豫徙居汴京是月王彦大破董先于馬嶺關復商州閏
月癸已高麗遣使入貢乙未知池州王進討陸德誅之
丙申岳飛擊破曺成于賀州置都督府隨軍轉運司丁
酉左朝奉郎孫覿坐前知臨安府贓汚貸死除名象州
羈管罷後苑工作辛丑韓世清以狂悖伏誅丙午岳飛
敗曺成于桂嶺縣成走連州遣統制張憲追擊破之又
走郴州入邵州丁未賜福建宣撫司賞軍錢十萬緡聽
朱勝非自便乙卯詔諸鎮撫使非奉朝旨母擅出兵劉
光世聞父喪去官特命起復已未詔自今眀堂專祀昊
天上帝以太宗配是月張浚命利夔制置使王庶與知
成都府王似兩易其職襄鄧副都統制李横同副都統
制李道合兵圍郢州霍眀遁去五月辛酉以兵部尚書
權邦彦簽書樞密院事以樞密將領趙琦所部兵為忠
銳第八將癸亥吕頤浩出師以神武後軍及忠銳兩將
從行百官班送甲子以霍眀權襄鄧隨郢州鎮撫使詔
觀察使巳上各薦可備將帥者二人丁卯罷兩浙轉運
司回易庫己巳廢紹興府餘姚上虞縣湖田為湖溉民
田庚午詔修建康行宫辛未選宗室子偁之子伯琮育
于禁中丙子吕頤浩總師至常州前軍將趙延夀兵叛
于吕城鎮丁丑延夀犯金壇縣殺知縣胡思忠頤浩稱
疾不進戊寅海州賊王山犯漣水軍總領蘇復副統制
劉靖會兵擊敗之庚辰臨安府火癸未置御前軍器所
甲申親慮囚自是歲如之罷行在權官乙酉劉光世遣
王德追趙延夀叛兵至建&KR0685;縣悉誅之丙戌置脩政局
命秦檜提舉詔侍從臺省寺監官監司守令條具省費
裕國彊兵息民之策丁亥以中書門下省檢正官仇悆
為沿海制置使戊子手詔用建隆故事命百官日輪一
人轉對兩浙轉運副使徐康國獻銷金屏障詔有司毁
之奪康國二官蠲太平州被賊之家夏稅是月張浚以
參贊軍事劉子羽知興元府黜王庶復以王似知成都
府韓世忠至洪州遣董&KR0776;招曺成成聽命赴行在六月
庚寅朔李宏引兵入潭州執馬友殺之甲午李綱領兵
三千發福州戊戌詔孟庾韓世忠班師岳飛屯駐江州
庚子以劉光世為寧武寧國軍節度使韓世忠為太尉
移屯建康府辛丑以李横為襄郢鎮撫使李道鄧隨鎮
撫使壬寅翟汝文罷孔彦舟叛降偽齊乙巳以權邦彦
兼權參知政事戊申仇悆兼制置福建路辛亥免臺諫
官輪對甲寅召吕頤浩赴行在令參謀官傅崧卿權主
管都督府事詔兩浙江淮守臣令存撫東北流寓人乙
卯韓世忠遣統制解元巨振入潭州執李宏以歸秋七
月辛酉悉蠲福建諸州被兵之家田稅壬戌復置湖北
提舉茶鹽司甲子罷福建提舉市舶司巳已起復翟琮
為河南府孟汝唐州鎮撫使甲戌罷淮東路提點刑獄
司丙子馬友黨郝通率兵五萬歸宣撫司戊寅知廬州
王亨復安豐夀春縣已夘吕頤浩入見庚辰韓世忠討
劉忠駐兵于岳州之長樂渡大破之忠走淮西丁亥詔
編次建炎以來譜牒八月壬辰以孟庾兼權同都督江
淮荆浙諸軍事癸未順昌縣賊余勝等作亂通判南劔
州王元鼎捕殺之甲午安定郡王令話薨丙申詔郡守
除罷赴闕皆得引對臨安府火以知江州劉紹先為沿
淮防遏使戊戌命朱勝非提舉醴泉觀兼侍讀日赴朝
堂議事沿海州縣籍民海舶每歲一更守海道險要振
福建饑民巳亥停傅雱官英州羈管庚子詔孟庾韓世
忠總大兵至建康進赴行在戊申給事中胡安國以論
朱勝非罷宰執臺諫上疏留之皆不報江西統制傅樞
討平南雄賊張忠鄧慶劉軍一等巳酉賜吴玠田甲寅
秦檜罷給事中程瑀等坐論駁朱勝非疑其黨檜並落
職主宫觀彗出胃乙夘減膳戒輔臣脩闕政罷脩建康
行宫九月戊午朔落秦檜職巳未罷修政局辛酉以彗
出大赦許中外臣民直言時政陜西諸叛將許令自新
壬戌王倫自金國使還入見遣潘致堯等為金國軍前
通問使附茶藥金幣進兩宫甲子以直徽猷閣郭偉為
淮西廵撫使乙丑復以朱勝非為尚書右僕射同中書
門下平章事兼知樞密院事戊辰司空山賊李通出降
以為都督府親軍統領癸酉以右朝請大夫吕源為浙
東福建沿海制置使治定海縣知建昌軍朱芾擊石陂
賊余照禽斬之甲戌彗沒丙子復以郭仲荀為武泰軍
節度使詔墨勑有不當者許三省樞密院奏禀給事中
中書舍人繳駁臺諫論列有司申審庚辰命福建提舉
茶鹽官兼領市舶司辛巳以韓世忠為江南東西路宣
撫使他帥臣稱宣撫使者並罷壬午遣監察御史眀槖
等五人宣諭江浙湖廣福建諸路仍降詔諭官吏以遣
使按察勸懲誅賞之意癸未新作行宫南門成甲申提
轄榷貨務張純浚立淮浙鹽法增其算總領四川財賦
趙開初變四川鹽法盡榷之乙酉太白晝見丙戌以知
興元府王似為川陕宣撫處置副使丁亥封右監門衛
大將軍榮州防禦使令畤為安定郡王是月韓世忠遣
統制解元襲擊劉忠于蘄陽大破之忠奔劉豫冬十月
戊子朔置牧馬監于饒州庚寅李勃伏誅丙申初置江
浙荆湖廣南福建路都轉運使甲辰潘致堯至楚州通
判州事劉晏劫其禮幣奔劉豫守臣柴春戰死戊申以
知平江府趙鼎為江東安撫大使丙辰禁温台二州民
結集社會班度量權衡于諸路禁私造者是月顔孝恭
招降石陂餘賊李寳等十一月辛酉陳顒陷汀州武平
縣犯梅循二州乙丑初榷眀州鹵田鹽辛未議將撫師
江上召侍從官條具利害甲戌命李綱劉洪道程昌㝢
解潛會兵捕討湖寇楊太戊寅范汝為餘黨范忠掠龍
泉縣庚辰詔宣諭五使焚所至州縣建炎以前巳蠲稅
籍癸未臨安大火是月關師古敗偽齊兵于抹邦山馬
友黨步諒詣李綱降綱入潭州其黨郝晸降王進吴錫
禽王浚湖南盗賊悉平十二月丁亥朔命神武前軍統
領申世景等討捕范忠巳丑偽稱榮德帝姬易氏伏誅
范忠犯處州巨師古引兵入廬州執王亨送行在甲午
李綱罷臨安府火丙申振被火家罷浙東沿海制置司
丁酉岳飛遣統領徐慶王貴討禽萍鄉賊高聚巳亥以
胡舜陟為廬夀等州鎮撫使金人侵熙秦關師古擊敗
之庚子遣駕部員外郎李愿撫諭川陜江西兵馬副鈴
轄張中彦坐縱暴不法斬于潭州辛丑程昌㝢遣杜湛
討楊欽等敗之殺三千餘人癸夘川陜宣撫司類試陜
西發解進士得周謨等十三人以便宜賜進士出身甲
辰罷張浚宣撫處置使仍知樞密院以知夔州盧法原
為川陜宣撫處置副使及王似同治司事已酉遣司封
員外郎周隨亨同撫諭川陜庚戌孟庾自建康來朝辛
亥金人犯商州守將邵隆退屯上津李横敗偽齊兵復
汝州甲寅命孟庾同都督江淮荆浙諸軍事詔都督府
總治江東西湖北浙西帥臣經畫屯田張浚承制以歸
州隷夔州路是冬金人犯和尚原將士乏食自潰吴璘
拔砦棄去虔賊謝達犯惠州
三年春正月丁已朔帝在臨安率百官遥拜二帝不受
朝賀江西將李宗諒誘戍兵叛寇筠州統領趙進擊郤
之翟琮入西京禽偽齊留守孟邦雄命諸路憲臣兼提
舉常平司庚申金人犯上津李横破穎順軍偽齊知軍
蘭和降壬戌金人犯金州洵陽縣以仇悆為福建兩浙
淮東路沿海制置使癸亥陳顒圍潮州不下引兵趨江
西甲子李横復穎昌府乙丑詔中外刑官各務仁平臺
憲檢察月具所平反以聞歲終考察殿最金人陷金州
鎮撫使王彦焚積聚退保西鄉庚午罷行在宗正司命
嗣濮王仲湜兼判大宗正事辛未震電雨雹造渾天儀
李通為其徒王全所殺壬申命西外宗正移司福州癸
酉復祭大火以湯東野為淮東安撫使乙亥以李横為
襄陽府鄧隨郢州鎮撫使丁丑登萊山砦統制范温率
部兵泛海來歸庚辰詔春秋望祭諸陵張浚論奏王似
不可為副因引罪求罷不報癸未詔民復業者視墾田
多寡定租額賦役乙酉減淮浙蠶鹽錢二月丁亥朔升
桂州為静江府巳丑權邦彦薨浙東賊彭友犯龍泉縣
辛夘李通餘黨劉德圍舒州吴玠遇金人于饒風關王
彦自西鄉來會金人分兵攻關統制郭仲敗走丁酉饒
風關破玠趣西縣彦奔達州四川大震張浚被罷職之
命以諸軍方潰因秘不行復具奏審巳亥金帥撒離曷
入興元府經略使劉子羽焚其城走三泉縣吴玠退屯
仙人關庚子以宗子伯琮為和州防禦使賜名瑗尋改
貴州辛丑蠲廣東諸州被賊民家稅壬寅鄭州兵馬鈐
轄牛臯彭玘率兵與李横會横以便宜命臯為蔡唐州
鎮撫使玘知汝州乙巳翟琮遣統制李吉敗偽齊兵于
伊陽又殲其將梁進之衆丁未王似始受宣撫副使之
命戊申虔賊周十隆犯循梅汀州詔統制趙祥等合兵
捕之庚戌以李横為神武左軍副統制京西招撫使改
胡舜陟為淮西安撫使辛亥以工部尚書席益參知政
事翰林學士徐俯簽書樞密院事壬子王全犯廬州甲
寅詔守臣至官半年具上民間利害或邊防五事李横
遣人奏穎昌之捷詔許横便宜行事乙夘劉光世遣酈
瓊等屯兵泗州為李横聲援是月張浚復以王庶為參
謀官往巴州措置時金兵深入至金牛鎮疑有伏由褒
斜谷引兵還興元吴玠劉子羽追擊其後殺獲甚衆三
月巳未詔岳飛捕虔賊壬戌申命統制巨師古部兵萬
人屯楊州胡舜陟至廬州王全降甲子以趙鼎為江西
安撫大使李横傳檄諸軍收復東京巳已金人遣兵援
劉豫李横敗走穎昌復陷壬午以韓世忠為淮南東路
宣撫使李綱遣兵擊降李宗諒詔戮于市夏四月丁亥
朱勝非以母喪去位偽齊知虢州董震及其統制董先
來歸以震權商虢陜州鎮撫使已丑詔江東西湖北浙
西募民佃荒田蠲三年租辛夘以劉光世為檢校太傅
江南東路宣撫使金人去興元壬辰徙都督府于鎮江
岳飛軍次虔州甲午偽齊知唐州胡安中來歸丙申偽
齊李成攻陷虢州董先牛臯犇襄陽巳亥改諡昭慈獻
烈皇后為昭慈聖獻復舉五帝日月之祀庚子增文武
小官奉辛丑荆南統制羅廣率兵至鼎州楊太衆益盛
自號大聖天王立鍾相少子子義為太子廣等不克討
而還丁未岳飛遣統領張憲王貴擊彭友禽斬之劉忠
為部下王林所殺傳首行在戊申以浙西兵馬鈐轄史
康民所部兵為忠銳第九將巳酉張浚奏王庶王似盧
法原威望素輕乞命劉子羽吳玠並為判官不報辛亥
徐文叛奔偽齊五月丙辰以翟琮為河南府孟汝鄭州
鎮撫使董先為副使丁已遣樞密計議官任直清撫諭
襄陽商虢河南諸鎮已未命楊沂中招捕嚴州盗賊辛
酉建睦親宅以董先為商虢陜州鎮撫使徵河南布衣
王忠民為宣教郎至行在辭不受壬戌潘致堯還言金
人欲重臣通使以取信遂寢出師之議乙丑罷諸州在
任守臣所辟通判丁夘以韓肖胄等充金國軍前通問
使安化蠻犯邊廣西經略使許中發兵擊之戊辰楊沂
中招降嚴州賊繆羅等捕斬其徒百人魔賊平庚午以
岳州數被兵免今年稅役壬申詔守令尉佐境内妖民
聚集不能覺察致亂者並坐罪知建昌軍朱芾討南豐
縣賊禽誅其魁黃琛乙亥以方與金國議和禁邊兵犯
齊境丙子王彦復金州金兵棄均房去韓世忠請以大
軍還鎮江巳夘詔淮南統制解元戍泗州餘屯江北周
隨亨李愿宣押王似盧法原至閬州張浚始解使事時
已論金牛之功以吳玠為利州路階成鳳州制置使劉
子羽為寳文閣直學士王彦為保大軍承宣使僚屬將
帥第賞有差庚辰浚及子羽王庶劉錫等赴行在詔李
横等收軍還鎮辛巳罷宣撫司便宜黜陟六月甲申朔
統制巨師古坐違韓世忠節制除名廣州編管丙戌復
置六部架閣庫丁亥禁諸路招納淮北人及中原軍來
歸者戊子復元祐宰相吕大防官職贈諡庚寅詔降川
陜死罪囚釋流以下賞吴玠關師古將士壬辰張浚至
綿州復奏王似不可任甲午命王&KR0667;率諸軍討楊太已
亥罷沿海制置司丁未置國子監及博士弟子員戊申
以王林所部兵為忠銳第十將巳酉岳飛自虔州班師
辛亥發兵屯駐虔廣二州彈壓盗賊州各三千人是月
金人圍方山原王似命吴玠發兵救之秋七月巳未復
置博學宏詞科初許任子就試甲子以久旱償州縣和
市民物之直丁夘詔訪求累朝勲臣曺彬等三百人子
孫以備錄用戊辰王&KR0667;以舟師發行在已已詔減膳禁
屠弛工役罷苛撓命兩浙及諸路憲臣親按部錄囚辛
未蠲紹興二年和市絁帛癸酉吕頤浩等以旱乞罷政
帝賜詔曰與其去位曷若同寅協恭交修不逮思所以
克厭天心者頤浩等乃復視事乙亥朱勝非起復丙子
泉州水溢壞城丁丑遣中使逆趣張浚于道是月四川
霖雨地震八月巳丑詔岳飛赴行在留精兵萬人戍江
州翟琮率兵突圍犇襄陽詔屯駐其地癸夘罷諸路輸
禁軍闕額錢甲辰以雨晹不時蘇湖地震求直言乙已
復置史館修撰直館檢討官命郎官兼領著作郎及佐
郎戊申罷都轉運司已酉詔湖南丁米三分之二均取
于民田其一取之丁口辛亥孟庾自軍中來朝九月戊
午吕頤浩罷詔凡遇水旱災異監司郡守即具奏毋隠
庚申岳飛自江州來朝川陜統領官吴勝敗偽齊兵于
黃堆砦丙寅以趙鼎為江西安撫制置大使壬申詔中
書舍人給事中凡制勑非軍期機速必先書押而後報
行甲戌偽齊王彦先寇徐宿二州乙亥以劉光世為江
東淮西宣撫使置司池州韓世忠為鎮江建康府淮南
東路宣撫使置司鎮江府王&KR0667;為荆南府岳鄂潭鼎澧
黃州漢陽軍制置使置司鄂州岳飛為江南西路舒蘄
州制置使置司江州主管殿前司郭仲荀知眀州兼沿
海制置使神武中軍統制楊沂中兼權殿前司巳夘吴
勝克蓮花城冬十月癸未朱勝非上重修吏部七司勑
令格式庚寅加吳玠檢校少保壬辰趣王&KR0667;進兵詔寬
私鹽重法甲午郤大理國入貢丁酉殘破州縣視戶口
增損立守令考課法已亥禁州縣擅增置稅場偽齊李
成陷鄧州辛丑南丹蠻莫公晟圍觀州焚寳積監殺知
監陳烈壬寅偽齊兵逼襄陽李横以糧盡棄城奔荆南
知隋州李道亦棄城去甲辰王&KR0667;討湖賊戰于鼎口不
利偽齊陷郢州守臣李簡棄城去申禁私役戰士丁未
命三省除銓曺姦弊戊辰罷諸路類省試統制石世達
及杜湛合兵大破湖賊黃誠于龍陽洲庚戌復置宗正
少卿及寺監諸丞是月王彦先引兵至北夀春將渡淮
劉光世駐軍建康扼馬家渡又遣酈瓊駐無為軍為廬
濠聲援賊乃還十一月巳未以右文殿修撰王倫為都
督府參議官癸亥詔監司帥守察内外宗子病民害政
者以聞崔增吴全遇湖賊于陽武口死之甲子韓肖胄
等使還乙丑禁沿淮諸砦兵擅侵齊境庚午臨安府火
甲戌禁掠賣生口入蠻夷嵠峒及以銅錢出中國乙亥
復元祐十科舉士法丁丑命賓横宜觀四州市戰馬戊
寅王&KR0667;自鼎州引兵還鄂留統領王渥等四軍聽程昌
㝢節制已夘蠲南劔州所負民間獻納錢十六萬緡省
淮南州縣文武官十二月辛已朔降勑書撫諭吳玠及
川陜將士乙酉臨安府火戊子又火朱勝非以屢火求
罷不允丙申王似承制廢通遠軍巳酉金國元帥府遣
李永夀王翊來見是歲海寇黎盛犯潮州焚民居毁城
去
四年春正月辛亥朔帝在臨安率百官遥拜二帝乙夘
增淮浙路鹽鈔貼納錢遣章誼等為金國通問使已未
程昌㝢遣杜湛王渥攻楊太皮眞砦破之已已詔諭王
似盧法原吳玠使之協和金人犯宕昌臨江砦及花石
峽關師古遣統領劉戩分兵拒却之庚午詔諸路將帥
毋以兩國通使輙㢮邊備淮南州郡津渡尤愼譏察甲
戌罷州縣新置弓手乙亥蠲循梅潮惠四州被兵家租
賦丙子申勑三省樞密院除官並遵舊制毋相侵紊除
拜罷免皆眀示黜陟之由戊寅金人犯神坌砦沿北嶺
至大散關臨安府火已夘韓肖胄罷二月壬午詔贓罪
至死者仍籍其貲癸未作建康府行宫席益罷乙酉以
徐俯兼參知政事丙戌禁川陜諸將招納北軍湖北軍
賊檀成犯長陽縣解潛遣統領胡勉捕斬之羣盗田政
自襄陽犯陜州已丑解潛遣統制王恪擊政斬之庚寅
金人犯兩當縣乙未詔孟庾赴行在已亥詔三衙管軍
及將帥觀察使以上舉忠勇智略可自代者一人辛丑
金人犯仙人關癸夘詔權以射殿為景靈宫四時設位
朝獻丙午張浚入見三月辛亥朔吳玠率楊政吳璘田
晟王喜諸將與兀术戰于仙人關大敗之兀术遁去戊
午雨雹以趙鼎參知政事壬戌孟庾至行在罷都督府
以其兵屬張俊乙丑張浚以資政殿大學士罷尋落職
奉祠福州居住已已蠲淮南州縣民租一年辛未日有
青赤黃氣編次建炎以來詔旨頒諸路癸酉蠲興元府
洋州被兵家稅役二年丙子以王似為資政殿學士川
陜宣撫使盧法原為端眀殿學士與吴玠並充副使關
師古為熙河蘭廓路安撫制置使夏四月庚辰朔命趙
開再任總領四川財賦詔諭川陜官吏兵民以張浚失
措當示遠竄猶嘉其所用吴玠等能禦大敵許國一心
止從薄責仍令宣撫司&KR0688;求諮訪凡擾民咈衆之事速
釐革之癸未劉子羽白州安置乙酉詔眀堂用皇祐典
禮兼祀天皇大帝神州地祗以下諸神丙戌吴玠敗金
兵復鳳秦隴州詔特旨處死情法不相當者許大理奏
審蠲淮南州軍上供錢一年庚寅置孳生牧馬監于臨
安府甲午罷廣西提舉茶鹽司關師古叛以洮岷二州
降偽齊吴玠併將師古軍乙未詔諸路歲上戶口丁酉
罷諸州回易庫庚子命劉光世遣兵廵邊辛丑保静州
夷人入貢丙午徐俯罷是月王似承制廢符陽軍知夀
春府羅興叛降偽齊五月庚戌朔以岳飛兼黃復二州
漢陽軍德安府制置使癸丑以范沖為宗正少卿兼直
史館重脩神宗哲宗正史實錄甲寅詔淮南帥臣兼營
田使守令以下兼管營田岳飛復郢州斬偽齊守荆超
甲子以孟庾兼權樞密院事乙丑賜李横軍絹萬匹丙
寅李成棄襄陽去岳飛復取之金人攻金州鎮撫使王
彦遣統制許青等與戰于漢陰敗之罷諸縣武尉壬申
裁省三省樞密細務責六曺長貳專决癸酉以國史日
歴所為史館偽齊收李成餘衆益兵駐新野岳飛與别
將王萬夾擊復大敗之乙亥王彦數敗金兵于洵陽縣
丙子復選宗室子彦之子伯玖育于禁中六月壬申復
命川陜類試乙未太白晝見經天戊戌詔神武軍神武
副軍統制統領官並隷樞密院庚子以霖雨罷不急之
役壬寅詔三省樞密院凡奉干請墨勑許執奏不行置
史館校勘官作眀堂行禮殿于教場甲辰禁諸軍彊刺
平人為兵已刺者皆釋之吴玠乞宫觀不允是月熒惑
犯南斗岳飛將牛臯復隨州執偽齊守王嵩磔之秋七
月戊申朔曲赦虔州以吏部尚書胡從年簽書樞密院
事庚戌以湖南安撫席益為安撫制置大使建昌軍軍
卒修達等作亂殺守臣劉滂江西制置使胡世將遣參
謀侯慤統制兵贇討之壬子命吴玠通信夏國癸丑湖
賊楊欽等破社木砦官軍敗郤小將許筌戰殁丙辰賞
仙人關之功以吴玠為檢校少師奉寧保静軍節度使
吴璘楊政以下論賞有差丁巳命左右司歲考郎官功
過治狀以為賞罰庚申復曲端趙哲官壬戌岳飛遣統
制王貴張憲擊敗李成及金兵于鄧州之西復鄧州禽
其將高仲丙寅侯慤引兵入建昌軍執修達等十三人
斬之罷建州蠟茶綱詔江東安撫司招水軍千五百人
已已湖賊萬餘人詣鼎澧二州降劉光世來朝庚午王
貴張憲破金齊兵復唐州及信陽軍襄漢悉平辛未章
誼孫近使還入見粘罕致書約淮南毋得屯兵八月庚
辰以趙鼎知樞密院事充川陜宣撫處置使湖賊夏誠
等犯枝江縣解潛遣將蔣定舟與戰敗之辛已吳玠遣
統領姚仲攻隴城縣克之壬午王&KR0667;以討賊無功降光
州觀察使戊子改命趙鼎都督川陜荆襄諸軍事乙未
遣魏良臣等充金國通問使丙申毁王安石舒王誥已
亥周十隆出降為官軍所掠復遁去犯汀循州壬寅王
似罷以岳飛為清遠軍節度使湖北荆襄潭州制置使
代王&KR0667;討湖賊癸夘以襄陽府隨郢唐鄧州信陽軍六
郡為襄陽府路九月戊申減淮浙路鹽鈔所增貼納錢
壬子夏誠遣將李全功犯公安軍解潛遣統制林閏等
擊斬之安定郡王令畤薨辛酉合祭天地于眀堂大赦
蠲襄陽等六郡三年租稅庚午朱勝非罷金齊合兵自
淮陽分道來犯壬申渡淮楚州守臣樊叙棄城去韓世
忠自承州退保鎮江府癸酉以趙鼎為尚書右僕射同
中書門下平章事兼知樞密院事吏部尚書沈與求參
知政事冬十月丙子朔與趙鼎定策親征命張浚以軍
援淮東劉光世移軍建康車駕擇日進發丁丑以孟庾
為行宫留守留統制王進一軍及神武中軍五百人隷
之百司不豫軍旅之務者聽從便避兵已夘韓世忠自
鎮江率兵復如揚州金人犯滁州以張浚為浙西江東
宣撫使金人圍亳州席益遣統制吳錫率兵討徭賊楊
再興大破之壬午偽齊兵犯安豐縣癸未復以張浚為
資政殿學士提舉萬夀觀兼侍讀甲申復以王&KR0667;為建
武軍承宣使江西沿江制置使丙戌命胡松年詣江上
會諸將議進兵戊子韓世忠邀擊金人于大儀鎮敗之
又遣將董&KR0776;敗之于天長縣鴉口橋已丑金人攻承州
韓世忠遣將成閔解元合兵擊于北門敗之金人圍濠
州甲午遣秘書正字楊晨持詔撫諭四川遣侍御史魏
矼監察御史田如鼇詣劉光世張浚軍中計事光世始
移軍太平州丙申命後宫自温州泛海如泉州金人陷
濠州守臣寇宏棄城走丁酉詔州縣團教弓手土兵戊
戌帝御舟發臨安劉錫楊沂中以禁兵扈從巳亥韓世
忠捷奏至命收瘞戰死將士仍令胡松年致祭庚子張
浚率兵發鎮江如建康壬寅帝次平江加贈陳東歐陽
澈秘閣修撰官其子孫二人各賜田一頃且追咎汪伯
彦落觀文殿學士黃潛善更不追復命韓世忠楊沂中
分兵控扼沿海要地癸夘焚决淮東閘堰賜扈從諸軍
錢乙已仇悆遣將孫暉擊金人于夀春敗之復霍丘安
豐二縣是月借江浙坊場錢一界以備軍費十一月戊
申太白晝見庚戌賞承州水砦首領徐康等要擊金兵
之功轉官有差仍蠲承楚泰州水砦民兵賦役十年置
沿江烽火放浙東諸郡防城丁夫壬子始下詔聲劉豫
逆罪諭親討之旨以厲六師吴玠遣統制楊從儀等率
兵敗金人于臘家城癸丑玠乞納節贖劉子羽罪遂聽
子羽自便金人入光州甲寅偽齊知光州許約破石額
山砦遂據之乙夘韓世忠遣兵夜劫金人營于承州破
之金人犯六合縣丙辰掠全椒縣三城湖丁已戒諸路
大小臣僚借貸催科縱吏姦擾民及務絶盗賊之伺隙
者命董&KR0776;趙康直總領淮東水砦戊午以胡松年兼權
參知政事金人陷滁州劉光世移軍建康韓世忠移軍
鎮江張浚移軍常州巳未復命張浚知樞密院事以其
盡忠竭節詔諭中外庚申宴犒守江將士癸亥劉光世
遣統制王德擊金人于滁州之桑根敗之揭黃榜招諭
湖賊甲子命滁和諸州移治保聚乙丑金人犯滁口已
已劉光世遣統制王師晟等率兵夜入南夀春府襲金
人敗之執偽齊知府王靖廣賊區稠圍韶州樂昌縣鈐
轄韓京遣兵擊斬之詔張浚視師江上十二月乙亥朔
魏良臣王繪還自泗州軍前入見戊寅命都督府右軍
統制李貴部兵屯扼福山鎮辛已命中軍統制王進屯
兵泰州防拓通泰壬午以樞密都承旨馬擴為江西沿
江制置副使丙戌吳倫遣兵攻臘家城破之丁亥聽兩
淮避兵民耕種所在閒田壬辰金齊兵逼廬州仇悆嬰
城固守岳飛所遣統制徐慶牛臯援兵適至敗走之劉
光世亦遣統制靳賽戰于愼縣張浚遣統制張宗顔擊
敗金人于六合詔江浙荆湖十四郡各募水軍五百人
名横江軍兩浙十郡沿江海州縣招捕廵檢土軍甲午
程昌㝢遣杜湛彭筠合擊楊欽破之已亥以來年正旦
日食下詔修闕政求直言庚子金人退師辛丑詔葬祭
浙西江東二軍之死事者壬寅省淮南轉運司遣胡松
年往常熟縣江陰軍沿江計議軍事癸夘金人去滁州
宋史卷二十七
宋史卷二十七考證
高宗紀四紹興三年秋七月丁夘詔訪求累朝勲臣曺
彬等三百人子孫以備錄用(臣蒲封)按續文獻通
考徽猷閣待制宗伯友入對言功臣子孫凋喪殆盡
乞訪其後量才錄用故有是詔其後得趙普趙安仁
范質錢若水諸孫皆官之
宋史卷二十七考證
