宋史卷一
元中書右丞相總裁托克托等修
本紀第一
太祖一
太祖啓運立極英武睿文神德聖功至明大孝皇帝諱
匡胤姓趙氏涿郡人也高祖脁是為僖祖仕唐歴永清
文安幽都令脁生珽是為順祖歴藩鎮從事累官兼御
史中丞珽生敬是為翼祖歴營薊涿三州刺史敬生弘
殷是為宣祖周顯德中宣祖貴贈敬左驍騎衞上將軍
宣祖少驍勇善騎射事趙王王鎔為鎔將五百騎援唐
莊宗于河上有功莊宗愛其勇留典禁軍漢乾祐中討
王景於鳳翔會蜀兵來援戰于陳倉始合矢集左目氣
彌盛奮擊大敗之以功遷護聖都指揮使周廣順末改
鐡騎第一軍都指揮使轉右廂都指揮領岳州防禦使
從征淮南前軍却吴人來乘宣祖邀擊敗之顯德三年
督軍平揚州與世宗會夀春夀春賣餅家餅薄小世宗
怒執十餘輩將誅之宣祖固諫得釋累官檢校司徒天
水縣男與太祖分典禁兵一時榮之卒贈武清軍節度
使太尉太祖宣祖仲子也母杜氏後唐天成二年生於
洛陽夾馬營赤光繞室異香經宿不散體有金色三日
不變旣長容貎雄偉器度豁如識者知其非常人學騎
射輙出人上嘗試惡馬不施銜勒馬逸上城斜道額觸
門楣墜地人以為首必碎太祖徐起更追馬騰上一無
所傷又嘗與韓令坤博土室中雀闘戶外因競起掩雀
而室隨壞漢初漫遊無所遇舍襄陽僧寺有老僧善術
數顧曰吾厚贐汝北往則有遇矣會周祖以樞密使征
李守真應募居帳下廣順初補東西班行首拜滑州副
指揮世宗尹京轉開封府馬直軍使世宗即位復典禁
兵北漢來寇世宗率師禦之戰於高平將合指揮樊愛
能等先遁軍危太祖麾同列馳馬衝其鋒漢兵大潰乘
勝攻河東城焚其門左臂中流矢世宗止之還拜殿前
都虞候領嚴州刺史三年春從征淮南首敗萬衆于渦
口斬兵馬何延錫等南唐節度皇甫暉姚鳳衆號十五
萬塞清流關擊走之追至城下暉曰人各為其主願成
列以决勝負太祖笑而許之暉整陣出太祖擁馬項直
入手刃暉中腦并姚鳳禽之宣祖率兵夜半至城下傳
呼開門太祖曰父子固親啓閉王事也詰旦乃得入韓
令坤平揚州南唐來援令坤議退世宗命太祖率兵二
千趨六合太祖下令曰揚州兵敢有過六合者斷其足
令坤始固守太祖尋敗齊王景逹于六合東斬首萬餘
級還拜殿前都指揮使尋拜定國軍節度使四年春從
征夀春拔連珠砦遂下夀州還拜義成軍節度檢校太
保仍殿前都指揮使冬從征濠泗為前鋒時南唐砦于
十八里灘世宗方議以槖駞濟師而太祖獨躍馬截流
先渡麾下騎随之遂破其砦因其戰艦乘勝攻泗州下
之南唐屯清口太祖從世宗翼淮東下夜追至山陽俘
唐節度使陳承詔以獻遂拔楚州進破唐人于江口
直抵南岸焚其營柵又破之于瓜步淮南平唐主畏太
祖威名用間於世宗遣使遺太祖書餽白金三千兩太
祖悉輸之内府間乃不行五年改忠武軍節度使六年
世宗北征為水陸都部署及莫州先至瓦橋關䧏其守
將姚内斌戰却數千騎關南平世宗在道閱四方文書
淂韋嚢中有木三尺餘題云點檢作天子異之時張永
德為點檢世宗不豫還京師拜太祖檢校太傅殿前都
點檢以代永德恭帝即位改歸德軍節度檢校太尉七
年春北漢結契丹入寇命出師禦之次陳橋驛軍中知
星者苖訓引門吏楚昭輔視日下復有一日黑光摩盪
者久之夜五鼔軍士集驛門宣言策點檢為天子㦯止
之衆不聽遲明逼寢所太宗入白太祖起諸校露刃列
于庭曰諸軍無主願策太尉為天子未及對有以黃衣
加太祖身衆皆羅拜呼萬歲即掖太祖乘馬太祖攬轡
謂諸將曰我有號令爾能從乎皆下馬曰唯命太祖曰
太后主上吾皆北面事之汝輩不得驚犯大臣皆我比
肩不得侵凌朝廷府庫士庶之家不得侵掠用令有重
賞違即孥戮汝諸將皆載拜肅隊以入副都指揮使韓
通謀禦之王彦昇遽殺通於其第太祖進登明德門令
甲士歸營乃退居公署有頃諸將擁宰相范質等至太
祖見之嗚咽流涕曰違負天地今至于此質等未及對
列校羅彦瓌按劒厲聲謂質等曰我軰無主今日湏得
天子質等相頋計無從出乃降階列拜召文武百僚至
晡班定翰林承旨陶榖出周恭帝禪位制書于袖中宣
徽使引太祖就庭北面拜受已乃掖太祖升崇元殿服
袞冕即皇帝位遷恭帝及符后于西宫易其帝號曰鄭
王而尊符后為周太后
建隆元年春正月乙已大赦改元定有天下之號曰宋
賜内外百官軍士爵賞貶䧏者叙復流配者釋放父母
該恩者封贈遣使徧告郡國丙午詔諭諸鎮將帥戊申
賜書南唐贈韓通中書令命以禮收葬己酉遣官告祭
天地社稷復安州華州兗州為節度辛亥論翊戴功以
周義成軍節度使殿前都指揮使石守信為歸德軍節
度使侍衛親軍馬步軍副都指揮使江寧軍節度使侍
衛親軍馬軍都指揮使高懷德為義成軍節度使殿前
副都點檢武信軍節度使侍衞親軍步軍都指揮使張
令鐸為鎮安軍節度使侍衞親軍馬步軍都虞候殿前
都虞候王審琦為泰寧軍節度使殿前都指揮使虎揵
右廂都虞候張光翰為江寧軍節度使侍衞親軍馬軍
都指揮使龍揵右廂都指揮使趙彦徽為武信軍節度
使其餘領軍者並進爵壬子賜宰相樞密諸軍校襲衣
犀玉帶鞍馬有差癸丑放南唐降將周成等歸國乙卯
遣使分振諸州丁巳命周宗正郭玘祀周陵廟仍以時
祭享己未宰相表請以二月十六日為長春節癸亥以
周天雄軍節度使魏王符彦卿守太師雄武軍節度使
王景守太保太原郡王定難軍節度使守太傅西平王
李彜殷守太尉荆南節度使高保融守太傅餘領節鎮
者並進爵甲子賜皇弟殿前都虞候匡義名光義已巳
立太廟鎮州郭崇報契丹與北漢軍皆遁二月乙亥尊
母南陽郡夫人杜氏為皇太后以周宰相范質依前守
司徒兼侍中王溥守司空兼門下侍郎同中書門下平
章事魏仁浦為尚書右㒒射兼中書侍郎同中書門下
平章事樞密使吴廷祚同中書門下二品丙戌長春節
賜羣臣衣各一襲三月乙已改天下郡縣之犯御名廟
諱者丙辰南唐王李景吴越王錢俶遣使以御服錦綺
金帛來賀宿州火遣使恤災壬戌定國運以火德王色
尚赤臘用戌癸亥命武勝軍節度使宋延渥等率舟師
廵江徼是春均房商洛鼠食苖夏四月癸酉竇儼上二
舞十二樂曲名樂章乙酉幸玉津園遣使分詣京城門
賜饑民粥丙戌浚蔡河癸已昭義軍節度使李筠叛遣
歸德軍節度使石守信討之五月已亥朔日有食之庚
子遣昭化軍節度使慕容延釗彰德軍節度使王全斌
將兵出東道與守信會討李筠壬寅竇儼上太廟舞曲
名癸卯石守信敗李筠于長平甲辰命諸道進討丙午
幸魏仁浦第視疾已酉西京作周六廟成遣官奉遷丁
巳詔親征以樞密使吳廷祚留守上都都虞候光義為
大内都點檢命天平軍節度使韓令坤屯兵河陽已未
發京師丁卯石守信高懷德破筠衆于澤州禽偽節度
范守圖殺北漢援兵之䧏者數千人筠遁入澤州戊辰
王師圍之六月癸酉有星赤色出心辛未拔澤州筠赴
火死命埋胔骼釋河東相魏融禁剽掠甲申免澤州今
年租有星赤色出太微垣歷上相乙酉伐上黨丁亥筠
子守節以城降赦之上如潞辛夘大赦減死罪免附潞
三十里今年租錄陣殁將校子孫丁夫給復三年甲午
永安軍節度使折德扆破北漢沙谷砦秋七月戊申上
至自潞壬子幸范質第視疾甲子遣工部侍郎艾穎拜
嵩慶陵乙丑南唐進白金賀平澤潞丁夘南唐進乘輿
御服物八月戊辰朔御崇元殿行入閣儀辛未遣郭玘
饗周廟壬申復貝州為永清軍節度甲戌命宰相禱雨
辛巳以周武勝軍節度使侯章為太子太師壬午以光
義領泰寕軍節度依前殿前都虞候甲申立琅琊郡夫
人王氏為皇后戊子南唐進賀平澤潞金銀器羅綺以
千計九月壬寅昭義軍節度使李繼勲焚北漢平遥縣
癸夘三佛齊國遣使貢方物丙午奉玉冊諡高祖曰文
獻皇帝廟號僖祖高祖妣崔氏曰文懿皇后曾祖曰惠
元皇帝廟號順祖曾祖妣桑氏曰惠明皇后祖曰簡恭
皇帝廟號翼祖祖妣劉氏曰簡穆皇后皇考曰武昭皇
帝廟號宣祖已酉幸宜春苑中書舍人趙行逢坐從征
避難貶房州司戶參軍已未淮南節度李重進以揚州
叛遣石守信等討之甲子歸太原俘冬十月丁夘朔賜
内外文武官冬衣有差壬申定縣為望緊上中下令三
年一注壬午河決厭次乙酉晉州兵馬鈐轄荆罕儒襲
北漢汾州死之龍捷指揮石進二十九人坐不救棄市
丁亥詔親征揚州以都虞候光義為大内都部署樞密
使吳廷祚權上都留守戊子詔諸道長貳有異政衆舉
留請立碑者委參軍騐實以聞庚寅發京師十一月丁
未師傅揚州城拔之重進盡室自焚戊申誅重進黨揚
州平命諸軍習戰艦于迎鑾南唐主懼甚其臣杜著薛
良因詭迹來奔帝疾其不忠斬著下蜀市配良廬州牙
校已酉振揚州城中民人米一斛十歲以下者半之脅
隷為軍者賜衣履遣還庚戌給攻城役夫死者人絹三
匹復三年乙夘南唐主遣使來犒師庚申遣其子從鎰
来朝十二月已巳駕還丁亥上至自揚辛夘泉州節度
使留從效稱藩
二年春正月丙申朔上詣太后宫門稱慶庚子占城國
王遣使来朝壬寅幸造船務觀習水戰戊申以揚州行
宫為建隆寺太僕少卿王承哲坐舉官失實責授殿中
丞壬子商州鼠食苖詔免賦謂宰臣曰比命使度田多
邀功弊民當慎其選以見朕意丁巳導蔡水入潁已未
遣郭玘饗周廟靈武節度使馮繼業獻馬五百槖駞百
野馬十甲子澤州刺史張崇詁坐黨李重進棄市二月
丙寅幸飛山閣閱礮車壬申疏五丈河癸酉有司奏進
士合格者十一人荆南高保勖進黃金什器甲戌幸城
南觀修水匱丁丑南唐進長春節御衣金帶及金銀噐
已夘賜天雄軍節度符彦卿粟禁春夏捕魚射鳥已丑
定竊盗律三月丙申内酒坊火酒工死者三十餘人乘
火為盗者五十人擒斬三十八人餘以宰臣諫獲免酒
坊使左承規副使田處巖以酒工為盗坐棄市閏月已
巳幸玉津園謂侍臣曰沉湎非令儀朕宴偶醉恒悔之
壬辰南唐進謝賜生辰金器羅綺丁丑金商房三州饑
振之癸未幸迎春苑宴射夏四月癸巳朔日有食之壬
寅詔郡國置前代帝王賢臣陵冡戶已酉無棣男子趙
遇詐稱皇弟伏誅已未商河縣令李瑶坐贓杖死左贊
善大夫申文緯坐失覺察除籍庚申班私鍊貨易鹽及
貨造酒麴律五月癸亥朔以皇太后疾赦雜犯死罪已
下乙丑天狗堕西南丙寅三佛齊國來獻方物丁丑以
安邑解兩池鹽給徐宿鄆濟庚寅供奉官李繼昭坐盗
賣官船棄市詔諸道郵傳以軍卒遞六月甲午皇太后
崩於滋德殿己亥羣臣請聽政從之庚子以太后喪權
停時享辛丑見百官於紫宸殿門壬子祈雨庚申釋服
秋七月壬戌以皇太后殯不受朝辛未晉州神山縣谷
水泛出鐵方圓二丈三尺重七千斤壬申以光義為開
封府尹光美行興元尹已夘隴州進黃鸚鵡八月壬辰
朔不視朝壬寅詔諸大辟送所屬州軍決判甲辰南唐
主李景死子煜嗣遣使請追尊帝號從之已酉執易定
節度使同平章事孫行友削官勒歸私第辛亥幸崇夏
寺觀脩三門女直國遣使来朝獻大名府永濟主簿郭
顗坐贓棄市庚申周世宗實錄成九月壬戌朔不御殿
南唐遣使来進金銀繒綵甲子契丹解利来䧏荆南節
度使高保勖遣其弟保寅来朝戊子遣使南唐賻祭冬
十月癸巳南唐遣其臣韓熙載田霖來會皇太后葬丙
申遣樞密承旨王仁贍賜南唐禮物戊戌禁邊民盗塞
外馬辛丑丹州大雨雹丙午葬明憲皇太后于安陵十
一月辛酉朔不視朝甲子太后祔廟已巳幸相國寺遂
幸國子監癸酉沙州節度使曹元忠瓜州團練使曹延
繼等遣使獻玉鞍勒馬十二月壬申回鶻可汗景瓊遣
使來獻方物乙未李繼勲敗北漢軍俘遼州刺史傅廷
彦弟勲來獻辛丑幸新修河倉庚戌畋于近郊癸丑遣
使賜南唐吴越馬牛槖駞有差
三年春正月庚申朔以喪不受朝賀已巳淮南饑振之
庚午幸迎春苑宴射甲戌廣皇城詔郡國長吏勸民播
種丙子瓜沙歸義節度使曺元忠獻馬庚辰女直國遣
使只骨來獻詔郡國不得役道路居民癸未幸國子監
二月丙辰復幸國子監遂如迎春苑宴從官庚寅詔文
班官舉堪為賓佐令錄者各一人不當者比事連坐甲
午詔自今百官朝對湏陳時政利病無以觸諱為懼乙
未滑州節度使張建豐坐失火免官己亥更定竊盗律
壬午上謂侍臣曰朕欲武臣盡讀書以通治道何如左
右不知所對甲寅北漢寇潞晉守將擊走之三月戊午
朔厭次霣霜殺桑壬戌三佛齊國遣使來獻癸亥禱雨
丁夘幸太清觀遂幸開封尹後園宴射己巳大雨詔申
律文諭郡國犯大辟者刑部審覆乙亥遣使賜南唐主
生辰禮物丁丑女直國遣使来獻丁亥命徙北漢降人
于刑洺夏四月乙未延州大雨雪趙衛二州旱丙申寕
州大雨雪溝洫冰戊戌幸太清觀庚子回鶻阿督等來
獻方物壬寅丹州雪二尺乙巳贈兄光濟為邕王弟光
贊為虁王追冊夫人賀氏為皇后五月甲子幸相國寺
禱雨遂幸迎春苑宴射乙亥海州火開太行運路癸未
命使檢諸州旱甲申詔均戶役敢蔽占者有罪復幸相
國寺禱雨乙酉廣大内齊博德相霸五州自春不雨以
旱減膳徹樂六月辛夘振宿州饑癸巳吳廷祚以雄武
軍節度使罷乙未賜酒國子監丁酉幸太清觀己亥減
京畿河北死罪以下壬寅京師雨壬子蕃部尚波于等
爭採造務以兵犯渭北知秦州高防擊走之乙夘幸迎
春苑宴射黃陂縣有象自南来食稼秋七月庚申南唐
遣其臣翟如璧謝賜生辰禮貢金銀錦綺千萬壬戌放
南唐降卒弱者數千人歸國乙丑免舒州菰蒲新税丁
夘潞州大雨雹索内外軍不律者配沙門島已夘北漢
捉生指揮使路貴等來降辛巳遣從臣十人檢河北旱
癸未兗濟德磁洺五州蝝八月癸已蔡河務綱官王訓
等四人坐以糠土雜軍糧磔于市乙未用知制誥高錫
言諸行賂獲薦者許告訐奴婢隣親能告者賞詔注諸
道司法參軍皆以律疏試判詔尚書吏部舉書判拔萃
科九月庚午吐蕃尚波于等歸伏羌縣地壬申修武成
王廟丙子占城國來獻禁伐桑棗冬十月乙酉朔賜百
官冬服有差丙戌幸太清觀遂幸造船務觀習水戰己
亥幸岳臺命諸軍習騎射復幸玉津園辛丑以樞密副
使趙普為樞密使辛亥畋近郊十一月癸亥禁奉使請
托縣令考課以戶口增減為黜陟丙寅南唐遣其臣顧
彝来朝丙子三佛齊國遣使李麗林等來獻高麗國遣
李興祐等來朝己夘畋于近郊壬午賜南唐建隆四年
歴十二月丙戌詔縣置尉一員理盗訟置弓手視縣戶
為差戊戌蒲晉慈隰相衛六州饑振之庚子班捕盗令
甲辰衡州刺史張文表叛是歲周鄭王出居房州
乾德元年春正月甲寅朔不御殿乙夘發關西鄉兵赴
慶州丁巳修畿内河隄已未遣使賜南唐吴越馬槖駞
羊有差庚申遣山南東道節度使慕容延釗率十州兵
以討張文表乙丑幸造船務觀造戰船甲戌詔荆南發
水卒三千應延釗于潭已夘女直國遣使来獻三月壬
辰周保權將楊師璠梟文表于朗陵市甲午慕容延釗
入荆南高繼沖請歸朝得州三縣十七乙未克潭州辛
亥澶滑衛魏晉絳蒲孟八州饑命發廪振之三月辛未
幸金鳳園習射七發皆中符彦卿等進馬稱賀乃徧賜
從臣名馬銀器有差壬申高繼沖籍其錢帛芻粟來上
癸酉班新定律戊寅慕容延釗破三江口下岳州克復
朗州湖南平得州十四監一縣六十六夏四月旱甲申
徧禱京城祠廟夕雨減荆南朗州潭州管内死罪一等
鹵掠者給主乙酉遣使祭南岳丁亥幸國子監遂幸武
成王廟宴射玉津園庚寅出内錢募諸軍子弟鑿習戰
池辛夘建隆應天歴成御製序壬辰賞湖南立功將士
癸巳幸玉津園丙申兵部郎中曺匪躬棄市海陵鹽城
屯田副使張藹除名並坐不法庚子荆南節度使高繼
沖進助宴金銀羅紈柱衣屏風等物癸邜辰錦叙等州
歸順甲辰詔疏鑿三門禁涇原邠慶等州補蕃人為邊
鎮將夏西平王李彝興獻犛牛一乙巳幸玉津園閱諸
軍騎射丙午免湖南茶税禁陕州鹽井辛亥貸澶州民
種食五月壬子朔禱雨京城甲寅遣使禱雨嶽瀆乙丑
廣大内庚午給荆南管内符印癸酉幸玉津園六月乙
酉免潭州諸縣無名配歛壬辰暑罷營造賜工匠衫履
乙未詔荆南兵願歸農者聽丙申詔歷代帝王二年一
饗立漢光武唐太宗廟已亥澶濮曺絳蝗命以牢祭庚
子百官三上表請舉樂從之減左右仗千牛員丙午雨
詔蜡祀廟社皆用戍臘一日己酉命習水戰于新池秋
七月辛亥朔定州縣所置雜職承符廳子等名數甲寅
以湖湘殁王事靳彦朗男承勲等三十人補殿直丙寅
幸新池賜役夫錢遂幸玉津園丁巳安國軍節度使王
全斌等率兵入太原境以俘來獻給錢米以釋之已未
詔民有疾而親屬遺去者罪之癸亥湖南疫賜行營將
校藥丁邜幸武成王廟遂幸新池觀習水戰已巳朗州
賊將汪端寇州城都監尹重睿擊走之詔免荆南管内
夏税之半甲戌釋周保權罪乙亥詔繕朗州城免其管
内夏税丁丑分命近臣禱雨已邜班重定刑統等書八
月壬午殿前都虞候張瓊以陵侮軍校史珪石漢卿等
為所誣譖下吏瓊自殺丙戌遣給事中劉載朝拜安陵
丁亥王全斌攻北漢樂平縣䧏之辛邜以樂平縣為平
晉軍䧏卒千八百人為效順軍人賜錢帛壬辰詔九經
舉人下第者再試癸巳女直國遣使獻名馬蠲登州沙
門島民税令專治船渡馬丙申北漢静陽十八砦首領
來䧏泉州陳洪進遣使來朝貢齊州河決京師雨己亥
契丹幽州岐溝關使柴廷翰等來䧏癸邜宰相質率百
官上尊號不允九月甲寅三上表請從之丙寅宴廣政
殿始用樂丁邜責宣徽南院使兼樞密副使李處耘為
淄州刺史戊辰女直國遣使獻海東青名鷹丙子禁朝
臣公薦貢舉人賜南唐羊萬口磔汪端于朗州戊寅北
漢引契丹兵攻平晉遣洺州防禦使郭進等救之冬十
月庚辰詔州縣徵科置簿籍已亥畋近郊丁未吳越國
王進郊祀禮金銀珠噐犀象香藥皆萬計十一月乙夘
荆南節度使高繼沖進郊祀銀萬兩甲子有事南郊大
赦改元乾德百官奉玉冊上尊號曰應天廣運仁聖文
武至德皇帝丙寅南唐進賀南郊尊號銀絹萬訃丁邜
賜近臣襲衣金帶器幣鞍馬有差乙亥畋近郊十二月
庚辰殿前祇候李璘以父讐殺員僚陳友璘自首義而
釋之辛巳開封府尹光義興元尹光美各益食邑賜功
臣號宰相質溥仁浦並特進易封益食邑樞密使普加
光禄大夫易功臣號文武臣僚各進階勲爵邑甲申皇
后王氏崩辛邜罷登州都督已亥泉州陳洪進遣使貢
白金千兩乳香茶藥皆萬計巳巳南唐主上表乞呼名
詔不允閏月巳酉朔校醫官黜其藝不精者二十二人
甲寅命近臣祈雪丁邜覆試拔萃科田可封宋白潭利
用等稱旨賜與有差辛未卜安陵于鞏縣乙亥折德扆
敗北漢軍于城下禽其將楊璘以太常議奉赤帝為感
生帝
二年春正月辛巳諭郡國長吏勸農耕作有象入南陽
虞人殺之以齒革來獻京師雨雪雷癸未幸迎春苑宴
射甲申詔著四時聽選式回鶻遣使獻方物戊子質以
太子太傅溥以太子太保仁浦仍尚書左僕射罷庚寅
以趙普為門下侍郎同中書門下平章事李崇矩樞密
使壬辰詔親試制舉三科不限官庶許直詣閤門進狀
甲辰詔諸道獄詞令大理刑部檢詳或淹留差失致中
書門下改正者重其罪乙已幸玉津園宴射丁未詔縣
令簿尉非公事毋至村落令錄簿尉諸職官有耄耋篤
疾者舉劾之二月戊申朔北漢遼州刺史杜延韜以城
來降癸丑遣使振陕州饑導潩水入京丁已治安陵隧
壊役兵壓死者二百人命有司瘞恤庚午府州俘北漢
衞州刺史(闕)楊璘来獻甲戌南唐進改葬安陵銀綾絹
各萬計浚汴河三月辛已幸教船池賜水軍將士衣有
差還幸玉津園宴射乙未北漢耀州團練使周審玉等
來䧏丁酉遣使祈雨于五嶽禁臣僚往来假官軍部送
辛丑遣攝太尉光義奉冊寳上明憲皇太后諡曰昭憲
皇后賀氏諡曰孝惠王氏諡曰孝明夏四月丁未朔策
賢良方正直言極諫科博州判官穎贄中第戊申振河
中飢已酉免諸道今年夏税之無苖者乙邜葬昭憲皇
太后孝明皇后于安陵乙丑始置參知政事以兵部侍
郎薛居正呂餘慶為之已已靈武饑轉涇粟以饟壬申
祔二后於别廟徙永州諸縣民之畜蠱者三百二十六
家于縣之僻處不得復齒於鄉五月巳邜知制誥高錫
坐受藩鎮賂貶萊州司馬辛已宗正卿趙礪坐贓杖除
籍癸未幸玉津園宴射六月已酉以光義為中書令光
美同中書門下平章事子德昭貴州防禦使庚申幸相
國寺遂幸教船池玉津園辛未河南北及秦諸州蝗惟
趙州不食稼秋七月乙亥春州暴水溺民庚辰郃陽雨
雹辛已幸玉津園還幸新池觀習水戰辛邜詔翰林學
士陶穀竇儀等舉堪為藩郡通判者各一人不當者連
坐九月甲戌朔周易博士奚嶼責乾州司戶庫部員外
王貽孫責左贊善大夫並坐試任子不公戊子延州雨
雹乙未幸北郊觀稼辛丑太子太傅質薨壬寅潘美等
克郴州冬十月戊申周紀王熙謹薨輟視朝十一月甲
戌命忠武軍節度使王全斌為西川行營前軍兵馬都
部署武信軍節度崔彦進副之將步騎三萬出鳳州道
江寕軍節度使劉光義為西川行營前軍兵馬都部署
樞密承旨曺彬副之將步騎二萬出歸州道以伐蜀乙
亥宴西川行營將校于崇德殿示川峡地圖授攻取方
略賜金玉帶衣物各有差壬辰畋近郊十二月乙已釋
廣南郴州都監陳琄等二百人戊申劉光義拔䕫州蜀
節度高彦儔自焚丁已蠲歸峡秋税辛酉王全斌克萬
仞燕子二砦下興州連拔石圌等二十餘砦甲子光義
拔巫山等砦斬蜀將南光海等八千級禽其戰櫂都指
揮袁德宏等千二百人全斌先鋒史進德敗蜀人于三
泉砦禽其節度使韓保正李進等南唐進銀二萬兩金
銀器皿數百事庚午詔招復山林聚匿辛未畋北郊
宋史卷一
宋史卷一考證
太祖紀一建隆三年六月乙未賜酒國子監(臣人龍)
按宋會要建隆中凡三幸國子監謁文宣王廟
宋史卷一考證
