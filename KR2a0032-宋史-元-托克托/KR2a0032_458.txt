宋史卷四百五十八
元中書右丞相總裁托克托等修
列傳第二百十七
隱逸中
王樵張愈黃晞周啓明
代淵陳烈孫侔劉易
姜潛連庶章詧俞汝尚
陽孝本鄧孝甫宇文之邵吳瑛
松江漁翁杜生順昌山人南安翁
張&KR1551;
王樵字肩望淄州淄川人居縣北梓桐山博通羣書不
治章句尤善考易與賈同李冠齊名學者多從之咸平
中契丹遊騎度河舉家被掠樵即棄妻挺身入契丹訪
父母累年不獲還東山刻木招魂以葬立祠畫像事之
如生服喪六年哀動行路又為屬之尊者次第成服北
望嘆曰身世如此自比於人可乎遂與俗絶自稱贅世
翁唯以論兵擊劔為事一驢負裝徒步千里晩年屢遊
塞下畫策干何承矩耿望求滅遼復讐不用乃於城東
南隅累磚自環謂之繭室銘其門曰天生王樵薄命寡
智材不濟時道號贅世生而為室以備不虞死則藏形
不虞乃備病革入室自掩戶卒治平末職方郎中向宗
道知淄州訪繭室已搆屋為民居得樵甥牟氏子乃知
改葬因而即其地復作繭室及祠堂刻石以記之
張愈字少愚益州郫人其先自河東徙愈雋偉有大志
遊學四方屢舉不第寳元初上書言邊事請使契丹令
外夷相攻以完中國之勢其論甚壯用使者薦除試袐
書省校書郎願以授父顯忠而隱於家文彦博治蜀為
置青城山白雲谿杜光庭故居以處之丁内艱鹽酪不
入口再朞植所持柳杖於墓忽生枝葉後合抱六召不
應喜奕棋樂山水遇有興雖數千里輙盡室往遂浮湘
沅觀浙江升羅浮入九疑買石載鶴以歸杜門著書未
就卒妻蒲氏名芝賢而有文為之誄曰高視往古哲士
實殷施及秦漢餘烈氛氳挺生英傑卓爾逸羣孰謂今
世亦有其人其人伊何白雲隱君嘗曰丈夫趨世不偶
仕非其志禄不可苟營營末途非吾所守吾生有涯少
實多艱窮亦自固困亦不顛不貴人爵知命樂天脫簪
散髮眠雲聽泉有峯千仞有溪數曲廣成遺趾吳興高
躅䟽石通逕依林架屋麋鹿同羣晝遊夜息嶺月破雲
秋霖洒竹清意何窮真心自得放言遺慮何榮何辱孟
春感疾閉戶不出豈期遂往英標永隔抒詞哽噎揮涕
汍瀾人誰無死惜乎材賢已矣吾人嗚呼哀哉
黃晞字景微建安人少通經聚書數千卷學者多從之
游自號贅隅子著歔欷瑣微論十卷以謂贅隅者枿物
之名歔欷者歎聲瑣微者述辭也石介在太學遣諸生
以禮聘召晞走匿隣家不出樞密使韓琦表薦之以為
太學助教致仕受命一夕卒
周啓明字昭回其先金陵人後占籍處州初以書謁翰
林學士楊億億携以示同列大見嘆賞自是知名四舉
進士皆第一景德中舉賢良方正科既召會東封泰山
言者謂此科本因災異訪直言非太平事遂報罷於是
歸教弟子百餘人不復有仕進意里人稱為處士轉運
使陳堯佐表其行義於朝賜粟帛仁宗即位除試助教
就加廩給久之特遷袐書省祕書郎改太常丞卒啟明
篤學藏書數千卷多手自傳寫而能口誦之有古律詩
賦牋啓雜文千六百餘篇
代淵字蘊之本代州人唐末避地導江家世為吏有陰
德淵性簡潔事親以孝聞受學于李畋張達年四十鄉
人更勸舉進士甲科得清水主簿歎曰禄不及親何所
為耶還家教授坐席常滿安撫使舉鳳州團練推官不
就知益州楊日嚴又薦之遂以太子中允致仕謝絶諸
生著周易旨要老佛雜說數十篇田况上其書自太常
丞改祠部員外郎晩年日菜食巾褐山水間自號虛一
子長吏歲時致問澹然與對略不及私嘉祐二年九月
有疾召術士擇日云丙申吉頷之是日沐浴而絶
陳烈字季慈福州侯官人性介僻篤於孝友居親喪勺
飲不入于口五日自壯及老奉事如生學行端飭動遵
古禮平居終日不言御童僕如對賓客里中人敬之冠
昏喪祭請而後行從學者常數百賢父兄訓子弟必舉
烈言行以示之嘗以鄉薦試京師不利即罷舉或勉之
求仕則曰伊尹守道成湯三聘以幣吕望既老文王載
之俱歸今天子仁聖好賢有湯文之心豈無先覺如伊
吕者乎仁宗屢詔之不起人問其故應曰吾學未成也
公卿大夫郡守鄉老交章稱其賢嘉祐中以為本州教
授歐陽脩又言之召為國子直講皆不拜已而福建提
刑王陶言其為妻林氏所訟因詆烈貪詐乞奪所受恩
司馬光為諫官率同列爭曰臣等每患士無名檢故舉
烈以厲風俗烈平生操守出於誠實雖有迂闊不合中
道猶為守節之士當保而全之若夫婦不相諧則聽之
離絶母使節行之士為橫辱所挫陶說遂不行元祐初
部使者申薦之詔從其尚以宣德郎致仕明年復教授
本州在職不受廪俸鄉里問遺絲毫無所受家租有餘
則推以濟貧乏卒年七十六
孫侔字少述與王安石曾鞏游名傾一時早孤事母盡
孝志於禄養故屢舉進士及母病革自誓終身不求仕
客居江淮間士大夫敬畏之劉敞知揚州言其孝弟忠
信足以扶世矯俗求之朝廷吕公著王安石之流也詔
以為揚州教授辭敞守永興辟入幕府亦辭英宗時沈
遘及王陶韓維連薦之授忠武軍推官常州判官皆不
赴少與安石友善安石為相過眞州與相見侔待之如
布衣交卒年六十六初王回王令常秩與侔皆有盛名
回令不壽秩為隱不竟唯侔以不仕始終
劉易忻州人性介烈博學好古喜談兵韓琦知定州上
其所著春秋論授太學助教并州州學說書不能屈志
仕進寓居於虢之盧氏習辟榖術趙抃復薦其行誼賜
號退安處士易作詩琦每為書之石或不可其意輙滌
去琦亦再書之尹洙帥渭延致尊禮狄青代洙遇之亦
厚治平末卒琦作文祭之云剛介之性天下能合者有
幾淵源之學古人不到者甚多其敬之如此熙寧訪察
定戶役詔易家用處士如七品恩得減半示優禮云
姜潛字至之兖州奉符人從孫復學春秋用田況舉召
試學士院為明州錄事參軍以母思鄉求致仕敕過門
下知封駁司吳奎封還之而與韓絳共上章以薦徙兖
州錄事參軍從奎辟鄆州教授奎升堂拜其母又薦為
國子直講韓王宫伴讀謁宗正允弼吏引趨庭潛不答
呼馬欲去遂以客禮見熙寧初詔舉選人掩滯者與京
官凡三十七人潛在選中神宗聞其賢召對延和殿訪
以治道何以致之對曰有堯舜二典在顧陛下致之之
道何如知陳留縣至數月青苖令下潛出錢榜其令於
縣門已徙之鄉落各三日無應者遂撤榜付吏曰民不
願矣錢以是獨得不散司農開封疑潛沮格各使其屬
來驗皆如令而條例司劾祥符住散青苖錢潛知且不
免移疾去縣人詣府請留之不得家居卒年六十六
連庶字居錫安州應山人舉進士調商水尉壽春令興
學尊禮秀民以勸其俗開瀕淮田千頃縣大治淮南王
舊壘在山間會大水州守議取其甓為城庶曰弓矢舞
衣傳百世藏於王府非為必可用蓋以古之物傳於今
尚有典刑也壘因是得存以母老乞監陳州稅嘗送客
出北門見日西風塵而冠蓋憧憧不已慨然有感即日
求分司歸久之翰林學士歐陽脩龍圖閣直學士祖無
擇言庶文學行義宜在臺閣以知崑山縣辭不行累遷
職方員外郎卒庶始與弟庠在鄉里時宋郊兄弟歐陽
脩皆依之及二宋貴達不可其志退居二十年守道好
脩非其人不交非其義秋毫不可汚也庶既死宋郊之
孫義年為應山令緣邑人之意作堂於法興僧舍繪二
宋及庶庠之像祠事之庠亦登科敏於政事號良吏終
都官郎中
章詧字隱之成都雙流人少孤鞠於兄嫂以所事父母
事之博通經學尤長易太玄著發隱三篇明用蓍索道
之法知以數寓道之用三摹九據始終之變蜀守蔣堂
楊察張方平何郯趙抃咸以逸民薦一賜粟帛再命州
助教不就嘉祐中賜號沖退處士王素時為州因更其
所居之鄉曰處士里曰通儒坊曰沖退詧由是益以道
自裕尊生養氣憂喜是非亦不以撓其心形嘗訪里人
范百禄謂曰子辟榖二十餘年今強力尚足子亦嘗知
以氣治疾之說乎百禄因從扣太玄詧為解述大旨再
復攡詞曰人之所好而不足者善也所醜而有餘者惡
也君子能強其所不足而拂其所有餘太玄之道幾矣
此子雲仁義之心予之於太玄也述斯而已若苦其思
艱其言迂溺其所以為數而忘其仁義之大是惡足以
語夫道哉熙寧元年卒年七十六子禩亦好古學嘗應
行義敦遣詔仍世有隱德其所居猶存
俞汝尚字退翁湖州烏程人少時讀書於鄣南之崑山
為人溫溫有禮議論不苟不可於意有所不言言之未
嘗妄也不肯料理生事不以貧乏撓其懷澹於勢利聞
人善言善行記之不忘時時為人道之擢進士第涉歴
州縣無少營進取之心嘗知導江縣新繁令卒使者使
承其乏將資以公田辭不許至則悉以周舊令之家熙
寧初簽書劔南西川判官趙抃守蜀以簡靜為治每旦
退坐便齋諸吏莫敢至唯汝尚來輙排闥徑入相對清
談竟暮王安石當國患一時故老不同已或言汝尚清
望可寘之御史使以次彈擊驛召詣京師既知所以薦
用意力辭章再上得免親故有責以不能與子孫為地
者汝尚笑曰是乃所以為其地也還家苦貧未能忘禄
養又從趙抃於青州遂以屯田郎中致仕蘇軾蘇轍孫
覺李常皆賦詩文歎美之優游數年當六月徂暑寢室
不可居出舍于門妻黃就視之汝尚曰人生七十者希
吾與夫人皆過之可以行矣妻應曰然則我先去後三
日卒汝尚庀其喪為作銘召諸子告曰吾亦從此逝矣
隱几而終相去纔十日孫侔紹興中敷文閣直學士
陽孝本字行先虔州贑人學博行高隱於城西通天巖
蘇頌蒲宗孟皆以山林特起薦之蘇軾自海外歸過而
愛焉號之曰玉巖居士嘗直造其室知其不娶戲以為
元德秀之流孝本自言為陽城之裔故軾詩有云衆謂
元德秀自稱陽道州嘉之也隱遯二十年一時名士多
從之游崇寧中舉八行解褐為國子錄再轉博士以直
袐閣歸卒年八十四
鄧孝甫字成之臨川人第進士歴陳留尉萬載永明令
知上饒縣積官奉議郎提點開封府界河渠坐事去官
遂閉戶著書不復言仕元符末詔求直言孝甫年八十
一上書云亂天下者新法也末流之禍將不可勝言今
宜以時更化純法祖宗因論熙寧而下權臣迭起欺世
誤國歴指其事而枚數其人蔡京嫉之謂為詆訕宗廟
削籍羈筠州崇寧去黨碑釋逐臣同類者五十三人其
五十人得歸惟孝甫與范柔中封覺民獨否遂卒於筠
且死命幼孫名世執筆口占百餘言其略曰予自謂山
中宰相虛有其才也自謂文昌先生虛有其詞也不得
大用於盛世亦無憾焉蓋有天命爾所論述有卜世大
寳龜伊周素蘊義命雜著太平策要等凡二百五十餘
篇
宇文之邵字公南漢州綿竹人舉進士為文州曲水令
轉運以輕縑高其價使縣鬻於民之邵言縣下江上山
地狹人貧耕者亡幾方歲儉饑羌夷數入寇不可復困
之以求利運使怒會神宗即位求言乃上疏曰天下一
家也祖宗創業守成之法具在陛下方居諒陰諂諛姦
佞之人屏伏未動正可念五聖之功德常若左右前後
京師者諸夏之視傚俗宜敦厚而勿薄浮侈是尚公卿
大夫民之表也宜以名節自勵而勢利合雜是先願以
節義廉恥風導之使人知自重千里之郡有利未必興
有害未必除者轉運使提點刑獄制之也百里之邑有
利未必興有害未必除者郡制之也前日赦令應在公
逋負一切蠲除而有司操之益急督之愈甚使上澤不
下流而細民益困如擇賢才以為三司之官稍假郡縣
以權則民瘼除矣然後監番聚蹶楀之盛以保安外戚
考棠棣角弓之義以親睦九族興墜典拔滯淹遠夸毗
來忠讜凡所建置必與大臣共議以廣其善號令威福
則專制之如此則天下之人思見太平可拱而俟也疏
奏不報喟然曰吾不可仕矣遂致仕以太子中允歸時
年未四十自強于學不易其志日與交友為經史琴酒
之樂退居十五年而終司馬光曰吾聞志不行顧禄位
如錙銖道不同視富貴如土芥今於之邵見之矣范鎮
亦曰之邵位下而言高學富而行篤少我二十一歲而
先我掛冠使吾慊然其為兩賢所推尚如此
吳瑛字德仁蘄州蘄春人以父龍圖閣學士遵路任補
太廟齋郎監西京竹木務簽書淮南判官通判池州黃
州知郴州至虞部員外郎治平三年官滿如京師年四
十六即上書請致仕公卿大夫知之者相與出力挽留
之不聽皆嘆服以為不可及相率賦詩飲餞于都門遂
歸蘄有田僅足自給臨溪築室種花釀酒家事一付子
弟賓客至必飲飲必醉或困卧花間客去亦不問有臧
否人物者不酬一語但促奴益行酒人莫不愛其樂易
而敬其高嘗有貴客過之瑛酒酣而歌以樂器扣其頭
為節客亦不以為忤視財物如糞土妹壻輙取家財數
十萬貸人不能償瑛哀之曰是人有母得無重憂召而
焚其劵門生為治田事歴歲忽謝去曰聞有言某簿書
為欺者誼不可留瑛命取前後文書示之蓋未嘗發封
也盜入室覺而不言且取其被乃曰他物唯所欲夜正
寒幸舍吾被其直率曠達類此哲宗朝有薦之者召為
吏部郎中就知蘄州皆不起崇寧三年感疾即閉閣謝
醫藥至垂絶不亂卒年八十四
松江漁翁者不知其姓名每棹小舟游長橋往來波上
扣舷飲酒酣歌自得紹聖中閩人潘裕自京師調官回
過吳江遇而異焉起揖之曰予視先生氣貌固非漁釣
之流願丐緒言以發蒙陋翁瞪視曰君不凡若誠有意
能過小舟語乎裕欣然過之翁曰吾厭喧煩處閒曠遯
迹於此三十年矣幼喜誦經史百家之言後觀釋氏書
今皆棄去唯飽食以嬉尚何所事裕曰先生澡身浴德
如此今聖明在上盍出而仕乎笑曰君子之道或出或
處吾雖不能棲隱巖穴追園綺之蹤竊慕老氏曲全之
養且養志者忘形養形者忘利致道者忘心心形俱忘
其視軒冕如糞土耳與子出處異趣子勉之裕曰裕也
不才幸聞先生之高義敢問舍所在曰吾姓名且不欲
人知况居室耶言畢長揖使裕反其所鼓枻而去
杜生者穎昌人不知其名縣人呼為杜五郎所居去縣
三十里有屋兩間與其子並居前有空地丈餘即為籬
門生不出門者三十年黎陽尉孫軫往訪之其人頗洒
落自陳村人無所能官人何為見顧軫問所以不出門
之因笑曰以告者過也指門外一桑曰憶十五年前亦
曾納凉其下何謂不出但無用於時無求於人偶自不
出耳何足尚哉問所以為生曰昔時居邑之南有田五
十畝與其兄同耕迨兄子娶婦度所耕不足贍乃盡以
與兄而擕妻子至此蒙鄉人借屋遂居之唯與人擇日
又賣醫藥以給飦粥亦有時不繼後子能耕荷長者見
憐與田三十畝使之耕尚有餘力又為人傭耕自此食
足鄉人貧以醫術自業者多念已食既足不當更兼他
利由是擇日賣藥一切不為問常日何所為曰端坐耳
頗觀書否曰二十年前曾有人遺一書策無題號其間
多說浮名經當時極愛其議論今忘之并書亦不知所
在矣時盛寒布袍草屩室中枵然而氣韻閒曠言詞精
簡蓋有道之士也問其子之為人曰村童也然性質甚
淳厚不妄言不敢嬉唯閒一至縣買鹽酪可數行跡以
待其歸徑往徑還未嘗旁游一步也軫嗟嘆留連久之
乃去後至延安幕府為沈括言之括時理軍書迨夜半
疲極未卧聞軫談及此乃頓忘其勞
順昌山人靖康末有避亂於順昌山中者深入得茅舍
主人風裁甚整即之語士君子也怪而問曰諸君何事
挈妻孥能至是耶因語之故主人曰亂何自而起耶衆
爭為言主人嗟惻久之曰我父為仁宗朝人也自嘉祐
末卜居于此因不復出以我所聞但知有熙寧紀年亦
不知于今幾何年矣
南安翁者漳州陳元忠客居南海日嘗赴省試過南安
會日暮投宿野人家茅茨數椽竹樹茂密可愛主翁雖
麻衣草屨而舉止談對宛若士人几案間有文籍散亂
視之皆經子也陳叩之曰翁訓子讀書乎曰種園為生
耳亦入城市乎曰十五年不出矣問藏書何用曰偶有
之耳因雜以他語少焉風雨暴作其二子歸捨鉏揖客
人物不類農家子翁進豆羹享客不復共談遲明别去
陳以事留城中翌日見翁倉皇而行陳追詰之曰翁云
十五年不出城何為到此曰吾以急事不容不出問之
乃大兒於關外鬻果失稅為關吏所拘陳為謁監征至
則已捕送郡翁與小兒偕詣庭下長子當杖翁懇白郡
守曰某老鈍無能全藉此子贍給若渠不勝杖則翌日
乏食矣願以身代之小兒曰大人豈可受杖某願代兄
大兒又以罪在已甘心焉三人爭不决小兒來父耳旁
語若將有所請翁叱之兒必欲前郡守疑之呼問所以
對曰大人元係帶職正郎宣和間累典州郡翁急拽其
衣使退曰兒狂妄言守詢誥勑在否兒曰見作一束寘
甕中埋於山下守立遣吏随兒發取果得之即延翁上
坐謝而釋其子次日枉駕訪之室已虛矣
張&KR1551;字子厚常州人登進士甲科以無他兄弟獨養其
親不忍斯須去左右親友彊之仕乃調青溪主簿亦不
之官閉戶讀書四十年手校數萬卷無一字舛窮經著
書至夜分不寐元豐中近臣薦其高行至于元祐大臣
復薦之起教授穎州辭不就於是孫覺胡宗愈范祖禹
交章言曰&KR1551;且死草萊後世必以為朝廷失士蘇軾言
之尤切詔拜袐書省校書郎敕郡縣致禮敦遣竟不出
&KR1551;孝弟脩於家忠信行於友聲名聞於人蹈中守常從
容不廹為當時名流所慕以不造門為恥崇寧四年卒
明年詔以&KR1551;隱德丘園聲聞顯著賜諡曰正素先生
宋史卷四百五十八
