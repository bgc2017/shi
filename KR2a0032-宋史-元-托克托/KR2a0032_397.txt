宋史卷三百九十七
元中書右丞相總裁托克托等修
列傳第一百五十六
徐誼吴獵項安世薛叔似
劉甲楊輔劉光祖
徐誼字子宜一字宏父溫州人乾道八年進士累官太
常丞孝宗臨御久事皆上决執政惟奉旨而行羣下多
恐懼顧望誼諫曰若是則人主日聖人臣日愚陛下誰
與共功名乎及論樂制誼對以宫亂則荒其君驕商亂
則陂其臣壊上遽改容曰卿可謂不以官自惰矣知徽
州陛辭属光宗初授禪誼奏三代聖王有至誠而無權
術至誠不息則可以逹天德矣至郡歙縣有妻殺夫繫
獄以五歲女為證誼疑曰婦人能一掌致人死乎緩之
未覆也會郡究實税于庭死者父母及弟在焉乃言我
子欠租久繫饑而大呌役者批之墮水死矣然後冤者
得釋吏皆坐罪闔郡以為神移提舉浙西常平守右司
郎中遷左司孝宗疾浸棘上久稽定省誼入諫退告宰
相曰上慰納從容然目瞪不瞬意思恍惚真疾也宜禱
祠郊廟進皇子嘉王參决丞相留正不克用孝宗崩上
不能喪祭奠有祝有司不敢攝百官皆未成服誼與少
保吴琚議請太皇太后臨朝扶嘉王代祭及將禫正憂
懼仆于殿庭而去誼以書譙趙汝愚曰自古人臣為忠
則忠為姦則姦忠姦雜而能濟者未之有也公内雖心
惕外欲坐觀非雜之謂歟國家安危在此一舉汝愚問
策安出誼曰此大事非憲聖太后命不可而知閤門事
韓侂胄憲聖之戚也同里蔡必勝與侂胄同在閤門可
因以勝招之侂胄至汝愚以内禪議遣侂胄請于憲聖
侂胄因内侍張宗尹關禮逹汝愚意憲聖許之寕宗即
位誼遷撿正中書門下諸房公事兼權刑部侍郎進權
工部侍郎知臨安府侂胄恃功以賞薄浸觖望誼告汝
愚曰異時必為國患宜飽其欲而遠之不聽汝愚雅器
誼除授建明多咨訪誼隨事禆助不避形迹怨者始衆
嘗勸汝愚早退汝愚亦自請名在属籍不宜久司揆事
願因阜陵訖事以去寕宗已許之侂胄出入禁中無度
誼密啟汝愚無計防之乃直面諷侂胄侂胄疑將排己
首謁誼退束装冀誼還謁留之通殷勤誼不往吏部侍
即彭龜年論侂胄罪状侂胄疑汝愚誼知其情益怨恨
以御史劉德秀胡紘疏誼責惠州團練副使南安軍安
置移袁州又移婺州久之許自便復官提舉崇道觀起
守江州加集英殿修撰升寳謨閣待制移知建康府兼
江淮制置使初金攻廬楚不下留兵綴濠州以待和時
時鈔掠與宋師遇殺傷相當淮人大驚復迸流江南在
建康者以數十萬計誼晝夜拊循益嚴備禦請專捍敵
勿從中御朝廷懼生事移知隆興府以卒誼嘗與紹興
老將接扵行陣之法分數竒正皆有指授自為圖式後
諡忠文
吴獵字德夫潭州醴陵人登進士第初主潯州平南簿
時張栻經略廣西檄攝静江府教授劉焞代栻栻以獵
薦辟本司凖備差遣盗李接起䧟容雷高化貴欎林等
州獵請賞勞誅罪焞于是錄欎林功誅南流縣尉欎林
廵檢人人驚厲争死鬭不踰時盗悉就擒尉宰相王淮
甥也獵坐降官久之知常州無錫縣用陳傅良薦召試
守正字光宗以疾久不覲重華宫獵上疏曰今慈福有
八十之大母重華有垂白之二親陛下宜于此時問安
上夀恪共子軄辭甚切又白宰相留正乞召朱熹楊萬
里時陳傅良以言過宫事不行求去獵責之曰今安危
之機判然可見未聞有牽裾折檻之士公不扵此時有
所奮發為士大夫倡第潔身而去于國奚益傅良為改
容謝之寕宗即位遷校書郎除監察御史上趣脩大内
將移御獵言夀皇破漢魏以來之薄俗服高宗三年之
喪陛下萬一輕去喪次將無以慰在天之靈又言陛下
即位未見上皇宜篤厲精誠以俟上皇和豫而祗見焉
會偽學禁興獵言陛下臨御未數月今日出一紙去宰
相明日出一紙去諫臣昨又聞侍講朱熹遽以御札畀
祠中外惶駭謂事不出于中書是謂亂政獵既駮史浩
諡又請以張浚配享阜陵曰艱難以來首倡大義不以
成敗利鈍異其心精忠茂烈貫日月動天地未有過於
張浚也孝宗皇帝規恢之志一飯不忘歴考相臣終始
此念足以上配孝宗在天之意亦惟浚一人耳議皆不
合出為江西轉運判官尋劾罷久之黨禁弛起為廣西
轉運判官除戶部員外郎總領湖廣江西京西財賦韓
侂胄議開邊獵貽書當路請號召義士以保邊場刺子
弟以補軍實增棗陽信陽之戍以備衝突分屯陽羅五
關以扞武昌杜越境誘竊以謹邊隙選試良家子以衞
府庫且謂金人懲紹興末年之敗今其來必出荆襄踰
湖乃輸湖南米于襄陽凡五十萬石又以湖北漕司和
糴米三十萬石分輸荆郢安信四郡蓄銀帛百萬計以
備進討拔董逵孟宗政柴發等分列要郡厥後皆為名
將召除秘書少監首陳邊事乞增光鄂江黃四郡戍属
江陵告饑除秘閣修撰主管荆湖北路安撫司公事知
江陵府陛辭請出大農十萬緡以振饑者道武昌遣人
招商分糴至郡减價發糶米價為平獵計金攻襄陽則
荆為重鎮乃修成高氏三海築金鸞内湖通濟保安四
匱逹于上海而注之中海拱辰長林藥山棗林四匱逹
于下海分高沙東奬之流由寸金提外歴南紀楚望諸
門東匯沙市為南海又于赤湖城西南遏走馬湖熨斗
陂之水西北寘李公匱水勢四合可限戎馬金人圍襄
陽德安游騎廹竟陵朝廷命獵節制本路兵馬獵遣張
榮將兵援竟陵又招神馬陂潰卒得萬人分授襄陽德
安加寳謨閣待制京湖宣撫使時金人再犯竟陵張榮
死之襄陽德安俱急吴曦俄反于蜀警報至獵請魏了
翁攝參議官訪以西事募死士入竟陵命其將王宗廉
死守調大軍及忠義保捷分道夾擊金人遂去又督董
逵等援德安董世雄孟宗政等觧襄陽之圍西事方殷
獵為討叛計請于朝以王大才彭輅任西事仍分兵抗
均房諸險漕粟歸峡以待王師及曦誅除刑部侍郎充
四川宣諭使朝廷命旌别淑慝以敷文閣學士四川安
撫制置使兼知成都府嘉定六年召還卒家無餘資蜀
人思其政畫像祠之獵初從張栻學乾道初朱熹會栻
于潭獵又親炙湖湘之學一出于正獵實表率之有畏
齋文集奏議六十卷諡文定
項安世字平父其先括蒼人後家江陵淳熙二年進士
召試除祕書正字光宗以疾不過重華宫安世上書言
陛下仁足以覆天下而不能施愛于庭闈之間量足以
容羣臣而不能忍于父子之際以一身寄于六軍萬姓
之上有父子然後有君臣願陛下自入思慮父子之情
終無可斷之理愛敬之念必有油然之時聖心一回何
用擇日早往則謂之省暮往則謂之定即日就駕旋乾
轉坤在返掌間爾疏入不報安世遺宰相留正書求去
尋遷校書郎寕宗即位詔求言安世應詔言管夷吾治
齊諸葛亮治蜀立國之本不過曰量地以制賦量賦以
制用而已陛下試披輿地圖今郡縣之數比祖宗時孰
為多少比秦漢隋唐時孰為多少陛下必自知其狹且
少矣試命版曺具一歲賦入之數祖宗盛時東南之賦
入幾何建炎紹興以來至乾道淳熙其所增取幾何陛
下試命内外羣臣有司具一歲之用人主供奉好賜之
費幾何御前工役器械之費幾何嬪嬙宦寺廩給之費
幾何戶部四總領養兵之費幾何州縣公使迎送請給
之費幾何陛下必自知其為侈且濫矣用不量賦而至
于侈且濫内外上下之積不得而不空天地山川之藏
不得而不竭非忍痛耐謗一舉而更張之未知其所以
終也今天下之費最重而當省者兵也能用土兵則兵
可省能用屯兵則兵可省其次莫如宫掖兵以待敵國
常畏而不敢省故省兵難宫掖以私一身常愛而不忍
省故省宫掖難不敢省者事在他人不忍省者在陛下
宫中之嬙嬪宦寺陛下事也宫中之器械工役陛下事
也陛下肯省則省之宫中既省則外廷之官吏四方之
州縣從風而省奔走不暇簡樸成風民志堅定民生日
厚雖有水旱蟲蝗之災可活也國力日壮雖有夷狄盗
賊之變可為也復祖宗之業雪人神之憤惟吾所為無
不可者時朱熹召至闕未幾予祠安世率舘職上書留
之言御筆除熹宫祠不經宰執不由給舍徑使快行直
送熹家竊揣聖意必明知熹賢不當使去宰相見之必
執奏給舍見之必繳駁是以為此駭異變常之舉也夫
人主患不知賢爾明知其賢而明去之是示天下以不
復用賢也人主患不聞公議爾明知公議之不可而明
犯之是示天下以不復顧公議也且朱熹本一庶官在
二千里外陛下即位未數日即加號召畀以從官俾侍
經幄天下皆以為初政之美供職甫四十日即以内批
逐之舉朝驚愕不知所措臣願陛下謹守紀綱毋忽公
議復留朱熹使輔聖學則人主無失公議尚存不報俄
為言者劾去通判重慶府未拜以偽黨罷安世素善吴
獵二人坐學禁久廢開禧用兵獵起帥荆渚安世方丁
内艱起復知鄂州俄淮漢師潰薛叔似以怯懦為侂胄
所惡安世因貽侂胄書其末曰偶送客至江頭飲竹光
酒半醉書不成字侂胄大喜曰項平父乃爾閒暇遂除
戶部員外郎湖廣總領會叔似罷金圍德安益急諸將
無所属安世不俟朝命徑遣兵觧圍高悦等與金人力
戰馬雄獲萬戶周勝獲千戶安世第其功以聞獵代叔
似為宣撫使尋以宣諭使入蜀朝命安世權宣撫使又
升太府卿有宣撫幕官王度者吴獵客也獵與安世素
相友及安世招軍名項家軍多不逞好擄掠獵斬其為
首者安世憾之至是斬度于大别寺獵聞于朝安世坐
免後以直龍圖閣為湖南轉運判官未上用臺章奪職
而罷嘉定元年卒所著易玩辭他書多行于世
薛叔似字象先其先河東人後徙永嘉游太學觧褐國
子錄初登對論祖宗立國之初除二税外取民甚輕自
熙寕以來賦日增而民困滋甚孝宗嘉納因曰朕在宫
中如一僧叔似曰此非所望于陛下當論功業如何正
使海内富庶如文景不過江左之文景法度修明如明
章不過江左之明章陛下即位二十餘年國勢未張未
免牽于苟安無事之說上默然復數日宰執進擬朝士
上出寸紙書叔似及應孟明姓名嘉其奏對也遷太常
博士尋除樞密院編修官時倣唐制置補闕拾遺宰臣
啟擬令侍從臺諫薦人上自除叔似左補闕叔似論事
遂劾首相王淮去位属金主殂太孫景立叔似奏規模
果定則乘五單于争立之機規模不存則恐成五胡迭
起之勢光宗受禅時傳金使入界使名未正叔似奏自
夀皇一正匹敵之禮金人常有南顧之虞使名未正而
遽受之祗以重其玩侮翼日復奏謀國者畏敵太過上
奮然開納除將作監出為江東轉運判官俄以諫臣論
罷主管冲佑觀尋除湖北運判加直祕閣移福建召為
太常少卿兼實錄院檢討官守秘書監權戶部侍郎初
丞相周必大請擇侍從臺諫忠直者提舉太史局盖用
神宗朝司馬光與王安禮故事纏度少差豫圖銷弭遂
命叔似提舉尋兼樞密都承旨以劉德秀疏罷提舉興
國宫起知贑州移隆興府廬州召除在京宫觀兼侍讀
進權兵部侍郎兼同修國史兼國用司參議官兩浙民
有身丁錢叔似請于朝遂蠲之試吏部侍郎兼侍讀充
京湖宣諭使時韓侂胄開邊除兵部尚書宣撫使叔似
方乞給降官會分撥綱運募兵鬻馬辟致僚佐而皇甫
斌唐州之師己敗矣遂劾斌南安軍安置叔似料敵必
侵光黃委總領陳謙按行五關發鄂卒守三關金果入
宼謙駐漢陽為江左節制尋除叔似端明殿學士兼侍
讀時宣司兵戍襄陽都統趙淳副統制魏友諒與統制
吕渭孫不相下渭孫死之叔似遂自劾委任失當叔似
夙以功業自期逮臨事絶無可稱以御史王益祥論奪
職罷祠侂胄誅諫官葉時再謫降兩官論福州以兵端
之開叔似迎合故也久之許自便嘉定十四年卒贈銀
青光禄大夫諡恭翼叔似雅慕朱熹窮道德性命之旨
談天文地理鍾律象數之學有藁二十卷
劉甲字師文其先永静軍東光人元祐宰相摯之後也
父著為成都漕幕葬龍游因家焉甲淳熙二年進士累
官至度支郎中遷樞密院檢討兼國史院編修官實錄
院檢討官使金至燕山伴宴完顔者名犯仁廟嫌諱甲
力辭完顔更名修自紹興後凡出疆遇忌俱辭設宴皆
不得免秦檜所定也九月二十三日金宴甲以宣仁聖
烈后忌辭還除司農少卿進太常擢權工部侍郎升同
修撰除寳謨閣待制知江陵府湖北安撫使甲謂荆州
為吴蜀脊高保融分江流瀦之以為北海太祖常令決
去之盖保江陵之要害也即因遺址浚築亘四十里移
知廬州程松為四川宣撫使吴曦副之以甲知興元府
利東安撫使時蜀口出師敗䘐金陷西和成州曦焚河
池縣先是曦已遣姚淮源獻四州于金金鑄印立曦為
蜀王甲時在漢嘉未至鎮也金人破大散關興元都統
制毋思以重兵守關而曦隂徹驀關之戍金自板岔谷
繞出關後思挺身免甲告急于朝乞下兩宣撫司協力
扞禦松謀遁甲固留不可遽以便宜檄甲兼沿邊制置
曦遣後軍統制王鉞凖備將趙觀以書致甲甲援大義
拒之因卧疾曦又遣其弟旼邀甲相見甲叱而去之乃
援顔真卿河北故事欲自拔歸朝先募二兵持帛書遣
參知政事李璧告變且曰若遣吴總以右職入川即日
可瓦觧矣曦僭王位甲遂去官朝廷久乃微聞曦反状
韓侂胄猶不之信甲奏至舉朝震駭璧䄂帛書進上覽
之稱忠臣者再召甲赴行在命吴總以雜學士知鄂州
多賜告身金錢使招諭諸軍為入蜀計復命以帛書賜
甲曰所乞致仕實難允從已降指揮召赴行在今朝廷
已遣使與金通和襄漢近日大捷北兵悉己渡江而去
恐蜀遠未知更在審度事宜從長區處二兵皆補官甲
舟行至重慶聞安丙等誅曦復還漢中上奏待罪詔趣
還任甲奏叛臣子孫族属及附偽罪状公論快之會宣
撫副使安丙以楊巨源自負倡義之功隂欲除之語在
巨源傳巨源既死軍情叵測除甲宣撫使楊輔亦以為
請當國者疑輔避事李璧曰昔吴璘属疾孝宗嘗密詔
汪應辰權宣撫司事既而璘果死應辰即日領印軍情
遂安此的例也乃以密劄命甲甲鐍藏之未幾金自鶻
嶺關劄金崖進屯八里山甲分兵進守諸關截潼川戍
兵駐饒風以待之金人知有備引去侂胄謝上念甲精
忠拜寳謨閣學士賜衣帶鞍馬是歲和議成朝廷聞彭
輅與丙不恊以書問甲又俾諭丙减汰諸軍勿過甚及
訪蜀人才之可用者盖自楊輔召歸西邊諸事朝論多
于甲取决人無知者紹興中蜀軍無見糧剏為科糴孝
宗聞其病民命總領李蘩以本所錢招糴懼不給又命
勸糴其半勸糴之名自此始久之李昌圖總計復奏令
金梁守倅任責收糴而勸糴遂罷及是宣總司令金洋
興元三郡勸糴小麥三十萬石甲乞下總所照李蘩成
法措置從之明年罷宣撫司合利東西為一帥治興元
移甲知潼川府安丙既同知樞密院事董居誼為制置
使甲進寳謨閣學士知興元府利路安撫使節制本路
屯駐軍馬朝廷計居誼猶在道命甲權四川制置司事
先是大臣撫蜀者諸將事之有所謂互送禮實賄賂也
甲下令首罷之凡丙所立茶鹽柴邸悉廢之又乞以皂
郊博易鋪場還隷沔戎司復通吴氏莊歲收租四萬斛
有竒錢十三萬以禆總計從之丙增多田税甲命属吏
討論由一府言之歲减凡百六十萬緡米麥萬七千石
邊民感泣嘉定七年卒于官年七十三甲幼孤多難母
病刲股以進平生常謂吾無他長惟足履實地晝所為
夜必書之名曰自監為文平澹有奏議十卷理宗詔諡
清惠
楊輔字嗣勲遂寕人乾道二年進士甲科召試舘職除
祕書省正字遷校書郎出知眉州累遷戶部郎中總領
四川財賦升太府少卿利西安撫使吴挺病輔以吴氏
世帥武興久恐生變密白二府早擇人望以鎮方面又
貽書四川制置邱崈言統制官李奭乃吴氏腹心緩急
不可令權軍崈然之挺卒崈檄輔權帥事輔謂職為王
人若輕往第疑軍心遂索印即益昌領事復數月奏以
權興州事楊虞仲兼權召守秘書監禮部侍郎以顯謨
閣待制知江陵府移襄陽又移潼川召還除顯謨閣直
學士奉外祠尋以敷文閣直學士知成都府兼本路安
撫使韓侂胄决意用兵以吴曦為四川宣撫使假以節
制財利之權輔知曦有異志貽書大臣言自昔兵帥與
計臣不相統攝故總領有報發覺察之權今所在皆受
節制内憂不輕因託言他事遣人以礬書告于朝朔日
率官属東望拜表如常儀上意輔能誅曦密詔授寳謨
閣學士四川制置使許以便宜從事時人望輔倡義劉
光祖李道傳皆勉之輔自以不習兵事且内郡無兵可
用遷延兩月但為去計曦移輔知遂寕府輔遂以印授
通判韓植而去安丙楊巨源密謀誅曦以輔有人望謂
密詔自輔所來聞者皆信曦既誅丙趣輔還成都除四
川宣撫使奏言臣以衰病軟懦而居建元功者之上徒
恐牽制敗事安丙才力強濟賞罰明果乞以事任付丙
又論蜀中三帥惟武興事權特重故致今日之變乞並
置兩帥分其營屯隷属安丙奏乞兩宣撫分司朝廷察
丙與輔異召輔赴闕議者謂蜀亂初平如輔未宜去乃
復以為制置使兼知成都府再被召踰年財抵建康復
引咎不進上召輔益堅乃之鎮江俟命著作佐郎楊簡
言輔嘗棄成都不當召乃除兵部尚書兼侍讀以龍圖
閣學士知建康府兼江淮制置使卒于官諡曰莊惠
劉光祖字德修簡州陽安人幼出于外祖賈暉後以暉
遺澤補官登進士第廷對言陛下睿察太精宸斷太嚴
求治太速喜功太甚又言陛下躬擐甲胄間馭毬馬一
旦有警豈能親董六師以督戰乎夫人主自將危道也
臣恐毬馬之事敵人聞之適以貽笑不足以示武除劍
南東川節度推官辟潼川提刑司檢法淳熙五年召對
論恢復事請以太祖用人為法且曰人臣獻言不可不
察其一不量可否勸陛下輕出驟進則是即日誤國其
一不思振立苟且偷安則是久遠誤國除太學正召試
守正字兼吴益王府教授遷校書郎除右正言知果州
以趙汝愚薦召入光宗即位除軍器少監兼權侍左郎
官又兼禮部時殿中侍御史闕上方嚴其選謂宰臣留
正曰卿監郎官中有其人正沈思久之曰得非劉光祖
乎上曰是久在朕心矣光祖入謝因論近世是非不明
則邪正互攻公論不立則私情交起此固道之消長時
之否泰而實為國家之禍福社稷之存亡甚可畏也本
朝士大夫學術議論最為近古初非有強國之術而國
勢尊安根本深厚咸平景德之間道臻皇極治保太和
至于慶歴嘉祐盛矣不幸而壊于熙豐之邪說疎棄正
士招徠小人幸而元祐君子起而救乏末流大分事故
反覆紹聖元符之際羣凶得志絶滅綱常其論既勝其
勢既成崇觀而下尚復何言臣始至時聞有譏貶道學
之說而實未睹朋黨之分中更外艱去國六載已憂兩
議之各甚而恐一旦之交攻也逮臣復來其事果見因
惡道學乃生朋黨因生朋黨乃罪忠諫嗟乎以忠諫為
罪其去紹聖幾何陛下履位之初端拱而治凡所進退
率用人言初無好惡之私豈以黨偏為主而一歲之内
逐者紛紛中間好人固亦不少反以人臣之私意微累
天日之清明往往推忠之言謂為沽名之舉至于潔身
以退亦曰憤懟而然欲激怒于至尊必加之以訐訕事
勢至此循默乃宜循默成風國家安頼臣欲熄將來之
禍故不惮反復以陳伏乞聖心豁然永為皇極之主使
是非由此而定邪正由此而别公論由此而明私情由
此而熄道學之譏由此而消朋黨之迹由此而冺和平
之福由此而集國家之事由此而理則生靈之幸社稷
之福也不然相激相勝展轉反復為禍無窮臣實未知
稅駕之所章既下讀之有流涕者劾罷戶部尚書葉翥
太府卿兼中書舍人沈揆結近習圖進用言比年以來
士大夫不慕廉靖而慕奔競不尊名節而尊爵位不樂
公正而樂軟美不敬君子而敬庸人既安習以成風謂
苟得為至計良由前軰老成零落殆盡後生晩進議論
無所據依學術無所宗主正論益衰士風不競幸詔大
臣妙求人物必朝野所共属賢愚所同敬者一二十人
參錯立朝國勢自壮臣雖終歲無所奏紏固亦未至曠
官今日之患在于不封殖人才臺諫但有摧殘廟堂初
無長養臣處當言之地豈以排擊為能哉徙太府少卿
求去不已除直秘閣潼川運判改江西提刑又改䕫州
時孝宗不豫上久不過宫光祖致書留正趙汝愚曰宜
與羣賢并心一力若上未過宫宰執不可歸安私第林
陳二閹自以獲罪重華日夜交諜其間宜用韓魏公逐
任守忠故事以釋兩宫疑謗大臣亦當收兵柄密布腹
心俾緩急有可仗者聞孝宗崩又貽書汝愚勉以安國
家定社稷之事寕宗即位除侍御史改司農少卿入對
獻謹始五箴又論人主有六易天命易恃天位易樂無
事易安意欲易奢政令易怠歲時易玩又有六難君子
難進小人難退苦言難入巧佞難遠是非難明取舍難
决闇主之所易明主之所難闇主之所難明主之所易
又言陛下以隆慈之命踐祚于素幄盖有甚不得己者
宜躬自貶損盡禮于上皇使聖意懽然知釋位之樂然
後足以昭陛下之大孝上悚然嘉納進起居舍人論政
令當出中書陛下審而行之人主操柄無要于此知閤
門事韓侂胄寝擅威福故首及之遷起居郎集議卜孝
宗山陵與朱熹皆謂會稽山陵土薄水淺乞議改卜既
而熹與祠光祖言漢武帝之于汲黯唐太宗之于魏徵
仁宗之于唐介皆暫怒旋悔熹明先聖之道為今宿儒
又非三臣比陛下初膺大寳招徠耆儒此初政之最善
者今一旦無故去之可乎且曰臣非助熹助陛下者也
再疏不聽劉德秀劾光祖出為湖南運判不就主管玉
局觀趙汝愚既罷相侂胄擅朝遂目士大夫為偽學逆
黨禁錮之光祖撰涪州學記謂學之大者明聖人之道
以修其身而世方以道為偽小者治文章以逹其志而
時方以文為病好惡出于一時是非定于萬世諫官張
釡指為謗訕比之楊惲奪軄謫居房州久之許自便起
知眉州復職將漕利路以不習邊事辭進直寳謨閣主
管冲佑觀吴曦叛光祖曰郡守焚其榜通衢且馳告帥
守監司之所素知者仗大義連衡以抗賊俄聞曦誅則
以書属宣撫使楊輔講行營田前日利歸吴氏者悉收
之公上以省餉軍費奬名節旌死事以激忠烈之心除
潼川路提刑權知瀘州侂胄誅召除右文殿修撰知襄
陽府進寳謨閣待制知遂寕府改京湖制置使以寳謨
閣直學士知潼川府詔以閔雨求言光祖奏女真乃吾
不共戴天之讎天亡此讎送死于汴陛下為天之子不
知所以圖之天與不取是謂棄天未有棄天而天不我
怒也青鄆藺會求通弗納陛下為中國衣冠之主人歸
而我絶之是謂棄人未有棄人而人不我怨也且金人
舍其巢穴汚我汴京尚可使吾使人拜之于祖宗昔日
朝會之廷乎又請改正憲聖慈烈皇后諱日先是后崩
以慶元三年十一月二日郊禋期廹或謂侂胄曰上親
郊不可不成禮且有司所費既夥奈何已之侂胄入其
言五日祀圜丘六日始宣遺誥于是光祖言憲聖陛下
之曾祖母克相高宗再造大業侂胄敢視之如卑喪遷
就若此賊臣就戮盍告謝祖宗改從本日從之升顯謨
閣直學士提舉玉隆萬夀宫引年不許提舉西京嵩山
崇福宫嘉定十五年卒進華文閣學士諡文節趙汝愚
稱光祖論諫激烈似蘇軾懇惻似范祖禹世以為名言
所著後溪集十卷子端之靖之翊之竑之
論曰徐誼竄逐于小人之手身之否道之亨也吴獵之
以學為政項安世之通經博古皆一時之英才今更定
舊史公論其少伸歟薛叔似通儒也不幸以開邊事累
之劉甲楊輔蔚乎有用之才劉光祖盛名與涪州學記
並傳穹壤世之人何憚而不為君子也
宋史卷三百九十七
