宋史卷四百七十
元中書右丞相總裁托克托等修
列傳第二百二十九
佞幸
弭德超侯莫陳利用趙贊
王黼朱勔王繼先曾覿(龍大淵附)
張說王抃姜特立(譙熙載附)
人君生長深宫之中法家拂士接耳目之時少宦官女
子共啓處之日多二者佞幸之梯媒也剛明之主亦有
佞幸焉剛好專任明好偏察彼佞幸者一投其機為患
深矣他日敗闕雖能殄除隳城以求狐灌社以索鼠亦
曰殆哉宋世中材之君朝有佞幸所不免也太宗有弭
德超趙贊孝宗有曾覿龍大淵二君固不可謂非剛明
之主也作佞幸傳
弭德超滄州清池人李符李琪薦之給事太宗晉邸太
宗即位補供奉官太平興國三年遷酒坊使杭州兵馬
都監又為鎮州駐泊都監初太宗念邊戍勞苦月賜士
卒銀謂之月頭銀德超乘間以急變聞於太宗曰樞密
使曹彬秉政歲久得士衆心臣從塞上來聞士卒言月
頭銀曹公所致微曹公我軰餒死矣又巧誣彬他事上
頗疑之出彬為天平軍節度以王顯為宣徽南院使德
超為宣徽北院使並兼樞密副使德超譖曹彬事成期
得樞密使乃為副使又柴禹錫與德超官同先授班在
其上故德超視事月餘稱疾請告居常怏怏一日詬顯
及禹錫曰我言國家大事有安社稷功止得綫許大官
汝等何人反在我上更令我效汝軰所為我實耻之又
大罵曰汝軰當斷頭我度上無守執為汝軰所眩惑顯
告之太宗怒命膳部郎中知雜滕中正就第鞫德超具
伏下詔奪官職與其家配隷瓊州禁錮未幾死
侯莫陳利用益州成都人幼得變幻之術太平興國初
賣藥京師言黃白事以惑人樞密承旨陳從信白於太
宗即日召見試其術頗驗即授殿直累遷崇儀副使雍
熙二年改右監門衞將軍領應州刺史三年諸將北征
以利用與王侁並為幷州駐泊都監擢單州刺史四年
遷鄭州團練使前後賜與甚渥依附者頗獲進用遂横
恣無復畏憚其居處服玩皆僣乘輿人畏之不敢言會
趙普再入中書廉知殺人及諸不法盡奏之太宗遣近
臣案得姦狀欲貸其死普固請曰陛下不誅是亂天下
法法可惜此何足惜哉遂下詔除名配商州禁錮初籍
其家俄詔還之趙普恐其復用因殿中丞竇諲嘗監鄭
州榷酤知利用每獨南向坐以接京使犀玉帶用紅黃
羅袋澶州黃河清鄭州用為詩題試舉人利用判試狀
言甚不遜召諲至中書詰實令上疏告之又京西轉運
副使宋沆籍利用家得書數紙言皆指斥切害悉以進
上太宗怒令中使臠殺之已而復遣使貸其死乘疾置
至新安馬旋濘而踣出濘换馬比追及之已為前使誅
矣
趙贊幷州人性險詖辯給好言利害初為軍小吏與都
校不協因誣營中謀叛劉繼元屠之無遺類稍署贊右
職太原平隷三司為走吏又許本司補殿直太宗頗任
之遷供奉官閤門祗候提舉京西陜西數州錢帛發摘
甚衆又自乞捕盗至永興得兵士盗錢二百欲磔諸市
知府張齊賢奪而釋之太宗命御史臺按問停贊官數
月復令專鈎校三司簿令贊自選吏十數人為耳目專
伺中書樞密及三司事乘間白之太宗以為忠無他腸
中外益畏其口會改三司官屬以贊為西京作坊副使
度支都監時又有鄭昌嗣者宣州人亦起三司役吏稍
遷侍禁奉使西川回奏在官不治者數十人太宗嘉其
直會市物吏因緣為姦列肆屢謁開封訴之乃置雜買
務使昌嗣監之昌嗣乞著籍便殿門許非時入奏與贊
親比相表裏累遷至西上閤門副使鹽鐡都監二人既
得聫事由是益横恣所為皆不法太宗頗知之以問左
右皆畏二人無敢言其惡至道元年上元節京城張燈
太宗以上清宫成臨幸贊與昌嗣邀其黨數人擕妓樂
登宫中玉皇閣飲宴至夜分掌舍宦者不能止以其事
聞太宗大怒幷摭諸事下詔奪贊官許擕家配隷房州
禁錮即日驛遣之昌嗣黜唐州團練副使不署事既數
日並賜死於路太宗謂侍臣曰君子小人如芝蘭荆棘
不能絶其類在人甄别耳苟盡君子則何用刑罰焉参
知政事寇凖對曰帝堯之時四凶在庭則三代之前世
質民淳已有小人矣今之衣儒服居清列者亦頗朋附
小人為自安計如贊昌嗣之類奔走賤吏不足言也
王黼字將明開封祥符人初名甫後以同東漢宦官賜
名黼為人美風姿目睛如金有口辯才疎雋而寡學術
然多智善佞中崇寧進士第調相州司理参軍編修九
域圖志何志同領局喜其人為父執中言之薦擢校書
郎遷符寳郎左司諫張商英在相位寖失帝意遣使以
玉環賜蔡京於杭黼覘知之數條奏京所行政事并擊
商英京復相德其助已除左諫議大夫給事中御史中
丞自校書至是財兩歲黼因執中進廼欲去執中使京
顓國遂疏其二十罪不聽俄兼侍讀進翰林學士京與
鄭居中不合黼復内交居中京怒徙為戸部尚書大農
方乏將以邦用不給為之罪既而諸班禁旅賚犒不如
朝詣左藏鼓譟黼聞之即諸軍揭大榜期以某月某日
衆讀㮄皆散京計不行還為學士進承旨遭父憂閱五
月起復宣和殿學士賜第昭德坊故門下侍郎許將宅
在左黼父事梁師成稱為恩府先生倚其聲熖逼許氏
奪之白晝逐將家道路憤歎復為承旨拜尚書左丞中
書侍郎宣和元年拜特進少宰由通議大夫超八階宋
朝命相未有前比也别賜城西甲第徙居之日導以教
坊樂供張什器悉取於官寵傾一時蔡京致仕黼陽順
人心悉反其所為罷方田毁辟雍醫算學併會要六典
諸局汰省吏減遙郡使横班官奉入之半茶鹽鈔法不
復比較富戶科抑一切蠲除之四方翕然稱賢相既得
位乘高為邪多畜子女玉帛自奉僭儗禁省誘奪徽猷
閣待制鄧之綱妾反以罪竄之綱嶺南加少保太宰請
置應奉局自兼提領中外名錢皆許擅用竭天下財力
以供費官吏承望風旨凡四方水土珍異之物悉苛取
於民進帝所者不能什一餘皆入其家御史陳過庭乞
盡罷以御前使喚為名冗官京西轉運使張汝霖請罷
進西路花果帝既納黼復露章劾之兩人皆徙遠郡睦
寇方臘起黼方文太平不以告蔓延彌月遂攻破六郡
帝遣童貫督秦甲十萬始平之猶以功轉少傅又進少
師貫之行也帝全付以東南一事謂之曰如有急即以
御筆行之貫至吳見民困花石之擾衆言賊不亟平坐
此耳貫即命其僚董耘作手詔若罪已然且有罷應奉
局之令吳民大悅貫平賊歸黼言於帝曰臘之起由茶
鹽法也而貫入姦言歸過陛下京怒貫謀起蔡京以間
黼黼懼是時朝廷已納趙良嗣之計結女眞共圖燕大
臣多以為不可黼曰南北雖通好百年然自累朝以來
彼之慢我者多矣兼弱攻昧武之善經也今弗取女眞
必彊中原故地將不復為我有帝雖向其言然以兵屬
貫命以保民觀釁為上策黼復折簡通誠於貫曰太師
若北行願盡死力時帝方以睦寇故悔其事及黼一言
遂復治兵黼於三省置經撫房專治邊事不關之樞密
括天下丁夫計口出算得錢六千二百萬緡竟買空城
五六而奏凱率百僚稱賀帝解玉帶以賜優進太傅封
楚國公許服紫花袍騶從儀物幾與親王等黼議上尊
號帝曰此神宗皇帝所不敢受者也却弗許始遼使至
率迂其驛程燕犒不示以華侈及黼務於欲速令女眞
使以七日自燕至都每張宴其居輙陳尚方錦繡金玉
瑰寳以誇富盛由是女眞益生心身為三公位元宰至
陪扈曲宴親為俳優鄙賤之役以獻笑取悅欽宗在東
宫惡其所為鄆王楷有寵黼為隂畫奪宗之策皇孫諶
為節度使崇國公黼謂但當得觀察使召宫臣耿南仲
諭指使草代東宫辭諶官奏竟奪之蓋欲以是撼搖東
宫帝待遇之厚名其所居閤曰得賢治定為書亭堂牓
九有玉芝産堂柱乘輿臨觀之梁師成與連墻穿便門
往來帝始悟其交結狀還宫黼眷頓熄尋命致仕欽宗
受禪黼惶駭入賀閤門以上旨不納金兵入汴不俟命
載其孥以東詔貶為崇信軍節度副使籍其家吳敏李
綱請誅黼事下開封尹聶山山方挾宿怨遣武士躡及
於雍丘南輔固村戕之民家取其首以獻帝以初即位
難於誅大臣託言為盗所殺議者不以誅黼為過而以
天討不正為失刑矣
朱勔蘇州人父沖狡獪有智數家本賤微庸於人梗悍
不馴抵罪鞭背去之旁邑乞貸遇異人得金及方書歸
設肆賣藥病人服之輙效遠近輻湊家遂富因循蒔園
圃結游客致往來稱譽始蔡京居錢塘過蘇欲建僧寺
閣會費鉅萬僧言必欲集此緣非朱沖不可京以屬郡
守郡守呼沖見京京語故沖願獨任居數日請京詣寺
度地至則大木數千章積庭下京大驚陰器其能明年
召還挾勔與俱以其父子姓名屬童貫竄置軍籍中皆
得官徽宗頗垂意花石京諷勔語其父密取浙中珍異
以進初致黃楊三本帝嘉之後歲歲增加然歲率不過
再三貢貢物裁五七品至政和中始極盛舳艫相銜于
淮汴號花石綱置應奉局于蘇指取内帑如囊中物每
取以數十百萬計延福宫艮嶽成竒卉異植充牣其中
勔擢至防禦使東南部刺史郡守多出其門徐鑄應安
道王仲閎等濟其惡竭縣官經常以為奉所貢物豪奪
漁取於民毛髮不少償士民家一石一木稍堪翫即領
徤卒直入其家用黃封表識未即取使護視之微不謹
即被以大不恭罪及發行必徹屋抉墻以出人不幸有
一物小異共指為不祥唯恐芟夷之不速民預是役者
中家悉破産或鬻賣子女以供其湏斸山輦石程督峭
慘雖在江湖不測之淵百計取之必出乃止嘗得太湖
石高四丈載以巨艦役夫數千人所經州縣有折水門
橋梁鑿城垣以過者既至賜名神運昭功石截諸道糧
餉綱旁羅商船揭所貢暴其上篙工柁師倚勢貪横陵
轢州縣道路相視以目廣濟卒四指揮盡給輓士猶不
足京始患之從容言於帝願抑其太甚者帝亦病其擾
乃禁用糧綱船戒伐冢蔵毁室廬母得加黃封帕蒙人
園囿花石凡十餘事聽勔與蔡攸等六人入貢餘進奉
悉罷自是勔小戢既而罙甚所居直蘇市中孫老橋忽
稱詔凡橋東西四至壌地室廬悉買賜予已合數百家
期五日盡徙郡吏逼逐民嗟哭於路遂建神嘗殿奉青
華帝君像其中監司都邑吏朔望皆拜庭下命士至輙
朝謁然後通刺詣勔主趙霖建三十六浦牐興必不可
成之功天方大寒役死者相枕籍霖志在媚勔益加苛
虐吳越不勝其苦徽州盧宗原竭庫錢遺之引為發運
使公肆掊克園池擬禁籞服飾器用上僣乘輿又託輓
舟募兵數千人擁以自衞子汝賢等召呼鄉州官僚頤
指目攝皆奔走聽命流毒州郡者二十年方臘起以誅
勔為名童貫出師承上旨盡罷去花木進奉帝又黜勔
父子弟姪在職者民大悅然寇平勔復得志聲熖熏灼
衺人穢夫候門奴事自直秘閣至殿學士如欲可得不
附者旋踵罷去時謂東南小朝廷帝末年益親任之居
中白事傳逹上旨大略如内侍進見不避宫嬪歴随州
觀察使慶遠軍承宣使燕山奏功進拜寧遠軍節度使
醴泉觀使一門盡為顯官騶僕亦至金紫天下為之扼
腕靖康之難欲為自全計倉卒擁上皇南廵且欲邀至
其第欽宗用御史言放歸田里凡由勔得官者皆罷籍
其貲財田至三十萬畝言者不已羈之衡州徙韶州循
州遣使即所至斬之
王繼先開封人姦黠善佞建炎初以醫得幸其後寖貴
寵世號王醫師至和安大夫開州團練使致仕尋以覃
恩改授武功大夫落致仕給事中富直柔奏繼先以雜
流易前班則自此轉行無礙深恐將帥解體帝曰朕頃
冒海氣繼先診視有竒效可特書讀直柔再駁命乃寢
既而特授榮州防禦使太后有疾繼先診視有勞特補
其子悅道為閤門祗候尋命繼先主管翰林醫官局力
辭是時繼先用事中外切齒乃陽乞致仕以避人言詔
遷秩二等許回授俄除右武大夫華州觀察使詔餘人
毋得援例吳貴妃進封推恩遷奉寧軍承宣使特封其
妻郭氏為郡夫人繼先遭遇冠絶人臣諸大帥承順下
風莫敢少忤其權勢與秦檜埒檜使其夫人諸之叙拜
兄弟表裏引援遷昭慶軍承宣使又欲得節鉞使其徒
張孝直等校本草以獻給事中楊椿沮之計不行繼先
富埒王室子弟通朝籍總戎寄姻戚黨與盤據要途數
十年間無能搖之者金兵將至劉錡請為戰備繼先乃
言新進主兵官好作弗靖若斬一二人和好復固帝不
懌曰是欲我斬劉錡乎侍御史杜莘老劾其十罪大略
謂繼先廣造第宅占民居數百家都人謂之快樂仙宫
奪良家婦女為侍妾鎮江有娼妙於歌舞矯御前索之
淵聖成喪舉家燕飲令妓女舞而不歌謂之啞樂自金
使來日輦重寳之吳興為避走計隂養惡少私置兵甲
受富民金薦為閤職州縣大獄以賂解免誣姊姦淫加
之黥隷又於諸處佛寺建立生祠凡名山大刹所有大
半入其家此特舉其大者其餘擢髮未足數也奏入詔
繼先福州居住其子安道武泰軍承宣使守道朝議大
夫直徽猷閣悦道朝奉郎直祕閣孫錡承議郎直祕閣
並勒停放還良家子為奴婢者凡百餘人籍其貲以千
萬計鬻其田園及金銀並隷御前激賞庫其海舟付李
寳天下稱快方繼先之怙寵奸法帝亦知之故晩年以
公議廢之遂不復起孝宗即位詔任便居住毋至行在
淳熙八年卒
曾覿字純甫其先汴人也用父任補官紹興三十年以
寄班祗侯與龍大淵同為建王内知客孝宗受禪大淵
自左武大夫除樞密副都承旨而覿自武翼郎除帶御
器械幹辦皇城司諫議大夫劉度入對首言二人潛邸
舊人待之不可無節度又因進故事論京房石顯事大
淵遂除知閤門事而覿除權知閤門事度言臣欲退之
而陛下進之何面目尚為諫官乞賜貶黜中書舍人張
震繳其命至再出知紹興府殿中侍御史胡沂亦論二
人市權既而給舍金安節周必大再封還錄黃時張燾
新拜參政亦欲以大淵覿決去就力言之帝不納燾辭
去遂以内祠兼侍讀劉度奪言職權工部侍郎而二人
仍知閤門事必大格除目不下尋與祠二人除命亦寢
未幾卒以大淵為宜州觀察使知閤門事覿文州刺史
權知閤門皆兼皇城司不數月間除命四變劉度出知
建寧府尋放罷羣臣既以言二人得罪去侍御史周操
章十五上不報自是覿與大淵勢張甚士大夫之寡耻
者潛附麗之帝嘗令大淵撫慰兩淮將士侍御史王十
朋言大淵銜命撫師非出朝廷論選之公有輕國體時
又有内侍押班梁珂者三人表裏用事及珂以罪出右
正言龔茂良入對首論二人害政甚珂百倍陛下罷行
一政事進退一人才必掠美自歸謂為已力或時有少
過昌言於外謂嘗爭之而不見聽羣臣章疏留中未出
間得窺見出以語人有司條陳利害示以副封公然可
否若夫交通賄賂干求差遣特其小者耳願特出威斷
並行罷去先是江浙大水待詔從臺諫陳闕政著作郎
劉夙上封事曰陛下與覿大淵軰觴詠唱酬字而不名
罷宰相易大將待其言而後決嚴法守裁僥倖當自宫
掖近侍始茂良時為監察御史亦言水至隂其占為女
寵為嬖佞為小人蓋專指左右近習也帝諭以二人皆
潛邸舊人非近習比且俱有文學敢諫諍杜門不出不
預外事宜退而訪問茂良再上疏言德宗不知盧杞之
姦邪此其所以姦邪也大淵覿所為行道之人能言之
特陛下未之覺耳疏入不報茂良待罪除太常少卿五
辭不拜出知建寧府一日右史洪邁過參政陳俊卿曰
聞將除右史邁遷西掖信乎俊卿曰何自得之邁以二
人告俊卿即以語宰相葉顒魏杞而已獨奏之且以邁
語質之帝前帝怒即出二人於外於是遷大淵為江東
總管覿為淮西副總管中外快之尋改大淵浙東覿福
建乾道四年大淵死覿尚在福建帝憐欲召之樞密劉
珙奏曰此曹奴隷爾厚賜之可也引以自近而待以賓
友使得與聞政事非所以增聖德整朝綱也帝納珙言
命遂寢既而覿垂滿俊卿恐其入預請以浙東總管處
之臺臣上疏論之不報太學錄魏掞之亟上封事論列
且見俊卿切責之掞之得台州教官以出覿至龍山已
久伺掞之去然後入國門會虞允文使蜀還與俊卿同
奏覿不可留帝曰然留則累朕卒除浙東副總管未幾
以墨詔進覿一官為觀察使中書舍人繳還不因事除
拜必有人言帝不聽俊卿曰不爾亦湏有名會汪大猷
為賀金正旦使俾覿副之比還遷一秩而竟申浙東之
命且戒閤門吏趣朝辭覿由是怏怏而去六月夏俊卿
罷政十月覿以京祠召七年立皇子覿以伴讀勞升承
宣使八年姚憲為賀金國尊號使覿副之歸除武泰軍
節度使提舉萬夀觀淳熙元年除開府儀同三司四年
覿欲以文資官其子孫帝遣中使至省中具使相奏補
法龔茂良時以參政行丞相事遽以文武官各随本色
蔭補法繳進覿大怒茂良退朝覿從騎不避荗良執而
撻之待罪乞出不許戶部員外郎謝廓然忽賜出身除
侍御史廓然首論茂良以資政殿學士知鎮江章再上
鐫罷言之不已貶英州皆覿所使也覿前雖預事未敢
肆至是責逐大臣士始側目重足矣廓然既以擅權罪
茂良從班有韓彦古者覿之姻廓然之黨遂獻議助之
使人主疑大臣而信近習至是益甚六年二月帝幸佑
聖觀召宰臣史浩及覿同賜酒是歲加覿少保醴泉觀
使時周必大當草制人謂其必不肯從及制出乃有敬
故在尊賢之上之語士論惜之覿始與龍大淵相朋及
大淵死則與王抃甘昪相蟠結文武要職多出三人之
門葉衡自小官十年至宰相徐本中由小使臣積階至
刺史知閤門事换文資為右文殿修撰樞密都承旨賜
三品服俄為浙西提刑尋以集英殿修撰奉内祠是二
人者皆覿所進也著作郎胡晉臣因轉對極論近習怙
權之害遂出知濮州南康守朱熹應詔上書其言尤力
有曰一二近習之人蠱惑陛下心志所謂宰相師傅賓
友諫諍之臣或反出入其門墻承望其風旨疏入帝怒
諭令分析丞相趙雄言之事遂止陳俊卿守金陵過闕
入見首言曾覿王抃招權納賂薦進人才皆以中批行
之帝曰瑣細差遣或勉循之至於近上之除此軰何敢
預俊卿入辭又曰向來士大夫奔覿抃之門十才一二
尚畏人知今則公然趨附十己八九大非朝廷美事也
帝感悟覿用事二十年權震中外至於譖逐大臣貶死
嶺外自是寢覺其姦嘗謂左右曰曾覿誤我不少遂稍
疎覿覿憂恚疽發于背七年三月侍帝宴于翠寒堂退
為記以進十二月卒於是凡前論覿得罪者皆錄贈胡
晉臣起至執政魏掞之贈直秘閣龔茂良悉還其職名
恩數云
張說開封人父公裕省吏也為和州防禦使建炎初有
軍功說受父任為右職娶夀聖皇后女弟由是累遷知
閤門事隆興初兼樞密副都承旨乾道初為都承旨加
明州觀察使七年三月除簽書樞密院事時起復劉珙
同知樞密院珙耻與之同命力辭不拜命既下朝論譁
然不平莫敢頌言于朝者惟左司員外郎張栻在經筵
力言之中書舍人范成大不草詞尋除說安遠軍節度
使奉祠歸第不數月出知袁州說既奉祠語人曰張左
司平時不相樂固也范致能亦胡為見攻指所坐亭材
植曰是皆致能所惠也八年二月復自安遠軍節度使
提舉萬夀觀簽書樞密院事侍御史李衡右正言王希
吕交章論之起居郎莫濟不書錄黃直院周必大不草
答詔於是命權給事中姚憲書讀行下命翰林學士王
曮草答詔未幾曮升學士承旨憲賜出身為諫議大夫
詔希吕合黨邀名持論反覆責遠小監當衡素與說厚
所言亦婉止罷言職遷左史而濟必大皆與在外宫觀
日下出國門國子司業劉焞移書責宰相言說不當用
即為言者所論出為江西轉運判官於是說勢赫然無
敢攖之者九年春說露章薦濟必大於是二人皆予郡
必大卒不出淳熙元年帝廉知說欺㒺數事命侍御史
范仲芑究之遂罷為太尉提舉玉隆宫諫官湯邦彦又
劾其姦贓乃降為明州觀察使責居撫州三年許自便
七年卒于湖州帝猶念之詔復承宣使給事中陳峴繳
之乃止其子薦文州刺史嶷明州觀察使說敗薦亦貶
彬州先是南丹州莫延甚表乞就宜州市馬比横山省
三十程說在樞筦以聞樞屬有論其不便說不聽說既
貶遂罷其議說又常建議欲郎官卿監通差武臣中書
舍人留正以為不可遂止與右相梁克家議使事不合
克家罷去而說留其竊政權傾大臣類如此
王抃初為國信所小吏金人求海泗唐鄧商秦地議久
不決金兵至遣抃往使許以地易歲貢為歲幣而還乾
道中積官至知閤門事帝親信之金使至議國書禮不
合抃以宰執虞允文命紿其使曰兩朝通好自有常禮
使人何得妄生事已牒知對境翌日金使乃進書帝以
為可任遣詣荆㐮點閱軍馬淳熙中兼樞密都承旨建
議以殿步二司軍多虚籍請各募三千人已而殿司輙
捕市人充軍號呼滿道軍士乘隙掠取民財帝專以罪
殿前指揮使王友直而命抃權殿前司事時抃與曾覿
甘昪相結恃恩專恣其門如市著作郎胡晉臣嘗論近
習怙權帝令執政趙雄詢其人雄憚抃等乃命晉臣捨
抃等指其位卑者數人以對晉臣竟外補校書郎鄭鑑
宗正丞袁樞因轉對數為帝言之帝猶未之覺也吏部
侍郎趙汝愚力疏抃罪言陛下即位之初宰相如葉顒
等皆懼陛下左右侵其權日夜與之為敵陛下察數年
已來大臣還有與陛下左右角是非者否蓋其勢積至
此也今將帥之權盡歸王抃矣先是抃紿金使取國書
及使歸金主誅之嗣歲金使至帝以德夀宫之命為離
席受國書尋悔之淳熙八年金賀正旦使至復要帝起
立如舊儀帝遽入内抃擅許金使用舊儀見翌日汝愚
侍殿上帝不懌數日汝愚因亟攻抃帝遂出抃外祠不
復召淳熙十一年以福州觀察使卒
姜特立字邦傑麗水人以父綬恩補承信郎淳熙中累
遷福建路兵馬副都監海賊姜大獠寇泉南特立以一
舟先進擒之帥臣趙汝愚薦于朝召見獻所為詩百篇
除閤門舍人命充太子宫左右春坊兼皇孫平陽王伴
讀由是得幸於太子太子即位除知閤門事與譙熙載
皆以春坊舊人用事恃恩無所忌憚時人謂曾龍再出
留正為右相執政尚闕人特立一日語正曰帝以丞相
在位久欲遷左揆就二尚書中擇一人執政孰可者明
日正論其招權納賄之狀遂奪職與外祠帝念之復除
浙東馬步軍副總管詔賜錢二千緡為行裝正引唐憲
宗召吐突承璀事乞罷相不許正復言臣與特立勢難
兩立帝答曰成命已班朕無反汗卿宜自處正待罪國
門外帝不復召而特立亦不至寧宗受禪特立遷和州
防禦使再奉祠俄拜慶遠軍節度使卒熙載亦為平陽
邸伴讀累官至忠州防禦使知閤門事紹熙中卒較之
特立頗廉勤熙載子令雍以恩補承信郎平陽郡王府
幹辦尋充王府内知客小有才王嘗與論春秋褒貶齊
宣王易牛秦穆公悔過事令雍即為三詩以獻王甚愛
重之及即位除知閤門事累遷至揚州承宣使謝事拜
保成軍節度使初賜居第帝親書依光二字賜之至是
復書得閑知止四字以名其堂寳璽歸覃恩進檢校少
保仍轉太尉致仕卒贈開府儀同三司
宋史卷四百七十
宋史卷四百七十考證
王抃傳金賀正旦使至復要帝起立如舊儀帝遽入
内抃擅許金使用舊儀見翌日汝愚侍殿上帝不
懌數日汝愚因亟攻抃帝遂出抃外祠(臣宗楷)
按貴耳集孝廟在御北使進國書必起御座三步
中貴取進忽賀正使至殿上去御座數十步必欲
屈萬乘親臨移時不決王抃忽撒起國書云駕興
北使失儀而孝廟喜王抃之機捷據此與本傳所
載不同
宋史卷四百七十考證
