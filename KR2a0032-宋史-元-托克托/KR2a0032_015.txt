宋史卷十五
元中書右丞相總裁托克托等修
本紀第十五
神宗二
三年春正月癸丑錄唐李氏周柴氏後乙夘詔諸路散
青苖錢禁抑配戊午判尚書省張方平罷知陳州二月
壬申以翰林學士司馬光為樞密副使凡九辭詔收還
敇誥甲戌以河州刺史瞎欺丁木征為金紫光祿大夫
檢校刑部尚書乙酉韓琦罷河北安撫使為大名府路
安撫使三月丙申孫覺呂公著張戩程顥李常上疏極
言新法不聽已亥始策進士罷詩賦論三題戊申李常
言青苖斂散不實有旨具析翰林學士兼知通進銀臺
司范鎮封還詔書以為不當坐罷職守本官壬子賜禮
部奏名進士明經及第八百二十九人乙夘詔諸路毋
有留獄丙辰立試刑法及詳刑官右正言孫覺以奉詔
反覆貶知廣德軍夏四月癸亥幸金明池觀水嬉宴射
瓊林苑丙寅遼遣耶律寬來賀同天節丁夘給兩浙轉
運司度僧牒募民入粟戊辰御史中丞呂公著貶知潁
州已夘趙抃罷知杭州以韓絳參知政事監察御史裏
行程顥罷為京西路同提點刑獄壬午右正言李常貶
通判滑州監察御史裏行張戩貶知公安縣王子韶貶
知上元縣癸未侍御史知雜事陳襄罷為同修起居注
程顥簽書鎮寧軍節度判官公事前秀州軍事判官李
定為太子中允監察御史裏行五月癸巳詔並邊州郡
毋給青苖錢太白晝見壬寅詔令司馬光詳定轉對封
事甲辰詔罷制置三司條例歸中書辛亥賜進士蘇丕
號安退處士壬子罷入閤儀丁巳詔以審官院為東院
别置西院六月癸酉日有五色雲丁丑封宗室秦魯蔡
魏燕陳越七王後為公戊寅詔修武成王廟丙戌知諫
院胡宗愈貶通判真州秋七月辛夘歐陽修徙知蔡州
壬辰呂公弼罷樞密使以知太原府馮京為樞密副使
置潞州交子務戊戌雨雹癸丑詳定宗室襲封制度甲
寅置三班院主簿八月戊午罷看詳銀臺司文字所丙
寅以旱慮囚死罪以下逓減一等杖笞者釋之以衛州
旱令轉運司振恤仍蠲租賦戊寅詔川陜福建廣南七
路官令轉運司立格就注具為令遣張景憲等賀遼主
生辰正旦已夘夏人犯大順城知慶州李復圭以方略
授環慶路鈐轄李信慶州東路都巡檢劉甫監押种詠
出戰兵少取敗復圭誣信等違其節制斬信及劉甫种
詠死於獄是月慶州巡檢姚兕敗夏人於荔原堡鈐轄
郭慶都監高敏死之九月戊子朔中書置檢正官乙未
韓絳罷為陜西宣撫使已亥始試法官庚子曾公亮罷
為司空兼侍中河陽三城節度使辛丑以馮京參知政
事翰林學士吳充為樞密副使乙巳親策賢良方正及
武舉壬子太白晝見癸丑作東西府以居執政司馬光
罷知永興軍詔環慶陣亡義勇餘丁當刺者悉免之冬
十月辛酉詔延州毋納夏使甲子雨木冰壬申朝謁神
御殿丙子知慶州李復圭擅興兵敗績誣裨將李信劉
甫种詠以死御史劾之貶保静軍節度副使戊寅陳升
之以母憂去位乙酉詔罷請場務内侍監當十一月戊
子振河北饑民徙京西者已丑官節行之士二十一人
壬辰蠲陜西蕃部貸糧癸夘授布衣王存下班殿侍三
班差使宣撫司指揮使甲辰夏人寇大順城都監燕達
等擊走之庚戌詔升朝官除南郊赦封贈父母外不得
以加恩轉官乙夘以韓絳兼河東宣撫使梓州路轉運
使韓璹等以能興利除害賜帛有差十二月已未詔立
諸路更戍法舊以他路兵雜戍者遣還乙丑立保甲法
丁夘以韓絳王安石並同中書門下平章事王珪參知
政事賜布衣陳知彦進士出身知縣王輔同進士出身
庚午夏人寇鎮戎軍三川砦巡檢趙普伏兵邀擊敗之
丁丑增廣南攝官奉戊寅初行免役法賜西蕃董氊詔
并衣帶鞍馬庚辰命王安石提舉編修三司令式壬午
遼遣蕭遵道等來賀正旦癸未命宋敏求詳定命官使
臣過犯是歲振河北陜西旱饑除民租交阯入貢廣源
下溪州蠻來附
四年春正月丁亥朔不視朝已丑种諤襲夏兵于囉兀
北大敗之遂城囉兀自是夏人日聚兵為報復計言者
以諤為稔邊患不便壬辰王安石請鬻天下廣惠倉田
為三路及京東常平倉本從之乙未渝州夷賊李光吉
叛巡檢李宗閔等戰死命䕫州路轉運使孫構討平之
詔詳定大辟覆讞法丁酉朝謁太祖太宗神御殿庚子
幸集禧觀宴從臣又幸大相國寺御宣德門觀燈韓絳
等言种諤領兵入西界斬獲甚衆詔遣使撫問乙巳停
括牧地丁未立京東河北賊盜重法庚戌罷永興軍買
鹽鈔場甲寅定文德殿朔望視朝儀二月丁巳朔罷詩
賦及明經諸科以經義論策試進士置京東西陜西河
東河北路學官使之教導辛酉詔治吏沮青苖法者戊
辰詔振河北民乏食者賻恤西界戰死軍人庚午于闐
國來貢壬申進封高密郡王頵為嘉王癸酉詔審官院
所定人赴中書察堪任者引見甲戌賜討渝州夷賊兵
特支錢丁丑禱雨詔增漳河等役兵三月丁亥夏人陷
撫寧堡戊子慶州廣銳卒叛尋討平之庚寅詔給諸路
學田增教官員辛夘遣使察奉行新法不職者癸夘減
河東陜西路囚罪一等徒以下釋之民緣軍事科役者
蠲其租賦丙午种諤坐陷撫寧堡責授汝州團練使潭
州安置丁未韓絳坐興師敗衂罷以本官知鄧州辛亥
錄唐李氏後夏四月丙辰朔恤刑辛酉遼遣蕭廣等來
賀同天節壬戌遣環慶都鈐轄幵贇以兵屯邠涇河中
以備西夏癸亥罷陜西交子法癸酉司馬光權判西京
留臺种諤再貶賀州别駕甲戌詔司農寺月進諸路所
上雨雪狀丙子遣使按視宿亳等州災傷仍令修飭武
備壬午定進士考轉官五月甲午右諫議大夫呂晦卒
壬寅詔許富弼養疾西京丙午高麗國來貢辛亥詔宗
室率府副率以上遭父母喪及嫡孫承重並解官行服
壬子詔恩冀等州災傷遣使振恤蠲其税六月丁巳河
北饑民為盜者減死刺配庚申羣臣三上尊號曰紹天
法古文武仁孝皇帝不許甲子歐陽修以太子少師致
仕丙寅慮囚甲戌富弼坐格青苖法徙判汝州秋七月
戊子層檀國來貢甲午振恤兩浙水災乙未錄死事將
校崔達子遇為三班奉職丁酉監察御史裏行劉摯罷
監衡州鹽倉御史中丞楊繒貶知鄭州庚子詔宗室不
得祀祖宗神御丁未詔唐鄧給流民田八月癸丑朔高
麗來貢遣官體量陜西差役新法及民間利害甲寅詔
郡縣保甲與賊鬭死傷者給錢有差庚申復春秋三傳
明經取士癸酉遣楚建中等賀遼主生辰正旦置洮河
安撫司命王韶主之九月丙戌河決鄆州辛夘大饗明
堂以英宗配赦天下内外官進秩有差庚子夏人入貢
癸夘增選人奉冬十月壬子朔罷差役法使民出錢募
役立選人及任子出官試法丙辰置樞密院檢詳官戊
辰立太學生内外上舍法丙子詔罪人配流遇冬者至
中春乃遣十一月壬午朔詔凡賞功罰罪事可懲勸者
月頒之天下甲申詔蠲逋租丁亥作中太一宮壬寅開
洪澤河達于淮十二月辛亥朔詔增賜國子監錢四千
緡戊午歸夏俘己未安定郡王從式薨甲子封越國公
世清為會稽郡王丙寅省諸路廂軍乙亥崇義公柴詠
致仕子若訥襲封丙子遼遣耶律紀等來賀正旦
五年春正月已丑詔聽降羌歸國已亥詔太廟時饗以
宗室使相已上攝事置京城邏卒察謗議時政者收罪
之二月壬子龜兹來貢以兩浙水賜榖十萬石振之仍
募民興水利壬戌詔罷陜西逓運銅錫癸亥太白晝見
丙寅以知鄭州呂公弼為宣徽南院使判秦州龍圖閣
直學士蔡挺為樞密副使三月甲午李日尊卒子乾德
嗣遣使弔贈戊戌富弼以司空致仕進封韓國公立文
武換官法丙午以内藏庫錢置市易務夏四月庚戌朔
立殿前馬步軍春秋校試殿最法乙夘遼遣耶律適等
來賀同天節已未括閑田置弓箭手辛未塞北京決河
五月辛巳詔以古渭砦為安遠軍命王韶兼知軍行教
閱法宗室非袒免親者許應舉庚寅以青唐大首領俞
龍珂為西頭供奉官賜姓名包順壬辰以趙尚寬等前
守唐州辟田疏水有功增秩以勸天下丙午太白晝見
行保馬法六月壬子曾公亮以太傅致仕癸亥詔以四
場試進士丙寅作京城門銅魚符乙亥置武學秋七月
壬寅初以文臣兼樞密都承旨閏月庚戌遣中書檢正
官章惇察訪荆湖北路詔入内供奉官以下已有養子
更養次子為内侍者斬八月甲申太子少師致仕歐陽
修薨秦鳳路㳂邊安撫王韶復武勝軍丁亥詔求歐陽
修所撰五代史壬辰以武勝軍為鎮洮軍癸巳遣崔台
符等賀遼主生辰正旦乙未詔侍從及諸路監司各舉
有才行者一人甲辰王韶破木征于鞏令城頒方田均
税法九月癸丑許宗室試換文資癸亥始御便殿旬校
諸軍武技丙寅少華山崩詔壓死者賜錢貧者官為葬
祭淮南分東西路冬十月戊戌升鎮洮軍為熙州鎮洮
軍節度置熙河路減秦鳳囚罪一等十一月癸丑河州
首領瞎藥等來降以為内殿崇班賜姓名包約丁夘貶
權監察御史裏行張英監荆南税壬申分陜西為永興
秦鳳路仍置六路經略司章惇開梅山置安化縣十二
月丙子赦亡命荆湖溪洞者丁丑詔太原置弓箭手戊
寅詔寺觀奉聖祖及祖宗陵寢神御者免役錢改溫成
廟為祠壬午陳升之為樞密使癸未雨土乙未築熙州
南北關及諸堡砦已亥遼遣蕭瑜等來賀正旦
六年春正月辛亥復禧祖為太廟始祖以配感生帝祧
順祖于夾室二月辛夘夏人寇秦州都巡檢使劉惟吉
敗之丙申永昌陵上宮東門火王韶復河州獲木征妻
子壬寅以韓絳知大名府三月已酉詔贈熙河死事將
田瓊禮賓使錄其子三人孫一人庚戌親策進士置經
局命王安石提舉辛亥試明經諸科丙辰以四月朔日
當食自丁巳避殿減膳降天下囚罪一等流以下釋之
已未置諸路學宮壬戌賜奏名進士諸科及第出身五
百九十六人甲子交州來貢丁夘宰相上表請復膳不
許詔進士諸科並試明法注官戊辰置刑獄檢法官庚
午封李日尊子乾德為交阯郡王夏四月甲戌朔日食
不見乙亥御殿復膳西南龍蕃諸夷來貢置律學丁丑
遼遣耶律寧等來賀同天節甲午定齊徐等州保甲戊
戌裁定在京吏祿五月癸夘朔播州楊貴遷遣子光震
來貢以光震為三班奉職戊申禱雨乙丑詔京東路察
士人有行義者以聞遣中書檢正官熊本措置瀘夷西
京左藏庫副使景思忠等攻燒遂州夷囤戰歿錄其子
昌符等七人軍士死者賜其家錢帛有差辛未西南龍
蕃來貢六月已亥置軍器監秋七月乙巳詔京西淮南
兩浙江西荆湖等六路各置鑄錢監丙午大食陀婆離
來貢已酉禱雨甲寅錄在京囚死罪以下降一等杖罪
釋之丁巳詔㳂邊吏殺熟戶以邀賞者戮之乙丑分河
北為東西路丙寅夜西北有聲如磑八月壬申朔遣賈
昌衡等賀遼主生辰正旦甲申罷簡州歲貢綿紬甲午
賜熙河涇原軍士特支錢戊戌復比閭族黨之法九月
壬寅置兩浙和糴倉立斂散法戊申詔興水利辛亥策
武舉戊午岷州首領木令征以其城降王韶入岷州丙
寅太白犯斗戊辰詔禱雨決獄冬十月辛未章惇平懿
洽州蠻辛巳以復熙河洮岷疊宕等州御紫宸殿受羣
臣賀解所服玉帶賜安石甲申朝獻景靈宮丙戌振兩
浙江淮饑壬辰行折二錢丁酉遣使瘞熙河戰骨十一
月癸丑中太一宮成減天下囚罪一等流以下釋之乙
夘親祀太一宮丙寅大雪詔京畿收養老弱凍餒者十
二月戊子詔決開封府囚丙申遼遣耶律洞等來賀正
旦
七年春正月辛亥賞復岷洮等州功西京左藏庫使桑
湜等遷官有差壬子幸中太一宮宴從臣又幸大相國
寺御宣德門觀燈乙夘封皇子俊為永國公甲子熊本
平瀘夷二月辛未于闐來貢發常平米振河陽饑民癸
未詔三司歲會天下財用出入之數以聞已丑禱雨辛
夘置客省引進四方館閤門使副等員乙未知河州景
思立等與青宜結鬼章戰于踏白城敗死廢遼州三月
壬寅木征鬼章寇岷州高遵裕遣包順等擊走之慮囚
減死罪一等杖以下釋之癸夘以旱避殿減膳乙巳白
虹貫日丙午遣使分行諸路募武士赴熙河庚戌詔熙
河死事者家給錢有差罷兩浙增額預置紬絹令諸路
監司察留獄癸丑羣臣表請復膳不許丙辰遼遣林牙
蕭禧來言河東疆界命太常少卿劉忱議之已未行方
田法甲子遣使報聘于遼乙丑詔以災異求直言夏四
月癸酉以旱罷方田是日雨遼遣耶律永寧等來賀同
天節乙亥王韶破西蕃於結河川丙子御殿復膳已夘
以高遵裕為岷州團練使甲申詔邊兵死事無子孫者
廩其親屬終身乙酉王韶進築珂諾城與蕃兵連戰破
之斬首七千餘級焚三萬餘帳木征率酋長八十餘人
詣軍門降雨雹丙戌王安石罷知江寧府以韓絳同中
書門下平章事監修國史翰林學士呂惠卿參知政事
置沅州丁酉詔王韶發木征及其家赴闕遼遣樞密副
使蕭素議疆界于代州境上五月戊戌朔減熙河路囚
罪一等流以下釋之辛丑詔河州瘞蕃部暴骸壬寅雨
雹癸夘大雨雹辛亥罷賢良方正等科乙丑大雨水壞
陜平陸二縣六月戊寅賜討洮州將士特支錢丁亥作
渾儀浮漏廣州鳳皇見以木征為榮州團練使賜姓名
趙思忠秋七月癸夘羣臣四上尊號曰紹天憲古文武
仁孝皇帝不許癸亥詔河北兩路捕蝗又詔開封淮南
提點提舉司檢覆蝗旱以米十五萬石振河北西路災
傷八月丁丑賜環慶安撫司度僧牒以募粟振漢蕃饑
民遣張芻等賀遼主生辰正旦辛夘詔免淮南開封府
來年春夫除放邢洺等州秋税癸巳置場於南薰安上
門給流民米集賢院學士宋敏求上編修閤門儀制九
月戊戌以時雨降詔河北京西陜西淮南等路勸民趨
耕有因事拘繫者釋之壬子三司火癸丑置京畿河北
京東西路三十七將甲寅詔樞密院議邊防冬十月壬
申詔韓琦富弼文彦博曾公亮條代北事宜以聞戊寅
詔浙西路提舉司出米振常潤州饑庚辰置三司會計
司以韓絳提舉辛巳以河北災傷減州軍文武官員癸
巳以常平米於淮南西路易饑民所掘蝗種又振河北
東路流民十一月己未祀天地于圜丘赦天下十二月
丙寅省熙河岷三州官百四十一員丁夘文武官加恩
已丑遼遣耶律寧等來賀正旦是歲高麗入貢淯井長
寧夷十郡及武都夷内附
八年春正月庚子蔡挺罷判南京留司御史臺馮京罷
知亳州丙午分京東為東西路輟江南東路上供米均
給災傷州軍丁未御宣德門觀燈乙夘詔出使廷臣所
至采吏治能否以聞雨木冰戊午詔所在流民願歸業
者州縣齎遣之已未洮西安撫司以歲旱請為粥以食
羌戸饑者二月甲子增陜西錢監改鑄大錢癸酉以王
安石同中書門下平章事戊寅詔樞密副都承旨張誠
一等以李靖營陣法教殿前馬步軍乙酉初行河北戶
馬法丙戌停京畿土功七年三月丁酉振潤州饑戊戌
知河州鮮于師中乞置蕃學教蕃酋子弟賜田十頃歲
給錢千緡增解進士二人從之庚子遼蕭禧再來遣韓
縝往河東會議癸丑知制誥沈括報聘復振常潤饑民
戊午太白晝見夏四月乙丑詔減將作監冗官丁夘遼
遣耶律景熙等來賀同天節乙亥正禧祖禘祫東嚮位
戊寅以吳充為樞密使壬午湖南江水溢閏月乙未陳
升之罷為鎮江軍節度使判揚州廣源州劉紀寇邕州
歸化州儂智會敗之壬寅沈括上奉元歴癸夘以宣徽
北院使張方平判永興軍分秦鳳路兵為四將壬子沂
州民朱唐告前餘姚縣主簿李逢謀反辭連右羽林大
將軍世居及河中府觀察推官徐革命御史中丞鄧綰
知諫院范百祿御史徐禧雜治之獄具世居賜死逢革
等伏誅甲寅錄趙普後乙夘詔西南蕃五姓蠻五年一
入貢五月辛酉朔慮囚降死罪一等杖以下釋之甲子
分環慶兵為四將丁丑雨土及黃毛甲申熙河路蕃官
殿直頓埋謀叛伏誅已丑遣使振鄜延環慶饑六月乙
未日上有五色雲丙午釃汴水入蔡河以通漕已酉頒
王安石詩書周禮義于學官辛亥以安石為尚書左僕
射兼門下侍郎戊午太師魏國公韓琦薨已未以琦配
饗英宗廟庭秋七月甲子處州江水溢戊寅太白晝見
戊子分涇原兵為五將命韓縝如河東割地八月庚寅
朔日當食雲隂不見癸巳募民捕蝗易粟苖損者償之
仍復其賦丙申遣謝景温等賀遼主生辰正旦減官戶
役錢之半詔發運司體實淮南江東兩浙米價州縣所
存上供米母過百萬石減直予民斗錢勿過八十庚戌
韓絳罷發河北京東兵及監牧卒修都城丁巳大閱九
月庚申朔王安石兼修國史立武舉絶倫法冬十月庚
寅呂惠卿罷知陳州乙未彗出軫已亥詔以災異數見
不御前殿減常膳求直言壬寅赦天下罷手實法丁未
彗不見丙辰御殿復膳十一月戊寅交阯陷欽州壬午
立陜西蕃丁法甲申交阯陷廉州丙戌渝州改南平軍
十二月丙申濬河壬寅以翰林學士元絳參知政事龍
圖閣直學士曾孝寬簽書樞密院事辛亥天章閣待制
趙卨為安南道招討使嘉州防禦使李憲副之以討交
阯癸丑遼遣耶律世通等來賀正旦甲寅熙河路木宗
域首領結彪謀叛熟羌日脚族青厮扒斬其首來獻補
下班殿侍
九年春正月乙丑雨木冰戊辰交阯陷邕州知州蘇緘
死之已夘下溪州刺史彭師晏及天賜州降庚辰遣使
祭南嶽南海告以南伐辛巳贈蘇緘奉國軍節度使諡
忠勇以其子子元為西頭供奉官閤門祗候二月戊子
宣徽南院使郭逵為安南道招討使罷李憲以趙卨副
之詔占城占臘合擊交阯已丑宗哥首領鬼章寇五牟
谷蕃官藺氊訥支等邀擊大破之已亥以出師罷春宴
乙夘雨雹二月丙辰朔進仁宗婉容周氏為妃辛酉御
集英殿策進士恤欽廉邕三州死事家瘞戰亡士賊所
蹂踐除其田征甲戌賜進士諸科及第出身五百九十
六人丁丑以廣西進士徐伯祥為右侍禁欽廉白州巡
檢宗哥首領鬼章寇五牟谷熙河鈐轄韓存寶敗之庚
辰以种諤知岷州夏四月辛夘遼遣耶律庶幾等來賀
同天節乙未以遼主母喪罷同天節上壽戊戌復廣濟
河漕癸夘詔廣南亡沒士卒及百姓為賊殘破者轉運
安撫司具實并議振恤以聞甲辰給空名告身付安南
以招降賞功詔諸路募武勇赴廣西贈廣西死事將士
官有差丙午遣王苑臣等弔慰于遼辛亥茂州夷寇邊
遣内副押班王中正經制甲寅遼遣耶律孝淳以國母
喪來告帝發哀成服輟視朝七日五月丙辰朔詔邕州
沿邊州峒首領來降者周惠之癸亥試諸醫學生丙寅
分兩浙為東西路丁夘城茂州壬申詔安南諸軍過嶺
有疾者所至護治丙子大理國來貢庚辰静州下首領
董整白等來降六月丁亥詔安南將吏視軍士有疾者
月以數聞已丑綿州都監王慶崔昭用劉珪左侍禁張
乂援戰茂州死之詔慶等子與借職女出嫁夫與奉職
白丁王禹錫等二人賜錢其家辛夘詔濱海富民得養
蜑戶毋致為外夷所誘已亥慮囚降死罪一等杖以下
釋之癸夘以水源等洞蠻主儂賀等七人為定遠寧遠
將軍秋七月丙辰朱崖軍黎賊黃嬰入寇詔廣南西路
嚴兵備之庚申關以西蝗蝻虸蚄生壬戌築下溪州改
名會溪城癸亥静州將楊文緒結蕃部謀叛王中正斬
之以徇詔廣西死事官無子孫者許立後乙丑詔自今
遇大禮推恩官昭憲太后族一人是月安南行營次桂
州郭逵遣鈐轄和斌等督水軍涉海自廣東入諸軍自
廣南入八月甲申朔齊州監務左班殿直孫紀死賊錄
其一子為三班借職戊子以文彦博守太保兼侍中行
太原尹已丑遣程師孟等賀遼主生辰正旦罷鬻祠廟
錢丁酉禁北邊民闌出穀粟庚子占城來貢九月戊午
濬汴河丙寅詔罷都大制置河北河防水利司已夘遼
遣使回謝詔恤嶺南死事家表將士墓冬十月乙酉太
白晝見乙未詔東南諸路教閱新軍丙午王安石罷判
江寧府以吳充監修國史王珪為集賢殿大學士並同
中書門下平章事資政殿學士馮京知樞密院辛亥除
放沅州歸明人戶去年倚閣秋稅十一月乙夘賜廣南
東路空名告敕募入錢助軍辛酉錄唐相魏徵後同州
司士參軍道嚴流内銓特免試注官乙亥以安南行營
將士疾疫遣同知太常禮院王存禱南嶽遣中使建祈
福道場已夘洮東安撫司言包順等破鬼章兵於多移
谷壬午鬼章寇岷州知州种諤等敗之鐵城十二月丙
戌安南偽觀察使劉紀降置司農丞庚寅子傭生丁酉
詔岷州界經鬼章兵燹者賜錢脅從來歸者釋其罪癸
夘郭逵敗交阯於富良江獲其偽太子洪真李乾德遣
人奉表詣軍門降逵遂班師丁未遼遣耶律運等來賀
正旦庚戌詔有得鬼章泠鷄朴首者賞之置威戎軍
十年春正月乙丑御宣德門觀燈戊辰仙韶院火不視
朝已巳白虹貫日二月甲申以崇信軍節度使宗旦同
中書門下平章事戊子以鬼章敗种諤等賞官有差辛
夘日中有黑子甲子詔宗室使相雖及十年更不取旨
磨勘丁酉詔諸州歲以十一月給老疾貧乏者粟盡三
月乃止已亥以王韶知洪州丙午以復廣源蘇茂等州
羣臣表賀赦廣州囚罪一等徒以下釋之賜行營諸軍
錢民緣征役者恤其家以廣源州為順州赦李乾德罪
以郭逵判潭州趙卨知桂州己酉以交阯降赦廣南東
路荆湖南路繫囚餘各降一等徒以下釋之三月辛未
慮囚降死罪一等杖以下釋之壬申詔州縣捕蝗夏四
月辛巳復置憲州乙酉遼遣蕭儀等賀同天節癸巳文
州蕃賊寇邊州兵擊走之丁酉賜熙河路兵特支錢戰
死者賜帛免夏秋稅五月戊午詔修仁宗英宗史甲戌
太白晝見六月壬午注輦國朝貢癸巳王安石以使相
為集禧觀使丁未置泯州鐵城堡秋七月甲寅禱雨丁
巳令諸路歲上縣令課績辛酉羣臣五上尊號曰奉天
憲古文武仁孝皇帝不許乙亥郭逵以安南失律貶為
左衛將軍丙子河決澶州曹村埽八月壬寅詔潭州置
將及增武臣一員遣蘇頌等賀遼主生辰正旦甲辰詔
侍從臺諫監司各舉文臣有才行者一人九月庚戌詔
河決害民田所屬州縣疏瀹仍蠲其税老幼疾病者振
之乙夘詔諸傳宣内批面諭事無法守並從中書樞密
覆奏其祈恩澤規免罪者劾之辛酉詔鎮戎德順軍各
置都監一員癸酉立義倉甲戌宗樸兼侍中封濮陽郡
王冬十月戊寅朔宗樸薨癸巳昭化軍節度使宗誼封
濮國公詔濮王子以次襲封奉祀戊戌太子太師張昪
卒十一月庚午以西蕃邈川首領董氊都首領素宜結
鬼章為廓州刺史阿令骨為松州刺史甲戌祀天地于
圜丘赦天下十二月丁丑朔占城國獻馴象壬午詔改
明年為元豐甲申以郊祀文武官加恩丁亥封子傭為
均國公辛丑遼遣耶律孝淳等來賀正旦
元豐元年春正月乙夘以王安石為尚書左僕射舒國
公集禧觀使戊午命詳定郊廟禮儀詔減陳留捧日天
武等軍剰員庚申御宣德門召從臣觀燈乙丑以太皇
太后疾驛召天下醫者閏月辛巳以翰林侍讀學士寶
文閣學士提點中太一宮呂公著兼端明殿學士已丑
詔贈尚書令韓琦依趙普故事壬辰樞密直學士孫固
同知樞密院事已亥太傅兼侍中曾公亮薨庚子日中
有黑子癸夘以公亮配饗英宗廟庭二月庚戌濮國公
宗誼薨甲寅以邕州觀察使宗暉為淮康軍節度使封
濮國公戊辰詔赦安南戰棹都監楊從先等仍論功行
賞三月辛巳慮囚降死罪一等杖以下釋之御邇英閣
沈季長進講周禮八法癸未詔内外文武官各舉堪應
武舉一人廣南西路經略司乞教閱峒丁從之乙未御
崇政殿閱諸軍辰沅猺賊寇邊州兵擊走之夏四月已
酉遼遣耶律永寧等來賀同天節丙辰詔增置兩浙路
提舉官庚申詔除九經外餘書不得出界癸亥太白晝
見乙丑封虢國公宗諤為豫章郡王戊辰塞曹村決河
名其埽曰靈平五月甲戌朔賜塞河役死家錢乙亥詔
試中刑法官以次推恩六月癸夘朔日有食之乙巳詔
以靈平功遷太常博士苖師中等各一官秋七月癸酉
朔命西上閤門使忠州團練使韓存寶經制瀘州納溪
夷已亥詔齊州預備水災辛丑䕫州言甘露降八月癸
夘西邊將訥兒温祿尊謀反伏誅丁未詔河北被水者
蠲其租甲寅遣黃履等賀遼主生辰正旦戊午以韓絳
為建雄軍節度使已巳詔濱棣滄三州被水民以常平
糧貸之庚午詔青齊淄三州給流民食九月癸酉交阯
來貢癸未李乾德表乞還廣源等州詔不許乙酉以端
明殿學士呂公著樞密直學士薛向並同知樞密院事
詔祀天地及配帝並用特牲是月武康軍嘉禾生河中
府甘露降冬十月庚戌定秋試諸軍賞格侍禁仵全死
事錄其弟宣為三班借職辛亥韓存寶破瀘夷後城十
有三囤癸亥于闐來貢十一月已丑命龍圖閣直學士
宋敏求等詳定正旦御殿儀注癸巳辰州猺賊叛詔沅
州兵討之已亥罷文武功臣號是月梁縣嘉禾生十二
月丙午日中有黑子凡十二日辛亥錄囚降死罪一等
杖以下釋之丙辰詔青州民王贇以復父讐免死刺配
鄰州戊午置大理寺獄已未詔罷都大提舉在京諸司
庫務司甲子以婉容邢氏為賢妃詔罷三司推勘公事
官減軍器監勾當公事審官東院流内銓及將作監三
班院主簿左右軍巡判官丙寅遼遣耶律隆等來賀正
旦
二年春正月乙亥罷岢嵐火山軍市馬丙子詔立高麗
交易法壬午以容州管内觀察使上柱國南陽郡開國
公楊遂為寧遠軍節度使癸未詔知沅州謝麟督捕猺
賊甲申御宣德門觀燈丁亥詔以經義論試宗室甲午
京兆府學教授蔣䕫乞以十哲從祀孔子從之詔辰州
叙浦縣置龍潭堡是月潁州壽州甘露降二月甲寅詔
瘞漢州暴骸日中有黑子乙夘以瀘州夷乞弟犯邊詔
王光祖等討之丙辰詔定解鹽歲額乙丑滄州饑發倉
粟振之三月庚午朔董氊遣使來貢辛未詔給地葬畿
内寄菆之喪無所歸者官瘞之庚辰親試禮部進士壬
午試特奏名進士及武舉癸未試諸科明法賜董氊緡
錢銀帛對衣金帶等物丙戌詔雄州兩輸戶南徙者諭
令復業庚寅疏汴洛夏四月辛丑幸金明池觀水嬉宴
射瓊林苑甲辰遼遣蕭晟等來賀同天節丁巳陳升之
以檢校太尉依前同中書門下平章事鎮江軍節度使
上柱國秀國公致仕已未陳升之卒癸亥定正旦御殿
儀甲子詔增審刑院詳議詳斷官罷刑部校法官是月
南康軍甘露降眉州生瑞竹五月丙子順州蠻叛峒兵
討平之庚辰詔以濮安懿王三夫人並稱王夫人祔濮
園辛巳太子太師致仕趙槩上所集諫林甲申元絳罷
知亳州乙酉詔安南軍死事孤寡廩給之戊子御史中
丞蔡確參知政事六月甲辰廣西捕斬儂智春執其妻
子以獻戊申命蔡確參定編修傳法寶錄癸丑詔五路
帥臣副總管軍臣僚各舉任將領及大使臣者二人甲
寅清汴成辛酉詔鎮寧軍節度使魏國公宗懿追封舒
王是月南康軍甘露降忠州雨豆秋七月甲戌張方平
以太子少師致仕戊寅詳定朝會儀已夘命中書句考
四方詔獄庚辰以淮康軍節度使宗暉同中書門下平
章事丁亥詳定郊廟禮儀是月陳州芝草生南賓縣雨
豆瓊州甘露降八月丙申朔夏人寇綏德城都監李浦
敗之辛丑分涇原路兵為十一將壬寅復八作司為東
西兩司各置監官文臣一員武臣二員遣李清臣等賀
遼主生辰正旦甲寅詔增太學生舍為八十齋齋三十
人外舍生二千人内舍生三百人月一私試歲一公試
補内舍生間歲一舍試補上舍生以潁州為順昌軍節
度是月曹州生瑞穀河陽生芝草九月癸未降順昌軍
囚罪一等徒以下釋之甲申西南龍蕃來貢丁亥大宴
集英殿已丑進婕妤朱氏為昭容壬辰出馬步射格鬭
法頒諸軍甲午西南羅蕃方蕃來貢冬十月丙申西南
石蕃來貢癸夘置耤田令詔立水居船戶五戶至十戶
為一甲戊申交阯歸所掠民詔以順州賜之已酉太皇
太后疾上不視事庚戌罷朝謁景靈宮命輔臣禱于天
地宗廟社稷減天下囚死罪一等流以下釋之乙夘太
皇太后崩戊午詔易太皇太后園陵曰山陵辛酉以羣
臣七上表始聽政命王珪為山陵使十一月癸未始御
崇政殿丁亥雨土十二月乙巳御史中丞李定上國子
監敕式令并學令凡百四十條丙午復置御史六察庚
申遼遣蕭寧等來賀正旦是月全州芝草生桂州甘露
降
宋史卷十五
