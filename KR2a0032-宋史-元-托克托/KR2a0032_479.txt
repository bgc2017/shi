宋史卷四百七十九
元中書右丞相總裁托克托等修
列傳第二百三十八
世家二
西蜀孟氏
西蜀孟昶初名仁贊及僭位改焉其先邢州龍岡人父
知祥事後唐武皇武皇以弟之子妻之是為瓊華長公
主同光初知祥為太原尹知留守事三年平蜀四年以
知祥為劒南西川節度副大使知節度事明宗卽位命
知祥討平東川知祥自領兩川節度明宗卽以授之長
興四年封蜀王許行墨制五年閔帝立乃稱帝於蜀改
元明德時清泰元年也事具五代史昶母李氏本莊宗
嬪御以賜知祥天祐十六年己卯十一月生昶於太原
初知祥鎮西川不及以族行天成元年奏遣衙校迎家
太原明宗因令部送長公主及昶與所生母至蜀公主
以長興三年卒知祥初署昶西川節度行軍司馬僭號
以昶為檢校太保同平章事崇聖宫使東川節度知祥
疾立為皇太子權監軍國明德元年七月知祥卒昶襲
位年始十六止稱明德年號委政於趙季良張知業李
仁罕等二年尊其母李氏為皇太后四年改元廣政後
以事誅仁罕知業乃親政事十三年加號睿文英武仁
聖明孝皇帝晉末秦州節度使何建鳳州防禦使石奉
頵俱以城降昶時契丹亂華漢祖起并門中土蝗旱連
歲昶益自大開貢部行郊祀禮自此君臣奢縱及周世
宗克秦鳳昶始懼放還先所獲濮州刺史胡立致書世
宗稱大蜀皇帝且言家世邢臺願敦鄉里之分世宗怒
其無禮不答昶愈不自安乃於劔門䕫峽多積芻粟增
置師旅用度不足遂鑄鐵錢禁境内鐵凡器用須鐵爲
之者置場鬻之以專其利立其子玄喆爲太子用王昭
遠伊審徵韓保正趙崇韜等分掌機要總内外兵柄母
李氏謂昶曰吾嘗見莊宗跨河與梁軍戰又見爾父在
并州捍契丹及入蜀定兩川當時主兵者非有功不授
故士卒畏服如昭遠者出於微賤但自爾就學之年給
事左右又保正等皆世祿之子素不知兵一旦邊疆警
急此軰有何智略以禦敵高彦儔是爾父故人秉心忠
實多所經練此可委任昶不能遵用其言及太祖下荆
楚昶欲遣使朝貢昭遠等固止之太祖詔蜀之邸吏將
卒先在江陵者並放還仍給賜錢帛以遣乾德二年昶
遣孫遇楊蠲趙彦韜爲諜至京師彦韜潛取昶與并州
劉鈞蠟丸帛書以告其書云早歲曾奉尺書遠達睿聽
丹素備陳於翰墨歡盟已保於金蘭洎傳吊伐之嘉音
實動輔車之喜色尋於褒漢添駐師徒只待靈旗之濟
河便遣前鋒而出境先是太祖已有西伐意而未發及
覽書喜曰吾用師有名矣卽命忠武軍節度王全斌充
鳳州路行營前軍兵馬都部署武信軍節度侍衞步軍
都指揮使崔彦進充副部署樞密副使王仁贍充都監
龍捷右廂都指揮使史延德充馬軍都指揮使虎捷右
廂都指揮使張方友充步軍都指揮使隴州防禦使張
凝充先鋒都指揮使左神武大將軍王繼濤充濠砦使
内染院使康延澤充馬軍都監翰林副使張煦充步軍
都監供奉官田仁朗充濠砦都監殿直鄭粲充先鋒都
監步軍都軍頭向韜充先鋒都軍頭寧江軍節度侍衞
馬步軍都指揮使劉延讓充歸州路行營前軍兵馬副
都部署内客省使樞密承旨曹彬充都監客省使武懷
節充戰櫂部署龍捷左廂都指揮使李進卿充步軍都
指揮使前階州刺史高彦暉充先鋒都指揮使右衞將
軍白廷誨充濠砦使御厨副使米光緒充馬軍都監儀
鸞副使折彦贇充步軍都監八作副使王令嵒充先鋒
都監供奉官郝守濬充濠砦都監馬步軍都軍頭楊光
美充戰櫂左右廂都指揮使供奉官藥守節充戰櫂左
廂都監殿直劉漢卿充戰櫂右廂都監率禁兵三萬人
諸州兵二萬人分路討之詔令孫遇等指畫江山曲折
之狀及兵砦戍守之處道里遠近俾畫工圖之以授全
斌等因謂曰西川可取否全斌等對曰臣等仗天威遵
廟算刻日可定龍捷右廂都校史延德前奏曰西川一
方儻在天上人不能到固無可柰何若在地上以今之
兵力到卽平矣上壯其言謂之曰汝等果敢如此我何
憂乎又謂全斌等曰凡克城砦止藉其器甲芻糧悉以
錢帛分給戰士及兵至昶遣王昭遠趙崇韜韓保正李
進等來拒戰昭遠等相繼就擒昶大懼出金帛募兵令
其子玄喆統之李廷珪張惠安爲其副以守劒門玄喆
素不習武廷珪惠安皆庸懦無識玄喆離成都但携姬
妾樂器及伶人數十軰晨夜嬉戲不恤軍政至緜州聞
宋師已破劒門遂遯歸東川所過焚廬舍倉廩而去昶
益惶駭問計於左右有老將石斌對以宋師遠來勢不
能久請聚兵固守以老之昶曰吾父子以豊衣美食飬
士四十年及遇敵不能爲我東嚮發一矢今若固壘何
人爲我效命三年正月昶遣其通奏伊審徵齎表詣全
斌請降且言中外骨肉二百餘人有親年幾七十願終
甘旨之飬免賜暌離之責則祖宗血食庶獲少延末援
劉禪陳叔寶故事以請封號全斌等旣受其降遣馬軍
都監康延澤先以百騎入城見昶諭以恩信留三日盡
封府庫而還昶又遣其弟䞇詣闕上表言先臣受命唐
室建牙蜀川因時事之變更爲人心之擁迫先臣卽世
臣方丱年猥以童昏繆承餘緒乖以小事大之禮闕稱
藩奉國之誠染習偷安因循積歲所以上煩宸算遠發
王師勢甚疾雷功如破竹顧惟懦卒焉敢當鋒尋束手
以云歸止傾心而俟命今月七日已令私署通奏使宣
徽南院使伊審徵奉表歸降以緣路宼攘前進不得臣
尋更令兵士援送至十一日尚恐前表未達續遣供奉
官王茂隆再齎前表至十二日以後相次方到軍前必
料血誠上達睿聽臣今月十九日已領親男諸弟納降
禮於軍門至於老母諸孫延餘喘於私第陛下至仁廣
覆大德好生顧臣假息於數年所望全軀於此日今蒙
元戎慰恤監護撫安若非天地之垂慈豈見軍民之受
賜臣亦自量過咎尚切憂疑謹遣親弟詣闕奉表待罪
以聞太祖詔曰朕以受命上穹臨制中土姑務保民而
崇德豈思右武以佳兵至於臨戎蓋非獲已矧惟益部
僻處一隅靡思僭竊之愆輙肆窺覦之志潛結并宼自
啓釁端爰命偏師往申吊伐靈旗所指逆壘自平朕嘗
中宵撫然兆民何罪屢馳馹騎嚴戒兵鋒務宣拯溺之
懷以盡招携之禮而卿果能率官屬而請命拜表疏以
祈恩託以慈親保其宗祀悉封庫府以待王師追咎改
圖將自求於多福匿瑕含垢當盡滌於前非朕不食言
爾無他慮昶乃舉族與官屬由峽江而下至江陵上遣
皇城使竇思儼迎勞之四月初昶與母至襄漢復遣使
齎詔賜茶藥所賜詔不名仍呼昶母爲國母昶將至命
太宗勞於近郊昶率子弟素服待罪闕下太祖御崇元
殿備禮見之賜昶襲衣玉帶黃金鞍勒馬金器千兩銀
器萬兩錦綺千叚絹萬匹又賜昶母金器三百兩銀器
三千兩錦綺千匹絹千匹子弟及其官屬等襲衣金玉
帶鞍勒馬車乘器幣有差又遣使分詣江陵鳳翔賜其
家屬錢帛疾病者給以醫藥卽日宴於太明殿先是詔
有司於右掖門外臨汴水起大第五百間以待昶供帳
悉備至是賜之又爲其官屬各營居第翌日詔曰伯禹
導川黑水本梁州之域河圖括象岷山直井絡之墟是
曰坤維素爲王土屬中原多故四海羣飛遂剖裂於山
河竸僭竊於位號朕削平㝢縣載整皇綱復周漢之舊
疆寵綏羣后采唐虞之大訓協和萬邦六年于兹百揆
時敘禮樂征伐之柄盡出朝廷蠻夷山海之君咸修職
貢一昨順長庚而授律法時雨以興師先申誕告之文
以慰徯來之衆咨爾僞蜀主孟昶克承餘緒保據一隅
擅正朔以自尊歷歲時而滋久屬王師之致討察天道
之惡盈體此綏懷思於效順盡率羣吏降于軍門抗手
疏以陳誠伏天閽而請命是用昭示大信盡滌疵瑕度
越彝章升於崇秩冠紫微之近署以奉内朝剪鶉首之
奥區爲之封邑率從異數式洽殊私爾宜欽承往踐厥
位可開府儀同三司檢校太師兼中書令秦國公給上
鎮節度使奉祿餘官除拜有差昶數日卒年四十七太
祖廢朝五日素服發哀於大明殿賜尚書令追封楚王
諡恭孝賻布帛千匹葬事官給後數日其母李氏亦卒
初李氏隨昶至京師太祖數命肩輿入宮謂之曰母善
自愛無戚戚懷鄉土異日當送母歸李氏曰使妾安往
太祖曰歸蜀爾李氏曰妾家本太原倘得歸老并土妾
之願也時晉陽未平太祖聞其言大喜曰俟平劉鈞卽
如母所願因厚加賜賚及昶卒不哭以酒酹地曰汝不
能死社稷貪生以至今日吾所以忍死者以汝在爾今
汝旣死吾何生焉因不食數日卒太祖聞而傷之賻贈
加等令鴻臚卿范禹偁護喪事與昶俱葬洛陽詔發奉
義甲士千人護送七月正衙備禮冊命昶其文曰維乾
德二年歲次乙丑七月己巳朔二十四日戊子皇帝若
曰咨爾故檢校太師兼中書令秦國公孟昶冊贈之典
所以彰世祚而紀勲伐繼絶之義所以旌異域而表來
庭苟匪全功寧兼二者國家乘乾撫運括地開圖稽至
德於勛華體深仁於湯禹旣定壺關之亂復剪淮夷之
凶曁荆及衡洗蕩逋穢以爲君人之道先德而後刑王
者之師有征而無戰兵威震疊寰宇來同以至薄伐兩
川徂征三峽惟爾昶襲乃堂構據有巴庸而能祗畏皇
靈保全宗緒知機識變委順圖全馳子牟魏闕之心奉
伯禹塗山之會朕自聞獻欵良切虛懷舟車欣至止之
初邸第錫非常之制封崇異數祈保永年景命不融奄
然殂謝於戲爾有及親之孝特異常倫爾有達上之情
所期終養何高穹之不祐與幽壤之同歸斯朕所以當
宁興悲徹縣永歎詢于史氏申命禮官今遣使起復雲
麾將軍檢校太傅右神武統軍兼御史大夫上柱國平
昌縣開國伯食邑七百戸孟仁贄持節冊贈爾爲尚書
令仍追封楚王於戲式備哀榮載光簡牒南宮峻秩全
楚大邦併示追崇夐超彝制始終之分朕無愧焉仍贈
昶墳莊一區給守墳人米千石錢五萬初昶在蜀專務
奢靡爲七寶溺器他物稱是每歲除命學士爲詞題桃
符置寢門左右末年學士幸寅遜撰詞昶以其非工自
命筆題云新年納餘慶嘉節號長春以其年正月十一
日降太祖命呂餘慶知成都府而長春乃聖節名也又
昶襲位後民質錢取息者將徙居必署其門曰召主收
贖周世宗平淮甸克關南卽議討蜀而未果至太祖乃
平之昶三子玄喆玄珏玄寶玄寶先卒僭贈遂王昶弟
仁贄仁裕仁操昶旣降寧江軍節度同平章事伊審徵
檢校太尉兼侍中韓保正山南西道節度同平章事王
昭遠工部侍郎幸寅遜武信軍節度保寧軍都廵檢使
李廷珪來闕下審徵授靜難軍節度昭遠授左領軍衞
大將軍寅遜授右庶子廷珪授右千牛衞上將軍韓保
正未授官卒保正昭遠廷珪川中各有田宅詔各賜錢
三百萬又成都人王處瓊少孤有司籍其金寶昶降輦
送闕下太祖聞之令計其直還焉玄喆字遵聖幼聰悟
善隷書年十四僭封秦王檢校太尉同平章事判六軍
諸衞事嘗自書姚崇口箴刻諸石昶賜以銀器錦綵廣
政二十一年領武德軍節度二十四年加兼侍中二十
五年立爲皇太子宋師將至以玄喆爲元帥精卒萬餘
旌旗用文繡以錦綢其杠是日微雨玄喆慮霑濕令解
去俄雨止復旆之旌幟數千皆倒繫杠上識者異之及
聞劔門陷遂奔東川數日棄軍遯歸入朝與昶同日宣
制檢校太尉泰寧軍節度昶卒賜玄喆羊五百口酒五
百壺玄喆獻馬二百匹白玉水晶鞍勒副之移鎮貝州
在鎮十餘年亦有治迹太平興國初移鎮定州三年加
開府儀同三司四年從平太原就命爲鎮州駐泊兵馬
鈐轄又從征幽州率所部攻城之西面會班師遣與軍
器庫使藥可瓊深州刺史念金鏁左龍武將軍趙延進
殿前都虞候崔翰四方舘使梁廻翰林使杜彦圭帥兵
歸屯定州俄契丹入宼玄喆與諸將校破之徐河以功
封滕國公入爲左龍武軍統軍判右金吾衞仗未幾知
滑州淳化初病求換瀕淮一小郡養疾移知滁州卒年
五十五贈侍中初玄喆在貝州凡民輸稅者皆令出商
算規其餘羡以備留使之用人煩苦之景德中都官員
外郎孔揆使河北表論其事詔除之有子十五人隆記
隆詁隆說隆詮並進士及第玄珏初封王與玄喆並日
封拜仍檢校太保少端敏常侍昶射雙箭連中的昶奇
之賜錢三十萬時玄珏方就學爲選起居舍人陳鄂爲
教授至是自陳願以錢賜鄂昶嘉而許焉鄂嘗倣唐李
瀚蒙求高測韻對爲四庫韻對四十卷以獻玄珏益賞
之廣政二十三年玄珏領閬州保寧軍節度久之加檢
校太傅歸朝爲千牛衞上將軍乾德五年遷右神武統
軍代玄喆判金吾衞仗太平興國九年出爲宋曹兗鄆
都廵檢又改右屯衞上將軍淳化元年四月復爲右神
武統軍六月出知滑州三年卒
仁贄字忠美初爲左威衞將軍同正廣政十三年封雅
王檢校太尉二十年領閬州保寧軍節度二十四年加
檢校太尉及昶降遣仁贄奉表詣闕太祖召見廣德殿
賜襲衣玉帶鞍勒馬俄授右神武統軍丁母憂起復領
大同軍節度西京都廵檢使開寶四年卒年四十四贈
太子太師
仁裕字鳴謙初爲左威衞將軍同正與仁贄同日封彭
王檢校太傅廣政二十年領黔州武泰軍節度二十四
年加檢校太尉歸朝授檢校太傅右監門衞上將軍遷
右羽林軍開寶三年卒年四十四贈太子太傅
仁操初爲右領軍衞將軍同正與仁贄同日封嘉王檢
校太傅廣政二十一年領果州永寧軍節度嘗侍昶射
於梔子園仁操連中的者三二十四年加檢校太尉尤
奉釋氏深究其理歸朝授右監門衞上將軍累遷右龍
武統軍雍熙三年卒
伊審徵字申圖并州人父延瓌隨知祥入蜀知祥僭位
以女妻延瓌僭封崇華公主延瓌歷陵嘉眉三州刺史
審徵幼以孝聞母病割股肉啖之以父任歷蜀州刺史
雲安榷鹽使廣政十四年高延昭求解機務急召爲通
奏使知樞密院事久之領蜀州刺史秦鳳興師命檢校
城砦俄領武泰軍節度選其子崇度尚公主又改寧江
軍節度同平章事與王昭遠俱掌機務昶事無大小一
以咨之常自以康濟經略爲己任屬宋師入境審徵首
奉降表詣軍前昭遠時統軍敗走時人笑之審徵歸朝
授靜難軍節度乾德六年移鎮延安開寶末入朝改右
屯衞上將軍太平興國二年判右金吾衞仗雍熙五年
卒年七十五
韓保正字永吉潞州長子人父昭運從知祥入蜀及知
祥僭號署珍州刺史保正初事知祥爲押衙及僭位以
爲豐德庫使兼廣義庫使眉州刺史樞密副使復刺漢
州拜宣徽北院使會鳳翔侯益歸欵以保正爲北路行
營都監以圖岐陽時晉昌趙贊亦謀歸蜀爲王景崇所
逼棄城東奔僞將李廷珪先退師保正次陳倉與大將
張虔釗龐福誠謀議不叶益亦中變遂還成都俄爲雄
武節度領兵出新關至隴州漢兵固守保正無功而還
復屯雄武廣政十四年赴成都其親吏楊虔範訟保正
不法昶令斬虔範釋保正不問俄改䕫州寧江軍節度
李昊讓度支以保正代之未幾加宣徽南院使山南節
度左衞聖步軍節度指揮使遷奉鸞肅衞馬步軍都指
揮使又選其子崇遂尚主宋初荆南高繼沖納土昶聞
之以保正爲峽路都指揮制置使屯䕫州以經畫邊事
遷檢校太尉兼侍中聞太祖將加兵以保正爲山南節
度興元武定緣邊諸砦屯駐都指揮使及王全斌至保
正棄興元保西縣王師進圍之保正懦懼不敢出遣人
依山背城結陣以自固爲史延德所破保正以麾下遯
延德追擒之送全斌全斌驛置闕下太祖召升殿勞問
賜袍笏金帶茵褥鞍勒馬仍賜甲第未及命官而卒贈
右千牛衞上將軍
王昭遠益州成都人幼孤貧年十三依東郭僧智諲爲
童子知祥鎮蜀一日飯僧於府署昭遠持巾履從智諲
得入時昶方就學知祥見昭遠聰慧留給事昶左右昶
嗣位以昭遠爲捲簾使茶酒庫使會樞密使王處回出
知梓州昶以樞密事權太重乃以昭遠及普豐庫使高
延昭爲通奏使知樞密院事機務一以委之府庫財帛
恣其取不問加領眉州刺史出爲永平軍節度不數月
會昭武李繼勲以目疾不能視事議以閑地處之昭遠
遽以永平讓繼勲歲餘爲䕫州寧江軍節度昶母常言
昭遠不可用昶不從未幾兼領山南西道節度同平章
事及入謝求解通奏職遂以左街使張仁貴爲副使知
樞密以代之昭遠好讀兵書頗以方略自許宋師入境
昶遣昭遠與趙崇韜率兵拒戰始發成都昶遣其宰相
李昊等餞郊外昭遠酒酣攘臂曰是行也非止克敵當
領此二三萬雕面惡少兒取中原如反掌耳及行執鐵
如意指麾軍事自方諸葛亮將至漢源聞劒門已破昭
遠股慄發言失次崇韜布陣將戰昭遠據胡床皇恐不
能起俄崇韜敗乃免胄棄甲走投東川匿倉舍下悲嗟
流涕目盡腫惟誦羅隱詩云運去英雄不自由俄為追
騎所執送闕下太祖釋之授左領軍衞大將軍廣南平
奉使交阯開寶八年卒
趙崇韜并州太原人父廷隱隨知祥入蜀廷隱拳勇有
智略知祥麾下無及者東川董璋襲成都廷隱大破之
璋奔歸為部下所殺知祥遂有其地及僭號以廷隱總
親軍為衞聖諸軍馬步軍指揮使累遷至太師中書令
宋王卒諡忠武崇韜驍果有父風昶自置殿直四番取
將家及死事孤子為之始命李仁罕子繼宏趙季良子
元振張知業子繼昭侯洪實子令欽及崇韜分為都知
領之後累遷至客省使周世宗克秦鳳將入蜀境為崇
韜拒退歷左右衞聖步軍都指揮使選其子文亮尚公
主加領洋州武定軍節度山南武定緣邊諸砦都指揮
副使漢源之戰獨策馬先登及蜀軍敗猶手擊殺十數
人為宋師所擒
高彦儔并州太原人父暉宣威軍使彦儔從知祥入蜀
累歷軍校為昭武軍監押昶嗣位遷卭州刺史改馬步
軍使會漢兵入大散關克安都砦彦儔以所部先進漢
人燒砦毁閣遁去彦儔盡銳追之復其砦而還未幾彦
儔領趙州刺史俄為奉鑾肅衞都指揮副使改右驍銳
馬軍都指揮使加光聖馬軍都指揮使眞拜源州武定
軍節度周顯德初向訓攻鳳州昶令彦儔出兵解圍未
至聞敗軍於唐倉因潰歸判官趙玭閉關不納以城歸
朝廷彦儔遁歸成都昶不之罪以為右奉鑾肅衞都指
揮使改功德使廣政二十二年出授䕫州寧江軍都廵
檢制置招討使加宣徽北院事利州昭武軍節度及宋
師至彦儔謂副使趙崇濟監軍武守謙曰北軍涉遠而
來利在速戰不如堅壁以待之守謙不從獨領麾下以
出時大將劉廷讓頓兵白帝廟西遣騎將張廷翰等引
兵與守謙戰猪頭鋪守謙敗走廷翰等乘勝登其城廷
讓率大軍繼至彦儔以所部將出拒戰宋師已乘城而
入彦儔惶駭失次不知計所出判官羅濟勸令單騎歸
成都彦儔曰我昔已失天水今復不能守䕫州縱不忍
殺我亦何面目見蜀人哉濟又勸其降彦儔曰老幼百
口在成都若一身偷生舉族何負吾今日止有死耳卽
解符印授濟具衣冠望西北再拜登樓縱火自焚後數
日廷讓得其骨煨燼中以禮收葬初昶母語昶惟彦儔
可任及是果能死難
趙彦韜興州順政人為本州義軍禆校乾興中昶遣與
興國軍討擊使孫遇及楊蠲為諜至都下彦韜潛取昶
與并州蠟丸帛書以告因言伐蜀之狀太祖并赦遇蠲
出師西討並以為鄉導克興州以為本州馬步軍都指
揮使蜀平遷本州刺史移澧州性兇率所為不法部民
有訴被盗劫財物鞫之不實彦韜手殺之探取其心肝
民家詣闕訴冤太祖怒令杖配蔡州
龍景昭䕫州奉節人少有武勇事蜀為義軍禆校以功
遷戰櫂都將久之擢為施州刺史乾德中諸將伐蜀分
兵由峽路入將壓其境景昭率官吏以牛酒犒宋師迎
入城太祖聞之甚悦蜀平卽授永州刺史秩滿入朝改
右千牛衛將軍開寶三年卒昶之入朝也為左羽林將
軍景昭弟處塘等四人隨行卒於道太祖憫之以其男
補供奉官殿直
幸寅遜蜀人初仕昶為茂州錄事參軍昶好擊毬雖盛
暑不己寅遜上章極諫深被賞納遷新都令拜司門郎
中知制誥中書舍人出知武信軍府加史舘修撰改給
事中預修前蜀書拜翰林學士加工部侍郎判吏部三
銓事領簡州刺史隨昶歸朝授右庶子嘗上疏諫獵太
祖嘉之召見賜帛開寶五年為鎮國軍行軍司馬罷職
年九十餘尚有仕進意治裝赴闕未登路而卒
李廷珪并州太原人七歲隷知祥帳下後從入蜀知祥
僭號補軍職累遷奉鑾肅衞都虞候賞拔階州之功領
眉州刺史會圖取鳳翔令廷珪領兵二萬出子午谷赴
援始出谷聞趙贊為王景崇所逼遂退軍以廷珪權知
興元俄召歸授捧聖控鶴都指揮使領蜀州刺史拜雅
州永平軍節度改右光聖都指揮使領山南節度改閬
州保寧節度護聖控鶴都指揮使周師攻秦州以廷珪
為北路行營都統秦成階三州竟為周所取廷珪奉章
待罪昶釋之以為左右衞聖諸軍馬步軍都指揮使分
衞聖光聖步騎為左右十軍以武定節度呂彦珂為之
使並隷廷珪總領之時論以廷珪不能救援階州不當
復總兵柄廷珪亦自陳求解許之俄加兼侍中蜀成都
廵檢使改遂州武信軍節度領本鎮及保寧軍都廵檢
使王全斌之下劒關也昶遣廷珪與其太子玄喆將兵
來拒宋師至綿漢與全斌遇狼狽而還玄喆與廷珪謀
所經州縣盡焚其儲蓄及全斌等入成都行營都監王
仁贍案籍詰所在軍須廷珪懼以告馬軍都監康延澤
延澤曰王公志在聲色苟得其所欲則置而不問矣廷
珪素儉約不蓄妓樂遂求於姻戚家得女妓四人復假
貸金帛直數百萬以遺仁贍繇是獲免歸闕為右千牛
衞上將軍乾德五年卒先是廷珪及王昭遠韓保正川
中各自有田宅昶降後奉表上獻詔各賜錢三百萬以
償其直
李昊字穹佐自言唐相紳之後祖乾祐建州刺史父羔
容管從事昊生於關中幼遇唐末之亂隨父避地至奉
天値昭宗遷洛岐軍攻破奉天父及弟妹皆為亂兵所
殺是時年十三獨得免遂流寓新平十數年會劉知俊
領岐軍圍州城昊踰城出為候騎所得知俊與語甚器
之寘于門下以其女妻之知俊歸蜀偽署遂州武信軍
節度以昊為從事王建使知俊出師令昊主留務會建
殺知俊昊亦罷職王衍襲偽位授彭州導江令歷中書
舍人翰林學士岐軍之難昊母獨無恙至是十九年昊
仕蜀顯逹乃遣心膂張金王彦間道迎其母昊請告境
上奉迎衍賜以金勒名馬昊至青泥嶺見母母撫昊首
號慟哀感行路蜀亡入洛明宗授昊檢校兵部郎中詔
西川孟知祥三川制置使趙季良同於榷鹽度支戸部
院間授昊一職昊至蜀久無所授會知祥奏季良為西
川節度副使昊辭歸洛知祥始辟為觀風推官遷掌書
記知祥稱帝擢為禮部侍郎翰林學士昶立領漢州刺
史遷兵部侍郎出知武德軍府加承旨昶嘗欲命昊二
子官昊固讓且言遂州判官石欽若蘇涯前蜀時同在
劉知俊幕下願回授欽若等子昶嘉歎許之仍授昊二
子官俄加尚書左丞拜門下侍郎兼戸部尚書同平章
事監修國史因請置史官乃以給事中郭廷鈞職方員
外郎趙元拱為修撰雙流令崔崇構成都主簿王中孚
為直舘俄加昊左僕射昶令就知祥眞容院圖文武三
品以上於東西廊以昊有參佐功特畫於殿内自知祥
領蜀凡章奏書檄皆出昊手至是集為百卷曰經緯略
以獻昶賚以珍器錦綵俄命判度支戸部廣政十四年
修成昶實錄四十卷昶欲取觀昊曰帝王不閱史不敢
奉詔丁母憂裁百日起復俄修前蜀書命昊與趙元拱
王中孚及諫議大夫喬諷左給事中馮侃知制誥賈玄
珪幸寅遜太府少卿郭微右司郎中黃彬同撰成四十
卷上之以判使辦集封趙國公俄加司空領遂州武信
軍節度出判鹽鐵加弘文舘大學士修奉太廟禮儀使
昶嘗召四孫悉授太子司儀郎舍人並賜緋昊又改判
度支使其子孝連尚昶女鳳儀公主累遷太常少卿資
州刺史長子孝逢給事中蜀平隨昶入朝太祖優待之
拜昊工部尚書賜第以孝逢為膳部郎中孝連為將作
少監親屬乘舟自峽下至夷陵妻死昊聞悲愴成疾而
卒年七十三贈右僕射昊前後仕蜀五十年昶之世位
兼將相秉利權資貨歲入鉅萬奢侈尤甚後堂妓妾曳
羅綺數百人昶與江南李景通好遣其臣趙季札至江
南購得李紳武宗廟入相制書還以遺昊昊結綵樓置
其中盡召成都聲妓昊朝服前迎歸私第大會賓客晏
飲所費無算以帛二千匹謝季札初王衍降莊宗昊草
其表昶之降也其表亦昊所為蜀人潛署其門曰世修
降表李家見者哂之有集二十卷目為樞機應用集孝
連後至司農少卿昊孫德鏻至國子博士德錞進士及
第
母守素字表淳河中龍門人父昭裔偽蜀宰相太子太
師致仕守素弱冠起家偽授祕書郎累遷戸部員外郎
知制誥眞拜中書舍人工部侍郎出為雲安榷鹽使召
見其二子克溫克恭並賜緋以次子克恭尚昶女授檢
校水部員外郎廣政二十年拜工部尚書時昭裔判鹽
鐵衰老不能親職委其務於判官李光遠事多留滯昶
患之命守素代判使務父子相代時頗榮之俄改判度
支領彭州刺史又判鹽鐵守素奉親頗勤至雖隆暑暮
歸必朝服執簡以申昏定之禮蜀亡入朝授工部侍郎
籍其蜀中莊産茶園以獻詔賜錢三百萬以充其直仍
賜第於京城歲餘為兄之子岳州司法正已訟其居父
喪娶妾免正已亦坐奪一官開寶初起為國子祭酒太
祖征河東命權知趙州及平嶺表移知容州兼本管諸
州水陸轉運使先是部民有逋賦者或縣吏代輸或於
兼并之家假貸則皆納其妻女以為質守素表其事卽
日降詔禁止六年卒年五十三昭裔性好藏書在成都
令門人勾中正孫逢吉書文選初學記白氏六帖鏤板
守素齎至中朝行於世大中祥符九年子克勤上其板
補三班奉職次子克恭尚昶女鑾國公主仕為光祿少
卿歸宋至左監門衞將軍
歐陽廻益州華陽人父珏通泉令廻少事王衍為中書
舍人後唐同光中蜀平隨衍至洛陽補秦州從事知祥
鎮成都廻復來入蜀知祥僭號以為中書舍人廣政十
二年拜翰林學士明年知貢舉判太常寺遷禮部侍郎
領陵州刺史轉吏部侍郎加承旨二十四年拜門下侍
郎兼戸部尚書平章事監修國史嘗擬白居易諷諫詩
五十篇以獻昶手詔嘉美賚以銀器錦綵從昶歸朝為
右散騎常侍俄充翰林學士就轉左散騎常侍嶺南平
議遣廻祭南海廻聞之稱病不出太祖怒罷其職以本
官分司西京開寶四年卒年七十六贈工部尚書廻性
坦率無檢操雅善長笛太祖常召於偏殿令奏數曲御
史中丞劉溫叟聞之叩殿門求見諫曰禁署之職典司
誥命不可作伶人之事上曰朕嘗聞孟昶君臣溺於聲
樂廻至宰司尚習此技故為我所擒所以召廻欲驗言
者之不誣也温叟謝曰臣愚不識陛下鑒戒之微旨自
是不復召廻好為歌詩雖多而不工掌誥命亦非所長
但在蜀日卿相以奢靡相尚廻猶能守儉素此其可稱
也
宋史卷四百七十九
宋史卷四百七十九考證
孟昶傳年始十六錦里耆舊傳後主卽位年十四
宋史卷四百七十九考證
