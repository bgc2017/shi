宋史卷一百四十三
元中書右丞相總裁托克托等修
儀衛志第九十六
儀衞一(殿庭立仗)
綦天下之貴一人而已是故環拱而居備物而動文謂
之儀武謂之衞一以眀制度示等威一以愼出入遠危
疑也書載弁戈冕劉虎賁車輅周官旅賁王出入執盾
以夾王車朝儀之制固已粲然降及秦漢始有周廬陛
戟鹵簿金根大駕法駕千乘萬騎之盛歴代因之雖或
損益然不過為尊大而已宋初因唐五代之舊講究修
葺尤為詳備其殿庭之儀則有黃麾大仗黃麾半仗黃
麾角仗黃麾細仗凡正旦冬至及五月一日大朝會大
慶册受賀受朝則設大仗月朔視朝則設半仗外國使
來則設角仗發册授寶則設細仗其鹵簿之等有四一
曰大駕郊祀大饗用之二曰法駕方澤眀堂宗廟籍田
用之三曰小駕朝陵封祀奏謝用之四曰黃麾仗親征
省方還京用之南渡之後務為簡省此其大較也若夫
臨時增損用置不同則有國史會要禮書具在今取所
載撮其凡為儀衞志
殿庭立仗本充庭之制唐禮殿庭屯門皆列諸衛黃麾
大仗宋興太祖增創錯繡諸旗并幡氅等著于通禮正
至五月一日御正殿則陳之青龍白虎旗各一分左右
五嶽旗五在左五星旗五在右五方龍旗二十五在左
五方鳳旗二十五在右紅門神旗二十八分左右朱雀
真武旗各一分左右皂纛十二分左右(以上金吾)天一太一
旗各一分左右攝提旗二分左右五辰旗五北斗旗一
分左右(木火北斗在左金水土在右)二十八宿各一(角宿至壁宿在左奎宿至軫宿)
(在右)風伯雨師旗各一分左右白澤馴象仙鹿玉兔馴犀
金鸚鵡瑞麥孔雀野馬犛牛旗各二分左右日月合璧
旗一在左五星連珠旗一在右雷公電母旗各一分左
右軍公旗六分左右黃鹿飛麟兕騶牙白狼蒼烏辟邪
網子貔旗各二分左右信幡二十二分左右傳教告止
幡各十二分左右黃麾二分左右(以上兵部)日旗月旗各一
分左右君王萬歲旗一在左天下太平旗一在右獅子
旗二分左右金鸞金鳳旗各一分左右五方龍旗各一
(青赤在左黃白黑在右以上龍墀)龍君虎君旗各五分左右赤豹黃羆
旗各五分左右小黃龍旗一在左天馬旗一在右吏兵
力士旗各五分左右天王旗四分左右太歲旗十二分
左右天馬旗六分左右排闌旗六十分左右左右幡氅
各五行行七十五大黃龍旗二分左右大神旗六分左
右(以上六軍)神宗元豐二年詳定所言正旦御殿合用黃麾
仗案唐開元禮冬至朝會及皇太子受册加元服册命
諸王大臣朝宴外國亦皆用之故事皇帝受羣臣上尊
號諸衛各率其屬勒所部屯門殿庭列仗衞今獨修正
旦儀注而餘皆未及欲乞冬會等儀悉加詳定詔從之
又言御殿儀仗有黃麾幡三而無黃麾請製大麾一注
旄於干首以取夏制黃色以取漢制用十二幅以取唐
制用一旒以取今龍墀旗之制建於當御廂之前以為
表識其當御廂之後則建黃麾幡二上謂蔡確等曰黃
麾制度終有可疑今鑿而為禃於大庭夷夏共瞻或致
博聞多識者譏議非善宜姑闕之乃止三年詳定所言
昨定朝會圖於大慶殿横街北止陳大輦逍遙平輦而
輿未陳也當大輦之南增腰輿一小輿一古者扇翣皆
編次雉羽或尾為之故於文從羽唐開元改為孔雀凡
大朝會陳一百五十有六分居左右國朝復雉尾之名
而四面略為羽毛之形中繡雙孔雀又有雙盤龍扇皆
無所本遂改製偏扇團方扇為三等繡雉凡朝會平輦
逍遙並陳於東西龍墀上徽宗政和三年議禮局上大
慶殿大朝會儀衞黃麾大仗五千七十五人仗首左右
廂各二部絳引幡十(執各一人)第一部左右領軍衞大將軍
各一員第二部左右領軍衞折衝掌鼓一人帥兵官一
十人次執儀刀部十二行每行持各十人(後部並仗同)第一
行黃雞四角氅(凡氅皆持以龍頭竿)第二儀鍠五色幡第三青孔
雀五角氅第四烏戟第五緋鳳六角氅第六細弓矢第
七白鵝四角氅第八朱縢絡盾刀第九皂鵝六角氅第
十細弓矢第十一矟第十二綠縢絡盾刀揭鼓二掌鼓
二人(後部同)以上排列左右廂第一部各於軍員之南為
次廂第一部稍前第二部於第一部之後並相向次廂
左右各三部第一左右屯衞第二左右武衞並大將軍
第三左右衛將軍各一員第一果毅第二第三折衝各
一員於仗首左右廂第一部之南相向持黃麾幡二人
在當御廂前各立當御廂左右各一部左右衞果毅各
一人於玉輅之前分左右並北向次後廂左右各三部
第一左右驍衞將軍第二左右領軍衞折衝第三左右
領軍衛果毅各一員第一部分於當御廂之左右差後
第二部左在金輅之後西偏右在象輅之後東偏第三
部左在革輅之後西偏右在木輅之後東偏並北向次
左右廂各三部第一左右武衞將軍第二左右屯衞將
軍第三左右領軍衛折衝各一員各在網子鶡鷄貔旗
之前東西相向左右廂各步甲十二隊第一隊左右衞
果毅第二左右衞第四左右驍衞第六左右武衞第八
左右屯衞第十第十二左右領軍衞並折衝第三左右
驍衛第五左右武衞第七左右屯衞第九第十一左右
領軍衞並果毅各一員每隊旗一貔鶡鷄僊鹿金鸚鵡
瑞麥孔雀野馬犛牛甘露網子(内第十二隊旗同第一隊)刀盾弓矢
相間分十二隊每隊三十人五重第一至第六隊在仗
首第二部北第七至第十二隊在仗首第二部南東西
相向左右廂後部各十二隊第一第二左右衞第五第
七左右武衞第十第十二左右領軍衞並折衝第三第
四左右驍衞第八第九左右屯衛並果毅每隊旗二角
&KR1511;赤熊兕太平馴犀鵕䴊騼䮷騶牙蒼烏白狼龍馬金
牛次弩五人為一列弓矢十人為二重矟二十人為四
重以上在大慶殿門外第一至第四隊在前第五至第
八隊在後第九至第十二隊又在後東西相向真武隊
金吾折衝都尉一員仙童真武螣蛇神龜旗各一(執各一人)
犦矟二人弩五人為一列弓矢二十一人為四重矟二
十五人為五重以上在大慶門外中道北向排列殿中
省尚輦陳孔雀扇四十於簾外(執各一人)陳輦輿於龍墀大
輦在東部押執擎人二百二十有二人腰輿在南一十
有七人小輿又在南二十有五人皆西向平輦在西逍
遙在南共三十七人皆東向設繖扇於沙墀方繖二分
左右(執繖將校四人)團龍扇四分左右(執扇都將四人)方雉扇一百分
繖扇之後為五行(執扇長行一百人)押當執掌二人各立團龍
扇之北金吾引駕官二人分立團扇之南文德殿入閤
之制唯殿中省細仗與兩省供奉官班於庭太宗淳化
三年增黃麾仗二百五十人神宗熙寧三年修閤門儀
制宋敏求言本朝惟入閤乃御文德殿視朝今既不用
入閤儀即文德殿遂闕視朝之禮乞下兩制及太常禮
院約唐御宣政殿制裁定以備朔望正衙視朝之禮詔
學士院詳定學士韓維等上其儀朔前一日有司供張
於文德殿庭東面左金吾引駕官一人四色官二人各
帶儀刀被金甲天武官一人判殿中省一人排列官一
人扇二方繖一金吾仗碧襴十二各執儀刀兵部儀仗
排列職掌一人押隊員僚二人黃麾幡一告止幡傳教
幡信幡各八龍頭竿戟各五十西面右金吾引駕官以
下皆如東面天武官東西總百人門外立仗其東青龍
旗一五嶽旗五五龍旗十其西白虎旗一五星旗五五
鳳旗十御馬東西皆五匹每匹人員二人御龍官四人
設御幄於殿後閤其日左右金吾將軍常服押本衞仗
殿中省官押細仗東西對列俟皇帝受朝降坐放仗乃
退徽宗政和三年議禮局上文德殿視朝之制黃麾半
仗供二千二百六十五人殿内仗首左右廂各一部每
部一百二十四人在金吾仗南東西相向絳引幡十(執各)
(一人)分部之南北為五重當御廂左右部同左部在帥兵
官東右部在帥兵官西各為十重左右領軍衛大將軍
各一員居部之中(次廂左右第一第二第三部同)掌鼓一人次大將軍
後(次廂左右第一部并當御廂左右部次果毅次廂左右第二第三部次折衝次後廂左右部次將軍)帥
兵官十人分部之南北為五重北在絳引幡之南南在
絳引幡之北次廂左右第一第二第三部在部之南北
當御廂次後廂左部在黃氅東右部在黃氅西執儀刀
部十行行十人每色兩行為五重(次廂左右第一第二第三部同當御廂次)
(後廂左右部每色一行為十重左部以東為首右部以西為首並次帥兵官)第一行龍頭竿
黃雞四角氅(凡氅皆持以龍頭竿)第二儀鍠五色幡第三青孔雀
五角氅第四烏戟第五緋鳳六角氅第六細弓矢第七
白鵝四角氅第八朱縢絡盾刀第九皂鵝六角氅第十
矟揭鼓二掌揭鼓二人(分立緋氅烏戟後當中次廂左右第一第二第三部同當御廂)
(次後廂並一在儀鍠青氅間一在弓矢白氅間與後行齊)次廂左右各三部每部一
百一十五人次左右廂仗首之南東西相向第一部左
右屯衞大將軍及果毅各一員第二部左右武衞大將
軍第三部左右衞將軍各一員折衝各一員黃麾幡二
分立當御左右廂前中間北向當御廂左右各一部每
部一百二十四人在殿門内中道分東西並北向(次後廂左)
(右部同大慶殿列於樂架之南)左右衞果毅各一員(左在部西右在部東次後在右廂將)
(軍準此)次後廂左右各一部每部一百一十四人次當御
廂南左右驍衞將軍各一員左右廂各步軍六隊(第一隊每)
(隊三十三人第二至第六隊每隊各二十七人)分東西在仗隊後第一左右衛
第三左右武衛第五左右領軍衞並果毅各一員第二
左右驍衞第四左右屯衞第六左右領軍衞並折衝各
一員每隊旗二貔金鸚鵡瑞麥犛牛甘露鶡鷄(執各一人)刀
盾弓矢相間人數行列同前左右廂步軍殿門外左右
廂後部各六隊每隊三十八人在部下親從後東西相
向第一隊左右衞第三左右武衞第四左右領軍衞並
折衝各一員第二左右驍衞第四第六左右屯衞並果
毅各一員角&KR1511;太平馴犀騶牙白狼蒼烏等旗各二弩
五人為一列弓矢十人為二重矟二十人為四重真武
隊五十七人在端禮門内中道北向(大慶殿於殿門外)並有金
吾折衝都尉一員僊童真武螣蛇神龜等旗各一犦矟
二人弩五人為一列弓矢二十人為四重矟二十五人
為五重排列仗隊職掌六人分立仗隊之間殿内四人
殿外二人殿中省尚輦陳扇二十於簾外執扇殿侍二
十人陳腰輿小輿於東西朵殿腰輿在東小輿在西人
員都將各一人輦官共四十人陳繖扇於殿下方繖二
團龍扇四並分左右夾繖(執扇各一人將校或節級)方雉扇六十作
三重在繖扇之後輦官長行各一人金吾左右將軍各
一員在繖扇之南稍前四色官四人二人立於將軍之
南與繖扇一列宣敕放仗二人在引駕官南執儀刀引
駕官二人在親從官後長行二十四人在四色官之南
排列官二人在長行之南次金甲天武官二人在長行
南以上並分東西相向立設旗於殿門之外青龍旗一
在左五嶽神旗各一次之五方色龍旗各一次之五方
色龍旗各一又次之白虎旗一在右五星神旗各一次
之五方色鳳旗各一次之五方色鳳旗各一又次之詔
頒行之(大慶殿冊命諸王大臣黃麾仗準文德殿視朝)
政和中大祀饗立仗大黃龍負圖旗一執[糸斥]二百人陳
于闕庭赤龍旗南少西大黃龍旗之北宣和冬祀陳于
大内前大黃龍旗一執[糸斥]六十人陳于[糸斥]頓宫門外宣
德門次大黃龍負圖旗之南宣和此旗下又有日月五
星連珠北斗招搖蒼龍白虎朱雀玄武君王萬歲獅子
金鸞金鳳五方龍天下太平等旗凡二十一正至受朝
同龍墀旗陳於殿庭太廟在西櫺星門外路南次赤龍
旗少北青城在泰禋門外夏祭大禮在眀禋門外赤龍
旗之南(宗祀祫饗大禮不設大黃龍負圖旗大黃龍旗)大神旗六執[糸斥]各九十
人宣德門泰禋門並陳于大黃龍旗之南東西相望太
廟陳于西櫺星門外大黃龍旗之西少南視赤龍旗為
列南北相望龍墀旗執[糸斥]各十二人左右有日月旗各
一次君王萬歲旗一宣德門泰禋門在路東太廟在門
外路南次獅子旗二左右有金鸞金鳳旗各一次五方
龍旗各一青黃赤龍旗宣德泰禋門在東太廟在南黑
白龍旗宣德泰禋門在西太廟在北次天下太平旗一
宣德泰禋門在路西太廟在路北以上旗皆在車駕前
發仗内執[糸斥]人並錦帽五色絁繡寶相花衫錦臂鞲革
帶
政和中遼使朝紫宸殿用黃麾角仗各一千五十六人
殿内黃麾幡二次四色官之南分左右仗首左右廂各
一部每部一百四十人朵殿下稍南絳引幡十分部之
南北各為五重左右領軍衞大將軍各一員在部中稍
南(次廂左右第一第二部同)掌鼓一人次大將軍後(次廂左右第一部次果毅第一)
(部次折衝)帥兵官十人分部之南北(北在絳引幡之南南在絳引幡之北次廂左右)
(第一第二部在部之南北)各為五重執儀刀部九行每行持各十人
第一龍頭竿黃雞四角氅(皆持以龍頭竿)第二儀鍠五色幡第
三青孔雀五角氅第四烏戟第五緋鳳六角氅第六細
弓矢第七白鵝四角氅第八矟第九皂鵝六角氅掌揭
鼓一人在緋氅烏戟之後(次廂左右第一第二部同)次廂左右各二
部每部一百五人次左右廂仗首之南第一部左右屯
衛大將軍果毅各一員第二左右武衛大將軍折衝各
一員掌鼓以下至掌揭鼓人數並同仗首殿外左右廂
各步甲三隊每隊三十三人第一左右衛第三左右武
衛並果毅第二左右驍衛折衝並各一員貔金鸚鵡瑞
麥旗各二以次分在三隊刀盾三十人為五重(内第三隊弓矢)
左右廂後部各三隊(第一隊每隊三十八人第二隊每隊三十三人)第一左右
衛第三左右武衛並折衝第二左右驍衛果毅角&KR1511;太
平馴犀旗各二以次分在三隊弩五人為一列弓矢十
人為二重(第二第三隊為一列)矟二十人為四重排列仗隊職掌
二人次廂第二部之南分左右以上殿内仗隊東西相
向排列殿中省尙輦陳輿輦於東西朵殿平輦在東西
向逍遙輦在西東向設繖扇於殿下方繖二分左右團
龍扇四分左右夾方繖方雉扇二十四分左右各二重
在繖扇之後金吾四色官一人
政和中文德殿發册用黃麾細仗共一千四百二人設
日旗君王萬歲旗獅子旗金鸞旗青龍旗赤龍旗各一
在殿東階之東以西為上月旗天下太平旗獅子旗金
鳳旗白龍旗黑龍旗各一在西階之西以東為上(每旗執撦)
(四人)俱北向立押當職掌二人分左右立於日月旗南次
方繖二團龍扇四夾方繖次金吾上將軍二人將軍四
人引駕官四人次金甲二人次四色官六人内二人執
笏餘執金銅儀刀次碧襴二十四人内執金銅儀刀左
右各六人在北次都押衙二人立於碧襴之南少退次
皂纛旗一十二(每旗執撦五人)左右金吾仗司員僚各一人押
纛立於旗南次青龍一在東白虎旗一在西(每旗執撦六人)
員僚二人押旗在旗之北以上並分左右東西向次五
方龍旗在東五方鳳旗在西各二十五每五旗相間各
依五色排列次五嶽神旗五在東五星神旗五在西各
依方位排列(每旗執撦三人)次朱雀旗一在東真武旗一在西
(每旗執撦六人)以上並北向員僚二人押旗在旗之南分左右
次紅門旗二十八分左右(每旗執撦二人)次寅卯辰巳午未旗
六在東申酉戌亥子丑旗六在西天王旗四分左右夾
辰旗次龍君赤豹吏兵旗各五每旗各為一列在東每
列掩尾天馬旗一以次在東次虎君黃熊力士旗各五
每旗各為一列每列掩尾天馬旗一以次在西(每旗執撦三人)
員僚六人押仗各分立旗前次員僚四人押旗分左右
東西為一列(每列一員)左廂第一隊鶡雞白澤玉馬貔旗四
瀆旗各一為一列(下至第九隊旗行列準此)第二隊角亢氐房心宿
旗各一第三隊虚危室壁奎宿旗各一第四隊參井鬼
柳宿駃騠旗各一第五隊三角獸黃鹿苣文馴象飛麟
旗各一第六隊辟邪玉兔吉利仙鹿祥雲旗各一第七
隊花鳳飛黃野馬金鸚鵡瑞麥旗各一第八隊孔雀兕
甘露網子角&KR1511;旗各一並各為一列第九隊犛牛旗一
設於孔雀旗後右廂第一隊同左廂第一第二隊尾箕
斗牛女宿旗各一第三隊婁胃昴畢觜宿旗各一第四
隊星張翼軫駃騠旗各一第五至第八隊並同左廂第
五至第八第九隊騶牙旗蒼烏旗各二相間為一列(每旗)
(執撦三人)俱北向員僚二人押黃麾立於龍鳳旗之北左右
廂五色龍鳳旗之東西各設黃麾幡二次告止幡傳教
幡信幡各五次絳麾幡二次絳引幡五員僚五人押黃
麾立於龍鳳旗北少東排闌旗三十自黃麾幡東西排
列以次於南(每旗執撦三人)俱北向鐙仗哥舒各三十於殿東
西兩廂排列鐙仗起北哥舒間之俱東西相向左右廂
執白柯槍各七十五人東西相向又於騶牙旗南設大
黃龍旗一在殿門裏少西執撦二十人小黃龍旗一在
大黃龍旗後少西執撦三人次大神旗六分左右衛尉
寺押當儀仗職掌四人排列通直官二人大將二人節
級二人檢察六人左右金吾仗司押當職掌排列各官
一人執掌大將檢察凡大朝會儀衞有司皆依令式陳
設
初宋制有黃麾大仗半仗角仗細仗南渡後儀仗尤簡
惟造黃麾半仗角仗細仗而大仗不設中興大朝會四
朝惟一講紹興十五年三月朔旦是也然止以大仗三
分減一用三千三百五十人自是正旦冬至俱免大朝
賀以為定例焉黃麾半仗者大慶殿正旦受朝兩宮上
册寶之所設也用二千四百一十五人其内儀仗官兵
等一千八百三人兵部職掌五人統制官二人皆幞頭
公裳腰帶靴笏金吾司碧襴三十二人幞頭碧襴衫銅
革帶執儀刀將官二人幞頭緋抹額紫繡羅袍背螣蛇
銅革帶執儀刀旁頭一十人素帽紫紬衫纈衫黃勒帛
執銅仗子金銅甲二人兜鍪甲衫錦臂衣執金銅鉞斧
絳引幡十告止幡傳教幡信幡各二執幡人皆武弁緋
寶相花衫勒帛黃麾幡二執幡人武弁黃寶相花衫銅
革帶小行旗三百人素帽五色抹額緋寶相花衫勒帛
五色小氅三百人儀鍠四十人皆纈帽五色寶相花衫
勒帛金節一十二人武弁青寶相花衫銅革帶殳义三
十人素帽五色寶相花衫勒帛綠矟二百一十人素帽
緋寶相花衫勒帛烏戟二百一十人纈帽緋寶相花衫
勒帛白柯槍六十人素帽子銀褐寶相花衫勒帛儀弓
二百七十人纈帽青寶相花衫勒帛儀弩六十人平巾
幘緋寶相花衫勒帛銅仗子二十人素帽紫紬衫黃勒
帛儀刀百八十四人平巾幘緋寶相花衫内大旗下六
百一十二人大旗三十四龍旗一十鳳旗一十五星旗
五嶽旗各五青龍旗白虎旗孔雀旗玄武旗各一每旗
扶拽一十七人搭材一名武弁五色寶相花衫勒帛其
外殿中輿輦繖扇百三十三人逍遙平輦各一每輦人
員八人帽子宜男纈羅單衫塗金銀柘枝腰帶輦官二
十七人幞頭白獅子纈羅單衫塗金銀海捷腰帶紫羅
裏夾三襜中道繖扇六十六輦官七十人素方繖四十
四人弓脚幞頭碧襴衫塗金銅革帶烏皮履繡紫方繖
六花團扇十二十八人雉扇二十二人準備四人皆武
弁緋寶相花袍銅革帶鳳扇二十二人黃抹額黃寶相
花袍黃勒帛編排儀仗職掌五人立殿下繖扇後烏皮
介幘緋羅寬衫白羅大帶其黃麾小半仗者大慶殿冊
皇太子及穆清殿皇后受冊之所設也用一千四百九
十九人其内儀仗官兵等八百八十七人兵部職掌十
二人金吾司碧襴三十人絳引幡二告止幡一傳教幡
一信幡一用十五人黃麾幡一三人小行旗百八十人
五色小氅子百八十人金節十二人儀鍠斧二十三人
綠矟七十五人烏戟七十五人白柯槍八十一人儀弓
六十三人儀弩四十五人銅仗子一十人儀刀六十七
人統制官將官牽頭金銅甲皆與前半仗同内大旗下
六百一十二人殿中輿輦繖扇百三十二人皆同前半
仗其黃麾角仗者大慶殿冬至受朝紫宸殿即位兩宮
賀節慶夀紫宸殿受金使朝之所設也用一千五十六
人内金吾司放仗官二人統制官一人攝大將軍六人
旁頭五人黃麾幡一三人絳引幡八二十四人金節十
二人儀弓七十人儀弩五十人儀刀七十人儀鍠斧一
十三人白柯槍三十人綠矟七十人烏戟七十人小行
旗三百人五色小氅三百人銅仗子三十人其黃麾細
仗者大慶殿文德殿發册及進國史之所設也東都用
一千四百二人中興後或用百人至五百人隨事增損
而其執仗有四小行旗五色小氅儀刀銅仗子其服色
有四纈帽子素帽子平巾幘武弁冠五色寳相花衫勒
帛大朝會之外有日務四參六參朔參望參朔參用
釐務不釐務通直郎巳上望參用釐務通直郎以上宣
制非時慶賀以望參官餘以朔參官四參官謂宰執侍
從武臣正任文臣卿監員郎監察御史已上四參遇雨
則改日參在京宮觀奉朝請者赴六參高宗移蹕臨安
殿無南廊遇雨雪則日參官於南閤内起居宰執使相
立簷下侍從兩省臺諫官以下立南閤内卿監郎官武
功大夫以下立東西廊紹興十二年十月有司請行正
至朝賀禮及講求祖宗故實常朝視朝正衙便殿之儀
乃討論朔日文德殿視朝紫宸殿日參望參垂拱殿日
參四參假日崇政殿坐聖節垂拱紫宸殿上夀之制請
先御正殿視朝十一月禮部侍郎王賞言正至大慶賀
受朝係御大慶殿與文德紫宸垂拱殿禮制不同月朔
視朝則御文德殿謂之前殿正衙設黃麾半仗其餘紫
宸垂拱皆係别殿不設儀仗今大慶殿朝會禮文繁多
欲先舉行文德殿視朝之制時行宮止一殿乃更作崇
政垂拱二殿御史臺請以射殿為崇政殿朔望權置帳
門以為紫宸殿宣赦書德音麻制以為文德殿羣臣拜
表聽御札批答權作文德殿東上閤門其垂拱殿四參
於殿門外設位版十三年始視朝于文德殿設黃麾半
仗二千四百十五人六月紫宸殿望參設黃麾角仗一
千五十六人自是後殿坐及射殿引呈公事以日景已
高依舊制設衞士青凉繖十淳熙十四年詔引呈射殿
公事殿門外排立御馬如後殿之儀大朝會儀舊制
垂拱殿設簾殿上駐輦候起居稱賀班絶乘輦樞密知
閤門官樞密都副承旨諸房副都承旨前導管軍引駕
至大慶殿後幄降輦入次更衣紹興十五年正月朔旦
以二殿經塗與東都異乃以常御殿為垂拱殿免駐輦
設簾帷設椅子稱賀畢過大慶殿後幄前期儀鸞司設
御榻於大慶殿中南向設東西房於御榻左右稍北設
東西閤於殿後左右殿上前楹施簾設香案於殿下太
常展宮架樂於殿庭橫街之南其日御輦院陳輿輦繖
扇於殿下東西相向兵部陳五輅於皇城南門外俱北
向騏驥院列御馬於殿門外東西相向兵部帥屬設黃
麾仗三千三百五十人於殿門内外以殿狹輦出房不
鳴鞭淳熙十六年正旦行稱賀禮比政和五禮月朔視
朝儀皇帝御大慶殿服鞾袍即御坐皇太子文武百僚
常服稱賀而設黃麾半仗二千四百十五人及冬至朝
賀設黃麾角仗一千五十六人著為令而大眀會儀自
紹興十五年以後不設
宋史卷一百四十三
