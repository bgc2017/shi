宋史卷二百五十三
元中書右丞相總裁托克托等修
列傳第十二
折德扆(子御勲御卿曾孫克行)馮繼業王承美
李繼周孫行友(子全照)
折德扆世居雲中為大族父從阮自晉漢以來獨據府
州控扼西北中國頼之仕周至静難軍節度使其鎮府
州時署德扆為馬步軍都校廣順間周世宗建府州為
永安軍以德扆為節度使時從阮鎮邠寧父子俱領節
鎮時人榮之顯德中德扆率師攻下河市鎮斬并軍五
百餘級入朝以其弟德愿權總州事時世宗南征還次
通許橋德扆迎謁且請遷内地世宗以其素得蕃情不
許厚加賜賚而遣之德扆未至德愿又破并軍五百餘
于沙谷砦斬其將郝章張釗宋初德扆又破河東沙谷
砦斬首五百級建隆二年來朝待遇有加遣歸鎮乾德
元年敗太原軍于城下擒其將楊璘二年卒年四十八
贈侍中子御勲御卿
御勲字世隆德扆鎮府州日表為右職德扆卒以御勲
領汾州團練使權知府州事開寳二年太祖征太原御
勲詣行在謁見以為永安軍留後四年以郊祀來朝禮
畢歸鎮九年郊祀西洛復來朝道病後期改泰寧軍節
度使留京師太平興國二年卒年四十贈侍中
御卿幼補節院使御勲知州事署為兵馬都尉御勲徙
鎮召為閑廐副使知府州太宗征河東命御卿與尹憲
領屯兵同攻嵐州又破岢嵐軍擒其軍使折令圖以獻
遂下嵐州又殺其憲州刺史霍翊又擒其將馬延忠等
七人遷崇儀使淳化三年凡四遷而為府州觀察使五
年拜永安軍節度使既而契丹衆萬餘入寇御卿大敗
之於子河汊斬首五千級獲馬千匹契丹將號突厥太
尉司徒錫里死者二十餘人擒其吐渾一人自是契丹
知所畏太宗因遣使問御卿曰西北要害皆屯勁兵戎
人何自而至御卿對曰敵緣山峽小徑入謀剽略臣諜
知之遣人邀其歸路因縱兵大擊敗走之人馬墜厓谷
死者相枕其大將韓德威僅以身免皆聖靈所及非臣
之功也上嘉之歲餘御卿被病德威諜知之且為李繼
遷所誘率衆來侵以報子河汊之役御卿力疾出戰德
威聞其至不敢進會疾甚其母密遣人召歸御卿曰世
受國恩邊寇未滅御卿罪也今臨敵棄士卒自便不可
死於軍中乃其分也為白太夫人無念我忠孝豈兩全
言訖泣下翊日卒年三十八上聞悼惜久之贈侍中以
其子惟正為洛苑使知州事惟正歸朝以其弟惟昌繼
之咸平二年河西黃女族長蒙異保及惟昌所部啜訛
引趙保吉之衆入寇麟州萬戸谷進至松花砦惟昌與
從叔同廵檢使海超弟供奉官惟信率兵赴戰會保吉
兵衆官軍不敵惟昌臂中流矢墜馬攝弓起得裨將馬
突圍出海超惟信没焉九月保吉黨萬私保移埋復來
寇惟昌與宋思恭劉文質合戰于埋并峯敗走之又破
言泥族拔黃砦焚其器甲車帳俘斬甚衆以功領富州
刺史改文思使景德元年與王萬海等破賊砦護芻糧
抵麟州秋入朔州界破狼水砦時契丹方圍岢嵐軍聞
敗遁去明年拜興州刺史大中祥符二年表求赴闕真
宗命近臣與射於苑中宴賜甚厚上言先臣御卿蒙賜
旗三十竿以壯軍容請别給賜許之七年命河東民運
糧赴麟州當出兵為援惟昌力疾領步騎屯寧遠砦冒
風沙而行時疾巳亟猶與賓佐宴飲談笑自若焉明日
卒年三十七以其弟惟忠繼之惟忠字藎臣初以兄惟
信戰没補西頭供奉官擢閤門祗候及惟昌卒以惟忠
為六宅使知府州兼麟府路都廵檢使領普州刺史再
遷左藏庫使真拜嘉州刺史改資州進簡州團練使喪
母起復雲麾將軍卒惟忠知兵事天聖中契丹與夏國
會兵境上聲言嫁娶惟忠覘得其實率麾下往備之戒
士卒母輕動一夕風霾有騎走營中以為寇至惟忠堅
臥不動徐命擒之得數誕馬蓋虜所縱也既卒錄其弟
姪子孫七人以其子繼宣嗣州事久之特贈惟忠耀州
觀察使寳元中繼宣坐苛虐掊刻種落嗟怨絀為左監
門衞將軍楚州都監擢其弟右侍禁繼閔為西京作坊
使嗣州事繼閔字廣孝慶歷中元昊兵攻麟州不克進
圍州城城險且堅東南有水門厓壁峭絕阻河賊緣厓
腹微徑魚貫而前城中矢石亂下賊轉攻城北士卒復
力戰賊死傷甚衆遂引去圍豐州豐州遂陷繼閔以城
守勞特遷宫苑使普州刺史未幾護送麟州戍卒冬服
賊伏兵邀擊之盡掠所齎繼閔脫身繇間道歸會赦止
奪宫苑使後復官領果州團練使自元昊反繼閔招輯
歸業者三千餘戸皇祐二年卒以其弟繼祖嗣州事繼
祖字應之由右侍禁遷西染院使累轉皇城使成州團
練使臨政二十餘年奏乞書籍仁宗賜以九經韓絳發
河東兵城囉兀繼祖為先鋒深入敵帳降部落戸八百
加解州防禦使卒繼祖有子當襲州事請以授兄之子
克柔詔從之而進其三子官錄二孫為借職弟繼世少
從軍為延州東路廵檢嵬名山之内附繼世先知之遣
其子克懃報种諤諤用是取綏州繼世以騎步萬軍于
懷寧砦入晉祠谷往銀川分名山之衆萬五千戸居於
大理河夏人來攻再戰皆捷諤抵罪逮繫獄以兵付之
而行遂同名山守綏州錄功領忠州刺史說韓絳城囉
兀以撫横山因畫取河南之策絳以為然以左騏驥使
果州團練使卒諸司使無賻禮詔以繼世蕃官捍邊有
績特給之從子克行
克行字遵道繼閔子也初仕軍府無所知名夏人寇環
慶种諤拒之詔河東出師為援克行請往諤使以兵三
千護餉道戰于葭蘆川先登斬級四百降戸千馬畜萬
計諸老將矍然曰真折太尉子也擢知府州秦兵討夏
國張世矩將河外軍民克行與俱廷議謂守臣難自行
詔克行選兵隸世矩克行抗章願率部落先驅未報即
委管鑰而西大酋咩保吳良以萬騎來躡克行為後拒
度賊半度隘縱擊大破之殺咩保吳良師還自劾釋不
問王中正出塞克行先拔宥州每出必勝夏人畏之益
左廂兵專以當折氏太原孫覽議城葭蘆諸將論多不
合召克行問策即頓兵吐渾河約勒部伍為深入窮討
之狀敵疑不敢動既訖役又入津慶龍横川斬級三千
詔河東進築八砦通道鄜延延帥遣秦希甫來共議克
行請兩路併力以遠者為先希甫曰由近及遠法也克
行曰不然事有竒正今乘士氣之銳所利在速故先遠
役以出其不意若徐圖之士心且怠矣希甫持不可并
上二議卒用克行策城成諜言寇至軍中皆戒嚴克行
止之曰彼自擾耳巳而果然克行在邊三十年善拊士
卒戰功最多羌人呼為折家父官至秦州觀察使卒贈
武安軍節度使子可大為榮州團練使知府州從子可
適可適未冠有勇馳射不習而能鄜延郭逹見之歎曰
真將種也薦試廷中補殿侍隸延州從种諤出塞遇敵
馬以少年易之可適索與鬭斬其首取馬而還益知名
米脂之役與夏人戰三角嶺得級多又敗之於蒲桃谷
東兵久不得食千人成聚籍籍于軍門或欲掩殺以為
功可適曰此以饑而逃耳非叛也單馬出詰之曰爾輩
何至是不為父母妻子念而甘心為異域鬼耶皆回面
聲喏流涕謝再生各遣歸羌夏人十萬入寇可適先得
其守烽卒姓名詐為首領行視呼出盡斬之烽不傳因
卷甲疾趨大破之于尾丁磑回次檉楊溝正午駐營分
騎據西山曰彼若躡吾後腹背受敵必敗果舉軍來可
適所部纔八千轉戰至高嶺廼從間道趣洪德設伏邀
其歸路敵至伏發衝之其國母踰山而遁焚棄輜重雖
帷帳首飾之屬亦不返衆相蹈藉赴厓澗死者如積論
前後功至皇城使成州團練使知岷蘭州鎮戎軍渭帥
章楶合熙秦慶三道兵築好水川命總管王文振統之
而可適將軍為副熙州兵千人失道盡死文振歸罪於
可適楶即下之吏宰相章惇欲按軍法哲宗不許猶削
十三官而罷楶請留以責效乃以權第十二將嵬名阿
埋昧勒都逋皆夏人桀黠用事者詔可適密圖之會二
酋以畜牧為名會境上可適諜知之遣兵夜往襲并俘
其族屬三千人遂取天都山帝為御文德殿受賀以其
地為西安州遷可適東上閤門使洺州防禦使涇原鈐
轄知州事真拜和州防禦使進明州觀察使為副都總
管帥鍾傅行邊為敵所隔以輕騎拔之得歸傅議取靈
武環慶亦請出師命可適將萬騎往即薄靈州川夏人
扶老挾稚中夜入州城明日俘獲甚夥而慶兵不至乃
引還詔使入覲帝以傅榮訪焉對曰得之易守之難當
先侵弱其地待吾藩籬既固然後可圖帝曰卿言是也
進武安軍節度觀察留後步軍都虞候大城蕭關與傅
議齟齬會覆師數百于踏口傅劾之貶鄭州觀察使俄
知衛州拜淮康軍節度使轉運使請於平夏通峽鎮戍
西安四砦分築場圃置芻粟五百萬可適以費大難之
又欲借車牛以運及致十萬斛於熙河皆戾其意乃中
以疑謗召為佑神觀使明年復以為渭州命其子彦質
直祕閣參軍事數月而卒年六十一彦質紹興中簽書
樞密院别有傳
馮繼業字嗣宗大名人父暉朔方節度封衛王繼業幼
敏慧有度量以父任補朔方軍節院使隨父歴邠孟及
再領朔方皆補牙職周廣順初暉疾繼業圖殺其兄繼
勲暉卒遂代其父為朔方軍留後以郊祀恩加靈州大
都督府長史遷朔方節度靈環觀察處置度支温池榷
稅等使恭帝時繼業既殺兄代父領鎮頗驕恣時出兵
劫略羌夷羌夷不附又撫士卒少恩繼業慮其為變以
太祖居鎮日嘗得給事乃豫徙其孥闕下建隆初來朝
連以駞馬寳器為獻開寳二年賜詔奬諭拜静難軍節
度使三年改鎮定國軍吏民立碑頌其遺愛太平興國
初來朝封梁國公留京師明年卒年五十一贈侍中
王承美豐州人本河西藏才族都首領其父事契丹為
左千牛衛將軍開寳二年率衆來歸承美授豐州牙内
指揮使父卒改天德軍蕃漢都指揮使知州事移豐州
刺史遣軍校詣闕言願誘退渾突厥内附上嘉其意太
平興國七年與契丹戰斬獲以萬計禽其天德軍節度
使韋太以獻明年契丹來寇又擊敗其衆萬餘追北至
青冡百餘里斬獲益衆以功授本州團練使以乞黨族
次首領弗香克浪買為歸德郎將没細大首領越移為
懷化大將軍瓦窑為歸德大將軍淳化二年冬來朝令
歸所部控子河汊自是諸蕃歲修貢禮頗效忠順景德
初來朝以其守邊歲久遷本州防禦使以還自承美内
屬給奉同蕃官例至是特詔月增五萬尋請於州城置
孔子廟詔可之未幾被疾遣中使挾醫視之大中祥符
五年卒贈恩州觀察使六年錄其子文寳孫懷筠以官
初承美養其長孫文玉為子奏署殿直及卒其本族首
領上言文玉曉逹軍政請令襲承美任下蕃漢議議同
以為侍禁知州事文玉父文恭時為侍禁在沂州表訴
其事詔改文恭為供奉官九年承美葬詔以緡帛米麴
羊酒賜其家
李繼周延州金明人祖計都父孝順皆為金明鎮使繼
周嗣掌本族太平興國三年東山蕃落集衆寇清化砦
繼周率衆敗之殺三千餘人補殿前承旨雍熙中又與
候延廣敗未藏末腋等族於渾州西山淳化四年遷殿
直賜介胄戎器茶綵明年討李繼遷命開治塞門鴉兒
兩路又招降族帳首領二十餘人率所部入夏州敗蕃
將數千於石堡砦以功轉供奉官復加恩賞仍賜官第
繼周以阿都關塞門盧關等砦最居邊要遂規修築砦
城有磨盧家媚咩拽藏等族居近盧關未嘗内順繼周
夜率所部往襲焚之斬首俘獲甚衆至道二年授西京
作坊副使賜袍帶銀綵雕戈以寵之大軍討西夏命為
延州路踏白先鋒會繼遷邀戰於路繼周戰却之咸平
初改西京左藏庫副使三年復為先鋒入賊境焚積聚
殺人畜獲器甲凡六十餘萬授供備庫使領金明縣兵
馬都監新砦解家河盧關路都廵檢五年授西京作坊
使蕃騎入鈔繼周逐之出境景德元年夏人圍麟州繼
周受詔率兵會李繼福掩擊之加領誠州刺史大中祥
符二年卒年六十七詔邊臣擇其子可襲職者以名聞
邊臣言其子殿直士彬遜愞從子士用朴忠練邊事且
為部落所伏乃詔士彬管勾部族事士用為廵檢都監
以左右之士彬後至供備庫副使金明縣都監新砦解
家河盧關路廵檢康定元年元昊反攻保安軍而潛兵
襲金明士彬父子俱被禽士彬兄士紹至内殿崇班士
用至供奉官閤門祇候李繼福者亦與繼周同時歸順
授永平砦茭村軍主以戰功歴歸德將軍領順州刺史
至内殿崇班新歸明諸族都廵檢
孫行友莫州清苑人世業農初定州西二百里有狼山
者當易州中路舊有城堡邊人賴之以避寇山中蘭若
有尼姓孫氏名深意有術惑衆行友兄子方諫名之為
姑帥事之甚謹及尼坐亡行友益神其事因以其術然
香燈聚民漸衆自晉少帝與契丹絶好邊州困於轉輸
逋民往往依方諫推以為帥方諫懼主帥捕逐乃表歸
朝因署為東北西招收指揮使且賜院額曰勝福每契
丹軍來必率其徒襲擊之鎧仗畜産所得漸多人益依
以避難焉易定帥聞于朝因以方諫為邊界遊奕使行
友副之自是捍禦侵軼多所殺獲乘勝入祁溝關平庸
城破飛狐砦契丹頗畏之邊民千餘家賴以無患然亦
隂持兩端以圖自固巳而晉師失律薊人導契丹陷中
原方諫之密搆也契丹授方諫定州節度行友易州刺
史尋以蕃將耶律忠代方諫於雲州方諫不受命歸保
狼山契丹北歸焚劫山中方諫自狼山率衆復保定州
歸命於漢授行友易州刺史行義泰州刺史弟兄掎角
以居寇每入諸軍鎮閉壘坐視一無所得行友嘗遣都
校王友遇廵警於石河與契丹遇殺百餘騎又嘗獲其
刺史蔡福順清苑令王璉乾祐中契丹復犯塞行友禦
之俘殺數百人周太祖北征行友道獻俘馘人馬以求
見且請自效廼厚加賜予留之軍門及周祖受命行友
屢上言偵得契丹離合願得勁兵三千乘間平定幽州
乃移方諫鎮華州以行友為定州留後顯德初正授節
鉞世宗自河東還加檢校太傅六年世宗北征行友攻
下契丹之易州擒其刺史任欽以獻宋初加同平章事
狼山佛舍妖妄愈甚衆趨之不可禁行友不自安累表
乞解官歸山詔不允建隆二年乃徙其帑廩召集丁壯
繕治兵甲欲還狼山以自固兵馬都監藥繼能密表其
事大祖遣閤門副使武懷節馳騎會鎮趙之兵稱廵邊
直入其城行友不之覺既而出詔示之令舉族赴闕行
友倉皇聽命既至命侍御史李維岳就第鞫之得實下
詔切責削奪從前官爵勒歸私第仍戮其部下數人遣
使馳詣狼山輦其尼師之屍焚之行友弟易州刺史方
進兄子保塞軍使全暉皆詣闕待罪詔釋之四年秋詔
免行友禁錮未幾以郊祀恩起為右龍武軍將軍乾德
二年遷右監門衛大將軍又改左龍武軍大將軍太平
興國六年卒年八十贈左衛上將軍方進德州刺史子
全照
全照字繼明以蔭補殿直雍熙中授京南廵檢俄隸幽
州部署曹彬麾下遷供奉官閤門祗候歴靜戎威虜二
軍監軍從田重進擊賊有功就加西京作坊使兼知威
虜軍連為廣韶鄜延二路都廵檢使淳化五年率兵與
李繼隆克綏州因與張崇貴等同戍守之俄護屯兵於
夏州兼知州事召還為登萊路都廵檢使遷左藏庫使
延州監軍兼阿都關盧關路都廵檢事咸平初入掌軍
頭引見司二年加如京使為涇原路鈐轄兼安撫都監
是冬徙并汾等州都廵檢使三年改知順安軍代還復
為環慶路鈐轄與李繼和規度靈州道路四年加西上
閤門使復為環慶路鈐轄五年將城綏州以慕興為綏
州路部署全照為鈐轄既又慮全照素剛執與興不協
乃以曹璨代之既調兵夫二萬餘全照言其非便乃罷
又嘗命度地河北全照言沿河高阜可分置城堡屯戍
者寧邊軍南武強縣側凡二處上重於興役止命營安
平南徙置祁州俄知天雄軍府六年夏上裁定防秋禦
戎之要命為平邊軍部署領兵八千扼要害之路以全
照好陵人取其嘗所保薦者王德鈞裴自榮共事焉景
德元年上幸澶淵命為駕前西面邢洺路馬步軍鈐轄
兼天雄軍駐泊兼管勾東南貝冀等州鈐轄全照言若
敵騎南逼魏城但得騎兵千百必能設竒取勝上賞其
忠果乃傳詔都部署周瑩若全照欲擊賊即分兵給之
既而邊騎果逼府城全照拒退之真宗遣使勞慰時契
丹請和朝廷遣曹利用就其行帳議事全照疑非誠懇
勸判府王欽若留不遣故德清軍不能守吏民多為賊
所害及契丹出境北面將帥還師併至府城全照令以
次雙行入門魏能不從其約率兵馬坌入全照坐城樓
引弓射之欽若入朝就命全照知軍府事以城守勞加
檢校工部尚書增食邑三百戸徙鎮州召還進東上閤
門使領英州刺史全照形短精悍知兵以嚴毅整衆然
性剛使氣專任刑罰中書初進擬嚴州刺史上曰全照
深刻常慮人以嚴察議巳今授此州似涉譏誚乃改焉
三年為邠寧環慶都部署趙德明納欵朝議減西鄙戍
兵令屯近地全照以邊防不可無備未即奉詔上曰全
照是好勇多言者德明使巳至闕復何慮焉因徙全照
知永興軍府仍拜四方館使西師移屯者至府命全照
兼駐泊鈐轄全照許州有别墅求典是州可之大中祥
符中遷引進使踰歲表求歸朝命掌閤門客省四方館
事四年車駕西幸留為新城都廵檢未幾卒年六十
論曰五代之季邊圉之不靖也久矣太祖之興雖不勤
遠略而向之陸梁䟦扈而不可制者莫不竭忠效節雖
奔走僵仆而不避豈人心之有異哉良由威德之並用
控御之有道也折氏據有谷府與李彛興之居夏州初
無以異太祖嘉其嚮化許以世襲雖不無世卿之嫌自
從阮而下繼生名將世篤忠貞足為西北之捍可謂無
負於宋者矣承美繼周分涖種落亦能世其職者也繼
業雖出賊叛之族而有循良之風方諫行友介遼晉間
持兩端以取將相終以首鼠獲咎其諸異端之害歟全
照職親禁衛素稱嚴果而昧於弭兵之利君子所不予
也
宋史卷二百五十三
