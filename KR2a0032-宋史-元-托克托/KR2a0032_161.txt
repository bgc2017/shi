宋史卷一百六十一
元中書右丞相總裁托克托等修
職官志第一百一十四
職官一三師三公(宰執門下省)中書省尚書省
昔武王克商史臣紀其成功有曰列爵惟五分土惟三
建官惟賢位事惟能後世曰爵曰官曰職分而任之其
原蓋始乎此然周初之制已不可考周公作六典自天
官冢宰而下小大高下各帥其屬以任其事未聞建官
而不任以事位事而不命以官者至於列爵分土此封
建諸侯之制也亦未聞以爵以土如後世虚稱以備恩
數者也秦漢及魏晉南北朝官制沿革不常不可殫舉
後周復周禮六典官稱而參用秦漢隋文帝廢周禮之
制惟用近代之法唐承隋制至天授中始有試官之格
又有員外之置尋為檢校試攝判知之名其初立法之
意未嘗不善蓋欲以名器事功甄别能否又使不肖者
絶年勞序遷之覬覦而世戚勲舊之家寵之以祿而不
責以猷為其居位任事者不限資格使得自竭其所長
以為治效且黜陟進退之際權歸於上而有司若不得
預殊不知名實混殽品秩貿亂之弊亦起於是矣宋承
唐制抑又甚焉三師三公不常置宰相不專任三省長
官尚書門下並列于外又别置中書禁中是為政事堂
與樞密對掌大政天下財賦内庭諸司中外筦庫悉隷
三司中書省但掌冊文覆奏考帳門下省主乘輿八寶
朝會版位流外考較諸司附奏挾名而已臺省寺監官
無定員無專職悉皆出入分涖庶務故三省六曹二十
四司類以他官主判雖有正官非别敇不治本司事事
之所寄十亡二三故中書令侍中尚書令不預朝政侍
郎給事不領省職諫議無言責起居不記注中書常闕
舍人門下罕除常侍司諫正言非特旨供職亦不任諫
諍至於僕射尚書丞郎員外居其官不知其職者十常
八九其官人受授之别則有官有職有差遣官以寓祿
秩叙位著職以待文學之選而别為差遣以治内外之
事其次又有階有勲有爵故仕人以登臺閣升禁從為
顯宦而不以官之遲速為榮滯以差遣要劇為貴途而
不以階勲爵邑有無為輕重時人語曰寧登瀛不為卿
寧抱槧不為監虛名不足以砥礪天下若此外官則懲
五代藩鎮專恣頗用文臣知州復設通判以貳之階官
未行之先州縣守令多帶中朝職事官外補階官既行
之後或帶或否視是為優劣大凡一品以下謂之文武
官未常參者謂之京官樞密宣徽三司使副學士諸司
而下謂之内職殿前都校以下謂之軍職外官則有親
民釐務二等而監軍巡警亦比親民此其槩也故自真
宗仁宗以來議者多以正名為請咸平中楊億首言文
昌會府有名無實宜復其舊既而言者相繼乞復二十
四司之制至和中吳育亦言尚書省天下之大有司而
廢為閑所當漸復之然朝論異同未遑釐正神宗即位
慨然欲更其制熙寧末始命館閣校唐六典元豐三年
以摹本賜羣臣乃置局中書命翰林學士張璪等詳定
八月下詔肇新官制省臺寺監領空名者一切罷去而
易之以階九月詳定所上寄祿格會明堂禮成近臣遷
秩即用新制而省臺寺監之官各還所職矣五年省臺
寺監法成六年尚書新省成帝親臨幸召六曹長貳以
下詢以職事因誡敇焉初新階尚少而轉行者易以及
元祐初於朝議大夫六階以上始分左右既又以流品
無别乃詔寄祿官悉分左右詞人為左餘人為右紹聖
中罷之崇寧初以議者有請自承直至將仕郎凡換選
人七階大觀初又增宣奉至奉直大夫四階政和末自
從政至迪功郎又改選人三階於是文階始備而武階
亦詔易以新名正使為大夫副使為郎而横班十二階
使副亦然故有郎居大夫之上者繼以新名未具增置
宣正履正大夫郎凡十階通為横班而文武官制益加
詳矣大抵自元祐以後漸更元豐之制二府不分班奏
事樞密加置簽書戶部則不令右曹專典常平而總於
其長起居郎舍人則通記起居而不分言動館職則增
置校勘黃本凡此皆與元豐稍異也其後蔡京當國率
意自用然動以繼志為言首更開封守臣為尹牧由是
府分六曹縣分六案又内侍省職悉倣機延之號已而
修六尚局建三衞郎又更兩省之長為左輔右弼易端
揆之稱為太宰少宰是時員既濫冗名且紊雜甚者走
馬承受升擁使華黃冠道流亦濫朝品元豐之制至此
大壞及宣和末王黼用事方且追咎元祐紛更乃請設
局以修官制格目為正名亦何補矣建炎中興參酌潤
色因吕頤浩之請左右僕射並同中書門下平章事兩
省侍郎改為參知政事三省之政合乎一乾道八年又
改左右僕射為左右丞相刪去三省長官虛稱道揆之
名遂定然維時多艱政尚權宜御營置使國用置使修
政局置提舉軍馬置都督並以宰相兼之總制司理財
同都督督視理兵並以執政兼之因事剏名殊非經久
惟樞密本兵與中書對掌機務號東西二府命宰相兼
知院事建炎四年實用慶歷故典其後兵興則兼樞密
使兵罷則免至開禧初始以宰臣兼樞密為永制當多
事時諸部或長貳不並置或併郎曹使相兼之惟吏部
戶部不省不併兵休稍稍增置其後詔非曾任監司守
臣不除郎官著為令又增館閣員廣環衞官然紹興務
行元祐故事以左右二字分别流品其後以人言省法
寧清濁相涵無絶人遷善之路横班以郎居大夫之上
既釐而正之矣而介胄之士與縉紳同稱寧名號未正
毋示人以好武之機陳傅良欲定史官遷次之序衆論
韙之而未及行洪邁欲改三衙軍官稱謂當時嘉之卒
未暇講考古之制量今之宜蓋自元祐以逮政和已未
嘗拘乎元豐之舊中興若稽成憲二者並行而不悖故
凡大而分政任事之臣微而筦庫監局之官沿襲不革
者皆先後所同便也或始剏而終罷或欲革而猶因則
有各當其可者焉類而書之先後互見作職官志以至
廩給傔從雖微必錄並從舊述云
三師三公宋承唐制以太師太傅太保為三師太尉司
徒司空為三公為宰相親王使相加官其特拜者不預
政事皆赴上於尚書省凡除授則自司徒遷太保自太
傅遷大尉檢校官亦如之太尉舊在三師下由唐至宋
加重遂以太尉居太傅之上若宰臣官至僕射致仕者
以在位久近或已任司空司徒則拜太尉太傅等官若
太師則為異數自趙普以開國元勲文彦博以累朝耆
德方特拜焉雖太傅王旦司徒吕夷簡各任宰相二十
年止以太尉致仕熙寧二年富弼除守司空兼侍中平
章事辭司空侍中三年曾公亮除守司空檢校太師兼
侍中以兩朝定策之功辭相位也六年文彦博除守司
徒兼侍中九年彦博除守太保兼侍中辭太保元豐三
年以曹佾檢校太師守司徒兼中書令九月詔檢校官
除三公三師外並罷又以文彦博落兼侍中除守太尉
富弼守司徒皆錄定策之功也六年彦博守太師致仕
八年王安石守司空曹佾守太保元祐元年文彦博落
致仕太師平章軍國重事吕公著守司空同平章軍國
重事崇寧三年蔡京授司空行尚書左僕射大觀元年
蔡京為太尉二年為太師政和二年京落致仕依前太
師三日一至都堂治事九月詔以太師太傅太保古三
公之官今為三師古無此稱合依三代為三公為真相
之任司徒司空周六卿之官太尉秦主兵之任皆非三
公並宜罷之仍考周制立三孤少師少傅少保亦稱三
少為三次相之任至是京始以三公任真相三公自國
初以來未嘗備官獨宣和末三公至十八人三少不計
也太師三人蔡京童貫鄭紳太傅四人王黼燕王俁越
王偲鄆王楷太保十一人蔡攸肅王樞至儀王㮙渡江
後秦檜為太師張俊韓世忠為太傅劉光世為太保乾
道初楊沂中吳璘並為太傅紹熙初史浩為太師嗣秀
王為太保自紹熙後三公未嘗備官其後韓侂胄史彌
遠賈似道專政皆至太師焉宰相之職佐天子總百官
平庶政事無不統宋承唐制以同平章事為真相之任
無常員有二人則分日知印以承郎以上至三師為之
其上相為昭文館大學士監修國史其次為集賢殿大
學士或置三相則昭文集賢二學士併監修國史各除
唐以來三大館皆宰臣兼故仍其制國初范質昭文學
士王溥監修國史魏仁浦集賢學士此為三相例也神
宗新官制於三省置侍中中書令尚書令以官高不除
人而以尚書令之貳左右僕射為宰相左僕射兼門下
侍郎以行侍中之職右僕射兼中書侍郎以行中書令
之職政和中改左右僕射為大宰少宰仍兼兩省侍郎
靖康中復改為左右僕射建炎三年吕頤浩請參酌三
省之制左右僕射並加同中書門下平章事門下中書
二侍郎並改為參知政事廢尚書左右丞從之乾道八
年詔尚書左右僕射可依漢制改為左右丞相詳定敇
令所言近承詔旨改左右僕射為左右丞相令刪去侍
中中書尚書令以左右丞相充緣舊左右僕射非三省
長官故為從一品今左右丞相係充侍中中書尚書令
之位即合為正一品從之丞相官以大中大夫以上充
平章軍國重事元祐中置以文彦博太師吕公著守司
空相繼為之序宰臣上所以處老臣碩德特命以寵之
也故或稱平章軍國重事或稱同平章軍國事五日或
兩日一朝非朝日不至都堂其後蔡京王黼以太師總
三省事三日一朝赴都堂治事開禧元年韓侂胄拜平
章討論典禮乃以平章軍國事為名蓋省重字則所預
者廣去同字則所任者專邊事起乃命一日一朝省印
亦歸其第宰相不復知印其後賈似道專權竊位日久
尊寵日隆位皆在丞相上
使相親王樞密使留守節度使兼侍中中書令同平章
事者皆謂之使相不預政事不書敇惟宣敇除授者敇
尾存其銜而已乾德二年范質等三相皆罷以趙普同
平章事李崇矩樞密使命下無宰相書敇使問翰林陶
榖榖謂自昔輔相未嘗虚位惟唐太和中甘露事數日
無宰相時左僕射令狐楚等奉行制書今尚書亦南省
長官可以書敇竇儀曰榖之所陳非承平令典今皇弟
開封尹同平章事即宰相之任也可書敇從之
參知政事掌副宰相毗大政參庶務乾德二年置以樞
密直學士薛居正兵部侍郎吕餘慶並本官參知政事
先是巳命趙普為相欲置之副而難其名稱以問翰林
學士陶榖曰下宰相一等有何官對曰唐有參知機務
參知政事故以命之仍令不押班不知印不升政事堂
殿廷别設磚位敇尾著銜降宰相月奉雜給半之未欲
與普齊也開寶六年始詔居正餘慶於都堂與宰相同
議政事至道元年詔宰相與參政輪班知印同升政事
堂押敇齊銜行則並馬自宼準始以後不易元豐新官
制廢參知政事置門下中書二侍郎尚書左右丞以代
其任建炎三年復以門下中書侍郎為參知政事而省
左右丞乾道八年改左右僕射為左右丞相其參知政
事如故以中大夫以上充常除二員或一員嘉泰三年
始除三員故事丞相謁告參預不得進擬惟丞相未除
則輪日當筆然多不踰年少僅旬月淳熙初葉衡罷相
龔茂良行相事近三年亦剏見也
門下省受天下之成事審命令駮正違失受發通進奏
狀進請寶印凡中書省畫黃錄黃樞密院錄白畫旨則
留為底及尚書省六部所上有法式事皆奏覆審駮之
給事中讀侍郎省侍中審進入被旨畫聞則授之尚書
省樞密院即有舛誤應舉駮者大則論列小則改正凡
文書自内降者著之籍章奏至則受而通進俟頒降分
送所隷官司凡吏部擬六品以下職事官則給事中校
其仕歷功狀侍郎侍中引驗審察非其人則論奏凡遷
改爵秩加叙勲封四選擬注奏鈔之事有舛誤退送尚
書省覆刑部大理寺所斷獄審其輕重枉直不當罪則
以法駮正之國初循舊制以中書門下平章事為宰相
之職復用兩制官一員判門下省事官制行始釐正焉
凡官十有一侍中侍郎左散騎常侍各一人給事中四
人左諫議大夫起居郎左司諫左正言各一人先是中
書人吏分掌五房曰孔目房吏房戶房兵禮房刑房又
有主事勾銷二房至是釐中書為三省分兵與禮為六
房各因其省之事而增益之門下九分房十曰吏房曰
戶房曰禮房曰兵房曰刑房曰工房皆視其房之名而
主行尚書省六曹二十四司所上之事曰開拆房曰章
奏房曰制敇庫房亦皆視其名而受遣文書表狀與供
閱敇令格式擬官爵封勲之類惟班簿本省雜務則歸
吏房吏四十有九錄事主事各三人令史六人書令史
十有八人守當官十有九人而外省吏十有九人令史
一人書令史二人守當官六人守闕守當官十人元豐
八年以門下中書外省為後省門下外省復置催驅房
元祐三年詔吏部注通判赴門下引驗應省臺寺監諸
司人吏四分減一復置點檢房四年又别立吏額紹聖
二年守闕守當官門下中書省各以百人尚書省百五
十人為額四年三省吏員並依元豐七年額
侍中掌佐天子議大政審中外出納之事大祭祀則版
奏中嚴外辦導輿輅詔升降之節皇帝齋則請就齋室
大朝會則承旨宣制告成禮祭祀亦如之冊后則奉寶
以授司徒國朝以秩高罕除自建隆至熙寧真拜侍中
纔五人雖有用他官兼領而實不任其事官制行以左
僕射兼門下侍郎行侍中職别置侍郎以佐之南渡後
置左右丞相省侍中不置
侍郎掌貳侍中之職省中外出納之事大祭祀則前導
輿輅詔進止大朝賀則授表以奏祥瑞冊后則奉節及
寶位與知樞密院同知樞密院中書侍郎尚書左右丞
為執政官南渡後復置參知政事省門下侍郎不置
左散騎常侍左諫議大夫左司諫左正言同掌
規諫諷諭凡朝政闕失大臣至百官任非其人三省至
百司事有違失皆得諫正國初雖置諫院知院官凡六
人以司諫正言充職而他官領者謂之知諫院正言司
諫亦有領他職而不預諫諍者官制行始皆正名元豐
八年諫議大夫孫覺言據官制格目諫官之職凡發令
舉事有不便於時不合於道大則廷議小則上封若賢
良之遺滯於下忠孝之不聞於上則以事狀論薦乞依
此以修舉職事八月門下省言諫議大夫司諫正言合
通為一詔並從之十月詔倣六典置諫官員元祐元年
二月詔諫官雖不同省許二人同上殿後又從司諫虞
策之請如獨員許與臺官同對九月左右正言久闕侍
御史王巖叟言國家倣近古之制諫官六員方之先王
已自為少望詔補足無令久空職十月司諫王覿言自
今中書舍人闕勿以諫官兼權從之十一月巖叟又言
近降聖旨兩省諫官各令出入異戶勿與給事中中書
舍人通實欲限隔諫官不使在政事之地恐知本末數
論列爾尋詔諫官直舍仍舊八年詔執政親戚不除諫
官建中靖國元年言者謂諫官論事惟憑詢訪而百司
之事六曹所報外皆不得其詳遂詔諫官案計關臺察
給事中四人分治六房掌讀中外出納及判後省之事
若政令有失當除授非其人則論奏而駮正之凡章奏
日錄目以進考其稽違而糾治之故事詔旨皆付銀臺
司封駮官制行給事中始正其職而封駮司歸門下元
豐五年五月詔給事中許書畫黃不書草著為令六月
給事中陸佃言三省密院文字已讀者尚令封駮慮失
之重複詔罷封駮房六年詔駮正事赴執政禀議七年
有旨舉駮事依中書舍人封還詞頭例既而令禀議如
初給事中韓忠彦言給舍職位頗均一則不禀白而聽
封還一則許舉駮而先禀議於理未允且朝廷之事執
政所行職當封駮則巳與執政異自當求決於上尚何
禀議之有詔從之紹聖四年葉祖洽言兩省置給舍使
之互察今中書舍人兼權封駮則給事中之職遂廢詔
特旨書讀不迴避餘互書判元符三年翰林學士曾肇
言門下之職所以駮正中書違失近日給事封駮中書
錄黃乃令舍人書讀行下隳壞官制有損治體願正紀
綱為天下後世法重和元年給事中張叔夜言凡命令
之出中書宣奉門下審讀然後付尚書頒行而密院被
旨者亦錄付門下此神宗官制也今急速文字不經三
省而諸房以空黃先次書讀則審讀殆成虛設矣乞立
法禁從之凡分案五曰上案主寶禮及朝會所行事曰
下案主受發文書曰封駮案主封駮及試吏校其功過
曰諫官案主關報文書曰記注案主錄起居注其雜務
則所分案掌焉紹興以後止除二人或一人
起居郎一人掌記天子言動御殿則侍立行幸則從大
朝會則與起居舍人對立於殿下螭首之側凡朝廷命
令赦宥禮樂法度損益因革賞罰勸懲羣臣進對文武
臣除授及祭祀宴享臨幸引見之事四時氣候四方符
瑞戶口增減州縣廢置皆書以授著作官國朝舊置起
居院命三館校理以上修起居注熙寧四年詔諫官兼
修注者因後殿侍立許奏事元豐二年兼修注王存乞
復起居郎舍人之職使得盡聞明天子德音退而書之
神宗亦謂人臣奏對有頗僻讒慝者若左右有史官書
之則無所肆其姦矣然未果行故事左右史雖日侍立
而欲奏事必禀中書俟旨存因對及之八月廼詔雖不
兼諫職許直前奏事蓋存發之也官制行改修注為郎
舍人六年詔左右史分記言動元祐元年仍詔不分七
年詔邇英閣講讀罷有留身奏事者許侍立紹聖元年
中丞黃履言所奏或干機密難令旁立仍依先朝故事
先是御後殿則左右史分日侍立崇寧三年詔如前殿
之儀更不分日大觀元年詔事有足以勸善懲惡者雖
秩卑亦書之紹興二十八年用起居郎洪遵言起居郎
舍人自今後許依講讀官奏事隆興元年用起居郎兼
侍講胡銓言前殿依後殿輪左右史侍立
符寶郎二人掌外廷符寶之事禁中别有内符寶郎官
制行未嘗除大觀初八寶成詔依唐六典增置靖康罷
之
通進司隷給事中掌受三省樞密院六曹寺監百司奏
牘文武近臣表疏及章奏房所領天下章奏案牘具事
目進呈而頒布於中外
進奏院隷給事中掌受詔敇及三省樞密院宣劄六曹
寺監百司符牒頒于諸路凡章奏至則具事目上門下
省若案牘及申禀文書則分納諸官司凡奏牘違戾法
式者貼說以進熙寧四年詔應朝廷擢用材能賞功罰
罪事可懲勸者中書檢正樞密院檢詳官月以事狀錄
付院謄報天下元祐初罷之紹聖元年詔如熙寧舊條
靖康元年二月詔諸道監司帥守文字應邊防機密急
切事許進奏院直赴通進司投進舊制通進銀臺司知
司官二人兩制以上充通進司掌受銀臺司所領天下
章奏案牘及閣門在京百司奏牘文武近臣表疏以進
御然後頒布于外銀臺司掌受天下奏狀案牘抄錄其
目進御發付勾檢糾其違失而督其淹緩發敇司掌受
中書樞密院宣敇著籍以頒下之
登聞檢院隷諫議大夫登聞鼓院隷司諫正言掌受
文武官及士民章奏表疏凡言朝政得失公私利害軍
期機密陳乞恩賞理雪冤濫及奇方異術改換文資改
正過名無例通進者先經鼓院進狀或為所抑則詣檢
院並置局于闕門之前中興後檢鼓糧審官官告進奏
謂之六院例以京官知縣有政績者充亦有自郡守除
者繼即除郎恩數略視職事官而不入雜壓紹興十一
年胡汝明以料院除監察御史遂遷侍御史乾道後相
繼入臺者數人六院彌重為察官之儲淳熙初班寺監
丞之上紹熙五年詔六院官復入雜壓在九寺簿之下
六院各隨所隷
中書省掌進擬庶務宣奉命令行臺諫章疏羣臣奏請
興剙改革及中外無法式事應取旨事凡除省臺寺監
長貳以下及侍從職事官外任監司節鎮知州軍通判
武臣遥郡横行以上除授皆掌之凡命令之禮有七曰
冊書立后妃封親王皇子大長公主拜三師三公三省
長官則用之曰制書處分軍國大事頒赦宥德音命尚
書左右僕射開府儀同三司節度使凡告廷除授則用
之曰誥命應文武官遷改職秩内外命婦除授及封叙
贈典應合命詞則用之曰詔書賜待制大卿監中大夫
觀察使以上則用之曰敇書賜少卿監中散大夫防禦
使以下則用之曰御札布告登封郊祀宗祀及大號令
則用之曰敇牓賜酺及戒勵百官曉諭軍民則用之皆
承制畫旨以授門下省令宣之侍郎奉之舍人行之留
其所得旨為底大事奏禀得旨者為畫黃小事擬進得
旨者為錄黃凡事干因革損益而非法式所裁者論定
而上之諸司傳宣特旨承報審覆然後行下設官十有
一令侍郎右散騎常侍各一人舍人四人右諫議大夫
起居舍人右司諫右正言各一人分房八曰吏房曰戶
房曰兵禮房曰刑房曰工房曰主事房曰班簿房曰制
敇庫房元祐以後析兵禮為二增催驅點檢分房十有
一後又改主事房為開拆凡吏房掌行除授考察升黜
賞罰廢置薦舉假故一時差官文書曰戶房掌行廢置
升降郡縣調發邊防軍須給貸錢物曰禮房掌行郊祀
陵廟典禮后妃皇子公主大臣封冊科舉考官外夷書
詔曰兵房掌行除授諸蕃國王爵官封曰刑房掌行赦
宥及貶降叙復曰工房掌行營造計度及河防修閉凡
尚書省所上奏請給諫所陳章疏内外臣僚官司申請
無法式應取旨者六房各視其名而行之曰主事房掌
行受發文書曰班簿房掌百官名籍具員曰制敇庫房
掌編錄供檢敇令格式及架閣庫曰催驅房督趣稽違
曰點檢房省察差失吏四十有五錄事三人主事四人
令史七人書令史十有四人守當官十有七人而外省
吏十有九人令史一人書令史二人守當官六人守闕
守當官十人元豐八年詔待制以上磨勘本省進擬元
祐三年詔應除授從中批付中書省者並三省行紹聖
五年詔臣僚上殿劄子中書省進呈取旨其承受傳宣
内降非有司所可行者申中書或樞密院奏審
令掌佐天子議大政授所行命令而宣之祀大神祇則
升壇享宗廟則升阼階而相其禮臨軒冊命則讀冊建
儲則升殿宣制持冊及璽綬以授太子大朝會則詣御
坐前奏方鎮表及祥瑞國朝未嘗真拜以他官兼領者
不預政事然止曹佾一人餘皆贈官官制行以右僕射
兼中書侍郎行令之職别置侍郎以佐之中興後置左
右丞相省令不置
侍郎掌貳令之職參議大政授所宣詔旨而奉之凡大
朝會則押表及祥瑞案臨軒冊命則押冊引案以所奏
文及冊書授令四夷來朝則奏其表疏以贄幣付有司
南渡後復置參知政事省中書侍郎不置
舍人四人舊六人掌行命令為制詞分治六房隨房當
制事有失當及除授非其人則論奏封還詞頭國初為
所遷官實不任職復置知制誥及直舍人院主行詞命
與學士對掌内外制凡有除拜中書吏赴院納詞頭其
大除拜亦有宰相召舍人而授詞頭者若大誥命中書
并敇進入從中而下餘則發敇官受而出之及修官制
遂以實正名而判後省之事分案五曰上案掌冊禮及
朝會所行事曰下案掌受付文書曰制誥案掌書錄制
詞及試吏校其功過曰諫官案掌受諸司關報文書曰
記注案掌錄記注其雜務則隨所分案掌之元豐六年
詔中書省置點檢房令舍人通領元祐元年詔舍人各
簽諸房文字其命詞則輪日分草九月詔時暫闕官依
門下尚書省例送本省官兼權紹聖四年蹇序辰請自
今命詞以元行遣文書同檢送兩制舍人從之建炎後
同他官兼攝者則稱權舍人資淺者為直舍人院
起居舍人一人掌同門下省起居郎侍立修注官元豐
前以起居郎舍人寄錄而更命他官領其事謂之同修
起居注官制行以郎舍人為職任淳熙十五年羅點自
戶部員外郎為起居舍人避其祖諱乃以為太常少卿
兼侍立修注官其後兩史或闕而用資淺者則降旨以
某人權侍立修注官
右散騎常侍右諫議大夫右司諫右正言與門
下省同但左屬門下右屬中書皆附兩省班籍通謂之
兩省官元豐既新官制職事官未有不經除授者惟御
史大夫左右散騎常侍始終未嘗一除人蓋兩官為臺
諫之長無有啓之者中興初詔諫院不隷兩省紹興二
年詔並依舊赴三省元置局處淳熙十五年用林栗言
置左右補闕拾遺專任諫正不任糾劾之事踰年減罷
法司令史書令史守當官各一人守闕守當官三人乾
道六年減二人
檢正官五房各一人掌糾正省務熙寧三年置以京朝
官充選人即為習學公事官制行罷之而其職歸左右
司建炎三年中書門下省言軍興以來天下多事中書
别無屬官元豐以前有檢正官後因置左右司遂不差
致朝廷及應報四方行移稽留無檢舉催促今欲差官
兩員充中書門下省檢正諸房公事(内一員檢正吏禮兵房一員檢正戶)
(刑工房)從之至次年詔並罷紹興二年詔中書門下省復
置檢正官一員建炎三年指揮中書門下省併為一中
書省錄事主事令史書令史守當官共四十三人門下
省錄事主事令史書令史守當官共四十六人依祖額
以八十九人為額隷闕守當官兩省各一百人共存留
一百五十人中書省六分門下省四分
尚書省掌施行制命舉省内綱紀程式受付六曹文書
聽内外辭訴奏御史失職攷百官庶府之治否以詔廢
置賞罰曰吏部曰戶部曰禮部曰兵部曰刑部曰工部
皆隷焉凡天下之務六曹所不能與奪者總決之應取
裁者隨所隷送中書省樞密院事有成法則六曹準式
具鈔令僕射丞檢察簽書送門下省畫聞審察吏部注
擬文武官及封爵承襲賜勲定賞之事朝廷有疑事則
集百官議其可否凡更改申明敇令格式一司條法則
議定以奏覆大常考功謚議亦如之季終具賞罰勸懲
事付進奏院頒行于天下大祭祀則警戒執事官設官
九尚書令左右僕射左右丞左右司郎中員外郎各一
人分房十曰吏房曰戶房曰禮房曰兵房曰刑房曰工
房各視其名而行六曹諸司所上之事曰開拆房主受
遣文書曰都知雜房主行進制敇目班簿具員考察都
事以下功過遷補曰催驅房主考督文牘稽違曰制敇
庫房主編檢敇令格式簡納架閣文書置吏六十有四
都事三人主事六人令史十有四人書令史三十有五
人守當官六人元豐四年詔尚書都省及六曹各輪郎
官一員宿直五年詔得旨行下並用劄子紹聖元年詔
在京官司所受傳宣内降隨事申尚書省或樞密院覆
奏二月詔尚書省都彈奏六察御史糾不當者
令掌佐天子議大政奉所出命令而行之其屬有六曹
凡庶務皆會而決之凡官府之紀綱程式無不總焉大
事三省通議則同執政官合班小事尚書省獨議則同
僕射丞分班論奏若事由中書門下而有失當應奏者
亦如之與三師三公侍中中書令俱以冊拜自建隆以
來不除惟親王元佐元儼以使相兼領不與政事政和
二年詔尚書令太宗皇帝曾任今宰相之官巳多不須
置然是時說者以謂為令者唐太宗也熙陵未嘗任此
蓋時相蔡京不學之過宣和七年詔復置令亦虚設其
名無有除者南渡後並省不置
左僕射右僕射掌佐天子議大政貳令之職與三省
長官皆為宰相之任大祭祀則掌百官之警戒視滌濯
告潔贊玉幣爵坫之事自官制行不置侍中中書令以
左僕射兼門下侍郎右僕射兼中書侍郎行侍中中書
令職事政和中詔曰昔我神考訓迪厥官有司不能奉
承仰惟前代以僕臣之賤充宰相之任可改左僕射為
大宰右僕射為少宰靖康元年詔依元豐舊制復為左
右僕射南渡後置左右丞相省僕射不置
左丞右丞掌參議大政通治省事以貳令僕射之職
僕射輪日當筆遇假故則以丞權當筆知印大祭祀酌
獻薦饌進熟則受爵酒以授僕射舊班六曹尚書下官
制行升其秩為執政元豐五年五月詔左右僕射丞合
治省事是月御史言左右丞蒲宗孟王安禮於都堂下
馬違法犯分安禮争論帝前神宗是之今左右丞於都
堂上下馬自此始南渡後復置參知政事省左右丞不
置
左司郎中右司郎中左司員外郎右司員外郎
各一人掌受六曹之事而舉正文書之稽失分治省事
左司治吏戶禮奏鈔班簿房右司治兵刑工案鈔房而
開拆制敇御史(元豐六年都司置御史房主行彈糾御史案察失職)催驅封樁印
房則通治之有稽滯則以期限舉催初於都司置吏設
案而議者謂臺郎宰掾不當目為官司遂隨省房分治
所領之事惟置手分書奏各四人主行校定省吏都事
以下功過及遷補之事元豐七年都司御史房置簿以
書御史六曹官糾察之多寡當否為殿最歲終取旨升
黜紹聖元年詔都司以歲終點檢六曹稽違最多者具
郎官姓名上省取旨二年詔御史臺察六曹稽緩違失
者送左司籍記宣和二年左司員外郎王蕃奏都司以
彌綸省闥為職事無不預今宰丞入省諸房文字填委
次第呈覆自朝至于日中或昏暮僅絶其勢不暇一一
檢閱細故而省吏徑禀宰丞請筆以草檢令承從官齎
赴郎官廳落日押字謂宜遵守元豐及崇寧舊法諸房
各具簽帖先都事自點檢次郎官押訖赴宰丞請筆行
下於是詔曰先帝肇正三省詔給舍都司以贊省務今
都司寖以曠官緣省吏強悍敢肆侵侮自今違法事其
左右司官尚書具事舉劾建炎三年詔減左右司郎官
兩員置中書門下省檢正諸房公事二員至次年檢正
省罷其左右司郎官依舊四員紹興三十二年詔尚書
省吏房兵房三省樞密院機速房尚書省刑房戶房工
房三省樞密院看詳賞功房尚書省禮房令左右司郎
官四員從上分房書擬隆興元年詔左右司郎官各差
一員乾道六年詔榷貨務都茶場依建炎三年指揮委
都司官提領措置乾道七年復添置右司郎官二人
榷貨務都茶場(都司提領)提轄官一員(京朝官充)監場官二員(京選)
(通差)掌鹺茗香礬鈔引之政令以通商賈佐國用舊制置
務以通榷易建炎中興又置都茶場給賣茶引隨行在
所榷貨務置場雖分兩司而提轄官監官並通銜管幹
外置建康鎮江務場並冠以行在為名以都司提領不
係戶部經費建康鎮江續分隷總領所開禧初以總領
所侵用儲積錢令徑隷提領所乾道七年提領所置幹
辦官一員右提轄官與雜買務雜賣場文思院左蔵東
西庫提轄並稱四轄外補則為州内遷則為寺監丞簿
亦有徑為雜監司或入三館(乾道間榷市舶左蔵王揖除坑冶務王禋除鑄錢司)
(淳熙間熊克自文思除校書郎)紹熙以後往往更遷六院官或出為添
倅有先後輕重之異焉左蔵封樁庫(都司提領)監官一員監
門官一員淳熙九年以都司提領初剏非奉親與軍須
不支後或撥入内庫或以供宫廷諸費亦以備振恤之
用
提舉修敇令自熙寧初編修三司令式命宰臣王安石
提舉是後皆以宰執為之詳定官以侍從之通法令者
充舊制二員宣和中增至七員靖康初減為三員刪定
官無常員先是嘗别修一司敇命大觀三年詔六曹刪
定官併入詳定一司敇令所為一局
制置三司條例司掌經畫邦計議變舊法以通天下之
利熙寧二年置以知樞密院陳升之參知政事王安石
為之而蘇轍程顥等亦皆為屬官未幾升之相乃言條
例者有司事爾非宰相之職宜罷之帝欲併歸中書安
石請以樞密副使韓絳代升之焉三年判大名府韓琦
言條例司雖大臣所領然止是定奪之所今不關中書
而徑自行下則是中書之外又有一中書也五月罷歸
中書
三司會計司熙寧七年置於中書以宰相韓絳提舉先
是絳言總天下財賦而無考較盈虛之法乃置是司既
而事多濡滯八年絳坐此罷相局亦尋廢
編修條例司熙寧初置八年罷
經撫房專治邊事宣和四年宰臣王黼主伐燕之議置
于三省不復以關樞密院六年罷
提舉講議司崇寧元年七月詔如熙寧條例司故事都
省置講議司以宰相蔡京提舉侍從為詳定官卿監為
參詳官又置檢討官凡宗室冗官國用商旅鹽鐵賦調
尹牧每一事各三人主之(時又分武備一房别為樞密院講議司三年三月知樞密)
(院事蔡卞奏罷)三年四月結局宣和六年又於尚書省置講議
司十二月命大師致仕蔡京兼領聽就私第裁處仍免
簽書
儀禮局大觀元年詔於尚書省置以執政兼領詳議官
二員以兩制充應凡禮制本末皆議定取旨政和三年
五禮儀注成罷局
禮制局討論古今宫室車服器用冠昏喪祭沿革制度
政和二年置於編類御筆所有詳議司詳議官宣和二
年詔與大晟府製造所協聲律官並罷
宋史卷一百六十一
宋史卷一百六十一考證
職官志一冊后則奉寶以授司徒國朝以秩高罕除
秩監本訛秋從通考改正
十月詔倣六典置諫官員(臣開鼎)按下文云國家倣
近古之制置諫官六員則員字上應有六字
宋史卷一百六十一考證
