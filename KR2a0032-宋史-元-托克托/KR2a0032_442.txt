宋史卷四百四十二
元中書右丞相總裁托克托等修
列傳第二百一
文苑四
穆脩石延年(劉潛附)蕭貫蘇舜欽
尹源黃亢黃鑑楊蟠
顔太初郭忠恕
穆修字伯長鄆州人幼嗜學不事章句真宗東封詔舉
齊魯經行之士修預選賜進士出身調泰州司理參軍
負才與衆齟齬通判忌之使人誣告其罪貶池州中道
亡至京師叩登聞鼓訴冤不報居貶所歲餘遇赦得釋
迎母居京師間出遊匄以給飬久之補潁州文學參軍
徙蔡州明道中卒修性剛介好論斥時病詆誚權貴人
欲與交結往往拒之張知白守亳亳有豪士作佛廟成
知白使人召修作記記成不書士名士以白金五百遺
修為夀且求載名於記修投金庭下趣裝去郡士謝之
終不受且曰吾寧糊口為旅人終不以匪人汚吾文也
宰相欲識修且將用為學官修終不往見母死自負櫬
以葬日誦孝經喪記不用浮屠為佛事自五代文敝國
初柳開始為古文其後楊億劉筠尚聲偶之辭天下學
者靡然從之修於是時獨以古文稱蘇舜欽兄弟多從
之游修雖窮死然一時士大夫稱能文者必曰穆參軍
慶歴中祖無擇訪得所著詩書序記誌等數十首集為
三卷
石延年字曼卿先世幽州人晉以幽州遺契丹其祖舉
族南走家於宋城延年為人跌宕任氣節讀書通大略
為文勁健於詩最工而善書累舉進士不中真宗錄三
舉進士以為三班奉職延年恥不就張知白素奇之謂
曰母老乃擇禄耶延年不得已就命後以右班殿直改
太常寺太祝知金鄉縣有治名用薦者通判乾寧軍徙
永静軍為大理評事館閣校勘歴光禄大理寺丞上書
章獻太后請還政天子太后崩范諷欲引延年延年力
止之後諷敗延年坐與諷善落軄通判海州久之為祕
閣校理遷太子中允同判登聞鼓院嘗上言天下不識
戰三十餘年請為二邊之備不報及元昊反始思其言
召見稍用其說命往河東籍鄉兵凡得十數萬時邊將
遂欲以捍賊延年笑曰此得吾粗也夫不教之兵勇怯
相雜若怯者見敵而動則勇者亦牽而潰矣今既不暇
教宜募其敢行者則人人皆勝兵也又嘗請募人使唃
厮囉及回鶻舉兵攻元昊帝嘉納之延年喜劇飲嘗與
劉潛造王氏酒樓對飲終日不交一言王氏怪其飲多
以為非常人益奉美酒肴果二人飲啖自若至夕無酒
色相揖而去明日都下傳王氏酒樓有二仙來飲已乃
知劉石也延年雖酣放若不可攖以世務然與人論天
下事是非無不當初與天章閣待制吳遵路同使河東
及卒遵路言於朝廷特官其一子
劉潛字仲方曺州定陶人少卓逸有大志好為古文以
進士起家為淄州軍事推官嘗知蓬萊縣代還過鄆州
方與曼卿飲聞母暴疾亟歸母死潛一慟遂絶其妻復
撫潛大號而死時人傷之曰子死於孝妻死於義同時
以文學稱京東者齊州歴城有李冠舉進士不第得同
三禮出身調乾寧主簿卒有東臯集二十卷
蕭貫字貫之臨江軍新喻人俊邁能文尚氣槩舉進士
甲科為大理評事通判安宿二州遷太子中允直史館
仁宗即位進太常丞同判禮院歴吏部南曺開封府推
官三司鹽鐡判官為京東轉運使時提舉捉賊劉舜卿
善捕盗號劉鐡彈恃功為不法前後畏其凶悍莫敢治
貫至發之廢為民徙江東改知洪州累遷尚書刑部員
外郎坐前使江東不察所部吏受賕降知饒州有撫州
司法參軍孫齊者初以明法得官以其妻杜氏留里中
而紿娶周氏入蜀後周欲訴於官齊斷髮誓出杜氏久
之又納倡陳氏挈周所生子之撫州未踰月周氏至齊
捽置廡下出偽劵曰若傭婢也敢爾耶乃殺其所生子
周訴於州及轉運使皆不受人或告之曰得知饒州蕭
使君者訴之事當白矣周氏以布衣書姓名乞食道上
馳告貫撫非所部而貫特為治之更赦猶編管齊濠州
遷兵部員外郎召還將試知制誥會營建獻懿二皇太
后陵未及試而卒貫臨事敢為不苟合於時初感疾夢
綠衣中人召至帝所賦禁中曉寒歌詞語清麗人以比
唐李賀
蘇舜欽字子美參知政事易簡之孫父耆有才名嘗為
工部郎中直集賢院舜欽少慷慨有大志狀貌怪偉當
天聖中學者為文多病偶對獨舜欽與河南穆修好為
古文歌詩一時豪俊多從之游初以父任補太廟齋郎
調滎陽縣尉玉清昭應宮災舜欽年二十一詣登聞鼓
院上疏曰烈士不避鈇鉞而進諫明君不諱過失而納
忠是以懷策者必吐上前蓄冤者無至腹誹然言之難
不如容之難容之難不如行之難有言之必容之行之
則三代之主也幸陛下留聽焉臣觀今歲自春徂夏霖
雨隂晦未嘗少止農田被菑者幾於十九臣以謂任用
失人政令多過賞罰弗中之所召也天之降災欲悟陛
下而大臣歸咎於刑獄之濫陛下聽之故肆赦天下以
為禳救如此則是殺人者不死傷人者不抵罪而欲以
合天意也古者斷决滯訟以平水旱不聞用赦故赦下
之後隂雨及今前志曰積隂生陽陽生火災見焉乘夏
之氣發洩於玉清宮震雨雜下烈熖四起樓觀萬疊數
刻而盡非慢於火備乃天之垂戒也陛下當降服减膳
避正寢責躬罪已下哀痛之詔罷非業之作拯失軄之
民察輔弼及左右無禆國體者罷之竊弄權威者去之
念政刑之失收芻蕘之論庶幾所以變災為祜浹日之
間未聞為此而將計工役以圖修復都下之人聞者駭
惑聚首横議咸謂非宜皆曰章聖皇帝勤儉十餘年天
下富庶帑府流衍乃作斯宮及其畢工海内虚竭陛下
即位未及十年數遭水旱雖征賦减入而百姓困乏若
大興土木則費用不知紀極財力耗於内百姓勞於下
内耗下勞何以為國况天災之已違之是欲競天無省
已之意逆天不祥安已難任欲祈厚貺其可得乎今為
陛下計莫若求吉士去佞人修德以勤至治使百姓足
給而征稅寬減則可以謝天意而安民情矣夫賢君見
變修道除凶亂世無象天不譴告今幸天見之變是陛
下修己之日豈可忽哉昔漢宣帝三年茂陵白鶴館災
詔曰廼者火災降於孝武園館朕戰慄恐懼不燭變異
罪在朕躬羣有司又不肯極言朕過以至於斯將何寤
焉夫茂陵不及上都白鶴館又不及此宮彼尚降詔四
方以求己過是知帝王憂危念治汲汲如此臣又按五
行志賢佞分别官人有叙率由舊章禮重功勳則火得
其性若信道不篤或耀虚偽讒夫昌邪勝正則火失其
性自上而降及濫炎妄起燔宗廟燒宮室雖興師徒而
不能救魯成公三年新宮災劉向謂成公信三桓子孫
之讒逐父臣之應襄公九年春宋火劉向謂宋公聽讒
逐其大夫華弱奔魯之應今宮災豈亦有是乎願陛下
拱默内省而追革之罷再造之勞述前世之法天下之
幸也又上書曰歴觀前代聖神之君好聞讜議蓋以四
海至遠民有隠慝不可以徧照故無間愚賤之言而擇
用之然後朝無遺政物無遁情雖有佞臣邪謀莫得而
進也臣覩乙亥詔書戒越職言事播告四方無不驚惑
往往竊議恐非出陛下之意蓋陛下即位以來屢詔羣
下勤求直言使百僚轉對置匭函設直言極諫科今詔
書頓異前事豈非大臣壅蔽陛下聰明杜塞忠良之口
不惟虧損朝政實亦自取覆亡之道夫納善進賢宰相
之事蔽君自任未或不亡今諫官御史悉出其門但希
旨意即獲美官多士盈庭噤不得語陛下拱默何由盡
聞天下之事乎前孔道輔范仲淹剛直不撓致位臺諫
後雖改他官不忘獻納二臣者非不知緘口數年坐得
卿輔蓋不敢負陛下委注之意而皆罹中傷竄謫而去
使正臣奪氣鯁士咋舌目覩時弊而不敢論昔晉侯問
叔向曰國家之患孰為大對曰大臣持禄而不極諫小
臣畏罪而不敢言下情不能上通此患之大者故漢文
感女子之說而肉刑是除武帝聽三老之議而江充以
族肉刑古法江充近臣女子三老愚耄疎隔之至也蓋
以義之所在賤不可忽二君從之後世稱聖况國家班
設爵位列陳豪英故當責其公忠安可教之循默賞之
使諫尚恐不言罪其敢言孰肯獻納物情閉塞上位孤
危軫念於兹可為驚怛覬望陛下發德音寢前詔勤於
采納下及芻蕘可以常守隆平保全近輔尋舉進士改
光禄寺主簿知長垣縣遷大理評事監在京店宅務康
定中河東地震舜欽詣匭通疏曰臣聞河東地大震裂
涌水壊屋廬城堞殺民畜幾十萬歴旬不止始聞惶駭
疑惑竊思自編策所紀前代衰微喪亂之世亦嘗有此
大變今四聖接統内外平寧戎夷交歡兵革偃息固與
夫衰微喪亂之世異何災變之作反過之耶且妖祥之
興神實尸之各以類告未嘗妄也天人之應古今之鑒
大可恐懼豈王者安於逸豫信任近臣而不省政事乎
廟堂之上有非才苟禄竊弄威福而侵上事者乎又豈
施設之政有不便民者乎深宮之中有隂教不謹以媚
道進者乎西北羌夷有背盟犯順之心乎臣從遠方来
不知近事心疑而口不敢道也所怪者朝廷見此大異
不修闕政以厭天戒安民心默然不恤如無事之時諫
官御史不聞進牘鋪白災害之端以開上心然民情洶
洶聚首横議咸有憂悸之色臣世受君禄身齒國命涵
濡惠澤以長此軀目覩心思驚怛流汗欲盡吐肝膽以
拜封奏又見范仲淹以剛直忤姦臣言不用而身竄前
降詔天下不許越軄言事臣不避權右必恐横罹中傷
無補於國因自悲嗟不知所措既而孟春之初雷震暴
作臣以謂國家闕失衆臣莫敢為陛下言者唯天丁寧
以告陛下果能沛發明詔許羣臣皆得獻言臣初聞之
踊躍欣忭旬月間頗有言事者其間豈無切中時病而
未聞朝廷舉而行之是亦收虚言而不根實效也臣聞
唯誠可以應天唯實可以安民今應天不以誠安民不
以實徒布空文增人太息耳將何以謝神靈而救弊亂
也豈大臣蒙塞天聽不為陛下行之豈言事迂闊無所
取不足行也臣竊見紀綱隳敗政化闕失其事甚衆不
可槩舉謹條大者二事以聞一曰正心夫治國如治家
治家者先修己修己者先正心心正則神明集而萬務
理今民間傳陛下比年稍邇俳優賤人燕樂踰節賜予
過度燕樂踰節則蕩賜予過度則侈蕩則政事不親侈
則用度不足臣竊觀國史見祖宗日視朝旰昃方罷猶
坐於後苑門有白事者立得召對委曲詢訪小善必納
真宗末年不豫始間日視事今陛下春秋鼎盛實宵衣
旰食求治之秋而乃隔日御殿此政事不親也又府庫
匱竭民鮮蓋藏誅歛科率殆無虚日計度經費二十倍
於祖宗時此用度不足也政事不親用度不足誠國大
憂臣望陛下修己以御人洗心以鑒物勤聽斷舍燕安
放棄優諧近習之纖人親近剛明鯁直之良士因此災
變以思永圖則天下幸甚其二曰擇賢夫明主勞於求
賢而逸於任使然盈庭之士不須盡擇在擇一二輔臣
及御史諫官而已陛下用人尚未慎擇昨王隨自吏部
侍郎遷門下侍郎平章事超越十資復為上相此乃非
常之恩必待非常之才而隨虚庸邪謟非輔相之器降
麻之後物論沸騰故疾纏其身災仍於國此亦天意愛
惜我朝陛下鑒之哉且石中立頃在朝行以詼諧自任
士人或有宴集必置席間聽其語言以資笑噱今處之
近輔不聞嘉謀物望甚輕人情所忽使災害屢降而朝
廷不尊蓋近臣多非才者陛下左右尚如此天下官吏
可知也實恐遠人輕笑中國宜即行罷免别選賢才又
張觀為御史中丞高若訥為司諫二人者皆登高第頗
以文詞進而温和軟懦無剛鯁敢言之氣斯皆執政引
拔建置欲其慎默不敢舉揚其私時有所言則必暗相
關說旁人窺之甚可笑也故御史諫官之任臣欲陛下
親擇之不令出執政門下臺諫官既得其人則近臣不
敢為過乃馭下之策也臣以謂陛下身既勤儉輔弼臺
諫又皆得人則天下何憂不治災異何由而生惟陛下
少留意焉范仲淹薦其才召試為集賢校理監進奏院
舜欽娶宰相杜衍女衍時與仲淹富弼在政府多引用
一時聞人欲更張庶事御史中丞王拱辰等不便其所
為會進奏院祠神舜欽與右班殿直劉巽輙用鬻故紙
公錢召妓樂閒多會賓客拱辰廉得之諷其屬魚周詢
等劾奏因欲搖動衍事下開封府劾治於是舜欽與巽
俱坐自盗除名同時會者皆知名士因緣得罪逐出四
方者十餘人世以為過刻而拱辰等方自喜曰吾一舉
網盡矣舜欽既放廢寓於吳中其友人韓維責以世居
京師而去離都下隔絶親交舜欽報書曰蒙開責以兄
弟在京師不以義相就獨羈外數千里自取愁苦予豈
無親戚之情豈不知會合之樂也安肯舍安逸而甘愁
苦哉昨在京師不敢犯人顔色不敢議論時事隨衆上
下心志蟠屈不開固亦極矣不幸適在嫌疑之地不能
决然早自引去致不測之禍捽去下吏人無敢言友讐
一波共起謗議被廢之後喧然未已更欲寘之死地然
後為快来者往往鈎賾言語欲以傳播好意相恤者幾
希矣故閉戸不敢與相見如避兵宼偷俗如此安可久
居其間遂超然遠舉羈泊於江湖之上不惟衣食之累
實亦少避機穽也况血屬之多資入之薄持國見之矣
常相團聚可乏衣食乎不可也可閉關常不與人接乎
不可也與人接必與之言與之言必與之還往使人人
皆如持國則可不迨持國者必加釀惡言喧布上下使
僕不能自明則前日之事未為重也都無此事亦終日
勞苦應接之不暇寒暑奔走塵土泥淖中不能了人事
羸馬餓僕日栖栖取辱於都城使人指背譏笑哀閔亦
何顔面安得不謂之愁苦哉此雖與兄弟親戚相遠而
伏臘稍足居室稍寬無終日應接奔走之勞耳目清曠
不設機關以待人心安閒而體舒放三商而眠高舂而
起靜院明窗之下羅列圖史琴樽以自愉悅有興則泛
小舟出盤閶二門吟嘯覽古於江山之間渚茶野釀足
以消憂蓴鱸稻蟹足以適口又多高僧隠君子佛廟勝
絶家有園林珍花竒石曲池高臺魚鳥留連不覺日暮
昔孔子作春秋而夷吳又曰吾欲居九夷觀今之風俗
樂善好事知予守道好學皆欣然願来過從不以罪人
相遇雖孔子復生是亦必欲居此也以彼此較之孰為
然哉人生内有自得外有所適固亦樂矣何必高位厚
禄役人以自奉飬然後為樂今雖僑此亦如仕宦南北
安可與親戚常相守耶予窘廹勢不得如持國意必使
我尸轉溝洫肉餧豺虎而後以為安所義何其忍耶詩
曰凡今之人莫如兄弟兄弟以恩急難必相拯救後章
曰喪亂既平既安且寧雖有兄弟不如友生謂友朋尚
義安寧之時以禮義相琢磨予於持國外兄弟也急難
不相救又於未安寧之際欲以義相琢刻雖古人所不
能受予欲不報慮淺吾持國也二年得湖州長史卒舜
欽數上書論朝廷事在蘇州買水石作滄浪亭益讀書
時發憤懣於歌詩其體豪放往往驚人善草書每酣酒
落筆爭為人所傳及謫死世尤惜之妻杜氏有賢行兄
舜元字子翁為人精悍任氣節為歌詩亦豪健尤善草
書舜欽不能及官至尚書度支員外郎三司度支判官
尹源字子漸少博學強記與弟洙皆以文學知名洙議
論明辨果於有為源自晦不矜飾有所發即過人初以
祖蔭補三班借軄稍遷殿直舉進士為奉禮郎累遷太
常博士歴知芮城河陽新鄭三縣通判涇州時知滄州
劉渙坐專斬部卒降知密州源上書言渙為主將部卒
有罪不伏笞輙呼萬歲渙斬之不為過以此謫渙臣恐
邊兵愈驕輕視主將所繫非輕也渙遂獲免嘗作唐說
及敘兵十篇上之其唐說曰世言唐所以亡由諸侯之
彊此未極於理夫弱唐者諸侯也唐既弱矣而久不亡
者諸侯維之也燕趙魏首亂唐制專地而治若古之建
國此諸侯之雄者然皆恃唐為輕重何則假王命以相
制則易而順唐雖病之亦不得而外焉故河北順而聽
命則天下為亂者不能遂其亂河北不順而變則姦雄
或附而起德宗世朱泚李希烈始遂其僭而終敗亡田
悅叛於前武俊順於後也憲宗討蜀平夏誅蔡夷鄆兵
連四方而亂不生卒成中興之功者田氏禀命王承宗
歸國也武宗將討劉稹之叛先正三鎮絶其連衡之計
而王誅以成如是二百年姦臣逆子專國命者有之夷
將相者有之而不敢窺神器非力不足畏諸侯之勢也
及廣明之後關東無復唐有方鎮相侵伐者猶以王室
為名及梁祖舉河南劉仁恭輕戰而敗羅氏内附王鎔
請盟於時河北之事去矣梁人一舉而代唐有國諸侯
莫能與之爭其勢然也向使以僖昭之弱乘巢蔡之亂
而田承嗣守魏王武俊朱滔據趙燕彊相均地相屬其
勢宜莫敢先動况非義舉乎如此雖梁祖之暴不過取
霸於一方耳安能彊禪天下故唐之弱者以河北之彊
也唐之亡者以河北之弱也或曰諸侯彊則分天子之
勢子何議之過乎曰秦隋之勢無分於諸侯而亡速於
唐何如哉或曰唐之亡其由君失道乎曰君非失道而
才不至焉爾其亡也臣實主之請極其說唐太宗起艱
難有天下其用臣也聽其言而盡其才故君臣相親而
至治安以及後世視太宗由兹而興雖其聖不及而任
臣納諫之心一也君有太宗之心臣非太宗之臣上聽
其下或不辨其姦下惑其上無所不至所以敗也何哉
夫君一臣衆大聖之君不相繼而出大姦之臣則世有
之大聖在上則姦無所容其臣莫不賢苟君之才不能
勝臣之姦則雖有賢者不能進矣如是然未至於失道
猶失道也明皇非不欲天下如貞觀之治而馭臣之才
不能勝林甫之姦於是有禄山之禍德宗非不欲平暴
亂安四方而君人之術不能勝盧杞之邪於是有朱泚
之變以至於僖昭其心皆欲去亂而即治也而才不逮
於明皇德宗輔臣之姦邪或過於林甫盧杞求國不亡
安可得已然迹其事君豈有失道乎於時天下非無賢
由君不能主聽也故至賢之主與夫失道之主其興其
亡皆自取之此繫乎君者也中才之主其臣正勝邪則
治而安邪勝正則亂而亡此繫乎臣者也然則唐之亡
非君之為臣之為也其敘兵曰唐杜牧當會昌中河朔
用兵嘗為文數篇上論歴代軍事利害繼以本朝制兵
用將之得失下參以當時事機牧儒者位不顯其術未
嘗試然識者謂牧知兵雖古名將不能過今觀牧所著
大要究極當世之務不專狃古法使時君可行而易為
功此其善也今兵之利銳所以與唐世異者唐自中世
以来諸侯皆自募兵訓練出攻入守上下一志故討淮
西青冀滄德澤潞之叛以至四征夷狄大率假外兵以
集事朝廷所出神策禁軍不過為聲援而已故所至多
有功今則不然國家患前世藩鎮之彊凡天下所募驍
勇一萃於京師雖濱塞諸郡大者籍兵不踰數千每歲
防秋則戍以禁兵將帥任輕而勢分軍事往往中御愚
謂此可以施於無事時鎮中國服豪傑心苟戎夷侵軼
未必能取勝也何則兵主於外則勇主於内則驕勇生
於勞驕生於逸夫外所習尚皆疆場戰鬭勞苦之事死
生之命制之於將故勇勇而使之戰則多利内兵居京
師日享安逸加之以賞賚未嘗服甲胄荷戈戟不知將
帥號令之嚴故驕驕而勞之則怨以之戰則多鈍若唐
之失失於諸侯之不制非失於外兵之彊故有驕將罕
聞有驕兵今之失失於將太輕而外兵不足以應敵内
兵鮮得其用故有驕兵不聞有驕將且唐之所失者勢
也今之所失者制也勢也者不得已也制也者可為而
不為也然則為今之計當如何曰稍革舊制大募豪勇
益外兵之籍俾足以戰敵以内兵為聲勢重邊將之任
使專一軍之事而不得連州郡之勢斯可以獲近利而
亡後害也餘文多不錄趙元昊宼定川堡葛懷敏發泾
原兵救之源是時通判慶州遺懷敏書曰賊舉國而来
其利不在城堡而兵法有不得而救者宜駐兵瓦亭擇
利而後動懷敏不聽以敗范仲淹韓琦薦其才召試學
士院源素不喜賦請以論易賦主試者方以賦進不悅
其言第其文下除知懷州卒
黃亢字清臣建州浦城人也母夢星隕於懷掬而吞之
遂有娠少竒穎過人年十五以文謁翰林學士章得象
得象竒之遊錢塘以詩贈處士林逋逋尤激賞時王隨
知杭州奏禁西湖為放生池亢作詩數百言以奉士人
争傳之亢為人侏儒不飾小節對人野率如不能言然
嗜學彊記為文詞竒偉卒鄉人類其文為十二卷號東
溪集
黃鑑字唐卿與亢同鄉里少敏慧過人舉進士補桂陽
監判官為國子監直講同郡楊億尤善其文詞延置門
下由是知名累遷太常博士為國史院編修官嘗詔館
閣官後苑賞花而鑑特預召國史成擢直集賢院以母
老出通判蘇州卒
楊蟠字公濟章安人也舉進士為密和二州推官歐陽
修稱其詩蘇軾知杭州蟠通判州事與軾倡酬居多平
生為詩數千篇後知夀州卒
顔太初字醇之徐州彭城人顔子四十七世孫少博學
有雋才慷慨好義喜為詩多譏切時事天聖中亳州衛
真令黎德潤為吏誣搆死獄中太初以詩發其冤覽者
壯之文宣公孔聖祐卒無子除襲封且十年是時有醫
許希以鍼愈仁宗疾拜賜已西向拜扁鵲曰不敢忘師
也帝為封扁鵲神應侯立祠城西太初作許希詩指聖
祐事以諷在位又致書參知政事蔡齊齊為言於上遂
以聖祐弟襲封山東人范諷石延年劉潛之徒喜豪放
劇飲不循禮法後生多慕之太初作東州逸黨詩孔道
輔深器之太初中進士後為莒縣尉因事忤轉運使投
劾去久之補閬中主簿時范諷以罪貶同黨皆坐斥齊
與道輔薦太初上其嘗所為詩召試中書言者以為此
嘲譏之詞遂報改臨晉主簿前此有太常博士宋武通
判同州與守爭事恚死守憾之捃搆其子以罪發狂亦
死父子寓骨僧舍時守方貴顯無敢為直冤太初因事
至同州葬武父子蘇舜欽表其事於墓左後移應天府
戸曺參軍南京國子監說書卒著書號洙南子所居在
鳬繹兩山之間號鳬繹處士有集十卷淳曜聫英二十
卷子復嘉祐中本郡敦遣至京師召試舍人院為奉議
郎
郭忠恕字恕先河南洛陽人七歲能誦書屬文舉童子
及第尤工篆籀弱冠漢湘隂公召之忠恕拂衣遽辭去
周廣順中召為宗正丞兼國子書學博士改周易博士
建隆初被酒與監察御史符昭文競於朝堂御史彈奏
忠恕叱臺吏奪其奏毁之坐貶為乾州司戶參軍乘醉
毆從事范滌擅離貶所削籍配隷靈武其後流落不復
求仕進多遊岐雍京洛間縱酒跅弛逢人無貴賤輙呼
苖有佳山水即淹留浃旬不能去或踰月不食盛暑暴
露日中體不沾汗窮冬鑿河冰而浴其旁凌澌稍釋人
皆異之尤善畫所圖屋室重複之狀頗極精妙多游王
侯公卿家或待以美醖預張紈素倚於壁乘興即畫之
苟意不欲而固請之必怒而去得者蔵以為寳太宗即
位聞其名召赴闕授國子監主簿賜襲衣銀帶錢五萬
館於太學令刊定歴代字書忠恕性無檢局放縱敗度
上憐其才每優容之益使酒肆言謗讟時擅鬻官物取
其直詔減死决杖流登州時太平興國二年已行至齊
州臨邑謂部送吏曰我今逝矣因培地為穴度可容其
面俯窺焉而卒槀葬於道側後累月故人取其屍將改
葬之其體甚輕空空然若蟬蛻焉所定古今尚書并釋
文並行於世
宋史卷四百四十二
