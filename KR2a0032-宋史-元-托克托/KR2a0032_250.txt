宋史卷二百五十
元中書右丞相總裁托克托等修
列傳第九
石守信(子保興保吉孫元孫)王審琦(子承衍承衎孫克臣等)
高懷德韓重贇(子崇訓崇業)
張令鐸羅彥瓌
王彥昇
石守信開封浚儀人事周祖得隷帳下廣順初累遷親
衛都虞候從世宗征晉陽遇敵高平力戰遷親衞左第
一軍都校師還遷鐵騎左右都校從征淮南為先鋒下
六合入渦口克揚州遂領嘉州防禦使充鐵騎控鶴四
廂都指揮使從征關南為陸路副都部署以功遷殿前
都虞候轉都指揮使領洪州防禦使恭帝即位加領義
成軍節度太祖即位遷侍衞馬步軍副都指揮使改領
歸德軍節度李筠叛守信與高懷德率前軍進討破筠
衆于長平斬首三千級又敗其衆三萬于澤州獲偽河
陽節度范守圖降太原援軍數千皆殺之澤潞平以功
加同平章事李重進反揚州以守信為行營都部署兼
知揚州行府事帝親征至大儀頓守信馳奏城破在朝
夕大駕親臨一鼓可平帝亟赴之果克其城建隆二年
移鎮鄆州兼侍衞親軍馬步軍都指揮使詔賜本州宅
一區乾德初帝因晚朝與守信等飲酒酒酣帝曰我非
爾曹不及此然吾為天子殊不若為節度使之樂吾終
夕未嘗安枕而臥守信等頓首曰今天命巳定誰復敢
有異心陛下何為出此言耶帝曰人孰不欲富貴一旦
有以黃袍加汝之身雖欲不為其可得乎守信等謝曰
臣愚不及此惟陛下哀矜之帝曰人生駒過隙爾不如
多積金帛田宅以遺子孫歌兒舞女以終天年君臣之
間無所猜嫌不亦善乎守信謝曰陛下念及此所謂生
死而肉骨也明日皆稱病乞解兵權帝從之皆以散官
就第賞賚甚厚巳而太祖欲使符彥卿管軍趙普屢諫
以為彥卿名位巳盛不可復委以兵權太祖不從宣已
出普復懷之太祖迎謂之曰豈非符彥卿事耶對曰非
也因奏他事既罷乃出彥卿宣進之太祖曰果然宣何
以復在卿所普曰臣託以處分之語有侏&KR0867;者復留之
惟陛下深思利害勿復悔太祖曰卿苦疑彥卿何也朕
待彥卿厚彥卿豈負朕耶普對曰陛下何以能負周世
宗太祖默然事遂中止開寳六年秋加守信兼侍中太
平興國初加兼中書令二年拜中書令行河南尹充西
京留守三年加檢校太師四年從征范陽督前軍失律
責授崇信軍節度兼中書令俄進封衞國公七年徙鎮
陳州復守中書令九年卒年五十七贈尚書令追封威
武郡王諡武烈守信累任節鎮專務聚歛積財鉅萬尤
信奉釋氏在西京建崇德寺募民輦瓦木驅廹甚急而
傭直不給人多苦之子保興保吉
保興字光裔本名保正太祖取興宗之義改之建隆初
年十四以蔭補供奉官明年遷尚食副使太祖嘗召功
臣子弟詢以時事保興年最少應對明白太祖奇之拜
如京使開寳中領順州刺史太宗征河東為御砦四面
都廵檢太平興國八年出為高陽關監軍守信卒起復
領本州團練使雍熙初契丹擾邊與戴興楊守一並為
澶州前軍駐泊李繼遷入鈔徙銀夏綏府都廵檢使嘗
廵按罨子砦並黑水河趣谷中夏人知之以數千騎據
險渡河求戰保興所部不滿二千人乃分短兵伏於河
滸俟其半渡急擊之斬首百餘級追北數十里優詔褒
美端拱中知平戎軍徙莫州俄為西京都廵檢使淳化
五年眞拜蘄州團練使為永興軍鈐轄改夏綏麟府州
鈐轄至道二年徙延州都廵檢使兼署州事改本路副
都部署與范重召等五路討賊有岌伽羅膩數族率衆
來拒保興選敢死士數百人銜枚夜擊殲之自是吳移
越移諸族歸降還至烏白池賊又為方陣來拒保興麾
衆出入陣中會乘馬中流矢挺身持滿易騎奮呼且行
且鬭凡三日四十二戰賊遂引去咸平二年知威虜軍
會夏人入鈔保興發官帑錢數萬緡分給戰士主者固
執不可保興曰城危如此安暇中覆事定覆而不允願
以家財償之夏人退驛置以聞真宗貸而不問三年就
拜棣州防禦使徙知邢州改澶州在郡頗峻刑罰每捶
人令緩施其杖移晷方畢五年以疾求歸京師未幾卒
年五十八子元孫保興世豪貴累財鉅萬悉為季弟保
從之子所廢
保吉字祐之初以蔭補天平軍衙内都指揮使開寳四
年召見賜襲衣玉帶金鞍勒馬選尚太祖第二女延慶
公主拜左衞將軍駙馬都尉俄領愛州刺史太平興國
初遷本州防禦使五年坐遣親吏市竹木秦隴間矯制
渡關為王仁贍所發罰一季奉七年改朔州觀察使守
信卒起復為威塞軍節度雍熙三年出知河陽四年召
入復命知大明府兼兵馬都部署連改横海安國二鎮
節度真宗即位加檢校太尉保平軍節度車駕北廵命
為河北諸路行營都部署屯定州景德初改武寧軍節
度同平章事冬幸澶淵命與李繼隆分為駕前東西面
都排陣使軍于北門外遼騎數萬驟至城下保吉不介
馬而馳當其鋒遼人引去俄而請盟錫宴射於行宫後
苑帝謂繼隆等曰自古北邊為患今其畏威服義息戰
安民卿等力也保吉進曰臣受命禦患上禀成算至於
布列行陣指授方略皆出於繼隆繼隆曰宣力用心躬
率將士臣不及保吉帝曰卿等協和共致太平軍旅之
事朕復何憂歡甚賜以襲衣金帶鞍勒馬二年改鎮安
軍節度未幾自治所來朝願奉朝請從之四年部民上
治狀乞還鎮所詔奬諭之仍從其請大中祥符初從東
封攝司徒封祀壇奉爼加檢校太師還鎮冬公主疾詔
歸視主薨明年保吉卒年五十七贈中書令諡莊武保
吉姿貌瓌碩頗有武幹累世將相家多財所在有邸舍
别墅雖饌品亦飾以綵繢好治生射利性尤驕倨所至
峻暴好殺待屬吏不以禮鎮大名也葉齊查道皆知名
士嘗械以運糧初程能為京西轉運保吉託治其私負
能不從至是其子宿為屬邑吏將辱之會有辟召乃止
又染家貸錢息不盡入質其女其父上訴真宗亟命遣
還嘗有僕侵盗私積不時求對懇請配隷帝曰是有常
法不可保吉請不巳帝戒勖之善弋獵畜鷙禽獸數百
令官健羅鳥雀飼之人有規勸者輙怒之在陳州盛飾
廨舍以迓貴主因完葺城壘疏牖于上以瞰衢路如箭
窗狀未嘗上聞賓佐諫之不聽頗涉衆議初守信鎮陳
五十七年卒及保吉繼是鎮夀亦止是談者異之保吉
子貽孫任崇儀使帶御器械坐事免官孝孫西京左藏
庫使
元孫字善長始名慶孫避章獻太后祖諱易之以守信
蔭為東頭供奉官閤門祗候累遷如京副使仁宗即位
改文思副使勾當法酒庫吏盗酒坐失察追二官復如
京副使為澶州廵檢徙知莫州有治迹以禮賓使再任
又徙保州領廉州刺史兼廣信安肅軍緣邊都廵檢時
開屯田鑿塘水有訟元孫擅汚民田者遣官按視訟者
以誣服即賜白金五百兩詔褒諭之再遷西上閤門使
并代州兵馬鈐轄歴侍衞親軍步軍殿前都虞候鄜延
副都總管緣邊安撫使遷邕州觀察使康定初夏人寇
延州元孫與戰于三川口軍敗見執傳者以為已死贈
中正軍節度使兼太傅錄其子孫七人及元昊納欵縱
元孫歸諫官御史奏元孫軍敗不死辱國請斬塞下賈
昌朝獨言曰在春秋時晉獲楚將榖臣楚獲晉將知崇
亦還其國不誅因入對探袖出魏志于禁傳以奏曰前
代將臣敗覆而還多不加罪帝乃貸元孫安置全州以
升祔赦内徙襄州侍御史劉湜言元孫失軍辱命朝廷
貸而不誅若例從量移無以勸用命之士元孫遂不徙
後徙許州還京師卒
王審琦字仲寶其先遼西人後徙家洛陽漢乾祐初隷
周祖帳下性純謹甚親任之從平李守貞以功署廳直
左番副將廣順中歴東西班行首内殿直都知鐵騎指
揮使從世宗征劉崇力戰有功遷東西班都虞候改鐵
騎都虞候轉本軍右第二軍都校世宗召禁軍諸校宴
射苑中審琦連中的世宗嘉之賞賚有加俄領勤州刺
史親征淮南舒州堅壁未下詔以郭令圖領刺史命審
琦及司超以精騎攻其城一夕拔之擒其刺史獲鎧仗
軍儲數十萬計令圖既入城審琦等遂救黃州數日令
圖為舒人所逐審琦選輕騎銜枚夜發信宿至城下大
敗舒人令圖得復還治所世宗嘉之授散員都指揮使
又破南唐軍于紫金山先登中流矢轉控鶴右廂都校
領虔州團練使世宗圍濠州審琦率敢死士數千人拔
其水砦奪月城濠州遂降及攻楚州為南面廵檢城將
䧟審琦意淮人必遁設伏待之少頃城中兵果鑿南門
而潰伏兵擊之斬數千級繫五千餘人獻于行在賜名
馬玉帶錦綵數百匹淮南平改鐵騎右廂都校又從平
瓦橋關恭帝即位遷殿前都虞候領睦州防禦使宋初
擢為殿前都指揮使領泰寧軍節度從征李筠為御營
前洞屋都部署為飛石所傷車駕臨視澤路平改領武
成軍節度李重進叛副石守信為前軍部署討之建隆
二年出為中正軍節度在鎮八年為政寬簡所部邑令
以罪停其錄事吏幕僚白令不先咨府請按之審琦曰
五代以來諸候強横令宰不得專縣事今天下治平我
沗守藩維而部内宰能斥去黠吏誠可嘉爾何按之有
聞者歎服開寶二年從征太原為御營四面都廵檢三
年改鎮許州賜甲第留京師太祖嘗召審琦宴射苑中
連中的賜御馬黃金鞍勒六年與高懷德並加同平章
事七年卒年五十初審琦暴疾不能語帝親臨視及卒
又幸其第哭之慟賜中書令追封琅琊郡王賻贈加等
葬日又為廢朝審琦重厚有方略尤善騎射鎮壽春歲
得租課量入為出未嘗有所誅求素不能飲嘗侍宴太
祖酒酣仰祝曰酒天之美禄審琦朕布衣交也方與朕
共享富貴何靳之不令飲邪祝畢顧謂審琦曰天必賜
卿酒量試飲之勿憚也審琦受詔飲十杯無苦自此侍
宴常引滿及歸私家即不能飲或強飲輙病子承衍承
衎承德承祐承俊承偓承僎承僅承休承德西上閤門
使會州刺史承祐至如京使承俊承僎至内殿崇班承
偓至閤門祗候承僅至左神武將軍致仕承休至内殿
承制
承衍字希甫幼端謹審琦鎮兗海夀春皆署以牙職開
寳初補内殿供奉官都知三年尚太祖女昭慶公主授
右衛將軍駙馬都尉仍充都知踰年領恩州刺史加本
州防禦使太平興國初遷應州觀察使二年春太宗幸
其第賜宴承衍以金噐名馬為夀詔賜銀萬兩錦綵五
千匹三年加檢校太保坐市竹木秦隴矯制免税算罰
一季奉七年授彰國軍節度雍熙中出知天雄軍府兼
都部署時契丹擾鎮陽候騎至冀州去魏二百餘里鄰
境戒嚴城中大恐屬上元節承衍下令市中及佛寺然
燈設樂與賓佐宴遊逹旦人賴以安明年召還復為貝
冀都部署端拱初换永清軍節度再知天雄軍吏民千
餘詣監軍請為本道節帥詔褒之真宗即位改河中尹
護國軍節度加檢校太尉咸平六年以疾求罷節鉞三
抗表不許帝自臨問至卧内慰勉久之賜予甚厚擇尚
醫數人迭宿其第卒年五十二車駕親臨贈中書令給
鹵簿葬諡恭肅其後公主請置守冢五戶從之承衍善
騎射曉音律頗涉學藝好吟咏以功臣子尚主貴顯擁
富貲自奉甚厚子世安世隆世雄世融世安至崇儀副
使通事舍人世隆字本支以公主子為如京副使歴洛
苑六宅二使領平州刺史性驕恣每坐諸叔之上人皆
嗤之景德初卒特贈泰州防禦使召見其三子賜名克
基克緒克忠皆面授供奉官世雄至内殿崇班世融為
内殿承制世安子克正殿中丞克基克忠並為西染院
副使兼閤門通事舍人克緒至内殿承制世隆幼子克
明為西上閤門副使
承衎字希悦開寳中授閑廐使面賜紫袍金帶纔十二
歲太平興國中出監徐州軍又為西京水南廵檢使改
如京使表求治郡自效命知潭州遷六宅使領昭州刺
史俄知澶州加莊宅使咸平中兩賜川峽傳詔慰撫官
吏經略蠻洞連知延代并三州皆兼兵馬鈐轄改尚食
使鳳翔張雍病命承衎代之徙涇州授西上閤門使改
領永州刺史景德中真宗以天水近邊蕃漢雜處擇守
臣撫治擢承衎知秦州徙知天雄軍大中祥符初進秩
東上閤門使承衎病足在大名不能騎政多廢弛及代
賜告家居表求解職不允以久不朝請求近郡改左武
衛大將軍知夀州二年卒年四十九詔遣其弟承僎馳
往護喪承衎頗涉學喜為詩所至為一集曉音律多與
士大夫遊意豁如也初審琦鎮夀春承衎生于郡廨至
卒亦於其地人咸異之子世京為閤門祗候世文内殿
崇班
克臣字子難祖承衍尚秦國賢穆公主克臣第景祐進
士仁宗閱其文顧侍臣曰賢穆有孫登科可喜也仕累
通判夀州鼓角卒夜入州廨擊郡將既就擒而監兵使
所部被甲操刃立庭中官吏駭觀克臣徐言曰此不過
為盗耳立遣甲者去戒兇卒勿妄引他人衆讙服是日
天貺節率掾屬朝謁如常儀人賴以安猶坐貶監潭州
税熙寧中為開封度支二判官遷鹽鐡副使時鄭俠以
上書竄嶺表克臣嘗薦俠且餽之白金又坐奪官復為
戶部副使以集賢殿脩撰知鄆州京東多盗克臣請以
便宜處決遂下諸郡使械送尤傑者斬以徇盜為少衰
河決曹村克臣亟築隄城下或曰河決澶淵去鄆為遠
且州徙於高八十年不知有水患安事此克臣不聽役
愈急隄成水大至不没者才尺餘復起甬道屬之東平
王陵埽人得趨以避水事寧皆繪像祀之進天章閣待
制徙知瀛州有告外間入境密旨趣具獄株連甚衆克
臣隂緩之已而得為間者於他道徙知太原王中正西
討罔功而誣克臣姑息士卒使無固志黜為單州眀年
拜工部侍郎至是神宗幸尚書省至部舍止輦奬其治
力以為雖少者不及顧其子駙馬都尉師約使入覲元
祐四年以龍圖閣直學士大中大夫卒年七十六
師約字君授少習進士業英宗欲求儒生為主壻命宰
相召克臣諭旨令師約持所為文至第明日獻賦一編
即坐中賦大人繼眀詩遂賜對選為駙馬都尉尚徐國
公主授左衛將軍面賜玉帶又賜九經筆硯勉之進學
神宗即位拜嘉州刺史遷成州團練使國朝故事主壻
未嘗居職帝始令師約同管當三班院試其才明年主
就館乃罷遷汝州防禦使始制駙馬都尉七年考績法
轉晉州觀察使哲宗立遷鎮安軍節度觀察留後宣仁
后臨朝師約屢上書言事元符初議者以為職不當上
言褫其秩徽宗即位乃復保平軍留後又為樞密都承
旨未幾復罷崇寧元年卒年五十九師約善射嘗陪遼
使燕射玉津園一發中鵠發必破的屢受金帶及鞍勒
馬之賜子殊主所生至閬州觀察使
高懷德字藏用真定常山人周天平節度齊王行周之
子懷德忠厚倜儻有武勇行周歴延潞二鎮及留守洛
都節制宋亳皆署以牙職晉開運初遼人侵邊以行周
為北面前軍都部署懷德始冠白行周願從北征行周
壯之許其行至戚城遇遼軍被圍數重援兵不至危甚
懷德左右射縱横馳突衆皆披靡挾父而出以功領羅
州刺史賜珍裘寳帶名馬以寵異之及行周移鎮鄆州
改集州刺史仍領牙校又遷信州刺史從行周再鎮宋
州晉末契丹南侵以行周為邢趙路都部署禦之留懷
德守睢陽會杜重威降契丹京東諸州羣盗大起懷德
堅壁清野敵不能入行周率兵歸鎮敵遂解去漢初行
周移鎮魏博及再領天平以懷德為忠州刺史領職如
故周祖征慕容彦超還過汶上寵賜行周甚厚并賜懷
德衣帶綵繒鞍勒馬行周卒召懷德為東西班都指揮
使領吉州刺史改鐡騎都指揮使太原劉崇入寇世宗
討之以懷德為先鋒都虞候高平克捷以功遷鐡騎右
廂都指揮使領果州團練使從征淮南知廬州行府事
充招安使戰廬州城下斬首七百餘級尋遷龍捷左廂
都指揮使領岳州防禦使賜駿馬七匹南唐將劉仁贍
據夀春舒元據紫金山置連珠砦為援以抗周師世宗
命懷德率帳下親信數十騎覘其營壘懷德夜涉淮遲
明賊始覺來戰懷德以少擊衆擒其禆將以還盡偵知
其形勢強弱以白世宗世宗大喜賜襲衣金帶噐幣銀
鞍勒馬世宗一日因按轡淮壖以觀賊勢見一將追擊
賊衆奪槊以還令左右問之乃懷德也召至行在慰勞
許以節鉞世宗北征命與韓通率兵先抵滄州初得關
南又命副陳思讓為雄州兵馬都部署克瓦橋關降姚
内斌以歸恭帝嗣位擢為侍衛馬軍都指揮使領江寧
軍節度又為北面行營馬軍都指揮使太祖即位拜殿
前副都點檢移鎮滑州克關南副都部署尚宣祖女燕
國長公主加駙馬都尉李筠叛上黨帝將親征先令懷
德率所部與石守信進攻破筠衆於澤州南事平以功
遷忠武軍節度檢校太尉從平揚州建隆二年改歸德
軍節度開寳六年秋加同平章事冬長公主薨去駙馬
都尉號太宗即位加兼侍中又加檢校太師太平興國
三年春被病詔太醫王元祐道士馬志就第療之四年
從平太原改鎮曹州封冀國公七年改武勝軍節度是
年七月卒年五十七贈中書令追封渤海郡王諡武穆
懷德將家子練習戎事不喜讀書性簡率不拘小節善
音律自為新聲度曲極精妙好射獵嘗三五日露宿野
次獲狐兔累數百或對客不揖而起由别門引數十騎
從禽於郊子處恭歴莊宅使至右監門衛大將軍致仕
處俊至西京作坊使
韓重贇磁州武安人少以武勇隷周太祖麾下廣順初
補左班殿直副都知從世宗戰高平以功遷鐡騎指揮
使從征淮南先登中流矢轉都虞候俄遷控鶴軍都指
揮使領虔州刺史宋初以翊戴功擢為龍捷左廂都校
領永州防禦使從征澤潞還命代張光翰為侍衛馬步
軍都指揮使領江寧軍節度討李重進為行營馬步軍
都虞候建隆二年改殿前都指揮使領義成軍節度三
年發京畿丁壯數千築皇城東北隅且令有司繪洛陽
宫殿按圖脩之命重贇董其役乾德三年秋河決澶州
命重贇督丁壯數十萬塞之四年太祖郊祀以為儀仗
都部署時有譖重贇私取親兵為腹心者太祖怒欲誅
之趙普諫曰親兵陛下必不自將須擇人付之若重贇
以讒誅即人人懼罪誰復為陛下將親兵者太祖納其
言重贇得不誅後聞普嘗救已即詣普謝普拒不見五
年二月出為彰德軍節度開寳二年太祖征太原過其
郡重贇迎謁於王橋頓召赴燕飲帝曰契丹知我是行
必率衆來援彼意鎮定無備必由此路入卿為我領兵
倍道兼行出其不意破之必矣乃命為北面都部署重
贇令軍士銜枚夜發果遇契丹兵于定州見重贇旗幟
大駭欲引去重贇乘之大破其衆獲馬數百匹太祖大
喜優詔褒美七年卒贈侍中重贇信奉釋氏在安陽六
七年課民採木為寺郡内苦之子崇訓崇業重贇與張
光翰趙彦徽分領諸軍節度嘉其翊戴功也光翰後唐
山南節度使虔釗兄子及卒贈侍中彦徽真定安喜人
與太祖同事世宗太祖兄事之及卒贈侍中
崇訓字知禮乾德中以蔭補供奉官遷西京作坊副使
出為澶州河南北都廵檢使從太宗征河東還以貝冀
等州都廵檢使權知麟州雍熙中李繼遷寇夏州崇訓
領兵赴援大敗之徙監夏州軍歴知越泉登莫四州徙
知威虜軍改如京使咸平初出知石州屬繼遷犯境崇
訓追襲之至賀蘭山而還二年再知麟州又敗繼遷於
城下崇訓由河西徙閩越再移北邊凡二十五年以勞
擢西上閤門使邠寧環慶清遠軍都廵檢使徙鎮定高
陽關行營鈐轄屯鎮州兼河北都轉運使事契丹兵至
方順河將寇威虜軍崇訓陳兵唐河扼其要路敵遣别
騎寇赤堠驛崇訓分兵擒戮之既而值霖雨敵兵饑乏
不敢進遂遁去移并代鈐轄權知并州從部署張進領
兵由土門會大將王超襲破契丹于定州六年授四方
館使樞密都承旨又命為鎮定高陽馬步軍都鈐轄屯
定州景德初契丹入寇至唐河崇訓陳兵河南翌日又
與王超追襲至鎮州既而都部署桑贊逗留不進崇訓
帥兵獨往時車駕幸澶州召崇訓乃還三年春拜檢校
太傅大中祥符二年授右龍武軍大將軍領詔防禦使
以本官分司西京卒年五十六崇訓為人長厚謙畏未
嘗忤物子允恭禮賓副使有謀略好學人以為能世其
家云
崇業字繼源以蔭補供奉官選尚秦王廷美女雲陽公
主授左監門衛將軍駙馬都尉廷美得罪降為右千牛
衛率府率分司西京俄削秩去駙馬之號從貶房陵廷
美卒起為静難軍行軍司馬雍熙三年授寧州刺史公
主卒葬州境真宗初始得入朝咸平四年改左屯衛大
將軍領高州團練使追封公主為虢國長公主五年十
月卒年四十一子允升為内殿承制閤門祗候
張令鐸棣州厭次人少以勇力隷軍伍後唐清泰中補
寧衛小校晉初改隷奉國軍漢乾祐中從周太祖平河
中以功遷奉國軍指揮使廣順初遷控鶴指揮使累遷
本軍左廂都指揮使領虔州團練使從世宗征淮南移
領虎捷左廂加常州防禦使再征夀春命與龍捷右廂
柴貴分為京城左右廂巡檢世宗將北征命與韓通高
懷德領兵先赴滄州又副韓令坤為霸州部署率兵戍
守恭帝即位授侍衛親軍步軍都指揮使領武信軍節
度使令鐸本名鐸以與河中張鐸同姓名故賜今名宋
初遷馬步軍都虞候領陳州節制太祖征李筠以令鐸
為東京舊城内都廵檢建隆二年出為鎮寧軍節度帝
為皇弟興元尹光美娶其第三女開寳二年來朝被病
車駕臨問賜帛五千匹銀五千兩并賜其家人甚厚明
年春卒於京師年六十帝甚悲悼贈侍中令鐸性仁恕
嘗語人曰我從軍三十年大小四十餘戰多摧堅陷敵
未嘗妄殺一人及卒人多惜之子守正至内園使守恩
淳化中累至崇儀副使稍遷崇儀使領綿州刺史景德
初知原州就加西上閤門使知泰州卒錄其子奉禮郎
永安為大理評事後至殿中丞
羅彦瓌并州太原人父全德晉泌州刺史彦瓌得補内
殿直少帝在澶州欲命使宣慰大名府時河北契丹騎
充斥遂募軍中驍勇士十人從行彦瓌備選銜枚夜發
往返如期繇是補興順指揮使開運末契丹主至汴遣
彦瓌送廐馬千匹赴幽薊彦瓌至元氏聞漢祖建號太
原以馬歸漢漢祖嘉之及入汴擢為護聖指揮使周初
遷散員都虞候坐樞密使王浚黨出為鄧州教練使世
宗嗣位召為伴飲指揮使改馬步軍都軍頭從向訓收
秦鳳有功遷散指揮都虞候顯德末太祖自陳橋入歸
公署見宰相范質等未及言彦瓌挺劔而前曰我軰無
主今日須得天子質等由是降階聽命擢為控鶴左廂
都指揮使改内外馬軍都軍頭領眉州防禦使從平澤
潞還命代趙彦徽為侍衛步軍都指揮使領武信軍節
度建隆二年出為彰德軍節度乾德二年改安國軍節
度與昭義軍節度李繼勲大破契丹四年春又與閤門
使田欽祚殺太原軍千餘人于靜陽禽其將鹿英等獲
馬三百匹明年移鎮華州開寳三年卒年四十七
王彦昇字光烈性殘忍多力善擊劔號王劔兒本蜀人
後唐同光中蜀平徙家洛陽初事宦官驃騎大將軍孟
漢瓊漢瓊以其趫勇言於明宗補東班承旨晉天福中
轉内殿直開運初契丹圍大名少帝幸澶淵募勇敢士
齎詔納城中彦昇與羅彦瓌應之一夕突圍而入以功
遷護聖指揮使周廣順中從向拱破太原兵虒亭南斬
敵帥王璋於陣以功遷龍捷右第九軍都虞候累轉鐡
騎右第二軍都校領合州刺史世宗征淮南從劉崇進
宋偓破金牛水砦禽偽軍校閻承旺范横又從李重進
扞吳兵于盛唐斬二千餘級又從張永德攻瀛州下束
城改散員都指揮使太祖北征至陳橋為衆推戴彦昇
以所部先入京遇韓通於路逐至第殺之初太祖誓軍
入京不得有秋毫犯及聞通死意甚不樂以建國之始
不及罪彦昇拜恩州團練使領鐡騎左廂都指揮使後
為京城廵檢中夜詣王溥第溥驚悸而出既坐乃曰此
夕廵警甚困聊就公一醉耳彦昇意在求賄溥佯不悟
置酒數行而罷翌日溥密奏其事乃出為唐州刺史乾
德初遷申州團練使開寳二年改防州防禦使是冬又
移原州西人有犯漢法者彦昇不加刑召僚屬飲宴引
所犯以手捽斷其耳大嚼巵酒下之其人流血被體股
慄不敢動前後㗖者數百人西人畏之不敢犯塞七年
以病代還次乾州卒年五十八太祖以其專殺韓通終
身不授節鉞
論曰石守信而下皆顯德舊臣太祖開懷信任獲其忠
力一日以黃袍之喻使自解其兵柄以保其富貴以遺
其子孫漢光武之於功臣豈過是哉然守信之貨殖鉅
萬懷德之馳逐敗度豈非亦因以自晦者邪至於審琦
之政成下蔡重贇之功宣廣陵卓乎可稱令鐸身四十
餘戰未嘗妄殺可謂勇者之仁矣彦瓌於革命之日首
挺劔以語范質於宋則未必功在衆先於周則其過不
在人后矣王彦昇殺韓通太祖雖不加罪而終身不授
節鉞是足垂訓後人矣保吉承衍咸以帝壻致位藩鎮
其被驅策著戎功則保吉為優況推功李繼隆尤為不
伐而有讓然械役名士縱意禽荒累德多矣
宋史卷二百五十
