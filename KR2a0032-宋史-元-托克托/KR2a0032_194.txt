宋史卷一百九十四
元中書右丞相總裁托克托等修
兵志第一百四十七
兵八(揀選之制廪給之制)
揀選之制建隆初令諸州召募軍士部送闕下至則軍
頭司覆騐等第引對便坐而分隷諸軍焉其自廂軍而
升禁兵禁兵而升上軍上軍而升班直者皆臨軒親閱
非材勇絶倫不以應募餘皆自下選補咸平五年於環
慶等州廂軍馬步軍六千餘人内選材勇者四千五百
人付逐砦屯防以代禁兵景德二年宣示殿前侍衛司
諸禁軍中老疾者衆蓋久從征戍失於揀練每抽替至
京雖量加閱視亦止能去其尤者今多已抽還宜乘此
息兵精加選揀雖議者恐其動衆亦當斷在必行昔太
祖亦嘗患此遂盡行揀閱當時人情深以爲懼其後果
成精兵樞密使王繼英等曰今兵革休息不乘此時遴
選實恐冗兵徒費廪食帝曰然近者契丹請盟夏人納
欵恐軍旅之情謂國家便謀去兵惜費乃命先於下軍
選擇勇力者次補上軍其老疾者俟秋冬慎擇將臣令
揀去之三年正月詔遣樞密都承旨韓崇訓等與殿前
司侍衛馬步軍司揀閱諸軍兵士供備庫使帶御器械
綦政敏等分往京東西路揀閱八月詔效順第一軍赴
京揀閱以補虎翼名闕是軍皆河東人帝念其累戍勞
苦故升奬焉大中祥符二年四月詔曰江南廣東西路
流配人等皆以自抵憲章久從配隷念其遠地每用軫
懷屬喬嶽之增封洽溥天之大慶不拘常例特示寬恩
江南路宜差内殿崇班叚守倫就昇州洪州廣南東西
路差殿直閣門祗候彭麟就桂州與本路轉運使同勾
抽諸州雜犯配軍揀選移配淮南州軍牢城及本城有
少壮堪披帶者即部送赴闕當議近上軍分安排如不
願量移及赴闕者亦聽若地理遠處即與轉運使同乘
傳就彼依此揀選五年正月帝諭知樞密院王欽若等
在京軍校差充外處人員軍數不足有妨訓練可詔示
殿前侍衛馬步軍司簡補禁軍逐指揮兵士内捧日上
三軍要及三百人龍衛上四軍各二百五十人拱聖驍
騎驍勝寧朔神騎雲武騎各三百五十人並於下次軍
營升填湏及得本額等樣及令軍頭司於諸處招揀到
人内選填營在京者引見分配在外處者凖此仍委逐
司擘畫開坐以聞在京差出者候替回揀選九年十一
月詔河北河東陜西諸州軍揀料本城兵五百人以上
升爲一指揮於本處置營教閱武藝升爲禁軍天禧元
年二月遣使分往諸州軍揀廂軍驍壮及等者升隷上
軍六月召選天下廂兵遷隷禁軍者凡五千餘人天聖
間嘗詔樞密院次禁軍遷補法凡入上四軍者捧日天
武弓以九斗龍衛神衛弓以七斗天武弩以二石七斗
神衛弩以二石三斗爲中格恩冀員僚直驍捷軍士選
中四軍則不復閱試自餘招揀中者並引對凡員僚直
闕則以選中上軍及龍衛等樣弓射七斗合格者充仍
許如龍衛例選補班直凡選禁軍自奉錢三百巳上弓
射一石五斗弩蹠三石五斗等樣及龍衛者並親閱以
隷龍衛神衛凡騎御馬直闕小底則閱拱聖驍騎少壮
善射者充凡弓手内殿直以下選補殿前指揮使射一
石五斗御龍弓箭直選補御龍直御龍骨朵子東西班
帶甲殿侍選補長入祗候御龍諸直將虞候選補十將
射皆一石四斗東西班散直選補内殿直捧日員僚直
天武龍衛神衛親從選補諸班直御龍骨朵子直弓箭
直將虞候選補十將御龍直長行選補將虞候射皆一
石三斗員僚龍御騎御馬直小底選補散直射皆一石
二斗凡弩手東西班帶甲殿侍選補長騎祗候射四石
御龍弩直將虞候選補十將射三石八斗長行選補將
虞候射三石五斗其捧日天武龍衛親從選補弩手班
御龍弩直者亦如之其次别爲一等減二斗自餘殿前
指揮使諸班直以歲久若上名出補外職者所試弓弩
斗力皆遽减弓自一石三斗至八斗弩自三石二斗至
五斗各有差凡班直經上親閱隷籍者有司勿復按試
其升軍額者或取少壮拳勇或旌邊有勞至於河清遽
補牢城配軍亦間下詔選補蓋使給役者有時而進負
罪者不終廢也其退老疾則以歲首或出軍回轉員皆
揀汰上軍以三歲河北遇大閱亦如之景祐元年詔選
驍駿填拱聖諸軍退其老疾爲剩員不任役者免為民
三年詔選驍騎雲騎驍勝填拱聖武騎寧朔神騎填驍
騎康定元年選御輦官爲禁軍輦官二十六人遮輔臣
諠訴斬其首二人餘黥隷嶺南卒選如初慶歷三年詔
韓琦田況選京師奉錢五百巳上禁軍武技精捷者營
取五人樞密院籍記姓名以備驅使況因言今天下兵
踰百萬視先朝幾三倍自昔養兵之冗未有若是且諸
路宣毅廣勇等軍孱弱衆甚大不堪戰小不堪役宜分
遣官選不堪戰者降爲廂軍不堪役者釋之上然其言
皇祐元年揀河北河東陜西京東西禁廂諸軍退其罷
癃為半分甚者給糧遣還鄉里係化外若以罪隷軍或
嘗有戰功者悉以剩員處之三年韓琦奏河北就糧諸
軍願就上軍者許因大閱自言若等試中格舊無罪惡
即部送闕量材升補乃詔四路都總管司自今春秋閱
委主管選長五尺六寸已上弓一石五斗弩三石五斗
者并家屬部送闕嘉祐二年詔神衛水軍等以五年諸
司庫務役兵以三年一揀五年選京東西陜西河北河
東本城牢城河清裝御馬逓鋪卒長五尺三寸勝帶甲
者補禁軍其嘗犯盗亡坐黥者配外州軍歸遠壮勇八
年右正言王陶奏天下廂軍以歲首揀至於禁軍雖有
駐劄還日揀法或不舉臣竊惟調發禁軍本籍精銳軍
出之時尤當揀練請下有司凡調發禁軍委當職官汰
年六十巳上將校年六十五已上衰老者如此則兵精
而用省矣下其章殿前馬步軍司奏曰舊制遣戍陜西
河北河東廣南被邊諸軍悉揀汰餘路則無令請自今
諸軍調發悉從揀法詔可又詔凡選本城牢城軍士以
補龍猛等軍者並案籍取賞給奉錢五百及龍猛等者
以配龍猛其不及等與嘗給奉錢四百以下若百姓黥
隷及龍騎等者以配龍騎其龍騎軍士戍還即選填龍
猛自今本城牢城悉三年一揀著為令治平兀年閱親
從官武技得百二十人以補諸班直乃詔自今親從官
限年三十五以下者充又詔如聞三路就糧兵多老疾
不勝鎧甲者可勿拘時揀年五十以上有子弟或異姓
親屬等應樣者代之如無聽召外人是歲詔京畿并各
路揀龍騎壮勇歸遠本城牢城宣效六軍河清車營致
遠窑務鑄錢監屯田務隷籍三十年勝鎧甲者部送京
師填龍猛等軍其自廣南揀中者就填江西荆湖歸遠
闕額仍詔每三年以龍猛等軍闕數聞又詔諸路有步
射引弓兩石彍弩四石五斗已上者奏遣詣闕二年詔
京東教閱補禁軍先是京東教閱本城自初置即番隷
本路巡檢久不選補上聞其軍多勇壮可用者欲示激
勸故有是詔治平四年正月揀選拱聖神勇以下勇分
以補捧日天武龍神衛闕數元豐三年六月權主管馬
步軍司燕逹言内外就糧退軍二十一指揮八千餘人
以禁軍小疾故揀退及武藝淺弱人配填既不訓練又
免屯戍安居冗食耗蠧軍儲若自今更不增補庶漸銷
減候有闕依禁軍選募教習武藝不數年間退軍可盡
變銳士内奉錢七百者減為五百依五百奉錢軍等杖
招揀從之仍詔上四軍退軍改作五百奉錢軍額八月
殿前步軍司虎翼十指揮出戍歸營閔其勞苦詔並升
補為神勇指揮廣西路經略司言雄略澄海指揮闕額
請以諸路配送隷牢城卒所犯稍輕及少壮任披帶者
選補從之四年四月提舉河北義勇保甲狄諮言舊制
諸指揮兵給内有老疾年五十五巳上有弟姪子孫及
等杖者令承替名糧其間亦有不堪征役者乞年四十
已上許令承替詔河北馬步諸軍依此十二月詔諸班
直上四軍毋得簡常有罪改配人元祐二年七月詔諸
路每歲於八月後觧發試武藝人到闕殿前司限次年
正月軍頭司限二月以前試驗推恩呈試武藝人同三
年閏十二月樞密院言在京諸軍兵額多闕而京東西
路就糧禁軍往往溢額詔差官往逐路同長使揀選發
遣以補其數大觀元年四月詔曰東南諸郡軍旅之事
久失訓齊民雖浮弱而阻山帶江輕而易搖安必慮危
誠不可忽其諸軍事藝生疎精熟不同非獨見將官訓
練優劣實亦繫教頭能否樞密院請委逐路提舉訓練
官妙選精熟教頭二年一替若能訓練精熟然後推賞
從之至若省併之法凡軍各有營營各有額皇祐間馬
軍以四百步軍以五百人為一營承平既久額存而兵
闕馬一營或止數十騎兵一營或不滿一二百而將校
猥多賜予廪給十倍士卒逓遷如額不少損帝患之熙
寧二年始議併廢陜西馬步軍營三百二十七併爲二
百七十馬軍額以三百人步軍以四百人其後凡撥併
者馬步軍營五百四十五併為三百五十五而京師府
界諸路及廂軍皆會總畸零各足其常額凡併營先為
繕新其居室給遷徙費軍校員溢則以補他軍闕或隨
所併兵入各指揮依軄次高下同領帝嘗謂輔臣曰天
下財用朝廷稍加意則所省不可勝計廼者銷併軍營
計減軍校十將以下三千餘人除二節賜予及傔從廪
給外計一歲所省爲錢四十五萬緡米四十萬石細絹
二十萬匹布三萬端馬藁二百萬庶事若此邦財其可
勝用哉初議併營大臣皆以兵驕巳久遽併之必召亂
不可帝不聽獨王安石贊決之時蘇軾言曰近者併軍
蒐卒之令猝然輕發甚於前日矣雖陛下不恤人言持
之益堅而勢窮事礙終亦必變他日雖有良法美政陛
下能復自信乎樞密使文彦博曰近多更張人情洶洶
非一安石曰事合更張豈憚此軰紛紛邪帝用安石言
卒併營之自熙寧以至元豐歲有併廢元符二年樞密
院言已詔諸路併廢堡砦減罷兵將鄜延秦鳳路已減
併餘路未見施行詔涇原熙河蘭會環慶河東路速議
以聞三年罷都護府安撫使隷河蘭州以省餽運詔邊
帥減額外戍兵建中靖國元年減放秦鳳路土兵大觀
三年詔昨降處分措置東南利害深慮事力未辦應費
不貲其帥府望郡添置禁軍諸縣置弓手並罷其壮城
兵士令帥府置一百人餘望郡置五十人舊多者自依
舊沿邊州軍除舊有外罷增招壮城帥府望郡養馬并
步人選充馬軍指揮及支常平錢收糴封樁斛斗指揮
並罷已添置路分鈐轄路分都監許令任滿江南東西
兩浙各共差走馬承受内臣一員帥府添置機宜文字
去處並罷四年詔四輔州各減一將其軍兵仰京畿轉
運司將未足額并未有人崇銳崇威崇捷崇武内併廢
四十四指揮已㨂到人隨等杖撥填四輔見闕禁軍仍
將逐輔係將不係將軍兵以住營遠近相度重别分隷
排定及八將訓練駐劄去處疾速開具以聞河北河東
崇銳崇威河東十八指揮河北不隷將十三指揮併廢
見管兵令總管司撥填本路禁軍闕額河北路撥不盡
人發遣上京分填在京禁軍闕額河東撥不盡人並於
本路禁軍額外收管宣和五年詔兩浙盜賊寧息其越
州置捕盜指揮可均填江東淮東三路州軍闕額至神
宗之世則又有簡汰退軍之令治平四年詔揀拱聖神
勇以下軍補捧日天武龍衛神衛兵闕熙寧元年詔諸
路監司察州兵招簡不如法者按之不任禁軍者降廂
軍不任廂軍者免為民二年從陳升之議量減衛兵年
四十以上稍不中程者請受吕公弼及龍圖閣直學士
陳薦皆言退軍不便三年二月司馬光亦曰竊聞朝廷
欲㨂在京禁軍四十五以上微有呈切者盡減請給兼
其妻子徙置淮南以就糧食若實有此議竊謂非宜何
則在京禁軍及其家屬率皆生長京師親姻聯布安居
樂業衣食縣官為日固久年四十五未為衰老微有呈
切尚任征役一旦别無罪負減其請給徙之淮南是横
遭降配也且國家竭天下之財養長征兵士本欲備禦
邊陲今淮南非用武之地而多屯禁軍坐費衣食是養
無用之兵寘諸無用之地又邊陲常無事則已異時或
少有警急主兵之臣必爭求益兵京師之兵既少必須
使使者四出大加召募廣爲揀選將數倍多於今日所
退之兵是棄已教閱經戰之兵而收市井畎畝之人本
欲減冗兵而冗更多本欲省大費而費更廣非計之得
也臣愚欲願朝廷且依舊法每歲揀禁軍有不任征戰
者減充小分小分復不任執役者放令自便在京居止
但勿使老病者尚占名籍虛費衣糧人情既安於所習
國家又得其力冗兵既去大費自省此國家安危所繫
不敢不言右正言李常亦以爲言從之是年詔陜西就
糧禁軍額十萬人方用兵之初其令陜西河東亟募士
補其闕四年詔比選諸路配軍為陜西彊猛其以爲禁
軍給賜視壮勇爲優隷步軍司役於逐路都監總管司
詔廣東福建江西選本路配軍壮勇者合所募兵萬人
以備征戍三月詔廣東路選雜犯配軍丁壮每五百人
爲一指揮屯廣州號新澄海如廣西之法七月手詔㨂
諸路小分年四十五以下勝甲者升以爲大分五十已
上願為民者聽舊制兵至六十一始免猶不即許至是
免為民者甚衆冗兵由是大省十年遣官偕畿内京東
西陜西荆湖長吏簡募軍士以補禁軍之闕元豐元年
詔以馬軍選上軍上軍選諸班者並馬射弓一石力諸
班直槍弩手闕選親從親事官餘並選捧日龍衛弓箭
手二年雲騎軍闕二千一百以雲捷等軍補之六年騎
兵年五十以下教武技不成而才可以肄習者並以爲
步軍元祐四年詔今後歲揀禁軍節級筋力未衰者年
六十五始減充剩員八年涇原路經略司奏揀選諸將
下剩員年六十以下精力不衰仍充軍以補闕額從之
陜西諸路如之紹聖四年樞密院言龍騎係雜犯軍額
闕數尚多今欲將禁軍犯徒兵及經斷者歲㨂以填闕
從之元符元年又言就糧禁軍闕額於廂軍内揀選年
四十以下者填從之宣和七年詔京東西淮南兩浙帥
司精選諸軍驍銳發赴京畿輔郡兵馬制置使司靖康
元年詔軍兵久失教習當汰冗濫精加揀擇然不能精
也方兵盛時年五十已上皆汰爲民及銷併之久軍額
廢闕則六十巳上復收爲兵時政得失因可見矣中興
以後兵不素練自軍校轉補之法行而揀選益精大抵
有疾患則選有老弱則選藝能不精則選或由中軍揀
補外軍或揀外邊精銳以升禁衛考軍防令諸軍招簡
等杖天武第一軍五尺有八寸捧日天武第二軍神衛
五尺七寸三分龍衛五尺有七寸拱聖神勇勝捷驍捷
龍猛清朔五尺六寸五分驍騎雲騎驍勝宣武殿前司
虎翼殿前司虎翼水軍五尺有六寸武騎寧朔步軍司
虎翼水軍揀中龍衛神騎廣勇龍騎驍猛雄勇吐渾擒
戎新立驍捷驍武廣銳雲翼有馬勁勇步武威捷武衛
牀子弩雄武飛山雄武神銳振武新招振武新置振武
振華軍雄武弩手上威猛廳子無敵上招收冀州雄勝
澄海水軍弩手五尺五寸廣捷威勝廣德克勝陜府雄
勝驍雄雄威神虎保捷清邊弩手制勝青澗平海雄武
龍德宫清衛寧遠安遠五尺四寸五分克戎萬捷雲捷
横塞捉生有馬雄略效忠宣毅建安威果全捷川效忠
揀中雄勇懷順忠勇教閱忠節神威雄略下威猛五尺
四寸亳州雄勝飛騎威遠蕃落懷恩勇捷上威武下威
武忠節靖安川忠節歸遠壮勇宣效五尺三寸五分濟
州雄勝騎射橋道清塞奉先奉國武寧威勇忠果勁勇
下招收壯武雄節靖江武雄廣節澄海懷遠寧海刀牌
手必勝五尺三寸揀中廣效武和武肅忠靖三路廂軍
五尺二寸建炎三年詔江南江東兩浙諸州軍正兵土
兵除鎮江越州委守臣兵官巡檢六分中選一分部轄
人年四十五以下長行年三十五以下合用器甲候旨
選擇赴行在有愞弱不堪年甲不應或占庇不如數選
發其當職官有刑四年詔神武義軍統制王&KR0667;下閱到
第三等軍兵一千六百六十人填廂禁軍其不任披帶
者分填嚴州新禁軍紹興二年上謂輔臣曰邵清單德
忠李捧三盜招安至臨安日久卿等其極揀汰呂頥浩
秦檜得旨與張俊同閱視堪留者近七千人詔命張俊
選精銳得兵五千人詣行在二十年樞密院言都統吳
玠選中護衛西兵千人詔隷殿司又統制楊政選西兵
三百二十五人填步軍司二十四年詔御龍直見闕數
可以殿步二司選拍試填諸班乾道二年詔王琪選三
百人充馬軍慶元三年殿司言正額效用萬一千五百
九十二人闕二百五十九人於雄效内及效用帶甲拍
試一石力弓三石力弩合格人填闕額詔崇政殿祗候
親從填班直人數特與免其三衙舊司官兵及御馬直
合揀班人照闕額補嘉定十一年臣僚言今軍政所先
莫如汰卒謂如千兵中有百人老弱遇敵先奔即千人
皆廢矣乞嚴敇中外將帥務覈其實其省併法自咸平
始建炎以後臣僚屢言軍額有闕則併隷一等軍分足
其舊額以便教閱而指揮制領將佐之屬亦或罷或省
悉從其請蓋當多事之秋患兵之不足望增補以壮軍
容事既寧息患其有餘必併省以覈軍實意則在乎少
蘇民力也嘉熙初臣僚言今日兵貧若此思變而通之
於卒伍中取強勇者異其籍而厚其廪且如百人之中
揀十人或二十或三十則是萬人中有三千兵矣時試
之弓弩課之武藝暇則馳馬擊毬以爲樂秋冬使之校
獵其有材力精彊則厚賞賚之又於其中拔其尤者數
愈少而廪愈厚待之如子弟倚之如腹心緩急可用蘇
轍有言天子必有所私之將將軍必有所私之士又必
申命主帥制領鼔動而精擇之假之統御之權嚴其階
級之法將樂與士親士樂爲將用則可以運動如意不
必别移一軍别招新軍矣咸淳間招兵無虚日科降等
下錢以萬計柰何任非其人白補平民爲兵召募無法
揀選云乎哉
廪祿之制爲農者出租税以養兵爲兵者事征守以衛
民其勢然也唐以天下之兵分置藩鎮天子府衛中外
校卒不過十餘萬而國用不見其有餘宋懲五代之弊
收天下甲兵數十萬悉萃京師而國用不見其不足者
經制之有道出納之有節也國初太倉所儲纔支二三
歲承平既久歲漕江淮粟六百萬石而縑帛貨貝齒革
百物之委不可勝用其後軍儲充溢常有餘羡内外人
安非偶然也凡上軍都校自捧日天武置龍衛神衛左
右廂都指揮使遥領團練使者月俸錢百千粟五十斛
諸班直都虞候諸軍都指揮使遥領刺史者半之自餘
諸班直將校自三十千至二千凡十二等諸軍將校自
三十千至三百凡二十三等上者有傔廂軍將校自十
五千至三百五十凡十七等有食鹽諸班直自五千至
七百諸軍自一千至三百凡五等廂兵閱教者有月俸
錢五百至三百凡三等下者給漿菜錢或食鹽而已自
班直而下將士月給糧率稱是爲差春冬賜衣有絹綿
或加紬布緡錢凡軍士邊外半分口劵或折月糧或從
别給其支軍食糧料院先進樣三司定倉敖界分而以
年月次之國初諸倉分給諸營營在國城西給糧于城
東南北亦然相距有四十里者蓋恐士卒習惰使知負
擔之勤久之有司乃取受輸年月界分以軍次高下給
之凡三歲大祀有賜賚有優賜每歲寒食端午冬至有
特支特支有大小差亦有非時給者邊戍季加給銀鞵
邠寧環慶緣邊難於㸑汲者兩月一給薪水錢苦寒或
賜絮𥜗袴役兵勞苦季給錢戍嶺南者增月奉自川廣
戍還者别與装錢川廣遞鋪卒或給時服錢屢屯兵州
軍官賜錢宴犒將校謂之旬設舊止待屯泊禁軍其後
及于本城天聖七年法寺裁定諸軍衣装騎兵春冬衣
各七事步兵春衣七事冬衣六事敢質賣者重寘之法
景祐元年三司使程琳上疏論兵在精不在衆河北陕
西軍儲數匱而召募不已且住營一兵之費可給屯住
三兵昔養萬兵者今三萬兵矣河北歲費芻糧千二十
萬其賦入支十之三陜西歲費千五百萬其賦入支十
之五自餘悉仰給京師自咸平逮今凡二邊所增馬步
軍指揮百六十計騎兵一指揮所給歲約費緡錢四萬
三千步兵所給歲約費緡錢三萬二千他給賜不預合
新舊兵所費不啻千萬緡天地生財有限而用無紀極
此國用所以日屈也今同華沿河州軍積粟至於紅腐
而不知用沿邊入中粟價常踊貴而未嘗足誠願河北
陜西募住營兵勿復增置遇闕即遷廂軍精銳者補之
仍漸徙營内郡以便糧餉無事時番戍于邊緩急即調
發便近嚴戒封疆之臣毋得侵軼生事以覬恩賞違令
者重寘之法如此則疆場無事而國用有餘矣帝嘉納
之康定元年詔戰場士卒給奉終其身宰臣張士遜等
言禁兵久戍邊其家在京師者或不能自給帝召内侍
郎殿隅條軍校而下為數等特出内藏庫緡錢十萬賜
之慶歴五年詔湖南路發卒征蠻以給装錢者毋得更
予帶甲錢七年帝因閱軍糧諭倉官曰自今後當足數
給之初有司以糧漕自江淮積年而後支惟上軍所給
斗升僅足中下軍率十得八九而巳嘉祐八年殿前諸
班請糧比進樣異輙不受散去御史中丞王疇以爲言
詔提點倉官自今往檢視有不如樣同坐之軍士不時
請及有諠譁悉從軍法皇祐二年詔在外禁軍凡郊賚
折色並給以實估之直五年詔廣南捕蠻諸軍歲滿歸
營人賜錢二千月增奉錢二百度嶺陣亡及瘴癘物故
者子孫或弟姪不以等樣收一人隷本營者支衣廪之
半治平二年詔涇原勇毅軍揀為三等差給奉錢一千
至五百為三等勿復置營以季集渭州按閱熙寧三年
帝手詔倉使給軍糧例有虧減出軍之家侵牟益甚豈
朕所以愛養將士意哉自今給糧毋損其數三司具為
令於是嚴河倉乞取減刻之事四年詔付趙卨聞鄜延
路諸軍數出至鬻衣裝以自給可密體量振恤之先是
王安石言今士卒極窘至有衣紙而擐甲者此最爲大
憂而自來將帥不敢言振恤士卒恐成姑息以致兵驕
臣愚以爲親士卒如愛子故可與之俱死愛而不能令
譬如驕子不可用也前陛下言郭進事臣案進傳言進
知人疾苦所至人爲立碑紀德士卒小有違令輙殺之
惟其能犒賞存恤然後能殺違令者而人無怨今宜稍
寬牽拘將帥之法使得用封樁錢物隨宜振恤然後可
以責將帥得士卒死力也四年樞密院言不教閱廂軍
撥併各帶舊請外今後招到者並乞依本指揮新定請
受河北崇勝河東雄猛陜西保寧京東奉化京西壮武
淮南寧淮各醬菜錢一百月糧二石春衣絹二匹布半
匹錢一千冬衣絹二匹紬半匹錢一千綿十二兩兩浙
崇節江東西效勇荆南北宣節福建保節廣東西清化
除醬菜錢不支外餘如六路川四路克寧巳上各小鐡
錢一千糧二石春衣絹一匹小鐡錢十千冬衣絹一匹
紬一匹綿八兩小鐡錢五千並從之七年增橋道清塞
雄勝諸軍奉滿三百又詔今後募禁軍等賞給並減舊
兵之半十年詔安南道死戰没者所假衣奉咸蠲除之
弓箭手民兵義勇等有貸於官者展償限一年又中外
禁軍有定額而三司及諸路歲給諸軍亦有常數其闕
額未補者會其歲給並封樁樞密承旨司簿其餘數輙
移用論如法元豐二年詔荆南雄略軍十二營南戍瘴
没者衆其議優恤之軍校子孫降授職有疾及不願為
兵若無子孫者加賜緡錢軍士子孫弟姪收為兵並給
賻除籍後仍給糧兩月即父母年七十巳上無子孫者
給衣廪之半終其身哲宗即位悉依舊制徽宗崇寧四
年詔諸軍料錢不多比聞支當十錢恐難分用自今可
止給小平錢初蔡京謀逐王恩計不行欲隂結環衛及
諸士卒乃奏皇城舖兵月給食錢五百者日給一百五
十自是每月頓增四貫三百欲因以市私恩也五年樞
密院言自熙寧以來封樁隷樞密院比因創招廣勇崇
捷崇武十萬人權撥封樁入尚書省緣禁軍見闕數多
若專責戶部及轉運司應副恐致誤事詔尚書省候極
足十萬人外理合撥還自今應禁軍闕額封椿錢仍隷
樞密院宣和七年詔國家養兵衣食豐足近歲以來官
不守法侵奪者多若軍司乞取及因事率歛刻剝分數
反致不足又官吏冗占猥多修造役使違法差借雜役
之兵食浮於禁旅假借之卒役重於廂軍近因整緝軍
政深駭聽聞自今違戾如前者重寘之法靖康元年詔
諸路州軍二税課利先行樁辦軍兵合支每月糧料春
衣冬賜數足方許别行支散官吏請給等禁軍月糧並
免坐倉自國初以來内則三司外則漕臺率以軍儲為
急務故錢糧支賜歲有定數至於征戍調發之特支將
士功勞之犒賞與夫諸軍闕額而收其奉廪以爲上供
之封樁者雖無定數而未嘗無權衡於其間也封樁累
朝皆有之而熙寧爲盛其後雖有今後再不封樁之詔
然軍司告乏則暫從其請稍或優足則封樁如舊蓋宰
執得人則闕額用於朝廷樞筦勢重則闕額歸之密院
此政和軍政所以益不逮於崇寧大觀之間者由兩府
之勢互有輕重而不能恪守祖宗之法也中興以後多
遵舊制紹興四年御前軍器所言萬全雜役額五百戸
部廪給有常法比申明裁減盡皆遁逃若依部所定月
米五斗五升日不及二升麥四斗八升斗折錢二百日
餐錢百實不足贍詔戸部裁定月米一石七斗增作一
石九斗五年詔效用入資舊法内公據甲頭名稱未正
其改公據為守闕進勇副尉日餐錢二百五十米二升
甲頭為進勇副尉日餐錢三百米二升非帶甲入隊人
自依舊法宣撫使韓世忠言本軍調發老幼隨行緣效
用内有不調月糧不增給日請軍兵米二升半錢百效
用米二升錢二百乞日增給贍米一升半庶幾戰士無
家累後顧憂齊心用命詔分屯日即陳請十三年詔殿
司諸統領將官無别供給職田日贍不足差兵營運浸
壊軍政可與月支供給統制副統制月五百五十千統
領官百千正將同正將五十千副將四十千凖備將三
十千皆按月給既足其家可責後效若仍前差兵負販
從私役禁軍法所販物計贓坐之必罰無赦州縣知而
不舉同罪主管步軍司趙密言比定諸軍五等請給招
填闕額要以屏革姦弊第數内招收白身效用填馬步
軍使臣闕其五等請給例内馬軍效用依五人衙官例
步軍效用依三人衙官例緣舊效用曾經帶甲出入日
止餐錢二百米二升有少壯善射者既見初收效用廪
給稍優因逃他軍以希厚請今擬五等招收白身效用
與舊效用不以馬步軍論槩增其給人日支錢二百米
二升填使臣闕隆興二年殿前司言諸軍法兵級年六
十將校年六十五減充剩員給請内有戰功亦止半給
比來年及不與減落乞每營置籍鄉貫年甲招刺日月
悉書之一留本營一留戶部一留總領以備開落乾道
八年樞密院言二月爲始諸軍七人例以上二分錢三
分銀五分會子五人例三分錢四分銀三分會子軍兵
折麥餐錢全支錢使臣折麥料錢統制軍佐供給分數
仍舊淳熙三年樞密院言兵部定請受格效用一資守
闕毅士二資毅士三資守闕效士月各錢三千折麥錢
七百二十米一石五升春冬衣絹各二匹四資效士錢
三千折麥錢九百七十二米一石一斗三升有竒衣絹
各二匹五資守闕聽候使喚錢四千五百折麥錢一千
八十米一石二斗絹三匹有半六資聽候使喚錢四千
五百折麥錢一千二百六十米一石四斗七升絹五匹
七資守闕聽候差使八資聽候差使錢四千五百折麥
錢一千四百四十米一石六斗八升絹各五匹九資守
闕凖備使喚十資凖備差使錢五千折麥錢一千四百
四十米六石八升絹各五匹紹熙元年知常德府王銖
言沿邊城砦之官以備疆場不虞廪祿既薄給不以時
孤寒小吏何以養廉致使熟視姦滑泄漏禁物公私庇
蓋恬不加問從而徇私受賕者有矣弓手士軍戍卒傭
直糧食累月不支廹於饑寒侵漁蠻獠小則致訟争大
則啟邊釁乞嚴勅州軍按月廪給如其未支守倅即不
得先請巳奉庶俾城砦官兵有以存濟緩急之際得其
宣力安邊弭盜莫此為急厥後弊日以滋迨至咸淳軍
將往往虚立員以冒稍食以建康言之有神策二軍有
游擊五軍有親兵二軍有制效二軍有靖安唐灣水軍
有游擊采石水軍有精銳破敵軍有效用防江軍原其
初起惟騎戎兩司額耳後乃各剏軍分額多而員少一
統制月請以會子計之則成一萬五百千推之他軍槩
可見矣九年四川制司有言戍兵生劵人月給會子六
千蜀郡物價翔貴請增人月給九千當是時財賦之出
有限廪稍之給無涯浚民膏血盡充邊費金帛悉歸于
二三大將之私帑國用益竭而宋亡矣臣僚嘗言古者
兵與農一官無供億之煩國有備禦之責後世兵與農
二竭國力以養兵奉之若驕子用之若傭人今守邊急
務非兵農合一不可其說者有二曰屯田曰民兵川蜀
屯田爲先民兵次之淮襄民兵為先屯田次之此足食
足兵之良策也其言阨于權姦竟不行
宋史卷一百九十四
