宋史卷二百七十四
元中書右丞相總裁托克托等修
列傳第三十三
王贊張保續趙玭盧懷忠
王繼勲丁德裕張延通梁迥
史珪田欽祚侯贇王文寳
翟守素王侁劉審瓊
王贊澶州觀城人少為小吏累遷本州馬步軍都虞候
周世宗鎮澶淵每旬決囚贊引律令辨析中理問之知
其嘗事學問即署右職及即位補東頭供奉官累遷右
驍衞將軍三司副使時張美為使世宗問京城衞兵歲
廪幾何美不能對贊代奏甚悉美因是銜之及征關南
言於世宗以贊為客省使領河北諸州計度使五代以
來姑息藩鎮有司不敢䋲以法贊所至發擿姦伏無所
畏忌振舉綱領號為稱職由是邊臣切齒師還復為三
司副使建隆初始平李重進太祖素知贊材幹可委以
完葺即令知揚州既行舟覆於閶橋下溺死親屬隨沒
者三人上甚嘆悼謂左右曰溺吾樞密使矣蓋將大用
也賻其家絹三百匹米麥各二百斛
張保續字嗣光京兆萬年人父洪唐左武衞上將軍保
續以蔭補太廟齋郎梁貞眀中調補臨濟尉選充四方
舘通事舍人後唐天成初領瓜州官告國信副使郊祀
改右贊善大夫晉天福中歴太府光禄二少卿職同正
領通事舍人開運二年契丹入寇杜重威李守貞符彦
卿等率兵禦之命保續馳騎往來軍中諭機事既而大
破敵於陽城使還以本官充西上閤門副使眀年使荆
南復命轉東上閤門副使契丹犯闕被驅北徙留范陽
歲餘逃歸漢乾祐初出為隴州防禦使周祖革命召為
東上閤門副使從平慕容彦超累遷引進副使知閤門
事世宗即位授西上閤門使眀年進秩東上閤門使從
上征淮南會壽州納欵遣保續先往慰撫及劉仁贍率
將卒出降以功遷判四方館事就遷客省使從平瓦橋
關奉使吳越宋初遷衞尉卿判四方館客省閤門事保
續性介直好儉素在閤門前後四十年善宣贊辭令聽
者傾聳累使藩國不辱命歴事六朝未嘗有過從征李
筠以足疾留河内後歸京師建隆三年卒年六十四
趙玭澶州人家富於財晉天福中以納粟助邊用補集
賢小吏調濮州司戶參軍刺史白重進以其年少欲試
以事因以滯獄授之玭為平決悉能中理重進移刺虢
成二州連辟為從事會契丹構難秦師何重建獻地於
蜀孟知祥署高彦儔秦州節度成為支郡因署玭秦成
階等州觀察判官周顯德初命王景帥兵討秦鳳彦儔
出兵救援未至聞軍敗因潰歸玭閉門不納召官屬諭
之曰今中朝兵甲無敵於天下自用師西征戰無不勝
蜀中所遣將皆武勇者卒皆驍銳者然殺戮遁逃之外
幾無孑遺我輩安忍坐受其祸去危就安當在今日衆
皆俯伏聽命玭遂以城歸朝世宗欲命以藩鎮宰相范
質不可乃授郢州刺史歴汝密澤三州刺史建隆中入
為宗正卿乾德初出為秦州刺史二年改左監門衞大
將軍判三司玭狂躁婞直多忤上旨太祖頗優容之嘗
廉得宰相趙普私市秦隴大木事潛以奏白然懼普知
因稱足疾求解職五年春罷使守本官自是累獻密疏
皆留中不出嘗疑普中傷六年詣闕納所授告命詔勒
歸私第又請退居鄆州不許玭不勝忿踰年伺普入朝
馬前掦言其短上聞之召玭及普於便殿面質其事玭
大言詆普販木規利上怒促令集百官逐普且諭其事
王溥等奏玭誣㒺大臣普事得解上詰責玭命武士撾
之令御史鞫於殿庭普為營救得寬其罰黜為汝州牙
校太平興國三年卒年五十八
盧懷忠瀛州河間人少有膂力善騎射漢乾祐初寓居
河中値李守貞之叛周祖圍其城懷忠夜踰城出見陳
攻取便宜河中平奏補供奉官從征慕容彦超於兖州
顕德初監沂州軍以所部破海州功居多世宗議北征
先遣懷忠按視出師道路三關平遷如京副使宋初遷
内酒坊副使會朗州軍亂太祖將出師致討遣懷忠使
荆南因謂曰江陵人情去就山川向背我欲盡知之懷
忠使還奏曰繼沖甲兵雖整而控弦不過三萬年榖雖
登而民苦暴歛南邇長沙東距金陵西迫巴蜀北奉朝
廷觀其形勢蓋日不暇給矣太祖召宰相范質等謂曰
江陵四分五裂之國今出師湖南假道荆渚因而下之
萬全策也即以懷忠為前軍步軍都監荆湖平以功遷
内酒坊使乾德二年改判四方館事知江陵府四年王
師伐蜀江陵當峽江會衝以供億之勞遷客省使又眀
年使江南還中途遇疾肩輿歸京師太祖遣醫丸艾以
賜之未幾卒年四十九大中祥符四年錄其子熙為校
書郎
王繼勲陜州平陸人隸河中府為牙校李守貞之叛令
繼勲據潼關為郭從義所破走還河中俄白文珂劉詞
領兵至城下守貞又遣繼勲與其愛將聶知遇夜出攻
河西砦復為漢兵所敗被創而遁繼勲度守貞必敗遂
踰城出降周祖奏補供奉官廣順初領汾州刺史充晉
磁隰等州緣邊巡檢歴憲麟石磁四州刺史宋初遷磁
州團練使坐境上用兵失律荆罕儒䧟陣責授右監門
衞率初平荆襄命權知道州未幾授本州刺史州境與
廣南接劉鋹屢引兵入寇繼勲因上言嶺表可圖之状
及王師南伐以為賀州道行營馬步軍都監繼勲有武
勇在軍陣常用鐵鞭鐵槊鐵撾軍中目為王三鐵
丁德裕洺州臨洺人父審琦彰武軍節度周廣順初以
蔭補供奉官宋初歴通事舍人西上閤門副使建隆三
年遷東上閤門使從慕容延釗平荆湖以功授引進使
又與潘美尹崇珂克彬州遷客省使乾德五年遷内客
省使時成都初平羣寇大起用為西川都巡檢使與閤
門副使張延通同率師討之擒賊帥康祚磔於市歲餘
盡平其黨頗與延通不協歸朝告其隂事延通坐棄市
又奏轉運使禮部郎中李鉉嘗醉酒言涉指斥上怒驛
召鉉下御史案之鉉言德裕在蜀日屢以事請求多拒
之皆有状御史以聞太祖悟止坐鉉酒失責授左贊善
大夫未幾德裕亦出知潞州會征江南遣德裕為常州
行營兵馬都監領吳越兵助主帥進討常州平命權知
州事又改昇州東南路行營都監敗潤州軍五千餘於
城下及拔潤州移領常潤等州經略巡檢使德裕以傾
險為衆所惡恃勢剛狠不恤士卒黷貨無厭越人苦之
錢俶奏其事貶房州刺史卒
張延通潞州潞城人父彦成周右金吾衞上將軍延通
性穎悟有才幹蔭補供奉官宋初歴通事舍人遷東上
閤門副使開寳中為西州兵馬都監太祖以蜀寇未平
命同内客省使丁德裕引進副使王班内臣張嶼領兵
屯蜀部德裕頗專恣延通面質其短德裕銜之又與張
嶼不協延通亦為和解之德裕疑延通與嶼為黨益不
悦會太祖征太原有使自行在至備言太祖當盛暑躬
冐矢石勞頓萬状延通曰主上勤勞若此而吾輩日享
安樂蓋言不自安也德裕不答會張嶼先歸闕太祖賜
予甚厚延通德裕繼至則召延通顧問而待德裕稍薄
德裕頗疑懼遂奏延通嘗對衆言涉指斥且多不法事
指嶼為黨太祖怒即收延通張嶼及王班下御史臺鞫
之延通等引伏太祖始欲捨之及引問延通抗對不遜
遂斬之嶼班幷内臣王仁吉並杖脊嶼配流沙門島班
許州仁吉西窑務時開寳二年也
梁迥博州聊城人少為吏部小史周世宗在藩邸日得
給事左右及嗣位補殿直改供奉官四遷至左藏庫使
太祖將討西蜀以迥監秦州戍兵蜀平改監覇州兵轉
宮苑使從征太原還會命蜀州刺史聶章為沁州兵馬
部署以迥監其軍無何幷人入寇迥與閻彦進同率兵
擊敗之以功遷東上閤門使開寳五年命為廣南道兵
馬都監兼諸州巡檢八年奉使江南迥素貪冒外務矯
飾初若嚴毅不可犯雖饋食亦不受江南人頗憚之旣
而奉以貲貨殆直數萬緡迥即大喜過望登舟縱酒繼
日宴樂及歸戀戀不發人多笑之暨王師伐金陵命迥
與潘美劉遇率步兵先赴荆南且以迥護行營步兵及
左廂戰櫂與吳人戰采石殺獲甚衆江南平以功領順
州團練使太宗即位判四方館事領禁軍戍澤州太平
興國三年錢俶来朝命往淮泗迎勞夏汴水大決詔迥
發畿内丁男三千護塞汴口四年征太原以迥為行營
前軍馬步軍都監督軍攻城中流矢四車駕還命與孟
元喆崔翰率兵屯定州以功遷引進使五年受詔與潘
美城幷州於三交及築緣邊保障七年李繼遷寇邊以
迥領兵護銀夏州八年召歸授唐州防禦使令赴職雍
熙二年繼遷誘殺都巡檢使曹光實乘勢數寇邊復召
迥為銀夏都巡檢使赴邊捍禦之三年夏卒於銀州官
舍年五十九迥性麤率尤不喜文士故事節帥出鎮及
來朝便殿宴勞翰林學士皆預坐開寳中迥為閤門使
白太祖曰陛下宴犒將帥安用此輩預坐自是罷之至
淳化中翰林學士蘇易簡白於太宗始復預焉大中祥
符八年錄迥子廷翰為奉職
史珪河南洛陽人父暉晉嚴衞指揮使珪少以武勇隸
軍籍周顯德中遷小校太祖領禁衛以珪給事左右及
受禪用為御馬直隊長四遷馬步軍副都軍頭兼控鶴
弓弩大劒都指揮使開寳六年加都軍頭領毅州刺史
太祖初臨御欲周知外事令珪博訪珪廉得數事白于
上騐之皆實由是信之後乃漸肆威福民有市官物不
當價者珪告其欺㒺當寘法列肆無不側目上聞之因
下詔曰古人以獄市為寄者盖知小民惟利是從不可
盡法而繩之也况先甲之令未嘗申明苟䧟人於刑深
非理道將禁其二價宜示以明文自今應市易官物有
妄增價值欺㒺官錢者案鞫得實並以枉法論其犯在
詔前者一切不問自是珪不復敢言時德州刺史郭貴
知邢州國子監丞梁夢昇知德州貴族人親吏之在德
州者頗為姦利夢昇以法繩之貴素與珪善遣人以其
事告珪圖去夢昇珪悉記於紙將伺便言之一日上因
言爾来中外所任皆得其人珪遽曰今之文臣亦未必
皆善乃探懷中所記以進曰秪如知德州梁夢昇欺蔑
刺史郭貴幾至于死上曰此必刺史所為不法夢昇真
清強吏也因以所記紙付中書曰即以夢昇為贊善大
夫既又曰與左贊善珪以譖不行居常怏怏九年坐漏
洩禁中語出為光州刺史會歲饑淮蔡民流入州境珪
不待聞即開倉减價以糶所全活甚衆吏民詣闕請植
碑頌德者數百人太平興國初以為揚楚等九州都廵
檢使四年征太原命珪與彰信軍節度劉遇攻城北面
從征幽州坐所部逗撓失律責授定武行軍司馬數月
召為右衛將軍領平州刺史督浚惠民河自尉氏逹京
九十里數旬而畢民咸便之會江淮民麴謀首等數十
百人聚為盗命珪率龍猛騎兵五百往捕悉獲之六年
遷隰州刺史知保州静戎軍上緣邊便宜十五事皆從
之雍熙中從曹彬征幽州為押陣部署以所部下涿州
師還卒年六十一珪多智數好以甘言小惠取譽於人
故所至不忍其去云
田欽祚穎州汝隂人父令方漢虢州團練使帳下伶人
靖邊庭妻有美色令方私之邊庭不勝忿會陕西三叛
連衡關輔間人情大擾邊庭率其徒數人夜縋入州廨
害令方因掠郡民投趙思綰至潼關與守關使者戰遂
敗散朝廷錄欽祚為殿直改供奉官周世宗征淮南為
前軍都監從征關南還會塞澶淵決河命欽祚領禁兵
護役因令督治澶州城淮人寇高密刺史王萬威求濟
師命欽祚領州兵援之既至圍觧宋初遷閤門通事舍
人乾德二年冬討蜀為北路先鋒都監令乘傳往来宣
逹機事孟昶降奉捷書馳奏遷西上閤門副使蜀土寇
亂又遣欽祚率師討平之四年春并人寇樂平從羅彦
瓌拒之獨以所部三千人破寇擒副將一人俘獲甚衆
以功遷西上閤門使開寳二年又與何繼筠破賊兵于
石嶺關領賀州刺史判四方館使三年契丹寇中山以
欽祚為定州路兵馬都部署與戰遂城自旦及晡殺傷
甚衆欽祚馬中流矢踣騎士王超授欽祚以馬軍復振
敵觧去朝廷將議討江表遣欽祚覘之還奏合旨江南
所得寳貨直三千萬悉以賜欽祚會興師首命欽祚與
曹彬李漢瓊率騎軍先赴江陵就命為昇州西南路行
營馬軍兼左廂戰櫂都監領兵敗吴軍萬餘于溧水斬
其主帥李䧺等五人擒裨將二人進圍金陵為南面攻
城部署既平以功加領汾州防禦使太平興國初遷引
進使為晉州都鈐轄太原驍將楊業率衆寇洪洞縣欽
祚擊敗之斬首千餘級獲馬數百太宗賜欽祚白金五
千兩令市宅四年從征太原護前鋒騎兵屯石嶺關以
扞契丹欽祚性剛戾負氣多所忤犯與主帥郭進不恊
進戰功高屢為欽祚所陵心不能甘遂自縊死初賊兵
奄至進出戰欽祚但閉壁自守既去又不追所受月奉
芻粟多販鬻規利為部下所訴責授睦州團練使車駕
北廵以為幽州西路行營壕砦都監六年秋改房州團
練使逾年又改柳州嶺外多瘴氣因遘疾累表乞生還
闕下上憐之遷郢州團練使在郡二年入覲欽祚見上
涕泣不已以為銀夏綏宥都廵檢使俄召還會征幽州
命欽祚與宣徽南院使郭守文為排陣使時欽祚巳被
病受詔不勝喜一夕卒欽祚性隂狡尤不喜儒士好狎
侮同列人多惡之子承誨仕至供奉官閤門祗候承說
至崇儀副使
侯贇并州太原人父義漢遼州刺史贇以蔭補殿前承
旨周顯德中再遷至供奉官江南復命領三門集津發
運使宋初為諸衛將軍先是朝廷歲仰關中榖麥以給
用贇掌其事歴三十年國用無闕累遷至右武衛將軍
開寳中歴知建安軍揚徐二州皆有善政太宗即位移
知福州改右衛將軍太平興國二年錢俶初納土詔贇
馳往兩浙諸州閱視軍儲芻茭累遷右衛大將軍七年
知靈州按視蕃落宴犒以時得邊士心部内大治遷左
衛在朔方凡十餘年上念久次求可代者而難其人淳
化二年卒于官年七十四贈本衛上將軍
王文寳開封陽武人以任子補殿直太平興國初累遷
至軍器庫使嘗使契丹會陳洪進獻漳泉地以文寳監
泉州兵羣盗大起文寳與轉運使楊克讓知州喬惟岳
共討平之以功領媯州刺史加内弓箭庫使二年京西
轉運使程能議開新河自襄漢至京師引白河水注焉
以通湘潭之漕詔發唐鄧汝潁許蔡陳鄭丁夫數萬赴
其役發諸州兵萬人助之命文寳與六宅使李繼隆作
坊副使李仁祐劉承珪分往護作既而地高水下不能
通卒堙廢焉雍熙四年改東上閤門使歴知涇延二州
會遼人寇通遠軍命文寳率師致討還遷判四方館事
文寳歴内職三十年雅好言外事太祖太宗頗信任之
中外咸畏其口出為高陽關兵馬鈐轄淳化二年卒于
官
翟守素濟州任城人父溥晉左司禦率府率守素以父
任為殿直歴漢周遷供奉官領承天軍使乾德中為引
進副使從王全斌伐蜀以往来馳告軍事為職蜀平擢
判四方館以兩川餘寇未殄慮致騷動再令守素入蜀
經略諸郡分兵以防遏之開寳中會麟府内屬戎人爭
地不决因致擾亂命守素馳往撫諭守素辨其曲直戎
人悅服從征太原命海州刺史孫方進圍汾州守素監
其軍轉引進使開寳三年命為劍南十州都廵檢使東
上閤門使郭崇信副之賜守素錢五百萬入謝日復遣
為岐帥符彦卿官告使守素辭以錫賚優厚不敢更當
奉使之詔上不許九年吴越國王錢俶来朝命守素護
諸司供帳迎勞郊外并壘未下詔與洺州防禦使郭進
率兵深入其境蹈藉禾稼守素多所虜獲太宗即位遷
客省使領憲州刺史太平興國三年夏河決滎陽詔守
素發鄭之丁夫千五百人與卒千人領護塞之是秋梅
山洞蠻恃險叛命詔遣守素率諸州屯兵往擊之值霖
雨彌旬弓弩觧弛不堪用明日將接戰守素一夕令削
木為弩及旦賊奄至交射之賊遂敗乘勝逐北盡平其
巢穴先是數郡大吏富人多與賊帥包漢陽交通既而
得其書訊數百封守素並焚之反側以定俄而錢俶獻
浙右之地詔守素為兩浙諸州兵馬都監安撫諸郡人
心甚悅即以知杭州歲滿為西京廵檢使秦王廷美以
事勒歸私第以守素權知河南府兼留守司事屬洛陽
歲旱艱食多盗上憂之守素既至漸以寧息未幾遷商
州團練使雍熙二年改知延州自劉廷讓敗于君子館
河朔諸州城壘多圯四年詔守素與田仁朗王繼恩郭
延濬分路按行發諸州鎮兵增築護其役賜白金三十
兩留充天䧺軍兵馬鈐轄知大名府改知潞州會建方
田命為代北方田都部署并州兵馬鈐轄從屯夏州改
知鳳翔府淳化中夏帥趙保忠上言其弟繼遷誘戎人
為寇且求援師詔守素率兵復屯夏州未幾又徙石州
以老病上䟽求歸本郡從之三年卒年七十一守素逮
事四朝緜歴内職五十餘年性謹慎寬仁容衆所至有
治績凡斷大辟獄雖罪狀明白仍徧詢僚寀僉同而後
决屬吏有過不面折必因公宴援往事之相類者言其
獲咎以微警之新進後生多至節帥而守素久次不遷
殊無隕穫意時論以此多之
王侁字祕權開封浚儀人父朴周樞密使侁以父任太
僕寺丞朴卒世宗幸其第召見諸孤以侁為東頭供奉
官開寳中征江南命侁率師戌桐城王師渡江與樊若
水同知池州領兵敗江南軍四千餘于宣州金陵平加
閤門祗候太平興國初預討梅山洞蠻契丹使来貢詔
侁送於境上還使靈州通遠軍及旋言主帥所留牙兵
率與邊人交結頗桀黠難制歲久當慮請悉代之太宗
因遣侁調内地卒往代之戌者聞代多不願還侁察其
中旅拒者斬之以徇衆皆悚息遂將以還一歲中數往
来西邊多奏便宜上多聽用遷通事舍人四年從征太
原以侁護陽曲塌地石嶺關諸屯賜廐馬介胄五月即
城下轉東上閤門副使晉陽平留為嵐憲廵檢九年代
還遷西上閤門使賜錢百萬河西三族首領折遇乜叛
入李繼遷侁率師討擒之以功領蔚州刺史王師北征
命為并州駐泊都監又為雲應等州兵馬都監侁性剛
愎以語激楊業業因力戰䧟於陣侁坐除名配隸金州
事載楊業傳會赦移均州團練副使淳化五年召還道
病至京師卒弟僎供奉官閤門祗候坐征交阯軍敗誅
備偃並進士及第偃至太常博士朴弟格宋初為右補
闕直史館至都官員外郎廣南轉運使格子侗太平興
國進士至都官員外郎
劉審瓊涿州范陽人家素貧漢乾祐中湘隂公鎮彭門
審瓊始隸帳下周祖受命遁去依永興軍節度劉詞頗
委任之詞卒屬太祖節鎮給事左右及受禪補殿直從
平澤潞改供奉官開寳中累遷至軍器庫使會樞密使
李崇矩門人鄭伸擊登聞鼓誣告崇矩受太原席羲叟
黃金私結翰林學士扈蒙以甲科私羲叟引審瓊為証
上怒召審瓊詰問審瓊具言其誣枉得觧遂出知鎮州
七年太宗征河東駐蹕月餘儲㣥無闕遷領檀州刺史
知潭州州素多火日調民積水為防民甚勞之審瓊至
悉罷之以為民便徙知河陽淳化三年受代歸陳衰老
乞正受郡符上憫其舊人授坊州刺史至道三年卒于
官審瓊嘗給事外諸侯雅善酒令博鞠年八十餘筋力
不衰髭髮黳黑孫爽進士及第後為祠部員外郎祕閤
校理
論曰王贊奮迹小校有奉公之節繩姦列郡不畏強禦
保續單車出使不辱君命懷忠識荆渚之將危繼勲知
番禺之可取侯贇久治邊郡文寳數護屯兵斯各一時
之效也德裕梁迥欽祚王侁皆練習戎旅頗著勲勞然
率彊戾而乏温克以速於戾斯乃明哲之所戒玭以剛
險蒙悔吝珪以發擿肆威福其不逞者歟守素不事躁
競審瓊克享期頥易曰視履考祥其旋元吉此之謂也
宋史卷二百七十四
