宋史卷二十
元中書右丞相總裁托克托等修
本紀第二十
徽宗二
四年春正月庚午朔改熙河蘭會路為熙河蘭湟路丙
戌築溪哥城壬辰詔察諸路監司貪虐者論其罪丙申
詔京畿路改置轉運使提點刑獄官蔡卞罷立武學法
丁酉秦鳳蕃落獻邦潘疊三州以内侍童貫為熙河蘭
湟秦鳳路經略安撫置制使二月乙巳築御謀城巳酉
置親衛勲衛翊衛郎中郎等官以勲戚近臣之兄弟子
孫有官者試充甲寅以張康國知樞密院事兵部尚書
劉逵同知樞密院事吏部尚書何執中為尚書左丞乙
卯班方田法庚申詔西邊用兵法能招納羌人者與斬
級同賞壬戌升趙州為慶源軍甲子雨雹乙丑改三衛
郎為侍郎閠月壬申復元豊銓試斷按法令州縣倣尚
書六曹分六案甲申置陜西河東河北京西監鑄當二
夾錫鐡錢巳丑御端門受趙懷德降授感德軍節度使
封安化郡王壬辰曲赦熙河蘭湟路三月壬寅置清海
馬監甲辰以趙挺之為尚書右僕射兼中書侍郎丙午
詔建古王砦為懷遠軍庚戌令呂惠卿致仕戊午復銀
州乙丑詔州縣屬鄉聚徒教授者非經書子史毋習丁
卯䍧牱夜郎首領以地降是月夏人攻塞門砦夏四月
辛未遼遣蕭良來為夏人求還侵地及退兵戊寅夏人
攻臨宗砦辛巳詔諸路走馬承受毋得預軍政及邊事
巳丑夏人寇順寧砦鄜延第二副將劉延慶擊破之復
攻湟州北蕃市城知州辛叔獻等擊却之五月戊申除
黨人父兄子弟之禁壬子遣林攄報聘于遼賜張繼先
號虚静先生癸丑罷轉運司檢察鈎考法辛酉命官分
部決獄六月丙子復解池鹽占城入貢丁丑慮囚辛巳
罷陜西河東力役甲申曲赦熙河陜西河東京西路戊
子趙挺之罷秋七月丙申朔罷三京國子監官各置司
業一員辛丑置熒惑壇置四輔郡以穎昌府為南輔襄
邑縣為東輔鄭州為西輔澶州為北輔甲寅詔奪元祐
輔臣墳寺丁巳還上書流人戶部尚書曾孝廣坐錢帛
皆闕出知杭州八月戊辰以德妃王氏為淑妃庚午以
王江古州歸順置提舉溪洞官二員改懷遠軍為平州
丙子以東輔為拱州甲申奠九鼎于九成宫乙酉詣宫
酌獻辛卯賜新樂名大晟置府建官壬辰遣劉正夫使
遼九月巳亥赦天下乙巳詔元祐人貶謪者以次徙近
地惟不得至畿輔詔京畿三路保甲並於農隙時教閱
乙卯賜上舍生三十五人及第丙辰詔自今非宰臣毋
得除特進冬十月自七月雨至是月不止甲申以左右
司所編紹聖元符以來申明斷例班天下刑名例班刑
部大理司丁亥升武岡縣為軍戊子詔上書進士未獲
者限百日自陳免罪壬辰日中有黑子十一月戊戌安
定郡王世雍薨丙辰置諸路提舉學事官巳未章惇卒
十二月癸酉升拱州為保慶軍甲申分平州置允州格
州是歲蘇湖秀三州水賜乏食者粟泰州禾生穭
五年春正月戊戌彗出西方其長竟天庚子復置江湖
淮浙常平都倉甲辰以吳居厚為門下侍郎劉逵為中
書侍郎乙巳以星變避殿損膳詔求直言闕失毁元祐
黨人碑復謫者仕籍自今言者勿復彈紏丁未太白晝
見赦天下除黨人一切之禁權罷方田戊申詔侍從官
奏封事巳酉罷諸州歲貢供奉物庚戌詔崇寧以來左
降者各以存殁稍復其官盡還諸徙者辛亥御殿復膳
壬子罷圜土法丁巳罷書畫筭醫四學壬戌復書畫筭
學二月甲子朔詔監司條奏民間疾苦丙寅蔡京罷為
開府儀同三司中太一宫使以觀文殿大學士趙挺之
為特進尚書右僕射兼中書侍郎庚午詔翰林學士兩
省官及館閣自今並除進士出身人壬申省内外冗官
罷醫官兼宫觀者蒲甘國入貢丁丑以前後所降御筆
手詔模印成冊班之中外州縣不遵奉者監司按劾監
司推行不盡者諸司互察之三月丙申詔星變巳消罷
求直言辛丑改威德軍為石堡砦封眉州防禦使世福
為安定郡王癸卯御集英殿策進士丁未罷諸州武學
乙卯廢銀州為銀川城丙辰蔡王似薨巳未賜禮部奏
名進士及第出身六百七十一人夏四月丁丑停免兩
浙水災州郡夏税五月丁未班紀元歴辛亥封子栩為
魯國公乙卯罷辟舉盡復元豐選法六月癸亥立諸路
監司互察法庇匿不舉者罪之仍令御史臺糾劾改格
州為從州甲子詔求隱逸之士令監司審覈保奏其緣
私者御史察之丁卯詔輔臣條具東南守備策壬申慮
囚秋七月庚寅朔日當食不虧壬寅詔改明年元九月
辛丑河南府嘉禾與芝草同本生冬十月巳卯升澶州
為開德府庚辰降德音于開德府減罪囚一等徒以下
釋之十一月辛卯陳王佖薨乙巳詔立武士貢法辛亥
併京畿提刑入轉運司十二月戊午朔日當食不虧羣
臣稱賀巳未劉逵罷壬戌詔臣僚休日請對特御便殿
巳巳詔監司按事有懷姦挾情不盡實者流竄不敘是
歲廣西黎洞韋晏閙等内附
大觀元年春正月戊子朔赦天下甲午以蔡京為尚書
左僕射兼門下侍郎戊戌幸興德禪院復廢官庚子置
儀禮局於尚書省甘露降于帝鼎内羣臣稱賀壬寅吳
居厚罷戊申進封衛王俁為魏王定王偲為鄧王壬子
以何執中為中書侍郎鄧洵武為尚書左丞戶部尚書
梁子美為尚書右丞乙卯封仲損為南康郡王仲御為
汝南郡王二月壬戌以向宗回為開府儀同三司徙封
安康郡王甲子以黎洞納土曲赦廣西乙亥復醫學巳
卯復行方田丙戌以平昌郡君韋氏為才人三月丁酉
趙挺之罷以何執中為門下侍郎鄧洵武為中書侍郎
梁子美為尚書左丞吏部尚書朱諤為右丞甲辰立八
行取士科癸丑趙挺之卒夏四月乙丑以淑妃王氏為
貴妃五月巳丑封子棫為楊國公朝散郎吳儲承議郎
吳侔坐與妖人張懷素謀反伏誅貶呂惠卿為祁州團
練副使庚寅鄧洵武罷甲午詔班新樂于天下癸卯詔
自今凡總一路及監司之任勿以元祐學術及異意人
充選以安化蠻犯邊益兵赴廣西討之乙已子構生六
月巳未以梁子美為中書侍郎壬戌詔景靈宫建僖祖
殿室甲子以黎人地為庭孚二州癸酉賜上舍生二十
九人及第乙亥朱諤卒丁丑慮囚甲申以才人韋氏為
婕好秋七月乙酉朔伊洛溢戊子詔括天下漏丁壬寅
班祭服于州郡乙巳賢妃武氏薨八月乙卯曾布卒丁
巳封子構為蜀國公庚申以戶部尚書徐處仁為尚書
右丞吏部尚書林攄同知樞密院事巳巳降德音于淮
海吳楚二十六州減囚罪一等流以下釋之九月庚寅
建顯烈觀于陳橋巳酉加上僖祖諡曰立道肇基積德
起功懿文憲武睿和至孝皇帝朝獻景靈宫庚戌饗太
廟辛亥饗明堂赦天下升永興軍為大都督府章綖坐
冒法竄海島李景直等四人以上書觀望罪並編管嶺
南冬十月巳未詔士有才武絶倫者歲貢準文士上舍
上等法辛酉蘇州地震乙丑貶張商英為安化軍節度
副使巳巳大雨雹閠月丙戌以林攄為尚書左丞資政
殿學士鄭居中同知樞密院事乙未詔守令以戶口為
殿最升桂州為大都督府鎮州為靖海軍節度壬申禁
用翡翠乙巳升太原府鄧州並為大都督府十一月壬
子朔日有食之蔡京等以不及所當食分率羣臣稱賀
乙丑置符寳郎巳巳升瀛州為河間府瀛海軍節度戊
寅南丹州刺史莫公佞降徐處仁以母憂去位十二月
庚寅以蔡京為太尉進何執中以下官二等癸巳以江
寧荆南楊杭越洪福潭廣桂並為帥府置黔南路丁酉
置開封府府學巳亥以婉容喬氏為賢妃開潩河是歲
秦鳳旱京東水河溢遣官振濟貸被水戶租廬州雨豆
汀懷二州慶雲見乾寧軍同州黃河清于闐夏國入貢
涪州夷駱世葉駱文貴内附
二年春正月壬子朔受八寳于大慶殿赦天下文武進
位一等蔡京表賀符瑞乙卯以婉儀劉氏為德妃巳未
蔡京進太師加童貫節度使仍宣撫庚申進封魏王俁
為燕王鄧王偲為越王並為太尉京兆郡王桓為定王
高密郡王楷為嘉王並為司空吳國公樞為建安郡王
冀國公杞為文安郡王楚國公栩為安康郡王楊國公
棫為濟陽郡王蜀國公構為廣平郡王並為開府儀同
三司甲子以神宗德妃宋氏劉氏為淑妃賢妃喬氏為
德妃庚午徙封仲損為齊安郡王仲御為華陽郡王孝
騫為晉康郡王孝參為豫章郡王並開府儀同三司封
仲增為信安郡王仲忽為普安郡王仲癸為咸安郡王
仲僕為同安郡王仲糜為淮安郡王戊寅徙封向宗回
為漢東郡王向宗良為開府儀同三司仲損薨河東北
盜起二月甲申置諸路曹掾官甲午詔建徽猷閣藏哲
宗御集置學士直學士待制官巳亥以安德軍節度使
錢景臻為開府儀同三司庚戌以婕好韋氏為修容三
月庚申班金籙靈寳道場儀範于天下甲子封子材為
魏國公乙亥封子模為鎮國公戊寅賜上舍生十三人
及第升乾寧軍為清州詔監司歲舉所部郡守二人縣
令四人赴三省審察夏四月甲辰復洮州五月庚戌朔
日有食之辛亥慮囚以復洮州功賜蔡京玉帶加童貫
檢校司空仍宣撫甲寅復諸路歲貢供奉物壬戌溪哥
王子臧征撲哥降復積石軍戊辰詔官蔡京子孫一人
進執政官一等六月乙酉以涪夷地為珍州甲午以平
夏城為懷德軍乙未以殿中六尚算學大官局翰林儀
鸞司皆隷六察秋七月庚戌罷建僖祖殿室乙卯以婉
容王氏為賢妃八月辛巳邢州河水溢壊民廬舍復被
水者家丙申中書侍郎梁子美罷知鄆州巳亥置保州
敦宗院九月辛亥以林攄為中書侍郎吏部尚書余深
為尚書左丞壬戌貶向宗回為太子少保致仕壬申封
子植為吳國公癸酉皇后王氏崩削向宗回官爵丙子
曲赦熙河蘭湟秦鳳永興軍路冬十一月丁未朔太白
晝見乙丑上大行皇后謚曰靖和十二月壬寅陪葬靖
和皇后于永裕陵是歲同州黃河清出宫女七十有七
人于闐夏國入貢涪夷任應舉楊文貴湖南猺楊再光
内附
三年春正月乙卯祔靖和皇后神主于别廟巳未減兩
京河陽鄭州囚罪一等民緣園陵役者蠲其賦丁卯以
涪夷地為承州甲戌升湟州為饗德軍節度二月丙子
朔播州楊文貴納土以其地置遵義軍丁丑韓忠彦致
仕三月丙午立海商越界法庚戌御集英殿策進士辛
酉詔四川郡守並選内地人任之壬戌併黔南入廣西
路乙丑賜禮部奏名進士及第出身六百八十五人壬
申張康國卒夏四月戊寅林攄罷戊子以淑妃劉氏為
貴妃癸巳以鄭居中知樞密院事吏部尚書管師仁同
知樞密院事癸卯以余深為中書侍郎兵部尚書薛昂
為尚書左丞工部尚書劉正夫為尚書右丞五月乙巳
朔孟翊獻所畫卦象謂宋將中微宜更年號改官名變
庶事以厭之帝不樂詔竄遠方丙辰令辟雍宴用雅樂
丁巳慮囚戊辰大雨雹辛未以德妃喬氏為貴妃六月
甲戌朔詔修樂書管師仁罷丁丑蔡京罷辛巳以何執
中為特進尚書左僕射兼門下侍郎以瀘夷地為純滋
二州庚寅冀州河水溢秋七月丁未詔謫籍人除元祐
姦黨及得罪宗廟外餘並錄用丙辰詔罷都提舉茶事
司在京令戶部在外令轉運司主之八月乙酉封子朴
為雍國公巳丑嗣濮王宗漢薨甲午以仲增為開府儀
同三司封嗣濮王丙申升融州為清遠軍節度巳亥韓
忠彦薨九月癸丑封子棣為徐國公巳未賜天下州學
藏書閣名稽古冬十月癸丑減六尚局供奉物十一月
丁未詔筭學以黃帝為先師風后等八人配饗巫咸等
七十人從祀巳巳蔡京進封楚國公致仕仍提舉哲宗
實錄朝朔望十二月巳亥罷東南鑄夾錫錢是歲江淮
荆浙福建旱秦鳳階成饑發粟賑之蠲其賦陜州同州
黃河清闍婆占城夏國入貢瀘州夷王募弱内附
四年春正月癸卯罷改鑄當十錢辛酉詔士庶拜僧者
論以大不恭丁卯夏國入貢二月庚午朔禁然頂煉臂
刺血斷指庚辰罷京西錢監甲申詔自今以賞進秩者
毋過中奉大夫巳丑以余深為門下侍郎資政殿學士
張商英為中書侍郎戶部尚書侯蒙同知樞密院事壬
辰罷河東河北京東鑄夾錫鐡錢三月庚子募饑民補
禁卒詔醫學生併入太醫局筭入太史局書入翰林書
藝局畫入翰林畫圖局學官等並罷甲寅敕所在振恤
流民癸亥詔罪廢人稍加甄敘能安分守者不俟滿歲
各與敘進以責來效丙寅賜上舍生十五人及第戊辰
詔上書邪下等人可依無過人例今後改官升任並免
檢舉夏四月巳卯班樂尺于天下癸未蔡京上哲宗實
錄丙申立感生帝壇丁酉詔修哲宗史五月壬寅停僧
牒三年丁未彗出奎婁甲寅立詞學兼茂科丙辰詔以
彗見避殿減膳令侍從官直言指陳闕失戊午赦天下
壬戌改廣西黔南路為廣南西路癸亥治廣西妄言拓
地罪追貶帥臣王祖道為昭信軍節度副使甲子貶蔡
京為太子少保丙寅余深罷六月庚午御殿復膳乙亥
以張商英為尚書右僕射兼中書侍郎壬辰復向宗回
為開府儀同三司漢東郡王乙未慮囚丙申薛昂罷秋
七月辛丑復罷方田戊申封子㮙為冀國公八月乙亥
以劉正夫為中書侍郎侯蒙為尚書左丞翰林學士承
旨鄧洵仁為尚書右丞戊寅省内外冗官庚辰以資政
殿學士吳居厚為門下侍郎丁亥行内外學官選試法
閏月辛丑詔諸路事有不便於民者監司條奏之癸卯
改陵井監為仙井監辛酉詔戒朋黨以張閣知杭州兼
領花石綱九月丙寅朔日有食之冬十月丁酉立貴妃
鄭氏為皇后鄭居中罷戊戌太白晝見以吳居厚知樞
密院事十一月乙丑朔朝景靈宫丙寅饗太廟丁卯祀
昊天上帝于圜丘赦天下改明年元丙戌罷拱州為襄
邑縣十二月庚戌改謚靖和皇后為惠恭是歲䕫州江
水溢海水清出宫女四百八十六人南丹州首領莫公
晟内附
政和元年春正月已巳以賢妃王氏為德妃壬申毁京
師淫祠一千三十八區戊寅封子栱為定國公丙戌廢
白龔二州壬辰詔百官厲名節二月壬寅冊皇后乙巳
詔陜西河東復鑄夾錫錢丙午以太子少師鄭紳為開
府儀同三司三月巳巳詔監司督州縣長吏勸民增植
桑柘課其多寡為賞罸癸酉以吏部尚書王襄同知樞
密院事夏四月乙卯罷陜西河東鑄夾錫錢丙辰慮囚
立守令勸農黜陟法丁巳以淮南旱降囚罪一等徒以
下釋之五月癸亥詔四川羡餘錢物歸左藏庫戊辰改
當十錢為當三巳卯東南有星晝隕丁亥解池生紅鹽
六月甲寅復蔡京為太子少師秋七月壬申以疾愈赦
天下癸未廢平從二州為砦八月乙未復蔡京為太子
太師丁巳張商英罷戊午詔監司部内官吏一歲中有
犯罪至三人以上雖不及三人而或有曾薦舉者罪及
監司九月戊寅王襄罷丁亥封子栻為黃國公是月鄭
允中童貫使遼以李良嗣來良嗣獻取燕之策詔賜姓
趙冬十月辛卯以用事之臣多險躁朋比下詔申儆庚
戌封昭化軍節度使宗粹為信安郡王辛亥貶張商英
為崇信軍節度副使十一月壬戌以上書邪等及曾經
入籍人並不許試學官丙子封子榛為福國公十二月
巳酉詔臺諫以直道覈是非毋憚大吏毋比近習辛亥
廢鎮州升瓊州為靖海軍是歲虔州芝草生蔡州瑞麥
連野河南府嘉禾生野蠶成繭出宫女八十人交阯夏
國入貢
宋史卷二十
