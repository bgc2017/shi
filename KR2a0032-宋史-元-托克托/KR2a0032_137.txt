宋史卷一百三十七
元中書右丞相總裁托克托等修
樂志第九十
樂十二(樂章六)
祭太社太稷祭風雨雷師(祭先農先蠶親耕藉田蜡祭)釋奠文宣王武成王
(祭祚德廟祭司中司命)
景德祭社稷三首
降神靜安百榖蕃滋麗乎下土聿崇明祀垂之千古
育物惟茂粒民斯普報夲攸宜國章咸覩
奠玉幣酌獻嘉安於穆大祀功利相宜靈壇美報歴
代昭然介以蕃祉祚以豐年土爰稼穡允協民天
送神靜安制幣犧齊正辭無愧樂以送之畢其精意
景祐祀社稷三首
迎神靈安五紀之夲百貨何極道著開闢惠周動植
國崇美榖民資力穡奠獻惟寅神靈來格
初獻升降正安太社后土太稷后稷奠玉幣並嘉安
奉爼豐安(同前)
亞終獻文安送神寧安神之來兮降兹下土神之去
兮杳無處所壇壝肅然瘞幣徹爼乃粒之功冠于萬
古
奉爼豐安(神州地祗皇地祗與社稷通用)禮崇明禋惟馨斯酒潔粢
豐盛殺時犉牡齊莊嚴祗升燎于槱其報伊何如山
如阜
大觀祀社稷九首
迎神寧安黃鍾二奏惟土之尊民食資焉陰祀昭格
牲牢腥羶有功于民告其吉蠲神之來享雲車翩翩
太簇角二奏惟榖之神函育無窮百嘉蕃殖民依厥
功嚴飭壇壝威儀肅雍神之來享祈于登豐
姑洗徵二奏猗歟那歟生養斯民家給人足時底熙
純祗嚴明禋於薦苾芳粢盛豐潔神乃有聞
南呂羽二奏籩豆斯陳三牲告幽報夲之禮答神之
休來歆芬香豐登於秋倉箱千萬治符成周
初獻升降正安崇崇廣壇嚴恭祀事威儀孔時周旋
進止鏘若環珮誠通于幽相于農植邦其咸休
奠幣嘉安於嘻陰祀封土惟崇于時之吉歆予鼓鍾
柔靜化光人賴其功陳兹量幣百貨是隆
酌獻嘉安坤元生物功利相宣蠲兹祀事美報致虔
清酤芬如靈壇巋然酌尊奠觴神其格焉
亞終獻文安薦嘉亶時洋洋來格載登兹壇齊明維
敕神用居歆順成農穡其崇若墉其比如櫛
送神寧安尊罍芬香威儀肅雍靈心嘉止洋洋交通
神歸降禧年斯屢豐倉箱千萬慰予三農
紹興祀太社太稷十七首
迎神用寧安凾鍾為宮(春社用)五祀之夲社稷有嚴芟
作伊始夫敢不虔吉日惟戊式薦豆籩神其來格用
介有年
凾鍾為宮(秋社臘用)功烈在民誕受露雨良耜既歌乃揚
帗舞是奉是尊厚禮斯舉相其豐年多稌多黍
太簇為角是尊是奉兹率舊章樂音純繹薦溢圓方
情文備矣神其廸嘗永觀錫羡多穡穰穰
姑洗為徵榖資土養民頼榖生功利之博莫之與京
式嚴祀壇因物薦誠禮具樂奏惟神顧歆
南呂為羽國主社稷時祀有常肅若舊典報夲不忘
粢盛豐潔歌吟青黃尊神倏來百物賓將
盥洗正安祭重齊肅神格專精沃洗于阼涓潔著誠
清明鬯矣熙事備成以似以續如坻如京
升壇正安神地之道粒食有先歲謹祈報禮嚴豆籩
降登祼薦罔或不虔以似以續宜屢豐年
大社位奠玉幣嘉安(春秋太社土正后稷通用)土發而祭農祥是
祈籩豆加篚典禮有彛惟兹珪幣用告肅祗神靈降
鑒錫我繁釐
太社位奠玉幣嘉安(秋臘大社土正后稷通用)赫赫媪神稼穡是
司方是藉歛報夲攸宜嘉壇建祀玉帛陳儀明靈昭
格以介蕃釐
還位正安國主大社地道聿神稷司百榖利毓惟均
練日新吉粢盛苾芬神燕娭矣福此下民
捧爼豐安嘉承天和黍稷翼翼默相農功繄神之德
爼實犧牲舊章是式嗣有豐年我庾維億
大社位酌獻嘉安(春社大稷土正后稷通用)封土崇祀有烈在民
千載不昧福此人羣洗爵奠斝有酒其芬神具醉止
禮樂欣欣
大社位酌獻嘉安(秋稷臘大社土正后稷通用)叶氣嘉生年榖順
成萬億及秭如坻如京奉時犉牡告於神明歌此良
耜於昭德馨
亞終獻文安風雨時若自天降康稼穡滋殖自神發
祥榖我婦子豐年穰穰報夲嚴祀齊明允臧
徹豆娭安報夲之禮載于甲令靈壇昭告神既來聽
徹彼豆籩精誠斯罄實惟豐年農夫之慶
送神寧安乃粒烝民功昭萬古國有常祀薦獻式叙
肅肅雍雍舊章咸舉神保聿歸介我稷黍
望瘞正安地載萬物民資廼功報夲稱祀太稷攸同
禮樂既備訖埋愈恭神其降嘏時和歲豐
熙寧祭風師五首
迎神欣安飄颻而來淅瀝而下爰張其旂爰整其駕
有豆有登有兆有壇弭旌柅輈降止且安
升降欽安盥帨于下有盤有匜饋酌于上有登有彛
服容柔止進退優止即事寅恭神其休止
奠幣容安育我嘉生神惠是仰載致斯幣庶幾用享
鼓之舞之式繄爾神錫福無疆佑此下民
亞終獻雍安栗栗壇坫載是豆觴醇烈氤氲普薦芬
芳酌之維宜獻之維時民有報侑靈用安之
送神欣安奠獻紛紛靈心欣欣超然而返衆御如雲
其施伊何多黍多稌其祥伊何不愆厥叙
大觀祭風師六首
降神欣安羽旗雲車飄颻自天猗歟南箕欣嘉升煙
牲餼粢盛爼簋鉶籩維神戾止從空泠然
初獻升降欽安明昭維馨威儀孔時鏘鏘鳴佩欽薦
牲犧惟恭惟祗無愆無違周旋中禮肅恭委蛇
奠幣容安吹嘘于喁披拂氤氲衆竅咸作潛運化鈞
恩大功豐酬神惟恭嘉贈盈箱于物有容
酌獻雍安犧尊斯陳清酤盈中芬芬苾苾馨香交通
明靈來思歆我精衷惟千萬祀品物芃芃
亞終獻雍安清酤洋洋虔恭注兹條鬯敷宣神用歆
之尊罍靜嘉金奏諧熙於皇肆祀休我羣黎
送神欣安窈冥無窮肹蠁斯融來終嘉薦歸返遥空
惟神之歸欣安導和惟神之澤于彼滂沱
雨師五首
迎神欣安神之無象亦可思索維雲陰陰維風莫莫
降止壇宇來顧芳馨侑以鼓歌薦此明誠
升降欽安珮玉璆如黼黻襜如承神不懈訖獲嘉虞
聖皇命祀臣敢弗恭凡爾在位翼翼雍雍
奠幣容安崇崇壇階靈既降止有嚴執奠承祀兹始
明靈在天式顧庶察澤潤以時永拂荒札
酌獻亞終獻雍安寅恭我神惟上之使俾成康年民
傒休祉折爼既登㪺酒既盈匪薦是專配以明誠
送神欣安牲爼告徹嘉樂休成卒事有嚴燕虞高靈
蕃我民人育我稷黍萬有千祀承神之祜
紹興祭風師六首
迎神欣安夫物絪緼神氣撓之誰歟其司維南之箕
俶哉明庶我祀維時我心孔勞神其下來
初獻升降盥洗欽安神哉沛矣厥靈載揚揚靈如何
剡剡皇皇我其承之䋲䋲齊莊往從欝人爰挾斯芳
奠幣容安物之流形甚畏瘥癘八風平矣嘉生以遂
絲縷之積有量斯幣惟夲之報匪物之貴
酌獻雍安我求於神無臭無聲神之燕享惟時專精
大磬在列槱燎在庭侑我桂酒娭其以聽
亞終獻禮有三祀儀物視帝神臨消搖疇敢跛倚重
觴載申百味孔旨神兮樂康答我以祉
送神(曲同迎神)荃其止乎禗禗其容奄橫四海蹇莫之窮
時不驟得禮焉有終荃其行乎余心&KR0885;&KR0885;
雨師雷神七首
迎神欣安衆萬之託動之潤之昭格孔時維神之依
洽然後先肆我肯顧是耶非耶紛其來下
初獻盥洗升降欽安言言祠宮爰考我禮維西有罍
維東有洗爰潔爰滌載薦其醴神在何斯匪遠具邇
奠幣容安霈兮隱兮蹶其陰威相我有終胡寧不知
我幣有陳我邸斯珪豈惟有陳于以奠之
雨師位酌獻雍安山川出雲裔裔而縷載霔載濛其
德廼溥自古有年胡然莫祖無簡我觴無怠我爼
雷神位酌獻(曲同雨師)瞻彼南山有虺其出維蟄之奮維
癘之息眷焉顧饗在夏之日觴豆匪報皇忍忘德
亞終獻(曲同初獻)作觧之德形聲一兮爰展獻侑酌則三
兮我興有假云胡有私下土是冐庶其遠而
送神(曲同迎神)陰旄載旋鼓車其鞭問神安歸冥然而天
皇有正命祀事孔蠲其臨其歸億萬斯年
雍熙享先農六首(餘同祈榖)
降神靜安先農播種九榖務滋靈壇致享良耜陳儀
吉日惟亥運屬純熙樂之作矣神其格思
奠玉幣敷安親耕展祀明靈來格九有駿奔百司庀
職獻奠肅肅登降翼翼祈彼豐穰福流萬國
奉爼豐安肅陳韶舞祗薦犧牲乃逆黃道以率躬耕
亞獻正安祀惟古典食乃民天歆兹潔祀以應祈年
終獻正安式陳芳薦爰致虔誠神其降鑒永福黎甿
送神靜安明禋紺壇靈風肅然登歌已闋神馭將旋
道光帝籍禮備公田鑒兹躬稼永錫豐年
明道親享先農十首
迎神靜安稼政之夲民食惟天甫田兆歲后稷其先
靈壇既祀黛耜攸虔乃聖能享億萬斯年
皇帝升降隆安冕服在御壇壝有儀陟降左右天惟
顯思
奠玉幣嘉安將躬黛耜先陟靈壇嘉玉量幣樂舉禮
殫神既至止福亦和安千斯積詠萬國多歡
奉爼豐安將迎景福乃薦嘉牲耤于千畝用此精誠
皇帝初獻禧安雲罍已實玉爵有舟薦于靈籍佇乃
神休
飲福禧安神既至享福亦來酬申錫純嘏旨酒維柔
思文后稷貽我來牟子孫千億丕荷天休
退文舞進武舞正安羽葆有奕文武交相周旋合度
福禄無疆
亞獻正安豆籩雖薦黍稷非馨惠我豐歲歆兹至誠
終獻正安歆我嘉薦錫我蕃禧多黍多稌如京如坻
送神靜安獻終豆徹禮備樂成祠容肅肅風馭冥冥
三時務夲一墢躬耕人祗胥悅祉福是膺
景祐享先農五首
迎神凝安在昔神農首兹播殖無有汚萊盡為稼穡
乃粒斯民實惟帝力嘉薦令芳佇瞻來格
升降同安居德之厚厥祀攸陳土膏初脉農事先春
鏗然金奏儼若華紳陟降于阼福禄惟神
奠幣明安農為政夲食乃民天苾芬明祀薦蓘良田
陳兹量幣望彼豐年茂介福祉來欽吉蠲
酌獻成安農祥晨正平秩東作倬彼大田庤乃錢鎛
酒醴盈尊金璆合樂期兹萬年充于六幕
送神凝安務穡之夲恤祀惟馨神斯至止降福攸寧
崇兹稼政合于禮經爼徹樂闋邈仰廻靈
先蠶六首
迎神明安生民之朔衣皮而羣惟聖有作被冒以文
禮樂以成貴賤以分欲報之德金石諧均
升降翊安掩抑笙簫鏗谹金石神來燕娭嘉我休德
奉祀之臣洗心翊翊錫兹福禧以惠四國
奠幣娭安皇天降物屢化若神聖實先識躬以教民
功被天下為萬世文幣以達志庶幾徹聞
酌獻美安夐哉聖神成功微妙廼衮廼裳以供郊廟
百末旨酒嘉觴自炤靈來燕響不嚬以笑
亞終獻惠安神之徠駕蹌蹌紫壇熙燭夜光會竽瑟
鳴球琅薦旨酒雜蘭芳佑明德賜百祥
送神祥安神之功兮四海所宗占五帝兮莫與比崇
倏往來兮旌旗容容恭明祀兮萬世無窮
紹興享先農十一首
皇帝入内壝盥洗降安大事在祀齊潔為先既盥而
升奉以周旋下觀而化無敢不蠲惟神降格鑒厥精
虔
迎神靜安猗與田祖粒食之宗世世仰德青壇載崇
時惟后稷躬稼同功作配並祀以詔無窮
神農后稷位奠幣嘉安制為量幣厚意是將求之以
類各因其方于以奠之精誠允彰神其享止惠我無
疆
尚書奉爼豐安柔毛剛鬛或剥或烹為爼孔碩登薦
厥誠
酌獻禧安蠲滌醆斝巾帨而升挹彼注兹酒醴維清
洋洋在上享于克誠神其孚佑以厚民生
文舞退武舞進正安羽毛干戚張弛則殊進旅退旅
匪棘匪舒
亞獻正安顯相祀事濟濟鏘鏘舉斝酌醴神其允臧
終獻正安殽核維旅酒醴維馨于再于三禮則有成
飲福禧安幽明位異施報理同克恭明神降福乃豐
我膺受之來燕來崇豈伊專享于彼三農
徹豆歆安莫重於祭非禮不成籩豆有踐爾殽既馨
神具醉止薦以齊明贊徹孔時釐事斯成
送神靜安神之來止風駛雲翔神之旋歸有迎有將
歌以送之磬筦鏘鏘何以惠民豐年穰穰
親耕藉田七首
皇帝出大次乾安勤勞稼穡必躬必親為藉千畆以
教導民帝出乎震時惟上春天顔咫尺望之如雲
親耕元辰既擇禮備樂成洪縻在手祗飾專精三推
一墢端冕朱紘靡辭染屨以示黎甿
升壇方壇屹立陛級而登玉色下照臨觀耦耕萬目
咸覩如日之升成規成矩百禄是膺
公卿耕藉羣公顯相奉事齋莊率時農夫舉耜載揚
播厥百榖以佑我皇多黍多稌丕應農祥
郡官耕藉畟畟良耜我田既臧土膏其動春日載揚
執事有恪于此中邦農夫之慶棲畝餘糧
降壇肇新帝藉率我農人三推終畆祗事咸均陟降
孔時粲然有文受天之祜多稼如雲
歸大次教民稼穡不令而行進退有度琚瑀鏘鳴言
還熉幄禮則告成帝命率育明德惟馨
紹興祀先農攝事七首
迎神凝安青陽開動土膏脉起日練吉亥為農祈祉
典秩增峻儀物具美幄光熉黃庶幾戾止
初獻升殿同安(盥洗同)率職咸涖禮容睟然澡身端意
陟降靡愆神心嘉虞享兹潔蠲敷錫純佑屢登豐年
奠幣明安靈斿載臨見光陳贄有嚴篚實式將純意
肹蠁既接禮行有次神兮安留歆我禋祀
神農位酌獻成安耒耜之教帝寔開先致養垂利古
今民天嘉薦報夲于以祈年誠格和應神娭福延
后稷位酌獻成安有周應歴實起后稷相時神功率
由稼穡振古稱祀先農並食阜我昌我時萬時億
亞終獻同安旨具百味酌備三疇貳觴既畢禮洽意
周庶幾嘉享格神之幽相我穡事錫以有秋
送神凝安熙事成兮始終潔齊籩豆徹兮撙節靡垂
靈有嘉兮降福孔皆飄然逝兮我心孔懷
祀先蠶六首
迎神明安功被寰宇㒩蟲之靈有神司之以生以成
典禮有初祀事講明孔蓋翠旌降集于庭
初獻盥洗升殿翊安(降同)靈脩戾止詔以毛血既盥而
帨尊爵蠲潔金石諧宛登降有節宜顧宜享情文不
越
奠幣娛安化日初長時當暮春蠶事方興惟后惟嬪
絲纊御冬殘生濟人敢忘報夲篚幣是陳
酌獻美安盛服承祀出自公桑衣不羽皮利及萬方
百味旨酒有飶其香神其歆止洋洋在傍
亞終獻惠安日吉辰良禮備樂作精誠内孚爼豆交
錯升歌清越侑此三爵黎民不寒幽顯同樂
送神祥安神之來矣靈風肅然云胡不留歸旐有翩
乃舉舊典歲以告虔降福我邦於萬斯年
景德蜡祭百神三首
降神高安百物蕃阜四方順成通其八蜡合乃嘉平
旨酒斯醇大庖孔盈萬靈來格威儀以成
奠玉幣酌獻嘉安肅肅靈壇昭昭上天潔粢豐盛以
享以虔百神咸萃六樂斯縣介兹景福期於百年
送神高安來顧來享禮成樂備靈馭翩翩雲行雨施
熙寧蜡祭十三首
東西郊降神熙安天錫康年四方順成乃通蜡祭索
享于明金石四作羽旄翠旌神來燕娭澤被羣生
升降肅安惟蜡有祭報神之功合聚萬物來享來宗
承詔攝事不忘肅雍靈之格思福禄來崇
奠幣欽安穰穰豐年繄侯休德帥承天和欽象古則
嘉玉量幣奠容翼翼靈施暨民罔有終極
奉爼承安禮崇明祀必先成民奉牲以告備腯其均
炮炙芬芬爼豆莘莘錫之純嘏以佑斯人
酌獻懌安秩秩禮文為壇四方嘉栗旨酒百神廸嘗
敷與萬物既阜既昌伊樂厥福傳世無疆
亞終獻慶安禮文備矣肅肅無譁金石諧節圭璧光
華粢以告豐禮以告嘉錫兹福祉以澤幽遐
送神宣安靈之來下擴景乘光靈之廻御景龍以驤
鑒我休德降嘏産祥大田多稼以惠無疆
南北方迎神簡安美若休德民和歲豐稼穡雲施其
積如墉惠我四國先嗇之功祭之百種來享來宗
升降穆安皇皇靈德經緯萬方承詔攝事陟降以莊
高冠岌峩長佩鏘洋嘉承神貺令聞不忘
奠幣嘉安於穆明祀莫如報功靈之利澤惠我無窮
齋以滌志幣以達衷撫寧四極永錫登豐
酌獻禔安英英禮文既備而全嚴嚴四郊屹屹紫壇
百末旨酒其馨若蘭何以畀民既夀而安
亞終獻曼安林林生民含哺而嬉教之稼穡實神之
為圖報厚德萬祀無期以假以享錫我繁禧
送神成安嘉薦芳美靈來宴娭斿車結雲若風馬馳
既至而喜錫我蕃禧嘉承天貺曼壽無期
大觀蜡祭二首
東郊亞終獻慶安震乘春陽仁司生殖錫我歲豐襄
我民力誰其尸之宗子先嗇億萬斯年懷神罔極
南郊升降穆安穆如薰風敷舒文藻氣蒸消除豐于
黍稻神之聽之鐘鼓咸考於萬斯年惟皇之報
紹興以後蜡祭四十二首
東方百神降神熙安圜鍾為宮玄冥凌厲歲聿其周
天地閉藏農且息休古為蜡禮伊耆肇脩爰薦飶香
以迓飈斿
黃鍾為角惟大明尊實首三辰功赫庶物光被廣輪
歲方索享咸秩羣神靈斿來下尸此明禋
太簇為徵三時不害四方順成酬功報始以我齊明
豳頌土鼓樂此嘉平降祥幅員惠于凾生
姑洗為羽日昱乎書容光必照肹蠁之交惟人所召
有監在下視兹升燎肅若其承雲駢星曜
初獻升降肅安禮儀告具必儼容莊工歌屢奏聲和
義章崇壇陟降濟濟蹌蹌靈光共仰嘉薦芬芳
大明位奠玉幣欽安晨曦未融天宇澄穆有虔秉誠
將以幣玉如在左右罔不祗肅神兮安留錫以祉福
帝神農氏位奠幣(曲同大明)農為政夲食乃民天神農氏
作民始力田先嗇之配禮報則然有幣將之維以告
虔
后稷氏位奠幣(曲同大明)播種之功時惟后稷推以配天
莫匪爾極崇侑清祀是為司嗇陳幣奠將永祚王國
奉爼承安享以精禋馨非稷黍工祝致告孔碩為爼
執事駿奔繩繩具舉神之嘉虞介福是與
大明位酌獻擇安肇禋備祀教民美報時和歲豐奉
醴以告惟照臨功等於載燾酌獻云初明神所勞
神農位酌獻(曲同大明)惟酒欣欣惟神冥冥是顧是享來
燕來寧耒耜之利神所肇興萬世永頼無斁其承
后稷位酌獻(曲同大明)釋之蒸之為酒為醴推夲所由於
焉洽禮周邦開基邰家是啓獻兹嘉觴拜下首稽
亞終獻慶安申以貳觴百味且旨禮告三終神具醉
止旌容騎沓揚光紛委降福穰穰被大豐美
送神宣安禮樂既成神保聿歸言歸何所地紀天維
豈惟屢豐嗣歲所祈億萬斯年神來燕娭
西方百神降神熙安圜鍾為宮玄冬肇祀始于伊耆
歲事聿成庸答蕃釐眷言西顧匪神司之歸功爾神
翩其下來
黃鍾為角魄生自西照望太陽下暨諸神貺施萬方
節適風雨富我囷箱恭承嘉祀惟以廸嘗
太簇為徵神罔小大奠方兹土祭列坊墉禮迨猫虎
有功斯民祀乃其所非稷馨香厥福周溥
姑洗為羽豐年穰穰美芳職職籩豆方圓其儀孔碩
風馬在御雲車載飭來顧來享維娭休德
初獻升降肅安盥獻恭莊燎煙芬酷載陟載降禮容
可度欽惟爾神上下肅肅成我稷黍鑒此牲玉
夜明位奠玉幣欽安穆穆太隂禮嚴姊事璧玉華光
推以裒對十二周天歲乃有終盡我備物莫報元功
神農位奠幣(曲同夜明)耒耜肇興自神農氏稼穡滋殖為
農者始作配明祀奠以告虔萬世佃漁帝功卓然
后稷位奠安(曲同夜明)明明周祖惟民之恤播種為教下
民廼粒曾是索饗而匪先公萬物難報阡陌之功
奉爼承安時和歲登物亡疾瘯實爼間膏報神之福
匪神福之曷成且豐肥腯咸有惟神之功
夜明位酌獻擇安除壇西郊坎其擊鼓百靈至止結
璘作主秬鬯湛淡玉斝觩䚧是謂嘉德神其安留
神農位酌獻(曲同夜明)蕩蕩鴻明稱秩群祀配以昔帝式
重農事潔我圭瓉黃流在中靈其鑒兹肹蠁豐融
后稷位酌獻(曲同夜明)歲十二月祀有常典登列司嗇言
反其夲酌彼泰尊百末蘭生承神嘉虞繄此德馨
亞終獻慶安歌磬臚驩膋蕭激香飈御奄留申以貳
觴相與震澹告靈其醉庶幾聽之成我熙事
送神宣安禮備樂成澹然將歸其留消搖象輿已轙
偃蹇欲驤羽毛紛委忽乘杳冥遺此福祉
南方百神迎神簡安維物之精散乎太空維索之饗
合聚而同廼擊土鼓于歲之終格彼幽矣肹蠁其通
初獻盥洗升降穆安有帨其新有匜其潔言念清祀
弗簡弗䙝誠意既交品物斯列是用告虔靡神不說
奠幣吉安百室機杼衣褐具宜民以卒歲神實惠之
言舉祀典答神之釐有篚斯陳振古如兹
神農位酌獻穆安肇降生民有不粒食維時神農廼
為先嗇爾耒爾耜云誰之因酌以汚尊我思古人
后稷位酌獻穆安維后之功配天其大祀而稷之萬
世如在黃冠野服駿奔皇皇自古有年神其降康
亞終獻曼安豐年孔多百禮以洽匪極神歡何以昭
答載酌之酒用申其勤神具醉止與物交欣
送神成安卒爵樂闋禮儀告備神保聿歸敢以辭致
順成之方其蜡乃通自今以始八方攸同
北方百神迎神簡安蕩蕩閫决氣清泬寥彷彿象輿
麗于穹霄蹇其來下肅然風飄神乎安留於焉消搖
初獻盥洗升降穆安齊誠揭虔敬恭祀事維儼之容
維潔之器雍雍樂成肅肅禮備神其燕娭錫祉庶類
奠幣吉安(配位同)神宅于幽沈沈至和塞明考我
德音神聽静嘉儼乎若臨幣以薦誠敢有弗欽
神農氏位酌獻禔安先嗇之功神實稱首以耜以耒
俶載南畆列籍皇墳億世是守何以為報爰潔兹酒
后稷氏位酌獻禔安煌煌后稷實配于天司穡作稼
民以有年匪神之私歲以醴告酌彼泰尊于德之報
亞終獻曼安蘭生百末申以貳觴神具醉止爛其容
光遺我豐年萬億及秭俾民驩康以洽百禮
送神成安靈之來兮蚪龍沓沓下土光景憑陵閶闔
靈之旋兮羽衛委蛇偃蹇高驤遺此蕃釐
景祐祭文宣王廟六首
迎神凝安大哉至聖文教之宗紀綱王化丕變民風
常祀有秩備物有容神其格思是仰是崇
初獻升降同安右文興化憲古師今明祀有典吉日
惟丁豐犧在爼雅奏來庭周旋陟降福祉是膺
奠幣明安一王垂法千古作程有儀可仰無德而名
齊以滌志幣以達誠禮容合度黍稷非馨
酌獻成安自天生聖垂範百王恪恭明祀陟降上庠
酌彼醇旨薦此令芳三獻成禮率由舊章
飲福綏安犧象在前豆籩在列以享以薦既芬既潔
禮成樂備人和神悅祭則受福率遵無越
兖國公配位酌獻成安(哲宗朝增此一曲)無疆之祀配侑可
宗事舉以類與享其從嘉栗旨酒登薦惟恭降此遐
福令儀肅雍
送神凝安肅肅庠序祀事惟明大哉宣父將聖多能
歆馨肹蠁廻馭凌兢祭容斯畢百福是膺
大觀三年釋奠六首
迎神凝安仰之彌高鑚之彌堅於昭斯文被于萬年
峩峩膠庠神其來止思報無窮敢忘于始
升降同安生民以來道莫與京温良恭儉惟神惟明
我潔尊罍陳兹芹藻言升言旋式崇斯教
奠幣明安於論鼓鐘于兹西雍粢盛肥碩有顯其容
其容洋洋咸瞻像設幣以達誠歆我明潔
酌獻成安道德淵源斯文之宗功名糠粃素王之風
碩兮斯牲芬兮斯酒綏我無疆與天為久
配位酌獻成安儼然冠纓崇然朝庭百王承祀涓辰
惟丁于牲于醑其從予享與聖為徒其德不爽
送神凝安肅莊紳緌吉蠲牲犧於皇明祀薦登惟時
神之來兮肹蠁之隨神之去兮休嘉之貽
大晟府擬撰釋奠十四首
迎神凝安黃鍾為宮大哉宣聖道德尊崇維持王化
斯民是宗典祀有常精純並隆神其來格於昭盛容
大呂為角生而知之有教無私成均之祀威儀孔時
維兹初丁潔我盛粢永適其道萬世之師
太簇為徵巍巍堂堂其道如天清明之象應物而然
時維上丁備物薦誠維新禮典樂諧中聲
應鍾為羽聖王生知闡廼儒規詩書文教萬世昭垂
良日惟丁靈承不爽揭此精虔神其來享
初獻盥洗同安右文興化憲古師今明祀有典吉日
惟丁豐犧在爼雅奏在庭周旋陟降福祉是膺
升殿同安誕興斯文經天緯地功加于民寔千萬世
笙鏞和鳴粢盛豐備肅肅降登歆兹秩祀
奠幣明安自生民來誰底其盛惟王神明度越前聖
粢幣具成禮容斯稱黍稷非馨惟神之聽
奉爼豐安道同乎天人倫之至有饗無窮其興萬世
既潔斯牲粢明醑旨不懈以忱神之來暨
文宣王位酌獻成安大哉聖王實天生德作樂以崇
時祀無斁清酤惟馨嘉牲孔碩薦羞神明庶幾昭格
兖國公位酌獻成安庶幾屢空淵源深矣亞聖宣猷
百世宜祀吉蠲斯辰昭陳尊簋旨酒欣欣神其來止
鄒國公位酌獻成安道之由興於皇宣聖惟公之傳
人知趨正與享在堂情文寔稱萬年承休假哉天命
亞終獻用文安百王宗師生民物軌瞻之洋洋神其
寧止酌彼金罍惟清且旨登獻惟三於噫成禮
徹豆娭安犧象在前豆籩在列以饗以薦既芬既潔
禮成樂備人和神悅祭則受福率遵無越
送神凝安有嚴學宮四方來宗恪恭祀事威儀雍雍
歆兹惟馨飈馭旋復明禋斯畢咸膺百福
景祐釋奠武成王六首
迎神凝安維師尚父賜履分封靈神峻密祀事寅恭
蕭薌祇薦飈馭排空如幾如式福禄來崇
太尉升降同安上公攝事衮服斯皇禮容濟濟佩響
鏘鏘靈斿惚恍嘉薦令芳神具醉止降福穰穰
奠幣明安四嶽之裔涼彼武王發揚蹈厲周室用昌
追封廟食簡冊增芳升幣以奠磬筦鏘鏘
酌獻成安獵渭之陽理冥嘉應非龍非虎聿求元聖
平易近民五月報政祀典之崇於斯為盛
飲福綏安神機經武隆周之㝢表海分封邁燕超魯
耽耽廟貌爼豆有序薦福邦家維師尚父
送神迎安聖朝稽古崇兹武經禮交樂舉于神之庭
嘉栗旨酒既饗芳馨永嚴列象劔舄簪纓
熙寧祀武成王一首
初獻升降同安武德洸洸日靖四方百王所祀休有
烈光命官攝事佩玉鏘鏘思皇多祜以惠無疆
大觀祀武成王一首
酌獻成安涼彼周王君臣相遇終謀其成諸侯來許
洋洋神靈尊載酒醑新聲為侑笙簫備舉
紹興釋奠武成王七首
迎神凝安姑洗為宮於赫烈武光昭古今載嚴祀事
敕備惟欽既潔其牲既諧其音神之格思來顧來歆
初獻升殿同安肅肅廟中有嚴階墄匪棘匪徐進退
可則冕服是儀環珮有節神之鑒觀率履不越
奠幣明安祀率舊典禮崇駿功齊明衷正肹蠁豐融
量幣肅備周旋鞠躬神其昭受幽贊無窮
正位酌獻成安赫赫尚父時維鷹揚神潜韜略襟抱
帝王談笑致主竹帛流芳國有嚴祀載稽典常
留侯位酌獻眷彼留侯奇籌贊漢依乘風雲勒成功
旦克配明禋儀刑有煥英氣如生來格來衎
亞終獻正安道助文德言為世師功名不泯祀事無
遺旨酒惟馨具醉在兹有嘉累獻神其燕娭
送神日惟上戊神顧精純禮備三獻樂成七均奄留
洋洋流福無垠言還恍惚空想如存
紹興祀祚德廟八首
迎神凝安姑洗為宮匿孤立後惟義惟忠昔者神考
追錄乃功祀典載加進爵錫公神兮降格尚鑒褒崇
初獻升降同安廟宇更新輪奐豐敞神靈如在英姿
颯爽執事進趨降升俯仰威儀翼翼虔祈歆饗
奠幣明安牲薦碩大幣致精純聿升祀事兹用兼陳
箱篚既實奠獻惟寅饗我至意福禄來成
疆濟公位酌獻成安以身託孤實惟死友撫嫗長之
若父若母潜授于韓克興厥後崇朝以獻德施報厚
英略公位酌獻成安立孤固難死亦匪易義輕一身
開先趙嗣肅穆廟貌烈有餘氣式旋嘉薦昭哉祀事
啓佑公位酌獻成安於皇時宋永祚有基始繄覆護
扶而立之敢忘昭答牲分酒釃靈其燕饗益相夲支
亞終獻用正安靈宇神安且翔三哲鼎峙中薦
嘉觴凛若義氣千載彌光猗其祐之錫羡無疆
送神凝安禮樂云備畢觴爾神翊翊音送轙輿若聞
駕言歸兮靈斿結雲祚我千億介福來臻
司中司命五首
迎神欣安冠峩峩兮服章蕤蕤靈來下兮進止委蛇
我涓我壇我潔我爼降輿郤旌於兹享御
升降欽安紳緌舒舒佩環鏗鏗陟降上下壇燎光明
有盥于罍有帨于巾不吳不敖庶以安神
奠幣容安我誠既潔我豆既豐神來降期有儼其容
薦此嘉幣肅肅雍雍何以侑之於樂鼓鍾
酌獻雍安酌兹旨酒既盈且芬式用來歆衎衎熏熏
何以寧神薦有嘉籩何以錫民曰惟豐年
送神欣安雲兮飄飄風兮稜稜飈馭反空杲日來昇
歸旆揚揚衆樂鏘鏘我神式懽惠我嘉祥
五龍六首
迎神禧安神之智兮躍漢潛幽欲豢擾兮無董與劉
陳金石兮佐侑牢羞庶燕享兮澤應民求
升降雅安靈之至兮逸駕騰驤噓雲吸氣承祀日光
展詩鳴律肅莊琳琅何以膺神貺惠無疆
奠幣文安維靈德兮變化不常沛天澤兮周流八荒
奠嘉幣兮肅雍不忘永佑民兮錫以豐穰
酌獻愷安練吉日兮進神之堂牲既陳兮粢盛既香
奠桂酒兮容與嘉觴靈安留兮錫我福祥
亞終獻嘉安明明天子禮文咸秩矧神之功横被九
域雲施稱民物産滋殖嘉承惠和罔有終極
送神登安靈之來下以雨先驅靈之旋馭五雲結車
操環應夏發匣端虞眞人在御來獻珍符
宋史卷一百三十七
