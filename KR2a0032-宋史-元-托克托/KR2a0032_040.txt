宋史卷四十
元中書右丞相總裁托克托等修
本紀第四十
寧宗四
十年春正月癸巳雨土乙未大風庚子遣錢撫賀金主
生辰二月庚申地震夏四月丁未朔金人犯光州中渡
鎮執榷場官盛允升殺之遂分兵犯樊城戊申鄂州江
陵府副都統王守中引兵拒之金人遂分兵圍棗陽光
化軍丙辰詔江淮制置使李珏亰湖制置使趙方措置
調遣仍聽便宜行事丁巳命四川制置使董居誼酌量
緩急便宜行事辛酉廬州鈐轄王辛敗金人于光山縣
之安昌砦殺其統軍完顔掩壬戌金兵遁去徐州光化
皆以捷聞丁卯詔出戍官兵金給其家五月辛巳以久
雨釋大理三衙臨安府杖以下囚蠲茶鹽賞錢甲申賜
禮部進士吳潛以下五百二十有三人及第出身癸卯
趙方請下詔伐金遂傳檄招諭中原官吏軍民六月庚
戌太白書見戊午詔厲將士募亰西忠義人進討辛未
東川大水癸酉太白經天秋七月丙子朔日有食之戊
午以旱釋諸路杖以下囚甲申雅州蠻寇邊焚碉門砦
遣兵討之丁亥嗣濮王不儔薨庚子詔諸軍將佐有罪
者送屯駐州鞫之罷軍士淫刑八月乙丑詔監司郡守
各舉威勇材略可將帥者二人冬十月乙巳朔以久雨
釋大理三衙臨安府及兩浙諸州杖以下囚癸酉蠲三
衙江上諸軍公私逋負錢十一月丁丑大風庚辰太白
晝見甲申䛇浙東提舉司發米十萬石振給貧民戊戌
太白經天十二月戊申以軍興募民納粟補官乙卯詔
武舉人毋復應文舉癸亥金鳳翔副都統軍完顔贇以
步騎萬人犯四川戊辰廹湫池堡已巳破天水軍守臣
黃炎孫遁金人攻白環堡破之庚午迫黃牛堡統制劉
雄棄大散關遁金人據之
十一年春正月壬午京東路忠義李全率衆来歸詔以
全為亰東路總管戊子金人圍皂郊堡壬辰利州將麻
仲率忠義人焚秦州永寧砦乙未以度僧牒千給四川
軍費丁酉詔四川忠義人立功賞視官軍金人犯隔芽
關興元都統李貴遁官軍大潰二月甲辰金人焚大散
關而去乙巳沔州都統王大才馬蹶死于河池丙午金
人破皂郊死者五萬人丁未金人破湫池堡戊申金人
圍隨州棗陽軍游騎至漢上均州守臣應謙之棄城走
丙辰白虹貫日楚州鈐轄梁昭祖焚金人糧舟于大清
河京東忠義副都統沈鐸遣兵助之三月丁丑金人焚
湫池堡而去戊子利州統制王逸等率忠義人復皂郊
金副統軍完顔贇包長夀遁去沔州軍郭雄追斬贇首
長夀僅以身免已丑沔州都綂劉昌祖至皂郊辛卯忠
義人十萬餘出攻秦州官軍繼進至赤谷口王逸傳昌
祖之命退師且放散忠義人軍大潰癸巳包長夀合長
安鳳翔之衆復攻皂郊遂趨西和州是日鎮江忠義統
制彭惟誠等敗于泗州丙申劉昌祖焚西和州遁守臣
楊克家棄城去戊戌金人破西和州夏四月甲辰劉昌
祖焚成州遁守臣羅仲甲棄城去是日金人去西和州
戊申命四川增印錢引五百萬以給軍費階州守臣侯
頤棄城去是日金人去成州戊午金人復犯大散關守
將王立遁已未金人犯黃牛堡興元都統吳政拒退之
癸亥政至大散關執王立斬之五月乙亥命四川制置
司招進忠義人癸未蚩尤旗見其長竟天丁亥詔侍從
臺諫兩省官集議平戎禦戎和戎三策壬辰申嚴試法
官七等之制六月辛酉詔湖州振恤被水貧民秋七月
癸酉奪知天水軍黃炎孫三官辰州居住乙酉修孝宗
寳訓辛卯蠲四川關外諸州稅役甲午蠲光州民兵戰
死之家稅役九月己夘朝獻于&KR1402;靈宫庚辰朝享于大
廟辛巳合祭天地于眀堂大赦辛卯安定郡王伯渾薨
丙申興元都統吳政利州副都統張威各進三官劉昌
祖奪五官韶州安置冬十月丙午羅仲甲楊克家侯頤
並奪三官仲甲常德府克家道州頤撫州居住戊午大
風壬戌脩盱眙軍城十一月壬申金人攻安豐軍之黃
口灘是月陜西人張羽来歸
十二年春正月戊辰朔召董居誼詣行在以新利州路
安撫使聶子述為四川制置使庚辰金人犯湫池堡守
將石宣拒退之甲申金人攻白環堡守將董炤拒退之
戊子金人犯成州沔州都統張威自西和州退守仙人
原庚寅金人犯隨州棗陽軍又破信陽軍之二砦亰西
諸將引兵拒之辛卯金人犯西和州守將趙彦呐設伏
以待之殲其衆乃還金人犯安豐軍建康都統許俊遣
將却之金人焚成州犯河池守將張斌遁去癸巳金人
圍安豐軍及光州攻光化軍破鄖山縣進逼均州甲午
破鳳州守臣雷雲棄城去金人夷其城乙未興元都統
吴政及金人戰于黃牛堡死之金人乘勝攻武休關二
月戊戌朔金人破光山縣太白晝見壬寅金人圍棗陽
軍京湖制置使趙方遣統制扈再興救之不克進而還
癸卯金人破武休關興元都統李貴遁還利州路提刑
權興元府事趙希皆棄城去丁未金人破興元府戊申
金人攻棗陽軍已酉遣殿前司軍八千人防捍江面庚
戌以曾從龍同知樞密院事兼江淮宣撫使權吏部尚
書任希夷簽書樞密院事辛亥金人破大安軍守臣李
文子棄城去金人犯洋州守臣蔡晉卿遣兵拒之不克
洋州破壬子四川制置使董居誼自利州遁沔州都統
張威遣統制石宣等邀擊金人于大安軍大破之獲其
將巴土魯安金人遂去興元府丙辰金人去洋州丁巳
京湖制置使趙方遣統制扈再興等引兵三萬餘人出
攻唐鄧二州随州忠義統領劉世興等引兵攻唐州甲
子金人去棗陽軍乙丑夏人復以書来四川議夾攻金
人利州路安撫丁焴許之三月已巳以鄭昭先知樞密
院事曾從龍參知政事癸酉金人復入洋州焚其城而
去乙亥興元軍士權興等作亂犯巴州守臣秦季槱棄
城去鄂州統制劉世榮會兵攻唐州丁亥太白晝見權
興等降癸巳雨土甲午金人自盱眙退師閏月己未追
雷雲三官梅州安置辛酉贈吴政為右武大夫忠州刺
史壬戌䛇撫諭四川官軍忠義人癸亥興元軍士張福
莫簡等作亂以紅巾為號是春金人圍安豐軍滁濠光
三州江淮制置使李珏命池州都統武師道忠義軍統
制陳孝忠救之皆不克進金人遂分兵自光州犯黃州
之麻城自濠州犯和州之石磧自盱眙軍犯滁州之全
椒来安及楊州之天長真州之六合淮南流民渡江避
亂諸城悉閉金人游騎數百至東采石楊林渡建康大
震亰東總管李全自楚州忠義總轄李先自漣水軍各
引兵来援金人乃解去全追擊敗之于曹家莊獲其貴
將夏四月庚午張福入利州四川制置使聶子述遁殺
總領財賦楊九鼎丁丑張福掠閬州丁亥掠果州癸巳
曾從龍罷以鄭昭先兼參知政事崇信軍節度使開府
儀同三司萬夀觀使安丙為四川宣撫使董居誼落職
奪三官五月乙未朔召聶子述詣行在張福薄遂寧府
潼川府路轉運判官權府事程遇孫棄城遁丁酉減兩
淮荆襄湖北利州路沿邊諸州雜犯死罪囚釋流以下
仍蠲今年租税己亥太學生何處恬等伏闕上書以工
部尚書胡榘欲和金人請誅之以謝天下張福入遂寧
府焚其城甲寅四川宣撫司命沔州都統張威引兵捕
福戊午福入晉州守臣張已之棄城遁癸亥詔侍從兩
省臺諫各舉文武可用之才二三人六月戊辰張福屯
普州之茗山庚午張威引兵至丙子太白晝見辛巳西
川地震太白晝見癸未張福請降乙酉張威執之歸于
宣撫司丁亥嗣濮王不嫖薨金國招諭李全等不聽辛
卯太白經天癸巳丁焴復以書約夏國攻金人秋七月
丙申張福伏誅復奪董居誼二官永州居住庚子張威
捕賊衆一千三百餘人誅之莫簡自殺紅巾賊悉平癸
亥李全引兵至齊州知州王贇以城降八月戊辰復合
利州東西路為一九月丙午罷江淮制置司置㳂江淮
東西制置司以寳文閣待制李大東為沿江制置使淮
南轉運判官趙善湘為主管淮西制置司公事淮東提
刑賈涉為主管淮東制置司公事兼節制京東河北路
軍馬十一月辛亥進封楊次山為會稽郡王十二月壬
申亰東節制司言復亰東河北二府九州四十縣乙亥
築興元府城丁丑雅州蠻入盧山縣己卯四川宣撫司
遣兵取洮州召諸將議出師招諭中原豪傑辛巳蠻焚
碉門砦邊丁大敗乙酉金人犯鳳州之長橋丁亥四川
宣撫司命罷洮州之師己丑亰湖制置司遣統制扈再
興等引兵六萬人分二道出境庚寅賞茗山捕賊功
十三年春正月丁酉扈再興引兵攻鄧州鄂州都統許
國攻唐州不克而還金人追之遂攻樊城趙方督諸將
拒退之己亥雅州蠻復掠盧山縣遣兵討之己酉命不
凌為嗣濮王戊午夏人復以書来四川議夾攻金人三
月辛卯朔雨土丁巳黎州土丁叛遣兵討之夏四月庚
申朔淮東制置賈涉招諭山東兩河豪傑五月庚寅朔
雅州蠻降戊戌史彌遠等上玉牒及三祖下第七世宗
藩慶系錄六月癸酉賜禮部進士劉渭以下四百七十
有五人及第出身加安丙少保丙子以李全為左武衛
大將軍壬午以季先為果州團練使漣水軍忠義副都
統命赴樞密院議事未至殺之秋七月戊戌以亰東河
北諸州守臣空名官告付亰東河北節制司以待豪傑
之来歸者丙午以任希夷兼參知政事丙辰四川宣撫
司招黎人土丁降之八月癸亥皇太子詢薨諡曰&KR1402;獻
壬申安丙遺夏人書定議夾攻金人癸未四川宣撫司
命利州統制王仕信引兵赴熙鞏州會夏人遂傳檄招
諭陜西五路官吏軍民甲申復海州以將作監丞徐晞
稷知州事盱眙將石珪叛入漣水軍詔以珪為漣水忠
義軍統轄九月辛卯夏人引兵圍鞏州且来趣師甲午
太白晝見王仕信引兵發宕昌乙未四川宣撫司統制
質俊李寔引兵發下城戊戌四川宣撫司命諸將分道
進兵沔州都統張威出天水利州副都統程信出長道
興元副都統陳立出大散關興元統制田胃為宣撫司
帳前都統出子午谷金州副都統陳昱出上津己亥張
威下令所部諸將毋得擅進兵庚子質俊等克来遠鎮
辛丑王仕信克鹽川鎮壬寅質俊等自来遠鎮進攻定
邊城金人来救俊等擊破之乙巳程信王仕信引兵與
夏人會于鞏州城下丁未攻城不克庚戌金人犯皂郊
堡沔州統制董炤等與戰大敗壬子程信及夏人攻鞏
州不克信引兵趨秦州丙辰夏人自安遠砦退師冬十
月丁巳朔程信邀夏人共攻秦州夏人不從信遂自伏
羌城引軍還諸將皆罷兵戊寅程信以四川宣撫司之
命斬王仕信于西和州四川宣撫司以張威不進兵罷
其軍職十一月庚戌大風壬子臨安府火十二月戊午
大風壬申漣水忠義軍統轄石珪叛癸未鎮江副都統
翟朝宗以皇帝恭膺天命之寳来獻
十四年春正月丙戌朔以雪寒釋大理三衙臨安兩浙
諸州杖以下囚乙未地震以李全還自山東賜緡錢六
萬庚子立四川運米賞格二月戊辰金人圍光州己巳
金人犯五關壬申金人治舟于團風弗克濟遂圍黃州
分兵破諸縣又遣别將犯漢陽軍丁丑李全棄泗州遁
還甲申詔淮東京湖諸路應援淮西沿江制置司防守
江面權殿前司職事馮榯將兵駐鄂州亰東忠義都統
李全將兵救蘄黃榯不果行三月丙戌朔鄂州副都統
扈再興引兵攻唐州丁亥金人破黃州淮西提刑知州
事何大節棄城遁死庚寅長星見李全自楚州引兵援
淮西癸巳扈再興引所部趨蘄州甲午太白晝見乙未
詔亰湖制置司趣援蘄黃已亥金人䧟蘄州知州事李
誠之及其家人官屬皆死之癸丑金人退師扈再興邀
擊敗之于天長鎮甲寅晦又敗之夏四月乙卯復置諸
王宫大小學教授乙丑命任子簾試于御史臺戊辰金
人渡淮而北李金遣兵追擊敗之五月甲申朔日有食
之壬辰史彌遠等上孝宗寳訓皇帝會要丙申西川地
震乙巳頒慶元寬恤詔令六月甲寅朔初置沿江制置
副使司于鄂州丙寅詔以姪福州觀察使貴和為皇子
更名竑進封祁國公丁卯以立皇子告于天地宗廟社
稷乙亥以太祖十世孫與莒補乘義郎丙子減京畿囚
罪一等釋杖以下辛巳大風秋七月辛丑以趙方為京
湖制置大使賈涉為淮東制置使兼京東河北路節制
使丁未修光宗寳訓八月乙卯賜史彌遠家廟任希夷
罷壬戌以兵部尚書宣繒同知樞密院事給事中俞應
符簽書樞密院事甲子以秉義郎與莒為右監門衛大
將軍賜名貴誠乙丑追封史浩為越王改諡忠定配享
孝宗廟庭戊寅以姪右監門衛大將軍貴誠為果州團
練使九月癸未立貴誠為沂靖惠王後已丑朝獻于景
靈宫庚寅朝饗于太廟辛卯合祭天地于眀堂大赦冬
十月癸丑京東河北節制司言復滄州詔以趙澤為河
北東路鈐轄知州事甲寅復以齊州為濟南府兖州為
襲慶府丙寅夏人復以書来四川趣會兵庚午雷十一
月己亥安丙薨是月京東安撫張林叛十二月庚申鄭
昭先罷閏月辛巳朔以宣繒兼參知政事俞應符兼權
參知政事戊申以殿前司同正將華岳等謀為變殺之
是歲浙東江西福建諸路旱沔成階利四州水振之
十五年春正月庚戌朔御大慶殿受恭膺天命之寶癸
丑立李誠之廟于蘄州甲寅褒贈蘄州死事官吏錄其
子孫有差丁巳詔撫諭山東河北軍民將帥官吏已未
以受寳大赦文武官各進秩一級大犒諸軍二月庚子
罷御史臺簾試任子法三月丁巳詔江西提舉司振恤
旱傷州縣夏四月壬午詔蠲蘄州今年租賦五月庚戌
太白晝見甲寅詔監司慮囚察州縣匿囚者劾之丁巳
進封子祁國公竑為濟國公已未以姪果州團練使貴
誠為邵州防禦使壬戌知濟南府种贇等攻張林于青
州林遁去已巳脩孝宗經武要略六月辛卯俞應符薨
秋七月甲子詔江淮荆襄四川制置監司條畫營田来
上八月已卯命戶部詳議義役辛卯詔文武官毋得歸
宗著為令甲午有彗星出于氐九月辛亥以宣繒參知
政事給事中程卓同知樞密院事吏部尚書薛極賜出
身簽書樞密院事癸丑雷大雨雹丁巳復以随州三關
隷德安府置關使壬戌彗星没辛未太白晝見冬十月
丙子以收復京東州軍犒賞忠義有差十一月戊午赦
京東河北路十二月乙亥朔發米振給臨安府貧民丙
子以雪寒釋京畿及兩浙諸州杖以下囚丁亥以李全
為保寧軍節度使右金吾衛上將軍京東路鎮撫副使
十六年春正月戊申詔命官犯贓毋免約法己酉子坻
生辛酉命淮東制置司振給山東流民二月戊子雨土
己丑嗣秀王師禹薨追封和王戊戌子坻薨追封邳王
諡沖美三月戊申張林所部邢德来歸詔進二官復以
為亰東東路副總管丁卯以道州民饑詔發米振之夏
五月甲辰詔右選試注官如左選之制戊申賜禮部進
士蔣重珍以下五百四十有九人及第出身戊辰詔復
潭州稅酒法六月丁酉程卓薨秋八月辛巳詔州縣經
界毋增紹興税額癸未申嚴舶船銅錢之禁九月庚子
朔日有食之乙巳詔江淮諸司振恤被水貧民乙卯雷
冬十一月辛亥以太平州大水詔振恤之十二月辛巳
命淮東西總領及沿江被水州募江西湖南民入米補
官癸未嗣濮王不凌薨壬辰雷
十七年春正月戊戌朔詔補先聖裔孔元用為通直郎
錄程頤後癸亥命淮東西湖北路轉運司提督營屯田
二月癸巳蠲台州通賦十萬餘緡甲午命臨安府振糶
貧民三月癸丑雪是月金人迫西和州尋引兵還夏四
月辛卯詔廬州振糶饑民乙未賜李全彭義斌錢三十
萬緡為犒賞戰士費五月戊戌詔覈實兩淮京湖四川
江上諸軍之數六月丁卯朔太白經天晝見癸酉知和
州尚震午坐金兵至謀遁奪三官岳州居住壬辰大名
府蘇椿等舉城来歸䛇悉補官即以其州授之秋七月
丁酉朔命福建路監司振恤被水貧民辛亥命師嵒嗣
秀王八月乙亥罷通州天賜鹽場丙戌帝不豫閏八月
乙未朔申嚴兩浙諸州輸苗過取之禁丁酉皇帝崩于
福寧殿年五十七史彌遠傳遺詔立姪貴誠為皇子更
名昀即皇帝位尊皇后為皇太后垂簾聽政進封皇子
竑為濟陽郡王出居湖州寳慶元年正月乙丑諡曰仁
文哲武恭孝皇帝廟號寧宗三月癸酉葬于會稽之永
茂陵三年九月加諡法天備道純德茂功仁文哲武聖
睿恭孝皇帝
贊曰宋世内禪者四寧宗之禪獨當事勢之難能不失
禮節焉斯可謂善處矣初年以舊學輔導之功召用宿
儒引拔善類一時守文繼體之政燁然可觀中更侂胄
用事内蓄羣姦至指正人為邪正學為偽外挑強鄰流
毒淮甸頻歲兵敗乃函侂胄之首行成于金國體虧矣
既而彌遠擅權幸帝耄荒竊弄威福至於皇儲國統乘
機伺閒亦得遂其廢立之私他可知也雖然宋東都至
于仁宗四傳而享國百年邵雍稱為前代所無南渡至
寧宗亦四傳而享國九十有八年是亦豈偶然哉惜乎
神器授受之際寧理之視仁英其跡雖同其情相去遠
矣
宋史卷四十
