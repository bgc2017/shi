宋史卷十一
元中書右丞相總裁托克托等修
本紀第十一
仁宗三
慶歷元年春正月辛亥朔御大慶殿受朝已未加唃厮
囉河西節度使壬申詔歲以春分祠高禖是月元昊請
和二月已亥夀國公昕薨辛亥罷大宴京東西淮浙江
南荆湖置宣毅軍甲辰詔臣僚受外任者毋得因臨遣
祈恩丙午京師雨藥是月元昊寇渭州環慶路馬步軍
副總管任福敗於好水川福及將佐軍士死者六千餘
人三月庚戌朔修金隄乙卯詔止郡國舉人勿以邊機
為名希求恩澤夏四月甲申以資政殿學士陳執中同
陜西馬步軍都總管兼經略安撫沿邊招討等使知永
興軍詔夏竦仍判永興軍乙已下德音降陜西囚死罪
一等流以下釋之特支軍士緡錢振撫邊民被鈔略者
親屬五月丁巳錄繫囚甲子出内藏緡錢一百萬助軍
費乙丑追封皇長子為褒王賜名昉丁卯罷陜西經略
安撫沿邊招討都監辛未宋庠鄭戩罷以王舉正參知
政事任中師任布為樞密副使詔夏竦屯軍鄜州陳執
中屯軍涇州癸酉閱試衞士六月壬辰詔陜西諸路總
管司嚴邊備毋輒入賊界賊至則禦之乙已詔近臣舉
河北陜西河東知州通判縣令秋七月丙辰月掩心後
星戊午月掩南斗壬戌置萬勝軍凡二十指揮是月元
昊寇麟府州八月戊寅詔鄜延部署以兵援麟府甲申
河北置場括市戰馬緣邊九州軍免括乙未毁潼關新
置樓櫓庚子月掩歲星乙已募民間材勇者補神捷指
揮是月元昊寇金明砦破寧遠砦砦主王世亶兵馬監
押王顯死之陷豐州知州王餘慶兵馬監押孫吉死之
九月壬子命河東鑄大鐵錢乙亥復置義倉冬十月甲
午詔罷都部署分四路置使置陜西營田務已亥罷銅
符木契是月修河北城池十一月壬子置涇原路強壯
弓箭手丙辰發廩粟減價以濟京城民甲子朝饗景靈
宫乙丑饗太廟奉慈廟丙寅祀天地於圜丘大赦改元
蠲陜西來年夏税十之二及麟府民二年賦租臣僚許
立家廟功臣不限品數賜戟增天下解額弛京東八州
鹽禁是月令江饒池三州鑄鐵錢十二月丙子加恩百
官丁丑司天監上崇天萬年歷戊寅詔陜西四路總管
及轉運使兼營田甲午置陜西護塞軍是歲湖南洞蠻
知徽州楊通漢貢方物
二年春三月丁已復京師榷鹽法壬戌詔以京西間田
處内附蕃族無親屬者遣使河北募兵及萬人者賞之
癸亥詔磨勘院考提點刑獄功罪為三等以待黜陟二
月乙未詔河北強壯刺手背為義勇軍三月甲辰朔詔
殿前指揮使兩省都知舉武臣才堪為將者丁已杜衍
宣撫河東辛酉晁宗慤罷巳巳契丹遣蕭英劉六符來
致書求割地是月賜禮部奏名進士諸科及第出身八
百三十九人夏四月戊寅令御史中丞諫官同較三司
用度罷其不急者庚辰知制誥富弼報使契丹五月辛
亥錄繫囚壬子減皇后及宗室婦郊賜之半甲寅詔三
舘臣僚上封事及聽請對丙辰詔醫官毋得換右職戊
午建大名府為北京降河北州軍繫囚罪一等杖笞以
下釋之乙酉罷左藏庫月進錢戊辰禁銷金為服飾是
月契丹集兵幽州聲言來侵河北京東皆為邊備六月
甲戌出内藏銀紬絹三百萬助邊費癸未以特奏名武
藝人補三班丙戌置北平軍丙申閱蕃落將士騎射戊
戌詔減省南郊臣僚賜與秋七月丙午任布罷丁未詔
軍校戰沒無子孫者賜其家緡錢戊午大雨雹以吕夷
簡兼判樞密院事章得象兼樞密使晏殊加平章事癸
亥富弼再使契丹詔京官告病者一年方聽朝參八月
丁丑策制舉人戊寅策武舉人試騎射甲申白氣貫北
斗戊子出内藏庫緡錢十萬修北京行宫已亥遣使安
撫京東督捕盜賊九月丙午吕夷簡改兼樞密使乙丑
契丹遣耶律仁起劉六符持誓書來閏月戊戌罷河北
民間科徭是月元昊寇定川砦涇原路馬步軍副都總
管葛懷敏戰沒諸將死者十四人元昊大掠渭州而去
冬十月庚戌赦陜西保捷軍甲寅遣使安撫涇原路丙
辰知制誥梁適報使契丹戊午發定州禁軍二萬二千
人屯涇原庚申詔恤將校陣亾其妻女無依者養之宫
中丙寅契丹遣使來再致誓書報徹兵十一月壬申黑
氣貫北斗柄辛已復都部署兼招討等使命韓琦范仲
淹龐籍分領之甲申以泰山處士孫復為國子監直講
是歲占城獻馴象三
三年春正月庚午朔封皇子曦為鄂王辛未曦薨丙子
減陜西歲市木三之一辛已詔輔臣議蠲減天下賦役
戊子詔錄將校死王事而無子孫者親屬辛卯置德順
軍壬辰錄唐狄仁傑後癸巳元昊自名曩霄遣人來納
欵稱夏國二月丙午賜陜西招討韓琦范仲淹龐籍錢
各百萬辛酉立四門學三月壬申閱衞士武技戊子吕
夷簡罷為司徒監修國史與議軍國大事以章得象為
昭文館大學士晏殊為集賢殿大學士並兼樞密使夏
竦為樞密使賈昌朝參知政事夏四月戊戌朔幸瓊林
苑閱騎士癸卯遣保安軍判官邵良佐使元昊許封冊
為夏國主歲賜絹十萬匹茶三萬斤甲辰以韓琦范仲
淹為樞密副使乙酉詔夏竦還本鎮以杜衍為樞密使
丙辰以春夏不雨遣使祠禱扵嶽瀆甲子吕夷簡罷議
軍國大事五月丁卯朔日有食之庚午錄繫囚戊寅詔
諸路轉運使並兼按察使歲具官吏能否以聞庚辰祈
雨扵相國寺會靈觀癸未置御史六員罷推直官丁亥
置武學戊子雨已丑謝雨辛夘築欽天壇扵禁中乙未
近臣薦試方略者六人授官有差是月忻州地大震虎
翼卒王倫叛扵忻州六月甲辰詔諸路漕臣令所部官
吏條茶鹽礬及坑冶利害以聞秋七月辛未詔許二府
不限奏事常制得敷陳留對丙子王舉正罷壬午罷陜
西管内營田甲申命任中師宣撫河東范仲淹宣撫陜
西乙酉獲王倫八月乙未朔命官詳定編敕戊戌詔諫
官日赴内朝丁未以范仲淹參知政事富弼為樞密副
使壬子白氣貫北斗魁癸丑韓琦代范仲淹宣撫陜西
甲寅太白晝見戊午罷武學九月丁卯詔輔臣對天章
閣戊辰吕夷簡以太尉致仕乙亥任中師罷丁丑詔執
政大臣非假休不許私第受謁是月桂陽洞蠻寇邊湖
南提刑募兵討平之冬十月丙午詔中書樞密同選諸
路轉運使丁未詔縣令佐能根括編戸隱偽以增賦入
者量其數賞之戊申詔二府同選諸路提刑甲寅復諸
路轉運判官乙夘詔修兵書壬戌詔二府頒新定磨勘
式甲子築水洛城是月光化軍亂討平之十一月丙寅
上清宫火癸未詔館職有闕以兩府兩省保舉然後召
試補用丁亥更蔭補法壬辰限職田是月五星皆在東
方十二月乙巳桂陽監徭賊復寇邊丁已大雨雪水冰
河北雨赤雪交阯獻馴象五安化州蠻來貢
四年春正月庚午京城雪寒詔三司減價出薪米以濟
之壬申西蕃磨氊角入貢乙亥荆王元儼薨辛夘太常
禮儀院上新修禮書及慶歷祀儀二月丙辰出奉宸庫
銀三萬兩振陜西饑民已酉白虹貫日甲寅罷陜西四
路馬步軍都總管經略安撫招討使復置隨路都總管
經略安撫招討使三月癸亥朔以旱遣内侍祈雨辛未
省廣濟河歲漕軍儲二十萬石乙亥詔天下州縣立學
更定科舉法語在選舉志已卯出御書治道三十五事
賜講讀官庚辰錄唐郭子儀後甲申免衡道州桂陽監
民經徭賊刦略者賦役一年夏四月丙申詔湖南民誤
為征徭軍所殺者賜帛存撫其家丁酉宜州蠻歐希範
叛詔廣西轉運鈐轄司發兵討捕壬子以錫慶院為太
學五月庚午錄繫囚壬申幸國子監謁孔子有司言舊
儀止肅揖帝特再拜賜直講孫復五品服遂幸武成王
廟又幸玉津園觀種稻乙亥撫州獻生金山丙子詔西
川知州軍監罷任未出界而卒者錄其子孫一人戊寅
招募人納粟振淮南饑乙酉忻州言地震有聲如雷丙
戌曩霄遣人來復稱臣六月壬子降天下繫囚流徒罪
一等杖笞釋之范仲淹宣撫陜西河東癸丑詔諸軍因
戰傷廢停不能自存及死事之家孤老月給米人三斗
秋七月戊寅封宗室德文等十人為郡王國公壬午月
犯熒惑癸未契丹遣使來告伐夏國甲申夷人寇三江
砦淯井監官兵擊走之丙戌詔諸路轉運提刑察舉守
令有治狀者八月辛卯命賈昌朝領天下農田范仲淹
領刑法事甲午富弼宣撫河北戊戌命右正言余靖報
使契丹保州雲翼軍殺官吏據城叛庚子命右正言田
況度視保州仍聽便宜行事丙午進宗室官有差戊午
詔輔臣所薦官毋以為諫官御史九月辛酉保州平壬
戌詔保州官吏死亂兵而無親屬者官為殯斂兵官被
害及戰没並優賜其家民田遭蹂踐者蠲其租癸亥以
眞宗賢妃沈氏為德妃婉儀杜氏為賢妃戊辰呂夷簡
薨庚午晏殊罷乙亥遣使安撫湖南甲申以杜衍同中
書門下平章事兼樞密使集賢殿大學士賈昌朝為樞
密使陳執中參知政事丁亥宴宗室太清樓射於苑中
冬十月庚寅賜曩霄誓詔歲賜銀絹茶綵凡二十五萬
五千陳堯佐薨丙申命范仲淹提舉三館祕閣繕校書
籍癸丑桂陽蠻降授蠻酋三人奉職十一月壬戌以西
界内附香布為團練使已巳詔戒朋黨相訐及按察恣
為苛刻文人肆言行怪者已卯改上莊穆皇后諡曰章
穆莊獻明肅皇太后曰章獻明肅莊懿皇太后曰章懿
莊懷皇后曰章懷莊惠皇太后曰章惠庚辰朝饗景靈
宫辛巳饗太廟奉慈廟壬午冬至祀天地扵圜丘大赦
十二月壬辰加恩百官乙未封曩霄為夏國主丁酉詔
州縣以先帝所賜七條相誨敕辛亥置保安鎮戎軍榷
場是歲黎州卭部川山前山後百蠻都鬼主牟黑來貢
五年春正月甲戌罷河東陜西諸路招討使乙亥復置
言事御史丙子契丹遣使來告伐夏國還庚辰命知制
誥余靖報使契丹癸未詔京朝官因被彈奏雖不曾責
罰但有改移差遣並四周年磨勘乙酉范仲淹富弼罷
丙戌杜衍罷以賈昌朝同中書門下平章事兼樞密使
集賢殿大學士王貽永為樞密使宋庠參知政事吳育
龐籍並為樞密副使二月辛夘詔罷京朝官用保任叙
遷法又罷蔭補限年法壬辰曩霄初遣人來賀正旦癸
卯以久旱詔州縣毋得淹繫刑獄辛亥祈雨扵相國天
清寺會靈祥源觀癸丑桂陽監言唐和等復内寇乙卯
謝雨三月已未詔大宗正勵諸宗子授經務學辛酉韓
琦罷癸亥詔禮部貢舉甲子宜州蠻賊歐希範平庚午
東方有黃氣如虹貫月甲戌詔監司按察屬吏毋得差
官體量甲申詔陜西以曩霄稱臣降繫囚罪一等笞釋
之邊兵第賜緡錢民去年逋負皆勿責蠲其租税之半
麟府州嘗為羌所掠除逋負租税如之丙戌罷入粟補
官夏四月丁亥朔司天言日當食隂晦不見錄繫囚遣
官錄三亰囚辛卯曩霄初遣人來賀乾元節戊申章得
象罷以賈昌朝為昭文館大學士陳執中同中書門下
平章事集賢殿大學士兼樞密使庚戌以吳育參知政
事丁度為樞密副使五月己巳罷諸路轉運判官閏月
丙午曩霄遣人來謝冊命六月丁卯減益梓州上供絹
歲三之一紅錦鹿胎半之秋七月戊申以廣州地震八
月庚午荆南府岳州地震九月庚寅詔文武官已致仕
而舉官犯罪當連坐者除之辛卯以重陽曲宴近臣宗
室扵太清樓遂射苑中冬十月乙卯契丹遣使來獻九
龍車及所獲夏國羊馬辛酉祔章獻明肅皇后章懿皇
后神主於太廟大赦罷轉運使兼按察庚午幸瓊林苑
遂畋楊村遣使以所獲馳薦太廟召父老賜以飲食茶
帛辛未頒歷扵夏國庚辰罷宰臣兼樞密使十一月丁
亥冬至宴宗室扵崇政殿己酉詔河北長吏舉殿直供
奉官有武才者是歲施州溪洞蠻西南夷龍以特來貢
六年春正月戊申徙廣南戍兵善地以避瘴毒二月戊
寅青州地震詔陜西經略安撫及轉運司議裁節諸費
及所置官員無用者以聞三月辛已朔日有食之錄繫
囚庚寅登州地震岠嵎山摧自是屢震輙海底有聲如
雷甲午月犯歲星是月賜禮部奏名進士諸科及第出
身八百五十三人夏四月甲寅遣使賜湖南戍兵方藥
五月甲申亰師雨雹地震丙戌錄繫囚戊子減卭州鹽
井歲課緡錢一百萬丙申詔陜西市蕃部馬丁酉京東
人劉巹劉沔胡信謀反伏誅六月庚戌朔詔夏竦與河
北監司察帥臣長吏之不職者丁已有流星出營室南
其光燭地隱然有聲丙寅以久旱民多暍死命京城增
鑿井三百九十丁丑詔制科隨禮部貢舉秋七月丁亥
月犯南斗庚寅河東經略司言雨壞忻代等州城壁八
月癸亥策試賢良方正能直言極諫並試武舉人癸酉
以吳育為樞密副使丁度參知政事九月甲辰登州言
有巨木三千餘浮海而出冬十月辛未詔發兵討湖南
猺賊十一月己卯遣官議夏國公封界癸未湖南猺賊
寇英韶州界辛丑畋東韓村乘輿所過及圍内田蠲其
租一年是歲邈川首領唃厮囉西蕃瞎氊磨氊角安化
州蠻蒙光速等來貢交阯獻馴象十道州部瀧酋李石
壁等降
七年春正月丙子朔御大慶殿受朝丁亥詔河北所括
馬死者限二年償之已亥頒慶歷編敕壬寅詔減連州
民被猺害者來年夏租二月已酉詔取益州交子三十
萬扵秦州募人入中糧丙辰令内侍二人提舉月給軍
糧三月壬午錄繫囚癸未詔天下有能言寬恤民力之
事者有司驛置以聞以其副上之轉運司詳其可行者
輒行之毁後苑龍船丁亥以旱罷大宴癸巳詔避正殿
減常膳許中外臣僚實封條上三事乙未賈昌朝罷以
陳執中為昭文館大學士夏竦同中書門下平章事集
賢殿大學士吳育為給事中歸班文彥博為樞密副使
罷出獵丁酉以夏竦為樞密使文彦博參知政事高若
訥為樞密副使辛丑祈雨於西太一宫及還遂雨壬寅
陳執中宋庠丁度以旱降官一等夏四月丁未謝雨已
酉詔前京東轉運使薛紳專任文吏伺察郡縣細過江
東轉運使楊紘判官王綽提點刑獄王鼎苛刻相尚並
削職知州自今毋復用為部使者壬子御正殿復常膳
乙卯復執中庠度官已巳詔諫官非公事毋得私謁五
月戊寅詔武臣非歴知州軍無過者毋授同提點刑獄
已丑補降猺唐和等為峒主已亥命翰林學士楊察蠲
放天下逋負辛丑詔西北二邊有大事二府與兩制以
上雜議之六月乙巳詔禁畜猛獸害人者辛酉詔天下
知縣非鞫獄毋得差遣壬戌詔臣僚朝見者留京毋過
十日秋七月癸未奉安太祖太宗眞宗御容扵南京鴻
慶宫甲申德音降南亰畿内囚罪一等徒以下釋之賜
民夏租之半除災傷倚閣税及欠折官物非侵盜者辛
丑禁貢餘物饋近臣八月乙丑析河北為四路各置都
總管九月丁酉詔刪定一州一縣敕冬十月壬子李迪
薨甲子幸廣親宅謁太祖太宗神御殿宴宗室賜器幣
有差乙丑河陽許州地震十一月乙未加上眞宗諡丙
申朝饗景靈宫丁酉饗太廟奉慈廟戊戌冬至祀天地
扵圜丘太赦貝州宣毅卒王則據城反十二月戊申加
恩百官庚戌樞密直學士明鎬體量安撫河北癸丑詔
貝州有能引致官兵獲賊者授諸衞上將軍甲寅遣内
侍以敕榜招安貝賊是歲西蕃磨氊角來貢
八年春正月丁丑文彦博宣撫河北明鎬副之壬午江
寧府火乙未日赤無光閏月辛丑貝州平甲辰曲赦河
北賜平貝州將士緡錢戰沒者官為葬祭兵所踐民田
蠲其税改貝州為恩州戊申文彦博同中書門下平章
事集賢殿大學士官吏將士有功者遷擢有差辛酉親
從官顔秀等四人夜入禁中謀為變宿衞兵捕殺之丙
寅磔王則扵都市丁卯知貝州張得一坐降賊伏誅二
月癸酉頒慶歴善救方夏國來告曩霄卒已卯賜瀛莫
恩冀州緡錢二萬贖還饑民鬻子丁酉奉安宣祖太祖
太宗御容扵睦親宅三月甲辰詔禮部貢舉辛亥遣使
體量安撫陜西甲寅幸龍圖天章閣詔輔臣曰西陲備
禦兵冗賞濫罔知所從卿等各以所見條奏又詔翰林
學士三司使知開封府御史中丞曰朕躬闕失左右朋
邪中外險詐州郡暴虐法令有不便扵民者朕欲聞之
其悉以陳壬戌以霖雨錄繫囚癸亥以朝政得失兵農
要務邊防備豫將帥能否財賦利害錢法是非與夫䜛
人害政姦盜亂俗及防微杜漸之策召知制誥諫官御
史等諭之使悉對扵篇夏四月己巳朔封曩霄子諒祚
為夏國主壬申丁度罷明鎬參知政事五月辛酉夏竦
罷宋庠為樞密使龐籍參知政事六月戊辰朔詔近臣
舉文武官材堪將帥者丙子河決澶州商胡埽壬辰以
久雨齋禱甲午明鎬卒乙未詔館閣官須親民一任方
許入省府及轉運提點刑獄差遣丙申章得象薨秋七
月戊戌以河北水令州縣募饑民為軍辛丑罷鑄鐵錢
八月己丑以河北京東西水災罷秋宴九月戊午詔三
司以今年江淮漕米轉給河北州軍冬十一月己亥作
皇帝欽崇國祀之寶壬戌出廩米減價以濟畿内貧民
十二月乙丑朔以霖雨為災頒德音改明年元減天下
囚罪一等徒以下釋之出内藏錢帛賜三司貿粟以濟
河北流民所過官為舍止之所賫物毋收算丁卯冊美
人張氏為貴妃戊子遣使體量安撫利州路是歲廬州
合肥縣稻再實交州來貢
皇祐元年春正月甲戌朔日有食之以河北水災罷上
元張燈停作樂庚戌張士遜薨己未詔以緡錢二十萬
市穀種分給河北貧民辛酉詔臺諫非朝廷得失民間
利病毋風聞彈奏二月戊辰以河北疫遣使頒藥辛未
發禁軍十指揮赴京東西路備盜三月丁已錄繫囚已
未契丹遣使來告伐夏國庚申翰林院學士錢明逸報
使契丹是月賜禮部奏名進士諸科及第出身千三百
九人四月癸未梓州轉運司言淯井監夷人平六月甲
子蠲河北復業民租賦二年甲戌始置觀文殿大學士
戊寅詔中書樞密非聚議毋通賓客戊子詔轉運使提
點刑獄所部官吏受贓失覺察者降黜秋七月丁酉詔
臣僚毋得保薦要近内臣己未詔諸州歲市藥以療民
疾八月壬戌陳執中罷以文彦博為昭文館大學士宋
庠同中書門下平章事集賢殿大學士龐籍為樞密使
高若訥參知政事梁適為樞密副使甲申策制舉武舉
人九月乙巳廣源州蠻儂智高寇邕州詔江南福建等
路發兵以備戊午太白犯南斗已未罷武舉冬十一月
丙申詔河北被災民八十以上及篤疾不能自存者人
賜米一石酒一斗辛丑詔民有冤貧不能詣闕者聽訴
扵監司以聞十二月甲子遣入内供奉高懷政督捕邕
州盜賊是歲大留國來貢
宋史卷十一
