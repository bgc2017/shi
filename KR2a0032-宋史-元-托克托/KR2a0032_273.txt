宋史卷二百七十三
元中書右丞相總裁托克托等修
列傳第三十二
李進卿(子延渥)楊美何繼筠(子承矩)
李漢超(子守恩)郭進(牛思進附)李謙溥(子允正)
姚内斌董遵誨賀惟忠
馬仁瑀
李進卿幷州晉陽人少以驍勇隸護聖軍晉天福中杜
重威帥師敗安重榮於宗城進卿力戰有功擢為興順
軍校周祖開國命領本部兵戍靈壽久之遷龍捷指揮
使顯德初從世宗戰高平改鐵騎指揮使歴散員左射
都校改鐵騎及内殿直都虞侯宋初領貴州刺史三遷
鐵騎左廂都指揮使領乾州團練使乾德初遷控鶴左
廂都指揮使改漢州團練使三年轉虎捷左廂都指揮
使領澄州團練使是歲冬伐蜀以進卿為歸州路行營
步軍都指揮使拔巫山砦下䕫萬二州蜀平錄功拜侍
衞親軍步軍都虞侯領保順軍節度開寳二年太祖親
征河東留進卿為在京都巡檢潁州刺史常暉淄州刺
史韓光愿分為河南北巡檢及還改親軍馬軍都虞侯
六年遷步軍都指揮使領静江軍節度卒年五十九贈
侍中子延渥延信延信至内殿崇班
延渥以蔭補供奉官尋為閤門祗候三遷至西京左藏
庫使咸平初歴知平戎寧邊順安軍保州威虜軍鈐轄
又知冀州六年徙瀛州景德初契丹大舉擾邊經胡盧
河踰關南十月抵城下晝夜鼓譟四面夾攻旬日其勢
益張唯擊鼓伐木之聲相間驅奚人負板秉燭乘墉而
上延渥率州兵強壮又集巡檢史普所部乘城發礧石
巨木擊之皆纍纍而墜殺傷甚衆翌日契丹王與其母
親鼓衆急擊發矢如雨延渥分兵拒守益堅契丹遁去
死者三萬餘傷者倍之獲鎧甲兵矢竿牌數百萬驛書
以聞賜延渥錦袍金帶將士緍錢遷延渥本州團練使
以通判太子中允陸元凱為國子博士賜緋推官李翔
為太子中允錄事參軍蔡亨為右贊善大夫侍禁兵馬
監押王誨殿直貝冀同巡檢史普為内殿崇班充職如
故初戍棚垂板護城纔數寸許契丹射之矢集其上凡
二百餘及請葺城詔取板視之眞宗頗稱其勞又聞城
守之際陸元凱流矢中面史普勇敢不避敵復遷元凱
屯田員外郎普尚食副使普尋卒又錄其子昭度為右
侍禁昭儉為奉職二年延渥徙知邢州歴天雄軍貝州
副都部署知冀貝博三州大中祥符八年入朝以疾連
賜告換右領軍衞大將軍領演州團練使明年從其請
以左武衞大將軍致仕天禧初卒子宗禹為内殿崇班
楊美幷州文水人本名光美避太宗舊名改焉美狀貌
雄偉武力絶人以豪俠自任漢乾祐中周祖征三叛美
杖策詣軍門求見周祖召與語壯之留帳下廣順初累
遷禁軍大校從世宗征淮南以功擢鐵騎都指揮使領
白州刺史太祖與美有舊即位以為内殿直都知建隆
三年升青州北海縣為軍以美為軍使為政尚簡易民
皆德之乾德二年召還北海民數百詣闕乞留詔諭之
不去笞為首者始罷遷馬步軍都頭會討蜀以美為歸
州路戰擢左右廂都指揮使蜀平遷内外馬步軍副都
軍頭領恩州團練使開寳二年改領端州防禦使六年
加都軍頭領宣州觀察使俄授虎捷左右廂都指揮使
領河西軍節度會遣党進潘美征太原命美為行營馬
軍都虞侯太平興國二年冬出為保静軍節度三年夏
以疾求解官歸京師尋醫藥詔遣内侍與道士馬志視
之未幾卒年四十入贈侍中命中使護葬美為人任氣
好施凡得予賜及奉禄盡賙給親戚故舊死之日家無
餘財人多歎息之
何繼筠字化龍河南人父福進歴事後唐至周累官忠
武成德天平三節度繼筠幼時與羣兒戲必分行伍為
戰陣之象晉初補殿直周祖討三叛表繼筠從行賊平
改供奉官廣順初福進鎮眞定署衙内都校嘗領偏師
出土門與幷人戰斬首數千級以功領欽州刺史契丹
將高模翰率二千騎擾深冀以葦栰度胡盧河繼筠與
虎捷都指揮使劉誠誨率兵拒之至武強獲老稚千餘
人模翰遁去俄隨福進入朝為内殿直都知福進卒起
復為濮州刺史領兵戍静安軍契丹入侵繼筠逆擊敗
之改棣州刺史世宗征瓦橋關命繼筠以所部兵出百
井道破幷人數千衆恭帝即位以為西北面行營都監
建隆二年升棣州為團練以繼筠充使三年命為關南
兵馬都監乾德四年加本州防禦使開寳元年秋命昭
義節度李繼勲等征太原以繼筠為先鋒部署至渦河
與幷人遇擊走之奪汾河橋敗其衆於城下獲馬五百
匹擒其將張環石贇以獻二年春太祖親征晉陽契丹
來援繼筠時屯兵陽曲縣驛召至行在所授以方略命
將精騎數千赴石嶺關拒契丹謂之曰翌日亭午俟卿
來奏捷也至期帝御北臺以俟見一騎自北來亟遣逆
問之乃繼筠子承睿來獻捷生擒刺史二人獲生口百
餘斬首千餘級馬七百餘匹器甲甚衆初幷人恃契丹
為聲援及捷奏太祖命以所獲首級鎧甲示城下幷人
喪氣繼筠以功拜建武軍節度判棣州三年來朝詔賜
鞍馬戎仗令戍邊四年秋來朝疽發背車駕幸其第錫
賚甚厚未幾卒年五十一帝親臨之為之流涕從容謂
侍臣曰繼筠捍邊有功朕不早授方鎮者慮其數竒耳
今纔領節制果至淪没良可惜也贈侍中賻絹五百匹
中侍護喪令以生平所佩劒及介胄同葬繼筠深沉有
智略前後備邊二十年與士卒同甘苦得其死力善揣
邊情邊人畏伏多畫像祠之子承矩
承矩字正則幼為棣州衙内指揮使從繼筠討劉崇擒
其將胡澄以獻開寳四年授閑廐副使太平興國三年
漳泉陳洪進納土詔承矩乘傳監泉州兵會仙遊莆田
百丈寇賊嘯聚承矩與喬維岳王文寳討平之以功就
遷閑廐使疏為政之害民者數十事上之悉被容納會
改使名即為崇儀使五年知河南府時調丁男百十輩
轉送上供綱承矩以為横役奏罷其事徙知潭州凡六
年囹圄屢空詔嘉奬之入為六宅使端拱元年領潘州
刺史命護河陽屯兵米信知滄州以其不習吏事命承
矩知節度副使實專郡治時契丹撓邊承矩上疏曰臣
幼侍先臣關南征行熟知北邊道路川源之勢若於順
安砦西開易河蒲口導水東注於海東西三百餘里南
北五七十里資其陂澤築隄貯水為屯田可以遏敵騎
之奔軼俟期歲間關南諸泊悉壅闐即播為稻田其緣
邊州軍臨塘水者止留城守軍士不煩發兵廣戍收地
利以實邊設險固以防塞春夏課農秋冬習武休息民
力以助國經如此數年將見彼弱我強彼勞我逸此禦
邊之要策也其順安軍以西抵西山百里許無水田處
亦望選兵戍之簡其精銳去其冗繆夫兵不患寡患驕
慢而不精將不患怯患偏見而無謀若兵精將賢則四
境可以高枕而無憂太宗嘉納之屬霖雨為災典者多
議其非便承矩引援漢魏至唐屯田故事以折衆論務
在必行乃以承矩為制置河北緣邊屯田使俾董其役
事具食貨志由是自順安以東瀕海廣袤數百里悉為
稻田而有莞蒲蜃蛤之饒民頼其利淳化四年擢為西
上閤門使知滄州踰年徙雄州御書印紙錄其功最仍
賜以弓劒承矩推誠御衆同其甘苦邊民有告機事者
屛左右與之欵接無所猜忌故契丹動息皆能前知至
道元年契丹精騎數千夜襲城下伐鼓縱火以逼樓堞
承矩整兵出拒遲眀列陣酣戰久之斬馘甚衆擒其酋
所謂鐵林相公者契丹遁去是年春府州嘗敗契丹衆
承矩條殺獲以諭州民或揭於市契丹愧忿故有是役
太宗意其輕率致寇復命與滄州安守忠兩換其任魏
廷式使河北得雄州功狀抗表上言又遣内侍劉勍覈
實及麾下士有功者千餘人皆進擢賚賜眞宗嗣位復
遣知雄州賜承矩詔曰朕嗣守鴻業惟懷永圖思與華
夷共臻富壽而契丹自太祖在位之日先帝繼統之初
和好往來禮幣不絶其後尅復汾晉疆臣貪地為國生
事信好不通今者聖考上仙禮當訃告汝任居邊要洞
曉詩書凡有事機必能詳究輕重之際務在得中承矩
貽書契丹諭以懷來之旨然未得其要咸平二年契丹
南侵屢遣内侍以密詔問禦遏之計密封以獻嘗詔聽
邊民越拒馬河塞北市承矩上言曰緣邊戰櫂司自淘
河至泥姑海口屈曲九百餘里此天險也太宗置砦一
十六舖百二十五廷臣十一人戍卒三千餘部舟百艘
往來巡警以屛姦詐則緩急之備大為要害今聽公私
貿市則人馬交度深非便宜且砦舖皆為虚設矣疏奏
即停前詔屢被手札褒飭三年召還拜引進使州民百
餘詣闕貢馬乞借留承矩詔書嘉奬復遣之承矩上言
曰契丹輕而不整貪而無親勝不相讓敗不相救以馳
騁為容儀以弋獵為耕釣櫛風沐雨不以為勞露宿草
行不以為苦復恃騎戰之利故頻年犯塞臣聞兵有三
陣日月風雲天陣也山陸水泉地陣也兵車士卒人陣
也今用地陣而設險以水泉而作固建設陂塘綿亘滄
海縱有敵騎安能折衝昨者契丹犯邊高陽一路東負
海西抵順安士庶安居即屯田之利也今順安西至西
山地雖數軍路纔百里縱有邱陵岡阜亦多川瀆泉源
因而廣之制為塘埭自可息邊患矣今緣邊守將多非
其才不悦詩書不習禮樂不可守疆界制御無方動誤
國家雖提貔虎之師莫遏犬羊之衆臣按兵法凡用兵
之道校之以計而索其情謂將孰有能天地孰得法令
孰行兵衆孰強士卒孰練賞罰孰眀此料敵制勝之道
也知此而用戰者必勝否則必敗夫惟無慮而易敵者
必擒於人也伏望愼擇疆吏出牧邊民厚之以奉禄使
悅其心借之以威權使嚴其令然後深溝高壘秣馬厲
兵為戰守之備修仁立德布政行惠廣安輯之道訓士
卒闢田疇勸農耕畜芻粟以備凶年完長戟修勁弩謹
𤇺燧繕保戍以防外患來則禦之去則備之如此則邊
城按堵矣臣又聞古之眀王安集吏民順俗而教簡募
良材以備不虞齊桓晉文皆募兵以服鄰敵故強國之
君必料其民有膽勇者聚為一卒樂進戰效力以顯忠
勇者聚為一卒能踰高赴遠輕足善鬪者聚為一卒此
三者兵之練銳内出可以決圍外出可以屠城况小大
異形強弱異勢險易異備卑身以事強小國之形也以
蠻夷伐蠻夷中國之形也故陳湯統西域而郅支滅常
惠用烏孫而邊部寧且聚胆勇樂戰輕足之徒古稱良
策請試行之且邊鄙之人多負壯勇識外邦之情偽知
山川之形勝望於邊郡置營召募不湏品度人才止求
少壯有武藝者萬人俟契丹有警令智勇將統而用之
必顯成功乃中國之長算也又如榷埸之設蓋先朝從
權立制以惠契丹縱其渝信犯盟亦不之廢似全大體
今緣邊榷埸因其犯塞尋即停罷去歲以臣上言於雄
州置埸賣茶雖貲貸並行而邊氓未有所濟乞延訪大
臣議其可否或文武中有抗執獨議是必别有良謀請
委之邊任使施方略責以成功苟空陳浮議上惑聖聰
秪如靈州足為證騐况茲契丹又非夏州之比也四年
十月建議選銳兵於乾寧軍挽刀魚船自界河直趨平
州境以牽西面之勢五年詔兼領制置屯田使始建榷
場或者謂承矩意在繼好然契丹無厭未足誠信徒使
公行窺伺會契丹有殺斥候卒者復罷之時契丹數窺
邊城大浚渠頗撓其役詔承矩握兵深入其境以分其
勢承矩以無騎兵第遣數千卒出混泥城襲之而還景
德元年入朝進領英州團練使眞宗謂宰相曰承矩讀
書好名以才能自許宜擇善地處之冬出知澶州承矩
自守邊以来嘗欲朝廷懷柔遠人為息兵之計及是車
駕按巡本部卒與契丹和益加歎賞韓杞之至也命郊
勞之眀年春復知雄州是歲契丹始遣使奉幣承矩以
朝廷待邊人之禮悠久可行者悉疏以聞手詔嘉納仍
聽事有未盡者便宜裁處三年眞拜雄州團練使時邊
兵稍息農政未修又置緣邊安撫使命承矩為之且詔
邊民誘其復業承矩曰契丹聞之必謂誘其部屬也乃
易詔文為水旱流民之意王欽若時知樞密援漢蟲逹
周仲居改詔請罪承矩帝曰承矩任邊有功當優假之
第詔自今朝旨未便者奏禀進止承矩頗有識鑒典長
沙日李沆王旦為佐承矩厚待之以為有公輔器善推
步自知冥數乃以老疾求僻郡詔自擇其代承矩以李
允則為請乃授承矩齊州團練使遣之任至郡裁七日
卒年六十一特贈相州觀察使賻錢五十萬絹五百匹
中使護葬以其子龜齡為侍禁昌齡九齡為殿直遐齡
為齋郎緣邊泊涿易州民聞承矩卒皆相率詣雄州發
哀飯僧昌齡娶齊王女太和縣主至内殿崇班昌齡子
象中為閤門祗侯
李漢超雲州雲中人始事鄴帥范延光不為所知又事
鄆帥高行周亦不見親信會周世宗鎮澶淵漢超遂委
質焉即位補殿前指揮使三遷殿前都虞侯宋初改散
指揮都指揮使領綿州刺史累遷控鶴左廂都校領恩
州團練使從平李重進尋遷齊州防禦使兼關南兵馬
都監漢超仕關南人有訟漢超強取其女為妾及貸而
不償者太祖召而問之曰汝女可適何人曰農家也又
問漢超未至關南契丹如何曰歲苦侵暴曰今復爾耶
曰否太祖曰漢超朕之貴臣也為其妾不猶愈於農婦
乎使漢超不守關南尚能保汝家之所有乎責而遣之
密諭漢超曰亟還其女幷所貸朕姑貰汝勿復為也不
足於用何不以告朕耶漢超感泣誓以死報在郡十七
年政平訟理吏民愛之詣闕求立碑頌德太祖詔率更
令徐鉉撰文賜之霸州監軍馬仁瑀嘗兄事漢超多自
肆擅發麾下卒入遼境剽奪人口羊馬由是二將交惡
太祖慮其生變遣中使賜漢超仁瑀金帛令和觧之太
平興國初遷應州觀察使判齊州仍為關南巡檢二年
八月卒於屯所太宗甚悼惜贈太尉忠武軍節度中使
護葬漢超善撫士卒與之同甘苦死之日軍中皆流涕
子守恩
守恩少驍果善戰有父風初補齊州牙職開寳二年太
祖親征太原漢超為北面行營都監守恩從父軍中會
契丹遣兵援河東至定州西嘉山將入土門守恩領牙
兵數千騎戰敗之斬首三千級獲戰馬器甲甚衆擒首
領二十七人隨漢超見於行在賜戎服金帶器幣緡錢
太祖謂左右曰此稚子能若是他日將帥才也漢超卒
擢為驍猛軍校累官至隴州刺史知靈州與轉運使陳
緯部芻糧過瀚海為賊所邀守恩及子廣文助教象之
隴州衙内指揮使望之弟寄班守忠皆没眞宗聞之震
悼特賜守恩洪州觀察使次子祐之順之用之潤之慶
之成之藏之
郭進深州博野人少貧賤為鉅鹿富家傭保有膂力倜
儻任氣結豪俠嗜酒蒲博其家少年患之欲圖殺進婦
竺氏隂知其謀以告進遂走晉陽依漢祖漢祖壮其材
留帳下晉開運末契丹擾邊漢祖建號太原契丹主道
殂漢祖將入汴進請以竒兵間道先趨洺州因定河北
諸郡累遷乾坊二州刺史少帝即位改磁州周廣順初
移淄州二年吏民詣觀察使舉留是秋遷登州刺史會
羣盗攻劫居民進率鎮兵平之部内清肅民吏千餘人
詣闕請立屛盜碑許之顯德初移衞州衞趙邢洺間多
亡命者以汲郡依山帶河易為出沒伺間椎剽吏捕之
輒遁去故累歲不能絶其黨類進備知其情状因設計
發擿之數月間剪滅無餘郡民又請立碑記其事改洺
州團練使有善政郡民復詣闕請立碑頌德詔左拾遺
鄭起撰文賜之進嘗於城四面植柳壕中種荷芰蒲薍
後益繁茂郡民見之有垂淚者曰此郭公所種也建隆
初太祖親征澤潞遷本州防禦使充西山巡檢嘗與曹
彬王全斌入太原境獲數千人開寳二年太祖親征河
東以進為行營前軍馬軍都指揮使九年命將征河東
以進為河東道忻代等州行營馬步軍都監招徠山後
諸州民三萬七千餘口太平興國初領雲州觀察使判
邢州仍兼西山巡檢賜京城道德坊第一區四年車駕
將征太原先命進分兵控石嶺關為都部署以防北邊
契丹果犯關進大破之攻破西龍門砦俘馘來獻自是
幷人喪氣時田欽祚護石嶺軍恣為姦利諸不法事進
雖力不能禁亦屢形於言進武人性剛烈戰功高欽祚
以他事侵之心不能甘自經死年五十八欽祚以暴卒
聞太宗悼惜久之贈安國軍節度中使護葬後頗聞其
事因罷欽祚内職出為房州團練使進有材幹輕財好
施然性喜殺士卒小違令必寘於死居家御婢僕亦然
進在西山太祖遣戍卒必諭之曰汝輩謹奉法我猶貸
汝郭進殺汝矣其御下嚴毅若此然能以權道任人嘗
有軍校自西山詣闕誣進者太祖詰知其情状謂左右
曰彼有過畏罰故誣進求免爾遣使送與進令殺之會
幷人入寇進謂誣者曰汝敢論我信有膽氣今捨汝罪
能掩殺幷宼即薦汝於朝如敗可自投河東其人踴躍
聽命果致克捷進即以聞乞遷其職太祖從之初開寳
中太祖令有司造宅賜進悉用筩瓦有司言舊制非親
王公主之第不可用帝怒曰進控扼西山十餘年使我
無北顧憂我視進豈減兒女耶亟往督役無妄言太平
興國初又賜宅一區
牛思進者祁州無極人少從軍以膂力聞嘗取強弓絓
於耳以手引之令滿又負墻立力士二人撮其乳曳之
嶷不動軍中咸異之太平興國四年知平定軍從征河
東石嶺關部署郭進卒命思進代之師還以功改本州
團練使七年授右千牛衞上將軍致仕卒
李謙溥字德明幷州盂人性慷慨重然諾父蕘後唐清
泰中晉祖鎮幷門署為參謀天福初為開封府推官使
契丹還上言屈節外國非久長策時晉祖方父事契丹
不悦其言出為汝州魯山令卒官謙溥少通左氏春秋
從晉祖入汴補殿直奉使契丹少帝即位改西頭供奉
官漢初遷東頭周祖討三叛及守鄴都謙溥往來宣密
命周祖愛之廣順初遷供備庫副使世宗征劉崇遼州
刺史張乙堅壁不下遣謙溥單騎說之乙以城降以功
改閑廐使師還留為晉州兵馬都監以偏師入河東境
頻致克捷世宗詔褒之會隰州刺史孫義卒時世宗親
征淮南謙溥謂節帥楊廷璋曰大寧咽喉要地不可闕
守且車駕出征若俟報則孤城䧟矣廷璋即署謙溥權
隰州事至郡亟命浚城隍嚴兵備凡八日幷人果以數
千騎來寇時盛暑謙溥單衣持扇從二小吏登城徐步
按視戰具幷人退舍後旬餘大發衝車攻城謙溥募敢
死士得百餘人短兵堅甲銜枚夜縋出城會廷璋兵至
合勢夾攻掩其不及幷人大擾悉衆遁去追北數十里
斬首十餘級時顯德四年也明年五月攻破孝義縣以
功領衢州刺史監軍如故世宗北征召赴行在恭帝即
位為檀州巡檢使詔城莫州數旬而就改丹州刺史建
隆四年移慈州兼晉隰緣邊都巡檢行石州事以興同
砦為治所冬將有事於南郊太祖命四路進兵略地太
原鄭州刺史孫延進絳州刺史沈繼深通事舍人王睿
等師出隂地以謙溥為先鋒會霍邑謙溥因畫攻取之
策繼深等共沮之延進不能用軍還出白璧關次谷口
謙溥語諸將曰王師深入敵境今既退軍彼必乘我諸
君當備之諸將不答謙溥獨令所部擐甲俄追騎果至
延進等倉皇走谷中獨謙溥麾兵拒之幷人引退未幾
移隰州刺史開寳元年命李繼勲等征太原以謙溥為
汾州路都監太祖征晉陽為東砦都監前軍副部署党
進遣謙溥代木西山以給軍用未至聞鼓聲乃幷人逼
西砦大將趙贊禦之幷衆未退謙溥麾所部赴之太祖
遽至觀戰怪其赴援者非精甲問之乃謙溥也帝甚喜
謙溥在州十年敵人不敢犯境有招收將劉進者勇力
絶人謙溥撫之厚藉其死力往來境上以少擊衆幷人
患之為蠟丸書以間進佯遺書道中晉帥趙贊得之以
聞太祖令械進送闕下謙溥詰其事進伏請死謙溥曰
我以舉宗四十口保汝矣即上言進為幷人所惡此乃
反間也奏至帝悟遽令釋之賜以禁軍都校戎帳服具
進感激願擊敵自效開寳三年召謙溥為濟州團練使
後邊將失律復為晉隰緣邊巡檢使邊民聞之喜爭相
迎勞於道左六年領兵入太原連拔七砦八年以疾求
歸肩輿抵洛太祖遣中使領太醫就視之至京師疾篤
累上章辭禄不許眀年春卒年六十二太祖甚痛惜之
賻贈有加葬事官給謙溥與宣祖同里閈弟謙昇與太
祖為布衣交其母閻嘗厚待太祖及即位數迎入宫中
使左右掖之不令拜命坐飲食話及舊故賜賚優厚雍
熙中太宗為許王納謙昇女為夫人以謙昇為如京副
使謙溥子允則允正允則至寧州防禦使從子允恭為
内殿崇班閤門祗候
允正字修巳以蔭補供奉官太平興國中掌左藏庫屢
得升殿奏事太宗頗記憶其舊故雍熙中與張平同掌
三班俄為閤門祗候四年遷閤門通事舍人時女弟適
許王以居第質於宋偓太宗詰之曰爾父守邊二十餘
年止有此第耳何以質之允正具以奏即遣内侍輦錢
贖還縉紳咸賦詩頌美淳化中命討戎瀘州叛蠻遷西
上閤門副使太宗慮京城獄囚淹繫命允則提總之嘗
請詔御史臺給開封府司錄司左右軍巡四排岸司印
紙作囚簿署禁繫日月條其罪犯歲滿較其殿最詔從
其請踰年開封府上言京師浩穰禁繫尤衆御史府考
較之際胥吏奔命有妨推鞫況無欺隠不煩推校卒罷
之允正又提點左右藏屢乘傳北面經度邊要五年為
衞州修河部署會建清遠軍積石砦命詣瀚海部分其
役還拜西上閤門使幷州駐泊鈐轄俄代張永德知州
事徙代州咸平初使西蜀詢訪民事還進秩東上閤門
使歴知鎮莫二州又為幷代馬步軍鈐轄契丹擾邊車
駕駐大名允正與高瓊率太原軍出土門路來會召見
便殿所部有廣銳騎士數百皆素練習命允正引以入
賜緡錢遣屯邢州與石保吉逐遼人遼人遁去俄以兵
會大名復還幷代五年合涇原儀渭邠寧環慶路為一
界命王漢忠為都部署驛召允正為鈐轄兼安撫都監
即日上道又命與錢若水同詣洪德懷安沿邊諸砦經
度邊事加領誠州刺史七月罷兩路之職復任幷代鈐
轄每錢若水按廵邊壘即詔權涖州事進四方舘使代
馬知節為鄜延部署兼知延州改客省使知定州兼鎮
定都鈐轄大中祥符三年累表求還至京師將祀汾隂
以疾難於扈從命為河陽部署以便養會張從貴卒趙
德眀頗踰軼亟詔徙允正為鄜延部署内侍密詔存諭
禮成領河州團練使允正頗知書性嚴毅疎財喜自修
飭素病痀僂以是罕在要近累典邊任多殺戮是秋徙
知永興軍卒年五十一
姚内斌平川盧龍人仕契丹為關西巡檢瓦橋關使周
顯德六年太祖從世宗北征兵次瓦橋關内斌率衆五
百人以城降世宗以為汝州刺史吏民詣闕舉留恭帝
詔褒之内斌本名犯宣祖諱下一字遂改今名從平李
筠改虢州刺史西夏數犯西鄙以内斌為慶州刺史兼
青白兩池榷鹽制置使在郡十數年西夏畏伏不敢犯
塞號内斌為姚大蟲言其武猛也初内斌降其妻子皆
在契丹乾德四年子承贊密自幽州來歸五年幽州民
田光嗣等又以内斌兒女六人間道來歸太祖並召見
賜以衣服緡錢鞍馬令中使護送還内斌開寳四年召
赴闕上待之甚厚遣歸治所七年春暴得疾卒年六十
四遣中使護喪歸葬洛陽常賻外賜其子田三十頃承
贊為供奉官閤門祗候死於陣承鑒至殿中丞
董遵誨涿州范陽人父宗本善騎射隸契丹帥趙延壽
麾下嘗以事說延壽不能用及延壽被執舉旅南奔漢
祖得之擢拜隨州刺史署遵誨隨州牙校周顯德初世
宗北征大將高懷德遵誨之舅也表遵誨從行師次高
平與晉人遇將接戰晉兵未成列懷德命遵誨先出竒
兵擊之晉人潰大軍繼進遂敗之二年討秦鳳大將韓
通又表遵誨自隨與賊戰於唐倉先登䧟陣擒蜀招討
使王鸞以獻克秦鳳二州師還錄其前後功補東西班
押班又遷驍武指揮使四年從世宗征淮南攻合肥下
之六年從韓通平雄霸二州太祖微時客游至漢東依
宗本而遵誨憑藉父勢太祖每避之遵誨嘗謂太祖曰
每見城上紫雲如蓋又夢登高臺遇黑蛇約長百尺餘
俄化龍飛騰東北去雷電隨之是何祥也太祖皆不對
他日論兵戰事遵誨理多屈拂衣而起太祖乃辭宗本
去自是紫雲漸散及即位一日便殿召見遵誨伏地請
死帝令左右扶起因諭之曰卿尚記往日紫雲及龍化
之夢乎遵誨再拜呼萬歲俄而部下有軍卒擊登聞鼓
訴其不法十餘事太祖釋不問遵誨益惶愧待罪太祖
召而諭之曰朕方赦過賞功豈念舊惡耶汝可勿復憂
吾將錄用汝遵誨再拜感泣又問遵誨母安在遵誨奏
曰母氏在幽州經患難暌隔太祖因令人賂邊民竊迎
其母送與遵誨遵誨遣外弟劉綜貢馬以謝太祖解其
所服眞珠盤龍衣命齎賜之綜曰遵誨人臣豈敢當此
太祖曰吾方委以方面不此嫌也會李筠叛澤潞令遵
誨從慕容延釗討之遷馬軍都軍頭因留之鎮守三年
召歸再遷為散員都虞候乾德六年以西夏近邊授通
遠軍使遵誨既至召諸族酋長諭以朝廷威德刲羊釃
酒宴犒甚至衆皆悦服後數月復來擾邊遵誨率兵深
入其境擊走之俘斬甚衆獲牛馬數萬夷落以定太祖
嘉其功就拜羅州刺史如故太宗即位兼領靈州路巡
檢遵誨不知書豁逹無崖岸多方略能挽強命中武藝
皆絶人在通遠軍凡十四年安撫一面夏人悦服嘗有
剽略靈武進奉使鞍馬兵器者遵誨部署帳下欲討之
夏人懼盡歸所略拜伏請罪遵誨即慰撫令去自是各
謹封略秋毫不敢犯歴太祖太宗朝委遇始終不替許
以便宜制軍事太平興國六年卒年五十六帝軫悼久
之遣中使護葬賵賻加等錄其子嗣宗嗣榮為殿直
賀惟忠忻州定襄人少勇敢善騎射周祖將兵討三叛
惟忠謁於道左自陳其有武藝周祖悦之即留置所部
洎開國得隸世宗帳下奏補供奉官不辭輙入朝世宗
怒之及嗣位終不遷擢初授儀鸞副使令知易州捍邊
有功尋遷正使開寳二年太祖駐常山以惟忠為本州
刺史兼易定祁等州都巡檢使嘗中流矢六年金瘡發
而卒太祖聞之嗟悼即以其子昭度為供奉官惟忠性
剛果知書洞曉兵法有方略在易州繕完亭障撫士卒
得其死力每乘塞用兵所向必克威名震北邊故十餘
年間契丹不敢南牧昭度至西京作坊使淳化中知通
遠軍有罪當棄市減死流商州
馬仁瑀大名夏津人十餘歲時其父令就學輙逃歸又
遣於鄉校習孝經旬餘不識一字博士笞之仁瑀夜中
獨往焚學堂博士僅以身免常集里中羣兒數十人與
之戲為行陣之状自稱將軍日與之約鞭其後期者羣
兒皆畏伏又市果均給之益相親附及長善射挽弓二
百斤漢乾祐中周祖鎮鄴仁瑀年十六願隸帳下周祖
素聞其勇既見甚喜留置左右廣順初補内殿直世宗
嗣位命衞士習射苑中仁瑀弓力最勁而所發多中賜
錦袍銀帶會太原劉崇入寇世宗親征至高平周師不
利諸將多引退仁瑀謂衆曰主辱臣死安用我輩乃控
弦躍馬挺身出陣射賊斃者數十人士氣益振大軍乘
之崇遂敗績世宗至上黨諸將坐失律誅者七十餘人
擢仁瑀為弓箭控鶴直指揮使及還京又遷散指揮使
從征淮南至楚州攻水砦砦中建飛樓高百尺餘世宗
觀之相去殆二百步樓上望卒厲聲嫚罵世宗怒甚命
左右射之遠莫能及仁瑀引滿應弦而顚及淮南平身
被數十創賜以良藥遷内殿直都虞候又從平三關恭
帝嗣位詔從太祖北伐初以佐命功授散員都指揮使
領貴州刺史俄遷鐵騎右廂都指揮使又為虎捷左廂
都指揮使領扶州團練使從平澤潞以功領常州防禦
使龍捷左廂都指揮使建龍二年改領岳州防禦使俄
又移領漢州初詔仁瑀等領荆湖諸郡不數歲復其地
至是將征蜀又詔領川峽諸郡遂平之先是薛居正知
貢舉仁瑀私囑所與者榜出無其人聞喜宴日仁瑀酒
酣擕所囑者詣居正切責之為御史中丞劉温叟所劾
帝優容之王繼勲以后族驕恣凌蔑將帥人皆引避獨
仁瑀詞氣不相下嘗攘臂欲毆之會帝將講武郊外遂
欲相圖各勒所部兵私市白梃太祖密知之詔罷講武
出仁瑀為密州防禦使太祖征晉陽命仁瑀率師巡邊
至上谷漁陽契丹素聞仁瑀名不敢出因縱兵大掠俘
生口牛羊數萬計駕還仁瑀歸治所明年羣盗起兖州
賊首周弼毛襲甚勇悍材貌竒偉弼號曰長脚龍監軍
討捕數不利詔仁瑀掩擊仁瑀率帳下十餘卒入泰山
擒弼盡獲其黨魯郊遂寧開寳四年遷瀛州防禦使兄
子嘗因醉誤殺平民繫獄當死民家自言非有宿憾但
過誤爾願以過失殺傷論仁瑀曰我為長吏而兄子殺
人此怙勢爾非過失也豈敢以私親而亂國法哉遂論
如律給民家布帛為棺殮具太平興國初移知遼州四
年車駕征太原命仁瑀與成州刺史慕容超飛龍使白
重貴八作使李繼昇分兵攻城及征范陽命仁瑀率禁
兵擊契丹於盧龍北契丹兵奔潰師還遷朔州觀察使
判瀛州事七年卒年五十贈河西軍節度葬事官給
論曰宋初交廣劒南太原各稱大號荆湖江表止通貢
奉契丹相抗西夏未服太祖常注意於謀帥命李漢超
屯關西馬仁瑀守瀛州韓令坤領常州賀惟忠守易州
何繼勲領棣州以拒北敵又以郭進控西山武守琪戍
晉州李謙溥守隰州李繼勲鎮昭義以禦太原趙贊屯
延州姚内斌守慶州董遵誨屯環州王彦昇守原州馮
繼業鎮靈武以備西夏其族在京師者撫之甚厚郡中
筦榷之利悉以與之恣其貿易免其所過征税許其召
募亡命以為爪牙凡軍中事皆得便宜每來朝必召對
命坐厚為飲食錫賚以遣之由是邊臣富貲能飬死士
使為間諜洞知敵情及其入侵設伏掩擊多致克捷二
十年間無西北之憂以至命將出師平西蜀拓湖湘下
嶺表克江南所向遂志蓋能推赤心以馭羣下之所致
也若李進卿楊美亦專師西征而美居北海以樂易結
民心誠得為政之本延渥承矩守恩允正皆紹先業以
勲名著承矩議屯田贊和好其謀甚遠守恩以果敢死
事宋之武功於斯為盛焉
宋史卷二百七十三
