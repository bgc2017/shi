宋史卷三百七十六
元中書右丞相總裁托克托等修
列傳第一百三十五
常同張致遠薛徽言陳淵
魏矼潘良貴吕本中
常同字子正卭州臨卭人紹聖御史安民之子也登政
和八年進士第靖康初除大理司直以敵難不赴辟元
帥府主管機宜文字尋除太常博士高宗南渡辟浙江
機幕建炎四年詔故監察御史常安民左司諫江公望
抗節剛直觸怒權臣擯斥至死今其子孫不能自振朕
甚憫之召同至行在至則為大宗丞紹興元年乞郡得
柳州三年召還首論朋黨之禍自元豐新法之行始分
黨與邪正相攻五十餘年章惇唱於紹聖之初蔡京和
於崇寧之後元祐臣僚竄逐貶死上下蔽蒙豢成夷虜
之禍今國步艱難而分朋締交背公私黨者固自若也
恩歸私門不知朝廷之尊重報私怨寧復公議之顧臣
以為欲破朋黨先明是非欲明是非先辨邪正則公道
開而奸邪息矣上曰朋黨亦難破同對朋黨之結蓋緣
邪正不分但觀其言行之實察其朋附之私則邪正分
而朋黨破矣上曰君子小人皆有黨同又對曰君子之
黨協心濟國小人之黨挾私害公為黨則同而所以為
黨則異且如元祐臣僚中遭讒謗竄殛流死而後禍亂
成今在朝之士猶謂元祐之政不可行元祐子孫不可
用上曰聞有此論同對以禍亂未成元祐臣僚固不能
以自明今可謂是非定矣尚猶如此蓋今日士大夫猶
宗京黼等傾邪不正之論朋黨如此公論何自而出願
陛下始終主張善類勿為小人所惑乂奏自古禁旅所
寄必參錯相制漢有南北軍周勃用南軍入北軍以安
劉氏唐李晟亦用神策軍以復京師是其效也今國家
所仗惟劉光世韓世忠張俊三將之兵耳陛下且無心
腹禁旅可備緩急頃者苖劉之變亦可鑒矣除殿中侍
御史時韓世忠屯鎮江劉光世屯建康以私忿欲交兵
同奏光世等不思待遇之恩而驕狠尚氣無所忌憚一
旦有急其能相為唇齒乎望分是非正國典昔漢諸侯
王有過猶責師傅今兩軍幕屬贊畫無狀乞先黜責上
以章示兩軍吕頤浩再相同論其十事且曰陛下未欲
遽罷頤浩者豈非以其有復辟之功乎臣謂功出衆人
非一頤浩之力縱使有功宰相代天理物張九齡所謂
不以賞功者也頤浩罷相論知樞密院宣撫川陜張浚
喪師失地遂詔浚福州居住同與辛炳在臺同好惡上
皆重之金使李永夀等入見同言先振國威則和戰常
在我若一意議和則和戰常在彼上因語及武備曰今
養兵已二十萬同奏未聞二十萬兵而畏人者也偽齊
宿遷令張澤以二千人自拔來歸泗州守徐宗誠納之
韓世忠以聞朝論令世忠却澤等而械宗誠赴行在同
奏敵雖議和而兩界人往來未嘗有禁偽齊尚能置歸
受館立賞以招吾民今乃却澤人心自此離矣况宗誠
起土豪不用縣官財賦募兵自養為國障捍今因受澤
而械之以沮士氣非策也詔處來歸者於淮南釋宗誠
罪四年除起居郎中書舍人史館修撰先是同嘗上疏
論神哲二史曰章惇蔡京蔡卞之徒積惡造謗痛加誣
詆是非顚倒循致亂危在紹聖時則章惇取王安石日
錄私書改修神宗實錄在崇寧後則蔡京盡焚毁時政
記日歴以私意修定哲宗實錄其間所載悉出一時姦
人之論不可信於後世恭惟宣仁保佑之德豈容異辭
而蔡確貪天之功以為己力厚誣聖后收恩私門陛下
即位之初嘗下詔明宣仁安社稷大功令國史院摭實
刊修又復悠悠望精擇史官先修哲宗實錄候書成取
神宗朱墨史考證修定庶毁譽是非皆得其實上深嘉
納至是命同修撰且諭之曰是除以卿家世傳聞多得
事實故也一日奏事上愀然曰向昭慈嘗言宣仁有保
佑大功哲宗自能言之正為宫中有不得志於宣仁者
因生誣謗欲辨白其事須重修實錄具以保立勞效昭
示來世此朕選卿意也同乞以所得聖語宣付史館仍
記于實錄卷末張俊乞復其田産税役令一卒持書瑞
昌而凌悖其令郭彦參彦參繋之獄俊訴于朝命罷彦
參同併封還二命俄除集英殿修撰知衢州以疾辭除
徽猷閣待制提舉江州太平觀七年秋以禮部侍郎召
還未數日除御史中丞車駕自建康回臨安同奏旋蹕
之初去淮益遠宜遣重臣出按兩淮詢人情利病察官
吏侵擾縱民耕墾勿收租税數年之後田野加闢百姓
足而國亦足矣乃遣樞密使王庶視師同乞以此奏付
庶詢究罷行又言江浙困於月樁錢民不聊生上為減
數千緡又言吳玠屯師興利而西川人力已困玠頃年
嘗講屯田願聞其積榖幾何減饋運幾何趙開李迨相
繼為都漕先後饋運各幾何令制漕帥司條具以聞然
後按實講究以紓民力又言國家養兵不為不多患在
於偏聚而不同力自用而不同心今韓世忠在楚張俊
在建康岳飛在江州吳玠在蜀相去隔遠情不相通今
陛下遣樞臣王庶措置邊防宜令庶會集將帥諭以國
體協心共議禦敵常令諸軍相接以常山蛇勢一意國
家無分彼此緩急應援皆有素定之術詔付王庶出示
諸將同乞郡除顯謨閣直學士知湖州復召請祠詔提
舉江州太平觀紹興二十年卒
張致遠字子猷南劍州沙縣人宣和三年中進士第宰
相范宗尹薦其才召對擢為樞密院計議官建宼范汝
為己降猶懷反側而招安官謝嚮陸棠受賊賂隂與之
通致遠謁告歸知其情還白執政請鋤其根枿於是捕
嚮棠及制置司屬官施宜生付獄詔參知政事孟庾為
福州宣撫使討賊韓世忠副之辟致遠為隨軍機宜文
字賊平除兩淛轉運判官改廣東轉運判官招撫劇盜
曾袞等賊衆悉降紹興四年以監察御史召未至除殿
中侍御史時江西帥胡世將請增和買絹折納錢致遠
上疏言折納絹錢本欲少寬民力而比舊增半是欲乘
民之急而厚其歛也從之金人與劉豫分道入寇宰相
趙鼎勸高宗親征朝士尚以為疑白鼎審處致遠入對
獨贊其決遷侍御史言聚財養兵皆出民力善理財者
宜固邦本請罷榷福建鹽精擇三司使副以常平茶鹽
合為一官令計經常量入為出先務省節次及經理詔
戶部講究五年除戶部侍郎進吏部侍郎尋復為戶部
侍郎言陛下欲富國強兵大有為於天下願詔大臣力
務省節明禁僭侈自宫禁始自朝廷始額員可減者減
之司屬可併者併之使州縣無妄用歸其餘於監司監
司無妄用歸其餘於朝廷朝廷無横費日積月聚惟軍
須是慮中興之業可致也除給事中尋以老母丐外以
顯謨閣待制知台州朝廷以海寇鄭廣未平改知福州
六年八月廣等降致遠選留四百人置營城外餘遣還
業復遣廣討他郡諸盗數月悉平八年正月再召為給
事中出知廣州尋以顯謨閣待制致仕十七年卒年五
十八致遠鯁亮有學識歴臺省侍從言論風旨皆卓然
可觀趙鼎嘗謂其客曰自鼎再相除政府外從官如張
致遠常同胡寅張九成潘良貴吕本中魏矼皆有士望
他日所守當不渝識者謂鼎為知人云
薛徽言字德老温州人登進士第為樞密院計議官紹
興二年遣使分行諸路徽言在選中以權監察御史宣
諭湖南時郴道桂陽旱饑徽言請于朝不待報即諭漕
臣發衡永米以振而以經制銀市米償之所刺舉二十
人使還他使皆進擢宰相吕頤浩以徽言擅易守臣而
移用經制銀出知興國軍入為郎遷右司擢起居舍人
時秦檜與金人議和徽言與吏部侍郎晏敦復等七人
同拜疏爭之一日檜於上前論和徽言直前引義固爭
反復數刻中寒疾而卒高宗念之賻絹百匹特與遺表
恩
陳淵字知默南劍州沙縣人也紹興五年給事中廖剛
中書舍人胡寅朱震權戶部侍郎張致遠言淵乃瓘之
諸孫有文有學自瓘在時器重特甚垂若流落負材未
試充樞密院編修官會李綱以前宰相為江南西路安
撫制置大使辟為制置司機宜文字七年詔侍從舉直
言極諫之士胡安國以淵應召對改官賜進士出身九
年除監察御史尋遷右正言入對論比年以來恩惠太
濫賞給太厚頒賚賜予之費太過所用既衆而所入實
寡此臣所甚懼也周官唯王及后世子不會說者謂不
得以有司之法治之非周公作法開後世人主侈用之
端也臣謂冡宰以九式均節財用有司雖不會冡宰得
以越式而論之若事事以式雖不會猶會也臣願陛下
凡有錫賚法之所無而於例有疑者三省得以共議戶
部得以執奏則前日之弊息矣淵面對因論程頤王安
石學術同異上曰楊時之學能宗孔孟其三經義辨甚
當理淵曰楊時始宗安石後得程顥師之乃悟其非上
曰以三經義解觀之具見安石穿鑿淵曰穿鑿之過尚
小至於道之大原安石無一不差推行其學遂為大害
上曰差者何謂淵曰聖學所傳止有論孟中庸論語主
仁中庸主誠孟子主性安石皆暗其原仁道至大論語
隨問隨荅惟樊遲問始對曰愛人愛特仁之一端而安
石遂以愛為仁其言中庸則謂中庸所以接人高明所
以處己孟子七篇專發明性善而安石取楊雄善惡混
之言至於無善無惡又溺於佛其失性遠矣鄭億年復
資政殿學士奉朝請召見于内殿淵言億年故相居中
之子雖為從官而有從賊之醜乞寖其職名不報億年
右僕射秦檜之親黨也由是檜怒之除祕書少監兼崇
政殿說書以祖名辭改宗正少卿以何鑄論罷主管台
州崇道觀十五年卒
魏矼字邦達和州歴陽人唐丞相知古後也少穎悟時
方尚王氏新說矼獨守所學宣和二年上舍及第建炎
四年召赴闕詔改宣教郎除詳定一司勑令所删定官
紹興元年遷樞密院計議官遷考功郎會星變矼因轉
對言治平間彗出東方英宗問輔臣所以消弭之道韓
琦以明賞罰為對比年以來賞之所加有未參選而官
已升朝者有未經任而輙為正郎者罰之所加有未到
任而例被衝替者有罪犯同而罰有輕重者力言大臣
黜陟不公所以致異上識其忠擢監察御史遷殿中侍
御史臨安火延燒數千家獻諛者謂非災異矼言春秋
定哀間數言火災說者謂孔子有德而魯不能用季孫
有惡而不能去故天降之咎今朝廷之上有姦慝邪佞
之人未逐乎百執事之間有朋附奔競之徒未汰乎搢
紳有公忠宿望及抱道懷藝有猷有守之士未用乎在
位之人畏人軋已方且蔽賢未聞推誠盡公旁招俊乂
宜鑒定哀之失甄别邪正亟加進用内侍李廙飲韓世
忠家刅傷弓匠事下廷尉矼言内侍出入宫禁而狼戾
發於杯酒乃至如此豈得不過為之慮建炎詔令禁内
侍不得交通主兵官及預朝政違者處以軍法乞申嚴
其禁以謹履霜之戒於是廙杖脊配瓊州遷侍御史賜
矼五品服時朱勝非獨相矼論勝非無所建明惟知今
日進呈一二細故明日啓擬一二故人而機務不決軍
政不修除授挾私賢士解體又疏其五罪詔令勝非持
餘服又言國家命令之出必先錄黃其過兩省則給舍
得以封駮其下所屬則臺諫得以論列此萬世良法也
竊聞近時三省樞密院間有不用錄黃而直降指揮者
亦有雖畫黃而不下六部者望並依舊制劉豫挾金人
入寇宰相趙鼎決親征之議矼請扈從因命督江上諸
軍時劉光世韓世忠張俊三大將權均勢敵又懷私隙
莫肯協心矼首至光世軍中諭之曰賊衆我寡合力猶
懼不支況軍自為心將何以戰為諸公計當思為國雪
恥釋去私隙不獨有利於國亦將有利其身光世許之
遂勸其貽書二帥示以無他二帥復書交歡光世以書
聞由此衆戰屢捷軍聲大振上至平江魏良臣王倫使
金回約再遣使且有恐廹語矼請罷講和二字飭厲諸
將力圖攻取會金屢敗遁去使亦不遣遷祕書少監矼
在職七閱月論事凡百二十餘章尋乞補外除直龍圖
閣知泉州以親老辭知建州尋召還丐祠不允除權吏
部侍郎八年金使入境命矼充館伴使矼言頃任御史
嘗論和議之非今難以專論秦檜召矼至都堂問其所
以不主和之意矼具陳敵情難保檜諭之曰公以智料
敵檜以誠待敵矼曰相公固以誠待敵第恐敵人不以
誠待相公耳檜不能屈乃改命吳表臣詔金使入境欲
屈己就和令侍從臺諫條奏來上矼言臣素不熟敵情
不知使人所需者何禮陛下所以屈己者何事賊豫為
金人所立為之北面陛下承祖宗基業天命所歸何藉
於金國乎傳聞奉使之歸謂金人悉從我所欲必無難
行之禮以重困我陛下何過自取侮乎如或不可從之
事儻輕許之他時反為所制號令廢置將出其手一有
不從便生兵隙予奪在彼失信在我非計之得也雖使
還我空地如之何而可保雖欲寢兵如之何而可寢雖
欲息民如之何而可息非計之得也陛下既欲為親少
屈更願審思天下治亂之機酌之羣情擇其經久可行
者行之其不可從者以國人之意拒之庶無後悔所謂
國人者不過萬民三軍爾搢紳與萬民一體大將與三
軍一體今陛下詢于搢紳民情大可見矣欲望速召大
將各帶近上統制官數人同來詳加訪問以塞他日意
外之憂大將以為不可則其氣益堅何憂此敵未幾丁
父憂免喪除集英殿修撰知宣州不就改提舉太平興
國宫自是奉祠凡四任丁内艱以卒
潘良貴字子賤婺州金華人以上舍釋褐為辟雍博士
遷秘書郎時宰相蔡京與其子攸方以爵禄鈎知名士
良貴屹然特立親故數為京致願交意良貴正色謝絶
除主客郎中尋提舉淮南東路常平靖康元年召還賜
對欽宗問孰可秉鈞軸者良貴極言何㮚唐恪等四人
不可用他日必誤社稷陛下若欲扶危持顚之相非博
詢於下僚明揚於微陋未見其可語徹于外當國者借
為狂率黜監信州汭口排岸高宗即位召為左司諫既
見請誅為黨使叛命者受刀國門即敵人不敢輕議宋
鼎又乞封宗室賢者於山東河北以壯國體廵幸維揚
養兵威以圖恢復黃潛善汪伯彦惡其言改除工部良
貴以不得其言求去主管明道宫越數年除提點荆湖
南路刑獄主管江州太平觀除考功郎遷左司宰相吕
頤浩從容謂良貴曰旦夕相引入兩省良貴正色對曰
親老方欲乞外兩省官非良貴可為也退語人曰宰相
進退一世人才以為賢邪自當擢用何可握手密語先
示私恩若士大夫受其牢籠又何以立朝即日乞補外
以直龍圖閣知嚴州到官兩月請祠主管亳州明道宫
起為中書舍人會戶部侍郎向子諲入見語言煩䙝良
貴故善子諲是日攝起居立殿上徑至榻前厲聲曰子
諲以無益之談久煩聖聽子諲欲退高宗顧良貴曰是
朕問之又諭子諲且欵語子諲復語久不止良貴叱之
退者再高宗色變閤門併彈之於是二人俱待罪有旨
良貴放罪子諲無罪可待良貴求去以集英殿修撰提
舉江州太平觀起知明州朞年除徽猷閣待制提舉亳
州明道宫既歸不出者十年李光得罪良貴坐嘗與通
書降二官卒年五十七良貴剛介清苦壯老一節為博
士時王黼張邦昌俱欲妻以女拒之晩家居貧甚秦檜
諷令求郡良貴曰從臣除授合辭免今求之於宰相辭
之於君父良貴不敢為也其諫疏多焚藁僅存雜著十
五卷新安朱熹為之序
吕本中字居仁元祐宰相公著之曾孫好問之子幼而
敏悟公著竒愛之公著薨宣仁太后及哲宗臨奠諸童
穉立庭下宣仁獨進本中摩其頭曰孝於親忠於君兒
勉焉祖希哲師程頤本中聞見習熟少長從楊時游酢
尹焞遊三家或有疑異未嘗苟同以公著遺表恩受承
務郎紹聖間黨事起公著追貶本中坐焉元符中主濟
隂簿秦州士曹掾辟大名府帥司幹官宣和六年除樞
密院編修官靖康改元遷職方員外郎以父嫌奉祠丁
父憂服除召為祠部員外郎以疾告去再直祕閣主管
崇道觀紹興六年召赴行在特賜進士出身擢起居舍
人兼權中書舍人内侍李琮失料歷上以潛邸舊人不
用保任特給之本中言若以異恩别給非所謂宫中府
中當為一體者上見繳還甚悦令宰臣諭之曰自今有
所見第言之監階州草場苖互以贓敗有詔從黥本中
奏近歲官吏犯贓多至黥籍然四方之遠或有枉濫何
由盡知異時察其非辜雖欲抆拭其可得乎若祖宗以
來此刑嘗用則紹聖權臣當國之時士大夫無遺類久
矣願酌處常罰毋令姦臣得以籍口於後世從之七年
上幸建康本中奏曰當今之計必先為恢復事業求人
才卹民隱講明法度詳審刑政開直言之路俾人人得
以盡情然後練兵謀帥增師上流固守淮甸使江南先
有不可動之勢伺彼有釁一舉可克若徒有恢復之志
而無其策邦本未強恐生他患今江南兩浙科須日繁
閭里告病倘有水旱乏絶姦宄竊發未審朝廷何以待
之近者臣庶勸興師問罪者不可勝數觀其辭固甚順
考其實不可行大抵獻言之人與朝廷利害絶不相侔
言不酬事不濟則脱身而去朝廷施設失當誰任其咎
鷙鳥將擊必匿其形今朝廷於進取未有秋毫之實所
下詔命已傳賊境使之得以為備非策也又奏江左形
勢如九江鄂渚荆南諸路當宿重兵臨以重臣吳時謂
西陵建平國之藩表願精擇守帥以待緩急則江南自
守之計備矣内侍鄭諶落致仕得兵官本中言陛下進
臨江滸將以有為今賢士大夫未能顯用巖穴幽隱未
能招致乃起諶以統兵之任何邪命遂寖引疾乞祠直
龍圖閣知台州不就主管太平觀召為太常少卿八年
二月遷中書舍人三月兼侍講六月兼權直學士院金
使通和有司議行人之供本中言使人之來正當示以
儉約客館芻粟若務充悦適啓戎心且成敗大計初不
在此在吾治政得失兵財強弱願詔有司令無乏可也
初本中與秦檜同為郎相得甚歡檜既相私有引用本
中封還除目檜勉其書行卒不從趙鼎素主元祐之學
謂本中公著後又范冲所薦故深相知會哲宗實錄成
鼎遷僕射本中草制有曰合晉楚之成不若尊王而賤
霸散牛李之黨未如明是以去非檜大怒言于上曰本
中受鼎風旨伺和議不成為脱身之計風御史蕭振劾
罷之提舉太平觀卒學者稱為東萊先生賜諡文清有
詩二十卷得黃庭堅陳師道句法春秋解一十卷童蒙
訓三卷師友淵源錄五卷行于世
論曰傳有之不有君子其何能國紹興之世吕頤浩秦
檜在相位雖有君子豈得盡其忠宋之不能圖復中原
雖曰天命豈非人事乎若常同張致遠薛徽言陳淵魏
矼潘良貴吕本中其才猷皆可以經邦其風節皆可以
厲世然皆論議不合奉祠去國可為永嘅矣
宋史卷三百七十六
