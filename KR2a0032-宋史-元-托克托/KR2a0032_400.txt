宋史卷四百
元中書右丞相總裁托克托等修
列傳第一百五十九
王信汪大猷袁爕吴柔勝
游仲鴻李祥王介宋德之
楊大全
王信字誠之處州麗水人既冠入太學登紹興三十年
進士第試中教官授建康府學教授丁父憂服除進所
著唐太宗論贊及負薪論孝宗覽之嘉歎不已特循兩
資授太學博士時須次者例徙外添差溫州教授郡饑
疫議遣官振救之父老願得信任其事守不欲以煩信
請益力信聞之欣然為行徧至病者家全活不可勝記
差敕令所刪定官法令有不合人情自相抵牾吏得以
傅會出入者悉釐正之轉對言敵情不可測和議不可
恃今日要當先為自備之策以待可乘之機上以為是
又論太學正錄掌規矩之官而員多博士掌訓導之官
而員少請以正錄兩員升為博士從之論除官脞冗之
弊乞精選監司而擇籍名郡將代半歲乃注人上親以
其章授宰臣行權考功郎官蜀人張公遷初八年免銓
至是改秩吏妄引言復令柅之信鉤考其故吏怖服有
三蜀士實礙式吏受賕為地工部尚書趙雄蜀人也以
屬信信持弗聽已而轉吏部閱審成牘撫掌愧歎嗟激
不已以聞于上它日上謂尚書蔡沈曰考功得王信銓
曹遂清邏者私相語指為神眀武臣給告不書年齒磨
轉蔭薦肆為姦欺不可控搏為擿最者數事告宰相付
之大理獄事連三衙殿帥王友直銳争之上審知其非
沮之曰考功所言公事也汝將何為獄具皆伏辜因請
置籍以柅後患授軍器少監仍兼考功郎官丁母憂吏
裒金殺牲禱神願信服闋無再為考功既起知永州入
奏事留為將作少監復考功郎官轉軍器少監兼右司
郎官升員外郎四方有以疑獄来上者信反復披覽常
至夜分升左司員外郎轉對論士大夫趨向之弊居官
者逃一時之責而後之禍患有所不恤獻言者求一時
之合而行之可否有所不計集事者以趣辦為能而不
為根本之慮謀利者以羨餘為事而不䆒源流之實持
論尚刻薄而寖失祖宗忠厚之意革弊類煩碎而不眀
國家寬大之體因循玩習恬不為怪願酌古之道當時
之宜示好惡扵取舍之間使天下靡然知鄉而無復為
目前苟且之徇又論朝廷有恤民之政而州縣不能行
恤民之實近歲不登陛下軫念元元凡水旱州郡租賦
㦯蠲放㦯倚閣住催然倚閣住催之名可以並緣為擾
願眀與減放又論豫備三說收逃亡之卒選忠順之官
嚴訓練之職又言屯田利害上皆納其說兼玉牒所檢
討官提領戸部酒庫久之上諭信曰知朕意否行用卿
慮書生不長扵財賦故以命卿果能副朕所委為中書
門下檢正諸房文字遷太常少卿兼權中書舍人假禮
部尚書使于金肄射都亭連中其的金人駴曰尚書得
非黑王相公子孫耶謂王德用也信得米芾書法金人
寳之歸言金人必衰之兆有四在我當備之策有二上
首肯之太史奏仲秋日月五星會于軫信言休咎之徵
史策不同然五星聚者有之未聞七政共集也分野在
椘願思所以順天而應之因條上七事又言陛下即位
之初經營中原之志甚銳然功之所以未立者正以所
用之人不一其人不一故其論不一其論不一故其心
不一願豫求至當之論使歸于一鎖闈封駁而右府所
下不關中書㦯斜封捷出左扵公論統領官奴事内侍
坐謫遠州幸蒙赦還而遽復故職潜藩恩舊之隸徒榷
酤宜而齒朝士老禁校僥冀節鉞詭計可得之而奉稍
恩典與正不異閤門多溢額祗候妃嬪進封而冒指它
姓為甥姪既一一塗歸有雖書讀而徐核其不當者續
争救之上曰事有不可不問者苐言之朕無有不為卿
行者扵是益抗志不回宦者甘昪既逐遠之矣屬高宗
崩用治喪事人莫敢言昪俄提舉德夀宫信亟執奏舉
朝皆悚翰林學士洪邁適入上語之曰王給事論甘昪
事甚當朕特白太上皇后聖訓以為今一宫之事異扵
向時非我老人所能任小黃門空多類不習事獨昪可
任責分吾憂渠今已歸居室尚不能有豈敢蹈故態以
是駮䟽不欲行卿見王給事可道此意信聞之乃止信
遇事剛果論奏不避權要繇此人多嫉之信亦力求去
提舉崇福宫詔求言信條十事以獻其目曰法戒輕變
令貴必行寬州郡以養民力修軍政以待機會郡當分
其緩急縣當别其劇易嚴銅錢之禁廣積聚之備處歸
附之人收逃亡之卒起知湖州信未涉州縣據按剖析
敏如流泉擢集英殿修撰知紹興府浙東安撫使奏免
逋官錢十四萬絹七萬匹緜十萬五千兩米二千萬斛
山陰境有湖四環皆田歲苦潦信創啟斗門導停
潴注之海築十一壩化滙浸為上腴民繪象以祠更其
名曰王公湖築漁浦隄禁民不舉子買學田立義冢衆
職修理加煥章閣待制徙知鄂州改池州初信扶其父
喪歸自金陵草履徒行雖疾風甚雨弗避也由是得寒
濕疾及聞孝宗遺詔悲傷過甚疾復作至是寖劇上章
請老以通議大夫致仕有星隕于其居光如炬不及地
數尺而散數日信卒遺訓其子以忠孝公廉所著有是
齊集行世
汪大猷字仲嘉慶元府鄞縣人紹興七年以父恩補官
授衢州江山縣尉曉暢吏事登十五年進士第授婺州
金華縣丞争財者諭以長幼之禮悦服而退李椿年行
經界法約束嚴甚&KR0702;大猷覆視龍游縣大猷請不實者
得自陳毋遽加罪改建德遷知崑山縣丁父憂免喪差
總領淮西江東錢糧幹官改幹辦行在諸司糧料院參
知政事錢端禮宣諭淮東辟幹辦公事充參議官遷大
宗丞兼吏部郎官又兼戶部右曹入對言總覈名實責
任臣下因才而任毋違所長量能授官毋拘流品孝宗
顧謂左右曰䟽通詳雅而善議論有用之才也除禮部
員外郎丞相洪适薦兼吏部侍郎仍遷主管左選莊文
太子初建東宫兼太子左諭德侍講兩日一講孟子多
寓規戒太子嘗出龍大淵禁中所進侍燕樂章諭宫僚
同賦大猷曰鄭衛之音近習為倡非講讀官所當預白
于太子而止遷祕書少監修五禮會要金人来賀假吏
部尚書為接伴使尋兼權刑部侍郎又兼宗政殿說書
又兼給事中孝宗清燕每訪政事嘗曰朕每厭宦官女
子之言思與卿等欵語欲知朝政闕失民情利病苟有
所聞可極論之大猷遂陳耆長雇直隸總經制司並緣
法意使里正兼催科之役厲民為甚又論亭戶未嘗煮
鹽居近場監貸錢射利隐寄田産害及編氓宜取一等
以上充役又論賜田勲戚豪奪相先陵轢州縣惟當賜
金使自求之又論沒入貲産止可行扵彊盜贓吏至扵
倉庫綱運之負䧟者惟當即其業收租以償既足則給
還使復故業轉對言榷酒之害及居官者不得鑄銅為
器上嘉奬曰卿前後所言皆今日可行之事權刑部侍
郎升侍講言有司卒用新制棄舊法輕重舛牾無所遵
承使舞文之吏時出以售其姦請眀詔編纂書成上進
上大悦尚書周執羔韓元吉樞密劉珙以強盜率不處
死無所懲艾右司林栗謂太祖朝強盜贓滿三貫死無
首從不問殺傷景祐增五貫固從寬今設六項法非手
刅人例奏裁黥配何所懲艾請從舊法贓滿三貫者斬
大猷曰此吾職也遂具奏曰彊盜烏可恕用舊法而痛
懲之固可也天聖以来益用中典寖失禁姦之意今所
議六項法犯者以法行之非此而但取財惟再犯者死
可謂寬嚴適中若皆寘之死地未必能禁其為盜盜知
必死將甘心扵事主矣望稍開其生路乃奏用六項法
則死者十七人用見行法則十四人舊法則百七十人
俱死遂從大猷議借吏部尚書為賀金國正旦使至盱
眙得印榜云彊盜止用舊法罷六項法還朝自劾求去
上聞之復行六項法改權吏部侍郎兼權尚書夜傳旨
學士院出唐沈既濟論選舉事曰今日有此弊可行與
否詰旦當面對即奏事與今異弊雖似之言則難行上
曰卿言甚眀既郊差充鹵簿使以言去授敷文閣待制
提舉太平興國宫起知泉州毘舍邪嘗掠海濱居民歲
遣戍防之勞費不貲大猷作屋二百區遣將留屯久之
戍兵以真臘大賈為毘舍邪犯境大猷曰毘舍邪面目
黑如漆語言不通此豈毘舍邪耶遂遣之故事蕃商與
人爭鬭非傷折罪皆以牛贖大猷曰安有中國用島夷
俗者苟在吾境當用吾法三佛齊請鑄銅瓦三萬詔泉
廣二州守臣督造付之大猷奏法銅不下海中國方禁
銷銅奈何為其所役卒不與進敷文閣直學士留知泉
州踰年提舉太平興國宫改知隆興府江西安撫使以
大暑討永新禾山洞寇不利自劾降龍圖閣待制落職
南康軍居住提舉太平興國宫復龍圖閣待制提舉上
清太平宫復敷文閣待制升學士沒贈二官大猷與丞
相史浩同里又同年進士未嘗附麗以干進浩深歎美
之好周施叙宗族外族為興仁錄率鄉人為義莊二十
餘畝以為倡衆皆欣勸所著有適齊存藁備忘訓鑒等
書
袁燮字和叔慶元府鄞縣人生而端粹專静乳媪置槃
水其前玩視終日夜卧常醒然少長讀東都黨錮傳慨
然以名節自期入太學登進士第調江陰尉浙西大饑
常平使羅點屬任振恤燮命每保畫一圖田疇山水道
路悉載之而以居民分布其間凡名數治業悉書之合
保為都合都為鄉合鄉為縣征發争訟追胥披圖可立
決以此為荒政首除㳂海制屬連丁家艱寧宗即位以
太學正召時朱熹諸儒相次去國丞相趙汝愚罷燮亦
以論去自是黨禁興矣久之為浙東帥幕福建常平屬
㳂海參議嘉定初召主宗正簿樞密院編修官權考功
郎官太常丞知江州改提舉江西常平權知隆興召為
都官郎官遷司封因對言陛下即位之初委任賢相正
士鱗集而竊威權者從旁睨之彭龜年逆知其必亂天
下顯言其姦龜年以罪而去權臣遂根據幾危社稷陛
下追思龜年盖嘗臨朝太息曰斯人猶在必大用之固
已深知龜年之忠矣今正人端士不乏願陛下常存此
心急聞剴切崇奬朴直一龜年雖沒衆龜年繼進天下
何憂不治臣昨勸陛下勤扵好問而聖訓有曰問則眀
臣退與朝士言之莫不稱善而側聽十旬陛下之端拱
淵默猶昔也臣竊惑焉夫既知如是而眀則當知反是
而闇眀則輝光旁燭無所不通闇則是非得失懵然不
辨矣遷國子司業秘書少監進祭酒秘書監延見諸生
必廸以反躬切已忠信篤實是為道本聞者悚然有得
士氣益振兼崇正殿說書除禮部侍郎兼侍讀時史彌
遠主和燮争益力臺論劾燮罷之以寳文閣待制提舉
鴻慶宫起知溫州進直學士奉祠以卒燮初入太學陸
九齡為學錄同里沈煥楊簡舒亦皆在學以道義相
切磨後見九齡之弟九淵發眀本心之指乃師事焉每
言人心與天地一本精思以得之兢業以守之則與天
地相似學者稱之曰潔齋先生後諡正獻子甫自有傳
吴柔勝字勝之宣州人幼聽其父講伊洛書已知有持
敬之學不妄言笑長遊郡泮人皆憚其方嚴登淳熙八
年進士第調都昌簿丞相趙汝愚知其賢差嘉興府學
教授將寘之館閣會汝愚去御史湯碩劾柔勝嘗救荒
浙右擅放田租為汝愚收人心且主朱熹之學不可為
師儒官自是閒居十餘年嘉定初主管刑工部架閣文
字遷國子正柔勝始以朱熹四書與諸生誦習講義策
問皆以是為先又扵生徒中得潘時舉呂喬年白于長
擢為職事使以文行表率扵是士知趍向伊洛之學晦
而復眀遷太學博士又遷司農寺丞出知随州時再議
和好尤戒開邊隙旁塞之民事與北界相涉不問法輕
重皆殺之郡民梁臯有馬為北人所盜追之急北人以
矢拒臯臯與其徒亦發二矢北界以為言郡下七人于
獄柔勝至立破械縦之具始末報北界而已收土豪孟
宗政扈再興隸帳下後宗政再興皆為名將築随州及
棗陽城招四方亡命得千人立軍曰忠勇廪以總所闕
額營柵器械悉備除京西提刑領州如故改湖北運判
兼知鄂州甫至值歲歉即乞糴于湖廣大講荒政十五
州被災之民全活者不可勝計改知太平州除直秘閣
主管亳州眀道宫改直華文閣除工部郎中力辭除秘
閣修撰依舊宫觀以卒諡正肅二子淵潜俱登進士各
有傳
游仲鴻字子正果之南充人淳熙二年進士第初調犍
為簿李昌圖總蜀賦辟糴買官竒其才曰吾董餉積年
惟得一士昌圖召入首薦之擢四川制置司幹辦公事
制置使趙汝愚一見即知敬之叙州董蠻犯犍為境憲
將合兵討之仲鴻請行詰其釁端以州負馬直也乃使
人諭蠻曰歸俘則還馬直不然大兵至矣蠻聽命仲鴻
受其降而歸改秩知中江縣總領楊輔&KR0702;置幕下時關
外營田凡萬四千頃畝僅輸七升仲鴻建議請以兵之
當汰者授之田存赤籍遲以數年汰者衆耕者多則横
歛一切之賦可次第以減輔然之大將吴挺沮而止趙
汝愚移帥閩舉仲鴻自代制置使京鏜轉運劉光祖亦
交薦于朝紹興四年赴召趙汝愚在樞密謂仲鴻直諒
多聞訪以蜀中利病汝愚欲親出經略西事仲鴻曰宥
密之地斡旋者易公獨不聞呂申公經略西事當在朝
廷之語乎汝愚悟而止差幹辦諸司糧料院光宗以疾
久不朝重華宫仲鴻遺汝愚書陳宗社大計書有伊周
霍光語汝愚讀之駭立㷊之不答又遺書曰大臣事君
之道苟利社稷死生以之既不死曷不去汝愚又不答
孝宗崩仲鴻泣謂汝愚曰今惟有率百官哭殿庭以請
親臨宰相留正以病去仲鴻亟簡汝愚曰禫日不決禍
必起矣汝愚又不答後三日嘉王即位于重華宫汝愚
既拜右丞相以仲鴻久游其門辟嫌不用初汝愚之定
策也知閤韓侂胄頗有勞望節鉞汝愚不與侂胄方居
中用事恚甚汝愚迹已危方益自嚴重選人求見者例
不許仲鴻勸以降意容接覬遏異論而汝愚以淮東西
總賦積弊奏遣仲鴻覈實仲鴻曰丞相之勢已孤不憂
此而顧憂彼耶改監登聞鼔院以行會侍講朱熹以論
事去國仲鴻聞之即上䟽曰陛下宅憂之時御批數出
不由中書前日宰相留正之去去之不以禮諫官黃度
之去去之不以正近臣朱熹之去復去之不以道自古
未有舍宰相諫官講官而能自為聰眀者也願亟還熹
毋使小人得志以養成禍亂監察御史胡紘希侂胄意
誣汝愚久蓄邪心嘗語人以乘龍授鼎之夢又謂朝士
中有推其宗派以為裔出椘王元佐正統所在者指仲
鴻也初欲直書仲鴻名同臺張孝伯見之曰書其名則
竄之矣凡阿附宰相本冀官爵此人沉埋六院且二年
心跡可察卒不書其名慶元元年汝愚罷相仲鴻遷軍
器監主簿力丐外除知洋州朱熹聞其出曰信蜀士之
多竒也越三年起知嘉定府擢利路轉運判官數忤宣
撫副使吴曦曦言仲鴻老病朝命易他部未幾曦叛宣
撫司幕官薛紱訪仲鴻扵果山仲鴻對之泣指案上一
編書示紱曰開禧丁夘正月游某死謂家人曰曦逼吾
死即填其日時宣撫大使程松已棄其師遁仲鴻以書
勸成都帥楊輔討賊輔不能用至是松至果仲鴻謂紱
曰宣威肯留則吾以積奉二萬緡犒兵護宣威之成都
松不顧而去總賦劉崇之繼至仲鴻遣其子似往見以
告松者告之崇之復不聽未幾曦誅參政李璧奏除利
路提點刑獄尋乞休致予祠而歸遷中奉大夫嘉定八
年卒年七十八劉光祖表其隧道曰於乎慶元黨人游
公之墓紹定五年謚曰忠子自淳祐五年為右丞相自
有傳
李祥字元德常州無錫人隆興元年進士為錢塘縣主
簿時姚憲尹臨安俾攝錄參邏者以巧發為能每事下
有司必監視鍜鍊囚服乃已嘗誣告一武臣子謗朝政
鞫于獄祥不使邏者入門既而所告無實具以白尹尹
驚曰上命無實乎祥曰即坐譴自甘憲具論如祥意上
駭曰朕幾誤矣卿吾争臣也遂賜憲出身為諫大夫祥
調濠州錄事參軍安豐守臣冒占民田訟屢攻而不次
監司委祥卒歸之民未幾其人易守濠以嫌換司理廬
州守出改官奏留之不可主管戸部架閣文字太學博
士國子博士司農寺丞樞密院編修官兼刑部郎官大
宗正丞軍器少監言忝朝蹟八年在外賢才不勝衆願
更出迭入内臣始出提舉淮東常平茶鹽淮西運判兩
淮鐡錢比不定祥䟽乞官賜錢米銷濫惡者廢定城興
國漢陽監更鑄紹興新錢從之淮人以安遷國子司業
宗正少卿國子祭酒丞相趙汝愚以言去國祥上䟽争
之曰頃夀皇崩兩宫隔絶中外洶洶留正棄印亡去國
命如髮汝愚不畏滅族決策立陛下風塵不搖天下復
安社稷之臣也奈何無念功至意忽體貌常典使精忠
巨節拂鬱黯闇何以示後世除直龍圖閣湖南運副言
者劾罷之扵是太學諸生楊宏中周端朝等六人上書
留之俱得罪主沖佑觀再請老以直龍圖閣致仕嘉泰
元年八月卒諡肅簡
王介字元石婺州金華人從朱熹吕祖謙遊登紹熙元
年進士第廷對陳時弊大略言近者罷拾遺補闕有遠
諫之意小人唱為朋黨有厭薄道學之名上嘉其直擢
居第三人簽書昭慶軍節度判官廳公事除為國子錄
上䟽言夀皇親挈神器授之陛下孝敬豈可久闕乎又
言婦事舅姑如事父母不可虧宫中之禮不報孝宗崩
介又力請上過宫執喪累䟽言辭激切人歎其忠寧宗
即位介上䟽言陛下即位未三月策免宰相遷易臺諫
悉出内批非治世事也崇寧大觀間事出御批遂成北
狩之禍杜衍為相常積内降十數封還今宰相不敢封
納臺諫不敢弹奏此豈可久之道遷太學博士時韓侂
胄居中潜弄威福之柄猶未肆也而文墨論議之士陰
附之以希進扵是始無所憚矣侂胄始疑介前封事詆
已且其弟仰胄嘗以舊識求自通介拒絶之侂胄怨益
深添差通判紹興府尋知邵武軍會學禁起諫大夫姚
愈劾介與袁燮皆偽學之黨且附會前相汝愚主管台
州崇道觀久之差知廣德軍侂胄之隸人蘇師旦忿介
不通謁目為偽黨併及甲寅廷對之語以告侂胄有勸
其自眀者介曰吾髮已種種豈為鼠輩所使邪侂胄亦
畏公議不敢發以外艱去免喪知饒州未赴召為祕書
郎遷度支郎官師旦已建節介與同列謁政府遇之扵
庭客皆踰階而揖介不顧扵是殿中侍御史徐柟劾介
資淺立異奉祠除都大坑冶侂胄誅朝廷更化介召還
除侍左郎官兼右司太子舍人改兵部郎官國子司業
太子侍講兼國史院編修官實錄院檢討官除國子祭
酒會以不雨詔百官指陳闕失時宰相史彌遠以母喪
起復介手䟽歷論時政推本洪範僣恒暘若之證謂羅
日愿為變是下人謀上也修好增幣而金人猶觖望是
夷人亂華也内批數出是左右干政也諫官無故出省
是小人間君子也皆謂之僣一僣已足以致天變而况
兼有之哉又言漢法天地降災策免丞相乞令彌遠終
喪擇公正無私者置左右王吕蔡秦之覆轍可以為戒
接送伴金國賀生辰使還奏故事兩國通廟諱御名而
本朝止通御名高宗至光宗皆傳名而不傳諱紹熙初
黃裳嘗以為言而未及釐正願正典禮以尊宗廟除秘
書監陞太子右諭德其在春宫篤意輔導每遇講讀因
事規諫太子嘗欲索館中圖畫卻而弗與及張燈設樂
則諫止之且乞選配故家以正始絶令旨以杜請謁宫
僚分日上直以資見聞遷宗正少卿兼權中書舍人繳
駁不避權貴張允濟以閤職為州鈐介謂此小事而用
權臣例破祖宗制不可不封還詞頭丞相語介曰此中
宫意介曰宰相而逄宫禁意向給舍而奉宰相風旨朝
廷紀綱掃地矣居數日除起居舍人介奏宰相以私請
不行而托威福扵宫禁權且下移誰敢以忠告陛下者
乞歸老不許言本朝循唐入閤之制左右史不立前殿
若御後殿則立朵殿下何所聞見而修起居注乎乞依
歐陽修王存胡銓所請分立殿上吏部侍郎許奕以言
事去國介奏曰陛下更化三年而言事官去者五人倪
思傅伯成既去其後蔡幼學鄒應龍相繼而出今許奕
復蹈前轍此五臣者四為給事一為諫大夫兩年之間
盡聽其去㦯謂此皆宰相意自古未有大臣因給舍論
事而去之者是大臣誤陛下也將恐成孤立之勢䟽奏
乞補外以右文殿修撰知嘉興府歲餘升集英殿修撰
知襄陽府京西安撫使徙知慶元府兼沿海制置使以
疾奉祠嘉定六年八月卒年五十六端平三年郡守趙
汝談請于朝特贈中大夫寳章閣待制諡忠簡子埜自
有傳
宋德之字正仲其先京兆人隋諫大夫遠謫彭山子孫
散居扵蜀遂為蜀州人德之以應舉擢慶元二年外省
第一為山南道掌書記召除國子正遷武學博士與諸
生論八陣之象本乎八卦皆動物也竒正之變往来相
生而不窮知此然後可以致勝遷編修樞密院時兵釁
有萌會赤眚見太陰犯權星未浃日内北門鴟尾災延
及三省六部詔求言德之奏離為火為日為甲胄坎為
水為月為盜為隐伏故火失其性赤氣見憂在甲兵水
失其性太陰失度憂在隐伏因䟽七事皆當今至切之
患乃曰人火小變不足慮天象之變臣竊危之他日又
曰今敵未動而輕變祖宗舊制命武臣帥邊以自遺患
晉叛將唐藩鎮之禍基扵此矣時吴曦在西陲皇甫斌
在襄陽郭倪李爽在兩淮德之預以為慮除太常丞出
知閬州會曦變託跌足以避偽事平始赴閬擢本路提
點刑獄制帥安丙奏德之傲視君命不俟代者之来徑
用觀察使印領事詔降一官改潼川路轉運判官湖南
路提刑改湖北召為兵部郎官朝論有疑安丙意丞相
史彌遠首以問德之德之對曰蜀無安丙朝廷無蜀矣
人有大功實不敢以私嫌廢公議忤時相意遂罷安丙
深感德之嘗謂人曰丙不知正仲正仲知丙丙負正仲
正仲不負丙請昏扵德之不許論者益稱德之之賢起
知眉州監特奏名試得疾而卒德之大父耕性剛介一
朝棄官去莫知所終從父廉語德之曰吾昔至臨安府
有人言蜀有宋宣教者過浙江而去吾適越求之則入
四眀矣德之渡浙江尋訪至雪竇有蜀僧言聞諸耆老
云山後有爛平山有三居士焉其一宋宣教也德之躋
攀至爛平見丹竈置祠其上而歸
楊大全字渾甫眉之青神人乾道八年進士調溫江尉
攝邑有政聲紹熙三年召除監登聞鼓院五年光宗以
疾久不克省重華宫廷臣多論諫者太學生汪安仁等
二百餘人上書而龔日章等百餘人以投匭上書為緩
必欲伏闕大全謂院以登聞名實眀目逹聡之地也今
乃使人視為具文吾何顔以尸此職乃為書以諫力請
過宫書上不報大全扵是三上䟽其略曰臣之志扵憂
君者不畏義死不榮幸生不以言而獲罪為恥而以言
不聽從為耻自古諫之不效其大者身膏斧鑕其次亦
流竄四裔其小者猶罷免終身未有若今日不勉扵聽
從亦不加扵黜逐徒餌之以無所譴呵之恩使皆饕富
貴甘豢養以消靡其風節平居皆貪祿懷姦之士則臨
難必無仗節死義之人陛下自夏秋以来執政從官之
死者皆不信卒之果然乎不然乎建康趙濟死武興吴
挺死今尚不以為然則事有幾微扵朕兆者可諫陛下
乎萬一變起蕭牆禍生肘腋陛下必將以為不信坐受
其危亡矣盜滿山東而高斯弄權二世不知也蠻寇成
都而更奏捷眀皇不知也此猶左右聾瞽爾今在朝之
士瀝忠以告而陛下不聽是陛下自壅蔽其聰眀也今
外間傳聞以為夀皇將幸越幸吴興此愛陛下之深欲
泯其迹也陛下當亟圖所以觧夀皇之憂䟽入又不報
寧宗即位遷宗正寺主簿慶元元年易太常寺主簿遷
司農寺丞修高宗實錄充檢討官先是韓侂胄用事私
臺諫之選為已羽翼且欲得知名士借其望以&KR1062;羣言
一時之好進者恨不與此選也會御史虚位有力薦大
全者屬大全一往見且曰公朝見除目夕下矣大全笑
謝決不往眀日遂丐外時實錄將上矣上必推恩大全
去不少待扵是除知金州至姑蘇以病卒
論曰王信有文學通政事汪大猷敦厚老成袁燮學有
所本吴柔勝游仲鴻名在偽學觀李祥訟趙汝愚公論
籍是以立王介楊大全直道而行宋德之其知兵者歟
宋史卷四百
