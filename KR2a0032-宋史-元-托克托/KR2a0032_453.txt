宋史卷四百五十三
元中書右丞相總裁托克托等修
列傳第二百十二
忠義八
高永年鞠嗣復(宋旅丁仲修項德)
孫昭遠曾孝序趙伯振
王士言(祝公明)薛慶孫輝(李靚楊照丁元)
宋昌祚李政姜綬
劉宣屈堅(王琦韋永夀)鄭覃
姚興張玘陳亨祖
王拱劉泰孫逢(李熙靖趙俊)
姚邦基劉化源胡唐老
王儔(朱嗣孟)劉晏鄭振
孟彦卿高談連萬夫(謝臯)
王大夀薛良顯唐敏求
王師道
高永年河東蕃官也為麟州都廵檢王贍取青唐永年
總蕃兵為先鋒贍入邈川而宗哥叛永年以千騎直抵
其城開省章峡路擊走叛羌結陣還青唐羌攻甚急復
擊之去會苖履姚雄以援師至戰溪蘭宗堡履少却永
年領勁騎斷羌為二乃退復與李克保敦谷又戰于乾
溝單馬援矛刺羌酋彪雞厮萬衆之中斬其首餘衆宵
遁已而隴拶自乾溝逼鄯州永年佐贍拒守及雄棄湟
鄯皆以永年殿歸師崇寕初知岷州蔡京議復兩州王
厚使永年帥兵二萬出京關王克安川堡遂至湟即知
州事自皇城副使進四方館使利州刺史為熙秦兩路
兵都統制將前軍駐宗哥北溪賒羅撒萃精勇據高阜
欲衝官軍永年揮選鋒突陣師乘之羌大敗遂平鄯州
遷賀州團練使知其州溪賒羅撒合夏國四監軍之衆
逼宣威城永年出禦之行三十里逄羌帳下親兵皆永
年昔所推納熟戶也永年不之備羌遽執永年以叛遂
為多羅巴所殺探其心肝食之謂其下曰此人奪我國
使吾宗族漂落無處所不可不殺也是役也王厚實主
其事而謀策皆出永年乃劾永年信任降羌坐受執縳
故贈恤不及云永年略知文義范純仁嘗令贄所著書
詣闕作元符隴右錄不以棄湟鄯為是故蔡京用之雖
成功然竟以此死云
鞠嗣復不知何許人宣和初知歙州休寕縣方臘黨破
縣欲逼使降面斬二士以怖之嗣復罵曰自古妖賊豈
有長久者爾當去逆從順因我而歸朝官爵尚可得何
為脅我使降嗣復知必死不少懾屢言何不速殺我賊
曰我縣人也明府宰邑有善政我不忍殺乃委之而去
初嗣復聞難率吏民修城立門衆赴功守備略就朝廷
知之進其官二等加直祕閣擢知睦州嘗為賊所傷自
力度江乞師於宣撫使未及行而卒
宋旅字庭實莆田人第進士累官奉議郎知剡縣方臘
既䧟歙睦杭衢婺五州且犯越越盗亦起應之縣吏多
遁旅遣妻子浮海歸閩獨與民據守以忠義激勸部勒
隊伍為豫備計俄而盗衆大至躬率壮銳冐矢石雖頗
殺獲終以力不敵遂死之越帥劉韐上其事詔贈朝散
郎錄其四子
丁仲修字敏之温州人方臘黨俞道安䧟樂清將渡江
廵檢陳華往捕死之先鋒將張理同李振出南門迎敵
渡八接橋橋斷馬蹶溺死賊至帆遊夏祥遣輔褒迎戰
數十合褒死之仲修帥鄉兵禦諸樂灣鄉兵失據而散
仲修以餘兵與賊戰力屈乃死
項德婺州武義人郡之禁卒也宣和間盗發幇源明年
䧟婺而邑隨沒德率敗亡百人破賊因據邑之城隍祠
自二月訖五月東抗江蔡西拒董奉北捍王國大小百
餘戰出則居選鋒之先入則殿後前後俘馘不可勝計
賊目為項鷂子聞其鉦則相率遁去方謀復永康諸縣
而官兵至德引其衆欲合會賊盡銳邀之黃姑嶺下德
戰死邑人哭聲震山谷圖其像歲時祭之
孫昭遠字顯叔其先眉州眉山人元祐間進士調長沙
尉辟河東經略司幹當公事歷鳳翔天興縣河北山東
撫諭盗賊幹當公事尋擢河北燕山府路轉運使靖康
元年召為水部員外郎金人圍太原宋師多潰欽宗遣
折彦質乘傳同昭遠招集會洛陽䧟西京留守西道總
管王㐮徙治㐮漢授昭遠西道總管道收潰卒至京兆
遇永興路安撫范致虚會諸軍入援昭遠督其進且檄
諸道使出師環慶帥王似熙河帥王倚各以師會涇原
帥席貢秦鳳帥趙點鄜坊使張深皆後師期昭遠二十
有八疏劾之合諸道兵得十萬命馬祐昌統之昭遠與
致虚同出關祐昌與金人戰敗京師陷遣使至大元帥
府建炎元年還河南尹西京留守西道都總管至洛收
集散亡得義兵萬餘人柵伊陽使民入保其冬金人来
攻昭遠遣將姚慶拒戰軍敗慶死昭遠命將官王伃奉
啟運諸殿神御間道走行在金兵益熾昭遠戰不利其
下欲擁昭遠南還昭遠罵曰若等平日衣食縣官不以
此時報國南去何為叛兵怒反擊昭遠遂遇害官屬無
免者四年追贈徽猷閣待制
曾孝序字逄原泉州晉江人以蔭補將作監主簿監泰
州海安鹽倉因家泰州累官至環慶路經略安撫使過
闕與蔡京論講議司事曰天下之財貴於流通取民膏
血以聚京師恐非太平法京銜之時亰方行結糴俵糴
之法盡括民財充數孝序上疏曰民力殫矣民為邦夲
一有逃移誰與守邦亰益怒遣御史宋聖寵劾其私事
追逮其家人鍜鍊無所得但言約日出師幾悞軍期削
籍竄嶺表遇赦量移永州亰罷相授顯謨閣待制知潭
州復以論猺事與吳居厚不合落職知袁州尋復職再
知潭州道州猺人叛乘高恃險機毒矢下石官軍不得
前於兩山間仆巨木横累以守孝序夜遣驍銳攀援而
上以大兵繼進破平之進顯謨閣直學士還龍圖閣直
學士知青州繕修城池訓練士卒儲峙金榖有數年之
備金人不敢犯高宗即位遷徽猷閣學士升延康殿學
士召赴行在既而青州民詣南都借留許之先是臨朐
土兵趙晟聚衆為亂孝序付將官王定兵千人捕之失
利而歸孝序責以力戰自贖定乃以言撼敗卒奪門斬
關入孝序出據廳事瞋目罵之遂與其子宣教郎訏皆
遇害年七十九城無主遂陷知臨淄縣陸有常率民兵
拒守死於陣知益都縣張侃千乘縣丞丁興宗亦死之
後贈孝序五官為光禄大夫謚威愍子訏承議郎有常
朝散郎錄其家一人贈侃興宗二官官二子
趙伯振太祖八世孫宣和六年進士靖康末為鄭州司
錄捍禦有功上聞之就遷直秘閣通判州事建炎二年
金人犯鄭州守臣董庠棄城走越八日城陷伯振率兵
巷戰中流矢墜馬遂遇害事聞贈朝請大夫官其一子
王士言武舉進士累立戰功西北服其威名宣和初擢
河東廉訪使者方臘為寇詔擇材略之士馮熙載薦為
東南第三將首解嘉興之圍靖康元年詔以浙西兵往
河東防秋金人攻澤州畢力守禦金兵日增士言分必
死他將力屈城西南遂陷乃使親卒持劔歸報巷戰而
死康允之上其事贈拱衛大夫忠州團練使官其後五
人
祝公明處州麗水人太原府盂縣主簿靖康間金人犯
河東令棄官去公明攝縣事率保甲入援圍守踰年城
陷不屈子陶為唐州司戶中原失守陶亦死官所建炎
中贈公明承事郎
薛慶起羣盗據高郵兵數萬人多驍雋敢鬪能以少擊
衆附者日多張浚聞慶無所係屬欲歸麾下親往招之
慶感服因使守高郵尋遷拱衛大夫福州觀察使承州
天長保寕鎮撫使金人還自浙屯天長六合間慶率衆
劫之得牛數百悉賤估分畀民之力田者金人欲自運
河引舟北歸而趙立在楚慶在承扼其衝不得進金左
監軍昌来見兀术欲會兵攻楚州真揚鎮撫郭仲威聞
之約慶俱往迎敵慶至揚州仲威殊無行意置酒高會
慶怒曰此豈縦酒時耶我為先鋒汝當繼後上馬疾馳
去平旦出揚州西門從騎不滿百轉戰十餘里亡騎三
人仲威迄不至慶與其下奔揚州仲威閉門拒之慶倉
皇墜馬為金追騎所獲馬識舊路還軍中見之曰馬還
太尉其死乎金人殺慶承州陷訃聞贈保寕軍承宣使
官其家十人封其妻碩人
孫暉為泗州招信縣尉建炎三年正月金人陷泗州州
守呂元閻瑾焚淮橋遁金人由招信將渡淮暉將射士
民兵禦之沉其數舟會大霧蔽日金人莫測其多寡相
持踰半日以疑兵縻暉自上流渡兵暉又戰且卻城破
竟死於敇書樓
李靚字彦和吉州龍泉人幼孤母督之學不肯卒業母
詰之辭曰國家遭女真之變㝢縣雲擾士當捐軀為國
戡大憝安能呫囁章句間效淺丈夫哉岳飛督師平虔
宼挺身從之未行奔母喪服除走淮南以策干都督張
浚浚竒之使隷淮西總管孫暉戱下累功授承信郎紹
興十年金遣其將翟將軍犯境靚與部曲當其鋒轉戰
至西亰天津橋南俘翟將軍乘勝逐北會金兵大至遂
死之年三十一
楊照者濠州將官也金人圍城急照躍上角樓刺賊之
執黑旗者洞腹抽腸而死照俄中流矢卒有統領丁元
者遇金人十八里洲被圍元大謼其徒勉以毋得負國
一舟二百人皆闘死詔並贈承信郎錄其後
宋昌祚和州鈐轄也建炎二年兀术犯和州州人推昌
祚權領軍事率衆堅守金人圍之數匝禁軍左指揮使
鄭立亦拳勇忠憤共激士率晝夜備禦不少怠閱數日
軍士胡廣發弩中兀术左臂兀术大怒飛砲雨集徑登
弩發之地城立破金人入屠其城昌祚與權倅唐璟歷
陽令蹇譽司戶徐兟縣尉卲元通及立廣皆死譙樓上
磔裂以徇軍士多不降潰圍西出保麻湖水砦推鄉豪
為統領聞於朝遂以趙霜為和州鎮撫使昌祚璟譽兟
元通各贈官錄其子弟
李政為雲騎第六指揮在亰東立戰功補官授河北將
官冀州駐劄靖康二年知州權邦彦以兵赴元帥府勤
王金兵来攻政守禦有法紀律嚴明軍民皆不敢犯金
屢攻城政皆却之夜擣其砦所得財物盡散士卒無纖
毫入私家號令明賞罰信由是人皆用命俄攻城甚急
有登城者政呼曰事急矣有能躍火而過者有重賞於
是有十數人皆以濕氊裏身持仗躍火而過大呼力戰
金人驚駭有失仗者遂敗走政大喜皆厚賞之未幾政
死城遂陷權知州事單某者不降自經死
姜綬處州麗水人金人再犯亰師内外不相聞朝廷募
忠勇士齎蠟書往南亰總管司調兵赴援綬以忠翊郎
應募乃刲股蔵書縋下南壁為邏騎所獲厲聲叱罵遂
被害建炎中州上其事官其子特立承信郎
劉宣為秦鳳路兵馬都監金人入關陕宣遣蠟書密與
吳玠相結且率金將任拱等以所部歸朝約日已定有
告之者金人取宣縷擘之其家屬配曹州
屈堅為右武大夫忠州防禦使建炎二年金人圍陜府
堅引所部救之為觧金人執堅堅曰始吾所以来為觧
圍也城苟全吾死何憾叱金人使速殺之後贈三官錄
其家五人
王琦為弓門砦巡檢建炎四年金人還自熙河琦禦之
金人立招降旗牓改年號阜昌衆皆拜琦獨不屈金人
執而殺之
韋永夀者紹興三十二年以統制官與金人戰和州子
承節郎世堅救之同死張浚以言贈中衛大夫融州觀
察使世堅贈三官
鄭覃字季厚明州人靖康二年貢於鄉建炎四年春金
人陷明州縱兵大掠覃挈族辟難山谷間金人追及與
兄章俱被執脅以刃曰與吾金即貰死覃號泣指所瘞
黃金釵遺之遂見釋而金兵相屬覃孥小舟與其妻董
同載去顧謂章曰萬一不得脫覃豈北面事異國者兄
勉主祭祀復為兵所劫去廹使之降覃厲辭罵不屈躍
入水中董哭曰夫亡矣與其受辱以生不如死亦自沈
覃死後孫曾多舉進士而清之最顯覃累贈太師秦國
公董秦國夫人
姚興相州人靖康中以州校用劫殺金人有功借補承
信郎建炎初張琪聚兵歸東亰留守宗澤興往從之又
從琪依劉洪道于池州紹興元年琪叛掠饒州呂頥浩
招降之琪既聽命而中變執總管巨師古將殺之興密
諭所部挟師古同其妻游騎而馳夜歸頥浩頥浩義之
請扵朝授武義郎隷張浚軍中復從劉錡守順昌復宿
亳下城父永城臨渙蘄縣朱家村遷武略大夫戰淮壖
有功授右武大夫累遷建康府駐劄御前破敵軍統制
充荆湖南路兵馬副都監紹興三十一年金人渝盟興
隷都統王權麾下遇金兵五百騎于廬州之定林與戰
卻之生得女直鶻殺虎初金主亮在夀春江淮制置使
劉錡命權將兵迎敵權怯懦不進錡督戰益急權不得
已守廬州及金兵渡淮權遣興拒之而退保和州興與
金人遇于尉子橋金人以鐵騎進興麾兵力戰手殺數
百人權奔仙宗山嚴兵自衛興告急數不應統領戴臯
帥馬軍引避初李二者嘗有私恩於權囙得出入軍中
往来兩界貿易間竊權旗幟遺金人至是金人立權旗
幟以誤興興往奔之父子俱死焉事聞詔贈容州觀察
使又特官其後三人即其砦立廟既復淮西又立廟戰
所賜額旌忠開禧元年戶部侍郎趙善堅言近守邊藩
詢訪故老姚興以四百騎當金人十數萬自B至午戰
數十合援兵不至竟死於敵金人相謂曰有如姚興者
十軰吾屬敢前乎興忠勇如此宜超加爵謚於是賜謚
忠&KR1063;
張玘字伯玉世居河南渑池建炎中以家財募兵討金
人從者數千人時翟興制置京西玘以衆屬焉金兵長
驅渡河玘禦之白浪口金人不得渡積功補武翼大夫
成州刺史董先為制置司前軍統制玘佐之每戰冐矢
石為諸軍先紹興元年金將高瓊率衆取商州董先禦
之玘乘銳奔擊從騎不能屬單馬至四皓廟金兵數百
騎至玘瞋目大呼挺刃突擊金兵披靡莫敢向是日九
戰九捷追至試劔關爭門蹂踐死者百人明年春偕先
繇藍田渡渭規取長安時偽齊經略司李諤屯渭北與
金將折合孛堇相為聲勢玘陳兵華嚴川俄白氣貫日
吏士驩奮戰于興平咸陽渭河石鼈谷時劉豫據京師
先軍乏食偽降豫不挈家玘事其夫人如舊豫使人迎
其妻先密書報玘勿遣且述必還意王倚攝虢州從偽
意聖玘患之會别將董震自商州来倚喜曰震與我善
今以兵来天贊我也乃與震謀害玘震陽許而隂以告
翼日倚詣玘議事玘叱下責以大義并推官祁宗儒斬
之先是豫遣人持詔撫諭以玘為商虢順州路兵馬都
監同統制軍馬玘囚其使至是并戮之於是偽齊河南
安撫孟邦雄總管樊彦直據洛陽兵直抵長水玘遣將
陳俊守白馬山謝臯守船板山梁進守錦屏山盡匿精
銳金兵深入玘戰東關三砦響應金兵潰玘率精騎三
千一日夜馳三百里黎明抵河南邦雄就擒彦直遁去
便宜升霸州防禦使三年春先自偽齊歸玘還兵柄退
就位時人義之初翟興既死朝廷命其子琮襲至是琮
言扵朝真授玘武翼大夫果州團練使河南府孟汝唐
州馬步軍副總管擊金將閻銳于唐鄧間先登殺獲千
餘人未幾詔先一行並聽神武後軍統制玘從岳飛復
亰西六州平湖賊鍾子義等累功進拱衛大夫入侍衛
始以誅王倚事聞敕付史館賜褒詔進親衛大夫三十
二年領御營宿衛前軍都統屯泗州時金人攻海州急
詔玘會鎮江都統制張子盖赴之賊環城數十匝矢石
如雨玘戰于州北三里麾精騎衝其陣手殺數十人殱
其長殺獲萬計海州圍解玘中流矢卒子盖上其功特
贈正任觀察使官其後九人廟號忠勇孝宗即位又命
祠於戰所贈清遠軍承宣使子世雄歿於符離之戰贈
武節大夫
陳亨祖者淮寕大豪也紹興末官軍已復蔡州亨祖遂
領民兵據淮寕執金知州完顔耶魯以其城来歸命為
武翼大夫忠州刺史知海寕府金兵攻城亨祖力戰死
之舉家五十餘人皆死贈容州觀察使立廟光州賜額
閔忠
王拱建康府前軍統制從都統卲宏淵收復虹縣進取
宿州屢立竒功隆興元年五月與金人接戰深入營中
自辰至申力戰死詔贈正任觀察使官其家八人許奏
異姓賜銀三百兩即其砦立廟賜額忠節是役也中亮
大夫朱贇亦死之贈承宣使
劉泰樞密院忠義前軍正將也慷慨好義以私財募兵
三百糧儲噐械一切不資於官金人犯夀春泰率所部
赴援轉戰累日金人引去泰身被數十創一夕死詔贈
武翼郎官其家三人
孫逢眉山人大觀四年進士累官至太學博士張邦昌
僭立有司趣百僚入賀逢獨堅卧不起夜既半同僚彊
起之不從至垂泣與之訣時祠部員外郎喻汝礪聞變
捫其膝曰不能為賊臣屈遂掛冠去事畢有司舉不至
者欲以逢與汝礪復於金人邦昌以畢至告乃免逢聞
之曰是必將肆赦遷官以重汙我我其可竢遂發疾而
卒
李熙靖晉陵人提舉醴泉觀邦昌使直學士院熙靖固
拒因憂憤不食疾且篤謂友人曰百官何日再朝天乎
泣數行下邦昌又命禮部侍郎譚世勣權直學士院世
勣亦稱疾堅卧不起熙靖尋卒後並贈延康殿學士
趙俊字德進南亰宋城人紹聖四年進士官至朝奉郎
隐居杜門雖鄉里不妄交劉安世無恙時居河南暇則
獨一過之徐處仁與俊厚善及為丞相鄉人多見用俊
未嘗往求處仁亦㤀之獨不得官建炎末士大夫皆避
地俊獨不肯曰但固吾所守爾死生命也避將安之衣
冠奔踣於道者相繼俊晏然不動劉豫以俊為虞部員
外郎辭疾不受以告畀其家卒卻之如是再三豫亦不
復彊凡家書文字一不用豫僭號但書甲子後三年卒
贈承直郎
姚邦基者蜀人也知尉氏縣秩滿不復仕屏居村落間
授徒自給時宗室南渡不及者尚散居民間豫募人索
之承務郎閻琦匿不以聞為人所告豫杖之死
劉化源耀州人紹聖元年進士建炎初金人陷關陕守
令以城降者金人因而命之化源時知隴州不肯降城
陷被執金人使人守之不得死遂驅入河北鬻蔬果隐
民間者十年終不屈辱有米璞者與化源同鄉里西人
皆敬之璞登政和二年進士第時通判原州劉豫欲官
之杜門謝病卒不汙偽命有劉長孺者亦耀州人時簽
書博州判官廳公事與豫書備陳祖宗德澤勸以轉禍
為福豫怒追其官囚之百日長孺終不屈豫後復官之
不從紹興九年宣諭使周聿上之朝詔赴行在而簽書
樞密院事樓炤言璞苦風痺化源長孺老病遂命各轉
兩官奉祠又言新鳳翔教授隂晫守節不仕詔特改令
入官其後金復渝盟長孺之華隂縣不屈而死有李嚞
者開封人宣和六年進士建炎中知彭陽縣亦不降與
民移治境上令執之以獻金人欲官之凡三辭其後金
人以為歸附命為儒林郎嚞言於所司曰昔為俘獲不
敢受歸附之賞還其牒劉麟聞其賢命張中孚以禮招
致嚞力拒之紹興九年死原州事聞贈奉議郎官其家
一人
胡唐老字俊明樞密副使宿之曾孫也崇寕間與弟世
將同登進士第歷南亰國子博士知江陵縣召為祕書
省校書郎靖康元年擢殿中侍御史金人再犯亰師攻
圍日急唐老請對曰城危矣康王北使為河朔士民留
不得進殆天意也請就拜大元帥俾召天下兵入援宰
相何㮚是之遂遣秦仔持蠟書詣相州拜王河北兵馬
大元帥時朝廷趣西兵入衛而不立帥唐老疏乞命范
致虚為宣撫使節制諸路以進不然必無功不聽後致
虚以孤軍與金人戰淆澠間它路兵不至遂敗亰師破
金人搜括金銀分命朝臣董之以臺臣紏察唐老預焉
出知無為軍朝廷竄逐偽命之臣坐降二官先是金人
怒民間多匿金銀杖唐老幾死以疾得免稱臣於偽楚
至是唐老不自言故例從貶秩三年知衢州苖傅敗走
以亂兵犯城唐老拒之會大雨雹城上矢石俱發賊不
支遂解去以功擢秘閣修撰未幾進徽猷閣待制充兩
浙宣撫使參謀官知鎮江府兼浙西安撫使杜充降于
金建康失守潰卒戚方等趣鎮江城壁頹圮兵不滿千
獨倚浙西制置韓世忠為重世忠復去唐老度力不敵
因撫之無何方欲犯臨安妄言赴行在請唐老部衆以
行唐老不從諭以順逆禍福方衆環脅之唐老怒罵方
遂遇害詔贈徽猷閣直學士謚定愍時安撫司機宜鄭
凝亦以兵死詔官其家一人凝之戬孫也
王儔以通判真州權通判廣德軍建炎末盗戚方既為
劉晏所破引兵欲趨宣城道過廣德入其郛儔不屈與
權判官李唐俊權法司潘偊權知廣德縣韋績權丞蒋
夔皆死後贈儔二官唐俊等皆亰秩錄其家一人
朱嗣孟饒州樂平人宣和間進士為廣德司戶兼司理
叛卒戚方破鎮江犯廣德守倉黃遣招安無敢往者竒
嗣孟状貌有膽略遂以命焉嗣孟雅自負不復遜直詣
賊壘問所以涉吾地何故為陳逆順禍福使自擇所處
方以迕已殺之事聞贈宣教郎官其子
劉晏字平甫嚴州人入遼舉進士為尚書郎宣和四年
帥衆數百来歸授通直郎金人犯亰師以晏總遼東兵
號赤心隊建炎初從劉正彦擊淮西賊丁進進黨頗衆
晏所提赤心騎才八百乃為五色旗使騎兵持之循山
而出一色盡則以一色易之賊見官軍累日不絶顔色
各異遂不戰而降遷朝散郎正彦反晏謂其部曲曰吾
豈從逆黨者耶以衆歸韓世忠世忠追正彦及苖傅于
浦城以晏騎六百為疑兵于浦山之陽賊大駭晏以所
部力戰正彦既擒世忠上其功遷一官金人犯建康杜
充兵潰世忠退保江隂晏領赤心百五十騎屯青龍羣
宼犯常州郡守請晏為援晏以精銳七千人出竒破之
進直龍圖閣保馬跡山以捍寇寇再至晏選舟師迎戰
降其衆千五百人郡人為晏立生祠戚方圍宣城急命
晏往援晏至城下未立營壘出不意直擣方帳下方大
驚卻走晏欲生致方單騎追之方率其衆迎戰晏不能
敵猶手殺數十人為賊所害事聞贈龍圖閣待制官其
子四人於死所立廟曰義烈歲時祀之
鄭振字亨叔興化軍仙遊人建炎中盜楊勍起邑令檄
振紏集民兵以禦之振力戰賊衆披靡一夕遁去紹興
十三年羣盜曾少龍周老龍何白旗陳大刀衆至數萬
帥司檄振行盜素聞振名不戰自屈十六年盜詹鐵义
者入振井里振帥衆拒之殺數十人遂遇害廟食里中
有孫知微者以朝請大夫通判舒州紹興元年賊劉忠
入其境執知微以去知微不屈忠怒臠而食之
孟彦卿忠厚從父也頗知兵通判潭州建炎三年潭城
中叛卒焚掠自東門出帥臣向子諲命彦卿領兵追之
已而招安其衆未幾潰兵杜彦自袁州入瀏陽遂犯善
化長沙二縣彦卿率民兵拒之手殺數人賊勢挫退還
瀏陽彦卿追與之戰俄而民兵有自潰者賊遂乘之斬
彦卿持其首以告所掠民兵曰此善戰孟通判首也因
支解以徇添差通判趙民彦以民兵赴之鏖戰瀏陽城
南南流橋依山為陣殺傷甚衆偶為間者折其陣中認
旗衆驚謂民彦已敗遂潰民彦為賊所得邑士謝淳以
才勇衆推之帥民兵為前鋒助民彦戰淳手殺數十人
力屈亦被執賊并殺之事聞彦卿民彦並贈直龍圖閣
官其家各三人淳字景祥贈成忠郎官其子晞古朱熹
帥湖南請為彦卿民彦立廟以淳侑之
高談字景遂卲武光澤人紹定二年旁郡盜作諸子請
避之談曰昔楊子訓問避寇於胡文定公語之曰往歲
盜起燕山則河北關中可避入關則河南漢南可避今
惟二廣寕保其無寇乎吾惟存心以聽命爾小子識之
此格言也今南去則汀劔西去則旴贑皆為盜區東去
富沙雖有城避吾聞官吏例弗我納北去廣信防夫守
隷利人囊箧指民為諜數剽殺之舍胡公之言未有他
策也盜入諸子又請談曰有廟祏在將焉之賊至談出
曰時和歲豐何忍為此盜曰吏貪暴民無所愬我為直
之談曰獨不能撾鼓上聞乎民何辜而殺之盜怒執諸
庭遺之牛酒不釋遺之金帛不釋談曰然則將何為盜
曰我欲東破武陽若得耆老如爾者率是鄉子弟吾其
濟乎談曰斯言奚為至我唾賊大罵遂遇害而里人賴
以免談平居言動必由禮法故鄉人敬而附之
連萬夫德安人或曰南夫弟也補將仕郎建炎四年羣
賊犯應山萬夫率邑人數千保山砦賊不能犯寇浪子
者以兵至圍之三日卒破之賊知萬夫勇敢有謀欲留
為用萬夫怒厲聲罵賊為所害贈右承務郎官其家一
人
謝臯者開封人為鎮撫使統制官李成陷號州欲降之
臯指腹示賊曰此吾赤心也自剖其心以死
王大夀泉州人為左翼隊將紹定五年海寇王子清犯
圍頭守真德秀遣大夀領卒百人防遏猝與賊遇奮前
控弦斃賊十餘後無援者遂沒從死者五人賊就俘剖
心祭之事聞贈官恤其家
薛良顯字貴勤温之瑞安人登崇寕二年進士第累官
為大宗正丞出為江東轉運使江寕軍校周德作亂良
顯聞變率衆出戰斬十餘級力不勝死之事聞贈恤良
渥
唐敏求字好古太平當塗人宣和六年進士調德化主
簿盜起敏求挺身率衆捍賊度力不能支諭以禍福賊
憤詆觸譟而前遂遇害事聞加贈升朝官仍補其子楠
將仕郎
王師道字居中兖州人為人沈勇任吉州栗傳砦廵檢
紹興中與盜戰于吳村每射輙斃追擊數里遇賊有伏
于民居者挺身力戰遂死立廟其地部使者以聞官其
二子王輝者青州人亦嘗為栗傳砦廵檢靖康初詔起
義兵輝應募立竒功官至正使寓吉州淳熙二年茶寇
犯邑郡以輝驍勇檄之使行至勝鄉地險輝勇於進士
卒不繼為賊所得以刃加頸欲全之輝含血大罵遂死
帥司以聞贈忠州刺史與恩澤二人立廟羅陂陳霖者
字傅容泉州人嘉定十三年進士為瑞金尉盜起江閩
霖迎敵力戰盜繫之以去不屈遇害
宋史卷四百五十三
