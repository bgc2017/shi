宋史卷四百八十二
元中書右丞相總裁托克托等修
列傳第二百四十一
世家五
北漢劉氏
北漢劉繼元并州太原人祖崇漢祖之弟漢初為太原
尹北京留守隱帝嗣位周祖為樞密使崇謂判官鄭珙
曰吾與郭樞密素不協朝廷幼弱郭得志吾無類矣因
泣下珙遂勸繕完甲兵招集亡命為自全計及聞隱帝
遇害崇欲率兵南向會漢太后下令遣馮道詣徐州迎
崇子贇為漢嗣崇信之謂賓佐曰吾兒為帝矣復何慮
哉少尹李驤曰知幾其神時不可失揣郭公之心必不
以天下與人不如領精騎疾度太行控孟津以觀其變
徐州位定然後歸晉陽卽郭公不敢動矣崇大怒罵曰
腐儒敢離間我父子遽令左右曳出斬之驤曰僕負王
佐才今日為愚人畫計死固甘心但家有病妻願同戮
於市崇並殺之表其事於太后明無他志俄周祖為衆
所推降封贇湘隂公崇遣使奉書周祖乞贇歸藩使還
知贇已死崇慟哭為驤立祠遂卽皇帝位國仍號漢仍
稱乾祐年改名旻以子鈞為太原尹判官趙華鄭珙為
宰相陳光裕為宣徽使賫重幣結契丹自言與周有隙
願如晉祖故事約為父子契丹主許之遣政事令燕王
耶律述軋上樞使高勲策崇為大漢神武皇帝自是數
侵晉絳高平之敗崇單騎遁歸由此喪氣不敢復出師
顯德元年崇卒鈞襲位鈞舊名承鈞後止名鈞改元天
會以衞融為相叚常為樞密使蔚進掌親軍子繼恩為
太原尹始建七廟於漢祖舊第號顯聖宮潜結江南西
川為外援六年冬鈞結契丹侵周明年正月周恭帝命
太祖北征至陳橋驛衆推戴太祖卽位鈞與契丹兵皆
遁去是夏李筠以上黨叛令判官囚監軍周光遜等送
於鈞稱臣求援鈞自至太平驛與筠會遣其宣徽使盧
贊將騎數千隨筠入宼又遣其河陽節度范守圖援之
及太祖親討前軍石守信高懷德破筠衆於澤州獲守
圖殺鈞兵數千鈞之沙谷砦又為折德扆所破斬首五
百級九月昭義李繼勲率師入鈞平遥虜獲甚衆建隆
二年冬繼勲又敗鈞兵斬首百餘級獲其遼州刺史傅
廷彦弟勲以獻三年二月鈞侵晉潞二州守將擊走之
三月太祖詔河東降人徙家於邢洺計口給粟四月太
原民四百七十人降七月鈞捉生指揮使路貴等十一
人降並補内殿直四年八月邢州王全贇率師攻樂平
鈞拱衞指揮使王超散指揮使元威侯霸榮率所部千
八百人降全贇未幾鈞侍衞都指揮使蔚進馬軍都指
揮使郝貴超與契丹悉兵來救樂平三戰皆敗之遂下
其城詔建為平晉軍以降兵為傚順軍賜以錢帛靜陽
十八砦遂相率來降九月鈞復引契丹攻平晉軍太祖
遣洺州防禦使郭進濮州防禦使張彦進客省使曹彬
趙州刺史陳萬通將步騎萬餘救之未至而鈞遁去乾
德二年二月李繼勲與兵馬鈐轄康延沼馬步軍都軍
頭尹訓率兵攻遼州鈞遣郝貴超來援戰于城下大敗
刺史杜延韜危蹙與拱衞都指揮使冀進兵馬都監侯
美籍部兵三千降于繼勲賜延韜等襲衣銀帶器幣鞍
勒馬其降兵以效順懷恩為名是月府州擒鈞衞州刺
史楊璘以獻又鈞耀州團練使周審玉等四人降賜審
玉襲衣金帶絹千匹銀五百兩鞍勒馬仍賜名承瑨以
為左千牛衞大將軍領汾州團練使四月太祖遣馬軍
都校劉光將兵戍潞備鈞入侵五年三月鈞招收指揮
使閻章以石盆砦降鎮州四月招收指揮使樊暉殺監
軍成昭以鴻唐砦降鎮州六年正月偏成砦招收指揮
使任恩等百五十人降晉州三月鎮州守將攻破鈞馬
鞍山砦七月鈞鳥玉砦主胡遇等百三十九人降鎮州
初鈞自李筠敗狼狽而歸旦夕懼宋師之至以趙文度
為相召抱腹山人郭無為參議中書事以五臺山僧繼
顒為鴻臚卿參議國事因事誅叚常契丹主遣使責鈞
曰爾不禀我命其罪三擅改年號一也助李筠有所覬
覦二也殺叚常三也鈞皇恐曰父為子隱願赦罪契丹
不報自是使契丹者被留不遣終以勢力窘弱憂憤成
疾是月卒年四十三繼恩嗣位初太祖嘗因界上諜者
謂鈞曰君家與周氏為世讐宜其不屈今我與爾無所
間何為困此一方人也若有志中國宜下太行以決勝
負鈞遣諜者復命曰河東土地甲兵不足以當中國然
鈞家世非叛者區區守此蓋懼漢氏之不血食也太祖
哀其言笑謂諜者曰為我語鈞開爾二生路故終其世
不加兵焉繼恩本姓薛父釗娶崇女晉初為護聖營卒
漢祖典禁兵以釗崇壻釋其籍舘門下漢祖後領方鎮
爵位通顯釗罕得見其妻居常怏怏一日乘醉求見卽
引佩刀刺妻妻奮衣得脱釗乃自剄繼恩時尚幼漢祖
令鈞養為子遂冐姓劉八月太祖詔伐繼恩以内客省
使盧懷忠等二十二人將禁兵赴潞州昭義節度李繼
勲為行營前軍都部署侍衞步軍都指揮使党進副之
宣徽南院使曹彬為都監棣州防禦使何繼筠為前鋒
部署懷州防禦使康延沼為都監建雄軍節度趙贊為
汾州路部署絳州防禦使司超副之隰州刺史李謙溥
為都監九月繼勲敗繼恩軍於洞渦河其左勝軍使李
瓊來降賜襲衣金帶鞍勒馬初鈞謂郭無為曰繼恩庸
懦何堪付後事無為亦以為然至是繼恩獨處一室行
喪左右親信皆在太原無得從者或勸召之繼恩猶豫
不法有侯霸榮者邢州龍岡人多力善射走及奔馬嘗
為盜并汾間鈞用為散指揮使戍樂平建隆中率所部
來歸補内殿直未幾復奔太原鈞署供奉官至是謀持
繼恩首獻太祖遂乘繼恩無備白晝挺刃而入反扄其
門繼恩繞屏環走霸榮以刃揕胷弑之年三十四時立
六十日矣無為遣卒登梯入殺霸榮立其弟繼元繼元
本姓何初薛釗死崇以女再妻何氏生繼元何死鈞亦
養繼元為子繼元旣襲位改元廣運復結契丹為援開
寶二年春太祖詔李繼勲趙贊郭進司超等將兵先赴
太原太祖遂親征以繼元大谷令梁文陟為太子洗馬
郊令張續為右贊善大夫太祖將至繼勲敗繼元兵於
城下其憲州推官史昭文以州來降升本州刺史乃壅
汾水灌其城又遣海州刺史孫方進圍滄州繼元方恃
契丹為援守陴者揚言旦夕契丹至四月何繼筠敗契
丹於陽曲北太祖命以所獲首級鎧甲示於城下城中
由是喪氣知嵐州趙文度遂來降閏五月南城為汾水
䧟水注城中太祖幸長隄觀焉登望樓者見繼元殺其
相郭無為城中紛擾俄而城兵自西長連城出將焚攻
戰具反為攻兵擊走之斬首萬餘級夜半傳呼壁外繼
元降太祖令衞士擐甲將開壁門八作使趙璲曰受降
如受敵詎可中夜輕出太祖使伺之果諜者也太常博
士李光贊上言曰陛下應天順人體元御極戰無不勝
謀無不臧四方恃險之邦僣竊帝王之號者昔日與中
國為隣今日與陛下為臣蕞爾晉陽豈湏親討重勞飛
輓久駐師徒且太原得之未必為多失之未足為辱今
時屬炎蒸候當暑雨儻河津泛溢道路阻艱輦運稽留
恐勞宸慮太祖覽奏甚喜命宰相趙普撫諭諸將欲班
師禁軍校趙翰等叩頭願乘城急擊以盡死力太祖曰
汝曹我所訓練無不一當百以備肘腋同休戚也我寧
不取太原豈忍驅汝曹冐鋒鏑而蹈必死之地乎士皆
感泣遂班師九年八月太祖又遣党進潘美楊光美牛
思進米文義討之時繼元諜者趙訓為晉州所捕械送
于朝太祖命釋之給服裝放歸又遣郭進入忻代路郝
崇信王政忠入汾州路閻彦進齊超入沁州路孫晏宣
安守忠入遼州路齊延琛穆彦璋入石州路九月党進
敗繼元兵數千獲馬千餘郭進得山北民三萬七千餘
十月遼州監押馬繼恩入并州境燔四十餘砦獲牛羊
數千郭進又破壽陽得民九千穆彦璋入并州境得民
二千党進又敗繼元兵千餘於城下是月太宗卽位召
諸將還太平興國二年繼元胡桃砦指揮使史温等以
其民内附太宗謂齊王廷美曰太原我必取之四年始
議討伐曹彬以為可太宗意遂決語在彬傳宰相薛居
正曰昔周世宗舉兵太原倚契丹之援堅壁不戰以至
師老而歸及太祖破契丹於鴈門關南盡驅其民分布
河洛之間雖巢宂尚存而危困已甚得之不足以闢土
舍之不足以為患願陛下熟慮之太宗曰今者事同而
勢異彼弱而我強昔先王破契丹徙其人而空其地者
正為今日事也朕計決矣卿勿復言遂遣宣徽南院使
潘美等率諸將分兵圍汾沁嵐諸州車駕遂親征以驍
將郭進扼石嶺關斷契丹援路契丹果至進擊敗之初
繼元遣子續質於契丹契丹為進所敗繼元又遣徤步
間道賫蠟丸帛書求救進又得之徇於城下繼元外援
不至饟道又絶潘美等兵數十萬長圍四合自春徂夏
矢石如雨晝夜不息城中大懼會太宗奄至親督衞士
急攻人百其勇城無完堞太宗慮城䧟則殺傷者衆以
手詔諭繼元降詔至城下守陴者不納繼元不能知太
宗躬擐甲胄夜至長連城督諸將攻之控弦之士數萬
列陣于前蹲甲交射矢集城上如蝟毛每給矢必數百
萬頃之咸盡捕得城中人云繼元以十錢購一矢凡聚
百餘萬太宗笑曰此為我畜也五月庚辰繼元宣徽使
范超來降攻城者以超為出戰禽而戮之繼元遂斬超
妻子投其首城外壬午馬軍都指揮使郭萬超踰城降
繼元帳下親信因之漸亡去城中危急太宗又自草詔
諭之曰越王吳主獻地歸朝或授以大藩或列於上將
臣僚子弟皆享官封繼元但速降必保終始富貴安危
兩途爾宜自擇至是詔入諸將銳攻不可遏太宗臨之
恐城䧟害民麾衆少退是夕繼元遣其客省使李勲奉
表請降太宗賜勲襲衣金帶銀器錦綵銀鞍勒馬復遣
通事舍人薛文寶齎詔答之夜漏未盡太宗幸城北張
樂宴從臣於城臺繼元降遲明繼元率官屬縞衣紗帽
待罪臺下詔釋之賜襲衣玉帶金銀鞍勒馬三匹金器
五百兩銀器五千兩錦綵二千叚文武官各賜衣金銀
帶器幣鞍勒馬有差召升臺繼元叩頭言臣聞車駕親
征卽願束身歸罪蓋亡命者懼死逼臣不得降爾太宗
籍軍中亡投繼元者數百人選其巨室者以從軍法餘
賜服及錢帛分隷諸將詔授繼元特進檢校太師右衞
上將軍封彭城郡公館於行在所給賜甚厚其相李惲
等授官有差命中使康仁寶監之繼元獻其宮妓百餘
悉分賜立功將校又令仁寶護繼元親屬百餘赴京所
過續食賜京城甲第一區歲時優加頒賚六年加開府
儀同三司雍熙三年建房州為保康軍以繼元為節度
淳化二年繼元疾遣中使護醫診視及卒遺奏以其子
三猪為託太宗惻然哀之贈中書令追封彭城郡王賵
賻加等葬事官給時三猪六歲賜名守節授西京作坊
副使家居賜祿初太宗征繼元行次澶淵有太僕寺丞
宋捷者掌出納行在軍儲太宗見其姓名喜以為師必
有捷之兆及將至太原太宗遣詔攻城諸將曰我以端
午日當置酒高會於太原城中至癸未繼元降乃五月
五日也劉崇自周廣順元年稱帝歷四主二十九年而
亡繼元性殘忍在太原凡臣下有忤意必族其家自太
祖親征及遣將攻伐因之殺傷不可勝紀及窮蹙始降
太宗待遇終保全之嘗謂近臣曰晉司馬昭以劉禪思
蜀之對戲之云何乃似郤正之言此不仁之甚也亡國
之君皆暗懦所致苟有遠識豈至滅亡此可愍傷何反
戲侮乎劉繼元朕所虜者待之若賓客猶恐不慰其意
爾守節後為崇儀使改右屯衞將軍天禧四年特遷右
武衞將軍改右驍衞將軍
衞融字明遠青州博興人晉天福初舉進士調南樂主
簿歷齊澶二州從事忠武軍掌書記漢初為太原觀察
支使劉崇稱帝授中書侍郎平章事太祖立李筠據上
黨遣使降劉鈞鈞自將兵至太平驛與筠會遣宣徽使
盧贊入潞州監筠軍贊與筠不協鈞遣融和解之會筠
敗融被擒太祖責之曰汝何故勸劉鈞舉兵助李筠反
耶融曰犬吠非其主臣四十口受劉氏豐衣美食不忍
負之陛下縱不殺臣臣亦不為陛下用終當間道走河
東爾太祖怒令左右以鐵撾擊其首曳出將戮之融大
呼曰大丈夫死或重於泰山或輕於鴻毛今之死正得
其所爾太祖聞之曰此忠臣也遽命釋之召坐御前以
良藥傅其創賜襲衣金帶鞍勒馬旣而欲放融歸令融
先為書諭鈞言俟周光遜等歸朝卽遣融去鈞得書久
無報乃授融太府卿賜第京城乾德初郊祀融獻郊禋
大禮賦改司農卿出知陳舒黃三州開寶六年卒年六
十九子偁儔孫齊並進士及第
趙文度薊州漁陽人父玉嘗客滄州依節度判官呂兖
劉守光破滄州收兖親屬盡戮之兖子琦年十四玉負
之以逃至太原變姓名丐衣食以給琦琦後唐同光初
為藩郡從事當是時燕趙之士以玉能存呂氏之孤翕
然稱之明宗朝琦至職方員外郎知雜清泰中琦為給
事中端明殿學士玉已卒矣文度入洛舉進士琦薦於
主司馬裔孫擢甲科歷徐兖陳許四鎮從事漢初為河
東掌書記文度捷給善戲謔劉崇雅愛之及稱帝累官
至翰林承旨兵部尚書天會四年授中書侍郎平章事
轉門下侍郎兼樞密使加司徒久之與郭無為不協出
知汾州徙嵐州太祖開寶二年親征晉陽遣偏師圍嵐
文度危蹙請降待罪行宮太祖命釋之賜襲衣玉帶金
鞍勒馬器幣甚厚其官屬賜物有差文度本名弘以犯
宣祖廟諱賜今名師還授檢校太傅安國軍節度歲餘
徙華州不宣制而告敕同宣制之例又徙耀州凡歷三
鎮七年卒年六十一文度善為詩人多諷誦有觀光集
文度之降也其母在太原世以不能死節罪之子昌圖
至内殿崇班閤門祗候
李惲字孟深開封陽武人漢乾祐中舉進士客游嵐州
會劉崇自立署州從事擢知制誥翰林學士累至司空
平章事時母在鄉里惲不知存亡居常戚戚但以奕棋
沈飲為務政事多廢劉繼元頻以為言惲不介意後方
與僧奕棋繼元命近侍直抵惲前取局焚之惲怡然徐
詣繼元謝繼元因切責之明日别造新局奕棋如故太
宗克太原為殿中監始知母亡表求追服母喪不許出
知廣州遷司農卿連知許孟二州以足疾求解授忠武
軍行軍司馬端拱元年卒年七十三惲性疎達善談名
理年少時好滑稽及為相頗事持重初與王溥李昉同
年登第太原平相見敘舊情好益固論者美之子存誠
駕部員外郎存信左侍禁閤門祗候
馬峰并州太原人仕劉繼元至樞密使左僕射致仕太
原平太宗以為將作監遷太府卿分司西京峰善服餌
養生體強無疾性鄙吝頗好持論雍熙元年卒年八十
餘
郭無為青州千乘人少博學有辭辯為道士隱武當山
漢乾祐中周祖征河中無為杖策謁於軍門周祖一見
大竒之將留館門下左右曰無為縱横家流今公握重
兵不宜親之無為遂拂衣去隱太原抱腹山會劉鈞將
兵援李筠將發太原其大臣趙華諫曰筠舉動輕易今
起兵應之未見其可鈞怒不顧遂行及筠敗鈞狼狽而
歸由是重文學之士且曰夕懼宋師至頗求有智謀者
與之計事叚常薦無為於鈞鈞以諫議大夫召之及至
與語大悦尋遷吏部侍郎參議中書事與趙文度同秉
政意好不協鈞乃出文度知汾州俄誅叚常遂以無為
為左僕射平章事兼樞密使機務一以委之鈞嘗病與
無為語及後事謂其子繼恩不才無為亦言其然繼恩
旣立知其事欲誅無為畏懦不能決月餘侯霸榮弑繼
恩無為使人殺霸榮并人疑無為初授意於霸榮後殺
之以滅口也繼元立太祖遣李繼勲等討之仍詔許繼
元以青州節度無為邢州節度無為得詔色動一日繼
元宴羣臣契丹使亦在焉無為慟哭於庭曰今日以空
城抗大軍計將安出引佩刀欲自刺繼元遽降階持其
手引無為升坐蓋無為欲以動衆心也及太祖親征長
圍旣合無為請自將兵夜出擊圍欲自拔來歸値天隂
晦而止閹人衞德貴告其事會太祖壅汾水浸城城中
人情大懼繼元乃殺無為以徇
宋史卷四百八十二
宋史卷四百八十二考證
郭無為傳青州千乘人十國春秋云棣州人
宋史卷四百八十二考證
