宋史卷二百五十二
元中書右丞相總裁托克托等修
列傳第十一
王景(子廷義)王晏
郭從義曾孫承祐李洪信(弟洪義)
武行德楊承信
侯章
王景萊州掖人家世力田景少倜儻善騎射不事生業
結里中惡少為羣盜梁大將王檀鎮滑臺以景隷麾下
與後唐莊宗戰河上檀有功景嘗左右之莊宗入汴景
來降累遷奉聖都虞候清泰末從張敬達圍晉陽會契
丹來援景以所部歸晉祖天福初授相州刺史范延光
據鄴叛屬郡多為所脅從景獨分兵拒守晉祖嘉之遷
耀州團練使及代會晉祖幸鄴留為京城廵檢使改洺
州團練使開運初授侍衞馬軍左廂都校二年契丹南
侵少帝幸澶淵景與高行周等大破契丹衆于戚城遷
侍衞馬軍都指揮使領鄭州防禦使出為晉州廵檢使
知州事拜横海軍節度契丹至汴以其黨代景景歸次
常山聞契丹主殂欒城即間道歸鎮斬關而入契丹遁
去漢乾祐初加同平章事會契丹饑幽州民多度關求
食至滄州境者五千餘人景善懷撫詔給田處之周祖
微時與景善及即位加兼侍中景起身行伍素無智略
然臨政不尚刻削民有訟必面詰之不至大過即諭而
釋去不為胥吏所搖由是部民便之廣順初入朝民周
環等數百人遮道留之不獲有截景馬鐙者俄以景為
護國軍節度歲餘遷鎮鳳翔顯德初封褒國公加開府
階世宗即位加兼中書令先是秦鳳陷蜀州旁蕃漢戶
詣闕請收復世宗命景與向拱率兵出大散關進討連
䧟砦柵遂命景為西面行營都部署大破蜀軍于上邽
斬首數萬級是秋秦州降逾年徙景鎮秦州兼西面緣
邊都部署恭帝即位進封凉國公宋初加守太保封太
原郡王建隆二年春來朝太祖宴賜加等復以為鳳翔
節度西面緣邊都部署四年卒年七十五贈太傅追封
岐王諡元靖初景之奔晉也妻坐戮二子逃獲免晉祖
待之厚賞賜萬計嘗問景所欲對曰臣自歸國受恩隆
厚誠無所欲固問之景稽顙再拜曰臣昔為卒嘗負胡
牀從隊長出入屢過官妓侯小師家意甚慕之今妻被
誅誠得小師為妻足矣晉祖大笑即以小師賜景景甚
寵嬖之後累封楚國夫人侯氏嘗盜景金數百兩私遺
舊人景知而不責性謙退折節下士每朝廷使至雖卑
位必降階送迎周旋盡禮左右或曰王位尊崇無自謙
抑景曰人臣重君命固當如是我惟恐不謹耳初封郡
王朝廷以吏部尚書張昭將命景尤加禮重以萬餘緡
遺昭左右或言其過厚景曰我在行伍間即聞張尚書
名今使於我是朝廷厚我也豈可以往例為限耶景子
廷義廷睿廷訓廷訓至驍衞大將軍致仕廷義起家供
奉官改如京副使以善騎射周世宗擢為虎捷都虞候
遷龍捷右第二軍都校領珍州刺史宋初改内外馬步
軍副都軍頭乾德四年與韓重贇率師護治滑州靈河
新堤六年增治京城又命廷義董其役開寶二年加領
横州團練使從征太原廷義性勇敢親鼔士乘城獨免
胄矢中其腦而顚經宿卒年四十七太祖甚惜之優詔
贈建雄軍節度廷睿性驕傲好夸誕每言我當代王景
之子聞者咸笑之因目為王當代
王晏徐州滕人家世力田晏少壯勇無頼嘗率羣寇行
攻劫梁末徐方大亂屬邑皆為他盜所剽惟晏鄉里恃
晏獲全後唐同光中應募隷禁軍累遷奉國小校晉開
運末與本軍都校趙暉忠衛都校侯章等戍陜州會契
丹至汴遣其將劉愿據陜恣行暴虐晏與暉等謀曰今
契丹南侵天下洶洶英雄豪傑固當乘時自奮且聞太
原劉公威德遠被人心歸服若殺愿送欵河東為天下
唱首則取富貴如反掌耳暉等然之晏乃率敢死士數
人夜踰城入府署劫庫兵給其徒遲明斬愿首縣府門
外衆請暉為帥章為本城副指揮使内外廵檢使兼都
虞候遣其子漢倫奉表晉陽時漢祖雖建號威聲未振
得晏等來歸甚喜即日以暉為保平軍節度章為鎮國
軍節度晏為絳州防禦使乃領舊職既而暉等表晏始
謀功為第一遷建雄軍節度漢祖入汴加同平章事周
祖即位加兼侍中廣順元年劉崇侵晉州晏閉關不出
設伏城上并人以為怯競攀堞而登晏麾伏兵擊之顚
死者甚衆遂焚橋遁遣漢倫追北數十里斬首百餘級
擢漢倫濱州刺史八月來朝周祖以晏家彭城授武寧
軍節度俾榮其鄉里三年周祖征兗州次張康鎮晏來
朝獻馬七匹賜襲衣金帶親郊畢封滕國公加開府階
世宗即位加兼中書令初晏至鎮悉召故時同為盜者
遺以金帛從容置酒語之曰吾鄉素多盜我與諸君昔
嘗為之後來者固當出諸君之下為我告諭令不復為
若不能改吾必盡滅其族由是境内安靜吏民詣闕舉
留請為晏立衣錦碑世宗初復請立德政碑世宗命比
部郎中知制誥張正撰文賜之詔改其鄉里為使相鄉
勲德里私門立戟未幾改河南尹西京留守顯德三年
移鳳翔節度六年從世宗北征為益津關一路馬軍都
部署韓令坤副焉遂平三關太祖即位進封趙國公從
征李筠師還改安遠軍節度乾德元年進封韓國公上
章請老拜太子太師致仕每朝會令綴中書門下班俄
歸洛陽别墅四年冬卒年七十七廢朝三日贈中書令
初晏為軍校與陸平人王興善其妻亦相為娣姒晏既
貴乃薄興興不能平晏妻病興語人曰吾能治之晏遽
訪興興曰我非能醫但以公在陜時止一妻今妓妾甚
衆得非待糟糠之薄致夫人怏怏成疾耶若能斥去女
侍夫人之疾可立愈晏以為謗巳乃誣以他事悉案誅
其夫妻守西洛日白重贊鎮河陽時世宗征淮南重贊
慮并人乘間為宼因葺城壘且約晏為援晏意欲兼有
三城即與漢倫同率兵赴之重贊聞其來拒不納遣人
語之曰公在陜州巳立大功河陽小城不煩枉駕慙不
能對遂引兵還
郭從義其先沙陁部人父紹古事後唐武皇忠謹特見
信任賜姓李氏紹古卒從義纔丱角莊宗畜於宫中與
諸子齒明宗與紹古同事武皇情好欵狎即位以從義
補内職累遷内園使晉天福初始復姓郭氏坐事出為
宿州團練副使丁内艱北歸遂家太原漢祖在鎮表為
馬步軍都虞候屢率師破契丹于代北及建大號從義
首贊其謀擢鄭州防禦使充東南道行營都虞候領首
軍自太行路渡河漢祖入汴以為河北都廵檢使杜重
威據大名叛以為行營諸軍都虞候重威降為鎮寧軍
節度趙思綰之叛為行營都部署賜戎裝器仗金帶師
至永興圍其城即以從義為永興軍節度思綰糧盡城
中人相食從義繫書矢上射入城中說思綰令降仍表
於朝廷許以華州節制隱帝從其計即遣使諭思綰思
綰開門納欵翊日從義具軍容入城憩候館中思綰入
謁即令武士執之并其黨三百餘人悉斬於市以功加
同平章事周廣順初加兼侍中移鎮許州顯德初親郊
加檢校太師世宗將征劉崇從義適來朝因請扈從世
宗甚悦改天平軍節度即令從符彥卿破契丹于忻口
師還以功加兼中書令四年從征淮南移鎮徐州及世
宗自迎鑾至泗州見於行在恭帝即位加開府階宋初
加守中書令太祖征揚州從義迎謁於路願扈從不允
乾德二年又為河中尹護國軍節度六年以疾歸京師
開寳二年改左金吾衞上將軍逾年上章請老拜太子
太師致仕四年卒年六十三贈中書令從義性重厚有
謀略多技藝尤善飛白書初思綰之叛也廵檢使喬守
温遁去姬妾悉入思綰思綰敗從義盡取之守溫詣從
義求其愛妾雖不敢拒而心銜焉遂發守溫逃遁事坐
棄市人皆冤之從義善擊毬嘗侍太祖於便殿命擊之
從義易衣跨驢馳驟殿庭周旋擊拂曲盡其妙既罷上
賜坐謂之曰卿技固精矣然非將相所為從義大慙子
守忠守信守忠至閑廐副使守信字寶臣頗知書與士
大夫游至東上閤門使知邢州卒子世隆為比部員外
郎世隆子昭祐承祐昭祐為閤門祗候
承祐字天錫娶舒王元偁女授西頭供奉官仁宗為皇
太子承祐補左清道率府率春坊左謁者眞宗為玉石
小牌二勒銘以戒飭之帝即位遷西染院副使兼閤道
通事舍人勾當翰林司遷西上閤門副使坐盗御酒及
用尚方金器除名岳州編管徙許州别駕起為率府率
遷西京作坊使勾當右騏驥院院之大校試路馬者前
鳴鞭擁御盖承佑代試之其狂僭如此進六宅使象州
團練使承佑性狡獪緣東宫恩又憑藉王邸親既廢復
用廼僭言事或指切人過失同列謂之武諫官眞授衞
州刺史知相州入為羣牧副使改濰州團練使歴知曹
鄭澶鄆貝州徙澶州兵馬總管役卒有異謀者廉得不
待奏捕斬之再知澶州會中使過遽延入問管軍闕補
何人使者曰聞朝廷方擇才武者承祐起挽彊自衒左
右皆笑入為龍神衞四廂都指揮使以父喪起復眞定
府定州等路副都總管諫官歐陽脩余靖論其非才改
知相州尋徙大名府副都總管樞密使杜衍惡承祐驕
恣奏罷軍權為相州觀察使永興軍副都總管改知邢
州徙河陽兵馬總管衍去位復進為殿前都虞候并代
州副都總管兼知代州徙邢州諫官錢明逸言承祐無
廉守邢民素厭苦之改相州徙秦鳳路副總管累遷建
武軍節度使殿前副都指揮使尋以宣徽南院使判應
天府府壁壘不完盜至卒無以禦承祐始城南關浚沙
濉盟三河徙亳州諫官言承祐在應天府給糧不以次
且擅留糧綱批宣頭不發戍還兵越法杖配輕罪借用
翰林器出入擁旗槍以禁兵擬周衞體涉狂僭無人臣
禮罷宣徽南院使許州都總管徙節保靜軍知許州轉
運使蘇舜元薦承祐有將帥才政事如龔黃帝謂輔臣
曰彼庸人監司乃龔黃比之何所取信哉改知鄭州未
行暴疾卒贈太尉諡曰密承佑所至多興作為煩擾百
姓苦之
李洪信并州晉陽人漢昭聖太后弟也后弟六人洪信
居長少善騎射後唐明宗在藩時隸帳下及即位愛將
朱弘實總領捧聖軍弘實擢洪信為瓜牙漸遷小校應
順中潞王舉兵少帝殺弘實而東奔捧聖軍數百騎從
行洪信預焉及次衞州少帝與晉高祖遇因有疑貳謀
害晉祖其從兵皆亂時漢祖方護晉祖洪信以兵應之
獲免清泰中又為雍王重美牙校晉初為興順左廂都
指揮使漢祖統禁軍遷鎮太原奏隸麾下漢祖領陳州
刺史左護聖左廂都指揮使俄加岳州防禦使從漢祖
降鄴以警扈之勞授侍衞馬軍都指揮使領武信軍節
度乾祐中以羣小用事心懷憂懼白太后求解軍職出
為鎮寧軍節度歲餘遷保義軍節度初楊邠以元從功
臣為方鎮者不諳政務令三司擇軍將分補諸鎮都押
牙孔目官或恃以朝選藩帥難制洪信聞内難即召馬
步軍都校聶召奉國軍校楊德王建黃全武楊進翟本
右牙都校任溫武德護聖都校康審澄及判官路濤掌
書記張洞都押牙楊昭勍孔目官魏守恭悉殺之誣奏
謀逆周廣順初加同平章事洪信常以此妄殺自歉及
革命内不自安周祖猶以漢太后之故移鎮京兆本城
兵不滿千王峻西征至陜州以援晉州為辭又取去數
百人及劉崇北遁遣禁兵千餘屯京兆洪信益懼即請
入朝懇辭藩鎮拜左武衞上將軍世宗即位遷左驍衞
上將軍顯德五年改右龍武軍統軍從世宗北征為合
流口部署乾德五年改左驍衞上將軍開寳五年請老
以本官致仕八年卒年七十四洪信無他才術徒以外
戚致位將相斂財累鉅萬而吝嗇尤甚時節鎮皆廣置
帳下親兵惟洪信最寡少弟洪義
洪義本名洪威避周祖名改焉漢祖鎮太原補親校開
國授護聖左廂都校領岳州防禦使遷侍衞馬軍都指
揮使領武信軍節度少帝即位改鎮寧軍節度會誅楊
邠史弘肇等時侍衞步軍都指揮使王殷屯澶州即遣
供奉官孟業齎密詔令洪義殺之又令護聖都指揮使
郭崇等害周祖於鄴洪義素怯懦慮殷覺遷延不敢發
遽引業見殷殷乃錮業送密詔於周祖洎周祖起兵少
帝又詔洪義扼河橋及周祖兵至洪義就降漢室之亡
由洪義也廣聖初權知宋州節度未幾眞拜歸德軍節
度加同平章事權知許州歲餘改鎮安州顯德初加檢
校太師世宗即位加兼侍中未幾徙青州六年夏遷京
兆尹永興軍節度恭帝嗣位加開府階宋初加兼中書
令移鄜州乾德五年代歸卒年五十九贈太師
武行德并州榆次人身長九尺餘材貌竒偉家甚貧常
採樵鬻之自給晉祖鎮并門暇日從禽郊外值行德負
薪趨拱於道左晉祖見其魁岸又所負薪異常令力士
更舉之俱不能舉頗竒之因留帳下晉天福初授奉國
都頭遷指揮使改控鶴指揮使寧國軍都虞候開運中
契丹至汴行德被獲乃偽請於契丹以自效契丹信之
方具舟數十艘載鎧甲令行德率將校軍卒送歸其國
沂汴至河隂行德謂諸將曰我輩受國厚恩而受制於
契丹與其離鄉井投邊塞為異域之鬼曷若與諸君驅
逐兇黨共守河陽姑俟契丹兵退視天命所屬歸之建
功業定禍亂以圖富貴可乎衆素服行德威名皆曰所
向惟命不敢愛死行德即殺契丹監使分授器甲由氾
水倍道抵河陽契丹節度使崔廷勲出兵來拒行德麾
衆逆擊自旦及午殊死戰廷勲大敗棄城走行德遂據
河陽盡以府庫分給將士因推行德知州事時契丹兵
尚充斥行德厲士卒繕甲兵據上游士氣益奮人望歸
之聞漢祖起太原即自稱河陽都部署遣其弟行友間
道奉表勸進漢祖覽奏喜甚即授行德河陽三城節度
漢祖由晉絳至洛行德迎候境上以所部兵翼至京師
還河陽乾祐中加同平章事移真定尹成德軍節度廣
順初加兼侍中俄改忠武軍節度遷河南尹西京留守
時禁鹽入城犯者法至死告者給厚賞洛陽民家嫗將
入城鬻蔬俄有僧從嫗買蔬就筥翻視密寘鹽筥中少
答其直不買而去嫗持入城抱關者搜得鹽擒以詣府
行德見盛鹽襆非村嫗所有疑而詰之嫗言適有僧自
城外買蔬取視久之而去即捕僧訊治之具狀與關吏
同誣嫗以希賞行德釋嫗斬僧及抱關吏數輩人畏之
若神明部下凛然三年丁外艱起復顯德初加開府階
進封譙國公世宗即位兼中書令初世宗自河東還次
河陽以洛陽城頭缺令葺之行德率部民萬餘完其城
封邢國公是秋代王晏為武寧軍節度與晏兩换其任
先是唐末楊氏據淮甸自甬橋東南決汴匯為汙澤二
年將議南征遣行德率所部丁壯于古隄疏導之東逹
于泗上及親征以行德為濠州行營都部署破淮軍二
千餘人於郡境俄遣率師屯定遠以逼其城為吳人所
敗死者數百人行德以身免左授右衛上將軍五年下
淮南復授行德保大軍節度兼中書令恭帝嗣位進封
宋國公宋初加中書令進封韓國公再授忠武軍節度
改封魏國公乾德二年冬移鎮安州加開府儀同三司
開寳二年入為太子太傅太平興國三年以本官致仕
四年卒年七十二贈太師
楊承信字守真其先沙陁部人父光遠仕晉至太師壽
王承信光遠第三子幼以父任自義武軍節院使領蘭
州刺史歴宣武平盧二軍牙校開運初光遠以青州叛
少帝遣李守貞等討之食盡勢窮承信兄承勲刧其父
以降青州平光遠死承信與弟承祚詣闕請死詔釋之
以承信為右羽林將軍承祚為右驍衛將軍放歸服喪
私第尋安置鄭州初光遠送欵契丹求援兵未至而光
遠降及契丹來寇承勲時為鄭州防禦使召數其罪殺
之以承信為平盧軍節度繼父職仕漢歴安鄜二州節
度累加檢校太師周廣順初加同平章事諸將西討劉
崇承信表求預行以郊祀恩加開府階封𣏌國公世宗
即位進韓國公顯德初征淮南為濠州攻城副都部署
改壽州北砦都部署兼知行府事壽州平累戰功擢忠
正軍節度同平章事時徙州治下蔡承信既增廣其城
又遣監軍薛友柔敗淮人六百餘于盧州北恭帝即位
進封魯國公宋初加兼侍中來朝會征李筠命為澤州
西面都部署筠平移鎮河中乾德元年進封趙國公二
年卒年四十四贈中書令承信身長八尺美儀表善持
論且多藝能雖叛臣之子然累歴藩鎮刻勵為政而不
苛故能始終富貴其卒也蒲民表乞祠之則其遺愛之
在人者可知矣景德四年錄其孫松為奉職
侯章并州榆次人初在并門事後唐莊宗為隊長明宗
朝遷小校晉開運末為忠衞指揮使屯兵陜州為内外
馬步軍都指揮使兼三城廵檢使會契丹入中原與趙
暉王晏謀斬契丹將劉愿送欵於漢祖漢祖入汴擢為
鎮國軍節度乾祐初加同平章事尋移鎮邠州章居鎮
無善政傲上剝下以貪猥聞用見戶為逃擅其租賦乃
矯奏貧民數千戶負税租久禁繫不能輸願以巳俸代
時方姑息詔褒之副使趙彥鐸有良馬章欲之不與誣
彥鐸謀逆殺之亦置而不問俄加檢校太師周初加兼
侍中廣順二年入朝獻銀帛請開宴周祖謂左右曰諸
侯來朝天子自當錫宴以申愷樂豈俟其貢奉為之耶
命復賜之仍令有司自今藩鎮有進奉者勿受俄賜宴
廣政殿章又獻銀千兩馬七匹上夀復不納三年授鄧
州節度周祖親郊加開府階封申國公世宗即位加兼
中書令世宗親征壽陽命章為攻城水砦都部署右衞
大將軍王璨副之俄徙西北水砦都部署再為武勝軍
節度建隆元年八月授太子太師封楚國公既罷節鎮
居常怏怏一日於朝堂與故舊言晉漢閒事時有輕忽
章者章厲聲曰當遼主疾作謀歸有上書請避暑嵩山
者我麤人以戰鬭取富貴若此諛佞未嘗為之坐中有
慚者乾德五年卒
論曰王景輩微時或至為盜負薪遭五代之亂奮身戎
功重據邊要宋興稽顙北嚮太祖待以誠信宜無不自
安者景趨利改圖乃至滅族王晏郭從義遷怒肆忿誣
人以死侯章在藩邸有剝下之名李洪義狃於肺腑之
戚而無外凛之志咎孰甚焉斯皆亂世之習有不能盡
去之者武行德守洛邑辯究欺罔民用畏服顧不優於
諸人耶
宋史卷二百五十二
宋史卷二百五十二考證
王景傳景為西面行營都部署資治通鑑節要景為
西面行營都招討使
斬首數萬級資治通鑑節要王景敗蜀兵獲將卒三
百與傳不同
宋史卷二百五十二考證
