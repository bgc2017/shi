宋史卷四百六十六
元中書右丞相總裁托克托等修
列傳二百二十五
宦者一
竇神寳王仁睿王繼恩李神福(弟神祐)
劉承規閻承翰秦翰周懷政
張崇貴張繼能衛紹欽石知顒(孫全彬)
鄧守恩
宋世待宦者甚嚴太祖初定天下掖庭給事不過五十
人宦寺中年方許養子為後又詔臣僚家母私蓄閹人
民間有閹童孺為貨鬻者論死去唐未遠有所懲也厥
後太宗却宰相之請不授王繼恩宣徽真宗欲以劉承
規為節度使宰相持不可而止中更主幼母后聽政者
凡三朝在於前代豈非宦者用事之秋乎祖宗之法嚴
宰相之權重貂璫有懷姦慝旋踵屛除君臣相與防微
杜漸之慮深矣然而宣政間童貫梁師成之禍亦豈細
哉南渡苗劉之逆亦宦者所激也坊記曰君子之道辟
則坊與大為之坊民猶踰之可不戒哉作宦者傳
竇神寳父思儼五代時為内侍宋初皇城使兄神興左
領軍衛大將軍致仕神寳初為黃門太平興國中從征
太原擐甲登城中流矢稍遷入内高品監幷州戍兵屢
出襲賊前後破砦三十六斬千餘級大獲鎧甲牛馬槖
駞因築三砦詔褒之九年命與尹憲屯夏州時岌伽羅
膩等十四族久叛神寳率兵大破之焚其廬帳斬千餘
級虜獲甚衆雍熙中朝廷遣使綏宥麟府州募邊部願
攻契丹者賜以金帛神寳上言狼子野心由此或生邊
隙乃止俄轉殿頭高品淳化中使河東閱視堡柵兵騎
慕容德豐自刑臺徙延州未至郡詔神寳乘傳權州事
環州近邊内擾與陳德玄討之破牛家族二十八部且
規度通遠入靈武路就命環慶同駐泊牛家族復結衆
叛又破之殱餘黨於極泉鎮獲其渠帥九人西戎宼鄜
以援之之勞遷供奉官與田紹斌部送靈州芻糧即命
駐泊李繼遷入宼與慕容德豐襲破其堡砦焚帳幕獲
人畜數萬計連詔嘉奬遷内殿崇班至道初繼遷再宼
靈武神寳遣人間道告急闕下賊圍之歲餘地震二百
餘日城中糧糗皆竭潜遣人市糴河外宵運以入間出
兵擊賊賊引去以功拜西京作坊副使又命于浦洛河
清遠軍援芻糧與楊允恭議造小車三千運糧至環州
三年遷西京左藏庫副使出使靈武還奏對稱旨面授
供備庫使咸平中出為高陽關鈐轄徙貝冀廵檢會原
州野狸族三千餘衆徙帳于順成谷大蟲堪與熟魏族
接戰詔神寳和治之至則定其經界遣悉還舊地入為
内侍右班副都知真宗朝陵留與劉承珪同掌大内事
大中祥符初勾當三班院又掌諸王宫事遷西京左藏
庫使領密州敕史兼掌往來國信神寳莅職精恪性吝
嗇畜貨鉅萬天禧初以皇城使罷内職三年卒年七十
一錄其子守志為入内供奉官
王仁睿不知何許人年十餘歲事太宗于晉邸服勤左
右甚淳謹及即位宣傳指揮頗稱旨歴入内小底都知
洛苑副使命典宫闈出納之命最居親近嘗與柴禹錫
等發秦邸隂事雍熙四年被疾遣太醫診視卒年四十
一特贈内侍省内侍國朝以來内侍都知押班不領他
職淳化至道後皆内殿崇班以上兼充多至諸司使有
領觀察使者没皆有贈官官給葬事舊制内侍人許養
一子以充繼嗣開寳四年以其爭財起訟詔自今滿三
十無養父者始聽養子仍以其名上宣徽院違者凖前
詔抵死咸平中徐志通為温台等州廵檢坐取李歡男
四人為假子又縱卒略民家小兒致其母抱兒投海死
決杖配掃班復申前詔以戒厲之
王繼恩陜州陜人周顯德中為内班高品初養於張氏
名德鈞開寳中求復本宗太祖召見許之因賜名焉累
為内侍行首會討江南與竇神興等部禁兵及戰船抵
采石九年春改裏面内班小底都知賜金紫十月加武
德使太祖崩副杜彦圭案行陵地尋充永昌陵使太平
興國三年遷宫苑使久之領河州刺史掌軍器弓槍庫
雍熙中王師克雲朔命繼恩率師屯易州又為天雄軍
駐泊都監自岐溝關君子館敗績之後河朔諸路為契
丹所擾城壘多圮四年詔繼恩與翟守素田仁朗郭延
濬分路按行增築之及遣將北伐又為排陣都監屯中
山改皇城使端拱初領本州團練使又為鎮定高陽關
兩路排陣鈐轄淳化初賜甲第一區五年加昭宣使勾
當皇城司李順亂成都命為劔南兩川招安使率兵討
之軍事委其制置不從中覆管内諸州繫囚非十惡正
贓悉得以便宜決遣二月命馬步軍都軍頭王杲趣劒
門崇儀使尹元由峽路分遣討賊並受繼恩節度詔前
軍所至其賊黨敢抗玉師者即湏殺戮如本非同惡受
制兇徒先被脅從今能歸順者悉釋其罪四月繼恩由
小劒門路入研石砦破賊斬首五百級逐北過青彊嶺
平劒州進破賊五千于柳池驛斬千六百級賊衆望風
奔走殺戮溺死者不可勝計又克閬綿二州五月至成
都破賊十餘萬斬首三萬級獲順及鎧甲僣偽服用甚
衆朝議賞功中書欲除宣徽使太宗曰朕讀前代史書
不欲令宦官預政事宣徽使執政之漸也止可授以他
官宰相力言繼恩有大功非此任無足以為賞典上怒
深責相臣命學士張洎錢若水議别立宣政使序位昭
宣使上以授之進領順州路防禦使繼恩握重兵久留
成都轉餉不給專以宴飲為務每出入前後奏音樂又
令騎兵執博局棋枰自隨威振郡縣僕使輩用事恣横
縱所部剽掠子女玉帛軍士亦無鬭志餘賊逬伏山谷
間州縣有復陷者太宗知之乃命入内押班衛紹欽同
領其事又遣樞密直學士張鑑西京作坊使馮守規乘
傳督其捕賊議分減師徒出蜀境以便糧運高品王文
夀者隸繼恩麾下繼恩遣領虎翼卒二千分遂州路追
討文夀御下嚴急士卒皆怨一夕卧帳中指揮使張嶙
遣卒排闥入斬文夀首以出會夜昏黑嶙猶疑其非然
炬照之曰是也時嘉州賊帥張餘有衆萬餘嶙即以所
部與之合賊勢甚盛初奏至太宗欲盡誅軍人妻子近
臣或請勿殺悉索營中書遣帥招撫諭以釋罪親屬偕
全必自引來歸因可破賊上然之令廵檢程道符諭旨
亡卒斬嶙函首送繼恩皆自拔來歸因使為鄉導擊賊
悉平之至道二年春布衣韓拱辰詣闕上言繼恩有平
賊大功當乘機務今止得防禦使賞甚薄無以慰中外
之望上大怒以拱辰惑衆杖脊黥面配崖州俄召繼恩
太宗崩命與李神福按行山陵加領桂州觀察使繼恩
初事太祖特承恩顧及崩夕太宗在南府繼恩中夜馳
詣府邸請太宗入太宗忠之自是寵遇莫比喜結黨邀
名譽乘間或敢言薦外朝臣由是士大夫之輕薄好進
者從之交往每以多寳院僧舍為期有潘閬者能詩詠
賣藥京師繼恩薦之召見賜進士第尋察其狂妄追還
詔書及真宗初繼恩益豪横頗欺罔漏泄機事與參知
政事李昌齡緘題往來多請託至有連宫禁者素與胡
旦善時將加恩密諉其為褒辭又士人詩頌盈門上惡
其朋結黜為右監門衛將軍均州安置籍没貲産多得
蜀土僣擬之物昌齡責忠武軍節度行軍司馬旦削籍
長流尋州詔中外臣僚曾與繼恩交識及通書尺者一
切不問咸平二年卒于貶所遣使將其家屬還京師假
官舍處之四年聽歸葬大中祥符三年特詔追復官爵
以白金千兩賜其家子懷珪轉入内高班
李神福開封人父繼美仕後唐為内侍顯德初為御厨
都監時内臣止以服色為貴太祖特賜紫後至右領軍
衛將軍神福少給事晉王府謹恪解上意未嘗少怠太
宗即位授入内高品從征太原攻城之際往來梯衝間
宣傳詔命即行在所遷殿頭太平興國六年擢入内高
品押班遷副都知勾當翰林司轉入内内班都知兼勾
當祗候内品班淳化四年遷崇儀副使勾當皇城司屬
初易黃門之號轉入内黃門都知俄加宫苑使太宗好
筆札神福每侍側多獲别夲之賜及不豫神福朝夕左
右躬侍藥膳真宗即位遷皇城使内侍省入内内侍都
知領恩州團練使勾當永熙陵行宫事時模寫太宗聖
容以神福立侍未幾求罷都知加昭宣使勾當皇城司
賜第宫城側遣脩内工為葺之咸平二年秋閱兵東郊
以神福為太内都部署是冬幸大名與王繼英並為行
宮使四年勾當三班部脩含光殿賜賚甚優景德初兼
領親王諸宫使三年改宣政使從謁諸陵復為行宫使
進幸西京賜酺命神福主其事大中祥符初天書降夕
神福與劉承珪鄧永遷李神佑石知顒張景宗藍繼宗
同直禁中賜以器幣緡錢京師酺會又令神福與白文
肇閻承翰同典之是歲封泰山與曹利用同經度行宫
道路及車駕進發又為行宫使禮畢授宣慶使領昭州
防禦使整肅禁衛先是諸司使止于宣政故特置使額
以寵之三年卒年六十四贈潤州觀察使神福性恭愿
和易每為衛紹欽所詬罵皆引避不校在禁闥五十年
稱為長者然久掌三班無規制遠近失叙有請託者不
能拒之人譏其所守子懷斌懷贇弟神祐
神祐初以父任授殿頭高品太祖將納孝章皇后命神
祐奉聘禮于華州乾德五年征太原負御寳從行開寳
二年又從征太原時有詔緣邊和市軍儲車駕在潞州
聞之且慮擾民令神祐馳驛止之時詔下已五日神祐
一夕而及晉陽一日甲士既陣賊潜縱火焚梯衝亟命
神祐部衛兵為援斬賊甚衆餘悉潰去王師伐廣川隨
軍賞給劉鋹平先部帑藏之物赴京師及土宼周瓊等
叛又副尹崇珂討平之六年隨曹彬南征克關城擒偽
將朱令贇命神祐馳入獻捷書賜錦袍金帶太宗即位
遷南作坊副使錢俶歸朝命神祐往按府藏之積再征
太原領工徒千人隨駕以備繕完甲兵劉繼元表納降
欵太宗陳儀衛城北臺以受之繼元移時未至神祐馳
單騎入城俄頃引繼元至及北伐燕薊命與劉延翰統
精騎為大陣之援車駕還又令率兵屯定州以備契丹
太平興國六年滑州治河防材葦未具命神祐馳往垣
曲伐薪蒸四百萬以濟其用七年契丹寇邊命領兵屯
瀛州俄改崇儀使提點左右藏庫遷洛苑使至道初西
鄙不寧命為靈環排陣都監率衆至烏白池而還俄駐
永興復護糧運抵朔方真宗嗣位轉内園使邠州都監
車駕北廵改天雄軍都監子城内廵檢時北兵充斥道
途阻塞命神祐單騎諭密旨于諸將敵騎數百忽至神
祐乃周麾而呼若召伏兵敵懼而逃遂逹其命俄充邢
州排陣都監勾當西八作司景德初上幸澶州領隨駕
壕砦三年遷入内都知從東封還遷南作坊使時内侍
將遷秩有扈從升山不升山或不預從祀者令神祐第
其勤状上親閱而叙遷之有范守遜皇甫文史崇貴張
延訓等皆嘗有譴累而亙陳勞效且言神祐等品第非
當泣訴于上止而復來者數四守遜等先改内常侍上
怒悉停其官神祐洎石知顒副都知張景宗藍繼宗並
坐削職尋掌御厨七年卒年六十六大中祥符六年錄
其孫永和為三班奉職神祐性謹愿曉音律頗好篇詠
子懷岊太宗時嘗請為道士後復内侍多屯邊郡常持
大鐡鞭以鬭賊屢中流矢至供奉官懷儼為内殿崇班
劉承規字大方楚州山陽人父延韜内班都知承規建
隆中補高班太宗即位超拜北作坊副使時泉帥陳洪
進歸朝遣承規疾置封具府庫會土民嘯聚為宼承規
與知州喬維岳率兵討定之太平興國四年命與内衣
庫使張紹勍等六人率師屯定州以備契丹又護滑州
決河雍熙中勾當内藏庫兼皇城司出為鄜延路排陣
都監改崇儀使遷洛苑使至道中與周瑩同簽書提點
樞密宣徽諸房公事仍加六宅使承規懇辭帝雖不許
而嘉其退譲真宗立瑩為宣徽使以承規領勝州刺史
簽書宣徽院公事尋譲宣徽之務加莊宅使咸平三年
遷北作坊使時邊境未寧議脩天雄軍城壘命承規乘
傳經畫又命提舉内東崇政殿等諸門遷宫苑使上詢
承規西事請益環州夲波鎮戍兵以為諸路之援從之
俄兼勾當羣牧司景德二年與李允則使河間按視嘗
經戰陣等處將卒之勞是歲置官提舉京師諸司庫務
以承規領之所創局署多所規制改皇城使與林特李
溥議更茶法四年三司上言新課增羡承規以勞加領
昭州團練使大中祥符初議封泰山以掌發運使遷昭
宣使長州防禦使會脩玉清昭應宫以承規為副使祀
汾隂復命督運議者以自京至河中由陸則山險具舟
則湍悍承規決意水運凡百供應悉安流而逹自朝陵
東封及是皆留掌大内禮成當進秩表求休致手詔敦
勉仍作七言詩賜之拜宣政使應州觀察使五年以疾
求致仕脩宫使丁謂言承規領宫職藉其督轄望勿許
所請第優賜告詔特置景福殿使名以寵之班在客省
使上仍改新州觀察使上作歌以賜承規以廉使月禀
歸於有司手詔褒美復定殿使奉以給之本名承珪以
久疾羸瘵上為取道家易名度厄之義改珪為規疾甚
請解務還私第聽之仍許皇城常務上印日内藏庫有
剏制就取商度又再表求罷官檢校太傅左驍衛上將
軍安遠軍節度觀察留後致仕七月卒年六十四廢朝
贈左衛上將軍鎮江軍節度謚曰忠肅承規事三朝以
精力聞樂較簿領孜孜無倦自掌内藏僅三十年檢察
精密動著條式又製定權衡法語在律歴志性沈毅徇
公深所倚信尤好伺察人多畏之上崇瑞命脩祠祀飾
宫觀承規悉預聞作玉清昭應宫尤為精麗屋室有少
不中程雖金碧已具必毁而更造有司不敢計所費二
聖殿塑配饗功臣特詔塑其像太宗之側承規遇事亦
或寬恕鑄錢工常訴夲監前後盗銅瘞地數千斤承規
佯為不納因密遣人發取還官不問其罪咸平中朱昂
杜鎬編次館閣書籍錢若水脩祖宗實錄其後脩冊府
元龜國史及編著讐校之事承規悉典領之頗好儒學
喜聚書間接文士質訪故實其有名于朝者多見禮待
或密為延薦自寝疾惟以公家之務為念遺奏求免贈
賻詔葬上甚嗟惜之遣内臣與鴻臚典喪親為祭文玉
清昭應宫成加贈侍中遣内侍鄧守恩就墓告祭子從
愿為西染院使
閻承翰真定人周顯德中為内侍入宋事太祖以謹愿
稱太宗時擢為殿頭高品稍遷内侍供奉官内殿崇班
先是八作司材木頗有隐弊承翰建議于都城西置事
材場治材以給之雍熙中知廣州徐休復奏轉運使王
延範不軌状遣承翰馳往同逮捕下獄就鞫之考掠過
苦延範遂坐誅李順亂蜀命為川峽招安都監賊平授
西京作坊副使會增募金吾兵以承翰及劉承藴分充
左右金吾都監兼街仗司事俄罷之真宗即位改西京
作坊使内侍左班副都知咸平三年河決鄆州王陵埽
遣承翰護塞時議徙鄆州以避河患又詔承翰與工部
郎中陳若拙乘傳規度徙于舊治之東南五年入内都
知韓守英為鎮定高陽關三路排陣都鈐轄上以其素
無執守議别擇人因謂宰相曰承翰雖無武勇然涖事
勤恪乃令代守英時中山屯兵甚衆艱于飛輓承翰請
鑿渠計引唐河水自嘉山至定州三十二里又至蒲隂
東六十二里合沙河經邊吴泊入界河以濟饋運亦可
旁為方田上嘉而從之渠成人以為便優詔褒之景德
初契丹謀宼順安軍承翰奉詔發雄覇精兵與荆嗣張
延同築壘禦之俄又遣詣德清軍規度重脩城壘車駕
北征承翰先在澶州北城奏契丹兵在近請不度河上
不聽促駕度浮橋二年加領廉州刺史勾當羣牧司多
條上馬政遂兼羣牧副使時契丹結好始置國信司主
交聘之事以承翰領之多所規置大中祥符初改西京
左藏庫使充夏州趙德明加恩官告使還請于蒲洛河
置館以待夏臺進奉使上以荒夐勞役不許四年遷内
園使左班都知領奬州團練使有西京左藏庫副使趙
守倫久典廐牧至是又掌估馬與承翰聯職任雖素為
姻家然不相得遂各訟訴並付御史臺承翰坐擅用羣
牧司錢當贖金三十斤守倫坐違制移估馬司當免所
居官典吏當杖眷詔寬其罰承翰贖金十斤守倫贖金
二十斤典吏亦降從杖羣牧都監張繼能判官陳越田
瑴勾當騏驥院楊保用估馬楊繼凝皆釋之制置使陳
堯叟特免按問六年上製内侍箴賜之承翰表請刻石
省中明年建應天府為南京作鴻慶宫設太祖太宗像
遣承翰自京奉往授南作坊使入内都知未幾卒年六
十八贈懷州防禦使承翰性剛彊所至過于檢察乏和
懿之譽子文應西京左藏庫使
秦翰字仲文真定獲鹿人十三為黃門開寳中遷高品
太平興國四年崔彦進領衆數萬擊契丹翰為都監以
善戰聞太宗因加賞異謂可屬任雍熙中出為瀛州駐
泊仍管先鋒事遷入内殿頭高品鎮定高陽關三路排
陣都監淳化四年補入内押班趙保忠叛命李繼隆率
師問罪翰監護其軍次延州翰慮保忠遁逸即乘驛先
往矯詔安撫以緩其隂計王師至翰又諷保忠以地主
之禮郊迎因並驅而出保忠遂就擒以功加崇儀副使
至道初為靈環慶州清遠軍四路都監真宗即位加洛
苑使入内副都知咸平中河朔用兵以為鎮定高陽關
排陣都監敗契丹于莫州東追斬數萬盡奪所掠老幼
詔褒之徙定州行營鈐轄王均之亂為川峽招安廵檢
使時上官正與石普不協翰恐生事為曉譬和解之親
督衆擊賊中流矢不却五戰五捷遂克益州上手札勞
問翼日進至廣都斬首千餘級獲馬數千匹歸朝遷内
園使領恩州刺史出為鎮定高陽關前陣鈐轄又徙後
陣破契丹二萬衆于威虜軍西俘其鐡林大將等十五
人又為邠寧涇原路鈐轄兼安撫都監率所部按行山
外召戎落酋帥諭以恩信凡三千餘帳相率内附未幾
康奴族拒命翰與陳興許均深入擊之斬級數千焚其
廬帳獲牛馬甚衆復與陳興曹瑋襲殺童埋軍主于武
延鹹泊川詔書加奬賜錦袍金帶白金五百兩帛五百
疋景德初車駕將北廵先遣翰乘傳往澶魏裁制兵要
許便宜從事俄充邢洛路鈐轄與大軍會德清軍張掎
角之勢又召為駕前西面排陣鈐轄管勾大陣翰即督
衆環城浚溝洫以拒契丹功畢契丹兵果暴至翰不脫
甲胄七十餘日契丹乞和凱旋留泊澶州月餘令率所
部兵還京師加宫苑使入内都知出為涇原儀渭鈐轄
先是西鄙無藩籬之蔽翰規度要害鑿巨塹計工三十
萬役卒數年而成不煩於民就遷皇城使入内都知以
翰在邊久宣力勤盡特置是名以寵異焉翰表譲不聽
大中祥符初求從東封手詔諭以西垂委任之意改昭
宣使又為羣牧副使祀汾隂是歲夏州屬戶有擾境上
者即日遣翰往脽上按視遍廵邊部及翰至事寧復還
扈從凡行在諸司細務悉令裁決不湏中覆禮畢加領
平州團練使奉祀亳州掌如汾隂八年營葺大内詔翰
參領其事閏六月暴卒于内庭之廨年六十四上甚悼
惜為之泣下贈貝州觀察使賻禭加等修内畢詔遣使
以襲衣金帶賜其家翰倜儻有武力以方略自任前後
戰鬭身被四十九創李繼遷之未賓也翰因使常出入
其帳中無疑間嘗白太宗言臣一内官不足惜願手刺
此賊死無所恨太宗深嘉其忠翰性温良謙謹接人以
誠信羣帥有剛狠不和者翰皆得其懽心輕財好施與
將士同休戚能得衆心皆樂為用其殁也禁旅有泣下
者九年重贈彰國軍節度詔楊億撰碑文億以其不蓄
財表辭所贄物雖朝廷不許而時論美之子懷志内殿
崇班
周懷政幷州人父紹忠以黃門事太宗從征河東得懷
政于亂屍間養為子給事禁中累至入内高品大中祥
符初真宗東封命修行宫頓遞及奉泰山天書馳驛赴
闕轉殿頭天書每出宫與皇甫繼明並為夾侍東封禮
成與内殿崇班康宗元留泰山修圜臺轉入内西頭供
奉官祀汾隂轉東頭六年劉承規卒擢内殿崇班入内
押班勾當皇城司會朝謁太清宫與閻承翰等同管勾
大内事七年奉天書摹刻于乾元殿為刻玉都監又為
修兖州景靈宫太極觀都監俄遷内殿承制是冬命起
居舍人知制誥盛度為會真宫醮告使懷政為都監還
為玉清昭應宫都監兼掌景靈宫會靈觀使刻玉成遷
如京副使九年建資善堂以懷政為都監夀丘宫觀成
優賜襲衣金帶遷崇儀使天禧大禮又為修奉寳冊都
監加領長州刺史是冬遷洛苑使二年春遷左藏庫使
仁宗為皇太子命為入内副都知管勾左右春坊轉左
騏驥使三年領英州團練使加昭宣使懷政日侍内廷
權任尤盛於是附會者頗衆往往言事獲從同列位望
居右者必排抑之中外帑庫皆得專取因多入其家性
識凡近酷信妖妄有朱能者本單州團練使田敏厮養
為人凶狡遂賂懷政親信得見因與侍卒姚斌妄談神
怪以訹之懷政大惑援能至御藥使領階州刺史俄於
終南山修道觀與劉益輩造符命託神言國家休咎否
臧大臣及宼凖鎮永興能為廵檢倚凖舊望欲實其事
凖好勝喜其附已多依違之朝臣屢言懷政之妄真宗
含忍不斥然漸疏遠之懷政憂懼時使小黃門自禁中
出詐稱宣召入内東門坐别室久之而還以欺同類會
凖為相踰年而罷懷政愈畏獲譴不自安四年七月與
弟禮賓副使懷信謀潜召客省使楊崇勳内殿承制楊
懷吉閤門祗候楊懷玉會皇城司期以二十五日竊發
殺丁謂等復相宼凖真宗為太上皇傳位於太子前夕
崇勳懷吉詣丁謂第密告之謂即夜偕崇勳懷吉至曹
利用第計議翌日利用入奏真宗怒命收懷政令宣徽
北院使曹瑋與崇勳于御藥院鞫訊具状帝坐承明殿
臨問懷政但祈哀而已命斬于城西普安寺父内殿承
制紹忠及懷信並杖配復岳州子姪勒停貲産没官朱
能父左武衛將軍致仕諤母周氏罰銅百斤子守昱守
吉分配邵蔡道州懷政僕使親從並杖配海島遠州部
下使臣貶秩有差懷政之未敗也紹忠嘗詬之曰斫頭
竪子終累我懷信謂之曰兄前事必敗宜早詣上首實
庶獲輕典及其謀亂又泣拜止之不聽故皆得免死右
街僧錄澄遠以預聞妖詐決杖黥配郴州内供奉官譚
元吉高品王德信高班胡允則黃門陽允文與懷政協
同妖妄皆杖配遠州入内押班鄭志誠與能書問往還
削兩任配房州入内供奉官石承慶嘗為懷政所召夜
二鼔不下皇城門鑰以待黃門黃守忠見之戒門卒勿
納至是言其事承慶坐削兩任配宿州楊懷玉次日始
詣樞密院自陳責授侍禁杭州都監擢崇勳内客省使
桂州觀察使懷吉如京使賜以金帶金銀懷政既誅亟
遣入内供奉官盧守明鄧文慶馳驛永興捕朱能劉益
李貴康玉唐信道士王先張用和悉免死配遠州能偵
知使者至衷甲出殺守明以叛詔遣内殿承制江德明
入内供奉官于德潤發兵捕之能入桑林自縊死永興
乾耀都廵檢供奉官李興夲軍十將張順斷能及其子
首以獻補興閤門祗候順牢城都頭以劉益等十一人
黨能害中使磔于市王先李貴唐信張用和八人皆處
斬能母妻子弟皆決杖配隸閤門祗候穆介知永興軍
府朱巽轉運使梅詢劉楚知鳳翔府臧奎等坐與懷政
能交結相稱薦皆論罪降宼凖太常卿再貶道州凡朝
士及永興鳳翔官吏與凖厚善者悉降黜焉
張崇貴真定人太祖時為内中高品稍遷殿頭太平興
國中以善射選為御帶錢俶納土命馳往閱城防儲偫
之數親征太原從崔彦進李漢瓊先路視水草端拱初
補内供奉官淳化四年命乘傳之延州招羌戎之内附
者發庫錢犒給以金幣賜酋領將行轉内班右班押班
就命管勾鄜延屯兵李繼隆討李繼遷詔崇貴以延安
兵掎角進討及擒趙保忠留崇貴與石覇守綏州徙平
夏民以實之繼遷扼橐駞路驅脅内屬戎人崇貴與田
敏率熟倉族癿遇戰于䨇塠殺二千餘級掠牛羊橐駞
鎧甲甚衆連詔褒諭繼遷走漠中遣其將佐趙光祚張
浦求納欵會于石堡砦崇貴椎牛釃酒犒諭之給以錦
袍帶會改内班為黃門命為黃門右班押班仍加内殿
崇班又改黃門為内侍職隨易焉既而繼遷貢槖馳名
馬待罪遣崇貴往賜器幣茶藥衣物至道元年進崇儀
副使内侍右班副都知時繼遷復叛劫芻餽于浦洛河
二年詔李繼隆大發師進討賊圍靈州急太宗將棄之
廷議未決命崇貴與馮訥乘傳往議其事乃益兵固守
就命為靈環慶州清遠軍路監軍又為排陣都監真宗
立拜洛苑使右班都知管勾幷州軍馬自是道後五路
討賊兵戰相繼卒無成功及是保吉復修貢詔以定難
節度授之命崇貴持詔命衣帶器幣以賜使還加六宅
使咸平元年又命管勾鄜延屯兵泊延安改駐泊都監
又為鈐轄其後繼遷復與熟戶李繼福為隙因緣内擾
崇貴與張守恩擊之焚廬舍獲貲畜器甲生口甚衆又
與王榮禦賊獲具馬數十四再詔褒飭四年詔歸俄
領奬州刺史復涖鄜延仍制置沿邊青白鹽事與衛超
領軍入敵境焚廬舍帳幕獲廩糗牛羊復被詔奬崇貴
屢詗契丹事傳遞以聞願身當一隊為前鋒詔不允景
德元年保吉死其子德明尚幼崇貴移書諭朝廷恩信
德明請俟釋服禀命詔書慰撫以向敏中為緣邊安撫
使自是邊防事宜經制小大皆崇貴專主之築臺保安
北十里許召戎人會議與之盟約二年春召赴闕面授
方略許德明以定難節度西平王賜金帛緡錢各四萬
茶二萬斤給内地節度奉聽回圖往來放青鹽禁凡五
事而令德明納靈州土彊止居平夏遣子弟入宿衛送
略去官吏盡散蕃漢兵及質口封境之上有侵擾者禀
朝旨凡七事德明悉如約惟以子弟入質及納靈州為
難故亦禁鹽如舊不許回圖三年九月以德明誓表來
上崇貴因請入朝許之以功拜皇城使内侍左右班都
知領博州團練使又持旌節誥命授德明太常博士趙
湘為之副四年使還會車駕上陵次瓊林苑崇貴對于
苑中即命為行宫使是秋復還延安供奉官曹信時監
邊軍信善琴崇貴與石普軍中宴集令信奏之信以久
廢為辭崇貴與普因摭其他過以聞真宗知其誣奏不
問大中祥符元年加昭宣使崇貴又在邊善識羌戎情
偽西人畏服每德明有所論述及境上交侵皆先付裁
制夏州趣邊有二路其文移至環慶者皆付延州議焉
嘗請置緣邊安撫使如北面之制上曰西鄙别無經營
苟德明能守富貴無慮朝廷失恩信也增置署局徒為
張皇不若委卿静制之二年上言久去鄉里願得告歸
葬父母許之錫與甚厚復命為都鈐轄提舉榷場崇貴
乞留京師面諭委屬之意聽歲入奏事四年八月卒年
五十七帝悼惜之贈豐州觀察使内侍護喪還京師子
承素東染院副使
張繼能字守拙幷州太原人父贊晉末為内班繼能建
隆初以黃門事禁中太平興國初為内品從征河東命
主城南洞屋以勞遷高品契丹入宼命為高陽鎮定路
先鋒都監從崔彦進戰長城口多所俘馘明年又與彦
進敗契丹于唐興口轉殿頭高品雍熙中夏州叛命李
繼隆為銀夏都部署以繼能監軍俄徙護定州屯兵領
驍捷卒三千屯五回嶺端拱初遷入内殿頭從趙保忠
討李繼遷保忠薦其有材命與保忠同經略其事代還
掌内弓箭庫淳化三年與白承睿護芻粟入靈武會繼
遷復寇邊命繼能承睿與知靈州侯延廣領驍卒五千
同主軍務俄留為夲州都監及鄭文寳議城威州清遠
軍繼能護其役工畢命與西京作坊副使張延州同知
軍事又與田紹斌同掌積石砦就遷内供奉官靈環慶
清遠軍後陣都監與西人轉鬭敗走之復還清遠詣闕
奏事遷内殿崇班未幾拜供備庫副使復遣護環州屯
兵徙涇原儀渭都廵檢使真宗即位遷崇儀使靈環十
州軍兵馬都監兼廵檢安撫使咸平三年王均之亂命
為川峽兩路招安廵檢使成都平留為利州招安廵檢
尋召歸會銀夏宼警復為邠寧駐泊都監夏人宼清遠
軍營于積石河繼能與楊瓊馮守規在慶州逗遛不時
赴援致陷城堡又焚棄青岡砦特詔下御史府免死長
流儋州景德二年會赦還為内侍省内常侍又為陜西
捕賊廵檢獲千餘人改内殿崇班從朝陵為行宫四面
廵檢四年宜州卒陳進為亂初知州劉永規馭下嚴酷
課澄海卒伐木葺州廨數不中程即杖之至有率妻孥
趣山林以采者雖甚風雨不停其役故進因衆怨殺永
規及監軍國鈞擁判官盧成均為帥據其城七月奏至
詔東上閤門使忠州刺史曹利用供備庫使賀州刺史
張煦為廣南東西路安撫使如京副使張從古及繼能
副之虞部員外郎薛顔同勾當轉運事發荆湖蘄黃州
兵討之上語近臣曰番禺寳貨雄富賊若募驍果立謀
主沿流東下趣廣州則為患深矣遣内侍高品周文質
使廣州監屯兵會隣路廵檢使控要路集東西海戰櫂
扼端州峽口賊悉衆來攻柳城縣殿直韓明許貴郝惟
和以所部兵千餘禦敵明貴死之惟和僅以身免成均
奉宜州印遣使詣舒賁求赦罪是夕進復陷柳城官軍
退保象州賊又寇懷遠軍知軍殿直任吉與邕桂廵檢
殿直張崇寳侍禁張守榮擊走之賊退而復集者累日
吉輩固守屢與鬭大獲其器甲又攻天河砦砦兵甚少
監軍奉職錢吉部分嚴整一戰敗之賊衆屢衂頗潰去
衆心擕貳將棄宜州以家屬之悼耄者五百人隕江中
率其衆裁三千趣柳象將入容管初至柳州限江不能
度知州王昱望賊遁走城遂陷朝廷以詔書四十分揭
要路諭賊歸順者悉釋其罪賊挈族居思順州分兵攻
象州利用命入内高班于德潤以千兵倍道襲逐利用
等繼至遇賊武僊縣之李練鋪賊初不知覺惟進率衆
來拒直犯前軍前軍寄班侍班郭志言麾騎士左右縱
擊賊衣順水甲執標牌以進飛矢攅鋒不能却前軍即
持棹刀巨斧破其牌史崇貴登山大呼曰賊走矣急殺
之賊心動衆遂潰逐北至象州城下賊砦猶有據長竿
瞰城中者成均始挈其族以詔書來降乃斬進幷其黨
生擒賊帥六十餘人斬首級獲器甲戰馬甚衆利用分
兵捕餘宼遣于德潤馳奏其事授利用引進使煦如京
使從古莊宅副使繼能供備庫使志言供備庫使又以
御前忠佐馬步軍副都軍頭郭全豐為都軍頭領勤州
刺史歸遠軍士手殺進者李昊劉宗趙敏並補夲軍頭
張守榮為供奉官閤門祗候張崇寳任吉並為供奉官
錢吉為右侍禁又以知象州大理寺丞何邴最有勞優
拜祠部員外郎賜緋又賜邴三子知道知古知常出身
邴之親屬同扞宼者悉甄叙之升象州為防禦使初賊
攻象州城在高丘上素無井閉壘之日皆以乏水為慮
頼天雨停水將竭而雨復下如是者兩月汲之以濟山
中無烽候每欲破賊即禱於城西神祠或見巨蠎吞龜
是日果有克獲衆以為神靈助順之應張守榮俄病瘴
遣尚醫馳往視之未至而卒贈如京使錄其子官十二
月餘寇悉平東封留繼能為京舊城内廵檢鈐轄俄加
東染院使大中祥符二年入内都知李神福等坐事悉
罷擢繼能入内内侍省副都知時宗室多召侍講說書
上嘉其勤學令講誦日别給公膳專遣繼能主之俄又
與内殿承制岑保正提點郡縣主諸院事三年兼羣牧
都監祀汾隂留掌大内兼舊城内廵檢鈐轄俄領會州
刺史謁太清宫為天書扶侍都監七年以疾求解職不
許命為涇原儀渭鎮戎軍兩路鈐轄未幾徙鄜延都鈐
轄先是内屬戶殺漢口者止罰孳畜繼能則麗於常法
繇是西人畏而不敢犯德明雖受朝命而羌部不絶宼
境繼能日課卒截竹為簽署字其上且言以備將士記
殺獲功状賊聞之甚懼歸朝復涖羣牧仁宗在儲宫常
親書一幅賜之繼能以聞真宗亦為標題其末人以為
榮九年坐前護脩莊穆皇后陵摧陷左授西染院使掌
往來國信天禧初復西京左藏庫使國信司吏陳誠者
頗巧點繼能欲援置羣牧司而誠先隷羣牧坐事停職
至是羣牧吏左宗抉其宿負白制置使曹利用故誠不
遂所求繼能怒宗之沮已密遣親事卒偵宗會宗弟元
喪妻宗嘗為假敦駿軍校馬送葬及還元抵飲肆與酒
保相毆繋府中而假馬之事未發誠即白繼能請屬府
中幷劾其事知府樂黃目受屬獄未就為羣牧副使楊
崇勲所發繼能坐罷内職䧏授西京作坊使出為邠寧
鈐轄繼能自陳不願外任得掌瑞聖園尋領往來國信
所三年復為西京左藏庫使内侍右班副都知未幾遷
崇儀使以衰老求解職轉内園使掌瓊林苑五年卒年
六十五特贈汀州團練使錄其子懷忠為大理寺丞孫
逖為三班奉職遜為借職春坊祗候繼能性沉密知兵
頗勇敢喜讀書然好治生晩年急於聚蓄衆以此少之
何邴後歸朝知磁州而卒一子知崇裁十餘歲特補太
廟齋郎又徙其姪平夷尉知古為滏陽尉省郎無賞延
之例猶以城守勞故甄錄焉
衞紹欽開封人父漢超内侍高品紹欽始以中黃門給
事晉邸太宗即位補入内高品甚被親倚從征太原命
督諸將攻城劉繼元䧏命領驍卒先入城燒其營柵遷
殿頭高品雍熙二年擢入内西頭供奉官淳化中部脩
皇城功畢授内侍押班五年加崇儀副使李順之亂王
師致討與王繼恩同領招安捉賊事遇賊鬭學射山南
又攻清水壩破䨇流砦招䧏數萬衆斬千餘級順死餘
黨保險為宼又與楊瓊先扼要路以邀之擒斬萬餘人
獲器甲槍槊千餘遣别將曹習領兵捕餘賊于安國鎮
斬三百級時嘉眉二州賊尚擾城郭又遣内殿崇班宿
翰討之兩川平召還深被褒勞真宗嗣位拜宫苑使領
愛州刺史充入内副都知修奉永熙都監既復土遂為
陵使景德二年改皇城使從幸河朔命為車駕前後行
宫四面都廵檢次澶淵命領扈駕兵守河橋三年加昭
宣使朝諸陵復為行宫廵檢駐洛陽命為皇城内外都
廵檢歴掌三班院皇城儀鸞翰林司卒年五十六紹欽
苛愎少恩不為衆所附太平興國中江東有僧詣闕請
脩天台夀昌寺且言寺成願焚身以報太宗允其請命
紹欽往督營繕既訖役遽積薪於廷請僧如願僧言欲
見至尊面謝紹欽曰昨朝辭日親奉德音不煩致謝僧
惴怖偃蹇顧道俗望有救之者紹欽即促令躋薪上火
既盛僧欲投下紹欽遣左右以义抑按而焚之子承慶
至内殿承制
石知顒真定人曾祖承渥梁尚食使祖守忠晉内供奉
官父希鐸高品知顒形貎甚偉建隆中授内中高品太
宗即位改供奉官雍熙中諸將征幽薊以知顒隨軍歸
掌儀鸞司淳化中明州初置市舶司與蕃商貿易命知
顒往經制之轉内殿崇班親王諸宫都監從王繼恩平
蜀宼就遷西京作坊副使咸平初遷正使帶御器械契
丹犯邊上北廵命為天雄軍澶州廵檢使俄改德博等
州緣河廵檢使兼安撫加領長州刺史三年戍鎮定高
陽關三路押大陣是冬改高陽關駐泊行營鈐轄歸朝
復掌親王諸宫事景德中自京抵泗遣徒治河堤命總
其役初計工累月及是浹日而畢上面加褒諭賜白金
千兩授入内都知大中祥符初遷内園使俄以定内侍
遷秩品第不當為其列所誣坐罷都知三年為幷代州
鈐轄遷莊宅使徙鎮定高陽關鈐轄四年命與内殿崇
班張繼能供奉官侍其旭同脩太祖神御殿上封求覲
闕下復掌羣牧司三班院親王諸宫事天禧二年為幷
代州鈐轄兼管勾麟府路軍馬事三年卒年六十九孫
全彬
全彬字長卿以知顒奏補入内小黃門累遷西頭供奉
官仁宗使致香幣于南海密詔察所過州縣吏治民俗
還具以對帝以為忠謹陜右羣盗殺鳳州廵檢遣往擒
滅之元昊叛全彬監鄜州兵救延州解圍去經略使明
鎬言其勇略善將得邊人情除幷代州都監加内侍押
班進鈐轄徙鄜延還為押班儂智高宼廣南以為湖南
江西路安撫副使出桂林請于宣撫使狄青願獨當一
隊以自效於是使將佐率兵力戰于邕州南方平領綿
州防禦使張貴妃居寧華殿閤命全彬提舉妃薨治喪
過制皆劉沆王洙與全彬共為之數月進宫苑使利州
觀察使給兩使留後奉俄為入内副都知知制誥劉敞
封還詞命居三月復授之轉領信武軍留後為永昭陵
鈐轄時去永定復土四十二年有司多亡其籍全彬以
心計辦治遷福延宫使提點奉先院熙寧中卒年七十
六贈太尉定武軍節度使諡曰恭僖
鄧守恩幷州人十歲以黃門事太宗淳化中盗起成都
從王繼恩往討之至道初就護西蜀屯兵咸平初為入
内高班契丹入宼命石保吉為鎮定都部署以守恩為
都監踰年入掌騏驥院會龍騎叛卒剽劫環慶遣守恩
擒翦之景德初為澶濮都廵檢又使環慶及戎瀘等州
廵察邊事大中祥符初按獄于濮州雪冤人十餘預監
修玉清昭應宫會靈觀七年又兼脩真遊殿景靈宫累
遷入内高品供奉官宫成遷内殿承制八年預修大内
改西京作坊副使九年營造皆畢授東染院使充會靈
觀都監天禧二年掌軍頭引見司又脩祥源觀成遷崇
儀使三年授入内押班河決滑州命為修河鈐轄郊祀
召為行宫使改如京使復還夲任四年春河復故道遷
文思院使歸朝加領昭州刺史是秋掌皇城國信二司
整肅禁衛遷入内副都知會建天章閣命領其事又勾
當資善堂兼太子左右春坊司守恩長七尺餘状貎甚
偉涖事幹敏以彊果稱于時五年卒年四十八贈淄州
防禦使錄其子官
宋史卷四百六十六
