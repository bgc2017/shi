宋史卷三百四十二
元中書右丞相總裁托克托等修
列傳第一百一
梁燾王巖叟鄭雍孫永
梁燾字况之鄆州湏城人父蒨兵部員外郎直史館燾
以蒨任為太廟齋郎舉進士中第編校祕閣書籍遷集
賢校理通判明州檢詳樞密五房文字元豊時久旱上
書論時政曰陛下日者閔雨靖惟政事之闕惕然自責
丁邜發詔癸酉而雨是上天顧聽陛下之德言而喜其
有及民之意也當四方仰雨十月之久民刻於新法嗷
嗷如焦而京師尤甚闤闠細民罔不失職智愚相視日
有大變之憂陛下既惠以詔旨又施之行事講除刻文
蠲損緡錢等一日之間歡聲四起距誕節三日而膏澤
降是天以雨壽陛下之萬年感聖心於大寤有以遂其
仁政也然法令乖戾為毒於民者所變纔能萬一人心
之不觧故天意亦未釋而雨不再施陛下亦以此為戒
而夙夜應之乎今陛下之所知者市易事耳法之為害
豈特此耶曰青苖錢也助役錢也方田也保甲也淤田
也兼是數者而天下之民被其害青苖之錢未一及償
而責以免役免役之錢未暇入而重以淤田淤田方下
而復有方田方田未息而迫以保甲是徒擾百姓使不
得少休於聖澤其為害之實雖一有言之者必以下主
吏主吏妄報以無是則從而信之恬不復問而反坐言
者雖間遣使循行而苟且寵禄巧為妄誕成就其事至
請遍行其法上下相隠習以成風臣謂天下之患不患
禍亂之不可去患朋黨蔽蒙之俗成使上不得聞所當
聞故政日以敝而禍亂卒至也陛下可不深思其故乎
疏入不報内侍王中正將兵出強干賞不以法燾争之
不得請外出知宣州入辭神宗曰樞臣云卿不肯安職
何也對曰臣居官五年非敢不安職恐不勝任使故去
耳神宗曰王中正功賞文書何為獨不可曰中正罔冐
僥覬臣不敢屈法以負陛下未幾提點京西刑獄哲宗
立召為工部郎中遷太常少卿右諫議大夫有請宣仁
后御文德殿服衮冕受冊者燾率同列諫引薛奎諫章
獻明肅皇后不當以王服見太廟事宣仁后欣納又論
市易巳廢乞蠲中下戸逋負又迄欠青苗下戶不得令
保人備償文彥博議遣劉奉世使夏國御史張舜民論
其不當遣降通判虢州燾言御史持紀綱之官得以犯
顏正論况臣下過失安得畏忌不言哉今御史敢言大
臣者天下之公議大臣不快御史者一夫之私心罪天
下敢言之公議便一夫不快之私心非公朝盛事也時
同論者傅堯俞王巖叟朱光庭王覿孫升韓川凡七人
悉召至都堂勅諭以事當權其輕重故不惜一新進御
史以慰老臣燾又言若論年齡爵禄則老臣為重若論
法度綱紀則老臣為輕御史者天子之法官也不可以
大臣鞅鞅而斥去願還舜民以正國體章十上不聽燾
又面責給事中張問不能駁還舜民制命以為失職坐
詬同列出為集賢殿修撰知潞州辭不拜曰臣夲論張
舜民不當罷如以為非即應用此受斥今乃得以微罪
冐美職守劇郡如此則朝廷命令不能明辨曲直以好
惡示天下矣不報至潞値歲饑不待命發常平粟振民
流人聞之来者不絶燾處之有條人不告病明年以左
諫議大夫召甫就道民攀轅不得行踰太行抵河内乃
巳既到上書言帝富於春秋未專宸斷太皇保佑聖主
制政簾帷姦人易為欺蔽願正綱紀明法度采用忠言
講求仁術兩宫嘉納焉前宰相蔡確作詩怨謗燾與劉
安世交攻之燾又言方今忠於確者多於忠朝廷之士
敢為奸言者多於敢正論之人以此見確之氣燄凶赫
根株牽連賊化害政為患滋大確卒竄新州燾進御史
中丞鄧潤甫除吏部尚書燾論潤甫柔佞不立巧為進
取不聽改權戸部尚書不拜以龍圖閣直學士知鄭州
旬日入權禮部尚書為翰林學士元祐七年拜尚書右
丞轉左丞蔡京帥蜀燾曰元豊侍從可用者多惟京輕
險貪愎不可用又與同列議夏國地界不能合遂丐去
哲宗遣近臣問所以去意且令密訪人才燾曰信任不
篤言不見聽而詢問人才非臣所敢當也使者再至乃
言人才可大任者陛下自知之但湏識别邪正公天下
之善惡圖任舊人中堅正純厚有人望者不牽左右好
惡之言以移聖意天下幸甚以疾罷為資政殿學士同
醴泉觀使故事非宰相不除使遂置同使以寵之力辭
改知穎昌府既出京師哲宗遣中貴諭以復用之旨紹
聖元年知鄆州朋黨論起哲宗曰梁燾每起中正之論
其開陳排擊盡出公議朕皆記之以故最後責竟以司
馬光黨黜知鄂州三年再貶少府監分司南京明年三
貶雷州别駕化州安置三年卒年六十四徙其子於昭
州徽宗立始得歸燾自立朝一以引援人物為意在鄂
作薦士錄具載姓名客或見其書曰公所植桃李乘時
而發但不向人開耳燾笑曰燾出入侍從致位執政八
年之間所薦用之不盡負愧多矣其好賢樂善如此
王巖叟字彥霖大名清平人幼時語未正巳知文字仁
宗患詞賦致經術不明初置明經科巖叟十八鄉舉省
試廷對皆第一調欒城簿涇州推官甫兩月聞弟喪棄
官歸養熙寧中韓琦留守北京以為賢辟管勾國子監
又辟管勾安撫司機宜文字監晉州折博煉鹽務韓絳
代琦復欲留用巖叟謝曰巖叟魏公之客不願出他門
也士君子稱之後知定州安喜縣有法吏罷居鄉里導
人為訟巖叟捕撻於市衆皆竦然定守呂公著歎曰此
古良吏也有詔近臣舉御史舉者意屬巖叟而未及識
或謂可一往見巖叟笑曰是所謂呈身御史也卒不見
哲宗即位用劉摯薦為監察御史時六察尚未言事巖
叟入臺之明日即上書論社稷安危之計在從諫用賢
不可以小利失民心遂言役錢歛法太重民力不勝願
復差法如嘉祐時又言河北榷鹽法尚行民受其弊貧
者不復食錄大名刻石仁宗詔書以進又以河北天下
根夲自祖宗以来推此為惠願復其舊江西鹽害民詔
遣使者往視巖叟言一方病矣必待使還而後改為恐
有不及被德澤而死者願亟罷之又極陳時事以為不
絶害夲百姓無由樂生不屏羣邪太平終是難致時下
詔求民疾苦四方爭以其情赴愬所司憚於省錄頗成
壅滯巖叟言不問則巳言則必行之不然天下之人必
謂陛下以空言說之後有詔命孰肯取信李定不持所
生母仇氏服巖叟論其不孝定遂分司宰相蔡確為裕
陵復土使還朝以定策自居巖叟言陛下之立以子繼
父百王不易之道且太皇太后先定於中而確敢貪天
自伐章惇䜛賊狼戾罔上蔽明不忠之罪盖與確等近
簾前争役法詞氣不遜無事上之禮今聖政不出房闥
豈宜容此大姦猶在廊廟於是二人相繼退斥遷左司
諫兼權給事中時並命執政其間有不協時望者巖叟
即繳錄黃上疏諫既而命不由門下省以出巖叟請對
言之益切退就閤上疏曰臣為諫官既當言承乏給事
又當駁非臣好為高論喜忤大臣恐命令斜出尤損紀
綱疏凡八上命竟寢又言三省胥吏月饗厚奉歲累優
秩而朝廷每舉一事輒計功論賞不知平日禄賜將焉
用之姑息相承流弊已極望飭勵大臣事為之制即詔
裁抑僥倖定為十七條遷侍御史兩省正言久闕巖叟
上疏曰國朝倣近古之制諫臣纔至六員方之先王已
為至少今復虚而不除臣所未諭豈以為治道已清而
無事於言邪人材難稱不若虚其位邪二者皆非臣所
望於今日也願趣補其闕多進正人以壯夲朝正人進
小人自消矣諸路水災朝廷行振貸戸部限以災傷過
七分民戸降四等始許之巖叟言中戶以上盖亦艱食
乞毋問分數等級皆得貸庶幾王澤無間以召至和矣
坐張舜民事改起居舍人不拜以直集賢院知齊州請
河北所言鹽法行之京東明年復以起居舍人召嘗侍
邇英講進讀寳訓至節費巖叟曰凡言節用非偶節一
事便能有濟當每事以節儉為意則積久累日國用自
饒讀仁宗知人事巖叟曰人主常欲虚心平意無所偏
係觀事以理則事之是非人之邪正自然可見司馬康
講洪範至乂用三德哲宗曰止此三德為更有德盖哲
宗自臨御淵默不言巖叟喜聞之因欲風諫退而上疏
曰三德者人君之大夲得之則治失之則亂不可湏臾
去者也臣請别而言之夫明是非於朝廷之上判忠邪
於多士之間不以順巳而忘其惡不以逆已而遺其善
私求不徇於所愛公議不遷於所憎竭誠盡節者任之
當勿二罔上盗寵者棄之當勿疑惜紀綱謹法度重典
刑戒姑息此人主之正直也遠聲色之好絶盤遊之樂
勇於救天下之弊果於斷天下之疑邪說不能移非道
不能說此人主剛德也居萬乘之尊而不驕享四海之
富而不溢聰明有餘而處之若不足俊傑並用而求之
如不及虛心以訪道屈巳以從諫懼若臨淵怯若履薄
此人主之柔德也三者足以盡天下之要在陛下力行
何如耳巖叟日侍講奏曰陛下退朝無事不知何以消
日哲宗曰看文字對曰陛下以讀書為樂天下幸甚聖
賢之學非造次可成須在積累積累之要在專與勤屏
絶它好始可謂之專久而不倦始可謂之勤願陛下特
留聖意哲宗然之巖叟館伴遼賀正旦使耶律寬寬求
觀元會儀巖叟曰此非外國所宜知止錄笏記與之寬
不敢求進權吏部侍郎天章閣待制樞密都承旨湖北
諸蠻互出擾邊無有寧歲巖叟請專以疆事委荆南唐
義問遂自草檄文喻義問以朝廷方敦尚恩信勿為徼
倖功賞之意後遂安輯初夏人遣使入貢及為境上之
議故為此去彼来牽致勞苦每違期日巖叟請預戒邊
臣夏違期一不至則勿復應自後不復敢違質孤勝如
二堡漢趙充國留屯之所自元祐講和在蘭州界内夏
以為形勝膏腴之地力争之二堡若失則蘭州熙河遂
危延帥欲以二堡與夏蘇轍主其議及熙河延安二捷
同報轍奏曰近邊奏稍頻西人意在得二堡今盛夏猶
如此入秋可虞不若早定議意在與之也巖叟曰形勢
之地豈可輕棄不知既與還不更求否太皇太后曰然
議遂止夏人數萬侵定西之東通遠之北壊七厓巉堡
掠居人轉侵涇原及河外鄜府州衆遂至十萬熙帥范
育偵伺夏右廂種落大抵趣河外三疏請乘此進堡砦
築龕谷勝如相照定西而東徑隴諾城朝議未一或欲
以七巉經毁之地皆以與夏巖叟力言不可與彼計得
行後患未已因請遣官諭熙帥即以戸部員外郎穆衍
行視築定遠以據要害其調兵貲費一從便宜不必中
覆定遠遂城皆巖叟之力拜中書舍人滕甫帥太原為
走馬承受所撼徙穎昌巖叟封還詞頭言進退帥臣理
宜重愼今以小臣一言易之使後人畏憚不自保此風
浸長非委任安邊之福乃止復為樞密都承旨權知開
封府舊以推判官二人分左右廳共治一事多為異同
或累日不竟吏疲於咨禀巖叟創立逐官分治之法自
是署為令都城羣偷所聚謂之大房每區容數十百人
淵藪詭僻不可勝究巖叟令掩捕撤毁隨輕重决之根
株一空供備庫使曹續以產貿萬緡市儈逾年負其半
續盡力不可取一日啓尸則所負皆在焉驚扣其故儈
曰王公今日知府矣初曹氏之隷韓絢與同隷訟事連
其主就逮之曹氏者慈聖后之族也巖叟言部曲相訟
不當論其主今不惟長告訐之風且傷孝治慈聖仙遊
未遠一旦因厮役之過使其子孫對吏殆聖情有所不
忍詔竄絢而絶其獄巖叟嘗謂天下積欠多名催免不
一公私費擾乞隨等第立多寡為催法朝廷乃定五年
十科之令元祐六年拜樞密直學士簽書院事入謝太
皇太后曰知卿才望不次超用巖叟又再拜謝進曰太
后聽政以来納諫從善務合人心所以朝廷清明天下
安静願信之勿疑守之勿失復少進而西奏哲宗曰陛
下今日聖學當深辨邪正正人在朝則朝廷安邪人一
進便有不安之象非謂一夫能然盖其類應之者衆上
下蔽蒙不覺養成禍胎爾又進曰或聞有以君子小人
參用之說告陛下者不知果有之否此乃深誤陛下也
自古君子小人無參用之理聖人但云君子在内小人
在外則泰小人在内君子在外則否小人既進君子必
引類而去若君子與小人競進則危亡之基也此際不
可不察兩宫深然之上清儲祥宫成太皇太后謂輔臣
曰此與皇帝皆出閤中物營之以成先帝之志巖叟曰
陛下不煩公不勞民眞盛德事然願自今以土木為戒
又以宫成將肆赦巖叟曰昔天禧中祥源成治平中醴
泉成皆未嘗赦古人有垂死諫君無赦者此可見赦無
益於聖治也哲宗方選后太皇太后曰今得狄諮女年
命似便然為是庶出過房事湏評議巖叟進曰按禮經
問名篇女家荅曰臣女夫婦所生及外民官諱不識今
者狄氏將何辭以進議遂寢哲宗選后既定太皇太后
曰帝得賢后有内助功不是小事巖叟對曰内助雖后
事其正家湏在皇帝聖人言正家而天下定當愼之於
始太皇太后以是語哲宗者再巖叟退取歴代后事可
為法者類為中宫懿範上之宰相劉摯右丞蘇轍以人
言求避位巖叟曰元祐之初排斥姦邪緝熙聖治摯與
轍之功居多願深察讒毁之意重惜腹心之人無輕其
去就兩宫然之後摯竟為御史鄭雍所擊巖叟連上疏
論救摯去位御史遂指為黨罷為端明殿學士知鄭州
言者猶未厭太皇太后曰巖叟有大功今日之命出不
獲巳耳明年徙河陽數月卒年五十一贈左正議大夫
紹聖初追貶雷州别駕司馬光以其進諫無隠稱之曰
吾寒心栗齒憂在不測公處之自如至于再三或累十
數章必行其言而後已為文語省理該深得制誥體有
易詩春秋傳行于世
鄭雍字公肅襄邑人進士甲科調兖州推官韓琦上其
文召試祕閣校理知太常禮院英宗之喪論宗室不當
嫁娶與時相忤通判峡州知池州復還太常禮院歷開
封府判官熙寧元豊間更制變令士大夫多違巳以求
合雍獨静默自守改嘉王岐王府記室參軍神宗末年
二王既長猶居禁中雍獻四箴規戒且諷使求出外邸
凡在邸七年用久次以轉運使秩留宣仁后知其賢及
臨政擢為起居郎進中書舍人鄧潤甫除翰林承旨雍
當制制未出言事者五人交章攻之換為侍讀學士雍
言二職皆天下精選以潤甫之過薄不當革前命以為
姦邪不當在經幄今中外咸謂朝廷姑以是塞言者如
此則邪正何由可辨善惡何由可明若每事必待人言
是賞罰之柄不得巳而行非所以示信天下之道潤甫
仍為承旨周種乞以王安石配享神宗廟雍言安石持
國政不能上副屬任非先帝神明遠而弗用則其所敗
壊可勝言哉今種以小臣輙肆横議願正其罪從之使
契丹還徙右諫議大夫言朝廷重内輕外選用牧伯罕
輟從班以閥閱輕淺者充員不復為来日慮湏自今稍
積資望以漸試之吳中大饑方議振恤以民習欺誕敕
夲部料檢家至戸到雍言此令一布吏專料民而不救
災民皆死於饑今富有四海奈何謹圭撮之濫而輕比
屋之死乎哲宗悟追止之侍御史賈易沽激自喜中丞
趙彥若懦不自立雍并論之遂罷易左轉彥若以雍為
中丞雍辭中丞以臣言去而身承其乏非所以厚風俗
也不許時二府禁謁加嚴雍歎曰旁招俊乂列于庶位
宅百揆職也彼有足不及公卿之門者猶當物色致之
奈何設禁若是且二府皆天子所改容而體貌之者乃
復防閑其私如此乎於是援賈誼廉恥節行之說以諫
詔弛其禁刑部讞囚宰執論殺之有司以為可生不奉
詔得罪雍言是固可罪然究其用心在外廣好生之德
耳若遽以為罪臣恐鄰於嗜殺今使有司欲殺而朝廷
生之猶恐仁恩德意不白於天下而况反是者哉哲宗
嘉納囚遂得生初邢恕以書抵宰相劉摯摯荅曰有自
愛以俟休復之語排岸司茹東濟錄書示雍與殿中侍
御史楊畏雍畏釋其語曰俟休復者俟他日太后復辟
也遂並以此事論摯威福自恣乞罷之以收主柄又論
王巖叟朱光庭梁燾等三十人皆為摯黨以閉其援及
摯出知鄆州光庭方為給事中繳還摯麻詞巖叟燾力
救之哲宗以先入之言不納雍之攻摯人以為附左相
呂大防也又有請暴摯隂事者雍曰吾為國擊宰相非
仇摯也彼之隂事何有於國哉置不以聞拜尚書右丞
改左丞雍在政地哲宗稱其事上有禮紹聖初治元祐
衆臣雍頓首自列哲宗明其亡他心諭使勿去周秩乘
隙抵之謂雍初為侍從時因徐王私於權臣以進哲宗
怒曰此是何言也使徐王聞之豈能自安黜秩知廣德
軍敕銀臺毋受雍辭去奏章東府吏毋聽雍妻子輙出
且令學士錢勰善為留詔二年始以資政殿學士知陳
州徙北京留守初章惇以白帖貶謫元祐臣僚安燾争
論不已哲宗疑之雍欲為自安計謂惇曰熙寕初王安
石作相常用白帖行事惇大喜取其案牘懷之以白哲
宗遂其姦雍雖以此結惇然卒罷政坐元祐黨奪職知
鄭州數日改成都府元符元年提舉崇福宫歸未至而
卒年六十八政和中復資政殿學士
孫永字曼叔世為趙人徙長社年十歲而孤祖給事中
沖列為子行蔭將作監主簿肄業西學郡試常第一沖
戒之曰洛陽英雋所萃汝年少不宜多上人自是不復
試沖卒喪除復列為孫換試御擢進士第調襄城尉宜
城令至太常博士御史中丞賈黯薦為御史以母老不
就韓琦讀其詩歎譽之引為諸王府侍讀神宗為穎王
出新錄韓非子畀宫僚讎定永曰非險薄刻核其書背
六經之旨願毋留意王曰廣藏書之數耳非所好也及
為皇太子進舍人即位擢天章閣待制安撫陕西民景
詢外叛詔捕送其孥勿以赦原永言陛下新御極曠澤
流行惡逆者猶得虧除今緣坐者弗宥非所以示信也
歷河北陕西都轉運使時邊用不足以觧鹽市馬别為
一司外臺不得與永奏曰鹽馬國之大計使主者專其
柄既無以統隷苟為非法孰從而制之加龍圖閣直學
士知秦州王韶以布衣入幕府建取熙河策永折之曰
邊陲方安静無故騷動恐變生不測會新築劉家堡失
利衆請戮偏禆以塞責永曰居敵必争之地軍孤援絶
兵法所謂不得而守者也尤人以自免於我安乎竟用
是降天章閣待制知和州以詳定編勅知審官東院召
還神宗問青苗助役之法於民便否對曰法誠善然彊
民出息輸錢代徭不能無重歛之患若用以資經費非
臣所知也時倉法峻密庾吏受百錢則黥為卒府史亦
如之神宗又問此法既下吏尚為姦乎對曰強盗罪死
犯者猶衆况配隷邪使人畏法而不革心雖在府史臣
亦不敢必其無犯也議復肉刑事下永永奏曰刻人肌
膚深害仁政漢文帝所不忍陛下忍之乎神宗曰事固
未决待卿始定耳不果行復學士知瀛州河决于貝瀛
冀尤甚民租以災免者州縣懼常平法徵催如故永連
章論止神宗從之仍命發廪粟以振白溝廵檢趙用以
遼人漁界河擅引兵北度蕩其族帳遼持此兆釁數暴
邊上神宗遣使問故永請正用罪以謝未報遼屯兵連
營亘四十里永好諭之曰疆吏冐禁巳寘之獄矣今何
為者敵意觧但求醪糒犒師而旋進樞密直學士知開
封府呂嘉問言吏欲使都人列肆輸錢以免直下府詢
究曹椽以為便永占書紙尾不暇省既乃行市易抵當
法貸民錢而為之期有不能償而死者神宗頗知之嘉
問妄變其名以罔聽神宗慮立法未盡詔永及韓維究
實永奏言市算下逮錐刀為人患苦御史張琥劾永棄
即異罷為提舉中太一宮元豊中判軍器監有司病皮
革不給嚴隠匿之科亡頼軰肆情為訐至婦人冠飾亦
不免永請聽人以所藏之善者售于官得貨其餘訐訟
既息國用亦濟出知太原且行神宗訪以時務永言近
者造戎器倍常外間謂將有事於征討兵非輕用之物
願軫不戢自焚之戒神宗曰此備豫不虞若四方安平
豈有輕用之理卿言是也忻代彥鹽苦惡不堪食轉運
使必欲理之以盗販闌越之罪罪兵吏永言鹽民食也
不可禁兵武備也不可闕顧以惡鹽累防兵非計也詔
弛其禁入判將作進端明殿學士病不能朝神宗遣上
醫調視六命近侍問安否至虚樞密位以待辭去益力
提舉崇福宫踰年起知陳州徙穎昌永裕起陵許汝當
運粟數十萬斛於陵下調民牛數萬永請而免哲宗召
拜工部尚書太皇太后下詔求言永陳保馬保甲免役
三事最弊願一切罷去復修監牧保伍差徭之法太皇
太后皆納之元祐元年遷吏部又屬疾改資政殿學士
兼侍讀提舉中太一宫未拜而卒年六十八贈銀青光
禄大夫賻金帛二十謚曰康簡永外和内勁論議常持
平不求詭異事或悖于理雖逼以勢亦不為屈未嘗以
矯亢形于色辭與人交終身無怨仇范純仁蘇頌皆稱
之為國器
論曰宋之衰也人才尚多梁燾王巖叟盡忠事上凡有
過舉知無不言雖或從或違而隠然有虎豹在山之勢
矣苐以新州之舉於是為過故他日紹聖復以藉口使
元祐衆賢皆罹其禍由是再變而為宣政之姦臣國日
危矣鄭雍易其所守肆擊劉摯被及者三十人欲結章
惇以取容然而終亦不免小人反覆專務自全竟何益
哉孫永之為人庶得其中焉
宋史卷三百四十二
