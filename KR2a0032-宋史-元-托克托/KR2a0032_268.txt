宋史卷二百六十八
元中書右丞相總裁托克托等修
列傳第二十七
柴禹錫張遜楊守一趙鎔
周瑩王繼英王顯
柴禹錫字元圭大名人少時有客見之曰子質不凡若
輔以經術必致將相禹錫由是留心問學時太宗居晉
邸以善應對獲給事焉太平興國初授供奉官三年改
翰林副使遷如京使仍掌翰林司每夜直上以藩府舊
僚多召訪外事遷宣徽北院使賜第寶積坊告秦王廷
美隂謀擢樞密副使踰年轉南院使服勞既久益加勤
敏雍熙中議廣宫城禹錫有别業在表識中請以易官
邸上因是薄之又與宰相宋琪厚善會廣州徐休復密
奏轉運王延範不軌狀且言倚附大臣無敢動搖者上
因訪琪及禹錫曰延範何如人延範與琪妻為疎屬甚
言其忠勤禹錫亦傍贊之上意其交通滋不悅禹錫又
為琪請盧多遜故第上益惡其朋比坐琪以詼諧罷相
不欲顯言之也下詔切責禹錫以驍衛大將軍出知滄
州在任勤於政治部民詣濱州列狀以聞改涪州觀察
使徙澶鎮二州駐泊部署俄知潞州州民乞留三載詔
奬之徙知永興軍府再召為宣徽北院使知樞密院事
至道初制授鎮寧軍節度知涇州入謝日上謂曰由宣
徽罷者不過防禦使爾今委卿旌節兼之重鎮可謂優
異矣禹錫流涕哽咽而巳咸平中移知貝州是歲契丹
兵奄至城下禹錫内嚴備禦寇尋引去明年徙陜州景
德初子宗慶選尚召禹錫歸闕令公主就第謁見行舅
姑禮固辭不許頃之還鎮未幾卒年六十二贈太尉子
宗亮太子中允宗慶永清軍節度
張遜博州高唐人數歲喪父養於叔父職方員外郎幹
後隨母歸魏仁浦家駙馬都尉咸信其異父弟也太宗
在晉邸召隷帳下太平興國初補左班殿直從征太原
還遷文思副使再遷香藥庫使嶺南平後交阯歲入貢
通關市並海商人遂浮舶販易外國物闍婆三佛齊渤
泥占城諸國亦歲至朝貢由是犀象香藥珍異充溢府
庫遜請於京置榷易署稍增其價聽商入金帛市之恣
其販鬻歲可獲錢五十萬緡以濟經費太宗允之一歲
中果得三十萬緡自是歲有增羡至五十萬雍熙二年
錄其勞遷領媯州刺史三年與安忠並命為東上閤門
使數月會許仲宣罷判度支即以遜為度支使端拱初
遷鹽鐡使二年授宣徽北院使簽署樞密院事未幾兼
樞密副使知院事與同列寇準不協每奏事頗相矛盾
一日遜等晩歸私第準與温仲舒並轡有狂民迎馬首
拜呼萬歲街使王賓舊與遜同事晉邸遜又嘗舉賓雅
相厚善因奏民迎準拜呼萬歲準自辯實與仲舒同行
蓋遜令賓獨奏斥臣辭意俱厲因互發其私太宗惡之
下詔切責遜左降右領軍衛將軍準亦罷職會判右金
吾街仗蔡玉冐奏富人子為州大校黜官命遜代掌其
事西蜀李順為亂詔發兵水陸進討以荆渚居其要害
命遜為右驍衛大將軍知江陵府賜錢二百萬白金三
千兩遜既至會峽路諸漕卒數千人聚江陵有告其謀
變以應蜀寇府中議欲盡誅之遜止捕首惡楊承進等
二十一人斬於市餘黨親加慰撫飛奏以聞太宗嘉之
詔以其卒分配州郡數月遜卒年五十六時至道元年
也贈桂州觀察使歸葬京師遜小心謹慎徒以攀附至
貴顯其訏謀獻替無聞焉子敏中初補供奉官遜在宣
徽表言嘗業文願改秩即換大理寺丞累至比部郎中
次子虚中娶宗室申國公女至供奉官閤門祗候敏中
子先進士及第
楊守一字象先其先河南洛陽人唐末避亂徙家宋鄭
間守一稍通周易及左氏春秋事太宗於晉邸太宗即
位補右班殿直太平興國中出護登州兵召還監儀鸞
司累遷西頭供奉官其下多貴族子弟頗豪縱徼幸始
置三班院令守一專其事考覈授任漸有條制歲餘改
翰林學士守一初名守素至是詔改之七年與趙鎔柴
禹錫相里勲等告秦王廷美隂謀事擢東上閤門使兼
樞密都承旨八年改判四方舘事雍熙中詔護遷雲朔
歸附安慶兵屯于潞州三年轉内客省使仍兼都承旨
端拱元年授宣徽北院使簽署樞密院事是秋卒年六
十四贈太尉中使護葬守一性質直勤謹無他材術徒
以肇自王府久事左右適會時機故歴職通顯飾終之
禮率加常數焉子安期歴國子博士坐事貶卒安期子
夢得進士及第
趙鎔字化鈞滄州樂陵人以刀筆事太宗於藩邸卽位
補東頭供奉官因使吳越賜國姓及錢俶納土遣檢校
帑廪轉内酒坊副使以告秦王廷美隂事遷六宅使領
羅州刺史掌翰林司擢東上閤門使郭䞇參知政事鎔
以同府之舊嘗有所請託䞇不從鎔摭堂吏過失以聞
䞇見上白鎔私謁卽召鎔廷辯詞屈出為梓遂州都廵
檢使改左驍衛大將軍領郡如故代還知滄州兼兵馬
部署鎔在郡完城塹嚴戰具寇嘗數百騎至境上聞有
備引去遷左神武大將軍會崔翰知州改鎔為本州鈐
轄又知廬州因對自陳願留不許踰年召為樞密都承
旨同掌三班俄拜宣徽北院使同知樞密院事與柴禹
錫並掌機務嘗遣吏卒變服散之京城察事卒乘醉與
賣書人韓玉鬪毆不勝因誣玉言涉指斥禹錫等遽以
聞玉坐抵法太宗尋知其冤自後廉事不復聽禹錫出
鎮鎔加知院事眞宗卽位改南院使檢校太傅以心疾
求解是秋授壽州觀察使咸平元年三月卒年五十五
贈中正軍節度錄其三子官鎔少涉獵文史美書翰委
質晉邸以勤謹被眷本名容太宗改為鎔曰陶鎔所以
成器也鎔性好佛多蓄古書畫三子忠輔西京左藏庫
副使忠愿虞部員外郎忠厚内殿崇班
周瑩瀛州景城人右領軍衛上將軍景之子也景家富
財好交結歴事唐漢周習水利嘗浚汴口導鄭州郭西
水入中牟渠脩滑州河堤累遷至是官太宗潛邸時瑩
得給事左右卽位補殿直領武騎卒廵警泉福州卒纔
數百捕劇賊千餘遷供奉官天䧺軍節度孫永祐轉運
使楊緘稱薦之又使綏銀州按邊事還奏稱旨擢鞍轡
庫副使雍熙二年為杭睦五州都廵檢使兼杭州都監
會妖僧紹倫為變瑩擒獲之逮捕就戮者三百餘人人
以為酷濫代還改崇儀使滄州都監召拜西上閤門使
領鎮定高陽關都監加判四方舘事與郝守濬護塞宋
州决河俄改三路排陣鈐轄歴知天雄軍眞定二府就
遷引進使至道二年代還會李繼隆討西夏詔瑩詣軍
前授以機事還拜客省使簽書樞密院諸房公事俄兼
提點宣徽諸房鼓司登聞院與劉承珪並任真宗嗣位
承珪分使河北告諭加領富州刺史上聞其母老病閔
之特封武功郡太夫人秋拜宣徽北院使先是宣徽著
位在樞密副使上瑩表請居下從之咸平二年大閱命
為隨駕部署從征河朔又為駕前馬步都部署三年遷
南院使知樞密院事會蜀平部送脅從者數十百人至
闕下西川轉運使馬亮因入奏請赦其罪遣還瑩以為
當盡誅之令瑩亮廷議上是亮議悉原其罪五年高陽
關都部署闕藩侯無足領之者宰相請輟宣徽使以居
其任時王繼英任北院上以瑩練逹軍事乃拜永清軍
節度兼領其任為三路排陣使瑩隷人有錢仁度者頗
有軍功與虎翼小校劉斌相競為殿直閻渥所發以瑩
故詔勿問止徙斌隷他軍契丹入寇詔步兵赴寧邊軍
為援瑩至則寇兵巳去卽日還屯所上聞曰瑩何不持
重少留示以不測輕於舉措非將帥體也景德初丁内
艱起復代王顯為天雄軍都部署兼知軍府事嘗召洺
州騎士千五百人赴大名道與寇直力戰有死傷者瑩
猶謂其玩寇將悉誅之詔賜金帛諭瑩勿治其罪車駕
北廵為駕前東西貝冀路都部署明年改知陜州俄徙
永興軍府又移邠州兼環慶路都部署時夏州内屬詔
省戌兵還營以減饋餉之費仍手詔諭瑩瑩遽奏乞留
以張邊威上謂瑩庸懦不智以曹瑋代之徙知澶州大
中祥符初改天平軍節度明年為鎮定都部署兼知定
州轉運使奏其曠弛徙知澶州境内屢有寇盜宰相以
瑩任居將帥不能以威望鎮靖請徙他郡上曰處之閑
僻適使其自偷爾遂下詔督責令其擒捕時發卒修河
防而軍中所給糗糧多腐敗不可食又役使不均瑩不
加恤以故亡命者衆七年入朝復遣還鎮又以澶淵當
契丹之衝籍其廪給之厚復命知澶州九年被疾求還
京師卒年六十六贈侍中初謚忠穆後改元惠錄其二
子供奉官普顯為内殿崇班二孫永昌永吉為殿直瑩
居樞近無他謀略及涖軍旅歴蕃鎮功業無大過人者
故事大禮覃慶外蕃無賜物例東封歲瑩鎮澶淵車駕
所經故特有襲衣金帶器帛之賜祀汾隂瑩知定州乃
預上言禮成所賜望於治所支給人咸笑之普後為崇
儀副使顯至内殿承制
王繼英開封祥符人少從趙普給筆札普自罷河陽為
少保從者皆去繼英趨事逾謹普再入相繼英隷名中
書五房院時真宗在藩邸選為導吏兼内知客事太宗
召見謂曰汝昔事趙普朕所備知今奉親賢尤宜盡節
及建儲授左清道率府副率兼左春坊謁者謁者本宦
職副率品秩頗崇非趨走左右者所宜為俾兼領之執
政之誤也真宗即位擢為引進使咸平初領恩州刺史
兼掌閤門使遷左神武大將軍樞密都承旨改客省使
契丹入寇繼英密請車駕北廵上從之即命繼英馳傳
詣鎮定高陽關閱視行宮儲頓宣諭將士俄充澶州鈐
轄會大將傅潛逗撓得罪令繼英即軍中召還屬吏尋
掌三班拜宣徽北院使與周瑩同知樞密院事瑩出鎮
繼英遂冠樞宥小心慎靖以勤敏稱上倚頼之景德初
授樞密使舊制樞密院使祖母及母止封郡太夫人有
詔特加國封嘗因進補軍校白上曰疎外之人急於攀
附者謂臣蒙蔽不為薦引上曰此輩雖有夤緣亦須因
事立功方許擢用不可過求僥倖卿勿復言也從幸澶
州契丹請和諏訪經略繼英預焉明年郊祀加特進檢
校太傅三年卒年六十一上臨哭之賜白金五千兩贈
太尉侍中謚恭懿且為葬其祖父贈其妻賈長樂郡太
夫人錄其子壻門下親吏數十人初繼英幼孤寄育外
氏既貴外王父諸舅有族殯者時方奏遣其子營葬會
卒特詔有司給辦焉子遵式遵誨遵度遵範皆至顯宦
王顯字德明開封人初為殿前司小吏太宗居藩嘗給
事左右性謹介不好狎未嘗踐市肆即位補殿直稍遷
供奉官太平興國三年授軍器庫副使遷尚食使逾年
與郭昭敏並為東上閤門使八年春拜宣徽南院使兼
樞密副使是夏制授樞密使上謂之曰卿世家本儒少
遭亂失學今典朕機務無暇博覽羣書能熟軍戒三篇
亦可免於面墻矣因取是書及道德坊宅一區賜之其
後居位既久機務益繁副使趙昌言寇準鋒氣皆銳慢
顯顯或失誤護短終不肯改上每面戒之淳化三年八
月詔加切責黜授隨州刺史充崇信軍節度觀察等使
遣之任俄知永興軍徙延州時夏臺益部寇擾顯上疏
曰間歲以來戎事未息李繼遷負恩於靈夏王小波干
紀於巴卭河右坤維並興師旅而繼遷翻然向化遣子
入覲願脩職貢陛下曲加容納許其内附示以德信伸
以恩錫所以綏懷之者至矣然而狼子野心未可深信
所宜謹屯戍固城壘積芻糧然後遴選才勇付以邊任
縱有緩急則備禦有素彼又奚能為患哉至若蜀寇未
平神人共憤謂宜申飭將帥速期蕩平既免老師以費
財且防事久則生變又況卭蜀物産殷富其間士卒驕
怠遲留顧戀寔兼有之莫若勿憚往來潛為更代既可
均其勞逸抑可免於遷延至於河北關防所當加謹者
誠以國家方事西南密謀興舉若分中朝之勢力則長
外寇之姦謀矣時制沿邊糧斛不許過河西河西青鹽
不得過界販鬻犯者不以多少處斬顯請犯多者依法
自餘别為科斷以差其罪章上未報移知秦州初温仲
舒知州日開拓山林諷蕃部獻其地後朝廷雖嘗給還
而採伐如故轉運使盧知翰請量給蕃部茶綵以酬所
獻詔遣張從式與顯同往規度顯言乃者朝命以趙保
吉脩貢邊城務使安静若今動衆開斥疆境非便議遂
罷咸平初入朝改横海軍節度出知鎮州二年曹彬卒
復拜樞密使郊祀加檢校太師真宗幸大名内樞惟顯
與副使宋湜從言者多謂顯專司兵要謀略非長會湜
卒乃以參知政事向敏中權同知樞密院事三年春改
授山南東道節度同中書門下平章事定州路行營都
部署河北都轉運使兼知定州秋吏民詣駐泊都部署
孔守正言顯治狀願借留守正以聞明年秋加鎮定高
陽關三路都部署許便宜從事十月契丹入寇前軍過
威虜軍比時方積雨契丹以皮為弦濕緩不堪用顯因
大破之梟獲名王貴將十五人及羽林印二鈕斬首二
萬級顯上言先奉詔令於近邊布陣及應援北平控扼
之路無何敵騎巳越亭障顯之前陣雖有捷克終違詔
命上章請罪上降手札以慰其憂悸明年求致仕不許
改河陽三城節度將之鎮時議親征契丹顯言盛寒在
序敵未犯塞鑾輿輕舉直抵窮邊寇若不逢師乃先老
況今繼遷未滅西鄙不寧儻北邊部落與之結援則中
國之患未可量也議者乃於此時請復幽薊非計之得
也凡建議大事上下恊力舉必成功今公卿士大夫以
至庶人尚有異同未可謂為萬全之舉若能選擇將帥
訓練士卒堅城壘而繕甲兵亦足以待敵矣必欲復燕
薊舊地則必脩文德養勇銳伺時之利以奉行天罰而
後可景德初徙知天雄軍府又言祖宗以來多命近臣
統領軍旅今後宣徽使宜於文武羣臣中擇曉逹邊事
者為之蓋位高則威名著識遠則勳勞立故也武臣以
罪黜者宜加容貸不以一眚遂廢苟用之有恩必得其
死力故曰使功不如使過也至若臨敵命將則貴專任
出師應敵則約束將校使相應援全是數者則軍威倍
壯人心增勇矣既而上表請赴行在從之是年秋遣還
鎮契丹入寇上議親征顯復陳三策謂大將軍方在鎮
定契丹必不南侵車駕止駐澶淵詔鎮定出兵會河南
軍合擊之可也若契丹母子虚張聲勢以抗我師潛遣
銳兵南攻駕前諸軍則令鎮定之師直衝戎帳攻其營
砦則沿河遊兵不戰而自屈矣否則遣騎兵千步兵三
千於濮州渡河横掠澶州繼以大軍追北掩擊亦可出
其不意也巳而契丹請盟趙德明遣使脩貢稱藩朝廷
加賞錫且許通青鹽以濟邊民從顯之請也三年冬被
病詔中使偕尚醫療視明年正月許還京師時車駕上
陵顯謂賓佐曰余年位偕極今天子道出虎牢不得一
拜屬車之塵是遺恨也言訖涕下至京信宿卒年七十
六車駕至鄭州聞之遣宮苑使鄧永遷馳還護喪贈中
書令謚忠肅錄其二子顯自三班不數年正樞任奬擢
之速時無儗之者顯吏軍司時張永德以滑州節制為
殿前都點檢及顯自樞密鎮孟津兼相帥永德由太子
太師為相帥同日宣制永德兼大夫反在顯下時人訝
之顯居中執政矯情以厚胥吏齪齪自固而已在藩鎮
頗縱部曲擾下論者非之子希逸字仲莊以蔭補供奉
官好學尤熟唐史聚書萬餘卷換秩授朝奉大夫太子
中允咸平初改殿中丞直史館預脩冊府元龜加祠部
員外郎卒希範至如京副使
論曰自柴禹錫而下率因給事藩邸以攀附致通顯者
凡七人若守一之質直趙鎔之勤謹服勞雖久而益脩
乃職則其被眷遇也宜矣張遜優於理財而未免於&KR0945;
嫉周瑩練習軍旅而頗傷於酷濫禹錫素稱勤敏而不
能不涉於朋比王顯雖謹介自將而昧於學識故莫逃
於齪齪之譏若以勤謹被信任耆德冠樞宥而善終如
始者其惟繼英乎易曰君子有終吉此之謂也
宋史卷二百六十八
