宋史卷三百六十八
元中書右丞相總裁托克托等修
列傳一百二十七
王德王彦魏勝張憲
楊再興牛臯胡閎休
王德字子華通遠軍熟羊砦人以武勇應募隸熙帥姚
古會金人入侵古軍懷澤間遣德諜之斬一酋而還補
進武校尉古曰能復往乎德從十六騎徑入隆德府治
執偽守姚太師左右驚擾德手殺數十百人衆愕眙莫
敢前古械姚獻扵朝欽宗問狀姚曰臣就縳時止見一
夜义耳時遂呼德為王夜义建炎元年以勤王師倍道
趨闕改隸劉光世平濟南寇李昱池陽寇張遇光世將
先鋒討李成德以百騎覘賊至蔡州上蔡驛口橋賊疑
為誘騎擁衆欲西德麾騎大呼曰王師大至矣賊駭遁
追殺甚衆成奔新息收散卒復戰賊見光世張蓋行陳
不介胄知為主帥併兵圍之德突圍擁光世還軍遂襲
取李成授武略大夫三年春遷前軍統領屯天長金人
攻楊州西軍多潰德趨宣化會叛將張昱張彦圍和州
太守張績求援扵德德兵傳城下賊不意其至大潰遲
眀接戰斬昱俘其兵騎萬數濟自采石光世方謀討苗
劉之逆迎至建康謂德曰江都之擾諸軍不竄則盗公
可仗義夜涉大江徇國急變遂以軍屬光世會苖劉走
閩中詔德追擊隸韓世忠德欲自致功名而世忠必欲
德為之使遣親將陳彦章邀德扵信州彦章拔佩刀擊
德德殺彦章尸諸市德至浦城斬苖瑀擒馬柔古送行
在世忠訟其擅殺下臺獄侍御史趙鼎按德當死帝命
特原之編管郴州時光世屯九江得楊惟忠所失空頭
黃敕即以便宜復德前軍統制遣平信州妖賊王念經
行次饒州會賊劉文舜圍城德引兵赴之文舜請降德
納而誅之自餘不戮一人謂諸校曰念經聞吾宿留必
不為備倍道而趨一鼓擒之獻俘扵朝詔還舊秩加武
顯大夫榮州刺史四年光世鎮京口以德為都統制金
兵復南光世將退保丹陽德請以死捍江諸將恃以自
彊分軍扼險渡江襲金人收真揚數郡既而又遇敵扵
揚州北有被重鎧突陣者德馳叱之重鎧者直前刺德
德揮刀迎之即堕馬衆禠駭因麾騎乘之所殺萬計紹
興元年平秀州水賊邵青初德與戰扵崇眀沙親執旗
麾兵拔柵以入青軍大潰他日餘黨復索戰諜言將用
火牛德笑曰是古法也可一不可再今不知變此成擒
耳先命合軍持滿陳始交萬矢齊發牛皆返奔賊衆殲
焉青自縛請命德獻俘行在帝召見便殿問勞褒賞特
異遷中亮大夫同州觀察使三年光世宣撫江淮當移
屯建康命韓世忠代之德從數十騎自京口逆世忠度
將及麾下徒步立道左抗言曰擅殺陳彦章王德迎馬
頭請死世忠下馬握其手曰知公好漢鄉来纖介不足
寘懷乃設酒盡歡而别是冬知鞏州熙河蘭廓路兵馬
鈐轄眀年春知蘭州徙屯池陽及當塗為行營左護軍
前軍統制金兵掠江北破滁州德越江襲奪之追至桑
根擒女真萬戶盧孛一人千戶十餘人五年改環慶副
總管六年冬劉豫遣麟猊驅鄉兵三十萬分東西道入
寇中外甚恐議欲為保江計殿帥楊沂中統制張宗顔
田師中及德等分兵禦之大敗猊兵扵藕塘猊挺身走
麟在順昌聞之亦拔砦遁德追至夀春弗及獲其糧舟
四百艘第功除武康軍承宣使真拜相州觀察使七年
改熙河蘭廓路副總管行營左護軍都統制駐師合肥
會光世罷宣撫詔德盡護其衆以酈瓊副之瓊與德故
等夷耻屈其下率衆叛從劉豫八年命隸張俊名其軍
曰銳勝十年解穎昌圍俊檄德就取宿州德倍道自夀
春馳至蘄縣與敵游騎遇遂入城偃旗卧鼓騎引去因
潛帥宿州夜半薄賊營敵將高統軍詰朝壓汴而陳偽
守馬秦同知耶律温以三千人阻水邀戰德策馬先濟
步騎從之遥謂賊曰吾與金人大小百戰雖名王貴酋
莫不糜碎爾何為者賊遂投兵降馬秦耶律溫馳入閉
門城守德至呼秦諭以逆順乃自縋而下德叱其子順
先登秦率温降遣詣行在德乘勝趨亳州俊會扵城父
時叛將酈瓊屯亳聞德至謂三路都統制曰夜义未易
當也遂遁德入亳州白俊曰今兵威已振請乘破竹之
勢進取東都俊難之乃班師策功第一拜興寧軍承宣
使龍神衛四廂都指揮使再遷侍衛親軍馬步軍都虞
侯封隴西郡候十一年金人自合肥入侵游騎及江俊
議分軍守南岸德曰淮者江之蔽也棄淮不守是謂唇
亡齒寒也敵數千里遠来餉道决不繼及其未濟急擊
之可以奪氣若遲之使稍安則淮非吾有矣俊猶豫未
許德請益堅曰願父子先越江俟和州下然後宣撫北
渡俊乃許德即渡采石俊督軍繼之宿江中德曰眀旦
當會食歷陽已而夜拔和州晨迎俊入敵退保昭關又
擊走之追至柘臯與金人夾河而軍諸將帥皆集惟張
俊後至統制田師中欲待之德怒曰事當機會復何待
徑上馬兀术以鐵騎十餘萬夾道而陣德曰賊右陣堅
我當先擊之麾軍渡橋首犯其鋒一酋被甲躍馬始出
德引弓一發而斃乘勝大呼令萬兵持長斧如牆而進
敵大敗退屯紫金山德復尾擊之劉錡謂德曰昔聞公
威略如神今果見之請以兄禮事召拜清遠軍節度使
建康府駐劄御前諸軍都統制歷浙東福建總管荆南
副都統制二十五年卒贈檢校少保再贈少傅二子琪
順亦以驍勇聞
王彦字子才上黨人性豪縱喜讀韜略父竒之使詣京
師隸弓馬子弟所徽宗臨軒閱試補下班祗應為清河
尉從涇原路經略使种師道兩入夏國有戰功金人攻
汴京彦慨然棄家赴闕求自試討賊時張所為河北招
撫使異其才擢為都統制使率裨將張翼白安民岳飛
等十一將部七千人渡河與金人戰敗之復衛州新鄉
縣傳檄諸郡金人以為大軍至率數萬衆薄彦壘圍之
數匝彦以衆寡不敵潰圍出諸將散歸彦獨保共城西
山遣腹心結兩河豪傑圖再舉金人購求彦急彦慮變
夜寢屢遷其部曲覺之相率刺面作赤心報國誓殺金
賊八字以示無他意彦益感勵撫愛士卒與同甘苦未
幾兩河響應忠義民兵首領傅選孟德劉澤焦文通等
皆附之衆十餘萬綿亘數百里皆受彦約束金人患之
召其首領俾以大兵破彦壘首領跪而泣曰王都統砦
堅如鐵石未易圖也金人乃間遣勁騎撓彦糧道彦勒
兵待之斬獲甚衆益治兵刻日大舉告期扵東京留守
宗澤澤召彦會議乃將兵萬餘渡河金人以重兵襲其
後而不敢擊既至汴京澤大喜令彦宿兵近甸以衛根
本彦即以所部兵馬付留守司量帶親兵趨行在時已
遣宇文虚中為祈請使議和彦見黃潛善汪伯彦力陳
兩河忠義延頸以望王師願因人心大舉北伐言辭憤
激大忤時相意遂降旨免對以彦為武翼郎閤門宣贊
舍人差充御營平寇統領時范瓊為平寇前將軍彦知
瓊有逆節稱疾不就乞致仕許之知樞密院事張浚宣
撫川陜奏彦為前軍統制浚與金酋婁宿相持扵富平
欲大舉初至漢中會諸將議彦獨以為不可曰陜西兵
將上下之情皆未相通若少不利則五路俱失不若且
屯利閬興洋以固根本敵入境則檄五路兵来援萬一
不捷未大失也浚幕府不然其言彦即請為利路鈐轄
俄改金均房州安撫使知金州時中原盗賊蠭起加以
饑饉無所資食惟蜀富饒巨盗往往窺覬桑仲既䧟淮
安襄陽乘勢西向均房失守直擣金州白土關衆號三
十萬仲彦舊部曲也以申櫝請扵彦曰仲扵公無敢犯
願假道入蜀就食耳彦乃遣統領官門立為先鋒擊之
賊銳甚立戰死將士失色或請避之彦叱曰樞相張公
方有事關陜若仲越金而至梁洋則腹背受敵大事去
矣敢言避者斬即勒兵趨長沙平阻水據山設伏以待
賊見官軍少蟻附搏戰彦執幟一麾士殊死鬭賊敗走
彦休士進擊追奔至白磧復房州紹興元年九月權京
西南路副總管李忠反擾京西遂攻金州諸關賊衆皆
河朔人驍果善戰彦與戰不利關䧟彦退屯秦郊令將
士盡伏山谷間焚秦郊積聚偽若遁者秦郊距郡城二
十里路坦夷彦募敢死士易麾幟設竒以待閱再宿賊
至秦郊官軍逆戰大敗之追襲至秦嶺遂復乾祐縣以
歸忠走降劉豫初桑仲既敗還襄陽乃鳩集散亡䧟鄧
州凶焰復熾南攻德安西據均陽分衆三道一攻注口
關一出馬郎嶺一擣洵陽前軍去金州不三十里彦曰
仲以我寡彼衆故分三道以離吾勢法當先破其堅則
脆者自走遣副將焦文通禦注口自以親兵營馬郎相
持一月大戰六日賊大敗仲為其下所殺又有王闢董
貴祁守中阻兵窺蜀勢雖不及桑仲然小者猶不減數
萬彦悉討平之是冬偽齊秦鳳經略使郭振以數千騎
掠白石鎮彦與關師古併兵禦之賊大敗獲振復秦州
張浚承制以彦節制商虢陜華州軍馬三年正月兀术
入侵浚召彦與吳玠劉子羽會扵興元撒離曷自上津
疾馳不一日至洵陽統制官郭進死之彦退保石泉縣
金人入金均彦趨西鄉二月金人攻饒風關彦與吳玠
禦之不能却關破彦收餘兵奔達州五月彦遣兵至漢
隂縣與劉豫將周貴戰大敗之復金州浚承制進彦保
康軍承宣使兼宣撫司參議彦不受五年四月差知荆
南府充歸峽荆門公安軍安撫使彦因荆南曠土措置
屯田自蜀買牛千七百頭授官兵耕營田八百五十頃
分給將士有差六年二月知襄陽府京西南路安撫使
彦以岳飛嫌辭浚奏彦為行營前護副軍都統制督府
參謀軍事六月以八字軍萬人赴行在至鎮江聞母喪
上疏乞解官不許詔免喪服趣入對遂以為浙西淮東
沿海制置副使以所部屯通州之料角七年正月彦因
遣將捕亡者扵解潜軍中軍士交鬭扵市言者論其軍
政不肅貶秩二等彦不自安乞終餘服二月復洪州觀
察使知邵州彦入辭帝撫勞甚厚曰以卿能牧民故付
卿便郡行即召矣九年卒扵官年五十彦稱名將當建
炎初屢破大敵威聲振河朔時方撓扵和議據召之還
又奪其兵柄而使之治郡士議惜之彦事親孝居官廉
子弟有戰功不與推賞將死召其弟姪以家財均給之
魏勝字彦威淮陽軍宿遷縣人多智勇善騎射應募為
弓箭手徙居山陽紹興三十一年金人將南侵聚芻糧
造器械籍諸路民為兵勝躍曰此其時也聚義士三百
北渡淮取漣水軍宣布朝廷德意不殺一人漣水民翕
然以聽遂取海州郡守渤海高文富聞勝起遣兵来捕
勝距海州南八十里大伊與金兵遇勝迎擊走之追至
城下衆驚傳水陸悉有兵城中大恐文富閉門守驅民
上城禦之勝令城外多張旗幟與烟火為疑兵又遣人
向諸城門諭以金人棄信背盟無名興師本朝寬大愛
民之意城上民聞之即開門勝遣勇銳者登城樓餘自
門入莫有禦者獨文富與其子安仁率牙兵拒守勝整
軍與安仁父子戰譙門内殺安仁及州兵千餘擒文富
民皆按堵勝權知州事遣人諭朐山懷仁沭陽東海諸
縣皆定乃蠲租稅釋罪囚發倉庫犒戰士分忠義士為
五軍紀律明肅部分如宿將勝自兼都統制益募忠義
以圖收復遠近聞之響應旬日得兵數千即具其事報
境上帥守冀給軍裝器甲時帥守雖知金人將渝盟未
有發其端者莫敢以聞左軍統制董成謀出西北取沂
州勝先遣間還知金兵數萬至沂以我軍器甲未備戒
成勿動成不從勝率所部千餘人直入沂州巷戰殺其
守及軍士三千餘衆悉降得器甲數萬金人生兵復集
競登屋擲瓦擊之成軍幾敗勝欲斬成以其驍勇釋之
金人遣同知海州事蒙恬鎮國以兵萬餘取海州抵州
北二十里新橋勝帥兵出迎之設伏扵隘陣以待衆殊
死戰伏發賊大敗殺鎮國馘千人降三百人軍聲益振
山東之民咸欲来附勝傳檄招諭結集以待王師之至
沂民壁蒼山者數十萬金人圍之久不下砦首滕告
急扵勝勝提兵往救之陣扵山下金人多伏兵勝兵遇
伏皆赴砦金人襲之勝單騎而殿以大刀舊擊金人望
見勝知其為將也以五百騎圍之數重勝馳突四擊金
陣開復闔戰移時身被數十搶冒刃出圍金兵追之馬
中矢踣步而入砦無敢當者金人又急攻絶其水砦中
食乾&KR1458;殺牛馬飲血勝默禱而雨驟作金人攻益急周
山為營勝度其必復攻海州因間出砦趨城中金人果
解蒼山圍自新橋抵城下勝出戰皆捷金分兵四面攻
之勝募士登城以禦矢石如雨者七日金兵死傷多遁
去勝嘗出戰矢中鼻貫齒不能食猶親禦戰勝起義久
朝廷尚未知沿海制置使李寳遣其子公佐由海道覘
敵至州始遣忠義將朱震禇道詣行在自勝姓名扵執
政始知勝之功焉金主亮舉兵渡淮慮勝睨其後分軍
數萬來攻會李寳帥舟師往膠西破金人舟艦勝遣人
邀之同擊金人扵新橋大敗之金兵未退寳知金舟將
遁復以兵登舟備海道金主初命造海艦欲分軍入蘇
杭悉以中原民操舟檝民家送衣裘者相告語俟王師
至即背之及寳舟入島中適北風勁舟不進有頃反風
金人艤舟扵岸操舟者望見寳舟謬云此金國兵也俾
皆入舟中舟忽至金人不知寳縱火焚其舟舟以赤油
絹為帆風順火熾操舟者皆登岸走金兵在舟中者坐
以待縳載之檻車悉獲其舟寳既捷勝亦還州為捍禦
計金兵至營扵城北砂巷列陣將攻關門先遣人說勝
使降勝開門出諭之曰汝主叛盟失信無故興兵我朝
以仁義之師來復舊疆汝主渡淮必敗爾等宜早來歸
必獲爵賞時金兵已逼關勝登關門張樂飲酒犒軍士
令固守勿出戰金兵攻之踰時乃少遣士出憑險隘擊
之金人知不可攻率軍轉而渡河襲關後勝歛兵入城
金兵追將及勝獨乘馬逐之叱曰魏勝在此聞之皆辟
易士卒後入者不復敢追勝軍以入城金兵徑趨城東
欲過砂堰圜城為營勝先已據堰備之金軍不得過拒
戰竟日終不能近有新募士守河者不知金兵遽過河
勝恐絶河路亟收軍入城金兵追至東門外黃土坂勝
單騎逐之大叱之金兵五百皆望風退勝又追十數里
士得入城有不得入者由城南入西門金兵復自西南
來襲勝從後叱之金兵駭散手殺數人奏功授閤門祗
侯差知海州兼山東路忠義軍都統遣其子昌同㟃峿
山首領張榮持旗榜往結山東忠義金兵自新橋關子
門砂堰之敗殺傷者衆一日黎眀乘昏霧四面薄城急
攻勝激厲士卒竭力捍禦矢石交下城上鎔金液投火
牛金兵不能前多死傷乃拔砦走距海州為長垣包州
城扵中使不能出及亮死乃解去勝善用大刀能左右
射旗揭曰山東魏勝金人望見即退走勝為旗十數書
其姓名密付諸將遇鏖戰即揭之金兵悉避走初勝起
義時無州郡糧餉之給無府庫倉廪之儲勝經畫市易
課酒榷塩勸糶豪右環海州度視敵兵攻取處築城浚
隍塞關隘在軍未嘗一日懈弛恒如寇至方糾集遠邇
犒勞士卒期約有日會金主亮被弑金兵北歸王師亦
南還矣初亮聞勝在海州知不可取曰少須他時取之
易耳亮既殞勝益得自治軍旅人皆精銳獲金諜者犒
以酒食厚賂遣還有自北方來歸者與之同卧起共飲
食示以不疑周其窶貧使之感激自是山東河北歸附
者衆得金人虚實悉以上聞又第其忠義士功能假授
官資因李寳轉達扵朝悉如所請金人遣山東路都統
總管以兵十萬攻海州時寳帥海舟水陸並進抵城北
砂巷勝率衆合寳軍大破之斬首不可計堰水為之不
流餘悉奔潰勝獨率兵追北二十里至新橋又破之盡
獲其鞍馬器甲寳亦駐海州為進取計金人復遣五斤
太師發諸路兵二十餘萬来攻海州先遣一軍自州西
南斷勝軍餉道勝擇勇捍士三千餘騎拒扵石闥堰金
軍不能進逮夜始還留千人備險隘金兵十萬来奪勝
率衆鏖戰殺數千人餘皆遁去下令守險勿追報寳寳
以防海道登舟不復發兵金兵盛集勝力拒之自旦至
暮金兵不能奪勝令步&KR0816;整隊前行自為殿時百姓以
寳既登舟懼金兵大至皆欲入城統制郭蔚閉城門不
納人民牛馬蔽野呼號動地城中亦懼勝入城諭以賊
勢退怯之狀固守可保無虞乃開門盡納之居無何金
兵環城圍數重勝與郭蔚分兵備禦偃旗仆鼓寂若無
人金軍驚疑數日不敢攻已乃植雲梯置砲石四面合
圍負土填壕勝俟其近城鳴鼓張旗矢石俱發繼以火
牛金液凡三晝夜金兵竟不能近扵是罷攻修營壘絶
河道謀為固守勝俟其不備掩擊或獨出擾之使不得
休息又間夜發兵劫其營或焚其攻具既而金人併力
急攻勝告急扵李寳寳以聞還報城中已命張子蓋率
兵来觧圍金人亦知子蓋軍且至已有退意頃之子蓋
先帥騎兵至勝出與子蓋議戰事且促其步卒勝出軍
城北砂巷與金軍大戰斬首不可計追數十里餘兵皆
遁勝與子蓋議進討子蓋曰受詔解圍不知其他遂率
軍還城中疑懼欲随王師出勝親邀扵道而諭之至漣
水軍與偕還時都督張浚在建康招勝詢以軍務轉閤
門宣贊舍人差充山東路忠義軍都統制兼鎮江府駐
劄御前前軍統制仍知海州勝還隆興元年詔以鎮江
御前同統制魏全來守海州督府亦遣賈和仲充山東
河北路招撫使節制本路軍馬海州駐劄和仲忌勝隂
誘忠義軍使不安勝與辨是非和仲又䜛勝扵都督惑
之呼勝至鎮江計事罷其職改京東路馬步軍副總管
都督府統制建康府駐劄既而督府知和仲所誣罷之
復勝舊職仍遣鎮江御前後軍屯海州代前軍還鎮江
勝既還海州鎮撫一方民安其政改忠州刺史海州城
西南枕孤山敵至登山瞰城中虚實立見故西南受敵
最劇勝築重城圍山在内寇至則先據之不能害勝嘗
自創如意戰車數百兩砲車數十兩車上為獸面木牌
大槍數十垂氊幕軟牌每車用二人推轂可蔽五十人
行則載輜重器甲止則為營掛搭如城壘人馬不能近
遇敵又可以禦箭簇列陣則如意車在外以旗蔽障弩
車當陣門其上寘床子弩矢大如鑿一矢能射數人發
三矢可數百步砲車在陣中施火石砲亦二百步兩陣
相近則陣間發弓弩箭砲近陣門則刀斧搶手突出交
陣則出騎兵兩嚮掩擊得捷拔陣追襲少却則入陣間
稍憩士卒不疲進退俱利伺便出擊慮有拒遏預為解
脫計夜習不使人見以其製上扵朝詔諸軍遵其式造
焉二年以議和撒海州戍命勝知楚州以本州官吏及
部兵赴新治詔勝同淮東路安撫使劉寳知高郵軍劉
敏措置盱眙軍楚州一帶勝專一措置清河口時和議
尚未决金兵乘其懈以舟載器甲糗糧自清河出欲侵
邊勝覘知之身帥忠義士拒扵清河口金兵詐稱欲運
糧往泗州由清河口入淮勝知其謀欲禦之都統制劉
寳以方議和不許金騎軼境勝率諸軍拒扵淮陽自卯
至申勝負未决金軍增生兵来勝與之力戰又遣人告
急扵寳寳在楚州相距四十里堅謂方講和决無戰事
迄不發一兵勝矢盡救不至猶依土阜為陣謂士卒曰
我當死此得脫者歸報天子乃令步卒居前騎為殿至
淮隂東十八里中矢墜馬死年四十五事聞贈保寧軍
節度使謚忠壯時淮南未平詔扵鎮江府江口鎮立廟
賜號褒忠仍俟事定更祠扵戰沒處且令有司刻木以
歛葬扵鎮江官其二子郊武功大夫忠州刺史昌承信
郎賜銀千兩絹千匹宅一區田百頃其後使者過淮東
始得其詳還言扵朝以劉寳不出救兵削兩鎮節鉞沒
入家貲貶瓊州死勝所糾集忠義有為賈和仲誘隸别
屯及撤戍隔絶者尚五千餘人入京口屯駐前軍郊添
差楊州兵馬鈐轄淳熙十五年孝宗語樞臣曰魏勝之
子當與優異又曰人材須用而後見使魏勝不因邊釁
何以見其才詔郊添差兩浙西路馬步軍副總管
張憲飛愛將也飛破曹成憲與徐慶王貴招降其黨二
萬有郝政率衆走沅州首被白布為成報讐號白巾賊
憲一鼓擒之飛遣憲復随州敵將王嵩不戰而遁進兵
鄧州距城三十里遇賊兵數萬迎戰與王萬董先各出
騎突擊賊衆大潰遂復鄧州十年金人渝盟入侵憲戰
穎昌戰陳州皆大捷復其城兀术頓兵十二萬扵臨穎
縣楊再興與戰死之憲繼至破其潰兵八千兀术夜遁
憲將徐慶李山復捷扵臨穎東北破其衆六千獲馬百
匹追奔十五里中原大震會秦檜主和命飛班師憲亦
還未幾檜與張俊謀殺飛密誘飛部曲以能告飛事者
寵以優賞卒無人應聞飛嘗欲斬王貴又杖之誘貴告
飛貴不肯曰為大將寧免以賞罰用人苟以為怨將不
勝其怨檜俊不能屈俊劫貴以私事貴懼而從時又有
王俊者善告訐號鵰兒以姦貪屢為憲所裁檜使人諭
之俊輙從檜俊謀以憲貴俊皆飛將使其徒自相攻發
因及飛父子庶主上不疑俊自為狀付王俊妄言憲謀
還飛兵令告王貴使貴執憲憲未至俊預為獄以待之
屬吏王應求白張俊以為密院無推勘法俊不聽親行
鞫煉使憲自誣謂得雲書命憲營還兵計憲被掠無全
膚竟不伏俊手自具獄成告檜械憲至行在下大理寺
檜奏召飛父子證憲事帝曰刑所以止亂勿妄追證動
搖人心檜矯詔召飛父子至万俟卨誣飛使子鵬孫革
致書憲貴令虚申警報以動朝廷雲與憲書規還飛軍
其書皆無有乃妄稱憲貴已焚之矣但以衆證具獄語
在飛傳憲坐死籍家貲紹興三十二年追復龍神衛四
廂都指揮使閬州觀察使贈寧遠軍承宣使錄其家
楊再興賊曹成將也紹興二年岳飛破成入莫邪關第
五將韓順夫解鞍脫甲以所虜婦人佐酒再興率衆直
入其營官軍却殺順夫又殺飛弟飜成敗再興走躍入
澗張憲欲殺之再興曰願執我見岳公遂受縳飛見再
興竒其貌釋之曰吾不汝殺汝當以忠義報國再興拜
謝飛屯襄陽以圖中原遣再興至西京長水縣之業陽
殺孫都統及統制滿在斬五百餘人俘將吏百人餘黨
奔潰眀日再戰扵孫洪澗破其衆二千復長水得糧二
萬石以給軍民盡復西京險要又得偽齊所留馬萬匹
芻粟數十萬中原響應復至蔡州焚賊糧飛敗金人扵
郾城兀术怒合龍虎大王蓋天大王及韓常兵逼之飛
遣子雲當敵鏖戰數十合敵不支再興以單騎入其軍
擒兀术不獲手殺數百人而還兀术憤甚併力復来頓
兵十二萬扵臨穎再興以三百騎遇敵扵小商橋驟與
之戰殺二千餘人及萬戶撒八孛堇千戸百人再興戰
死後獲其屍焚之得箭鏃二升
牛臯字伯遠汝州魯山人初為射士金人入侵臯聚衆
與戰屢勝西道總管翟興表補保義即杜充留守東京
臯討劇賊楊進扵魯山三戰三捷賊黨奔潰累遷榮州
刺史中軍統領金人再攻京西臯十餘戰皆捷加果州
團練使京城留守上官悟辟為同統制兼西京南路提
點刑獄金人攻江西者自荆門北歸臯潜軍扵寳豐之
宋村擊敗之轉和州防禦使充五軍都統制又與孛堇
戰魯山鄧家橋敗之轉西道招撫使偽齊乞師扵金入
寇臯設伏要地自屯丹霞以待敵兵悉衆来伏發俘其
酋豪鄭務兒遷安州觀察使尋除蔡唐州信陽軍鎮撫
使知蔡州遇敵戰輙勝加親衛大夫會岳飛制置江西
湖北將由襄漢規中原命臯隸飛軍飛喜甚即辟為唐
鄧襄郢州安撫使尋改神武後軍中部統領偽齊使李
成合金人入寇破襄陽六郡敵將王嵩在随州飛遣臯
行裹三日糧糧未盡城已拔執嵩斬之得卒五千遂復
随州李成在襄陽飛遣臯以騎兵擊破之復襄陽金人
攻淮西飛遣臯渡江自提兵與臯會時偽齊驅甲騎五
千薄廬州臯遥謂金將曰牛臯在此爾軰胡為見犯衆
皆愕然不戰而潰飛謂臯曰必追之去而復來無益也
臯追擊三十餘里金人相踐及殺死者相半斬其副都
統及千戶五人百戶數十人軍聲大振廬州平進中侍
大夫從平楊么破之么技窮舉鍾子儀投扵水繼乃自
仆臯投水擒么飛斬首函送都督行府除武泰軍承宣
使改行營護聖中軍統制尋充湖北京西宣撫司左軍
統制加龍神衛四廂都指揮使金人渝盟飛命臯出師
戰汴許間以功最除捧日天武四廂都指揮使成德軍
承宣使樞密行府以臯兼提舉一行事務宣撫司罷改
鄂州駐劄御前左軍統制升真定府路馬步軍副統總
管轉寧國軍承宣使荆湖南路馬步軍副總管紹興十
七年上巳日都統制田師中大會諸將臯遇毒亟歸語
所親曰臯年六十一官至侍從幸不啻足所恨南北通
和不以馬革裹屍顧死牖下耳眀日卒或言秦檜使師
中毒臯云初檜主和未幾金渝盟入侵帝手札賜飛從
便措置飛乃命臯及王貴董先楊再興孟邦傑李寳等
經略東西京汝鄭穎陳曹光蔡諸郡又遣梁興渡河糾
合忠義社取河東北州縣未幾李寳捷扵曹州捷扵宛
亭捷扵渤海廟董先姚政捷扵穎昌劉政捷扵中牟張
憲復隸昌淮寧府王貴之將楊成復鄭州張應韓清復
西京臯及傅選捷扵京西捷扵黃河上孟邦傑復永安
軍其將楊遇復南城軍又與劉政捷扵西京梁興會太
行忠義及兩河豪傑趙雲李進董榮牛顯張峪等破金
人扵垣曲又捷扵心水追至孟州之邵原金張太保成
太保等以所部降又破金高太尉兵扵濟源喬握堅等
復趙州李興捷扵河南府捷扵永安軍梁興在河北取
懷衛二州大破兀术軍斷山東河北金帛馬綱之路金
人大擾未幾岳飛還朝下獄死世以為恨云
胡閎休字良㢸開封人宣和初入太學時方諱兵閎休
著兵書二卷靖康初剙知兵科閎休應試中優等補承
信郎金人圍城閎休分地而守二帝詣金營閎休欲結
義士劫之何㮚禁止之二帝北遷范瓊散勤王師閎休
曰勤王師可進不可退檄令随軍而無靖康年號閎休
得之泣下懷檄而走從辛道宗勤王南渡以忠義進兩
官湖湘盗起或曰招之便或曰討之便閎休作致寇禦
寇二篇言天地之氣先春後秋招之不伏則討之扵是
以岳飛為招討使飛辟閎休為主管機宜文字以誅鍾
子儀功進成忠郎飛被誣死閎休發憤杜門佯疾十年
卒有勤王忠義集蔵扵家孫照德安太守
論曰王德素有威略蚤隸劉光世審其不可恃晚從張
俊竟以功名顯其知所擇哉王彦棄家赴國累破堅敵
威振河朔晚奪兵柄使之治郡用違其材惜矣魏勝崛
起無甲兵糧餉之資提數千烏合之衆抗金人數十萬
之師卒完一州名震當時壯哉然見忌扵諸將無援而
戰死亦可惜矣張憲等五人皆岳飛部將為敵所畏亦
一時之傑也然或以戰沒或以憤卒而憲以不證飛獄
冤死悲夫
宋史卷三百六十八
