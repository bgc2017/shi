宋史卷一百十七
元中書右丞相總裁托克托等修
禮志第七十
禮二十(賓禮二)
入閤儀(明堂聽政儀舉赦儀附皇太后垂簾儀)
(皇太子正至受賀儀皇太子與百官師保相見儀)
入閤儀唐制天子日御正衙以見羣臣必立仗朔望薦
食陵寢不能臨前殿則御便殿乃自正衙喚仗由宣政
兩門而入是謂東西上閤門羣臣俟於正衙者因随以
入故謂之入閤五代以來正衙既廢而入閤亦希闊不
講宋復行之建隆元年八月朔太祖常服御崇元殿設
仗衛文武百官入閤始置待制候對官乃以工部尚書
竇儼待制太常卿邊光範候對仗退賜食廊下乾德四
年四月朔帝服通天冠絳紗袍御崇元殿視朝設金吾
仗衛羣臣入閤太宗淳化二年十一月詔以十二月朔
御文德殿入閤令史館修撰楊徽之張洎定為新儀前
一日有司供帳於文德殿(宋初曰文明)是日既明先列文武
官於殿庭之東西百官軍校行軍副使等序班於正衙
門外屏南階下次御史中丞三院御史序立中丞獨穿
金吾班過揖兩班一揖歸本位次監察御史兩員監閤
於正衙門外屏北階上北面立次中書門下文明翰林
樞密直學士兩省官分班立次司天奏辰刻次閤門版
奏班齊皇帝服鞾袍乘輦至長春殿駐輦樞密使以下
奏謁前導至文德殿殿上承旨索扇捲簾皇帝升位扇
却儀鸞使焚香次文武官等拜次司天鷄唱次閤門勘
契次閤門使承旨呼四色官喚仗南班有辭謝者再拜
先退中書門下班對揖序立正衙門外屏北階上次翰
林學士兩省官中丞侍御史序立次金吾將軍押細仗
入正衙門後橫行拜訖分行上黃道仗随入金吾將軍
至龍墀分班揖訖序立次吏部侍郎執文武班簿入對
揖立次中書門下學士兩省御史臺官入北面拜訖上
黃道將至午階&KR2272;鞾急趨赴丹墀彈奏御史至吏部侍
郎南便落黃道急趨就位起居郎舍人至兵部吏部侍
郎後急趨而進飛至香案前皆揖訖序立次金吾大將
軍先對揖並鞠躬&KR2272;鞾行至折方石位又對揖北行至
奏事石位鞠躬一員奏軍國内外平安倒行就位次引
文武班就位揖訖鞠躬&KR2272;鞾急趨入沙墀次引侍從班
横行宰相祝月起居畢分班序立文武兩班出序立於
衙門外刑法待制官赴監奏位中書門下夾香案侍立
兩省御史臺官學士兵部吏部侍郎金吾將軍監閤御
史並相次出就衙門外立(惟學士立門側北候宰相)中書門下詣香
案前奏曰中書公事臣等已具奏聞訖乃退揖殿出次
刑法官待制官各奏事並宣徽使答訖乃出就班次彈
奏官左右史出閤内失儀者彈紀如式彈奏官失儀起
居郎紀之起居郎失儀閤門使紀之閤門使失儀宣徽
使紀之凡出者皆&KR2272;鞾急趨揖殿次中書門下學士就
位閤門使宣放仗再拜賜廊下食又再拜次閤門使奏
閤内無使文武官出殿上索扇垂簾輦還宫其賜廊下
食自左右勤政門北東西兩廊文東武西以北為上立
定中丞至本位面南一揖乃就坐食至臺吏贊乃搢笏
食食訖復贊食畢而罷五月朔命有司增黃麾仗三百
五十人令文武官随中書門下横行起居徙翰林學士
位于參知政事後與節度使分東西揖殿出眞宗凡三
行之景德以後其禮不行仁宗從知制誥李淑議仍讀
時令詔禮官詳定儀注以言者謂未合典禮而罷熙寧
三年知制誥宋敏求等言奉詔重修定閤門儀制内文
德殿入閤儀按今文德殿唐宣政殿也紫宸殿唐紫宸
殿也然祖宗親朝皆嘗御文德殿入閤唐制常設仗衛
於宣政殿或遇上坐紫宸即喚仗入閤如此則當御紫
宸殿入閤方合舊典翰林學士王珪等議按入閤者乃
唐舊日紫宸殿受常朝之儀也唐紫宸與今同宣政殿
即今文德殿唐制天子坐朝必立仗於正衙若止御紫
宸即喚正衙仗自宣政殿東西閤門入故為入閤五代
以來遂廢正衙立仗之制今閤門所載入閤儀者止是
唐常朝之儀非盛禮也自是入閤之禮遂罷敏求又言
本朝惟入閤乃御文德殿視朝今既不用入閤儀即文
德遂闕視朝之禮請下兩制及太常禮院約唐制御宣
政殿裁定朔望御文德殿儀以備正衙視朝之制學士
韓維等以入閤圖增損裁定上儀曰朔日不値假前五
日閤門移諸司排辦前一日有司供帳文德殿其日金
吾將軍常服押本衛仗判殿中省官押細仗先入殿庭
東西對列文武官東西序立諸軍將校分入北向立朝
堂引贊官引彈奏御史二員入殿門踏道當下殿北向
立次催文武班分入並東西相向立諸軍將校即於殿
庭北向立班皇帝服鞾袍御垂拱殿鳴鞭内侍閤門管
軍依朔望常例起居次引樞密宣徽三司使副樞密直
學士内客省使以下至醫官待詔及修起居注官二員
並大起居諸司使以下退排立帝輦至文德殿後閤門
奏班齊帝出殿上索扇升榻鳴鞭扇開捲簾儀鸞使焚
香謁文武官就位四拜起居鷄人唱時舍人於彈奏御
史班前西向喝大起居御史由文武班後至對立位次
引左右金吾將軍合班於宣制石南大起居班首出班
躬奏軍國内外平安歸位再拜各歸東西押仗位通喝
舍人於宣制石南北向對立舍人退於西階次揖宰臣
親王以下躬奏文武百僚宰臣某姓名以下起居分引
羣臣以下横行諸軍將校仍舊立閤門使喝大起居舍
人引宰臣至儀石北俛伏跪致詞祝月訖其詞云文武
百僚宰臣全銜臣某姓名等言孟春之吉伏惟皇帝陛
下膺受時祉與天無窮臣等無任歡呼抃蹈之至歸位
五拜閤門使揖中書由東階升殿樞密使帶平章事以
上由西階升殿侍立給事中一員歸左省位立轉對官
立於給事中之南(如罷轉對官每遇御史臺前期牒請文官二員並依轉對官例先於閤門)
(投進奏狀)吏部侍郎及刑法官立於轉對官南兵部侍郎於
右省班南與吏部侍郎東南相向立搢笏各出班籍置
笏上(吏部兵部侍郎以知審刑官東西院官充刑法官以知審刑大理寺官充)親王使相以
下分班出引轉對官於宣制石南宣徽使殿上承旨宣
答如儀次吏部兵部侍郎及刑法官對揖出次彈奏御
史無彈奏對揖出(如有彈奏並如儀)引給事中至宣制石南揖
躬奏殿中無事喝祗候揖西出次引修起居注官次引
排立供奉官以下各合班於宣制石南躬喝祗候揖分
班出喝文武官等門外祗候出索扇垂簾皇帝降坐鳴
鞭舍人當殿承旨放仗四色官&KR2272;鞾急趨至宣制石南
稱奉敕放仗金吾將軍并判殿中省官對拜訖随仗出
親王使相節度使至刺史學士臺省官諸軍將校等並
序班朝堂謝賜茶酒帝復御垂拱殿中書樞密及請對
官奏事不引見謝辭班後殿坐臨時取旨其日遇有德
音制書御札仍候退御垂拱殿坐制箱出外應正衙見
謝辭文武臣僚並依御史臺儀制喚班依序分入於文
武班後以北為首分東西相向重行異位依見辭謝班
序位餘押班臣僚於班稍前押班候刑法官對揖出分
引近前揖躬舍人當殿宣班引轉對班見謝辭並如紫
宸儀樞密使不帶平章事參知政事至同簽書樞密院
事宣徽使並立於宣制石稍北宰臣親王樞密使帶平
章事使相係押班者立於儀石南餘官並立於宣制石
南如合通喚閤門使引並如儀贊喝訖係中書樞密並
揖升殿辭謝揖西出其合問聖體者並如儀餘官分班
出(彈奏御史候見謝辭班絶對揖出其朝見如謝都城門外御筵及召赴闕謝茶藥撫問之類不可合班者)
(各依别班中謝對賜酒食等並門賜其係正衙見門謝辭亦門外唱放)應正衙見謝辭臣
僚前一日於閤門投詣正衙榜子閤門上奏目又投正
衙狀於御史臺四方館應朔日或得旨罷文德殿視朝
止御紫宸殿起居其已上奏目正衙見謝辭班並放免
依官品随赴紫宸殿引或値改依常朝文德殿自有百
官班日並如舊儀應外國蕃客見辭候喚班先引赴殿
庭東依本國職次重行異位立候見辭謝班絶西向躬
舍人當殿通班轉於宣制石南北向立贊喝如儀西出
其酒食分物並門賜如有進奉候彈奏御史出進奉入
(唯御馬及擔牀自殿西偏門入東偏門出其進奉出入文武官起居舍人通某國進奉宣徽使喝進奉出節次)
(如紫宸儀)候進奉出給事中奏殿中無事出其後殿再坐合
引出者從别儀其日賜茶酒宰臣樞密於閤子親王於
本廳使相宣徽使兩省官待制三司副使文武百官皇
親使相以下至率府副率及四廂都指揮使以下至副
都頭並於朝堂(如朝堂位次不足即於朝堂門外設次)管軍節度使至四
廂都指揮使節度使兩使留後至刺史並於客省廳詔
從所定
徽宗初建明堂禮制局列上七議一曰古者朔必告廟
示不敢專請視朝聽朔必先奏告以見繼述之意二曰
古者天子負扆南向以朝諸侯聽朔則各随其方請自
今御明堂正南向之位布政則随月而御堂其閏月則
居門焉三曰禮記月令天子居青陽總章每月異禮請
稽月令十二堂之制修定時令使有司奉而行之四曰
月令以季秋之月為來歲受朔之日請以每歲十月於
明堂受新歷退而頒之郡國五曰古者天子負扆公侯
伯子男蠻夷戎狄四塞之國各以内外尊卑為位請自
今元正冬至及大朝會並御明堂遼使依賓禮蕃國各
随其方立於四門之外六曰古者以明堂為布政之宫
自今若有御劄手詔並請先於明堂宣示然後榜之朝
堂頒之天下七曰赦書德音舊制宣於文德殿自今非
御樓肆赦並於明堂宣讀政和七年九月一日詔頒朔
布政自十月為始是月一日上御明堂平朔左个頒天
運政治及八年戊戌歲運歴數於天下自是每月朔御
明堂布是月之政先是郡臣五上表請負扆聽朝詔弗
允至是復再請始從之十一月一日上御明堂南面以
朝百辟退坐於平朔頒政其禮百官常服立明堂下乘
輿自内殿出負斧扆坐明堂大晟樂作百官朝於堂下
大臣升階進呈所頒布時令左右丞一員跪請付外施
行宰相承制可之左右丞乃下授頒政官頒政官受而
讀之訖出閤門奏禮畢帝降坐百官乃退自是以為常
其歲運歴數天運政治之辭文多不載是後則各随歲
月星歴氣運推移沿改而易其辭焉初尚書左丞薛昂
條具熙寧以來紹述&KR3321;豊政事各條其節目繫之月令
頒於明堂尋詔月之朔使民知寒暑燥濕之化而萬里
之遠雖驛置日行五百里已不及時其千里外當前期
十日進呈取旨頒布諸州長吏封掌俟月朔宣讀之宣
和元年蔡京言周觀治象於正月之始和以十二月頒
告朔於邦國皆不在十月後世以十月者祖秦朔故也
秦以十月為歲首故月令以孟冬頒來歲之朔今不當
用請以季冬頒歲運於天下詔自今以正月旦進呈宣
讀四年二月太常王黼編類明堂頒朔布政與詔書條
例氣令應驗凡六十三册上之靖康元年詔罷頒朔布
政
御樓肆赦每郊祀前一日有司設百官親王蕃國諸州
朝貢使僧道耆老位宣德門外太常設宫縣鉦鼓其日
刑部錄諸囚以俟駕還至宣德門内幄次改常服羣臣
就位帝登樓御坐樞密使宣徽使侍立仗衛如儀通事
舍人引羣臣横行再拜訖復位侍臣宣曰承旨舍人詣
樓前侍臣宣敕立金鷄舍人退詣班南宣付所司訖太
常擊鼓集囚少府監立鷄竿於樓東南隅竿末伎人四
面緣繩爭上取鷄口所銜絳幡獲者即與之樓上以朱
絲繩貫木鶴仙人乘之奉制書循繩而下至地以畫臺
承鶴有司取制書置案上閤門使承旨引案宣付中書
門下轉授通事舍人北面宣云有制百官再拜宣赦訖
還授中書門下付刑部侍郎承旨放囚百官稱賀閤門
使進詣前承旨宣答訖百官又再拜舞蹈退若德音赦
書自内出者並如文德殿宣制之儀其降御劄亦閤門
使跪授殿門外置箱中百官班定閤門授宰臣讀訖傳
告百僚皆拜舞稱萬歲眞宗宣制有司請用儀仗四千
人自承天殿設細仗導衛近臣起居訖則分左右前導
之
皇太后臨朝聽政乾興元年眞宗崩遺旨以皇帝尚幼
軍國事兼權取皇太后處分宰相率百官稱賀復前奉
慰又慰皇太后於簾前有司詳定儀式内東門拜表合
差入内都知一員跪授傳進皇太后所降批答首書覽
表具之末云所請宜許或不許初丁謂定皇太后稱予
中書與禮院參議每下制令稱予便殿處分稱吾皇太
后詔止稱吾與皇帝並御承明殿垂簾決事百官表賀
英宗即位輔臣請與皇太后權同聽政禮院議自四月
内東門小殿垂簾兩府合班起居以次奏事非時召學
士亦許至小殿時帝以疾權居柔儀殿東閤西室太后
垂簾處分稱吾唯兩府日入候問聖體因奏政事退詣
小殿簾外覆奏太后帝疾間御前後殿聽政兩府退朝
猶於小殿覆奏哲宗即位太皇太后權同聽政三省樞
密院按儀注未釋服以前遇隻日皇帝御迎陽門日參
官並赴起居依例奏事每五日遇隻日於迎陽門垂簾
皇帝坐於簾内之北宰執奏事則權屏去左右侍衛事
有機速許非時請對及賜宣召亦許升殿禮部御史臺
閤門奏討論御殿及垂簾儀制每朔望六參皇帝御前
殿百官起居三省樞密院奏事應見謝辭班退各令詣
内東門進榜子皇帝隻日御延和殿垂簾日參官起居
太皇太后移班少西起居皇帝並再拜三省樞密院奏
事三日以上四拜不舞蹈候祔廟畢起居如常儀簾前
通事以内侍殿下以閤門吏部磨勘奉舉人垂簾日引
應見謝辭臣僚遇朔望參日不坐並先詣殿門次内東
門應擡賜者並門賜之於是帝御迎陽門幄殿同太皇
太后垂簾宰臣親王以下合班起居常制分班十六至
是合班以閤門奏請故也禮官請如有祥瑞邊捷宰臣
以下紫宸殿稱賀皇帝畢赴内東門賀太皇太后從之
徽宗即位皇太后權同聽政三省樞密院聚議故事嘉
祐末英宗請慈聖同聽政五月同御内東門小殿垂簾
至七月十三日英宗間日御前後殿輔臣奏事退詣内
東門簾前覆奏又故事唯慈聖不立生辰節名不遣使
契丹若天聖元豊則御殿垂簾立生辰節名遣使與契
丹往還及避家諱等曾布曰今上長君豈可垂簾聽政
請如嘉祐故事蔡卞曰天聖元豊與今日皆遺制處分
非嘉祐比布曰今日之事雖載遺制實出自德音又皆
長君正與嘉祐事相似有旨依嘉祐治平故事布語同
列曰奏事先太后次覆奏皇帝如今日所得旨遂為定
式矣尋以哲宗靈駕發引太后手書罷同聽斷焉
皇太子元正冬至受羣臣賀儀政和新儀前一日有司
於東門外量地之宜設三公以下文武羣官等次如常
儀典儀設皇太子答拜褥位於階下南向又設文武羣
官版位於門之外其日禮直官舍人先引三公以下文
武羣臣以次入就位立定禮直官舍人引左庶子詣皇
太子前跪請内嚴少頃又言外備内侍褰簾皇太子常
服出次左右侍衛如常儀皇太子降階詣南向褥位典
儀曰再拜贊者承傳曰再拜三公以下皆再拜皇太子
答拜班首少前稱賀云元正首祚(冬至云天正長至)景福維新
伏惟皇太子殿下與時同休賀訖少退復位左庶子前
承命詣羣臣前答云元正首祚(冬至云天正長至)與公等均慶
典儀曰再拜班首以下皆再拜皇太子答拜訖禮直官
通事舍人引三公以下文武百官以次出内侍引皇太
子升階還次降簾侍衛如常儀少頃禮直官舍人引知
樞密院官以下入就位立定内侍引皇太子降階詣南
向褥位樞密以下參賀如上儀訖退次引師傅保賓客
以下入就位參賀如上儀師傅保以下以次出内侍引
皇太子升坐禮直官引文武宫官入就位重行北向立
典儀曰再拜在位官皆再拜左庶子少前跪言具官某
言元正首祚(冬至云天正長至)伏惟皇太子殿下與時同休俛
伏興復位典儀曰再拜在位者皆再拜分東西序立左
庶子少前跪言禮畢左右近侍降簾皇太子降坐宫官
退左右侍衛以次出
皇太子與百官相見至道元年有司言百官見皇太子
自兩省五品尚書省御史臺四品諸司三品以上皆答
拜餘悉受拜宫官自左右庶子以下悉用參見之儀其
宴會位在王公上與師傅保相見政和新儀前一日所
司設師傅保以下次於宫門外道西南向設軒架之樂
於殿庭近南北向其日質明諸衛率各勒所部屯門列
仗典謁設皇太子位於殿東階下西向設師傅保位於
殿西階之西三少位於傅保之南稍却俱東向北上師
傅保以下俱朝服至宫門通事舍人引就次左庶子請
内嚴通事舍人引師傅保立於正殿門之西三少在其
南稍却俱東向北上左庶子言外備諸侍奉之官各服
其器服俱詣閤奉迎皇太子朝服以出左右侍衛如常
儀軒架作翼安之樂至東階下西向立樂止通事舍人
引師傅保及三少入就位軒架作正安之樂至位樂止
皇太子再拜師傅保以下答拜(若三少時見則三少先拜)通事舍人
引師傅保以下出軒架正安之樂作出門樂止左庶子
前跪稱左庶子某言禮畢皇太子入左右侍衛及樂作
如來儀
宋史卷一百十七
