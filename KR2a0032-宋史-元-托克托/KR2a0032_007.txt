宋史卷七
元中書右丞相總裁托克托等修
本紀第七
眞宗二
六年春二月戊寅幸飛山雄武營觀發機石連弩遂宴
射潛龍園己夘以京東西淮南水災遣使振恤貧民平
決獄訟幸北宅視德潤疾庚辰以西涼府六谷首領潘
羅支為朔方軍節度靈州西面都廵檢使甲申封賢懿
長公主為鄭國長公主蕃部葉市族囉埋等内附己丑
德潤卒庚寅屯田員外郎盛梁坐受賕枉法流崖州三
月辛夘朔欽州言交州入州使黃慶集等來歸石隰都
廵檢使言綏州東山蕃部軍使拽臼等内屬己酉餞种
放還山乙夘幸惟吉第視疾戊午幸元份宫視疾四月
李繼遷宼洪德砦蕃官慶香癿&KR2206;慶等擊走之以慶香
等領刺史契丹來侵戰望都縣副都部署王繼忠陷於
敵發河東廣銳兵赴援辛巳信國公玄祐薨五月甲午
太白晝見辛亥錄望都戰没將士子孫癸丑鎮州副都
部署李福坐望都之戰臨陣退衂削籍流封州京城疫
分遣内臣賜藥六月丁夘詔命官流竄没嶺南者給緡
錢歸葬豐州瓦窰没劑如羅昧克等族以兵濟河擊李
繼遷敗之丁丑隴山西首領秃逋等貢馬願附大兵擊
賊丁亥宼凖為三司使復鹽鐵度攴戸部副使秋七月
癸丑兗王元傑薨八月庚午太白晝見辛未原渭等州
言西蕃八部二十五族納質來歸丙子詔環慶秋田經
寇踐傷者頃賜粟十五斛民被掠者口賜米一斛蠲棣
州民租十之三九月己丑蒲端國獻紅鸚鵡丙申出内
府繒帛市穀實邊甲辰以呂蒙正為太子太師萊國公
十月丁丑狐出皇城角樓獲之戊寅給軍中傳信牌十
一月癸巳慮囚雜犯死罪以下逓減一等杖釋之苦寒
令諸路休役兵己亥閱捧日軍士教三陣於崇政殿壬
寅幸大相國寺庚戌雨水冰甲寅有星孛於井鬼十二
月庚申遣使西北勞賜將士甲子詔求直言西面部署
言李繼遷攻西涼知府丁惟清没焉庚午以李繼隆為
山南東道節度使甲戌萬安太后不豫詔求良醫戊寅
赦天下死罪減一等流以下釋之是歲西涼府暨龍野
馬族三佛齊大食國來貢河北興元府遂郢州大熟
景德元年春正月丙戌朔大赦改元丁亥麟府路言契
丹言埿族拔黃三百餘帳内屬癸巳幸天駟監賜從官
馬丙申京師地震辛丑詔民間天象器物讖候禁書並
納所司焚之匿不言者死石隰州言河西蕃部四十五
族首領率屬内附京師地再震乙巳廢高州丁未京師
地復震壬子開定州河通漕二月環慶部署言西涼府
潘羅支集六谷蕃部合擊李繼遷敗之繼遷中流矢死
羅支使來獻捷戊寅太常卿張齊賢為兵部尚書冀益
黎雅州地震三月威虜軍守將破契丹於長城口追北
過陽山斬獲甚衆柳谷川蕃部入寇麟府擊敗之擒千
餘人己亥皇太后崩辛丑羣臣三上表請聽政不允乙
巳李沆等詣宫門見帝毁瘠過甚退上五表求見言西
北軍事方殷力請聽政從之麟府路言敗西人於神堆
破其砦柵己酉帝始於崇政殿西廡衰服慟哭見羣臣
夏四月甲寅上大行皇太后諡曰明德羣臣三請御正
殿從之丙辰邢州地震不止以溪蠻寧息民多復業蠲
灃州石門縣租二年丁夘以隆暑休北邊役兵瀛州地
震五月甲申邢州地連震不止賜民租之半蒲端國遣
使來貢丁巳詔諸路轉運使代還日在任興除利害升
黜能否几所經畫事悉條上以聞六月己未幸北宅視
德欽疾洪德砦言繼遷部將都尾等率屬歸附甲子詔
罷川陜閩廣州軍貢承天節自今三千里外者罷之鎮
戎軍言敗戎人於石門川庚午德欽卒洪德砦言蕃部
羅泥天王本族諸首領各率屬歸附趙保忠卒壬午暑
甚罷京城工役遣使賜暍者藥秋七月癸未班用兵誅
賞格丙戌李沆薨庚寅以翰林學士畢士安為吏部侍
郎參知政事庚子益都民李仁美國凝母皆百餘歲詔
賜粟帛八月涇原部署言擊萬子軍主族帳斬首二百
餘級己未以畢士安宼凖並平章事宣徽南院使王繼
英為樞密使同知樞密院事馮拯陳堯叟並僉署樞密
院事壬申詔常參官二人共舉州縣官可任幕職者一
人丙子以保平軍節度石保吉為武寧軍節度同平章
事庚辰遣使廣南東西路疎決繫囚犒勞軍校父老訪
民間便宜九月癸未罷北面齎御劒内臣以劒屬主將
丙戌令諸路轉運使考察官吏能否己丑詔翰林學士
承旨宋白等舉文武官可任藩郡者各一人丁酉召宰
相議親征契丹耶律吳欲來降宋州汴水決乙巳置祈
州河決澶州遣使具舟濟民給以糧餉閏月乙夘詔河
北吏民殺契丹者所至援之仍頒賞格壬申江南旱遣
使決獄訪民疾苦祠境内山川癸酉明德皇太后殯沙
臺北平砦威虜軍合兵大破契丹乙亥參知政事王欽
若判天雄軍府兼都部署契丹統軍撻覽率衆攻威虜
順安軍三路都部署擊敗之斬偏將獲其輜重又攻北
平砦及保州復為州砦兵所敗撻覽與契丹主及其母
并衆攻定州宋兵拒於唐河擊其游騎契丹駐陽城淀
因王繼忠致書於漠州石普以講和丙子以天雄軍都
部署周瑩為駕前貝冀路都部署侍衛馬軍都指揮使
葛霸為駕前邢洺路都部署己夘高繼祖率兵擊敗契
丹數萬騎於岢嵐軍冬十月壬午詔修葺歴代聖賢陵
墓癸未麟府路率部兵入朔州破大狼水砦乙酉令漕
運所經州軍長吏兼輦運事戊子祔明德皇后於太廟
庚寅命張齊賢兼青湽濰安撫使丁謂兼鄆齊濮安撫
使癸巳幸故鄭國長公主第乙未詔王超等率兵赴行
在丁酉詔魏能張凝田敏屯定州癸夘以厮鐸督為朔
方軍節度靈州西面廵檢西涼府六谷大首領保莫州
威虜岢嵐軍及北平砦皆擊敗契丹既而王繼忠上言
契丹請和命閤門祗候曹利用往答之丁未以雍王元
份為東京留守已酉置龍圖閣待制十一月辛亥太白
晝見乙夘遣使撫河北契丹攻瀛州知府李延渥率兵
敗之殺傷十餘萬衆遁去官吏進秩賜物有差已未遣
使安撫河東諸州契丹逼冀州知州王嶼擊走之甲子
校獵近郊丙寅遣使安集河北流民戊辰以山南東道
節度同平章事李建隆為駕前東面排陣使武寧軍節
度同平章事石保吉為駕前西面排陣使石州地震庚
午車駕北廵司天言日抱珥黃氣充塞宜不戰而却癸
酉駐蹕韋城縣甲戌寒甚左右進貂帽毳裘却之曰臣
下皆苦寒朕安用此王繼忠數馳奏請和帝謂宰相曰
繼忠言契丹請和雖許之然河冰已合且其情多詐不
可不為之備契丹兵至澶州北直犯前軍西陣其大帥
撻覽耀兵出陣俄中伏弩死丙子帝次澶州渡河幸北
砦御城北樓召諸將撫慰鄆州得契丹諜者斬之戊寅
曹利用使契丹還十二月庚辰朔日有食之契丹使韓
𣏌來講和辛巳遣使安撫河北京東壬午幸城南臨河
亭賜鑿凌軍綿襦癸未幸北砦又幸李繼隆營命從官
將校飲犒賜諸軍有差詔諭兩京以將班師甲申契丹
使姚東之來獻御衣食物乙酉御行營南樓觀河遂宴
從官及契丹使丙戌遣使撫諭懷孟澤潞鄭滑等州放
強壯歸農遣監西京左藏庫李繼昌使契丹定和戒諸
將勿出兵邀其歸路丁亥遣使安集河北流民瘞暴骸
以閤門祗候曹利用為東上閤門使忠州刺史戊子幸
北砦勞軍召李繼隆石保吉宴射行宮西亭壬辰赦河
北諸州死罪以下民經蹂踐者給復二年死事官吏追
錄子孫癸巳雍王元份疾命參知政事王旦權東京留
守甲午車駕發澶州大寒賜道傍貧民襦袴乙未契丹
使丁振以誓書來丁酉契丹兵出塞戊戌至自澶州己
亥幸雍王元份宮視疾辛丑錄契丹誓書頒河北河東
諸州癸夘遣使撫問河北東西路官吏將卒訪察功狀
甲辰改威虜諸軍名戊申詔恤河北傷殘是歲交州西
涼州西高豐甘沙州占城大食蒲端龜兹國來貢江南
東西路饑陕濱棣州蝗害稼命使振之
二年春正月庚戌朔以契丹講和大赦天下非故鬭殺
放火強盜偽造符印犯贓官典十惡至死者悉除之壬
子放河北諸州強壯歸農令有司市耕牛給之癸丑罷
諸路行營合鎮定兩路都部署為一乙夘罷北面部署
鈐轄都監使臣二百九十餘員振河北饑遣監察御史
朱摶赴德清軍收瘞戰沒遺骸致祭罷江淮荆浙增榷
酤錢丙辰幸雍王元份宫視疾甲子詔淮南以上供軍
儲振饑民戊辰以天平軍節度使王超為崇信軍節度
省河北戍兵十之五緣邊三之一所在量軍儲饋給勿
調民飛輓癸酉幸李繼隆第視疾京西民轉送軍儲者
賜租十二丁丑詔河北轉運使察官屬不任職者以名
聞戊寅取淮楚間踏犂式頒之河朔二月嘉卭州鑄大
鐵錢置霸州安肅軍榷場癸未李繼隆卒甲申定入粟
實邊授官等級乙酉遣使安撫交州甲午詔緣邊得契
丹馬牛悉縱還之没蕃漢口歸業者給資糧弛邊民鐵
禁環州言戎人入寇擊走之俘其軍主癸夘遣太子中
允孫僅等使契丹丁未呂蒙正對便殿三月甲寅御試
禮部貢舉人戊午鄭州防禦使魏能坐歸師不整責授
右羽林將軍庚申禁邊民入外境掠奪夏四月賜進士
李迪等瓊林宴丁酉樞密直學士劉師道責授忠武軍
行軍司馬右正言知制誥陳堯咨單州團練使俱坐考
試不公已亥葺河北城池癸夘置資政殿學士以王欽
若為之馮拯為參知政事甲辰以寧國軍留後駙馬都
尉吳元扆為武勝軍節度戎人寇環州擊敗之執其酋
慶&KR2206;請戮之詔釋其罪配淮南五月戊申幸國子監丁
巳司天少監史序上乾元寶典已未幸元份宮視疾庚
申御試河北舉人丁夘宴近臣于資政殿餞种放游嵩
山癸酉詔天下榷利勿增羡為額六月丁丑詔勸學幸
諸王宮已夘命法直官用士人已丑曹州民趙諫趙諤
以恐喝贓巨萬伏誅辛夘以趙德明歸款諭河西諸蕃
各守疆界高瓊求板本經史詔給之秋七月庚戌劉質
進兵要論召試中書甲子詔復賢良方正能直言極諫
等六科八月戊寅雍王元份薨丙戌有司上新定權衡
法遣内臣奉安太祖聖容於揚州建隆寺丁亥翰林學
士晁迥先為鄆王元份留守官屬坐輔導無狀責授右
司郎中辛丑幸南宫及恭孝太子宮有星孛於紫微九
月丁未以向敏中為鄜延路都部署庚戌淮南旱詔轉
運使疏理繫囚癸亥三司上新編敇羣臣三表上尊號
不允庚午幸興國寺傳法院觀新譯經辛未命近臣慮
開封府繫囚壬申詔荆湖溪峒民為蠻人所掠而歸者
勿限年月給還舊産冬十月庚辰丁謂上景德農田編
敇乙酉畢士安薨丙戌遣職方郎中韓國華等使契丹
十一月戊申詔翰林侍講學士邢昺等舉堪為學官者
十人丙辰享太廟丁巳祀天地于圜丘大赦庚申大宴
含光殿癸亥寇凖加中書侍郎兼工部尚書楚王元佐
為右衞上將軍彭城郡王元偓進封寧王安定郡王元
偁進封舒王曹國公元儼進封廣陵郡王安定郡公惟
吉加同平章事癸酉契丹使來賀承天節十二月辛巳
置資政殿大學士以王欽若為之癸未以高瓊為忠武
軍節度葛霸為昭德軍節度對京畿父老於長春殿賜
帛有差契丹遣使賀明年正旦是歲夏州西涼府卭部
川蠻來貢淮南兩浙荆湖北路饑京東蝻生閩颶風不
害稼遣使分振
三年春正月丁巳親釋逋負繫囚振畿縣貧民收瘞遺
骸丁夘詔緣邊歸業民給復三年辛未置常平倉二月
甲戌幸北宅省德恭疾乙亥詔京東西淮南河北振乏
食客戸己夘謁明德皇后攢宮賜守奉人緍帛甲甲禁
民開近陵域地以宋州為應天府丁亥王繼英卒戊戌
以中書侍郎兼工部尚書平章事宼凖為刑部尚書左
丞參知政事王旦為工部尚書平章事己亥王欽若陳
堯叟並知樞密院事翰林學士趙安仁參知政事樞密
都承旨韓崇訓馬知節並僉署樞密院事三月乙巳客
星出東南辛亥免隨州光化民貸糧已未詔儆諫臣悉
心獻替夏四月癸酉幸秦國長公主第丙子幸開寶寺
遂幸御龍直班院觀教閱弓刀又幸左麒麟院賜從官
馬羣牧使等器幣還幸崇文院觀圖籍賜編修官金帛
有差己夘置清平宣化二軍乙酉置河北緣邊安撫使
副都監于雄州壬辰命使廵撫益利梓䕫福建諸路決
獄及犒設將吏父老乙未种放賜告歸終南山己亥遣
使廵撫江浙路五月壬寅日當食不虧周伯星見辛亥
置京東五路廵檢丁巳幸北宅視德恭疾已未德恭卒
西涼府厮鐸督部落多疾賜以藥物渭川妙娥族三千
餘帳内附復置高州六月丙子羣臣固請聽樂從之詔
三班考較使臣以七年為限知廣州凌策請發兵定交
阯亂帝以黎桓素修職貢不欲伐喪命遵前詔安撫戊
寅罷兩川税課金二分乙未汴水暴漲賜役兵錢丙申
遣使振應天府水災及瘞溺死者秋七月壬寅減鄜延
戍兵乙巳太白晝見庚戌詔渭州鎮戎軍收獲蕃部牛
送給内地耕民壬子賜廣南聖惠方歲給錢五萬市藥
療病者邵曄上邕州至交阯水陸路及控制宜州山川
等圖帝曰祖宗闢土廣大唯當愼守不必貪無用地苦
勞兵力甲子大宴於含光殿始用樂丙寅大風遣中使
視稼八月甲戌閱太常新集雅樂丁丑幸寶相院戊寅
詔川陕戍兵二年者代之庚辰工部侍郎董儼坐躁競
傾狡責授山南東道行軍司馬九月甲寅宴射含芳園
丙辰御試賢良方正直言極諫科壬戌幸元偓宮視疾
甲子置諸陵齋宮乙丑放西州納質人夏州趙德明奉
表歸款冬十月庚午以趙德明為定難軍節度兼侍中
封西平王甲午兩浙轉運使姚鉉坐不法除名為連州
文學丁酉葬明德皇后十一月壬寅周伯星再見十二
月癸酉太白晝見戊寅高瓊卒乙酉狩近郊以親獲免
付有司薦廟戊子詔牛羊司畜有孳乳者放牧勿殺辛
夘朝陵緣路禁樂壬辰幸秦國長公主第又幸北宅視
德鈞疾是歲西涼府龕谷十族高溪州風琶溪洞諸蠻
酋來貢京東西河北陕西饑振之博州蝝不為災
四年春正月已亥朔御朝元殿受朝詔京畿繫囚流以
下減一等甲辰以陳堯叟為東京留守德鈞卒乙巳契
丹使辭歸國以丁謂為隨駕三司使已未車駕發京師
庚申次中牟縣除逋負釋繫囚賜父老衣幣所過如之
王顯卒丙寅次水安鎮丁夘帝素服詣諸陵減西京及
諸路繫囚罪己亥詔置永安縣及三陵副使都監二月
己巳幸西京經漢將軍紀信塜司徒魯恭廟贈信太尉
恭太師命吏部尚書張齊賢祭周六廟詔從官先塋在
洛者賜告祭拜癸酉詔西京建太祖神御殿置國子監
武成王廟甲戌幸上清宫詔賜酺三日辛巳錄唐白居
易孫利用為河南府助教壬午幸呂蒙正第甲申御五
鳳樓觀酺召父老五百人賜飲樓下丁亥幸元偓宮戊
子葺周六廟加號列子增封唐孝子潘良瑗及其子季
通墓仍禁樵採庚寅詔河南府置五代漢高祖廟辛夘
車駕發西京甲午次鄭州遣使祀中嶽及周嵩懿二陵
丁酉賜隠士楊璞繒帛三月己亥至自西京甲辰謁啟
聖院太宗神御殿癸丑趙德明遣使來謝廩給因貢駞
馬優賜答之丁巳詔天下收瘞遺骸致祭庚申蠲河南
府倉庫吏逋負芻糧緡帛四十五萬夏四月癸酉詔嶺
南官除赴以時以避炎瘴辛巳皇后郭氏崩甲午詔榷
酤不得增課五月丙申朔日有食之辛亥有司上大行
皇后諡曰莊穆減并代戍兵屯河東以省饋運戊午幸
元偁宮視疾兗州增二千戸守孔子墳閏月戊辰減劔
隴等三十九州軍歲貢物䕫賀等二十七州軍悉罷之
已巳幸秦國長公主第省疾壬申御試制科舉人丙戌
詔張齊賢等各舉供奉官侍禁殿直有謀略武幹知邊
事者二人癸巳詔開封府斷獄雖被旨仍覆奏六月盛
暑減京城役工日課之半丁未命翰林講讀樞密直學
士各舉常參官一人充御史司天監言五星聚而伏於
鶉火乙夘葬莊穆皇后秋七月丁夘莊穆皇后祔别廟
庚午置靈臺令壬申增置開封府判官推官各一員甲
戌宜州兵亂軍校陳進殺知州劉永規等刦判官盧成
均為首詔閤門使曹利用等討之乙亥交州來貢賜黎
龍廷九經及佛氏書辛巳以龍廷為靜海軍節度交阯
郡王賜名至忠癸巳復置諸路提點刑獄八月壬寅幸
大相國寺遂幸崇文院觀書賜修書官器幣又幸内藏
庫丁未中書門下言莊穆皇后祥除已久秋宴請舉樂
不允已酉頒宜州立功將士賞格益州地震辛亥賜文
宣王四十六世孫聖佑同學究出身壬子邢昺加工部
尚書中書門下再表請秋宴聽樂又不允丙辰涇原路
言瓦亭砦地震丁巳詔王旦楊億等修太祖太宗史置
龍圖閣直學士以右諫議大夫杜鎬為之丁謂上景德
會計錄九月已巳賜交阯郡王印及安南旌節壬申賜
畿縣聖惠方丁亥幸舒王宫視疾辛夘賜監修國史王
旦宴壬辰日上有五色雲冬十月甲午朔日當食雲隂
不見曹利用破賊於象州擒盧成均斬陳進優賜將士
利用等進秩賜物有差乙巳頒考試進士新格祠祭置
監祭使二員以御史充詔翰林學士晁迥等舉常參官
可知大藩者二人丁未升象州為防禦甲寅詔宜柳象
州懷遠軍死罪以下非十惡謀故鬭殺官吏犯枉法贓
者竝原之廣南東西路雜犯死罪以下遞減一等脅從
受署者勿理蠲宜柳象州懷遠軍丁錢及夏秋租桂昭
州秋租乙夘毁諸道官司非法訊囚之具十一月戊辰
日南至御朝元殿受朝曹利用等言招安賊黨其饋賊
食物者請追捕減死論詔釋不問十二月己亥賜近臣
契丹錦綺綾縠等物癸夘廢兗州鐵冶己未甘州僧翟
大秦等獻馬給其直是歲河西六谷夏州沙州大食占
城蒲端國西南蕃溪峒蠻來貢雄州安肅廣信饑宛邱
東阿須成縣蝗不為災諸路豐稔淮蔡間麥斗十錢粳
米斛二百
大中祥符元年春正月乙丑有黃帛曳左承天門南鴟
尾上守門卒塗榮告有司以聞上召羣臣拜迎於朝元
殿啟封號稱天書丁夘紫雲見如龍鳳覆宮殿戊辰大
赦改元羣臣加恩賜京師酺幽州旱求市麥種夏州饑
請易粟竝許之己巳詔黎雅維茂四州官以瘴地二年
一代甲戌大雪停汴口蔡河夫役戊寅蠲畿内貸糧已
夘詔以天書之應申儆在位乙酉制加交阯郡王黎至
忠功臣食邑二月壬辰御乾元門觀酺賜父老千五百
人衣服茶綵丁酉分遣中使六人錫邊臣宴丙午申明
非命服勿服銷金及不許以金銀為箔之制三月甲戌
兗州父老千二百人詣闕請封禪丁夘兗州并諸路進
士等八百四十人詣闕請封禪壬午文武官將校蠻夷
耆壽僧道二萬四千三百七十餘人詣闕請封禪不允
自是表凡五上夏四月甲午詔以十月有事於泰山遣
官告天地宗廟嶽瀆諸祠乙未以知樞密院事王欽若
參知政事趙安仁為泰山封禪經度制置使丙申以王
旦為封禪大禮使馮拯陳堯叟分掌禮儀使庚子幸元
偁宫視疾壬寅御試禮部貢舉人丙午作昭應宮戊申
幸秦國長公主第省疾又幸晉國魯國長公主第並賜
白金千兩綵二千匹曹濟州廣濟軍耆老二千二百人
詣闕請臨幸五月壬戌王欽若言泰山醴泉出錫山蒼
龍見丙子詔瘞汴蔡廣濟河流尸暴骸仍致祭丁丑幸
南宮視惟能疾壬午詔緣路行宮舊屋止加塗塈毋别
剏癸未置天書儀衞使副扶侍使都監夾侍凡有大禮
即命之詔離京至封禪以前不舉樂所經州縣勿以聲
伎來迓甲申放後宮一百二十人戊子詔除乘輿供帳
存於禮文者如舊自今宮禁中外進奉物勿以銷金文
繡為飾六月乙未天書再降於泰山醴泉北丁酉詔宮
苑皇親臣庶第宅飾以五綵及用羅製幡勝繒帛為假
花者並禁之壬寅迎泰山天書於含芳園雲五色見俄
黃氣如鳳駐殿上庚戌曲赦兗州繫囚流罪以下辛亥
羣臣表上尊號曰崇文廣武儀天尊道寶應章感聖明
仁孝皇帝秋七月庚申太白晝見丙寅詔諸州市上供
物非土地所宜者罷之八月己丑上太祖尊諡曰啟運
立極英武聖文神德玄功大孝皇帝太宗曰至仁應道
神功聖德文武大明廣孝皇帝庚寅詔東封道路軍馬
毋犯民稼開封府毋治道役民庚子置河東緣邊安撫
司乙巳黔州言磨嵯洛浦蠻首領龔行滿等率族二千
三百人内附已酉王欽若獻芝草八千餘本九月戊午
令有司勿奏大辟案岳州進三脊茅庚甲以向敏中權
東京留守甲子奉天書告大廟悉陳諸州所上芝草嘉
禾瑞木於仗内戊辰幸元偓宮視疾壬申知晉州齊化
基坐貪暴削籍流崖州乙亥幸潛龍園宴射丁丑幸惟
吉宮視疾戊寅西京諸州民以車駕東廵貢獻召對勞
賜之已夘以馬知節為行營都部署庚辰趙安仁獻五
色金玉丹紫芝八千七百餘本乙酉親習封禪儀於崇
德殿冬十月戊子上御蔬食庚寅以廵幸置考制度使
副凡廵幸則命之是夕五星順行同色辛夘車駕發京
師扶侍使奉天書先道丙申次澶州宴周瑩於行宮戊
戌許鄆齊等州長吏赴泰山陪位辛丑駐蹕鄆州神光
起昊天玉册上甲辰詔扈從人毋壞民舍什器樹木丁
未法駕入乾符縣奉高宮戊申王欽若等獻泰山芝草
三萬八千餘本已酉五色雲起嶽頂庚戌法駕臨山門
黃雲覆輦道經險峻降輦步進先夕大風至是頓息辛
亥享昊天上帝於圜臺陳天書於左以太祖太宗配帝
衮冕奠獻慶雲繞壇月有黃光命羣臣享五方帝諸神
於山下封祀壇上下傳呼萬歲振動山谷降谷口日有
冠戴黃氣紛郁壬子禪社首如封祀儀紫氣下覆黃光
如星繞天書匣縱四方所獻珍禽竒獸還奉高宮日重
輪五色雲見作會眞宮癸丑御朝覲壇之壽昌殿受羣
臣朝賀大赦天下常赦所不原者咸赦除之文武並進
秩賜致仕官本品全奉一季京朝官衣緋綠十五年者
改賜服色令開封府及所過州軍考送服勤詞學經明
行修舉人其懷材抱器淪於下位及高年不仕德行可
稱者所在以聞三班使臣經五年者與考課兩浙錢氏
泉州陳氏近親蜀孟氏湖南馬氏荆南高氏廣南河東
劉氏子孫未食祿者聽叙用賜天下酺三日改乾封縣
為奉符縣泰山七里内禁樵採大宴穆清殿又宴近臣
泰山父老於殿門賜父老時服茶帛甲寅復常膳次太
平驛賜從官辟寒九花茸袍丙辰次兗州以州為大都
督府十一月戊午幸曲阜縣詣文宣王廟鞾袍再拜幸
叔梁紇堂近臣分奠七十二弟子遂幸孔林加諡孔子
曰玄聖文宣王遣官祭以太牢給近便十尸奉塋廟賜
其家錢三十萬帛三百匹以四十六世孫聖佑為奉禮
郎近屬授官賜出身者六人追諡齊太公曰昭烈武成
王令青州立廟周文公曰文憲王曲阜縣立廟辛酉賜
諸蕃使袍笏壬戌次東都縣幸廣相寺癸亥次鄆州幸
開元寺丁夘賜曲阜孔子廟經史辛未幸河瀆廟加封
癸酉曲宴永清軍節度使周瑩賜兵士緡錢丁丑帝至
自泰山奉天書還宮壬午詔以正月三日為天慶節甲
申命王旦奉上太祖太宗諡冊親享太廟乙酉大宴含
光殿十二月辛夘御乾元殿受尊號庚子葛霸卒辛丑
王旦加中書侍郎兼刑部尚書楚王元佐加太傅寧王
元偓為護國軍節度舒王元偁為平江鎮江軍節度並
兼侍中廣陵郡王元儼進封榮王安定郡公惟吉為威
德軍節度餘進秩有差癸夘幸上清宮景德開寶寺王
欽若加禮部尚書甲辰張齊賢為右僕射温仲舒寇凖
並為戸部尚書王化基邢昺郭贄並為禮部尚書詔天
下宮觀陵廟名在地志功及生民者並加崇飾戊申以
德雍德文德存惟正惟忠惟敘惟和惟憲並領諸州刺
史允升允言允成允寧允中並為各衞將軍庚戌幸元
偁宮視疾又幸元偓宮辛亥交阯郡王黎至忠加同平
章事壬子幸元偁宮契丹使上將軍蕭智可等來賀是
歲西涼府甘州三佛齊大食國西南番等來賀封禪諸
路言歲稔米斗七八錢
二年春正月癸亥以封禪慶成賜宗室輔臣襲衣金帶
器幣乙丑置内殿承制戊辰詔誘人子弟析家産或潛
舉息錢輒壞墳域者令所在擒捕流配庚午詔讀非聖
之書及屬辭浮靡者皆嚴譴之已鏤板文集令轉運司
擇官看詳可者錄奏乙酉以陕西民饑遣使廵撫二月
已丑改定入内内侍省内侍名職壬辰詔立曲阜縣孔
子廟學舍乙未賜撫州高年黃泰粟帛甲辰蠲同華民
租乙巳幸大相國等寺上清宮祈雨戊申遣使祠太乙
祀玄冥已酉雨癸丑禁毁金寶塑浮屠像甲寅以丁謂
為三司使三月丙辰日當食隂晦不見辛未賜京城酺
已夘左屯衞將軍允言坐稱疾不朝降太子左衞率夏
四月戊子昇州火遣御史訪民疾苦蠲被火屋税己丑
饑种放還山乙未河北旱遣使祠北岳己亥以丁謂為
修昭應宮使壬寅詔禁中外羣臣非休暇無得羣飲廢
職詔醫官院處方并藥賜河北避疫邊民丙午試服勤
詞學經明行修國監生丁未振陕西民饑五月丁夘追
封孔子弟子七十二人罷韶州獻頻婆菓丁夘遣使陜
西决獄流罪以下減一等死罪情可憫者上請庚辰陕
西旱遣使禱太平宮后土西嶽河瀆諸祠代州地震六
月乙酉頒幕職州縣官招集戸口賞條甲午幸昭應宫
賜修宮使器幣辛夘保州增屯田務兵三百人戊戌麟
府言社慶族依唐龍鎮為援數擾别部請出兵襲之帝
曰均吾民也不許壬寅詔量留五坊鷹鶻備諸王從時
展禮餘悉縱之罷邕宜州歲貢藥箭庚戌御試東封路
服勤詞學經明行修貢舉梁固等九十二人秋七月甲
寅詔張齊賢等各舉才堪御史者一人丁巳置糾察在
京刑獄司辛酉復以萬安宮為滋福殿已巳幸惟吉宮
視疾辛未以昭應宮為玉清昭應宮乙亥蠲京東徐濟
七州水災田租戊寅詔孔子廟配享魯史左丘明等十
九人加封爵庚辰蠲天下封禪赦前逋負千二百六十
六萬緡八月丙戌京東惠民河溢居民避水所過津渡
戒有司勿算甲辰西南蕃龍漢&KR1692;來貢賀東封加漢&KR1692;
寧德大將軍九月戊午賜秦州被水民粟人一斛壬戌
合鎮定部署為一甲子浚汴口命工部侍郎馮起為契
丹國信使乙丑幸潛龍園宴射甲戌遣使賜戎瀘軍民
辟瘴藥乙亥無為軍言大風拔木壞城門營壘民舍壓
溺者千餘人詔内臣恤視蠲來年租收瘞死者家賜米
一斛丁丑發官廩振鳳州水災冬十月癸未優賞寧朔
軍士戊子詔江浙運糧兵卒經冬停役兩月甲午詔天
下置天慶觀甲辰兗州霖雨害稼振恤其民十一月丙
戌作文武七條戒官吏甲子詔諸路官吏蠧政害民轉
運使提點刑獄官不舉察者坐之癸酉蕃部阿黎等來
朝貢授阿黎懷化司戈十二月辛巳詔晉國大長公主
喪罷承天節上壽及明年元旦朝會交州黎至忠貢馴
犀乙未幸惟吉宮視疾辛丑丁謂上封禪朝覲祥瑞圖
劉承珪上天書儀仗圖甲辰幸惟吉宮視疾契丹國母
蕭氏卒輟視朝是歲于闐西涼府西南蕃羅嵓州蠻來
貢雄州蟲食苖即死遣使振恤
三年春正月丁巳賜建安軍父老江禹錫粟帛二月乙
酉丁謂請承天節禁屠宰刑罰從之癸巳交州黎至忠
卒大校李公藴自稱留後已亥禁方春射獵每歲春夏
所在長吏申明之辛丑以張齊賢判河陽閏月辛亥帝
御文德殿羣臣入閣甲寅冬官正韓顯符上新造銅候
儀乙夘詔轉運司貸恤黎州夷人丁夘幸開封府射堂
宴射賜開封府將吏器幣戊辰詔東京畿内死罪以下
遞減一等將吏逮事太宗藩府者並賜予赤縣父老本
府宴犒年九十者授攝官賜粟帛終身八十者爵一級
甲戌以射堂為繼照堂丁丑召宰臣於宜聖殿謁太宗
聖容玉皇像戊寅幸韓國長公主第視疾三月壬辰以
權静海軍留後李公藴為静海軍節度封交阯郡王賜
衣帶器幣丙申幸石保吉第視疾辛丑詔戎瀘州給復
一年艱食者振之夏四月辛亥左屯衞將軍允言坐狂
率責授太子左衞副率壬子石保吉卒乙夘陕西民疫
遣使齎藥賜之丁巳詔中書以五月一日進中外文武
升朝官及奉使歲舉官名籍辛酉賜泰山隠士秦辨號
貞素先生放還山甲子契丹國母葬廢朝禁邊城樂甲
戌加王旦兵部尚書知樞密院事王欽若戸部尚書陳
堯叟工部尚書五月已夘幸惟吉宮視疾壬午以西涼
府覓諾族瘴疫賜藥丙戌惟吉卒辛丑京師大雨平地
數尺壞廬舍民有壓死者賜布帛六月庚戌邊臣言契
丹饑來市糴詔雄州糴粟二萬石振之河中府父老千
餘人請祀后土不許丙辰頒天下釋奠先聖廟儀幷祭
器圖詔前歲陕西民饑有鬻子者官為購贖還其家壬
戌幸邢昺第視疾賜金帛乙丑幸元偁宮視疾秋七月
丙申温仲舒卒已亥以右丞向敏中為工部尚書資政
殿大學士置龍圖閣學士以直學士杜鎬為之詔南宮
北宅大將軍以下各勤講肄諸子十歲以上並受經學
書勿令廢惰辛丑文武官將校等三上表請祠汾隂后
土八月丁未朔詔明年春有事於汾隂州府長吏勿以
修貢助祭煩民戊申陳堯叟為祀汾隂經度制置使己
酉王旦為祀汾隂大禮使王欽若為禮儀使庚戌詔汾
隂路禁弋獵不得侵占民田如東封之制辛亥以江南
旱詔轉運使決獄壬子幸元偁宮視疾昇洪潤州屢火
遣使存撫祠境内山川戊午賜占城國主馬及器甲庚
申幸天駟監賜從官馬解州池鹽不種自生辛酉給鄆
州牧馬草地還民甲子罷江淮和糴所在繫囚遞減一
等盜榖食者量行論決丁夘羣臣五表上尊號不許戊
辰詔昇洪楊廬州長吏兼安撫使甲戌以澄州團練使
朱能為左龍武軍大將軍乙亥河中府父老千七百人
來迎上勞問之賜以緡帛九月癸未賜錢三十萬給故
盧多遜子葬其父母丁亥作宗室座右銘賜諸王華州
言父老二千餘人請幸西嶽癸巳杖殺入内高品江守
恩於鄭州知州俞獻卿坐論救削一任乙未幸崇眞資
聖院視吳國長公主疾甲辰内出綏撫十六條頒江淮
南安撫使冬十月辛亥契丹使耶律寧告征高麗河中
民獲靈寶眞文庚申丁謂等上大中祥符封禪記十一
月庚寅遣内臣奉安宣祖太祖聖容於二陵乙未甘州
回鶻來貢已亥幸太乙宮陜州黃河清十二月陕州黃
河再清庚戌集賢校理晏殊獻河清頌癸丑詔天下貧
民及漁採者過津度勿算乙夘告太廟詔自今謁廟入
東偏門以資政殿大學士向敏中權東京留守丁巳翰
林學士李宗諤等上諸道圖經辛酉謁玉清昭應宮丙
寅詔沙門島流人特給口糧已巳作奉天庇民述示宰
相禁扈從人燔道路草木辛未以太宗御書賜交州李
公藴是歲龜兹占城交州來貢陕西饑江淮南旱
宋史卷七
