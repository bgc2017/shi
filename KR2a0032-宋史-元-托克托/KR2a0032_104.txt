宋史卷一百四
元中書右丞相總裁托克托等修
禮志第五十七
禮七(吉禮七)
封禪(汾隂后土朝謁大清宫)天書九鼎
封禪太宗即位之八年泰山父老千餘人詣闕請東封
帝謙讓未遑厚賜以遣之明年宰臣宋琪率文武官僧
道耆夀三上表以請乃詔以十一月二十一日有事于
泰山命翰林學士扈蒙等詳定儀注既而乾元文明二
殿災詔停封禪而以是日有事于南郊真宗大中祥符
元年兖州父老吕良等千二百八十七人及諸道貢舉
之士八百四十六人詣闕陳請而宰臣王旦等又率百
官諸軍將校州縣官吏蕃夷僧道父老二萬四千三百
七十人五上表請始詔今年十月有事于泰山遣官告
天地宗廟社稷太一宫及在京祠廟嶽瀆命翰林太常
禮院詳定儀注知樞密院王欽若參知政事趙安仁為
封禪經度制置使並判兖州三司使丁謂計度糧草引
進使曹利用宣政使李神福脩行宫道路皇城使劉承
珪等計度發運詔禁緣路採捕及車騎蹂踐田稼以行
宫側官舍佛寺為百官宿頓之所調兖鄆兵充山下丁
役行宫除前後殿外並張幕為屋覆以油帊仍增自京
至泰山驛馬令三司㳂汴蔡御河入廣濟河運儀仗什
物赴兖州發上供木由黃河浮筏至鄆州給置頓費用
省輦送之役以王旦為大禮使王欽若為禮儀使參知
政事馮拯為儀仗使知樞密院陳堯叟為鹵簿使趙安
仁為橋道頓遞使仍鑄五使印及經度制置使印給之
遣使詣岳州采三脊茅三十束冇老人黃皓識之補州
助教賜以粟帛初太平興國中有得唐玄宗社首玉册
蒼璧至是令瘞於舊所其前代封禪壇址摧圯者命脩
完之山上置圜臺徑五丈高九尺四陛上餙以青四面
如其方色一壝廣一大圍以青繩三周燎壇在其東南
高丈二尺方一丈開上南出戶方六尺山下封祀壇四
成十二陛如圜丘制上餙以玄四而如方色外為三壝
燎壇如山上壇制社首壇八角三成每等高四尺上闊
十六步八陛上等廣八尺中等廣一丈下等廣一丈二
尺三壝四門如方丘制又為瘞塪於壬地外壝之内以
玉為五牒牒各長尺二寸廣五寸厚一寸刻字而填以
金聯以金繩緘以玉匱置石䃭中(金脆難用以金塗繩代之)正坐配
坐用玉册六副每簡長一尺二寸廣一寸二分厚三分
簡數量文多少匱長一尺三寸檢長如匱厚二寸闊五
寸纏金繩五周當纏繩處刻為五道而封以金泥(泥和金粉)
(乳香為之)印以受命寳封匱當寳處刻深二分用石䃭蔵之
其䃭用石再累各方五尺厚一尺鑿中廣深令容玉匱
䃭旁施檢處皆刻深七寸闊一尺南北各三東西各二
去隅皆七寸纏繩處皆刻三道廣一寸五分深三分為
石檢十以㩎䃭皆長三尺闊一尺厚七寸刻三道廣深
如纏繩其當封處刻深二寸取足容寳皆有小石盖與
封刻相應其檢立䃭旁當刻處又為金繩三以纏䃭皆
五周徑三分為石泥封䃭(泥用石末和方色土為之)用金鑄寳曰天
下同文如御前寳以封䃭際距石十二分距四隅皆闊
二尺厚一尺長一丈斜刻其道與䃭隅相應皆再累為
五色土圜封䃭上徑一丈二尺下徑三丈九尺命直史
舘劉鍇内侍張承素領徒封圜臺石䃭直集賢院宋臯
内侍郝昭信封社首石䃭並先往規度之詳定所言朝
覲壇在行宫南方九丈六尺高九尺四陛陛南面兩陛
餘三面各一陛一壝二分在南一分在北又按唐封禪
備法駕準故事乘輿出京並用法駕所過州縣不備儀
仗其圜臺上設登歌鐘磬各一具封祀壇宫架二十虚
四隅立建鼓二舞社首壇設登歌如圜臺壇下宫架二
舞如封祀壇朝覲壇宫架二十虡不用熊羆十二案又
按六典南郊合祀天地服衮冕垂白珠十有二黝衣纁
裳十二章欲望封禪日依南郊例洎禮畢御朝覲壇諸
州所貢方物陳列如元正儀令尚書戶部告示並先集
泰山下仍詔出京日具小駕儀仗太常寺三百二十五
人兵部五百六十六人殿中省九十一人太僕寺二百
九十九人六軍諸衛四百六十八人左右金吾仗各一
百七十六人司天監三十七人有司言南郊惟昊天皇
地祗配帝日月五方神州各用幣内官而下别設六十
六叚分充按開寳通禮嶽鎮海瀆幣從方色即明皆有
制幣今請封祀壇内官至外官三百一十八位社首壇
嶽鎮以下一十八位並用方色幣又南郊牲正坐配坐
用犢五方帝日月神州共用羊豕二十二從祀七百三
十七位仍以前數分充今請神州而上十二位用犢其
舊供羊豕改充從祀牲又景德中升天皇北極在第一
等今請亦於從祀牲内體薦舊制郊祀正坐配坐褥以
黃皇帝拜褥以緋至是詔配坐以緋拜褥以紫又以靈
山清潔命祀官差減其數或令兼攝有期喪未滿餘服
未卒哭者不得預祭内侍諸司官除掌事宿衛外從升
者裁二十四人諸司職掌九十三人其文武官升山者
皆公服詳定所言漢書八神與歴代封禪帝皇及所禪
山並於前祀七日遣官致祭以太牢祀泰山少牢祀社
首九月詔審刑院開封府毋奏大辟案帝習儀于崇德
殿初禮官言無帝王親習之文帝曰朕以達寅恭之意
豈憚勞也既畢帝見禮文有未便諭宰臣與禮官再議
於是詳定所言按開寳禮則燔燎畢封册開元故事則
封䃭後燔燎今如不對神封冊則未稱寅恭或封䃭後
送神則併為諠瀆欲望俟終獻畢皇帝升壇封玉匱置
䃭中泥印訖復位飲福送神樂止舉燎火次天書降次
金匱降禮儀使奏禮畢皇帝還太次俟封䃭畢皇帝再
升壇省視緣祀禮巳畢更不舉樂省訖降壇仍詔山上
亞獻終獻登歌作樂十月戊子朔禁天下屠殺一月帝
自告廟即屏葷蔬食自進發至行禮前並禁音樂有司
請登封日圜臺立黃麾仗至山下壇設爟火將行禮然
炬相屬又出朱字漆牌遣執仗者傳付山下牌至公卿
就位皇帝就望燎位山上傳呼萬歲下即舉燎皇帝還
大次解嚴又傳呼而下祀官始退社首瘞坎亦設爟火
三為準遣司天設漏壺山之上下命中官覆校日景復
於壇側擊板相應自太平頂天門黃峴嶺岱嶽觀各豎
長竿揭籠燈下照以相參候辛夘發京師以玉輅載天
書先行次日如之至鄆州令從官衛士蔬食丁未次奉
高宫戊申齋于穆清殿諸升山者官給衣令祀日沐浴
服之庚戌帝服通天冠絳紗袍乘金輅備法駕至山門
幄次改服鞾袍乘步輦登山鹵簿儀衛列山下天書仗
不上山與法駕仗間立知制誥朱巽奉玉冊牒及圜臺
行事官先升且以回馬嶺至天門路峻絶人給横板二
長三尺許繫綵兩端施於背膺選從卒推引而上衛士
皆給釘鞵供奉馬止於中路自山趾盤道至太平頂凡
兩步一人綵繒相間樹當道者不伐止縈以繒帝每經
陿險必降輦徒步亞獻寧王元偓終獻舒王元偁鹵簿
使陳堯叟從祀官點饌習儀於圜壇是夕山下罷警埸
辛亥設昊天上帝位于圜臺奉天書于坐左太祖太宗
並配西北側向帝服衮冕升臺奠獻悉去侍衛拂擢止
於壝門籠燭前導亦徹之玉冊文曰嗣天子臣某敢昭
告于昊天上帝臣嗣膺景命昭事上穹昔太祖揖讓開
基太宗憂勤致治廓清寰宇混一車書固抑升中以延
積慶元符錫祚衆寳效祥異域咸懷豐年屢應虔脩封
祀祈福黎元謹以玉帛犠牲粢盛庶品備兹禋燎式薦
至誠皇伯考太祖皇帝皇考太宗皇帝配神作主尚享
玉牒文曰有宋嗣天子臣某敢昭告于昊天上帝唘運
大同惟宋受命太祖肇基功成治定太宗膺圖重熙累
盛粤惟冲人丕承列聖寅恭奉天憂勤聽政一紀于茲
四隩来暨丕貺殊尤元符章示儲慶發祥清淨可致時
和年豐羣生咸遂仰荷頋懷敢忘繼志僉議大封聿申
昭事躬陟喬嶽對越上天率禮祗肅備物吉蠲以仁守
位以孝奉先祈福逮下侑神昭德惠綏黎元懋建皇極
天禄無疆靈休允廸萬葉其昌永保純錫命羣官享五
方帝及諸神於山下封祀壇上飲福酒攝中書令王旦
跪稱曰天賜皇帝太一神策周而復始永綏兆人三獻
畢封金玉匱王旦奉玉匱置於石䃭攝太尉馮拯奉金
匱以降將作監領徒封䃭帝登圜臺閱視訖還御幄宰
臣率從官稱賀山下傳呼萬歲聲動山谷即日仗還奉
高宫百官奉迎于谷口帝復齋于穆清殿壬子禪祭皇
地祗于社首山奉天書升壇以祖宗配玉冊文曰嗣天
子臣某敢昭告于皇地祗無私垂祐有宋肇基命惟天
啓慶賴坤儀太祖神武威震萬㝢太宗聖文德綏九土
臣恭膺寳命纂承丕緒穹昊降祥靈符下付景祚延鴻
秘文昭著八表以寧五兵不試九榖豐穰百姓親比方
輿所資涼德是愧溥率同詞縉紳協議因以時廵亦既
肆類躬陳典禮祗事厚載致孝祖宗潔誠嚴配以伸大
報聿脩明祀本支百世黎元受祉謹以玉帛犧牲粢盛
庶品備兹禋瘞式薦至誠皇伯考太祖皇帝皇考太宗
皇帝配神作主尚饗帝至山下服鞾袍步出大次癸丑
有司設仗衛宫縣于壇下帝服衮冕御封禪壇上之夀
昌殿受朝賀大赦天下文武遞進官勲減免賦稅工役
各有差改乾封縣曰奉符縣宴百官卿監以上于穆清
殿泰山父老于殿門甲寅發奉符始進常膳帝之廵祭
也往還四十七日未嘗遇雨雪嚴冬之候景氣恬和祥
應紛委前祀之夕隂雺風勁不可以燭及行事風頓止
天宇澄霽燭熖凝然封䃭訖紫氣蒙壇黃光如帛繞天
書匣悉縦四方所獻珍鳥異獸山下法駕還奉高宫日
重輪五色雲見鼓吹振作觀者塞路歡呼動天地改奉
高宫曰會真宫九天司命上卿加號保生天尊青帝加
號廣生帝君天齊王加號仁聖各遣使祭告詔王旦撰
封祀壇頌王欽若撰社首壇頌陳堯叟撰朝覲壇頌圜
臺奉祀官並於山上刻名封祀九宫社首壇奉祀官並
於社首頌碑隂刻名扈從升朝官及内殿崇班軍校領
刺史以上與蕃夷酋長並於朝覲頌碑隂刻名明年二
月詔知兖州李廸東京轉運使馬元方等同脩圜封以
吕良首請命攝兖州助教政和三年兖鄆耆夀道釋等
及知開德府張為等五十二人表請東封優詔不允六
年知兖州宋康年請下秘閣檢尋祥符東封典故付臣
經畫時蔡京當國將講封禪以文太平預具金繩玉檢
及他物甚備造舟四千艘雨具亦千萬計迄不能行
汾隂后土真宗東封之又明年河中府言進士薛南及
父老僧道千二百人列狀乞赴闕請親祠后土詔不允
巳而南又請河南尹寧王元偓亦表請文武百僚詣東
上閤門三表以請詔明年春有事於汾隂后土命知樞
密院陳堯叟為祀汾隂經度制置使翰林學士李宗諤
副之樞密直學士戚綸昭宣使劉承珪計度發運河北
轉運使李士衡鹽鐵副使林特計度糧草龍圖閣待制
王曙西京左藏庫使張景宗供備庫使藍繼宗脩治行
宫道路宰臣王旦為大禮使知樞密院王欽若為禮儀
使參知政事馮拯為儀仗使趙安仁為鹵簿使陳堯叟
為橋道頓遞使又以旦為天書儀衛使欽若安仁副之
丁謂為扶侍使藍繼宗為扶侍都監内侍周懷政皇甫
繼明為夹侍發陕西河東兵五千人赴汾隂給役出廐
馬增傳置命翰林禮院詳定儀注造玉冊祭器先令堯
叟詣后土祠祭告分遣常參官告天地廟社嶽鎮海瀆
詳定所言祀汾隂后土請如封禪以太祖太宗並配其
方丘之制八角三成每等高四尺上闊十六步八陛上
陛廣八尺中廣一丈下廣一丈二尺三重壝四面開門
為瘞坎於壇之壬地外壝之内方深取足容物其后土
壇别無方色正坐玉冊玉匱一副配坐玉冊金匱二副
金泥金繩所用石匱并盖三層方廣五尺下層高二尺
上開牙縫一周闊四寸深五寸中容玉匱其闊一尺長
一尺六寸匱刻金繩道三周各相去五寸每纏繩處闊
一寸深五分上層厚一尺仍於上四角更刻牙縫長八
寸深四寸每纏金繩處深四寸方三寸五分取容封寳
先即廟庭規地為坎深五尺闊容石匱及封固者先以
金繩三道南北絡石匱候祀畢封匱訖中書侍郎奉匱
至廟與太尉同置石匱中將作監加盖繫金繩畢各填
以石泥印以天下同文之寳如社首封䃭制帝省視後
將作監率執事更加盝頂石盖然後封固如法上為小
壇如方丘狀廣厚皆五尺經度制置使詣脽上築壇如
方丘廟北古雙栢旁有堆阜即其地為之有司請祭前
七日遣祀河中府境内伏羲神農帝舜成湯周文武漢
文帝周公廟及於脽下祭漢唐六帝四年正月帝習儀
于崇德殿丁酉法駕發京師二月丙辰至寳鼎縣奉祗
宫戊午致齋已未遣入内都知鄧永遷詣祠上衣服供
具庚申百官宿祀所是夜一鼓扶侍使奉天書升玉輅
先至脽上二鼓帝承金輅法駕詣壇夹路設燎火盤道
回曲周以黃麾仗初路出廟南帝以未脩謁不欲乘與
輦過其前令鑿路由廟後至壇次翼日帝服衮冕登壇
祀后土地祗備三獻奉天書於神坐之左次以太祖太
宗配侑冊文曰維大中祥符四年歲次辛亥二月乙巳
朔十七日辛酉嗣天子臣某敢昭告于后土地祗恭惟
位配穹昊化敷品彙瞻言分壤是宅景靈備禮親祠抑
惟令典肇啓皇宋混一方輿祖禰紹隆承平兹久眇躬
纘嗣勵翼靡遑厚德資生綿區允穆清寧孚祐戴履蒙
休申錫寳符震以珍物虔遵時邁巳建天封明察禮均
有所未荅&KR0808;沐祗事用致其恭夷夏駿奔瑄牲以薦肅
然鄈上對越坤元式祈年豐懋昭政本兆民樂育百福
蕃滋介祉無疆敢忘祗畏恭以琮幣犧牲粢盛庶品備
兹瘞禮皇伯考太祖皇帝皇考太宗皇帝侑神作主尚
享親封玉冊正坐於玉匱配坐於金匱攝太尉奉之以
降置於石匱將作監封固之帝還次改服通天冠絳紗
袍乘輦謁后土廟設登歌奠獻遣官分奠諸神至庭中
視所封石匱還奉祗宫鈞容樂太常鼓吹始振作是日
詔改奉祗曰太寧宫壬戌御朝覲壇受朝賀肆赦宴羣
臣于穆清殿父老于宫門穆清殿奉祗宫之前殿也詔
五使從臣刻名碑隂謁西嶽廟從官皆刻名廟中仗衛
儀物大略如東封之制命薛南試將作監主簿以首請
祠汾隂故也
太清宫大中祥符六年亳州父老道釋舉人三千三百
十六人詣闕請車駕朝謁太清宫宰臣帥百官表請詔
以明年春親行朝謁禮命參知政事丁謂為奉祀經度
制置使判亳州翰林學士陳彭年副之權三司使林特
計度糧草禮儀院言按唐太清宫令奠獻用碧幣同人
靈故不用玉今詳太上老君宜同天神用玉胙薦獻聖
祖大帝用四圭有邸詔用蒼璧太清宫用竹冊一副丁
謂言太清宫封藏太上老君寳冊請用玉匱各一副長
廣一尺高如之檢厚一寸二分長廣如匱刻金繩道五
封處深二分方取容受命寳石匱三層各長五尺三寸
闊四尺二寸下層高二尺中容玉匱鑿深尺二寸長二
尺五寸闊尺三寸中層高一尺南北刻金繩道三相距
各五寸闊一寸深五分繫金繩處各深四分方取容天
下同文寳上層為盝頂盖以王旦為奉祀大禮使向敏
中為儀仗使王欽若為禮儀使陳堯叟為鹵簿使丁謂
為橋道頓遞使又以王旦為天書儀衛使王欽若同儀
衛使丁謂副之兵部侍郎趙安仁為扶侍使入内副都
知張繼能為扶侍都監帝朝謁玉清昭應宫賜亳州真
源縣行宫名曰奉元殿曰迎禧七年正月十五日發京
師十九日至奉元宫齋于迎禧殿二十一日帝服通天
冠絳紗袍奉上太上老君混元上德皇帝加號冊寳夜
漏上五刻天書扶侍使奉天書赴太清宫二鼓帝乘玉
輅駐太次三鼓奉天書升殿改服衮冕行朝謁之禮相
王元偓為亞獻榮王元儼為終獻帝還大次太尉奉冊
寳于玉匱纏以金繩封以金泥印以受命之寳納於醮
壇石匱將作監加石盖其上羣臣稱賀於大次分命輔
臣薦獻諸殿改奉元宫曰明道宫奉安玉皇大帝像改
真源曰衛真縣車駕次亳州城西詣新立聖祖殿朝拜
至應天府朝拜聖祖殿詔號曰鴻慶宫仍奉安太祖太
宗像駕至自亳州百官迎對于太一宫西之幄殿有司
以衛真靈芝二百輿洎白鹿前導天書而入帝服鞾袍
乘大輦備儀衛還宫先是大中祥符元年正月乙丑帝
謂輔臣曰朕去年十一月二十七日夜將半方就寢忽
室中光曜見神人星冠絳衣告曰来月三日宜於正殿
建黃籙道場一月將降天書大中祥符三篇朕疎然起
對已復無見命筆識之自十二月朔即齋戒於朝元殿
建道場以佇神貺適皇城司奏左承天門屋南角有黃
帛曳鴟尾上帛長二丈許緘物如書卷纏以青縷三道
封處有字隠隠盖神人所謂天降之書也王旦等皆再
拜稱賀帝即步至承天門瞻望再拜遣二内臣升屋奉
之下旦跪奉而進帝再拜受之親奉安輿導至道場付
陳堯叟啓封帛上有文曰趙受命興於宋付於眘居其
器守於正世七百九九定緘書甚密抉以利刀方起帝
跪受復授堯叟讀之其書黃字三幅詞類書洪範老子
道德經始言帝能以至孝至道紹世次諭以清淨簡儉
終述世祚延永之意讀訖帝復跪奉藴以所緘帛盛以
金匱旦等稱賀於殿之北廡丙寅羣臣入賀於崇政殿
賜宴帝與輔臣皆蔬食遣官奏告天地宗廟社稷及京
城祠廟丁夘有司設大次朝元殿之西廊黃麾仗縣宫
縣登歌文武官陪列帝服鞾袍升殿酌獻三清天書禮
畢步導入内戊辰大赦改元百官並加恩改左承天門
為左承天祥符四年辛夘朔天書再降内中功德閣六
月八日封祀制置使王欽若言泰山西南垂刀山上有
紅紫雲氣漸成華盖至地而散其日木工董祚於靈液
亭北見黃素書曳林木之上有字不能識言於皇城使
王居正居正覩上有御名馳告欽若遂迎至官舍授中
使捧詣闕帝御崇正殿趨召輔臣曰朕五月丙子夜復
夢鄉者神人言来月上旬當賜天書於泰山宜齋戒祗
受朕雖荷降告未敢宣露惟密諭王欽若等凡有祥異
即上聞朕今得其奏果與夢協上天眷佑惟懼不稱王
旦等曰陛下至德動天感應昭著臣等不勝大慶再拜
稱賀已亥迎導天書安於含芳園之正殿辛丑帝致齋
翼日備法駕詣殿再拜受授陳堯叟唘封其文曰汝崇
孝奉育民廣福錫爾嘉瑞黎庶咸知秘守斯言善解吾
意國祚延久夀歴遐歲讀訖復奉以升殿九月甲子告
太廟奉安天書朝元殿建道場扶侍使上香庭中奏法
曲將行禮詣幄殿酌獻訖奉以玉輅中設几褥夹侍立
旁周以黃麾仗前後部鼓吹道門威儀扶侍使以下前
導封禪日皆奉以升壇置正位之東自是凡舉大禮皆
如此制於是製行殿供物定儀仗千六百人每歲元日
召宰臣宗室至禁中朝拜前一日郤去葷茹帝自製誓
文刻石寘玉清昭應宫寳符閣下摹刻天書奉安昭應
宫刻玉殿行酌獻禮令刻玉使日赴殿行香副使巳下
日蒞事焉天禧元年正月詔以十五日行宣讀天書之
禮前二日齋于長春殿以王欽若為宣讀天書禮儀使
有司設次天安殿中位玉皇像置錄本天書於東聖祖
板位于西建金籙道場三晝夜其日三鼔帝服通天冠
絳紗袍詣道埸焚香再拜西向立百官朝服升殿攝中
書令任中正跪奏嗣天子臣某謹與宰臣等宣讀天書
講求聖意虔思睿訓撫育生民儀衛使王旦跪取左承
天門天書置案上攝殿中監張景宗張繼能捧案攝司
徒王曾攝司空張知白跪展天書攝太尉向敏中宣讀
每句已即詳繹其旨言上天訓諭之意攝中書令王欽
若錄之宣讀畢攝侍中張旻跪奏嗣天子臣某敢不虔
遵天命儀衛使受天書跪納匣中又取功德閣天書泰
山天書宣讀如上儀王欽若跪進所錄天書帝跪受之
登歌酌獻禮畢奉天書還内帝自作欽承寳訓述以示
中外是月之朔又奉天書升太初殿恭上玉皇大天帝
聖號寳冊衮服焉帝於大中祥符五年十月語輔臣曰
朕夢先降神人傳玉皇之命云先令汝祖趙某授汝天
書令再見汝如唐朝恭奉玄元皇帝翼日復夢神人傳
天尊言吾坐西斜設六位以候是日即於延恩殿設道
場五鼓一籌先聞異香頃之黃光滿殿蔽燈燭覩靈仙
儀衛天尊至朕再拜殿下俄黃霧起須臾霧散由西陛
升見侍從在東陛天尊就坐有六人揖天尊而後坐朕
欲拜六人揖天尊而後坐朕欲拜六人天尊止令揖命
朕前曰吾人皇九人中一人也是趙之始祖再降乃軒
轅皇帝凡世所知少典之子非也母感電夢天人生於
夀邱後唐時奉玉帝命七月一日下降總治下方主趙
氏之族今巳百年皇帝善為撫育蒼生無怠前志即離
坐乘雲而去王旦等皆再拜稱賀即召旦等至延恩殿
歴觀臨降之所并布告天下命參知政事丁謂翰林學
士李宗諤龍圖閣待制陳彭年與禮官脩崇奉儀注閏
十月制九天司命保生天尊號曰聖祖上靈高道九天
司命保生天尊大帝聖祖母號曰元天大聖后遣官就
南郊設昊天及四位告之七年九月即滋福殿設玉皇
像奉聖號匣安於朝元殿後天書刻玉幄次詔以来年
正月上玉帝聖號帝親撰文及天書下亦以此日奏告
仍定儀式班之以王旦為奏告大禮使向敏中為儀仗
使寇準為鹵簿使丁謂為禮儀使王嗣宗為橋道頓遞
使八年正月朔駕詣玉清昭應宫奉表奏告上玉皇大
帝聖號曰太上開天執符御歴含真體道玉皇大天帝
奉刻玉天書安於寳符閣以帝御容侍立于側升閣酌
獻復朝拜明慶二聖殿禮畢還宫易常服御崇德殿百
官稱賀九年詔以来年正月朔詣玉清昭應宫上玉皇
聖號寳册二日詣景靈宫上聖祖天尊大帝徽號十二
月巳亥奉寳冊仙衣安于文德殿廼齋于天安殿後室
四鼓帝請天安殿酌獻天書畢大駕赴玉清昭應宫衮
冕升大初殿奉冊訖奠玉幣薦饌三獻飲福登歌二舞
望燎如祀昊天上帝儀畢詣二聖殿奉上絳紗袍奉幣
進酒分遣攝殿中監上紫微大帝絳紗袍七元輔弼真
君紅綃衣翊聖保德真君皂袍帝改服鞾袍詣紫微殿
寳符閣焚香羣臣詣集禧殿門表賀是日天書赴景靈
宫大駕次至齋于明福殿二日帝服衮冕詣天興殿奉
上聖祖天尊大帝冊寳仙衣薦獻如上儀廼改服詣保
寧閣焚香還宫羣臣入賀于崇德殿命諸州設羅天大
醮先建道埸二十七日命王旦為兖州太極觀奉上寳
冊使趙安仁副之遣官攝中書侍郎殿中監押當冊寳
仙衣二月丁亥帝齋于長春殿翼日有司設聖母板位
文德殿行酌獻禮拜授冊寳于王旦仙衣于安仁以升
金輅具鹵簿儀衛所過禁屠宰三月乙巳旦等詣觀奉
冊上懿號曰聖祖母元天大聖后其日帝不視朝禮畢
羣臣入賀賜飲崇德殿徽宗政和六年九月朔復奉玉
冊玉寳上玉帝尊號曰太上開天執符御歴含真體道
昊天玉皇上帝盖以論者析玉皇大天帝昊天上帝言
之不能致一故也又詔以王者父天母地乃者祗率萬
邦黎庶強為之名以玉冊玉寳昭告上帝而地祗未有
稱謂謹上徽號曰承天效法厚德光大后土皇地祗明
年五月詣玉清和陽宫奉上寳冊所用之禮以瘞坎易
燎柴設望瘞位玉以黃琮及兩珪有邸幣以黃舞以八
成其餘並如奉上玉皇尊號之儀徽宗崇尚道教制郊
祀大禮以方士百人執威儀前引分列兩序立於壇下
政和三年十一月五日恭上神宗哲宗徽號于太廟翌
日祀昊天上帝于圜丘太師蔡京奏天神降格實為大
慶乞付史舘帝出手詔播告天下羣臣詣東上閣門拜
表稱賀御製天真示現記尋以天神降日為天應節即
其地建迎真宫明年夏至躬祀方丘又製神應記略云
羽衛多士奉輦武夫與陪祝官顧瞻中天有形有像若
人若鬼持矛執戟列於空際見者駭愕仍遣使奏告陵
廟詔天下又用方士魏漢津之說備百物之象鑄鼎九
於中太一宫南為殿奉安之各周以垣上施埤垷墁如
方色外築垣環之曰九成宫中央曰帝鼐其色黃祭以
土王日為大祠幣用黃樂用宫架北方曰寳鼎其色黑
祭以冬至幣用皂東北方曰牡鼎其色青祭以立春幣
用皂東方曰蒼鼎其色碧祭以春分幣用青東南曰岡
鼎其色綠祭以立夏幣用緋南方曰彤鼎其色紫祭以
夏至幣用緋西南曰阜鼎其色黑祭以立秋幣用白西
方曰晶鼎其色赤祭以秋分幣用白西北曰魁鼎其色
白祭以立冬幣用皂八鼎皆為中祠樂用登歌享用素
饌復於帝鼐之宫立大角鼎星祠崇寧四年八月奉安
九鼎以蔡京為定鼎禮儀使帝幸九成宫酌獻九月朔
百官稱賀于大慶殿如大朝會儀鄭居中言亳州太清
宫道士王與之進黃帝崇天祀鼎儀訣皆夲於天元玉
冊九宫太一合於漢津所授上帝錫夏禹隠文同脩為
祭鼎儀範脩成鼎書十七卷祭鼎儀範六卷先是詔曰
九鼎以奠九州以禦神姦其用有法後失其傳閱王與
之所上祀儀推鼎之意施於有用盖非今人所能作去
古綿邈文字雜揉可擇其當理合經脩為定制班付有
司至是書成并以每歲祀鼎常典付有司行之又詔以
鑄鼎之地作寳成宫總屋七十一區中置殿曰神靈以
祠黃帝東廡殿曰成功祀夏后氏西廡殿曰持盈祠周
成王及周公召公後置堂曰昭應祀唐李良及隠士嘉
成侯魏漢津太常禮部言每歲欲於大樂告成崇政殿
元進樂日秋八月二十七日舉祀事祀黃帝依感生帝
神州地祗為大祠幣用黃樂用宫架祝文依祀聖祖稱
嗣皇帝臣名其成功持盈二殿禮用中祀幣各用白昭
應堂禮用小祀並以素饌從之政和六年用方士王仔
昔議定鼎閣於天章閣自九成宫徙九鼎奉安之又詔
改帝鼐為隆鼐正南彤鼎為明鼎西南阜鼎為順鼎正
西晶鼎為藴鼎西北魁鼎為徤鼎正北寳鼎如舊東北
牡鼎為龢鼎正東蒼鼎為育鼎東南岡鼎為潔鼎鼎角
為圜象徽調之閣閣上神像左周鼎星君中帝席星君
右大角星君閣下鼎鼐神像各守逐鼎布列亦用仔昔
議也駕詣鼎閣奉安神像明日復詣閣行香百僚陪位
其後又詔九鼎新名乃狂人妄改皆無依據宜復舊名
惟圜象徽調閣仍舊八年用方士言鑄神霄九鼎成曰
太極飛雲洞劫之鼐蒼壺祀天貯醇酒之鼎山嶽五神
之鼎精明洞淵之鼎天地隂陽之鼎混沌之鼎浮光洞
天之鼎靈光晃耀煉神之鼎蒼蠅火蛇蟲魚金輪之鼎
奉安於上清寳籙宫神霄殿與魏漢津所鑄凡十八鼎
焉
宋史卷一百四
宋史卷一百四考證
禮志七兖州父老吕良等千二百八十七人本紀作
千二百人又諸道貢舉之士八百四十六人本紀作
八百四十人
黃峴嶺通考無嶺字
宋史卷一百四考證
