宋史卷四百七十四
元中書右丞相總裁托克托等修
列傳第二百三十三
姦臣四
万俟卨韓侂胄丁大全賈似道
万俟卨字元忠開封陽武縣人登政和二年上舍第調
相州穎昌府教授歴太學錄樞密院編修官尚書比部
員外郎紹興初盜曹成掠荆湖間卨時避亂沅湘帥臣
程昌㝢以便宜檄卨權沅州事成奄至城下卨召土豪
集丁壯以守成食盡乃退除湖北轉運判官改提點湖
北刑獄岳飛宣撫荆湖遇卨不以禮卨憾之卨入覲調
湖南轉運判官陛辭希秦檜意譖飛于朝留為監察御
史擢右正言時檜謀收諸將兵權卨力助之言諸大將
起行伍知利不知義畏死不畏法高官大職子女玉帛
已極其欲盍示以逗遛之罰敗亡之誅不用命之戮使
知所懼張俊歸自楚州與檜合謀擠飛令卨劾飛對將
佐言山陽不可守命中丞何鑄治飛獄鑄明其無辜檜
怒以卨代治遂誣飛與其子雲致書張憲令虚申警報
以動朝廷及令憲措置使還飛軍獄不成又誣以淮西
逗遛之事飛父子與憲俱死天下冤之大理卿薛仁輔
寺丞李若樸何彦猷言飛無罪卨劾之知宗正寺士㒟
請以百口保飛卨又劾之士㒟竄死建州劉洪道與飛
有舊卨劾其足恭媚飛聞飛罷宣撫抵掌流涕於是洪
道抵罪終身不復參政范同為檜所引或自奏事檜忌
之卨劾罷再論同罪謫居筠州又為檜劾李光鼓倡孫
近朋比二人皆被竄謫和議成卨請詔戶部會計用兵
之時與通和之後所費各幾何若減於前日乞以羡財
别貯御前激賞庫不許他用蓄積稍實可備緩急梓宫
還以卨為攢宫按行使内侍省副都知宋唐卿副之卨
請與唐卿同班上殿奏事其無耻如此張浚寓居長沙
卨妄劾浚卜宅踰制至擬五鳳樓會吳秉信自長沙還
朝奏浚宅不過衆人常産可辦浚乃得免除參知政事
充金國報謝使使還檜假金人譽已數千言囑卨以聞
卨難之他日奏事退檜坐殿廬中批上旨輙除所厚者
官吏鈐紙尾進卨曰不聞聖語却不視檜大怒自是不
交一語言官李文會詹大方交章劾卨卨遂求去帝命
出守檜愈怒給事中楊愿封還詞頭遂罷去尋謫居歸
州遇赦量移沅州二十五年召還除參知政事尋拜尚
書右僕射同中書門下平章事纂次太后回鑾事實上
之張浚以卨與沈該居相位不厭天下望上書言其專
欲受命於金卨見書大怒以為金人未有釁而浚所奏
乃若禍在年歲間浚坐竄謫卨提舉刊修貢舉勅令格
式五十卷看詳法意四百八十七卷書進授金紫光禄
大夫致仕卒年七十五謚忠靖卨始附檜為言官所言
多出檜意及登政府不能受鉗制遂忤檜去檜死帝親
政將反檜所為首召卨還卨主和固位無異於檜士論
益薄之
韓侂胄字節夫魏忠獻王琦曾孫也父誠娶高宗憲聖
慈烈皇后女弟仕至寳寧軍承宣使侂胄以父任入官
歴閤門祗候宣贊舍人帶御噐械淳熙末以汝州防禦
使知閤門事孝宗崩光宗以疾不能執喪中外洶洶趙
汝愚議定策立皇子嘉王時憲聖太后居慈福宫而侂
胄雅善慈福内侍張宗尹汝愚乃使侂胄介宗尹以其
議密啟太后侂胄兩至宫門不獲命彷徨欲退遇重華
宫提舉闕禮問故入白憲聖言甚懇切憲聖可其議禮
以告侂胄侂胄馳白汝愚日已向夕汝愚亟命殿帥郭
杲以所部兵夜分衛南北内翌日憲聖太后即喪次垂
簾宰臣傳旨命嘉王即皇帝位寧宗既立侂胄欲推定
策恩汝愚曰吾宗臣也汝外戚也何可以言功惟爪牙
之臣則當推賞乃加郭杲節鉞而侂胄但遷宜州觀察
使兼樞密都承旨侂胄始觖望然以傳道詔旨浸見親
幸時時乘間竊弄威福朱熹白汝愚當用厚賞酬其勞
而疎遠之汝愚不以為意右正言黃度欲劾侂胄謀泄
斥去朱熹奏其姦侂胄怒使優人峩冠闊䄂象大儒戲
於上前熹遂去彭龜年請留熹而逐侂胄未幾龜年與
郡侂胄進保寧軍承宣使提舉佑神觀自是侂胄益用
事而以抑賞故怨汝愚日深霅川劉㢸者曩與侂胄同
知閤門事頗以知書自負方議内禪時汝愚獨與侂胄
計議㢸弗得與聞内懷不平至是謂侂胄曰趙相欲專
大功君豈惟不得節度將恐不免嶺海之行矣侂胄愕
然因問計㢸曰惟有用臺諫爾侂胄問若何而可㢸曰
御筆批出是也侂胄悟即以内批除所知劉德秀為監
察御史楊大法為殿中侍御史罷吳獵監察御史而用
劉三傑代之於是言路皆侂胄之黨汝愚之迹始危侂
胄欲逐汝愚而難其名謀於京鏜鏜曰彼宗姓誣以謀
危社稷可也慶元元年侂胄引李沐為右正言沐嘗有
求於汝愚不獲即奏汝愚以同姓居相位將不利於社
稷汝愚罷相始侂胄之見汝愚徐誼實薦之汝愚既斥
遂併逐誼朱熹彭龜年黃度李祥楊簡吕祖儉等以攻
侂胄得罪太學生楊宏中張B徐範蔣傅林仲麟周端
朝等又以上書論侂胄編置朝士以言侂胄遭責者數
十人已而侂胄拜保寧軍節度使提舉佑神觀又設偽
學之目以網括汝愚朱熹門下知名之士用何澹胡紘
為言官澹言偽學宜加風厲或指汝愚為偽學罪首紘
條奏汝愚有十不遜且及徐誼汝愚謫永州誼謫南安
軍慮他日汝愚復用密諭衡守錢鍪圖之汝愚抵衡暴
薨留正舊在都堂衆辱侂胄至是劉德秀論正引用偽
黨正坐罷斥吏部尚書葉翥要侍郎倪思列疏論偽學
思不從侂胄乃擢翥執政而免思官侂胄加開府儀同
三司時臺諫迎合侂胄意以攻偽學為言然憚清議不
欲顯斥熹侂胄意未快以陳賈嘗攻熹召除賈兵部侍
郎未至亟除沈繼祖臺察繼祖誣熹十罪落職罷祠三
年劉三傑入對言前日偽黨今變而為逆黨侂胄大喜
即日除三傑為右正言而坐偽學逆黨得罪者五十有
九人王沇獻言令省部籍記偽學姓名姚愈請降詔嚴
偽學之禁二人皆得遷官施康年陳讜鄧友龍林采皆
以攻偽學久居言路而張釡張巖程松率由此秉政四
年侂胄拜少保封豫國公有蔡璉者嘗得罪汝愚執而
黥之五年侂胄使璉告汝愚定策時有異謀具其賓客
所言七十紙侂胄欲逮彭龜年曾三聘徐誼沈有開下
大理鞠之張仲藝力爭乃止其年遷太保封平原郡王
六年進太傅婺州布衣吕祖泰上書言道學不可禁請
誅侂胄以周必大為相侂胄大怒決杖流欽州言者希
侂胄意劾必大首植偽黨降為少保一時善類悉罹黨
禍雖本侂胄意而謀實始京鏜逮鏜死侂胄亦稍厭前
事張孝伯以為不弛黨禁後恐不免報復之禍侂胄以
為然追復汝愚朱熹職名留正周必大亦復秩還政徐
誼等皆先後復官偽黨之禁寖解三年拜太師監惠民
局夏允中上書請侂胄平章國政侂胄繆為辭謝乞致
其仕詔不許允中放罷時侂胄以勢利蠱士大夫之心
薛叔似辛棄疾陳謙皆起廢顯用當時固有困於久斤
損晩節以規榮進者矣若陳自強則以侂胄童子師自
選人不數年致位宰相而蘇師旦周筠又侂胄厮役也
亦皆預聞國政超取顯仕羣小阿附勢焰熏灼侂胄凡
所欲為宰執惕息不敢為異自強至印空名勅劄授之
惟所欲用三省不預知也言路阨塞每月舉論二三常
事而已謂之月課或勸侂胄立蓋世功名以自固者於
是恢復之議興以殿前都指揮使吳曦為興州都統職
者多言曦不可主西師必叛侂胄不省安豐守厲仲方
言淮北流民願歸附會辛棄疾入見言敵國必亂必亡
願屬元老大臣預為應變計鄭挺鄧友龍等又附和其
言開禧改元進士毛自知廷對言當乘機以定中原侂
胄大悦詔中外諸將密為行軍之計先是楊輔傅伯成
言兵不可動抵罪至是武學生華岳叩閽乞斬侂胄蘇
師旦周筠以謝天下諫議大夫李大異亦論止開邊岳
下大理劾罪編置大異斥去陳自強援故事乞命侂胄
兼領平章臺諫鄧友龍等繼以為請侂胄除平章軍國
事蕭逵李璧時在太常論定典禮三日一朝因至都堂
序班丞相之上三省印並納其第侂胄昵蘇師旦為腹
心除師旦安遠軍節度使自置機速房於私第甚者假
作御筆升黜將帥事關機要未嘗奏禀人莫敢言四年
以薛叔似為京湖宣諭使鄧友龍為兩淮宣諭使程松
為四川宣撫使吳曦副之徐邦憲自處州召見以弭兵
為言忤侂胄意削二秩於是左司諫易袚大理少卿陳
景俊太學博士錢廷玉皆起而言恢復之計矣詔侂胄
日一朝友龍叔似並升宣撫使吳曦兼陜西河東招撫
使皇甫斌副之時鎮江武鋒軍統制陳孝廣復泗州及
虹縣江州統制許進復新息縣光州孫成復褒信縣捷
書聞侂胄乃議降詔趣諸將進兵未幾皇甫斌兵敗於
唐州秦世輔至城固軍潰郭倬李汝翼敗於宿州敵追
圍倬倬執統制田俊邁以遺敵乃獲免事聞鄧友龍罷
以丘崈代為宣撫使侂胄既喪師始覺為師旦所誤侂
胄招李璧飲酒酒酣語及師旦璧微摘其過侂胄以為
然璧乃悉數其罪贊侂胄斥去之翌日師旦謫韶州斬
郭倬於京口流李汝翼王大節李爽于嶺南已而金人
渡淮攻廬和真楊取安豐濠又攻襄陽至棗陽乃以丘
崈僉書樞密院事督視江淮軍馬侂胄輸家財二十萬
以助軍而諭丘崈募人持書幣赴敵營謂用兵乃蘇師
旦鄧友龍皇甫斌所為非朝廷意金人答書辭甚倨且
多所要索謂侂胄無意用兵師旦等安得專崈又遣書
許還河北流民及今年歲幣金人乃有許意會招撫使
郭倪與金人戰敗於六合金人攻蜀吳曦叛受金命稱
蜀王崈乞移書敵營伸前議且謂金人指太師平章為
首謀宜免繫銜侂胄忿崈坐罷曦反狀聞舉朝震駭侂
胄亟遺曦書許以茅土之封書未逹而安丙楊巨源已
率義士誅曦矣侂胄連遣方信孺使北請和以林拱辰
為通謝使金人欲責正隆以前禮賂以侵疆為界且索
犒軍銀凡數千萬而縳送首議用兵之臣信孺歸白事
朝堂不敢斥言侂胄窮其說乃微及之侂胄大怒和議
遂輟起辛棄疾為樞密都承旨會棄疾死乃以殿前都
指揮使趙淳為江淮制置使復銳意用兵自兵興以來
蜀口漢淮之民死於兵戈者不可勝計公私之力大屈
而侂胄意猶未已中外憂懼禮部侍郎史彌遠時兼資
善堂翊善謀誅侂胄議甚秘皇子榮王入奏楊皇后亦
從中力請乃得密旨彌遠以告參知政事錢象祖李璧
御筆云韓侂胄久任國柄輕啟兵端使南北生靈枉罹
凶害可罷平章軍國事與在外宫觀陳自強阿附充位
不恤國事可罷右丞相日下出國門仍令權主管殿前
司公事夏震以兵三百防護象祖欲奏審璧謂事留恐
泄不可翌日侂胄入朝震呵止於途擁至玉津園側殛
殺之先一日周筠謂侂胄事將不善侂胄與自強謀用
林行可為諫議大夫盡擊謀侂胄者是日行可方請對
自強坐待漏院語同列曰今日大成上殿俄侂胄先驅
至象祖色變尋報侂胄已押出象祖乃入奏有詔斬蘇
師旦於廣東嘉定元年金人求函侂胄首乃命臨安府
斵侂胄棺取其首遺之侂胄用事十四年威行宫省權
震㝢内嘗鑿山為園下瞰宗廟出入宫闈無度孝宗疇
昔思政之所偃然居之老宫人見之往往垂涕顔棫草
制言其得聖之清易袚撰答詔以元聖褒之四方投書
獻頌者謂伊霍旦奭不足以擬其勲有稱為我王者余
嚞請加九錫趙師&KR0759;乞置平原郡王府官屬侂胄皆當
之不辭所嬖妾張譚王陳皆封郡國夫人號四夫人每
内宴與妃嬪雜坐恃勢驕倨掖庭皆惡之其下受封者
尤衆至是論四夫人罪或杖或徙餘數十人縱遣之有
司籍其家多乘輿服御之餙其僭紊極矣始侂胄以導
達中外之言遂見寵任朱熹彭龜年既以論侂胄去貴
戚吳琚語人曰帝初無固留侂胄意使有一人繼言之
去之易爾而一時臺諫及執政大臣多其黨與故稔其
惡以底大僇開禧用兵帝意弗善也侂胄死寧宗諭大
臣曰恢復豈非美事但不量力爾侂胄娶憲英吳皇后
姪女無子取魯子為後名㣉既誅侂胄削籍流沙門
島云
丁大全字子萬鎮江人面藍色嘉熙二年舉進士調蕭
山尉上謁帥閫安撫使史巖之俟衆賓退獨留大全欵
曲甚至期以他日必大用大全為戚里婢壻寅緣以取
寵位事内侍盧允昇董宋臣累官為大理司直添差通
判饒州入為太府寺簿調尚書茶鹽所檢閱江川分司
復兼樞密院編修官拜右正言兼侍講辭改右司諫拜
殿中侍御史升侍御史兼侍讀劾奏丞相董槐章未下
大全夜半調隅兵百餘人露刃圍槐第以臺牒驅迫之
出紿令輿槐至大理寺欲以此恐之須臾出北關棄槐
嘂呼而散槐徐步入接待寺罷相之命下矣自是志氣
驕傲道路以目尋為右諫議大夫進端明殿學士簽書
樞密院事封丹陽郡侯進同知樞密院事兼權參知政
事寳祐六年拜參知政事四月拜右丞相兼樞密使進
封公初大全以袁玠為九江制置副使玠貪且刻逮繫
漁湖土豪督促輸錢甚急土豪怒盡以漁舟濟北來之
兵太學生陳宗劉黻黃唯陳宜中林則祖等六人伏闕
上書訟大全臺臣翁應弼吳衍為大全鷹犬鈐制學校
貶逐宗等開慶元年九月罷相以觀文殿大學士判鎮
江府中書舍人洪芹繳言大全鬼蜮之資穿窬之行引
用凶惡陷害忠良遏塞言路濁亂朝綱乞追官遠竄以
伸國法以謝天下侍御史沈炎右正言曹永年相繼論
罷監察御史朱貔孫復論大全姦回險狡狠毒貪殘假
陛下之刑威以箝天下之口挾陛下之爵禄以籠天下
之財監察御史饒虎臣又論大全四罪絶言路壊人才
竭民力誤邊防再削其官景定元年詔守中奉大夫致
仕臣僚言乞遠竄使不失刑詔送南康軍居住臺臣復
以為言追三官移送南安軍居住明年監察御史劉應
龍請加竄追削兩官移竄貴州團練使與州守游翁明
失色杯酒間翁明愬大全隂造弓矢將通蠻為不軌朱
禩孫以聞于朝又明年移置新州太常少卿兼權直舍
人院劉震孫繳奏乞移徙海島四年正月將官畢遷護
送舟過藤州擠之於水而死大全知淮西總領鄭羽富
甲吳門始欲結婣羽不從遂令臺臣卓夢卿彈之籍其
家為子壽翁聘婦見其豔自取為世所醜
賈似道字師憲台州人制置使涉之子也少落魄為游
博不事操行以父蔭補嘉興司倉會其姊入宫有寵於
理宗為貴妃遂詔赴廷對妃於内中奉湯藥以給之擢
大常丞軍噐監益恃寵不檢日縱游諸妓家至夜即燕
游湖上不反理宗嘗夜憑高望西湖中燈火異常時語
左右曰此必似道也明日詢之果然使京尹史巖之戒
敕之巖之曰似道雖有少年氣習然其材可大用也尋
出知澧州淳祐元年改湖廣總領三年加戸部侍郎五
年以寳章閣直學士為沿江制置副使知江州兼江西
路安撫使一歲中再遷京湖制置使兼知江陵府調度
賞罰得以便宜施行九年加寳文閣學士京湖安撫制
置大使十年以端明殿學士移鎮兩淮年始三十餘寳
祐二年加同知樞密院事臨海郡開國公威權日盛臺
諫嘗論其二部將即毅然求去孫子秀新除淮東總領
外人忽傳似道已密奏不可矣丞相董槐懼留身請之
帝以為無有槐終不敢遣子秀以似道所善陸壑代之
其見憚已如此四年加參知政事五年加知樞密院事
六年改兩淮宣撫大使自端平初孟珙帥師會大元兵
共滅金約以陳蔡為界師未還而用趙范謀發兵據殽
函絶河津取中原地大元兵擊敗之范僅以數千人遁
歸追兵至問曰何為而敗盟也遂縱攻淮漢自是兵端
大啟開慶初憲宗皇帝自將征蜀世祖皇帝時以皇弟
攻鄂州元帥烏蘭哈達由雲南入交阯自邕州蹂廣西
破湖南傳檄數宋背盟之罪理宗大懼乃以趙葵軍信
州禦廣兵以似道軍漢陽援卾即軍中拜右丞相十月
鄂東南陬破宋人再築再破之頼高達率諸將力戰似
道時自漢陽入督師十一月攻城急城中死傷者至萬
三千人似道乃密遣宋京詣軍中請稱臣輸歲幣不從
會憲宗皇帝晏駕于釣魚山合州守王堅使阮思聰踔
急流走報鄂似道再遣京議歲幣遂許之大元兵拔砦
而北留張傑閻旺以偏師候湖南兵明年正月兵至傑
作浮梁新生磯濟師北歸似道用劉整計攻斷浮梁殺
兵百七十遂上表以肅清聞帝以其有再造功以少傅
右丞相召入朝百官郊勞如文彦博故事初似道在漢
陽時丞相吳潛用監察御史饒應子言移之黃州而分
曹世雄等兵以屬江閫黃雖下流實兵衝似道以為潛
欲殺已銜之且聞潛事急時每事先發後奏帝欲立榮
王子孟啟為太子潛又不可帝已積怒潛似道遂陳建
儲之策令沈炎劾潛措置無方致全衡永桂皆破大稱
旨乃議立孟啟貶潛循州盡逐其黨人高達在圍中恃
其武勇殊易似道每見其督戰即戲之曰巍巾者何能
為哉每戰必須勞始出否即使兵士譁於其門呂文德
諂似道即使人呵曰宣撫在何敢爾邪曹世雄向士璧
在軍中事皆不關白似道故似道皆恨之以覈諸兵費
世雄士璧皆坐侵盜官錢貶遠州每言於帝欲誅達帝
知其有功不從尋論功以文德為第一而達居其次明
年大元世祖皇帝登極遣翰林侍讀學士國信使郝經
等持書申好息兵且徵歲幣似道方使廖瑩中軰撰福
華編稱頌鄂功通國皆不知所謂和也似道乃密令淮
東制置司拘經等於真州忠勇軍營時理宗在位久内
侍董宋臣盧允昇為之聚歛以媚之引薦奔競之士交
通賄賂寘諸通顯又用外戚子弟為監司郡守作芙蓉
閤香蘭亭宫中進倡優傀儡以奉帝為遊燕竊弄權柄
臺臣有言之者帝宣諭去之謂之節貼似道入逐盧董
所薦林光世等悉罷之勒外戚不得為監司郡守子弟
門客歛跡不敢干朝政由是權傾中外進用羣小取先
朝舊法率意紛更增吏部七司法買公田以罷和糴浙
西田畝有值千緡者似道均以四十緡買之數稍多予
銀絹又多予度牒告身吏又恣為操切浙中大擾有奉
行不至者提領劉良貴劾之有司爭相迎合務以買田
多為功皆繆以七八斗為石其後田少與磽瘠虧租與
佃人負租而逃者率取償田主六郡之民破家者多包
恢知平江督買田至以肉刑從事復以楮賤作銀關以
一凖十八界會之三自製其印文如賈字狀行之十七
界廢不用銀關行物價益踊楮益賤秋七月彗出柳光
燭天長數十丈自四更見東方日高始滅臺諫布韋皆
上書言此公田不便民間愁怨所致似道上書力辨之
且乞罷政帝勉留之曰公田不可行卿建議之始朕已
沮之矣今公私兼裕一歲軍餉皆仰於此使因人言而
罷之雖足以快一時之議如國計何有太學生蕭規葉
李等上書言似道專政命京尹劉良貴捃摭以罪悉黥
配之後又行推排法江南之地尺寸皆有稅而民力弊
矣理宗崩度宗又其所立每朝必答拜稱之曰師臣而
不名朝臣皆稱為周公甫葬理宗即棄官去使呂文德
報北兵攻下沱急朝中大駭帝與太后手為詔起之似
道至欲以經筵拜太師以典故須建節授鎮東軍節度
使似道怒曰節度使粗人之極致爾遂命出節都人聚
觀節已出復曰時日不利亟命返之宋制節出有撤關
壊屋無倒節理以示不屈至是人皆駭歎然下沱之報
實無兵也三年又乞歸養大臣侍從傳旨留之者日四
五至中使加賜賫者日十數至夜即交卧第外以守之
除大師平章軍國重事一月三赴經筵三日一朝赴中
書堂治事賜第葛嶺使迎養其中吏抱文書就第署大
小朝政一切決於館客廖瑩中堂吏翁應龍宰執充位
署紙尾而已似道雖深居凡臺諫彈劾諸司薦辟及京
尹畿漕一切事不關白不敢行李芾文天祥陳文龍陸
達杜淵張仲微謝章軰小忤意輙斥重則屏棄之終身
不錄一時正人端士為似道破壊殆盡吏爭納賂求美
職其求為帥閫監司郡守者貢獻不可勝計趙溍軰爭
獻寳玉陳奕至以兄事似道之玉工陳振民以求進一
時貪風大肆五年復稱疾求去帝泣涕留之不從令六
日一朝一月兩赴經筵六年命入朝不拜朝退帝必起
避席目送之出殿廷始坐繼又令十日一入朝時襄陽
圍己急似道日坐葛嶺起樓閣亭榭取宫人娼尼有美
色者為妾日淫樂其中惟故博徒日至縱博人無敢窺
其第者其妾有兄來立府門若將入者似道見之縳投
火中嘗與羣妾踞地鬭蟋蟀所狎客入戲之曰此軍國
重事邪酷嗜寳玩建多寳閣日一登玩聞余玠有玉帶
求之已殉葬矣發其塜取之人有物求不予輙得罪自
是或累月不朝帝如景靈宫亦不從駕八年明堂禮成
祀景靈宫天大雨似道期帝雨止升輅胡貴嬪之父顯
祖為帶御噐械請如開禧故事却輅乘逍遥輦還宫帝
曰平章云云顯祖紿曰平章已允乘逍遥輦矣帝遂歸
似道大怒曰臣為大禮使陛下舉動不得預聞乞罷政
即日出嘉會門帝留之不得乃罷顯祖涕泣出貴嬪為
尼始還似道既專恣日甚畏人議已務以權術駕馭不
愛官爵牢籠一時名士又加太學餐錢寬科場恩例以
小利啗之由是言路斷絶威福肆行自圍襄陽以來每
上書請行邊而隂使臺諫上章留已呂文煥以急告似
道復申請之事下公卿雜議監察御史陳堅等以為師
臣出顧襄未必能及淮顧淮未必能及襄不若居中以
運天下為得乃就中書置機速房以調邊事時物議多
言高達可援襄陽者監察御史李旺率朝士入言於似
道似道曰吾用達如呂氏何旺等出歎曰呂氏安則趙
氏危矣文煥在襄聞達且入援亦不樂以語其客客曰
易耳今朝廷以襄陽急故遣達援之吾以捷聞則達必
不成遣矣文煥大以為然時襄兵出獲哨騎數人即繆
以大捷奏然不知朝中實無援襄事也襄陽降似道曰
臣始屢請行邊先帝皆不之許向使早聽臣出當不至
此爾十月其母胡氏薨詔以天子鹵簿葬之起墳擬山
陵百官奉襄事立大雨中終日無敢易位尋起復入朝
度宗崩大兵破鄂太學諸生亦羣言非師臣親出不可
似道不得己始開都督府臨安然憚劉整不行明年正
月整死似道欣然曰吾得天助也乃上表出師抽諸路
精兵以行金帛輜重之舟舳艫相銜百餘里至安吉似
道所乘舟膠堰中劉師勇以千人入水曳之不能動乃
易他舟而去至蕪湖遣還軍中所俘曾安撫以荔子黃
甘遺丞相巴延俾宋京如軍中請輸歲幣稱臣如開慶
約不從夏貴自合肥以師來會袖中出編書示似道曰
宋歷三百二十年似道俛首而已時一軍七萬餘人盡
屬孫虎臣軍丁家洲似道與夏貴以少軍軍魯港二月
庚申夜虎臣以失利報似道倉皇出呼曰虎臣敗矣命
召貴與計事頃之虎臣至撫膺而泣曰吾兵無一人用
命也貴微笑曰吾嘗血戰當之矣似道曰計將安出貴
曰諸軍己膽落吾何以戰公惟入揚州招潰兵迎駕海
上吾特以死守淮西爾遂解舟去似道亦與虎臣以單
舸奔揚州明日敗兵蔽江而下似道使人登岸楊旗招
之皆不至有為惡語慢罵之者乃檄列郡如海上迎駕
上書請遷都列郡守於是皆遁遂入楊州陳宜中請誅
似道謝太后曰似道勤勞三朝安忍以一朝之罪失待
大臣之禮止罷平章都督予祠官三月除似道諸不恤
民之政放還諸竄謫人復吳潛向士璧等官誅其幕官
翁應龍廖瑩中王庭皆自殺潘文卿季可陳堅徐卿孫
皆似道鷹犬至是交章劾之四月高斯得乞誅似道不
從而似道亦自上表乞保全乃命削三官然尚居揚不
歸五月王爚論似道既不死忠又不死孝太皇太后乃
詔似道歸終喪七月黃鏞王應麟請移似道鄰州不從
王爚入見太后曰本朝權臣稔禍未有如似道之烈者
縉紳草茅不知幾疏陛下皆抑而不行非惟付人言於
不恤何以謝天下始徙似道婺州婺人聞似道將至率
衆為露布逐之監察御史孫嶸叟等皆以為罰輕言之
不已又徙建寧府翁合奏言建寧乃名儒朱熹故里雖
三尺童子粗知向方聞似道來嘔惡况見其人時國子
司業方應發權直舍人院封還錄黃乞竄似道廣南中
書舍人王應麟給事中黃鏞亦言之皆不從侍御史陳
文龍乞俯從衆言陳景行徐直方孫嶸叟及監察御史
俞淅併上疏於是始謫似道為高州團練使循州安置
籍其家福王與芮素恨似道募有能殺似道者使送之
貶所有縣尉鄭虎臣欣然請行似道行時侍妾尚數十
人虎臣悉屏去奪其寳玉撤轎蓋暴行秋日中令舁轎
夫唱杭州歌謔之每名斥似道辱之備至似道至古寺
中壁有吳潛南行所題字虎臣呼似道曰賈團練吳丞
相何以至此似道慙不能對嶸叟應麟奏似道家畜乘
輿服御物有反狀乞斬之詔遣鞫問未至八月似道至
漳州木綿菴虎臣屢諷之自殺不聽曰太皇許我不死
有詔即死虎臣曰吾為天下殺似道雖死何憾拉殺之
宋史卷四百七十四
