宋史卷二十一
元中書右丞相總裁托克托等修
本紀第二十一
徽宗三
二年春正月甲子制上書邪等人並不除監司二月戊
子朔蔡京復太師致仕賜第京師庚子以婉容崔氏爲
賢妃三月戊午朔定國公栱薨巳巳御集英殿策進士
巳卯賜禮部奏名進士及第出身七百十三人夏四月
巳丑詔縣令以十二事勸農於境内躬行阡陌程督勤
惰辛卯復行方田日中有黑子甲午宴蔡京等于太清
樓乙巳以定國軍節度使仲忽爲開府儀同三司庚戌
以何執中爲司空壬子賜張商英自便五月癸亥慮囚
丁卯封子椿爲慶國公巳已蔡京落致仕三日一至都
堂議事六月巳丑以資政殿學士余深爲門下侍郎乙
卯白虹貫日秋七月壬申訪天下遺書丙子置禮制局
九月壬午改太尉以冠武階癸未正三公三孤官改侍
中為左輔中書令為右弼左右僕射為太宰少宰罷尚
書令冬十月乙巳得玉圭於民間十一月巳未置知客
省引進四方館東西上閤門事戊寅日南至受元圭于
大慶殿赦天下辛巳蔡京進封魯國公以何執中為少
傅太宰兼門下侍郎執政皆進秩十二月甲申行給地
牧馬法乙酉以鄭居中為特進丙戌以武信軍節度使
童貫為太尉乙巳定命婦名為九等丙午燕輔臣于延
福宫辛亥封子楃為衛國公是歲成都府蘇州火出宫
女三百八十三人高麗入貢成都路夷人董舜咨董彦
博内附置祺亨二州
三年春正月巳未以定王桓嘉王楷並為太保庚申以
廣平郡王構為檢校太保甲子詔以天賜元圭遣官冊
告永裕永泰陵丙寅以燕王俁為太傅癸酉追封王安
石為舒王子雱為臨川伯配饗文宣王廟丁丑吳居厚
罷以觀文殿學士鄭居中知樞密院事巳卯以越王偲
為太傅封子楗為韓國公二月甲申以德妃王氏為淑
妃庚寅罷文臣勲官辛卯崇恩太后暴崩甲午以遼女
眞相持詔河北沿邊防丁酉詔百官奉祠祿者並以三
年為任乙巳增定六朝勲臣一百一十六人三月壬子
朔日有食之戊辰進神宗淑妃宋氏為貴妃升永安縣
為永安軍癸酉賜上舍生十九人及第夏四月戊子作
保和殿庚寅以復溱播等州降德音于梓䕫路癸已鄧
洵仁罷乙巳以福寧殿東建玉清和陽宫丙午升定州
為中山府巳酉以資政殿學士薛昂為尚書右丞庚戌
班五禮新儀閠月丙辰改公主為帝姬戊午復置醫學
辛酉上崇恩太后謚曰昭懷庚午慶國公椿薨五月乙
酉慮囚丙申升蘇州為平江府庚子大盈倉火壬寅以
築溱播進執政官一等丙午葬昭懷皇后于永泰陵丁
未詔尚書内省分六司以掌外省六曹所上之事置内
宰副宰内史治中等官及都事以下吏員巳酉班新燕
樂六月癸亥祔昭懷皇后神主于太廟戊辰降兩京河
陽鄭州囚罪一等民緣園陵役者蠲其賦秋七月癸未
升趙城縣為慶祚軍甲申還王珪孫固贈謚追復韓忠
彦曾布安燾李清臣黃履等官職庚子貴妃劉氏薨壬
寅復置白州八月甲戌以燕樂成進執政官一等丙子
以何執中為少師丁丑升潤州為鎮江府戊寅封四鎮
山為王九月庚寅詔大理寺開封府不得奏獄空其推
恩支賜並罷戊戌追冊貴妃劉氏為皇后諡曰明逹冬
十月乙丑閱新樂器于崇政殿出古器以示百官戊辰
詔冬祀大禮及朝景靈宫並以道士百人執威儀前導
冬十一月辛巳朝獻景靈宫壬午饗太廟加上神宗諡
曰體元顯道法古立憲帝德王功英文烈武欽仁聖孝
皇帝改上哲宗諡曰憲元繼道世德揚功欽文睿武齊
聖昭孝皇帝癸未祀昊天上帝于圜丘大赦天下升端
州為興慶府乙酉以天神降詔告在位作天眞降臨示
現記巳丑以賢妃崔氏為德妃壬辰築祥州巳亥詔有
官人許舉八行十二月癸丑詔天下訪求道教仙經乙
卯詔天下貢醫士辛酉太白晝見是歲江東旱温封滋
三州火出宫女二百七十有九人
四年春正月戊寅朔置道階凡二十六等辛丑追封濮
王子宗誼為祁王宗詠為萊王宗師為温王宗輔為楚
王宗博為蕭王宗沔為霍王宗藎為建王宗勝為袁王
二月丁巳賜上舍生十七人及第癸亥改淯井監為長
寧軍癸酉長子桓冠三月丙子朔以淑妃王氏為貴妃
夏四月庚戌幸尚書省以手詔訓誡蔡京何執中各官
遷秩吏賜帛有差癸丑閱太學辟雍諸生雅樂甲子改
戎州為敘州五月丙戌始祭地于方澤以太祖配降德
音于天下子機薨六月戊午慮囚壬申以廣西溪洞地
置隆兑二州秋七月丁丑置保壽粹和館以養宫人有
疾者戊寅焚苑東門所儲毒藥可以殺人者仍禁勿得
復貢甲午祔明逹皇后神主于别廟八月乙巳改端明
殿學士為延康殿學士樞密直學士為述古殿直學士
癸亥定武臣横班以五十員為額九月已卯以安靜軍
節度使王憲為開府儀同三司巳亥詔諸路兵應役京
師者並以十月朔遣歸冬十月乙巳復置拱州十一月
丁丑封子梃為相國公十二月巳酉以禁中神御殿成
減天下囚罪一等癸丑定朝儀奉直大夫以八十員為
額已未詔廣南市舶司歲貢眞珠犀角象齒是歲相州
野蠶成繭出宫女六十八人
五年春正月庚辰瀘南晏州夷反尋詔梓州路轉運使
趙遹等督兵討平之巳丑令諸州縣置醫學立貢額甲
午改龍州為政州二月乙巳立定王桓為皇太子甲寅
冊皇太子赦天下庚午以童貫領六路邊事三月辛未
朔太白晝見巳卯御集英殿策進士甲申追論至和嘉
祐定策功封韓琦為魏郡王復文彦博官丁亥詔以立
皇太子見責降文武臣僚並與牽復甄敘凡千五百人
壬辰升舒州為德慶軍癸巳賜禮部奏名進士出身六
百七十人夏四月甲辰作葆眞宫丁未詣景靈宫還幸
祕書省進館職官一等庚戌改集英殿為右文殿癸亥
置宣和殿學士詔東宫講讀官罷讀史五月壬辰慮囚
六月癸丑以修三山河橋降德音于河北京東京西路
秋七月戊辰朔日有食之乙亥升汝州為陸海軍丁丑
詔建明堂于寝殿之南甲申昭慶軍節度使蔡卞為開
府儀同三司丁亥封子樾為瀛國公八月巳酉以祕書
省地為明堂辛亥升通利軍為濬州平川軍節度嗣濮
王仲增薨九月巳卯封仲御為嗣濮王丙戌封子楧為
惠國公冬十月癸卯以嵩山道人王仔昔為沖隱處士
戊午夏國入貢十一月癸酉錄昭憲皇后杜氏之裔庚
寅高麗遣子弟入學十二月已亥升遂州為遂寧府庚
申以平晏夷曲赦四川癸亥置緣邊安撫司于瀘州是
歲平江府常湖秀州水出宫女五十人
六年春正月戊子以瀘南獻捷轉宰執一官以童貫宣
撫陜西河北閠月壬寅升潁州為順昌府丁未置道學
二月丁亥詔增廣天下學舍庚寅詔廣京城三月癸丑
賜上舍生十一人及第夏四月乙丑會道士于上清寳
籙宫辛未以何執中為太傅致仕朝朔望丁丑詔天寧
諸節及壬戌日杖巳下罪聽贖丙戌郤監司守臣進獻
庚寅詔蔡京三日一朝正公相位總治三省事五月丁
酉廢錫錢庚子以鄭居中為少保太宰兼門下侍郎劉
正夫為特進少宰兼中書侍郎壬寅以保大軍節度使
鄧洵武知樞密院事六月丙寅班中書官制格庚午慮
囚甲戌詔堂吏遷官至奉直大夫止癸未皇太子納妃
朱氏秋七月壬辰朔以震武城為震武軍甲午以德妃
崔氏為貴妃辛亥以河陽三城節度使王薦為開府儀
同三司諸盗晏州卜漏(闕一字)沅州黃安俊定邊軍李吪&KR1529;
伏誅詔函首于甲庫壬子曲赦湖北巳未解池生紅鹽
辛酉改走馬承受公事為廉訪使者八月壬戌朔戒北
邊帥臣毋生事壬午詔天下監司郡守搜訪巖谷之士
雖恢詭譎怪自晦者悉以名聞丁亥幸蔡京第巳丑升
晉州為平陽壽州為壽春齊州為濟南府九月辛卯朔
詣玉清和陽宫上太上開天執符御歴含眞體道昊天
玉皇上帝徽號寳冊丙申赦天下令洞天福地脩建宫
觀塑造聖像以西内成曲赦京西巳未以童貫為開府
儀同三司冬十月乙丑太白晝見十一月丁酉朝獻景
靈宫戊戌饗太廟巳亥祀昊天上帝于圜丘赦天下庚
子以禮部尚書白時中為尚書右丞辛丑魏公材薨戊
申以侯蒙為中書侍郎薛昂為尚書左丞巳未徙封衞
國公楃為鄆國公增横班為十三階十二月巳巳以婉
儀劉氏為賢妃戊寅以熙河進築功成進執政一官乙
酉奠九鼎于圜像徽調閣劉正夫為開府儀同三司致
仕戊子以宗粹為開府儀同三司是歲冀州三山黃河
清出宫女六百人高麗占城大食眞臘大理夏國入貢
茂州夷王永壽内附
七年春正月丁酉于闐入貢庚子以殿前都指揮使高
俅為太尉二月癸亥以大理國主叚和譽為雲南節度
使大理國王甲子會道士二千餘人于上清寳籙宫詔
通眞先生林靈素諭以帝君降臨事丁卯御集英殿策
高麗進士辛未改天寧萬壽觀為神霄玉清萬壽宫乙
亥幸上清寳籙宫命林靈素講道經三月庚寅賜高麗
祭器高麗進士權適等四人賜上舍及第乙未以童貫
權領樞密院丙申升鼎州為常德軍夏四月庚申帝諷
道籙院上章冊巳為教主道君皇帝止於教門章䟽内
用辛酉升温州為應道軍五月戊子朔升慶州為慶陽
軍渭州為平涼軍巳丑如玉清和陽宫上承天效法厚
德光大后土皇地祗徽號寳冊辛卯命蔡攸提舉秘書
省并左右街道籙院乙未詔權罷宫室修造辛丑祭地
于方澤降德音于諸路以監司州縣共為姦贓令廉訪
使者察奏仍許民徑赴尚書省陳訴癸卯改玉清和陽
宫為玉清神霄宫六月戊午朔以明堂成進封蔡京為
陳魯國公戊辰以嘉王楷為太傅改節度觀察留後為
承宣使巳巳蔡京辭兩國不拜詔官其親屬二人壬午
詔禁巫覡丙戌貴妃宋氏薨秋七月壬辰熙河環慶涇
原地震庚子詔八寳增定命寳八月癸亥詔明堂并祠
五帝鄭居中以母憂去位九月戊子詔湖北民力未舒
胡耳西道可罷進築辛卯大饗明堂赦天下乙未劉正
夫卒丁酉西蕃王子益麻党征降見于紫宸殿壬寅進
宰執官一等甲辰以薛昂為特進癸丑貴妃王氏薨冬
十月乙卯朔初御明堂班朔布政戊寅侯蒙罷十一月
庚寅命蔡京五日一赴都堂治事辛卯鄭居中起復以
余深為特進少宰兼中書侍郎白時中為中書侍郎壬
辰復置醴州丙申何執中卒升石泉縣為軍十二月戊
申朔有星如月丁巳以薛昂為門下侍郎戊辰詔天神
降于坤寧殿刻石以紀之庚午以童貫領樞密院命戶
部侍郎孟揆作萬歲山是歲三山河水清出宫女六十
八人
重和元年春正月甲申朔受定命寳于大慶殿戊子封
孫諶為崇國公巳丑赦天下應元符末上書邪中等人
依無過人例乙巳封姪有奕為和義郡王庚戌以翰林
學士承旨王黼為尚書左丞三月戊辰增諸路酒價庚
子遣武義大夫馬政由海道使女眞約夾攻遼甲戌升
六安縣為六安軍丁丑詔監司輙以禁錢買物為苞苴
饋獻論以大不恭三月丙戌詔監司郡守自今須滿三
歲乃得代仍毋得通理癸巳令嘉王楷赴廷對丙申以
茂州蕃族平曲赦四川丁酉知建昌陳并等改建神霄
宫不虔及科決道士詔並勒停戊戌御集英殿策進士
戊申賜禮部奏名進士及第出身七百八十三人有司
以嘉王楷第一帝不欲楷先多士遂以王昂為榜首夏
四月癸丑朔築靖夏城制戎城錄呂餘慶後癸亥減捶
刑巳卯詔每歲以季秋親祀明堂如孟月朝獻禮以太
上混元上德皇帝二月十五日生辰為貞元節五月壬
午朔日有食之乙酉詔諸路選漕臣一員提舉本路神
霄宫丁亥以林靈素為通眞逹靈元妙先生張虚白為
通元沖妙先生壬辰班御製聖濟經以青華帝君八月
九日生辰為元成節庚戌手敇兩浙漕司以權添酒錢
盡給御前工作六月乙卯以賢妃劉氏為淑妃已巳以
淮西盗平曲赦庚子慮囚甲戌以西邊獻捷曲赦陜西
河東路秋七月壬午以西師有功加蔡京恩官其一子
鄭居中為少傅余深為少保鄧洵武為特進進執政官
一等巳酉遣廉訪使者六人振濟東南諸路水災八月
甲寅以童貫為太保辛酉詔班御註道德經壬申詔執
政非入謝及丐去毋得獨留奏事癸酉封子椅為嘉國
公乙亥升兖州為襲慶府九月辛巳大饗明堂壬午詔
罷拘白地禁榷貨增方田税添酒價取醋息河北加折
耗米東南水災強糴等事丙戌詔太學辟雍各置内經
道德經莊子列子博士二員巳丑以歲當戌月當壬為
元命降德音于天下庚寅薛昂罷以白時中為門下侍
郎王黼為中書侍郎翰林學士承旨馮熙載為尚書左
丞刑部尚書范致虛為尚書右丞壬辰禁州郡遏糴及
邊將殺降以倖功賞者癸巳禁羣臣朋黨丁酉用蔡京
言集古今道教事為紀志賜名道史辛丑鄭居中罷乞
持餘服詔從之詔察縣令治行諸路監司能改正州縣
事者較為殿最詔視中大夫林靈素視中奉大夫張虚
白並特授本品眞官閠月庚申詔江淮荆浙閩廣監司
督責州縣還集流民丁卯進封楷為鄆王丙子詔周柴
氏後巳封崇義公復立恭帝後以為宣義郎監周陵廟
世世為國三恪冬十月巳卯朔太白晝見巳亥改興慶
軍為肇慶府甲辰置道官二十六等道職八等十一月
巳酉朔改元大赦天下辛亥日中有黑子丙辰以婉容
王氏為賢妃辛酉補上書人安堯臣官巳巳升梓州為
潼川府十二月戊寅朔復京西錢監巳丑置裕民局是
歲江淮荆浙梓州水出宫女百七十八人黃巖民妻一
産四男子于闐高麗入貢
宋史卷二十一
