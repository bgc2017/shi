飲定四庫全書
宋史卷二百七十
元中書右丞相總裁托克托等修
列傳第二十九
顔衎劇可久趙逢蘇曉高防
馮瓚邊珝王眀許仲宣楊克讓
段思恭侯陟李符魏丕董樞
顔衎字祖德兖州曲阜人自言兖國公四十五世孫少
苦學治左氏春秋梁龍德中擢第解褐授北海主簿以
治行聞再調臨濟令臨濟多滛祠有針姑廟者里人奉
之尤篤衎至即焚其廟後唐天成中為鄒平令符習初
鎮天平習武臣之廉慎者以書告屬邑母聚歛為獻賀
衎未領書以故規行之尋為吏所訟習遽召衎笞之幕
客軍吏咸以為辱及正人習甚悔焉即表為觀察推官
且塞前事長興初召拜太常博士習力奏留之習致仕
衎東歸養親未幾房知温鎮青州復辟置幕下知温險
愎厚歛多不法衎每極言之不避其患晉祖入洛知温
恃兵力偃蹇衎勸其入貢知溫以善終衎之力也知温
諸子不慧衎勸令以家財十萬餘上進晉祖嘉之歸功
於衎知溫子彦儒授沂州刺史衎拜殿中侍御史俄遷
都官員外郎充東都留守判官改河陽三城節度副使
檢校左庶子知州事居半歲得家問父在青州有風痺
疾衎不奏棄官去侍疾不復有仕宦意歲餘父疾不能
起衎親自掬夫未嘗少倦晉祖聞之召為工部郎中樞
密直學士連使促召至闕辭曰臣無他才術未知何人
誤有聞達望放臣還遂其私養晉祖曰朕自知卿非他
人薦也俄廢樞密院以本官奉朝請踰年上表請還侍
養授青州行營司馬丁父憂哀毁甚俄召為駕部郎中
鹽鐵判官以母老懇辭有詔止守本官未幾復出為天
平軍節度副使開運末授左諫議大夫權判河南府召
拜御史中丞喪亂之後朝綱不振衎執憲頗有風采嘗
上言纔除御史者旋授外藩賓佐復有以私故細事求
假外拜州郡無參謁之儀出入失風憲之體漸恐四方
得以輕易百辟無所凖繩請自今藩鎮幕僚勿得任臺
官雖親王宰相出鎮亦不得奏充賓佐非奉制勘事勿
得出京自餘不令釐雜務詔惟辟召入幕如故餘從其
請復抗表求侍養改戶部侍郎衎又堅乞罷免詔書褒
許即與其母東歸漢乾祐末丁憂服除詔鄆州高行周
津遣赴闕衎辭以足疾不至周廣順初起為尚書右丞
俄充端眀殿學士太祖征兖州駐城下遣衎往曲阜祠
文宣王廟城平以衎權知州事歸朝權知開封時王□
持權衎與陳觀俱為□所引用會□敗觀左遷衎罷職
守兵部侍郎顯德初上表求解官授工部尚書致仕還
鄉里臺閣縉紳祖餞都門外冠蓋相望時人榮之建隆
三年春卒于家年七十四衎守章句無文藻然諒直孝
悌為時所推
劇可久字尚賢涿州范陽人沈毅方正眀律令與馮道
趙鳳為友後唐同光初鳳薦於朝補徐州司法以幹職
聞召為大理評事賜緋踰年遷大理正坐誤治獄責授
登州司戶遇赦召為著作郎仕晉歴殿中少監太子右
諭德大理少卿賜金紫晉祖崩可久方在病告有司糾
以不赴國哀坐免未幾復官遷大理卿周廣順初改太
僕卿復為大理卿會鄭州民李思美妻詣御史臺訴夫
私鬻鹽罪不至死判官楊瑛寘以大辟有司攝治瑛瑛
具伏可久斷瑛失入減三等徒二年半宰相王□欲殺
瑛召可久謂之曰死者不可復生瑛枉殺人其可恕耶
可久執議益堅瑛得免死由是忤□改太僕卿分司西
京顯德三年所舉官犯贓可久坐停任眀年復起為右
庶子世宗以刑書深古條目繁細難於檢討又前後勅
格重互亦難詳審於是中書門下奏曰伏以刑法者御
人之銜勒救弊之斧斤有國家者不可一日而廢也雖
堯舜之世亦不能捨此而致治今奉制旨刪定律令有
以見眀罰敇法之意也竊以朝廷之所用者律十二卷
律䟽三十卷式二十卷令三十卷開成格一十卷大中
統疏一十二卷後唐以来至漢末編勅三十二卷及國
朝制勅等律令則文辭古質或難以詳眀格勅則條目
繁多或有所疑誤將救舞文之弊宜伸畫一之規所冀
民不䧟刑吏有所守臣等商議望凖制旨施行仍命侍
御史知雜事張湜太子右庶子劇可久殿中侍御史率
汀職方郎中鄧守中倉部郎中王瑩司封員外郎賈玼
太常博士趙礪國子博士李光贊大理正蘇曉太子中
允王伸等十人編集新格勒成部秩律令之有難解者
就文訓釋格勅之有繁雜者隨事刪削其有矛盾相違
輕重失宜者盡從改正無或拘牽候畢日委御史臺尚
書省四品以上及兩省五品以上官參詳可否送中書
門下議定從之自是湜等於都省集議刪定仍令大官
供膳五年書成凡三十卷目曰刑統宰相請頒天下與
律䟽令式並行可久復拜大理卿建隆三年告老改光
禄卿致仕卒年七十七可久在廷尉四十年用法平允
以仁恕稱
趙逢字常夫媯州懷戎人性剛直有吏幹父崇事劉守
光為牙校後唐天祐中莊宗遣周德威平幽州因誅崇
逢尚幼德威錄為部曲令與諸子同就學及德威戰没
胡柳陂逢乃游學河朔間久之西游客鳳翔李從曮門
下從曮卒侯益領節制逢又依之漢乾祐中益入為開
封尹表逢為廵官逢不樂乃求舉進士是歲禮部侍郎
集賢殿學士司徒翊典貢舉擢登甲科觧褐授秘書郎
直史舘周廣順中歴左拾遺右補闕皆兼史職世宗嗣
位遷禮部員外郎史館修撰顯德四年改膳部員外郎
知制誥逾年轉水部郎中仍掌誥命恭帝即位賜金紫
宋初拜中書舍人太祖征澤潞逢從行次河内聞李筠
擁兵入寇又慮太行艱險乃妄言墜馬傷足留於懷州
駕還京有密旨除拜逢當草制又稱疾不入太祖謂宰
相曰此人得非規避行役者耶對曰誠如聖言遂貶房
州司戶會恩量移汝州司馬乾德初召赴闕授都官郎
中知制誥充史館修撰判館事二年改判昭文館未幾
充樞密直學士加左諫議大夫蜀平出知閬州時部内
盗賊攻州城逢防禦有功賊既平誅滅者僅千家妻朱
氏病死京師詔給葬事代還遷給事中充職六年權知
貢舉太祖征太原以逢為隨軍轉運使鑄印賜之會發
諸道丁壮數十萬築堤壅汾水灌晉陽城逢白太祖乞
效用即命督其版築時方盛暑逢於烈日中親課力役
因而遘疾輿歸京師開寶八年卒逢敭歴清近所至有
聲然傷慘酷又言多詆訐故縉紳目之為鐵橜大中祥
符三年特詔錄其子極為三班借職
蘇曉字表東京兆武功人父瓚仕後唐歴秘書少監長
興初曉辟鄧州從事漢祖鎮太原表為觀察支使周廣
順初由華州支使入為大理正以讞獄有功遷少卿顯
德中歴屯田郎中宋初詔與竇儀奚嶼張希讓等同詳
定刑統為三十卷及編勅四卷建隆四年權大理少卿
事遷度支郎中乾德三年出為淮南轉運使建議榷蘄
黃舒廬壽五州茶置十四場規其利歲入百餘萬緡開
寶三年遷司勲郎中改西川轉運使仍掌京城市征先
是朝廷遣供備庫使李守信市木秦隴間守信盗官錢
鉅萬既受代為部下所發守信至中牟自剄於傳舍太
祖命曉案之逮捕甚衆右拾遺通判秦州馬適妻李即
守信息女守信嘗用木為筏以遺適曉得守信所送書
以進太祖將捨之曉上章固請寘於法仍籍其家餘所
連及者多致破産盡得所隱没官錢擢拜曉右諫議大
夫判大理寺賜金紫遷左諫議大夫七年監在京商稅
九年六月卒年七十三曉深文少恩當時號為酷吏及
卒無子有一女甚鍾愛亦先曉卒人以為深刻所致
高防字修巳并州壽陽人性沉厚守禮法累世將家父
從慶戌天井關與梁軍戰死防年十六護柩以歸事母
孝好學善為詩初張從恩為北京副留守奏攝太原府
倉曹掾從恩移澶州防禦使表為判官有親校段洪進
盗官木造器市取其直從恩聞之怒將殺之洪進懼思
緩其罪紿曰判官使為之從恩召防詰之防即引伏洪
進得免從恩遺防錢十千馬一匹遣之防拜受而去終
不自眀既而悔之命騎追及防不得已而還賓主如初
又居帳下歲餘稍稍有言防自誣以活人從恩益加禮
重從恩入為樞密副使防授國子監丞從恩留守西洛
又為推官召拜殿中丞充鹽鐵推官以母憂去官服除
隨從恩歴鄆晉潞三鎮判官契丹入汴晉主北行從恩
欲歸欵契丹召拜計議防為陳逆順請固守臣節為左
右所搖從恩不用其言遂歸契丹既行命副使趙行遷
知留後從恩所親王守恩為廵檢與防同領郡事防與
守恩謀誅行遷以城歸漢祖漢祖召防赴太原加檢校
金部郎中乾祐初授屯田員外郎改浚儀令時楊邠用
事與防有隙未幾免職居數月夢一吏以白帕裹印自
門入授防防寤而思曰白主刑吾當為主刑官乎俄而
周祖即位起為刑部員外郎吏齎印至一如夢中所覩
改開封令遷本府少尹除刑部郎中㝛州民以刃殺妻
妻族受賂偽言風狂病瘖吏引律不加拷掠具獄上請
覆防云其人風不能言無醫驗状以何為證且禁繫踰
旬亦當須索飲食願再劾必得其情周祖然之卒寘於
法世宗尹京判官崔頌忤旨簡求僚佐宰相首以防薦
周祖曰朕方欲用之乃以防代頌世宗即位拜左諫議
大夫賜金紫鞍勒馬顯德二年遷給事中從征淮南初
下秦州即命防權知州事兼判海陵監事會吳師至廼
遷州民入牙城分兵固守以俟外援俄而揚帥韓令坤
馳騎召防吳軍復至廣陵防與令坤敗之詔書嘉奬三
年改左散騎常侍其秋召歸闕復歴知蔡宋二州再從
世宗南征判行泗州及城降命防知州事復知蔡州五
年遷戶部侍郎世宗謀取蜀以防為西南面水陸轉運
制置使屢發芻糧赴鳳州為征討之備太祖還自陳橋
防所居為里民所略詔賜綾絹衣服衾裯鞍馬及征李
筠防又為潞州東北路計度轉運使澤潞平拜尚書左
丞賜銀噐綵帛鞍勒馬建隆二年出知秦州州與夏人
雜處罔知教養防齊之以刑舊俗稍革州西北夕陽鎮
連山谷多大木夏人利之防議建採造務闢地數百里
築堡要地自渭而北夏人有之自渭而南秦州有之募
卒三百歲獲木萬章夏部尚波千等率諸族千餘人涉
渭奪木筏殺役兵防出與戰俘四十七人以獻太祖慮
擾邊郡詔諭酋帥賜所獲之俘錦袍銀帶以遣之遂罷
採木之役命吳廷祚為節度以代防歸為樞密直學士
復出知鳳翔乾德元年卒年五十九太祖甚悼惜賜其
子太府寺丞延緒詔曰爾父有幹蠱之才懷匪躬之節
朕所毗倚遽兹淪亡聞之衋傷不能自巳矧素尚清白
諒無餘資殯殮所須特宜優恤今遣供奉官陳產珣部
署歸葬西洛凡所費用並從官給
馮瓚字禮臣齊州歴城人性便佞任數務巧進父知兆
後唐司農卿瓚以蔭補解褐授秘書省校書郎遷著作
佐郎出為諸城令歲滿授太子右贊善大夫漢初改監
察御史周廣順元年遷殿中侍御史河陽判官宋仁範
與洛陽嫠婦交訟詔瓚劾之獄成大理斷以官當徒追
兩官告身刑部員外郎張處素覆核無異奏行仁範詣
闕訴其事詔還一官瓚洎處素俱坐降一階顯德初遷
刑部員外郎充三司判官歲餘改祠部郎中充集賢院
直學士宋初轉兵部郎中加金紫階瓚風神俊爽善談
論有吏材太祖甚寵之擢拜左諫議大夫出知舒州境
内有菰蒲魚鱉之饒居民採以自給防禦使司超盡征
之瓚奏奪民利請蠲除從之建隆四年春徙知廬州乾
德三年以本官充樞密直學士時劔外初平卒有亡命
者散匿為盗命瓚知梓州無何蜀軍校上官進率亡命
三千餘人掠民數萬夜攻州城瓚曰賊乘夜奄至此烏
合之衆以箠梃相擊必無固志正可持重以鎮之旦自
潰矣城中止有雲騎兵三百令分守城門瓚坐城樓密
令促其更籌未夜分擊五鼓賊悉遁去因縱兵追之擒
上官進斬於市誘其餘黨千餘人並釋其罪境内獲安
初太祖欲任用瓚常與趙普言瓚有奇材普忌之乃遣
詣蜀平寇潛令所親信從其行密察其過即亡入京師
擊登聞鼓訟瓚及監軍綾錦副使李美通判殿中侍御
史李檝受賕為姦事急召歸闕親問之詞理屢屈乃屬
吏既而普遣人至潼關閱其囊装得金帶珍玩之物皆
封題將以賂劉嶅嶅方在太宗幕府瓚具伏普言法當
死太祖欲貸之普固執不可乃削去名籍瓚流登州沙
門島美配隸通州海門島嶅免所居官李檝者嘗與王
德裔佐王饒幕太祖納孝眀皇后因識之德裔輕率而
檝謹厚太祖薄德裔而厚檝至是檝特免配流未幾復
為御史瓚在海上凡十年不得召開寳末遇赦放還太
宗即位授左贊善大夫太平興國元年冬與禮部員外
郎賈黃中左補闕程能分掌左藏三庫先是貨泉與金
帛通至是以帑藏充溢乃命分之二年復賜金紫眀年
判大理寺改度支判官遷秘書少監充職四年上親征
太原以瓚為隨駕三司判官凱旋改大理卿兼判秘書
省以足疾求解優詔免朝請令於本司視事瓚抗章請
退除給事中致仕復舊勲階五年卒年六十七子克忠
至内殿崇班閤門祗候
邊珝字待價華州鄭人也曾祖頡石泉令祖操下邳令
父蔚太常卿珝晉天福六年舉進士解褐秘書省校書
郎直洪文館漢乾祐初為右拾遺加朝散大夫澤州饑
奉詔視民田周廣順元年遷右補闕三年轉起居舍人
顯德二年改庫部員外郎丁外艱服闋授職方員外郎
知通州珝課鬻鹽於狼山歲增萬餘石宋初詣衛州視
秋稼及掌京倉建隆二年兄玕自河南令入為吏部員
外郎復以珝為洛陽令兄弟迭尹赤邑時人榮之乾德
初召為倉部郎中蜀平命珝知三泉縣開寳初遷職方
郎中監京兆麴務又掌永安軍榷貨奏徙務揚州有富
民訴廣陵尉謝圖殺其父本部收尉囚之官吏推劾累
三百日獄未具州以状聞詔珝案鞫盡得其實乃富民
以私憾誣告尉即反坐之就命權知州事仍兼榷貨務
罷郡又兼掌酒稅鹽礬務未幾丁母憂起復知州事會
征江表兼領淮南轉運使金陵平知江北諸州轉運事
太宗即位遷吏部郎中召還賜金紫充廣南轉運使初
至桂州守張頌卒頌濰州人藁葬城外舊制不許以族
行僕人乃分匿其家財珝召官吏悉追取之部送其柩
歸濰州又屬郡守與護軍有忿隙者但奏令易地不致
之於罪釁太平興國五年代歸拜右諫議大夫領吏部
選事七年移知開封府眀年夏卒年六十三珝精力有
吏材帝方欲倚用及聞其卒歎惜數四賻其家絹四百
匹錢二十萬珝一子早卒以其從子俊為尉氏主簿兄
玕至金部郎中弟玢右贊善大夫從子倣至殿中丞倚
為比部員外郎
王眀字如晦大名成安人晉天福中與進士不第驍騎
將藥元福為原州刺史辟為從事馮暉節制靈武表為
觀察廵官周廣順初元福領陳州防禦使奏署判官會
劉崇寇晉州命元福將兵援之事多咨於眀先是州縣
吏部送丁壮糧餉一夕夫盡遁去元福怒盡驅官吏出
軍門將就戮眀馳往止之入白元福曰今軍儲無闕丁
夫數萬人文吏懦不能制斬之何益不如寬以待之賊
敗凱旋公無專殺之名不亦善乎元福感悟盡免其死
既而崇衆宵遁即命元福為建雄軍節度留鎮因奏署
眀為書記賜緋魚顯德初元福移鎮陜恃功多驕恣眀
以直道規之忤其左右多毁眀於元福元福亦稍疎之
眀以父病求歸省元福數召眀眀因謝絶之詣闕上書
求任州縣歴清平郾城二縣令宋初荆南高繼沖入覲
授彭門節鉞以眀為武寧軍節度掌書記乾德初召公
卿近臣各舉清白有吏幹者一人給事中馬士元以眀
塞詔召為左拾遺蜀平選知榮州代歸遷右補闕會用
兵於嶺南選為荆湖轉運使開寶三年大舉南征以眀
為隨軍轉運使山路險絶舟車不通但以丁壮數萬人
轉逓供億不闕每下一郡一城必先保其簿書守其倉
庫既而賀州未下眀入與主帥計曰當急取之恐援兵
至則我師勝負未可知諸將頗猶豫眀乃擐甲胄率所
部護送輜重卒百人擁丁夫數千畚鍤皆作堙其塹直
抵城門城中懼開門納欵遂據有之因抵廣州賊衆十
餘萬拒戰是夕大風發屋折木衆乃驚懼眀與都部署
潘美等謀命丁夫數千人人持二炬間道先搗賊壘大
軍蓐食陣以待之俄而萬炬皆發焚其柵賊驚果來犯
大軍因迎擊之賊大敗斬首數萬劉鋹以城降廣州平
為本道轉運使太祖嘉其功擢授秘書少監領韶州刺
史充轉運使俄以潘美尹崇珂為嶺南轉運使以眀為
副使眀徧歴部内視民疾苦舊無名科歛悉條奏除之
嶺表遂安七年代歸帝召見勞問賜襲衣金帶鞍勒馬
是歲將用師南唐以眀為黃州刺史帝密授成算眀既
視事即完葺城壘訓練士卒衆莫解其意俄而王師自
荆渚乘戰艦而下即以眀為池州至岳州江路廵檢戰
櫂都部署擊鄂州軍於江南斬首三百級又破萬餘人
於武昌殺江南軍七百人拔樊山砦破江州軍斬首三
千級又破江南軍三百人於江中獲船十餘艘又擊敗
湖口軍萬餘衆奪戰艦五百艘時南唐將朱令贇自上
江領衆十五萬連大艦沿流而下將焚采石浮梁抵金
陵為援眀率所部舟師屯獨樹口遣其子馳奏請添造
戰艦三百艘以襲令贇帝曰非應急策也令贇朝夕至
金陵之圍解矣乃密遣人諭眀令樹長木於洲浦間若
帆檣之状令贇望見之果疑大軍襲其後逗撓不敢進
眀移檄諸軍相爲掎角因督兵櫂襲之至小孤山與諸
軍合勢大破之擒令贇衆赴水死者十五六金陵平詔
眀安撫諸郡因命知洪州太宗即位兼領江南諸路轉
運使召為右諫議大夫充三司副使太平興國七年與
侯陟同判三司事八年召分三司各命使領之改左諫
議大夫為鹽鐵使遷給事中雍熙四年改光州刺史出
知并州端拱元年代還表求換秩改禮部侍郎會契丹
擾邊詔以眀知眞定府契丹遁去淳化初詔歸闕知京
朝官差遣事二年卒年七十三子挺扶並進士及第歴
臺省累為轉運使皆知名挺至殿中侍御史扶嘗直集
賢院至工部員外郎景德中錄幼子掞為光禄寺主簿
大中祥符八年又錄其孫師顔為三班借職掞至殿中
丞
許仲宣字希粲青州人漢乾祐中登進士第時年十八
周顯德初解褐授濟隂主簿考功員外郎張乂薦為淄
州團練判官宋初赴調引對便殿仲宣氣貌雄偉太祖
悅之擢授太子中允受詔知北海軍仲宣度其山川形
勢地里廣袤可以為州郡因畫圖上之遂升為濰州初
議建牧馬監令仲宣行視諸州頗得善地從征并門掌
給納四十餘州資糧悉能集事帝益知其彊幹開寳四
年知荆南轉運事及征江南又兼南面隨軍轉運事兵
數十萬供饋無闕南唐平以漕輓功拜刑部郎中中謝
日召升殿奬諭賜緋九年詔知永興軍府事太宗嗣位
遷兵部郎中驛召赴闕賜金紫授西川轉運使屬西南
夷寇鈔邊境仲宣親至大度河諭以逆順示以威福夷
人率服會言事者云江表用兵時仲宣乾沒官錢召還
令御史臺盡索財計簿鈎校凡數年而畢無有欺隐改
廣南轉運使會征交州其地炎瘴士卒死者十二三大
將孫全興等失律仲宣因奏罷其兵不待報即以兵分
屯諸州開庫賞賜草檄書以諭交州交州即送欵内附
遣使修貢仲宣復上章待罪帝嘉之太平興國六年冬
南郊畢遷吏部郎中八年與膳部郎中知雜滕中正兵
部郎中劉保勲刑部郎中辛仲甫皆以久次郎署擢陞
諫垣仲宣為左諫議大夫未幾召還以本官權度支雍
熙四年出知廣州未上移知江陵府俄改河南府端拱
中遷給事中淳化元年卒年六十一仲宣性寬恕倜儻
不檢有心計初為濟隂主簿時令與簿分掌縣印令畜
嬖妾與其室爭寵令弗能禁嬖欲䧟其主竊取其印藏
之封識如故以授仲宣翼日署事發匣則無其印因逮
捕縣吏數軰及令簿家人下獄鞫問果得之於令舍竈
突中令聞之倉皇失措仲宣處之晏然人服其量嘗從
征江南都部署曹彬令取陶器數萬給士卒為燈具仲
宣已預料置奉之如其數其才幹類此子待用至國子
博士待問再舉及第至殿中丞待旦至比部員外郎待
用子巨源亦登進士第
楊克讓字慶孫同州馮翊人高祖公略洪州都督晉末
舉進士不第州將劉繼勲辟為戶曹掾漢乾祐中本府
節度張彦成表授掌書記周廣順初彦成移鎮安陽穰
下克讓以舊職從行彦成入為執金吾病篤奏稱其材
可用克讓以彦成死未葬不忍就祿退居别墅俟張氏
子外除時論稱之歴鎮寧軍掌書記顯德二年調授鳳
翔府司錄參軍加兼監察御史以祖母老解官歸養未
幾改延州觀察推官與通判宋琪並為節度使趙贊所
禮累加朝散大夫兼殿中侍御史連以家難去職太祖
素知其名會贊入覲復稱其才即起為左補闕掌蘄口
榷貨務乾德六年知果州上言願畢襄事特賜緡錢許
葬畢赴任開寳三年就命為西川轉運副使蜀民懷其
善政璽書褒美代歸闕下疏民利病十事稱旨太祖召
升殿賜坐勞問面賜金紫將大用為侯陟所沮事見陟
傳征南唐命克讓知昇州行府昇州平就知州事兼水
陸計度轉運使事加兵部員外郎太平興國初就加刑
部郎中知大名府會錢俶陳洪進来歸疆土以克讓為
兩浙西南路轉運使泉州民嘯聚為盗克讓在福州即
率其屯兵至泉州與王眀王文寳共討平之四年徙知
廣州俄兼轉運市舶使眀年卒年六十九克讓少好學
手寫經籍盈於箧笥多收圖書墨跡歴官廉謹幹局所
至有聲每視事自旦至暮或通夕斷决如流無有凝滯
當時稱為能吏子希閔字無間生而失眀令諸弟讀經
史一歴耳輙不能㤀屬文善緘尺趙普守西洛府中牋
䟽皆希閔所為將奏署本府掾固辭不受普優加給贍
張齊賢李沆薛惟吉張茂宗繼領府事皆優待之卒年
三十九有集二十卷自教三子日華日嚴日休皆登進
士第日華都官員外郎日嚴職方員外郎日休殿中丞
希閔弟希甫淳化三年進士至屯田員外郎從子日宣
亦登進士第
段思恭澤州晉城人曾祖約定州司戶祖昶神山令父
希堯晉祖鎮太原辟為從事與桑維翰同幕府晉有天
下希堯累歴清顯思恭以門蔭奏署鎮國軍節度使官
天福中希堯任棣州刺史兼權鹽礬制置使思恭解官
侍養奉章入貢改國子四門博士賜緋開運初出為華
商等州觀察支使劉繼勲節制同州辟為掌書記繼勲
入朝會契丹入汴軍士諠譟請立思恭為州帥思恭諭
以禍福拒而弗從乃止漢祖建國授左補闕隱帝時蝗
詔徧祈山川思恭上言赦過宥罪議獄緩刑苟獄訟平
允則災害不生望令諸州速決重刑無致淹濫必召和
氣從之歴度支駕部周顯德中定濱州田賦世宗嘉之
賜金紫丁外艱服闋拜左司員外郎建隆二年除開封
令遷金部郎中乾德初平蜀通判眉州時亡命集衆攻
逼州城刺史趙廷進懼不能敵將奔嘉州思恭止之因
率屯兵與賊戰彭山軍人皆觀望無鬭志思恭募軍士
先登者厚賞於是諸軍賈勇大敗賊思恭矯詔以上供
錢帛給之後度支請按其罪太祖憐其果幹不許令知
州事丁母憂起復俄召為考功郎中知泗州會馮繼業
自靈州舉宗來朝帝以思恭代知州事仍語之曰馮繼
業言靈州非衛霍名將鎮撫之不可汝其往哉思恭曰
臣奉詔而往必能治之帝壮之賜窄衣金帶錢二百萬
仍以塗涉諸部令别齎金帛以遺之思恭下車矯繼業
之失綏撫夷落訪求民病悉條奏免之俄而回鶻入貢
路出靈州交易於市思恭遣吏市硇砂吏爭直與之競
思恭釋吏械其使數日貰之使還愬其主復遣使齎牒
詣靈州問故思恭理屈不報自是數年回鶻不復朝貢
久之遷右諫議大夫知揚州朝廷方經略江表命思恭
兼沿江廵檢每出廵委州事於通判以牌印鼔角金鉦
自隨驛書自京師來者令齎至其所事多稽滯因與通
判李岧相告訐詔以屬吏思恭辭不直責授太常少卿
改知宿州太宗即位遷將作監知秦州坐擅借官庫銀
造器又妄以貢奉為名賤市狨毛虎皮為馬飾為通判
王廷範所發降授少府少監知邢州太平興國六年遷
少府監雍熙元年南郊畢表乞復舊官再為右諫議大
夫二年知夀州端拱初遷給事中尋知陕州淳化三年
卒年七十三思恭以門資歴顯官不知書無學術然踐
更吏事所至亦著勤績子惟一至太常博士三司度支
判官從子惟幾第進士仕至兵部員外郎
侯陟淄州長山人漢末舉眀經周廣順初試校書郎為
西州回鶻國信使判官還補雷澤主簿司門員外郎姚
恕凡四薦陟為襄城令汝州防禦判官濮陽襄邑令建
隆初為冤句令以清幹聞二年擢為左拾遺仍知縣事
節度袁彦頗為不法陟抗章言之彦上表謝自陳無罪
太祖亦不窮治四年令兼領本縣屯兵俄改淮南轉運
使賜緋衣黑銀帶遷右補闕乾德三年就改侍御史眀
年入為左司員外郎度支判官朝議欲以本官領省事
改度支員外郎依前充判官開寳五年復為左司員外
郎六年權判吏部銓俄賜金紫十二月詔與戶部員外
郎知制誥王祐等同知貢舉未鎻㝛出知揚州會出師
收金陵陟以所部敗南唐軍千人於宣化城俄為部下
所訟追赴闕陟度理窮乃求哀盧多遜多遜素與陟善
為其畫計時江表未拔太祖厭兵南土暑熾軍卒疫死
方議休兵以為後圖陟適從揚州來知金陵危甚多遜
令上急變求見陟時被病令掖入即大言曰南唐平在
朝夕陛下奈何欲班師願急取之臣若誤陛下願夷三
族上屏左右召升殿問状遂寝前議並赦陟罪復知吏
部選事太平興國初遷戶部郎中俄而選人有妄冐事
發詞涉於陟南曹雷德驤將奏劾之陟造便殿自首出
為河北轉運使征太原為太原東路轉運使駕還次鎮
州命先還上都供頓軍需以功遷左諫議大夫權御史
中丞事五年同知貢舉開寳末趙普在中書陟嘗上疏
言其短至是普再入相陟頗憂恚六年南郊畢加給事
中七年三司使王仁贍左降以陟與王眀同判三司八
年卒贈工部尚書陟有吏幹性狡獪好進善事權貴巧
中傷人太祖嘗召刑部郎中楊克讓命坐與語且諭以
將大用陟素忌克讓偵知之因奏事上問識楊克讓否
陟曰臣與克讓甚善知其人才誠朝廷佳士也近聞其
自言上許以大用多市白金作飲器以自奉臣頗怪之
上怒亟令克讓出典郡其險詖如此
李符字德昌大名内黃人漢乾祐中郭從義討趙思綰
於京兆辟符在幕府表為京兆府戶曹掾歴郿縣主簿
保義軍節度推官丁内艱服除調汝州防禦判官權知
州事右庶子楊恪薦為大理正乾德中知歸州轉運司
制置歸朝以京西諸州錢帛不登選知京西南面轉運
事奏便宜百餘條凡四十八事命著為令賜緋魚因奏
對稱旨遷起居郎後荆湖轉運許仲宣隨軍討南唐詔
符赴荆湖調發芻糧符領船數千艘順流而下事畢賜
金紫符又建議鑿横江河以通漕運發和州三縣丁壮
給其役太祖欲幸西京有事于南郊符上書陳八難曰
京邑凋弊一也宫闕不備二也郊廟未修三也百司不
具四也畿内民困五也軍食不充六也壁壘未設七也
千乘萬騎盛暑扈行八也不從禮畢還京改比部員外
郎判刑部太平興國初遷駕部轉祠部郎中知廣州兼
轉運使二年符圖海外諸城及嶺外花木各一以獻在
任有善政民為立生祠五年召為右諫議大夫判吏部
銓兼大理寺理三司副使范旻得罪以符代之賜白金
三千兩車駕幸大名領行在三司未幾坐與官屬競課
最罷職守本官七年春開封尹秦王廷美出守西京以
符知開封府廷美事發太宗令歸第省過趙普令符上
言廷美在西洛非便恐有他變宜遷遠郡以絶人望遂
有房陵之貶普恐泄言坐符用刑不當貶寧國軍行軍
司馬盧多遜貶崖州也符白普曰珠崖雖遠在海中而
水土頗善春州稍近瘴氣甚毒至者必死願徙多遜處
之普不答先是太宗尹京符因宋琪薦弭德超事藩邸
符貶德超為樞密副使屢稱其冤會德超以事貶帝惡
其朋黨徙符嶺表普移符知春州至郡歲餘卒年五十
九符無文學有吏幹好希人主意以求進用終以此敗
至道二年郊祀追復右諫議大夫祥符五年錄其子璜
試將作監主簿
魏丕字齊物相州人頗涉學問周世宗鎮澶淵辟司法
參軍有盗五人獄具丕疑其冤緩之不數日果獲眞盗
世宗嘉其眀慎歴頓邱冠氏元城三縣令世宗即位改
右班殿直自陳本以儒進願受本資官世宗曰方今天
下未一用武之際藉卿幹事勿固辭也未幾出監眀靈
砦軍世宗征淮甸丕獲江南諜者四人部送行在詔奬
之賜錢十萬遷供奉官供備庫副使太祖即位改作坊
副使時楊承信帥河中或言其反側未安命丕賜承信
生辰禮物隂察之還言其無状太祖嘗召對語丕曰作
坊久積弊爾為我修整之丕在職盡力以久次轉正使
開寳九年領代州刺史凡典工作十餘年討澤潞濰揚
下荆廣收川峽征河東平江南太祖皆先期諭旨令修
剏器械無不精辦舊床子弩射止七百步令丕增造至
千步及改繡衣鹵簿亦專敇丕裁製丕撤本坊舊屋為
舍衢中收僦直及鬻死馬骨歲得錢七千餘緡工匠有
喪者均給之太祖幸洛郊祀三司使王仁贍議雇民車
牛運法物太祖以勞民不悅召丕議之丕請揀本坊匠
少壮者二千餘分為逓鋪輸之時以為便雍熙四年代
郝正為戶部使端拱初遷度支使是冬出為黃州刺史
還朝召對便坐賜御書急就章朱邸集丕退作歌以獻
因自述願授臺省之職太宗面諭曰知卿本儒生然清
望官奉給不若刺史之優也淳化初改汝州刺史歴知
鳳州改襄州境内久旱丕以誠禱之一夕雨沾足眀年
召還屢求退居西洛不許四年表求致仕授左武衛大
將軍仍領汝州刺史俄判金吾街仗初六街廵警皆用
禁卒至是詔左右街各募卒千人優以廩給使傳呼備
盗丕以新募卒引對遂分四營營設五都一如禁兵之
制五年改領郢州刺史俄改領復州遷左驍衛大將軍
咸平二年卒年八十一丕好歌詩頗與士大夫遊接有
時稱南唐主李煜妻卒遣丕充弔祭使且使觀其意趣
煜邀丕登昇元閣賦詩丕有朝宗海浪拱星辰之句以
風動之太宗嘗賜詩令丕與柴禹錫和焉
董樞眞定元氏人後唐太清中以獻書授校書郎累歴
賓佐晉天福中為左拾遺知樞密院表奏周廣順初為
左補闕世宗即位詔常參官各奏封事樞上平吳策淮
南平遷浚儀令恭帝即位遷殿中侍御史太祖乾德初
遷主客員外郎上書請伐蜀蜀平通判劍州會全師雄
叛攻劍刺史張仁謙足疾不能戰欲棄城走樞固争戰
賊敗之因招餘衆降仁謙飲樞令醉密殺降數百誣奏
樞與賊通會中使自成都還備言其事太祖並召之庭
辯曲直仁謙遂屈下御史臺鞫之黜宋州教練使以樞
嘗貢西伐計遷比部郎中三年出兼桂陽監使上書請
伐廣南詔益桂陽戍卒三千令樞統之開寳二年又上
方略會劉鋹命内侍曾居實侵桂陽樞擊退之三年大
舉伐鋹令樞率兵趨連口克之改兵部郎中權知連州
兼行營招撫使嶺南平賜錢三百萬四年移知襄州又
為河北轉運使改判西京留司御史臺初樞罷桂陽監
以左贊善大夫孔璘代之璘通三禮嘗講學於河朔擢
第歴州縣及升朝蒞桂陽歲滿以太子洗馬趙瑜代之
瑜趙州人家世豪右自言諳練邊事開寳中命為易州
通判歲滿移桂陽瑜至卽稱疾遂以著作郎張侃代之
侃至月餘奏瑜在任累月得羡銀數千斤雖送官而不
具數聞計樞與璘隱沒可知矣詔下御史案之獄具有
司計盗贓法俱當死太祖曰趙瑜非自盗但不能發擿
耳樞璘並坐死瑜決杖流海島擢侃為屯田員外郎
論曰顔衎振舉風憲不避彊禦劇可久居廷尉之任以
平允聞趙逢果斷之士而獨尚嚴酷處之要密之職則
非所宜蘇曉銳意深刻樂致人罪後嗣衰謝厥報不誣
高防陳逆順以聳臣節體眀愼而究疑獄治迹清操沒
而彌章若其自誣以捄人之死古人何加焉馮瓚省關
市之苛賦設方略以擊賊功若可稱而巧宦任數竟致
傾敗理固然矣邊珝王眀許仲宣楊克讓當官效用以
清幹稱然仲宣寬簡持重造次不撓盖人之難能者王
眀累參戎事預立戰功至若開諭元福止其暴誅此赴
蹈之仁也段思恭遏亂兵擊羣宼便宜從事以著奇績
斯亦可矣然不能動遵規矩速訟左降者再焉侯陟吏
才適用患在忮刻李符博通時務乃事深文以致投荒
自弊遂為口實魏丕久典工效以濟戎用至於平反冤
盗之獄捄楊承信之誣善尤可稱董樞論平吳伐蜀及
取廣南咸克舉之且多戰功而以貪墨取敗惜哉
宋史卷二百七十
