宋史卷一百六十七
元中書右丞相總裁托克托等修
職官志第一百二十
職官七大都督府制置使宣諭使(宣撫使總領使)留守經略安撫使
發運使都轉運使(招討使招撫使)撫諭使鎮撫使
提點刑獄(提舉常平茶馬市舶等職提舉學事)提點開封府界公事
提舉河北雜紀司(經制邊防財用提舉解鹽保甲三白渠弓箭手等職)
府州軍監諸軍通判(幕職諸曺等官諸縣令丞簿尉)鎮砦官
總管鈐轄路分都監(諸軍都統制廵檢司)監當官
大都督府都督府長史左右司馬錄事参軍
司戸司法司士司理文學参軍助教大都
督及長史掌司牧尹(親王為節度則大都督領之庶姓為節度則長史領之端拱初越王)
(為威武軍節度福州大都督府長史淳化五年吳王為淮南節度揚州大都督府長史翰林學士張泊革制再)
(表援引典故宰相言越王已為長史上曰業已差悞異日有除并改正之至道後因移鎮遂為大都督)闕
則置知府事一人(同次府)通判一人(京朝官充)司馬不釐務舊
制凡都督州建官如上南渡後以見任宰相充都督次
有同都督有督視軍馬多執政為之雖名稱略同然掌
總諸路軍馬督護諸將非舊制比也初紹興二年吕頤
浩首以左僕射出都督江淮兩浙荆湖諸軍事置司鎮
江其後趙鼎張浚湯思退皆以宰相兼之頤浩還朝孟
庾始以参知政事為權同都督代後落權字趙鼎先以
知樞密院事為都督川陜荆襄諸軍事其後與浚並相
並帶兼都督諸路軍馬入銜未幾浚獨被旨江上視師
置都督行府行移文字並依三省體式其召赴行在以
其事分隸三省樞密院思退初以左相出都督時楊存
中即以太傅寧遠軍節度使同都督思退不行就以楊
存中充都督非宰執而為都督自存中始三十一年葉
義問以知樞密院事督視江淮荆襄軍馬明年汪澈以
参知政事湖北京西路都督視軍馬執政為督視於是
見焉王之望辭同都督有曰朝廷於兩淮前以二大將
為招撫使後以二從臣為宣諭使憂其不相統攝則以
宰相為都督欲事權歸一也此可以見朝廷開府之意
凡簽廳文字並依尚書左右司樞密院檢詳房體式設
屬諮議軍事参謀参議並以從官充書寫機宜文字幹
辦官凖偹差遣前後員數不一開禧用兵或以簽樞督
視或以元樞代之或以参知政事督視四川軍馬然皆
未有底績而罷
制置使不常置掌經畫邊鄙軍旅之事政和中熙秦用
兵以内侍童貫為之仍兼經略使靖康初會諸路兵觧
太原之圍姚古觧潛相繼為河東河北制置使皆無功
而罷中興以後置使掌本路諸州軍馬屯防扞禦多以
安撫大使兼之亦以統兵馬官充地重秩高者加制置
大使位宣撫副使上(紹興元年趙鼎始為江西制置大使其後席益帥潭李綱帥江西吕)
(頤浩帥湖皆領制置大使開禧丘崈何澹亦然)或置副使以貳之(吕頤浩充江浙制置使陳)
(彦文程千秋副使胡舜陟除沿江都制置使王義叔副使趙鼎為江西制置大使岳飛為制置使每事會議或)
(急速則施行許報大使照應)初建炎元年詔令安撫使發運監司州
軍官並聽制置司節制其後議者以守臣既帶安撫又
兼制置及許便宜權之要重議於朝廷於是詔止許便
宜制置軍事其他刑獄財賦付提刑轉運後又詔諸路
帥臣並罷制置使之名惟統兵官如故隆興以後或置
或省開禧間江淮四川並置大使休兵後獨成都守臣
帶四川安撫制置使掌節制御前軍馬官員升改放散
類省試舉人銓量郡守舉辟邊州守貳其權略視宣撫
司惟財計茶馬不預又有沿海制置使以明州守臣領
之然其職止肅清海道節制水軍非四川比大使置屬
参謀参議主管機宜書寫文字各一員幹辦公事三員
準備將領差遣差使各五員餘隨時勢輕重而增損焉
宣諭使掌宣諭德意不預他事歸即結罷紹興元年詔
秘書少監傅崧年充淮南東路宣諭使此其始也二年
分遣御史五人宣諭東南諸路戒其興獄責其不當督
捕盗賊皆欲專一布惠以為民其後右司范直方宣諭
川陜察院方庭實宣諭三京均此意及新復陜西樓炤
以簽書樞密院事往永興宣諭就令招撫盗賊鄭剛中
為川陜宣諭使許按察官吏汪澈為湖北京西宣諭使
仍節制兩路軍馬自是使權益重而使事始不專三十
二年虞允文王之望相繼充川陜宣諭使皆預軍政其
權任殆亞於宣撫其後錢端禮吳芾皆以侍從出膺斯
寄事畢結局官屬軍兵視其所任事之輕重為賞之厚
薄焉開熙間薛叔似鄧友龍吳獵皆因饑荒盗賊及平
逆亂後往敷德意亦並以從官行
宣撫使不常置掌宣布威靈撫綏邊境及統護將帥督
視軍旅之事以二府大臣充治平末命同簽書樞密院
郭逵宣撫陜西三年夏兵犯順以参知政事韓絳為陜
西宣撫使繼即軍中拜相仍舊領使政和中遣内侍童
貫為陜西河東宣撫使又兼河北宣和三年睦寇方臘
作亂移貫宣撫淮浙賊平依舊靖康初种師道提兵入
衛京城為京畿河東北宣撫使凡勤王之師屬焉及會
諸道兵救太原又以知樞密院李綱宣撫河東北兩路
中興初張浚以知樞密院事孟庾以参知政事李綱以
前宰相皆出宣撫浚又加處置二字入銜(時為川陜京西湖北路)
紹興元年詔以淮南守臣多闕百姓未能復業分命呂
頤浩朱勝非劉光世皆以安撫大使兼宣撫使武臣非
執政而為宣撫使實自光世始二年李光又以吏部尚
書加端明殿學士為夀春等州宣撫使自是韓世忠張
浚吳玠岳飛吳璘皆以武臣充使王似亦以從官由副
使而升正使焉三十二年張浚復以少傅依前觀文殿
大學士充江淮東西路宣撫使乾道三年虞允文依舊
知樞密院事充四川宣撫使五年王炎除四川宣撫使
依舊參知政事開禧間以從官出宣撫江淮湖北京西
等處不一其屬有參謀官係知州資序人與提刑叙官
参議官係知州資序人與轉運判官叙官機宜幹辦公
事並依發運司主管文字叙官凡宰執帶三省樞密院
事出使行移文字劄六部六部行移即具申狀如從官
任使副合申六部六部行移即用公牒
宣撫副使不常置掌貳使事宣和末王師伐燕命少保
蔡攸充靖康初會兵救太原又以資政殿學士劉韐為
之建炎三年周望宣撫兩浙以太尉郭仲荀副之其後
福建韓世忠川陜吳玠皆有此授紹興間張浚宣撫川
陜將召歸命從臣王似盧法原為之副王似除使盧法
原仍副之亦有不置使而置副如胡世將之於川陜岳
飛之於荆襄楊沂中之於淮北皆止以副使為名飛後
以功始落副字亦有身為正使兼領副使如開禧三年
安丙充利州西路宣撫使兼四川宣撫副使
宣撫判官不常置掌贊使務熙寧中命置舍人吕大防
為之實上幕也紹興中張浚初以便宜命劉子羽為副
其後張宗元吕祉亦為之十年楊沂中以太尉為淮北
宣撫副使劉琦以節度使為判官禮抗權均猶轉運使
副判官之比詔行移文字同其繫銜宣判之名同而先
後輕重異焉
總領四人掌措置移運應辦諸軍錢糧以朝臣充仍帶
幹階戸部等官朝廷科撥州軍上供錢米則以時拘催
歲較諸州所納之盈虧以聞於上而賞罰之初建炎間
張浚出使川陜用趙開總領四川財賦置所繫銜總領
名官自此始其後大軍在江上間遣版曹或太府司農
卿少卿調其錢糧皆以總領為名紹興十一年收諸帥
之兵改為御前軍分屯諸處乃置三總領以朝臣為之
仍帶專一報發御前軍馬文字盖又使之預聞軍政不
獨職餉餽而已其序位在轉運副使之上鎮江諸軍錢
糧淮東總領掌之鄂州荆南江州諸軍錢糧湖廣總領
掌之建康池州諸軍錢糧淮西總領掌之十五年復置
四川總領凡興元興州金州諸軍錢糧四川總領掌之
其官屬有幹辦公事準備差使(四川又有主管文字二員)淮東西有
分差糧料院審計司(審計以通判權)榷貨務都茶場御前封樁
甲仗庫大軍倉大軍庫贍軍酒庫市易抵當庫惠民藥
局湖廣有給納場(屬官兼)分差糧料院審計院(通判兼)御前
封樁甲仗庫大軍倉庫贍軍酒庫四川有分差糧料院
審計院(屬官兼)大軍倉庫撥發船運官贖藥庫糴買埸淳
熙元年詔委諸路州軍通判專一主管拘催逐州錢米
起發赴所本所每半年比較以行賞罰紹熙二年以淮
西總領所言定知州通判展減磨勘法十分欠二展二
年數足減二年吏額淮東九人淮西湖廣十人四川二
十人
留守副留守舊制天子廵守親征則命親王或大
臣總留守事建隆元年親征澤潞以樞密使吳廷祚為
東京留守其西南北京留守各一人以知府兼之(西京河南)
(南京應天北京大名)留守管掌宫鑰及京城守衛修葺彈壓之事
畿内錢榖兵民之政皆屬焉政和三年資政殿大學士
鄧洵武言河南應天大名府號陪京乞依開封制正尹
少尹名從之宣和三年詔河南大名少尹依熙寧舊制
分左右廳治事應天少尹一員及三京司錄通管府事
南渡初其東京北京並置留守以開封大名知府兼又
以掌兵官為副留守其後河南復南京西京置留守紹
興四年帝將親征以参知政事孟庾為行宫留守奏差
主管書寫機宜文字官一員幹辦官二員準備差遣差
使各三員使臣五十員又置留司臺官一員五年罷局
其後秦檜為行宫留守援例置官
經略安撫司經略安撫使一人以直秘閣以上充掌一
路兵民之事皆帥其屬而聽其獄訟頒其禁令定其賞
罰稽其錢榖甲械出納之名籍而行以法若事難專决
則具可否具奏即干機速邊防及士卒抵罪者聽以便
宜裁斷帥臣任河東陜西嶺南路職在綏御戎夷則為
經略安撫使兼都總管以統制軍旅有屬官典領要密
文書奏達機事河北及近地則使事止於安撫而已其
屬有幹當公事主管機宜文字準備將領準備差使元
祐元年詔陜西河東經略安撫都總管司自元豐四年
後應緣軍興添置官屬並罷又詔罷經略安撫司幹當
官二年詔沿邊臣僚奏請事並先赴經略司詳度以聞
元符元年詔經略司遇軍興差發軍馬具數關報走馬
承受崇寧二年熙河蘭會經略王厚奏溪哥城乃古積
石軍今當為州乞以李忠為守置河南安撫司從之四
年置河東陜西諸路招納司並隸經略司五年詔河東
同管幹沿邊安撫司公事許歲赴闕奏事一次政和四
年詔移京西路安撫於河南府京東路安撫於應天府
宣和二年詔瀘州守臣帶潼川府䕫州路兵馬都鈐轄
瀘南沿邊路兵馬都鈐轄瀘南沿邊安撫使又詔罷置
輔郡内潁昌府帶京西路安撫使三年詔杭越州江寧
府洪州守臣並帶安撫使六年詔瀘州止帶主管瀘南
沿邊安撫司公事仍差守臣七年詔河陽開德守臣並
帶管内安撫使舊制安撫總一路兵政以知州兼充太
中大夫以上或曾歴侍從乃得之品卑者止稱主管某
路安撫司公事中興以後職名稍高者出守皆可兼使
如係二品以上即稱安撫大使廣東西荆南㐮陽仍舊
制加經略二字凡帥府皆帶馬步軍都總管建炎初李
綱請於沿河沿淮沿江置帥府以文臣為安撫使帶馬
步軍都總管武臣一員為之副許便宜行事辟置僚屬
將佐措置調發惟轉輸屬之漕使其後沿江三大使司
辟置過多邊報稍寧詔加裁定参謀参議官主管機宜
文字主管書寫機宜文字各一員幹辦公事二員文臣
準備差遣武臣準備差使準備將領各以五員為額其
餘諸路或隨地輕重而損益焉餘從省罷後以諸路申
請或置或省不一淳熙二年詔揚州廬州荆南襄陽金
州興元興州分為七路每路委文臣一員充安撫使以
治民武臣一人充都總管以治兵其逐路都總管職事
且令帥臣依舊帶行候正官到日交割慶元二年詔利
州西路安撫司於興州置司令都統制兼五年臣僚言
遴選帥才除嘗任執政外兩制從官必曾經作郡庶官
必曾任憲漕實有治績者從之惟廣南東西兩路則帶
經略安撫使紹興五年令襄陽守臣湖北帥司各帶經
略安撫使後罷惟二廣如故
走馬承受諸路各一員隸經略安撫總管司無事歲一
入奏有邊警則不時馳驛上聞然居是職者惡有所隸
乃潛去總管司字冀以擅權熙寧五年帝命正其名鑄
銅記給之仍收還所用奉使印崇寧中始詔不隸帥司
而輙預邊事則論以違制大觀中詔許風聞言事政和
五年詔諸路走馬承受體均使華邇來皆貪賄賂類不
舉職是豈設官之意其各自勵以稱任使或蹈前失罰
不汝赦明年七月改為廉訪使者宣和五年詔近者諸
路廉訪官循習違越附下罔上凡邊機皆先申後奏且
侵監司凌州縣而預軍旅刑獄之事復彊買民物不償
其直招權怙勢至與監司表裏為惡自今猶爾必加貶
竄靖康初罷之依祖宗舊制復為走馬承受
發運使副判官掌經度山澤財貨之源漕淮浙江湖六
路儲廩以輸中都而兼制茶鹽泉寳之政及專舉刺官
吏之事熙寧初輔臣陳升之王安石領制置三司條例
建言發運使實總六路之出入宜假以錢貨繼其用之
不給使周知六路之有無而移用之凡上供之物皆得
徙貴就賤用近易遠令預知在京倉庫之數所當辦者
得以便宜蓄買以待上令稍收輕重斂散之權歸於公
上則國用可足民財不匱矣從之既又詔六路轉運使
弗協力者宜改擇且許發運使薛向自辟其屬又令舉
真楚泗守臣及兼提舉九路坑冶市舶之事元祐中詔
發運使兼制置茶事至崇寧三年始别差官提舉茶鹽
政和二年罷轉般倉六路上供米徑從本路直達中都
以發運司所拘綱船均給六路宣和初詔發運司視六
路豐歉和糴上供乃祖宗舊制曩緣姦吏侵用糴本遂
壊良法自今每歲加糴一百萬石同年額輸京三年方
臘初平江浙諸郡皆未有常賦乃詔陳亨伯以大漕之
職經制七路財賦許得移用監司聽其按察於是亨伯
收民間印契及鬻糟醋之類為錢凡七色是後州縣有
所謂經制錢自亨伯始六年詔復轉般倉命發運判官
盧宗原措置尋以靖康之難迄不能復渡江後惟領給
降糴本收糴米斛廣行儲積以備國用紹興二年用臣
僚言省罷以其職事分委漕臣八年戸部復言廣糴儲
積之便再置經制發運使(併理經制司財賦故名)以徽猷閣待制
程邁充使專掌糴事邁上疏以租庸常平鹽鐵鼓鑄各
分于諸司而總於戸部發運使無所用之固辭不行九
年遂廢發運司以戸部侍郎梁汝嘉為經制使檢察中
外失陷錢物與催未到綱運措置糴買總領常平為職
未幾復以臣僚言分其責於逐路監司乾道六年復置
以戸部侍郎史正志為兩浙京湖淮廣福建等路都大
發運使是冬以奏課誕謾貶倂廢其職
都轉運使轉運使副使判官掌經度一路財
賦而察其登耗有無以足上供及郡縣之費歲行所部
檢察儲積稽考帳籍凡吏蠧民瘼悉條以上達及專舉
刺官吏之事熙寧初詔河東河北陜西三路漕臣許乘
傳赴闕留毋過浹日既又詔三路漕臣令自辟屬各二
員以京朝官曾歴知縣者為之二年詔川陜閩廣七路
除堂選守臣外委轉運司依四選例立格就注免赴選
具為令元豐初詔河北淮南京東京西及陜右雖各析
為兩路許依未析時通治兩路之事錢榖聽其移用元
祐初司馬光請漕臣除三路外餘路無得過二員其屬
官溢員亦省之紹聖中詔淮浙江湖六路上供米計其
遠近分三限自季冬至明年八月以次輸足大觀中陜
西漕臣以四員為額政和中又詔陜西以三員熙秦兩
路各二員宣和初又詔陜西以都漕兩員總治于長安
而漕臣三員分領六路中興後置官掌一路財賦之入
按歲額錢物斛斗之多寡而察其稽違督其欠負以供
于上間詣所部則財用之豐欠民情之休戚官吏之勤
惰皆訪問而奏陳之有軍旅之事則供餽錢糧或令本
官隨軍移運或别置隨軍轉運使一員或諸路事體當
合一則置都轉運使以總之(江東西路分置三帥置都轉運使一員張公濟為江)
(浙荆湖廣南福建都運趙開為四川都運)隨軍及都運廢置不常而正使不
廢若副使若判官皆隨資之淺深稱焉其屬有主管文
字幹辦官各一員文臣準備差遣武臣準備差使員多
寡不一
招討使掌收招討殺盜賊之事不常置建炎四年以檢
校少保定江招慶軍節度使張俊充江南路招討使定
位在宣撫使之下制置使之上著為定制軍中急速事
宜待報不及許以便宜行事差隨軍轉運使一員参議
官一員幹辦官三員隨軍幹辦官四員書寫機宜文字
一員並聽奏辟紹興五年岳飛為湖北襄陽招討使請
州縣不法害民者許一面對移或放罷以聞從之十年
金人犯三京以韓世忠岳飛張俊並兼河南北招討使
以禦之三十一年陜西河東北京東西等路皆置招討
使盖又特遥領其地而已
招撫使不常置建炎初李綱秉政以張所為河北招撫
使未及出師而廢紹興十年劉光世為三京招撫使踰
年而罷三十二年孝宗即位以成閔張子蓋李顯忠三
大將為湖北京西淮東西招撫使子盖死劉寳代之未
幾結局官吏並罷開禧二年山東及京東西北路並置
使招撫後皆罷之
撫諭使掌慰安存問採民之利病條奏而罷行之亦不
常置建炎元年帝謂輔臣曰京城士庶自金人退師人
情未安可差官撫諭於是以路允廸耿延禧為京城撫
諭使此置使初意也是年八月又令學士院降詔且命
江端友等奉詔撫諭諸路其後李正民以中書舍人為
江浙湖南撫諭使且令按察官吏伸民冤抑傅崧卿以
吏部侍郎為淮東撫諭使採訪民間利病及措置營田
等事或不以使名則稱撫諭官所至以某州撫諭司為
名具宣恩言俾民知德意初無二致乾道元年知閤門
事龍大淵差充兩淮撫諭軍馬回日結局是又特為軍
馬出云
鎮撫使舊所無有中興假權宜以收羣盜初建炎四年
范宗尹為参知政事議羣盗併力以拒官軍莫若析地
以處之盜有所歸則可漸制乃請稍復藩鎮之制是年
五月宗尹為右僕射於是請以淮南京東西湖南北諸
路並分為鎮除鹽茶之利仍歸朝廷置官提舉外他監
司並罷上供財賦權免三年餘聽帥臣移用更不從朝
廷應副軍興聽從便宜時劇盗李成在舒蘄桑仲在襄
鄧郭仲威在揚州許慶在高郵皆即以為鎮撫使其餘
或以處歸朝之人分畫不一許以能扞禦外宼顯立大
功特與世襲官屬有參議官書寫機宜文字各一員幹
辦公事二員並聽奏辟久之諸鎮或戰死或北降但餘
荆南觧潛及趙鼎為相召潛主管馬軍遂罷弗置焉
提點刑獄公事掌察所部之獄訟而平其曲直所至審
問囚徒詳覆案牘凡禁繫淹延而不决盗竊逋竄而不
獲皆劾以聞及舉刺官吏之事舊制参用武臣熙寧初
神宗以武臣不足以察所部人材罷之六年置諸路提
刑司檢法官紹聖初以提刑兼坑冶事宣和初詔江西
廣東增置武提刑一員然遇闕帥不許武憲兼攝中興
以盜賊未衰諸路無武臣提刑處權添置一員建炎四
年罷紹興初兩浙路以疆封闊遠差提刑二員淮南東
路罷提刑令提舉茶鹽官兼領盖因事之煩簡而損益
焉乾道六年詔諸路分置武臣提刑一員須選差公廉
曉習法令民事之人如無聽闕其後稍横遂不復除八
年用臣僚言諸路經總制錢併委提點刑獄官督責嘉
定十五年臣僚言廣西所部州軍最多提刑合照元降
指揮分上下半年就鬱林州與静江府兩處置司無使
僻地貧民有冤莫吐從之其屬有檢法官幹辦官
提舉常平司掌常平義倉免役市易坊場河渡水利之
法視歲之豐歉而為之斂散以惠農民凡役錢産有厚
薄則輸有多寡及給吏禄亦視其執役之重輕難易以
為之等商有滯貨則官為斂之復售於民以平物價皆
總其政令仍專舉刺官吏之事熙寧初先遣官提舉河
北陜西路常平未幾諸路悉置提舉官元祐初罷之併
其職于提點刑獄司紹聖初復置元符以後因之
提舉茶鹽司掌摘山煮海之利以佐國用皆有鈔法視
其歲額之登損以詔賞罰凡給之不如期鬻之不如式
與州縣之不加恤者皆劾以間政和改元詔江淮荆浙
六路共置一員既而諸路皆置中興後通置提舉常平
茶鹽司掌常平義倉免役之政令凡官田産及坊場河
渡之入按額拘納收糴儲積時其斂散以便民視産高
下以平其役建炎元年常平職事併歸提刑司錢歸行
在二年始復置常平官還其糴本未幾復罷紹興二年
復置主管(係提刑司委通判或募職官充)其後置經制司改常平官為
經制某路幹辦常平等公事未幾經制司罷復為常平
官十五年戸部侍郎王鈇言常平之設科條實繁其利
不一豈一主管官能勝其任乃詔諸路提舉茶鹽官改
充提舉常平茶鹽公事如四川無茶鹽去處仍以提刑
兼充主管官改充常平司幹辦公事是年冬詔提舉官
依舊法為監司與轉運判官叙官歲舉升改官員有不
職則按以聞其後常平錢多取以贍軍所掌特義倉水
利設法振濟之事茶鹽司置官提舉本以給賞鈔引通
商阜財時詣所部州縣廵歴覺察禁止私販按劾不法
其屬有幹辦官既與常平合一遂並行兩司之事焉
都大提舉茶馬司掌榷茶之利以佐邦用凡市馬於四
夷率以茶易之應産茶及市馬之處官屬許自辟置視
其數之登耗以詔賞罰(舊制於原渭德順三郡市馬熙寧七年初復熙河經略使王韶)
(言西人頗以善馬至邊其所嗜唯茶而乏茶與之為市請趣賣茶司買之乃命三司幹當公事李𣏌運蜀茶至)
(熙河置賣馬場六而原渭德順更不買馬於是杞言賣茶買馬一事也乞同提舉買馬杞遂兼馬政然分合不)
(常至元豐六年羣牧判官提舉買馬郭茂恂又言茶司既不兼買馬遂立法以害馬政恐悞國事乞併茶場買)
(馬為一司從之)先是市馬于邊有司倖賞率以駑充數紹聖中
都大茶馬程之邵始精揀汰仍以八月至四月為限又
以羡茶轉入熙秦市戰騎故馬多而茶息厚二法著為
令(元符末程之邵召對徽宗詢以馬政之邵言戎俗食肉飲酪故貴茶而病於難得願禁沿邊鬻茶專以蜀)
(産易上乘詔可未幾獲馬萬匹)宣和中以茶馬兩司吏員猥衆於是朝
奉大夫何漸請遵豐熙成憲稱其事之繁簡而定以員
數從之紹興四年初命四川宣撫司支茶博馬七年復
置茶馬官凡買馬州縣黎文叙長南寧平珍皆與知州
通判同措置任責通判許茶馬司辟置視買馬額數之
盈虧而賞罰之歲發馬綱應副屯駐諸軍及三衙之用
舊有主管茶馬同提舉茶馬都大提舉茶馬皆考其資
歴授之乾道初用臣僚言省罷委各郡知州通判監押
任責尋復置紹熙三年茶馬司拖欠馬數過多詔將本
年分馬綱錢價責茶馬司撥付湖廣總領所勞付軍官
自買土馬嘉定三年以所發綱馬不及格式詔茶馬官
各差一員遂分為兩司(文臣成都主茶武臣興元主馬)其屬共有幹辦
公事四員准備差使二員
提舉坑冶司掌收山澤之所産及鑄泉貨以給邦國之
用歲有定數視其登耗而賞罰之舊制一員元豐初以
其通領九路歲不能周歴所部始增為二員分置兩司
在饒者領江東淮浙福建等路在虔者領江西湖廣等
路至元祐復併為一員紹興五年以責任不專職任廢
弛詔將饒州司官吏除留屬官一員外並減罷併歸虔
州司又加都大二字於提點之上或病其事權太重省
併歸逐路轉運司措置仍置提領諸路鑄錢官一員於
行在以侍從官充自此或復或罷不一乾道六年併歸
發運司發運司罷復置提點兩司如初淳熙二年併贛
歸饒復加都大二字與提刑序官其屬有幹辦公事二
員檢踏官六員稱銅官催綱官各一員
提舉市舶司掌蕃貨海舶征榷貿易之事以來遠人通
遠物元祐初詔福建路於泉州置司大觀元年復置浙
廣福建三路市舶提舉官明年御史中丞石公弼請以
諸路提舉市舶歸之轉運司不報建炎初罷閩浙市舶
司歸轉運司未幾復置紹興二十九年臣僚言福建廣
南各置務於一州兩浙市舶乃分建於五所乾道初臣
僚又言兩浙提舉市舶一司抽觧騷擾之弊且言福建
廣南皆有市舶物貨浩瀚置官提舉實宜惟兩浙冗蠧
可罷從之仍委逐處知州通判知縣監管同檢視而轉
運司總之
提舉學事司掌一路州縣學政歲廵所部以察師儒之
優劣生員之勤惰而專舉刺之事崇寧二年置宣和三
年罷
提點開封府界諸縣鎮公事掌察畿内縣鎮刑獄盜賊
場務河渠之事
提舉河北糴便司糴便芻糧以供邊儲之用
提舉制置觧鹽司掌鹽澤之禁令使民入粟塞下予鈔
給鹽以足民用而實邊備凡鹽價高下及文鈔出納多
寡之數皆掌之
經制邊防財用司掌經畫錢帛芻糧以供邊費凡榷易
貨物根括耕地及邊郡弓箭手等事皆奏而行之熙寧
末以熙河連歲用兵仰給度支費用不貲始置是司元
祐初罷崇寧中復置提舉兵馬提轄兵甲皆守臣兼之
掌按練軍旅督捕盗賊以清境内凡諸營之名籍較其
壯怯而賞罰之
提舉保甲司掌什伍其民教之武藝視其優劣而進退
之元祐初置于開封府界遂下其法河北河東陜西三
路既而悉置提舉官如府界焉
提舉三白渠公事掌瀦泄三白渠以給關中灌溉之利
撿發司輦運司掌以時起發綱運而督其滯留以
供京師之用
提舉弓箭手掌沿邊郡縣射地弓箭手之籍及團結訓
練賞罰之事政和五年復以所招弓箭手之數為殿最
府州軍監宋初革五季之患召諸鎮節度會于京師
賜第以留之分命朝臣出守列郡號權知軍州事軍謂
兵州謂民政焉其後文武官参為知州軍事二品以上
及帶中書樞密院宣徽使職事稱判某府州軍監諸府
置知府事一人州軍監亦如之掌總理郡政宣布條教
導民以善而糾其姦慝歲時勸課農桑旌别孝悌其賦
役錢榖獄訟之事兵民之政皆總焉凡法令條制悉意
奉行以率所屬有赦宥則以時宣讀而班告于治境舉
行祀典察郡吏德義材能而保任之若疲軟不任事或
姦貪冒法則按劾以聞遇水旱以法振濟安集流亡無
使失所若河南應天大名府則兼留守司公事太原府
延安府慶州渭州熙州秦州則兼經略安撫使馬步軍
都總管定州真定府瀛州大名府京兆府則兼安撫使
馬步軍都總管瀘州潭州廣州桂州雄州則兼安撫使
兵馬鈐轄潁昌府青州鄆州許州鄧州則兼安撫使兵
馬廵檢其餘大藩府或沿邊州郡或當一道衝要者並
兼兵馬鈐轄廵檢或帶沿邊安撫提轄兵甲沿邊溪洞
都廵檢餘州軍則别其地望之高下與職務之繁簡而
置之分曹以理之而總其綱要凡屬縣之事皆統焉建
炎初詔河北京東西路除帥司外舊差文臣知州去處
許通差武臣一次又要郡文臣一員帶本路兵馬鈐轄
武臣一員充副鈐轄次要郡文臣一員帶本路兵馬都
監武臣一員充副都監紹興三年詔守臣帶路分鈐轄
都監去處並罷五年帝以守令皆帶勸農公事多不奉
職自今有治效顯著者可令中書省籍記姓名特加擢
用凡從官出知郡者特許不避本貫初除授見闕及自
外罷任赴闕並令引見上殿九年詔應守臣以二年為
任又以武臣作郡往往不曉民事且多恣横詔新復州
郡只差文臣續因臣僚言極邊控扼去處仍差武臣其
不係極邊文武臣通差詔守臣到任半年以上具民間
利病或邊防五條聞奏委都司看詳有便於民者即與
施行續又詔不拘五條之數十三年詔依舊制帶提舉
或主管學事(從官以上稱提舉餘知通主管淳熙中罷)乾道二年令非曾任
守臣不得為郎定諸郡合文武臣通差去處並依舊制
通判宋初懲五代藩鎮之弊乾德初下湖南始置諸州
通判命刑部郎中賈玭等充建隆四年詔知府公事並
湏長史通判簽議連書方許行下時大郡置二員餘置
一員州不及萬戸不置武臣知州小郡亦特置焉其廣
南小州有試秩通判兼知州者職掌倅貳郡政凡兵民
錢榖戸口賦役獄訟聽斷之事可否裁决與守臣通簽
書施行所部官有善否及職事脩廢得刺舉以聞元祐
元年詔知州係帥臣其將下公事不許通判同管元符
元年詔通判幕職官令日赴長官廳議事及都廳簽書
文檄南渡後設官如舊入則貳政出則按縣有軍旅之
事則專任錢糧之責經制總制錢額與本郡協力拘催
以入于尸部既而諸州通判有兩員處減一員凡軍監
之小者不置又詔更不添差其後或以廢事請或以控
扼去處請五年以後旋添置之除潭廣洪州鎮江建康
成都府見係兩員外凡帥府通判並以兩員為額餘置
一員乾道元年詔買馬州軍通判令茶馬司依舊法奏
辟餘堂除差人淳熙十四年利州路提刑言關外四州
通判乞自制置司奏辟所有金洋興利文龍等州通判
乞送轉運司擬差並從之
幕職官簽書判官廳公事兩使防團軍事推判官
節度掌書記觀察支使掌裨贊郡政總理諸案
文移斟酌可否以白于其長而罷行之凡員數多寡視
郡小大及職務之煩簡初政和改簽書判官廳公事為
司錄建炎初復舊凡節度推判官從軍額察推及支使
從州府名凡諸州減罷通判處則升判官為簽判以兼
之小郡推判官不並置或以判官兼司法或以推官兼
支使亦有併判官窠闕省罷則令錄参兼管凡要郡簽
判及推官皆堂除餘吏部使闕二廣間許監司辟差紹
熙元年臣僚言廣西奏擬簽判多恩科癃老乞行下轉
運司不許差年六十以上昏眊之人嘉定二年臣僚言
監司有幹官州郡有職官以供簽廳之職或非才不勝
任則按刺易置可也今乃差兼簽廳者動輙三兩員或
四五員其餘冗費與添差何異乞將諸州郡所差兼簽
廳官並行住罷從之
諸曹官舊制錄事参軍掌州院庶務糾諸曹稽違戸
曹参軍掌戸籍賦稅倉庫受納司法参軍掌議法斷
刑司理参軍掌訟獄勘鞫之事中興詔曹掾官依舊
惟司理司法並注經任及試中刑法人乾道以來間以
司戸兼司法知錄亦或兼職六年汪大猷言司戸初官
令專主倉庫知錄依司理例以獄事為重不兼他職從
之仍依知縣格法銓量如有老疾昏眊難任事者即從
本州知通於判司簿尉内選經一考以上無罪犯曉法
人對換紹熙元年詔不曾銓試人不許注授司法慶元
五年臣僚言司理獄事煩重宜優其舉主照提刑司合
舉主三員以上許間歲舉獄官一員嘉定中申明年滿
六十不許為獄官之令仍不許恩科人注授
教授景祐四年詔藩鎮始立學他州勿聽慶歷四年詔
諸路州軍監各令立學學者二百人以上許更置縣學
自是州郡無不有學始置教授以經術行義訓導諸生
掌其課試之事而糾正不如規者委運司及長史於幕
職州縣内薦或本處舉人有德藝者充熙寧六年詔諸
路學官委中書門下選差至是始命於朝廷元豐元年
州府學官共五十三員諸路惟大郡有之軍監未盡置
元祐元年詔齊廬宿常等州各置教授一員自是列郡
各置教官建炎三年教授並罷紹興三年復置四十二
州十二年詔無教授官州軍令吏部申尚書省選差二
十六年詔並不許兼他職令提舉司常切遵守若試教
官則始於元豐添差教授則始於政和
縣令建隆元年令天下諸縣除赤畿外有望緊上中下
掌總治民政勸課農桑平决獄訟有德澤禁令則宣布
于治境凡戸口賦役錢榖振濟給納之事皆掌之以時
造戸版及催理二稅有水旱則有災傷之訴以分數蠲
免民以水旱流亡則撫存安集之無使失業有孝悌行
義聞于鄕閭者具事實上于州激勸以勵風俗若京朝
幕官則為知縣事有戌兵則兼兵馬都監或監押(宣教郎以)
(下帶監押)初建炎多差武臣紹興詔專用文臣然沿邊溪洞
處仍許武臣指射邑大事煩則堂除仍備緋章服嚴差
出之禁任滿有政績則與升擢乾道以後定以三年為
任仍非兩任不除監察御史初改官人必作縣謂之須
入十六年詔知縣在任不成兩考即不合理為實歴嘉
定十二年詔兩經作令滿替者實歴九考有政聲無過
犯舉員及格改官人特免再作知縣許受簽判或幹官
以當知縣履歴
縣丞初不置天聖中因蘇耆請開封兩縣始各置丞一
員在簿尉之上仍於有出身幕職令錄内選充皇祐中
詔赤縣丞並除新改官人熙寧四年編修條例所言諸
路州軍繁劇縣令戸二萬已上增置丞一員以幕職官
或縣令人充元祐元年詔應因給納常平免役置丞並
行省罷如委事務繁劇難以省罷處令轉運司存留崇
寧二年宰相蔡京言熙寧之初脩水土之政行市易之
法興山澤之利皆王政之大請縣並置丞一員以掌其
事大觀三年詔昨增置縣丞内除舊額及萬戸以上縣
事務繁冗及雖非萬戸實有山澤坑冶之利可以修興
去處依舊存留外餘皆減罷建炎元年詔縣丞係嘉祐
以前員闕并萬戸處存留一員餘並罷紹興三年以淮
東累經兵火權罷縣丞十八年置海陵丞一員嘉定後
小邑不置丞以簿兼
主簿開寶三年詔諸縣千戸以上置令簿尉四百戸以
上置令尉令知主簿事四百戸以下置簿尉以主簿兼
知縣事咸平四年王欽若言川陜縣五千戸以上請並
置簿自餘仍以尉兼從之自後川蜀及江南諸縣各增
置主簿中興後置簿掌出納官物銷注簿書凡縣不置
丞則簿兼丞之事凡批銷必親書押不許用手記仍不
許差出以防銷注
尉建隆三年每縣置尉一員在主簿之下奉賜並同至
和二年開封祥符兩縣各增置一員掌閱習弓手戢姦
禁暴凡縣不置簿則尉兼之中興沿邊諸縣間以武臣
為尉並帶兼廵捉私茶鹽礬亦或文武通差隆興詔不
許差癃老疾病年六十以上之人邑大事煩則置二尉
紹熙中詔恩科人年及六十不差嘉定十三年詔極邊
縣尉獲盗酬賞班改歲以二員為額
鎮砦官諸鎮置於管下人煙繁盛處設監官管火禁
或兼酒稅之事砦置於險扼控禦去處設砦官招收土
軍閱習武藝以防盜賊凡杖罪以上並解本縣餘聽決
遣
廟令丞主簿舊制五岳四瀆東海南海諸廟各
置令丞廟之政令多統於本縣命京朝知縣者稱管勾
廟事或以令錄老耄不治者為廟令判司簿尉為廟簿
掌葺治修飾之事(凡以財施於廟者籍其名數而掌之)
總管鈐轄司掌總治軍旅屯戍營房守禦之政令凡將
兵隷屬官訓練教閱掌罰之事皆掌之守臣帶提舉兵
馬廵檢都監及提轄兵甲者掌統治軍旅訓練教閱以
督捕盜賊而肅清治境凡諸營名籍賞罰之事皆掌之
崇寧四年蔡京奏京畿四輔置輔郡屏衛京師以潁川
府為南輔襄邑縣升為拱州為東輔鄭州為西輔澶州
為北輔以太中大夫以上知州置副總管鈐轄各一員
知州為都總管餘依三路帥臣法從之大觀三年詔東
南帥府總管依三路都總管法靖康元年詔四道副總
管並通差文武臣其諸路將官掌統所隷禁旅以行陣
隊伍金鼓旗幟弓矢擊刺之法而教習訓練之别其武
藝強者待次遷補以激勸士卒凡兵仗噐甲之數廩禄
犒設賞罰約束之禁令皆掌焉副將為之貳若屯戌防
邊則受帥司節制遇寇敵則審其戰守應援之事若師
有功則具馘數籍用命而旌賞之
路分都監掌本路禁旅屯戌邊防訓練之政令以肅清
所部州府以下都監皆掌其本城屯駐兵甲訓練差使
之事資淺者為監押紹聖三年詔諸路將副序位在路
分都監之下大觀三年詔帥府無路分鈐轄望郡無路
分都監者許置一員其餘添置處任滿不差人宣和二
年虔州添置都監一員建炎初分置帥府以諸路帥臣
兼要郡守臣帶兵馬鈐轄次要郡帶兵馬都監並以武
臣為之副稱副總管副鈐轄副都監許以便宜行軍馬
事辟置僚屬依帥臣法屯兵皆有等差遇朝廷起兵則
副總管為帥副鈐轄都監各以兵從聽其節制其後益
瀘䕫廣桂五州牧又皆以都鈐轄為稱四年詔建康府
江州路又置副都總管一員於見置帥司處駐劄紹興
三年詔要郡次要郡守臣罷帶兵職其逐路副總管依
舊格改充路分都監為一路掌兵之官其各州鈐轄或
省或置不一又有逐路兵馬都監兵馬監押掌煙火公
事捉捕盜賊淳熙十六年詔諸路訓練鈐轄並須年六
十以下曾經從軍有才武人充紹熙元年指揮雜流出
身之人不得過路分州鈐諸州軍兵馬都監獨員處專
注才武及曾任主兵官之人慶元中詔總管下至副將
等年七十以上許自陳與宫觀差遣初守臣罷帶兵職
惟江西贛州以多盜仍帶江西兵馬鈐轄其後武臣為
路鈐者亦無尺籍伍符每歲諸州按閱特存故事間有
得旨葺治軍器或訓練禁軍則仍帶入銜
諸軍都統制副都統制統制統領舊制出師
征討諸將不相統一則拔一人為都統制以總之未為
官稱也建炎初置御營司擢王淵為都統制名官自此
始其後神武五軍及川陜宣撫司都督府樞密院皆置
紹興十一年三大將兵罷諸軍皆冠以御前二字擢其
偏裨為御前統領官以統制御前軍馬入銜秩高者為
御前諸軍都統制且令仍舊駐劄以屯駐州名冠軍額
之上其後興元江陵建康鎮江府興金鄂江池州及平
江許浦水軍皆除都統制恩數略視三衙權任在帥臣
右官卑者稱副都統制設屬有計議機宜幹辦公事准
備差遣省置不一次有副都統制乾道三年帝諭輔臣
欲今後江上諸軍各置副都統一員兼領軍事豈惟儲
帥亦使三將顧忌不敢專擅因言都副統制禮有隆殺
且為條約上曰如此他日不致爭權越禮遂行之然其
後都副鮮有並除者初渡江後大軍又有統制同統制
副統制統領同統領副統領其下有正將凖備將訓練
官部將隊將等名皆偏裨也舊制凖備將而上皆主帥
升差仍先申樞密院審察乾道七年詔訓練官部隊將
而下許軍中徑差申朝廷照會紹熙間詔諸軍升差統
制至凖備將者主帥觧發三人赴總領所選一名諸將
不以為便慶元三年詔主帥選擇總領所或屯軍處守
臣審覈保明申樞密院
廵檢司有沿邊溪峒都廵檢或蕃漢都廵檢或數州數
縣管界或一州一縣廵檢掌訓治甲兵廵邏州邑擒捕
盜賊事又有刀魚船戰棹廵檢江河淮海置捉賊廵檢
及廵馬逓鋪廵河廵捉私茶鹽等各視其名以脩舉職
業皆掌廵邏幾察之事中興以後分置都廵檢使都廵
檢廵檢州縣廵檢掌土軍禁軍招填教習之政令以廵
防扞禦盜賊凡沿江沿海招集水軍控扼要害及地分
闊遠處皆置廵檢一員往來接連合相應援處則置都
廵檢以總之皆以材武大小使臣充各隨所在聽州縣
守令節制本砦事並申取州縣指揮若海南瓊管及歸
峽荆門等處跨連數郡控制溪峒又置水陸都廵檢使
或三州都廵檢使以增重之
監當官掌茶鹽酒稅場務征輸及冶鑄之事諸州軍隨
事置官其征榷提務歲有定額歲終課其額之登耗以
為舉刺凡課利所入日具數以申于州建炎初詔監當
官闕許轉運司具名奏辟一次以二年為任實有六考
方許關升煩劇去處許添差一員凡交割必置歷以稽
其剰欠合選差文臣處更不差武臣淳熙二年詔二萬
貫以下庫分選有才幹存留一員指揮諸班直親從親
事官保義郎以下差充建炎四年詔每州每以五員為
額
宋史卷一百六十七
宋史卷一百六十七考証
職官志七治平末命同簽書樞密院郭逵宣撫陜西三
年夏兵犯順以参知政事韓絳為陜西宣撫使繼即
軍中拜相(臣開鼎)按通鑑韓絳熙寧三年同平章
事非治平時也本文三年上疑脫熙寧二字
宋史卷一百六十七考証
