宋史卷二百四十五
元中書右丞相總裁托克托等修
列傳第四
宗室二
漢王元佐昭成太子元僖商王元份
越王元傑鎮王元偓楚王元偁
周王元儼悼獻太子濮王允讓
太宗九子長楚王元佐次昭成太子元僖次眞宗次商
恭靖王元份次越文惠王元傑次鎮恭懿王元偓次楚
恭惠王元偁次周恭肅王元儼次崇王元億
漢恭憲王元佐字惟吉初名德崇母元德皇后少聰警
貌類太宗帝鍾愛之年十三從獵近郊兔走乘輿前太
宗使元佐射一發而中契丹使在側驚異之從征太原
幽薊太平興國中出居内東門别第拜檢校太傳同中
書門下平章事封衛王赴上于中書後徙居東宫改賜
今名加檢校太尉進封楚王初秦王廷美遷涪陵元佐
獨中救之廷美死元佐遂發狂至以小過操挺刅傷侍
人雍熙二年疾少間帝喜爲赦天下重陽日内宴元佐
疾新愈不與諸王宴歸暮過元佐元佐恚曰若等侍上
宴我獨不與是棄我也遂發忿被酒夜縱火焚宫詔遣
御史捕元佐詣中書劾問廢爲庶人均州安置宰相宋
琪率百官三上表請留元佐京師行至黃山召還廢居
南宫使者守護諮議趙齊王遹翊善戴元頓首請罪帝
赦之曰是子朕教之猶不悛汝等安能輔導耶眞宗即
位起爲左金吾衛上將軍復封楚王聽養疾不朝再加
檢校太師右衛上將軍元佐生日眞宗賜以寶帶平居
不接人事而事或預知帝嘗遣術士管歸眞爲醮禳左
右未及白元佐遽曰管歸眞至矣帝聞之曰豈非爲物
所憑乎封泰山眞拜太傅祀汾隂遷太尉兼中書令又
加太師尚書令兼中書令遂拜天策上將軍興元牧賜
劔履上殿詔書不名時禁中火元佐表停奉禀助完宫
闕不許加兼雍州牧仁宗爲皇太子兼興元牧仁宗即
位兼江陵牧薨年六十二贈河中鳳翔牧追封齊王諡
恭憲宗室子弟特給假七日以鹵簿鼓吹導至永安陪
葬永熙陵明道二年改封潞王又改魏王子三人允升
允言允成神宗封王後以允言子宗說恭憲王長孫嗣
封祁國公皇祐中坐帷薄不修除名又坐坑殺女僕鎻
閉宫室外宅其子仲旻官右武衛大將軍道州刺史後
因朝叩頭殿下泣訴云父老且病願納身官以贖神宗
亦愍之而未俞其請出就馬氣塞不能言及家而卒贈
同州觀察使馮翊侯宗說幽死熙寧三年以允升子宗
惠襲封魏國公中書言宗惠不應封以恭憲庶長孫允
言子宗立嗣宗立從張揆學春秋大清樓侍宴預坐悉
賦祼玉詩宗立詩先成仁宗稱善屢賜飛白書旌其文
雅至是襲封終武寧軍節度觀察留後贈昭信軍節度
使同中書門下平章事南康郡王子仲來嗣終金州刺
史子不儻嗣徽宗立改封魏王爲漢王不儻卒子彥清
乞襲父爵奉漢王祀詔從之允升字吉先初免乳養明
德太后宮太后親撫視之元佐有疾允升始出第眞宗
賜名允中授右監門衛將軍更賜今名累遷澶州觀察
使封延安郡公進武寧軍節度觀察留後歴安德建雄
安國軍節度使景祐二年卒贈太尉平陽郡王諡懿恭
子十三人宗禮宗旦宗悌宗惠知名宗禮嘗侍宴大清
樓仁宗賦詩命屬和侍射苑中復獻詩終虔州觀察使
成國公贈安遠軍節度使同中書門下平章事韓國公
子仲翹仲髦宗旦字子文七歲如成人選爲仁宗伴讀
帝即位獲超選爲羣從所詆上書言狀帝曰宗旦陪朕
幼學勤勞居多此出朕意豈應訴以常格所生母死請
别擇葬域歲時奠祀後遂著為法治平中同知大宗正
事神宗即位拜崇信軍節度使同中書門下平章事爲
大宗正賜方團金帶非朝會得乘肩輿元豐三年封華
隂郡王加開府儀同三司長屬疾十六年宗子有過優
游誨導一善必以聞異時赴朝請者率以私丁給侍宗
旦建請始得從官給薨贈太尉滕王諡恭孝聽旗節印
綬從葬宗悌字元發輕財好施故相王氏子持父所服
帶求質錢宗悌惻然曰宰相子亦至是乎歸帶而與之
錢所親用詐取蔵鏹得其狀曰吾不以小故傷骨肉恩
竟不問所生母早世宗悌不識也聞父婢語平生輙掩
泣繼得其肖貌繪而奉之如生終明州觀察使贈保寧
軍節度使同中書門下平章事東陽郡王諡曰孝憲宗
惠封魏國公尋以旁支黜終武昌軍節度觀察留後江
夏郡王贈郯王允言累官左屯衛將軍嘗託疾不朝降
太子左衛率府率歲中復官又坐笞侍婢而兄允升勸
止悖慢無禮貶副率絶朝謁出之别第以祀汾隂恩復
率府率還宫久之復朝謁歴左監門衛大將軍黃州刺
史天聖七年卒贈明州觀察使奉化侯明道二年贈安
遠軍節度使追封密國公子宗說宗正事並見上宗育
終右屯衛將軍贈潁川防禦使汝隂侯允成終右神武
將軍濮州防禦使贈安化軍節度使郇國公明道二年
加贈鎮江軍節度使兼侍中子宗顏宗訥宗鼎宗嚴宗
魯宗儒宗奭皆爲環衛刺史
昭成太子元僖初名德明太平興國七年出閣授檢校
太保同平章事封廣平郡王與兄衛王德崇同日受封
八年進封陳王改名元佑詔自今宰相班宜在親王上
宰相宋琪李昉請遵舊制不允宋琪等懇請久之上曰
宰相之任實總百揆與羣司禮絶藩邸之設止奉朝請
而巳元佐等尚幼欲其知謙遜之道卿等無固讓也雍
熙二年元佐被疾以元僖爲開封尹兼侍中改今名進
封許王加中書令上爲娶隰州團練使李謙溥女爲夫
人因謂宰相曰朕嘗語諸子今姻偶皆將相大臣之家
六禮具備得不自重乎淳化元年宰相呂蒙正復上言
乞班諸王下詔不允三年十一月已亥元僖早入朝方
坐殿廬中覺體中不佳徑歸府車駕遽臨視疾已亟上
呼之猶能應少頃遂薨上哭之慟廢朝五日贈皇太子
諡恭孝元僖姿貌雄毅沈靜寡言尹京五年政事無失
及薨上追念不巳悲泣逹旦不寐作思亡子詩示近臣
未幾人有言元僖爲嬖妾張氏所惑張頗專恣捶婢僕
有至死者而元僖不知張又於都城西佛寺招魂葬其
父母僭差踰制上怒遣昭宣使王繼恩驗問張縊死左
右親吏悉決杖停免毁張氏父母塜墓親屬皆配流開
封府判官右諫議大夫吕端推官職方員外郎陳載並
坐禆贊有失端黜爲衛尉少卿載爲殿中侍御史許王
府諮議工部郎中趙令圖侍講庫部員外郎閻象並坐
輔道無狀削兩任免詔停册禮以一品鹵簿葬眞宗即
位始詔中外稱太子之號焉乾興初改諡無子仁宗時
詔以允成子宗保出後昭成太子爲孫宗保生二歲母
抱以入見章獻后后留與處宗保七歲授左侍禁帝親
爲巾其首久之歸本宫詔朔望出入禁省累官代州防
禦使襲封燕國公性仁恕主蔵吏盗米至千斛貰不問
嘗書忍字於座右以爲戒熙寧七年卒神宗臨奠其子
仲鞠泣曰先臣幼養宫中終身不自言帝感悼遂優贈
靜難軍節度使新平郡王諡恭靜仲鞠亦好學能詩事
親居喪以孝聞宗保卒子仲恕嗣官至忠州團練使諡
純僖子士盉嗣
商恭靖王元汾初名德嚴太平興國八年出閤改名元
俊拜同平章事封冀王雍熙三年改今名加兼侍中威
武軍節度使進封越王淳化中兼領建寧軍改鎮寧海
鎮東眞宗即位加中書令徙鎮永興鳳翔改雍王永熙
復土爲山陵使拜太傅眞宗北征爲東京留守薨年三
十七贈太師尚書令鄆王改陳王又改潤王治平中封
魯王元份寬厚言動中禮標望偉如娶崇儀使李漢斌
之女李悍妬慘酷宫中女婢小不如意必加鞭杖或致
死上每有恩賜詔令均給李盡取之及元份卧病上親
臨問見左右無侍者因輟宫人爲主湯劑初太宗崩戚
里皆赴禁中朝晡臨李多稱疾不至元份生日李以衣
服器用爲壽皆飾以龍鳳居元份喪無戚容而有謗上
之語上盡知其所爲以元份故優容之及是復不欲顯
究其罪狀止削國封置之别所元份子三人長允寧次
允懷改允中早卒次則濮王允讓也允讓薨以允寧子
宗諤襲虢國公至熙寧三年以宗肅嗣封魯國公宗肅
亦允寧子也子仲先嗣徽宗即位改封魯王爲商王詔
曰宗室諸王追封大國其世襲子孫尚仍舊國甚未稱
正名之意如魯王改封商王其子尚襲魯國之類其令
大宗正司改正制以寧遠軍節度使魯國公仲先改封
商國公允寧字德之性至孝因父感疾恍惚失常既而
嗜學尤喜讀唐史通知近朝典故工虞世南楷法眞宗
賜詩激賞之又善射嘗侍射後苑屢破的賜金帶器幣
初授右千牛衛將軍四遷右武衛歴唐州團練潁州防
禦同州觀察使進彰信軍節度觀察留後武定軍節度
使景祐元年卒贈太尉信安郡王諡僖簡子宗諤宗敏
宗孟宗肅宗諤封虢國公官累集慶軍節度使同中書
門下平章事進封豫章郡王乞比外使相給奉仁宗以
非兼侍中令詰主吏宗諤上章自陳於是御史張商英
劾其招權立威等罪坐落平章事英宗即位還所奪元
豐五年薨贈太尉韓王太常諡榮孝上省集議駁之改
榮恭僕射王珪復駁之遂諡榮恩宗肅封魯國公兄宗
諤嘗亡寶器意宗肅家人子竊之宗肅曰吾廉不足取
信兄弟如此乎立償其直宗諤愧不取乃施諸僧久之
器得宗肅不復言元豐五年終安化軍留後以嘗從英
宗入慶寧優贈鎮海軍節度使開府儀同三司北海郡
王宗敏終右千牛衛大將軍文州刺史贈越州觀察使
會稽侯頗涉書傳緣郊恩建請封所生母范氏宗室子
得封所生母自宗敏始
越文惠王元傑字明哲初名德和太平興國八年出閤
改名授檢校太保同平章事封益王端拱初加兼侍中
成都尹劔南東西川節度淳化中徙封吳王領揚潤大
都督府長史淮南鎮江軍節度使至道二年改掦州大
都督淮南忠正軍節度眞宗即位授檢校太尉兼中書
令徐州大都督武寧泰寧等軍節度使改封兖王咸平
中再郊祀皆爲終獻加守太保六年七月暴薨年三十
二元傑穎悟好學善屬詞工草隸飛白建樓貯書二萬
卷及爲亭榭遊息之所嘗作假山既成置酒召僚屬觀
之翊善姚坦獨頫首不視元傑強之坦曰坦見血山安
得假山言州縣鞭撻微民以取租税假山實租税所爲
耳語見姚坦傳中及薨眞宗聞之震悼不俟旦步及中
禁門乃乘輦臨視哀動左右廢朝五日贈太尉尚書令
追封安王諡文惠後改邢王後改陳王無子仁宗以恭
憲王之孫允言子宗望爲之後宗望字子國終右武衛
大將軍舒州防禦使贈安化軍節度使觀察留後高密
郡公仁宗嘗御延和殿試宗子書以宗望爲第一又常
獻所爲文賜國子監書及以塗金紋羅御書好學樂善
四字賜之即所居建御書閣帝爲題其榜子仲郃嗣熙
寧三年與商恭靖王孫宗肅等同日封陳國公官至陳
州觀察使卒諡良僖子士關嗣父卒徒行護喪數百里
路人嗟惻卒贈陳州觀察使徽宗即位改封陳王爲越
王
鎮恭懿王元偓字希道端拱元年出閤授檢校太保左
衛上將軍封徐國公至道二年拜洪州都督鎮南軍節
度使眞宗即位加同平章事封彭城郡王俄加檢校太
傅改鎮靜難彰化進封寧王郊祀東封悉爲亞獻禮成
授檢校太尉兼侍中護國鎮國等軍節度三年文武官
詣闕請祠后土元偓以領節帥亦奏章以請詔許之將
行命爲河華管内橋道頓遞使明年車駕入境元偓奏
方物酒餼金帛茗藥爲貢儀物甚盛至河中與判府陳
堯叟分導乘輿度蒲津橋上登鄈邱亭目元偓曰橋道
頓置嚴謹卿之力也元偓頓首謝及還加中書令領成
德安國等軍節度改封相王五年加守太傅眞宗自即
位以來屢以學術勖宗子元偓首冠藩戚益自修勵上
每製篇什必令屬和一日謂宰相曰朕每戒宗子作詩
習射如聞頗精習將臨觀焉因幸元偓邸第宴從官宫
僚畢會試七言詩元偓奉觴上壽賜襲衣金帶器幣緡
錢又與宗室射于西南亭日晡從官退上獨以中官從
幸元偁元儼宫復宴元偓宫如家人禮夜二鼓而罷六
年進位太尉八年七月以榮王宫火徙元偓宫於景龍
門外車駕臨幸是冬加兼尚書令天禧元年二月換成
德鎮寧二鎮進封徐王二年春宫邸遺燼燔舍數區元
偓驚悸暴中風眩薨年四十二帝臨哭廢朝五日贈太
師尚書令鄧王賜諡恭懿元偓姿表偉異厚重寡言曉
音律後改封密王又改蘇王治平中追封韓王子允弼
八歲召入禁中令皇子致拜允弼不敢當御樓觀酺得
與王子並坐皇子即位是爲仁宗允弼累遷武寧軍節
度使兼侍中判大宗正事封北海郡王英宗時拜中書
令徙王東平神宗即位拜太保鳳翔雄武軍節度使朝
朔望熙寧二年丁母憂悲痛不勝喪固辭起復母葬有
日而允弼病篤顧諸子以不得終大事爲恨薨帝臨哭
之慟輟朝三日贈太師尚書令兼中書令追封相王諡
孝定允弼性端重時然後言諸宫增學官員允弼巳貴
猶日至講席延伴讀官讀孟子一節領宗正三十年與
濮安懿王共事相友愛爲宗屬推敬子宗繢襲祖恭懿
王封爲韓國公卒贈南康郡王諡良孝宗繢弟宗景以
相州觀察使同知大宗正事神宗以其父允弼司宗久
故復選用之宗景事母孝居喪如不能勝居第火冒急
赴家廟不恤其他火亦不爲害元祐中累遷彰德軍節
度開府儀同三司檢校司空封濟隂郡王宗景喪其夫
人將以妾繼室先出之於外而託爲良家女且納焉坐
奪開府既而還之紹聖四年薨年六十六贈太師循王
諡曰思宗繢既卒子仲黁嗣自平川節度使徙劒南西
川徽宗改封韓王爲鎮王
楚恭惠王元偁字令聞七歲授檢校太保右衛上將軍
涇國公久之領鄂州都督武昌軍節度使眞宗即位加
同平章事安定郡王進檢校太傅景德二年郊祀遷宣
德保寧兩鎮進封舒王大中祥符初封泰山加檢校太
尉兼侍中移平江鎮江軍從祀汾隂加兼中書令改鎮
南寧國軍節度使五年拜太保自景德後每有大事皆
爲終獻元偁體素羸多病上幸眞源時已被疾懇求扈
從至鹿邑疾甚肩輿先歸車駕還臨問數四七年薨年
三十四廢朝五日贈太尉尚書令追封曹王諡恭惠後
改封華王蔡王有集三卷筆札一卷上爲製序蔵之秘
閣子允則官至右千牛衛大將軍卒先是諸王子授官
即爲諸衛將軍餘以父官及族屬親疎差等天禧元年
令宗正卿趙安仁議爲定制安仁請以宣祖太祖太宗
孫初廕授將軍曾孫授右侍禁元孫授右班殿直内父
爵高者聽從高廕其事緣特旨者不以爲例詔中書門
下樞密院參定行之允則無子以平陽懿恭王之子宗
逹爲後熙寧三年襲封蔡國公鄰家失火盗因爲奸竊
宗逹所服帶既而得之且知其主名貸不問浚井得鏹
復投之官累武信軍留後薨贈安化軍節度使開府儀
同三司高密郡王子仲約嗣徽宗即位改封蔡王爲楚
王
周恭肅王元儼少竒穎太宗特愛之每朝會宴集多侍
左右帝不欲元儼早出宫期以年二十始就封故宫中
稱為八太保蓋元儼於兄弟中行第八也眞宗即位
授檢校太保左衛上將軍封曹國公明年為平海軍
節度使拜同中書門下平章事加檢校太傅封廣陵郡
王封泰山改昭武安德軍節度使進封榮王祀汾隂加
兼侍中改鎮安靜武信加檢校太尉祠太清宫加兼中
書令坐侍婢縱火延燔禁中奪武信節降封端王出居
故駙馬都尉石保吉第每見帝痛自引過帝憫憐之尋
加鎮海安化軍節度使封彭王進太保仁宗爲皇子加
太傅歴橫海永清保平定國節度陜州大都督改通王
涇王仁宗即位拜太尉尚書令兼中書令徙節鎮安忠
武封定王賜贊拜不名又賜詔書不名天聖七年封鎮
王又賜劒履上殿明道初拜太師換河陽三城武成節
度封孟王改永興鳳翔京兆尹封荆王遷雍州鳳翔牧
景祐二年大封拜宗室授荆王淮南節度大使行荆州
揚州牧仍賜入朝不趨元儼廣顙豐頥嚴毅不可犯天
下崇憚之名聞外夷事母王德妃孝妃每有疾躬侍藥
晨夕盥潔焚香以禱至憂念不食母喪哀戚過人平生
寡嗜慾惟喜聚書好爲文詞頗善二王書工飛白仁宗
冲年即位章獻皇后臨朝自以屬尊望重恐爲太后所
忌深自沉晦因闔門卻絶人事故謬語陽狂不復預朝
謁及太后崩仁宗親政益加尊寵凡有請報可必手書
謝牘方陜西用兵上所給公用錢歲五十萬以助邊費
帝不欲拒之聽入其半嘗問翊善王渙曰元昊平未對
曰未也曰如此安用宰相爲聞者畏其言慶歴三年冬
大雨雪木冰陳楚之地尤甚占者曰憂在大臣既而元
儼病甚上憂形于色親至臥内手調藥屏人與語久之
所對多忠言賜白金五千兩固辭不受曰臣羸憊且死
將重費家國矣帝爲嗟泣明年正月薨贈天策上將軍
徐兖二州牧燕王諡恭肅比葬三臨其喪詔以元儼墨
跡及所爲詩分賜宰臣餘蔵秘閣子十三人允熙允良
允廸允初餘皆早卒熙寧中以允良子宗絳嗣封吳國
公徽宗改封吳王爲周王允熙終右監門衛將軍滁州
刺史贈博州防禦使博平侯允良歴五節度領寧海平
江兩軍封華原郡王改襄陽由同中書門下平章事兼
侍中至太保中書令好酣寢以日爲夜由是一宫之人
皆晝睡夕興薨贈定王有司以其反易晦明諡曰榮易
允廸累官耀州觀察使居父喪不哀又嘗宫中爲優戲
爲妻昭國夫人錢氏所告制降右監門衛大將軍絶朝
謁錢氏亦度爲洞眞道士允初初名允宗勤於朝會雖
風雨不廢未嘗問財物厚薄惟誦佛書人以爲不慧累
遷寧國軍節度使同中書門下平章事治平元年卒贈
中書令博平郡王無子英宗臨奠以允初後事屬其兄
允良乃以允成孫仲連爲之後
崇王元億早亡追賜名封代國公治平中封安定郡王
徽宗即位加封崇王
眞宗六子長溫王禔次悼獻太子祐次昌王祗次信王
祉次欽王祈次仁宗禔祗祈皆蚤亡徽宗賜名追封
悼獻太子祐母曰章穆皇后咸平初封信國公生九年
而薨追封周王賜諡悼獻仁宗即位贈太尉中書令明
道二年追冊皇太子
仁宗三子長揚王昉次雍王昕次荆王曦皆早亡徽宗
時改封
濮安懿王允讓字益之商王元份子也天資渾厚外莊
内寬喜愠不見于色始爲右千牛衛將軍周王祐薨眞
宗以綠車旄節迎養于禁中仁宗生用簫韶部樂送還
邸官衛州刺史仁宗即位授汝州防禦使累拜寧江軍
節度使上建睦親宅命知大宗正寺宗子有好學勉進
之以善若不率教則勸戒之至不變始正其罪故人莫
不畏服焉慶歴四年封汝南郡王拜同平章事改判大
宗正司嘉祐四年薨年六十五贈太尉中書令追封濮
王諡安懿仁宗在位久無子乃以王第十三子宗實爲
皇子仁宗崩皇子即位是爲英宗治平元年宰相韓琦
等奏請下有司議濮安懿王及譙國夫人王氏襄國夫
人韓氏仙遊縣君任氏合行典禮詔須大祥後議之二
年乃詔禮官與待制以上議翰林學士王珪等奏曰謹
按儀禮喪服爲人後者傳曰何以三年也受重者必以
尊服服之爲所後者之祖父母妻妻之父母昆弟昆弟
之子若子謂皆如親子也又爲人後者爲其父母傳曰
何以期不二斬持重於大宗降其小宗也爲人後者爲
其昆弟傳曰何以大功爲人後者降其昆弟也先王制
禮尊無二上若恭愛之心分於彼則不得專於此故也
是以秦漢以來帝王有自旁支入承大統者或推尊其
父母以爲帝后皆見非當時取議後世臣等不敢引以
爲聖朝法况前代入繼者多宫車晏駕之後援立之策
或出臣下非如仁宗皇帝年齡未衰深惟宗廟之重祗
承天地之意於宗室衆多之中簡推聖明授以大業陛
下親為先帝之子然後繼體承祧光有天下濮安懿王
雖於陛下有天性之親顧復之恩然陛下所以負扆端
冕富有四海子子孫孫萬世相承皆先帝德也臣等竊
以爲濮王宜凖先朝封贈期親尊屬故事尊以高官大
國譙國襄國仙遊並封太夫人攷之古今爲宜稱於是
中書奏王珪等所議未見詳定濮王當稱何親名與不
名珪等議濮安於仁宗爲兄於皇帝宜稱皇伯而不名
如楚王涇王故事中書又奏禮與令及五服年月敕出
繼之子於所繼所生皆稱父母又漢宣帝光武皆稱父
爲皇考今珪等議稱濮王爲皇伯於典禮未有明據請
下尚書省集三省御史臺議奏方議而皇太后手詔詰
責執政於是詔曰如聞集議不一權宜罷議令有司博
求典故以聞禮官范鎮等又奏漢之稱皇考稱帝稱皇
立寢廟序昭穆皆非陛下聖明之所法宜如前議爲便
自是御史吕誨等彈奏歐陽修首建邪議韓琦曾公亮
趙槩附會不正之罪固請如王珪等議既而内出皇太
后手詔曰吾聞羣臣議請皇帝封崇濮安懿王至今未
見施行吾載閱前史乃知自有故事濮安懿王譙國夫
人王氏襄國夫人韓氏仙遊縣君任氏可令皇帝稱親
濮安懿王稱皇王氏韓氏任氏並稱后事方施行而英
宗即日手詔曰稱親之禮謹遵慈訓追崇之典豈易克
當且欲以塋爲園即園立廟俾王子孫主奉祠事翌日
誨等以所論列彈奏不見聽用繳納御史勑誥家居待
罪誨等所列大抵以爲前詔稱權罷集議後詔又稱且
欲以塋爲園即追崇之意未已英宗命閤門以誥還之
誨等力辭臺職誨等既出而濮議亦寢至神宗元豐二
年詔以濮安懿王三夫人可並稱王夫人云王二十八
子長宗懿英宗時爲宿州團練使封和國公神宗以宗
懿濮安懿王元子追封舒王子仲鸞常州防禦使父薨
諸子皆進官獨不忍受喜翰墨樂施與九族稱賢卒贈
武康軍節度使洋國公諡曰良仲鸞弟仲汾幼喜書史
一讀成誦居父喪鄰於毁瘠卒官萊州防禦使贈昭化
軍節度使榮國公次宗樸爲隴州防禦使封岐國公宗
樸與英宗友愛初詔英宗入居慶寧宫固辭宗樸率近
屬敦勸乃入治平中建濮王園廟宗樸遂拜彰德軍節
度使封濮國公奉王後神宗即位加同平章事兼侍中
進封濮陽郡王薨贈太師中書令追封定王諡僖穆子
仲佺父殁不食者數日母葬時天大雪步泥中扶翼道
路歎惻以潤州觀察使卒贈開府儀同三司宗樸既薨
宗誼襲封官至昭化軍節度使同中書門下平章事薨
贈太師中書令廣陵郡王諡莊孝宗暉元豐中以淮康
軍節度使襲濮國公安懿王及三夫人改祔命為誌并
題神主加同中書門下平章事開府儀同三司進嗣濮
王哲宗立改鎮南節度使檢校司徒紹聖元年薨年六
十七贈太師追封懷王諡榮穆子仲璲先是濮國嗣王
四孟詣洛享園廟以河南府縣官充亞終獻宗暉之襲
封也神宗始命以其子爲之仲璲遂以終獻侍祠凡十
餘年父喪哀痛不能勝纔服除而卒官右監門衛大將
軍合州刺史宗晟紹聖元年六月以武安軍節度使判
大宗正事加檢校司徒嗣濮王明年三月薨年六十五
贈太師昌王諡端孝宗晟好古學蔵書數萬卷仁宗嘉
之益以國子監書治平將郊而雨或議改祫享英宗訪
諸宗晟對曰陛下初郊見上帝盛禮也豈宜改卜至誠
感神在陛下精意而已帝嘉納及郊雨霽帝數被疾密
請早建儲貳以係天下之望世稱其忠宗晟薨哲宗紹
聖二年四月宗愈以鎮安節度使開府儀同三司檢校
司徒嗣封故事嗣王以四時詣祠所宗愈方屬疾或曰
不可以暑行曰吾身主祀而不往非禮也強輿以行疾
遂亟是年八月薨年六十五贈太師追封襄王諡恭憲
宗綽嗣官至河陽三城節度使檢校司徒紹聖三年二
月薨年六十二贈太師追封榮王諡孝靖宗楚累拜武
勝軍節度使開府儀同三司封南陽郡王紹聖三年三
月以檢校司徒改武昌節度使嗣濮王既嗣爵當詣園
薦獻會疾以弟宗漢代行歎曰不能親奉籩豆饗我先
王而浮食厚禄安乎請以爵授弟不許四年六月薨贈
太師惠王諡僖節宗祐克已自約蕭然若寒士好讀書
尤喜學易嘉祐中從父允初未立嗣咸推其賢詔以宗
祐為後泣曰臣不幸幼失怙恃將終身悲慕忍爲人後
乎敢以死請仁宗憐而從之累遷清海軍節度使開府
儀同三司封乘城郡王紹聖四年八月加檢校司徒嗣
濮王時以病當祠園廟不肯移疾自秋涉冬連往來元
符元年春又亟往遂薨于祠下贈太師追封欽王諡穆
恪宗漢英宗幼弟也累拜保寧軍留後鄴國公東陽安
康郡王元符初以彰德軍節度使開府儀同三司檢校
司空嗣濮王徽宗即位徙寧江保平泰寧三鎮判大宗
正事加檢校司徒太保太尉帝幸濮邸遷其子孫官時
安懿王諸子獨宗漢在恩禮隆腆大觀三年八月薨贈
太師追封景王諡孝簡宗漢善畫嘗作八鴈圖人稱其
工仲增嗣仲增濮王孫於屬爲長故封官至彰德軍節
度使開府儀同三司政和五年九月薨贈少師追封簡
王諡穆孝仲御自幼不羣通經史多識朝廷典故居父
宗晟喪哲宗起知宗正力辭詔虚位以須終制累遷鎮
寧保寧昭信武安節度使封汝南華原郡王政和中以
檢校少傅泰寧軍節度使開府儀同三司嗣封天寧節
遼使在廷宰相適謁告仲御攝事率百僚上壽若素習
者帝每見必加優禮稱爲嗣王宣和四年五月薨年七
十一贈太傅追封郇王諡康孝仲爰嗣徽宗即位拜建
武節度使爲大宗正加開府儀同三司封江夏郡王徙
節泰寧定武檢校少保少傅宣和五年六月薨年七十
贈太保追封恭王仲理嗣靖康初爲安國軍節度使加
檢校少保開府儀同三司嗣濮王者英宗本生父後也
治平三年立濮王園廟元豐七年封王子宗暉爲嗣濮
王世世不絶封高宗南遷奉濮王神主于紹興府光孝
寺仲湜字巨源楚榮王宗輔之子安懿王孫也初名仲
泹熙寧十年授右内率府副率累遷密州觀察使知西
外宗正事保大軍承宣使欽宗嗣位授靖海節度使更
今名召知大宗正事未行汴京失守康王即帝位于南
京仲湜由漢上率衆徑謁時嗣濮王仲理北遷乃詔仲
湜襲封加開府儀同三司歴檢校少保少傅紹興元年
充明堂亞獻七年薨帝為輟朝賜其家銀帛追封儀王
諡恭孝仲湜事母以孝聞喜親圖史性酷嗜珊瑚每把
玩不去手大者一株至以數百千售之高宗嘗問墜地
則何如仲湜對曰碎矣帝曰以民膏血易無用之物朕
所不忍仲湜慚不能對子士從士街士籛士衎士歆士
從靖康末爲洺州防禦使建炎二年同知西外宗正事
主管高郵軍宗子士從招潰卒置屯奏假江淮制置使
許之賊李在犯楚州士從遣部將乘虚掩襲狃於小勝
軍無紀律敗績士從移司衡温二州臣僚以其弟士籛
撓州縣士從不能制遂罷紹興四年遷涇洪二州觀察
使權知濮王園令士從乞擇利便地奉安神位從之六
年士街授象州防禦使遷華州觀察使同知大宗正事
安慶軍承宣使主奉濮王祠事初以軍興南班宗子權
罷歲賜至有身殁而不能殮者士街言于朝詔復舊制
三十年拜安德軍節度使典宗司凡十四年士籛官至
安慶軍節度使同知大宗正事隆興元年上言宗司文
移視官叙高下令詪臣兄也位反居臣下失尊卑敘乞
易置之詔可其奏士衎官至崇慶軍節度使知西外宗
正事右諫議何溥論士衎強市海舟罷官已而詔歸南
班奉朝請隆興中以邊事未寧與士籛奏减奉給恩賞
之半以助軍興詔加奬諭仲儡景王宗漢子也初授右
内率府副率轉右監門衛大將軍建炎末授武功大夫
忠州防禦使紹興中遷濟州知南外宗正事八年加檢
校少保向德軍節度使襲封嗣濮王仲儡生而不慧以
次得封入見榻前慟哭帝驚問故荅語狂謬帝優容之
九年薨上輟朝三日追封瓊王諡恭惠士俴安懿王曾
孫也紹興二十五年十一月襲封除崇慶軍節度使初
仲儡薨秦檜專政罷襲檜死始封士俴踰年薨贈少師
追封思王諡温靖士輵士俴弟也紹興二十八年由建
州觀察使襲封授昭化軍節度使初懿王神貌奉安報
恩寺西挾屋居隘陋士輵請别營祠堂許之久之加檢
校少保累加開府儀同三司賜嗣濮王居為世業除知
大宗正事累加三少充醴泉觀使淳熙七年薨贈太傅
追封安王士歆仲湜第十一子也由保康軍節度使襲
封加開府儀同三司累陞三少慶元二年薨贈太傅追
封韶王不安懿王元孫也年七十六累轉武功郎士
歆既薨不年最高得襲封除福州觀察使由庶官襲
封自不始慶元五年轉武安軍承宣使俄薨贈開府
儀同三司追封蔣國公不&KR2724;由武經大夫授利州觀察
使襲封開禧初遷寧遠軍承宣使薨贈開府儀同三司
追封安國公不儔開禧二年由安遠軍承宣使襲封除
昭慶軍節度使遷檢校少保嘉定十年薨贈少師追封
高平郡王不嫖由武翼大夫襲封授福州觀察使時嘉
定十一年也踰年而薨贈開府儀同三司追封惠國公
臣僚上言嗣濮王元降指揮雖有擇高年行尊之文然
高宗朝儀王仲湜以德望俱隆越仲孮而選拜武德郎
&KR1973;次當襲封以官卑乃命士㒟權奉祠事越十六年始
正士俴之封是亦不拘定制也乞自今應封者命大宗
司銓量都堂審察閤門引見然後奏取進止寧宗然之
不淩父士䅳不嫖既薨不淩由右千牛衛將軍授福州
觀察使襲封嘉定十五年遷奉國軍承宣使十七年薨
贈開府儀同三司追封惠國公
宋史卷二百四十五
宋史卷二百四十五考證
周恭肅王元儼傳賜白金五千兩固辭不受(臣宗楷)
按邵氏聞見錄周恭肅王數取金錢於有司積數百
萬有司以聞詔除之御史沈邈言其不可帝慘然曰
御史誤矣太宗之子八人惟王一人在耳朕當以天
下爲養數百萬錢不足計也據此與本傳所載不同
宋史卷二百四十五考證
