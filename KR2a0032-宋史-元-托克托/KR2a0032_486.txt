宋史卷四百八十六
元中書右丞相總裁托克托等修
列傳第二百四十五
外國二
夏國下
秉常毅宗之長子母曰恭肅章憲皇后梁氏治平四年
冬即位時年七歲梁太后攝政熙寧元年三月遣新河
北轉運使刑部郎中薛宗道等來告哀神宗問殺楊定
事宗道言殺人者先已執送之矣乃賜詔慰之并諭令
上大首領數人姓名當爵禄之俟崇貴至即行冊禮及
崇貴至云定奉使諒祚常拜稱臣且許以歸沿邊熟戸
諒祚遺之寳劔寳鑑及金銀物初定之歸上其劒鑑而
匿其金銀言諒祚可制帝喜遂擢知保安既而夏人失
綏州以為定賣已故殺之至是事露帝薄崇貴等罪而
削定官沒其田宅萬計二年二月遣河南監牧使劉航
等冊秉常為夏國主三月夏人入秦州䧟劉溝堡殺范
愿既而進誓表乞班誓詔及請以安遠塞門二砦易綏
州初朝議欲官爵夏之首領計分其勢郭逵以為彼必
不受詔且彼既恭順宜布以大信不當誘之以利秉常
果不奉詔遣都羅重進來言曰上方以孝治天下柰何
反教小國之臣叛其君哉於是前議遂罷乃賜誓詔而
綏州待得二砦迺還夏主受冊而二砦不歸且欲先得
綏州遣罔萌訛以誓詔來言及趙卨往交地萌訛對以
朝廷本欲得二砦地界非所約卨曰若然塞門二墻墟
耳安用之遂罷詔城綏州八月表請去漢儀復用蕃禮
從之十月遣使來謝封冊三年五月夏人號十萬築閙
訛堡知慶州李復圭合蕃漢兵纔三千偪遣偏將李信
劉甫种詠等出戰信等訴以衆寡不敵復圭威以節制
親畫陣圖方略授之兵進遂大敗復圭懼欲自解即執
信等而取其圖略命州官李昭用劾以故違節制詠瘐
死獄中斬信甫配流郭貴復出兵卭州堡夜入欄浪市
掠老幼數百又襲金湯而夏人已去惟殺其老幼一二
百人以功告捷而邊怨大起矣八月夏人遂大舉入環
慶攻大順城柔遠砦荔原堡淮安鎮東谷西谷二砦業
樂鎮兵多者號二十萬少者不下一二萬屯榆林距慶
州四十里游騎至城下九日乃退鈐轄郭慶高敏魏慶
宗秦勃等死之四年正月种諤謀取横山領兵先城囉
兀進築永樂川賞逋嶺二砦分遣都監趙璞燕達築撫
寧故城及分荒堆三泉吐渾川開光嶺葭蘆川四砦與
河東路脩築各相去四十餘里二月夏人來攻順寧砦
復圍撫寧折繼昌高永能等擁兵駐細浮圖去撫寧咫
尺囉兀兵勢尚完种諤在綏德節制諸軍聞夏人至茫
然失措欲作書召燕達戰怖不能下筆顧轉運判官李
南公涕泗不已於是新築諸堡悉䧟將士千餘人皆沒
初朝議以諤新築囉兀城去綏德百餘里偏梁險狹難
於餽餉且城中無井泉遣李評張景憲往視之未至而
撫寧䧟遂詔棄囉兀城五月燕達以戍卒輜重歸自囉
兀為夏人邀擊達多失亡九月夏遣使入貢且以二砦
易綏州乞如舊約詔不允五年正月夏鈐轄結勝為麟
州步將王文郁戰降授供奉官久之謀竄歸事覺詔聽
其去六月夏人還荔原堡逃背熟戸嵬通等七十八人
閏七月遣部將景思立王存以涇原兵出南路王韶由
東谷徑趨武勝未至十餘里逢夏人戰遂至其城瞎藥
棄城夜遁大首領曲撒四王阿南珂出奔乃城武勝十
二月遣使進馬贖大藏經詔賜之而還其馬八年三月
夏人以索蕃漢部盜人畜投南界者牒熙河經略司請
高太尉赴三岔堡會議牒稱大安二年乃詔鄜延經略
司令牒宥州問妄稱年號且牒非其地分邊臣會議皆
違越生事是必夏主不知請問之夏人進奉山陵後期
詔令先至永厚陵設祭後至闕奉慰帝謂輔臣曰元昊
昔僭號遣使上表稱臣其辭猶遜朝廷不先詰其所以
然而遽絶之縱邊民蕃部討虜故元昊嘗自謂為諸羌
所立不得辭朝廷不得命不得已而變西師亟戰輙敗
天下騷然仁宗悔之當元昊僭書來獨諫官吳育謂難
以中國叛臣處之或可稍易以名號議者皆以為不然
卒困中原而後歲賜封冊為夏國主良可惜哉元豐二
年六月夏人自滿堂川入大會平殺防田人馬兵官李
浦等逼逐出塞九月綏德把截楊永慶聲徼循邊而掩
取蕃部首級詐言斬犯邊人詔毁永慶出身文字送西
京編管四年四月有李將軍清者本秦人說秉常以河
南地歸宋國母知之遂誅清而奪秉常政鄜延總管种
諤乃疏秉常遇弑國内亂宜興師問罪此千載一時之
會帝然之遂遣王中正往鄜延環慶稱詔募禁兵從者
將之詔熙河李憲等以秉常見囚大舉征夏及詔諭夏
國嵬名諸部首領能扳身自歸及相率共誅國讐當崇
其爵賞敢有違拒者誅九族八月中正及諤言涇原環
慶會兵取靈州復討興州麟府鄜延先會夏州取懷州
渡會興州憲總七軍及董氊兵三萬至新市城遇夏人
戰敗之王中正出麟州禡辭自言皇帝親征提兵六萬
才行數里即奏已入夏境屯白草平九日不進環慶經
略使高遵裕將步騎八萬七千涇原總管劉昌祚將卒
五萬出慶州諤將鄜延及畿内兵九萬三千出綏德城
九月諤圍米脂夏人來救戰于無定川大破之斬首五
千級十月遂克米詣降守將令分訛遇進攻石州中正
以河東軍度無定河循水北行地皆沙濕士馬多䧟沒
遂繼諤趨夏川而民皆潰軍無所得遵裕至清遠軍攻
靈州夏人決黃河灌營復抄絶餉道士卒凍溺死餘兵
纔萬三千人遂歸夏人追戰將官俞平死之中正至宥
州奈王井糧盡士卒死亡者已二萬乃引軍還諤兵無
食會大雪死遂潰入塞者纔三萬人昌祚遇夏人于磨
臍隘夏之拒者二三萬人昌祚乃分兵渡葫蘆河奪其
隘與統軍國母弟梁大王戰遂大破之憲營于天都山
下焚夏之南牟内殿并其館庫追襲其統軍仁多㖫丁
敗之擒百人遂班師涇原總兵侍禁魯福彭孫護餽餉
至鳴沙川與夏人三戰敗績初夏人聞宋大舉梁太后
問策于廷諸將少者盡請戰一老將獨曰不湏拒之但
堅壁清野縱其深入聚勁兵于靈夏而遣輕騎抄絶其
餽運大兵無食可不戰而困也梁后從之宋師卒無功
五年正月遼使涿州遣書云夏國來稱宋兵起無名不
測事端神宗報以夏國主受宋封爵昨邊臣言秉常見
為母黨囚辱比令移問事端其同惡不報繼又引兵數
萬侵犯我邊界義當有征今彼以屢遭敗衂故遣使詭
情陳露意在間貳想彼必以悉察夏人聞此遂不至五
月沈括請城古烏延城以包横山使夏人不得絶沙漠
遂遣侍中徐禧内侍押班李舜舉往議禧復請于銀夏
宥之界築永樂城永樂依山無水泉獨种諤極言不可
禧率諸將竟城之賜名銀川砦禧等還米脂以兵萬人
屬曲珍守之永樂接宥州附横山夏人必爭之地禧等
既城去九日夏人來攻珍使報禧乃挾李舜舉來援而
夏兵至者號三十萬禧登城西望不見其際宋軍始懼
翌日夏兵漸逼禧乃以士萬陣城下坐譙門執黃旗令
衆曰視吾旗進止夏人縱鐵騎渡河或曰此號鐵鷂子
當其半濟擊之乃可有逞得地則其鋒不可當也禧不
聽鐵騎既濟震盪衝突大兵從之禧師敗績將校寇偉
李思古高世才夏儼程博古及使臣十餘輩士卒八百
餘人盡没詔李憲張世矩往援及令括遣人與約退軍
當還永樂地夏人進侵及縣門潰歸城者決水砦為道
以登夏人因之奔歸于城者三萬人皆沒夏兵圍之者
厚數里遊騎掠米脂將士晝夜血戰城中乏水已數日
鑿井不得泉渴死者大半括等援兵及餽運皆為夏大
兵所隔夏人呼珍來講和呂整景思義相繼而行夏人
髠思義囚之而城圍者已浹旬矣夜半夏兵環城急攻
城遂䧟高永能戰沒禧舜舉運使李稷皆死於亂兵惟
曲珍王湛李浦呂整祼跣走免蕃部指揮馬貴獨誓死
持刀殺數十人而沒是役也死者將校數百人士卒役
夫二十餘萬夏人乃耀兵米脂城下而還宋自熙寧用
兵以來凡得葭蘆吳保義合米脂浮圖塞門六堡而靈
州永樂之役官軍熟羌義保死者六十萬人錢粟銀絹
以萬數者不可勝計帝臨朝痛悼而夏人亦困弊夏西
南都統昂星嵬名濟迺移書劉昌祚曰中國者禮樂之
所存恩信之所出動止猷為必適于正若乃聽誣受間
肆詐窮兵侵人之土疆殘人之黎庶是乖中國之體為
外邦之羞昨者朝廷暴興甲兵大窮侵討蓋天子與邊
臣之議為夏國方守先誓宜出不虞五路進兵一舉可
定故去年有靈州之役今秋有永樂之戰然較其勝負
與前日之議為何如哉朝廷於夏國非不經營之五路
進討之策諸邊肆撓之謀皆嘗用之矣知徼幸之無成
故終於樂天事小之道況夏國提封一萬里帶甲數十
萬南有于闐作我歡鄰北有大燕為我強援若乘間伺
便角力竸鬭雖十年豈得休哉即念天民無辜受此塗
炭之苦國主自見伐之後夙夜思念為自祖宗之世事
中國之禮無或虧貢聘不敢怠而邊吏幸功上聰致惑
祖宗之盟既阻君臣之分不交存亡之機發不旋踵朝
廷豈不恤哉至於魯國之憂不在顓臾隋室之變生於
楊感此皆明公得於胸中不待言而後喻今天下倒垂
之望正在英才何不進讜言闢邪議使朝廷與夏國歡
好如初主民重見太平豈獨夏國之幸乃天下之幸也
昌祚上其書帝喻答之六年二月夏人大舉圍蘭州已
奪兩關門鈐轄王文都集死士七百夜縋城而下持短
兵突營遂拔去五月復來圍九日大戰侍禁韋禁死之
乃解去閏六月遣使謨箇咩迷乞遇來貢表曰夏國累
得西蕃征王子書稱南朝與夏國交戰歲久生靈荼毒
欲擬通柱緣夏國先曾請所陵疆土不從以來未便輕
許西蕃再遣使散入昌郡丹星等到國稱南朝語言計
會但當遣使齎表自令引赴南朝切念臣自歴世以來
貢奉朝廷無所虧怠至於近歲尤甚歡和不意憸人誣
間朝廷特起大兵侵奪疆土城砦因兹構怨歲致交兵
今乞朝廷示以大義特還所侵倘垂開納别效忠勤乃
賜詔曰頃以權強敢行廢辱朕用震驚令邊臣往問匿
而不報王師徂征蓋討有罪今遣使造庭辭禮恭順仍
聞國政悉復故常益用嘉納已戒邊吏毋輙出兵爾亦
其守先盟遂詔陜西河東經略司其新復城砦徼循毋
出三二里夏之歲賜如舊七年正月圍蘭州李憲戰却
之六月攻德順軍廵檢王友戰死九月圍定西城燒龕
谷族帳遂以十月攻至靜邊鈐轄彭孫敗之殺其首領
仁多㖫丁十二月攻清遠隊將白玉李貴死之八年三
月神宗崩賜以遺留物夏人攻葭蘆供奉王英戰死七
月遣使丁拏嵬名謨鐸副使呂則陳聿精等來奠慰十
月遣芭良嵬名濟賴昇聶張聿正進助山陵禮物夏國
主母梁氏薨訃至以朝散郎刑部郎中杜紘充祭奠使
東頭供奉官閤門祗候王有言充弔慰使夏以主母遣
留物來進元祐元年二月始遣使入貢五月遣鼎利罔
豫章來賀哲宗即位六月復遣訛囉聿來求所侵蘭州
米脂等五砦使未至蘇轍兩疏請因其請地而與之司
馬光言此邊鄙安危之機不可不察靈夏之役本由我
起新開數砦皆是彼田今既許其内附豈宜靳而不與
彼必曰新天子即位我卑辭厚禮以事中國庶幾歸我
侵疆今猶不許則是恭順無益不若以武力取之小則
上書悖慢大則攻䧟新城當此之時不得已而與之其
為國家之恥無乃甚於今日乎羣臣猶有見小忘大守
近遺遠惜此無用之地使兵連不解為國家之憂願決
聖心為兆民計時異議者衆唯文彥博與光合遂從之
秋七月乙丑秉常殂時年三十六在位二十年改元乾
道二年天賜禮盛國慶五年大安十一年天安禮定一
年諡曰康靖皇帝廟號惠宗墓號獻陵子乾順立
乾順惠宗之長子也母曰昭簡文穆皇后梁氏生三歲
即位元祐元年十月以父殂遣使呂則罔聿謨等來告
哀詔自元豐四年用兵所得城砦待歸我䧟執民當畫
以給還乃遣金部員外郎穆衍充祭奠使供備庫使張
楙充弔慰使夏遣使進馬駞來賀龍興節二年正月遣
權樞密院都承旨公事劉奉世為冊禮使崇儀副使崔
象先副之冊乾順為夏國主仍節度西平王三月夏遣
大使映吳嵬名諭密副使廣樂毛示聿等詣太皇太后
進駞馬以謝奠慰七月夏人攻鎮戎軍諸堡劉昌祚等
禦之而退三年三月攻德靖砦諸將米贇郝普戰死詔
劉昌祚以涇原萬人駐德順軍熙河五千人駐通遠軍
據秦鳳要害以為掎角夏人遂攻龕谷砦砦兵及東關
堡廵檢等戰不利死者幾百人四年二月始遣使謝封
冊六月稍歸永樂所獲人遂以葭蘆米脂浮圖安疆四
砦與之而畫界未定遣崇儀使董正叟如京使李玩押
賜夏國生日禮物及冬服七月坤成節十二月興龍節
皆遣使來賀五年六月夏人來言畫疆界者不依綏州
内十里築堡鋪供耕牧外十里立封堠作空地例以辨
兩國界詔曰已諭邊臣如約夏之封界當亦體此冬攻
蘭州之質孤勝如堡既而遣使來賀正旦六年七月遣
使來賀坤成節九月圍麟府三日殺掠不計鄜延都監
李儀等盡沒七年屢攻綏德城以重兵壓涇原境留五
旬大掠築壘于沒烟峽口以自固游師雄請自蘭州李
諾平東抵通遠定西通渭之間建汝遮納迷結珠龍三
砦及置護耕七堡以固藩籬穆衍請於質孤勝如二堡
之間城李諾平以控要害議未決秦鳳都監康謂以為
夏之所以未臣附而屢肆兵者以我勢分於隄備兵未
練而賞罰失當耳若擇銳結伍伺彼之動聚則先擊散
則復襲則彼分而我聚以衆擊寡可得志也詔謂詣闕
而下其事於諸道八年四月復遣使以蘭州一境易塞
門二砦詔數其違順不常而却其請紹聖元年二月夏
進馬助太皇太后山陵復遣使再議易地詔不允三年
九月大入鄜延西自順寧招安砦東自黑水安定中自
塞門龍安金明以南二百里間相繼不絶至延州北五
里十月忽自長城一日馳至金明列營環城國主子母
親督桴鼓縱騎四掠知麟州有備復還金明而後騎之
精銳者留龍安邊將悉兵掩擊不退金明乃破守兵二
千八百人惟五人得脱城中糧五萬石草千萬束皆盡
將官皇城使張俞死之既還留一書置漢人頸上曰貸
汝命為我投於經略使處其言曰夏國昨與朝廷議疆
場惟有小不同方行理䆒不意朝廷改悔却於坐團鋪
處立界本國以恭順之故亦黽勉聽從遂於境内立數
堡以護耕而鄜延出兵悉行平蕩又數數入界殺掠國
人共憤欲取延州終以恭順止取金明一砦以示兵鋒
亦不失臣子之節也延師呂惠卿上于樞密院而不以
聞初哲宗聞夏人來寇泰然笑曰五十萬衆深入吾境
不過十日勝不過一二砦湏去已而果破金明引退四
年正月涇原都鈐轄王文振率諸將破沒煙峽新砦斬
獲三千餘級二月夏復以七萬衆攻綏德鄜延將兵戰
退之元符元年十二月涇原折可適掩夏西壽統軍嵬
名阿理監軍妹勒都逋獲之彗星見乾順赦國中二年
正月國母梁氏薨遼遣使蕭德崇來為夏人議和乃復
書謂若果出至誠深悔謝罪當徐度所宜開以自新之
路五月夏蘭會正鈐轄革瓦孃以部落來降授内殿崇
班賜銀絹緡錢各三百七月環州种朴徼赤羊川獲賞
囉訛乞家屬百五十餘口孳畜五千夏人千餘騎來追
戰却之擒監軍訛勃囉及首領淚丁訛遇詔令赴闕存
恤訛乞家屬又遣人持其家信號往招之九月夏人來
告國母哀因上表謝過詔夏主省所上表能抗章引慝
已諭邊臣我疆彼界毋相侵犯已而夏以二千騎出浮
圖岔來戰供奉官陳告差使李戭死之閏九月古邈川
部族叛熙河將王愍率兵掩擊翌日夏人馬數萬圍愍
等力戰敗之擒其鈐轄嵬名乞遇統制苗履又戰於青
唐峗夏人敗績十二月遂遣今能嵬名濟等進誓表曰
臣國久不幸時多遇凶兩經母黨之擅權累為奸臣之
竊命頻生邊患增怒上心釁端既深理訴難達幸凶黨
伏誅稚躬反正遐馳懇奏陳前咎之所歸乞紹先盟果
淵衷之俯納故班詔而申諭獲貢誓以輸誠謹當飭疆
吏而永絶爭端戒國人而常遵聖化違約則凶咎再降
背盟則基緒非延約束事條恭依處分詔報曰爾以凶
黨造謀數干邊吏而能悔過請命祈紹先盟念彼種人
均吾赤子措之安静乃副朕心嘉爾自新俯從厥志爾
無爽約朕不食言自今已往歲賜仍舊三年正月哲宗
崩徽宗即位九月夏遣使來奠慰及賀即位十月復遣
使來賀天寧節建中靖國元年乾順始建國學設弟子
員三百立養賢務以廪食之崇寧三年蔡京秉政使熙
河王厚招夏國卓羅右廂監軍仁多保忠厚云保忠雖
有歸意而下無附者章數上不聽京愈責厚急乃遣弟
詣保忠許還為夏之邏者所獲遂追保忠赴牙帳厚以
保忠縱不為所殺亦不能復令軍政使得之一匹夫耳
何益於事京怒必令金帛招致之夏乃點兵延渭慶三
路各數千騎出沒聲言假兵于遼矣三年遼以成安公
主嫁乾順四年詔西邊能招致者毋問首從賞同斬級
令用京計也陶節夫在延州大加招誘乾順遺使巽請
皆拒之又令殺其牧放者夏人遂入鎮戎略數萬口執
知廓州高永年而去又攻湟州自是兵連者三年大觀
元年始遣人脩貢政和四年冬環州定遠大首領夏人
李訛&KR1529;以書遺其國統軍梁哆㖫曰我居漢二十年每
見春廪既虛秋庾未積糧草轉輸例給空劵方春未秋
士有饑色若捲甲而趨徑擣定遠唾手可取定遠既得
則旁十餘城不攻而下矣我儲榖累歲闕地而藏之所
在如是大兵之來斗糧無齎可坐而飽也哆㖫遂以萬
人來迎轉運使任諒先知其謀募民盡發窖榖哆㖫圍
定邊失所藏越七日訛&KR1529;遂以其部萬餘歸夏乾順築
臧底河城遂詔河東節度使童貫為陜西經略以討之
五年春遣熙河經略劉法將步騎十五萬出湟州秦鳳
經略劉仲武將兵五萬出會州貫以中軍駐蘭州為兩
路聲援仲武至清水河築城屯守而還法與夏人右廂
軍戰於古骨龍大敗之斬首三千級貫奏凱皆遷秩秋
仲武王厚復合涇原鄜延環慶秦鳳之師攻夏臧底河
城敗績死者十四五秦鳳第三將全軍萬人皆沒厚懼
厚賂貫而匿之冬夏人以數萬騎略蕭關而去六年春
劉法劉仲武合熙秦之師十萬攻夏仁多泉城三日不
克援後期不至城中請降法受其降而屠之獲首三千
級种師道以十萬衆復攻臧底河城克之十一月夏人
大舉攻涇原靖夏城時久無雪夏先使數萬騎繞城踐
塵漲天兵對不覩乃潛穿壕為地道入城中城遂䧟復
屠之而去宣和元年童貫復逼劉法使取朔方法不得
已引兵二萬出至統安城遇夏國主弟察哥郎君率步
騎為三陣以當法前軍而别遣精騎登山出其後大戰
移七時前軍楊惟忠敗入中軍後軍焦安節敗入左軍
朱定國力戰自朝及暮兵不食而馬亦渴死多法乘夜
遁比明走七十里至盍朱峗守兵見追之墜崖折足為
一别瞻軍斬首而去是役死者十萬貫隠其敗而以捷
聞察哥見法首惻然語其下曰劉將軍前敗我於古骨
龍仁多泉吾常避其鋒謂天生神將豈料今為一小卒
梟首哉其失在恃勝輕出不可不戒遂乘勝圍震武劉
仲武何瓘等赴之乃解去震武在山峽中熙秦兩路不
能餉自築三歲間知軍李明孟清皆為夏人所殺初夏
人䧟法軍圍震武欲拔之察哥曰勿破此城留作南朝
病塊乃自引去而宣撫司受解圍之賞者數百人實自
去之也諸路所築城砦皆不毛夏所不爭之地而關輔
為之蕭條果如察哥之言十月夏遣使來賀天寧節投
以誓詔不取貫不能屈但迫館伴強之使持還及邊遂
棄之而去賈炎得而上之貫始大沮欽宗即位遣使來
賀正旦先是金人滅遼尼堪遣察勒瑪使夏國許割天德
雲内金肅河清四軍及武州等八館之地約攻麟州以
牽河東之勢靖康元年三月夏人遂由金肅河清渡河
取天德雲内武州河東八館之地四月䧟震威城兵馬
監押朱昭死之繼而金貴人烏舍以數萬騎陽為出獵
掩至天德逼逐夏人悉奪有其地夏人請和金人執其
使歲丁未乾順改元正德時建炎元年也是歲九月金
帥烏珠回雲中遣保靜軍節度使楊天吉約侵宋乾順
許之十月通問使傅雱見金左監軍希尹于雲中希尹
以國書授雱為夏國請熙寧以來侵地蓋彼既奪其地
乃責償于宋以報之二年正月以主客員外郎謝亮為
陜西撫諭使兼宣諭使從事郎何洋為太學博士持詔
書賜乾順亮西入關鄜延經略使王庶遺亮書曰大夫
出疆有可以安社稷利國家者專之可也夏國為患小
而緩金人為患大而急方其挫銳熙河奔北鄜延秋稼
未登兵士困餓閤下苟能仗節督諸路協同義舉雖未
足盡雪舊耻亦可驅逐渡河全秦奠枕徐圖恢復矣亮
不能用遂由環慶入西夏慶歴後夏國主嘗以賓禮見
使者亮至乾順乃倨然見之留居幾月始與約和罷兵
亮歸而夏之兵已躡其後襲取定邊軍明年亮還行在
二月金帥羅索連䧟長安鳳翔隴右大震夏人諜知關
陜無備遂檄延安府言大金割鄜延以隷本國湏當理
索敢違拒者發兵誅討之帥臣王庶檄報曰金人初犯
本朝嘗以金肅河清界爾今誰與守國家以奸臣貪得
不恤鄰好遂至于此貪利之臣何國無之豈意夏國躬
蹈覆轍比聞金人欲自涇原徑擣興靈方切寒心不圖
尚欲乘人之急幕府雖士卒單寡然類皆節制之師左
支右吾尚堪一戰果能辦此何用多言因遣諜間其用
事臣李遇夏人竟不出是歲開封尹宗澤奏疏請北伐
且言乞遣辯士西說夏國東說高麗俾出助兵三年知
樞密院事張浚使川陜謀北伐欲通夏國為援奏請國
書詔從之七月浚西行復以主客員外郎謝亮假太常
卿權宣府處置司參議官再使夏國四年正月浚遣亮
往迄不得其要領而還十月環慶路統制慕洧叛降于
夏國紹興元年二月同州觀察副使劉惟輔棄德順軍
輸欵于夏夏人拒不受八月詔以夏本敵國毋復班歴
日十一月川陜宣撫副使吳玠始遣人通夏國書二年
九月呂頥浩言聞金夏交惡夏國屢遣人來吳玠關師
古軍中宜令張浚通問以撢其情是歲伊都謀結燕雲
之人圖女直尼堪覺欲誅之伊都父子遁入夏國夏人
以其兵少不納四年十二月吳玠奏夏國數通書有不
忘本朝意五年乾順改元大德七年正月吳璘奏西蕃
三十八族首領趙繼忠來歸用可扼西夏右臂十月偽
齊知同州李世輔謀執金帥薩里罕歸宋不克遂奔夏
世輔父母親族在延安者金人殺之無遺類九年夏人
䧟府州靈芝生於後堂高守忠家乾順作靈芝歌俾中
書相王仁宗和之乾順以世輔為静難軍承宣使鄜延
岐雍等路經略安撫使世輔請兵將報延安之役夏主
俾先討别種酋豪號青面夜义者世輔擒之以報乾順
乃為出兵遣文臣王樞武臣&KR1529;訛等隨之世輔軍至延
安薩里罕走耀州世輔購得害其父母者殺之東城聞
金人降赦歸宋河南地乃說王樞等降宋&KR1529;訛不從世
輔抽刀斫之不中遂縛樞命王晞韓護送行在五月丙
午世輔以其衆三千人歸宋授世輔護國承宣使樞密
行府前軍都統制賜名顯忠六月四日乾順殂年五十
七在位五十四年改元天儀治平四年天祐民安八年
永安三年貞觀十三年雍寧五年元德八年正德八年
大德五年諡曰聖文皇帝廟號崇宗墓號顯陵子仁孝
嗣仁孝崇宗長子也紹興九年六月崇宗殂即位
時年十六十月詔還王樞及夏國之俘百九十人十一
月仁孝尊其母曹氏為國母十二月納后罔氏十年夏
改元大慶三月詔胡世將與夏人議入貢夏人不報十
一年六月夏樞密使慕洧弟慕濬謀反伏誅仁孝上尊
號曰制義去邪十一年九月夏國饑十三年三月地震
逾日不止地裂泉湧出黑沙歲大饑乃立井里以分振
之十三年夏改元人慶始建學校于國中立小學于禁
中親為訓導十四年彗星見坤宫五十餘日而滅占其
分在夏國十五年八月夏重大漢太學親釋奠弟子員
賜予有差十六年尊孔子為文宣帝十七年改元天盛
策舉人始立唱名法十八年復建内學選名儒主之增
脩律成賜名鼎新二十八年始立通濟監鑄錢二十九
年歸宋官李宗閏上書言夏國副使屈移嘗兩使南朝
以為衣冠禮樂非他國比怨金人叛盟奪其所與地此
其情可見壬子歲尼堪嘗聚兵雲中以窺蜀夏人謂將
圖已舉國屯境上以待其至今誠遣辯士往說之夏國
必不難出兵庶足為吾聲援以圖恢復書奏不報三十
年夏封其相任得敬為楚王三十一年立翰林學士院
以焦景顏王僉等為學士俾脩實錄金主亮犯四川宣
撫使吳璘檄西夏俾合兵討之三十二年夏國移置中
書樞密於内門外大禁奢侈始封制蕃字師野利仁榮
為廣惠王夏人聞金人南侵以騎兵二千至蔡園川及
馬家巉秃頭嶺將分道入攻宣撫使吳璘命鎮戎軍守
將秦弼說諭之金兵敗夏人乃還乾道三年五月夏國
相任得敬遣間使至四川宣撫司約共攻西蕃虞允文
報以蠟書七月得敬間使再至宣撫司夏人獲其帛書
傳至金人四年夏改元乾祐得敬以謀簒伏誅淳熙十
三年二月諜報故遼國達實林牙假道于夏以伐金密
詔利西都統制吳挺與制置使留正議之十三年四月
復詔挺結夏國當時論議可否及夏人從違史皆失書
紹熙四年九月二十日仁孝殂年七十在位五十五年
改元大慶四年人慶五年天盛二十一年乾祐二十四
年諡曰聖德皇帝廟號仁宗陵號壽陵子純佑嗣
純佑仁宗長子也母曰章獻欽慈皇后羅氏仁宗殂即
位時年十七明年改元天慶開禧二年正月二十日廢
遂殂年三十在位十四年諡曰昭簡皇帝廟號桓宗陵
號莊陵鎮夷郡王安全立安全崇宗之孫越王仁犮之
子開禧二年正月廢其主純佑自立明年改元應天嘉
定四年八月五日安全殂年四十二在位六年改元應
天四年皇建二年諡曰敬穆皇帝廟號襄宗陵號康陵
有子曰承禎齊國忠武王彦宗之子大都督府主遵頊
立遵頊始以宗室策試進士及第為大都督府主
嘉定四年七月三日立時年四十九改元光定金衞紹
王崇慶元年三月遣使冊為夏國王七年夏左樞密使
萬慶義勇遣二僧齎蠟書來西邊欲與共圖金人復侵
地制置使黃誼不報其後金人南遷議徙都長安遣元
帥持嘉以重兵宿鞏州夏主畏其侵迫乃遣樞密使都
招討寗子寧忠翼赴蜀閫議夾攻秦鞏聶子述俾利西
安撫丁焴答書飭將吏嚴兵以待時嘉定十二年三月
也子述尋罷去焴持議不可輕動師不可出十二月寗
子寕遣使復申前說且責我以失期時安丙再開宣閫
許之命利州副都統制程信任其責十三年八月寗子
寧以師期來告丙遂決意出師以奏劄聞諸朝不待報
可命將大舉卒無功夏人寗子寧嵬名公輔亦率其衆
歸國十四年正月丙回利州十六年遵頊自號上皇傳
位於其子德旺寳慶二年春遵頊殂年六十四改元光
定十三年諡曰英文皇帝廟號神宗丙戌七月德旺殂
年四十六改元乾定四年廟號獻宗清平郡王之子南
平王睍立二年丁亥秋為大元所取國遂亡
夏之境土方二萬餘里其設官之制多與宋同朝賀之
儀雜用唐宋而樂之器與曲則唐也河之内外州郡凡
二十有二河南之州九曰靈曰洪曰宥曰銀曰夏曰石
曰鹽曰南威曰會河西之州九曰興曰定曰懷曰永曰
涼曰甘曰肅曰瓜曰沙熙秦河外之州四曰西寧曰樂
曰廓曰積石其地饒五榖尤宜稻麥甘涼之間則以諸
河為溉興靈則有古渠曰唐涼曰漢源皆支引黃河故
灌溉之利歲無旱澇之虞其民一家號一帳男年登十
五為丁率二丁取正軍一人每負擔一人為一抄負擔
者隨軍雜役也四丁為兩抄餘號空丁願隷正軍者得
射他丁為負擔無則許射正軍之疲弱者為之故壯者
皆習戰鬭而得正軍為多凡正軍給長生馬駞各一團
練使以上帳一弓一箭五百馬一槖駞五旗鼓槍劔棍
棓粆袋披氊渾脱背索鍬钁斤斧箭牌鐵瓜篱各一刺
史以下無帳無旗鼓人各槖駞一箭三百幕梁一兵三
人同一幕梁幕梁織毛為幕而以木架有炮手工百人
號潑喜陡立旋風砲於槖駞安縱石如拳得漢人勇者
為前軍號撞令郎若脆怯無他伎者遷河外耕作或以
守肅州有左右廂十二監軍司曰左廂神勇曰石州祥
祐曰宥州嘉寧曰韋州静塞曰西壽保泰曰卓囉和南
曰右廂朝順曰丼州丼肅曰瓜州西平曰黑水鎮燕曰
白馬強鎮曰黑山威福諸軍兵總計五十餘萬别有擒
生十萬興靈之兵精練者又二萬五千别副以兵七萬
為資瞻號御圍内六班分三番以宿衞每有事於西則
自東點集而西於東則自西點集而東中路則東西皆
集用兵多立虛砦設伏兵包敵以鐵騎為前軍乘善馬
重甲刺斫不入用鈎索絞聯雖死馬上不墜遇戰則先
出鐵騎突陣陣亂則衝擊之步兵挾騎以進戰則大將
居後或據高險其人能寒暑饑渴出戰率用隻日避晦
日齎糧不過一旬弓皮弦矢沙柳簳惡雨雪晝舉煙揚
塵夜篝火以為候不耻奔遁敗三日輙復至其處捉人
馬射之號曰殺鬼招魂或縳草人埋於地衆射而還篤
信禨鬼尚詛祝每出兵則先卜卜有四一以艾灼羊脾
骨以求兆名炙勃焦二擗竹于地若揲蓍以求數謂之
擗算三夜以羊焚香祝之又焚榖火布静處晨屠羊視
其腸胃通則兵無阻心有血則不利四以矢擊弓弦審
其聲知敵至之期與兵交之勝負及六畜之災祥五榖
之凶稔俗皆土屋惟有命者得以瓦覆之
論曰拓䟦氏考諸前史可見也自赤辭納欵於貞觀立
功於天寳思恭以宥州著節於咸通夏雖未稱國而王
其土久矣子孫歴王五代宋興太祖即西平王加彝興
太尉德明在祥符間已追帝其父於國中逮元昊始顯
稱帝厥後因之與金同亡槩其歴世二百五十八年雖
嘗受封冊于宋宋亦稱有歲弊之賜誓詔之答要皆出
於一時之言其心未嘗有臣順之實也元昊結髮用兵
凡二十年無能折其強者乾順建國學設弟子員三百
立養賢務仁孝增至三千尊孔子為帝設科取士又置
宫學自為訓導觀其陳經立紀傳曰不有君子其能國
乎今史所載追尊諡號廟號陵名兼採夏國樞要等書
其與舊史有所牴牾則闕疑以俟知者焉
宋史卷四百八十六
