宋史卷一百十
元中書右丞相總裁托克托等修
禮志第六十三
禮十三(嘉禮一)
上尊號儀(高宗内禪儀上皇太后皇太妃冊寳儀)
舊史以飲食婚冠賓射饗宴脤膰慶賀之禮為嘉禮又
以歲時朝會養老宣赦拜表臨軒命官附之今依政和
禮分朝會為賓禮餘如其舊云
尊號之典唐始載於禮官宋每大祀群臣詣東上閤門
拜表請上尊號或三上或五上多謙抑弗許如允所請
即奏命大臣撰冊文及書冊寳其受冊多用祀禮畢日
御正殿行禮禮畢有司以冊寳詣閤門奉進入内建隆
四年羣臣三上表上尊號詔俟郊畢受冊前三日遣官
奏告天地宗廟社稷遂為定制其儀有司宿設崇元殿
仗衞文武百官並集朝堂之次攝太尉奉冊於案吏部
侍郎一員押司徒奉寳於案禮部侍郎一員押以五品
六品清資官充舉冊舉寳官皆承之以匣覆之以帊俱
詣殿門外之東太尉之前大樂令帥工人入就位諸侍
衛官及宰執兩制供奉官等立於殿階下香案前左右
如常入閤儀侍中奏中嚴外辦所司承旨索扇扇上皇
帝衮冕御輿出自西房樂作即御坐扇開樂止符寳郎
奉寳如常儀禮直官通事舍人分引太尉以下文武羣
官應北面位者各就横行位太常卿於冊案前導至丹
墀西階上少東北面置訖太尉司徒吏部禮部侍郎各
入本班立定典儀贊百官再拜舞蹈三稱萬歲又再拜
起居訖又再拜分班序立禮直官引太常卿隨行吏部
侍郎押冊案以次序行太尉從之禮部侍郎次押寳案
行司徒從之詣西階至解劎褥位其讀冊中書令讀寳
侍中候冊案將至先升於前楹間第一柱北對立太尉
解劎脱舄訖吏部侍郎押冊案先升太尉從升當御坐
前太尉搢笏北面奉冊案稍前跪置訖俛伏興少退東
向立中書令進當冊案前讀冊訖俛伏興又搢笏奉冊
於褥東向冊函北向進跪置御坐前與舉冊官降還侍
立位太尉亦降納舄帶劎禮部侍郎押寳案升司徒隨
升北面跪置侍中讀寳訖置冊之南俱復位其納舄帶
劎俛伏一如上儀典儀贊在位官皆再拜禮直官通事
舍人引太尉至西階下解劎舄升當御坐前跪賀(其詞中書)
(門下撰)賀訖復位皆再拜如讀冊寳儀侍中升至御坐前
承旨退臨階西向稱有制典儀贊再拜訖宣曰朕以鴻
儀昭舉保命會昌迫於羣情祗膺顯號退循寡昧惕懼
增深所賀知宣訖復位典儀贊再拜舞蹈三稱萬歲又
再拜訖侍中升階奏禮畢降復位扇上樂作帝降坐御
輿入自東房扇開樂止侍中版奏解嚴中書侍郎帥奉
案官升殿跪奉冊置於案次門下侍郎奉寳如奉冊禮
通事舍人贊引詣東上閤門状進所司承旨放仗百官
再拜訖退如常儀自後受冊皆如之禮畢賜百官食于
朝堂熙寧元年宰臣曾公亮等上表請加尊號詔不允
先是翰林學士司馬光言尊號起唐武后中宗之世遂
為故事先帝治平二年辭尊號不受天下莫不稱頌聖
德其後佞臣建言國家與契丹常有往來書彼有尊號
而中國獨無足為深恥於是羣臣復以非時上尊號論
者甚為朝廷惜之今羣臣以故事上尊號臣愚以為陛
下聰明睿智雖宜享有鴻名然踐阼未久又在亮隂之
中考之事體似未宜受陛下誠能斷以聖意推而不居
仍令更不得上表請則頌歎之聲將洋溢四海矣詔賜
光曰覽卿來奏深諒忠誠朕方以頻日滛雨甲申地震
天威彰著日虞傾禍被此鴻名有慙面目况在亮隂亦
難當是盛典今巳批降指揮可善為答辭使中外知朕
至誠慙懼非欺衆邀名其後宰臣數上表請終不允徽
宗内禪欽宗上尊號曰教主道君太上皇帝居龍德宫
靖康元年正月朔朝賀畢車駕詣龍德宫賀百官班門
外宰執進見如儀高宗内禪紹興三十二年六月十日
御札皇太子可即皇帝位朕稱太上皇帝退處德壽宫
皇后稱太上皇后應軍國事並聽嗣君處分十一日行
内禪之禮有司設仗紫宸殿宰臣文武百僚立班皇帝
出宫鳴鞭禁衛諸班直親從儀仗并内侍省執骨朵使
臣等並迎駕自贊常起居皇帝升御坐知閤門官以下
并内侍都知御帶以下一班起居次管庫一班起居次
宰執以下常起居訖左僕射陳康伯知樞密院事葉義
問參知政事汪澈同知樞密院事黃祖舜升殿奏曰臣
等不才輔政累年罪戾山積乃蒙容貸不賜誅責今陛
下超然獨斷高蹈堯舜之舉臣等心實欽仰但自此不
獲日望清光犬馬之情不勝依戀因再拜辭相與泣下
幾至號慟帝亦為之流涕曰朕在位三十六年今老且
病久欲閒退此事斷自朕心非由臣下開陳卿等當悉
力以輔嗣君康伯等復奏曰皇太子仁聖天下所共知
似聞謙遜太過未肯便御正殿帝曰朕前此固嘗與之
言早來禁中又面諭之即步行徑趨側殿門欲還東宫
巳再三敦勉邀留今在殿後矣宰執降階皇帝降坐鳴
鞭還内宰臣文武百僚並退立班聽宣詔訖再拜舞蹈
三稱萬歲再拜訖班權退復追班入詣殿下立班少頃
新皇帝服履袍涕泣出宫禁衛諸班直親從儀仗等迎
駕起居鳴鞭内侍扶掖皇帝至御榻涕泣再三不坐内
侍傳太上皇帝聖旨請皇帝升御坐皇帝升御坐東側
坐知閤門官以下一班起居稱賀次管軍官一班起居
稱賀次文武百僚横行北向立舍人當殿文武百僚宰
臣陳康伯以下起居稱賀皇帝降御坐側身西向不坐
俟宰臣以下再拜舞蹈三稱萬歲起居稱賀畢康伯等
升殿奏臣等言願陛下即御坐以正南面上副太上皇
帝傳授之意帝愀然曰君父之命出於獨斷此大位懼
不敢當尚容辭避康伯等再奏兹者伏遇皇帝陛下應
天順人龍飛寳位第以駑下之材恐不足以仰輔新政
然依乘風雲千載之遇實與四海蒼生不勝幸慶再拜
賀畢奏事而退宰執下殿皇帝還内鳴鞭宰執文武百
僚赴祥曦殿候太上皇帝登輦扈從至德夀宫而退翌
日詣德夀宫朝見前期儀鸞司設大次於德夀宫門内
小次於殿東廊西向其日俟皇帝出即御坐從駕臣僚
禁衛等起居如常儀皇帝降御坐乘輦至德壽宫文武
百僚詣宫門外迎駕起居訖前導官太常卿閤門官太
常博士禮直官先入詣大次前分左右立定俟皇帝降
輦入次御史臺閤門太常寺報文武百僚入詣殿庭北
向立定前導官導皇帝入小次簾降俟太上皇帝即御
坐小次簾捲前導官導皇帝升殿東階詣殿上折檻前
奏請拜皇帝再拜訖前導官導皇帝稍前躬奏聖躬萬
福訖復位再拜訖導皇帝詣太上皇帝御坐之東西向
立殿下在位官皆再拜搢笏三舞蹈三叩頭出笏就拜
又再拜班首不離位奏聖躬萬福又再拜班退前導官
以次退從駕官歸幕次以俟從駕太上皇帝駕興皇帝
從入見太上皇后如宫中之儀皇帝還内如來儀每遇
正旦冬至及朔望並依上儀十二日帝詣德夀宫以雨
百僚免入見上就宫中行禮自後詣宫若行宫中禮即
不集百官陪位十三日詔令宰臣率百官於初一日十
六日詣德夀宫起居又詔朕欲每日一朝德夀宫修晨
昏之禮面奉慈訓恐廢萬機勞煩羣下不蒙賜許禮官
宜重定其期如前代朝朔望甚為疎闊朕不敢取於是
禮部太常寺言漢書高皇帝五日一朝太上皇乞依此
故事每五日一次詣德夀宫朝見如宫中禮帝始御後
殿宰臣陳康伯等奏臣等朝德夀宫太上皇宣諭車駕
每至宫必於門外降輦已再三勉諭既行家人之禮自
宜至殿上降輦帝曰太上有旨不須五日一朝只朝朔
望朕心未安宜令有司詳議如宫門降輦臣子禮所當
然於是禮部太常言除朝朔望外乞於每月初八二十
三日詣德夀宫起居如宫中儀自後皆遵此制如值雨
盛暑祁寒臨期承太上特旨乃免十一月冬至上詣德
夀宫稱賀上夀禮畢入見太后如宫中禮自後冬至並
同隆興元年正月朔帝率百官詣德夀宫如冬至儀自
後正旦並同乾道元年二月朔帝詣德夀宫恭請太上
太后至延祥觀燒香太上與帝乘馬太后於後乘輿次
幸聚景園次幸玉津園自後帝詣德夀宫恭請太上太
后至南内或幸延祥觀靈隱寺天竺寺恭進太上聖政
冊命皇太子起居稱謝遇游幸則宰執以下從駕至游
幸所除管軍環衛官等俟駕還護從還内宰執以下並
免護從先退淳熙十六年孝宗内禪皇太子即皇帝位
紹熙五年光宗内禪皇子嘉王即皇帝位並如紹興三
十二年故事
太皇太后皇太后皇太妃冊禮建隆元年詔尊母南陽
郡太夫人為皇太后仍令所司追冊四親廟後不果行
至道三年四月尊太宗皇后李氏為皇太后宰臣等詣
崇政殿門表賀皇帝又詣内東門表賀皇太后乾興元
年真宗遺制尊皇后劉氏為皇太后淑妃楊氏為皇太
妃亦不果行冊禮天聖二年宰臣王欽若等五表請上
皇太后尊號十一月郊祀畢帝御太安殿受冊百官稱
賀畢再序班侍中奏中嚴外辦禮儀使奏發冊寳帝服
通天冠絳紗袍秉珪以出禮儀使閤門使導帝隨冊寳
降自西階内臣奉至殿庭置横街南東向褥位冊在北
寳在南帝立殿庭北向褥位奉冊寳官奉冊寳案太常
卿吏部禮部侍郎引置當中褥位禮儀使奏請皇帝再
拜在位官皆再拜太尉司徒就冊寳位帝搢珪跪奉冊
授太尉又奉寳授司徒皆搢笏東向跪受興奉冊寳案
置於近東西向褥位禮儀使奏請皇帝歸御幄易常服
乘輿赴文德殿後幄百官班退赴朝堂太尉司徒奉冊
寳至文德殿外幄太尉以下各就次以俟侍中奏中嚴
外辦太后服儀天冠衮衣以出奏隆安之樂行障步障
方團扇侍衛垂簾即御坐南向樂止太常卿導冊案至
殿西階下各歸班在位者皆再拜太尉押冊司徒奉冊
中書令讀冊訖侍中押寳案司徒奉寳侍中讀畢太尉
司徒詣香案前分班東西序立尚宫贊引皇帝詣皇太
后坐前帝服鞾袍簾内行稱賀禮跪曰嗣皇帝臣某言
皇太后陛下顯崇徽號昭煥寰瀛伏惟與天同夀率土
不勝欣忭俛伏興又再拜尚宫詣御坐承旨退西向稱
皇太后答曰皇帝孝思至誠貫于天地受兹徽號感慰
良深帝再拜尚宫引歸幄太尉率百官稱賀奏隆安之
樂太后降坐還幄樂止侍中奏解嚴所司放仗百官再
拜退太后還内内外命婦稱賀太后皇帝於内殿在外
命婦及兩京留司官並奉表稱賀自是上皇太后尊號
禮皆如之熙寧二年神宗尊皇太后曺氏為太皇太后
詣文德殿跪奉玉冊授攝太尉曾公亮金寳授攝司徒
韓絳又跪奉皇太后高氏玉冊授攝太尉文彥博金寳
授攝司徒趙抃禮畢百官稱賀哲宗即位詔尊太后高
氏為太皇太后皇后向氏為皇太后德妃朱氏為皇太
妃禮部議皇太妃生日節序物色其冠服之屬如皇后
例稱慈旨慶賀用箋太皇太后皇太后於皇太妃稱賜
皇帝稱奉百官不稱臣皇帝問皇太妃起居用箋皇太
妃答皇帝用書宰臣請特建太皇太后宫曰崇慶殿曰
崇慶曰夀康皇太后宫曰隆祐殿曰隆祐曰慈徽元祐
二年詔太皇太后受冊依章獻明肅皇后故事皇太后
受冊依熙寧二年故事皇太妃與皇太后同日受冊令
太常禮官詳定儀注右諫議大夫梁燾請對文德殿太
皇太后曰大臣欲行此禮予意謂必難行燾對曰誠如
聖慮願堅執勿許且母后權同聽政盖出一時不得已
之事乞速罷之中書舍人曾肇亦言太皇太后聽政以
來止於延和殿受遼使朝見亦止於御崇政殿未嘗踐
外朝今皇帝述仁祖故事以極崇奉之禮太皇太后儻
以此時特下明詔發揚皇帝孝敬之誠而固執謙德止
於崇政殿受冊則皇帝之孝愈顯太皇太后之德愈尊
兩義俱得顧不美歟太皇太后欣然納之廼詔將來受
冊止於崇政殿尋以天旱權罷未幾太師文彥博等以
時雨溥澍秋稼有望請舉行冊禮凡三請乃從九月六
日發太皇太后冊寳于大慶殿發皇太后太妃冊寳于
文德殿行禮如儀紹聖元年詔奉太皇太后旨皇太妃
特與立宫殿名坐六龍輿張繖出入由宣德正門有司
請應宫中並依稱臣妾外命婦入内凖此百官拜箋稱
賀稱殿下徽宗即位加哲宗太妃號曰聖瑞既又御文
德殿冊命元符皇后劉氏為太后並依皇后禮制建炎
元年五月冊元祐皇后為隆祐太后令所司擇日奉上
冊寳時方廵幸不克行禮遥尊韋賢妃為宣和皇后紹
興七年三月詔略曰宣和皇后夙擁慶羡是生眇沖廼
骨肉之至親偕父兄而時邁十年地阻懷陟岵凱風之
思萬里使還奉上皇寧德之諱宜尊為皇太后令所司
擇日奉上冊寳太常寺言請依祖宗故事俟三年之喪
終制然後行禮時翰林學士朱震言唐德宗建中上太
后沈氏尊號時沈太后莫知所在猶供張含元殿具衮
冕出左序立東方再拜奉冊今太后聖體無恙信使相
望豈可不舉揚前憲臣又聞三年之制惟天地社稷越
紼行事德宗以大歷四年即位明年改元建中時行易
月之制故以冕服行事今陛下退朝之服盡如禮制謂
當供張别殿遣三公奉冊藏于有司恭俟來歸願下禮
官講明詔從之禮部太常言寳文欲乞以皇大后寳四
字為文合差撰冊文官一員書冊文官一員書篆寳文
官一員並差執政十年營建皇太后宮以慈寧為名十
二月帝自常御殿詣慈寧殿遥賀皇太后奉上冊寳十
二年八月皇太后還慈寧宫十月十八日奉進冊寳其
日張設慈寧殿設坐殿中皇太后服褘衣即御坐本殿
官設冊寳於殿下慈寧宫事務官并本殿官並朝服詣
殿下再拜搢笏舉冊寳奉進先進冊次進寳進畢降坐
易褘衣服常服皇帝詣慈寧殿賀如宫中儀次宰臣率
百僚拜表稱賀三十二年六月詔上太上皇帝太上皇
后尊號集議以聞左僕射陳康伯等言五帝之夀惟堯
最高百王之典惟堯獨冠今兹高世之舉視堯有光恭
請上太上皇帝尊號曰光堯夀聖太上皇帝太上皇后
尊號曰夀聖太上皇后詔恭依仍令禮部太常討論禮
議以聞左僕射陳康伯撰太上皇帝冊文兼禮儀使參
政汪澈書冊文并篆寳知樞密院葉義問撰太上皇后
冊文同知樞密院事黃祖舜書冊文八月十四日奉上
冊寳是日陪位文武百僚太傅以下行事官並朝服入
詣大慶殿下立班皇帝自内服履袍入御幄服通天冠
絳紗袍出至大慶殿詣冊寳褥位前再拜在位官皆再
拜訖皇帝行發冊寳授太傅之禮如儀禮畢皇帝還幄
服履袍還内文武百僚退儀仗鼓吹(備而不作)護衛冊寳太
傅以下行事官導從冊寳至德夀宫皇帝自祥曦殿服
履袍乘輦至德夀宫大次降輦陪位文武官入殿庭立
班定太傅以下行事官從冊寳入殿皇帝服通天冠絳
紗袍升殿詣西向褥位立太上皇帝自宫服履袍即坐
皇帝北向四拜起居訖次太傅以下皆四拜起居次行
奉冊之禮中書令參知政事史浩讀冊攝侍中葉義問
讀寳讀訖退復位皇帝再拜稱賀曰皇帝臣某稽首言
伏惟光堯夀聖太上皇帝陛下冊寳告成鴻名肇正與
天同夀率土均懽皇帝再拜次侍中承旨宣答曰皇帝
孝通天地禮偹古今勉受鴻名良深感慰皇帝再拜訖
西向立次太傅以下再拜稱賀致詞曰攝太傅尚書左
僕射臣康伯等稽首言伏惟光堯夀聖太上皇帝陛下
肅臨寳位誕受丕稱獨推天父之尊普慰帝臣之願奏
訖再拜舞蹈次侍中承旨宣答曰光堯夀聖太上皇帝
聖旨倦勤滋久佚老是圖勉受嘉名但增感慰又再拜
舞蹈次太上皇帝降坐入宫皇帝後從夀聖太上皇后
冊寳入宫皇帝詣太上皇后坐前北向立太上皇后升
坐皇帝四拜起居行奉上冊寳之禮讀冊官陳子常讀
冊寳官梁康民讀寳讀訖復位皇帝再拜稱賀致詞曰
皇帝臣某稽首言伏惟夀聖太上皇后殿下德茂坤元
禮崇大號寳書翕受歡抃無疆皇帝再拜次宣答官承
旨宣答曰夀聖太上皇后教旨皇帝祲容載藏顯號來
膺誠孝通天但深感惕皇帝再拜訖太上皇后降坐入
宫次太傅以下文武百僚就德夀殿下拜牋稱賀以俟
皇帝服履袍乘輦還内十六日宰臣率文武百僚詣文
德殿拜表稱賀
宋史卷一百十
