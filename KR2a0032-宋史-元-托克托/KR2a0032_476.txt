宋史卷四百七十六
元中書右丞相總裁托克托等修
列傳第二百三十五
叛臣中
李全上
李全者濰州北海農家子同産兄弟三人全銳頭蠭目
權譎善下人以弓馬趫捷能運鐵槍時號李鐡槍初大
元兵破中都金主竄汴賦歛益横遺民保巖阻思亂於
是劉二祖起泰安掠淄沂二祖死霍儀繼之彭義斌石
珪夏全時青裴淵葛平楊德廣王顯忠等附之楊安兒
起掠莒密展徽王敏為謀主母舅劉全為帥汲君立王
琳閻通董友張正中孫武正等附之餘寇蠭起大元兵
至山東全母及其兄死焉全與仲兄福聚衆數千劉慶
福國安用鄭衍德田四于洋洋弟潭等咸附之大元兵
退金乃遣完顔霆為山東行省洪果為經歴官將花帽
軍三千討之敗安兒于闌頭滴水斷其南路安兒輕舸
走即墨金人募其頭千金舟人斬以獻安兒無子從子
友偽稱九大王不閑軍務安兒妹四娘子狡悍善騎射
劉全收潰卒奉而統之稱曰姑姑衆尚萬餘掠食至磨
旗山全以其衆附楊氏通焉遂嫁之全合軍與霆戰又
敗霆驍將張惠望見全躍馬赴之槍及全若有縶其馬
足而止者全得收餘衆保東海劉全分軍駐崓上霍儀
攻沂州不下霆自清河出徐州斬儀潰其衆彭義斌歸
李全洪果者即阿嚕逹霆即李二措賜姓完顔惠號賽
張飛燕俠士也此數人者出没島崓寳貨山委而不得
食相率食人有沈鐸者鎮江武鋒卒也亡命盗販山陽
誘致米商斗米輙售數十倍知楚州應純之償以玉貨
北人至者輙舍之又說純之以歸銅錢為名弛度淮之
禁来者莫可遏安兒之未敗也有意歸宋招禮宋人定
遠民季先者嘗為大俠劉佑家厮養隨佑部綱客山陽
安兒見而說之處以軍職安兒死先至山陽夤緣鐸得
見純之道豪傑願附之意時江淮制置李珏淮東安撫
崔與之皆令純之沿江增戍恐不能禦乃命先為機察
諭意羣豪叙復鐸為武鋒軍副將辟楚州都監與高忠
皎各集忠義民兵分二道攻金先遂以李全五千人附
忠皎合兵攻尅海州糧援不繼退屯東海全分兵襲破
莒州禽金守富察李家别將于洋克密州兄福克青州
始授全武翼大夫京東副總管純之見北軍屢捷密聞
于朝謂中原可復時頻歲小稔朝野無事丞相史彌遠
鍳開禧之事不明招納密勅珏及純之慰接之號忠義
軍就聽節制於是有旨依武定軍生券例放錢糧萬五
千人名忠義糧於是東海馬良高林宋德珍䓁萬人輻
凑漣水鐸納之全與劉全俱起羡心焉嘉定十一年五
月己丑全軍至漣水邀先白事楚城取器甲金穀議再
攻海州純之厚勞全金玉器用及其下有差六月全圍
海城金經略阿布哈額布勒䓁固守不下七月合鄆單
邳徐兵来援全與戰于高橋不勝退守石秋分兵襲密
州擒洪果械至楚城是冬徙屯淮隂之龜山十二年山
東来歸者不止權楚州梁丙無以贍先懇丙請預借两
月然後帥所部五千并良等萬人往密州就食不許請
速遣全代領其衆又不許丙以石珪權軍務珪乃奪運
糧之舟二月庚辰率軍二萬度淮大掠丙調王顯臣高
友趙邦永以兵逆之至南度門顯臣敗友邦永遇珪下
馬與作山東語皆不復戰丙窘乃遣全出諭之時金人
圍淮西急馬司都統李慶宗戍濠出戰喪騎三千珪及
張春皆有亡失帥司調全與先珪軍援盱眙全亦欲自
試親往東海點軍赴之癸亥遇金人于嘉山戰小捷三
月先軍進駐天長全進駐盱眙鼎立以待金人乙酉全
至渦口值金將赫舍哩約赫德名盧鼔槌者將濟全與
其將鹿仙掩之金兵溺淮者數千俘獲甚衆壬辰與阿
哈戰于化陂湖大捷殺金數將得其金牌追至曺家莊
而還三圍俱觧全喪失亦衆阿哈者金所謂四駙馬也
全進逹州刺史妻楊氏封令人六月金元帥張林以青
莒密登莱濰淄濱棣寧海濟南十二州来歸始林心存
宋及洪果敗意决而未能逹會全還濰州上冢揣知林意
乃薄兵青州城下陳說國家威德勸林早附林恐全誘
已猶豫未納全約挺身入城惟數人從林乃開門納之
相見甚歡謂得所托置酒結為兄弟全既得林要領附
表奉十二州版籍以歸表辭有云舉諸七十城之全齊
歸我三百年之舊主表馮垍所作也秋授林武翼大夫
京東安撫兼總管其餘授官有差進全廣州觀察使京
東總管劉慶福彭義斌皆為統制增放二萬人錢糧徙
屯楚州先是制置使賈涉以朝命督戰許殺金太子者
賞節度使殺親王承宣使殺駙馬觀察使全致所得金
牌于涉云殺四駙馬所獲者涉上于朝乞如約賞之故
全有是受而四駙馬實不死也十一月大雨雪淮冰合
全請於制府曰每恨泗州阻水今如平地矣請取東西
城自效制府遣就盱眙劉琸議琸集諸將燕全時青夏
全咸願以長槍三千人從夜半度淮潜向泗之東城將
踏濠冰傅城下掩金人不備俄城上荻炬數百齊舉遥
謂曰賊李三汝欲偷城耶天黑故以火燭之全知有備
引去十三年趙拱以朝命諭京東過青厓崓嚴實求内
附拱與定約奉實欵至山陽舉魏博恩德懷衛開相九
州来歸涉再遣拱往諭配兵二千全亦請往涉不能止
乃帥楚州及盱眙忠義萬餘人以行拱說全曰將軍提
兵度河不用而歸非示武也今乘勢取東平可乎於是
全合林軍得數萬襲東平之城南金參政蒙古剛帥衆
守東平全以三千人金銀甲赤幟遶濠躍馬索戰時大
暑全見城阻水矢石不能及乃與林夾汶水而砦中通
浮梁来往一夕汶水溢漂大水斷浮梁全首尾幾絶盖
金人堰汶水而決之也詰旦金騎兵三百奄至全欣然
上馬帥帳前所有騎赴之殺數人奪其馬逐北抵山谷
上有龍虎上將軍者貫銀甲揮長槊盛兵以出旁有繡
旗女將馳槍突鬭會諸將至拔全以出乃退保長清縣
精銳喪失大半統制陳孝忠死焉林兵還青州全所攜
鎮江軍五百人多怨憤全乃分隸拱使先歸而以餘衆
道滄州假鹽利以慰贍之龍虎上將軍者東平副帥旺
阿布達女將者劉節使女也全至楚州屬召先赴行在全
自渦口之捷有輕諸將心獨先嘗策戰勛威望不下已
患之乃隂結制帥所任吏莫凱使譛先先卒全喜而心
益貳涉乘先死欲收其軍輟統制陳選往漣水以總之
先黨裴淵宋德珍孫武正及王義深張山張友拒而不
受潜迎石珪于盱眙奉為統帥珪道楚城涉不知覺及
選還涉恥之乃謀分珪軍為六請于朝出修武京東路
鈐轄印告各六授淵䓁使之分統謂可𣪚其縱淵䓁陽
受命涉即聞于朝謂六人已順從珪無能為矣其後有
教令皆不納然後知淵䓁猶主珪涉恐甚全結府吏伺
知之乃見涉請討珪涉未有處議者請以全軍布南度
門移淮隂戰艦陳于淮岸以示珪有備然後命一將招
珪軍来者增錢糧不至罷支衆心一𣪚珪黨自離涉用
其策珪技果窮珪素通好於大元至是殺淵而挾武正
德珍與其謀主孟導歸大元漣水軍未有所屬全求併
將之客有請以附淮將者曰使南將主北軍則淮楚為
一涉然之且曰先在時有三千虛籍今當遣眀亮覈實
因可省費全聞之即獻計曰全若朝將此軍夕與覈除
虚籍因卑辭獻珍具以自結涉不能郤遂以付全翼日
復命曰初謂有虚額昨夕細點萬五千人之外尚溢十
數名涉始悟全見紿他日議更遣幕屬點之吏亟報全
全忽狀白涉昨夕三鼓漣水告警云金人萬餘在邳州
全思漣水去邳咫尺既無險阻城壁復敝一被攻劫則
直臨淮面罪在全矣深夜不敢驚制使已調七千人迎
敵矣涉知全詐因寢點軍之議全又白制府請于朝以
劉全為總管駐揚州分數千兵從之而將其衆十一月
丁未全遊金山作佛事以薦國殤知鎮江府喬行簡駕
方舟逆之大合樂以饗之總領程覃迭為主禮務誇北
人以繁盛全請所狎娼覃不與全歸語其徒曰江南佳
麗無比須與若䓁一到始造舭&KR2917;舟謀爭舟楫之利焉
十四年正月金人將南来全請於涉欲與劉琸共圖泗
州以伐其謀涉許之全兵至盱眙度淮攻克泗州之西
城入城布守琸徙盱眙芻粟以實之防城之具俱撤以
往為必守之計未幾盧鼓槌来取西城全盛兵出戰大
敗統制頼興死全閉城自守眀日復戰不勝全遁歸資
糧器械悉以委敵金人既陷蘄州扈再興趙范及其弟
葵邀擊于天長全隨行襲金人後謁而賀曰二監軍已
立大功乞以餘寇付全追之然全追之不甚力亦以是
進承宣使十五年二月琸再取西城盧鼓槌背城力戰
戒惠必獲全不獲則斬惠數嘗敗全于山東而不能獲
每歎曰天假此賊事未可量及聞盧鼓槌言自度進未
必獲退復受戮即陳躍馬奔全壁棄所執兵請降全掖
而起之相與歡甚不數日惠戲下數千人皆潜至全與
惠歸請于制置司官之令自總一軍膠西當登寧海之
衝百貨輻凑全使其兄福守之為窟宅計時互市始通
北人尤重南貨價增十倍全誘商人至山陽以舟浮其
貨而中分之自淮轉海逹于膠西福又具車輦之而税
其半然後從聽往諸郡貿易車夫皆督辦於林林不能
堪林財計仰六鹽場福恃其弟有大造于林又欲分其
半林許福恣取鹽而不分場福怒曰若背恩耶待與都
統提兵取若頭爾林懼愬于制置司涉密召林戲下問
之福伏兵于途以伺林覺不追於是李馬兒說林歸大
元福狼狽走楚州冬加全招信軍節度林猶遣涉書詆
全眀已非叛涉以咎全全請為朝廷取之乃提師駐海
州以廹林涉間道遣黥胥王翊閻瓊勞林林泣涕道其
故翊歸全使人殺諸塗全攻林急林走全遂入青州十
六年二月涉勸農出郊暮歸入門忠義軍遮道涉使人
語楊氏楊氏馳出門佯怒忠義而揮之道開涉乃入城
自是以疾求去甚力五月被召卒秋全新置忠義軍籍
初涉屯鎮江副司八千人于城中翟朝宗統之分帳前
忠義萬人屯五千城西趙邦永高友統之屯五千淮隂
王暉及于潭統之所以制北軍也全輕鎮江兵且以利
啗其統制陳選及趙興使不為己患唯忌帳前忠義乃
數稱高犮䓁勇遇出軍必請以自隨涉不許全每燕戲
下并召涉帳前將校帳前亦願隷焉然未能合也及丘
夀邁攝帥事全忽請曰忠義烏合尺籍鹵莾莫若别置
新籍一納諸朝一申制閫一留全所庶功過有攷請給
無弊夀邁善而諾之全乃合帳前忠義悉籍之盡統其
軍時人莫悟十一月許國自武階換朝議大夫淮東安
撫制置使命下聞者驚異先是國奉祠家食數言全必
反欲傾涉而代之會召國奏事國疏全姦謀甚深反狀
已著非有豪傑不能消彌盖自鬻也至是喬行簡為吏
部侍郎上疏論國望輕不宜帥淮不報山陽參幕徐晞
稷雅意開閫及聞國用晞稷闕望乃謄國奏注釋以寄
全全得報不樂是冬大元將李二措及邳州守致書海
州欲附宋全戲下周岊得之即以報全全喜遣王喜兒
以兵二千應接而已繼之二措納喜兒而囚之全兵欲
攻邳四面阻水二措積勁弩備之全不得進合兵索戰
全敗欲還楚州會濱棣有亂乃引兵趨山東十七年正
月國之鎮楊氏郊迓國辭不見楊氏慚以歸國既視事
痛抑北軍有與南軍競者無曲直偏坐之犒賚十裁七
八全自山東致書于國國誇於衆曰全仰我養育我略
示威即奔走不暇矣全固留青州國不能致四月全遣
小吏再致書國喜曲加勞接即日真補承信郎冀結其
心小吏曰小吏奉書而遽得命諸將校謂何不受歸語
其徒以為笑國見全無来期數致厚餽邀全議事會劉
慶福亦使人覘國意向國左右知之語覘者曰制置無
害汝䓁意慶福以報全全集將校曰我不參制閫則曲
在我今不計生死必往見八月全上謁賓贊戒全曰節
使當庭趨制使必免禮及庭趨國端坐納全拜不為止
全退怒曰庭參亦常禮全歸本朝拜人多矣但恨汝非
文臣本與我䓁汝向以淮西都統謁賈制帥亦免汝拜
汝有何勛業一旦位我上便不相假借耶全赤心報朝
廷不反也國繼設盛會宴全遺勞加厚全終不樂國之
客章夢先主幕議慶福謁見夢先責客將令隔簾貎喏
慶福不能堪國以名馬十餘噭遺全不受國固遣全俟
其充斥階庭伺候移時而復郤之如是者半月卒不受
全欲往青州懼國苛留自計曰彼所爭者拜也拜而得
志吾何愛焉更折節為禮因會席間出劄白事國見其
細故判從之全即席再拜謝自是動息必請得請必拜
國大喜語家人曰吾折伏此虜矣義斌求趙邦永来山
東全為白之國諾邦永乘間告國曰邦永若去制使誰
與處國曰我自能兵爾毋過慮邦永泣而辭之全遂往
青州十一月國集两淮馬步軍十三萬大閱楚城之外
以挫北人之心楊氏及軍校留者恐其圖已内自為備
寳慶元年湖州人潘甫與其從弟丙壬起兵密告全黨
于山陽全黨欲坐致成敗然其謀而不助之力甫歸隂
勒部曲及聚販鹽盗至千餘結束如北軍率衆揚言自
山陽来擁立濟王事見竑傳時全圖國之意已决遣慶
福還楚城使為亂或教楊氏畜一妄男子間指謂人曰
此宗室也至語郡僚曰會令汝為朝士潜約盱眙四軍
相應忠義統領王文信有衆八百涉徙刺揚州強勇軍
國之聚兵大閱文信在焉慶福與謀令歸襲揚州别遣
將劫寳應事濟即揮衆度江盱眙四將不從於是慶福
䓁謀中輟止欲快意於許國焉計議官苟夢玉知之以
告國國曰但使反反即殺我豈文儒不知兵耶夢玉懼
禍及已求檄往盱眙復告慶福曰制帥欲圖汝两為自
結之計乙卯國晨起莅事忽露刃充庭客駭走國厲聲
曰不得無禮矢巳及顙流血蔽面國走亂兵悉害其家
大縱火焚官寺两司積蓄盡入賊親兵數十人翼國登
城樓縋城走伏道堂中宿焉時四眀人姚翀通判青州
全豫令還山陽及漣水而復止之至是擁翀入城與通
判宋恭喝犒南北軍使歸營是日慶福首殺夢先以報
貎喏之辱戒諸軍毋害苟夢玉家護以五十兵初國倚
揚州強勇軍統制彭興及淮西親兵將趙社朱虎等為
腹心至是首降賊且助為亂惟丁勝張世雄沈興杜靖
毗富道不屈或與賊巷戰興手殺賊將馬良賊黨得志
更相賀獨張正忠歎曰若曹不識事體朝廷豈置汝耶
王文信復獻計慶福曰我偽作重傷提本部軍歸揚州
楊守必不疑我生縛守以其城獻慶福喜夜飲而遣之
丙辰許國縊于途丁巳文信將至揚州其徒有亡入城
告變者時揚之兵皆在楚知州兼提點刑獄汪統會同
官議鈴轄趙拱曰若不納則文信必曰我歸營何故見
拒將借是以魚肉城外之民拱素善文信請說止其兵
而以單騎入俟入城而殺之然後撫其兵領往盱眙分
隸張范戲下統喜遣之遇文信于十里頭置酒相勞苦
文信偽為裹創狀拱曰忠義反楚州揚州人見忠義暮
歸豈不相疑不若暫駐兵城外然後同見提刑提刑急
欲知楚州事也文信不疑聫騎入城坐客次拱先入勸
統收戮之統躊躇不敢發劉全知其謀帥甲士突入郡
堂厲聲曰王統領好人提刑不必疑請出受參統不得
已出而犒之劉全以兵翼之出館其家詰旦統未有處
拱又請引文信出城與議回屯楚州文信知事泄拱就
出劉全亦請從至平山堂文信責拱賣己欲殺之拱曰
爾謀如此三城人命何辜我已存三城人身死無憾然
我死汝八百家老幼在城豈得生耶文信及其衆動色
文信劉全遂還楚州時盱眙總管夏全聞山陽得志亦
懷異圖劉琸厚賂之乃止及文信亂琸懼夏全復動乃
使卞整將兵三千視之使不敢動整以邀文信為辭引
兵還揚州因偽言盱眙失守卞整為亂於是揚州復震
城門晝閉彌遠懼激他變欲姑事涵忍而後圖之謀帥
莫可以徐晞稷嘗倅楚州守海州得全歡心晞稷亦勇
往乃授淮東制置使令屈意撫全時慶福以事濟報全
全又牒義斌䓁曰許國謀反已伏誅矣爾軍並聽我節
制義斌得牒大罵曰逆賊背國厚恩擅殺制使此事皆
因我起我必報此讐呼趙邦永曰趙二汝南人正湏爾
眀此事乃斬齎牒人南向告天誓衆見者憤激全自青
州至楚城佯責慶福不能彈壓致忠義之鬨斬數人請
待罪朝廷未之詰趙范時知揚州兼提點刑獄得制置
印于潰卒中以授晞稷全遣騎逆晞稷己夘晞稷入楚
城劉全躍馬登郡廳晞稷迎之全及門下馬拜庭下晞
稷降䓁止之賊衆乃悦四月潘壬變姓名至楚州將度
淮而北小校明亮獲之械送行在伏誅甲午時青使人
偽為金兵道邳州出漣水奪金田租而伏騎八百翼旦
全引二百騎度淮與鬭伏發全敗圍之慶福以兵往拔
全出全與慶福俱重傷歸楚州丁勝張世雄欲乘全敗
舉兵追北軍晞稷止之全後知其謀對晞稷詰之二人
不為屈然懼禍及已晞稷乃潜授世雄勝軍統制教使
逃而陽索之北軍追世雄世雄且戰且走得逹揚州晞
稷初至楚緩急相濟如囚趙社逐朱虎賊尚知畏屢令
全還戰馬軍器于制司全唯唯退招姚翀及將校飲酒
酣全曰制司追我戰馬軍器若何忽有將校曰當時忠
義只百十人其他軍皆南軍乘勢將帶若潰將何以還
一人曰制司必欲追之不若有官者棄官無官者歸山
東為百姓一人抵掌憤然使全反全陽罵之翀以告晞
稷翼日全見晞稷求納官晞稷撫之而去自是不復誰
何其後至以恩府稱全恩堂稱楊氏而手足倒置矣軍
器庫止餘槍干數千全復取去全欲戰艦晞稷使擇二
䑹全移出淮河使軍習之初楚城之將亂也有吏竊許
國書篋二以獻慶福皆機事慶福賞盗篋者五百千未
之閱全始發緘使家僮讀之有廟堂遺國書令圖全者
全大怒又有苟夢玉書即以慶福謀告國者全始惡夢
玉反覆夢玉知之時已被堂召亟辭全如京己夘全餽
餞夢玉如平時潜殪諸十里之郊復出榜捕害夢玉者
全往青州五月丁夘全取東平不克戊寅劉全以券易
制司錢不如欲復謀亂楊氏出二千緡觧之乃止全引
兵攻恩州明日義斌出兵與全鬪全敗義斌以千五百
騎追之獲馬二千匹皆揚州強勇軍馬也慶福往救又
敗全退保山崮抽山陽忠義以北楊氏及劉全皆欲親
赴之會全遣人求晞稷書與義斌連和乃止義斌納全
降兵兵勢大振進攻真定降金將武仙衆至數十萬致
書㳂江制置使趙善湘曰不誅逆全恢復不成但能遣
兵扼淮進據漣海以蹙之斷其南路如此賊者或生禽
或斬首惟朝廷所命賊平之後收復一京三府然後義
斌戰河北盱眙諸將襄陽騎士戰河南神州可復也時
四總管亦各遣計議官致書乞助討賊范亦以為言不
報全貽書制置司誣義斌叛晞稷繳逹之時朝廷知義
斌之功憚全未欲行賞未幾義斌俟命不至拓地而北
與大元兵戰于内黃之五馬山大元兵說之降義斌厲
聲曰我大宋臣且河北山東皆宋民義豈為他臣屬耶
遂死之戲下王義深䓁復歸全全使人說時青附已餽
金五百两青見義斌死乃附全自移屯淮隂全招青入
城飲折俎銅券二千他餽稱是恩徧麾下人人喜悦晞
稷宴青全餽折俎如前全將往山東以南軍九百從官
犒鐡錢劵人五千全犒銅錢三倍許擕南貨免税於是
請行者不已得千人以俱晞稷又以千八百人繼之二
年春趙范奉祠林珙知揚州權提點刑獄全北剽山東
南假宋以疑大元且仰食會金與大元爭大名全得往
来經理三月丙辰朔大元兵攻青州全大小百戰終不
利嬰城自守大元築長圍夜布狗砦糧援路絶全遣小
校周興祖縋城雜採樵者走楚州發援兵終不能支全
與福謀福曰二人俱死無益也汝身係南北輕重我當
死守孤城汝間道南歸提兵赴援可尋生路全曰數十
萬勍敵未易支也全朝出則城夕䧟不如兄歸於是全
止而福行朝廷初以力未能討故用晞稷調護及傳全
被圍稍欲圖賊晞稷畏懦幸全未歸以苟歲月朝廷方
謀易帥劉琸久在盱眙雅意建閫又見賊勢稍孤意功
名可立使鎮江副都統彭&KR1496;延譽京師自謂素撫鎮江
三萬人足用且得四總管歡心討賊有餘力朝廷信之
&KR1496;亦垂涎代琸從臾尤力九月以琸知楚州兼淮東制
置使&KR1496;代知盱眙晞稷不知也己亥晞稷以戶部侍郎
召未幾出知袁州十一月壬子朔琸至楚州心知不能
制馭四總管惟以鎮江兵自隨時青在淮隂琸恐其移
屯叛己不召也夏全請從琸素畏全狡亦俾留盱眙&KR1496;
自揣資望視琸更淺曰琸之止夏全是欲遺患盱眙也
琸猶憚夏全我何能用乃激夏全曰楚城賊黨不滿三
千徤將又在山東劉制使圖之收功在旦夕太尉曷不
往赴事會何端坐為夏全欣然領兵徑入楚城青亦自
淮隂復移屯城内琸且駭且恐勢不容郤復就二人謀
焉時傳全已死福欲分兵赴援兵少卒不往甲子琸令
夏全盛陳兵楚城賊黨震恐楊氏遣人賂夏全求緩師
乃止
宋史卷四百七十六
