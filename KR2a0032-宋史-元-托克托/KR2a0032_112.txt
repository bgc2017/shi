宋史卷一百十二
元中書右丞相總裁托克托等修
禮志第六十五
禮十五(嘉禮三)
(聖節諸慶節)
聖節建隆元年羣臣請以二月十六日為長春節正月
十七日於大相國寺建道場以祝夀至日上夀退百僚
詣寺行香尋詔今後長春節及諸慶節常參官致仕官
僧道百姓等母得進奉太宗以十月七日為乾明節復
改為夀寧節真宗以十二月二日為承天節其儀帝先
御長春殿諸王上夀次樞密使副宣徽三司使次使相
次管軍節度使兩使留後觀察使次節度使至觀察使
次皇親任觀察使以下各上夀仍以金酒器銀馬袖表
為獻既畢咸赴崇德殿序班宰相率百官上夀賜酒三
行皆用教坊樂賜衣一襲文武羣臣方鎮州軍皆有貢
禮前一月百官内職牧伯各就佛寺修齋祝夀罷日以
香賜之仍各設位賜上尊酒及諸果百官兼賜教坊樂
景德二年始令樞密三司使副學士復赴百官齋會少
卿監刺史以上及近職一子賜恩僧道則賜紫衣師號
禁屠輟刑仁宗以四月十四日為乾元節正月八日皇
太后為長寧節詔定長寧節上夀儀太后垂簾崇政殿
百官及契丹使班庭下宰臣以下進奉上夀閤門使於
殿上簾外立侍百官再拜宰臣升殿跪進酒簾外内臣
跪承以入宰臣奏曰長寧節臣等不勝歡忭謹上千萬
歲夀復降再拜三稱萬歲内臣承旨宣曰得公等壽酒
與公等同喜咸再拜宰臣升殿内侍出簾外跪授虚醆
宰臣跪受降再拜舞蹈三稱萬歲内侍承旨宣羣臣升
殿再拜升陳進奉物當殿庭通事舍人稱宰臣以下進
奉客省使殿上喝進奉出内謁者監進第二醆賜酒三
行侍中奏禮畢皆再拜舞蹈太后還内百官詣内東門
拜表稱賀其外命婦舊入内者即入内上夀不入内者
進表内侍引内命婦上夀次引外命婦如百官儀次日
大宴英宗以正月三日為夀聖節禮官奏故事聖節上
夀親王樞密於長春殿宰臣百官於崇德殿天聖諒䦣
皆於崇政殿於是紫宸上夀羣臣升殿間飲獻一觴而
退又一日賜宴於錫慶院神宗以熙寧元年四月十日
為同天節以宅憂罷上夀惟拜表稱賀明年親王樞密
使管軍駙馬諸司使副詣垂拱殿宰臣百官大國使詣
紫宸殿上夀命坐賜酒三行不舉樂明年以大旱罷同
天節上夀羣臣赴東上閤門表賀中書門下言同天節
上夀班自今樞密使副宣徽三司使殿前馬步軍副都
指揮使以上共作一班進酒一醆親王宗室使相至觀
察駙馬管軍觀察使以上皆赴紫宸殿依本班序立上
夀更不赴垂拱殿盖以管軍觀察使以上及親王駙馬
並於垂拱殿以官序高下各班進酒畢而日晏外朝有
班者仍詣紫宸殿議者以為近瀆改焉而詔袒免以上
宗婦聽班賀于禁中哲宗即位詔以太皇太后七月十
六日為坤成節宰臣請以十二月八日為興龍節哲宗
本七日生以避僖祖忌故後一日徽宗以十月十日為
天寧節定上夀儀皇帝御垂拱殿羣臣通班起居畢分
班從義郎以下醫官待詔等先退知引進司官一員讀
奏目知東上閤門官一員奏進夀酒由東階升舍人通
教坊使以下贊再拜奏聖躬萬福又再拜復位次看醆
人稍前舍人贊再拜上殿祗候分東西兩階立候進酒
升殿次舍人引親王入殿庭北向立贊再拜班首奏萬
福舍人引進奉西入列於親王後酒器檐床置馬前揖
天武躬奏萬福進奉馬先出内侍進御茶床殿中監酹
酒訖知東上閤門官殿上躬奏親王某以下進夀酒舍
人揖親王以下躬贊再拜乃引親王二員升殿知東上
閤門官引詣御坐前舍人東階下西向立(後凖此)尚醖典
御奉槃醆授班首搢笏受槃醆西向立奉御唘醆親王
一員搢笏注酒班首奉詣御坐東進訖少退虚跪興以
槃授典御退閤門引降階舍人引當殿北向立東上贊
拜興搢笏跪奉表舍人接表一員在東餘詣親王西置
表笏上授引進知引進司官殿上讀奏自退親王以下
俛伏興躬舍人贊再拜引班首升東階餘殿下分立閤
門引詣御坐東北向搢笏尚醖典御如前奉槃立樂作
皇帝飲訖受醆復位再拜如上儀知引進司官詣折檻
東西向宣曰進奉收贊拜舞蹈又再拜西出親王以下
赴紫宸殿立班引進官宣進奉出天武奉進奉以出閤
門復立殿上教坊使贊送御酒又再拜教坊致語訖贊
再拜退次樞密官上夀次管軍觀察以上上夀進奉並
如儀内侍舉御茶床舍人贊教坊使以下謝祗應再拜
訖闔門側奏無公事皇帝赴紫宸殿後閤受羣臣上夀
質明三公以下百僚並於殿門外就次東上閤門御史
臺太常寺分引入詣殿庭東西立閤門附内侍進班齊
牌皇帝出閤禁衛諸班親從迎駕自贊帝起居皇帝升
坐鳴鞭禮直官通事舍人引三公至執政官御史臺東
上閤門分引百官並横行北向立典儀贊再拜舞蹈班
首奏萬福又再拜訖分東西立禮直官引殿中監少監
升東階詣酒尊所稍西南向西上立舍人揖教坊使以
下通班大起居次首醆人謝升殿贊再拜内侍進御茶
床殿侍酹酒訖禮直官通事舍人分引三公至執政官
御史臺東上閤門分引百僚並横行北向立典儀贊再
拜贊者承傳在位官皆再拜禮直官通事舍人引上公
升東階東上閤門官接引升殿授醆唘醆如上儀上公
詣御坐俛伏跪奏文武百僚上公具官臣某等稽首言
天寧令節臣等不勝大慶謹上千萬歲夀俛伏興退降
階舍人接引復位典儀贊再拜訖禮直官引知樞密院
官詣御坐前承旨退詣折檻稍東西向宣曰得公等夀
酒與公等内外同慶典儀贊拜如儀百官分東西立禮
直官通事舍人引上公升東階東上閤門官接引詣御
坐東搢笏殿中監授盤上公奉進御坐東北向樂作皇
帝飲訖閤門引接醆降復位典儀贊拜如上儀宗室遥
郡以下先退禮直官引樞密院官詣御坐前承旨退詣
折檻稍東宣曰宣羣臣升殿典儀贊拜訖禮直官通事
舍人分引三公以下升東階親王使相以下升西階御
史臺東上閤門分引祕書監以下升兩朵殿并東西廊
席後立尚醖典御以醆授殿中監奉御唘醆殿中監西
向立殿中少監以酒注于醆(第二第三準此)奉詣御坐前躬進
訖少退舉盤西向立樂作皇帝飲訖殿中監接醆退授
奉御出笏復位通事舍人分引殿上官横行北向舍人
贊再拜典儀曰再拜贊者承傳皆再拜舍人贊就坐各
立席後復受就坐羣官皆坐酒初行先宰臣次百官皆
作樂尚食典御奉御進食太官設羣官食皇帝再舉酒
羣官興立席後樂作飲訖舍人贊就坐再行群官酒皇
帝三舉酒並如第二之儀酒三行舍人曰可起羣官興
立席後若宣示醆即隨東上閤門官以下揖稱宣示醆
躬贊就坐若宣勸即立席後躬飲訖贊再拜内侍舉御
茶床禮直官引左輔詣御坐前北向俛伏跪奏左輔具
官臣某言禮畢俛伏興退復位禮直官通事舍人分引
三公以下文武百僚降階横行北向立樞密院官在親
王後典儀贊再拜皆舞蹈再拜退靖康元年四月十三
日太宰徐處仁等表請為乾龍節至日皇帝帥百官詣
龍德宫上夀畢即本宫賜侍從官以上宴建炎元年五
月宰臣等上言請以五月二十一日為天申節詔曰朕
承祖宗遺澤獲託士民之上求所以扶危持顛之道未
知攸濟念二聖鑾輿在遠萬民失業將士暴露夙夜痛
悼寢食幾廢况以眇躬之故聞樂飲酒以自為樂乎非
惟深拂朕志實增感于朕心所有將來天申節百官上
夀常禮可令寝罷至是止就佛寺唘散祝夀道場詣閤
門或後殿拜表稱賀紹興十三年二月臣僚奏臣聞孝
理天下者帝王之盛德歸美報上者臣子之至誠是皆
因性自然發於觀感必各盡其至然後為稱恭惟陛下
撫艱難之運憂勤在御兢兢業業圖濟中興孝德通于
神明皇天為之悔禍長樂還闕適當誕節之前陛下以
天下養獲伸宫闈上夀之儀臣民得於觀聽天下無不
欣慶所以崇大養而成孝理之功者既以盡善盡美矣
陛下誕聖佳辰乃臣子所願奉觴上夀以盡歸美之意
其可不舉而行之乎臣愚欲望將來天申節許令有司
舉行舊典至日百官得以奉萬年之觴仰祝聖夀天下
幸甚太常禮部討論每遇聖節樞密院以下先詣垂拱
殿上夀畢宰臣率百僚於紫宸殿上夀前一月分日唘
建道場至前一日樞密院官滿散依例作齋筵至日三
省官上夀立班訖次赴滿散作齋筵後二日大宴於集
英殿時命御史臺太常寺修立儀注孝宗隆興元年太
上皇帝天申節皇帝及宰臣文武百僚詣德夀宫上夀
是日以欽宗大祥前一日皇帝起居如宫中儀百僚拜
表稱賀乾道八年立皇太子皇帝率皇太子及文武百
僚詣德夀宫上夀前期儀鸞司陳設德夀宫殿門之内
外設御坐於殿上當中南向設大次於德夀宫門内南
向小次於殿東廊西向設皇帝褥位二一於御坐東南
西向一於御坐之南北向尚醖設御酒尊酒器於御坐
之東有司又設御茶床於御坐之西俱稍北其日文武
百僚内不係從駕者並先赴德夀宫門外以俟迎駕起
居質明皇帝服鞾袍出即御坐從駕臣僚禁衞起居如
常儀皇帝降坐乘輦將至德夀宫文武百僚迎駕再拜
起居訖前導官太常卿閤門官太常博士禮直官先入
詣大次前分左右立定皇帝降輦入次御史臺閤門太
常寺分引皇太子并文武百僚入詣殿庭東西相向立
定前導官導皇帝入小次簾降皇太子并文武百僚並
横行北向立太上皇帝出宫升御坐鳴鞭小次簾捲前
導官導皇帝升殿東階詣殿折檻前北向褥位再拜躬
奏聖躬萬福再拜皇帝詣太上皇帝御坐之東褥位西
向立前導官於殿上隨地之宜立次舍人揖皇太子并
文武百僚躬典儀曰再拜贊者承傳在位官皆再拜搢
笏舞蹈又再拜皇太子不離位奏聖躬萬福各再拜直
身分東西相向立禮直官引奉盤醆官受盤醆官承旨
宣答官奏禮畢殿中監少監升殿内侍進御茶床尚醖
典御以盤醆酒注授殿中監少監次禮直官引奉盤醆
官詣尊所北向殿中監唘醆殿中少監注酒奉盤醆官
奉酒詣皇帝前北向禮直官引受盤醆官詣太上皇帝
御坐前西向立皇太子并文武百僚横行北向立奉盤
醆官躬進皇帝皇帝奉酒前導官導皇帝詣太上皇帝
御坐前躬進訖少後以盤授盤醆官前導官導皇帝詣
太上御坐前褥位北向俛伏跪殿下皇太子并百僚皆
躬身皇帝奏臣某謹率文武百僚稽首言天申令節臣
某與百僚等不勝大慶謹上千萬歲夀奏訖伏興再拜
在位官皆再拜承旨宣答官宣曰得皇帝夀酒與皇帝
并百僚内外同慶皇帝再拜在位官皆再拜訖分東西
相向立皇帝詣御坐東西向立奉盤醆官以盤北向恭
進皇帝奉盤樂作俟太上皇帝飲酒皇帝躬接醆訖皇
帝少後以盤醆授受盤醆官以授殿中監各復位立皇
太子并文武百僚横行北向皇帝詣褥位北向再拜在
位官皆再拜皇帝詣太上御坐東褥位西向立皇太子
文武百僚再拜搢笏舞蹈又再拜訖内侍舉茶床奏禮
畢官北向俛伏跪奏具官臣某言禮畢在位官再拜太
上皇帝駕興皇帝從入文武百僚以次退淳熙二年十
一月詔太上皇帝聖夀無疆新歲七十以十一日冬至
加上尊號冊寳十二月十七日立春行慶夀禮是日早
文武百僚並簮花赴文德殿立班聽宣慶夀赦宣赦訖
從駕至德夀宫行慶夀禮致詞曰皇帝臣某言天祐君
親錫兹難老惟春之吉年德加新臣某與羣臣等不勝
大慶謹上千萬歲夀餘與前上夀儀注同禮畢從駕官
應奉宫禁衞等並簪花從駕還内文武百僚文德殿拜
表稱賀十年十二月以太上皇后新年七十詔以立春
日行慶賀之禮十三年春正月朔以太上皇帝聖夀八
十帝率羣臣詣德夀宫行禮其儀注恩赦並如淳熙二
年典故孝宗以十月二十二日為會慶節光宗以九月
四日為重明節寧宗以十月十九日為天祐節尋改為
瑞慶節理宗以正月五日為天基節度宗以四月九日
為乾會節瀛國公以九月二十八日為天瑞節其上夀
稱賀之禮大略皆如天申節儀
諸慶節古無是也真宗以後始有之大中祥符元年詔
以正月三日天書降日為天慶節休假五日兩京諸路
州府軍監前七日建道場設醮斷屠宰節日士庶特令
宴樂京師然燈又以六月六日為天貺節京師斷屠宰
百官行香上清宫又以七月一日聖祖降日為先天節
十二月二十四日降延恩殿日為降聖節休假宴樂並
如天慶節中書親王節度樞密三司以下至駙馬都尉
詣長春殿進金縷延夀帶金絲續命縷上保生夀酒改
御崇德殿賜百官飲如聖節儀前一日以金縷延夀帶
金塗銀結續命縷緋綵羅延夀帶綵絲續命縷分賜百
官節日戴以入禮畢宴百官於錫慶院天禧初詔以大
中祥符元年四月一日天書再降内中功德閤為天禎
節一如天貺節尋以仁宗嫌名改為天祺節政和三年
十一月五日以修祀事天真示見詔為天應節又以五
月十二日祭方丘日為寧貺節既又以二月十五日太
上混元上德皇帝降聖日為真元節八月九日青華帝
君生辰為元成節正月四日有太祖神御之州府官殿
行香為開基節十月二十五日為天符節皆如天慶節
著為令高宗建炎元年十一月五日詔政和以來添置
諸節除開基節外餘並依祖宗法
宋史卷一百十二
宋史卷一百十二考證
禮志十五仍以金酒器銀馬袖表為獻袖字當是裡
字之訛表字當在裡字之上
天武躬奏萬福天武二字不可解疑誤
宋史卷一百十二考證
