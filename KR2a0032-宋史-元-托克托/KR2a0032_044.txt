宋史卷四十四
元中書右丞相總裁托克托等修
本紀第四十四
理宗四
二年春正月乙亥朔大元城利州閬州詔湘潭縣民陳
克良孝行表其門二月甲辰朔䛇太常釐正秦檜諡因
諭輔臣曰諡繆狠可也熒惑犯權星乙巳詔利州統制
吕達戰没贈官四轉官一子承信郎一子下班袛應已
酉余晦兼四川屯田使庚申詔饒州布衣饒魯不事科
舉一意經學補迪功郎饒州教授辛酉日暈周匝戊辰
故直華文閣李燔先儒朱熹門人賜諡文定三月壬午
王善使大元留七年来歸戊子雪詔蠲江淮今年二稅
已丑詔錄襄城功高達帶行環衛官遥郡團練使軄任
依舊王登行軍器監丞制司參議官程大元李和以下
將士六千六百一十三人補轉官資有差甲午城東海
賈似道以圖来上夏四月辛亥詔邊兵貧困可閔閒田
甚多擇其近便者分給耕種制司守臣治之乙丑以徐
清叟知樞密院兼參知政事董槐參知政事六月壬寅
朔罷臨安府臨平鎮税場甲辰四川制司言合州廣安
軍北兵入境王堅曺世雄等戰禦有功詔堅官兩轉餘
各補轉官資甲寅侍御史吴燧等論故蜀帥余玠聚歛
罔利七罪玠死其子如孫盡竊帑庾之積以歸詔簿錄
玠家財以李曾伯為資政殿學士依舊節制四川丙辰
利州王佐堅守孤壘降將南永忠以兵薄城下佐罵之
永忠流涕而退初隆慶教授鄭炳孫不從南永忠降先
縊死其妻女亦朝服自縊詔奬諭佐進官一秩炳孫贈
朝奉郎直袐閣仍訪其子官以文資王伯大乞致仕詔
進一秩允所請丁巳以賈似道同知樞密院事職任依
舊庚午詔俞晦赴闕閏六月壬申董槐疏蜀事孔棘願
假臣宣撫之名置司夔門以通荆蜀上優詔答曰士大
夫以事功自勉者鮮卿請帥蜀足見忠壯然經理西事
當在廟堂宜竭謀猷以副委任詔蒲擇之暫權四川制
置司事甲戌錄嘉定戰功先是大元兵圍城五旬帥守
俞興元用等夜開關力戰而圍解詔俞興等十六人各
官五轉將士補轉有差以包恢提點浙西刑獄招捕荻
浦鹽寇乙亥台州海寇積年民罹其害路分董橚洎進
士周自中等擒獲詔橚官一轉餘推賞有差壬午以李
曾伯為四川宣撫使兼亰湖制置大使進司夔路詔賜
曾伯同進士出身罷江灣浮鹽局戊戌大元使離揚州
北歸秋七月已酉詔前蜀帥余玠鎮撫無狀兵苦於征
戍民困於徵求兹俾其家輸所取蜀財犒師振民並邊
諸郡田租其復三年詔思播兩州連年捍禦其守臣田
應庚楊文各官一轉餘推恩詔賈似道開閫以樞密行
府為名庚戌有流星大如太白甲寅故光祿大夫賈涉
諡忠肅壬戌復安西堡己巳荻浦海寇平包恢進直龍
圖閣劉達授横行帶遥郡李性傳赴闕以王堅為興元
都統兼知合州八月己亥詔以前知閬州兼利西安撫
王惟忠付大理獄尋命臺臣監鞫辛巳徐清叟乞罷機
務詔不允癸巳謝方叔等上玉牒日歴會要及七朝經
武要略中興四朝志傳詔方叔徐清叟董槐等各進秩
戊戌籍王惟忠家財九月辛亥祀眀堂大赦辛酉詔詣
西太一宫為國祈祥起居郎牟子才再疏諫而止丙寅
詔戒外戚毋干請詔山隂蕭山諸暨會稽四縣水其除
今年田租丁卯太白晝見冬十月庚午朔謝方叔等進
寳祐編吏部七司續降條令癸酉皇子禥進封忠王甲
午斬王惟忠於都市丁酉追削余玠資政殿學士奪其
子晦刑部侍郎告身戊戌段元鑑上隆慶堡戰功十一
月壬寅日南至忠王冠丁未大元城光化舊治十二月
庚午排保甲行自實法癸未雷四川苦竹隘捷至甲午
隆慶部兵周榮被獲歸北密約段元鑑入隘觧圍事覺
就禽不屈而死馬徽白端戰歿詔四川宣撫司為之立
廟安西堡受攻五月將士力戰解圍居民以資糧助軍
實詔四川宣撫司具名推恩在城人並賞一資復租賦
五年余玠男如孫徵所認錢三千萬將足詔如孫削三
秩勒停
三年春正月已未迅雷巴州捷至庚申城均州龍山起
居郎牟子才上疏言元夜張燈侈靡倡優下賤竒技獻
笑媟汚清禁上累聖德今因震霆示威臣願聖眀覺悟
天意可回帝納其言壬戌詔宗正寺所擬宗子名以用
宜季次紹五字續大由友嗣甫之下二月乙亥詔右千
牛衛上將軍乃猷授蘄州防禦使奉沂靖惠王祠事兼
給事中王埜言國家與大元本無深仇而兵連禍結皆
原於入洛之師輕啓兵端二三狂妄如趙楷全子才劉
子澄軰輕而無謀遂致隻輪不返全子才誕妄慘毒今
乃援劉子澄例自陳改正乞寢二人之命罷其祠祿以
為喪師誤國之戒從之已卯復廣陵堡城賈似道以圖
来上壬午詔發緡錢二百萬給四川調度乙酉詔以告
身祠牒新會香鹽命臨安府守臣馬光祖收換兩界舊
敝會子三月己酉詔沿邊耕屯課入登羡管屯田官推
賞荆襄兩淮及山砦如之庚戌邵武寇平癸丑詔自實
法宜寬期限監司守臣其嚴戢吏姦毋煩擾民以吴淵
為觀文殿學士亰湖制置使知江陵府己未雨土夏四
月乙酉以江萬里知福州福建安撫使五月久雨丁未
以監司州郡辟書冗濫詔申嚴禁止已酉李性傳薨辛
酉太隂入畢嘉定大雨雹與叙南同日地震浙西大水
六月辛未大風甲戌太隂入氐丙戌李全子松夀葺舊
海城窺海道賈似道調兵敗之敕書奬諭趣上立功等
第姓名推賞戊子洪天錫劾内官盧允升董宋臣䟽不
報竟去詔遷太常少卿辛卯王埜以御史胡大昌言罷
給事中依舊端眀殿學士提舉洞霄宫秋七月辛丑太
隂入氐癸丑以吕文德知鄂州節制鼎澧辰沅靖五州
丙辰謝方叔徐清叟以御史朱應元言罷辛酉有流星
大如太白詔二省樞府機政令董槐程元鳳輪日判事
取旨壬戌以謝方叔為觀文殿大學士提舉臨安府洞
霄宫八月乙丑朔以董槐為右丞相兼樞密使程元鳳
簽書樞密院事權參知政事蔡抗為端眀殿學士同簽
書樞密院事徐清叟資政殿學士提舉玉隆萬夀宫任
便居住丁卯歲星熒惑在柳己巳太隂在氐馬光祖兼
節制和州無為安慶三郡屯田使丙子鄭性之薨庚寅
福建安撫江萬里以臺臣李衢言罷新命提舉武夷山
冲佑觀辛卯應㒡薨九月甲午朔雷丙午以徐清叟為
資政殿學士提舉洞霄宫丙辰陳顯伯兼資善堂翊善
皮龍榮兼資善堂贊讀壬戌權中書舍人陳大方言劉
子澄端平入洛之師賈勇贊决北兵方入唐州界子澄
已率先遁逃一敗塗地二十年来為國家患者皆原於
此宜投之四裔詔罷子澄祠禄冬十月甲戌太白晝見
丁丑有流星出自畢十一月丁丑熒惑犯太微垣上相
星十二月乙丑嗣濮王善奐薨丙子少傅節度使與懽
薨贈少師追封奉化郡王
四年春正月乙未詔謝方叔奪職罷祠謝修削三秩勒
停乙巳太隂犯歲星己酉太隂犯熒惑辛亥以吴淵為
京湖制置使兼夔路策應使軍馬急切便宜行事庚申
蜀閫奏捷辛酉詔史嵩之觀文殿大學士依前金紫光
祿大夫永國公致仕二月戊辰雨雹丙子詔襲封衍聖
公孫孔洙添差通判吉州不釐務三月壬寅以少師嗣
榮王與芮為太傅乙卯日暈周匝丙辰帝製字民訓賜
改秩親民官夏四月庚午月暈周匝癸未以程元鳳參
知政事蔡抗同知樞密院事賈似道參知政事職任依
舊李曾伯資政殿大學士福建安撫使吴淵進二秩職
任依舊吴潜沿海制置使判慶元府馬光祖煥章閣直
學士職任依舊五月甲午孫夢觀兼資善堂贊讀章鑑
兼資善堂直講先聖五十代孫孔元龍賜迪功郎授初
品官甲辰羅氏鬼國遣報思播言大元兵屯大理國取
道西南將大入邊詔以銀萬兩使思播結約羅鬼為援
徐清叟奪資政殿大學士罷祠祿王埜奪端眀殿學士
罷祠仍褫執政恩數丁未太白晝見詔申嚴老鼠隘防
戍襄樊閫臣奏捷甲寅賜禮部進士文天祥以下六百
一人及第出身有差六月甲戌朱禩孫太府寺簿知瀘
州兼潼川路安撫任責瀘叙長寧邊防浙江堤成癸未
董槐罷臺臣丁大全既累䟽擊之辭極詆毁且以臺牒
役隅兵夜半迫槐出闕物論殊駭三學生屢上書以為
言詔以槐為觀文殿大學士提舉臨安府洞霄宫詔程
元鳳蔡抗可輪日判事軍國重務取旨丁亥太白入井
秋七月甲寅知叙州史俊調舟師與大元兵戰凡十三
合詔俊官三轉仍帶閤門行宣贊舍人乙卯以程元鳳
為右丞相兼樞密使蔡抗參知政事張磻端眀殿學士
簽書樞密院事八月甲子程元鳳上䟽言正心待臣進
賢愛民備選守法謹微審令八事九月壬辰西南蕃吕
告蠻目寧名天兄弟慕義與烏蘇蠻合力為國禦難詔
各補承信郎丙申知邕州程芾以貪暴詔削二秩罷之
甲寅監察御史朱熠言境土蹙而賦歛日繁官吏增而
調度日廣&KR1402;德慶歴時以三百二十餘郡之財賦供一
萬餘員之奉祿今日以一百餘郡之事力贍二萬四千
餘員之冗官邊郡則有科降支移内地則欠經常納解
欲寬民力必汰冗員帝納焉冬十月壬戌太隂犯斗十
一月戊子朔荆襄閫臣以功狀来上詔推賞將士戊戌
亰湖繼上戰功詔蜀罹兵革吾民重困所當勞来撫摩
使之樂業比聞官吏乃肆誅求殊失培植邦本之意自
今四川制司戒飭屬郡違者罪無赦御史臺其嚴覺察
乙巳以監察御史吴衍翁應弼劾太學武學生劉黻等
八人不率詔拘管江西湖南州軍宗學生與伯等七人
並削籍拘管外宗正司癸丑以張磻同知樞密院事丁
大全端眀殿學士簽書樞密院事馬天驥端眀殿學士
同簽書樞密院事詔戒羣臣洗心飭行毋縦於貨賄其
或不悛舉行淳熙成法又開國以来勳臣之裔有能世
濟其美而不世其祿者所在州郡以聞參知政事蔡抗
輒擅去國勉留不返詔授職予祠尋以林存言寢其命
十二月戊午朔熒惑犯填星庚申大元城棗陽乙丑以
張磻兼參知政事甲戌奬諭荆閫吴淵其有功將士趣
上姓名等第推賞
五年春正月丁亥朔以趙葵為少保寧遠軍節度使京
湖宣撫使判江陵府兼夔路策應大使進封衛國公賈
似道進知樞密院事職任依舊吳淵參知政事李曾伯
荆湖南路安撫使兼知潭州吳潛趙與&KR0696;各官一轉乙
巳雷丙午禁姦民作白衣會監司郡縣官等失覺察者
坐罪辛亥吴淵薨贈少師諡莊敏二月戊午四川嘉定
上戰功以賈似道為兩淮安撫使辛酉命趙葵兼湖廣
總領財賦余晦淮西總領財賦壬戌築思州三隘丁丑
布衣余一飛高杞陳襄陽備禦策詔命趙葵行之夏四
月丁卯詔襄陽安撫高達以白河戰功轉行右武大夫
帶遥郡防禦使王登以沮河督戰官一轉升直袐閣並
職任依舊已卯大元兵攻苦竹隘詔京湖調兵應援閏
四月己丑程元鳳等進玉牒日歴會要經武要略及中
興四朝志傳甲午詔徐敏子嚴防邕宜已酉以吕文德
知靖州職任依舊祈雨五月庚申雨丁卯城荆山置懷
遠軍荆山縣詔賈似道官兩轉戊寅詔亰湖沿江海道
嚴備舟師防遏辛已復劒門壘賞蒲擇之官兩轉朱禩
孫蒲黼楊大淵韓勇各官四轉壬午夏貴正任吉州刺
史帶御器械鎮江駐劄都統制知懷遠軍六月丙戌太
白歲星合於翼辛卯太隂入氐丁酉祈雨馬天驥以臺
臣言罷詔依舊端眀殿學士提舉臨安洞霄宫秋七月
丙辰祈雨戊午雨已未太白晝見丁夘有流星大如桃
丙子太隂入井八月丙戌光化軍奏捷台州火癸巳詔
謝方叔仍舊職蔡抗以資政殿學士並領祠在亰甲午
給事中邵澤等言謝方叔罪狀詔寢祠命丙申京城火
庚子以張磻參知政事丁大全同知樞密院事兼權參
知政事已酉史嵩之薨贈少師諡莊肅九月壬子朔詔
今後臺臣遷他軄輒出關以違制論仍著為令辛酉祀
眀堂大赦冬十月庚寅張磻薨贈少師癸巳雷甲午虹
見丁酉以林存簽書樞密院事庚子詔皇子忠王禥授
鎮南遂安軍節度使皇女進封昇國公主十一月丙辰
李曾伯兼節制廣南任責邊防乙丑奬諭安南國賜金
器幣香茗乙亥詔亰湖帥臣黃平清浪平溪分置屯戍
庚辰詔三邊郡縣官毋擅離職守諸制帥臣其嚴紏察
十二月壬午李曾伯依舊資政殿學士湖南安撫使兼
廣南制置使移司静江府丁未熒惑入氐
六年春正月辛亥朔以丁大全參知政事兼同知樞密
院事林存兼權參知政事癸亥詔出封樁庫銀萬两付
蜀閫辛未詔授成穆皇后弟太師郭師禹孫善庸承務
郎仍免銓注差癸酉罷李曾伯廣西經略以廣南制置
大使兼知静江府其經略司官屬改充制司官屬甲戌
詔樞密院編修官吕逢年詣蜀閫趣辦關隘屯柵糧餉
相度黃平思播諸處險要緩急事宜具工役以聞戊寅
雷二月辛巳朔以馬光祖為端眀殿學士京湖制置使
知江陵府兼夔路策應湖廣總領財賦并屯田事壬辰
雨土三月辛亥朔祈雨丙辰馬光祖請以吕文德王鑑
王登汪立信等充制司參議官及辟制司準備差使等
官詔光祖開閫之初姑從所請戊辰以馬光祖兼荆湖
北路安撫使庚午熒惑退入氐甲戌詔湖北提點刑獄
文復之移司江陵兼京湖制司參議官夏四月庚辰朔
詔自冬徂春天久不雨民失東作自四月一日始避殿
減膳仰荅譴告癸未程元鳳等以久旱乞觧機務詔不
允甲申大雨丙申羣臣三表請御正殿從之丁酉詔田
應己思州駐劄御前忠勝軍副都綂制往播州共築關
隘防禦己亥臺臣朱熠劾沿江制置副使吕好問黃州
之役貪酷悮事詔褫職乙巳程元鳳罷以觀文殿學士
判福州尋提舉洞霄宫丙午趙葵三辭免福建安撫使
詔授醴泉觀使兼侍讀丁未以丁大全為右丞相兼樞
密使林存同知樞密院事兼權參知政事朱熠端眀殿
學士簽書樞密院事五月庚戌朔詔襄樊解圍高達程
大元應援李和城守皆有勞績將士用命深可嘉尚其
亟議行賞激癸丑詔懷遠漣水相繼奏功夏貴官兩轉
兼河南安撫使毛興轉右武大夫並依舊任丁巳李曾
伯言廣西多荒田民懼增賦不耕乞許耕者復三年租
後兩年減其租之半守令勸墾闢多者賞之奏可丙寅
命嗣榮王與芮判大宗正事丁卯嗣秀王師彌薨六月
癸巳臺臣戴慶炣劾淮東緫領趙與訔奪職鐫秩秋七
月庚戌城陵霄山詔朱禩孫進一秩易士英帶行閤門
宣贊餘轉官有差癸丑熒惑犯房宿戊午趙葵四辭免
醴泉觀使兼侍讀乞外祠從之戊辰蜀郡劉整上捷詔
推恩賞癸酉知平江府余晦以臺臣戴慶炣言曩敗績
於蜀誤國欺君詔奪寳章閣待制罷任追冒支官錢甲
戌詔前福建漕臣高斯得已奪職鐫官其贓百餘萬嚴
限徵償以懲貪吏乙亥吕文德入播州詔京湖給銀萬
兩八月癸未太隂行犯熒惑戊戌詔上流鎖江防禦癸
卯詔申嚴倭船入界之禁九月壬子詔蜀廣海道申嚴
防遏甲寅詔安南情狀叵測申飭邊防戊辰安豐上戰
功有流星透霞冬十月丙子朔詔蜀中將帥雖未剋復
成都而暴露日久戰功亦多宜與序升其亟條具以聞
丁丑以俞興為四川制置副使知嘉定府兼成都安撫
副使乙酉詔知隆慶府楊禮守安西堡有功官兩轉戊
子大元兵攻通泰州庚寅廣南劉雄飛奏横山之功詔
雄飛官三轉部兵將校官兩轉辛卯詔常州江隂鎮江
發米振贍淮民十一月己酉林存罷以資政殿學士知
建寧府癸丑潁州上戰功詔亟推賞以示激厲詔追復
余玠官職甲寅築黃平賜名鎮遠州吕逢年進一秩詔
撫諭㳂邊將士丙辰給事中張鎮言徐敏子曩帥廣右
嗜殺黷貨流毒桂府詔仍舊羈管隆興府丁巳葉夢鼎
依舊職知隆興府壬子以朱熠同知樞密院事兼權參
知政事饒虎臣端眀殿學士同簽書樞密院事賈似道
樞密使兩淮宣撫使甲子太隂犯權星丁卯東海失守
賈似道抗章引咎詔令以功自贖特與放罪甲戌淮東
帥臣奏大元兵退填星熒惑在危十二月戊寅詔改来
年為開慶元年庚辰大元兵渡馬湖入蜀詔馬光祖時
暫移司峽州六郡鎮撫向士璧移司紹慶府以便策應
癸未房州上戰功丙戌詔置横山屯丁亥向士璧不俟
朝命進師歸州捐貲百萬以供軍費馬光祖不待奏請
招兵萬人捐奉銀萬兩以募壯士遂有房州之功詔士
璧光祖各進一秩辛丑詔李曾伯城築關隘訓練民兵
峒丁申嚴防遏填星太白熒惑合於室
開慶元年春正月乙巳朔詔飭中外奉公法圖實政馬
光祖與執政恩數李曾伯進觀文殿學士己酉大元兵
攻忠涪漸薄夔境詔蒲擇之馬光祖戰守調遣便宜行
事辛亥詔戍蜀將士頻年戰禦暴露可閔今申命蒲擇
之從優犒師春防畢日即與更戍其輒逃歸者從軍令
癸丑詔吕文德城黃平深入蠻地撫輯有方與官三轉
庚申詔知賓州吕振龍知象州奚必勝兵至聞風先遁
兵退乃返並追毁出身文字竄遠郡横州守臣劉清卿
設隘堅守與官一轉壬戌監察御史章士元言謝方叔
帥蜀誤國詔方叔更與鐫秩其子修竄廣南癸亥左司
諫沈炎言余晦壞蜀幕屬李卓王克己濟悪歛怨詔晦
卓克己各奪兩官丙寅印應飛依舊職知鄂州兼湖北
轉運使丁卯賈似道以樞密使為亰西湖南北四川宣
撫大使都大提舉兩淮兵甲湖廣總領知江陵府蜀帥
蒲擇之以重兵攻成都不克大元兵破利州隆慶順慶
諸郡閬蓬廣安守將相繼納降又造浮梁於涪州之藺
市戊辰以李庭芝權知揚州二月乙亥朔詔亰西提刑
王登提兵援蜀功未及成齎志以歿贈官五轉致仕恩
外仍官一子庚辰以趙與&KR0696;為觀文殿學士兩淮安撫
制置使兼知揚州乙酉出内庫緡錢三千萬助邊用丙
戌以馬光祖為資政殿學士沿江制置使江東安撫知
建康府行宫留守己丑詔蠲建康太平寧國池州廣德
等處沙田租壬辰詔蠲漣水軍制司所收屯田租乙未
發平糶倉米三萬減直振在亰民辛丑涪州報大元兵
退三月庚戌詔印應雷黃夢桂赴都堂禀議命有司縣
重賞募將士毁藺市浮梁癸丑詔蜀死節臣雲頂山諸
處將士咸褒錄其後丁巳以吕文德為保康軍節度使
四川制置副使兼知重慶府庚申馬光祖奏大元兵自
烏江還北辛酉雨土夏四月甲戌朔以段元鑑楊禮堅
守城堡歿於王事詔各贈奉國軍節度使封二子侯立
廟賜額致仕恩外更官一子成忠郎丁丑以向士璧為
湖北安撫副使知峡州兼歸峡施珍南平軍紹慶府鎮
撫使甲申詔守合州王堅嬰城固守百戰彌厲節義為
蜀列城之冠詔賞典加厚乙酉知施州謝昌元自備緡
錢百萬米麥千石築郡城有功詔官一轉乙未詔賜夏
貴溧陽田三十頃丙申以吕文德兼四川總領財賦五
月甲辰朔城金州開州辛亥雨雹乙卯達州上吕文德
等戰功詔遷補有功將士丁巳詔湖北諸郡去年旱潦
饑疫令江陵常澧岳夀諸州發義米振糶仍嚴戢吏弊
務令惠及細民乙丑行開慶通寳錢辛未賜禮部進士
周應炎以下四百四十二人及第出身有差婺州大水
發義倉米振之六月甲戌吕文德兵入重慶詔諭四川
軍民共奮忠勇效死勿去有功行賞靡間邇遐有能效
順来歸悉當宥過加䘏仍奬吕文德斷橋通道之功命
兼領馬軍行司辛巳以朱熠參知政事饒虎臣同知樞
密院事丙戌南平来報戰功戊戌詔申嚴海道防禦己
亥詔奬諭賈似道壬寅以李廷芝直寳謨閣湖北安撫
副使兼知峡州太白晝見秋七月辛亥太白入井癸亥
蔡抗薨贈少保諡文肅以知播州楊文知思州田應庚
守禦勤勞詔各官一轉八月甲申以濠州統制張斌柘
塘之戰殁於王事贈官三轉仍與一子下班祗應乙酉
降人来言大元憲宗皇帝崩於軍中戊子詔吴潜開閫
海道勤勞三年屢䟽求退依舊觀文殿大學士判寧國
府特進崇國公辛卯命吕文德兼湖北安撫使庚子太
白犯權星熒惑九月壬子賈似道表言大元兵自黃州
沙武口渡江中外震動己未嗣濮王善騰薨庚申以吴
潜兼侍讀奉朝請戴慶炣端眀殿學士簽書樞密院事
下詔責己勉諭諸閫進兵壬戌詔出内府緡錢千萬銀
五萬兩帛五萬疋給宣司緡錢五百萬銀三萬兩帛三
萬疋給㳂江副司犒師詔已命御史陳寅趣淮東調兵
五萬應援上流癸亥趙葵特進觀文殿大學士封衛國
公判慶元府沿海制置使命侍御史沈炎往㳂江制置
副司趣兵援鄂渚再出内庫緡錢五百萬銀二萬兩帛
二萬疋給兩淮制司緡錢三百萬銀萬兩帛萬疋給沿
江制司以備軍賞戊辰太白犯熒惑己巳詔賈似道兼
節制江西二廣人馬通融應援上流庚午合州解圍詔
王堅寧遠軍節度使依前左領軍衛上將軍興元府駐
劄御前諸軍都統制兼知合州節制軍馬進封清水縣
開國伯冬十月辛未朔丁大全罷以觀文殿大學士判
鎮江府壬申以吴潜為左丞相兼樞密使進封相國公
賈似道為右丞相兼樞密使進封茂國公宣撫大使等
如舊癸酉命趙葵為江東宣撫使馬光祖移司江州應
援鄂州史巖㳂江制置副使移司夀昌軍應援鄂州丙
子改封吴潜為慶國公丁丑詔給還浙西提舉常平司
歲收上亭戶沙地租二百萬永勿復徵庚辰詔合州圍
解宣閫制臣及二三大將之功宜加優賞吕文德授檢
校少師李遇龍進三秩權刑部侍郎各賜金幣將佐以
下進秩賜金有差詔自今月十一日始避殿減膳徹樂
又詔比者蜀道稍寧然干戈之餘瘡痍未復流離蕩析
生聚何資咨爾旬宣之寄牧守之臣輕徭薄賦一意撫
摩恤軍勞民庶底興復其被兵百姓遷入城郭無以自
存者三省下各郡以財粟振之壬午御史陳寅言知江
州袁玠貪贓不悛殘賊州邑詔削玠五秩竄南雄州癸
未丁大全落職罷新任乙酉雷丙戌以趙葵為沿江江
東宣撫使置司建康任責捍禦癸巳向士璧權兵部侍
郎湖南安撫使兼知潭州任責廣西邊防十一月壬寅
以朱熠權知樞密院事饒虎臣戴慶炣並權參知政事
癸卯吕文福帶遥郡防禦使河南招撫使知淮安軍詔
追毁袁玠出身以来文字除名不敘移萬安軍戊申詔
求直言辛亥舟師戰滸黃洲乙卯詔趙葵授少保觀文
殿大學士江東西宣撫使進封益國公其饒信袁臨撫
吉隆興官軍民兵並聽節制調遣諮訪罷行黜陟皆得
便宜行事以緡錢五百萬銀五萬兩給其用丙辰詔選
精銳招信泗州千人揚州拱衛軍千人安豐濠州各千
五百人赴亰聽調遣庚申夏貴入見帝撫勞甚至閏十
一月甲戌詔出内帑緡錢五千萬犒内外諸軍丁丑以
向士璧為湖南制置副使餘職仍舊賜金帶己卯熒惑
入氐癸未諸將陶林文通進兵有功詔林帶行遥郡刺
史文通轉武功大夫賜銀有差甲申以印應雷為軍器
監淮西總領財賦兼江東轉運判官吕文德檢校少保
京西湖北安撫使兼制置使知鄂州兼侍衛馬軍都指
揮使已丑皮龍榮兼資善堂翊善庚寅陶林奏沼山寺
戰功癸巳向士璧連以功狀来上乙未詔降周震炎第
四甲出身丙申賈似道表大戰數合皆有功十二月已
亥朔賈似道言鄂州圍觧詔論功行賞丁未熒惑犯房
宿鈎鈐星辛亥詔改来年為景定元年壬子改封吴潛
為許國公賈似道為肅國公
宋史卷四十四
