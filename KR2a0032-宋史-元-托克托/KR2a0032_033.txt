宋史卷三十三
元中書右丞相總裁托克托等修
本紀第三十三
孝宗一
孝宗紹統同道冠德昭功哲文神武明聖成孝皇帝諱
眘字元永太祖七世孫也初太祖少子秦王德芳生英
國公惟憲惟憲生新興侯從郁從郁生華陰侯世將世
將生慶國公令譮令譮生子偁是為秀王王夫人張氏
夢人擁一羊遺之曰以此為識已而有娠以建炎元年
十月戊寅生帝于秀州杉青牐之官舍紅光滿室如日
正中少長命名伯琮及元懿太子薨高宗未有後而昭
慈聖獻皇后亦自江西還行在后嘗感異夢密為高宗
言之高宗大寤會右僕射范宗尹亦造膝以請高宗曰
太祖以神武定天下子孫不得享之遭時多艱零落可
憫朕若不法仁宗為天下計何以慰在天之靈於是詔
選太祖之後同知樞密院事李回曰藝祖不以大位私
其子發於至誠陛下為天下遠慮合於藝祖可以昭格
天命參知政事張守曰藝祖諸子不聞失德而傳位太
宗過堯舜遠甚高宗曰此事不難行朕於伯字行中選
擇庶幾昭穆順序而上虞丞婁寅亮亦上書言昌陵之
後寂寥無聞僅同民庶藝祖在上莫肯顧歆此金人所
以未悔禍也望陛下於伯字行内選太祖諸孫有賢德
者高宗讀之大感歎紹興二年五月選帝育于禁中三
年二月除和州防禦使賜名瑗壬寅改貴州五年五月
用左僕射趙鼎議立書院宫中教之既成遂以為資善
堂帝讀書彊記天資特異已亥制授保慶軍節度使封
建國公六月已酉聽讀資善堂以徽猷閣待制范冲兼
翊善起居郎朱震兼贊讀高宗命帝見冲震皆拜十二
年正月丁酉加檢校少保封普安郡王三月壬寅出閤
就外第十三年九月秀王殁于秀州十四年正月庚辰
用廷臣議聽解官行服十六年四月乙已免喪還舊官
十七年六月戊午改常德軍節度使二十四年衡州盗
起秦檜遣殿前司將官辛立將千人捕之不以聞帝入
侍言之高宗大驚明日以問檜檜謂不足煩聖慮故不
敢聞俟朝夕盗平則奏矣檜退知為帝言忌之及檜疾
篤其家秘不以聞謀以子熺代相帝又密啓高宗破其
奸三十年二月癸酉立為皇子更名瑋甲戌詔下丙子
制授寧國軍節度使開府儀同三司進封建王制出中
外大悦四月賜字元瓌三十一年十月壬子以明堂恩
改鎮南軍節度使先是金人犯邊高宗下詔親征而兩
淮失守朝臣多陳退避之計帝不勝其憤請率師為前
驅直講史浩以疾在告聞之亟入為帝言皇子不宜將
兵乃為草奏因中宫以進請衞從以共子職高宗因亦
欲帝徧識諸將十二月遂扈蹕如金陵三十二年五月
甲子立為皇太子改名眘初高宗久有禅位之意嘗以
諭帝帝流涕固辭會有邊事不果及歸自金陵陳康伯
求去高宗復以倦勤諭之中書舍人唐文若聞而請對
言不宜急遽故先下建儲之詔且賜名監察御史周必
大密與康伯言與唐昭宗名同音不可詔别擬進乃定
今名既又命學士承旨洪遵為太子擇字遵擬四字以
進皆不稱旨甲戌御筆賜字元永乙亥内降御札皇太
子可即皇帝位朕稱太上皇帝退處德壽宫皇后稱太
上皇后丙子遣中使召帝入禁中面諭之帝又推遜不
受即趋側殿門欲還東宫高宗勉諭再三乃止於是高
宗出御紫宸殿輔臣奏事畢高宗還宫百官移班殿門
外拜詔畢復入班殿庭頃之内侍掖帝至御榻前側立
不坐内侍扶掖至七八乃略就坐宰相率百僚稱賀帝
遽興輔臣升殿固請帝愀然曰君父之命出於獨斷然
此大位懼不克當班退太上皇帝即駕之德壽宫帝服
袍履步出祥曦殿門冐雨掖輦以行及宫門弗止上皇
麾謝再三且令左右扶掖以還顧曰吾付托得人吾無
憾矣左右皆呼萬歲是日詔有司議太上皇帝太上皇
后尊號以聞在内諸司日輪官吏應奉德壽宫增置德
壽宫提點幹辦等官德壽宫宿衞依皇城及宫門法丁
丑朝德壽宫戊寅大赦詔宰相率百官月兩朝德壽宫
已夘以即位告于天地宗廟社稷庚辰詔五日一朝德
壽宫以左武大夫龍大淵為樞密副都承旨武翼郎曾
覿帶御器械癸未始御後殿甲申詔中外士庶陳時政
闕失丙戌詔進宰執官二等丁亥詔以太上皇不許五
日一朝自今月四朝復除名勒停人胡銓官知饒州已
丑詔有司月奉德壽宫緡錢十萬辛夘詔罷四川市馬
壬辰詔百官日一人入對癸已蝗甲午上太上皇帝尊
號曰光堯壽聖太上皇帝太上皇后曰壽聖太上皇后
乙未晦金人屠原州秋七月戊戌興州中軍統制吳挺
復鞏州庚子判建康府張浚入見以雨水飛蝗令侍從
臺諫條上民間利害壬寅詔戒飭諸郡守臣癸夘以張
浚為少傅江淮宣撫使封魏國公甲辰以參知政事汪
澈視師湖北京西遣劉珙等使金告即位戊申以四川
宣撫使吳璘兼陜西河東路宣撫招討使追復岳飛元
官以禮改葬是夜地震大風拔木已酉有事于太廟别
廟癸丑馬軍司中軍統制趙撙忠義軍統領皇甫倜復
光州甲寅朝獻景靈宫詔淮南諸州存恤淮北來歸之
民權免税役丙辰以少保保康軍節度使吳益為少傅
太尉寧武軍節度使吳盖為開府儀同三司丁已罷李
寳措置海道戊午恩平郡王璩入見庚申以御前軍器
所仍隷工部辛酉詔後省看詳中外上書有可采者以
聞壬戌以黃祖舜兼權參知政事罷諸路聖節進奉詔
李顯忠軍馬聽張浚節制癸亥增將士戰傷死者推恩
格詔蠲四川積年逋負八月乙丑朔四川馬軍統制高
師中與金人戰于摧沙敗死丙寅吳璘與金人戰于德
順軍已已以翰林學士史浩為參知政事戊寅率羣臣
詣德壽宫奉上太上皇帝太上皇后尊號册寳丁亥班
寬恤事十八條起居舍人洪邁知閤門事張掄坐奉使
辱命罷甲申吳璘敗金人于北山戊子追復李光資政
殿學士趙鼎范冲並還合得恩數庚寅以生日為會慶
節追册故妃郭氏為皇后九月甲午以子愭為少保永
興軍節度使進封鄧王愷為雄武軍節度使開府儀同
三司進封慶王惇為鎮洮軍節度使開府儀同三司進
封恭王甲午金人攻德順軍東山堡中軍將李庠戰死
丁酉詔開講日召輔臣觀講川陜宣諭使虞允文以論
邊事不合罷已亥詔侍從臺諫舉知四川利害可為都
轉運使者庚子以金人來索舊禮詔宰執侍從臺諫各
陳應敵定論以聞辛丑詔吳璘審度措置保全川蜀乙
已詔纂錄勲臣名次丙午轉補朱震范冲子孫官庚戌
謚皇后郭氏曰恭懷辛亥振淮東義兵及歸正人以總
領四川財賦軍馬錢糧王之望為戶部侍郎川陜宣諭
使仍命將調兵同防守興州川口乙夘詔虞允文赴吳
璘軍議事辛酉以吳璘為少師冬十月丙寅詔朝臣舉
堪監司郡守者戊辰以岳陽軍節度使居廣開府儀同
三司史浩兼權知樞密院事已已葉義問罷詔登聞鼓
院毋沮抑進狀庚午以恩平郡王璩為少保詔會慶節
權免上壽戊寅詔張浚陳俊卿覆實諸將所陳功賞改
謚皇后郭氏曰安穆壬午官岳飛孫六人甲申契丹招
討蕭鷓巴來奔金人攻德順城吳璘擊走之復遣兵追
襲遂為所敗乙酉升建州為建寧府戊子以資政殿學
士張燾同知樞密院事已丑安南都護南平王李天祚
闍婆國王悉里地茶蘭固野占城國王鄒時巴蘭並加
食邑實封十一月庚子以蕭鷓巴為忠州團練使乙已
金人攻水洛城丙午賜忠義軍統制皇甫倜軍帛五千
匹綿萬兩戊申詔改明年為隆興元年辛亥免楊存中
所獻酒坊逋負錢四十萬緡甲寅定内侍官額辛酉史
浩免權知樞密院事裁定文武臣宫觀嶽廟員數立措
置京西營田司十二月乙丑詔宰臣復兼樞密使金人
攻隴城縣官軍拒却之丙寅詔帥臣監司具部内知州
治行臧否以聞詔棄德順城徙兵民于秦州以裏屯住
丁夘以陳康伯兼樞密使令江淮宣撫司增招武勇效
用軍戊辰詔侍從臺諫集議當今弊事仍命盡率其屬
使極言無隠辛未劉珙張說還自盱眙戊寅蠲四川赦
前登帶白契税錢丙戌詔觀察使已上各舉所知三人
三省樞密院詳議立格以聞庚寅罷建康鎮江營田官
兵辛夘廣西賊王宣破藤州守臣廖顒棄城遁是歲諸
路斷大辟四十一人
隆興元年春正月壬辰朔羣臣朝于文德殿帝朝德壽
宫立武臣薦舉格甲午四川宣撫司奉詔班師庚子以
史浩為尚書右僕射同中書門下平章事兼樞密使張
浚進樞密使都督江淮東西路軍馬丙午誅殿前司後
軍謀變者戊申詔禮部貢院試額增一百人丁已詔吳
璘軍進退可從便宜璘已棄德順道為金人所邀將士
死者數萬計二月壬戌朔用史浩策以布衣李信為兵
部員外郎齎蠟書間道往中原招豪傑之據有州郡者
許以封王世襲安慶軍節度使士籛乞減奉賜之半以
助軍用自是諸宗室有請悉從之戊辰宰執陳康伯等
乞再減奉止存舊格之半許之已夘振兩淮流民及山
東歸正忠義軍癸未黃祖舜罷庚寅逐秦檜黨人仍禁
輙至行在三月壬辰朔金右副元帥紇石烈志寧以書
取侵地癸已以張燾為參知政事御史中丞辛次膺同
知樞密院事葉義問落端明殿學士饒州居住丙申雨
雹丁酉詔戶部置局議節浮費已亥楊存中等乞減半
奉如宰執例許之庚子以龍大淵知閤門事曾覿同知
閤門事壬寅陳康伯上欽宗陵名曰永獻乙已詔求遺
逸丁未詔修太上皇帝聖政罷龍大淵别與差遣曾覿
復帶御器械召張浚已酉張燾罷立選人減舉主法甲
寅復以龍大淵知閤門事曾覿同知閤門事給事中中
書舍人留黃不行乙夘詔飭郡縣吏庚申以久雨命有
司振災傷察刑禁夏四月乙丑定選人改官歲額戊辰
張浚入見議出師渡淮三省樞密院不預聞壬申賜禮
部進士李待問以下五百三十八人及第出身乙亥王
之望罷壬午詔戸部臺諫議節浮費癸未詔以白金二
十五萬兩給江淮都督府軍費戊子張浚命邵宏淵帥
師次盱眙乙丑又命李顯忠帥師次定遠是月金人拔
環州守臣強霓及其弟震死之五月壬申申嚴鋪翠銷
金及神祠僣擬之禁丁酉李顯忠復靈壁縣邵宏淵次
虹縣金人拒之戊戌顯忠東趨虹縣庚子復虹縣金知
泗州蒲察徒穆及同知泗州大周仁降辛丑命左右史
日更立前殿壬寅張浚渡江視師癸夘金右翼軍都統
蕭琦降于李顯忠甲辰顯忠及宏淵敗金人于宿州乙
已史浩罷追復司馬康右諫議大夫丙午復宿州戮金
兵數千人建康前軍統領官王珙巷戰死之丁未以辛
次膺為參知政事翰林學士承旨洪遵同知樞密院事
督諸路開營田辛亥詣德壽宫賀天申節金紇石烈志
寧自睢陽引兵至宿州李顯忠擊郤之壬子欽宗大祥
帝服衰服詣几筵易祥服行祥祭禮顯忠與金人戰于
宿州邵宏淵不援顯忠失利是夜建康中軍統制周宏
及邵宏淵之子世雄殿前司統制官左士淵逃歸癸丑
進李顯忠開府儀同三司淮南京畿京東河北招討使
邵宏淵檢校少保寧遠軍節度使招討副使金人攻宿
州城顯忠大敗之殿前司統制官張訓通等七人統領
官十二人以二將不叶而遁甲寅李顯忠邵宏淵軍大
潰于符離乙夘下詔親征丙辰召汪澈以張浚兼都督
荆㐮軍馬李顯忠邵宏淵至濠州張浚以劉寳為鎮江
諸軍都統制丁已以蒲察徒穆大周仁蕭琦並為節度
使徒穆大同軍周仁彰國軍琦威塞軍遣御前忠勇軍
赴都督府是月成都地震三六月庚申朔日有食之遣
内侍趣上淮東將士功賞癸亥汪澈罷張浚乞致仕且
請通好皆不許丁夘以觀文殿大學士湯思退為醴泉
觀使兼侍讀戊辰召虞允文以兵部侍郎周葵為參知
政事汪澈落資政殿學士台州居住庚午張浚自盱眙
還揚州辛未李顯忠罷軍職壬申以太傅同安郡王楊
存中為御營使節制殿前司軍馬癸酉下詔罪已張浚
降授特進仍前樞密使江淮東西路宣撫使官屬各奪
二官邵宏淵降武義大夫職仍舊詔楊存中先詣建康
措置營砦檢視沿江守備戊寅詔展巡幸之期辛次膺
罷已夘李顯忠責授清遠軍節度副使筠州安置辛已
命浙西副都總管李寳兼御營統制官措置浙西海道
甲申右諫議大夫王大寳入對論移蹕以敷文閣學士
虞允文為兵部尚書兼湖北京西宣諭使戊子放宫人
三十人以蕭琦為檢校少保河北招撫使秋七月庚寅
朔以虞允文為湖北京西制置使癸已以湯思退為尚
書右僕射同中書門下平章事兼樞密使李顯忠再責
授果州團練副使潭州安置乙未詔宿州棄軍將佐奪
官貶竄有差丙申太白晝見經天罷江淮宣撫司便宜
行事乙已以旱蝗星變詔侍從臺諫兩省官條上時政
闕失丁未詔徵李顯忠侵欺官錢金銀免籍其家乙夘
裁減省部寺監官吏戊午給還岳飛田宅八月丙寅張
浚復都督江淮軍馬庚午以劉寳兼淮東招撫使丙子
以飛蝗風水為灾避殿減膳罷借諸路職田之令戊寅
金紇石烈志寧又以書求海泗唐鄧四州地及歲幣癸
未復以龍大淵知閤門事曾覿同知閤門事丙戌遣淮
西安撫司幹辦公事盧仲賢等齎書至金帥府戒勿許
四州差減歲幣仍命諸將毋遣兵人出境九月已酉楊
存中罷冬十月戊午朔大臣奏金帥書言四事帝曰四
州地歲幣可與名分歸正人不可從辛酉御殿復膳已
已遣護聖軍戍江南丙子詔太上皇后教旨改稱聖旨
立賢妃夏氏為皇后丁丑地震辛已升洪州為隆興府
詔江淮軍馬調發應援從都督府取旨餘事悉以聞十
一月已丑盧仲賢自宿州以金都元帥僕散忠義遺三
省樞密院書來庚子遣王之望等為金國通問使辛丑
詔侍從臺諫於後省集議講和遣使禮數土貢四事仍
各薦可備小使者丙午盧仲賢擅許四州下大理寺奪
三官召張浚癸丑以胡昉楊由義為使金通問國信所
審議官十二月已未陳康伯罷乙丑張浚入見丁丑以
湯思退為尚書左僕射張浚為右僕射並同中書門下
平章事兼樞密使浚仍都督江淮東西路軍馬壬午西
南方有白氣是歲以兩浙大水旱蝗江東大水悉蠲其
租
二年春正月辛夘詔增德壽宫車輦儀衞壬辰御文德
殿册皇后癸已修三省法乙未及皇后朝德壽宫丙申
命虞允文調兵討廣西諸盗庚子罷諸州招軍丙午金
僕散忠義復以書來庚戌申嚴卿監郎官更出迭入之
制壬子振歸正人甲寅白氣亘天是月福建諸州地震
二月辛未蠲秀州貧民逋租壬申容州妖賊李雲作亂
癸酉復王權武義大夫命權廣西路都鈐轄專一措置
盗賊丙子詔飭將帥減文武官及百司吏郊賜之半罷
兩浙福建江西湖南夔州路參議官丁丑雨雹及雪獲
李雲其黨悉平乙酉胡昉自宿州還初金帥以昉等不
許四郡械繫之昉等不屈金主命歸之三月丙戌朔詔
張浚視師于淮又詔王之望等以幣還丁亥詔荆㐮川
陜帥臣嚴邊備毋先事妄舉盧仲賢除名械送郴州編
管壬寅詔知光州皇甫倜毋招納歸正人丙午王宣等
降詔三衙戍兵歸司建康鎮江大軍更番歸砦庚戌芝
生德壽宫以戶部侍郎錢端禮為淮東宣諭使吏部侍
郎王之望為淮西宣諭使詔撫諭兩淮軍民壬子以廣
西賊平詔減高藤雷容四州雜犯死罪囚釋杖以下蠲
夏秋税賦以忠勇軍隷步軍司神勁右軍隷鎮江都統
司癸丑以王彦為建康諸軍都統制兼淮西招撫使夏
四月庚申召張浚還朝甲子以李顯忠侵欺官錢給還
諸軍丁夘以建康歸正人為忠毅軍鎮江為忠順軍命
蕭琦蕭鷓巴分領之戊辰罷江淮都督府高麗入貢丁
丑張浚罷癸未言者論宰相執政徇欺之弊命書寘政
事堂五月壬辰復置環衞官丙申詔吳璘毋招納歸正
人辛丑詔劉寳量度泗州輕重取舍事宜以聞江西總
管邵宏淵責授靖州團練副使南安軍安置仍徵其盗
用庫錢乙已率羣臣詣德壽宫賀天申節始用樂丁未
蝗詔内外贓私不法官吏尚書省置籍檢勘庚戌罷招
神勁效用軍辛亥鬻兩淮所招戶馬六月甲寅朔日有
食之辛酉以滛雨詔州縣理滯囚戊辰太白晝見壬申
命虞允文棄唐鄧允文不奉詔丁丑賑江東兩淮被水
貧民秋七月乙酉召虞允文以戶部尚書韓仲通為湖
北京西制置使丁亥洪遵罷已丑以周葵兼權知樞密
院事遣主管馬軍司公事張守忠以兵詣淮西措置邊
備庚子太白經天詔内外文武官年七十不請致仕者
遇郊毋得蔭補已已命海泗州徹戌丁未雨雹戊申蠲
淮東内庫坊場錢一年庚戌洪遵落端明殿學士癸丑
以江東浙西大水詔侍從臺諫卿監郎官館職陳闕失
及當今急務是月罷内侍押班梁珂為在外宫觀移廣
西提刑司于容州八月甲寅朔以災異避殿減膳戊午
南丹州莫延廩為諸蠻所逐來歸詔補修武郎命江東
浙西守臣措置開決圍田甲子秦國大長公主薨以久
雨決繫囚庚辰以資政殿大學士賀允中為知樞密院
事兼參知政事辛已詔振淮東被水州縣張浚薨壬午
遣魏𣏌等為金國通問使九月甲申罷内侍李珂賜謚
甲午詔江東浙西監司守臣講明措置田事乙未交阯
入貢丁酉嚴贓吏法辛丑以王之望為參知政事權刑
部侍郎吳芾為給事中兼淮西宣諭使金人犯邊以久
雨出内庫白金四十萬兩糴米賑貧民壬寅王彦帥師
濟江軍昭關癸夘命湯思退都督江淮東西路軍馬辭
不行乙已復命楊存中為同都督錢端禮吳芾並為都
督府參贊軍事罷宣諭司仍易國書以付魏𣏌少保崇
信軍節度使趙密落致仕權領殿前司職事冬十月甲
寅魏杞至盱眙金帥以國書未如式弗受欲得商秦地
及俘獲人且邀歲幣三十萬杞未得進丁夘賀允中罷
為資政殿大學士致仕已已以周葵兼權知樞密院事
王之望兼同知樞密院事庚午詔輔臣夕對便殿丙子
大風庚辰蠲京西湖北運糧所經州縣秋税之半以靖
海軍節度使李寳為沿海駐劄御前水軍都統制辛已
金人分道渡淮劉寳棄楚州遁十一月乙酉知楚州魏
勝與金人戰死之州遂䧟濠州亦䧟王彦棄昭關遁滁
州又䧟丙戌詔諭沿邊將士丁亥詔魏杞等以所賫禮
幣犒軍杞弗從命留鎮江候旨復命王之望督視江淮
軍馬戊子以金人侵擾詔郊祀改用明年又詔諭歸正
官民軍士命王之望同都督江淮軍馬湯思退罷都督
召陳康伯已丑王之望罷同都督庚寅命楊存中都督
江淮軍馬辛夘湯思退罷尋以尹穡晁公武論之落觀
文殿大學士永州居住未至而卒甲午以黃榜禁太學
生伏闕是日太學生張觀等七十二人上書請斬湯思
退王之望尹穡竄其黨洪适晁公武而用陳康伯胡銓
等以濟大計丙申遣國信所大通事王抃持周葵書如
金帥府請正皇帝號為叔姪之國易歲貢為歲幣減十
萬割商秦地歸被俘人惟叛亡者不與誓目大略與紹
興同以金人犯淮南詔避殿減膳丁酉詔擇日視師戊
戌以少保觀文殿大學士陳康伯為尚書左僕射同中
書門下平章事兼樞密使庚子遣兵部侍郎胡銓右諫
議大夫尹穡分詣兩浙措置海道贈魏勝寧國軍節度
使謚忠壯辛丑兵部尚書錢端禮賜出身簽書樞密院
事兼提領德壽宫壬寅詔侍從兩省官日一至都堂議
事有關臺諫者亦聽會議以顯謨閣學士虞允文同簽
書樞密院事癸夘遣王之望勞師江上甲辰金人犯六
合縣步軍司統制崔臯擊却之乙已以錢端禮兼權參
知政事丁未以顯謨閣直學士沈介為沿江制置使命
沿江諸州調保甲分守渡口已酉劉寳落節鉞為武泰
軍承宣使王彦落龍神衞四廂都指揮使閠月甲寅陳
康伯入見詔康伯間日一朝肩輿至殿門給扶升殿丙
辰周葵罷王忭見金二帥皆得其報書以歸戊午蕭琦
卒壬戌詔罷胡銓尹穡丙寅召韓仲通以沈介為兵部
尚書湖北京西制置使戊辰以金人且退詔督府擇利
擊之王之望執不可乙亥之望罷丙子以王忭為奉使
金國通問國信所參議官持陳康伯報書以行丁丑金
遣張恭愈來迓使者詔臺諫侍從兩省官舉楚廬滁濠
四州守臣十二月甲申罷陜西路轉運司戊子魏杞始
渡淮詔郊祀大禮遵至道典故改用來年正月一日上
辛辛夘以錢端禮為參知政事兼知樞密院事虞允文
同知樞密院事兼權參知政事禮部尚書王剛中簽書
樞密院事丙申制曰比遣王抃遠抵潁濱得其要約尋
澶淵盟誓之信倣大遼書題之儀正皇帝之稱為叔姪
之國歲幣減十萬之數地界如紹興之時憐彼此之無
辜約叛亡之不遣可使歸正之士咸起寧居之心重念
數州之民罹此一時之難老穉有蕩析之烖丁壯有係
累之苦宜推蕩滌之宥少慰彫殘之情應沿邊被兵州
軍除逃遁官吏不赦外雜犯死罪情輕者減一等餘並
放遣遣洪适等賀金主生辰詔吳挺市馬赴行在已亥
雨雹壬寅罷三衙江上荆㐮諸軍招軍甲辰遣沿海水
軍還屯已酉朝獻景靈宫庚戌朝饗太廟
乾道元年春正月辛亥朔合祀天地于圜丘大赦改元
丁已淮西安撫韓璡勒停賀州編管庚申以錢端禮兼
德壽宫使辛酉召楊存中通問使魏杞至燕山丁夘以
王抃使金有勞進五官庚午西北方有白氣詔館職更
迭補外辛未立兩淮守令勸民種桑賞壬申詔兩浙振
流民以紹興流民多死罷守臣徐嚞及兩縣令癸酉蠲
沿邊殘破州軍官賦一年甲戌劉寳責果州團練副使
瓊州安置乙亥罷兩淮招撫司及陜西河東宣撫招討
司丙子淮西守將孔福以遇敵棄城伏誅頓遇奪官刺
面配吉陽軍牢城二月庚辰朔朝德壽宫從太上皇太
上皇后幸四聖觀乙酉罷江淮都督府遣官檢察兩淮
州縣振濟饑民庚寅雨雹癸已移濠州戍兵于藕塘庚
子以楊存中為寧遠昭慶軍節度使甲辰以久雨避殿
減膳蠲兩淮災傷州縣身丁錢絹決繫囚丁未陳康伯
薨謚文恭三月甲寅太白晝見已未御殿復膳庚申以
虞允文為參知政事兼同知樞密院事王剛中同知樞
密院事命淮西湖北荆㐮帥臣措置屯田復置榷場癸
亥黃祖舜薨戊辰白氣亘天已已罷諸軍額外制領將
佐乙亥太白經天是春湖南盗起入廣東焚掠州縣官
軍討平之夏四月庚子金報問使完顔仲等入見乙已
吳璘入見五月庚戌以璘為太傅封新安郡王丙辰詔
有司治皇后家廟壬戌詔監司帥守講究弊事以聞合
廣南東西路監事為一司癸亥詔總領帥漕臣諸軍都
統制並兼提領措置屯田沿邊守臣兼管屯田事丁夘
詔吳璘措置馬綱水路壬申蠲四川州縣虚額錢吳璘
改判興元府乙亥詔未銓試人毋得堂除丙子遣李若
川等使金賀上尊號增置諸路鈐轄都監郴州盗李金
等復作亂遣兵討捕之六月癸未王剛中薨乙酉詔恭
王府直講王淮傾邪不正有違禮經可與外任丙戌以
翰林學士洪适簽書樞密院事戊子步軍司統制官崔
臯坐奏功冒濫奪所遷觀察使止進横行三官令本軍
自效辛夘以武經郎令德為安定郡王壬辰以淮南轉
運判官姚岳言境内飛蝗自死奪一官罷之丙申以兩
淮守令勞徠安集無效下詔戒飭之仍以詔置守令治
所壬寅蠲廣東殘破郡縣税賦甲辰罷湖北京西制置
司秋七月辛亥詔知州年七十以上者與宫觀癸丑輔
臣晚對選德殿御坐後有大屏記注諸道監司郡守姓
名因令都堂視此書之甲寅借職田租二年以裨經費
已未鑄當二錢已已蠲關外四州民今年租税及湖南
賊蹂郡縣夏税八月已夘以永豐圩田賜建康都統司
癸未獲李金乙酉詔立子愭為皇太子丁亥虞允文罷
戊子大赦已丑以洪适為參知政事兼權知樞密院事
吏部侍郎葉顒簽書樞密院事兼權參知政事庚寅立
知州軍諸路總管鈐轄都監辭見法癸已錢端禮以避
東宫親嫌罷為資政殿大學士提舉萬壽觀戊戌吏部
侍郎章服以論虞允文阿附罷謫居汀州九月乙夘立
廣國夫人錢氏為皇太子妃丁已申嚴百司官出入局
之制丁夘升鼎州為常德府甲戌以端明殿學士汪澈
知樞密院事洪适兼同知樞密院事乙亥置沿淮諸州
都巡檢冬十月已夘遣方慈等使金賀正旦戊子增頭
子錢歸正人右通直郎劉藴古坐以軍器法式送北境
伏誅壬辰御大慶殿册皇太子癸已詣德壽宫稱謝乙
未詔侍從各舉所知宗室一二人丁酉金遣高衎等來
賀會慶節乙已淮北紅巾賊踰淮劫掠立賞討捕之已
而知楚州胡明遣巡尉擊殺其首蕭榮十一月辛亥招
收兩淮流散忠義人丙寅白氣亘天辛未遣龍大淵撫
諭兩淮措置屯田督捕盗賊十二月戊寅以洪适為尚
書右僕射同中書門下平章事兼樞密使汪澈為樞密
使命廣東提刑司招安李金餘黨癸未遣王曮等賀金
主生辰庚寅以葉顒為參知政事兼同知樞密院事辛
夘詔侍從臺諫兩省舉堪監司郡守者各一人三衙知
閤舉材武可守邊者一人庚子罷兩淮諸州權攝官壬
寅金遣烏古論忠弼等來賀明年正旦癸夘詔樞密院
文書依三省式經中書門下畫黃書讀至正
二年春正月辛酉省六合戌兵以所墾田給還復業之
民辛未命湖南監司存恤寇盗殘破郡縣二月丁丑罷
盱眙屯田振兩浙江東饑戊寅幸玉津園宴射遂幸龍
井三月乙已禁京西利州路科役保勝義士壬子詔戒
飭刑獄官戊午殿中侍御史王伯庠請裁定奏薦詔三
省臺諫集議具條式以聞詔縣令非兩任毋除監察御
史非任守臣毋除郎官著為令丁夘賜禮部進士蕭國
梁以下四百九十有三人及第出身戊辰再增諸州軍
離軍添差員闕辛未罷洪适右僕射癸酉以給事中權
吏部尚書魏杞同知樞密院事兼權參知政事丁丑罷
和糴夏四月戊寅以久雨命侍從臺諫議刑政所宜以
聞減大理三衙臨安府及浙西州縣雜犯死罪以下囚
一等釋杖以下庚辰詔兩浙漕臣王炎開平江湖秀圍
田辛已避殿減膳甲申太白晝見癸已御殿復膳乙未
汪澈罷丁酉以知荆南府李道憑恃戚里妄作罷之五
月戊申張燾薨已酉罷權借職田庚戌葉顒罷以魏杞
為參知政事右諫議大夫林安宅同知樞密院事兼權
參知政事中書舍人蔣芾簽書樞密院事癸丑太白晝
見經天禁浙西修築圍田罷修建康行宫丁夘命監司
守臣預備水旱六月甲戌罷兩浙路提舉市舶司詔諸
路監司帥臣各察守令臧否以聞丙子刑部上乾道新
編特旨斷例戊寅詔制科權罷注疏出題守臣監司亦
許解送庚辰封孫挺為福州觀察使榮國公攄為左千
牛衞大將軍癸未詔使相毋奏補文資七色補官人毋
任子堂吏遷朝議大夫以五員為額乙酉申嚴内外牒
式法裁其額丙戌廢永豐圩戊戌詔改官人實歴知縣
一任方許關升著為定式秋七月已酉調泉州左翼軍
二千人屯許浦鎮甲寅以鎮江都統制戚方為武當軍
節度使八月辛未朔詔兩淮行鐵錢銅錢毋過江北癸
酉以武鋒軍隷步軍司甲戌罷任子年三十得免試參
選之令丁丑蠲淮南放歸萬弩手差役二年壬午詔諸
州守臣兼訓練禁軍癸未降會子交子于鎮江建康務
場令江淮之人對換丙戌林安宅劾葉顒之子受金失
實罷之丁亥詔安宅筠州居住温州大水戊子以魏杞
兼同知樞密院事蔣芾權參知政事召葉顒庚寅少保
新興郡王吳盖薨甲午立中興以來十三處戰功格目
乙未詔吳璘復判興州丙申升宣州為寧國府罷戶部
諸路歲糴一年九月甲辰知上元縣李允升犯贓貸死
杖脊刺面配惠州牢城籍其貲丙午建康守臣王佐坐
縱允升去官奪三官勒停建昌軍居住餘失按官吏及
薦舉官奪官有差辛亥遣官按視温州水災振貧民決
繫囚乙夘詔改造大歷辛酉追封子恪為邵王謚曰悼
肅甲子詔監司各舉部内知縣縣令二三人守臣各舉
屬縣一二人已已魏杞等上神宗哲宗徽宗三朝帝紀
太上皇聖政太白晝見是月詔舉將帥置章奏簿冬十
月癸酉上太上皇聖政于德壽宫乙亥遣薛良朋等使
金賀正旦已夘減饒州歲貢金三之一蠲諸路酒坊逋
賦戊子知峽州吕令問坐縱贓吏知夷陵縣韓贄胄去
官奪二官鄂州居住辛夘雨雹金遣魏子平等來賀會
慶節十一月丙午楊存中薨已酉盡出内藏及南庫銀
以易會子官司並以錢銀支遣民間從便兩淮總領所
許自造會子鬻諸路營田壬子詔修祥曦殿記注乙夘
密詔四川制置使汪應辰如吳璘不起收其宣撫使牌
印權行主管職事甲子大閱戊辰築郢州城是月詔汰
冗兵十二月庚午朔白氣亘天癸酉詔三省侍從臺諫
兩淮漕臣郡守條具兩淮鐵錢交子利害以聞乙亥遣
梁克家等賀金主生辰已夘以資政殿學士葉顒知樞
密院事辛已詔免進呈欽宗日歴送國史院修纂實錄
壬午追封楊存中為和王甲申以葉顒為尚書左僕射
魏杞右僕射並同中書門下平章事兼樞密使蔣芾參
知政事吏部尚書陳俊卿同知樞密院事兼權參知政
事庚寅詔宰相領兼制國用使參知政事同知國用事
癸已詔監司守臣舉廉吏丙申金遣烏古論元忠等來
賀明年正旦以江東兵馬鈐轄王抃為帶御器械是歲
裁定内外軍額
宋史卷三十三
