宋史卷二百七十五
元中書右丞相總裁托克托等修
列傳第三十四
劉福安守忠孔守正譚延美
元逹常思德尹繼倫薛超(丁罕趙瑫附)
郭密(傅思讓李斌附)田仁朗劉謙
劉福徐州下邳人少倜儻魁岸有膂力周顯德中世宗
征淮南福徒步謁見於壽春世宗竒之因留麾下每出
戰則令福率衞士為先鋒與破紫金山砦淮南平錄功
授懷德指揮使宋初遷横海指揮使率所部隷步帥劉
光毅由峽路征蜀比至成都孟昶巳降大將王全斌部
送降卒歸京師至綿州降卒盗庫兵劫蜀舊將全師雄
以叛焚廬舍剽財貨以去刺史成彦鐃以同華兵百餘
人守其城全斌遣米光緒將七百騎及福所部以屯護
之光緒盡殺師雄妻孥師雄領叛卒益聚村民十餘萬
衆攻城益急會龍捷指揮使田紹斌率精銳百騎由東
山西北行福領所部由山南行出賊不意夾擊之賊衆
大潰斬首及溺江死者以萬計以功授虎捷都虞候繼
隷曹彬麾下平江南還授指揮使領蔚州刺史從太宗
克幷汾遷馬步都軍頭武州團練使端拱初出為洺州
防禦使二年改雄州防禦使兼本州兵馬部署雄州地
控邊塞常屯重兵福至部按行城壘調鎮兵以給繕完
出私錢以資宴犒寇雖大至而恃以無恐矣淳化初遷
涼州觀察使判雄州事二年卒年六十四贈太傅福雖
不學而御下有方略為政簡易人甚德之領雄州五年
郡境寧謐福既貴諸子嘗勸起大第福怒曰我受禄厚
足以僦舍以庇汝曹既無尺寸功以報朝廷豈可營度
居室為自安計乎卒不許既死上聞其言賜其子白金
五千兩使市第宅
安守忠字信臣幷州晉陽人父審琦為周平盧軍節度
封陳王晉天福八年審琦出領山南東道以守忠為牙
内指揮使領繡州刺史周顕德四年春改鞍轡庫使會
淮南初下命守忠馳往宣諭時藩臣驕蹇遇朝使多簡
傲守忠抗以正禮無所辱命未幾改衞州刺史宋初入
為左衞將軍建隆四年湖南初平命為永州刺史乾德
中護河隂屯兵蜀平太祖知遠俗苦苛虐南鄭為走集
之地故特命守忠知興元府以撫綏之四年改漢州刺
史時寇難甫平使車旁午公帑不足守忠出私錢以給
用每遣使太祖必戒之曰安守忠在蜀能律巳以正汝
行見之當效其為人也開寳初改濮州刺史會河決澶
州命守忠副潁州團練使曹翰護役河決遂塞五年知
遼州民有隂召幷寇謀内應者事泄守忠悉斬以徇九
年命將征太原守忠受詔與孫晏宣由遼州入既而與
路羅砦監押馬繼恩遇乃相與會兵入賊境燔砦四十
餘獲牛羊數千議將深入會上崩乃班師太平興國初
移知靈州在官凡七年雍熙二年改知易州徙夏州每
西戎犯邊戰無不捷錄功就拜濮州團練使端拱中知
滄州改瀛州兼高陽關駐泊部署遷瀛州防禦使初守
忠嘗夢一濮字方丈餘及領是郡幾二十年於是始悟
淳化二年徙知雄州方與僚佐宴飲有軍校謀變擐甲
及閽閽者倉卒入白守忠言笑自若徐顧坐客曰此軰
酒狂爾擒之可也人服其量焉眀年加耀州觀察使兼
判雄州未幾召還條陳邊事敷奏稱旨賜錢五百萬五
年又知滄州至道初移雄州三年復知滄州拜感德軍
節度觀察留後徙宋州兼制置營田使威德兼著吏民
不忍其去咸平三年入覲遣還未行暴卒年六十九贈
太尉錄其子繼昌為供備庫副使壻王世及為光禄寺
丞守忠謹慤淡薄為治簡静太祖居藩日素相厚善及
受禪後每優任之守忠處之益謙從征太原多與謀略
人罕知之者所至藩郡樂施予豐宴犒且喜與士大夫
遊從故時論多與之初審琦以愛妾故為隷人所戕守
忠終身不畜妓妾而喜佞佛蓋有所懲云
孔守正開封浚儀人幼事後唐眀宗子許王從益漢初
為東西班承旨事魏王承訓周世宗征淮南以材勇選
為東班承旨宋初補内殿直兼領驍雄吐渾指揮從劉
廷翰平蜀還遷驍雄副指揮使開寳中太祖征太原守
正隷何繼筠麾下會契丹遣兵來援晉陽守正接戰於
石嶺關大敗之斬首萬級獲其將王破得時宋師之䧟
敵者數百人守正以騎軍馳之盡奪以還太平興國中
累遷日騎東西班指揮使太宗親征晉陽守正分主城
西洞屋領步卒大呼先登繼與内侍蔡守恩等率騎兵
力戰晉軍遂潰從征范陽至金臺驛詔與劉仁藴先趨
岐溝關時城未下守正夜超垣度鹿角臨機橋以大軍
將至說關使劉禹使降禹觧懸橋守正遂入城撫諭其
軍民以城守屬綦廷朗而已赴行在時契丹兵在涿州
東守正與傅潛率御前東西班分兩陣馳擊之逐北二
十餘里降其羽林兵數百人繼與高懷德劉廷翰合兵
追之至桑乾河契丹自是不敢近塞以勞再遷日騎都
指揮使領濡州刺史端拱初遷龍衞都指揮使領長州
團練使出鎮眞定是年秋出為潁州防禦使未幾太宗
以其練習戎旅特置龍衞神衞四廂都指揮使以授之
改領振州防禦使眀年拜殿前都虞候領容州觀察使
一日侍晏北苑上入元武門守正大醉與王榮論邊功
於駕前忿爭失儀侍臣請以屬吏上弗許翼日俱詣殿
廷請罪上曰朕亦大醉漫不復省遂釋不問俄命為定
州行營副部署受詔詣保州軍開道遇敵於曹河與戰
數合梟首三十餘獲馬五十匹上聞而壯之淳化初擢
高陽關副都部署軍中小將有詈其校長者守正械送
闕下取裁於上未嘗專決焉眀年護浚惠民河塞澶州
決河就命知州軍改愼州觀察使還領代州部署連移
幷代夏綏麟府三鎮與李繼遷戰大横岡援范廷召出
塞破賊於白池至行莊焚掠甚衆改代夏二州部署眞
宗即位復徙代州咸平初授昌化軍節度觀察留後守
正上言四任鴈門邊亭久安願徙東北以自效會夏人
入寇改定州行營副都部署四年移彰德軍留後以風
疾妨政改安化軍留後景德初復以不任職代時議防
秋北鄙守政猶屢表請行上閔之不許無何卒年六十
六贈泰寧軍節度使
譚延美大名朝城人軀幹壯偉少不逞遇羣盗聚謀將
行剽劫延美即趨就之及就捕法皆抵死延美以與盗
素不相識獲免自後往來澶魏間為盜於鄉里鄉里患
之周世宗鎮澶淵募置帳下即位補殿前散都頭從征
淮南以勞遷控鶴軍副指揮使又從克三關時太祖領
禁兵留督牙隊建隆元年補控鶴指揮使稍遷都虞候
馬步副都軍頭征湖南與解暉分領行營戰櫂都指揮
使時汪端寇攻朗州甚急招討慕容延釗遣延美率兵
赴之大敗賊衆擒端以還擢鐵騎副指揮使領睦州刺
史四遷至内殿直都知太平興國初為蘄州刺史連徙
廬壽濠光州軍巡檢使劇賊之為害者悉就捕六年徙
知威虜軍雍熙三年舉兵北伐命延美為幽州西面行
營都監與田重進出飛狐北俄遇敵延美曰彼恃衆易
我宜出其不意先攻之即麾騎軍直進敵兵將潰大軍
繼至遂敗之斬首五百獲其將大鵬翼以獻以功擢本
州防禦使逾年改亳州出為鎮州鈐轄端拱元年徙知
寧遠軍一旦契丹兵抵城下延美開門以示之不敢入
圍城數日開門如故民出取芻糧者無異平日契丹卒
疑之遂引去二年進邕州觀察使判亳州兼知代州是
時任邊郡者皆令兼領内地一州處其家屬徙知潞陜
涇州咸平四年以左領軍衞上將軍致仕六年卒年八
十三贈建武軍節度子繼倫至崇儀副使雍虞部員外
郎
元逹初名守旻洺州鷄澤人身長八尺餘負膂力善射
家業農不任作苦委耒耜慨歎而去之事任俠縱酒嘗
醉見道旁槐樹拔劒斬之樹立斷逹私喜曰吾聞李將
軍射石虎飲羽今樹為我斷豈神助歟嘗從少年數十
百人欲起為盜里中老父交戒之乃止時郡以戶籍調
役逹當送徒闕下行數舍乃悉縱之曰吾觀汝曹亦丈
夫也豈樂為是哉可善自為計吾亦從此逝矣已而郡
遣追捕至則逹援弓引滿待之追者不敢近由是亡命
山林間為鄉里患太宗居晉邸時逹求見得隷帳下嘗
侍太宗習射園亭命之射逹射四發不中的巳而連中
上喜為更其名曰逹及即位補御龍直隊長雍熙初累
遷媯州刺史繼領本州團練使時州郡部送亡命者至
闕左右諷殺之逹奏曰此類竄匿者衆豈能盡殺之哉
不如赦之以開其自新之路且以成好生之德上悦因
悉原之端拱二年擢侍衞步軍都虞候領幽州刺史歴
北面行營都部署由常山鎮入為京城巡檢淳化四年
卒年四十二贈昭化軍節度逹雖奮自草野歴職戎署
至交士夫能折節盡禮人以是稱之
常思德開封人周顯德初以材勇應募隷天武軍累遷
神衞都虞候雍熙初從曹彬征幽州因署牙校尋鎮威
虜軍端拱初以弓箭直都虞候領溪州刺史淳化中李
順叛蜀命往䕫峽招捕師次逹州新寧縣調近州土兵
掩殺賊徒三千餘人於梁山時雷有終領大軍抵合州
境上賊衆二萬來拒思德與尹元裴莊等合擊之合州
遂平賊帥田奉正蘇榮據果州思德因其遁而追捕之
斬首八百果州既定餘賊保渠州及走廣安梁山乃分
兵為二抵廣安梁山者思德領之趣渠州者元莊領之
合力進討盡殱其黨自是川峽頼以安静無復寇患以
功眞授汝州刺史初曹彬北征不利至涿州左右皆潰
散獨思德以所部護至易州語人曰既備戎行則與主
帥同死生可也若視利害以為去就將何面目以見君
父乎太宗嘗聞其言至是陛辭深加慰勞且諭之曰為
臣以忠實為本汝少仕時既以驍勇自效且能盡心於
主將事朕之日雖久而忠實如一今雖老亦當盡心乃
職庶無負乎朕之委寄也未幾移慶州路副都部署屯
邠州咸平初與李繼隆同部芻糧赴靈州以疾改陳留
都監換左神武大將軍二年卒年六十五
尹繼倫開封浚儀人父勲郢州防禦使嘗内舉繼倫以
為可用太祖以補殿直權領虎捷指揮預平嶺表下金
陵太宗即位改供奉官從征太原還遷洛苑使充北面
緣邊都巡檢使端拱中威虜軍糧餽不繼契丹潛議入
寇上聞遣李繼隆發鎮定兵萬餘護送輜重數千乘契
丹將裕悦諜知之率精銳數萬騎將邀於路繼倫適領
兵巡徼路與寇直裕悦徑趨大軍過繼倫軍不顧而去
繼倫謂其麾下曰寇蔑視我爾彼南出而捷還則乘勝
驅我而北不捷亦且洩怒於我將無遺類矣為今日計
但當卷甲銜枚以躡之彼銳氣前趣不虞我之至力戰
而勝足以自樹縱死猶不失為忠義豈可泯然而死為
胡地鬼乎衆皆憤激從命繼倫令軍中秣馬俟夜人將
短兵潛躡其後行數十里至唐州徐河間天未眀越去
大軍四五里會食訖將戰繼隆方陣於前以待繼倫從
後急擊殺其將皮室一人皮室者契丹相也皮室既擒
衆遂驚潰裕悦方食失箸為短兵中其臂創甚乘善馬
先遁寇兵隨之大潰相蹂踐死者無數餘黨悉引去契
丹自是不敢窺邊其平居相戒則曰當避黑面大王以
繼倫面黑故也以功領長州刺史仍兼巡檢淳化初著
作佐郎孫崇諫自契丹逃歸太宗詢以邊事極言徐河
之戰契丹為之奪氣故每聞繼倫名則倉皇不知所措
於是遷繼倫尚食使領長州團練使以勵邊將淳化五
年李繼隆奉詔討夏州以繼倫為河西兵馬都監未幾
以深州團練使領本州駐泊兵馬部署至道二年分遣
將帥為五道以討李繼遷時大將李繼隆由靈環路往
逗撓不進上怒急召繼倫至京師授靈慶兵馬副都部
署欲以夾輔繼隆也時繼倫已被病強起受詔上素聞
其嗜酒以上尊酒賜而遣之即日乘驛赴行營至慶州
卒年五十上聞之嗟悼賻賵加等遣中使護其喪而歸
葬焉
薛超遼州平城人少有勇力乾德初應募為虎捷卒從
崔彦進伐蜀平錄功補虞候遷十將太平興國初四遷
至天武指揮使從征太原領遊騎千人備禦鎮定境上
以張軍勢及車駕還契丹頻寇鎮定侵掠無巳超從大
將劉廷翰率兵至徐河賊將領騎十餘出挑戰超躍馬
直前連射數人斃敵勢遂却大軍乘之奮擊斬首萬餘
級以功加步軍都軍頭遷神衞軍都校領叙州刺史雍
熙三年從潘美北征至鴈門西陘路與契丹遇又戰敗
之追至寰州斬首五百餘級其將趙彦辛以城降超連
被創流血濡甲縷部分軍士自若乘勝抵應州其節度
副使艾正以城降還加馬步軍都軍頭淳化初屯鎮州
遷天武指揮使領澄州團練使至道元年卒年五十七
丁罕者潁州人應募補衞士累遷指揮使從劉廷翰戰
徐河以奪橋功遷本軍都虞候累遷天武指揮使領奬
州團練使淳化三年出為澤州團練使知霸州會河溢
壞城壘罕以私錢募築民咸德之五年以容州觀察使
領靈環路行營都部署與李繼遷戰斬首俘獲以數萬
計至道中率兵從大將李繼隆出青岡峽賊聞先遁追
十日程不見而返三年眞拜密州觀察使知威虜軍徙
貝州咸平二年卒子守德能世其家
趙瑫者貝州清河人由衞士累遷龍衞指揮使亦以徐
河戰功加鎮州團練使至兵馬部署至道二年卒於官
年七十贈歸義軍節度使
郭密貝州經城人軀幹雄偉膂力絶人幼孤隨母適同
郡王乙因冐姓王氏以知瀛州馬仁瑀薦隷晉王帳下
給事左右太宗即位補指揮使復姓郭氏至淳化間凡
八遷移貝州駐泊兵馬部署會夏人寇邊以密有武略
擢領安州觀察使充靈州兵馬都部署訓練士卒號令
嚴肅夏人畏服邊境頼以寧謐至道二年卒年五十八
贈保順軍節度
傅思譲者冀州信都人少無頼有勇力善騎射太宗居
晉邸補親事都校即位補衞士直長累遷至平州刺史
奉詔破契丹兵於唐興口端拱中四遷為容州觀察使
知莫州移隴州上命殿中丞林特同判州事以夾輔之
以思讓所為多不法故也至道二年卒年七十四贈保
順軍節度
李斌者青州人太宗在晉邸聞其狀貌魁偉召置左右
即位補御龍直副指揮使太平興國中以天武指揮使
領鄭州刺史七年坐嘗受秦王廷美饋遺貶曹州都校
雍熙三年遷營州刺史四年領溪州團練使連為貝冀
二州駐泊都監淳化中繼領萊州洺州團練使勤於政
理人服其清愼轉運使陳緯以狀聞於朝至道初拜桂
州觀察使仍判洺州徙滄州及代吏民不忍其去鄰境
亦上其善狀詔書褒美之咸平三年卒年六十一
田仁朗大名元城人父武仕晉昭義軍節度使仁朗以
父任西頭供奉官太祖即位從討李重進攻城有功還
與右神武統軍陳承昭浚五丈河以通漕運乾德中討
蜀命仁朗為鳳州路壕砦都監伐木除道大軍以濟錄
功遷染院副使太祖征太原與陳承昭壅汾水灌城城
將䧟會班師俄遷内染院使數日改左藏庫使為中官
所讒太祖怒立召詰之至殿門命去冠帶仁朗神色不
撓從容曰臣嘗從破蜀秋毫無犯陛下固知之今主藏
禁中豈復為姦利以自汙太祖怒釋止停其職開寳六
年起為榷易使七年以西北邊内浸選知慶州仁朗至
率麾下往擊之短兵將接前鋒稍却仁朗斬指揮使二
人軍中震恐爭乞效命遂大破之其酋長相率請和仁
朗烹牛置酒與之約誓邊境乃寧璽書褒美太平興國
初秦州羌為寇命仁朗屯兵清水會李飛雄事敗召為
西上閤門使四年征太原命仁朗與閤門祗候劉緒按
行太原城四面壕砦閱視攻城梯衝器械太原平留仁
朗為兵馬軡轄閑廐使武再興軍器庫副使賈湜並為
巡檢俄命仁朗與再興役民築榆次新城從幸大名又
命為滄州鈐轄俄遷東上閤門使知秦州九年判四方
館事會議東封命仁朗自京抵泰山督役治道李繼遷
為亂命仁朗率兵巡銀夏歲餘召還未幾繼遷攻麟州
誘殺曹光實遂圍三族砦命仁朗與閤門使王侁副使
董愿宫苑使李繼隆馳傳發邊兵數千擊之仁朗次綏
州奏請益兵留月餘俟報會三族砦將折遇乜殺監軍
使者與繼遷合太宗聞之大怒亟遣軍器庫使劉文裕
自三交乘疾置代仁朗繼遷乘急攻撫寧砦仁朗不知
為文裕所代喜謂諸將曰敵人逐水草散保巖險常烏
合為寇勝則進敗則走無以窮其巢穴今繼遷嘯聚羌
戎數萬盡銳以攻孤壘撫寧小而固兵少而精未可以
旬浹破當留信宿俟其困以大兵臨之分強弩三百邀
其歸路必成擒矣仁朗部署巳定欲示閑暇日縱其樗
博不恤軍事上知之遣使召仁朗赴闕下御史按問仁
朗請益兵及䧟三族狀仁朗對曰所召銀綏夏兵其州
皆留防城不遣所部有千餘人皆曹光實舊卒器甲不
完故請益兵況轉輸芻粟未備三族砦與綏相去道遠
非元詔所救昨臣已定擒繼遷策會詔代臣其謀不果
因言繼遷得部落情願降優詔懷來之或以厚利㗖諸
酋長密圖之不爾恐他日難制大為邊患御史以其狀
聞上大怒切責憲府官吏曰仁朗不恤軍政得為過乎
大理遂當仁朗乏軍興及征人違期二十日以上坐死
上特貸之下詔責授商州團練副使馳驛發遣是役也
仁朗計巳決為王侁等所搆逗撓不進軍故及於貶後
數月上知其無罪召拜右神武軍大將軍部修河北東
路諸州城池數月而就留知雄州加領澄州刺史時河
北用兵大藩多用節將朝議以通判權位不倫選諸司
使有吏幹者佐之以仁朗知定州節度副使事俄召赴
闕未聞命而卒年六十時端拱二年也仁朗性沉厚有
謀略頗涉書傳所至有善政雅好音律尤臻其妙時内
職中咸以仁朗為稱首故死之日人多惜之
劉謙博州堂邑人曾祖直以純厚聞於鄉黨里有盜其
衣者置不問州將廉知俾人故竊其衣亦不訴理即召
詰前盜衣者俾還之直紿云衣乃自以遺少年非竊也
州將義之賜以金帛不受而去父仁罕輕俠自任五代
末寇盜充斥仁罕率衆斷澶州浮橋以潰賊因誘獲數
十人出芻粟給官軍補内黃鎮將嘗因事至酒家遇羣
寇暴集以計悉梟其首携詣西京留守向拱補汜水鎮
將俄為散都頭宋初遷許州龍衞副指揮使會王師征
廣南為前鋒還改同州都校卒謙少感概不拘小節初
詣嶺表省父仁罕資以金帛令北歸行商還堂邑舊墅
嘗為鄉里惡少所辱謙不勝怒毆殺之亡命京師遂應
募從軍補衞士稍遷内殿直都知至道初眞宗升儲邸
增補宫衞太宗御便坐親選諸校授謙西頭供奉官東
宮親衞都知賜袍笏鞾帶器幣眞宗即位擢授洛苑使
謙起行伍不樂禁職求換秩改殿前左班指揮使給諸
司使奉料咸平初遷御前忠佐馬步軍都軍頭領勤州
刺史加殿前右班都虞候上幸大名至北苑屬謙有疾
遣歸將護謙懇請從行既俾其二子隨侍仍挾尚醫以
從御廚調膳以給之疾瘳毁所服鞍勒以遺中使上聞
賜白金二百兩駕還改捧日左廂都指揮使領本州團
練使四年遷捧日天武四廂都指揮使領本州防禦使
權殿前都虞候時高翰為天武左廂都校有卒負債殺
人瘞尸翰營中累日發土得之上怒翰失檢察執見於
便殿謙即前奏翰職在巡邏及閱教諸軍不時在營本
營事宜責之軍頭上為釋翰罪景德初加侍衞馬軍都
虞候改領潯州防禦使俄權步軍都指揮使眀年冬制
授殿前副都指揮使振武軍節度先是謙久權殿前都
虞候俄擢曹璨正授謙頗形慨嘆至是璨副馬軍而升
謙領禁衞焉江北屯兵常以八月給冬衣謙上言邊城
早寒請給以六月後以為例無何以足疾求典郡上召
見敦勉之大中祥符初從東封上升太山詔都總山下
馬步諸軍與西京左藏庫副使趙守倫閱視山門設施
有法著籍者乃得上焉禮成進授都指揮使移領保静
軍節度眀年八月卒年六十贈侍中初謙將應募與同
軍王仁德訊於日者日者指謙謂仁德曰爾當為此人
廐吏及謙師殿前仁德果隷役廐中子懷懿後為東染
院副使懷詮内殿崇班閤門祗候
論曰宋初諸將率奮自草野出身戎行雖盜賊無頼亦
厠其間與屠狗販繒者何以異哉及見於用皆能卓卓
自樹由御之得其道也劉福御下有方略所至著績受
禄雖厚而不為燕安之謀可謂國爾忘家者矣守忠練
逹邊事禔身謙愼弭卒校之變於談笑之頃非善於行
權者不能也仁朗沈毅有謀累從征討綏州之役不惟
無功而反坐逗撓豈其計之不善哉特為讒邪所搆爾
自餘諸子皆積戰功以取通侯若延美之開門示敵思
德之翼衞主師繼倫之襲擊契丹薛超之褁創赴戰元
逹之請赦亡命郭密之訓撫士卒斯皆忠義仁勇有足
稱者罕瑫思讓若斌若謙雖乏竒功而亦克共乃職能
寡過者也守正素練戎旅累任邊要而矜勞肆忿視於
勞謙之君子能無愧乎
宋史卷二百七十五
