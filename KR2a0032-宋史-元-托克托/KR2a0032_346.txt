宋史卷三百四十六
元中書右丞相總裁托克托等修
列傳第一百五
陳次升陳師錫彭汝礪(弟汝霖汝方)呂陶
張庭堅龔夬孫諤陳軒
江公望陳祐常安民
陳次升字當時興化仙游人入太學時學官始得王安
石字說招諸生訓之次升作而曰丞相豈秦學邪美商
鞅之能行仁政而為李斯觧事非秦學而何坐屏斥既
而第進士知安邱縣轉運使吳居厚以聚斂進檄尉罔
征税於遠郊得農家敗絮捕送縣次升縱遣之居厚怒
將被以文法會御史中丞黃履薦為監察御史哲宗立
使察訪江湖先是蹇周輔父子經畫江右鹽法為民害
次升舉劾之還言額外上供之數未除異日必有非法
之斂願從熙寧以來創行封椿名錢悉賜豁免又役法
未定人情熒惑乞速定差雇及均數之等先為之節而
審行之提點淮南河東刑獄紹聖中復為御史轉殿中
論章惇蔡卞植黨為姦乞收還威福之柄禁中火彗出
西方次升請修德求言以弭天變掖庭鞫厭魅獄次升
言事關中宮宜付外參治今屬於閹寺之手萬一有冤
濫貽後世譏濟陽郡王宗景請以妾為妻論其以宗藩
廢禮為聖朝累初惇卞以次升在元祐間外遷意其不
能無怨望卞又與同鄉里故延寘憲府欲使出力為助
擠排衆賢而一無所附時方編元祐章疏毒流搢紳次
升言陛下初即位首下詔令導人使諫親政以來又揭
敕牓許其自新今若考一言之失致於譴累則前之詔
令適所以誤天下後之敕牓適所以誑天下非所以示
大信也又論卞客周穜貪鄙鄭居中憸佞由是惇卞交
惡之使所善太府少卿林顔致巳意嘗以美官次升曰
吾知守官而已君為天子卿士而為宰相傳風旨邪惇
卞益不樂乘間白為河北轉運使帝曰漕臣易得耳次
升敢言不當去更進左司諫宣仁有追廢之議次升密
言先太后保佑聖躬始終無間願勿聽小人銷骨之謗
帝曰卿安所聞對曰臣職許風聞陛下毋詰其所從來
可也呂升卿察訪廣南次升言陛下無殺流人之意而
遣升卿出使升卿資性慘刻喜求人過今使逞志釋憾
則亦何所不至哉乃止不遣次升累章刻章惇皆留中
帝嘗謂曰章惇文字勿令絶次升退告王鞏鞏曰君胡
不云諫臣耳目也帝王心也心所不知則耳目為之傳
逹既知之何以耳目為居數日復入見帝申前旨乃以
鞏語對帝曰然顧未有代之者爾訖不克去京師富家
乳婢怨其主坐兒於上而嵩呼者邏繫獄次升乞戒有
司無得觀望帝問大臣何謂蔡卞曰正謂觀望陛下爾
誣其毁先烈擬謫監全州酒税帝以為遠改南安軍徽
宗立召為侍御史極論惇卞曾布蔡京之惡竄惇於雷
居卞於池出京於江寧遷右諫議大夫獻體道稽古修
身仁民崇儉節用六事言多規切崇寧初以寳文閣待
制知潁昌府降集賢殿修撰繼又落修撰除名徙建昌
編管循州皆以論京卞故政和中用赦恩復舊職卒年
七十六次升三居言責建議不苟合劉安世稱其有功
於元祐人謂能遏呂升卿之行也它所言曾肇王覿張
庭堅賈易李昭玘呂希哲范純禮蘇軾等公議或不謂
然
陳師錫字伯修建州建陽人熙寧中游太學有儁聲神
宗知其材及廷試奏名在甲乙間帝偶閱其文屢讀屢
歎賞顧侍臣曰此必陳師錫也啟封果然擢為第三調
昭慶軍掌書記郡守蘇軾器之倚以為政軾得罪捕詣
臺獄親朋多畏避不相見師錫獨出饑之又安輯其家
知臨安縣為監察御史上言宋興享國長久號稱太平
者莫如仁宗切考致治之本不過延直言御羣下進善
退邪而巳明道中親覽萬幾見政事之多辟輔佐之失
職自呂夷簡張耆夏竦陳堯佐范雍晏殊等一日罷去
寳元初冬雷地震用諫官韓竚之言王隨陳堯佐韓億
石中立同時見黜其後不次擢用杜衍范仲淹富弼韓
琦以成慶歷嘉祐之治願稽皇祖納諫御臣之意以興
治功帝善其言時詔進士習律師錫言陛下方大闡學
校用經術訓廸士類不應以刑名之學亂之夫道德本
也刑名末也教之大本人猶趨末况教之以末乎望追
寢其制使得悉意本業用事者謂倡為詖說出知宿遷
縣元祐初蘇軾三上章薦其學術淵源行已潔素議論
剛正器識靖深德行追蹤於古人文章冠絶於當世乃
入為祕書自校書郎遷工部員外郎加祕閣校理提點
開封縣鎮建言銓法選人用舉者遷升而歲有定額今
請託者濫數而寒畯有不足之患請為之限約畿内將
官苛慘失士心方大閱羣卒譁譟將吏莫知所為師錫
馳至軍推首惡者致諸法按閱如初而劾斥其將縣人
歎服樞密院猶以事不先白為罪罷知解州歴考功員
外郎知宣州蘇州徽宗立召拜殿中侍御史疏言元豐
之末中外&KR0837;&KR0837;矣宣仁聖后再安天下委國而治者司
馬光呂公著爾章惇誣其包藏禍心至於追貶天相陛
下發潛繼統而惇猶據高位光等贈諡未還墓碑未復
願早攄宸略以慰中外之望蔡京為翰林學士師錫言
京與弟卞同惡迷國誤朝而京好大喜功銳於改作日
夜交結内侍戚里以覬大用若果用之天下治亂自是
而分祖宗基業自是而隳矣京援引死黨至數百人鄧
洵武内行汚惡搢紳不齒豈可滓穢史筆向宗回宗良
亦隂為京助是皆國之深患為陛下憂為宗廟憂為賢
人君子憂若出之于外社稷之福也帝曰此於東朝有
礙卿為我處之對曰審爾臣當具白太后遂上封事言
自昔母后臨朝危亂天下載在史冊可考而知至於手
書還政未有如聖母退抑謙遜眞可為萬世法而蔡京
隂通二向妄言宮禁預政以誣聖德不可不察也詔索
祕閣圖畫師錫言六經載道諸子言理歴代延籍祖宗
圖畫天人之藴性命之妙治亂安危之機善惡邪正之
迹在焉望留意於此以唐山水圖代無逸為監俄改考
功郎中師錫抗章言曰臣在職數月所言皆當今急務
若以為非陛下方開納褒奬若以為是則不應遽解言
職如蔡京典刑未正願受竄貶於是出知潁廬滑三州
坐黨論監衡州酒又削官置郴州卒年六十九師錫始
與陳瓘同論京卞時號二陳紹聖中贈直龍圖閣
彭汝礪字器資饒州鄱陽人治平二年舉進士第一歴
保信軍推官武安軍掌書記彰州軍事推官王安石見
其詩義補國子直講改大理寺丞擢太子中允既而惡
之御史中丞鄧綰將舉為御史召之不往既上章復以
失舉自列神宗怒逐綰用汝礪為監察御史裏行首陳
十事一正巳二任人三守令四理財五養民六振救七
興事八變法九青苖十鹽事指擿利害多人所難言者
又論呂嘉問市易聚斂非法當罷俞充謟中人王中正
至使妻拜之不當檢正中書五房事神宗為罷充詰其
語所從汝礪曰如此非所以廣聰明也卒不奉詔及中
正與李憲主西師汝礪言不當以兵付中人因及漢唐
禍亂之事神宗不懌語折之汝礪拱立不動伺間復言
神宗為改容在廷者皆歎服宗室以女賣婚民間有司
奏罷之汝礪言此雖疏屬皆天家子孫不可使閭閻之
賤得以貨取願更著婚法元豐初以舘閣校勘為江西
轉運判官陛辭復言今不患無將順之臣患無諫諍之
臣不患無敢為之臣患無敢言之臣神宗嘉其忠藎代
還提點京西刑獄元祐二年超為起居舍人時相問新
舊之政對曰政無彼此一於是而巳今所更大者取士
及差役法行之而士民皆怨未見其可踰年進中書舍
人賜金紫詞命雅正有古人風其論詩體四韻事尤力
大臣有持平者頗相左右一時進取者疾之欲盡去其
類未有以發會知漢陽事吳處厚得蔡確安州詩上之
傅會解釋以為怨謗諫官交章請治之又造為危言以
激怒宣仁后欲寘之法汝礪謂此羅織之漸也數以白
執政不能救遂上疏論列不聽方居家待罪得確謫命
除目草詞曰我不出誰任其責者即入省封還除目辨
論愈切諫官指汝礪為朋黨宣仁后曰汝礪豈黨確者
亦為朝廷論事爾及確貶新州又須汝礪草詞遂落職
知徐州初汝礪在臺時論呂嘉問事與確異趣徙外十
年確為有力後治嘉問它獄以不阿執政坐奪二官至
是又為確得罪人以此益賢之加集賢殿修撰入權兵
刑二部侍郎有獄當貸執政以特旨殺之汝礪持不下
執政怒罰其屬汝礪言制書有不便許奏論汝礪屬又
何罪遂自劾請去章四上詔免屬罰徙汝礪禮部眞拜
吏部侍郎哲宗躬聽斷修熙寧元豐政事人皆爭獻所
聞汝礪獨無建白或問之答曰在前日則無敢言於今
則人人能言之矣進權吏部尚書言者謂嘗附會劉摯
以寳文閣直學士知成都府未行章數上又降待制知
江州將行哲宗問所欲言對曰陛下今所復者其政不
能無是非其人不能無賢否政惟其是則無不善人惟
其賢則無不得矣至郡數月而病去其遺表略云土地
巳有餘願撫以仁財用非不饒願節以禮佞人初若可
悅而其患在後忠言初若可惡而其利甚博至於恤河
北流移察江南水旱凡數百言朝廷方以樞密都承旨
命之而巳卒乃以告賜其家年五十四汝礪讀書為文
志於大者言動取舍必合於義與人交必盡誠敬兄無
子為立後官之少時師事桐廬倪天隱既死并其母妻
葬之且衣食其女同年生宋渙死經理其後不啻如子
所著易義詩義詩文凡五十卷弟汝霖汝方
汝霖字巖老第進士以曾布薦為祕書丞擢殿中侍御
史由是附布時紹述之論復興都水丞李夷行乞復詩
賦汝霖劾之韓忠彦議權合祭汝霖言其非禮遷侍御
史門下侍郎李清臣與布異布先諷江公望使擊之將
處以諫議大夫公望弗聽汝霖竟逐清臣果得諫議鞫
趙諗反獄窮其黨與元祐禍再興吳材王能甫排斥不
巳汝霖言諸人罪狀巳經紹聖出削案籍具在但可據
以行不必候指名彈擊於是司馬光以下復貶布失位
汝霖罷知泰州又謫濮州團練副使後以顯謨閣待制
卒
汝方字宜老以汝礪蔭為榮陽尉臨城主簿汝礪卒棄
官歸葬豐稷留守南京辟司錄宣和初通判衢州使者
疏其治狀擢知州事方臘起睦之青溪與衢接境宼至
無兵可禦衆望風奔潰汝方獨與其僚叚約介守孤城
三日而䧟罵賊以死年六十六徽宗褒歎之超贈龍圖
閣直學士通議大夫諡曰忠毅官其家七人
呂陶字元鈞成都人蔣堂守蜀延多士入學親程其文
嘗得陶論集諸生誦之曰此賈誼之文也陶時年十三
一坐皆驚由是禮諸賓筵一日同遊僧舍共讀寺碑酒
闌堂索筆書碑十紙行斷句闕以示陶曰老夫不能盡
憶子為我足之陶書以獻不繆一字中進士第調銅梁
令民龐氏姊妹三人冒隱幼弟田弟壯愬官不得直貧
至庸奴於人及是又愬陶一問三人服罪弟泣拜願以
田半作佛事以報陶曉之曰三姊皆汝同氣方汝幼時
適為汝主之爾不然盡為他人所欺與其捐半供佛曷
若遺姊復為兄弟顧不美乎弟又拜聽命知太原壽陽
縣府帥唐介辟簽書判每暇日促膝晤語告以立朝事
君大節曰君廊廟人也以介薦應熙寧制科時王安石
從政用新法陶對策枚數其過大略謂賢良之旨貴犯
不貴隱臣愚敢忘斯義陛下初即位願不惑理財之說
不間老成之謀不興疆埸之事陛下措意立法自謂庶
幾堯舜顧陛下之心如此天下之論如彼獨不反而思
之乎及奏第神宗顧安石取卷讀讀未半神色喪阻神
宗覺之使馮京竟讀謂其言有理司馬光范鎮見陶皆
曰自安石用事吾輩言不復效不意君及此平生聞望
在兹一舉矣安石既怒孔文仲科亦隨罷陶雖入等纔
通判蜀州張商英為御史請廢永康軍下旁郡議陶以
為不可及知彭州威茂夷入宼陶召大姓潛具守備城
門啟閉如平時因以永康前議上于朝軍遂不廢王中
正為將蜀道畏事之甚謹而其所施悉謬盭陶奏召還
之李𣏌蒲宗閔來㩁茶西州騷動陶言川蜀産茶視東
南十不及一諸路既皆通商兩川獨蒙禁㩁茶園本是
税地均出賦租自來敷賣以供衣食盖與解鹽晉礬不
同今立法太嚴取息太重遂使良民枉䧟刑辟非陛下
仁民愛物之意也宗閔怒劾其沮敗新法責監懷安商
税或往弔之陶曰吾欲假外郡之虛名救蜀民百萬之
實禍幸而言行所濟多矣敢有榮辱進退之念哉起知
廣安軍召為司門郎中元祐初擢殿中侍御史首獻邪
正之辨曰君子小人之分辨則王道可成雜處於朝則
政體不純今蔡確韓縝張璪章惇在先朝則與小人表
裏為賊民害物之政使人主德澤不能下流在今日則
觀望反覆為異時子孫之計安燾李清臣又依阿其間
以伺勢之所在而歸之昔者負先帝今日負陛下願亟
加斥逐以清朝廷於是數人相繼罷去時議行差役陶
言郡縣風俗異制民之貧富不均當此更法之際若不
預設防禁則民間雖無納錢之勞反有偏頗之害莫若
以新舊二法裁量厥中會陶謁告歸詔於本道定議陶
考究精密民以為便還朝遂正兩路轉運使李琮蒲宗
閔之罪又奏十事皆利害切於蜀者蘇軾策館職為朱
光庭所論軾亦乞補郡争辨不巳陶言臺諫當徇至公
不可假借事權以報私隙議者皆謂軾嘗戲薄程頤光
庭乃其門人故為報怨夫欲加軾罪何所不可必指其
策問以為譏謗恐朋黨之敝自此起矣由是兩置之陶
與同列論張舜民事不合傅堯俞王巖叟攻之太皇太
后不納遷陶左諫議繼出為梓州淮西成都路轉運副
使入拜右司郎中起居舍人大臣上殿有乞屏左右及
史官者陶曰屏左右巳不可况史官乎大臣奏事而史
官不得聞是所言私也詔定為令遷中書舍人奉使契
丹歸乞修邊偹哲宗喜曰臣僚言邊事惟及陜西不及
河北殊不知河北有驚則十倍陜西矣卿言甚善進給
事中哲宗始親政陶言太皇保祐九年陛下所深知尊
而報之惟恐不盡然臣猶以無可疑為疑不必言而言
萬一有姦邪不正之謀上惑淵聽謂某人宜復用某事
宜復行此乃治亂安危之機不可不察也俄以集賢院
學士知陳州徙河陽潞州例奪職再貶庫部員外郎分
司徽宗立復集賢殿修撰知梓州致仕卒年七十七
張庭堅字才叔廣安軍人進士高第調成都觀察推官
為太學春秋博士紹聖經廢通判漢州入為樞密院編
修文字坐折簡别鄒浩免徽宗召對除著作佐郎擢右
正言帝方銳意圖治進延忠鯁庭堅與鄒浩龔夬江公
望常安民任伯雨皆在諫列一時翕然稱得人庭堅在
職逾月數上封事其大要言世之論孝必曰紹復神考
然後謂孝夫前後異宜法亦隨變而欲纖悉必復然則
將敝於一偏久必有不便於民而招怨者如此而謂之
孝可乎司馬光因時變革以便百姓人心所歸不為無
補於國家陳瓘執義論諍將以去小人士論所推不為
無益於宮禁乞盡復光贈典以悅人心召還瓘言職以
慰士論又士大夫多以繼志述事勸陛下者臣恐必有
營私之人欲主其言以自售謂復紹先烈非其徒不可
將假名繼述而實自肆焉今遠略之耗於内者棄不以
為守則兵可息特旨之重於法者刪不以為例則刑可
省近以青唐反叛棄鄯守湟既以鄯為可棄則區區之
湟亦安足守臣謂并棄湟州便庭堅言論深切退輙焚
槀是時議者往往指元祐舊臣在廷者太多庭堅為帝
言司馬光呂公著之賢且曰陛下踐阼以來合人心事
甚衆惟夫邪正殊未差别如光公著甄叙但用赦恩初
未嘗别其無罪也又薦蘇軾蘇轍可用頗忤旨曾布因
稱其所論不常帝命徙為郎俄出為京東轉運使判官
任伯雨言庭堅立身有本末不應罷言職庭堅亦辭新
命改知汝州又送吏部伯雨復争之乞以庭堅章付外
考其所言毋使言者為三省所脅李清臣從而擠之改
通判陳州初蔡京守蜀庭堅在幕府與相好及京還朝
欲引以為已用先令鄕人諭意庭堅不肯往京大恨後
遂列諸黨籍又坐嘗談瑶華非辜事編管虢州再徙鼎
州象州久之復故官卒年五十七紹興初詔贈直徽猷
閣
龔夬字彦和瀛州人清介自守有重名進士第三簽書
河陽判官從曾布於瀛紹聖初擢監察御史以親老求
通判相州知洺州徽宗立召拜殿中侍御史始上殿即
抗疏請辨忠邪曰好惡未明則人迷所向忠邪未判則
衆必疑今聖政日新遠近忻悦進退人材皆出睿斷此
甚盛之舉也然姦黨既破必將早夜熟計廣為身謀或
遽革面以求自文或申邪說以拒正論或詭稱禍福以
動朝廷或託言祖宗以脅人主巧事貴戚陰結左右變
亂是非姦計百出幸其既敗復用巳去復留君子直道
而行則必墮其術中然則天下治忽未可知也故宜洞
察忠邪行之以決若小不忍則害大政臣願陛下明好
惡以示之使遠近知進賢退姦之意太平之治不難致
也又言朝廷累下赦令洗滌元祐愆負被坐之人至於
官職資蔭多未給還願申詔有司亟為施行以伸先帝
寬仁之意時章惇蔡卞用事夬首論其惡大略以為昔
日丁謂當國號為恣睢然不過䧟一宼凖而巳及至於
惇而故老元輔侍從臺省之臣凡天下之所謂賢者一
日之間布滿嶺海自有宋以來未之聞也當是時惇之
威勢震於海内此陛下所親見盖其立進不根之語文
致悖逆之罪是以人人危懼莫能自保俾其朽骨銜冤
於地下子孫禁錮於炎荒忠臣義士憒悶而不敢言海
内之人得以歸怨先帝其罪如此尚何俟而不正典刑
哉卞事上不忠懷姦深理凡惇所為皆卞發之為力居
多望采之至公昭示譴黜又論蔡京治文及甫獄本以
償報私仇始則上誣宣仁終則歸咎先帝必將族滅無
辜以逞其欲臣料當時必有案牘章疏可以見其鍜煉
附會如方天若之凶邪而京收寘門下頼其傾險以為
腹心立起犴獄多斥善士天下冤之皆京與天若為之
也願考証其實以正姦臣之罪於是三人者皆去又上
疏乞正元祐后冊位號及元符后不當並立書報聞巳
而元祐后冊再廢言者論夬首尾建言詔削籍編管房
州繼徙象又徙化徒步適貶所持扇乞錢以自給逢赦
令得歸政和元年卒年五十五紹興元年贈直龍圖閣
六年再贈右諫議大夫官其後二人弟大壯少有重名
清介自立從兄官河陽曾布欲見之不可得乃往謁夬
邀之出從容竟日題詩壁間有得見兩龔之語夬為御
史大壯勸使早去夬以為畏友不幸早卒
孫諤字元忠睢陽人父文用以信厚稱鄉里死諡慈静
居士諤少挺特不羣為張方平所器登進士第調哲信
主簿選為國子直講䧟虞蕃獄免元祐初起為太常博
士遷丞哲宗卜后太史惑隂陽拘忌之說諤上疏太皇
太后言家人委巷之語不足以定大計願斷自聖慮出
為利梓路轉運判官召拜禮部員外郎左正言紹聖治
元祐黨諤言漢唐朋黨之禍其監不遠蹇序辰編類章
疏諤又言朝廷當示信以静安天下請如前詔書一切
勿問嘗侍對論星文變咎願修省消復罷幸西池及寢
内降除授帝每患臺諫乏人諤曰士豈乏於世顧陛下
不知爾立疏可用者二十二人章惇惡其拂已出知廣
德軍徙唐州提點湖南刑獄徽宗立復為右司諫首論
大臣邪正政事可廢置因革者帝稱其鯁直議者欲以
羣臣封事付外詳定諤言君不密則失臣是將速忠臣
之禍矣不宜宣泄乃止遷左司諫俄以疾卒諤與彭汝
礪以氣節相尚汝礪亡諤語所知曰吾居言責不愧器
資於地下矣及再入諫省不能旬月時論惜之
陳軒字元輿建州建陽人進士第二授平江軍節度推
官元祐中為禮部郎中徐王翊善再遷中書舍人上疏
言祖宗舊制諸道帥守使者辭見之日並召對便殿非
特可以周知利害亦可觀閱人才今視朝數刻而退惟
執政大臣得在帝所或經旬閱月臺諫官乃得覲餘皆
無因而前殆非所謂廣覽兼聽之道願詔有司使如故
事又言所在廵檢招惰游惡少以隸土軍習暴横為田
野患請使以廂卒代皆從之高麗入貢軒舘客其使求
市歴代史冊府元龜抄鄭衛曲譜皆為上聞禮部尚書
蘇軾劾其失體以龍圖閣待制知廬州徙杭州江寧潁
昌府徽宗立為兵部侍郎兼侍讀論監司守臣數易之
弊如江淮發運使十五年間至更三十二人願稍久其
任又言比更定役法欲以寬民力而有司生事急切苟
營贏羡散青苗以抑兼并拯難困不當以散多予賞入
侍經闈每勸帝以治貴清淨願法文景之恭儉帝頗聽
行之加龍圖閣直學士知成都府不行改杭州福州卒
年八十四
江公望字民表睦州人舉進士建中靖國元年由太常
博士拜左司諫時御史中丞趙挺之與戶部尚書王古
用赦恩理逋欠古多所蠲釋挺之劾古傾天下之財以
為私惠公望以為天子登極大赦將與天下更始故一
切與民豈容古行私惠於其間乃上疏曰人君所以知
時政之利病人臣之忠邪無若諫官御史之為可信若
飾情肆誣快私忿以罔上聽不可不察也臣聞挺之與
古論事每不相合屢見於辭氣懷不平之心有待而發
俚語有之私事官讎此小人之所不為而挺之安為之
豈忠臣乎又上疏曰自哲宗有紹述之意輔政非其人
以媚於已為同忠於君為異一語不合時學必目為流
俗一談不侔時事必指為横議借威柄以快私隙必以
亂君臣父子之名分感動人主使天下騷然泰陵不得
盡繼述之美元祐人才皆出於熙寧元豐培養之餘遭
紹聖竄逐之後存者無幾矣神考與元祐之臣其先非
有射鈎斬袪之隙也先帝信仇人而黜之陛下若立元
祐為名必有元豐紹聖為之對有對則爭興爭興則黨
復立矣陛下改元詔旨亦稱思建皇極盖嘗端好惡以
示人本中和而立政皇天后土實聞斯言今若欲渝之
奈皇天后土何内苑稍畜珍禽竒獸公望力言非初政
所宜它日入對帝曰巳縱遣之矣唯一白鷴畜之久終
不肯去先是帝以柱杖逐鷴鷴不去乃刻公望姓名於
杖頭以識其諫蔡王似府史以語言疑似成獄公望極
言論救出知淮陽軍未幾召為左司員外郎以直龍圖
閣知壽州蔡京為政編管南安軍遇赦還家卒建炎中
與陳瓘同贈右諫議大夫
陳祐字純益仙井人第進士元符末以吏部員外郎拜
右正言上疏徽宗曰有旨令臣與任伯雨論韓忠彦援
引元祐臣僚事按賈易岑象求豐稷張耒黃庭堅龔原
晁補之劉唐老李昭玘人才均可用特迹近嫌疑而巳
今若分别黨類天下之人必且妄意陛下逐去元祐之
臣復興紹聖政事今紹聖人才比肩於朝一切不問元
祐之人數十輙攻擊不巳是朝廷之上公然立黨也遷
右司諫言林希紹聖初掌書命草呂大防劉摯蘇轍梁
燾等制皆務求合章惇之意陛下頃用臣言褫其職自
大名移揚州而希謝表具言皆出於先朝大抵姦人詆
毁善類事成則攄已所憤事敗則歸過於君至如過失
未形而訓辭先具安得為責人之實歴辨詆誣而上侵
聖烈安得為臣子之誼不一二年致位樞近而希尚敢
忿躁不平謝章慢上不敬此而可忍孰不可忍希再降
知舒州又論章惇蔡京蔡卞郝隨鄧洵武忤旨通判滁
州卞乞貶伯雨等祐在數中編管澧州徙歸州復承議
郎卒
常安民字希古卭州人年十四入太學有俊名熙寧以
經取士學者翕然宗王氏安民獨不為變春試考第一
主司啟封見其年少欲下之判監常秩不可曰糊名較
藝豈容輙易具以白王安石安石稱其文命學者視以
為凖由是名益盛安石欲見之不肯往登六年進士第
神宗愛其策將使魁多士執政謂其不熟經學列之第
十授應天府軍廵判官選成都府教授與安惇為同僚
惇深刻姦詐嘗偕謁府帥輙毁素所厚善者安民退謂
惇曰若人不厚於君乎何詆之深也惇曰吾心實惡之
姑以為面交爾安民曰君所謂匿怨而友其人乃李林
甫也惇笑曰直道還君富貴輸我安民應之曰處富貴
天下事可知我當歸山林豈復與君校是非耶第恐累
隂德爾後惇貴遂䧟安民而惇子坐法誅死如安民言
秩滿寓京師妻孫氏與蔡確之妻兄弟也確時為相安
民惡其人絶不相聞確夫人使招其妻亦不往調知長
洲縣以主信為治人不忍欺縣故多盗安民籍嘗有犯
者書其衣揭其門約能得它盗乃除盗為之息追科不
下吏使民自輸先他邑以辦轉運使許懋孫昌齡入境
邑民頌其政皆稱為古良吏元祐初李常孫覺范百禄
蘇軾鮮于侁連章論薦擢大理鴻臚丞是時元豐用事
之臣雖去朝廷然其黨分布中外起私說以搖時政安
民竊憂之貽書呂公著曰善觀天下之勢猶良醫之視
疾方安寧無事之時語人曰其後必將有大憂則衆必
駭笑惟識微見幾之士然後能逆知其漸故不憂於可
憂而憂之於無足憂者至憂也今日天下之勢可為大
憂雖登進忠良而不能搜致海内之英才使皆萃于朝
以勝小人恐端人正士未得安枕而卧也故去小人不
為難而勝小人為難陳蕃竇武協心同力選用名賢天
下相望太平然卒死曹節之手遂成黨錮之禍張柬之
五王中興唐室以謂慶流萬世及武三思一得志至於
竄移淪沒凡此者皆前世巳然之禍也今用賢如倚孤
棟拔士如轉巨石雖有竒特瓌卓之才不得一行其志
甚可歎也猛虎負嵎莫之敢攖而卒為人所勝者人衆
而虎寡也故以十人而制一虎則人勝以一人而制十
虎則虎勝奈何以數十人而制千虎乎今怨忿巳積一
發其害必大可不謂大憂乎及章惇作相其言遂驗歴
太常博士轉為丞與少卿朱光庭論不合出為江西轉
運判官不行改宗正丞蘇轍薦為御史宰相不樂除開
封府推官紹聖初召對為哲宗言今日之患莫大於士
不知耻願陛下奬進廉潔有守之士以厲風俗元祐進
言者以熙豐為非今之進言者反是皆為偏論願公聽
並觀擇其中而歸於當拜監察御史論章惇顓國植黨
乞收主柄而抑其相反復曲折言之不置惇遣所親信
語之曰君本以文學聞於時奈何以言語自任與人為
怨少安静當以左右相處安民正色斥之曰爾乃為時
相游說耶惇益怒中官裴彦臣建慈雲院戶部尚書蔡
京深結之彊毁人居室訴於朝詔御史劾治安民言事
有情重而法輕者中官豪横與侍從官相交結同為欺
罔此之姦狀恐非法之所能盡願重為降責以肅百官
獄具惇主之甚力止罰金安民因論京姦足以惑衆辯
足以餙非巧足以移奪人主之視聽力足以顛倒天下
之是否内結中官外連朝士一不附已則誣以黨於元
祐非先帝法必擠之而後巳今在朝之臣京黨過半陛
下不可不早覺悟而逐去之他日羽翼成就悔無及矣
是時京之姦始萌芽人多未測獨安民首發之又言今
大臣為紹述之說皆借此名以報復私怨朋附之流遂
從而和之張商英在元祐時上呂公著詩求進諛佞無
耻近乞毁司馬光及公著神道碑周秩為博士親定光
諡為文正近乃乞斵棺鞭尸陛下察此輩之言果出於
公論乎章疏前後至數十百上度終不能回遂丐外帝
慰勉而巳大饗明堂劉賢妃從侍齋宮安民以為萬衆
觀瞻虧損聖德語頗切直帝微怒曾布始以安民數憾
章惇意其附已屢稱之於朝其後併論曾布亦恨於是
與惇比而排之乃取其所貽呂公著書白于帝它日帝
謂安民曰卿所上宰相書比朕為漢靈帝何也安民曰
姦臣指擿臣言推其世以文致臣爾雖辨之何益董敦
逸再為御史欲劾蘇軾兄弟安民謂二蘇負天下文章
重望恐不當爾至是敦逸奏之詔與知軍惇徑擬監滁
州酒税至滁日親細務郡守曾肇約為山林之游曰謫
官例不治事安民謝曰食焉而怠其事不可滿三歲通
判温州徽宗立朝論欲起為諫官曾布沮之以提點永
興軍路刑獄蔡京用事入黨籍流落二十年政和末卒
年七十建炎四年贈右諫議大夫子同為御史中丞自
有傳
論曰次升從容一言止呂升卿之使嶺南大有功於元
祐諸臣師錫謂蔡京若用天下治亂自是而分惜其言
不行於當時而徒有驗於其後汝礪辨捄蔡確以直報
怨陶言榷茶為西南害毅然觸蒲李之鋒庭堅論紹復
未足以盡孝道諤言世非乏士患上不知乃薦可用者
二十有二人號稱鯁直禆益尤多軒力陳青苖貽害願
以清净為治祐擊林希且論惇京卞輩斥死弗悔公望
謂神宗於元祐諸臣非有射鈎斬袪之隙而終不能移
姦邪先入之言夬擊逐章惇蔡京蔡卞于外亦足少泄
四海臣民之憤然京卞既仆即起巳去復來至於阽危
不悟也庸暗之主可與言哉安民人虎多少之喻惴惴
焉懼不足以勝小人不幸而羣姦相繼用事在廷忠直
之臣動因事而斥去之馴致靖康之禍其所由來遠矣
小人之得政可畏夫
宋史卷三百四十六
