宋史卷八十二
元中書右丞相總裁托克托等修
律歷志第三十三
律歷十五
乾道四年禮部員外郎李燾言統元歷行之既久與天
不合固宜大衍歷最號精微用之亦不過三十餘年後
之欲行遠也難矣抑歷未差無以知其失未驗無以知
其是仁宗用崇天歷天聖至皇祐四年十一月日食二
歷不效詔以唐八歷及宋四歷參定皆以景福為密遂
欲改作而劉羲叟謂崇天歷頒行逾三年所差無幾詎
可偶緣天變輕議改移又謂古聖人歷象之意止於敬
授人時雖則預考交會不必脗合辰刻或有遲速未必
獨是歷差廼從羲叟言復用崇天歷羲叟歷學為宋第
一歐陽修司馬光軰皆遵用之崇天歷既復用又十三
年治平二年始改用明天歷歷官周琮皆遷官後三年
驗熙寕三年七月月食不效廼詔復用崇天歷奪琮等
所遷官熙寕八年始更用奉元歷沈括寔主其議明年
正月月食遽不效詔問修歷推恩者姓名括具奏辨得
不廢識者謂括彊辨不許其深於歷也然後知羲叟之
言然願申飭歷官加意精思勿執今是益募能者熟復
討論更造密度補治新歷緣燾嘗承詔監視測驗值新
歷太陰熒惑之差恐書成所差或多見譏能者廼詔諸
道訪通歷者久之福州布衣阮興祖上言新歷差謬荆
大聲不以白部即補興祖為局生初新歷之成也大聲
孝榮共為之至是大聲乃以太隂九道變赤道别演一
法與孝榮立異于後祕書少監崇政殿說書兼權刑部
侍郎汪大猷等言承詔於御史臺監集局官參算明年
太陰宿度箋注御覧詣寔今大聲等推算明年正月至
月終九道太陰變赤道限十二月十五日以前具槀成
至正月内臣等召歷官上臺用渾儀監驗疏密從之五
年國子司業兼權禮部侍郎程大昌侍御史單時祕書
丞唐孚祕書郎李木言都省下靈臺郎充歷算官蓋堯
臣皇甫繼明宋允恭等言厥今更造乾道新歷朝廷累
委官定驗得見日月交食密近天道五星行度允協躔
次惟九道太陰間有未密搜訪能歷之人補治新歷半
年未有應詔者獨荆大聲别演一法與劉孝榮乾道歷
定驗正月内九道太陰行度今来二法皆未能密於天
道乾道太陰一法與諸歷比較皆未盡善今撮其精微
撰成一法其先推步到正月内九道太陰正對在赤道
宿度願委官與孝榮大聲驗之如或精密即以所修九
道經法請得與定驗官更集孝榮大聲等同赴臺推步
明年九道太隂正對在赤道宿度點定月分定驗從其
善者用之太昌等從大聲孝榮所供正月内太隂九道
宿度已赴太史局測驗上中旬畢及取大聲孝榮堯臣
等三家所供正月下旬太陰宿度參照覽視測驗疏密
堯臣繼明允恭請具今年太隂九道宿度欲依逐人所
請限一月各具今年太隂九道變黃道正對赤道其宿
某度依經具藁送御史臺測驗官不時視驗然後見其
疏密裴伯夀上書言孝榮自陳預定丁亥歲四月朔日
食八月望月食俱不驗又定去年二月望夜二更五點
月食九分以上出地復滿臣嘗言於宰相是月之食當
食既出地紀元歷亦食既出地生光在戌初二刻復滿
在戍正三刻是夕月出地時有微雲至昏時見月已食
既至戌初三刻果生光即食既出地可知復滿在戌正
三刻時二更二點臣所言卒驗孝榮言見行歷交食先
天六刻今所定月食復滿乃後天四刻新歷繆誤為甚
其一曰步氣朔孝榮先言氣差一日觀景表方知其失
此不知驗氣者也臣之驗氣差一二刻亦能知之紀元
節氣自崇寕間測驗逮今六十餘載不無少差苟非測
驗安知其失凡日月合朔以交食為驗今交食既差朔
亦弗合矣其二曰步發歛止言卦候而已其三曰步日
躔新歷乃用紀元二十八宿赤道度暨至分宫遽減紀
元過宫三十餘刻殊無理據而又赤道變黃道宿度婁
胃二宿頓減紀元半度在術則婁胃二宿合二十八度
婁當十二度太今新歷婁作十二度半乃棄四分度之
一室軫二宿虚收復多少數變宿分宫既訛是以乾道
己丑歲太陽過宫差誤其四曰步晷漏新歴不合前史
唐開元十二年測景于天下安南測夏至午中晷在表
南三寸三分新歴算在表北七寸其鐡勒測冬至午中
晷長一丈九尺二寸六分新歴算晷長一丈四尺九寸
九分乃差四尺二寸七分其謬盖若此其五曰步月離
諸歷遲疾朏朒極數一同新歷朏之極數少朒之極四
百九十三分疾之極數少遲之極數二十分不合歷法
其六曰步交會新歷妄設陽凖隂凖等差蓋欲苟合已
往交食其間復有不合者則遷就天道所以預定丁亥
戊子二歲日月之食便先差違其七曰步五星以渾儀
測驗新歷星度與天不合盖孝榮與同造歷人皆不能
探端知緒乃先造歷後方測驗前後倒置遂多差失夫
立表驗氣窺測七政然後作歷豈容掇拾緒餘超接舊
歷以為新術可乎新&KR1318;出于五代民間萬分歷其數朔
餘太彊明歷之士往往鄙之今孝榮乃三因萬分小歷
作三萬分為日法以隱萬分之名三萬分&KR1318;即萬分歷
也緣朔餘太彊孝榮遂減其分乃增立秒不入歷格前
古至于宋諸歷朔餘竝皆無秒且孝榮不知王處訥於
萬分增二為應天歷日法朔餘五千三百七自然無秒
而去王朴用秒之歷臣與造統元歷之後潛心探討復
三十餘年考之諸歷得失曉然誠假臣演撰之職當與
太史官立表驗氣窺測七政運算立法當遠過前歷詔
送監視測驗官詳之達于尚書省時談天者各以技術
相高互相詆毁諫議大夫單時祕書少監汪大猷國子
司業權禮部侍郎程大昌祕書丞唐孚祕書郎李木言
乾道新歷荆大聲劉孝榮同主一法自初測驗以至權
行施用二人無異議後緣新歷不密詔訪求通歷者孝
榮乃訟阮興祖緣大聲補局生自是紛紛不已大聲官
以判局提點歷書為名乃言不當責以立法起算不知
起歷授時何所憑據且正月内五夜比較孝榮所定五
日竝差大聲所定五日内三日的中兩日稍䟽繼伯壽
進狀獻術時等將求其歷書上臺測驗務求至當而大
聲等正居其官乃飾辭避事測驗弗精且大聲孝榮同
立新法今猶反覆苟非各具所見他日歷成大聲妄有
動搖即前功盡廢請令孝榮大聲堯臣伯夀各具乾道
五年五月已後至年終太隂五星排日正對赤道躔度
上之御史臺令測驗官參考詔從之六年日官言比詔
權用乾道歷推算今歲頒歷于天下明年用何歷推算
詔亦權用乾道歷一年秋成都歷學進士賈復自言詔
求推明熒惑太隂二事轉運使資遣至臨安願造新歷
畢還蜀仍進歷法九議孝宗嘉其志館于京學賜廩給
太史局李繼宗等言十二月望月食大分七小分九十
三賈復劉大中等各虧初食甚分夜不同詔禮部侍郎
鄭聞監李繼宗等測驗是夜食八分祕書省言靈臺郎
宋允恭國學生林永叔草澤祝斌黃夢得吳時舉陳彦
健等各推算日食時刻分數異同乃詔諫議大夫姚憲
監繼宗等測驗五月朔日食憲奏時刻分數皆差舛繼
宗澤大聲削降有差太史局春官正判太史局吳澤等
言乾道十年頒賜歷日其中十二月已定作小盡乾道
十一年正月一日注癸未朔畢乾道十一年正月一日
崇天統元二歷算得甲申朔紀元乾道二歷算得癸未
朔今乾道歷正朔小餘約得不及進限四十二分是為
疑朔更考日月之行以定月朔大小以此推之則當是
甲申朔今歷官弗加精究直以癸未注正朔竊恐差誤
請再推步於是俾繼宗監視皆以是年正月朔當用甲
申兼今歲五月朔太陽交食本局官生瞻視到天道日
食四分半虧初西北午時五刻半食甚正北未初二刻
復滿東北申初一刻後令永叔等五人各言五月朔日
食分數并虧初食甚復滿時刻皆不同并見行乾道歷
比之五月朔天道日食多算二分少彊虧初少算四刻
半食甚少算三刻復滿少算二刻已上又考乾道歷比
之崇天紀元統元三歷日食虧初時刻為近較之乾道
日食虧初時刻為不及繼宗等參考来年十二月係大
盡及十一年正月朔當用甲申而太史局丞同判太史
局荆大聲言乾道歷加時係不及進限四十二分定今
年五月朔日食虧初在午時一刻今測驗五月朔日食
虧初在午時五刻半乾道歷加時弱四百五十分苟以
天道時刻預定乾道十二年正月朔已過甲申日四百
五十分大聲今再指定乾道十一年正月合作甲申朔
十年十二月合作大盡請依太史局詳定行之五月詔
歷官詳定淳熙元年禮部言今歲頒賜歷書權用乾道
新歷推算明年復欲權用乾道歷詔從之十一月詔太
史局春官正吳澤推算太陽交食不同令祕書省敇責
之并罰造歷者三年判太史局李繼宗等奏令集在局
通算歷人重造新歷今撰成新歷七卷推算備草二卷
校之紀元統元乾道諸歷新歷為密願賜歷名於是詔
名淳熙歷四年頒行令禮部祕書省參詳以聞淳熙四
年正月太史局言三年九月望太隂交食以紀元統元
乾道三歷推之初虧在攅點九刻食二分及三分已上
以新歷推之在明刻内食大分空止在小分百分中二
十七是夜瞻候月體盛明雖有雲而不翳至旦不見虧
食於是可見紀元乾道三歷不逮新歷之密今當預期
推算淳熙五年歷蓋舊歷䟽遠新歷未行請賜新歷名
付下推步禮部驗得孟邦傑李繼宗等所定五星行度
分數各有異同繼宗云六月癸酉木星在氐宿三度一
十九分邦傑言夜昏度瞻測得木星在氐宿三度半半
係五十分雖見月體而西南方有雲翳之繼宗云是月
戊寅木星在氐宿三度四十一分邦傑言四方有雲雖
雲間時露月體所可測者木星在氐宿三度太太係七
十五分繼宗云庚辰土星在畢宿三度二十四分金星
在參宿五度六十五分火星在井宿七度二十七分邦
傑言五更五點後測見土星入畢宿二度半半係五十
分金星入參宿六度半火星入井宿八度多三分繼宗
云七月辛丑太隂在角宿初度七十一分木星在氐宿
五度七十六分邦傑言測見昏度太隂入軫宿十六度
太太係七十五分木星入氐宿六度少少係二十五分
孝宗曰自古歷無不差者况近世此學不傳求之草澤
亦難其人詔以淳熙歷權行頒用一年五年金遣使来
朝賀會慶節妄稱其國歷九月庚寅晦為已丑晦接伴
使檢詳丘崈辨之使者辭窮於是朝廷益重歷事李繼
宗吳澤言今年九月大盡係三十日於二十八日早晨
度瞻見太隂離東濁高六十餘度則是太隂東行未到
太陽之數然太隂一晝夜東行十三度餘以太隂行度
較之又减去二十九日早晨度太隂所行十三度餘則
太隂尚有四十六度以上未行到太陽之數九月大盡
明矣其金國九月作小盡不當見月體今既見月體不
為晦日乞九月三十日十月一日差官驗之詔遣禮部
郎官呂祖謙祖謙言本朝十月小盡一日辛夘朔夜昏
度太隂躔在尾宿七度七十分以太隂一晝夜平行十
三度三十一分至八日上弦日太隂計行九十一度餘
按歷法朔至上弦太隂平行九十一度三十一分當在
室宿一度大金國十月大盡一日庚寅朔夜昏度太隂
約在心宿初度三十一分太隂一晝夜亦平行十三度
三十一分自朔至本朝八日為金國九日太隂已行一
百四度六十二分比之本朝十月八日上弦太隂多行
一晝夜之數今測見太隂在室宿二度計行九十二度
餘始知本朝十月八日上弦密於天道詔祖謙復測驗
是夜邦傑用渾天儀法物測驗太隂在室宿四度其八
日上弦夜所測太隂在室宿二度按歷法太隂平行十
三度餘行遲行十二度今所測太隂比之八日夜又東
行十二度信合天道十年十月詔甲辰歲歷字誤令禮
部更印造頒諸安南國繼宗澤及荆大聲削降有差十
二年九月成忠郎楊忠輔言淳熙歷簡陋於天道不合
今歲三月望月食三更二點而歷在二更二點數虧四
分而歷虧幾五分四月二十三日水星據歷當夕伏而
水星方與太白同行東井間昏見之時去濁猶十五餘
度七月望前土星已伏而歷猶注見八月未弦金已過
氐矣而歷猶在亢此類甚多而朔差者八年矣夫守䟽
敝之歷不能革舊其可哉忠輔於易粗窺太衍之旨創
立日法撰演新歷不敢以言者誠懼太史順過飾非恃
刻漏則水有增損遲疾恃渾儀則度有廣狭斜正所賴
今歲九月之交食在晝而淳熙歷法當在夜以晝夜辨
之不待紛爭而决矣輒以忠輔新歷推算淳熙十二年
九月定望日辰退乙未太隂交食大分四小分八十五
晨度帶入漸進大分一小分七虧初在東北卯正一刻
一十一分係日出前食甚在正北辰初一刻一十分復
滿在西北辰正初刻竝日出後其日日出夘正二刻後
與虧初相去不滿一刻以地形論之臨安在岳臺之南
秋分後晝刻比岳臺差長日當先歷而出故知月起虧
時日光已盛必不見食以淳熙歷推之九月望夜月食
大分五小分二十六帶入漸進大分三小分四十七虧
初在東北夘初三刻係攅點九刻後食甚在正北夘正
三刻後復滿在西北辰正初刻後竝在晝禮部廼考其
異同孝宗曰日月之行有疏數故歷久不能無差大抵
月之行速多是不及無有過者可遣臺官禮部官同驗
之詔遣禮部侍郎顔師魯其夜戌正二刻隂雲蔽月不
辨虧食師魯請詔精於&KR1318;學者與太史定歷孝宗曰歷
久必差聞来年月食者二可俟驗否十三年右諫議大
夫蔣繼周言試用民間有知星歷者遴選提領官以重
其事如祖宗之制孝宗曰朝士鮮知星歷者不必專領
廼詔有通天文歷算者所在州軍以聞八月布衣皇甫
繼明等陳今歲九月望以淳熙歷推之當在十七日實
歷敝也太史乃注於十六日之下徇私遷就以掩其過
請造新歷而忠輔乞與歷官劉孝榮及繼明等各具已
見合用歷法指定今年八月十六日太隂虧食加時早
晚有無帶出所見分數及節次生光復滿方面辰刻更
點同驗之仰合乾象折衷疏密再請今年八月二十九
日驗月見東方一事苟見月餘光則其日不當以為晦
也又今年九月十六日驗月未盈一事苟見月體東向
之光猶薄則其日不當為望也知晦望之差則朔之差
明矣必使氣之與朔無毫髮之差始可演造新歷付禮
部議各具先見指定太隂虧食分數方面辰刻定驗折
衷詔師魯繼周監之既而孝榮差一點繼明等差二點
忠輔差三點廼罷遣之十四年國學進士會稽石萬言
淳熙歷立元非是氣朔多差不與天合按淳熙十四年
歷清明夏至處暑立秋四氣及正月望二月十二月下
弦六月八月上弦十月朔竝差一日如卦候盈虛没滅
五行用事亦各隨氣朔而差南渡以来渾儀草剏不合
制度無圭表以測日景長短無機漏以定交食加時設
欲考正其差而太史局官尚如去年測驗太隂虧食自
一更一點還光一分之後或一點還光二分或一點還
光三分以上或一點還光三分以下使更點乍疾乍徐
隨景走弄以肆欺蔽若依晉泰始隨開皇唐開元課歷
故事取淳熙歷與萬所造之歷各推而上之於千百世
之上以求交食與夫歲月日星辰之著見於經史者為
合與否然後推而下之以定氣朔則與前古不合者為
差合者為不差甚易見也然其差繆非獨此耳冬至日
行極南黃道出赤道二十四度晝極短故四十刻夜極
長故六十刻夏至日行極北黃道入赤道二十四度晝
極長故六十刻夜極短故四十刻春秋二分黃赤二道
平而晝夜等故各五十刻此地中古今不易之法至王
普重定刻漏又有南北分野冬至晝夜長短三刻之差
今淳熙歷皆不然冬至晝四十刻極短夜六十刻極長
乃在大雪前二日所差一氣以上自冬至之後晝當漸
長夜當漸短今過小寒晝猶四十刻夜猶六十刻所差
七日有餘夏至晝六十刻極長夜四十刻極短乃在芒
種前一日所差亦一氣以上自夏至之後晝當漸短夜
當漸長今過小暑晝猶六十刻夜猶四十刻所差亦七
日有餘及晝夜各五十刻又不在春分秋分之下至於
日之出入人視之以為晝夜有長短有漸不可得而急
與遲也急與遲則為變今日之出入增减二刻近或五
日遠或三四十日而一急一遲與日行常度無一合者
請考正淳熙歷法之差俾之上不違於天時下不乖於
人事送祕書省禮部詳之皇甫繼明史元實皇甫迨龐
元亨等言石萬所撰五星再聚歷乃用一萬三千五百
為日法特竊取唐末崇元舊歷而婉其名爾淳熙歷立
法乖䟽丙午歲定望則在十七日太史知其不可遂注
望於十六日下以掩其過臣等嘗陳請於太史局官對
辨置局更歷迄今未行今考淳熙歷經則又差於將来
戊申歲十一月下弦則在二十四日太史局官必俟頒
歷之際又將妄退於二十三日矣法不足恃必假遷就
而朔望二弦歷法綱紀苟失其一則五星盈縮日月交
會與夫昏旦之中星晝夜之晷刻皆不可得而正也渾
儀景表壺漏之器臣等私家無之是以歷之成書猶有
所待國朝以来必假剏局而歷始成請依改造大歷故
事置局更歷以袪太史局之蔽事上聞宰相王淮奏免
送後省看詳孝宗曰使祕書省各司同察之亦免有異
同之論六月給事中兼修玉牒官王信亦言更歷事以
為歷法深奥若非詳加測驗無以見其䟽密乞令繼明
與萬各造来年一歲之歷取其無差者詔從之十二月
進所造歷淮等奏萬等歷日與淳熙十五年歷差二朔
淳熙歷十一月下弦在二十四日恐歷法有差孝宗曰
朔豈可差朔差則所失多矣乃令吏部侍郎章森祕書
丞宋伯嘉參定以聞十五年禮部言萬等所造歷與淳
熙歷法不同當以其年六月二日十月晦日月不應見
而見為驗兼論淳熙歷下弦不合在十一月二十四日
是日請遣官監視詔禮部侍郎尤袤與森監之六月二
日森奏是夜月明至一更二點入濁十月晦袤奏晨前
月見東方孝宗問諸家孰為䟽密周必大等奏三人各
定二十九日早月體尚存一分獨忠輔萬謂既有月體
不應小盡孝宗曰十一月合朔在申時是以二十九日
尚存月體耳十六年承節郎趙渙言歷象大法及淳熙
歷今歲冬至并十二月望月食皆後天一辰請遣官測
驗詔禮部侍郎李巘祕書省鄧馹等視之巘等請用太
史局渾儀測驗如乾道故事差祕書省提舉一員專監
之詔差祕書丞黃艾校書郎王叔簡紹熙元年八月詔
太史局更造新歷頒之二年正月進立成二卷紹熙二
年七曜細行歷一卷賜名會元詔巘序之紹熙四年布
衣王孝禮言今年十一月冬至日景表當在十九日壬
午會元歷注乃在二十日癸未係差一日崇天歷癸未
日冬至加時在酉初七十六分紀元歷在丑初一刻六
十七分統元歷在丑初二刻二分會元歷在丑初一刻
二百四十分迨今八十有七年常在丑初一刻不减而
反增崇天歷寔天聖二年造紀元歷崇寕五年造計八
十二年是時測景驗氣知冬至後天乃减六十七刻半
方與天道協其後陳得一造統元歷劉孝榮造乾道淳
熙會元三歷未嘗測景苟弗立表測景莫識其差乞遣
官令太史局以銅表同孝禮測驗朝廷雖從之未暇改
作慶元四年會元歷占候多差日官草澤互有異同詔
禮部侍郎朝紘充提領官正字馮履充參定官監楊忠
輔造新歷右諫議大夫兼侍講姚愈言太史局文籍散
逸測驗之器又復不偹幾何而不䟽略哉漢元鳳間言
歷者十有一家議久不决考之經籍驗之帝王錄然後
是非洞見元和間以太初違天益遠晦朔失寔使治歷
者修之以無文證驗雜議蠭起越三年始定此無他不
得儒者以總其綱故至於此也周官馮相氏保章氏志
日月星辰之運動而冢宰寔總之漢初歷官猶宰屬也
熙寕間司馬光沈括皆嘗提舉司天監故當是時歷數
明審法度嚴密乞命儒臣常兼提舉以專其責五年監
察御史張巖論馮履唱為詖辭罷去詔通歷算者所在
具名来上及忠輔歷成宰臣京鏜上進賜名統天頒之
几歷經三卷八歷冬至考一卷三歷交食考三卷晷景
考一卷考古今交食細草八卷盈縮分損益率立成二
卷日出入晨昏分立成一卷岳臺日出入晝夜刻一卷
赤道内外去極度一卷臨安午中晷景常數一卷禁漏
街鼓更點辰刻一卷禁漏五更攅點昏曉中星一卷將
来十年氣朔二卷已未庚申二年細行二卷總三十二
卷慶元五年七月辛夘朔統天歷推日食雲隂不見六
年六月乙酉朔推日食不驗嘉泰二年五月甲辰朔日
有食之詔太史與草澤聚驗於朝太陽午初一刻起虧
未初刻復滿統天歷先天一辰有半迺罷楊忠輔詔草
澤通曉歷者應聘修治開禧三年大理評事鮑澣之言
歷者天地之大紀聖人所以觀象明時倚數立法以前
民用而詔方来者自黃帝以来至於秦漢六歷具存其
法簡易同出一術既久而與天道不相苻合於是太初
三統之法相繼改作而推步之術愈見闊䟽是以劉洪
祖冲之之减破斗分追求月道而推測之法始加詳焉
至於李淳風一行而後總氣朔而合法效乾坤而擬數
演算之法始加偹焉故後世之論歷轉為精密非過於
古人也蓋積習考驗而得之者審也試以近法言之自
唐麟德開元而至於五代所作者國初應天而至於紹
熙會元所更者十二書無非推求上元開闢為演紀之
首氣朔同元而七政會於初度從此推步以為歷本未
嘗敢輒為截法而立加减數於其間也獨石晉天福間
馬重績更造調元歷不復推古上元甲子七曜之會施
於當時五年輒差遂不可用識者咎之今朝廷自慶元
三年以来測驗氣景見舊歷後天十一刻改造新歷賜
名統天進歷未幾而推測日食已不驗此猶可也但其
歷書演紀之始起於唐堯二百餘年非開闢之端也氣
朔五星皆立虚加虛减之數氣朔積分乃有泛積定積
之繁以外算而加朔餘以距算而減轉率無復彊弱之
法盡廢方程之舊其餘差滿不可備言以是而為術乃
民間之小歷而非朝廷頒正朔授民時之書也漢人以
謂歷元不正故盗賊相續言雖迂誕然而歷紀不治寔
國家之重事願詔有司選演撰之官募通歷之士置局
討論更造新歷庶幾并智合議調治日法追迎天道可
以行遠澣之又言當楊忠輔演造統天歷之時每與議
論歷事今見統天歷舛近亦私成新歷誠改新歷容臣
投進與太史草澤諸人所著之歷參攷之七月澣之又
言統天歷来年閠差願以諸人所進歷令祕書省參考
頒用祕書監兼國史院編修官寔錄院檢討官曾漸言
改歷重事也昔之主監事者無非道術精微之人如太
史公洛下□劉歆張衡杜預劉焯李淳風一行王朴等
然猶久之不能無差其餘不過遞相祖述依約乘除捨
短取長移疎就密而已非有卓然特逹之見也一時偶
中即復舛戾宋朝敝在數改歷法統天歷頒用之初即
已測日食不驗因仍至今置閠遂差一月其為當改無
疑然朝廷以一代鉅典責之專司必其人確然著論破
見行之非服衆多之口庶幾可見按乾道淳熙慶元凡
三改歷皆出劉孝榮一人之手其後遂為楊忠輔所勝
久之忠輔歷亦不驗故孝榮安職至今紹熙以来王孝
禮者數以自陳每預測驗或中或不中李孝節陳伯祥
本皆忠輔之徒趙達卜筮之流石如愚獻其父書不就
測驗晷景止定月食分數其術最疎陳光則并與交食
不論愈無憑依此數人者未知孰為可付故鮑澣之屢
以為請今若降旨開局不過收聚此數人者和會其說
使之無爭来年閠差其事至重今年八月便當頒歷外
國而三數月之間急遽成書結局推賞討論未盡必生
詆訾今劉孝榮王孝禮李孝節陳伯祥所擬改歷及澣
之所進歷皆已成書願以衆歷參攷擇其與天道最近
且密者頒用庶幾来年置閠不差請如先朝故事搜訪
天下精通歷書之人用沈括所議以渾儀浮漏圭表測
驗每日記錄積三五年前後參較庶幾可傳永久漸又
言慶元三年以後氣景比舊歷有差至四年改造新歷
未成時當頒五年歷廼差官以測算晷景氣朔加時辰
刻附會元歷頒賜今若頒来年氣朔既有去年十月以
後今年正月以前所測晷景已見天道冬至加時分數
来年置閠比之統天歷亦已不同兼諸所進歷竝可參
攷請速下本省集判局官於本省參攷使澣之覆考以
最近之歷推算氣朔頒用於是詔漸充提領官澣之充
參定官草澤精算造者嘗獻歷者與造統天歷者皆延
之於是開禧新歷議論始定詔以戊辰年權附統天歷
頒之既而婺州布衣阮泰發獻渾儀十論且言統天開
禧歷皆差朝廷令造木渾儀賜文解罷遣之嘉定三年
鄒淮言歷書差忒當改造試太子詹事兼同修國史實
錄院同修撰兼祕書監戴溪等言請詢漸澣之造歷故
事詔溪充提領官澣之充參定官鄒淮演撰王孝禮劉
孝榮提督推算官生十有四人日法用三萬五千四百
四年春歷成未及頒行溪等去國歷亦隨寢韓侂胄當
國或謂非所急無復敢言歷差者於是開禧歷附統天
歷行於世四十五年嘉泰元年中奉大夫守祕書監俞
豐等請改造新歷監察御史施康年劾太史局官吳澤
荆大聲周端友循默尸禄言災異不及時詔各降一官
臣僚言頒正朔所以前民用也比歷書一日之間吉凶
竝出異端竝用如土鬼暗金兀之類則添注於凶神之
上猶可也而其首則揭九良之名其末則出九曜吉凶
之法勘昏行嫁之法至於周公出行一百二十歲宫宿
圖凡閭閻鄙俚之說無所不有是豈正風俗示四夷之
道哉願削不經之論從之二年五月朔日食太史以為
午正草澤趙大猷言午初三刻半日食三分詔著作郎
張嗣古監視測驗大猷言然歷官乃抵罪嘉定四年祕
書省著作郎兼權尚左郎丁端祖請考試司天生十三
年監察御史羅相言太史局推測七月朔太陽交食至
是不食願令與草澤新歷精加討論於是澤等各降一
官淳祐四年兼崇政殿說書韓祥請召山林布衣造新
歷從之五年降算造成永祥一官以元算日食未初三
刻今未正四刻元算虧八分今止六分故也八年朝奉
大夫太府少卿兼尚書左司郎中兼敕令所刪修官尹
渙言歷者所以統天地侔造化自昔皆擇聖智典司其
事後世急其所當緩緩其所當急以為利吾國者惟錢
榖之務固吾圉者惟甲兵是圖至於天文歷數一切付
之太史局荒疎乖謬安心為欺朝士大夫莫有能詰之
者請召四方之通歷算者至都使歷官學焉十一年殿
中侍御史陳垓言歷者天地之大紀國家之重事今淳
祐十年冬所頒十一年歷稱成永祥等依開禧新歷推
算辛亥歲十二月十七日立春在酉正一刻今所頒歷
廼相師堯等依淳祐新歷推算到壬子歲立春日在申
正三刻質諸前歷廼差六刻以此頒行天下豈不貽笑
四方且許時演撰新歷將以革舊歷之失又考驗所食
分數開禧舊歷僅差一二刻而李德卿新歷差六刻二
分有竒與今頒行前後兩歷所載立春氣候分數亦差
六刻則同由此觀之舊歷差少未可遽廢新歷差多未
可輕用一旦廢舊歷而用新歷不知何所憑據請參考
推算頒行十二年祕書省言太府寺丞張湜同李德卿
算造歷書與譚玉續進歷書頗有牴牾省官參訂兩歷
得失䟽密以聞其一曰玉訟得卿竊用崇天歷日法三
約用之考之崇天歷用一萬五百九十為日法德卿用
三千五百三十為日法玉之言然其二曰玉訟積年一
億二千二十六萬七千六百四十六不合歷法今考之
德卿用積年一億以上其三曰玉訟壬子年六月癸丑
年二月六月九月丙辰七月置閠皆差一日今祕書省
檢閱林光世用二家歷法各為推算其四曰德卿歷與
玉歷壬子年立春立夏以下十五節氣時刻皆同雨水
驚蟄以下九節氣各差一刻其五曰德卿推壬子年二
月乙夘朔日食帶出已退所見大分八玉推日食帶出
已退所見大分七辰當壁宿六度同其六曰德卿歷斗
分作三百六十五日二十四分二十八秒玉歷斗分作
三百六十五日二十四分二十九秒二歷斗分僅差一
秒惟二十八秒之法起於齊祖沖之而德卿用之使沖
之之法可久何以歷代增之玉既指其謬又多一秒豈
能必其天道合哉請得商確推算合衆長而為一然後
賜名頒行十二年歷成賜名會天寳祐元年行之史闕
其法咸淳六年十一月三十日冬至至後為閠十一月
既已頒歷浙西安撫司準備差遣臧元震言歷法以章
法為重章法以章歲為重蓋歷數起於冬至卦氣起於
中孚十九年謂之一章一章必置七閏必第七閏在冬
至之前必章歲至朔同日故前漢志云朔旦冬至是謂
章月後漢志云至朔同日謂之章月積分成閠閏七而
盡其歲十九名之曰章唐志曰天數終於九地數終於
十合二終以紀閏餘章法之不可廢也若此今所頒庚
午歲歷乃以前十一月三十日為冬至又以冬至後為
閏十一月莫知其故蓋庚午之閏與每歲閏月不同庚
午之冬至與每歲之冬至又不同蓋自淳祐壬子數至
咸淳庚午凡十九年是為章歲其十一月是為章月以
十九年七閏推之則閏月當在冬至之前不當在冬至
之後以至朔同日論之則冬至當在十一月初一日不
當在三十日今以冬至在前十一月三十日則是章歲
至朔不同日矣若以閏月在冬至後則是十九年之内
止有六閏又欠一閠且一章計六千八百四十日於内
加七閏月除小盡積日六千九百四十日或六千九百
三十九日約止有一日今自淳祐十一年辛亥章歲十
一月初一日章月冬至後起算十九年至咸淳六年庚
午章歲十一月初一日當為冬至方管六千八百四十
日今算造官以閏月在十一月三十日冬至之後則此
一章止有六閏更加六閏除小盡外寔積止六千九百
十二日比之前後章歲之數寔欠二十八日歷法之差
莫甚於此况天正冬至乃歷之始必自冬至後積三年
餘分而後可以置第一閏今庚午年章歲丙寅日申初
三刻冬至去第二日丁夘僅有四分日之一且未正日
安得遽有餘分未有餘分安得遽有閏月則是後一章
之始不可推算其謬可知矣今欲改之有簡而易行之
說蓋歷法有平朔有經朔有定朔一大一小此平朔也
兩大兩小此經朔也三大三小此定朔也今正以定朔
之說則當以前十一月大為閏十月小以閏十一月小
為十一月大則丙寅日冬至即可為十一月初一以閏
十一月初一之丁卯為十一月初二日庶幾遞䟎下一
日置閏十一月二十九日丁未始為大盡然則冬至既
在十一月初一則至朔同日矣閏月既在至節前則十
九年七閏矣此昔人所謂晦節無定由時消息上合履
端之始下得歸餘於終正謂此也夫歷久未有不差差
則未有不改者後漢元和初歷差亦是十九年不得七
閏歷雖已頒亦改正之顧今何靳於改之哉元震謂某
儒者豈欲與歷官較勝負既知其失安得默而不言邪
於是朝廷下之有司遣官偕元震與太史局辨正而太
史之詞窮元震轉一官判太史局鄧宗文譚玉等各降
官有差因更造歷六年歷成詔試禮部尚書馮夢得序
之七年頒行即成天歷也德祐之後陸秀夫等擁立益
王走海上命禮部侍郎鄧光薦與蜀人楊某等作歷賜
名本天歷今亡
宋史卷八十二考證
律歷志十五乃令吏部侍郎章森秘書丞宋伯嘉參定
以聞(臣召南)按玉海作命禮部侍郎尤袤秘書丞
宋之瑞伯嘉即之瑞字也
考之經籍驗之帝王錄然後是非洞見按錄字上疑
脱記字
如太史公洛下當作洛下閎
固吾圍者惟甲兵是圖圍字係圉字之訛
宋史卷八十二考證
