宋史卷三十
元中書右丞相總裁托克托等修
本紀第三十
高宗七
十二年春正月癸夘罷樞密行府庚申孫近分司漳州
居住二月丁丑加建國公瑗為檢校少保進封普安郡
王巳夘賜楊沂中名存中丙戌詔諸州修學宫辛夘蠲
廣南東西路駱科殘擾州縣今年租鎮江太平池州蕪
湖大火癸巳金主許歸梓宫及皇太后遣何鑄等還三
月丙申臨安府火壬寅命普安郡王出就第朝朔望辛
亥以士㒟嘗營護岳飛為朋比責建州居住丙辰胡世
將卒夏四月甲子朔遣孟忠厚為迎護梓宫禮儀使王
次翁為奉迎兩宫禮儀使丁夘皇太后偕梓宫發五國
城金遣完顔宗賢劉裪護送梓宫高居安護送皇太后
庚午賜禮部進士陳誠之以下二百五十四人及第出
身戊寅封韋淵平樂郡王辛巳皇后邢氏崩訃初至甲
申增修臨安府學為太學五月甲午以鄭剛中為川陜
宣撫副使乙未遣審詔遠等賀金主生辰置淮西京西
陜西諸路榷場丙午增築慈寧殿停給度僧牒乙夘復
試教官法六月甲子命侍從臺諫禮官雜議權奉攅宫
戊辰以万俟卨為攅宫按行使辛未責降王庶為嚮德
軍節度副使道州安置壬午金國歸孟庾李正民甲申
以吳璘為檢校少師階成岷鳳四州經略使秋七月壬
辰朔福州簽判胡銓除名新州編管丁酉上皇后諡曰
懿節袝神主于别廟已亥以何鑄兼權參知政事巳酉
始製常行儀仗及造玉輅乙夘蠲廣南湖北沿邊州軍
免行錢八月辛酉朔兀术使來求商州及和尚方山二
原丙寅何鑄罷甲戌以万俟卨參知政事充金國報謝
使壬午皇太后至入居慈寧宫巳丑帝易緦服奉迎徽
宗及顯肅懿節二后梓宫至奉安于龍德别宫是月鄭
剛中分畫陜西地界割商秦之半畀金國存上津豐陽
天水三縣及隴西成紀餘地棄和尚方山二原以大散
關為界九月乙未以孟忠厚為樞密使充攅宫總護使
壬寅大赦乙已加秦檜太師封魏國公丙午金使劉筈
完顔宗表等九人入見戊申以王次翁等充金國報謝
使藏金國誓書于内侍省辛亥加張中孚開府儀同三
司中彦靖海軍節度使甲寅杖殺偽福國長公主李善
静以金州郭浩為金房開達四州經略安撫使始遣楊
愿使金賀正旦冬十月乙丑始聽中外用樂丙寅權攅
徽宗皇帝及顯肅皇后于會稽永固陵懿節皇后祔乙
亥以翰林學士陳克俊簽書樞密院事權參知政事丁
丑以皇太后回鑾推恩進封秦檜為秦魏兩國公辭不
拜庚辰以何鑄黨援岳飛不主和議責授秘書少監徽
州居住甲申皇太后生辰上夀于慈寧宫丁亥置福建
路提舉茶司事十一月癸巳樞密使張浚罷進封清河
郡王以左司郎中李椿年為兩淮轉運副使專治經界
乙未加楊存中少保巳亥禁貶謪人私至行在庚子作
崇政垂拱二殿辛丑劉光世薨壬寅曾祖姑秦魯國大
長公主薨丙午尹焞卒庚戌孟忠厚罷左承事郎張戒
坐黨趙鼎岳飛停官辛亥遣張中孚中彦還金國十二
月甲子詔侍從監察御史巳上監司郡守各舉所知宗
室丙寅幸秦魯國大長公主第臨奠又幸劉光世第臨
奠庚午命太學弟子員以三百人為額壬申秦檜上六
曺寺監通用敇令格式癸酉以李顯忠為保信軍節度
使御前選鋒軍統制王進為御前諸軍都統制是歲斷
大辟二十四人
十三年春正月戊戌加上徽宗諡曰體神合道駿烈遜
功聖文仁德憲慈顯孝皇帝巳亥親饗太廟奉上册寳
癸夘增建國子監太學乙巳復兼試進士經義詩賦二
月壬戌初御前殿特引四參官起居甲子製郊廟社稷
祭器乙丑更永固陵曰永祐丙寅封韓世忠咸安郡王
乙亥蠲雷化等十州免行錢丙子造金象革木四輅庚
辰立太學及科舉試法辛巳秘書少監秦熺修建炎以
來日歴成乙酉建景靈官奉安累朝神御三月巳亥造
鹵簿儀仗乙巳建社稷壇丙午築圜丘振淮南饑民仍
禁遏糴夏四月癸亥頒鄉飲酒儀于郡國甲戌毁獄吏
訊囚非法之具閏月巳丑立貴妃吳氏為皇后戊申命
史館編靖康建炎忠義錄庚戌楊政入見加檢校少保
賜田五十頃壬子蠲諸路無名月樁錢乙夘王次翁罷
五月甲子張九成坐黨趙鼎南安軍居住壬申置國子
博士正錄乙亥命諸路置放生池丁丑天申節始上夀
錫宴如故事六月壬戌禁三衙及諸軍市易月增將官
供給錢有差壬寅程克俊罷以万俟卨兼權簽書樞密
院事戊申詔諸路提刑歲舉部内廉眀平恕獄官庚戌
金遣洪皓張邵朱弁來歸秋七月甲子詔求遺書罷捕
賊補官格丙寅處州兵士楊興等謀作亂事覺伏誅戊
辰置諸州銅作務壬申雨雹蠲浙西貧民逋負丁鹽錢
八月丙戌遣吏部侍郎江邈奉迎累朝神御于温州丁
亥命諸路有出身監司一員提舉學事戊戌洪皓至自
金國入見已亥遣鄭朴等使金賀正旦王師心等賀金
主生辰鄭剛中獻黃金萬兩辛丑廢昌化萬安吉陽軍
知階州田晟將所部三千人赴行在丁未以晟主管侍
衛馬軍司公事其衆隷焉巳酉加錢愐太尉庚戌詔監
司守臣&KR0688;求恤民事宜九月丁巳宗室子偁卒于秀州
甲子洪皓出知饒州戊辰命諸路置敦宗院巳巳詔淮
東京西監司歲終上州縣所增戶口為守令殿最庚午
以兵部侍郎司馬朴死節贈兵部尚書賜其家銀絹癸
酉詔諸州守貳提舉學事縣令佐主管學事戊寅蠲淮
南逋欠坊場錢及上供帛冬十月巳丑秦檜上監學敇
令格式庚寅製渾天儀乙未奉安累朝帝后神御于景
靈宫十一月庚申日南至合祀天地于圜丘太祖太宗
並配大赦十二月癸未朔日食雲陰不見辛夘毁私鑄
毛錢癸巳建秘書省丁酉增太學弟子員二百巳亥郭
浩入見丁未命行在宗子入宫學巳酉金遣完顔曄等
來賀眀年正旦是月始頒來歲歴于諸路監司守臣是
歲關外初行營甲
十四年春正月丁巳遣羅汝楫等報謝金國甲子臨安
府火戊寅命普安郡王為子偁解官持服二月丁亥復
置靖州新民學癸巳蠲江浙諸路逋欠錢帛戊戌初命
四川都轉運司歲撥總制司錢百七十三萬緡市紬絹
綿輸于鄂州總領所丙午罷万俟卨定宗學生額為百
員巳酉以資政殿學士樓炤簽書樞密院事兼權參知
政事加郭浩檢校少保三月乙夘蠲江浙京湖積欠上
供錢米丁夘避金太祖嫌名改岷州為西和州川陜宣
撫司為四川宣撫司巳巳幸太學蠲汀漳泉建四州經
賊殘蹂民戶賦役一年壬申解潜坐黨趙鼎責授濠州
團練副使南安軍安置已夘詔舉賢良夏四月甲申詔
刑部及監司决絶滯訟丁亥初禁野史虔州民析其屋
朽柱中有文曰天下太平年甲午金人來求淮北人之
在南者詔願者聽還遣馬軍司統領張守忠討海賊朱
眀五月丙辰詔階成西和鳳四州募兵赴行在甲子樓
炤罷乙丑以御史中丞李文會簽書樞密院事兼權參
知政事丙寅婺州大水巳巳金始遣烏延和等來賀天
申節辛未楚州鹽城縣海水清是月嚴信衢建四州水
六月甲申蠲江浙州縣酒稅坊場綱運倉庫積年逋負
孫近再奪三官移南安軍居住丁亥加高世則少保戊
子安南國入貢癸巳宣州涇縣妖賊俞一作亂守臣捕
滅之乙未振江浙福建被水之民丙申内侍白鄂坐誹
謗及其客張伯綸俱黥配吉陽軍特贈子偁太子少師
官給葬事庚子奪万俟卨三官歸州居住乙巳置國子
監小學秋七月戊午金人殺王倫于河間府丙寅立明
法科兼經法丙子幸秘書省八月癸未撫州獻瑞禾庚
寅以李椿年權戶部侍郎仍治經界乙未遣林保使金
賀正旦宋之才賀金主生辰九月辛酉分利州為東西
路以吳璘為利州西路安撫使楊政利州東路安撫使
甲子命郡守終更入見各舉所部縣令一人壬申趙鼎
移吉陽軍安置癸酉命臨安府索蔡京子孫逮赴貶所
遇赦永不量移冬十月甲午從右政言何若言請戒内
外師儒之官黜伊川程氏之學乙未加韋淵少師巳亥
以永道郴三州桂陽監及茶陵縣民多不舉子永蠲其
身丁錢絹米麥十一月甲子復内教即禁中閱試三衙
將士癸酉李光移瓊州安置乙亥朱勝非薨十二月丁
丑朔潼川府路轉運判官宋蒼舒獻嘉禾一莖九穗巳
夘命諸郡收飬老疾貧乏之民復置漏澤園葬死而無
歸者丁酉李文會罷尋責筠州居住庚子以御史中丞
楊愿簽書樞密院事兼權參知政事癸夘金遣孛散温
等來賀眀年正旦是月汀賊華齊寇漳州長泰縣安撫
司遣兵捕之為所敗將佐趙成等死之是歲四川宣撫
司始取民戶稱提錢歲四十萬緡以備軍費
十五年春正月丁未朔御大慶殿初行大朝會禮戊申
瀘南安撫使馮楫獻嘉禾巳未分經義詩賦為兩科取
士辛酉初置籍田丁夘減成都府路對糴米三之一宣
撫司激賞錢三十萬緡戊辰命戶部侍郎王鉄措置兩
浙經界辛未初命僧道納免丁錢二月戊寅增太學弟
子員百人乙未詔州縣科折之數第三等戶母或均配
已亥封崇國公璩為恩平郡王出就第三月甲子遣敷
文閣待制周襟馬官國史愿諸將程師回馬欽白常皆
還金國夏四月丙子朔賜秦檜第一區戊寅彗星出東
方癸未避殿減膳命監司郡守條上便民事宜提刑廵
行决獄賜禮部進士劉章以下三百人及第出身丁亥
以彗出大赦癸巳彗沒甲午遣後軍統制張淵討捕福
建盗賊庚子罷四川都轉運司五月丙辰客星見戊午
命貧民産子賜義倉米一斛甲子金遣完顔宗尹等來
賀天申節六月乙亥朔日有食之丁丑幸秦檜第乙酉
加檜妻婦子孫官封丁亥客星沒秋七月戊申復置利
州鑄錢監戊午命監司審察縣令治狀顯著及老懦不
職者上其名以為黜陟蠲廬光二州上供錢米一年丁
夘免汀漳二州秋稅及處州三縣被水民家紬絹鄂州
舊額絹各一年巳巳蠲四川轉運司積貸常平錢十三
萬緡八月甲戌朔禁收折帛令零錢止輸實數乙亥蠲
京西路請佃田租及州縣場務稅錢二年巳亥改諸路
提舉茶鹽官為提舉常平茶鹽公事川廣以憲臣兼領
辛丑復增太學弟子員二百九月辛酉遣錢周林使金
賀正旦嚴抑賀金主生辰冬十月乙亥帝書一德格天
之閣賜秦檜仍就第賜宴丙子楊愿罷癸未以樞密都
承旨李若谷簽書樞密院事兼權參知政事武岡軍徭
人楊再興降庚寅以翰林學士承旨秦熺為資政殿學
士提舉萬夀觀兼侍讀恩數視執政辛夘夜雷癸巳蠲
安豐軍上供錢米二年甲午以汪勃言折彦質黨趙鼎
柳州安置庚子置四川宣撫司總領錢糧官辛丑命秦
熺班簽書樞密之下十一月甲辰加錢忱少保錢愐開
府儀同三司丙辰郭浩卒丙寅全給秦檜歲賜公使錢
萬緡閏月巳夘罷眀法新科十一月戊午置江隂軍市
舶務甲子命右司員外郎李朝正同措置經界丁夘金
遣蒲察說等來賀眀年正旦
十六年春正月戊子增太學外舍生額至千人壬辰親
饗先農于東郊行籍田禮執耒耜九推詔告郡縣二月
辛丑割金州豐陽縣洋州乾祐縣畀金人壬寅毁諸路
滛祠癸丑建秦檜家廟三月庚午朔建武學置弟子員
百人辛夘造秦檜家廟祭器乙未增建太廟巳亥立淮
東江東兩浙湖北州縣歲較營田賞罰格夏四月壬子
禁州縣預借民稅及和買錢戊午定選試武士弓馬去
留格五月壬申濬運河命諸路漕臣兼提舉學事癸未
初作太廟祏室丙戌作景鐘丁亥金遣烏古論海等來
賀天申節六月安南獻馴象十秋七月壬申以張浚上
疏論時事落節鉞連州居住壬辰立秘書省獻書賞格
丙申復何鑄為端眀殿學士兼侍讀八月辛丑築高禖
壇壬子遣邊知白使金賀正旦周執羔賀金主生辰九
月甲戌命何鑄等為金國祈請使請國族甲午賞統制
張淵韓京等討捕福建廣東諸盗功各進官有差冬十
月戊戌帝觀新作禮器于射殿撞景鐘奏新樂十一月
丙子合祀天地于圜丘大赦庚辰罷州縣新剙稅場癸
未復置御書院巳丑加潘正夫少保十二月戊戌彗見
西南方乙巳滅辛酉金遣盧彦倫等來賀眀年正旦
十七年春正月巳巳命諸路收試中原流寓士人巳夘
禁監司郡守進羡餘辛夘以舉人多冒貫命州縣每三
歲行鄉飲酒禮以貢士壬辰以李若谷參知政事御史
中丞何若簽書樞密院事癸巳進秦熺為資政殿大學
士二月乙巳親祀高禖辛酉李若谷罷三月乙亥何若
罷巳夘以翰林學士段拂參知政事乙酉改封秦檜為
益國公戊子改命張俊為静江寧武靖海軍節度使韓
世忠鎮南武安寧國軍節度使落李若谷資政殿學士
江州居住夏四月丙申蠲諸路免行錢三之一巳亥以
御史中丞汪勃簽書樞密院事巳未詔趙鼎遇赦永不
檢舉以前貶所潮州錄事參軍石恮待遇鼎厚除名潯
州編管五月甲子詔舉賢良乙丑雨雹巳巳洪皓責濠
州團練副使英州安置辛巳金遣完顔卞等來賀天申
節六月乙夘禁招安盗賊戊午改命普安郡王瑗為常
德軍節度使恩平郡王璩武康軍節度使秋七月庚辰
召鄭剛中赴行在辛巳太白晝見以徽猷閣待制知成
都府李璆權四川宣撫使癸未命李璆同總領四川財
賦符行中參酌減放四川重歛戊子以吳璘充御前諸
軍都統制兼知興州八月庚子罷建州剙置賣鹽坊癸
夘趙鼎薨于吉陽軍戊申遣沈該使金賀正旦詹大方
賀金主生辰丁巳以諸路羡餘錢充月樁之數加邢孝
楊太尉九月巳巳減四川科率虛額錢歲二百八十五
萬緡癸酉詔以四川宣撫司降賜庫米一百萬石均減
對糴乙亥蠲江南東西道諸州月樁錢丙子鄭剛中罷
丙戌減江浙諸州折帛錢冬十月辛夘朔日有食之癸
夘建太一宫丁未命太常歲以春秋二仲薦獻攅宫季
秋遣御史按視巳酉進楊存中為少傅巳未臨安府甘
露降十一月丙寅秦檜上重修免役敇令格式丁夘復
賜進士聞喜宴十二月辛夘朔禁諸州擅釋放流配命
官及事干邊防切要之人甲寅鄭剛中落職桂陽監居
住丙辰金遣完顔宗藩等來賀眀年正旦
十八年春正月巳巳幸天竺寺遂幸玉津園二月乙未
段拂罷尋落職興國軍居住以汪勃兼權參知政事辛
亥聽趙鼎歸葬三月丁丑命楊政吳璘招關陜流民補
殿前軍戊寅罷汀州諸縣上供銀蠲茶鉛本錢之半庚
辰幸新太一宫壬午以秦熺知樞密院事乙酉禁民私
渡淮及招納叛亡夏四月戊子朔日有食之庚子秦熺
乞避父子共政以為觀文殿學士提舉萬夀觀兼侍讀
提舉秘書省壬寅命熺恩禮視宰臣班次亞右僕射甲
辰賜禮部進士王佐以下三百三十人及第出身丙辰
加士夽開府儀同三司五月戊辰加吳益太尉乙亥裁
損奉使賞給丙子金遣蕭秉温等來賀天申節癸未以
李顯忠私取故妻于金降為平海軍承宣使台州居住
甲申罷四川宣撫司以李璆為四川安撫制置使是月
徽州慶雲見六月甲辰築九宫貴神壇于東郊戊申士
民曹溥等上尊號不許是月遣太府丞宋仲堪詣江州
置獄鞠鄭剛中欺隐官錢福州侯官縣有竹實如米饑
民採食之是夏浙東西淮南江東旱八月丙申汪勃罷
丁酉以工部尚書詹大方簽書樞密院事兼權參知政
事禁州縣士民飾詞舉留官吏閏月庚申免江浙湖南
今歲和糴甲子命臨安平江二府淮東西湖北三總領
所歲糴米百二十萬石以廣儲蓄壬申遣王墨卿使金
賀正旦陳誠之賀金主生辰甲申辛道宗降官房州羈
管乙酉禁奉使三節人出境博易福建諸州賊平以所
剙招竒兵為殿前司左翼軍九月丙午詹大方薨冬十
月丙辰以御史中丞余堯弼簽書樞密院事兼權參知
政事十一月乙酉朔升感生帝為上祀巳亥胡銓移吉
陽軍編管壬寅鄭剛中責濠州團練副使復州安置戊
申禁四川買馬官吏私市蠻馬辛亥振紹興府饑十二
月乙夘朔振眀越秀潤徽婺饒信諸州流民丙寅借給
被災農民春耕費丁夘命利路三都統措置營田以其
租充減免對糴之數戊辰蠲被災下戶積欠租稅庚辰
金遣召守忠等來賀眀年正旦
十九年春正月甲申朔以皇太后年七十帝詣慈寕殿
行慶夀禮甲午罷國信所回易北貨癸夘幸天竺寺遂
幸玉津園二月丁丑禁湖北溪洞用人祭鬼及造蠱毒
犯者保甲同坐三月癸未朔日有食之甲辰鄭剛中移
封州安置子良嗣等亦除名編管夏四月丁巳立孳生
牧馬監賞罰格丙寅秘閣修撰張邵上秦檜在金國代
徽宗與粘罕書藁詔付史館以邵為徽猷閣待制戊寅
湖廣江西路建康府並甘露降五月壬午朔汀漳泉三
州民田被賊蹂踐蠲其二稅戊戌賞平福建羣盗功以
選鋒軍統制劉寳為武泰軍承宣使餘將士遷秩有差
庚子金遣唐括德温等來賀天申節丁未減連英循惠
新恩六州免行錢六月丁巳茶陵縣丞王庭珪作詩送
胡銓坐謗訕停官辰州編管戊午秦檜上吏部續降七
司通用法秋七月壬寅頒諸農書于郡邑八月辛未刺
浙東諸州強盗當配者充沿海諸軍九月戊申命繪秦
檜像仍作贊賜之冬十月巳未湖南副總管辛永宗停
官肇慶府編管十一月壬辰合祀天地于圜丘大赦辛
丑李椿年以經界不均罷丁未立州縣墾田增虧賞罰
格是月命復蜡祭十二月丁巳金岐王亮弑其主亶自
立已未詔無子女戶得解舉人太學生之獨居者並免
役已巳命四川制置司歲募扈衛三百人赴行在丁丑
金遣完顔兗等來賀眀年正旦
二十年春正月丁亥秦檜入朝殿前司軍士施全道刺
之不中壬辰磔全于市癸夘趣諸路轉運司及守臣畢
經界事丙午兩浙轉運副使曹泳言李孟堅誦其父光
所撰私史語涉譏謗詔送大理寺二月戊申朔立守貳
令尉營田增虧賞罰格庚戌禁民春月捕鳥獸蠲静江
府昭州上供折布錢三之一壬子罷經界所覆實官吏
庚申免海外四州及瀘叙二州長寧軍經界三月庚辰
金遣完顔思恭等來報即位癸未以余堯弼參知政事
給事中巫伋簽書樞密院事丙戌遣堯弼等賀金主即
位戊子以秦熺為觀文殿大學士萬夀觀使丙申李孟
堅獄具詔李光遇赦永不檢舉孟堅除名峽州編管胡
寅程瑀潘良貴張燾等八人緣坐黜降有差戊戌詔改
正經界法之厲民者庚子以巫伋兼權參知政事壬寅
胡寅責果州團練副使新州安置夏四月壬子以沒入
官田悉歸常平司禁募民佃種癸酉置力田科募江浙
福建民耕兩淮閒田是月信州妖賊黃曾等作亂陷貴
溪縣江西兵馬鈐轄李横等討平之五月庚辰申禁諸
軍差承接文字使臣伺察朝政癸未秦檜上中興聖統
甲午金就遣完顔思恭等來賀天申節六月癸亥加秦
熺少保詔大理寺鞫前太常主簿吳元美譏謗獄丙寅
禁民結集經社是月建州民張大一作亂秋七月丙子
罷招刺禁軍庚寅罷泉漳汀三州經界八月甲辰朔量
移張浚永州孫近虔州万俟卨沅州李若谷饒州李文
會江州段拂南康軍並居住雷州守臣王趯坐交通趙
鼎李光停官戊申改建大理寺辛酉遣陳誠之使金賀
正旦王賀金主生辰九月甲申以吳元美譏毁大臣
除名容州編管丙申侍御史曹筠以附下罔上罷冬十
月戊辰右廸功郎安誠坐文字謗訕送惠州編管秦檜
有疾庚午命執政赴檜第議事十一月甲子檜始朝命
肩輿入宫門二孫扶掖升殿不拜巳巳金遣蕭頥等來
賀眀年正旦
二十一年春正月癸未以兩淮民復業未久寬其租稅
庚子蠲平江府折帛錢三年二月甲寅夜雨雹乙夘詔
諸州置惠民局官給醫書壬戌遣巫伋等為金國祈請
使請歸淵聖皇帝及皇族增加帝號等事癸亥以余堯
弼兼簽書樞密院事三月丁丑雨雹丁亥蠲江浙荆湖
等路中戶以下積年逋負夏閏四月巳夘禁三衙掊剋
諸軍丁亥賜禮部進士趙逵以下四百四人及第出身
五月辛亥罷利州路選刺義士戊午金遣劉長言等來
賀天申節以吳璘楊政田師中並為太尉六月甲戌括
淮南佃田所隐頃畆以理租稅辛巳命歲給大理寺三
衙及州縣錢和藥劑療病囚秋七月壬寅以集英殿修
撰知衢州曹筠為四川安撫制置使辛亥罷柴米稅癸
亥詔州縣官嘗被科率害民重罪者不得任守令親民
官八月辛未秦檜上重修諸路茶鹽法壬申韓世忠薨
詔進太師致仕癸酉追封通義郡王禁郡守特斷乙亥
加岳陽軍節度使士樽開府儀同三司充萬夀觀使甲
申遣陳夔使金賀正旦陳相賀金主生辰九月戊戌朔
籍寺觀絶産以贍學乙巳均科處州丁鹽錢丁巳增築
景靈宫是月巫伋使還所請皆不許冬十月甲戌幸張
俊第壬午進俊為太師升從子子蓋為安德軍節度使
甲申夜有赤氣十一月庚戌余堯弼罷乙夘命提舉常
平官修復陂湖丁巳進義副尉劉允中坐指斥謗訕棄
市十二月壬申雷癸巳金遣兀术魯定方等來賀眀年
正旦
二十二年春正月丁未加韋淵太保三月丁酉以王庶
二子之竒之荀謗毁朝政並除名之竒梅州之荀容州
編管甲辰以直龍圖閣葉三省監都作院王遠通書趙
鼎王庶力詆和議言涉謗訕三省落職筠州居住遠除
名高州編管丁巳遣司農丞鍾世眀詣福建路籍寺觀
絶産田宅入官其後歲入錢三十四萬緡夏四月丙子
巫伋罷辛巳以御史中丞章夏簽書樞密院事兼權參
知政事五月癸丑金遣田秀穎等來賀天申節是月襄
陽大水容州野蠶成繭秋七月甲午朔加封程嬰公孫
杵臼韓厥為公升中祀丁巳虔州軍卒齊述殺殿前司
統制吳進江西同統領馬晟據州叛八月巳夘遣鄂州
都統制田師中發兵同江西安撫使張澄殿前司遊奕
軍統制李耕討述九月乙未又遣左翼軍統制陳敏相
繼討之癸丑章夏罷冬十月甲戌以御史中丞宋樸簽
書樞密院事兼權參知政事就命李耕知虔州庚辰以
黃嚴縣令楊煒誹謗除名萬安軍編管知台州蕭振落
職池州居住十一月戊申合祀天地于圜丘大赦丁巳
立薦舉受財刑名李耕入虔州盡誅叛兵虔州平十二
月辛酉朔減夔州路及蒲江淯井兩監鹽錢歲八萬二
千緡有竒戊子金遣張利用等來賀眀年正旦
宋史卷三十
