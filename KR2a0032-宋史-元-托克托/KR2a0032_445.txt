宋史卷四百四十五
元中書右丞相總裁托克托等修
列傳第二百四
文苑七
陳與義汪藻葉夢得程俱
張嵲韓駒朱敦儒葛勝仲
熊克張即之(趙蕃附)
陳與義字去非其先居京兆自曾祖希亮始遷洛故為
洛人與義天資卓偉為兒時已能作文致名譽流輩歛
衽莫敢與抗登政和三年上舍甲科授開德府教授累
遷太學博士擢符寶郎尋謫監陳留酒税及金人入汴
高宗南遷遂避亂襄漢轉湖湘踰嶺嶠久之召為兵部
員外郎紹興元年夏至行在遷中書舍人兼掌内制拜
吏部侍郎尋以徽猷閣直學士知湖州召為給事中駁
議詳雅又以顯謨閣直學士提舉江州太平觀被召會
宰相有不樂與義者復用為中書舍人直學士院六年
九月高宗如平江十一月拜翰林學士知制誥七年正
月參知政事唯師用道德以輔朝廷務尊主威而振綱
紀時丞相趙鼎言人多謂中原有可圖之勢宜便進兵
恐他時咎今日之失機上曰今梓宫與太后淵聖皆未
還若不與金議和則無可還之理與義曰若和議成豈
不賢於用兵萬一無成則用兵必不免上曰然三月從
帝如建康明年扈蹕還臨安以疾請復以資政殿學士
知湖州陛辭帝勞問甚渥遂請閒提舉臨安洞霄宫十
一月卒年四十九與義容狀儼恪不妄言笑平居雖謙
以接物然内剛不可犯其薦士於朝退未嘗以語人士
以是多之尤長於詩體物寓興清邃紆餘高舉横厲上
下陶謝韋柳之間嘗賦墨梅徽宗嘉賞之以是受知于
上云
汪藻字彦章饒州德興人幼穎異入太學中進士第調
婺州觀察推官改宣州教授稍遷江西提舉學事司幹
當公事徽宗親製君臣慶會閣詩羣臣皆賡進惟藻和
篇衆莫能及時胡伸亦以文名人為之語曰江左二寶
胡伸汪藻尋除九域圖志所編修官再遷著作佐侍郎
時王黼與藻同舍素不合出通判宣州提點江州太平
觀投閑凡八年終黼之世不得用欽宗即位召為屯田
員外郎再遷太常少卿起居舍人高宗踐阼召試中書
舍人時次揚州藻多論奏宰相黃潛善惡之遂假他事
免為集英殿修撰提舉太平觀明年復召為中書舍人
兼直學士院擢給事中遷兵部侍郎兼侍講拜翰林學
士帝以所御白團扇親書紫誥仍兼綰黃麻似六經十
字以賜縉紳豔之屬時多事詔令類出其手嘗論諸大
將擁重兵寖成外重之勢且陳所以待將帥者三事後
十年卒如其策又言崇觀以來貲結權倖奴事閹宦與
開邊誤國得職名自觀文殿大學士而下直秘閣官至
銀青光祿大夫者近稍鐫褫而遷延恩宥又當甄復盍
依國初法止中大夫紹聖二年除龍圖閣直學士知湖
州以顔真卿盡忠唐室嘗守是邦乞表章之詔賜廟忠
烈又言古者有國必有史故書榻前議論之辭則有時
政記錄柱下見聞之實則有起居注類而次之謂之日
歴修而成之謂之實錄今踰二十年無復日歴何以示
來世乞即臣所領州許臣訪尋故家文書纂集元符庚
辰以來詔旨為日歴之備制可史館既開修撰綦崇禮
言不必别設外局乃以郡人顔經投匭愬其敷糴軍食
遂貶秩停官起知撫州御史張致遠又論之予祠六年
修撰范沖言日歴國之大典比詔藻纂修事復中止恐
遂散逸宜令就閒復卒前業詔賜史館修撰餐錢聽辟
屬編類八年上所修書自元符庚辰至宣和乙巳詔旨
凡六百六十五卷藻再進官其屬鮑延祖孟處義咸增
秩有差藻升顯謨閣學士遣使賜茶藥尋知徽州逾年
徙宣州言者論其嘗為蔡京王黼之客奪職居永州累
赦不宥二十四年卒秦檜死復職官二子二十八年徽
宗實錄成書右僕射湯思退言藻嘗纂集詔旨比修實
錄所取十蓋七八深有力於斯文詔贈端明殿學士藻
通顯三十年無屋廬以居博極羣書老不釋卷尤喜讀
春秋左氏傳及西漢書工儷語多著述所為制詞人多
傳誦子六人恬恪憺怲懔憘
葉夢得字少藴蘇州吳縣人嗜學蚤成多識前言往行
談論亹亹不窮紹聖四年登進士第調丹徒尉徽宗朝
自婺州教授召為議禮武選編修官用蔡京薦召對言
自古帝王為治廣狹小大規模各不同然必自先治其
心者始今國勢有安危法度有利害人材有邪正民情
有休戚四者治之大也若不先治其心或誘之以貨利
或䧟之以聲色則所謂安危利害邪正休戚者未嘗不
顛倒易位而况求其功乎上異其言特遷祠部郎官大
觀初京再相向所立法度已罷者復行夢得言周官太
宰以八柄詔王馭羣臣所謂廢置賞罰者王之事也太
宰得以詔王而不得自專夫事不過可不可二者而已
以為可而出於陛下則前日不應廢以為不可而不出
於陛下則今不可復今徒以大臣進退為可否無乃陛
下有未了然於中者乎上喜曰邇來士多朋比媒進卿
言獨無觀望遂除起居郎時用事者喜小有才夢得言
自古用人必先辨賢能賢者有德之稱能者有才之稱
故先王常使德修才不使才勝德崇寧以來在内惟取
議論與朝廷同者為純正在外惟取推行法令速成者
為幹敏未聞器業任重識度經遠者特有表異恐用才
太勝願繼今用人以有德為先二年累遷翰林學士極
論士大夫朋黨之弊專於重内輕外且乞身先衆人補
郡蔡京初欲以童貫宣撫陜西取青唐夢得見京問曰
祖宗時宣撫使皆是見任執政文彥博韓絳因此即軍
中拜相未有以中人為之元豐末神宗欲命李憲雖王
珪亦能力爭此相公所見也昨八寶恩遽除貫節度使
天下皆知非祖宗法此已不可救今又付以執政之任
使得青唐何以處之京有慙色然卒用貫取青唐三年
以龍圖閣直學士知汝州尋落職提舉洞霄宫政和五
年起知蔡州復龍圖閣直學士移帥穎昌府發常平粟
振民常平使者劉寄惡之宦官楊戩用事寄括部内得
常平錢五十萬緡請糴粳米輸後苑以媚戩戩委其屬
持御筆來責以米樣如蘇州夢得上疏極論潁昌地力
與東南異願隨品色不報時旁郡紏民輸鏹就糴京師
怨聲載道獨潁昌頼夢得得免李彦括公田以黠吏告
訐籍郟城舞陽隠田數千頃民詣府訴者八百戶夢得
上其事捕吏按治之郡人大悦戩彦交怒尋提舉南京
鴻慶宫自是或廢或起逮高宗駐蹕揚州遷翰林學士
兼侍讀除戶部尚書陳待敵之計有三曰形曰勢曰氣
而已形以地理山川為本勢以城池芻粟器械為重氣
以將帥士卒為急形固則可恃以守勢強則可資以立
氣振則可作以用如是則敵皆在吾度内矣因請上南
巡阻江為險以備不虞又請命重臣為宣總使一居泗
上總兩淮及東方之師以待敵一居金陵總江浙之路
以備退保疏入不報既而帝駐蹕杭州遷尚書左丞奏
監司州縣擅立軍期司掊歛民財者宜罷上諭以兵食
二事最大當擇大臣分掌門下侍郎顔岐知杭州康允
之皆嫉夢得又與宰相朱勝非議論不協會州民有上
書訟夢得過失者上以夢得深曉財賦乃除資政殿學
士提舉中太一宫專一提領戶部財用充車駕廵幸頓
遞使辭不拜歸湖州紹興初起為江東安撫大使兼知
建康府兼壽春等六州宣撫使時建康荒殘兵不滿三
千夢得奏移統制官韓世清軍屯建康崔增屯采石閻
臯分守要害會王才降劉豫引兵入寇夢得遣使臣張
偉諭才降之以其衆分隷諸軍濠壽叛將寇宏陳卞雖
陽受朝命陰與劉豫通夢得諭以福禍皆聽命及豫入
寇卞擊敗之齊兵宵遁八年除江東安撫制置大使兼
知建康府行宫留守又奏防江措畫八事一申飭邊備
二分布地分三把截要害四約束舟船五團結鄉社六
明審斥堠七措置積聚八責官吏死守又言建康太平
池州緊要隘口江北可濟渡去處共一十九處願聚集
民兵把截要害命諸將審度敵形併力進討金都元帥
宗弼犯含山縣進逼歴陽張俊諸軍遷延未發夢得見
俊請速出軍曰敵已過含山縣萬一金人得和州長江
不可保矣俊趣諸軍進發聲勢大振金兵退屯昭關明
年金復入寇遂至拓臯夢得團結沿江民兵數萬分據
江津遣子模將千人守馬家渡金兵不得渡而去初建
康屯兵歲費錢八百萬緡米八十萬斛榷貨務所入不
足以支至是禁旅與諸道兵咸集夢得兼總四路漕計
以給饋餉軍用不乏故諸將得悉力以戰詔加觀文殿
學士移知福州兼福建安撫使海寇朱明猖獗詔夢得
挾御前將士便道之鎮或招或捕或誘之相戕遂平寇
五十餘羣然頗與監司異議上章請老特遷一官提舉
臨安府洞霄宫尋拜崇信軍節度使致仕十八年卒湖
州贈檢校少保
程俱字致道衢州開化人以外祖尚書左丞鄧閠甫恩
補蘇州吳江主簿監舒州太湖茶場坐上書論事罷歸
起知泗州臨淮縣累遷將作監丞近臣以譔述薦遷著
作佐郎宣和二年進頌賜上舍出身除禮部郎以病告
老不俟報而歸建炎中為太常少卿知秀州會車駕臨
幸賜對俱言陛下德日新政日舉賞罰施置仰當天意
俯合人心則趙氏安而社稷固不然則宗社危而天下
亂其間蓋不容髮高宗嘉納之金兵南渡據臨安遣兵
破崇德海鹽馳檄諭降俱率官屬棄城保華亭留兵馬
都監守城朝廷命俱部金帛赴行在既至以病乞歸紹
興初始置祕書省召俱為少監奏修日歴祕書長貳得
預修纂自俱始時庶事草創百司文書例從省記俱摭
三館舊聞比次為書名曰麟臺故事上之擢中書舍人
兼侍講俱論國家之患在於論事者不敢盡情當事者
不敢任責言有用否事有成敗理固不齊今言不合則
見排於當時事不諧則追咎於始議故雖有智如陳平
不敢請金以行間勇如相如不敢全璧以抗秦通財如
劉晏不敢言理財以贍軍食使人人不敢當事不敢盡
謀則艱危之時誰與圖回而恢復乎武功大夫蘇易轉
横行俱論祖宗之法文臣自將作監主簿至尚書左僕
射武臣自三班奉職至節度使此以次遷轉之官也武
臣自閤門副使至内客省使為横行不繫磨勘遷轉之
列其除授皆頒特旨故元豐之制以承務郎至特進為
寄禄官易監主簿至僕射之名武臣獨不以寄禄官易
之者蓋有深意也政和間改武臣官稱為郎大夫遂并
横行易之為轉官等級蓋當時有司不習典故以開僥
倖之門自改使為大夫以來常調之官下至皂隷轉為
横行者不可勝數且文臣所謂庶官者轉不得過中大
夫而武臣乃得過皇城使此何理也夫官職輕重在朝
廷朝廷愛重官職不妄與人則官職重反是則輕輕則
得者不以為恩未得者常懷觖望此安危治亂所關也
徐俯為諫議大夫俱繳還以為俯雖才俊氣豪所歴尚
淺以前任省郎遽除諫議自元豐更制以來未之有也
昔唐元稹為荆南判司忽命從中出召為省郎使知制
誥遂喧朝聽時謂監軍崔潭竣之所引也近聞外傳俯
與中官唱和有魚須之句號為警策臣恐外人以此為
疑仰累聖德陛下誠知俯姑以所應得者命之不報後
二日言者論俱前棄秀州城罷為提舉江州太平觀久
之除徽猷閣待制俱晩病風痺秦檜薦俱領史事除提
舉萬壽觀實錄院修撰使免朝參俱力辭不至卒年六
十七俱在掖垣命令下有不安于心者必反覆言之不
少畏避其為文典雅閎奥為世所稱
張嵲字巨山襄陽人宣和三年上舍選中第調唐州方
城尉改房州司刑曹劉子羽薦于川陜宣撫使張浚辟
利州路安撫司幹辦公事以母病去官紹興五年召對
嵲上疏曰金人去冬深涉吾地王師屢捷一朝宵遁金
有自敗之道非我幸勝之也今士氣稍振乘其銳而用
之固無不可然兵疲民勞若便圖進取似未可遽臣竊
謂為今日計當築塢堡以守淮南之地興屯田以為久
戍之資備舟楫以阻長江之險以我之常待彼之變又
荆襄壽春皆古重鎮敵之侵軼多出此塗願速擇良將
勁兵戍守其地以重上流之勢召試除祕書省正字六
年地震嵲奏比年以來賦歛繁重征求百出流移者擠
溝壑土著者失常業地震之異殆或為此願深思變異
之由修政之闕致民之安七年遷校書郎兼史館校勘
再遷著作郎嵲因對言吳蜀唇齒之勢也蜀去朝廷遠
今無元帥一年矣蜀之利害臣粗知之忠勇之人使之
捍外侮則可至於撫循斯民則非所能辦也宜於前宰
執中擇其可以任川事者委任之然川蜀繫國利害非
腹心之臣不可今早得一賢宣撫使為要又言自駐蹕
吳會以來似未嘗以襄陽荆南為意今宜亟選儒臣有
牧御之才者為二路帥使之招集流散興農桑治城壁
以為保固之資益重上流之勢既而何掄以刊改神宗
實錄得罪語連嵲出為福建路轉運判官上疏略曰古
之人君其患有二不在於拒諫在納諫而不能用不在
於不知天下利害在知而不以為意陛下渡江十年矣
外有勍敵之國内有驕悍之兵下有窮困無聊之民進
言者多矣今皆以為陳腐而别取新竒之說任事者衆
矣今皆習是以為當然而更為迂闊之事此近於納諫
而不知用知利害而不知恤也為今之計朝斯夕斯非
是二者不務數年之後庶其有濟有國之所惡者莫大
於朋黨今一宰相用凡其所與者不擇賢否而盡用之
一宰相去凡其所與者不擇賢否而盡逐之宜其朋黨
之寖成也九年除司勲員外郎兼實錄院檢討官金人
叛盟上命兩省卿監郎曹各草檄以進獨取嵲所進者
播之四方十年擢中書舍人升實錄院同修撰論王德
收復宿亳兩郡乃擅退軍使岳飛勢孤金人猖獗授承
宣防禦使何應罰而反賞封還詞頭乞罷已降轉官指
揮未幾右正言万俟卨論嵲為侍從日薦引非才以酬
私恩邊報始至託疾家居由是罷去頃之起知衢州除
敷文閣待制為政頗尚嚴酷歲滿得請提舉江州太平
興國宫時方修好息兵朝廷講稽古禮文之事嵲作中
興復古詩以進上將召用會疽發背卒年五十三子昌
時
韓駒字子蒼仙井監人少有文稱政和初以獻頌補假
將仕郎召試舍人院賜進士出身除祕書省正字尋坐
為蘇氏學謫監華州蒲城縣市易務知洪州分寧縣召
為著作郎校正御前文籍駒言國家祠事歲一百十有
八用樂者六十有二舊撰樂章辭多牴牾於是召三館
士分撰親祠明堂圓壇方澤等樂曲五十餘章多駒所
作宣和五年除祕書少監六年遷中書舍人兼修國史
入謝上曰近年為制誥者所褒必溢美所貶必溢惡豈
王言之體且盤誥具在寧若是乎駒對若止作制誥則
粗知文墨者皆可為先帝置兩省豈止使行文書而已
上曰給事實掌封駁駒奏舍人亦許繳還詞頭上曰自
今朝廷事有可論者一切繳來尋兼權直學士院制詞
簡重為時所推未幾復坐鄉黨曲學以集英殿修撰提
舉江州太平觀高宗即位知江州紹興五年卒于撫州
進一官致仕贈中奉大夫與遺澤三人駒嘗在許下從
蘇轍學評其詩似儲光羲其後由宦者以進用頗為識
者所薄云子遜遊
朱敦儒字希真河南人父勃紹聖諫官敦儒志行高潔
雖為布衣而有朝野之望靖康中召至京師將處以學
官敦儒辭曰麋鹿之性自樂閒曠爵祿非所願也固辭
還山高宗即位詔舉草澤才德之士預選者命中書策
試授以官於是淮西部使者言敦儒有文武才召之敦
儒又辭避亂客南雄州張浚奏赴軍前計議弗起紹興
二年宣諭使明槖言敦儒達治體有經世才廷臣亦多
稱其靖退詔以為右廸功郎下肇慶府敦遣詣行在敦
儒不肯受詔其故人勸之曰今天子側席幽士翼宣中
興譙定召於蜀蘇庠召於浙張自牧召於長蘆莫不聲
流天京風動郡國君何為棲茅茹藿白首巖谷乎敦儒
始幡然而起既至命對便殿論議明暢上悦賜進士出
身為祕書省正字俄兼兵部郎官遷兩浙東路提點刑
獄會右諫議大夫汪勃劾敦儒專立異論與李光交通
高宗曰爵祿所以厲世如其可與則文臣便至侍從武
臣便至節鉞如其不可雖一命亦不容輕授敦儒遂罷
十九年上疏請歸許之敦儒素工詩及樂府婉麗清暢
時秦檜當國喜獎用騷人墨客以文太平檜子熺亦好
詩於是先用敦儒子為刪定官復除敦儒鴻臚少卿檜
死敦儒亦廢談者謂敦儒老懷䑛犢之愛而畏避竄逐
故其節不終云
葛勝仲字魯卿丹陽人登紹聖四年進士第調杭州司
理參軍林希薦試學官及詞科俱第一除兖州教授入
為太學正上幸學多獻頌者勝仲獨獻賦上命中書第
其優劣勝仲為首差提舉議歴所檢討官兼宗正丞始
朝廷以從臣提舉議歴所至是代以郭天信勝仲力請
罷之稍遷禮部員外郎會御史中丞石公弼言僖祖原
廟增置殿室違元豐之舊詔禮官議勝仲建言予而復
奪在常人猶難之況在天之靈乎議者非之責知歙州
休寧縣復召為禮部員外郎權國子司業時朝廷命諸
生習雅樂樂成進一官遷太常卿宋自建隆至治平所
行典禮歐陽修嘗裒集為書凡百篇號太常因革禮詔
勝仲續之增為三百卷詔藏太常及建春宫以勝仲兼
諭德勝仲為仁孝學三論獻之太子復採春秋戰國以
來歴代太子善惡成敗之迹日進數事詔嘉之徙太常
少卿除國子祭酒尋知汝州李彥括田破産者衆勝仲
請蠲不當括者彥怒劾勝仲上寢其奏改湖州尋徙鄧
州朱勔先求白雀之屬勝仲不與至是媒蘖其短罷歸
建炎中范宗尹為相凡前日以朋附被罪遠貶者咸赦
還復知湖州時羣盗縱横聲搖諸郡勝仲修城郭作戰
艦閱士卒賊知有備引去歲大饑發官廩振之民賴以
濟紹興元年丐祠歸十四年卒年七十三謚文康子立
方官至侍從孫邲為右相自有傳
熊克字子復建寧建陽人御史大夫博之後將生有翠
羽雀翔臥内克幼而翹秀既長好學善屬文郡博士胡
憲器之曰子學老於年他日當以文章顯紹興中進士
第知紹興府諸暨縣越帥課賦頗急諸邑率督趣以應
克曰寧吾獲罪不忍困吾民他日府遣幕僚閱視有亡
時方不雨克對之泣曰此催租時耶部使者芮燀行縣
至其境謂克曰曩知子文墨而已今乃見古循吏為表
薦之入為提轄文思院嘗以文獻曾覿覿持白于孝宗
喜之内出御筆除直學士院宰相趙雄甚異之因奏曰
翰院清選熊克小臣不由論薦而得無以服衆論請自
朝廷召試然後用之上曰善乃以為校書郎累遷學士
院權直上御選德殿召諭曰卿制誥甚工且有體自此
燕閒可論治道克自以見知於上數有論奏嘗言金人
雖講和而不能保於他日今宜以和為守以守為攻當
和好之時為備守之計彼不能禁吾不為也邊備既實
金人萬一猖獗必不得志於我退而乘我曲不在我矣
且今日之守莫重淮東金犯淮西負糧自隨其勢必難
若犯淮東清河糧船直下易耳然則守淮之策以墾田
修堰教民兵為先援淮東之策莫若即江陰建水軍緩
急可相應然驟立一軍慮敵生疑當託以海道商賈之
衝多敓攘置一巡檢警督之自此歲增兵不出十年隠
然一軍矣中興之際不患兵不可用而患將權難收今
日之弊不患將不可馭而患軍情易動往時諸大將拊
士卒如家人自罷諸將兵權御前主帥更徙不常凡軍
中筦榷之利所以養士卒者今皆轉而為包苴矣又朘
其餘以佐之得無怨乎宜嚴戒將帥毋縱掊削帝嘉其
有志召草明堂赦書克言二浙荐饑蝗且起赦文不宜
飾詞帝嘉其識體除起居郎兼直學士院以言者出知
台州奉祠克博聞強記自少至老著述外無他嗜尤淹
習宋朝典故有問者酬對如響家素儉約雖貴不改舊
所居卑陋門不容轍雖部使者郡守至必降車乃入嘗
愛臨川童子王克勤之才將妻以女而乏資遣會草制
獲賜金遂以歸之人稱其清介卒年七十三
張即之字温夫參知政事孝伯之子以父恩授承務郎
銓中兩浙轉運司進士舉歴監平江府糧料院丁父憂
服除監臨安府樓店務丁母憂服除監臨安府龍山稅
寧國府城下酒麯務簽書荆門軍判官廳公事烏程丞
特差簽書江陰軍判官廳公事提領戶部犒賞酒庫所
幹辦公事添差兩浙轉運司主管文字行在檢點贍軍
激賞酒庫所主管文字監尚書六部門淮南東路提舉
常平司主管文字添差通判揚州改鎮江又改嘉興將
作監簿軍器監丞司農寺丞知嘉興未赴以言者罷丐
祠主管雲臺觀引年告老特授直祕閣致仕寶祐四年
制置使余晦入蜀以讒劾閬州守王惟忠於是削惟忠
五官没入其資下詔獄鍜鍊誣伏坐棄市惟忠臨刑謂
其友陳大方曰吾死當上愬于天七揮刅不殊血逆流
即之雖閒居移書言於淮東制置使賈似道恤其遺孤
又使從孫士倩娶惟忠孤女未幾似道入相中書舍人
常挺亦以為言景定元年給還首領以禮改葬復金壇
田多即之倡義云即之以能書聞天下金人尤寶其翰
墨惟忠字省尊慶元之鄞人嘉定十三年進士
趙蕃字昌父其先鄭州人建炎初大父暘以祕書少監
出提點坑冶寓信州之玉山蕃以暘致仕恩補州文學
調浮梁尉連江主簿皆不赴為太和主簿受知於楊萬
里調辰州司理參軍與郡守爭獄罷人以蕃為直始蕃
受業於劉清之清之守衡州乃求監安仁贍軍酒庫因
以卒業至衡而清之罷蕃即匄祠從清之歸其後真德
秀書之國史曰蕃於師友之際蓋如此肯負國乎家居
連書祠官之考者三十有一理宗即位以太社令與劉
宰同召不拜特改奉議郎直祕閣又辭奉祠得致仕轉
承議郎依前直祕閣卒年八十七蕃年五十猶問學於
朱熹既耄猶患末路之難命所居曰難齋蕃賦性寬平
與人樂易而剛介不可奪丞相周必大與蕃契屢加引
薦蕃竟不受宰之言曰文獻之家典刑之彦巋然獨存
猶有以繫學者之望者蕃一人而已信州守吳旂乞錄
其後詔其子遂補上州文學遂亦力辭又詔以承務郎
致仕與一子恩澤景定三年祕閣修撰鄭協等請諡乃
諡文節
宋史卷四百四十五
