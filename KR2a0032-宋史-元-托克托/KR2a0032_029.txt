宋史卷二十九
元中書右丞相總裁托克托等修
本紀第二十九
高宗六
八年春正月戊子朔帝在建康丙申減臨安府夏税折
輸錢戊戌張守罷辛丑偽齊知夀州宋超率兵民來歸
蔡州提轄白安時殺金將兀魯執其守劉永夀来降詔
以方議和好禁沿海州郡遣人過淮招納丁未大閱張
俊軍戊申以兵部侍郎胡世將為四川安撫制置使二
月戊午劉錡入見減建康府夏税折輸錢蠲民戸逋租
和市科調庚申日中有黑子以呂頥浩為江東安撫制
置大使兼行宮留守壬戌岳飛乞增兵不許癸亥帝發
建康丙寅以胡安國春秋傳成書進寳文閣直學士戊
寅帝至臨安己夘以戸部尚書章誼為江東安撫制置
大使兼行宫留守吕頥浩為醴泉觀使甲申減紹興府
和市絹萬匹三月巳丑以知南外宗正事仲儡嗣濮王
庚寅以禮部尚書劉大中參知政事兵部尚書王庶為
樞密副使壬辰復以秦檜為尚書右僕射同中書門下
平章事兼樞密使甲午陳與義罷戊戌增夔州路路分
都監一員脩治關隘練義兵己亥蠲農器及牛税以李
天祚為静海軍節度使交趾郡王壬寅定以故相韓忠
彦配享徽宗廟廷丁未蠲所過州縣民積欠税賦戊申
蠲江西湖南諸州月樁錢各萬緡已酉命考覈川陜宣
撫司便宜所授官冒濫尤甚者悉與裁減夏四月庚申
初置戸部和糴場于臨安壬戌遣王庶巡視江淮邊防
丁丑復置六路發運司癸未詔三衙管軍輪宿禁中五
月庚戌詔鎮江府募横江軍千人竄内侍羅亶于海島
庚子禁貧民不舉子其不能育者給錢養之壬寅貶劉
子羽為單州團練副使漳州安置丁未金國使烏陵思
謀石慶充與王倫等偕來戊申以資政殿學士葉夢得
為江東安撫制置大使已酉王庶至淮南檄張宗顔將
兵七千屯廬州巨師古三千屯太五州分韓世忠軍屯
泗州及天長縣六月壬戌賜衍聖公孔玠衢州田五頃
奉先聖祠事癸亥趙鼎上重脩哲宗實錄壬申賜禮部
進士黃公度以下三百九十五人及第出身王庶自淮
南還入見乙亥以中護軍統制張宗顔知廬州命劉錡
率兵移屯鎮江府丁丑烏陵思謀石慶充入見秋七月
乙酉朔復命王倫及藍公佐奉迎梓宫錄司馬光曾孫
伋補承務郎辛亥彗出東方八月戊午詔日者遣使報
聘鄰國期還梓宫尚慮邊臣未諭遂弛戎備以疑衆心
其各嚴飭屬城明告部曲臨事必戒無忘捍禦甲子蠲
江東路月樁錢萬三千緡有竒丁丑彗滅遣監察御史
李寀宣諭江西措置盗賊冬十月丁巳劉大中罷甲戌
趙鼎罷乙亥日中有黑子丁丑金國使張通古蕭哲與
王倫偕来韓世忠乞奏事行在不許戊寅樞密副使王
庶乞免簽書和議文字累疏求去不許十一月甲申以
翰林學士承旨孫近參知政事丙戌遣大理寺丞薛倞
朱斐詣廣南路決滯獄戊戌王倫入見已亥復以倫為
國信計議使中書舍人蘇符副之符辭以疾庚子以孫
近兼權同知樞密院事辛丑詔金國遣使入境欲朕屈
己就和命侍從臺諫詳思條奏從官張燾晏敦復魏矼
曾開李彌遜尹焞梁汝嘉樓炤蘇符薛徽言御史方廷
實皆言不可甲辰王庶罷辛亥以樞密院編修官胡銓
上書直諫斥和議除名昭州編管壬子改差監廣州都
鹽倉十二月甲寅以趙鼎為醴泉觀使乙卯以宗正少
卿馮檝為國信計議副使已未以吏部尚書李光參知
政事戊辰王倫言金使稱詔諭江南其名不正秦檜以
未見國書疑為封册帝曰朕嗣守祖宗基業豈受金人
封册癸酉館職胡珵朱松張擴凌景夏常明范如圭上
書極論不可和甲戌以端明殿學士韓肖胄簽書樞密
院事乙亥命肖胄等為金國奉表報謝使丙子張通古
蕭哲至行在言先歸河南地徐議餘事以監察御史施
廷臣為侍御史權吏部尚書張燾侍郎晏敦復以廷臣
主和議而升用執奏不行御史中丞勾龍如淵右諫議
大夫李誼殿中侍御史鄭剛中凡再至都堂及宰執議
取國書丁丑詔金國使來盡割河南陜西故地通好于
我許還梓宫及母兄親族餘無需索令尚書省榜諭庚
辰帝不御殿以方居諒陰難行吉禮命秦檜攝冡宰受
書以進是月虚恨蠻犯嘉州忠鎮砦是歲始定都于杭
九年春正月壬午朔帝在臨安丙戌以金國通和大赦
河南新復州軍官吏並不易置蠲其民租稅三年徭役
五年以王倫同簽書樞密院事充奉護梓宫迎請皇太
后交割地界使戊子遣判大宗正事士㒟兵部侍郎張
燾詣河南修奉陵寢庚寅賜劉光世號和衆輔國功臣
張俊加少傅安民靖難功臣韓世忠為少師張浚復左
宣奉大夫辛卯以尹焞為徽猷閣待制提舉萬夀觀兼
侍讀焞力辭不拜壬辰加岳飛吴玠並開府儀同三司
楊沂中太尉癸已建皇太后宫甲午金宿州守臣趙榮
來歸丙申金主詔諭河南諸州以割地歸我之意改發
運經制司為經制司命戶部長貳一人領使仍置副或
判官戊戌以王倫為東京留守郭仲荀為副戸部侍郎
梁汝嘉兼江淮荆浙閩廣路經制使司農卿霍蠡為判
官巳亥以吳玠為四川宣撫使二月癸丑以徽猷閣待
制周聿為陜西宣諭使監察御史方廷實宣諭三京淮
北丁已以郭仲荀為太尉東京同留守慕洧寇環州戊
午以知金州郭浩為陜西宣撫判官壬戌以李綱為湖
南路安撫大使張浚知福州尋復資政殿大學士為福
建路安撫大使命周聿方廷實蒐訪隱士甲子均定諸
州縣月樁錢已巳以郭浩為陜西宣諭使壬申命修徽
宗實錄癸酉詔盗賊已經招安而復嘯聚者發兵加誅
母赦是月日中有黑子月餘乃沒江西統制官李貴以
其軍歸楊沂中三月丁亥以和州防禦使璩為保大軍
節度使封崇國公丙申王倫受地于金得東西南三京
夀春宿亳曹單州及陜西京西之地兀术還祁州已亥
分河南為三路廢拱州辛丑以翰林學士樓炤簽書樞
密院事甲辰偽齊知開封府鄭億年上表待罪召赴行
在丁未正偽齊所改州縣名是春夏人䧟府州夏四月
庚戌朔吕頥浩薨辛亥命樓炤宣諭陜西諸路壬午金
鄜延路經略使關師古上表待罪命知延安府癸丑落
趙鼎奉國軍節度使為特進仍知泉州金陜西諸路節
制使張中孚上表待罪命為檢校少保寧國軍節度使
知永興軍節制陜西諸路軍馬甲子以觀文殿學士孟
庾為西京留守資政殿學士路允迪南京留守丙寅金
秦鳳經略使張中彦上表待罪命知渭州以孫近兼權
同知樞密院事壬申移夀春府治淮北舊城癸酉詔新
復諸路監司帥臣按劾官吏之殘民者韓世忠張俊入
見五月庚寅奉迎東京欽先孝思殿累朝御容赴臨安
辛卯復命江淮守臣二年為任乙未復置淮東提舉茶
鹽司癸卯復召募耆長法丙午鄜延副將李世輔部兵
三千自鳳翔來歸賜名顯忠六月庚戌皇后邢氏崩于
五國城辛亥夏國主乾順卒壬子樓炤以東京見卒四
千四百人為忠銳三將庚申盗入邵武軍壬戌以新復
州縣官吏懷不自安降詔開諭已已吳玠薨壬申樓炤
承制以李顯忠為護國軍承宣使樞密行府前軍都統
制率部兵及夏國招撫使王樞赴行在癸酉澧州軍事
推官韓紃坐上書論講和非計送循州編管乙亥以孟
庾兼東京留守王倫自東京赴金國議事樓炤承制以
楊政為熙河經略使吳璘為秦鳳經略使仍並聽四川
宣撫司節制郭浩為鄜延經略使同節制陜西軍馬丙
子分宣撫司兵四萬人出屯熙秦六千人隷郭浩留吳
玠精兵二萬人屯興元府興洋二州戊寅置錢引務于
永興軍是月撫州鈐轄伍俊謀據桃源復叛湖北安撫
薛弼召誅之秋七月甲申以文臣為新復諸縣令丙戌
東京耆老李茂松寇璋等二百人奉表稱賀皆引見補
官遣還復置都水南北丞各一員丁亥金人拘王倫于
中山丙申命詳驗劉豫偽官換給告身乙巳給還偽齊
所沒民間資産以胡世將兼權主管四川宣撫司八月
已酉復淮南諸州學官庚戌賜陜西諸軍冬衣絹十五
萬匹命前川陜宣撫司便宜所補官限一年自陳換給
告身丙辰金國以撻懶主和割地疑其二心殺之壬戌
蠲成都潼川路歲輸對糴等米五十四萬石水運錢七
十九萬緡乙丑給新法度牒紫衣師號錢二百萬緡付
陜西市軍儲已巳命陜西復行鐵錢庚午遣蘇符等使
金賀正旦乙亥遣前知宿州趙榮知夀州王威俱還金
國以關師古為行營中護軍前軍統制九月已卯命鄜
延秦鳳熙河路招納蕃部熟戸及䧟沒夏國軍民丙戌
封叔士㒟為齊安郡王庚寅罷經制司令提刑兼領常
平事甲午名皇太后殿曰慈寧丙申以威州防禦使溫
濟告韓世忠陰事勒停南建州編管世忠又奏欲殺之
詔移萬安軍已亥郭仲荀率東京兵五千至鎮江冬十
月辛亥詔侍從官各舉所知二人王倫見金主于御林
子被拘于河間遣其副藍公佐先歸甲寅王樞入見併
其俘百九十人皆縱遣還夏國已未蠲階成岷鳳四州
民税之半戊辰慈寧宫成甲戌日中有黑子丙子賜李
顯忠軍錢十萬緡是月岳飛入見十一月戊寅朔賜吳
玠家錢三萬緡以其弟璘為龍神衛四廂都指揮使申
命刑部大理官編次刑名斷例癸未嗣濮王仲儡薨已
丑詔三省官屬詳覆在京通用令追復張所為直龍圖
閣十二月甲寅命續編紹興因革禮甲子李光罷戊辰
命續修元豐會要兀术留蘇符等于東京謀復取河南
十年春正月丙戌遣莫將等充迎護梓宫奉迎兩宫使
辛卯李綱薨甲辰以顯謨閣直學士提舉醴泉觀鄭億
年復資政殿學士奉朝請二月戊申命陜西復募蕃漢
弓箭手詔贓吏罪抵死情犯甚者奏取旨辛亥雨雹以
劉錡為東京副留守李顯忠南京副留守壬子命兩宗
正官各舉所知宗室二人癸丑展省試期一年壬戌詔
新復州軍蒐舉隱逸諸路經理屯田丁卯罷史館以日
歴歸祕書省置監修國史官以孟庾知開封府為東京
留守仇悆知河南府西京留守癸酉罷吏部審量宣和
濫賞三月甲申封閼伯為商丘宣明王戊子增印錢引
五百萬緡付宣撫司市軍儲川陜宣撫副使胡世將屢
言金人必渝盟宜為備已丑罷諸路增置税場韓世忠
張俊入見始罷内教復營建康行宫丙申蘇符自東京
還丁酉命川陜宣撫司軍事不及待報者聽隨宜措置
已亥以郭浩知永興軍兼節制陜西諸路軍馬楊政徙
知興元府是月命胡世將與夏人議入貢夏人不報夏
四月丙午訪求亡逸歴書及精於星歴者辛酉以張中
孚為醴泉觀使中彦提舉祐聖觀趙彬為兵部侍郎癸
亥命部使者歲舉廉吏一人庚午復四川諸州學官壬
申韓肖胄罷五月已卯金人叛盟兀术等分四道來攻
甲申名徽宗御制閣曰敷文乙酉兀术入東京留守孟
庾以城降知興仁府李師雄知淮寧府李正民及河南
諸州繼降丙戌金人䧟拱州守臣王慥死之撒离曷自
河中趨永興軍陜西州縣官皆降丁亥金人䧟南京留
守路允迪降劉錡引兵至順昌府已丑金人䧟西京留
守李利用副總管孫暉皆棄城走鈐轄李興率兵拒戰
不克辛卯胡世將自河池遣涇原經略使田晟以兵三
千人迎敵金人京湖宣撫司忠義統領李寳敗金人于
興仁府境上癸巳知亳州王彦先叛降于金金人䧟永
興軍趨鳳翔丁酉命胡世將移陜西之石護軍還屯蜀
口以福建廣東盗起命兩路監司出境共討已亥命劉
光世為三京招撫處置使以援劉錡庚子以吴璘同節
制陜西諸路軍馬聽胡世將便宜黜陟處置軍事辛丑
金人犯鳳翔府之石壁砦吴璘遣統制姚仲等拒卻之
金人圍耀州郭浩遣兵救之金兵解去壬寅金人圍順
昌府三路都統葛王襃以大軍繼至劉錡力戰敗之六
月甲辰朔以韓世忠太保張俊少師岳飛少保並兼河
南北諸路招討使乙巳劉錡遣將閻充戰敗金人于順
昌之李村丙午命兩浙江東福建諸州團結弓弩手以
仇悆為沿海制置使詔將佐士卒能立竒功者賞以使
相節鉞官告臨軍給受丁未罷建康府行宫營繕戊申
以劉錡為沿海制置使已酉吴璘遣統制李師顔等戰
敗金人于扶風拔之壬子兀术及宋叛將孔彥舟酈瓊
趙榮等帥衆十餘萬攻順昌府劉錡率將士殊死戰大
敗之初秦檜奏命錡擇利班師錡不奉詔戰益力遂能
以寡勝衆乙卯順昌圍解兀术還以知平江府梁汝嘉
兼浙西沿海制置使丙辰岳飛將牛臯及金人戰于京
西敗之巳未劉光世進軍和州郭浩遣統制鄭建充攻
破金人于醴州復其城壬戌詔諸司錢物量留經費外
悉發以贍軍樓炤以父喪去位甲子撒离曷攻青谿嶺
鄜延經略使王彦率兵戰敗之撒离曷還屯鳳翔命士
㒟主奉濮王祠事張俊遣左護軍都統制王德援劉錡
德暫至順昌值圍巳解復還廬州遣司農少卿李若虛
詣岳飛軍諭指班師飛不聽丙寅下詔撫諭順昌府官
吏兵民庚午以劉錡為武泰軍節度使侍衛馬軍都虞
候韓世忠遣統制王勝背嵬將成閔率兵至淮陽軍南
與金人遇擊敗之是月金人圍慶陽府權守臣宋萬年
固守金人不能下岳飛領兵援劉錡與金人戰于蔡州
敗之復蔡州閏月癸酉朔張俊遣統制宋超敗金人于
永城縣朱家村甲戌追孟庾路允廸官徙家屬遠郡丙
子詔三衙管軍及觀察使已上各舉智略勇猛材堪將
帥者二人金人犯涇州守臣曲汲棄城去經略使田晟
率兵來救金人敗走甲申晟及金人再戰于涇州敗之
金人引歸鳳翔乙酉降陜西雜犯死罪釋流以下囚丙
戌以胡世將為端眀殿學士吴璘為鎮西節度使楊政
武當節度使郭浩奉國節度使王德攻金人于宿州夜
破之降其守馬秦丁亥詔釋順昌府流以下囚再復租
税二年守禦官吏進官一等巳丑永興軍鈐轄傅忠信
等與金人戰于華陰縣敗之壬辰岳飛遣統制張憲擊
金將韓常于潁昌府敗之復潁昌丙申張憲復淮寕府
丁酉趙鼎分司興化軍居住岳飛遣統制郝晸等與金
人戰于鄭州北復鄭州李興復汝州與金人戰于河清
縣敗之復伊陽等八縣李成遁去韓世忠遣統制王勝
王權攻海州克之執其守王山戊戌張俊率統制宋紹
等及王德兵會于城父縣酈瓊及葛王襃遁去遂復亳
州已亥金人救海州王權等逆戰敗之復懷二縣庚子
張俊棄亳州引軍還夀春再貶趙鼎漳州居住又貶清
遠軍節度副使潮州安置秋七月癸卯岳飛遣將張應
韓清入西京會李興復永安軍丙午以御史中丞王次
翁參知政事巳酉岳飛及兀术戰于郾城縣敗之庚戌
曲赦海州永興軍統領辛鎮及金人戰于長安城下敗
之癸丑以楊沂中為淮北宣撫副使劉錡為判官甲寅
岳飛遣統制楊再興王蘭等擊金人于小商橋皆戰死
乙卯金人攻潁昌岳飛遣將王貴姚政合兵力戰敗之
壬戌飛以累奉詔班師遂自郾城還軍皆潰金人追之
不及潁昌蔡鄭諸州皆復為金有甲子以釋奠文宣王
為大祀乙丑增收州縣頭子錢為激賞費金人圍淮寧
府趙秉淵棄城南歸辛未金人犯盩厔縣王俊逆戰于
東洛谷郤之八月壬申朔以張九成喻樗鄭剛中凌景
夏樊光遠毛叔度元盥等七人嘗不主和議皆降黜之
乙亥韓世忠圍淮陽軍不克庚辰金人及酈瓊合兵駐
于千秋湖陵韓世忠遣統制劉寶等夜襲破之壬午李
成犯西京李興擊郤之楊沂中軍于宿州丙戌以郭浩
知夔州丁亥楊沂中自宿州夜襲柳子鎮軍潰遂自夀
春府渡淮歸金人屠宿州甲午川陜宣撫司統領王喜
等遇金人于汧陽縣敗之九月壬寅朔遣起居舍人李
易諭韓世忠罷兵時秦檜專主和議諸大帥皆還鎮丁
未楊政遣統制楊從儀夜襲金人于鳳翔府敗之戊申
金人復入西京李興棄城去庚戌合祀天地于眀堂大
赦辛酉臨安火戊辰以郭浩知金州節制陜西河東軍
馬兼措置河東忠義軍是秋知代州王忠植舉兵復石
代等十一州冬十月癸酉復張浚觀文殿大學士甲戌
以王忠植為建寧軍承宣使河東路經略安撫使戊寅
秦檜上重修紹興在京通用敕令格式庚辰金人犯慶
陽府守臣宋萬年以城降辛卯金人犯陜州吴琦率兵
迎擊敗之庚子金人襲洮州攻鐵城堡統制孔文清惠
逄擊敗之是月劉錡入見胡世將命王忠植救慶陽叛
將趙惟清執之降于金忠植不屈而死十一月丁未金
將合喜復犯陜州吴琦擊郤之又犯寳雞縣統制楊從
儀敗之壬子以令懬為保寧軍節度使是月宜章洞民
駱科叛犯桂陽郴道連賀諸州命發大兵討之十二月
壬午上皇太后册寳于慈寧殿丁亥贈王忠植奉國軍
節度使諡義節辛卯起諸路耆長役錢隷總制司專給
軍用是月楊沂中引兵還行在
十一年春正月癸卯鳳翔統制楊從儀敗金人于渭南
庚戌張浚入見乙卯金人犯夀春府守臣孫暉統制雷
仲合兵拒之丁巳夀春䧟暉仲棄城去已未劉錡自太
平州率兵二萬援淮西庚申金人渡淮辛酉雨雹乙丑
劉錡至廬州還丙寅兀术䧟廬州戍辰金人䧟商州守
臣邵隆棄城去已已命楊沂中引兵赴淮西岳飛進兵
江州二月癸酉張俊遣王德渡江屯和州金人退屯昭
關邵隆破金人于洪門復南商乙亥金人復来爭和州
張俊敗之命韓世忠以兵援淮西丙子趣岳飛會兵蘄
黃王德等敗金人于含山縣東已卯統制關師古李横
擊敗金人于巢縣復之庚辰岳飛發鄂州辛巳知泰州
王㬇兼通泰二州制置使癸未王德田師中等擊破金
人復含山縣奪昭關劉錡自東關擊敗金人于青谿甲
申金人復犯昭關王德等又敗之李顯忠遣統領崔臯
擊敗金人于舒城縣丁亥楊沂中劉錡等大敗兀术軍
于柘臯已丑兀术親率兵逆戰于店步沂中等又敗之
乘勝逐北遂復廬州是月虔吉州盗賊悉平三月庚子
朔張俊進鬻田及賣度牒錢六十三萬緡助軍用壬寅
韓世忠引兵趨夀春癸卯復張俊特進金人圍濠州岳
飛發舒州甲辰張俊楊沂中劉錡議班師乙巳沂中錡
先行俊以輕兵留後丙午詔釋淮西雜犯死罪以下囚
丁未金人䧟濠州執守臣王進夷其城鈐轄邵青死之
戊申張俊遣楊沂中王德入濠州遇金伏兵敗還已酉
韓世忠至濠州不利而退辛亥岳飛次定遠縣聞金兵
退還屯舒州楊沂中歸行在壬子金人渡淮北歸癸丑
張浚歸建康府丁巳劉錡歸太平州甲子行營統制張
彦及金人遇于汧陽之劉坊砦第八將張宏戰沒夏四
月丙子復收免行錢巳卯孫近罷辛巳以王次翁兼權
同知樞密院事韓世忠張浚岳飛相繼入覲壬辰以世
忠俊並為樞密使飛樞密副使命三省樞密院官復分
班奏事乙未張浚請以所部兵隷御前罷三宣撫司改
統制官為御前統制官各屯駐舊所丙申以廣西經略
使胡舜陟節制廣東湖南兵趣討駱科慕洧破新泉砦
又攻會州將官朱勇破之五月辛丑置兩淮江東西湖
廣京西三道總領軍馬錢糧官仍掌報發御前軍馬文
字癸卯賻恤戰沒將士丁未遣張俊岳飛于楚州巡視
邊防召劉光世赴行在甲寅命樞密行府置司鎮江令
徧行巡歴措置庚申加楊沂中檢校少保開府儀同三
司六月乙亥造剋敵弓加秦檜特進進尚書左僕射同
中書門下平章事兼樞密使癸未張俊岳飛至楚州俊
以海州城不可守毁之遷其民統韓世忠軍還鎮江惟
背嵬一軍赴行在甲申知河南府李興部兵至鄂州以
興為左軍統制乙丑眀州僧王法恩等謀反伏誅壬辰
劉光世罷為萬夀觀使秋七月戊戌秦檜上徽宗實錄
進修撰以下各一官庚子以翰林學士范同參知政事
以旱減膳祈禱遣官決滯獄出繫囚丁未加秦檜少保
甲寅罷劉錡兵命知荆南府乙卯詔優奬永興鳳翔秦
隴等州縣官到任半年減磨勘任滿遷一官巳未加張
俊太傳癸亥大雨是月命張俊復如鎮江措置軍務留
岳飛行在八月戊辰立祚德廟于臨安祀韓厥甲戌罷
岳飛乙亥命諸王後各推年長一人權主祀事癸已胡
世將起復九月癸卯命軍器少監鮑琚如鄂州根括宣
撫司錢榖鄂州前軍副統制王俊告副都統制張憲謀
據襄陽為變張俊收憲屬吏以聞丁未坐監司不按贓
吏罪辛亥吴璘拔秦州州將武誼降壬子璘率姚仲及
金人戰于丁劉圈敗之楊政克隴州破岐下諸屯郭浩
復華州入陜州甲寅建康大火丙申遣劉光遠等充金
國通問使吴璘及金人戰于剡家灣大敗之遂圍臘家
城癸亥璘自臘家城受詔班師楊政郭浩皆引軍還乙
丑邵隆復虢州郝晸討禽駱科斬之冬十月丙寅朔金
人䧟泗州遂䧟楚州丁卯命樞密都承旨鄭剛中宣諭
川陜戊辰楊政及金人戰于寶雞縣敗之禽通檢孛堇
乙亥兀术遣劉光遠等還戊寅詔修玉牒下岳飛張憲
大理獄命御史中丞何鑄大理卿周三畏鞫之壬午遣
魏良臣王公亮為金國禀議使乙酉虛恨蠻主歴階詣
嘉州降癸巳韓世忠罷為醴泉觀使封福國公是月金
人䧟濠州邵隆復陜州十一月巳亥范同罷責降李光
為建寧軍節度副使滕州安置辛丑兀术遣審議使蕭
毅邢其瞻與魏良臣等偕来丁未范同分司筠州居住
罷判大宗正事士㒟同知宗正事士撙申嚴戚里宗室
謁禁已酉雷壬子蕭毅等入見始定議和盟誓乙卯以
何鑄簽書樞密院事充金國報謝進誓表使庚申命宰
執及議誓撰文官告祭天地宗廟社稷辛酉以張浚為
檢校少傅崇信軍節度使萬夀觀使是月與金國和議
成立盟書約以淮水中流畫疆割唐鄧二州畀之歲奉
銀二十五萬兩絹二十五萬匹休兵息民各守境土詔
川陜宣撫司母出兵生事招納叛亡駱科餘黨歐幻四
等復叛桂陽藍山犯平陽縣遣江西兵馬都監程師回
討平之十二月丁卯責降徽猷閣待制劉洪道為濠州
團練副使柳州安置癸酉命尚書省置籍勾考諸路滯
獄甲戌罷川陜宣撫司便宜行事乙亥兀术遣何鑄等
如會寧見金主且趣割陜西餘地遂命周聿莫將鄭剛
中分畫京西唐鄧陜西地界壬午命州縣三歲一置產
業部籍民貲財田宅以定賦役禁受賕虧隱舊額丁亥
立譏察海舶條法癸巳賜岳飛死于大理寺斬其子雲
及張憲于市家屬徙廣南官屬于鵬等論罪有差
宋史卷二十九
