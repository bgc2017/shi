宋史卷一百十六
元中書右丞相總裁托克托等修
禮志第六十九
禮十九(賓禮一)
(大朝會儀常朝儀)
周官司儀掌九儀賓客擯相詔王南鄉以朝諸侯大行
人掌大賓之禮大客之儀以親諸侯蓋君臣之際體統
雖嚴然而接以仁義攝以威儀實有賓主之道焉是以
小雅鹿鳴燕其臣下皆以嘉賓稱之宋之朝儀政和詳
定五禮列為賓禮今修宋史存其舊云
大朝會宋承前代之制以元日五月朔冬至行大朝會
之禮太祖建隆二年正月朔始受朝賀於崇文殿服衮
冕設宮縣侍衞如儀仗退羣臣詣皇太后宫門奉賀帝
常服御廣德殿羣臣上夀用教坊樂五月朔受朝賀於
崇元殿帝服通天冠絳紗袍宫縣儀仗如元會儀乾德
三年冬至受朝賀於文眀殿四年於朝元殿賀畢常服
御大眀殿羣臣上夀始用雅樂登歌二舞羣臣酒五行
罷太宗淳化三年正月朔命有司約開元禮定上夀儀
皆以法服行禮設宫縣萬舞酒三行罷真宗咸平三年
五月朔雨命放仗百官常服起居於長春殿退詣正衙
立班宣制仁宗天聖四年十二月詔明年正月朔先率
百官赴會慶殿上皇太后夀酒畢乃受朝天安殿仍令
太常禮院修定儀制五年正月朔曉漏未盡三刻宰臣
百官與遼使諸軍將校並常服班會慶殿内侍請皇太
后出殿後幄鳴鞭升坐又詣殿後皇帝幄引皇帝出帝
服鞾袍於簾内北向褥位再拜跪稱臣某言元正啓祚
萬物惟新伏惟尊號皇太后陛下膺時納祐與天同休
内常侍承旨答曰履新之祜與皇帝同之帝再拜詣皇
太后御坐稍東内給侍酌酒授内謁者監進帝跪進訖
以盤興内謁者監承接之帝却就褥位跪奏曰臣某稽
首言元正令節不勝大慶謹上千萬歲夀再拜内常侍
宣答曰恭舉皇帝夀酒帝再拜執盤侍立教坊樂止皇
帝受虛醆還幄通事舍人引百官横行典儀贊再拜舞
蹈起居太尉升自西階稱賀簾外降還位皆再拜舞蹈
侍中承旨曰有制皆再拜宣曰履新之吉與公等同之
皆再拜舞蹈閤門使簾外奏宰臣某以下進夀酒皆再
拜太尉升自東階翰林使酌御酒盞授太尉執盞盤跪
進簾外内謁者監跪接以進太尉跪奏曰元正令節臣
等不勝慶抃謹上千萬歲夀降還位皆再拜宣徽使承
旨曰舉公等觴皆再拜太尉升立簾外樂止内謁者監
出簾授虚盞太尉降階横行皆再拜舞蹈宣徽使承旨
宣羣臣升殿再拜升及東西廂坐酒三行侍中奏禮畢
退樞密使以下迎乘輿於長春殿起居稱賀百官就朝
堂易朝服班天安殿朝賀帝服衮冕受朝禮官通侍舍
人引中書令門下侍郎各於案取所奏文詣褥位脫劒
舄以次升分東西立諸方鎮表祥瑞案先置門外左右
令使絳衣對舉給侍中押祥瑞中書侍郎押表案入分
詣東西階下對立既賀更服通天冠絳紗袍稱觴上夀
止舉四爵乘輿還内恭謝太后如常禮神宗元豐元年
詔龍圖閣直學士史館修撰宋敏求等詳定正殿御殿
儀注敏求遂上朝會儀二篇令式四十篇詔頒行之其
制元正冬至大朝會有司設御坐大慶殿東西房于御
坐之左右少北東西閤于殿後百官宗室客使次于廟
堂之内外五輅先陳于庭兵部設黃麾仗于殿之内外
大樂令展宫架之樂于横街南鼓吹令分置十二案于
宫架外恊律郎二人一位殿上西階之前楹一位宫架
西北俱東向陳輿輦御馬于龍墀繖扇于沙墀貢物于
宫架南(冬至不設貢物)餘則列大慶門外陳布將士于街左右
金吾六軍諸衞勒所部列黃麾大仗于門及殿庭百僚
客使等俱入朝文武常參官朝服陪位官公服近仗就
陳於閤外大樂令樂工恊律郎入就位中書侍郎以諸
方鎮表案給事中以祥瑞案俟于大慶門外之左右(冬至)
(不設給事中位祥瑞案)諸侍衞官各服其器服輦出至西閤降輦
符寳郎奉寳詣閤門奉迎百官客使陪位官俱入就位
侍中版奏中嚴又奏外辦殿上鳴鞭宫縣撞黃鐘之鐘
右五鐘皆應内侍承旨索扇扇合帝服通天冠絳紗袍
御輿出恊律郎舉麾奏乾安樂鼔吹振作帝出自西房
降輿即坐扇開殿下鳴鞭恊律郎偃麾樂止爐煙升符
寳郎奉寳置御坐前中書侍郎給事中押表案祥瑞案
入詣東西階下對立百官宗室及遼使班分東西以次
入正安樂作就位樂止押樂官歸本班起居畢復案位
三師親王以下及御史臺外正任遼使俱就北向位典
儀贊在位者皆再拜起居訖太尉將升中書令門下侍
郎俱降至西階下立(凡太尉行則樂作至位樂止)太尉詣西階下解
劒脫舄升殿中書令門下侍郎各於案取所奏之文詣
褥位解劒脫舄以次升分東西立以俟太尉詣御坐前
北向跪奏文武百寮太尉具官臣某等言元正啟祚萬
物咸新(冬至易為晷運推移日南長至)伏惟皇帝陛下應乾納祜與天
同休俛伏興降階佩劒納舄(餘官準此)還位在位官俱再拜
舞蹈三稱萬歲再拜侍中進當御坐前承旨退臨階西
向稱制宣答曰履新之慶(冬至易曰履長之慶)與公等同之贊者
曰拜舞蹈三稱萬歲横行官分班立中書令門下侍郎
升詣御坐前各奏諸方鎮表及祥瑞訖戶部尚書就承
制位俛伏跪奏諸州貢物請付所司禮部尚書奏諸蕃
貢物如之司天監奏雲物祥瑞請付史館皆如上儀侍
中進當御坐前奏禮畢殿上承旨索扇殿下鳴鞭宫縣
撞蕤賓之鐘左五鐘皆應恊律郎舉麾宫縣奏乾安樂
鼓吹振作帝降坐御輿入自東房扇開偃麾樂止侍郎
奏解嚴百官退還次客使陪位官並退有司設食案大
樂令設登歌殿上二舞入立于架南預坐當升殿者位
御坐之前文武相向異位重行以北為上非升殿者位
于東西廊下尚食奉御設夀尊于殿東楹少南設坫于
尊南加爵一有司設上下羣臣酒尊殿下東西廂侍衞
官及執事者各立其位仗衞仍立俟上夀百官立班如
朝賀儀侍中版奏中嚴外辦聞鳴鞭索扇帝服通天冠
絳紗袍御輿出東房樂作帝即坐扇開樂止贊拜畢光
禄卿詣横街南跪奏具官臣某言請允羣臣上夀興侍
中承旨稱制可少退舍人曰拜光禄卿再拜訖復位三
師以下就位贊者曰拜在位者皆拜舞三稱萬歲太尉
升殿詣夀尊所北向尚食奉御酌御酒一爵授太尉搢
笏執爵詣前跪進帝執爵太尉出笏俛伏興少退跪奏
文武百寮太尉具官臣某等稽首言元正首祚臣等不
勝大慶謹上千萬夀俛伏興降復位贊者曰拜在位者
皆再拜三稱萬歲侍中承旨退西向宣曰舉公等觴贊
者曰拜在位者皆再拜三稱萬歲北向班分東西序立
太尉自東階侍立舉第一爵和安樂作飲畢樂止太尉
受虚爵復於坫降階三師以下贊拜舞蹈稱萬歲如上
儀侍中進奏侍中具官臣某言請延公王等升殿俛伏
興降復位侍中承旨退稱有制贊者曰拜在位者皆再
拜宣曰延公等升殿贊者曰拜在位者皆再拜公王等
詣東階升立於席後尚食奉御進酒殿中監省酒以進
帝舉第二爵登歌作甘露之曲飲訖殿中監受爵樂止
羣臣升殿就横行位舍人曰各賜酒贊者曰拜羣官皆
再拜三稱萬歲舍人曰就坐太官令行酒搢笏受酒宫
縣作正安之樂文舞入立宫架北觴行一周凡行酒訖
並太官令奏廵周樂止尚食進食升階以次置御坐前
又設羣官食訖太官令奏食徧太樂丞引盛德升聞之
舞入作三變止出殿中監進第三爵羣官立席後登歌
作瑞木成文之曲飲訖樂止殿中丞受虚爵舍人曰就
坐羣官皆坐又行酒作樂進食如上儀太樂丞引天下
大定之舞作三變止出殿中監進第四爵登歌奏嘉禾
之曲如第三爵太官令行酒又一周樂止舍人曰可起
百寮皆立席後侍中進御坐前跪奏禮畢俛伏興與羣
官俱降階復位贊者曰拜皆再拜舞蹈三稱萬歲起分
班立殿上索扇扇合殿下鳴鞭太樂令撞蕤賓之鐘左
右鐘皆應恊律郎俛伏舉麾太樂令令奏乾安之樂鼓
吹振作帝降坐御輿入自東房扇開樂止侍中奏解嚴
所司承旨放仗百寮再拜相次退舊制朝賀止夀帝執
鎮圭至是始罷不用元祐八年太常博士陳祥道言貴
人賤馬古今所同故覲禮馬在庭而侯氏升堂致命聘
禮馬在庭而賓升堂私覿今元會儀御馬立於龍墀之
上而特進以下立於庭是不稱尊賢才體羣臣之意請
改儀注以御馬在庭於義為允舊制五月朔受朝熙寧
二年詔罷之元符元年四月得傳國受命寳禮官言五
月朔於故事當大朝會乞就是日行受寶之禮依上尊
號寶冊儀前一日帝齋於殿内翼日服通天冠絳紗袍
御大慶殿降坐受寶羣臣上夀稱賀其後徽宗以元日
受八寶及定命寶冬至日受元圭皆于大慶殿行朝賀
禮新儀成改元豐儀太尉為上公侍中為左輔中書令
為右弼太樂令為大晟府盛德升聞為天下化成之舞
天下大定為四夷來王之舞及增刑部尚書奏天下斷
絶請付史館餘並如舊儀几遇國恤則廢若無事不視
朝則下敕云不御殿羣臣進表稱賀于閤門紹興十二
年十月臣僚言竊以元正一歲之首冬至一陽之復聖
人重之制為朝賀之禮焉自上世以來未之有改也漢
高祖以五年即位而七年受朝於長樂宫我太祖皇帝
以建隆元年即位受朝于崇元殿主上臨御十有六年
正至朝賀初未嘗講艱難之際宜不遑暇兹者太母還
宫國家大慶四方來賀亶惟其時欲望自今元正冬至
舉行朝賀之禮以眀天子之尊庶幾舊典不至廢墜禮
部太常寺考定朝會之禮依國故事設黃麾大仗車輅
法物樂舞等百寮服朝服再拜上夀宣王公升殿間飲
三周詔自來年舉行十一月權禮部侍郎王賞等言朝
會之制正旦冬至及大慶受朝受賀係御大慶殿其文
德紫宸垂拱殿禮制各有不同月朔視朝則御文德殿
謂之前殿正衙仍設黃麾半仗紫宸垂拱皆係側殿不
設儀仗元正在近大慶殿之禮事務至多乞候來年冬
至别行取旨詔從之明年閤門言依汴京故事遇行大
禮則冬至及次年正旦朝會皆罷十四年九月有司言
眀年正旦朝會請權以文德殿為大慶殿合設黃麾大
仗五千二十七人欲權減三分之一合設八寶於御坐
之東西及登歌宫架樂舞諸州諸蕃貢物行在致仕官
諸路貢士舉首並令立班詔從之十五年正旦御大慶
殿受朝文武百官朝賀如儀
常朝之儀唐以宣政為前殿謂之正衙即古之内朝也
以紫宸為便殿謂之入閤即古之燕朝也而外又有含
元殿含元非正至大朝會不御正衙則日見羣臣百官
皆在謂之常參其後此禮漸廢後唐明宗始詔羣臣每
五日一隨宰相入見謂之起居宋因其制皇帝日御垂
拱殿文武官日赴文德殿正衙曰常參宰相一人押班
其朝朔望亦於此殿五日起居則於崇德殿或長春殿
中書門下為班首長春即垂拱也至元豐中官制行始
詔侍從官而上日朝垂拱謂之常參官百司朝官以上
每五日一朝紫宸為六參官在京朝官以上朔望一朝
紫宸為朔參官望參官遂為定制
正衙常參國朝之制兩省臺官文武百官每日赴文德
殿立班宰相一員押班常朝官有詔旨免常朝及勾當
更番宿者不赴遇假併三日以上即横行參假宰相參
知政事及免常朝者悉集(事務急速赴横行不及者牒報臺如遇親王使相過正衙)
(則取别旨)羣官見謝辭者皆赴正衙其日文武班尚書上將
軍以下並先叙立於殿門之外東西相向(文班一品二品不叙立)
正衙見謝辭官立於大班之南右廵使立正衙位南北
向臺官大夫中丞三院御史各就揖班位再揖(三院不全即不)
(揖)揖訖臺官與左廵使先入各就位(左右廵使立鐘鼓樓下左廵使奏武)
(班右廵使奏文班如只廵使一員即就入班南立單奏如俱闕郎於臺官或員外郎以下差攝)次兩班
及右廵使入次見謝辭官入次兩省官入(兩省官自殿西偏門入於)
(右勤政門北偏門立候文武班將至循午階就位)次文班一品二品入次宰臣
出東上閤門就位通事舍人一員立於閤門外北向四
色官立其後舍人通承旨奉敕不坐四色官應喏急趨
至放班位宣敕在位官皆再拜而退其應横行者班定
通事舍人揖羣官轉班北向舍人揖再拜復位如常朝
之儀(兩省官幕次舊在中書門外近制就使權就朝堂門南上將軍幕次)凡見謝辭官(新受)
(加恩出使到門者)宰臣親王使相(俟班定引贊引出東上閤門至押班位西向立定先赴午)
(階南中書門下正衙位再拜却還押班位)樞密使副使知院同知院簽書院
事參知政事宣徽使宗室節度使以下至刺史將軍(俟班)
(定四方館吏引出東上閤門至殿庭由東黃道赴正衙位北向以西為首將軍以東為首正衙畢宰臣樞密出)
(西便門親王宗室入東上閤門)觀文殿大學士資政殿大學士觀文殿
學士三司使翰林資政侍講侍讀學士直學士知制誥
待制(直學士以上集丞郎幕次待制集上將軍幕次俟班定四方館吏引入殿西便門赴班於大夫中丞)
(前出)門下中書侍郎至正言(四方館吏引先集勤政門北俟班定於一品二品官未就)
(位前先就位放班訖由西偏門出)御史大夫至御史(序班如常朝)三師三公
僕射東宫三師三少(班入殿門朝堂吏引入殿東便門赴班於兩省臺官前出)尚書
丞郎左右金吾上將軍至將軍(序班如常朝)節度使至刺史
軍職兩廂都指揮使以上三司副使文班京朝官武官
郎將以上分司官樞密都承旨諸使副醫官帶正員官
者(並文東武西相向重行序立餘如常朝)其權三司使開封府吏部銓祕
書監修撰直館閣校理檢討三司判官主判官開封府
判官推官官僚内職軍校領郡者内客省使至通事舍
人節度行軍司馬至團練副使幕職上佐州縣官諸司
勒留官新受者京朝官改賜章服者致仕責授降授並
謝(行軍副使仍辭)京朝官貢舉發解畢者亦見(準儀制知貢舉官合謝辭近歲)
(皆即時銷宿故謝辭皆停)
垂拱殿起居則内侍省都知押班率内供奉官以下併
寄班等先起居次客省閤門使以下(呈進目者)次三班使臣
(節度觀察防禦團練刺史等子弟充供奉官侍禁殿直有皆令内朝起居者)次内殿當直諸
班(殿前指揮使左右班都虞候以下内殿直散員散指揮散都頭金搶班等)次長入袛候東
西班殿侍次御前忠佐次殿前都指揮使率軍校至副
指揮使次駙馬都尉(任刺史以上者綴本班)次諸王府僚次殿前
都軍使都頭次皇親將軍以下至殿直次行門指揮使
率行門起居(以上並内侍贊喝)如傳宣前殿不坐即宰相樞密
使文眀殿學士三司使翰林樞密直學士中書舍人三
司副使知起居注皇城内監庫藏朝官諸司使副内殿
崇班供奉官侍禁殿直翰林醫官待詔等同班入次親
王侍衞親軍馬步軍都指揮使率軍校至副都指揮使
次使相次節度使次統軍次兩使留後觀察使次團練
防禦使刺史次侍衞馬步軍使都頭起居畢見謝班入
如御崇德殿(即紫宸殿也)即樞密使以下先就班候升坐(諸司)
(使副以下至殿直分東西對立餘皆北面長春殿階北面)宰相參知政事最後入(以上)
(並閤門贊喝)日止再拜朔望及三日假樞密使以下皆舞蹈
早朝則宰相樞密宣徽使起居畢升殿問聖體宰相奏
事樞密宣徽使退候宰相對畢樞密使復入奏事次三
司開封府審刑院及羣臣以次登殿(大兩省以上領務京師有公事許即)
(時請對自餘受使出入要切者欲回奏事則聽先進取旨)其見謝辭官以次入于庭
凡見者先之謝次之辭又次之(出使閑慢或未升朝官或止拜於門外自祕書)
(監上將軍觀察使内以上得拜殿門階上及升殿止拜御坐前餘皆庭中班次)惟宰相親王使
相赴崇德殿即宣徽使通喚餘皆側立候通再拜舞蹈
致辭即不舞蹈見即將相升殿問聖體其賜分物酒食
及收進奉物皆舞蹈稱謝(凡收進奉物皆入謝)幕職州縣官謝辭
即判銓官引對兼於殿門外宣辭戒勵凡國有大慶瑞
及出師勝捷樞密使率内職軍校入賀致辭閤門使宣
答宰相致辭宣徽使宣答如賜酒即預坐官後入作樂
送酒如曲宴之儀晚朝則宰相樞密翰林學士當直者
洎近侍執事之臣皆赴乾德六年九月始以旬假日御
講武殿(又名崇政)近臣但赴早參(宰相以下鞾笏諸司使以下繫帶)其節假
及大祀並令如式開寶九年四月詔旬休日不視事及
太宗即位復如舊視朝退進食訖則易服御崇政殿先
羣臣告謝次軍頭引見司奏事於殿下次三班審官院
流内銓刑部及諸司引見官吏如假日起居辭見畢即
移御坐臨軒視事既退復有奏事或閱器物之式者謂
之後殿再坐淳化三年令有司申舉十五條常參文武
官或有朝堂行私禮跪拜待漏行立失序談笑喧嘩入
正衙門執笏不端行立遲緩至班列行立不正趨拜失
儀言語微喧穿班仗出閤門不即就班無故離位廊下
食行坐失儀入朝及退朝不從正衙門出入非公事入
中書犯者奪奉一月有司振舉拒不伏者錄奏貶降景
德二年光祿寺丞錢易言竊覩文德殿常朝班不及三
四十人蓋以凡掌職務止赴五日起居頗違舊章望令
並赴朝參乃詔應三館祕書閣尚書省二十四司諸司
寺監朝臣内殿起居外並赴文德殿常參其審刑院大
理寺臺直官開封府判官推官司錄兩縣司天監翰林
天文監倉場庫務等仍免大中祥符二年御史知雜趙
湘言伏見常參官每日趨朝多不整肅舊制並早赴待
漏院候開内門齊入伏緣每日迨辰以朝以故後時方
入又風雨寒暑即多稱疾宜令知班驅使官視其入晚
者申奏疾者遣醫親視天禧四年十月中書門下言唐
朝故事五日一開延英隻日視事䨇日不坐方今中外
晏寧政刑清簡望準舊事三日五日一臨軒聽政隻日
視事䨇日不坐至於刑章錢榖事務遣差臣僚除急切
大事須面對外餘並令中書樞密院附奏詔禮儀院詳
定䨇日前後殿不坐隻日視事或於長春殿或於承明
殿應内殿起居羣臣並依常日起居餘如中書門下之
儀俄又請隻日承眀殿常朝依假日便服視事不鳴鞭
詔可康定初詔中書樞密三司大節大忌給假一日小
節旬休並後殿奏事前後毋得過五班餘聽後殿對御
厨給食假日崇政殿辰漏上入内進食俟再坐復對神
宗即位御史中丞玉陶以皇祐編敕宰臣押班儀制移
中書謂天子新即位大臣不應隳廢朝儀不報舊制祖
宗以來日御垂拱殿待制諸司使以上俱赴而百官班
文德殿曰常朝五日皆入曰起居平時宰相垂拱殿奏
事畢赴文德殿押班或日昃未退則閤門傳宣放班多
不復赴王陶以韓琦曾公亮違故事不押班為不恭劾
之琦公亮上表待罪且言唐及五代會要月九開延英
則餘日宰相當押正衙班及延英對日未御内殿前傳
宣放班則宰相不押正衙班明矣自祖宗繼日臨朝宰
相奏事至祥符初始詔循故事押文德班以妨職浸廢
乃至今日請下太常禮院詳定陶坐絀司馬光代為中
丞請令宰相遵國朝舊制押班不須詳定尋詔宰相春
分辰初秋分辰正垂拱殿未退聽勿赴文德殿令御史
臺放班光又言垂拱奏事畢春分以後鮮有不過辰初
秋分以後鮮有不過辰正然則自今宰臣常不至文德
殿押班請春分辰正秋分巳初奏事未畢即如今詔庶
幾此禮不至遂廢廼詔春秋分率以辰正熙寧六年正
月西上閤門副使張誠一言垂拱殿常朝先内侍唱内
侍都知以下至宿衞行門計一十八班起居後通事舍
人引宰執樞密使以下大班入次親王次侍衞馬步軍
都指揮以下次皇親使相以下十班入方引見謝辭或
遇百官起居日自行門後通事舍人引樞密以下次親
王使相以下至刺史十班入方奏兩廵使起居立定方
引兩省官入次閤門引宰臣以下大班入起居畢候百
官出絶兩省班出次兩廵使出中書樞密方奏事已是
日高況大班本不分别丞郎給諫臺省及常參官今獨
使相以下曲為分别虛占時刻請遇垂拱殿百官起居
日將親王以下十班合為四班親王為一班侍衞馬步
軍都指揮使為一班皇親使相以下至刺史重行異位
為兩班可減六班如垂拱殿常朝不係百官起居或紫
宸殿百官起居其親王使相以下班並依舊儀序入起
居從之九月引進使李端慤言近朔望御文德殿視朝
祁寒盛暑數煩清蹕而紫宸之朝歲中罕御請朔日御
文德既望坐紫宸庶幾正衙内殿朝儀並舉從之元豐
八年二月詔諸三省御史臺寺監長貳開封府推判官
六參職事官赤縣丞以上寄祿升朝官在京釐務者望
參不釐務者朔參哲宗元祐四年十月以戶部尚書呂
公孺言詔朔參官兼赴望參望參官兼赴六參五年詔
權侍郎並日參紹聖四年十月御史臺言外任官到闕
朝見訖並令赴朔望參尋又言元豐官制朝參班序有
日參六參望參朔參已著為令元祐中改朔參兼赴望
參望參兼赴六參有失先朝分别等差之意止依元豐
儀令從之政和詳定五禮新儀有文德殿月朔視朝儀
紫宸殿望參儀垂拱殿四參儀紫宸殿日參儀垂拱殿
日參儀崇政殿再坐儀崇政殿假日起居儀其文不載
中興仍舊制乾道二年九月閤門奏垂拱殿四參(四參官謂)
(宰執侍從武臣正任文臣卿監員郎監察御史已上)皇帝坐先讀奏目知閤以下
次御帶環衞官以下次忠佐殿前都指揮使以下次殿
前司員僚次皇太子次行門已上逐班並常起居次樞
密學士待制樞密都承旨以下知閤并袛應武功大夫
以下通班常起居次親王次馬步軍都指揮使次使相
次馬步軍員僚已上逐班並常起居次殿中侍御史入
側宣大起居訖歸侍立位次宰執以下並兩省官文臣
百官入相向立定通班面北立大起居訖(凡常起居兩拜大起居七)
(拜)三省升殿侍立次兩省官出次殿中侍御史對揖出
三省樞密院奏事次引見謝辭次引臣僚奏事訖皇帝
起詔今後遇四參日分起居班次可移殿中侍御史及
宰執以下百官班令次樞密以下班起居却令親王并
殿前都指揮使以下殿前司員僚逐班於宰執以下班
後起居餘並從之淳熙七年九月詔自今垂拱殿日參
宰臣特免宣名嘉定十二年正月臣僚奏竊見皇帝御
正殿或御後殿固可間舉四參官亦有定日近者每日
改常朝為後殿四參之禮亦多不講正殿後殿四參間
免陛下臨朝之日固未嘗輟而外廷不知聖意或謂姑
從簡便非所以肅百執事也常朝之禮止於從臣後殿
之儀從臣不與四參止及卿郎而乃累月僅或一舉咫
尺天顔疎簡至此非所以尊君上而勵百辟也伏願陛
下嚴常朝後殿四參之禮起羣下肅謹之心彰明時厲
精之治豈不偉哉從之初羣臣見辭謝皆赴正衙淳化
二年知雜御史張郁言正衙之設謂之外朝凡羣臣辭
見及謝先詣正衙見訖御史臺具官位姓名以報閤門
方許入對此國家舊制也自乾德後始詔先赴中謝後
詣正衙而文武官中謝後次日並赴正衙内諸司遥領
刺史閤門通事舍人以上新授者亦赴正衙辭謝出使
急速免衙辭者亦具狀報臺違者罰奉一月其内諸司
職官并將校至刺史以上新授者欲望同百官例赴正
衙謝從之元豐既定朝參之制侍御史知雜事蒲中行
上言文德正衙之制尚存常朝之虛名襲横行之謬例
有司失於申請未能釐正兩省臺官文武百官赴文德
殿東西相向對立宰臣一員押班聞傳不坐則再拜而
退謂之常朝遇休假併三日以上應内殿起居官畢集
謂之横行自宰臣親王以下應見謝辭者皆先赴文德
殿謂之過正衙然在京釐務之官例以别敕免參宰臣
押班近年巳罷而武班諸衙本朝又不常置故今之赴
常朝者獨御史臺官與審官待次階官而已今垂拱内
殿宰臣以下既已日參而文德常朝仍復不廢舛謬倒
置莫此為甚至於横行參假與夫見謝辭官先過正衙
雖㳂唐之故事然必俟天子御殿之日行之可也詔下
詳定官制所言今天子日聽政於垂拱以接執政官及
内朝之臣而更於别殿宣敕不坐實為因習之誤兼有
執事升朝官五日一赴起居而未有執事者反謂之參
疏數之節尤為未當又辭見謝自巳入見天子則前殿
正衙對拜為虚文其連遇朝假則百官司赴大起居不
當復有横行參假宜如中行言於是常朝正衙横行之
儀俱罷
宋史卷一百十六
