宋史卷二百七十七
元中書右丞相總裁托克托等修
列傳三十六
張鑑姚坦索湘宋太初
盧之翰鄭文寶王子輿劉綜
卞袞許驤裴莊牛冕(張適附)
欒崇吉袁逢吉韓國華何蒙
愼知禮(子從吉)
張鑑字德明瀛州團練使藏英之孫父裔以蔭補供奉
官鑑本將家幼能嗜學入衞州霖落山肄業凡十餘年
太平興國三年擢進士第釋褐大理評事監泰州紫墟
榷務升朝為太子右贊善大夫知婺州就遷著作郎還
拜監察御史奉詔決獄江左頗雪冤滯歴殿中侍御史
會命曺彬等進討幽州問羣臣以方略鑑上疏極言不
可論者以鑑燕人沮議非忠也太宗置不問與趙延進
同掌左藏延進恃恩踰規鑑廷奏之有旨罷延進以鑑
判三司度支憑由催欠司時三部各置憑由催欠鑑請
併為一從之王明李惟清薦其能用為江南轉運使本
部有大姓為民患者鑑以名聞太宗盡令部送魁首及
妻子赴闕以三班職名羈縻之江左震肅又建議割瑞
州清江吉州新淦袁州新喻三縣置臨江軍時以為便
召還特被慰奬梓州符昭愿驕僣不法即以鑑代之遷
刑部員外郎判大理寺遷屯田郎中判三司都催欠司
改都勾院擢拜樞密直學士知通進銀臺封駮司又掌
三班上言供奉官以下不考校殿最恐無沮勸即詔鑑
兼磨勘職改三司為左右計分天下為十道鑑奏其非
便未幾果復舊淳化中盜起西蜀王繼恩討平之而御
軍無政其下恃功暴横益州張詠密奏請命近臣分屯
師旅即遣鑑與西京作坊使馮守規偕往召對後苑門
面授方略鑑曰益部新復軍旅不和若聞使命驟至易
其戎伍慮或猜懼變生不測請假臣安撫之名太宗稱
善鑑至蜀繼恩猶偃蹇不意朝廷聞其縱肆鑑之行付
以空名宣頭及廷臣數人鑑與詠即遣部戍卒出境繼
恩麾下使臣亦多遣東還督繼恩輩分路討捕殘寇而
鑑等招輯反側事平歸朝未至拜左諫議大夫戶部使
會五路進兵討西夏令鑑乘傳往環州與李繼隆議護
送芻糧入靈州及還上疏曰關輔之民數年以来併有
科役畜産蕩盡室廬頓空加以浦洛之行曾經剽劫原
州之役又至遷延非獨令之弗從實緣力所不逮況復
先棄糧草見今逐處追科本戶税租互遣他州送納往
返千里費耗十倍愁苦怨嘆充塞路岐自春徂冬曾無
暫息餱糧乏絶力用殫窮顧此疲羸尤堪軫恤今若復
有差率益致流亡縱令驅迫必恐撓潰願陛下特垂詔
旨無使重勞因兹首春俾務東作況靈州一方僻居絶
塞雖西陲之舊地實中夏之蠧區竭物力以供須困甲
兵而援送蕭然空壘秖益外虞不若以賜繼遷使懷恩
奉籍稍息飛輓之役事當深慮理要預防若待川決而
後防火熾而方戢則焚溺之患深矣雖欲拯救其可得
乎尋詔鑑專督軍糧以軍興法從事饋運頗集真宗即
位遷給事中使如故咸平初改工部侍郎出知廣州居
二年民條其政績上請刻石三年移知朗州溪洞羣蠻
數寇擾鑑召酋豪諭以威信皆俯伏聽命初鑑在南海
李夷庚為通判謝德權為巡檢皆與之不協二人密言
鑑以貲付海賈往來貿市故徙小郡至是鑑自陳有親
故謫瓊州每以奉米附商舶寄贍之又言夷庚德權憸
人貪凶之狀上意稍釋召還以疾徙知相州有芝草生
於監牧之室鑑表其祥異以為河朔弭兵欵附之兆優
詔答之景德初卒年五十八子士廉為殿中丞士宗太
子洗馬士程屯田員外郎
姚坦字明白曺州濟隂人開寶中以尚書擢第調補將
陵尉歴隰州推官將作監丞知潯州太平興國三年召
還為著作佐郎通判唐州八年諸王出閤詔給諫以上
於朝班中舉年五十以上通經有文行者以備宫僚乃
以戶部員外郎王適監察御史趙齊為衞王府諮議左
贊善大夫戴元為本府翊善水部員外郎趙令圖為廣
平郡王府諮議國子博士閻象為本府翊善又以起居
舍人楊可法國子博士楊幼英左贊善大夫杜新及坦
為皇子翊善國子博士邢昺為諸王府侍講坦仍賜緋
魚太宗召王適等謂曰諸子生長深宫未知世務必資
良士贊導使日聞忠孝之道汝等皆朕所慎簡各宜勉
之坦歴殿中丞倉部員外郎賜金紫遷本曺郎中轉考
功仍為益王府翊善坦性木強固滯王嘗於邸中為假
山費數百萬既成召賓僚樂飲置酒共觀之坦獨俛首
王強使視之曰但見血山耳安得假山王驚問故坦曰
在田舍時見州縣催科捕人父子兄弟送縣鞭笞流血
被體此假山皆民租税所為非血山而何是時太宗亦
為假山聞而毁之王少佚豫坦即醜詆王頗鄙其為人
自是坦每暴揚其事上嘗戒之曰元傑知書好學亦足
為賢王矣少不中節亦湏婉辭規諷況無大故而詆訐
之豈裨贊之道邪頃之左右乃教王詐稱疾不朝太宗
日使視疾逾月不瘳甚憂之召王乳母問狀乳母曰王
本無疾徒以姚坦檢束居常不得自便王不樂故成疾
上怒曰吾選端士輔王為善王不能用其諫而又詐疾
欲使朕去正人以自便何可得也且王年少必爾輩為
之謀耳因命捽至後苑杖之數十召坦慰諭曰卿居王
宫能以正為羣小所疾大為不易卿但如是勿慮讒間
朕必不聽王薨改衞尉少卿判吏部南曺他日因事得
對上以其舊人召升殿與語坦言及故府意短諸王而
稱己之敢言坦退上謂侍臣曰坦在宫邸不能以正理
誨諭事有微失即從而揚之此賣直取名耳景德初求
補郡俾知鄧州轉運使表其治狀詔嘉奬之大中祥符
初復知光州二年卒年七十五
索湘字巨川滄州鹽山人開寶六年進士釋褐鄆州司
理參軍齊州有大獄連逮者千五百人有司不能決湘
受詔推鞫事隨以白太平興國四年轉運使和峴薦其
能遷太僕寺丞充度支廵官改太子右贊善大夫轉殿
中丞充推官拜監察御史九年河決壊民田命與戶部
推官元玘同按行會詔下東封與劉蟠同知泰山路轉
運事又為河北轉運副使湘經度供餽以能幹聞事集
加屯田員外郎明年契丹入寇王師衂於君子館敵兵
乘勝據中渡橋塞土門將趨鎮州諸將計議未定湘為
田重進畫謀結大陣東行聲言會高陽關兵敵以為然
即擁衆邀我于平虜城夜二鼔率兵而南徑入鎮陽據
唐河乘其無備破砦柵及敵兵覺悉遁走雍熙中召為
鹽鐡判官改駕部員外郎端拱二年河北治方田命副
樊知古為招置營田使會議罷復為河北轉運使轉虞
部郎中選為將作少監居無何有訟其擅易庫縑以自
用者坐授膳部員外郎知相州時有羣盜聚西山下謀
斷澶州河橋入攻磁相州援旗伐鼓白晝抄劫鄰郡發
兵千人捕逐無敢近湘擇州軍得精銳三百人偵其入
境即掩擊而盡擒之轉運使王嗣宗出狀聞詔復舊官
命為河東轉運使湘以忻州推官石宗道憲州錄事胡
則為幹職命以自隨所至州郡勾檢其簿領焉二人後
皆歴清要明年王超等率師趨烏白池抵無定河水源
涸絶軍士渴乏時湘已輦大鍬千枝至令鑿井衆賴以
濟眞宗即位入為右諫議大夫復充河北轉運使屬郡
民有幹釀歲輸課甚微而不逞輩因之為姦盜湘奏廢
之德州舊賦民馬以給驛又役民為步遞湘代以官馬
兵卒人皆便之會内殿崇班閻自新建議請於靜戎威
虜兩軍置場鬻茶收其利以資軍用湘言非便遂止又
言事者請許榷場商旅以茶藥等物販易於北界北界
商旅許於雄覇州市易資其懋遷庶息邊患詔湘詳議
以聞乃上言曰北邊自興置榷場商旅輻湊制置深得
其宜今若許其交相販易則沿邊商人深入戎界竊為
非便又北界商人若至雄覇其中或雜姦偽何由辨明
況邊民易動難安蕃戎之情宜為羈制望且仍舊為便
會有詔規度復修定州新樂蒲隂兩縣湘以其地迫窄
非屯兵之所遂奏罷之湘少文而長於吏事歴邊郡所
至必廣儲蓄為備豫計出入軍旅間頗著能名先是邊
州置榷場與蕃夷互市而自京輦物貨以充之其中茶
茗最為煩擾復道遠多損敗湘建議請許商賈緣江載
茶詣邊郡入中既免道途之耗復有征筭之益又威虜
静戎軍歲燒緣邊草地以虞南牧言事者又請於北砦
山麓中興置銀冶湘以為召寇亦奏罷之咸平二年入
為戶部使受詔詳定三司編敇坐與王扶交相請託擅
易板籍責授將作少監三年出知許州徙荆南復為右
諫議大夫知廣州四年卒詔遣其子希顔護喪傳置歸
鄉里
宋太初字永初澤州晉城人太平興國三年舉進士解
褐大理評事通判戎州以善政聞有詔褒美遷將作監
丞贊善大夫通判晉州轉太常丞雍熙三年通判成都
府賜緋魚會詔求直言著守成箴以獻淳化初遷監察
御史時北面用兵選為雄州通判入判度支勾院二年
為京西轉運副使未幾移河東四年遷正使改殿中御
史至道初遷兵部員外郎充鹽鐡副使賜金紫時陳恕
為使太初有所規畫必咨恕未嘗自用為功恕甚德之
會西鄙有警轉饋艱急改刑部郎中充陕西轉運使二
年命白守榮馬紹忠護芻糧分三番抵靈州轉運副使
盧之翰違旨併往為戎人所剽上怒捕太初及副使祕
書丞竇玭繫獄太初責懷州團練副使之翰玭悉除名
之翰貶許州司馬玭商州司戶掾明年起太初為祠部
郎中知梓州俄復舊秩眞宗嗣位召還復命經度陕西
餽運事咸平初拜右諫議大夫知江陵府蠻寇擾動太
初以便宜制遏詔奬之三年再知梓州明年益州雷有
終以母老求還詔太初就代時分川陜為四路各置轉
運使上以事有緩急難於均濟命太初為四路都轉運
使要切之務俾同規畫太初與鈴轄楊懷忠頗不協時
蜀土始安上慮其臨事矛盾亟召太初還會御史中丞
趙昌言等坐事被劾命權御史中丞先是按劾有罪必
豫請朝旨太初以為失風憲體獄成然後聞上時論韙
之俄出知杭州太初有宿疾以浙右卑濕不便求近地
得廬州疾久頗昏忘不能治大郡連徙汝光二州景德
四年卒年六十二錄其弟繼讓試校書郎太初性周愼
所至有幹職譽嘗著簡譚三十八篇自序略曰廣平生
纂文史老釋之學嘗謂禮之中庸伯陽之自然釋氏之
無為其歸一也喜以古聖道契當世之事而患未博也
忽外物觸於耳目内機發於性情因筆而簡之以備闕
忘耳子傳慶後為太子中舍
盧之翰字維周祁州人曾祖元暉鴻臚卿祖知誨天雄
軍掌書記父蔡州防禦判官之翰少篤學家貧客遊
單州防禦使劉乙館於門下乙徙錢塘之翰隨寓其郡
太平興國四年舉進士不得解詣登聞自陳詔聽附京
兆府解試明年登第解謁大理評事知臨安縣三遷殿
中丞通判洛州會契丹入寇之翰募城中丁壯決漳御
河以固城壁虜不能攻吏民詣闕求借留召還遷太常
博士為河東轉運副使徙京西轉運副使改工部員外
郎建議導潩河合于淮逹許州以便漕運以勞加戶部
員外郎又改陕西轉運使遷吏部員外郎至道初李順
亂蜀命兼西川安撫轉運使賊平還任之翰嘗薦李憲
為大理丞憲坐贓抵死之翰當削三任時副使鄭文寶
議城清遠軍又禁蕃商貨鹽之翰心知其非便以文寶
方任事不敢異其議及文寶得罪之翰併前愆左授國
子博士領使如故尋復舊職會調發芻糧輸靈州詔分
三道護送命洛苑使白守榮馬紹忠領其事之翰違旨
擅併為一為李繼遷邀擊于浦洛河大失輜重詔國子
博士王用和乘傳逮捕繫獄鞫問之翰坐除名貶許州
司馬明年起為工部員外郎同勾當陕西轉運使眞宗
即位復吏部員外郎充轉運使以久次召拜禮部郎中
賜金紫復遣之任咸平元年以疾命國子博士張志言
代還未幾復出為京西轉運使先是朝廷議城故原州
以張守備之翰沮罷之其後西鄙不寧修葺為鎮戎軍
之翰坐横議非便黜知歸州便道之官限五日即發三
年授廣南西路轉運使會廣州索湘卒就改太常少卿
知州事之翰無廉稱又與轉運使凌策不協隂發其事
五年徙知永州未行卒年五十七
鄭文寶字仲賢右千牛衞大將軍彦華之子彦華初事
李煜文寶以蔭授奉禮郎掌煜子清源公仲寓書籍遷
校書郎入宋煜以環衛奉朝請文寶欲一見慮衛者難
之乃被蓑荷笠以漁者見陳聖主寬宥之意宜謹節奉
上勿為他慮煜忠之後補廣文館生深為李昉所知太
平興國八年登進士第除修武主簿遷大理評事知梓
州錄事參軍事州將表薦轉光禄寺丞留一歲代歸獻
所著文召試翰林改著作佐郎通判潁州丁外艱起知
州事召拜殿中丞使川陕均税次渝涪聞夔州廣武卒
謀亂乃乘舸泛江一夕數百里以計平之授陕西轉運
副使許便宜從事會歲歉誘豪民出粟三萬斛活饑民
八萬六千口既而李順亂西蜀秦隴賊趙包聚徒數千
將趨劒閣以附之文寶移書蜀郡分兵討襲獲其渠魁
餘黨殲焉文寶前後自環慶部糧越旱海入靈武者十
二次曉達蕃情習其語經由部落每宿酋長帳中其人
或呼為父遷太常博士内侍方保吉出使陕右頗恣横
且言文寶與陳堯叟交遊為薦其弟堯佐驛召令辨對
途中上書自明太宗察其事坐保吉罪厚賜文寶而遣
之俄又召至闕下文寶奏對捷辨上深眷遇俄加工部
員外郎時龍猛卒戍環慶七年不得代思歸謀亂文寶
矯詔以庫金給將士且自劾請代償詔蠲其所費先是
諸羌部落樹藝殊少但用池鹽與邊民交易穀麥會餽
輓趨靈州為繼遷所鈔文寶建議以為銀夏之北千里
不毛但以販青白鹽為命爾請禁之許商人販安邑解
縣兩池鹽於陕西以濟民食官獲其利而戎益困繼遷
可不戰而屈乃詔自陕以西有敢私市者皆抵死募告
者差定其罪行之數月犯者益衆戎人乏食相率寇邊
屠小康堡内屬萬餘帳亦叛商人販兩池鹽少利多取
他逕出唐鄧襄汝間邀善價吏不能禁關隴民無鹽以
食境上騷擾上知其事遣知制誥錢若水馳傳視之悉
除其禁召諸族撫諭之乃定朝廷議城古威州遣内侍
馮從順訪于文寶文寶言威州在清遠軍西北八十里
樂山之西唐大中時靈武朱叔明收長樂州邠寧張君
緒收六關即其地也故壘未圮水甘土沃有良木薪秸
之利約葫盧臨洮二河壓明沙蕭關兩戍東控五原北
固峽口足以襟帶西涼咽喉靈武城之便然環州至伯
魚伯魚抵青岡青岡拒清遠皆兩舍而清遠當羣山之
口扼塞門之要芻車野宿行旅頓絶威州隔城東隅堅
石盤互不可浚池城中舊乏井脉又飛烏泉去城尚千
餘步一旦緣邊警急賊引平夏勝兵三千據清遠之衝
乘高守險數百人守環州甜水谷獨家原傳箭野貍十
族脇從山中熟戶党項孰敢不從又分千騎守磧北清
遠軍之口即自環至靈七百里之地非國家所有豈威
州可禦哉請先建伯魚青岡清遠三城為頓師歸重之
地古人有言金城湯池非粟不能守俟二年間秦民息
肩臣請建營田積粟實邊之策修五原故城專三池鹽
利以金帛啖党項酋豪子弟使為朝廷用不惟安朔方
制竪子至於經營安西綏復河湟此其漸也詔從其議
文寶至賀蘭山下見唐室營田舊制建議興復可得秔
稻萬餘斛減歲運之費清遠據積石嶺在旱海中去靈
環皆三四百里素無水泉文寶發民負水數百里外留
屯數千人又募民以榆槐雜樹及猫狗鴉烏至者厚給
其直地舄鹵樹皆立枯西民甚苦其役而城之不能守
卒為山水所壊又令寧慶州為水磑亦為山水漂去繼
遷酋長有嵬囉嵬悉俄者文寶以金帛誘之與手書要
約留其長子為質令隂圖繼遷即遣去謂之曰事成朝
廷授汝以刺史文寶又預漆木為函以備馳獻繼遷之
首又發民曳古碑石詣清遠軍將圖紀功而嵬囉等盡
以事告繼遷繼遷上表請罪上怒文寶猶含容之既而
文寶復請禁鹽邊民冐法抵罪者甚衆太常博士席羲
叟決獄陕西廉知其事以語中丞李昌齡昌齡以聞文
寶又奏減解州鹽價未滿歲虧課二十萬貫復為三司
所發乃命鹽鐵副使宋太初為都轉運使代文寶還下
御史臺鞫問具伏下詔切責貶藍山令未幾移枝江令
眞宗即位徙京山咸平中召還授殿中丞掌京南榷貨
時慶州發兵護芻糧詣靈州文寶素知山川險易上言
必為繼遷所敗未幾果如其奏轉運使陳緯沒於賊繼
遷進䧟清遠軍時文寶丁内艱服未闋即命相府召詢
其策略文寶因獻河西隴右圖叙其地利本末且言靈
州可棄時方遣大將王超拔靈武即復文寶工部員外
郎為隨軍轉運使至環州或言靈州已陷文寶乃易其
服引單騎冒大雪間道抵清遠故城盡得其實遂奏班
師就除本路轉運使上疏請再葺清遠軍都部署王漢
忠言其好生事遂徙河東轉運使嘗上言管内廣銳兵
萬餘難得資糧請徙置近南諸州又欲令強壮戶市馬
備征役宰相李沆等以為廣銳州兵皆本州守城置營
必慮安土重遷徙之郎致紛擾又強壯散處鄉落無所
拘轄勒其市馬亦恐非便上復令文寶條對文寶固執
前議且言土人久留恐或生事上曰前令團併軍伍改
置營壁欲其互移本貫行之已久而文寶確陳其利因
命錢若水詳度以聞若水所對與沆等同遂罷之先是
麟府屯重兵皆河東輸餽雖地里甚邇而限河津之阻
土人利於河東民罕至則芻粟增價上嘗訪使邊者言
河裁闊數十步乃詔文寶於府州定羌軍經度置浮橋
人以為便會繼遷圍麟州令乘傳晨夜赴之圍解遷刑
部員外郎賜金紫頃之寇凖薦其熟西事可備驅策因
復任陕西轉運使嘗出手劄密戒令邊事與僚屬計議
勿得過有須索重擾于下後有言其張皇者詔徙京西
以朱台符代之景德元年冬契丹犯邊又徙河東文寶
安輯所部募鄉兵張邊備又領蕃漢兵赴河北手詔褒
諭未幾復蒞京西契丹請和文寶陳經久之策上嘉之
三年召還未至遇疾表求藩郡散秩詔聽不除其籍續
奉養疾以其子鄆州推官於陵為大理寺丞知襄城縣
以便其養大中祥符初改兵部員外郎車駕祠汾隂還
文寶至鄭州請見上以其久疾除忠武軍行軍司馬文
寶不就以前官歸襄城别墅六年卒年六十一文寶好
談方略以功名為已任久在西邊參預兵計心有餘而
識不足又不護細行所延薦屬吏至多而未嘗擇也晚
年病廢從子為邑多撓縣政能為詩善篆書工鼓琴有
集二十卷又撰談苑二十卷江表志三卷
王子輿字希孟密州莒人曾祖甲以義勇為鄉人所推
唐末淄青徐兗皆南給吳人以拒梁梁得三鎮吴人北
侵益急沂密尤被其害州民聚為八砦以扞寇遂署甲
為八砦都指揮使祖徽襲父職晉末(闕)帥趙重進掠高
密徽戰沒父璉復嗣其事周世宗平淮陽始去兵即農
厚自封殖子輿少業文辭太平興國八年舉進士解褐
北海主簿歴大理評事知臨海縣改光䘵寺丞使西蜀
決獄還知興國軍淳化中雷有終為江浙荆湖茶鹽制
置使奏子輿為判官轉太子中允改著作郎江淮兩浙
制置茶鹽就轉太常博士真宗即位遷殿中侍御史因
入對與三司論列利害以子輿為長轉度支員外郎子
輿以每事上計司移報稽滯求兼省職乃命為鹽鐵判
官仍領制置增歲課五十餘萬貫咸平三年就命兼充
淮南轉運使子輿精於吏事久掌茶鹽漕運周知利害
裁量經制公私便之所至郡縣以公事申請者文牒紛
委頃刻待報子輿皆即決遣曾無凝滯明年表求代詔
許自擇子輿以卞袞劉師道名聞即命袞與師道為轉
運使召子輿拜右諫議大夫戶部使五年二月方奏事
便殿俄疾作仆地命中使掖之以出至第卒以子道宗
方幼命三司判官朱台符檢校其家子輿止一子而三
女皆幼道宗尋卒家寓楚州子輿妻劉還父母家子輿
旅襯在京師景德中官借船移柩還葬其里鬻京師居
第以錢寄楚州官庫以備三女資送從其從弟之請也
劉綜字居正河中虞鄉人少依外兄通遠軍使董遵誨
遵誨嘗遣貢馬太祖嘉其敏辨將授三班之職綜自陳
素習詞業願應科舉及還上解真珠盤龍衣以賜遵誨
綜辭曰遵誨人臣安敢當此賜上曰吾委遵誨以方面
不以此為疑也雍熙二年舉進士第解謁卭州軍事推
官就改永康軍判官遷大理評事通判眉州轉太僕寺
丞代還對便殿因言蜀地富庶安寧已久益州長吏望
慎擇其人上嘉之改太子中允未幾李順果為亂復召
見面賜緋魚尋為三門發運司水陸轉運使通判大名
府連丁家艱起知建安軍先是天長軍及揚州六合縣
民輸賦非便綜奏請降天長軍為縣隷揚州以六合縣
隷建安軍自是民力均濟時淮南轉運使王嗣宗兼發
運使規畫多迂滯綜因上言請復置都大發運司專幹
其職至道二年遷太常丞職事修舉多稱薦之者咸平
初命代王欽若判三司都理欠憑由司出為河北轉運
副使上言州縣幕職官以昏耄放罷者其間有實廉謹
之士或幼累無託或居止無定全藉祿廪以濟朝夕一
旦停罷則饑寒無依以傷和氣望自今並除致仕官又
言法官斷獄皆引律令之文以定輕重之罪及其奏御
復云慮未得中别取進止殊非一成不變之道且復煩
於聖斷望自今降旨約束不得復然時河北承兵寇之
後民戶凋弊吏部所銓幕職州縣官皆四方之人不習
風俗且有懷土之思以是政事多因循不舉綜建議請
自今並以河朔人充之冀其安居勤於職事夏人擾西
邊環慶大屯士馬詔徙綜為陕西轉運副使轉太常博
士時梁鼎議禁解鹽官自貨鬻乃命綜與杜承睿制置
青白鹽事綜條上利害力言非便卒罷其事時靈州孤
危獻言者或請棄之綜上言曰國家財力雄富士卒精
銳而未能剪除凶孽者誠以賞罸未行而所任非其材
故也今或輕從羣議欲棄靈州是中賊之姦計矣且靈
州民淳土沃為西陲巨屏所宜固守以為扞蔽然後於
浦洛河遠軍城屯兵積糧為之應援此暫勞永佚之勢
也况鎮戎軍與靈州相接今若棄之則原渭等州益須
設備較其勞費十倍而多則利害之理昭然可驗矣俄
充轉運使四年又獻議於鎮戎軍置屯田務又錄唐安
國鎮制置城壕鎮戎古記石本以進詔從其請俄詣闕
奏事稱旨賜金紫緡錢五十萬復遣涖職又嘗言天下
州郡長吏審官皆據資例而授未為得人自今西川荆
湖江浙福建廣南知州或地居津要或戶口繁庶之處
望親加選任其執政舊臣及給舍以上知州處亦擇官
通判又京朝官當任遠官者率以父母未葬為辭意求
規免謂自今父母委未葬者許請告營辦審官投狀並
明言父母己葬方許依例考課違者並罷其官從之五
年拜工部員外郎兼侍御史知雜事六年遷起居舍人
再為河北轉運使時兩河用兵邊事煩急轉漕之任尤
所倚辦綜繼領其職號為詳練至是眷矚甚厚警急之
際輙資其奏處契丹請和乃遣近臣諭以擢用之意景
德三年召拜戶部員外郎樞密直學士勾當三班院綜
言御史員數至少每奉朝請劾制獄多以他官承之甚
紊彜制望詔兩制以上各舉才堪御史者充三院共置
十員若出使按獄所經州郡官吏能否生民利病刑獄
枉濫悉得察舉四年西幸道出河陽境上時節度王顯
被疾還京以綜權知孟州事未幾召還復出知并州以
政績聞州民乞留優詔嘉奬歸朝知審官院改吏禮二
部郎中充職兼知通進銀臺封駮司大中祥符四年館
伴契丹使因作大雪歌以獻即命同知貢舉以李宗諤
代為館伴使俄權知開封府綜以貴要交結富民為之
請求或託為親屬奏授試秩緣此謁見官司頗紊公政
因建議請加抑止又文武官居遠任而家屬寓京師其
子孫弟姪無賴者望嚴行約束并其交游軰劾罪從之
七年以老疾求典河中真宗以太寧宫廟長吏奉祠綜
艱於拜起慮不克恭事命知廬州明年罷學士授右諫
議大夫八年卒年六十一綜強敏有吏材所至抑挫豪
右振舉文法時稱幹治然尚氣好勝不為物論所許子
建中正中並贊善大夫弟綽淳化三年進士官刑部郎
中
卞衮字垂象益州成都人父震工為詩舉蜀進士渝州
刺史南光海辟為判官蜀平仍舊職會賊杜承褒率衆
圍城援兵不至震躬率士卒且戰且拒為流矢所中創
甚不能臨軍而州兵重傷卷甲宵遁刺史陳文襲不能
遏賊遂入據郡城以偽官厚賄誘震震皆斬其使賊有
東章者本州兵校也因遣人述朝廷威德諭以禍福章
懼且信因伏兵擊其黨類承褒之衆素不為備即時大
潰震與文襲分部餘卒夾攻之賊衆遂平文襲坐陷失
州城削籍為民震以前功得贖以虢州錄事參軍卒太
平興國八年衮登進士第累遷大理評事知將樂縣改
光祿寺丞通判泗州遷著作佐郎廣南轉運司承受公
事俄通判宣州淳化中上命采庶僚中廉幹者給御書
印紙俾書課最仍賜實奉以旌異之衮預焉改太常丞
咸平初遷監察御史為淮南轉運副使同荆湖發運使
以幹職聞就加殿中侍御史入判三司開拆司再為淮
南轉運使兼發運使咸平六年併三司使之職而分置
副貳以衮為刑部員外郎充鹽鐵副使景德初疽發於
背卒年四十五錄其弟扆為臨穎主簿子咸為將作監
主簿衮明敏有吏幹累掌財賦清心治局號為稱職然
性慘毒掊克嚴峻專事捶楚至有大蟲之號真宗嘗謂
近臣曰衮公忠盡瘁無所畏避人罕能及然頃在外任
頗傷殘酷所至州縣纖微之過無所容貸大凡督察部
下糺逖愆違非有大故所宜矜恕官吏自當畏威懷恩
不敢貳過公家之事亦無不濟乃知為吏之方適中為
善也
許驤字允升世家薊州祖信父唐世以財雄邊郡後唐
之季唐知契丹將擾邊白其父曰今國政廢弛狄人必
乘釁而動則朔易之地民罹其災苟不即去且為所虜
矣信以資産富殖不樂他徙唐遂潛齎百金而南未幾
晉祖革命果以燕薊賂契丹唐歸路遂絶嘗擁商貲於
汴洛間見進士綴行而出竊歎曰生子當令如此因不
復行商卜居睢陽娶李氏女生驤風骨秀異唐曰成吾
志矣郡人戚同文以經術聚徒唐擕驤詣之且曰唐頃
者不辭父母死有餘恨今拜先生即吾父矣又自念不
學思教子以興宗緒此子雖幼願先生成之驤十三能
屬文善詞賦唐不識字而罄家産為驤交當時秀彦驤
太平興國初詣貢部與呂蒙正齊名太宗尹京頗知之
及廷試擢甲科解褐將作監丞通判益州賜錢二十萬
遷右贊善大夫五年轉右拾遺直史館改右補闕六年
出為陕府西北路轉運副使會罷副使徙知鄜州召還
為比部員外郎歴知宣昇二州雍熙二年改江南轉運
副使洪吉上供運船水損物主吏懼罪故覆舟鞫獄者
按以欺盜當流死者數百人驤馳往訊問得其情實以
聞多獲輕典優詔褒之又上言劫盜配流遇赦得原還
本鄉讎告捕者多所殺害自今請以隷軍詔可遷正使
端拱初拜主客郎中俄徙知福州累表求還不俟報入
朝召對便殿延問良久改兵部郎中領西川轉運使以
久處外任為辭擢授右諫議大夫就命知益州召歸上
言蜀民浮窳易搖宜擇忠厚者撫之為預備既而李順
叛衆頗服其先見命知審官院遷御史中丞以疾固讓
不許占謝日命坐勞問出良藥賜之曰此朕所服得驗
者後驤以久病不能振職真宗即位改兵部侍郎屢求
小郡養疾因入朝失儀為御史所紏特詔不問命知單
州咸平二年卒年五十七贈工部尚書賜其子宗夀出
身驤雖無他才略而人以儒厚長者稱之宗夀後為殿
中丞
裴莊字端已閬州閬中人曾祖琛後唐昭州刺史祖遠
河東觀察支使父全福鄠縣令莊在蜀以眀經登第歸
宋歴虹縣尉高陵主簿本府召權司理掾轉運使雷德
驤以威望自任嘗巡按至境官屬皆出迎候莊獨視事
本局徐謁道周德驤稱其有守徙權忻州錄事參軍先
是并州偫積軍儲條制甚駿掌出納者嘗十餘人莊代
之獨任其事擢授絳州防禦推官提點并嵐二州緡帛
芻糧改遼州判官仍涖舊局雍熙三年命將巡邊以莊
掌隨軍糧料内客省使楊守一稱薦之授大理寺丞時
遷雲朔降戶於汝洛遣莊安輯之俄通判忻州未上道
會魏咸信出鎮澶州改命通判未踰年咸信表其能遷
太子中允端拱初潘美鎮真定又辟為通判時契丹掠
趙深邊將無功莊上書以為周世宗誅樊愛能何徽二
將遂取淮南克巴蜀願陛下申明紀律無使玩寇又言
緣邊砦柵戌兵既寡戎人易以襲取咸請廢罷以益州
兵會詔建方田莊復上言大役兵師慮生事於邊鄙上
善之淳化三年召訪以邊事稱旨面賜緋魚令授清資
官翊日拜監察御史荆湖南路轉運使未行改三司鹽
鐵判官上疏請給兩省官諫紙又引故事禁屠月勿報
重刑會劉式建議請廢緣江榷務莊力言其非便出為
荆湖北路轉運使五年李順亂蜀命與雷有終並兼陕
路隨軍轉運同兵馬事或言莊本蜀人不宜任此上益
以信之許以便宜事平轉殿中侍御史歴工部司封二
員外郎特召問討賊方略至道二年遣將五路出討李
繼遷莊隂料師出無功因請加恩繼遷俟其倔強拒命
則按甲塞外俘擒未晚既而諸將果敗績俄遷祠部郎
中真宗即位遷度支充河東轉運使上章言慶邠延州
通遠軍咸處邊要請武幹如姚内斌董遵誨者任之又
言田紹斌嘗被疑韓崇業本秦王婿程德元始事晉邸
初甚親近後疎遠外遷皆懷怨望不宜委以戎寄未幾
移知蘇州咸平二年命巡撫江南使還言池州興國軍
得良吏餘無足稱者且言朝廷所命知州通判率以資
考而授至有因循偷安無政術而繼得親民者其素藴
公器有政績者偶緣公坐則黜司冗務真偽莫辨僥倖
滋甚自今望慎選其人勿以資格補授有政績者加以
恩禮是年秋契丹犯塞命為河北轉運使時傅潛統大
軍駐定州北莊屢條奏其無謀略慮或失機會王顯掌
樞密顯與潛俱起攀附頗庇之莊奏至多不報徙知越
州俄傅潛得罪莊因上言顯潛皆非材致誤邊事請行
嚴誅以肅羣議未幾徙知宣州會詔百辟上封直言莊
條列四事一曰去暴征二曰省煩刑三曰擇吏職四曰
敦稼政疏奏詔令開陳其所宜行先後莊對甚悉改司
封郎中景德初安撫兩浙奏能吏二十人慢官者五人
多所升黜又知潞邢二州大中祥符初東封改鴻臚少
卿入判登聞鼓院祀汾隂還太僕少卿為北嶽加號冊
禮副使撰北行記三卷以獻六年出知襄州明年車駕
幸南京莊以逮事太宗恩例授大府卿權判西京留司
御史臺天禧二年入判刑部以疾分司西京郊祀改光
祿卿求歸上都以便醫藥卒年八十一錄其孫慶孫試
將作監主簿莊有吏幹頗無清操慷慨敢言太宗奬其
忠儻多所聽納好為規畫然寡學術嘗建議請置廣聽
院西垣學士聞者嗤之晚年退居製棺櫝以自隨喜接
賓客終日無倦子奐咸平二年進士屯田郎中稷左班
殿直閤門祗候
牛冕字君儀徐州彭城人太平興國三年進士解褐將
作監丞通判郴州徙和州加左贊善大夫遷太常丞知
徐州以勤政聞召歸轉監察御史端拱元年召試文章
遷左正言直史館出知潤州徙泉州未至就命為福建
轉運使加左司諫建議廢邵武軍歸化金坑土人便之
至道初召入進秩兵部員外郎知潭州至郡才數日復
召拜兼侍御史知雜事真宗在東宮冕嘗奉使賜生辰
禮幣即位尚記其名改工部郎中永熙陵復土會闕中
丞命為儀仗使時三司各設官局多不均濟冕請合為
一使分設其貳則事務不煩而辦其後卒用冕議咸平
元年選知益州仍拜右諫議大夫兩川自李順平後民
罹困苦未安其業朝廷緩於矜恤故戍卒乘符昭夀之
虐嘯集為亂冕與轉運使張適委城奔漢州詔遣赴闕
至京兆劾其罪並削籍冕流儋州適為連州參軍冕遇
赦移欽英二州歴鄂海二州别駕淮南節度副使大中
祥符初真宗語宰相曰冕素純善黜棄久矣量宜甄叙
即起知漣水軍俄復為祠部員外郎卒年六十四子昭
儉至殿中丞
張適者太平興國五年進士任藩郡有治績以廉敏稱
為水部員外郎知鄜州獲對太宗喜其詞氣俊邁賜緋
魚旋改京東轉運副使加直集賢院一日三被寵渥時
人榮之徙西川轉運使坐貶後起為彰信軍節度副使
知淮陽軍卒
欒崇吉字世昌開封封邱人少為吏部令史上書言事
調補臨淄主簿會令坐贓貶即命崇吉代之復以書判
優等改舒州團練判官未行留為中書刑房堂後官改
太子右贊善大夫出掌揚州榷務未幾遷殿中丞復為
堂後官兼提點五房公事崇吉明習文法清白勤事至
道初擢度支員外郎度支副使時以堂後官著作佐郎
楊文質為祕書丞提點五房事上召見謂曰汝見擢用
欒崇吉否當自勖勵崇吉俄加祠部郎中真宗時累擢
為江南轉運使代還判刑部兼鼓司登聞院後遷司農
少卿知洪州有司歲歛民財造舟崇吉至奏罷之以疾
徙濠州遷衛尉少卿以將作監致仕卒子二人源虞部
員外郎沂殿中丞
袁逢吉字延之開封鄢陵人曾祖儀仕唐以軍功至黃
州刺史祖光甫尉氏令父蟾大理評事逢吉四歲能誦
爾雅孝經七歲兼通論語尚書周太祖召見發篇試之
賜束帛以賞其精習開寶八年擢三傳第釋褐清江尉
知州王明薦其能就除豐城令明年又與轉運使張去
華條上治状以春秋博士召端拱初遷國子博士度支
推官又判戶部勾院度支憑由理欠司淳化中改戶部
判官歴水部司門員外郎出為西京轉運使轉水部郎
中宰相呂蒙正薦其有經術宜任學官會蜀叛方藉其
吏資授西川轉運使至道初徙荆湖北路時賊方平夔
峡猶聚官軍供饋出於荆楚逢吉憚涉遠不赴軍前計
度坐乏糧餉罷職知夔州會遣使川陕採訪因條上知
州通判有治迹者七人逢吉與朱協李虚已薛顔邵曄
查道劉檢預焉皆賜詔褒諭歴司門庫部二郎中咸平
中復為京東轉運使連知福江陳襄四州大中祥符中
權西京留司御史臺徙知汝州以逮事太祖拜鴻臚少
卿七年卒年六十九逢吉性修謹練逹時務初鄆州牧
馬草地侵民田數百頃牒訴連上凡五遣使按視不決
逢吉受命往則悉還所侵田民咸德之兄及甫歴京東
峡路轉運副使至駕部郎中逢吉子成務至比部員外
郎京東轉運副使從子楚材至虞部員外郎
韓國華字光弼相州安陽人太平興國二年舉進士解
褐大理評事通判瀘州就遷右贊善大夫代還除彰德
軍節度判官遷著作佐郎監察御史雍熙中假太常少
卿使高麗時太宗將北征以高麗接遼境屢為其所侵
命齎詔諭之且令發兵西會既至其俗頗獷驁恃險遷
延未即奉詔國華移檄諭以朝廷威德宜亟守臣節否
則天兵東下無以逃責於是俯伏聽命使還賜緋魚雍
熙三年改右拾遺直史館判鼓司登聞院俄充三司開
拆推官四年判本司遷左司諫充鹽鐵判官淳化二年
契丹請和朝議疑其非實遣國華使河朔以察之既至
盡得其詐以聞每歲後苑賞花三館學士皆得預三年
春國華與潘太初因對自言任兩省清官兼計司職不
得侍曲宴願兼館職即日命並直昭文館後二日陪預
苑宴三司屬官兼直館自國華等始未幾授刑部員外
歴判三司勾院復為鹽鐵判官又為左計判官尋都判
三勾賜金紫改兵部員外郎屯田郎中京東轉運使徙
陕西路舊制川陕官奉緡悉支鐵錢資用多乏國華奏
增其數加都官郎中入判大理寺改職方郎中以詳定
失中命梁灝代之知河南潞州轉運使言其善綏輯供
億幹辦詔奬之景德中假祕書監使契丹又為江南巡
撫入權開封府判官真宗朝陵魏咸信自曺州召入扈
從命國華權州事俄改太常少卿出知泉州大中祥符
初遷右諫議大夫四年代還至建州卒于傳舍年五十
五賜其子珫出身國華偉儀觀性純直有時譽子琚璩
琦並進士及第琦相英宗神宗自有傳
何蒙字叔昭洪州人少精春秋左氏傳李煜時舉進士
不第因獻書言事署錄事參軍入宋授洺州推官太平
興國五年調遂寧令時太宗親征契丹還作詩以獻召
見賞歎授右贊善大夫三遷至水部員外郎通判廬州
時郡中火燔廨舍榷務俱盡蒙假民器貸鄰郡麴米為
酒既而課增倍戶部使上其状詔賚緡錢奬之稍遷司
門巡撫使潘慎修薦其材敏驛召至京因面對訪以江
淮茶法蒙條奏利害稱旨賜緋魚及錢十萬後二日復
對又上淮南酒榷便宜特改庫部後賜錢二十萬因命
至淮右提摠其事自是歲有羡利使還知温州未行留
提舉在京諸司庫務求外任復命知温州坐舉人不當
削一官真宗即位復前資因上言請開淮南鹽禁時卞
衮楊允恭軰方以禁鹽為便共排抑之出知梧州頃之
改水部郎中上所著兵機要類十卷時審官擬知漢陽
軍及引對改知鄂州大中祥符初轉庫部四年加太府
少卿未幾知太平州又知袁州州民多采金蒙建議請
以代租税上曰若此則農廢業矣不許俄徙濠州六年
上表謝事授光祿少卿致仕命未下卒年七十七
慎知禮衢州信安人父温其有詞學仕錢俶終元帥府
判官知禮幼好學年十八獻書于俶署校書郎未幾命
為掌書記宋初介俶子惟濟入覲歸署營田副使太平
興國三年從俶歸朝授鴻臚卿歴知陳州興元府知禮
母年八十餘居宛邱懇求歸養退處十年縉紳稱其孝
及母服除表請納祿至道三年以工部侍郎致仕知禮
自幼至白首歲讀五經周而後止每𨳩卷必正衣冠危
坐未嘗少懈焉咸平初卒年七十七子從吉
從吉字慶之錢俶之婿也為元帥府長史歸宋歴將作
少監會擇朝士有望者補少列改太子右庶子真宗升
儲換衞尉少卿真宗即位復為右庶子遷詹事從吉自
歸朝居散秩幾三十年頗以文酒自娱士大夫多與之
游景德初上言求領事務判刑部頗留意法律條上便
宜天下所奏成案率多紏駮取本司所積負犯人告身
鬻之以市什器大中祥符初改授衞尉卿紏察在京刑
獄拜右諫議大夫判吏部銓初選人試判多籍地而坐
從吉以公錢市筦席給之臨事敏速勤心公家所至務
皦察多請對陳事上謂其無隠八年改給事中權知開
封府既受命召戒之曰京府浩穰凡事太速則誤太緩
則滯惟須酌中耳請屬一無所受才數月有咸平縣民
張斌妻盧氏訴姪質被酒詬悖張素豪族質本養子而
証左明白質賄于吏從吉子大理寺丞銳時督運石塘
河往來咸平為請于縣宰斷復質劉姓第令與盧同居
質洎盧迭為訟縣聞於府從吉命戶曺參軍呂楷就縣
推問盧之從叔虢略尉昭一賂白金三百兩於楷楷久
不決盧兄文質又納錢七十萬于從吉長子大理寺丞
鈞鈞以其事白從吉而隠其所受盧又詣府列訴即下
其事右軍巡院昭一兄澄嘗以手書逹錢惟演云寄語
從吉事逮鈞銳請緩之從吉頗疑懼密請付御史臺即
詔御史王竒直史館梁固鞫之獄成從吉坐削給事勒
停惟演罷翰林學士楷鈞免官配隷衡郢州銳文質皆
削一官澄昭一並決杖配隷又高清者庫部郎中士寵
之子景德中舉進士宰相寇凖以弟之女妻之寇氏卒
故相李沆家復婿之歴官以賄聞頗恃姻援驕縱被服
如公侯家以是欺蠧小民知太康縣民有詣府訴家産
者清納其賄時已罷任即逃居他所銳嘗就清貸白金
七十兩清以多納賄賂事將敗求以為助時方鞫盧氏
獄從吉請對發其事欲以自解逮清等繫獄命比部員
外郎劉宗吉御史江仲甫劾之清枉法當死特杖脊黥
面配沙門島銳又削衞尉寺丞從吉坐首露在已發當
贖銅特削諫議大夫天禧三年起為衞尉卿明年判登
聞鼔院坐與寇凖善以光祿卿致仕未幾卒年七十從
吉喜為詩時有警語兼工醫術子孫登仕者甚衆第進
士升朝曳朱紱數人家富於財尤能治生多作負販器
僦賃以至鬻棺櫝於市又善為饌具分遺權要晚年進
趨彌篤以至于敗物論鄙之子鏞金部度支員外郎祕
閣校理楷太常博士
論曰八政之首食貨以國家之經費不可一日而無也
然生之有道而用之有節則存乎其人焉爾張鑑將命
西蜀處制得宜庶乎可與行權者也子輿裁損經制索
湘議罷鬻茶許驤謹守儒行知禮篤信經學國華不辱
君命皆有足稱者焉太初自謂逹性命之藴而卒流於
釋老之歸文寶久任邊郡而不免以生事蒙絀劉綜著
勞朔易而短於經術從吉勤於公務而疎於訓子固未
得為盡善也自餘諸子之翰虧潔白之操卞衮乏仁恕
之道冕之棄其城守坦之疎於輔導則君子所不取也
宋史卷二百七十七
