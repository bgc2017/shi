宋史卷一百五十九
元中書右丞相總裁托克托等修
選舉志第一百十二
選舉五(銓法下)
遠州銓(補蔭流外補)
川峽閩廣阻遠險惡中州之人多不願仕其地初銓格
稍限以法凡州縣幕職每一任近即一任遠川峽廣南
及沿邊不許挈家者為遠餘悉為近既分川峽為四路
廣南廣西為二路福建一路後增荆湖南一路始立八
路定差之制許中州及土著在選者隨意就差名曰指
射行之不廢太平興國初選人孟巒擬賓州錄事參軍
詣匭訴冤坐流海島自是得遠地者不敢辭既而詔川
峽嶺南福建注授計程外給兩月期違則本州不得放
上遣送闕下除籍不齒或被疾則所至陳牒長吏按驗
付以公據廢痼末損則條狀以聞雍熙四年又詔選人
年六十勿注遠地非土人而願者聽凡任廣蜀福建州
縣並給續食初嶺南闕官往往差攝至是詔州長吏試
可者選用之罷秩奏送闕下與出身淳化間又詔嶺南
攝官各路惟許選二十員以承乏餘悉罷歸始令嶺南
幕職許携族行受代不得寄留至道初申詔劒南州縣
官不得以族行敢有妄稱妻為女奴携以之官除名初
榮州司理判官鄭蛟冒禁携妻之任會蜀賊李順構亂
其黨田子宣攻陷城邑而蛟捕得之擢為推官至是知
梓州張雍奏其事上命戮蛟而有是詔咸平間以新恩
循梅四州瘴地選荆湖福建人注之吏部銓擬官悉標
其過犯自是凡注惡地令不須書又詔規避遐遠違期
受代勘鞫責罰就移遠地神宗更制始詔川峽福建廣
南之官罷任迎送勞苦其令轉運司立格就注免其赴
選於是八路自常選知州而下轉運司置員闕籍具書
應代時日下所部郡衆示之凡見任距受代半年及巳
終更者許用夲資序指射有司受而閱之定其應格當
差者上之審官東院流内銓審覆如令即奏聞降勑若
占籍本路或游注此州皆從其便惟不許官本貫州縣
及隣境其參擬銓次悉如銓格無願注者上其闕審官
而在選者射之武臣之屬西院三班院者令樞密院放
此具制後荆湖南亦許就注或言土人知州非便法應
遠近迭居而川人許連任本路常獲便家實太偏濫王
安石曰分遠近均勞佚也中州士不願適遠四路人樂
就家便用新法即兩得所欲況可以省吏卒將迎官府
浮費邪何正臣又言蜀人之在仕籍者特衆今自郡守
而下皆得就差一郡之官土人大半寮寀吏民皆其鄉
里親信難於徇公易以合黨請收守令闕歸之朝廷而
他官兼用土人量立分限庶經久無弊兼聞差注未至
盡公願許提刑司索案牘究察之奏上法不為改但申
嚴提刑司互察之法元祐初御史上官均言定差不均
之弊有七諸路赴選中試乃差八路隨意取射一也諸
路吏部待試需次率及七年方成一任八路就注若及
七年巳更三任二也八路雖坐停罷隨許射注其待次
者又許權攝禄無虛日而吏選無愆犯亦大率四年方
再得禄四也土人得射奏名者免試就注家便年高力
憊不復望進往往營私廢職五也任久知識既多士人
就射本路不無親故請託六也八路監司地遠而專設
漫滅功過名次人亦不敢爭校故有力者多得優便而
孤寒滯却七也請併八路差盡歸吏部為便既而吏部
亦請用常格差除遂悉歸之銓紹聖復行舊制且許八
路人廕補出官即轉運司試中注闕重和間臣僚又言
其弊轉運以軍儲吏禄供饋支移為巳責而視差注為
末務往往付之主案吏胥定擬而簽廳視成書判而巳
注闕之高下視賄之厚薄無賂則定差之牘脱漏言詞
隠落節目及其上部必致退却參會重上又半歲矣以
是闕多而不調者衆宜督典領之官歲終取吏部退難
有無多寡為之課而賞罰之庶可公注擬而絶吏賕乃
命立考課法建炎初詔福建二廣闕並歸吏部惟四川
仍舊制初累朝以廣南地遠利入不足以資正官故使
舉人兩與薦選者試刑法於漕司以合格者注攝兩路
謂之待次攝官更兩任無過則錫以真命至是雖歸之
吏部踰年無願就者復歸漕司自神宗朝宗室不許調
川陜官至是宗室多避難入蜀乃聽於四路注擬六年
詔川陜轉運司每季孟月上旬集注為定法焉八年直
學士院勾龍如淵上疏謂行都去蜀萬里而比歲窠闕
歸之朝廷寒遠之士困抑者衆願參酌前制稍還漕銓
之舊立為定格使與堂除不相侵紊遂命以小郡知州
監以下仍付漕司差注其選人改官詣司公參理為到
部人稱便焉
補蔭之制凡奏戚屬太皇太后皇太后皇后本服期親
奉禮郎大功守監簿小功初等幕職官(元豐前試大理評事)緦麻
知令錄(元豐前試校書郎)異服親亦如之有服女之夫則本服
大功以上女夫知令錄小功判司主簿或尉緦麻試監
簿周功女之子知令錄孫及大功女之子判司主簿或
尉曾孫及大功女之孫小功女之子並試監簿其非所
生子若孫各降一等緦麻女之子試監簿每祀南郊誕
聖節太皇太后皇太后並錄親屬四人皇后二人非遇
推恩而特旨賜官不用此法凡諸妃期親守監簿餘判
司主簿或尉異姓親試監簿婉容以上有服親才人以
上小功親並試監簿凡大長公主長公主公主夫之期
親判司主簿或尉餘試監簿子補殿中丞孫光禄寺丞
壻太常寺太祝外孫試銜知縣凡親王壻大理評事外
孫初等職官女之子壻試監簿宗室緦麻以上女之夫
試銜知縣袒免判司主簿或尉其願補右職依換官法
奉禮郎即右侍禁幕職官即左班殿直知令錄即右班
殿直判司主簿尉即奉職試監簿即借職凡文臣三公
宰相子為諸寺丞期親校書郎餘親(本宗大功至緦麻服者)以屬
遠近補試銜使相參知政事樞密院使副使宣徽使子
為太祝奉禮郎期親校書正字餘親補試銜節度使僕
射尚書太子三少御史大夫文明殿學士資政殿大學
士子校書郎正字期親寺監主簿餘親試銜三司使翰
林資政殿侍講龍圖閣學士樞密直學士太常宗正卿
中丞丞郎留後觀察使内客省使子正字期親寺監主
簿餘親試銜及齋郎兩省五品龍圖閣直學士待制三
司副使知雜御史子寺監主簿期親試銜餘親齋郎諸
司大卿監子寺監主簿期親試銜小卿監兼職者子試
銜期親齋郎凡武臣宰相子為東頭供奉官使相知樞
密院子為西頭供奉官期親皆左侍禁餘屬自左班殿
直以下第官之樞密使副使宣徽節度使子西頭供奉
官期親右侍禁餘屬自右班殿直以下第官之六統軍
諸衛上將軍節度觀察留後觀察使内客省使子右侍
禁期親右班殿直餘屬三班奉職以下第官之客省使
引進防禦使團練使四方舘使樞密都承旨閤門使子
右班殿直期親三班奉職餘屬為差使殿侍諸衛大將
軍内諸司使樞密院諸房副承旨子三班奉職期親借
職餘屬為下班殿侍諸衛將軍内諸司副使樞密分房
副承旨子為三班借職凡兼職在舘閣校理檢討王府
記室翊善侍講三司主判官開封府判官推官江淮發
運諸路轉運始許奏及諸親提點刑獄惟許奏男其嘗
以贓抵罪得復故官文臣至郎中及員外郎任館閣職
武臣至諸司副使諸衛將軍者止許廕子若孫一人尚
在謫籍者弗預太祖初定任子之法臺省六品諸司五
品登朝嘗歴兩任然後得請始減歲補千牛齋郎員額
齋郎須年貌合格誦書精熟乃得奏太宗踐極諸州進
奏者授以試銜及三班職初推恩授散試官者不得赴
選太平興國二年乃詔授試銜等人特定七選集歲為
定令凡誕聖節及三年大祀皆聽奏一人而淳化改元
恩文班中書舍人武班大將軍以上並許廕補如遇轉
品許更蔭一子由是奏薦之恩始廣每誕聖節朝臣多
請奏疏屬不報至道二年始限以翰林學士兩省五品
尚書省四品以上賜一子出身此聖節奏薦例也先是
任子得攝太祝奉禮未幾即補正員帝謂膏粱之子不
十年坐致閨籍是年悉授同學究出身赴選集真宗東
封祀汾隂進奉人巳官者進秩未官者令翰林試藝與
試銜齋郎借職公主郡縣主以下諸親外命婦入内者
亦有恩慶而東封恩則提點刑獄朝臣使臣皆得奏一
人奏戚屬舊無定制有求補閤門祗候者真宗以宣贊
之職非可以恩澤授乃詔自今求叙遷者至殿直止大
中祥符二年以門廕授京官年二十五以上求差使者
令於國學受業及二年審官院與判監官考試其業及
以名聞内諸司使副授邊任官者陛辭時許奏子詔樞
密院定其制凡妄名孫及從子為子求蔭者坐之七年
帝幸南京詔臣僚逮事太祖者賜一子恩澤令翰林學
士李維等定自給諫觀察使以上得請初轉運使辭日
許奏一人天禧後惟川廣福建者聽餘路再任始得奏
又詔承天節恩例所蔭子孫不許以他親及巳食禄者
特許西京分司官郊禋奏廕一子自是分務西洛者得
以為例南京則否仁宗慶歷中裁損奏補入仕之路凡
選人遇郊赴銓試其不赴試亦無舉者永不預選罷聖
節奏廕恩學士以下遇郊恩得奏大功以上親再遇郊
得奏小功以下親郎中帶職員外郎初遇郊蔭子若孫
再郊及期親四遇郊聽蔭大功以下親初得奏而年過
六十無子孫廕期親其皇親大將軍以上妻再遇郊亦
許之武臣蔭例倣此凡蔭長子孫皆不限年諸子孫須
年過十五若弟姪須過二十必五服親乃許巳嘗蔭而
物故者無子孫禄仕聽再蔭自是任子之恩殺矣英宗
即位郡縣致貢奉人悉命以官知諫院司馬光建言監
司太守遣親屬奉表京師不問官職高下親屬近遠推
恩至班行幕職權知州軍或所遣非親亦除齋郎及差
使殿侍此盖國初承五代姑息藩鎮之弊因循不革爵
禄夲待賢才今此等受官誠為大濫縱不能盡罷其人
若五服内親等第授以一官其無服屬量賜金帛庶少
致濫官之失然詔令巳行不從其議時方患官宂言者
皆謂由三歲一磨勘其進甚亟易至高位故獲蔭者衆
乃令待制以上自遷官後六歲無故則復遷之有過益
展年至諫議大夫止京朝官四歲磨勘至前行郎中止
少卿監限七十員員有闕以前行郎中久次者補之少
卿監以上遷官聽旨仁宗雖罷聖節恩而猶行之妃主
神宗既裁損臣僚奏蔭以宫掖外戚恩尤濫故稍抑之
舊諸妃遇聖節奏親屬一人間一年許奏二人郊禮許
奏一人嬪御每遇郊奏一人兩遇聖節與一奏後定諸
妃每遇聖節幷郊許奏有服親一人淑儀充儀婕妤貴
人遇郊許奏小功以上親一人位號别而資品同者許
比類奏薦舊公主每遇聖節郊禮奏夫之親屬一人公
主生日許奏一人後罷生日恩所奏須有服親皇親妻
兩遇郊許奏期親一人後罷奏舊郡縣主遇郊許奏親
生子右班殿直若庶子及其夫之親兩遇郊許奏借職
一人後親子惟注幕職孫若庶子兩遇郊方許奏一人
夫之親屬勿奏舊臣僚之妻為國夫人者得遺表恩後
除之妃嬪公主以下非有服親之壻不許奏既而曾布
等又言臣僚陳請恩澤宜有定制乃許見任二府歲乞
差遣一人宰臣樞密使兼平章事因事罷者陳乞轉官
一人指射差遣二人餘執政官並各一人待制以上乞
差遣遷學士者又一人三路廣桂安撫使知成都府梓
州差遣一人親孫子循一資廣南轉運提點刑獄奏子
孫或期親合入官一人成都梓利夔路差遣一人子孫
循一資中書檢正官樞密院檢詳官至員外郎在職及
二年遇大禮許補親屬中書堂後官提點五房官雖未
至員外聽奏補邕宜欽極邊烟瘴知州聽奏子孫一人
凡因戰陣物故及殁於王事許官其子孫又功臣繪像
之家如無食禄人則許特奏子孫一人入官既定銓試
法任子中選者得隨銓擬注其入優等往往特旨賜進
士出身元祐元年詔諸軍致仕停放人其遺表恩該及
子而過五年自陳者慮有冒濫毋推恩職事官卿監以
下應任子者須官至朝奉郎乃許奏三年定宰臣執政
初遇郊許奏本宗異姓親各一人次遇郊奏數如初願
用其恩與有官人則許轉官并循資或乞差遣惟不得
轉入朝官循入支掌應奏承務郎殿直以上許換升一
任不得升入通判餘官三遇郊許奏有官人舊制應奏
兩人止者次郊止許奏有官人其後遇郊更合補蔭者
並準此為間隔之次巳致仕而遇大禮應奏補者再奏
而止宣仁太皇太后諭輔臣曰近巳裁減入流本家恩
澤宜減四分之一吕公著等曰陛下臨朝同聽斷本殿
恩澤自不當限數先求所定止與皇太后同等豈可更
損宣仁曰裁減恩澤凡自上而始則均一矣乃詔曰官
宂之患實極於今苟非裁入流之數無以清取士之原
吾以眇身率先天下今後每遇聖節大禮生辰合得親
屬恩澤並四分減一皇太后皇太妃同之哲宗既親政
詔復舊凡乞致仕而不願轉官者中大夫至朝奉郎及
諸司使許奏補本宗有服親一人自奉議郎内殿承制
以下許與有服親一人恩例惟中大夫中散大夫諸司
使帶遙郡者蔭補外仍與有服親恩例若致仕未受勑
而身亡者在外以陳乞至門下省日在京以得旨日亦
許乞有服親恩例一人初任子法以長幼為序若應奏
者有廢疾或嘗犯私罪至徒或不肖難任從仕許越奏
其次至是始刪去格令長幼為序四字五年定親王女
郡主蔭補法遇大禮許奏親屬一人所生子仍與右班
殿直兩遇奏子或孫與奉職即用奏子孫恩廻授外服
親之夫及夫之有服親者有官人轉一官毋得升朝選
人循一資無官者與借職須期以下親乃得奏吏部言
皇太妃遇大禮以應奏恩與其親屬而服行不應法詔
用皇后緦麻女之子為比補借職舊法母后之家十年
一奏門客而太妃未有法紹聖初詔皇太妃用興龍節
奏親屬恩廻授門客自是太后每及八年太妃十年奏
門客一名與假承務郎許參選如年數未及凡恩皆毋
回授元符後命婦生皇子許依大禮奏有服親三品以
上三人宗室緦麻親許視異姓蔭孫凡蔭補異姓惟執
政得奏如簽書樞密院事雖依執政法而所蔭即不理
選限後因轉官礙止法者許回授未仕子孫而貪冒者
又請回授異姓有司每沮止之然亦多御筆許特補政
和間尚書省定回授格謂無官可轉或可轉而官高不
欲轉或事大而功效顯著為一格許奏補内外白身有
服親官有止法不可轉功績次著為一格許奏本宗白
身袒免親官不甚高而功績大為一格許奏本宗白身
有服親官不甚高功不甚大為一格而分為三一與内
外有官有服親一與有官有服本宗親一與有官有服
者之子孫凡為六等宣和二年殿中侍御史張汝舟言
今法所該補奏與先朝同昔之官至大夫歴官不下三
五十年而今閱三五年有已至大夫者矣諸翼將軍至
武翼郎須出官三十年方許奏補今文武官奏補未嘗
限年此太濫也至若中大夫以下及武功武翼大夫巳
求致仕而不及受勑乃格其恩於是有身謝而未受勑
者其家或至匿哀須限然不及親受而不與霑恩者多
矣此太吝也欲自今中大夫至帶職朝奉郎以上雖遇
郊恩入官不及二十年皆未許蔭補雖巳經奏薦再遇
郊恩年仍未及者亦寢其奏庶抑其濫至於文武官及
大夫以上嘗求休致而身謝在出勑前欲並許奏蔭以
補其不及尚書省文武官致仕雖不及受勑若無曾受
廕人自有遺表恩又寺監長貳至開封少尹係用職事
蔭補不合限年餘從之崇寧以來類多泛賞如曰應奉
有勞獻頌可采職事脩舉特受特轉者皆無事狀可名
而直以與之孟昌齡朱勔父子童貫梁師成李邦彦等
凡所請求皆有定價故不三五年選人有至正郎或員
外帶職小使臣至正副使或入遥郡横行者而蔡京拔
用從官不論途轍一言合意即日持槖又優堂吏往往
至中奉大夫或換防禦觀察使由此任子百倍欽宗即
位赦恩覃轉惟許宗室其文武臣止令回授有官有服
親且詔非法應回授及特許者毋錄用高宗中興重定
補蔭法内外臣僚子孫期親大功以下及異姓親隨文
武各有等秩見職官志建炎元年詔宰執子弟以恩澤
任待制以上者並罷紹興四年詔文武大中大夫以上
及見帶兩制職名依舊不限年内無出身自授官後以
及十五年年及三十不係宫觀責降之人聽依條補蔭
七年中書舍人趙思誠言孤寒之士名在選部皆待數
年之闕大率十年不得一任今親祠之歲任子約四千
人是十年之後增萬二千員科舉取士不與焉將見寒
士有三十年不得調者矣祖宗時仕至卿監者皆實以
年勞功績得之年必六十身不過得恩澤五六人厥後
私謁行横恩廣有年未三十而官至大夫者員數比祖
宗時不知其幾倍而恩例未嘗少損有一人而任子至
十餘者此而不革實蠧政事望議革其弊會思誠去國
議遂寢舊法惟贓罪不許任子新令併及私罪徒有司
以為拘礙者多遂罷新令又詔宰執侍從致仕遺表惟
補緦麻以上親毋及異姓二十二年以武臣多出軍中
爵秩高而族姓少凡有薦奏同姓皆期功異姓皆中表
閭巷之徒附會以進命須經統轄長官結罪保明詭冒
者連坐之帝於后妃補蔭每加裁抑詔后族不得任從
官孝宗即位思革冗官初詔百官任子遇郊恩權免奏
薦年七十人遇郊不許奏子俄又詔未奏者許一名隆
興元年以張宋卿言蔭補冗濫立為定法凡員外轉正
郎正郎轉侍從卿監之至中大夫每初遇郊則聽任一
子再經則不許復請遺表之恩各減其一減年之類亦
去其半至府史之屬武功之等亦倣此差降之乾道三
年詔非泛補官如宗室戚里女夫捧香異姓上書獻頌
隨奉使補官陣亡女夫異姓給使減年之類轉至合奏
薦官候致仕與奏一名嘗奏者不再奏四年詔宗室袒
免親諸衛將軍武功大夫至武翼郎以上遇大禮奏補
親屬並依外官法著為令九年詔文臣帶職員外郎及
武翼大夫以上生前未嘗奏薦者與致仕恩澤一名即
巳嘗奏薦而被蔭人身亡許再請應朝奉郎武翼郎以
上補授及三十年者亦與一名又詔武臣嘗任執政官
遇郊聽補文資於是恩數視執政者亦得之蓋戚里宗
王與夫攀附之臣皆爭以文資禄其子不可復正矣自
隆興著酬賞實歴對用轉官之法遷官稍緩至是郊恩
之奏視為減半然猶未大艾也淳熙九年始詔減任子
員數自宰相執政侍從卿監正郎員外郎分為五等每
等降殺以兩酌中定為止數武臣如之宰相十人執政
八人侍從六人中散大夫至中大夫四人帶職朝奉郎
至朝議大夫二人通減三分之一於是冗濫漸革寧宗
慶元中立補蔭新格自使相以下有差文臣中大夫武
臣防禦使以下不許遺表推恩嘉泰初以官冗恩濫凡
宗女夫授官者依舊法終身止任一子兩府使相不得
以郊恩奏門客著為令
凡流外補選五省御史臺九寺三監金吾司四方館職
掌每歲遣近臣與判銓曹就尚書同試律三道中者補
正名理勞考三館秘閣楷書皆本司試書札中書覆試
補授後以就試多懷挾傳授乃鎖院廵搜糊名凡試百
司吏人問律及疏既考合格復令口誦所對以防其弊
其自叙勞績臣僚為之陳請特免口誦謂之優試得優
試者率中選後遂考試百司人歲以二十人為額毋得
僥倖求優試為職掌者皆限年授外州司戸勒留有至
諸衛長吏兩省主事者學士審官審刑院登聞檢鼓院
糺察刑獄司皆選取諸司吏人或以年限或理本司選
然中書制勑及五院員闕多即遣官特試書劄驗視材
質制勑院須堂後官以下親屬五院須父祖有官者樞
密院亦如之惟本院試驗宣徽院三司各省閤門三班
院皆本司召補至其首者出職凡出職者樞密院三司
皆補借職以上餘或補州縣内廷諸司主吏三司大將
亦有補三班借職者中書主事以下三司勾覆官以上
各帶諸州上佐樞密院主事以上皆帶同正將軍餘多
帶遠地司戶簿尉先是勒留出官及選限皆無定制其
隷近司有裁三二年即堂除外官者咸平末命翰林學
士承旨宋白與兩制御史中丞同詳定之白等請令中
書㳂堂五院行首副行首依舊制補三班通引堂門直
省發勑驗使臣遇闕依名次補正名三年授勒留官遇
恩則一年授後七年出官宣徽院貼房至都勾押官軍
將至知客押衙各六等並以次補至勾押官押衙及五
年以上出官補三班或簿尉學士院孔目官補正三年
授勒留官遇恩一年授後五年出官驅使官補正四年
授勒留官遇恩二年授後八年出官三館孔目官書直
庫表奏守當官四年授勒留官遇恩二年授後守當官
八年書直庫表奏官七年孔目官六年出職其職遷補
者許通計年考有奉錢官者更留三年典書楷書五選
集準格三館入流歲數巳少無得以諸色優勞減選閤
門客省承受驅使官轉次第並依本司舊例補正名四
年授勒留官遇恩則二年授後七年出授簿尉其行首
並如舊制審刑院本無職掌名額於諸司選差正名令
不以有無勒留審官五年審刑三年出官以前諸司請
自令勒留並比七選集授官例赴選日不以州縣地望
為資叙從之後又定客省承受行首歲滿補殿直奉職
御書院翰林待詔書藝祗候十年以上無犯者聽出職
太祖嘗親閱諸司流外人勒之歸農者四百人開寳間
詔流外選人經十考入令錄者引對方得注擬驅使散
從官伎術人資考雖多亦不注擬堂後官多為姦贓欲
更用士之在令錄簿尉選者充之或不屑就而所選不
及數乃如舊制雍熙時以堂後官充職事官入謝外不
赴朝參見宰相禮同胥吏端拱初以河南府法曹參軍
梁正辭楚丘縣主簿喬蔚等五人為將作監丞充中書
堂後官拔選人授京官為堂吏自此始
宋史卷一百五十九
