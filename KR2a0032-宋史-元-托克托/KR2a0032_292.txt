宋史卷二百九十二
元中書右丞相總裁托克托等修
列傳第五十一
李諮程戡夏侯嶠盛度
丁度張觀鄭戩明鎬
王堯臣孫抃田况
李諮字仲詢唐趙國公峘之後峘貶死袁州因家新喻
遂為新喻人諮幼有至性父文捷出其母諮日夜號泣
食飲不入口父憐之而還其母遂以孝聞舉進士真宗
顧左右曰是能安其親者擢第三人除大理評事通判
舒州召試中書為太子中允直集賢院歴三司開封府
判官再遷左正言出為淮南轉運副使帝幸亳以勞遷
尚書禮部員外郎會江南饑徙江東轉運副使為度支
判官擢知制誥宼準數改諮所擬制辭諮不樂以父留
鄉里請外遂出知荆南會翰林學士闕宰相擬他官帝
曰不如李諮遂為學士仁宗即位超遷本曹郎中權知
開封府數月權三司使拜右諫議大夫嘗奏事兩宮曰
天下賦調有定今西北寢兵且二十年而邊餽如故戍
兵雖未可減其末作浮費非本務者宜一切裁損以厚
下即詔諮與御史中丞劉筠等同議冗費以景德較天
禧計所減得十分之二時陜西緣邊數言軍食不給度
支部内錢不足支月奉章獻太后憂之命呂夷簡魯宗
道張士遜與諮等經度其事諮曰舊法商人入粟邊郡
算茶與犀象緡錢為虛實三估出錢十四文坐得三司
錢百文諮請變法以實錢入粟實錢售茶三者不得相
為輕重既行而商人果失厚利怨謗蠭起諮以疾累請
郡改樞密直學士知洪州行數月而御史臺鞫吏王舉
勾獻私商人多請慈州礬會計茶法不折虚費錢妄稱
增課百萬緍以覬恩賞諮坐不察奪職久之進給事中
知杭州復樞密直學士知永興軍衣冠子弟恃蔭無頼
者諮悉杖之境内肅然還勾當三班院坐舉吏降左諫
議大夫權三司使事是歲禁中火倉卒營造應辦舉集
進尚書禮部侍郎拜樞密副使數月遭父喪起復遷戸
部侍郎知諫院事是時榷茶法寖壊乃詔諮蔡齊等更
議之諮以前坐變法得罪固辭不許於是復用諮所變
法語具食貨志卒贈右僕射諡憲成諮性明辨周知世
務其處煩猝常若閒暇吏不敢欺在樞府專務革濫賞
抑僥倖人以為稱職無子以族子為後
程戡字勝之許州陽翟人少力學舉進士甲科補涇州
觀察推官再遷祕書丞通判許州曹利用貶戡以利用
壻降通判蘄州徙虔州州人有殺母暮夜置尸他人之
門以誣仇者獄已具戡獨辯之正其罪以尚書屯田員
外郎知歸州召為侍御史三司度支判官寳元初忻代
地震壊城郭廬舍死傷甚衆命戡安撫頗以便宜從事
改起居舍人知諫院遷兵部員外郎兼侍御史知雜事
三司戸部副使擢天章閣待制陜西都轉運使未幾知
渭州陜西有保毅軍人苦其役戡奏曰保毅在鄉兵外
不黥而有籍所以佐邊備也巳隷保捷而保毅籍如故
州縣以供力役率困憊至破析財産售田者猶數戸出
一夫民不勝苦因詔私役保毅者以計傭律坐之進樞
密直學士知成都府坐常保任貝州張得一得一伏誅
奪職出知鳳翔府尋徙河中御史中丞張觀辯之復為
樞密直學士知永興軍徙瀛州四遷給事中契丹使過
稱疾求著帽見戡使謂曰有疾可毋相見見當如禮使
者語屈冠而見人言歲在甲午蜀且有變孟知祥之割
據李順之起而為盜皆此時也仁宗自擇戡再知益州
遷端明殿學士召見慰遣至彭州民妄言有兵變捕斬
之守益州者以嫌多不治城堞戡獨完城浚池自固不
以為嫌也召拜參知政事奏禁蜀人妖言誣民者避宰
相文彦博親改尚書戸部侍郎樞密副使數與宋庠爭
議諫官御史皆論之戡亦自請罷除吏部侍郎觀文殿
學士兼翰林侍讀學士同羣牧制置使尋拜宣徽南院
使鄜延路經略安撫使判延州英宗即位以安武軍節
度使留再任初覃恩蕃官例不序遷至是用戡奏始皆
得遷又請首領有戰功材武皆得召見選補為蕃官延
州夾河為兩城雉堞頗卑小敵登九州臺則下瞰城中
戡調兵夫大增築之横山酋豪怨諒祚欲率其屬叛取
靈夏來求兵為援戡言豺虎非自相搏則未易取也癰
疽非其自潰則未易攻也諒祚久悖慢宜乘此許之所
謂以蠻夷攻蠻夷中國之利也會英宗不豫大臣重生
事不報言者請選大臣帥永興屯重兵以制五路敇戡
具利害以聞戡以為四路距永興皆十數驛設有警使
聽節制則不及事矣且關中財賦不贍宿軍多何以給
之治平初命宦官王昭明等領四路蕃部事戡曰蕃部
所以亡去苦邊吏苛暴為西人誘略爾今昭明等徒能
呼召首領犒以牛酒恐未足以結其心也而甚動邊聽
宜更置路分鈐轄都監各部一將兵兼沿邊廵檢使無
復專蕃部事從其奏夏人遣使入貢僣漢官移文于州
稱其國中官曰樞密戡止令稱使副不以官稱樞密曰
領盧方許之戡告老章累上終弗聽遣使以手詔問勞
賜茶藥黃金乃再上章曰臣老疾劇矣高奴屯勁兵為
要地豈養病所耶召還道卒贈太尉諡康穆戡以在邊
安重習事治不近名然不為言者所與或傳戡交通宦
官閻士良至令妻出見之
夏侯嶠字峻極其先幽州人高祖秀為濟州鉅野鎮遊
奕使因家焉父浦梁開平中以明經至棣州錄事參軍
嶠幼好學弱冠以詞賦稱周相李榖延至門下又依西
京留守向拱攝伊陽令拱移安州又令攝錄事參軍太
平興國初舉進士甲科解褐大理評事通判興州累遷
右贊善大夫從征太原督芻糧于河朔遷殿中丞通判
邠州歲滿拜監察御史通判興元府進秩殿中丞雍熙
二年代還對便殿太宗語有司曰此人朕自知其材行
勿須奏擬即日改左補闕直史館賜緋魚會王師護邊
乘傳督河間餫道就命知莫州踰月徙洪州改起居郎
真宗在襄邸太宗擇朝士謹厚者為官屬即召入為翊
善賜金紫加直昭文館真宗尹京府命兼推官加司封
員外郎東宮建復兼中舍遷工部郎中及嗣位拜給事
中知審刑院數月擢樞密院副使咸平元年以戶部郎
中罷二年始建講讀之職命嶠為翰林侍讀學士及楊
徽之卒又命兼祕書監是秋江浙饑命為江南廵撫使
所過疏理刑訟存問耆老務從寬簡人以為便使還采
病民二十餘事上之亟詔釐革又判吏部選事嶠善鼓
琴好讀莊老書淳厚謹慎居官無過失真宗尤愛重之
多所詢訪每以善人目之素好道留意養生少疾景德
元年五月以選人俟對崇政殿暴中風眩亟詔取金丹
上尊酒餌之肩輿還第遣内侍召外内名醫診視其夕
卒年七十二詔贈兵部尚書賵賜外增賜白金三百兩
給葬錄其子大理寺丞晟為太子中舍孫恭為奉禮郎
姪孫蔚賜同學究出身嶠在近侍恩遇甚渥卒後數月
畢士安為相撫坐歎曰使夏侯君在吾豈先據此位有
集十五卷大中祥符初晟上漢武封禪圖繢金匱玉匱
石䃭石距之狀咸有注釋上覽而善之至駕部員外郎
恭至太子中舍
盛度字公量世居應天府後徙杭州餘杭縣曾祖璫仕
錢氏為餘杭縣令父豫從錢俶入朝終尚書度支郎中
度舉進士第補濟隂尉選為封邱主簿改府倉曹參軍
為光禄寺丞御史臺推勘官改祕書省祕書郎試學士
院為直史館三司戸部判官累遷尚書屯田員外郎契
丹宼邊從幸大名數上疏論邊事奉使陜西因覽疆域
參質漢唐故地繪為西域圖以獻改開封府判官坐決
獄失實降監洪州税起知建昌軍三司鹽鐵判官改起
居舍人知制誥度嘗奏事便殿真宗問其所上西域圖
度因言酒泉張掖武威燉煌金城五郡之東南自秦築
長城西起臨洮東至遼碣延袤萬里有郡有軍有守捉
襟帶相屬烽火相望其為形勢備禦之道至矣唐始置
節度後以宰相兼領用非其人故有河山之險而不能
固有甲兵之利而不能禦今復繪山川道路壁壘區聚
為河西隴右圖願備上覽真宗稱其博學後遷右諫議
大夫權知開封府以疾不拜改會靈觀判官入翰林為
學士加史館修撰歴兵部郎中景靈宮副使宼準罷相
度以交通周懷政出知光州乾興初再謫和州團練副
使丁謂貶起為祠部郎中復兵部郎中遷太常少卿知
筠州更虔滁蘇三州還知審刑院以右諫議大夫知揚
州加集賢院學士初度謫洪州建請復賢良方正科又
請建四科以取士曰博通墳典逹於教化科才識兼茂
明於體用科軍謀宏遠堪任將帥科明曉法律能按章
覆問科既而用夏竦議置六科其議亦自度始復為翰
林學士史館修撰遷給事中嘗受詔與御史中丞王隨
議通解鹽聽商旅入錢算鹽語在食貨志尋進承旨以
禮部侍郎兼端明殿學士召問邊計退而條十事上之
又兼侍讀學士景祐二年拜參知政事時王曾呂夷簡
為相度與宋綬蔡齊並參知政事曾與齊善而夷簡與
綬善惟度不得志於二人及二人俱辭相仁宗問度曰
王曾呂夷簡力求退何也度對曰二人腹心之事臣不
得而知陛下詢二人以孰可代者則其情可察矣仁宗
果以問曾曾薦齊又問夷簡夷簡薦綬於是四人俱罷
而度獨留遷知樞密院事章得象既相以度嘗位其上
即拜武寧軍節度使坐令開封府吏馮士元強取其鄰
所賃官舍以尚書右丞罷復知揚州加資政殿學士知
應天府暴感風眩以太子少傅致仕卒贈太子太保諡
文肅度好學家居列圖書每歸未嘗釋手敏於為文而
汎濫不精嘗奉詔同編續通典文苑英華注釋御集真
宗祀汾隂仁宗在藩邸詔掌起居牋奏及留司章奏有
愚谷銀臺中書樞中四集又有中書翰林二制集天禧
三年詔許中書舍人給事中諫議大夫母封郡太君而
學士不預時度官兵部郎中因請追封其母自是學士
官未至諫議者其母皆得封郡君度體肥大艱於拜起
賓客有拜之者則俯伏不能興往往瞪視而詬詈之性
極猜險雖平居僚友不敢易語言所至下貧無頼多所
縱捨稍有貲者一切繩之以法子申甫終尚書兵部郎
中集賢校理嘗為福建轉運使頗以修潔稱從兄京有
吏能以尚書工部侍郎致仕卒
丁度字公雅其先恩州清河人祖顗後唐清泰初陷契
丹逃歸徙居祥符父逢吉以醫術事真宗藩邸然好聚
書與儒者游度強力學問好讀尚書嘗擬為書命十餘
篇大中祥符中登服勤詞學科為大理評事通判通州
改太子中允直集賢院坐解送國子監進士失實監齊
州税還知太常禮院判吏部南曹上書論六事一增講
讀官二增諫員三補廕用大功以上親四選河北河東
役兵補禁軍五籍令佐墾田為殿最六凡緣公事坐私
罪杖者聽保任遷官章獻太后善之舊制監司及藩鎮
辭謁皆賜對仁宗初即位止令附中書樞密奏之度言
附奏非所以防壅蔽也又嘗獻王鳳論於章獻太后以
戒外戚歴三司磨勘司京西轉運使司天言永昌陵有
白氣請增築以厭之有詔按視度奏神道貴静不可輕
繕治乃止入知制誥遷翰林學士糾察在京刑獄判太
常禮院兼羣牧使劉平石元孫敗帝遣使問所以禦邊
度奏曰今士氣傷沮若復追窮巢穴饋糧千里輕用人
命以快一朝之意非計之得也唐都長安天寳後河湟
覆沒涇州西門不開京師距宼境不及五百里屯重兵
嚴烽火雖常有侵軼然卒無事太祖時疆場之任不用
節將但審擢材器豐其廩賜信其賞罰方陲輯寧幾二
十年為今之策莫若謹亭障遠斥堠控扼要害為制禦
之全計因條上十策名曰備邊要覽時西疆未寧二府
三司雖旬休不廢務度言苻堅以百萬師宼晉謝安命
駕出游以安人心請給假如故無使外夷窺朝廷淺深
從之累遷中書舍人為承旨時葉清臣請商州置監鑄
大錢以一當十度奏曰漢之五銖唐之開元及國朝錢
法輕重大小最為折中歴代改更法雖精密不能朞年
即復改鑄議者欲繩以峻法革其盜鑄昔漢變錢幣盗
鑄死者數十萬唐鑄乾元及重輪乾元錢錢輕幣重嚴
刑不能禁止今禁旅戍邊月給百錢得大錢裁十不可
畸用舊錢不出新錢愈輕則芻糧增價臣嘗知湖州民
有抵茶禁者受千錢立契代鞭背在京西有強盜殺人
取其敝衣直不過數百錢盜鑄之利不啻數倍復有湖
山絶處兇魁嘯聚鑪冶日滋居則鑄錢急則為盜民間
銅鉛之器悉為大錢何以禁止度又言祥符天聖間牧
馬至十餘萬其後言者以天下無事不可虚費遂廢八
監然猶秦渭環階麟府文州火山保德岢嵐軍歲市馬
二萬二百匹補京畿塞下之闕自西鄙用兵四年所牧
三萬而已馬少地閑坊監誠可罷若賊平馬歸則不可
闕今河北河東京東西淮南皆籍丁壯為兵請令民畜
一戰馬者得免二丁仍不許貲産以升戸等則緩急有
備而國馬蕃矣慶歴中副杜衍宣撫河東久之遷端明
殿學士知審刑院時江西轉運使移屬州凡市米鹽鈔
每百緡貼納錢三之一通判吉州李虞卿受財免貼納
事覺大理將以枉法論度曰枉法謂於典憲有所阿曲
虞卿所違者轉運使移文爾遂貸虞卿死帝嘗問用人
以資與才孰先度對曰承平時用資邊事未平宜用才
時度在翰林巳七年而朝廷方用兵故對以此諫官孫
甫論度所言蓋自求柄用帝諭輔臣曰度在侍從十五
年數論天下事顧未嘗及私甫安從得是語未幾擢工
部侍郎樞密副使因言周世宗募驍健有朝出羣盜夕
備宿衛者太祖閱猛士實騎軍請擇河北河東陜西就
糧馬軍以補禁旅之闕又言契丹嘗渝盟預備不可忽
因上慶歴兵錄五卷贍邊錄一卷明年參知政事會春
旱降秩中書舍人踰月復官後二年衛士為變事連宦
官楊懷敏樞密使夏竦請御史與宦官同於禁中鞫之
不可滋蔓令反側者不自安度曰宿衛有變事關社稷
此而可忍孰不可忍請付外臺窮治黨與爭於帝前仁
宗從竦言度遂求解政事罷為紫宸殿學士兼侍讀學
士御史何郯言紫宸非官稱所宜改觀文殿學士知通
進銀臺司判尚書都省再遷尚書左丞卒贈吏部尚書
諡文簡度性淳質不為威儀居一室十餘年左右無姬
侍然喜論事在經筵歲久帝每以學士呼之而不名嘗
問蓍龜占應之事乃對卜筮雖聖人所為要之一技而
巳不若以古之治亂為監又嘗示以欹器曰朕欲臨天
下以中正之道度對曰臣等亦願無傾滿以事陛下因
奏太宗嘗作此器真宗亦嘗著論於是帝製後述以賜
之度著邇英聖覽十卷龜鑑精義三卷編年總錄八卷
奉詔領諸儒集武經總要四十卷子諷集賢校理
張觀字思正絳州絳縣人少謹愿好學有鄉曲名中服
勤力學科擢為第一授將作監丞通判解州會鹽池吏
以贓敗坐失舉劾降監河中府税復通判果州改祕書
省祕書郎仁宗即位遷太常丞擢右正言直史館為三
司度支判官同修起居注改右司諫知制誥判登聞檢
院出知杭州還判國子監權發遣開封府事進為翰林
學士知審官院累遷左司郎中以給事中權御史中丞
時星流地震雷發正月詔求直言觀謂承平日久政寬
法慢用度漸侈風俗漸薄以致災異因上四事一曰知
人二曰嚴禁三曰尚質四曰節用河北大雨水又條七
事曰導積水以廣播種緩催欠以省禁錮寬刑罰以振
淹獄收逃田以募歸復罷工役以先急務止配率以阜
民財通商旅以濟艱食復知審官院遂拜同知樞密院
事康定中西兵失利因議點鄉兵久之不決遂與王鬷
陳執中俱罷以資政殿學士尚書禮部侍郎知相州徙
澶州河壊孫陳埽及浮梁州人大恐或請趍北原以避
水患觀曰太守獨去如州民何乃躬率卒徒增築之隄
完水亦退徙鄆州舊法京東通安邑鹽而瀕海之地禁
私煮觀上言利之所在百姓趍之雖日殺于市恐不能
止請弛禁以便民歲免黥配者不可勝計歴知應天府
孟州河南府以吏部侍郎兼御史中丞以父居業高年
多病請便郡以觀文殿學士知許州月餘拜左丞丁父
憂哀毁過人既練而卒贈吏部尚書諡文孝觀性至孝
初為祕書郎其父方為州從事因上書願以官授父真
宗嘉之以居業為京官及觀貴居業繇恩至太府卿居
業嘗過洛嘉其山川風物曰吾得老于此足矣觀於是
買田宅營林榭以適其意早起奉藥膳然後出視事未
嘗一日廢也趣尚恬曠持廉少欲平生書必為楷字無
一行草類其為人仁宗飛白書清字賜觀以賞其節然
於吏事非所長知開封府民犯夜禁觀詰之曰有人見
否衆傳以為笑
鄭戩字天休蘇州吳縣人早孤力學客京師事楊億以
屬辭知名後復還吳及億卒賓客弟子散去戩乃倍道
會葬舉進士擢甲科授太常寺奉禮郎簽書寧國軍節
度判官事召試學士院為光禄寺丞集賢校理通判越
州還改太子中允同知太常禮院注釋御製發願文三
寳讃升直史館三司戸部判官同修起居注以右正言
知制誥判國子監選明經生講解經義徙知審官院遷
起居舍人龍圖閣直學士權知開封府吏馮士元為姦
利有告士元受賕藏禁書者戩窮治之辭連宰相呂夷
簡知樞密院盛度參知政事程琳遂逮捕夷簡子公綽
公弼參劾其狀既而士元流海島度琳坐嘗交關士元
罷去其餘絀罰者自御史中丞孔道輔天章閣待制龐
籍又十餘人朝議畏其繳核戩敏彊善聽決喜出不意
獨假貸細民即豪宗大姓繩治益急政有能迹徙權三
司使復轉運使考課格分别殿最又勾較三司出入得
羡錢四百萬緡以右諫議大夫同知樞密院改樞密副
使戩與參知政事宋庠為宰相呂夷簡所忌與庠皆罷
以資政殿學士知杭州錢塘湖溉民田數十頃錢氏置
撩清軍以疏淤填水患既納國後不復治葑土堙塞為
豪族僧坊所占冐湖水益狹戩發屬縣丁夫數萬闢之
民頼其利事聞詔本郡歲治如戩法遷給事中徙并州
道改鄆州又徙永興軍建言凡軍行所須願下有司相
緩急折為三等非急罷去先是衙吏輸本京師浮渭泛
河多漂沒既至則斥不中程往往破家不能償戩奏歲
減二十餘萬又奏罷括糴以勸民積粟長安故都多豪
惡戩治之尚嚴甚者至黥竄人皆惕息未幾為陜西四
路都總管兼經略安撫招討使駐涇州聽便宜從事遷
尚書禮部侍郎時知慶州滕宗諒知渭州張亢過用公
使錢戩致于法行邊至鎮戎軍趣蓮花堡天寒與將佐
置酒元昊擁兵近塞會暮塵起有報敵騎至者戩曰此
必三川將按邊回非敵騎也已而果然及疆事少寧詔
還知永興軍初靜邊砦主劉滬謀築水洛結公二城以
通秦渭援兵招生羌大王族為邊衛戩使滬與著作佐
郎董士廉督其役會罷戩四路安撫使韓琦知渭州尹
洙皆以為不便召滬士廉罷役歸不聽乃使裨將狄青
將兵以往械送德順軍獄戩力爭于朝卒城之進戸部
侍郎資政殿大學士知并州契丹與元昊方交兵邊奏
互上獨戩不以聞詔遣使問其故戩對曰敵自相攻中
國不足憂也鄜府間有棄地曰草城川戩募工人為弓
箭手計口給田初兵興用不足河東行鐵錢山多炭鐵
鼓鑄利厚重辟不能止戩乃請三當一令既下兵民相
扇動數千人邀走馬承受訴承受中貴人不能遏又羣
譟州門守門者拒不得入戩聞悉召至庭下推首謀者
數十人黥隷他州事乃定遷吏部侍郎改宣徽北院使
拜奉國軍節度使卒贈太尉諡文肅戩遇事果敢必行
然憑氣近俠用刑峻深士民多怨之
明鎬字化基密州安邱人中進士第補蘄州防禦推官
真宗崩上真頌四十六篇改大理寺丞薛奎領秦州辟
為節度判官奎徙益州辟知錄事參軍程琳代奎奏為
簽書節度判官就通判州事遷太常博士還朝仁宗問
鎬所能奎稱其沈鷙有謀能斷大事除開封推官獻六
宂書進尚書禮部員外郎為三司戸部判官改刑部員
外郎京東轉運使遷兵部員外郎直史館益州路轉運
使會歲饑民無積聚盗賊間發鎬為平物價募民為兵
人頼以安知陵州楚應幾贜敗或告以先期奏之鎬曰
獲罪則巳安可欺朝廷耶卒坐失察降知同州未逾月
會元昊宼延州起為陜西轉運使虜破金明砦既去議
修復其城帥臣擁兵不即進而鎬止以百餘騎自督將
士一月而成又常閱同州廂軍得材武者三百餘人教
以強弩奏為清邊軍號最驍悍其後陜西河東頗倣置
之遷戸部郎中直昭文館知陜州徙江淮制置發運使
未行會賊破豐州擢天章閣待制河東都轉運使修建
寧中候百勝砦鎮川清塞堡凡五城以勞遷左司郎中
明年擢龍圖閣直學士知并州鎬大廵邊以備賊時邊
任多紈袴子弟鎬乃取尤不職者杖之疲軟者皆自解
去遂奏擇習事者守堡砦軍行娼婦多從之鎬欲驅逐
惡傷士卒心會有忿爭殺娼婦者吏執以白鎬曰彼來
軍中何耶縱去不治娼婦聞皆散走以樞密直學士左
諫議大夫知成德軍入知開封府王則叛命鎬為體量
安撫使則未下又命參知政事文彦博為宣撫使以鎬
副之貝州平遷端明殿學士給事中權三司使諸將悉
超遷都虞候士卒八千四百人第其功為五等每等遷
一資彦博數推鎬功拜參知政事巳而疽發背帝謂輔
臣曰鎬忠亮有勞及其未亂思一見之臨問惻然曰方
頼卿謀國事何遽被疾鎬氣憊猶能頓首謝翌日卒諡
文烈鎬端挺寡言所至安靜有體而遇事不苟為世所
推重王則者本涿州人歲饑流至恩州自賣為人牧羊
後隷宣毅軍為小校恩冀俗妖幻相與習五龍滴淚等
經及圖讖諸書言釋迦佛衰謝彌勒佛當持世初則去
涿母與之訣别刺福字於其背以為記妖人因妄傳字
隠起爭信事之而州吏張巒卜吉主其謀黨連德齊諸
州約以慶歴八年正旦斷澶州浮梁亂河北會其黨潘
方淨以書謁北京留守賈昌朝事覺被執故不待期亟
以七年冬至叛時知州張得一方與官謁天慶觀則率
其徒劫庫兵得一走保驍捷營賊焚門執得一囚之兵
馬都監内殿承制田斌以從卒巷鬭不勝而出城扉闔
提點刑獄田京任黃裳持印棄其家縋城出保南關賊
從通判董元亨取軍資庫鑰元亨拒之殺元亨又出獄
囚囚有憾司理參軍王奬者遂殺奬既而節度判官李
浩清河令齊開主簿王湙皆被害則僭號東平郡王以
張巒為宰相卜吉為樞密使建國曰安陽牓所居門曰
中京居室廐庫皆立名號改元曰得聖以十二月為正
月百姓年十二以上七十以下皆湼其面曰宜軍破趙
得勝旗幟號令率以佛為稱城以一樓為一州書州名
(闕)補其徒為州每面置一總管然縋城下者日衆於是
令守者伍伍為保一人縋餘悉斬有州民汪文慶郭斌
趙宗本汪順者自城上繫書射鎬帳約為内應夜垂絙
以引官軍既内數百人焚樓櫓賊覺率衆拒戰初官軍
既登欲專其功斷絙以絶後來者及與賊戰兵寡不敵
與文慶等復縋而下是夜城幾克則期正月十四日出
要劫契丹使諜者以告鎬遣殿侍安素伏兵西門賊果
以數百人夜出伏發皆就獲城峻不可攻乃為距闉將
成為賊所焚遂即南城為地道日攻其北牽制之及文
彦博至穴通城中選壯士中夜由地道入衆登城賊縱
火牛官軍以槍中牛鼻牛還攻之賊大潰開東門遁閤
門祗候張絪緣壕與戰死之總管王信捕得則其餘衆
保村舍皆焚死檻送則京師支解以徇則叛凡六十六
日
王堯臣字伯庸應天府虞城人舉進士第一授將作監
丞通判湖州召試改祕書省著作郎直集賢院會從父
冲坐事出堯臣知光州父喪服除為三司度支判官再
遷右司諫郭皇后薨議者歸罪内侍都知閻文應堯臣
請窮治左右侍醫者不報時上元節有司張燈堯臣俟
乘輿出即上言后已復位號今方在殯不當遊幸帝為
罷張燈擢知制誥同知通進銀臺司提舉諸司庫務知
審刑院入翰林為學士知審官院陜西用兵為體量安
撫使將行請曰故事使者所至稱詔存問官吏將校而
不及於民自元昊反三年于今關中之民凋弊為甚請
以詔勞來仍諭以賊平蠲租賦二年仁宗從之使還上
言陜西兵二十萬分屯四路然可使戰者止十萬賊衆
入宼常數倍官軍彼以十戰一我以一戰十故三至而
三勝由衆寡不侔也涇原近賊巢穴最當要害宜先備
之今防秋甚邇請益團土兵以二萬屯渭州為鎮戎山
外之援萬人屯涇州為原渭聲勢二萬屯環慶萬人屯
秦州以制其衝突且賊之犯邊不患不能入患不能出
也並塞地形雖險易不同而兵行須由大川大川率有
砦柵為控扼賊來利在虜掠人自為戰故所向無前若
延州之金明塞門砦鎮戎之劉播定川堡渭州山外之
羊牧隆城静邊砦皆不能扼其來故賊不患不能入也
既入漢地分行鈔略驅虜人畜劫掠財貨士馬疲困奔
趍歸路無復鬭志若以精兵扼險強弩注射旁設竒伏
斷其首尾且追且擊不敗何待故賊之患在不能出也
賊屢乘戰勝重掠而歸諸將不能追擊者由兵寡而勢
分也若尚循故轍必無可勝之理又論延州鎮戎軍渭
州山外三敗之由皆為賊先據勝地誘致我師將帥不
能據險擊歸而多倍道趍利兵方疲頓乃與生羌合戰
賊始從鐵騎衝我軍繼以步卒挽彊注射鋒不可當遂
致掩覆此主帥不思應變以懲前失之咎也願敕邊吏
常遠斥候遇賊至度遠近立營砦然後量敵奮擊毋得
輕出詔以其言戒邊吏時韓琦坐好水川兵敗徙秦州
范仲淹亦以擅復元昊書降耀州堯臣言二人者皆忠
義智勇不當置之散地又薦种世衡狄青有將帥才明
年賊果自鎮戎軍原州入宼敗葛懷敏乘勝掠平涼潘
原關中震恐自邠涇以東皆閉壘自守仲淹自將慶州
兵捍賊賊引去仁宗思其言乃復以琦仲淹為招討使
置府涇州益屯兵三萬人而使堯臣再安撫涇原初曹
瑋開山外地置籠竿等四砦募弓箭手給田使耕戰自
守其後將帥失撫御稍侵奪之衆怨怒遂劫德勝砦將
姚貴閉城畔堯臣適過境上作書射城中諭以禍福衆
遂出降乃為申明約束如舊而去既還上言自陜西用
兵夏竦陳執中並以兩府舊臣為陜西經略安撫招討
使韓琦范仲淹止為經略安撫副使既而張存知延州
王沿知渭州張奎知慶州俱是學士待制之職亦止管
勾本路總管司事及竦執中罷四路置帥遂各帶都總
管及經略安撫招討等使因而武臣副總管亦為副使
今琦仲淹龐籍既為陜西四路都總管緣邊經略安撫
招討等使四路當稟節制而尚帶經略使名者九人各
置司行事名號不異而所稟非一今請逐路都總管副
總管並罷經略只充緣邊安撫使既而滕宗諒亦以為
請遂罷之又言鄜延環慶路皆險固易守惟涇原自漢
唐來為衝要之地自鎮戎軍至渭州沿涇河大川直抵
涇邠略無險阻雖有城砦據平地賊徑交屬難以捍防
如郭子儀渾瑊常宿重兵守之自元昊叛命數年由此
三入宼朝廷置帥府於涇州為控扼關陜之會誠合事
機然頻經敗覆邊地空虛士氣不振願深監近弊精擇
將佐其新集之兵未經訓練宜易以舊人儻一路兵力
完實則賊不敢長驅入宼矣因論沿邊城砦控扼要害
賊徑通屬及備禦輕重之策為五事上之又請涇原五
州營田益置弓箭手及請徹潼關樓櫓皆報可以戸部
郎中權三司使辟張温之杜𣏌十餘人為副使判官時
入内都知張永和建議收民僦舍錢十之三以助軍費
堯臣入對曰此衰世之事召怨而擕民唐德宗所以致
朱泚之亂也度支副使林維畏永和附會其說堯臣奏
黜維議乃定夔州轉運使請增鹽井歲課十餘萬緡堯
臣以為上恩未嘗及遠人而反牟取厚利適足以歛怨
罷之遷翰林學士承旨兼端明殿學士為羣牧使丁母
喪服除轉右諫議大夫初學士蘇易簡丁度皆自郎中
進中書舍人充承旨及堯臣為承旨不遷官意宰相賈
昌朝所抑及是文彦博為相因其歲滿遂優遷之(闕)大
享明堂加給事中與三司更議茶法較天下每歲財賦
出入上其數遂拜樞密副使會儂智高反請析廣西宜
容邕州為三路以融柳象隷宜州白高竇雷化鬱林儀
藤梧龔瓊隷容州欽賓廉横潯貴隷邕州遇蠻入宼三
路會支郡兵掩擊令經略安撫使守貴州以統制焉益
募澄海忠敢土軍分屯運全永道三州米以餉之罷遣
北兵遠戍時狄青經制嶺南詔青審議以為便居樞密
三年務裁抑徼倖於是有鏤匿名書以布京城然仁宗
不以為疑也以戸部侍郎參知政事久之帝欲以為樞
密使而當制學士胡宿固抑之乃進吏部侍郎卒贈尚
書左僕射諡文安堯臣以文學進典内外制十餘年其
為文詞温麗執政時嘗與宰相文彦博富弼劉沆勸帝
早立嗣且言英宗嘗養宮中宜為後為詔草挾以進未
果立元豐三年子同老進遺稿論父功帝以訪文彦博
具奏本末遂加贈太師中書令改諡文忠
孫抃字夢得眉山人六世祖長孺喜藏書號書樓孫氏
子孫以田為業至抃始讀書屬文中進士以大理評事
直集賢院通判絳州召試學士院除太常丞直集賢院
為開封推官判三司開拆司同修起居注以右正言知
制誥遷起居舍人翰林學士兼侍讀學士史館修撰累
遷尚書吏部郎中抃雖久處顯要罕所建明皇祐中以
右諫議大夫權御史中丞制下諫官韓絳論奏抃非糺
繩才不可任風憲即手疏曰臣觀方今士人趍進者多
廉退者少以善求事為精神以能訐人為風采捷給若
嗇夫者謂之有議論刻深若酷吏者謂之有政事諫官
所謂才者無乃謂是乎若然臣誠不能也仁宗察其言
趣視事且命知審官院抃辭以任言責不當兼事局乃
止在臺數言事不為矯激尤喜稱薦人才帝欲除入内
都知王守忠領武寧軍節度使抃奏罷之温成皇后葬
以劉沆為監護使抃奏沆為宰相不當為后妃護葬喪
事時又議為后建陵立廟抃率官屬言非禮因相與請
對固爭不能得伏地不起帝為改容遣之御史請罷宰
相梁適未聽抃奏曰適在相位上不能持平權衡下不
能篤訓子弟言事官數論奏未聞報可非罷適無以慰
物論宰相陳執中婢為嬖妾張氏搒殺置獄取證左執
中弗遣有詔勿推抃復與官屬請對論列疏十上適執
中卒皆罷改翰林學士承旨復兼侍讀學士帝讀史記
龜筮傳問古人動作必繇此乎對曰古有大疑既決於
已又詢於衆猶謂不有天命乎於是命龜以斷吉凶所
謂謀及乃心謀及卿士謀及庶人謀及卜筮蓋聖人貴
誠不專人謀默與神契然後為得也帝善其對諫官陳
升之上選用責任考課轉運使三法命抃與御史中丞
張昇典之卒亦無所進退焉再遷禮部侍郎抃久居侍
從泊如也人以為長者既而樞密副使程戡罷帝欲用
舊人即以命抃歲中參知政事抃性篤厚寡言質略無
威儀居兩府年益耄無所可否又善忘語言舉止多可
笑好事者至傳以為口實御史韓縝彈奏之罷為觀文
殿學士同羣牧制置使復兼侍讀學士英宗即位進戸
部侍郎告老以太子少傅就第卒贈太子太保諡文懿
田况字元均其先冀州信都人晉亂祖行周沒于契丹
父延昭景德中脱身南歸性沈鷙教子甚嚴累官至太
子率府率况少卓犖有大志好讀書舉進士甲科補江
陵府推官再調楚州判官遷祕書省著作佐郎舉賢良
方正舉太常丞通判江寧府趙元昊反夏竦經略陜西
辟為判官時竦與韓琦尹洙等畫上攻守二策朝廷將
用攻策范仲淹議未可出師况上疏曰昔繼遷擾邊太
宗部分諸將五路進討或遇賊不擊或戰衂而還又常
令白守素馬紹忠護送糧餉於靈州諸將多違詔自奮
浦洛之敗死者數萬人今將帥士卒素巳怯懦未甚更
練又知韓琦尹洙同建此策恐未審禀服臨事進退有
誤大舉其不可一也計者以為賊常併力而來我常分
兵以禦衆寡不敵多貽敗衂今若全師大舉必有成功
此思之未熟爾夫三軍之命係於將帥人之才有大小
智有遠近以漢祖之善將不若淮隂之益辦况庸人乎
今徒知大衆可以威敵而不思將帥之才否此禍之大
者也兩路之人衆十餘萬庸將驅之若為舒卷賊若據
險設伏邀截衝擊首尾前後勢不相援一有不利則邊
防莫守别貽後患安危之計決於一舉其不可二也自
西賊叛命以來雖屢乘機會然終不敢深宼郡縣以饜
其欲者非算之少也直以中國之大賢俊之盛甲兵之
衆未易可測今師深入若無成功挫國威靈為賊輕侮
或别墮姦計以致他虞其不可三也計者又云將帥雖
未足倚下流勇進或有其人自劉平石元孫陷沒士氣
挫怯未能振起今兵數雖多疲懦者衆以庸將驅怯兵
入不測之地獨其下使臣數輩干賞蹈利欲邀其功未
見其利其不可四也計者又云非欲深絶沙磧以窮妖
巢但淺入山界以挫賊氣如襲白豹城之北臣謂乘虚
襲掠既不能破戎首拉兇黨但殘戮孥弱以厚怨毒非
王師弔伐招徠之體然士出無策為彼之所為亦當霆
發雷逝往來輕速以掩其不備今興師十萬鼓行而西
賊巳清野据險以待我師何襲挫之有其不可五也自
元昊宼邊人皆知其誅賞明計數黠今未有間隙可窺
而暴為興舉計事者但欲決勝負於一戰幸其或有所
成否則願自比王恢以待罪勇則勇矣如國事何其不
可六也昨仲淹奏乞朝廷敦包荒之量存鄜延一路令
諸將勒兵嚴備未行討伐容示以恩意歲時之間或可
招納若使涇原一路獨入則孤軍進退憂患不淺傳聞
賊謀竢我師諸路入界併兵以敵此正陷賊計中其不
可七也以臣所見夏竦韓琦尹洙同獻此策今若奏乞
中罷則是自相違異欲果決進討則又仲淹執議不同
乞召兩府大臣定議但令嚴設邊備若有侵掠即出兵
邀擊或賊界謹自守備不必先用輕舉如此則全威制
勝有功而無患也於是罷出師議况又言治邊十四事
遷右正言管勾國子監判三司理欠憑由司專供諫職
權修起居注遂知制誥嘗面奏事論及政體帝頗以好
名為非意在遵守故常况退而著論上之其略曰名者
由實而生非徒好而自至也堯舜三代之君非好名者
而鴻烈休德倬若日月不能纖晦者有實美而然也設
或謙弱自守不為恢閎睿明之事則名從而晦矣雖欲
好之豈可得耶方今政令寬弛百職不修二虜熾結凌
慢中國朝廷恫矜下民横罹殺掠竭瀝膏血以資繕備
而未免侵軼之憂故屈就講和為翕張予奪之術自非
君臣朝夕耻僨大有為以遏後虞則勢可憂矣陛下若
恐好名而不為則非臣之所敢知也陛下倘奮乾剛明
聽斷則有英睿之名行威令懾姦兇則有神武之名斥
奢汰革風俗則有崇儉之名澄冗濫輕會歛則有廣愛
之名悦亮直惡巧媚則有納諫之名務咨詢逹壅蔽則
有勤政之名責功實抑偷幸則有求治之名今皆非之
不為則天下何所望以平乎抑又聖賢之道曰名教忠
誼之訓曰名節羣臣諸儒所以尊輔朝廷紀綱人倫之
大本也陛下從而非之則教化微節義廢無耻之徒爭
進而勸沮之方不行矣豈聖人率下之意耶時邊奏契
丹修天德城及多葺堡砦况意其畜姦謀乃上疏曰朝
廷予契丹金帛歲五十萬脧削生民輸將道路疲弊之
勢漸不可久而近西羌通欵歲又予二十萬設或復肆
貪瀆再有規求朝廷尚可從乎臣至愚不當大責每念
至此則惋嘆不巳矧兩府大臣皆宗廟社稷天下生民
所望而繫安危者豈不為陛下思之哉每旦垂拱之對
不過目前政事數條而已非陛下所以待輔臣非輔臣
所以憂朝廷之意也有唐故事肅宗以天下未乂除正
衙奏事别開延英以詢訪宰相蓋旁無侍衛獻可替否
曲盡討論今北敵桀慢而河朔將佐之良愚中兵之善
窳道路之夷險城壘之堅弊軍政之是否財糧之多少
在兩府輔臣實未有知之者萬一變發所忽制由中出
少有差跌則事不測矣如前歲蕭英劉六符始來和議
未決中外惶擾不知為計此臣所目覩也和議既定又
復恬然若無事者是豈得為安哉願因燕閑召執政大
臣於便殿從容賜坐訪逮時政專以慮患為急則人人
惟恐不知以誤應對事事惟恐不集以孤聖懷旦夕憂
思不敢少懈同心協力必有所為今不以此為務而日
以委瑣之事更相辨對議者羞之臣叨備近列實係朝
廷休戚惟陛下不以人廢言尋為陜西宣撫副使還領
三班院保州雲翼軍殺州吏據(闕)城叛(闕)詔况處營
田汰諸路宣毅廣捷等冗軍策元昊勢屈納欵必令盡
還延州侵地毋過許歲幣并入中青鹽請戮陜西陷殁
主將隨行親兵其論甚偉然不盡行也有奏議二十卷
始契丹宼澶州略得數百人以屬其父延昭延昭哀之
悉縱去因自脱歸中國延昭生八男子多知名况長子
也保州之役况阬殺降卒數百人朝延壯其決後大用
之然卒無子以兄子為後
論曰時治平而文德用則士之負藝致位政府宜矣李
諮程戡曉暢吏事諮變茶法雖浮議動搖乍行乍止卒
無能易其說戡任邊寄守以安靜非必智謀抑所遇之
時耳嶠尚莊老以善著稱張觀丁度孫抃世推其德性
淳易而盛度每為寮友猜憚心迹固何如也戩明偉宏
放亦一時之俊堯臣議論鏗鏗正誼而不謀利其最優
乎鎬堅正寡合馭軍嚴臨事果其安撫河東邊塞後來
父老道其舉動措置輒嗟嘆追思况有文武才略言事
精暢然欲懲兵驕迺阬降卒弗忌隂禍惜哉
宋史卷二百九十二
