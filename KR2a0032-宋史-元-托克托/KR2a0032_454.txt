宋史卷四百五十四
元中書右丞相總裁托克托等修
列傳第二百十三
忠義九
趙時賞趙希洎劉子薦(黃文政)
呂文信鍾季玉(潘方)耿世安
丁黼米立(楊夀孫趙文義)侯畐
王孝忠高應松(張山翁)黃申
陳羍蕭雷龍宋應龍(禇一正)
鄒&KR1590;劉子俊劉沐孫㮚(彭震龍蕭燾夫)陳繼周陳龍復張鏜
張雲張汴吕武鞏信(蕭明哲杜滸)林琦蕭資徐臻金應
何時(陳子敬)劉士昭王士敏(趙孟壘趙孟枀)
趙時賞字宗白和州宗室也居太平州咸淳元年擢進
士第累官知宣州旌德縣德祐元年北軍至境時賞擁
民兵捍戰有功升直寳章閣軍噐太監從二王入閩中
益王即位擢知卲武軍未幾言者以棄城論罷之文天
祥開都督府于南劔奏辟參議軍事江西招討副使與
宗室孟濚提兵趣贑州取道石城復寕都縣數以偏師
當一面戰比有勝時賞風神明俊議論慷慨有策謀尤
為天祥所知及空沆之役兵敗走吳溪為追兵所執不
屈死之時賞在軍中時見同列盛輜重飾姬侍歎曰軍
行如春遊其能濟乎及被執見係壘它僚屬至者時賞
輒麾去云小小簽廳官爾執此何為由是得脫者衆
趙希洎宗室子居宜春歴官至戶部尚書咸淳中迕丞
相賈似道出領廣東轉運使德祐元年制置使黃萬石
檄其勤王得潰卒數百道經廬陵卲守邀其軍遂與從
子必向避地贑州亂定歸里時袁守聶嵩孫希洎内婣
也勉之内欵不能屈文天祥兵敗以失言與必向俱被
囚辭節愈厲家人饋食則碎噐覆諸地俱不食據榻而
死
劉子薦字貢伯吉州安福人父夢驥以進士歷官知灃
州沒於王事子薦以父任為湘鄉尉以獲盜功調撫州
司錄有愬王應亨毆死荷擔黃九者獄成矣子薦閱受
書疑而駁之俄烈風迅雷闢獄戶裂吏揳殺人者實孔
目馮汝能非應亨也獄遂白得免死者八人事聞頒諭
天下之為理官者改知贑縣監行在左藏庫通判常德
府知融州陛辭度宗慰之曰廣郡凋瘵頼卿撫摩子薦
對曰臣當推行德化以安其民至官以廉靜著聞主管
仙都觀廣西經略司&KR0702;為參議官德祐二年十一月北
兵至靜江權經略使馬塈遣子薦提猺兵藥弩手守城
東門勢不支時瀛國公已入燕子薦取笏書其上云我
頭可斷膝不可屈登城北望再拜取所衣袍瘞之語左
右曰事急不可為吾有以死守或諷子薦遁去子薦曰
死事義也何以遁為竟死之有黃文政者淮人戍蜀軍
潰間道走靜江馬塈邀與同守城破文政被執大詬不
屈大軍斷其舌以次劓刖之文政含胡叱咄比死不絶
聲
呂文信文德之弟也仕至武功大夫㳂江副司諮議官
德祐初帥舟師次南康斛林夾白鹿磯與北兵遇戰死
特贈定遠軍承宣使子師憲特與帶行閤職與兩子承
信郎恩澤仍立廟賜額河湖砦廵檢張興宗亦死之贈
武翼郎賜緡錢三萬仍與一子承信郎恩澤
鍾季玉饒州樂平人淳祐七年舉進士調為都大坑冶
屬改知萬載縣淮東制置使李庭芝薦之遷審計院改
宗正寺簿又遷樞密院編修出知建昌軍會有旨江西
和糴季玉至郎才半年屬歲旱度其經賦不能辦請于
朝和糴得減三之一還提舉常平未幾改轉運判官皆
不赴後以江西轉運判官強起之郡大胥以賄敗前使
百計護之季玉卒窮治投嶺表俄以祕書丞召還遭前
使構䜛而封駁之改都大提點坑冶北兵渡江季玉徙
寓建陽兵至不屈死之有潘方者温州平陽人寳祐四
年進士調監慶元府市舶慶元降附方不屈赴水死
耿世安為武翼大夫淮東副總管兩淮都撥發官初諜
報大兵至制置使賈似道調世安提兵往漣水軍增戍
衆方猶豫世安徑迎至漁溝以三百騎入陳鏖擊自午
至酉身被七創猶能追殺潰兵收兵還至數里沒事聞
贈五官立廟淮安賜額忠武
丁黼成都制置使也嘉熙三年北兵自新井入詐竪宋
將李顯忠之旗直趨成都黼以為潰卒以旗榜招之既
審知其非領兵夜出城南迎戰至石筍街兵散黼力戰
死之方大兵未至黼先遣妻子南歸自誓死守至是從
黼者惟幕客楊大異及所信任數人大異死而復蘇黼
帥蜀為政寬大蜀人思之事平賜額立廟
米立淮人三世為將從陳奕守黃州奕降立潰圍出江
西制置使黃萬石署為帳前都統制大兵略江西立迎
戰于江坊被執不降繫獄行省遣萬石諭之曰吾官銜
一箇牙牌寫不盡今亦降矣立曰侍郎國家大臣立一
小卒爾何足道但三世食趙氏禄趙亡何以生為立乃
生擒之人與投拜者不同萬石再三說之不屈遂遇害
趙文義者郢州都統制更戍歸與北兵遇力戰死之初
開州之役文義兄武義亦死焉有楊夀孫者為雲安軍
主簿兼教參佐忠勝軍端平中北兵至中江縣與將官
何庚安惟臣田廣澤歹坤等連戰二日俱死之夀孫贈
通直郎官一子下州文學庚等各贈承節一子進勇副
尉
侯畐字道子温州樂清人三貢於鄉兩試轉運司皆第
一以武舉授合浦尉柳城令衛步軍司幹辦公事侍衛
馬軍行司計議官寳祐五年制置使賈似道辟通判海
州兼河南府計議官李松夀據山東突出漣泗畐鏖城
下死之闔室遇害太學生三十一人言於朝即海州賜
廟旌忠謚曰節毅仍立廟其鄉畐所著有霜厓集
王孝忠為鎮江前軍統制兼淮東路分戍淮陰楊貴叛
孝忠率衆迎戰勝氣百倍俄水軍統制朱信降賊孝忠
孤軍力不敵死焉
高應松開慶元年進士繇衡州教授通判廣德軍召為
國子監丞權禮部員外郎翰林權直北兵自湧金門入
舉朝奔竄從官留者九人應松其一也遷中書舍人直
學士院尋遷權工部侍郎進端明殿學士簽書樞密院
事從瀛國公至燕絶粒不語越七日卒張山翁字君逹
普州人景定三年進士德祐元年為荆湖宣撫司幹官
鄂守張晏然議納款山翁以書譙譲之晏然既降山翁
被執軍前諭曰若降不失作顯官山翁酬對不屈行省
官賈思貞義之貸不殺後居黃鵠山聚徒教授而終有
南紀緇林蔵雲山相鋤等集
黃申字酉鄉井研人開慶元年進士授德安尉攝主簿
兼提點江西刑獄司簽廳獄事多所辯明丞相江萬里
提刑黃震交薦之調安樂丞申為政廉謹有治聲以恩
升從事郎大兵拔撫州下諸縣索降状樂安令率其僚
聫署以上申初聞變悉遣家人遠避至是獨抗不往令
遣吏促之申不動吏白令令怒俄而吏民數百人集于
庭彊輿致之申顛踣于地若中風然衆捽蹴詬叱曰為
爾不順將累我軰申陽死為不聞令無如之何申有惠
愛在民至暮衆舁入寘中堂翼日或食以粥得免遂去
隠巴山中以終
陳羍字肇芳一字偉節饒州安仁人父詩川以武功補
沭陽令咸淳元年父子同舉進士調滁州司戶參軍父
喪免改荆閫糧料院又以母憂去調朐山主簿制置使
印應雷辟入幕德祐元年秋羍繇海道歸杭授南安軍
教授不就還家羍少與謝枋得遊會枋得起兵安仁首
拔入幕執安仁令李景景羍里人也景請得以家貲二
萬贖罪羍曰普天之下莫非王土家財獨非朝廷錢耶
聲其罪斬之景子率鄉兵五千報怨羍度勢不敵引兵
趨信州會守吏遁去羍聞於朝就攝郡事益王即位羍
入覲遷宗正寺簿太府寺丞領江東安撫使出上饒接
應郡縣所部才千餘人屯火燒山越數月戰潰被執至
豫章元帥憐其才羈縻館留之遁去後三年復起兵尋
敗入積煙山中自剄死所著有鶴心集其詩多譏刺當
時之士大夫弟年同時被執死焉
蕭雷龍字顯辰建昌新城人景定三年進士調臨安府
學教授通判衢州及州守棄城遁朝命雷龍權知府事
北兵薄城下不降脫去還建昌建昌已降雷龍與同里
人黃廵檢起兵時大兵四合雷龍度不可支與黃廵檢
及麾下數人奔入閩未出境為同安武人徐浚冲獲送
縣權縣尹劉聖仲素與雷龍有怨殺之後聖仲北来泊
舟小孤山有巨艦衝前建大旗書曰蕭知府兵繼見雷
龍坐船上聖仲大呼有頃不見以驚死
宋應龍者儒生通兵出入行陣三十餘年為諮議官寓
泰州德祐二年六月甲寅大兵至泰州裨校孫貴胡惟
孝尹端甫李遇春開門迎降應龍與其妻自縊於圃中
是時提刑諮議褚一正字粹翁廬州人武舉進士督戰
高沙被創竟沒于水知興化縣胡拱辰縣破亦死之
鄒&KR1590;字鳳叔吉水人後徙永豐少慷慨有大志以豪侠
鳴從文天祥勤王補武資至將軍益王立改寺丞領江
西招諭副使聚兵寧都得數萬改授江西安撫副使復
興國永豐二縣進兵部侍郎兼江東西處置副使及永
豐敗繼從天祥間關嶺道未幾復出開督府分司永豐
興國境上北兵驟至大戰&KR1590;脫身走至潮州及天祥被
執&KR1590;自殺當是時從天祥勤王死事者&KR1590;與劉子俊等
凡十有六人因次第其名附見左方
劉子俊字民章廬陵人嘗中漕試少與文天祥同里閈
相友善天祥開督府興國子俊詣府計事補宣教郎帶
行軍噐監簿兼督府機直空坑兵敗子俊收兵保洞源
接應郡縣尋入廣與大兵遇戰潰復招集散亡與鄒&KR1590;
同趋潮州天祥兵敗子俊被執自詭為天祥意使大兵
不窮追天祥可間走也未幾别隊執天祥至相遇於途
各爭真贗至大將前始得其實乃烹子俊
劉沐字淵伯廬陵人文天祥鄰曲也少相狎暱天祥好
奕與沐對奕窮思忘日夜以為常及起兵辟補宣教郎
督府機宜暨天祥出使沐領兵還天祥歸開府南劔沐
收部曲来會改授太府寺簿專將一軍為督府親衛會
空坑兵敗被執至豫章父子同日死焉仲子死亂兵季
子復從天祥死嶺南當時江西忠義皆沐所號召沐性
沈實而圜機晝夜應酬亹亹不倦云
孫㮚字實甫吉州龍泉人獻簡公抃之後天祥長妹婿
也天祥起兵檄㮚招忠義士補宣教郎帶行監官告院
知吉州龍泉縣天祥擁兵出贑里人奉㮚復龍泉拒守
不下尋為叛者所䧟執至隆興殺之
彭震龍字雷可永新人天祥次妹婿也性跌蕩喜事嘗
以罪墨天祥起兵補宣教郎帶行太社令知永新縣會
天祥出使被執震龍遁歸吉州已失乃結峒獠起兵天
祥兵出嶺震龍接應復永新大兵至震龍為親黨所執
至帥府腰斬之屠永新
蕭燾夫永新人與兄敬夫俱天祥客燾夫為詩有豪俊
氣天祥起兵補從仕郎及彭震龍謀復其縣燾夫贊之
縣受屠兄弟俱死之
陳繼周字碩卿寧都人淳祐三年貢於鄉以捕盗功行
未奏名授廉州司法南豐縣知錄淮東總領幹官藤州
觀察推官知吉州永豐縣改知高安縣廣東經略司準
備差遣知衛陽縣辟淮東轉般倉江東提點刑獄幹辦
公事未上會咸淳十年詔徵勤王文天祥方守贑州即
日舉兵造繼周問計繼周慨然為具言閭里豪傑子弟
與凡起兵之處其為方略甚詳於是留繼周幕中晝夜
調度授繼周江西安撫司準備差遣率贑士以從繼周
雖弱不勝衣而年德有以服人士視為父兄進止疾徐
惟指呼無敢先後詔改繼周合入官帶行監文思院差
充江淛制置司主管機宜所部夜襲大兵於南柵門殺
傷相當質明猶戰渴赴水死
張汴字朝宗一字次山蜀人少客丞相吳?兄弟門出
入荆閫歷年明習韜略?兄弟既失廢斥者十餘年繼
文天祥起兵辟為祕閣修撰領廣東提舉督府𠫭謀左
右幕府知無不為空坑兵敗為亂兵所殺處置使鄒&KR1590;
得其屍葬之
吕武太平州步卒也文天祥出使武應募從行偕脫鎮
江之難沼淮東走海道頼武力為多天祥開府南劔武
以武功補官遣之結約州縣起兵相應道阻復﨑嶇數
千里即天祥于汀梅挺身患難化賊為兵以環衛官將
數千人出江西以遇士大夫無禮死於横逆一軍揮涕
而葬之武忠梗出天性不避彊禦而好面折人過多觸
忌諱故及於禍云
鞏信安豐軍人為荆湖都統沈勇有謀本隷蘇劉義部
曲文天祥開督府劉義以信與王福張必勝詣天祥信
官至團練使同督府都統制江西招討使初至都府天
祥以義士千人付之信曰此軰徒累人爾乃招淮士數
千自随然常怏怏曰有將無兵其如彼何天祥自興國
趋永豐大兵追其後信戰於方石嶺中數矢傷重不能
戰自投厓石而死土人葬之顔色如生贈清遠軍承宣
使立廟旌之
蕭明哲字元甫太和人性剛有膽氣明大節少舉進士
天祥開府汀州辟充督幹架閣監軍師出嶺明哲以贑
縣民義復萬安連結諸砦拒守兵敗被執不屈死於隆
興臨刑大罵不絶口聞者壮之
杜滸字貴卿丞相範從子也少負氣遊侠德祐元年有
詔勤王滸時宰縣紏集民兵得四千人文天祥開閫平
江往附焉時陳志道等贊天祥出使滸力爭不可志道
逐之去已而天祥果見留志道竊藏逃歸天祥北行諸
客無敢從者滸獨慨然請行特改兵部架閣從京口以
計賂守夜劉千戶者得官鐙脫天祥偕走淮甸繇海道
以逹永嘉益王即位授司農卿廣東提舉招討副使督
府𠫭謀尋往温台招集兵財福安陷與天祥相失遂趨
行朝蘇劉義疑滸自来欲殺之陳宜中張世傑不可使
人監護之乃免久之奉命復入天祥幕及空坑兵敗又
與跋涉患難以出天祥移屯潮州滸議趨海道天祥不
聽使護海舟至官冨場滸懼力單徑趨厓山兵潰被執
以憂憤感疾卒
林琦閩人也德祐二年大兵既廹臨安琦於赭山結集
忠義數千人捍禦海道以功補宣教郎督府主管機宜
文字充檢院文天祥開府南劔琦佐其幕琦外文采内
忠實數涉患難無怨懟辭及潮州移屯琦俱被執至惠
州遁復執之北行赴水為吏所拔至建康以憂憤死
蕭資天祥幕下書史也天祥起兵資於患難中扶持甚
至空坑兵敗以全督府印功升閤門路鈐轄資性和厚
臨機應變輯穆將士總攝細務任腹心之寄潮陽移屯
與大兵遇死之
徐臻温州人父官河南德祐元年春臻往省以道阻會
天祥勤王臻往依之以筆札典樞密小心精練天祥被
執臻脫難復来碩從天祥北行扶持患難備殫忠欵至
隆興病死
余應者性少剛知義為天祥職書司入亰補承信郎官
路分天祥奉使被執左右皆散應獨無畔志及脫走鎮
江至淮東以憂憤死焉
何時字了翁撫州樂安人天祥同年進士也調廬陵尉
尋入江西轉運使幕府還臨江軍司理𠫭軍郡獄相傳
舊斬一寇屍能行一里許衆神之塐為肉身臯陶時至
取故牘閱此宼嘗掠殺數人曰如此可為神乎命鞭之
湛於水人服其明改知興國縣天祥起兵辟署帥府機
宜帶行監文思院天祥入衛時任留司分司吉州饟運
平江天祥奏時知撫州吉州下時脫身歸鄉里益王立
天祥開府南劍時起兵趨興國接引以時帶行監江西
提刑時聚兵復崇仁縣未幾大軍奄至兵敗削髮為僧
竄迹嶺南賣卜自給變姓名自號堅白道人又有陳子
敬者贑州人以貲雄鄉里嘗從天祥遊天祥開閫汀州
子敬募集民兵屯皂口據下流及天祥攻贑子敬與合
謀忠效甚著空坑兵敗復聚兵屯黃塘砦連結山砦不
降大軍以重兵襲其砦砦潰子敬不知所終
劉士昭太和人嘗為鍼工與鄉人同謀復太和縣敗血
指書帛云生為宋民死為宋鬼赤心報國一死而已因
以其帛自縊死其黨入獄多乞憐苟免有王士敏者獨
慷慨不撓題其裾此生無復望生還一死都歸談笑間
大地盡為腥血汚好收吾骨首陽山臨刑歎曰恨吾病
失聲不能大罵耳同時有趙孟壘者合州人登開慶元
年第為金華尉臨安降與從子由鑑懷太皇太后帛書
詣益王擢宗正寺簿監軍復明州戰敗見獲不屈磔死
方大軍駐紹興福王與芮從子曰孟枀謀舉兵事泄被
執至臨安范文虎詰其謀逆孟枀詬曰賊臣負國厚恩
共危社稷我帝室之胄欲一刷宗廟之恥乃更以為逆
乎文虎怒驅出斬之過宋廟呼曰太祖太宗列聖之靈
在天何以使孟枀至此都人莫不隕淚既死雷電晝晦
者久之
宋史卷四百五十四
