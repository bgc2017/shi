宋史卷四百四十一
元中書右丞相總裁托克托等修
列傳第二百
文苑三
陳充吴淑(舒雅)黃夷簡盧稹(謝炎許洞附)
徐鉉句中正曾致堯刁衎
姚鉉李建中洪湛路振
崔遵度陳越
陳充字若虚益州成都人家素豪盛少以聲酒自娛不
樂從宦邑人敦廹赴舉至京師有名場屋間雍熙中天
府禮部奏名皆為進士之冠廷試擢甲科釋褐孟州觀
察推官就改掌書記會宼凖薦其文學得召試授殿中
丞出知明州入為太常博士直昭文館遷工部刑部員
外郎久病告滿除籍眞宗憐其貧病令致仕給半奉未
幾病間守本官仍充職以久次遷兵部員外郎景德中
與趙安仁同知貢舉改工部刑部郎中大中祥符六年
以足疾不任朝謁出權西京留守御史臺旋以本官分
司卒年七十充詞學典贍唐牛僧儒著善惡無餘論言
堯舜之善伯鯀之惡俱不能慶殃及其子充因作論以
反之文多不載性曠達善談謔澹扵榮利自號中庸子
上頗熟其名以疾故不登詞職臨終自為墓誌有集二
十卷
吳淑字正儀潤州丹陽人父文正仕吳至太子中允好
學多自繕寫書淑幼俊爽屬文敏速韓熙載潘佑以文
章著名江左一見淑深加器重自是每有滯義難扵措
詞者必命淑賦述以校書郎直内史江南平歸朝久不
得調甚窮窘俄以近臣延薦試學士院授大理評事預
修太平御覽太平廣記文苑英華一日召對便殿出古
碑一編令淑與吕文仲杜鎬讀之歴太府寺丞著作佐
郎始置祕閣以本官充校理嘗獻九絃琴五絃阮頌太
宗賞其學問優博又作事類賦百篇以獻詔令注釋淑
分注成三十卷上之遷水部員外郎至道二年兼掌起
居舍人事預修太宗實錄再遷職方員外郎時諸路所
上閏年圖皆儀鸞司掌之淑上言曰天下山川險要皆
王室之祕奥國家之急務故周禮職方氏掌天下圖籍
漢祖入關蕭何收秦籍由是周知險要請以今閏年所
納圖上職方又州郡地理犬牙相入向者獨畫一州地
形則何以傅合他郡望令諸路轉運使每十年各畫本
路圖一上職方所冀天下險要不窺牖而可知九州輪
廣如指掌而斯在從之會詔詢禦戎之策淑抗疏請用
古車戰法上覽之頗嘉其博學咸平五年卒年五十六
淑性純静好古詞學典雅初王師圍建業城中乏食里
閈有與淑同宗者舉家皆死惟存二女孩淑即收養如
所生及長嫁之時論多其義有集十卷善筆札好篆籕
取說文有字義者千八百餘條撰說文五義三卷又著
江淮異人錄三卷祕閣閒談五卷子安節讓夷遵路皆
進士及第遵路官至祠部員外郎祕閣校理
舒雅字子正久仕李氏江左平為將作監丞後充祕閣
校理好學善屬文與吳淑齊名累遷職方員外郎求出
得知舒州仍賜金紫恬扵榮宦州之潛山靈仙觀有神
僊勝迹郡秩滿即請掌觀事東封就加主客郎中改直
昭文館轉刑部在觀累年優游山水吟詠自樂時人美
之卒年七十餘弟雄端拱二年進士
黃夷簡字明舉福州人父延樞為王審知從事甚被親
遇嗣王延鈞以女妻之錢氏取福州署光禄卿夷簡少
孤好學有名於江東為錢惟治明州判官太平興國初
隨錢俶來朝授檢校祕書少監元帥府掌書記賜以襲
衣器幣鞍勒馬八年俶讓元帥改授夷簡淮海國王府
判官雍熙四年俶改封許王出鎮南陽加夷簡倉部員
外郎充許王府判官俶薨歸朝為考功員外郎累遷都
官郎中掌名表人頗稱其得體至道二年上言浙右人
無預館閣之職者因自陳嘗勸錢俶入朝詞甚懇激太
宗憐之命直祕閣俄判吏部南曹咸平中召試翰林遷
光禄少卿初宰相張齊賢欲引夷簡與曾致堯並知制
誥有急制值舍人出院即封除自命夷簡草之物議以
為不可故但進秩而已景德中夷簡被病告滿二百日
御史臺言當除籍真宗以其吳越舊僚有詞學且年老
母在特命續其月廩大中祥符初遷祕書少監三年丁
内艱上遣中使存問賻贈有加因請護母喪歸浙右許
之且欲不絶其奉給特授檢校祕書監平江軍節度副
使踰年卒年七十七夷簡喜談論善屬文尤工詩詠老
而不輟嘗攝鴻臚卿護許國長公主葬在道駙馬都尉
魏咸信禮接甚薄夷簡䘖之言於上云發引之日以錢
三十千遺臣治装不重王人若有輕國命之意臣拒不
納上遣中使詰咸信咸信言夷簡始受命屢有求丐又
獻挽詞以希賂遺臣皆不敢受以是為慊既而夷簡又
貢歌詩一編大率譏咸信吝嗇且形扵怨詛復言所未
受三十千錢意欲索取真宗甚鄙之且不欲其詩歌流
布扵外命中書召夷簡對焚之士大夫以是薄其為人
浙右士之秀者又有盧稹謝炎許洞
盧稹字淑微杭州人幼穎悟七歲能詩十二學屬文及
長曉五經大義酷嗜周易孟子端拱初游京師時徐鉉
以宿儒為士子所宗覽稹文甚竒之為延譽於朝是年
登進士第調補真定束鹿主簿至府值契丹圍城未及
赴官卒年二十七嘗著五帝皇極志孺子問翼聖書數
十篇
謝炎字化南蘇州嘉興人父崇禮泰寧軍掌書記炎慕
韓柳為文與盧稹齊名時謂之盧謝稹㦏懦炎勁急反
相厚善端拱初舉進士調補昭應主簿徙伊闕連知華
容公安二縣卒年三十四集二十卷
許洞字洞天蘇州吳縣人父仲容太子洗馬致仕洞性
疎雋幼時習弓矢擊刺之伎及長折節勵學尤精左氏
傳咸平三年進士解褐雄武軍推官嘗詣府白事有卒
踞坐不起即杖之時馬知節知州洞又移書責知節知
節怒其狂狷不遜會洞輙用公錢奏除名歸吳中數年
日以酣飲為事嘗從民坊貰酒一日大署壁作酒歌數
百言鄉人爭往觀其酤數倍乃盡捐洞所負景德二年
獻所撰虎鈴經二十卷應洞識韜略運籌决勝科以負
譴報罷就除均州參軍大中祥符四年祀汾隂獻三盛
禮賦召試中書改烏江縣主簿卒年四十二有集一百
卷又著春秋釋幽五卷演玄十卷
徐鉉字鼎臣揚州廣陵人十歲能屬文不妄游處與韓
熙載齊名江東謂之韓徐仕吳為校書郎又仕南唐李
昪父子試知制誥與宰相宋齊丘不協時有得軍中書
檄者鉉及弟鍇評其援引不當檄乃湯悅所作悅與齊
丘誣鉉鍇洩機事鉉坐貶泰州司戶掾鍇貶為烏江尉
俄復舊官時景命内臣車延規傳宏營屯田於楚州處
事苛細人不堪命致盗賊羣起命鉉乘傳廵撫鉉至楚
州奏罷屯田延規等懼逃罪鉉捕之急權近側目及捕
得賊首即斬之不俟報坐專殺流舒州周世宗南征景
徙鉉饒州俄召為太子右諭德復知制誥遷中書舍人
景死事其子煜為禮部侍郎通署中書省事歴尚書右
丞兵部侍郎翰林學士御史大夫吏部尚書宋師圍金
陵煜遣鉉求緩兵時煜將朱令贇將兵十餘萬自上江
來援煜以鉉既行欲止令贇勿令東下鉉曰此行未保
必能濟艱江南所恃者援兵爾奈何止之煜曰方求和
解而復决戰豈利扵汝乎鉉曰要以社禝為計豈顧一
介之使置之度外可也煜泣而遣之及至雖不能緩兵
而入見辭歸禮遇皆與常時同及隨煜入覲太祖責之
聲甚厲鉉對曰臣為江南大臣國亾罪當死不當問其
他太祖嘆曰忠臣也事我當如李氏命為太子率更令
太平興國初李昉獨直翰林鉉直學士院從征太原軍
中書詔填委鉉援筆無滯辭理精當時論能之師還加
給事中八年出為右散騎常侍遷左常侍淳化二年廬
州女僧道安誣鉉姦私下吏道安坐不實抵罪鉉亦貶
静難行軍司馬初鉉至京師見被毛褐者輙哂之邠州
苦寒終不御毛褐致冷疾一日晨起方冠帶遽索筆手
疏約束後事又别署曰道者天地之母書訖而卒年七
十六鉉無子門人鄭文寳護其喪至汴胡仲容歸其葬
於南昌之西山鉉性簡淡寡欲質直無矯餙不喜釋氏
而好神怪有以此獻者所求必如其請鉉精小學好李
斯小篆臻其妙隷書亦工嘗受詔與句中正葛湍王惟
恭等同校說文序曰許慎說文十四篇并序目一篇凡
萬六百餘字聖人之旨蓋云偹矣夫八卦既畫萬象既
分則文字為之大輅載籍為之六轡先王教化所以行
於百代及物之功與造化均不可忽也雖五帝之後改
易殊體六國之勢文字異形然猶存篆籕之迹不失形
類之本及暴秦苛政散隷聿興便扵末俗人競師法古
文既變巧偽日滋至漢宣帝時始命諸儒修倉頡之法
亦不能復至光武時馬援上疏論文字之譌謬其言詳
矣及和帝時申命賈逵修理舊文扵是許慎采史籕李
斯楊雄之書博訪通人考之於逵作說文解字至安帝
十五年始奏上之而隷書之行已久加以行草八分紛
然間出反以篆籕為奇怪之迹不復經心至於六籍舊
文相承傳寫多求便俗漸失本原爾雅所載草木魚鳥
之名肆志增益不可觀矣諸儒傳釋亦非精䆒小學之
徒莫能矯正唐大歷中李陽冰篆迹殊絶獨冠古今於
是刊定說文修正筆法學者師慕篆籕中興然頗排斥
許氏自為臆說夫以師心之獨見破先儒之祖述豈聖
人之意乎今之為字學者亦多陽冰之新義所謂貴耳
而賤目也自唐末喪亂經籍道息有宋膺運人文國典
粲然復興以為文字者六藝之本當由古法乃詔取許
慎說文解字精加詳校垂憲百代臣等敢竭愚陋偹加
詳考有許慎注義序例中所載而諸部不見者審知漏
落悉從補錄復有經典相承傳寫及時俗要用而說文
不載者皆附益之以廣篆籕之路亦皆形聲相從不違
六書之義者其間說文具有正體而時俗譌變者則具
於注中其有義理乖舛違戾六書者並列序扵後俾夫
學者無或致疑大抵此書務援古以正今不徇今而違
古若乃高文大冊則宜以篆籕著之金石至扵常行簡
牘則草隸足矣又許慎注解詞簡義奥不可周知陽冰
之後諸儒箋述有可取者亦從附葉猶有未盡則臣等
粗為訓釋以成一家之書說文之時未有反切後人附
益互有異同孫愐唐韻行之已久今並以孫愐音切為
定庶幾學者有所適從焉鍇亦善小學嘗以許慎說文
依四聲譜次為十卷目曰說文解字韻譜鉉序之曰昔
伏羲畫八卦而文字之端見矣蒼頡摹鳥迹而文字之
形立矣史籕作大篆以潤色之李斯變小篆以簡易之
其美至矣及程邈作隷而人競趨省古法一變字義浸
譌先儒許慎患其若此故集倉雅之學研六書之旨博
訪通識考於賈逵作說文解字十五篇凡萬六百字字
書精博莫過扵是篆籕之體極扵斯焉其後賈魴以三
春之書皆為隸字隸字始廣而篆籕轉微後漢及今千
有餘歲凡善書者皆草隸焉又隷書之法有刪繁補闕
之論則其譌偽斷可知矣故今字書之數累倍扵前夫
聖人創制皆有依據不知而作君子慎之及史闕文格
言斯在若草木魚鳥形聲相從觸類長之良無窮極苟
不折之以古義何足以觀故叔重之後玉篇切韻所載
習俗雖久要不可施之於篆文往者李陽冰天縱其能
中興斯學贊明許氏奐焉英發然古法背俗易為堙微
方今許李之書僅存扵世學者殊寡舊章罕存秉筆操
觚要資校閱而偏傍奥密不可意知尋求一字往往終
卷力省功倍思得其宜舍弟鍇特善小學因命取叔重
所記以切韻次之聲韻區分開卷可覩鍇又集通釋四
十篇考先賢之微言暢許氏之玄旨正陽冰之新義折
流俗之異端文字之學善矣盡矣今此書止欲便扵檢
討無恤其他故聊存古訓以為别識其餘敷演有通釋
五音凡十卷貽諸同志云鉉親為之篆鏤板以行扵世
鍇字楚金四歲而孤母方教鉉未暇及鍇能自知書李
景見其文以為祕書省正字累官内史舍人因鉉奉使
入宋憂懼而卒年五十五李穆使江南見其兄弟文章
嘆曰二陸不能及也鉉有文集三十卷質疑論若干卷
所著稽神錄多出於其客蒯亮鍇所著則有文集家傳
方輿記古今國典賦苑歲時廣記云
句中正字坦然益州華陽人孟昶時館扵其相母昭裔
之第昭裔奏授崇文館校書郎復舉進士及第累為昭
裔從事歸朝補曹州錄事參軍汜水令又為潞州錄事
參軍中正精於字學古文篆隸行草無不工太平興國
二年獻八體書太宗素聞其名召入授著作佐郎直史
館被詔詳定篇韻四年命副張洎為高麗加恩使還遷
左贊善大夫改著作郎與徐鉉重校定說文模印頒行
太宗覽之嘉賞因問中正凡有聲無字有幾何中正退
條為一卷以獻上曰朕亦得二十一字可并錄之也時
又命中正與著作佐郎吳鉉大理寺丞楊文舉同撰定
雍熙廣韻中正先以門類上進面賜緋魚俄加太常博
士廣韻成凡一百卷特拜虞部員外郎淳化元年改直
昭文館三遷屯田郎中杜門守道以文翰為樂太宗神
主及諡寳篆文皆詔中正書之嘗以大小篆八分三體
書孝經摹石咸平三年表上之眞宗召見便殿賜坐問
所書幾許時中正曰臣寫此書十五年方成上嘉歎良
久賜金紫命藏扵祕閣時乾州獻古銅鼎狀方而四足
上有古文二十一字人莫能曉命中正與杜鎬詳驗以
聞援據甚悉五年卒年七十四中正喜藏書家無餘財
子希古希仲並進士及第希仲太常博士蜀人又有孫
逢吉林罕逢常為蜀國子毛詩博士檢校刊刻石經罕
亦善文字之學嘗著說文二十篇目曰林氏小說刻石
蜀中
曾致堯字正臣撫州南豊人太平興國八年進士解褐
符離主簿梁州錄事参軍三遷著作佐郎直史館改祕
書丞出為兩浙轉運使嘗上言去歲所部秋租惟湖州
一郡督納及期而蘇常潤三州悉有逋負請各按賞罰
太宗以江淮頻年冰災蘇常特甚所言刻薄不可行詔
戒致堯毋擾俄徙知夀州轉太常博士致堯性剛率好
言事前後屢上章奏辭多激訐真宗即位遷主客員外
郎判鹽鐵勾院張齊賢薦其材任詞職命翰林試制誥
既而以輿議未允而罷李繼遷擾西鄙靈武危急命張
齊賢為涇原邠寧還慶等州經略使選致堯為判官仍
遷戶部員外郎既受命因抗疏自陳願不受章紱之賜
詞旨狂躁詔御史府鞫其罪黜為黃州副使奪金紫未
幾復舊官改吏部員外郎歴知泰泉蘇揚鄂五州大中
祥符初遷禮部郎中坐知揚州日冐請一月奉降掌昇
州㩁酤轉戶部郎中五年卒年六十六致堯頗好纂錄
所著有僊鳬羽翼三十卷廣中台志八十卷清邊前要
三十卷西陲要紀十卷為臣要紀一十五篇子易從易
占皆登進士第
刁衎字元賓昇州人父彦能仕南唐為昭武軍節度衎
用蔭為祕書郎集賢校理衣五品服以文翰入侍甚被
親昵李煜嘗令直清輝殿閱中外章奏金陵平從煜歸
宋太祖賜緋魚授太常寺太祝稱疾假滿屏居輦下者
數歲太平興國初李昉扈蒙在翰林勉其出仕因撰聖
德頌獻之詔復本官出知睦州桐廬縣會詔羣臣言事
衎上諫刑書謂淫刑酷法非律文所載者望詔天下悉
禁止之廵檢使臣捕得盗賊亡卒並送本部法官訊鞫
無得擅加酷虐古者投姦凶扵四裔令遠方囚人盡歸
京闕以配務役最非其宜且神臯勝地天子所居豈使
流囚於此聚役自今外處罪人望勿許解送上京亦不
留於諸務充役又禮曰刑人扵市與衆棄之則知黃屋
紫宸之中非用刑行法之處望自今御前不行决罰之
刑殿前引見司鉗黥法具並赴御史臺廷尉之獄敕杖
不以大小皆引赴御史廷尉京府或出中使或命法官
具禮監科以重聖皇明刑慎法之意或有犯劫盗亡命
罪重者刖足釘身國門布令此乃小民昧扵刑憲逼扵
衣食偶然為惡義不及他被其慘毒實傷風化亦望减
除其法如此則人情不駭各固其生和氣無傷必臻上
瑞再遷大理寺丞獻文四十篇召試授殿中丞通判湖
州上疏請定天下酒稅額修郡縣城隍條約牧宰除兩
浙丁身錢禁汴水流屍凡五事俄知婺州遷國子博士
會考校百官殿最衎被召以無過得知光州就改虞部
員外郎轉運使状其政績優詔嘉奬徙知廬州眞宗即
位遷比部員外郎嘗上疏曰臣聞天下大器也羣生衆
畜也治大器者執一以正其度保衆畜者齊化以臻其
原故至人謂莫神扵天莫富扵地莫大扵帝王又曰帝
王乘地而總萬物以用人也則知萬乘之尊一人之位
等天地之覆燾若日月之照臨可不慎思慮以安民繫
慘舒而被物所以堯舜篤善道以垂化而民謂之所天
桀紂懷凶德以害世而民謂之獨夫則君之於民善惡
有如是之驗民之於君毁譽有如是之異陛下纂圖兹
始布政惟新所宜上順天心下從人欲進善以去惡避
毁而求譽遵唐虞之治斥辛癸之亂私賞無及扵小人
私罸無施扵君子任賢勿貳去邪勿疑開諫諍之門塞
讒佞之口愛而知其惡憎而知其善無以春秋鼎盛而
耽於逸游無以血氣方剛而惑扵聲色若太祖之勤儉
若太宗之惠慈答天地敷錫之意保祖宗艱難之業則
周成漢文三宗之美不可同年而議擬也代還獻所著
本說十卷得以本官充祕閣校理出知潁州入為比部
員外郎改直祕閣充崇文院檢討時杜鎬陳彭年並預
檢討衎言此二人可專其任詔許解職判三司開拆司
預修冊府元龜加主客郎中求領外任得知湖州轉刑
部郎中歲滿復預編修大中祥符六年書成授兵部郎
中入朝暴中風眩真宗遣使馳賜金丹已不救年六十
九衎始仕李氏權勢甚盛父為藩帥家富扵財被服飲
膳極扵侈靡歸宋以純澹夷雅知名於時恬於禄位善
談笑喜棋奕交道敦篤士大夫多推重之子湛湜渭皆
登進士第湛刑部郎中湜屯田員外渭太常博士湛子
繹約天聖中並進士及第
姚鉉字寳之廬州合肥人太平興國八年進士甲科解
褐大理評事知潭州湘鄉縣三遷殿中丞通判簡宣昇
三州淳化五年直史館侍宴内苑應制賦賞花釣魚詩
特被嘉賞翌日命中使就第賜白金以奬之至道初遷
太常丞充京西轉運使歴右正言右司諫河東轉運使
俄上言曰伏見諸路官吏或彊明蒞事惠愛及民者則
必立條教除其煩擾然狡胥之輩非其所便候其罷官
悉藏記籍害公蠧政莫甚於此禮云其人存則其政舉
其人亡則其政息又語曰舊令尹之政必告新令尹斯
實聖人之格言國家之急務也欲望所在官吏有經畫
利濟事可長久者歲終書歴受代日錄付新官俾之遵
守若事有灼然匪便聽上聞俟報改正詔從之咸平三
年河决鄆州王陵埽東南注鉅野又淮西城中積水壊
廬舍以鉉知州事徙州扵汶陽鄉之高原委以營度許
便宜從事工畢加起居舍人京東轉運使徙兩浙路鉉
雋爽頗尚氣薛映知杭州與之不恊事多矛盾映摭鉉
罪状數條密以聞詔使劾之當奪一官特除名貶連州
文學吉州之萬安抵虔江有贑石舟行其中湍險萬状
鉉過感而賦之以自况大中祥符五年會赦移岳州又
移舒州俄授本州團練副使天禧四年卒年五十三鉉
文詞敏麗善筆札藏書至多頗有異本兩浙課吏寫書
亦薛映所掎之一事雖被竄斥猶傭夫荷擔以自隨有
集二十卷又采唐人文章纂為百卷目曰文粹卒後子
嗣復以其書上獻詔藏内府授嗣復永城主簿幼子稱
俊穎美秀頗善屬辭裁十歲卒鉉紀其事為聰悟錄人
多傳之
李建中字得中其先京兆人曾祖逢唐左衛兵曹參軍
祖稠梁商州刺史辟地入蜀會王建僭據稠預佐命功
臣左衛將軍建中幼好學十四丁外艱會蜀平侍母居
洛陽聚學以自給携文遊京師為王祐所延譽館於石
熙載之第熙載厚待之太平興國八年進士甲科解褐
大理評事知岳州錄事參軍轉運使李惟清薦其能再
遷著作佐郎監潭州茶埸改殿中丞歴通判道郢二州
柴成務領漕運再表稱薦轉太常博士時言事者多以
權利進建中表陳時政利害序王霸之略太宗嘉賞因
引對便殿賜以緋魚會考課京朝官建中舊坐公累罰
金漏其事坐降授殿中丞監在京榷易務蘇易簡方被
恩顧多得對嘗言蜀中文士因及建中太宗亦素知之
命直昭文館建中父名昭文懇辭改集賢院數月出為
兩浙轉運副使再遷主客員外郎歴通判河南府知曹
解潁葵四州景德中以久次進金部員外郎建中性簡
静風神雅秀恬於榮利前後三求掌西京留司御史臺
尤愛洛中風土就搆園池號曰静居好吟詠每游山水
多留題自稱巖夫民伯加司封員外郎工部郎中建中
善修飬之術會命官校定道藏建中預焉又判太府寺
大中祥符五年冬命使泗州奉御製汴水發願文就致
設醮使還得疾明年卒年六十九建中善書札行筆尤
工多構新體草隸篆籕八分亦妙人多摹習爭取以為
楷法嘗手寫郭忠恕汗簡集以獻皆科斗文字有詔嘉
奬好古勤學多藏古器名畫有集三十卷子周道周士
並進士及第周士歴侍御史江東陕西轉運三司鹽鐵
判官賜金紫終工部郎中周民太子中舍
洪湛字惟清昇州上元人曾祖勲南唐崇文館直學士
祖夀桐城令父慶元獻書李煜授奉禮郎補新喻令歸
宋至冤句令湛幼好學五歲能為詩未冠錄所著十卷
為齠年集舉進士有聲雍熙二年廷試已落復試擢寘
高等解褐歸德軍節度推官召還授右拾遺直史館端
拱初通判夀許二州歸宋與左正言尹黃裳馮拯右正
言王世則宋沆伏閤請立許王元僖為儲貳詞意狂率
太宗怒時沆坐吕蒙正親黨已出為宜州團練副使上
因語近臣曰儲副邦國之本朕豈不知但近臣澆薄若
立太子即東宫僚屬皆湏稱臣官職聯次與上臺無異
人情深所不安此事朕自有時爾湛坐削職出知容州
黃裳知邕州拯知端州沆知靖州世則知蒙州容之戍
卒謀竊發者湛偵知亟斬之再遷比部員外郎知郴舒
二州咸平二年召還命試舍人院復直史館是秋命與
閤門祗候韓紹輝使荆湖按視民事條奏利病甚衆還
判三司都磨勘司又與王欽若同知貢舉未幾同修起
居注時議城綏州邊臣互言利害遣湛與閤門祗候程
順竒同往按視湛言城之利有七而害有二遂詔營葺
終以勞人罷之湛美風儀俊辨有材幹凡五使西北議
邊要眞宗有意擢任顧遇甚厚曲宴苑中賦賞詩不移
晷以獻深被褒賞五年春有河隂民常德方訟臨津尉
任懿納賄登第事下御史臺鞫得懿欵云咸平二年補
太學生寓僧仁雅舍因仁雅求院之主僧惠泰為道地
署紙許銀七鋌仁雅惠泰隐其二易為五鋌惠泰素識
王欽若已在貢院乃因館客寗文德僕夫徐興納署紙
扵欽若妻李李密召家僕祁睿書懿名扵左臂并口傳
許賂之數入省告欽若及懿過五揭睿復持湯飲至省
欽若遣睿語李令取其銀懿未即與既而懿預奏名授
官未行丁内艱還鄉里仁雅馳書索銀形扵詛罵德方
者賣卜縣市獲其書以告中丞趙昌言具其事奏白請
逮欽若屬吏先是欽若為亳州判官睿其廳幹及代歸
以睿從行而未除州之役籍及貢舉事畢會州人張續
還鄉行服託為睿去籍名至是欽若訴云睿休役之後
始傭於家而惠泰未嘗及門欽若方被寵顧乃詔翰林
侍讀學士邢昺内侍副都知閻承翰并驛召知曹州邊
肅知許州母賓古就太常寺别鞫懿易欵云有妻兄張
駕舉進士識湛懿亦與駕同造湛門嘗以石榴二百枚
木炭百秤饋之懿之輸銀也但憑二僧達一主司實不
知誰何廼以為湛納其銀湛適使陜西中途召還時張
駕已死寗文德徐興悉遁去欽若近參機務門下僕使
多新募至不識惠泰故無與左證又固執知舉時未有
祁睿遂以湛受銀法當死特詔削籍流儋州懿杖脊配
隸忠靖軍惠泰坐受簡札及隐銀未入已以年七十餘
當贖銅八斤特杖一百黥面配商州坑冶仁雅杖脊配
隸郢州牢城而不窮用銀之端初王旦與欽若知舉出
拜樞密副使以湛代領其事湛之入貢院懿已試第三
埸畢及官收湛贓家實無物湛素與梁顥善或假顥白
金器乃取以輸官六年會赦移惠州至化州調馬驛卒
年四十一湛時一子偕行甚幼州以聞特詔賜錢二萬
官為護喪還揚州因詔命官配流嶺外而沒者悉給緡
錢聽其歸葬如親屬幼穉者所在遣牙校部送之湛有
集十卷子鼎大中祥符四年進士至度支員外郎直史
館鹽鐵判官
路振字子發永州祁陽人唐相巖之四世孫巖貶死嶺
外其子琛避地湘潭間遂居焉振父洵美事馬希果署
連州從事謝病終於家振幼穎悟五歲誦孝經論語十
歲聽講隂符裁百言而止洵美責之俾終其業振曰百
言演道足矣餘何必學洵美大竒之十二丁外艱母氏
慮其廢業日加誨激雖隆冬盛暑未始有懈淳化中舉
進士太宗以詞場之弊多事輕淺不能該貫古道因試
巵言日出賦觀其學術時就試者凡數百人咸&KR0787;眙忘
其所出雖當時馳聲場屋者亦有難色振寒素遊京師
人罕知者所作賦尤為典贍太宗甚嘉之擢寘甲科釋
褐大理寺評事通判邠州徙徐州召還直史館復遣之
任遷太子中允知濱州一日契丹至城下兵少民相恐
衆謂振文吏無戰禦方略環聚而泣振乃親加撫諭且
以敵盛不可與爭鋒宜堅壁自守數日契丹引去轉運
使劉綜稱其能詔書褒美常作祭戰馬文曰咸平中契
丹犯高陽關執大將康保裔略河朔而去天子幸魏特
遣將王榮以五千騎追之榮無將材但能走馬以馳射
為事受命恇怯數日不敢行伺賊渡河而後發有剽淄
齊者數千騎尚屯泥沽榮不欲見敵遂以其騎略河南
岸而還晝夜急騎馬不秣而道斃者十有四五天子憫
之遣使收瘞焉因作祭文曰房駟之精降為驪騂飲泉
呀風流沙激霆虎脊孤聳龍媒鷙獰丹髦曉霞的顙秋
星茀方著幹宜乘旋膺巉臚角起方背珠明爾其絶塞
草荒八月隕霜毛縮蹄堅筋舒胍張獸惡恐噬虬獰欲
驤噴沙散沫千里飛雪圉人負紖武士索鐵前遮後突
雷動地裂忽挽一而制百終伏撾而受絏牧官劬劬歲
入劵書蹄躈纍纍通乎鬼區名駒大&KR2506;銜尾入塞勞其
酋長餙以駔儈蜀錦吳繒積如丘陵馬歸於我也重幣
入扵彼也輕扵是格黃金之羈浴天池之波鼓鬛雲衢
弄影星河或踶而囓或齅而吪原蠶申禁駔駿何多帝
念神物來經遠道閱之於内殿養之於外皂飲以玉池
秣之瑶草窮冬邊塵入我河漘羽書宵飛龍馭北廵選
仗下之名馬屬閫外之武臣琱戈電燭禁旅星陳授以
長策帥以全軍壯士怒兮山可擘猛馬哮兮虎可咋何
嚄唶之無勇反遷延而避敵冰霜凄凄介甲而馳不飲
不秣載渴載飢駿馬餒死行人嗟咨委天骨於衢路反
星精於雲霧報主恩之無及齊戎力而何誤生芻致祭
弊帷成禮瘞爾崇岡全爾具體馬如有神知帝之仁嗚
呼又以西兵未弭入判大理寺改太常丞知河中府徙
知鄧州代還判吏部南曹三司催欠憑由司景德中使
福建廵撫俄判鼓司登聞院會修兩朝國史以振為編
修官大中祥符初使契丹撰乘軺錄以獻改太常博士
左司諫擢知制誥振文詞温麗屢奏賦頌為名輩所稱
尤長詩詠多警句及居文翰之職深惬物議自是彌加
精厲從祀醮亳時同職分局掌事振獨直行在專典綸
翰牋奏填委應用無滯時推其敏贍七年同修起居注
張復崔遵度以書事誤失降秩擇振與夏竦代之嗜酒
得疾其冬卒年五十八錄其子綸為太常寺奉禮郎振
純厚無城府恂恂如也時人惜其登用之晩有集二十
卷又嘗采五代末九國君臣行事作世家列傳書未成
而卒
崔遵度字堅白本江陵人後徙淄州之淄川純介好學
始七歲受經於叔父憲嘗以春秋編年史漢紀傳之例
問扵憲憲曰此兒他日成令名矣太平興國八年舉進
士解褐和州主簿換臨汾饋芻糧三抵綏州涉無定河
河沙與水混流無定跡䧟溺相繼遵度憫之著銘以紀
焉端拱初轉運副使夏侯濤上其勤状召歸對便坐因
獻文自薦時新建祕閣命中書試作頌一首擢著作佐
郎淳化中吏部侍郎李至薦之遷殿中丞出知忠州李
順之亂賊遣其黨張餘來攻遵度領甲士百餘背城而
戰賊踰堞以入遵度投江中頼州兵援之得免坐失城
池貶崇陽令移鹿邑咸平初復為太子中允景德初内
出遵度名引對崇政殿詔索所著文召試舍人院改太
常丞直史館會修兩朝國史與路振並為編修官大中
祥符元年命同修起居注東封進博士祀汾隂是歲真
宗以兩省官絶少故因覃慶選補之命為左司諫遵度
與物無競口不言是非淳澹清素於勢利泊如也掌右
史十餘歲立墀上常退匿楹間慮上之見善鼓琴得其
深趣所僦舍甚湫隘有小閣手植竹數本朝退默坐其
上彈琴獨酌翛然自適常著琴箋云世之言琴者必曰
長三尺六寸象期之日十三徽象期之月居中者象閏
前世未有辨者至唐協律郎劉貺以樂器配諸節候而
謂琴為夏至之音至於泛聲卒無述者愚嘗病之因張
弓附案泛其弦而十三徽聲具焉况琴瑟之弦乎是知
非所謂象者蓋天地自然之節耳又豈止夏至之音而
已夫易有太極是生兩儀兩儀者太極之節也四時者
兩儀之節也律吕者四時之節也晝夜者律吕之節也
刻漏者晝夜之節也節節相受自細至大而歲成焉既
不可使之節亦不可使之不節氣之自然者也氣既節
矣聲同則應既不可使之應亦不可使之不應數之自
然者也既節且應則天地之交成矣文之義也或任形
而著或假物而彰日星文乎上山川理乎下動物植物
花者節者五色具矣斯任形者也至於人常有五性而
不著以事觀之然後著日常有五色而不見以水觀之
然後見氣常有五音而不聞以弦攷之然後聞斯假物
者也是故聖人不能作易而能知自然之數不能作琴
而能知自然之節何則數本扵一而成扵三因而重之
故易六畫而成卦及其應也一必扵四二必扵五三必
扵六焉氣氣相召其應也必矣卦既畫矣故畫琴焉始
以一弦泛桐當其節則清然而號不當其節則冺然無
聲豈人力也哉且徽有十三而居中者為一自中而左
泛有三焉又右泛有三焉其聲殺而已絃盡則聲减及
其應也一必扵四二必扵五三必扵六焉節節相召其
應也必矣易之書也偶三為六三才之配具焉萬物由
之而出雖曰六畫及其數也止三而已矣琴之畫也偶
六而根扵一一鐘者道之所生也在數為一在律為黃
在音為宫在木為根在四體為心衆徽由之而生雖曰
十三及其節也止三而已矣卦之德方經也蓍之德圓
緯也故萬物不能逃其象徽三其節經也絃五其音緯
也故衆音不能勝其文先儒謂八音以絲為君絲以琴
為君愚謂琴以中徽為君盡矣夫徽十三者蓋盡昭昭
可聞者也苟盡絃而考之乃總有二十三徽焉是一氣
也丈絃具之尺絃亦具之豈有長短大小之限哉是則
萬物本於天地天地本於太極太極之外以至於萬物
聖人本扵道道本扵自然自然之外以至扵無為樂本
於琴琴本於中徽中徽之外以至扵無聲是知作易者
考天地之象也作琴者考天地之聲也往者藏音而未
談來者專聲而忘理琴箋之作也庶乎近之苟其闕也
請俟君子世稱其知言七年東郊建壇恭謝壇上設正
坐奉天地配坐奉二聖遵度時與張復同典記注書昊
天為天皇又增聖祖配位坐謬誤降為右正言復亦責
為工部郎中踰歲並復其秩九年仁宗以夀春郡王開
府詔宰相擇耆德方正有學術之士咸曰遵度力學有
士行時稱長者遂命與張士遜並為王友改戶部員外
郎賜服金紫又賚襲衣犀帶緡錢上作七言詩寵之因
謂左右曰翊善記室皆府屬也故王皆受拜今賓友之
禮當令答拜府中文翰皆遵度所作王讀孝經徹章復
以御詩賜之國史成拜吏部員外郎昇邸進封改禮部
郎中充諮議参軍儲宫建又加吏部兼左諭德未幾命
使契丹判司農寺遵度性寡合喜讀易嘗云意有疑則
彈琴辨其數筮易觀其象無不䆒也天禧四年八月卒
年六十七其子拜官者二人仁宗即位特詔贈工部侍
郎又授其二孫官有集二十卷
陳越字損之開封尉氏人祖守危興道令父夏虞部員
外郎越少好學尤精歴代史善屬文辭氣俊拔咸平中
詔舉賢良刑部侍郎郭鷙薦之策入第四等解褐將作
監丞通判舒州徙知端州又徙袁州未幾召還遷著作
佐郎直史館掌鼓司登聞院預修冊府元龜與陳從易
劉筠尤為勤職眞宗以其奉薄並命月增錢五千車駕
朝陵掌留司名表時稱為工自是兩府牋奏多命草之
勲貴家以銘誌為請者甚衆遷太常丞羣牧判官祀汾
隂擢為左正言越耿槩任氣喜箴切朋友放曠杯酒間
家徒壁立不以屑意然嗜酒過差每食必先引數升罕
有醒日亦用是遘疾大中祥符五年卒年四十無子母
老人皆傷之越兄咸嘗舉進士未第楊億杜鎬陳彭年
列奏為言真宗憫之及冊府元龜奏御特賜咸同三傳
出身故事中書章奏皆舍人為之東封後朝廷多慶禮
舍人或以他務所嬰乃擇館閣官得盛度路振劉筠夏
竦宋綬洎越分撰表奏宰相嘗以名聞其後皆相次掌
外制唯越不及登擢時論惜之
宋史卷四百四十一
宋史卷四百四十一考證
徐鉉傳揚州廣陵人(臣人龍)按南唐書鉉世為會稽
人父延休為吳江都少尹遂家廣陵
宋史卷四百四十一考證
