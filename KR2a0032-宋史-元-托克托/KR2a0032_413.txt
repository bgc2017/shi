宋史卷四百十三
元中書右丞相總裁托克托等修
列傳第一百七十二
趙汝談趙汝讜趙希錧趙彦呐
趙善湘趙與懽趙必愿
趙汝談字履常生而穎悟年十五以大父恩補將仕郎
登淳熙十一年進士第丞相周必大得其文異之語參
知政事施師點曰是子他日有大名于世調汀州教授
改廣德軍添差江西安撫司幹辦公事嘗從朱熹訂疑
義十數條熹嗟異之佐丞相趙汝愚定大策汝愚欲驟
以詞掖處之力辭去持祖母服汝愚去國其弟汝讜力
上疏乞留汝愚斬侂胄聞者吐舌兄弟罹黨禍斥去尋
調安慶府教授添差浙東安撫司幹辦公事丁母憂免
喪召為大社令時侂胄用事熾甚汝談痛憤登壇讀祝
大呼侂胄及陳自強名自強不能堪它日指汝談曰末
坐白晳者何人汝談不為動以參知政事李璧薦召試
館職擢正字是時吴曦叛上下束手或請就以曦為王
其人造汝談汝談詰之曰孰欲王曦者可斬其人面發
赤不能對遂以言去主管崇道觀添差通判嘉興府與
郡守王介志合改知無為軍與光州守柴中行安豐守
陸峻俱稱循吏時金人内變有旨令獻料敵備邊二策
其料敵之策曰禍亂猶在河北未遽至河南盖豪雄擇
形勢大盗窺貨寳金帛重器俱聚河北河南無大川為
之險欲起安所憑且金素以河南近我置守多完顔氏
親黨其下亦令蕃漢錯居所以防慮備盡縦彼喪亂守
將欲畔則自畔何至相率盡反然有天下者自不容易
一日廢備豈以金人存亡之候為吾緩急哉其偹邊之
策曰今邊州大抵無城缺兵少糧鎧仗不足若使自辦
何所取資匄諸朝廷安得力給若倣古藩封拔用英傑
守郡則併租稅市榷之利盡與之免其共貢上不置監
臨下悉聽選辟民得自賦兵得自募凡百悉聽所為其
有功者亦不遽徙就峻爵秩增異車服給美田宅官其
子孫凡可優寵無不極至使内為公卿雖貴曾不如守
邊之樂如此則有才者争自奮勵緩急必能出死力報
上于後河南二十餘年猶為金守宋沿邊諸郡權大削
兵事無肯任責者汝談之言若蓍龜然改湖北提舉常
平振饑盡力知温州改知外宗正作詩勉其族屬皆望
風而化遷江西提舉常平寧宗崩以哀痛得疾賀理宗
表力寓勸戒陳碩曰此諫書也數匄祠授江西轉運判
官辭不獲命之官一月以言者罷先是汝談因疾去官
言者謂其傲睨軒冕不樂為世用至是彌遠不與祠迺
杜門著述端平初以禮部郎官召入對言倚用老成廣
集忠智訪求衆弊之原辟取可行之策以飭積蠧之蠱
而成終泰之功者願加聖心焉又言大佞似忠大姦似
聖未免信向而擢任之始未見甚失久乃寖至差訛則
綱維之臣將不能不執議論之士將不得不言執之堅
寧不疑其侵權言之數寧不意其賣直至是則不特是
非邪正易位而黜陟予奪失中多矣又曰外之得以窒
吾聽雜吾目擾吾天君者以吾未得虚一而静之理也
苟得之導我聲色而不能入投我寳貨而不能中扇我
以功名而不能動凝然湛然孰得干之哉改祕書少監
兼權直學士院時集議出師汝談反覆言不可輕戰而
和尤非計既而三亰收復雖前言用兵不便者亦喜汝
談獨有憂色未幾洛師敗朝論始服其先見遷宗正少
卿兼權直兼編脩國史檢討實錄兼崇政殿說書因講
論語而言漢元帝恭儉無過惟以剛不克改眀不能繹
優柔不斷而漢業遂衰權吏部侍郎升侍讀兼直學士
院兼同修國史院同修撰以所注易進講時朝議履畝
稱楮汝談言非便迕時宰意亰師軍變宰相乞貶秩上
已允汝談奏恐失體持不可草荅詔以為貶秩易審舉
措難宰相滋不悅以言去國提舉崇禧觀起知婺州四
辭不允至郡力匄祠召赴行在四辭權禮部侍郎兼學
士院力辭兼直時金兵新破三閫增秩稱提官楮四郡
獲賞汝談獨蹙額登對首疏言邊面無可倚仗乞超越
拘攣簡拔俊傑如吴用周瑜魯肅晉任祖逖陶侃故事
使之各分方面連數十城推轂授權盡歸賜履巴蜀一
人荆襄一人兩淮各一人一切便宜行事不復更從中
御庶幾伸縮由已機用出心盖推廣鄉者備邊之策且
曰臣之此策行於開禧未用兵之前決不至罹今日之
患其論楮法尤中時弊上稱歎久之且謂卿文學高世
宜代予言力辭何為卒以老祈免章四上免兼直改侍
講數日仍兼直學士院五辭權給事中權刑部尚書及
卒轉兩官遺表上又轉四官汝談天資絶人沈思高識
自少至老無一日去書冊其論易以為為占者作書堯
舜二典宜合為一禹功只施於河洛洪範非箕子之作
詩不以小序為信禮記雜出諸生之手周禮宜傅會女
主之書要亦卓絶特立之見為文章有天巧篤於倫誼
而忘仇怨御史王益祥嘗劾之後汝談官其鄉益祥愧
不敢見汝談乃數過之相得歡甚嘗論議韓非李斯皆
有荀卿之才惟其富貴利欲之心重故世得而賤之惟
卿獨能守其身不苟希合士何可不自重哉所著有易
書詩論語孟子周禮禮記荀子莊子通鑑杜詩注
趙汝讜字蹈中少俶儻有軼材智略出人上龍泉葉適
嘗過其家汝讜年少衣短後衣不得避適勸之曰名門
子安可不學汝讜慚自是終身不衣短後衣折節讀書
與兄汝談齊名天下稱為二趙以祖遺恩補承務郎歴
泉州市舶務利州大軍倉屬從臣薦宗室之賢者監行
在右藏西庫韓侂胄謀逐趙汝愚汝讜兄弟昌言非是
且上言訟汝愚冤侂胄懼其詞直使其黨胡紘再攻汝
愚以汝讜兄弟受汝愚厚恩私屬為之畫策惑亂天聽
為言斥使去國坐廢十年調華亭浦東鹽場棄職去辟
浙西安撫司幕官調簽書昭慶軍節度判官皆不赴以
前官改鎮東軍登嘉定元年進士第為大社令遷將作
監簿大理司農丞與史彌遠不合請外改湖南提舉常
平易江西尋提點刑獄瑞州大姓幸氏貪徐氏田不可
得強取其禾終不與誣以殺婢寘徐獄徐訴其冤汝讜
以反坐法黥竄幸氏籍其家幸氏走告急于中官徙汝
讜湖南既至則表直臣龔夬墓瀏陽有豪民羅氏奪民
田汝讜復懲以法遷知温州卒汝讜常言宗子不忘君
孝子不辱身臨難則功業當如朱虚立身當如子政
趙希錧字君錫舊名希喆登慶元二年進士第改賜今
名少扶父喪歸道遇宼左右駭散希錧拊棺慟哭不懾
寇義而去學于陳傅良徐誼既舉進士調汀州司戸峒
寇李元礪方起汀人震懼郡會僚佐議守城希錧下坐
無一語守異之曰不言得無有所見乎希錧曰守城非
策也距城三十里有關曰古城若悉精銳以扼其衝賊
不足慮矣守以付希錧人為危之希錧至關審形眀間
申令謹候分畫粗定賊已遣諜窺關希錧得諜詰之縦
其舉火相示而羸師以誤之夜半賊數百銜枚突至希
錧嚴兵以待賊且至始命矢石俱下賊無一免餘黨聞
風而遁希錧引還老稚羅拜相屬希錧繇他道以避之
事聞詔升州推官治疑獄決滯訟攝下邑弭亂卒去之
日軍民遮道泣送者數十里調主管夔州路轉運司帳
司疏大寧鹽井利病使者上諸朝民便之改知玉山縣
未行召對希錧首言民力困於貪吏軍力困於僨帥國
家之力則外困於歸附之卒内困於浮冗之費次論四
蜀銓科舉之弊次論大寧鹽井夲末寧宗嘉納之授大
理寺丞遷大宗正丞權工部郎官宗姓多貧而始生有
訓名為人後有過禮吏受賕亡藝莫敢自陳希錧白其
長推行之會朝議燕邸近屬赴朝參者少命希錧易班
希錧力辭弗充特換授吉州刺史提舉佑神觀未幾廷
臣言宗姓換班人嘗舉進士請視朝士聽輪對於是希
錧次對時首論今日多事之際而未有辦事之人朝紳
清選也以緘默為清重以刻薄為舉職以無所可否為
識體閫寄重任也以大言為有志以使過為知恩臣非
敢厚誣天下以為無人患在選擇未得其道器使未當
其才爾授成州團練使賜金帶令服繫以寳璽推恩進
和州防禦使理宗即位進潭州觀察使以公族近邸恩
特加厚又進安德軍承宣使希錧引對言初政急務莫
先於眀道總治統收人心上為動容越眀年論祠祭不
蠲禁衛不肅慈眀宫上夀升節度封信安郡公卒遺奏
聞上震悼輟視朝賜含歛贈以金幣希錧風資凝重胷
抱魁壘揚人之善不記人之過急人之難不忘人之恩
居官祁寒盛暑未嘗謁告衣食取裁足而已追封信安
郡王
趙彦呐字敏若彭州人登四川類試第少以材稱吴曦
叛以禄禧偽守夔彦呐結義士殺之遂顯名嘉定十二
年關外西和州新被兵制使安丙檄使經理金人再至
戰却之因請脩州北水關募民耕戰以守又勸丙盡捐
關外四州租結民兵使各自為守皆不行在州五年得
軍民心轉提點刑獄尋帥沔時譽甚都及崔與之代丙
始察其大言無實謂他日誤事者必此人請廟堂毋付
以邊藩尋奪其節制寳慶元年乃移帥興元三年會鄭
損棄四州退保三關彦呐力争不勝罷歸家者五年紹
定四年桂如淵代損起彦呐於副使更李&KR0811;黃伯固皆
彦呐副之端平元年遂升正使丞相鄭清之趣其出兵
以應入洛之役不從秦鞏之豪汪世顯久求内附至是
彦呐為力請數四清之亦訖不從三年金人大入至三
泉彦呐大敗貶衡州其子洸夫用事亦竄嶺南史嵩之
留之江陵兩年卒
趙善湘字清臣濮安懿王五世孫父武翼郎不陋從高
宗渡江聞眀州多名儒徙居焉善湘以恩補保義郎轉
成忠郎監潭州南嶽廟轉忠翊郎又轉忠訓郎慶元二
年舉進士以近屬轉秉義郎換承事郎調金壇縣丞五
年知餘姚縣開禧元年添差通判婺州嘉定元年以招
茶寇功赴都堂審察提轄文思院出判無為軍兼淮南
轉運判官淮西提點刑獄四年改知常州八年主管武
夷山冲佑觀十年知湖州十一年丁内艱眀年起復知
和州三辭不獲命遷知大宗正丞兼權戸部郎官改知
祕閣淮南轉運判官兼淮西提舉常平兼知無為軍進
直徽猷閣主管淮南制置司公事兼知廬州兼夲路安
撫仍兼轉運判官提舉常平十三年進直寳文閣以平
固始寇功賜金帶許令服繫十四年進直龍圖閣知鎮
江府十七年拜大理少卿進右文殿脩撰知鎮江府封
祥符縣男賜食邑寳慶二年進集英殿脩撰兼大理卿
兼權刑部侍郎進寳章閣待制松海制置使兼知建康
府江東安撫使兼主管行宫留守司公事賜御僊花金
帶進封子加食邑紹定元年以剙防江軍寧淮軍及平
楚州畔寇劉慶福等功皆升其官進龍圖閣待制仍任
兼江東轉運副使三年進煥章閣直學士仍任進封伯
加食邑以李全犯淮東進煥文閣學士江淮制置使乃
命專討許便宜從事四年進封侯加食邑及戮全善湘
遣使以露布上乃進兵部尚書仍兼任時善湘見范葵
進取慰藉殷勤餽問接踵有請必應選諸子屯寳應以
從范葵亦讓功督府凡得捷皆汝櫄等握筆草報善湘
季子汝楳丞相史彌遠壻也故奏報無不達以平閩寇
功轉江淮安撫制置使五年復泰州淮安州鹽城淮隂
縣四城及策應京湖功進端眀殿學士與執政恩例仍
任升留守加食邑以受金樞密副使納合買住降復盱
眙軍泗夀二州功進資政殿學士加食邑遣使賜手詔
金器等物九疏匄歸皆不許請愈力進大學士提舉洞
霄宫封天水郡公加食邑監察御史劾奏善湘御筆以
善湘有討逆復城之功寢其奏嘉熙二年授四川宣撫
使兼知成都府未拜改㳂海制置使兼知慶元府即匄
祠改知紹興府兼浙東安撫使三年兩請休致四乞歸
田復提舉洞霄宫淳祐二年帝手詔求所觧春秋進觀
文殿學士守夲官致仕卒遺表聞帝震悼輟視朝贈少
師賻贈加等所著有周易約說八卷周易或問四卷周
易續問八卷周易指要四卷學易補過六卷洪範統論
一卷中庸約說一卷大學觧十卷論語大意十卷孟子
觧十四卷老子觧十卷春秋三傳通議三十卷詩詞雜
著三十五卷
趙與懽字悅道燕懿王八世孫嘉定七年進士調會稽
尉改建寧司戸參軍中眀法科攝浦城縣丁父憂作善
慶五規示子孫免喪遷大理評事轉對言天變民情國
威三事又言死囚以取會駁勘動涉歲時類瘐死而干
證者多斃逆旅宜精擇憲臣悉使詳覆果可疑則親往
鞫正必情法輕重可閔始許審奏遷籍田令久之拜宗
正寺簿歴軍器監司農寺丞遷宗正丞兼權都官郎官
改倉部權度丈以直寳章閣知安吉州郡計仰榷醋禁
網峻密與懽首捐以予民設銅鉦縣門欲愬者擊之冤
無不直有富民愬幼子察之非其夲心姑逮其子付獄
徐廉之乃二兄強其父析業與懽曉以法開以天理皆
忻然感悟又嫠媼僅一子亦以不孝告留之郡聽日為
饌俾親饋晨昏以禮未周月母子如初二家皆畫像事
之喪母朝廷屢起之不可議使守邊授淮西提點刑獄
弗能奪再期以刑部郎官召乞終禫奉祠復半載乃趍
朝自恢復退師又議納使與懽言在朝迎合政出多門
必得智識氣節之士布列中外可也兼權檢正遷宗正
少卿兼權戸部侍郎尋兼知臨安府浙西安撫使同詳
定剖決眀暢罪者咸服郊祀之夕大風雷與懽言國夲
未定又陳弭盗固夲之策有以刑罸術數言於帝者與
懽言導民有夲如臣待罪天府豈遽能及民惟其真實
相孚待以不擾數月而庭訟彌寡人心夲善有感必從
或謂厲以威待以術者非知夲之論且言朝令夕改非
以示作新旁蹊曲徑非以肅紀綱帝為悚然又建言秦
刻頌有端平法度語眀年改元嘉熙襄蜀殘破或望風
棄地召見便殿言韓琦當仁宗朝猶晝夜泣血今主憂
臣辱矣因具言防邊之道其後多見施行與懽招刺三
千人為忠毅軍又言禁衛虛籍及亰口諸郡悉宜募兵
統以郡將財先贍軍餘始上供乞省不急之費薦文武
士四十人遷戸部侍郎兼權兵部尚書論邊事至為深
切星變上章請罷大火力言災變之烈謂臣罪擢髮莫
數猶欲以去國為言少悟上聽願祗畏天威思以實德
及民始自上躬痛加節約廣推振恤五請竄於是中書
方大琮言與懽素自潔修疏財輕爵人所共知不幸遇
此觀其待罪之章懇切至到未嘗不歎其知義也乞俞
所請使小大之臣皆知引咎乃收一階尋復之與懽請
先叙復同降官屬又言艱難不可為之時當慷慨厲志
深為人才兵力思遷戸部尚書兼權吏部累匄祠不許
論楮幣自嘉定以一易二失信天下嘗出内帑收換屢
稱提而折閱益甚嘗請兩界竝展十年勿議造新責州
縣毋以損汚抑沮至是遂請不立界限以絶其疑所以
區畫者甚備其後詔宰相徧詢侍從與懽又以前說陳
之有欲以端平錢當五行使與懽謂開禧嘗以二當三
何救於楮且曰士大夫不清白奉法恪意扶持雖日易
一法無捄於楮而國非其國矣法削國弱能獨享富貴
乎每言端平以来竄贓吏禁包苴戒奔競戢横歛而風
俗沈痼自若或口仁義而身市井率以欺君為常肥家
為樂遂臨事乏使而小人得從旁乘間竊取官爵矣疏
乞别邪正警媮惰奬用恬退質直之士以絶躁競浮靡
之習内廷有關於除授者必斥暗室有涉於謗議者必
思清心寡欲以革酣歌黷貨之風其機皆自陛下始又
言軍政弛而尺籍不眀總兵者或緣功賞開嫌隙内則
班行惟求速化守牧類多貪庸楮事日非浮冗不節指
陳無虚日大風震雷數見因具陳邊事且言人才國用
民力兵威願乘此機加意根夲勿徒困精神於除授老
歲月於行移委公道於私情付事功於無可奈何也遷
吏部尚書講筵言膏雨不降星變頻仍在亰物價騰踊
民譌士躁在外兵權渙散流民充斥登崇元老並建宰
輔謂宜風采振揚而事勢猶若此士大夫未必任天下
之責天下未必知陛下之志力求歸田會潮汐齧隄執
政道帝意留治之手詔云忠正廉勤無如卿者授端眀
殿學士知臨安府浙西安撫使江隄竣事獄空力匄罷
依舊端眀殿學士提舉萬夀觀提領戸部財用兼侍讀
兼修國史實錄院脩撰奉朝請出關遣使趣還會饑民
相携溺死帝仍付臨安府事恩例視執政與懽涕泣奉
詔亟榜諭曰今申奏振救宜忍死湏臾各全性命佇沭
聖恩都人相謂毋死與懽上則祈哀公朝下則推誠勸
分甘雨随至米商来集流移至者有以濟之力求納禄
授資政殿學士提舉萬夀觀兼侍讀監脩國史實錄院
脩撰奉朝請與懽至浙江上召還即日絶江去帝為悵
然與懽三為府尹盡力民事都人稱趙端眀必以手加
額曰趙佛子也久之以舊職知温州政事必親吏不敢
欺剙水砦脩貢院以侍讀召辭不許入對言爵禄之濫
因及國夲事五匄歸又不許進春秋觧升大學士薦士
六十人史嵩之將復入相而人言不已帝以問與懽言
嵩之老師費財私暱貪富過立名譽必不宜復用時嵩
之猶子璟卿誦言其過忽斃而杜範劉漢弼徐元杰三
賢暴死人皆疑嵩之致毒與懽請優恤漢弼元杰家帝
從之而請優恤手詔則與懽所擬入也又請以兵財分
任輔臣在講筵言以壊證付庸醫僅支殘息徒運巧心
天下事尚堪再誤耶時相忌之尋授安德軍節度使開
府儀同三司萬夀觀使日食應詔言事益切月賜内帑
與懽辭不取帝書安貧樂道植節秉忠字賜之建儲未
定乃申言之又言人才乏使贓吏不悛民昔流而南今
流而北盗昔伏於遠今伏於近體認不真賢否無别國
將誰與立邪願富一代之儲使小人無間可投以絶隠
伏之禍帝為改容袁士宋斌少從黃榦李燔登朱熹之
門學禁方嚴羈旅困沮年且八十與懽延之事以父行
奏乞用旌禮布衣故事死葬西湖上歲一祭焉帝逐二
諫臣與懽力争之五乞免朝請三乞致仕俱不允賜泰
卦詩忠邪辨自是國事皆縷縷言之有不勝書盖其愛
君憂國夲諸天性拜少傅卒遺表猶不忘規正帝震悼
輟朝賻贈有加詔有司治葬贈少師追封奉化郡王謚
清敏累贈太師手注六經及仁皇訓典詳釋又有高宗
寳訓要釋奏議詩文百卷與懽嘗謂士大夫有貪聲則
雖竒才奥學徒以蠧國害民爾故歛之夕而金帶猶質
錢民家云
趙必愿字立夫廣西經略安撫崇憲之子也未弱冠丁
大母憂哀毁骨立服闋以大父汝愚遺表補承務郎開
禧元年銓監平江府糧料院調常熟丞嘉定七年舉進
士知崇安縣剖判如流吏不能困脩學政立催科法列
戸名為三等以三期為約足者旌之未足者寬以趣之
踰期不納者里胥程督之民皆感懌願輸革胥吏鬻鹽
之弊擅發光化社倉活饑民帥怒逮吏欲懲之必愿曰
芻牧職也吏何罪束擔俟譴帥無以詰而止舊有均惠
倉無所儲必愿捐緡錢增糴至二千石力主義役之法
鄉選善士任以推排入資買田助役則勉有産之家有
感化者出已田以倡遂遍行一邑上下便之臺府以聞
下其式八郡四十八縣秩滿民共立祠刻石授湖廣總
所幹辦公事丁父憂居喪盡禮貽書問學于黃榦服除
差充兩浙運司主管文字再考特差充提領安邊所主
管文字差知全州陛辭奏乞下道江二州訪周惇頤之
後知常州改知處州陳折帛納銀之害皆得請移泉州
罷白土課及免差吏榷鐡諷諸邑行義役秋旱力講行
荒政乞撥永儲廣儲二倉米振救差主管官告院越五
日詔依舊主管官告院兼知台州一循大父之政察民
疾苦撫摩凋瘵脩養濟院建陳瓘祠政教兼舉端平元
年以直祕閣知婺州至郡免催紹定六年分小戸綾羅
錢三萬緡有竒立淳良頑慢二籍勸懲人戸措置廣惠
倉及諸倉積榖奏乞寬減内帑綾羅申省免用舊例預
觧諸色窠名錢罷開化稅場遷大府寺丞尋遷度支郎
中詔以汝愚配享寧宗從必愿請也兼右司郎中引見
疏言陛下英眀密運斷出於獨固欲一切轉移之然而
大權若在我或者猶有下移之疑衆正若已開或者猶
有旁徑之疑策免二相銷天變也去者固難以復留留
者恐終於引去虛鼎席以待故老疑者或意其未必来
而况在數千里之外貴次補以任大政疑者或意其不
敢專而况於不安其位中書政之夲也今果何時尚可
含糊意向以唘天下之疑乎親擢臺諫開言路也用之
未久者何為輕於易去去之未幾何為使之復来召於
外服者不知果能用之而必堅除目周行者不知果能
聽之而無諱乎朝廷除授軍國賞罸夲至公也今有姓
名未達於廟堂而遷擢忽由於中出斥逐三衙竟不指
名罪狀而人始得以疑陛下矣一除目之頒一號令之
出雖未必由於閹宦而人或疑於閹宦雖未必由於私
謁而人或疑於私謁雖未必由於戚畹宗邸而人或疑
於戚畹宗邸夫天下者祖宗之天下也非陛下所私有
也陛下雖有去弊之心而動涉可疑之迹陛下亦何樂
於此時論偉之三亰兵敗邊事甚亟詔條上守禦計必
愿言十事下哀痛之詔合江淮之兵捄江陵之急節財
用之宜縻議和之使撫無歸之民處北来之衆置鎮撫
之使擇帥閫之代拔未用之將皆切於邊要政府議楮
幣日輕欲令諸州再用印及他為稱提之法必愿力争
不可嘉熙元年貽書政府論邊防事宜授右司郎中火
災必愿應詔上封事曰開邊稔禍之刑牽制而未行激
變棄城之戮姑息而未舉亰襄淪沒祖宗之基業莫能
保淮蜀蹂躪赤子之冤魂無所依履畝之令下而加以
抑配稱提之法嚴而重以告訐民無盖藏每有轉壑之
憂士不宿飽常有思亂之志又曰臺諫給舍骨鯁之論
莫容左右便嬖浸潤之言易入春夏常享闊略於原廟
之尊節鉞隆恩殷勤於邸第之貴又曰必也正故相專
國之罪嚴貪夫徇國之誅思室鬼高眀之瞰先編氓後
親貴去木妖競治之釁尚堅固革奢華戒宴殿無度之
讌酣節内庭不急之營繕又論濟王及國夲事遷左司
郎中又遷司農少卿兼左司轉對言正氣日消月沮馴
至今日非惟搢紳不肯論事下至草茅之士皆結舌矣
端平初年沉痾方去新病未作陛下猶勤於咨訪如恐
不及今疾攻心腹決裂將潰乃不求瞑眩之劑以起其
殆甚可惑也又曰毋使人臣以指斥懷疑毋致陛下以
厭言得謗時直士相繼去故必愿及之兼敕令所刪脩
官拜司農卿兼職如故翼日改宗正少卿仍兼刪脩敕
令兼國史編脩實錄檢討尋兼左司遷太府卿仍兼編
脩檢討遷宗正少卿詔依舊太府卿仍兼職且兼中書
門下檢正諸房公事轉對言中才庸主惟其無所知覺
故言不可入而敗亡隨之陛下作敬天之圖朝夕對越
謂宜天意可回而熒惑失度鬱攸煽災廹近禁門幾燬
左蔵煙埃方息白晝隕星貫日之虹脅陽之雹疊見層
出陛下觀時察變何由致此今日之事動無良策惟在
側身脩行祈天永命而已遷起居舍人兼職仍舊大水
上封事曰海潮毁隘侵廹禁城災異之来理不虛發必
上畏天戒下脩人事易沴召和轉移於陛下方寸間耳
又曰周官國有大事則舉大詢之理今日之事廹矣謂
宜合衆謀屈羣策上而搢紳下而芻蕘各陳所見擇其
可用之策以授任事之臣庶幾千慮一得以成天下人
不因之意暫兼權右郎官言財非天雨鬼輸豈可輕施
妄用長此不已必至顛覆異時或得罪今之大夫不能
為國生財程异皇甫鎛之徒乘間捷出推敲剋剥以術
相勝鑿空取辦以計巧取事掊歛獻羡餘間架緡錢之
令下而唐祚愈促矣願陛下精思熟慮約已愛民必如
勾踐之卧薪嘗膽必如衛文公之帛衣布冠可也權吏
部右侍郎乞免兼檢正從之兼國史脩撰時邊事急必
愿應詔言宜敕彭大雅自重慶領王青之兵東下以復
夔責李安民及歸峡二守以自效調一將督中流之師
以伐其順流之謀調一將自間道出鼎澧之後以折其
擣虚之鋒調一將助芮興之勢以備江陵之急又宜下
湖南遣飛軍及團結民兵之類守沅江益陽江以防衝
突長沙盡收江上民船無資敵用區畫皆中事機暫兼
權侍左侍郎李宗勉每稱其平允暫兼權戸部侍郎兼
同詳定敕令請立國夲請親禱雨遷戸部侍郎暫兼給
事中先是錢相常繳陳洵益贈節使不行必愿復繳奏
曰李韶向為殿中侍御史疏論洵益乞予外祠以絶窺
伺陛下不行其言復奪其職韶不能自安行求外補今
召之不至正以此故若超贈洵益又繳駁不行韶愈無
来期矣陛下忍於去一賢從官而不忍於沮一已死之
内侍則何以興起治功振揚國勢欲望寢洵益節鉞趣
韶供職於是必愿三以疾乞祠不許權戸部尚書疏言
端平元年洛師輕出眀年德安失襄陽失又眀年固始
失定遠失六安失郢復荆門失蜀道蹂成都破又眀年
夔峡徙浮光降又眀年滁陽殲越二年夀春棄眀年真
陽擾安豐危成都遺燼靡有孑遺又曰去冬安豐危而
復安特天幸爾君臣動色太平自賀雷作於雪宴之先
期蜀警於大宴之朌命戒心一弛赫鑒已随之矣又乞
諭太府丞覈戸部收支數目庶見多寡盈虚之實有餘
則儲之以待朝廷之取撥闕則助之以示宫府之一體
二疏迕丞相史嵩之乞免官乞祠皆不許以司諫鄭起
潜論列以寳謨閣直學士奉祠辭職名不許淳祐五年
以華文閣直學士知福州福建安撫使三辭不許閩人
聞必愿至欣然歎羡必愿平易以近民忠信以厚俗惻
怛以勤政行鄕飲酒旌退士奬高年裁僧寺實封之數
尤留意武事甫入境即以軍禮見戎帥申眀左翼軍節
制事宜措置海道脩水教士卒知勸居官四年累乞歸
及命召又三辭皆不許卒遺表上贈銀青光禄大夫必
愿才周器博心平量廣而又蚤聞家庭忠孝之訓師友
正大之言故所立卓然可稱云
論曰宋之公族往往亦由科第顯用各能以術業自見
汝談汝讜希錧是已彦呐帥邊而墮功亦由廟算之短
善湘父子克平大盗與懽以長者稱必愿世濟其美可
謂信厚之公子矣
宋史卷四百十三
