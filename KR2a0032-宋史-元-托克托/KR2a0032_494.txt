宋史卷四百九十四
元中書右丞相總裁托克托等修
列傳第二百五十三
蠻夷二
西南溪峒諸蠻下梅山峒
誠徽州南丹州
紹興三年臣僚言武岡軍溪峒舊嘗集人戸為義保蓋
其風土習俗服食器械悉同猺人故可為疆場捍蔽雖
曰籍之於官然亦未嘗遠戍靖康間調之以勤王其後
湖南盗起征歛百出義保無復舊制困苦不勝乃舉其
世業客依蠻峒聽其縣役州縣猶驗舊籍催科胥隷及
門則挈家遠徙官失其税蠻獠日強兼武岡所屬三縣
悉為猺人所有遠戍之實已無而鄉戸弩手之名尚在
歲取其直人戸咨怨乞擇本路監司詳議以聞詔從之
四年辰州言歸明保静南渭永順三州彭儒武等久欲
奉表入貢詔以道路未通俾荆湖北帥司慰諭免赴闕
遣人持表及方物赴行在仍優賜以答之九月詔荆湖
南北路溪峒頭首土人及主管年滿人合給恩賜俾各
路帥司會計覆實以聞六年知鼎州張觷言鼎澧辰玩
靖州與溪峒接壤祖宗時嘗置弓弩手得其死力比緣
多故遂皆廢闕萬一蠻夷生變將誰與捍禦今雖各出
良田募人以補其額率皆豪強遣僮奴竄名籍中乘時
射利無益公家所宜汰去則募溪峒司兵得三百人俾
加習練足為守禦給田募人開墾以供軍儲詔荆湖北
路帥司相度以聞帥司言營田四州舊置弓弩手九千
一百一十人練習武事散居邊境鎮撫蠻夷平居則事
耕作緩急以備戰守深為利便靖康初調發應援河東
全軍陷沒今辰沅澧靖等州乏兵防守竊慮蠻夷生變
叵測若將四州弓弩手減元額定為三千五百人辰州
置千人沅州置千五百人澧州靖州各置五百人分處
要害量給土田訓練以時耕戰合度庶可備禦以所餘
閑田募人耕作歲收其租其於邊防財賦兩得其便可
為經久之計詔從之七年六月張觷言湖外自靖康以
來盜賊盤踞鍾相楊太山雷德進等相繼叛澧州所屬
尤甚獨慈利縣向思勝等五人素號溪峒歸明誓掌防
拓卒能保境息民使德進賊黨無所剽掠思勝後竟殺
德進會官軍招撫劉智等而彭永徤彭永政彭永全彭
永勝及思勝共獻糧助官軍招復諸山四十餘柵宣力
效忠功居多宜加恩賞詔思勝等五人各轉兩資九月
詔荆湖廣南路溪峒頭首土人内有子孫應襲職名差
遣及主管年滿合給恩賜之數俾帥司取會覈實以聞
九年宜章峒民駱科作亂寇彬道連桂陽諸州縣詔發
大兵往討之獲駱科餘黨歐幼四等復叛據藍山寇平
陽縣遣江西兵馬都監程師回討平之十年承信郎琴
州溪峒楊進顒等率族屬歸生界五百餘戸疆土三百
餘里獻累世所造兵器及金爐酒桮各一求入覲詔本
路帥司敦遣以行十二年詔以施州南砦路夷人向再
徤襲父思遷充銀青光祿大夫檢校國子祭酒兼監察
御史武騎尉知懿州事十四年十月湖南安撫使劉昉
奏武岡軍猺人有父子相殺者宜出兵助其父俾還省
地上以問輔臣秦檜檜曰恐輕舉生事帝曰恩威不可
偏廢可懷則示之以恩否則威之不侵省地則已或有
所侵柰何不舉俾知所畏哉十二月成忠郎充武岡軍
綏寧縣管界都廵檢兼溪峒首領楊進京率其族三百
人備黃金朱砂方物求入貢先遣其子孝友陳請詔本
路帥司閱舊制以聞給孝友錢三百貫俾還聽進止十
五年楊進顒復求入貢以武岡軍不時敦遣為言詔本
路帥司閱實應襲人姓名來上併促進顒入覲四月廣
南東路提刑黃應南言溪峒廵檢尉砦官不嚴守備縱
民與猺交通恐啓邊釁乞詔有司申嚴法令俾帥臣監
司常加覺察宰臣以為沿邊互市恐不宜禁絶帝曰往
年禁西夏互市遂至用兵可令帥司裁决前知全州高
楫言猺人今皆微弱不敢先侵省地砦官每縱人深入
略其財物遂致乘間竊發宜詔與溪峒接壤州郡毋侵
猺人庶使邊民安業以廣陛下柔遠好生之德帝從其
言詔守臣一遵成法務在撫綏二十四年禽楊正修及
其弟正拱送理寺獄鞫治斬之初正修侍其父再興入
覲獻還省民疆土遂命以官建炎後與弟正拱率九十
團峒猺人出武岡軍縱火殺掠民財為亂紹興間潭州
帥司嘗招猍之後復作亂屢抗官軍至是伏誅二十八
年七月楊進京等復求入貢詔以道遠慰諭之優其賜
與隆興初右正言尹穡言湖南州縣多隣溪峒省民往
往交通猺人擅自易田豪猾大姓或詐匿其產猺人以
避科差内虧國賦外滋邊患宜詔湖南安撫司表正經
界禁民毋質田猺人詐匿其產猺人者論如法仍沒入
其田以賞告姦者田前賣入猺人俾為别籍毋遽奪能
還其田者縣代給錢償之帝從其言乾道元年宜章峒
賊李金䧟郴州焚桂楊軍州將棄城遁衡州調常寧縣
兵救之弗克世忠峒李昂霄者率壯丁禦賊民恃以安
湖南提舉常平鄭丙請發鄂渚軍討賊平之昂霄以功
補承節郎管轄衡州常寧縣溪峒及官其子當年俾後
得襲職三年靖州界猺人姚明教等作亂詔荆鄂駐劄
明樁選將率精銳千人會屯戍官合擊之能立功者有
厚賞八月詔平溪峒互市鹽米價聽民便毋相抑配其
猺人歲輸身丁米務平收無取羡餘及折輸錢違者論
罪十一月南郊禮成詔以緣邊溪峒州縣失於拊循致
懷反側或迯竄山谷其在赦恩以前並加寬宥能復業
者罪一切置不問互市如故悉聽其便守臣常加撫問
以稱綏遠之意四年二月詔湖南北四川二廣州軍應
有溪峒處務先恩信綏懷毋弛防閑毋襲科擾毋貪功
而啓釁委各路帥臣監司常加覺察是月詔禁沿邊姦
人毋越逸溪峒誘致蠻獠侵内地違者論如律其不能
防閑致越逸者亦罪之湖廣總領周嗣武言邊事如二
年四月之詔帝嘉納之是歲田彥古死子忠佐襲職授
銀青光祿大夫檢校散騎常侍知溪峒安化州兼監察
御史飛龍騎尉六年盧陽西據獠楊添朝寇邊知沅州
孫叔傑調兵數千討之敗績死者十七八初猺人與省
戸交爭殺二人死叔傑輙出兵破其十三柵奪還所侵
地於是猺人相結為亂諸司請調常德府城兵三百人
益官兵三千人合擊討之宰臣虞允文奏曰蠻夷為變
皆守臣貪功所致今猺人仇視守臣若更去叔傑量遣
官軍示以兵威徐與盟誓自可平定帝允其奏俾葉行
代叔傑開示恩信諭以禍福遂招降之邊境悉平前知
武岡軍趙善榖言武岡與湖北廣西隣壤為極邊之地
溪峒七百八十餘所七峒隷綏寧縣五溪峒隷臨江縣
紹興三十年減冗員改縣為臨口砦然五峒之猺俗尤
獷悍釁生毫髮則操戈相讐砦官不能為輕重况本軍
廵防砦柵惟真良三門兵溪香平有土軍可備守禦餘
有官無兵其闕硤武陽等砦設廵檢二員徒費廪祿以
臣所知宜復臨口砦為縣則猺蠻易於制服汰去冗員
則官廪亦無虛費實邊郡之利也七年前知辰州章才
邵上言辰之諸蠻與羈縻保靜南謂永順三州接壤其
蠻酋歲貢溪布利於回賜頗覺馴伏盧溪諸蠻以靖康
多故縣無守禦犵狑乘隙焚劫後徙縣治於沅陵縣之
江口蠻酋田仕羅龔志能等遂雄據其地沅陵之浦口
地平衍膏腴多水田頃為猺蠻侵掠民皆轉徙而田野
荒穢會守倅無遠慮乃以其田給靖州犵狑楊姓者俾
佃作而課其租所獲甚微楊氏專其地將二十年其地
當沅靖二州水陸之衝一有蠻隙則為害不細臣謂宜
預為之備靖康前辰州每歲蒙朝廷賜錢七萬貫紬絹
布共八千一百匹綿一萬七千兩是時本州廂禁軍一
千四百餘人沿邊一十六砦土兵六百餘人皆可贍給
其後中外多故今歲賜止得一萬二千緡而本州財復
匱乏無以充召募之費禁軍止二百一十餘人諸砦土
兵止一百五人甚至砦官有全無一兵而徒存虛名者
其於邊防豈可不為深慮若歲增給民錢一萬俾本州
募強壯禁軍或效用二百人分屯盧溪等處以防諸蠻
庶使邊患永消可免異時調遣之費書奏詔湖北帥臣
詳議以聞是年申嚴邊民售田之禁守令不能奉法者
除名部刺史常加糾察八年知貴州陳乂上疏言臣前
知靖州時居蠻夷腹心民不服役田不輸賦其地似若
可棄然為重湖二廣保障實南服之要區也或控制失
宜或金榖不繼或兵甲少振蠻獠則乘時竊發勤勞王
師朝廷當重守臣之選崇寧初戍兵三千人建炎以來
每於都統司或帥司摘兵二千人以備屯戍其凶悍者
以州郡不能制遂慢守臣反通猺蠻以撓編民州郡非
白主帥不敢治比得報已晩矣故戍兵敢肆其惡一旦
有警復安能為用臣以為宜聽守臣節制為便帝嘉其
言復問左右曰靖隷湖北今聞仰給廣西何也趙雄對
曰靖州本溪峒神宗時剏為誠州元祐間廢尋復為軍
徽宗朝始改靖州與桂府為鄰故令廣西給其金榖之
費近歲漕司匱乏乃責辦諸州以故不能如約宜復舊
制俾廣西漕臣如期饋運靖州屯戍官兵聽守臣節制
於事為便帝從之十年四月全州上言本州密邇溪峒
邊民本非姦惡其始朝廷禁法非不嚴密監司州郡非
不奉行特以平居失於防閑故馴致其亂又兼溪谷山
徑非止一途如靜江興安之大通虛武岡軍之新寧盆
溪及八十里山永州之東安皆可以徑逹溪峒其地綿
亘郡邑非一州得專約束故遊民惡少之棄本者商旅
之避征税者盜賊之亡命者往往由之以入萃為淵藪
交相鼓扇深為邊患如武岡楊再興桂陽陳峒相繼為
亂實原於此為今計者宜徙閑地廵檢兵及分遣士卒
屯諸溪谷山徑間俾湖南北廣西帥憲總其役庶幾事
權有歸號令可行也儒林郎李大性上言比年猺蠻為
亂邊吏慮妨賞格往往匿不以聞遂致猖獗使一方民
命寄於猺人之手誠可哀憫近如梁牟等宼沅州劫墟
市殺戮齊民州縣告急於兩月之後比調官軍討捕俘
降其賊而人之被害已酷矣宜戒州縣或遇猺人竊發
畫時以聞違者論罪仍命監司帥臣常加覺察庶幾先
事備禦俾猺人亦知畏懼不敢侵軼以傷吾民也十一
年詔給事中中書舍人戸部長貳同勑令所議禁民母
質猺人田以奪其業俾能自養以息邊釁從知沅州王
鎮之請也沅州生界犵狑副峒官吳自由子三人貨丹
砂麻陽縣廵檢唐人傑誣為盜執之送獄自由率峒官
楊友祿等謀為亂帥司調神勁軍三百人及沅州民兵
屯境上聲言進討先遣歸明官田思忠往招撫之以孔
目官為質世祿等既盟自由取其三子以歸嘉泰三年
前知潭州湖南安撫趙彥勵上言湖南九郡皆接溪峒
蠻夷叛服不常深為邊患制馭之方豈無其說臣以為
宜擇素有知勇為猺人所信服者立為酋長借補小官
以鎮撫之况其習俗嗜欲悉同猺人利害情偽莫不習
知故可坐而制服之也五年之間能立勞效即與補正
彼既榮顯其身取重鄉曲豈不自愛盡忠公家哉所謂
捐虛名而收實利安邊之上策也帝下其議既而諸司
復上言往時溪峒設首領峒主頭角官及防遏指揮等
使皆其長也比年往往行賄得之為害滋甚今宜一新
蠻夷耳目如趙彥勵之請所謂以蠻夷治蠻夷策之上
也帝從之嘉定元年彬州黑風峒猺人羅世傳寇邊飛
虎統制邊寧戰没江西湖南驚擾知隆興趙希擇知潭
州史彌堅共招降之二年李元礪羅孟二寇江西攻破
龍泉縣李再興戰敗死之江州駐劄都統制趙選亦戰
死初吉州獲賊長七人繫獄土豪黃從龍為賊畫策賂
吉守李絪得縱還賊遂無所忌有侯押隊者領兵戍龍
泉境上元礪復用從龍計椎牛釃酒以犒官軍賊至官
軍皆醉狼狽散走寇之初起甚微賊伺知議論不一故
玩侮官軍方江西力戰則求降湖南湖南戰則求降江
西牽制王師使不得相應援其後命工部侍郎王居安
知豫章擒獲之溪峒略平五年臣僚上言辰沅靖等州
舊嘗募民為弓弩手給地以耕俾為世業邊陲獲保障
之安州縣無轉輸之費比年多故其制寖弛猺蠻因之
為亂沿邊諸郡悉受其害比申朝廷調兵招捕曠日持
久蠻夷習玩成其猖獗之勢其如楊晟臺李全姚明教
羅孟二李元礪陳廷佐之徒皆近事之明驗也為今計
者宜講舊制可紓饋餉之勞而得備禦之實其安邊息
民之長策歟七年臣僚復上言辰沅靖三州之地多接
溪峒其居内地者謂之省民熟戸山猺峒丁乃居外為
捍蔽其初匿處詳密立法行事悉有定制峒丁等皆計
口給田多寡闊狹疆畔井井擅鬻者有禁私易者有罰
一夫歲輸租三斗無他繇役故皆樂為之用邊陲有警
衆庶雲集爭負弩矢前驅出萬死不顧比年防禁日弛
山猺峒丁得私售田田之歸於民者常賦外復輸税公
家因資之以為利故謾不加省而山猺峒丁之常租仍
虛掛版籍責其償益急往往不能聊生反寄命猺人或
導其入寇為害滋甚宜勑湖廣監司檄諸郡俾循舊制
毋廢庶邊境綏靖而遠人獲安也
梅山峒蠻舊不與中國通其地東接潭南接邵其西則
辰其北則鼎澧而梅山居其中開寶八年嘗寇邵之武
岡潭之長沙太平興國二年右甲首領苞漢陽右甲首
領頓漢凌寇掠邊界朝廷累遣使招諭不聽令客省使
翟守素調潭州兵討平之自是禁不得與漢民交通其
地不得耕牧後有蘇方者居之數侵奪舒向二族嘉祐
末知益陽縣張頡收捕其桀黠符三等遂經營開拓安
撫使吳中復以聞其議中格湖南轉運副使范子竒復
奏蠻恃險為邊患宜臣屬而郡縣之子竒尋召還又述
前議熙寧五年乃詔知潭州潘夙湖南轉運副使蔡燁
判官喬執中同經制章惇招納之惇遣執中知全州將
行而大田三砦蠻犯境又飛山之蠻近在全州之西執
中至全州大田諸蠻納欵於是遂檄諭開梅山蠻猺爭
闢道路以待得其地東起寧鄉縣司徒嶺西抵邵陽白
沙砦北界益陽四里河南止湘鄉佛子嶺籍其民得主
客萬四千八百九戸萬九千八十九丁田二十六萬四
百三十六畝均定其税使歲一輸乃築武陽開峽二城
詔以山地置新化縣并二城隸邵州自是鼎澧可以南
至邵
誠徽州唐溪峒州宋初楊氏居之號十峒首領以其族
姓散掌州峒太平興國四年首領楊藴始來内附五年
楊通寶始入貢命為誠州刺史淳化二年其刺史楊政
巖復來貢是歲政巖卒以其子通繼知州事熙寧八
年有楊光富者率其族姓二十三州峒歸附詔以光富
為右班殿直昌運五人補三班奉職晟情等十六人補
三司將軍繼有楊昌銜者亦願罷進奉出租賦為漢民
詔補為右班殿直子弟姪十八人補授有差獨光僣頗
負固不從命詔湖南轉運使朱初平羈縻之未幾亦降
乃與其子日儼請於其側建學舍求名士教子孫詔潭
州長史朴成為徽誠等州教授光僣皇城使誠州刺史
致仕官為建宅置飛山一帶道路廵檢光僣未及拜而
卒遂以贈之錄其子六人元豐三年知邵州關杞請於
徽誠則融嶺擇要害地築城砦以絶邊患詔湖南安撫
謝景温轉運使朱初平判官趙揚商度以聞景温等以
為宜如杞言乃議誠州以沅州貫保砦為渠陽縣隸之
以徽州為蒔竹縣隸邵州趙揚言上江多星銅鼓羊鎮
潭溪上和上城天村大田等團竝至誠州城下貿易可
漸招撫併乞下湖南邵州蒔竹縣招諭芙蓉萬驛諸團
從之徙誠州治渠陽而貫保為砦如故上江等諸團果
皆納土於是增築多星等砦還連徽廣西融州王口砦
焉元祐二年改誠州為渠陽軍罷兩州兵馬及守禦民
丁有楊晟臺者乘閒寇文村堡知渠陽軍胡田措置亡
術蠻結西融州蠻砦粟仁催往來兩路為民患調兵屯
渠陽至萬人湖南亦增屯兵應援三路俱驚朝廷方務
省事議廢堡砦徹戍守而以其地予蠻乃詔湖北轉運
副使李茂直招撫又遣唐乂同措置邊事討之後以渠
陽為誠州命光僣之子供備庫使昌逹供備庫副使楊
昌等同知州事而貫保豐山若水等砦皆罷戍擇授土
官俾乂間毁樓櫓撤官舍護領居民入砦崇寧初改誠
州為靖州
南丹州蠻亦溪峒之别種也地與宜州及西南夷接壤
開寶七年酋帥莫洪B遣使陳紹規奉表求内附九年
復來貢求賜牌印詔刻印以給之太平興國五年洪B
貢銀百兩以賀太平雍熙四年洪B族人知寶隆鎮莫
淮閬牛一頭逐水草至金城州河池縣宜州牙校周承
鑒以其牛耕作淮閬三遣人取牛承鑒不還凡耕十日
始釋牛逐水草去淮閬怒領鄉兵六十人劫取承鑒家
資財驅縣民莫世家牛六頭以歸誘羣蠻為寇上遣供
奉官王承緒乘傳刻承鑒具伏占牛詔棄市時知宜州
贊善大夫侯汀失於備禦羣蠻之擾頗害及民庶詔發
諸州兵進討兵未至悉已遁歸汀坐免官詔諭宜融柳
州百姓及蠻界人戸曰朕托兆庶之上處司牧之重照
臨所暨撫養是均矧於遐陬尤所軫慮昨以知宜州事
侯汀失於綏緝恣其侵牟致兹邊夷起為寇鈔侵騷閭
里虔劉士庶及興師而討伐乃畏威而竄伏朕以興戎
召釁職由於汀爰舉國章削其官秩汝等所宜體予含
垢革乃前非安土厚生保境延世嬉我至化是為永圖
或尚恣於陸梁當盡勦其族類自是不復為寇淳化元
年洪B卒其弟洪皓襲稱刺史遣其子淮通來貢銀盌
二十銅鼓三面銅印一鈕旗一帖繡真珠紅羅襦一上
降優詔賜綵百匹還其襦自洪B領州十餘年歲輸白
金百兩洪皓之襲兄位專其地利不脩常貢其弟洪沅
忿之挈妻子來奔宜州洪皓怒其背已數引兵攻洪沅
洪沅與二男并牙將一人乘傳詣闕訴其事請發兵致
討上以蠻夷之俗羈縻而已不欲為之興師報怨洪沅
先自稱南丹州副使以為邵州團練使給田十頃下詔
戒勑洪皓景德二年洪皓死長子淮勍襲父任俄為弟
淮辿攻南丹州淮勍帥屬來奔詔宜州賜閑田資給之
大中祥符五年宜州言淮辿頗集諸蠻阻富仁監道路
上廉知淮辿無侵擾狀遣使犒設撫勞之九年撫水蠻
叛詔淮辿約勒溪峒勿從誘脅明年平撫水蠻淮辿等
竝以勞進秩景祐三年有淮戟者舉族來歸命為湖南
州團練副使勑州縣拊存後淮辿老自言願傳其子世
漸至和元年命世漸為檢校散騎常侍權發遣州事明
年以淮辿為懷遠大將軍致仕世漸為刺史檢校工部
尚書賜袍帶錢十萬絹百匹又補其親黨數十人為檢
校官如故事也世漸死嘉祐末命其子公帳襲之有世
忍者亦淮辿之子也初率其屬人内附治平初迯歸攻
殺公帳奪其地自守請於朝廷願授刺史補其親黨如
故事歲輸銀百兩三年遂命為刺史皆如其請熙寧二
年猺賊殺人世忍執以獻授檢校禮部尚書元豐三年
入貢其印以西南諸道武盛軍德政官家明天國主為
文詔以南丹州印賜之令毁其舊印六年大軍討安化
世忍獻弓矢自言願世世為外臣脩貢不懈遷檢校戸
部尚書給銅牌旗號官其子姪九人世忍死子公佞襲
大觀元年廣西經略使王祖道言公佞就擒進築平允
從州牧文地蘭那安外習南丹八州之地併為鎮庭孚
觀州延德軍以其弟公晟襲刺史宣和四年公晟乞以
州事付其姪延豐願與其子歸朝詔從之仍乘驛給劵
紹興三年公晟攻圍觀州焚寶積監朱勝非奏崇觀宣
和間所開新邊比來往往棄而不守帥臣監司屢言觀
州為控扼之地不宜棄帝曰前日用事之臣貪功生事
公為欺罔其實勞民費財使遠俗不安也又用廣南經
略安撫使劉彦適言以公晟知南丹州兼溪峒都廵檢
使提舉盜賊公事給以南丹州刺史舊印公晟未受命
二十四年公晟始貢馬率諸蠻來歸帝諭輔臣曰得南
丹非為廣地也但猺人不叛百姓安業為可喜耳遂以
延沈襲公晟職授銀青光祿大夫檢校太子賓客使持
節南丹州諸軍事南丹州刺史兼御史大夫知南丹州
公事武騎尉廣西經略安撫使吕愿中請降諸蠻三十
一種得州二十七縣一百三十五砦四十峒一百七十
九及一鎮三十二團皆為羈縻州縣二十五年延沈進
補團練防禦二使三十二年延沈恣行慘酷為諸蠻所
逐歸死省地衆推延稟襲職隆興二年延稟復為諸蠻
所圖擕家歸朝經略司奏以延葚襲職淳熙元年南丹
為永樂州所攻使來告急廣西帥臣遣將領陳泰權天
河縣主簿徐彌高諭和之十四年經略司奏以延廕襲
職詔從其請嘉泰五年延廕之子光熙襲職知南丹州
事
宋史卷四百九十五
