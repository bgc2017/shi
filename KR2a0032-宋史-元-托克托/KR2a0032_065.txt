宋史卷六十五
元中書右丞相總裁托克托等修
五行志第十八
五行三(木)
曲直木之性也木失其性則為妖祥舊說以狂咎木冰
恒雨服妖龜孽雞禍青青青祥之類皆屬之木今從之
太平興國六年正月瑞安縣民張度觧木五片皆有天
下太平字至道六年修昭應宫有木斷之文如點漆貫
徹上下體若梵書十一月襄州民劉士家生木有文如
魚龍鳳鶴之狀七年五月撫州修天慶觀觧木有文如
墨畫雲氣峰巒人物衣冠之狀七月彰明縣崇仙觀柱
有文為道士形及北斗七星象大中祥符八年晉州慶
唐觀古栢中别生槐長丈餘天聖元年二月河楊柳二
本連理六月河楊樝棗各連理五年正月綿谷縣松栢
同本異榦九年十月公井縣冬青木連理明道元年八
月黃州橘木及柿木連枝康定元年十月始興縣柑兩
本連理慶歷三年十二月灃州獻瑞木有文曰太平之
道六年九月甲辰登州有巨木浮海而出者三十餘治
平四年六月汀州進桐木板二有文曰天下太平熙寧
元年三月簡州木連理是歲英州因雷震一山梓樹盡
枯而為龍腦價為之賤至京師一兩纔值錢一千四百
二年建州民楊緯言元年三月大雷雨所居之西有黃
龍見下獲一木如龍而形未具七月大雷雨復有龍飛
其下及霽木龍尾翼足皆具歸合舊木宛然一體圖象
以進十年八月乙巳惠州柚木有文曰王帝萬年天下
太平元豐元年五月劒州木連理三年六月已未饒州
長山雨木子數畝狀類山芋子味香而辛土人以為桂
子又曰菩提子明道中嘗有之是歲大稔十二月泌陽
縣甘棠木連理六年五月衛真縣洞霄宫枯槐生枝葉
元祐元年八月已丑杭州民俞舉慶七世同居家園木
連理五年四月德州木連理元符元年八月施州李木
連理二年九月眉山縣榿木二株異根同榦木枝相附
崇寧四年正月襄城縣李棃木連理大觀元年三月湟
州欄木生葉八月瑞州永興軍並木連理二年十二月
岢嵐軍園池生瑞木政和三年七月玉華殿萬年枝木
連理南雄州楓木連理十月武義縣木根有萬宋年歲
四字四年建州木連理六月沅陵縣江漲流出楠木二
十七可為明堂梁柱蔡京等拜表賀九月甲申彭城縣
栢開華十二月辛丑元氏縣民王寘屋柱槐木再生枝
葉高四十餘尺是歲邵州海棠木連理澤州台州槐木
連理荆開軍紫薇木連理六年坊兖洪明䕫徐新全隰
太平州並木連理梅州枯木生枝宣和二年四月永州
民劉思析薪有天下太平字紹興十四年四月虔州民
毁欹屋析柱木裏有文曰天下太平時守臣薛弼上之
方大亂近木妖也二十年八月福州冲虛觀皂莢木翠
葉再實一十一年建德縣定林寺桑生李實粟生桃實
占曰木生異實國主殃二十五年十月贑州獻太平木
時秦檜擅朝喜飾太平郡國多上草木之妖以為瑞紹
興間漢陽軍有插榴枝於石罅秀茂成陰歲有花實者
初郡獄有誣服孝婦殺姑婦不能自明屬行刑者插䯻
上華於石隙曰生則可以驗吾冤行刑者如其言後果
生淳熙十六年三月揚州桑生瓜櫻桃生茄此草木互
為妖也七月晉陵縣民析薪中有木字曰紹熙五年如
是者二是時紹熙猶未改元其後果止五年此近木妖
也紹熙四年富陽縣栗生来禽實五年行都雨木與唐
志貞元陳留雨木同占木生於下而自上隕者將有上
下易位之象嘉定六年五月已已嚴州淳安遂安桐廬
三縣大木自拔占曰木自拔國將亂景定四年五月成
都太祖廟側大木仆忽起立生三芽德祐二年正月戊
辰寶應縣民析薪中有天太下趙四字獻之制置使李
庭芝賞之以錢五千
咸平六年十一月庚戌雨木冰大中祥符五年正月戊
寅京師雨木冰天禧五年正月戊寅京師雨木冰慶歴
三年十二月丁巳雪木冰占曰兵象也嘉祐元年正月
雨木冰治平二年十月乙已雨木冰熙寧三年十月八
年正月九年正月京師雨木冰元祐八年二月京師大
寒霰雪雨木冰宣和五年十月乙酉雨木冰靖康元年
十月乙卯雨木冰二年正月丁酉雨木冰紹興五年十
一月辛亥雨木冰宣和六年御樓觀燈時開封尹設次
以彈壓扵觀下帝從六宫扵其上以觀天府之斷决者
簾幕深密下無由知衆中忽有人躍出黑色布衣若寺
僧童行狀以手畫簾出指斥語執扵觀下帝怒甚令中
使傳旨治之箠掠亂下又加炮烙詢其誰何略不一語
亦無痛楚之狀又斷其足筋俄施刀臠血肉狼籍帝大
不悦為罷一夕之懽竟不得其何人付獄盡之七年八
月都城東門外鬻菜夫至宣德門下忽若迷罔釋荷檐
向門戟手出悖罵語且曰太祖皇帝神宗皇帝使我来
道尚宜速改也邏卒捕之下開封獄一夕方省則不知
向者所為者乃於獄中盡之建炎二年十一月高宗在
揚州郊祀後數日有狂人具衣冠執香爐携綘囊拜於
行宫門外自言天遣我為官家兒書扵囊紙刻扵右臂
皆是語鞫之不得姓名高宗以其狂釋不問明年二月
金人犯維揚三月有明受之變紹興元年四月庚辰閬
州有狂僧衰絰哭扵郡譙門曰今日佛下世且言且哭
實隆祐太后上仙日云閬距行都萬里踰月而遺詔至
淳熙十四年正月紹興府有狂人突入恩平郡王第升
堂踐王坐曰我太上皇孫来赴郡鞫訊終不語亦狂咎
也是冬高宗崩明年八月王薨紹興二年十二月庚辰
昧爽成都府有人衰服入帳門大呼閫帥京鏜姓名亦
狂咎也
建隆元年十月蔡州太霖雨道路行舟開寳二年八月
帝駐潞州積雨累日未止九月京師大雨霖五年京師
雨連旬不止河南河北諸州皆大霖雨九年秋大霖雨
太平興國二年道州春夏霖雨不止平地二丈餘五年
五月京師連旬雨不止七年六月齊州逮捕臨邑尉王
坦等六人繫獄未具一夕大風雨壊獄戸王坦等六人
並壓死雍熙二年八月京師大霖雨淳化元年六月隴
城縣大雨壊官私廬舍殆盡溺死者百三十七人三年
九月京師霖雨四年七月京師大雨十晝夜不止朱雀
崇明門外積水尤甚軍營廬舍多壊是秋陳穎宋亳許
蔡徐濮澶博諸州霖雨秋稼多敗五年秋開封府宋亳
陳穎泗夀鄧蔡潤諸州雨水害稼咸平元年五月昭州
大霖雨害民田溺死者百五十七人景德三年八月青
州大雨壊鼓角樓門壓死者四人大中祥符二年八月
無為軍大風霖雨折木壊城門軍營民舍壓溺千餘人
十月兖州霖雨害稼三年四月昇州霖雨五月辛丑京
師大雨平地數尺壊軍營民舍多壓者近畿積潦五年
九月建安軍大霖雨害農事天禧四年七月京師連雨
彌月甲子夜大雨流潦汎溢民舍軍營圯壊大半多壓
死者自是頻雨及冬方止乾興元年二月蘇湖秀州雨
壊民田天聖四年六月戊寅莫州大雨壊城壁七年自
春涉夏雨不止明道二年六月癸丑京師雨壊軍營府
庫景祐三年七月庚子大雨震電慶歴六年七月丁亥
河東大雨壊忻代等州城壁皇祐二年八月深州大雨
壊民廬舍四年八月癸未京城大風雨民廬摧圯至有
壓死者嘉祐二年八月河東沿邊久雨瀕河之民多流
移五月丁未書夜大雨六月乙亥雨壊大社大稷壇三
年八月霖雨害稼六年七月河北京西淮南兩浙江南
東西滛雨為災閏八月京師久雨是歲頻雨及冬方止
治平元年京師自夏歴秋久雨不止摧真宗及穆獻懿
三后陵臺熙寕元年八月冀州大雨壊官私廬舍城壁
七年六月陜州大雨漂溺陜平陸二縣元豐四年七月
泰州海風駕大雨漂浸州城壊公私舍數千楹元祐二
年七月丁卯以雨罷集英殿宴元符二年九月以久雨
罷秋宴三年七月久雨哲宗大昇轝在道䧟泥中建中
靖國元年二月久雨時欽聖憲肅皇后欽慈皇后二陵
方用工詔京西祈晴崇寕元年七月久雨壊京城廬舍
民多壓溺而死者三年六月久雨四年五月京師久雨
又自七月至九月所在霖雨傷稼十月始霽靖康元年
四月京師大雨天氣清寒又自五月甲申至六月暴雨
傷麥夏行秋令建炎二年春滛雨三年二月癸亥高宗
初至杭州久霖雨占曰陰盛下有陰謀時苗傳劉正彥
為亂五月霖雨夏寒紹興元年行都雨壊城三百八十
丈是歲婺州雨壊城三年雨自正月朔至扵二月七月
四川霖雨至於明年正月四年六月滛雨害稼蘇湖二
州為甚九月久雨時劉豫連金人入寇十月高宗親征
而霽五年三月霖雨傷蚕麥行都雨甚九月雨至於明
年正月六年五月久雨不止七年十月高宗如建康久
雨八年三月積雨至扵四月傷蚕麥害稼二十一年夏
襄陽府大雨十餘日二十三年六月大雨壊軍壘民田
三十年五月久雨傷蚕麥害稼八月施州大風雨三十
二年六月浙西大霖雨隆興元年三月霖雨行都壊城
三百三十餘丈二年六月陰雨七月浙西江東大雨害
稼八月風雨踰月乾道元年二月行都及越湖常潤温
台明處九郡寒敗首種損蚕麥二年正月滛雨至扵四
月夏寒江浙諸郡損稼蚕麥不登三年五月丙午泉州
大雨晝夜不止者旬日八月滛雨江浙淮閩禾麻菽麥
粟多腐四年四月隂雨彌月六年五月連雨六十餘日
十一月連雨辛已郊祀雲開扵圜丘百步外有㴻雨八
年四月四川陰雨七十餘日六月壬寅大雨徹晝夜至
扵已酉九年閏正月滛雨淳熙二年夏建康府霖雨壊
城郭三年五月淮浙積雨損禾麥八月浙東西江東連
雨癸未甲申行都大風雨九月久雨十月癸酉孝宗出
手詔决獄援筆而風起開霽四年九月丁酉戊戌紹興
府餘姚上虞二縣大風雨五年閏六月已亥階州暴雨
至扵戊申乙已興化軍福州福清縣暴風雨夜作六年
四月衢州霖雨九月連雨巳已將郊而霽八年四月雨
腐禾麥五月久雨敗首種十年五月信州霖雨自甲戌
至扵辛已八月福州大霖雨自乙未至扵九月乙丑吉
州亦如之十一年四月滛雨戊寅建康府太平州大霖
雨六月甲申處州龍泉縣暴雨十二年五月六月皆霖
雨十三年秋利州路霖雨敗禾稼穜稑金洋階成岷鳳
六州亦如之十五年五月荆淮郡國連雨戊午祁門縣
霖雨十六年四月西和州霖雨害禾麥五月浙西湖北
福建淮東利西諸道霖雨紹熙元年春久隂連雨至扵
三月夏階成岷鳳四州霖雨傷麥二年二月贛州霖雨
連春夏不止壊城四百九十丈圯城樓敵樓凢十五所
四月福建路霖雨至于五月七月利州久雨傷種麥癸
亥興州暴雨連日八月行都久雨三年五月江東河北
路連雨常德府大雨徹晝夜自壬辰至於庚子寧國府
池州廣德軍自已亥至於六月辛丑朔雨甚祁門縣至
於庚戌七月王申天台仙居二縣大雨連旬淮西路鎮
江襄陽府皆害禾麥八月普州雨害稼四年四月霖雨
至扵五月浙東西江東湖北郡縣壊圩田害蚕麥蔬稑
紹興寧國府尤甚鎮江府大雨自辛未至於丙子淮西
郡縣自丙子至扵戊寅五年八月霖雨畿縣浙東西皆
害稼九月雨至扵十月癸巳大雨三晝夜不止江東西
福建郡縣皆苦雨慶元元年正月霖雨甲辰帝蔬食露
禱丙午霽二月又雨至扵三月傷麥五月霖雨七月雨
至扵八月二年六月壬申台州焱風暴雨連夕八月行
都霖雨五十餘日三年七月雨連月四年八月久雨五
年五月行都雨壊城夜壓附城民廬多死者六月浙東
西霖雨至扵八月六年五月庚午嚴州霖雨連五晝夜
不止嘉泰二年六月福建路連雨至於七月丁未大風
雨為災三年八月久雨開禧元年七月利州郡縣霖雨
害稼閏月盱眙軍隂雨至扵九月敗禾稑十月行都淫
雨至扵明年春二年春淫雨至於三月嘉定二年五月
戊戌連州大雨連晝夜六月利閬成西和四州霖雨七
月壬辰台州大風雨夜作三年三月陰雨六十餘日五
月滛雨至扵六月首種多敗蚕麥不登四年八月霖雨
至扵九月五年春滛雨至扵三月傷蚕麥十一月雨雪
積陰至扵明年春六年春滛雨至於二月丁亥雨雪集
霰五月隂雨經日辛酉嚴州霖雨六月戊子紹興府大
風雨浙東西雨至於七月七年九月隂雨至於十月害
禾麥九年四月六月大霖雨浙東西郡縣尤甚十年三
月連雨至於四月十月霖雨害稼十一年六月霖雨浙
西郡縣尤甚十二年六月霖雨彌月十五年七月浙東
西霖雨為災十六年五月霖雨浙西湖北江東淮東尤
甚八月大風雨害稼十七年八月霖雨
乾德四年二月長春節甘露降江寧府報恩院五年二
月甘露降江寕府玉泉寺松樹開寶元年十二月甘露
降蔡州僧院栢樹太平興國三年正月甘露降夀州廨
四年五月甘露降河東縣廨叢竹凢三日七年四月丙
戌知漢州安守亮獻栢葉上甘露一器九年三月丙子
甘露降西京南太一宫新城雍熙三年四月庚子甘露
降後院草木四年十二月甘露降興化軍羅澤峰前五
松端拱二年二月甘露降夀州廳園栢及資聖寺檜淳
化二年十二月資州廨及延夀觀德純寺甘露降松栢
凡六日三年正月舒州二月衢州四月舒州四年六月
舒州並甘露降至道二年四月蘄州三年五月泉州六
月蘇州甘露降咸平元年四月甘露降平戎軍廨果樹
凡九十餘本十一月甘露降亳州真觀靈寳栢樹二年
五月太平州潯州三年二月泉州十一月潯州四年二
月龔州五年正月桂州十一月許州並甘露降景德元
年義寧縣二年正月鬱林州二月晉州及神山縣三年
正月梓州四月遂州十二月榮州懷安軍甘露降大中
祥符元年十二月上饒縣信陽軍二年正月信陽軍陳
鄂二州三月陵昇梓三州三年二月柳州懷安軍閏二
月冨順監五月澤耀晉益四州四年正月梓州三月澤
州四月常州五年四月遂州五月無為軍六月梓州七
月真定府十一月榮州開元寺六年三月梓州六月鄜
州八月遂州九月信州十月亳州太清宫十一月潯州
十二月榮州南儀州七年二月鳳翔府天慶觀五月鄆
州十月毫州太清宫十二月彭州天慶觀八年正月中
江縣二月果州十月衢州九年十一月玉清昭應宫並
甘露降天禧元年正月貴州天慶觀二月玉清昭應宫
三月後苑四月會靈觀五月廬州通判廳及后土祠十
二月昭州天慶觀二年十二月榮州開元寺懷安軍天
慶觀三年四月舒州五月益州四年三月邵武軍十二
月平泉縣五年三月泉州十一月韶州並甘露降天聖
元年正月柳州十一月河南府二年五月鳳州十月涇
州四年榮州懷安軍六年太平州七年正月益州九年
正月榮州並甘露降明道元年十一月韶州梓州甘露
降景祐四年十一月成德軍慶歴四年正月桂州皇祐
三年十二月吉州嘉祐七年三月眉州蓬州九月陵州
並甘露降熙寕元年距元豐八年甘露降凡二十餘處
元祐元年距元符三年亦如之大觀初甘露降於九成
宫帝鼐室三年冬降於尚書省及六曹御製七言四韻
詩賜執政巳下其後内自禁中及宣和殿延福宫神霄
宫下至三學開封府大理寺宰臣私第皆有之歲歲拜
表稱賀
建隆初蜀孟昶末年婦女競治髮為高髻號朝天髻未
幾昶入朝京師江南李煜末年有衛士秦友登夀昌堂
榻覆其鞵而坐訊之風狂不寤識者云鞵履也李氏將
覆於此地而為秦所有乎履與李友與有同音趙與秦
同祖也又煜宫中盛雨水染淺碧為衣號天水碧未幾
為王師所克士女至京師猶有服之者天水國之姓望
也淳化三年京師里巷婦人竸剪黑光紙團靨又裝縷
魚腮中骨號魚媚子以飾面黑北方色魚水族皆陰類
也面為六陽之首隂侵於陽將有水災明年京師秋冬
積雨衢路水深數尺景德四年春京城小兒裂裳為小
兒旗繫竿首相對揮颭兵鬪之象也是歲宜州卒陳進
為亂出師討平之紹興二十一年行都豪貴競為小青
蓋飾赤油火硃於蓋之頂出都門外傳呼於道硃者乘
輿服御飾升龍用焉臣庶以加於小蓋近服妖亦僣咎
也二十三年士庶家競以胎鹿皮製婦人冠山民採捕
胎鹿無遺時去宣和未遠婦人服飾猶集翠羽為之近
服妖也二十七年交阯貢翠羽數百命焚之通衢立法
以禁紹熙元年里巷婦人以琉璃為首飾唐志琉璃釵
釧有流離之兆亦服妖也後連年有流徙之厄理宗朝
宫妃繫前後掩裙而長窣地名趕上裙梳高髻於頂曰
不走落束足纖直名快上馬粉點眼角名淚妝剃削童
髮必留大錢許於頂左名偏頂或留之頂前束以綵繒
宛若博焦之狀或曰鵓角咸淳五年都人以碾玉為首
飾有詩云京師禁珠翠天下盡琉璃
太平興國三年三月鑿金明池既掘地有龜出殆踰萬
數太中祥符二年四月有黑龜甚衆沿汴水而下至和
元年二月信州貢綠毛龜大觀元年閏十月丙戌都水
使者趙霆行河得兩首龜以為瑞蔡京信之曰此齊小
白所謂象罔見之而覇者也鄭居中曰首豈容有二而
京主之意殆不可測帝命棄龜金明池政和四年瑞州
進六目龜五年博州進白龜紹興八年五月汴京太康
縣大雷雨下冰龜數十里随大小皆龜形具手足卦文
乾道五年舒州民獻龜駢生二首不能伸縮郡守張棟
縦之潜山近龜孽也嘉定十四年春楚州境上龜大小
死者蔽野
咸平三年八月黃州羣雞夜鳴至冬不止紹興初陳州
民家雞忽人言近鷄禍也松陽縣民家雞生三足縣治
有鷄伏卵毛生殼外近鷄禍亦毛孽也乾道六年西安
縣官塘有物雞首人身高丈餘晝見於野慶元三年饒
州軍營雞卵出蛇近雞孽亦蛇孽也婺源縣張村民家
雌雞化為雄烹之形冠距而腹卵孕同里洪氏家雄雞
伏子中一雛三足咸淳五年常州雞羽生距
建隆元年夏相金均房商五州鼠食苗二年五月商州
鼠食苗乾德五年九月金州鼠食苗太平興國七年十
月岳州鼠害稼紹興十六年清遠翁源真陽三縣鼠食
稼千萬為羣時廣東久旱凡羽鱗皆化為鼠有獲鼠扵
田者腹猶蛇文漁者夜設網旦視皆鼠自夏徂秋為患
數月方息歲為饑近鼠妖也乾道九年隆興府鼠千萬
為羣害稼淳熙五年八月淮東通泰楚高郵黑鼠食禾
既歲大饑時江陵府郭外羣鼠多至塞路其色黑白青
黃各異為車馬踐死者不可勝計踰三月乃息紹熙四
年饒州民家二小鼠食牛角三徙牛牢不免角穿肉瘠
以斃近鼠妖也慶元元年六月鄱陽縣民家一猫帶數
十鼠行止食息皆同如母子相哺者民殺猫而鼠䑛其
血鼠象盗猫職捕而反相與同處司盗廢職之象也與
唐龍朔洛州猫虎同占
紹興三年八月辛亥尚書省後樓無故自壊慶元元年
夏建昌軍民居木柱有聲如牛鳴者三日乃止咸淳九
年丞相賈似道起復之日在越上私第方拜家廟忽聞
内有裂帛聲衆賓愕然密詢左右知家廟棟裂皆逡廵
而退
宋史卷六十五
宋史卷六十五考證
五行志三木天聖元年二月河楊柳二本連理六月河
楊樝棗各連理(臣召)南按河楊當作河陽史記事
必先著地名單言河字無此理也
荆開軍紫薇木連理按荆開係荆門之訛
宣和六年御樓觀燈按此文應提行寫前文言雨木
冰此以下言狂人闌入宫禁也
宋史卷六十五考證
