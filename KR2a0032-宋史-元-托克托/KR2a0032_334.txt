宋史卷三百三十四
元中書右丞相總裁托克托等修
列傳第九十三
徐禧(李稷附)高永能沈起劉彛
熊本蕭注陶弼林廣
徐禧字德占洪州分寧人少有志度博覧周游以求知
古今事變風俗利疚不事科舉熙寧初王安石行新法
禧作治策二十四篇以獻時吕惠卿領脩撰經義局遂
以布衣充檢討神宗見其所上策曰禧言朝廷用經術
變士十已八九然竊襲人之語不求心通者相半此言
是也宜試於有用之地即授鎮安軍節度推官中書戸
房習學公事歲餘召對顧問久之曰朕多閱人未見有
如卿者擢太子中允館閣校勘監察御史裏行與中丞
鄧綰知諫院范百祿雜治趙世居獄李士寧者挾術出
入貴人間嘗見世居母康以仁宗御製詩贈之又許世
居以寶刀且曰非公不可當此世居與其黨皆神之曰
士寧二三百歲人也解釋其詩以爲至寶之祥及鞫世
居得之逮捕士寧而宰相王安石故與士寧善百祿劾
士寧以妖妄惑世居致不軌禧奏士寧遺康詩實仁宗
製今獄官以爲反臣不敢同百祿言士寧有可死之狀
禧故出之以媚大臣朝廷以御史雜知樞密承旨參治
而百祿坐報上不實貶進禧集賢校理檢正禮房安石
與惠卿交惡鄧綰言惠卿昔居父喪嘗貸華亭富人錢
五百萬買田事詔禧參鞫禧隂右惠卿綰劾之會綰貶
官獄亦解禧出爲荆湖北路轉運副使元豐初召知諫
院惠卿在鄜延欲更蕃漢兵戰守條約諸老將不謂然
帝頗采聽將推其法於他路遣禧往經畫禧是惠卿議
渭帥蔡延慶亦以爲不然帝召延慶還加禧直龍圖閣
使往代以母憂不行服除召試知制誥兼御史中丞官
制行罷知制誥專爲中丞鄧綰守長安禧疏其過帝知
其以惠卿故雖改綰青州亦左遷禧給事中种諤西討
得銀夏宥三州而不能守延帥沈括欲盡城横山瞰平
夏城永樂詔禧與内侍李舜舉往相其事令括總兵以
從李稷主餽餉禧言銀州雖據明堂川無定河之會而
故城東南已爲河水所吞其西北又阻天塹實不如永
樂之形勢險阨竊惟銀夏宥三州䧟没百年一日興復
於邊將事功實爲俊偉軍鋒士氣固已百倍但建州之
始煩費不貲若選擇要會建置堡柵名雖非州實有其
地舊來疆塞乃在腹心已與沈括議築砦各六砦之大
有周九百步小者五百步堡之大者二百步小者百步
用工二十三萬遂城永樂十四日而成禧括舜舉還米
脂明日夏兵數千騎趨新城禧亟往視之或說禧曰初
被詔相城禦寇非職也禧不聽與舜舉稷俱行括獨守
米脂先是种諤還自京師極言城永樂非計禧怒變色
謂諤曰君獨不畏死乎敢誤成事諤曰城之必敗敗則
死拒節制亦死死於此猶愈於喪國師而淪異域也禧
度不可屈奏諤䟦扈異議詔諤守延州夏兵二十萬屯
涇原北聞城永樂即來爭邊人馳告者十數禧等皆不
之信曰彼若即來是吾立功取富貴之秋也禧亟赴之
大將高永亨曰城小人寡又無水不可守禧以爲沮衆
欲斬之既而械送延獄比至夏兵傾國而至永亨兄永
能請及其未陳擊之禧曰爾何知王師不鼓不成列禧
執刀自率士卒拒戰夏人益衆分陣迭攻抵城下曲珍
兵陳於水際官軍不利將士皆有懼色珍白禧曰今衆
心已搖不可戰戰必敗請收兵入城禧曰君爲大將奈
何遇敵不戰先自退邪俄夏騎卒度水犯陳鄜延選鋒
軍最爲驍銳皆一當百銀槍錦襖光彩耀日先接戰而
敗奔入城蹂後陳夏人乘之師大潰死及棄甲南奔者
幾半珍與殘兵入城崖峻徑窄騎卒緣崖而上喪馬八
千匹遂受圍水砦爲夏人所據掘井不及泉士卒渴死
者太半夏人蟻附登城尚扶創拒鬭珍度不可敵又白
禧請突圍而南永能亦勸李稷盡捐金帛募死士力戰
以出皆不聽戊戌夜大雨城䧟四將走免禧舜舉稷死
之永能没於陳初括奏夏兵來逼城見官兵整故還帝
曰括料敵疎矣彼來未出戰豈肯遽退邪必有大兵在
後已而果然帝聞禧等死涕泣悲憤爲之不食贈禧金
紫光祿大夫吏部尚書謚曰忠愍官其家二十人稷工
部侍郎官其家十二人禧疎曠有膽略好談兵每云西
北可唾手取恨將帥怯爾呂惠卿力引之故不次用自
靈武之敗秦晉困棘天下企望息兵而沈括种諤陳進
取之策禧素以邊事自任狂謀輕敵猝與強虜遇至於
覆没自是之後帝始知邊臣不可信倚深自悔咎遂不
復用兵無意於西伐矣子俯自有傳
李稷字長卿卭州人父絢龍圖閣直學士稷用蔭歴管
庫權河北西路轉運判官脩拓深趙邢三州城役無愆
素然陗刻嚴忍察訪使者以爲言都水丞程昉亦訴其
越職詔令件析御史周尹又論稷父死二十年不葬僅
徙東路俄提舉蜀部茶場甫兩歲羡課七十六萬緡擢
鹽鐡判官詔推揚其功以勸在位遂爲陜西轉運使制
置解鹽秦民作舍道傍者創使納侵街錢一路擾怨與
李察皆以苛暴著稱時人語曰寧逢黑殺莫逢稷察种
諤起興靈議稷聞之亦上言可令邊面諸將各出兵撓
之使不得耕種則其國必困國困衆離取可決也及出
境稷督餉民苦摺運多散逸稷令騎士執之斷其足筋
宛轉山谷間凡數十人累日乃得死始稷受旨得斬郡
守以下於是上下相臨以峻法雖小吏護丁夬亦顓戮
不請軍食竟不繼諤謀斬稷客呂大鈞引義責之復使
還取糧既集諤猶宣言稷乏軍興致大功不就至削兩
秩貶爲判官永樂既城稷輦金銀鈔帛充牣其中欲夸
示徐禧以爲城甫就而中已實積金既多故受圍愈急
而稷守之不敢去以及於難李舜舉别有傳
高永能字君舉世爲綏州人初伯祖文岯舉州來歸即
拜團練使已而棄之北遷其祖父王獨留居延州至永
能始家青澗少有勇力善騎射由行伍補殿侍稍遷供
奉官种諤取綏州發永能兵六千先驅入囉兀五戰皆
捷轉供備庫副使治綏德城闢地四千頃增戸千三百
即知城事元豐初爲鄜延都監秋大稔夏人屯一千騎
於大會平將取稼永能簡精騎突過其營騎卒驚潰獲
鈐轄二人轉六宅使夏人患之令曰有得高六宅者賞
金等其身經略使吕惠卿行邊永能伏騎谷中以備侵
軼邊騎果至馳出擊走之夏兵二萬犯當川堡永能以
千騎與相遇度不能支依險設疑兵且鬭且卻而令後
騎揚塵若援兵至者奮而前遂解去擢本路鈐轄四年
西討永能爲前鋒圍米脂城邊人十萬來援永能謂弟
永亨曰彼恃衆集易吾軍營當大川宜嚴陳待其至張
左右翼擊之可破也詰旦鏖戰於無定河斬首數千級
得馬三千槖駞牛羊萬計城猶未下密遣諜說降其東
壁守將衣以文錦導以鼔吹耀諸城下酋令介訛遇乃
出降進東上閤門使寧州刺史以年請老不許又進四
方館使榮州團練使永樂之役獻謀皆不用城既䧟其
孫昌裔欲援之從間道出永能歎曰吾結髮從事西羌
戰未嘗挫今年已七十受國大恩恨無以報此吾死所
也顧易一卒敝衣戰而死其子世亮與昌裔求得尸以
歸詔贈房州觀察使錄其子世亮爲忠州刺史諸孫皆
侍禁殿直永能家世州將所領多故部曲拊之有恩惠
遇敵則身先之下有傷者載以已副馬故能得士死力
遠近喜言其事稱之曰老高及死邊人無不痛惜嘗遇
其遠祖唐綏州刺史思祥淘沙川廟得畫像及神道碑
上之詔即所在賜田三十頃以奉祭祀永能之亡延州
將皇城使宼偉亦力戰而没贈均州防禦使
沈起字興宗明州鄞人進士高第調滁州判官與監眞
州轉般倉聞父病委官歸侍以喪免有司劾其擅去終
喪薦書應格當遷用帝謂輔臣曰觀過知仁今由父疾
而致罪何以厚風教而勸天下之爲人子者乃特遷之
知海門縣縣負海地卑間歲海潮至冒民田舍民徙以
避棄其業起爲築隄百里引江水灌溉其中田益闢民
相率以歸至立祠以報御史中丞包拯舉爲監察御史
吏部格選吏以贓私絓法無輕重終身不遷起論其情
可矜者可限年叙用遂著爲令立縣令考課法設河渠
司領諸道水政乞采漢故事擇卿大夫子弟入宿衛選
賢良文學高第給事宫省勿專任宦官宗室袒免親令
補外官復府兵汰冗卒書數十上以論興國鐵官事不
合出通判越州改知蘄楚二州京東歲饑盗起除提點
刑獄至則開首贖法攜其伍盗内自暌疑轉相束縳唯
恐後改開封府判官爲湖南轉運使凡羽毛筋革舟楫
竹箭之材多出所部取於民無制吏挾爲姦起會其當
用自與商人貿易所省什六七召爲三司鹽鐵副使直
舍人院熙寧三年韓絳使陜西加起集賢殿脩撰陜西
都轉運使慶州軍變將宼長安起率兵討平之會韓綘
城綏州不利起亦罷知江寧府入知吏部流内銓奉使
契丹至王庭其位著乃與夏使等起曰彼陪臣爾不當
與王人齒辭不就列遂升東朝使者自是爲定制六年
拜天章閣待制知桂州自王安石用事始求邊功王韶
以熙河進章惇熊本亦因此求奮是時議者言交阯可
取朝廷命蕭注守桂經略之注蓋造謀者也至是復以
爲難起言南交小醜無不可取之理乃以起代注遂一
意事攻討妄言密受旨擅令疆吏入溪洞點集土丁爲
保伍授以陣圖使歲時建習繼命指使因督餫鹽之海
濱集舟師寓教水戰故時交人與州縣貿易悉禁止之
於是交阯益貳大集兵丁謀入宼蘇緘知邕州以書抵
起請止保甲罷水運通互市起不聽劾緘沮議起坐邊
議罷命劉彛代之以守廣日遏絶其表疏於是交人疑
懼率衆犯境連䧟廉白欽邕四州死者數十萬人事聞
貶起團練使安置郢州徙越又徙秀而卒起生平喜談
兵嘗以兵法謁范仲淹仲淹器其材註孫武書以自見
卒用此敗
劉彛字執中福州人幼介特居鄉以行義稱從胡瑗學
瑗稱其善治水凡所立綱紀規式彛力居多第進士爲
邵武尉調高郵簿移朐山令治簿書恤孤寡作陂池教
種藝平賦役抑姦猾凡所以惠民者無不至邑人紀其
事目曰治築熙寧初爲制置三司條例官屬以言新法
非便罷神宗擇水官以彛悉東南水利除都水丞久雨
汴漲議開長城口彛請但啓楊橋斗門水即退爲兩浙
轉運判官知處州俗尚巫鬼不事醫藥彛著正俗方以
訓斥滛巫三千七百家使以醫易業俗遂變加直史館
知桂州禁與交人互市交阯䧟欽廉邕三州坐貶均州
團練副使安置隨州又除名爲民編隷涪州徙襄州元
祐初復以都水丞召還病卒於道年七十著七經中議
百七十卷明善集三十卷居陽集三十卷
論曰兵凶器也雖聖人猶曰未學輕敵寡謀鮮有不自
焚者永樂之䧟安南之畔死者百萬罹禍甚慘良由數
人者不自量度以開邊釁禧稷永能之死宜矣起執議
益堅妄意輕舉雖貶官莫贖其責彛不能行所學而規
規然蹈前車之轍以濟其過焉得無罪
熊本字伯通番陽人兒時知學郡守范仲淹異其文進
士上第爲撫州軍事判官稍遷祕書丞知建德縣縣令
填包魚池爲窪田本弛以與民熙寧初上書言陛下師
用賢傑改脩法度得稷卨臯夔之佐由是提舉淮南常
平檢正中書禮房事六年瀘川羅晏夷叛詔察訪梓夔
得以便宜治夷事本嘗通判戎州習其俗謂彼能擾邊
者介十二村豪爲鄉導爾以計致百餘人梟之瀘川其
徒股栗願矢死自贖本請於朝寵以刺史廵檢之秩明
示勸賞皆踴躍順命獨柯隂一酋不至本合晏州十九
姓之衆發黔南義軍強弩遣大將王宣賈昌言率以進
討賊悉力旅拒敗之黃葛下追奔深入柯隂窘乞降盡
籍丁口土田及其重寶善馬歸之公上受貢職於是烏
蠻羅氏鬼主諸夷皆從風而靡願世爲漢官奴遷刑部
員外郎集賢殿脩撰同判司農寺神宗勞之曰卿不傷
財不害民一旦去百年之患至於檄奏詳明近時鮮儷
焉賜三品服西南用兵蠻中始此蔡京時爲秀州判官
本言其學行純茂練習新法薦爲幹當公事河湟初復
本爲秦鳳路都轉運使熙河法禁闊略蓄積不支歲月
本奏省冗官百四十員歲減浮費數十萬渝州南川獠
木斗叛詔本安撫本進營銅佛壩抗其要焚積聚以破
其黨木斗氣索舉秦州地五百里來歸爲四砦九堡建
銅佛壩爲南平軍初熟獠王仁貴以木斗親繫獄本釋
其縳置麾下至是推鋒先登大臣議加本天章閣待制
帝曰本之文朕所自知當典書命遂知制誥帝數稱其
文有體命院吏别錄以進又上疏云天下之治有因有
革期於趨時適治而已議者猥用持盈守成之說文苟
簡因循之治天下之吏因以安常習故爲俗奮言納忠
者悠悠之徒相與蹙額盱衡而詆罵之陛下出大號發
大政可謂極因革之理然改制之始安常習故之羣圜
視四起交讙而合譟或諍於廷或謗於市或投劾引去
者不可勝數陛下燭見至理獨立不奪今雖少定彼將
伺隙而逞願陛下深念之勿使譟讙之衆有以窺其間
而終萬世難就之業天下幸甚本之意專以媚王安石
也范子淵創浚河之役文彦博爭之命本行視議如彥
博安石白出本分司西京居三年起知滁州改廣州召
爲工部侍郎宜州蠻擾邊道除龍圖閣待制知桂州至
則諭溪洞酋長戒邊吏勿生事請選將練兵代戍益市
馬以足騎兵宜州遂無事民蔡寶扇龍蕃與峒戸相
仇殺欲引兵致討以爲功本質之色動縳而投之海蠻
夷以爲神諜告交人明年將入宼使者實其言詔訪本
曰使者在道安得此藉使有謀何自先知之已而果妄
是時既以順州賜李乾德疆畫未正交人緣是輙暴勿
陽地而逐儂智會智會來乞師本檄問状乾德歛兵謝
本因請以宿桑八洞不毛之地賜之南荒遂安轉運判
官許彦先議通湖南鹽於西廣計口授民度可得息三
十萬本言桂管民貧地瘠恐不堪命議遂格入爲吏部
侍郎踰年力請外仍待制知洪州言者謂本棄八洞爲
失謀奪一官徙杭州江寧府再知洪州召還卒於道有
文集奏議共八十卷
蕭注字巖夫臨江新喻人磊落有大志尤喜言兵常言
四方有事吾將兵數萬鼓行其間戰必勝攻必取豈不
快哉舉進士攝廣州番禺令儂智高圍州數月方舟數
百攻城南勢危甚注自圍中出募海濱壯士得二千人
乘大舶集上流因颶風起縱火焚賊舟破其衆即日發
縣門納援兵民持牛酒芻糧相繼入城中人始有生意
自是每戰以勝歸蔣偕上其功擢禮賓副使廣南駐泊
都監賊還據邕管余靖患其嘯誘諸洞以屬注注挺身
入蠻中施結恩信狄青師次賓州召會諸將疑注倚賊
聲勢爲姦利欲誅之注覺託爲游辭不肯往賊破青始
聞注前功以知邕州智高走大理國母與三弟寓特磨
道注帥師往討獲一禆將引致臥内與之語具得賊情
悉擒送闕下拜西上閤門副使募死士使入大理取智
高至則已爲其國所殺凾首歸獻轉爲使居邕數年隂
以利㗖廣源羣蠻密繕兵甲乃上疏曰交阯雖奏朝貢
實包禍心常以蠶食王土爲事往天聖中鄭天益爲轉
運使嘗責其擅賦雲河洞今雲河乃落蠻數百里蓋年
侵歲吞馴致於是臣已盡得其要領周知其要害今不
取異日必爲中國憂願馳至京師面陳方略未報而甲
洞申紹泰犯西平五將被害諫官論注不法致宼罷爲
荆南鈐轄提點刑獄李師中又劾其沮威嗜利略智高
閹民爲奴發洞丁采黃金無帳籍可考中使按騐頗有
實貶泰州團練副使淮南轉運使言注椎牛屠狗招集
游士部勒爲兵教之騎射請徙大州以縻之詔改鎮南
軍節度副使近臣有訟注廣州功者起爲右監門將軍
邠州都監熙寧初以禮賓使知寧州環慶李信之敗列
城皆堅壁注獨啓關夜宴如平時復閤門使管幹麟府
軍馬辭云身本書生差長拊納不閑戰鬭懼無以集事
時有言交人挫於占城衆不滿萬可取也遂以注知桂
州入覲神宗問攻取之策對曰昔者臣有是言是時溪
洞之兵一可當十器甲堅利親信之人皆可指呼而使
今兩者不如昔交人生聚教訓十五年矣謂之兵不滿
萬妄也既至桂種酋皆來謁注延訪山川曲折老幼安
否均得其驩心故李乾德動息必知之然有獻征南策
者輙不聽會沈起以平蠻自任帝使代注而罷注歸卒
于道年六十一詔優錄其子賻絹三百注有膽氣嗜殺
而能相人自陜西還帝問注韓絳爲安撫使施設何如
對曰廟筭深遠臣不能窺然知絳當位極將相帝喜曰
果如卿言絳必成功問王安石曰安石牛目虎顧視物
如射意行直前敢當天下大事然不如絳得和氣爲多
惟氣和能養萬物爾王韶爲建昌參軍注曰君他日類
孫沔但夀不及後皆如其言
陶弼字商翁永州人少俶儻放宕吳中行山間有䨇鯉
戲溪水上竚觀之傍一老父顧曰此龍也行且鬭君宜
亟去去百步許雷大震而兩岸圯木拔又出大雲倉卒
遇風暴怒二十七艘同時溺獨弼舟得濟人以是異之
一見丁謂謂妻以宗女因從學兵法能持論縱横慶歴
中楊畋討湖南徭弼上謁畋授之兵使往襲大破之以
功得陽朔主簿儂智高犯南海畋爲安撫使辟參軍謀
使下英江會諸將議擊未至智高解去弼舍舟從其徒
數十人間關步山赴畋次臨賀大將蔣偕適戰死餘衆
畏亡將被誅多降賊弼數與之遇亟矯畋命揭榜道上
諭使歸許以不死凡得千五百人府罷調賜朔令課民
植木官道旁夾數百里自是行者無夏秋暑暍之苦它
郡縣悉效之攝興安令移書說桂守蕭固浚靈渠以通
漕不聽至李師中卒浚之師征安南餽餉於是乎出大
爲民利知賓容欽三州換崇儀副使遷爲使知邕州邕
經儂寇井隧蕩然人不樂其生弼綏輯惠養至忘其勤
諸洞獻土物求内附弼降意撫答謝其贄皆感悅無犯
邊者邕地卑下水易集夏大雨彌月弼登城以望三邊
皆漫爲陂澤亟窒垠江三門諭兵民即高避害俄而水
大至弼身先版臿召僚吏賦役爲土囊千餘置道上水
果從竇入隨塞之城雖不壊而人皆乏食則爲發廩以
振於内方舟以饁於外水不及女墻者三板旬有五日
乃退公私一無所失亡自横潯以東數州皆没弼久於
邕請便郡徙鼎州章惇經理五溪蠻事薦爲辰州遷皇
城使降北江彭師宴授忠州刺史郭逵南征轉弼康州
團練使復知邕州民再罹禍亂散匿山谷弼率百騎深
入左江峒民知其至扶老擕幼以歸逵帥官軍臨富良
江使弼殿交人納欵逵欲班師恐爲所襲乃以計夜起
軍不整騎步相蹈藉亂行賊隔江隂伺覘知弼殿弗敢
追弼申令帳下毋動遲明結隊徐行逵賴以善還建所
得廣源峒爲順州桄榔爲縣進弼西上閤門使留知順
州州去邕二千里多毒草瘴霧戍卒死者什七八弼亦
疾甚然蚤莫勞軍視其良苦意氣激揚士莫不感泣彊
奮起爲用交人襲取桄榔揚聲欲圖州獨難弼素得人
心賊動息皆先知獲間諜不殺諭以逆順縱之去恩威
兩施以是終弼在不敢犯加東上閤門使未拜而卒詔
錄其家五人弼能爲詩好士樂施所得俸祿悉以與人
家至貧不恤也既死妻在鄉里僦屋以居
林廣莱州人以捧日軍卒爲行門授内殿崇班從環慶
蔡挺麾下李諒祚宼大順城廣射中之李信敗於荔原
廣引兵西入破十二盤攻白豹金湯皆先登夜過洛河
夏人來襲廣揚聲選強弩列岸側實捲甲疾趨夏人疑
不敢渡嘗護中使臨邊將及烏鷄川遽率衆循山行道
遇熟羌以險告廣不答夏人果伏兵於川計不行而去
告者乃諜也夏人圍桑遠城廣止守戒士卒即有變毋
得輕動火夜起積薪中衆屯守自若明日敵至馬平川
大持攻具來廣被甲啓他門鼔而出若將奪其馬敵舍
城救馬廣復入益脩守備夜募死士斫其營夏人數失
利始引退累遷禮賓使韓絳奏爲本道將慶兵据北城
叛廣在南城望其衆進退不一曰是不舉軍亂也挺身
縋城出其後諭以逆順皆投兵聽命出者才三百人廣
語餘衆曰亂者去矣汝曹事我久能聽命不唯得活仍
有功得百餘人激厲要束使反攻城下兵禽戮皆盡遂
平北城出追亂者至石門山與之遇諭之不肯降縱兵
尾擊敵知不得免始請命廣曰不從吾言今窘而就死
非降也悉斬之遷本路都監詔入對神宗奬金湯石門
之功慰賜甚厚將使開熙河辭以不習洮隴事乃遷鈐
轄使還徙鄜延攻踏白城功最遷皇城使進討洮羌加
帝御器械環慶副都總管安南用師詣闕請行帝曰南
方卑濕知卿病足西邊方開拓宜復歸擢龍神衛四廂
都指揮使英州刺史邊臣或言往者劉平因救鄰道戰
没今宜罷援兵廣曰此乃制賊長計也使賊悉力寇一
路而他道不救雖古名將亦無能爲巳平之所以敗非
出援罪乃止再轉步軍都虞候韓存寶討瀘蠻乞弟逗
橈不進詔廣代之廣至閱兵合將蒐人材勇怯三分之
日夕肄習間椎牛享犒士心皆奮遣使開曉乞弟仍索
所亡卒乞弟歸卒七人奏書降而身不至乃決策深入
陳師瀘水率將吏東鄉再拜誓之曰朝廷以存寶用兵
亡狀使我代之要以必禽渠魁今孤軍遠略久駐賊境
退則爲戮冒死一戰勝負未可知縱死猶有賞愈於退
而死也與汝等戮力而進可乎衆皆踊躍廣挟所得渠
帥及質子在軍而令以次酋護餉以是入箐道而無鈔
略之患師行有二途從納溪抵江門近而險從寧遠抵
樂共壩遠而平蠻意官車必出江門盛兵阻隘而師趨
樂共蠻不能支皆遁去廣分兵繞帽溪掩江門後破其
險水陸皆通行益前進每戰必捷次落婆遠乞弟遣叔
父阿汝約降求退舍又約不解甲廣策其有異除阜爲
壇距中軍五十步且設伏明日乞弟擁千人出降匿弩
士氊裘猶豫不前謝恩廣發伏擊之蠻奔潰斬阿汝及
大酋二十八人乞弟以所乘馬授弟阿字大將王光祖
追斬之軍中爭其尸乞弟得隨江橋下脫走得其種落
三萬進次歸徕州窮探巢穴發故酋甫望箇恕塜天寒
士多墮指而乞弟意不可得監軍先受密詔聽引兵還
遂班師拜衛州防禦使馬軍都虞候西兵未解上疏求
面陳方略及入見言韓存寶雖有罪功亦多以今日朝
廷待諸將存寶不至死廣還部至閿鄉疽發斷頸卒年
四十八廣爲人有風義輕財好施學通左氏春秋臨事
持重長於料敵以智損益八陣圖又撰約束百餘條列
上邊地頗推行之其名聞於西夏秉常母梁氏將内侮
論中國將帥獨畏廣聞其南征乃舉兵然在瀘以敕書
招蠻既降而殺之此其短也遄被惡疾死或以爲殺降
之報云
論曰宋太宗既厭兵一意安邊息民海内大治眞宗仁
宗深仁厚澤㴠煦生民然仁文有餘義武不足蓋是時
中國之人不見兵革之日久矣於是契丹西夏起爲邊
患乃不吝繒帛以成和好神宗撫承平之運銳焉有爲
積財練兵志在刷耻故一時材智之士各得暴其所長
以興立事功若熊本蕭注陶弼林廣實然本注起身科
第弼能詩好士廣學通左氏春秋昔孫權勸呂蒙學文
武豈二致哉本上書以媚時相廣之征蠻發塜殺降君
子疵之
宋史卷三百三十四
