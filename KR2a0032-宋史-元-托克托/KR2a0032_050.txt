宋史卷五十
元中書右丞相總裁托克托等修
天文志第三
天文三(二十八舍上)
二十八舍
東方角宿二星為天關其間天門也其内天庭也故黃
道經其中七曜之所行也左角為天田為理主刑其南
為太陽道右角為將主兵其北為太隂道盖天之三門
猶房之四表星明大吉王道大平賢者在朝動搖移徙
王者行左角赤明獄平暗而微小王道失陶隠居曰左
角天津右角天門中為天關日食角宿王者惡之暈于
角内有隂謀隂國用兵得地又主大赦月犯角大臣憂
獄事法官憂黜又占憂在宫中月暈其分兵起右角右
將災左亦然或曰主水色黃有大赦月暈三重入天門
及兩角兵起將失利歲星犯為饑熒惑犯之國衰兵敗
犯左角有赦右角兵起守之䜛臣進政事急居陽有喜
填星犯角為喪一曰兵起太白犯角羣臣有異謀辰星
犯為小兵守之大水客星犯兵起五榖傷守左角色赤
為旱守右角大水彗星犯之色白為兵赤所指破軍出
角天下兵亂星孛于角白為兵赤軍敗入天市兵喪流
星犯之外國使來入犯左角兵起雲氣黃白入右角得
地赤入左有兵入右戰勝黑白氣入于右兵將敗
按漢永元銅儀以角為十二度而唐開元游儀角二
星十二度舊經去極九十一度今測九十三度半距
星正當赤道其黃道在赤道南不經角中今測角在
赤道南二度半黃道復經角中即與天象合景祐測
騐角二星十二度距南星去極九十七度在赤道外
六度與乾象新書合今從新書為正
南門二星在庫樓南天之外門也主守兵禁星明則遠
方來貢暗則夷叛中有小星兵動客彗守之兵起
庫樓十星六大星庫也南四星樓也在角宿南一曰天
庫兵車之府也旁十五星三三而聚者柱也中央四小
星衡也芒角兵起星亡臣下逆動則將行實為吉虚乃
凶歲星犯之主兵熒惑犯之為兵旱月入庫樓為兵彗
孛入兵饑客星入夷兵起流星入兵盡出赤雲氣入内
外不安天庫生角有兵
平星二星在庫樓北角南主平天下法獄廷尉之象正
則獄訟平月暈獄官憂熒惑犯之兵起有赦彗星犯政
不行執法者黜
平道二星在角宿間主平道之官武密曰天子八達
之衢主轍軾明正吉動搖法駕有虞歲星守之天下治
熒惑太白守為亂客星守車駕出行流星守去賢用姦
天田二星在角北主畿内封域武密曰天子籍田也歲
星守之榖稔熒惑守之為旱太白守榖傷辰星守為水
災客星守旱蝗
天門二星在平星北武密云在左角南朝聘待客之所
星明萬方歸化暗則外兵至月暈其外兵起熒惑入關
梁不通守之失禮太白守有伏兵客星犯有謀上者
進賢一星在平道西主卿相舉逸材明則賢人用暗則
邪臣進太隂歲星犯之大臣死熒惑犯為喪賢人隠太
白犯之賢者退歲星太白填星辰星合守之其占為天
子求賢黃白紫氣貫之草澤賢人出
周鼎三星在角宿上主流亡星明國安不見則運不昌
動搖國將移乾象新書引郟鄏定鼎事以周衰奏無道
鼎淪泗水其精上為星李太異曰商巫咸星圖已有周
鼎盖在秦前數百年矣
按步天歌庫樓十星柱十五星衡四星平星平道天
田天門各二星進賢一星周鼎三星俱屬角宿而晉
志以左角為天田别不載天田二星隋志有之平道
進賢周鼎晉志皆屬太微垣庫樓并衡星柱星南門
天門平星皆在二十八宿之外唐武密及景祐書乃
與步天歌合
亢宿四星為天子内朝總攝天下奏事聽訟理獄錄功
一曰疏廟主疾疫星明大輔忠民安動則多疾為天子
正坐為天符秋分不見則榖傷糴貴太陽犯之諸侯謀
國君憂日暈其分大臣凶多雨民饑疫月犯之君憂或
大臣當之左為水右為兵月暈其分先起兵者勝在冬
大人憂歲星犯之有赦榖有成守之有兵人多病留三
十日以上有赦又曰犯則逆臣為亂熒惑犯居陽為喜
隂為憂有芒角大人惡之守之久民憂多雨水又為兵
填星犯榖傷民亡逆行女專政逆臣為謀守之有兵太
白犯之國亡民災逆行為兵亂有芒角貴臣戮守之有
水旱災或為喪辰星犯之為水又為大兵守之米貴民
疾歲旱盜起民相惡客星犯國不安色赤為兵旱黃為
土功青黑使者憂守之榖傷一云有赦令黑民流彗犯
國災出則有水兵疫臣叛白為喪孛星犯國危為水為
兵入則民流出則其國饑流星入外國使來榖熟出為
天子遣使赦令出李淳風曰流星入亢幸臣死雲氣犯
之色蒼民疫白為土功黑水赤兵一云白民虐疾黃土
功
右亢宿四星漢永元銅儀十度唐開元游儀九度舊
去極八十九度今亢十一度半景祐測驗亢九度距
南第二星去極九十五度
大角一星在攝提間天王坐也又為天棟正經紀也光
明潤澤為吉青為憂赤為兵白為喪黑為疾色黃而静
民安動則人主好游月犯之大臣憂王者惡之月暈其
分人主有服五星犯之臣謀主有兵太白守之為兵彗
星出其分主更改或為兵天子失仁則守之孛星犯為
兵守之主憂客星犯守臣謀上出則人主受制流星入
王者惡之犯之邊兵起雲氣青主憂白為喪黃氣出有
喜
折威七星在亢南主斬殺斷軍獄月犯之天子憂五星
犯將軍叛彗孛犯邊將死雲氣犯蒼白兵亂赤臣叛主
黃白為和親出則有赦黑氣入人主惡之
攝提六星左右各三直斗杓南主建時節伺禨祥其星
為楯以夾擁帝坐主九卿星明大三公恣主弱色温不
明天下安近大角近戚有謀太隂入主受制月食其分
主惡之熒惑太白守起兵天下更主彗孛入主自將兵
出主受制流星入有兵出有使者出犯之公卿不安雲
氣入赤為兵九卿憂色黃喜黑大臣戮
陽門二星在庫樓東北主守隘塞禦外寇五星入五兵
藏彗星守之外夷犯塞兵起赤雲氣入主用兵
頓頑二星在折威東南主考囚情状察詐偽也星明無
咎暗則刑濫彗星犯之貴人下獄
按步天歌大角一星折威七星左右攝提總六星頓
頑陽門各二星俱屬角宿而晉志以大角攝提屬太
微垣折威頓頑在二十八宿之外陽門則見於隋志
而晉史不載武密書以攝提折威陽門皆屬角亢乾
象新書以右攝提屬角左攝提屬亢餘與武密書同
景祐測驗乃以大角攝提頓頑陽門皆屬於亢其說
不同
氐宿四星為天子舍室后妃之府休解之房前二星適
也後二星妾也又為天根主疫後二星大則臣奉度主
安小則臣失勢動則徭役起日食其分卿相有䜛䛕一
曰王者后妃惡之大臣憂日暈女主恣一曰國有憂日
下興師月食其宿大臣凶后妃惡之一曰糴貴月暈大
將凶人疫在冬為水主危以赦解之月犯左右郎將有
誅一曰有兵盗犯右星主水掩之有隂謀將軍當之歲
星犯有赦或立后守之地動年豐逆行為兵熒惑犯之
臣僣上一云將軍憂守有赦填星犯左右郎將有誅守
之有赦色黃后喜或冊太子留舍天下有兵齊明赦太
白犯之郎將誅入其分疾疫或云犯之拜將乘右星水
災辰星犯貴臣暴憂守之為水為旱為兵入守貴人有
獄乘左星天子自將客星犯牛馬貴色黃白為喜有赦
或曰邊兵起後宮亂五十日不去有刺客彗星犯有大
赦糴貴滅之大疫入有小兵一云主不安孛星犯糴貴
出則有赦入為小兵或云犯之臣干主流星犯祕閣官
有事在冬夏為水旱乙已占後宮有喜色赤黑後宫不
安雲氣入黃為土功黑主水赤為兵蒼白為疾疫白後
宫憂
按漢永元銅儀唐開元游儀氐宿十六度去極九十
四度景祐測驗與乾象新書皆九十八度
天乳一星在氐東北當赤道中明則甘露降彗客入天
雨
將軍一星騎將也在騎官東南總領車騎軍將部陣行
列色動搖兵外行太白熒惑客星犯之大兵出天下亂
招搖一星在梗河北主北兵芒角變動則兵大行明則
兵起若與棟星梗河北斗相直則北方當來受命中國
又占動則近臣恣離次則庫兵發色青為憂白為君怒
赤為兵黑為軍破黃則天下安彗星犯北邊兵動出其
分夷兵大起孛犯蠻夷亂客星出蠻夷來貢一云北地
有兵喪流星出有兵雲氣犯色黃白相死赤為内兵亂
色黃兵罷白大人憂
帝席三星在大角北主宴獻酬酢星明王公災暗天下
安星亡大人失位動搖主危彗犯主憂有亂兵客星犯
主危
亢池六星在亢宿北亢舟也池水也主渡水往來送迎
微細凶散則天下不通移徙不居其度中則宗廟有怪
五星犯之川溢客星犯水蟲多死武密云主斷軍獄掌
棄市殺戮與舊史異說
騎官二十七星在氐南天子虎賁也主宿衞星衆天下
安稀則騎士叛不見兵起五星犯為兵客星守之將出
有憂士卒發流星入兵起色蒼白將死
梗河三星在帝席北天矛也一曰天鋒主北邊兵又主
喪故其變動應以兵喪星亡國有兵謀彗星犯之北兵
敗客星入兵出隂陽不和一云北兵侵中國流星出為
兵赤雲氣犯兵敗蒼白將死
車騎三星在騎官南總車騎將主部陣行列變色動搖
則兵行太白熒惑客星犯之大兵出天下亂
陣軍三星在氐南一云在騎官東北革車也太白熒惑
守之主車騎滿野内兵無禁
天輻二星在房西斜列主乘輿若周官巾車宫也近尾
天下有福五星客彗犯之則輦轂有變一作天福
按步天歌已上諸星俱屬氐宿乾象新書以帝席屬
角亢池屬亢武密與步天歌合皆屬氐而以梗河屬
亢占天錄又以陣車屬於亢乾象新書屬氐餘皆與
步天歌合
房宿四星為明堂天子布政之官也亦四輔也下第一
星上將也次次將也次次相也上星上相也南二星君
位北二星夫人位又為四表中為天衢為天關黃道之
所經也南間曰陽環其南曰太陽北間曰隂環其北曰
太隂七曜由乎天衢則天下和平由陽道則旱喪由隂
道則水兵亦曰天駟為天馬主車駕南星曰左驂次左
服次右服次右驂亦曰天廐又主開閉為畜藏之所由
星明則王者明驂星大則兵起離則民流左驂服亡則
東南方不可舉兵右亡則西北不可舉兵日食其分為
兵大臣專權日暈亦為兵君臣失政女主憂月食其宿
大臣憂又為王者昏大臣專政月暈為兵三宿主赦及
五舍不出百日赦太隂犯陽道為旱隂道為雨中道歲
稔又占上將誅當天門天駟榖熟歲星犯之更政令又
為兵為饑民流守之大赦天下和平一云良馬出熒惑
犯馬貴人主憂色青為喪赤為兵黑將相災白芒火災
守之有赦令十日勾已者臣叛填星犯之女主憂勾巳
相有誅守之土功興一曰旱兵一曰有赦令太白犯四
邊合從守之為土功出入霜雨不時辰星犯有殃守之
水災一云北兵起將軍為亂客星犯歴陽道為旱隂道
為水國空民饑色白有攻戰入為糴貴彗星犯國危人
亂其分惡之孛星犯有兵民饑國災流星犯之在春夏
為土功秋冬相憂入有喪乙已占出其分天子恤民下
德令雲氣入赤黃吉如人形后有子色赤宫亂蒼白氣
出將相憂
按漢永元銅儀唐開元游儀房宿五度舊去極百八
度今百十度半景祐測驗房距南第二星去極百十
五度在赤道外二十三度乾象新書在赤道外二十
四度
鍵閉一星在房東北主關籥明吉暗則宫門不禁月犯
之大臣憂火災歲星守之王不宜出填星占同太白犯
將相憂熒惑犯主憂彗星客星守之道路阻兵起一云
兵滿野
鈎鈐二星在房北房之鈐鍵天之管籥王者至孝則明
又曰明而近房天下同心房鈎鈐間有星及疎折則地
動河清月犯之大人憂車駕行日食其分將軍死歲星
守之為饑去其宿三寸王失政近臣起亂熒惑守之有
德令太白守喉舌憂填星守王失土彗星犯宫庭失業
客星流星犯王有奔馬之敗
東咸西咸各四星東咸在心北西咸在房西北日月五
星之道也為房之戶以防淫泆也明則信吉東咸近鈎
鈐有讒臣入西咸近上及動有知星者入月五星犯之
有隂謀又為女主失禮民饑熒惑犯之臣謀上與大白
同犯兵起歲星填星犯之有隂謀流星犯后妃恣王有
憂客星犯主失禮后妃恣
罰三星在東西咸正南主受金罰贖曲而斜列則刑罰
不中彗星客星犯之國無政令憂多枉法
日一星在房宿南太陽之精主昭明令德明大則君有
德令月犯之下謀上歲星守王得忠臣隂陽和四夷賓
五榖豐太白熒惑犯之主有憂客星彗星犯之主失位
從官二星在房宿西南主疾病巫醫明大則巫者擅權
彗孛犯之巫臣作亂雲氣犯黑為巫臣戮黃則受爵
按步天歌以上諸星俱屬在房日一星晉隋志皆不
載以他書考之雖在房宿南實入氐十二度半武密
書及乾象新書惟以東咸屬心西咸屬房與步天歌
不同餘皆脗合
心宿三星天王正位也中星曰明堂天子位為大辰主
天下之賞罰前星為太子後星為庶子星直則王失勢
明大天下同心天下變動心星見祥搖動則兵離民流
日食其分刑罰不中將相疑民饑兵喪日暈王者憂之
月食其宿王者惡之三公憂下有喪月暈為旱榖貴蟲
生將凶與五星合大凶大隂犯之大臣憂犯中央及前
後星主惡之出心大星北國旱出南君憂兵起歲星犯
之有慶賀事榖豐華夷奉化色不明有喪旱熒惑犯之
大臣憂貫心為饑與太白俱守為喪又曰熒惑居其陽
為喜隂為憂又曰守之主易政犯為民流大臣惡之守
星南為水守北為旱逆行大臣亂填星犯之大臣喜榖
豐守之有土功留舍三十日有赦居久人主賢中犯明
堂火災逆行女主干政太白犯糴貴將軍憂有水災不
出一年有大兵舍之色不明為喪逆行環繞大人惡之
辰星犯明堂則大臣當之在陽為燕在隂為塞北不則
地動大雨守之為水為盜客星犯之為旱守之為火災
舍之則糴貴民饑彗星犯之大臣相疑守之而出為蝗
饑又曰為兵星孛其分有兵喪民流流星犯臣叛入之
外國使來色青為兵為憂黃有土功黑為凶雲氣入色
黃子孫喜白亂臣在側黑太子有罪
按漢永元銅儀唐開元游儀心三星皆五度去極百
八度景祐測驗心三星五度距西第一星去極百十
四度
積卒十二星在房西南五營軍士之象主衞士掃除不
祥星小為吉明則有兵一星亡兵少出二星亡兵半出
三星亡兵盡出五星守之兵起不則近臣誅彗星客星
守之禁兵大出天子自將雲氣犯之青赤為大臣持政
欲論兵事
按步天歌積卒十二星屬心晉志在二十八宿之外
唐武密書與步天歌合乾象新書乃以積卒屬房宿
為不同今兩存其說
尾宿九星為天子後宫亦主后妃之位上第一星后也
次三星夫人次星嬪妾也亦為九子均明大小相承則
後宫有序子孫蕃昌明則后有喜榖熟不明則后有憂
榖荒日食其分將有疾在燕風沙兵喪後宫有憂人君
戒出日暈女主喪將相憂日食其分貴臣犯刑後宫有
憂月暈有疫大赦將相憂其分有水災后妃憂太隂犯
之臣不和將有憂歲星犯榖貴人之妾為嫡臣專政守
之旱火災熒惑犯之有兵留二十日水災留三月客兵
聚入之人相食又云宫内亂填星犯之色黃后妃喜入
為兵饑盗賊逆行妾為女主守之而有芒角更姓易政
太白犯入大臣起兵久留為水災出入舍守糴貴兵起
後宫憂失行軍破城亡辰星犯守為水災民疾後宫有
罪者兵起入則萬物不成民疫客星犯入宫人惡之守
之賤女暴貴出則為風為水後宫惡之兵罷民饑多死
彗星犯后惑主宫人出兵起宫門多土功出入貴臣誅
有水災孛犯多土功大臣誅守之宫人出出為大水民
饑流星入犯色青舊臣歸在春夏後宫有口舌秋冬賢
良用事出則後宫喜有子孫色白後宫妾死出入風雨
時榖熟入后族進禄青黑則后妃喪雲氣入色青外國
來降出則臣有亂赤氣入有使來言兵黑氣入有諸侯
客來
按漢永元銅儀尾宿十八度唐開元游儀同舊去極
百二十度一云百四十度今百二十四度景祐測驗
亦十八度距西行從西第二星去極百二十八度在
赤道外二十二度乾象新書二十七度
神宫一星在尾宿第三星旁解衣之内室也
天江四星在尾宿北主太隂明動為水兵起星不具則
津梁不通參差馬貴月犯為兵為臣彊河津不通熒惑
犯大旱守之有立主太白犯暴水彗星犯為大兵客星
入河津不通流星犯為水為饑赤雲氣犯車騎出青為
多水黃白天子用事兵起入則兵罷
傅說一星在尾後河中主章祝官也一曰後宫女巫也
司天王之内祭祀以祈子孫明大則吉王者多子孫輔
佐出不明則天下多禱祠亡則社稷無主入尾下多祝
詛左氏傳天策焞焞即此星也彗星客星守之天子不
享宗廟赤雲氣入巫祝官有誅者
魚一星在尾後河中主隂事知雲雨之期明大則河海
水出不明則隂陽和多魚亡則魚少動搖則大水暴出
出則河大魚多死月暈或犯之則旱魚死熒惑犯其陽
為旱隂為水填星守之為旱赤雲氣犯出兵起將憂入
兵罷黃白氣出兵起
龜五星在尾南主卜以占吉凶星明君臣和不明則上
下乖熒惑犯為旱守為火客星入為水憂流星出色赤
黃為兵青黑為水各以其國言之赤雲氣出卜祝官憂
按神宫傅說魚各一星天江四星龜五星步天歌與
他書皆屬尾而晉志列天江於天市垣以傅說魚龜
在二十八宿之外其說不同
箕宿四星為後宫妃后之府亦曰天津一曰天鷄主八
風又主口舌主蠻夷星明大榖熟不正為兵離徙天下
不安中星衆亦然糴貴凡日月宿在箕璧翼軫者皆為
風起舌動三日有大風日犯或食其宿將疾佞臣害忠
良皇后憂大風沙日暈國有妖言月食為風為水旱為
饑后惡之月暈為風榖貴大將易又王者納后月犯多
風糴貴為旱女主憂君將死后宫干政歲星入宫内口
舌歲熟在箕南為旱在北為有年守之多惡風榖貴民
饑死熒惑犯地動入為旱出則有赦久守為水逆行諸
侯相謀人主惡之填星犯女主憂久留有赦守之后喜
有土功色黃光潤則太后喜又占守有水守九十日人
流兵起蝗太白犯女主喜入則有赦出為土功糴貴守
之為旱為風民疾出入留箕五榖不登多蝗辰星犯有
赦守則為旱動搖色青臣自戮又占為水溢旱火災榖
不成客星入犯有土功宫女不安民流守之為饑色赤
為兵守其北小熟東大熟南小饑西大饑出其分民饑
大臣有棄者一云守之秋冬水災彗星犯守東夷自滅
出則為旱為兵北方亂孛犯為外夷亂糴貴守之外夷
災出為榖貴民死流亡春夏犯之金玉貴秋冬土功興
入則多風雨色黃外夷來貢雲氣出色蒼白國災除入
則蠻夷來見出而色黃有使者出箕口歛為雨開為多
風少雨
按漢永元銅儀箕宿十度唐開元游儀十一度舊去
極百八十度今百二十度景祐測驗箕四星十度距
西北第一星去極百二十三度
糠一星在箕舌前杵西北明則豐熟暗則民饑流亡
杵三星在箕南主給庖舂動則人失釡甑縱則豐横則
大饑亡則歲荒移徙則人失業熒惑守民流客星犯守
歲饑彗孛犯天下有急兵
按晉志糠一星杵三星在二十八宿之外乾象新書
與步天歌皆屬箕宿
北方南斗六星天之賞禄府主天子夀算為宰相爵禄
之位傳曰天廟也丞相太宰之位襃賢進士禀受爵祿
又主兵一曰天機南二星魁天梁也中央二星天相也
北二星天府廷也又謂南星者魁星也北星杓也第一
星曰北亭一曰天開一曰鐵鑕石申曰魁第一主吳二
會稽三丹陽四豫章五廬江六九江星明盛則王道和
平帝王長齡將相同心不明則大小失次芒角動搖國
失忠臣兵起民愁日食在斗將相憂兵起皇后災吳分
有兵日暈宰相憂宗廟不安月食其分國饑小兵后夫
人憂月暈大將死五榖不生月犯將臣黜風雨不時大
臣誅一歲三入大赦又占入為女主憂趙魏有兵色惡
相死歲星犯有赦久守水災榖貴守及百日兵用大臣
死熒惑犯有赦破軍殺將火災入二十日糴貴四十日
有德令守之為兵盗久守災甚出斗上行天下憂不行
臣憂入内外有謀守七日太子疾填星犯為亂入則失
地逆行地動出入留二十日有大喪守之大臣叛又占
逆行先水後旱守之國多義士太白犯之有兵臣叛留
守之破軍殺將與火俱入白爍臣子為逆久則禍大辰
星犯水榖不成有兵守之兵喪客星犯兵起國亂入則
諸侯相攻多盗大旱宫廟火榖貴七日不去有赦彗星
犯國主憂出則其分有謀又為水災宫中火下謀上有
亂兵入則為火大臣叛孛犯入下謀上有亂兵出則為
兵為疾國憂流星入蠻夷來貢犯之宰相憂在春天子
夀夏為水秋則相黜冬大臣逆色赤而出斗者大臣死
雲氣入蒼白多風赤旱出有兵起宫廟火入有雨赤氣
兵黑主病
按漢永元銅儀斗二十四度四分度之一唐開元游
儀二十六度去極百十六度今百十九度景祐測驗
亦二十六度距魁第四星去極百二十二度
鼈十四星在南斗南主水族不居漢中川有易者熒惑
守之為旱辰星守為火客星守為水流星出色青黑為
水黃為旱雲氣占同一曰有星守之白衣會主有水
天淵十星一曰天池一曰天泉一曰天海在鼈星東南
九坎間又名太隂主灌溉溝渠五星守之大水河決熒
惑入為旱客星入海魚出彗星守之川溢傷人
狗二星在南斗魁前主吠守以不居常處為災熒惑犯
之為旱客星入多土功北邊饑守之守禦之臣作亂
建六星在南斗魁東北臨黃道一曰天旗天之都關為
謀事為天鼓為天馬南二星天庫也中二星市也鐵鑕
也上二星為旗跗斗建之間三光道也主司七曜行度
得失十一月甲子天正冬至大歷所起宿也星動人勞
役月犯之臣更天子法掩之有降兵月食其分皇后娣
姪當黜月暈大將死五榖不成蛟龍見牛馬疫月與五
星犯之大臣相譖有謀亦為關梁不通大水歲星守為
旱糴貴死者衆諸侯有謀入則有兵熒惑守之臣有黜
者諸侯有謀糴貴入則關梁不通馬貴守旗跗三十日
有兵填星守之王者有謀太白守外國使來辰星守為
水災米貴多病彗孛客星犯之王失道忠臣黜客星守
之道路不通多盗流星入下有謀色赤昌
天弁九星(弁一作辨)在建星北市官之長主列肆闤闠市籍
之事以知市珍也明盛則萬物昌不明及彗客犯之糴
貴久守之囚徒起兵
天鷄二星在牛西一在狗國北主異鳥一曰主候時熒
惑舍之為旱鷄多夜鳴太白熒惑犯之為兵填星犯之
民流亡客星犯水旱失時入為大水
狗國四星在建星東南主三韓鮮卑烏桓玁狁沃且之
屬星不具天下有盗不明則安明則邊寇起月犯之烏
桓鮮卑國亂熒惑守之外夷兵起太白守之鮮卑受攻
客星守其王來中國
天籥八星在南斗杓第二星西主開閉門戶明則吉不
備則關籥無禁客星彗星守之關梁閉塞
農丈人一星在南斗西南老農主稼穡者又主先農農
正官星明歲豐暗則民失業移徙歲饑客星彗星守之
民失耕歲荒
按步天歌巳上諸星皆屬南斗晉志以狗國天鷄天
弁天籥建星皆屬天市垣餘在二十八宿之外乾象
新書以天籥農丈人屬箕武密又以天籥屬尾互有
不同
牛宿六星天之關梁主犧牲事其北二星一曰即路一
曰聚火又曰土一星主道路次二星主關梁次三星主
南越明大則王道昌關梁通牛貴怒則馬貴動則牛災
多死始出而色黃大豆賤赤則豆有蟲青則大豆貴星
直糴賤曲則貴日食其分兵起暈為隂國憂兵起月食
有兵暈為水災女子貴五榖不成牛多暴死小兒多疾
月暈在冬三月百四十日外有赦暈中央大星大將被
戮月犯之有水牛多死其國有憂歲星入犯則諸侯失
期留守則牛多疫五榖傷在牛東不利小兒西主風雪
北為民流逆行宫中有火居三十日至九十日天下和
平道德明正熒惑犯之諸侯多疾臣謀主守則榖不成
兵起入或出守斗南赦填星犯之有土功守之雨雪民
人牛馬病太白犯之諸侯不通守則國有兵起入則為
兵謀人多死辰星犯敗軍移將臣謀主客星犯守之牛
馬貴越地起兵出牛多死地動馬貴彗星犯之吳分兵
起出為糴貴牛死孛犯改元易號糴貴牛多死吳越兵
起下當有自立者流星犯之王欲改事春夏榖熟秋冬
榖貴色黑牛馬昌關梁入貢雲氣蒼白横貫有兵喪赤
亦為兵黃白氣入牛蕃息黑則牛死
按漢永元銅儀以牽牛為七度唐開元游儀八度舊
去極百六度今百四度景祐測驗牛六星八度距中
央大星去極百十度半
天田九星在斗南一曰在牛東南天子畿内之田其占
與角北天田同客星犯之天子憂彗孛犯守之農夫失
業
河鼓三星在牽牛西北主天鼓盖天子及將軍鼓也一
曰三鼓主天子三軍中央大星為大將軍左星為左將
軍右星為右將軍左星南星也所以備關梁而拒難也
設守險阻知謀徵也鼓欲正直而明色黃光澤將吉不
正為兵憂星怒則馬貴動則兵起曲則將失計奪勢有
芒角將軍凶猛象也亂搖差度亂兵起月犯之軍敗亡
五星犯之兵起彗星客星犯將軍被戮流星犯諸侯作
亂黃白雲氣入之天子喜赤為兵起出則戰勝黑為將
死青氣入之將憂出則禍除
左旗九星在河鼓左旁右旗九星在牽牛北河鼓西南
天之鼓旗旌表也主聲音設險知敵謀旗星明大將吉
五星犯守兵起
織女三星在天市垣東北一曰在天紀東天女也主果
蓏絲帛珍寶王者至孝神祗咸喜則星俱明天下和平
星怒而角布帛貴陶隠居曰常以十月朔至六七日晨
見東方色赤精明者女工善星亡兵起女子為候織女
足常向扶筐則吉不向則絲綿大貴月暈其分兵起熒
惑守之公主憂絲帛貴兵起彗星犯后族憂星孛則有
女喪客星入色青為饑赤為兵黃為旱白為喪黑為水
流星入有水盗女主憂雲氣入蒼白女子憂赤則為女
子兵死色黃女有進者
漸臺四星在織女東南臨水之臺也主晷漏律吕事明
則隂陽調而律吕和不明則常漏不定客星彗星犯之
隂陽反戾
輦道五星在織女西主王者游嬉之道漢輦道通南北
宫其象也太白熒惑守之御路兵起
九坎九星在牽牛南主溝渠導引泉源疏瀉盈溢又主
水旱星明為水災微小吉月暈為水五星犯之水溢客
星入天下憂雲氣入青為旱黑為水溢
羅堰三星在牽牛東拒馬也主隄塘壅蓄水源以灌溉
也星明大則水泛溢
天桴四星在牽牛東北横列一曰在左旗端鼓桴也主
漏刻暗則刻漏失時武密曰主桴鼓之用動搖則軍鼓
用前近河鼓若桴鼓相直皆為桴鼓用太白熒惑守之
兵鼓起客星犯之主刻漏失時
按步天歌巳上諸星俱屬牛宿晉志以織女漸臺輦
道皆屬太微垣以河鼓左旗右旗天桴屬天市垣餘
在二十八宿之外武密以左旗屬箕屬斗右旗亦屬
斗漸臺屬斗又屬牛餘與步天歌同乾象新書則又
以左旗織女漸臺輦道九坎皆屬於斗
須女四星天之少府賤妾之稱婦職之卑者也主布帛
裁製嫁娶星明天下豐女巧國富小而不明反是日食
在女戒在巫祝后妃禱祠又占越分饑后妃疾日暈後
宫及女主憂月食為兵旱國有憂月暈有兵謀不成兩
重三重女主死月犯之有女惑有兵不戰而降又曰將
軍死歲星犯之后妃喜外國進女守之多水國饑喪糴
貴民大災熒惑犯之大臣皇后憂布帛貴民大災守之
土人不安五榖不熟民疾有女喪又為兵入則糴貴逆
行犯守大臣憂居陽喜隂為憂填星犯守有苛政山水
出壊民舍女謁行后專政多妖女留五十日民流亡太
白犯之布帛貴兵起天下多寡女留守有女喪軍發辰
星犯國饑民疾守之天下水有赦南地火北地水又兵
起布帛貴客星犯兵起女人為亂守之宫人憂諸侯有
兵江淮不通糴貴彗星犯兵起女為亂出為兵亂有水
災米鹽貴星孛其分兵起女為亂有竒女來進出入國
有憂王者惡之流星犯天子納美女又曰有貴女下獄
抵須女女主死乙已占出入而色黃潤立妃后白為後
宫妾死雲氣入黃白有嫁女事白為女多病黑為女多
死赤則婦人多兵死者
按漢永元銅儀以須女為十一度景祐測驗十二度
距西南星去極百五度在赤道外十四度
十二國十六星在牛女南近九坎各分土居列國之象
九坎之東一星曰齊齊北二星曰趙趙北一星曰鄭鄭
北一星曰越越東二星曰周周東南北列二星曰秦秦
南二星曰代代西一星曰晉晉北一星曰韓韓北一星
曰魏魏西一星曰楚楚南一星曰燕有變動各以其國
占之陶隠居曰越星在婺女南鄭一星在越北趙二星
在鄭南周二星在越東楚一星在魏西南燕一星在楚
南韓一星在晉北晉一星在代北代二星在秦南齊一
星在燕東
離珠五星在須女北須女之藏府女子之星也又曰主
天子旒珠后夫人環珮去陽旱去隂潦客星犯之後宫
有憂
奚仲四星在天津北主帝車之官凡太白熒惑守之為
兵祥
天津九星在虛宿北横河中一曰天漢一曰天江主四
瀆津梁所以度神通四方也一星不備津梁不通明則
兵起參差馬貴大則水災移則水溢彗孛犯之津敗道
路有賊客星犯橋梁不修守之水道不通船貴流星出
必有使出隨分野占之赤雲氣入為旱黃白天子有德
令黑為大水色蒼為水為憂出則禍除
敗瓜五星在匏瓜星南主修瓜果之職與匏瓜同占
匏瓜五星(一作瓠瓜)在離珠北天子果園也其西觜星主後
宫不明則后失勢不具或動搖為盗光明則歲豐暗則
果實不登彗孛犯之近臣僭有戮死者客星守之魚鹽
貴山谷多水犯之有游兵不戰蒼白雲氣入之果不可
食青為天子攻城邑黃則天子賜諸侯果黑為天子食
果而致疾
扶筐七星為盛桑之器主勸蠶也一曰供奉后與夫人
之親蠶明吉暗凶移徙則女工失業彗星犯將叛流星
犯絲綿大貴
按步天歌巳上諸星俱屬須女而十二國及奚仲匏
瓜敗瓜等星晉志不載隋志有之晉志又以離珠天
津屬天市垣扶筐屬太微垣乾象新書以周越齊趙
屬牛秦代韓魏燕晉楚鄭屬女武密以離珠匏瓜屬
牛又屬女以奚仲屬危乾象新書以離珠瓠瓜屬牛
敗瓜屬斗又屬牛以天津西一星屬斗中屬牛東五
星屬女
虚宿二星為虚堂冢宰之官也主死喪哭泣又主北方
邑居廟堂祭祀祝禱事宋均曰危上一星高旁兩星下
似盖屋也盖屋之下中無人但空虚似乎殯宫主哭泣
也明則天下安不明為旱欹斜上下不正享祀不恭動
將有喪日食其分其邦有喪日暈民饑后妃多喪月食
主刀劒官有憂國有喪月暈有兵謀風起則不成又為
民饑月犯之宗廟兵動又國憂將死歲星犯民饑守之
失色天王改服與填星同守水旱不時熒惑犯之流血
滿野守之為旱民饑軍敗入為火災功成見逐或勾已
大人戰不利填星犯之有急令行疾有客兵入則有赦
榖不成人不安守之風雨不時為旱米貴大人欲危宗
廟有客兵太白犯下多孤寡兵喪出則政急守之臣叛
君入則大臣下獄辰星犯春秋有水守之亦為水災在
東為春水南為夏水西為秋水北冬有雷雨水客星犯
糴貴守之兵起近期一年遠則二年有哭泣事出為兵
喪彗星犯之國凶有叛臣出為野戰流血出入有兵起
芒𦦨所指國必亡星孛其宿有哭泣事出則為野戰流
血國有叛臣流星犯光潤出入則冢宰受賞有赦令色
黑大臣死入而色青有哭泣事黃白有受賜者出則貴
人求醫藥雲氣黃入為喜蒼為哭赤火黑水白有幣客
來
按漢永元銅儀以虚為十度唐開元游儀同舊去極
百四度今百一度景祐測驗距南星去極百三度在
赤道外十二度
司命二星在虚北主舉過行罰滅不祥又主死亡逄星
出司命王者憂疾一曰宜防祅惑
司禄二星在司命北主增年延德又主掌功賞食料官
爵
司危二星在司禄北主矯失正下又主樓閣臺榭死喪
流亡
司非二星在司危北主司候内外察愆尤主過失乾象
新書命禄危非八星主天子已下夀命爵禄安危是非
之事明大為災居常為吉
哭二星在虚南主哭泣死喪月五星彗孛犯之為喪
泣二星在哭星東與哭同占
天壘城一十三星在泣南圜如大錢形若貫索主鬼方
北邊丁零類所以候興敗存亡熒惑入守夷人犯塞客
星入北方侵赤雲氣掩之北方驚滅有疾疫
離瑜三星在十二國東乾象新書在天壘城南離圭衣
也瑜玉飾皆婦人見舅姑衣服也微則後宫儉約明則
婦人奢縱客星彗星入之後宫無禁
敗臼四星在虚危南兩兩相對主敗亡災害石申曰一
星不具民賣甑釡不見民去其鄉五星入除舊布新客
星彗星犯之民饑流亡黑氣入主憂
按步天歌巳上諸星俱屬虚宿司命司禄司危司非
離瑜敗臼晉志不載隋志有之乾象新書以司命司
禄司危司非屬須女泣星敗臼屬危武密書與步天
歌合
危宿三星在天津東南為天子宗廟祭祀又為天子土
功又主天府天市架屋受藏之事不明客有誅土功興
動或暗營宫室有兵事日食陵廟摧有大喪有叛臣日
暈有喪月食大臣憂有喪宫殿圯月暈有兵喪先用兵
者敗月犯之宫殿䧟臣叛主來歲糴貴有大喪歲星犯
守為兵役徭多土功有哭泣事又多盗熒惑犯之有赦
守之人多疾兵動諸侯謀叛宫中火災守上星人民死
中星諸侯死下星大臣死各期百日十日守三十日東
兵起歲旱近臣叛入為兵有變更之令填星守之為旱
民疾土功興國大戰犯之皇后憂兵喪出入留舍國亡
地有流血入則大亂賊臣起太白犯之為兵一曰無兵
兵起有兵兵罷五榖不成多火災守之有憂又為旱為
火舍之有急事辰星犯之大臣誅法官憂國多災守之
臣下叛一云皇后疾兵喪起客星犯有哭泣一曰多雨
水榖不收入之有土功或三日有赦出則多雨水五榖
不登守之國敗民饑彗星犯之下有叛臣兵起出則將
軍出國易政大水民饑孛犯國有叛者兵起流星犯之
春夏為水災秋冬為口舌入則下謀上抵危北地交兵
乙已占流星出入色黃潤人民安榖熟土功興色黑為
水大臣災雲氣入蒼白為土功青為國憂黑為水為喪
赤為火白為憂為兵黃出入為喜
按漢永元銅儀以危為十六度唐開元游儀十七度
舊去極九十七度距南星去極九十八度在赤道外
七度
虚梁四星在危宿南主園陵寢廟禱祝非人所處故曰
虚梁一曰宫宅屋幃帳寢太白熒惑犯之為兵彗孛犯
兵起宗廟改易
天錢十星在北落師門西北主錢帛所聚為軍府藏明
則庫盈暗為虚太白熒惑守之盗起彗孛犯之庫藏有
賊
墳墓四星在危南主山陵悲慘死喪哭泣大曰墳小曰
墓五星守犯為人主哭泣之事
杵三星在人星東一云在臼星北主舂軍糧不具則民
賣甑釡
臼四星在杵星下一云在危東杵臼不明則民饑星衆
則歲樂疏為饑動搖亦為饑杵直下對臼則吉不相當
則軍糧絶縱則吉横則荒又臼星覆歲饑仰則歲熟彗
星犯之民饑兵起天下急客星守之天下聚會米粟
盖屋二星在危宿南九度主治宫室五星犯之兵起彗
孛犯守兵災尤甚
造父五星在傳舍南一曰在騰蛇北御官也一曰司馬
或曰伯樂主御營馬廐馬乘轡勒移處兵起馬貴星亡
馬大貴彗客入之僕御謀主有斬死者一曰兵起守之
兵動廐馬出
人五星在虚北車府東如人形一曰主萬民柔遠能邇
又曰卧星主夜行以防淫人星亡則有詐作詔者又為
婦人之亂星不具王子有憂客彗守犯人多疾疫
車府七星在天津東近河東西列主車府之官又主賓
客之館星光明潤澤必有外賓車駕華潔熒惑守之兵
動彗客犯之兵車出
鈎九星在造父西河中如鈎状星直則地動他星守占
同一曰主輦輿服飾明則服飾正
按步天歌已上諸星俱屬危宿晉志不載人星車府
隋志有之杵臼星晉隋志皆無造父鈎星晉志屬紫
薇垣盖屋虚梁天錢在二十八宿外乾象新書以車
府西四星屬虚東三星屬危武密書以造父屬危又
屬室餘皆與步天歌合按乾象新書又有天綱一星
在危宿南入危八度去極百三十二度在赤道外四
十一度晉隋志及諸家星書皆不載止載危室二宿
間與北落師門相近者近世天文乃載此一星在鬼
柳間與外厨天紀相近然新書兩天綱雖同在危度
其說不同今姑附于此
營室二星天子之宫一曰玄宫一曰清廟又為軍糧之
府主土功事一曰室一星為天子宫一星為太廟為王
者三軍之廪故置羽林以衞又為離宫閣道故有離宫
六星在其側一曰定室詩曰定之方中也星明國昌不
明而小祠祀鬼神不享動則有土功事不具憂子孫無
芒不動天下安日食在室國君憂王者將兵一曰軍絶
糧士卒亡日暈國憂女主憂黜月食其分有土功歲饑
月暈為水為火為風月犯之為土功有哭泣事歲星犯
之有急而為兵入天子有赦爵禄及下舍室東民多死
舍北民憂又曰守之宫中多火災主不安民疫熒惑犯
歲不登守之有小災為旱為火糴貴逆行守之臣謀叛
入則創改宫室成勾巳者主失宫填星犯為兵守之天
下不安人主徙宫后夫人憂關梁不通貴人多死久守
大人惡之以赦解吉逆行女主出入恣留六十日土功
興太白犯五寸許天子政令不行守則兵大忌之以赦
令解一曰太子后妃有謀若乘守勾巳逆行往來主廢
后妃有大喪宫人恣去室一尺威令不行留六十日將
死入則有暴兵辰星犯之為水入則后有憂諸侯發動
於西北客星犯入天子有兵事軍饑將離外兵來出於
室兵先起者敗彗星出占同或犯之則弱不能戰出入
犯之則先起兵者勝一曰出室為大水孛犯或出入先
起兵者勝出有小災後宫亂武密曰孛出其分有兵喪
道藏所載室專主兵流星犯軍乏糧在春夏將軍貶秋
冬水溢乙巳占曰流星出入色黃潤軍糧豐五榖成國
安民樂雲氣入黃為土功蒼白大人惡之赤為兵民疫
黑則大人憂
按漢永元銅儀營室十八度唐開元游儀十六度舊
去極八十五度景祐測驗室十六度距南星去極八
十五度在赤道外六度
雷電六星在室南明動則雷電作
離宫六星兩兩相對為一坐夾附室宿上星天子之别
宫也主隠藏止息之所動搖為土功不具天子憂太白
熒惑入兵起犯或勾巳環繞為后妃咎彗星犯之有修
除之事
壘壁陣十二星(一作壁壘)在羽林北羽林之垣壘主天軍營
星明國安移動兵起不見兵盡出將死五星入犯皆主
兵太白辰星尤甚客星入兵大起將吏憂流星入南色
青后憂入北諸侯憂色赤黑入東后有謀入西太子憂
黃白為吉
騰蛇二十二星在室宿北主水蟲居河濱明而微國安
移向南則旱向北大水彗星犯之水道不通客星犯水
物不成
土功吏二星在壁宿南一曰在危東北主營造宫室起
土之官動搖則版築事起
北落師門一星在羽林軍南北宿在北方落者天軍之
番落也師門猶軍門長安城北門曰北落門象此也主
非常以候兵星明大安微小芒角有大兵起歲星犯之
吉熒惑入兵弱不可用客星犯之光芒相及為兵大將
死守之邊人入塞流星出而色黃天子使出入則天子
喜出而色赤或犯之皆為兵起雲氣入蒼白為疾疫赤
為兵黃白喜黑雲氣入邊將死
八魁九星在北落東南主捕張禽獸之官也客彗入多
盗賊兵起太白熒惑入守占同
天綱一星在北落西南一曰在危南主武帳宫舍天子
游獵所會客彗入為兵起一云義兵
羽林軍四十五星三三而聚散出壘壁之南一曰在營
室之南東西布列北第一行主天軍軍騎翼衞之象星
衆則國安稀則兵動羽林中無星則兵盡出天下亂月
犯之兵起歲星入諸侯悉發兵臣下謀叛必敗伏誅太
白入兵起填星入大水五星入為兵熒惑太白經過天
子以兵自守熒惑入而芒赤興兵者亡客星入色黃白
為喜赤為臣叛流星入南色青后有疾入北諸侯憂入
東而赤黑后有謀入西太子憂雲氣蒼白入南后有憂
北諸侯憂黑太子諸侯忌之出則禍除黃白吉
斧鉞三星在北落師門東芟刈之具也主斬芻槀以飼
牛馬明則牛馬肥腯動搖而暗或不見牛馬死隋志通
志皆在八魁西北主行誅拒難斬伐姦謀明大用兵將
憂暗則不用移動兵起月入大臣誅歲星犯相誅熒惑
犯大臣戮填星入大臣憂太白入將誅客彗犯斧鉞用
又占客犯外兵被擒士卒死傷外國降色青憂赤兵黃
白吉
按步天歌巳上諸星皆屬營室雷電土功吏斧鉞晉
志皆不載隋志有之壘壁陣北落師門天綱羽林軍
晉志在二十八宿外騰蛇屬天市垣武密書以騰蛇
屬營室又屬壁宿乾象新書以西十六星屬尾屬危
東六星屬室羽林軍西六星屬危東三十九星屬室
以天綱屬危斧鉞屬奎通占錄又以斧鉞屬壁屬奎
說皆不同
壁宿二星主文章天下圖書之祕府明大則王者興道
術行國多君子星失色大小不同王者好武經術不用
圖書廢星動則有土功日食于壁陽消隂壞男女多傷
國不用賢日暈名士憂月食其分大臣憂文章士廢民
多疫月暈為風水其分有憂月犯之國有憂為饑衞地
有兵歲星犯之水傷五榖久守或凌犯勾巳有兵起熒
惑犯之衞地憂守之國旱民饑賢不用一占王有大災
填星犯守圖書興國王夀天下豐國用賢一占物不成
民多病逆行成勾巳者有土功六十日天下立王太白
犯之一二寸許則諸侯用命守之文武並用一曰有軍
不戰一曰有兵喪一曰水災多風雨一曰犯之多火災
辰星犯國有盖藏保守之事王者刑法急守之近臣憂
一曰其分有喪有兵姦臣有謀逆行守之橋梁不通客
星犯之文章士死一曰有喪入為土功有水守之歲多
風雨舍則牛馬多死彗星犯之為兵為火一曰大水民
流孛犯為兵有火水災流星犯文章廢乙巳占曰若色
黃白天下文章士用赤雲氣入之為兵黑其下國破黃
則外國貢獻一曰天下有烈士立
按漢永元銅儀東壁二星九度舊去極八十六度景
祐測驗壁二星九度距南星去極八十五度
天廐十星在東壁之北主馬之官若今驛亭也主傳令
置驛逐漏馳騖謂其急疾與晷漏競馳也月犯之兵馬
歸彗星入馬廐火客星入馬出行流星入天下有驚
霹靂五星在雲雨北一曰在雷電南一曰在土功西主
陽氣大盛擊碎萬物與五星合有霹靂之應
雲雨四星在雷電東一云在霹靂南主雨澤成萬物星
明則多雨水辰星守之有大水一占主隂謀殺事孳生
萬物
鐵鑕五星在天倉西南刈具也主斬芻飼牛馬明則牛
馬肥微暗則牛馬饑餓
按步天歌壁宿下有鐵鑕五星晉隋志皆不載隋志
八魁西北三星曰鐵鑕又曰鐵鉞其占與步天歌室
宿内斧鉞略同恐即是此誤重出之霹靂五星雲雨
四星晉志無之隋志有之武密書以雲雨屬室宿天
廐十星晉志屬天市垣其說皆不同
宋史卷五十
宋史卷五十考證
天文志三平道二星在角宿間角下空一格按此無
闕文也
以周衰奏無道鼎淪泗水按奏字當作秦
由星明則王者明驂星大則兵起(臣召南)按晉隋二
志房星明則王者明此文由星係房星之誤
南二星魁天梁也(臣召南)按此文直用晉志也隋志
云北二星杓天府廷也南二星魁天梁也相對更為
明整此下文又云南星者魁星也北星杓也此句魁
字宜節去史文未檢處也
中二星市也鐵鑕也(臣召南)按晉志作鈇鑕是也因
鈇訛鉄又因鉄訛鐵耳後文凡鈇鑕並訛又參宿一
曰鈇鉞亦訛鐵鉞
又曰土一星主道路土字係上字之訛
一曰三鼓主天子三軍三鼓晉志作三武
天軍之番落也晉志作藩落是
宋史卷五十考證
