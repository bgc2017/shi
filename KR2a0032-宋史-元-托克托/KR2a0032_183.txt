宋史卷一百八十三
元中書右丞相總裁托克托等修
食貨志第一百三十六
食貨下五(鹽下茶上)
其在福建曰福州長清場歲鬻十萬三百石以給夲路
天聖以来福漳泉州興化軍皆鬻鹽歲視舊額增四萬
八千九百八石熙寧十年有廖恩者起為盗聚黨掠州
郡恩既平御史中丞鄧潤甫言閩越山林險阻連亘數
千里無賴姦民比他路為多大抵盗販鹽耳恩平遂不
為備安知無躡恩之跡而起者乃詔福建路蹇周輔度
利害周輔言建劒汀州邵武軍官賣鹽價苦高漳泉福
州興化軍鬻鹽價賤故盗多販賣於鹽貴之地異時建
州嘗計民産賦錢買鹽而民憚求有司徒出錢或不得
鹽今請罷去頗减建劒汀邵武鹽價募上戶為鋪戶官
給券定月所賣從官場買之如是則民易得鹽盗販不
能規厚利又稍興復舊倉選吏增兵立法若盗販知情
囊槖之者不以赦原三犯杖編管隣州已編管復犯者
杖配犯處夲城皆行之歲增賣二十三萬餘斤而鹽官
數外售者不預焉元豐二年提舉鹽事賈青請自諸州
改法酌三年之中數立額又請捕盗官獲私鹽多者論
賞不限常法三年青上所部賣鹽官吏歲課比舊額增
羡詔曰周輔承命創法青相繼奉行期年有成課增盗
止東南賴之時周輔已擢三司副使監司已次被賞者
凡二十人哲宗即位御史中丞黃履奏福建多以鹽抑
民詔去歲先帝已立分遣御史郎官察舉鹽司之法福
建遣御史黃降江西遣御史陳次升按之繼又以命吏
部郎中張汝賢併察舉周輔所立鹽法降言福州緣王
氏之舊每産錢一當餘州之十其科納以此為率餘隨
均定鹽額亦當五倍而實减半焉昨王子京奏立産鹽
法失於詳究遂槩以額增多寡之間遼遠絶殊遠民久
無以伸詔付汝賢明年按察司盡以所察事狀聞於是
福建轉運副使賈青王子京皆坐掊克謫監湖廣鹽酒
税刑部侍郎蹇周輔坐議江西鹽法掊克誕謾削職知
和州郏亶坐倡議運廣鹽江西張士澄坐附會推行周
輔之法肆志抑擾並黜官閩清縣尹徐夀獨用鹽法初
行能守官不撓民以故不多受課言於朝加賞焉汝賢
請定福建産賣鹽額詔從其請凡抑民為鹽戶及願退
不為行者以徒一年坐之提舉鹽事官知而不舉論如
其罪已而殿中侍御史呂陶奏朝廷以福建江西湖南
等路鹽法之弊流毒生靈遣使按視譴黜聚歛之吏以
慰困窮之民天下皆知公議之不可廢也然湖南江西
運賣廣鹽添額之害京東河北榷鹽皆章惇所倡願付
有司根治其罪使賊民罔上之臣少知所畏監察御史
孫升繼言江西湖南鹽法之害兩路之民殘虐塗炭甚
於兵火獨提舉官劉誼乃能上言極其利害誼坐奪官
勒停詔復誼官起守韶州崇寧以後蔡京用事鹽法屢
變獨福建鹽於政和初斤增錢七用熙寧法聽商人轉
廊算請依六路所算末鹽錢每百千留十之一輸請鹽
處為鹽夲錢建炎間淮浙之商不通而閩廣之鈔法行
未幾淮浙之商既通而閩廣之鈔法遂罷舊法閩之上
四州建劒汀邵行官賣鹽法閩之下四州福泉漳化行
産鹽法(隨税輸鹽也)官賣之法既革産鹽之法亦弊鈔法一
行弊若可革而民俗又有不便故當時轉運提舉司請
上四州依上法下四州且令依舊及鈔法既罷歲令漕
司認鈔錢二十萬緡輸行在所榷貨務自後或减或增
卒為二十二萬緡二十七年常平提舉張汝楫復申明
鈔法上以問宰執陳誠之奏曰建劒山溪之險細民冒
法私販雖官賣鹽猶不能革若使民自賣其能免私販
乎私販既多鈔額必虧上曰中間曾用鈔法未幾復罷
若可行祖宗已行之矣大抵法貴從容不然不可經久
淳熙五年詔泰寧尤溪兩縣計産買鹽之令更不施行
八年福建市舶陳峴言福建自元豐二年轉運使王子
京建運鹽之法不免有侵盗科擾之弊且天下州縣皆
行鈔法獨福建膺運鹽之害紹興初趙不已嘗措置鈔
法而終不可行者盖漕司則籍鹽綱為增鹽錢州縣則
籍鹽綱以為歲計官員則有賣鹽食錢縻費錢胥吏則
有發遣交納常例錢公私齟齬無怪乎不可行也鈔法
未成倫序而綱運遽罷百姓率無食鹽故漕運乘此以
為不便請抱引錢而罷鈔法鈔法罷而綱運興官價高
而私價賤民多食私鹽而官不售科抑之弊生矣於是
詔峴措置峴請從榷貨務自立五十斤至百斤分為五
等造大小鈔給買仍預措置賣鈔先以夲錢畀三倉買
鹽以備商旅請買九年正月以福建鹽自来運賣近為
鈔法敷擾害民於是詔福建轉運司諸州鹽綱依舊官
般官賣三月詔轉運傅自得楊由義廉察官賣鹽未便
者措置以聞淳熙十三年四川安撫制置趙汝愚言汀
州民貧而官鹽抑配視他州尤甚乞以汀州為客鈔事
下提舉應孟明及汀州守臣議孟明等言上四州軍有
去産鹽之地甚邇者官不賣鹽則私禁不嚴民食私鹽
則客鈔不售既無翻鈔之地則客賣銷折所以鈔法屢
行而屢罷四川闊遠猶不可翻鈔汀州將何所往故鈔
法雖良不可行於汀州惟裁减夲州并諸縣合輸内錢
而嚴科鹽之禁庶幾汀民有瘳矣復下轉運趙彦操等
措置裁减以歲運二百萬四千斤會之總减三萬九千
三十八緡有竒又免其分隷諸司則汀州六邑歲减於
民者三萬九千緡有竒減於官者一萬緡有竒所補州
用又在外盖上四州財賦絶少所恃者官賣鹽耳又瀕
海諸郡計産輸錢官給之鹽以供食其後遂為常賦而
民不復請鹽矣此又下四州産鹽之弊也寧宗嘉定六
年臣僚嘗極言之於是下轉運司將福之下四州軍凡
二十文産以下合輸鹽五斤之家盡免其折戶産錢僅
及二十文者不輸鹽錢寳慶二年監察御史梁成大言
福建州縣半係頻州産鹽之地利權專屬漕臣乃其職
也鹽産於福州興化而運於建劒汀邵四郡二十二縣
之民食焉福建提舉司主常平茶事而鹽不預漕司與
認淨鏹以助用近來越職營利多取綱運分委屬縣縣
邑既為漕司措辦課鹽今又增提舉司之額其勢必盡
敷於民殆甚於青苗之害望將運鹽盡歸漕司提舉司
不得越職庶幾事權歸一民瘼少蘇矣從之景定元年
九月明堂赦曰福建上四州縣倚鹽為課其間有招趁
失時月解拖欠其欠在寳祐五年以前者並與除放尚
敢違法計口科抑者監司按劾以聞三年臣僚言福建
上四州山多田少税賦不足州縣上供等錢銀官吏宗
子官兵支遣悉取辦於賣鹽轉運司雖拘榷鹽綱實不
自賣近年剏例自運鹽兩綱後或歲運十綱至二十綱
與上四州縣所運歲額相妨而綱吏搭帶之數不預焉
州縣被其攙奪發泄不行上供常賦無從趁辦不免敷
及民戶其害有不可勝言者有旨福建轉運司視自来
鹽法毋致違戾建寧府南劒州汀州邵武軍依此施行
廣州東莞靖康等十三場歲鬻二萬四千餘石以給夲
路及西路之昭桂州江南之南安軍廉州白石石康二
場歲鬻三萬石以給夲州及容白欽化蒙龔藤象宜柳
邕潯貴賓梧横南儀鬱林州又高竇春雷融瓊崖儋萬
安州各鬻以給夲州無定額天聖以後東西海場十三
皆領於廣州歲鬻五十一萬三千六百八十六石以給
東西二路而瓊崖諸州其地荒阻賣鹽不售類抑配衙
前前後官此者或擅增鹽數煎鹽戶力不給有破産者
元豐三年朱初平奏蠲鹽之不售者又約所賣數定為
煎額以惠遠民久之廣西漕司奏民戶逋鹽税其縣令
監官雖已代並住奉勒催須足乃罷而廣東漕臣復奏
嶺外依六路法以逐州管幹官提點刑獄兼提舉鹽事
考較賞罰如之瓊崖等州復請賦鹽於民斤重視其戶
等而民滋困矣南渡二廣之鹽皆屬於漕司量諸州歲
用而給之鹽然廣東俗富猶可通商廣西地廣莫而彫
瘁食鹽有限商賈難行自東廣而出乘大水無灘磧其
勢甚易自西廣而出水小多灘磧其勢甚難建炎末鬻
鈔未幾復止然官般客鈔亦屢有更革東西兩漕屢有
分合紹興元年三月南恩州陽江縣土生鹹募民墾之
置竈六十七産鹽七十萬八千四百斤收息錢三萬餘
緡十有二月復置廣西茶鹽司八年詔廣西鹽歲以十
分為率二分令欽廉雷化高五州官賣餘八分行鈔法
尋又詔廣東鹽九分行鈔法一分産鹽州縣出賣廣南
去中州絶遠土曠民貧賦入不給故漕司鬻鹽以其息
什四為州用可以粗給而民無加賦昭州歲收買鹽錢
三萬六千緡以七千緡代潯貴州上供赴經略司買馬
餘為州用及罷官賣遂科七千緡於民戶謂之縻費錢
焉九年罷廣東官賣行客鈔法以其錢助鄂兵之費孝
宗乾道四年罷鹽鈔令廣西漕司自認漕錢二十萬且
廣西之鹽乃漕司出賣自乾道元年因曾連請併歸廣
東於是度支唐琢言廣西鹽引錢欠幾八千萬緡緣向
来二廣鹽事分東西兩司而西路鹽常為東路所侵昔
廣西自作一司故鹽不至於虧减今既罷西司併入東
路則廣東之鹽無復禁止廣西坐失一路所入故有是
命既而宰執進蒋芾之奏鹽利舊屬漕司給諸州歲自
賣鈔鹽之後漕司遂以苗米高價折錢今朝廷更不降
鹽鈔只令漕司認發歲額則漕司自獲鹽息折米招糴
之弊皆去矣九年詔廣州復行官般官賣法淳熙三年
詔廣西轉運司歲收官鹽息錢三分撥諸州七分充漕
計從經略張栻請也栻去而漕臣趙公澣增鹽直斤百
錢為百六十欽州歲賣鹽千斛而五增之六年侍御史
江溥以為言上黜公澣詔閩廣賣鹽自有舊額定直自
今毋得擅增九年詔遣浙西撫幹胡廷直訪求利害與
帥漕提舉詳議以聞使還尋以廷直提舉廣東同措置
廣西鹽事十五年詔曰廣南在數千里外疾痛難於上
聞朕憫之尤切盖鹽者民資以食向也官利其贏轉而
自鬻久為民疾朕為之更令俾通販而杜官鬻民固以
為利矣然利於民者官不便焉必胥動以浮言且朕知
恤民而已浮言奚恤矧置監司守令以為民朕有美意
弗廣其推顧撓而壊之可乎自今如或有此必寘之法
於是命詹儀之知静江府併廣東西鹽事為一司其兩
路賣鹽歲以十六萬五千籮為額儀之等言兩路鹽且
以十萬籮為額俟三數年視其增虧乃增其額所有客
鈔東西路通貨錢與免以便商販十六年經略應孟明
言廣中自行鈔法五六年間州縣率以鈔抑售於民其
害有甚於官般詔孟明朱晞顔與提舉廣南鹽事王光
祖從長措置經久利便毋致再有科抑之弊寳慶元年
以廣州安撫司水軍大為興販罷其統領尹椿統轄黃
受各降一官䰞鹻為鹽曰并州永利監歲䰞十二萬五
千餘石以給夲州及忻代石嵐憲遼澤潞麟府州威勝
岢嵐火山平定寧化保德軍許商人販鬻不得出境仁
宗時分永利東西兩監東隷并州西隷汾州籍州民之
有鹻土者為鐺戶戶歲輸鹽於官謂之課鹽餘則官以
錢售之謂之中賣鹽法亦與海鹽同歲鬻視舊額减三
千四百三十七石河東唯晉絳慈隰食池鹽餘皆食永
利鹽其入官斤為八錢或六錢出為錢三十六歲課緡
錢十八萬九千有竒自咸平以來聽商人輦鹽過河西
麟府州濁輪砦貿易官為下其價予之後積鹽益多康
定初罷東監䰞鹽三年皇祐中又權罷西監䰞鹽俟鹽
少復故時議者請募商人入芻粟麟府州火山軍予劵
償以鹽從之既而芻粟虚估高券直千錢為鹽商所抑
纔售錢四百有餘而出官鹽五十斤蠧耗縣官或請罷
入芻粟第令入實錢轉運司議以為非便而止大抵鹻
土或厚或薄薄則利微鐺戶破産不能足其課至和初
韓琦請戶滿三歲地利盡得自言摘他戶代之明年又
詔鐺戶輸歲課以分數為率蠲復有差遇水災又聽摘
他戶代役百姓便之河北陜西亦有䰞鹻為鹽者然其
利薄明道初嘗詔廢河中府慶成軍鹻場禁民䰞鹽以
侵池鹽之利熙寧八年三司使章惇言兩監舊額歲課
二十五萬餘緡自許商人並邊中糧草增饒給鈔支鹽
商人得鈔千錢售價半之縣官隂有所亡坐賈獲利不
貲又私鹽不禁歲課日减今纔十萬四千餘緡若計糧
草虚估官纔得實錢五萬餘緡視舊虧十之八請如解
鹽例募商人入錢請買或官自運鬻於夲路重私販之
禁歲課且大增並邊市糧草一用見錢詔如所奏官自
運鬻於夲路元豐元年三司戶部副使陳安石言永利
東西監鹽請如慶歷前商人輸錢於麟府豐代嵐憲忻
岢嵐寧化保德火山等州軍夲州軍給券於東西監請
鹽以除加饒折糴之弊仍令商人言占戶所賣地即鹽
已運至場務者商人買之加運費如是則官鹽價平而
商販通遂行其說用安石為河東都轉運使安石請犯
西北青白鹽者以皇祐敕論罪首從皆編配又青白入
河東犯者罪至流所歴官司不察者罪之四年安石自
言治鹽歲有羡餘及增收忻州鹻地鐺戶馬城池鹽課
詔安石遷官賞其屬元祐元年右司諫蘇轍言異時河
東除食觧鹽餘仰東西永利鹽未嘗闕元豐三年後前
宰相蔡確兄礪等始議剏增河東忻州馬城池鹽夹硝
味苦民不願買乞下轉運司苟無姑闕即止勿收詔從
之四年陳安石坐為河東轉運使附會時論興置鹽井
害及一路降知鄭州先是熙寕中議收熙河蕃部包順
鹽井或以為非宜王安石謂邊將苟自以情得之何害
議者不能奪焉六年詔代州賣鹽年額酌以中數以八
十五萬斤為額部内多少均裁之紹聖元年河東復行
官賣法崇寧三年以河東三路鈔無定估夲路尤賤害
於糴買罷給三路鈔止給見錢鈔他如河北新降鈔法
四年詔河東永利兩監土鹽仍官收見緡鬻之聽商人
入納算請定往河東州軍罷客販東北鹽入河東者䰞
井為鹽曰益梓䕫利凡四路益州路一監九十八井歲
䰞八萬四千五百二十二石梓州路二監三百八十五
井十四萬一千七百八十石䕫州路三監二十井八萬
四千八百八十石利州路一百二十九井一萬二千二
百石各以給夲路大為監小為井監則官掌井則土民
幹鬻如其數輸課聽往旁境販賣唯不得出川峡初川
峽承舊制官自鬻鹽開寳七年詔斤减十錢令幹鬻者
有羡利但輸十之九太平興國三年右拾遺郭泌上言
劒南諸州官糶鹽斤為錢七十鹽井濬深䰞鹽極苦樵
薪益貴輦之甚艱加之風水之虞或至漂喪豪民黠吏
相與為姦賤市於官貴糶於民至有斤獲錢數百官虧
歲額民食貴鹽望稍增舊價為百五十文則豪猾無以
規利民有以給食從之有司言昌州歲收虛額鹽萬八
千五百餘斤乃開寳中知州李佩掊斂以希課最廢諸
井薪錢歲額外課部民䰞鹽民不習其事甚以為苦至
破産不能償其數多流入他部而積年之征不可免詔
悉除之其舊額二萬七千六十斤如故端拱元年七月
西川食鹽不足許商販階文州青白鹽峡路井鹽永康
軍崖鹽勿收算川峡諸州自李順叛後增屯兵乃募人
入粟以鹽償之景德二年權三司使丁謂言川峽糧儲
充足請以鹽易絲帛詔諸州軍食及二年近溪洞州三
年者從其請大中祥符元年詔瀘州南井竈戶遇正至
寒食各給假三日所收日額仍與除放三年减瀘州淯
井監課鹽三之一仁宗時成都梓䕫三路六監與宋初
同而成都增井三十九歲課减五萬六千五百九十七
石梓州路增井二十八歲課减十一萬一十九石利州
路井增十四歲課減四百九十二石三斗有竒虁州路
井增十五歲課减三千一百八十四石各以給一路䕫
州則并給諸蠻計所入鹽直歲輸緡錢五分銀紬絹五
分又募人入錢貨諸州即産鹽厚處取鹽而施黔並邊
諸州并募人入米康定元年淮南提點刑獄郭維言川
峽素不産銀而募人以銀易鹽又鹽酒場主者亦以銀
折歲課故販者趨京師及陜西市銀以歸而官得銀復
輦至京師公私勞費請聽入銀京師榷貨務或陜西並
邊州軍給券受鹽於川峽或以折鹽酒歲課願入錢二
千當銀一兩詔行之既而入銀陜西者少議鹽百斤加
二十斤予之并募入中鳳翔永興會西方用兵軍食不
足又詔入芻粟並邊俟有備而止芻粟虚估高鹽直賤
商賈利之西方既無事猶入中如故䕫州轉運使蔣賁
以為入中十餘年虚費䕫鹽計直二十餘萬緡令陜西
用池鹽之利軍儲有備請如初詔許之先是益利鹽入
最薄故并食大寧監解池鹽商賈轉販給之慶歷中命
商人入錢貨益州以射大寧監鹽者萬斤增小錢千緡
小錢十當大錢一販者滋少蜀中鹽踊貴斤為小錢二
千二百知益州文彦博以為言詔皆復故四路鹽課縣
官之所仰給然井源或發或微而積課如舊任事者多
務增課為功往往貽患後人時方切於除民疾苦尤以
遠人為意有司上言輒為蠲减初鹽課聽以五分折銀
紬絹鹽一斤計錢二十至三十銀一兩紬絹一匹折錢
六百至一千二百後詔以課利折金帛者從時估荆湖
之歸峡二州州二井歲課二千八百二十石亦各以給
夲州熙寧中蜀鹽私販者衆禁不能止欲盡實私井運
觧鹽以足之議未决神宗以問修起居注沈括對曰私
井既容其撲買則不得無私易一切實之而運觧鹽使
一出於官售此亦省刑罰籠遺利之一端然忠萬戎瀘
間夷界小井尤多止之實難若列候加警恐所得不酬
所費議遂寝九年劉佐入蜀經度茶事嘗歲運觧鹽十
萬席侍御史周尹奏成都府路素仰東川産鹽昨轉運
司商度賣陵井場遂止東鹽及閉卓筒井失業者衆言
利之臣復運觧鹽道險續運甚艱成都鹽踊貴東川鹽
賤驅民冒法乞東川鹽仍入成都勿閉卓筒井罷官運
解鹽詔商販仍舊賣解鹽依客商例禁抑配於民未幾
官運觧鹽竟罷元祐元年詔委成都提點刑獄郭槩體
量鹽事右司監蘇轍劾槩觀望阿附奏不以實且言四
川數州賣卭州蒲江井官鹽斤為錢百二十近歲鹹泉
减耗多雜沙土而梓䕫路客鹽及民間販小井白鹽價
止七八十官司遂至抑配槩不念民朝夕食此貴鹽詔
遂罷槩令黃廉體量以聞上封事者言有司於税課外
歲令井輸五十緡謂之官溪錢詔付廉悉蠲之詔自今
溪有鹽井輸課利鹽税外毋得更增以租崇寧二年川
峡利洋興劒蓬閬巴綿漢興元府等州並通行東北鹽
四年梓遂虁路綿漢州大寧監等鹽仍鬻於蜀惟禁侵
解鹽地紹興二年四川總領趙開初變鹽法倣大觀法
置合同場收引税錢大抵與茶法相類而嚴密過之斤
輸引錢二十有五土産税及增添約九錢四分所過税
錢七分住税一錢有半引别輸提勘錢六十六其後又
增貼輸等錢凡四川四千九百餘井歲産鹽約千餘萬
斤引法初行百斤為一擔又許增十斤勿算以優之其
後逓增至四百餘萬緡二十九年减西和州賣鹽直之
半孝宗淳熙六年四川制置胡元質總領程价言推排
四路鹽井二千三百七十五場四百五除井一千一百
七十四場一百五十依舊額煎輸其自陳或糾决增額
者井一百二十五場二十四并今渲淘舊井亦願入籍
者四百七十九其無鹽之井即與剗除不敷而抱輸者
即與量减共减錢引四十萬九千八百八十八道而增
收錢引十三萬七千三百四十九道庶井戶免困重額
七年元質又言鹽井推排所以增有餘補不足有司務
求贏餘盈者過取涸者略减盡出私心今後凡遇推排
以增補虧不得踰已减之數十一年以京西轉運副使
江漙言金州帥司置場拘買商鹽高價科賣致商旅坐
困民食貴鹽詔金州依法聽商人從便買賣不得置場
拘催初趙開之立榷法也令商人入錢諸引井戶但如
額鬻鹽輸土産税而已然鹹脉有盈縮月額有登耗間
以虚鈔付之而收其算引法由是大壊井戶既為商人
所要因增其斤重予之每擔有增至百六十斤者又逃
絶之井許增額承認小民利於得井界增其額而不能
售其引息土産之輸無所從出由是刎縊相尋公私病
之光宗紹熙三年吏部尚書趙汝愚言紹興間趙開所
議鹽法諸井皆不立額惟禁私賣而諸州縣鎮皆置合
同場以招商販其鹽之斤重遠近皆平凖之使彼此均
一而無相傾奪貴賤以時而為之翕張今其法盡廢宜
下四川總所視舊法施行時楊輔為總計去虚額閉廢
井申嚴合同場法禁斤重之踰格者而重私販之罰鹽
直於是頓昂輔又請罷利州東路安撫司所置鹽店六
及津渡所收鹽錢與西路興州鹽店後總領陳曄又盡
除官井所增之額焉五年戶部言潼川府鹽酒為蜀重
害鹽既收其土産錢給賣官引又從而征之矧州縣額
外收税如買酒錢到岸錢榻地錢之類皆是剏增於是
申禁成都潼川利路諸司寧宗嘉定七年詔四川鹽井
專隷總所既而宣撫使安丙言防秋藉此以助軍興乃
復奪之
茶宋榷茶之制擇要會之地曰江陵府曰真州曰海州
曰漢陽軍曰無為軍曰蘄州之蘄口為榷貨務六初京
城建安襄復州皆置務後建安襄復州務廢京城務雖
存但會給交鈔往還而不積茶貨在淮南則蘄黃廬舒
光壽六州官自為場置吏總之謂之山場者十三六州
采茶之民皆隷焉謂之園戶歲課作茶輸租餘則官悉
市之其售於官者皆先受錢而後入茶謂之夲錢又民
歲輸税願折茶者謂之折税茶總為歲課八百六十五
萬餘斤其出鬻皆就夲場在江南則宣歙江池饒信洪
撫筠袁十州廣德興國臨江建昌南康五軍兩浙則杭
蘇明越婺處温台湖常衢睦十二州荆湖則江陵府潭
澧鼎鄂岳歸峽七州荆門軍福建則建劒二州歲如山
場輸租折税總為歲課江南千二十七萬餘斤兩浙百
二十七萬九千餘斤荆湖二百四十七萬餘斤福建三
十九萬三千餘斤悉送六榷貨務鬻之茶有二類曰片
茶曰散茶片茶蒸造實捲模中串之唯建劒則既蒸而
研編竹為格置焙室中最為精㓗他處不能造有龍鳳
石乳白乳之類十二等以充歲貢及邦國之用其出虔
袁饒池光歙潭岳辰澧州江陵府興國臨江軍有仙芝
玉津先春綠芽之類二十六等兩浙及宣江鼎州又以
上中下或第一至第五為號散茶出淮南歸州江南荆
湖有龍溪雨前雨後之類十一等江浙又有以上中下
或第一至第五為號者買臘茶斤自二十錢至一百九
十錢有十六等片茶大片自六十五錢至二百五錢有
五十五等散茶斤自十六錢至三十八錢五分有五十
九等鬻臘茶斤自四十七錢至四百二十錢有十二等
片茶自十七錢至九百一十七錢有六十五等散茶自
十五錢至一百二十一錢有一百九十等民之欲茶者
售於官給其日用者謂之食茶出境則給券商賈貿易
入錢若金帛京師榷貨務以射六務十三場茶給券隨
所射與之願就東南入錢若金帛者聽計直于茶如京
師至道末鬻錢二百八十五萬二千九百餘貫天禧末
增四十五萬餘貫天下茶皆禁唯川峽廣南聽民自買
賣禁其出境凡民茶折税外匿不送官及私販鬻者沒
入之計其直論罪園戶輒毁敗茶樹者計所出茶論如
法舊茶園荒薄采造不充其數者蠲之當以茶代税而
無茶者許輸他物主吏私以官茶貿易及一貫五百者
死自後定法務從輕減太平興國二年主吏盗官茶販
鬻錢三貫以上黥面送闕下淳化三年論直十貫以上
黥面配夲州牢城廵防卒私販茶依夲條加一等論凡
結徒持杖販易私茶遇官司擒捕抵拒者皆死太平興
國四年詔鬻偽茶一斤杖一百二十斤以上棄市雍熙
二年民造温桑偽茶比犯真茶計直十分論二分之罪
淳化五年有司以侵損官課言加犯私鹽一等非禁法
州縣者如太平興國詔條論决茶之為利甚博商賈轉
致於西北利嘗至數倍雍熙後用兵切於餽餉多令商
人入芻糧塞下酌地之遠近而為其直取市價而厚增
之授以要券謂之交引至京師給以緡錢又移文江淮
荆湖給以茶及顆末鹽端拱二年置折中倉聽商人輸
粟京師優其直給茶鹽于江淮淳化三年監察御史薛
映秘書丞劉式等請罷諸榷務令商人就出茶州軍官
場算買既大省輦運又商人皆得新茶詔以三司鹽鐵
副使雷有終為諸路茶鹽制置使左司諫張觀與映副
之四年二月廢㳂江八務大减茶價詔下商人頗以江
路回遠非便有司又以損直虧課為言七月復置八務
罷制置使副至道初劉式猶固執前議西京作坊使楊
允恭言商人市諸州茶新陳相糅兩河陜西諸州風土
各有所宜非參以多品則少利罷榷務令就茶山買茶
不可行太宗欲究其利害之說命宰相召鹽鐡使陳恕
等與式允恭定議召問商人皆願如淳化所減之價不
然即望仍舊有司職出納難於減損皆同允恭之說式
議遂寢即以允恭為江南淮南兩浙發運兼制置茶鹽
使二年從允恭等請禁淮南十二州軍鹽官鬻之商人
先入金帛京師及揚州折博務者悉償以茶自是鬻鹽
得實錢茶無滯積歲課增五十萬八千餘貫允恭等皆
被賞初商人以鹽為急趨者甚衆及禁江淮鹽又增用
茶如百千又有官耗增十年場耗隨所在饒益其輸邊
粟者持交引詣京師有坐賈置鋪隷名榷貨務懷交引
者凑之若行商則鋪賈為保任詣京師榷務給錢南州
給茶若非行商則鋪賈自售之轉鬻與茶賈及南北和
好罷兵邊儲稍緩物價差减而交引虚錢未改既以茶
代鹽而買茶所入不補其給交引停積故商旅所得茶
指期於數年之外京師交引愈賤至有裁得所入芻粟
之實價官私俱無利是年定監買官虧額自一釐以上
罰俸降差遣之制景德二年命鹽鐡副使林特崇儀副
使李溥等就三司悉索舊制詳定而召茶商論議别為
新法其於京師入金銀綿帛實直錢五十千者給百貫
實茶若須海州茶者入見緡五十五千河北緣邊入金
帛芻粟如京師之制而茶增十千次邊增五千河東緣
邊次邊亦然而所增有八千六千之差陜西緣邊亦如
之而增十五千須海州茶者納物實直五十二千次邊
所增如河北緣邊之制其三路近地所入所給皆如京
師河北次邊河東緣邊次邊皆不得射海州茶茶商所
過當輸算令記錄候至京師併輸之仍約束山場謹其
出納議奏三司皆以為便五月以溥為淮南制置發運
副使委成其事行之一年真宗慮未盡其要三年命樞
密直學士李濬等比較新舊法利害時新法方行商人
頗眩惑特等請罷比較從之有司上歲課元年用舊法
得五百六十九貫二年用新法得四百一十萬貫三年
二百八萬貫特言所增盖官夲少而有利乃實課也所
虧虚錢耳四年秋特等皆遷官仍詔三司行新法不得
輒有改更大中祥符二年特溥等上編成茶法條貫并
課利總數二十三策自新法之行舊有交引而未給者
巳給而未至京師者已至而未磨者悉差定分數折納
入官大約商人有舊引千貫者令新法歲入二百千候
五歲則新舊皆給足官府有茶充公費者慮其價賤亂
法悉改以他物山場節其出耗所過商税嚴其覺舉諸
榷務所受茶皆均第配給場務以交引至先後為次大
商刺知精好之處日夜走僮使齎券詣官率多先焉初
禁淮南鹽小商已困至是益不能行六年申監買官賞
罰之式凡買到入算茶及租額遞年送榷務交足而有
羡餘者即理為課績其不入算者雖多不在此限大中
祥符五年歲課二百餘萬貫六年至三百萬貫七年又
增九十萬貫八年纔百六十萬貫是時數年間有司以
京師切須錢商人舊執交引至場務即付物時或特給
程限踰限未至者每十分復令别輸二分見緡謂之貼
納豪商率能及限小商或不即知或無貼納則賤鬻於
豪商有司徒知移用之便至存一歲之内文移小改至
十數者商人惑之顧望不進乃詔刑部尚書馮拯翰林
學士王曾詳定拯等深以慎重敦信為言而上封者猶
競陳改法之弊九年乃命翰林學士李廸權御史中丞
凌策侍御史知雜吕夷簡與三司同議條制時以茶多
不精給商人罕有饒益行商利薄陜西交引愈賤鬻於
市纔八千知秦州曺瑋請於永興鳳翔河中府官出錢
市之詔可迪等以入中緡錢金帛舊從商人所有受之
至是請令十分輸緡錢四五又定加饒貼納之差然凡
有條奏多令李溥裁酌溥務執前制罕所變革天禧二
年太常博士李垂請放行茶貨左諫議大夫孫奭言茶
法屡改商人不便非示信之道望重定經久之制即詔
奭與三司詳定務從寬簡未幾奭出知河陽事遂止三
司言陜西入中芻糧請依河北例斗束量增其直計實
錢給鈔入京以見錢買之願受茶貨交引給依實錢數
令榷貨務並依時價納緡錢支茶不得更用芻糧文鈔
貼納茶貨詔每入百千增五千茶與之餘從其請時陜
西交引益賤京師裁直五千有司惜其費茶五年出内
庫錢五十萬貫令閤門祗候李德明於京師市而毁之
乾興以来西北兵費不足募商人入中芻粟如雍熙法
給券以茶償之後又益以東南緡錢香藥犀齒謂之三
說而塞下急於兵食欲廣儲偫不愛虚估入中者以虚
錢得實利人競趨焉及其法既弊則虚估日益高茶日
益賤入實錢金帛日益寡而入中者非盡行商多其土
人既不知茶利厚薄且急於售錢得券則轉鬻於茶商
或京師交引鋪獲利無幾茶商及交引鋪或以券取茶
或收蓄貿易以射厚利由是虚估之利皆入豪商巨賈
券之滯積雖二三年茶不足以償而入中者以利薄不
趨邊備日蹙茶法大壊初景德中丁謂為三司使嘗計
其得失以謂邊糴纔及五十萬而東南三百六十餘萬
茶利盡歸商賈當時以為至論厥後雖屡變法以捄之
然不能亡敝天聖元年命三司使李諮等較茶鹽礬税
歲入登耗更定其法遂置計置司以樞密副使張士遜
参知政事呂夷簡魯宗道總之首考茶法利害奏言十
三場茶歲課緡錢五十萬天禧五年纔及緡錢二十三
萬每劵直錢十萬鬻之售錢五萬五千總為緡錢實十
三萬除九萬餘緡為夲錢歲纔得息錢三萬餘緡而官
吏廩給雜費不預是則虚數多而實利寡請罷三說行
貼射法其法以十三場茶買賣夲息併計其數罷官給
夲錢使商人與園戶自相交易一切定為中估而官收
其息如鬻舒州羅源場茶斤售錢五十有六其夲錢二
十有五官不復給但使商人輸息錢三十有一而已然
必輦茶入官隨商人所指予之給劵為驗以防私害故
有貼射之名若歲課貼射不盡或無人貼射則官市之
如舊園戶過期而輸不足者計所負數如商人入息舊
輸茶百斤益以二十斤至三十五斤謂之耗茶亦皆罷
之其入錢以射六務茶者如舊制先是天禧中詔京師
入錢八萬給海州荆南茶入錢七萬四千有奇給真州
無為蘄口漢陽并十三場茶皆直十萬所以饒裕商人
而海州荆南茶善而易售商人願得之故入錢之數厚
於他州其入錢者聽輸金帛十之六至是既更為十三
場法又募入錢六務而海州荆南增為八萬六千真州
無為蘄口漢陽增為八萬商人入芻粟塞下者隨所在
實估度地里遠近量增其直以錢一萬為率遠者增至
七百近者三百給券至京一切以緡錢償之謂之見錢
法願得金帛若他州錢或茶鹽香藥之類者聽大率使
茶與邊糴各以實錢出納不得相為輕重以絶虚估之
敝朝廷皆用其說行之期年豪商大賈不能為輕重而
論者謂邊糴償以見錢恐京師府藏不足以繼爭言其
不便會江淮計置司言茶有滯積壊敗者請一切焚棄
朝廷疑變法之弊下書責計置司又遣官行視茶積諮
等因條上利害且言嘗遣官視陜西河北以鎮戎軍定
州為率鎮戎軍入粟直二萬八千定州入粟直四萬五
千給茶皆直十萬以蘄州市茶夲錢視鎮戎軍粟直反
亡夲錢三之一得不償失敝在茶與邊糴相須為用故
更今法以新舊二法較之乾興元年用三說法每劵十
萬茶售錢五萬一千至六萬二千香藥象齒售錢四萬
一千有竒東南緡錢售錢八萬三千而京師實入緡錢
五十七萬有竒邊儲芻二百五萬餘圍粟二百九十八
萬石天聖元年用新法至二年茶及香藥東南緡錢每
給直十萬茶入實錢七萬四千有竒至八萬香藥象齒
入錢七萬二千有竒東南緡錢入錢十萬五百而京師
實入緡錢增一百四萬有竒邊儲芻增一千一百六十
九萬餘圍粟增二百一十三萬餘石舊以虚估給劵者
至京師為出錢售之或折為實錢給茶貴賤從其市估
其先賤售於茶商者券錢十萬使别諭實錢五萬共給
天禧五年茶直十五萬小商百萬以下免輸錢每券十
萬給茶直七萬至七萬五千天禧茶盡則給乾興以後
茶仍增别輸錢五萬者為七萬並給耗如舊俟舊劵盡
而止如此又省合給茶及香藥象齒東南緡錢總直緡
錢一百七十一萬二府大臣亦言所省及增收計為緡
錢六百五十餘萬時邊儲有不足以給一歲者至是多
者有四年少者有二年之蓄而東南茶亦無滯積之弊
其計直司請焚棄者特累年壊敗不可用者爾推行新
法功緒巳見盖積年侵蠧之源一朝閉塞商賈利於復
故欲有以動搖而論者不察其實助為游說願力行之
毋為流言所易於是詔有司榜諭商賈以推行不變之
意賜典吏銀絹有差然論者猶不已
宋史卷一百八十三
宋史卷一百八十三考證
食貨志下五福建州縣半係頻州産鹽之地頻州應
作瀕海
江南之南安軍按南安宋屬江西上南字應是西字
之譌
買臘茶觔自二十錢至一百九十錢有十六等散茶自
十五錢至一百二十一錢有一百九十等(臣開鼎)
按通考臘茶自三十五錢至一百九十錢散茶有一
百九等與此不符
宋史卷一百八十三考證
