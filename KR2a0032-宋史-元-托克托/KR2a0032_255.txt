宋史卷二百五十五
元中書右丞相總裁托克托等修
列傳第十四
郭崇楊廷璋宋偓向拱
王彦超張永德王全斌(曾孫凱)
康延澤(王繼濤高彦暉附)
郭崇應州金城人重厚寡言有方略初名崇威避周祖
名止稱崇父祖俱代北酋長崇弱冠以勇力應募為卒
後唐清泰中為應州騎軍都校晉祖割雲應地入于契
丹崇恥事之奮身南歸歴鄆河中潞三鎮騎軍都校開
運中戍太原會漢祖起義以崇為前鋒入汴改護聖左
第六軍都校領郢州刺史改領富州從周祖平河中以
功遷果州防禦使領護聖右廂都指揮使周祖鎮鄴以
崇領行營騎軍兼天雄軍都巡檢使乾祐三年冬崇從
周祖平國難與李筠拒慕容彦超於留子陂走之以崇
補侍衛馬軍都指揮使遣馮道等迎湘隂公贇於徐州
將立之會契丹南侵周祖北征次于澶州為六軍推戴
樞密使王峻在京師聞變遣崇率七百騎東拒贇遇於
睢陽崇陣于牙門外贇懼登門樓呼崇曰汝等何遽至
此崇曰澶州軍變遣崇等來衛乘輿非有他也贇召崇
升樓崇未敢登即遣道下與語崇乃登具言軍情有屬
天命巳定贇執崇手泣俛首久之俄而贇所領衛兵都
校張令超以衆歸崇贇親將賈王等數怒目視道將害
之贇曰汝輩勿草草此非關令公事崇即送贇就館舍
廣順初領定武軍節度又為京城都巡檢使修城都部
署兼知步軍公事未幾復升陳州為節鎮以潁州隸焉
命崇為節度周祖親郊加同平章事出鎮澶州周祖不
豫促還鎮所世宗立并人侵潞州命崇與符彦卿出固
鎮以禦之世宗親征又副彦卿為行營都部署師還加
兼侍中冬移真定尹成德軍節度四年世宗征淮南契
丹出騎萬乘餘掠邊崇率師攻下束鹿縣斬數百級俘
獲甚衆五年天清節崇來朝表求致政不允賜襲衣金
帶器幣鞍勒馬遣之世宗平關南至靜安軍崇來朝恭
帝嗣位加檢校太師宋初加兼中書令崇追感周室恩
遇時復泣下監軍陳思誨密奏其狀因言常山近邊崇
有異心宜謹備之太祖曰我素知崇篤於恩義蓋有所
激發爾遣人覘之還言崇方對賓屬坐池潭小亭飲博
城中晏然太祖笑曰果如朕言未幾來朝時命李重進
為平盧軍節度重進叛改命崇為節制乾德三年卒年
五十八太祖聞之震悼贈太師子守璘至洛苑副使妻
即明德皇后之姊也子允恭以父任授殿直至崇儀副
使知常州卒次女為仁宗皇后天聖三年詔贈崇尚書
令兼中書令守璘太尉寧國軍節度允恭太傅安德軍
節度六年又詔追封崇英國公加贈守璘永清軍節度
兼中書令允恭忠武軍節度兼侍中允恭子中庸左侍
禁閤門祗候副使中和娶潁川郡王德彝女為西染院
副使
楊廷璋字温玉真定人家世素微賤有姊寡居京師周
祖微時欲聘之姊不從令媒氏傳言恐逼姊以告廷璋
廷璋往見周祖歸謂姊曰此人姿貌異常不可拒姊乃
從之周祖從漢祖鎮太原廷璋屢省其姊周祖愛其純
謹姊卒留廷璋給事左右及出討三叛入平國難廷璋
數獻竒計即位追冊廷璋姊為淑妃擢廷璋為右飛龍
使廷璋固辭不拜願推恩其父洪裕即令召洪裕赴闕
以老病辭就拜金紫光禄大夫真定少尹廷璋歴皇城
使昭義兵馬都監澶州巡檢使世宗自澶淵還京言廷
璋有幹材遷客省使俄為河陽巡檢知州事涇帥史懿
稱疾不朝周祖命廷璋往代之將行謂之曰懿不就命
即圖之廷璋至屏左右以詔書示懿諭以禍福懿即日
載路俄聞周主崩廷璋嘔血不食者數日世宗立拜左
驍衛大將軍充宣徽北院使征劉崇以為建雄軍節度
在鎮數年頗有惠愛前後率兵入太原境拔仁義高璧
等砦獲刺史軍校數十人俘其民數千戸獲兵器羊馬
數萬計并人棄沁州二百里退保新城廷璋遂置保安
興同白璧等十餘砦會隰州刺史孫議卒廷璋遣監軍
李謙溥領州事謙溥至并人來攻其城議者以為宜速
救之廷璋曰隰州城壁堅完并人奄至未能為攻城具
當出竒以破之乃募敢死士百餘人許以重賞由間道
遣人約謙溥為内應既至即銜枚夜擊城中鼓譟以出
并人大潰追北數十里斬首千餘級獲器甲萬計奏至
世宗喜曰吾舅真能禦寇詔褒之世宗自河東還加檢
校太保顯德六年夏率所部入河東界下堡砦十三降
巡檢使靳漢晁等三人恭帝即位加檢校太傅宋初加
檢校太尉吏民詣闕請立碑頌功德太祖命盧多遜撰
文賜之李筠叛潛遣親信使齎蠟書求援鄰境廷璋獲
之械送京師因上攻取之策即下詔委以經略及車駕
親征詔廷璋率所部入隂地分賊勢賊平歸鎮是秋來
朝改鎮邠州乾德四年移鄜州開寳二年召為右千牛
衛上將軍四年卒年六十賻帛二百匹廷璋美髯長上
短下好修容儀雖見小吏未嘗懈惰善待士幕府多知
名人在晉州日太祖命荆罕儒為鈐轄罕儒以廷璋周
朝近親疑有異志每入府中從者皆持刀劒欲圖廷璋
廷璋推誠待之殊不設備罕儒亦不敢發終亦無患議
者以廷璋在涇州保全史懿隂德之報也洪裕少時嘗
漁於貂裘陂忽有馳騎至者以二石鴈授洪裕一翼掩
左一翼掩右曰吾北嶽使者也言訖忽不見是年生淑
妃明年生廷璋家遂昌盛廷璋子七人皆不為求官惟
表其孤甥安崇勲得西頭供奉官崇勲後唐樞密使重
誨子也廷璋子垣塤皆進士及第垣至屯田員外郎鹽
鐵副使判官塤為都官郎中
宋偓河南洛陽人謙恭下士祖瑤唐天德軍節度兼中
書令父廷浩尚後唐莊宗女義寧公主生偓廷浩歴石
原房三州刺史晉初為汜水關使張從賓之叛力戰死
之偓年十一以父死事補殿直遷供奉官晉祖嘗事莊
宗每偓母入見詔令勿拜因從容謂之曰朕於主家誠
無所靳但朝廷多事府庫空竭主所知也今主居輦下
薪米為憂當奉主居西洛以就豐泰命偓分司就養敕
有司供給至於醯醢率有加等漢祖在晉陽遣其子承
訓至洛奉書偓母與偓結昏即永寧公主也累授北京
皇城使漢乾祐初拜右金吾衛大將軍駙馬都尉隱帝
即位授昭武軍節度移鎮滑州周祖舉兵向闕時偓在
鎮開門迎謁周祖深德之偓率所部兵從周祖至留子
陂隱帝衛兵悉走投周祖周祖謂偓曰至尊危矣公近
親可亟去擁衛無令驚動偓策馬及御營軍巳亂矣廣
順初丁内艱服除授左監門衛上將軍世宗征淮南令
偓與左龍武統軍趙贊右神武統軍張彦超前景州刺
史劉建於夀州四面廵檢師還以偓為右神武統軍充
行營右廂都排陣使又為廬州城下副部署吳人大發
舟師次東沛洲斷蘇杭之路世宗遣偓領戰艦數百艘
襲之又遣大將慕容延釗率步騎而進水陸合勢大破
之世宗嘗次于野有虎逼乘輿偓引弓射之一發而斃
及江北諸州悉平畫江為界世宗駐迎鑾命偓率舟師
三千泝江而上廵警諸郡師還復授滑州節制又移鎮
鄧州恭帝即位加開府儀同三司宋初加檢校太師遣
領舟師廵撫江徼舒州團練使彦超副之李重進謀以
揚州叛偓察其狀飛章以聞太祖令偓屯海陵以觀重
進去就遂從征揚州為行營排陣使及平以功改保信
軍節度來朝徙鎮華州會鑿池都城南命偓率舟師數
千以習水戰車駕數臨觀焉五年改忠武軍節度開寳
初太祖納偓長女為后偓本名延渥以父名下字從水
開寳初上言改為偓三年徙邠州太平興國初加同平
章事二年移定國軍節度四年從平太原又從征幽州
詔偓與尚食使侯昭愿領兵萬餘攻城南面師還歸鎮
五年冬車駕幸大名召偓詣行在詔知滄州六年封邢
國公俄遷同州九年又為右衛上將軍雍熙中曹彬等
北伐班師命偓知霸州歸闕端拱二年卒年六十四廢
朝贈侍中諡莊惠中使護葬偓莊宗之外孫漢祖之壻
女即孝章皇后近代貴盛鮮有其比子元靖至供備庫
使元度至供備庫副使元載元亨竝至左侍禁閤門祗
候初孝章寢疾語晉國長公主曰我瞑目無他憂惟慮
族屬不敦睦貽笑於人景德中偓幼子元翰果詣京府
求析家財真宗聞之詔釋勿問仍諭其族屬務遵先后
遺戒焉元度子惟簡為殿直惟易為奉職
向拱字星民懷州河内人始名訓避周恭帝諱改焉少
倜儻負氣弱冠聞漢祖在晉陽招致天下士將往依之
中途遇盜見拱狀貎雄偉意為富家子隨之將劫其財
拱覺行至石會關殺所乘驢市酒會里中豪傑告其故
咸出丁壯護拱至太原以策干漢祖漢祖不納客于周
祖門下及周祖領節鎮署拱知客押牙周祖即位授宫
苑使廣順中遷皇城使出監昭義屯軍并人領馬步十
五都來侵拱與廵檢陳思讓逆戰於虒亭南殺三百餘
人擒百人獲其帥王璠曹海金又敗其軍於壺關師還
會征慕容彦超命為都監賜以六銖袍帶鞍勒馬器仗
即日遣行賊平命為陜州廵檢未幾改客省使知陜州
會延州高允權卒其子紹基欲求繼襲即自領使務朝
廷益禁兵戍守命拱權知州事俄遷内客省使嘗請禁
州民賣軍裝兵器於西人從之所屬部落有侵盜漢戸
者拱招其酋帥犒之令誓不敢侵犯召拜左神武大將
軍宣徽南院使劉崇入寇遣馬軍樊愛能步軍何徽赴
澤州令拱監護之世宗親征拱以精騎居陣中高平之
捷以功兼義成軍節度河東行營前軍都監師還出鎮
陳州先是晉末秦州節度何建以秦成階三州入蜀蜀
人又取鳳州至是宰相王溥薦拱討之乃召拱與鳳翔
王景竝率兵出大散關連下城砦復命拱為西南面行
營都監蜀人聞鳳州急發卒五千餘出鳳州北堂倉鎮
路行至黃花谷將絶周師糧道拱與王景偵知之命排
陣使張建雄領兵二千直抵黃花谷又遣别將領勁卒
千人出敵後截其歸路敵果為建雄所敗奔堂倉又為
勁卒所逼合勢掩擊擒其監軍王巒孫韜等千五百人
由是劍門之下州邑營砦望風宵遁秦鳳階成平召歸
宴於金祥殿賜襲衣金帶銀器繒帛鞍勒馬顯德二年
世宗親征淮南以拱權東京留守兼判開封府事時揚
州初平南唐令境上出師謀收復韓令坤有棄城之意
即驛召拱赴行在拜淮南節度依前宣徽使兼緣江招
討使以令坤為副時周師久駐淮陽都將趙晁白廷遇
等驕恣横暴不相禀從惟務貪濫至有劫人妻女者及
拱至戮其不奉法者數輩軍中肅然六月追敘秦鳳功
加檢校太尉時周師圍夀春經年未下江淮草寇充斥
吳援兵栅於紫金山與城中烽火相應而舒蘄和泰復
為吳人所據拱上言欲且徙揚州之師併力攻夀春俟
其城下然後改圖進取世宗從之拱乃封庫付揚州主
者復遣本府牙將分部按廵城中秋毫不犯軍民感悅
及師行吳人有負糗糧以送者至夀春與李重進合勢
以攻其城改淮南道招討都監敗淮南軍二千于黃蓍
砦世宗再幸夀州召拱宴賜甚厚以為武寧軍節度命
領其屬駐鎮淮軍及克夀州以功加同平章事領武寧
軍節度四年徙歸德軍節度淮南平改山南東道節度
俄充西南面水陸發運招討使恭帝即位加檢校太師
河南尹西京留守宋初加兼侍中太祖征李筠拱迎謁
至汜水言於上曰筠逆節久著兵力日盛陛下宜急濟
大河踰太行乘其未集而誅之緩則勢張難為力矣帝
從其言卷甲倍道趨之筠果率兵南向聞車駕至惶駭
走澤州城守遂見擒乾德初從郊祀畢封譙國公拱尹
河南十餘年專治園林第舍好聲妓縱酒為樂府政廢
弛羣盜晝劫太祖聞之怒移鎮安州命左武衛上將軍
焦繼勲代之謂繼勲曰洛久不治選卿代之無復效拱
為也太平興國初進封秦國公來朝授左衛上將軍八
年代王彦超判左金吾衛仗事表獻西京長夏門北園
詔以銀五千兩償之雍熙三年卒年七十五贈中書令
咸平初真宗聞拱之後有寒餒流離者錄其孫懌為國
子助教拱子德明至洛苑使昱大中祥符八年進士出
身德明子悅為虞部郎中
王彦超大名臨清人性温和恭謹能禮下士少事後唐
魏王繼岌從繼岌討蜀還至渭南會明宗即位繼岌遇
害左右遁去彦超乃依鳳翔重雲山僧舍暉道人為徒
暉善觀人謂彦超曰子富貴人也安能久居此給資帛
遣之時晉祖帥陜乃召至帳下委以心腹及移鎮太原
將引兵南下遣從事桑維翰求援契丹以彦超從行天
福初累遷奉德軍校再轉殿前散指揮都虞候領蒙州
刺史漢初領岳州防禦使兼護聖左廂都校出為復州
防禦使周祖平内難後北征契丹以彦超為行營馬步
左廂都排陣使從周祖入汴時自彭門迎湘隂公入纘
位會軍變周祖革命即命彦超權知徐州節度未行湘
隂公舊校鞏廷美據州叛真拜彦超武寧軍節度命討
之彦超督戰艦破其水砦乘勝拔之又與樞密使王峻
拒劉崇於晉州彦超以騎兵進崇遁去授建雄軍節度
復以所部追賊至霍邑賊步騎墮崖谷死者甚衆彦超
歸鎮所俄改河陽三城節度移鎮河中顯德初加同平
章事劉崇南寇命彦超領兵取晉州路東向邀擊從戰
高平彦超自隂地關與符彦卿會兵圍汾州諸將請急
攻彦超曰城巳危矣旦暮將降我士卒精銳儻驅以先
登必死傷者衆少待之翌日州將董希顔果降遂引兵
趣石州彦超親鼓士乘城躬冒矢石數日下之擒其守
將安彦進獻行在師還改忠武軍節度加兼侍中詔率
所部浚胡蘆河城李晏口工未畢遼人萬餘騎來侵彦
超擊敗之殺傷甚衆宰相李榖征淮南以彦超為前軍
行營副部署敗淮南軍二千于夀州城下吳兵水陸來
援榖退保正陽吳人躡其後會李重進兵至合勢急擊
大敗吳人三萬餘衆追北二十餘里還改京兆尹永興
軍節度六年夏移鎮鳳翔恭帝嗣位加檢校太師西面
緣邊副都部署宋初加兼中書令代還太祖與彦超有
舊因幸作坊召從臣宴射酒酣謂彦超曰卿昔在復州
朕往依卿何不納我彦超降階頓首曰勺水豈能止神
龍耶當日陛下不留滯於小郡者蓋天使然爾帝大笑
彦超翌日奉表待罪帝遣中使慰諭令赴朝謁未幾復
以為永興軍節度又以其父光禄卿致仕重霸為太子
少傅致仕乾德二年復鎮鳳翔三年丁外艱起復開寳
二年為右金吾衛上將軍判衛仗事太平興國六年封
邠國公七年彦超語人曰人臣七十致仕古之制也我
年六十九當自知止明年表求致仕加太子太師給金
吾上將軍禄彦超既得請盡斥去僕妾之冗食者居處
服用咸遵儉約雍熙三年卒年七十三贈尚書令開寳
初彦超自鳳翔來朝與武行德郭從義白重贊楊廷璋
俱侍曲宴太祖從容謂曰卿等皆國家舊臣久臨劇鎮
王事鞅掌非朕所以優賢之意彦超知旨即前奏曰臣
無勲勞久冒榮寵今巳衰朽願乞骸骨歸邱園臣之願
也行德等竟自陳夙昔戰功及履歴艱苦帝曰此異代
事何足論翌日皆罷行德等節鎮時議以此許彦超初
彦超將致政每戒諸子曰吾屢為統帥殺人多矣身死
得免為幸必無隂德以及後汝曹勉為善事以自庇及
卒諸子果無逹者宣化門内有大第園林甚盛不十餘
年其家巳鬻之矣孫克從咸平元年進士及第亦止於
州縣
張永德字抱一并州陽曲人家世饒財曾祖丕尚氣節
後唐武皇鎮太原急於用度多嚴選富家子掌帑庫或
調度不給即坐誅沒入貲産丕為之滿歲府財有餘宗
人政當次補其任率族屬泣拜請丕濟其急丕又為代
掌一年鄉里服其義父穎事晉至安州防禦使永德生
四歲母馬氏被出育於祖母事繼母劉氏以孝聞周祖
初為侍衛吏與穎善乃以女妻永德永德迎其母妻詣
宋州時寇賊充斥乃易敝衣毁容儀居委巷中有賊過
即邀乞焉紿曰此悲田院耳賊即舍去繇是免禍周祖
為樞密使表永德授供奉官押班乾祐中命賜潞帥常
遇生辰禮幣遇周祖之外兄弟也時周祖鎮鄴被讒族
其家永德在潞州聞有密詔授遇永德探知其意謂遇
曰得非涖殺永德耶永德即死無怨恐累君侯家耳遇
愕然曰何謂也永德曰姦邪蠧政郭公誓清君側願且
以永德屬吏事成足以為德不成死未晩遇以為然止
令壯士嚴衛然所以餽之甚厚親問之曰君視丈人事
得成否永德曰殆必成未幾周祖使至遇賀且謝曰老
夫幾誤大事初魏人柴翁以經義教里中有女後唐莊
宗時備掖庭明宗入洛遣出宫柴翁夫妻往迎之至鴻
溝遇雨甚踰旬不能前女悉取裝具計直千萬分其半
以與父母令歸魏曰兒見溝旁郵舍隊長項黵黑為雀
形者極貴人也願事之問之乃周祖也父母大恚然終
不能奪他日語周祖曰君貴不可言妾有緡錢五百萬
資君時不可失周祖因其資得為軍司柴翁好獨寢人
傳其能司冥間事一日晨起大笑不巳妻問之不對翁
好飲其妻逼令飲極醉因漏言曰花項漢作天子矣其
妻頗露之遇亦微有聞未深言至是永德故以此諷遇
遇送永德歸周祖周祖登位封永德妻為晉國公主授
永德左衛將軍内殿直小底四班都知加駙馬都尉領
和州刺史逾年擢為殿前都虞候領恩州團練使俄遷
殿前都指揮使泗州防禦使時年二十四顯德元年并
州劉崇引契丹來侵世宗親征戰于高平大將樊愛能
何徽方戰退衂時太祖與永德各領牙兵二千永德部
下善左射太祖與永德厲兵分進大捷降崇軍七千餘
衆及駐上黨世宗晝臥帳中召永德語曰前日高平之
戰主將殊不用命樊愛能而下吾將案之以法永德曰
陛下欲固守封疆則巳必欲開拓疆宇威加四海宜痛
懲其失世宗擲枕於地大呼稱善翌日誅二將以徇軍
威大振進攻太原師薄城下永德與符彦卿史彦超北
控忻口以斷契丹援路太原城四十里周師去城三百
步圍之三匝自四月至六月攻之不克契丹援兵果至
彦超戰没繼敗其衆二千餘衆遁去以永德領武信軍
節度師還徙義成軍節度時永德父穎為隸人曹澄等
所害因奔南唐會議南征永德請行自效許之師至夀
春劉仁贍堅壁不下永德出疲兵誘之傍伏精騎每戰
陽不利北退三十里伏兵突起夾攻大敗之仁贍僅以
身免三年世宗親征至夀州城下仁贍執澄等三人檻
送行在意求緩師詔賜永德俾其甘心太祖與永德領
前軍至紫金山吳人列十八砦戰備嚴整敵壘西偏有
高隴下瞰其營中永德選勁弓強弩伏隴旁太祖麾兵
直攻第一砦戰陽不勝淮人果空砦出鬭永德亟登隴
發伏馳入據之敵衆散走翌日又攻第二砦鼓譟而進
始攻北門淮人開南門而遁時韓令坤在揚州復為吳
人所逼欲退師世宗怒遣永德率師援之又敗泗州軍
千餘于曲溪堰俄屯下蔡時吳人以周師在夀春攻圍
日急又恃水戰乃大發樓船蔽江而下泊于濠泗周師
頗不利吳將林仁肇帥衆千餘水陸齊進又以船數艘
載薪乘風縱火將焚周浮梁周人憂之俄而風反吳人
稍却永德進兵敗之又夜使習水者没其船下縻以鐵
鏁引輕舠急擊吳人既不得進溺者甚衆奪其巨艦數
十艘永德解金帶賞習水者乃距浮梁十餘步以鐵索
千餘尺横截長淮又維巨木自是備禦益堅矣俄又敗
千餘衆於淮北岸獲戰船數十艘吳人多溺死詔褒美
之冬擢為殿前都點檢四年從克夀州還制授檢校太
尉領鎮寧軍節度五年夏契丹擾邊命永德率步騎二
萬拒之從世宗北伐還駐澶淵解兵柄加檢校太尉同
中書門下平章事恭帝嗣位移忠武軍節度太祖即位
加兼侍中永德入朝授武勝軍節度入覲召對後苑道
舊故飲以巨觥每呼駙馬不名時并汾未下太祖密訪
其策永德曰太原兵少而悍加以契丹為援未易取也
臣以每歲多設游兵擾其農事仍發間使以諜契丹絶
其援然後可下也帝然之俄歸本鎮會出師討金陵永
德以巳資造戰船數十艘運糧萬斛自順陽沿漢水而
下富民高進者豪横莫能禁永德乃發其姦寘于法進
潛詣闕誣永德緣險固置十餘砦圖為不軌太祖命樞
密都承旨曹翰領騎兵察之詰其砦所進曰張侍中誅
我宗黨殆盡希中以法報私憤爾翰以進授永德永德
遽解縛就市笞而釋之時稱其長者太平興國二年來
朝拜左衛上將軍五年坐市秦隴竹木所過矯制免關
市算降為本衛大將軍數月復舊秩六年進封鄧國公
雍熙中連知滄雄定三州端拱元年拜安化軍節度召
還為河北兩路排陣使屯定州嘗與契丹戰斬獲甚衆
二年丁内艱起服淳化初又代田重進知鎮州二年改
泰寧軍節度兼侍中出判并州兼并代都部署永德明
天文術嘗與僚佐會食有報遼兵寇州境者永德用太
白萬勝訣占之語坐客曰彼雖以年月便利乘金而來
反值歲星對逆兵家大忌必敗未幾折御卿捷報至衆
始歎伏自五代用兵多姑息藩鎮頗恣部下販鬻宋初
功臣猶習舊事太宗初即位詔羣臣乘傳出入不得賫
貨邀利及令人諸處圖回與民爭利永德在太原嘗令
親吏販茶規利闌出徼外市羊為轉運使王嗣宗所發
罷為左衛上將軍真宗即位進封衛國公未幾判左金
吾街仗事咸平初屢表請老授太子太師分司西京仍
以其孫大理寺丞文蔚釐務洛下以便就養二年冬契
丹入邊帝將北巡以永德宿將召入對便殿賜坐訪以
邊要以老不可從行留為東京内外都巡檢使三年制
授檢校太師彰德軍節度知天雄軍俄以衰耄命還本
鎮是秋卒年七十三遣内園使馮守規護柩還京師贈
中書令諸孫遷秩者五人永德出母後適安邑劉祚及
永德鎮南陽祚巳卒迎母歸州廨起二堂與繼母劉並
居劉卒馬預中參時年八十一太宗勞之賜冠帔封莒
國太夫人同母弟劉再思署子城使於市西里起大第
聚劉族初永德寓睢陽有書生隣居臥疾永德療之獲
愈生一日就永德求永五兩既得即置鼎中煮之成中
金自是日與永德游一日告適淮上語永德曰後當相
遇于彼永德曰吳境不通子何可去生曰吾自有術永
德送行數舍懇求藥法生曰君當大貴吾不吝此慮損
君福言訖而去及永德屯下蔡牙帳前後隊部曲八百
人皆金銀刀槊繡旗幟永德善騎射左右分掛十的握
十矢疾馳互發發必中淮民環觀有一僧睥睨永德遽
召之乃睢陽書生也夜宿帳中復求汞法僧曰始語君
貴今不謬矣終能謹節當保五十年富貴安用此為然
能降志禮賢當别有授公藥法者永德由此益罄家資
延致方士故太祖以方外待之初睢陽書生嘗言太祖
受命之兆以故永德潛意拱嚮太祖將聘孝明皇后也
永德出緡錢金帛數千以助之故盡太祖朝而恩渥不
替孫文蔚虞部員外郎文炳殿中丞
王全斌并州太原人其父事莊宗為岢嵐軍使私畜勇
士百餘人莊宗疑其有異志召之懼不敢行全斌時年
十二謂其父曰此蓋疑大人有他圖願以全斌為質必
得釋父從其計果獲全因以隸帳下及莊宗入洛累歴
内職同光末國有内難兵入宫城近臣宿將皆棄甲遁
去惟全斌與符彦卿等十數人居中拒戰莊宗中流矢
扶掖至絳霄殿全斌慟哭而去明宗即位補禁軍列校
晉初從侯益破張從賓於汜水以功遷護聖指揮使周
廣順初改護聖為龍捷以全斌為右廂都指揮使及討
慕容彦超于兗州為行營馬步都校顯德中從向訓平
秦鳳遂領恩州團練使俄遷領泗州防禦使從世宗平
淮南復瓦橋關改相州留後宋初李筠以潞州叛全斌
與慕容延釗由東路會大軍進討以功拜安國軍節度
詔令完葺西山堡砦不踰時而就建隆四年與洺州防
禦使郭進等率兵入太原境俘數千人以歸進克樂平
乾德二年冬又為忠武軍節度即日下詔伐蜀命全斌
為西川行營前軍都部署率禁軍步騎二萬諸州兵萬
人由鳳州路進討召示川陜地圖授以方略十二月率
兵拔乾渠渡萬仞燕子二砦遂下興州蜀刺史藍思綰
退保西縣敗蜀軍七千人獲軍糧四十餘萬斛進拔石
圖魚關白水二十餘砦先鋒史延德進軍三泉敗蜀軍
數萬擒招討使韓保正副使李進獲糧三十餘萬斛既
而崔彦進康延澤等逐蜀軍過三泉遂至嘉陵殺虜甚
衆蜀人斷閣道軍不能進全斌議取羅川路以入延澤
潜謂彦進曰羅川路險軍難並進不如分兵治閣道進
與大軍會於深渡彦進以白全斌全斌然之命彦進延
澤督治閣道數日成遂進擊金山砦破小漫天砦全斌
由羅川趣深渡與彦進會蜀人依江列陣以待彦進遣
張萬友等奪其橋會暮夜蜀人退保大漫天砦詰朝彦
進延澤萬友分三道擊之蜀人悉其精銳來逆戰又大
破之乘勝拔其砦蜀將王審超監軍趙崇渥遁去復與
三泉監軍劉延祚大將王昭遠趙彦韜引兵來戰三戰
三敗追至利州北昭遠遁去渡桔栢江焚梁退守劍門
遂克利州得軍糧八十萬斛自利州趨劍門次益光全
斌會諸將議曰劍門天險古稱一夫荷戈萬夫莫前諸
君宜各陳進取之策侍衛軍頭向韜曰降卒牟進言益
光江東越大山數重有狹徑名來蘇蜀人於江西置砦
對岸有渡自此出劍關南二十里至清強店與大路合
可於此進兵即劍門不足恃也全斌等即欲卷甲赴之
康延澤曰來蘇細徑不須主帥親往且蜀人屢敗併兵
退守劍門莫若諸帥協力進攻命一偏將趨來蘇若逹
清強北擊劍關與大軍夾攻破之必矣全斌納其策命
史延德分兵趨來蘇造浮梁於江上蜀人見梁成棄砦
而遁昭遠聞延德兵趨來蘇至清強即引兵退陣於漢
源坡留其偏將守劍門全斌等擊破之昭遠崇韜皆遁
走遣輕騎進獲傳送闕下遂克劍州殺蜀軍萬餘人四
年正月十三日師次魏城孟昶遣使奉表來降全斌等
入成都旬餘劉廷讓等始自峽路至昶饋遺廷讓等及
犒師並同全斌之至及詔書頒賞諸軍亦無差降由是
兩路兵相嫉蜀人亦搆主帥遂不協全斌等先受詔每
制置必須諸將僉議至是雖小事不能即決俄詔發蜀
兵赴闕人給錢十千未行者加兩月廩食全斌等不即
奉命由是蜀軍憤怨人人思亂兩路随軍使臣常數十
百人全斌彦進及王仁贍等各保庇之不令部送蜀兵
但分遣諸州牙校蜀軍至綿州果叛劫屬邑衆至十餘
萬自號興國軍有蜀交州刺史全師雄者嘗為將有威
惠士卒畏服適以其族赴闕下綿州遇亂師雄恐為所
脅乃匿其家於江曲民舍後數日為亂兵所獲推為主
帥全斌遣都監米光緒往招撫之光緒盡滅師雄之族
納其愛女及槖裝師雄聞之遂無歸志率衆急攻綿州
為横海指揮使劉福龍捷指揮使田紹斌所敗遂攻彭
州逐刺史王繼濤殺都監李德榮據其城成都十縣皆
起兵應師雄師雄自號興蜀大王開幕府置僚屬署節
帥二十餘人令分據灌口導江郫新繁青城等縣彦進
與張萬友高彦暉田欽祚同討之為師雄所敗彦暉戰
死欽祚僅免賊衆益盛全斌又遣張延翰張煦往擊之
不利退入成都師雄分兵綿漢間斷閣道緣江置砦聲
言欲攻成都自是卭蜀眉雅東川果遂渝合資簡昌普
嘉戎榮陵十七州並随師雄為亂郵傳不通者月餘全
斌等甚懼時城中蜀兵尚餘二萬全斌慮其應賊與諸
將謀誘致夾城中盡殺之未幾劉廷讓曹彬破師雄之
衆於新繁俘萬餘人師雄退保郫縣全斌仁贍又攻破
之師雄走保灌口砦賊勢既衂餘黨散保州縣有陵州
指揮使元裕者師雄署為刺史衆萬餘仁贍生擒之磔
于成都市俄虎捷指揮使吕翰為主將所不禮因殺知
嘉州客省使武懷節戰櫂都監劉漢卿與師雄黨劉澤
合衆至五萬逐普州刺史劉楚信殺通判劉沂及虎捷
都校馮紹又果州指揮使宋德威殺知州八作使王永
昌及通判劉渙都監鄭光弼逐州牙校王可璙率州民
為亂仁贍等討吕翰於嘉州翰敗走入雅州師雄病死
於金堂推謝行本為主羅七君為佐國令公與賊將宋
德威唐陶鼈據銅山旋為康延澤所破仁贍又敗吕翰
於雅州翰走黎州為下所殺棄屍水中後丁德裕等分
兵招輯賊衆始息全斌之入蜀也適屬冬暮京城大雪
太祖設氊帷於講武殿衣紫貂裘帽以視事忽謂左右
曰我被服若此體尚覺寒念西征將衝犯霜雪何以堪
處即解裘帽遣中黃門馳賜全斌仍諭諸將以不徧及
也全斌拜賜感泣初成都平命參知政事吕餘慶知府
事全斌但典軍旅全斌嘗語所親曰我聞古之將帥多
不能保全功名今西蜀既平欲稱疾東歸庶免悔吝或
曰今寇盜尚多非有詔旨不可輕去全斌猶豫未決會
有訴全斌及彦進破蜀日奪民家子女玉帛不法等事
與諸將同時召還太祖以全斌等初立功雖犯法不欲
辱以獄吏但令中書問狀全斌等具狀詔曰王全斌王
仁贍崔彦進等被堅執銳出征全蜀彼畏威而納欵尋
馳詔以申恩用示哀矜務敦綏撫應孟昶宗族官吏將
卒士民悉令安存無或驚擾而乃違戾約束侵侮憲章
專殺降兵擅開公帑豪奪婦女廣納貨財斂萬民之怨
嗟致羣盜之充斥以至再勞調發方獲平寧洎命旋歸
尚欲含忍而銜冤之訴日擁國門稱其隱沒金銀犀玉
錢帛十六萬七百餘貫又擅開豐德庫致失錢二十八
萬一千餘貫遂令中書門下召與訟者質證其事而全
斌等皆引伏其令御史臺於朝堂集文武百官議其罪
於是百官定議全斌等罪當大辟請準律處分乃下詔
曰有征無戰雖舉於王師禁暴戢兵當崇於武德蠢兹
庸蜀自敗姦謀爰伐罪以宣威俄望風而歸命遽令按
堵勿犯秋毫庶德澤之涵濡俾生聚之寧息而忠武軍
節度王全斌武信軍節度崔彦進董兹銳旅奉我成謀
既居克定之全功宜體輯柔之深意比謂不日清謐即
時凱旋懋賞策勲抑有彝典而罔思寅畏速此悔尤貪
殘無厭殺戮非罪稽于偃革職爾玩兵尚念前勞特從
寬貸止停旄鉞猶委藩宣我非無恩爾當自省全斌可
責授崇義軍節度觀察留後彦進可責授昭化軍節度
觀察留後特建随州為崇義軍金州為昭化軍以處之
仁贍責授右衛大將軍開寳末車駕幸洛陽郊祀召全
斌侍祠以為武寧軍節度謂之曰朕以江左未平慮征
南諸將不遵紀律故抑卿數年為朕立法今巳克金陵
還卿節鉞仍以銀器萬兩帛萬匹錢千萬賜之全斌至
鎮數月卒年六十九贈中書令天禧二年錄其孫永昌
為三班奉職全斌輕財重士不求聲譽寬厚容衆軍旅
樂為之用黜居山郡十餘年怡然自得識者稱之子審
鈞崇儀使富州刺史廣州兵馬鈐轄審銳供奉官閤門
祗候曾孫凱
凱字勝之祖審鈞嘗為永興軍駐泊都監以擊賊死遂
家京兆饒於財凱散施結客日馳獵南山下以踐蹂民
田捕至府時寇準守長安見其狀貌竒之為言全斌取
蜀有勞而審鈞以忠義死當錄其孤遂以為三班奉職
監鳳翔盩厔稅歴左右班殿直監益州市買院慶州合
水鎮兵馬監押監在京草場先是守卒掃遺稈自入凱
禁絶而衆欲害之事覺他監官皆坐故縱凱獨得免自
右侍禁雄州兵馬監押擢閤門祗候定邢趙都廵檢使
元昊反徙麟州都監嘗出雙烽橋染枝谷遇夏人破之
又破龐青黃羅部再戰于伺候烽前後斬首三百餘級
獲區落馬牛槖駝器械以數千計夏人圍麟州乘城拒
鬭晝夜三十一日始解去特遷西頭供奉官代遷邊寇
猶鈔掠以為内殿崇班麟州路緣邊都廵檢使與同巡
檢張岊護糧道于青眉浪寇猝大至與岊相失乃分兵
出其後夾擊之復與岊合斬首百餘級又入兔毛川賊
衆三萬凱以兵六千陷圍流矢中面鬭不解又斬首百
餘級賊自蹂踐死者以千數遷南作坊副使後為并代
州鈐轄管勾麟府軍馬事夏人二萬寇青塞堡凱出鞋
邪谷轉戰四十里至杜&KR2600;川大敗之復得所掠馬牛以
還經略使明鎬言凱在河外九年有功遂領資州刺史
久之召還未及見會甘陵盜起即命領兵赴城下賊平
拜澤州刺史知邠州未幾為神龍衛四廂都指揮使澤
州團練使歴環慶并代定州路副都總管捧日天武四
廂綿州防禦使累遷侍衛親軍步軍副都指揮使涇州
觀察使又徙秦鳳路辭日帝諭以唃氏木征交易阻絶
頗有入寇之萌宜安靜以處之凱至與主帥以恩信撫
接遂復常貢召拜武勝軍節度觀察留後侍衛親軍馬
軍副都指揮使卒年六十六贈彰武軍節度使諡莊恪
凱治軍有紀律善撫循士卒平居與均飲食至臨陣援
枹鼓毅然不少假故士卒畏信戰無不力前後與敵遇
未嘗挫衂兔毛川之戰内侍宋永誠哭于軍中凱劾罷
之尤篤好於故舊子緘緘子詵字晉卿能詩善畫尚蜀
國長公主官至留後
康延澤父福晉護國軍節度兼侍中延澤天福中以蔭
補供奉官周廣順二年永興李洪信入覲遣延澤往廵
檢遷内染院副使宋初從慕容延釗李處耘平湖湘時
荆南高保融卒其子繼沖嗣領軍事命延澤齎書幣先
往撫之且察其情偽及還盡得其機事因前導大軍入
境遂下荆峽以勞授正使乾德中征蜀為鳳州路馬軍
都監破白水閤子二砦進擊西縣三泉獲韓保正由來
蘇路會大軍克劍門及孟昶降延澤以百騎先入成都
安撫軍民盡封府庫而還就命為成都府都監會全師
雄復亂徙為晉州刺史時有降兵二萬七千諸將懼為
内應欲盡殺之延澤請簡老幼疾病七千人釋之餘以
兵衛還浮江而下賊若來劫奪即殺之未晩諸將不能
用俄出兵敗賊黨劉澤三萬人復有王可璙率數郡賊
兵來戰延澤擊走之追北至合州又破可璙餘黨謝行
本等擒羅七君事平優詔嘉奬就命為東川七州招安
廵檢使全斌等得罪延澤亦坐貶唐州教練使開寳中
起為供奉官遷左藏庫副使坐與諸姪爭家財失官居
西洛卒兄延沼幼隸後唐明宗帳下仕晉祖為尚食使
改散指揮使都虞候興聖軍都指揮使出為随澤二州
刺史周祖北征延沼與白文遇李彦崇曹奉金并從廣
順中為侍衛馬步軍都軍頭領信州刺史從世宗征劉
崇率兵攻遼州轉龍捷右廂都校領岳州防禦使真拜
蔡齊鄭楚四州防禦使晉潞二州兵馬鈐轄宋初李重
進叛以延沼為前軍馬軍都指揮使建隆四年改懷州
防禦使乾德六年命李繼勲等征河東以延沼為先鋒
都監太祖親征太原以延沼宿將熟練邊事詔領兵屯
潞州會以疾歸郡開寳二年卒年五十八
王繼濤河朔人少給事漢祖左右乾祐初補供奉官歴
諸司副使仕周為右武衛大將軍淮南平為天長軍使
顯德五年遷知州刺史宋初為左驍騎大將軍再遷左
神武大將軍乾德二年命護徒治安陵隧道大軍伐蜀
為鳳州路壕砦使興元降王全斌命繼濤權府事孟昶
降全斌又遣繼濤與供奉官王守訥部送昶歸闕守訥
白全斌言繼濤問昶求宫妓金帛全斌遂留繼濤止令
守納送昶俄詔以繼濤為彭州刺史綿州軍亂劫全師
雄為帥率衆攻彭州繼濤與都監李德榮拒之德榮戰
死繼濤身被八槍單騎走至成都素與通事舍人田欽
祚有隙會欽祚入朝乃誣奏繼濤以他事太祖驛召繼
濤將面質之道病卒詔曰故彭州刺史王繼濤先登擊
賊身被重創優典未加齎志而殁故階州刺史高彦暉
帥師討賊奮不顧命垂老之年殞身鋒鏑永言痛悼不
忘于懷宜各賜其家粟帛
高彦暉薊州漁陽人仕契丹為瀛州守將世宗北征以
城來降遷耀階二州刺史王師伐蜀為歸州路先鋒都
指揮使全師雄之亂崔彦進遣彦暉與田欽祚共討之
至導江與賊遇賊據隘路設伏竹箐中官軍至遇伏發
遂不利彦暉謂欽祚曰賊勢張大日將暮請收兵詰朝
與戰欽祚欲遁慮賊曳其後乃紿之曰公食厚禄遇賊
畏縮何也彦暉復麾兵進欽祚潛遁去彦暉獨與部下
十餘騎力戰皆死之時年七十餘彦暉老將練習邊事
上聞其没甚痛惜故並命優恤之
論曰郭崇感激昔遇發於垂涕太祖察其忠厚亟焚思
晦之奏雖魏文不彊於楊彪宋武無猜於徐廣何以加
之廷璋開懷以待罕儒宋偓抗章以察重進向拱獻謀
以平上黨乘時建功各奮所長有足尚者王彦超起自
戎昭歴典藩服引年高蹈武夫之貞至於自悔多殺垂
戒後裔近乎仁人之用心張永德前朝勲伐夙識太祖
潛懷尊奉雖有橋公祖之知而非人臣之不二心者矣
乾德伐蜀之師未七旬而降欵至諸將之功何可泯也
王全斌黷貨殺降尋啓禍變太祖罪之而從八議之貸
斯得馭功臣之道延澤能相地險豫謀屯備繼濤彦暉
先登重傷殞没無避咸可稱焉
宋史卷二百五十五
