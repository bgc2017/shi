宋史卷四百二十六
元中書右丞相總裁托克托等修
列傳第一百八十五
循吏
陳靖張綸邵曄崔立
魯有開張逸吳遵路趙尚寬
高賦程師孟韓晉卿葉康直
宋法有可以得循吏者三太祖之世收守令錄躬自召
見問以政事然後遣行簡擇之道精矣監司察郡守郡
守察縣令各以時上其殿最又命朝臣專督治之考課
之方密矣吏犯贓遇赦不原防閑之令嚴矣承平之世
州縣吏謹守法度以修其職業者實多其人其間必有
絶異之績然後别於賞令或自州縣善最他日遂為名
臣則撫字之長又不足以盡其平生故始終三百餘年
循吏載諸簡策者十二人作循吏傳
陳靖字道卿興化軍莆田人好學頗通古今父仁壁仕
陳洪進為泉州别駕洪進稱臣豪猾有負險為亂者靖
徒步謁轉運使楊克巽陳討賊策召還授陽翟縣主簿
契丹犯邊王師數不利靖遣從子上書求入奏機略詔
就問之上五策曰明賞罰撫士衆持重示弱待利而舉
帥府許自辟士而將帥得專制境外太宗異之改將作
監丞未幾為御史臺推勘官時御試進士多擢文先就
者為高等士皆習浮華尚敏速靖請以文付考官第申
乙俟唱名或果知名士即寘上科喪父起復秘書丞直
史館判三司開拆司淳化四年使高麗還提點在京百
司遷太常博士太宗務興農事詔有司議均田法靖議
曰法未易遽行也宜先命大臣或三司使為租庸使或
兼屯田制置仍擇三司判官選通知民事者二人為之
貳兩京東西千里檢責荒地及逃民産籍之募耕作賜
耕者室廬牛犂種食不足則給以庫錢别其課為十分
責州縣勸課給印紙書之分殿最為三等凡縣管墾田
一歲得課三分二歲六分三歲九分為下最一歲四分
二歲七分三歲至十分為中最一歲五分未及三歲盈
十分者為上最其最者令佐免選或超資殿者即增選
降資每州通以諸縣田為十分視殿最行賞罰候數歲
盡罷官屯田悉用賦民然後量人授田度地均税約井
田之制為定以法頒行四方不過如此矣太宗謂吕端
曰朕欲復井田顧未能也靖此策合朕意乃召見賜食
遣之他日帝又語端曰靖說雖是第田未必墾課未必
入請下三司雜議於是詔鹽鐵使陳恕等各選判官二
人與靖議以靖為京西勸農使命大理寺丞皇甫選光
禄寺丞何亮副之選等言其功難成帝猶謂不然既而
靖欲假緡錢二萬試行之陳恕等言錢一出後不能償
則民受害矣帝以羣議終不同始罷之出靖知婺州再
遷尚書刑部員外郎真宗即位復列前所論勸農事又
言國家禦戎西北而仰東南東南食不足則誤國大計
請自東西及河北諸州大行勸農之法以殿最州縣官
吏歲可省江淮漕百餘萬復詔請條上之靖請刺史行
春縣令勸耕孝悌力田者賜爵置五保以檢察姦盗籍
游惰之民以供役作又下三司議皆不果行歴度支判
官為京畿均田使出為淮南轉運副使兼發運司公事
徙河南轉運使極論前李氏横賦於民凡十七事詔為
罷其尤甚者徙知潭州歴度支鹽鐵判官祀汾隂為行
在三司判官又歴京西京東轉運使知泉蘇越三州累
遷太常少卿進太僕卿集賢院學士知建州徙泉州拜
左諫議大夫初靖與丁謂善謂貶黨人皆逐去提點刑
獄侍御史王耿乃言靖老疾不宜久為鄉里官於是以
秘書監致仕卒靖平生多建畫而於農事尤詳嘗取淳
化咸平以來所陳表章目曰勸農奏議錄上之然其說
泥古多不可行
張綸字公信穎州汝隂人少倜儻任氣舉進士不中補
三班奉職遷右班殿直從雷有終討王均於蜀有降寇
數百據險叛使綸擊之綸馳報曰此窮寇急之則生患
不如諭以向背有終用其說賊果棄兵來降以功遷右
侍禁慶州兵馬監押擢閤門祗候益彰簡等州都廵檢
使所部卒縱酒掠居民綸斬首惡數人衆乃定徙荆州
提點刑獄遷東頭供奉官提點開封府界縣鎮公事奉
使靈夏還會辰州溪峒彭氏蠻内寇以知辰州綸至築
蓬山驛路賊不得通乃遁去徙知渭州改内殿崇班知
鎮戎軍奉使契丹安撫使曹瑋表留之不可蠻復入寇
為辰州澧鼎等州緣邊五溪十峒廵檢安撫使諭蠻酋
禍福購還所掠民遣官與盟刻石於境上久之除江淮
制置發運副使時鹽課大虧乃奏除通泰楚三州鹽戶
宿負官助其器用鹽入優與之直由是歲增課數十萬
石復置鹽場於杭秀海三州歲入課又百五十萬居二
歲增上供米八十萬疏五渠導太湖入於海復租米六
十萬開長蘆西河以避覆舟之患又築漕河隄二百里
於高郵北旁錮鉅石為十䃮以泄横流泰州有捍海堰
延袤百五十里久廢不治歲患海濤冐民田綸方議修
復論者難之以為濤患息而畜潦之患興矣綸曰濤之
患十九而潦之患十一獲多而亡少豈不可邪表三請
願身自臨役命兼權知泰州卒成堰復逋戸二千六百
州民利之為立生祠居淮南六年累遷文思使昭州刺
史契丹隆緒死為吊慰副使歴知秦瀛二州兩知滄州
再遷東上閤門使真拜乾州刺史徙知穎川卒綸有材
略所至興利除害為人恕喜施予在江淮見漕卒凍餒
道死者衆歎曰此有司之過非所以體上仁也推奉錢
市絮𥜗千數衣不能自存者
邵曄字日華其先京兆人唐末喪亂曾祖岳挈族之荆
南謁高季興不見禮遂之湖南彭玗刺全州辟為判官
會賊魯仁恭寇連州即署岳國子司業知州事遂家桂
陽祖崇德道州錄事參軍父簡連山令曄幼嗜學耻從
辟署太平興國八年擢進士第觧褐授邵陽主簿改大
理評事知蓬州錄事參軍時太子中舍楊全知州性悍
率蒙昧部民張導豐等三人被誣為劫盗悉寘於死獄
已具曄察其枉不署牘白全當核其實全不聽引道豐
等抵法號呼不服再繫獄按驗既而捕獲正盗道豐等
遂得釋全坐削籍為民曄代還引對太宗謂曰爾能活
吾平民深可嘉也賜錢五萬下詔以全事戒諭天下授
曄光禄寺丞使廣南採訪刑獄俄通判荆南賜緋魚遷
著作佐郎知忠州歴太常丞江南轉運副使改監察御
史以母老乞就養得知朗州入判三司磨勘司遷工部
員外郎淮南轉運使景德中假光禄卿充交阯安撫國
信使會黎桓死其子龍鉞嗣立兄龍全率兵劫庫財而
去其弟龍廷殺鉞自立龍廷兄明護率扶蘭砦兵攻戰
曄駐嶺表以事上聞改命為緣海安撫使許以便宜設
方略曄貽書安南諭朝廷威德俾速定位明護等即時
聽命奉龍廷主軍事初詔曄俟其事定即以黎桓禮物
改賜新帥曄上言懷撫外夷當示誠信不若俟龍廷貢
奉别加封爵而寵賜之真宗甚嘉納使還改兵部員外
郎賜金紫初受使假官錢八十萬市私覿物及為安撫
已償其半餘皆詔除之嘗上邕州至交州水陸路及宜
州山川等四圖頗詳控制之要俄判三司三勾院坐所
舉季隨犯贓曄當削一官上以其遠使之勤止令停任
大中祥符初起知兗州表請東封優詔答之及遣王欽
若趙安仁經度封禪仍判州事就命曄為京東轉運使
封禪禮畢起拜刑部郎中復判三勾院出為淮南江浙
荆湖制置發運使四年改右諫議大夫知廣州州城瀕
海每蕃舶至岸常苦颶風曄鑿内濠通舟颶不能害俄
遘疾卒年六十三
崔立字本之開封鄢陵人祖周度仕周為泰寧軍節度
判官慕容彦超叛周度以大義責之遂見殺立中進士
第為果州團練推官役兵輦官物道險廼率衆錢傭舟
載歸知州姜從革論如率歛法當斬三人立曰此非私
己罪杖爾從革初不聽卒論奏詔如立議真宗記之特
改大理寺丞知安豐縣大水壞期斯塘立躬督繕治踰
月而成進殿中丞歴通判廣州許州會滑州塞決河調
民出芻楗命立提舉受納立計其用有餘而下戸未輸
者尚二百萬悉奏弛之知江隂軍屬縣有利港久廢立
教民濬治既成溉田數千頃及開横河六十里通運漕
累遷太常少卿歴知棣漢相潞兗鄆涇七州兗州歲大
饑募富人出榖十萬餘石振饑者所全活者甚衆立性
淳謹尤喜論事大中祥符間帝既封禪士大夫爭奏上
符瑞獻贊頌立獨言水發徐州旱連江淮無為烈風金
陵火天所以警驕惰戒滛泆也區區符瑞尚何足為治
道言哉前後上四十餘事以右諫議大夫知耀州改知
濠州遷給事中告老進尚書工部侍郎致仕卒識韓琦
於布衣以女妻之人嘗服其鑒云
魯有開字元翰參知政事宗道從子也好禮學通左氏
春秋用宗道蔭知韋城縣曹濮劇盗横行旁縣間聞其
名不敢入境知確山縣大姓把持官政有開治其最甚
者遂以無事興廢陂溉民田數千頃富弼守蔡薦之以
為有古循吏風知金州有蠱獄當死者數十人有開曰
欲殺人衷謀之足矣安得若是衆邪訊之則誣天方旱
獄白而雨知南康軍代還熙寧行新法王安石問江南
如何曰法新行未見其患當在異日也以所對乖異出
通判杭州知衛州水災人乏食擅貸常平錢粟與之且
奏乞蠲其息徙冀州增隄或謂郡無水患何以役為有
開曰豫備不虞古之善計也卒成之明年河決水果至
不能冐隄而止朝廷遣使河北民遮誦有開功狀召為
膳部郎中元祐中歴知信陽軍洺滑州復守冀官至中
大夫卒
張逸字大隱鄭州滎陽人進士及第為試祕書省校書
郎知襄州鄧城縣有能名知州謝泌將薦逸先設几案
置章其上望闕再拜曰老臣為朝廷得一良吏廼奏之
他日引對真宗問所欲何官逸對曰母老在家願得近
鄉一幕職官歸奉甘旨足矣授澶州觀察推官數日以
母喪去服除引對帝又固問之對曰願得京官特改大
理寺丞帝雅賢泌再召問逸者用泌薦也知長水縣時
王嗣宗留守西京厚遇之及徙青神縣貧不自給嗣宗
假奉半年使辦装既至縣興學校教生徒後邑人陳希
亮楊異相繼登科逸改其居曰桂枝里縣東南有松栢
灘夏秋暴漲多覆舟逸禱江神不踰月灘為徙五里時
人異之再遷太常博士知尉氏縣擢監察御史提點益
州路刑獄開封府判官使契丹為兩浙轉運使徙陜西
未赴又徙河東居數月復徙陜西以龍圖閣待制知梓
州累遷尚書兵部郎中知開封府有僧求内降免田税
而逸固執不許仁宗曰有司能守法朕何憂也又言頃
禁命婦干禁中恩比來稍通女謁願令官司紏劾從之
以樞密直學士知益州逸凡四至蜀諳其民風華陽騶
長殺人誣道旁行者縣吏受財獄既具乃使殺人者守
囚逸曰囚色冤守者氣不直豈守者殺人乎囚始敢言
而守者果服立誅之蜀人以為神會歲旱逸使作堰壅
江水溉民田自出公租減價以振民初民饑多殺耕牛
食之犯者皆配關中逸奏民殺牛以活將死之命與盜
殺者異若不禁之又將廢穡事今歲少稔請一切放還
復其業報可未幾卒于官
吳遵路字安道父淑見文苑傳第進士累官至殿中丞
為祕閣校理章獻太后稱制政事得失下莫敢言遵路
條奏十餘事語皆切直忤太后意出知常州嘗預市米
吳中以備歲儉已而果大乏食民賴以濟自他州流至
者亦全十八九累遷尚書司封員外郎權開封府推官
改三司鹽鐵判官加直史館為淮南轉運副使會罷江
淮發運使遂兼發運司事嘗於真楚秦州高郵軍置斗
門十九以蓄泄水利又廣屬郡常平倉儲畜至二百萬
以待凶歲凡所規畫後皆便之遷工部郎中坐失按蘄
州王蒙正故入部吏死罪降知洪州徙廣州辭不行是
時發運司既復置使乃以為發運使未至召修起居注
元昊反建請復民兵除天章閣待制河東路計置糧草
受詔料揀河東鄉民可為兵者諸路視以為法進兵部
郎中權知開封府馭吏嚴肅屬縣無追逮時宋庠鄭戩
葉清臣皆宰相吕夷簡所不悦遵路與三人雅相厚善
夷簡忌之出知宣州上禦戎要略邊防雜事二十篇徙
陜西都轉運使遷龍圖閣直學士知永興軍被病猶決
事不輟手自作奏及卒仁宗聞而悼之詔遣官護喪還
京師遵路幼聰敏既長博學知大體母喪廬墓蔬食終
制性夷雅慎重寡言笑善筆札其為政簡易不為聲威
立朝敢言無所阿倚平居廉儉無他好既沒室無長物
其友范仲淹分奉賙其家子瑛為尚書比部員外郎不
待老而歸
趙尚寬字濟之河南人參知政事安仁子也知平陽縣
鄰邑有大囚十數破械夜逸殺居民將犯境尚寬趣尉
出捕曰盗謂我不能來方怠惰易取也宜亟往毋使得
散漫且為害尉既出又遣徼廵兵躡其後悉獲之知忠
州俗蓄蠱殺人尚寬揭方書市中教人服藥募索為蠱
者窮治寘于理大化其俗轉運使持鹽數十萬斤課民
易白金期會促尚寬發官帑所儲副其須徐與民為市
不擾而集嘉祐中以考課第一知唐州唐素沃壤經五
代亂田不耕土曠民稀賦不足以充役議者欲廢為邑
尚寬曰土曠可益墾辟民稀可益招徠何廢郡之有乃
按視圖記得漢召信臣陂渠故迹益發卒復疏三陂一
渠溉田萬餘頃又教民自為支渠數十轉相浸灌而四
方之民來者雲布尚寬復請以荒田計口授之及貸民
官錢買耕牛比三年榛莽復為膏腴增戸積萬餘尚寬
勤於農政治有異等之效三司使包拯與部使者交上
其事仁宗聞而嘉之下詔褒焉仍進秩賜金留于唐凡
五年民像以祠而王安石蘇軾作新田新渠詩以美之
徙同宿二州河中府神勇卒苦大校貪虐刊匿名書告
變尚寬命焚之曰妄言耳衆乃安已而奏黜校分士卒
隸他營又徙梓州尚寬去唐數歲田日加闢戸日益衆
朝廷推功自少府監以直龍圖閣知梓州積官至司農
卿卒詔賜錢五十萬
高賦字正臣中山人以父任為右班殿直復舉進士改
奉禮郎四遷太常博士歴知真定縣通判劍邢石州成
德軍知衢州俗尚巫鬼民毛氏柴氏二十餘家世蓄蠱
毒值閏歲害人尤多與人忿爭輙毒之賦悉擒治伏辜
蠱患遂絶徙唐州州田經百年曠不耕前守趙尚寬菑
墾不遺力而榛莽者尚多賦繼其後益募兩河流民計
口給田使耕作陂堰四十四再滿再留比其去田增闢
三萬一千三百餘頃戸增萬一千三百八十歲益税二
萬二千二百五十七璽書褒諭宣布治狀以勸天下兩
州為立生祠擢提點河東刑獄又加直龍圖閣知滄州
程昉欲於境内開西流河繞州城而北注三塘泊賦曰
滄城近河歲增隄防猶懼奔溢矧妄有開鑿乎昉執不
從後功竟不成歴蔡潞二州入同判太常寺進集賢院
學士在朝多所建明嘗言二府大臣或僦舍委巷散處
京城公私非便宜倣前代丞相府於端門前列置大第
俾居之又言仁宗朝為兗國公主治第用錢數十萬緡
今有五大長公主若悉如前比其費無藝願講求中制
裁為定式請諸道提點刑獄司置檢法官庶專平讞使
民不冤乞於禁中建閣繪功臣像如漢雲臺唐凌煙之
制言多施行以通議大夫致仕退居襄陽卒年八十四
程師孟字公闢吳人進士甲科累知南康軍楚州提點
夔路刑獄瀘戎數犯渝州邊使者治所在萬州相去遠
有警率浹日乃至師孟奏徙於渝夔部無常平粟建請
置倉適凶歲振民不足即矯發他儲不俟報吏懼白不
可師孟曰必俟報饑者盡死矣竟發之徙河東路晉地
多土山旁接川谷春夏大雨水濁如黃河俗謂之天河
可溉灌師孟勸民出錢開渠築堰淤良田萬八千頃裒
其事為水利圖經頒之州縣為度支判官知洪州積石
為江隄浚章溝揭北閘以節水升降後無水患判三司
都磨勘司接伴契丹使蕭惟輔曰白溝之地當兩屬今
南朝植柳數里而以北人漁界河為罪豈理也哉師孟
曰兩朝當守誓約涿郡有案牘可覆視君舍文書滕口
說詎欲生事耶惟輔媿謝出為江西轉運使盗發袁州
州吏為耳目久不獲師孟械吏數軰送獄盗即成擒加
直昭文館知福州築子城建學舍治行最東南徙廣州
州城為儂寇所毁他日有警民駭竄方伯相踵至皆言
上疏惡不可築師孟在廣六年作西城及交阯陷邕管
聞廣守備固不敢東時師孟已召還朝廷念前功以為
給事中集賢殿修撰判都水監賀契丹生辰至涿州契
丹命席迎者正南向涿州官西向宋使价東向師孟曰
是卑我也不就列自日昃爭至暮從者失色師孟辭氣
益厲叱儐者易之於是更與迎者東西向明日涿人餞
于郊疾馳過不顧涿人移雄州以為言坐罷歸班復起
知越州青州遂致仕以光禄大夫卒年七十八師孟累
領劇鎮為政簡而嚴罪非死者不以屬吏發隱擿伏如
神得豪惡不逞跌宕者必痛懲艾之至勦絶乃已所部
肅然洪福廣越為立生祠
韓晉卿字伯修密州安丘人為童子時日誦書數千言
長以五經中第歴肥鄉嘉興主簿安肅軍司法參軍平
城令大理詳斷審刑詳議官通判應天府知同州壽州
奏課第一擢刑部郎中元祐初知明州兩浙轉運使差
役法復行諸道處畫多倉卒失叙獨晉卿視民所宜而
不戾法指入為大理少卿遷卿晉卿自仁宗朝己典訟
臬時朝廷有疑議輙下公卿雜議開封民爭鶉殺人王
安石以為盗拒捕鬭而死殺之無罪晉卿曰是鬭殺也
登州婦人謀殺夫郡守許遵執為按問安石復主之晉
卿曰當死事久不決爭論盈庭終持之不肯變用是知
名元豐置大理獄多内庭所付晉卿持平考核無所上
下神宗稱其才每讞獄雖明若事連貴要屢鞠弗成者
必以委之嘗被詔按治寧州獄循故事當入對晉卿曰
奉使有指三尺法具在豈應刺候主意輕重其心乎受
命即行諸州請讞大辟執政惡其多將劾不應讞者晉
卿曰聽斷求所以生之仁恩之至也苟讞而獲譴後不
來矣議者又欲引唐曰覆奏令天下庶戮悉奏決晉卿
言可疑可矜者許上請祖宗之制也四海萬里必須繫
以聽朝命恐自今瘐死者多於伏辜者矣朝廷皆行其
說故士大夫間推其忠厚不以法家名之卒於官
葉康直字景溫建州人擢進士第知光化縣縣多竹民
皆編為屋康直教用陶瓦以寧火患凡政皆務以利民
時豐稷為穀城令亦以治績顯人歌之曰葉光化豐穀
城清如水平如衡會布行新法以為司農屬歴水興秦
鳳轉運判官從陜西進提點刑獄轉運副使五路兵西
征康直領涇原糧道承受内侍梁同以餉惡妄奏神宗
怒械康直將誅之王安禮力救得歸故官元祐初加直
龍圖閣知秦州中書舍人曾肇蘇轍劾康直諂事李憲
免官究實無狀改知河中府復為秦州夏人侵甘谷康
直戒諸將設伏以待殱其二酋自是不敢犯境進寳文
閣待制陜西都運使以疾請知亳州通濬積潦民獲田
數十萬畝召為兵部侍郎卒年六十四
宋史卷四百二十六
