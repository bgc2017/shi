宋史卷四百九十三
元中書右丞相總裁托克托等修
列傳第二百五十二
蠻夷一
西南溪峒諸蠻上
古者帝王之勤遠略耀兵四裔不過欲安内而捍外爾
非所以求逞也西南諸蠻夷重山複嶺雜厠荆楚巴黔
巫中四面皆王土乃欲揭上腴之征以取不毛之地疲
易使之衆而得梗化之氓誠何益哉樹其酋長使自鎮
撫始終蠻夷遇之斯計之得也然無經久之策以控馭
之狌鼯之性便於跳梁或以讎隙相尋或以饑饉所逼
長嘯而起出則衝突州縣入則負固山林致煩興師討
捕雖能殄除而斯民之荼毒深矣宋恃文教而略武衛
亦豈先王制荒服之道哉西南溪峒諸蠻皆盤瓠種唐
虞為要服周世其衆彌盛宣王命方叔伐之楚莊既霸
遂服於楚秦昭使白起伐楚略取蠻夷置黔中郡漢改
為武陵後漢建武中大為宼鈔遣伏波將軍馬援等至
臨沅擊破之渠帥饑困乞降歴晉宋齊梁陳或叛或服
隋置辰州唐置錦州溪州巫州叙州皆其地也唐季之
亂蠻酋分據其地自署為刺史晉天福中馬希範承襲
父業據有湖南時蠻徭保聚依山阻江殆十餘萬至周
行逄時數出宼邊逼辰永二州殺掠民畜無寧歲太祖
既下荆湖思得通蠻情習險阨勇智可任者以鎮撫之
有辰州猺人秦再雄者長七尺武徤多謀在行逄時屢
以戰鬭立功蠻黨伏之太祖召至闕下察其可用擢辰
州刺史官其子為殿直賜予甚厚仍使自辟吏屬予一
州租賦再雄感恩誓死報效至州日訓練土兵得三千
人皆能被甲渡水歴山飛塹捷如猿猱又選親校二十
人分使諸蠻以傳朝廷懷來之意莫不從風而靡各得
降表以聞太祖大喜復召至闕面加奬激改辰州團練
使又以其門客王允成為辰州推官再雄盡瘁邊圉五
州連袤數千里不增一兵不費帑庾終太祖世邊境無
患又有溪州刺史彭士愁等以溪錦奬州歸馬氏立銅
柱為界建隆四年知溪州彭允林前溪州刺史田洪贇
等列狀歸順詔以允林為溪州刺史洪贇為萬州刺史
允林卒以其子師皎代為刺史四月水鬭都虞候林抱
義上辰叙二州圖乾德二年四月溪叙奬等州民相攻
劫遣殿直牛允齎詔諭之乃定三年七月珍州刺史田
景千内附五溪團練使洽州刺史田處崇上言湖南節
度馬希範建叙州潭陽縣為懿州署臣叔父萬盈為刺
史希範卒其弟希萼襲位改為洽州願復舊名詔從其
請十二月詔溪州宜克五溪團練使刻印以賜之四年
南州進銅鼓内附下溪州刺史田思遷亦以銅鼓虎皮
麝臍來貢五年冬以溪州團練使彭允足為濮州牢城
都指揮使溪州義軍都指揮使彭允賢為衛州牢城都
指揮使珍州錄事參軍田思曉為博州牢城都指揮使
允足等溪峒酋豪據山險持兩端故因其入朝而置之
内地開寳元年珍州刺史田景遷言本州連歲災沴乞
改為高州從之八年景遷卒其子衙内都指揮使彥伊
來請命即以為刺史九年奬州刺史田處逹以丹砂石
英來貢太平興國二年懿州刺史五溪都團練使田漢
瓊以其子弟女夫大將五溪統軍都指揮使田漢度而
下十二人來貢詔竝加檢校官以奬之三年夷州蠻任
朗政等來貢七年詔辰州不得移部内馬氏所鑄銅柱
溪州刺史彭允殊上言刺史舊三年則為州所易望朝
廷禁止賜勅書安撫之八年錦溪叙富四州蠻相率詣
辰州言願北内郡輸租税詔長吏察其謠俗情偽并按
視山川地形圖書來上卒不許懿州刺史田漢瓊錦州
刺史田漢希上言願兩易其地詔從之又以知叙州舒
德郛為刺史雍熙元年黔南言溪峒夷獠疾病擊銅鼓
沙鑼以祀神鬼詔釋其銅禁淳化二年知晃州田漢權
言本管砂井步夷人粟忠獲古晃州印一鈕來獻因請
命以漢權為晃州刺史又以五溪諸州統軍鶴州刺史
向通漢為富州刺史從其請也是年荆湖轉運使言富
州向萬通殺皮師勝父子七人取五藏及首以祀魔鬼
朝廷以其遠俗令勿問三年晃州刺史田漢權錦州刺
史田保全遣使來貢五年以舒德郛言為元州刺史奬
晃敘懿元錦費福等州皆來貢上親視器幣以賜之至
道元年高州溪州竝來貢二年上親祀南郊富州刺史
向通漢上言聖人郊祀恩浹天壤况五溪諸州連接十
洞控西南夷戎之地惟臣州自昔至今為辰州墻壁障
護辰州五邑王民安居臣雖僻處遐荒洗心事上伏望
陛下察臣勤王之誠因兹郊禮特加真命詔加通漢檢
校司徒進封河内郡侯咸平元年通漢又言請定租賦
真宗以荒服不征弗之許其年古州刺史向通展以芙
蓉朱砂二器馬十匹水銀千兩來獻詔有司鑄印以賜
通展二年以下溪州刺史彭允殊為右千牛衛將軍致
仕以其姪文勇為刺史三年高州刺史田彥伊遣子貢
方物及輸兵器四年其酋向君猛又遣弟君泰來朝上
溪州刺史彭文慶來貢水銀黃蠟五年正月天賜州蠻
向永豐等二十九人來朝夔州路轉運使丁謂言溪蠻
入粟實緣邊砦栅頓息施萬諸州饋餉之弊臣觀自昔
和戎安邊未有境外轉糧給我戍兵者先是蠻人數擾
上召問廵檢使侯廷賞廷賞曰蠻無他求唯欲鹽爾上
曰此常人所欲何不與之乃詔諭丁謂謂即傳告陬落
羣蠻感悦因相與盟約不為宼鈔負約者衆殺之且曰
天子濟我以食鹽我願輸與兵食自是邊榖有三年之
積七月高州刺史田彦伊子承寶等百二十二人來朝
賜巾服器幣以承寶為山河使九溪十峒撫諭都監六
年四月丁謂等言高州義軍務頭角田承進等擒生蠻
六百六十餘人奪所略漢口四百餘人初益州軍亂議
者恐緣江下峽乃集施黔高溪蠻豪子弟捍禦羣蠻因
熟漢路宼略而歸謂等至即召與盟令還漢口既而有
生蠻違約謂遣承進率衆及發州兵擒獲之焚其室廬
皆震慴伏罪謂乃置尖木砦施州界以控扼之自是宼
鈔始息邊溪峒田民得耕種七月南高州義軍指揮使
田彥強防虞指揮使田承海來貢施州叛蠻譚仲通等
三十餘人來歸景德元年高州五姓義軍指揮使田文
鄯來貢富州刺史向通漢遣使潭州營佛事以報朝廷
存䘏之惠二年夔州路降蠻首領皆自署職名請因而
命之上不許第令次補牙校是歲辰州諸蠻攻下溪州
為其刺史彭儒猛擊走之擒酋首以獻詔賜儒猛錦袍
銀帶儒猛自陳母老願被恩典詔特加邑封十二月荆
湖北路言溪峒團練使彭文綰送還先陷漢口五十人
詔授文綰檢校太子賓客知中彭州其年懿州刺史田
漢希卒以其子漢能為刺史三年高州新附蠻酋八十
九人來貢五溪都防禦使向通漢表求追贈父母從之
溪州刺史彭文慶率溪峒羣蠻來朝又高州諸名豪百
餘人入貢四年五月以高州刺史田彥伊子承寶為寧
武郎將高州主軍都指揮使田思欽為安化郎將其年
宜州軍亂朝廷恐宜融溪峒因緣侵擾因降詔約勒首
領皆奉詔部分種族無敢輒動大中祥符元年夔州路
言五團蠻嘯聚謀劫高州欲令暗利砦援之上以蠻夷
自相攻不許發兵三月知元州舒君強知吉州向光普
竝加銀青光祿大夫檢校太子賓客八月黔州言磨嵯
洛浦蠻首領龔行滿等率族二千三百人歸順十月溪
峒諸蠻獻方物于泰山三年澧州言慈利縣蠻相讐劫
知州劉仁霸請率兵定之上恐深入蠻境使其疑懼止
令仁覇宣諭詔旨遂皆感服四年安遠順南永寧濁水
州蠻酋田承曉等三百七十三人來貢五年詔昨許溪
峒蠻夷歸先劫漢口及五十人者特署職名仍聽來貢
如聞緣此要利輒掠邊民充數所在切辨察之其年夔
蠻千五百人乞朝貢上慮其勞費不許又詔施州溪蠻
朔望犒以酒殽閏十月五溪蠻向貴升及磨嵯洛浦蠻
來貢六年夔州蠻彭延暹龔才晃等來貢辰州溪峒都
指揮使魏進武率山猺數百人數寇城砦朝廷不欲發
兵窮討乃降詔招諭七年進武詣吏請罪署為三班借
職監房州税仍賜裝錢八年詔中彭州彭文綰歲賜錦
袍天禧元年溪州蠻宼擾遣兵討之二年辰州都廵檢
使李守元率兵入白霧團擒蠻宼十五人斬首百級降
其酋二百餘人知辰州錢絳等入下溪州破砦栅斬蠻
六十餘人降老幼千餘刺史彭儒猛亡入山林執其子
仕漢等赴闕詔高州蠻捕儒猛來獻者厚加賞典其年
儒猛因順州蠻田彥晏上狀本路自訴來歸轉運使以
聞上哀憐之特許釋罪儒猛乃奉上所略民口器甲詔
辰州通判劉中象召至明灘與㰱血要盟遣之詔以仕
漢為殿直儒霸儒聰為借職賜冠帶緡帛富州刺史向
通漢率所部來朝貢名馬丹砂銀裝劒槊兜鍪彩牌等
物詔賜襲衣金帶鞍勒馬并其子光澤以下器幣有差
特許通漢五日一朝踰月通漢上五溪地理圖願留京
師上嘉美之特授通漢檢校太傅本州防禦使還賜疆
土署其子光澤等三班職名通漢再表欲留京師不允
乃為光澤等求内地監臨及言歲賜衣願使者至本任
竝從之既辭又賜以襲衣金帶三年通漢卒以其子光
憲知州事其後光澤不為親族所容上表納土上察其
意不許四年知古州向光普遣使鼎州營僧齋以祝聖
壽初北江蠻酋最大者曰彭氏世有溪州州有三曰上
中下溪又有龍賜天賜忠順保靜感化永順州六懿安
遠新給富來寧南順高州十一總二十州皆置刺史而
以下溪州刺史兼都誓主十九州皆隷焉謂之誓下州
將承襲都誓主率羣酋合議子孫若弟姪親黨之當立
者具州名移辰州為保證申鈐轄司以聞乃賜勑告印
符受命者隔江北望拜謝州有押案副使及校吏聽自
補置彭氏自允殊文勇儒猛相繼為下溪州刺史至仕
漢為殿直留西京後輒遁歸天聖初以狀白辰州自言
父老兄亡潛歸本道願放還家屬詔徙其家京師舍以
官第未幾儒猛言仕漢迯歸誘羣蠻為亂遣别子仕端
等殺之朝廷嘉其忠降詔奬諭時儒猛為檢校尚書右
僕射特遷左僕射又以仕端為檢校國子祭酒知溶州
加賜鹽三百斤綵三十匹彭氏有文綰者知中彭州即
忠順州也三年儒猛攻殺文綰其子儒索率其黨九十
二人來歸補儒索復州都知兵馬使餘官為禀給五年
儒猛死仕端以名馬來獻詔還其馬命知下溪州賜以
袍帶七年遂以其弟仕羲貢方物明道初仕端死復命
仕羲為刺史累遷檢校尚書右僕射自允殊至仕羲五
世矣仕羲有子師寶景祐中知忠順州慶歴四年以罪
絶其奉貢蓋自咸平以來始聽二十州納貢歲有常賜
蠻人以為利有罪則絶之其後師寶數自訴請知上溪
州皇祐二年始從其請朝貢如故既而師寳妻為仕羲
取去師寶忿恚至和二年與其子知龍賜州師黨舉族
趨辰州告其父之惡且言仕羲嘗殺誓下十三州將奪
其符印并有其地貢奉賜予悉專之自號如意大王補
置官屬將起為亂於是知辰州宋守信與通判賈師熊
轉運使李肅之合議率兵數千深入討伐以師寶為鄉
導兵至而仕羲遁入他峒不可得俘其孥及桐柱而官
軍戰死者十六七守信等皆坐貶自是蠻獠數入寇鈔
邊吏不能制朝廷姑欲無事間遣吏諭旨許以改過自
歸裁損五七州貢奉歲賜初輒不聽後遣三司副使李
參文思副使竇舜卿侍御史朱處約轉運使王綽經制
大出兵臨之且馳檄招諭而仕羲乃陳本無反狀其僣
稱號補官屬特遠人不知中國禮義而然守信等輕信
師寶之譛擅伐無辜願以二十州舊地復貢奉内屬朝
廷又遣殿中丞雷簡夫往視之嘉佑二年仕羲乃歸所
掠兵丁五十一人械甲千八百九事率蠻衆七百飲血
就降辰州亦還其孥及銅柱時師寶已死遣師黨歸知
龍賜州戒勿殺自是仕羲歲奉職貢然黠驁數盗邊即
辰州界白馬崖下喏溪聚衆據守朝廷數招諭令歸侵
地不聽熙寧三年為其子師綵所弑師綵專為暴虐其
兄師晏攻殺之并誅其黨納誓表于朝并上仕羲平生
鞍馬器服仍歸喏溪地乃命師晏襲州事五年復以馬
皮白峒地來獻詔進為下溪州刺史賜母妻封邑章惇
經制南北江湖北提點刑獄李平招納師晏誓下州峒
蠻張景謂彭德儒向永勝覃文猛覃彥霸各以其地歸
版籍師晏遂降詔脩築下溪州城并置砦於茶灘南岸
賜新城名會溪新砦名黔安戌以兵隸辰州出租賦如
漢民遣師晏詣闕授禮賓副使京東州都監官其下六
十有四人元豐八年湖北轉運司言辰州江外生蠻覃
仕穩等願内附詔不許招納其後彭仕誠者復為都誓
主元祐三年羅家蠻宼鈔詔召仕誠及都頭覃文懿等
至辰州約束之是年知誓下保順州彭儒武知永順州
彭儒同知謂州彭思聰知龍賜州彭允宗知藍州彭士
明知吉州彭儒崇各同其州押案副使進奉興龍節及
冬至正旦溪布有差初熙寧中天子方用兵以威四夷
湖北提點刑獄趙鼎言峽州峒首刻剝亡度蠻衆願内
屬辰州布衣張翹亦上書言南北江利害遂以章惇察
訪湖北經制蠻事而南江之舒氏北江之彭氏梅山之
蘇氏誠州之楊氏相繼納土剏立城砦使之比内地為
王民北江彭氏已見前南江諸蠻自辰州逹于長沙邵
陽各有溪峒曰叙曰峽曰中勝曰元則舒氏居之曰奬
曰錦曰懿曰晃則田氏居之曰富曰鶴曰保順曰天賜
曰古則向氏居之舒氏則德郛德言君疆光銀田氏則
處逹漢瓊漢希漢能漢權保金向氏則通漢光普行猛
永豐永晤皆受朝命自治平末光銀入貢故事南江諸
蠻亦隸辰州貢進則給以驛劵光銀援以為請詔以劵
九道給之其後有峽州舒光秀者以刻剝其衆不附張
翹言南江諸蠻雖有十六州之地惟富峽叙僅有千戶
餘不滿百土廣無兵加以荐饑近向永晤與繡鶴叙諸
州蠻自相讐殺衆苦之咸思歸化願先招富峽二州俾
納土則餘州自歸并及彭師晏之孱弱皆可郡縣詔下
知辰州劉策商度策請如翹言熙寧五年乃遣章惇察
訪未幾策卒乃以東作坊使石鑑為湖北鈐轄兼知辰
州且助惇經制明年富州向晤獻先朝所賜劒及印來
歸順繼而光銀光秀等亦降獨田氏有元猛者頗桀驁
難制異時數侵奪舒向二族地惇遣左侍禁李資將輕
兵往招諭資辰州流人曩與張翹同獻策者也褊宕無
謀䙝慢夷獠遂為懿洽州蠻所殺惇進兵破懿州南江
州峒悉平遂置沅州以懿州新城為治所尋又置誠州
元祐初傅堯俞王巖叟言沅誠州剙建以來設官屯兵
布列砦縣募役人調戍兵費鉅萬公私騷然荆湖兩路
為之空竭又自廣西融州剙開道路逹誠州增置潯江
等堡其地無所有湖廣移賦以給一方民不安業願斟
酌廢置朝廷以沅州建置至是十五年蠻情安習已久
但廢誠州為渠陽軍而沅州至今為郡元祐初諸蠻復
叛朝廷方務休息痛懲邀功生事廣西張整融州温嵩
坐擅殺蠻人皆寘之罪詔諭湖南北及廣西路曰國家
疆理四海務在柔遠頃湖廣諸蠻近漢者無所統壹因
其請吏量置城邑以撫治之邊臣邀功獻議剙通融州
道路侵逼峒宂致生疑懼朝廷知其無用旋即廢罷邊
吏失於撫遏遂爾扇搖其叛酋楊晟臺等竝免追討諸
路所開道路剙置堡砦竝廢自後五溪郡縣棄而不問
崇寧以來開邊拓土之議復熾於是安化上三州及思
廣洞蒙光明樂安峒程大法都丹團黃光明靖州西道
楊再立辰州覃都管罵等各願納土輸貢賦又令廣西
招納左右江四百五十餘峒宣和中議者以為招致熟
羌接武請吏竭金帛繒絮以啗其欲捐高爵厚奉以侈
其心開辟荒蕪草剙城邑張皇事勢僥倖賞恩入版圖
者存虛名充府庫者亡實利不毛之地既不可耕狼子
野心頑冥莫革建築之後西南夷獠交寇而溪峒子蠻
亦復跳梁士卒死於干戈官吏没於王事肝腦塗地往
往有之以此知納土之議非徒無益而又害之所由生
也莫若俾帥臣監司條具建築以來財用出入之數商
較利病可省者省可併者併減戍兵漕運而夷狄可撫
邊鄙可亡患矣乃詔悉廢所置初郡其餘諸蠻自乾興
以來或叛或服其類不一各以歲月次之乾興初順州
蠻田彦晏率其黨田承恩寇施州暗利砦縱火而去夔
州發兵擊之俘獲甚衆彥晏在真宗朝為歸德將軍檢
校太子賓客知順州承恩者知保順州田彥曉子也明
年彥晏欵邊上誓狀願還所掠金帛器械且輸粟二千
石自贖詔拒其粟舍其所負金帛第令歸掠去戶口仍
加彥晏寧遠將軍檢校工部尚書承恩檢校國子祭酒
兼監察御史皆知州如故後又有田忠顯者與其黨百
九人入貢天聖二年知古州向光普自言嘗剙佛寺請
名報國歲度僧一人許之四年歸順等州蠻田思欽等
以方物來獻時來者三百一人而夔州路轉運使不先
以聞詔劾之既而又詔安遠天賜保順南順等州蠻貢
京師道里遼遠而離寒暑之苦其聽以貢物留施州所
賜就給之願入貢者十人聽三二人至闕下首領聽三
年一至七年黔州蠻舒延蠻繡州蠻向光緒皆來貢九
年施州屬蠻覃彥綰等宼永寧砦景祐中澧州屬蠻五
百餘人入寇時州將崔承祐畏避不以聞為荆湖鈐轄
司所奏詔劾罷之寶元二年辰州狤獠三千餘人欵附
以州將張昭懿招輯有功進一官慶歴三年桂陽監蠻
猺内宼詔發兵捕擊之蠻猺者居山谷間其山自衡州
常寧縣屬于桂陽郴連賀韶四州環紆千餘里蠻居其
中不事賦役謂之猺人初有吉州巫黃捉鬼與其兄弟
數人皆習蠻法往來常寧出入溪峒誘蠻衆數百人盜
販鹽殺官軍迯匿峒中既招出而殺之又徙山下民他
處至是其黨遂合五千人出桂陽藍山縣華陰峒害廵
檢李延祚潭州都監張克明事聞擢楊畋提點刑獄督
清理事久之不克遂詔湖南轉運使郭輔之等招撫之
始於湖南置安撫司蠻所至殺掠居民縱火劫財物被
害者甚衆詔被害者并入山捕蠻土兵蠲復有差初發
兵捕蠻至或誤殺良民仁宗命訪之口給絹五匹仍拊
其家時蠻勢方熾又遣殿中侍御史王絲三司度支副
使徐的經制降勑書委知潭州劉沆招諭能自歸者第
錄以官沆大發兵臨之以勑書從事降二千餘人使散
居所部錄其首領鄧文志黃文晟黃士元皆為三班奉
職又以内殿承制开贇崇班胡元嘗在石硋峒捕殺有
勞進贇莊宅副使元禮賓副使時四年冬也五年二月
餘黨唐和等復内寇乃詔湖南安撫轉運提點刑獄便
宜從事又特賜官兵土丁錢有差於是沆檄楊畋等八
路入討覆蕩桃油平能家源等皆其巢穴捕斬首級甚
衆詔官兵有功者九百餘人第遷一資錄其應募討擊
者道州進士十四人竝官之然唐和等猶未平又詔如
聞賊黨欲降其罷出兵迯匿者諭使歸復州縣拊存之
是冬蠻復入寇與胡元及右侍禁郭正趙鼎殿侍王孝
先戰于華陰峒隘口元等死之劉沆楊畋皆坐黜以劉
夔代沆為安撫使夔言唐和等既敗官軍殺將吏聚衆
益自疑恐寖為邊患願以詔書招安就補溪峒首領詔
可是時湖湘騷動兵不得息六年夏仁宗顧謂輔臣曰
官軍久戍南方夏秋之交瘴癘為虐其令太醫定方和
藥遣使給之自是繼賜緡錢未幾夔言敗唐和於銀江
源轉運使周沆亦言指揮辛景賢招降賊黨五十六戶
二百五十九人錄其首領戒所部拊存之先是命三司
戸部判官崔嶧為體量安撫往議討除招安二策既而
知桂陽監宋守信奏唐和嘯聚千餘衆為盗五六年卒
未能克者朝廷不許窮討故也今衡州監酒黃士元頗
習溪峒事願得敢戰士二千引路土丁二百優給金帛
使之逐捕必得然後已并勑开贇等合力以進彼既勢
窮必將欵附詔用其策於是大發兵討之其衆果懼遁
入彬州黃莽山由趙峒轉宼英韶州依山自保是冬帝
閔士卒暴露復諭執政密戒主帥安恤七年唐和遣其
子執要領詣官自言願貸糧米居所保峒中時楊畋復
為湖南鈐轄詔趨連韶州山下與廣南東西轉運使共
告諭之使以兵械上官質其親屬詔補唐和盤知諒房
承映承泰文運等五人為峒主授銀青光祿大夫檢校
國子祭酒兼監察御史武騎尉知諒等蓋唐和黨也至
冬其衆悉降皇祐五年邵州蠻舒光銀因湖南安撫司
自陳捍禦之勞願於峒中置中勝州詔可嘉祐二年羅
城峒蠻宼澧州發兵擊走之三年以施州蠻向永勝所
領州為安定州五年以邵州蠻楊光倩知徽州光倩通
漢之子也通漢慶歴初嘗入貢既死光倩襲之舊制溪
峒知州卒承襲者許進奉行州事撫遏蠻人及五年安
撫司為奏給敕告至是光倩行州事七年無他過故命
之
宋史卷四百九十三
