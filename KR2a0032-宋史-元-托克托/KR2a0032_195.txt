宋史卷一百九十五
元中書右丞相總裁托克托等修
兵志第一百四十八
兵九(訓練之制)
訓練之制禁軍月奉五百以上皆日習武技三百以下
或給役或習技其後别募廂兵亦閱習武技號教閱廂
軍戍川廣者舊不訓練嘉祐以後稍習焉凡諸日習之
法以鼔聲為節騎兵五習步兵四習以其坐作進退非
施扵兩軍相當者然自宋初以来中外諸軍皆用之眀
道二年樞密使王曙言本廂下軍止給役而未嘗習武
技宜取材勇者訓肄升補禁軍上可其奏康定元年帝
御便殿閱諸軍陣法議者謂諸軍止教坐作進退雖整
肅可觀然臨敵難用請自今遣官閱陣畢令解鐙以弓
弩射營置弓三等自一石至八斗弩四等自二石八斗
至二石五斗以次閱習詔行之陕西河東河北路是歲
詔教士不袵帶金革緩急不足以應敵自今諸軍各予
鎧甲十馬甲五令迭披帶又命諸軍班聽習雜武技勿
輙禁止慶歷元年徙邊兵不教者於内郡俟習武技即
遣戍邊二年諸軍以射親疎為賞罰中的者免是月諸
役仍籍其名闕校長則按籍取中多者補樞密直學士
楊楷請教騎兵止射九斗至七斗三等弓畫的為五暈
去的二十步引滿即發射中者視暈數給錢為賞騎兵
佩劈陣刀訓肄時以木桿代之奏可四年詔騎兵帶甲
射不能發矢者奪所乘馬與本營藝優士卒韓琦言教
射唯事體容及彊弓不習射親不可以臨陣臣至邊嘗
定弓弩挽強蹠硬射親格願行諸軍立賞肄習歲以春
秋二時各一閱諸營先上射親吏卒之數命近臣與殿
前馬步軍司閱之其射親入第四至第七等量先給賜
入第三等已上及挽強蹠硬中格悉引對親閱等數多
者其正副指揮使亦第賜金帛詔以所定格班教諸軍
四年遣官以陕西陣法分教河北軍士五年密詔益利
梓䕫路鈐轄司以弓弩習士卒候民間觀聽寖熟即便
以短兵日教三十人十日一易知并州眀鎬言近臣籍
諸營武藝之卒使帶甲試充竒兵外為三等庶幾主將
悉知軍中武技強弱臨敵可用詔頒其法三路范仲淹
請以帶甲射一石充竒兵餘自九斗至七斗第為三等
射力及等即升之詔著為令六年詔諸軍夏三月毋教
弓弩止習短兵又詔以春秋大教弓射一石四斗弩彍
三石八斗槍刀手勝二人者立為武藝出衆格中者本
營闕階級即以次補至和元年詔諸軍選將校武藝鈞
以射親為上韓琦又言奉詔軍士弩彍四石二斗并弓
箭槍手應舊規選中者即給挺補守闕押官然則排連
舊制為虛文矣請三路兵遇春秋大教武技出衆者優
給賞物免本營他役候階級闕如舊制選補奏可治平
二年詔河北戰卒三十萬一千陕西四十五萬九百并
義勇等委總管司訓練毋得冗占熙寧元年詔曰國家
置兵以備戰守而主兵之官冗占者衆肄習弗時或誤
軍事師臣安撫監司其察所部有占兵不如令者以聞
十月樞密院請陕西河東選三班使臣及士人任殿侍
者以為河北諸路指使教習騎軍或言河朔兵有教閱
之名而無其實請班教法於其軍久而弗能者罷為廂
軍奏可二年帝嘗語執政並邊訓練士卒何以得其精
熟安石對曰京東所教兵巳精強願陛下推此法以責
邊將間詔其兵親臨閱試訓練簡閱有不如詔者罰之
而賞其能者賞不遺賤罰不避貴則法行而將吏加勸
士卒無不奮勵矣九月選置指使廵教諸軍殿前司四
人馬步軍司各三人三年帝親閱河東所教排手進退
輕捷不畏矢石遂詔殿前司步軍指揮當出戍者内擇
槍刀手伉健者百人教如河東法藝精者役使以優奬
之五年四月詔在京殿前馬步諸軍廵教使臣並以春
秋分行校試射命中者第賜銀楪兵房置籍考校以多
少定殿最五月詔以涇原路蔡挺衙教陣隊於崇政殿
引見仍頒諸路其法五伍為隊五隊為陣陣横列騎兵
二隊亦五伍列之其出皆以鼔為節束草象人而射焉
中者有賞馬步皆前三行槍刀後二行弓弩附隊以虎
蹲弩床子弩各一射與擊刺迭出皆聞金即退預籍人
馬之強者隱於隊中遇可用則别出為竒帝以其點閱
周悉常有出野之備故令頒行六年詔河北四路承平
日久重於改作苟遂因循益隳軍制其以京東武衛等
六十二營隷屬諸路分番教習餘軍並分遣主兵官訓
練九月詔自今廵教使臣校殿最雖以十分為率其事
藝第一等及九分已上或射親及四分雖殿除其罰第
二等事藝及八分或射親不及三分雖最削其賞十月
選涇原土兵之善射者以教河朔騎軍馳驟野戰帝曰
裁併軍營凡省軍員四千餘人此十萬軍之資也儻訓
練精勇人得其用不惟勝敵亦以省財安石等曰陛下
頻年選擇使臣專務訓練間御便殿躬親閱試賞罰既
眀士卒皆奮觀其技藝之精一人為數夫之敵此實國
家安危所繫也是時帝初置内教法旬一御便殿閱武
校程其能否而勸沮之士無不爭勸者七年詔教閱戰
法主將度地之形随宜施行二月詔自今歲一遣使按
視五路安撫使以下及提舉教閱諸軍義勇保甲官課
其優劣以聞而誅賞之八年詔在京諸軍營屯廹隘馬
無所調習比剏四教場益寬大可以馳騁其令騎軍就
教者日輪一營以馬走驟閱習五月臧景陳馬射六事
一順騣直射二背射三盤馬射四射親五野戰六輪弄
各為說以曉射者詔依此教習八月帝令曾孝寬視教
營陣大閱八軍陣於荆家陂訖事大賞元豐元年十月
詔立在京校試諸軍技藝格第為上中下三等步射六
發而三中為一等二中為二等一中為三等馬射五發
驟馬直射三矢背射二矢中數等如步射法弩射自六
中至二中床子弩及炮自三中至一中為及等並賞銀
有差槍刀并標排手角勝負計所勝第賞其弓弩墜落
或縦矢不及堋或挽弓破體或局而不張或矢不滿或
弩蹠不上牙或擭不發或身倒足落並為不合格即射
已中賞餘箭不合格者降一等無可降者罷之是月賈
達燕達等言近者增損東南排弩隊法與東南所用兵
械不同請止依東南隊法以弩手代小排若去敵稍遠
則施箭近則左手持弩如小排架隔右手執刀以備斬
伐與長兵相參為用詔可其槍手仍以標兼習十一月
京西將劉元言馬軍教習不成請降步軍又不成降廂
軍乃下令諸軍約一季不能學者如所請降之十二月
詔開封府界京東西將兵十人以一人習馬射受教於
中都所遣教頭在京步軍諸營弓箭手亦十人以一人
習馬射受教於教習馬軍所藝成則展轉分教于其軍
二年四月遣内侍石得一閱視京西第五將所教馬軍
五月得一言其教習無狀詔本將陳宗等具析宗等引
罪帝責曰朝廷比以四方驕悍為可虞選置將臣分總
禁旅俾時訓肄以待非常至於部勒規模悉經朕慮前
後告戒已極周詳使宗等稍異木石亦宜略知人意尸
祿日久既頑且慵苟遂矜寬實難勵衆可並勒停是月
詔殿前步軍司兵各置都教頭掌隸教習之事弩手五
營弓箭手十營槍刀標排手五營各選一人武藝優者
奏補逐司各舉散直二人為指使罷廵教使臣是日詔
河東陕西諸路舊制馬軍自十月一日馳射野戰至榖
雨日止塞上地涼自今教起八月止五月一日七月詔
諸路教閱禁軍毋過兩時九月内出教法格并圖象頒
行之步射執弓發矢運手舉足移步及馬射馬使蕃槍
馬上野戰格闘步用標棑皆有法象凡千餘言使軍士
誦習焉四年五月詔東南諸路轉運提點刑獄司體量
將兵自降教閱新法之後軍士有所倍費以聞盖自團
立將兵以来軍人日新教閱舊資技藝以給私賞者悉
無暇為故也六年從郭忠紹之請步軍弩手第一等者
令兼習神臂弓七年八月詔開封府界京東西路專選
監司提舉教閱神宗留心武備既命立武學校七書以
訓武舉之士又頒兵法以肄軍旅微妙淵通取成于心
羣臣莫望焉元祐元年四月右司諫蘇轍上言諸道禁
軍自置將以来日夜按習武藝將兵皆蚤晚兩教新募
之士或終日不得休息今平居無事朝夕虐之以教閱
使無遺力以治生事衣食殫盡憔悴無聊緩急安得其
死力請使禁軍除新募未習之人其餘月止一教是月
朝請郎任公裕言軍中誦習新法愚懵者頗以為苦夫
射志於中而擊刺格闘期於勝豈必盡能如法樞密院
亦以為元降教閱新法自合教者指授不當令兵衆例
誦詔從之九月樞密院奏異時馬軍教御陣外更教馬
射其法全隊馳馬皆重行為之字透空發矢可迭出最
便利近歲專用順鬃直射抹鞦背射法止可輕騎挑戰
即用衆乃不能重列非便請自今營閱排日馬軍之字
射與立背射隔日互教詔可三年五月罷提舉教習馬
軍所六年六月三衙申樞密院乞近狀七十日依令式
放諸軍教王巖叟白韓忠彦曰景德故事皆内侍省檢
舉傳宣今但歲舉為常則不復見朝廷恩意忠彦以為
然又開陳太皇太后曰如此則為常事待處分内侍省
遂詔今後入狀遣中侍傳宣諸軍住教紹聖元年三月
樞密院言禁軍春秋大教賞法每千人增取二百一十
人給賞有差從之二年二月樞密院言馬軍自九月至
三月每十日一次出城&KR3732;渲教習回荅野戰走驟向背
施放遇風雪假故權住從之三年五月詔在京府界諸
路禁軍格闘法自今並依元豐條法教習七月詔選弩
手兼習神臂弓八月詔殿前馬步軍司見管教頭别選
事藝精強通曉教像體法者展轉教習其弓箭手馬步
射射親用點藥包指及第二指知鏃並如元豐格法是
月又詔復神臂弓射法為百二十步元符元年十月曾
布既上巡教使臣罰格因言祖宗以来御將士常使恩
歸人主而威令在管軍凡申嚴軍政豈待朝廷立法而
後施行耶是管軍失職矣帝深以為然政和元年二月
詔春秋大教諸軍弓弩斗力並依元豐舊制四年五月
臣僚上言神臂弓垜遠百二十步給箭十隻取五中為
合格軍中少得談賞恐惰於習射送殿前馬步軍司勘
會將中貼箭數並改為上垜其一中貼此兩上垜從之
五年三月詔自今敢占留將兵不赴教閱並以違御筆
論不按舉者如其罪十一月臣僚言春秋大教諸軍弓
弩上取斗力高強其射親中多者激賞太薄無以為勸
詔依元豐法八年詔州郡禁軍出戍外常留五分在州
教閱從毛友之請也重和元年正月而兵部侍郎宇文
粹中進對論禁軍訓練不精多充雜役帝曰祖宗軍旅
之法最為密緻神考尤加意訓習近来兵官寖以弛慢
古者春振旅夏茇舍秋治兵冬大閱皆於農隙以講事
大司馬教戰之法大宗伯大田之禮細論周制大抵軍
旅之政六卿無有不總之者今士人作守倅任勸農事
不以勸耕稼為職管軍府事不以督訓練為意自今如
役使班直及禁衛者當差人捉探懲戒更候日長即親
御教閱激賞尋以粋中所奏參照條令行之宣和三年
四月立騎射賞法其背射上垜中貼者依步射法推賞
靖康元年二月詔軍兵久教習汰冗濫今三衙與諸將
招軍惟務增數希賞但及等杖不問勇怯招收既不精
當教習又不以時雜色占破十居三四今宜招兵之際
精加揀擇既係軍籍專使教習不得以雜色拘占又神
臂弓馬黃弩乃中國長技宜多行教習以扞邊騎仍令
間用衣甲教閱庶使習熟四月詔復置教場春秋大閱
及復内教法以激賞之如陣法熙寧二年十一月趙卨
乞請求諸葛亮八陣法以授邊將使之應變詔郭逵同
卨講求相度地形定為陣圖聞奏五年四月詔蔡挺先
進教閱陣圖帝嘗謂今之邊臣無知竒正之體者况竒
正之變乎且天地五行之數不過五五陣之變出於自
然非強為之宰相韓綘因請諸帥臣各具戰陣之法来
上取其所長立以為法從之帝患諸將軍行無行陣之
法嘗曰李靖結三人為隊必有意星書羽林皆以三人
為隊靖深曉此非無據也乃令賈逵郭固試之十二月
知通遠軍王韶請降合行條約詔賜御製攻守圖行軍
環珠武經總要神武祕略風角集古四路戰守約束各
一部餘令關秦鳳路經略司抄錄六年詔諸路經略司
結隊並依李靖法三人為一小隊九人為一中隊賞罰
俟成序日取裁其隊伍及器甲之數依注原路牙教法
九月趙卨言欲自今大閱漢蕃陣隊且以萬二千五百
人為法旌旗麾幟各随方色戰國時大將之旗以龜為
飾盖取前列先知之義令中軍亦宜以龜為號其八隊
旗别繪天地風雲龍虎鳥蛇天地則象其方圓風雲則
狀其飛揚龍虎則狀其翔盤之勢以備大閱樞密院以
為陣隊旗號若繪八物應士衆難辨且其間亦有無形
可繪者遂詔止依方色仍異其形制令勿雜而已七年
又命吕惠卿曾孝寬比校三五結隊法十月以新定結
隊法并賞罰格及置陣形勢等遣近侍李憲付趙卨曰
陣法之詳已令憲面諭今所圖止是一小陣卿其從容
析問憲必一一有說然置陣法度久失其傳今朕一旦
據意所得率爾為法恐有未盡宜無避忌但具奏来繼
又詔曰近令李憲齎新定結隊法并賞罰格付卿同議
可否因以團立將官更置陣法卿必深悉朝廷經畫之
意如日近可了宜令李憲齎赴闕卨奏曰置陣之法以
結隊為先李靖以五十人為一隊每三人自相得者結
為一小隊合三小隊為一中隊合五中隊為一大隊餘
押官隊頭副隊頭左右傔旗五人即充五十並相依附
今聖制每一大隊合五中隊五十人為之中隊合三小
隊九人為之小隊合三人為之亦擇心意相得者又選
壯勇善槍者一人為旗頭令自擇如已藝心相得者二
人為左右傔自選勇悍者一人為引戰又選軍校一人
執刀在後為擁隊凡隊内一人用命二人應援小隊用
命中隊應援中隊用命大隊應援大隊用命小隊應援
如通撓觀望不即赴救致有䧟失者本隊委擁軍校次
隊委本轄隊將審觀不救所由斬之其有不可救或赴
救不及或身自受敵體被重創但非可救者皆不坐其
說雖與古同而用法尤為精密此盖陛下天錫勇智不
學而能也然議者謂四十五人而一長不若五人而一
長之密且以五人而一長即五十人而十長也推之於
百千萬則為長者多而綂制不一也至如周制五人為
伍屬之比長五伍為兩屬之閭胥四兩為卒屬之族師
五卒為旅屬之黨正五旅為師屬之州長五師為軍屬
之命卿此猶今之軍制百人為都五都為營五營為軍
十軍為廂自廂都指揮使而下各有節級有員品亦昔
之比長閭胥族師黨正之任也議曰謂什伍之制於都
法為便然都法恐非臨陣對敵决勝之術也况八陣之
法久失其傳聖制一新稽之前聞若合符節夫法一定
易以致人敵好擊虛吾以虛形之敵好背實吾以實形
之然而所擊者非其虛所背者非其實故逸能勞之飽
能饑之此所謂致人而不致於人也七年七月詔諸路
安撫使各具可用陣隊法及訪求知陣隊法者以聞九
月崇儀使郭固以同詳定古今陣法賜對於是内出攻
守圖二十五部付河北八年二月帝批見校試七軍營
陣以分數不齊前後牴牾難為施用可令見校試官摭
其可取者草定八軍法以聞初詔樞密院曰唐李靖兵
法世無全書雜見通典離析譌舛又官號物名與今稱
謂不同武人將佐多不能通其意今樞密院檢詳官與
王振曾收王白郭逢原等校正分類解釋令今可行又
命樞密院副都承旨張誠一入内押班李憲與振逢原
行視寬廣用馬步軍二千八百人教李靖營陣法以步
軍副都指揮使楊遂為都大提舉誠一憲為同提舉振
逢原參議公事夏元振臧景等為將副部隊將幹當公
事凡三十九人誠一等初用李靖六花陣法約受兵二
萬人為率為七軍内虞候軍各二千八百人取戰兵千
九百人為七十六隊戰兵内每軍弩手二百弓手三百
為軍五百跳盪四百竒兵四百輜重每軍九百是為二
千八百人帝諭近臣曰黃帝始置八陣法敗蚩尤於涿
鹿諸葛亮造八陣圖於魚復平沙之上壘石為八行晉
桓温見之曰常山蛇勢此即九軍陣法也至隋韓擒虎
深眀其法以授其甥李靖靖以時遇久亂將臣通曉者
頗多故造六花陣以變九軍之法使世人不能曉之大
抵八陣即九軍九軍者方陣也六花陣即七軍七軍者
圓陣也盖陣以圓為體方陣者内圓而外方圓陣即内
外俱圓矣故以方圓物驗之則方以八包一圓以六包
一此九軍六花陣之大體也六軍者左右虞候軍各一
為二虞候軍左右廂各二為四廂軍與中軍共為七軍
八陣者加前後二軍共為九軍開國以来置殿前馬步
軍三帥即中軍前後軍帥之别名而馬步軍都虞候是
為二虞候軍天武捧日龍神衞四廂是為四廂軍也中
軍帥總制九軍即殿前都虞候專總中軍一軍之事務
是其名實與古九軍及六花陣相符而不少差也今論
兵者俱以唐李筌太白陰經中陣圖為法失之遠矣朕
嘗覽近日臣僚所獻陣圖皆妄相炫惑無一可取果如
其說則兩敵相遇必湏遣使豫約戰日擇寬平之地夷
草塞壑誅草伐木如射圃教場方可盡其法爾以理推
之其不可用決矣今可約李靖法為九軍營陣之制然
李筌圖乃營法非陣法也朕採古之法酌今之宜曰營
曰陣本出於一法特止曰營行曰陣在竒正言之則營
為正陣為竒也於是以八月大閱八軍陣於城南荆家
陂已事賜遂而下至指使馬步軍銀絹有差八年詔諸
路權住教五軍陣止教四御陣九年四月帝與輔臣論
營陣法謂為將者少知將兵之理且八軍六軍皆大將
居中大將譬則心也諸軍四體也運其心智以身使臂
以臂使指攻左則右救攻右則左救前後亦然則軍何
由敗也元豐四年以九軍法一軍營陣按閱於城南好
草陂已事奬諭熙寧七年詔已降五陣法今諸將教習
其舊教陣法並罷盖九軍營陣為方圓曲直銳凡五變
是為五陣元祐元年高翔言乞以御陣與新陣法相兼
教閱從之盖元豐七年詔專用五陣法而舊教御陣遂
廢至是復令互教紹聖三年復罷教御陣大觀二年詔
以五陣法頒行諸路靖康元年監察御史胡舜陟奏通
直郎秦元所著兵書陣圖師律三策大八陣圖一小圖
二皆酌古之法參今之宜博而知要實為可用詔令賜
對當時君臣雖無䧺謀遠略然猶切切焉以經武為心
高宗建炎元年始頒樞密院教閱法專習制禦推鋒破
敵之藝全副執帶出入短樁神臂弓長柄刀馬射穿甲
木梃每歲儗春秋教閱法立新格神臂弓日給箭二十
射親去垜百二十步刀長丈二尺以上氊皮褁之引闘
五十二次不令刀頭至地每營選二十人閱教經兩閱
者五十人為一隊教習分合随隊多少分隸五軍每軍
各置旗號前軍緋旗飛鳥為號後軍皂旗龜為號左軍
青旗蛟為號右軍白旗虎為號中軍黃旗神人為號又
别以五色物號制招旗分旗舉招旗則五軍以旗相應
合而成陣舉分旗則五軍以旗相應分而成隊左右前
却或分藏為伏或分出為竒皆舉旗為號更鳴小金應
鼔備瞻望不及者豫約伏藏之所緩鳴小金即止急鳴
應鼔即竒兵出陣趍戰急鳴小金即伏兵出其春秋大
教推賞依海行格法李綱言水戰之利南方所宜沿河
淮海江帥府要郡宜傚古制造戰船以運轉輕捷安稳
為良又習火攻以焚敵舟詔命楊觀復往江浙措置河
淮别委官三年親閱水軍于鎮江登雲門外紹興四年
詔内殿按閱神武中軍官兵推賞二十四年臣僚言州
郡禁卒遠方縦弛多不訓練春秋教閱臨時備數乞申
嚴舊制三十一年詔比聞諸路州廂禁軍土軍有司擅
私役妨教閱帥府其嚴責守兵勤兵歸營訓練精熟以
備點視孝宗乾道二年幸候潮門外次幸白石閱兵三
衙率將佐道駕射至官兵就御輦下獻所獲是日有數
將獨手運大刀上曰刀重幾何李舜舉奏刀皆重數斤
有旨卿等教閱精眀又諭陳敏曰軍馬衣裝整肅如此
特錫賚鞭馬金帶士卒推賞有差四年幸茅灘教閱舉
黃旗連三鼔變方陣五鼔舉白旗變圓陣次二鼔舉赤
旗變銳陣青旗變直陣畢事上大悅賞賚加倍兵分東
西呈大刀火炮上問李舜舉按閱比曩時如何舜舉奏
今日之兵陛下親訓練撫以深恩錫以重賞忠勇倍常
乾道中詔弓箭手元射一石四斗力升加三斗元射一
石力升加五斗弩手元射四石力升加五斗元射兩石
七斗力升加八斗進秩推賞有差宰執進射親賞格虞
允文曰拍試以斗力升請給今用射親定賞恐不加意
斗力上曰然他日雖強弓弩可以取勝若止習射親則
斗力不進此賞格不湏行淳熙間立槍手及射鐵簾格
上謂輔臣曰聞射鐵簾諸軍鼔躍奮厲周必大曰兵久
不用此軰無進取自然氣惰今陛下激勸告戒人人皆
勝兵於是殿前步軍司諸軍及馬軍舊司弓弩手射鐵
簾合格兵共一千八百四十餘詔中垜簾弓箭手一石
二斗力十箭弩手四石力八箭依格進兩秩各賜錢百
緡弓箭手一石力十箭以上弩手三石力八箭各進兩
秩詔中外諸軍賞格亦如之紹熙元年詔殿司許浦水
軍并江上水軍歲春秋兩教外每月輪閱習沿海水軍
凖是知徽州徐誼言諸路禁軍近法以十分為率二分
習弓六分習弩餘二分習槍牌習弓者聽兼習弩斗力
可以觀其進退射親可以察其能否勤惰之實人有稽
考詔下諸路遵守之執政胡晉臣言比年用射鐵簾推
賞往往獲遷秩是亦足以作成人才上曰射鐵簾不難
此賞格太濫其專以武藝精熟為尚二年樞密院言殿
步司諸軍弓箭手帶甲六十步射一石二斗力箭十二
六箭中垜為本等弩手帶甲百步射四石力箭十二五
箭中垜為本等槍手駐足舉手攛刺以四十攛為本等
主帥委綂制綂領較其藝本等外取升加多者每軍五
千五百人以上弓弩槍手各十五人詣主帥審實上樞
密院覆試各擇優等二人升轉兩秩餘人給錢五緡俟
將来再試慶元二年幸候潮門外大閱嘉泰二年詔將
按閱諸軍賞賚依慶元二年增給寳慶二年莫澤言州
郡禁軍平時則以防宼盗有事則以備戎行實錄於朝
廷非州郡可得私役比年州郡軍政隳廢吝於廪給闕
額恒多郡官主兵官有窠占寓公有借事存留者不什
一當教閱時鈐總路分雖號主兵僅守虛籍莫敢號召
入教之次坐作進退殆同兒戱守臣利虛劵不招填主
兵受厚賂改年甲且一兵請給歲不下百緡以小計之
一郡占三百人是虛費三萬緡也私役禁軍素有常憲
守帥闢園池建第宅不給餐錢寓公去城遼絶類得借
兵擾害鄉閭近而輔郡至有寓公占四五百兵者良由
兵官之權輕而私占之禁弛也乞嚴戒監司守倅等止
許借廂軍仍不得妨教閱餘官雖廂軍亦勿借淳祐十
一年臺臣條陳軍匠不閑閱習之弊按舊制禁兵毋私
役比歲凡州軍屯營駐劄之處多循舊習每一州軍匠
無慮數百官無小大各戰破而雕鏤組繡攻金設色之
事靡所不有工藝雖精擊刺不習設有小警何能授甲
乞申嚴帥守及綂兵官應軍匠聽歸營伍閑習訓練勿
競作無益虛縻廪稍以防軍實咸淳初臣僚言諸軍綂
領綂制正將副將正欲在軍訓練閑於武事一有調用
令下即行士悉將智將悉士勇所向無敵今江南州郡
沿江制閫置帳前官專任營運不為軍計實為家謀絶
無戰陣新功率從帳前升差大略一軍僅二三千而使
臣至五六百以供雜役九年臣僚言比者招募軍兵一
時徒取充數以覬賞格湼刺之後更不教閱主兵官苦
以勞役日夜罔休一或少違即罹囹圄榜掠之酷兵不
堪命而死者逃者接踵也今請以新招軍分隸諸隊使
之熟紀律習事藝或旬或月上各郡閱試盖弊至於此
而訓練之制大壞矣
宋史卷一百九十五
