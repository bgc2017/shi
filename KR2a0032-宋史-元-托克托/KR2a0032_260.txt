宋史卷二百六十
元中書右丞相總裁托克托等修
列傳第十九
曹翰楊信(弟嗣贊)党進李漢瓊劉遇
李懷忠米信田重進劉廷翰崔翰
曹翰大名人少為郡小吏好使氣陵人不為鄉里所譽
乾祐初周太祖鎮鄴與語竒之以隸世宗帳下世宗鎮
澶淵署為牙校入尹開府留翰在鎮會太祖寢疾翰不
俟召歸見世宗密謂曰主上不豫王為冢嗣不侍醫藥
而決事於外廷失天下望世宗悟即入侍以府事屬翰
總決及世宗即位補供奉官從征高平參豫謀畫尋遷
樞密承旨護塞決河世宗征淮南留鎧甲千數在正陽
既而得降卒八百部送歸京師時翰適從京師來詣過
正陽十數里許遇之慮劫兵器為叛矯殺之及見世宗
具言其事世宗不悦翰曰賊以困歸我非心服也所得
器甲盡在正陽苟為所劫是復生一淮南矣因不之罪
從征瓦橋關會班師留知雄州世宗大漸諭范質等以
王著為相翰為宣徽使質以著嗜酒翰&KR0918;詐而專並寢
之改德州刺史宋初從征澤潞還改濟州刺史乾德二
年太祖親征西蜀移刺均州澗谷深險翰令鑿石通道
師旋以濟詔兼西南諸州轉運使自石門徑趨歸州餉
運不乏由夔萬入會王全斌軍成都以平時全師雄擁
衆十萬餘據郫縣叛謀窺成都翰率兵會劉光毅曹彬
等討平之未幾軍校吕翰殺武懷節據嘉州以叛翰及
諸將奪其城諜知賊約三鼓復來攻翰戒知更使緩向
晨猶二鼓賊衆不集而潰因而破之劍南遂平師還遷
蔡州團練使開寳二年從征太原復為行營都壕砦使
既班師會河決澶州令翰董其役翰出銀器助役沉所
乘白馬以祭復決陽武再護役皆有成績將征江南命
翰率兵先赴荆南改行營先鋒使進克池州金陵平江
州軍校胡德牙將宋德明據城拒命翰率兵攻之凡五
月而䧟屠城無噍類殺兵八百所略金帛以億萬計偽
言欲致廬山東林寺鐡羅漢像五百頭於京師因調巨
艦百艘載所得以歸錄功遷桂州觀察使判潁州太平
興國四年從征太原為攻城南面都部署與崔彦進李
漢瓊劉遇三節度分部攻城翰攻東北而劉遇攻西北
與劉繼元直城尤險固遇欲與翰易處翰言觀察使班
次下當部東北遇堅欲易之數日不決上慮諸將不協
遣諭翰曰卿智勇無雙西北面非卿不能當也翰乃奉
詔築土山瞰城中數日而就繼元甚恐軍中乏水城西
十餘里谷中有娘子廟翰往禱之穿渠得水人馬以給
又從征幽州率所部攻城東南隅卒掘土得蟹以獻翰
謂諸將曰蟹水物而陸居失所也且多足彼援將至不
可進拔之象况蟹者解也其班師乎已而果騐五年從
幸大名拜威塞軍節度仍判潁州復命為幽州行營都
部署詔督役開南河自雄達莫以通漕運議築大隄以
捍之翰遣徒數萬伐巨木於漢境遣騎五授五色旗為
斥候前遇邱陵水澤宼賊烟火則各舉其旗以為應又
起烽燧于境上敵疑不敢近塞得巨木數萬以濟用訖
事歸鎮翰在郡歲久征斂苛酷政因以弛上以其有功
每優容之會汝陰令孫崇望詣闕訴翰私市兵器所為
多不法詔遣御史滕中正乘傳鞫之獄具當棄市上貸
其罪削官爵流錮登州雍熙二年起為右千牛衛大將
軍分司西京四年召入為左千牛衛上將軍賜錢五百
萬白金五千兩淳化三年卒年六十九贈太尉上命遷
其四子守謙守能守節守貴官其六子守讓守贄守澄
守恩守英守吉皆補殿直翰陰狡多智數好夸誕貪冐
貨賂飲酒至數斗不亂每奏事上前雖數十條皆默識
不少差嘗作退將詩曰曾因國難披金甲恥為家貧賣
寳刀翰直禁日因語及之上憫其意故有銀錢之賜咸
平元年賜諡武毅
楊信瀛州人初名義顯德中隸太祖麾下為禆校宋初
權内外馬步軍副都軍頭建隆二年領賀州刺史改鐵
騎控鶴都指揮使遷殿前都虞候領漢州防禦使乾德
初親郊為儀仗都部署四年信病瘖上幸其第賜錢二
百萬五年改静江軍節度開寳二年散指揮都知杜廷
進等將為不軌謀泄夜啟元武門召信逮捕遲明十九
人皆獲上親訊而誅之六年遷殿前都指揮使改領建
武軍節度太祖嘗令御龍直習水戰於後池有鼓譟聲
信居元武門外聞之遽入服皂綈袍以見上謂曰吾教
水戰爾非有他也出上目送之謂左右曰真忠臣也九
年授義成軍節度太平興國二年改鎮寧軍並領殿前
都指揮使三年春以瘖疾在告俄卒贈侍中信雖瘖疾
而質實自將善部分士卒指顧申儆動有紀律故見信
任而終始無疑焉有童奴田玉者能揣度其意每上前
奏事及與賓客談論或指揮部下必廻顧玉書掌為字
玉因直逹其意無失信未死前一日瘖疾忽愈上聞而
駭之遽幸其第信自言遭遇兩朝恩寵隆厚叙謝感慨
涕泗橫集上加慰勉錫賚有差信弟嗣贊嗣建隆初以
信薦為殿直三遷崇儀副使大山軍監軍雍熙四年就
命知軍事代還以吏民借留再任俄遷高陽關戰櫂都
監淳化二年改知保州門無私謁轉運使言其治状優
遷威虜軍改崇儀使與曹思進同為静戎軍保州長城
蒲城緣邊都廵檢使改如京使再知保州有戰功真宗
即位加洛苑使咸平初領奬州刺史三年與敵人戰於
廉良斬首二千級獲戰馬輜重甚衆以功真拜保州刺
史召還授本州團練使時楊延昭方為刺史嗣言嘗與
延昭同官驟居其上不可願守舊官上嘉其讓乃遷延
昭官嗣與延昭久居北邊俱以善戰聞時謂之二楊嗣
以武人治郡不屑細務又兼領廵徼在郡日少城堞圮
壊有未葺者詔供備庫副使趙彬代之改深州團練都
廵檢使兼保州鈐轄五年邊人宼保州嗣與楊延昭禦
之部伍不整為所襲士馬多亡失代還特宥其罪明年
與防秋之策條陳北面利害以其練逹邊事出為鎮定
高陽關三路後陣鈐轄移定州副都部署留其家京師
假官第以居景德初改鎮州路副都部署上以嗣耄年
總軍政慮有廢闕旋命代之連為趙貝深三州部署大
中祥符五年復出為天雄軍副都部署六年以左龍武
大將軍致仕明年卒年八十一錄其子承憲為侍禁贊
稍知書無異能以兄故得掌禁旅累資朝著至牧守焉
党進朔州馬邑人幼給事魏帥杜重威重威愛其淳謹
及壯猶令與姬妾雜侍重威敗進以膂力隸軍伍周廣
順初補散指揮使累遷鐵騎都虞候宋初轉本軍都校
領欽州刺史遷馬步軍副都軍頭領虔州團練使改虎
捷右廂都指揮使領睦州防禦使建隆二年改領閬州
乾德初改龍捷左廂都虞候領利州觀察使後四年權
步軍杜審瓊卒命進代領其務五年領彰信軍節度兼
侍衛步軍都指揮使開寳元年將征太原以進將河東
行營前軍開寳二年太祖師臨晉陽置砦四面命進主
其東偏師未成列太原驍將楊業領突騎數百來犯進
奮身從數人逐業業急入隍中會援兵至緣縋入城獲
免上激賞之六年改侍衛馬軍都指揮使領鎮安軍節
度九年又命將河東行營兵征太原入其境敗太原軍
于城北太祖崩召還太平興國二年出為忠武軍節度
在鎮歲餘一日自外歸有大蛇卧榻上寢衣中進怒烹
食之遇疾卒年五十一贈侍中進出戎行形貌魁岸居
常恂恂每擐甲胄毛髮皆竪進名進自稱曰暉人問之
則曰吾欲從吾便耳先是禁中軍校自都虞候已上悉
書所掌兵數於挺上如笏記焉太祖一日問進所掌幾
何進不識字但舉梃以示於上曰盡在是矣上以其朴
直益厚之嘗受詔廵京師閭里間有畜養禽獸者見必
取而縱之罵曰買肉不將供父母反以飼禽獸乎太宗
嘗令親吏臂鷹雛于市進亟欲放之吏曰此晉王鷹也
進乃戒之曰汝謹養視小民傳以為笑其變詐又如此
杜重威子孫有貧困者進分月俸給之士大夫或有愧
焉子崇義閑廐使崇貴閤門祗候
李漢瓊河南洛陽人曾祖裕祁州刺史漢瓊體質魁岸
有膂力晉末補西班衛士遷内殿直周顯德中從征淮
南先登遷龍旗直副都知改左射指揮使宋初再遷鐵
騎第二軍都校領饒州刺史遷控鶴左廂都校領瀘州
刺史改澄州團練使轉虎捷左廂都指揮使領融州防
禦使遷侍衛馬軍都虞候領洮州觀察使王師征江南
命領行營騎軍兼戰櫂左廂都指揮使自蘄春攻岐口
砦斬首數千級獲樓船數百艘沿流拔池州破銅陵取
當塗作浮梁於牛渚以濟大軍分圍金陵率所部度秦
淮取巨艦實葦其中縱火攻其水砦拔之江南平以功
領振武軍節度太平興國二年出為彰德軍節度四年
太宗親征太原改攻城都部署漢瓊與牛思進主攻城
南偏漢瓊先登矢集其腦併中指傷甚猶力疾戰上召
至幄欵賜良藥以慰勞之先是攻城者以牛革冐木上
士卒蒙之而進謂之洞子上欲幸其中以勞士卒漢瓊
極諫以為矢石之下非萬乘之尊所宜輕往上乃止太
原平改鎮州兵馬鈐轄契丹數萬騎宼中山漢瓊與戰
于蒲城大敗之逐至遂城俘斬萬計加檢校太尉車駕
幸大名漢瓊上謁陳邊事稱旨命為滄州都部署加賜
戰馬金甲寳劍戎具以寵之六年以病還京賜白金萬
兩月餘卒年五十五贈中書令漢瓊性木強使酒難近
然善戰有功無子弟漢贇漢彬太平興國初漢贇補供
奉官嘗監高陽關平戎軍乘傳衢婺二州捕劇賊程白
眉數十人悉殲焉累仕崇儀使知寧州大中祥符七年
卒漢彬至禮賓副使
劉遇滄州清池人少魁梧有膂力周祖鎮大名隸帳下
廣順初補控鶴都頭改副指揮使宋初遷御馬直指揮
使俄領漢州刺史改領眉州累遷控鶴右廂都指揮使
領瓊州團練使從征太原以功遷虎捷右廂改領蔚州
防禦使開寳六年轉侍衛步軍都虞候領洮州觀察使
征江南領步軍戰櫂都指揮使時吳兵三萬屯皖口遇
會諸路兵破之擒其將朱令贇王暉等獲戎器數萬金
陵以平錄功加領大同軍節度車駕雩祀西洛命率禁
衛以從太平興國二年出為彰信軍節度四年征太原
與史珪攻城北面平之進攻范陽師還坐所部失律責
授宿州觀察使五年從幸大名復保静軍節度幽州行
營都部署護築保州威虜静戎平塞長城五城八年徙
鎮滑州晨興方對客足有灸瘡痛其醫謂火毒不去故
痛不止遇即解衣取刀割瘡至骨曰火毒去矣談笑如
常時旬餘乃差遇性淳謹待士有禮尤善射太宗待之
甚厚雍熙二年卒年六十六贈侍中歸葬京師
李懷忠涿州范陽人初名懷義太祖掌禁兵時隸帳下
為散都頭累遷殿前都指揮使都虞候領開州刺史乾
德中授東西班都指揮使改領富州開寶中從太祖征
晉陽累月未下會盛暑欲班師以休息士卒懷忠謂賊
嬰孤城内無儲偫外無援兵其勢危困若急攻之破在
旦夕臣願奮銳為士卒先會大熱戰不利懷忠中流矢
力疾戰益奮還授散指揮使遷富州團練使改日騎左
右廂都指揮使上幸西京愛其地形勢得天下中正有
留都之意懷忠乘間進曰東京有汴渠之漕歲致江淮
米數百萬斛禁衛數十萬人仰給於此帑藏重兵皆在
焉根本安固已久一旦遽欲遷徙臣實未見其利上嘉
納之太宗即位改領本州防禦使稍遷侍衛步軍都虞
候領大同軍節度三年改步軍都指揮使五月卒贈侍
中錄其子紹宗等三人為供奉官大中祥符三年又錄
其子德鈞為借職
米信舊名海進本奚族少勇悍以善射聞周祖即位隸
護聖軍從世宗征高平以功遷龍捷散都頭太祖總禁
兵以信隸麾下得給使左右遂委心焉改名信署牙校
及即位補殿前指揮使遷直長平揚州日信執弓矢侍
上側有游騎將迫乘輿射之一發而斃遷内殿直指揮
使開寶元年改殿前指揮使領郴州刺史太宗即位轉
散都頭指揮使繼領高州團練使太平興國三年遷領
洮州觀察使四年征太原命為行營馬步軍指揮使與
田重進分督行營諸軍并人潛師來犯信擊敗之殺其
將裴正并州平遂移兵攻范陽師還以功擢保順軍節
度使時信族屬多在塞外會其兄子全自朔州奮身來
歸召見俾乘傳詣代州伺間迎致其親屬發勁卒護送
之既而全宿留踰年邊境斥候嚴竟不能致信慷慨歎
曰吾聞忠孝不兩立方思以身徇國安能復顧親戚哉
北望號慟戒子姪勿復言五年命與郭守贇等同護定
州屯兵六年秋遷定州駐泊部署八年改領彰化軍節
度使雍熙三年征幽薊命信為幽州西北道行營馬步
軍都部署敗契丹于新城契丹率衆復來戰王師稍却
信獨以麾下龍衛卒三百禦敵敵圍之數重矢下如雨
信射中數人麾下士多死會暮信持大刀率從騎大呼
殺數十人敵遂小却信以百餘騎突圍得免坐失律議
當死詔特原之責授右屯衛大將軍明年復授彰武軍
節度端拱初詔置方田以信為邢州兵馬都部署以監
之二年改鎮横海軍信不知書所為多暴橫上命何承
矩為之副以決州事及承矩領護屯田信遂專恣不法
軍入宴犒甚薄嘗私市絹附上計吏稱官物以免關征
上廉知之四年召為右武衛上將軍明年判左右金吾
街仗事未踰月吏卒以無罪被捶撻者甚衆強市人物
妻死買地營葬妄發居民冢墓家奴陳贊老病箠之致
死為其家人所告下御史鞫之信具伏獄未上而卒年
六十七贈横海軍節度子繼豐内殿崇班閤門祗候
田重進幽州人形質竒偉有武力周顯德中應募為卒
隸太祖麾下從征契丹至陳橋還遷御馬軍使積功至
瀼州刺史太平興國四年從征太原還錄功擢為天德
軍節度使六年改侍衛步軍指揮使八年改領静難軍
節度使九年河決滑州韓房村重進總護其役以劉吉
為之副河遂塞雍熙中出師北征重進率兵傅飛狐城
下用袁繼忠計伏兵飛狐南口擒契丹驍將大鵬翼及
其監軍馬贇副將何萬通并渤海軍三千餘人斬首數
千級俘獲以萬計逐北四十里連下飛狐靈州等城進
攻蔚州其牙校李存璋等殺酋帥蕭卓琳執耿紹忠率
吏民來附會曹彬之師不利乃命重進董師駐定州遷
定州駐泊兵馬都部署三年率師入遼境攻下岐溝關
殺守城兵千餘及獲牛馬輜重以還四年春改彰信軍
節度淳化三年改真定尹成德軍節度未幾移京兆尹
永興軍節度五年改知延州復還鎮至道三年卒年六
十九贈侍中重進不事學太宗居藩邸時愛其忠勇嘗
遺以酒炙不受使者曰此晉王賜也何為不受重進曰
為我謝晉王我知有天子爾卒不受上知其忠朴故終
始委遇焉子守信六宅使守吉閤門祗候
劉廷翰開封浚儀人父紹隱後唐末隸兵籍晉天福中
以隊長戍魏博范延光反紹隱力戰死焉周世宗鎮澶
淵廷翰以膂力隸帳下即位補殿前指揮使累從征伐
以戰功再遷至散指揮第一直都知宋初預平上黨維
揚遷鐵騎都指揮使領廉州刺史太宗即位遷右廂都
指揮使領本州團練使遷雲州觀察使太平興國四年
從征太原領鎮州駐泊都鈐轄太宗北伐既班師上以
邊備在於得人乃命廷翰李漢瓊率兵屯真定崔彦進
屯關南崔翰屯定州冬契丹果縱兵南侵廷翰先陣於
徐河彦進率師出黑蘆堤北銜枚躡契丹後崔翰漢瓊
兵繼至合擊之大敗其衆於蒲城廷翰以功領大同軍
節度殿前都虞候八年改領彰信軍節度雍熙四年春
改鎮滑邢端拱中鎮州駐泊馬步軍都部署郭守文卒
上特命廷翰代之淳化三年改大名尹天雄軍節度三
年以病求解官還闕上親臨問賜賚有加未幾卒年七
十贈侍中廷翰自衛士至上將頗以武勇自任寬厚容
衆雖不事威嚴而長於御下為殿前都指揮使入朝常
行衆中每歴宫殿門少識之者嘗與郊祀恩當追封三
世廷翰少孤其大父以上皆不逮事忘其家諱上為撰
名親書賜之子贊元宫苑使登州刺史贊明皇城使勤
州團練使
崔翰字仲文京兆萬年人少有大志風姿偉秀太祖見
而竒之以隸麾下從周世宗征淮南平夀春取關南以
功補軍使宋初遷御馬直副指揮使從征澤潞開寶初
遷河東降民以實陜西地晉人勇悍多習武藝命翰差
擇之及閱試河北鎮兵取其驍果者以分配天武兩軍
九年領端州刺史太宗即位進本州團練使太平興國
二年秋議武於西郊時殿前都指揮使楊信病瘖命翰
代之翰分布士伍南北綿亘二十里建五色旗號令將
卒望其所舉以為進退六師周旋如一上御臺臨觀大
悦以藩邸時金帶賜之謂左右曰晉朝之將必無如崔
翰者四年從征太原命總侍衛馬步諸軍率先攻城流
矢中其頰神色不變督戰益急上即軍帳撫問之太原
平時上將有事幽薊諸將以為晉陽之役師罷餉匱劉
繼元降賞賚且未給遽有平燕之議不敢言翰獨奏曰
所當乘者勢也不可失者時也取之易上謂然定議北
伐既而班師命諸將整暇以還至金臺驛大軍南向而
潰上令翰率衛兵千餘止之翰請單騎往至則諭以師
律衆徐以定不戮一人既復命上喜因命知定州得以
便宜從事緣邊諸軍並受節制軍市租儲得以專用冬
契丹兵數萬宼蒲城翰會李漢瓊兵於徐河河陽節度
崔彦進兵自高陽關繼至因合擊之契丹投西山坑谷
中死者不可勝計俘馘數萬所獲他物又十倍焉以功
擢武泰軍節度使初劉繼元降上令翰往撫慰俘略無
得出城時秦王廷美以數十騎將冐禁出翰呵止之至
是構於上眀年夏出為感德軍節度使至鎮時盗賊充
斥翰誘其渠魁戒以禍福羣盗感悟散歸農畆境内肅
然雍熙二年移知滑州三年北伐不利上追念徐河之
功召翰為威虜軍行營兵馬都部署四年春改鎮定國
軍二年移鎮鎮安軍淳化三年召還以疾留京師稍間
入見上曰臣既以身許國不願死於家得以馬革裹尸
足矣上壯之復令赴鎮月餘卒年六十三贈侍中翰驍
勇有謀所至多立功輕財好施死之日家無餘貲晩年
酷信釋氏子繼顒虞部員外郎孫承業内殿承制閤門
祗候承祐内殿崇班
論曰自曹翰而下嘗任將帥居節鎮者凡十人其初率
由拳勇起家戎行雖不事問學而皆精白一心以立事
功始終匹休而無韓彭之禍者由制御保全之有道也
楊信以篤實重進以忠朴劉遇以淳謹廷輸以武勇稱
故皆終始委遇而不替漢瓊雖木彊使酒米信所為雖
多暴橫党進恂恂類懷姦詐懷忠論遷似昧大體然以
征太原平江南戰徐河觀之皆不害其為驍果也至於
好謀善戰輕財好施所至立功則未有優於曹翰崔翰
者也然不可與古之良將同日而語者崔之論奏平燕
未免出於率爾而曹之殺降卒屠江州則又過於忍者
也君子謂功莫優於二子而過亦莫先於二子信矣
宋史卷二百六十
宋史卷二百六十考證
曹翰傳江州軍校胡德牙將宋德明據城拒命翰卒兵
攻之凡五月而䧟屠城無噍類(臣宗楷)按夢溪筆
談翰圍江州三年城將䧟太宗嘉其盡節於所事遣
使喻翰城下拒命之人盡赦之使人至獨木渡大風
數日不可濟及風定而濟則翰已屠江州無遺類適
一日矣
宋史卷二百六十考證
