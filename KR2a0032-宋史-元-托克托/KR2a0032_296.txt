宋史卷二百九十六
元中書右丞相總裁托克托等修
列傳第五十五
韓丕師頑張茂直梁顥(子固)
楊徽之(楊澈)呂文仲王著呂祐之
潘愼修杜鎬查道(從兄陶)
韓丕字太簡華州鄭人父杲晉開運中為曲陽主簿契
丹攻城䧟没焉母改適他氏丕幼孤貧有志操讀書于
驪山嵩陽通周易禮記為人講說常有山林之志家雖
甚貧處之晏如年長始學文開寶中鄭牧知文州與之
偕行遂薄遊兩川及牧知成都劉熙古延置門下掌書
奏以孫女妻之太平興國三年舉進士聲名藉甚公卿
多薦之者嘗著孟母碑返魯頌人多諷誦之解褐大理
評事通判衡州石熙載薦其文行代還以文學試中書
擢著作佐郎直史館賜緋魚未幾改左拾遺八年遷職
方員外郎知制誥雍熙初加虞部郎中二年與賈黃中
徐鉉同知貢舉丕屬思艱澁及典書命傷於稽緩宰相
宋琪性褊急常加督責或申以諧謔丕不能平又舍人
王祐以前軰負氣每陵轢面折之丕乃表求外郡出知
虢州就改職方郎中端拱初拜右諫議大夫賜金紫知
河陽濠州丕起寒素以冲澹自處不奔競於名宦太宗
甚嘉重之淳化二年召入為翰林學士終以遲鈍不敏
於用俄罷職充集賢殿修撰知均州就遷給事中工部
侍郎徙金州召還充史館修撰又出知滁州就加禮部
大中祥符二年卒丕鈍厚畏慎似不能言者歴典州郡
雖不優於吏事能以清介自持時稱其長者云
師頑字霄遠大名内黃人父均後唐長興二年進士終
永興節度判官因家關右頑少篤學與兄頌齊名建隆
二年舉進士竇儀典貢舉擢之上第釋褐耀州軍事推
官以疾解久不赴調開寶中復為觧州推官太平興國
初召還遷大理寺丞陜西河北轉運判官就改著作佐
郎秩滿遷監察御史通判永興軍府坐秦王廷美假公
帑緡錢左授乾州團練副使尋復舊官六年改殿中侍
御史通判邠州徙知簡州轉起居舍人以公累去官復
為殿中侍御史知資眉二州頑所至以簡静為治蜀人
便之代還遷侍御史知安州賜緡錢二十萬移朗州超
拜工部郎中命知陜州賜金紫時西鄙用兵餫道所出
軍士多亡命嘯聚山林為盜頑嚴其廵捕盜越他境改
刑部郎中未幾召還真宗以其舊人素負才望而久次
于外累召對詢其文章頑謙遜自晦上益嘉之翌日命
以本官知制誥兼史館修撰咸平二年與溫仲舒張詠
同知貢舉明年召入翰林為學士五年復與陳恕同典
貢部又知審官院通進銀臺封駮司俄卒年六十七詔
遣官護葬給其子仲回秘書丞奉終喪頑曠達夷雅搢
紳多慕其操尚有集十卷子三人仲回端拱元年進士
及第至太常博士仲宰國子博士仲說殿中丞
張茂直字林宗兗州瑕邱人父延昇以經術教授鄉里
茂直方弱冠慕容彥超據州城驅之守陴及周師破敵
擁城守者列坐將斬之有卒挾刅謂茂直曰汝髮甚鬒
惜為頸血所汚可先斷之茂直許焉刅未及髮會得釋
後勵志於學開寶中州將器其為人首薦之且給錢五
萬以助其裝二年登進士第解褐海州推官進司農寺
丞通判泰州為轉運使韋務昇誣奏徙監梓州富國監
代還自陳得雪復通判静安軍軍不領縣城闉之外即
深州之下博茂直奏割下博隷焉進秩著作佐郎扈蒙
薦其才改秘書丞會福州民訟田命茂直按之將行留
不遣參知政事李至稱其端實命入益王元傑府為記
室參軍王好學多為詩什遇茂直甚厚雖受時果之賜
亦分餉焉王嘗遣使徵詩茂直援筆而就甚稱賞之端
拱元年召對賜金紫數日改度支員外郎三遷本曹郎
中真宗居藩時茂直與朱昂並在諸王府每預宴集屢
因酬唱識其名即位選用舊臣得茂直及昂與梁周翰
師頑軰相繼知制誥茂直既入西閣會元傑生且遣持
禮幣為賜復至舊府時人榮之茂直淳至寡言晚年多
疾才思梗澀不稱職改秘書少監出知潁州咸平四年
卒年七十五子成列端拱二年進士及第成務比部員
外郎
梁顥字太素鄆州湏城人曾祖㳙成武主簿祖惟忠以
眀經歴佐使府至天平軍節度判官父文度早世顥養
於叔父王禹偁始與鄉貢顥依以為學嘗以疑義質于
禹偁禹偁拒之不答顥發憤讀書不期月復有所質禹
偁大加器賞初舉進士不中第留闕下獻疏曰臣歷觀
史籍唐氏之御天下也列聖間出人文闡耀尚且渴於
共治旁求多彥設科之選逾四十等當時秉筆之士彬
彬翔集表著所以左右前後有忠有良導化原樹治本
者享三百年得人之由也五代不競兹制日淪國家興
儒追風三代方今科名之設俊造畢臻秉筆者如林趨
選者如雲貢於諸侯考於春官陛下躬臨慎擇必盡至
公奈何所取不出於詩賦策論簡於心者援而陟之咈
於心者推而黜之寧無濫陟枉黜之失耶其間闒茸妄
進濫厠科場者間亦有之若曰陛下嘉惠孤寒沉滯之
士罔計賢否悉拔而登之一視同仁臣竊謂此非確論
蓋聖人在上則内君子而外小人若薰蕕同器甚非所
以正人倫淳風俗也况邱園之下豈無宏才茂德之士
陛下誠能設科以擢異等之士俾陳古人之治亂君臣
之得失民生之休戚賢愚之用舍庶幾有益於治不特
詩賦論策之小技以應有司之求而巳疏上不報雍熙
二年復舉進士廷試方禺中獻賦太宗詔升殿詢其門
第賜甲科觧褐大名府觀察推官四年與梁湛並召為
右拾遺直史館賜緋判鼓門登聞院顥在大名佐趙昌
言昌言入掌樞密會翟馬周事顥坐貶虢州司戸參軍
起知魚臺縣就加大理評事召還遷殿中丞頃之復直
史館歷開封府推官三司關西道判官轉太常博士丁
内艱起令赴職改右司諫真宗初詔羣臣言事顥時使
陜西途中作聽政箴以獻還為度支判官咸平元年與
楊勵李若拙朱台符同知貢舉時詔錢若水重修太祖
實錄表顥參其事又同修起居注扈蹕大名詔訪羣臣
邊事顥上疏曰臣聞自古用兵之道在乎明賞罰而已
然而賞不可以獨任罰不可以少失故兵法曰罰之不
行譬如驕子之不可用又曰善為將者威振敵國令行
三軍盡忠益時者雖讐必賞犯法敗事者雖親必罰故
孫武斬隊長而兵皆整穰苴斬監軍而敵遂退以此言
之兵法不可不正也昨者命將出師乘秋備塞而傅潜
奉明詔握重兵逗撓無謀守陴翫寇老精兵於不用以
至蕃馬南牧邊塵晝驚河朔之民流移失所魏博以北
蹂踐一空遂至殘妖未殄鑾輅親征此所謂以賊遺君
父者也乃或赦而不問則何以謝横死之民或黜而不
戮則何以恢用兵之略以軍法論之固合斬潜以徇軍
中降詔以示天下如此則恊前古之典章戒後來之將
帥然後擇邊臣之可用者就委用之臣嘗讀漢史李廣
之屯兵行師也無部伍行陣就善水草人人自便不擊
刁斗以自衞遠於斥候未嘗遇害而廣終為名將士卒
樂用又唐高祖之備北邊也選勁兵為游騎不齎軍糧
隨逐水草遇敵則殺當時以為得策願於邊將中不以
名位高卑但擇其武勇謀略素為衆所推服者取十人
焉人付騎士五十器甲完備輕齎糧糗逐水草以為利
往復扞禦不令入郡邑不許聚處遇有寇兵隨時掩捕
仍令烽候相望交相救應緣邊州郡守城兵帥即堅壁
以待之遇游騎近城掩殺邊寇内量出兵甲援救如此
則乘城者不堅閉壘門免坐觀於勝負捍邊者不苟依
郡郭可行備於寇攘雖非良籌且殊膠柱時論頗稱之
三年與李宗諤趙安仁並命知制誥賜金紫是年冬王
均平命為峽路安撫使歸掌三班韓國華判大理以斷
刑失中乃選顥以代之四年張齊賢使關右安撫以顥
為之副顥有吏才每進對詞辯明敏真宗嘉賞之凡羣
臣上封者悉付顥洎薛暎詳閱可否冬以河北饑盜命
與暎分為東西路廵檢使還拜右諫議大夫充戸部使
會罷三部使以顥為翰林學士同知審官院三班景德
元年權知開封顥美風姿強力少疾閨門雍睦與人交
久而無改士大夫多之六月暴病卒年九十二上甚軫
惻賜贈加等所著文集十五卷子固述適適相仁宗别
有傳
固字仲堅幼有志節常著漢春秋顥器賞之初以顥遺
蔭賜進士出身服闋詣登聞院讓前命願赴鄉舉許之
大中祥符元年舉服勤詞學科擢甲第解褐將作監丞
同判密州就遷著作佐郎歸朝改著作郎直史館賜緋
歴戸部判官判戸部勾院為人氣調俊爽善與人交疎
財慷慨尚氣義明於吏道馬元方領三司臨事麤率固
摭其曠闕之狀屢請對條奏嘗詔鞠獄時稱平審天禧
大禮成奏頌甚工無幾卒年三十三有集十卷
楊徽之字仲猷建州浦城人祖郜仕閩為義軍校家世
尚武父澄獨折節為儒終浦城令徽之幼刻苦為學邑
人江文蔚善賦江為能詩徽之與之遊從遂與齊名嘗
肄業於潯陽廬山時李氏據有江表乃潜服至汴洛以
文投竇儀王朴深賞遇之周顯德中舉進士劉温叟知
貢部中甲科同時登第者十六人世宗命覆試惟徽之
與李覃何曮趙隣幾中選觧褐校書郎集賢校理宰相
范質深器重之歴著作佐郎右拾遺竇儼纂禮樂書徽
之預焉乾德初與鄭玘並出為天興令府帥王彥超素
知其名待以賓禮蜀平移峨眉令時宋白宰玉津多以
吟詠酬答復為著作佐郎知全州就遷左拾遺右補闕
太平興國初代還太宗素聞其詩名因索所著徽之以
數百篇奏御且獻詩為謝其卒章有十年流落今何幸
叨遇君王問姓名語太宗覽之稱賞自是聖製多以别
本為賜遷侍御史權判刑部嘗屬疾遣尚醫診療賜錢
三十萬轉庫部員外郎賜金紫判南曹同知京朝官差
遣會詔李昉等采緝前代文字類為文苑英華以徽之
精於風雅分命編詩為百八十卷歴遷刑兵二部郎中
獻雍熙詞上𢋫其韻以賜端拱初拜左諫議大夫出知
許州入判史館事加修撰因次對上言曰自陛下嗣統
鴻圖闡揚文治廢墜修舉儒學嚮臻乃至周巖野以聘
隠淪盛科選以來才彥取士之道亦已至矣然擅文章
者多超遷明經業者罕殊用向非振舉曷勸專勤師法
不傳祖述安在且京師四方之會太學首善之地今五
經博士並闕其員非所以崇教化奬人材繇内及外之
道也伏望濬發明詔博求通經之士簡之朝著拔首草
萊增置員數分教胄子隨其所業授以本官廪稍且優
旌别斯在淹貫之士既蒙厚賞則天下善類知所勸矣
無使唐漢專稱得人太宗嘉納之顧謂宰相曰徽之儒
雅操履無玷置於館閣宜矣未幾改判集賢院嘗詔預
觀燈乾元樓上嘉其精力不衰時劉昌言拔自下位不
踰時參掌機務懼無以厭人望常求自安之計童儼為
右計使欲傾昌言代之嘗謂徽之曰上遇張洎錢若水
甚厚旦夕將大用有直史館錢熙者與昌言厚善詣徽
之徽之語次及之熙遽以告昌言昌言以告洎泊方固
寵謂徽之遣熙構飛語中傷已遂白上上怒召昌言質
其語出徽之為山南東道行軍司馬熙落職通判朗州
徽之未行改鎮安軍行軍司馬真宗尹京妙選僚佐驛
召為左諫議大夫與畢士安並充開封府判官召對便
殿諭以輔導意東宫建屬以徽之兼左庶子嘗出廵田
真宗作詩言懷因以寄之遷給事中即位拜工部侍郎
樞密直學士俄兼秘書監咸平初加禮部侍郎二年春
以衰疾求觧近職改兵部仍兼秘書監入謝命坐勞之
曰圖書之府清淨無事俾卿得以養性也是秋特置翰
林侍讀學士命與夏侯嶠呂文仲並為之賜宴秘閣且
褒以詩未幾以足疾請告上取名藥以賜郊祀不及扈
從錫賚如侍祠之例車駕北廵徽之力疾辭於苑中上
顧謂曰卿勉進醫藥比見當不久也及駐蹕大名特降
手詔存諭明年春正月車駕還又遣使臨問卒年八十
贈兵部尚書賜其家錢五十萬絹五百匹錄其外孫宋
綬太常寺太祝姪孫偃集並同學䆒出身徽之純厚清
介守規矩尚名教尤疾非道以干進者嘗言温仲舒寇
準用搏擊取貴位使後軰務習趨競禮俗寖薄世謂其
知言徽之寡諧於俗唯李昉王祐深所推服與石熙載
李穆賈黃中為文義友自為郎官御史朝廷即待以舊
德善談論多識典故唐室以来士族人物悉能詳記酷
好吟詠每對客論詩終日忘倦既没有集二十卷留於
家上令夏侯嶠取之以進徽之無子後徽之妻土卒及
葬復以緡帛賜其家
澈字晏如徽之宗人也世家建陽父思進晉天福中北
渡海因家於青州之北海累佐使幕澈幼聰警七歲讀
春秋左氏傳即曉大義周宰相李穀召令默誦一無遺
誤穀甚異之年十六思進為鎮趙從事會昭慶令缺使
府命澈假其任時河決鄰郡府督役甚急澈部徒數千
徑大澤中多蘆葦令采刈為筏順流而下既至執事者
訝以後期俄而葦筏繼至駭而問之澈以状對乃更嗟
賞建隆初舉進士時竇儀典貢部謂澈文詞敏速可當
書檄之任調補河内主簿再遷青州司戸參軍知州張
全操多不法澈鞫獄平允無所阿畏太祖知其名召試
禁中改著作佐郎出知渠州江南平改通判虔州令就
大將曹彬分兵以行既入境偽帥郭再興擁兵自固澈
單騎直趨其壘諭以朝廷威信再興即奉符以代澈悉
料城中軍士之勇壮者凡五百人為一綱部送京師土
豪黎羅二姓聚衆依山謀亂澈率兵平之擒二豪械送
闕下遷右贊善大夫知淄州事親以孝聞求便侍飬徙
同判青州三遷祠部員外郎復知淄州又知舒州累轉
祠部郎中咸平初遴選王府僚佐以澈為雍王府記室
參軍賜金紫加度支郎中景德初車駕幸澶淵王為東
京留守澈遷兵部郎中充留守判官軍廵囚逸王驚而
感疾及薨又得閨門殘忍之状坐輔導不善免官未幾
起為祠部郎中卒年七十四子巒淳化進士職方員外
郎
呂文仲字子臧歙州新安人父裕偽唐歙州錄事參軍
文仲在江左舉進士調補臨川尉再遷大理評事掌宗
室書奏入朝授太常寺太祝稍遷少府監丞預修太平
御覽廣記文苑英華改著作佐郎太平興國中上每御
便殿觀古碑刻輙召文仲與舒雅杜鎬吳淑讀之嘗令
文仲讀文選繼又令讀江海賦皆有賜賚以本官充翰
林侍讀寓直御書院與侍書王著更宿侍書學葛湍亦
直禁中太宗暇日每從容問文仲以書史著以筆法湍
以字學雍熙初文仲遷著作佐郎副王著使高麗復命
改左正言廵撫福建未幾賜金紫加左諫議大夫淳化
中與陳堯叟並兼關西廵撫使時内品方保吉專幹榷
酤威制郡縣民疲吏擾變易舊法訟其掊克者甚衆文
仲等具奏其實太宗怒甚亟召保吉將劾之反為保吉
所訟下御史驗問文仲所坐皆細事而素巽懦且耻與
保吉辯對因自誣伏遂罷職既而太宗知其由復令直
秘閣踰月再為侍讀一日召於崇政殿讀上草書經史
故實數十軸詔模刻于石遷起居舍人兵部員外郎同
判吏部銓知銀臺通進封駮司審官院咸平三年拜工
部郎中充翰林侍讀學士受詔集太宗歌詩為三十卷
詔書加奬又知審刑院六年授御史中丞景德中鞫曹
州奸民趙諫獄諫多與士大夫交遊内出姓名七十餘
人令悉窮治文仲請對言逮捕者衆或在外郡苟悉索
之慮動人聽上曰卿執憲當嫉惡如仇豈公行黨庇邪
文仲頓首曰中司之職非徒䋲紏愆違亦當顧國家大
體今縱七十人悉得奸狀以陛下之慈仁必不盡戮不
過廢棄而已但籍其名吏察其為人置於冗散或舉選
對敭之日擯斥之未為晚也上從其言三年遷工部侍
郎復為翰林侍讀學士文仲久居禁近頗周密兢慎一
日早朝暴得風疾請告踰百日詔續其奉明年改刑部
侍郎充集賢院學士未幾卒錄其子永為奉禮郎文仲
富詞學器韻淹雅其使高麗也善於應對清淨無所求
遠俗悦之後有使高麗者必詢其出處然性頗齷齪不
為時論所許有集十卷
王著字知微文仲同時人自言唐相石泉公方慶之後
世家京兆渭南祖賁廣明中從僖宗入蜀遂為成都人
賁仕王建為雅州刺史父景瓌萬州别駕著偽蜀明經
及第歷平泉百丈永康主簿蜀平赴闕授隆平主簿凡
十一年不代著善攻書筆迹甚媚頗有家法太宗以字
書訛舛欲令學士刪定少通習者太平興國三年轉運
使侯陟以著名聞改衞寺丞史館祗候委以詳定篇韻
六年召見賜緋加著作佐郎翰林侍書與侍讀更直于
御書院太宗聽政之暇嘗以觀書文筆法為意諸家字
體洞臻精妙嘗令中使王仁睿持御札示著著曰未盡
善也太宗臨學益勤又以示著著答如前仁睿詰其故
著曰帝王始攻書或驟稱善則不復留心矣久之復以
示著著曰功已至矣非臣所能及其後真宗嘗對宰相
語其事且嘉著之善於規益於侍書待詔中亦無其比
雍熙二年遷左拾遺使高麗端拱初加殿中侍御史二
年與文仲同賜金紫明年卒特加贈賜錄其子嗣復為
奉禮郎
呂祐之字元吉濟州鉅野人父文贊本州錄事參軍祐
之太平興國初舉進士解褐大理評事通判洋州改右
贊善大夫出為泰寕軍節度判官移天雄軍召拜殿中
侍御史決獄西蜀還知貝州換右補闕直史館通判吏
部南曹遷起居舍人端拱中副呂端使高麗假内庫錢
五十萬以辦裝還遇風濤舟欲覆祐之悉取所得貨沉
之即止復獻海外覃皇澤詩十九首太宗嘉之仍蠲其
所貸淳化初判戸部勾院會分備三館職以祐之與趙
昂安德裕並直昭文館俄以本官知制誥賜金紫同知
貢舉有東野日宣者祐之以妻族嘗薦舉之坐鞫獄陳
州不實貶官祐之亦降授殿中丞再直史館未幾復知
制誥太宗嘗閱班簿擇近臣舉官覩祐之姓名宰相因
言其前坐舉無狀上曰此正可令贖過矣即取祐之焉
至道初拜右諫議大夫賜金紫知審官院出知襄州徙
夀州真宗即位轉給事中復知襄州移昇州歲餘又典
襄陽歸掌吏部選事知通進銀臺司與呂文仲並拜工
部侍郎翰林侍讀學士自置侍讀侍講甚艱其選至是
裁七人祐之第其名氏刻石于秘閣祐之純謹長者不
喜趨競所至無顯譽備顧問不能有所啓發會文仲以
疾罷近職祐之亦出為集賢院學士仍並遷刑部侍郎
景德四年卒年六十一有集三十卷
潘慎修字成德泉州莆田縣人父承祐仕閩後歸江南
仕李景至刑部尚書致仕慎修少以父任為秘書省正
字累遷至水部郎中兼起居舍人開寶末王師征江南
李煜遷隨其弟從鎰入貢買宴錢求緩兵留館懷信驛
旦夕捷書至邸吏督從鎰入賀慎修以為國且亡當待
罪何賀也自是每羣臣稱賀從鎰即奉表請罪太祖嘉
其得體遣中使慰諭供帳牢餼悉加優給煜歸朝以慎
修為太子右贊善大夫煜表求慎修掌記室許之煜卒
改太常博士歷膳部倉部考功三員外通判夀州知開
封縣又知湖梓二州淳化中秘書監李至薦之命以本
官知直秘閣慎修善奕棋太宗屢召對奕因作棋說以
獻大抵謂棋之道在乎恬默而取舍為急仁則能全義
則能守禮則從變智則能兼信則能克君子知斯五者
庶幾可以言棋矣因舉十要以明其義太宗覽而稱善
俄與直昭文館韓援使淮南廵撫累遷倉部考功二部
郎中咸平中又副邢昺為兩浙廵撫使俄同修起居注
景德初上言衰老求外任真宗以儒雅宜留秘府止聽
觧記注之職數月擢為右諫議大夫翰林侍讀學士從
幸澶州遘寒疾詔令肩輿先歸明年正月卒年六十九
賻錢二十萬絹一百匹慎修疾雖亟精爽不亂託陳彭
年草遺奏不為諸子干澤但以主恩未報為恨上憫之
錄其子汝士為大理評事汝礪為奉禮郎令有司給舟
載其柩歸洪州慎修風度醞籍博涉文史多讀道書善
清談先是江南舊臣多言李煜闇懦事多過實真宗一
日以問慎修對曰煜或懵理若此何享國十餘年他日
對宰相語及之且言慎修温雅不忘本得臣子之操深
喜奬之當時士大夫與之遊者咸推其素尚然頗恃前
軰待後進倨慢人以此少之有集五卷汝士至工部員
外郎直集賢院
杜鎬字文周常州無錫人父昌業南唐虞部員外郎鎬
幼好學博貫經史兄為法官嘗有子毀父畫像為旁親
所訟疑其法不能決鎬曰僧道毁天尊佛像可比也兄
甚竒之舉明經解褐集賢校理入直澄心堂江南平授
千乘縣主簿太宗即位江左舊儒多薦其能改國子監
丞崇文院檢討會將祀南郊彗星見宰相趙普召鎬問
之鎬曰當祭而日食猶廢況謫見如此乎普言于上即
罷其禮翌日遷著作佐郎改太子左贊善大夫賜緋魚
歷殿中丞國子博士加秘閣校理太宗觀書秘閣詢鎬
經義進對稱旨即日改虞部員外郎加賜金帛又問西
漢賜與悉用黃金而近代為難得之貨何也鎬曰當是
時佛事未興故金價甚賤又嘗召問天寶棃園事敷奏
詳悉再遷駕部員外郎判太常禮院與朱昂劉承珪編
次館閣書籍虞部郎中事畢賜金紫改直秘閣會修太
祖實錄命鎬檢討故事以備訪問景德初置龍圖閣待
制因以命錫鎬加都官郎中從幸澶淵遇懿德皇后忌
日疑軍中鼓吹之禮時鎬先還備儀仗命馳騎問之鎬
以武王載木主伐紂前歌後舞為對預修冊府元龜改
司封郎中四年拜右諫議大夫龍圖閣直學士賜襲衣
金帶班在樞密直學士下時特置此職儒者榮之大中
祥符中同詳定東封儀注遷給事中三年又置本閣學
士遷鎬工部侍郎充其職上日賜宴秘閣上作詩賜之
進秩禮部侍郎六年冬卒年七十六錄其子渥為大理
寺丞及三孫官鎬博聞強記凡所檢閱必戒書吏云某
事某書在某卷幾行覆之一無差誤每得異書多召問
之鎬必手疏本末以聞顧遇甚厚士大夫有所著撰多
訪以古事雖晚軰卑品請益應答無倦年踰五十猶日
治經史數十卷或寓直館中四鼓則起誦春秋所居僻
陋僅庇風雨處之二十載不遷徙燕居暇日多挈醪饌
以待賓友性和易清素有懿行士類推重之
查道字湛然歙州休寕人祖文徽仕南唐至工部尚書
父元方亦仕李煜為建州觀察判官王師平金陵盧絳
據歙州遣使傳檄至郡元方斬其使及綘擒太祖聞元
方所為優奬之拜殿中侍御史知泉州卒道幼沉嶷不
羣罕言笑喜親筆硯文徽特愛之未冠以詞業稱侍母
渡江奉飬以孝聞母嘗病思鱖羹方冬苦寒市之不獲
道泣禱于河鑿冰取之得鱖尺許以饋又刲臂血寫佛
經母疾尋愈後數年母卒絶意名宦遊五臺將落髮為
僧一夕震雷破柱道坐其下了無怖色寺僧異之咸勸
以仕端拱初舉進士高第觧褐館陶尉曹彬鎮徐州辟
為從事深被禮遇改興元觀察推官寇準薦其才授著
作佐郎淳化中蜀寇叛命道通判遂州召對出御書歷
俾錄其課給以實奉至道三年有使兩川者得道公正
清潔之狀以聞優詔嘉奬遷秘書丞俄徙知杲州時寇
黨尚有伏巖谷依險為柵者其酋何彥惠集其徒二百
餘止西充之大木槽彀弓露刅詔書招諭之未下咸請
發兵殄之道曰彼愚人也以懼罪欲延命湏臾爾其黨
豈無詿誤耶遂微服單馬數僕不持尺刅間關林壑百
里許直趨賊所初悉驚畏持滿外嚮道神色自若踞胡
牀而坐諭以詔意或識之曰郡守也嘗聞其仁是寕害
我者即相率投順羅拜號呼請罪悉給劵歸農加賜袍
帶驛奏璽書褒諭咸平四年代歸賜緋魚上言曰朝廷
命轉運使副不惟審度金穀盖以察廉郡縣庶臻治平
以召和氣今觀所至或匪盡公蓋無懲勸之科致有因
循之弊望自今每使回日先令具任内曾薦舉才識者
若干奏絀貪猥者若干朝廷議其否臧以為賞罰從之
俄出知寕州會舉賢良方正之士李宗諤以道名聞策
入第四等拜左正言直史館未幾出為西京轉運副使
六年始令三司使分部置副召入拜工部員外郎充度
支副使賜金紫道儒雅迂緩治劇非所長卞衮為鹽鐵
副使與道同候對將升殿遽出奏牘請道同署及上詢
問事本道素未省也不能對遂以本官罷出知襄州卒
不能自辯亦無慍色大中祥符元年歸直史館遷刑部
員外郎預修冊府元龜三年進秩兵部為龍圖閣待制
與張知白孫奭王曙並命焉加刑部郎中判吏部選事
紏察在京刑獄奉使契丹以久次進右司郎中真宗退
朝之暇召馮元講易便坐惟道與李虚已李行簡預焉
天禧元年以耳聵難於對問表求外任得知虢州將行
上御龍圖閣飲餞之秋蝗災民歉道不候報出官廪米
賑之又設粥糜以救饑者給州麥四千斛為種於民民
賴以濟所全活萬餘人二年五月卒訃聞真宗軫惜之
詔其子奉禮郎循之乘傳往治喪事遷大理評事賦禄
終制道性淳厚有犯不較所至務寬恕胥吏有過未嘗
笞罰民訟逋負者或出已錢償之以是頗不治嘗出按
部路側有佳棗從者摘以獻道即計直掛錢於樹而去
兒時嘗戲畫地為大第曰此當分瞻孤遺及居京師家
甚貧多聚親族之惸獨者禄賜所得散施隨盡不以屑
意與人交情分切至廢棄孤露者待之愈厚多所周給
初赴舉貧不能上親族裒錢三萬遺之道出滑臺過父
友呂翁家翁喪貧窶無以葬其母兄將鬻女以襄事道
傾褚中錢與之且為其女擇壻别加資遣又故人卒貧
甚質女婢於人道為贖之嫁士族搢紳服其履行好學
嗜奕棋深信内典平居多茹蔬或止一食默坐終日服
玩極於卑儉嘗夢神人謂曰汝位至正郎夀五十七而
享年六十四論者以為積善所延也有集二十卷從兄
陶
陶字大均初事李煜以明法登科補常州錄事參軍歸
朝詔大理評事試律學除本寺丞遷大理正歷侍御史
權判大理寺賜緋斷官仲禹錫訟陶用法非當陶抗辯
得雪遷工部郎中俄知台州累遷兵部咸平五年宋博
為大理議趙文海罪不當宰相請以陶代真宗曰聞陶
亦深文當加戒勖即遷秘書少監判寺事時楊億知審
刑陶屢攻其失又命代之賜金紫陶持法深刻用刑多
失中前後坐罰金百餘斤皆以失入無誤出者景德三
年卒年七十子拱之淳化三年進士後為都官郎中慶
之太子中舍
論曰典誥命者以詞章典雅為先侍講讀者以道德洽
聞為貴自昔皆難其人至宋尤重其選太宗崇尚儒術
聽政之暇以觀書為樂置翰林侍讀學士以備顧問真
宗克紹先志兼置侍講學士且因内閣以設職名俾鴻
碩之士更直迭宿相與從容講論以丕之清介頑之和
豫顥之明敏茂直之淳厚俾領詞職固無沗矣若文仲
之器韻淹雅慎修之醖藉該貫杜鎬之博聞強識查道
之純孝篤義置諸左右啓沃尤多豈直講論文義而已
哉若祐之不喜趨競徽之深疾幸進風采凝峻又其卓
然者也徽之嘗謂溫仲舒寇準以搏擊取貴位使後軰
務習趨競禮俗寖薄君子以為名言云
宋史卷二百九十六
