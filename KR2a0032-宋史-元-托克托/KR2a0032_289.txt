宋史卷二百八十九
元中書右丞相總裁托克托等修
列傳第四十八
高瓊(子繼勲繼宣)范廷召葛霸(子懷敏)
高瓊家世燕人祖霸父乾五代時李景據江南潛結契
丹歲遣單使往復霸將契丹之命以乾從行使景方至
江左諜間北使與中夏搆隙以舒疆場之難遂殺霸居
乾濠州聲言為汴人所殺乾在濠州生三子以江左蹙
弱尋挈族歸中朝給田亳州之蒙城因土著焉瓊少勇
鷙無頼為盗事敗將磔於市暑雨創潰伺守者稍怠即
掣釘而遁事王審琦太宗尹京邑知其材勇召置帳下
太宗嘗侍宴禁中甚醉及退太祖送至苑門時瓊與戴
興王超李斌桑贊從瓊左手執靮右手執鐙太宗乃能
乘馬太祖顧瓊等壯之因賜以控鶴官衣帶及器帛且
勗令盡心焉太宗即位擢御龍直指揮使從征太原命
押弓弩兩班合圍攻城及討幽薊屬車駕倍道還留瓊
與軍中鼓吹殿後六班扈從不及惟瓊首率所部見行
在太宗大悦慰勞之太平興國四年遷天武都指揮使
領西州刺史明年改為神衛右廂都指揮使領本州團
練使車駕廵師大名命瓊與日騎右廂都指揮使朱守
節分為京城内廵檢坐事出為許州馬步軍都指揮使
會有龍騎亡命卒數十人因知州臧丙出郊謀劫其導
從以叛瓊聞即白丙趣還城因自率從卒數十人挾弓
矢單騎追捕至榆林村及之賊入村後舍登墻以拒賊
首青脚狼者注弩將射瓊瓊引弓一發斃之遂悉擒送
于州丙上其事會將北伐召歸授馬步軍都軍頭領薊
州刺史樓船戰櫂都指揮使步船千艘赴雄州又城易
州師還為天武右廂都指揮使領本州團練使端拱初
遷左廂改領富州團練使是秋出為單州防禦使改貝
州部署其出守也與范廷召王超孔守正並命焉數月
廷召等皆復補兵職瓊頗悒悒時王承衍鎮貝邱公主
每入禁中頗知上於瓊厚承衍每寬慰之二年召還故
事廉察以上入朝始有茶藥之賜至是特賜瓊焉三月
遷朔易帥臣制授瓊侍衛步軍都指揮使領歸義軍節
度廷召軰始加觀察使不得與瓊比出為并州馬步軍
都部署時潘美亦在太原舊制節度使領軍職者居上
瓊以美舊臣表請居其下從之戍兵有以廩食陳腐譁
言者瓊知之一日出廵諸營士卒方聚食因取其飯自
啖之謂衆曰今邊鄙無警爾等坐飽甘豐宜知幸也衆
言遂息改鎮州都部署至道中就改保大軍節度典軍
如故真宗即位加彰信軍節度充太宗山陵部署復為
并代都部署咸平中契丹犯塞其母車帳至狼山大夏
上親廵河朔遣楊允恭馳往召瓊率所部出土門與石
保吉會鎮定既而傅潛以逗留得罪即召瓊代之兵罷
復還本任轉運使言其政績詔褒之咸平三年代還以
手創不任持笏詔執梃入謁授殿前都指揮使先是范
廷召桑贊所將邊兵臨敵退衂言者請罪之以問瓊瓊
對曰兵違將令於法當誅然陛下去歲巳釋其罪今復
行之又方屯諸路非時代易臣恐衆心疑懼乃止景德
中車駕北廵時前軍巳與敵接戰上欲親臨營壘或勸
南還瓊曰敵師巳老陛下宜親往以督其成上悦即日
進幸澶淵明年以罷兵料簡兵卒諸班直十年者出補
軍校年老者退為本班剰員瓊進曰此非激勸之道宿
衛豈不勞乎自是八年者皆得叙補焉馬軍都校葛霸
權步軍司會以疾在告令瓊兼領二司瓊從容上言曰
臣衰老儻又有犬馬之疾則須一將總此二職臣事先
朝時侍衛都虞候以上常至十員職位相亞易於遷改
且使軍伍熟其名望邊藩緩急亦可選用上深然之未
幾以久疾求解兵柄授檢校太尉忠武軍節度三年冬
疾甚上欲親臨問之宰相不可乃止卒年七十二贈侍
中瓊不識字曉逹軍政然頗自任罕與副將參議善訓
諸子繼勲繼宣繼忠繼密繼和繼隆繼元繼勲繼宣最
知名
繼勲字紹先初補右班殿直儀狀頎偉太宗見而異之
召問其家世以瓊子對擢寄班祗候累遷内殿崇班咸
平初王均據益州以崇儀副使為益州兵馬都監提舉
西川諸州軍廵檢公事招安使雷有終以兵五百授繼
勲守東郭二門會賊攻彌牟砦繼勲引兵轉鬭至嘉州
敗之獲黃繖金塗鎗以還有終益以勁兵復進攻二門
克之乃建幟城上諸將知城拔有終乃引軍薄天長門
賊復來拒戰會日暮有終欲少休繼勲曰賊窘矣急擊
之無失也率十數騎鏖戰身被數創血濡甲馬死更馬
以進會入内都知秦翰來援賊退保子城不敢出繼勲
潛知賊欲夜遁開圍使得潰去均卒敗滅以功遷崇義
使賊餘黨保山藪中時出剽劫乃徙綿漢劒門路都廵
檢使繼勲募惡少年偵賊動静窮躡巖宂掩其不備悉
擒殺之又徙陜路鈐轄還朝遷洛苑使并代州鈐轄徙
屯岢嵐軍契丹聚兵五萬屯草城川繼勲登高望之謂
軍使賈宗曰彼衆而陣不整將不才也我兵雖少可以
竒取勝先伏兵山下敵見我弱必急攻我我誘之南走
爾起乘之當大潰轉戰至寒光嶺伏發契丹果敗相蹂
躪死者萬餘人獲馬牛橐駞甚衆遷弓箭庫使賜金帶
錦袍領榮州刺史徙麟府州鈐轄時屯兵河外饋運不
屬繼勲扼兔毛川援送軍食師乃濟徙知環州又徙瀛
州時歲饑募富人出粟以給貧者明年大稔木生連理
者四郡人上治狀請留遷内藏庫使以宮苑使奉使契
丹還知定州遷西上閤門使昭州團練使徙鄜延路鈐
轄坐市馬虧價失官巳而復為西上閤門使榮州刺史
知冀州領果州團練使徙貝州復知瀛州仁宗即位改
東上閤門使真授隴州團練使知䧺州其冬契丹獵燕
薊候卒報有兵入鈔邊州皆警繼勲曰契丹歲頼漢金
繒何敢損盟好邪居自若巳乃知渤海人叛契丹行剽
兩界也擢捧日天武四廂都指揮使連州防禦使又知
瀛州歴步軍馬軍殿前都虞候步軍副都指揮使邕州
觀察使涇原路副都總管兼知渭州入宿衛出為天䧺
軍都總管願復護邊既而留不遣後為真定府定州路
都總管改威武軍節度觀察留後遂拜保順軍節度使
馬軍副都指揮使恭謝禮成徙昭信軍節度使為莊獻
明肅太后山陵莊懿太后園陵都總管以老病乞骸骨
召見便殿許一子扶掖俾勿拜聽辭管軍授建䧺軍節
度使知滑州河水暴溢齧堤岸繼勲雖老躬自督役露
坐河上暮夜猶不輟水乃殺怒滑人德之卒年七十八
輟視朝一日贈太尉繼勲性謙有機略善撫御士卒臨
戰輒勝在蜀有威名號神將子遵甫官至北作坊副使
嘉祐八年遵甫女正位皇后神宗即位冊皇太后累贈
繼勲太師尚書令兼中書令追封康王諡穆武熙寧九
年帝詔宰相王珪為神道碑御篆碑首曰克勤敏功鍾
慶之碑遵甫亦贈太師尚書令兼中書令追封楚王
繼宣字舜舉幼善騎射頗工筆札知讀書以恩補西頭
供奉官惠民河廵督漕船會歲饑多盜兼沿河廵檢捉
賊遷閤門祗候邠州兵馬都監曹瑋守邠數與言兵薦
其可用乾興初以内殿崇班為益州都監蜀人富侈元
夕大張燈知府薛奎戒以備盗繼宣籍惡少年飲犒之
使夜中潛誌盜背明日皆獲歴磁相邢洺都廵檢使知
安肅軍徙保州累遷禮賓使益州路兵馬鈐轄還為西
上閤門使涇原路鈐轄兼安撫使知渭州遷四方館使
昭州刺史知䧺州初元昊反聲言侵關隴繼宣請備麟
府未幾羌兵果入宼河外陷豐州擢捧日天武四廂都
指揮使恩州團練使知并州俄宼麟府繼宣帥兵營陵
并抵天門關是夕大雨及河師半濟黑凌暴合舟不得
進乃具牲酒為文以禱巳而凌解師濟進屯府谷間遣
勇士夜亂賊營又募黥配廂軍得二千餘人號清邊軍
命偏將王凱主之軍次三松嶺賊數萬衆圍之清邊軍
奮起斬首千餘級其相躪藉死者不可勝計築寧遠砦
相視地脉鑿石出泉巳而城五砦遷眉州防禦使卒
范廷召冀州棗強人父鐸為里中惡少年所害廷召年
十八手刃父讐剖取其心以祭父墓弱冠身長七尺餘
有膂力嘗為盜以勇壯聞周廣順初應募為北面招收
指揮使世宗即位入補衛士從征高平戰疾力遷殿前
指揮使從征淮南戰紫金山流矢中左股宋初從平李
筠李重進轉本班都知又從征太原再轉散都頭都虞
候領費州刺史太平興國中以日騎軍都指揮使從平
太原征范陽秦王廷美嘗遣親吏閻懷忠趙瓊犒禁軍
列校廷召預焉坐出為唐州馬步軍都指揮使雍熙三
年議北征召入為馬步軍都軍頭領平州刺史幽州道
前軍先鋒都指揮使與賊遇固安南破其衆三千斬首
千餘級克固安新城二縣乘勝下涿州廷召復與賊戰
中流矢血漬甲縷神色自若督戰益急詔褒之師還遷
日騎右廂都指揮使領本州團練使又遷左廂移領高
州端拱初出為齊州防禦使數月授捧日天武四廂都
指揮使領澄州防禦使二年轉殿前都虞候領涼州觀
察使鎮州副都部署大破契丹三萬衆於徐河斬首數
千級淳化二年為平虜橋砦都部署歴并代環慶兩路
副部署至道中遣將從五路討李繼遷命廷召副李繼
隆為環慶靈都部署廷召出延州路與賊遇白池獲米
募軍主吃囉等兵器鎧甲數萬是役也諸將失期獨廷
召與王超大小數十戰屢克捷上嘉之俄又為并代兩
路都部署三年遷侍衛馬軍都指揮使領河西軍節度
為定州行營都部署咸平二年契丹入塞車駕北廵廷
召與戰瀛州西斬首二萬級逐北至莫州東三十里又
斬首萬餘奪其所掠老幼數萬口契丹遁去師還錄功
加檢校太傅益賦邑又改殿前都指揮使四年正月被
疾車駕臨問卒年七十五贈侍中廷召在軍四十餘年
由顯德以來凡親征未嘗不從善騎射嘗出獵有群烏
飛過廷召發矢並貫其三觀者駭異性惡飛禽所至處
彈射殆絶尤不喜驢鳴聞必擊殺之子守均至散員都
虞候演州刺史守信内殿承制閤門祗候守宣内殿崇
班守慶更名珪後為西京作坊副使淮南江浙荆湖制
置發運副使
葛霸真定人姿表雄毅善擊刺騎射始事太宗於藩邸
踐阼補殿前指揮使稍遷本班都知三遷至散員都虞
候雍熙中幽州之師失律大補軍校以霸為驍騎軍都
指揮使領檀州刺史戍定州嘗遇敵唐河與戰敗走之
斬獲甚衆俄召為御前忠佐馬步軍都軍頭端拱初出
為博州團練使歴潞代二州部署淳化元年擢殿前都
虞候領潘州觀察使為高陽關副都部署進都部署凡
七戰召還制授保順軍節度典軍如故出為鎮州都部
署徙天䧺軍咸平三年車駕勞師於大名霸與石保吉
同來覲時康保裔沒於河間即日以霸為貝冀高陽關
前軍行營都部署二月就遷副都指揮使未幾改邠寧
涇原環慶三路都部署四年遷侍衛馬軍都指揮使領
感德軍節度景德元年河決澶州横壠埽命為修河都
部署未行屬北邊有警真宗議親征以霸為駕前西面
邢洺路都部署又副李繼隆為駕前東面排陣使駐澶
州明年召還以功特加封邑上言朝廷居明德心喪尚
遏音樂請停迎授之制奏可是年冬以霸久典兵年且
老罷軍職授昭德軍節度并代都部署時廷臣有隷麾
下者頗擾軍民霸昏耄為所罔真宗知之故有是召四
年夏徙知耀州霸雖懦然能謹直自持會東封表求扈
蹕既以疾不能從車駕還次衛南疾少間迎謁行在上
嘉其意勞問久之未幾卒年七十五贈太尉子懷信懷
正懷敏懷煦懷信至如京副使懷煦内殿承制懷正博
州團練使知滄莫二州
懷敏以蔭授西頭供奉官加閤門祗候歴同提點益州
路刑獄襄鄧都廵檢使契丹知隰莫保三州累遷東染
院使康州刺史知䧺州就遷西上閤門使上平燕策會
歲旱塘水涸懷敏慮契丹使至測知其廣深乃擁界河
水注之塘復如故召對邊事復還䧺州改萊州團練使
濁流砦兵叛殺官吏潰去懷敏發兵掩襲盡誅其黨在
䧺州五年徙滄州懷敏為王德用妺婿德用貶亦降知
滁州陜西用兵起為涇原路馬步軍副總管兼涇原秦
鳳兩路經略安撫副使既入對以曹瑋嘗所被介胄賜
之令制置鄜延環慶兩路存廢砦柵擢龍神衛四廂都
指揮眉州防禦使本路副都總管知涇原遷捧日天武
四廂都指揮使鄜延路副都總管進殿前都虞候知延
州范仲淹言其猾懦不知兵復徙涇原路兼招討經略
安撫副使慶歴二年元昊宼鎮戎軍懷敏出瓦亭砦督
砦主都監許忠純環慶路都監劉賀天聖砦主張貴及
緣邊都廵檢使向進劉湛趙瑜等禦敵軍次安邊砦給
芻秣未絶懷敏輒離軍夜至開遠堡北一里而舍既而
自鎮戎軍西南又先引從騎百餘以前承受趙正曰敵
近不可輕進懷敏乃少止日暮趨養馬城與知鎮戎軍
曹英及涇原路都監李知和王保王文鎮戎軍都監李
岳西路都廵檢使趙璘等會兵聞元昊徙軍新壕外懷
敏議質明襲之乃命諸將分四路趣定州砦劉湛向進
出西水口涇原路都監趙珣出蓮華堡曹英李知和出
劉璠堡懷敏出定西堡知和與英督軍夜發翌日湛進
行次趙福堡遇敵戰不勝保向家峽懷敏使珣英并鎮
戎軍西路廵檢李良臣孟淵援之俄報敵已援柵踰邊
壕懷敏入保定川砦敵毁板橋斷其歸路别為二十四
道以過軍環圍之又絶定川水泉上流以饑渴其衆劉
賀率蕃兵鬭於河西不勝餘衆潰去懷敏為中軍屯塞
門東偏英等陣東北隅敵自褊江三葉夑會出四面環
之先以銳兵衝中軍不動回擊英軍會黑風起東北部
伍相失陣遂擾士卒攀城堞爭入英面被流矢仆壕中
懷敏部兵見之亦奔駭懷敏為衆蹂躪幾死輿致瓮城
久之乃蘇復選士據門橋揮手刅以拒入城者趙珣等
以騎軍四合禦敵敵衆稍郤然大軍無鬭志珣馳入勸
懷敏還軍中是夕敵聚火圍城四隅臨西北謼曰爾得
非總管廳點陣圖者邪爾固能軍乃入我圍中今復何
往夜四鼓懷敏召曹英趙珣李知和王保王文許思純
劉賀李良臣趙瑜計議莫知所出遂謀結陣走鎮戎軍
雞鳴懷敏自諭親軍左右及在後者皆毋得動平明從
吾往安西堡以英珣為先鋒賀思純為左右翼知和為
殿聽中軍鼓乃得行至卯鼓未作懷敏先上馬而大軍
按堵未動懷敏周麾者再將徑去有執鞚者勸不可懷
敏不得巳而還使參謀郭京等取芻城中未至懷敏復
上馬叱執轡者使去不聽拔劒且擊之士遂散懷敏驅
馬東南馳二百里至長城壕路巳斷敵周圍之遂與諸
將皆遇害餘軍九千四百餘人馬六百餘匹為敵所斷
其子宗晟與趙正郭京承受王昭明等還保定川初懷
敏令軍中步兵毋得動及前陣巳去後軍多不知者故
皆得存時韓質郝從政胡息以兵六千保蓮華堡劉湛
向進兵一千保向家峽皆不赴援於是敵長驅抵渭州
幅員六七百里焚蕩廬舍屠掠民畜而去奏至帝嗟悼
久之贈懷敏鎮戎軍節度使兼太尉英知和珣保文質
岳貴璘思純良臣及同時戰沒者及涇原廵檢楊遵籠
竿城廵檢姚奭涇原都廵檢司監押董謙同廵檢唐斌
指使霍逹皆贈官有差復降向進等官落郝從政趙瑜
職懷敏通時事善候人情故多以才薦之及用為將而
輕率昧於應變遂至覆軍帝念之賜諡忠隠子宗晟宗
夀宗禮宗師皆遷官
論曰真宗澶淵之役高瓊之功亦盛矣范廷召年十八
能手刅父讐瓊將磔于市幸以逃免葛霸善擊刺馬射
給事藩邸皆非素習韜略者也及其出身戎行迭居節
鎮而卓有可觀由所遇之得其時也或謂瓊頗自用謀
議不及參佐而洞曉軍政霸雖失於巽懦而能謹直自
持廷召性雖癖在軍中四十年累從征討所至有功皆
不害其為驍果也廷召諸子珪為最賢霸子懷敏以戰
死固皆足稱若繼宣繼勲之將業則過其父遠甚此克
勤敏功鍾慶之碑所由以立歟夫以三子之自樹如此
而不得與狄青郭逵同日而論者豈非拳勇之有餘而
器識之不足也歟
宋史卷二百八十九
