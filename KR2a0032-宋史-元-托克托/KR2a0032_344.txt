宋史卷三百四十四
元中書右丞相總裁托克托等修
列傳第一百三
孫覺(弟覽)李常孔文仲(弟武仲平仲)
李周鮮于侁顧臨
李之純(從弟之儀)王覿(子俊義)馬默
孫覺字莘老高郵人甫冠從胡瑗受學瑗之弟子千數
别其老成者為經社覺年最少儼然居其間衆皆推服
登進士第調合肥主簿歲旱州課民捕蝗輸之官覺言
民方艱食難督以威若以米易之必盡力是為除害而
享利也守悦推其說下之他縣嘉祐中擇名士編校昭
文書籍覺首預選進館閣校勘神宗即位直集賢院為
昌王記室王問終身之戒為陳諸侯之孝作富貴二箴
擢右正言神宗將大革積弊覺言弊政固不可不革革
而當其悔乃亡神宗稱其知理嘗從容語及知人之難
覺曰堯以知人為難終享其易盖知人之要在於知言
人主用臣之道任賢使能而巳賢能之分既殊任使之
方亦異至於所知有限量所能有彼此是功用之士也
可以處外而不可以處内可以責之事而不可責之言
陛下欲興太平之治而所擢數十人者多有口才而無
實行臣恐日浸月長彙征牆進充滿朝廷之上則賢人
日遠其為患禍尚可以一二言之哉願觀詩書之所任
使無速於小利近功則王道可成矣邵亢在樞府無所
建明神宗語覺欲出之用陳升之以代覺退即奏疏如
所言神宗以為希旨奪官兩級執政曰諫官有出外無
降官之理神宗曰但降官自不能住覺連章丐去云去
歲有罰金御史今兹有貶秩諫官未聞罰金貶秩而猶
可居位者乃通判越州復右正言徙知通州熙寧二年
詔知諫院同修起居注知審官院王安石早與覺善驟
引用之將援以為助時呂惠卿用事神宗詢於覺對曰
惠卿即辯而有才過於人數等特以為利之故屈身於
安石安石不悟臣竊以為憂神宗曰朕亦疑之其後王
呂果交惡青苖法行首議者謂周官泉府民之貸者至
輸息二十而五國事之財用取具焉覺奏條其妄曰成
周賖貸特以備民之緩急不可徒與也故以國服為之
息然國服之息說者不明鄭康成釋經乃引王莽計贏
受息無過歲什一為據不應周公取息重於莽時况載
師所任地漆林之征特重所以抑末作也今以農民乏
絶將補耕助斂顧比末作而征之可乎國事取具盖謂
泉府所領若市之不售貨之滯於民用有買有予并賒
貸之法而舉之儻專取具於泉府則冢宰九職將安用
耶聖世宜講求先王之法不當取疑文虛說以圖治今
老臣疎外而不見聽輔臣遷延而不就職門下執正而
不行諫官請罪而求去臣誠恐姦邪之人結黨連伍乘
衆情之洶洶動搖朝廷釣直干譽非國家之福也安石
覽之怒覺適以事詣中書安石以語動之曰不意學士
亦如此始有逐覺意會曾公亮言畿縣散常平錢有追
呼抑配之擾安石因請遣覺行視虛實覺既受命復奏
疏辭行且言如陳留一縣前後曉示情願請錢卒無一
人至者故陳留不散一錢以此見民實不願與官中相
交所有體量望賜寢罷遂以覺為反覆出知廣德軍徙
湖州松江隄沒水為民患覺易以石高丈餘長百里隄
下化為良田徙盧州改右司諫以祖母喪求觧官下太
常議不可詔知潤州覺巳持喪矣服除知蘇州徙福州
閩俗厚於婚喪其費無藝覺裁為中法使資裝無得過
百千令下嫁娶以百數葬埋之費亦率減什伍連徙亳
揚徐州徐多盗捕得殺人者五其一僅勝衣疑而訊之
曰我耕於野與甲遇彊以挺與我半夜挾我東使候諸
門不知其他也問吏法何如曰死覺止誅其首後遂為
例知應天府入為太常少卿易祕書少監哲宗即位兼
侍講遷右諫議大夫時諫官御史論事有限毋得越職
覺請申唐六典及天禧詔書凡發令造事之未便皆得
奏陳論宰相蔡確韓縝進不以德確自訟有功無罪覺
隨所言折之確竟去縝白遷覺給事中辭曰間者執政
畏人議已則遷官以餌之願與縝俱罷踰月縝去進吏
部侍郎領右選在選萬五千員闕纔五之二至有三年
不得調者覺請自軍功保甲進者補指使宗室袒免從
員外置一日得闕數千改主左選請磨勘歲以百人為
限擢御史中丞數月以疾請罷除龍圖閣學士兼侍講
提舉醴泉觀求舒州靈仙觀以歸哲宗遣使存勞賜白
金五百兩卒年六十三覺有德量為王安石所逐安石
退居鍾山覺枉駕道舊為從容累夕迨其死又作文以
誄談者稱之紹聖中以覺為元祐黨奪職追兩官徽宗
即位復官職有文集奏議六十卷春秋傳十五卷弟覽
覽字傅師擢第知尉氏縣有屯將遇下虐士卒謀因大
閱殺之以叛覽聞之馳往士猶羣語不顧覽呼諭之曰
將誠無狀然天子何負汝輩乃欲致族滅耶皆感謝去
就列屯將徐至覽命吏趣具奏衆意遂安神宗壯其材
以為司農主簿舒亶判寺且兼諫院欲引覽自助覽拒
不答亶怒用帳籍違事劾之出提舉利州湖南常平改
京西轉運判官入為右司員外郎荆湖開疆命往相其
便覽言沅州所招溪洞百三十宜從本郡隨事要束勿
建官置戍以為民困自誠州至融江口可通西廣鹽以
省北道餉餽悉從之使還為河東河北轉運副使加直
龍圖閣歴知河中應天府江淮發運使進寳文閣待制
由桂徙廣又改渭州夏人入邊檄大將苗履禦之履稱
疾移告立按正其罪竄諸房陵轅門肅然召知開封府
至則拜戸部侍郎與蔡京論役法不合以龍圖閣直學
士知太原夏人據横山並河為寨秦晉之路皆塞覽謀
復取葭蘆戍阻險不得前夏人數萬屯境上覽下令吾
兵少須滿五萬及西夏人聞而濟師覽不為動相持益
久忽令具糗糧嚴兵械曰敵至矣居數日果大入覽奮
擊敗之遂城葭蘆而還策勲加樞密直學士覽雖立邊
功議論多觸執政屢遭絀削歴知河南永興徙成都辭
不行降為寳文閣待制卒年五十九
李常字公擇南康建昌人少讀書廬山白石僧舍既擢
第留所抄書九千卷名舍曰李氏山房調江州判官宣
州觀察推官發運使楊佐將薦改秩常推其友劉琦佐
曰世無此風久矣并薦之熙寧初為祕閣校理王安石
與之善以為三司條例檢詳官改右正言知諫院安石
立新法常預議不欲青苖收息至是疏言條例司始建
巳致中外之議至於均輸青苖斂散取息傅會經義人
且大駭何異王莽猥析周官片言以流毒天下安石見
之遣所親密諭意常不為止又言州縣散常平錢實不
出本勒民出息神宗詰安石安石請令常具官吏主名
常以非諫官體落校理通判滑州歲餘復職知鄂州徙
湖齊二州齊多盗論報無虛日常得黠盗刺為兵使在
麾下盡知囊括處悉發屋破柱拔其根株半歲間誅七
百人姦無所匿徙淮南西路提點刑獄元豐六年召為
太常少卿遷禮部侍郎哲宗立改吏部進戸部尚書或
疑其少幹局慮不勝任質於司馬光光曰用常主邦計
則人知朝廷不急於征利聚斂少息矣常轉對上七事
曰崇廉耻存鄉舉别守宰廢貪贓審疑獄擇儒師修役
法時役法差免二科未定常謂法無新陳便民者良論
無彼巳可久者確今使民俱出貲則貧者難辦俱出力
則富者難堪各從其願則可久爾乃折衷條上之赦恩
蠲市易逋負不滿二百緡者常請息過其數亦勿取拜
御史中丞兼侍讀加龍圖閣直學士論取士請分詩賦
經義為兩科以盡所長初河决小吳議者欲自孫村口
導還故處及是役興常言京東河北饑困不宜導河詔
罷之諫官劉安世以吳處厚繳蔡確詩為謗訕因力攻
碓常上疏論以詩罪確非所以厚風俗安世併劾常徙
兵部尚書辭不拜出知鄧州徙成都行次陜暴卒年六
十四有文集奏議六十卷詩傳十卷元祐會計錄三十
卷常長孫覺一歲始與覺齊名俱受知於呂公著其論
議趣舍大略多同所終官職又同其死先後一夕云
孔文仲字經父臨江新喻人性狷直寡言笑少刻苦問
學號博洽舉進士南省考官呂夏卿稱其詞賦贍麗策
論深博文勢似荀卿楊雄白主司擢第一調餘杭尉恬
介自守不事請謁轉運使在杭召與議事事巳馳歸不
詣府人問之曰吾與府無事也再轉台州推官熙寧初
翰林學士范鎮以制舉薦對策九千餘言力論王安石
所建理財訓兵之法為非是宋敏求第為異等安石怒
啟神宗御批罷歸故官齊掞孫固封還御批韓維陳薦
孫永皆力言文仲不當黜五上章不聽范鎮又言文仲
草茅疎遠不識忌諱且以直言求之而又罪之恐為聖
明之累亦不聽蘇頌歎曰方朝廷求賢如飢渴有如此
人而不見錄豈其論太高而難合邪言太激而取怨邪
吳充為相欲寘之館閣又有忌之者僅得國子直講學
者方用王氏經義進取文仲不習其書換為三班主簿
出通判保德軍時征西夏衆數十萬皆道境上久不解
邊人厭苦文仲陳三不便曰大兵未出而丁夫預集河
東雇夫勞民而損費諸路出兵首尾不相應虞夏商周
之盛未嘗無外侮然懷柔制禦之要不在彼而在此也
元祐初哲宗召為祕書省校書郎進禮部員外郎有言
皇族唯楊荆二王得稱皇叔餘宜各系其祖若唐人稱
諸王孫之比文仲曰上新即位宜廣敦睦之義不應疎
間骨肉議遂寢遷起居舍人擢左諫議大夫日食七月
朔上疏修五事曰邪說亂正道小人乘君子遠服侮中
國斜封奪公論人臣輕國命宜察此以消厭兆祥論青
苖免役首困天下保甲保馬茶鹽之法為遺螫留蠧改
中書舍人三年同知貢舉文仲先有寒疾及是晝夜不
廢職同院以其形瘵勸之先出或居别寢謝曰居官則
任其責敢以疾自便乎於是疾益甚還家而卒年五十
一士大夫哭之皆失聲蘇軾拊其柩曰世方嘉軟熟而
惡崢嶸求勁直如吾經父者今無有矣詔厚恤其家命
弟平仲為江東轉運判官視其葬初文仲與弟武仲平
仲皆以文聲起江西時號三孔後追貶梅州别駕元符
末復其官有文集五十卷
武仲字常父幼力學舉進士中甲科調榖城主簿選教
授齊州為國子直講喪二親毁瘠特甚右肱為不舉元
祐初歴祕書省正字校書集賢校理著作郎國子司業
嘗論科舉之弊詆王氏學請復詩賦取士又欲罷大義
而益以諸經策御試仍用三題進起居郎兼侍講邇英
殿除起居舍人數月拜中書舍人直學士院初罷侍從
轉對專責以論思武仲言苟不持之以法則言與不言
將各從其意願輪二人次對時議祠北郊久不决武仲
建用純陰之月親祠如神州地祗擢給事中遷禮部侍
郎以寳文閣待制知洪州請從臣為州者杖以下公坐
止劾官屬俟獄成聽大理約法庶幾刑不逮貴近又全
朝廷體貌之意遂著為令徙宣州坐元祐黨奪職居池
州卒年五十七元符末追復之所著詩書論語金華講
義内外制雜文共百餘卷
平仲字義甫登進士第又應制科用呂公著薦為祕書
丞集賢校理文仲卒歸葬南康詔以平仲為江東轉運
判官護葬事提點江淛鑄錢京西刑獄紹聖中言者詆
其元祐時附會當路譏毁先烈削校理知衡州提舉董
必劾其不推行常平法䧟失官米之直六十萬置獄潭
州平仲疏言米貯倉五年半陳不堪食若非乘民闕食
隨宜泄之將成棄物矣儻以為非臣不敢逃罪乃徙韶
州又坐前上書之故責惠州别駕安置英州徽宗立復
朝散大夫召為戸部金部郎中出提舉永興路刑獄帥
鄜延環慶黨論再起罷主管兖州景靈宫卒平仲長史
學工文詞著續世說繹解稗詩戲諸書傳於世
李周字純之馮翊人登進士第調長安尉歲饑官為粥
以食餓者民坌集不可禁縣以屬周周設梐枑間老少
男女無一亂者都廵檢趙瑜詰盗南山諸尉皆屬焉瑜
悍急多行無禮獨於周不敢肆轉洪洞令民有世絶而
官錄其產者其族晚得遺劵周取以還之郡吏咎周周
曰利民所以利國也縣之南有澗支流湓入歲賦菑楗
調徒遏之周始築新隄民不告病改知雲安縣蠲鹽井
之征且百萬通判施州州介羣獠不習服牛之利為辟
田數千畝選調戍知田者市牛使耕軍食賴以足司馬
光將薦為御史欲使來見周曰司馬公之賢吾固願見
但聞薦而往所謂呈身御史也卒不往神宗詔近臣舉
士孫固以周聞神宗召對謂曰知卿不游權門識今執
政乎對曰不識也識司馬光乎曰不識也訪禦邊之術
曰四邊手足爾若疲中國以勤遠略致百姓窮困聚為
盗賊懼成腹心之憂神宗領之翌日語固曰李周樸忠
之士也朕且以為御史執政意其異巳請試以事除提
點京西刑獄時方興水利或請釃湍河為六渠以益鉗
盧陂水度用工八十萬周曰湍河原高委下捍以隄猶
患决溢若又導之必致為害乃疏言渠成未可必而費
巳不貲盍姑鑿其一而試之儻可以足用行之渠卒無
功明年河溢鄧城幾没始思其議竟以直道罷判西京
國子監慈聖后復土庀職陵下中貴人至者旁午次舍
帟幕競為華靡周曰臣子執喪不能寢苫枕塊奈何又
從而侈乎訖役山陵使第功載人人自言周獨否哲宗
立召為職方郎中朝廷議和西夏畀以侵地至欲棄蘭
州周曰隴右故為唃氏所有常為吾藩籬今唃氏破滅
若棄之必歸夏人彼以區區河南百年為勍敵苟益以
河湟是盡得吐蕃之地非秦蜀之利也遂不果棄遷太
常少卿祕書少監以直龍圖閣為陜西轉運使復入為
太常少卿進權工部侍郎旋以集賢院學士知邠州恩
禮如待制徙鳳翔府河中府陜州提舉崇福宫改集賢
殿修撰卒年八十紹聖中追貶賀州别駕後復舊職周
自為小官沉晦自匿未嘗私謁執政有公事公詣中書
白之薛向使三司欲辟為屬及相見卒不敢言退而歎
曰若人未易屈也以是不偶於世
鮮于侁字子駿閬州人唐劒南節度使叔明裔孫也性
莊重力學舉進士為江陵右司理參軍慶歷中天下旱
詔求言侁推災變所由興又條當世之失有四其語剴
切唐介與同鄉里稱其名於上官交章論薦侁盛言左
參軍李景陽技江令高汝士之美乞移與之介益以為
賢調黟令攝治婺源姦民汪氏富而狼横里中因事抵
法羣吏羅拜曰汪族敗前令不少今不舍後當詒患侁
怒立杖之惡類屏跡通判綿州綿處蜀左吏狃貪成風
至課卒伍供薪炭芻豆鬻果蔬多取贏直侁一切弗取
郡守以下效之趙抃使蜀薦於朝未及用從何郯辟簽
書永興軍判官萬年令不任職繫囚累百府使往治數
日空其獄神宗詔求直言侁為蔡河撥發應詔陳十六
事神宗愛其文詔近臣舉所知范鎮以侁應選除利州
路轉運判官初王安石居金陵有重名士大夫期以為
相侁惡其沽激要君語人曰是人若用必壊亂天下至
是乃上書論時政曰可為憂患者一可為太息者二其
他逆治體而召民怨者不可槩舉其意專指安石安石
怒毁短之神宗曰侁有文學可用安石曰陛下何以知
之神宗曰有章奏在安石乃不敢言初助役法行詔諸
路各定所役緡錢利州轉運使李瑜定四十萬侁争之
曰利州民貧地瘠半此可矣瑜不從各以其事聞時諸
路役書皆未就神宗是侁議諭司農曾布使頒以為式
因黜瑜而升侁副使仍兼提舉常平部民不請青苗錢
安石遣吏廉按且詰侁不散之故侁曰青苖之法願取
則與民自不願豈能彊之哉左藏庫使周永懿守利州
貪虐不法前使者畏其兇莫敢問侁捕械于獄流之衡
湘因請更以文臣為守併易班行領縣事凡居部九年
治所去閬中近姻戚旁午待之無所私各得其歡心蘇
軾稱侁上不害法中不廢親下不傷民以為三難二税
輸絹綿侁奏聽民以畸零納直其役有李元輔者輙變
而多取之父老流涕曰老運使之法何可改盖侁之姪
師中亦居是職故稱老以别之徙京東西路河決澶淵
議欲勿塞侁言東州滙澤惟兩濼夏秋雨滛猶溢而害
若縱大河注其中民為魚矣作議河書上之神宗嘉納
後兩路合為一以侁為轉運使時王安石呂惠卿當路
正人多不容侁曰吾有薦舉之權而所列非賢恥也故
凡所薦如劉摯李常蘇軾蘇轍劉攽范祖禹皆守道背
時之士元豐二年召對命知揚州神宗曰廣陵重鎮久
不得人今朕自選卿往宜善治之蘇軾自湖州赴獄親
朋皆絶交道揚侁往見臺吏不許通或曰公與軾相知
久其所往來書文宜焚之勿留不然且獲罪侁曰欺君
負友吾不忍為以忠義分譴則所願也為舉吏所累罷
主管西京御史臺哲宗立念東國困於役吳居厚掊斂
虐害竄之復以侁使京東司馬光言於朝曰以侁之賢
不宜使居外顧齊魯之區凋敝巳甚須侁往救之安得
如侁百輩布列天下乎士民聞其重臨如見慈父母召
為太常少卿侍從議神宗廟配享有欲用王安石吳充
者侁曰先朝宰相之賢誰出富弼右乃用弼拜左諫議
大夫侁見哲宗幼冲首言君子小人消長之理甚備又
言制舉誠敢士之要國朝尤為得人王安石用事諱人
詆訾新政遂廢其科今方搜羅俊賢廓通言路宜復六
科之舊又乞罷大理獄許兩省諫官相往來減特奏言
舉人嚴出官之法京東鹽得通商復三路義勇以寬保
甲罷戎瀘保甲以寬民力事多施行在職三月以疾求
去除集賢殿修撰知陳州詔滿歲進待制居無何卒年
六十九侁刻意經術著詩傳易斷為范鎮孫甫推許孫
復與論春秋謂今學者不能如之作詩平澹淵粹尤長
於楚辭蘇軾讀九誦謂近屈原宋玉自以為不可及也
顧臨字子敦會稽人通經學長於訓詁皇祐中舉說書
科為國子監直講遷館閣校勘同知禮院熙寧初神宗
以臨喜論兵詔編武經要略初命都副承旨提舉神宗
謂臨館職改提舉曰館幹且召臨問兵對曰兵以仁義
為本動靜之機安危所繫不可輕也因條十事以獻出
權湖南轉運判官提舉常平議事戾執政意罷歸改同
判武學進集賢校理開封府推官請知潁州入為吏部
郎中祕書少監以直龍圖閣為河東轉運使元祐二年
擢給事中朝廷方事回河拜臨天章閣待制河北都轉
運使於是翰林學士蘇軾與李常王古鄧温伯孫覺胡
宗愈言臨資性方正學有根本慷慨中立無所回撓自
處東省封駁論議凛然有古人之風僥倖之流側目畏
憚忽去朝廷衆所嗟惜宜留寘左右以補闕遺别選深
知河事者往使河北諫議大夫梁燾亦言都漕之職在
外豈無其人在朝求如臨者恐不易得皆不報臨至部
請因河勢回使東流復以給事中召還歴刑兵吏三部
侍郎兼侍讀為翰林學士紹興初以龍圖閣學士知定
州徙應天河南府中人梁惟簡坐嘗事宣仁太后得罪
過洛轉運使郭茂恂徇時宰意劾臨與之宴集奪職知
歙州又以附會黨人斥饒州居住卒年七十二徽宗立
追復之
李之純字端伯滄州無棣人登進士第熙寧中為度支
判官江西轉運副使御史周尹劾廣西提點刑獄許彥
先受邕吏金命之純往究其端乃起於出婢之口之純
以為蕪俚之言不治彥先得免徙成都路轉運使成都
歲發官米六千石損直與民言者謂惠民損上詔下其
議之純曰蜀郡人恃此為生百年奈何一旦奪之事遂
巳秩滿復留凡數歲始還朝神宗勞之曰遐方不欲數
易大吏使劒外安靖年榖屢豐以彰朝廷綏遠之意汝
知之乎以為右司郎中轉太僕卿元祐初加直龍圖閣
知滄州召為戸部侍郎未至改集賢殿修撰河北都轉
運使進寳文閣待制知瀛州俄以直學士知成都府還
為戶部三遷御史中丞建言朝廷事下六部但隨省吏
視其前後批以制緩急之序是為胥吏顓處命令也若
大臣不暇省宜令列曹長貳隨其所承當行即行當止
即止必禀而後決毋拘於文則吏不得舞權而下情達
矣又言衆賢和於朝則萬物和於野爕理隂陽輔相之
職間者國論稍虧雍睦語言播傳動係觀望不可以不
謹董敦逸黃慶基論蘇軾託詞命以毁先帝蘇轍以名
器私所親皆以監司罷之純疏其誣罔乃更黜之以疾
改工部尚書紹聖中劉拯劾其阿附轍出知單州卒年
七十五從弟之儀
之儀字端叔登第幾三十年乃從蘇軾於定州幕府歴
樞密院編修官通判原州元符中監内香藥庫御史石
豫言其嘗從蘇軾辟不可以任京官詔勒停徽宗初提
舉河東常平坐為范純仁遺表作行狀編管太平遂居
姑熟久之徙唐州終朝請大夫之儀能為文尤工尺牘
軾謂入刀筆三昧
王覿字明叟泰州如臯人第進士熙寧中為編修三司
令式刪定官不樂久居職求潤州推官二浙旱郡遣吏
視苖傷承監司風旨不敢多除税覿受檄覆按歎曰旱
勢如是民食巳絶倒廪贍之猶懼不克濟尚可責以賦
邪行數日盡除之監司怒捃摭百出會朝廷遣使振貸
覿請見為言民間利病使者喜歸薦之除司農寺主簿
轉為丞司農時為要官進用者多由此選覿拜命一日
即求外韓絳高其節留檢詳三司會計絳出潁昌辟簽
書判官坐在潤公闕免屏居累年起為太僕丞徙太常
哲宗立呂公著范純仁薦其可大任擢右正言進司諫
上疏言國家安危治亂係於大臣今執政八人而姦邪
居半使一二元老何以行其志哉因極論蔡確章惇韓
縝張璪朋邪害正章數十上相繼斥去又劾竄呂惠卿
朝論以大姦既黜慮人情不安將下詔慰釋之且戒止
言者覿言誠出於此恐海内有識之士得以輕議朝廷
舜罪四凶而天下服孔子誅少正卯而魯國治當是之
時不聞人情不安亦不聞出命令以悦其黨也盖人君
之所以御下者黜陟之柄而巳陟一善而天下之為善
者勸黜一惡而天下之為惡者懼豈以為惡者懼而朝
廷亦為之懼哉誠為陛下惜之覿言雖切然不能止也
夏主新立有輕中國心覿曰小羌窺我厭兵故桀驁若
是然所當憂者不在今秋而在異日所當謹者不在邊
備而在廟謨翕張取予之權必持重而後可洮東擒鬼
章檻至闕下覿曰老羌雖就擒其子統衆如故疆土種
落未減於前安可遽戮以賈怨宜處之洮岷秦雍間以
示含容好生之德離其石交而壊其死黨又言今民力
凋瘵邊費亡極不可不深為之計於是疏將帥非其人
者請易之茶鹽之害民者請革之至逋債振贍賦歛科
須皆指陳其故差役法復行覿以為朝廷意在便民而
議者遂謂免役法無一事可用夫法無新舊惟善之從
因采掇數十事於差法有助可以通行者上之遂論青
苖之害乞盡罷新令而復常平舊法曰聚斂之臣惟知
罔利自媒不顧後害以國家之尊而與民争錐刀之末
何以示天下又言刑罰世輕世重熙寧大臣謂刑罰不
重則人無所憚今法令巳行可以適輕之時願擇質厚
通練之士載加芟正於是置局編彙俾覿預焉大抵皆
用中典元祐敕是也神宗復唐制諫官分列兩省至是
大臣議徙之外門而以其直舍為制敕院名防漏泄實
不欲使與給舍相通覿争之曰制敕院吏舍也奪諫省
以廣吏舍信胥吏而疑諍臣何示不廣也乃不果徙覿
在言路欲深破朋黨之說朱光庭訐蘇軾館職策問呂
陶辯其不然遂起洛蜀二黨之說覿言軾之辭不過失
輕重之體爾若悉攷同異深究嫌疑則兩岐遂分黨論
滋熾夫學士命詞失指其事尚小使士大夫有朋黨之
名大患也帝深然之置不問尋改右司員外郎未幾拜
侍御史右諫議大夫坐論尚書右丞胡宗愈出知潤州
加直龍圖閣知蘇州州有狡吏善刺守將意以撓權前
守用是得譏議覿窮其姦狀寘于法一郡肅然民歌詠
其政有吏行水上人在鏡心之語徙江淮發運使入拜
刑戶二部侍郎與豐稷偕使遼為遼人禮重紹聖初以
寳文閣直學士知成都府蜀地膏腴畝百金無閑田以
葬覿索侵耕官地表為墓田江水貫城中為渠歲久湮
塞積苦霖潦而多水災覿疏治復故民德之號王公渠
徙河陽貶少府少監分司南京又貶鼎州團練副使徽
宗即位還故職知永興軍過闕留為工部侍郎遷御史
中丞改元詔下覿言建中之名雖取皇極然重襲前代
紀號非是宜以德宗為戒時任事者多乖異不同覿言
堯舜禹相授一道堯不去四凶而舜去之堯不舉元凱
而舜舉之事未必盡同文王作邑于豐而武王治鎬文
王關市不征澤梁無禁周公征而禁之不害其為善繼
善述神宗作法于前子孫當守于後至於時異事殊須
損益者損益之於理固未為有失也當國者忿其言遂
改為翰林學士日食四月朔帝下詔責躬覿當制有惟
德弗類未足以當天心之語宰相去之乃力請外以龍
圖閣學士知潤州徙海州罷主管太平觀遂安置臨江
軍覿清修簡澹人莫見其喜愠持正論始終再罹譴逐
不少變無疾而卒年六十八紹興初追復龍圖閣學士
從子俊義
俊義字堯明游學京師資用乏或薦之童貫欲厚聘之
拒不答林靈素設講席寳籙宫詔兩學選士問道車駕
將臨視推恩司成以俊義及曹偉應詔俊義辭焉人曰
此顯仕捷逕也不可失俊義曰使辭不獲命至彼亦不
拜倘見困辱則以死繼之逮至講所去御幄跬步内侍
呼姓名至再俊義但望幄致敬不肯出次呼曹偉偉回
首俊義目之亦不出既罷皆為之懼俊義處之恬然以
太學上舍選奏名列其下徽宗親程其文擢為第一及
賜第望見容貌甚偉大說顧侍臣曰此朕所親擢也眞
所謂俊義矣自古未有人主自為主司者宜即超用蔡
京邀使來見曰一見我左右史可立得俊義不往僅拜
國子博士居二年乃得改太學博士鄆王謁先聖有司
議諸生門迎俊義曰此豈可施於人臣哉禮如見宰相
足矣乃序立敦化堂下及王至猶辭不敢當進吏部員
外郎嘗入對帝問卿知前所以親擢乎盖主司之意不
一是以天子自提文衡也衞膚敏吳安國今安在具以
對即召為館職而遷俊義右司員外郎為王黼所惡以
直祕閣知岳州卒年四十七俊義與李祁友善首建正
論於宣和間當是時諸公卿稍知分别善惡邪正兩人
力也祁字肅遠亦知名士官不顯
馬默字處厚單州成武人家貧徒步詣徂徠從石介學
諸生時以百數一旦出其上既而將歸介語諸生曰馬
君他日必為名臣宜送之山下登進士第調臨濮尉知
須城縣縣為鄆治所鄆吏犯法不可捕默趨府取而杖
之客次闔府皆驚曹佾守鄆心不善也默亦不為屈後
守張方平素貴掾屬來前多閉目不與語見默白事忽
開目熟視久之盡行其言自是諉以事治平中方平還
翰林薦為監察御史裏行遇事輙言無顧方平間遣所
親儆之曰言太直得無累舉者乎默謝曰辱知之深不
敢為身謀所以報也時議尊崇濮安懿王臺諫呂誨等
力争以為不可悉出補外默請還之不報遂上言濮王
生育聖躬人誰不知若稱之為親義無可據名之不正
失莫大焉願發自宸心明詔寢罷以感召和氣安七廟
之神靈是一舉而衆善随之也又言致治之要求賢為
本仁宗以官人之權盡委輔相數十年間賢而公者無
幾官之進也不由實績不自實聲但趨權門必得顯仕
今待制以上數倍祖宗之時至謀一帥臣則協於公議
者十無三四庶僚之衆不知幾人一有難事則曰無人
可使豈非不才者在上而賢不肖混淆乎願陛下明目
逹聰務既其實歴試而超升之以幸天下刑部郎中張
師顔提舉諸司庫務䋲治不法衆吏懼搖飛語䜛去之
默力陳其故以為惡直醜正實繁有徒今將去積年之
弊以興太平必先官舉其職宜崇奬師顔厲以忠勤則
尸素括囊之徒知所勸矣西京會聖宫將創仁宗神御
殿默言事不師古前典所戒漢以諸帝所幸郡國立廟
知禮者非之况先帝未嘗幸洛而創建廟祀實乖典則
願以禮為之節義為之制亟止此役以章清靜奉先之
意會地震河東陜西郡默以為隂盛慮為邊患宜備之
後數月西夏果來侵神宗即位以論歐陽修事通判懷
州上疏陳十事一曰攬威權二曰察姦佞三曰近正人
四曰明功罪五曰息大費六曰備凶年七曰崇儉素八
曰久任使九曰擇守宰十曰禦邊患攬威權則天子勢
重而大臣安矣察姦佞則忠臣用而小人不能幸進矣
近正人則諫諍日聞而聖性開明矣明功罪則朝廷無
私而天下服矣息大費則公私富而軍旅有積矣備凶
年則大恩常施而禍亂不起矣崇儉素則自上化下而
民樸素矣久任使則官不虛授而職事舉矣擇守宰則
庶績有成而民受賜矣禦邊患則四遠畏服而中國彊
矣除知登州沙門島囚衆官給糧者纔三百人每益數
則投諸海砦主李慶以二年殺七百人默責之曰人命
至重恩既貸其死又從而殺之不若即時死鄉里也汝
胡不以乏糧告而顓殺之如此欲按其罪慶懼自縊死
默為奏請更定配島法凡二十條溢數而年深無過者
移登州自是多全活者其後蘇軾知登州父老迎於路
曰公為政愛民得如馬使君乎徙知曹州召為三司鹽
鐵判官以默與富弼善且論新法不便出知濟兖二州
還提舉三司帳司為神宗言用兵形勢及指畫河北山
川道里應對如流神宗喜將用之大臣滋不悦以提點
京東刑獄默性剛嚴疾惡部吏有望風投檄去者金鄉
令以賄著其父方執政詒書曰馬公素剛汝有過將不
免令懼悉取不義之物焚徹之改廣西轉運使會安化
等蠻歲饑内寇默上平蠻方略以為勝負不在兵而在
將富良宵遁郭逵怯懦邕城䧟沒蘇緘老謬歸仁鋪覆
軍陳曙先走崑崙關喪師張守節不戰儂智高破亡因
狄青之智勇歐希範之誅滅乃杜杞之方略此足驗矣
以疾求歸知徐州屬城利國監苦吳居厚之虐默皆革
之召為司農少卿司馬光為相欲盡修祖宗法問默以
復鄉差衙前法如何默曰不可如常平自漢為良法豈
宜盡廢去其害民者可也其後役人立為一州一縣法
常平提舉官省歸提刑司頗自默發之除河東轉運司
時議棄葭蘆吳堡二砦默奏控扼險阻敵不可攻棄之
不便由是二砦得不棄移兖州請褒錄石介後詔官其
孫東州薦饑流民大集所振活數萬計入拜衛尉卿權
工部侍郎轉戶部告老以寳文閣待制復知徐州改河
北都轉運使初元豐間河決小吳因不復塞縱之北流
元祐議臣以為東流便水官遂與之合默與同時監司
上議以北流為便御史郭知章復請從東流於是作東
西馬頭約水復故道為長堤壅河之北流者勞費甚大
明年復決而北竟不能使之東久之告老提舉鴻慶宮
紹聖時坐附司馬光落待制致仕元符三年復之卒年
八十紹興中以其子純請贈開府儀同三司加贈太保
論曰詩云時靡有爭王心載寧王安石之為相可謂致
天下之爭而君心不寧矣孫覺李常力諍新法寧失故
人之意毅然去之而無悔賢哉孔文仲之策制科以微
官慷慨論事言雖不聽而名徹上聰安石既斥其人又
廢其科何遷怒之甚耶鮮于侁早識安石敗事與呂誨
同見幾先馬默用張方平薦為御史至於盡言而不諱
方平止之而不聽斯為不負知巳矣李周之耿介顧臨
之用兵李之純王覿再黜而不改其正亦足以見一時
之多賢焉
宋史卷三百四十四
