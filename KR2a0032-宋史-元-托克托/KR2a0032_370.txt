宋史卷三百七十
元中書右丞相總裁托克托等修
列傳一百二十九
王友直李寶成閔趙密
劉子羽吕祉胡世將鄭剛中
王友直字聖益博州高平人父佐以材武稱友直年十
二隨父游諳兵法紹興三十一年金人渝盟友直結豪
傑志恢復謂其衆曰權所以濟事權歸於正何害於理
廼矯制自擬承宣使河北等路安撫制置使餘擬官有
差徧諭州縣勤王未幾得衆數萬制為十三軍軍制都
統制提舉提點提轄訓練統之九月戊子進攻大名一
鼓而克撫定衆庶諭以紹興年號乃與王任馮榖張昇
牛汝霖列奏于朝欲領衆南歸時金人尚在揚州久不
報友直將由夀春涉淮而濟道拜敇書勉以率衆擣敵
腹心掎角應援除友直檢校少保天雄軍節度使王任
天平軍節度使馮榖左通議大夫徽猷閣直學士張昇
右朝奉大夫直秘閣牛汝霖通直郎直秘閣職任各從
舊得便宜行事時三十二年正月一日也旋與敵遇相
拒淮北敵兵來益衆友直即率所部渡淮既而審金主
亮已斃所遇乃歸師悔不襲擊之高宗視師江上見于
金陵賜金帶章服鍚賚及二子友直耻前功不遂自陳
改復州防禦使以忠義軍統制隷鎮江都統司越四月
詔偕統制張子蓋援海州方接戰友直張一旗大書宋
忠義將河北王九郎以自表潛由小逕背敵陣因其輜
重扼歸道橋左右枕水張子蓋知友直已乘敵後麾軍
進擊敵潰走盡溺死圍遂解轉宜州觀察使孝宗受禪
友直與統制宋寧數出竒轉戰張浚都督江淮一見喜
之辟建康前軍統制隆興二年九月金人犯邊宣諭使
王之望命以前軍戍昭關友直不踰時即行他軍同戍
者敵至輙退保和州友直孤軍堅守金兵駐黃山鼓柝
相聞益整暇自持乾道元年移鎮江御前諸軍統制俄
改步司左軍統制兼左驍衛上將軍初淮北之戰友直
母子相失至是訪得之乃與其妻李携二女自淮而歸
錫予加厚又明年除御前諸軍統制請祠手詔慰勞四
年繇京口入覲進神龍衛四廂都指揮使主管步司公
事遷侍衛親步軍都指揮使朝廷議遣馬步二司移屯
重地丞相虞允文欲先發步司友直請以馬司先及馬
師李顯忠屯金陵友直奏馬軍道途轉徙困斃已甚有
旨免移步司八年轉承宣使旋除殿前副都指揮使淳
熙元年授奉國軍節度使四年總殿步司大閱于茅灘
鎧仗精明號令閑肅明年進殿前指揮使賜第中都賜
田平江燕射咸預晩節宴安軍政稍失律授宜州觀察
使尋罷宫觀徙居信州以郊祀恩内徙三奉祠復武寧
軍承宣使卒年六十一追復節度使贈檢校少保
李寶河北人嘗䧟金拔身從海道來歸金主亮渝盟淮
浙姦民倪詢梁簡等教金造舟且為鄉導金使蘇保衡
造舟于潞河明年以保衡為統軍將繇海道襲浙江諜
聞高宗謂宰臣曰李寶頃因召對詢以北事歴歴如數
且以一介脱身還朝陛對無一毫沮懾是必能事者廼
授浙西路馬步軍副總管駐劄平江令與守臣督海州
捍禦高宗問舟幾何曰堅全可涉風濤者百二十艘兵
幾何曰僅三千皆閩浙弓弩手非正兵也旗幟甲仗亦
粗備事急矣臣願亟發賜寶衣帶鞍馬尚方弓刀戈甲
及銀絹萬數八月次江隂先遣其子公佐謂曰汝為潛
伺敵動静虚實毋誤公佐受命即與將官邊士寧偕往
寶將啓行軍士争言西北風力尚勁迎之非利寶下令
敢沮大計者斬遂發蘇州大洋行三日風甚惡舟散不
可收寶忼慨顧左右曰天以是試李寶邪寶心如鐡石
不變矣酹酒自誓風即止明日散舟復集士寧自密州
回得敵耗甚悉且言公佐已挾魏勝得海州寳喜曰吾
兒不負乃翁矣士氣百倍趣衆乘機進適大風復作海
濤如山寶神色不為動風少殺始縱舟泊抵東海敵已
雲合圍海州旌麾數十里寶麾兵登岸以劒畫地令曰
此非復吾境力戰與否在汝等因握槊前行遇敵奮擊
將士賈勇無不一當十敵出不意亟引去勝出城迎寶
奬其忠義勉以共立功名勝感泣乃維舟犒士遣辯者
四出招納降附聲振山東豪傑如王世修軰各署旗集
義勇争應援多者數萬人寶列名上諸朝檄所部會密
之膠西命公佐以郡事畀勝與俱發至膠西石臼島敵
舟已出海口泊唐島相距僅一山時北風盛寶禱于石
臼神俄有風自柂樓中來如鐘鐸聲衆咸奮引舟握刃
待戰敵操舟者皆中原遺民遥見寶船紿敵兵入舟中
使不知王師猝至風駛舟疾過山薄虜鼓聲震疊海波
騰躍敵大驚掣矴舉帆帆皆油纈彌亘數里風浪捲聚
一隅窘束無復行次寶亟命火箭環射箭所中烟熖旋
起延燒數百艘火所不及者猶欲前拒寶出壮士躍登
其舟短兵擊刺殪之舟中餘所謂簽軍盡中原舊民皆
登島垠脱甲歸命以故不殺然倉卒舟不獲艤溺死甚
衆俘大漢軍三千餘人斬其帥完顔鄭家奴等六人禽
倪詢等上于朝獲其統軍符印與文書噐甲糧斛以萬
計餘物衆不能舉者悉焚之火四晝夜不滅寶將乘勢
席卷公佐切諫以為金主亮方濟淮聞通泰已䧟得遠
失近且有腹背憂乃還軍駐東海視緩急為表裏援遣
曹洋輕舟報捷上喜曰朕獨用李寶果立功為天下倡
矣詔奬諭書忠勇李寶四字表其旗幟除静海軍節度
使沿海制置使賜金噐玉帶亮聞膠西之敗大怒召諸
酋約以三日度江於是内變殺亮向微唐島之捷則亮
之死未可期錢唐之危可憂也寳之功亦大矣寳戰具
精利宰臣陳康伯取其長槍克敵弓弩俾所司為式製
之卒贈檢校少保
成閔字居仁郉州人靖康初劉韐為真定帥募勇士捍
金兵閔在麾下高宗即位閔領數百騎至揚州會上南
渡韓世忠追苖傅及襲兀术討范汝為閔皆在戎行又
以力戰却敵積功至武功大夫忠州刺史從世忠入見
世忠指閔曰臣在南京自謂天下當先使當時見此人
亦避一頭矣上嘉歎勞勉旋以取海州功擢磁州團練
使召見賜袍帶錦帛加贈玉束帶時方與金盟世忠罷
兵入為樞密使詔進閔棣州防禦使殿前遊奕軍統制
歴遷保寧軍承宣使紹興二十四年拜慶遠軍節度使
尋丁母憂詔起復贈其母鄭國夫人金主亮將敗盟詔
閔提禁旅三萬鎮武昌命湖北守漕創砦屋三萬間以
待之發折帛米錢茶引共百四十餘萬緡義倉和糶米
六十三萬石備軍用仍賜金噐劒甲臨遣之閔至鄂未
幾進屯應城縣八月除湖北京西制置使節制兩路軍
馬九月兼京西河北招討使十一月詔回援淮西閔喜
於得歸冐雨兼程趨建康士卒多道死朝廷所給犒師
物奄歸已不及士卒士卒有怨言閔斬之未幾除淮東
制置使駐鎮江既而言者論諸軍皆聚鎮江恐出敵不
意擣上流於是詔閔發鄂州張成華旺軍回駐鄂亮死
閔引兵渡江趨揚州及金人自盱眙渡淮北去閔列兵
南岸軍士喏聲相聞金人笑之曰寄聲成太尉有勤護
送時虜氣已奪日虞王師之至委棄戈甲粟米山積諸
軍多仰以給惟閔軍多浙人素不食粟死者甚衆閔至
泗州奏已克復淮東尋入朝凡侍從卿監閤門内侍皆
有賂遺左正言劉度劾之猶超拜太尉主管殿前司公
事尋復為御史論列罷太尉婺州居住奪慶遠節乾道
初聽自便歸湖州尋詔復節都統鎮江諸軍九年請祠
致仕治園第于平江淳熙元年卒年八十一贈開府儀
同三司子十一人
趙密字微叔太原清河人政和四年用材武試崇政殿
授河北隊將戍燕高宗以大元帥開府檄統先鋒援京
師建炎元年從張俊討任城寇李昱俊輕騎先行遇伏
密奔射斃數人乃脱擢閤門祇候俊置靖勝軍以密統
之平賊董青趙萬徐明等累功轉武節郎左軍統領金
兵䧟揚州士民隨乘輿渡江衆數萬密露立水濱麾舟
濟之苖傅之變破赤心軍于臨平金人犯明州俊遣密
及楊沂中與殊死戰敗之進武功大夫陞統制紹興元
年李成馬進擾江淮俊復遣密大破之成進皆北遁賜
金帶轉親衛大夫康州刺史總管涇原馬步軍平張莾
蕩尋詔入衛十年金犯亳宿從俊營合肥出西路時水
潦暴漲涉六晝夜始逹宿與敵遇敗之明年敵分兵犯
滁濠密進擊之且命張守忠以五百騎出全椒縣伏篁
竹間敵疑宵遁密乃引兵出六丈河斷其歸路又敗之
進中衛協忠大夫和州團練防禦使尋拜宜州觀察使
為龍神衛四廂都指揮使主管侍衛步軍海寇朱明暴
横密授張守忠方略曰海與陸異窮之則日月相持非
策之善要在拊定之耳守忠用其計明降進定江軍承
宣使崇信軍節度使以年勞轉太尉拜開府儀同三司
明年領殿前都揮指使獻本軍酒坊六十六所積錢十
萬緡銀五萬兩助軍用詔奬之上疏告老以萬夀觀使
奉朝請隆興二年進少保致仕俄報金復犯淮詔密再
為殿前都指揮使初敵聲言航海朝論選從官視舟師
撤禁旅防守密不為動迄如所料和議成罷為醴泉使
乾道元年九月致仕卒年七十一贈少傅
劉子羽字彦脩建之崇安人資政殿學士韐之長子也
宣和末韐帥浙東子羽以主管機宜文字佐其父破睦
賊入主太府太僕簿遷衛尉丞韐守真定子羽辟從事
金人入父子相誓死守金人不能拔而去由是知名除
直祕閣京城不守韐死之既免喪除祕閣脩撰知池州
以書抵宰相論天下兵勢當以秦隴為根本改集英殿
脩撰知秦州未行召赴行在除樞密院檢詳文字建炎
三年大將范瓊擁強兵江西召之不來來又不肯釋兵
知樞密院事張浚與子羽密謀誅之一日命張俊以千
兵渡江若備他盗者使皆甲而來因召俊瓊及劉光世
赴都堂議事為設飲食食已諸公相顧未發子羽坐廡
下恐瓊覺取黃紙趨前舉以麾瓊曰下有敇將軍可詣
大理置對瓊愕不知所為子羽顧左右擁置輿中衛以
俊兵送獄光世出撫其衆數瓊在圍城中附金人廹二
帝出狩状且曰所誅止瓊爾汝等固天子自將之兵也
衆皆投刃曰諾有旨分隷御營五軍頃刻而定瓊竟伏
誅浚以此竒其材浚宣撫川陜辟子羽參議軍事至秦
州立幕府節度五路諸將規以五年而後出師明年除
徽猷閣待制金人窺江淮急浚念禁衛寡弱計所以分
撓其兵勢者遂合五路之兵以進子羽以非本計争之
浚曰吾寧不知此顧今東南之事方急不得不為是耳
遂北至富平與金人遇戰不利金人乘勝而前宣撫司
退保興州人情大震官屬有建策徙治䕫州者子羽叱
之曰孺子可斬也四川全盛敵欲入寇久矣直以川口
有鐡山棧道之險未敢遽窺耳今不堅守縱使深入而
吾僻處䕫峡遂與關中聲援不相聞進退失計悔將何
及今幸敵方肆掠未逼近郡宣司但當留駐興州外繋
關中之望内安全蜀之心急遣官屬出關呼召諸將收
集散亡分布險隘堅壁固壘觀釁而動庶幾猶或可以
補前愆而贖後咎奈何乃為此言乎浚然子羽言而諸
參佐無敢行者子羽即自請奉命北出復以单騎至秦
州召諸亡將諸亡將聞命大喜悉以其衆來會子羽命
吳玠柵和尚原守大散關而分兵悉守諸險塞金人知
有備引去明年金人復聚兵來攻再為玠所敗浚移治
閬州子羽請獨留河池調護諸將以通内外聲援浚許
之明年玠以秦鳳經略使戍河池王彦以金均房鎮撫
使戍金州二鎮皆饑興元帥臣閉糴二鎮病之玠彦皆
願得子羽守漢中浚乃承制拜子羽利州路經略使兼
知興元府子羽至漢中通商輸粟二鎮遂安除寳文閣
直學士是冬金人犯金川三年正月王彦失守退保右
泉子羽亟移兵守饒風嶺馳告玠玠大驚即越境而東
日夜馳三百里至饒風列營拒守金守悉力仰攻死傷
山積更募死士由間道自祖溪關入繞出玠後玠遽邀
子羽去子羽不可而留玠同守定軍山玠難之遂西子
羽焚興元退守三泉縣從兵不滿三百與士卒取草牙
木甲食之遺玠書訣别玠時在仙人關其愛將楊政大
呼軍門曰節使不可負劉待制不然政軰亦舍節使去
矣玠乃間道會子羽子羽留玠共守三泉玠曰關外蜀
之門戶不可輕棄復往守仙人關子羽以潭毒山形斗
拔其上寬平有水乃築壁壘十六日而成金人已至距
營十數里子羽據胡床坐于壘口諸將泣告曰此非待
制坐處子羽曰子羽今日死于此敵尋亦引去自金人
入梁洋四蜀復大震張浚欲移潼川子羽遺浚書言已
在此金人必不南浚乃止撒離曷由斜谷北去子羽謀
邀之於武休不及既回鳳翔遣十人持書旗招子羽子
羽盡斬之而留其一縱之還曰為我詔賊欲來即來吾
有死爾何可招也先是子羽預徙梁洋公私之積至是
金人深入餽不繼又腹背為子羽玠所攻死傷十五六
疫癘且作亟遁去子羽出師掩擊墮溪澗死者不可勝
計餘兵不能自拔者悉降始金人攻蜀所選士卒千取
百百取十戰被重鎧登山攻險每一人前輙二人推其
後前者死後者被其甲以進又死則又代之其為必取
計如此浚雖衂師卒全蜀子羽之力居多子羽還興元
四年坐富平之役與浚俱罷尋為言者所論責授單州
團練副使泉州安置新除川陜宣撫副使吳玠始為禆
將未知名子羽獨竒之言於浚浚與語大悦使盡護諸
將至是上疏論子羽之功請納節贖其罪詔聽子羽自
便明年復元官提舉江州太平觀張浚還朝議合兵大
舉乃請召子羽令諭旨西師以集英殿脩撰知鄂州未
幾權都督府參議軍事與主管機宜文字熊彦詩同撫
諭川陜時吳玠屢言軍前乏糧故令子羽見玠諭指且
與都轉運使趙開計事併察邊備虛實以聞時五年冬
也明年秋與彦詩同還朝子羽言金人未可圖宜益兵
屯田以俟機會時張浚以淮西安撫使劉光世驕惰不
肅密奏請罷之而以其兵屬子羽子羽辭乃以徽猷閣
待制知泉州七年淮西酈瓊叛張浚罷相八年御史常
同論子羽十罪上批出白州安置趙鼎曰章疏中論及
結吳玠事今方倚玠恐不自安同疏再上以散官安置
漳州十一年樞密使張浚薦子羽復元官知鎮江府兼
沿江安撫使金人入寇子羽建議清野淮東之人皆徙
鎮江撫以恩信雖兵民雜居無敢相侵者既而金人不
至浚問子羽子羽曰異時金人入宼飄忽如風雨今久
遲回必有他意蓋金人以柘臯之敗欲急和也未幾果
遣使議和復徽猷閣待制秦檜風諫官論罷之復提舉
太平觀十六年卒子珙自有傳吏部郎朱松以子熹託
子羽子羽與弟子翬䔍教之異時卒為大儒云
吕祉字安老建州建陽人宣和初上舍釋褐建炎二年
為右正言以論事忤執政通判明州紹興元年盗起湖
南北為荆湖提刑祉既至招捕有方踰年盗平進直祕
閣尋召赴行在淮南宣撫使韓世忠將出師辟祉議軍
事除直徽猷閣充參議官辭不行三年陞直龍圖閣知
建康府祉到官與通判府事吳若安撫司凖備差遣陳
充共議作東南防守利便三卷上之大略謂立國於東
南者當聯絡淮甸荆屬之勢今臨安僻在海隅移蹕江
上然後可以繋南北離散之心四年冬金人攻淮江左
戒嚴獨韓世忠統銳卒在高郵金既䧟漣水破山陽盱
眙遂犯承州祉上章言宜遣兵為世忠援既而援兵不
至世忠退保鎮江祉再上年置江北於度外非命帥宣
撫兩淮之意且恐失中原心唯當急遣諸將且乞親御
六師庶幾上下協心可以不戰而勝於是降詔親征車
駕至平江金人退師五年召為中書門下省檢正諸房
文字尋除兵部侍郎兼戶部侍郎給事中六年遷刑部
侍郎都督府參議軍事俄遷吏部侍郎劉豫分道入寇
時車駕駐平江或請回臨安且令守江防海祉獨抗言
士氣當振賊鋒可挫不可遽退以示弱劉麟衆十萬已
次濠夀劉光世在合肥欲移屯太平州軍已行乃命祉
馳往軍前督其還七年遷兵部尚書陞督府參謀軍事
往淮西撫諭諸軍浚以劉光世持不戰之論罷之乃命
行營左護軍前統制王德為都統制又以統制官酈瓊
為之副瓊與德素不協祉還朝瓊與德交訟于都督府
及御史臺乃命德還建康以其軍隷督府八月復命祉
往廬州節制之祉至廬州瓊等復訟德祉諭之曰若以
君等為是則大相誑然張丞相但喜人向前儻能立功
雖有大過亦闊略况此小嫌乎當力為諸公辨之保無
他慮瓊等感泣事小定祉乃密奏乞罷瓊及統制官靳
賽兵權其書吏漏語於瓊瓊令人遮祉所遣郵置盡得
祉所言大怨怒會朝庭命張浚為淮西宣撫使置司盱
眙楊存中為淮西制置使劉錡為副置司廬州召瓊赴
行在瓊懼遂叛諸將晨謁祉坐定瓊䄂出文書示中軍
統制官張璟曰諸兵官有何罪呂統制乃以如許事聞
之朝廷邪祉見之大驚欲返走不及為瓊所執璟及兵
馬鈐轄喬仲福統制劉永衡友死之瓊遂率金軍四萬
人渡淮降劉豫擁祉次三塔距淮三十里祉下馬曰劉
豫逆臣我豈可見之衆逼祉上馬祉罵曰死則死於此
又語其衆曰劉豫逆臣爾軍中豈無英雄乃隨酈瓊去
乎衆頗感動凡千餘人環立不行瓊恐搖動衆心急策
馬先渡祉遇害時有得祉括髮之帛歸吳中者其妻吳
氏持帛自縊以徇葬聞者哀之慶元間詔立廟賜額以
旌其忠云
胡世將字承公常州晉陵人宿之曾孫登崇寧五年進
士第范汝為寇閩以世將為監察御史福建路撫諭使
入境韓世忠已平賊遷尚書右司員外郎又遷起居郎
遷中書舍人賜三品服兼脩政局坐言者落職奉祠未
幾除徽猷閣待制知鎮江府入為禮部侍郎改刑部出
知洪州兼江西安撫制置使屬建昌兵變殺守卒嬰城
以叛世將以便宜發兵討平之除兵部侍郎復知鎮江
未幾召為給事中兼侍講直學士院復遷兵部侍郎尋
以樞密直學士出為四川安撫制置使兼知成都府宣
撫吳玠以軍無糧奏請踵至世將既被命入境約玠會
議蜀之饟運遡嘉陵江千餘里半年始逹於是奏用轉
般摺運之法軍儲稍充公私便之紹興九年玠卒以世
將為寳文閣學士宣撫川陜時關陜初復朝廷分軍移
屯熙秦鄜延諸道明年夏金人䧟同州入長安諸路皆
震蜀兵既分聲援幾絶乃遣大將吳璘田晟出鳳翔郭
浩出奉天楊政由赤谷歸河池不數日璘捷于石壁及
扶風金人逡廵不敢度隴分屯之軍得全師而還詔除
端明殿學士十一年秋朝廷復用兵會母喪命起復遂
復隴州破岐下諸屯又取華虢兵威稍振未幾瘍發於
首除資政殿學士致仕恩數視僉書樞密院事卒五年
十八命有司給葬事
鄭剛中字亨仲婺州金華人登進士甲科累官為監察
御史遷殿中侍御史剛中由秦檜薦于朝檜主和議剛
中不敢言移宗正少卿請去不許改秘書少監金歸侵
疆檜遣剛中為宣諭司參謀官及還除禮部侍郎復遣
剛中為川陜宣諭使諭諸將罷兵尋充陜西分畫地界
使金使烏陵贊謨入境欲盡取階成岷鳳秦商六州剛
中力爭不從又欲姑取商秦於大散關立界剛中又堅
不從繼除川陜宣撫副使兀术遣人力求和尚原剛中
恐敗和好以和尚原自紹興四年後不係吳玠地分於
是割秦商之半棄和尚原以與金朝廷命剛中去陜字
為四川宣撫副使剛中治蜀頗有方略宣撫司舊在綿
閬間及胡世將代吳玠就居河池饋餉不繼剛中奏利
州在潭毒關内與興洋諸關聲援相接乞移司利州自
是省費百萬剛中始至即欲移屯一軍大將楊政不從
呼政語之曰剛中雖書生不畏死聲色俱厲政即聽命
都統每入謁必庭參然後就坐吳璘陞檢校少師來謝
語閽吏乞講鈞敵之禮剛中曰少師雖尊猶都統制耳
儻變常禮是廢軍容行禮如故奏蠲四川雜征又請減
成都府路對糴及宣撫司激賞錢時剛中於階成二州
營田抵秦州界凡三千餘頃歲收十八萬斛先是川口
屯兵十萬分隷三大將吳璘屯興州楊政屯興元府郭
浩屯金川皆建帥節而統制官知成州王彦知階州姚
仲知西和州程俊知鳳州楊從儀亦領沿邊安撫剛中
請分利州為東西路以興元府利閬洋巴劒州大安軍
七郡為東路治興元命政為安撫以興階成西和文隴
鳳七州為西路治興州命璘為安撫而命浩為金房開
達州安撫諸禆將領安撫者皆罷從之弛䕫路酒禁復
利州錢監為紹興監時軍已罷移屯内郡剛中言逐路
各有漕司督漕宜罷從之秦檜怒剛中在蜀專擅令侍
御史汪勃奏置四川財賦總領官以趙不棄為之不隷
宣撫司不棄牒宣撫司剛中怒由是有隙不棄頗求剛
中隂事言於檜檜陽召不棄歸因召剛中剛中語人曰
孤危之迹獨賴上知之耳檜聞愈怒遂罷青桂陽軍居
住再責濠州團練副使復州安置再徙封州卒
論曰自紹興和議成材武善謀之士無所用其力若王
友直之矯制起兵李寶之立功膠西成閔趙密皆足以
斬將搴旗劉子羽轉戰屢勝吕祉不從劉豫胡世將鄭
剛中威震巴蜀皆中道以殁是以知宋不克興復也
宋史卷三百七十
