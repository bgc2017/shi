宋史卷三百二十三
元中書右丞相總裁托克托等脩
列傳第八十二
蔚昭敏高化周美閻守恭
孟元劉謙趙振張忠
范恪馬懷德安俊向寳
蔚昭敏字仲明開封祥符人父興事周世宗數戰伐有
功又從太宗平太原終龍尉都虞侯真宗為襄王昭敏
自東班殿侍選隷襄王府帝即位授西頭供奉官累遷
崇儀使冀貝行營兵馬都監契丹以五千騎突至冀州
城南昭敏帥部兵與戰敗之得其器甲賊遁去而師不
失一人咸平四年領順州刺史定州行營鈐轄兼押大
陣又為鎮定高陽關三路先鋒契丹入宼帝北廵至大
名契丹退趨鄚州昭敏與范廷召追至鄚州東三十里
斬首萬餘級擒生口甚衆契丹委棄甲遁去拜唐州團
練使累遷至殿前副都指揮使遷都指揮使保靜軍節
度使以足疾命入謁無拜卒贈侍中
高化字仲熙真定人少沉勇有力不事耕稼學擊劒善
射契丹犯河北應募轉餉飛狐口楊業留戲下使捕賊
酋大鵬翼獲之會契丹又犯真定乃辭業還家家属盡
為契丹所掠去從州將入京師遂隷禁軍選為襄王牽
䪊官王尹京命廵内外八廂積獲姦盗甚衆盗有遺化
金帛者化弗受一日王趨急召出府門馬驚墮化掖之
而起王曰微爾吾幾殆益親信之真宗即位擢御龍弩
直雙員都頭累遷御龍骨朵直都虞候乾興初授天武
右第二軍都指揮使榮州刺史遷天武右廂都指揮使
蜀州團練使天聖六年夏大雨命護汴堤夜馳至城西
堤欲壊督守兵負土不能遏時夏守恩方典軍積材木
城隅化盡取以塞堤乃得無患仁宗嘉之進神龍衞四
廂都指揮使龔州防禦使為鄜延路馬步軍副都總管
徙涇原路權知渭州遷捧日天武四廂都指揮使發丘
襲明珠族不利降滑州總管改興州防禦使真定路副
都總管徙高陽關路脩護章惠太后園陵累拜殿前副
都指揮使歴建武軍節度使以老辭管軍詔入朝化又
固請改武安軍節度使知滄州未行改相州部有大獄
巳具皆當論死化疑之遣移訊果出無罪者三人踰年
復告老以右屯衞上將軍致仕卒年八十贈太尉諡曰
恭莊化謹質少過馭軍有法雖起身行伍然頗知民事
焉
周美字之純靈州回樂人少隷朔方軍以材武稱趙保
吉陷靈州美棄其族間走歸京師天子召見隷禁軍契
丹犯邊真宗幸澶州禦城北門美慷慨自陳願假數騎
縛契丹將至闕下帝壯之常令宿衞天聖初德明部落
宼平凉方渠美以軍候戍邊與州將追戰破之于九井
原烏崙河斬首甚衆累遷天武都虞候元昊反陜西用
兵經略使夏竦薦其材擢供備庫使延州兵馬都監夏
人既破金明諸砦美請于經略使范仲淹曰夏人新得
志其勢必復來金明當邊衝我之弊也今不亟完將遂
失之仲淹因属美復城如故數日賊果來其衆數萬薄
金明陣于延安城北三十里美領衆二千力戰抵暮援
兵不至乃徙軍山北多設疑兵夏人望見以為救至即
引去既而復出艾蒿砦遂至郭北平夜鬭不解美率衆
使人持一炬從間道上山益張旗幟四面大譟賊懼走
獲牛羊槖馳鎧甲數千計遂募兵築萬安城而還敵復
宼金明美引兵由虞家堡並北山而下敵即引郤遷文
思使徙知保定軍經略使龐籍表留之改東路都巡檢
使敗敵于金湯城焚其族部二十一元昊大入據承平
砦諸將會兵議攻討洛苑副使种世衡請齎三日糧直
擣敵穴美曰彼知吾來必設伏待我不如間道掩其不
意世衡不聽美獨以西兵出芙蓉谷大破敵世衡等果
無功未幾敵復略土塠砦美迎擊于野家店追北至拓
跋谷大敗其衆以功遷右騏驥使軍還築柵于葱梅官
道谷以據敵路令士卒益種營田歲收榖六千斛復率
衆繇廳子部西濟大理河屠劄萬多移二百帳焚其積
聚以歸籍仲淹交薦之除鄜延路兵馬都監遷賀州刺
史初美自靈武來上其所服精甲詔蔵軍器庫至是加
飭黃金遣使即軍中賜之又破敵于無定河乘勝至綏
州殺其酋豪焚廬帳獲牛馬羊駝器械三百計因城龍
口平砦敵以精騎數千來襲美從百餘騎馳擊破之加
夲路鈐轄遂為副總管遷龍神衞四廂都指揮使通州
刺史進捧日天武四廂都指揮使陵州團練使慶歷中
又城清水安定黑水佛堂北横山乾谷土明柳谷雕巢
盧兒原安砦十一堡安定之役諜報敵數萬將大至經
略使遣管勾機宜楚建中分諸將兵趣城黑水以待諸
將憚敵且至不肯與兵美曰兵嘗以寡擊衆何自怯也
卒以兵二千與建中而敵亦引去每邊書至諸將各擇
便利獨美未嘗辭難然所向輒克諸將以此服之歴侍
衞親軍馬軍殿前都虞候眉州防禦使步軍副都指揮
使遂州觀察使鄜延副都總管召還授耀州觀察使又
進馬軍副都指揮使卒贈忠武軍節度使諡忠毅自陜
西用兵諸將多不利美前後十餘戰平族帳二百焚二
十一招種落内附者十一族復城堡甚多在軍中所得
禄賜多分其戲下有餘悉饗勞之及死家無餘資子蚤
卒以孫永清為子官至引進副使
閻守恭并州榆次人父榮倜儻有志略劉繼元欲召至
帳下辭以母老不就守恭生而體貌竒偉榮曰是必當
事太平天子我無恨矣後十七年劉氏平徙太原民於
大名府因家焉往來負販於并汾間過西山聞郭進為
都廵檢使太宗甚寵遇之乃慨然曰進不遇主亦行伍
爾吾自度豈不及進邪遂應募隷拱聖軍擢殿前押班
咸平中從幸河北以功為捧日副指揮使歴拱聖龍衞
捧日指揮使累遷左第二軍指揮使乾州刺史明道中
落軍職以德州刺史為永興軍兵馬鈐轄徙并代路守
恭性沉勇御軍嚴雖家居如對賓客常訪求士大夫取
郭進事而師法之所得奉禄悉散予人在并州因春社
會賓客曰守恭太原一貧民爾徒步位刺史老復官鄕
里踰分多矣今日與卿軰訣後十日卒
孟元字善長洺州人性謹愿少過頗喜讀書少隷禁軍
以挽彊選補殿侍累遷散都頭班指揮使擢如京使并
代州兵馬都監改鈐轄徙高陽關路又徙真定路王則
據貝州反元赴城下攻戰被數十創又中機石墜濠中
既出戰愈力更募死士由永濟渠穴地以進賊平改右
騏驥使徙大名府路鈐轄河朔饑權知滄州民鬻鹽為
生歲荒鹽多不售民無以自給元度軍食有餘悉用易
鹽繇是民不轉徙御史中丞郭勸言其貝州功而賞未
當乃擢普州刺史遷宫苑使專管勾麟府軍馬事護築
永寧堡敵不敢動為龍神衞四廂都指揮使忠州團練
使高陽關馬步軍總管遷天武捧日四廂都指揮使又
遷步軍都虞候眉州防禦使并代路副都總管判北京
賈昌朝奏為大名府路副都總管徙定州路遷馬軍都
虞候徙鄜延路行至鄭州卒贈遂州觀察使
劉謙字漢宗開封人少補衞士數遷至捧日右廂都指
揮使領嘉州團練使兼京城廵檢元昊反改博州團練
使環慶路馬步軍總管兼知邠州謙不讀書然鬭訟曲
直皆區處當理前守者多強市民物以飾厨傳謙獨無
所撓邠人頗愛之夏竦奏為涇原路總管徙知涇州未
行會賊宼鎮戎軍謙引兵深入賊境破其聚落而還以
功擢龍神衞四廂都指揮使象州防禦使暴疾卒贈永
清軍節度觀察留後
趙振字仲威雄州歸信人景德中從石普于順安軍獲
契丹陣圖授三班借職後數年為隰州兵馬監押捕盜
于青灰山殺獲甚衆高平蠻叛徙湖北都廵檢使兼制
置南路以南方暑濕弓弩不利别創小矢激三百步中
輒洞穿蠻遂駭散歲中遷慶州沿邊都廵檢使時金湯
李欽白豹神木馬兒高羅跛臧三族尤悍難制振募降
羌啗以利令相攻破十餘堡欽等詣振自歸振為置酒
先釂取細仗圍纔數分植百步外共射欽等百發不中
振十矢皆貫欽等皆驚誓不復敢犯明年涇原属羌胡
薩逋歌等叛鈐轄王懷信以兵數千属振游奕屢捷從
數十騎詣懷信遇賊十倍射殪數十餘悉退散數月賊
數萬圍平遠砦都監趙士龍戰沒振出别道力戰抵砦
奪取水泉率敢死士破圍賊走追斬數千級徙涇原都
監歴知順安保安廣信軍霸州改京東都大提舉捉賊
明年知環州累遷象州防禦使元昊將反為金銀冠珮
隠飾甲騎遺属羌振潛以金帛誘取之以破其勢得冠
珮銀鞍三千甲騎數百告隣部俾以環為法不聽於是
東茭金明萬劉諸族勝兵數萬悉為賊所有及劉平等
皆敗惟環慶無患自夲路馬步軍副總管擢龍神衞四
廂都指揮使鄜延路副都總管知延州代范雍尋改捧
日天武四廂振謂將吏曰今賊以我夷傷必乘勝以進
勢宜固守尚慮諸城不能皆如吾謀苟延州弗支則陜
西未可測此天下安危之機也未幾賊宼塞門砦振有
兵幾八千按甲不動砦中兵纔千人屢告急被圍五月
才遣百餘人赴之砦遂陷砦主高延德監押王繼元皆
没于賊振坐擁兵不救為都轉運使龐籍所奏貶白州
團練使知絳州未行會延德繼元家復訴於朝勅御史
方偕就劾振法當斬再貶太子左清道率府率潭州安
置踰年復右武衞將軍惠州團練使并代路兵馬鈐轄
就遷副總管祁州團練使元昊既破豐州將襲近砦振
率鈐轄張亢麥允言出麟州深栢堰擊破之兼領嵐憲
六州軍事河外饑振設法通砦外商得米數十萬斛軍
民以濟進博州防禦使改解州致仕復起為左神武軍
大將軍卒振剛強自負有武力便弓馬喜謀畫輕財尚
氣衆樂為用子珣瑜皆工騎射珣年十六仁宗召試便
殿授三班借職景祐中有言珣藝益進且習書史復召
見閱武伎又試策略於中書條對數千言自殿直進閤
門祗候未幾除濠州兵馬都監初珣随父在西邊訪得
五路徼外形勝利害作聚米圖經五卷詔取其書并召
珣至又上五陣圖兵事十餘篇帝給步騎使按陣既成
臨觀之陳執中招討陜西薦為緣邊廵檢使吕夷簡宋
庠為奏曰用兵以來策士之言以萬計無如珣者即擢
通事舍人招討都監珣自以年少新進辭都監授兵萬
人御賜鎧仗令自擇偏禆參佐居涇原兼治籠竿城麻
氊党留百餘帳處近塞為暴珣白府引兵二萬自靜邊
歴揆吳抵木寧襲賊俘獲數千計靜邊將劉滬殿後為
賊所掩珣登阪望見從騎數百復入拔滬之衆以出士
皆歎服瞎氊居龕谷無所属珣與書招之遺以綈綿瞎
氊聽命改夲路都監詔追入朝將行適元昊大入府檄
留珣會葛懷敏於瓦亭懷敏已屯五谷口西至馬欄城
聞夏人徙軍新濠外議欲質明掩襲珣謂懷敏曰敵遠
來衆倍鋒銳莫若依馬欄城布柵以扼其路守鎮戎城
以便餉道俟其衰擊之此必勝之道也不然必為賊所
屠懷敏不聽兵遂逼鎮戎城越界壕抵定川未及陣夏
人引鐵騎來犯珣居陣西北瑜亦在軍中戰甚力東壁
兵輒潰中軍大擾珣擁刀斧手前鬭夏衆稍却我軍復
陣懷敏詰朝退走就食鎮戎俄夏騎四合珣被擒瑜以
身免珣美風儀性勁特好學恂恂類儒者既沒人多惜
之贈莫州刺史後卒賊中瑜弟璞亦知名
張忠字聖毗開封人先世業農忠慷慨不事生産初隷
禁軍累遷龍神衞左第二軍指揮使仁宗即位遷天武
左第三指揮使融州刺史改天武右廂指揮使潮州團
練使未幾真拜齊州團練使擢知滄州夲路鈐轄楊懷
敏以忠御下急因奏對言之徙澶州總管會河決商胡
詔留戍滿卒以助隄役輒羣譟將劫庫兵為亂州將恐
召忠議忠潛捕倡前者數人斬以徇明年以疾求醫京
師卒
范恪字許國開封人初名全少隷軍籍於許州選入捧
日軍又選為殿前指揮使歴行門龍旗直𣪚原押班康
定元年元昊數宼邊試武伎擢内殿崇班慶州北路都
廵檢使與攻白豹城破之既還夏人遣騎襲其後恪設
伏崖險敵半度邀擊之斬首四百級生獲七十餘人以
功遷内殿承制嘗會諸道兵攻十二盤既咄當迷子砦
中流矢督戰愈力視砲石中有火㸑者恪取號於衆曰
賊矢石盡用竈下甓矣於是士卒爭奮果先得城遷供
備庫副使恪有弓勝一石七斗其箭鏃如鏵名曰鏵弓
又於羽間識其官稱姓氏凡所發必中至一箭貫二人
他日取焦蒿砦歸恪獨殿後為數千騎所襲恪視矢箙
止有二鏵即為引滿之勢賊遽郤嘗與總管杜惟序鈐
轄高繼隆將兵分討漢乞薛馬都嵬等三砦恪先破都
嵬而繼隆圍薛馬不能下恪馳往取之既又援惟序下
漢乞砦改左騏驥副使虜犯大順城諸將皆閉城自守
恪率兵二千餘戰克之改宫苑副使環慶路兵馬都監
因特召見仁宗謂曰適有邊奏賊犯高平軍劉璠堡可
乘驛亟往遂遷禮賓使榮州刺史環慶路鈐轄手詔令
趣范仲淹麾下起兵赴援恪晝夜兼行比至平凉賊巳
解頃之遷洛苑使權秦鳳路兵馬總管恪驍勇善射臨
難敢前故數有戰功自龍神衞四廂都指揮使累遷至
侍衞親軍馬步軍副都指揮使歴坊州刺史解州防禦
宣州觀察使保信軍節度觀察留後以疾出為水興軍
路副都總管數月卒贈昭化軍節度使
馬懷德字得之開封祥符人父玉東頭供奉官言懷德
可試引弓擊劔角觝補三班奉職為延州南安砦主東
路廵檢數以少擊西賊敗其衆范仲淹知延州脩青澗
城奏懷德為兵馬監押以所部兵入賊境破遮鹿要册
二砦親射殺其酋狗兒廂主遷左班殿直又率蕃漢燒
蕩賊海溝茶山龍栢安化十七砦三百餘帳斬首數百
級虜馬駝牛羊萬數遷右侍禁以范仲淹韓琦薦授閤
門祗候延州龐籍入奏為東路都廵檢使夷黑神厥保
等十八砦賊以四萬騎犯邊趨僕射谷懷德以兵數千
據谷旁高原待之斬首二百級得畜産器械以千數遷
内殿崇班又以兵脩龍安城虜不敢犯遂以鄜延路都
監又城綏平破賊青化押班吃當三砦殺獲甚衆元昊
為夏國主命國子博士高良夫與懷德會西人畫界龐
籍具論其前後功遷供備庫副使兼閤門通事舍人時
用兵久民多亡𣪚懷德招輯有方經略使梁適奏請推
其法諸路歴知保安軍環州環慶益利路鈐轄累遷至
四方館使舒州團練使徙鄜延路副都總管坐違法賂
宦官閻士良為安撫吕景初奏降四方館使英州刺史
大名府路總管侍衞親軍步軍都虞候象州防禦使鄜
延路副都總管遷馬軍都虞候徙環慶路環州蕃官蘇
恩以其属叛往降之又遷殿前都虞候步軍副指揮使
随州觀察使英宗即位遷靜難軍節度觀察留後召還
卒贈安遠軍節度使嘗因戰流矢中其顙鏃入於骨以
弩弦繫鏃發機而出之
安俊字智周其先太原人祖贇高州團練使仁宗為皇
太子俊以將家子謹厚選為資善堂祗候及即位補右
班殿直累遷東頭供奉官閤門祗候為環州都監破趙
元昊吃井那等諸砦安撫使韓琦上其功遷内殿崇
班環慶路都監徙涇原契丹欲渝盟與狄青范恪同召
至京師將使備北邊擢内園副使翌日改禮賓使會葛
懷敏敗命為秦鳳路鈐轄復徙涇原因條上禦戎十三
事改原州徙麟州遷六宅使貴州刺史知忻州徙代州
為帥臣誣奏降京東路鈐轄富弼知青州為之辯理真
除虢州刺史徙高陽關路又徙原州刺史知滄涇冀三
州秦州築古渭城蕃部大擾徙秦鳳路總管歴龍神衞
捧日天武四廂都指揮使果州團練使環慶路副總管
遷侍衞步軍都虞候陵州防禦使卒贈閬州觀察使俊
久在邊羌人識之環州得俘虜知州种世衡問之曰若
属於吾將孰畏曰畏安太保指俊于坐曰此長髯將軍
是也
向寳鎮戎軍人為御前忠佐換禮賓使涇原秦鳳鈐轄
積勞自皇城使帶御器械歴真定鄜延副總管遷龍神
衞四廂都指揮使嘉州團練使卒寳善騎射年十四與
敵戰斬首二級及壯以勇聞有虎踞五原卑邪州東西
百里斷人跡寳一矢殪之道過潼關巨盗郭邈山多載
關中金帛子女寳射走之盡得其所掠嘗至太原梁適
射弩再中的授寳矢射之四發三中適曰今之飛將也
神宗稱其勇以比薛仁貴及死厚恤其家
論曰蔚昭敏高化周美蓋皆有功於邊鄙者化在蜀州
取軍中積材以塞水患又能平反冤獄脫人於死蓋武
人之知民事者美敗夏人焚族部城堡砦未嘗擇便利
而所向輒勝所得禄賜悉分與麾下士亦樂為之用推
古良將何以加此閻守恭慕郭進為人而慷慨自效起
徒步至刺史其志亦豈小哉孟元劉謙馬懷德范恪皆
經略西鄙數戰有功其初起自卒伍而能練習民事招
輯𣪚亡不獨一武夫而已趙振挽彊命中精曉兵機塞
門之敗振擁兵不救何獨暗於此邪子珣年少習書史
閱武伎用兵以來人以為無如珣者籠竿一戰西人奔
走不暇從容而拔劉滬於死英風義烈何可少哉葛懷
敏以不用珣計而取敗珣亦力戰而沒惜哉安俊向寳
無多戰功夏人皆識其名而畏之張忠區區較之諸人
未可同日語也
宋史卷三百二十三
宋史卷三百二十三考證
高化傳諡曰恭莊南夲作恭壯按化歴官軍職應從
壯
馬懷德傳西賊敗其衆監夲西譌因今從南夲
宋史卷三百二十三考證
