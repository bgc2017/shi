宋史卷十
元中書右丞相總裁托克托等修
本紀第十
仁宗二
眀道元年春二月癸邜呂夷簡上三朝寳訓丙午詔仕
廣南者毋過兩任以防貪黷庚戌以張士遜同中書門
下平章事集贒殿大學士戊午錄故宰臣孫並試將作
監主簿甲子詔員外郎以上致仕者錄其子校書郎三
丞以上齋郎丁夘以真宗順容李氏為宸妃是日妃薨
三月戊子頒天聖編敕戊戌以江淮旱遣使與長吏錄
繫囚流以下減一等杖笞釋之已亥除婺秀州丁身錢
夏四月丙午錄繫囚戊午知棣州王涉坐冒請官地為
軄田配廣南牢城五月癸酉遣使點檢河北城池器甲
密訪官吏能否壬午廢杭秀二州鹽場秋七月丙申詔
諸路轉運使舉國子監講官丁酉王曙罷太白晝見彌
月乃滅八月辛丑以晏殊為樞密副使丙午晏殊參知
政事甲寅以楊崇勛為樞密副使辛酉授唃厮囉為寧
遠大將軍愛州團練使壬戌大内火延八殿癸亥移御
延福宫甲子以吕夷簡為修内使乙丑詔羣臣直言闕
失丁夘大赦九月庚寅重作受命寳丙申皇太后出金
銀器易左藏緡錢二十萬以助修内冬十月庚子黃白
氣五貫紫微垣丁巳詔漢陽軍發廩粟以振飢民十一
月甲戌以修内成恭謝天地扵大安殿謁太廟大赦改
元百官進秩優賞諸軍是日還宫己夘冬至率百官賀
皇太后扵文德殿御大安殿受朝壬辰延州言夏王趙
德眀卆癸巳以德眀子元昊為定難軍節度使西平王
十二月壬寅以楊崇勛為樞密使戊午詔獲劫盗者奏
裁毋擅殺壬戌西北有蒼白氣亘天是歲亰東淮南江
東饑
二年春正月己夘詔發運使以上供米百萬斛振江淮
饑民遣使督視二月戊戌含譽星見東北方庚子詔江
淮民饑死者官為之葬祭乙巳皇太后服衮衣儀天冠
饗太廟皇太妃亞獻皇后終獻是日上皇太后尊號曰
應元齊聖顯功崇德慈仁保夀皇太后丁未祀先農扵
東郊躬耕耤田大赦百官上尊號曰睿聖文武體天法
道仁眀孝德皇帝三月庚午加恩百官丁亥祈雨扵會
靈觀上清宫景德開寳寺庚寅以皇太后不豫大赦除
常赦所不原者乾興以来貶死者復官謫者内徙甲午
皇太后崩遺詔尊皇太妃為皇太后吕夷簡為山陵使
夏四月丙申朔出大行皇太后遺留物賜近臣壬寅追
尊宸妃李氏為皇太后至是帝始知為宸妃所生甲辰
以大行皇太后五使並兼追尊皇太后園陵使戊申聽
政扵崇政殿西廂己酉罷乾元節上夀壬子詔臣僚宗
戚命婦毋得以進獻祈恩澤及緣親戚通表章罷創修
寺觀帝始親政裁抑僥倖中外大悦癸丑召還宋綬范
仲淹丙辰内侍江德眀等並坐交通請謁黜已未吕夷
簡張耆夏竦陳堯佐范雍趙稹晏殊皆罷以張士遜為
昭文館大學士李迪同中書門下平章事集賢殿大學
士王隨参知政事李諮為樞密副使王德用僉書樞密
院事壬戌御紫宸殿以張士遜為山陵使兼園陵使癸
亥上太行太后謚曰莊獻眀肅追尊宸妃李氏為皇太
后謚曰莊懿五月戊辰詔禮部貢舉癸酉詔中外勿輙
言皇太后垂簾日事乙亥罷羣牧制置使丙子命宰臣
張士遜撰謝太廟及躬耕耤田記檢討宋祁言皇太后
謁廟非後世法乃止撰耤田記戊寅錄繫囚六月甲午
朔日有食之壬寅錄周世宗及高季興李煜孟昶劉繼
元劉鋹後癸夘命審刑大理詳定配隷刑名戊午減天
下歲貢物秋七月丁丑詔知耀州富平縣事張龜年增
秩再任以其治行風告天下戊子詔以蝗旱去尊號睿
聖文武四字以告天地宗廟仍令中外直言闕政八月
甲午朔契丹使来弔慰祭奠壬寅作奉慈廟甲辰詔中
外毋避莊獻眀肅太后父諱丁巳置端眀殿學士九月
甲戌幸法福院臨莊懿太后梓宫丙子壬午臨如之冬
十月癸已朔太白犯南斗甲午禁登州民采金丁酉祔
葬莊肅眀獻皇太后莊懿皇太后扵永定陵甲辰詔以
兩川歲貢綾錦羅綺紗以三之二易為紬絹供軍需已
酉祔莊獻眀肅太后莊懿太后神主扵奉慈廟癸丑下
德音降東西亰囚罪一等徒以下釋之緣二太后陵應
奉民戸免租賦科役有差丙辰贈周王祐為皇太子戊
午張士遜楊崇勛罷以吕夷簡為門下侍郎同中書門
下平章事昭文館大學士王曙為樞密使王德用為樞
密副使宋綬參知政事蔡齊為樞密副使十一月癸亥
朔薛奎罷詔增宗室奉太白犯南斗乙丑追冊美人張
氏為皇后甲戌贈宼凖為中書令十二月丙申復置提
點刑獄丁酉詔諸路轉運使副歲徧歷所部仍令州軍
具所至月日以聞甲辰以亰東饑出内藏絹二十萬代
其民歲輸乙已詔修周廟丁未詔臺官非中丞知雑保
薦者勿任戊申出宫人二百乙夘廢皇后郭氏為淨妃
玉亰沖妙仙師居長寧宫御史中丞孔道輔率諫官御
史大呼殿門請對詔宰相告以皇后當廢状丙辰出道
輔及諫官范仲淹仍詔臺諫自今毋相率請對丁巳詔
眀年改元禁邊臣增置堡砦是歲畿内京東西河北河
東陕西蝗淮南江東兩川饑遣使安撫除民租注輦國
來貢
景祐元年春正月甲子發江淮漕米振京東饑民丙寅
詔開封府界諸縣作糜粥以濟饑民諸災傷州軍亦如
之戊辰詔三司鑄景祐元寳錢甲戌詔執政大臣議兵
農可更制者以聞詔募民掘蝗種給菽米癸未詔禮部
所試舉人十取其二進士三舉諸科五舉嘗經殿試進
士五舉年五十諸科六舉年六十及曾經先朝御試者
皆以名聞甲申淮南饑出内藏絹二十萬代其民歲輸
丁亥置崇政殿說書庚寅詔停淮南上供一年二月乙
未罷書判拔萃科辛丑詔禮部貢院諸科舉人七舉者
不限年並許特奏名甲辰權減江淮漕米二百萬石戊
申詔麟府州振蕃漢饑民三月壬午免諸路災傷州軍
今年夏税癸未詔觧州畦戶逋鹽蠲其半是月賜禮部
奏名進士諸科及第出身七百八十三人夏四月丁酉
開封府判官龐籍言尚美人遣内侍稱教旨免工人市
租帝為杖内侍仍詔有司自今宫中傳命毋得輙受癸
丑詔置殿中侍御史監察御史裏行五月辛酉出布十
萬端易錢糴河北軍儲丁夘禁民間織錦刺繡為服飾
西川歲織錦上供亦罷之癸酉詔臺諫未曾歷郡守者
與郡壬午錄繫囚是月契丹主宗真之母還政扵子出
居慶陵六月壬辰交州民六百餘人内附庚子免畿内
被災民税之半已酉策制舉武舉人乙夘詔州縣官非
理科决罪人至死者並奏聽裁閏月甲子泗州淮汴溢
已巳常州無錫縣大風發屋乙亥毁天下無額寺院壬
午罷造玳瑁龜筒器秋七月丙申賜夀州下蔡縣被溺
之家錢有羌已亥樞密使王曙加同平章事辛丑詔文
武提刑毋得互相薦論壬子詔轉運使與長吏舉所部
官專領常平倉粟甲寅河決澶州横隴埽八月庚申薛
奎卒壬戌有星孛於張翼癸亥王曙卒甲子月犯南斗
戊辰帝不豫庚子以王曾為樞密使辛未以星變大赦
避正殿減常膳輔臣奏事延和殿閣壬辰詔淨妃郭氏
出居扵外美人尚氏入道楊氏安置别宅九月壬辰百
官請隻日御前殿如先帝故事詔可丁酉帝康復御正
殿復常膳甲辰詔立皇后曺氏丙午熒惑犯南斗冬十
月庚申罷淮南江浙荆湖制置發運使詔淮南轉運兼
發運事乙亥作郊廟景安興安祐安之曲十一月已丑
冊曹氏為皇后癸丑作大安之曲以饗聖祖十二月癸
酉賜西平王趙元昊佛經是歲南平王李德政獻馴象
二詔還之開封府淄州蝗
二年春正月癸丑置邇英延義二閣寫尚書無逸萹扵
屏二月戊午御延福宫觀大樂癸亥舊給事資善堂者
皆推恩戊辰李迪罷以王曾為門下侍郎同中書門下
平章事集贒殿大學士王隨李諮知樞密院事蔡齊盛
度參知政事王德用韓億同知樞密院事三月戊申出
内庫珠賜三司以助經費夏四月庚午詔天下有知樂
者所在薦聞五月甲午猺獠宼雷化州詔桂廣會兵討
之丙申錄繫囚庚子議太祖太宗真宗廟並萬世不遷
南郊升侑上帝以太祖定配二宗迭配丙午降天下繫
囚罪一等杖以下釋之丁未廣西言鎮寧州蠻入宼六
月丁巳詔募職官初任未成考毋薦乙亥頒一司一務
及在亰敕鎮寧蠻請降秋七月戊申廢西亰採柴務以
山林賦民官取十之一八月壬子朔詔輕強盗法甲寅
宴紫宸殿初用樂甲戌幸安肅門砲場閱習戰已夘置
提點刑獄鑄錢官九月壬寅按新樂已酉作睦親宅命
中丞杜衍等汰三司胥吏宋綬上中書總例冬十月辛
亥朔復置朝集院癸亥復羣牧制置使丁夘詔諸路歲
輸緡錢福建二廣易以銀江東以帛庚午熒惑犯左執
法十一月戊子廢后郭氏薨癸巳朝饗景靈宫甲午饗
太廟奉慈廟乙未祀天地扵圜丘大赦錄五代及諸國
後宗室任諸司使以下至殿直者換西班官百官上尊
號曰景祐體天法道欽文聰武聖神孝德皇帝丁未加
恩百官十二月壬子加唃厮囉為保順軍留後丙子詔
長吏能導民修水利闢荒田者賞之是歲以鎮戎軍荐
饑貸弓箭手粟麦六萬石
三年春正月壬辰追復郭氏為皇后丁酉葬皇后郭氏
二月丙辰命官較太常鐘律壬戌詔兩制禮官詳定亰
師士民服用居室之制甲子以廣南兵民苦瘴毒為置
醫藥丁夘修陜西三白渠三月癸巳復商賈以見錢算
請官茶法乙未觀新定鐘律戊戌詔兩省卿監刾史閤
門以上致仕給奉如分司官長吏歲時勞賜之改維州
為威州夏五月庚辰購求館閤逸書丙申錄繫囚丙戌
天章閣待制范仲淹坐譏刺大臣落職知饒州集賢校
理余靖館閣校勘尹洙歐陽修並落職補外詔戒百官
越職言事六月壬申虔吉州水溢壞城郭廬舍賜被溺
家錢有差秋七月丁亥禁民間私寫編敇刑書乙未置
大宗正司庚子大雨震電太平興國寺災辛丑降三亰
罪囚一等徒以下釋之八月己酉頒民間冠服居室車
馬器用犯制之禁乙夘月犯南斗九月庚辰幸睦親宅
宴宗室癸巳熒惑犯南斗是月定申心喪觧官法冬十
月丁未命章得象等考課諸路提刑甲寅作朝集院十
一月戊寅保慶皇太后楊氏崩辛夘上保慶太后謚曰
莊惠十二月丙寅李諮卒丁夘王德用知樞密院事章
得象同知樞密院事是歲南平王李德政西南蕃来貢
南丹州莫淮戟内附
四年春正月壬午詔均諸州解額二月已酉葬莊惠皇
后扵永定陵已未祔神主扵奉慈廟庚申德音降東西
亰及靈駕所過州縣囚罪一等徒以下釋之乙丑置赤
帝像扵宫中祈嗣三月甲戌置天章閣侍&KR0688;戊寅詔禮
部貢舉夏四月乙巳吕夷簡上景祐法寳新錄甲子吕
夷簡王曾宋綬蔡齊罷以王隨為門下侍郎同中書門
下平章事昭文館大學士陳堯佐同中書門下平章事
集賢殿大學士盛度知樞密院事韓億程琳石中立參
知政事王鬷同知樞密院事五月庚戌皇子生錄繫囚
降死罪一等流以下釋之是日皇子薨乙夘以旱遣使
决三亰繫囚丙寅芝生化成殿楹六月乙亥杭州江潮
壞隄遣使致祭戊子出神武秘略賜邊臣己丑奉安太
祖御容扵揚州建隆寺秋七月丁未詔河東河北州郡
密嚴邊備戊申有星數百西南流至壁東大者其光燭
地黑氣長丈餘出畢宿下八月甲戌越州水賜被溺民
家錢有差甲午詔三司轉運司毋借常平錢榖冬十一
月癸亥罷登莱買金場十二月甲申并代忻州並言地
震吏民壓死者三萬二千三百六人傷五千六百人畜
擾死者五萬餘遣使撫存其民賜死傷之家錢有差是
歲滑州民蠶成被長二丈五尺唃厮囉龜兹沙州来貢
寳元元年春正月甲辰雷丙辰以地震及雷發不時詔
轉運使提舉刑獄按所部官吏除并代忻州壓死民家
去年秋糧二月壬申詔復日御前殿甲午安化蠻宼宜
融州三月戊戌朔王隨陳堯佐韓億石中立罷以張士
遜為門下侍郎同中書門下平章事昭文館大學士章
得象同中書門下平章事集贒殿大學士王鬷李若谷
並參知政事王博文陳執中同知樞密院事已亥發邵
澧潭三州駐泊兵討安化州蠻是月賜禮部奏名進士
諸科及第出身七百二十四人夏四月癸酉王博文卒
乙亥以張觀同知樞密院事壬辰除宜融州夏税五月
乙已錄繫囚六月戊寅罷舉童子已夘建州大水壞民
廬舍賜死傷家錢有差其無主者官葬祭之甲申詔天
下諸州月上雨雪状秋七月壬戌策制舉人癸亥策武
舉人八月丁夘復淮南江浙荆湖制置發運使庚辰熒
惑犯南斗九月戊申詔應祀事已受誓戒而失虔恭者
毋以赦原賜宜融州討蠻兵緡錢冬十月丙寅詔戒百
官朋黨十一月甲辰詔廣西鈐轄進兵討安化蠻乙已
詔宜融州民嘗從軍役者免今夏税運糧者免其半戊
申朝饗景靈宫己酉饗太廟及奉慈廟庚戌祀天地扵
圜丘大赦改元百官上尊號曰寳元體天法道欽文聰
武聖神孝德皇帝乙夘復奏舉縣令法王曾薨十二月
癸亥朔加恩百官甲子亰師地震丙寅鄜延路言趙元
昊反甲戌禁邊人與元昊互市己夘奉寧軍節度使知
永興軍夏竦兼泾原秦鳳路安撫使振武軍節度使知
延州范雍兼鄜延環慶路安撫使是歲達州大水黎州
蠻来貢
二年春正月巳酉王隨卒辛亥安化蠻平癸丑趙元昊
表請稱帝改元三月丁未鑄皇宋通寳錢乙夘閱試衞
士戊午賜陕西緣邊軍士緡錢夏四月癸亥授唃厮囉
二子瞎氊磨角氊團練使乙丑放宫女二百七十人壬
申免昭州運糧死蠻宼者家徭二年賦租一年丁亥募
河東陜西民入粟實邊五月癸巳詔近臣舉方略材武
之士各二人已亥禁皇族及諸命婦女冠尼等非時入
内癸夘命近臣同三司議節省浮費丙午遣使體量安
撫陕西河東己酉錄繫囚壬子王德用罷以夏守贇知
樞密院事六月壬戌詔省浮費自乘輿服御及宫掖所
須宜從簡約若吏兵祿賜毋槩行裁減戊辰詔諸致仕
官嘗犯贓者毋推恩子孫丁丑益州火焚廬舍三十餘
區壬午削趙元昊官爵除屬籍秋七月丁巳詔宗室遇
南郊及乾元節恩許官一子餘五歲授官戊午以夏竦
知泾州兼泾原秦鳳路沿邊經略安撫使涇原路馬步
軍都總管范雍兼鄜延環慶路沿邊經略安撫使鄜延
路馬步軍都總管八月丁夘以篳篥城唃厮波補本族
軍主甲戌皇子生丙子降三亰囚罪一等徒以下釋之
辛巳命輔臣報祠高禖九月壬寅詔河北轉運使兼都
大制置營田屯田事乙夘出内庫銀四萬兩易粟賑益
梓利䕫路饑民十月庚午賜麟府州及川陕軍士緡錢
甲申詔兩川饑民出劍門關者勿禁十一月戊子朔出
内庫珠易緡錢三十萬糴邊儲丁酉盛度程琳罷出御
史中丞孔道輔壬寅以王鬷知樞密院事宋庠參知政
事十二月庚申詔審刑院大理寺刑部毋通賓客壬申
詔御史闕員朕自擇舉是歲曹濮單州蝗
康定元年春正月丙辰朔日有食之壬戌賜國子監學
田五十頃是月元昊宼延州執鄜延環慶兩路副都總
管劉平鄜延副都總管石元孫詔陕西運使眀鎬募強
壮俻邊二月丁亥以夏守贇為宣徽南院使陕西馬步
軍都總管經略安撫使詔潼關設俻辛夘月太白俱犯
昴壬辰夏守贇兼沿邊招討使出内藏緡錢十萬賜戍
邊禁兵之家知制誥韓琦安撫陕西白氣如䋲貫日甲
午括畿内亰東西淮南陕西馬丙申詔諸路轉運使提
刑訪知邊事者以聞丁酉詔樞密院同宰臣議邊事辛
丑出内藏緡錢八十萬陕西市糴軍儲丙午德音釋延
州保安軍流以下罪宼所攻掠地除今夏税戍兵及戰
死者賜其家緡錢是日改元去尊號寳元字許中外臣
庶上封章言事丁未詔陕西量民力蠲所科芻糧癸丑
降范雍為尚書吏部侍郎知安州甲寅出内庫珠償民
馬直三月丙辰詔大臣條陜西攻守策癸亥命韓琦治
陕西城池乙丑閱虎翼軍習戰辛未詔延州錄戰沒軍
士子孫月給糧丙子大風晝暝是夜有黑氣長數丈見
東南丁丑罷大宴詔中外言闕政戊寅王鬷陳執中張
觀罷以晏殊宋綬知樞密院事王貽永同知樞密院事
詔按察官舉才堪將帥者庚辰詔參知政事同議邊事
辛巳德音降天下囚罪一等徒以下釋之賜京師河北
陕西河東諸軍緡錢蠲陕西夏税十之二減河東所科
粟夏四月丙戌省陕西沿邊堡砦癸已詔諸戍邊軍月
遣内侍存問其家病致醫藥死為歛葬之甲午遣使籍
陕西強壮軍乙未契丹國母復遣使来賀乾元節乙已
增補河北強壮軍丙午鄜延路兵馬都監黃德和坐棄
軍要斬丁未贈劉平石元孫官錄其子孫辛亥築延州
金眀栲栳砦五月甲寅朔詔前殿奏事毋過五班餘對
後殿命大官賜食壬戌張士遜致事吕夷簡為門下侍
郎同中書門下平章事昭文館大學士癸酉詔夏守贇
進屯鄜州戊寅以夏竦為陕西馬步軍都總管兼招討
使是月元昊陷塞門砦兵馬監押王繼元死之又陷安
遠砦六月丙戌詔假日御崇政殿視事如前殿丁亥以
夏守贇同知樞密院事甲午降三亰囚罪一等徒以下
釋之乙未南亰鴻慶宫神御殿火壬寅遣使體量安撫
亰東西甲辰增置陕西河北河東亰東西弓手秋七月
乙丑遣使以討元昊告契丹庚午閱諸軍習戰戊寅皇
子昕為忠正軍節度使封夀國公八月戊戌禁以金箔
飾佛像癸夘遣尚書屯田員外郎劉渙使邈川戊申夏
守贇罷以杜衍同知樞密院事辛亥詔范仲淹葛懷敏
領兵驅逐塞門等砦蕃騎出境仍募弓箭手給地居之
九月甲寅滑州河溢戊午李若谷罷以宋綬晁宗慤参
知政事鄭戬同知樞密院事戊辰以晏殊為樞密使王
貽永杜衍鄭戬並樞密副使甲戌詔使臣諸班諸軍有
武藝者自陳辛巳閱諸軍習戰是月元昊宼三川砦都
巡檢楊保吉死之又圍師子定川堡戰士死者五千餘
人遂陷乾溝乾河趙福三堡環慶路兵馬副都總管任
福破白豹城冬十月乙未製銅木契傳信牌甲辰錄方
略士六十一人授官有差十一月壬戌有大星流西南
聲如雷者三十二月癸未出内藏庫絹一百萬助糴軍
儲詔南亰祠大火丙戌詔以常平緡錢助糴軍儲癸夘
宋綬卒戊申鑄當十錢權助邊費
宋史卷十
