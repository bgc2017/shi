宋史卷四百五十二
元中書右丞相總裁托克托等修
列傳第二百十一
忠義七
高敏張吉景思忠(弟思立)王奇
蔣興祖郭滸(朱友恭附)吳革
李翼阮駿趙士嶐(士醫士真士遒士䟦陳自仁叔皎叔憑訓之聿之壘之劉玠)
陳淬黃友郝仲連
劉惟輔(高子孺韓青附)牛皓(高萬任安泰元薛琪張亨)魏彦明
劉士英王禀翟興弟進朱蹕(朱良方允武)
龔楫(蔣子春)李亘(孫安道)凌唐佐
楊粹中彊霓(康傑李伸)郭僎(郭贊王进吳從龍)
司馬夢求林空齋黃介
孫益(顧緒顧珣)王仙曹琦
吳楚材李成大陶居仁
高敏登州人爲涇原指使數與西夏戰遭重傷范仲淹
韓琦皆薦之爲閤門祇候歴利州路邠寕環慶都監主
蕃部事羌圍大順城偏將趙懷德力戰其下以銀買級
主帥李復圭以所部不整欲治之敏言懷德善用人戰
必勝當略其小過且蕃官難彊以漢法復圭乃止羌人
聲言將出鄜延敏屢白復圭曰兵家之事聲東擊西環
慶嘗破白豹金湯結釁已深不可不備已而果以兵三
十萬來寇總管楊遂駐兵大義以敏爲先鋒將夏人攻
奪大順水砦敏出通路自寅及午且戰且前多所斬獲
次榆木援兵不至中流矢死年五十七官止東頭供奉
官詔贈嘉州刺史錄其三子爲侍禁殿直
張吉者慶州卒也爲淮安鎮守烽夏人寇東谷掠得之
脅以兵使呼城中曰淮安諸砦已破宜速降吉反其辭
曰努力諸砦無虞賊糧盡且去矣毋庸降賊怒害之詔
贈内殿崇班又錄其子
景思忠字進之普州安岳人以父西上閤門使泰蔭累
官西京左藏庫使爲遂州駐泊都監夷人寇淯井鈐轄
張承祐出兵救之思忠部卒五百爲前鋒夷乘險薄官
軍官軍戰不利死者十之六左右勸思忠引避不聽奮
劒疾戰而死走馬使張宗望爲言詔察訪熊本考實得
其事神宗憫之官思忠及同死者之子七人餘皆賜其
家錢帛
弟思立以蔭主渭州治平砦囉兀用兵韓絳使攝保安
軍夏人寇順寕思立擅領兵赴援諸將敗一軍獨全以
功知德順軍策應王韶取熙州過洮築當川堡克羌香
子珂諾城遂定河州嘗與羌力戰斬不用命者數人軍
聲大振韶言其臨事忠勇進如京副使通事舍人再擢
東上閤門使河州刺史賜繡旗朱甲又遷四方館使河
州團練使知其州神宗知思立母老而未有官舍命其
弟思誼爲秦州判官以便養青宜結鬼章舉兵襲殺伐
木卒害小校七人以書扺思立詞不遜思立不能忍帥
兵六千攻之于踏白城鈐轄韓存寳蕃將瞎藥交止之
不聽自將中軍使存寳及魏奇爲先鋒王存將左賈翊
將右鬼章衆二萬分三砦以抗官軍戰數十合羌從山
下圍中軍他將王寕李元凱没于陣思立存寳潰圍出
衆將多傷議曰日暮兵疲宜移屯東岡以自固思立以
魏奇創重獨徙其軍方遣之而殿後兵亂前人望見亦
皆潰思立已闘且退曰我適以百騎走羌數千人無助
我者今敗矣當自剄以謝朝廷衆止之少頃再戰遂死
時已除忠州防禦使會其死不及拜帝以其輕敵致敗
不復贈官
王奇汾州人武舉中第章惇經營湖北溪洞以爲將領
降其酋舒光貴縳元猛平懿洽等州累遷如京副使爲
湖南都監徙廣西宜州蠻寇邊奇領兵至天河縣期旦
日會戰禆將費萬夜以衆竊出河泥隘戰没經略使移
書廹奇奇不能堪後數日蠻萬人驟集奇輕出遂敗麾
下猶數百人勸策馬逃去奇罵曰大丈夫當盡節以報
國何走爲戰而死詔贈皇城使忠州防禦使官其家六
人仍賜金帛
蒋興祖常州宜興人之奇之孫也以蔭累調饒州司錄
睦州盜起旁郡皆震興祖白州將紏吏卒緝戰具盜不
敢謀以功遷官知開封府武陽縣武古博浪沙地土脉
脆惡大河薄其南嘗積雨汎溢埽具潰興祖躬救護露
宿其上彌四旬隄以不壊治爲畿邑最使者交薦之靖
康初金兵犯京師道過縣或勸使走避興祖曰吾世受
國恩當死于是與妻子留不去監兵與賊通斬以徇金
數百騎來攻不勝去明日師益至力不敵死焉年四十
二妻及長子相繼以悸死詔贈朝散大夫
郭滸德順中安堡人從軍積官至武經郎爲涇原第八
副將金人犯陜西渭帥以下叛降獨滸義不許稱病去
帥惡忌之傳致以罪下之獄脅使俱降滸奮而呼曰大
丈夫今得死所矣終不能受汙叛逆大惡天地所不容
吾雖死誓不爾貸當訴于地下耳衆醜其語即殺之建
炎三年贈武翼大夫忠州刺史同死者朱友恭西安人
以忠翊郎爲涇原第一副將步兵扞金人於華亭數有
功會金兵大集友恭赴敵力戰爲所得渭帥既降誘以
甘言許優進官秩不肯從更詆辱之帥不勝忿斷其脛
以徇經日乃斬之後贈敦武郎
吳革字義夫華州華陽人國初勲臣廷祚七世孫也少
好學喜譚兵再試禮部不中乃從涇原軍以秉義郎幹
辦經略司公事金人南牧帥兵解遼州之圍使粘罕軍
見之庭揖不拜責其貪利敗約詞直氣勁粘罕少屈爲
追回威勝諸屯兵授書使歸欽宗問割地與不割地利
害對曰金人有吞噬之意願悉起關中士馬赴都爲備
詔以爲武功大夫閤門宣贊舍人持節諭陜西行至朱
遷聞金人犯京師復還與張叔夜同入城請於帝乞幸
秦州又乞出城劫之使不敢近又乞諸門同出兵牽制
衝突尾襲應援可一戰而勝時衆言已入皆不果後金
兵攻安上門填道度壕革言之守將使洩蔡河水以灌
之不聽及填道將合欲用前議則水已涸矣車駕幸金
營革以爲堕其計往請叔夜欲身見其大首計事叔夜
問其故曰兹行有三說一則天子還内二則金騎歸國
三則革死叔夜爲言之不報上皇妃后太子出郊革白
孫傳乞留之不得乃與傳謀於啓聖僧院置振濟局募
士民就食一日之間至者萬計隂以軍法部勒將攻金
營久之遷于同文館所合已至數萬多兩河驍悍之士
既而有立張邦昌之議革謀先誅范瓊軰以三月八日
起兵謀既定前期二日有班直甲士數百人排闥入言
邦昌以七日受冊請亟起事革乃披甲上馬至咸豐門
四面皆瓊黨紿革入帳即執之脅以從逆革罵之極口
引脛受刃顔色不變其麾下百人皆死
李翼麟州新秦人宣和末爲代州西路都廵檢使屯崞
縣金人取代執守將嗣本遣來諭降翼射却之帥士卒
堅守義勝軍統領崔忠殺都監張洪輔夜引金兵入城
翼挺身搏戰達旦力不敵被執酋粘罕欲臣之怒罵不
屈與縣令李聳丞王唐臣尉劉子英監酒閻城將官折
可與同死之阮駿者興化軍人紹聖元年進士爲河南
府少尹金人犯京師率所隷兵擁護神御殿抱神御罵
聲不絶口卒被害特贈朝議大夫
趙士嶐字景瞻太宗之後生五歲補右班殿直既長遊
庠序月試數居前列一日投筆歎曰昔賢有不願爲章
句儒出玉門關佩侯印者彼何人哉遂不復事科舉去
爲郡縣吏累遷至淮南西路兵馬鈐轄駐夀春劇賊丁
一箭衆號十萬來攻城郡守不知兵凡備御之策悉委
士嶐賊三旬不退士嶐募軍中敢死士與之謀有張宣
者應募獨持槊縋城下擊殺數十人賊衆披靡乃選壮
士數百人夜開城門出其不意擊走之追奔數十里以
功遷三官秩滿授江東路鈐轄李成叛據江淮六七郡
連兵數萬遣其黨馬進圍九江守臣姚舜眀與士嶐及
副鈐轄劉紹先禦之進攻城益急士嶐竭力捍守江東
帥吕頤浩屯鄱陽既復南康與建武節度使楊惟中兵
會遣統制巨師古援江州未至遇伏敗紹興元年正月
詔張俊爲江淮招討使入辭頗言成兵衆高宗責以立
功俊悚懼受命未至城已䧟時守城罷卒僅數千捍賊
百餘日城中食盡舜明紹先議縱火因棄城去士嶐毅
然獨糾合部曲餘民守城城破衆號呼曰無殺我趙鈐
轄賊入城大掠成素服士嶐之義欲以爲僞安撫使士
嶐怒罵曰賊欲屈我耶隂裂帛以書使示諸子曰賊不
殺我義不苟活汝軰得出爲我雪恥遂仰藥而卒年五
十二賊怒并害其家數十口事聞上嘉悼贈武功大夫
官其孫二人士嶐六子皆有文行不惉不㣻不愆不恧
不懘不隐是役也不㣻不懘不隠死焉又宗子有士醫
士真士遒皆以死事聞
士醫任秀州兵馬都監建炎四年兀术入州士醫乘城
拒戰城陷死之後贈武翼大夫官其二子
士真權知陽信軍寇劉滿至士真拒之兵潰滿執之去
荆門遇害後贈右朝奉大夫官其一子
士遒以武翼大夫守官江州紹興五年馬進寇江州士
遒遇害贈武德大夫官其家二人
士䟦濮王曾孫也靖康末爲右監門衞大將軍吉州團
練使金人驅宗室北行士䟦得間道遁去居邢州結土
豪將舉事有告者金人執而殺之事聞贈保寕軍節度
使諡忠果
叔皎秦悼王四世孫元豐中爲右班殿直累遷至德州
兵馬都監自靖康以來劉順吕拱劉亨相繼謀叛叔皎
皆設方略捕擒之建炎二年金人圍城郡檄叔皎率兵
禦之前後六戰圍急有江喆者與郡守宗諒謀以城降
叔皎斬喆以徇金人登城叔皎猶力戰勢窮被執怒罵
不屈遂遇害
叔憑建炎間任陜州都監累官武翼大夫就遷通守金
人圍陜州既久援兵不至城危時叔憑子官盧氏遺以
蠟丸書曰人臣當死國難况吾以近屬其可辱命耶死
固其所也遂死之時通判王滸職官劉效陳思道馮經
李岳杜開縣令張玘將佐盧亨等五十一人俱死無降
者
訓之字誨道秦悼王五世孫父叔侯官至惠州防禦使
訓之登政和二年進士調東平儀曹知平江府吳縣朱
勔怙勢役州縣訓之不爲屈勔嘗執數軰詣縣請治訓
之悉縱之忤勔遂移疾去宣和末盜起河北訓之屢與
人言契丹舊盟未可渝金人新好未可恃未幾金人犯
京師訓之居揚州率大姓募士勤王聞都城失守乃止
建炎三年知吉州永豐縣孟太后避地虔州護衞統制
杜彦與其麾下叛後軍楊世雄應之將犯永豐訓之與
尉陳自仁簡兵分爲二一取間道遶賊後一據地利匿
其精兵以誘賊賊至伏發殱其衆會賊别校繼至官兵
未成列訓之率數十軰拒戰勵聲罵賊與自仁俱被害
事聞詔贈訓之朝散郎直祕閣諡忠果自仁通直郎官
其子邑人爲立祠太后之發吉州也至太和衆皆潰從
事郎三省樞密院幹辦官劉德老爲金人追騎所殺官
其家一人是年金人過江陳淬戰死兵飛等兵皆引去
上元丞趙壘之帥鄉兵迎敵死之贈奉議郎官其家一
人
聿之安定郡王叔東子也建炎中爲成忠郎金人圍潭
州帥臣向子諲率衆守城聿之隷東壁子諲循城顧聿
之曰君宗室不可效他人苟簡聿之感慨流涕金兵登
城縱火子諲率官吏突門遁去城遂陷聿之巷戰大罵
而死將官武經郎劉玠亦死之事聞贈聿之左監門衞
大將軍玠武經大夫皆官其家其後朱熹爲請立廟賜
號忠節
陳淬字君銳興化軍莆田人紹聖初下第挟策西遊時
吕惠卿帥鄜延淬戎服往見惠卿問相見何事淬曰大
丈夫求見大丈夫又何事惠卿器之補三班奉職與西
人接戰于烏原手殺十餘人擒其砦主奏爲左班殿直
鄜延路兵馬都監累遷武經郎丁外艱宣和四年召赴
闕授真定路分都監兼知比砦河北第一將尋拜忠州
團練使真定府路馬步副總管七年金人入真定淬以
孤軍禦之妻孥八人皆遇害建炎元年辟諸軍統制宗
澤命擊金人於南華敗之兼大名府路都總管兵馬鈐
轄擢知恩州王善者金之種落也擁兵十萬長驅兩河
遂襲恩淬與長子仲剛拒戰敗飛刃及淬仲剛以身蔽
刃死之明年善復圍陳州淬大敗善兵拜宿州安撫使
李成叛詔以淬爲御營使六軍都統淮南招撫使討之
三戰三捷未幾金人犯采石又&KR0702;淬回援建康淬將中
軍戚方將前王&KR0667;將後淬曰彼衆雖多然止有二十艘
一艘不越五十人每至不過千人吾伏兵葭蘆翳薈間
俟其旋濟旋獲前後不相知訖濟當盡獲矣杜充不從
金兵遂犯板橋諸軍皆潰淬獨與戰勢窮力盡據胡床
大罵刃交於胷而色不動與其從子仲敏俱死詔贈拱
衞大夫眀州觀察使官其一子一婿
黃友字龍友温州平陽人少不羈十五入太學語同軰
曰大丈夫不能爲國立功亦造化中贅物耳因投筆西
遊邊帥劉法一見奇之延致門下會西鄙軍閧都護高
永年戰沒友作七詩哀其忠其後幕府奏功没永年之
實恤典不及其子以友詩進徽宗覽之惻然遂加贈諡
友亦免省試登進士第調永嘉瑞安二縣主簿攝華陰
令有政聲方臘竊發友同諸將收復所至披靡婺宼復
作守留友攝兵曹爲殄滅計友請往諭之既次浦江賊
望風解去復单騎次武義賊衆持釘一榼置其前友正
色叱之曰汝等何速死耶賊首李德壯之亟麾退一境
貼然㜈人圖像祀之通判澶州會金人敗盟郭藥師以
常勝軍叛燕士響應友獨領數千人與之戰躬冒矢石
破裂唇齒欽宗即位制置使詹度奏友久服武事籌略
過人丞相何㮚從而薦之召對問友唇齒破裂狀爲之
稱歎賚予甚渥進直徽猷閣制置司參謀官同种師中
解太原圍友遣兵三千奪榆次得糧萬餘斛明日大軍
進榆次十里而止友亟白師中地非利將三面受敵論
不合友仰天嘆曰事去矣迨曉兵果四合矢石如雨敵
益以鐵騎士卒奔潰敵執友謂曰降則赦汝友厲聲曰
男兒死耳遂遇害帝書忠節傳家四字旌其閭官其後
八人友體貌英偉膽雄萬夫謀畫機密出人意表嘗語
子弟曰天下承平日久武事玩弛萬一邊書告警馬革
裹尸乃吾素志他日收吾骸足心黑子爲識也其忠誠
許國根於天性如此
郝仲連昌元人建炎元年金人犯河中守臣席益遁去
仲連時爲貴州防禦使宣撫范致虚遣節制河東軍馬
屯河中就權府事金將婁宿以重兵壓城仲連率衆力
戰外援不至度不能守先自殺其家人城䧟不屈及其
子皆遇害後贈中侍大夫明州觀察使
劉惟輔涇州人以同州觀察使爲熙河馬步軍副總管
金人既得秦州經略使張深遣惟輔將三千騎禦之金
前軍踰鞏州距熙才百里惟輔留軍熟羊城以千八百
騎夜趨新店黎明軍進短兵相接殺傷大當惟輔舞矟
刺其先鋒將孛堇黑風洞胷堕馬死敵爲奪氣退深檄
隴右都護張嚴往追之至鳳翔境上惟輔不欲聽嚴節
制乃自别道由吾山出寳鷄獲金遊騎嚴擁大兵及金
人於五里坡金人知之伏兵坡下嚴與曲端期而不至
徑前遇伏死之惟輔自石鼻砦遁歸金人略熙河惟輔
將去顧熙河尚有積粟恐金人因之以守急出悉焚之
金人追及所部皆走惟輔與親信數百匿山寺中遣人
詣夏國求附夏國不受其親信軍詣金人降金人執惟
輔誘之百方終不言金人怒捽以出惟輔奮首曰死犬
斬即斬吾頭豈汝捽也顧坐上客曰國家不負汝一旦
遽降敵耶即閉口不復言而死張浚聞之承制贈昭化
軍節度使賻金帛布以二百計官子孫十二人立廟成
州號忠烈有高子孺狄道人知蘭州龕谷砦聞惟輔尚
存固守以待及城䧟先刃其家而後死韓青爲熙河馬
步軍第六將間行從惟輔為金人所擒亦罵不絶口而
死
牛皓福津人爲武功大夫川陜宣撫後軍中部將紹興
五年金右都監撒離曷與其熙河經略使慕洧欲犯秦
川宣撫副使吳玠遣諸校分道伺之皓至瓦吾谷與金
將虎山遇皓所部步卒不滿二百乃下與戰謂其徒曰
吾所以舍馬者欲與若等同死也金人見皓異於他人
欲招之皓力戰死有承信郎高萬且罵且戰與熙河路
部將任安宣撫司隊官秦元薛琪張亨皆死於陣金人
相謂真徤兒也後皓安皆贈翊衞大夫官其家五人贈
萬等三官錄其子
魏彦明開封人通判延安府建炎二年金人䧟府東城
而西城猶堅守金人併兵入鄜延王庶自當鄜州來路
遣統制官龐世才當延安來路天大雪世才戰敗自是
金兵專圍西城初受圍時彥眀與權府事劉選分地而
守彦眀當東壁空家貲以賞戰士金人不敢犯王庶子
之道未弱冠率老弱乘城金人晝夜攻城閱十有三日
城陷彦眀坐子城樓上金人併其家執之諭使速降彥
眀曰吾家食宋祿犬軰使背吾君乎婁宿怒殺之詔贈
中大夫官一子
劉士英宣和間爲温州教授方臘陷處州州人争具舟
欲遁士英奮謂不當避自郡將而下皆排沮之士英獨
身任責推郡茂才石礪爲謀主治兵峙糧籍保伍分其
地爲八隅委官統率以鐘爲約令民聞鐘聲則趨所守
堞未幾賊來攻拒守凡四十餘日官軍既至賊潰去靖
康初通判太原府金人入境帥臣張孝純欲避之士英
率通判方笈將官王禀力止純孝及城陷禀赴火死士
英持短兵接戰死之笈在金因諧和使附書言二人死
節後刻石于温衢二州
翟興字公祥河南伊陽人少以勇聞劇賊王伸起興與
弟進應募擊賊號大翟小翟金人犯京師西道總管王
襄檄興統領在城軍馬以保護陵寢功補承信郎辟京
西北路兵馬副鈴轄爲陕西宣撫司前軍統制高世由
以澤州降金金以爲西亰留守興與進提步卒數百卷
甲夜趨洛陽擒世由等斬之羣盜冀德韓青出没汝洛
間興以輕騎追襲德就擒清僅以身免會進爲叛將楊
進所害賊乘勢擊敗官軍興帥餘衆拒賊保伊川明年
愬進死事于朝以興代進爲京西北路安撫制置使兼
京西北路招討使兼知河南府楊進屯鳴臯山北興與
子帥鄉兵時出擾之進懼棄輜重南走興邀擊于魯
山縣進中流矢死餘衆潰去西京平賊王俊據汝州興
引兵攻之俊棄城去退保繖蓋山興進攻免胄大呼曰
賊識我乎我翟總管也衆皆披靡遂破之金人犯河陽
鞏縣永安軍興遣子與搏戰屢捷追至澠池詔授河
南孟汝唐州鎮撫使兼知河南府轉武略大夫兼閤門
宣贊舍人寓治伊陽時河東北雖陷土豪聚衆保險興
遣蠟書結約之向密王簡王英軰皆願受節制奏上高
宗嘉之授河東北路軍馬使徧檄山砦由是汾澤潞懷
衞開山砦首領皆應命金人入陕右興遣將邀擊俘五
十餘人又遣子生擒金河東都統保骨遂復陽城縣
乘勝取絳之垣曲進至米糧川紹興元年春金重兵犯
河南時興軍乏糧就食諸道僅存親兵自衞人情震恐
興授將彭玘方略設伏於井首俟敵至陽遁金衆果追
玘伏發金帥就擒鄧州人楊某擁衆河北偽稱信王興
遣將董先追獲于商州殺之進武功大夫忠州團練使
劉豫將遷汴以興屯伊陽憚之遣蒋頤持書誘興以王
爵興斬頤焚其書豫計不行乃隂遣人㗖禆將楊偉以
利偉殺興携其首奔豫(或云賂偉爲内應以兵徑犯中軍興奮擊墜馬死)事聞
贈保信軍節度使興威貌魁偉每怒鬚輙張軍食不繼
士以菽粟雜藜藿食之激以忠義無不奮厲在河南累
年金人不敢犯諸陵詔賜軍名忠護子沈勇有父風
繼興爲鎮撫使琳閤門祇候
進字先之以捕盜勞補下班殿侍累功充京西第一將
坐熙河帥劉法涇原戰失利降官停任尋敘復女真歸
故地改河北第四將往至遂城會契丹兵奄至都統制
劉延慶以進爲先鋒與契丹戰于幽州石料岡盧溝河
皆捷又與契丹大將遇于峯山力戰彌日契丹潰去金
人犯京師朝廷密詔西道總管王襄會兵三萬赴京城
至葉縣襄欲引兵而南進諫止之因分軍遣進持書而
西時經略使范致虚已合五路軍馬次潼關以進統河
南民兵收復西京進至福昌遣兵襲金營時金遊騎往
來外邑進設伏擒之金人逼靈山砦進父子兄弟與之
戰潰圍至高都集鄉兵七百人夜行晝伏五日至洛城
夜半破關入擒高世由再捷于伊陽白草塢都總管孫
昭遠至洛陽以進戍澠池界授武義大夫閤門宣贊舍
人金人犯白浪隘將渡河進破之未幾洛陽再䧟進在
伊陽裒散亡才千人金人犯薛封進選精銳三百人夜
縱火斫其營焚死者甚多又戰于驢道堰生擒金將翟
海追至梅花谷賊冀德韓清嘯聚南陽進間道擊之德
降繼斬清于艾蒿平勒兵抵龍門屢與金人在夾河戰
乘勝入洛陽或曰彼砦尚固城未可守不聽金人聚懷
衞蒲孟數州之衆薄城下斧諸門入進率士卒巷戰次
子亮死之遷武功大夫閤門宣贊舍人充京西北路兵
馬都鈐轄尋授馬步軍副總管升本路制置使兼知河
南府會東京留守杜充所招巨寇楊進號没角牛者擁
兵數萬殘害汝洛間進謂其兄興欲力除之會楊進遣
數百騎絶水犯進營進乘半渡擊之追賊數十里破賊
四砦馬驚墜塹為賊所害贈左武大夫忠州刺史官其
後五人
朱蹕湖州安吉人知錢塘縣建炎三年金人䧟杭州初
犯餘杭守臣康允之退保赭山蹕白允之率弓手土軍
前路拒敵使杭民爲逃死計行二十里遇金兵蹕兩中
流矢左右掖至天竺出猶能率鄉兵禦敵後數日遇害
時兀术自安吉進兵過獨松關曰南朝若以羸兵數百
守此吾豈能遽度哉
朱良者字良伯吳郡人世儒科建炎中爲海鹽縣尉金
兵入境良謂僚友曰今日乃忠臣義士死國之時也披
甲執戈集所部百餘人奮而前擊金兵數人死衆爲披
靡然力不敵竟死事聞官其子思後守漢陽
方允武者衢州人武學上舍補官爲常州宜興廵檢建
炎三年金人入縣之金泉鄉允武率土軍鄉民迎敵殺
獲數級奪弓箭與旂後遇金兵梅嶺村力戰而没詔贈
兩官官其家二人
龔楫字濟道兵部侍郎原之孫世以儒學顯楫懦如不
勝衣建炎初聞金人䧟郡縣輒忿恚不食念有以自見
而不可得兀术據和州以偏師萬人築堡新塘遏絶濡
湏之路楫率家僮百餘人襲之鄉里從者三千餘人獲
千戶二繫累者數百人輜重稱是縱遣所掠州民父母
妻子將歸于滁和鎮撫司遇金兵大至乃取道圩上金
騎兵據其衝不得前衆多赴水死楫麾其衆曰今日闘
死亦足稱義士自棄溝瀆無益也戰敗爲金人所獲猶
挺劒刺其一人罵不絶口金人臠割之年二十二金人
初至新塘有蔣子春者教授里中金人見其挾書又人
物秀整喜之欲命以官子春怒罵乃殺之
李亘者字可大兗州乾封人少好學有知慮大觀二年
進士徐處仁當國擢尚書郎官建炎末金人犯淮南亘
不及避劉豫使守大名與凌唐佐謀密陳豫可取状告
于朝募卒劉全宋萬僧惠欽軰十餘往返事泄全萬惠
欽爲邏者所得亘坐死後贈官立祠曰愍忠又有武顯
大夫孫安道爲應天府兵馬軡轄城䧟不得歸謀挺身
還朝爲人所告而死後贈忠州刺史
凌唐佐字公弼徽州休寧人元符三年進士建炎初提
點京畿刑獄加直祕閣知南京南京䧟劉豫因使爲守
唐佐與宋汝爲密疏其虚實遣人持蠟書告于朝江淮
都督吕頤浩過常州得唐佐從孫憲授保義郎閤門祇
候俾持書遺之憲至睢陽事泄豫捕唐佐并其家憲脱
歸唐佐見豫責以大義豫怒斬唐佐境上李横復穎昌
言于朝詔贈徽猷閣待制
楊粹中真定府人建炎二年金人大入時粹中知濮州
固守不下粘罕以濮小郡易之將官姚端乘其不意夜
擣其營直犯中軍粘罕跣足走僅以身免遂急攻城凡
三十三日而陷端率死士突出粘罕入其城粹中登浮
圖不下粘罕嘉其忠義許以不死乃以粹中歸粹中竟
不屈而死守禦官杜績亦死之贈粹中徽猷閣待制
彊霓自金歸宋爲武功大夫閤門宣贊舍人知環州環
慶路統制軍馬兼㳂邊安撫使隆興間金兵圍環州與
其弟武經大夫環慶路統領㳂邊忠義軍馬震堅守孤
城招誘使降不屈城䧟死焉興州駐劄御前諸軍統制
吳挺言于朝並贈觀察使立廟西和州賜額旌忠
康傑者權知扶風縣與金將馮宣戰宣愛而欲招之傑
奮曰吾今也當死於陣不能降敵宣殺之
李伸者知天興縣堅守不下城䧟曰吾豈使敵殺我遂
自殺
郭僎字同升開封祥符縣人以父任調海州東海縣尉
權祥符縣尉時童貫子師閔死敕葬邑境僎任道途之
役貫命徹民屋之當道者僎先籍童氏屋數十間欲毁
之貫遽令勿毁由是民屋得免再調濱州招安丞又爲
亳州蒙城丞令以鹽科邑民僎争之不可郡守以僎丞
鹿邑中貴人楊逄周率軍士二百人以捕宼爲名入邑
境所至騷動僎檄逄周取所授文書逄周不與僎令尉
譏察之逄周歸愬於徽宗詔逮僎赴開封府獄獄以狀
聞乃使還任辟權咸平縣丞靖康初勤王兵有剽掠邑
界者僎率民兵擊之得犯者斬以徇會金人大至力不
敵其僚欲降之僎走南京從趙野乞師不從慟哭而歸
尋知宣城縣苗傳劉正彦之變吕頥浩傳檄諸郡僎說
郡守劉珏請募勇士倍道赴難揭榜復用建炎年號人
皆韙之通判金州權饒州浮梁宰未行時有賊張頂花
者已逼縣境衆止之僎曰安逸則就艱危則辭非我所
學徑就道至縣約束吏士誓以死戰賊聞之偽降入邑
爲變邑官竄伏僎曰吾爲宰義不可去端坐公署賊徒
責僎僎大罵不絶口遂遇害詔贈承議郎錄其後二人
郭贊汝陽縣丞也建炎二年金人䧟蔡州守臣閻孝忠
聞之先遣其家獨聚軍民守城金人䧟城孝忠爲所執
見其貎陋且侏儒乃令荷擔因乘間而逃獨贊朝服詬
叱不肯降遂見殺
王迸字純父饒州樂平人鄉舉恩免爲固始簿攝邑紹
定中金兵犯淮守令望風遁迸度力不能禦懷印自投
于井而死
吳從龍字子雲官至武功郎建康府統制紹定兵難爲
先鋒援不至被擒使至泰州城下誘降終不屈死之廟
祀楊泰二州賜額褒忠官其弟從虎至武經大夫
司馬夢求敘州人温國公光之後也母程歸及門夫死
誓不他適旌其母曰節婦夢求其族子取以爲後景定
三年舉進士咸淳末調江陵沙市監鎮沙市距城才十
五里南阻蜀江北倚江陵地勢險固爲舟車之會恃水
爲防德祐元年湖水忽涸北兵横遏中道乘南風縱火
都統程文亮逆戰于馬頭岸制置使高達束手不援文
亮降夢求朝服望闕再拜自經死
林空齋永福人失其名父同官至監丞空齋舉進士歴
知縣觧官家居益王立張世傑圍泉州乃率鄉人黃必
大劉仝祖即其家開忠義局起義兵復永福縣時王積
翁以安福送欵世傑然實密約北兵至屠永福必大仝
祖等走他邑空齋盛服坐堂上囓指血書壁云生爲忠
義臣死爲忠義鬼草間雖可活吾不忍生爾諸君何爲
者自古皆有死俄見執不屈而死
黃介字剛中隆興分寕人意氣卓越喜兵法制置使朱
禩孫帥蜀介上攻守策禩孫愛之以自随夏貴辟充廣
濟簿尉平反死囚尹不能抗錢真孫復辟入幕及與真
孫别誦南八男兒死爾語以勉之後家居帥鄉民登龍
安山爲保聚計德祐元年北兵至砦衆奔潰介堅守不
出且射且詬面中六矢不爲動顧謂家僮陳力曰爾盡
力勿走力曰主在死生同之介身被鏃如蝟面頸復中
十三矢倚柵而死力亦死妻劉被掠子用中逃得不死
及壮求母四方逾十年得于京師以歸州里稱爲黃孝
子云
孫益揚州泰興人少豪俠紹定中李全犯揚州遊騎薄
泰興城下縣令王爚募人守禦益起從之俄賊兵大至
益率衆拒之見賊勢盛且前且却益厲聲呼曰王令君
募我來將以守護城邑也今賊至城下我軰不爲一死
復何面目見令君乎遂身先赴敵死之同時顧緒顧珣
俱戰死事聞贈益保義郎緒珣承節郎各官其子一人
王仙蜀都統也守涪州北兵攻圍無虚日勢孤援絶宋
亡之二年城始破仙自刎斷其亢不殊以兩手自摘其
首墜死
曹琦蜀進士也知南平軍亦被執脱身南歸制置辟主
管機宜文字聞都統趙安以城降就守禦地自經死
吳楚材名炎以字行建昌南城人德祐元年建昌降明
年春楚材還其鄉領村糾集民兵時江西制置使黃萬
石走邵武遂繇邵武守黎靖德請于萬石乞濟師萬石
不許而授楚材廸功郎權制置使計議官以安之且戒
勿興兵楚材不聽二月己亥自領村率衆晨炊蓐食將
攻城鉦鼓震動甫至近郊之龜湖北兵三道蹴之奪其
長梯鐵鈎因進攻領村拒以木柵不得入事聞益王元
帥府承制遷楚材宣議郎帶行太社令知建昌軍俾聚
軍圖再舉萬石匿其命楚材既失利且乏援大元兵誘
降其衆多解去楚材走光澤爲人所執及其子應登以
獻郡遣錄事婁南良訊之曰汝何爲錯舉楚材抗聲曰
不錯不錯如府錄所爲乃大錯爾府錄受宋官爵今乃
爲敵用事還思身上綠袍自何而得吾一鄙儒特爲忠
義所激爲國出力事雖不成正不錯也南良愧而語塞
及吳浚爲江西制置招討使斬楚材父子傳首諸邑益
王立于福州聞而哀之贈官朝奉郎即邵武境上立廟
賜名忠勇
李成大字實夫南康軍建昌人文定公李廸之從子也
寳祐四年進士德祐初知金壇縣北兵至與寄居官潘
大同大本率民兵巷戰不勝大同兄弟死之吏民挾成
大降乃潜與胡用存謀復金壇事泄繫獄搒掠不屈遂
殺其二子以懼之終不屈笑曰子爲父死臣爲君死卒
殺之事聞贈朝散大夫直祕閣諡忠節制曰外難方熾
擁名城數十而降者相望也守封疆之臣父忠於前子
繼於後如晉卞氏可無褒乎通直郎知鎮江府金壇縣
兼弓手砦兵正李成大勁氣排霄精忠貫日壯志弗就
以沒其身禭以大夫之階官其二孤用慰英爽
陶居仁太平之蕪湖人以行義聞州里仕爲鎮江錄事
參軍北兵攻鎮江守臣洪起畏遁統制官石祖忠舉城
降居仁見執抑使降居仁曰吾固知歷數窮而世運更
也詎可失忠義求苟生邪得以死報朝廷夫何憾竟不
屈遂見殺大師至聞居仁死時語歎嘖之爲棺歛使人
護以還其家㴑流數百里不時頃至人皆異之鄉人爲
立祠
宋史卷四百五十二
