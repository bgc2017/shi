宋史卷九十六
元中書右丞相總裁托克托等修
河渠志第四十九
河渠六(東南諸水上)
開寳間議征江南詔用京西轉運使李符之策發和州
丁夫及鄉兵凡數萬人鑿横江渠於歴陽令符督其役
渠成以通漕運而軍用無缺八年知瓊州李易上言州
南五里有度靈塘開修渠堰溉水田三百餘頃居民賴
之初楚州北山陽灣尤迅急多有沈溺之患雍熙中轉
運使劉蟠議開沙河以避淮水之險未克而受代喬維
岳繼之開河自楚州至淮隂凡六十里舟行便之天禧
元年知昇州丁謂言城北有後湖往時歲旱水竭給為
民田凡七十六頃出租錢數百萬蔭溉之利遂廢令欲
改田除租迹舊制復治岸畔疎為塘陂以畜水使負郭
無旱歲廣植蒲芡飬魚鼈縱貧民漁采又明州請免濠
池及慈溪鄞縣陂湖年課許民射利詔並從之二年江
淮發運使賈宗言諸路歲漕自真揚入淮汴歴堰者五
糧載煩於剥卸民力罷于牽挽官私船艦由此速壊今
議開揚州古河繚城南接運渠毁龍舟新興茱萸三堰
鑿近堰漕路以均水勢歲省官費十數萬功利甚厚詔
屯田郎中梁楚閤門祗候李居中按視以為當然明年
役既成而水注新河與三堰平漕船無阻公私大便四
年淮南勸農使王貫之導海州石闥堰水入漣水軍溉
民田知定遠縣江澤知江隂軍崔立率民修廢塘濬古
港以灌高仰之地並賜詔奬焉神宗熙寕元年十月詔
杭之長安秀之杉青常之望亭三堰監護使臣並以管
幹河塘繫䘖常同所屬令佐廵視修固以時啓閉從提
舉兩浙開修河渠胡淮之請也二年三月甲申先是凌
民瞻建議廢呂城堰又即望亭堰置牐而不用及因濬
河隳敗古涇函石牐石䃮河流益阻百姓勞弊至是民
瞻等貶䧏有差六年五月杭州於潛縣令郟亶言蘇州
環湖地卑多水沿海地高多旱故古人治水之迹縱則
有浦横則有塘又有門堰涇瀝而碁布之今總二百六
十餘所欲略循古人之法七里為一縱浦十里為一横
塘又因出土以為堤岸度用夫二十萬水治高田旱治
下澤不過三年蘇之田畢治矣十一月命亶興修水利
然措置乖方民多愁怨僅及一年遂罷兩浙工役又數
月中書檢正沈括復言淛西涇浜淺涸當濬淛東堤防
川瀆堙沒當修請下司農貸緡募役從之仍命括相度
兩浙水利九年正月壬午劉瑾言揚州江都縣古鹽河
高郵縣陳公塘等湖天長縣白馬塘沛塘楚州寳應縣
泥港射馬港山陽縣渡塘溝龍興浦淮隂縣青州澗宿
州虹縣萬安湖小河壽州安豐縣芍陂等可興置欲令
逐路轉運司選官覆按從之元豐五年九月淮南監司
言舒州近城有大澤出灊山注北門外比者暴水漂居
民知州楊希元築捍水堤千一百五十丈置洩水斗門
二遂免淫潦入城之患並璽書奬諭六年正月戊辰開
龜山運河二月乙未告成長五十七里闊十五丈深一
丈五尺初發運使許元自淮隂開新河屬之洪澤避長
淮之險凡四十九里久而淺澀熙寕四年皮公弼請復
濬治起十一月壬寅盡明年正月丁酉而畢人便之至
是發運使羅拯復欲自洪澤而上鑿龜山裏河以達于
淮帝深然之會發運使蔣之竒入對建言上有清汴下
有洪澤而風浪之險止百里淮邇歲溺公私之載不可
計凡諸道轉輸涉湖行江已數千里而覆敗于此百里
間良為可惜宜自龜山蛇浦下屬洪澤鑿左肋為複河
取淮為源不置堰牐可免風濤覆溺之患帝遣都水監
丞陳祐甫經度祐甫言往年田棐任淮南提刑嘗言開
河之利其後淮隂至洪澤竟開新河獨洪澤以上未克
興役今既不用牐蓄水惟隨淮面高下開深河底引淮
通流形勢為便但工費浩大帝曰費雖大利亦博矣祐
甫曰異時淮中歲失百七十艘若捐數年所損之費足
濟此役帝曰損費尚小如人命何乃調夫十萬開治既
成命之竒撰記刻石龜山後至建中靖國初之竒同知
樞密院奏淮水浸滛衝刷堤岸漸成墊缺請下發運司
及時修築自是歲以為常是年將作監主簿李湜言鼎
澧等州宜開溝洫置斗門以便民田詔措置以聞七年
十月濬真楚運河哲宗元祐四年知潤州林希奏復呂
城堰置上下牐以時唘閉其後京口瓜洲犇牛皆置牐
是歲知杭州蘇軾濬茒山鹽橋二河分受江潮及西湖
水造堰牐以時啟閉初杭近海患水泉鹹苦唐刺史李
泌始導西湖作六井民以足用及白居易復濬西湖引
水入運河復引溉田千頃湖水多葑自唐及錢氏後廢
而不理至是葑積二十五萬餘丈而水無幾運河失湖
水之利取給于江潮潮水淤河泛濫闤闠三年一濬為
市井大患故六井亦幾廢軾既濬二河復以餘力全六
井民獲其利十二月京東轉運司言清河與江浙淮南
諸路相通因徐州呂梁百步兩洪湍淺險惡多壊舟楫
由是水手牛驢撁戶盤剥人等邀阻百端商賈不行朝
廷巳委齊州通判滕希靖知常州晉陵縣趙竦度地勢
穿鑿今若開修月河石堤上下置牐以時開閉通放舟
船實為長利乞遣使監督興修從之紹聖二年詔武進
丹陽丹徒縣界沿河堤岸及石䃮石木溝並委令佐檢
察修護勸誘食利人戶修葺任滿稽其勤惰而賞罰之
從工部之請也四年四月水部員外郎趙竦請濬十八
里河令賈種民相度呂梁百步洪添移水磨詔發運并
轉運司同視利害以聞元符元年正月知潤州王悆建
言呂城牐當宜單水入澳灌注牐身以濟舟若舟沓至
而力不給許量差牽駕兵卒併力為之監官任滿水無
走泄者賞水未應而輙開牐者罰守貳令佐常覺察之
詔可三月甲寅工部言淮南開河所開修楚州支家河
導漣水與淮通賜名通漣河二年閏九月潤州京口常
州犇牛澳牐畢工先是兩浙轉運判官曾孝蘊獻澳牐
利害因命孝蘊提舉興修仍相度立啟閉日限之法三
年二月詔蘇湖秀州凡開治運河港浦溝瀆修疊堤岸
開置斗門水堰等許役開江兵卒徽宗崇寕元年十二
月置提舉淮浙澳牐司官一員掌杭州至揚州瓜州澳
牐凡常潤杭秀揚州新舊等牐通治之崇寕二年初通
直郎陳仲方别議濬吳松江自大通浦入海計工二百
二十二萬七千有竒為緡錢糧斛十八萬三千六百乞
置幹當官十員朝廷下兩浙監司詳議監司以為可行
時又開青龍江役夫不勝其勞而提舉常平徐確謂三
州開江兵卒千四百人使臣二人請就令護察巳開之
江遇潮沙淤澱隨即開淘若他役者以違制論確與監
司往往被賞人以為濫十二月詔淮南開修遇明河自
眞州宣化鎮江口至泗州淮河口五年畢工明年三月
詔曰昨二浙水災委官調夫開江而總領無法役人暴
露飲食失所疾病死亡者衆水仍為害未嘗究實按罪
反蒙推賞何以厭塞百姓怨咨乃下本路提刑司體量
提刑司言開濬吳松青龍江役夫五萬死者千一百六
十二人費錢米十六萬九千三百四十一貫石積水至
今未退於是元相度官轉運副使劉何等皆坐貶降四
年正月以倉部員外郎沈延嗣提舉開修青草洞庭直
河大觀元年五月中書舍人許光凝奏臣向在姑蘇徧
詢民吏皆謂欲去水患莫若開江濬浦蓋太湖在諸郡
間必導之海然後水有所歸自太湖距海有三江有諸
浦能疏滌江浦除水患猶反掌耳今境内積水視去歲
損二尺視前歲損四尺良由初開吳松江繼濬八浦之
力也吳人謂開一江有一江之利濬一浦有一浦之利
願委本路監司與諳曉水勢精彊之吏徧詣江浦詳究
利害假以歲月先為之備然後興夫調役可使公無費
財而歲供常足人不告勞而民食不匱是一舉而獲萬
世之利也詔吳擇仁相度以聞開江之議復興矣十一
月詔曰禹貢三江既導震澤底定今三江之名既失其
所水不趨海故蘇湖被患其委本路監司選擇能臣檢
按古迹循導使之趨下并相度圩岸以聞于是復詔陳
仲方為發運司屬官再相度蘇州積水二年八月詔常
潤歲旱河淺留滯運船監司督責濬治三年兩浙監司
言承詔案古迹導積水今請開淘吳松江復置十二牐
其餘浦牐溝港運河之類以次增修若田被水圍勸民
自行修治章下工部工部謂今所具三江或非禹迹又
吳松江散漫不可開淘泄水遂命諸司再相度以聞四
年八月臣僚言有司以練湖賜茅山道觀緣潤州田多
高仰及運渠夾岡水淺易涸賴湖以濟請别用天荒江
漲沙田賜之仍令提舉常平官考求前人規畫修築從
之十月戶部言乞如兩浙常平司奏專委守令籍古瀦
水之地立堤防之限俾公私毋得侵占凡民田不近水
者略倣周官遂人稻人溝防之制使合衆力而為之詔
可政和元年知陳州霍端友言陳地汙下久雨則積潦
害稼比疏新河八百里而去淮尚遠水不時洩請益開
二百里起西華循宛邱入項城以逹于淮從之政和元
年十月詔蘇湖秀三州治水剏立圩岸其工費許給越
州鑑湖租賦巳而升蘇州為平江府潤州為鎮江府二
年七月兵部尙書張閣言臣昨守杭州聞錢塘江自元
豐六年泛溢之後潮汛往来率無寕歲而比年水勢稍
改自海門過赭山即回薄巖門白石一帶北岸壊民田
及鹽亭監地東西三十餘里南北二十餘里江東距仁
和監止及三里北趣赤岸&KR1877;口二十里運河正出臨平
下塘西入蘇秀若失障禦恐他日數十里膏腴平陸皆
潰于江下塘田廬莫能自保運河中絶有害漕運詔亟
修築之四年二月工部言前太平州判官盧宗原請開
修自江州至眞州古来河道湮塞者凡七處以成運河
入浙西一百五十里可避一千六百里大江風濤之患
又可就土興築自古江水浸沒膏腴田自三百頃至萬
頃者凡九所計四萬二千餘頃其三百頃以下者又過
之乞依宗原任太平州判官日已興政和圩田例召人
戶自備財力興修詔沈鏻等相度措置六年閏正月知
杭州李偃言湯村巖門白石等處並錢塘江通大海日
受兩潮漸至侵囓乞依六和寺岸用石砌疊乃命劉既
濟修治八月詔鎮江府傍臨大江無港澳以容舟楫三
年間覆溺五百餘艘聞西有舊河可避風濤歲久湮廢
宜令發運司濬治是年詔曰聞平江三十六浦内自昔
置牐隨潮啟閉歲久堙塞致積水為患其令守臣莊徽
專委戶曹趙霖講究利害導歸江海依舊置牐於是發
運副使應安道言凡港浦非要切者皆可徐議惟當先
開崑山縣界茜涇塘等六所秀之華亭縣欲並循古法
盡去諸堰各置小斗門常州鎮江府望亭鎮仍舊置牐
八月詔戶曹趙霖相度役興而兩淛擾甚七年四月己
未尙書省言盧宗原濬江慮成搔擾詔權罷其役趙霖
别與差遣重和元年二月前發運副使柳庭俊言真揚
楚泗高郵運河堤岸舊有斗門水牐䓁七十九座限則
水勢常得其平比多損壊詔檢計修復六月詔兩淛霖
雨積水多浸民田平江尤甚由未濬港浦故也其復以
趙霖為提舉常平措置救護民田振恤人戶毋令流移
失所八月詔加霖直祕閣宣和元年二月臣僚言江淮
荆漢間荒瘠彌望率古人一畝十鍾之地其堤閼水門
溝澮之跡猶存近絳州民呂平等詣御史臺訴乞開濬
熙寕舊渠以廣浸灌願加税一䓁則是近世陂池之利
且廢矣何暇復古哉願詔常平官有興修水利功效明
白者亟以名聞特與襃除以勵能者從之八月提舉專
功措置水利農田所奏淛西諸縣各有陂湖溝港涇浜
湖濼自来蓄水灌溉及通舟檝望令打量官按其地名
丈尺四至並鐫之石從之三月趙霖坐增修水利不當
降兩官六月詔曰趙霖興修水利能募被水艱食之民
凡役工二百七十八萬二千四百有竒開一江一港四
浦五十八瀆已見成績進直徽猷閣仍復所降兩官宣
和二年九月以真揚等州運河淺澀委陳亨伯措置三
年春詔發運副使趙億以車畎水運河限三月中三十
綱到京宦者李琮言真州乃外江綱運會集要口以運
河淺澀故不能速發按南岸有泄水斗門八去江不滿
一里欲開斗門河身去江十丈築軟壩引江潮入河然
後倍用人工車畎以助運水從之四月詔曰江淮漕運
尙矣春秋時吳穿邗溝東北通射陽湖西北至末口漢
吳王濞開邗溝通運海陵隋開邗溝自山陽至揚子入
江雍熙中轉運使劉蟠以山陽灣迅急始開沙河以避
險阻天禧中發運使賈宗始開揚州古河繚城南接運
渠毁三堰以均水勢今運河歲淺澀當詢訪故道及今
河形勢與陂塘瀦水之地講究措置悠久之利以濟不
通可令發運使陳亨伯内侍譚稹條具措置以聞八月
臣僚言比緣淮南運河水澀逾半歲禁綱舟篙工附載
私物今河水增漲其令如舊初淮南連歲旱漕運不通
揚州尤甚詔中使按視欲濬運河與江淮平會兩浙有
方臘之亂内侍童貫為宣撫使譚稹為制置使貫欲海
運陸輦稹欲開一河自眙盱出宣化朝廷下發運司相
度陳亨伯遣其屬向子諲視之子諲曰運河高江淮數
丈自江至淮凡數百里人力難濬昔唐李吉甫廢牐置
堰治陂塘泄有餘防不足漕運通流發運使曾孝藴嚴
三日一啟之制復作歸水澳惜水如金比年行直達之
法走茶鹽之利且應奉權倖朝夕經由或啟或閉不暇
歸水又頃毁朝宗牐自洪澤至召伯數百里不為之節
故山陽上下不通欲捄其弊宜於真州太子港作一壩
以復懷子河故道於瓜州河口作一壩以復龍舟堰于
海陵河口作一壩以復茱萸待賢堰使諸塘水不為瓜
州真泰三河所分于牝神相近作一壩權閉滿浦牐復
朝宗牐則上下無壅矣亨伯用其言是後滯舟皆通利
云三年二月詔越之鑑湖明之廣德湖自措置為田下
流堙塞有妨灌溉致失常賦又多為權勢所占兩州被
害民以流徙宜令陳亨伯究實如租税過重卽裁為中
制應妨下流灌溉者並弛以予民五年三月詔呂城至
鎮江運河淺澀狭隘監司坐視無所施設兩淛專委王
復淮南專委向子諲同發運使呂淙措置車水通濟舟
運四月又命王仲閎同廉訪劉仲元漕臣孟庾專往来
措置常潤運河又詔東南六路諸牐啟閉有時比聞綱
舟及命官妄稱專承指揮抑令非時啟版走泄河水妨
滯綱運誤中都歲計其禁止之五月詔以運河淺涸官
吏互執所見州縣莫知所從其令發運司提舉等官同
廉訪使者參訂經久利便列奏是月臣僚言鎮江府練
湖與新豐塘地理相接八百餘頃灌溉四縣民田又湖
水一寸益漕河一尺其来久矣今堤岸損缺不能貯水
乞候農隙次第補葺詔本路漕臣并本州縣官詳度利
害檢計工料以聞六年九月盧宗原復言池州大江乃
上流綱運所經其東岸皆暗石多至二十餘處西岸則
沙洲廣二百餘里諺云拆船灣言舟至此必毁拆也今
東岸有車軸河口沙地四百餘里若開通入社湖使舟
經平水徑池口可避二百里風濤拆船之險請措置開
修從之七年九月丙子又詔宗原措置開濬江東古河
自蕪湖由宣溪溧水至鎮江渡揚子趨淮汴免六百里
江行之險並從之靖康元年三月丁夘臣僚言東南瀕
江海水易泄而多旱歴代皆有陂湖蓄水祥符慶歴間
民始盗陂湖為田後復田為湖近年以来復廢為田雨
則澇旱則涸民久承佃所收租税無計可脱悉歸御前
而漕司之常賦有虧民之失業無算可乞盡括東南廢
湖為田者復以為湖庶幾凋瘵之民稍復故業詔相度
利害聞奏八月辛丑戶部言命官在任興修農田水利
依元豐賞格千頃以上該第一等轉一官下至百頃皆
等苐酬奬紹聖亦如之緣政和續附常平格千頃增立
轉兩官減磨勘三年實為太優詔依元豐紹聖舊格
宋史卷九十六
