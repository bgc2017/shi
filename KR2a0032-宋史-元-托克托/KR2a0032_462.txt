宋史卷四百六十二
元中書右丞相總裁托克托等修
列傳第二百二十一
方技下
賀蘭棲真柴通玄甄棲真楚衍
僧志言僧懷丙許希龐安時
錢乙僧智緣郭天信魏漢津
王老志王仔昔林靈素皇甫坦
王克明莎衣道人孫守榮
賀蘭棲真不知何許人為道士自言百歲善服氣不憚
寒暑往往不食或時縦酒遊市鄽間能啖肉至數斤始
居嵩山紫虛觀後徙濟源奉仙觀張齊賢與之善景德
二年詔曰師棲身巖壑抗志烟霞觀心衆妙之門脱屣
浮雲之外朕奉希夷而為教法清静以臨民思得有道
之人訪以無為之理久懷上士欲覿真風爰命使車往
申禮聘師其暫别林谷来儀闕庭必副招延無憚登涉
今遣入内内品李懷贇召師赴闕既至真宗作二韻詩
賜之號宗元大師賚以紫服白金茶帛香藥特蠲觀之
田租度其侍者未幾求還舊居大中祥符三年卒時大
雪經三日頂猶熱人多異之
柴通玄字又玄陕州閿鄊人為道士於承天觀年百餘
歲善辟榖長嘯惟飲酒言唐末事歴歴可聽太宗召至
闕下懇求歸本觀真宗即位屢来京師召對語無文餙
多以修身慎行為說祀汾隂召至行在命坐問以無為
之要所居觀即唐軒游宫有明皇詩石及所書道德經
二碑上作二韵詩賜之并賚以茶藥束帛詔為修道院
蠲其田租度弟子二人明年春通玄作遺表自稱羅山
太一洞主遣弟子張守元李守一詣闕以龜鶴為獻又
召官僚士庶言生死之要夜分盥濯然香庭中望闕而
坐遲眀卒時又召河中草澤劉巽華山隠士鄭隠敷水
隠士李寧㢲年七十餘以經傳講授躬耕自給授大理
評事致仕賜綠袍笏銀帶隠以經術為業遇道士傳辟
榖鍊氣之法修習頗騐居華山王刁巖踰二十年冬夏
常衣皮裘寧精於藥術老而不衰常以藥施人人以金
帛為報輙拒之景德中萬安太后不豫驛召寧赴闕未
至而后崩大中祥符四年賜號正晦先生上並作詩為
賜加以茶藥繒帛獨隠辭賜物不受
甄棲真字道淵單州單父人博涉經傳長於詩賦一應
進士舉不中第歎曰勞神敝精以追虛名無益也遂棄
其業讀道家書以自樂初訪道於牢山華盖先生久之
出遊京師因入建隆觀為道士周歴四方以藥術濟人
不取其報祥符中寓居晉州性和静無所好惡晉人愛
之以為紫極宫主年七十有五遇人或以為許元陽語
之曰汝風神秀異有如李筌雖老矣尚可仙也因授鍊
形養元之訣且曰得道如反掌第行之維艱汝勉之棲
真行之二三年漸反童顔攀高攝危輕若飛舉乾興元
年秋謂其徒曰此歲之暮吾當逝矣即宫西北隅自甃
殯室室成不食一月與平居所知叙别以十二月二日
衣紙衣卧磚榻卒人未之竒也及歲久形如生衆始驚
傳以為尸解棲真自號神光子與隠人海蟾子者以詩
往還論養生袐術目曰還金篇凡兩卷
楚衍開封阼城人少通四聲字母里人柳曜師事衍里
中以先生目之衍於九章緝古綴術海島諸算經尤得
其妙明相法及聿斯經善推步隂陽星歴之數間語休
咎無不中自陳試宣明歴補司天監學生遷保章正天
聖初造新歴衆推衍明歷數授靈臺郎與掌歴官宋行
古等九人製崇天歴進司天監丞入隸翰林天文皇祐
中同造司辰星漏歴十二卷久之與周琮同管勾司天
監卒無子有女亦善算術
僧志言自言姓許夀春人落髮東京景德寺七俱視院
事清璲初璲誦經勤苦志言忽造璲跪前願為弟子璲
見其相貎竒古直視不瞬心異之為授具戒然動止軒
昂笑語無度多行市里蹇裳疾趨舉指書空佇立良久
時從屠酤游飲啗無所擇衆以為狂璲獨曰此異人也
人有欲為齋施輙先知其至不俟欵門指名取供温州
人林仲方自其家以摩衲来獻舟始及岸遽来取去仁
宗每延入禁中徑登坐結趺飯畢遽出未嘗揖也王公
士庶召即赴然莫與交一言者或隂卜休咎書紙揮翰
甚疾字體遒壮初不可曉其後多騐仁宗春秋漸高嗣
未立默遣内侍至言所言所書有十三郎字人莫測何
謂後英宗以濮王第十三子入繼衆始悟大宗正守節
請書言不顧廹之得潤州字未幾守節薨贈丹陽郡王
見寺童義懷撫其背曰德山臨濟懷既落髮住天衣說
法大為學者所宗其前知多類此普淨院施浴夜漏初
盡門扉未啟方迎佛而浴室有人聲往視則言在焉有
具齋薦鱠者并食之臨流而吐化為小鮮羣泳而去海
客遇風且沒見僧操絙引舶而濟客至都下遇言忽謂
之曰非我汝奈何客記其貎真引舟者也與曹州士趙
棠善後棠棄官隠居番禺人傳棠與言數以偈頌相寄
萬里間輙數日而逹棠死亦盛夏身不壊言將死作頌
不可曉已而曰我從古始成就逃多國土今南國矣仁
宗遣内侍以真身塑像置寺中榜曰顯化禪師其後善
厚者禮之見額上熒然有光就視之得舍利
僧懷丙真定人巧思出天性非學所能至也真定構木
為浮圖十三級勢尤孤絶既久而中級大柱壊欲西北
傾他匠莫能為懷丙度短長别作柱命衆工維而上已
而却衆工以一介自從閉戶良久易柱下不聞斧鑿聲
趙州洨河鑿石為橋鎔鐡貫其中自唐以来相傳數百
年大水不能壊歲久鄊民多盗鑿鐡橋遂欹倒計千夫
不能正懷丙不役衆工以術正之使復故河中府浮梁
用鐡牛八維之一牛且數萬斤後水暴漲絶梁牽牛沒
于河募能出之者懷丙以二大舟寔土夹牛維之用大
木為權衡状鈎牛徐去其土舟浮牛出轉運使張燾以
聞賜紫衣尋卒
許希開封人以醫為業補翰林醫學景祐元年仁宗不
豫侍醫數進藥不效人心憂恐冀國大長公主薦希希
診曰鍼心下&KR0694;絡之閒可亟愈左右争以為不可諸黃
門祈以身試試之無所害遂以鍼進而帝疾愈命為翰
林醫官賜緋衣銀魚及器幣希拜謝己又西嚮拜帝問
其故對曰扁鵲臣師也今者非臣之功殆臣師之賜安
敢㤀師乎乃請以所得金興扁鵲廟帝為築廟於城西
隅封靈應侯其後廟益完學醫者歸趨之因立大醫局
于其旁希至殿中省尚藥奉御卒著神應鍼經要訣行
于世禄其子宗道至内殿崇班
龐安時字安常蘄州蘄水人兒時能讀書過目輙記父
世醫也授以脉訣安時曰是不足為也獨取黃帝扁鵲
之脉書治之未久已能通其說時出新意辨詰不可屈
父大驚時年猶未冠已而病瞶乃益讀靈樞太素甲乙
諸袐書凡經傳百家之涉其道者靡不通貫嘗曰世所
謂醫書予皆見之惟扁鵲之言深矣盖所謂難經者扁
鵲寓術于其書而言之不詳意者使後人自求之歟予
之術盖出于此以之視淺深決死生若合符節且察脉
之要莫急于人迎寸口是二脉隂陽相應如兩引䋲隂
陽均則䋲之大小等故定隂陽于喉手配覆濫於尺寸
寓九候於浮沉分四温於傷寒此皆扁鵲略開其端而
予参以内經諸書考究而得其說審而用之順而治之
病不得逃矣又欲以術告後世故著難經辨數萬言觀
草木之性與五藏之宜秩其職任官其寒熱班其竒偶
以療百疾著主對集一卷古今異宜方術脱遺備隂陽
之變補仲景論藥有後出古所未知今不能辨嘗試有
功不可遺也作本草補遺為人治病率十愈八九踵門
求診者為辟邸舍居之親視飦粥藥物必愈而後遣其
不可為者必寔告之不復為治活人無數病家持金帛
来謝不盡取也嘗詣舒之桐城有民家婦孕將産七日
而子不下百術無所效安時之弟子李百全適在傍舍
邀安時往視之纔見即連呼不死令其家人以湯温其
腰腹自為上下拊摩孕者覺腸胃微痛呻吟間生一男
子其家驚喜而不知所以然安時曰兒已出胞而一手
誤執母腸不復能脱故非符藥所能為吾隔腹捫兒手
所在鍼其虎口既痛即縮手所以遽生無他術也取兒
視之右手虎口鍼痕存焉其妙如此有問以華佗之事
者曰術若是非人所能為也其史之妄乎年五十八而
疾作門人請自視脉笑曰吾察之審矣且出入息亦脉
也今胃氣已絶死矣遂屏却藥餌後數日與客坐語而
卒
錢乙字仲陽本吳越王俶支屬祖從北遷遂為鄆州人
父穎善醫然嗜酒喜游一旦東之海上不反乙方三歲
母前死姑嫁吕氏哀而收養之長誨之醫乃告以家世
即泣請往迹尋凡八九反積數歲遂迎父以歸時已三
十年矣鄊人感慨賦詩詠之其事吕如事父吕沒無嗣
為收葬行服乙始以顱方著名至京師視長公主女
疾授翰林醫學皇子病瘈瘲乙進黃土湯而愈神宗召
問黃土所以愈疾状對曰以土勝水水得其平則風自
止帝悦擢太醫丞賜金紫由是公卿宗戚家延致無虛
日廣親宗子病診之曰此可母藥而愈其幼在傍指之
曰是且暴疾驚人後三日過午可無恙其家恚不答明
日幼果彂癎甚急召乙治之三日愈問其故曰火色直
視心與肝俱受邪過午者所用時當更也王子病嘔泄
他醫與剛劑加喘焉乙曰是本中熱脾且傷奈何復燥
之將不得前後溲與之石膏湯王不信謝去信宿寖劇
竟如言而效士病欬面青而光氣哽哽乙曰肝乘肺此
逆候也若秋得之可治今春不可治其人祈哀強予藥
明日曰吾藥再瀉肝而不少却三補肺而益虛又加脣
白法當三日死今尚能粥當過期居五日而絶孕婦病
醫言胎且堕乙曰娠者五藏傳養率六旬乃更誠能候
其月偏補之何必堕已而母子皆得全又乳婦因悸而
病既瘉目張不得瞑乙曰煑郁李酒飲之使醉即愈所
以然者目係内連肝膽恐則氣結膽衡不下郁李能去
結随酒入膽結去膽下則目能瞑矣飲之果騐乙本有
羸疾每自以意治之而後甚歎曰此所謂周痺也入藏
者死吾其已夫既而曰吾能移之使在末因自製藥日
夜飲之左手足忽攣不能用喜曰可矣所親登東山得
茯苓大踰斗以法噉之盡由是雖偏廢而風骨悍堅如
全人以病免歸不復出乙為方不名一師於書無不闚
不靳靳守古法時度越縦舍卒與法會尤邃本草諸書
辨正闕誤或得異藥問之必為言生出本末物色名貎
差别之詳退而考之皆合末年攣痺寖劇知不可為召
親戚訣别易衣待盡遂卒年八十二
僧智緣随州人善醫嘉祐末召至京師舍於相國寺每
察脉知人貴賤禍福休咎診父之脉而能道其子吉凶
所言若神士大夫争造之王珪與王安石在翰林珪疑
古無此安石曰昔醫和診晉侯而知其良臣將死夫良
臣之命乃見於其君之脉則視父知子亦何足怪哉熙
寧中王韶謀取青唐上言蕃族重僧而僧結吴叱臘主
部帳甚衆請智緣與俱至邊神宗召見賜白金遣乘傳
而西遂稱經略大師智緣有辯口徑入蕃中說結吴叱
臘歸化而他族俞龍珂禹藏訥令支等皆因以書欵韶
頗忌惡之言其撓邊事召還以為右街首坐卒
郭天信字佑之開封人以技隷太史局徽宗為端王嘗
退朝天信密遮白曰王當有天下既而即帝位因得親
暱不數年至樞密都承旨節度觀察留後其子中復為
閤門通事舍人許陪進士徑試大廷擢秘書省校書郎
未幾天信覺已甚乞還武爵又從之政和初拜定武軍
節度使祐神觀使頗與聞外朝政事見蔡京亂國每託
天文以撼之且云日中有黑子帝甚懼言之不已京由
是黜張商英方有時望天信往往稱于内朝商英亦欲
借左右游談之助隂與相結使僧德洪軰道逹語言商
英勸帝節儉稍裁抑僧寺帝始敬畏之而近侍積不樂
間言浸潤眷日衰京黨因是告商英與天信漏泄禁中
語言天信先發端窺伺上旨動息必報乃從外庭決之
無不如志商英遂罷御史中丞張克公復論之詔貶天
信昭化軍節度副使單州安置命宋康年守單幾其起
居再貶行軍司馬竄新州又徙康年使廣東天信至數
月死京已再相猶疑天信挟術多能死未必實令康年
選吏發棺騐視焉
魏漢津本蜀黥卒也自言師事唐仙人李良號李八百
者授以鼎樂之法嘗過三山龍門聞水聲謂人曰其下
必有玉即脱衣沒水抱石而出果玉也皇祐中與房庶
俱以善樂薦時阮逸方定黍津不獲用崇寧初猶在朝
廷方協考鍾律得召見獻樂議言得黃帝夏禹聲為律
身為度之說謂人主禀賦與衆異請以帝指三節三寸
為度定黃鍾之律而中指之徑圍則度量權衡所自出
也又云聲有太有少太者清聲陽也天道也少者濁聲
隂也地道也中聲在其間人道也合三才之道備隂陽
竒偶然後四序可得而調萬物可得而理當時以為迂
怪蔡京獨神之或言漢津本范鎮之役稍窺見其制作
而京託之于李良云于是請先鑄九鼎次鑄帝坐大鍾
及二十四氣鍾四年三月鼎成賜號冲顯處士八月大
晟樂成徽宗御大慶殿受羣臣朝賀加漢津虛和冲顯
寳應先生頒其樂書天下而京之客劉昺主樂事論太
少之說為非將議改作既而以樂成久易之恐動觀聽
遂止漢津密為京言大晟獨得古意什三四爾他多非
古說異日當以訪任宗堯宗堯學于漢津者也漢津曉
隂陽術數多竒中嘗語所知曰不三十年天下亂矣未
幾死京遂召宗堯為典樂復欲有所建而為田為所奪
語在樂志後即鑄鼎之所建寳成殿祀黃帝夏禹成王
周召而良漢津俱配食諡漢津為嘉晟侯有馬賁者出
京之門在大晟府十三年方魏劉任田異論時依違其
間無所質正擢至通議大夫徽猷閣待制議者咎當時
名器之濫如此
王老志濮州臨泉人事親以孝聞為轉運小吏不受賂
謝遇異人于丐中自言吾所謂鍾離先生也予之丹服
之而狂遂棄妻子結草廬田間時為人言休咎政和三
年太僕卿王亶以其名聞召至京師舘于蔡京第嘗緘
書一封至帝所徽宗啟讀乃昔歲中秋與喬劉二妃燕
好之語也帝由是稍信之封為洞微先生朝士多從求
書初若不可解後卒應者十八九故其門如市京慮太
甚頗以為戒老志亦謹畏乃奏禁絶之嘗獻乾坤鑑法
命鑄之既成謂帝與皇后他日皆有難請時坐鑑下思
所以儆懼消變者明年見其師責以擅處富貴乃丐歸
未得請病甚始許其去步行出就居病已失矣歸濮而
死詔賜金以葬贈正議大夫初王黼未逹時父為臨泉
令問黼名位所至即書太平宰相四字旋以墨塗去之
曰恐洩禨也黼敗人乃悟
王仔昔洪州人始學儒自言遇許遜得大洞隠書豁落
七元之法出遊嵩山能道人未来事政和中徽宗召見
賜號冲隠處士帝以旱禱雨每遣小黃門持紙求仔昔
畫日又至忽篆符其上乃細書焚符湯沃而洗之黃門
懼不肯受強之乃持去盖帝默祝為宫妃療赤目者用
其說一沃立愈進封通妙先生居上清寳籙宫獻議九
鼎神器不可藏於外乃於禁中建圓象徽調閣以貯之
仔昔資倨傲又少戅帝常待以客禮故其遇巨閹殆若
童奴又欲羣道士皆宗已及林靈素有寵忌之陷以事
囚之東太乙宫旋坐言語不遜下獄死仔昔之得罪宦
者馮浩力最多未死時書示其徒曰上蔡遇冤人其後
浩南竄至上蔡被誅
林靈素温州人少從浮屠學苦其師笞罵去為道士善
妖幻往来淮泗間丐食僧寺僧寺苦之政和末王老志
王仔昔既衰徽宗訪方士於左道錄徐知常以靈素對
既見大言曰天有九霄而神霄為最高其治曰府神霄
玉清王者上帝之長子主南方號長生大帝君陛下是
也既下降於世其弟號清華帝君者主東方攝領之已
乃府仙卿曰褚慧亦下降佐帝君之治又謂蔡京為左
元仙伯王黼為文華吏盛章王革為園苑寳華吏鄭居
中童貫及諸巨閹皆為之名貴妃劉氏方有寵曰九華
玉真安妃帝心獨喜其事賜號通真逹靈先生賞賚無
算建上清寳籙宫密連禁省天下皆建神霄萬夀宫浸
浸造為青華正晝臨壇及火龍神劍夜降内宫之事假
帝誥天書雲篆務以欺世惑衆其說妄誕不可究質寔
無所能解惟稍識五雷法召呼風霆間禱雨有小騐而
已令吏民詣宫受神霄秘籙朝士之嗜進者亦靡然趨
之每設大齋輙費緡錢數萬謂之千道會帝設幄其側
而靈素升高正坐問者皆再拜以請所言無殊異時時
雜捷給嘲詼以資媟笑其徒美衣玉食幾二萬人遂立
道學置郎大夫十等有諸殿侍晨校籍授經以擬待制
修撰直閣始欲盡廢釋氏以逞前憾既而改其名稱冠
服靈素益尊重升温州為應道軍節度加號元妙先生
金門羽客冲和殿侍晨出入呵引至與諸王争道都人
稱曰道家兩府本與道士王允誠共為怪神後忌其相
軋毒之死宣和初都城暴水遣靈素厭勝方率其徒步
虛城上役夫争舉梃將擊之走而免帝知衆所怨始不
樂靈素在京師四年恣横愈不悛道遇皇太子弗歛避
太子入訴帝怒以為太虛大夫斥還故里命江端夲通
判温州幾察之端本廉得其居處過制罪詔徙置楚州
而已死遺奏至猶以侍從禮葬焉
皇甫坦蜀之夾江人善醫術顯仁太后苦目疾國醫不
能療詔募他醫臨安守臣張偁以坦聞高宗召見問何
以治身坦曰心無為則身安人主無為則天下治引至
慈寧殿治太后目疾立愈帝喜厚賜之一無所受令持
香禱青城山還復召問以長生久視之術坦曰先禁諸
欲勿令放逸丹經萬卷不如守一帝歎服書清静二字
以名其菴且繪其像禁中荆南帥李道雅敬坦坦歲謁
道隆興初道入朝高宗孝宗問之皆稱皇甫先生而不
名坦又善相人嘗相道中女必為天下母後果為光宗
后
王克明字彦昭其始饒州樂平人後徙湖州烏程縣紹
興乾道間名醫也初生時每乏乳餌以粥遂得脾胃疾
長益甚醫以為不可治克明自讀難經素問以求其法
刻意處藥其病乃愈始以術行江淮入蘇湖鍼灸尤精
診脉有難療者必沉思得其要然後予之藥病雖數證
或用一藥以除其本本除而餘病自去亦有不予藥者
期以某日自安有以為非藥之過過在某事當随其事
治之言無不騐士大夫皆自屈與游魏安行妻風痿十
年不起克明施鍼而步履如初胡秉妻病氣袐腹脹號
呼逾旬克明視之時秉家方會食克明謂秉曰吾愈恭
人病使預會可乎以半硫圓碾生薑調乳香下之俄起
對食如平常盧州守王安道風禁不語旬日他醫莫知
所為克明令熾炭燒地灑藥置安道于上湏臾而蘇金
使黑鹿谷過姑蘇病傷寒垂死克明治之明日愈及從
徐度聘金黑鹿谷適為先排使待克明厚甚克明訝之
谷乃道其故由是名聞北方後再從吕正已使金金接
伴使忽被危疾克明立起之却其謝張子盖救海州戰
士大疫克明時在軍中全活者幾萬人子盖上其功克
明力辭之克明頗知書好侠尚義常數千里赴人之急
初試禮部中選累任醫官王炎宣撫四川辟克明不就
炎怒劾克明避事坐貶秩後遷至額内翰林醫痊局賜
金紫紹興五年卒年六十七
莎衣道人姓何氏淮陽軍朐山人祖執禮仕至朝議大
夫道人避亂渡江嘗舉進士不中紹興末来平江一日
自外歸倏若狂者身衣白襴晝匄食于市夜止天慶觀
久之衣益敝以莎緝之嘗遊妙嚴寺臨池見影豁然大
悟人無貴賤問休咎罔不竒中會有瘵者乞醫命持一
草去旬日而愈衆翕然傳莎草可以愈疾求而不得者
或遂不起由是遠近異之孝宗一夕夢莎衣人跣哭来
弔者訊之曰蘇人也詰其故不肯言帝寤以語内侍會
后及太子薨帝哀泣内侍進前勉釋并道前夢帝廼矍
然因遣使召之不至帝念恢復大計累歲未有所屬后
位虛且久乃焚香默言何誠能仙頋必知朕意遂遣中
官致贄不言所以道人見之掉首吴音曰有中國即有
外夷有日即有月不湏問趣之去使者歸奏帝甚異之
遂賜號通神先生為築庵觀中賜衣數襲皆不受好事
者強邀入庵大笑而出復于故處衆日以珍饌餉之每
食于通衢逮飽即去帝歲命内侍即其居設千道齋合
雲水之士施予優普一歲偶踰期衆咸訝而請道人亟
起于卧搖手瞬目而招之曰亟来亟来是日内侍至平
望衆益服其神光宗即位召之又不至慶元六年卒
孫守榮臨安富陽人生七歲病瞽遇異人教以風角鳥
占之術其法以音律推五數播五行測度萬物始終盛
衰之理凡問者一語頃輙知休咎守榮既悟異人授以
鐡笛遂去不復見守榮因號富春子吹笛市中人初不
識也然其術率騐寳慶間遊吴興聞譙樓鼓角聲驚曰
旦夕且有變土人當有典郡者見王元春即賀之曰作
鄕郡者必君也元春初不之信越两月潘丙作亂元春
以告變功果典郡自是富春子之名大顯貴人争延致
之淮南帥李曾伯薦諸朝既至謁丞相史嵩之閽者以
晝寝辭守榮曰丞相方釣魚園池何得云爾閽者驚異
入白丞相丞相一見頗喜之自是數出入相府一日庭
鵲噪令占之曰来日晡時當有寳物至明日李全果以
玉柱斧為貢嵩之又嘗得李全檄藏袖中詢其事守榮
曰此李全詐假布囊二十萬爾剝封果如其說士大夫
咸詢履歴守榮不盡荅私謂所知曰吾以音推諸朝紳
互有贏縮宋禄其殆終乎後為嵩之所忌誣以他罪貶
死遠郡
宋史卷四百六十二
