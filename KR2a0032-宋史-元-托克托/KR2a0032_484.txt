宋史卷四百八十四
元中書右丞相總裁托克托等修
列傳第二百四十三
周三臣
韓通李筠李重進
五代史記有唐六臣傳示譏也宋史傳周三臣其名似
之其義異焉求所以同則歸於正名義扶綱常而已韓
通與宋太祖比肩事周而死於宋未受禪之頃然不傳
於宋則忠義之志何所託而存乎李筠李重進舊史書
叛叛與否未易言也洛邑所謂頑民非殷之忠臣乎孔
子定書不改其舊稱焉或曰三人者嘗臣唐晉漢矣曰
智氏之豫讓非歟作周三臣傳
韓通并州太原人弱冠應募以勇力聞補騎軍隊長晉
開運末漢祖建義於太原寘通帳下尋從漢祖至東京
累遷為軍校漢祖典衞兵以通為衙隊副指揮使從討
杜重威得銀青階檢校國子祭酒漢祖開國加檢校左
僕射隱帝即位遷奉國指揮使乾祐初周祖為樞密使
統兵伐河中知通謹厚命之自隨先登身被六創以功
遷本軍都虞候周祖鎮大名奏通為天雄軍馬步軍都
校委以心腹及入汴通甚有力焉授奉國左第六軍都
校領雷州刺史廣順初為虎捷右廂都校遷左廂充孟
州廵檢繼領永睦二州防禦使周祖親征兗州以通為
在京右廂都廵檢時河溢灌河隂城命通率廣銳卒千
二百浚汴口又部築河隂城剏營壁未幾拜保義軍節
度觀察留後周祖親郊正授節度并州劉崇南侵命通
副河中王彦超出晉州道擊之敗于高平以通為太原
北面行營部署為地道攻其城俄班師移鎮曹州檢校
太保世宗即位以深冀之間有胡蘆河東西横亘數百
里堤堨非峻不能扼契丹奔突顯德二年命通與王彦
超浚治之功未就契丹至通出兵迎擊退之遂城李晏
口為静安軍四旬而完又城束鹿及鼓城并葺祈州時
大兵之後遺骸布野通悉收瘞為萬人冡又城博野安
平往來深定間夜宿古寺晝披荆棘在安平領百餘騎
督役會契丹騎數百奄至通率麾下與戰日暮大風雨
契丹解去擒十餘騎又城百八橋鎮及武強縣皆旬日
畢歸朝會攻秦鳳以通為西南面行營馬步軍都虞候
入大散關圍鳳州分兵城固鎮以斷蜀餉道未幾拔鳳
州以功授侍衞馬步軍都虞候世宗征淮南命通為京
城都廵檢世宗以都城狹小役畿甸民築新城又廣舊
城街道命左龍武統軍薛可信右衞上將軍史佺右監
門衞上將軍蓋萬右羽林將軍康彦環分督四面通總
領其役功未就世宗幸淮上留通為在京内外都廵檢
權點檢侍衞司是役也期以三年纔半歲而就三年追
叙秦鳳功改領忠武軍節度檢校太傅又改侍衞馬步
軍都虞候世宗幸壽春為京城内外都廵檢淮南平為
歸德軍節度六年春詔通河北按行河堤因發徐宿宋
單等州民浚汴渠數百里世宗將北征命通與高懷德
張鐸先赴滄州賜襲衣金帶鞍馬器帛即領兵入契丹
境乾寧軍之南俄為陸路都部署殿前都虞候石守信
副焉又命通廵北邊自浮陽至淤口浦壊坊三十六遂
通瀛莫初克益津關以為霸州役濱棣民數千城之命
通董其役師還以為檢校太尉同平章事充侍衞親軍
馬步軍副都指揮使恭帝即位移領鄆州太祖奉詔北
征至陳橋為諸軍推戴通在殿閣聞有變惶遽而歸軍
校王彦昇遇通於路策馬逐之通馳入其第未及闔門
為彦昇所害妻子皆死太祖聞通死怒彦昇專殺以開
國初隱忍不及罪即下詔曰易姓受命王者所以應期
臨難不苟人臣所以全節故周天平軍節度檢校太尉
同中書門下平章事侍衞親軍馬步軍副指揮使韓通
振迹戎伍委質前朝彰灼茂功踐更勇爵夙定交於霸
府遂接武於和門艱險共嘗情好尤篤朕以三靈眷佑
百姓樂推言念元勲將加殊寵蒼黃遇害良用憮然可
贈中書令以禮收葬遣高品梁令珍護喪事通性剛而
寡謀言多忤物肆威虐衆謂之韓瞠眼其子頗有智略
幼病傴人目為槖駞兒見太祖有人望常勸通早為之
所通不聽後太祖幸開寶寺見通及其子盡像于壁遽
命去之
李筠并州太原人善騎射後唐秦王從榮判六軍諸衞
募勇士為爪牙筠操弓矢求見弓力及百斤府中無能
挽者從榮令筠射引滿有餘力再發皆中因以隸麾下
從榮難作筠騎從至天津橋射殺十數人知事不濟棄
馬遁去清泰初應募為内殿直遷控鶴指揮使晉開運
末契丹犯汴京其將趙延壽聞筠驍勇召寘帳下及契
丹主北歸死欒城延壽至常山為永康王所縶契丹衆
數萬據常山後北去留耶律嘉哩衆纔二千騎又分别
部首領楊衮以千騎掠邢洺來還中朝士大夫多在城
中契丹與漢相雜嘉哩性貪恣自奉削漢軍日食衆皆
菜色筠乘其怨密與王蕘石公霸何福進等謀以閠七
月二十九日伺契丹守閽者旦食撞寺鐘為期相率入
據兵庫次焚牙門大呼市人併力擊焉契丹衆大驚由
北門而出嘉哩趣族乘列之於野明日集衆入郛力戰
屬晉士卒分掠唯控鶴一軍與市民禦之死傷相繼午
後郛外民千餘知契丹奔敗者持兵趣其族乘將劫之
守者入郛馳告嘉哩聞之遂挈族而去初筠建謀約諸
將同力控鶴左廂都校白再榮首匿於室不敢應筠拔
佩刀破幕引臂迫之再榮不得已而行諸將次第赴之
及契丹去百姓死者二千餘人諸將互伐其功筠詣故
相馮道請權領節度事道曰予主奏事而已留後事當
議功臣為之道恐諸將爭功復亂乃以再榮前職貴加
諸將權推為留後人心遂定是戰筠功居多即送欵漢
祖以其子赴朝漢祖深賞之以控鶴一軍力戰優加賜
與授再榮留後筠博州刺史筠以賞薄不悦周祖鎮大
名表為先鋒指揮使又為北面緣邊廵檢周祖起兵入
汴筠同郭崇從與慕容彦超戰於留子陂彦超東奔廣
順初權知滑州俄眞拜義成軍節度數月改彰德軍節
度會并人侵晉州王峻率師往拒筠亦請西征詔褒之
又乞免黃澤關商税奏可周祖征兖還次濮筠因朝獻
馬賜襲衣金帶從至澶宴訖遣還及召潞州常思入朝
命筠權知軍府思改宋亳以筠為昭義軍節度三年加
檢校太傅時王峻兼節制以筠及王殷何福進皆創業
功臣故並加恩焉顯德初周祖親郊加同平章事世宗
即位并人入侵其將張暉率先鋒自團栢谷入營梁侯
驛攻劫堡柵所至焚略盪盡筠遣護軍穆令均率步騎
二千拒之令均營於太平驛驛東南距潞八十里失於
偵邏暉凌晨奄至潞兵被甲介馬暉見之佯退潞兵追
之并伏遂發令均且鬭且却步卒降并者數百人騎不
復者百人餘衆還保潞世宗親征沁州降之命筠率沁
之行營兵赴太原符彦卿戍州口拒契丹援兵彦卿請
益師詔筠與張永德以三千騎益之既至以偏師遶契
丹後奮擊走之師還加兼侍中二年筠破并軍於輸社
獲其將安濬康超等七十餘人三年筠遣行軍司馬范
守圖率兵入遼州界殺并卒三百餘獲小校數人以獻
四年又遣守圖入河東界降二砦五年筠自將入石會
關破并人六砦是冬又破遼州長清砦擒其磁州刺史
李戴興以獻俄又敗并人於境斬三百餘級六年平遼
州獲刺史張丕旦等二百四十五人以獻筠在鎮擅用
征賦頗集亡命嘗以私忿囚監軍使世宗心不能堪但
詔責而已恭帝即位加檢校太尉是秋令禆將劉繼忠
將兵與吐渾入并境平賈家砦斬百餘級獲牛羊而還
太祖建隆初加兼中書令遣使諭以受周禪筠即欲拒
命左右為陳歷數方僶俛下拜貌猶不恭及延使者升
階置酒張樂遽索周祖畫像懸壁涕泣不已賓佐惶駭
告使臣曰令公被酒失其常性幸勿為訝及太原劉鈞
以蠟書結筠共舉兵筠雖緘書上太祖心已畜異謀太
祖手詔慰撫之是時筠子守節為皇城使嘗泣諫筠不
聽太祖又遣守節諭旨曰吾聞汝諫汝父汝父不聽吾
今殺汝何如汝歸語汝父我未為天子時任自為之既
為天子獨不能臣我耶守節白筠筠謀愈甚遂起兵令
幕府為檄書辭多不遜從事閭丘仲卿獻策於筠曰公
以孤軍舉事其勢甚危雖倚河東之援亦恐不得其力
大梁兵甲精銳難與爭鋒不如西下太行直抵懷孟塞
虎牢據洛邑東向而爭天下計之上也筠曰吾周朝宿
將與世宗義同昆弟禁衞皆舊人聞吾之來必倒戈歸
我況有儋珪搶撥汗馬何憂天下哉儋珪筠愛將有勇
力善用搶撥汗筠駿馬日馳七百里故筠誇焉執監軍
亮州防禦使周光遜閑廐使李廷玉遣判官孫孚衙校
劉繼忠送於劉鈞求濟師又遣人殺澤州刺史張福往
據其城劉鈞遂率兵與契丹數千衆來援至太平驛筠
以臣禮迎謁見鈞兵衞寡弱甚悔之而業已然矣鈞封
筠西平王賜馬三百匹召與之語筠自言受周祖大恩
敢愛死不寤鈞與周祖有世讐鈞默然遂疑之命其宣
徽使盧贊監筠軍筠心不能平頗與贊不協鈞復命平
章事衞融和解之筠有馬三千匹闢鞠場閱習日夜謀
畫為宼留其子守節守上黨引衆南向太祖遣石守信
高懷德將兵討之敕曰勿縱筠下太行急進師扼其隘
破之必矣又遣慕客延釗王全斌由東路會守信與監
軍李崇矩破筠衆於長平斬首三千級又攻大會砦下
之太祖遂親征山路險峻多石不可行太祖先於馬上
負數石羣臣六軍皆負之即日平為大道與守信懷德
會破筠衆數萬於澤南降者三千餘殺筠監軍使盧贊
擒筠河陽節度范守圖筠走還保澤太祖至列柵圍之
筠龍捷使王廷魯吐渾留後分州團練使王全德率所
部自昭義來降筠益失援太祖親督戰拔其城筠赴火
死獲筠相衞融鈞懼而遁歸太祖進伐上黨守節以城
降釋其罪賜襲衣金帶銀鞍勒馬是日宴從官守節預
焉以為單州團練使以昭義軍節度副使趙處愿為郢
州刺史節度判官孫孚為屯田郎中觀察判官史文通
為水部郎中前遼州衙内指揮使馬廷禹為右監門衞
將軍領壁州刺史筠性雖暴事母甚孝每怒將殺人母
屏風後呼筠筠趨至母曰聞將殺人可免乎為吾曹增
福爾筠遽釋之筠稍知書頗好調謔初名榮避周世宗
諱將改之或令名筠筠曰李筠李筠玉帛云乎哉聞者
皆笑筠有愛妾劉氏隨筠至澤時被攻城危劉謂筠曰
城中健馬幾何筠曰爾安問此劉曰孤城危蹙破在俄
頃今誠得馬數百與腹心潰圍出保昭義求援河東猶
愈於坐待死也筠然之召左右計馬尚不減千匹以是
夕將出或謂筠曰今帳前計議皆云一心縣門既發不
可保矣儻劫公而降悔其可及筠猶豫不決眀日城䧟
筠將赴火劉欲俱死筠以其有娠麾令去守節既購得
之果生子焉守節字得臣初補東頭供奉官廣順中嘗
以心疾乘醉擊殺供御白鶻筠上章待罪詔釋之四遷
至皇城使歴單濟二州團練使乾德六年出知遼州開
寶三年改和州團練使四年卒年三十三無後以劉氏
所生之弟為嗣
李重進其先滄州人周太祖之甥福慶長公主之子也
生於太原晉天福中仕為殿直漢初從周祖征河中廣
順初遷内殿直都知領泗州刺史改小底都指揮使二
年改大内都點檢權侍衞馬步軍都軍頭領恩州團練
使遷殿前都指揮使三年加領泗州防禦使顯德初領
武信軍節度重進年長於世宗及周祖寢疾召重進受
顧命令拜世宗以定君臣之分世宗嗣位為侍衞親軍
馬步軍都虞候從世宗征劉崇戰于高平不利大將樊
愛能何徽以其衆遁唯重進與白重贊勒兵不動既而
太祖先以麾下犯敵重贊繼領所部力戰世宗躬率衞
兵合勢周師復振崇遂大敗以功領忠武軍節度及進
討太原又為行營馬步軍都虞候師還加同中書門下
平章事改歸德軍節度兼侍衞馬步軍都指揮使世宗
親征淮南命重進將兵先赴正陽俄聞李榖攻壽春不
克退保正陽促重進兵助之吳人以榖退為懼乃發兵
三萬餘旌旗輜重亘數百里又發戰櫂二百艘以張斷
橋之勢列陣鼓譟而北横布拒馬以萬數皆貫以利刃
維以鐵索又刻木為戰形立陣前號捷馬牌皮囊貯鐵
蒺莉以布戰地時周師未朝食吳師奄至周師望其陣
皆笑之宣祖領前軍與重進韓令坤合勢擊之一鼓而
敗斬首萬餘級追奔二十餘里殺大將劉彦貞擒禆將
盛師朗數十人降二千人獲戈甲三十萬世宗大悦詔
書褒諭即以重進代榖為行營招討使賜襲衣金帶玉
鞍名馬三年以重進為廬壽等州招討使時李繼勲主
壽春重進駐軍城北聞城南洞屋為淮人所焚將議退
軍會太祖自六合歸道出壽州因駐師旬餘重進倚以
為援兵威復振吳人大懼以重進色黔號黑大王張永
德屯下蔡與重進不協永德每晏將吏多暴重進短後
乘醉謂重進有奸謀將吏無不驚駭永德密遣親信乘
驛上言世宗不之信亦不介意二將俱握重兵人情益
憂恐重進遂自壽陽單騎直詣永德帳中命飲酒親酌
謂永德曰吾與公皆國家肺腑相與戮力同奬王室公
何疑我之深也永德意解三軍皆安李景知之密令人
齎蠟書誘重進㗖以厚利重進表其事時行濠州刺史
齊藏珍亦說重進世宗知之假他事誅藏珍詔重進夾
淮城正陽下蔡既成上其圖俄又取淮兵二千餘於塌
山北時圍壽經年未下吳遣將許文緽邊鎬州帥數萬
沂淮來援文緽維舟淮南據紫金山山距壽數里設十
餘砦連亘相望與城中烽火相應又南築夾道將抵壽
為饋路重進伺其城北展砦出兵擊之敗五千餘衆奪
二砦獲器甲甚衆世宗幸壽宴從官召重進賜戎服玉
帶金銀器繒綵鞍勒馬及克壽錄功加檢校太傅兼侍
中又改天平軍節度仍為招討使四年攻取濠州南關
城其團練使郭廷謂以兵萬餘降獲糧數萬斛從平楚
州命先還揚州五年世宗在迎鑾遣重進將兵赴廬州
會李景請畫江為界世宗遂還留重進戍守景遣人以
牛酒來犒俄乃還鎮六年世宗北征次博州重進來朝
賜宴行宮即命將兵先趣北面及世宗駐瓦橋關重進
與諸將率師而至時關南已平議進取幽州會世宗不
豫而止即命率所部趣河東次百井路敗并人五千餘
斬二千餘級恭帝嗣位加檢校太尉改淮南道節度太
祖即位以韓令坤代為侍衞都指揮使加重進中書令
既而移鎮青州加開府階重進與太祖俱事周室分掌
兵柄常心憚太祖太祖立愈不自安及聞移鎮隂懷異
志太祖知之遣六宅使陳思誨齎賜鐵劵以安其心重
進欲治装隨思誨入朝為左右所惑猶豫不決又自以
周室近親恐不得全遂拘思誨治城隍繕兵甲遣人求
援李景景懼而不納聞之太祖監軍安友規常為重進
所忌至是友規謀與親信數人斬關出為衆所拒踰城
得脱重進捕軍校不附者數十人盡殺之太祖遣石守
信王審琦李處耘宋偓四將率禁兵討重進會友規至
賜襲衣金帶器幣鞍馬以為滁州刺史監前軍太祖謂
左右曰朕於周室舊臣無所猜間重進不體朕心自懷
反側令六師在野當暫往慰撫之爾遂親征次大儀鎮
石守信遣使馳奏揚州破在旦夕願車駕臨視太祖徑
至城下即日拔之初城將䧟重進左右勸殺思誨重進
曰吾今舉族將赴火死殺此何益即縱火自焚思誨亦
為其黨所害太祖入駐城西南閱逆黨數百人盡戮之
重進兄深州刺史重興聞其叛自殺弟解州刺史重贊
子尚食使延福並戮於市初重進謀舉兵遣親吏翟守
珣往潞隂結李筠守珣素識太祖往還京師潛詣樞密
承旨李處耘求見太祖問曰我欲賜重進鐵劵彼信我
乎守珣曰重進終無歸順之志太祖厚賜守珣許以爵
位且令說重進緩其謀無令二兇並作以分兵勢守珣
歸勸重進養威持重未可輕發重進甚信之及李筠誅
重進反書聞並如太祖之策其不信鐵劵亦如守珣所
云揚州既平購得守珣補殿直俄為供奉官又有張崇
詁者周廣順初為樞密承旨二年出為解州刺史兩池
榷鹽使多規畫鹽池利害顯德三年改德州又改泗州
澤州崇詁本名崇訓恭帝嗣位避諱改焉重進赴淮南
時道出泗上崇詁說以畜兵完城之計重進敗事露詔
捕之棄市籍其家
宋史卷四百八十四
宋史卷四百八十四考證
李重進傳吳遣將許文緽邊鎬州帥數萬泝淮來援
(臣宗楷)按五代舊史吳遣將三人許文緽邊鎬朱元
此傳止載二人州字疑亦衍文
宋史卷四百八十四考證
