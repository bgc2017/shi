宋史卷一百二十一
元中書右丞相總裁托克托等修
禮志第七十四
禮二十四(軍禮)
禡祭閱武受降(獻俘田獵)打毬救日伐鼔
禡師祭也宜居軍禮之首講武次之受降獻俘又次之
田獵以下亦各以類附焉軍前大旗曰牙師出必祭謂
之禡後魏出師又建纛頭旗上太宗征河東出京前一
日遣右贊善大夫潘慎修出郊用少牢一祭蚩尤禡牙
遣著作佐郎李巨源即北郊望氣壇用香柳枝燈油乳
粥酥密餅果祭北方天王咸平中詔太常禮院定禡儀
所司除地為壇兩壝繞以青繩張幄帟置軍牙大纛位
版版方七寸厚三分祭用剛日具饌牲用大牢以羊豕
代其幣長一丈八尺軍牙以白大纛以皂都部署初獻
副都部署亞獻部署三獻皆戎服清齋一宿將校陪位
禮畢焚幣釁鼔以一牢又擇日祭馬祖馬社
閱武仍前代制太祖太宗征伐四方親講武事故不盡
用定儀亦不常其處鑿講武池朱明門外以習水戰復
築講武臺城西楊村秋九月大閱與從臣登臺觀焉真
宗詔有司擇地含輝門外之東武村為廣場馮高為臺
臺上設屋構行宫其夜三鼓殿前侍衛馬步諸軍分出
諸門詰旦帝乘馬從官並戎服賜以窄袍至行宫諸軍
陣臺前左右相向步騎交屬亘二十里諸班衛士翼從
于後有司奏成列帝升臺東向御戎帳召從臣坐觀之
殿前都指揮使王超執五方旗以節進退又於兩陣中
起候臺相望使人執旗如臺上之數以相應初舉黃旗
諸軍旅拜舉赤旗則騎進舉青旗則步進每旗動則鼓
駴士譟聲震百里外皆三挑乃退次舉白旗諸軍復再
拜呼萬歲有司奏陣堅而整士勇而厲欲再舉詔止之
遂舉黑旗以振旅軍於左者略右陣以還由臺前出西
北隅軍於右者略左陣以還由臺前出西南隅並凱旋
以退乃召從臣宴教坊奏樂回御東華門閱諸軍還營
鈞容奏樂於樓下復召從臣坐賜飲明日又賜近臣飲
於中書諸軍將校飲於營中内職飲於軍噐庫諸班衛
士飲於殿門外神宗閱左蔵庫副使开斌所教牌手於
崇政殿乃命殿前步軍司擇驍健者依法教習自是營
屯及更戌諸軍畿甸三路民兵皆随伎藝召見親閱焉
凡閱試禁衛戍軍民兵總率第其精觕賜以金帛而超
等高者至命為吏選官其典領者優加職秩涇原經略
蔡挺肄習諸將軍馬點閱周悉隊伍有法入為樞密副
使因言於上而引試之舊以七軍營陣校試而分數不
齊前後牴牾命校試官采掇定為八軍法及軍法成頒
行諸路既又定九軍法以一軍營陣即城南好草坡閱
之皆有賞賚其按閱砲場連弩及便坐日閱召募新軍
時令習戰如故事建炎三年六月高宗諭輔臣曰朕欲
親閱武宰臣吕頤浩曰方右武之時理當如此祖宗時
不忘武備如鑿金明池蓋欲習水戰張浚曰祖宗每上
已游幸必命衛士馳射因而激賞亦所以講武也帝曰
朕非久命諸將各閱所部人馬當召卿等共觀足以知
諸將能否後以廵幸不果行紹興五年正月始御射殿
閱諸班直殿前司諸軍指教使臣親從宿衛親兵幷提
轄部押親兵使臣射射共一千二百六十人每六十人
作一撥遂詔戸部支金千兩付樞密院激賞庫充犒用
三月御射殿閱等子趙青等五十人角力轉資支賜錢
銀有差八月御射殿閱廣東路經略司觧發到韶州士
庶子弟陳裕試神臂弓特補進武校尉賜紫羅窄衫銀
束帶差充本路經略司指使十四年十一月閱殿前馬
步軍將士藝精者賞有差自是歲以冬月行之號曰冬
教三十年十月御射殿引三衙綂制同綂制統領同綂
領入内射射詔餘合赴内殿教人依年例支降例物令
逐司自行按試等第給散(舊例每歲引三衙官兵教是日止引綂制統領故有是詔)
三十二年四月二十五日御射殿隔門特坐引呈新舊
行門射射乾道二年十一月幸候潮門外大教場次幸
白石教場應從駕臣僚自祥曦殿並戎服起居從駕往
回内管軍御帶環衛官從駕宰執以下免從就逐幕次
賜食俟進晚膳畢免奏萬福并免茶從駕還内二十四
日幸候潮門外大教場進早膳次幸白石教場閱兵三
衙率將佐等導駕詣白石皇帝登臺三衙綂制統領官
等起居畢舉黃旗諸軍皆三呼萬歲拜訖三衙管軍奏
報取旨馬軍上馬打圍教場舉白旗三司馬軍首尾相
接舉紅旗向臺合圍聽一金止軍馬各就圍地作圓形
排立射生官兵随鼔聲出馬射獐兔一金止疊金射生
官兵各歸陣隊舉黃旗射生官兵就御臺下獻所獲帝
遂慰勞賜賚諸將鞍馬金帶以及士卒諸軍懽騰鼓舞
就列百姓觀者如山時久隂曀暨帝出郊雲霧觧駁風
日開霽帝遣諭主管殿前司王琪等曰前日之教師律
整嚴人無譁囂分合應度朕甚悦之皆卿等力也琪等
曰此陛下神武之化六軍恭謹所致臣願得以此為陛
下剿絶姦宄四年十月殿前司言相視龍王堂北江岸
以東茅灘一帶平地可作教場已脩築將壇將來三司
馬步軍竝各全裝披帶衣甲執色噐械至日先赴教場
下營排辦俟駕登臺聽金鼓起居畢依資次變陣教閱
所有聖駕出郊除禁衛外欲於本司入陣馬軍内摘差
護聖馬軍八百人騎弓箭器械作十六隊於儀衛前後
引從各分八隊隊各五十人往回沿路各奏随軍鼔笛
大樂及摘差本司入教陣隊内諸軍步親随一千人幷
綂領將官三員至日先赴將臺下各分左右於後壁周
圍留空地三十步以容禁衛外作三重環立十六日車
駕至灘上諸軍人馬前一日於教場東列幕宿營是日
三衙管軍與各軍綂領將佐導駕乘馬至護聖步軍大
教場亭更御甲胄至灘上皇帝登臺三衙起居畢權主
管殿前司王逵奏三司人馬齊舉黃旗諸軍呼拜者三
逵奏請從頭教中軍鳴角倒門角旗出營馬步軍簇隊
成收鼓訖連三鼔馬軍上馬步人撮起旗槍四鼔舉白
旗中軍鼔聲旗應變方陣為備敵之形别高一鼓步軍
四向作禦敵之勢且戰且前馬軍出陣作戰闘之勢别
高一鼔各分歸地分五鼓舉黃旗變圓陣為自環内固
之形如前節次訖三鼓舉赤旗變銳陣諸軍相屬魚貫
斜列前列後張為衝敵之形亦依前節次訖王逵奏人
馬教絶取旨舉青旗變放教直陣收鼔訖一金止重鼓
三馬軍下馬步人齪落旗槍皆應規矩帝大悦犒賞倍
之士卒歡呼謝恩如儀鳴角聲簇隊訖放教拽隊步人
分東西引拽馬軍交頭於御臺下随隊呈試驍銳大刀
武藝繼而進呈車砲火砲煙槍及赭山打圍射生馬步
軍綂制官蕭鷓巴以所獲獐鹿等就御臺下進獻人馬
拽絶皇帝復御常服乘馬至車子院宣喚殿前司撥發
官馬定遠侯彦昌各賜馬一匹彦昌仍自凖備將特升
副將進御酒上謂王逵曰今日教閱進止分合軍律整
肅皆卿之力也逵奏陛下神武四海共知六師軍容孰
敢不肅時賜酒俱以十分逵奏以軍馬事不敢飲帝曰
少飲之親減大半飲畢謝恩退又宣問主管侍衛馬軍
司李舜舉今日按閱之兵比向時所用之師何如舜舉
奏曰今日所治之兵皆陛下平時躬親訓練撫以深恩
賜之重賞忠勇百倍非昔日可比(其儀皇帝至祥曦殿行門禁衞等並戎服)
(迎駕常起居皇帝至知閤門官以下並戎服常起居訖皇帝乘馬出從駕官從駕至候潮門外大教場御幄殿)
(下馬入幄更衣訖皇帝被金甲出幄行門禁衛等迎駕奏萬福皇帝乘馬至教場臺下馬升臺入幄從駕官宰)
(執親王使相正任知閤御帶環衛官升臺於幄殿分東西相向立管軍並令全裝衣甲帶御噐械執骨朵升臺)
(於幄殿指南面西立俟入内官喝排立皇帝出幄行門禁衛等迎駕奏萬福皇帝出閤門分引殿前馬步三司)
(綂制綂領官常起居訖次三司將佐以下聽鼓聲常起居次殿帥執骨朵赴御坐前奏教直陣俟教閱畢再赴)
(御座前奏教圓陣俟教閱畢再赴御座前奏教銳陣俟教閱畢再赴御座前奏教閱畢歸侍立内侍傳旨與殿)
(前太尉某諸軍謝恩承旨訖轉與撥發官引三司綂制統領將佐再拜謝恩訖各歸本軍皇帝起入幄更衣訖)
(皇帝出幄皇帝坐舍人引宰執墪後立俟進御茶床舍人贊就坐宰執躬身應喏訖直身立就坐進第一盞酒)
(起立墪後俟皇帝飲酒訖舍人贊就坐躬身應喏訖直身立俟宰執酒至接盞飲酒訖盞付殿侍次舍人贊食)
(並如儀至第四盞傳旨宣勸訖御藥傳旨不拜舍人承旨贊不拜贊就坐第五盞宣勸如第四盞儀酒食畢舉)
(御茶床舍人分引宰執於幄殿重行立御藥傳旨不拜舍人承旨訖揖宰執躬身贊不拜各祗候直身立降踏)
(道歸幕次皇帝起乘馬至車子院下馬皇帝出幄至車子院門樓上出賜親王酒再拜謝訖次賜使相正任并)
(管軍知閤御帶環衛官酒訖逐班再拜謝訖依舊向立次親王執盞進皇帝酒皇帝飲酒訖一班再拜謝訖俟)
(皇帝觀畢起降車子院門樓歸帳親王以下退皇帝乘馬出車子院門行門禁衛等迎駕奏萬福皇帝乘馬至)
(候潮門外大教場應從駕官並戎服乘馬從駕回皇帝乘馬入和寕門至祥曦殿上下馬還宫餘倣此)淳
熙四年十二月大閱于茅灘十年十一月大閱于龍山
十六年十月大閱于城南大教場並如上儀慶元元年
十月以在諒闇令宰執於大教場教閱二年十月大閱
于茅灘嘉泰二年十二月幸候潮門外教場大閱端平
二年四月大閱以時暑不及行
受降獻俘太祖平蜀孟昶降詔有司約前代儀制為受
降禮昶至前一日設御坐仗衛于崇元殿如元會儀至
日大陳馬步諸軍于天街左右設昶及其官屬素案席
褥于明德門外表案于横街北通事舍人引昶及其官
屬素服紗帽北向序立昶跪奉表授閤門使復位待命
表至御前侍臣讀訖閤門使承旨出昶等俯伏通事舍
人掖昶起官屬亦起宣制釋罪昶等再拜呼萬歲衣庫
使導所賜襲衣冠帶陳於前昶等又再拜跪受改服乘
馬至昇龍門下馬官屬至啓運門下馬就次帝常服升
坐百官先入起居班立閤門使引昶等入舞蹈拜謝召
昶升殿閤門使引自東階升宣撫使承旨安撫之昶至
御坐前躬承問訖還位與官屬舞蹈出中書率百官稱
賀遂宴近臣及昶于大明殿嶺南平劉鋹就擒詔有司
撰獻俘禮鋹至上御明德門列仗衛諸軍百官常服班
樓前别設獻俘位于東西街之南北向其將校位於獻
俘位前北上西向有司率武士係鋹等白練露布前引
至太廟西南門鋹等並下馬入南神門北向西上立監
將校官次南立俟告禮畢於西南門出乘馬押至太社
如上儀乃押至樓南御路之西下馬立俟獻俘將校戎
服帶刀攝侍中版奏中嚴百官班定版奏外辦帝常服
御坐百官舞蹈起居畢通事舍人引鋹就獻俘位將校
等詣樓前舞蹈訖次引露布案詣樓前北向宣付中書
門下如宣制儀通事舍人跪受露布轉授中書門下轉
授攝兵部尚書次攝刑部尚書詣樓前跪奏以所獻俘
付有司上召鋹詰責鋹伏地待罪詔誅其臣襲澄樞等
特釋鋹縳與其弟保興等罪仍賜襲衣冠帶鞾笏噐幣
鞍馬各服其服列謝樓下百官稱賀畢放仗如儀南唐
平帝御明德門露布引李煜及其子弟官屬素服待罪
初有司請如獻劉鋹帝以煜奉正朔非若鋹拒命寢露
布弗宣遣閤門使承制釋之太宗征太原劉繼元降帝
幸城北陳兵衛張樂宴從臣於城臺繼元率官屬素服
臺下遣閤門使宣制釋罪召繼元親勞之從臣詣行宫
稱賀時以在軍中故不備禮繼元至京師詔告獻太廟
前一日所司陳設如常告廟儀告日黎明博士引太尉
就位通事舍人引繼元西階下東向立其官屬重行立
贊者贊太尉再拜訖博士引就盥爵如常儀詣東階解
劍脱舄升第一室進奠再拜太祝跪讀祝文訖又再拜
通事舍人引繼元及官屬詣室前西階下北向立舍人
贊云皇帝親征收復河東偽主劉繼元及偽命官見贊
者曰再拜訖退位次至第二第三第四第五室皆如第
一室博士引太尉降階佩劍納履復位贊者曰再拜太
尉與繼元等皆再拜退焚祝版於齋坊繼元既命以官
故不稱俘焉元符二年西蕃王攏□邈川首領轄正等
降詔具儀注以受降日御宣德門設諸班直上四軍仗
衛諸軍素服陳列降者各服蕃服以見審問訖有旨放
罪各等第賜首服袍帶百官稱賀而再御紫宸殿賜宴
會哲宗崩樞密院留攏□等西京聽旨詔罷御樓立仗
但引見于後殿攏□一班契丹公主一班夏國回鶻公
主次之瞎征一班邊厮波結并族屬次之應族屬首領
各從其長以次起居僧尼公主皆蕃服蕃拜並賜冠服
謝訖賜酒饌横門外政和初議禮局上受降儀皇帝乘
輿升宣德門樓降輿坐御幄百官與降王蕃官各班樓
下如大禮肆赦儀東上閤門以紅絛袋班齊牌引升樓
樓上東上閤門官附内侍承旨索扇扇合帝即御坐簾
卷内侍又贊扇開侍衛如常儀諸班親從并裏圍降王
人等迎駕自贊常起居次舍人贊執儀將士常起居次
管幹降王使臣并随行舊蕃官常起居次禮直官舍人
引百官横行北向贊者曰拜在位官皆再拜舞蹈三稱
萬歲又再拜班首奏聖躬萬福又再拜退百官各就東
西位舍人引降王服本國衣冠詣樓前北向女婦少西
立僧又少西尼立於後入内省官詣御坐前承旨傳樓
上東上閤門官承旨錄訖以紅絛袋降制樓下東上閤
門官承旨退降王以下俯伏東上閤門官至令通事舍
人掖之起首領以下皆起鞠躬閤門宣有敕降王以下
再拜僧尼止躬呼萬歲閤門錄敕旨付管幹官降王等
躬聽詰問如有復奏閤門錄訖仍以紅絛袋引升樓如
無復奏入内省官詣御坐承旨傳樓上閤門官稱有敕
放罪訖舍人贊謝恩降王以下再拜稱萬歲復序立入
内省官詣御坐承旨傳樓上閤門官稱有敕各賜首服
袍帶樓下閤門官承旨引所賜檐床陳于西舍人宣曰
有敕降王以下再拜鞠躬舍人稱各賜某物賜物畢又
再拜稱萬歲若賜官即贊謝再拜竝歸次易所賜服舍
人先引降王以下至授遥郡以上當樓前北向東上立
贊再拜稱萬歲又再拜次贊服冠帔婦女再拜僧尼别
謝引還次贊樓上侍立官稱賀再拜禮直官舍人分引
百官横行北向立贊拜訖班首少前俛伏跪稱賀其詞
中書随事撰述賀訖復位在位者又再拜舞蹈三稱萬
歲又再拜東上閤門官進詣樓前承旨就班首宣曰有
制贊者曰拜在位官皆再拜宣答其詞學士院随事撰
述又贊再拜三稱萬歲又再拜樓上樞密院前跪奏稱
某官臣某言禮畢内侍索扇扇合簾垂帝降坐内侍贊
扇開所司承旨放仗樓下鞭鳴百官再拜退開禧三年
三月四川宣撫副使安丙函逆臣吴曦首并違制剏造
法物所受金國加封蜀王詔及金印來獻四月三日禮
部太常寺條具獻馘典故俟逆曦首函至日臨安府差
人防守殿前司差甲士二百人同大理寺官監引赴都
堂審驗奏獻太廟别廟差近上宗室南班奏獻太社太
稷差侍從官各前一日赴祠所致齋至日行奏獻之禮
大理寺殿前司計會行禮時刻監引首函設置以俟奏
獻禮畢梟於市三日付大理寺蔵於庫端平元年金亡
四月京湖制置司以完顔守緒函骨來上差官奏告宗
廟社稷如儀
田獵太祖建隆二年始校獵于近郊先出禁軍為圍場
五坊以鷙禽細犬從帝親射走兔三從官貢馬稱賀其
後多以秋冬或正月田於四郊從官或賜窄袍煗鞾親
王以下射中者賜以馬太宗將北征因閱武獵近郊以
多盗獵狐兔者命禁之有衛士奪人獐當死帝曰若殺
之後世必謂我重獸而輕人特貫其罪帝常以臘日校
獵諭從臣曰臘日出狩以順時令緩轡從禽是非荒也
回幸講武臺張樂賜羣臣飲其後獵西郊親射走兔五
詔以古者蒐狩以所獲之禽薦享宗廟而其禮久廢今
可復之遂為定式帝雅不好弋獵詔除有司行禮外罷
近甸游畋五方所畜鷹犬並放之諸州不得以鷹犬來
獻已而定難軍節度使趙保忠獻鶻一號海東青詔還
賜之臘日但命諸王略畋近郊而五坊之職廢矣真宗
復詔教駿所養鷹鶻量留十餘以備諸王從時展禮禁
圍草地許民耕牧至仁宗時言者言校獵之制所以順
時令調戎事請修此禮於是詔樞密院奏定制度獵日
五鼓帝御内東門賜從官酒三行奏鈞容樂幸瓊林苑
門賜從官食遂獵于楊村宴于幄殿奏教坊樂遣使以
所獲馳薦太廟既而召父老臨問賜以飲食茶絹及五
坊軍士銀絹有差宰相賈昌朝等曰陛下暫幸近郊順
時田獵取鮮殺而登廟俎所以昭孝德也即高原而閱
軍實所以講武事也問耆老而秩飫所以飬老也勞田
夫而賜惠所以勸農也乘輿一出而四美皆具伏望宣
付史館從之明年復獵于城南東韓村自玉津園去輦
乘馬分騎士數千為左右翼節以鼓旗合圍場徑十餘
里部隊相應帝按轡中道親挾弓矢屢獲禽焉是時道
傍居人或畜狐兔鳬雉驅場中帝謂田獵以訓武事非
專所獲也悉縱之免圍内民田一歲租仍召父老勞問
其後以諫者多罷獵近甸自是終靖康不復講
打毬本軍中戲太宗令有司詳定其儀三月會鞠大明
殿有司除地竪木東西為毬門高丈餘首刻金龍下施
石蓮華坐加以采繢左右分朋主之以承旨二人守門
衛士二人持小紅旗唱籌御龍官錦繡衣持哥舒棒周
衛毬場殿階下東西建日月旗教坊設龜兹部鼓樂於
兩廊鼔各五又於東西毬門旗下各設鼔五閤門豫定
分朋狀取裁親王近臣節度觀察防禦團練使刺史駙
馬都尉諸司使副使供奉官殿直悉預其兩朋官宗室
節度以下服異色繡衣左朋黃襴右朋紫襴打毬供奉
官左朋服紫繡右朋服緋繡烏皮鞾冠以華插脚折上
巾天廐院供馴習馬并鞍勒帝乘馬出教坊大合涼州
曲諸司使以下前導從臣奉迎既御殿羣臣謝宣召以
次上馬馬皆結尾分朋自兩廂入序立於西廂帝乘馬
當庭西南駐内侍發金合出朱漆毬擲殿前通事舍人
奏云御朋打東門帝擊毬教坊作樂奏鼔毬既度颭旗
鳴鉦止鼔帝回馬從臣奉觴上夀貢物以賀賜酒即列
拜飲畢上馬帝再擊之始命諸王大臣馳馬爭擊旗下
攂鼔將及門逐廂急鼔毬度殺鼓三通毬門兩旁置繡
旗二十四而設虛架於殿東西階下每朋得籌即插一
旗架上以識之帝得籌樂少止從官呼萬歲羣臣得籌
則唱好得籌者下馬稱謝凡三籌畢乃御殿召從臣飲
又有步擊者乘驢騾擊者時令供奉者朋戲以為樂云
救日伐鼔建隆元年司天監言日食五月朔請掩蔵戈
兵鎧胃事下有司有司請皇帝避正殿素服百官各守
本司遣官用牲太社如故事景德四年五月朔日食上
避正殿不視事至和元年四月朔日食既内降德音改
元易服避正殿減膳百官詣東上閤門拜表請御正殿
復常膳三表乃從至日遣官祀太社而隂雨以雷至申
乃見食九分之餘百官稱賀先是皇祐初以日食三朝
不受賀百官拜表嘉祐四年詔正旦日食毋拜表自十
二月二十一日不御前殿減常膳宴遼使罷作樂至日
仍遣官祀太社百官三表乃御正殿復膳六年六月朔
日食詔禮官驗詳典故皇帝素服不御正殿毋視事百
官廢務守司合朔前二日郊社令及門僕守四門廵門
監察鼓吹令率工人如方色執麾斿分置四門屋下龍
蛇鼔随設於左東門者立北墪南面南門者立東墪西
面西門者立南墪北面北門者立西墪東面隊正一人
執刀率衛士五人執五兵之噐立鼔外矛處東戟處南
斧鉞在西矟在北郊社令立䂎於壇四隅縈朱絲繩三
匝又於北設黃麾龍蛇鼓一次之弓一矢四次之諸兵
鼓俱静立俟司天監告曰有變工舉麾乃伐鼓祭告官
行事太祝讀文其詞以責隂助陽之意司天官稱止乃
罷鼔如霧晦不見即不伐鼓自是日有食之皆如其制
治平四年詔古者日食百司守職蓋所以祗天戒而備
非常今獨闕之甚非王者小心寅畏之道可令中書議
舉行熙寧六年四月朔日食詔易服避殿減膳如故事
降天下死刑釋流以下罪政和上合朔伐鼓儀有司陳
設太社玉幣籩豆如儀社之四門及壇下近北各置鼔
一並植麾斿各依其方色壇下立黃麾麾杠十尺斿八
尺祭告日於時前太官令帥其屬實饌具畢光禄卿點
視次引監察御史奉禮郎太祝太官令先入就位次引
告官就位皆再拜次引御史奉禮郎太祝升就位太官
令就酌尊所告官盥洗詣太社三上香奠幣玉再拜復
位少頃引告官再盥洗執爵三祭酒奠爵俛伏興少立
引太祝詣神位前跪讀祝文告官再拜退伐鼔其日時
前太史官一員立壇下視日鼓吹令率工十人如色服
分立鼓左右以俟太史稱日有變工齊伐鼓明復太史
稱止乃罷鼓其日廢務而百司各守其職如舊儀
宋史卷一百二十一
