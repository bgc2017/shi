宋史卷四百八十
元中書右丞相總裁托克托等修
列傳第二百三十九
世家三
吳越錢氏
吳越錢俶字文德杭州臨安人本名弘俶以犯宣祖偏
諱去之祖鏐因黃巢之亂據有吳越昭宗授以杭越兩
藩節制封彭城郡王歷梁後唐加吳越國王卒子元瓘
嗣元瓘卒子佐嗣佐卒弟倧嗣為其大將胡進思所廢
遂迎立俶事具五代史俶卽元瓘之第九子也母越國
恭懿夫人吳氏晉開運中為台州刺史數月有僧德詔
語俶曰此地非君為治之所當速歸不然不利俶從其
言卽求歸國未幾有進思之變漢乾祐初授東南面兵
馬都元帥鎮海鎮東軍節度使開府儀同三司檢校太
師兼中書令杭越等州大都督吳越國王賜號翊聖廣
運同德保定功臣賜以金印玉冊三年江南遣其將查
文徽攻福州俶發兵擒文徽獻捷加尚書令周廣順初
授諸道兵馬元帥二年授天下兵馬元帥改賜推誠保
德安邦致治忠正功臣六月丁母憂起復世宗卽位授
天下兵馬都元帥顯德三年世宗征淮南令俶以所部
分路進討俶遣偏將吳程圍毗陵陷關城擒刺史趙仁
澤路彦銖圍宣城俄俶軍戰敗復失常州會李景上表
求割地内附詔俶班師五年夏四月杭州災府舍悉為
煨燼將延及倉庾俶命酒祝曰食為民天若盡焚之民
命安仰火遂止世宗聞之遣内侍賫詔恤問是歲淮南
内屬遣翰林學士陶榖司天監趙脩已使俶賜羊馬槖
駞自是以為常七月又遣閤門使曹彬賜俶兵甲旗幟
六年恭帝嗣位賜崇仁昭德宣忠保慶扶天翊亮功臣
建隆元年授天下兵馬大元帥俶舅寧國軍節度吳延
福有異圖左右勸俶誅之俶曰先夫人同氣安忍寘於
法言訖嗚咽流涕但黜延福於外終全母族自太祖受
命俶貢奉有加常數二年遣使賜俶戰馬二百羊五千
槖駞三十乾德元年以白金萬兩犀牙各十株香藥一
十五萬斤金銀眞珠瑇瑁器數百事來貢改賜承家保
國宣德守道忠正恭順功臣是冬郊祀遣其子惟濬入
貢開寶五年改賜開吳鎮越崇文耀武宣德守道功臣
封其妻孫氏為賢德順穆夫人未幾遣幕吏黃夷簡入
貢上謂之曰汝歸語元帥常訓練兵甲江南彊倔不朝
我將發師討之元帥當助我無惑人言云皮之不存毛
將安傅特命有司造大第於薰風門外連亘數坊棟宇
宏麗儲偫什物無不悉具因召進奉使錢文䞇謂之曰
朕數年前令學士承旨陶榖草詔比來城南建離宮令
賜名禮賢宅以待李煜及汝主先來朝者以賜之詔以
草示文䞇遂遣文䞇賜俶戰馬及羊諭旨於俶七年五
月賜俶襲衣玉帶玉鞍勒馬金器二百兩銀器三千兩
錦綺千叚是冬討江南遣内客省使丁德裕齎詔以俶
為昇州東面招撫制置使賜戰馬二百匹旌旗劔甲令
德裕以禁兵步騎千人為俶前鋒盡護其軍李煜貽書
於俶其略曰今日無我明日豈有君一旦明天子易地
酬勲王亦大梁一布衣耳俶不答以書來上八年俶率
兵拔常州加守太師詔俶歸國俶遣大將沈承禮等率
兵水陸隨王師平潤州遂進討金陵上嘗召進奏使任
知果令諭旨於俶曰元帥克毗陵有大功俟平江南可
暫來與朕相見以慰延想之意卽當遣還不久留也朕
三執圭幣以見上帝豈食言乎江南平論功以俶大將
沈承禮孫承祐並為節度使為防禦使者一人刺史六
人九年二月俶與其妻孫氏子惟濬平江軍節度使孫
承祐來朝上遣皇子興元尹德昭至睢陽迎勞俶將至
車駕先幸禮賢宅按視供帳之具及至詔俶居之對於
崇德殿貢白金四萬兩絹五萬匹賜襲衣玉帶金器千
兩白金器三千兩羅綺三千叚玉勒馬卽日宴長春殿
俶又貢白金二萬兩絹三萬匹乳香二萬斤賀平江左
貢白金五萬兩錢十萬貫綿百八十萬兩茶八萬五千
斤犀角象牙二百株香藥三百斤車駕幸其第又貢白
金十萬兩絹五萬匹乳香五萬斤以助郊祭三月庚午
詔曰古者宗工大臣特被隆眷或劒履上殿或書詔不
名率由豐功待以殊禮今我兼其命數用奬勲賢輝映
古今允為優異咨爾吳越國王錢俶德隆宏茂器識深
遠撫奥區於吳會勒洪伐於宗彝昨以江表不庭王師
致討委方面之兵柄克常潤之土宇轉翼帝室震疊皇
靈而乃執圭來庭垂紳就列罄事君之誠慤為羣后之
表儀爰峻徽章以旌元老可特賜劒履上殿書詔不名
以俶妻賢德順穆夫人孫氏為吳越國王妃令惟濬齎
詔賜之宰相以為異姓諸侯王妻無封妃之典太祖曰
行自我朝表異恩也俶獻白金六萬兩絹六萬匹為謝
太祖數詔俶與其子惟濬宴射苑中惟諸王預坐每宣
諭俶俶拜謝多令内侍掖起俶感泣又嘗一日召宴獨
太宗秦王侍坐酒酣太祖令俶與太宗秦王叙昆仲之
禮俶伏地叩頭涕泣固讓乃止會將以四月幸西京親
雩祀俶懇請扈從不許留惟濬侍祠令俶歸國太祖宴
餞於講武殿賜窄衣玉束帶玉鞍勒馬玳瑁鞭金銀錦
綵二十餘萬銀裝兵八百事謂俶曰南北風土異宜漸
及炎暑卿可早發俶涕泣言願三歲一朝太祖曰川陸
迂遠當俟詔旨卽來覲也俶將發京師特賜導從儀衞
物率皆鮮麗令自禮賢宅陳列至迎春苑自俶之至逮
於歸國太祖所賜金器萬兩白金器又數萬兩白金十
餘萬兩錦綺綾羅紬絹四十餘萬匹馬數百匹他物不
可勝計俶旣歸國嘗視事功臣堂一日命坐于東偏謂
左右曰西北者神京在焉天威不違顔咫尺俶豈敢寧
居乎太宗卽位加食邑五千戸俶貢御衣通天犀帶絹
萬匹金器瑇瑁器百餘事金銀釦器五百事塗金銀香
臺龍腦檀香床銀假果水晶花凡數千計價直鉅萬又
貢犀角象牙三十株香藥萬斤乾薑五萬斤茶五萬斤
俶又請歲增常貢詔不許太平興國二年正月孫氏卒
遣給事中程羽弔祭九月上言乞所賜詔書呼名不許
三年三月來朝遣判四方舘事梁迥至泗州迎勞惟濬
先在闕下上遣至睢陽候俶俶先遣孫承祐入奏事上
卽遣承祐護諸司供帳勞俶於郊又命齊王廷美宴俶
於迎春苑俶至對於崇德殿賜襲衣玉帶金銀器玉鞍
勒馬錦綵萬匹錢千萬賓佐崔仁冀等賜金銀帶器幣
鞍馬有差卽日宴俶長春殿令劉鋹李煜預坐俶貢白
金五萬兩錢萬萬絹十萬匹綾二萬匹綿十萬屯茶十
萬斤建茶萬斤乾薑萬斤越器五萬事錦緣席千金銀
畫舫三銀餙龍舟四金餙烏樠木御食案御床各一金
樽罍醆斝各一金餙瑇瑁器三十事金釦藤盤二金釦
雕象爼十銀假果樹十事翠毛眞珠花三叢七寶餙食
案十銀樽罍十醆斝副焉金釦越器百五十事雕銀爼
五十密假果剪羅花各二十樹銀釦大盤十銀裝鼓二
七寶餙胡琴五絃箏各四銀餙箜篌方響羯鼓各四紅
牙藥器二十二事乳香萬斤犀角象牙各一百株香藥
萬斤蘇木萬斤上又嘗召俶及其子惟濬宴後苑泛舟
池中上手酌酒以賜俶俶跪飲之其恩待如此四月會
陳洪進納土俶上言曰臣伏有懇誠貯於肺腑幸因入
覲輙敢上聞蓋虞神道之害盈必冀天慈之從欲臣近
蒙朝廷賜以劒履上殿詔書不名仍以本道領募卒徒
嘗營戈甲特建國王之號俾增師律之嚴皆所以假其
寵名託於隣敵方今幅員無外名數洞分豈可冐居自
罹公議合從省罷以正等威除本道軍士器甲臣已曾
奏納外其所封吳越國王及天下兵馬大元帥職名望
皆許解罷凡頒詔命願復名呼庶聖朝無虛授之恩微
臣免疾顛之禍優詔不許五月乙酉俶再上表臣慶遇
承平之運遠修肆覲之儀宸眷彌隆寵章皆極斗筲之
量實覺滿盈丹赤之誠輙兹披露臣伏念祖宗以來親
提義旅尊戴中京略有兩浙之土田討平一方之僭逆
此際蓋隔朝天之路莫諧請吏之心然而禀號令於闕
庭保封疆於邊徼家世承襲已及百年今者幸遇皇帝
陛下嗣守丕基削平諸夏凡在率濱之内悉歸輿地之
圖獨臣一邦僻介江表職貢雖陳於外府版籍未歸於
有司尚令山越之民猶隔陶唐之化太陽委照不及蔀
家春雷發聲兀為聾俗則臣實使之然也罪莫大焉不
勝大願願以所管十三州獻于闕下執事其間地里名
數别具條析以聞伏望陛下念奕世之忠勤察乃心之
傾向特降明詔允兹至誠詔答曰卿世濟忠純志遵憲
度承百年之堂搆有千里之江山自朕纂臨聿脩覲禮
覩文物之全盛喜書軌之混同願親日月之光遽忘江
海之志甲兵樓櫓旣悉上於有司山川土田又盡獻於
天府舉宗效順前代所無書之簡編永彰忠烈所請宜
依丁亥詔曰漢寵功臣聿著帶河之誓周尊元老遂分
表海之邦其有奄宅勾吳早綿星紀包茅入貢不絶於
累朝羽檄起兵備嘗于百戰適當輯瑞而來勤爰以提
封而上獻宜遷内地别錫爰田彌昭啓土之榮俾增書
社之數吳越國王錢俶天資純懿世濟忠貞兆積德於
靈源書大勲於策府近者慶沖人之踐祚奉國珍而來
朝齒革羽毛旣修其常貢土田版籍又獻於有司願宿
衞於京師表乃心於王室眷兹誠節宜茂寵光是用列
西楚之名區析長淮之奥壤建兹大國不遠舊封載疏
千里之疆更重四征之寄疇其爵邑施及子孫永夾輔
於皇家用對揚於休命垂厥百世不其偉歟其以淮南
節度管内封俶為淮海國王仍改賜寧淮鎮海崇文耀
武宣德守道功臣卽以禮賢宅賜之惟濬為節度使兼
侍中惟治為節度使惟演為團練使惟願曁姪郁昱並
為刺史弟儀信並為觀察使將校孫承祐沈承禮並為
節度使體貌隆盛冠絶一時是歲七月中元京城張燈
令有司於俶宅前設燈山陳聲樂以寵之八月令兩浙
發俶緦麻以上親及管内官吏悉歸朝凡舟一千四十
四艘所過以兵護送杭州貢俶樂人凡八十有一人詔
以三十六人還杭州四十五人賜俶俶上表謝上親畫
付中書送史館四年二月宴苑中俶被病拜不能起上
命以銀裝肩輿送歸因以賜之四月從征太原賜羊三
百酒十斛俶小心謹恪每晨趨行闕人未有至者俶必
先至假寐以待旦上知之謂俶曰卿已中年宜避風冷
自今入謁不湏太早也特輟御前二大燭以賜之令先
赴前頓上嘗賜從臣食於中路頓并賜衞士羊臂臑巵
酒觀其飲啖上見其雄壯因顧俶俶進曰所謂如虎如
貔如熊如羆者也會劉繼元降上御連城臺誅軍中先
亡命太原者顧謂俶曰卿能保全一方以歸於我不致
血刃深可嘉也俶頓首謝俶中途被足疾車駕親臨問
令太醫然艾以灸疾尋愈還京策勲宰相進擬加食邑
萬戶實封千戶上卽改白麻倍加食邑二萬戶實封二
千戶五年八月俶被病上臨問賜白金萬兩錢千萬絹
萬匹金器千兩賜其子惟濬惟治白金各萬兩是冬車
駕幸大名府詔俶乘肩輿卽路六年又被病賜告久之
上遣中使賜俶文楸棋局水精棋子乃諭旨曰朕機務
之餘頗曾留意以卿在假可用此遣日八年十二月上
言曰臣以蕞爾之軀蒙被恩寵賦祿百萬兼職數四元
帥之任實本於兵權國王之號蓋屏於帝室尚書總百
揆之重中書掌八柄之繁維師冠於上台開府當於極
品臣之孱瑣罔克負荷邦國之制式著等威名器之間
固有涯分徒速罪戾以取顛隮伏望聖旨特從省罷不
許表三上下詔曰分茅胙土所以彰世及之榮大輅繁
纓所以表名器之重至若褒寵勲德度越典常咨于舊
章爰推異數乃有體好謙之德形固讓之辭敦諭再三
確乎不拔用曲至公之論式光知止之風淮海國王錢
俶方岳炳靈風雲通感奄有勾吳之地不忘象魏之心
掃境來朝舉宗宿衞籍其土宇入于朝廷式昭職員胙
之淮海居天子二老之任啓眞王萬戶之封併加寵異
用答忠順而乃屢形表疏願避官榮發於深衷誠不可
奪若以靈臺偃伯武庫櫜兵天下一家書軌之無外五
侯九伯征伐之不行願寢元帥之名勉徇由衷之請其
乃世祚明德存於帶礪之盟帝賚良弼寵以台輔之任
極馭貴之爵增衍食之封非足醻庸適以昭德勉膺渥
澤克副眷懷可罷天下兵馬大元帥餘如故雍熙元年
改封漢南國王四年春出為武勝軍節度改封南陽國
王俶久被病詔免入辭將發賜玉束帶金唾壺椀盎等
俶四上表讓國王改封許王端拱元年春徙封鄧王會
朝廷遣使賜生辰器幣與使者宴飲至暮有大流星墮
正寢前光燭一庭是夕暴卒年六十俶以天成四年八
月二十四日生至是八月二十四日卒復與父元瓘卒
日同人皆異之上為廢朝七日追封秦國王諡忠懿仍
正衙備禮發冊曰皇帝若曰昊穹眷祐賢哲挺生禀象
緯之純精負經綸之盛業作民父母為國翰垣其存也
冠中臺而長諸侯其没也峻徽章而崇禮命咨爾故安
時鎮國崇文耀武宣德守道功臣武勝軍節度鄧州管
内觀察處置等使開府儀同三司守太師尚書令兼中
書令使持節鄧州諸軍事行鄧州刺史上柱國鄧王食
邑九萬七千戶食實封一萬六千九百戶賜劒履上殿
詔書不名錢俶嗣祖考之令德奠東南之奥區開國承
家本仁祖義以忠孝而保社稷以廉讓而化人民勤翊
戴於累朝克惠綏於一境世傳威略志慕聲明當武庫
戢兵洞閱詩書之府洎秣陵問罪雄張掎角之師致區
宇之同文賴忠良之協力逮于纂紹益享崇高藴明哲
而保身務傾輸而竭節盡獻土壤來歸闕庭予嘉乃功
荐錫殊寵而道隆簡退志尚謙沖屢辭郤縠之權難奪
范宣之讓朕深惟勲舊俾就養頤爰出殿於大邦庶聿
臻於眉壽式緊元老永輔眇躬何天道之難諶而梁木
之斯壊長沙旣往空存甲令之勲征虜云亡但見雲臺
之像賵賻從於異等嗟悼廢於臨朝寧酬柱石之勲未
極君臣之分庸加典則以厚始終今遣使大中大夫尚
書工部侍郎上柱國汾陽郡開國侯食邑一千戶賜紫
金魚袋郭䞇持節冊贈爾為秦國王嗚呼德無不報予
敢忘於格言魂而有知爾尚欽於天命嗚呼哀哉命中
使護其喪歸葬洛陽自鏐至俶世有吳越之地僅百年
管内諸州皆子弟將校授任而後請命於朝有至使相
者俶任太師尚書令兼中書令四十年為元帥三十五
年及歸朝卒子惟演惟濟皆童年召見慰勞並起家諸
衞將軍善始令終窮極富貴福履之盛近代無比然甚
儉素自奉尤簿常服大帛之衣幃帳茵褥皆用紫絁食
不重味頗知書雅好吟詠在吳越日自編其詩數百首
為正本集因陶榖奉使至杭州求為之序性謙和未嘗
忤物在藩日每朝廷使至接遇勤厚所上乘輿服物器
玩制作精妙每遣使修貢必羅列於庭焚香再拜其恭
謹如此崇信釋氏前後造寺數百歸朝又以愛子為僧
善草書上一日遣使謂曰聞卿善草聖可寫一二紙進
來俶卽以舊所書絹圖上之詔書褒美因賜玉硯金匣
一紅綠象牙管筆龍鳳墨蜀牋盈丈紙皆百數屬久病
家居有黃門趙海被酒造其第求見因出藥數丸謂俶
曰此頗療目疾願王卽餌之俶卽餌焉旣去家人皆惶
駭不測俶曰此但醉耳又何疑哉後數日上聞大驚捕
海繫獄決杖流海島初俶為胡進思所立廢其兄倧徙
越州資給豐厚進思屢請除之恐為後患俶泣曰若殺
吾兄吾終不忍汝欲行其志吾當退避賢路進思慚而
退俶慮進思害倧遣親將薛温為倧守衞戒之曰委汝
以保全廢王苟有非常汝當以死扞之温至越旬餘有
二卒夜持刃踰垣入倧闔戶拒之呼聲逹於外温領徒
而入斃二卒於庭中乃進思之所遣也進思因憂懼疽
發背卒後左右屢有以倧為言俶終拒之倧居越州二
十餘年卒俶自建隆已來貢奉不絶及用兵江左所貢
數十倍先是鏐與戰士多賜己姓後俶歸朝皆稱同宗
淳化三年詔令復本姓又浙中劉氏避鏐諱改為金氏
亦令還故景德中有司請以禮賢宅為司天監眞宗以
先朝所賜不許大中祥符八年子惟演等復表上之詔
賜錢五萬貫仍各賜第一區子惟濬惟治惟演惟灝惟
溍惟濟惟渲至韶州團練使惟灝賀州團練使惟溍至
左龍武將軍奬州刺史惟演自有傳
惟濬字禹川俶嫡子也裁數歲俶表授鎮海鎮東兩軍
節度副大使檢校太保鈐轄兩浙管内土客諸軍事建
隆元年加檢校太傅三年領建武軍節度乾德初加檢
校太尉是年冬來朝因侍祠南郊六年復來朝侍郊祀
命兵部員外郎知制誥盧多遜迎勞之開寶二年授鎮
東等軍節度浙江東西道觀察處置兩浙制置營田發
運等使未幾來朝太祖召宴苑中令黃門奏簫韶樂與
諸王同席而坐賜白玉帶珠綴衣水精鞍勒御馬賜賚
鉅萬計月餘遣歸辭日又賜襲衣玉帶金鞍勒馬四年
又來朝因侍祠南郊寵待殊等及大兵征金陵惟濬從
父下毗陵以功加平章事九年隨俶入朝俶先歸留惟
濬扈從郊祀西洛太宗卽位加兼侍中太平興國二年
丁母妃孫氏憂起復加鎮東大將軍右金吾衞大將軍
員外置同正俶將入朝惟濬先奉方物來貢詔戶部郎
中侯涉至泗州迎勞之賜賚無算并增其食邑三年隨
俶來朝俶盡獻浙右之地改封淮海國王徙惟濬淮南
節度是冬郊祀恩加檢校太師從平太原及從征幽薊
又從幸大名雍熙元年郊祀改山南東道節度四年徙
鎮安州惟濬雖再移鎮常留京師端拱初籍田封蕭國
公俄俶薨起復加兼中書令惟濬與俶諸子共進錢金
綾羅犀玉帶笏犀角象牙丁香金玉馬腦鞍勒金玉珠
翠首餙樂器博具器皿什物馬橐駞牛驢車凡數十萬
計俶妻俞氏又進金銀十餘萬犀二十株通犀頳犀玉
帶二十二條水晶佛像十二事惟濬又進女樂十人上
不納各賜錦綵三十叚遣還之淳化初杭州以錢氏家
廟所藏唐梁以來累朝所賜玉冊竹冊各三副鐵劵一
來上上悉以賜惟濬明年春得疾暴卒年三十七廢朝
二日追封邠王諡安僖中使典喪事子守吉守讓守吉
至西京作坊使守讓字希仲以蔭累遷供備庫使天禧
四年錄諸國之後加領榮州刺史改東染院使卒守讓
頗勤學為文章退居多閉關讀書屢獻歌頌眞宗優詔
褒奬有集二十卷子恕娶曹王元偁女長安縣主
惟治字和世廢王倧之長子倧初遷於越而惟治生俶
愛之養為己子幼好讀書八歲授兩浙牙内諸軍指揮
使判軍糧營田事又改德化軍使遷檢校太保台州團
練使乾德四年四月制授寧遠軍節度檢校太傅仍兼
衙職與惟濬節旄同日而至國人榮之王師討江南惟
治從俶率兵下常州策勲改奉國軍節度俶入朝命惟
治權發遣軍國事俶還令奉幣入貢撫諭命賜甚厚惟
治又獻塗金銀香師子香鹿鳳鶴孔雀寶裝髹合釦金
甆器萬事吳繚綾千匹辭日賜襲衣玉帶塗金鞍勒馬
金銀器繒綵踰萬計太宗嗣位進檢校太尉太平興國
三年俶再入覲又權國事一夕廐中火惟治率兵臨高
下視令親信十數軰仗劒申令敢後顧者斬頃之火息
妻族有隷帳下者恃親犯法惟治命仗背於府門俶旣
納土朝廷命考功郎中范旻知杭州惟治奉兵民圖籍
帑廪管籥授旻與其弟惟渲惟灝歸朝次近郊遣内侍
護諸司供帳迎勞至京師卽日召對長春殿賜衣服金
帶鞍勒馬器幣改領鎮國軍節度五年八月車駕幸俶
第召見惟治賜白金萬兩惟治善草隷尤好二王書嘗
曰心能御手手能御筆則法在其中矣家藏書帖圖書
甚衆太宗知之嘗謂近臣曰錢俶兒姪多工草書因命
翰林書學賀丕顯詣其第徧取視之曰諸錢皆效浙僧
亞栖之迹故筆力軟弱獨惟治為工耳惟治嘗以鍾繇
王羲之唐玄宗墨跡凡七軸為獻優詔褒答雍熙三年
大出師征幽州命惟治知眞定軍府兼兵馬都部署前
一日曲宴内殿惟治獻詩帝覽之悦酒半遣小黃門密
諭北面之寄至則訓兵享士頗勤政務設厨饌於城門
以待使傳初惟濬雖俶嫡嗣然俶以其放蕩無檢故器
惟治再俾權國務嘗一夕俶暴疾孫妃悉斂符籥付惟
治後惟濬知之甚恚恨洎入朝惟濬止奉朝請而委惟
治藩任焉俶薨召還起復檢校太師移疾就第百日有
司請罷奉特詔續給累上表請罷節鎮優詔不許惟治
旣病心恍惚家事不肅咸平初僮奴以姦私殺人於庭
事連閨閫眞宗為停按鞫止授右監門衞上將軍其子
駕部員外郎丕責授郢州團練副使晚年頗貧匱景德
中其弟惟演獻文上對宰相稱其公王之後能苦心翰
墨令記其名因曰錢氏繼世忠順子孫可念如聞惟治
頗貧乏尤可軫惻特轉右武衞上將軍月給奉十萬累
加左驍衞上將軍左神武統軍大中祥符七年七月卒
年六十六贈太師初有司援統軍陳承昭孟珏例當贈
東宮保傅上以俶奉土歸國優其贈典又聞羣臣家貧
乏者不欲官給喪事為罷詔葬錄其四子官及外弟子
壻親校並甄擢之惟治好學聚圖書萬餘卷多異本慕
皮陸為詩有集十卷書迹多為人藏祕晩年雖病廢猶
或揮翰眞宗嘗語惟演曰朕知惟治工書然以疾不欲
遣使往取卿為求數輻進來翌日寫聖製詩數十章以
獻賜白金千兩初鎮四明嘗夢神人披甲自稱西嶽神
謂惟治曰公面有缺文卽捧土培之後領華州節鉞三
十年子丕字簡之幼好學雍熙中俶上言欲求舉進士
太宗以其世家子特召試内署授祕書丞賜金紫累遷
駕部郎中嘗知新淦縣又知衡州惟治卒以將作少監
起復俄為三司戶部判官卒於光祿少卿
惟濟字巖夫生七歲俶封漢南王奏補本府元從指揮
使歷諸衞將軍領恩州刺史改東染院使眞拜封州刺
史眞宗祀汾隂還燕近臣苑中命惟濟射一發中的故
事刺史射不解箭帝賜解之且賜襲衣金帶其後請試
郡命知絳州民有條桑者盜奪桑不能得乃自創其臂
誣桑主欲殺人久繫不能辨惟濟取盜與之食視之盜
以左手舉匕筯惟濟曰以右手創人者上重下輕今汝
創特下重正用左手傷右臂非爾自為之邪辭遂服帝
聞之謂宰相向敏中曰惟濟試守郡輙明辨後必為能
吏矣徙潞州民相驚有外寇奔城而仆者相枕藉惟濟
從容行視從騎甚省民乃安遷永州團練使改知成德
軍仁宗卽位加檢校司空民有偽作白金質取緡錢者
其家來告惟濟曰第聲言被盜示以重購質者當來責
餘直卽得之矣已而果然乃杖配之以吉州防禦使留
再任遷虔州觀察使知定州有婦人待前妻子不仁至
燒銅錢灼臂惟濟取婦人所生兒置雪中械婦人往視
兒死其慘毒多此類遷武昌軍節度觀察留後改保靜
軍留後惟濟喜賓客豐宴犒家無餘貲帝賜白金二千
兩所負公使錢七百餘萬卒贈平江節度使諡宣惠遣
使護葬事賜賻錢二百萬絹千匹有玉季集二十卷惟
濟有吏幹能戢下而性苛忍所至牽蔓滿獄重囚棄市
或斷手足探肝膽用以威衆觀者色動而惟濟自若也
儼字誠允俶之異母弟也本名信淳化初改焉幼為沙
門及長頗謹慎好學俶襲國封命為鎮東軍安撫副使
周顯德四年奏署衢州刺史太祖平揚州俶遣儼入賀
命閤門副使武懷節齎詔迎勞賜賚甚厚及歸又賜玉
帶名馬錦綵器皿開寶三年代兄偡知潮州充宣德軍
安撫使俶奉詔攻毗陵命儼督漕運太平興國二年從
俶之請授新媯儒等州觀察使仍知湖州儼兄儀為慎
瑞師等州觀察使入朝以儼為隨州觀察使儀為金州
觀察使侍祠郊宮特詔升儼班於節度使之次儀卒儼
換金州常從幸天駟監會賜從官馬太宗敇有司曰錢
儼儒者宜擇馴馬給之未幾出判和州在軄十七年咸
平六年卒年六十七贈昭化軍節度儼嗜學博涉經史
少夢人遺以大硯自是樂為文辭頗敏速富贍當時國
中詞翰多出其手歸京師與朝廷文士遊歌詠不絶淳
化初嘗獻皇猷錄咸平又獻光聖錄並有詔嘉答所著
有前集五十卷後集二十四卷吳越備史十五卷備史
遺事五卷忠懿王勲業志三卷又作貴溪叟自叙傳一
卷善飲酒百巵不醉居外郡嘗患無敵或言一軍校差
可倫擬儼問其狀曰飲益多手益恭儼曰此亦變常非
善飲也
昱字就之忠獻王佐之長子佐薨昱尚幼國人立倧遂
以昱為咸寧大安二宮使俶嗣國承制授秀州刺史太
祖受禪俶遣昱入貢與江南使同侍宴射于後苑江南
使先中的令昱解之昱應弦而中賜以玉帶及平蜀復
來賀歸國為台州刺史俶得福州命昱守之王師討江
南為東面水陸行營應援使從俶入朝授白州刺史昱
好學多聚書喜吟詠多與中朝卿大夫唱酬嘗與沙門
贊寧談竹事迭錄所記昱得百餘條因集為竹譜三卷
俄獻太平興國錄求換臺省官令學士院召試制誥三
篇改祕書監判尚書都省時新葺省署昱撰記奏御又
嘗以鍾王墨跡八卷為獻有詔褒美出知宋州改工部
侍郎歷典壽泗宿三州率無善政至道中郊祀當進秩
太宗曰昱貴家子無檢操不宜任丞郎以為郢州團練
使咸平二年表入朝以病不及陛見卒年五十七昱善
筆札工尺牘太祖嘗取觀賞之賜以御書金花扇及急
就章昱聰敏能覆棋工琴畫飲酒至斗餘不亂善諧謔
生平交舊終日設宴未曾犯一人家諱有集二十卷然
貪猥縱肆無名節可稱生子百數涉雍熙中進士及第
絳至内殿承制閤門祗候累典郡頗以幹力稱俶之羣
從又有台州刺史仰之子昭序字著明好學喜聚書書
多親寫知通利軍以勤幹聞至如京副使衢州刺史偓
之子昭度字九齡至供奉官俊敏工為詩多警句有集
十卷蘇易簡為序行於世
孫承祐杭州錢塘人俶納其姊為妃因擢處要職累遷
浙江東道鹽鐵副使鎮海鎮東兩軍節度副使知靜海
軍節度事開寶初隨俶子惟濬入貢詔授光祿大夫檢
校太保鎮東鎮海等軍行營司馬俶又私署中吳軍節
度七年俶復遣承祐入貢賜襲衣玉帶鞍勒馬黃金器
五百雨銀器三千兩雜綵五千匹且令諭旨於俶將有
事於江表及王師渡江命内客省使丁德裕率步騎一
千詔俶以所部與德裕會攻常潤承祐從俶克毗陵功
居多詔改中吳軍為平江軍眞授承祐節太平興國中
俶來朝盡獻其地徙承祐泰寧軍節度使五年從幸大
名留知府事雍熙二年改知滑州數月卒贈太子太師
中使護葬承祐在浙右日憑藉親寵恣為奢侈每一飲
宴凡殺物命千數常膳亦數十品方下筯所居室中爇
龍腦日不下數兩從車駕北征以槖駞負大斛貯水養
魚自隨至幽州南村落間日已旰西京留守石守信與
其子駙馬都尉保吉及近臣十數人尚未朝食適遇承
祐卽延所止幕舍中膾魚具食窮極水陸人皆異之承
祐少時嘗夢人以蓍草一本增其一而授之旣寤以語
所親曰大衍之數五十其用四十有九今增其一我壽
止於此乎果五十而卒子誘至駕部郎中出為淮南節
度行軍司馬
沈承禮湖州烏程人錢鏐辟置幕府署處州刺史鏐子
元瓘以女妻之署為府中右職出為台州刺史元瓘卒
子佐嗣以承禮掌親兵俶襲位命知威武軍節度事充
兩浙都鈐轄使王師征江南俶遣承禮率水陸數萬人
助平毗陵因攻潤州城中兵夜出焚外柵諸將皆欲馳
救承禮曰古人有言擊東南而備西北者此之謂也命
士皆擐甲蓐食堅壁不動他壘不設備者悉驚擾獨承
禮所部敵人不敢窺丹陽平遂率兵抵建業李煜歸朝
錄其功眞授福州節制太平興國初俶盡獻浙右地徙
承禮鎮密州八年卒年六十七廢朝二日贈太子太師
中使護葬初秦王廷美之敗也有司按驗俶惟濬孫承
祐及陳洪進皆嘗有贈遺獨承禮無焉
宋史卷四百八十
