宋史卷五十一
元中書右丞相總裁托克托等修
天文志第四
天文四(二十八舍下)
西方奎宿十六星天之武庫一曰天豕一曰封豕主以
兵禁暴又主溝瀆西南大星曰大豕目亦曰大將明動
則兵水大出日食魯國凶邊兵起及水旱日暈為兵為
火月食聚歛之臣有憂月暈兵敗糴貴將戮人疾疫月
犯之其分亂歲星犯之近臣為逆守之蟲為災人民饑
盗起多獄訟久守北兵降色潤澤大熟守二十日以上
兵起魯地逆行守之君好兵民流亡熒惑犯之環繞三
十日以上將相凶大水民流守二十日以上魯地有兵
動搖進退有赦舍歲大熟留臣下專權多獄訟守百日
以上多盗填星入犯吳越有兵一曰齊魯一曰兵喪守
之有貴女執政出入水泉溢太白犯之大水有兵霜殺
物入則外兵入國晝見將相死辰星犯之江河決有兵
為旱為火守之王者憂兵旱客星犯之有溝瀆事守則
王者有憂軍敗賊臣在側入之破軍殺將舍留不去
人饑出則為謀臣惑天子彗犯為饑為兵喪出則有水
災星孛之其下兵出民饑國無繼嗣出則西北有兵起
流星入犯之有溝瀆事破軍殺將乙巳占流星出入色
黃白光潤文昌武偃赤如火光作聲為弓弩用一曰入
則有聚衆事赤雲氣入犯為兵黃為天子喜黑則大人
有憂
按漢永元銅儀以奎為十七度唐開元游儀十六度
舊去極七十六度景祐測驗同
天溷七星在外屏南為天厠養豬之所一曰天之厠溷
也暗則人不安移徙則憂
土司空一星在奎角一曰天倉主土事凡營城邑浚溝
洫修隄防則議其利建其功四方小大功課歲盡則奏
其殿最而行賞罰星大色黃則天下安五星犯之男女
不得耕織彗客犯之水旱民流兵大起土功興客星守
之有土功哭泣事黃雲氣入土功興移京邑
策一星在王良北天子僕也主執策御流星彗孛客星
犯之皆為大兵起天子自將于野近之下有謀亂者
附路一星(附一作傅)在閣道南旁别道也一曰在王良東主
大僕主禦風雨芒角則車騎在野星亡有道路之變不
具則兵起太白熒惑入兵起彗孛犯之道路不通客星
入馬賤蒼白雲氣入太僕有憂赤為太僕誅黃白太僕
受賜黑為太僕死
閣道六星在王良前飛道也從紫宫至河神所乘也一
曰主輦閣之道天子游别宫之道也星不見則輦閣不
通動搖則宫掖有兵彗孛客星犯之主不安國有喪白
雲氣入有急事黑主有疾黃則天子有喜
王良五星在奎北居河中天子奉車御官也其四星曰
天駟旁一星曰王良亦曰天馬星動則車騎滿野一曰
為天橋主禦風雨水道星不具或客星守之津梁不通
與閣道近有江河之變星明馬賤暗則馬災太白熒惑
入守為兵彗客犯之為兵喪天下橋梁不通流星犯大
兵將出青雲氣入犯之王良奉車憂墜車雲氣赤王良
有斧鑕憂
外屏七星在奎南主障蔽臭穢
軍南門在天大將軍南天大將軍之南門也主誰何出
入星不明外國叛動搖則兵起明則遠方來貢
按步天歌以上諸星俱屬奎宿以晉志考之王良附
路閣道軍南門策星俱在天市垣别無外屏天溷土
司空等星隋志有之而武密以王良外屏天溷皆屬
于壁或以外屏又屬奎乾象新書以王良西一星屬
壁東四星屬奎外屏西一星屬壁東六星屬奎與步
天歌各有不合
婁三星為天獄主苑牧犧牲供給郊祀亦為興兵聚衆
明大則賦歛以時星直則有主執命者就聚國不安日
食于婁宰相大人當之郊祀神不享日暈有兵大人多
死月食其分后妃憂民饑月暈在春百八十日有赦又
為糴貴三日内雨解之月犯多畋獵其分憂將死民流
一曰多冤獄歲星犯之牛多死米賤有赦守之國安一
曰民多疫六畜貴有兵自罷熒惑犯守為旱為火榖貴
又曰守二十日以上大臣死星動人多死若逆行入成
勾已者國廩災填星犯之天子戒邊境不可遠行將兵
凶守之榖豐民樂若逆行女謁行留舍于婁外國兵來
太白犯之有聚衆事守之期三十日有兵民饑辰星犯
之刑罰急多水旱大臣憂王者以赦除之守而芒角動
搖色赤黑者臣下起兵客星犯為大兵守之五榖不成
又曰臣惑主專政歲多獄訟環繞三日大赦彗星犯之
民饑死出則先旱後水榖大貴六畜疾倉庫空又曰國
有大兵星孛其分為兵為饑流星出犯之有法令清獄
青赤雲氣入為兵喪黑大水
按漢永元銅儀以婁為十二度唐開元游儀十二度
舊去極八十度景祐測驗婁宿十二度距中央大星
去極八十度在赤道内十一度
天倉六星在婁宿南倉榖所藏也待邦之用星近而數
則歲熟粟聚遠而疏則反是月犯之主發粟五星犯兵
起歲饑倉粟出熒惑太白合守軍破將死熒惑入軍轉
粟千里近之天下旱太白犯之外國人相食兵起西北
辰星守之大水客彗犯之五穀不成客星入歲饑糴貴
流星入色赤為兵犯之粟以兵出色黃白歲大稔蒼白
雲氣入歲饑赤為兵旱倉廩災黃白歲大熟
右更五星在婁西秦爵名主牧師官亦主禮義星不具
天下道不通太白熒惑犯守三澤兵起
左更五星在婁東亦秦爵名山虞之官主山澤林藪竹
木蔬菜之屬亦主仁智占同右更
天大將軍十一星在婁北主武兵中央大星天之大將
也外小星吏士也動搖則兵起大將出小星動搖或不
具亦為兵旗直揚者隨所擊勝五星犯守大將憂客星
守之大將不安軍吏以饑敗流星入大將憂蒼白雲氣
犯之兵多疾赤為兵出
天庾四星在天倉東南主露積占與天倉同
按晉志天倉天庾在二十八宿之外天大將軍屬天
市垣左更右更惟隋志有之乾象新書以天倉屬奎
武密亦以屬奎又屬婁步天歌皆屬婁宿
胃宿三星天之厨藏主倉廩五穀府也明則天下和平
倉廩實民安動則輸運暗則倉空就聚則穀貴民流中
星衆穀聚星小穀散芒則有兵日食大臣誅一曰乏食
其分多疾穀不實又曰有委輸事日暈穀不熟月食后
王有憂將亡亦為饑郊祀有咎月暈兵先動者敗姙婦
多死又曰國主死天多雨或山崩有破軍歲星在暈内
天子有德令月暈在四孟之月有赦熒惑在暈中為兵
月犯之鄰國有暴兵天下饑外國憂穀不實民多疾變
色將軍凶歲星犯之大人憂兵起守則國昌入則國令
變更天下獄空若逆行五穀不成國無積蓄熒惑犯之
兵亂倉粟出貴人憂守之旱饑民疫客軍大敗入則改
法令牢獄空進退環繞勾已凌犯及百日以上天下倉
庫並空兵起填星犯之大臣為亂守之無蓄積有德令
歲穀大貴若逆行守勾已者有兵色赤兵起流血青則
有德令辰星犯其分不寧守之有兵國有立侯巫咸曰
為旱穀不成有急兵又逆行守之倉空水災客星犯之
王者憂倉廩用退行入則有赦守之強臣凌國穀不熟
乘之為火舍而不去人饑出其分君有憂彗星犯之兵
動臣叛有水災穀不登星孛其分兵起王者惡之流星
犯之倉庫空色赤為火災蒼白雲氣出入犯之以喪糴
粟事黑為倉穀散腐青黑為兵黃白倉實
按漢永元銅儀胃宿十五度景祐測驗十四度
天囷十三星如乙形在胃南倉廩之屬主給御廩粢盛
星明則豐稔暗則饑月犯之有移粟事五星犯之倉庫
空虚客彗入倉庫憂水火焚溺青白雲氣入歲饑民流
亡
大陵八星在胃北亦曰積京主大喪也中星繁諸侯喪
民疫兵起月犯之為兵為水旱天下有喪月暈前足大
赦五星入為水旱兵喪熒惑守之天下有喪客彗入民
疫流星出犯之其下有積尸蒼白雲氣犯之天下兵喪
赤則人多戰死
積尸一星在大陵中明則有大喪死人如山月犯之有
叛臣五星犯之天下大疾客彗犯有大喪蒼色雲氣入
犯之人多死黑為疫
天船九星在大陵北河之中天之船也主通濟利涉石
申曰不在漢中津河不通明則天下安不明及移徙天
下兵喪日犯之百川流溢津梁不通五星犯之水溢民
移居彗星犯之為大水客星犯為水為兵青雲氣入天
子憂不可御船赤為兵船用黃白天子喜
天廩四星在昴宿南一曰天廥主蓄黍稷以供享祀春
秋所謂御廩此之象也又主賞功掌九穀之要明則國
實歲豐移則國虚黑而稀則粟腐敗月犯之穀貴五星
犯之歲饑客星犯倉庫空虚流星入色青為憂赤為旱
為火黃白天下熟青雲氣入蝗饑民流赤為旱黑為水
黃則歲稔
積水一星在天船中候水災也明動上行舟船用熒惑
犯有水
按晉志大陵積尸天船積水俱屬天市垣天囷天廩
在二十八宿之外武密以天囷大陵屬婁又屬胃天
船屬胃又屬昴乾象新書天囷五星屬婁餘星屬胃
大陵西三星屬婁東五星屬胃與步天歌互有不同
昴宿七星天之耳也主西方及獄事又為旄頭北星也
又主喪昴畢間為天街天子出旄頭䍐畢以前驅此其
義也黃道所經明則天下牢獄平六星皆明與大星等
為大水七星皆黃兵大起一星亡為兵喪搖動有大臣
下獄及有白衣之會大而數盡動若跳躍者北兵大起
一星獨跳躍而動北兵欲犯邊日食王者疾宗姓自立
又占邊兵起日暈隂國失地北主憂趙地凶又云大饑
月食大臣誅女主憂為饑邊兵起將死北地叛月歲三
暈弓弩貴民饑暈在正月上旬有赦犯之為饑北主憂
天子破北兵變色民流國亡下有暴兵有赦出昴北天
下有福乘之法令峻大水穀不登歲星犯之獄空乘之
隂國有兵北主憂守之主急刑罰獄空一曰臣下獄有
解者守其北有德令又曰水物不成久守大臣坐法民
饑留守破軍殺將熒惑犯守為兵為旱饑守東齊楚越
地有兵守南荆楚有兵西則兵起秦鄭北則兵起燕趙
又為貴人多死北地不寧入則有喜有赦天下無兵守
而環繞勾已為赦久守糴貴填星犯或出入守之北地
為亂有土功五穀不成水火為災民疫又為女主失勢
入則地動水溢宗廟壊留則大將出征太白入犯之大
赦在東六畜傷在西六月有兵又曰守之北兵動將下
獄晝見邊兵起出入留在舍南為男喪北為女喪辰星
犯北主憂守之穀不成民饑久守為水為兵客星犯貴
人有急北兵大敗讒人在内守之臣叛主兵起入則其
分有喪彗星犯之大臣為亂出則邊兵起有赦星孛其
分臣下亂有邊兵大臣誅流星出入犯之夷兵起乙巳
占流星入北方來朝出則天子有赦令恤民蒼赤雲氣
犯之民疫黑則北主憂青為水為兵青白人多喪黃則
有喜
按漢永元銅儀昴宿十二度唐開元游儀十一度舊
去極七十四度景祐測驗昴宿十一度距西南星去
極七十一度
芻槀六星在天苑西一曰在天囷南主積槀之屬一曰
天積天子之藏府星明則芻槀貴星盛則百庫之藏存
無星則百庫之藏散月犯之財寶出辰星熒惑犯之芻
槀有焚溺之患赤雲氣犯之為火黃為喜
天隂五星主從天子弋獵之臣不明則為吉明則禁言
泄
天河一星(一作大河)在天廩星北晉志在天高星西主察山
林妖變五星客彗犯之主妖言滿路
卷舌六星在昴北主樞機智謀一曰主口舌語以知讒
佞曲而静則賢人升直而動多讒人兵起天下有口舌
之害徙出漢外則天下多妄說星繁人多死月犯之天
下多喪五星犯佞人在側彗客犯之侍臣憂
天苑十六星在昴畢南如環狀天子飬禽獸之苑明則
禽獸牛馬盈不明則多瘠死不具有斬刈事五星犯之
兵起客彗犯為兵獸多死流星入色黑禽獸多死黃則
蕃息雲氣占同
天讒一星在卷舌中主巫醫暗則為吉明盛人君納佞
言
月一星在昴宿東南蟾蜍也主日月之應女主臣下之
象又主死喪之事明大則女主大專太白熒惑守之臣
下起兵為亂彗客犯之大臣黜女主憂
礪石四星在五車星西主百工磨礪鋒刀亦主候伺明
則兵起常則吉熒惑入邊兵起守之諸侯發兵客星守
之為兵
按晉志天河卷舌天讒俱屬天市垣天苑在二十八
宿之外芻槀天隂月礪石晉志不載隋史有之武密
又以芻槀屬胃卷舌屬胃又屬昴乾象新書以芻槀
屬婁卷舌西三星屬胃東三星屬昴天苑西八星屬
胃南八星屬昴步天歌以上諸星皆屬昴宿互有不
合
畢宿八星主邊兵弋獵其大星曰天高一曰邊將主四
夷之尉也天官書曰畢為䍐車明大則遠人來朝天下
安失色邊兵亂一星亡為兵喪動搖則邊兵起移徙天
下獄亂就聚則法令酷日食邊王死軍自殺其主遠國
有謀亂日暈有邊兵下則北主憂又占有風雨月食有
赦趙分有兵或趙君憂月暈兵亂饑喪暈三重邊有叛
者七日内風雨解之又為隂國有憂天下赦犯畢大星
下犯上大將死隂國憂入畢口多雨穿畢歲饑盗起失
行離于畢則雨居中女主憂又曰犯北則隂國憂南則
陽國憂歲星犯之冬多風雨又曰為水入畢口邊兵起
民饑有赦守三十日客兵起出陽為旱隂為水熒惑犯
右角大戰左角小戰入則邊兵憂守之為饑有赦成勾
已環繞大赦一曰入畢中有兵兵罷又曰守之有畋獵
事北主憂天下道路不通入畢口有赦逆行至昴為死
喪已去還守貴臣憂舍畢口趙國憂填星犯之兵起西
北不戰守之兵有降軍有赦一曰土功徭役煩兵起入
則地震水溢守畢口大人當之出入留舍其野兵起客
軍死太白犯右角戰敗將死入畢口將相為亂大赦國
易政令諸侯起兵為水五穀不成貫畢倉廩空四國兵
起辰星犯之邊地災入畢口國易政守之水溢民病物
不成邊兵起守畢口人為亂客星犯之大人憂無兵兵
起有兵兵罷入則多獄事守之為饑邊兵起出為車馬
急行彗星犯之北地為亂人民憂星孛其分土功興多
徭役色蒼為饑破軍黃則女為亂白為兵喪黑為水流
星犯之邊兵大戰赤色貫之戎兵大至入而復出為赦
入而黃白有光外人入貢蒼白雲氣入歲不收赤為兵
旱為火黃白天子有喜
按漢永元銅儀畢十六度舊去極七十八度景祐測
驗畢宿十七度距畢口北星去極七十七度
天節八星在畢附耳南主使臣持節宣威四方明大則
使忠不明則奉使無状熒惑守之臣有謀逆或使臣死
太白守之大將出客彗犯之法令不行客星守持節臣
有憂
九州殊口九星在天節南下曉方俗之官通重譯者也
常以十一月候之亡一星一國憂二星以上天下亂兵
起太白熒惑守之亦為兵客星入民憂水負海國不安
有兵
附耳一星在畢下主聽得失伺愆邪察不祥也星盛則
中國微有盗賊邊候警外國反動搖則讒臣在君側歲
星犯之有兵將相喪太白犯之佞臣在側
九斿九星在玉井西南一曰在九州殊口東南北列主
天下兵旗又曰天子之旗也太白熒惑犯之兵騎滿野
客星犯諸侯兵起禽獸多疾
天街二星在昴畢間一曰在畢宿北為隂陽之所分大
象占近月星西街南為華夏街北為外邦又曰三光之
道主伺候關梁中外之境明則王道正月犯天街中為
中平天下安寧街外為漏泄讒夫當事民不得志不由
天街主政令不行月暈其宿關梁不通熒惑守之道路
絶久守國絶禮歲星居之色赤為殃或大旱太白守之
兵塞道路六夷旄頭滅一曰民饑
天高四星在坐旗西乾象新書在畢口東北臺榭之高
主望八方雲霧氛氣今仰觀臺也不見為主失禮守常
則吉微暗隂陽不和月五星犯之則水旱不時乘之外
臣誅月暈不出六月有喪熒惑入十日為小赦留三十
日大赦客彗守之大旱蒼白雲氣犯亦然
諸王六星在五車南主察諸侯存亡明則下附上不明
則下叛不見宗廟危四方兵起熒惑入之諸王妃恣為
下所謀守之下不信上太白熒惑犯諸王當之一曰宗
臣憂客彗守諸侯黜
五車五星三柱九星在畢宿北五帝坐也又五帝之車
舍也主天子兵起又主五穀豐耗一車主蕡麻一車主
麥一車主豆一車主黍一車主稻米西北大星曰天庫
主太白秦分及雍州主豆東北一星曰天獄主辰星燕
趙分及幽冀主稻東南一星曰天倉主歲星魯分徐州
衞分并州主麻次東南一星曰司空主填星楚分荆州
主黍粟次西南一星曰卿主熒惑魏分益州主麥天文
錄曰太白其神令尉辰星其神風伯歲星其神雨師熒
惑其神豐隆填星其神雷公此五車有變各以所主占
之三柱一曰天淵一曰天休一曰天旂欲其均明闊狹
有常星繁則兵大起石申曰天庫星中河而見天下多
死人河津絶又曰天子得靈臺之禮則五車三柱均明
有常天旂星不見則大風折木天休動則四國叛一柱
出或不見兵半出三柱盡出及不見兵亦盡出柱外出
一月穀貴三倍出二月三月以次倍貴外出不盡兩間
主大水月犯天庫兵起道不通犯天淵貴人死臣踰主
月暈女主惡之在正月為赦暈一車赦小罪五車俱暈
赦殊罪四七十月暈之為水暈十一月十二月穀貴五
星犯為旱喪犯庫星為兵起歲星入之糴貴熒惑入之
為火或與歲星占同填星入天庫為兵為喪舍中央為
大旱燕代之地當之舍東北畜蕃帛賤舍西北天下安
太白入之兵大起守五車中國兵所向慴伏舍西北為
疾疫牛馬死應酒泉分辰星入舍為水犯之兵以水潦
起客星犯則人勞庚寅日候近之為金車主兵甲寅日
候近之為木車主槥增價戊寅日候近之為土車主土
功丙寅日候近之為火車主旱壬寅日候近之為水車
主水溢入之色青為憂赤為兵守天淵有大水守天休
左為兵右為喪黃為吉彗孛犯之兵起民流流星入甲
子日主粟丙午日主麥戊寅日主豆庚申日主蕡壬戌
日主&KR0927;各以其日占之而粟麥等價增白雲氣入民不
安赤為兵起
天潢五星在五車中主河梁津渡星不見則津渡不通
月入天潢兵起五星失度留守之皆為兵熒惑填星入
之為大旱為火熒惑舍之牛馬疫為兵辰星出天潢有
赦客星入為兵留守則有水害蒼白或黑雲氣入為喪
赤為兵白則天子有喜
咸池三星在天潢南主陂澤池沼魚鼈鳬鴈明大則龍
見虎狼為害星不見河道不通月入為暴兵五星入為
兵為旱失忠臣君易政守之為饑為兵客星入天下大
水流星入為喪出則兵起雲氣入色蒼白魚多死赤為
旱白為神魚見黑為大水
參旗九星一曰天旗一曰天弓司弓弩候變禦難星如
弓張則兵起明則邊寇動暗為吉又曰天弓不具天下
有兵五星犯之兵起熒惑守之下謀上諸侯起兵一曰
有邊兵太白守之兵亂客星守天下憂流星入北地兵
起雲氣犯之色青入自西北兵來期三年
天關一星在五車南亦曰天門日月之所行主邊方主
關閉星芒角為兵不與五車合大將出月歲三暈有赦
犯之有亂臣更法五星守之貴人多死歲星熒惑守之
臣謀主為水為饑太白熒惑守之大赦關梁有兵太白
入則大亂填星守王者壅蔽犯之臣謀主太白失行兵
起客星犯之民多疾關市不通又曰諸侯不通民相攻
客星入多盗流星犯之天下有急關梁不通民憂多盗
黃雲氣犯四方入貢
天園十三星在天苑南植菜果之處曲而鈎菜果熟白
雲氣犯之兵起
按步天歌以上諸星皆屬畢宿武密書以天節屬昴
參旗天關五車三柱皆屬觜與步天歌不同乾象新
書以天節參旗皆屬畢天園西八星屬昴東五星亦
屬畢五車北西南三大星屬畢東二星及三柱屬參
說皆不同今皆存之
觜觹三星為三軍之候行軍之藏府主葆旅收歛萬物
明則軍糧足將得勢動則盗賊行葆旅起暗則不可用
兵日食臣犯主戒在將臣暈及三重其下穀不登民疫
五重大赦期六十日月食為旱大將憂有叛主者正月
月暈有赦外軍不勝大將憂偏裨有死者歲星犯之其
分兵起守則農夫失業后有憂丁壮多暴死下有叛者
民多疾疫入則多盗天時不和國君誅伐不當則逆行
熒惑犯之其分有叛者為旱為火為兵起為糴貴與觜
觹合趙分相憂入則其下有兵填星入犯為兵為土功
其分失地女主恣則填星逆行而色黃太白犯之兵起
守之其分易令大臣叛物不成民疫辰星犯之不可舉
兵一曰趙地水有叛者守之趙分饑客星出入其宿青
為憂赤為兵黑為水白為喪黃白為吉彗星犯之兵起
出入其分失地民流星孛之為兵亂軍破其色與客星
同占流星入犯之有叛者有破軍雲氣犯之赤為兵蒼
白為兵憂黑趙地大人有憂色黃有神寳入
按漢永元銅儀唐開元游儀皆以觜觹為三度舊去
極八十四度景祐測驗觜宿三星一度距西南星去
極八十四度在赤道内七度
坐旗九星在司怪西北君臣設位之表也星明則國有
禮
司怪四星在井鉞星前主候天地日月星辰變異鳥獸
草木之妖明王聞災修德保福星不成行列宫中及天
下多怪
按步天歌坐旗司怪俱屬觜宿武密書及乾象新書
皆屬于參
參宿十星一曰參伐一曰天市一曰大辰一曰鈇鉞主
斬刈萬物以助隂氣又為天獄主殺秉威行罰也又主
權衡所以平理也又主邊城為九譯故不欲其動參為
白獸之體其中三星横列者三將也東北曰左肩主左
將西北曰右肩主右將東南曰左足主後將軍西南曰
右足主偏將軍參應七將中央三小星曰伐天之都尉
主鮮卑外國不欲其明七將皆明大天下兵精王道缺
則芒角張伐星明與參等大臣有謀兵起失色軍散敗
芒角動邊有急兵起有斬伐之事星移客伐主肩細微
天下兵弱左足入玉井中兵起秦有大水有喪山石為
怪星差戾王臣貳左股星亡東南不可舉兵左股則主
西北又曰參足移北為進將出有功徙南為退將軍失
勢三星疏法令急日食大臣憂臣下相殘隂國強日暈
有來和親者一曰大饑月食其度為兵臣下有謀貴臣
誅其分大饑外兵大將死天下更令月暈將死人殃亂
戰不利月犯貴臣憂兵起民饑犯參伐偏將死歲星犯
之水旱不時大疫為饑守之兵起民疫入則天下更政
熒惑犯之為兵為内亂秦燕地凶守之為旱為兵四方
不寧逆行入則大饑填星犯之有叛臣守之其下國亡
姦臣謀逆一云有喪后夫人當之逆行留守兵起太白
犯之天下發兵守之大人為亂國易政邊民大戰辰星
犯之為水為兵貴臣黜辰星與參出西方為旱大臣誅
逆守之兵起客星入犯之國内有斬刈事守之邊州失
地環繞者邊將有斬刈事彗星犯之邊兵敗君亡遠期
三年貫之色白為兵喪星孛于參君臣俱憂國兵敗流
星入犯之先起兵者亡乙巳占曰流星出而光潤邊安
有赦獄空青雲氣入犯之天子起邊城蒼白為臣亂赤
為内兵黃色潤澤大將受賜黑為水災大臣憂白雲氣
出貫之將死天子疾
按漢永元銅儀參八度舊去極九十四度景祐測驗
參宿十星十度右足入畢十三度
玉井四星在參左足下主水泉以給庖厨動搖為憂客
星入為水為喪國失地出則國得地一云將出流星入
為大水雲氣入而色青井水不可食
屏二星一作天屏在玉井南一云在參右足星不具人
多疾不明大人寢疾星亡主多病月五星犯之為水客
星出于屏亦為大人有疾彗星犯之水旱不時
軍井四星在玉井東南軍營之井主給師濟疲乏月犯
芻槀財寳出熒惑入為水兵多死太白入兵動民不安
客星入憂水害
厠四星在屏星東一曰在參右脚南主溷色黃為吉歲
豐青黑人主腰下有疾星不具則貴人多病客星入為
穀貴彗孛入歲饑青雲氣入為兵黑為憂黃則天子有
喜
天尿一星在天厠南色黃則年豐凡變色為蝗為水旱
為霜殺物常以秋分候之星亡不見天下荒星微民多
流
按步天歌玉井軍井厠各四星屏二星天尿一星俱
屬參宿晉志玉井在參左足武密書屬觜乾象新書
屬畢軍井晉志在玉井南武密亦屬觜乾象新書亦
屬畢唐開元游儀在玉井東南屏厠天尿晉志皆不
載隋志屏在玉井南開元游儀在觜隋志厠在屏東
尿在厠南乾象新書皆屬參與步天歌互有不合
南方東井八星天之南門黃道所經七曜常行其中為
天之亭候主水衡事法令所取平也武密占曰井中為
三光正道五緯留守若經之皆為天下無道不欲明明
則大水又占曰用法平井宿明鉞一星附井宿前主伺
奢淫而斬之明大與井宿齊則用鉞於大臣月宿其分
有風雨日食秦地旱民流有不臣者暈則多風雨有青
赤氣在日為冠天子立侯王月食有内亂大臣黜后不
安五穀不登分有兵喪月暈為旱為兵為民流國有憂
一曰有赦隂陽不和則暈暈及三重在三月為大水在
十二月日壬癸為大赦月犯之將死于兵水官黜刑不
平犯井鉞大臣誅有水事歲星犯之主急法多獄訟水
溢將軍惡之犯井鉞近臣為亂兵起逆行入井川流壅
塞熒惑犯之兵先起者殃又曰天子以水敗入守經旬
下有兵貴人不安守三十日成勾已角動色赤黑貴人
當之百川溢兵起填星入犯之兵起東北大臣憂入井
鉞王者惡之在觜而去東井其下亡地太白犯之咎在
將久守其分君失政臣為亂辰星犯之星進則兵進退
則兵退刑法平又曰北兵起歲惡芒角動搖色赤黑為
水為兵起客星犯之穀不登大臣誅有土功小兒妖言
彗星犯之民讒言國失政一曰大臣誅其分兵災流星
犯之在春夏則秦地謀叛在秋冬則宫中有憂乙巳占
流星色黃潤國安赤黑秦分民流水災蒼黑雲氣入犯
之民有疾疫黃白潤澤有客來言水澤事黑氣入為大
水常以正月朔日入時候之井宿上有雲歲多水潦
按漢永元銅儀井宿三十度唐開元游儀三十三度
去極七十度景祐測驗亦三十三度距西北景去極
六十九度
五諸侯五星在東井北主斷疑刺舉戒不虞理隂陽察
得失亦曰主帝心一曰帝師二曰帝友三曰三公四曰
博士五曰太史五者常為帝定疑議星明大潤澤則天
下治五禮備則光明不相侵陵暗則貴人謀上芒角禍
在中歲星犯之兵起三年熒惑犯之大臣叛不成太白
犯之諸侯興兵亡國經天晝見則諸侯受誄客星犯王
室亂諸侯亡地秦國殃守之諸侯親屬失位彗孛犯之
執法臣誅又曰貴臣當之期一年雲氣犯之色蒼白諸
侯有喪不則臣有誅戮天下有大水
積水一星在北河西北所以供酒食之正也不見為災
歲星犯之水物不成魚鹽貴民饑熒惑犯之為兵為水
辰星犯之為水旱客星犯之兵起大水大臣憂期一年
蒼白雲氣入犯之天下有水
積薪一星在積水東北供庖厨之正也星不明五穀不
登熒惑犯之為旱為兵為火災客星守之薪貴赤雲氣
入犯之為水災
南河三星與北河夾東井一曰天之關門也主關梁南
河曰南戍一曰南宫一曰陽門一曰越門一曰權星主
火兩河戍間日月五星之常道也河戍動搖中國兵起
河星不具則路不通水泛溢月出入兩河間中道民安
歲美無兵出中道之南君惡之大臣不附星明為吉昏
昧動搖則邊兵起遠人叛主憂月犯之為中邦憂一曰
為兵為喪為旱為疫行西南為兵旱入南戍則民疫暈
則為土功乘之四方兵起經南戍南則為刑罰失歲星
犯之北主憂熒惑犯兩河為兵守三十日以上川溢守
南河穀不登女主憂守南戍西果不成在東則有攻戰
填星乘南河為旱民憂守之為兵道不通太白舍三十
日川溢一曰有姦謀守兩河為兵起客星守之為旱為
疫彗孛出為兵守為旱流星出為兵喪邊戍有憂蒼白
雲氣入之河道不通出而色赤天子兵向諸侯黃氣入
之有德令出為災
北河亦三星北河曰北戍一曰北宫一曰隂門一曰胡
門一曰衡星主水五星出入留守之為兵起犯之為女
喪乘之為北主憂歲星入北戍大臣誅熒惑從西入北
戍六十日有喪從東入九十日有兵一曰出北戍北守
之邊將有不請于上而用兵外國者勝填星守之兵起
六十日内有赦一曰有土功若守戍西五穀不實太白
舍北戍三十日為女喪有内謀守隂門不出百日天下
兵悉起辰星守之外兵起邊臣有謀留止則兵起四方
客星入犯之有喪於外姦人在中入自東兵起期九十
日入自西有喪期六十日守之為大水流星經兩河間
天下有難入為北兵入中國關梁不通雲氣蒼白入犯
之邊有兵疾疫又為北主憂
四瀆四星在東井南垣之東江河淮濟之精也明大則
百川決
水位四星在積薪東一曰在東井東北主水衡歲星犯
之為大水一曰出南為旱熒惑守之田不治客星犯之
水道不通伏兵在水中一曰客星若水火守犯之百川
流溢彗孛出為大水為兵穀不成流星入之天下有水
穀敗民饑赤雲氣入為旱饑
天罇三星在五諸侯南一曰在東井北罇器也主盛饘
粥以給貧餒明為豐暗則歲惡
闕丘二星在南河南天子雙闕諸侯兩觀也太白熒惑
守之兵戰闕下
軍市十三星狀如天錢天軍貿易之市有無相通也中
星衆則軍餘糧小則軍饑月入為兵起主不安五星守
之軍糧絶客星入則刺客起將離卒亡流星出為大將
出
野鷄一星在軍市中主變怪出市外天下有兵守静為
吉芒角為凶
狼一星在東井東南為野將主侵掠色有常不欲動也
芒角動搖則兵起明盛兵器貴移位人相食色黃白為
凶赤為兵月犯之有兵不戰一曰有水事月食在狼外
國有謀五星犯之兵大起多盗彗孛犯之盗起客星守
之色黃潤為喜黑則有憂赤雲氣入有兵
弧矢九星在狼星東南天弓也主行隂謀以備盗常屬
矢以向狼武密曰天弓張則北兵起又曰天下盡兵動
搖明大則多盗矢不直狼為多盗引滿則天下盡為盗
月入弧矢臣逾主月暈其宿兵大起客星入南夷來降
若舍其分秋雨雪穀不成守之外夷饑出入之為兵出
入流星入北兵起屠城殺將赤雲氣入之民驚一曰北
兵入中國
老人一星在弧矢南一名南極常以秋分之旦見于丙
候之南郊春分之夕没于丁見則治平天子夀昌不見
則兵起歲荒君憂客星入為民疫一曰兵起老者憂流
星犯之老人多疾一曰兵起白雲氣入之國當絶
丈人二星在軍市西南主夀考悼耄矜寡以哀窮人星
亡人臣不得自通
子二星在丈人東主侍丈人側不見為災
孫二星在子星東以天孫侍丈人側相扶而居以示孝
慈不見為災居常為無咎
水府四星在東井西南水官也主隄塘道路梁溝以設
隄防之備熒惑入之有謀臣辰星入為水客星入天下
大水流星入色青所主之邑大水赤為旱
按步天歌自五諸侯至水府常星一十八坐俱屬東
井武密書以丈人二星子孫各一星屬牛宿乾象新
書以丈人與子屬參孫屬井又以水府四星亦屬參
武密以水府屬井餘皆與步天歌合
輿鬼五星主觀察姦謀天目也東北星主積馬東南星
主積兵西南星主積布帛西北星主積金玉隨變占之
中央星為積尸主死喪祠祀一曰鐵鑕主誅斬星明大
穀不成不明民散鑕欲其忽忽不明明則兵起大臣誅
動而光賦重役煩民懷嗟怨日食國不安有大喪貴人
憂暈則其分有兵大臣有誅廢者月食貴臣皇后憂期
一年暈為旱為赦月犯之秦分君憂一曰軍將死貴臣
女主憂民疫歲星犯之穀傷民饑君不聽事犯鬼鑕執
法臣誅熒惑犯之忠臣誅一曰兵起后失勢入則后及
相憂一曰賊在君側有兵喪勾已國有赦留守十日諸
侯當之二十日太子當之勾已環繞天子失廟填星犯
之大臣女主憂守之憂在後宫為旱為土功入鑕王者
惡之犯積尸在陽為君在隂為后左為太子右為貴臣
隨所守惡之太白入犯之為兵亂臣在内一曰將有誅
貫之而怒下有叛臣久守之下有兵為旱為火萬物不
成辰星犯之五穀不登守為有喪憂在貴人客星犯之
國有自立者敗一曰多土功入之有詛盟祠鬼事彗星
犯之兵起國不安星孛其下有喪兵起宜修德禳之流
星犯鬼鑕有戮死者入則四國來貢白雲氣入有疾疫
黑后有疾憂赤為旱黃為土功入犯積尸貴臣有憂青
為病
按漢永元銅儀輿鬼四度舊去極六十八度景祐測
騐輿鬼三度距西南星去極六十八度
爟四星在鬼宿西北一曰在軒轅西主烽火備邊亭之
警急以不明為安明太則邊有警赤雲氣入天下𤇺火
皆動
天狗七星在狼星北主守財動移為兵為饑多寇盗有
亂兵填星守之人相食客彗守之則羣盗起
外厨六星為天子之外厨主烹宰以供宗廟占與天厨
同
積尸氣一星在鬼宿中孛孛然入鬼一度半去極六十
九度在赤道内二十二度主死喪祠祀
天紀一星在外厨南主禽獸之齒太白熒惑守犯之禽
獸死民不安客星守之則政隳
天社六星在弧矢南昔共工氏之勾龍能平水土故祀
之以配社其精上為星明則社稷安不明動搖則下謀
上太白熒惑犯之社稷不安客星入有祀事于國内出
則有祀事于國外
按晉志爟四星屬天市垣天狗七星在七星北武密
以天狗屬牛宿又屬輿鬼乾象新書屬井外厨六星
晉志在柳宿南武密書亦屬柳乾象新書與步天歌
皆屬輿鬼天紀一星武密書及乾象新書皆屬柳惟
步天歌屬鬼宿天社六星武密書屬井又屬鬼乾象
新書以西一星屬井中一星屬鬼末一星屬柳今從
步天歌以諸星俱屬輿鬼而備存衆說
柳宿八星天之厨宰也主尚食和滋咮又主雷雨爾雅
曰咮謂之柳柳鶉火也又主木功一曰天庫又為鳥喙
主草木明則大臣謹重國家厨食具開張則人饑死亡
則都邑振動直則為兵日食宫室不安王者惡之厨官
橋道隄防有憂日暈飛鳥多死五穀不成三抱而戴者
君有喜月食宫室不安大臣憂月暈林苑有兵天下有
土功厨獄官憂又為兵為饑為旱疫歲星犯之國多義
兵熒惑犯之色赤大而芒角其下君死一曰宫中憂火
災守之有兵逆臣在側逆行守之王不寧填星犯守君
臣和天下喜石申曰天子戒飲食之官出入留舍有急
令太白犯之有急兵逆行勾已臣謀主晝見為兵辰星
犯之民相仇歲旱君戒在酒食客星犯之咎在周國守
則布帛魚鹽貴色蒼白殺邊地諸侯彗星犯之大臣誅
為兵為喪星孛于柳南夷叛甘德曰為兵為喪流星出
犯之周分憂色黃為喜入則王者内有火災乙已占出
則宗廟有喜賢人用入為天厨官有憂木功廢赤雲氣
入為火黃為赦黃白為天子有喜起宫室
按漢永元銅儀以柳為十四度唐開元游儀十五度
舊去極七十七度景祐測騐柳八星一十五度距西
頭第三星去極八十三度
酒旗三星在軒轅右角南酒官之旗也主宴享飲食星
不具則天下有大喪帝王宴飲沉昏非禮以酒亡國明
則宴樂謹五星守之天下大酺有酒肉賜宗室熒惑犯
之飲食失度太白犯之三公九卿有謀客彗犯主以酒
過為相所害赤雲氣入君以酒失
按晉志酒旗在天市垣步天歌以酒旗屬柳宿以通
占鏡考之亦屬柳又屬七星乾象新書亦屬七星與
步天歌不同今並存之
七星七星一名天都主衣裳文繡又主急兵故星明王
道昌暗則賢良去天下空動則兵起離則易政蓋天曰
七星為朱雀頸頸者文明之粹羽儀所承日食其宿主
不安刑在門戶之神又曰文章士受誅其分兵起臣為
亂日暈周邦君憂青色抱而順在兵為東軍吉月食后
及大臣有憂又為歲饑民流其國更政暈其地旱獄官
凶歲星犯之主憂兵五穀多傷熒惑犯之橋梁不通逆
行則地動為火災出入留舍其國失地水決填星犯守
世治平王道興后夫人喜太白犯之兵暴起大臣為亂
經天防詐偽辰星犯之賊臣在側守則其分有憂萬物
不成兵從中起貴臣有罪民疫流亡客星犯之為兵荆
州占云河水決民流彗犯有亂兵起貴臣戮武密曰彗
星出七星状如杵為兵星孛于星有亂兵起宫殿貴臣
戮大臣相譖流星犯之為兵憂又曰入則有急使來乙
已占流星入庫宫有喜錦繡進女工用蒼白雲氣入貴
人憂出則天子用急使赤入為兵黑為賢士死黃則遠
人來貢白為天子遣使賜諸侯帛
按景祐測驗七星七度距大星去極九十七度
軒轅十七星在七星北后妃之主士職也一曰東陵一
曰權星主雷雨之神南大星女主也次北一星夫人也
屏也上將也次北一星妃也次將也其次諸星皆次妃
之屬也女主南小星女御也左一星少民后宗也右一
星太民太后宗也欲其色黃小而明武密曰后妃後宫
之象隂陽交合感為雷激為電和為雨怒為風亂為霧
凝為霜散為露聚為雲氣立為虹蜺離為背璚分為抱
珥此二十四變皆權主之微細則皇后不安黑則憂在
大人移徙則民流東西角大張而振后族敗月入之女
主失勢或火災犯左右角大臣以罪免中犯乘守太民
為饑太后宗有罪守少民小有饑女主失勢守御女有
憂月暈女主有喪月五星淩犯環繞乘守皆為女主有
禍月食女主憂歲星犯之女主失勢一曰大臣當之乘
守太民為大饑太后宗黜中犯乘守少民為小饑後宫
有黜者熒惑犯守勾已后妃離德犯御女天子僕妾憂
犯太民少民憂在后宗守之宫中有戮者填星行其中
女主失勢有喪太白犯之星后失勢客星犯之近臣謀
滅宗族彗孛犯女主為寇一曰兵起流星入之後宫多
讒亂乙已占流星出之后有中使出一曰天子有子孫
喜
天稷五星在七星南農正也取百穀之長以為號明則
歲豐暗或不具為饑移徙天下荒歉客星入之有祠事
于内出有祠事于國外
天相三星在七星北一曰在酒旗南丞相大臣之象武
密曰占與相星同五星犯守之后妃將相憂彗客犯之
大臣誅雲氣入黃為大臣喜黑為將憂
内平四星在三臺南一曰在中臺南執法平罪之官明
則刑罰平
按軒轅十七星晉志在七星北而列于天市垣武密
以軒轅屬七星又屬柳乾象新書以西八星屬柳中
屬七星末屬張天稷五星晉志在七星南武密亦以
天稷屬七星又屬柳乾象新書以西二星屬柳餘屬
七星天相三星晉志在天市垣武密書屬七星乾象
新書屬軫宿内平四星晉志在天市垣武密書屬柳
乾象新書屬張步天歌屬七星諸說能不同今並存
之
張宿六星主珍寶宗廟所用及衣服又主天厨飲食賞
賚之事明則王行五禮得天下之中動則賞賚不明王
者子孫多疾移徙則天下有逆就聚則有兵日食為王
者失禮掌御饌者憂甘德曰后失勢貴臣憂期七十日
暈及有黃氣抱日主功臣效忠又曰財寶大臣黜將相
憂月食其分饑臣失勢皇后有憂暈為水災陳卓曰五
穀魚鹽貴巫咸曰后妃惡之宫中疫月犯之將相死其
國憂歲星入犯之天子有慶賀事守之國大豐君臣同
心三十日不出天下安寧其國升平熒惑犯之功臣當
封入則為兵起又曰色如四時休王其分貴人安社稷
無虞又曰熒惑春守諸侯叛逆行守之為地動為火災
又曰將軍驚土功作又曰會則不可用兵填星犯之為
女主飲宴過度或宫女失禮入為兵出則其分失地守
之有土功太白犯之國憂守之其國兵謀不成石申曰
國易政舍留其國兵起辰星犯守五穀不成兵起大水
貴臣負國民疫多訟芒角臣傷其君入為火災出則有
叛臣客星犯之天子以酒為憂守之周楚之國有隠士
出入于張兵起國饑舍留不去前將軍有謀又曰利先
起兵彗星犯之國用兵民亡守為兵出為旱又曰犯守
軍欲移徙宫殿星孛于張為民流為兵大起乙已占流
星出入宗社昌有赦令下臣入賀蒼白雲氣入之庭中
觴客有憂黃白天子因喜賜客黑為其分水災色赤天
子將用兵
按漢永元銅儀張宿十七度唐開元游儀十八度舊
去極九十七度景祐測驗張十八度距西第二星去
極一百三度
天廟十四星在張宿南天子祖廟也明則吉微細其所
有兵軍食不通客星中犯之有白衣會兵起又曰祠官
有憂武密曰與虚梁同占
按天廟十四星晉志雖列于二十八宿之外而亦曰
在張宿南與隋志所載同兼與步天歌合
翼宿二十二星天之樂府主俳倡戲樂又主外夷遠客
負海之賓星明大禮樂興四國賓動搖則蠻夷使來離
徙天子將舉兵日食王者失禮忠臣見譖為旱災暈為
樂官黜上有抱氣三敵心欲和月食亦為忠臣見譛飛
蟲多死北方有兵女主惡之石申曰大臣有謀月犯之
國憂其分有兵大將亡女主惡之歲星犯五穀為風所
傷守之王道具將相忠文術用逆行入之君好畋獵熒
惑犯之其分民饑臣下不從命邊兵起出入留舍為兵
守之佞臣為亂填星犯之大臣憂守之主聖臣賢歲豐
后有喜出入留舍兵起逆行則女主失政太白入或犯
之皆為兵起出入留舍大風水災其分君不安舍左為
旱守犯勾已凌突則大臣專君令辰星令抵下臣為亂
伏誅守之旱饑民流龍蛇見守其中兵大起同見西方
大臣憂客星入犯之國有兵大臣憂一曰負海國有使
來守之為兵起彗星犯之大臣憂國有兵喪星孛于翼
亦為大臣憂其分失禮樂出則其地有謀下有兵喪芒
所指有降人流星犯之亦為憂在大臣出則其下有兵
入為貴臣囚繫乙已占曰流星入天下賢士入見南夷
來貢國有賢臣赤雲氣出入有暴兵黃而潤澤諸侯來
貢黑為國憂
按漢永元銅儀翼宿十九度唐開元游儀十八度舊
去極九十七度景祐測驗翼宿一十八度距中行西
第二星去極百四度
東甌五星在翼南蠻夷星也天文錄曰東甌東越也今
永嘉郡永寧縣是也芒角動搖則蠻夷叛太白熒惑守
之其地有兵
按東甌五星晉志在二十八宿之外乾象新書屬張
宿武密書屬翼宿與步天歌合
軫宿四星主冡宰輔臣主車騎主載任有軍出入皆占
于軫又主風占死喪明大則車駕備移徙天子有憂就
聚則兵起轄二星傅軫兩旁主王侯左轄為王者同姓
右轄為異姓星明兵大起遠軫凶轄舉南蠻侵車無轄
國有憂日食憂在將相戒車駕之官一曰后不安暈而
生背氣其下兵起城拔視背所向擊之勝又曰王者惡
之月食后及大臣憂月暈有兵歲旱多大風歲星犯之
為火災為民疫大臣憂主庫者有罪入則其國將死守
之國有喪七日不移有赦又曰君有憂熒惑犯之有亂
兵入軫將軍為亂水傷稼民多妖言逆行為火為兵填
星犯之為兵為土功入則兵敗逆行女主憂出入舍留
六十日兵起大旱太白犯之為兵起得地入為兵守之
亡地將憂起左角逆行至軫失地經天則兵滿野辰星
犯之民疫大臣憂中國有貴喪守之大水入則天下以
火為憂一曰國有喪客星犯之為兵為喪入則有土功
糴貴諸侯使來出則君使諸侯守之邊兵起民饑守轄
軍吏憂彗星犯之為兵為喪色赤為君失道又曰天子
起兵王公廢黜星孛于軫亦為兵喪又曰下謀上主憂
流星犯之有兵起亦有喪不出一年庫藏空春夏犯之
為皮革用秋冬為水旱不調
按漢永元銅儀以軫宿為十八度舊去極九十八度
景祐測驗亦十八度去極一百度
長沙一星在軫宿中入軫二度去極百五度主夀命明
則君夀長子孫昌
青丘七星在軫東南蠻夷之國號星明則夷兵盛動搖
夷兵為亂守常則吉
軍門二星在青丘西一曰在土司空北天子六宫之門
主營候設豹尾旗與南門同占星非其故及客星犯之
皆為道不通
器府三十二星在軫宿南樂器之府也明則八音和君
臣平不明則反是客彗犯之樂官誅赤雲氣掩之天下
音樂廢
土司空四星在青丘西主界域亦曰司徒均明則天下
豐微暗則稼穡不登太白熒惑犯之男女廢耕桑客彗
犯之為兵起民流
按步天歌以左轄右轄二星長沙一星軍門二星土
司空四星青丘七星器府三十二星俱屬軫宿晉志
惟轄星長沙附于軫餘在二十八宿之外乾象新書
以軍門器府土司空屬翼青丘屬軫武密書以軍門
屬翼餘皆屬軫今從步天歌而附見諸家之說
宋史卷五十一
宋史卷五十一考證
天文志四西南大星曰大豕目(臣召南)按當作天豕
目晉隋二志可証刊本誤缺一筆耳
星直則有主執命者隋志作有執主之命者
天大將軍十一星晉隋二志作十二星
又五帝之車舍也主天子兵起(臣召南)按晉隋二志
云主天子五兵是也此兵起字誤又東南一星曰天
倉晉隋二志無南字
參為白獸之體(臣召南)按白獸應作白虎參為白虎
本天官書文晉隋二史成於唐臣之手故諱虎稱獸
此志襲而未改何也
輿鬼五星(臣召南)按此依晉志文也輿鬼實止四星
而中有積尸氣似星非星又一曰鈇鑕誤作鐵鑕
昔共工氏之勾龍按之下脱子字
明則王行五禮得天下之中(臣召南)按晉隋二志云
明則王者行五禮得天之中是也此文脱者字衍下
字
宋史卷五十一考證
