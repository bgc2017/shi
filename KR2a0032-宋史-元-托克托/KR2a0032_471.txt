宋史卷四百七十一
元中書右丞相總裁托克托等修
列傳第二百三十
姦臣一
蔡確(吳處厚附)邢恕吕惠卿
章惇曾布安惇
易曰陽卦多陰隂卦多陽君子雖多小人用事其象為
陰小人雖多君子用事其象為陽宋初五星聚奎占者
以為人才衆多之兆然終宋之世賢哲不乏姦邪亦多
方其盛時君子秉政小人聽命為患亦鮮及其衰也小
人得志逞其狡謀壅閼上聽變易國是賊虐忠直屏棄
善良君子在野無捄禍亂有國家者正邪之辨可不慎
乎作姦臣傳
蔡確字持正泉州晉江人父徙陳確有智數尚氣不謹
細行第進士調邠州司理参軍以賄聞轉運使薛何行
部欲按治見其儀觀秀偉召與語竒之更加延譽韓絳
宣撫陜西見所製樂語以為材薦於弟開封尹維辟管
幹右廂公事維去而確至舊制當庭参確不肯後尹劉
庠責之確曰唐藩鎮自置掾屬故有是禮今輦轂下比
肩事主雖故事不可用遂乞解職王安石薦確徙為三
班主簿用鄧綰薦為監察御史裏行王韶開熙河多貸
公錢秦帥郭逵劾其罪詔使杜純鞫治得實安石郤其
牘更遣確確希意直韶逵純獲譴確善觀人主意與時
上下知神宗已厭安石因安石乘馬入宣德門與衞士
競即疏其過以賈直加直集賢院遷御史知雜事范子
淵浚河之役知制誥熊本按行以為非是為子淵所訟
確劾本附文彦博黜之代為知制誥知諫院兼判司農
寺三司使沈括謁宰相吳充論免役法確言括為近臣
見朝廷法令未便不公言之而私語執政意王安石既
去新法可搖耳括坐黜知宣州開封鞫相州民訟事連
判官陳安民安民令其甥文及甫求援於充之子安持
及甫充壻也確言事關大臣非開封可了遂移御史臺
時獄起皇城卒事多不讎中丞鄧潤甫御史上官均按
之與府獄同王珪奏遣確詣臺参治確煆鍊為獄潤甫
均不能制密奏確惨掠諸囚確伺知之即劾二人庇有
罪且詐使吏為使者慮問囚稱冤輙苦辱之帝頗疑其
濫連遣諫官及内侍審直皆怖畏言不冤由是潤甫均
皆罷而確得中丞猶領司農凡常平免役法皆成其手
太學生虞蕃訟學官確深探其獄連引朝士自翰林學
士許將以下皆逮捕械繫令獄卒與同寢處飲食旋溷
共為一室設大盆於前凡羹飯餅胾舉投其中以杓混
攪分飼之如犬豕久繫不問幸而得問無一事不承遂
劾参知政事元絳有所屬請絳出知亳州確代其位確
自知制誥為御史中丞参知政事皆以起獄奪人位而
居之士大夫交口咄罵而確自以為得計也吳充數為
帝言新法不便欲稍去其甚者確曰曹参與蕭何有隙
至代為相一遵何約束今陛下所自建立豈容一人挾
怨而壊之法遂不變元豐五年拜尚書右僕射兼中書
侍郎時富弼在西京上言蔡確小人不宜大用確既相
屢興羅織之獄縉紳士大夫重足而立矣初議官制蓋
倣唐六典事無大小並中書取旨門下審覆尚書受而
行之三省分班奏事柄歸中書確說王珪曰公久在相
位必得中書令珪信不疑確乃言於帝曰三省長官位
高不湏置令但令左右僕射分兼兩省侍郎足矣帝以
為然故確名為次相實顓大政珪以左僕射兼門下拱
手而已帝雖以次叙相珪確然不加禮重屡因微失罰
金每罰輙門謝宰相罰金門謝前此未有人皆耻之哲
宗立轉左僕射韓縝入相中書用其兩姪為列卿確風
御史中丞黃履劾縝始詔三省凡取旨事及臺諫官章
疏並執政同進擬不專屬中書蓋確畏失權又復改制
也為永裕山陵使靈駕發引之夕不宿於次在道又不
扈從還又不丐去御史劉摯王巖叟連擊之言確有十
當去在熙寧元豐時冤獄苛政首尾預其間及至今日
稍語於人曰當時確豈敢言此其意欲固竊名位反歸
曲於先帝也司馬光吕公著進用蠲除煩苛確言皆已
所建白公論益不容太皇太后猶不忍即退斥元祐元
年閏二月始罷為觀文殿學士知陳州明年坐弟碩事
奪職徙安州又徙鄧初神宗疾革王珪議建儲事確與
同列皆在側知狀確自見得罪於世陰與章惇邢恕等
合志邪謀謂珪實懷異意頼已擁護故不得逞確奉使
陵下韓縝白發其端事寢籍籍既失勢愈怨望恕又益
為往來造言識者以為憂未有以發也確在安陸嘗游
車蓋亭賦詩十章知漢陽軍吳處厚上之以為皆涉譏
訕其用郝處俊上元間諫高宗欲傳位天后事以斥東
朝語尤切害於是左諫議大夫張燾右諫議大夫范祖
禹左司諫吳安議右司諫王巖叟右正言劉安世連上
章乞正確罪詔確具析確自辨甚悉安世等又言確罪
狀著明何待具析此乃大臣委曲為之地耳遂貶光禄
卿分司南京再責英州别駕新州安置宰相范純仁左
丞王存坐廉前出語救確御史李常盛陶翟恩趙挺之
王彭年坐不舉劾中書舍人彭汝礪坐封還詞命皆罷
去確後卒于貶所紹聖元年馮京卒哲宗臨奠確子渭
京壻也於喪次中闌訴明日詔復正議大夫二年贈太
師諡曰忠懷遣中使護其葬又賜第京師崇寧初配饗
哲宗廟庭蔡京請徽宗書元豐受遺定策殊勲宰相蔡
確之墓賜其家京與太宰鄭居中不相能居中以憂去
京懼其復用而居中王珪壻也時渭更名懋京使之重
理前事以沮居中遂追封確清源郡王御製其文立石
墓前擢懋同知樞密院事次子莊為從官弟碩贈待制
諸女超進封爵諸壻皆得官貴震當世高宗即位下詔
暴羣姦之罪貶確武泰軍節度副使竄懋英州凡所與
濫恩一切削奪天下快之吳處厚者邵武人登進士第
仁宗屡喪皇嗣處厚上言臣嘗讀史記考趙氏廢興本
末當屠岸賈之難程嬰公孫杵臼盡死以全趙孤宋有
天下二人忠義未見褒表宜訪其墓域建為其祠帝覧
其疏矍然即以處厚為將作丞訪得兩墓於絳封侯立
廟始蔡確嘗從處厚學賦及作相處厚通牋乞憐確無
汲引意王珪用為大理丞王安禮舒亶相攻事下大理
處厚知安禮與珪善論亶用官燭為自盗確密遣逹意
救亶處厚不從確怒欲逐之未果珪請除處厚館職確
又沮之珪為永裕山陵使辟掌牋奏確代使出知通利
軍又徙知漢陽處厚不悦元祐中確知安州郡有静江
卒當戍漢陽確固不遣處厚怒曰爾在廟堂時數䧟我
今比郡作守猶爾邪會得確車蓋亭詩引郝甑山事乃
箋釋上之云郝處俊封甑山公會高宗欲遜位武后處
俊諫止今乃以比太皇太后且用滄海楊塵事此蓋時
運之大變尤非佳語譏謗切害非所宜言確遂南竄擢
處厚知衞州然士大夫由此畏惡之未幾卒紹聖間追
貶歙州别駕
邢恕字和叔鄭州陽武人博貫經籍能文章喜功名論
古今成敗事有戰國縱横氣習從程顥學因出入司馬
光吕公著門登進士第補永安主簿公著薦于朝得崇
文院校書王安石亦愛之因賓客諭意使養晦以待用
恕不能從而對其子雱語新法不便安石怒諫官亦言
新進士未歴官而即處館閣開奔競路出知延陵縣縣
廢不復調浮沉陜洛間者七年復為校書吳充用為館
閣校勘歴史館檢討著作佐郎蔡確代充相盡逐充所
用人恕深居懼及神宗見其送文彦博詩稱於確乃進
職方員外郎帝有復用光公著意確以恕於兩人為門
下客亟結納之恕亦深自附託乃為確畫策稍收召名
士於政事微有更革自是相與如素交帝不豫恕與確
成謀密語宣仁后之姪公繪公紀曰家有白桃著華道
書言可療上疾邀與歸視之至則執其手曰蔡丞相令
布腹心上疾不可諱延安幼沖宜早有定論雍曹皆賢
王也公繪驚曰此何言君欲禍吾家邪急趍出恕計不
行則反宣言太后屬意雍王與王珪表裏導確約珪入
問疾陽鈎致珪語使知開封府蔡京伏劍士於外湏珪
小持異則執而誅之既而珪言上自有子定議立延安
恕益無所施猶自謂有定策功傳播其語哲宗立遷右
司員外郎起居舍人又為公繪具奏乞尊崇朱太妃為
高氏異日計后詰之曰汝素不識字誰為之者公繪不
得隐以恕對且上其藁時恕方召試中書遂黜知随州
改汝㐮河陽恕久斥外蓄怒憤間道謁確於鄧緒成前
惡紿司馬光子康手書持以取信會確得罪恕亦責監
永州酒紹聖初擢寳文閣待制知青州章惇蔡卞得政
將甘心元祐諸人引恕自助召為刑部侍郎再遷吏部
尚書兼侍讀改御史中丞恕既處風憲遂誣宣仁后有
廢立謀引司馬光言北齊婁后宣訓事訹高遵裕之子
士京追訟其父在日王珪令其兄士充來謀立雍王遵
裕非之又教蔡懋上文及甫私牘為廋詞歴詆梁燾劉
摯云隂圖不軌且加司馬光吕公著以凶悖名惇使蔡
京置獄於同文館組織萬端將悉䧟諸人於族罪既而
無所得乃已恕内懷猜猾而外持正論嘗於經筵讀寳
訓至仁宗諭輔臣以為人君當修舉政事則日月薄食
星文變見為不足慮恕言仁宗之旨雖合於荀卿書然
自古帝王孰肯自謂不修政事者如此則天變遂廢矣
帝嘉納之數登對惇恐其大用切忌之恕亦揣帝稍薄
惇屢白其短竟為惇所䧟出知汝州未幾徙應天府惇
復摭其曩過移知南安軍徽宗初言者論其矯誣責為
少府少監分司西京居均州蔡京當國經營湟鄯以開
邊隙欲使恕立方面之勲起為鄜延經略安撫使旋改
涇原擢至龍圖閣學士恕乞築蕭關采其里人許彦圭
車戰法為淺攻計又欲使熙河造船直抵興靈以空夏
國巢宂其謀皆迂誕轉運使李復言恕所為類兒戲不
可用帝亦燭其妄京力主之已而夏人寇鎮戎欲趨渭
州警奏至京師日五六京懼始徙恕太原連徙永興穎
昌眞定尋奪職久之復顯謨閣待制卒年七十恕本從
程門得游諸公間一時賢士爭與之交恕善為表襮蚤
致聲名而天資反覆行險冒進為司馬光客即䧟光附
章惇即背惇至與三蔡為腹心則之死弗替上謗母后
下誣忠良幾於禍及宗廟建炎元年與蔡確同追貶而
恕為常德軍節度副使子居實倞居實有異材八歲為
明妃引黃庭堅晁補之張耒秦觀陳師道皆見而愛之
從恕守随作南征賦蘇軾讀之歎曰此足以藉手見古
人矣卒時年十九有遺文曰呻吟集倞及恕在時為司
農丞靖康初至少卿奉詔館金國使是時肅王使斡里雅
布軍為所質朝廷議亦留其使以相當於是踰月不遣
都管趙倫燕人也性猾獪懼不得歸乃詐以情告倞曰
金國有伊都金吾者尚領契丹精銳甚衆貳於金人願
歸大國可結之以圖二酋倞以聞大臣信之既為賜伊
都詔書授倫納衣領中厚與倫金帛倫獻其書尼堪尼
堪大怒以聞金主報令深入攻討遂復提兵南下倞時
出知岳州詔責其始禍削籍停官既而果京闕失守云
吕惠卿字吉甫泉州晉江人父璹習吏事為漳浦令縣
處山林蔽翳間民病瘴霧蛇虎之害璹教民焚燎而耕
害為衰止通判宜州儂智高入寇轉運使檄璹與兵會
或勸勿行不聽將二千人躡賊後以往得首虜為多為
開封府司錄鞫中人史志聰役衛卒伐木事吏多為之
地璹窮治之志聰以謫去終光禄卿惠卿起進士為眞
州推官秩滿入都見王安石論經義意多合遂定交熙
寧初安石為政惠卿方編校集賢書籍安石言於帝曰
惠卿之賢豈特今人雖前世儒者未易比也學先王之
道而能用者獨惠卿而已及設制置三司條例司以為
檢詳文字事無大小必謀之凡所建請章奏皆其筆擢
太子中允崇政殿說書集賢校理判司農寺司馬光諫
帝曰惠卿憸巧非佳士使安石負謗於中外者皆其所
為安石賢而愎不閑世務惠卿為之謀主而安石力行
之故天下并指為姦邪近者進擢不次大不厭衆心帝
曰惠卿進對明辨亦似美才光曰惠卿誠文學辨慧然
用心不正願陛下徐察之江充李訓若無才何以能動
人主帝默然光又貽書安石曰謟䛕之士於公今日誠
有順適之快一旦失勢將必賣公自售矣安石不悦會
惠卿以父喪去服除召為天章閣侍讀同修起居注進
知制誥判國子監與王雱同修三經新義又知諫院為
翰林學士安石求去惠卿使其黨變姓名日投匭上書
留之安石力薦惠卿為参知政事惠卿懼安石去新法
必搖作書徧遺監司郡守使陳利害又從容白帝下詔
言終不以吏違法之故為之廢法故安石之政守之益
堅議罷制科馮京爭之不得弟升卿無學術引為侍講
又用弟和卿計制五等丁産薄使民自供首實尺椽寸
土檢括無遺至雞豚亦徧抄之隐匿者許告而以貲三
之一充賞民不勝其困又因保甲正長給散青苖使結
甲赴官不遺一人上下騷動鄭侠疏惠卿朋姦壅蔽惠
卿怒又惡馮京異已而安石弟安國惡惠卿姦謟面辱
之於是乘勢併䧟三人皆獲罪安石以安國之故始有
隙惠卿既叛安石凡可以害王氏者無不為韓絳為相
不能制請復用安石安石至猶與共事御史蔡承禧論
其惡鄧綰又言其兄弟強借秀州富民錢買田出知陳
州久之以資政殿學士知延州始陜西緣邊漢蕃兵各
自為軍每戰則以蕃部為先鋒而漢兵城守伺便乃出
戰惠卿始合之為一先蒐補守兵而出其選以戰随屯
置將具條約上之邊人及議者多言不可路都監高永
亨老將也争之力奏斥之蕃部屈全也將入寇惠卿以
近世帥臣多養威持重乃將牙兵按邊啓師于東郊遂
趨綏德抵無定河歴十有八日而還俄丁母憂詔於本
奉外特給五萬惠卿更請添支萬五千御史劾之將下
揚州取奉歴帝曰惠卿固貪冒然嘗為執政治之傷體
姑責以義可也但削其誤奉惠卿猶自辨御史又論其
方居喪不應有言詔勿問元豐五年加大學士知太原
府入見將使仍鎮鄜延惠卿云陜西之師非唯不可以
攻亦不可以守要在大為形勢而已帝曰如惠卿言是
為陜西可棄也豈宜委以邊事數其輕躁矯誣之罪斥
知單州明年復知太原哲宗即位勅疆吏勿侵擾外界
惠卿遣步騎二萬襲夏人於聚星泊斬首六百級夏人
遂寇鄜延惠卿見正人彙進知不容於時懇求散地於
是右司諫蘇轍條奏其姦曰惠卿懷張湯之辨詐有盧
杞之姦邪詭變多端敢行非度王安石強佷傲誕於吏
事宜無所知惠卿指擿教導以濟其惡又興起大獄欲
株連蔓引塗汚公卿頼先帝仁聖每事裁抑不然安常
守道之士無噍類矣安石於惠卿有卵翼之恩父師之
義方其求進則膠固為一及勢力相軋化為敵讐發其
私書不遺餘力犬彘之所不為而惠卿為之昔吕布事
丁原則殺丁原事董卓則殺董卓劉牢之事王恭則反
王恭事司馬元顯則反元顯故曹操桓玄終畏而誅之
如惠卿之惡縱未正典刑猶當投畀四裔以禦魑魅中
丞劉摯數其五罪以為大惡乃貶為光禄卿分司南京
再責建寧軍節度副使建州安置中書舍人蘇軾當制
備載其罪於訓詞天下傳訟稱快焉紹聖中復資政殿
學士知大名府加觀文殿學士知延州夏人復入寇將
以全師圍延安惠卿修米脂諸砦以備寇至欲攻則城
不可近欲掠則野無所得欲戰則諸將按兵不動欲南
則懼腹背受敵留二日即拔柵去遂䧟金明惠卿求詣
闕不許以築威戎威羌城加銀青光禄大夫拜保寧武
勝兩軍節度使徽宗立易節鎮南因曾布有宿憾徙為
杭州而用范純粹帥延治其上功㒺冒事奪節度布去
位復武昌節度使知大名數歲又以上表引喻失當還
為銀青光禄大夫令致仕崇寧五年起為觀文殿學士
知杭州坐其子淵聞妖人張懷素言不告淵配沙門島
惠卿責祁州團練副使安置宣州再移廬州復觀文殿
學士為醴泉觀使致仕卒贈開府儀同三司始惠卿逄
合安石驟致執政安石去位遂極力排之至發其私書
於上安石退處金陵往往寫福建子三字蓋深悔為惠
卿所誤也雖章惇曾布蔡京當國咸畏惡其人不敢引
入朝以是轉徙外服訖於死云
章惇字子厚建州浦城人父俞徙蘇州起家至職方郎
中致仕用惇貴累官銀青光禄大夫年八十九卒惇豪
雋博學善文進士登名耻出姪衡下委勅而出再舉甲
科調商洛令與蘇軾游南山抵仙游潭潭下臨絶壁萬
仞横木其上惇揖軾書壁軾懼不敢書惇平步過之垂
索挽樹攝衣而下以漆墨濡筆大書石壁曰蘇軾章惇
來既還神彩不動軾拊其背曰君他日必能殺人惇曰
何也軾曰能自判命者能殺人也惇大笑召試館職王
陶劾罷之熙寧初王安石秉政悅其才用為編修三司
條例官加集賢校理中書檢正時經制南北江羣蠻命
為湖南北察訪使提點刑獄趙鼎言峡州羣蠻苦其酋
剝刻謀内附辰州布衣張翹亦言南北江羣蠻歸化朝
廷遂以事屬惇惇募流人李資張竑等往招之資竑淫
于夷婦為酋所殺遂致攻討由是兩江扇動神宗疑其
擾命安石戒惇勿輕動惇竟以三路兵平懿治鼎州以
蠻方據渾之梅山遂乘勢而南轉運副使蔡燁言是役
不可亟成神宗以為然專委於燁安石主惇争之不已
既而燁得蠻地安石恨燁沮惇乃薄其賞進惇修起居
注以是兵久不決召惇還擢知制誥直學士院判軍器
監三司火神宗御樓觀之惇部役兵奔救過樓下神宗
問知為惇明日命為三司使吕惠卿去位鄧綰論惇同
惡出知湖州徙杭州入為翰林學士元豐三年拜参知
政事朱服為御史惇密使客逹意於服為服所白惇父
冒佔民沈立田立遮訴惇惇繫之開封坐二罪罷知蔡
州又歴陳定二州五年召拜門下侍郎豐稷奏曰官府
肇新而惇首用非稽古建官意稷坐左遷諫官趙彦若
又疏惇無行不報哲宗即位知樞密院事宣仁后聽政
惇與蔡確矯唱定策功確罷惇不自安乃駁司馬光所
更役去累數千言其略曰如保甲保馬一日不罷有一
日害若役法則熙寧之初遽改免役後遂有弊今復為
差役當議論盡善然後行之不宜遽改以貽後悔吕公
著曰惇所論固有可取然專意求勝不顧朝廷大體光
議既行惇憤恚争辨簾前其語甚悖宣仁后怒劉摯蘇
轍王覿朱光庭王巖叟孫升交章擊之黜知汝州七八
年間數為言者彈治哲宗親政有復熙寧元豐之意首
起惇為尚書左僕射兼門下侍郎於是專以紹述為國
是凡元祐所革一切復之引蔡卞林希黃履來之邵張
商英周秩翟思上官均居要地任言責協謀朋姦報復
仇怨小大之臣無一得免死者禍及其孥甚至詆宣仁
后謂元祐之初老姦擅國又請發司馬光吕公著冢斵
其棺哲宗不聽惇意不惬請編類元祐諸臣章疏識者
知禍之未弭也遂治劉安世范祖禹諫禁中雇乳媪事
又以文及甫誣語書導蔡渭使告劉摯梁燾有逆謀起
同文館獄命蔡京安惇蹇序辰窮治欲覆諸人家又議
遣吕升卿董必察訪嶺南將盡殺流人哲宗曰朕遵祖
宗遺制未嘗殺戮大臣其釋勿治然重得罪者千餘人
或至三四謫徙天下冤之惇用邢恕為御史中丞恕以
北齊婁太后宫名宣訓嘗廢孫少主立子常山王演託
司馬光語范祖禹曰方今主少國疑宣訓事猶可慮又
誘高士京上書言父遵裕臨死屏左右謂士京曰神宗
彌留之際王珪遣高士充來問曰不知皇太后欲立誰
我叱士充去之皆欲誣宣仁后以此實之惇遂追貶司
馬光王珪贈遵裕奉國軍留後結中官郝随為助欲追
廢宣仁后自皇太后太妃皆力争之哲宗感悟焚其奏
随覘知之密語惇與蔡卞明日惇卞再言哲宗怒曰卿
等不欲朕入英宗廟乎惇卞乃已惇又以皇后孟氏元
祐中宣仁后所立迎合郝随勸哲宗起掖庭秘獄託以
左道廢居瑶華宫其後哲宗頗悔乃歎曰章惇壊我名
節惇又結劉友端相表裏請建劉賢妃於中宫初神宗
用王安石之言開熙河謀靈夏師行十餘年不息迨聞
永樂之敗神宗當宁慟哭循致不豫故元祐宰輔推夲
其意專務懷柔外國西夏請故地以非要害城砦還之
惇以為蹙國棄地罪其帥臣遂用淺攻撓畊之說肆開
邊隙絶夏人歲賜進築汝遮等城陜西諸道興役五十
餘所敗軍覆將復棄青唐死傷不可計知天下怨己欲
塞其議請詔中外察民妄語者論如律優立賞邏告訐
之風浸盛民有被酒狂譌者詔貸其死惇竟論殺之用
刑愈峻然不能遏也哲宗崩皇太后議所立惇厲聲曰
以禮律言之母弟簡王當立皇太后曰老身無子諸王
皆是神宗庶子惇復曰以長則申王當立皇太后曰申
王病不可立惇尚欲言知樞密院事曾布叱之曰章惇
聽太后處分皇太后决策立端王是為徽宗遷惇特進
封申國公為山陵使靈轝䧟澤中踰宿而行言者劾其
不恭罷知越州尋貶武昌軍節度副使潭州安置右正
言任伯雨論其欲追廢宣仁后又貶雷州司戸参軍初
蘇轍謫雷州不許占官舍遂僦民屋惇又以為強奪民
居下州追民究治以僦劵甚明乃已至是惇問舍于是
民民曰前蘇公來為章丞相幾破我家今不可也徙睦
州卒惇敏識加人數等窮凶稔惡不肯以官爵私所親
四子連登科獨季子援嘗為校書郎餘皆随牒東銓仕
州縣訖無顯者妻張氏甚賢惇之入相也張病且死屬
之曰君作相幸勿報怨既祥惇語陳瓘曰悼亡不堪奈
何瓘曰與其悲傷無益曷若念其臨絶之言惇無以對
政和中追贈觀文殿大學士紹興五年高宗閱任伯雨
章疏手詔曰惇詆誣宣仁后欲追廢為庶人頼哲宗不
從其請使其言施用豈不上累泰陵貶昭化軍節度副
使子孫不得仕於朝詔下海内稱快獨其家猶為辨誣
論見者哂之
曾布字子宣南豐人年十三而孤學於兄鞏同登第調
宣州司戸参軍懷仁令熙寧二年徙開封以韓維王安
石薦上書言為政之夲有二曰厲風俗責人才其要有
八曰勸農枽理財賦興學校審選舉責吏課叙宗室修
武備制遠人大率皆安石指也神宗召見論建合意授
太子中允崇政殿說書加集賢校理判司農寺檢正中
書五房凡三日五受敕告與吕惠卿共創青苖助役保
甲農田之法一時故臣及朝士多争之布疏言陛下以
不世出之資登延碩學遠識之臣思大有為於天下而
大臣玩令倡之於上小臣横議和之於下人人窺伺間
隙巧言醜詆以譁衆㒺上是勸沮之術未明而威福之
用未果也陛下誠推赤心以待遇君子而厲其氣奮威
斷以屏斥小人而消其萌使四方曉然皆知主不可抗
法不可侮則何為而不可何欲而不成哉布欲堅神宗
意使專任安石以威脅衆使毋敢言故驟見拔用遂修
起居注知制誥為翰林學士兼三司使韓琦上疏極論
新法之害神宗頗悟布遂為安石條析而駁之持之愈
固七年大旱詔求直言布論判官吕嘉問市易掊克之
虐大概以為天下之財匱乏良由貨不流通貨不流通
由商賈不行商賈不行由兼并之家巧為摧抑故設市
易於京師以售四方之貨常低卬其價使高於兼并之
家而低於倍蓰之直官不失二分之息則商賈自然無
滯矣今嘉問乃差官於四方買物貨禁客旅無得先交
易以息多寡為誅賞殿最故官吏牙駔惟恐裒之不盡
而息之不夥則是官自為兼并殊非市易夲意也事下
兩制議惠卿以為沮新法安石怒布遂去位惠卿参大
政置獄舉劾黜布知饒州徙潭州復集賢院學士知廣
州元豐初以龍圖閣待制知桂州進直學士知秦州改
歴陳蔡慶州元豐末復翰林學士遷戸部尚書司馬光
為政諭令增損役法布辭曰免役一事法令纖悉皆出
已手若令遽自改易義不可為元祐初以龍圖閣學士
知太原府歴眞定河陽及青瀛二州紹聖初徙江寧過
京留為翰林學士遷承旨兼侍讀拜同知樞密院進知
院事初章惇為相布草制極其稱美冀惇引為同省執
政惇忌之止薦居樞府故稍不相能布贊惇紹述甚力
請甄賞元祐臣庶論更役法不便者以勸敢言惇遂興
大獄䧟正人流貶鐫廢略無虚日布多隂擠之掖庭詔
獄成付執政蔽罪法官謂厭魅事未成不當處極典布
曰驢媚蛇霧是未成否衆皆瞿然於是死者三人惇以
士心不附詭情餙過薦引名士彭汝礪陳瓘張庭堅等
乞正所奪司馬光吕公著贈諡勿毁墓仆碑布以為無
益之事又奏人主操柄不可倒持今自丞弼以至言者
知畏宰相不知畏陛下臣如不言孰敢言者其意蓋欲
傾惇而未能會哲宗崩皇太后召宰執問誰可立惇有
異議布叱惇使從皇太后命徽宗立惇得罪罷遣中使
召蔡京鏁院拜韓忠彦左僕射京欲探徽宗意徐請曰
麻詞未審合作專任一相或作分命兩相之意徽宗曰
專任一相京出宣言曰子宣不復相矣已而復召曾肇
草制拜布右僕射其制曰東西分臺左右建輔忠彦雖
居上然柔懦事多決於布布猶不能容時議以元祐紹
聖均為有失欲以大公至正消釋朋黨明年乃改元建
中靖國邪正雜用忠彦遂罷云布獨當國漸進紹述之
說明年又改元崇寧召蔡京為左丞京與布異會布擬
陳佑甫為戶部侍郎京奏曰爵禄者陛下之爵禄奈何
使宰相私其親布壻陳廸佑甫子也布忿然争辨久之
聲色稍厲温益叱布曰曾布上前安得失禮徽宗不悦
而罷御史遂攻之罷為觀文殿大學士知潤州京積憾
未己加布以贓賄令開封吕嘉問逮捕其諸子鍜鍊訊
鞫誘左證使自誣而貸其罪布落職提舉太清宫太平
州居住又降司農卿分司南京又以嘗薦學官趙諗而
諗叛責散官衡州安置又以棄湟州責賀州别駕又責
廉州司戸凡四年乃徙舒州復大中大夫提舉崇福宫
大觀元年卒于潤州年七十二後贈觀文殿大學士諡
曰文肅
安惇字處厚廣安軍人上舍及第調成都府教授上書
論學制召對擢監察御史哲宗初政許察官言事諫議
大夫孫覺請汰其不可者詔劉摯推擇罷惇為利州路
轉運判官歴夔州湖北江東三路紹聖初召為國子司
業三遷諫議大夫章惇蔡卞造同文謗獄使蔡京與惇
雜治二人肆其忮心上言司馬光劉摯梁燾吕大防等
交通陳衍之徒變先帝成法懼陛下一日親政必有欺
君之誅乃密為傾搖之計於是疎隔兩宫斥随龍内侍
以去陛下之腹心廢顧命大臣以翦陛下之羽翼縱釋
先帝之所罪收用先帝之所棄無君之惡同司馬昭之
心擅事之迹過趙高指鹿為馬比詢究夲末得其情狀
大逆不道死有餘責帝曰元祐人果如是乎惇京曰誠
有是心特反形未具耳帝為誅衍錮摯燾子孫遷御史
中丞劉后之受冊也百官仗衛陳于大庭是日天氣清
晏惇巍立班中倡言曰今日之事上當天心下合人望
朝士皆笑其姦佞又鞫鄒浩事檄廣東使者鍾正甫攝
治之于新州士大夫或千里會逮踵蹇序辰初議閱訴
理書牘被禍者七八百人天下怨疾為二蔡二惇之謠
徽宗雅惡之鄒浩還朝惇言浩若復用慮彰先帝之失
帝曰立后大事也御史中丞不言而浩獨敢言之何為
不可復用惇懼而退陳瓘請曰陛下欲開正路取浩既
往之善惇乃詿惑主聽規騁其私若明示好惡當自惇
始乃以寳文閣待制知潤州尋放歸田里蔡京為相復
拜工部侍郎兵部尚書崇寧初同知樞密院卒贈特進
長子郊後坐指斥誅流其次子邦於涪而追貶惇單州
團練副使其祀遂絶人以為惇平生數䧟忠良之報云
宋史卷四百七十一
宋史卷四百七十一考證
蔡確傳左諫議大夫張燾右諫議大夫范祖禹左司諫
吴安議右司諫王嚴叟右正言劉安世連上章乞正
確罪(臣浩)按張燾當作梁燾梁燾本傳云蔡確作
詩怨謗燾與劉安世交攻之是也若張燾乃真宗時
人與此無涉又按談圃載此事亦云梁燾而吴安議
則云吴安詩
宋史卷四百七十一考證
