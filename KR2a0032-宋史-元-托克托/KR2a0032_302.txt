宋史卷三百二
元中書右丞相總裁托克托等修
列傳六十一
王臻魚周詢賈黯
李京(吳鼎臣附)呂景初(馬遵附)吳及
范師道李絢何中立
沈邈
王臻字及之潁州汝隂人始就學能文辭曾致堯知壽
州有詩名臻以文數十篇往見致堯覽之歎曰潁汝固
多奇士舉進士第為大理評事歴知舒城與會昌縣通
判徐定二州以殿中丞知兗州特遷監察御史中使就
營景靈宫太極觀臻佐助工費有勞遷殿中侍御史擢
淮南轉運副使時發運司建議濬淮南漕渠廢諸堰臻
言揚州召伯堰實謝安為之人思其功以比召伯不可
廢也濬渠亦無所益召為三司度支判官而發運司卒
濬渠以通漕臻坐前異議降監察御史知睦州道復官
徙福州閩人欲報仇或先食野葛而後趨仇家求鬭即
死其處以誣仇人臻辨察格鬭狀被誣者往往釋去俗
為之少變又民間數以火訛相驚悉捕首惡杖之流海
上民乃定仁宗即位遷提舉在京諸司庫務歴三司戸
部度支副使擢龍圖閣待制權知開封府累遷尚書工
部郎中姦人偽為皇城司刺事卒嚇良民以取賕臻購
得其主名黥竄三十餘人都下肅然以右諫議大夫權
御史中丞建言三司開封府諸曹參軍及赤縣丞尉率
用貴游子弟驕惰不習事請易以孤寒登第更仕宦書
考無過者為之又言在京百司吏人入官請如長定格
歸司三年皆可其奏未幾卒臻剛嚴善决事所至有風
跡
魚周詢字裕之開封雍邱人早孤好學舉進士中第為
大理評事歴知南華分宜靜海三縣遷太常博士通判
漢州城中夜有火部衆捄之植劔於前曰攘一物者斬
火止民無所失亡以尚書屯田員外郎知眞州徙提點
荆湖南路刑獄求便郡知安州徙蔡州召為侍御史陜
西用兵科歛煩數命安撫京西路還賜緋衣銀魚為開
封府判官又使陜西刺民兵判三司理欠憑由司進起
居舍人知諫院固辭乃以尚書戶部員外郎兼侍御史
知雜事為三司鹽鐡副使時渭州城水洛尹洙鄭戩爭
未决詔周詢與都轉運使程戡相利害周詢是戩議遂
城之遷吏部員外郎擢天章閣待制知成德軍徙河北
都轉運使拜右諫議大夫權御史中丞慶歴八年手詔
近臣訪天下之務周詢對曰陛下患西陲禦備天下繹
騷趣募兵士急調軍食雖常賦有增而經用不足臣以
謂唐季及五代彊臣專地中國所制疆域非廣及祖宗
有天下俘吳楚蜀晉北捍獯鬻中服羌戎所用甲兵所
入租賦比之于今其數尚寡然而摧堅震敵庫府無空
虛之弊縣官無煩費之勞蓋賞信罰必將選兵精之效
也近元昊背惠西方宿師朝廷用空疎闒茸者為偏禆
以游惰怯懦者備行伍故大舉即大敗小戰輒小奔徒
日費千金度支不給賣官鬻爵淆雜仕流以鐡為錢隳
壊國法而又官立鹽禁驅民齎輦蕩析恒産怨咨盈路
去秋水旱繼作今春饑饉相屬生靈重困於兹為劇今
元昊幼子新立乃朝廷寬財用惜民力之時也速宜經
度以紓匱乏願委安撫使與本路守邊掌計臣僚同議
裁减冗兵節抑浮費禁止横歛廩假貧民去武臣之庸
懦出守宰之貪殘仍冀特發宸衷出内帑錢助關陜費
使通鹽商之利改錢幣之法宣布德澤與民休息然後
勸勉農桑隠括税籍收遺利抑兼并則公有羡財私有
餘力矣陛下患承平寖久仕進多門人汚政濫員多闕
少滋長奔競縻費廩禄臣以為國家於制舉進士明經
之外復有任子流外之補負瑕釁服輿臺者亦寘班列
歴年既久紛猥塞路求人任事適用者鮮而又亟更數
易交錯道塗額置有常詔除無限凡守一闕動踰再期
預閫籍服武弁者坐費水衡之給虛計歲攷之期赴銓
調守選格者居多困乏之歎行寡廉耻之風官冗之弊
一至於此願陛下特詔進士先取策論諸科兼通經義
中第解褐無令過多其文武班奏薦并流外出官者權
停五七年自然名器不濫奔競衰息矣陛下患牧守之
職罕聞奏最臣聞漢宣帝勉勵二千石其有治效者增
秩賜金或爵至關内侯公卿缺則以次用之故良吏為
盛國家鑒諸侯專地之患一切用郡守治之而班行寖
冗序遷者衆乃有地處蕃宣秩為卿監而未歴省府提
轉則為沉抑内重外輕何以求治改絃易轍正在此時
願詔兩府大臣選委兩制臺諫官參舉如兩任通判可
充知州軍京朝官依次除補若治狀尤異即升省府提
轉其常例入知州者一切停罷則進擢得人牧守重矣
陛下患將帥之任艱於稱職臣聞晏子薦司馬穰苴曰
文能附衆武能威敵是知將帥之材非文武兼備則不
可為我朝自二邊欵附久不用兵近歲有西北之警補
授帥臣出於遽猝非自卒伍即恩澤侯無信義以結士
心無莊嚴以正師律退則奔北進則被擒虧損威靈取
侮夷狄命將之失未有若今之甚也願擇名臣選舉深
博有謀知兵練武之士不限資級試以邊任臨軒敦遣
假以威權如祖宗朝任郭進李漢超軰閫外之事俾得
專之無以謗䜛輕有遷徙使其足以取重則安有不稱
職之憂乎陛下患西北多故邊情罔測獻竒譎空言者
多陳悠久實效者少備豫不虞理當先物臣聞國家和
約北戎爵命西夏偃革止戈踰四十載而守邊多任庸
人不嚴武備因循姑息為敵所窺致元昊悖逆耶律張
皇未免屈巳為民息兵講好皆用苟安之謀而無經遠
之策此班固所謂不選武略之臣恃吾所以待宼而行
貨賂割剥百姓以奉寇讎者也願陛下特議减三路兵
馬之駑冗者以紓經費以息科斂然後選將帥擇偏禆
使戢肅驕兵飭利戎器識山川形勝用兵奇正河朔曠
平可施車陣亦宜講求其法雖二邊異時侵軼恃吾有
以待之庶幾無患矣時執政及近臣所對多疎闊仁宗
頗嘉周詢詳敏知恩州張得一誅坐失舉出知永興軍
數日改知成德軍未行卒帝嗟悼之特贈尚書工部侍
郎周詢性和易聞見該洽明吏事在安州時園吏見大
蛇垂闌楯即視之乃周詢醉而假寐世傳其異
賈黯字直孺鄧州穰人擢進士第一起家將作監丞通
判襄州還為秘書省著作佐郎直集賢院遷左正言判
三司開拆司黯自以年少遭遇備位諫官果於言事首
論韓琦富弼范仲淹可大用杜樞覆張彦方獄將駮正
忤執政意執政以他罪絀樞黯言樞無罪且旨從中出
不因臣下彈奏恐自此貴幸近習言一得入則將隂肆
䜛毁害及善良不可不察時言者或論事亡狀輒戒勵
窮詰黯奏諫官御史跡既疎遠未嘗預聞時政不免採
於傳聞一有失言而詰難沮辱隨之非所以開廣言路
請如唐太宗用王珪魏徵故事每執政奏事聽諫官一
人隨入執政又患言事官旅進論議上前不肯止乃詔
凡欲合班上殿者皆禀中書俟旨黯論以為今得進見
言事者獨諫官御史若然言路將壅陛下不得聞外事
矣請如故便皆弗許儂智高反余靖知桂州楊畋安撫
廣南東西路皆許便宜行事黯言二人臨事指蹤不一
則下將無所適從又靖專節制西路若賊東嚮則非靖
所綂無以使衆不若并付靖經制兩路從之皇祐四年
同修起居注徙判鹽鐡勾院遷左司諫建言天下復置
義倉下其說諸路而論者不一黯亦反復辨析卒不果
行宰相劉沆請中外薦舉陳乞一切以詔令從事每用
例論者以為非便黯奏罷之狄青除樞密副使黯言國
初武臣宿將扶建大業平定列國有忠勛者不可勝數
然未有以卒伍登帷幄不報會靈觀災又言天之意所
欲廢當罷營繕赦守衛者罪以示儆懼修省之意擢知
制誥初仁宗視事退御邇英閣召侍臣講讀而脩起居
注官獨先出黯言君臣訪對動關政體而史臣不得預
聞請并召侍經筵許之初邇英延義二閣講讀官自有
記注至是乃罷焉直龍圖閣錢延年擢天章閣待制黯
當命辭即詆延年不才不宜汚侍從封詞目還中書命
遂寢判吏部流内銓益州推官乘澤父留鄉里死三年
矣澤為弗知者而調京師既覺而去黯奏劾廢終身福
州推官劉抃挾數術言人禍福多遊公卿門黯奏以為
靈臺郎時詔兩制兩省官唯公事許至中書樞密院見
執政羣臣心知其非而嫌於自言後黯知許州乃言他
官皆得見執政而侍從近臣反疎斥疑間如此嘗聞先
朝用王禹偁請百官候謁宰相並於政事堂樞密使亦
須聚坐接見以防請託令下左正言謝泌上書以謂非
人主推赤心待大臣大臣展四體報人主之誼即時追
寢前詔徙襄州迎父之官而父有故人在部中遣直廳
卒致問黯輙笞卒父恚一夕歸鄉里他日疾且亟黯内
懷不自安請徙郡及觧官就養不報乃棄官去而御史
吳中復等劾黯輒委州印撓朝廷法絀知郢州未及任
父死服除勾當三班院為翰林學士唐介等坐言陳升
之不當柄用皆外補黯奏介等敢言請寬之以疾請郡
改侍讀學士知鄧州未行疾愈復以為翰林學士知審
官院時官吏有以祖父嫌名援律為請授他官黯言禮
不諱嫌名二名不偏諱律府號官稱犯祖父名而冐榮
居之又上書若奏事犯祖廟諱罪皆有差又曰若嫌名
及二名偏犯者不坐今官吏許避嫌名則或有如此而
不自言者可坐以冐榮之律乎國朝雍熙中嘗詔除官
犯私諱者三省御史臺五品文班四品以上許用式奏
改餘不在此制請約雍熙詔書自某品而上以禮律從
事詔非嫌名及二名不以品秩高下皆聽避累遷尚書
左司郎中權知開封府兩軍獄囚歲瘐死者衆而吏不
任其責黯言吏或怠於視囚饑渴疾病因以致死請歲
計死者多少而賞罰之府吏額七百人以罪廢復叙者
皆數外補之黯請叙者須有闕乃補然所斷治或出巳
見人不以為允御史中丞王疇與其屬陳經吕誨傅堯
俞諫官司馬光龔鼎臣王陶皆言黯剛愎自任赦書下
府罪應釋者反重刑之罷為同提舉在京諸司庫務英
宗即位遷中書舍人受詔撰仁宗實錄權知審刑院為
羣牧使時封拜皇子並除檢校太傅黯言太師太傅太
保是為三師天子之所師法子為父師於義不可蓋前
世因循弗思之過請自今皇子及宗室屬卑者皆毋兼
師傅官隨其遷序改授三公下兩制議請如黯奏而中
書亦謂自唐以來親王無兼師傅者國朝以三師三公
皆虛名故因而授之宜正其失詔可遷給事中權御史
中丞未幾以吕誨知雜事誨嘗彈治黯逡廵引避黯言
嘗薦誨為御史知其方正謹厚一時公言非有嫌怨願
終與共事誨乃就職時帝初即位王廣淵周孟陽以藩
邸之舊數召對黯言俊乂滿朝未有一被召者獨親近
一二舊人示天下以不廣請如太宗故事召侍從館閣
之臣以備顧問帝嘗從容謂黯曰朕欲用人少可任者
黯對天下未嘗乏人顧所用如何爾退而上五事一知
人之明二養育以漸三材不求備四以類薦舉五擇取
自代後與兩制合議請以濮王為皇伯執政弗從數詣
中書爭論會大雨水時黯已被疾疏言簡宗室逆天時
則水不潤下今二三執政知陛下為先帝後乃阿諛容
說違背經義建兩綂貳父之說故七廟神靈震怒天降
雨水流殺人民既病求出以翰林侍讀學士知陳州未
行卒年四十四口占遺奏數百言猶以濮王議為請贈
尚書禮部侍郎初黯母陳歸宗繼母史在堂後迎陳歸
二母不相善黯能安以事之黯脩潔自喜在朝數言事
或從或否人稱其介直然卞急初通判襄州疑優人戱
巳以人&KR2522;噉之在開封為罪人所詈又噉以人&KR2522;言者
亦以是詆之
李京字伯升趙州人進士中第歴平定軍判官冀州推
官改大理寺丞知魏縣奉法嚴正吏不便欲以奇中京
遂相率遁去監司果議以苛刻斥京知府任布曰如此
適墮吏計中京頼以免徙永昌縣通判趙州王拱辰薦
為監察御史裏行遷監察御史時太史言日當食不食
羣臣皆賀京上疏曰陛下因天之戒恐懼脩省避正殿
减常膳故精意感格日當食而隂雲蔽虧雖宋景公之
熒惑退舍商大戊之桑榖並枯無以異也然臣區區竊
有所疑者自寳元初定襄地震壊城郭覆廬舍壓死者
以數萬人殆今十年震動不巳豈非西北二邊有窺中
國之意乎二月雷發聲在易為豫言萬物出地皆悦豫
也八月收聲在易為歸妹言雷聲入地避羣隂之害也
今孟夏雷未發聲豈非號令不信乎願陛下飭邊臣備
夷狄戒輔臣慎出命以厭禍于未形又尚美人棄外舘
多年比聞復召入臣慮假媚道以為蠱惑宜亟絶之苖
繼宗嬪御子弟乃緣恩私為府界提點宜割帷薄之愛
重名器之分庶幾不累聖政仁宗嘉納授右正言直集
賢院同管勾國子監加史館修撰數上書論事宰相賈
昌朝不悦京嘗屬侍御史吳鼎臣薦推直官李實鼎臣
希昌朝意以告中丞高若訥若訥為鼎臣上京簡謫京
太常博士監鄂州税既至引令狐峘錢徽事言臣為御
史諫官首尾五年凡六上章四親對自陳疾故懇求外
補臣之出處粗有本末向者在臺見入閤圖三院御史
立班各異聞元日將入閤而御史王贄何郯皆謁告歸
會推直官李實歲將滿因簡鼎臣宜留實補御史鼎臣
亦謂議協公望不意逾兩月乃誣臣與實為朋黨臣初
被黜閱諸槖中鼎臣所遺私書别紙故在臣令男諶亟
悉焚毀臣與實僚友鼎臣鄉曲之舊鼎臣為御史臣延
譽推引實有力焉待之不疑因以誠告豈謂傾險包藏
甘為鷹犬惟陛下察之未幾卒官詔錄諶為郊社齋郎
鼎臣棣州人既逐京會昌朝罷夏竦自北京召為相鼎
臣先論竦在并州杖殺私僕復與諫官御史言竦論議
與陳執中異不可共事竦既罷遂以刑部員外郎知諫
院上言朝廷方與契丹保誓約而楊懷敏增廣塘水輒
生事民或怨叛雖斬懷敏無及矣遂為河北體量安撫
令經度塘水利害而鼎臣更顧望依違不能决昌朝與
都轉運使施昌言議河事不合鼎臣自度支副使拜天
章閣待制代昌言數月卒
吕景初字冲之開封酸棗人以父蔭試秘書省校書郎
舉進士歴汝州推官改著作佐郎知夏陽縣僉書河南
府判官通判并州高若訥薦為殿中侍御史張貴妃薨
有司請依荆王故事輟視朝五日或欲更增日聽上裁
乃增至七日景初言妃一品當輟朝三日禮官希旨使
恩禮過荆王不可以示天下妃既追冊為皇后又詔立
忌景初力爭乃罷時兵冗用度乏景初奏疏曰聖人在
上不能無災而有救災之術今百姓困窮國用虛竭利
源已盡惟有减用度爾用度之廣無如養兵比年招置
太多未加揀汰若兵皆勇徤能捍宼敵竭民膏血以㗖
之猶為不可况羸疾老怯者又常過半徒費粟帛戰則
先奔致勇者亦相牽以敗當祖宗時四方割據中國纔
百餘州民力未完耕植未廣然用度充足者兵少故也
而所征皆克自數十年來用數倍之兵所嚮必敗以此
知兵在精不在衆也議者屢以為言陛下不即更者由
大臣媮安避怨論事之臣又復緘默則此弊何時而息
望詔中書樞密院議罷招補而汰冗濫又言坐而論道
者三公也今輔臣奏事非留身求罷免未嘗從容獨見
以評講治道雖願治如堯舜得賢如稷契而未至於治
者抑由此也願陛下於輔臣侍從臺諫之列擇其忠信
通治道者屢詔而數訪之幸甚又與言事御史馬遵吳
中復奏彈梁適與劉宗孟連姻而宗孟與冀州富人共
商販下開封府劾治所言不實皆坐謫景初通判江寧
府徙知衡州復召還臺嘉祐初大雨水景初曰此隂盛
陽微之誡也乃上疏稱商周之盛並建同姓兩漢皇子
多封大國有唐宗室出為刺史國朝二宗相繼尹京是
欲本支盛強有磐石之安則奸雄不敢内窺而天下有
所倚望矣願擇宗子之賢者使得問安侍膳於宫中以
消奸萌或尹京典郡為夾輔之勢時狄青為樞密使得
士卒心議者憂其為變景初奏疏曰天象謫見妖人訛
言權臣有虛聲為兵衆所附中外為之恟恟此機會之
際間不容髮蓋以未立皇子社稷有此大憂惟陛下蚤
為之計則人心不搖國本固矣數請中書白執政請出
青文彦博以青忠謹有素外言皆小人為之不足置意
景初曰青雖忠如衆心何蓋為小人無識則或以致變
大臣宜為朝廷慮毋牽閭里恩也知制誥劉敞亦論之
甚力卒出青知陳州李仲昌以河事敗内遣中人置獄
景初意賈昌朝為之即言事無根原不出政府恐隂邪
用此以中傷善良乃更遣御史同訊遷右司諫安撫河
北還奏比部員外郎鄭平占籍眞定有田七百餘頃因
請均其徭役著限田令以戶部員外郎兼侍御史知雜
事判都水監改度支副使遷吏部員外郎擢天章閣待
制知諫院以病未入謝而卒
馬遵者字仲塗饒州樂平人嘗以監察御史為江淮發
運判官就遷殿中侍御史為副使入為言事御史謫知
宣州後復為右司諫以禮部員外郎兼侍御史知雜事
改吏部直龍圖閣卒性樂易善議論其言事不為激訐
故多見推行杜衍范仲淹皆稱道之
吳及字幾道通州靜海人年十七以進士起家為侯官
尉閩俗多自毒死以誣仇家官司莫能辨及悉為讞正
前後活五十三人提點刑獄移其法於一路辟大理寺
檢法官徙審刑院詳議累遷太常博士是時仁宗春秋
既高無子及因推言閹寺以及繼嗣事至和元年上疏
曰臣聞官師相規工執藝事以諫臣幸得待罪法吏輒
原刑法之本以效愚忠切惟前世肉刑之設斷支體刻
肌膚使終身不息漢文感緹縈之言易之鞭箠然已死
而笞未止外有輕刑之意其實殺人祖宗鑒既往之弊
蠲除煩苛始用折杖之法新天下耳目兹蓋曠古聖賢
思所未至陛下深惻民隠親覽庶獄歴世用刑無如本
朝之平恕宜乎天降之詳而方當隆盛之時未享繼嗣
之慶臣竊惑焉或者宦官太多而陛下未悟也何則肉
刑之五一曰宫古人除之重絶人之世今則宦官之家
競求他子剿絶人理希求爵命童幼何罪䧟於刀鋸因
而夭死者未易悉數夫有疾而夭治世所羞况無疾乎
有罪而宫前王不忍况無罪乎臣聞漢永平之際中常
侍四員小黃門十人爾唐太宗定制無得踰百員且以
祖宗近事較之祖宗時宦官凡幾何人今凡幾何人臣
愚以謂胎卵傷而鳳凰不至宦官多而繼嗣未育也伏
望順陽春生育之令濬發德音詳為條禁進獻宦官一
切權罷擅宫童幼寘以重法若然則天心必應聖嗣必
廣召福祥安宗廟之策無先於此書奏帝異其言欲用
為諫官而及以父憂去嘉祐三年始擢秘閣校理踰月
改右正言復上疏曰帝王之治必敦骨肉之愛而以至
親夾輔王室詩曰懷德惟寧宗子惟城故同姓者國家
之屏翰儲副者天下之根本陛下以海宇之廣宗廟之
重而根本未立四方無所係心上下之憂無大於此謂
宜發自聖斷擇宗室子以備儲副以服屬議之則莫如
親以人望言之則莫如賢既兼親賢然後優封爵以寵
異之選重厚樸茂之臣以教導之聽入侍禁中示欲為
後使中外之人悚然瞻望曰宫中有子矣陛下他日有
嫡嗣則異其恩禮復令歸邸於理無嫌於義為順弭覬
覦之心屬天下之望宗廟長久之策也既而又言開寳
詔書内侍臣年三十無養父者聽養一子為嗣并以名
上宣徽院違者抵死比年此禁益弛夭絶人理隂累聖
嗣願詔大臣明示舊制上順天意以綏福祐明年遂權
罷内臣進養子管勾登聞檢院又上書論政事謂倉廪
空虛内外匱乏其弊在於官多兵冗請汰冗兵省冗官
然後除民之疾苦因條上十餘事多施用之建請擇舘
職分校舘閣書并求遺書於天下語在藝文志明年日
食三朝及言日食者隂侵陽之戒在人事則臣陵君妻
乘夫四夷侵中國今大臣無姑息之政非所謂臣陵君
失在陛下淵默臨朝使隂邪未盡屏也后妃無權横之
家非所謂妻乘夫失在左右親倖驕縱亡節也疆場無
虞非所謂四夷侵中國失在將帥非其人為敵所輕也
因言孫沔在并州苛暴不法燕飲無度龐籍前在并州
輕動寡謀輒興堡砦屈野之衂為國深耻沔繇此坐廢
又言春秋有告糴陛下恩施動植視人如傷然州郡官
司各專其民擅造閉糴之令一路饑則鄰路為之閉糴
一郡饑則鄰郡為之閉糴夫二千石以上所宜同國休
戚而坐視流離豈聖朝子育兆民之意哉遂詔鄰州鄰
路災傷而輒閉糴論如違制律久之還右司諫管勾國
子監在職數年以勁正稱遇事無小大輒言嘗請毋納
羣臣上尊號出後宫私身及非執事人毋以御寶白劄
子賜近倖家人冠帔及比邱尼紫衣并責執政大臣因
循苟簡畏避怨謗宜用唐李吉甫故事選拔賢俊約杜
預遺法旌擢守令復置將作監官屬專領營造論入内
都知任守忠陵轢駙馬都尉李瑋及干求内降會諫官
陳升之建請裁節班行補授下兩制臺諫官集議主鐵
冶者舊得補班行至是議罷之既定藁及與御史沈起
輒增注興國軍磁湖鐵冶如舊制主磁湖冶者大姓程
叔良也翰林學士胡宿等即劾及與起職在臺諫而為
程氏經營占錮恩例請詔問狀皆引伏及出為工部員
外郎知廬州進戶部直昭文舘知桂州卒錄其弟齊為
大廟齋郎及當官有守初為檢法官三司請重鑄鐵錢
法至死下有司議及爭不可主者恚曰立天下法當由
一檢法邪及曰義理為先安有高下卒不為詘
范師道字貫之蘇州長洲人進士及第為撫州判官後
知廣德縣縣有張王廟民歲祠神殺牛數千師道禁絶
之通判許州累遷都官員外郎吳育舉為御史奏請罷
内降推恩擇宰相久其任選宗室賢者養宫中備儲貳
初皇祐中賈昌朝上議置五輔郡設京畿轉運使提點
刑獄號為拱輔京師而論者謂宦官謀廣親事親從兵
欲取京畿財賦贍之因以收事柄師道力奏非便遂復
舊制又以四年貢舉士苦淹久請易為三年宰相劉沆
護葬温成皇后禮官議稱陵師道以為非典制數疏爭
沆惡之引著令臺官滿二年當補外出知常州臺諫官
共言師道不當去不報徙廣南東路轉運使舊補攝官
皆委吏胥無先後遠近之差師道為置籍次第之召為
鹽鐵判官道改兩浙轉運使遷起居舍人同知諫院管
勾國子監後宫周氏董氏生公主諸閤女御多遷擢師
道上疏曰禮以制情義以奪愛常人之所難惟聰明睿
哲之主然後能之近以宫人數多而出之此盛德事也
然而事有係風化治亂之大而未以留意臣敢為陛下
言之竊聞諸閤女御以周董育公主御寶白劄並為才
人不自中書出誥而掖庭覬覦遷拜者甚多周董之遷
可矣女御何名而遷乎才人品秩既高古有定員唐制
止七人而巳祖宗朝宫闈給侍不過二三百居五品之
列者無幾若使諸閣皆遷則不復更有員數矣外人不
能詳知止謂陛下於寵幸太過恩澤不節耳夫婦人女
子與小人之性同寵幸太過則瀆慢之心生恩澤不節
則無厭之怨起御之不可不以其道也且用度太煩須
索太廣一才人之奉月直中戸百家之賦歲時賜予不
在焉况誥命之出不自有司豈盛時之事耶恐斜封墨
勅復見於今日矣時大星隕東南有聲如雷又上疏曰
漢晉天文志天狗所下為破軍殺將伏尸流血甘氏圖
天狗移大賊起今朝廷非無為之時也而備邊防盗未
見其至雖有將帥不老則愚士卒雖多勁勇者少小人
思亂伺隙乃作必有包藏險心投隙而動者宜揀拔將
帥訓練卒伍詔天下預為備禦仁宗晩年尤恭儉而四
方無事師道言雖過每優容之遷兵部員外郎兼侍御
史知雜事判都水監與諫官御史數奏樞密副使陳升
之不當用升之罷師道亦出知福州頃之以工部郎中
入為三司鹽鐵副使感風眩遷戶部直龍圖閣知明州
卒師道勵風操前後在言責有聞即言或獨爭或列奏
如陳執中家人殺婢卒坐免奪王拱辰宣徽使李淑翰
林學士及王德用程戡領樞密宦官石全彬閻士良升
進皆嘗奏數其罪焉
李絢字公素卭州依政人少放蕩亡檢兄綯教之書嚴
其課業而出絢遨自若比暮綯歸絢徐取書視之一過
輒誦數千言綯竒之稍長能屬文尤工歌詩嘗以事被
繫既而逸去擢進士第再授大理評事通判邠州元昊
犯延州並邊皆恐邠城陴不完絢方攝守即發民治城
僚吏皆謂當言上遲報絢不聽帝聞之喜因詔他州悉
治守備還為太子中允直集賢院歴開封府推官三司
度支判官為京西轉運使是時范雍知河南王舉正知
許州任中師知陳州任布知河陽並二府舊臣絢皆以
不才奏之未幾召脩起居注紏察在京刑獄時宰相杜
衍各拔知名士寘臺省惡衍者指絢為其黨絢嘗舉陸
經經坐贓貶而任布又言絢在京西苛察出知潤州改
太常丞徙洪州時五溪蠻宼湖南擇轉運使帝曰有舘
職善飲酒者為誰今安在輔臣未諭帝曰是往歲城邠
州者其人才可用輔臣以絢對遂除湖南轉運使絢乘
驛至邵州戒諸部按兵毋得動使人諭蠻以禍福蠻罷
兵受約束復脩起居注權判三司鹽鐵勾院復糾察在
京刑獄以右正言知制誥奉使契丹知審官院遷龍圖
閣直學士起居舍人權知開封府治有能名絢夜醉晨
奏事酒未解帝曰開封府事劇豈可沉湎於酒邪改提
舉在京諸司庫務權判吏部流内銓初慈孝寺亡章獻
太后神御物盗得而絢誤釋之詘知蘇州未行卒絢疏
明樂易少周遊四方頗練世務數上書言便宜仁宗春
秋高未有繼嗣絢因祀高禖還獻賦大旨言宜遠嬖寵
近賢良則神降之福子孫繁衍帝嘉納之性嗜酒終以
疾死
何中立字公南許州長社人幼警邁與狄遵度遊遵度
曰美才也其父棐遂以女妻之進士及第授大理評事
歴僉書鎮安武勝二鎮節度判官遷殿中丞召試學士
院為集賢校理改太常博士修起居注遷祠部員外郎
知制誥權發遣開封府事初有盗慈孝寺章獻皇太后
神御服器者既就縶李絢以屬吏考掠不得其情輒釋
去中立至人復執以來中立曰此眞盗也窮治之卒伏
罪遷兵部員外郎紏察在京刑獄除龍圖閣直學士知
秦州言者以為非治邊才改慶州奏曰臣不堪於秦則
不堪於慶矣願守汝不報戍卒有告大校受贓者中立
曰是必挾他怨也鞭卒竄之或曰貸姦可乎中立曰部
曲得持短長以制其上則人不自安矣還判太常寺遷
刑部郎中進樞密直學士知許州改陳州訛言大水至
居人皆恐中立捕誅之又徙杭州暴中風卒中立頗以
文詞自喜然嗜酒無行慶歴中集賢校理蘇舜欽監進
奏院為賽神會預者皆一時知名士中立亦在召中已
而辭不往後舜欽等得罪中立有力焉
沈邈字子山信州弋陽人進士及第起家補大理評事
知侯官縣通判廣州累遷都官員外郎歴知眞州福州
慶歴初為侍御史時吕夷簡罷相輔臣皆進官邈言爵
禄所以勸臣下非功而授則為濫今邊鄙屢警未聞廟
堂之謀有以折外侮無名進秩臣下何勸焉又論夏竦
除樞密使而竦隂交内侍劉從愿使從愿内濟狡譎竦
外專機務姦黨得計人主之權去矣其言甚切權鹽鐵
判官轉兵部員外郎時選諸路轉運加按察使邈與張
昷之王素首被選邈加直史館使京東歲餘入為侍御
史知雜事未幾擢天章閣待制知澶州徙河北都轉運
使又徙陜西歲中加刑部郎中知延州卒邈疎爽有治
才然性少檢在廣州時歲遊劉王山會賓友縱酒而與
閭里婦女笑言無間
論曰慶歷以來任諫官御史名有風采見推於時者繇
臻京之軰凡數十人觀其所陳蓋不虛得及之論閹宦
眞仁人之言其最優乎絢中立邈亦有美才致位通顯
然皆以酒失自累故不能無貶焉
宋史卷三百二
