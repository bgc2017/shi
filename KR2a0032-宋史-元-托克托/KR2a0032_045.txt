宋史卷四十五
元中書右丞相總裁托克托等修
本紀第四十五
理宗五
景定元年春正月丙子詔奬賈似道功庚辰歲星熒惑
合在尾壬辰詔知涪州趙聚糧不運餉兵士遂為北
有已削一秩罰輕再削兩秩乙未潼川城仙侣山賈似
道言高達守鄂州城凡三月大元師北還二月丙午詔
賈似道以緡錢三千萬犒師并示賞功之典已酉以高
達為寧江軍承宣使右金吾衞上將軍賜緡錢五十萬
吕文德賜緡錢百萬浙西良田百頃鄂州戰守將士賜
緡錢三千萬王鑑孫虎臣蘇劉義等各官十轉高達遷
湖北安撫副使知江陵府兼䕫路策應使陳奕阮思聰
並正任防禦使江西湖南帥司言大元兵破瑞州臨江
軍城興國夀昌洪撫全永衡諸郡民皆被兵存者奔竄
它所甲寅詔臨江守臣陳元桂死節官五轉贈寳章閣
待制與一子京官一子選人恩澤給緡錢十萬治葬立
廟死所諡曰正節瑞州守臣陳昌世治郡雖有善政兵
至民擁之以逃以棄城失守削三秩勒停乙夘詔孫虎
臣和州防禦使張世傑以下十三人各官五轉立功將
士並補兩官資賜銀絹庚申雨雹辛酉大元遣偏師自
大理由廣南抵衡州向士璧會合劉雄飛逆戰於道俘
民獲還者甚衆詔雄飛升保康軍承宣使餘轉官賜銀
錢賈似道賜金器千兩幣千匹命國子監主簿劉錫趣
召赴闕向士璧遷兵部侍郎職任依舊吕文德高達陳
奕等各賜金幣有差丙寅大元軍過分寧武寧二縣河
湖砦都監權廵檢張興宗死之詔贈武翼郎官一子承
信郎以緡錢三萬給其家湖南諸將温和轉左武大夫
帶行遥郡刺史李虎官三轉帶行閤門宣贊鄮進帶行
復州團練使各賜銀絹旌其守禦之功三月戊辰朔日
有食之庚午命夏貴兼黃夀策應使總舟師癸酉以横
山之戰將士效節多死行陣總管張世䧺沈彦䧺陳善
秦安李孝信鄭俊李安國各贈十官資賜緡錢萬恤其
家甲戌賞夏貴鴻宿州白鹿磯戰功遷福州觀察使職
任仍舊將士推賞乙亥詔全岳水衡柳象瑞興國南康
隆興江州臨江潭州諸縣經兵農民失業應開慶元年
以前二稅盡除之癸未賈似道奏蘱草坪大戰進至黃
州乙酉詔范文虎轉左武大夫環衞官黃州武定諸軍
都統制張世傑環衛官職任依舊鄂州統制張勝死於
漢陽戰陣贈官五轉官其子煥進武校尉丙戌賈似道
言自鄂趨黃與北朝回軍相遇諸將用命捍禦詔孫虎
臣范文虎張世傑以下各賜金帛夏四月戊戌朔侍御
史沈炎疏吳潜過失以忠王之立人心所屬潜獨不然
章汝鈞對館職策乞為濟邸立後潜樂聞其論授汝鈞
正字奸謀叵測請速詔賈似道正位鼎軸詔朱熠戴慶
炣輪日判事大政則共議以聞己亥賈似道表言夏貴
等戰新生州進至白鹿磯皆身自督戰有功詔赴闕庚
子以王堅為侍衞步軍司都指揮使戊申以劉整知瀘
州兼潼川安撫副使已酉楊州大火吳潜以觀文殿大
學士提舉臨安府洞霄宫癸丑進賈似道少師依前右
丞相兼樞密使進封衞國公朱熠知樞密院事兼參知
政事饒虎臣參知政事戴慶炣同知樞密院事兼參知
政事皮龍榮端眀殿學士簽書樞密院使已未以夏貴
為保康軍承宣使左金吾上將軍知淮安州兼淮東安
撫副使京東招撫使賜金器幣溧陽田三十頃壬戌進
馬光祖資政殿大學士職任依舊癸亥以吕文德兼䕫
路策應使丙寅命馬光祖兼淮西總領財賦五月戊辰
朔詔趙葵依舊少保兩淮宣撫使判揚州進封魯國公
徐清叟觀文殿大學士知建寧府饒虎臣罷壬申李曾
伯史岩之並落職解官曾伯坐嶺南閉城自守不能備
禦岩之坐鄂州圍解大元兵巳渡江北還然後出兵又
命程芾任事以致敗績甲戌詔贈吕文信寧遠軍承宣
使立廟賜額子師憲帶行閤職更與兩子承信郎輔周
和州防禦使錄其白鹿磯死事乙亥詔李虎馭軍無律
貸命追奪竄欝林州丁丑賜賈似道玉帶庚辰戴慶炣
卒贈資政殿大學士壬午熒惑犯斗癸未以皮龍榮兼
權參知政事沈炎端明殿學士同簽書樞密院事馬堃
鄂州都統制駐劄江陵府甲申祈雨戊子詔饒虎臣以
資政殿學士提舉臨安府洞霄宫任便居住楊棟召赴
闕壬辰以姚希得為敷文閣待制知慶元府兼沿海制
置使乙未詔李庭芝起復秘閣脩撰主管兩淮安撫制
置司公事兼知揚州六月丁酉朔夏貴奏淮安戰功庚
子竄丁大全於南康軍壬寅詔立皇子忠王禥為皇太
子賜字長源戊申王埜卒壬子賜李遇龍金帶陳奕帶
御器械依舊鎮江駐劄御前諸軍都統制賜田三十頃
詔升巢縣為鎮巢軍甲寅楊棟葉夢鼎並太子詹事乙
夘陳韡進一秩福建安撫使知福州徐清叟觀文殿學
士知泉州秋七月丁夘朔皇太子入東宫行冊禮大赦
壬申貴妃閻氏薨賜諡惠昭東南有星如太白丁亥命
皇太子昕朝侍立戊子上謂宰執曰北朝使来事體當
議賈似道奏和出彼謀豈容一切輕徇儻以交鄰國之
道来當令入見乙丑侍御史何夢然劾丁大全吳潜欺
君無君之罪庚寅賈似道兼太子少師朱熠皮龍榮沈
炎並兼賓客辛夘詔丁大全削三秩謫居南安軍吳潜
奪觀文殿大學士罷祠削二秩謫居建昌軍癸匕詔舉
孝廉八月壬寅以程元鳳為淮浙發運使判平江府已
酉太隂犯填星詔皇太子受冊畢賈似道朱熠皮龍榮
沈炎各進一秩東宫官吏諸軍兵等官一轉餘皆推恩
壬子與&KR0696;薨贈少師諡忠憲太白犯房壬戌李曾伯史
岩之各削二秩甲子饒虎臣削二秩奪資政殿學士罷
祠九月癸酉守瀘州劉整以功来上丁丑知漳州節制
屯戍軍馬洪天錫言援例剏辟幹官一員報行軍機密
文字奏可辛已祀眀堂大赦丙戌熒惑犯璧戊子李松
夀犯淮安冬十月乙未朔詔申嚴邊防甲辰詔黨丁大
全吳潜者臺諫其嚴覺察舉劾以聞當寘於罪以為同
惡相濟者之戒時似道專政臺諫何夢然孫附鳳桂錫
孫劉應龍承順風指凡為似道所惡者無賢否皆斥帝
弗悟其奸為下是詔戊申李松夀修南城詔趣淮閫調
兵毁之壬子破李松夀兵於漣水城下夷南城舊址乙
卯有星自東北急流向太隂壬戌竄吳潜於潮州十一
月丙寅詔内侍何時修削二秩永罷不叙洪燾知臨安
府兼浙西安撫使壬午以中軍統制知簡州馬千權興
州都統兼知合州戊子熒惑與填星順行太隂犯房十
二月甲午朔詔華亭奉宸莊其隷外廷助軍餉包恢叙
復元官職知常州辛丑建陽縣嘉禾生一本十五穗詔
改建陽為嘉禾縣甲寅吕文德上䕫路戰功乙夘少師
廬陵郡王思正薨諡簡惠印應雷直徽猷閣知江州主
管江西安撫司公事節制蘄黃興國三郡庚申以監察
御史桂錫孫言追寢全子才叙復之命
二年春正月癸亥朔詔監司率半歲具劾去贓吏之數
来上視多寡為殿最行賞罰守臣助監司所不及以一
歲為殿最定賞罰本路州無所劾而臺諫論列則監司
守臣皆以殿定罰有治狀廉聲者摭實以聞乙丑城安
慶詔馬光祖進二秩丁丑命皇太子謁拜孔子於太學
乙夘福建安撫使陳韡累疏請老詔進一秩守觀文殿
學士致仕以董槐判福州福建安撫使乙酉詔封張栻
為華陽伯吕祖謙開封伯從祀孔子廟庭二月丙申孫
虎臣戰邳州全師而歸癸夘詔諸路監司申嚴偽會賞
罰之令甲寅進封周國公主二月壬戌朔日有食之乙
亥故寧遠軍承宣使張祥都統制閻忠進以援蜀之功
祥贈節度使忠進贈復州團練除恩澤外各更官一子
承信郎賜緡錢二萬戊寅賈似道等上玉牒日歴會要
經武要略及孝宗光宗寧宗實錄詔似道皮龍榮朱熠
沈炎各進三秩夏四月癸已朔余思忠追毁出身文字
除名勒停竄新州乙未以皮龍榮參知政事沈炎同知
樞密院事兼權參知政事何夢然簽書樞密院事俞興
保康軍承宣使四川安撫制置使丙申吕文德超授太
尉京湖安撫制置屯田使夔路策應使兼知鄂州李庭
芝右文殿修撰樞密都承旨兩淮安撫制置副使知楊
州已亥詔申嚴江防壬寅吕文德兼湖廣總領財賦乙
已馬天驥資政殿學士知福州福建安撫使吕文福帶
御器械淮西安撫副使兼知廬州官一轉戊申馬光祖
進觀文殿學士職任依舊乙夘竄吳潜於循州丙辰竄
丁大全於貴州追削二秩丁已楊鎮授左領軍衞將軍
駙馬都尉高達知廬州淮西安撫副使五月癸亥賈似
道請祠祿詔不允庚午謝方叔叙復觀文殿大學士致
仕戊寅以劉䧺飛知䕫州䕫路安撫使乙酉王堅遷左
金吾衞上將軍湖北安撫使兼知江陵府六月乙未詔
霖雨為沴避殿減膳徹樂乙已詔近畿水災安吉為甚
亟講行荒政辛亥以范文虎為左領軍衞大將軍主管
侍衞步軍司兼馬軍司秋七月甲子蜀帥俞興奏守瀘
州劉整率所部兵北降由興構隙致變也至是興移檄
討整辛未制置使蒲擇之坐密通蠟書叛賊羅顯詔竄
萬安軍太隂犯斗乙亥以厲文翁為資政殿學士沿海
制置使知慶元府戊寅王惟忠家訟冤詔奪謝方叔合
得恩數丁大全責授新州團練使貴州安置臺臣吳燧
奪職罷祠陳大方胡大昌皆鐫官壬午陳韡卒贈少師
諡忠肅丙戌吳潜責授化州團練使循州安置八月壬
辰命韓宣兼常德辰沅澧靖五郡鎮撫使吕文德兼四
川宣撫使范文虎以白鹿磯之功賞七官以五官轉行
遥郡防禦使餘官給憑丁酉詔奪向士璧從官恩數窮
竟侵盗掩匿之罪時以兵退遣官會計邊費似道忌功
欲以汙衊一時閫臣士璧及趙葵史岩之杜庶皆責徵
償信州謝枋得以趙葵檄給錢粟募民兵守禦至是自
償萬緡壬寅築周國公主館於安濟橋乙已以江萬里
為端眀殿學士同簽書樞密院事依執政恩數九月辛
酉詔湖秀二郡水災守令其亟勸分監司申嚴荒政乙
亥李庭芝言李松夀已遁大元使郝經久留眞州帝趣
與錫賚經之留謀出賈似道帝惑其言不悟蓋似道在
鄂時値我世祖皇帝歸正大位撤兵似道自詭有再造
之功諱言歲幣及講和之事故不使經入見冬十月癸
已吕文德言已復瀘州外堡擬即對江壘石為城以示
持久之計從之戊戌雷電甲申詔申奬賈似道鄂州之
功丙午以何夢然同知樞密院事兼參知政事癸丑程
元鳳授特進觀文殿大學士醴泉觀使兼侍讀甲寅皇
太子擇配帝詔其母族全昭孫之女擇日入見寳祐中
昭孫沒於王事全氏見上上曰爾父死可念對曰臣妾
父固可念淮湖百姓尤可念上曰即此語可母天下迨
開慶丁大全用事以京尹顧嵒女為議大全敗故有是
命丙辰沈炎資政殿學士提舉臨安府洞霄宫任便居
住十一月已未朔劉䧺飛和州防禦使樞密副都承旨
四川安撫制置副使兼知重慶府四川總領䕫路轉運
使庚申周國公主館成詔董宋臣李忠輔各官一轉甲
戌資政殿學士致仕汝騰卒贈官四轉諡忠清安南國
貢象二丁丑馬光祖提領戶部財用兼知臨安府浙西
安撫使下嫁周國公主於楊鎮己夘以鎮為宜州觀察
使賜玉帶尋升慶遠軍承宣使詔駙馬都尉楊鎮家合
有賞典楊蕃孫官兩轉楊鐸楊鑑官一轉並直祕閤餘
轉官進封有差癸未封全氏永嘉郡夫人十二月庚寅
改竄蒲擇之於南康軍辛夘宰臣奏太子語臣等言近
奉聖訓夫婦之道王化之基男女正位天地大義平日
所講修身齊家之道當眞履實踐勿為口耳之學請宣
付史館永為世程法從之甲午以皮龍榮兼權知樞密
院事何夢然參知政事兼太子賓客馬光祖同知樞密
院事兼太子賓客知臨安府己亥太隂犯五車壬寅江
萬里依舊端眀殿學士提舉臨安府洞霄宫任便居住
癸夘冊永嘉郡夫人全氏為皇太子妃
三年春正月戊子朔詔申飭百官盡言詔量移丁大全
吳潜黨人並永不錄用壬戌詔陳塏等耆年奉祠宜示
崇奬陳塏端眀殿學士林彬之寳章閣待制史季温直
華文閣丁仁直寳謨閣仍並予祠禄甲子福建路安撫
使馬天驥進資政殿大學士職任依舊乙丑詔諭西蜀
郡縣等官已授遇闕毋遥受虛批月日違期不赴丁夘
以善諮嗣濮王戊辰周國公主進封周漢國公主庚午
賜賈似道第宅於集芳園給緡錢百萬就建家廟甲戌
詔權知梁山軍李鑑守城有功帶行閤門宣贊舍人就
知梁山軍復瀘州改為江安軍吕文德進開府儀同三
司二月丁亥朔臨安安吉嘉興屬邑水民溺死者衆詔
守臣給槥瘞之詔奬諭制置司其立功參贊將士進秩
升職犒給有差乃裕授檢校少保以皮龍榮為資政殿
大學士知潭州湖南安撫使乙已太隂入氐戊申詔省
試中選士人覆試於御史臺為定制庚戌李璮以漣海
三城叛大元来歸獻山東郡縣詔改漣水為安東州授
璮保信寧武軍節度使督視京東河北等路軍馬齊郡
王復其父李全官爵璮即松夀三月乙丑以孫附鳳為
端眀殿學士簽書樞密院事兼太子賓客辛未詔升海
州東海縣為東海軍丁丑汪立信升直華文閣知江州
主管江西安撫司公事節制蘄黃興國三郡軍馬庚辰
吕文福依舊職差知濠州兼淮西招撫使夏四月庚寅
太白晝見庚子熒惑與歲星合在危甲辰有流星大如
杯五月壬戌熒惑犯壁壘陣丙寅雨雹已已詔廣西靜
江屯田小試有效其邕欽宜融柳象潯諸州守臣任責
措置經略安撫以課殿最仍條具來上辛未馬光祖以
病請祠詔知福州兼福建安撫使丁丑賜禮部進士方
山京以下六百三十七人及第出身庚辰夏貴上蘄縣
戰功六月戊子詔李璮受圍給銀五萬兩下益都府犒
師遣青陽夢炎率師授之庚寅以孫附鳳兼權參知政
事楊棟端眀殿學士同簽書樞密院事兼太子賓客壬
辰吳潜沒於循州詔許歸葬已亥董槐乞致仕詔授持
進戊申詔青陽夢炎援李璮不俟解圍輒提援兵南歸
諭制置司劾之已酉有流星大如熒惑庚戌安南國王
日煚上表乞世襲詔授檢校太師安南國王加食邑男
威晃授靜海軍節度觀察處置使檢校太尉兼御史大
夫上柱國安南國王效忠順化功臣仍賜金帶器幣鞍
馬癸丑詔應謫臣僚終於貶所者許令歸葬秋七月丙
辰詔州縣官廪祿不時給者御史臺覺察或以他物折
支計贓論罪壬戌董槐薨贈少師諡文清庚午周漢國
公主薨賜諡端孝壬申江州都統聶世興調遣入蜀託
疾憚行詔奪二秩押往京湖制司自效戊寅侍御史范
純父言前四川制置使俞興妬功啓戎罷任鐫秩罰輕
乞更裭奪以紓衆怒奏可辛已詔重修吏部七司條法
癸未詔申嚴諸路郡縣苛取苗米之禁甲申夜有白氣
亘天八月甲午海州石湫堰成詔知州張漢英帶行遥
郡刺史馬步軍副總管帶行環衞官丁酉築蘄州城知
州王益落階官正任高州刺史制置使汪立信上新城
圖詔奬諭戊戌李璮兵敗為大元所誅事聞詔沿邊諸
郡嚴邊防汪立信升直敷文閣主管沿江制置司公事
知江州主管江西安撫司公事癸夘太隂犯昴乙已沿
江制置使姚希得進寳章閣學士職任依舊九月壬申
召陳奕赴樞密院禀議丙子有流星大如太白丁丑温
州布衣李元老讀書安貧不事科舉今已百四歲詔補
廸功郎致仕本郡給奉閏九月甲申朔太白晝見丙戌
流星透霞大如太白戊戌詔刑部長貳大理卿少卿歲
終無評事可舉即舉在京三獄官庚子有流星大如太
白丙午詔應知縣罪罷雖經赦毋注緊望闕著為令戊
申詔紹興府火給貸居民錢今及二載民貧可憫悉除
勿徵冬十月乙夘詔蠲四川制總州縣鹽酒榷額已未
太隂犯歲星甲子以楊棟簽書樞密院事兼權參知政
事兼太子賓客葉夢鼎端眀殿學士同簽書樞密院事
兼太子賓客丁夘吕文德言遣將校禦敵多逗遛不進
且奏功失實具姓名上聞詔吕文煥王達趙眞削兩秩
馬堃王甫削一秩餘貶降有差太隂犯五車星庚午太
白入氐甲戌歸化州岑從毅納土輸賦獻丁壯為王臣
詔改歸化為来安州從毅進秩修武郎知州事令世襲
丙子詔安豐六安縣升軍使十一月壬辰丁大全竄貴
州招游手立將校置弓矢舟楫縱僕隷淫虐軍民詔奪
大全貴州團練使移置新州癸已馬光祖乞祠祿詔提
舉臨安府洞霄宫任便居住丙申徐清叟薨贈少師諡
忠簡丁酉資陽砦主萬戶小哥及其子衆家奴叛来降
詔小哥賜姓王名永堅補武翼大夫䕫路副總管重慶
府駐劄戊戌以夏貴知廬州淮西安撫副使丁未皇孫
容州觀察使封資國公焯薨贈保静軍節度使廣國公
熒惑填星合在婁十二月辛已吕文德累疏辭兼四川
宣撫詔仍兼四川策應使
四年春正月壬午朔詔侍從臺諫給舍卿監郎官以上
及制總監司各舉所知不拘員限不如所舉行連坐法
戊子林希逸言蒲陽布衣林亦之陳藻有道之士林公
遇幼承父澤奉親不仕詔林亦之陳藻賜廸功郎林公
遇元官上進贈一官詔董宋臣同提舉奉安符寳所仍
奉祠祿已亥嚴州火丙午詔革詞訴改送之弊二月癸
丑詔吳潜丁大全黨人遷謫已久遠者量移近者還本
貫並不復用丁大全溺死滕州詔許歸葬詔俞興往歲
失䧟瀘城更削一秩丁已置官田所以劉良貴為提領
陳訔為檢閱戊午日暈周匝乙亥吕文德浚築鄂州常
澧城池訖事詔奬之守臣韓宣轉遥郡承宣使蘇劉義
吉州刺史三月丁亥以吕文德為寧武保康軍節度使
職任依舊劉䧺飛樞密都承旨四川安撫制置使兼知
重慶府四川總領財賦䕫路轉運使加授姚希得刑部
尚書李庭芝兵部侍郎朱禩孫太府卿汪立信太府少
卿並依舊任壬辰太陽赤黃暈丁酉以王堅知和州兼
管内安撫使吕思望知濠州兼淮西招撫使庚子以何
夢然兼權知樞密院事丁未詔知寧國府趙汝楳推行
經界不擾而辦職事修舉升直華文閣依舊任戊申忠
州防禦使貴傑授福州觀察使夏四月乙夘太隂犯權
星丙寅官田所言知嘉興縣叚浚知宜興縣葉哲佐買
公田不遵元制詔罷之戊辰太陽赤黃暈不匝五月庚
寅太隂入氐丁酉婺州布衣何基建寧府布衣徐幾皆
得理學之傳詔各補廸功郎何基婺州教授兼麗澤書
院山長徐幾建寧府教授兼建安書院山長戊戌四川
制司言二月甲寅大兵攻嘉定城馬堃出戰禦之詔馬
堃援䕫遷延削一秩令以所轉四官理作叙復流星出
自角宿距星六月壬子祈雨乙夘京城火丙辰詔饒虎
臣叙復元官依舊提舉太平興國宫庚申詔平江江隂
安吉嘉興常州鎮江六郡已買公田三百五十餘萬畝
今秋成在邇其荆湖江西諸道仍舊和糴丙寅詔公田
竣事劉良貴官兩轉陳訔廖邦傑洎六郡官進秩有差
丁卯流星出自河鼔庚午宰執進玉牒日歴會要經武
要略及徽宗長編寧宗實錄詔賈似道以下官兩轉秋
七月壬辰敇令所進寧宗以来寬恤詔令戊戌以董宋
臣為入内内侍省押班八月甲寅董宋臣以病乞收回
恩命請祠詔賜告五月乙夘流星出自天倉星九月甲
申詔趙汝楳為太府少卿淮東總領財賦辛夘祀眀堂
大赦甲午以何夢然知樞密院事兼參知政事楊楝同
知樞密院事兼權參知政事葉夢鼎簽書樞密院事冬
十月已未詔發緡錢百四十萬命浙西六郡置公田莊
甲子命張珏興元府駐劄御前諸軍都統制兼知合州
十一月已亥福州火十二月丁未朔詔皇太子宫講官
詹事以下日輪一員辰入酉出專講讀備咨問以稱輔
導之實已未詔在京置窠柵私繫囚并非法獄具臺憲
其嚴禁戢違者有刑辛未太白歲星順行
五年春正月丁丑朔詔崇經術考德行癸已出奉宸庫
珠香象犀等貨下務場貨易助收幣楮庚子太子右諭
德湯漢三乞休致授秘閣修撰知福州福建安撫使二
月壬戌流星出自畢甲子太隂犯房丁夘太隂犯斗辛
未雨土三月辛已王堅卒賜諡忠壯馬光祖依舊觀文
殿學士沿江制置使知建康府江東安撫使行宫留守
己丑日暈周匝夏四月丙午詔管景模妻孥䧟沒效忠
愈堅平時所得奉入率以撫恤將士遂至空乏特賜緡
錢三十萬尋賜金帶丁未以夏貴為樞密都承旨四川
安撫制置使兼知重慶府四川總領䕫路轉運使辛亥
詔郡邑行鄉飲酒禮癸丑太隂入太微垣乙夘信陽軍
將領余元友等提兵防護春耕有功補轉兩官資戊午
太白晝見乙丑何夢然馬天驥以臺臣劾罷已已江萬
里以資政殿學士知建寧府李曾伯以觀文殿學士知
慶元府沿海制置使庚午太白歲星合於婁五月庚辰
何夢然以資政殿大學士知建寧府辛夘以楊棟參知
政事葉夢鼎同知樞密院事兼權參知政事姚希得端
眀殿學士同簽書樞密院事馬天驥提舉洞霄宫甲午
流星出自河鼓大如太白乙未安南國奉表謝恩進方
物詔却之仍賜金帛以奬恭順已亥太白經天晝見六
月甲辰朔知衢州謝暨因寇焚掠常山縣棄城遁詔削
三秩禠職不叙臺臣言衢州詹沔之變乃謝暨任都吏
徐信苛取激之暨罪重罰輕詔斬信籍其家暨再削兩
秩勒停丁未詔饒虎臣叙復資政殿學士依前通奉大
夫差遣如故甲寅加授李庭芝寶章閣直學士依舊任
朱禩孫右文殿修撰知靜江府廣西經略使汪立信秘
閣修撰樞密副都承旨沿江制置副使兼知江州江西
安撫使詔吕文德職事脩舉與官一轉太隂犯心戊午
祈雨太白犯天關星乙丑命董宋臣兼主管御前馬院
御前酒庫戊辰熒惑歲星並行已已太白太隂並行入
井庚午太陽赤黃暈秋七月甲戌彗星出柳丁丑詔避
殿減膳應中外臣僚許直言朝政闕失已夘流星出自
右攝提星彗星退於鬼辛已彗星退於井甲戌京城大
火癸已謝奕昌卒贈少保追封臨海郡王諡莊憲甲午
填星守畢乙未馬天驥以臺臣劾其貪贓奪職罷祠其
子時楙削一秩罷新任丙申知嘉定府洪濤言新繁縣
御容殿前枯木再榮殿有畫太祖像又順化人楊嗣光
等奉太宗眞宗仁宗英宗神宗像来歸令櫝藏府中天
府觀詔本府選差武臣迎奉赴行在所嗣光補武階兩
資祈雨臺臣言太子賓客楊棟指彗為蚩尤旗欺天罔
君詔棟罷職予祠戊戌彗星退於參八月壬寅朔熒惑
與填星合丙午以楊棟知建寧府戊午彗星消伏甲子
彗星復見於參辛未彗星化為霞氣九月已丑日生格
氣癸已内侍李忠輔以臺臣劾其貪肆欺罔削兩秩放
罷乙未建寧府教授謝枋得校文宣城及建康漕闈發
策十餘問言權奸誤國趙氏必亡左司諫舒有開劾其
怨望騰謗大不敬竄興國軍冬十月丙午太隂犯斗辛
亥詔十七界會浸輕並以十八界會易之限一月止乙
丑詔行關子銅錢法每百作七十七文足以一凖十八
界會之三帝有疾不視朝丙寅大赦丁夘帝崩遺詔皇
太子禥即皇帝位咸淳元年三月甲申葬於會稽之永
穆陵二年十二月丙戌諡曰建道備德大功復興烈文
仁武聖眀安孝皇帝廟號理宗
贊曰理宗享國久長與仁宗同然仁宗之世賢相相繼
理宗四十年之間若李宗勉崔與之吳潜之賢皆弗究
於用而史彌遠丁大全賈似道竊弄威福與相始終治
效之不及慶歴嘉祐宜也蔡州之役幸依大朝以定夾
攻之策及函守緒遺骨俘宰臣天綱歸獻廟社亦可以
刷會稽之耻復齊襄之讐矣顧乃貪地棄盟入洛之師
事釁隨起兵連禍結境土日蹙郝經来使似道諱言其
納幣請和蒙蔽抑塞拘留不報自速滅亡吁可惜哉由
其中年嗜慾既多怠於政事權移奸臣經筵性命之講
徒資虛談固無益也雖然宋嘉定以来正邪貿亂國是
靡定自帝繼統首黜王安石孔廟從祀升濂洛九儒表
章朱熹四書丕變士習視前朝奸黨之碑偽學之禁豈
不大有徑庭也哉身當季運弗獲大效後世有以理學
復古帝王之治者考論匡直輔翼之功實自帝始焉廟
號曰理其殆庶乎
宋史卷四十五
