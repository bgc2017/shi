宋史卷二百十
元中書右丞相總裁托克托等修
宰輔表第一
宰輔一
宋宰輔年表前九朝始建隆庚申終靖康丙午凡一百
六十七年居相位者七十二人位執政者二百三十八
人後七朝始建炎丁未終德祐丙子凡一百四十九年
居相位者六十一人位執政者二百四十四人敘古曰
古之史法主於編年至司馬遷作史記始易以新意然
國家世祚人事歲月散於紀傳世家先後始終遽難考
見此表之不可無而編年不容於盡變也厥後班固漢
史乃曰百官公卿表叙官名職秩印綬等然後書年以
表其姓名歐陽修唐史又專以宰相名篇意必有所在
矣宋自太祖至欽宗舊史雖以三朝兩朝四朝各自為
編而年表未有成書神宗時常命陳繹檢閱二府除罷
官職事因為拜罷錄元豐間司馬光嘗叙宋興以來百官
公卿沿革除拜作年表上之史館自時而後曾鞏譚世
勣蔡幼學李燾諸人皆嘗續為之然表文簡嚴世罕知
好故多淪落無傳今纂修宋史故一以實錄為據旁搜
博采紀傳以為是表其間所書宰輔官職勲爵館殿職
名間有不同者官制沿革有時而易也然中書位次既
止於參知政事而樞府職序自同知副使而下雖簽書
同簽書亦與焉者皆執政也故不得而略焉夫人臣之
用舍關於世道之隆汚千載而下將使覽者即表之年
觀紀及傳之事此登載之不容於不謹也表之所書雖
無褒貶是非於其間然歲月昭於上姓名著於下則不
惟其人之賢佞邪正可指而議而當時任用之專否政
治之得失皆可得而見矣後之覽者其必有所勸也夫
其亦有所戒也夫
紀年宰相進拜加官罷免執政進拜加官罷免
宋史卷二百十考證
宰輔表一開寳六年八月甲辰趙普自右僕射以檢校
太尉河陽三城節度使同中書門下平章事(臣開)
(鼎)按此是進拜非罷免也通鑑八月趙普罷出為河
陽三城節度使則太尉下應增出為二字且既罷矣
不得復同平章事同中書以下八字不合
大中祥符九年王曾張知白並除參政事(臣開鼎)按
上脫九月二字通鑑九月以陳彭年王曾張知白參
知政事表中止載王曾張知白二人陳彭年免拜俱
脫
天禧元年(臣開鼎)按南夲載二月已亥參知政事陳
彭年卒此處脫又按通鑑九月王曾罷是月樞密副
使張旻亦罷表中俱不載則與天聖中王曾除參知
政事一條前後不貫而張旻之掌樞府亦不必自淮
南召還矣
宋史卷二百十考證
