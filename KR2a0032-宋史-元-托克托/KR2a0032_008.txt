宋史卷八
元中書右丞相總裁托克托等修
本紀第八
眞宗三
四年春正月辛巳詔執事汾隂懈怠者罪勿原乙酉習
祀后土儀丁亥將祀汾隂謁啟聖院太宗神御殿普安
院元德皇后聖容丙申詔以六月六日天書再降日為
天貺節丁酉奉天書發京師日上有黃氣如匹素五色
雲如蓋紫氣翼仗庚子右僕射判河陽張齊賢見於氾
水頓陳堯叟獻白鹿辛丑陳幄殿於訾村望拜諸陵甲
辰至慈澗頓賜道傍耕民茶荈二月戊申賜扈駕諸軍
緡錢華州獻芝草東京獄空壬子出潼關渡渭河遣近
臣祠西嶽癸丑次河中府丁巳黃雲隨天書輦次寶鼎
縣奉祗宮戊午登後圃延慶亭己未潘泉湧有光如燭
辛酉祀后土地祗是夜月重輪還奉祗宮紫氣四塞幸
開元寺作大寧宮壬戌甘州回鶻蒲端三麻蘭勿巡蒲
婆大食國吐蕃諸族來貢大赦天下常赦不原者咸赦
除之文武官並遷秩該叙封欲回授祖父母者聽四品
以上迨事太祖太宗潛藩或嘗更邊任家無食祿者錄
其子孫建寶鼎縣為慶成軍建隆佐命及公主將相丘
冢所在致祭給西京分司官實奉三分之一令法官愼
刑名有情輕法重者以聞賜天下酺三日大宴羣臣於
穆清殿賜父老酒食衣幣作汾隂配饗銘河瀆四海贊
召草澤李瀆劉㢲瀆以疾辭授㢲大理評事乙丑觀酺
加號西嶽詔葺夷齊祠丁夘賜寧王元偓服帶鞍馬有
加乙巳次華州幸雲臺觀庚午宴宣澤亭紫雲如龍起
嶽上召見隱士鄭隱李寧賜茶果束帛辛未次閿鄉縣
召見道士柴又玄問以無為之要壬申宴虢州父老於
湖城行宮三月甲戌次陜州召草澤魏野辭疾不至乙
亥賜運船卒時服己夘次西京庚辰罷河北緣邊工役
壬午幸上清宮甲申幸崇法院移幸呂蒙正第賜服御
金幣丙戌大宴大明殿丁亥詔葺所經歴代帝王祠廟
已丑御五鳳樓觀酺壬辰詔朝陵自西京至鞏縣不舉
樂癸巳禁扈從人踐田稼甲午發西京丙申謁安陵永
昌諸陵壬寅幸列子廟表潘孝子墓夏四月甲辰朔上
至自汾隂壬子幸元偁宮視疾駙馬都尉李遵勗責授
均州團練副使峽路鈐轄執為亂夷人王羣體等帝憫
其異俗免死配隸丙辰大宴含光殿已未餞种放歸終
南甲子王旦加右僕射元佐為太尉元偓進封相王乙
丑幸元偓宮視疾葺尚書省加王欽若吏部尚書陳堯
叟戶部尚書馮拯工部尚書丙寅以張齊賢為左僕射
丁夘許國公呂蒙正薨五月丙子加交阯郡王李公蘊
同平章事癸未廬宿泗等州麥自生辛夘幸北宅視德
存疾京兆旱詔振之癸巳詔州城置孔子廟乙未加上
五嶽帝號作奉神述丁酉慮囚死罪流徒降等杖以下
釋之辛丑視德存疾六月丙午太白晝見亳州二龍見
禹祠德存卒丙寅遣使安撫江淮南水災許便宜從事
詔授交甘等州大食蒲端三麻蘭勿巡國奉使官秋七
月壬申朔除閩浙荆湖廣南歲丁錢四十五萬壬午韓
國吳國隋國長公主進封衛國楚國越國長公主鎮眉
昌等州地震已丑詔先蠲濱棣州水災田租十之三今
所輸七分更除其半丙申江洪筠袁江漲沒民田八月
乙巳太白晝見丙午幸南宮視惟敘疾詔除畬田租庚
戌曲宴諸王宰相癸丑賜青州孤老惸獨民帛惟敘卒
丙辰錄唐長孫無忌叚秀實等孫授官丁巳詔文武官
有言刑政得失邊防機事者並賜對癸亥甘州回紇可
汗夜落紇奉表詣闕乙丑刻御製大中祥符頌於大承
天祥符門河決通利軍合御河壞州城及傷田廬遣使發
粟振之九月丁丑涇原鈐轄曹瑋言籠竿川熟戶蕃部
以閒田輸官請於要害地募兵以居從之戊子幸太乙
宮祈晴辛夘向敏中等為五嶽奉冊使癸巳御乾元殿
觀酺冬十月戊申御朝元殿發五嶽冊丁巳定江淮鹽
酒價有司慮失歲課帝曰苟便於民何顧歲入也十一
月庚午占城國貢獅子丙子御試服勤詞學經明行修
貢舉人十二月乙巳詔楚泰州潮害稼復租沒溺人賜
千錢粟一斛是歲西涼府夏豐交州甘州諸溪峒蠻來
貢畿内蝗河北陜西劔南饑吉州臨江軍江水溢害民
田舍兗州虸蚄蟲不為災
五年正月乙亥賜處州處士周啟明粟帛戊寅雨木冰
壬午幸元偁宮視疾河決棣州二月庚戌詔貢舉人公
罪聽贖丙寅詔官吏安撫濱棣被水農民三月已丑御
試禮部舉人丁未峒酋田仕瓊等貢溪布庚戌王旦等
並加特進功臣丁未免濱棣民物入城市者税一年夏
四月戊申以向敏中為平章事有司請違法販茶者許
同居首告帝謂以利敗俗非國體不許壬子除通泰楚
州鹽亭戸積負丁額課鹽乙丑樞密直學士邊肅責授
岳州團練副使五月辛未江淮兩浙旱給占城稻種教
民種之戊寅修儀劉氏進封德妃丁亥免棣州租十之
三戊子賜近臣金華殿所種麥六月庚申賜杭州草澤
林逋粟帛壬戌詔常參官舉幕職州縣官充京官癸亥
賜邵武軍被水者錢粟秋七月戊辰作保康門八月丙
申朔日有食之丁酉禁周太祖葬冠劒地樵採戊戌張
齊賢為司空致仕甲辰詔樞密直學士限置六員庚戌
淮南旱減運河水灌民田仍寬租限州縣不能存恤致
民流亡者罪之已未作五嶽觀九月辛未張齊賢入對
壬申觀新作延安橋幸大相國寺上清宮射於宜春苑
癸酉徙澄海三指揮屯嶺北州郡戊子王欽若陳堯叟
竝為樞密使同平章事丁謂為戶部侍郎參知政事庚
寅幸故鄆王兗王宮冬十月戊午延恩殿道場帝瞻九
天司命天尊降已未大赦天下賜致仕官全奉辛酉作
崇儒術論刻石國學閏月已巳上聖祖尊號辛未謝太
廟壬申立先天降聖節五日休沐輟刑乙亥詔上聖祖
母懿號加太廟六室尊諡丙子羣臣上尊號曰崇文廣
武感天尊道應眞佑德上聖欽明仁孝皇帝丁丑出舒
州所獲瑞石文曰誌公記戊寅建景靈宮太極觀於壽
邱辛巳建安軍鑄聖像龍見雲中戊子御製配享樂章
幷二舞名文曰發祥流慶武曰降真觀德十一月丙申
親祀玉皇於朝元殿甲辰加王旦門下侍郎向敏中中
書侍郎楚王元佐太師相王元偓太傅舒王元偁太保
内外官加恩置玉清昭應宮使以王旦為之丁未作汴
水發願文庚戌詔允言朝參乙夘罷獻珍禽異獸十二
月甲子置景福殿使戊辰作景靈宮京師大寒鬻官炭
四十萬減市直之半以濟貧民壬申改諡玄聖文宣王
曰至聖文宣王戊寅溪峒張文喬等八百人來朝已夘
知天雄軍寇凖獄空詔奬之乙酉振泗州饑丙戌詔天
慶等節日民犯情罪輕者釋之丁亥立德妃劉氏為皇
后是歲交州甘州西涼府溪峒蠻來貢京城河北淮南
饑減直鬻穀以濟流民
六年春正月癸巳朔上御朝元殿受朝司天監言五星
同色庚子詔減配隸法十二條戊申禁内臣出使預民
政已酉賜京師酺五日辛亥進封衛國楚國越國長公
主三人為徐國邠國宿國庚申置淑儀淑容順儀順容
婉儀婉容在昭儀上置司宮令在尚書上以婕妤楊氏
為婉儀貴人戴氏為修儀美人曹氏為婕妤辛酉詔宗
正寺以帝籍為玉牒二月戊辰觀酺已亥泰州言海陵
草中生聖米可濟饑三月丁未詔沙門島流人罪輕者
徙近地乙夘建安軍鑄玉皇聖祖太祖太宗尊像成以
丁謂為迎奉使夏四月庚辰詔淮南給饑民粥麥登乃
止壬午太白晝見癸未幸元偁宮視疾丙戌詔諸州死
罪可疑者詳審以聞五月壬辰詔伎術官未升朝特賜
緋紫者勿佩魚甲辰聖像至丙午詔聖像所經郡邑減
繫囚死罪流以下釋之升建安軍為眞州乙夘謁聖像
奉安於玉清宮丁巳遣使奏告諸陵六月壬戌惟和卒
趙州黑龍見丁夘壽州獻紫莖金芝癸酉保安軍雨河
溢兵民溺死遣使振之丙子詔翰林學士陳彭年等刪
定三司編敕丁丑崇飾諸州黃帝祠廟秋七月癸巳上
清宮道場獲龍於香合中已亥中書門下表請元德皇
后祔廟庚子行配祔禮癸夘詔天下勿税農器已酉亳
州官吏父老三千三百人詣闕請謁太清宮八月庚申
詔來春親謁亳州太清宮辛酉以丁謂為奉祀經度制
置使丙寅禁太清宮五里内樵採庚午加號太上老君
混元上德皇帝置禮儀院九月庚寅幸元偁宮視疾丁
酉出玉宸殿種占城稻示百官冬十月辛酉元德皇后
祔廟甲子亳州太清宮枯檜再生眞源縣菽麥再實癸
酉謁玉清昭應宮已夘作步虛詞付道門壬午降聖節
賜會如先天節儀十一月辛亥幸元偁宮視疾癸丑賜
御史臺九經諸史甲寅判亳州丁謂獻芝草三萬七千
本乙夘龜兹遣使來貢十二月戊午朔日有食之庚申
涇原鈐轄曹瑋言發兵討原州界撥藏族違命者捕獲
甚衆回鶻遣使來貢已巳天書扶侍使趙安仁等上奉
天書車輅鼔吹儀仗壬申獻天書於朝元殿遂告玉清
昭應宮及太廟乙亥幸開寶寺上清宮已夘幸太一宮
戎瀘蠻寇平是歲西蕃高州蠻龜兹來貢
七年春正月辛丑慮囚壬寅車駕奉天書發京師丙午
次奉元宮判亳州丁謂獻白鹿一芝九萬五千本戊申
王旦上混元上德皇帝冊寶已酉朝謁太清宮天書升
輅雨雪倏霽法駕繼進佳氣彌望是夜月重輪幸先天
觀廣靈洞霄宮曲赦亳州及車駕所經流以下罪升亳
州為集慶軍節度減歲賦十之二改奉元宮為明道宮
太史言含譽星見庚戌御均慶樓賜酺三日壬子詔所
過頓遞侵民田者給復二年丙辰建南京歸德殿赦境
内及京畿車駕所過流以下罪追贈太祖幕府元勛僚
舊錄常參官逮事者並進秩欲授子孫者聽作鴻慶宮
二月戊午次襄邑縣皇子來朝庚申夏州趙德明遣使
詣行闕朝貢辛酉至自亳州丙寅詔天地壇非執事輙
臨者斬辛未饗太廟壬申恭謝天地大赦天下乙亥益
州鑄大鐵錢三月城淯井監癸巳雄州甲仗庫火甲午
制加宰相王旦向敏中楚王元佐相王元偓舒王元偁
榮王元儼樞密使同平章事乙未宴翔鸞閣辛丑發粟
振儀州饑復諸州觀察使兼刺史甲辰幸元偁宮視疾
丁未封皇子慶國公青州民趙嵩百一十歲詔存問之
夏四月丁巳西涼府厮鐸督遣使來貢己未賜淮南諸
州民租十之二癸亥河南府獄空有鳩巢其戶生二雛
甲子以歸義軍留後曹賢順為歸義軍節度使丙子舒
王元偁薨五月壬辰王旦為兗州景靈宮朝修使乙未
又為天書刻玉使涇原言葉施族大首領豔般率族歸
順六月乙夘禁文字斥用黃帝名號故事丙辰眉州通
判董榮受賕鬻獄長安知縣王文龜酗酒濫刑竝投荒
裔戊午戒州縣官吏決罪逾法壬申封婉儀楊氏為淑
妃乙亥樞密使王欽若罷為吏部尚書陳堯叟為戶部
尚書以寇凖為樞密使同平章事丙子詔棣州經水流
民歸業者給復三年秋七月辛丑交州李公藴敗鶴柘
蠻獻捷癸夘太白晝見甲辰以同州觀察使王嗣宗内
客省使曹利用竝為樞密副使八月甲寅置景靈宮使
以向敏中為之乙夘除江淮兩浙被災民租丁巳楊光
習坐擅領兵出砦又誣軍中謀殺司馬張從吉配隸鄧
州乙丑給河東沿邊將士皮裘氊襪甲戌河決澶州丁
丑命内臣奉安太祖太宗聖像於鴻慶宮辛巳詔嶺南
戍兵代還日人給裝錢五百九月丙戌含譽星再見辛
夘尊上玉皇聖號曰太上開天執符御歴含眞體道玉
皇大天帝戊戌御試服勤詞學經明行修舉人辛丑幸
五嶽觀冬十一月乙酉濱州河溢玉清昭應宮成詔減
諸路繫囚罪流以下一等已丑加王旦司空修宮使壬
辰御乾元門觀酺十二月癸丑朔日當食不虧丙辰詔
王欽若等五人各舉京朝幕職州縣官詳練刑典曉時
務任邊寄者二人丁巳詔川峽閩廣轉運提點刑獄官
察屬吏貪墨慘刻者已未作元符觀庚申契丹使蕭延
寧等辭歸國辛酉加楚王元佐尚書令相王元偓大尉
榮王元儼兼中書令忠武軍節度使魏咸信同平章事
餘竝進秩涇原路請築籠竿城是歲夏州西涼府高麗
女眞來貢淮南江浙饑除其租天下戶九百五萬五千
七百二十九口二千一百九十七萬六千九百六十五
八年春正月壬午朔謁玉清昭應宮奉表告尊上玉皇
大天帝聖號奉安刻玉天書于寶符閣還御崇德殿受
賀赦天下非十惡枉法贓及已殺人者咸除之文武官
滿三歲者有司考課以聞乙酉詔環州緣邊卒人賜薪
水錢庚寅置清衛二指揮奉宮觀乙未皇女入道戊戌
徙棣州城庚戌詔王欽若等舉供奉官至殿直有武幹
者一人二月泗州周憲百五歲詔賜束帛甲寅宗正寺
火丙辰唃厮囉立遵貢名馬丙寅以元佐為天策上將
軍興元牧賜劔履上殿詔書不名丁夘遣使巡撫淮浙
路癸酉祈雨丙子詔進士六舉諸科九舉者許奏名庚
辰大雨三月乙酉幸元偓宮視疾戊戌宴宗室射于苑
中壬寅御試禮部貢舉人夏四月辛酉賜宰相五臣論
壬戌以寇凖為武勝軍節度使同平章事王欽若陳堯
叟竝為樞密使同平章事戊辰德彜卒壬申榮王元儼
宮火延及殿閣内庫癸酉詔求直言命丁謂為大内修
葺使戊寅王膺坐應詔言事乖繆貶五月壬午榮王元
儼罷武信軍節度使降封端王庚寅熒惑犯軒轅壬辰
廢内侍省黃門禁金飾服器庚子放宮人一百八十四
人六月已酉朔日有食之辛未詔諸州以御製七條刻
石乙亥惟忠卒閏月已夘赦天下庚辰王欽若上彤管
懿範七月丙辰以諸州牛疫免牛税一年戊午王嗣宗
為大同軍節度使丙寅幸相王元偓新宮以宮城火詔
諸王徙宮于外丙子幸瑞聖園觀稼宴射於水心殿八
月已夘大理少卿閻允恭開封判官韓允坐枉獄除名
戊戌詔京兆河中府陜同華虢等州貸貧民麥種九月
注輦國貢土物珍珠衫帽甲寅唃厮囉聚衆數十萬請
討平夏人以自效丁夘宴宗室射於後苑已巳賜注輦
使袍服牲酒冬十月乙巳王欽若上聖祖先天紀戊申
回鶻呵羅等來貢十一月辛酉相王元偓加兼中書令
端王元儼進封彭王癸亥高麗使同東女眞來貢十二
月戊寅皇子冠丁亥侍禁楊承吉使西蕃還以地理圖
進辛卯太子慶國公封壽春郡王是歲占城宗哥族及
西蕃首領來貢坊州大雨河溢陜西饑
九年春正月丙辰置會靈觀使以丁謂為之加刑部尚
書壬申以張士遜崔遵度為壽春郡王友二月丁亥王
旦等上兩朝國史戊子加旦守司徒修史官以下進秩
賜物有差甲午詔以皇子就學之所名資善堂延州蕃
部饑貸以邊榖三月丙午除雷州無名商税錢秦州曹
瑋撫捍蕃境得宜詔嘉之已酉王欽若上寶文綂錄辛
酉以西蕃宗哥族李立遵為保順軍節度使壬寅詔舉
官必擇廉能癸亥置修玉牒官乙丑著作佐郎高清以
贓賄杖脊配沙門島夏四月庚辰周伯星見丙申賜天
下酺振延州蕃族饑庚子幸陳堯叟第視疾壬寅以唐
相元稹七世孫為台州司馬五月乙巳邠寧環慶部署
王守斌言夏州蕃騎千五百來寇慶州内屬蕃部擊走
之癸丑幸南宮視惟憲疾甲寅惟憲卒乙夘毛尸等三
族蕃官馮移埋率屬來歸詔撫之丙辰詔天下繫囚死
罪減等流以下釋之丁巳向敏中為宮觀慶成使甲子
左天廐草場火庚午太白晝見六月戊寅幸會靈觀宴
祝禧殿癸未京畿蝗秋七月撫水蠻寇宜州廣南西路
請便宜掩擊許之丁未增築京師新城丙辰開封府祥
符縣蝗附草死者數里戊午停京城工役癸亥以畿内
蝗下詔戒郡縣甲子詔京城禁樂一月丁夘幸太乙宮
天清寺八月壬申知秦州曹瑋言伏羌砦蕃部厮雞波
與宗哥族連結為亂以兵夷其族帳丙子令江淮發運
司留上供米五十萬以備饑年磁華瀛博等州蝗不為
災丙戌製玉皇聖號冊文以陳堯叟為右僕射戊子以
旱罷秋宴壬辰羣臣請受尊號冊寶表五上從之九月
癸夘雄霸河溢甲辰以丁謂為平江軍節度使丙午陳
彭年王曾張知白竝參知政事丁謂曹瑋言宗哥唃厮
囉蕃部馬波叱臘魚角蟬等寇羌伏砦擊敗之斬首千
餘級庚戌以不雨罷重陽宴利州水漂棧閣甲寅雨督
諸路捕蝗丁巳詔以旱蝗得雨宜務稼省事及罷諸營
造戊午禁諸路貢瑞物戊辰青州飛蝗赴海死積海岸
百餘里已巳詔民有出私廩振貧乏者三千石至八千
石第授助教文學上佐之秩冬十月已夘王欽若表上
翊聖保德眞君傳壬申詔馮拯等各舉殿直以上武幹
者一人壬辰置直龍圖閣十一月會靈觀甘露降乙巳
詔河陜諸路州簡禁軍五百人丁未河西節度使石普
坐妄言災異除名流賀州丁夘以唐裴度孫坦為鄭州
助教是歲西蕃宗哥族卭部山後蠻夏州甘州來貢諸
州有隕霜害稼及水災者遣使振䘏除其租
天禧元年春正月辛丑朔改元詣玉清昭應宮薦獻上
玉皇大天帝寶冊衮服壬寅上聖祖寶冊已酉上太廟
諡冊庚戌享六室辛亥謝天地於南郊大赦御天安殿
受冊號乙夘宰相讀天書於天安殿遂幸玉清昭應宮
作欽承寶訓述示羣臣壬戌詔以四月旦日為天祥節
丙寅命王旦為兌州太極觀奉上冊寶使二月庚午詔
振災發州郡常平倉壬申御正陽門觀酺丁丑置諫官
御史各六員每月一員奏事有急務聽非時入對戊寅
王旦加太保中書侍郎平章事向敏中加吏部尚書楚
王元佐領雍州牧相王元偓加尚書令兼中書令進封
徐王彭王元儼加太保壽春郡王禎兼中書令王欽若
加右僕射趙德明加太傅中外官並加恩辛巳考課京
朝官改秩及考者壬午定宗室子授官之制庚寅進封
李公蘊為南平郡王秦州神武軍破宗哥族馬波叱臘
等於野吳谷多獲人馬已亥陳彭年卒三月辛丑以不
雨禱於四海壬寅不雨罷上巳宴庚申免潮州逋鹽三
百七十萬有竒辛酉令作淖糜濟懷衛流民夏四月庚
辰陳堯叟卒戊子邵州野竹生實以食饑五月戊戌詔
所在安䘏流民戊申以王旦為太尉侍中五日一入中
書旦懇辭不拜己酉熒惑犯太微乙夘縱歲獻鷹犬已
未奉太祖聖容於西京應天院向敏中為禮儀使諸路
蝗食苖詔遣内臣分捕仍命使安撫六月壬申赦西京
繫囚死罪減一等流以下釋之父老年八十者賜茶帛
除其課役戊寅除昇州後湖租錢五十餘萬聽民溉田
陜西江淮南蝗並言自死庚辰盜發後漢高祖陵論如
律并劾守土官吏遣内侍王克讓以禮治葬知制誥劉
筠祭告因詔州縣申前代帝王陵寢樵採之禁乙酉免
大食國蕃客税之半龜兹國使張復延等貢玉勒鞍馬
令給其直已丑王旦對於崇政殿秋七月丁未霖雨放
朝已未幸魏咸信第視疾甲子魏咸信卒八月庚午以
王欽若為左僕射兼中書侍郎平章事壬申向敏中加
右僕射兼門下侍郎王旦對於便殿丙子詔京城禁圍
草地聽民耕牧丁丑禁採狨戊寅免牛税一年九月癸
夘以參知政事王曾為禮部侍郎李迪為參知政事馬
知節知樞密院事曹利用任中正周起並為知樞密院
事丙午幸王旦第視疾戊申以蝗罷秋宴已酉王旦薨
甲寅詔能拯救汴渠覆溺者給賞或溺者貧者以官錢
給之丁未教衛士騎射冬十月辛未詔閤門自今審官
三班院流内銓後殿日引公事勿過兩司壬申諭諸州
非時災沴不以聞者論罪已夘罷京東上貢物辛夘賜
壽春郡王及王友張士遜等詩十一月已亥詔曲宴日
輟後殿視事辛丑曹瑋平鬼留家族壬寅詔淮浙荆湖
治放生池禁漁採乙卯幸太一宮大雪帝謂宰相曰雪
固豐稔之兆第民力未充慮失播種卿等其務振勸毋
遺地利壬戌契丹使耶律凖來賀承天節高麗使徐訥
率女真首領入對崇政殿獻方物十二月丙寅京城雪
寒給貧民粥并瘞死者乙亥罷京城工役丙子嚴寒放
朝丁丑放逋負釋繫囚已卯女真國人歸給裝錢高麗
使徐訥賜射瑞聖園辛卯詔陜西緣邊鬻穀者勿算壬
辰遣使緣汴河收瘞流尸是歲三佛齊龜兹國來貢諸
路蝗民饑鎮戎軍風雹害稼詔發廩振之蠲租賦貸其
種糧
二年春正月乙未真遊殿芝草生壬寅振河北京東饑
辛亥賜壽春郡王䘏民歌戊午王欽若等上天禧大禮
記四十卷已未遣使諭京東官吏安撫饑民又命諸路
振以淖糜二月丙寅甘州來貢丁卯壽春郡王加太保
進封昇王詔近臣舉常參官堪任御史者庚午右正言
劉爗請自今言事許升殿從之庚辰振京西饑乙酉幸
徐王元偓宮視疾三月辛丑修京城丙辰先貸貧民糧
種止勿收夏四月戊子幸飛山雄武教場宴賜從臣將
士庚寅赦天下死罪減一等流以下釋之閏月辰州討
下溪州蠻斬首六十餘級降千餘人已亥詔戶部尚書
馮拯等舉幕職令錄堪充京官者各二人癸卯馬知節
為彰德軍留後丁未靈泉出京師飲者愈疾作祥源觀
壬子幸徐王元偓宮視疾五月壬戌詔長吏䘏孝弟力
田者甲子徐王元偓薨丁卯釋下溪州蠻彭儒猛罪丙
戌西京訛言妖如帽夜蜚民甚恐六月壬辰詔三班使
臣經七年者考課遷秩已亥詔諸州上佐文學參軍謫
降十年者聽還鄉乙巳訛言帽妖至京師民夜呌譟達
曙詔捕嘗為邪法人耿槩等棄市辛亥彗出北斗魁秋
七月壬申以星變赦天下流以下罪減等左降官羈管
十年以上者放還京師京朝官丁憂七年未改秩者以
聞丁亥彗沒八月庚寅羣臣請立皇太子從之壬寅下
溪州彭儒猛納所掠漢生口器甲等詔賜袍帶甲辰立
皇子昇王為皇太子大赦天下宗室加恩羣臣賜勛一
轉戊申黎州山後兩林百蠻都王李阿善遣使來貢壬
子彭王元儼進封通王以李廸兼太子賓客癸丑作元
良箴賜皇太子甲寅楚王元佐加興元牧徐國長公主
進封福國邠國長公主進封建國宿國長公主進封鄂
國乙卯詔畎索河水入金水河丙辰以德雍德文惟政
竝為諸州防禦使允成允升允寧竝為諸州團練使九
月丁卯冊皇太子庚午詔全給外戍諸軍物庚辰御乾
元門觀酺冬十月庚子御玉宸殿召近臣觀刈占城稻
遂宴安福殿十二月辛丑以張旻為武寧軍節度使同
平章事是歲占城國甘州溪峒黎州山後蠻來貢陜西
旱振之江隂軍蝻不為災
三年春正月癸亥貢舉人郭&KR0876;等見崇政殿&KR0876;冒喪赴
舉命典謁詰之即引咎殿三舉二月乙未河南府地震
三月戊午朔日有食之遣呂夷簡體訪陜亳民訛言丙
寅御試禮部貢舉人癸未翰林學士工部尚書錢惟演
等坐知舉失實降一官甲申潁州石隕出泉飲之愈疾
夏四月甲午西上閤門使高繼勛坐市馬虧直削官五
月丁巳大食國來貢乙丑左諫議大夫戚綸坐訕上貶
岳州副使辛未慮囚六月癸未浚淮南漕渠廢三堰甲
午王欽若為太子太保河決滑州戊戌以寇凖為中書
侍郎兼吏部尚書平章事丁謂為吏部尚書參知政事
滑州決河泛澶濮鄆齊徐境遣使救被溺者䘏其家秋
七月壬申曹璨卒羣臣表上尊號曰體元御極感天尊
道應眞寶運文德武功上聖欽明仁孝皇帝八月丁亥
大赦天下普度道釋童行滑州龍見河決辛卯太白晝
見已亥慶州亾去熟戶委乞等來歸庚戌遣使撫䘏京
東西河北水災九月乙丑慶州骨咩大門等族歸附辛
巳遣中官存問高麗貢使之被溺者冬十一月已巳謁
景靈宮庚午饗太廟辛未祀天地於圜丘大赦天下選
兩任五考無責罰者試身言書判丁丑御天安殿受尊
號冊十二月丙戌富州蠻酋向光澤表納土詔却之辛
卯向敏中加左僕射中書侍郎兼禮部尚書平章事寇
凖加右僕射通王元儼進封涇王曹利用丁謂竝為樞
密使百官加恩癸巳以任中正周起竝為樞密副使是
歲高麗女眞來貢江浙及利州路饑詔振之
四年春正月乙丑以華州觀察使曹瑋為鎮國軍留後
僉樞密院事丙寅開揚州運河已巳幸元符觀庚午贈
處士魏野著作郎賜其家粟帛二月帝不豫癸未遣使
安撫淮南江浙利州饑民滑州決河塞辛丑發唐鄧八
州常平倉振貧民三月戊午以淄州民饑貸牛糧甲子
振蕃部粟庚子詔川陜致仕官聽還本貫癸酉川廣舉
人勿拘定額已亥振益梓民饑已卯向敏中薨夏四月
丁亥大風晝晦庚寅分江南轉運使為東西路丙申杖
殺前定陶縣尉麻士瑶於青州五月丁巳發粟振秦隴
六月丙申以寇凖為太子太傅萊國公河決滑州壬寅
御試禮部奏名舉人九十三人秋七月丁巳太白晝見
辛酉京城大雨水壞廬舍大半丙寅以李迪為吏部侍
郎兼太子少傅平章事馮拯為樞密使吏部尚書同平
章事以霖雨壞營舍賜諸軍緡錢庚午以丁謂為平章
事曹利用同平章事癸酉入内副都知周懷政伏誅丁
丑太子太傅寇凖降授太常卿翰林學士盛度樞密直
學士王曙竝罷職八月永興軍都巡檢使朱能殺中使
叛乙酉以任中正王曾竝參知政事詔利䕫路置常平
倉丙戌朱能自殺壬寅寇凖貶道州司馬甲辰賜諸軍
器幣入内押班鄭志誠坐交朱能削兩任配隸房州九
月已酉分遣近臣張知白晁迥樂黃目等各舉常參官
諸路轉運及勸農使各舉堪京官知縣者二人知制誥
知雜御史直龍圖閣各舉堪御史者一人丙辰始御崇
德殿視事治朱能黨死流者數十人已未久雨放朝壬
戌給事中朱巽工部郎中梅詢坐不察朱能姦謫官丁
卯赦天下已巳遣使安撫永興軍壬戌賜京城酺冬十
月戊寅命依唐制雙日不視事壬午幸正陽門觀酺帝
自不豫浸少臨行至是人情大悦壬辰以王欽若為資
政殿大學士甲辰減水災州縣秋租丙子召皇子宗室
近臣玉宸殿觀稻賜宴十一月戊午召近臣於龍圖閣
觀御製文詞帝曰朕聽覽之暇以翰墨自娛雖不足垂
範亦平生游心於此宰臣丁謂請鏤板宣布庚申内出
御製七百二十二卷付宰臣丙寅丁謂加門下侍郎兼
太子太傅李迪加中書侍郎兼尚書左丞依前少傅迪
謂忿爭於帝前戊辰罷謂為戶部尚書迪為戶部侍郎
任中正王曾錢惟演並兼太子賓客張士遜林特竝兼
太子詹事晏殊為太子左庶子已巳詔謂赴中書視事
如故甲午詔自今除軍國大事仍舊親決餘皆委皇太
子同宰相樞密使等參議行之太子上表陳讓不允以
丁謂兼太子少師馮拯兼少傅曹利用兼少保辛未詔
自今羣臣五日於長春殿起居餘隻日視朝於承明殿
甲戌丁謂等請作天章閣奉安御集十二月乙酉皇太
子親政詔内臣傳旨須覆奏丁亥龜兹甘州回鶻遣使
來貢已丑王欽若加司空庚寅議事資善堂命張景宗
侍皇太子丁酉以王欽若為山南東道節度使同平章
事閏月丁卯以唃厮囉為邊患詔陳堯叟等巡撫庚午
京城穀貴減直發常平倉乙亥帝不豫力疾御承明殿
賜手書宰相諭以輔導儲貳之意是歲京西陜西江淮
荆湖諸州稔
五年春正月已丑帝疾愈出幸啟聖院癸巳詔天下死
罪降流以下釋之乙未遣使撫京東水災丁酉以張士
遜為樞密副使已亥宴近臣承明殿二月甲寅審刑院
言天下無斷獄丙寅賜天下酺庚午以孔子四十七世
孫聖祐襲封文宣公三月辛巳御正陽門觀酺辛丑京
東西水災賜民租十之五壬寅丁謂加司空馮拯加左
僕射曹利用加右僕射任中正工部尚書夏四月丙辰
客星出軒轅五月乙亥慮囚降天下死罪六月丙午太
白晝見秋七月甲戌朔日有食之戊寅新作景靈宮萬
壽殿八月壬戌熒惑犯南斗九月戊寅唃厮囉請降冬
十月癸卯蠲京東西淮浙被災民租壬子依漢唐故事
五日一受朝遇慶會皇太子押班十一月戊子王欽若
以山南東道節度使坐擅赴闕降司農卿分司南京是
歲高麗遣使來貢京東河北兩川荆湖稔
乾興元年春正月辛未朔改元丁亥御東華門觀燈戊
戌蠲秀州水災民租二月庚子大赦天下癸卯上尊號
曰應天尊道欽明仁孝皇帝詔蘇湖秀州民饑貸以廩
粟甲辰制封丁謂為晉國公馮拯為魏國公曹利用為
韓國公庚戌詔徐州振貧民甲寅對宰相於寢殿帝不
豫增劇禱於山川神祗戊午帝大漸遺詔皇太子於柩
前即皇帝位尊皇后為皇太后權處分軍國事淑妃為
皇太妃帝是日崩於延慶殿年五十五在位二十六年
十月已酉葬永定陵已未祔太廟天聖二年十一月上
尊諡曰文明武定章聖元孝皇帝廟號眞宗慶歷七年
加諡膺符稽古神功讓德文明武定章聖元孝皇帝
贊曰眞宗英悟之主其初踐位相臣李沆慮其聰明必
多作為數奏災異以杜其侈心蓋有所見也及澶淵既
盟封禪事作祥瑞沓臻天書屢降導迎奠安一國君臣
如病狂然吁可怪也他日修遼史見契丹故俗而後推
求宋史之微言焉宋自太祖幽州之敗惡言兵矣契丹
其主稱天其后稱地一歲祭天不知其幾獵而手接飛
鴈鴇自投地皆稱為天賜祭告而誇耀之意者宋之諸
臣因知契丹之習又見其君有厭兵之意遂進神道設
教之言欲假是以動敵人之聽聞庶幾足以潛消其窺
覦之志歟然不思修本以制敵又效尤焉計亦末矣仁
宗以天書殉葬山陵嗚呼賢哉
宋史卷八
