宋史卷二百五十九
元中書右丞相總裁托克托等修
列傳第十八
張美郭守文尹崇珂劉廷讓
袁繼忠崔彦進張廷翰皇甫繼眀
張瓊(附)
張美字元珪貝州清河人少善書計初為左藏小吏以
彊幹聞三司薦奏特補夲庫專知出為澶州糧料使周
世宗鎮澶淵每有求取美必曲為供給周祖聞之怒將
譴責之而恐傷世宗意徙美為濮州馬步軍都虞候世
宗即位召為樞密承旨時宰相景範判三司被疾世宗
命美為右領軍衛大將軍權判三司世宗征淮南留美
為大内部署一日方假寐忽覺心動遽驚起行視宫城
中少頃内醖署火起既有備即撲滅之俄真授三司使
四年世宗再幸淮上皆為大内都點檢北征又為大内
都部署師還為左監門衛上將軍充宣徽北院使判三
司美彊力有心計周知其利病每有所條奏釐革上多
可之常以幹敏稱世宗連歲征討糧餽不乏深委頼焉
然以澶淵有所求假頗薄之美亦自愧恭帝嗣位加檢
校太傅宋初加檢校太尉初李筠鎮上黨募亾命多為
不法漸倔彊難制美度筠必叛隂積粟於懷孟間後筠
果叛太祖親討之大軍十萬出太行經費無闕美有力
焉拜定國軍節度縣官市木關中同州歲出緡錢數十
萬以假民長吏十取其一謂之率分錢歲至數百萬美
獨不取未幾他郡有詣闕訴長吏受率分錢者皆命償
之乾德五年移鎮滄州太平興國初來朝改左驍衛上
將軍美獻都城西河曲灣果園二蔬圃六亭舍六十餘
區八年請老以夲官致仕雍熙二年卒年六十八淳化
初諡恭惠子守瑛至供備庫使孫士宗至内殿承制士
宗卒士禹為崇班士安至閤門祗候士宣為禮殿副使
郭守文并州太原人父暉仕漢為護聖軍使從周祖征
河中戰死守文年十四居喪哀毁周祖憐之召隷帳下
廣順初補左班殿直再遷東第二班副都知宋初遷西
頭供奉官蜀平選知簡州時劒外多宼守文悉招來集
附從潘美征嶺南會擒劉鋹遣守文馳傳告捷遷翰林
副使從曹彬等平金陵護送李煜歸闕下時煜以拒命
頗自歉不欲生見太祖守文察知之因謂煜曰國家止
務恢復疆土以致太平豈復有後至之責耶煜心遂安
改西亰作坊使領翰林司事俄從党進破并宼於團栢
谷太平興國初秦州内附蕃部騷動命守文乘傳撫諭
西夏悦伏三年遷西上閤門使是夏汴水決于寧陵發
宋亳丁壯四千五百塞之命守文董其役是冬又與閤
門副使王侁西八作副使石全振護塞靈河縣決河及
征太原守文與判四方館事梁迥分護行營馬步軍會
劉繼元降其弟繼文據代州依遼人之援以拒命遣守
文討平之俄受詔護定州屯兵大破遼人於蒲城以功
遷東上閤門使領澶州刺史召還擢拜内客省使八年
滑州房村河決發卒塞之命守文董其役遼人擾雄州
命守文率禁兵數萬人赴援既至遼人遁去雍熙二年
詔守文率兵屯三交俄加領武州團練使属夏人擾攘
命守文帥師討之破夏州鹽城鎮岌羅膩等十四族斬
首數千級俘獲生畜萬計又破咩嵬族殱焉諸部畏懼
相率來降凡銀麟夏三州歸附者百二十五族萬六千
餘戶西鄙遂寧五年春大舉北伐為幽州道行營前軍
步軍水陸都監卒與遼人遇為流矢所中氣色不撓督
戰益急軍中服其量會大軍不利坐違詔逗遛退軍左
遷右屯衛大將軍事具曹彬傳明年復舊職裁三月拜
宣徽北院使又與田欽祚並為北面排陣使屯鎮州端
拱初改南院使鎮州路都部署又為北面行營都部署
兼鎮定高陽關兩路排陣使是冬遼騎南侵大破之唐
河端拱三年十月卒年五十五太宗悼惜之贈侍中諡
忠武追封譙王遣中使護喪歸葬京師守文沈厚有謀
略頗知書每朝退習書百行出言温雅未嘗忤人意先
是將臣戍邊者多致宼以邀戰功河朔諸州殆無寧歲
既敗岐溝關乃命守文以内職總兵鎮常山以經略之
守文既喪月餘中使自北邊來言守文死軍士皆流涕
帝問何以得此對曰守文得俸禄賜賚悉犒勞士卒死
之日家無餘財帝嗟嘆久之賜其家錢五百萬為真宗
納其女為夫人即章穆皇后也子崇德至太子中舍崇
信至西亰左藏庫使同知皇城司贈福州觀察使崇儼
至崇儀使全州刺史贈潤州觀察使諸司使無廢朝贈
官之例崇信崇儼咸以后兄故特示優禮崇德子承夀
至虞部員外郎天禧五年錄承夀子若水為太常寺奉
禮郎崇仁為解州團練使
尹崇珂秦州天水人後徙居大名父延勛歴磁同滁三
州刺史崇珂初事周世宗於藩邸以謹厚稱及即位補
東西班都知從戰高平有勞績遷夲班副點檢從征淮
南遷都虞候轉都指揮使改前殿都指揮使宋初出為
淄州刺史有善政民詣闕請刻石頌德太祖命殿中侍
御史李穆撰文賜之討湖南為行營前軍馬軍都指揮
使荆湘平授朗州團練使又與潘美丁德裕克郴州乾
德中征嶺表以崇珂為行營馬步軍副部署克廣州擒
劉鋹即日詔與潘美同知廣州兼市舶轉運等使錄功
遷保信軍節度未幾南漢開府樂範容州都指揮使鄧
存忠韶州賊帥周思瓊春恩道都指揮使麥漢瓊等據
五州之地以叛崇珂討之太祖遣中使李神祐督戰數
月盡平其黨還治所六年卒年四十二贈侍中遣中使
護其喪歸葬洛陽以其子昭吉弟崇珪並為西亰作坊
使昭吉領會州刺史崇珪領歙州刺史初太宗在周朝
娶崇珂妹追諡淑德皇后昭吉至洛苑使次子昭輯至
供奉官閤門祗候
劉廷讓字光乂其先涿州范陽人曾祖仁恭唐盧龍軍
節度祖守文襲滄州盧彦威遂據其城昭宗授以節鉞
後其弟守光囚父仁恭守文舉兵討之軍敗為守光所
殺廷讓與其父延進避難南奔少有膐力周祖鎮鄴以
隷帳下廣順初補内殿直押班累遷龍捷都校從世宗
征淮南以功領雷州刺史再遷浩州團練使領鐡騎右
廂宋初轉江州防禦使領龍捷右廂從征李筠為行營
先鋒使建隆二年改侍衛馬軍都指揮使領江寧軍節
度乾德二年春詔領兵赴潞州以備并宼冬興師伐蜀
為四川行營前軍兵馬副都部署率禁兵步騎萬人諸
州兵萬人由歸州進討入其境連破松木三會巫山等
砦獲蜀將南光海等五千餘人擒戰櫂都指揮使袁德
宏等千二百人奪戰艦二百餘艘又獲水軍三千人因
度南岸斬三千餘級初䕫州有鏁江為浮梁上設敵棚
三重夾江列礟具廷讓等將行太祖以地圖示之指鏁
江曰我軍至此泝流而上慎勿以舟師争勝當先以步
騎陸行出其不意擊之俟其勢却即以戰櫂夾攻取之
必矣及師至距鏁江三十里舍舟步進先奪其橋復牽
舟而上破州城守將高彦儔自焚悉如太祖計遂進克
萬施開忠四州峽中郡縣悉下明年正月次遂州州將
陳愈率吏民來降盡出府庫金帛以給將士初出師也
太祖命之曰所得郡縣當傾帑藏為朕賞戰士國家所
收唯土疆爾故人皆效命所至成功蜀平王全斌等皆
坐縱部下掠奪子女玉帛及納賄賂左降惟廷讓秋毫
無犯及全師雄等作亂郡縣相應宼盗蠭起廷讓又與
曹彬破之以功改領鎮安軍節度從征太原開寳六年
出為鎮寧軍節度太平興國二年入為右驍衛上將軍
雍熙三年曹彬敗於岐溝關諸將失律多坐黜免既而
契丹擾邊時議遣將無愜上意者時廷讓與宋偓張永
德並罷節鎮在環列帝欲令擊契丹自效乃遣分守邊
郡以廷讓知雄州又徙瀛州兵馬都部署是冬契丹數
萬騎來侵廷讓與戰君子館時天大寒兵士弓弩皆不
能彀契丹圍廷讓數重廷讓先分精兵属李繼隆為後
殿緩急為援至是繼隆退保樂夀廷讓一軍皆没死者
數萬人僅以數騎獲免先鋒將賀令圖楊重進皆陷於
契丹自是河朔戍兵無鬭志又料鄉民為兵以守城皆
未習戰鬭契丹遂長驅而入䧟深祁德數州殺官吏俘
士民所在輦金帛而去博魏之北民尤苦焉太宗聞之
下哀痛之詔初廷讓詣闕待罪太宗知為李繼隆所誤
不之責四年復命代張永德知雄州兼兵馬部署是秋
以疾聞帝遣内醫診視因上言求歸京師不俟報迺離
屯所帝怒下御史按問獄具下詔曰右驍衛上將軍劉
廷讓朕以其宿舊曾董軍政擢自環尹付之成師俾控
邊關式防宼鈔而乃以病為解不俟報命委棄戎重俶
裝上道矧萬旅所集實制於中權列燧相望或虞於外
侮事機一失咎責安歸有司議刑當在不赦錄其素效
特從寬典可削奪在身官爵配隷商州又黜其子如亰
使永德為濠州團練副使崇儀副使永和為唐州刺史
廷讓既黜怏怏不食行至華州卒年五十九帝錄其舊
勲贈太師子永德至内殿崇班永恭至西京作坊副使
永和為内殿承制永錫至崇班永保永昌永規並至閣
門祗候永崇為崇班永寧及孫允忠並為閤門祗候
袁繼忠其先振武人後徙并州父進仕周為階州防禦
使繼忠以父任補右班殿直太祖平澤潞討并汾悉預
攻戰乾德中征蜀隷大將劉廷讓麾下既克蜀知雲安
軍歴嘉蜀二州監軍開寳中伐廣南為先鋒壕砦廣南
平以功遷供奉官護隰州白壁關屯兵時河東拒命繼
忠累入其境破三砦擒將校二人得生口馬牛羊鎧仗
踰萬計近戍主將懼無功受譴以誠告繼忠繼忠以所
獲分與之遂與都廵檢郭進略地忻代州改天平軍廵
檢太宗即位以為閤門祗候令擊梅山洞賊破之又廵
遏邊部於唐龍鎮太宗征太原繼忠預破鷹揚軍先登
陷陣契丹入代境繼忠率兵擊走之以功遷通事舍人
護高陽關屯兵與崔彦進破契丹長城口殺獲數萬衆
璽書褒美時有勸繼忠自論其功者繼忠不荅會趙保
忠來朝獻其地綏州刺史李克憲偃蹇不奉詔遣繼忠
諭旨竟率克憲入朝遷西上閤門副使詔與田仁朗率
兵定河西諸州大破西人於葭蘆川遷引進副使護定
州屯兵雍熙二年遷西上閤門使三年大將田重進征
契丹命繼忠為定州路行營馬步軍都監領師取飛狐
下靈邱平蔚州擒其帥大鵬翼以獻事見重進傳師還
繼忠為後殿行列甚整至定州重進欲斬降卒後期至
者繼忠諭以殺降不祥皆救免之遷判四方館事領播
州刺史護屯兵如故大將李繼隆以易州静塞騎兵尤
驍果取隷麾下畜其妻子城中繼忠言於繼隆曰此精
卒止可守城萬一敵至城中誰與捍者繼隆不從既而
契丹入宼城陷卒妻子皆為所俘繼隆疑此卒怨已欲
分隷諸軍繼忠曰不可但奏升其軍額優以廩給使之
盡節可也從之衆皆感悦繼忠因自請以隷麾下會契
丹騎大至駐唐河北諸將欲堅壁待之繼忠曰今彊敵
在近城中屯重兵不能剪滅令長驅深入侵略他郡雖
欲謀自安之計豈折衝禦侮之用乎我將身先士卒死
於宼矣辭氣慷慨衆壯之静塞軍摧鋒先入契丹兵大
潰太宗聞之降璽書奬諭賜予甚厚淳化初遷引進使
護鎮定高陽關兩路屯兵三年被病召赴闕卒年五十
五繼忠長厚忠謹士大夫多與遊前後賜賚鉅萬計悉
以犒賞士卒身死之日家無餘財搢紳稱之子用成雍
熙初登進士第至太常博士
崔彦進大名人純質有膽略善騎射漢乾祐中隷周祖
帳下廣順初補衛士世宗鎮澶淵令領禁兵以從顯德
初為控鶴指揮使後征淮南以功遷散員都虞候從平
瓦橋關改東西班指揮使領昭州刺史宋初改控鶴右
廂指揮使領果州團練使征李筠為先鋒部署以功遷
常州防禦使從平李重進改虎捷右廂建隆二年遷侍
衛步軍都指揮使領武信軍節度大舉伐蜀為鳳州路
行營前軍副都部署蜀平坐縱部下略玉帛子女及諸
不法事左遷昭化軍節度觀察留後太祖郊祀西洛彦
進來朝授彰信軍節度太平興國二年移鎮河陽四年
正月遣將征太原分命攻城以彦進與郢州防禦使尹
勲攻其東彰德軍節度李漢瓊冀州刺史牛思進攻其
南桂州觀察使曹翰翰林使杜彦圭攻其西彰信軍節
度劉遇光州刺史史珪攻其北彦進督戰甚急太祖嘉
之晉陽平從征幽州又與内供奉官江守鈞率兵攻城
之西北及班師詔彦進與西上閤門副使薛繼興閤門
祗候李守斌領兵屯關南以功加檢校太尉是秋契丹
侵遂城彦進與劉廷翰崔翰等擊破之斬首萬級五年
車駕北廵以彦進為關南都部署敗契丹於唐興口雍
熙三年正月命將北伐分兵三路詔彦進為幽州道行
營馬步軍水陸副都部署與曹彬米信出雄州大軍失
利彦進坐違彬節制别道回軍為敵所敗召還貶右武
衛上將軍事具彬傳四年春授保静軍節度端拱元年
被病召歸闕卒年六十七贈侍中彦進頻立戰功然好
聚財貨所至無善政沒後諸子爭家財有司攝治太宗
召見為決之謂左右曰此細務朕不宜親臨但以彦進
嘗任節制不欲令其子辱於吏耳子懷遵至内殿崇班
懷清至崇儀副使懷遵子上賢娶鎮王女崇安縣主懷
清子從湜娶岐王女永夀縣主為西京左藏庫副使後
坐事除名
張廷翰澤州陵川人初為漢祖親校漢祖入汴補内殿
直遷東西班軍使周初改護聖指揮使從世宗平淮甸
以功遷鐡騎方第二軍都虞候顯德末改殿前散都頭
都虞候宋初權為鐡騎左第二軍都校領開州刺史從
平揚州又以功遷控鶴左廂都指揮使領果州團練使
未幾轉龍捷左廂都指揮使領春州團練使乾德中興
師伐蜀以廷翰為歸州路行營馬軍都指揮使隨劉廷
讓由歸州路進討師次夔州廷讓頓兵白帝廟西俄而
夔州監軍武守謙率所部來拒戰廷翰引兵逆擊敗之
於猪頭鋪乘勝拔其城蜀平授侍衛馬步軍都虞侯領
彰國軍節度開寳二年寢疾太祖親臨問未幾卒年五
十三贈侍中
皇甫繼眀冀州蓨人父濟汾川令繼眀身長七尺善騎
射以膐力聞郡中刺史張廷翰以隸左右薦於太祖補
殿前指揮使歴左右番押班都知太宗即位累遷至捧
日軍都指揮使領檀州刺史太平興國七年坐秦王廷
美事出為汝州馬步軍都指揮使雍熙三年召入為馬
步軍副都軍頭四年復為捧日右廂第三軍都指揮使
領澶州刺史田重進北征繼眀為前鋒以功加馬步軍
都軍頭端拱二年轉龍神衛四廂都指揮使領羅州防
禦使即日命副高瓊為并代部署淳化二年又副范廷
召為平虜橋砦兵馬都部署改高陽關部署至道元年
改領洋州觀察使充環慶路馬步軍都部署繼眀謹愿
御下嚴肅士卒頗畏憚之二年受詔護送輜重赴靈州
繼眀已先約靈州部署田紹斌率軍迎援適被病裨將
白守榮謂繼眀曰君疾甚不可行恐失期會守榮當率
兵先往繼明宿將慮守榮等輕佻與戎人接戰因謂之
曰我疾少間遂矍鑠被甲上馬強行至清遠軍卒年六
十三詔贈彰武軍節度遷其子懷信為供奉官
張瓊大名館陶人世為牙中軍瓊少有勇力善射隸太
祖帳下周顯德中太祖從世宗南征擊十八里灘砦為
戰艦所圍一人甲盾鼓譟而前衆莫敢當太祖命瓊射
之一發而踣淮人遂却及攻夀春太祖乘皮船入城濠
城上車弩遽發矢大如椽瓊亟以身蔽太祖矢中瓊股
死而復蘇鏃著髀骨堅不可拔瓊索杯酒滿飲破骨出
之血流數升神色自若太祖壮之及即位擢典禁軍累
遷内外馬步軍都軍頭領愛州刺史數日太宗自殿前
都虞候尹開封太祖曰殿前衛士如狼虎者不啻萬人
非瓊不能統制即命瓊代為都虞候遷嘉州防禦使瓊
性暴無機多所凌轢時史珪石漢卿方用事瓊輕侮之
目為巫媪二人銜之切齒發瓊擅乘官馬納李筠隷僕
畜部曲百餘人恣作威福禁軍皆懼又誣毁太宗為殿
前都虞候時事建隆四年秋郊禋制下方欲肅静京師
乃召訊瓊瓊不伏太祖怒令擊之漢卿即奮鐡撾亂下
氣垂絶曳出遂下御史案鞫之瓊知不免行至眀德門
解所繫帶以遺母獄具賜死於城西井亭太祖旋聞家
無餘財止有僕三人甚悔之因責漢卿曰汝言瓊有僕
百人今何在漢卿曰瓊所飬者一敵百耳太祖遂優恤
其家以其子尚幼乃擢其兄進為龍捷副指揮使
論曰崔彦進與王全斌征蜀黷貨殺降以致蜀亂惟劉
廷讓一軍秋毫無犯紀律嚴否於斯别矣尹崇珂斤斤
謹厚臨淄攻守之績嶺嶠廓清之勞至於瘁事皇甫繼
眀力疾以護軍行純誠勇節皆足嘉尚張廷翰西征未
覩竒效張美雖稱幹敏而初有自愧之行郭守文敦詩
說禮輕財好施慎保封疆土卒樂用終以勲舊蒙眷聯
姻戚里宋初諸將要終而論臧否異趣何昭昭若是哉
宋史卷二百五十九
