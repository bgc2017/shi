宋史卷四百三十二
元中書右丞相總裁托克托等修
列傳第一百九十一
儒林二
胡旦賈同劉顔高弁孫復
石介胡瑗劉羲叟林槩李覯
何涉王回(弟向)周堯卿王當陳暘
胡旦字周父濱州渤海人少有雋才博學能文辭舉進
士第一為將作監丞通判昇州時江南初平汰李氏時
所度僧十減六七旦曰彼無田廬可歸將聚而為盜悉
黥為兵遷左拾遺直史館數上書言時政利病出為淮
南東路轉運副使知海州踰年召歸先是盧多遜貶趙
普罷相其夏河決韓村尋復塞旦獻河平頌曰天祚我
宋以君兆民配天成休惟堯與隣粤有大水昏墊下人
非曰聖作孰究孰度蔽賢者退壅澤者罪我防大患河
豈云敗逆遜遠投姦普屏外聖道如隄崇崇海内帝曰
守文是塞是親調爾衞兵程是烝民民以盡力臣以勤
職役云其終河以之塞唐堯懷山實警神德漢武宣防
實彰令式我塞長河融流惠澤眀眀聖功萬代成則太
宗覽頌有逆遜姦普之語召宰相謂曰胡旦獻頌詞意
悖戾朕自擢於甲科歴試外任所至無善状知海州日
為部下所訟獄已具適會大赦朕錄其材而捨其過尚
令在近列又領史職乃敢恣胸臆狂躁如此其亟逐之
即貶殿中丞商州團練副使上平燕議曰今幽州在北
門之外東封非國家所急願移其資以事北伐且天時
地利人事皆有可伐之意歲之所臨其地受福今年春
末至來年歲在宋分今年初秋至六年鎮在燕分從今
年為備至來春興師北兵之遇春夏則氊裘皮履羊弓
塞馬不為用而中原士卒素不能寒往北逄暄筋力勇
健以勇徤之士驅不用之敵承福慶之時討災殃之城
成功立事在于此矣長淮以北太行以東河水罷災土
地甚沃因其豊實取其榖帛減價以折納見錢以貴糴
官府多積兵役無虞用兵豊財可濟大事太原克復以
來于今七載兵甲甚利士卒甚雄夜寝晨興寒裘飢粟
若以促装之賜發軍而用之恩賞之貲成功而賚之可
以齊心平敵恢拓舊境幽州平土而負敵為勢必擇四
人分之方面以剛斷勇毅者主之選和平恭慎者一人
部之幽州之北皆是山谷通人馬者不過十處領將士
者亦擇十人同行則共議兵機分出則各司軍事宼來
則同戰以驅逐宼歸則畫疆以扞蔽苟塞斷山路餘宼
在燕與大軍相持則遷延其時以度春夏宼不能熱有
退無前使士之剛勇與才力者各為一將多則分部扞
敵攻城兩盡其力定其軍名實其軍數我寡彼多則力
不勝我實彼虚則勝有餘力均則較其地形地均則争
其謀略分眀勇怯各致其用以茶鹽香藥之價十分減
二從新者先賣於邊城要路軍馬屯所以芻粟錢帛之
價十分增二納貨以出劵者詣本場以交貨得貨者緣
逐路以納稅出往來四方之饒為兩地費用之耗自然
商得其利則買之於人人得其資則勤之扵穡故必民
效兼倍之力國貯九年之積科撥不假於度支轉般何
勞於漕挽芻粟之給攻具之用委輸發運以為後繼今
將用二十萬之衆役三十州之民願陛下眀降日月之
信先示雨露之澤民知信賞則悅而忘死士得仰給則
死而力戰如此則逆壘不足下猾宼不足殄也起為左
補闕復直史館遷修撰預修國史以尚書戸部員外郎
知制誥遷司封員外郎有傭書人翟穎者旦嘗與之善
因為改姓名馬周以為唐馬周復出上書詆時政且自
薦可為大臣又舉材任公輔者十人其辭頗壮當時皆
謂旦所為馬周坐流海島旦亦貶坊州團練副使坐擅
離所部謁宋白于鄜州既被劾特釋之徙絳州稍復工
部員外郎直集賢院遷本曹郎中知制誥史館修撰素
善中官王繼恩為繼恩草制辭過美繼恩敗眞宗聞而
惡之貶安遠軍行軍司馬又削籍流潯州咸平初移通
州團練副使徙徐州以祠部員外郎分司西京又為保
信軍節度副使久之以司封員外郎通判襄州封泰山
改祠部郎中服母喪既除乃言父卒時嘗詔奪哀從事
請追行服三年已而失眀以祕書省少監致仕居襄州
再遷秘書監卒旦喜讀書既喪眀猶令人誦經史隐几
聽之不少輟著漢春秋五代史略將帥要略演聖通論
唐乘家傳三百餘卷斵大硯方五六尺刻而瘞之曰胡
旦修漢春秋硯晩尤黷貨干優州縣持吏短長為時論
所薄既死子孫貧甚寓柩民間皇祐末知㐮州王田為
言扵朝得錢二十萬以葬
賈同字希得青州臨淄人五代時楊光遠反同祖崇率
鄉里四百餘家保愚谷山全活者二千人同初名罔字
公疎篤學好古有時名著山東野錄七篇年四十餘同
進士出身眞宗命改今名王欽若方貴盛聞同名欲致
之固謝不往居八九年始補歴城主簿張知白薦為大
理評事通判兗州天聖初上書言自祥符以來諫諍路
塞丁謂乘間造符瑞以欺先帝今謂姦既白宜眀告天
下正符瑞之謬罷宮觀崇奉歸不急之衞兵收無名之
實費使先帝免後世之議國家無因循之失又言宼凖
忠規亮節疾惡擯邪自其貶黜天下之人弗見其罪宜
還之内地以眀忠邪善惡之分時章獻太后臨朝而同
言如此人以為難再遷殿中丞知棣州卒劉顔李冠王
無忌及其門人諡同曰存道先生
劉顔字子望彭城人少孤好古學不專章句師事高弁
舉進士第以試祕書省校書郎知龍興縣坐法免久之
授徐州文學居鄉里教授數十百人採漢唐奏議為輔
弼名對馮元劉筠錢易滕涉蔡齊上其書除任城主簿
歲饑發大姓所積粟活數千人李迪知兗州青州皆辟
為從事卒著儒術通要經濟樞言復數十篇石介見其
書歎曰恨不在弟子之列子庠自有傳
高弁字公儀濮州雷澤人弱冠徒步從种放學于終南
山又學古文于柳開與張景齊名至道中以文謁王禹
偁禹偁竒之舉進士累官侍御史諫修玉清昭應宫降
知廣濟軍尋以戸部判官試開封府進士私發糊名奪
二官稍復知單州邢州鹽鐵判官河決澶州請弛隄防
縱水所之可省民力且以扼契丹南向議寝知陜州卒
弁性孝友所為文章多祖六經及孟子喜言仁義有帝
則三篇為世所傳與李迪賈同陸參朱頔伊淳相友善
石延年劉潛皆其門人也
孫復字眀復晉州平陽人舉進士不第退居泰山學春
秋著尊王發微十二篇大約本於陸淳而增新意石介
有名山東自介而下皆以先生事復年四十不娶李迪
知其賢以其弟之子妻之復初猶豫石介與諸弟子請
曰公卿不下士久矣今丞相不以先生貧賤欲託以子
宜因以成丞相之賢名復乃聽孔道輔聞復之賢就見
之介執杖屨立侍復左右升降拜則扶之其往謝亦然
介既為學官語人曰孫先生非隐者也於是范仲淹富
弼皆言復有經術宜在朝廷除袐書省校書郎國子監
直講車駕幸太學賜緋衣銀魚召為邇英閣祗候說書
楊安國言其講說多異先儒罷之孔直温敗得所遺復
詩坐貶虔州監稅徙泗州又知長水縣簽書應天府判
官事通判陵州未行翰林學士趙槩等十餘人言復經
為人師不宜使佐州縣留為直講稍遷殿中丞卒賜錢
十萬復與胡瑗不合在太學常相避瑗治經不如復而
教飬諸生過之復既病韓琦言於仁宗選書吏給紙筆
命其門人祖無擇就復家得書十五萬言錄藏秘閣特
官其一子
石介字守道兗州奉符人進士及第歴鄆州南京推官
篤學有志尚樂善疾惡喜聲名遇事奮然敢為御史臺
辟為主簿未至以論赦書不當求五代及諸偽國後罷
為鎮南掌書記代父丙遠官為嘉州軍事判官丁父母
憂耕徂徠山下葬五世之未葬者七十喪以易教授于
家魯人號介徂徠先生入為國子監直講學者從之甚
衆太學繇此益盛介為文有氣嘗患文章之弊佛老為
蠧著怪說中國論言去此二者乃可以有為又著唐鑑
以戒姦臣宦官宮女指切當時無所諱忌杜衍韓琦薦
擢太子中允直集賢院會呂夷簡罷相夏竦既除樞密
使復奪之以衍代章得象晏殊賈昌朝范仲淹富弼及
琦同時執政歐陽修余靖王素蔡襄並為諫官介喜曰
此盛事也歌頌吾職其可已乎作慶歴聖德詩曰於惟
慶歴三年三月皇帝龍興徐出闈闥晨坐太極晝開閶
闔躬覽英賢手鉏姦枿大聲渢渢震搖六合如乾之動
如雷之發昆蠱蹢躅怪妖藏滅同眀道初天地嘉吉初
聞皇帝蹙然言曰予祖予父付予大業予恐失墜實頼
輔弼汝得象殊重慎微密君相予久予嘉君伐君仍相
予笙鏞斯協昌朝儒者學問該洽與予論政傅以經術
汝貳二相庶績咸秩惟汝仲淹汝誠予察太后乘勢湯
沸火熱汝時小臣危言嶪嶪為予司諫正予門闑為予
京兆堲予纔說賊叛予夏往予式遏六月酷日大冬積
雪汝寒汝暑同予士卒予聞辛酸汝不告乏予晩得弼
予心弼悅弼每見予無有私謁以道輔予弼言深切予
不堯舜弼自笞罰諫官一年疏奏滿篋侍從周歲忠力
厪竭契丹忘義檮杌饕餮敢侮大國其辭慢悖弼將予
命不畏不怯卒復舊好民得食褐沙磧萬里死生一節
視弼之膚霜剥風裂觀弼之心鍊金鍜鐵寵名大官以
酬勞渴弼辭不受其志莫奪惟仲淹弼一夔一契天實
賚予予其敢忽並來弼予民無瘥札曰衍汝來汝予黃
髮事予二紀毛禿齒豁心如一兮率履弗越遂長樞府
兵政無蹶予早識琦琦有竒骨其器魁落豈視扂楔其
人渾樸不施剞劂可屬大事敦厚如勃琦汝副衍知人
予哲惟脩惟靖立朝䡾䡾言論磥砢忠誠特逹禄微身
賤其志不怯嘗詆大官亟遭貶黜萬里歸來剛氣不折
屢進直言以補予闕素相之後含忠履潔昔為御史幾
叩予榻襄雖小官名聞予徹亦嘗獻言箴予之失剛守
粹慤與脩儔匹並為諫官正色在列予過汝言毋鉗汝
舌皇帝聖眀忠邪辨别舉擢畯良掃除妖魃衆賢之進
如茅斯拔大姦之去如距斯脱上倚輔弼司予調燮下
賴諫諍維予紀法左右正人無有邪孽予望太平日不
逾浹皇帝嗣位二十二年神武不殺其默如淵聖人不
測其動如天賞罰在予不失其權恭已南面退姦進賢
知賢不易非眀弗得去邪惟艱惟斷乃克眀則不貳斷
則不惑既眀且斷惟皇帝之德羣臣踧踖重足屏息交
相教語曰惟正直毋作側僻皇帝汝殛諸侯危慄墮玉
失舄交相告語皇帝神眀四時朝覲謹修臣職四夷走
馬墜鐙遺策交相告語皇帝英武解兵修貢永為屬國
皇帝一舉羣臣懾焉諸侯畏焉四夷服焉臣願皇帝夀
萬千年詩所稱多一時名臣其言大姦蓋斥竦也詩且
出孫復曰子禍始扵此矣介不畜馬借馬而乘出入大
臣之門頗招賓客預政事人多指目不自安求出通判
濮州未赴卒會徐狂人孔直温謀反搜其家得介書夏
竦銜介甚且欲中傷杜衍等因言介詐死北走契丹請
發棺以驗詔下京東訪其存亡衍時在兗州以驗介事
語官屬衆不敢答掌書記龔鼎臣願以闔族保介必死
衍探懷出奏藁示之曰老夫已保介矣君年少見義必
為豈可量哉提點刑獄呂居簡亦曰發棺空介果走北
孥戮非酷不然是國家無故剖人冢墓何以示後世且
介死必有親族門生會葬及棺歛之人苟召問無異即
令具軍令状保之亦足應詔於是衆數百保介已死乃
免斵棺子弟羈管他州久之得還介家故貧妻子幾凍
餒富弼韓琦共分奉買田以贍飬之有徂徠集行於世
胡瑗字翼之泰州海陵人以經術教授吳中年四十餘
景祐初更定雅樂詔求知音者范仲淹薦瑗白衣對崇
政殿與鎮東軍節度推官阮逸同較鐘律分造鐘磬各
一虡以一黍之廣為分以制尺律徑三分四厘六毫四
絲圍十分三釐九毫三絲又以大黍累尺小黍實龠丁
度等以為非古制罷之授瑗試秘書省校書郎范仲淹
經略陜西辟丹州推官以保寕節度推官教授湖州瑗
教人有法科條纖悉備具以身先之雖盛暑必公服坐
堂上嚴師弟子之禮視諸生如其子弟諸生亦信爱如
其父兄從之游者常數百人慶歴中興太學下湖州取
其法著為令召為諸王宮教授辭疾不行為太子中舍
以殿中丞致仕皇祐中更鑄太常鐘磬驛召瑗逸與近
臣太常官議于袐閣遂典作樂事復以大理評事兼太
常寺主簿辭不就歲餘授光禄寺丞國子監直講樂成
遷大理寺丞賜緋衣銀魚瑗既居太學其徒益衆太學
至不能容取旁官舍處之禮部所得士瑗弟子十常居
四五隨材高下喜自修餙衣服容止往往相類人遇之
雖不識皆知其瑗弟子也嘉祐初擢太子中允天章閣
侍講仍治太學既而疾不能朝以太常博士致仕歸老
於家諸生與朝士祖餞東門外時以為榮既卒詔賻其
家
劉羲叟字仲更澤州晉城人歐陽修使河東薦其學術
試大理評事權趙州軍事判官精算術兼通大衍諸歴
及修唐史令專修律歴天文五行志尋為編修官改袐
書省著作佐郎以母喪去詔令家居編修書成擢崇文
院檢討未入謝疽發背卒羲叟強記多識尤長於星歴
術數皇祐五年日食心時胡瑗鑄鐘弇而直聲鬱不發
又陜西鑄大錢羲叟曰此所謂害金再興與周景王同
占上將感心腹之疾其後仁宗果不豫又月入太微曰
後宮當有喪已而張貴妃薨至和元年日食正陽客星
出于昴曰契丹宗眞其死乎事皆驗羲叟未病嘗曰吾
及秋必死自擇地於父冢旁占庚穴以語其妻如其言
葬之著十三代史志劉氏輯歴春秋災異諸書
林槩字端父福州福清人父高太常博士有治行槩幼
警悟舉進士以秘書省校書郎知長興縣歲大饑富人
閉糴以邀價槩出奉粟庭下誘土豪輸數千石以飼饑
者知連州康定初上封事曰古者民為兵而今兵食民
古馬寓於民而今不習馬此兵與馬之大患也請附唐
用兵之法四斂一民部以為軍閑耕田里被甲皆兵因
命其家咸得畜馬私乘休暇官為調習則人便干戈馬
識行列又行陣無法而出於臨時將無素備而取於倉
卒軍不予權而監以宦侍若是者雖得古之材使循今
之法亦必屢戰而屢敗又請備蠻籍土民為兵柵要衝
購徭人使守禦徙淮安軍程琳嘗禁蜀人不得自為渠
堰槩奏罷之又言蜀饑願罷川峽漕發常平粟貸民租
募富人輕粟價除商旅之禁使通貨相資官至太常博
士集賢校理卒著史論辨國語子希自有傳
李覯字泰伯建昌軍南城人俊辨能文舉茂才異等不
中親老以教授自資學者常數十百人皇祐初范仲淹
薦為試太學助教上眀堂定制圖序曰考工記周人眀
堂度九尺之筵是言堂基修廣非謂立室之數東西九
筵南北七筵堂崇一筵是言堂上非謂室中東西之堂
各深四筵半南北之堂各深三筵半五室凡室二筵是
言四堂中央有方十筵之地自東至西可營五室自南
至北可營五室十筵中央方二筵之地既為太室連作
餘室則不能令十二位各直其辰當於東南西北四面
及四角缺處各虛方二筵之地周而通之以為太廟太
室正居中月令所謂中央土居太廟太室者言此太廟
之中有太室也太廟之外堂子午卯酉四位上各畫方
二筵地二與太廟相通為青陽眀堂總章元堂四太廟
當寅申已亥辰戍丑未八位上各畫方二筵地以為左
个右个也大戴禮盛德記眀堂凡九室室四戸八牖共
三十六戸七十二牖八个之室并太室而九室四面各
有戸戸旁夾兩牖也白虎通眀堂上圓下方八窗四闥
九室十二坐四太廟前名為一門出於堂上門旁夾兩
窗也左右之个其實皆室但以分處左右形如夾戸故
有个名太廟之内以及太室其實祀文王配上帝之位
謂之廟者義當然矣土者分王四時於五行最尊故天
子當其時居太室用祭天地之位以尊嚴之也四仲之
月各得一時之中與餘月有異故復於子午卯酉之方
取二筵地假太廟之名以聽朔也周禮言基而不及室
大戴言室而不及廟稽之月令則備矣然非白虎通亦
無以知窗闥之制也聶崇義所謂秦人眀堂圖者其制
有十二階古之遺法當亦取之禮記外傳曰眀堂四面
各五門今按眀堂位四夷之國西門之外九采之國應
門之外時天子負斧扆南嚮而立南門之外者北面東
上應門之外者亦北面東上是南門之外有應門也既
有應門則不得不有臯庫雉門眀堂者四時所居四面
如一南面既有五門則餘三面皆各有五門鄭注明堂
位則云正門謂之應門其意當謂變南門之文以為應
門又見王宮有路門其次乃有應門今眀堂無路門之
名而但有應門便謂更無重門而南門即是應門且路
寝之前則名路門其次有應門眀堂非路寝乃變其内
門之名為東門南門而次有應門何害於義四夷之君
既在四門之外而外無重門則是列於郊野道路之間
豈朝會之儀乎王宫常居猶設五門以限中外眀堂者
效天法地尊祖配帝而止一門以表之豈為稱哉若其
建置之所則淳于登云在國之陽三里之外七里之内
丙已之地玉藻聽朔於南門之外康成之注亦與是合
夫稱眀也宜在國之陽事天神也宜在城門之外今圖
以九分當九尺之筵東西之堂共九筵南北之堂共七
筵中央之地自東至西凡五室自南至北凡五室每室
二筵取於考工記也一太室八左右个共九室室有四
戸八牖共三十六戸七十二牖協於戴德記也九室四
廟共十三位本於月令也四廟之面各為一門門夾兩
窗是謂八窗四闥稽於白虎通也十二階采於三里圖
也四面各五門酌於眀堂位禮記外傳也嘉祐中用國
子監奏召為海門主簿太學說書而卒覯嘗著周禮致
太平論平土書禮論門人鄧潤甫熙寕中上其退居類
藁皇祐續藁并後集請官其子參魯詔以為郊社齋郎
何涉字濟川南兗人父祖皆業農涉始讀書晝夜刻苦
汎覽博古上自六經諸子百家旁及山經地志醫卜之
術無所不學一過目不復再讀而終身不忘人問書傳
中事必指卷第冊葉所在驗之果然登進士第調落交
主簿改中部令范仲淹一見竒之辟彰武軍節度推官
用龐籍奏遷著作佐郎管勾鄜延等路經略安撫招討
司機宜文字時元昊擾邊軍中經畫涉預有力元昊納
欵籍召為樞密使欲與之俱涉曰親老矣非人子自便
之時拜章願得歸飬特改秘書丞通判眉州徙嘉州用
文彦博龐籍薦召還除集賢校理既又求歸蜀遂得知
漢州歲滿移合州累官尚書司封員外郎父喪罷歸卒
詔恤其家并官其一子涉長厚有操行事親至孝平居
未嘗談人過惡所至多建學館勸誨諸生從之游者甚
衆雖在軍中亦嘗為諸將講左氏春秋狄青之徒皆横
經以聽有治道中術春秋本旨廬江集七十卷
王回字深父福州侯官人父平言試御史回敦行孝友
質直平恕造次必稽古人所為而不為小廉曲謹以求
名譽嘗舉進士中第為衞眞簿有所不合稱病自免作
告友曰古之言天下逹道者曰君臣也父子也夫婦也
兄弟也朋友也五者各以其義行而人倫立其義廢則
人倫亦從而亡矣然而父子兄弟之親天性之自然者
也夫婦之合以人情而然者也君臣之從以衆心而然
者也是雖欲自廢而理勢持之何能斬也惟朋友者舉
天下之人莫不可同亦舉天下之人莫不可異同異在
我則義安所卒歸乎是其漸廢之所繇也君之於臣也
父之於子也夫之於婦也兄之於弟也過且惡必亂敗
其國家國家敗而皆受其難被其名而終身不可辭也
故其為上者不敢不誨為下者不敢不諫世治道行則
人能循義而自得世衰道微則人猶顧義而自全間有
不若則亦無害於衆焉耳此所謂理勢持之雖百代可
知也親非天性也合非人情也從非衆心也羣而同别
而異有善不足與榮有惡不足與辱大道之行公與義
者可至焉下斯而言其能及者鮮矣是以聖人崇之以
列於君臣父子夫婦兄弟而壹為逹道也聖人既沒而
其義益廢於今則亡矣夫人有四肢所以成身一體不
備則謂之廢疾而人倫缺焉何以為世嗚呼處今之時
而望古之道難矣姑求其肯告吾過也而樂聞其過者
與之友乎退居潁州久之不肯仕在廷多薦者治平中
以為忠武軍節度推官知南頓縣命下而卒回在潁川
與處士常秩友善熙寕中秩上其文集補回子汾為郊
社齋郎弟向
向字子直為文長於序事戲作公默先生傳曰公議先
生剛直任氣好議論取當世是非辨眀游梁宋間不得
意去居潁其徒從者百人居二年與其徒謀又去潁弟
子任意對曰先生無復念去也弟子從先生久矣亦各
厭行役先生舍潁為居廬少有生計主人公賢遇先生
不淺薄今又去之弟子未見先生止處也先生豈薄潁
邪公議先生曰來吾語爾君子貴行道信於世不信貴
容不容貴去古之辟世辟地辟色辟言是也吾行年三
十立節循名被服先王究窮六經頑鈍晩成所得無幾
張羅大綱漏略零細校其所見未為完人豈敢自忘冀
用於世予所厭苦正謂不容予行世間波混流同予譽
不至予毀日隆小人鑿空造事形迹侵排萬端地隘天
側詩不云乎䜛人罔極主人眀恕故未見疑不幸去我
來者謂誰䜛一日效我終顛危智者利身遠害全德不
如亟行以適異國語已任意對曰先生無言也意輩弟
子嘗竊論先生樂取怨憎為人所難不知不樂也今定
不樂先生知所以取之乎先生聰眀才能過人遠甚而
刺口論世事立是立非其間不容毫髮又以公議名此
人之怨府也傳曰議人者不得其死先生憂之是也其
去未是意有三事為先生計先生幸聽意不必行不聽
先生雖去絶海未見先生安也公議先生彊舌不語下
視任意目不轉移時卒問任意對曰人之肺肝安得可
視高出重泉險不足比聞善於彼陽譽陰非反背復憎
詆笑縱横得其細過聲張口播緣餙百端德敗行破自
然是人賤彼善我意策之三此為最上者也先生能用
之乎公議先生曰不能爾試言其次者對曰捐棄骨肉
徉狂而去令世人不復顧忌此策之次者先生能用之
乎公議先生曰不能爾試言其又次者對曰先生之行
已視世人所不逮何等也曾未得稱高世而詆訶鋒起
幾不得與妄庸人伍者良以口禍也先生能不好議而
好默是非不及口而心存焉何疾於不容此策之最下
者也先生能用之乎公議先生喟然難曰吁吾為爾用
下策也任意乃大笑顧其徒曰宜吾先生之病於世也
吾三策之卒取其下者矣弟子陽思曰今日非任意先
生不可得留與其徒謝意更因意請去公議為公默先
生弟同字容季性純篤亦善序事皆蚤卒仕止於縣主
簿
周堯卿字子俞道州永眀人警悟彊記以學行知名天
聖二年舉進士歴連衡二州司理參軍桂州司錄知高
安寕化二縣提點刑獄楊紘入境有被刑而耘苖者紘
就詢其故對曰貧以利故為人直其枉令不我欺而我
欺之我又何怨紘至縣以所聞薦之後通判饒州積官
至太常博士范仲淹薦經行可為師表未及用以慶歴
五年卒年五十一始堯卿年十二喪父憂戚如成人見
母則抑情忍哀不欲傷其意母知而異之謂族人曰是
兒爱我如此多知孝飬矣卒能如母之言及母喪倚廬
三年席薪枕塊雖疾病不飲酒食肉既葬慈烏百數銜
土集隴上人以為孝感所致其於昆弟尤篤友爱又為
人簡重不校有慢已者必厚為禮以愧之居官禄雖薄
必以周宗族朋友罄而後已為學不專於傳注問辨思
索以通為期長於毛鄭詩及左氏春秋其學詩以孔子
所謂詩三百一言以蔽之曰思無邪孟子所謂說詩者
以意逆志是為得之考經指歸而見毛鄭之得失曰毛
之傳欲簡㦯寡於義理非一言以蔽之也鄭之箋欲詳
㦯遠於性情非以意逆志也是可以無去取乎其學春
秋由左氏記之詳得經之所以書者至三傳之異同均
有所不取曰聖人之意豈二致耶讀莊周孟子之書曰
周善言理未至於窮理窮理則好惡不繆於聖人孟軻
是已孟善言性未至於盡已之性能盡已之性則能盡
物之性而可與天地參其唯聖人乎天何言哉性與天
道子貢所以不可得而聞也昔宰我子貢善為說辭冉
牛閔子顔淵善言德行孔子曰我於辭命則不能也惟
不言故曰不能而已盖言生於不足者也其講解議論
皆若是有詩春秋說各三十卷文集二十卷七子論鼎
州司理參軍詵湖州歸安主簿諡諷諲說誼
王當字子思眉州眉山人幼好學博覽古今所取惟王
佐大略嘗謂三公論道經邦燮理陰陽填撫四方親附
百姓皆出於一道其言之雖大其行之甚易嘗舉進士
不中退居田野歎曰士之居世苟不見其用必見其言
遂著春秋列國名臣傳五十卷人競傳之元祐中蘇轍
以賢良方正薦廷對慷慨不避權貴策入四等調龍遊
縣尉蔡京知成都舉為學官當不就其後京相當遂不
復仕卒年七十二當於經學尤䆳易與春秋皆為之傳
得聖人之旨居多又有經旨三卷史論十二卷兵書十
二篇
陳晹字晉之福州人中紹聖制科授順昌軍節度推官
徽宗初進迓衡集以勸導紹述得太學博士秘書省正
字禮部侍郎趙挺之言暘所著樂書二十卷貫穿眀備
乞援其兄祥道進禮書故事給札既上遷太常丞進駕
部員外郎為講議司參詳禮樂官魏漢津議樂用京房
二變四清暘曰五聲十二律樂之正也二變四清樂之
蠧也二變以變宫為君四清以黃鐘清為君事以時作
固可變也而君不可變太簇大吕夾鐘㦯可分也而黃
鐘不可分豈古人所謂尊無二上之旨哉時論方右漢
津絀暘議進鴻臚太常少卿禮部侍郎以顯謨閣待制
提舉醴泉觀嘗坐事奪已而復之卒年六十八祥道字
用之元祐中為太常博士終祕書省正字所著禮書一
百五十卷與暘樂書並行于世
宋史卷四百三十二
