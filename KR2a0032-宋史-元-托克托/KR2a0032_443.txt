宋史卷四百四十三
元中書右丞相總裁托克托等修
列傳第二百二
文苑五
梅堯臣江休復蘇洵
章望之王逢孫唐卿(黃庠楊寘附)
唐庚(兄伯虎附)文同楊傑
賀鑄劉涇鮑由
黃伯思
梅堯臣字聖俞宣州宣城人侍讀學士詢從子也工為
詩以深遠古淡為意間出奇巧初未為人所知用詢蔭
為河南主簿錢惟演留守西京特嗟賞之為忘年交引
與酬倡一府盡傾歐陽修與為詩文自以為不及堯臣
益刻厲精思苦學繇是知名於時宋興以詩名家為世
所傳如堯臣者蓋少也嘗語人曰凡詩意新語工得前
人所未道者斯為善矣必能狀難寫之景如在目前含
不盡之意見於言外然後為至也世以為知言歴德興
縣令知建德襄城縣監湖州稅僉書忠武鎮安判官監
永豐倉大臣屢薦宜在館閣召試賜進士出身為國子
監直講累遷尚書都官員外郎預修唐書成未奏而卒
錄其子一人寳元嘉祐中仁宗有事郊廟堯臣預祭輙
獻歌詩又嘗上書言兵法孫子十三篇撰唐載記二十
六卷毛詩小傳二十卷宛陵集四十卷堯臣家貧喜飲
酒賢士大夫多從之游時載酒過門善談笑與物無忤
詼嘲譏刺託於詩晚益工有人得西南夷布弓衣其織
文乃堯臣詩也名重於時如此
江休復字隣幾開封陳留人少彊學博覽為文淳雅尤
善於詩喜琴奕飲酒不以聲利為意進士起家為桂陽
監藍山尉騎驢之官每據鞍讀書至迷失道家人求得
之舉書判拔萃改大理寺丞遷殿中丞獻其所著書召
試為集賢校理判尚書刑部與蘇舜欽游坐預進奏院
祠神會落職監蔡州商稅久之知奉符縣通判睦州徙
盧州復集賢校理判吏部南曹登聞鼓院為羣牧判官
出知同州提點陜西路刑獄入判三司鹽鐵勾院修起
居注累遷尚書刑部郎中卒休復外簡曠而内行甚餙
事孀姑如母所與遊皆一時豪俊為政簡易嘗著神告
一篇言皇嗣未立假神告祖宗之意冀以感悟又嘗言
昭憲太后子孫多流落民間宜甄錄之著唐宣鑒十五
卷春秋世論三十卷文集二十卷
蘇洵字眀允眉州眉山人年二十七始發憤為學歲餘
舉進士又舉茂才異等皆不中悉焚常所為文閉戶益
讀書遂通六經百家之說下筆頃刻數千言至和嘉祐
間與其二子軾轍皆至京師翰林學士歐陽修上其所
著書二十二篇既出士大夫爭傳之一時學者競效蘇
氏為文章所著權書衡論機策文多不可悉錄錄其心
術遠慮二篇心術曰為將之道當先治心太山覆於前
而色不變麋鹿興於左而目不瞬然後可以待敵凡兵
上義不義雖利不動夫惟義可以怒士士以義怒可與
百戰凡戰之道未戰養其財將戰養其力既戰養其氣
既勝養其心謹烽燧嚴斥堠使耕者無所顧忌所以養
其財豐犒而優游之所以養其力小勝益厲所以養其
氣用人不盡其所為所以養其心故士常蓄其怒懷其
欲而不盡怒不盡則有餘勇欲不盡則有餘貪故雖并
天下而士不厭兵此黃帝所以七十戰而兵不殆也凡
將欲智而嚴凡士欲愚智則不可測嚴則不可犯故士
皆委已而聽命夫安得不愚夫惟士愚而後可與之皆
死凡兵之動知敵之主知敵之將而後可以動於嶮鄧
艾縋兵於穴中非劉禪之庸則百萬之師可以坐縛彼
固有所侮而動也故古之賢將能以兵嘗敵而又以敵
自嘗故去就可以决凡主將之道知理而後可以舉兵
知勢而後可以加兵知節而後可以用兵知理則不屈
知勢則不沮知節則不窮見小利不動見小患不遷小
利小患不足以辱吾技也夫然後有以支大利大患夫
惟養技而自愛者無敵於天下故一忍可以支百勇一
静可以制百動兵有長短敵我一也敢問吾之所長吾
出而用之彼將不與吾校吾之所短吾歛而直之彼將
強與吾角柰何曰吾之所短吾抗而暴之使之疑而却
吾之所長吾隂而養之使之狎而墮其中此用長短之
術也兵者使之無所顧有所恃無所顧則知死之不足
惜有所恃則知不至於必敗尺箠當猛虎奮呼而操擊
徒手遇蜥蜴變色而却步人之情也知此者可以將矣
袒裼而按劍則烏獲不敢逼冠胄衣甲據兵而寢則童
子彎弓殺之矣故善用兵者以形固夫能以形固則力
有餘矣遠慮曰聖人之道有經有權有機是以有民有
羣臣而又有腹心之臣曰經者天下之民舉知之可也
曰權者民不可得而知矣羣臣知之可也曰機者雖羣
臣亦不得而知之矣腹心之臣知之可也夫使聖人無
權則無以成天下之務無機則無以濟萬世之功然皆
非天下之民所宜知而機者又羣臣所不得聞羣臣不
得聞則誰與議不議不濟然則所謂腹心之臣者不可
一日無也後世見三代取天下以仁義而守之以禮樂
也則曰聖人無機夫取天下與守天下無機不能顧三
代聖人之機不若後世之詐故後世不得見其有機也
是以有腹心之臣禹有益湯有伊尹武王有太公望是
三臣者聞天下之所不聞知羣臣之所不知禹與湯武
倡其機於上而三臣者和之於下以成萬世之功下而
至於桓文有管仲狐偃為之謀主闔廬有伍員勾踐有
范蠡大夫種高祖之起也大將任韓信黥布彭越禆將
任曹參樊噲滕公灌嬰游說諸侯任酈生陸賈樅公至
於奇機密謀羣臣所不與者惟留侯酇侯二人唐太宗
之臣多奇才而委之深任之密者亦不過曰房杜夫君
子為善之心與小人為惡之心一也君子有機以成其
善小人有機以成其惡有機也雖惡亦或濟無機也雖
善亦不克是故腹心之臣不可以一日無也司馬氏魏
之賊也有賈充之徒為之腹心之臣以濟陳勝吳廣秦
民之湯武也無腹心之臣以不克何則無腹心之臣無
機也有機而泄也夫無機與有機而泄者譬如虎豹食
人而不知設䧟穽設䧟穽而不知以物覆其上者也或
曰機者創業之君所以濟耳守成之世其奚事機而安
用夫腹心之臣嗚呼守成之世能遂熙然如太古之世
矣乎未也吾未見機之可去也且夫天下之變常伏於
安田文所謂子少國危大臣未附當是之時而無腹心
之臣可為寒心哉昔者高祖之末天下既定矣而又以
周勃遺孝惠孝文武帝之末天下既治矣而又以霍光
遺孝昭孝宣蓋天下雖有泰山之勢而聖人常以累卵
為心故雖守成之世而腹心之臣不可去也傳曰百官
總已以聽於冢宰彼冢宰者非腹心之臣天子安能舉
天下之事委之三年不置疑於其間邪又曰五載一廵
狩彼無腹心之臣五載一出捐千里之畿而誰與守邪
今夫一家之中必有宗老一介之士必有密友以開心
胸以濟緩急柰何天下而無腹心之臣乎近世之君抗
然於上而使宰相眇然於下上下不接而其志不通矣
臣視君如天之遼然而不可親而君亦如天之視人泊
然無憂之之心也是以社稷之憂彼不以為憂君憂不
辱君辱不死一人譽之則用之一人毁之則捨之宰相
避嫌譏且不暇何暇盡心以憂社稷數遷數易視相府
如傳舍百官泛泛於下而天子惸惸於上一旦有卒然
之憂吾未見其不顛沛而殞越也聖人之任腹心之臣
也尊之如父師愛之如兄弟執手入臥内同起居寢食
知無不言言無不盡百人譽之不加密百人毁之不加
疎尊其爵厚其禄重其權而後可與議天下之機慮天
下之變宰相韓琦見其書善之奏於朝召試舍人院辭
疾不至遂除祕書省校書郎會太常修纂建隆以来禮
書乃以為霸州文安縣主簿與陳州項城令姚闢同修
禮書為太常因革禮一百卷書成方奏未報卒賜其家
縑絹二百子軾辭所賜求贈官特贈光禄寺丞敇有司
具舟載其喪歸蜀有文集二十卷謚法三卷
章望之字表民建州浦城人少孤喜問學志氣弘放為
文辯博長於議論初由伯父得象蔭為祕書省校書郎
監杭州茶庫逾年辭疾去求舉賢良方正得象在相位
以嫌扼之乃上書論時政凡萬餘言不報丁母憂毁瘠
過制服除浮游江淮間犯艱苦汲汲以營衣食不自悔
人勸之仕不應也其兄拱之知晉江縣忤其守蔡襄怒
誣以贓貶望之號泣力訴於朝時襄方貴顯事久不得
直望之訴不已章十餘上起獄數年朝廷為再劾卒脫
拱之冤復官如初望之遂不復仕覃恩遷太常太祝大
理評事翰林學士歐陽修韓綘知制誥吳奎劉敞范鎮
同薦其才宰相欲稍用之除僉書建康軍節度判官不
赴又除知烏程縣趣令受命固辭遂以光禄寺丞致仕
卒望之喜議論宗孟軻言性善排荀卿楊雄韓愈李翺
之說著救性七篇歐陽修論魏梁為正統望之以為非
著眀統三篇江南人李覯著禮論謂仁義智信樂刑政
皆出於禮望之訂其說著禮論一篇其議論多有過人
者嘗北游齊趙南汎湖湘西至汧隴東極吳會山水勝
處無所不歴有歌詩雜文數百篇集為三十卷
王逄字會之太平州當塗人其四世祖居巖仕唐為驍
衛長史遭亂棄官歸居青山楊行密據淮南使人以兵
迫起之居巖散遣其家人而以一身歸行密授以湖州
别駕不遣一日行密大會失居巖亟使人掩其家無一
人在者其後有人於嵩山見空石室詢其旁或云有道
人王居巖居此去而莫知其所終子孫仕無顯者至逢
博學能屬文尤長於講說少舉進士不中去教授蘇州
學者嘗數百人晩始登第補南雄州軍事判官歸為國
子監直講兼隴西郡王宅教授李瑋從學事之甚謹岐
國公主既降瑋為逢求遷官且有命逢辭不受久之以
太常博士通判徐州卒逢為人樂易篤於朋友與胡瑗
最善喜著書有易傳十卷乾德指說一卷復書七卷妻
陳氏亦有賢行無子
孫唐卿字希元青州人少有學行年十七以書謁韓琦
琦甚器之與黃庠楊寘自景祐以来俱以進士為舉首
有名一時唐卿初中第通判陕州於吏事若素習民有
母再適人而死及葬其父恨母之不得祔盗母之喪而
同葬之有司論以法唐卿時權府事乃曰是知有孝而
不知有法爾乃釋之以聞未幾丁父憂毁瘠嘔血而卒
詔賻其家
黃庠字長善洪州分寧人博學強記超敏過人初至京
師就舉國子監開封府禮部皆為第一比引試崇政殿
以疾不得入天子遣内侍即邸舍撫問賜以藥劑是時
庠名聲動京師所作程文傳誦天下聞於外夷近世布
衣罕比也歸江南五年以病卒
楊寘字審賢察之弟少有雋才慶歴二年舉進士京師
試國子監禮部皆第一既試崇政殿帝臨軒啟封見名
喜動於色謂輔臣曰楊寘也遂擢第一公卿稱賀為得
人授將作監丞通判潁州未至官持母喪病羸卒特詔
賻恤其家先是其友夢寘作龍首山人寘自謂龍首我
四冠多士山人無禄位之稱我其終是乎已而果然
唐庚字子西眉州丹稜人也善屬文舉進士稍為宗子
博士張商英薦其才除提舉京畿常平商英罷相庚亦
坐貶安置惠州會赦復官承議郎提舉上清太平宫歸
蜀道病卒年五十一庚為文精密通於世務作名治察
言閔俗存舊内前行諸篇時人稱之有文集二十卷子
文若自有傳庚兄弟五人長兄瞻字望之後名伯虎字
長儒治易春秋皆有家法元祐三年其父游瀘南伯虎
兄弟居母喪於丹山伯虎夜半蹴庚曰吾夢收父書發
之得亟来二字吾父得無他乎吾心動矣汝奉母奠朝
夕吾趨瀘南庚未及應伯虎奮曰吾决矣起裹糧黎眀
走洪川僦舟遇江漲聲搖數十里客舟皆艤岸不敢動
伯虎彷徨堤上有漁者持小艇繫港中㗖以厚利不許
伯虎超入艇中叱僕夫觧維漁者不得已從之二日半
至瀘南父果病甚見伯虎大驚問其故具告之父歎曰
天告汝也是日疾少間伯虎具舟侍父以歸居數日疾
復作遂卒元符二年庚以貢舉事繫獄臨卭語連伯虎
臨卬并械之凡對吏逾年掠治無完膚其詞確然一不
及庚以故獄久不具卒會赦除之伯虎性眞率無威儀
人多易之至是皆大服以為不可及伯虎仕於四方每
數年一歸不過旬日復去後卒於家有子二人
文同字與可梓州梓童人漢文翁之後蜀人猶以石室
名其家同方口秀眉以學名世操韻高潔自號笑笑先
生善詩文篆隸行草飛白文彦博守成都奇之致書同
曰與可襟韻洒落如晴雲秋月塵埃不到司馬光蘇軾
尤敬重之軾同之從表弟也同又善畫竹初不自貴重
四方之人持縑素請者足相躡於門同厭之投縑於地
罵曰吾將以為韈好事者傳之以為口實初舉進士稍
遷太常博士集賢校理知陵州又知洋州元豐初知湖
州眀年至陳州宛丘驛忽留不行沐浴衣冠正坐而卒
崔公度嘗與同同為館職見同京南殊無言及將别但
云眀日復来乎與子話公度意以話為畫眀日再往同
曰與公話則左右顧恐有聽者公度方知同將有言非
畫也同曰吾聞人不妄語者舌可過鼻即吐其舌三疊
之如餅狀引之至眉間公度大驚及京中傳同死公度
乃悟所見非生者有丹淵集四十卷行於世
楊傑字次公無為人少有名於時舉進士元豐中官太
常者數任一時禮樂之事皆預討論嘗議玉牒帝系自
僖祖而上世次莫知則僖祖為始祖無疑宜以僖祖配
感生帝又請孝惠賀后淑德尹后章懷潘后皆祖宗首
納之后孝章宋后嘗母儀天下升祔之禮久而未講宜
因慈聖光獻崇配之日升四后神主祔於祖宗廟室斷
天下之大疑正宗廟之大法由是四后始得升祔神宗
詔祕書監劉几禮部侍郎范鎮議樂几請命傑同議傑
言大樂七失竝圖上之神宗下几鎮參定鎮不用傑議
自制樂成詔褒之元豐末晉州教授陸長愈言近封孟
軻鄒國公宜春秋釋奠與顔子竝配下太常議傑與少
卿葉均博士盛陶王吉辛公佐以謂凡配享從祀皆孔
子同時之人今以孟軻竝配非是禮部復言自唐至今
以伏勝高堂生等二十一賢從祀豈必同時人詔從禮
議哲宗即位議樂又用范鎮說傑復破鎮樂章曲名宫
架加磬十六鐘磬之非又論鎮以黑黍用秠制律銅量
叩之不合黃鐘以世無真黍用太府尺為樂尺下舊樂
三律詳具樂志傑在神宗時與鎮異議至是復攻之鎮
之樂律卒不用元祐中為禮部員外郎出潤州除兩浙
提點刑獄卒年七十自號無為子有文集二十餘卷樂
記五卷
賀鑄字方回衛州人孝惠皇后之族孫長七尺面鐵色
眉目聳拔喜談當世事可否不少假借雖貴要權傾一
時少不中意極口詆之無遺辭人以為近侠博學強記
工語言深婉麗密如次組繡尤長於度曲掇拾人所棄
遺少加櫽括皆為新奇嘗言吾筆端驅使李商隠温庭
筠嘗奔命不暇諸公貴人多客致之鑄或從或不從其
所不欲見中不貶也初娶宗女隸籍右選監太原工作
有貴人子同事驕倨不相下鑄廉得盗工作物屏侍吏
閉之密室以杖數曰来若某時盗某物為某用某時盗
某物入於家然乎貴人子惶駭謝有之鑄曰能從吾治
免白鑄即起自袒其膚杖之數下貴人子叩頭祈哀即
大笑釋去自是諸挟氣力頡頏者皆側目不敢仰視是
時江淮間有米芾以魁岸奇譎知名鑄以氣侠雄爽適
相先後二人每相遇瞋目抵掌論辯鋒起終日各不能
屈談者争傳為口實元祐中李清臣執政奏換通直郎
通判泗州又倅太平州竟以尚氣使酒不得美官悒悒
不得志食宮祠禄退居吳下稍務引遠世故亦無復軒
輊如平日家藏書萬餘卷手自校讎無一字誤以是杜
門將遂其老家貧貸子錢自給有負者輒折劵與之秋
毫不以丐人鑄所為詞章往往傳播在人口建中靖國
時黃庭堅自黔中還得其江南梅子之句以為似謝玄
暉其所與交終始厚者惟信安程俱鑄自裒歌詞名東
山樂府俱為序之嘗自言唐諫議大夫知章之後且推
本其初出王子慶忌以慶為姓居越之湖澤所謂鏡湖
者本慶湖也避漢安帝父清河王諱改為賀氏慶湖亦
轉為鏡當時不知何所據故鑄自號慶湖遺老有慶湖
遺老集二十卷
劉涇字巨濟簡州楊安人舉進士王安石薦其才召見
除經義所檢討久之為太學博士罷知咸陽縣常州教
授通判莫州成都府除國子監丞知處虢真坊四州元
符末上書召對除職方郎中卒年五十八涇為文務奇
怪語好進取多為人排斥屢躓不伸同時有鄭少微者
字眀舉成都人也與涇俱以文知名而仕不偶
鮑由字欽止處州龍泉人舉進士嘗從王安石學又親
炙蘇軾故其文汪洋閎肆詩尤高妙徽宗召對除工部
員外郎居無何以不合去責監泗州轉般倉歴河東福
建路常平廣西淮南轉運判官復召為郎以言者罷提
點元封觀起知眀州又知海州復奉祠卒年五十六嘗
註杜甫詩有文集五十卷
黃伯思字長睿其遠祖自光州固始徙閩為邵武人祖
履資政殿大學士父應求饒州司錄伯思體弱如不勝
衣風韻洒落飄飄有凌雲意自幼警敏不好弄日誦書
千餘言每聽履講經史退與他兒言無遺誤者嘗夢孔
雀於庭覺而賦之詞采甚麗以履任為假承務郎甫冠
入太學校藝屢占上游履將以恩例奏增秩伯思固辭
履亦奇之元符三年進士高等調磁州司法參軍久不
任改通州司戶丁内艱服除除河南府戶曹參軍治劇
不勞而辦秩滿留守鄧洵武辟知右軍廵院伯思好古
文奇字洛下公卿家商周秦漢彝器欵識研究字畫體
製悉能辯正是非道其本末遂以古文名家凡字書討
論備盡初淳化中博求古法書命待詔王著續正法帖
伯思病其乖偽龐雜考引載籍咸有依據作刊誤二卷
由是篆隸正行草章草飛白皆至妙絶得其尺牘者多
藏弆又二年除詳定九域圖志所編修官兼六典檢閱
文字改京秩尋監護崇恩太后園陵使司掌管箋奏以
修書恩升朝列擢祕書省校書郎幾遷祕書郎縱觀册
府藏書至忘寢食自六經及歴代史書諸子百家天官
地理律歴卜筮之說無不精詣凡詔講眀前世典章文
物集古器考定真&KR0915;以素學與聞議論發眀居多館閣
諸公自以為不及也踰再考丁外艱宿抱羸瘵因喪尤
甚服除復舊職伯思頗好道家自號雲林子别字霄賓
及至京夢人告曰子非久人間上帝有命典司文翰覺
而書之不踰月以政和八年卒年四十伯思學問慕揚
雄詩慕李白文慕柳宗元有文集五十卷翼騷一卷二
子詔右宣教郎荆湖南路安撫司書寫機宜文字詔右
從事郎福州懷安尉裒伯思平日議論題跋為東觀餘
論三卷
宋史卷四百四十三
