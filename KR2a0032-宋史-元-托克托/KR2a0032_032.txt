宋史卷三十二
元中書右丞相總裁托克托等修
本紀第三十二
高宗九
三十一年春正月甲戌朔以日食不受朝丁丑雷丁亥
免湖州增丁所輸絹夜風雷雨雪交作辛夘詔江浙官
民戶均輸和市絁帛壬辰劉寳落節鉞福建路居住丙
申大雨雪給三衙衞士行在貧民錢及薪炭命常平振
給輔郡細民諸路監司決獄已亥放張浚胡銓自便庚
子禁淮南拘籍戶馬二月戊申復置卭州惠民監癸丑
以趙密領殿前都指揮使甲寅罷楊存中殿前都指揮
使進太傅為醴泉觀使封同安郡王丙辰置行在會子
務乙丑復鬻僧道度牒詔分經義詩賦為兩科丙寅詔
通進司承受内降文字並嚢封送三省樞密院辛未秦
熺卒贈太傅三月甲戌朔命破敵軍統制陳敏部兵屯
太平州已夘官勲臣魏仁浦馬知節余靖寇瑊諸孫各
一人選文臣宗室主西南外兩宗司庚辰禁兩淮抑民
附種以利州西路御前諸軍都統制吳拱知㐮陽府部
兵三千戍之壬午以兵部尚書楊椿參知政事丁亥奪
秦熺贈官及遺表恩賞庚寅以陳康伯為尚書左僕射
朱倬右僕射並同中書門下平章事辛夘復李光左中
大夫官其子孫二人壬辰地震庚子以前徽猷閣待制
張宇發死節贈四官錄其子孫夏四月丁已以久雨傷
蠶麥盗賊間發命侍從臺諫條上弭災除盗之策出天
申節銀十萬兩加充戶部糴本辛未遣周麟之使金賀
遷都壬申權減荆南上供錢銀絹絲米之半用招填禁
軍是月金主亮率文武羣臣如汝洛五月癸酉朔給兩
淮民兵荒田乙亥增築禁城戊寅詔吳拱視緩急退守
荆南已丑命沿淮州郡毋納北人辛夘金遣高景山王
全來賀天申節全揚言無禮致其主亮語求淮漢地及
指取將相近臣計事且以欽宗皇帝訃聞壬辰選兩浙
江東福建諸州禁軍弓弩手之半部送樞密院按試甲
午宰執召同安郡王楊存中及三衙帥趙密等至都堂
議舉兵詔以王全語諭諸路統制帥守監司随宜應變
毋失機會是日為欽宗皇帝發喪特詔持斬衰三年乙
未以吳璘為四川宣撫使仍命制置使王剛中同處置
軍事丙申命主管馬軍司成閔部兵三萬人戍鄂州庚
子命兩浙江湖福建諸州起禁軍弓弩手部送明州平
江府江池太平三州荆南府軍前殿中侍御史陳俊卿
言内侍張去為竊權撓政乞斬之以作士氣六月乙已
以羣臣三上表始聽政丙午劉錡乞即日移軍渡江詔
錡進發騎兵屯揚州丁未出宫女三百九十人蠲臨安
府禁軍闕額錢五年已酉以御史中丞汪澈為湖北京
西宣諭使辛亥金主亮遣大懷正至盱眙語送伴使吕
廣問云將以六月還汴京令其歸奏癸丑罷教坊併敇
令所歸刑部乙夘以劉錡為淮南江東西浙西制置使
戊午命帶御器械劉炎同提舉措置沿淮盗賊庚申彗
出角遣步軍司都統制戚方提總江上諸軍策應軍馬
聽劉錡節制諭吳拱嚴備㐮陽視緩急合田師中成閔
兵以援之甲子始御正殿乙丑放女樂二百餘人丙寅
聽淮南諸州移治清野戊辰以周麟之辭使北命樞密
都承旨徐嚞代行淮北民兵崔唯夫董臻等率衆萬餘
來歸秋七月丙子命兩浙江東濱海諸州預備敵兵詔
諸路帥臣教閱土兵弓手戊寅命雷州守臣節制高容
廉化四州軍馬時雷州軍賊凌鐵作亂東南第十二將
高居弁會五州巡尉官兵討平之戊子周麟之分司筠
州居住辛夘振給淮南歸正人壬辰徐嚞等至盱眙金
主亮以非所指取之人諭遣亟還癸已詔四川財賦自
當專任總領所如遇警急調發不及申奏則令宣制司
随宜措置先舉後聞乙未行新造會子于淮浙湖北京
西諸州是月金主亮徙都汴京命其臣劉萼由唐鄧瞰
荆㐮張中彦王彦章據秦鳳窺巴蜀蘇保衡完顔鄭家
奴由海道趋兩浙八月辛丑朔忠義人魏勝復海州李
寳承制以勝知州事丙午蠲諸路逋欠經總制錢江浙
等路上供米丁未以婉容劉氏妄預國政廢于家蠲淮
南京西湖北民秋税之半辛亥以劉婉容事連坐昭慶
軍承宣使王繼先福州居住停子孫官籍其貲甲寅李
寳率舟師三千發江陰大風退泊明州關澳聚兵復進
乙夘劉錡引兵屯揚州遣統制王剛以兵五千屯寳應
丁已召田師中赴行在尋以吳拱為鄂州諸軍都統制
壬戌復用資政殿學士張燾落致仕知建康府癸亥分
處歸正人於淮南諸州能自存者從便願為兵者籍之
乙丑詔便宜選補戰功人後勿遞減丙寅出内帑錢七
萬緡犒戍兵之家仍悉除軍債已已起復成閔為湖北
京西制置使節制兩路軍馬九月庚午朔命大臣朝饗
太廟辛未宗祀徽宗于明堂以配上帝大赦甲戌金人
犯黃牛堡守將李彦堅拒却之金兵遂扼大散關吳璘
駐青野原遣將高松等援之庚辰以給事中黃祖舜同
知樞密院事壬午流星晝隕乙酉詔劉錡王權李顯忠
戚方嚴備清河潁河渦河口丁亥成閔渡江屯應城縣
遣吳拱戍郢州博州民王友直聚兵大名自稱河北安
撫制置使以其徒王任為副遣軍師馮穀入朝奏事吳
璘遣將彭青至寳雞渭河夜劫金人橋頭砦破之庚寅
成閔遣統制趙撙部兵五千駐德安辛夘金國趣使臣
書至楚州守臣以聞其辭多悖慢壬辰監盱眙軍淮河
渡夏俊復泗州癸已金人犯通化軍守將張超拒郤之
甲午册謚大行皇帝曰恭文順德仁孝皇帝廟號欽宗
吳璘遣將劉海復秦州金守將蕭濟降乙未金人犯信
陽軍丙申吳璘遣將曹㳜復洮州戊戌劉錡發揚州詔
以金人背盟降敕榜招諭中原軍民己亥蘭州漢軍千
戶王宏殺其刺史温敦烏乜來降吳璘遣將潘青復隴
州是月金主亮以尚書右丞李通為大都督造浮梁于
淮水之上遂自將來攻兵號百萬遠近大震冬十月庚
子朔詔將親征魏勝攻沂州敗還海州金人圍之李寳
以舟師至東海縣金人解圍去寳遂入海州辛丑金人
自渦口渡淮癸夘以吳璘兼陜西河東招討使劉錡兼
京東河北東路招討使成閔兼京西河北西路招討使
金人䧟蔣州李顯忠遣統制孔福與金人戰于大人洲
敗之乙已金人復犯海州魏勝李寳擊却之劉錡引兵
次淮陰金人將自清河口入淮錡列兵于運河岸以扼
之丁未命宣撫制置司傳檄契丹西夏高麗渤海諸國
及河北河東陜西京東河南諸路諭出師共討金人是
日金人立其東京留守葛王襃為皇帝改元大定戊申
王權聞金兵大至自廬州引兵遁屯昭關已酉知筠州
武鉅招納北界杜海等二萬人來歸庚戌復置機速房
知廬州龔濤聞金兵將至棄城走辛亥金將蕭琦䧟滁
州守臣陸廉棄城走壬子改建王瑋為鎮南軍節度使
劉錡遣統制王剛等擊敗金人于清河口金人復來戰
剛失利吳拱遣將侯俊郝敦書復唐州癸丑借江浙荆
湖等路坊場淨利錢三百八十萬緡以備賞軍金人圍
廬州都監權州事楊椿率兵突陣出守水砦金人又攻
海州李寳力戰敗之解圍去甲寅金人攻樊城吳拱遣
守將翟貴王進與戰貴進俱戰死金兵亦退劉錡遣兵
渡淮及金人戰死者十七八金主亮以大軍至廬州城
北之五里築土城以居戚方遣將張寳復蔣州乙夘以
金人渝盟告于天地宗廟社稷命州縣諭富民損貲助
國劉錡聞王權遁自淮陰引兵歸揚州丙辰金主亮入
廬州王權自昭關遁金人追至尉子橋破敵軍統制姚
興戰死權退保和州金州都統制王彦遣統制任天錫
出洵陽復豐陽縣丁已帝聞王權敗召楊存中同宰執
議于内殿陳康伯贊帝定議親征武鉅遣將荀琛復鄧
州戊午任天錫復商洛縣命吳璘趣出兵漢中葉義問
督視江淮軍馬中書舍人虞允文參謀軍事金人犯真
州步軍司統制邵宏淵迎戰于胥浦橋兵敗真州䧟金
人不入城遂犯揚州已未任天錫復商州執其守完顔
守能趙撙引兵渡淮庚申以楊存中為御營宿衞使趙
撙復襃信縣王權自和州遁歸屯于東采石辛酉復湯
思退觀文殿大學士充醴泉觀使兼侍讀分行在官吏
三之一扈從餘留行遣常事金人䧟和州壬戌以將士
勞於征討避殿減膳劉錡退軍瓜州鎮金人䧟揚州淮
東安撫使劉澤棄城奔泰州以戶部侍郎劉岑為御營
随軍都轉運使李顯忠為御營先鋒都統制屯蕪湖主
管步軍司李捧為前軍都統制趙撙復新蔡縣癸亥募
諸州豪民招槍仗弓箭手赴行在金人入揚州王權自
采石夜還建康尋復如采石甲子復張浚觀文殿大學
士判潭州吳璘遣統制吳挺向起等及金人戰于德順
軍之治平砦敗之趙撙復平興縣乙丑金人趨瓜州劉
錡遣統領員琦拒之于皂角林大敗之斬其統軍高景
山丙寅李寳遇金舟師于膠西縣陳家島大敗之斬完
顔鄭家奴等五人劉錡還鎮江府趙撙復蔡州斬其總
管揚寓分御營宿衞為五軍金人攻秦州向起吳挺擊
却之丁邜葉義問至鎮江詔起江浙福建諸州彊丁赴
江上諸軍武鉅復虢州盧氏縣任天錫復朱陽縣戊辰
殿中侍御史杜莘老劾内侍張去為帝不悦去為致仕
出莘老知遂寧府十一月已已朔邵宏淵遣統領崔臯
及金人戰于定山敗之任天錫復虢州守將蕭信遁去
庚午通州守將蕭邦弼棄城去辛未成閔引兵發應城
縣援淮西遣權吏部侍郎汪應辰詣浙東措置海道壬
申以張浚判建康府召王權赴行在以李顯忠代將邵
宏淵為池州都統制金人犯瓜州鎮江中軍統制劉汜
戰敗走權都統制李横亦遁金人鐵騎奄至江上統制
魏俊王方死之葉義問惶怖欲退走復趨建康金人游
騎至無為軍守臣韓髦棄城走癸酉淮寧府民陳亨祖
執同知完顔耶魯以其城來歸趙撙引兵去蔡州復䧟
甲戌池州統制官崔定等復入無為軍乙亥金主亮臨
江築壇刑馬祭天期以翌日南渡丙子虞允文督建康
諸軍統制官張振王琪時俊戴臯等以舟師拒金主亮
于東采石戰勝却之崔定復巢縣任天錫復上津商洛
二縣丁丑虞允文遣水軍統制盛新以舟師擊金人于
楊林河口又敗之金主亮焚其舟而去戊寅王彦遣將
楊堅復欒川縣已夘以湯思退為行宫留守虚恨蠻犯
嘉州籠蓬堡官軍大敗副將鄭祥等為所殺庚辰金主
亮引軍趨淮東癸未吳璘病自仙人原還興州留姚仲
節制軍事虞允文自采石率李捧一軍及戈船如鎮江
備敵甲申贈姚興魏俊王方官金主亮至揚州乙酉貸
劉汜死英州編管江州統制李貴忠義首領孟俊復順
昌府金州將邢進復華州丙戌賜戰士帛給其家薪炭
任天錫復陜州丁亥劉錡以疾罷以御營宿衞中軍統
制劉銳權鎮江都統制成閔自京西還建康遂如鎮江
戊子吳璘復力疾上仙人原已丑王權貸死瓊州編管
李寳泛海南歸金人復攻陜州任天錫破走之復犯㐮
陽統制官李滕等拒却之復通化軍王彦遣將楊堅党
清至西京長水縣及金人戰敗之庚寅復長水縣癸已
以成閔為鎮江都統制淮東制置使京東西路河北東
路淮北泗宿州招討使李顯忠為淮西制置使京畿河
北西路淮北壽亳州招討使吳拱為湖北京西制置使
京西北路招討使甲午武鉅遣鄉兵總轄杜隠等復嵩
州乙未金人䧟泰州是日金人弑其主亮于揚州龜山
寺戊戌金都督府遣人持檄詣鎮江軍中議和十二月
已亥朔趙撙夜襲蔡州復入其城王彦遣兵復福昌縣
庚子楊存中及虞允文渡江至瓜州察金兵金人犯漢
南之茨湖鄂州軍士史俊登其舟獲一將諸軍繼進遂
擊却之楊椿夜攻金人殺其帥高定山復廬州辛丑以
李寳為靖海軍節度使浙西通泰海州沿海制置使京
東東路招討使金統軍劉萼聞茨湖敗亦退師王彦遣
將閻玘復澠池縣壬寅天有白氣以趙密為行宫在城
都總管成閔渡江之揚州癸夘命諸路招討司率兵進
討互相應援沿江諸大帥條陳恢復事宜復岳州舊名
右軍統領沙世堅入泰州甲辰虞允文自鎮江入見均
州統領昝朝復鄧州乙已張浚至慈湖命李顯忠引兵
渡江丙午淮東統制王選復楚州丁未杜隠等入河南
府吳拱遣統領牛宏入汝州戊申帝發臨安建王從行
庚戌金人渡淮北去壬子次平江罷督視府虞允文還
至鎮江癸丑淮東統制劉銳陳敏引兵入泗州鄂州統
制楊欽以舟師追敗金人于洪澤鎮乙夘江北金兵盡
去李顯忠復入和州吳璘遣將復水洛城金人復破汝
州牛宏敗走戊午次鎮江府庚申吳璘遣將拔金人治
平砦壬戌曲赦新復州軍甲子降淮南京西湖北雜犯
死罪以下囚賞采石功進統制張振時俊等官金潁壽
二州巡檢高顯以壽春府來降丁夘命諸道籍鄉兵初
王友直王任聚兵嘗命友直為天雄軍節度使任為天
平軍節度使金主襃既立下令散其衆友直等自壽春
來歸是月金主知亮已死遂趨燕京
三十二年春正月戊辰朔日有食之帝在鎮江已已金
人犯壽春府忠義將劉泰戰死金兵引去庚午發鎮江
府壬申至建康府張浚入見丙子祧翼祖主于夾室已
夘李顯忠引兵還建康庚辰罷郡守年七十者壬午金
人復犯蔡州趙撙力戰却之乙酉權知東平府耿京遣
其將賈瑞掌書記辛棄疾來奏事已丑金主遣其臣高
忠建等來告嗣位以耿京為天平軍節度使知東平府
庚寅詔新復州縣搜訪仗節死義之士丙申以楊存中
為江淮荆㐮路宣撫使虞允文副之給事金安節中書
舍人劉珙繳奏再上乃改命存中措置兩淮二月戊戌
朔罷借兩浙江淮坊場淨利錢以虞允文為兵部尚書
川陜宣諭使措置招軍市馬及與吳璘議事庚子興州
統領惠逄等復河州振兩淮饑民壬寅金人犯汝州守
將王宣逆戰敗之癸夘帝發建康惠逢復積石軍又克
來羌城丁未劉錡薨已酉王宣及金人再戰于汝州庚
戌金人全師來攻宣敗績棄去辛亥金人復犯順昌府
孟新拒却之尋亦棄去壬子賞蔡州功趙撙等進官有
差乙夘至臨安府興元都統制姚仲攻鞏州不下退守
甘谷城遂引兵圍德順軍丙辰金人犯蔡州趙撙擊却
之戊午復引兵來攻撙又敗之金兵遁去王彦遣將馬
貴斷河中南橋金兵來攻貴戰敗之壬戌詔軍士戰死
者禄其家一年傷重而死於營者半之乙丑王宣及右
軍副將汲靖敗金人于蔡州確山縣趙撙棄蔡州丙寅
金人復取之姚仲遣副將趙銓攻下鎮戎軍金同知渭
州秦弼及其子嵩來歸王彦遣兵救陜州遇金人于虢
州東敗之金兵引去丁夘吳珙遣將復永安軍永寧福
昌長水三縣閏月癸酉金人破河州屠其城乙亥命楊
存中李顯忠固守新復州軍量度進討丙子姚仲遣將
復原州戊寅祔欽宗主于太廟癸未振淮南歸正人金
人犯虢州吳璘遣楊從儀等攻拔大散關分兵據和尚
原金人走寳雞丙戌給張浚錢十九萬緡造沿江諸軍
戰艦庚寅王剛破金人于海州辛夘楊椿罷壬辰姚仲
攻順德軍敗金人于瓦亭砦新店是月張安國等攻殺
耿京李寳將王世隆攻破安國執之以獻三月壬寅更
定金使入境接伴館伴舊儀癸夘成閔遣統制杜彦救
淮寧擊敗金人于項城縣甲辰罷扈從官吏賞典乙已
錄商虢之功加吳璘少傅王彦為保平軍節度使戊申
吳璘復德順軍又遣將嚴忠取環州辛亥命兵部侍郎
陳俊卿工部侍郎許尹經畫兩淮堡砦屯田癸丑金人
圍淮寧府守臣陳亨祖死之甲寅吳璘自德順軍復還
河池金人犯鎮戎軍丁已遣洪邁等賀金主即位戊午
忠義軍統制知蘭州王宏拔會州金人䧟淮寧府統領
戴規戰死成閔歸自淮東辛酉金人攻原州丙寅詔舉
賢良夏四月丁夘朔姚仲遣兵救原州已已命侍從臺
諫條上防秋足食足民策遣左武大夫都飛虎結約河
東壬申賞御營宿衞將士四萬餘人進官有差癸酉蠲
淮東殘破州軍上供銀絹米麥及經總制錢一年蒙縣
民倪震率丁口數千來歸甲戌募民耕淮東荒田蠲其
徭役及租税七年戊寅以御史中丞汪澈參知政事金
人圍海州戊子洪邁等辭行報聘書用敵國禮是月大
雨淮水暴溢數百里漂沒廬舍人畜死者甚衆五月戊
戌吳璘自河池如鳳翔巡邊姚仲遣兵救原州數敗金
人庚子復置提舉秦州買馬監命四川總領官兼權其
職壬寅姚仲及金人戰于原州北嶺敗績戊申復以楊
存中為醴泉觀使奉朝請罷御營宿衞司辛亥鎮江都
統制張子蓋救海州遇金人于石湫堰大敗之金人解
去甲寅命張浚專一措置兩淮事務兼節制淮東西沿
江州郡軍馬乙夘知順昌軍孟昭率部曲來歸已未吳
璘遣將復熙州壬戌禁諸軍互招逃亡加鄭藻太尉振
東北流民命張浚置御前萬弩營募淮民為之甲子詔
立建王瑋為皇太子更名眘加成閔太尉主管殿前司
李顯忠為太尉主管軍馬司籍諸州歸正人願為農者
給官田復租十年願為兵者赴軍中六月丙寅朔吳璘
次大幽嶺檄召姚仲至軍前下河池獄命䕫路安撫使
李師顔代將其兵戊辰名新宫曰德壽庚午以吳珙主
管步軍司罷三招討司甲戌加贈兄子偁為太師中書
令追封秀王謚安僖妻張氏封王夫人乙亥朱倬罷丙
子詔皇太子即皇帝位帝稱太上皇帝退處德壽宫皇
后稱太上皇后孝宗即位累上尊號曰光堯壽聖憲天
體道性仁誠德經武緯文紹業興統明謨盛烈太上皇
帝淳熙十四年十月乙亥崩于德壽殿年八十一謚曰
聖神武文憲孝皇帝廟號高宗十六年三月丙寅攢于
會稽之永思陵光宗紹熙二年加謚受命中興全功至
德聖神武文昭仁憲孝皇帝
贊曰昔夏后氏傳五世而后羿簒少康復立而祀夏周
傳九世而厲王死于彘宣王復立而繼周漢傳十有一
世而新莽竊位光武復立而興漢晉傳四世有懷愍之
旤元帝正位於建鄴唐傳六世有安史之難肅宗即位
于靈武宋傳九世而徽欽䧟于金高宗纉圖于南京六
君者史皆稱為中興而有異同焉夏經羿浞周歴共和
漢間新室更始晉唐宋則歲月相續者也蕭王琅琊皆
出疏屬少康宣王肅宗高宗則父子相承者也至於克
復舊物則晉元與宋高宗視四君者有餘責焉高宗恭
儉仁厚以之繼體守文則有餘以之撥亂反正則非其
才也况時危勢逼兵弱財匱而事之難處又有甚於數
君者乎君子於此盖亦有憫高宗之心而重傷其所遭
之不幸也然當其初立因四方勤王之師内相李綱外
任宗澤天下之事宜無不可為者顧乃播遷窮僻重以
苗劉羣盗之亂權宜立國确虖囏哉其始惑於汪黃其
終制於姦檜恬堕猥懦坐失事機甚而趙鼎張浚相繼
竄斥岳飛父子竟死於大功垂成之秋一時有志之士
為之扼&KR1266;切齒帝方偷安忍耻匿怨忘親卒不免於來
世之誚悲夫
宋史卷三十二
