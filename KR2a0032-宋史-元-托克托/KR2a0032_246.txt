宋史卷二百四十六
元中書右丞相總裁托克托等修
列傳第五
宗室三
吳王顥益王頵吳王佖
燕王俁楚王似獻愍太子茂
鄆王楷肅王樞景王𣏌
濟王栩徐王棣沂王㮙
和王栻信王榛太子諶(弟訓)
元懿太子旉信王璩莊文太子愭
魏王愷景獻太子詢鎮王竑
英宗四子長神宗次吳榮王顥次潤王顏次益端獻王
頵皆宣仁聖烈高皇后出也顏早亡徽宗賜名追封
吳榮王顥字仲明初名仲糺自右内率府副率為和州
防禦使封安樂郡公轉明州觀察使進祁國公治平元
年加檢校太傅保寧軍節度使同中書門下平章事封
東陽郡王三年出閤神宗立進封昌王官制行冊拜司
空徙王雍哲宗嗣位加太保換成德横海二鎮徙封揚
王賜贊拜不名五日一謁禁中帝致恭如家人禮神宗
祔廟拜太傅移鎮京兆鳳翔自熙寧以來顥屢請居外
章上輙卻至元祐初乃賜咸宜坊第一區榜曰親賢與
弟頵對邸車駕偕三宫臨幸留宴終日拜太尉諸子皆
命賜官制曰先皇帝篤兄弟之好以恩勝義不許二叔
出居於外蓋武王待周公之意太皇太后嚴朝廷之禮
以義制恩始從其請出就外宅得孔子遠其子之意二
聖不同同歸於道皆可以爲萬世法朕承侍兩宫按行
新第顧瞻懷思澘然出涕昔漢明帝問東平王在家何
以爲樂王言爲善最樂帝大其言因送列侯印十九枚
諸子五歲以上悉佩之著之簡策天下不以爲私今王
諸子性於忠孝漸於禮義自勝衣以上頎然皆有成人
之風朕甚嘉之其各進一官以助其爲善之樂尚勉之
哉毋沗父祖以爲邦家光徙封徐王詔書不名宣仁有
疾顥旦旦入問因亦被病宣仁祔廟拜太師徙王冀賜
入朝不趨改淮南荆南節度使徙封楚王病益篤帝親
挾醫視診令晝夜具起居狀聞小愈則喜既而薨年四
十七帝即臨哭輟朝五日成服苑中贈尚書令兼中書
令掦荆冀三州牧燕王諡曰榮陪葬永厚陵徽宗即位
改封吳王顥天資穎異尤嗜學始就外傅每一經終即
遺講讀官以器幣服馬工飛白善射好圖書博求善本
神宗嘉其志尚每得異書亟馳使以示嘗賜方團玉帶
俾服而朝顥辭乃爲製玉魚以别之是後親王遂踵爲
故實初居英宗喪丐解官終制以厭於至尊不克遂服
慈聖光獻太后之服易月當除顥曰身爲孫而情文缺
然若是可乎請如心喪禮須上禫除即吉詔可子孝騫
嗣終寧國軍節度使晉康郡王孝錫終嘉州團練使贈
永國公
益端獻王頵初名仲格封大寧郡公進鄠國公樂安郡
王嘉王所歴官賜略與兄顥同更武勝山南西保信保
靜武昌武安武寧鎮海成德荆南十節度徙王曹荆位
至太尉元祐三年七月薨年三十三贈太師尚書令荆
徐二州牧魏王諡端獻徽宗改封益王頵端重明粹少
好學長博通羣書工飛白篆籕賓接宫僚歲滿當去輙
奏留久者至十餘年頗好醫書手著普惠集效方且儲
藥以救病者子九人孝哲右驍衛將軍早亡孝奕彰化
軍節度觀察留後贈司空平原郡王孝參奉國軍節度
使改寧武武勝封豫章郡王孝永邢州觀察使贈司空
廣陵郡王孝詒孝隲孝悅孝穎孝愿皆至節度使
神宗十四子長成王佾次惠王僅次唐哀獻王俊次褒
王伸次冀王僴次哲宗次豫悼惠王价次徐沖惠王倜
次吳榮穆王佖次儀王偉次徽宗次燕王俁次楚榮憲
王似次越王偲八王皆早薨佾僅伸偉徽宗賜名追封
俊僴倜价徽宗改封
吳榮穆王佖帝第九子初授山南東道節度使封儀國
公哲宗立加開府儀同三司大寧郡王進申王拜司空
帝崩佖於諸弟爲最長有目疾不得立徽宗嗣位以帝
兄拜太傅加殊禮旋拜太師歴京兆眞定尹荆掦太原
興元牧徙國陳崇寧五年薨輟視朝七日贈尚書令兼
中書令徐州牧燕王謚榮穆又加贈侍中改封吳王子
有奕武信軍節度使和義郡王
燕王俁帝第十子越王偲帝第十二子母曰林婕妤俁
初授武定軍節度使檢校太尉封成國公偲初授武成
軍節度使檢校太尉祁國公哲宗朝俁加開府儀同三
司封咸寧郡王偲加開府儀同三司封永寧郡王是後
累換節鉞歴任尹牧俁進封萃王偲封睦王徽宗朝俱
歴太保太傅俁進封衛王魏王燕王偲進封定王鄧王
越王靖康元年同遷太師俁授河東劒南西川節度使
成都牧偲授永興成德軍節度使雍州眞定牧二年上
皇幸青城父老邀之不及道遇二王哭曰願與王俱死
徐秉哲捕爲首者戮之益兵衛送二王於金營北行至
慶源境上俁乏食薨偲至韓州而薨紹興初有崔紹祖
者至壽春府稱越王次子受上皇蠟詔為天下兵馬大
元帥興師恢復鎮撫使趙霖以聞召赴行在事敗送臺
獄伏罪斬於越州市
楚榮憲王似帝第十三子初爲集慶軍節度使和國公
進普寧郡王元符元年出閤封簡玉似於哲宗爲母弟
哲宗崩皇太后議所立宰相章惇以似對后曰均是神
宗子何必然乃立端王徽宗定位加司徒改鎮武昌武
成徙封蔡拜太保移鎮保平鎮安又改鳳翔雄武以王
府史語言指斥送大理寺驗治似上表待罪左司諫江
公望上疏以爲親隙不可開開則言可離貳疑迹不可
顯顯則事難磨滅陛下之得天下也章惇嘗持異議巳
有隙迹矣蔡王出於無心年尚幼小未逹禍亂之萌恬
不以爲恤陛下一切包容已開之隙復塗巳顯之迹復
泯矣恩意渥縟懽然不失兄弟之情若以曖昧無根之
語加諸至親骨肉之間則有魏文相煎太急之譏而忘
大舜親愛之道豈治世之美事邪臣願陛下密詔有司
凡無根之言勿形案牘倘有瑕可指一入胷次則終身
不忘迹不可冺隙不可塗則骨肉離矣一有浸淫旁及
蔡王之語不識陛下將何以處之陛下何顏見神考於
太廟乎疏入公望罷知淮陽軍徽宗雖出公望然頗思
其言止治其左右崇寧中徙鎮荆南武寧崇寧五年薨
贈太師尚書令兼中書令冀州牧韓王改封楚王謚榮
憲子有恭定國軍節度使永寧郡王
哲宗一子獻愍太子茂昭懷劉皇后爲賢妃時所生帝
未有子而中宫虚位后因是得立然纔三月而夭追封
越王諡沖獻崇寧元年改諡獻愍后之立也鄒浩凡三
上疏諫隨削其藁至是或謂浩有殺卓氏而奪其子欺
人可也詎可以欺天乎之語徽宗昭暴其事復竄浩昭
州而峻茂典冊后上表謝然浩蓋無是言也
徽宗三十一子長欽宗次兖王檉次鄆王楷次荆王楫
次肅王樞次景王杞次濟王栩次益王棫次高宗次邠
王材次祁王模次莘王植次儀王朴次徐王棣次沂王
㮙次鄆王栱次和王栻次信王榛次漢王椿次安康郡
王楃次廣平郡王楗次陳國公機次相國公梴次瀛國
公樾次建安郡王楧次嘉國公椅次溫國公棟次英國
公橞次儀國公桐次昌國公柄次潤國公樅檉楫材栱
椿機六王早薨
鄆王楷帝第三子初名煥始封魏國公進高密郡王嘉
王歴奉寧鎮安鎮東武寧保平荆南寧江劔南西川鎮
南河東寧海十一節度使政和八年廷策進士唱名第
一母王妃方有寵遂超拜太傅改王鄆仍提舉皇城司
出入禁省不復限朝暮於外第作飛橋複道以通往來
北伐之役且將以爲元帥會白溝失利而止欽宗立改
鎮鳳翔彰德軍靖康初與諸王皆北遷
肅王樞帝第五子初封吳國公進建安郡王肅王歴節
度六鎮靖康初金人圍京城要帝子弟爲質且求輸兩
河於是遣宰臣張邦昌從樞使斡里雅布軍爲金人所留
約俟割地畢遣還而挾以北去
景王𣏌初授武安軍節度使檢校太尉封冀國公大觀
二年改授山南東道節度使加開府儀同三司封文安
郡王政和中授檢校太保尋遷太保改授護國武昌軍
節度使追封景王靖康元年授荆南鎮東軍節度使遷
太傅二年遣詣金營充賀正旦使既歸又從上幸青城
及上皇出郊杞日侍左右衣不觧帶食不食肉上皇製
發願文述祈天請命之意以授𣏌杞頓首泣及北行鬚
髮盡白
濟王栩初授鎮洮軍節度使檢校太尉封魯國公大觀
二年改授彰武軍節度使加開府儀同三司封安康郡
王政和中授檢校太保改荆南清海軍節度使進封濟
王靖康元年授護國寧海軍節度使遷太傅同景王杞
爲賀金人正旦使既還又與何㮚爲請命使金帥紿栩
曰自古有南即有北不可相無今所欲割地而已栩回
以白上且言金帥請與上皇相見上曰豈可使上皇蒙
塵遂自出以栩從行及索諸王家屬栩夫人曹氏避難
他出徐秉哲捕而拘之遂同北去
徐王棣初授鎮江軍節度使檢校太尉封徐國公政和
中授檢校太保宣和中改鎮南軍節度使加開府儀同
三司封高平郡王尋改山南東道河陽三城節度使進
封徐王後從淵聖北去紹興二年有萬州李勃者偽稱
祁王内侍楊公謹與言徐王起居狀勃遂改稱徐王宣
撫使張浚遣赴行在上命王府故吏驗視言非眞詔送
大理情得棄市
沂王㮙初授横海軍節度使檢校太尉冀國公政和中
授檢校太保宣和中改劔南西川節度使加開府儀同
三司封河間郡王尋改劔南東川威武軍節度使遷太
保進封沂王後從淵聖出郊至北方與駙馬劉彥文告
上皇左右謀變金遣人按問上皇遣莘王植駙馬蔡鞗
等對辯凡三日㮙彥文氣折金人誅之
和王栻初授靜江軍節度使檢校太尉廣國公三年授
檢校太保尋改定武軍節度使加開府儀同三司封南
康郡王靖康元年授瀛海安化軍節度使檢校太傅追
封和王後從淵聖出郊有遺女一人高宗朝封樂平縣
主出適杜安石命大宗正司主婚
信王榛初授建雄軍節度使檢校太尉封福國公三年
授檢校太保宣和末改安遠軍節度使加開府儀同三
司封平陽郡王靖康元年授慶陽昭化軍節度使遷檢
校太傅進封信王後從淵聖出郊北行至慶源亡匿眞
定境中時馬廣與趙邦傑聚兵保五馬山砦隂迎榛歸
奉以爲主兩河遺民聞風響應榛遣廣詣行在奏之其
略曰邦傑與廣忠義之心堅若金石臣自陷賊中頗知
其虚實賊今稍墯皆懷歸心且累敗於西夏而契丹亦
出攻之今山西諸砦鄉兵約十餘萬力與賊抗但皆苦
窘兼闕戎器臣多方存恤惟望朝廷遣兵來援不然久
之恐反爲賊用臣於陛下以禮言則君臣以義言則兄
弟其憂國念親之心無異願委臣總大軍與諸砦鄉兵
約日大舉決見成功廣既至黃潛善汪伯彥疑其非眞
上識榛手書遂除河外兵馬都元帥潛善伯彥終疑之
廣將行密授朝旨使幾察榛復令廣聽諸路節制廣知
事不成遂留於大名府不進會有言榛將渡河入京朝
廷因詔擇日還京以伐其謀金人恐廣以援兵至急發
兵攻諸砦斷其汲道諸砦遂陷榛亡不知所在或曰後
與上皇同居五國城紹興元年鄧州有楊其姓者聚千
餘人自稱信王鎮撫使翟興覺詐遣將斬之以聞
欽宗皇太子諶朱皇后子也政和七年生爲嫡皇孫祖
宗以來所未有徽宗喜蔡京奏除檢校少保常德軍節
度使封崇國公從之會王黼得政謀傾京言其以東宫
比人主遂降爲高州防禦使靖康元年遷檢校少保昭
慶軍節度使大寧郡王尋進檢校少傅寧國軍節度使
四月詔立爲皇太子二年上幸青城命密院同知孫傅
兼太子少傅吏部侍郎謝克家兼太子賓客輔太子監
國稱制行事未幾金人請二帝諭太子出城統制吳革
力請留欲以所募士微服衛太子潰圍以出傅不許乃
謀匿民間别求狀類太子者并宦者二人殺之送金人
紿以宦者竊太子欲投獻都人爭之併傷太子遲疑不
決者五日吳开莫儔督脅甚急范瓊恐變生以危言讋
衛士遂擁太子與皇后共車以出百官軍吏奔隨號哭
太學諸生擁拜車前太子呼云百姓救我哭聲震天已
而北去弟訓
訓乃北地所生有碭山人留遇僧者金人見之曰全似
趙家少帝遇僧竊喜紹興十年三京路通詔求宗室遇
僧自言少帝第二子守臣遣赴行在過泗州州官孫守
信疑之白其守請於朝閤門言淵聖無第二子乃詔守
信劾治遇僧伏罪黥隷瓊州後有自北至者曰淵聖小
大王訓見居五國城
元懿太子諱旉高宗子也母潘賢妃建炎元年六月生
於南京拜檢校少保集慶軍節度使封魏國公金人侵
淮南帝幸臨安會苗傅劉正彥作亂逼帝禪位於旉改
元明受既而傅等伏誅帝復位乃以旉爲皇太子從幸
建康太子立屬疾宫人誤蹴地上金鑪有聲太子驚悸
疾轉劇薨諡元懿
信王璩字潤夫初名伯玖藝祖七世孫秉義郎子彥之
子也生而聰慧初伯琮以宗子被選入宫高宗命鞠于
婕妤張氏吳才人亦請於帝遂以伯玖命才人母之賜
名璩除和州防禦使時生七歲矣伯琮以建國公就傅
璩獨居禁中俄拜節度使封吳國公宰執趙鼎劉大中
王庶等堅持之命不果行會秦檜專政遂除保大軍節
度使封崇國公尋詔赴資善堂聽讀紹興十五年加檢
校少保進封思平郡王出就外第時伯琮已封普安郡
王璩官屬禮制相等夷號東西府踰年改武昌軍節度
使二十二年子彥卒璩去官持服終喪還舊官顯仁太
后崩普安郡王始立爲皇太子璩因加恩稱皇姪名位
始定遷開府儀同三司判大宗正事置司紹興府孝宗
即位璩表請入賀許之特授少保改静江軍節度使頃
之省紹興府宗正事改判西外宗正司璩累章乞閑改
醴泉觀使淳熙中除少傅高宗崩奔赴得疾踰年而薨
年五十九追封信王累贈太保太師始璩之入宫也儲
位未定者垂三十年中外頗以爲疑孝宗既立天性友
愛璩入朝屢召宴内殿呼以官不名也賜予無算子四
人師淳歴忠州團練使永州防禦使師灝師瀹師路並
補武翼大夫孫希楙特補保義郎
莊文太子諱愭孝宗嫡長子也母郭皇后初名愉補右
内率府副率尋賜名愭除右監門衛大將軍榮州刺史
孝宗爲皇子時愭拜蘄州防禦使及受禅除少保永興
軍節度使封鄧王故事皇子出閤封王兼兩鎮然後加
司空愭自防禦使躐拜少保章異數也乾道元年立爲
皇太子冊廣國夫人錢氏爲妃詔增束宫從衛太子謙
讓及奏捐月給雜物從之三年秋太子病暍醫誤投藥
病劇上皇與帝親視疾爲赦天下越三日薨年二十四
諡莊文太子賢厚上皇與帝皆愛之帝從禮官議服期
以日易月文武百官服衰服一日而除東宫臣僚齊衰
三月臨七日而除比葬帝再至東宫命宰臣奉諡冊大
小祥皆以執政官行禮子挺錢氏所生也甫晬除福州
觀察使封榮國公乾道九年卒贈武當軍節度使追封
豫國公寧宗時命宗子希璂爲太子後希璂藝祖九世
孫也賜名搢補右千牛衛將軍置教授于府開禧二年
除忠州防禦使嘉定八年更名思正
魏惠憲王諱愷莊文同母弟也初補右内率府副率轉
右監門衛大將軍貴州團練使孝宗受禪拜雄武軍節
度使開府儀同三司封慶王莊文太子薨愷次當立帝
意未決既而以恭王英武類已竟立之加愷雄武保寧
軍節度使追封魏王判寧國府妻華國夫人韋氏特封
韓魏兩國夫人以示優禮賜黃金三千兩白金一萬兩
命宰執設祖于玉津園王登車顧謂虞允文曰更望相
公保全比至鎮奏朝天申節許之府長史上言欲與司
馬分治郡俾王受成愷奏曰臣被命判府今專委長史
司馬是處臣無用之地況一郡置三判府臣恐吏民紛
競不一徒見其擾長史司馬宜主錢榖訟牒俾擬呈臣
臣依而判之庶上下安事益易治又請增士人貢額朝
廷悉從之愷究心民事築圩田之隤圯者帝手詔嘉勞
之淳熙元年徙判明州輟屬邑田租以贍學得兩岐麥
圖以獻帝復賜手詔曰汝勸課藝植農不游惰宜獲瑞
麥之應加愷荆南集慶軍節度使行江陵尹尋改永興
成德軍節度使揚州牧七年薨于明州年三十五帝素
服發哀於别殿贈淮南武寧軍節度使揚州牧兼徐州
牧諡惠寧王性寬慈上皇雅愛之雖以宗社大計出王
於外然心每念之賜賚不絶訃聞帝泫然曰向所以越
次建儲者正爲此子福氣差薄耳治二郡有仁聲薨之
日四明父老乞建祠立碑以紀遺愛子二人攄早卒柄
生於明州母卜氏信安郡夫人王薨還居行在柄性早
慧帝愛之將内禪升耀州觀察使封嘉國公慶元間封
吳興郡王領昭慶軍節度使開禧三年薨贈太保封沂
王諡靖惠子垓三歲而天詔立宗室希瞿子爲其後賜
名均領右千牛衛將軍置教授于府尋加福州觀察使
後更名貴和即鎮王竑也
景獻太子諱詢燕懿王後藝祖十一世孫也初名與愿
寧宗既失兖王從宰執京鏜等請取與愿養于宫中年
六歲賜名曮除福州觀察使嘉泰二年拜威武軍節度
使封衛國公聽讀資善堂開禧元年時邊事益急金人
請誅首謀用兵者曮用翊善史彌遠計奏韓侂胄輕起
兵端上危宗社宜賜黜罷以安邊境從之曮立爲皇太
子拜開府儀同三司封榮王更名幬詔御朝太子侍立
宰執日赴資善堂會議尋用天禧故事宰輔大臣並兼
師傅賓客太子出居東宫更名詢嘉定十三年薨年二
十九諡景獻
鎮王竑希瞿之子也初沂靖惠王薨無嗣以竑爲之後
賜名均尋改賜名貴和太子詢薨廼立貴和爲皇子賜
名竑授寧武軍節度使封祁國公嘉定十五年五月加
檢校少保封齊國公十七年六月辛未竑生子詔告天
地宗廟社稷宫觀八月癸未賜竑子名銓授左千牛衛
大將軍丁亥銓薨贈復州防禦使追封永寧侯竑上表
稱謝竑好鼓琴丞相史彌遠買美人善鼓琴者納諸御
而厚廩其家使美人瞷竑動息必以告美人知書慧黠
竑嬖之宫壁有輿地圖竑指瓊厓曰吾他日得志置史
彌遠於此又嘗呼彌遠爲新恩以他日非新州則恩州
也彌遠聞之嘗因七月七日進乞巧竒玩以覘之竑乘
酒碎於地彌遠大懼日夕思以處竑而竑不知也時沂
王猶未有後方選宗室希瓐子昀繼之一日彌遠爲其
父飯僧淨慈寺獨與國子學錄鄭清之登慧日閣屏人
語曰皇子不堪負荷聞後沂邸者甚賢今欲擇講官君
其善訓廸之事成彌遠之坐即君坐也然言出於彌遠
之口入於君之耳若一語洩者吾與君皆族矣清之拱
手曰不敢乃以清之兼魏忠憲王府教授清之日教昀
爲文又購高宗書俾習焉清之上謁彌遠即以昀詩文
翰墨以示彌遠譽之不容口彌遠嘗問清之吾聞其賢
巳熟大要竟何如清之曰其人之賢更僕不能數然一
言以斷之曰不凡彌遠頷之再三策立之意益堅清之
始以小官兼教授其後累遷兼如故寧宗崩彌遠始遣
清之往告昀以將立之之意再三言之昀默然不應最
後清之乃言曰丞相以清之從遊之久故使布腹心於
足下今足下不答一語則清之將何以復命于丞相昀
始拱手徐答曰紹興老母在清之以告彌遠益相與嘆
其不凡竑跂足以需宣召久而不至彌遠在禁中遣快
行宣皇子令之曰今所宣是沂靖惠王府皇子非萬歲
巷皇子苟誤則汝曹皆處斬竑不能自巳屬目墻壁間
見快行過其府而不入疑焉已而擁一人徑過天巳暝
不知其爲誰甚惑昀既至彌遠引入柩前舉哀畢然後
召竑竑聞命亟赴至則每過宫門禁衛拒其從者彌遠
亦引入柩前舉哀畢引出帷殿帥夏震守之既而召百
官立班聽遺制則引竑仍就舊班竑愕然曰今日之事
我豈當仍在此班震紿之曰未宣制以前當在此宣制
後乃即位耳竑以爲然未幾遥見燭影中一人已在御
坐宣制畢閤門贊呼百官拜舞賀新皇帝即位竑不肯
拜震捽其首下拜皇后矯遺詔竑開府儀同三司進封
濟陽郡王判寧國府帝因加竑少保進封濟王九月丁
丑以竑充醴泉觀使令就賜第寶慶元年正月庚午湖
州人潘壬與其弟丙謀立竑竑聞變匿水竇中壬等得
之擁至州治以黃袍加身竑號泣不從不獲已與之約
曰汝能勿傷太后官家乎衆許諾遂發軍資庫金帛會
子犒軍命守臣謝周卿率官屬入賀僞爲李全榜揭于
門數彌遠廢立罪云今領精兵二十萬水陸進討比明
視之皆太湖漁人及廵尉兵卒不滿百人耳竑知其謀
不成率州兵討之遣王元春告于朝彌遠命殿司將彭
任討之至則事平彌遠令客秦天錫託召醫治竑疾竑
本無疾丙戌天錫詣竑諭旨逼竑縊于州治帝輟朝賻
銀絹各一千會子萬貫贈少師保静鎮潼軍節度使給
事中盛章權直舍人院王塈一再繳奏詔從之右正言
李知孝累奏追奪王爵降封巴陵縣公于是在廷之臣
眞德秀魏了翁洪咨䕫胡夢昱等每以竑爲言彌遠輙
惡而斥遠之端平元年詔復官爵妻吳氏爲比丘尼賜
惠淨法空大師月給鉢錢百貫景定五年度宗降詔追
復元贈節度使德祐元年提領戶部財用兼修國史常
楙請立竑後試禮部侍郎兼中書舍人王應麟請更封
大國表墓賜諡命大宗正司議選擇立後迎善氣銷惡
運莫先於此下禮部議贈太師尚書令依舊節度使陞
封鎮王諡昭肅以田萬畝賜其家遣應麟致祭
宋史卷二百四十六
宋史卷二百四十六考證
鎮王竑傳客秦天錫宋通鑑作余天錫
宋史卷二百四十六考證
