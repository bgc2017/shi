宋史卷一百七十六
元中書右丞相總裁托克托等修
食貨志第一百二十九
食貨上四屯田(常平義倉)
前代軍師所在有地利則開屯田營田以省餽饟宋太
宗伐契丹規取燕薊邊隙一開河朔連歲繹騷耕織失
業州縣多閑田而緣邊益增戍兵自雄州東際於海多
積水契丹患之不得肆其侵突順安軍西至北平二百
里其地平曠歲常自此而入議者謂宜度地形高下因
水陸之便建阡陌濬溝洫益樹五稼可以實邊廪而限
戎馬端拱二年分命左諫議大夫陳恕右諫議大夫樊
知古為河北東西路招置營田使恕對極言非便行數
日有詔令修完城堡通導溝瀆而營田之議遂寢時又
命知代州張齊賢制置河東諸州營田尋亦罷六宅使
何承矩請於順安砦西引易河築堤為屯田既而河朔
連年大水及承矩知雄州又言宜因積潦蓄為陂塘大
作稻田以足食會滄州臨津令閩人黃懋上書言閩地
惟種水田緣山導泉倍費功力今河北州軍多陂塘引
水溉田省功易就五三年間公私必大獲其利詔承矩
按視還奏如懋言遂以承矩為制置河北沿邊屯田使
懋為大理寺丞充判官發諸州鎮兵一萬八千人給其
役凡雄莫覇州平戎順安等軍興堰六百里置斗門引
淀水灌溉初年種稻値霜不成懋以晚稻九月熟河北
霜早而地氣遲江東早稻七月即熟取其種課令種之
是歲八月稻熟初承矩建議沮之者頗衆武臣習攻戰
亦恥於營葺既種稻不成羣議愈甚事幾為罷至是承
矩載稻穗數車遣吏送闕下議者乃息而莞蒲蜃蛤之
饒民頼其利度支判官陳堯叟等亦言漢魏晉唐於陳
許鄧穎暨蔡宿亳至於壽春用水利墾田陳迹具在議
選官大開屯田以通水利發江淮下軍散卒及募民充
役給官錢市牛置耕具導溝瀆築防堰每屯十人人給
一牛治田五十畝雖古制一夫百畝今且墾其半俟久
而古制可復也畝約收三斛歲可收十五萬斛七州之
間置二十屯可得三百萬斛因而益之數年可使倉廪
充實省江淮漕運民田未闢官為種植公田未墾募民
墾之歲登所取並如民間主客之例傅子曰陸田命懸
於天人力雖修苟水旱不時則一年之功棄矣水田之
制由人力人力苟修則地利可盡且蟲灾之害亦少於
陸田水田既修其利兼倍帝覽奏嘉之遣大理寺丞皇
甫選光祿寺丞何亮乘傳按視經度然不果行至咸平
中大理寺丞王宗旦請募民耕潁州陂塘荒地凡千五
百頃部民應募者三百餘戸詔令未出租稅免其徭役
然無助於功利而汝州舊有洛南務内園兵人種稻雍
熙二年罷賦予民至是復置命京朝官專掌募民戸二
百餘自備耕牛立團長墾地六百頃導汝水溉灌歲收
二萬三千石襄陽縣淳河舊作隄截水入官渠溉民田
三千頃宜城縣蠻河溉田七百頃又有屯田三百餘頃
知襄州耿望請於舊地兼括荒田置營田上中下三務
調夫五百築堤堰仍集鄰州兵每務二百人荆湖市牛
七百分給之是歲種稻三百餘頃四年陜西轉運使劉
綜亦言宜於古原州建鎮戎軍置屯田今本軍一歲給
芻糧四十餘萬石束約費茶鹽五十餘萬儻更令遠民
輸送其費益多請於軍城四面立屯田務開田五百頃
置下軍二千人牛八百頭耕種之又於軍城前後及北
至水峽口各置堡砦分居其人無寇則耕寇來則戰就
命知軍為屯田制置使自擇使臣充四砦監押每砦五
百人充屯戍從之既而原渭州亦開方田戎人内屬者
皆依之得安其居是時兵費浸廣言屯營田者輙詔邊
臣經度行之順安軍兵馬都監馬濟請於靖戎軍東壅
鮑河開渠入順安威虜二軍置水陸營田於其側命莫
州部署石普護其役踰年而畢知保州趙彬復奏決鷄
距泉自州西至蒲城縣分徐河水南流注運渠廣置水
陸屯田詔駐泊都監王昭遜共成之自是定州亦置屯
田五年罷襄州營田下務六年耿望又請於唐州赭陽
陂置務如襄州歲種七十餘頃方城縣令佐掌之調夫
耘耨景德初從京西轉運使張巽之請詔止役務兵二
年令緣邊有屯營田州軍長吏並兼制置諸營田屯田
事舊兼使者如故大中祥符九年改定保州順安軍營
田務為屯田務凡九州軍皆遣官監務置吏屬淮南兩
浙舊皆有屯田後多賦民而收其租第存其名在河北
者雖有其實而歲入無幾利在蓄水以限戎馬而已天
禧末諸州屯田總四千二百餘頃河北歲收二萬九千
四百餘石而保州最多逾其半焉襄唐二州營田既廢
景德中轉運使許逖復之初耿望借種田人牛及調夫
耨穫歲入甚廣後張巽改其法募水戸分耕至逖又參
以兵夫久之無大利天聖四年遣尚書屯田員外郎劉
漢傑往視漢傑言二州營田自復至今襄州得穀三十
三萬餘否為緡錢九萬餘唐州得穀六萬餘石為緡錢
二萬餘所給吏兵俸廪官牛雜費襄州十三萬餘緡唐
州四萬餘緡得不補失詔廢以給貧民頃收半稅其後
陜西用兵詔轉運司度隙地置營田以助邊計又假同
州沙苑監牧地為營田而知永興軍范雍括諸郡牛頗
煩擾未幾遂罷右正言田況言鎮戎原渭地方數百里
舊皆民田今無復農事可即其地大興營田以保捷兵
不習戰者分耕五百人為一堡三兩堡置營田官一領
之播種以時農隙則習武事疏奏不用後乃命三司戸
部副使夏安期等議並邊置屯田迄不能成治平三年
河北屯田三百六十七頃得穀三萬五千四百六十八
石熙寧初以内侍押班李若愚同提點制置河北屯田
事三年王韶言渭原城而下至秦州成紀旁河五六百
里良田不耕者無慮萬頃治千頃歲可得三十萬斛知
秦州李師中論韶指極邊見招弓箭手地恐秦州益多
事詔遣王克臣等按視復奏與師中同再下沈起起奏
不見韶所指何地雖實有之恐召人耕種西蕃驚疑侍
御史謝景温言聞沈起妄指甘谷城弓箭手地以塞韶
妄而竇舜卿奏實止有閒田一頃四十三畝中書言起
未嘗指甘谷城地以實韶奏而師中前在秦州與韶更
相論奏互有曲直韶遂以妄指閒田自著作佐郎責保
平軍節度推官師中亦落待制其後韓縝知秦州乃言
實有古渭砦弓箭手未請空地四千餘頃遂復韶故官
從其所請行之明年河北屯田司奏豐歲屯田入不償
費於是詔罷緣邊水陸屯田務募民租佃收其兵為州
廂軍時陜西曠土多未耕屯戌不可撒遠方有輸送之
勤知延州趙卨請募民耕以紓朝廷憂詔下其事經略
安撫使郭逵言懷寧砦所得地百里以募弓箭手無閒
田卨又言之遂括地得萬五千餘頃募漢番兵幾五千
人為八指揮詔遷卨官賜金帛而熙州王韶又請以河
州蕃部近城川地招弓箭手以山坡地招蕃地弓箭手
每砦五指揮以二百五十人為額人給地一頃蕃官二
頃大蕃官三頃熙河多良田七年詔委提點秦鳳路刑
獄鄭民憲興營田許奏辟官屬以集事樞密使吳充上
疏曰今之屯田誠未易行古者一夫百畝又受田十畝
為公田莫苦因弓箭手倣古助田法行之熙河四州田
無慮萬五千頃十分取一以為公田大約中歲畝一石
則公田所得十五萬石官無屯營牛具廩給之費借用
衆力而民不勞大荒不收而官無所損省轉輸平糴價
如是者其便有六而提點刑獄鄭民憲言祖宗時屯營
田皆置務屯田以兵營田以民固有異制然襄州營田
既調夫矣又取鄰州之兵是營田不獨以民也邊州營
屯不限兵民皆取給用是屯田不獨以兵也至於招弓
箭手不盡之地復以募民則兵民參錯固無異也而前
後施行或侵占民田或差借耨夫或諸郡括牛或兵民
雜耕或諸州廂軍不習耕種不能水土頗致煩擾至於
歲之所入不償其費遂又報罷惟因弓箭手為助田法
一夫受田百畝别以十畝為公田俾之自備種糧功力
歲畝收一石水旱三分除一官無廩給之費民有耕鑿
之利若可以為便然弓箭手之招至未安其業而種糧
無所仰給又責其借力於公田慮人心易搖乞候稍稔
推行九年詔熙河弓箭手耕種不及之田經略安撫司
點廂軍田之官置牛具農器人一頃歲終參較弓箭手
廂軍所種優劣為賞罰弓箭手迯地并營田召佃租課
許就近於本城砦輸納仍免折變支移元豐二年改定
州屯田司為水利司及章惇築沅州亦為屯田務其後
遂罷之募民租佃役兵各還所隷五年詔提舉熙河等
路弓箭手營田蕃部共為一司隷涇原路制置司提舉
熙河營田康識言新復土地乞命官分畫經界選知田
廂軍人給一頃耕之餘悉給弓箭手人加一頃有馬者
又加五十畝每五十頃為一營四砦堡見缺農作廂軍
許於秦鳳涇原熙河三路選募廂軍及馬遞舖卒願行
者人給裝錢二千詔皆從之知太原府呂惠卿嘗上營
田疏曰今葭蘆米脂裏外良田不啻一二萬頃夏人名
為眞珠山七寶山言其多出禾粟也若耕其半則兩路
新砦兵費巳不盡資内地況能盡闢之乎前此所不敢
進耕者外無捍衞也今於葭蘆米脂相去一百二十里
間各建一砦又其間置小堡舖相望則延州之義合白
草與石州之吳堡尅明以南諸城砦千里邊面皆為内
地而河外三州荒閒之地皆可墾闢以贍軍用凡昔為
夏人所侵及蘇安靖棄之以為兩不耕者皆可為法耕
之於是就糴河外而使河内之民被支移者量出脚乘
之直革百年遠輸貴糴以免困公之弊財力稍豐又通
葭蘆之道於麟州之神木其通堡砦亦如葭蘆米脂之
法而横山膏腴之地皆為我有矣七年惠卿雇五縣耕
牛發將兵外護而耕新疆葭蘆吳堡問膏腴地號木瓜
原者凡得地五百餘頃麟府豐州地七百三十頃弓箭
手與民之無力及異時兩不耕者又九百六十頃惠卿
自謂所得極厚可助邊計乞推之陜西八年樞密院奏
去年耕種木瓜原凡用將兵萬八千餘人馬二千餘匹
費錢七千餘緡穀近九千石糗糒近五萬斤草萬四千
餘束又保甲守禦費緡錢千三百米石三千二百役耕
民千五百雇牛千具皆彊民為之所收禾粟蕎麥萬八
千石草十萬二千不償所費又借轉運司錢穀以為子
種至今未償增入人馬防拓之費仍在年計之外慮經
略司來年再欲耕種乞早約束詔諭惠卿毋蹈前失河
東進築堡砦自麟石鄜延南北近三百里及涇原環慶
熙河蘭會新復城砦地土悉募廂軍配卒耕種免役已
而營田司言諸路募發廂軍皆不閑田作遂各遣還其
州紹興元年知荆南府解潛奏辟宗綱樊賓措置屯田
詔除宗綱充荆南府歸峽州荆門公安軍鎮撫使司措
置五州營田官樊賓副之渡江後營田蓋始於此其後
荆州軍食仰給省縣官之半焉三年德安府復州漢陽
軍鎮撫使陳規放古屯田凡軍士相險隘立堡砦且守
且耕耕必給費歛復給糧依鋤田法餘並入官凡民水
田畝賦秔米一斗陸田豆麥夏秋各五升滿二年無欠
給為永業兵民各處一方流民歸業寖衆亦置堡砦屯
聚之凡屯田事營田司兼之營田事府縣兼之廷臣因
規奏推廣謂一夫授田百畝古制也今荒田甚多當聽
百姓請射其有闕耕牛者宜用人耕之法以二人曳一
犁凡授田五人為甲别給蔬地五畝為廬舍場圃兵屯
以大使臣主之民屯以縣令主之以歲課多少為殿最
下諸鎮推行之詔江東西宣撫使韓世忠措置建康營
田如陜西弓箭手法世忠言沿江荒田雖多大半有主
難如陜西例乞募民承佃都督府奏如世忠議仍蠲三
年租滿五年田主無自陳者給佃者為永業詔湖北浙
西江西皆如之其徭役科配並免五年詔淮南川陜荆
襄屯田六年都督張浚奏改江淮屯田為營田凡官田
迯田並拘籍以五頃為一莊募民承佃其法五家為保
共佃一莊以一人為長每莊給牛五具耒耜及種副之
别給十畝為蔬圃貸錢七十千分五年償命樊賓王弗
行之尋命五大將劉光世韓世忠張俊岳飛吳玠及江
淮荆襄利路帥悉領營田使遷賓司農少卿提舉江淮
營田置司建康弗屯田員外郎副之官給牛種撫存流
移一歲中收穀三十萬石有竒殿中侍御史石公揆監
中嶽李寀及王弗皆言營田之害張浚亦覺其擾請罷
司以監司領之於是詔帥臣兼領營田九月以川陜宣
撫吳玠治廢堰營田六十莊計田八百五十四頃歲收
二十五萬石以助軍儲賜詔奬諭焉三十二年督視湖
北京西軍馬汪澈言荆湖兩軍屯守襄漢糧餉浩瀚襄
陽古有二渠長渠溉田七千頃木渠溉田三千頃兵後
堙廢今先築堰開渠募邊民或兵之老弱耕之其耕牛
耒耜種糧令河北京西轉運司措置既省餽運又可安
集流亡從之隆興元年臣僚言州縣營田之實其說有
十曰擇官必審募人必廣穿渠必深鄉亭必修器用必
備田處必利食用必充耕具必足定稅必輕賞罰必行
且欲立賞格以募人及住廣西馬綱三年以市牛會有
訴襄陽屯田之擾者上欲罷之工部尚書張闡言今日
荆襄屯田之害以其無耕田之民而課之游民游民不
足而強之百姓於是百姓舍已熟田而耕官生田或遠
數百里徵呼以來或名雙丁而役其強壯老稚無養一
方騷然罷之誠是也然自去歲以來置耕牛農器修長
木二渠費已十餘萬一旦舉而棄之則荆襄之地終不
可耕也比見兩淮歸正之民動以萬計官不能續食則
老弱饑死強者轉而之他若使之就耕荆襄之田非惟
可免流離抑使中原之民聞之知朝廷有以處我率皆
襁負而至矣異時墾闢既廣取其餘以輸官實為兩便
詔除見耕者依舊餘令虞允文同王珏措置二年江淮
都督府參贊陳俊卿言欲以不披帶人擇官荒田標旗
立砦多買牛犂縱耕其中官不收租人自樂從數年之
後墾田必多穀必賤所在有屯則村落無盜賊之憂軍
食既足則饋餉無轉運之勞此誠經久守淮之策詔從
之乾道五年三月四川宣撫使鄭剛中撥軍耕種以歲
收租米對減成都路對糴米一十二萬石贍軍然兵民
雜處村疃為擾百端又數百里外差民保甲教耕有二
三年不代者民甚苦之知興元府眺公武欲以三年所
收最高一年爲額等第均數召佃放兵及保甲以護邊
從之八月詔鎮江都統司及武鋒軍三處屯田兵並拘
收入隊教閱六年罷和揚州屯田八年復罷廬州兵屯
田淳熙十年鄂州江陵府駐劄副都綂制郭杲言襄陽
屯田興置二十餘年未能大有益於邊計非田之不良
蓋人力有所未至今邊陲無事正宜修舉為實邊之計
本司有荒熟田七百五十頃乞降錢三萬緡收買耕牛
農具便可施功如將來更有餘力可括荒田接續開墾
從之紹熙元年知和州劉煒以剩田募民充萬弩手分
耕嘉定七年以京西屯田募人耕種十三年四川宣撫
安丙總領任處厚言紹興十五年諸州共墾田二千六
百五十餘頃夏秋輸租米一十四萬一千餘石餉所屯
將兵罷民和糴為利可謂博矣乾道四年以後屯兵歸
軍教閱而營田付諸州募佃遂至租利陷失驕將豪民
乘時占據其弊不可槩舉今豪強移徙田土荒閑正當
拘種之秋合自總領所與宣撫司措置其迯絶之田關
内外亦多有之為數不貲其利不在營田之下乞併括
之初玠守蜀以軍儲不繼治褒城堰為屯田民不以為
便因漕臣郭大中言約中其數使民自耕民皆歸業而
歲入多於屯田端平元年八月以臣僚言屯五萬人於
淮之南北且田且守置屯田判官一員經紀其事暇則
教以騎射初弛田租三年又三年則取其半十月知大
寧監邵潛言昔鄭剛中嘗於蜀之關隘雜兵民屯田歲
收粟二十餘萬石是後屯田之利既廢糧運之費益增
宜詔帥臣縱兵民耕之所收之粟計直以償之則總所
無轉輸之苦邊關有儲峙之豐戰有餘勇守有餘備矣
從之嘉熙四年令流民於邊江七十里内分田以耕遇
警則用以守江於邊城三五十里内亦分田以耕遇警
則用以守城在砦者則耕四野之田而用以守砦田在
官者免其租在民者以所收十之一二歸其主俟三年
事定則各還元業咸淳三年詔曰淮蜀湖襄之民所種
屯田既困重額又困苛取流離之餘口體不充及遇水
旱收租不及而催輸急於星火民何以堪其日前舊欠
並除之復催者以違制論
常平義倉漢隋利民之良法常平以平穀價義倉以備
凶灾周顯德中又置惠民倉以雜配錢分數折粟貯之
歲歉減價出以惠民宋兼存其法焉太祖承五季之亂
海内多事義倉寖廢乾德初詔諸州於各縣置義倉歲
輸二稅石别收一斗民饑欲貸充種食者縣具籍申州
州長吏即計口貸訖然後奏聞其後以輸送煩勞罷之
淳化三年京畿大穰分遣使臣於四城門置場增價以
糴虚近倉貯之命曰常平歲饑即下其直予民咸平中
庫部員外郎成肅請福建增置惠民倉因詔諸路申淳
化惠民之制景德三年言事者請於京東西河北河東
陜西江南淮南兩浙皆立常平倉計戸口多寡量留上
供錢自二三千貫至一二萬貫令轉運使每州擇清幹
官主之領於司農寺三司無輙移用歲夏秋視市價量
增以糴糶減價亦如之所減不得過本錢而沿邊州郡
不置詔三司集議請如所奏於是增置司農官吏創廨
舍藏籍帳度支别置常平案大率萬戸歲糴萬石戸雖
多止五萬石三年以上不糶即回充糧廪易以新粟災
傷州郡糶粟斗毋過百錢後又詔當職官於元約數外
增糴及一倍巳上者並與理為勞績天禧四年荆湖川
峽廣南皆增置常平倉五年諸路總糴數十八萬三千
餘斛糶二十四萬三千餘斛景祐中淮南轉運副使吳
遵路言本路丁口百五十萬而常平錢粟纔四十餘萬
歲饑不足以救恤願自經畫增為二百萬他毋得移用
許之後又詔天下常平錢粟三司轉運司皆毋得移用
不數年間常平積有餘而兵食不足乃命司農寺出常
平錢百萬緡助三司給軍費久之移用數多而蓄藏無
幾矣自景祐初畿内饑詔出常平粟貸中下戸戸一斛
慶歷中發京西常平粟振貧民而聚歛者或增舊價糴
粟欲以市恩皇祐三年詔誡之淮南兩浙體量安撫陳
升之等言灾傷州軍乞糶常平倉粟令於元價上量添
十文十五文殊非恤民之意乃詔止於元糴價出糶五
年詔曰比者湖北歲儉發常平以濟饑者如聞司農寺
復督取豈朝廷振恤意哉其悉除之明道二年詔議復
義倉不果景祐中集賢校理王琪請復置令五等已上
戸隨夏秋二稅二斗别輸一升水旱減稅則免輸州縣
擇便地置倉貯之領於轉運使計以一中郡正稅歲入
十萬石則義倉可得五千石推而廣之則利博矣明道
中饑歉國家欲盡貸饑民則軍食不足故民有流轉之
患是時兼并之家出粟數千石則補吏是豈以官爵為
輕歟特愛民濟物不獲巳為之爾且兼并之家占田常
廣則義倉所入常多中下之家占田常狹則義倉所入
常少及水旱振濟則兼并之家未必待此而濟中下之
民實先受其賜矣事下有司會議議者異同而止慶歷
初琪復上其議仁宗納之命天下立義倉詔上三等戸
輸粟已而復罷其後賈黯又言今天下無事年穀豐熟
民人安樂父子相保一遇水旱則流離死亡捐棄道路
發倉廪振之則糧不給課粟富人則力不贍轉輸千里
則不及事移民就粟則遠近交困朝廷之臣郡縣之吏
倉卒不知所出則民饑而死者過半矣願放隋制立民
社義倉詔天下州軍遇年穀豐登立法勸課蓄積以備
凶灾此所謂樂歲粒米狼戾多取之而不為虐者也況
取之以為民耶下其說諸路以度可否以為可行纔四
路餘或謂賦稅之外兩重供輸或謂恐招盜賊或謂已
有常平足以振給或謂置倉煩擾於是黯復上奏曰臣
嘗判尚書刑部見天下歲斷死刑多至四千餘人其間
盜賊率十六七蓋愚民廹於饑寒因之水旱枉陷重辟
故臣請復民社義倉以備凶歲今諸路所陳類皆妄議
若謂賦稅之外兩重供輸則義倉之意乃教民儲積以
備水旱官為立法非以自利行之既久民必樂輸若謂
恐招盜賊盜賊利在輕貨不在粟麥今鄉村富室有貯
粟數萬石者不聞有劫掠之虞且盜賊之起本由貧困
臣建此議欲使民有貯積雖遇水旱不憂乏食則人人
自愛而重犯法此正消除盜賊之原也若謂有常平足
以振給則常平之設蓋以準定穀價使無甚貴甚賤之
傷或遇凶饑發以振捄既以失其本意而費又出公帑
今國用頗乏所蓄不厚近歲非無常平小有水旱輙流
離餓莩起為盜賊則是常平果不足仰以振給也若謂
置倉廪歛材木恐有煩擾則今州縣脩治郵傳驛舍皆
歛於民豈於義倉獨畏煩擾人情可與樂成不可與謀
始願自朝廷斷而行之然當時牽於衆論終不果行嘉
祐二年詔天下置廣惠倉初天下没入戸絶田官自鬻
之樞密使韓琦請留勿鬻募人耕收其租别為倉貯之
以給州縣郭内之老幼貧疾不能自存者領以提點刑
獄歲終具出内之數上之三司戸不滿萬留田租千石
萬戸倍之戸二萬留三千石三萬留四千石四萬留五
千石五萬留六千石七萬留八千石十萬留萬石田有
餘則鬻如舊四年詔改隷司農寺州選官二人主出納
歲十月遣官驗視應受米者書名於籍自十一月始三
日一給人米一升幼者半之次年二月止有餘乃及諸
縣量大小均給之其大略如此治平三年常平入五十
萬一千四十八石出四十七萬一千一百五十七石熙
寧二年制置三司條例司言諸路常平廣惠倉錢穀略
計貫石可及千五百萬以上歛散未得其宜故為利未
博今欲以見在斛斗遇貴量減市價糶遇賤量增市價
糴可通融轉運司苖稅及錢斛就便轉易者亦許兌換
仍以見錢依陜西青苖錢例願預借者給之隨稅輸納
斛斗半為夏料半為秋料内有請本色或納時價貴願
納錢者皆從其便如遇灾傷許展至次料豐熟日納非
惟足以待凶荒之患民既受貸則兼并之家不得乘新
陳不接以邀倍息又常平廣惠之物收藏積滯必待年
儉物貴然後出糶所及者不過城市游手之人今通一
路有無貴發賤歛以廣蓄積平物價使農人有以赴時
趨事而兼并不得乘其急凡此皆以為民而公家無所
利其入是亦先王散惠興利以為耕歛補助之意也欲
量諸路錢穀多寡分遣官提舉每州選通判幕職官一
員典幹轉移出納仍先自河北京東淮南三路施行俟
有緒推之諸路其廣惠倉除量留給老疾貧窮人外餘
並用常平倉轉移法詔可既而條例司又言常平廣惠
倉條約先行於河北京東淮南三路訪問民間多願支
貸乞遍下諸路轉運司施行當議置提舉官時天下常
平錢穀見在一千四百萬貫石詔諸路各置提舉官二
員以朝官為之管當一員京官為之或共置二員開封
府界一員凡四十一人初神宗既用王安石為參知政
事安石為帝言天下財利所當開闢歛散者帝然其說
遂剏立制置三司條例司安石因請以著作佐郎編校
集賢書籍呂惠卿為制置司檢詳文字自是專一講求
立為新制欲行青苖之法蘇轍自大名推官上書召對
亦除條例司檢詳文字安石出青苖法示之轍曰以錢
貸民使出息二分本非為利然出納之際吏緣為奸雖
有法不能禁錢入民手雖良民不免非理費用及其納
錢雖富民不免違限如此則鞭笞必用州縣多事矣唐
劉晏掌國計未嘗有所假貸有尤之者晏曰使民僥倖
得錢非國之福使吏倚法督責非民之便吾雖未嘗假
貸而四方豐凶貴賤知之未嘗逾時有賤必糴有貴必
糶以此四方無甚貴甚賤之病安用貸為晏之言漢常
平法耳公誠能行之晏之功可立竢也安石自此逾月
不言青苖會河北轉運司幹當公事王廣廉召議事廣
廉嘗奏乞度僧牒數千道為本錢於陜西轉運司私行
青苖法春散秋歛與安石意合至是請施行之河北於
是安石決意行之而常平廣惠倉之法遂變而為青苖
矣蘇轍以議不合罷而諸路提舉官往往迎合安石之
意務以多散爲功富民不願取貧者乃欲得之即令隨
戸等高下品配又令貧富相兼十人為保首王廣廉在
河北一等戸給十五千等而下之至五等猶給一千民
間喧然不以為便廣廉入奏謂民皆歡呼感德然言不
便者甚衆右正言李常孫覺乞詔有司毋以彊民時提
舉府界常平事侯叔獻屢督提點府界縣鎮呂景散錢
景以畿縣各有屯兵歲入課利僅能贍給又民戸嘗貸
糧五十餘萬石尚悉以閣今條例司又以買陜西鹽鈔
錢五十萬緡為青苖錢給散恐民力不堪詔送條例司
召提舉司官至中書戒諭之王安石言若此諸路必顧
望不敢推行新法第令條例司指揮從之三年判大名
府韓琦言臣準散青苗詔書務在惠小民不使兼并乘
急以要倍息而公家無所利其入今所立條約乃自鄉
戸一等而下皆立借錢貫陌三等以上更許增借坊郭
戸有物業勝質當者亦依鄉戸例支借且鄉村上等戸
并坊郭有物業者乃從來兼并之家今令多借之錢一
千令納一千三百則是官自放錢取息與初詔絶相違
戾又條約雖禁抑勒然須得上戸為甲頭以任之民愚
不慮久遠請時甚易納時甚難故自制下以來上下惶
惑皆謂若不抑散則上戸必不願請近下等第與無業
客戸雖或願請必難催納將來必有行刑督索及勒干
係書手典押耆戸長同保均陪之患去歲河朔豐稔米
斗不過七八十錢若乘時多歛俟貴而糶不唯合古制
無失陷兼民被實惠亦足收其羡贏今諸倉方糴而提
舉司已亟止之意在移此糴本盡為青苖錢則三分之
息可為巳功豈暇更恤斯民久遠之患若謂陜西嘗行
其法官有所得而民以為便此乃轉運司因軍儲有闕
適自冬及春雨雪及時麥苖滋盛定見成熟行於一時
可也今乃建官置司以為每歲常行之法而取利三分
豈陜西權宜之比哉兼初詔且於京東淮南河北三路
試行竢有緒方推之他路今三路未集而遽盡於諸路
置使非陛下憂民祖宗惠下之意乞盡罷提舉官第委
提點刑獄官依常平舊法施行帝袖出琦奏示執政曰
琦眞忠臣朕始謂可以利民不意乃害民如此且坊郭
安得青苖而使者亦彊與之安石勃然進曰苟從其所
欲雖坊郭何害因難琦奏曰陛下脩常平法以助民至
於收息亦周公遺法也如桑弘羊籠天下貨財以奉人
主私用乃可謂興利之臣今抑兼并振貧弱置官理財
非所以佐私欲安可謂興利之臣乎曾公亮陳升之皆
言坊郭不當俵錢與安石論難久之而罷帝終以琦說
為疑安石遂稱疾不出帝諭執政罷青苖法公亮升之
欲即奉詔趙抃獨欲俟安石出自罷之連日不決帝更
以為疑因令呂惠卿諭旨起安石安石入謝既視事志
氣愈悍面責公亮等由是持新法益堅詔以琦奏付制
置條例司條例司疏列琦奏而辨析其不然琦復上疏
曰制置司多刪去臣元奏要語惟舉大槩用偏辭曲難
及引周禮國服為息之說文其謬妄上以欺罔聖聽下
以愚弄天下臣竊以為周公立太平之法必無剝民取
利之理但漢儒解釋或有異同周禮園[門@里]二十而稅一
唯漆林之征二十而五鄭康成乃約此法謂從官貸錢
若受園[門@里]之地貸萬錢者出息五百賈公彦廣其說謂
如此則近郊十一者萬錢期出息一千遠郊二十而三
者萬錢期出息一千五百甸稍縣都之民萬錢期出息
二千如此則須漆林之戸取貸方出息二千五百當時
未必如此今放青苖錢凡春貸十千半年之内便令納
利二千秋再放十千至歲終又令納利二千則是貸萬
錢者不問遠近歲令出息四千周禮至遠之地止出息
二千今青苖取息過周禮一倍制置司言比周禮取息
已不為多是欺罔聖聽且謂天下之人不能辨也且古
今異宜周禮所載有不可施於今者其事非一若謂泉
府一職今可施行則制置司何獨舉注疏貸錢取息一
事以詆天下之公言哉康成又注云王莽時貸以治産
業者但計所贏受息無過歲什一公彦疏云莽時雖計
本多少為定及其催科唯所贏多少假令萬錢歲贏萬
錢催一千贏五千催五百餘皆據利催什一若贏錢更
少則納息更薄比今青苖取利尤為寬少而王莽之外
上自兩漢下及有唐更不聞有貸錢取利之法今制置
司遇堯舜之主不以二帝三王之道上禆聖政而貸錢
取利更過莽時此天下不得不指以為非而老臣不可
以不辨也况今天下田稅巳重固非周禮什一之法更
有農具牛皮鹽麴鞵錢之類凡十餘目謂之雜錢每夏
秋起納宮中更以紬絹斛斗低估令民以此雜錢折納
又歲散官鹽與民謂之蠶鹽折納絹帛更有預買和買
紬絹如此之類不可悉舉皆周禮田稅什一之外加歛
之物取利已厚傷農已深奈何又引周禮國服為息之
說謂放青苖錢取利乃周公太平已試之法此則誣汙
聖典蔽惑睿明老臣得不太息而慟哭也制置司又謂
常平舊法亦糶與坊郭之人坊郭有物力戸未嘗零糴
常平倉斛斗此蓋欲多借錢與坊郭有業之人以望收
利之多妄稱周禮以為無都邑鄙野之限以文其曲說
唯陛下詳之樞密使文彦博亦數言不便帝曰吾遣二
中使親問民間皆云甚便彦博曰韓琦三朝宰相不信
而信二宦者乎先是王安石隂結入内副都知張若水
押班藍元震帝因使二人潛察府界俵錢事還言民皆
情願無抑配者故帝益信之初羣臣進讀邇英畢帝問
朝廷每更一事舉朝洶洶何也司馬光曰青苖出息平
民為之尚能以吞食下戸至饑寒流離況縣官法度之
威乎呂惠卿曰青苖法願則取之不願不彊也光曰愚
民知取債之利不知還債之害非獨縣官不彊富民亦
不彊也帝曰陜西行之久民不以為病光曰臣陜西人
也見其病不見其利朝廷初不許有司尚能以病民况
法許之乎及拜官樞密副使光上章力辭至六七曰帝
誠能罷制置條例司追還提舉官不行青苖助役等法
雖不用臣臣受賜多矣不然終不敢受命竟出知永興
軍當是時爭青苖錢者甚衆翰林學士范鎮言陛下初
詔云公家無所利其入今提舉司以戸等給錢皆令出
三分之息物議紛紜皆云自古未有天子開課場者民
雖至愚不可不畏後以言不行致仕臺諫官呂公著孫
覺李常張戩程顥等皆以論青苖罷黜知亳州富弼知
青州歐陽修繼韓琦論青苖之害且持之不行亦坐移
鎮知陳留縣姜潛之官才數月青苖令下潛即榜於縣
門又移之鄉村各三日無人至遂撤榜付吏曰民不願
矣府寺疑潛壅令使其屬按驗無違令者潛知不免即
移疾去知山隂縣陳舜俞不肯奉行移狀自劾曰方今
小民匱乏願貸之人往往有之譬如孺子見飴密孰不
染指爭食然父母疾止之恐其積甘足以生病故耆老
戒其鄉黨父兄誨其子弟未嘗不以貸貰為不善治生
今乃官自出舉誘以便利督以威刑非王道之舉也況
正月放夏料五月放秋料而所歛亦在當月百姓得錢
便出息輸納實無所利是使民一取青苖錢終身以及
世世一歲嘗兩輸息錢乃别為一賦以弊生民也坐謫
南康軍監酒稅陜西轉運副使陳繹止環慶等六州毋
散青苖錢且留常平倉物以備用條例司劾其罪詔釋
之五月制置三司條例司罷歸中書以常平新法付司
農寺命集賢校理呂惠卿同判寺兼領田役水利七年
帝患俵常平官吏多違法王安石請縣專置一主簿主
給納役錢及常平不過五百員費錢三十萬貫耳從之
帝以久旱為憂翰林學士承旨韓維言畿縣近督青苖
甚急往往鞭撻取足民至伐桑為薪以易錢旱灾之際
重罹此苦帝頗感悟太皇太后亦嘗為帝言聞民間甚
苦青苖助役錢盍罷之會百姓流離帝憂見顔色益疑
新法不便欲罷之安石不悅屢求去四月出知江寧府
然安石薦韓絳代相仍以呂惠卿佐之於安石所為遵
守不變既而詔諸路常平錢穀常留一半外方得給散
兩經倚閣常平錢人力不得支借民問非時闕乏許以
物産為抵依常平限輸納當輸錢而願輸穀若金帛者
官立中價示民物不盡其錢足以錢錢不盡其物者還
其餘直又聽民以金帛易穀而有司少加金帛之直六
年戸部言準詔諸路常平可酌三年歛散中數取一年
為格歲終較其增虧今以錢銀穀帛貫石匹兩定年額
散一千一百三萬七千七百七十二歛一千三百九十
六萬五千四百五十九比元豐三年散增二百一十四
萬八千三百四十二歛增一百三萬四千九百六十三
四年散增二百七十九萬九千九百六十四歛虧一百
九十八萬六千五百一十五詔三年四年散多歛少及
散歛俱少之處戸部下提舉司具析以聞十年詔開封
府界先自豐稔畿縣立義倉法明年提點府界諸縣鎮
公事蔡承禧言義倉之法以二石而輸一斗至為輕矣
乞今年夏稅之始悉令舉行詔可仍以義倉隷提舉司
京東西淮南河東陜西路義倉以今年秋料為始民輸
稅不及斗免輸頒其法於川峽西路元豊二年詔威茂
黎三州罷行義倉法以夷夏雜居歲賦不多故也八年
并罷諸路義倉元祐元年詔提舉官累年積蓄錢穀財
物盡樁作常平錢物委提點刑獄交管依舊常平倉法
行之罷各縣專置主簿四月再立常平錢穀給歛出息
之法限二月或正月以散及一半為額民間絲麥豐熟
隨夏稅先納所輸之半願伴納者止出息一分左司諫
王巖叟監察御史上官均右正言王覿右司諫蘇轍御
史中丞劉摯交章論復行青苖之非八月司馬光奏先
朝散青苖本為利民並取情願後提舉官速要見功務
求多散或舉縣追呼或排門抄劄亦有無頼子弟謾昧
尊長錢不入家亦有他人冒名詐請莫知為誰及至追
催皆歸本戸今朝廷深知其弊故悉罷提舉官不復立
額考校訪聞人情安便欲下諸路提點刑獄申嚴州縣
抑配之禁詔從之中書舍人蘇軾不書錄黃奏曰熙寧
之法未嘗不禁抑配而其害至此民家量入為出雖貧
亦足若令分外得錢則費用自廣況子弟欺謾父兄人
戸冒名詐請似此本非抑配臣謂以散及一半為額與
熙寧無異今許人願請未免設法罔民使快一時非理
之用而不慮後日催納之患二者皆非良法相去無幾
今已行常平糶糴之法惠民之外官亦稍利何用二分
之息以賈無窮之怨於是王巖叟蘇轍朱光庭王覿等
復言臣等屢有封事乞罷青苖皆不蒙付外願盡付三
省公議得失初同知樞密院范純仁以國用不足建請
復散青苖錢四月之詔蓋純仁意也時司馬光以疾在
告已而臺諫皆言其非不報光尋奏乞約束州縣抑配
蘇軾又繳奏乞盡罷之光始大悟遂力疾入對尋詔常
平錢穀止令州縣依舊法趁時糴糶青苖錢更不支俵
除舊欠二分之息元支本錢驗見欠多少分料次隨二
稅輸納紹聖元年詔除廣南東西路外並復置義倉自
來歲始放稅二分已上免輸所貯專充振濟輙移用者
論如法二年戸部尚書蔡京首言承詔措置財利乞檢
會熙豐青苖條約參酌增損立為定制淮南轉運司副
使莊公岳謂自元祐罷提舉官後錢穀為他司侵借所
存無幾欲乞追還給散隨夏秋稅償納勿立定額自無
抑民失財之患奉議郎鄭僅朝奉郎郭時亮承議郎許
幾董遵等皆言青苖最為便民願戒抑配止收一分之
息詔並送詳定重脩勑令所三年舊欠常平錢穀人戸
仍許請給宣和五年令州縣歲散常平錢穀畢即揭示
請人名數逾月歛之庶革偽冒之弊先是諸路災傷截
撥上供年額米斛數多致闕中都歲計令京東江南兩
浙荆湖路義倉穀各留三分餘並起發赴京補還截撥
之數六年詔罷之高宗紹興元年併提舉常平司於提
刑司明年以臣僚言復常平官講補助之政以廣儲蓄
九年用宗正丞鄭鬲言以常平錢於民輸賦未畢之時
悉數和糴二十八年以趙令詪請糶州縣義倉米之陳
腐者孝宗隆興二年遣司農少卿陳良弼點檢浙東常
平等倉乾道元年知衢州胡堅奏廣糴常平福建轉運
副使沈樞奏水旱州郡請留轉運司和糴米以續常平
上即為之施行八年戸部侍郎楊倓奏義倉在法夏秋
正稅斗輸五合不及斗者免輸凡豐熟縣九分以上即
輸一升令諸路州縣歲收苖米六百餘萬石其合收義
倉米數不少間有災傷支給不多訪聞諸州軍皆擅用
請稽之寧宗慶元元年詔戸部右曹專領義倉十一年
臣僚言紹興初臺臣嘗請通一縣之數截留下戸苖米
輸之於縣别儲以備振濟使窮民不至於艱食惟負郭
義倉則就州輸送至於屬縣之義倉則令丞同主之每
歲終令丞合諸鄉所入之數上之守貳守貳合諸縣所
入之數上之提舉常平提舉常平合一道之數上之朝
廷考其盈虧以議殿最從之寶慶三年侍御史李知孝
言郡縣素無蓄積緩急止仰朝廷非立法本意曩淮東
總領岳珂任山東轉運判官以所積經常錢糴米五萬
石樁留江東九郡以時濟糴諸郡皆蒙其利其後史彌
忠知饒州趙彦悈知廣德軍皆自積錢糴米五千石以
是推之監司州郡苟能節用愛民即有贏羡若立之規
繩加以黜陟所糴至萬石者旌擢其不收糴與擾民及
不實者鐫罰庶幾郡縣趨事蓄積歲增實為經久之利
有旨從之景定元年九月赦曰諸路已糶義米價錢州
郡以低價抑令上戸補糴正稅迯閣義米用虧常平司
責縣道陪納縣道遂敷吏貼保正長攬戸等人均納自
今視時收糴見繫吏貼等人陪納之錢並與除放五年
監察御史程元岳奏隨秔帶義法也今秔糯帶義之外
又有所謂外義焉者絹紬豆也豈有絹紬豆而可加之
義乎縱使違法加義則絹加絹紬加紬豆加豆猶可言
也州縣一意椎剝一切理苖而加一分之義甚者赦恩
已蠲二稅義米依舊追索貧民下戸所欠不過升合星
火追呼費用不知幾百倍破家蕩産鬻妻子怨嗟之聲
有不忍聞望嚴督監司止許以秔帶義其餘盡罷其有
循習病民者重其罰從之咸淳二年以諸路景定三年
以前常平義倉米二百餘萬石減時直糶之
宋史卷一百七十六
宋史卷一百七十六考證
食貨志上四管當一員京官為之(臣開鼎)按通考作
管勾一員查職官無管當當字疑勾字之譌
宋史卷一百七十六考證
