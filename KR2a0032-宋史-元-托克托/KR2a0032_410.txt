宋史卷四百十
元中書右丞相總裁托克托等修
列傳第一百六十九
婁機沈煥(舒璘附)曹彦約
范應鈴徐經孫
婁機字彦發嘉興人乾道二年進士授鹽官尉丁父憂
服除調含山主簿郡委治銅城圩八十有四役夫三千
有奇設廬以處之器用材植一出於官民樂勸趨兩旬
告畢七攝鄰邑率以治績聞調於潛縣丞輕賦稅正版
籍簡獄訟興學校遭外艱免喪為江東提舉司幹辦公
事易淮東已而復舊改知西安縣巨室買地為塋域發
地遇石復索元價機曰設得金將誰歸通判饒州平反
冤獄蜀帥袁說友辟參議幕中不就改幹辦諸司審計
司轉對請裁損經費又論刑名疑慮之弊遷宗正寺主
簿為太常博士祕書郎請續編中興館閣書目又請寬
恤淮浙被旱州縣時皇太子始就外傅遴選學官以機
兼資善堂小學教授機日陳正言正道又以累朝事親
修身治國愛民四事手書以獻太子寘之坐右朝夕觀
省隨事開明多所裨益遷太常丞仍兼資善旋遷右曹
郎官祕書省著作郎改兼駕部都城大火機應詔上封
事力言朝臣務為奉承不能出已見以裨國論外臣不
稱職至苛刻以困民財將帥偏裨務為交結而不知訓
閱以彊軍律時年七十匄閒不許太子得機所著廣干
禄字一編尤喜命戴溪跋之擢監察御史講未退而除
命頒太子戀戀幾不忍舍機亦為之感涕論京官必兩
任有舉主年三十以上方許作縣又論郡守輕濫太甚
貽害千里蘇師旦怙勢妄作蒙蔽自肆語及者皆罪去
而獨憚機韓侂胄議開邊機極口沮之謂恢復之名非
不美今士卒驕逸遽驅於鋒鏑之下人才難得財力未
裕萬一兵連禍結久而不解奈何侂胄聞之不說其議
愈密外廷罔測又上疏極論雖密謀人莫得知而羽書
一馳中外皇惑侍御史鄧友龍初不知兵騰書投合妄
薦大將既召還專主此議機語友龍曰今日孰可為大
將孰可為計臣正使以殿巖當之能保其可用乎遷右
正言兼侍講首論廣蓄人才乞詔侍從臺諫學士待制
三牙管軍各舉將帥邊郡一二人召問甄拔優養以備
緩急進太常少卿兼權中書舍人詔遣宣諭荆襄機昌
言曰使往慰安人情則可必欲開邊啓釁有死而已不
能從也泗州捷聞愈增憂危且曰若自此成功以攄列
聖之宿憤老臣雖死亦幸謫官但恐進銳退速禍愈深
耳友龍至不能堪曰不逐此人則異議無所回機遂以
言去侂胄誅召為吏部侍郎兼太子左庶子還朝言至
公始可以服天下權臣以私意横生敗國殄民今當行
以至公若因私恩未報首為汲引私讐未復且為沮抑
一涉於私人心將無所觀感矣又言兩淮招集敢勇不
難於招而難於處若非繩以紀律課其勤惰必為後害
仍請檢校權臣内侍等没入家貲專為養兵之助機里
人有故官吏部喪未舉而子赴調者機謂彼既冒法禁
而部胥不之問即撻數吏使之治葬而後來聞者韙之
兼太子詹事著歴代帝王總要以禆考訂遷給事中海
巡八廂親從都軍頭指揮使年勞轉資恩旨太濫乞收
寢未應年格之人年已及者予之帝稱善良久飛蝗為
災機應詔言和議甫成先務安静葺罅漏以成紀綱節
財用以固邦本練士卒以壯國威遷禮部尚書兼給事
中擢同知樞密院事兼太子賓客進參知政事當干戈
甫定信使往來之始瘡痍方深弊蠧紛然機彌縫禆贊
甚多尤惜名器守法度進退人物直言可否不市私恩
不避嫌怨有舉員及格當改秩作邑而必欲朝闕機曰
若是則有勞者何以勸孤寒者何以申若至上前自應
執奏堂吏寄資未仕而例以升朝官賞陳乞封贈機曰
進士非通籍不能及親汝輩乃以白身得之耶嘉定二
年八月行皇太子冊命機攝中書令讀冊九月祀明堂
為禮儀使數上章告老帝不許皇太子遣官屬勉留之
以資政殿學士知福州力辭提舉洞霄宫以歸遂卒贈
金紫光禄大夫加贈特進機初登第其父夀戒之曰得
官誠可喜然為官正自未易爾機撫其弟模棟卒為善
士居鄉以誠接物是非枉直判於語下不為後言人憚
服之稱奬人才不遺寸長訪問賢能疏列姓名及其可
用之實以備采取其所薦進亦不欲人之知也所著復
有班馬字類機深於書學尺牘人多藏弆云
沈煥字叔晦定海人試入太學始與臨川陸九齡為友
從而學焉乾道五年舉進士授餘姚尉揚州教授召為
太學錄以所躬行者淑諸人蚤暮延見學者孜孜誨誘
長貳同僚忌其立異會充殿試考官唱名日序立庭下
帝偉其儀觀遣内侍問姓名衆滋忌之或勸其姑營職
道未可行也煥曰道與職有二乎適私試發策引孟子
立乎人之本朝而道不行恥也言路以為訕已請黜之
在職才八旬調高郵軍教授而去後充幹辦浙東安撫
司公事高宗山陵百司次舍供帳酒食之需供給不暇
煥亟言於安撫使鄭汝諧曰國有大戚而臣子安樂自
如安乎汝諧屬煥條奏充修奉官移書御史請明示喪
紀本意使貴近哀戚之心重則茇舍菲食自安不煩彈
劾而須索絶矣於是治並緣為姦者追償率斂者支費
頓減歲旱常平使分擇官屬振恤得上虞餘姚二縣無
復流殍改知婺源三省類薦書以聞遂通判舒州閒居
雖病猶不廢讀書拳拳然以母老為念善類凋零為憂
卒丞相周必大聞之曰追思立朝不能推賢揚善予愧
叔晦益者三友叔晦不予愧也煥人品高明而其中未
安不苟自恕常曰晝觀諸妻子夜卜諸夢寐兩者無愧
始可以言學追贈直華文閣特謚端憲煥之友舒璘
璘字元質一字元賓奉化人補入太學張栻官中都璘
往從之有所開警又從陸九淵遊曰吾惟朝於斯夕於
斯刻苦磨厲改過遷善日有新功亦可以弗畔矣乎朱
熹吕祖謙講學於婺璘徙步往謁之以書告其家曰敝
床疏席總是佳趣櫛風沐雨反為美境舉乾道八年進
士兩授郡教授不赴繼為江西轉運司幹辦公事或忌
璘所學望風心議及與璘處了無疑間為徽州教授徽
習頓異詩禮久不預貢士學幾無傳璘作詩禮講解家
傳人習自是其學寖盛丞相留正稱璘為當今第一教
官司業汪逵首欲薦璘或謂璘舉員已足逵曰吾職當
舉教官舍斯人將誰先卒剡薦之知平陽縣郡政頗苛
及璘以民病告辭嚴義正守為改容秩滿通判宜州卒
璘樂於教人嘗曰師道尊嚴璘不如叔晦若啓迪後進
則璘不敢多遜袁爕謂璘篤實不欺無毫髮矯偽楊簡
謂璘孝友忠實道心融明樓鑰謂璘之於人如熙然之
陽春淳祐中特諡文靖
曹彦約字簡甫都昌人淳熙八年進士嘗從朱熹講學
歴建平尉桂陽司錄辰溪令知樂平縣主管江西安撫
司機宜文字知澧州未上薛叔似宣撫京湖辟主管機
宜文字漢陽闕守檄攝軍事時金人大入郡兵素寡弱
彦約搜訪土豪得許卨俾總民兵趙觀俾防水道党仲
昇將宣撫司軍屯郡城金重兵圍安陸遊騎闖漢川彦
約授觀方略結漁戶拒守南河觀逆擊斬其先鋒且遣
死士焚其戰艦晝夜殊死戰北渡追擊金人大敗去又
遣仲昇劫金人砦殺千餘人仲昇中流矢死奏觀補成
忠郎漢川簿尉贈仲昇修武郎官其後二人彦約以守
禦功進秩二等就知漢陽嘉定元年詔求言彦約上封
事謂敵豈不以歲幣為利為其所向輙應所求輙得以
我為易與而縱其欲莫若遲留小使督責邊備假以歲
月當知真偽設復大舉則民固已怨矣欲進而我已戒
嚴欲退而彼有叛兵决勝可期矣尋提舉湖北常平權
知鄂州兼湖廣總領改提點刑獄遷湖南轉運判官時
盗羅世傳李元礪李新等相繼竊發桂陽茶陵安仁三
縣皆破壤地千里莽為盗區彦約至彼督運人心始定
遷直祕閣知潭州湖南安撫時江西言欲招安李元礪
朝命下湖廣議招討之宜彦約言今不行討捕曲徇招
安失朝廷威重若元礪設疑詞以欵重兵則兵不可撤
戍民不得安業元礪果不可降彦約乃督諸將逼賊巢
而屯擊破李新於洣新中創死衆推李如松為首如
松降遂復桂陽世傳素與元礪有隙至是密請圖元礪
以自效彦約錄賞格報之且告于朝又予萬緡錢犒其
師世傳遂禽元礪彦約還長沙未幾復出督戰餘黨悉
平世傳既自以為功遲留以徼重賂彦約諭以不宜格
外邀求時池州副都統許俊駐兵吉之龍泉厚賂以結
世傳超格許轉官資世傳遂以元礪解江西胡渠為右
司欲以世傳盡統諸峒而為之帥悉徹江西湖南戍兵
彦約固爭之渠不悅然世傳終桀驁不肯出峒彦約密
遣羅九遷為間誘胡友睦許以重賞友睦遂殺世傳江
西來爭功不與校擢侍右郎官以右正言鄭昭先言寢
其命久之以為利路轉運判官兼知利州關外乏食彦
約悉發本司所儲減價遣糶勸分免役通商蠲稅民賴
以濟時沔州都統制王大牙驕横制置使董居誼既不
得其柄反曲意奉之彦約以蜀之邊面諸司並列兵權
不一微有小警紛然奏議理財者歸怨于兵弱握兵者
歸咎於財寡乃作病夫議獻之廟堂曰古之臨邊求一
賢者而盡付之兵權兵權正則事體重兵權專則號令
一今廟堂之上患士大夫不奉行詔令惡士大夫不恪
守忠實故雖信而用之又以人參之雖以事權付之又
從中御以繫維之致使知事者不敢任事畏事者常至
失事卒有緩急各持己見兵權財計互相歸咎昔秦隴
之俗以知兵善戰聞天下自吳氏世襲以來握兵者志
在於怙勢不在於尊上用兵者志在於誅賞不在於息
民本原一壊百病間出至有世將已叛而宣威不覺四
郡已割而諸將不知更化之後逆黨既誅而土俗人心
其實未改任軍官而領州事者易成藩鎮之權起行伍
而立微效者漸無階級之分由皂郊以至宕昌則隴西
天水之地其忠義民兵利在戰鬭緩急之際固易鼓率
若其恃勇貪利犯上作亂則又不止於大軍而已苟不
正其本原磨之以歲月漸之以禮義未見其可也今日
之領帥權者必當近邊境必當擁親兵有兵權者必當
領經費必當寬用度至於忠義之兵又須有德者以為
綂率擇知書者以為教導如古人所謂教民而後用之
也今議不出此乃欲幸勝以為功苟安以求免誤天下
者必此人也時朝論未以為然差知寧國府又改知隆
興府江西安撫居亡何蜀邊被兵内有張福莫簡之變
彦約之言無一不驗遷大理少卿又權戶部侍郎以寳
謨閣待制知成都彦約乞赴闕奏事不允又申省乞入
對不報改知福州又改知潭州彦約力辭提舉明道觀
尋以煥章閣待制提舉崇福宫理宗即位擢兵部侍郎
兼國史院同修撰寳慶元年入對勸帝講學防近習次
言當以慶歷元祐聽言為法以紹聖崇觀諱言為戒比
年以來有以賣直好名之說見於奏對者願陛下倚忠
直如蓍龜去衺佞若蟊賊其有沮撓讜言者必加斥逐
會下詔求言彦約上封事曰陛下謹定省以事長樂開
王社以篤天倫孝友之行宜足以取信於天下然兄弟
至親猶誤於狂妄小人之手道路異說猶襲於尺布不
縫之謠臣以為守法者人臣之職也施恩者人主之柄
也漢淮南王欲危社稷張蒼馮敬等請論如法文帝既
赦其罪廢徙王不幸而死封其二子於故地此往事之
明驗本朝太宗皇帝之所已行也今若徇文帝緣情之
義法太宗繼絶之意明示好惡無隙可指雖不止謗而
謗息矣又言陛下求言之詔惟恐不逮然外議致疑以
為明言文武似或止於搢紳泛言小大恐不及於韋布
引而伸之特在一命令之間耳又薦隆州布衣李心傳
素精史學乞官以初品寘之史館從之尋兼侍讀俄遷
禮部侍郎加寳謨閣直學士提舉佑神觀兼侍讀授兵
部尚書力辭不拜改寳章閣學士知常德府陛辭言下
情未通横斂未革帝曰其病安在對曰臺諫專言人主
不及時政下情安得通包苴公行於都城則州郡横斂
無可疑者提舉崇福宫卒以華文閣學士轉通議大夫
致仕贈宣奉大夫嘉熙初賜諡文簡
范應鈴字旂叟豐城人方娠大父夢雙日照庭應鈴生
稍長厲志於學丞相周必大見其文嘉賞之開禧元年
舉進士調永新尉縣當龍泉茶陵溪峒之衝寇甫平喜
亂者詐為驚擾應鈴廉得主名捽而治之縣十三鄉寇
擾者不時安撫使移司兼郡初奏弛八鄉民租二年詔
下如章既而復催以檢核之數應鈴力爭不從即詣郡
自言反覆數四帥聲色俱厲應鈴從容曰某非徒為八
鄉貧民乃深為州計耳民貧迫之急將以不肖之心應
之租不可得而禍未易弭也帥色動令免下戶既出令
復徵之應鈴歎曰是使我重失信於民也又力爭之訖
得請民大感悅有大姓與轉運使有連家僮恣横厲民
應鈴笞而繫之獄郡吏庭辱令應鈴執吏囚之以狀聞
調衡州錄事總領聞應鈴名辟為屬改知崇仁縣始至
明約束信期會正紀綱曉諭吏民使知所趨避然後罷
鄉吏之供需校版籍之欺蔽不數月省簿成即以其簿
及苗稅則例上之總領所自此賦役均矣夙興冠裳聽
訟發擿如神故事無不依期結正雖負者亦無不心服
真德秀扁其堂曰對越將代整治如始至歲杪與百姓
休息閣債負蠲租稅釋囚繫恤生瘞死崇孝勸睦仁民
厚俗之事悉舉以行形之榜揭見者嗟歎調提轄文思
院幹辦諸軍審計添差通判撫州以言者罷與祠丁内
艱服除通判蘄州時江右峒寇為亂吉州八邑七被殘
燬差知吉州應鈴慨然曰此豈臣子辭難時耶即奉親
以行下車首以練兵足食為先務然後去冗吏覈軍籍
汰老弱以次罷行應鈴洞究財計本末每鄙榷酤興利
蘄五邑悉改為戶吉舟車之會且屯大軍六萬戶人勸
之榷應鈴曰理財正辭吾縱不能禁百姓羣飲其可誘
之利其嬴耶永新禾山羣盗嘯聚數日間應者以千數
應鈴察過客趙希邵有才略檄之攝邑調郡兵結隅保
分道擣其巢穴禽之誅其為首者七人一鄉以定贑叛
卒朱先賊殺主帥應鈴曰此非小變也密遣諜以厚賞
捕之部使者劾其輕發鐫一官閒居六年養親讀書泊
如也起廣西提點刑獄力辭踰年乃拜命既至多所平
反丁錢蠧民力奏免之召為金部郎官入見首言今以
朝行暮改之規橅欲變累年上翫下慢之積習以悠悠
内治之敝政欲圖一旦赫赫外攘之大功又曰公論不
出於君子而參以逢君之小人紀綱不正於朝廷而牽
於弄權之閹寺言皆讜直識者韙之遷尚左郎官尋為
浙東提點刑獄力匄便養改直祕閣江西提舉常平併
詭挾三萬戶風采凛然丁外艱服除遷軍器監兼尚左
郎官召見奏曰國事大且急者儲貳為先陛下不斷自
宸衷徒眩惑於左右近習之官轉移於宫庭嬪御之見
失今不圖姦臣乘夜半片紙或從中出忠義之士束手
無策矣帝為之動容屬鹽法屢變商賈之贏上奪於朝
廷之自鬻下奪於都郡之拘留九江豫章扼其襟喉江
右貧民終歲食淡商與民俱困矣應鈴力陳四害願用
祖宗入粟易鹽之法授直寳謨閣湖南轉運判官兼安
撫司峒獠蔣何三族聚千餘人執縣令殺王官帥憲招
捕逾年不至應鈴曰招之適以長寇亟捕之可也即調
飛虎等軍會隅總討之應鈴親臨誓師號令明壯士卒
鼓勇以前禽蔣時選父子及兇渠五人誅之脅從者使
之安業未一月全師而歸授直煥章閣上疏謝事不允
擢大理少卿再請又不允一旦籍府庫核簿書處决官
事已遂及家務纖悉不遺僚屬勸以清心省事曰生死
數也平生學力正在今日帥别之傑問疾應鈴整冠肅
入言論如平常之傑退翛然而逝應鈴開明磊落守正
不阿别白是非見義必為不以得失利害動其心書饋
不交上官薦舉不徇權門當官而行無敢撓以非義所
至無留訟無滯獄繩吏不少貸亦未嘗没其貲曰彼之
貨以悖入官又從而悖入之可乎進修潔案姦贓振樹
風聲聞者興起家居時人有不平不走官府而走應鈴
之門為不善者輙相戒曰無使范公聞之讀書明大義
尤喜左氏春秋所著有西堂雜著十卷斷訟語曰對越
集四十九卷徐鹿卿曰應鈴經術似兒寬决獄似雋不
疑治民似襲遂風采似范滂理財似劉晏而正大過之
人以為名言
徐經孫字中立初名于柔寳慶二年進士授瀏陽主簿
潭守俾部牙契錢至州有告者曰朝廷方下令頒行十
七界會令若此錢皆用會小須則幸而獲大利矣經孫
曰此錢諸保司出諸公庫吾納會而私取取其錢外欺
其民内欺其心奚可哉詰旦悉以所部錢上之其人驚
服有愧色辟永興令知臨武縣通判潭州帥陳韡雅相
知事必咨而後行秩滿由豐儲倉提管進權轄國子博
士兼資善堂直講為監察御史劾京尹厲文翁言偽而
辨疏入留中宣諭至再即日出關上遣使追之不及進
直寳章閣福建提點刑獄號稱平允歲餘升安撫使召
為祕書監兼太子諭德經孫為安撫時韡家居門人故
吏有撓法者不得逞相與搖撼至是韡起家判本郡懷
私逞忿無復交承之禮即日劾奏通判語侵經孫謂席
卷府庫而去於是罷通判削其秩經孫造朝具白于政
府事上聞帝大怒諭宰執曰陳韡老繆至此宜亟罷之
於是經孫再詣政府言某韡門生也前日之白公事也
苟韡以是得罪人謂我何請之不置俾自乞閒明通判
無罪識者韙之遷宗正少卿起居舍人起居郎入奏君
人者當守理欲之界限遷刑部侍郎兼給事中升太子
左庶子太子詹事輔導東宫者三年敷陳經義隨事啓
迪太子入侍必以其所講聞悉奏之帝未嘗不稱善景
定三年春雷詔求直言經孫對曰三數年來言論者以
靖共為主有懷者以譁訏為戒忠讜之氣鬱不得行上
帝降監假雷以鳴切中時病公田法行經孫條其利害
忤丞相賈似道拜翰林學士知制誥未踰月諷御史舒
有開奏免罷歸授湖南安撫使知潭州不拜授端明殿
大學士閒居十年卒贈紫金光祿大夫經孫所薦陳茂
濂為公田官分司嘉興聞經孫去國曰我不可以負徐
公遂以親老謝歸終身不起
論曰嗚呼寧宗之為君韓侂胄之為相豈用兵之時乎
故婁機力止之小學之廢久矣而機獨知致力於此沈
煥舒璘學遠識明曹彦約可與建立事功范應鈴赫然
政事如神明徐經孫清慎有守卒以爭公田迕賈似道
去國君子稱之
宋史卷四百十
