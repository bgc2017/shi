宋史卷九
元中書右丞相總裁托克托等修
本紀第九
仁宗一
仁宗體天法道極功全德神文聖武睿哲明孝皇帝諱
禎初名受益眞宗第六子母李宸妃也大中祥符三年
四月十四日生章獻皇后無子取為已子養之天性仁
孝寬裕喜慍不形於色七年封慶國公八年封壽春郡
王講學於資善堂天禧元年兼中書令明年進封昇王
九月丁卯冊為皇太子以參知政事李迪兼太子賓客
癸酉謁太廟四年詔五日一開資善堂太子秉笏南鄉
立聽輔臣參決諸司事乾興元年二月戊午眞宗崩遺
詔太子即皇帝位尊皇后為皇太后權處分軍國事遣
使告哀契丹已未大赦除常赦所不原者百官進官一
等優賞諸軍山陵諸費毋賦於民庚申命丁謂為山陵
使出遺留物賜近臣宗室主兵官甲子聽政於崇政殿
西廡乙丑以生日為乾元節丙寅遣使以先帝遺留物
遺契丹進封涇王元儼為定王賜贊拜不名以丁謂為
司徒兼侍中尚書左僕射馮拯為司空兼侍中樞密使
尚書右僕射曹利用為尚書左僕射兼侍中戊辰貶道
州司馬寇凖為雷州司戶參軍尚書戶部侍郎李迪為
衡州團練副使宣徽南院使曹瑋為左衛大將軍三月
乙酉作受命寶庚寅初御崇德殿太后設幄次於承明
殿垂簾以見輔臣夏四月壬子遣使以即位告契丹丙
寅交州來貢五月乙亥錄繫囚雜犯死罪遞降一等杖
以下釋之六月已酉命參知政事王曾按視山陵皇堂
丁巳契丹使來祭奠弔慰庚申入内内侍省押班雷允
恭坐擅移皇堂伏誅丁謂罷為太子少保分司西京甲
子改命馮拯為山陵使丙寅降參知政事任中正為太
子賓客秋七月辛未馮拯加昭文館大學士王曾為中
書侍郎同中書門下平章事集賢殿大學士呂夷簡魯
宗道參知政事乙亥遣使報謝契丹丙子樞密副使錢
惟演為樞密使戊寅改翼祖定陵為靖陵辛卯貶丁謂
為崖州司戶參軍八月壬寅遣使賀契丹主及其妻生
日正旦乙巳皇太后同御承明殿垂簾決事九月壬申
告大行皇帝諡于天地宗廟社稷癸酉上諡冊於延慶
殿已卯命以天書從葬冬十月壬寅契丹使來賀即位
已酉葬真宗皇帝於永定陵詔中外避皇太后父諱已
未祔真宗神主於太廟廟樂曰大明之舞以莊穆皇后
配辛酉降東西京囚罪一等杖以下釋之蠲山陵役戶
及靈駕所過民田租十一月丁卯朔錢惟演罷甲戌唃
厮囉立遵求内附乙亥以皇太后生日為長寧節辛巳
初御崇政殿西閣講筵命侍講孫奭馮元講論語壬午
以張知白為樞密副使十二月壬戌契丹使來賀明年
正旦是歲蘇州水滄州海潮溢詔振䘏被水及溺死之
家南平王李公蘊遣使進貢
天聖元年春正月丙寅朔改元庚午契丹使初來賀長
寧節癸未命三司節浮費遂立計置司戊子以京東淮
南水災遣使安撫辛卯發卒增築京城二月戊戌許唃
厮囉歲一入貢丁巳奉安太祖太宗御容於南京鴻慶
宮壬戌減諸節齋醮道場三月甲戌奉安眞宗御容於
西京應天院丙子詔減西京囚罪一等徒以下釋之賜
城中民八十以上者茶帛仍復其家甲申詔自今營造
三司度實給用辛卯司天監上崇天歷行淮南十三山
場貼射茶法夏四月辛丑罷禮儀院丁未乾元節百官
及契丹使初上壽於崇德殿癸丑詔文武官奏蔭親屬
從本資丁巳詔近臣舉諫官御史各一人五月甲子行
陜西河北入中芻糧見錢法庚午詔禮部貢舉辛未錄
繫囚甲戌命魯宗道按視滑州決河庚寅議皇太后儀
衞制同乘輿六月甲辰罷江寧府溧水縣采丹砂乙卯
禁毁錢鑄鐘秋七月壬申除戎瀘州虚估税錢詔職田
遇水旱蠲租如例辛巳蠲天下逋負八月乙未募民輸
芟塞滑州決河丙申下德音減天下囚罪一等杖以下
釋之廢鄆州東平馬監以牧地賦民甲寅芝生天安殿
柱九月丙寅馮拯罷以王欽若為門下侍郎同中書門
下平章事昭文館大學士辛巳詔凡舉官未改轉而坐
贓者舉主免劾庚寅宴崇德殿閏月甲午詔裁造院女
工及營婦配南北作坊者竝釋之戊戌寇凖卒於雷州
已亥馮拯卒丁未禁彭州九隴縣采金丁巳禁伎術官
求輔臣宗室薦舉冬十月辛酉朔徙陜西緣邊軍馬屯
内地十一月丁酉詔諸州配囚錄具獄與地里上尚書
刑部詳覆禁兩浙江南荆湖福建廣南路巫覡挾邪術
害人者戊午置益州交子務是歲甘沙州來貢涇原咩
迷卞杏家族納質内附
二年春二月庚午遣内臣收瘞汴口流屍仍祭奠之三
月丁酉奉安眞宗御容于景靈宮奉眞殿癸卯王欽若
上眞宗實錄是月賜禮部奏名進士諸科及第出身四
百八十五人夏四月辛酉詔三司歲市紬絹非土産者
罷之乙酉錄晉石氏後五月乙未錄繫囚六月壬申罷
天慶天祺天貺先天降聖節宮觀然燈秋七月癸丑奉
安眞宗御容於玉清昭應宮安聖殿八月丙辰朔宴崇
德殿初用樂之半詔舉官已遷改而貪汙者舉主以狀
聞聞而不以實者坐之已卯幸國子監謁孔子遂幸武
成王廟甲申太白入太微垣九月辛卯祠太一宮賜道
左耕者茶帛冬十月丙辰奉安眞宗御容於洪福院十
一月甲午加上眞宗諡乙未朝饗玉清昭應景靈宮丙
申饗太廟丁酉祠天地於圜丘大赦百官上尊號曰聖
文睿武仁明孝德皇帝上皇太后尊號曰應元崇德仁
壽慈聖皇太后賜百官諸軍加等乙巳立皇后郭氏辛
亥加恩百官十二月庚午詔開封府每歲正旦冬至禁
刑三日是歲龜兹甘肅來貢
三年春正月辛卯長寧節近臣及契丹使初上皇太后
壽於崇政殿二月戊寅詔陜西災傷州軍盜廩穀傷主
者刺配隣州牢城徒減一等夏四月丁丑詔三館繕書
藏太清樓五月庚寅錄繫囚癸巳幸御莊觀刈麥聞民
舍機杼聲賜織婦茶帛己亥賜隱士林逋粟帛已酉禁
臣僚奏薦無服子弟六月壬戌太白晝見癸酉環原州
屬羌叛寇邊環慶都監趙士隆等死之遣使者安撫陜
西秋七月戊子詔諸路轉運使察舉知州通判不任事
者丙午詔邊戶為羌所擾者蠲租復役二年八月戊午
以忠州鹽井歲增課夔州奉節巫山縣舊籍民為營田
萬州戶有税者歲糴其穀皆為民害詔悉除之辛未蠲
陜西州軍旱災租賦九月乙巳詔司天監奏災異據占
書以聞冬十月乙未太白犯南斗辛酉晏殊為樞密副
使十一月已卯朔罷貼射茶法辛卯以襄州水蠲民租
晉絳陜解州饑發粟振之戊申王欽若卒十二月癸丑
王曾為門下侍郎昭文館大學士張知白同中書門下
平章事集賢殿大學士乙丑張旻為樞密使戊寅太白
晝見是歲龜兹甘州于闐來貢環慶蕃部嵬逋等内附
補涇原降羌首領潘征為大將軍主
四年春正月已亥命張得象與流内銓同試百司人庚
子涇原兵破康奴族二月甲寅詔吏犯贓至流按察官
失舉者併劾之庚午置西界和市場三月甲申詔轉運
使提點刑獄罷勸農司已亥鄜延蕃部首領曹守貴等
内附夏四月壬子詔京東西河北淮南平穀價五月已
卯詔禮部貢舉壬午詔大辟疑者奏讞有司毋輒舉駁
戊子錄繫囚已亥詔士有文而行不副者州郡毋得薦
送閏月戊申減江淮歲漕米五十萬石除舒州太湖等
九茶場民逋錢十三萬緡已酉詔補太廟室長齋郎辛
亥復陜西永豐渠以通解鹽六月丁亥建劔邵武等州
軍大水詔賜被災家米二石溺死者官瘞之庚寅大雨
震電京師平地水數尺辛卯避正殿減常膳丁酉降天
下囚罪一等徒以下釋之畿内京東西淮南河北被水
民田蠲其租癸卯詔官物漂失主典免償流徙者所在
撫存之秋七月戊申御長春殿復常膳辛未減兩川歲
輸錦綺易綾紗為絹以給邊費壬申詔諸路轉運使舉
所部官通經術者八月丁亥築泰州捍海堰已丑詔施
州溪峒首領三年一至京師九月乙卯詔孫奭馮元舉
京朝官通經術者庚申詔禮部貢院諸科通三經者薦
擢之錄周世宗從孫柴元亨為三班奉職辛未廢襄唐
州營田務以田賦民冬十月甲戌朔日有食之壬辰詔
郎中以上致仕賜一子官甲午昏霧四塞丙申奉安眞
宗御容於鴻慶宮十二月丁丑發米六十萬斛貸畿内
饑丁亥帝白太后欲元日先上太后壽乃受朝太后不
可王曾奏曰陛下以孝奉母儀太后以謙全國體請如
太后令
五年春正月壬寅朔初率百官上皇太后壽於會慶殿
遂御天安殿受朝已未晏殊罷戊辰以夏竦為樞密副
使二月癸酉命呂夷簡夏竦修先朝國史王曾提舉丙
子詔振京東流民丁丑西域僧法吉祥等來獻梵書三
月戊申賜禮部奏名進士諸科及第出身一千七十六
人秦州地震罷瓊州歲貢瑇瑁龜皮紫貝夏四月壬辰
壽寧觀火五月庚子朔詔武臣子孫習文藝者聽奏文
資壬寅太白晝見丙午閱諸班騎射辛亥錄繫囚辛酉
命呂夷簡等詳定編敕癸亥楚王元佐薨是月京畿旱
磁州蟲食桑六月甲戌禱雨於玉清昭應宮開寶寺丙
子詔決畿内繫囚丁丑雨癸未罷諸營造之不急者秋
七月已亥朔振秦州水災賜被溺家錢米丙辰發丁夫
三萬八千卒二萬一千緡錢五十萬塞滑州決河詔察
京東被災縣吏不職者以聞九月庚戌閱龍衛神勇軍
習戰冬十月辛未罷陜西青苗錢癸酉奉安眞宗御容
於慈孝寺崇眞殿已丑頒新定五服敕甲午同皇太后
幸御書院觀太宗眞宗御書乙未詔西州廣南在官物
故者遣人護送其家屬還鄉官為給食丙申滑州言河
平十一月丁酉朔以陜西旱蝗減其民租賦庚子遣使
河北體量安撫壬寅復作指南車辛亥朝饗景靈宮壬
子饗太廟癸丑祀天地於圜丘大赦賀皇太后於會慶
殿丁巳恭謝玉清昭應宮十二月辛未加恩百官甲戌
詔輔臣南郊恩例外更改一子官丁亥詔百官宗室受
賂冒為親屬奏官者毋赦是歲甘州及南平國王李公
蘊遣人來貢京兆府邢洺州蝗華州旱虸蚄蟲食苗
六年春正月已酉罷兩川乾元節歲貢織佛戊午罷提
點刑獄二月庚辰大風晝晦壬午張知白薨三月丙申
朔日有食之壬子以張士遜同中書門下平章事集賢
殿大學士癸丑以姜遵為樞密副使已未以范雍為樞
密副使壬戌作西太一宮夏四月戊辰詔審官三班院
吏部流内銓軍頭司各引對所理公事自帝為皇太子
輔臣參決諸司事於資善堂至是始還有司丁丑貸河
北流民復業者種食復是年租賦癸未命官減三司歲
調上供物甲申旦有星大如斗自北流至西南光燭地
有聲如雷庚寅下德音以星變齋居不視事五月降畿
内囚死罪流以下釋之罷諸土木工振河北流民過京
師者五月乙未朔交阯寇邊六月丙寅罷戎瀘諸州穀
税錢秋七月壬子江寧府楊真潤州江水溢壞官民廬
舍遣使安撫振䘏八月乙丑詔免河北水災州軍秋税
乙亥河決澶州王楚埽丙戌錄唐張九齡後九月已亥
詔令京朝官任内五人同罪奏舉者減一任癸卯祠西
太一宮甲辰詔河北災傷民質桑土與人者悉歸之候
歲豐償所貸乙巳遣使修諸路兵械冬十月甲申除福
州民逋官莊錢十二萬八千緡十一月戊午京西言穀
斗十錢十二月癸亥祠西太一宮是歲甘州三佛齊來
貢
七年春正月癸卯曹利用罷丙辰降利用為左千牛衛
上將軍二月庚申朔魯宗道卒甲子詔文臣歴邊有材
勇武臣之子有節義者與換官三路任使丙辰張士遜
罷以呂夷簡同中書門下平章事集賢殿大學士丁卯
以夏竦薛奎參知政事陳堯佐為樞密副使癸酉貶曹
利用為崇信軍節度副使房州安置未至自殺乙酉以
河北水災委轉運使察官吏不任職者易之癸巳募民
入粟以振河北閏月戊申禁京城剏造寺觀壬子復制
舉六科增高蹈邱園沉淪草澤茂才異等科置書判拔
萃科及試武舉癸酉置理檢使以御史中丞為之三月
乙丑詔吏胥受賕毋用蔭辛巳詔契丹饑民所過給米
分送唐鄧等州以間田處之癸未詔百官轉對極言時
政闕失在外者實封以聞夏四月庚寅赦天下免河北
被水民租賦辛卯南平王李公蘊卒其子德政遣人來
告以為交阯郡王五月乙未朔詔禮部貢舉庚申詔戒
文弊已巳頒新令庚午詔先朝文武官自刺史少卿監
以上並錄其後癸酉錄繫囚庚辰御承明殿臣僚請對
者十九人日昃乃罷六月壬辰置益梓廣南路轉運判
官丁未大雷雨玉清昭應宮災甲寅王曾罷秋七月癸
亥以玉清昭應宮災遣官告諸陵詔天下不復繕修乙
亥詔殿直以上毋得換文資乙酉罷諸宮觀使八月丁
亥朔日有食之詔罷天下職田官收其入以所直均給
之已丑以呂夷簡為昭文館大學士辛卯夏竦復為樞
密副使陳堯佐王曙並參知政事已亥詔命官犯正入
贓毋使親民冬十月壬寅閱虎翼武騎卒習戰丙午京
師地震詔知州軍歲舉判司簿尉可縣令者一人十一
月癸亥冬至率百官上皇太后壽于會慶殿遂御天安
殿受朝庚午詔天下孤獨疾病者致醫藥存視詔周世
宗後凡經郊祀錄其子孫一人是歲河北水遣使決囚
振貧瘞溺死者給其家緡錢察官吏貪暴不恤民者龜
兹下溪州黔州蠻來貢
八年春正月甲戌曹瑋卒辛巳作會聖宮於西京永安
縣二月戊子詔五代時官三品以上告身存者子孫聽
用蔭三月壬申幸後苑遂宴太清樓乙亥禁以財冒士
族娶宗室女者詔河北被水州縣毋税牛是月賜禮部
奏名進士諸科及第出身八百二十二人五月甲寅賜
信州龍虎山張乾曜號澄素先生丙辰大雨雹辛酉錄
繫囚六月癸巳呂夷簡上新修國史已亥詔御史臺獄
勿關糾察司乙巳親試書判拔萃科及武舉人秋七月
丙子策制舉人八月丙戌詔詳定鹽法丁亥詔近臣宗
室觀祖宗御書於龍圖天章閣又觀瑞穀於元真殿遂
宴蘂珠殿戊子詔流配人道死者其妻子給食送還鄉
里九月癸丑復置諸路提點刑獄官丙辰罷轉對乙丑
姜遵卒已巳以趙稹為樞密副使冬十月壬辰奉安太
祖御容於太平興國寺開先殿丙申弛三京河中府潁
許汝鄭鄆濟衛晉絳虢亳宿等二十八州軍鹽禁壬寅
置天章閣待制十一月丙寅朝饗景靈宮丁卯饗太廟
戊辰祀天地於圜丘大赦賀皇太后於會慶殿十二月
癸未加恩百官辛丑西平王趙德明交阯王李德政並
加賜功臣是歲高麗占城卭部川都蠻來貢
九年春正月辛亥詔諸路轉運判官員外郎以上遇郊
聽任子弟丙辰長寧節百官初上皇太后壽於會慶殿
辛未減畿内民租二月癸巳詔復郡縣職田三月甲寅
奉安太祖太宗真宗御容於會聖宮夏四月戊寅詔以
隴州論平民五人為刦盜抵死主者雖更赦並從重罰
乙巳閱大樂五月乙丑錄繫囚六月庚辰宋緩上皇太
后儀制秋七月丙午朔契丹使來告其主隆緒殂遣使
祭奠弔慰及賀宗眞立九月癸亥祠西太一宮賜道左
耕者茶帛冬十月丙戌詔公卿大夫勵名節乙未詔常
參官已授外任毋得奏舉選人辛丑罷益梓廣南路轉
運判官閏月戊辰翰林侍讀學士孫奭請老命知兗州
曲宴太清樓送之十一月丁亥弛兩川礬禁已丑祈雪
於會靈觀丁酉出知雜御史曹修古御史郭勸楊偕推
直官叚少連十二月甲寅詔吏部銓選人父母年八十
以上者權注近官辛酉大風三日是歲契丹主及其國
母遣使來致遺留物及謝弔祭南平王李德政遣人謝
加恩龜兹沙州來貢女眞晏端等百八十四人内附
宋史卷九
