宋史卷三百十
元中書右丞相總裁托克托等修
列傳第六十九
李迪(子東之肅之承之及之孫孝基孝夀孝稱)王曾(弟子融)
張知白杜衍
李迪字復古其先趙郡人後徙幽州曾祖在欽避五代
亂又徙家濮迪深厚有器局嘗携其所為文見柳開開
竒之曰公輔材也舉進士第一授將作監丞歴通判徐
兗州改秘書省著作郎直史館為三司鹽鐵判官東封
泰山復通判兗州坐嘗解開封府進士失當謫監海州
稅改右司諫起知鄆州詔糾察在京刑獄遷起居舍人
安撫江淮以尚書吏部員外郎為三司鹽鐵副使擢知
制誥真宗幸亳為留守判官遂知亳州亡卒羣剽城邑
發兵捕之久不得迪至悉罷所發兵隂聽察知賊區處
部勒驍銳士擒賊斬以徇代歸會唃厮囉叛帝憂關中
召對長春殿進右諫議大夫集賢院學士知永興軍城
中多無賴子弟喜犯法迪奏取其甚者部送闕下徙陜
西都轉運使入為翰林學士嘗歸沐忽傳詔對内東門
出三司使馬元方所上歲出入材用數以示迪時頻歲
蝗旱問何以濟迪請發内藏庫以佐國用則賦歛寬民
不勞矣帝曰朕欲用李士衡代元方俟其至當出金帛
數百萬借三司迪曰天子於財無内外願下詔賜三司
以示恩德何必曰借帝悅又言陛下東封時敕所過毋
伐木除道即驛舍或州治為行宫裁令加塗塈而巳及
幸汾亳土木之役過往時幾百倍今蝗旱之災殆天意
所以儆陛下也帝深然之他日又召對龍圖閣命迪草
詔徐謂迪曰曹瑋在秦州屢請益兵未及遣遽辭州事
第怯耳誰可代瑋者迪對曰瑋知唃厮囉欲入寇且闚
關中故請益兵為備非怯也且瑋有謀略諸將皆非其
比何可代陛下重發兵豈非將上玉皇聖號惡兵出宜
秋門邪今關右兵多可分兵赴瑋帝因問關右兵幾何
對曰臣向在陜西以方寸小册書兵糧數備調發今猶
置佩囊中帝令自探取目黃門取紙筆具疏某處當留
兵若干餘悉赴塞下帝顧曰真所謂頗牧在禁中矣未
久唃厮囉果犯邊秦州方出兵復召迪問曰瑋此舉勝
乎對曰必勝居數日奏至瑋與敵戰三都谷果大勝帝
曰卿何以知瑋必勝迪曰唃厮囉兵遠來使諜者聲言
以某日下秦州會食以激怒瑋瑋勒兵不動坐待敵至
是以逸待勞也臣用此知其勝帝益重之自是欲大用
矣初上將立章獻后迪屢上疏諫以章獻起於寒微不
可毋天下章獻深銜之天禧中拜給事中參知政事周
懷政之誅帝怒甚欲責及太子羣臣莫敢言迪從容奏
曰陛下有幾子乃欲為此計上大寤由是獨誅懷政等
仁宗為皇太子除太子太傅迪辭以太宗時未嘗立保
傅止兼太子賓客詔皇太子禮賓客如師傅加禮部侍
郎寇凖罷帝欲相迪迪固辭一日對滋福殿有頃皇太
子出拜曰陛下用賓客為宰相敢以謝帝顧謂迪曰尚
可辭邪拜吏部侍郎兼太子少傅同中書門下平章事
景靈宫使集賢殿大學士初真宗不豫寇凖議皇太子
總軍國事迪贊其策丁謂以為不便曰即日上體平朝
廷何以處此迪曰太子監國非古制邪力爭不巳於是
皇太子於資善堂聽常事他皆聽旨凖既貶謂寖擅權
用事至除吏不以聞迪憤然語同列曰迪起布衣至宰
相有以報國死猶不恨安能附權倖為自安計邪自此
不協時議二府皆進秩兼東宫官迪以為不可謂又欲
引林特為樞密副使而遷迪中書侍郎兼尚書左丞故
事宰相無為左丞者既而帝御長春殿内出制書置榻
前謂輔臣曰此卿等兼東宫官制書也迪進曰東宫官
屬不當增置臣不敢受此命宰相丁謂罔上弄權私林
特錢惟演而嫉寇凖特子殺人事寢不治凖無罪罷斥
惟演姻家使預政曹利用馮拯相為朋黨臣願與謂俱
罷付御史臺劾正帝怒留制不下左遷迪戶部侍郎謂
再對傳口詔入中書復視事出迪知鄆州仁宗即位太
后預政貶凖雷州以迪朋黨傅會貶衡州團練副使謂
使人迫之或諷謂曰迪若貶死公如士論何謂曰異日
諸生記事不過曰天下惜之而巳謂敗起為祕書監知
舒州歴江寧府兗州青州復兵部侍郎知河南府來朝
京師時太后垂簾語迪曰卿向不欲吾預國事殆過矣
今日吾保養天子至此卿以為何如迪對曰臣受先帝
厚恩今日見天子明聖臣不知皇太后盛德乃至于此
太后亦喜以尚書左丞知河陽遷工部尚書太后崩召
為資政殿學士判尚書都省未幾復拜同中書門下平
章事集賢殿大學士景祐中范諷得罪迪坐姻黨罷為
刑部尚書知亳州改相州既而為資政殿大學士翰林
侍讀學士留京師迪素惡吕夷簡因奏夷簡私交荆王
元儼嘗為補門下僧惠清為守闕鑒義夷簡請辨詔訊
之乃迪在中書所行事夷簡以齋祠不預降太常卿知
岳州復刑部尚書知徐州迪奏所部隣兗州欲行縣因
祠岳為上祈年禱皇子仁宗語輔臣曰大臣當為百姓
訪疾苦祈禱非迪所宜其毋令往久之改戶部尚書知
兗州復拜資政殿大學士元昊攻延州武事久弛守將
或為他名以避兵迪願守邊詔不許然甚壯其意除彰
信軍節度使知天雄軍徙青州踰年之本鎮請老以太
子太傳致仕歸濮州後其子東之為侍御史知雜事奉
迪來京師帝數遣使問勞欲召見以疾辭薨年七十七
贈司空侍中謚文定帝篆其墓碑曰遺直之碑又改所
葬鄧候鄉曰遺直鄉子東之肅之承之及之孫孝夀孝
基孝稱
東之字公明曉國朝典故獻文召試賜進士出身為館
閣校勘宣化軍使境上有廢河故道官收行者稅謂之
乾渡錢奏除之進直集賢院判吏部南曹開封府推官
鹽鐵判官歴知邢漢廬州鳳翔府京東陜西轉運使擢
侍御史知雜事東之自少受知於寇凖至是論凖保護
之功仁宗惻然即賜其碑曰旌忠拜天章閣待制河北
都轉運使加龍圖閣直學士建言補蔭之門太廣遂詔
裁定自二府而下通三歲減入仕者一千人知荆南河
陽澶州改集賢院學士判西京留司御史臺英宗即位
富弼薦其學行以舊職兼侍讀帝勞之曰卿通議耆儒
方咨訪以輔不逮豈止經術而巳帝頗欲肅正宫省東
之諫曰陛下長君也立自宗藩衆方觀望願曲為容覆
賜潁王生日禮物故事王拜賜竟即退帝諭王令留東
之食冀其從容也王即位未幾東之請老自工部尚書
拜太子太保致仕舊無閤門謝辭式特賜對延和命之
坐仍置宴資善堂遣使諭之曰以先帝梓宫在殯朕不
得為詩令講讀官皆賦詩勸勞甚渥又敕王珪敘其事
東之出都門即幅巾白衣以見客再遷少師熙寧六年
卒年七十八有李受者字益之長沙之瀏陽人也仕於
治平中至右諫議大夫天章閣待制兼侍讀屢以老乞
骸骨不聽神宗立進給事中龍圖閣直學士復言臣在
先帝時年巳七十不敢竊禄以自安今又加數年筋力
憊矣惟陛下哀之於是拜刑部侍郎致仕賜宴賦詩及
序如東之禮相去數月故時稱二李卒年八十贈工部
尚書
肅之字公儀迪弟子也以迪蔭監大名府軍資庫大河
溢府檄修冠氏隄工就弗擾民悅之請為宰邑多盗時
出害人肅之令比戶置鼓有盗輙擊鼓遠近皆應盗為
之衰止為御河催綱横隴之决使者檄護金隄滿歲無
河患通判澶州契丹泛使將過郡而樓堞壊圯肅之謂
郡守曰吾州為景德破敵之地當示雄彊今保障若是
且奈何遂鳩工構城屋凡千區巳而中貴人銜命來視
規制一新驚賞嗟異聞之朝擢知德州提點開封府界
内縣鎮䕫路湖南刑獄儂蠻暴嶺外肅之親扞諸境會
蔣偕失利亟率兵往躡于臨賀賊引去狄青孫沔交薦
之徙湖北轉運使辰陽彭士羲叛討平之猶以過左遷
知齊州改江東兩浙河北轉運使進度支副使江淮發
運使神宗初即位諒祚寇大順城肅之入奏帝訪以西
夏事奏對稱旨以為右諫議大夫知慶州數日徙瀛州
大雨地震官舍民廬推陷肅之出入泥潦中結草囷以
儲庾粟之暴露者為苃舍以居民啟廩振給嚴儆盗竊
一以軍法從事天子聞而嘉之遣使勞賜遷天章閣待
制知開封府出知定州還遷三司使又出為永興軍青
齊二州元豐二年復知開封為樞密都承旨加龍圖閣
直學士知鄆州四年提舉太極觀卒年八十二肅之内
行修飭母喪廬墓三年不入城郭季弟承之生而孤鞠
育誨道至於成人遂相繼為侍從帝稱其一門忠孝云
承之字奉世性嚴重有忠節從兄柬之將仕以官辭不
受而中進士第調明州司法參軍郡守任情骫法人莫
敢忤承之獨毅然力爭之守怒曰曹掾敢如是耶承之
曰事始至公自為之則巳既下有司則當循三尺之法
矣守憚其言嘗建免役議王安石見而稱之熙寧初以
為條例司檢詳文字得召見神宗語執政曰承之言制
置司事甚詳非他人所及也改京官他日謂之曰朕即
位以來不輕與人改秩今以命汝異恩也檢正中書刑
房察訪淮浙常平農田水利差役事還奏役書二十篇
加集賢校理又察訪陜西時郡縣昧於奉法斂羡餘過
制承之曰是豈朝廷意耶悉裁正其數遷集賢殿修撰
擢寳文閣待制為同羣牧使糾察在京刑獄兼樞察都
承旨出知延州入權三司使蔡確治相州獄多引朝士
皆望風自折服承之為帝言其險詖之狀帝意始悟趣
使詰竟遷龍圖閣直學士懇辭乞授兄肅之曰臣少鞠
於兄且兄為待制十年矣帝曰卿兄弟孝友足厲風俗
肅之亦當遷也即並命焉商人犯禁貨北珠乃為公主
售三司久不敢决承之曰朝廷法令畏王姬乎亟索之
帝聞之曰有司當如此矣進樞密直學士坐補吏不當
降待制知汝州未幾為陜西都轉運使召拜給事中吏
部侍郎戶部侍郎復以樞密直學士知青州歴應天府
河陽陳鄆揚州而卒
及之字公逹亦迪弟之子由蔭登第通判安肅軍康定
中夏人犯邊契丹復發兵並塞疆候戒嚴及之言契丹
以與夏人甥舅之故特此慰其心且姑張虛勢以疑我
必不失誓好願毋過虞巳而果然徙通判河南府亡卒
張海倚山嘯聚白晝掠城市及之督捕單騎與海語諭
使歸命當奏貸其死海感動弛備奏方上而衆兵集悉
獲之知信州靈鷲山浮屠犯法者衆及之治其姦流數
十人乃自劾朝廷嘉之釋不問入判刑部嘗撰次唐史
有益治體者為君臣龜鑑八十卷王堯臣上其書并表
其學行韓琦亦以館職薦之召試除直秘閣歴開封府
判官知涇晉陜三州及之吏事精明所居官皆稱職以
太中夫夫致仕再轉正議大夫卒年八十五東之子孝
基及之子孝夀孝稱
孝基字伯始進士高第唱名至墀下仁宗顧侍臣此李
迪孫邪能世其家可尚也晏殊富弼薦其材任館閣欲
一見之孝基曰名器可私謁邪竟不往知汝隂雍邱縣
通判閬州舒州知随州所治雖劇然事來亟斷不為證
左回枉甫日中庭巳空矣或問其術曰無他省事耳閬
中江水齧城幾沒郡吏多引避孝基率其下决水歸㫄
谷城賴以全舒吏受賂鬻獄以殺人罪加平民孝基劾
治三日得其情廼抵吏罪以親須養求監崇福宫判西
京國子監凡就閑十年累官光禄卿與父東之同謝事
纔年五十士大夫美之以比二疏孝基為人冲澹善養
生平居輕安弟孝稱進對帝問起居狀歎曰度越常人
遠矣後十一年無疾卒
孝夀字景山為開封府尸曹參軍元符中吕嘉問知府
事受章惇蔡卞指鍜鍊上書人命孝夀攝司錄事成其
獄徽宗即位嘉問先巳得罪孝夀亦削秩蔡京為政以
為府推官遷大理太僕卿擢顯謨閣待制為開封尹前
此閭里亡賴子自斷截臂腕託廢疾凌良民無所憚畏
孝夀悉搜出之部付㫄郡一切治理加直學士出知興
仁開德府京起蘇州章綖獄還孝夀開封使往即訊至
蘇州窮治鑄錢逮繫踰千數方冬慘掠囚墮指脫足不
可計死則投于垣外日夜鍜鍊疑未就京猶嫌其緩召
使還其後綖兄弟竟用此黥竄又知虢兗二州坐守興
仁日與廵檢戲射狂人張立死除名居無何起知蘇州
政和初拜刑部侍郎復改開封尹奉宸庫吏吕夀盜金
繫獄而逃孝夀盡執守兵論為故縱非任事之吏與不
上直者亦以不即追掩繩之凡配隷四十人隂賂杖者
使加重六七人纔出關而死帝聞之命悉還餘人于是
諫議大夫毛注論其殘忍苛虐乞加譴不聽孝夀猶以
獄空上表賀孝夀雖亡狀亦時有可觀有舉子為僕所
凌忿甚具牒欲送府同舍生勸解久乃釋戲取牒效孝
夀花書判云不勘案決杖二十僕明日持詣府告其王
倣尹書判私用刑孝夀即追至備言本末孝夀幡然曰
所判正合我意如數與僕杖而謝舉子時都下數千人
無一僕敢肆者時以此稱之明年以疾罷為龍圖閣學
士提舉醴泉觀卒贈正奉大夫
孝稱字彦聞以蔭登朝值郊恩得封父及之巳官通議
大夫有司限以格孝稱言恐非朝廷所以推恩優老之
意詔特許之遂為著令崇寧中提舉湖北京西常平提
點京西南路刑獄蔡京之姻宋喬年為京畿轉運使有
囚逸捕得之孝稱上其功喬年受賞而孝稱用是得工
部員外郎不閱月遷大理少卿連奏獄空進為卿且數
增秩擢工部戶部二侍郎為開封尹陳瓘之子正彙在
杭州上書告京不利社稷郡守蔡薿執送京師併逮瓘
詣獄孝稱脇使證其子瓘不可暨獄上竟竄正彙海島
京愈德之進刑部尚書而以其兄孝夀代為尹孝稱請
班兄下不許避親嫌徙工部卒贈光禄大夫
王曾字孝先青州益都人少孤鞠於仲父宗元從學於
里人張震善為文辭咸平中由鄉貢試禮部廷對皆第
一楊億見其賦歎曰王佐器也以將作監丞通判濟州
代還當召試學士院宰相寇凖竒之特試政事堂授秘
書省著作郎直史館三司戶部判官景德初始通和契
丹歲遣使致書稱南朝以契丹為北朝曾曰從其國號
足矣業巳遣使弗果易遷右正言知制誥兼史館修撰
時瑞應沓至曾嘗入對帝語及之曾奏曰此誠國家承
平所致然願推而弗居異日或有災沴則免輿議及帝
既受符命大建玉清昭應宫下莫敢言者曾陳五害以
諫舊用郎中官判大理寺帝欲重之特命曾且謂曾曰
獄重典也今以屈卿曾頓首謝仍賜錢三十萬因請自
辟僚屬著為令遷翰林學士帝嘗晩坐承明殿召對久
之既退使内侍諭曰嚮思卿甚故不及朝服見卿卿勿
以我為慢也其見尊禮如此知審刑院舊違制無故失
率坐徒二年曾請須親被旨乃坐既而有犯者曾乃以
失論帝曰如卿言是無復有違制者曾曰天下至廣豈
人人盡曉制書如陛下言亦無復有失者帝悟卒從曾
議再遷尚書主客郎中知審官院通進銀臺司勾管三
班院遂以右諫議大夫參知政事時宫觀皆以輔臣為
使王欽若方挾符瑞傅會帝意又隂欲排異巳者曾當
使會靈因以推欽若帝始疑曾自異及欽若相會曾市
賀皇后家舊第其家未徙去而曾令人舁土置門外賀
氏訴禁中明日帝以語欽若乃罷曾為尚書禮部侍郎
判都省出知應天府天禧中民間訛言有妖起若飛帽
夜搏人自京師以南人皆恐曾令夜開里門敢倡言者
即捕之卒無妖徙天雄軍復參知政事遷吏部侍郎兼
太子賓客真宗不豫皇后居中預政太子雖聽事資善
堂然事皆決於后中外以為憂錢惟演后戚也曾密語
惟演曰太子幼非宫中不能立加恩太子則太子安太
子安所以安劉氏也惟演以為然因以白后帝崩曾奉
命入殿廬草遺詔以明肅皇后輔立皇太子權聽斷軍
國大事丁謂入去權字曾曰皇帝沖年太后臨朝斯巳
國家否運稱權猶足示後且增減制書有法表則之地
先欲亂之邪遂不敢去仁宗立遷禮部尚書羣臣議太
后臨朝儀曾請如東漢故事太后坐帝右垂簾奏事丁
謂獨欲帝朔望見羣臣大事則太后召對輔臣決之非
大事令入内押排雷允恭傳奏禁中畫可以下曾曰兩
宫異處而柄歸宦官禍端兆矣謂不聽既而允恭坐誅
謂亦得罪自是兩宫垂簾輔臣奏事如曾議謂初敗任
中正言謂被先帝顧託雖有罪請如律議功曾曰謂以
不忠得罪宗廟尚何議邪時真宗初崩内外洶洶曾正
色獨立朝廷倚以為重拜中書侍郎兼本官同中書門
下平章事集賢殿大學士會靈觀使王欽若卒曾以門
下侍郎兼戶部尚書為昭文館大學士監修國史玉清
昭應宫使曾以帝初即位宜近師儒即召孫奭馮元勸
講崇政殿天聖四年夏大雨傳言汴口決水且大至都
人恐欲東奔帝問曾曾曰河決奏未至苐民間妖言爾
不足慮也巳而果然陜西轉運使置醋務以榷其利且
請推其法天下曾請罷之曾方嚴持重每進見言利害
事審而中理多所薦拔尤惡僥倖帝問曾曰比臣僚請
對多求進者曾對曰惟陛下抑奔競而崇恬静庶幾有
難進易退之人矣曹利用惡曾班巳上嘗怏怏不悅語
在利用傳及利用坐事太后大怒曾為之解太后曰卿
嘗言利用強横今何解也曾曰利用素恃恩臣故嘗以
理折之今加以大惡則非臣所知也太后意少釋卒從
輕議始太后受册將御大安殿曾執以為不可及長寧
節上夀止共張便殿太后左右姻家稍通請謁曾多所
裁抑太后滋不悅會玉清昭應宫災乃出知青州以彰
信軍節度使復知天雄軍契丹使者往還斂車徒而後
過無敢譁者人樂其政為畫像而生祠之改天平軍節
度使同中書門下平章事判河南府景祐元年為樞密
使明年拜右僕射兼門下侍郎平章事集賢殿大學士
封沂國公曾進退士人莫有知者范仲淹嘗問曾曰明
揚士類宰相之任也公之盛德獨少此耳曾曰夫執政
者恩欲歸巳怨使誰歸仲淹服其言初吕夷簡參知政
事事曾謹甚曾力薦為相及夷簡位曾上任事久多所
專決曾不能堪議論間有異同遂求罷仁宗疑以問曾
曰卿亦有所不足邪時外傳知秦州王繼明納賂夷簡
曾因及之帝以問夷簡曾與夷簡交論帝前曾言亦有
過者遂與夷簡俱罷以左僕射資政殿大學士判鄆州
寳元元年冬大星晨墜其寢左右驚告曾曰後一月當
知之如期而薨年六十一贈侍中謚文正曾資質端厚
眉目如畫在朝廷進止皆有常處平居寡言笑人莫敢
干以私少與楊億同在侍從億喜談謔凡寮友無不狎
侮至與曾言則曰余不敢以戲也平生自奉甚儉有故
人子孫京來告别曾留之具饌食後合中送數軸簡紙
啟視之皆它人書簡後裁取者也皇祐中仁宗為篆其
碑曰旌賢之碑後又改其鄉曰旌賢鄉大臣賜碑篆自
曾始仁宗既祔廟詔擇將相配享以曾為第一曾無子
養子曰縡又以弟子融之子繹為後尚書兵部郎中秘
閣校理致仕卒
子融字熙仲初以曾奏為將作監主簿祥符進士及第
累遷太常丞同知禮院獻所為文召試直集賢院嘗論
次國朝以來典禮因革為禮閣新編上之以其書藏太
常權三司度支鹽鐵判官任布請鑄大錢行之京城三
司使程琳集官議子融曰今軍營半在城外獨行大錢
城中可乎事遂寢權同糾察刑獄知河陽又集五代事
為唐餘錄六十卷以獻進直龍圖閣累遷太常少卿權
判大理寺廼取讞獄輕重可為凖者類次以為斷例拜
天章閣待制尚書吏部郎中知荆南盗張海縱掠襄鄧
至荆門子融閱州兵將迎擊之賊引去遷右諫議大夫
知陜州徙河中府既而勾當三班院遷給事中以尚書
工部侍郎集賢院學士知兖州不赴改刑部侍郎致仕
英宗即位進兵部卒本名皥字子融元昊反請以字為
名性儉嗇街道卒除道侵子融邸店尺寸地至自詣開
封府訴之然教飭子孫嚴厲有家法晩學佛氏從僧懷
璉遊
張知白字用晦滄州清池人幼篤學中進士第累遷河
陽節度判官咸平中疏言當今要務真宗異之召試舍
人院權右正言獻鳳扆箴出知劍州逾年召試中書加
直史館面賜五品服判三司開拆司江南旱與李防分
路安撫及還權管勾京東轉運使事周伯星見司天以
瑞奏羣臣伏閤稱賀知白以為人君當修德應天而星
之見伏無所繫因陳治道之要帝謂宰臣曰知白可謂
乃心朝廷矣東封進右司諫又言咸平中河湟未平臣
嘗請罷郡國所上祥瑞今天下無事靈貺並至望以泰
山諸瑞圖寘玉清昭應宫其副藏秘閣陜西饑命按廵
之尋知鄧州會關内流傭至境知白既發倉廩又募民
出粟以濟擢龍圖閣待制知審官院再遷尚書工部郎
中使契丹知白以朝廷制官重内輕外為引唐李嶠議
遷臺閣典籓郡乃自請補外不許遂命糾察在京刑獄
固請知青州還京師求領國子監帝曰知白豈倦於處
劇邪宰相言知白更踐中外未嘗為身謀乃遷右諫議
大夫權御史中丞拜給事中參知政事郊禮成遷尚書
工部侍郎時同列王曾遷給事中猶班知白上知白心
不能平累表辭之曾亦固請列知白下乃加知白金紫
光禄大夫復為給事中判禮儀院曾罷還所辭官時王
欽若為相知白論議多相失因稱疾辭位罷為刑部侍
郎翰林侍讀學士知大名府及欽若分司南京宰相丁
謂素惡欽若徙知白南京留守意其報怨既至待欽若
加厚謂怒復徙知白亳州遷兵部仁宗即位進尚書右
丞為樞密副使以工部尚書同中書門下平章事會靈
觀使集賢殿大學士時進士唱第賜中庸篇中書上其
本乃命知白進讀至修身治家之道必反復陳之知白
在相位慎名器無毫髮私常以盛滿為戒雖顯貴其清
約如寒士然體素羸憂畏日侵在中書忽感風眩輿歸
第帝親問疾不能語薨為罷上巳宴贈太傅中書令禮
官謝絳議謚文節御史王嘉言知白守道徇公當官不
撓可謂正矣謚文正王曾曰文節美謚矣遂不改知白
九歲其父終邢州殯於佛寺及契丹寇河北寺宇多頽
廢殯不可辨知白既登第徒行訪之得佛寺殿基恍然
識其處既發其衣衾皆可驗衆歎其誠孝嘗過陜州與
通判孫何遇讀道旁古碑凡數千言及還知白略無所
遺天聖中契丹大閱聲言獵幽州朝廷患之帝以問二
府衆曰備粟練師以備不虞知白曰不然契丹修好未
遠今其舉者以上初政試觀朝廷耳豈可自生釁耶若
終以為疑莫如因今河決發兵以防河為名彼亦不虞
也未幾契丹果罷去無子以兄子子思為後仕至尚書
工部侍郎致仕
杜衍字世昌越州山隂人父遂良仕至尚書度支員外
郎衍總髮苦志厲操尤篤於學擢進士甲科補揚州觀
察推官改秘書省著作佐郎知平遥縣使者薦之通判
晉州詔舉良吏擢知乾州陳堯咨安撫陜西有詔藩府
乃賜宴堯咨至乾州以衍賢特賜宴仍徙衍權知鳳翔
府及罷歸二州民邀留境上曰何奪我賢太守也以太
常博士提點河東路刑獄遷尚書祠部員外郎按行潞
州折冤獄知州王曙為作辨獄記高繼昇知石州人告
繼昇連蕃族謀變逮捕繫治久不決衍辨其誣抵告者
罪寧化軍守將鞫人死罪不以實衍覆正之守將不伏
訴之詔為置獄果不當死徙京西路又徙知揚州有司
奏衍辨獄法當賞遷刑部章獻太后遣使安撫淮南使
還未及他語問杜衍安否使者以治狀對太后歎曰吾
知之久矣徙河東轉運副使陜西轉運使召為三司戶
部副使擢天章閣待制知江陵府未行會河北乏軍費
選為都轉運使遷工部郎中不增賦於民而用足還為
樞密直學士求補外以右諫議大夫知天雄軍始衍為
治謹密不以威刑督吏然吏民亦憚其清整仁宗特召
為御史中丞奏言中書樞密古之三事大臣所謂坐而
論道者也止隻日對前殿何以盡天下之事宜迭召見
賜坐便殿以極獻替可否其他不必親煩陛下也又議
常平法曰歲有豐凶榖有貴賤官以法平之則農有餘
利矣今豪商大賈乘時賤收水旱則稽伏而不出冀其
翔踴以圖厚利而困吾民也請量州郡遠近戶口衆寡
嚴賞罸課責官吏出納無壅增損有宜公糴未充則禁
爭糴以規利者糴畢而儲之則察其以供軍為名而假
借者州郡闕母錢願出官帑助之否則勸課之官家至
日見亦奚益於事哉兼判吏部流内銓選補科格繁長
主判不能悉閱吏多受賕出縮為姦衍既視事即敕吏
函銓法問曰盡乎曰盡矣力閱視具得本末曲折明日
令諸吏無得升堂各坐曹聽行文書銓事悉自予奪由
是吏不能為姦利數月聲動京師改知審官院其裁制
如判銓時遷尚書工部侍郎知永興軍民有晝亡其婦
者為設方略捕立得殺人賊發所瘞屍并得賊殺他婦
人屍二秦人大驚徙并州元昊反以太原要衝加龍圖
閣學士寳元二年遷刑部侍郎復知永興軍時方用兵
民苦調發吏因緣為姦衍區處計畫量道里遠近寬其
期會使民得次第輸官比他州費省錢過半召還權知
開封府遠近聞衍名莫敢干以私拜同知樞密院事改
樞密副使夏竦上攻守策宰相欲用出師衍曰僥倖成
功非萬全計爭議久之求罷不許賜手詔敦勉為河東
宣撫使拜吏部侍郎樞密使每内降恩率寢格不行積
詔旨至十數輙納帝前諫官歐陽修入對帝曰外人知
杜衍封還内降邪凡有求於朕每以衍不可告之而止
者多於所封還也契丹與元昊戰黃河外參知政事范
仲淹宣撫河東欲以兵自從衍曰二國方交鬭勢必不
來我兵不可妄出仲淹爭議帝前詆衍語甚切仲淹嘗
父行事衍衍不以為恨契丹壻劉三嘏避罪來歸輔臣
議厚館之以詰契丹隂事諫官歐陽修亦請留三嘏帝
以問衍衍曰中國主忠信若自違誓約納叛亡則不直
在我且三嘏為契丹近親而逋逃來歸其謀身若此尚
足與謀國乎納之何益不如還之乃還三嘏拜同平章
事集賢殿大學士兼樞密使衍好薦引賢士而沮止僥
倖小人多不悅其壻蘇舜欽少年能文章論議稍侵權
貴監進奏院循前例祠神以伎樂娛賓集賢校理王益
柔為衍所知或言益柔嘗戲作傲歌御史皆劾奏之欲
因以危衍諫官孫甫言丁度因對求大用請屬吏度知
甫所奏誤力求置對衍以甫方奉使契丹寢甫奏度深
銜之及衍罷度草制指衍為朋比時范仲淹富弼欲更
理天下事與用事者不合仲淹弼既出宣撫言者附會
益攻二人之短帝欲罷仲淹弼政事衍獨左右之然衍
平日議論實非朋比也以尚書左丞出知兖州慶歷七
年衍甫七十上表請還印綬乃以太子少師致仕衍為
宰相賈昌朝不喜議者謂故相一上章得請以三少致
仕皆非故事蓋昌朝抑之也皇祐元年特遷太子太保
召陪祀明堂仍詔應天府敦遣就道都亭驛設帳具几
杖待之稱疾固辭進太子太傅賜其子同進士出身又
進太子太師知制誥王洙謁告歸應天府有詔撫問封
祁國公衍清介不殖私産既退寓南都凡十年第室卑
陋才數十楹居之裕如也出入從者十許人烏帽皂履
綈袍革帶或勸衍為居士服衍曰老而謝事尚可竊高
士名邪善為詩正書行草皆有法病革帝遣中使賜藥
挾太醫往視不及卒年八十贈司徒兼侍中謚正獻戒
其子努力忠孝斂以一枕一席小壙庳冡以葬自作遺
疏其略曰無以久安而忽邊防無以既富而輕財用宜
早建儲副以安人心語不及私
論曰李迪王曾張知白杜衍皆賢相也四人風烈往往
相似方仁宗初立章獻臨朝頗挾其才將有專制之患
迪曾正色危言能使宦官近習不敢窺覦而仁宗君德
日就章獻亦全令名古人所謂社稷臣於斯見之知白
衍勁正清約皆能靳惜名器裁抑僥倖凛然有大臣之
槩焉宋之賢相莫盛於真仁之世漢魏相唐宋璟楊綰
豈得專美哉
宋史卷三百十
