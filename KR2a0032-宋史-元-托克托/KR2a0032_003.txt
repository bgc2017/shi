宋史卷三
元中書右丞相總裁托克托等修
本紀第三
太祖三
五年春正月壬辰朔雨雪不御殿禁鐡鑄浮屠及佛像
庚子前盧縣尉鄢陵許永年七十有五自言父瓊年九
十九兩兄皆八十餘乞一官以便飬因召瓊厚賜之授
永鄢陵令壬寅省州縣小吏及直力人乙已罷襄州歲
貢魚二月丙子詔沿河十七州各置河隄判官一員庚
辰以鳳州七房銀冶為開寳監庚寅以兵部侍郎劉熙
古參知政事閏月壬辰禮部試進士安守亮等諸科共
三十八人召對講武殿始放榜庚戌升密州為安化軍
節度三月庚午賜潁州龍騎指揮使仇興及兵士錢辛
未占城國王波美税遣使來獻方物壬申幸教船池習
戰乙酉殿中侍御史張穆坐贓棄市夏四月庚寅朔三
佛齊國主釋利鳥耶遣使来獻方物丙午遣使檢視水
災田丙寅遣使諸州捕虎五月庚申賜恩赦侯劉鋹錢
一百五十萬乙丑命近臣祈晴併廣南州十三縣三十
九丙寅罷嶺南採珠媚川都卒為静江軍辛未河決濮
陽命潁州團練使曺翰往塞之甲戌以霖雨出後宫五
十餘人賜予以遣之丁亥河南北滛雨澶滑濟鄆曺濮
六州大水六月已丑河決陽武汴決榖熟丁酉詔淫雨
河決沿河民田有為水害者有司具聞除租戊申修陽
武隄秋七月已未朔右拾遺張恂坐贓棄市癸未邕容
等州獠人作亂庚寅高麗國王王昭遠遣使獻方物八
月巳亥廣州行營都監朱憲大破獠賊於容州癸夘升
宿州為保静軍節度罷密州仍為防禦九月丁已朔日
有食之癸酉李崇矩以鎮國軍節度使罷冬十月庚子
幸河陽節度使張仁超第視疾甲辰試道流不才者勒
歸俗十一月巳未李繼明藥繼清大破獠賊於英州癸
亥禁僧道習天文地理已已禁舉人寄應庚辰命參知
政事薛居正呂餘慶兼淮湖嶺蜀轉運使十二月乙酉
朔祈雪已亥畋近郊開封尹光義暴疾遂如其第視之
甲寅内班董延諤坐監務盗芻粟杖殺之詔合入令錄
者引見後方注乙夘大雨雪是歲大饑
六年春正月丙辰朔不御殿置蜀水陸轉運計度使癸
酉修魏縣河二月丙戌朔棣州兵馬殿直傅廷翰謀反
伏誅丙申曺州饑漕太倉米二萬石振之已亥吳越國
進銀装花叚金香師子三月乙夘朔周鄭王殂于房州
上素服發哀輟朝十日諡曰恭帝命還葬慶陵之側陵
曰順陵已未復密州為安化軍節度庚申覆試進士於
講武殿賜宋準及下第徐士廉等諸科百二十七人及
第乙亥賜宋凖等宴錢二十萬大食國遣使来獻翰林
學士知貢舉李昉坐試人失當責授太常少卿試朝臣
死王事者子陸坦等賜進士出身丙子幸相國寺觀新
脩塔夏四月丁亥召開封尹光義大平軍節度使石守
信等賞花習射于苑中辛丑遣盧多遜為江南國信使
甲辰占城國王悉利陀&KR0777;印茶遣使来獻方物丙午黎
州保塞蠻来歸戊申詔修五代史五月庚申劉熙古以
戶部尚書致仕詔中書吏擅權多姦贓兼用流内州縣
官已已交州丁璉遣使貢方物幸玉津園觀刈麥辛已
殺右拾遺馬適六月辛夘閱在京百司吏黜為農者四
百人癸巳占城國遣使獻方物隰州廵檢使李謙溥拔
北漢七砦癸夘雷有鄰告宰相趙普黨堂吏胡贊等不
法贊及李可度並批籍沒庚戌詔參知政事與宰相趙
普分知印押班奏事秋七月壬子朔詔諸州府置司寇
參軍以進士明經者為之丙辰減廣南無名率錢八月
乙酉罷成都府偽蜀嫁装税辛夘賜布衣王澤方同學
究出身丁酉泗州推官侯濟坐試判假手杖除名甲辰
趙普罷為河陽三城節度使同平章事辛酉幸都亭驛
九月丁夘餘慶以尚書左丞罷巳已封光義為晉王兼
侍中德昭同中書門下平章事薛居正為門下侍郎同
平章政事戶部侍郎樞密副使沈義倫為中書侍郎同
平章事石守信兼侍中盧多遜中書舍人參知政事壬
申詔晉王光義班宰相上冬十月甲申葬周恭帝不視
朝丁亥幸玉津園觀稼戊子流星出文昌北斗甲辰特
赦諸官吏姦贓十一月癸丑詔常參官進士及第者各
舉文學一人十二月壬午命近臣祈雪丙午前中書舍
人參知政事多遜起復視事行開寳通禮限度僧法諸
州僧帳及百人歲許度一人
七年春正月庚戌不御殿庚申占城國王波美税遣使
獻方物齊州野蠶成繭癸亥左拾遺秦亶太子中允呂
鵠並坐贓宥死杖除名二月庚辰朔日有食之丙戌日
有二黑子癸夘命近臣祈雨詔詩書易三經學究依三
經三傳資叙入官乙已太子中舍胡德沖坐隐官錢棄
市三月乙丑三佛齊國王遣使獻方物夏四月丙午遣
使檢嶺南民田五月戊申朔殿中侍御史李瑩坐受南
唐饋遺責受左贊善大夫甲寅以布衣齊得一為章丘
主簿乙丑詔市二價者以枉法論丙寅幸講武池觀習
水戰丙子又幸&KR0688;武池遂幸玉津園六月丙申河中府
饑發粟三萬石振之巳亥淮溢入泗州城壬寅安陽河
溢皆壊民居秋七月壬子幸&KR0688;武池觀習水戰遂幸玉
津園丙辰南丹州溪洞酋帥莫洪燕内附詔減成都府
鹽錢庚午太子中允李仁友坐不法棄市八月戊寅吳
越國王遣使来朝貢丁亥諭吳越伐江南戊子陳州貢
芝草一本四十九莖已丑幸&KR0688;武池賜習水戰軍士錢
戊戌殿中丞趙象坐擅税除名甲辰幸&KR0688;武池觀習水
戰遂幸玉津園九月癸亥命宣徽南院使義成軍節度
使曺彬為西南路行營馬步軍戰櫂都部署山南東道
節度使潘美為都監潁州團練使曺翰為先鋒都指揮
使將兵十萬出荆南以伐江南將行召曺彬潘美戒之
曰城陷之日慎無殺戮設若困闘則李煜一門不可加
害丁夘以知制誥李穆為江南國信使冬十月甲申幸
迎春苑登汴隄觀戰艦東下丙戌又幸迎春苑登汴隄
觀諸軍習戰遂幸東水門發戰櫂東下江南進絹數萬
御衣金帶器用數百事壬辰曺彬等將舟師步騎發江
陵水陸並進丁酉命吳越王錢俶為昇州東南行營招
撫制置使巳亥曺彬收下峡口獲指揮使王仁震王宴
錢興閏月已酉克池州丁已敗江南軍于銅陵庚申命
宰相參知政事更知日歷壬戌彬等拔蕪湖當塗兩縣
駐軍采石癸亥詔減湖南新製茶甲子薛居正等上新
編五代史賜器幣有差丁夘彬敗江南軍於采石擒兵
馬部署楊收都監蔡震等千人為浮梁以濟十一月癸
未黥李從善部下及江南水軍一千三百九十人為歸
化軍甲申詔省劒南山南等道屬縣主簿丁亥秦晉旱
免蒲陜晉絳同解六州逋賦關西諸州免其半巳丑知
漢陽軍李恕敗江南水軍于鄂甲午曺彬敗江南軍於
新竹砦辛丑命知雄州孫全興荅涿州修好書壬寅大
食國遣使獻方物十二月已酉彬敗江南軍于白鷺洲
辛亥命近臣祈雪甲子吳越王帥兵圍常州獲其人馬
尋拔利城砦丙寅彬敗江南軍於新林港已已左拾遺
劉祺坐受賂黥面杖配沙門島庚午北漢寇晉州守臣
武守琦敗之於洪洞壬申吳越王敗江南軍於常州北
界
八年春正月甲戌朔以出師不御殿丙子知池州樊若
水敗江南軍于州界田欽祚敗江南軍于溧水斬其都
統使李雄乙酉御長春殿謂宰相曰朕親為臣者比多
不能有終豈忠孝薄而無以享厚福邪宰相居正等頓
首謝庚寅曺彬拔昇州城南水砦二月癸丑彬敗江南
軍於白鷺洲乙夘拔昇州關城丁巳太子中允徐昭文
坐抑人售物除籍甲子知揚州侯陟敗江南軍於宣化
鎮戊辰覆試進士於&KR0688;武殿賜王嗣宗等三十一人諸
科紀自成等三十四人及第三月乙酉賜王嗣宗等宴
錢二十萬已丑命祈雨庚寅彬敗江南軍於江北已亥
契丹遣使克沙骨慎思以書来&KR0688;和知潞州藥繼能拔
北漢鷹澗堡辛丑召契丹使於&KR0688;殿觀習射壬寅遣内
侍王繼恩領兵赴昇州大食國遣使来朝獻夏四月乙
已幸東水磑癸丑幸都亭驛閱新戰船丁已吳越王拔
常州壬戌彬等敗江南軍於秦淮北戊辰幸玉津園觀
種稻遂幸&KR0688;武池觀習水戰庚午詔嶺南盗贓滿十貫
以上者死幸西水磑五月壬申朔以吳越國王錢俶守
太師尚書令益食邑知桂陽監張侃發前官隐沒羡銀
追罪兵部郎中董樞右贊善大夫孔璘殺之太子洗馬
趙瑜杖配海島侃受賞遷屯田員外郎辛已祈晴甲申
江南寕遠軍及沿江砦並降乙酉詔武岡長沙等十縣
民為賊鹵掠者蠲其逋租仍給復一年甲午安南都護
丁璉遣使来貢六月壬寅曺彬等遣使言敗江南軍於
其城下辛丑河決濮州丁未宋州觀察判官崔絢錄事
參軍馬德休並坐贓棄市辛亥河決澶州頓丘甲子彗
出柳長四丈辰見東方秋七月辛未朔日有食之庚辰
遣閤門使郝崇信太常丞呂端使契丹癸未西天東印
土王子穰結說囉来朝獻甲申詔吳越王班師已亥山
後兩林鬼主懷化將軍勿尼等来朝獻八月乙夘幸東
水磑觀魚遂幸北園辛酉詔權停今年貢舉壬戌契丹
遣左衛大將軍耶律霸德等致御衣玉帶名馬西南蕃
順化王子若廢等来獻名馬癸亥丁德裕敗潤州兵於
城下九月壬申狩近郊逐兔馬蹶墜地因引佩刀刺馬
殺之既而悔之曰吾為天下主輕事畋獵又何罪馬哉
自是遂不復獵戊寅潤州降冬十月巳亥朔江南主遣
徐鉉周惟簡来乞緩師辛亥詔郡國令佐察民有孝悌
力田竒材異行㦯文武可用者遣詣闕丁巳修西京宫
闕江南主貢銀五萬兩絹五萬匹乞緩師戊午改潤州
鎮江軍節度為鎮海軍節度幸晉王北園已未曺彬遣
都虞候劉遇破江南軍於皖口擒其將朱令贇王暉十
一月辛未江南主遣徐鉉等再奉表乞緩師不報甲申
曹彬夜敗江南軍於城下丙戌以校書郎宋凖殿直刑
文慶充賀契丹正旦使乙未曺彬克昇州俘其國主煜
江南平凡得州十九軍三縣一百八十戶六十五萬五
千六十臨視新龍興寺十二月庚子幸惠民河觀築堰
辛丑赦江南復一歲兵戈所經二歲戊申三佛齊遣使
来獻方物已酉幸龍興寺辛亥免開封府諸縣今年秋
租十之三已未以恩赦侯劉鋹為彭城郡公甲子契丹
遣使耶律烏正来賀正旦丁夘吳越國王乞以長春節
朝覲從之
九年春正月辛未御明德門見李煜于樓下不用獻俘
儀壬申大赦減死罪一等乙亥封李煜為違命侯子弟
臣僚班爵有差已夘江南昭武軍節度使留後盧絳焚
掠州縣庚辰詔郊西京癸巳晉王率文武上尊號不允
二月癸夘三上表不允庚戌以曹彬為樞密使辛亥命
德昭迎勞吳越國王錢俶於宋州契丹遣使耶律延𩕳
以御衣玉帶名馬散馬白鶻来賀長春節乙夘吳越王
奏内客省使丁德裕貪狼貶房州刺史丁巳觀禮賢宅
戊午以盧多遜為吏部侍郎仍參知政事已未吴越國
王錢俶偕子惟濬等朝于崇德殿進銀絹以萬計賜俶
衣帶鞍馬遂以禮賢宅居之宴於長安殿壬戌錢俶進
賀平昇州銀絹乳香吳綾紬綿錢茶犀象香藥皆億萬
計甲子召晉王吴越國王并其子等射於苑中俶進御
衣夀星通犀帶及金器丁夘幸禮賢宅賜俶金器及銀
絹倍萬三月已巳俶進助南郊銀絹乳香以萬計庚午
賜俶劒履上殿詔書不名癸酉以皇子德芳為檢校太
保貴州防禦使中書侍郎同平章事沈義倫為大内都
部署右衛大將軍王仁贍權判留司三司兼知開封府
事丙子幸西京已夘次鞏縣拜安陵號慟隕絶者久之
庚辰賜河南府民今年田租之半奉陵戶復一年辛巳
至洛陽庚寅大雨分命近臣詣諸祠廟祈晴辛夘幸廣
化寺開無畏三藏塔夏四月已亥雨霽庚子有事圓丘
迴御五鳳樓大赦十惡故殺者不原貶降責免者量移
叙用諸流配及逋欠悉放諸官未贈恩者悉覃賞壬寅
大宴賜親王近臣列校襲衣金帶鞍馬器幣有差丙午
駕還辛亥上至自洛丁巳曺翰拔江州屠之擒牙校宋
德明胡則等詔益晉王食邑光美德昭並加開府儀同
三司德芳益食邑薛居正沈義倫加光禄大夫樞密使
曺彬宣徽北院使潘美加特進吴越國王錢俶益食邑
内外文武臣僚咸進階封已未著令旬假為休沐丙寅
大食國王珂黎拂遣使蒲希密来獻方物五月已巳幸
東水磑遂幸飛龍院觀魚金水河甲戌遣司勲員外郎
和峴往江南路採訪殺盧絳庚辰幸&KR0688;武池遂幸玉津
園觀稼宋州大風壞城樓官民舍幾五千間甲申以閤
門副使田守奇等充賀契丹生辰使晉州以北漢嵐石
憲三州廵檢使王洪武等来獻六月庚子步至晉王邸
命作機輪輓金水河注邸中為池癸夘吴越王進銀絹
綿以倍萬計乙夘熒惑入南斗秋七月戊辰幸晉王第
觀新池丙子幸京兆尹光美第視疾戊寅再幸光美第
泉州節度使陳洪進乞朝覲丙戌命近臣祈晴丁亥命
修先代帝王及五獄四瀆祠廟庚寅幸光美第八月乙
未朔吴越國王進射火箭軍士已亥幸新龍興寺辛丑
太子中允郭思齊坐贓棄市乙巳幸等覺院遂幸東築
院賜工人錢又幸控鶴營觀習射賜帛有差又幸開寳
寺觀藏經丁未遣侍衛馬軍都指揮使党進宣徽北院
使潘美伐北漢丙辰遣使率兵分五道入太原九月甲
子幸綾錦院庚午權高麗國事王伷遣使来朝獻党進
敗北漢軍於太原城北辛巳命忻代行營都監郭進遷
山後諸州民庚寅幸城南池亭遂幸禮賢宅又幸晉王
第冬十月甲午朔旦賜文武百官衣有差丁酉兵馬監
押馬繼恩率兵入河東界焚蕩四十餘砦已亥幸西教
場庚子鎮州廵檢郭進焚夀陽縣俘九千人辛丑晉隰
廵檢穆彦璋入河東俘二千餘人党進敗北漢軍於太
原城北已酉吴越王獻馴象癸丑夕帝崩於萬歲殿年
五十殯於殿西階諡曰英武聖文神德皇帝廟號太祖
太平興國二年四月乙夘葬永昌陵大中祥符元年加
上尊諡曰啓運立極英武睿文神德聖功至明大孝皇
帝帝性孝友節儉質任自然不事矯飾受禪之初頗好
微行㦯諫其輕出曰帝王之興自有天命周世宗見諸
將方面大耳者皆殺之我終日侍側不能害也既而微
行愈數有諫輙語之曰有天命者任自為之不汝禁也
一日罷朝坐便殿不樂者久之左右請其故曰爾謂為
天子容易耶早作乘快誤決一事故不樂耳汴京新宮
成御正殿坐令洞開諸門謂左右曰此如我心少有邪
曲人皆見之吳越錢俶来朝自宰相以下咸請留俶而
取其地帝不聽遣俶歸國及辭取羣臣留俶章䟽數十
軸封識遺俶戒以塗中密觀俶屆途啓視皆留已不遣
之章也俶自是感懼江南平遂乞納土南漢劉鋹在其
國好置酖以毒臣下既歸朝從幸&KR0688;武池帝酌巵酒賜
鋹鋹疑有毒捧杯泣曰臣罪在不赦陛下既待臣以不
死願為大梁布衣觀太平之盛未敢飲此酒帝笑而謂
之曰朕推赤心於人腹中寕肯爾耶即取鋹酒自飲别
酌以賜鋹王彦昇擅殺韓通雖預佐命終身不與節鉞
王全斌入蜀貪恣殺降雖有大功即加貶絀宫中葦簾
緣用青布常服之衣澣濯至再魏國長公主襦飾翠羽
戒勿復用又教之曰汝生長富貴當念惜福見孟㫤寳
装溺器摏而碎之曰汝以七寳飾此當以何器貯食所
為如是不亡何待晩好讀書嘗讀二典歎曰堯舜之罪
四凶止從投竄何近代法網之密乎謂宰相曰五代諸
侯跋扈有枉法殺人者朝廷置而不問人命至重姑息
藩鎮當若是耶自今諸州決大辟錄案聞奏付刑部覆
視之遂著為令乾德改元先諭宰相曰年號湏擇前代
所未有者三年蜀平蜀宫人入内帝見其鏡背有志乾
德四年鑄者召竇儀等詰之儀對曰此必蜀物蜀主嘗
有此號乃大喜曰作相湏讀書人由是大重儒者受命
杜太后傳位太宗太宗嘗病亟帝往視之親為灼艾太
宗覺痛帝亦取艾自灸每對近臣言太宗龍行虎步生
時有異他日必為太平天子福德吾所不及云
贊曰昔者堯舜以禪代湯武以征伐皆南面而有天下
四聖人者往往道升降否泰推移當斯民塗炭之秋皇
天眷求民主亦惟責其濟斯世而已使其必得四聖人
之才而後以其行事畀之則生民平治之期殆無日也
五季亂極宋太祖起介胄之中踐九五之位原其得國
視晉漢周亦豈甚相絶㦲及其發號施令名藩大將俯
首聽命四方列國次第削平此非人力所易致也建隆
以来釋藩鎮兵權䋲贓吏重法以塞濁亂之源州郡司
牧下至令錄幕職躬自引對務農興學慎罰薄歛與世
休息迄於丕平治定功成制禮作樂在位十有七年之
間而三百餘載之基傳之子孫世有典則遂使三代而
降考論聲明文物之治道德仁義之風宋於漢唐蓋無
讓焉烏虖創業垂統之君規模若是亦可謂遠也已矣
宋史卷三
宋史卷三考證
太祖紀三開寳六年三月庚申覆試進士於講武殿賜
宋凖及下第徐士廉等諸科百二十七人及第(臣)
(謙)按錦繡萬花谷開寳六年因徐士廉伐鼓訟不公
帝御講武殿覆試御試自此始
宋史卷三考證
