宋史卷四百六十八
元中書右丞相總裁托克托等修
列傳第二百二十七
宦者三
李祥陳衍馮世寧李繼和
高居簡程昉蘇利涉雷允恭
閻文應任守忠童貫(方臘附)梁師成
楊戩(李彦)
李祥開封人為入内黃門資驍銳善騎射用材武中選
授涇原儀渭同廵檢從景思立于河湟以功遷内殿崇
班為河州駐泊兵馬都監從郭逵討交阯駐富民江賊
兵大至與涇原將姚兕力戰敗之遷皇城使鎮戎軍沿
邊都廵檢使從劉昌祚征靈武議功加沂州團練使或
言所部兵失亡多降蕳州刺史權熙河蘭會路都監總
岷州兵夏人攻蘭州祥赴援保險待變數日虜撤圍去
復團練使進階州防禦使從种誼襲鬼章有功升兵馬
都鈐轄在熙河二十餘年以宣慶使内侍押班卒
陳衍開封人以内侍給事殿庭累官供備庫使梁惟簡
薦諸宣仁聖烈皇后主管高韓王宅領御藥院内東門
司宣仁山陵為按行使俄以左藏庫使文州刺史出為
真定路都監御史來之邵方力詆元祐政事首言衍在
垂簾日怙寵驕肆交結戚里進退大臣力引所私俾居
耳目之地張商英亦論衍交通宰相御服為之賜珠結
托詞臣儲祥為之賜膳蓋指吕大防蘇軾也衍坐貶監
郴州酒税務惟簡以援引張士良梁知新以黨附皆得
罪已又編管白州徙配朱崖章惇起獄誣元祐諸老大
臣云結衍輩以謀廢立士良嘗與衍同在宣仁后閤自
郴州召之使實其說士良至但言宣仁彌留之際衍嘗
可否二府事及用御寳付外而已鍜鍊無所得安惇蔡
京乃奏衍疏隔兩宫斥隨龍内侍十餘人于外以剪除
人主腹心羽翼意在動搖大逆不道乃詔處死令廣西
轉運使程節涖其刑
馮世寧字静之以入内黃門累遷昭宣使忠州團練使
入内押班揚國公主寝疾哲宗欲夜出問訊世寧執言
不可帝雖微忤卒為之改容再遷景福殿使明州觀察
使至副都知崇寧新官名世寧首知入内内侍省事禁
中夜火使宿衛士撲滅之既定令自他途出蓋不欲使
知宫省曲折也徽宗賞歎進感德軍留後政和初以内
客省使彰化軍留後致仕世寧出入禁闥六十年循謹
無過卒年六十七贈開府儀同三司謚曰恭節
李繼和開封人以父任為内侍黃門慶歴中為河北西
路承受保州兵叛塞城門距守官軍重圍之不得入繼
和獨上南關門密呼所結内應者諭以禍福衆言俟李
昭亮至即斬關自歸已而果然賊平遷兩秩王則反貝
州為城下走馬承受沙苑闕馬詔秦州置場以劵市之
繼和領職不數月得馬千數而人不擾舊制内侍入仕
三十年始得磨勘至是乃令以勞進官者無拘於年環
州弓箭手歲時給酒州將不與衆喧訴亟闔府門不敢
出繼和步入衆中譬曉之曰汝曹為一杯酒遂喪軀命
乎衆悟散去事聞擢帶御器械累遷宣慶使文州團練
使入内副都知卒子從善援例求贈官神宗曰此弊事
也繼和無軍功何必贈自是為定制云
高居簡字仲路世夲番禺人以父任為入内黃門護作
温成原廟奉神物以精辦稱超轉殿頭領後苑事坐奉
使梓夔路多占驛兵降高品歴領龍圖天章寳文閣内
東門司幹當御藥院神宗即位御史張唐英言其資性
憸巧善迎合取容中丞司馬光亦言其久處近職罪惡
已多祖宗舊制幹當御藥院官至内殿崇班以上即須
出外今陛下獨留四人中外以此竊議况居簡頃在先
朝依凴城社物論切齒及陛下繼統乃復先自結納使
寵信之恩過於先帝願明治其罪以解天下之惑於是
罷為供備庫使稍遷帶御器械進内侍押班以文思使
領忠州刺史卒贈輝州觀察使居簡聞外廷議論必以
入告省中目為高直奏仁宗時常使南海遇廣州火救
者不力居簡督衆護軍資甲仗二庫頼以獲全事聞詔
褒之
程昉開封人以小黃門積遷西京左藏庫副使熙寧初
為河北屯田都監河决棗彊釃二股河導之使東為鋸
牙下以竹落塞决口加帶御器械河决商胡北流與御
河合為一及二股東流御河遂淺澱昉以開浚功遷宫
苑副使又塞漳河作浮梁於洺州兼外都水丞詔相度
興脩水利河决大名第五埽昉議塞之因疏塘水溉深
州田又導葫蘆河自樂夀之東至滄州二百里塞孟家
口開乾寧軍直河作橋于真定之中渡又自衛州王供
階導沙河入御河以廣運路累遷逹州防禦使制置河
北河防水利御史盛陶言昉挾第五埽之功專為已力
假朝廷威福恐動州縣所開共城河頗廢人戶水磑久
無成功又議開沁河因察訪官按行始知不便漳河滹
沱之役水占邢洺趙深祁五州之田王廣廉孔嗣宗錢
勰趙子幾皆嘗論奏其姦欺之状則多置撻口指决河
所侵便為淤田其事權之盛則舉官廢吏惟其所欲悖
慢豪横則受聖旨者三受提點刑獄司牒者十二故有
違拒小人誤當賞擢驕暴自肆願遣官代還仍行究治
神宗曰王安石以昉知河事故加任使令開漳河用工
七百萬滹沱八九百萬已議軆量矣始安石欲興水利
驟用昉昉挾安石勢而慢韓琦後安石覺其虚誕亦疎
之以憂死贈輝州觀察使遂罷都大制置河防水利司
蘇利涉字公濟祖保遷自廣州以閹人從劉鋹入朝利
涉初為入内内品慶歴中衛士之變以護衛有勞賞激
加等英宗為皇子利涉給事東宫及即位遷東頭供奉
官欲以為潁王府都監力辭幹當御藥院遷供備庫使
帝不豫侍醫藥最勤言輙流涕及帝崩乞與醫官同貶
三上表待罪不許神宗即位授逹州刺史歴内侍押班
副都知轉海州團練使僊韶院火營救甚力賜襲衣金
帶卒年六十四贈奉國軍節度使諡曰勤僖利涉嘗幹
當皇城司循故事廂卒邏報不皆以聞後石得一代之
事無巨細悉以奏往往有緣飛語受禍者人始以利涉
為賢
雷允恭開封人初為黃門頗慧點稍遷入内殿頭給事
東宫周懷政偽為天書允恭豫發其事懷政死擢内殿
崇班遷承制再遷西京作坊使普州刺史入内内侍省
押班章獻后初臨政丁謂潜結允恭凡機密事令傳逹
禁中由是允恭勢横中外山陵事起允恭請效力陵上
章獻后曰吾慮汝有妄動恐為汝累也乃以為山陵都
監允恭馳至陵下司天監邢中和為允恭言今山陵上
百步法宜子孫類汝州秦王墳允恭曰何不就中和曰
恐下有石與水爾允恭曰上無他子若如秦王墳何不
可中和曰山陵事重踏行覆按動經月日恐不及七月
之期耳允恭曰第移就上穴我走馬入見太后言之允
恭素貴横人不敢違即改穿上穴入白其事章獻后曰
此大事何輕易如此允恭曰使先帝宜子孫何惜不可
章獻后意不然曰出與山陵使議可否時丁謂為山陵
使允恭具道所以謂唯唯而已允恭入奏曰山陵使亦
無異議矣既而上穴果有石石盡水出允恭竟以是并
坐盗金寳賜死籍其家中和流沙門島謂尋竄海上
閻文應開封人給事掖庭積遷至入内副都知仁宗初
親政與宰相吕夷簡謀以張耆夏竦陳堯佐范雍趙積
晏殊錢惟演皆章獻后所任用悉罷之退以語郭后后
曰夷簡獨不附太后耶但多機巧善應變耳由是并夷
簡罷夷簡素與文應相結使為中詗久之乃知事由郭
后夷簡遂怨后及再相楊尚二美人方寵尚美人於仁
宗前有語侵后后不勝忿批其頰仁宗自起救之誤中
帝頸仁宗大怒文應乘隙遂與謀廢后且勸以爪㾗示
執政夷簡以怨力主廢事因奏仁宗出諫官竟廢后為
淨妃以所居宫名瑶華皆文應為夷簡内應也郭后既
廢楊尚二美人益寵專夕仁宗軆為之弊或累日不進
食中外憂懼楊太后亟以為言仁宗未能去文應早暮
入侍言之不已仁宗厭其煩強應曰諾文應即以氊車
載二美人出二美人涕泣詞說云云不肯行文應罵曰
官婢尚何言驅使登車翌日以尚氏為女道士居洞真
宫楊氏别宅安置既而仁宗復悔廢郭后有復后之意
文應大懼會后有小疾挾太毉診視數日乃言后暴崩
寔文應為之也累至昭宣使恩州團練使時諫官劾其
罪請幷其子士良出之以文應領嘉州防禦使為秦州
鈐轄改鄆州士良罷御藥院為内殿崇班始楊尚二美
人之出宫也左右引陳氏女入宫父號陳子城楊太后
嘗許以為后宋綬不可王曾呂夷簡蔡齊相繼論諫陳
氏女將進御士良聞之遽見仁宗仁宗披百葉擇日士
良曰陛下閱此豈非欲納陳氏女為后耶仁宗曰然士
良曰子城使大臣家奴僕官名也陛下納其女為后無
乃不可乎仁宗遽命出之文應後徙相州鈐轄卒贈邠
州觀察使
任守忠字稷臣蔭入内黃門累轉西頭供奉官領御藥
院坐事廢久之復故官稍遷上御藥供奉初章獻后聽
政守忠與都知江德明等交通請謁權寵過盛仁宗親
政出為黃州都監又謫監英州酒稅稍遷潭州都監徙
合流鎮西鄙用兵又為秦鳳涇原路駐泊都監以功再
遷東染院使内侍押班出為定州鈐轄加内侍副都知
累遷宣政使洋州觀察使為入内都知仁宗未有嗣屬
意英宗守忠居中建議欲援立昏弱以徼大利及英宗
即位拜宣慶使安静軍留後守忠又語言誕妄交亂兩
宫于是知諫院司馬光論守忠離間之罪為國之大賊
民之巨蠧乞斬於都市英宗猶未行宰相韓琦出空頭
敇一道參政歐陽脩已簽趙槩難之脩曰第書之韓公
必自有說琦遂坐政事堂立守忠庭下曰汝罪當死貶
保信軍節度副使蘄州安置取空頭敕填與之即日押
行琦意以為少緩則中變也守忠久被寵幸用事于中
人不敢言其過及貶中外快之久之起為左武衛將軍
致仕卒年七十九
童貫少出李憲之門性巧媚自給事宫掖即善策人主
微指先事順承徽宗立置明金局于杭貫以供奉官主
之始與蔡京游京進貫力也京既相贊策取青唐因言
貫嘗十使陜右審五路事宜與諸將之能否為最悉力
薦之合兵十萬命王厚專閫寄而貫用李憲故事監其
軍至湟川適禁中火帝下手扎驛止貫毋西兵貫發視
遽納鞾中厚問故貫曰上趣成功耳師竟出復四州擢
景福殿使㐮州觀察使内侍寄資轉兩使自兹始未幾
為熙河蘭湟秦鳳路經略安撫制置使累遷武康軍節
度使討溪哥藏征復積石軍洮州加檢校司空頗恃功
驕恣選置將吏皆捷取中旨不復關朝廷寖咈京意除
開府儀同三司京曰使相豈應授宦官不奉詔政和元
年進檢校太尉使契丹或言以宦官為上介國無人乎
帝曰契丹聞貫破羌故欲見之因使覘國策之善者也
使還益展奮廟謨兵柄皆屬焉遂請進築夏國横山以
太尉為陜西河東河北宣撫使俄開府儀同三司簽書
樞密院河西北兩房不三歲領院事更武信武寧護國
河東山南東道劒南東川等九鎮太傅涇國(闕)公時人
稱蔡京為公相因稱貫為媪相將秦晉銳師深入河隴
薄于蕭關古骨龍謂可制夏人死命遣大將劉法取朔
方法不可貫逼之曰君在京師時親授命於王所自言
必成功今難之何也法不得已出塞遇伏而死法西州
名將既死諸軍恟懼貫隠其敗以捷聞百官入賀皆
切齒然莫敢言關右既困夏人亦不能支乃因遼人
進誓表納欵使至授以誓詔辭不取貫彊館伴使固
與之還及境棄諸道上舊制熟羌不授漢官貫故引
拔之有至節度使者弓箭手失其分地而使守新疆
禁卒逃亡不死而得改隷他籍軍政盡壞政和元年
副鄭允中使于遼得燕人馬植歸薦諸朝遂造平燕
之謀選健將勁卒刻日發命會方臘起睦州勢甚張
改江浙淮南宣撫使即以所聚兵帥諸將討平之方
臘者睦州青溪人也世居縣堨村托左道以惑衆初
唐永徽中睦州女子陳碩真反自稱文佳皇帝故其地
相傳有天子基萬年樓臘益得凴籍以自信縣境梓桐
幫源諸峒皆落山谷幽險處民物繁夥有漆楮杉材之
饒富商巨賈多往來時吴中困於朱勔花石之擾比屋
致怨臘因民不忍隂聚貧乏游手之徒宣和二年十月
起為亂自號聖公建元永樂置官吏將帥以巾飾為别
自紅巾而上凡六等無弓矢介胄唯以鬼神詭祕事相
扇訹焚室廬掠金帛子女誘脅良民為兵人安於太平
不識兵革聞金鼓聲即歛手聽命不旬日聚衆至數萬
破殺將官蔡遵于息坑十一月陷青溪十二月陷睦歙
二州南陷衢殺郡守彭汝方北掠新城桐廬富陽諸縣
進逼杭州郡守棄城走州即陷殺制置使陳建廉訪使
趙約縱火六日死者不可計凡得官吏必斷臠支軆探
其肺腸或熬以膏油叢鏑亂射備盡楚毒以償怨心警
奏至京師王黼匿不以聞於是凶焰日熾蘭溪靈山賊
朱言吴邦剡縣讐道人仙居吕師囊方巖山陳十四蘇
州石生歸安陸行兒皆合黨應之東南大震發運使陳
亨伯請調京畿兵及鼎灃槍牌手兼程以來使不至滋
蔓徽宗始大驚亟遣童貫譚稹為宣撫制置使率禁旅
及秦晉蕃漢兵十五萬以東且諭貫使作詔罷應奉局
三年正月臘將方七佛引衆六萬攻秀州統軍王子武
乘城固守已而大軍至合擊賊斬首九千築京觀五賊
還據杭二月貫稹前鋒至青州堰水陸並進臘復焚官
舍府庫民居乃宵遁諸將劉延慶王禀王渙楊惟忠辛
興宗相繼至盡復所失城四月生擒臘及妻邵子毫二
太子偽相方肥等五十二人于梓桐石穴中殺賊七萬
四年三月餘黨悉平進貫太師徙國楚臘之起破六州
五十二縣戕平民二百萬所掠婦女自賊洞逃出倮而
縊於林中者由湯巖椔嶺八十五里間九村山谷相望
王師自出至凱旋四百五十日臘雖平而北伐之役遂
起既而以復燕山功詔解節鉞為真三公加封徐豫兩
國越兩月命致仕而代以譚稹明年復起領樞密院宣
撫河北燕山宣和七年詔用神宗遺訓能復全燕之境
者胙夲邦疏王爵遂封廣陽郡王是年尼堪南侵貫在
太原遣馬擴辛興宗往聘以嘗金金人以納張覺為責
且遣使告興兵貫厚禮之謂曰如此大事何不素告我
使者勸貫速割兩河以謝貫氣褫不能應謀遁歸太原
守張孝純誚之曰金人渝盟王當令天下兵悉力枝梧
今委之而去是棄河東與敵也河東入敵手奈河北乎
貫怒叱之曰貫受命宣撫非守土也君必欲留貫置帥
何為孝純拊掌嘆曰平生童太師作幾許威望及臨事
乃蓄縮畏懾奉頭鼠竄何面目復見天子乎貫奔入都
欽宗已受禪下詔親征以貫為東京留守貫不受命而
奉上皇南廵貫在西邊募長大少年號勝捷軍幾萬人
以為親軍環列第舍至是擁之自隨皇上過浮橋衛士
攀望號慟貫惟恐行不速使親軍射之中矢而踣者百
餘人道路流涕於是諫官御史與國人議者蠭起初貶
左衛上將軍連謫昭化軍節度副使竄之英州吉陽軍
行未至詔數其十大罪命監察御史張徵迹其所至莅
斬之及于南雄既誅函首赴闕梟于都市貫握兵二十
年權傾一時奔走期會過於制敇嘗有論其過者詔方
劭往察劭一動一息貫悉偵得之先密以白且陷以他
事劭反得罪逐死貫状魁梧偉觀視頤下生須十數皮
骨勁如鐡不類閹人有度量能疎財後宫自妃嬪以下
皆獻餉結内左右婦寺維譽言日聞寵煽翕赫庭戶雜
遝成市岳牧輔弼多出其門厮養僕圉官諸使者至數
百輩竆姦稔禍流毒四海雖葅醢不償責也
梁師成字守道慧黠習文法稍知書初隸賈詳書藝局
詳死得領睿思殿文字外庫主出外傳道上旨政和間
得君貴幸至竄名進士籍中積遷晉州觀察使興德軍
留後建明堂為都監既成拜節度使加中太一神霄宫
使歴護國鎮東河東三節度至檢校太傅遂拜太尉開
府儀同三司換節淮南時中外泰寧徽宗留意禮文符
瑞之事師成善逢迎希恩寵帝夲以隸人畜之命入處
殿中凡御書號令皆出其手多擇善書吏習倣帝書雜
詔旨以出外庭莫能辨師成實不能文而高自標牓自
言蘇軾出子是時天下禁誦軾文其尺牘在人間者皆
毁去師成訴于帝曰先臣何罪自是軾之文乃稍出以
翰墨為己任四方儁秀名士必招致門下往往遭點汚
多寘書畫卷軸於外舍邀賓客縱觀得其題識合意者
輙密加汲引執政侍從可階而升王黼父事之雖蔡京
父子亦謟附焉都人目為隐相所領職局至數十百黼
造伐燕議師成始猶依違卒乃贊決又薦譚稹為宣撫
燕山平策勲進少保益通賄謝人士入錢數百萬以獻
頌上書為名令赴廷試唱第之日侍於帝前囁嚅升降
其小吏儲宏亦豫科甲而執厮養之役如初李彦括民
田於京東西所至倨坐堂上監司郡守不敢抗禮有言
於帝師成適在旁抗聲曰王人雖微序於諸侯之上豈
足為過言者懼而止師成貎若不能言然隂賊險鷙遇
間即發家居與黼隣帝幸黼第見其交通状已怒朱勔
又以應奉與黼軋因乘隙攻之帝罷黼相師成由是益
絀鄆王楷寵盛有動搖東宫意師成能力保護欽宗立
嬖臣多從上皇東下師成以舊恩留京師於是太學生
陳東布衣張炳力疏其罪炳指之為李輔國且言宦官
表裏相應變恐不測東復論其有異志攘定策功當正
典刑帝廹於公議猶未誦言逐之師成疑之寝食不離
帝所雖奏厠亦侍於外久未有以發會鄭望之使金營
還帝命師成及望之以宣和殿珠玉器玩復往先令望
之詣中書諭宰相至則留之始詔暴其罪責為彰化軍
節度副使開封吏護至貶所行次八角鎮縊殺之以暴
死聞籍其家
楊戩少給事掖庭主掌後苑善測伺人主意自崇寧後
日有寵知入内内侍省立明堂鑄鼎鼐起大晟府龍德
宫皆為提舉政和四年拜彰化軍節度使首建期門行
幸事以固其權勢與梁師成埓歴鎮安清海鎮東三鎮
由檢校少保至太傅遂謀撼東宫有胥吏杜公才者獻
策于戩立法索民田契自甲之乙乙之丙展轉究尋至
無可證則度地所出增立賦租始于汝州浸淫于京東
西淮西北括廢隄棄堰荒山退灘及大河淤流之處皆
勒民主佃額一定後雖衝蕩回復不可減號為西城所
築山濼古鉅野澤綿亘數百里濟鄆數州頼其蒲魚之
利立租筭船納直犯者盗執之一邑率于常賦外增租
錢至十餘萬緡水旱蠲税此不得免擢公才為觀察使
宣和三年戩死贈太師吴國公而李彦繼其職彦天資
狠愎密與王黼表裏置局汝州臨事愈劇凡民間美田
使他人投牒告陳皆指為天荒雖執印劵皆不省魯山
闔縣盡括為公田焚民故劵使田主輸租佃夲業訴者
輙加威刑致死者千萬公田既無二税轉運使亦不為
奏除悉均諸别州京西提舉官及京東州縣吏劉寄任
輝彦李士漁王滸毛孝立王隨江惇吕坯錢棫宋憲皆
助彦為虐如奴事主民不勝忿痛前執政冠帶操笏迎
謁馬首獻媚花朝夕造請賓客徑趍謁舍不敢對之上
馬而彦處之自如發物供奉大抵類朱勔凡竹數竿用
一大車牛驢數十頭其數無極皆責辦於民經時閱月
無休息期農不得之田牛不得耕墾殫財靡芻力竭餓
死或自縊轅軛間如龍鱗薜荔一夲輦致之費踰百萬
喜賞怒刑禍福轉手因之得美官者甚衆潁昌兵馬鈐
轄范寥不為取竹誣刊蘇軾詩文于石為十惡朝廷察
其捃摭亦令勒停當時謂朱勔結怨于東南李彦結怨
於西北靖康初詔追戩所贈官爵彦削官賜死籍其家
劉寄以下十人皆停廢復范寥官
宋史卷四百六十八
