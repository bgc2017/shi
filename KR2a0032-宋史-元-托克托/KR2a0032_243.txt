宋史卷二百四十三
元中書右丞相總裁托克托等修
列傳第二
后妃下
神宗欽聖獻肅向皇后欽成朱皇后
欽慈陳皇后林賢妃
武賢妃
哲宗昭慈孟皇后昭懷劉皇后
徽宗顯恭王皇后鄭皇后
王貴妃韋賢妃
喬貴妃劉貴妃
欽宗朱皇后
高宗憲節邢皇后憲聖慈烈吳皇后
潘賢妃張賢妃
劉貴妃劉婉儀
張貴妃
孝宗成穆郭皇后成恭夏皇后
成肅謝皇后蔡貴妃
李賢妃
光宗慈懿李皇后黃貴妃
寧宗恭淑韓皇后恭聖仁烈楊皇后
理宗謝皇后
度宗全皇后楊淑妃
神宗欽聖憲肅向皇后河内人故宰相敏中曾孫也治
平三年歸於潁邸封安國夫人神宗即位立爲皇后帝
不豫后贊宣仁后定建儲之議哲宗立尊為皇太后宣
仁命葺慶夀故宫以居后后辭曰安有姑居西而婦處
東凟上下之分不敢徙遂以慶夀後殿為隆祐宫居之
帝將卜后及諸王納婦后敕向族勿以女寘選中族黨
有欲援例以恩換閤職及爲選人求京秩者且言有特
旨后曰吾族未省用此例何庸以私情撓公法一不與
帝倉卒晏駕獨决策迎端王章惇異議不能沮徽宗立
請權同處分軍國事后以長君辭帝泣拜移時乃聽凡
紹聖元符以還惇所斥逐賢大夫士稍稍收用之故事
有如御正殿避家諱立誕節之類皆不用至聞賓召故
老寬徭息兵愛民崇儉之舉則喜見于色纔六月即還
政明年正月崩年五十六帝追念不巳乃數加恩兩舅
宗良宗回皆位開府儀同三司封郡王而自敏中以上
三世亦追列王爵非常典也
欽成朱皇后開封人父崔傑早世母李更嫁朱士安后
鞠於所親任氏熙寕初入宫爲御侍進才人婕妤生哲
宗及蔡王似徐國公主累進德妃哲宗即位尊為皇太
妃時宣仁欽聖二太后皆居尊故稱號未極元祐三年
宣仁詔春秋之義母以子貴其尋繹故實務致優隆於
是輿盖仗衞冠服悉侔皇后紹聖中欽聖復命即閤建
殿改乘車為輿出入由宣德東門百官上牋稱殿下名
所居為聖瑞宫贈崔任朱三父皆至師保徽宗立奉禮
尤謹崇寧元年二月薨年五十一追冊爲皇后上尊諡
陪葬永裕陵
欽慈陳皇后開封人幼穎悟莊重選入掖庭為御侍生
徽宗進美人帝崩守陵殿思顧舊恩毁瘠骨立左右進
粥藥揮使去曰得早侍先帝願足矣未幾薨年三十二
建中靖國元年追冊爲皇太后上尊諡陪葬永裕陵
林賢妃南劒人三司使特之孫司農卿洙之女幼選入
宫既長遂得幸封永嘉郡君升美人生燕王俁越王偲
邢國公主進婕妤元祐五年薨詔用一品禮葬贈貴儀
又贈賢妃
武賢妃始以選入宫元豐五年進才人生吳王佖賢和
公主歴美人婕妤徽宗即位進昭儀賢妃大觀元年薨
乘輿臨奠輟朝三日諡曰惠穆
哲宗昭慈聖獻孟皇后洺州人眉州防禦使馬軍都虞
候贈太尉元之孫女也初哲宗既長宣仁高太后歷選
世家女百餘入宫后年十六宣仁及欽聖向太后皆愛
之教以女儀元祐七年諭宰執孟氏子能執婦禮宜正
位中宫命學士草制又以近世禮儀簡略詔翰林臺諫
給舍與禮官議冊后六禮以進至是命尚書左僕射呂
大防攝太尉充奉迎使同知樞密院韓忠彦攝司徒副
之尚書左丞蘇頌攝太尉充發策使僉書樞密院事王
巖叟攝司徒副之尚書右丞蘇轍攝太尉充告期使皇
叔祖同知大宗正事宗景攝宗正卿副之皇伯祖判大
宗正事高密郡王宗晟攝太尉充納成使翰林學士范
百祿攝宗正卿副之吏部尚書王存攝太尉充納吉使
權戶部尚書劉奉世攝宗正卿副之翰林學士梁燾攝
太尉充納采問名使御史中丞鄭雍攝宗正卿副之帝
親御文德殿冊爲皇后宣仁太后語帝曰得賢内助非
細事也進后父閤門祗候在為崇儀使榮州刺史母王
氏華原郡君久之劉婕妤有寵紹聖三年后朝景靈宫
訖事就坐諸嬪御立侍劉獨背立簾下后閤中陳迎兒
呵之不顧閤中皆忿冬至日會朝欽聖太后於隆祐宫
后御坐朱髹金飾宫中之制惟后得之婕妤在他坐有
慍色從者爲易坐製與后等衆弗能平因傳唱曰皇太
后出后起立劉亦起尋各復其所或巳撤婕妤坐遂仆
于地懟不復朝泣訴於帝内侍郝隨謂婕妤曰毋以此
戚戚願爲大家早生子此坐正當為婕妤有也會后女
福慶公主疾后有姊頗知醫嘗巳后危疾以故出入禁
掖公主藥弗效持道家治病符水入治后驚曰姊寕知
宮中禁嚴與外間異邪令左右藏之俟帝至具言其故
帝曰此人之常情耳后即爇符於帝前宫禁相傳厭魅
之端作矣未幾后飬母聽宣夫人燕氏尼法端與供奉
官王堅為后禱祠事聞詔入内押班梁從政管當御藥
院蘇珪即皇城司鞫之捕逮宦者宫妾幾三十人搒掠
備至肢體毁拆至有斷舌者獄成命侍御史董敦逸覆
錄罪人過庭下氣息僅屬無一人能出聲者敦逸秉筆
疑未下郝隨等以言脅之敦逸畏禍及已乃以奏牘上
詔廢后出居瑶華宫號華陽教主玉清妙静仙師法名
沖眞初章惇誣宣仁后有廢立計以后逮事宣仁惇又
隂附劉賢妃欲請建為后遂與郝隨構成是獄天下冤
之敦逸奏言中宫之廢事有所因情有可察詔下之日
天爲之隂翳是天不欲廢后也人爲之流涕是人不欲
廢后也且言嘗覆錄獄事恐得罪天下後世帝曰敦逸
不可更在言路曾布曰陛下本以皇城獄出於近習推
治故命敦逸錄問今乃貶錄問官何以取信中外乃止
帝久亦悔之曰章惇誤我元符末欽聖太后將復后位
適有布衣上書以后為言者即命以官於是詔后還内
號元祐皇后時劉號元符皇后故也崇寕初郝隨諷蔡
京再廢后昌州判官馮澥上書言后不得復臺臣錢遹
石豫左膚等連章論韓忠彦等信一布衣狂言復巳廢
之后以掠虚美望斷以大義蔡京與執政許將温益趙
挺之張商英皆主其說徽宗從之詔依紹聖詔旨復居
瑶華宫加賜希微元通知和妙静仙師靖康初瑶華宫
火徙居延寕宫又火出居相國寺前之私第金人圍汴
欽宗與近臣議再復后尊為元祐太后詔未下而京城
陷時六宫有位號者皆北遷后以廢獨存張邦昌僭位
尊后為宋太后迎居延福宫受百官朝胡舜陟馬伸又
言政事當取后旨邦昌乃復上尊號元祐皇后迎入禁
中垂簾聽政后聞康王在濟遣尚書左右丞馮澥李回
及兄子忠厚持書奉迎命副都指揮使郭仲荀將所部
扈衛又命御營前軍統制張俊逆於道尋降手書播告
天下王至南京后遣宗室士㒟及内侍邵成章奉圭寳
乘輿服御迎王即皇帝位改元后以是日撤簾尊后爲
元祐太后尚書省言元字犯后祖名請易以所居宫名
遂稱隆祐太后上將幸揚州命仲荀衛太后先行駐揚
州州治會張浚請先定六宫所居地遂詔忠厚奉太后
幸杭州以苗傅為扈從統制踰年傅與劉正彦作亂請
太后聽政又請立皇子太后諭之曰自蔡京王黼更祖
宗法童貫起邊事致國家禍亂今皇帝無失德止為黃
潛善汪伯彦所誤皆巳逐矣傅等言必立皇太子太后
曰今強敵在外我以婦人抱三歲小兒聽政將何以令
天下傅等泣請太后力拒之帝聞事急詔禪位元子太
后垂簾聽政朱勝非請令臣僚得獨對論機事仍日引
傅黨一人上殿以釋其疑太后從之每見傅等曲加慰
撫傅等皆喜韓世忠妻梁氏在傅軍中勝非以計脱之
太后召見勉令世忠速來以清巖陛梁氏馳入世忠軍
諭太后意世忠等遂引兵至逆黨懼朱勝非等誘以復
辟命王世修草状進呈太后喜曰吾責塞矣再以手札
趣帝還宫即欲撤簾帝令勝非請太后一出御殿乃命
撤簾是日上皇太后尊號太后聞張浚忠義欲一見之
帝爲召浚至禁中承議郎馮檝嘗貽書苗傅勸復辟上
未之知太后白其事檝得遷秩帝幸建寕命僉書樞密
院事鄭㲄衛太后繼發比至帝率羣臣迎於郊會防秋
廹命劉寧止制置江浙衞太后往洪州百司非預軍事
者悉從仍命滕康劉珏權知三省樞密院事從行凡四
方奏讞吏部差注舉辟功賞之類皆隷焉復命四廂都
指揮使楊惟忠將兵萬人衞從帝慮敵人來侵密諭康
珏緩急取太后旨便宜以行過落星寺舟覆宮人溺死
者十數惟太后舟無虞既至洪州議者言金人自蘄黃
渡江陸行二百餘里即到洪州帝憂之命劉光世屯江
州光世不爲備金人遂自大冶縣徑趣洪州康珏奉太
后行次吉州金人追急太后乘舟夜行質明至太和縣
舟人景信反楊惟忠兵潰失宫人一百六十康珏俱遁
兵衛不滿百遂往虔州太后及潘妃以農夫肩輿而行
帝慮太后徑入閩廣遣使歷詢后所在及知在虔州遂
命中書舍人李正民來朝謁時虔州府庫皆空衛軍所
給惟得沙錢市買不售與百姓交鬪縱火肆掠土豪陳
新率衆圍城康珏惟忠弗能禁惟忠步將胡友自外引
兵破新於城下新乃去帝聞罷康珏命盧益李回代之
諭輔臣曰朕初不識太后自迎至南京愛朕不啻已出
今在數千里外兵馬驚優當亟奉迎以愜朕朝夕慕念
之意遂遣御營司都統辛企宗帶御器械潘永思迎歸
太后至越帝親迎於行宫門外遍問所過守臣治状入
宮禁中嘗微若風眩有宫人自言善符呪疾良巳太后
驚曰吾豈敢復聞此語耶立命出之太后生辰置酒宫
中從容謂帝曰宣仁太后之賢古今母后未有其比昔
奸臣肆為謗誣雖嘗下詔明辨而國史尚未刪定豈足
傳信吾意在天之靈不無望於帝也帝聞之悚然後廼
更修神宗哲宗實錄始得其正而奸臣情状益著帝事
太后極孝雖帷帳皆親視或得時果必先獻太后然後
敢嘗宣教郎范燾與忠厚有憾誣與太后密飬欽宗子
帝曰朕於太后如母子安得有此即治其罪紹興五年
春患風疾帝旦暮不離左右衣弗解帶者連夕四月崩
於行宫之西殿年五十九遺命擇地攢殯俟軍事寕歸
葬園陵帝詔曰朕以繼體之重當從重服凡喪祭用母
后臨朝禮上尊號曰昭慈獻烈皇太后推恩外家凡五
十人殯于會稽上皇村祔神主於哲宗室位在昭懷皇
后上三年改諡昭慈聖獻后性節儉謙謹有司月供千
緡而止幸南昌斥賣私絹三千匹充費尋詔文書應奏
者避后父名不許羣臣請上太皇太后號亦不許忠厚
直顯謨閣臺諫給舍交章論列后聞即令易武命學士
院降詔戒敕忠厚等不得與聞朝政通貴近至私第謁
見宰執以恩澤當得官者近八十員后未嘗陳請初后
受冊日宣仁太后歎曰斯人賢淑惜福薄耳異日國有
事變必此人當之後皆如所云
昭懷劉皇后初為御侍明豔冠後庭且多才藝由美人
婕妤進賢妃生一子二女有盛寵能順意奉兩宫時孟
后位中宫后不循列妾禮且陰造竒語以售謗内侍郝
隨劉友端爲之用孟后既廢后竟代焉右正言鄒浩上
疏極諫坐竄徽宗立冊爲元符皇后明年尊為太后名
宫崇恩帝緣哲宗故曲加恩禮后以是頗干預外事且
以不謹聞帝與輔臣議將廢之而后巳爲左右所逼即
簾鈎自縊而崩年三十五
徽宗顯恭王皇后開封人德州刺史藻之女也元符二
年六月歸於端邸封順國夫人徽宗即位冊為皇后生
欽宗及崇國公主后性恭儉鄭王二妃方亢寵后待之
均平巨閹妄意迎合誣以闇昧帝命刑部侍郎周鼎即
秘獄參驗略無一跡獄止后見帝未嘗一語輙及帝幡
然憐之大觀二年崩年二十五諡曰静和葬裕陵之次
紹興中始祔徽宗廟室改上今諡云
鄭皇后開封人也父紳始爲直省官以后貴累封太師
樂平郡王后本欽聖殿押班徽宗為端王每日朝慈德
宮欽聖命鄭王二押班供侍及即位遂以二人賜之后
自入宫好觀書章奏能自製帝愛其才崇寧初封賢妃
遷貴妃有異寵徽宗多賚以詞章天下歌之王皇后崩
政和元年立為皇后將受冊有司創製冠服后言國用
未足冠珠費多請命工改製妃時舊冠又乞罷黃麾仗
小駕鹵簿等儀從之恩澤皆弗陳請時族子居中在樞
府后奏外戚不當預國政必欲用之且令充外職帝爲
罷居中居中復用后歸寕還言居中與父紳相往還人
皆言其招權市賄乞禁絶許御史奏劾后性端謹善順
承帝意劉貴妃薨帝思之不巳將追冊為后后即奏妃
乃其飬子乞别議褒崇之禮帝大喜欽宗受禪尊為太
上皇后遷居寕德宫稱寧德太后從上皇幸南京金師
退先歸時用事者言上皇將復辟於鎮江人情危駭或
謂后將由端門直入禁中内侍軰頗勸欽宗嚴備帝不
從出郊迎后於是兩宫歡甚洽上皇聞之即罷如洛之
議汴京破從上皇幸青城北遷留五年崩于五國城年
五十二紹興七年何蘇等使還始知上皇及后崩高宗
大慟詔立重成服諡顯肅后親族各遷官有差祔主徽
宗室以聞哀日為大忌梓宫歸入境承之以槨納翬衣
其中與徽宗合攢于會稽永祐陵先是后至金營訴於
粘罕曰妾得罪當行但妾家屬不預朝政乞留不遣粘
罕許之故紳得歸后既行紳亦以是年薨諡僖靖家屬
流寓江南高宗憐之詔所在尋訪賜官有鄭藻者后近
屬也紹興中帶御器械用后祔廟恩拜隴州防禦使凡
四使金歴官至保信軍節度使加太尉卒追封榮國公
諡端靖
王貴妃與鄭后俱為押班徽宗立封平昌郡君進位至
貴妃生鄆王楷莘王植陳王機惠淑康淑順德柔福冲
懿帝姬政和七年九月薨諡曰懿肅
韋賢妃開封人高宗母也初入宫爲侍御崇寕末封平
昌郡君大觀初進婕妤累遷婉容高宗在康邸出使進
封龍德宫賢妃從上皇北遷建炎改元遥尊為宣和皇
后封其父安道為郡王官親屬三十人由是遣使不絶
紹興七年徽宗及鄭皇后崩聞至帝號慟諭輔臣曰宣
和皇后春秋高朕思之不遑寕處屈巳講和正爲此耳
翰林學士朱震引唐建中故事請遥尊為皇太后從之
巳而太常少卿吳表臣請依嘉祐治平故事俟三年喪
畢然後舉行乃先降御札播告天下后三代俱追封王
帝以后久未歸每顰蹙曰金人若從朕請餘皆非所問
也王倫使回言金人許歸后未幾金人遣蕭哲來亦言
后將歸状遂豫作慈夀宫命莫將韓恕爲奉迎使十年
以金人猶未歸后乃遥上皇太后冊寳於慈寕殿是後
生辰至朔皆遥行賀禮洪皓在燕求得后書遣李微持
歸帝大喜曰遣使百輩不如一書遂加微官金人遣蕭
毅邢具瞻來議和帝曰朕有天下而飬不及親徽宗無
及矣今立誓信當明言歸我太后朕不耻和不然朕不
憚用兵毅等還帝又語之曰太后果還自當謹守誓約
如其未也雖有誓約徒爲虚文命何鑄曹勛報謝召至
内殿諭之曰朕北望庭闈無淚可揮卿見金主當曰慈
親之在上國一老人耳在本國則所繫甚重以至誠說
之庶彼有感動鑄等至金國首以后歸爲請金主曰先
朝業巳如此豈可輙改勛再三懇請金主始允鑄等就
館館伴耶律紹文來言金主許從所請洪皓聞之先遣
人來報鑄等還具言其實遂命参政王次翁為奉迎使
金人遣其臣高居安完顏宗賢等扈從以行十二年四
月次燕山自東平舟行由清河至楚州既渡淮命太后
弟安樂郡王韋淵秦魯國大長公主吳國長公主迎于
道帝親至臨平奉迎普安郡王宰執兩省三衙管軍皆
從帝初見太后喜極而泣八月至臨安入居慈寕宫先
是以梓宮未還詔中外輟樂至是慶太后夀節始用樂
謁家廟親屬遷官幾二千人太后聰明有智慮初金人
許還三梓宮太后恐其反覆呼役者畢集然後起攢時
方暑金人憚行太后慮有他變乃陽稱疾須秋凉盡發
巳而稱貸于金使得黃金三千兩以犒其衆由是途中
無間言太后在北方聞韓世忠名次臨平呼世忠至簾
前慰勞還宫帝侍太后或至夜分未去太后曰且休矣
聽朝宜早恐妨萬幾又嘗謂兩宫給使宜令通用不然
則有彼我之分而佞人間言易以入也時皇后未立太
后屢爲帝言帝請降手書太后曰我但知家事外庭非
所當預將行冊命承平典禮悉能記之帝先意承志惟
恐不及或一食稍減輙不勝憂懼常戒宫人曰太后年
巳六十惟優游無事起居適意即夀考康寕事有所闕
慎毋令太后知第來白朕十九年太后年七十正月朔
即宫中行慶夀禮親屬各遷官一等太后微恙累月不
出殿門會牡丹盛開帝入白太后欣然步至花所因留
宴竟日盡歡翌日以諭宰執后苦目疾募得醫皇甫坦
治即愈二十九年太后夀登八十復行慶禮親屬進官
一等庶人年九十宗子女若貢士巳上父母年八十者
悉官封之九月得疾上不視朝敕輔臣祈禱天地宗廟
社稷赦天下減租稅俄崩于慈寧宫諡曰顯仁攢於永
佑陵之西祔神主太廟徽宗室親屬進秩者十四人授
官者三人太后性節儉有司進金唾壺太后易令用塗
金宮中賜予不過三數千所得供進財帛多積於庫至
是喪葬之費皆仰給焉然好佛老初高宗出使有小妾
言見四金甲人執刀劔以衞太后曰我祠四神謹甚必
其陰助既北遷常設祭及歸立祠西湖上
喬貴妃初與高宗母韋妃俱侍鄭皇后結為姊妹約先
貴者毋相忘既而貴妃得幸徽宗遂引韋氏二人愈相
得二帝北遷貴妃與韋氏俱至是韋妃將還貴妃以金
五十兩贈高居安曰薄物不足為禮願好護送姊還江
南復舉酒酌韋氏曰姊善重保護歸即為皇太后妹無
還期終死於朔漠矣遂大慟以别
劉貴妃其出單微入宫即大幸由才人七遷至貴妃生
濟陽郡王棫祁王模信王榛政和三年秋薨先是妃手
植芭蕉於庭曰是物長吾不及見矣巳而果然左右奔
告帝帝初以其微疾不經意趣幸之巳薨矣始大悲惻
特加四字諡曰明達懿文叙其平生絃諸樂府又欲踵
温成故事追崇使皇后表請因冊贈為后而以明達諡
焉時又有安妃劉氏者本酒保家女初事崇恩宫宫罷
出居宦者何訢家内侍楊戬譽其美復召入妃以同姓
飬為女遂有寵為才人進至淑妃生建安郡王楧嘉國
公椅英國公橞和福帝姬政和四年加貴妃朝夕得侍
上擅愛顓席嬪御為之稀進擢其父劉宗元節度使妃
天資警悟解迎意合旨雅善塗飾每製一服外間即傚
之林靈素以技進目為九華玉眞安妃肖其像於神霄
帝君之左宣和三年薨年三十四初諡明節和文旋用
明達近比加冊贈為皇后葬其園之西北隅帝悼之甚
後宫皆往唁帝相與啜泣崔妃獨左視無戚容帝悲怒
疑其為厭蠱卜者劉康孫緣妃以進喜妄談休咎捕送
開封獄醫曹孝忠侍疾無状閤内侍王堯臣坐盗金珠
及出金明池遊宴事併鞫治獄成同日誅死遂廢崔妃
為庶人崔生漢王椿及帝姬五人云
欽宗朱皇后開封祥符人父伯材武康軍節度使欽宗
在東宫徽宗臨軒備禮冊為皇太子妃欽宗即位立為
皇后追封伯材為恩平郡王后既北遷不知崩聞慶元
三年上尊號諡仁懷祔於太廟欽宗室推恩后家十五
人五年奉安神御于景靈宫兄二人孝孫靖康中以節
鉞換授右金吾衛上將軍卒贈開府儀同三司孝章一
曰孝莊官至永慶軍承宣使卒贈昭化軍節度使
高宗憲節邢皇后開封祥符人父煥朝請郎高宗居康
邸以婦聘之封嘉國夫人王出使夫人留居蕃衍宅金
人犯京師夫人從三宮北遷上皇遣曹勛歸夫人脫所
御金環使内侍持付勛曰幸為吾白大王願如此環得
早相見也王憐之及即位遥冊為皇后官后親屬二十
五人紹興九年后崩于五國城年三十四金人袐之高
宗虚中宮以待者十六年顯仁太后回鑾始得崩聞上
為輟朝行釋服之祭諡懿節祔主於别廟紹興十二年
八月后梓宫至攢于聖獻太后梓宮之西北帝思后殊
慘不樂皇后吳氏知帝意乃請為其姪珣琚婚邢氏二
女以慰帝心淳熙末改諡憲節祔高宗廟
憲聖慈烈吳皇后開封人父近以后貴累官武翼郎贈
太師追封吳王諡宣靖近嘗夢至一亭匾曰侍康傍植
芍藥獨放一花殊妍麗可愛花下白羊一近寤而異之
后以乙未歲生方産時紅光徹戸外年十四高宗為康
王被選入宫人謂侍康之徵王即帝位后常以戎服侍
左右后頗知書從幸四明衛士謀為變入問帝所在后
紿之以免未幾帝航海有魚躍入御舟后曰此周人白
魚之祥也帝大悦封和義郡夫人還越進封才人后益
博習書史又善翰墨由是寵遇日至與張氏並為婉儀
尋進貴妃顯仁太后回鑾亦愛后憲節皇后崩聞至秦
檜等累表請立中宫太后亦為言紹興十三年詔立貴
妃為皇后帝御文德殿授冊后即穆清殿廷受之追王
三代親屬由后官者三十五人顯仁太后性嚴肅后身
承起居順適其意嘗繪古烈女圖置坐右為鑒又取詩
序之義扁其堂曰賢志初伯琮以宗子召入宫命張氏
育之后時為才人亦請得育一子於是得伯玖更名璩
中外議頗籍籍張氏卒併育于后后視之無間伯琮性
恭儉喜讀書帝與后皆愛之封普安郡王后嘗語帝曰
普安其天日之表也帝意决立為皇子封建王出璩居
紹興高宗内禪手詔后稱太上皇后遷居德夀宫孝宗
即位上尊號曰夀聖太上皇后月朔朝上皇畢入見后
如宮中儀乾道七年加號夀聖明慈淳熙二年以上皇
行慶夀禮復加夀聖齊明廣慈之號十年以后年七十
親屬推恩有差十二年加尊號曰備德上皇崩遺詔改
稱皇太后帝欲迎還大内太后以上皇几筵在德夀宫
不忍舍去因名所御殿曰慈福居焉光宗即位更號夀
聖皇太后以夀皇故不稱太皇太后也帝嘗言及用人
后曰宜崇尚舊臣紹熙四年后夀八十帝乃覲后奉冊
禮加尊號曰隆慈備福五年正月帝率羣臣行慶夀禮
嘉王侍側后勉以讀書辨邪正立綱常為先夏孝宗崩
始正太皇太后之號時光宗疾未平不能執喪宰臣請
垂簾主喪事后不可已而宰執請如唐肅宗故事羣臣
發喪太極殿成服禁中許之后代行祭奠禮尋用樞密
趙汝愚請於梓宫前垂簾宣光宗手詔立皇子嘉王為
皇帝翌日冊夫人韓氏爲皇后撤簾慶元元年加號光
祐遷居重華宫汝愚後以謫死中書舍人汪義端目汝
愚為李林甫欲併逐其黨太后聞而非之三年十月后
寝疾詔禱天地宗廟社稷大赦天下踰月而崩年八十
三遺誥太上皇帝疾未痊瘉宜於宫中承重皇帝服齊
衰五月以日易月詔服期年喪諡曰憲聖慈烈攢祔于
永思陵
潘賢妃開封人元懿太子母也父永夀直翰林醫局官
高宗居康邸時納之邢后北遷妃未有位號帝即位將
立為后呂好問諫止之立為賢妃太子薨從隆祐太后
于江西踰年還紹興十八年薨永夀贈太子少師
張賢妃開封人建炎初為才人有寵進婕妤帝欲擇宗
室子飬禁中輔臣問帝以宫中可付託者誰耶帝曰巳
得之矣意在婕妤巳而伯琮入宫年尚幼婕妤與潘賢
妃吳才人方環坐以觀其所向時賢妃新失皇子意忽
忽不樂婕妤手招之遂向婕妤帝因命婕妤母之是為
孝宗尋遷婉儀十二年卒上為輟朝二日贈賢妃弟萃
閤門宣贊舍人妃薨遷秩二階
劉貴妃臨安人入宫爲紅霞帔遷才人累遷婕妤婉容
紹興二十四年進賢妃頗恃寵驕侈嘗因盛夏以水晶
飾脚踏帝見之命取為枕妃懼撤去之淳熙十四年薨
父懋累官昭慶軍節度使金人南侵獻錢二萬緡以助
軍興費懋子允升紹興末為和州防禦使知閤門事奉
使還遷荆州防禦使福州觀察使
劉婉儀初入宫封宜春郡夫人尋進才人與劉婉容俱
被寵進婉儀婉儀頗恃恩招權嘗遣人諷廣州番商獻
明珠香藥許以官爵舶官林孝澤言于朝詔止其獻金
人將叛盟劉錡主戰幸醫王繼先從中沮之因謀誅錡
帝不懌一日在婉儀位有憂色婉儀陰訪得其言以寬
譬帝意帝怪與繼先言合詰之婉儀急具以實對帝大
怒託以他故廢之兄伉累官和州防禦使知閤門事婉
儀既廢乃與祠罷歸
張貴妃開封祥符人初入宮封永嘉郡夫人乾道六年
進婉容淳熙七年封太上皇淑妃十六年進貴妃紹熙
元年薨美人馮氏才人韓氏吳氏李氏王氏俱被寵幸
後皆廢吳氏中宫近屬也紹興三十年復故封李氏王
氏俱明豔淳熙末上皇愛之及崩憲聖后見二才人每
感憤孝宗即追告命許自便蓋非常制云
孝宗成穆郭皇后開封祥符人奉直大夫直卿之女孫
其六世祖為章穆皇后外家孝宗為普安郡王時納郭
氏封咸寧郡夫人生光宗及莊文太子愭魏惠憲王愷
邵悼肅王恪紹興二十六年薨年三十一追封淑國夫
人三十一年用明堂恩贈福國夫人既建太子追封皇
太子妃及受禪追冊為皇后諡恭懷尋改安穆及營阜
陵又改成穆祔孝宗廟父瑊累官昭慶軍承宣使追封
榮王孝宗待郭氏恩禮彌厚然不假外戚以官爵后弟
師禹師元官不過承宣使師元不及建節而卒將内禪
師禹始除節度使光宗朝官至太保封永寧郡王
成恭夏皇后袁州宜春人曾祖令吉為吉水簿夏氏初
入宫為憲聖太后閤中侍御普安郡王夫人郭氏薨太
后以夏氏賜王封齊安郡夫人即位進賢妃踰年奉上
皇命立為皇后乾道二年謁家廟親屬推恩十一人三
年崩諡安恭寧宗時改諡成恭初后之生也有異光穿
室父協奇之及長以姿納宫中久之父居益困及歸客
袁之僧舍號夏翁翁亡后始貴訪得其弟執中補承信
郎閤門祗候未幾遷右武郎閤門宣贊舍人累遷奉國
軍節度使提舉萬夀觀寕宗即位加少保踰年卒于家
初執中與其微時妻至京宫人諷使出之擇配貴族欲
以媚后執中弗為動他日后親為言執中誦宋弘語以
對后不能奪既貴始從師學作大字頗工復善騎射高
宗行慶夀禮近戚争獻珍環執中獨大書一人有慶萬
夀無疆以獻高宗喜賜賚甚渥嘗為舘伴副使連射皆
命中金人駭服孝宗聞其才將召用之謝曰他日無累
陛下保全足矣人以此益賢之
成肅謝皇后丹陽人幼孤鞠于翟氏因冐姓焉及長被
選入宫憲聖太后以賜普安郡王封咸安郡夫人王即
位進婉容踰年進貴妃成恭皇后崩中宫虚位淳熙三
年妃侍帝過德夀宫上皇諭以立后意尋遣張去為傳
旨立貴妃為皇后復姓謝氏親屬推恩者十人光宗受
禪上尊號夀成皇后孝宗崩尊為皇太后慶元初加號
惠慈嘉泰二年加慈佑太皇太后三年崩諡成肅攅祔
于永阜陵后性儉慈減膳羊每食必先以進御服澣濯
衣有數年不易者弟淵以后貴授武翼郎后嘗戒之曰
主上化行恭儉吾亦躬服澣濯爾宜崇謙抑遠驕侈後
歷閤門宣贊舍人帶御器械光宗朝遷果州團練使寕
宗立轉莱州防禦使擢知閤門事仍幹辦皇城司三遷
至保信軍節度使尋加太尉開府儀同三司成肅皇后
崩遺誥賜淵錢十萬緡金二千兩田十頃僦緡日十千
後累陞三少封和國公嘉定四年薨贈太保
蔡貴妃初入宫為紅霞帔封和義郡夫人進婉容淳熙
十年冬拜貴妃十二年秋薨父滂宜春觀察使
李賢妃初入宫為典字轉通義郡夫人進婕妤淳熙十
年卒贈賢妃時李燾在經筵嘗諫省後宫費帝曰朕老
矣安有是近葬李妃用三萬緡耳帝雖在位久後宫寵
幸無著聞者
光宗慈懿李皇后安陽人慶遠軍節度使贈太尉道之
中女初后生有黑鳳集道營前石上道心異之遂字后
曰鳳娘道帥湖北聞道士皇甫坦善相人乃出諸女拜
坦坦見后驚不敢受拜曰此女當母天下坦言於高宗
遂聘為恭王妃封榮國夫人進定國夫人乾道四年生
嘉王七年立為皇太子妃性妬悍嘗訴太子左右于高
孝二宫高宗不懌謂吳后曰是婦將種吾為皇甫坦所
誤孝宗亦屢訓后宜以皇太后為法不然行當廢汝后
疑其說出於太后及太子即位冊為皇后光宗欲誅宦
者近習皆懼遂謀離間三宫會帝得心疾孝宗購得良
藥欲因帝至宫授之宦者遂訴於后曰太上合藥一大
丸俟宮車過即投藥萬一有不虞其奈宗社何后覘藥
實有心䘖之頃之内宴后請立嘉王為太子孝宗不許
后曰妾六禮所聘嘉王妾親生也何為不可孝宗大怒
后退持嘉王泣訴于帝謂夀皇有廢立意帝惑之遂不
朝太上帝嘗宫中浣手睹宫人手白悦之他日后遣人
送食合于帝啓之則宫人兩手也又黃貴妃有寵因帝
親郊宿齊宫后殺之以暴卒聞是夕風雨大作黃壇燭
盡滅不能成禮帝疾由是益增劇不視朝政事多決于
后矣后益驕奢封三代為王家廟逾制衛兵多于太廟
后歸謁家廟推恩親屬二十六人使臣一百七十二人
下至李氏門客亦奏補官中興以來未有也是時帝久
不朝太上中外疑駭紹熙四年九月重明節宰執侍從
臺諫連章請帝過宫給事中謝深甫言父子至親天理
昭然太上之愛陛下亦猶陛下之愛嘉王太上春秋高
千秋萬歲後陛下何以見天下帝感悟趣命駕朝重華
宫是日百官班列俟帝出至御屏后挽留帝入曰天寒
官家且飲酒百僚侍衛相顧莫敢言中書舍人陳傅良
引帝裾請毋入因至屏後后叱曰此何地爾秀才欲斫
頭邪傅良下殿慟哭后復使人問曰此何理也傅良曰
子諫父不聽則號泣而隨之后益怒遂傳旨罷還宫其
後孝宗崩帝不能親執喪宰相趙汝愚謀内禪立寧宗
尊后曰太上皇后上尊號曰夀仁慶元六年崩年五十
六諡慈懿
黃貴妃淳熙末在德夀宫封和義郡夫人光宗為皇太
子傍無侍姬上皇以夫人賜之遂專寵即位拜貴妃紹
熙二年冬十一月為皇后李氏所殺帝聞而成疾又有
張貴妃亦舊侍東宫次婕妤符氏後出嫁于民間
寧宗恭淑韓皇后相州人其六世祖為忠獻王琦初后
與姊俱被選入宮后能順適兩宫意遂歸平陽郡邸封
新安郡夫人進崇國夫人王受禪冊夫人為皇后后父
同卿由知泰州陞揚州觀察使母莊氏封安國夫人慶
元六年崩諡恭淑同卿累遷慶遠軍節度使加太尉慶
元五年卒贈太師諡恭靖同卿季父侂胄自以有定策
功聲勢熏灼同卿每懼滿盈不敢干政時天下皆知侂
胄為后族不知同卿乃后父也同卿没一年而后崩侂
胄竟敗人始服其善遠權勢云同卿子竢后兄也官至
承宣使
恭聖仁烈楊皇后少以姿容選入宫忘其姓氏或云會
稽人慶元元年三月封平樂郡夫人三年四月進封婕
妤有楊次山者亦會稽人后自謂其兄也遂姓楊氏五
年進婉儀六年進貴妃恭淑皇后崩中宫未有所屬貴
妃與曹美人俱有寵韓侂胄見妃任權術而曹美人性
柔順勸帝立曹而貴妃頗涉書史知古今性復機警帝
竟立之次山客王夢龍知其謀密以告后后深䘖之與
次山欲因事誅侂胄會侂胄議用兵中原俾皇子曮入
奏侂胄再啓兵端將不利於社稷帝不荅后從旁贊之
甚力亦不荅恐事洩俾次山擇廷臣可任者與共圖之
禮部侍郎史彌遠素與侂胄有隙遂欣然奉命参知政
事錢象祖嘗諫用兵貶信州彌遠乃先告之禮部尚書
衛涇著作郎王居安前右司郎官張鎡皆預其謀開禧
三年十一月三日侂胄方早朝彌遠密遣中軍統制夏
震伏兵六部橋側率健卒擁侂胄至玉津園槌殺之復
命彌遠象祖等俱赴延和殿以殛侂胄聞帝不之信越
三日帝猶謂其未死蓋是謀悉出中宫及次山等帝初
不知也后既誅侂胄彌遠日益貴用事嘉定十四年帝
以國嗣未定飬宗室子貴和立為皇子賜名竑彌遠為
丞相既信任於后遂專國政竑漸不能平初竑好琴彌
遠買美人善琴者納之而私厚美人家令伺皇子動静
竑嬖之一日竑指輿地圖示美人曰此瓊崖州也他日
必置史彌遠於此地美人以告彌遠竑又書字於几曰
彌遠當决配八千里竑左右皆彌遠腹心走白彌遠彌
遠大懼陰蓄異志欲立他宗室子昀為皇子遂陰與昀
通十七年閏八月丁酉帝大漸彌遠夜召昀入宫后尚
未知也彌遠遣后兄子谷及石以廢立事白后后不可
曰皇子先帝所立豈敢擅變是夜凡七往反后終不聽
谷等乃拜泣曰内外軍民皆巳歸心苟不立之禍變必
生則楊氏無噍類矣后默然良久曰其人安在彌遠等
召昀入后拊其背曰汝今為吾子矣遂矯詔廢竑為濟
王立昀為皇子即帝位尊皇后曰皇太后同聽政寳慶
二年十一月戊寅加尊號夀明紹定元年正月丙子復
加慈睿四年正月后夀七十帝率百官朝慈明殿加尊
號夀明仁福慈睿皇太后十二月卒已后不豫詔禱祠
天地宗廟社稷宫觀赦天下五年十二月壬午崩于慈
明殿夀七十有一諡恭聖仁烈次山官至少保封永陽
郡王次山二子谷封新安郡王石永寕郡王自有傳姪
孫鎮尚理宗女周漢公主官至左領軍衛將軍駙馬都
統宗族鳳孫等皆任通顯云
理宗謝皇后諱道清天台人父渠伯祖深甫后生而黧
黑瞖一目渠伯早卒家産益破壊后嘗躬親汲餁初深
甫為相有援立楊太后功太后德之理宗即位議擇中
宫太后命選謝氏諸女后獨在室兄弟欲納入宫諸父
攑伯不可曰即奉詔納女當厚奉資裝異時不過一老
宫婢事奚益會元夕縣有鵲來巢燈山衆以為后妃之
祥攑伯不能止乃供送后就道后旋病疹良已膚蛻瑩
白如玉醫又藥去目瞖時賈涉女有殊色同在選中及
入宫理宗意欲立賈太后曰謝女端重有福宜正中宫
左右亦皆竊語曰不立真皇后乃立假皇后邪帝不能
奪遂定立后初封通議郡夫人寳慶三年九月進貴妃
十二月冊為皇后后既立賈貴妃專寵貴妃薨閻貴妃
又以色進后處之裕如略不介懷太后深賢之而帝禮
遇益加焉開慶初大元兵渡江理宗議遷都平江慶元
后諫不可恐搖動民心乃止理宗崩度宗立咸淳三年
尊為皇太后號夀和聖福進封三代父渠伯魏王祖深
甫曾祖景之皆魯王宗族男女各進秩賜封賞賚有差
度宗崩瀛國公即位尊為太皇太后太后年老且疾大
臣屢請垂簾同聽政彊之乃許加封五代太后以兵興
費繁痛自裁節汰慈元殿提舉以下官省汎索錢緡月
萬平章賈似道兵潰陳宜中上疏請正其罪太后曰似
道勤勞三朝豈宜以一旦罪而失遇大臣禮先削其官
後乃寘法貶死京朝官聞難往往避匿遁去太后命揭
榜朝堂曰我國家三百年待士大夫不薄吾與嗣君遭
家多難爾小大臣不能出一策以救時艱内則畔官離
次外則委印棄城避難偷生尚何人為亦何以見先帝
於地下乎天命未改國法尚存凡在官守者尚書省即
與轉一資負國逃者御史覺察以聞德祐元年六月朔
日食既太后削聖福以應天變丞相王爚老病陳宜中
留夢炎庸懦無所長日坐朝堂相争戾而張世傑兵敗
於焦山宜中棄官去太后累召不至遺書宜中母使勉
之十月始還朝太后又親為書召夏貴等兵曰吾母子
不足念獨不報先帝德乎貴等亦罕有至者是月大元
兵破常州太后遣陸秀夫等請和不從宜中即率公卿
請遷都太后不許宜中痛哭固請不得巳從之明日當
啓行而宜中倉卒失奏於是宫車巳駕日且暮而宜中
不至太后怒而止明年正月更命宜中使軍中約用臣
禮宜中難之太后涕泣曰苟存社稷臣非所較也未幾
大元兵薄臯亭山宜中宵遁文武百官亦潛相引去二
月辛丑大軍駐錢塘宋亡瀛國公與全后入朝太后以
疾留杭是年八月至京師降封夀春郡夫人越七年終
年七十四無子兄奕宋時封郡王姪堂兩浙鎮撫大使
尚榮郡公主暨&KR0811;並節度使端平初頗干國政云
度宗全皇后會稽人理宗母慈憲夫人姪孫女也略涉
書史幼從父昭孫知岳州開慶初秩滿歸道潭州時大
元兵自羅鬼入破全衡永桂圍潭州人見有神人衛城
者巳而潭獨不下逾年事平至臨安會忠王議納妃初
丁大全請選知臨安府顧嵓女巳致聘矣大全敗嵓亦
罷去臺臣論嵓大全黨宜别選名族以配太子臣僚遂
言全氏侍其父昭孫往返江湖備嘗艱險其處冨貴必
能盡警戒相成之道理宗以母慈憲故乃詔后入宫問
曰爾父昭孫昔在寳祐間沒于王事每念之令人可哀
后對曰妾父可念淮湖之民尤可念也帝深異之語大
臣曰全氏女言辭甚令宜配冢嫡以承祭祀景定二年
十一月詔封永嘉郡夫人十二月冊為皇太子妃弟永
堅等補承信郎直秘閣度宗立咸淳三年正月冊為皇
后追贈三代賜家廟第宅弟清夫庭輝等一十五人各
轉一官五年三月后歸寧推恩姻族五十六人進一秩
咸平郡夫人全氏三十二人各特封有差后生子不育
次生瀛國公十年度宗崩瀛國公立冊為皇太后宋亡
從瀛國公入朝于燕京後為尼正智寺而終
楊淑妃初選入宫為美人咸淳三年進封淑妃推恩親
屬幼節等三十四人進秩有差生建國公昰宋亡昰走
温州又走福州衆推為主冊妃為太后封弟昺衛王昺
修容俞氏所生也至元十四年大軍圍昰于海上明年
四月昰卒昺代立十六年春二月昺投海死妃聞之大
慟曰我間關忍死者正為趙氏祭祀尚有可望爾今天
命至此夫復何言遂赴海死其將張世傑葬之海濱
宋史卷二百四十三
宋史卷二百四十三考證
恭聖仁烈楊皇后傳少以姿容選入宫忘其姓氏或云
會稽人(臣蒲封)按齊東野語后飬母張於儀眞長
蘆寺前僦居主僧善相知其女當貴假之資如杭入
慈福宫憲聖愛之茂陵至后所必目之后知其意因
以為賜
宋史卷二百四十三考證
