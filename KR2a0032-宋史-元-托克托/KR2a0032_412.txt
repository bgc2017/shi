宋史卷四百十二
元中書右丞相總裁托克托等修
列傳第一百七十一
孟珙杜杲(子庶)王登楊掞
張惟孝陳咸
孟珙字璞玉隨州棗陽人四世祖安嘗從岳飛軍中有
功嘉定十年金人犯襄陽駐團山父宗政時為趙方將
以兵禦之珙料其必闚樊城獻策宗政由羅家渡濟河
宗政然之越翼日諸軍臨渡布陣金人果至半渡伏發
殱其半宗政被檄援棗陽臨陣嘗父子相失珙望敵騎
中有素袍白馬者曰吾父也急麾騎軍突陣遂脫宗政
以功補進勇副尉十二年完顔訛可步騎二十萬分兩
路攻棗陽環集城下珙登城射之將士驚服宗政命珙
取它道劫金人破砦十有八斬首千餘級大俘軍器以
歸金人遁以功升下班祇應十四年入謁制置使趙方
一見奇之辟光化尉轉進武校尉十六年以功特授承
信郎丁父憂制置使起復之珙辭訖葬趣就職又辭轉
成忠郎理宗即位特授忠翊郎尋差峽州兵馬監押兼
在城巡檢京湖制置司差提督虎翼突騎軍馬又辟京
西第五副將權管神勁左右軍統制初宗政招唐鄧蔡
壯士二萬餘人號忠順軍命江海總之衆不安制置司
以珙代海珙分其軍為三衆乃帖然紹定元年珙白制
置司剏平堰于棗陽自城至軍西十八里由八疊河經
漸水側水跨九阜建通天槽八十有三丈溉田十萬頃
立十壯三轄使軍民分屯是年收十五萬石又命忠順
軍家自畜馬官給芻粟馬益蕃息二年升京西第五正
將棗陽軍總轄本軍屯駐忠順三軍明年差京西兵馬
都監丁母憂又明年起復京西兵馬鈐轄棗陽軍駐劄
仍總三軍六年大元將那顔倴盞追金主完顔守緒逼
蔡檄珙戍鄂討金唐鄧行省武仙仙時與武天錫及鄧
守移刺瑗相掎角為金盡力欲迎守緒入蜀犯光化鋒
剽甚天錫者鄧之農夫乘亂聚衆二十萬為邊患珙逼
其壘一鼓拔之壯士張子良斬天錫首以獻是役獲首
五千級俘其將士四百餘人戶十二萬二十有奇乃授
江陵府副都統制賜金帶制置司檄珙問邊事珙曰金
人若向吕堰則八千人不為少然須木查騰雲吕堰等
砦受節制乃可濟已而劉全雷去危兩部與金人戰於
夏家橋小捷有頃金人犯吕堰珙喜曰吾計得矣亟命
諸軍追擊吕堰進逼大河退逼山險砦軍四合金人棄
輜重走獲甲士五十有二斬首三千馬牛槖駝以萬計
歸其民二萬二千有奇瑗遣其部曲馬天章奉書請降
得縣五鎮二十二官吏一百九十三馬軍千五百步軍
萬四千戶三萬五千三百口十二萬五千五百五十三
珙入城瑗伏階下請死珙為之易衣冠以賓禮見初仙
屯順陽為宋軍所撓退屯馬蹬金順陽令李英以縣降
申州安撫張林以州降珙言歸附之人宜因其鄉土而
使之耕因其人民而立之長少壯籍為軍俾自耕自守
才能者分以土地任以職使各招其徒以殺其勢制置
司是之七月己酉仙愛將劉儀領壯士二百降珙問仙
虚實儀陳仙所據九砦其大砦石宂山以馬蹬沙窩岵
山三砦蔽其前三砦不破石宂未易圖也若先破離今
砦則王子山砦亦破岵山沙窩孤立三帥成禽矣珙翼
日遣兵向離金盧秀執黑旗帥衆入砦金人不疑為宋
軍乃分據巷道大呼縱火掩殺幾盡是夜壯士楊青等
擣王子山砦護帳軍酣寢王建入帳中斬金將首嚢佩
之平明視之金小元帥也丙辰出師馬蹬遣樊文彬攻
其前門成明等邀截西路一軍圍訖石烈一軍圍小總
帥砦火燭天殺僇山積餘逸去者復為成明伏軍所得
壯士老少萬二千三百來歸師還至沙窩西與金人遇
大捷是日三戰三克未幾丁順等又破默候里砦珙召
儀曰此砦既破板橋石宂必震汝能為我招之乎儀曰
晉德與花腿王顯金鎮撫安威故舊招之必來廼遣德
行儀又請選婦人三百偽逃歸懷招軍榜以向珙從之
威見德叙情好甚歡介德往見顯顯即日以書乞降德
復請珙遣劉儀候之顯軍約五千猶未解甲珙令作栲
栳陣入陣周視良久乃去如素所撫循饗以牛酒皆醉
飽歌舞珙料武仙將上岵山絶頂窺伺令樊文彬詰旦
奪岵山駐軍其下前當設伏後遮歸路已而仙衆果登
山及半文彬麾旗伏兵四起仙衆失措枕藉厓谷山為
之頳殺其將兀沙惹擒七百三十人棄鎧甲如山薄暮
珙進軍至小水河儀還具言仙不欲降謀往商州依險
以守然老稚不願北去珙曰進兵不可緩夜漏十刻召
文彬等受方略明日攻石宂九砦丙辰蓐食啓行晨至
石宂時積雨未霽文彬患之珙曰此雪夜擒吳元濟之
時也策馬直至石宂分兵進攻而以文彬往來給事自
寅至已力戰九砦一時俱破武仙走追及於鮎魚砦仙
望見易服而遁復戰于銀葫蘆山軍又敗仙與五六騎
奔追之隂不見降其衆七萬人獲甲兵無筭還軍襄陽
轉修武郎鄂州江陵府副都統制大元兵遣宣撫玉(闕)
約共攻蔡制置使謀于珙珙請以二萬人行因命珙盡
護諸將金兵二萬騎繇真陽横山南來珙鼓行而前金
人戰敗郤走追至高黃陂斬首千二百級倴盞遣兔花
忒没荷過出阿悉三人來迓珙與射獵割鮮而飲馳入
其帳倴盞喜約為兄弟酌馬湩飲之金兵萬人自東門
出戰珙遮其歸路掩入汝河擒其偏裨八十有七人得
蔡降人言城中飢珙曰已窘矣當盡死而守以防突圍
珙與倴盞約南北軍毋相犯決堰水布虎落倴盞遣萬
戶張柔帥精兵五千人入城金人鈎二卒以往柔中流
矢如蝟珙麾先鋒救之挾柔以出撥發官宋榮不肅將
斬之衆下馬羅拜以請猶杖之黎明珙進逼石橋鈎致
生俘郭山戰少郤金人突至珙躍馬入陣斬山以徇軍
氣復張殊死戰進逼柴潭立柵俘金人百有二斬首三
百餘級翼日命諸將奪柴潭樓金人爭樓諸軍魚貫而
上金人又飾美婦人以相蠱麾下張禧等殺之遂拔柴
潭樓俘其將士五百三十有七人蔡人恃潭為固外即
汝河潭高於河五六丈城上金字號樓伏巨弩相傳下
有龍人不敢近將士疑畏珙召麾下飲再行曰柴潭非
天造地設樓伏弩能及遠而不可射近彼所恃此水耳
決而注之涸可立待皆曰隄堅未易鑿珙曰所謂堅者
止築兩隄首耳鑿其兩翼可也潭果決實以薪葦遂濟
師攻城擒其兩將斬之獲其殿前右副點檢温端磔之
城下進逼土門金人驅其老稚熬為油號人油砲人不
堪其楚珙遣道士說止之端平元年正月辛丑黑氣壓
城上日無光降者言城中絶糧已三月鞍鞾敗鼓皆糜
煑且聽以老弱互食諸軍日以人畜骨和芹泥食之又
往往斬敗軍全隊拘其肉以食故欲降者衆珙下令諸
軍銜枚分運雲梯布城下己酉珙帥師向南門至金字
樓列雲梯令諸將聞鼓則進馬義先登趙榮繼之萬衆
競登大戰城上降其丞相烏古論栲栳殺其元帥兀陵
達及偏裨二百人門西開招倴盞入江海執其參政張
天綱以歸珙問守緒所在天綱曰城危時即取寳玉寘
小室環以草號泣自經曰死便火我煙𦦨未絶珙與倴
盞分守緒骨得金鎰寳玉帶金銀印牌有差還軍襄陽
特授武功郎主管侍衛馬軍行司公事擢建康府都統
制兼權侍衛馬軍行司職事太常寺簿朱楊祖看班祇
候林拓朝入陵諜云大元兵傳宋來爭河南府哨已及
盟津陜府潼關河南皆增屯設伏又聞淮閫刻日進師
衆畏不前珙曰淮東之師由淮泗遡汴非旬餘不達吾
選精騎疾馳不十日可竣事逮師至東京吾已歸矣於
是晝夜兼行與二使至陵下奉宣御表成禮而歸制置
司奏留珙襄陽兼鎮北軍都統制鎮北軍者珙所招中
原精銳百戰之士萬五千餘人分屯漅北樊城新野唐
鄧間俄令赴樞密院禀議授帶御器械二年授主管侍
衞馬軍司公事時暫黃州駐劄朝辭上曰卿名將之子
忠勤體國破蔡滅金功績昭著珙對曰此宗社威靈陛
下聖德與三軍將士之勞臣何力之有帝問恢復對曰
願陛下寬民力蓄人材以俟機會帝問和議對曰臣介
胄之士當言戰不當言和賜賚甚厚兼知光州又兼知
黃州三年珙至黃增埤浚隍蒐訪軍實邊民來歸者日
以千數為屋三萬間居之厚加賑貸又慮兵民雜處因
高阜為齊安鎮淮二砦以居諸軍剏章家山毋家山兩
堡為先鋒虎翼飛虎營兼主管管内安撫司公事節制
黃蘄光信陽四郡軍馬大元兵攻蘄州珙遣兵解其圍
又攻襄陽隋守張龜夀金門守朱陽祖郢守喬士安皆
委郡去復州施子仁死之江陵危急詔㳂江淮西遣援
衆謂無踰珙者乃先遣張順度江珙以全師繼之大元
兵分兩路一攻復州一在枝江監利縣編筏窺江珙變
易旌旗服色循環往來夜則列炬照江數十里相接又
遣外弟趙武等共戰躬往節度破砦二十有四還民二
萬嘉熙元年封隋縣男擢高州刺史忠州團練使兼知
江陵府京西湖北安撫副使未幾授鄂州諸軍都統制
大元大將忒没䚟入漢陽境大將口温不花入淮甸蘄
守張可大舒州李士達委郡去光守董堯臣以州降合
三郡人馬糧械攻黃守王鑑江帥萬文勝戰不利珙入
城軍民喜曰吾父來矣駐帳城樓指畫戰守卒全其城
斬逗留者四十有九人以徇御筆以戰功賞將士特賜
珙金盌珙益以白金五十兩賜之諸將將士彌月苦戰
病傷者相屬珙遣醫視療士皆感泣二年春授寧遠軍
承宣使帶御器械鄂州江陵府諸軍都統制珙以三軍
賞典未頒表辭詔曰有功不賞人謂朕何三軍勲勞趣
其來上封爵之序自將帥始卿奚辭焉未幾授樞密副
都承旨京西湖北路安撫制置副使兼督視行府參謀
官未幾升制置使兼知岳州廼檄江陵節制司擣襄郢
於是張俊復郢州賀順復荆門軍十二月壬子劉全戰
於冢頭戰於樊城戰於郎神山屢以捷聞三年春正月
曹文鏞復信陽軍劉全復樊城遂復襄陽授樞密都承
旨制置使兼知鄂州全遣譚深復光化軍息蔡降珙命
以兵逆之得北士百餘籍為忠衞軍初詔珙牧復京襄
珙謂必得郢然後可以通餽饟得荆門然後可以出奇
兵由是指授方略發兵深入所至以捷聞珙奏略曰取
襄不難而守為難非將士不勇也非車馬器械不精也
實在乎事力之不給爾襄樊為朝廷根本今百戰而得
之當加經理如護元氣非甲兵十萬不足分守與其抽
兵於敵來之後孰若保此全勝上兵伐謀此不爭之爭
也乃置先鋒軍以襄郢歸順人隷焉庚寅諜報大元兵
欲大舉臨江珙策必道施黔以透湖湘請粟十萬石以
給軍餉以二千人屯峽州千人屯歸州忠衞舊將晉德
自光化來歸珙奬用之珙弟瑛以精兵五千駐松滋為
夔聲援遣于德興增兵守歸州隘口萬戶谷大元兵自
隨闚江珙密遣劉全拒敵遣伍思智以千人屯施州大
元大將塔海并秃雪帥師入蜀號八十萬珙增置營砦
分布戰艦遣張舉提兵間道抵均州防遏大元兵度萬
州湖灘施夔震動珙兄璟時為湖北安撫副使知峽州
急以書謀備禦珙請于督府帥師西上璟調金鐸一軍
迎拒於歸州大砦劉義捷于巴東縣之清平村珙弟
璋選精兵二千駐澧州防施黔路四年進封子珙條上
流備禦宜為籓籬三層乞剏制副司及移關外都統一
軍於夔任涪南以下江面之責為第一層備鼎澧為第
二層備辰沅靖桂為第三層峽州松滋須各屯萬人舟
師隷焉歸州屯三千人鼎澧辰沅靖各五千人郴桂各
千人如是則江西可保又遣楊鼎張謙往辰沅靖三州
同守倅曉諭熟蠻講求思播施黔支徑以圖來上會諜
知大元兵於襄樊隨信陽招集軍民布種積船材于鄧
之順陽乃遣張漢英出隨任義出信陽焦進出襄分路
撓其勢遣王堅潛兵燒所積船材又度師必因糧于蔡
遣張德劉整分兵入蔡火其積聚制拜寧武軍節度使
四川宣撫使兼知夔州招集麻城縣巴河安樂磯管公
店淮民三百五十有九人皆沿邊經戰之士號寧武軍
令璋領之進封漢東郡侯兼京湖安撫制置使回鶻愛
里八都魯帥壯士百餘老稚百一十五人馬二百六十
匹來降剏飛鶻軍改愛里名艾忠孝充總轄乞補以官
四川制置使陳隆之與副使彭大雅不協交章於朝珙
曰國事如此合智并謀猶懼弗克而兩司方勇於私鬭
豈不愧廉藺之風乎馳書責之隆之大雅得書大慚釐
蜀政之弊為條班諸郡縣曰差除計屬曰功賞不明曰
減尅軍糧曰官吏貪黷曰上下欺罔又曰不擇險要立
砦柵則難責兵以衞民不集流離安耕種則難責民以
養兵乃立賞罰以課殿最俾諸司奉行之黎守閻師古
言大理國請道黎雅入貢珙報大理自通邕廣不宜取
道川蜀郤之兼夔路制置大使兼屯田大使軍無宿儲
珙大興屯田調夫築堰募農給種首秭歸尾漢口為屯
二十為莊百七十為頃十八萬八千二百八十上屯田
始末與所減券食之數降詔奬諭靖州徭林賽良為亂
遣王瑀平之淳祐二年珙以京襄死節死事之臣請扵
朝建祠岳陽歲時致祭有旨賜名閔忠廟淮東受兵樞
密俾珙應援遣李得帥精兵四千赴之珙子之經監軍
諜知京兆府也可那延以騎兵三千經商州取鶻領關
出房州竹山遣王令屯江陵尋進屯郢州劉全屯沙市
焦進提千人自江陵荆門出襄檄劉全齎十日糧取道
南漳入襄與諸軍合大元兵至三川珙下令應出戍主
兵官不許失棄寸土權開州梁棟乏糧請還司珙曰是
棄城也棟至夔州使高達斬其首以徇由是諸將禀令
惟謹大元兵至瀘珙命重慶分司發兵應援遣張祥屯
涪州拜檢校少保進封漢東郡公珙言沅之險不如辰
靖之險不如沅三州皆當措置而靖尤急今三州粒米
寸兵無所從出此京湖之憂一江防上自秭歸下至夀
昌亘二千里自公安至峽州灘磧凡十餘處隆冬水涸
節節當防兵諱備多此京湖之憂二今尺籍數虧既守
灘磧又守關隘此京湖之憂三陸抗有言荆州國之藩
表如其有虞非但失一郡當傾國爭之若非增兵八萬
併力備禦雖韓白復生無所展巧今日事勢大略相似
利害至重余玠宣諭四川道過珙珙以重慶積粟少餉
屯田米十萬石遣晉德帥師六千援蜀之經為策應司
都統制四年兼知江陵府珙謂其佐曰政府未之思耳
彼若以兵綴我上下流急將若之何珙往則彼擣吾虚
不往則誰實捍患識者是之語詔湖調兵五千戍安豐
援夀春珙遣劉全將以往繼有命分兵三千備齊安珙
言黃州與夀昌三江口隔一水耳須兵即度何必預遣
先一日則有一日之費無益有損萬一上游有警我軍
已疲非計之得也不從五年御筆以職事修舉轉行兩
官計令回授珙至江陵登城歎曰江陵所恃三海不知
沮洳有變為桑田者敵一鳴鞭即至城外蓋自城以東
古嶺先鋒直至三汊無所限隔廼修復内隘十有一别
作十隘外有距城數十里者沮漳之水於舊自城西入
江因障而東之俾遶城北入于漢而三海遂通為一隨
其高下為匱蓄泄三百里間渺然巨浸土木之工百七
十萬民不知役繪圖上之珙以身鎮江陵而兄璟帥武
昌故事無兄弟同處一路者乞歸田不允詔以兵五千
援淮珙使張漢英帥之樞密調兵五千赴廣西珙移書
執政曰大理至邕數千里部落隔絶今當擇人分布數
郡使之分治生夷險要形勢隨宜措置剏關屯兵積糧
聚芻於何地聲勢既張國威自振計不出此而聞風諷
遣空費錢糧無補于事不聽大元大將大納至江陵遣
楊全伏兵荆門以戰珙先期諜知達于樞密檄兩淮為
備兩淮不知也後果如所報珙奏襄蜀蕩析士無所歸
蜀士聚於公安襄士聚於郢渚臣作公安南陽兩書院
以没入田廬隷之使有所教養請帝題其榜賜焉初珙
招鎮北軍駐襄陽李虎王旻軍亂鎮北亦潰乃厚招之
降者不絶行省范用吉密通降欵以所受告為質珙白
於朝不從珙歎曰三十年收拾中原人今志不克伸矣
病遂革乞休致授檢校少師寧武軍節度使致仕終于
江陵府治時九月戊午也是月朔大星隕于境内聲如
雷薨之夕大風發屋折木訃至帝震悼輟朝賻銀絹各
千特贈少師三贈至太師封吉國公諡忠襄廟曰威愛
珙忠君體國之念可貫金石在軍中與參佐部曲論事
言人人異珙徐以片語折衷衆志皆惬謁士遊客老校
退卒壹以恩意撫接名位雖重惟建旗鼓臨將吏而色
凛然無敢涕唾者退則焚香掃地隠几危坐若蕭然事
外遠貨色絶滋味其學邃於易六十四卦各繫四句名
警心易贊亦通佛學自號無庵居士
杜杲字子昕邵武人父穎仕至江西提點刑獄故杲以
任授海門買納鹽場未上福建提點刑獄陳彭夀檄攝
閩尉民有甲之子死誣乙殺之驗髮中得沙而甲舍旁
有池沙類髮中者鞫問子果溺死江淮制置使李珏羅
致幕下滁州受兵檄杲提偏師往援甫至民蔽野求入
避滁守固拒杲啓鑰納之金人圍城數重杲登陴中矢
益自奮厲卒全其城調江山丞兩浙轉運使朱在辟監
崇明鎮崇明改隷淮東總領與總領岳珂議不合慨然
引去珂出文書一卷曰舉狀也杲曰比而得禽獸雖若
丘陵弗為珂怒杲曰可劾者文林不可強者杜杲珂竟
以負蘆錢劾朝廷察蘆無虧三劾皆寢淮西制置曾式
中辟盧州節度推官浮光兵變杲單騎往誅其渠魁守
將爭餉金幣悉封貯一室將行屬通判鄭準反之安豐
守告戍將扇搖軍情且為變帥欲討之杲曰是激使叛
也請與兩卒往呼將諭之曰而果無他可持吾書詣制
府將即日行一軍帖然知六安縣民有嬖其妾者治命
與二子均分二子謂妾無分法杲書其牘云傳云子從
父令律曰違父教令是父之言為令也父令子違不可
以訓然妾守志則可或去或終當歸二子部使者季衍
覽之擊節曰九州三十三縣令之最也知定遠縣會李
全犯邊衍時為淮帥辟通判濠州朝廷以杲久習邊事
擢知濠州制置大使趙善湘謀復盱眙密訪杲杲曰賊
恃外援當斷盱眙橋梁以困之卒用其策成功金衆數
萬駐榆林阜請降輜重甚富或請誘而圖之杲曰殺降
不仁奪貨不義納之則有後患諭而遣之召奏事差主
管官告院知安豐軍善湘與趙范范弟葵出師遷淮西
轉運判官詔問守禦策杲上封曰沿淮旱蝗不任征役
中原赤立無糧可因若虚内事外移南實北腹心之地
必有可慮時在外諫出師者惟杲一人及兵敗洛陽人
始服其先見奉崇道祠再知濠州未行改安豐大元兵
圍城與杲大戰明年大兵復大至又大戰擢將作監御
書慰諭之丞相李宗勉參知政事徐榮叟曰帥淮西無
逾杜杲者詔以安撫兼廬州進大府卿淮西制置副使
兼轉運使復與大元兵戰累疏請老不許權刑部尚書
淳祐元年乞去愈力擢工部尚書遂以直學士奉祠帝
欲起之帥廣西以言者罷帝曰杜杲兩有守功若脫兵
權使有後禍朕何以使人乃起知太平州俄擢華文閣
學士沿江制置使知建康府行宫留守節制安慶和無
為三郡杲罷楊林堡以其費備歴陽淮民寓沙上者護
以師首謁程顥祠總領所即張栻宦遊處陳像設祀焉
置貢士莊蠲民租二萬八千石復與大元兵戰于真州
進敷文閣學士遷刑部尚書引見帝加奬勞乞歸不許
兼吏部尚書杲隨資格通其礙銓法為精梁成大子賂
當國者求銓試杲曰昔沈繼祖論朱文公成大亦論真
文忠公皆得罪名教者子孫宜廢錮安得仕進徽猷閣
奉祀請老升寳文閣致仕帝思前功進龍圖閣而杲卒
遺表上贈開府杲淹貫多能為文麗密清嚴善行草急
就章晚歲專意理學嘗言吾兵間無悖謀左畫得於四
書子庶
庶字康侯幼倜儻有大志性剛勁通宋典故善為文從
父兵間習邊事未入仕已立戰功明堂恩補官大元兵
圍安豐兵將不相下庶調護咸得其歡心卒協力捍禦
杲帥淮西辟書寫機宜文字廬州圍解庶白事廟堂諸
將餽金助上功費皆受之賞典行歸悉反所餽遷籍田
令兼制機督幹監吕文德聶斌軍與大元兵戰朱臯白
冢遷將作監簿杲在建康庶通判和州權知真州郡素
缺備庶大修守禦具積排杉木殆十萬株差知興化軍
奉祀鴻禧觀起知邕州改潮州以言者寢命赴淮東制
司議幕過闕遷將作監丞遷司農丞知和州陛辭言今
天時不可幸地利不可恃人和不可保苟恃天幸恃長
江恃清野而付邊事於素不諳歴之人未見其可帝嘉
納尋兼淮西提點刑獄浚城濠增守備修學宫知真州
兼淮東提點刑獄踰年進直祕閣移淮西兼廬州安撫
副使人歡迎如見慈父治績甚多就任加刑部郎中升
寳文閣與大元兵戰於望仙白沙城升華文閣開慶元
年冬進大理少卿淮東轉運副使兩淮制置司參謀官
特授兩淮制置使知揚州射陽湖饑民嘯聚庶曰吾赤
子也遣將招刺得丁壯萬餘戮止首惡數人明年四月
大抗章自劾召赴行在尋直寳文閣知隆興府江西轉
運副使卒
王登字景宋德安人少讀書喜古兵法慷慨有大志不
事生産出制置使孟珙幕府久之權知巴東縣獻俘制
置司登念奮自書生不拜吏曰不拜則不敢上難之竟
棄功去淳祐四年舉進士調興山主簿總領賈似道檄
修江陵城條畫有法明年制置使李曾伯經理襄陽登
在行以積功升尋以母憂去及吳淵為制置使邊事甚
亟因憶弟潛盛言王登才略具書幣招之登方與客奕
發書衣冠拜家廟長揖出門問牛幾何可盡發犒師淵
慨然曰事亟矣奈何登曰亟呼諸將共議衆至驩躍曰
景宋在此淵曰汝輩欲西門出景宋欲從方城如何衆
曰惟命登曰用兵患不一登書生不過馮軾觀戰請五
大帥中擇一人為節制淵曰請監丞出正謂此也即書
銀牌曰監丞代某親行將士用命不用命賞罰畢具申
登至沙市椎牛釃酒得七千人誓曰登與諸將義同骨
肉今日之事登不用命諸將殺登以獻主帥諸將有一
不用命登有制劄在不敢私也衆股慄聽命竟立奇功
於沮河趙葵為制置使見登握手曰景宋一身膽惜相
見晚也俾參宣撫司兼京西兩節馬光祖為制置使辟
充參謀官遷軍器少監京西提點刑獄登威聲日振有
余思忠及徐制幾讒於光祖曰京湖知有王景宋不知
有馬制置非久易位矣光祖疑焉出登屯郢州後以幹
辦鍾蜚英調護情好如初侍御史戴慶炣劾思忠其黨
過元龍沈翥在幕中又傾之以是議論不合才略不能
施識者惜焉開慶元年登提兵援蜀約日合戰夜分登
經理軍事忽絶倒五蔵出血幕客唐舜申至登尚瞪目
視凡上文書俄而卒它日舜申舟經漢陽有鬼聲呼唐
舜申者三左右曰景宋聲也是夕舜申暴卒
楊掞字純父撫州臨川人少能詞賦里陳氏館之教子
數月拂衣去遊襄漢既而代陳中選陳謝之萬緡輦之
入倡樓箧垂盡夜忽自呼曰純父來此何為明日遂行
用故人薦出淮閫杜杲幕杲曰風神如許它日不在我
下由是治法征謀多咨于掞逾年安豐被兵掞慨然曰
事亟矣掞請行乃以奇策解圍奏補七官掞念置身行
伍間騎射所當工夜以青布籍地乘生馬以躍初過三
尺次五尺至一丈數閃跌不顧制置使孟珙辟於幕嘗
用其策為小子房與之茶局周其資用掞以本領錢數
萬費之總領賈似道稽數責償珙以白金六百令掞償
之掞又散之賓客酣歌不顧似道欲殺之掞曰漢高祖
以黃金四萬斤付陳平不問出入公乃顧此區區不以
結豪傑之心邪似道始寘之珙嘗燕客有將校語不遜
命斬之掞從容曰斬之誠是第方會客廣謀議非其時
非其地也珙大服未幾有大將立功珙坐受其拜掞為
動色因歎曰大將立功庭參納拜信兜鍪不如毛錐子
也於是謝絶賓客治進士業遂登第調麻城尉向士璧
守黃州檄入幕尋以戰功升三官無何得心疾曰我不
可用矣遂調潭州節度推官趙葵為京湖制置使掞與
偕行王登迓於沙市極談至夜分掞退曰王景宋滿身
是膽惜欠沉細者如掞副之何事不可為也但恐終以
勇敗後登死人以為知言逾時士璧守峽州招之病不
果行而卒贈架閣
張惟孝字仲友襄陽人長六尺通春秋下第乃工騎射
城中亂爭出關惟孝拔劒斬數人趨白河見一舟壯鉅
甚急登之舟人不可惟孝曰今日之事非汝即我能殺
我者得此舟衆披靡遂以舟達郢州兵辭奔沙洋别之
傑為帥盡隘諸湖不泄水惟孝令二人賈服前行密窺
隘兵曰易與耳乃與十騎衣黑袍假為敵兵曰後隊亟
至守隘四五百人悉潰舟趨藕池開慶元年卜居江陵
至沙市衆舟大集不可涉頃有峩冠張蓋從者數十則
宣撫姚希得之弟也令曰敢有爭岸者投水中惟孝睥
睨良久提劔驅左右而出舉白旗以麾令衆船登岸毋
敢亂次幹官鍾蜚英見而異之以告唐舜申舜申曰吾
故人也具言惟孝平生蜚英謂曰今日正我輩趨事赴
功之秋惟孝不答又叩之則曰朝廷負人明日蜚英導
希得羅致之宴仲宣樓蜚英酒酣曰有國而後有家天
下如此將安歸乎惟孝躍然曰從公所命乃請空名帖
三十以還逾旬以三十騎俱擁甲士五千至旗幟鮮明
部伍嚴肅上至公安下及墨山游踏相繼希得大喜請
所統姓名惟孝曰朝廷負人福難禍易聊為君侯紓一
時之難耳姓名不可得也時鼎澧五州危甚於是擊鼓
燿兵不數日衆至萬人數戰俱捷江上平制使吕文德
招之不就而遁物色之不可得或云已趨淮甸後不知
所終
陳咸字逢儒監察御史升卿次子為叔父巨卿後登淳
熙二年進士第調内江縣尉縣吏受賄賦民不均咸以
聞于部使者為下令聽民自陳利病而委咸均其賦改
知果州南充縣轉運司辟主管文字歲旱稅司免下戶
兩稅轉運使安節以為虧漕計咸白安節曰苟利於民
違之不可因言今楮幣行於四川者幾虧三百萬苟增
印百萬足以補放免之數安節從之軍多濫請咸每裁
損帥屬以為言咸曰咸首可斷濫請不可得蜀歲收激
賞權輸絹錢民以為病咸白安節覈入節出奏歲減二
十餘萬緡擢知資州時久旱咸被命即請帥臣發粟二
千餘石以振明年東西川皆旱總制二司議蠲民賦而
慮虧國課咸請增印未補發引百有九萬以償所蠲議
遂决大修學宫政以最聞改知普州開禧元年邊事興
四川宣撫使程松奇其才辟主管機宜文字咸首貽書
論兵不可輕動勸松搜人才練軍實考圖籍以疏財用
之源視險要以决攻守之計約大將面會以免疑忌之
嫌捐金帛募死士以明間探之遠出虚擣竒之策審於
當用倖勝趨利之謀寢而勿行松復書深納然實不能
用副使吳曦蔑視松易置將兵不關白正使松務為簡
貴咸憂之復說松收梁洋以北義士為緩急用據險阨
立關堡杜支徑以備不虞松又不能用遷利路轉運判
官曦叛臣於金關外四州繼没人情大駭咸留大安軍
督軍糧檄其守楊震仲振流民備姦盗衆稍安安丙密
以曦反謀告咸咸即遣人告松松不之察曦以咸蜀名
士欲首脅之以令其餘檄咸議事咸不往遂之利州抵
城外偽都運使徐景望已挾兵入居臺治英宗諱日景
望大合樂以享咸力拒之初咸自大安東下遇偽將褚
青與語青有悔意至是以主管文字王釜福艾可與共
事欲結二人誅景望燒棧閣絶曦援兵既而釡棄官歸
咸以青不可保謀遂沮李道傳問咸計將安出咸曰事
極不過一死耳必不為吾蜀累也語家子欽曰咸受國
厚恩義當擊賊恨無兵權獨有下策削髮以全臣節會
曦以書招之急咸答書勸其禀命既而欲親諭之遂行
遇偽統領孟可道知曦已僭亂曰吾書不可用矣還至
后𨫼入帳中以刀自斷其結披緇而出景望遣兵拘咸
於岸曦聞怒甚吳睍勸曦召咸主武興寺因殺之安丙
力為救解乃得釋歸曦既誅咸語諸子曰吾不能討賊
而棄官守罪也上表自劾安丙楊輔等皆勉其出丙尋
奏以咸總蜀賦從之時僭亂後帑藏赤立咸至武興與
丙商榷利病兵政財計合為一家請丙奏於朝覈諸司
羡餘移支常平廣惠米鑄當五錢榜賣官并權截四路
上供汰弱兵二萬餘規畫備至故軍興增支之數八千
七百五十餘萬皆不取於民咸總賦之始贍軍帑廩緡
不過一千四百五萬餘糧不過九十一萬餘料不過二
萬餘咸晝夜精勤調度有方不二歲益昌大軍庫有楮
引百八十萬成都免引場樁撥二百一十餘萬城下三
倉軍糧四十餘萬石預借米本一百一十餘萬又别貯
軍糧百四十九萬石料七萬餘而布帛絲緜銅鐵錢與
祠牒不預焉劒外民久苦役調或建議調東西兩路及
夔路丁壯共其勞令始下民憚行馳愬于安丙乞計直
輸錢以免行久而不克輸者十五餘萬咸蠲之蜀錢引
舊約兩界五千餘萬半蔵於官自軍興引皆散於民宣
總三司增剏三界通行八千餘萬價日益落咸捐一千
二百餘萬緡以收十九界之半又與丙議合茶馬司之
力再收九十一界續造九十三界以兊之於是引價復
昂糴價頓減嘉陵江流忽淺或云金人截上流咸不動
疏而導之自益昌至于魚梁饋運無阻金州地險咸增
饋米以實之人皆曰金州之險金人不可向何益之為
咸曰敵至而慮無及矣未幾金人犯上津守賴以固召
為司農少卿卒丙列奏其功賜謚勤節初宣諭使吳獵
嘗表其節詔進二秩咸乞回贈所生父母焉
論曰宋之辱於金久矣值我國家興師討罪聲震河朔
乃遣孟珙帥師夾攻遂滅其國以雪百年之恥而珙說
禮樂敦詩書誠寡與二杜杲王登楊掞張惟孝思以功
名自見雖所立有小大皆奇才也陳咸不從逆曦雖不
能死然理財於喪亂之餘蜀賴以固守豈不賢於匹夫
而自經溝瀆者哉
宋史卷四百十二
宋史卷四百十二考證
孟珙傳倴盞(臣宗楷)按元史作塔察兒與宋將孟珙
合兵圍蔡則倴盞其别名也
宋史卷四百十二考證
