宋史卷一百四十八
元中書右丞相總裁托克托等修
儀衛志第一百一
儀衛六(鹵簿儀服)
鹵簿儀服自漢鹵簿象最在前晉平吳後南越獻馴象
作大車駕之以載黃門鼓吹數十人使越人騎之以試
橋梁宋鹵簿以象居先設木蓮花坐金蕉盤紫羅繡襜
絡腦當胷後鞦並設銅鈴杏葉紅犛牛毛拂拔塵每象
南越軍一人跨其上四人引並花脚幞頭排繡窄衣銀
帶太宗太平興國六年兩莊養象所奏詔以象十於南
郊引駕開寳九年南郊時其象止在六引前排列詔鹵
簿使領其事
旗皆錯采為之漆竿鎞首纛頭錦帶腰火燄脚白澤攝
提金鸞金鳳獅子苣文天下太平君王萬歲仙童騰蛇
神龜及在步甲前後隊後馬隊三隊六軍儀仗内並以
赤日月及合璧連珠風雨雷電五星二十八宿祥雲並
以青北斗以黑五岳四瀆五方四神十二辰五龍五鳳
龍虎君並以方色天王以赤黃二色排攔以黃紫赤三
色元豐三年詳定郊廟奉祀禮文所言鹵簿前用二十
八宿五星攝提旗有司乃取方士之說繪為人形於禮
無據伏請改製各著其象以則天文從之元祐七年太
常寺言二十八宿旗五星攝提旗按鹵簿圖畫人形及
牛虎頭婦人小兒之類於禮無據元豐三年禮文所上
言乞改製各著其象以則天文後有司循舊儀未曾改
正今欲改造從之元符二年徽宗即位兵部侍郎黃裳
言南郊大駕諸旗名物除用典故制號外餘因時事取
名伏見近者璽授元符茅山之上日有重輪太上老君
眉門發紅光武夷君廟有仙鶴臣請制為旗號曰寳符
曰重輪曰祥光曰瑞鶴從之政和四年禮制局言鹵簿
大黃龍負圖旗畫八卦乞改畫九一三七二四六八五
之數仙童網子大神三旗無所經見乞除去從之初大
觀三年西京穎陽縣大慶觀聖祖殿東有嘉禾芝草並
生其嘉禾一本四穗芝草葉圓而重起至是詔製芝禾
並秀旗又以是年二月日上生青赤黃戴氣後日下生
青赤黃承氣詔製日有戴承旗又以元符二年武夷君
廟有仙鶴迎詔政和二年延福宫宴輔臣有羣鶴自西
北来盤旋於睿謨殿上及奏大晟樂而翔鶴屢至詔製
瑞鶴旗八年禮部侍郎張邦昌奏太祖時甘露降於江
陵者十日瑞麥秀於濮陽者六岐獲金鸚鵡於壠坻得
三玉兔於鄆封馴象至而五嶺平瓊管族而白鹿出皆
命製為旗章陳之望詔有司取自崇觀至今凡中外所
上瑞應悉掇其尤殊者增製旗物上以丕承天貺下以
聳動民瞻從之初宋制其物尤盛中興後惟務簡約雖
參用舊制然亦不無因革其太常青質夹羅惟繡日月
星而無龍下有網鬚謂之茀而竿頭為龍首銜青結綬
垂青旄緌十二謂之旒盖幅下無斿而竿首垂旒抑又
取古者注旄及羽於竿首之遺制竿用椆木護以剖竹
膠以髹飾以藻玉輅建之大旂黃質九幅每幅繡升龍
一側幅二下垂黃絲網緌九金輅建之大赤朱質七幅
每幅繡鳥隼二側幅如之下垂朱絲網緌七象輅建之
大白素質五幅每幅繡熊一虎一側幅如之下垂淺黃
絲網緌五革輅建之大麾皂質四幅每幅繡五采龜蛇
一側幅繡龜二下垂皂絲網緌四木輅建之其黃龍負
圖旗建隆初剏為大制有架旗力重以百九十人維之
今用七十人其君王萬歲天下太平日月五星北斗招
搖青龍朱雀白虎玄武等十旗皆以十七人維之其祥
瑞旗八紹興二十五年所制也是歲適當郊祀而太廟
生靈芝九莖贑州進太平瑞木道州連理木遂寧府嘉
禾鎮江府瑞瓜南安軍雙蓮花嚴州兜率寺信州玉山
芝草黎州甘露禮部侍郎王珉等請繪之華旗以紀盛
美焉
五牛旗依方色皆小輿上刻木為牛背插旗錯采為牛
旗竿上有小盤盤衣及輿衣亦並繡牛形輿士各四人
服繡五色牛衣自太祖時詔用之神宗熙寕七年太常
寺言大駕鹵簿羊車本前代宫中所乘五牛旗盖古之
五時副車也以木牛戴旗用人輿之失其本制宜省去
從之
牙門旗古者天子出建大牙今制赤質錯采為神人象
中道前後各一門左右道五門門二旗盖取周制樹旗
表門及天子五門之制
駕頭一名寳床正衙法坐也香木為之四足瑑山以龍
卷之坐面用藤織雲龍四圍錯采繪走龍形微曲上加
緋羅繡褥褁以緋羅繡帕每車駕出幸則使老内臣馬
上擁之為前驅焉不設則以朱匣韜之
幡本幟也貌幡幡然有告止傳教信幡皆絳帛錯采為
字上有朱綠小盖四角垂羅文佩繫龍頭竿上其錯采
字下告止為雙鳳傳教為雙白虎信幡為雙龍又有絳
引幡制頗同此作五色間暈無字兩角垂佩中興為六
角盖垂珠佩下有横木板作碾玉文三幡亦以錯采篆
書告止傳教信幡
幢制如節而五層韜以袋繡四神随方色朱漆柄取曲
禮行前朱雀而後玄武左青龍而右白虎之義王公所
給幢黑漆柄紫綾袋中興用生色袋
皂纛本後魏纛頭之制唐衛尉器用纛居其一盖旄頭
之遺象制同旗無文采去鎞首六脚後志云今制皂邊
皂斿斿為火焰之形金吾仗主之每纛一人持一人拓
之乘輿行則陳於鹵簿左右各六
絳麾如幢止三層紫羅囊蒙之王公麾以紫綾袋
黃麾古有黃朱纁三色所以指揮也漢鹵簿有前黃麾
護駕御史宋制絳帛為之如幡錯采成黃麾字下繡交
龍朱漆竿金龍首上垂朱綠小盖神宗元豐二年詳定
朝會御殿儀注所言按周禮木輅建大麾以田鄭氏曰
大麾不在九旗之中以正色言之則黑夏后氏所建禮
記曰有虞氏之旂夏后氏緌鄭氏曰緌謂注旄牛尾於
竿首所謂大麾書曰王右秉白旄以麾孔穎達曰虞世
但注旄夏世始加旒縿西京雜記漢大駕有前黃麾崔
豹古今注麾所以指麾乘輿以黃諸公以朱刺史二千
石以纁開元禮儀纂曰唐太宗法夏后之前制取中方
之正色故制大麾色黃今禮有黃麾其制十二幅開寳
通禮義纂曰黃中央之色此仗最近車輅故以應象取
其居中道達四方含光大也今鹵簿黃麾以夏制言之
則狀不類旗以漢制言之則色又不黃伏請制大麾一
注麾於竿首則法夏后氏之制其色正黃則用漢制以
十二幅為旗則取唐制以一旒為之則取今龍墀旗之
制當元會陳仗衛建大黃麾一於當御廂之前以為表
識其當御廂之後則見黃麾幡二并上大黃麾黃麾旛
制度神宗批曰黃麾制度考詳前志終是可疑今鑿而
為之植於大庭中外共瞻之地或為博聞多識者所譏
宜且闕之更俟討求黃麾仍舊
氅本緝鳥毛為之唐有六色孔雀大小鵝毛鷄毛之制
後志云今制有青緋皂白黃五色上有朱盖下垂帶帶
繡禽羽末綴金鈴青則繡以孔雀五角盖緋則繡以鳳
六角盖皂則繡以鵝六角盖白亦以鵝四角盖黃則以
雞四角盖每角綴垂佩揭以朱竿上如戟加横木龍首
以繫之
金節隋制也黑漆竿上施圓盤周綴紅絲拂八層黃繡
龍袋籠之王公以下皆有節制同金節韜以碧油繖古
張帛避雨之制今有方繖大繖皆赤質紫表朱裏四角
銅螭首六引内者其制差小哲宗元祐七年太常寺言
開元禮大駕八角紫繖王公巳下四角青繖今鹵簿圖
但引紫繖而無青繖之文詔改用紹興十三年將郊詔
繖扇如舊制拂扇等不以珠飾
盖本黃帝時有雲氣為花蘤之象因而作也宋有花盖
導盖皆赤質如繖而圓瀝水繡花龍又有曲盖差小惟
乘輿用之人臣則親王或賜之而以青繒繡瑞草焉
睥睨如華盖而小
扇筤緋羅繡扇二緋羅繡曲盖一並内臣馬上執之駕
頭在細仗前扇筤在乘輿後大駕法駕鸞駕常出並用
之扇圓徑四尺二寸柄長八尺三寸黃茸繡圖龍仍用
金塗銅飾扇有朱團及雉尾四等朱團繡雲鳳或雜花
黑漆柄金銅飾雉尾皆方繡雉尾之狀有三等大雉扇
長五尺二寸闊三尺七寸中扇小扇遞減二寸下方上
殺以緋羅繡雉尾之狀中有雙孔雀雜花下施黑漆横
木長柄以金塗銅飾乘輿出入必以前持障蔽凡朔望
朝賀行冊禮皇帝升御坐必合扇坐定去扇禮畢駕退
又索扇如初盖謂天子升降俯仰衆人皆得見之非肅
穆之容故必合扇以障焉䍐罼象畢昴為天階故為前
引皆赤質金銅飾朱縢結網金獸面䍐方上有二螭首
銜紅絲拂罼圓如扇香鐙唐制也朱漆案緋繡花龍衣
上設金塗香爐燭臺長竿二輿士八人金塗銀火鐐香
匙副之
大角黑漆畫龍紫繡龍袋
長鳴次鳴大小横吹五色衣旛緋掌畫交龍樂令三品
巳上緋掌畫蹲豹
犦矟犦擊聲也一云象犦牛善鬭字從牛唐金吾將軍
執之宋制如節有袋上加碧油常置朝堂車駕鹵簿出
則八枚前導又四枚夹大將者名衛司犦矟
矟長矛也木刃黑質畫雲氣又有細矟制同而差小
戟有枝兵也木為刃赤質畫雲氣上垂交龍掌五色帶
帶末綴銅鈴鈒戟無掌而有小横木鈒插也制本插車
旁又小戟與鈒戟同
殳叉戟之類殳無刃而短黑飾兩末叉青飾兩末並中
白畫雲氣各綴朱絲拂
槍矟也唐羽林所執制同矟而鐡刃上綴朱絲拂
儀鍠鉞屬也秦漢有之唐用為儀仗刻木如斧塗以青
柄以黃上綴小錦幡五色帶
班劔本漢朝服帶劔晉以木代之亦曰象劔取装飾班
斕之義鞘以黃質紫班文金銅飾紫絲絛帉錔
御刀晉宋以来有之黑鞘金花銀飾靶&KR2771;紫絲絛帉錔
又儀刀制同此悉以銀飾王公亦給之
刀盾刀本容刀也盾旁排也一人分持刀以木為之無
鞘有環紫絲絛帉錔盾赤質畫異獸又朱縢絡盾制悉
同唯綠縢綠質皆特執之
幰弩漢京尹司隷前驅持弓以射窺者宋制每弩加箭
二有靫畫雲氣仗内弩皆同
弓箭每弓加箭二有靫同幰弩
車輻棒也形如車輪輻宋制朱漆八稜白幹
哥舒黑漆棒也制同車輻以金銅釘飾
鐙杖黑漆弩柄也以金銅為鐙及飾其末紫絲絛繫之
鳴鞭唐及五代有之周官條狼氏執鞭趋辟之遺法也
内侍二人執之鞭鞘用紅絲而漬以蠟行幸則前驅而
鳴之大祀禮畢還宫亦用焉視朝宴會則用於殿庭
誕馬散馬也如金塗銀閙装鞍勒乘輿以紅繡韉六鞘
王公以下用紫繡及剜花韉哲宗元祐七年太常寺言
誕馬按鹵簿圖曰舊並施鞍韉景祐五年去之昨納后
誕馬猶施鞍韉今欲乞除去仍依鹵簿圖用纓轡緋屜
御馬鞍勒之制有金玉水晶金塗四等閙裝䩞鞢促結
為坐龍碾鈒鏤塵沙面平面窪面方團寸節卷荷校具
皆垂六鞘金銀裹鞍橋銜鐙朱黃絲絛轡鞦緋黃織繡
或素圜韉&KR3074;襆用金銀綫織或緋黃絁鞭用紫竹紅黃
絲鞘纓以紅黃犛牛尾金為缺每日馬五匹供奉官用
玉及金塗&KR3074;襆皆素行幸則十四匹加真金水晶之飾
太宗至道二年詔先是御馬以織成帊覆鞍勒今後以
廣絹代之
馬珂之制銅面鵰翎鼻拂攀胷上綴銅本葉紅絲拂又
胷前及腹下皆有攀綴銅鈴後有跋塵錦包尾獨鹵簿
中金吾衛將軍導駕者皆有之
甲騎具裝甲人鎧也具装馬鎧也甲以布為裏黃絁表
之青綠畫為甲文紅錦褖青絁為下帬絳韋為絡金銅
鉠長短至膝前膺為人面二自背連膺纏以錦騰蛇具
装如常馬甲加珂拂於前膺及後鞦
毬杖金塗銀裹以供奉官騎執之分左右前導大禮用
百人花脚幞頭紫繡䙆袍襖常出三十人公服皆騎導
雞竿附竿為雞形金飾首銜絳旛承以綵盤維以絳索
揭以長竿募衛士先登爭得雞者官給以纈襖子或取
絳旛而已大禮畢麗正門肆赦則設之其義則雞為巽
神巽主號令故宣號令則象之陽用事則雞鳴故布宣
陽澤則象之一曰天雞星動為有赦故王者以天雞為
度金雞事六朝巳有之或謂起于西京南渡後則自紹
興十三年始也大駕鹵簿巾服之制金吾上將軍將軍
六統軍千牛中郎將服花脚幞頭抹額紫繡袍佩牙刀
珂馬諸衛大將軍將軍中郎將折衝果毅散手翊衛服
平巾幘紫繡袍大口袴錦螣蛇銀帶佩横刀執弓箭千
牛將軍服平巾幘紫繡袍大口袴銀帶鞾靿佩横刀執
弓箭珂馬千牛服花脚幞頭緋繡袍抹額大口袴銀帶
鞾靿前馬隊内折衝及執矟者服錦帽緋繡袍銀帶監
門校尉六軍押仗服幞頭紫繡裲襠隊正服平巾幘緋
繡袍大口袴諸衛主率都尉引駕騎持鈒隊内校尉旅
帥執衛司殳仗犦矟金吾十六騎班劔儀刀隊親勲翊
衛執大角人並服平巾幘緋繡裲襠大口袴佩横刀執
弓箭金吾押牙服金鵝帽紫繡袍銀帶儀刀金吾持纛
者服烏紗帽皂衣袴鞵韈金吾押纛服幞頭皂繡衫大
口袴銀帶烏皮鞾執金吾犦矟服錦袍帽臂韝銀帶烏
皮鞾清遊隊佽飛執副仗矟服甲騎具装錦臂韝佩横
刀執弓箭白袴朱雀隊執旗及執牙門旗執絳引旛黃
麾旛者並服緋繡衫抹額大口袴銀帶執殳仗前後步
隊真武隊執旗前後部黃麾執日月合璧等旗青龍白
虎隊金吾細仗内執旗者並服五色繡袍抹額行縢銀
帶執白竿棒人加銀褐捍腰執龍旗及前馬隊内執旗
人服五色繡袍銀帶行縢大口袴執弓箭執龍旗副竿
人服錦帽五色繡袍大口袴銀帶執弩弓箭人服錦帽
青繡袍銀帶前後步隊人服五色鍪甲錦臂韝鞵韈袴
銀帶朱雀隊内執弓箭弩矟虞候佽飛執長夀幢寳輿
法物人並服平巾幘緋繡袍大口袴銀帶援寳執絳麾
真武幢义人並服武弁紫繡衫持鈒隊殿中黃麾繖扇
腰輿香鐙華盖指南進賢等車駕士相風鐘漏等輿輿
士並服武弁緋繡衫駕羊車童子服垂耳髻青頭&KR1326;青
繡大袖衫袴勒帛青耳履執引駕龍墀旗六軍旗者服
錦帽五色繡衫錦臂韝銀帶引夹旗及執哥舒鐙仗者
服帖金帽餘同上執花鳳飛黃吉利旗者服銀褐繡衣
抹額銀帶夹轂隊服五色質鍪鎧錦臂韝白行縢紫帶
鞵韈驍衛翊衛三隊服平巾幘緋繡袍大口袴錦螣蛇
五輅副輅耕根車駕士服平巾幘青繡衫青履韈教馬
官服幞頭紅繡抹額紫繡衫白袴銀帶掌輦主輦服武
弁黃繡衫紫繡誕帶攏御馬者服帖金帽紫繡大袖衫
銀帶執真武幢者服武弁皂繡衫紫繡誕帶五牛旗輿
士服武弁五色繡衫大口袴銀帶掩後隊服黑鍪甲錦
臂韝行縢鼓吹令丞服綠袴褶冠銀褐裙金銅革帶緋
白大帶履韈太常寺府史典事司天令史服幞頭綠衫
黃半臂太常主師掆鼓金鉦節鼓人服平巾幘緋繡袍
大口袴抹帶錦螣蛇歌拱宸管簫笳笛觱栗無螣蛇太
常大鼓長鳴小鼓中鳴服黃雷花袍袴抹額袜帶太常
鐃大横吹服緋苣文袍袴抹額袜帶太常羽葆鼓小横
吹服青苣文袍袴抹額袜帶排列官令史府史服黑介
幘緋衫白袴白勒帛司辰典事漏刻生服青袴褶冠革
帶殿中少監奉御供奉排列官引駕仗内排列承直官
大將金吾引駕押仗押旗服幞頭紫公服烏皮鞾尚輦
奉御直長乘黃令丞千牛長史進馬四色官服幞頭綠
公服白袴金銅帶烏皮鞾殿中職掌執繖扇人服幞頭
碧襴金銅帶烏皮鞾(舊衣黃太平興國六年並内侍省並改服以碧)凡繡文金
吾衛以辟邪左右衛以瑞馬驍衛以雕虎屯衛以赤豹
武衛以瑞鷹領軍衛以白澤監門衛以獅子千牛衛以
犀牛六軍以孔雀樂工以鸞耕根車駕士以鳳御嘉禾
進賢車以瑞麟明遠車以對鳳羊車以瑞羊指南車以
孔雀記里鼓黃鉞車以對鵝白鷺車以翔鷺鸞旗車以
瑞鸞崇德車以辟邪皮軒車以虎屬車以雲鶴豹尾車
以立豹相風烏輿以烏五牛旗以五色牛餘皆以寳相
花六引内使服之制清道官服武弁緋繡衫革帶持幰
駕車輻棒者服平巾赤幘緋繡衫赤袴銀帶青衣服平
巾青幘青袴褶持戟繖扇刀盾者服黃繡衫抹額行縢
銀帶持旛盖者服繡衫抹額大口袴銀帶内告止旛曲
盖以緋傳教旛信旛絳引旛以黃執誕馬轡儀刀麾幢
節夹矟大角者服平巾幘緋繡衫大口袴銀帶大駕鹵
簿内執轡並錦絡衫帽持弓箭矟者服武弁緋繡衫白
袴駕士服錦帽繡戎服大袍銀帶弓箭以青矟以紫持
掆鼓者服平巾幘緋繡對鳳袍大口袴白袜帶錦螣蛇
鐃吹部内服平巾幘緋繡袍白袜帶白袴餘悉同大駕
前後部其繡衣文清道以雲鶴幰弩以辟邪車輻以白
澤駕士司徒以瑞馬牧以隼御史大夫以獬豸兵部尚
書以虎太常卿以鳳縣令以雉樂工以鸞餘悉以寳相
花太祖建隆四年范質議按開元禮武官陪立大仗加
螣蛇裲襠如袖無身以覆其膊胳盖掖下逢也從肩領
覆臂膊共一尺二寸又按釋文玉萹相傳云其一當胷
其一當背謂之兩當今詳稱襠之制其領連所覆膊胳
其一當左膊其一當右膊故謂之起膊今請兼存兩說
擇而用之造裲襠用當胷當背之制宣和元年禮制局
言鼓吹令丞冠又名袴褶冠今鹵簿既除袴褶冠名不
當仍舊請依舊記如三禮圖委貌冠製從之
宋史卷一百四十八
宋史卷一百四十八考證
儀衛志六政和二年延福宫宴輔臣有群鶴自西北来
盤旋於睿謨殿上及奏大晟樂而翔鶴屡至詔製瑞
鶴旗(臣開鼎)按本志元苻二年兵部侍郎黃裳因
武夷君廟有仙鶴請製旗曰瑞鶴上從之則瑞鶴之
製已在前矣又本志步甲後隊及十二法駕十隊並
有翔鶴旗則瑞鶴疑作翔鶴
宋史卷一百四十八考證
