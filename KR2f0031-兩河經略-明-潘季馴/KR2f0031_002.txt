兩河經略卷二
明潘季馴撰
勘估兩河工程乞賜早請錢糧以便興舉疏
為勘估兩河工程乞賜早請錢糧以便興舉事據管理
河道郎中佘毅中施天麟張譽管河兵備等道參政龔
大器副使林紹張純章時鸞僉事朱東光水利道僉事
楊化各會呈前事蒙臣并漕運巡撫右侍郎江一麟劄
付備仰職等親歴各該地方逐一相度除河患源委疏
治事宜先行具呈訖今將職等估計過各項工程合用
錢糧分理官員派調夫數逐一會計明白及稱錢糧無
處要得題請破格蠲發等因列欵呈詳到職案照先為
前事巳該臣等會案劄行各該司道勘議過疏治兩河
經略緣由前来另本具題外又經催行逐細估筭工程
去後今據前因該臣會同漕運巡撫右侍郎江一麟議
得北自豐沛南抵爪儀蟺蜿壹千餘里中間應築應塞
應建應復工程不遺尺寸當此極敞大壊之時欲為壹
勞永逸之計若非重費豈能有成所據司道估勘銀兩
官夫數目臣等復加筭覈委不可已伏望敕下該部再
加查議題請速賜俞允行臣等遵照施行地方幸甚
計開
一議錢糧照得河工募夫計土論方者築隄方廣
壹丈厚壹尺為肆工每工給銀肆分計日者每
日給銀叄分傜夫日給銀壹分風雨量犒此歴
年議工之成規也但土有遠近力有倍省工難
處所量須加增以均苦樂至于合用料物樁草
□麻柳稍灰鐵之𩔖俱須查照時價難以律論
但當嚴加稽查勿滋虚冐除徐沛碭山黃縷貳
堤并徐邳睢靈宿遷兩岸幇堤剏築歸仁集堤
桃清接築新堤高家堰與淮口支河先共估銀
貳拾貳萬肆千叄百叄拾貳兩叄錢捌分巳經
工部題奉欽依動發南京戸兵貳部銀貳拾萬
兩并留漕粮捌萬石除前工支用外約該剰銀
壹萬伍千陸百陸拾柒兩陸錢貳分相應聽作
後工支用今估計得崔鎮決口共長壹百捌拾
丈中段水深壹丈貳尺兩頭深淺不等俱應築
根闊貳拾丈頂闊拾丈計用人工樁草□麻䓁
料該銀壹萬兩黃浦決口先就上流斜築計長
陸拾丈水深壹貳丈不等應築根闊貳拾丈頂
闊拾丈計用工料銀陸千兩填塞原決長壹百
陸拾丈該用工料銀肆千兩應展月堤自徐州
玄黃貳舖計長捌百伍拾丈根闊伍丈頂闊壹
丈肆尺高壹丈貳尺每丈計土叄拾捌方肆分
共叄萬貳千陸百肆拾方計工壹拾叄萬伍百
陸拾工該銀叄千玖百壹拾陸兩捌錢應築遥
堤南岸自靈璧縣張字舖起至邳州果字舖止
長玖拾捌里北岸自吕梁山空連築至邳州直
河止長柒拾伍里桃源古城起至清河獾墩止
長壹百貳拾里共長貳百玖拾叄里計伍萬貳
千柒百肆拾丈應築根闊陸丈頂闊貳丈高壹
丈貳尺每丈計土肆拾捌方共貳百伍拾叄萬
壹千伍百貳拾方計工壹千壹拾貳萬陸千捌
拾工該銀肆拾萬伍千肆拾叄兩貳錢内查沙
墊土難在邳睢各界約長貳拾里桃清各界約
長貳拾伍里貳處計長捌千壹百丈該土叄拾
捌萬捌千捌百方每方量加貳工該加銀叄萬
壹千壹百肆兩加樁草等料該銀捌百玖拾兩
吕梁磨臍溝桃源陵城清河安娘城叄處各建
滚水石壩壹座每座工料銀叄千兩共銀玖千
兩淮城北堤自大王廟起至柳浦灣止肆拾伍
里零長捌千貳百伍拾貳丈肆尺加幇根闊貳
丈貳尺頂闊壹丈壹尺高陸尺每丈計土玖方
玖分該土捌萬壹千陸百玖拾捌方捌分計工
貳拾肆萬伍千玖拾陸工肆分該銀柒千叄百
伍拾貳兩捌錢玖分陸釐又自柳浦灣起至高
嶺止肆拾餘里實長陸千肆百玖拾陸丈柒尺
剏築根闊肆丈伍尺頂闊壹丈伍尺高陸尺每
丈計土拾捌方該土壹拾壹萬陸千玖百肆拾
方陸分計工肆拾陸萬柒千柒百陸拾貳工肆
分但取土甚遠遍野虚沙有尋距伍里挖至丈
餘者若一槩論方給銀恐難濟事共估銀叄萬
叄千柒百壹拾兩伍錢伍分清江浦一帶運堤
南岸自王卿家起至夀州厰止長貳千貳百貳
拾丈北岸自月河口起至許嶺家止長捌百捌
拾丈各加高叄肆尺闊壹丈肆伍尺不等共計
土貳萬貳千壹拾方計工陸萬陸千叄拾工該
銀壹千玖百捌拾兩玖錢内北岸一帶缺口計
用樁料該銀肆百捌拾陸兩修復通濟閘并塞
天妃閘該用工料銀壹千兩修復板閘清江福
興新莊等閘各加石陸柒層不等共該工料銀
壹千肆百玖拾兩肆閘各開月河打壩截流該
用銀伍百兩修復仁義等壩約用銀伍千兩寳
應湖堤自陸淺起至瓦店止長叄拾里添石修
補工料該銀捌萬玖千伍百柒拾兩沿堤設減
水閘陸座每座工價銀伍百兩共銀叄千兩下
流應開支河如興化縣白駒丁溪貳場鹽城縣
新河廟等處各應挑深闊丈尺不等共計夫工
該銀貳萬伍千捌百柒拾陸兩揚州河自高廟
至揚子橋計長伍千捌百貳丈應挑深陸柒尺
不等共計夫工該銀壹萬玖千肆百肆拾陸兩
伍錢儀真縣自東關至石人頭止計長肆拾伍
里量加疏濬該銀叄千伍百兩舊例管工員役
各有廩粮府佐每員日給廩粮銀壹錢貳分每
員各帶書辦壹名日給口粮銀肆分州縣佐貳
首領等官每員日給廩粮銀陸分省祭陰醫義
民老人每名日給口粮銀肆分約該銀貳千兩
以上總括之數大約如此至於工程難易料價
低昂裒多益寡截長補短容職等隨時通融計
筭要在節縮不至虚糜而巳通共該銀陸拾陸
萬肆千捌百陸拾陸兩捌錢肆分陸釐除前支
剰銀壹萬伍千陸百陸拾柒兩陸錢貳分徭夫
減省工食銀壹萬伍千兩揚州挑淺并白駒丁
溪鹽場新河廟等處支河議動巡鹽衙門銀叄
萬伍千捌百柒拾陸兩外尚該銀伍拾玖萬捌
千叄百貳拾叄兩貳錢貳分陸釐職等查得河
道歲額錢粮山東南直隸原無餘積每遇年例
修築東那西補甚至縮手待敝以致因循誤事
追悔莫及止有河南壹省見貯銀壹拾玖萬餘
兩而彼中河工繁鉅如梁靖口黃陵崗孫家渡
趙皮寨銅瓦廂等處築堤防決費用不貲剜肉
補瘡勢難那借合無俯念大工緊急破格議處
准照臣等所請改折將正額解京餘銀留工支
用庶為不費之惠如有不可乞照都給事中劉
鉉題請内帑支發通貯淮安府庫聽司道官查
覈赴巡鹽御史處覆覈關支伏候聖裁
一議分督照得工程浩大道里遥遠若非多官分
理畫地責成不免顧此失彼今議徐州北岸自
吕梁洪至邳州直河止一帶遥堤柒拾里該海
防道參政龔大器總管自桃源縣古城以下遥
堤陸拾里并塞界内缺口及建陵城滚水壩壹
座該淮北分司郎中佘毅中總管自桃源界至
清河獾墩止遥堤陸拾里并塞界内決口及建
安娘城滚水壩壹座該添註管河道副使張純
總管自徐州南岸玄黃貳舖月堤并靈睢界内
遥堤伍拾餘里及建磨臍溝滚水壩壹座該徐
州道副使林紹總管自睢寧界内遥堤肆拾餘
里并築歸仁集堤叄拾伍里該潁州道僉事朱
東光總管修復淮安板閘至新莊閘共肆閘修
築裏河兩堤并新城北一帶幇築新舊堤及塞
黃浦口該水利道僉事楊化總管外興鹽支河
先經該道呈允行各縣掌印官開挑仍應該道
查催築高家堰中段塞天妃閘朱家口開復通
濟閘修築趙家口迤西堤岸修復仁義等伍壩
該添註管河郎中張譽總管修築寳應一帶土
石堤并建減水閘及挑濬揚州至儀真一帶河
道該南河分司郎中施天麟總管以上司道捌
員均分捌大工每司道壹員分督府佐貳員計
用府佐壹拾陸員每府佐壹員分督州縣佐貳
首領陰醫省祭官拾員共用壹百陸拾員聽臣
等於所屬地方掄才調取如員數不足及各官
間有經手要務妨占者容臣等於附近省分有
司内查有幹濟素著者另行具奏調用分工之
後大小官員俱要悉心經理總有應理公務止
許工上幹辦不得擅離工次工完之日通將效
勞官員分别等第及怠玩誤事者一并題請處
分以昭勸懲伏候聖裁
一議夫役照得前項工程一時並舉約用夫捌萬
名内除量調各處傜夫柒千伍百名外今議派
淮安府所屬募夫貳萬柒千伍百名揚廬鳳三
府各募夫壹萬名徐州所屬募夫壹萬名滁和
二州共募夫伍千名内有災傷及衝繁州縣聽
該道官酌議減免應得工食照常支給仍行各
該掌印官按籍派募如將無藉之徒應名塞責
以致臨工逃散者容臣等指名參究伏乞聖裁
奉聖旨工部知道
黃河来流艱阻後患可虞乞恩速賜查議以圖治
安疏
為黃河来流艱阻後患可虞乞恩速賜查議以圖治安
事臣等猥以譾材謬膺重任晝夜思惟欲求萬全之策
以報陛下㒺極之恩食不甘味寝不貼席者叄月矣而
卒未能快於心也竊惟今之談河患者莫不曰徐邳河
身墊高水易溢也崔鎮諸口未塞桃清淺阻也高堰黃
浦淮水横流淮揚之民久為魚鼈也淮黃兩河之水漫
無歸宿海口沙墊也此徐州迤南之患耳目之所覩記
運道之所必資故人人得而言之也臣等巳於前月貳
拾捌日會本具題陛下俯從臣請兩年之内或可脱淮
揚昏墊之苦免運道梗阻之虞而臣等亦得藉以少逭
愆尤矣然其大可憂者不在此也敢敬陳之臣等初抵
淮安即詢黃河出接運道處所衆云出徐州小浮橋則
臣等喜以為此黃河故道之最順者也又詢水深若干
衆云深肆丈餘則臣等又喜以為此河身之本體也又
詢小浮橋迤西則為胡佃溝為梁樓溝為北陳為鴈門
集為石城集而石城集以上拾伍里則為崔家口即去
歲捌月所決之口也其間淺深俱不能答臣等即行淮
安府管河同知王琰前往測度去後隨於肆月貳拾玖
日親督淮北分司郎中佘毅中添註管河郎中張譽徐
州管河兵備副使林紹添註管河副使張純沿河踏勘
行至徐州隨據王琰揭報前項河水深柒捌尺至貳叄
尺不等而梁樓溝至北陳叄拾里則止深壹尺陸柒寸
散漫湖坡一望無際原係民間住址陸地非比沙淤可
刷故河流逾年而淺阻如故也臣等不勝驚訝隨據徐
州碭山鄉民段守金龔泮王霜等各呈稱老河故道自
新集歴趙家圈蕭縣薊門出小浮橋壹向安流名曰銅
幫鐵底後因河南水患另開壹道出小河口本河漸被
沙淺至嘉靖叄拾柒年河遂北徙忽東忽西靡有定向
行水河底即是陸地比之故道高出叄丈有餘停阻泛
濫妨運殃民懇乞開復老河上下永利等情臣等當督
前司道并山東管河道副使邵元哲河南管河道副使
唐汝迪由夏鎮歴豐沛至崔家口復自崔家口歴河南
歸德府之虞城夏邑商丘諸縣至新集閱視間則見黃
河大勢已直趨潘家口矣隨據地方鄉老靳廷道等稟
稱去此拾貳叄里自丁家道口以下貳百貳拾餘里舊
河形迹見在儘可開復臣等即自潘家口歴丁家道口
馬牧集韓家道口司家道口牛黃堌趙家圈至蕭縣一
帶地方委有河形中間淤平者肆分之壹地勢高亢南
趨便利用錐鑚探河底俱係滂沙見水即可衝刷又據
夏邑虞城等縣鄉官王極鄉民歐陽照等柒百餘人連
名呈告俱為乞疏舊河便民事切照黃河故道自虞城
迤下蕭縣迤上夏邑迤北碭山迤南嘉靖年間岸闊底
深水勢安流既於運河無虞亦於民田無害商賈通行
貿易大遂民稱豐庶自嘉靖叄拾陸年以後故道漸淤
河隨北徙黃流泛溢青野汪洋居民拾不存壹運道屢
年阻滯告乞早為開通上利下便是誠萬世盛舉等情
臣等度其言實為探本之論但道里遼遠工費鉅艱復
又沿河荒度更無省近可從者而臣等又冀崔家口一
帶淺阻去處或可疏濬成河易為力也復督各官駕小
舠至梁樓溝北陳等處躬親測量委果淺阻河底原係
陸地委難衝刷蕭縣地方一望瀰漫民無粒食號訴之
聲令人酸楚該縣城外環水為壑城中豬水為池居民
逃徙官吏嬰城難守見今題請遷縣臣等竊思之壹縣
之害此其小也夫黃河并合汴沁諸水萬里湍流勢若
奔馬陡然遇淺形如檻限其性必怒奔潰決裂之禍臣
等恐不在徐邳而在河南山東也止緣徐州以北非運
道經行之所耳目之後人不見及止見其出自小浮橋
而不考小浮橋之所自来遂以為無虞耳豈知水從上
源決出運道必傷往年黃陵岡孫家渡趙皮寨之故轍
可鑒乎臣等又查得新集故道河身深廣自元及我朝
嘉靖年間行之甚利後壹變而為溜溝再變而為濁河
又再變而為秦溝止因河身淺澁隨行隨徙然皆有丈
餘之水未若今之逾尺也淺愈甚則變愈速臣等是以
夙夜為懼也臣等又查得此河先年亦嘗建議開復止
緣工費浩繁因而寝閣臣等竊料先時諸臣雖以工費
為辭實非本心盖誠慮黃河之性叵測萬一開復之後
復有他決罪將安辭目前既有壹河可通姑為苟安之
計耳而不知臣子任君父之事惟當論可否不當論利
害惟當計其功之必成不當慮其後之難必且所慮者
他決也隨決隨塞亦非有甚難者故河變遷之後何處
不溢何年不決寧獨不慮之乎臣等與司道諸臣計之
故河之復其利有伍河從潘家口出小浮橋則新集迤
東一帶河道俱為平陸曹單豐沛之民永無昏墊之苦
壹利也河身深廣受水必多每歲可免泛溢之患虞夏
豐沛之民得以安居樂業貳利也河從南行去會通河
甚遠閘渠可保無虞叄利也来流既深建瓴之勢導滌
自易則徐州以下河身亦必因而深刷肆利也小浮橋
之来流既安則秦溝可免復衝而茶城永無淤塞之虞
伍利也臣等以為復之便至於復故道難仍新衝易復
故道勞仍新衝逸則臣等計之熟矣然舍難就易趨逸
避勞慮日後未可必之身謀而不惜將来必致之大患
皆非臣等之所以盡忠於陛下也臣等勘議之後即擬
具題但因伏水將發猶望水勢洶湧或可衝刷成渠近
又行據同知王琰回稱勘得北陳等處原深壹尺陸柒
寸者今止深柒捌尺臣等看得伏秋暴漲之時水增陸
尺有餘則客水消落之後不免仍存本體矣伏望敕下
該部查議如果臣等所言不謬擬議上請特差素識水
性科臣壹員前来候秋深水落與臣等會同山東河南
撫臣及兼理河道巡鹽御史躬親勘議如果可復即便
估計錢粮會本題請早賜施行地方幸甚臣等幸甚
恭報河工大舉日期疏
為恭報河工大舉日期事據管理河道郎中張譽等水
利等道副使張純等呈稱抄蒙臣并漕撫侍郎江一麟
會案劄行各官遵照題奉明旨將各分督河工候水落
興舉壹向鳩聚工料委調官夫俱有次第即今霜降在
邇水勢漸消擇於玖月初拾日祭告本月拾伍日起土
興工及將天妃閘塞口斷流以便修築諸閘揚州打壩
攔水以便挑濬淤淺仍乞揭示往来船隻暫行停止等
因到臣案照先該臣等題為勘估兩河工程乞賜早請
錢粮以便興舉事欵開一議分督看得河工浩大派為
捌工定委總管司道官捌員督理該工部覆奉欽依備
咨臣等通行欽遵間續因南河郎中施天麟奉旨降調
水利僉事楊化拏問遺下貳工缺官監督臣等議將施
天麟所管寳應堤工改委營田道僉事史邦直揚州挑
淺改委該府知府虞德煜楊化所管清江浦兩岸築隄
改委主事陳瑛增修新莊等肆閘改委淮安府知府宋
伯華各管理柳浦灣一帶新隄并添寳應捌淺決工改
委今補水利道副使張純黃浦口決工改委今補南河
郎中張譽各兼理訖止有徐州兵備副使林紹原分壹
工近該臣等題為河工大舉水旱頻仍謹循明例陳便
宜以計安地方事議得本官河務欠諳力求解脱應合
調處乞將真定副使游季勲加銜陞補勒限到任督管
此工尚未奉旨臣等一面督行徐州知州孫養魁靈璧
縣知縣張允孚睢寧縣知縣徐密查照原分界址興築
仍恭候成命至日施行其各工分委府佐及州縣正佐
首領等官臣等遵奉明旨先巳列名咨送吏部訖臣等
向慮大役繁興料理宜預屢經嚴督整備相時肇舉去
後今據前因看得霜降水消正宜及時工作相應依擬
除批行遵照外再照河工囏鉅經理甚難國計民生關
係匪細在工大小諸臣累奉明旨申飭多方遴選靡不
鼓舞奮勵期副廟堂責成之盛心矣興工之後益宜專
心致志殫忠宣力務求堅久共成永利之澤仰舒我皇
上南顧之憂如有因循墮誤以致半途之廢苟且塞責
僅為目前之圖該工官員縦以别故去任容臣等指名
追治必不敢姑息自干法紀今將興工日期及更置申
飭緣由擬合奏報
恭報兩河工程次第疏
為恭報兩河工程次第事據原委督工司道等官郎中
佘毅中參政龔大器游季勲副使張純僉事朱東光各
呈稱原蒙本院分定應築黃河兩岸遥隄并淮城北柳
浦灣等隄自本年玖月拾伍等日興工至今止築過工
程中因取土難易工夫不齊總計丈尺大約已完拾分
之叄應建減水壩叄座見在採辦石料捌淺已築西隄
并挑濬月河通運東隄見在攔水興工又據郎中張譽
呈報高家堰未築中段隄岸共長叄千陸百陸拾丈内
大澗湯恩等大小決口共長壹千陸拾丈今已築過壹
千伍拾丈止餘拾丈未合偶阻風雪見今晝夜督併不
日斷流另報黃浦口水流巳緩俟高堰斷流之後自易
築塞及稱方信貳壩工完見在車放回空粮船朱家口
趙家口一帶隄決塞築已完通濟閘石止餘肆層見在
催砌又據僉事史邦直呈稱寳應湖隄除填土工程已
完拾分之叄應砌石工隄根無水處所見在甃砌有水
者打壩掣水一面鑿石下樁等因又據佘毅中稟稱今
歲節奉牌行職等加嚴修守自邳州迤北并南岸一帶
縷隄幸保無虞河水入漕止餘原報桃清上下大小決
口自捌月拾陸日以来仰仗朝廷福庇百靈效順諸決
自塞崔鎮大決口壹處原勘共長壹百捌拾丈近緣水
歸故道日漸淤平止餘中段壹溝深坎處所積水叄肆
尺不等原蒙本院諭令姑待高堰斷流之後再看水勢
何如方行議築今本口淺涸乃在高堰未築之前縦留
無益莫若一體建築遥隄及查原議吕梁洪地名磨臍
溝應築減水壩壹座今本處河渠深刷地形頗高莫若
將此壩移建崔鎮口以順趨下之勢又查得清河縣北
伍拾餘里羅家口夏家口周家口新河口肆處向来分
流灌口入海既非運艘經行之路亦無築隄妨礙似應
姑留等因又據淮安府知府宋伯華申報督修福興等
閘掣水砌石工完叄分之壹又據揚州府知府虞德煜
申報挑濬揚州運河自高廟至楊子橋長伍千捌百貳
丈外又增挑孟家溝長壹千捌百貳拾貳丈伍尺儀真
縣運河自東關至石人頭長肆拾伍里俱於本年拾壹
月初拾日工完申行水利道覈實開壩放水等因各報
到臣案照先該臣等題為勘估兩河工程乞賜早請錢
粮以便興舉事該工部覆奉欽依備咨臣等巳經通行
司道府督令大小委官集夫辦料擇於玖月拾伍日開
工具本題知訖今據前因該臣會同侍郎江一麟竊照
治河之工築隄固難而塞決尤難今幸仰仗我皇上一
誠默運上格天心河伯效靈諸決自塞臣等原議欲挽
旁決之水以歸正道今已悉從人願桃清而下昔如溝
洫今皆洗刷深廣如故此雖郎中佘毅中修守之功不
無少效勤勞然人力不至於此也及查雲梯關海口大
闢清口通利兩河順軌叄月之間河形頓改此自古迄
今所無之事而臣等偶幸遭逢如此何敢貪天功為巳
力哉止餘大澗口壹拾丈未合淮水尚分壹小支東奔
若天氣晴和功在旬日不足慮也但黃水雖巳歸正而
隄不築則明歲伏秋必復泛溢故堅築遥隄以固其防
剏築減水壩以殺其勢其工未可緩也高堰之工斷流
雖已可期而一線未足為恃必俟斷流之後隄内稑地
乾出廣取其土加培高厚方可無虞再查黃浦捌淺貳
口皆因高堰之水漫溢衝決高堰既塞則貳口之築自
易湖隄閘座亦當次第告成崔鎮決水委已歸漕併趨
雲梯關下海據稱留之無益應合一體建築遥隄復將
磨臍溝減水壩移建本處姑留羅家等口以殺黃流似
為允當工程次第此其大都矣再照築隄不難而取土
為難或為水占或為沙掩遠搜深取務得膠淤老土方
許填築夯杵並舉務求堅實臣等叄令伍申諸司道朝
乾夕惕惟此而巳臣等猶慮官夫暗用飛沙填蔵隄内
無從辨驗又製鐵探筒數拾具分散各工令其時時錐
探臣等閱工之時亦將前器探試如筒内帶出浮沙捏
不成顆即將本管官究治挖去改築真如燕雀壘巢日
計分寸其工誠有不易者至於石工採運亦甚艱苦與
其速而不堅孰若遲而可久故未可責效於旦夕也近
因風雪大作地脈凍結難以興工日下暫擬陸續散夫
先遠後近至明年正月貳拾日以前鳩工再舉伏望皇
上少紓南顧之憂容臣等悉心料理務圖永賴之計必
不敢苟且塞責以負任使緣係恭報兩河工程次第事
理謹具題知奉聖旨工部知道
河患已除流民復業乞恩蠲租以廣招徕疏
為河患已除流民復業乞恩蠲租以廣招徕事據徐州
兵備兼管河道參政游季勲呈蒙臣批山陽縣被災流
民陳漢等告為堰成復業乞憐困苦蠲豁粮差存恤事
内稱向因高堰衝決漢等大義安樂等鄉田地數萬頃
盡沈水底民廬飄蕩只得逃竄他方傭身乞食今幸堰
成地出遠近歡呼争来復業但恐安身未定遽徵粮差
實難存濟告乞蠲恤以便開耕等情又蒙批桃源縣流
民海其等清河縣流民鄭效等俱告為懇救殘命事内
稱隆慶年間崔鎮等處口決節遭渰沒寸草不生民逃
外方趁食延命今幸建築遥堤水由地中其等田土頓
露漸次可耕即今賣船買牛覺有生路但汪&KR1070;蓁蕪一
旦舉趾荷鋤不無多費牛種仍恐未獲有秋遽催新賦
殘苦窮民實難復業如蒙蠲恤萬姓得生等情俱蒙批
仰徐州道查議速詳該本道議照清河桃源濱臨黃河
山陽壹縣適當淮黃之衝泗州接壤而鹽城寳應興化
居其下流自隆慶以来河變異常沙淤淺阻黃決崔鎮
等口而桃清長年渰沒淮決高堰黃浦而泗州山陽鹽
城寳應興化俱為巨澤小民無田可耕流移轉徙各色
粮差逋負日積近蒙本院部堅持築塞天神默相崔鎮
等處決口盡歸故道河身深刷水有所受再築高家堰
下樁廂板實土堅固見加高厚永保無虞自是淮會於
黃循厓下海桃清山陽泗州田地皆可耕種高堰既塞
黃浦立成鹽城寳應興化田地旋見涸露拾數年昏墊
之患幸巳消除黎庶𫝊聞歸復日衆正宜多方安插以
示招徕若再加以舊欠追呼新輸徵併巳歸者失望難
存未歸者疑畏不至田地雖出亦復荒蕪合無請乞垂
憐久災重地俯賜會題將前各州縣舊欠一應起存錢
粮自萬歷陸年以前盡行蠲免萬歷柒年以後亦暫免
徵俟安集既定耕種有成照舊一體徵派庶災民得業
而子来河漕得民而永賴等因呈詳到臣據此案查先
該臣等題為恭報兩河工程次第事巳將司道呈報過
工程分數具本於去年拾壹月貳拾壹日題知天寒凍
阻隨將官夫暫行掣放訖今於本年正月貳拾等日調
集夫役照舊赴工臣因大澗一帶勢甚艱險添取徐州
道參政游季勲水利道副使張純協同郎中張譽晝夜
督理節據郎中佘毅中呈稱崔鎮自去冬淤塞止餘積
水今巳厚築土壩内地乾涸僉事朱東光呈稱歸仁集
隄決盡數堵塞隄南一帶頓復昔日田土之故流移亦
多復業且津津事犂鋤矣郎中張譽呈稱高堰塞決難
在澗口去冬偶值冰雪竟難收功今蒙本院部親督官
夫奮力負薪塞土頓挽全淮旋復故堰遂使數拾年之
沮洳立成平陸數萬頃之膏腴盡還原業衆夫之畚插
有地三農之耕耨不妨見今密布柵樁中實板片即取
乾出之土增高加厚務保無虞等因各到臣通候工完
具題間隨據各縣流民陳漢等擁衆填門各告前情巳
經批行該道議詳去後今據前因該臣會同漕撫侍郎
江一麟議照治水之道固以昏墊為先而治民之方尤
以招徕為要自隆慶肆年以来黃水旁決於崔鎮張四
冲等處淮水旁決於高堰黃浦等處而淮揚之民魚鼈
久矣今幸仰仗我皇上銳意圖治獨斷廟謨俾臣等得
以勉竭犬馬之力以效腁胝之勞而司道諸臣大小各
屬無不感奮自去歲玖月拾伍日興工以来中間苦為
冰雪所阻實止用工叄月各工大約及半而崔鎮高堰
歸仁集等處俱巳斷流成陸見今加築高厚可保無虞
獨黃浦口伍拾餘丈見在興築然高堰為黃浦上流高
堰既塞黃浦亦可計日淮黃貳河悉由故道並流入海
了無漲溢中間或由天成或由人力要之皆仰仗皇上
聖德所感故天相其成人盡其力也臣等何能之有但
地雖復矣而耕地之人不可無民雖歸矣而保民之政
不可後倘佇足未定而催逋之吏已来開墾未成而增
課之令即下則苛政之驅民又有甚於兩河旁決之水
矣此災民之所以紛紛赴愬也職等欲俟大工通完之
日方為題請但此時正當佈種之候恩詔未頒民心未
定其孰肯虚費工力哉此臣等所以不得不早為陳乞
也伏望皇上俯念久困之民特下蠲租之令即敕該部
查議如果臣等所言不謬即行臣等轉行各該州縣備
查原被黃淮貳水漂沒田産某州某處若干某縣某處
若干自萬歷陸年以前拖欠錢粮若干悉行蠲免其萬
歷柒年以後應徵額課再免貳年或叄年俟其開懇成
熟方與追徵其極貧下戶無力開墾者有司量為設處
牛種以給之則民不改聚而萬姓咸自子来地不改闢
而千里俱成沃壤矣緣係河患巳除流民復業乞恩蠲
租以廣招徕事理謹題請旨
兩河經略卷二
