蜀檮杌載記𩔖
提要
(臣)等謹案蜀檮杌二卷一名外史檮杌宋張
唐英撰唐英字次功自號黃松子蜀州新津
人丞相商英之兄熙寧中官至殿中侍御史
其書本前蜀開國記後蜀實錄仿荀悦漢紀
體編年排次于王建孟知祥據蜀事迹頗為
詳備歐陽修二蜀世家刪削太略得此可補
其所遺今世官署戒石所刻爾俸爾禄民膏
民脂下民易虐上蒼難欺四語自宋代以黃
庭堅書頒行者實摘錄孟昶廣政四年所制
官箴中語其文全載于此書凡此之𩔖皆足
以資考證唐英嘗撰嘉祐名臣𫝊及此書今
名臣𫝊已佚惟此書存考樓鑰攻媿集引外
史檮杌王建四年書張琳始末有大順初憘
實為黔南節度辟為判官一條今本無之則
亦非完書矣乾隆四十五年六月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
