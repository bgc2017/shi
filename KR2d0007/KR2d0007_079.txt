東都事略卷七十九宋王稱撰
列傳六十二
王安石字介甫撫州臨川人也父益都官員外郎安石
蚤有盛名博聞強記為文動筆如飛觀者服其精妙舉
進士高第僉書淮南節度判官召試館職固辭乃知鄞
縣安石好讀書三日一治縣事起堤堰决陂塘為水陸
之利貸榖于民立息以償俾新陳相易興學校嚴保伍
邑人便之通判舒州文彦博為相薦安石恬退不次進
用可以激奔競之風尋再召試又固辭乃以為羣牧判
官出知常州由是名重天下提點江東刑獄入為三司
度支判官獻書萬餘言極陳當世之務居頃之除直集
賢院累辭不獲命始就職除同修起居注固辭不拜遂
除知制誥自是不復辭官矣以母憂去服除英宗朝累
召不起神宗即位除知江寧府召為翰林學士初入對
神宗曰方今治當何先安石曰以擇術為先神宗曰唐
太宗何如安石曰陛下當以堯舜為法太宗所知不遠
所為不盡合先王但乘隋亂子孫又皆昏愚所以獨見
稱述堯舜所為至簡而不煩至要而不迃至易而不難
但末世學者不能通知常以為高不可及不知聖人經
世立法以中人為制也神宗曰卿所謂責難於君朕自
視眇然恐無以副卿此意可悉意輔朕庶同濟此道一
日講席羣臣退神宗留安石坐曰有欲從容與卿論議
者因言唐太宗必得魏鄭公劉備必得諸葛亮然後可
以有為二子誠不世出之人也安石曰陛下誠能為堯
舜則必有臯夔稷禼陛下誠能為高宗則必有傅說魏
鄭公諸葛亮皆有道者所羞何足道哉以天下之大人
民之衆百年承平學者不為不多然常患無人可以助
治者以陛下擇術未明推誠未至雖有臯夔稷禼傅說
之賢亦必為小人所蔽因卷懷而去耳自古患朝廷無
賢者以人君不明好近小人故也好近小人則賢人雖
欲自逹無由矣神宗曰自古治世豈能使朝廷無小人
雖堯舜之時不能無四凶安石曰惟能辨四凶而誅之
此乃所以為堯舜也若使四凶得肆其讒慝則臯夔稷
禼亦安肯苟食其禄以終身乎未幾除右諫議大夫參
知政事安石既執政神宗曰人皆不能知卿以為卿但
知經術不可以經世務安石曰經術者所以經世務也
後世所謂儒者大抵皆庸人故世俗皆以經術不可施
於世務神宗曰朕察人情比於卿有欲造事傾搖者朕
常以吕誨為忠實毁卿於時事不通趙抃唐介數以言
扞塞惟恐卿進用卿當立變此風俗不知卿所施設以
何為先安石曰變風俗立法度最方今所急也於是設
制置三司條例司與知樞密院陳升之同領之而青苖
免役市易保甲等法相繼興矣常平倉法以豐歲穀賤
傷農故增價收糴使蓄積之家無由抑塞農夫須令賤
糶凶歲榖貴傷民故減價出糶使蓄積之家無由邀勒
貧民須令貴糴物價常平公私兩利也安石以常平法
為不善更將糴本作青苖錢散與人戶令出息二分置
提舉官以督之古者百姓出力以供在上之役安石以
為百姓惟苦差役破産不憚增稅乃請據家貲高下各
令出錢雇人充役嚮者役人皆上等戶得之其下等單
丁女戶及品官僧道本來無役安石乃使之一槩輸錢
於是賦歛愈重市易之法聽人賖貸縣官貨財以田宅
或以金帛為抵當三人相保則給之皆出息什分之二
過期不輸息外每月更加罸錢百分之二保甲之法始
因戎狄驕傲侵據漢唐故地有征伐開拓之志故置保
甲乃藉鄕村之民二丁取一皆授以弓弩教之戰陣又
令河北陕西河東三路皆五日一教閱每一丁教閱一
丁及諸縣弓手亦皆易以保甲其保甲習於游惰不復
務農京東西兩路保甲養馬仍各置提舉官權任比監
司自是四方爭言農田水利古陂廢堰悉務興復又立
賖貸之法又令民封状增價以買坊場又增茶鹽之額
又設措置河北糴便司廣積糧穀於臨流州縣以備饋
運而天下騷然矣自安石變法以來御史中丞吕誨首
論其過失安石求去位神宗為出誨御史劉琦錢顗劉
述又交論安石專肆胷臆輕易憲度殿中侍御史孫昌
齡亦繼言皆坐貶同知諫院范純仁亦論安石欲求近
功忘其舊學罷諫職吕公著代吕誨為中丞亦力請罷
條例司并青苖等法諫官孫覺李常胡宗愈御史張戩
王子韶陳襄程顥皆論安石變法非是以次罷去前宰
相韓琦上疏論青苖之害乞罷諸路提舉官依常平舊
法行之奏至安石稱疾求分司神宗不許時翰林學士
司馬光當批答安石指言光有士夫沸騰黎民騷動之
語神宗諭安石曰詔中二語乃為文督迫之過而朕失
於詳閱當令吕惠卿諭旨翌日安石入謝因為神宗言
中外大臣從官臺諫朝士朋比之情且曰陛下欲以先
王之正道勝天下流俗故與流俗相為輕重流俗權重
則天下之人歸流俗陛下權重則天下之人歸陛下權
者與物相為輕重雖千鈞之物所加損不過銖兩而移
今姦人欲敗先王之正道以沮陛下之所為是於陛下
與流俗之權適爭輕重之時加銖兩之力則用力至微
而天下之權已歸於流俗矣此所以紛紛也神宗以為
然安石乃視事熙寧三年拜禮部侍郎同中書門下平
章事監修國史御史中丞楊繪御史劉摯陳免役之害
坐黜御史林旦薛昌朝范育皆以忤安石罷知雜御史
謝景温初附安石亦以不合去六年命知制誥吕惠卿
修撰經義以安石提舉而以子雱兼同修撰王韶取熙
河洮岷疊宕等州安石率羣臣入賀神宗解玉帶賜之
以旌其功慈聖光獻皇后宣仁聖烈皇后閒見神宗流
涕言新法之不便者且言王安石亂天下神宗亦流涕
退命安石裁損之安石重為解乃已七年神宗以久旱
益疑新法之不便安石不悅求避位遂拜吏部尚書觀
文殿大學士知江寧府明年復拜同中書門下平章事
昭文館大學士三經義成拜尚書左僕射兼門下侍郎
初吕惠卿為安石所知驟引至執政安石去位惠卿遂
叛安石洎安石再相苟可以中安石無不為也會安石
子雱卒安石力求去九年拜鎮南軍節度使同平章事
判江寧府安石丐奉祠以使相為集禧觀使封舒國公
又辭使相乃以左僕射為觀文殿大學士元豐三年封
特進改封荆國公安石退居金陵始悔恨為吕惠卿所
誤每歎曰吾昔交游皆以國事相絶意甚自愧也哲宗
即位拜司空明年薨年六十六贈太傅紹聖初謚曰文
配享神宗廟廷崇寧二年配享文宣王廟政和三年封
舒王靖康元年停文宣王配享列于從祀後又罷安石
配享神宗廟而奪其王爵初安石提舉修撰經義訓釋
詩書周官既成攽之學官天下號曰新義晚歲為字說
二十四卷學者爭傳習之日以經試于有司必宗其說
少異輒不中程先儒傳注既盡廢士亦無復自得之學
故當時議者謂王氏之患在好使人同已安石又著日
錄七十卷如韓琦富弼文彦博司馬光吕公著范鎮吕
誨蘇軾及一時之賢者重為毁詆而安石不䘏也安石
性強忮遇事無可否自信所見執意不回至議變法而
在廷交執不可安石傅經義出已意辨論輒數百言衆
皆不能詘甚者謂天變不足畏祖宗不足法人言不足
䘏罷黜中外老成人幾盡多用門下儇慧少年久之以
旱引去洎復相歲餘罷終神宗世八年不復召而恩顧
不久衰云弟安國安禮子雱
安國字平甫自丱角未嘗從人受學操筆為文語皆驚
人神宗即位近臣薦其才行為武昌軍節度推官教授
西京國子監召對神宗曰卿學問通古今以漢之文帝
何如主也對曰賢主也神宗曰但惜其才不能立法更
制爾對曰文帝自代來夜入未央宫定變故於呼吸俄
頃之際恐無才者不及是然能用賈誼言待羣臣有節
專務以德化民海内興於禮義幾至刑措使一時風俗
耻言人過則文帝加有才一等矣神宗曰王猛佐苻堅
以蕞爾國而令必行今朕以天下之大而不能使人何
也對曰王猛睚眦之忿必報專教苻堅以峻刑法殺人
為事此必小臣刻薄有以誤陛下者願專以堯舜三代
為法又問安石秉政物議如何對曰但恨聚歛太急知
人不明耳神宗默然久之除崇文院校書改著作佐郎
袐閣校理初吕惠卿諂事安石安國惡之一日安石與
惠卿論新法于其第安國好吹笛安石諭之曰宜放鄭
聲安國曰亦願兄遠佞人惠卿深銜之乃因鄭俠獄陷
安國見俠傳安國坐非毁其兄放歸田里歲餘而卒年
四十七有文集六十卷元祐中復祕閣校理子斿
安禮字和甫中進士第召對神宗欲峻用之以兄安石
當國乃為崇文院校書久之直集賢院出知潤州移湖
州為開封府判官同修起居注故事左右史記言動無
得輒有所陳至是許直前奏事召試知制誥彗星見安
禮上疏曰和氣致祥乖氣致沴意者執政大臣是非好
惡不遵諸道乘權射利者不察上惠養元亢之意用力
殫於溝瘠取利究於園夫殆有以召星變臣願陛下省
不急之改作紓不勝之工力至於祈禳小數貶損舊章
恐非應天以實者進翰林學士知開封府事至輙斷庭
無留訟久係待辨者一切論決京師稱治元豐四年拜
尚書右丞遷左丞御史言安禮在湖潤與倡女共飲遂
罷以端明殿學士知江寧府遷資政殿學士知青州徙
揚蔡二州言者論其貪落職知舒州復資政殿學士再
知揚州改永與軍太原府卒年六十二贈右銀青光禄
大夫安禮姿貌魁偉有口辨嘗以經綸自任而闊略細
謹云
雱字元澤未冠著書已數千百言舉進士為旌德尉作
策三十餘篇極論天下事又作老子訓傳及佛書義解
亦數萬言有以雱書聞者召見除太子中允崇政殿說
書被旨撰詩書義擢天章閣待制書成遷龍圖閣直學
士雱病疽已彌年辭不拜卒年三十三贈左諫議大夫
詔即其家上雱所著論語孟子義雱論議刻深常稱商
君以為豪傑之士言不誅異議者法不行嘗勸安石誅
不用命大臣安石曰兒誤矣政和三年封臨川伯從祀
文宣王廟雱無子以族人之子棣為後徽宗時為顯謨
閣待制
臣稱曰安石之遇神宗千載一時也而不能引君當道
乃以富國強兵為事擯老成任新進黜忠厚崇浮薄惡
鯁正樂䛕佞是以廉恥汨喪風俗敗壊孟子所謂作於
其心害於其事作於其事害於其政者豈不然哉烏虖
安石之學既行則姦宄得志假紹述之說以脅持上下
立朋黨之論以禁錮忠良卒之民愁盗起社稷為墟其
禍有不可勝言者悲夫
東都事略卷七十九
