東都事略卷二十三宋王稱撰
列傳六
孟昶其先邢州龍岡人也本名仁贊父知祥尚唐莊宗
妹瓊華公主莊宗遣魏王繼岌郭崇韜平王衍以知祥
爲成都尹充節度副大使莊宗崩明宗爲送公主二子
入蜀安重誨用事以李嚴爲西川監軍使圖之知祥遂
殺嚴而結東川董璋婚姻謀據劒南既而明宗誅璋家
族遣使諭知祥以伐蜀出於安重誨重誨既死知祥乃
上書謝罪璋疑其貳遂以兵襲知祥璋敗明宗以兩川
授知祥封爲蜀王許行墨制明宗崩遂僭位國號蜀改
元曰明德於是盡有王氏故地以昶爲崇聖宫使東川
節度使同平章事知祥疾立爲皇太子監國知祥卒昶
立尊母李氏爲皇太后四年改元廣政周世宗既取秦
鳳昶懼致書世宗稱大蜀皇帝世宗怒其亢禮不荅昶
不自安乃於劒門夔峽多積芻粟增置師旅禁鐵爲錢
凡境内鐵爲器用者置場鬻之以專其利立其子元喆
爲皇太子用王昭遠伊審徵韓保正趙崇韜等分掌機
要其母謂昶曰吾見莊宗及爾父時非有功者不使主
兵以故人皆畏伏樂爲之用昭遠出於微賤特爾初學
時給事左右保正等皆世禄之子不知兵高彦儔是爾
父故人秉心忠實多所經練此可委任昶不用其言宋
興昶懼潜結太原劉承鈞爲援以撓中國乾德二年遣
諜者孫遇閒道齎蠟彈書爲朝廷所獲太祖得之喜曰
吾用師有名矣即命王全斌崔彦進王仁贍劉光毅曹
彬等分路伐蜀所至皆克光毅之師至夔州或勸守將
高彦儔降彦儔曰老幼百口在成都若一身偷生舉族
何負吾今日止有死爾即具衣冠西北望再拜登樓縱
火自焚始昶母謂昶惟彦儔可委任及是果死之三年
全斌之師次魏城昶上表請降太祖賜詔慰安之初王
師將及境昶遣其子元喆爲元帥守劒門自成都携妓
樂嬉戲而行聞劒門已破遂遁歸昶又命王昭遠趙崇
韜揔兵拒戰昭遠曰是行也豈止克敵當定中原矣執
鐵如意指揮軍事自比諸葛亮及崇韜敗昭遠遂竄匿
東川民舍遽爲追兵所執其它悉爲降虜也出師凡六
十六日而兩川平昶乃與其官屬由峽江而下昶至京
師太祖御崇元殿備禮見之授開府儀同三司兼中書
令秦國公七日而卒冊封楚王諡曰恭孝自知祥割據
至昶失國凡三十二年初昶母李氏隨至京師太祖呼
爲國母謂曰無戚戚懷鄉土異日當送母歸李氏曰使
妾安往太祖曰歸蜀爾李氏曰妾家太原儻得歸老妾
之願也太祖聞其言大喜曰俟吾平劉承鈞當如母願
及昶卒李氏不哭以酒酹地曰汝不能死社禝貪生以
至今日吾所以不死者以汝在也汝既死吾何以生爲
因不食而卒太祖聞而哀之昶三弟仁贄在國時封雅
王仁祐彭王仁操嘉王歸朝並爲環衛官仁贄終大同
軍節度使仁祐右羽林軍統軍仁操左龍武統軍子元
喆元珏元喆在蜀封秦王昶之廣政二十五年立爲皇
太子王師伐蜀昶以爲元帥劒門䧟遂遁歸隨昶入朝
拜泰寧軍節度使居鎮十餘年亦有治迹移鎮定州從
平太原又從征幽州與諸將破契丹于徐河以功封滕
國公知滑州又知滁州卒年五十五元珏初封襃王歸
朝爲右千牛衛上將軍遷右神武統軍出知滑州以卒
元喆有子隆訨隆詁隆說隆詮皆進士及第
劉鋹其先蔡州上蔡人也五世祖安仁唐潮州刺史子
孫因家嶺南宰相韋宙以其兄之子妻安仁之子生謙
謙生隱謙仕至封州刺史昭宗時嗣薛王知柔鎮廣州
以隱爲司馬知柔委以兵柄宰相徐彦若代知柔以隱
爲節度副使彦若卒遺奏薦爲留後遂拜節度使梁開
平初兼靜海軍節度使封南平王隱卒弟陟襲位時邕
州葉廣略容州龐巨昭交州曲承美皆自擅兵賦而陟
并之遂盡有嶺表之地僭稱帝國號大漢改元乾亨更
名巖又更襲又更龑龑性酷暴行炮烙刳剔截舌灌鼻
之刑爲玉堂珠殿飾以金碧翠羽見北人必自言世居
咸秦耻爲南蠻主呼中朝天子爲洛州刺史龑卒子玢
立爲其弟晟所殺而自立晟造鐵湯鐵床之獄聞湖南
馬氏兄弟之隙遂遣兵取桂林柳賀之地晟卒子鋹立
鋹初名保興封衛王既襲位改今名改元大寳委政閹
官後宫亦令冠帶與政其臣下有小過或將大用則加
以宫刑作燒煑剥剔刀山劒樹之刑或令罪人鬭虎抵
象又賦斂煩重人不聊生民入城者輸一錢瓊州米斗
稅五錢置媚川都定其課令入海五百尺採珠所居宫
殿棟宇皆以珠及玳瑁飾之滛侈無度乾德中王師南
伐克郴州獲其内品十餘人有余延業者太祖見之問
曰爾在嶺南何官對曰爲扈駕弓箭官令取弓矢授之
延業極力控弦不開太祖因笑問鋹爲治之迹延業備
言其奢酷太祖驚駭曰吾當救此一方之民遂詔江南
李煜諭鋹使稱臣鋹不從煜又遣其臣龔正儀使于鋹
遺鋹書曰頃者大朝南伐圖復楚疆交兵以來遂成釁
隙詳觀事勢深切憂懷冀息大朝之兵永契親仁之願
引領南望于今累年昨命使臣入貢大朝大朝皇帝果
以此事宣示云且彼若以事大之禮而事我我則何苦
而伐之若與興戎而爭我則以必取爲度矣見今大振
師旅仍以上秋爲期深料大朝之心非有唯利之貪蓋
怒人之不賓而足下非有不得已之事與不可易之謀
殆一時之忿而已觀夫古之用武而必戰者有四父母
宗廟之讎此必戰也彼此烏合民無定心存亡之機以
戰爲命此必戰也敵人有進必不捨我求和不得退守
無路戰亦亡不戰亦亡奮不顧命此必戰也彼有天亡
之兆我懷進取之機此必戰也今足下與大朝非有父
母宗廟之讎也非同烏合存亡之際也既殊進退不捨
奮不顧命也又異乘機進取之時也既大朝許以通好
又拒而不從有國家利社禝者當若是乎况大朝皇帝
以命世之英光宅中夏方且遏天下之兵鋒俟貴國之
嘉問則大國之義斯亦善矣足下之忿亦可息矣若介
然不移有利於宗廟社禝可也有利於黎元可也有利
於天下可也有利於身可也若無一利焉何用棄德修
怨自生仇敵使赫赫南國將成禍機炎炎奈何其可嚮
邇煜近奉大朝諭旨以爲足下無通好之心必舉上秋
之役雖善隣之心期於永保而事大之節焉敢固違恐
煜之不得事足下也鋹得書遂囚正儀驛書荅煜言甚
不遜煜以其書聞命潘美伐之師次白霞鋹遣龔澄樞
守賀州薛崇譽守桂州李托守韶州以備是歲美平昭
桂連賀等州又平韶州明年平英雄二州王師將至廣
州鋹懼遣其臣蕭漼奉表乞降王師頓城外鋹復遣其
弟保與來拒戰美進師鋹復遣保興詣美軍乞降不納
銀盡焚兵府庫以爲空城謂王師不能久駐當北還也
巳而克廣州遂擒銀并其臣劉保興潘崇徹龔澄樞李
托薛崇譽等以獻有司以帛係鋹及其官屬獻太廟太
社太祖御明德門受俘宣詔責鋹鋹伏地待罪太祖命
斬澄樞托崇譽于千秋門外釋鋹罪以爲右千牛衛大
將軍封恩赦候保興爲右監門率府率太祖嘗幸講武
池鋹先至賜以巵酒鋹疑其酖泣曰臣承父祖基業違
拒朝廷勞王師致討罪固當死陛下不殺臣今見太平
得爲大梁布衣足矣願延旦夕之命以全陛下生成之
恩臣未敢飲此酒太祖笑曰朕推赤心置人腹中安有
此事取而自飲之别酌賜鋹鋹大慙頓首謝遷左監門
衛大將軍封彭城郡公太平興國初封衛國公太宗將
討太原召近臣宴飲鋹與焉自言朝廷威靈及遠四方
僭竊之主今日盡在坐中旦夕平太原劉繼元又至臣
率先歸朝願得執挺爲諸國降王之長太宗大笑其談
諧皆此類也卒年三十九贈太師南越王初龑命日者
筮國祚遇復之豐曰將五十五年乎其後果然
李煜字重光徐州人也祖昪父景昪爲吳將徐温養子
因冒姓徐名知誥唐天成二年温卒昪將出鎮欲以國
事付景遂參政事昪鎮金陵遷景司徒平章事爲中外
諸軍副都統昪受吳禪國號齊改元昇元僭帝號自以
爲唐之後也復姓李國號唐景初名景通後改爲璟避
周諱復名景初封吳王爲諸道元帥錄尚書事改封齊
王昪卒景嗣既襲位改元保大尊母宋氏爲皇太后立
妻鍾氏爲皇后用宋齊丘周宗爲宰相周世宗既盡取
江北十四州之地景懼禀周正朔上表稱國主世宗荅
書云皇帝恭問江南國主勞之而已景由是頗躁憤遂
殺齊丘等太祖受命景遣使朝貢徙都南昌景卒子煜
嗣表請追尊帝號太祖許之諡景爲明道崇德文宣孝
皇帝廟號元宗陵曰順陵煜本名從嘉初封安定郡公
累遷諸衛大將軍副元帥封鄭王又封吳王景遷南昌
立爲太子監國襲位于建康改今名立母鍾氏爲聖尊
后以父名泰章故也妻周氏爲國后遣使入貢奉表陳
紹襲太祖詔荅焉自景内附周世宗貽書於景至是始
賜煜詔而不名及嶺南平煜懼上表遂改唐國主爲江
南國主改唐國印爲江南國印又請所賜詔呼名許之
於是貶損節度下書稱教改中書門下省爲左右内史
府尚書省爲司會府御史臺爲司憲司翰林爲文館樞
密院爲光政院降封諸王爲國公官號名多所更易歲
貢長春節錢三千萬遣其弟從善來朝以爲泰寧軍節
度使賜第留京師煜雖外恭順而内實繕甲兵爲戰備
太祖諭令入朝不從命開寳七年詔煜赴闕煜又稱疾
不奉詔乃命曹彬潘美征之所至皆下初樊若水在江
南舉進士不第嘗因釣魚采石江上以漁船載絲繩度
江之廣狹上書言江南可伐之狀請造浮橋以濟師太
祖用其計下荆湖造大橋聫巨艦而下煜語其臣張洎
洎對曰載籍以来長江無浮梁之事煜曰吾亦以為兒
戲爾及王師度江薄城果以浮梁而煜不知也若水初
除舒州推官及計既行遂領池州後改名知古官至給
事中當王師度江也煜以兵柄任皇甫繼勲以機事屬
陳喬張洎傳詔内殿者徐元瑀徐元瑜刁術邊書告急
元瑜等匿而不通及兵圍城煜驚且怒遂殺繼勲初彬
之南征也太祖諭之曰卿至金陵戒暴略示兵威令其
歸順不必急攻至是煜危甚遣其臣徐鉉周惟簡至京
師煜上奏曰臣猥以幽孱曲承臨照僻在幽遠忠義自
持唯將一心上結明主比蒙號召自取愆尤王師四臨
無往不克途窮道迫天實爲之北望天門心懸魏闕嗟
一城生聚吾君赤子也微臣薄軀吾君外臣也忍使一
朝便忘覆育號咷鬱咽盍見捨乎臣性實愚昧才無異
禀受皇朝奬與首冠萬方奈何一日自踵蜀漢不臣之
子同羣合類而爲囚虜乎貽責天下取辱祖先臣所以
不忍也豈獨臣不忍爲亦聖君不忍令臣之爲也況乎
名辱身毁古人之所嫌畏者也人所嫌畏臣不敢不嫌
畏也惟陛下寬之赦之臣又聞鳥獸微物也依人而猶
哀之君臣大義也傾忠能無憐乎儻令臣進退之跡不
至醜惡宗社之失不自臣身是臣死生之願畢矣實存
没之幸也豈惟存没之幸也實舉國之受賜也豈惟舉
國之受賜也實天下之鼓舞也皇天后土實鑒斯言鉉
等至京師見太祖言曰李煜何罪而陛下伐之且煜事
陛下如子事父其說累數百言太祖曰爾謂父子爲兩
家可乎鉉不能對鉉等既還煜復遣入奏鉉言李煜事
大之禮甚恭以病未任朝謁非敢拒詔乞緩兵以全一
邦之命太祖怒按劒謂鉉曰不須多言江南亦有何罪
但天下一家臥榻之側豈容他人鼾睡鉉皇恐而退初
太祖詔諸將罷攻城令自歸闕煜爲左右所惑猶豫不
決遂詔進兵八年城䧟煜就擒彬露布以聞先是陳喬
張洎事煜同掌機務及朝廷舉兵乃相謂當死社禝及
城䧟洎不能死喬徑入白煜曰今日國亡願加顯戮以
謝國人煜曰此歷數卿死無益也喬曰縱不殺臣臣何
面目以見士大夫乎遂死之又内史舍人潘佑嘗上煜
書曰臣聞三軍可奪帥也匹夫不可奪志也殿下黨蔽
姦回曲容諂僞受賊臣之佞媚保賊臣之骨肉使國家
愔愔如日將莫不顧兆人之患不憂宗社之覆以古觀
之則知殿下爲君不道桀紂孫皓破國亡家自已而作
爲千古笑今殿下取則姦回以敗亂國家是殿下爲君
不及桀紂孫皓遠矣臣必退之心有死而已不能與姦
臣比肩而事亡國之主使一旦爲天下笑煜大怒殺之
後二歲國亡太祖御明德門受俘太祖以其嘗奉正朔
也詔露布寢而不宣釋其罪以爲右千牛衛上將軍封
違命侯自昪至煜三主共三十九年而失國太宗即位
加特進封隴西郡公卒年四十二贈太師封吳王子仲
㝢在國時封清源郡公歸朝爲千牛衛大將軍郢州刺
史卒年三十七
劉繼元并州太原人也其母劉崇之女適薛氏生繼元
及其兄繼恩崇漢高祖之母弟也漢初爲太原尹北京
留守及隱帝遇害周太祖以兵入京師漢太后遣太師
馮道迎崇之子贇於徐州欲使襲漢位少尹李驤語崇
曰觀郭公用心當自取之不若以兵至孟津觀變俟徐
州踐祚則無可疑矣崇怒以爲驤欲離閒父子并其妻
殺之已而周太祖登位崇遣人乞贇歸藩始知贇死矣
乃爲驤立廟遂僭帝號重幣結契丹如晉高祖約爲父
子改名是稱漢乾祐年號契丹冊爲大漢神武皇帝旻
死子承鈞襲位改元天會承鈞結李景孟昶爲助仍求
援於李筠筠叛承鈞舉兵助之筠敗其宰相衛融爲王
師所擒太祖責之曰汝何敢助李筠反融曰犬吠非其
主臣四十口受劉氏豐衣美食不忍負之臣終不爲陛
下用得閒走河東爾太祖怒命以檛擊之融大呼曰大
丈夫死或重於泰山或輕於鴻毛今之死正得其死所
太祖曰此忠臣也遽命釋之以爲太府卿太祖嘗因界
上諜者謂承鈞曰君家與周氏爲世讎宜其不屈今我
與爾無所閒何爲困此一方之人也若有志中國宜下
太行以決勝負承鈞遣諜者復命曰河東土地甲兵不
足以當中國然承鈞家世非叛者區區守此蓋懼漢氏
之不血食也太祖哀其言笑謂諜者曰爲我語承鈞開
爾一路以爲生遂終其世不加兵承鈞死繼恩嗣繼恩
爲其臣侯霸榮所殺宰相郭無爲遂援立繼元改元廣
運復結契丹爲援太祖遂親征嘗遣詔諭繼元無爲許
以平盧軍節度使繼元以疑無爲無爲復勸使效順又
欲叱兵出戰太祖命引汾水浸其城繼元殺無爲以徇
無爲棣州人博學有詞辨初隱武當山承鈞以諫議大
夫起之遂爲相太常博士李光贊上言曰陛下應天順
人戰無不勝四方恃險之邦僭竊稱帝王者悉與中國
爲隣今與陛下爲臣矣今天時向暑兩河泛溢道路艱
阻輦運稽留蕞爾太原豈煩親討會王師頓兵甘草地
歲暑雨軍士多疾太祖欲班師禁軍校趙翰等叩頭願
乘城急擊以盡死力太祖曰汝曹我所訓練無不一當
百以備肘腋同休戚也我寧不取太原豈忍驅汝曹冒
鋒鏑而蹈必死之地乎衛士皆感泣遂班師太平興國
四年太宗親征於是宰相諫止之太宗曰朕計決矣王
師圍太原太宗以詔諭之王師進攻甚急太宗恐諸將
屠城城垂陷繼元上表乞降自崇僭號至繼元國滅凡
四主二十八年繼元之未敗也太宗先命郭進斷契丹
之援於石嶺關進至契丹果來援進擊走之繼元猶以
蠟彈帛書求救於契丹進得之以徇城下及降太宗宥
其罪授右衛上將軍封彭城郡公賜第京師初太宗行
次澶淵有太僕寺丞宋捷者迎謁道左太宗見其姓名
喜曰吾其捷矣太宗將至太原語侍臣曰我以端五日
當置酒高會於太原城中及繼元降果五月五日也太
宗嘗謂近臣曰晉司馬昭以劉禪思蜀之對戲之云何
乃似郤正之言此不仁之甚也亡國之君皆闇懦所致
苟有遠識豈至滅亡此正可愍傷何反戲侮之乎劉繼
元朕前日所虜者待之常以賓禮猶恐不慰其意爾太
宗以房州爲保康軍授繼元節度使卒遺奏以六歲子
三豬爲託贈中書令彭城郡王三豬名守節以爲西京
作坊使後遷至諸衛將軍
臣稱曰昔王朴陳用兵之略以淮南可最先取并必死
之寇最後亡及宋興并最後服皆如朴言是不然昔太
祖既平湖湘嘗謂太宗曰中國自五代已來兵連禍結
帑藏空虚必先取巴蜀次及廣南江南即國用富饒矣
河東與契丹接境若取之則契丹之患我當之也姑存
之以爲我屏翰俟我富實則取之故即位之六年平蜀
又三年征太原又二年平嶺南又三年平江表及太宗
再北征乃克之此廟謨雄斷施設先後之序如此豈以
并必死之寇而置之哉誠非朴之所及也
東都事略卷二十三
