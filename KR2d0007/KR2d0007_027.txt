東都事略卷二十七宋王稱撰
列傳十
曹彬字國華眞定靈壽人也父芸成德軍兵馬使彬始
生周歲日父母以百翫之具羅於席觀其所取彬左手
持干戈右手取爼豆斯須取一印他無所視人皆異之
既長氣質淳厚漢乾祐中為成德牙將周太祖貴妃張
氏彬之從母也彬歸京師得隸世宗帳下補供奉官累
遷西上閤門使出使吳越訖事即行不受私覿吳越人
以輕舟追遺之至於數四彬猶不受既而曰吾或終拒
之是近名也遂受而歸盡輸内帑世宗彊還之欲辭不
獲悉以分親舊而一介不取遷引進使宋興遷客省使
與王全斌郭進屢破北敵太祖伐蜀以内客省使監歸
州路行營劉光毅軍峽中郡縣悉下諸將皆欲屠城殺
降彬獨任恕而戢下所至悅服太祖降璽書褒之蜀平
王全斌等不䘏軍事蜀人苦其侵奪彬屢請旋師全斌
等不從俄而全師雄等作亂擁衆十萬彬復與光毅破
之于新繁卒平蜀亂時諸將多有子女玉帛彬橐中惟
圖書衣衾而已太祖以全斌等貪縱不法屬吏而謂彬
清介廉謹拜宣徽南院使義成軍節度使彬辭曰伐蜀
將士俱得罪臣以無功獨蒙褒寵恐無以勸天下太祖
曰卿有茂功加以不伐設有微累全斌等豈惜言哉夫
懲惡勸善朕所以勵臣下也彬乃不敢辭太祖將親征
太原為前軍都監率兵次團柏谷降賊將陳廷山太祖
伐江南以彬將行營之師彬分兵由荆南順流而東破
峽口砦進克池州連克當塗蕪湖二縣駐軍采石磯作
浮梁跨大江以濟師大破其軍于白鷺洲師進次秦淮
江南水陸十萬陳於城下大敗之俘斬數萬計遂克潤
州進圍金陵李煜危甚遣其臣徐鉉奉表詣闕乞緩師
彬亦緩攻取冀煜歸服使人諭之曰事勢如此所惜者
一城生聚若能歸命策之上也城垂克彬忽稱疾不視
事諸將皆來問疾彬曰余之病非藥石所愈惟須諸公
誠心自誓以克城之日不妄殺一人則自愈矣諸將許
諾共焚香為誓明日稱愈遂克金陵城中皆按堵如故
李煜與其臣百餘人詣軍門請罪彬慰安之待以客禮
煜之君臣賴以獲免自出師至凱旋士衆畏服無輕肆
者其軍政如此及入見以牓子進稱奉敇江南幹事回
其謙恭不伐又如此初彬之揔師也太祖謂曰俟克李
煜當以卿為使相副帥潘美豫以為賀彬曰不然夫是
行也仗天威遵廟謨乃能成事吾何功哉況使相極品
乎美曰何謂也彬曰太原未平爾已而還朝獻俘太祖
曰本除卿使相然劉繼元未下姑少待之既聞此語美
竊視彬微哂太祖覺之遽詰所以美不敢隱遂以前對
太祖亦大笑乃賜彬錢二十萬彬曰人生何必使相好
官亦不過多積金錢耳未幾拜樞密使忠武軍節度使
太宗即位加同平章事太宗議征太原召彬問曰周世
宗及太祖皆親征何以不能克彬曰世宗時史彦超敗
于石嶺關人情驚擾故班師太祖頓兵甘草地會歲暑
雨軍士多疾因是中止太宗曰今吾欲北征卿以為如
何彬曰以國家兵甲精銳翦太原之孤壘譬摧枯拉朽
爾何為而不可太宗意遂決從平太原加兼侍中後為
弭德超所誣罷為天平軍節度使既而太宗悟其譖封
魯國公待之愈厚雍熙三年詔彬將幽州行營前軍馬
步水陸之師與潘美等北伐敗契丹于固安破涿州又
與米信破契丹于新城戰于岐溝關我師敗績初諸將
上言契丹主少母后專政寵倖用事請乘其釁以取幽
薊遂遣彬與崔彦進米信自雄州田重進趣飛狐潘美
出鴈門約期齊舉將發太宗謂之曰潘美之師但先趣
雲應卿等以十萬衆聲言取幽州且持重緩行毋貪利
虜聞大兵至必悉衆救范陽不暇援山後矣既而美之
師先下寰朔雲應四州彬等至涿州以糧運不繼退師
雄州以援其餽彬部下諸將以為已握重兵不能有所
攻取由是謀議蜂起彬不得已乃復裹糧再往攻涿州
而失利於岐溝太宗追諸將赴京師鞫於尚書省令翰
林學士賈黃中等雜治彬等具伏違詔失律之罪責右
驍衞上將軍彦進右武衞上將軍信右屯衞上將軍四
年起彬為侍中武寧軍節度使徙鎮平盧眞宗即位復
同平章事召入為樞密使咸平二年被疾眞宗親視臨
問手為和藥仍賜以白金萬兩問以後事對曰臣無事
可言臣二子璨與瑋才器有取臣若内舉皆堪為將眞
宗問以優劣對曰璨不如瑋薨年六十九眞宗惻然震
悼對輔臣語及彬必流涕贈中書令追封濟陽郡王諡
曰武惠與趙普配享太祖廟廷彬仁敬和厚在朝廷未
嘗忤旨亦未嘗言人過失伐二國秋毫無所取位兼將
相不以等威自異待遇士大夫必引車避之居官奉入
給宗族無餘積平蜀回太祖詢官吏善否對曰軍政之
外非臣所聞也固問之唯薦隨軍轉運使沈倫廉謹可
任北征之失律也趙昌言在魏奏乞誅彬及昌言自延
安還被劾不得入見彬在右府為請於太宗乃許朝謁
彬之仁厚皆此類也子璨珝瑋玹玘珣琮珝官至昭宣
使玹左藏庫副使玘尚書虞部員外郎珣東上閤門使
玘之女即慈聖光獻皇后也芸累贈魏王彬韓王玘吳
王諡曰安僖玘之子佾傅佾見外戚傳傅后之兄也仕
至榮州刺史諡曰恭懷
璨字韜光以父任為供奉官彬為上將璨常從行彬以
為類已特鍾愛之征討得與計議太祖以為宫苑副使
太宗朝為銀夏麟府等州鈐轄契丹入邊屢戰有功諸
將多欲追奔璨曰夷狄多變力止之至道初遷四方館
使知靈州稍遷亳州團練使領康州防禦使知定州拜
侍衞馬軍都指揮使天德軍節度使改鎮彰德轉殿前
都指揮使又改保靜武寧忠武在禁衞十餘年以疾除
河陽節度使同平章事卒年七十贈中書令諡曰武懿
璨習韜略好讀左氏春秋善撫士卒兼著威愛居家以
孝謹稱雖輕財不逮其父而仁敬和厚亦有父風子儀
官至耀州觀察使
瑋字寳臣始彬歴徐鄆節度使皆以為牙内都虞候授
供奉官閤門祗候李繼遷擾邊諸將數出無功太宗問
誰可任者是時彬在樞府對以瑋可任召知渭州時年
十九彬薨請服喪不許遷西上閤門使徙知鎮戎軍嘗
出戰小捷戎人引去瑋伺戎人兵去已遠乃驅所掠牛
羊輜重緩驅而還其下憂之言於瑋曰牛羊無用不若
棄之整衆而歸瑋不應戎人聞瑋利牛羊而師不整遽
還襲之瑋愈緩行得地利處乃止以待之使人諭之曰
蕃軍遠來必甚疲我不欲乘人之怠請休憩士馬少選
決勝良久又使人諭之曰可相馳否於是各鼓軍而進
一戰大破其軍遂弃牛羊而還徐謂其下曰吾知戎人
已疲故為貪利以誘之比其復來幾行百里矣若乘銳
便戰猶有勝負遠行之人若小憩則足痺不能立人氣
亦闌吾以此取之于時李繼遷虐用其衆下多怨者瑋
移書蕃部諭以朝廷撫納之意於是康奴族内附上言
鎮戎地平便於騎戰非中國之利請自隴山而東循古
長城鑿塹以為限又請以兵械及閑田蠲租以給弓箭
手繼遷死其子德明請命於朝瑋言繼遷擅中國要害
地終旅拒使人主有西顧之憂方其國危子弱不即撲
滅彊盛恐難復制當是時朝廷欲以恩致德明寖其書
不報瑋曰德明野心今不急折其翼而長養之其飛必
矣既而河西延家妙娥等數大族來歸附瑋即將騎士
薄天都山援徙内屬諸小種皆望風納質德明由此遂
弱至死不敢闚邊召還知邠州進東上閤門使領高州
刺史再知渭州破章&KR0008;族于武延鹹泊川滅撥臧于平
涼隴山諸族皆獻地瑋為築堡山外號籠竿城募弓箭
手守之改引進使未幾領英州團練使知秦州宗哥立
遵與唃厮囉謀内寇乃上書求號贊普瑋言不可聽若
復有求益難制也朝廷猶授立遵保順軍節度使既而
立遵令其舅樣丹說蕃部郭厮敦為鄉導瑋遂以計使
厮敦圖樣丹後旬日果携其首至瑋表厮敦為順州刺
史先是張吉知秦州生事熟戸多去蕃部驚擾至是凡
前拒王師者皆伏匿瑋令納馬贖罪而還故地至者數
千人厮敦因獻南市即秦渭之咽喉也自弓門至威遠
共置砦十數亭障橋梁相望浚壕僅四百丈既而唃&KR2291;
囉以一萬衆入寇瑋逆於三都谷擊敗之斬首萬級獲
馬牛雜畜器仗三萬三千計遷客省使康州防禦使踰
年又破宗哥將馬波咤吒于野谷誅叛者鬼留族夷之
於是河洮蘭三州安江妙敦邈川黨通等羌皆破散宗
哥首立文法納質内屬唃&KR2291;囉逃入磧中塞垣遂安凡
羌酋欲有所為必先令其下謂之立文法焉秦人請立
碑紀功有詔褒之德明寇慶州柔遠砦都廵撿楊承吉
與戰不利乃拜華州觀察使鄜延路環慶等州安撫使
委乞骨咩大門等族聞其至歸附者千餘落天禧四年
拜宣徽北院使鎮國軍留後僉書樞密院事是歲寇準
謫道州宰相丁謂惡瑋不附已指以為準黨除南院使
環慶路安撫使降左衞大將軍容州觀察使知萊州又
為華州觀察使知青州徙知天雄軍尋改彰武軍留後
知永興軍拜昭武軍節度使復知天雄軍踰年知河陽
徙帥眞定改鎮彰武卒年五十八贈侍中諡曰武穆治
平中配享仁宗廟廷瑋好讀書通春秋尤善左氏為將
幾四十年未嘗敗衂威震西鄙唃&KR2291;囉每聞其名即以
手加額而東嚮之鎮天雄契丹使過必戒其下無敢疾
驅者在渭州有告戍卒叛入夏州軍吏來告瑋方對客
弈不應軍吏亟言之瑋怒叱之曰吾固遣之去汝再三
顯言耶繼遷聞即斬首投境上環慶邊人多市屬羌之
田致單弱不自給即没虜中瑋令還之有犯即徙其家
于内地舊羌殺邊民以羊贖其死瑋下令曰羌自相犯
從其俗即犯邊民論如律遂無犯者始置弓箭手斥塞
上棄地使相角力勝者給田二頃再經秋成課市一馬
馬必勝甲然後官為印之益賦田五十畝至三百家以
上團為十指揮築堡於要處環之以塹又立馬社一馬
斃衆為市馬塞下諸塹皆以一丈五尺為深廣之阻山
險不可浚者止使治峭絶而已其制屬羌百帳以上置
軍主指揮使不及百帳止置指揮使其蕃落將校止於
本軍序進之不從他軍以其熟虜情與山川之形勢也
其所措置如此後皆為法云
琮字寳章彬領鎮海節制補牙内都指揮使累遷榮州
刺史仁宗納后除衞州團練使因上言臣家若有以外
戚干私恩者願致之法時論稱之元昊反拜同州觀察
使知秦州上攻守禦三策久之兼領涇原路兵事遷定
國軍留後劉平石元孫敗關輔震恐琮請自關以西籍
民為義軍遂簡鄉兵弓手數萬人改陜西經略安撫使
慶歴元年拜馬軍副都指揮使卒年五十八贈安化軍
節度使兼侍中諡曰忠恪琮小心謹畏御軍嚴整既沒
家無餘貲惟存兵書邊奏而已孫詩尚魯邠國大長公
主
潘美字仲詢魏郡人也少倜儻嘗謂其里人王密曰漢
代將終兇臣肆虐四海有改卜之志大丈夫不以此時
立功名取富貴與萬物共盡可羞也周世宗為開封尹美
以中㳙事世宗及即位徙供奉官高平之戰美以功遷
西上閤門副使稍遷客省使太祖與美素相厚既受䄠
命諭旨中外陜帥袁彦凶悍太祖慮其為變以美監其
軍俾圖之美至喻以天命彦遂入朝太祖曰潘美不殺
袁彦而彦朝覲成我志矣太祖親征李重進以美為揚
州廵撿以功除泰州團練使湖南既下授美潭州防禦
使嶺南劉鋹數侵湖湘美擊走之溪洞蠻獠自唐以來
為居民患美率兵平之開寶三年征嶺南以美將行營諸
軍朗州團練使尹崇珂副之進兵克富州又克賀州又
下昭桂連三州拔韶州斬獲凡數萬計鋹勢窮蹙乃遣
其臣王珪求通好又遣其左僕射蕭漼中書舍人卓惟
休奉表至軍中乞降美因諭以上意以為彼若能戰則
與之戰不能戰則勸之守不能守則諭之降不能降則
死不能死則亡非此五者他不得受使者泣美即令殿
直冉彦衮部送漼等至京師鋹復遣其弟保興率衆拒
戰鋹衆十五萬依山谷堅壁以待王師美因築壘休士
與諸將計曰彼編竹木為柵若以火焚之必擾亂以銳
師夾擊之萬全策也遂分遣丁夫數千人人持二炬間
道造其柵暮夜萬炬俱發天大風火勢甚盛鋹衆驚擾
來犯王師美麾兵急擊之鋹衆大敗斬數萬計長驅至
廣州鋹盡焚其府庫遂克之擒鋹送京師露布以聞拜
山南東道節度使與尹崇珂同知廣州土豪周思瓊聚
衆負海為亂美討平之嶺表遂安兼嶺南轉運使七年
征江南以美為昇州道行營都監與曹彬偕往美因造
舟以濟師至金陵江南水陸十萬衆陳於城下美率兵
襲擊大敗之李煜危甚遣徐鉉來乞緩師太祖不之省
仍號令諸將促令歸附煜遷延未能決夜選精銳數千
持炬鼓譟犯我軍壘美率精銳以短兵接戰因與大將
曹彬率士晨夜攻城百道俱進金陵平以功拜宣徽北
院使與党進攻晉陽戰于汾上多所擒獲太宗即位改
南院使太宗征太原以美將河東行營之師判太原行
府事三交西北三百里地號固軍最險阻虜人之咽喉
也美帥師襲之美廵撫至代州虜萬騎攻近塞美誓衆
銜枚大破之封代國公改忠武軍節度使進封韓國公
詔美及曹彬崔彦進等北伐美獨拔寰朔雲應州詔内
徙其民虜復至驍將楊業戰没于陳家谷口美坐削秩
三等明年復故官知眞定府改判并州加同平章事卒
年六十七贈中書令諡曰武惠咸平二年配享太宗廟
廷子惟德官至宫苑使惟固西上閤門使惟正西京作
坊使惟清崇儀使惟熙莊宅使惟吉深州刺史惟熙女
即章懷皇后也追封美鄭王惟吉子夙仕至光禄卿
臣稱曰曹潘二武惠俱以大將之材慷慨仗義征伐四
克勒功帝籍而彬操履忠厚戒誓諸將不妄殺戮得王
師弔伐之體則美有不逮矣天相忠孝子孫多賢武穆
治軍整暇羌戎畏服父子俱配食清廟其最優也夫
東都事略卷二十七
