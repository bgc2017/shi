東都事略卷二十八宋王稱撰
列傳十一
馮繼業字嗣宗大名人也父暉朔方節度使封衞王五
代史有傳繼業敏惠有度量以父任補朔方軍節院使
牙内都虞候周廣順初暉疾繼業圖殺其兄繼勲暉卒
遂代其父位為朔方軍留後遷節度使建隆初來朝開
寳二年拜靖難軍節度使改鎮定國太平興國初封梁
國公遂留京師卒年五十一贈侍中初太祖禦戎不勤
遠略夏州李彝興河西折御勲與朔方之軍皆因其酋
豪許以世襲由是邊圉無事朔方之族既徙其後夏州
李繼捧亦以其地歸朝繼捧之弟繼遷遂為變而朝廷
始旰食云
折德扆世居雲中父從阮自晉以來仕周至靜難軍節
度使五代史有傳從阮鎮府州以德扆為牙校漢初領
勝州刺史世宗建府州為永安軍以德扆為節度使國
初破河東沙谷砦斬首五百級建隆二年來朝太祖待
遇甚厚遣還鎮破太原軍數千扵城下擒其將楊磷卒
于鎮年四十八贈侍中子御勲字世隆德扆鎮府州奏
為右職德扆卒以御勲領汾州團練使權知府州稍遷
至永安軍留後開寳元年來朝拜泰寧軍節度使卒年
四十贈侍中御勲弟御卿幼補節院使御勲知州事以
為馬步軍都校御勲徙鎮召為閑廐副使知府州太宗
征河東命御卿攻嵐州又破岢嵐軍擒其軍使折令圖
以獻遂下嵐州又殺其憲州刺史霍翊又禽其將馬延
忠遷崇儀使以功擢府州觀察使拜永安軍節度使契
丹萬騎入邊御卿率兵大敗之于子河汊自是契丹不
敢入邊一日契丹韓德威為李繼遷所誘内侵方御卿
被病力疾出戰德威聞其來不敢進既而疾亟母令人
召歸御卿曰世受國恩敵國未滅御卿之罪也今臨敵
安可弃士卒死於軍中分也為白太夫人無念我忠孝
豈兩全耶言訖泣下翌日卒年三十八贈侍中以其子
惟正知留後惟正歸朝其弟惟昌繼之惟昌咸平中屢
破趙保吉之衆以功領富州刺史改文思使拜興州刺
史卒年三十七以其弟惟忠知府州官至簡州團練使
惟忠卒子繼祖嗣領州事官至解州防禦使熙寧中卒
繼祖子當襲而請授其兄之子克柔克柔卒而繼祖兄
繼閔之子克行襲知府州繼閔官至宫苑使始克行居
行間無所知名賊寇慶州种諤拒之令河東出師為援
克行請行為先鋒戰葭蘆川以功遂知府州西夏久窺
河外克行每出必勝賊畏之元符中太原帥欲城葭蘆
以復故地召克行問策克行條具所見遂以師出界分
遣諸將約束為深入窮討之状賊疑不敢動遂城葭蘆
時河東進築八砦通道鄜延帥秦希甫至議築先後克
行請以兩路兵同時深入先築遠者出賊不意帥用其
策卒城之克行沈勇有力善撫士卒在邊三十年戰功
最多敵畏其威名號折家父官至秦州觀察使卒贈武
安軍節度使以其子四方館使廉州刺史可大為榮州
團練使知府州
党進朔州馬邑人也幼事杜重威于大名重威愛其淳
謹雖長猶令與姬妾雜侍重威敗周太祖得之以為鐵
騎都虞候稍遷睦州防禦使建隆二年改領閬州乾德
初領利州觀察留後除彰信軍節度使兼侍衞步軍都
指揮使王師征太原以進將河東行營前軍開寳二年
太祖征晉陽分置砦於四面命進主其東偏師未成列
太原驍將楊業領突騎數百來犯王師進挺身逐業麾
下數人隨之業走入城壕援兵至業緣縋入城免改侍
衞馬軍都指揮使領鎮安軍節度使九年又命進帥師
征太原進入其境敗太原軍于城北太祖崩召還出鎮
忠武卒年五十一贈侍中進名進自稱曰暉人問之則
曰吾欲從吾便耳進揔禁旅不識字不記兵籍一日太
祖問之舉梃以軍司所書兵騎戎器數請太祖自視太
祖喜其朴直廵徼京師見珍禽奇獸必放之曰不養父
母反養此耶太宗為晉王時嘗命親吏臂鷹鶵進亟欲
放之吏曰此晉王鷹也進乃戒之曰汝謹養視小民傳
以為笑其變詐多類此杜重威之後貧窶進月分奉以
給之士大夫或媿焉
曹翰大名人也少為郡小吏周太祖鎮鄴奇之以隸世
宗帳下世宗鎮澶淵以為牙校及尹開封翰猶在澶淵
聞太祖寢疾不俟召見世宗密言曰王為冢嗣不侍醫
藥何以副天下望世宗悟入侍禁中以府事命翰緫決
世宗即位補供奉官稍遷樞密承旨世宗征淮南留鎧
甲千數在正陽既而遣降卒八百來京師翰遇之於道
懼其過正陽劫兵器叛盡殺之及見世宗具言其事世
宗不悅亦不之罪也從征瓦橋會班師留翰知雄州改
德州刺史太祖征蜀以翰為均州刺史鑿山開道商旅
以濟詔翰兼轉運使而糧餽不乏蜀平全師雄擁衆十
萬叛翰與曹彬劉光毅討平之又軍校吕翰盜據嘉州
翰及諸將奪其城諜知賊欲三鼓復攻城戒擊柝使緩
向晨猶二鼓賊衆不集而潰師還遷蔡州團練使改潁
州從征太原會河決翰董其役指日而訖事後復有決
其績用亦然將征江南命翰率兵先赴荆南以翰為先
鋒使克池州金陵平江州軍校胡德據城拒命翰率兵
討之凡五月而陷翰怒屠其城無噍類又殺兵八百所
奪金帛以億萬計偽言欲致廬山羅漢鑄像於京師因
調巨艦百艘載所得以歸以功遷桂州觀察使判潁州
從太宗征太原又從征幽州所部攻城之東南隅卒掘
土得蠏以獻翰謂諸將曰蠏水物而陸居失所也且多
足慮救將至不可進拔之象其班師乎已而果然除威
塞軍節度使仍判潁州命攻幽州詔督役開河南自雄
至莫以通漕運翰遣徒伐巨木於敵地授五騎以五色
旗為斥候如遇寇舉白旗有林木舉青旗煙火舉赤旗
陂澤舉黑旗丘陵舉黃旗以為應又起烽燧于境上敵
疑而不敢近塞事遂濟乃歸鎮翰掊克苛酷在郡不法
汝陰令孫崇望詣闕訴其事遣御史滕中正乘傳鞫之
獄具當棄市太宗貸之削奪官爵流登州起為右千牛
衞大將軍分司西京召入為左千牛衞上將軍卒年六
十九贈太尉諡曰武毅翰隂險多智數貪冒貨賄喜誕
妄飲酒至數斗不亂對上奏事雖數十條皆嘿記不少
差
崔翰字仲文京兆人也少有大志風姿偉秀太祖見而
奇之以隸麾下及即位擢至刺史太宗嗣位進端州團
練使太宗講武近郊命翰專金鼓軍容甚整太宗悅以
藩邸時金帶賜之謂左右曰如崔翰必不能事晉朝言
政出多門故也從征太原流矢中頰猶戰不已太宗親
至其帳撫之北伐班師次金臺驛軍潰太宗令率衞士
千餘止之翰請單騎以方略告諭衆遂定不戮一人以
復命太宗喜因命翰知定州㳂邊諸軍並受翰節度軍
市租儲聽其專用會李漢超崔彦進破契丹于徐河契
丹投西山坑谷死者不可勝計俘馘數萬他物又十倍
焉擢武泰軍節度使改鎮威德至鎮方盜賊充斥翰誘
其渠魁諭以禍福乃相率出境又徙鎮鎮安帥高陽召
還以疾留京師疾間見太宗言曰臣不願死於家願馬
革裹尸死于邊太宗壯其言復令赴治所卒年六十三
贈侍中翰沉毅有謀所至多成功輕財好施死之日家
無餘貲晚年酷信釋氏云
李懷忠涿州人也事太祖為牙校累遷富州刺史太祖
征太原城未下會盛暑太祖深恤士卒欲班師懷忠言
曰賊嬰城自守度其内無儲偫外無援兵豈足以久抗
王師臣願執銳先登必取之不然死于賊太祖壯其言
俾攻城中流矢幾死太祖嘉之遷富州團練使太祖幸
西京有遷都意懷忠乘閒言曰汴都歲漕江淮米四五
百萬斛贍軍數十萬計帑藏重兵在焉陛下遽欲都洛
臣實未見其利會晉王亦以為言太祖曰遷洛未久又
當遷雍晉王扣其指太祖曰吾將西遷者無它據山河
之勝而去宂兵循周漢之故事以安天下晉王又言在
德不在險太祖不應晉王出太祖謂侍臣曰晉王之言
若從之患不在今日自此去不出百年天下民力殫矣
乃不果遷遂還京師太宗即位改防禦使拜大同軍節
度使卒贈侍中
田重進幽州人也周顯德中應募為卒隸太祖麾下太
祖受䄠遷御馬軍使累積戰功官至刺史太宗即位為
靜難軍節度使雍熙中領兵從飛狐路破敵衆獲其驍
將大鵬翼并契丹渤海三千餘人斬首數千級逐北四
十里下飛狐靈丘等城以功改彰信軍節度使徙鎮成
德永興改知延州復還鎮卒年六十九贈侍中重進朴
愿不知書太宗在藩邸愛其忠勇嘗遺以酒炙不受使
者曰此晉王所賜也重進曰為我謝晉王我知有天子
爾卒不受太宗嘉之既即位謂其無私交故始終委遇
焉
米信舊字海進本奚族也少以勇悍聞周太祖即位隸
護聖軍太祖緫禁兵以信隸麾下宋興稍遷至林州刺
史太宗即位以為高州團練使領洮州觀察使太宗征
太原以信為行營馬步軍都指揮使太宗既平太原遂
移兵伐契丹師還信以功擢保順軍節度使時信親族
多在塞外會兄之子全自朔州挺身來歸太宗遣全乘
傳詣代州伺閒迎致其親屬發勁卒護送之既而全宿
留踰年敵境斥候嚴竟不能致信慷慨曰我聞忠孝不
兩全方思以身徇國何以親族為北望號慟戒子姪勿
復言遷侍衞馬軍都指揮使徙鎮彰化太宗征幽薊命
信將幽州西北道行營馬步軍敗契丹于新城契丹率
衆復戰王師稍却信獨以麾下龍衞卒三百禦敵敵圍
之數重矢下如雨信射中數人麾下卒多死會暮信持
大刀率從騎大呼殺數十人敵遂小却信以百餘騎突
圍得免坐失律當死詔原之責授右屯衞大將軍明年
授彰武軍節度使改鎮横海信不知書所為暴横太宗
命何承矩為其副委以州事及承矩領護屯田信遂恣
為不法太宗知之召為右武衞上將軍明年判左右金
吾街仗事未踰月以無名被捶撻者甚衆彊市人物妻
死買地營葬妄發居民家墓奴之父老病箠之致死為
其家人所告下御史鞫之信具伏獄未上而卒年六十
七贈横海軍節度使
東都事略卷二十八
