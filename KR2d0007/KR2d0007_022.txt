東都事略卷二十二宋王稱撰
列傳五
李筠并州太原人也善騎射後唐秦王從榮判六軍諸
衛募男士以為爪牙筠得隷麾下從榮難作筠遁去清
泰初為内殿直遷指揮使晉開運末契丹犯京師趙延
夀爲敵將聞其勇召寘帳下及契丹主北歸攻解里於
邢洺筠請馮道領節度道曰予主奏事而已留後事當
議功臣爲之以諸將之甲者爲留後送欵于漢高祖嘉
之授博州刺史周太祖鎮大名以爲先鋒使太祖入汴
與慕容彦超戰于留子陂敗之廣順初拜義成軍節度
使歴鎮彰德昭義顯德初加同平章事屢破太原之師
以功加侍中筠在鎮自擅征賦頗召集亡命嘗以私忿
囚監軍使世宗下詔切責之宋興加兼中書令太祖遣
使諭以受䄠之意筠即欲拒命左右爲陳歴數乃&KR0008;俛
下拜及宴使者方張樂遽取周太祖畫像懸於廳壁筠
泣下賓佐皇恐告使者曰令公被酒爾幸勿以爲訝也
會河東劉承鈞以蠟書結筠爲寇筠雖緘其書來上而
反謀已蓄矣太祖賜詔慰撫之是時筠子守節爲皇城
使嘗泣諫筠筠不聽太祖又遣守節諭旨令效順太祖
曰吾聞汝數諫汝父汝父不汝聽耳吾今殺汝何如汝
歸語汝父我未爲天子時任自爲之我既爲天子獨不
能臣我耶守節歸具以白筠筠謀反愈甚求濟師于劉
承鈞遂據澤州承鈞率兵與契丹數千衆來援至太平
驛筠迎謁甚恭及見承鈞兵衛寡弱心甚悔之承鈞封
筠爲西平王筠自言受周大恩不敢愛死承鈞默然蓋
承鈞與周氏世讎也留其子守上黨引兵南向太祖命
石守信高懷德率兵討之大敗其衆於長平太祖自往
征之山路險峽多石不可行太祖自於馬上負數石羣
臣六軍皆負石即日開成大道與守信懷德會大破筠
衆三萬于澤州境上筠走保澤州太祖命列柵圍之太
祖親督戰拔其城筠赴火死筠有愛妾劉氏隨筠至澤
州時王師攻城危甚劉氏謂筠曰城中健馬幾何筠曰
爾安問爲劉氏曰孤城危蹙破在旦夕今誠得馬數百
匹與腹心將士潰圍而出保昭義求援河東猶愈於坐
而待死也筠然之召左右計馬尚不減千匹以是夕將
出或謂筠曰今帳前將士儻有劫公而降者悔可及乎
筠猶豫不決城遂陷將赴火劉氏欲與俱死筠以其有
娠麾令去太祖進伐上黨守節以城降始筠之將舉兵
也其從事閭丘仲卿獻謀於筠曰公以孤軍舉事其勢
危哉雖依河東之援亦恐不得其力大梁甲兵精銳難
與爭鋒不如西下太行直氐懷孟塞虎牢據洛邑東向
而爭天下此計之上者也筠曰吾與世宗義同兄弟周
之宿將也禁衛之士皆吾舊人聞吾至必倒戈歸我何
憂不得天下乎不用其計筠始名榮後以避世宗諱更
焉筠嘗曰李筠李筠玉帛云乎哉人傳以爲笑守節既
降詔釋其罪歴單濟二州團練使出知遼州改和州團
練使卒年三十二
李重進其先滄州人也周太祖之甥母即福慶長公主
晉天福中任爲殿直漢周之際累遷至武信軍節度使
重進年長於世宗及太祖寢疾召重進受顧命令拜世
宗以定君臣之分世宗即位爲侍衛親軍馬步軍都虞
候從征高平以功領忠武軍節度使又進討太原爲行
營馬步軍都虞候師還加同平章事改鎮歸德兼侍衛
馬步軍指揮使世宗親征淮甸重進爲招討使功最多
及克夀州加侍中又改鎮天平世宗北征駐蹕瓦橋關
重進與諸將帥師而至時關南已平矣恭帝嗣位徙鎮
淮南太祖建國加中書令移鎮青州始重進與太祖俱
事周室心憚太祖太祖既即位隂有叛逆之志及移鎮
益疑懼太祖以鐡劵賜之重進欲入朝爲左右所惑又
自以周室近親也遂反遣人求援於李景景懼不納及
聞太祖命石守信王審琦李處耘宋延渥四將率禁兵
討之削其官爵太祖曰朕於周室舊臣無所猜閒重進
不體朕心自懷反側今六師在野朕當暫往慰撫之遂
親征師次大儀頓石守信遣使言曰揚州破在旦夕願
陛下臨視太祖徑至城下即日拔之重進舉族自焚死
方重進反時有二子在京師皆爲宿衛太祖召而語之
曰汝父何苦而反江淮兵弱又無良將誰與共圖事者
汝速乘傳往諭之吾不殺汝也二子戰汗泣涕辭去重
進方與諸軍議事忽二子至具道太祖之言重進大駭
士卒聞之遂皆有向背之意既而王師壓境重進不知
所爲遂赴火始重進遣其親吏翟守珣往潞州隂結李
筠守珣素識太祖往來京師潛告樞密承旨李處耘求
見太祖太祖召問曰我欲賜重進鐵劵彼信我乎守珣
曰重進久蓄反謀必無歸順之志太祖厚賜守珣令說
重進緩其謀無令二兇並作分吾兵勢守珣歸勸重進
養威持重未可輕發重進信之及李筠誅重進反悉如
太祖之策及不受鐵劵亦如守珣所言云
臣稱曰帝王之興有天命哉太祖受命祚宋四方内外
罔有不服李筠重進敢謀叛逆可謂不知天命矣及兵
威所臨無往不克繼踵而滅咸蹈烈火亂臣賊子天豈
容之哉
東都事略卷二十二
