東都事略卷一百二十八宋王稱撰
附錄六
諒祚既立而幼弱國中大亂有欲勸仁宗舉兵以收復
靈夏者仁宗曰朕為天下主豈可利人之喪舉兵快意
乎遂冊諒祚為夏國主其後訛厖自以女妻諒祚有李
守貴者嘗與遇乞掌出納寳保細吃多已者嘗侍曩霄
及沒藏尼於佛舍故出入無所間沒藏尼既通守貴又
通吃多已李守貴殺吃多已及沒藏尼訛厖乃族守貴
獨護養諒祚訛厖子婦梁氏諒祚私焉訛厖患之梁氏
密告訛厖將叛諒祚乃舉兵誅訛厖滅其族并殺其妻
沒藏氏而以梁氏為妻命其弟乞埋為家相諒祚凶忍
好為亂時過酋豪大家輒私其婦女故下多怨及變蕃
禮從漢制嘉祐六年諒祚上書自言慕中國衣冠明年
當以迎漢使者仁宗許之治平三年舉兵犯慶州又寇
大順城諒祚乘駱馬張黃屋自出督戰為官兵與熟戸
蕃官趙明合擊之諒祚中流矢兵折而去朝廷遣使詰
責之諒祚上表謝罪明年种諤取綏州城之諒祚偽乞
會盟誘殺知保安軍楊定而朝廷命韓琦知永興軍經
略西方而諒祚乃送殺定者李崇貴韓道喜以獻納塞
門安遠砦乞綏州洎遣使分畫乃曰地界非納而所納
者砦也朝廷知其詐遂城綏州為綏德城崇貴等未至
而諒祚死子秉常立神宗冊為夏國主熙寧三年來犯
慶州又犯大順王師不利命韓絳宣撫陜西絳城囉兀
築撫寧堡夏人乃陷撫寧急攻囉兀絳等命諸路牽制
慶兵再出而亂乃棄囉兀撫寧元豐四年种諤言秉常
被殺乞興師問罪又諜言母梁氏屢勸秉常不行漢禮
秉常不從有李將軍者為秉常誘漢倡婦樂人梁氏置
酒執李將軍殺之囚秉常國人乖亂事聞詔興師問罪
遣种諤出鄜延劉昌祚出涇原高遵裕出環慶李憲出
熙河王中正出河東五路會於興靈夏人悉其精銳度
河保興靈昌祚之師先至靈州城下多所斬獲遂攻靈
州城垂克而遵裕之師至先是詔先得靈州者除節度
使而涇原之師入界聽遵裕節制遵裕忌昌祚將斬之
命涇原師毋得擅攻而夏人得以為計城不可下遂班
師中正入宥州憲追襲過天都山至囉逋山乃還取蘭
州城之皆不至興靈种諤以鄜延之師城細腰吳堡義
合塞門米脂五砦河東城葭蘆吳堡二砦种諤復建言
盡城横山遣徐禧計議禧請城永樂夏人來攻城陷徐
禧李稷李舜舉死之乃築汝遮堡展定西城以衛蘭州
六年來請和許之七年舉國圍蘭州詔邊吏用淺攻擾
耕秉常遣使入貢乞還土疆不許神宗崩哲宗即位遣
使謝罪來賀登寳位又以地界遣泛使至京師秉常卒
子乾順立元祐二年遣劉奉世崔象先冊乾順夏人復
以地界為詞不復入謝且犯涇原鎮戎軍又侵德靖砦
又犯塞門砦四年乃復遣使謝封冊且議地界朝廷許
還葭蘆米脂浮圖安疆四砦仍先以歲賜予之是歲以
永樂陷沒人口來歸却欲同日交領四砦詔鄜延帥趙
禼與夏人分畫地界熙河帥范育請先畫疆界後歸四
砦議未定而四砦棄禼又乞地界依綏州故例於城之
外取二十里仍半以為生地夏人不從遂犯涇原會禼
卒夏人由河東入寇攻圍麟府州朝廷乃議絶歲賜禁
和市使沼邊諸路為淺攻計命熙河進築定遠城夏人
不能爭未幾復寇環慶使熙河進築汝遮城八年乾順
遣使謝罪獻蘭州乞賜塞門砦詔荅以夏人自元祐通
貢受賜後來累次犯邊仍候諸路地界了日可依例别
進誓表然後常貢歲賜並依舊宣仁后崩乾順進奉山
陵馬一百匹紹聖二年詔熙河蘭岷鄜延河東路地界
令諸路㳂邊當職官司更不商量分畫只以廵綽卓望
處守把牒報夏國先是元祐初諫議大夫孫覺議棄蘭
州其後司馬光謂此數砦者田非肥良不可以耕墾地
非險要不可以守禦欲因天子繼統悉皆毁撤歸其侵
地劉摯謂供給戍守窮竭財力其最大者莫如蘭州不
若捐一空城與之至於鄜延河東等路近置堡砦深詔
大臣早有定計趙禼欲留塞門安遠二砦其餘或存或
廢乞密降畫一付臣遵守吕陶謂實於邊防無分毫之
益范純粹謂收復故砦廢州略無所利乞令以虜陷官
吏丁夫悉歸朝廷而所削之地並從給賜純仁之論亦
然蘇轍謂增置州砦坐困中國願决計棄之王存謂夏
國疆地終久難守王巖叟謂自有葭蘆吳堡兩砦守之
無所得棄之不足惜文彦博謂邊臣欺㒺為國生事第
恐不能持久却須自棄不若推恩賜予遂降詔除元係
中國及西蕃舊地外候送到陷沒人口當就委邊臣分
畫給賜及夏人送還永樂陷沒人口尋給賜米脂安疆
浮圖葭蘆四砦仍約以委官畫定界至至是章惇為相
欲開邊隙以謂十年之間含容備至而夏人犯邊如初
遂罷分畫之議夏人遂犯義合砦及圍逼塞門砦又犯
德靖順寧砦章楶以涇原及熙河環慶秦鳳四路之師
出瓠蘆河築二城於石門硤夏人來乘我師大敗之既
而環慶鄜延河東熙河皆築城夏人&KR0787;視不敢動楶又
以折可適郭成之師大敗之於雞靶嶺吕惠卿以其將
劉安苗履大破之於大沙堆既又乾順與其母自將數
萬圍新築平夏城凡十四日晝夜攻城守益堅乃造高
車以臨城載數百人填壕而進俄大風震折之一夕遁
去折可適執其統軍嵬名阿埋監軍妹勒都逋進築西
安城於天都山建西安州諸路進築悉已畢工乾順上
表歸順崇寧三年復寇涇原我師取其銀州五年乾順
納款大觀閒環慶蕃將李遇昌及其父訛移叛歸其國
漸用事引夏人入寇徽宗因遣童貫為陜西經略制置
使貫出討溪哥臧征僕哥城復積石軍洮州政和中夏
人又深入過定邊軍築城佛谷口名洪夏軍貫以种師
道之師平之夏人來救又敗之遂破臧底河成德軍七
年夏人圍丁星原築平陽瞎令古仁多泉及靖夏制戎
伏羌等城重和元年貫出師收割牛城王師敗績大將
劉法戰沒貫以种師道劉仲武劉延慶將兵至蕭關取
永和砦割踏砦鳴沙會大敗夏人而還初夏國恃横山
諸族帳彊勁善戰故用以抗中國种諤謀取横山故興
靈州之師及王師失利李憲始獻進築之議神宗厭兵
不克行童貫舊常從李憲得其彷彿故獻議進築遂領
六路邊事將諸路兵六七年進築軍壘建立堡砦遂得
横山之地夏人失所恃遂納款夏國自是少衰矣宣和
中夏人知中國有事北邊遂與遼國書約夾攻中國天
祚不聽金人既滅遼夏人乃與尼堪約犯塞尼堪犯忻
代踰石嶺關圍太原夏人犯豐麟二州靖康元年夏人
知我戍邊士卒入援遂乘虚犯河外寇震威城朱昭死
之又取西安州陷懷德軍劉銓杜翊世以城死
臣稱曰自繼遷死德眀款塞西鄙息肩矣元昊強梁兇
悍乃謀僭尊以天下之力而臨區區之一方然未嘗少
挫其鋒及其敗於女色禍發其子且彼能叛君而子亦
能弑父此天道也烏虖夏小國也自元昊以來服叛不
常而每為中國之患雖有智者為之謀而亦莫能以得
志何哉大氐國大則有所恃而不戒故其彊易弱國小
則無所恃而常懼軍民之勢猶一家也相䘏相救謀慮
日深故其弱為難犯此其所以為中國之患與
東都事略卷一百二十八
