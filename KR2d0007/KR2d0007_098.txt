東都事略卷九十八宋王稱撰
列傳八十一
鄧綰字文約成都雙流人也幼力學溢於文詞舉進士
為禮部第一稍遷職方員外郎通判寧州時王安石得
君專政綰上書曰陛下得伊吕之佐作苖役之法百姓
無不鼓舞聖澤以臣所見寧州觀之知一路皆然矣以
一路觀之知天下皆然矣安石大喜即召綰使陳邊事
綰見安石欣然如舊交後數日屬安石致齋陳升之馮
京以綰知寧州綰曰我復還知寧州乎及明日除集賢
校理自綰至京師蜀人在朝者莫不笑罵綰曰笑罵從
汝好官湏我為之未幾知諫院遷兵部員外郎兼侍御
史知雜事判司農寺於是常平免役水利保甲之政皆
自司農攽矣擢龍圖閣待制權御史中丞遼人來争河
東地界綰論敵人懷姦生事輒肆窺測去冬聚兵累月
逡廵自罷其情偽深淺不為難見不過因護疆土貪惜
金帛為堅久盟約之計耳今日強鄰慢侮若禦之以堅
彊則不失二國之平平則彼不我疑而我得以遠慮若
先之以畏屈則大為中國之恥恥則彼不我信而或將
力争神宗謂執政曰王赫斯怒此乃怒出不意非若忿
速之人見侮而怒也前此出錢免役時吕惠卿請立告
緡使自陳其貲謂之手實綰曰凡民所以養生之具日
用而家有之今欲盡數供㭊出錢則家家有告訐之憂
人人有隠落之罪無所措手足矣行商坐賈通貨殖財
四民之益也其有無交易不過服食器用粟米財蓄絲
麻布帛之類或春有之而夏已折閱或秋居之而冬已
散亡則公家簿書如何拘轄隠落之罪安得不犯徒使
嚚訟者起利報怨而公相告訐畏怯者守死忍餓而不
敢為生神宗是其言詔東南推行手實簿法公私煩擾
其罷之王安石復相綰乃言吕惠卿借富民錢買田産
故惠卿出知陳州又言章惇穢行而惇亦罷知湖州遷
翰林學士仍為中丞初綰以附王安石居言職及安石
罷復附吕惠卿至是安石與惠卿相仇綰復主安石凡
惠卿之黨極力奏劾之綰懼安石去而失勢屢請留之
其言無所顧忌神宗怒欲絀綰而安石亦懼乃言臣昨
聞鄧綰嘗為臣子弟營官及薦臣子壻可用又為臣求
賜第宅綰為國司直而乃與宰臣乞恩澤極傷國體兼
綰近舉御史二人其一人彭汝礪者與練亨甫相失綰
聽亨甫游說故别舉官審如所聞即豈可在論思之地
而亨甫亦不當備宰屬矣於是神宗謂綰操心頗僻賦
性姦回論事薦人不循分守遂罷中丞知虢州而亨甫
亦罷尋除龍圖閣待制以言者改集賢院學士知河陽
數月復待制知荆南又知陳陜青三州哲宗即位除龍
圖閣直學士知鄧州徙揚州復以言者論其姦回改滁
州未行卒年五十九子洵仁洵武洵仁徽宗朝為尚書
右丞
洵武字子常舉進士為汝陽簿哲宗召對為祕書省正
字遷校書郎擢起居舍人徽宗即位為起居郎時韓忠
彦曾布為相洵武因對言陛下乃先帝之子今宰相韓
忠彦乃琦之子先帝行新法以利民琦嘗論其非今忠
彦為相將先帝之法更張之是忠彦為韓琦子能繼父
志陛下為先帝子不能繼父志也陛下必欲繼志述事
非用蔡京不可又進愛莫助之之圖其說以為陛下方
紹述先志羣臣無助之者其圖如司馬光年表列為旁
通分為左右自宰相執政侍從臺諫郎官館閣學官分
而為七左曰元豐右曰元祐左序助紹述者以温益為
首其餘不過三四人右序舉朝輔相公卿百執事皆在
焉多至百餘人又於左序别書一人姓名於宰相下而
掩之徽宗視之則京也徽宗謂布曰洵武言非相蔡京
不可然與卿不同奈何布曰洵武所陳既與臣不同乞
不與議徽宗以付温益益欣然奉行乞籍記異論之人
於是徽宗決意用京矣召試中書舍人遷給事中兼侍
講進吏部侍郎神宗更定官制獨選人官稱尚未是正
洵武上疏曰神宗稽古創法厘正官名使省臺寺監之
官實典職事領空名者一切罷去而易之以階因而制
禄命出之日官號法制鼎新於上而彛倫庶政攸叙於
下今吏部選人自節察判官至簿尉凡七等先帝嘗欲
以階寄禄而未暇願造為新名因而寄禄使一代條法
粲然大備徽宗從其言遷戶部尚書移刑部又請初出
官人兼用刑法試俾知為吏之方未經任人毋得任司
理以重犴獄之寄六曹人毋得用他司酬奬以杜僥覬
之門皆著為令拜尚書右丞遷左丞中書侍郎妖人張
懷素獄興洵武妻吳氏侔之兄弟也坐出知隨州提舉
明道宫復端明殿學士知亳州再領明道宫知河南府
進資政殿學士召為中太一宫使拜觀文殿學士大名
尹入為佑神觀使兼侍讀除保大軍節度使政和六年
拜知樞密院事五谿蠻擾邊即倣陜西弓箭手之制募
並邊之民習知溪洞之險易者為刀弩手置提舉官教
以戰陣勸以耕牧得勝兵幾萬人分荆湖北路為鼎澧
路置都鈐轄司於鼎州以鎮撫之遷特進宣和元年拜
少保封莘國公洵武之在右府也蔡京謀取燕雲洵武
以謂盟好百年其可一朝棄之議遂寢後契丹衰王黼
復建燕雲之議而洵武已歿矣卒時年五十六贈太傅
諡曰文簡子雍
蹇周輔字磻翁成都雙流人也晚中特奏名復中進十
調知宜賓縣又知石門縣通判安肅軍入為御史臺推
直言鞫獄有勞擢開封府推官出為淮南轉運副使羣
偷嘯聚閩中改使福建俾護諸將以討之廖恩請命閩
遂無事元豐初循唐制歸百司獄於大理寺首以周輔
為少卿遷三司度支副使加集賢殿修撰為河北都轉
運使除寳文閣待制召為戶部侍郎知開封府事多不
決數月改授刑部侍郎先是周輔請運廣鹽數百萬代
淮鹽均賣於湖南周輔坐抑勒騷擾罷知和州徙廬州
卒年七十六周輔彊學善屬文神宗嘗命周輔答高麗
書屢稱善然世論其為人深文刻覈也子序辰
序辰字授之舉進士元豐中為諫官紹聖中為起居郎
中書舍人權禮部尚書與安惇看詳訴理事及徽宗即
位言事者論其惡與惇並除名勒停放歸田里語在惇
傳起知蘄州尋為戶部侍郎蔡京為相以序辰為翰林
學士遷承旨有言其在先帝諒闇以音樂自娱者由是
黜知汝州後復龍圖閣待制知蘇州坐縱部民盜鑄貶
單州團練副使江州安置移永州會赦復官而卒序辰
亦有文善附會然深文刻覈亦似其父云
李定字資深揚州人也幼受學於王安石擢進士第為
定遠尉秀州軍事判官召對便殿改太子中允除監察
御史裏行於是宋敏求蘇頌李大臨皆言選人未有除
御史者不草制三舍人悉坐免而言事者亦論定嘗匿
所生母服不可備言職詔御史臺與決謂宜解官申心
喪而定親戚隣人稱定仇氏所生仇氏亡日未嘗解官
持心喪止以父年八十九乞在家侍養御史林旦薛昌
朝皆力言之改崇政殿說書辭不就除集賢校理檢正
中書吏房公事久之遷太常丞直舍人院以集賢殿修
撰知明州召拜右正言寳文閣待制知諫院遷右諫議
大夫權御史中丞定與同時御史舒亶何正臣劾蘇軾
知湖州以表謝上摘其語以為侮慢因論軾自熙寧以
來作為文章怨謗君父交通戚里神宗命送御史獄軾
謫黃州方定自鞫軾獄勢不可尚一日於崇政殿門外
語同列曰蘇軾乃奇才也俱不敢對又曰軾前二十年
所作文章引援經史隨問即答無一字之差真天下奇
才也歎息久之時彗出東方求直言術者謂有兵變神
宗命宦者察衛士飲食定言一飲食不足以示恩適動
小人之心遂罷之因復有議廢明堂祀者神宗以訪定
定曰三歲一郊或明堂祖宗以來未之有改不知誰為
此言願得劾其謬妄神宗曰聽卿言足矣遷翰林學士
以論事失實罷知河陽留守南京召為戶部侍郎哲宗
立以龍圖閣直學士知青州移江寧府王巖叟言定不
持所生母仇氏服乞行竄殛責授少府少監分司南京
卒年六十紹聖初悉復故官職云
舒亶字信道明州慈溪人也擢進士調臨海尉民有使
酒逐其叔母者亶命執之不服即斬之投劾去王安石
當國聞而竒之用為審官院主簿熙河路分畫疆界命
亶馳往於時洮隴新喋血亶即日引道至則示以朝廷
威信夷人以肉置刀頭啗亶亶以口承之衆皆歡呼使
還提舉兩浙常平召為太子中允御史裏行太學官受
賂事聞神宗不悅亶奉詔驗治窮盡黨與加集賢校理
與李定何正臣交論蘇軾作為歌詩譏訕時事軾坐貶
黃州尋修起居注知諫院擢御史知雜上言郡邑不治
監司得以按劾至中都官不治而御史顧不得行法誠
使御史如監司人知所畏矣於是置六察官朝廷推行
新法亶言役法不均責在提舉官神宗曰提舉官未可
責也近臣僚有自陕右來者欲盡蠲免中下之民朕謂
不然且中下之民多而上戸少若中下盡免而取足上
戸則不均甚矣朝廷立法但欲均爾卿更可講求以聞
遷給事中直學士院拜御史中丞上疏論尚書省凡奏
鈔法當置籍錄其事目今違法不錄既案奏乃謾以發
歴為錄目之籍亶以為大臣欺罔而尚書省取御史臺
受事簿亦無錄目亦奏亶為欺罔又劾奏亶直學士院
日違法請厨錢臺官朋蔽不言請付吏事下大理獄具
當坐贓追兩官勒停哲宗即位授保康軍節度副使至
徽宗即位起知無為軍復以言者罷久之知南康軍崇
寧初辰州蠻叛以直龍圖閣知荆南府亶選形勢得飛
山福純坡建新城為控扼之要以功除龍圖閣待制卒
年六十三
東都事略卷九十八
