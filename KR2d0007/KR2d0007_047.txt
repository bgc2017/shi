東都事略卷四十七宋王稱撰
列傳三十
楊億字大年建州浦城人也生之夕其祖文逸夢一羽
衣自稱懷玉山人覺而億生有毛被其體其長盈尺踰
月始墮母口授以書隨即成誦六歲學吟詩七歲善屬
文年十一以童子召對試詩賦五篇下筆立成太宗歎
異以爲祕書省正字制曰汝方在髫齡不煩師訓精爽
神助文字生知越景絶塵一日千里予有望於汝也從
祖徽之知許州億往依焉徽之間與語歎其學問該博
曰興吾門在汝矣淳化中命讀書祕閣遷光禄寺丞太
宗觀華後苑召命賦詩明年苑中曲宴億復以詩獻太
宗詰有司不時召對曰非貼職不與即以億直集賢院
眞宗即位拜右正言修太宗實錄凡八十篇而億獨成
五十六卷出知處州召還拜左司諫知制誥咸平中詔
近臣議靈州棄守億上疏曰臣聞漢武帝北築朔方郡
平津侯諫以爲罷敝中國以奉無用之地願罷之賈捐
之建議棄朱厓當時公卿亦有異論元帝罷衆多之說
下詔廢之人頌其德夫靈武之地自繼遷叛命横行沙
漠諸將出師累年未嘗出一兵馳一騎敢與敵角此靈
武之存無益明甚平津所言罷敝中國以奉無用之地
正今日謂也臣願陛下如元帝之棄朱厓而棄靈武以
息民力以省餽運臣竊見太祖命姚内斌領慶州董遵
誨領環州二人所統之兵裁五六千而已閫外之事一
以付之軍市之租不從中覆用能士卒效命羌夷畏威
朝廷無旰食之憂疆埸無羽書之警臣欲望陛下選用
二三驍將付以精兵一二萬人以數縣租稅給其用度
令分守邊郡則繼遷可計日成擒矣景德初同王欽若
修冊府元龜大中祥符初爲翰林學士嘗以疾在告眞
宗遣使挾太醫療之億表謝眞宗批紙尾賜詩有副予
前席待名賢之句其顧遇如此億於歴代典章制度尤
爲該洽經傳子史百家之學罔不通貫爲文敏贍數千
百言不加點竄對客談笑揮毫無滯論治道談世務必
稽古驗今究切利病厚風義重名教誘進後學樂道人
善賢士大夫翕然宗之然評品人物黑白太明亦以此
取疾於人而人多讒毁之者億嘗草荅契丹書云鄰壤
交歡眞宗自注其側云朽壤鼠壤糞壤億遽改爲鄰境
明日引唐故事學士草制有所改爲不稱職亟求罷眞
宗語宰相曰楊億不通商量眞有氣性及章獻后之立
也眞宗欲得億草制使丁謂諭旨億難之謂曰大年勉
爲此不憂不富貴億曰如此富貴亦非所願也乃命陳
彭年草制億既頻忤旨而王欽若陳彭年深所讒毁億
嘗入直夜召見禁中命坐賜茶從容顧問久之出文藁
數篋以示億曰卿識朕書蹟乎皆朕自起草未嘗令臣
下代作也億皇恐不知所對頓首再拜而出乃知讒言
得行矣億有别墅在陽翟億母往視之會母病億不俟
報而行讒者以爲慢朝廷億素體羸至是以病聞乃授
太常少卿分司西京進祕書監起知汝州會加玉皇聖
號召爲寳冊參詳儀制副使天禧二年遷工部侍郎知
貢舉坐譴降祕書監母喪詔起復爲翰林學士億嘗代
寇準草奏請皇太子親政斥丁謂等姦邪事準既逐億
亦憂畏而卒年四十七景祐元年樞密使王晦叔上其
事仁宗嘉歎詔贈禮部尚書諡曰文有司舉故事非嘗
任二府及事東宫四品無贈官仁宗曰億爲國竭忠有
君子之大節可拘以常典乎億晚年頗留意釋典有文
集一百九十四卷又别有西崑詶倡等集又手錄時人
所作爲儒苑時文錄數十篇眞宗嘗謂王旦曰億辭學
無比後學皆師慕之文章有貞元元和風格自億始也
旦曰後學皆師慕億唯李宗諤久與之遊終不得其鱗
甲謂其體弱不宗經典云
劉筠字子儀大名人也舉進士爲館陶尉入爲祕閣校
理契丹内侵眞宗北廵以筠爲大名府觀察判官與修
冊府元龜書成轉左正言直史館修起居注召試中書
遷左司諫知制誥史館修撰出知鄧州徙陳州入爲翰
林學士初筠草丁謂李廸罷相制既而謂復留命筠草
制筠不奉詔謂再相時眞宗久疾謂寖擅權筠請補外
遂以右諫議大夫知廬州仁宗即位復召爲翰林學士
拜御史中丞已而數以疾辭進樞密直學士知潁州召
入復爲翰林學士承旨同修國史兼龍圖閣學士出知
廬州卒年六十一筠自景德以來居文翰之選與楊億
齊名當時號爲楊劉三入禁林三典貢舉以策論升降
天下士自筠始也性不苟合於時臨事明達而所治尚
簡嚴云
臣稱曰文章之難莫難於復古億與筠皆以文名于世
然去古既遠時尚駢儷雖詞華之妙足以暢帝謨而議
論之粹亦足以謀王體至於屬辭比事用各有當雖云
工矣而簡嚴典重之體温厚深淳之氣終有愧於古焉
夫欲維持斯文使一變而復古必得命世之大才而後
可也
戚綸字仲言應天府楚丘人也父同文字文約幼孤事
祖母以孝聞從邑人楊慤受經慤隱居不仕而以女弟
妻同文遇疾因託以家事同文爲葬其三世之未葬者
遭世喪亂亦不復仕且思見混一遂以同文爲名慤勉
之仕同文曰長者不仕同文亦不仕聚徒講學相繼登
科者五十六人踐臺閣者亦至十數尚信義喜周人急
所與交皆當世知名士楊徽之因使至郡多所詶倡及
卒徽之與其門人諡曰堅素先生應天府民有曹誠者
即同文舊居廣舍百五十楹聚書千餘卷以延學者眞
宗嘉之賜名曰應天府書院云同文長子曰維仕至戶
部郎中綸其次子也篤於古學喜談名教舉進士爲沂
州簿徙知太和縣同文卒詔令起復太和民險悍好興
訟綸爲諭民詩五十篇言近而易曉老幼多傳之坐鞫
獄失實免久之知永嘉縣有惠政眞宗即位楊徽之薦
其文學純謹除祕閣校理眞宗初置龍圖閣待制首以
任綸累遷兵部員外郎掌吏部選事方是時祥文荐降
歌誦日興綸恐流俗託朝廷嘉瑞事詐爲神靈木石之
異幻惑愚衆如少君欒大者上疏極諫眞宗嘉納之遷
戶部郎中直昭文館擢樞密直學士出知杭州發運使
胡則季浦惡其脩潔相與捃摭徙知揚州又徙徐州遷
左諫議大夫代還復知青州改鄆州復爲勸農使王遵
誨所誣奏謂其嘗訕朝廷左遷岳州團練副使改保靜
軍節度副使又改太常少卿分司南京卒年六十八
梁顥字太素鄆州項城人也從王禹偁爲學禹偁頗器
之舉進士太宗召升殿擢冠甲科爲大名府觀察推官
遷右拾遺直史館始趙昌言在大名顥在幕府昌言入
爲樞密副使坐翟馬周事罷顥亦貶虢州司戶參軍起
知魚臺縣召還復直史館爲開封府推官累遷左司諫
度支判官同修起居注眞宗幸大名訪羣臣邊事顥上
疏曰陛下命將出師乘秋備塞大將傅潛奉明詔握重
兵逗撓無謀遷延翫寇守陴閉壘巽懦以自全銳卒精
兵局束而不用以至敵馬南牧蹂踐河朔此以賊遺陛
下者也陛下赦而不誅則何以謝横死之民黜而不戮
則何以恢用兵之略邪臣愚望陛下於邊將中擇有武
勇謀略取十人人付騎兵五千器甲全備輕齎糧糗逐
水草於邊上往復扞禦不得入郡邑亦不得一處相聚
遇有敵人隨時掩殺仍令烽候相望交相救應緣邊州
郡守城兵帥即堅壁以待之遇遊騎近城掩殺敵人即
城内量出甲兵援救如此則乘城者不堅閉壘門免坐
觀於勝負扞邊者不苟依郡郭可行備於寇攘雖非良
籌且殊膠柱也時論韙之除知制誥遷右諫議大夫拜
翰林學士知開封府卒年四十二顥風姿粹美強力少
疾閨門雍睦與人交久而無改士大夫多之子固繼世
擢第一爲直史館早卒固弟適相仁宗自有傳
孫何字漢公蔡州汝陽人也幼耆學與丁謂齊名王禹
偁尤所題奬以爲自唐韓柳後三百年有孫丁也時人
謂之孫丁舉進士開封禮部殿試俱第一爲將作監丞
通判陜州召入直史館遷祕書丞京西轉運副使歴右
正言改右司諫唐制郊祀行慶止進勲階五代肆赦例
遷官秩宋興因之未暇革也何與起居郎耿望言其非
制眞宗嘉納遂定三年磨勘進秩之法郊禮止加散官
勲爵眞宗數訪以邊事何請擇將帥於文武之内參用
謀臣凡奏邊防則宜陛見廷問以防壅閼緣邊州縣有
合救援處則督以軍令聽其便宜今敵騎充斥糧運則
宜輕齎疾驅凡此皆當今之急務也時傅潛逗撓無功
何又請斬潛以徇尋出爲京東兩浙轉運使何辨急頗
事苛察日有捶楚州縣吏患之乃求古碑字磨滅者紙
本揭之館中何至則讀其碑辨識文字以爪掻髮垢而
嗅之遂往往至暮不復省錄文案又官屬罹譴罰者其
衆故從者依憑其威妄爲寒暑所至騷然加起居舍人
景德初知制誥卒年四十四有文集四十卷弟僅
僅字鄰幾與何俱有名于時兄弟皆以進士冠天下士
學者榮之初爲舒州推官復舉賢良方正科策入第四
等授光禄寺丞直集賢院景德初拜太子中允爲開封
府判官擢右正言知制誥會永興擇守宰相以僅爲諳
練民政乃命之然僅純厚長者治郡非所長也時眞宗
作玉清昭應宫僅嘗游驪山作詩引用陳勝禄山事以
諷爲讒者所譖進其詩于眞宗眞宗讀其首篇有朱衣
吏引上驪山之語眞宗曰僅小器也此何足夸遂棄不
讀而陳勝禄山之語卒不得聞人以爲幸拜右諫議大
夫集賢院學士知開封府出知河中遷給事中卒年四
十九僅性端慤中立無競篤于儒學士大夫推其履尚
云有文集五十卷
東都事略卷四十七
