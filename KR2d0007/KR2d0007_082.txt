東都事略卷八十二宋王稱撰
列傳六十五
蔡挺字子正應天府宋城人也其兄抗字子直登進士
甲科補太平州推官平江軍節度掌書記潁川郡王伴
讀英宗在藩邸器重之請於濮安懿王願得與游每見
抗衣冠盡禮義兼師友再遷太常博士通判秦州為袐
閣校理知蘇州徙廣南東路轉運判官英宗即位召對
語抗曰卿朕故人勿以常禮自疎也以為工部郎中兼
起居舍人同知諫院時議追崇濮安懿王抗引禮為人
後大一統之義指陳切至涕下被面英宗亦泣會京師
大水抗推原咎證在濮園議執政以抗在言路不便之
召試知制誥罷諫職進龍圖閣直學士出知定州英宗
曰第行且召卿矣潁王立為皇太子除抗詹事未至英
宗崩改樞密直學士知秦州後靈駕發引抗因大慟哭
遂得疾日中而卒年六十挺亦舉進士為慶州推官富
弼使契丹奏以挺從行弼以所議誓書有所更易遣挺
自雄州馳馹詣中書白執政仁宗欲知敵中事亟召挺
挺有父喪聽服衫帽對便殿范仲淹宣撫陜西河東奏
通判涇州徙鄜州挺知弼仲淹與吕夷簡不同道乃持
其機事泄於夷簡遂為開封府推官提點京畿刑獄至
和中河決商胡挺坐與李仲昌建議塞北流以入于六
㙮而河決追一秩停所居官嘉祐中起知南安軍擢江
西提點刑獄時鹽賊為江西福建八州之患挺告諭所
部私藏器甲者與其首納原其罪所得兵械以萬計於
是盗販者衰歲增賣鹽四十餘萬治平初召為陜西轉
運副使上書論禦戎攻守大計遂除直龍圖閣知慶州
三年諒祚寇大順城衷銀甲氊帽以督戰挺先選強弩
八百列于壕外注矢下射重甲洞貫諒祚遁去挺按視
馬練平左通鄜延右固華池地形便可城即遣將護築
城成分屬羌三千守之賜名荔原堡神宗即位除天章
閣待制徙渭州挺建勤武堂輪諸將每五日一教閱五
伍為隊五隊為陳陳横列三鼓而出之並三發箭復位
又鼓之逐隊槍刀齊出以步鼓節之為擊刺状十步而
復以上凡復位皆聞金即退騎兵亦五伍為列四鼓而
出之射戰盤馬先教前一日將官點閱全備乃赴教再
閱之隊中人馬皆強弱相兼強者立姓名為竒兵𨼆於
隊中遇用竒則别為隊出戰涇原路内外凡七將又涇
儀州左右策應將每將皆馬步軍各十陳分左右各第
一至五日閱一陳此其大槩也神宗甚善其法時土兵
有闕詔募三千人挺奏以義勇點刺累年雖訓肄以時
而未施於征防可以按府兵遺法俾之分番更戍無補
所闕土兵詔問挺措置遠近分番之法挺即條上以涇
渭儀原四州義勇分五番番三千人防秋以八月十五
日上九月罷防春以正月十五日上三月罷周而復始
比之募土兵省費多矣從之挺又撿括並邊生地漢番
冐耕田四千八百頃募佃以充邊儲邊人冐市蕃部田
挺開自首免罪法復得地八千頃刺弓箭手三千養馬
五百鎮戎軍三川高平定川砦舊壕外有曹英新壕兩
壕之間土膏腴東西四十里南有土山挺因險築砦乘
高四望護壕内地及覘賊往來築十八日畢開地二千
頃募弓箭手三千人耕守之賜名熙寧砦熙寧初賊兵
數萬集於瓠蘆河挺度其必入寇勒諸將分守衝要七
日而賊至竒兵出賊不意遂驚潰遣四將分路追討破
落勒緩等七族遷右諫議大夫賊數萬寇華池大順荔
原諸砦挺正遣總管張玉統諸將兵合萬人策應虜解
圍去慶州軍亂關中大擾挺遣張玉將兵招捕至邠遇
賊盡殺之神宗曰慶州兵叛不至猖獗涇原之力也遷
龍圖閣直學士五年召拜樞密副使神宗問挺涇原訓
兵之法召部將按于崇政殿以為諸路牙校法北朝議
雲中地界久不决挺請盡召還河北緣邊戍兵示以無
事兼可積蓄邊儲因奏乞置三十七將將有正副及畿
縣及諸道兵分肄皆給虎符以河北路次第為額又以
河北兵數教習不如法緩急不足用奏乞於陜西選兵
官訓練京城門鑰不嚴緩急無以防姦請置銅符以嚴
防禁從之七年以疾罷為資政殿學士判南京留司御
史臺卒年六十六贈工部尚書謚曰敏肅挺為人有智
計多詭譎自以有勞久留邊作為歌詞有應念玉關人
老之句因中使以逹禁中神宗閔之遂召用云
王韶字子純江州德安人也舉進士調新安簿建昌軍
司理參軍因客遊西邊時神宗初立韶内知天子智勇
有志于天下乃上平戎策曰國家欲制西夏當復河湟
河湟復則西夏有腹背之憂自唐乾元以後吐蕃陷河
隴至今董氊不能制諸羌而人自為部莫相統一宜以
時并有之以絕夏人之右臂凡數千言神宗覽而竒之
召問方略以為秦鳳路經略司機宜文字時青唐俞龍
珂族大難制而渭源諸羌與夏人誘令附已有司請討
且城之韶以為非計遂親帥數騎直抵其帳中招諭之
且留宿以示不疑青唐渭源皆遣其族隨韶歸附改保
平軍節度推官召對因言渭源成紀閒有曠田萬餘頃
可募人營田及秦鳳諸羌互市之利歲在商賈者不知
幾千萬乞置市易以實邊朝廷從之改著作佐郎提舉
鳳翔西京節度使兼管營田市易公事蕃僧結吳叱臘
康尊新羅結潛迎董容詣武勝軍立文法謀昏夏國有
并吞諸羌之意韶諭以禍福招兵豪酋撒四等降之結
吳叱臘等至解内罷昏未幾康尊新羅結就擒於吳諸
羌多降附者其後結吳叱臘出降俞龍珂率其族十二
萬口内附熙寧三年詔奏墾田數知秦州李師中言其
不實奪一官既而還之入對加太子中允袐閣校理五
年改古渭砦為通遠軍以韶兼知軍韶上所降蕃部版
圖得地二千餘里口二十餘萬以功授右正言直集賢
院加集賢院修撰舉兵城渭源堡破蒙羅角遂城乞神
平破抹耳水巴族初賊恃險韶領師至抹邦山踰竹牛
嶺壓賊軍而陳下令曰敢有言退者斬使皆下馬少息
賊乘高下戰官軍稍却韶麾帳下兵逆擊之賊潰走獲
首虜器甲焚其族帳洮西大震會木征度洮來寇餘黨
復集抹邦山韶語諸將曰若官軍至武勝則抹邦山可
一舉而定即趍武勝遇木征首領瞎藥等與戰破之遂
城武勝武勝故武始郡也賜名鎮洮軍復遣將擊破木
征木征走弟結吳延征舉其族二千餘人并大首領李
藺氊等出降陞鎮洮軍為熙州以熙州洮岷州通遠軍
為一路即熙州為帥府進韶龍圖閣待制知熙州領兵
由香子城討河州木征戰敗棄城遁降羌反圍香子城
而諸羌屯積慶寺以應之韶回軍欲擊諸羌而木征復
入河州韶擊叛羌解香子圍破積慶寺諸羌而還遷樞
密直學士韶復遣將度洮略定南山地築回樂砦結河
當川二堡韶自領兵破訶訥城固城之又城香子令諸
羌人謀伏兵南山斷官軍歸路不利即伏木臧城韶諜
知之遣將賜其伏兵投之穿露骨山南入洮州界破木
征弟巴氊角盡逐南山諸羌木征留其黨守河州自將
親銳尾官軍伺擊韶分兵為兩道别遣將其一攻河州
而以其一將逆木征所在與戰破走之韶至河州時守
者猶以為木征至已而知其非乃出遂城之韶又至馬
練川降瞎吳叱進攻拔宕州通洮山路岷州本令征以
城降進軍岷州通熙州路疊州欽令征洮州郭厮敦皆
詣軍以城聽命巴氊角亦以其族來附是役也行軍五
十四日涉千八百里復州五辟地東西千里斬首三千
餘級獲牛羊馬以萬計以功遷端明殿學士兼龍圖閣
學士左諫議大夫入覲進資政殿學士兼制置涇原秦
鳳軍馬粮草賜崇仁坊第一區韶還至興平會知河
州景思立出兵踏白城敗績賊圍河州韶曰賊所以圍
河州者恃有外援也今知救至必設伏以待我不若以
兵直趍定羌遣將破耳金欺當二族進次寧河分兵討
南山羌賊賊失援驚潰初思立輕敵覆軍賊勢復振而
京師風霾旱災連仍論者欲棄河湟神宗為之旰食數
遣中使戒韶駐熙州持重勿出及是捷聞神宗大喜賜
詔嘉之韶還熙州遣將以兵循西山出踏白後賊黨望
風奔潰斬獲甚衆於是木征請降進觀文殿學士禮部
侍郎七年拜樞密副使以母老丐外任除觀文殿學士
戶部侍郎知洪州以表謝上御史蔡確言其罔慢落職
知鄂州久之還舊職復知洪州卒年五十二贈金紫光
禄大夫謚曰襄敏韶好兵喜殺有方略及罷樞府獻所
著書名曰發明自身之學皆荒浪狂譎之語云九子厚
為將有功端徽宗時為顯謨閣待制宷嘗著作東觀後
為兵部侍郎以左道誅
厚字處道少從父韶兵閒習羌事以父任為大理評事
後以文易武為禮賓副使佐熙河帥府會吐蕃種落亂
其王瞎征隴拶爭國厚與河州守將王瞻欲招徠羌人
復故地師出塞下邈川諸城瞎征以其屬來降厚次青
唐隴拶擁萬騎出迎遂定青唐元符末湟鄯不守厚坐
貶監隨州酒稅再貶賀州别駕郴州安置崇寧初復故
官自湟鄯棄畔羌多羅巴等迎隴拶之弟曰溪賖羅撒
復國朝廷賜隴拶姓名曰趙懷德令還邈川溪賖羅撒
之黨謀掩殺之懷德懼奔河南議者謂諸羌連結且生
邊患朝廷方謀鎮輯而大臣有薦厚者賜對命知河州
兼經略使厚請擇人以自助遣童貫與皆至乃如京玉
關厚請進兵邈川與諸將分部而進於是高永年為統
制官以兵三萬出京玉厚以兵三萬出安鄕多羅巴結
連鄯廓兵衆未會使其三子長曰阿令結次厮鐸麻令
次阿蒙驅以數萬人據險自守進擊敗之殺阿令結厮
鐸麻令阿蒙驅目中流矢而去道遇其父來援告之乃
俱遁進至湟州攻三日拔之以功拜威州團練使帥熙
河溪巴温之妻大掌牟率諸部籍土地請降既乃歸之
京師三年厚命高永年以左軍循宗水張誡以右軍出
宗谷厚以中軍出綏遠會于宗哥川溪賖羅撒置陳倚
北山厚以中軍登山攻其背自督強弩迎射之賊大敗
溪賖羅撒以一騎馳去未至鄯州五里偽國主龜兹公
主胄宜結牟及大酋李阿温率衆開門降更鄯州曰西
寧州拜武勝軍留後以率制夏人坐逗留降郢州防禦
使初大掌牟之入見也徽宗親撫諭使歸而誘致其子
至是趙懷德遣使約降而猶豫未決厚以書諭之懷德
遂送欵復武勝軍留後還朝提舉中太一宮卒贈寧遠
軍節度使謚曰莊敏
薛向字師正京兆長安人也以蔭為太廟齋郎調永夀
簿稍遷監在京搉貨務知鄜州時大水冐城郭州兵廣
銳振武二指揮戍延州營兵聞之詣副總管王興求還
興不能決乃相率逃歸至則家人無存者乃聚謀為盗
郡人震恐向遣親吏諭之曰冐法以救父母妻子人之
情也而不聽汝歸者武帥不知變之過也汝聽吾言亟
歸收親屬之尸吾當貸汝擅還之罪不聽吾言汝無噍
類矣皆泣謝境内乃安向言河北糴法之弊以為備邊
十四州悉仰食度支歲費五百萬緡得米粟百六十萬
斛其實才直二百萬緡耳而歲常虚費三百萬緡入豪
商蓄販之家今既用見錢實賈革去虚加之弊矣雖然
必有以佐之則其法可行故邊榖貴則糴澶魏粟以給
邊新陳未交則散糴賈以救民乏軍食有餘則坐倉以
待不足使見錢行而三利舉則河北之穀不可勝食矣
於是置糴便糧草司以任向又以為提點河北刑獄兼
糴便事入為開封府判官三司度支判官陜西轉運副
使兼制置解鹽又以向提舉買馬監牧向吏事精銳所
至以辦治聞永昭復土計用錢糧五十萬貫石而三司
不能備議者請移陜西緣邊入中於永安縣向陳五不
可遂以其數獻坐嘗夜至靈寳縣向先驅入驛與應靈
縣令崔令孫爭舍驚廹令孫至死降知汝州頃之復以
為陜西轉運副使向使陜西八年其課最為緡千三百
四十餘萬市鹽於官為斤三千三百一十餘萬市馬於
邊為匹四萬五千歛糴芻糧為石束五千二百二十餘
萬而奉昭厚二陵給賜予刺兵民别費錢粮又百萬种
諤取綏州向與諤不俟命以所部兵出塞城綏州議者
以諤擅發兵當誅諤貶隋州向亦貶知絳州再貶信州
移鳳翔府又改潞州王安石執政以向為江淮等路發
運使領均輸之職運舟兵工交利侵盗貿易甚則託風
水沈舟以滅迹歲不下减二十萬斛向始募客舟以官
舟運費寡而物良而舊弊悉去兼領廣南福建坑冶市
易拜天章閣待制權三司使遷右諫議大夫王韶開洮
河費不貲向悉力營辦遷龍圖閣直學士以樞密直學
士給事中知定州遷工部侍郎入見論兵于上前遂拜
同知樞密院事向知民不便蓄馬令議欲改諫官舒亶
劾奏向論事反覆無大臣體罷知潁州改隋州卒年六
十六向為吏有心計其商略財利無遺筭然亦多病民
也有子嗣昌徽宗時為尚書
臣稱曰蔡挺以邊臣用王韶以熙河奮薛向以財利進
夫殺人之禍莫大于用兵而聚歛之禍與殺人等烏虖
嫁怨於上以為身謀而謂我能為辟土地充府庫也是
亦不志於仁而已
東都事略卷八十二
