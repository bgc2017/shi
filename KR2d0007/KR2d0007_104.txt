東都事略卷一百四宋王稱撰
列傳八十七
姚兕字武之隴干人也父寳為隴干廵檢戰沒以兕為
右班殿直熙寧中西鄙進築兕為廵檢以功稍遷左藏
庫副使夏人舉國入寇環慶保障皆被圍兕駐荔原堡
引兵出據險要又張疑兵諸山上使賊不得散掠境内
間出竒擊之賊稍却明日益兵來攻甚急兕乘高而射
凡三百餘發皆應弦而斃指裂流血而射不已更遣其
子雄率精騎出自執旗從城上麾之賊不敢當即引而
西攻大順城兕復往援城又獲全慶卒叛兕以親兵守
西門賊不得入且諭以大義賊感泣羅拜熙河用兵以
兕策應攻破河州大酋木征聚兵于郎家山兕又破之
鬼章陷景思立于踏白城諸兵皆欲以兵直前兕請先
破撒宗城用其言一舉而克遂破踏白諸羌以報思立
之役以功累遷皇城使交趾寇邊師次富良江賊以輕
艦度兵合戰兕與諸將帥精兵鏖擊之賊不得登者盡
擁江中以功領雅州刺史瀘南乞弟叛兕以功領忠州
團練使俄為環慶路馬步軍副總管改鄜延哲宗即位
拜東上閣門使移熙河鬼章據洮州諜言青唐欲將兵
由講珠梁會于洮合寇我疆兕自河州率兵破六逋宗
城夜遣驍將縱火講珠梁明日青唐兵至不得遂洮州
之援鬼章就擒遷四方館使再移環慶進通州團練使
改涇原總管移鄜延路卒年六十七贈忠州防禦使兕
幼孤事母孝學兵法戰未嘗敗輕財樂施老不廢書好
顔真卿書曰吾慕其人耳弟麟子雄右俱仕節度使
麟字君瑞以父寳死事補三班借職稍遷左侍禁王韶
取熙河知麟材可用用為熙河管界廵檢復河州為諸
軍先以功遷内殿承制韶大會諸將飲幕下而露骨山
降羌叛報至韶目麟曰破敵者飲此麟欣然盡巵酒擐
甲馳去食未竟斬數百級還報韶大喜舉軍盡驚從定
岷山又為諸軍先木征塞河州路攻香子城急命麟往
戰將先鋒田瓊殿次牛精谷瓊欲速進麟曰此險疑有
伏吾固緩以圖之遽前必墮計中瓊不聽勉與俱入伏
果發瓊遂戰沒麟獨格殺數十人身被數創督戰益急
士益用命卒解香子城圍通河州路積遷左藏庫使從
李憲討鬼章以功遷皇城使從復洮州擢涇原路兵馬
鈐轄兼知德順軍以師援李憲兵為前軍賊兵十餘萬鋒
銳甚麟謂其副曰賊衆我寡將迎擊之且臨以大軍之
聲必濟即馳騎中軍告急憲進兵麟繼使人聲言姚公
已破賊衆聞歡趨麟度憲不遠鼓而出戰方酣大軍沓
至大破之賊潰走拜西上閣門使英州刺史為秦鳳路
馬步軍副總管改環慶路王師問罪西夏麟與劉昌祚
皆為涇原行營緫管聽高遵裕節制而以兵會于靈武
賊十萬餘扼我師麟引兵以出大破之遂以師抵靈武
為諸道先數日遵裕至方議攻城麟先登矢石下如雨
氣益振城且拔會班師麟復以涇原兵為後軍賊追躡
慷慨激厲士衆爭出死力卒全師而還是役也涇原軍
入為前出為殿戰嘗為最而麟實將之諸將得罪例降
皇城使永興軍路鈐轄初遵裕與昌祚有隙凡軍事輒
沮止以故不濟後昌祚言靈武不克實受制非戰之罪
朝廷問麟是非麟曰首至靈武昌祚之功城不能取皆
臣之罪人以此多之復為涇原路鈐轄初復蘭州麟以
功復故官為副緫管時夏人請蘭會之地麟奏書以為
夏人逐其君王師是征今秉常不廢即為順命可因以
息兵矣獨蘭會不可與願召諸將帥飭邊備示進討之
形以絶其望朝廷是其議兵出殺胡平而夏人兵壓境
麟屯兵瓦亭賊逼靜邊麟將兵以待賊至邀擊之賊遁
去召為龍神衞四廂都指揮使累拜馬軍副都指揮使
建武軍留後紹聖中出師涇原召拜殿前副都指揮使
武康軍節度使殿前都指揮使改鎮建雄徙定武卒年
六十八贈太尉麟風貌瑰特美鬚髯不妄笑語喜司馬
兵法為將沈毅多奇策有功不自矜伐持軍紀律明下
樂為之用事兄兕盡禮兄弟並立功聲蓋一時云
折可適字遵正其先與魏道武俱起雲中號代北著姓
郭逵帥鄜延見之曰真將種也薦之試藝廷中為鄜延
路經略司淮備差使擢知寧岷環蘭四州再知鎮戎軍
章楶帥太原築石門峽好水川檄可適守鎮戎時熙河
秦鳳環慶三路兵會涇原之師無慮三十萬聽命於楶
楶以總管王文振為統制以可適為前軍而副之前軍
遇敵求援可適請文振益兵發熙河卒二千人失道盡
赴坑谷死文振懼歸罪可適劾其擅興違節制奪十三
官而罷楶請留之乃以可適權第十三將差統將嵬名
阿理監軍昧勒都逋皆西夏用事首領朝廷密詔圖之
會二酋以放牧為名窺伺境上可適因請出兵銜枚夜
襲之俘其家屬部族三千餘人簿所得十餘萬計其地
即天都山也可適請以秋葦川為砦南牟為州詔名砦
曰臨羌州曰西安而以可適知州事累遷明州觀察使
涇原路副都總管帥請以兵直據靈州徽宗召問可適
可適曰易取難守計當先稍侵其地以弱之俟吾籓籬
已固委輸無阻而後可圖也進武安軍留後知渭州拜
淮康軍節度使召為佑神觀使復帥涇原卒年六十一
子彦質
郭成德順軍中安堡人也初以應募為弓箭手累級補
都指揮使討河州踏白城部族有功換西頭供奉官從
征交趾瀘南轉内殿承制元豐中大合五道兵趨靈武
成將涇原選鋒賊守漫&KR1529;險以拒王師成出奇奮擊之
至靈武有番酋乘馬馳突統制劉昌祚曰孰能為我取
此敵乎成即躍馬斬其首以還昌祚大奇之為涇原第
十副將以杖部將坐免熙河秦鳳環慶涇原之師進築
平夏城置第十將以戍之章楶謂諸將曰新邊控扼誰
可付者皆曰非郭成不可遂用之駐平夏敵既失地利
乃縱兵圍成成隨機應變已而援兵大集陞統制成乃
與折可適議曰賊新敗衂若乘勢深入可以大獲帥以
萬騎付之分道而進即帳中擒其大酋嵬名阿理昧勒
都逋以功遷引進使雄州防禦使涇原路鈐轄轉客省
使卒年五十六成姿貌豐偉襟度坦然撫養孤窮疎財
好施名振西鄙云子浩
劉仲武字子文秦州成紀人也姿雄偉以材武補官數
從軍與吐蕃力戰有功積官至禮賓使為涇原路第一
將夏人欲犯天聖砦主帥諜知舉事日檄仲武會諸將
兵於天聖約曰過某日賊不來即分屯去仲武得賊的
期乞緩分屯主帥不悅止留一將及仲武軍賊果至仲
武力戰禦之賊遁去遷皇城使熙河路兵馬都監收復
湟州除東上閣門使知河州李忠與骨延戰不利吐蕃
為王趙懷德及狼阿章聚衆數萬勢張甚仲武禦之與
賊相持二日潛遣二將各五百騎直抵賊營令之曰賊
迎戰勿與戰亟還伏兵道左伺二將還賊追之伏發大
敗其衆斬三千級遷四方館使惠州刺史收復西寧州
轉客省使果州團練使移知湟州復還河州趙懷德狼
阿章果來降遷榮州防禦使副高永年征西涼賊遽至
仲武欲持重固壘永年易賊迎戰遂大敗仲武引咎自
劾長流嶺表命未下會與夏人戰傷足朝廷閔之免赴
貶所未幾為西寧都護童貫宣撫陜西議欲招誘偽王
子臧征僕哥收積石軍積石與西寧接境仲武詣貫計
事曰大兵入境賊窮走夏國路由西寧可掩捕若降可
招納或深入巢穴可乘其便河橋功力卒未易辦可預
具若禀命待報則失幾會奈何貫許以便宜臧征僕哥
果欲降丐一子為質仲武即遣子錫往而河橋亦成仲
武以兵度河挈偽降王以歸貫掩其功止錄河橋之勞
仲武終不自言徽宗遣使持金醆賜先得積石軍招納
降王者使者訪其實以醆授仲武召對徽宗曰高永年
失律以不用卿言招納降王撫定河南皆卿力也仲武
謝問幾子曰九子徽宗悉命以官以錫為閣門祇候復
知西寧州移渭州召為龍神衞四廂都指揮使帥涇原
移帥秦鳳以功累遷保靜軍承宣使步軍都指揮使熙
河涇原都統制夏人寇震武仲武却之除瀘州軍節度
使以老請祠提舉明道宫未幾再帥熙河以疾卒年七
十三徽宗聞訃歎曰吾失長城矣諡曰威肅九子錫錡
最知名
趙隆秦州成紀人也以勇敢應募從王韶收復熙河四
遷為三班借職姚麟嘗與虜戰被重創曰吾渴欲死得
水可活有泉近虜營隆潛往納衣泉中賊覺隆急持濡
衣且戰得歸裂取水以飲麟麟得活嘗從李憲討賊數
有功討鬼章也河外諸羌皆以兵應鬼章隆率衆先至
斧其橋鬼章失援擒之除涇原第九將與夏人戰平夏
川功為多移熙河路兵馬鈐轄師出邈川隆將前軍擊
賊賊走保三城逐北遂降之復鄯廓兩州夏人寇涇原
詔熙河深入分其兵無令專得東向師至鐵山隆先登
士皆殊死戰賊解召見徽宗曰鐵山之戰卿力也童貫
與隆論燕雲事隆極言其不可貫曰君與此當有異拜
隆曰武夫豈敢干爵禄以敗祖宗百餘年之盟好乎異
時釁生雖萬死不足以謝天下貫知不可奪明日白徽
宗除知西寧州時又有邊將劉延壽者過太原帥臣方
經營燕雲以問延壽延壽以可伐不可守可守不可久
矧祖宗盟誓一旦敗之恐有不測之變帥甚忌之隆與
延壽雖武士甚有精識隆至西寧羌豪懾伏悉籍其戶
三萬六千願比内地從熙河帥劉法討賊隆以奇兵擣
之虜大潰遂城鎮武遷温州防禦使為馬步軍副緫管
捧日天武四廂都指揮使卒贈鎮潼軍節度使
和詵字子美濮州鄄城人也以蔭補三班奉職為河北
副將累轉内殿崇班知岢嵐軍稍遷西上閣門使知雄
州改右武大夫威州刺史詵因上制勝強遠弓式施行
之弓能破堅於三百步外邊人號為鳳皇弓轉拱衞大
夫榮州防禦使遷中侍大夫相州觀察使時女真數犯
契丹童貫帥師巡邊至高陽關召詵問以計策乃言南
北兄弟之國誓好百有餘年今師出無名宜按兵觀釁
戒諸將無妄動貫諤然乃命詵兼統制副种師道詵還
瓦橋貫亦至而前軍統制楊可世入敵境而敗詵勸師
道斬可世以徇師道不從引軍宵遁詵亦徒行亂兵閒
踰宿入雄州敵師至城下而還貫奏詵不從節制責豪
州團練副使筠州安置徽宗亦詔貫班師會耶律淳死
蕭太后立朝廷復詔貫毋歸及收復燕京肆赦以詵初
議不戰獨不赦還後數月蕭幹出盧龍攻破景州又敗
常勝軍於石門鎮陷薊州寇掠燕城人情忷忷有謀棄
燕者徽宗於是思詵言召還復正奉大夫宣州觀察使
卒年六十七贈安化軍承宣使
東都事略卷一百四
