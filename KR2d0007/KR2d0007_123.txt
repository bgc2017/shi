東都事略卷一百二十三宋王稱撰
附錄一
甚矣中國之有夷狄也蠻夷猾夏見於堯舜之時昆夷
玁狁見於文王之世夫堯舜文王帝王之盛也夷狄猶
未盡率服則後世可知矣在漢則有匃奴之強而唐亦
有突厥回紇吐蕃之暴漢唐尚然則非漢唐又可知矣
太祖受命夷狄畏威不敢犯塞太宗既下太原乃移兵
幽薊自是有契丹之師矣李繼捧以靈夏之地歸吾職
方而繼遷因以叛亂至真宗之世契丹直抵澶魏真宗
决策親征一戰而勝與之講好于時繼遷亦死德明請
命於是兩邊晏然自三代漢唐以來蓋未有也寳元慶
歷之間元昊謀僭契丹生釁北邊既已再和而西師旋
亦解嚴且叛則討之服則綏之此仁宗甚德而度也神
宗雄材大略有開拓四夷之志雖復地於熙河尋敗師
於靈武逮至元祐力主和戎之議紹聖復建用兵之策
蔡京既收湟鄯王黼謀取燕雲馴致金兵擾我甸服斲
喪帝室屠害生靈而二聖俱北狩矣可不痛哉此其服
叛去來為中國利害者也其它四夷在祖宗時率皆慕
義向化且不為中國利害者則皆闕而不書
遼國即契丹也蓋東方之國在潢水之南本鮮卑之舊
地也自後魏以來名見中國初契丹之先有一男子乘
白馬一女子駕灰牛相遇於遼水之上遂為夫婦生八
男子一男子即逹呼哩氏也八子為八部一曰逹爾扎二
曰伊斯琿三曰舍琿四曰諾爾威五曰頗摩六曰納古濟
七曰濟勒勤八曰實衮部之長號大人常推一人為王得
建旗鼓唐光啟中其王欽德侵略韃靼奚室韋而役屬
之欽德衰諸部以邪律色勒廸少子安巴堅代為王安巴
堅強併八部為一部乃僭稱皇帝自號天皇王稱年曰
神冊龍德天贊云唐天成元年安巴堅死德光立二年
改元天顯陷營平二州晉高祖立求援於德光割幽薊
十六州與之乃以德光所居為上京臨潢府幽州為燕
京幽都府渤海國為東京遼陽府天福三年改元曰會
同國號大遼開運四年德光南牧度河還至欒城死托
雲之子烏雲立名璟改元曰天禄自稱天授皇帝立五
年以弑死周廣順元年德光子齊王舒嚕立名明改元
曰應歷自稱天順皇帝顯德六年世宗復三關舒嚕喜
睡國人目曰睡王七年與河東連兵寇鎮定恭帝命我
太祖北征俄聞太祖即位驚曰中國有英主矣於是遁
去開寳三年庖人因舒嚕醉而殺之烏雲之子明記立
更名賢改元曰保寧自稱天贊皇帝立時九歲七年其
涿州刺史耶律琮以書遺雄州孫全興乞脩好其書有
云臣無交於境外言則非宜事有利於國家專之亦可
全興以聞太祖命以書荅之遂遣其臣克實克舒蘇來
聘太平興國二年復遣使來賀太宗即位四年改元曰
乾亨太宗征河東遣使起居隨寇石嶺關以援太原為
郭進所敗王師既平河東遂北征勒兵幽州而還明年
寇雄州太宗復北征師次大名遂遁去明記立十五年
而死諡明孝成皇帝有子三人隆緒隆裕隆慶梁王隆
緒立年十二自稱天輔皇帝尊母燕燕為承天皇太后
改大遼為大契丹國燕燕專國政以三萬騎來寇潘美
擊敗之日利月利等十一族七萬餘帳内附降者又三
千帳獲羊馬萬計八年改元曰統和諸將言契丹主幼
國事皆決於母大將韓德譲寵幸用事國人嫉之請乘
釁以取燕薊太宗以為然雍熙三年以天平節度使曹
彬將幽州道行營前軍出涿州河陽節度使崔彦進副
之馬軍都指揮使米信將幽州西北道行營之師出雲
中代州觀察使杜彦圭副之步軍都指揮使田重進將
定州路行營之師出飛狐口蘄州刺史譚延美副之忠
武軍節度使潘美將雲應寰朔州行營之師出鴈門雲
中觀察使楊業副之曹彬克固安城又下新城重進戰
飛狐南斬首五百級美攻寰州降其刺史趙彦文克涿
州美進圍朔州其節度副使趙希贊以城降敵萬騎來
援飛狐口重進大破之擒其大將大鵬翼康州刺史馬
頵馬軍都指揮使何萬通又戰涿州南斬首千餘級殺
宰相扎色茂遂圍應州其節度副使艾正以城降重進
攻飛狐下之又下靈丘美克雲州吐渾節度副使党承
德來降重進圍蔚州押牙李存璋等以城來降潘美已
下寰朔雲應重進得山後要害之地曹彬之將聞美等
屢勝自以領重兵而功少遂欲徼功彬不得已裹五十
日粮再趨涿州且行且戰歴二十日始至城下屬盛暑
士卒疲乏不能進還至岐溝契丹躡戰王師遂敗彬宵
涉拒馬河營於易水之南彦進回軍亦為契丹所敗因
詔美部遷雲應寰朔四州之民五萬戸及其吐渾突厥
三部落安慶等族八百餘帳分處河南既而燕燕與其
大臣耶律漢寧南北皮室及烏雅特哩衮衆十餘萬陷寰
州楊業與戰於陳家谷死之是歲侵易州又寇代州四
年復侵三關瀛州帥劉延讓戰於君子舘敗績先鋒賀
令圖高陽將楊重進死之遂陷易州又侵定遠軍端拱
元年侵滿城大將郭守文李繼隆等與戰於唐河敗之
斬首萬五千級獲馬萬匹繼隆部送糧草入威虜軍為
敵將裕悅邀戰廵檢使尹繼倫襲破于唐徐二州之間
殺其大將皮室裕悅遂遁去敵將韓德威率數萬騎誘
党項勒浪嵬族不六大首領馬尾等自振武入侵府州
折御卿大敗其衆於子河汉勒浪等族反攻其後敵衆
大潰死者什六七於是勒浪等族悉款塞内附至道元
年侵雄州何承矩敗之梟鐡林大將一人咸平二年大
侵鎮定真宗親征次大名知府事折御昌等引兵入五
合川破拔黃太尉砦三年寇瀛州高陽帥康保裔戰于
裴村死之大將范廷召追擊於莫州東斬首萬餘級奪
其所掠老幼數萬真宗還京師復侵威虜軍何承矩自
雄州界河率師攻平州以牽其勢鎮定行營帥王顯等
亦以大軍至遂破敵二萬餘衆斬統軍鐡林等十五人
六年復侵定州鎮定高陽關三路帥王超敗之於望都
南既而敵衆數萬至副帥王繼忠戰于康林陷焉景德
元年舉國大入分寇威虜順安軍又侵北平緫管田敏
等破之又侵定州駐陽城淀假王繼忠為書抵莫州請
和真宗謂宰相畢士安等曰和戎之利自古有之然夷
狄變詐未可信也士安等曰比來降敵皆言國中恐陛
下復有幽燕之舉又銳氣屢挫而退歸無名其請和固
不為疑於是遣右班殿直曹利用持書荅之然敵益進
攻圍瀛州利用至大名而知府事王欽若留不遣真宗
北征繼忠又奏契丹兵不敢劫掠以待王人而王人不
至乃詔欽若遣利用敵復進兵陷德清軍攻澶州伏弩
發射殺其貴將順國王達蘭遂大潰利用乃與其飛龍
使韓杞見行在議盟又遣右監門衛大將軍姚柬之獻
御衣飲食真宗御行宫南燕從官召柬之與因遣使交
馳誓書真宗謂輔臣曰初欲令石晉楊延朗邀其歸路
而以精兵踵其後腹背擊之可無噍類矣然兵連禍結
何時已哉故徇其請以休息天下之民若彼自渝盟以
順伐逆覆亡之殆未晚也眀年令雄覇州安肅軍置𣙜
場以通其貿易自是交遣使賀生日及正旦歲以為常
仍遺以銀絹三十萬又明年其國人上燕燕號曰睿德
神略應運啓化法道洪仁聖武開統承天皇太后上隆
緒曰洪文宣武至德廣道孝皇帝置中京於七金山下
其地本奚王牙帳也大中祥符元年號安巴堅廟曰太
祖德光曰太宗璟曰世宗眀曰穆宗賢曰景宗明年燕
燕歸政於隆緒未踰月而卒燕燕姓蕭氏宰相思温之
女有機謀善馭左右大臣多得其死力先是蕃民歐漢
人死者償以牛馬漢人則斬之仍以其親屬為奴婢燕
燕一以漢法論每戎馬南入親被甲督戰及通和亦出
其謀然天性殘忍多殺戮與耶律隆運通遣人縊殺其
妻又幸毉工特哩衮有私議其醜者輒殺之隆緒畏莫
敢言既卒諡曰宣獻年五十七隆運即韓德譲也事明
記為樞密使兼行營都統明記疾亟諸子幼大臣握兵
在朝隆運不俟召率其親屬赴行帳白燕燕分其兵權
明記卒乃立隆緒奉燕燕為皇太后隆運既幸於燕燕
又以策立功為司徒政事令封楚王賜姓耶律氏改今
名又拜大丞相蕃漢樞密使南北面行營都統徙封齊
王隆緒親書鐡劵以賜之遷尚書令徙晉王賜不拜乘
車上殿置護位百人護位惟其國主得置之隆緒以父
事隆運日遣其弟隆慶隆裕一問起居隆運既卒與燕
燕同柩而葬無子以隆裕子周王宗業為後初燕燕死
隆緒闇弱而隆慶桀黠國人多附之又繕甲兵遣親信
以私書交結貴臣隆緒常召之辭以避暑不至其親信
錄其書抵雄州且言隆緒不能敦睦親族國人皆思歸
漢真宗敕邊吏勿報五年改元曰開泰隆緒自遼陽伐
高麗為其所敗將士沒者過半天禧五年改元曰太平
真宗崩仁宗遣使告哀隆緒即集蕃漢臣舉哀號慟謂
其宰相吕德懋曰與南朝約為兄弟垂二十年今忽報
登遐吾雖少兩歲顧餘生幾何因復大慟又曰聞嗣皇
帝尚少恐未知通好始末苟為臣下所間奈何又謂其
妻曰汝可致書大宋皇太后使汝名𫝊中國遂令燕京
憫忠寺置真宗靈御建道場百日又令國中有犯真宗
諱悉令易之隆緒病召東平王蕭孝穆上京留守蕭孝
先使輔立其子珠巴克而無失朝廷信誓死於大斧河
年六十一立五十年廟號聖宗其妻曰齊天皇后妃曰
順聖元妃齊天平州節度使蕭斡實之女耶律隆運之
甥有容色隆緒寵愛之事其姑燕燕甚謹燕燕亦以隆
運故深愛之燕燕既死乃與國事權勢日盛置宫闈司
補官屬出教命號仁慈翊聖齊天彰德皇后齊天善彈
琵琶與樂工燕文顯李有福通元妃以白隆緒隆緒不
納又為蕃書投隆緒寢中隆緒得之曰此必元妃為之
也命焚之隆緒死珠巴克立珠巴克隆緒第八子名宗
真母即元妃也以遺令立齊天為皇太后元妃為皇太
妃元妃匿之自為皇太后令人誣告齊天謀反坐死者
百餘人以小車載后囚於上京未幾縊殺之太后緫軍
國事改元曰景福明年又改曰重熙加號法天皇太后
多殺其功臣專用其兄弟分監南北蕃漢事至其家奴
授團練觀察節度使四十餘人幽人無賴者往往願為
蕭氏奴初宗真嘗以酒一器賜琵琶樂工蕭氏怒乃加
朴箠宗真疑内品所告隂遣人殺之乃下吏雜治宗真
語人曰我貴為天子與囚同荅狀内不平景祐元年率
兵逐其母以黃布車送至慶州使守隆緒冡殺永興軍
都統高常格及内侍數十族命内軍都提點王繼恩内
侍都知趙安仁監南北面蕃漢臣寮明年加號文武仁
聖昭孝皇帝後遊獵過祖州北山見齊天冢泣下初隆
緒將死謂宗真曰皇后事我四十年以其無子故命汝
為嗣我死汝母子母殺之也宗真追感其言命改葬於
安巴堅墓之旁其國人有勸迎其母以覲朝廷歲聘之
物又一日内道場命僧講報恩經感悟遣使迎至中京
門外舘擇日相見遂為母子如初加號法天應運仁德
章聖皇太后然出入舍止相距常十里以隂備之慶歷
二年聞趙元昊反遣蕭英劉六符來請石晉所割瓦橋
關南十縣以冨弼張茂實往報許歲增銀絹二十萬語
在弼傳明年加號聦文聖武英略睿哲仁孝皇帝上母
儀天體道至仁廣德慈順章聖皇太后皇祐元年來告
西征明年來告捷又遣使齎其畫像來且言兩國交歡
而未嘗識面因請御容許之未及往而死宗真立凡二
十五年年四十三諡曰文成皇帝廟號興宗宗真常與
教坊使王稅輕十數人結為兄弟出入其家或拜其父
母常夜晏與劉四端兄弟及王綱等數十人入樂隊命
后妃易衣為女冠后父蕭穆濟言漢官皆在此后妃入
戱非所宜也宗真擊碎后父首曰我尚為之若女何人
也閒嘗變服入酒肆寺觀尤重浮圖法僧有拜三公三
師兼政事令者二十人左右所親信多擢為將相宗真
死洪基立嘉祐二年遣使求御容以為後世子孫之誇
議者慮有厭勝之術仁宗曰朕待之厚豈有此理哉遣
御史中丞張昪送之洪基具儀服迎謁及見御容驚肅
再拜退而謂左右曰中國之主天日之表神異如此真
聖人也我若生在中國不過與之執鞭捧蓋為一都虞
候而已其畏服如此治平二年洪基改元曰咸寧二年
改國號大遼至熙寧七年遣蕭禧來言代北對境有侵
地請遣使同分畫神宗許之遣太常少卿劉忱為使秘
書丞呂大忠為副已而大忠丁家難有詔起復忱對使
殿奏曰臣受命以來在樞府攷核文據未見本朝有尺
寸侵敵地臣既辱使指當以死拒之忱出疆神宗手敕
曰敵理屈則忿卿姑如所欲與之忱不奉詔洪基又遣
蕭禧來神宗遣中使賜韓琦富弼文彦博曾公亮詔曰
朝廷通好北敵幾八十年近歲以來生事彌甚代北之
地素無定封故造釁端妄來理辨比敕官吏同加案行
雖圖籍甚明而詭辭不服今横使復至意在必得敵情
無厭勢恐未已萬一不測何以待之古之大政必咨故
老卿其具奏琦言敵人見形生疑引先發制人之說又
不可謂敵形勢已衰幽薊可復宜遣使報聘厚其禮幣
如河北置三十七將此深有見疑之形者也謂宜罷之
以釋敵疑弼言朝廷諸邊用兵敵所以先期求釁不若
委邊臣詰而嚴備之來則禦去則備親征之謀未可輕
舉且選人報聘敵藉吾歲賜方能立國豈無欲安靜之
理彦博言蕭禧之來欲以北亭為界緣慶歷西事未平
之時來求黃嵬之地容易與之中國禦戎守信為上必
以誓書為證若萌犯順之心當豫備邊使戰勝守固而
已若襲幽燕恐將噬臍公亮言敵人畏強侮弱故要控
制得術嘉祐間夏國妄認同家堡為界延州牒問遂圍
大順寇邊不已絶其歲賜方始懇求帖服今待敵人極
包容矣不使知懼恐未易馴服控制之術毋使倒持夷
狄知中國之不可窺則姦謀自息矣時劉忱呂大忠執
不可與執政知不可奪乃罷忱許大忠終制於是王安
石曰將欲取之必固與之以筆畫其地圖以天章閣待
制韓縝奉使盡舉與之蓋東西棄地五百餘里紹聖三
年改元曰昌夀洪基號聖文神武全功大略聦仁孝惠
天祐皇帝在位四十七年而死建中靖國元年也洪基
廟號道宗其孫延禧立
東都事略卷一百二十三
