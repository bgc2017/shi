東都事略卷三十九宋王稱撰
列傳二十二
田錫字表聖嘉州洪雅人也楊徽之宰峨眉宋白宰玉
津甚延譽之舉進士爲將作監丞通判宣州遷著作郎
京西轉運判官改左拾遺直史館錫鯁正寡言恭敬好
禮既得諫官即上疏獻軍國要機者一朝廷大體者四
頃歲王師平太原未褒軍功迄今二載今幽燕竊據固
當用兵雖禀宸謀必資武力願陛下因郊禋耕籍之禮
議平晉之功則駕馭戎臣莫此爲重此要機之一也臣
聞聖人不務廣疆土惟務廣德業聲教遠被自當來賓
周成王時越裳九譯來貢謂周公曰天無迅風疾雨海
不揚波三年矣意者中國其有聖人乎盍往朝之交州
謂之瘴海得之如獲石田臣願陛下務修德以愛民無
鈍兵以挫銳又何必以蕞爾蠻夷取勞震怒乎此大體
之一也今諫官不聞廷爭給事中不聞封駁左右史不
聞升陛記言動豈聖朝之美事乎又御史不聞彈奏中
書舍人不聞訪以政事集賢院雖有書籍而無職官祕
書省雖有職官而無圖籍臣願陛下擇才任之各司其
局苟職業修舉則威儀自嚴此大體之二也今㝢縣平
寧京師富庶軍營馬監靡不恢崇佛寺道宫悉皆輪奐
闢西苑廣御池雖周之靈囿漢之昆明未足爲比而尚
書無聽事九寺三監寓天街之兩廊貢院就武成王廟
是豈太平之制度耶臣願陛下别修省寺用列職官此
大體之三也案獄官令枷杻有短長鉗鏁有輕重尺寸
斤兩並載刑書未聞以鐵爲枷者也昔唐太宗觀明堂
圖見人之五臟皆麗於背遂減徒刑况隆平之時將措
刑不用法之所無悉宜去之此大體之四也太宗褒其
言因賜錢五十萬時宰相令有司受羣臣章疏必先白
而後敢進錫上書以爲失至公之體爲河北轉運副使
驛書言邊事曰臣聞動静之機不可妄舉安危之理不
可輕言利害相生變易不定取舍無惑思慮必精夫動
靜之機不可妄舉者動爲用兵靜爲持重應動而静則
飬寇以生姦應靜而動則失時以敗事動靜中節乃得
其宜伏望陛下申飭將帥勿尚小功使河朔之民得務
農業亭障之地可積邊儲苟待其亂而取之則克乘其
衰而兵之則降既心服而志歸則力省而功倍臣願陛
下考古道恢遠圖示綏懷萬國之心用駕馭四夷之策
事戒輕發理貴深謀若夫安危之理不可輕言者臣請
爲陛下陳之國家務大體求至理則安舍近謀遠勞而
無功則危爲君有常道爲臣有常職是務大體也上不
拒諫下不隱情是求至理也漢武帝唐太宗皆徇無厭
之求奉不急之役是舍近謀遠也沙漠窮荒之地得之
何所用耶敵人遺種殺之更生矣是勞而無功也臣又
聞利害相生變易不定者兵書曰不能盡知用兵之害
者則不能盡知用兵之利蓋事有可進而退則害成之
事至焉可退而進則利用之事去焉可速而緩則利必
從之而失可緩而速則害必由之而致可誅而赦則姦
宄之心或有時而生害可赦而誅則勇烈之人或無心
而利國可勸而懲則有以害勤勞之功可懲而勸則有
以利僭踰之幸能審利害則爲聦明書曰明四目逹四
聦此之謂也臣又謂取舍不可以有惑者故曰孟賁之
狐疑不如童子之必至思慮不可以不精者故曰差若
毫釐繆以千里自國家圖幽燕以來兵連未解則財用
不得不耗臣下不得不憂願陛下精思慮決取舍無使
曠日持久窮兵極武焉太宗嘉之徙知相州移睦州遂
知制誥錫好直言太宗或時不能堪錫從容進曰陛下
日往月來飬成聖性太宗悅愈重之端拱二年歲旱錫
上疏曰今歲旱暵之沴此實隂陽失和調燮倒置上侵
下之職而文理未盡下知上之失而規過未能所以成
此咎徵也伏望陛下引咎責躬以荅天戒進德覃慶以
安民心蠲免征徭搜察淹滯振廪通貨以救餓殍加估
收儲以備闕乏弭災求理正在此時若旱沴不已臣恐
盜聚綠林狄乘饉塞則朝廷之憂非淺也錫疏有調燮
倒置之語爲宰相不悅罷知陳州坐稽留獄訟責海州
團練副使徙單州召還爲工部員外郎復論時政闕失
加直集賢院至道中復知制誥上疏言諸州奉河西力
役生民重困出知泰州彗見上疏請責躬以荅天戒咸
平三年召對言事錫嘗奏曰陛下治天下以何道臣願
以皇王之道治之舊有御覽但記分門事類不若以經
史子集爲御覽三百六十卷日覽一卷經歲而畢又取
經史要切之言爲御屏風十卷置御坐側則治亂興亡
之鑒常不忘矣眞宗詔史館借以羣書乃先上御覽三
十卷御屏風五卷御覽序曰臣聞聖人之道布在方策
六經則言高旨遠非講求討論不可測其淵深諸史則
跡異事殊非參會異同豈易記其繁雜子書則異端之
說勝文集則宗經之辭寡非獵精以爲鑒戒舉要以觀
會同可為日覽之書資於日新之德則雖白首未能窮
經矧王者萬機之暇乎臣每讀書思以所得上補達聦
可以銘於坐隅者書於御屏可以用於帝道者錄爲御
覽經取帝王易曉之意史取帝王可行之事子或緫於
雜錄集或附之逐篇悉求切當之言用達精詳之理俾
功業可與堯舜等而生靈亦使躋仁夀之域臣區區之
忠不勝大願御屏風序曰湯之盤銘曰苟日新日日新
又日新太公之金匱云武王欲造起居之戒乃銘於几
杖曰安不忘危存不忘亡孰惟二者後必無凶墨子云
堯舜禹湯書其事於竹帛瑑之盤盂曰君子福大而愈
懼爵隆而益恭遠察近視俯仰有則軒帝輿几皆有銘
焉曰吾居民之上惴惴恐不及武王戶席必有戒焉席
之銘曰無行可悔戶之銘曰名難得而易失唐黃門侍
郎趙智爲高宗誦孝經曰天子有諍臣七人雖無道不
失其天下微臣敢以此言上獻憲宗采漢史三國以來
經濟要事撰書十四篇曰前代君臣事迹書之屏風臣
每覽經史子集因取其語要揔一卷輙用進獻可書於
屏寘之御坐之右焉詔褒之錫覽天下奏章有言民飢
盜起及詔敕不便悉條奏其事眞宗以爲得爭臣之體
兼侍御史知雜事擢右諫議大夫史館修撰連上八疏
皆直言時政得失嘗曰吾立朝以來封章五十二奏皆
諫臣任職之常也言苟獲從吾之幸也豈可藏副示後
謗時賣直邪悉取焚之眞宗每見錫容必莊嘗目之曰
朕之汲黯也卒年六十四眞宗惻然謂宰相李沆曰田
錫直臣也特贈工部侍郎有咸平集五十卷
王禹偁字元之濟州鉅野人也家世爲農九歲能爲歌
詩畢士安見而異之勉以勤業及長善屬文舉進士爲
武城簿知長洲縣端拱初太宗聞其名召試擢右拾遺
直史館獻端拱箴時契丹未寧太宗訪羣臣以邊事禹
偁上禦戎十策以爲外任人内修德則可以弭之外則
合其勢以重將權罷小臣詗邏邊事行間諜以離其心
遣趙保忠折御卿率所部以張犄角下詔感勵邊人取
幽薊舊疆蓋弔晉遺民非貪其土地内則省官以寬經
費抑文士以激武夫信用大臣以資其謀不貴虚名以
戒無益禁游惰以厚民力惟陛下裁察太宗嘉之尤爲
趙普所器二年親試貢士詔使作歌援筆立就太宗謂
侍臣曰此歌不踰月遍天下矣即拜左司諫知制誥冬
旱禹偁上疏曰一榖不收謂之饉二穀不收謂之饑饉
則大夫以下皆損其禄五分之一饑則奉無禄廩而已
今旱雲不霑宿麥未茁既無九年之蓄可憂百姓之飢
陛下降詔書直云君臣之間政教有闕自乘輿服御以
下至百官奉料非宿衛軍士邊庭將帥悉第減之上荅
天譴下猒人心俟雨足復故臣朝行中家最貧奉最薄
亦願少減奉以贖耗蠧之咎外則省歲市之物内則罷
工巧之伎近城掘土侵冢墓者瘞之外州配隸之衆非
贓盜者釋之然後戒州縣官吏以古者猛虎度河飛蝗
越境之事其餘軍民刑政之弊非臣所知者望委宰臣
裁議頒行但感人心必召和氣惟陛下行之太宗幸瓊
林苑召至御榻前顧問語宰相曰禹偁文章獨步當世
其寵奬如此因抗疏爲徐鉉雪誣貶商州團練副使移
解州召還拜左正言太宗曰禹偁文章俊麗無能及者
但性剛不能容物爾俄直昭文館時太宗命將討李繼
遷禹偁屢陳便宜以爲繼遷不必勞力而誅自可用計
而取兵法曰使貪使愚言貪者利其財愚者不計其死
也臣愚謂宜明數繼遷罪惡暁諭蕃漢重立賞賜高與
官資昔劉知俊兄弟以同州叛附于岐梁太祖下詔曰
有捉得知俊者賞萬緡與節度使得其弟者賞五千緡
與刺史一月之間先擒其弟今但信賞必行則繼遷身
首不梟即擒矣求外任得知單州至郡十五日而召爲
禮部員外郎知制誥入翰林爲學士孝章皇后崩梓宫
遷于燕國長公主第禹偁爭之曰皇后嘗母儀天下當
遵用舊典罷知滁州禹偁嘗草李繼遷制送馬五十匹
爲潤筆禹偁却之及出閩人鄭襃徒步來謁禹偁禹偁
愛其儒雅及别去爲買一馬或言買馬虧價者太宗曰
彼能却繼遷五十馬顧肯虧一馬價哉移知揚州眞宗
即位詔羣臣論事禹偁上疏陳五事一曰謹邊防通盟
好因嗣統之慶赦繼遷罪復與夏臺彼必感恩内附且
使天下知屈已而爲人也二曰減宂兵併宂吏使山澤
之饒流於下開寳前諸國未平而財賦足兵威強由所
蓄之兵銳而不衆所用之將專而不疑設官至簡而事
皆舉興國後增員太宂宜皆經制之三曰艱選舉使入
官不濫先朝登第僅萬人宜糾以舊制還舉場於有司
吏部擇官亦非帝王躬親之事宜依格敕注擬四曰澄
汰僧尼使疲民無耗罷度人修寺一二十載容自銷鑠
亦救弊之一端五曰親大臣遠小人使忠良蹇諤之臣
知進而不疑姦憸傾巧之徒知退而有懼疏奏召還復
知制誥其後潘羅支射死繼遷夏人欵附卒如禹偁策
修太祖實錄禹偁直書其事執政以禹偁爲輕重其間
出知黃州州境有二虎鬭其一死而食其半又羣鷄夜
鳴經月不止禹偁上疏引洪範傳申戒且自劾眞宗遣
使乘馹問勞醮禳之詢日官則云守臣當其咎眞宗亟
命移知蘄州禹偁表謝有宣室鬼神之問不望生還茂
陵封禪之書正期身後至郡未逾月而卒年四十八禹
偁辭章敏贍喜談世事臧否人物以正自持故屢擯斥
所與游必儒雅薦寵後進如孫何丁謂遂皆名重一時
有小畜集三十卷奏議十卷後集詩三卷子嘉祐嘉言
俱知名方禹偁在翰林也嘉祐爲館職寇準知之準使
知開封府一日問嘉祐曰吾尹京外議云何嘉祐曰人
皆言丈人旦夕入相準曰於吾子意何如嘉祐曰以愚
觀之丈人不若不爲相之爲善也若相則譽望損矣準
曰何故嘉祐曰自古賢相所以能建功業澤生民者其
君臣相得皆如魚之有水故言聽計從而臣主俱榮今
丈人負天下重望相則中外有太平之責焉丈人於眀
主能若魚之有水乎此嘉祐所謂譽望之損焉準大喜
執其手曰元之雖文章冠天下至於深識遠慮或不逮
吾子也嘉祐官不顯而嘉言亦以進士第爲江都簿眞
宗觀書龍圖閣得禹偁奏章嗟美切直因訪其後宰相
稱薦嘉言即召對擢大理評事仁宗時嘗爲殿中侍御
史其曾孫汾舉進士甲科元祐中爲工部侍郎寳文閣
待制入元祐籍云
臣稱曰錫禹偁真天下正直之士哉其事君必盡言無
隠以謹其微以防其漸由是二宗有聽言之美二臣有
敢言之效而治道隆矣古之所謂主聖臣直君明臣忠
者豈不然哉豈不然哉
東都事略卷三十九
