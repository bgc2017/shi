東都事略卷二十九宋王稱撰
列傳十二
何繼筠字化龍河南人也父福進仕後唐至周官至天
平軍節度使福進節制鎮州繼筠補牙職以偏師出土
門與并人戰斬首數千級以功除刺史契丹入邊又擊
敗之世宗征瓦橋關命繼筠以所部出百井道以破并
寇宋興以繼筠為棣州團練使關南兵馬都監加防禦
使太祖征太原繼筠奪并人汾河橋又敗其衆于城下
擒其將張環石斌以獻開寳三年太祖親征太原契丹
來援繼筠屯石嶺關追奔數十里斬千餘級獲器用甚
衆太祖命以所獲首級鎧甲示於城下并人奪氣以功
拜建武軍節度使繼筠屢以少擊衆在塞上二十年敵
人畏其名繢其像而拜之卒年五十一贈侍中繼筠兒
童時嬉戲必分布部伍為戰陳状及長善射深沉有謀
與士卒同甘苦子承矩
承矩字正則從繼筠討劉崇除閑廏副使太平興國中
監兵泉州以功遷閑廐使知河陽徙潭州居六年除淄
州刺史僉書滄州事時契丹數入邊承矩請屯兵於順
安砦西關易河溝口引水東西三百餘里南北五七十
里築隄瀦水以助要害太祖用其策屬霖潦為患議者
多以為非承矩援漢魏至唐故事以折之詔以承矩為
河北制置屯田使民遂獲萑蒲魚蛤之利而稻田歲入
亦助邊餉自是高陽並海以抵順安絶敵人奔衝之虞
又言順安至西山不遠百里亦多川源願因而廣之用
息外患朝廷雖嘉之未及行也自滄徙雄州契丹萬騎
夜逼城堞遲明承矩出戰獲其酋所謂鐵林相公者敵
始引去復徙滄州眞宗即位知雄州嘗上疏請和戎為
息民之利進英州團練使知澶州契丹修好眞宗益善
其有謀又命知雄州拜本州團練使時敵使初至承矩
以為待之之禮宜得中庶可久也眞宗嘉納久之徙齊
州卒年六十一贈相州防禦使緣邊及涿易州軍民聞
承矩卒無不流涕相與至雄州發哀供佛何氏世為名
將而承矩好學有文所與游者必賢士大夫太宗嘗遣
内侍齎御製并書積五十餘軸又面付手札以寵之初
除團練使眞宗謂宰相曰承矩知書好名以才能自許
宜授以美名遂除英州及去雄州請以李允則自代允
則亦良將也承矩御下以誠同其甘苦民有告機事必
與欵語無所猜忌故敵人動息無不逆知其後敵使者
言敵人畏服其名云
李謙溥字德明太原人也少通左氏春秋仕晉為供奉
官至周任刺史嘗監晉州兵以偏師屢挫太原而屠城
略地功為多隰州闕守謙溥攝州事至則濬城隍嚴兵
備未旬日而并人至方盛暑謙溥服絺綌揮羽扇引二
小吏登城徐步并人望之勒兵不敢動因以敢死士百
人夜縋城銜枚薄賊營破之逐北數千里斬首千餘級
為澶州廵檢改丹州刺史建隆初移慈州久之謙溥與
孫延進沈繼深王睿進兵太原略地謙溥為畫出入進
退策衆不能用及班師又謂曰今退兵彼必來乘我宜
整衆為備諸將亦不應果為并人所襲狼狽奔走獨謙
溥兵成列并人遂却復移隰州刺史築保安平同等砦
敵人十年不敢犯境有招收將劉進勇力絶人屢以少
挫衆并人患之潛為蠟彈書以閒進佯遺道中晉帥趙
贊得之以聞太祖詔謙溥械進闕下謙溥言并人欲我
殺之也臣願以血屬保其無它奏至太祖為釋進賜金
帛開寳中召為濟州團練使會邊將失律復以謙溥還
蒞隰州其後以疾至京師卒年六十二謙溥慷慨重然
諾所賜甚厚皆分遺將士故為其所用者莫不盡力子
允則允正允正官至河州團練使
允則字垂範以父任為濟州牙内指揮使謙溥卒任左
班殿直少以才略聞太平興國七年初置靜戎軍搉場
以允則領之自是屢奉使諸路知潭滄雄鎮潞州而雄
嘗再莅焉湖南民歲輸絹謂之地稅絹又屋每間出絹
一丈二尺謂之屋稅絹始戸給一牛歲輸米四斛牛斃
猶輸謂之枯骨稅皆馬氏暴斂之餘允則治潭州悉奏
除之湖湘山田民不耕墾允則下令給諸軍芻皆輸粟
藁由是山田遂無遺地潭州舊分兵戍邵州允則謂蠻
不擾而益戍兵是長邊患也亦遂奏罷初至滄州葺營
壘多開井泉言者以為擾未幾北敵圍城近郊老幼皆
入城保而水不乏又以水代砲壘成深泥敵兵遂解眞
宗召而語之曰頃有言卿擾民者及敵至始見其利也王
超之敗人心危動允則勸使衰絰向師而哭以解衆忿
仍趣整師以進眞宗聞而降詔褒勵之雄州㩁場禁通
異貨邏者以珉玉帶及婦人首飾交易者允則縱之曰
此以我無用易彼有用也周世宗始以瓦橋關置州民
居唯結茅允則教以陶公私營造皆易為瓦甓矣又合
外舊甕城與大城為一始創關城焉濬濠起月隄環以
溝塹增廣閻承翰所修屯田架橋引水作梁築亭榭列
隄道以通安肅廣信順安軍所以設險者備矣舊城樓
可望十里以為斥候允則曰南北通好安用此為命毁
之後乃徙浮圖於北原上所望踰三十里將為關城也
先建東嶽祠自以黃金百兩為供器導以鼓吹民閒競
以金銀器獻久之密徹去而捕盜移文北界因以護祠
為言興板築城就而虜不知也雄州上元舊不張燈允
則結綵為山聚優樂縱民夜遊諜知敵人欲觀燈乃率
同僚會城北俄有衣紫敵人至出妓女列侍延之傳舍
劇語而罷密使縱所乘騾遁去即幽州統軍也後數日
聞為敵人所誅矣嘗宴賓而甲仗庫火終宴不救眞宗問
其故對曰兵械警火甚嚴當宴而燔姦人欲以計見動
若捨宴救火其誰不它窺測也眞宗善之雄州諜者嘗
告敵人要官間遣人至京師造茶籠燎爐允則使倍與
直作之纖巧無毫髮之異耳先期至則携之入㩁場使
茶酒班多口者夸說其巧令蕃商徧觀之如是者三四
日知蕃官所作已過乃收之不復出敵人相傳謂允則
賂之恐有姦變蕃官無以自明乃被殺允則為長吏或
於市中下馬過富民家入軍營與婦女笑語無所閒然
富民犯罪未嘗少寬假契丹幾密事動息皆知之當時
邊臣無及者景德以後國信往還儀制及所費用皆其
所裁定智識開敏處事審當其方略施設雖游觀亭傳
莫不有所寓也允則官至寧州防禦使卒年七十六
馬仁瑀大名夏津人也少不好學與群兒戲必為行陳
之狀自稱將軍日與之約鞭其後期者羣兒畏服及長
善射周太祖鎮鄴仁瑀年十六因求見帳下太祖留置
左右廣順初補内殿直世宗即位會太原劉崇入寇世
宗親征至高平周師不利諸將引退仁瑀曰主辱臣死
遂躍馬以進大軍乘之崇敗績擢仁瑀為弓箭控鶴直
指揮使又從征淮南以功遷内殿直都虞候又從平三
關恭帝即位仁瑀從太祖北伐宋興以佐命功遷貴州
刺史為鐵騎右廂虎捷左廂都指揮使領扶州團練使
從平澤潞以功領常州防禦使改岳州漢州初詔仁瑀
領荆湖諸郡不數歲復其地朝廷將平蜀又以仁瑀領
川峽諸郡亦皆蕩平薛居正知貢舉仁瑀以貢士屬之
為御史所劾又坐與后族忿爭出為密州防禦使太祖
征太原命仁瑀廵邊敵聞其威名不敢出遷瀛州防禦
使兄之子因醉誤殺平民繫獄當死民家自言非有憾
也過誤爾願以過失傷論仁瑀曰我為長吏而兄子殺
人此乃恃吾勢横恣耳非過失也豈可以已之親而亂
國法哉遂論如律給民家布帛移知遼州從征太原有
功又從征范陽擊敵於盧龍北師還遷朔州觀察使判
瀛州七年卒年五十贈河西觀察使
李漢超字顯忠雲中人也始事鄴帥范延光不為其所
知又事鄆帥高行周雖知之而不甚親也會周世宗鎮
澶淵漢超遂委質焉仕周至殿前都虞候宋興遷恩州
團練使從平李重進以功領齊州防禦使關南兵馬都
監漢超在關南人有訟漢超彊取其女為妾及貸而不
償者太祖召而問之曰汝女可適何人曰農家也又問
漢超未至關南契丹如何曰歲苦侵暴曰今復爾耶曰
否太祖曰漢超朕之貴臣也為其妾不猶愈於農婦乎
使漢超不守關南尚能保汝家之所有乎責而遣之密
使諭漢超曰亟還其女并所貸朕姑貰汝勿復為也不
足於用何不以告朕耶漢超感泣誓以死報齊棣鹽海
之利數倍它郡何繼筠在棣漢超在齊皆得用以養士
而朝廷不計其所費在郡凡十七年有善政齊人愛之
嘗詣闕求立碑太祖命率更令徐鉉為文以賜太平興
國初除應州觀察使判齊州明年卒于屯所贈太尉忠
武軍節度使漢超善撫士卒與之絶甘分少死之日軍中
皆殞涕子守恩官至隴州刺史部芻粟旱海為賊所邀
死之
郭進深州博野人也少貧賤依邢州鉅鹿富人家傭作
有膂力多結豪俠飲博人有欲殺之者富人婦竺氏陰
告之乃至晉陽漢高祖留之帳下北寇屠安陽高祖遣
進拒戰敵敗走以功除刺史及德光盜京師復北歸進
請以奇兵間道入洺州因定河北諸郡仕周改登州刺
史郡多寇盜進悉為剪除吏民願紀其事命近臣撰文
賜之改刺衞州河朔盜匿汲郡山閒者稍衆閒出攘奪
久不能滅進往攻勦絶之民以安居於是郡民又請立
碑紀其事改洺州團練使有善政郡民又請立碑詔左
拾遺鄭起為文以賜進嘗植柳種荷芰徧城其後郡民
見之有垂涕者曰此郭公所種也太祖將征澤潞遷本
州防禦使充西山廵檢以備并寇嘗領兵與曹彬王全
斌入太原境獲數千人太祖征太原以進為河東道忻
代等州行營馬步軍都監招徠山後諸州民三萬七千
餘口始進在西山太祖每遣戍西山必戒之曰汝謹奉
法我猶赦汝郭進殺汝矣有部下軍校告其陰通太原
將有異志者太祖詰之軍校辭窮復曰進御下嚴臣不勝
忿怨故誣之耳太祖命執以與進令自誅進釋不問使
禦河東寇曰汝有功則我奏汝官敗則降勿復來也軍
校往死戰果立功而還進奏乞命以官太祖不可曰汝
誣我忠良此纔贖汝死爾進曰若然則今後臣不復使
人矣太祖於是命以一官太祖嘗命有司治第賜進蓋
以筩瓦有司言舊制非親王公主之第不用筩瓦太祖
曰進控扼西山十餘年使我無北顧憂我視進豈減兒
女耶太平興國初領雲州觀察使判邢州至是進訪竺
氏婦已死而家甚貧得其女撫養如己子厚其資装以
嫁之以報婦德進善聽訟能以鈎距得其情御衆有方
略軍政嚴肅前後二十年不易西山廵檢之任太宗征
太原命進控石嶺關契丹來援進擊敗之并人喪氣時
田欽祚護石嶺軍恣為姦利以他事侵進進剛直不能
辨乃自經死年五十八贈安國軍節度使
姚内斌盧龍人也少仕契丹周顯德末世宗北征我太
祖將兵至瓦橋關内斌為關使開門請降世宗以為汝
州刺史國初從平李筠改刺虢州太祖以西鄙為憂以
内斌為慶州刺史戎不敢犯塞號内斌為虎盖畏其勇
也在慶州積十餘年卒年六十四
董遵誨范陽人也父宗本事幽帥趙延壽為延壽所惡
遂舉家奔太原漢高祖得之以宗本為隨州刺史遵誨
補牙校有方略善御夷狄周世宗時從韓通討秦鳳擒
蜀招討使王鸞攻淮南下合肥又從韓通平雄霸二州
以功至驍武指揮使太祖以西戎近邊使守通遠軍凡
十四年蕃漢悅附許以便宜制軍事初太祖以其母在
契丹也令人賂邊民使迎其母送於遵誨遵誨遣外弟
劉綜貢馬以謝太祖解其所服眞珠盤龍衣命齎賜之
綜曰遵誨人臣豈敢當此太祖曰吾委以方面不此嫌
也太平興國六年卒年五十六
賀惟忠忻州人也初隸周世宗藩邸召補供奉官不辭
而去世宗怒不復用宋興始授儀鸞副使令知易州捍
禦有功遷正使太祖駐常山以為刺史兼易定祁等州
都廵檢使常中流矢創發而卒惟忠知書曉兵法撫士
卒得其心威名震北敵故十餘年契丹不敢南牧云
王彦昇字光烈蜀人也後唐平蜀徙家洛陽周顯德末
為散員指揮使從太祖北伐至陳橋以軍中推戴而還
時韓通為侍衞親軍副都指揮使在殿閤聞變皇懼而
歸彦昇遇通於路策馬逐之通馳入其第門未及闔為
彦昇所害太祖聞通死大怒乃出彦昇為唐州刺史久
之徙原州防禦使彦昇殘忍在原州戎人有犯漢法者
會賓客則引而前以手捽其耳大嚼沃以巵酒前後所
啗數百人並塞數年戎人畏之無犬吠之警卒年五十
八
臣稱曰太祖削五代之亂創萬世之業制兵有謀御將
有術付郭進以邢州李謙溥以隰州俾制太原畀何繼
筠以滄景賀惟忠以易州李漢超以關南馬仁瑀以瀛
州俾控北敵授姚内斌以慶州董遵誨以通遠軍王彦
昇以原州俾禦西寇結之以恩豐之以財小其名而重
其權少其兵而久其任每來朝則命之坐賜予優厚北
邊軍市之租多賜諸將惟何繼筠授以節制示以懋功
之典其他所居之官不過廵檢使之名而所領之兵亦
不過五六千人而任之久乃至二十年少亦不減十餘
年是以夷狄畏服邊鄙無事由制兵御將得其道
東都事略卷二十九
