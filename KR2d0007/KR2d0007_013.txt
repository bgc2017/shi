東都事略卷十三宋王稱撰
世家一
詩稱關睢之德所以正夫婦而化天下也是以輔佐君
子有逮下之仁而無嫉妬之心懷進賢之志而有憂勤
之念用能助成一代之治以興太平之基塗山啟夏任
姒作周豈不曰内德之茂哉昭憲杜后篤生上聖以造
我宋其宏規遠慮實應關睢之德與塗山任姒亦何以
異自昭憲以降正始之道相守如一皆以遵承祖宗家
法爲先是雖賢德懿範有所從始然亦列聖修身正心
齊家之本有以極其摯如此至於名品之别儀制之序
其所由來者尚矣故略而不書
宣祖昭憲皇后杜氏定州安喜人也父爽贈太師后既
笄歸于宣祖治家嚴毅有禮法生太祖太宗周顯德中
太祖爲定國軍節度使封南陽郡太夫人及太祖爲羣
情推戴自陳橋還京師人走報后曰點檢已作天子后
曰吾兒素有大志今果然矣太祖既即位拜后於堂上
衆皆賀后愀然不樂左右進曰臣聞母以子貴今子爲
天子胡爲不樂后曰吾聞爲君難且天子者置身兆庶
之上若治得其道則此位可尊苟或失馭則求爲匹夫
不可得是吾所以憂也子其勉之太祖再拜曰謹受教
於是尊爲皇太后建隆二年后不豫太祖侍藥餌不離
左右疾亟召趙普入受顧命后因問太祖曰汝知所以
得天下乎太祖嗚噎不能對后問之如初太祖曰臣所
以得天下者皆祖考及太后之積慶也后曰不然正由
周世宗使幼兒主天下耳使周氏有長君天下豈爲汝
有乎汝百歲後當傳位于汝弟四海至廣萬幾至衆能
立長君社禝之福也太祖頓首泣曰敢不如太后教后
因謂趙普曰爾同記吾言不可違也命普於榻前爲約
誓書普於紙尾自書名云臣普書藏之金匱命謹密宫
人掌之后崩于滋德殿年六十諡曰明憲葬安陵神主
祔享太廟乾德二年改卜安陵更諡曰昭憲合祔安陵
太祖孝惠皇后賀氏開封人右千牛衛率府率景思長
女也晉開運初宣祖爲太祖娉焉太祖領定國軍節度
使封會稽郡夫人性温恭柔順事舅姑盡禮生子德昭
周顯德五年寢疾崩年三十宋興追冊爲皇后諡曰孝
惠葬于安陵之西北神主享于别廟神宗時與孝章淑
德章懷並祔享太廟
孝明皇后王氏邠州新安人彰德軍節度使饒之第三
女也孝惠崩納爲繼室封琅邪郡夫人建隆元年立爲
皇后后慈仁恭勤奉養太后得其驩心崩年二十二諡
曰孝明葬于安陵之北神主享于别廟太平興國二年
祔享太廟
孝章皇后宋氏河南洛陽人左衛上將軍偓之長女也
孝明崩太祖遂聘入宫爲皇后年十七性柔順好禮太
祖崩號開寳皇后居西宫雍熙四年移居東宫崩年四
十四諡曰孝章祔葬永昌陵之北神主享于别廟神宗
時升祔太廟
臣稱曰廟室祔以一后若追冊者則否太祖祔以孝明
者禮之正也太宗祔以懿德者蓋以明德在也及明德
崩與懿德同祔而元德以誕育眞宗亦得祔焉此則禮
從變也於此之時孝章豈不應與孝明同祔邪眞宗廟
室亦祔三后而孝章又不得升配太祖復何邪至神宗
之世追冊之后並配于廟於是孝章始升祔云
太宗淑德皇后尹氏相州濮人滁州刺史廷勛之女也
太宗在周時娶焉早崩太宗即位追冊爲皇后諡曰淑
德葬于孝明陵之西北享于别廟後神主升祔太廟
懿德皇后符氏陳州宛丘人魏王彦卿第六女也顯德
初歸太宗國初封汝南郡夫人建隆二年封楚國夫人
太宗封晉王進封越國崩年三十四葬于安陵之西北
太宗即位追冊爲皇后諡曰懿德享于别廟眞宗即位
詔有司議太宗配后宰相請以懿德配而宗正卿趙安
易請以淑德配是時禮官以明德在萬安宫淑德懿德
生不及尊崇之位没升配享於人情未安請虚配位祕
閣校理吳淑駮議皆以爲未允時將追尊元德淑因請
以元德升配詔曰禮非天降地出酌于人情其以懿德
皇后配於是神主升祔太廟
明德皇后李氏潞州上黨人淄州刺史處耘第二女也
懿德崩太祖爲太宗聘爲妃既納幣會太祖崩至太平
興國二年始入宫雍熙元年立爲皇后太宗崩眞宗即
位尊后爲皇太后居西宫之嘉慶殿上宫名曰萬安崩
年四十五諡曰明德祔葬永熙陵禮官請以懿德明德
同祔太宗室以先後爲次從之
元德皇后李氏眞定人乾州防禦使英之女也開寳中
封隴西郡君太宗即位進夫人性恭肅有法度六宫推
重之生楚王元佐及眞宗薨年三十四眞宗即位追封
賢妃又追上尊號爲皇太后諡曰元德祔葬永熙陵享
于别廟大中祥符三年禮官趙湘請以元德皇后祔太
宗廟室眞宗曰此重事也俟令禮官議之至六年宰相
王旦與羣臣繼請然後從之祔明德之次
眞宗章懷皇后潘氏大名人忠武軍節度使美之第八
女也眞宗爲韓王太宗爲聘之召入宫封莒國夫人崩
年二十二眞宗即位追冊爲皇后諡曰莊懷葬于永昌
陵側陵名保泰神主享于别廟後升祔太廟國朝皇后
諡冠以帝諡慶歷中禮官言孝字連太祖諡德字連太
宗諡遂改莊爲章以連真宗諡云
章穆皇后郭氏太原人宣徽南院使守文第二女也眞
宗爲襄王太宗爲聘之封魯國夫人進封秦國眞宗即
位立爲皇后崩年三十二諡曰莊穆葬永熙陵之西北
神主享于别廟乾興元年升祔眞宗廟室後改諡曰章
穆
章獻明肅皇后劉氏益州華陽人也父通贈太師魏王
后善播鼗蜀人龔美與之入京師美以鍜銀爲業眞宗
爲襄王納于潛邸張耆爲王宫指使王乳母秦國夫人
性嚴整因令王斥去因爲太宗言之王不得已置之張
耆家太宗崩眞宗即位以爲美人以其無宗族乃更以
美爲兄弟改姓劉大中祥符中爲脩儀進德妃自章穆
崩眞宗欲立爲皇后大臣多以爲不可眞宗卒立之李
宸妃入宫生子是謂仁宗后以爲已子與楊淑妃撫視
甚篤天禧四年眞宗疾甚宰相寇準密議請皇太子監
國以謀泄罷相既而入内都知周懷政謀廢后復用準
爲楊崇勲所告懷政誅準貶海上眞宗崩仁宗即位尊
后爲皇太后軍國大事權取皇太后處分垂簾聽政詔
書稱吾以生日爲長寧節出御大安輦鳴鞭侍衛如乘
輿父名通令天下皆避父諱有劉綽者自京西漕臣還
朝以其在部日盤量在庾之糧得千餘斛乞付三司后
問曰卿識王曾張知白吕夷簡魯宗道乎此四人者豈
因盤量收出賸進哉綽大慙當時廷臣皆服后之明天
聖七年冬至仁宗率百官上壽會慶殿及恭謝宗廟乘
玉輅褘衣九龍華釵冠行禮則服衮衣減宗彛藻去劒
戴儀天冠前後垂珠翠各十旒于時小臣方仲弓上書
請依武后故事立劉氏廟而程琳亦獻武后臨朝圖后
擲其書于地曰吾不作負祖宗事后稱制凡十一年自
仁宗即位乃諭輔臣曰皇帝聽斷之暇宜詔名儒講習
經書以輔其德於是設幄崇政殿之西廡而日命近臣
侍講讀丁謂曹利用既以侮權貶竄而天下惕然畏之
晚年稍進外家而信任内官仁宗春秋高猶不知爲宸
妃所出終后之世無豪髮間隙蓋仁宗能盡孝而后亦
慈愛保護之至也崩年六十四諡曰章獻明肅國朝皇
后二諡稱制者則加四諡葬于定陵之西北於是泰寧
軍節度使同平章事錢惟演請以章獻明肅章懿與章
穆並祔眞宗之室詔禮院議禮官以章穆祔食眞宗斯
爲正禮章獻母儀天下與明德例同章懿帝母之尊與
元德例同且前代無同日並祔之禮其二后或祔眞宗
廟室或祀别廟惟上裁之詔三省與禮院更議皆以爲
章穆皇后位崇中壼與懿德無異已祔眞宗廟室自叶
一帝一后之文章獻明肅處坤元之尊章懿感日符之
貴皆功德莫與爲比謂宜崇建新廟同殿異室歲時薦
饗一用太廟之儀仍别立廟名以崇世享於是翰林學
士馮元等請以奉慈爲名詔從之至慶歷五年禮院言
章獻章懿二后請遵國朝懿德明德元德三后同祔太
宗廟室故事遷祔眞宗廟室詔兩制議翰林學士王堯
臣等議請二后遷祔眞宗廟室序於章穆之次從之
章懿皇后李氏杭州人也性莊重寡言初入宫爲司寢
生仁宗封崇陽縣君進才人爲婉儀仁宗即位爲順容
初章獻以仁宗爲已子而后不敢言中外亦未知也及
后病革乃進爲宸妃薨年四十六章獻崩明道二年追
冊爲皇太后諡曰章懿葬永定陵祔于别廟升祔太廟
章惠皇后楊氏益州郫人也少事眞宗于藩邸景德初
爲才人進婕妤又進婉儀拜淑妃眞宗崩以遺制爲皇
太妃章獻崩遺誥爲皇太后同議軍國事議者以仁宗
春秋高遂刪去同議軍國事之語不以攽天下號保慶
皇太后仁宗未有嗣每勸仁宗選宗子近屬養于宫中
其選即英宗也無疾而終年五十三諡曰章惠
仁宗廢后郭氏平盧軍節度使崇之孫也后生而性聦
悟有容德天聖二年立爲皇后時仁宗寵張美人欲以
爲后章獻難之后既立而頗見疎也其後尚美人楊美
人俱得幸數與后忿爭宰相吕夷簡請廢后仁宗亦以
其無子遂廢之封爲淨妃玉京沖妙仙師賜名清悟居
長樂宫於是御史中丞孔道輔右司諫范仲淹等伏閣
言后無過不可廢既而道輔等俱被逐景祐元年出居
瑶華宫而尚美人亦廢於洞眞宫入道楊美人於别宅
安置又賜號金庭教主沖靜元師仁宗頗念之遣使存
問賜以樂府后和荅之辭甚悽愴仁宗嘗密令召入后
曰若再召我須百官立班受冊方去其所守如此后有
小疾命内侍閻文應挾毉眎療數日乃言后暴薨年二
十四外人莫能明也仁宗甚悼之追復皇后而停諡冊
祔廟之禮
慈聖光獻皇后曹氏贈韓王彬之孫贈吳王玘之女也
皇后郭氏廢詔娉入宫冊立爲皇后后牲節儉喜稼穡
宫中種五榖親蠶好讀史書飛白慶歷八年後八月望
日仁宗欲於禁中張燈后諫止之後三日衛士作亂至
寢殿仁宗聞變遽欲出后召都知王守忠以兵入衛后
知賊必縱火乃遣宦者持水踵賊後賊果以燭焚簾水
隨滅之是夕所遣宦者后親翦髮以爲識諭之曰賊平
加恩當以髮爲證故宦者爭盡死力賊即擒滅張貴妃
專寵驕恣后待之謹妃屢危中之卒不能害也英宗始
四歲鞠養于禁中宣仁聖烈皇后后之甥也與英宗同
歲亦鞠於后所仁宗曰他日以此女歸之后許諾仁宗
春秋高未有繼嗣天下寒心后居中決定大策遂以英
宗爲皇子入居慶寧宫后待之恩意尤密仁宗崩英宗
即位尊后爲皇太后英宗感疾詔軍國事請太后權同
處分乃御内東門小殿垂簾聽政天下翕然事涉曹氏
及内臣者無少絲豪假借英宗寖康復后下手書歸政
詔以所居宫殿名曰慈夀英宗崩神宗即位尊后爲太
皇太后易宫名曰慶夀神宗用王安石變更法度用兵
興利而天下紛然神宗一日侍宣仁后同岐王至慶夀
宫后曰吾昔聞民間疾苦必以告仁宗嘗因赦行之今
宗祀在邇亦當爾神宗曰今無他事后曰吾聞民間甚
苦青苖助役錢宜因赦罷之神宗曰新法以利民非苦
之也后曰王安石誠有才學怨之者衆何不出之於外
神宗曰羣臣中唯安石能横身爲國家也岐王曰太皇
太后之言至言也陛下不可不思神宗不懌神宗有意
於燕薊已與大臣議定乃詣慶夀宫白其事后曰儲蓄
賜予備乎鎧仗士卒精乎神宗曰平戎所須積有年所
固已辦之矣后曰事體至大吉凶悔吝生乎動得之不
過南面受賀而已萬一不諧則生靈所係粟帛所蠧未
易以言苟可取之太祖太宗收復久矣何待今日神宗
曰敢不受教蘇軾以詩得罪下御史獄人知必死后違
豫中聞之謂神宗曰嘗憶仁宗以制科得軾兄弟甚喜
曰吾爲子孫得兩宰相今聞軾以作詩繫獄得非仇人
中傷之捃至於詩其過微矣吾疾埶已篤不可以冤濫
致傷中和宜熟察之神宗涕泣軾由此得免后疾久不
平忽顧左右問此爲何日左右對以十月二十日后頷
之廼自語曰只此日去只此日去免煩他百官蓋是日
太祖大忌也遂崩其逹生死之變如此年六十四諡曰
慈聖光獻葬于永昭陵神主祔于太廟
温成皇后張氏河南永安人也祖潁進士第終建平令
父堯封亦舉進士爲石州推官以卒時兄堯佐補蜀官
堯封妻求挈孤幼隨之官堯佐不收恤辭以道遠止之
堯封母錢氏女也妃幼無依由錢氏納于章惠皇后宫
寖長得幸有盛寵妃巧慧多智數善承迎埶動中外慶
歷元年封清河郡君歲中爲才人遷脩媛三年忽被疾
曰妾姿薄不勝寵名願爲美人許之皇祐初進貴妃後
五年而薨年三十一仁宗哀悼之追冊爲皇后諡曰温
成父堯封追封清河郡王諡曰景思而堯佐夤緣僥幸
致位通顯云
東都事略卷十三
