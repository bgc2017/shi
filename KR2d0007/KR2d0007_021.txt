東都事略卷二十一宋王稱撰
列傳四
昝居潤字廣川博州高唐人也少有氣節嘗爲樞密院
小吏景延廣留守西京補爲右職契丹犯京師以兵圍
延廣家故吏悉避去居潤爲全護其家時論稱之仕周
世宗爲軍器庫使從征高平以功遷客省使知青秦二
州歴知鳳翔河中入知開封府世宗幸淮上命爲副留
守遷宣徽北院使加南院使判開封府太祖征澤潞命
居潤赴澶州廵警師還知鎮州拜義成軍節度使卒年
五十九贈太師
張美字元圭貝州清河人也少爲三司小吏澶州糧料
使周世宗鎮澶淵每有求取美悉力應之及即位召爲
樞密承旨權判三司授三司使世宗用兵淮上及北征
以美爲大内都點檢師還擢左領軍上將軍充宣徽北
院使世宗連歲征討糧餽無乏美之力也然每思澶州
所爲終不以公忠待之李筠叛太祖親征以饋運功拜
定國軍節度使五代以來官市木關中州歲出緡錢數
十萬以假民長吏十取其一謂之率分錢美至鎮有所
謂率分錢者一無所受由是始革其弊移鎮滄州太宗
時爲左驍衛上將軍致仕卒年六十八諡曰恭惠
向拱字星民懷州河内人也始名訓避周恭帝名改焉
嘗以策干漢高祖高祖不用客于周太祖及太祖即位
授宫苑使屢破太原軍會慕容彦超反以拱爲都監賊
平爲陜州廵檢改知陜州權知延州召拜左神武大將
軍世宗親征劉崇以精騎居陣中高平之捷以功拜義
成軍節度使自晉以來秦成階三州入于蜀蜀又取鳳
州至是宰相王溥薦拱有將帥材今欲取秦鳳非拱不
可世宗遂命拱討之復取四州世宗征淮以拱權東京
留守徙鎮淮南爲㳂江招討使時周師久駐維揚圍夀
春經年未下拱言於世宗欲且徙揚州之師併力以攻
夀春世宗許之拱遣牙將分部按廵城中秋毫不犯軍
民感悅及師行有負糗糧以送者至夀春與李重進合
勢以攻其城改淮南道招討都監敗淮軍二千于黃耆
砦世宗幸夀州以拱爲武寧軍節度使以克夀州功加
同平章事徙鎮歸德淮南又徙山南東道國初加兼侍
中太祖征李筠拱迎謁至汜水言於太祖曰李筠謀逆
已久兵勢漸盛陛下宜濟河踰太行乘其未集而誅之
儻稽旬浹恐賊氣愈滋攻之難爲力矣太祖從之筠果
率兵南向聞太祖至惶駭遂入澤州封譙國公爲河南
尹拱在河南十餘年專修飾園林第舍日縱酒以聲妓
自奉府政不治太祖聞之怒乃移安州以左武衛上將
軍焦繼勲代之謂曰卿無效向拱也太平興國初進封
秦國公來朝授左衛上將軍卒年七十五贈中書令
高懷德字藏用常山人也周天平軍節度使齊王行周
子也行周五代史有傳懷德忠厚倜儻有武略仕晉漢
爲刺史至周爲侍衛馬軍都指揮使寧江軍節度使太
祖受禪擢爲殿前副點檢移鎮滑州尚宣祖女燕國長
公主加駙馬都尉李筠叛太祖親征先令懷德率所部
與石守信進攻破筠衆于澤州改鎮忠武又改歸德加
同平章事太宗即位加兼侍中徙鎮曹州封冀國公移
鎮武勝卒年五十七贈中書令追封渤海郡王諡曰武
穆
韓重贇磁州武安人也少以勇力隸周太祖帳下廣順
初爲左班殿直從世宗戰于高平以功遷鐡騎指揮使
又從征淮南以功領虔州刺史國初以重贇有翊戴之
功擢爲龍捷右廂軍校領永州防禦使從太祖征澤潞
還爲侍衛馬軍都指揮使領寧江軍節度使李重進反
以重贇爲行營馬步軍都虞候改殿前都指揮使徙鎮
義成太祖命有司畫洛陽宫殿按圖修治宫闕以重贇
摠其役自是皇居壯麗矣哉有譖重贇私取親兵爲腹
心者太祖怒欲誅之趙普力辨其不然且曰親兵陛下
必不自將須擇人付之若重贇以讒誅即人人懼罪誰
復爲陛下將親兵者太祖納其言重贇得不誅重贇徐
聞普常救已即詣普謝普拒不見也出鎮彰德太祖征
太原召重贇謂曰敵知我是行必率衆來援卿可領兵
倍道由鎮定以破之乃命重贇摠北面行營之師重贇
遇敵于定州大破之卒贈侍中子崇訓
崇訓字知禮以父任爲供奉官累擢四方館使樞密都
承旨景德三年與馬知節並僉書樞密院事崇訓長厚
謙畏未嘗忤物以目疾求罷除齊州防禦使授左龍武
大將軍韶州防禦使求致仕以本官分司卒年五十六
張永德字抱一并州曲陽人也初周太祖柴后本唐莊
宗之嬪御也莊宗没明宗遣歸其家行至河上父母迓
之會大風雨止於逆旅數日有一丈夫走過其門衣弊
不能自庇后見之驚曰此何人耶逆旅主人曰此馬步
軍史郭雀兒者也后異其人欲嫁之請于父母父母恚
曰汝帝左右人歸當嫁節度使奈何欲嫁此人后曰此
貴人不可失也囊中裝分半與父母我取其半父母知
不可奪遂成婚于逆旅中所謂郭雀兒即周太祖也后
每資以金帛使事漢高祖卒爲高祖佐命后父柴翁既
老每夜寐及晝起常寡言笑其家問之不荅其妻醉之
以酒乃曰昨見郭雀兒已作天子初周太祖將兵征淮
南過宋州宋州使人勞之于葛驛葛驛先有一男子一
女子不知其所從來轉客於市傭力以食父老憐之醵
酒肉衣服相配爲夫婦及太祖至市人聚觀女子於衆
中呼曰此吾父也市人驅之去太祖聞之使前問之信
其女也相持而泣將携之以行女曰我已嫁人矣復呼
其夫視之曰此亦貴人也乃俱挈之軍中奏補供奉官
即永德也漢命永德押賜昭義節度使常遇生辰禮物
遇太祖之外兄弟也太祖時鎮鄴有密詔付遇永德在
潞州聞之因謂遇曰郭公被讒今日之詔得非莅殺永
德耶永德即死切恐累公爾遇驚曰何謂也永德曰姦
邪蠧政郭公誓清君側願且以永德屬吏事成足以爲
德不成死未晚遇以爲然止令壯士嚴衛然所以餽之
甚厚親問之曰君視丈人事得成否永德曰殆必成以
柴翁夢所見爲驗未幾太祖使至遇賀且謝曰老夫幾
誤大事周氏親戚盡誅唯永德夫婦在周太祖既即位
除永德左衛將軍駙馬都尉妻爲晉國公主遷泗州防
禦使從世宗征劉崇高平之戰何徽樊愛能退衂時我
太祖及永德牙兵各二千人而已太祖曰賊氣方驕公
麾下頗能射可西出陟高而上吾張左掖以應之其勝
可必永德以爲然遂大捷劉崇單騎而遁世宗謂永德
曰樊愛能何徽及偏禆七十餘人吾欲盡按軍法何如
對曰必欲開拓疆宇威加四海安可已也因盛稱太祖
智勇世宗善其言悉誅愛能輩以徇軍聲始振從世宗
征淮南破紫金山十八砦吳人樓船蔽川永德擇習水
者潛鑚其船引兵擊之多溺死又以兵絶濠州餉道世
宗襃之擢爲殿前都點檢從克夀州領鎮寧軍節度使
同平章事恭帝嗣位移鎮忠武太祖受禪加兼侍中改
鎮武勝入覲道舊不名恩禮甚厚嘗問下并汾之策對
曰彼兵雖少而悍加以北敵之援未可遽也姑以閒諜
離敵心設游兵以擾其穡事待其困弊乃可圖耳嘗有
人告永德謀反太祖曰永德非反者即械送之永德曰
爾敢告吾反膽甚大命破械笞而遣之太宗即位封永
德鄧國公連知滄雄定三州徙鎮安化召還爲河北路
排陣使屯定州與敵戰斬獲甚衆淳化初知鎮州又徙
鎮泰寧兼侍中判并州眞宗即位封魏國公改鎮彰德
知天雄軍以老還鎮卒年七十二贈中書令始永德四
歲時母馬氏被出嫁安邑人劉祚祚卒永德於南陽公
宇爲二堂繼母劉居其左馬氏居其右問安視膳皆得
其懽馬氏封莒國夫人劉先卒永德爲起大第買田以
聚其族繼母之弟劉再思亦任以官初永德居睢陽時
比鄰有書生臥疾療之獲痊來謝永德因丐水銀五兩
永德與之即以藥同置鼎中有頃成中金將别永德欲
求其術書生曰吾不吝此慮損君夀永德留之不可曰
後當見淮上周世宗用兵夀春永德從之因出射見一
僧乃昔書生也謂永德曰若見二屬豬人善事之當保
五十年富貴且辭去是時太祖方以力戰有功雖勲名
日盛而出於側微鞍馬服用未有以自給永德稍以家
貲奉太祖太祖天資英特問其年生於亥永德大喜傾
身事之太祖深以爲德而不知其故也其後太宗娶符
氏后謀於太祖曰符氏大家而吾方貧無以爲聘奈何
太祖與永德書令太宗往以情告之永德延之臥内太
宗姿表偉異問其年亦生於亥也永德驚喜傾家助之
故永德在兩朝恩寵不替永德涉獵書史頗善吟詠禮
賢樂士故士大夫皆推尚之
郭崇應州金城人也初名崇威避周太祖諱止稱崇弱
冠以勇力應募爲卒後唐清泰中爲應州騎軍都校晉
高祖割雲應地入于契丹崇耻臣於敵挺身南歸爲騎
軍都校仕漢至果州團練使護聖右廂都指揮使從周
太祖入平國難與李筠拒慕容彦超於留子陂走之以
崇補侍衛馬軍指揮使時遣馮道迎湘隂公贇于徐州
將立之會契丹入邊周太祖北征次澶州軍變樞密使
王峻遣崇率七百騎拒贇遇於睢陽崇曰澶州兵變遣
崇來衛乘輿非有它也具言軍情有屬天命已定贇執
崇手而泣崇即送贇就館崇仕周爲陳州節度使同平
章事世宗親征太原副符彦卿將行營之師軍還加侍
中移鎮成德世宗征淮甸契丹萬騎掠邊境崇帥師破
之于束鹿斬首數百級俘人口牛羊三萬餘國初加兼
中書令初太袓受䄠崇感周室恩遇或時出涕爲監軍
所奏太祖曰我素知崇篤於恩義此蓋感激爾遣人覘
之還言崇方與賓屬飲博城中晏然太祖笑曰果如吾
言未幾來朝時李重進叛命崇節制乾德三年卒年五
十八贈太師崇重厚寡言有謀略子守璘至洛苑副使
守璘子允恭仕至崇儀副使允恭次女天聖二年立爲
皇后
宋偓河南洛陽人也祖瑶唐天德軍節度使父廷浩尚
後唐莊宗女義寧公主生偓仕至房州刺史晉初爲汜
水關使張從賓之叛戰死之偓年十一以父死事補内
殿直遷供奉官漢高祖在晉陽遣其子承訓至洛與偓
結婚即永寧公主也稍遷皇城使漢乾祐初拜右金吾
衛大將軍駙馬都尉隱帝即位授昭化軍節度使移鎮
滑州周太祖舉兵向闕偓在鎮開門迎謁即率兵從太
祖至留子陂隱帝衛兵悉走投太祖太祖謂偓曰至尊
危矣公近親可亟去擁衛無令驚動偓策馬及御營軍
已亂矣世宗征淮以偓爲右神武統軍充行營右廂都
排陣使大破其衆世宗多露宿野次忽有猛虎逼近乘
輿偓引兵射之一發而斃江北平師還復授滑州節度
使又移鎮鄧州宋興李重進謀以揚州叛偓察其情具
以聞太祖令偓屯海陵以觀變遂從征揚州爲行營排
陣使以功改鎮保信徙鎮國又徙忠武開寳中太祖納
偓長女爲皇后徙鎮靖難太平興國初加同平章事移
鎮定國從平太原又從征幽州太宗幸大名命偓知滄
州封邢國公俄還同州入爲右衛上將軍雍熙中曹彬
等北伐班師命偓知霸州卒年六十四贈侍中諡曰莊
惠偓唐莊宗之外孫漢高祖之婿女即孝章皇后貴戚
之盛鮮有其比然謙恭下士人亦以此稱之始名延渥
後易爲偓云
郭守文字國華太原人也其父暉從周太祖征河中戰
死守文年十四太祖憐之召隸帳下補左班殿直國初
遷西頭供奉官潘美征嶺南擒劉鋹遣守文馳傳告捷
遷翰林副使從曹彬平金陵護送李煜歸闕煜無生意
守文語之曰國家開拓境土復禹舊迹豈責防風之後
至耶煜心遂安改西京作坊使太宗征太原命守文與
判四方館事梁迥分護行營馬步軍會劉繼元降其弟
繼文據代州依契丹之援以拒命遣守文討平之又破
契丹于滿城以功遷東上閤門使檀州刺史召拜内客
省使契丹侵雄州守文赴援既至契丹遁去加武州團
練使破夏州鹽城鎮岌羅膩等十四族斬首數千級焚
千餘帳俘百餘口獲牛馬羊萬計又破咩嵬殱焉諸部
畏懼相率來降凡銀麟夏三州歸附者百二十五族萬
六千餘戶西鄙以定雍熙三年大舉北伐爲幽州道行
營前軍步軍水陸都監與契丹遇爲流矢所中氣色不
撓督戰益急左右騎從莫之知也軍中服其量會我師
不利坐違詔逗留退軍左遷右屯衛大將軍明年復故
官拜宣徽北院使北面排陣使屯鎮州改南院使契丹
入邊大破之于唐河卒于屯所年五十五贈侍中諡曰
忠武守文沉厚有謀頗知書既卒有使自北邊來言守
文死軍中皆流涕太宗問何以致此對曰守文得奉悉
以犒士卒死之日家無餘財太宗歎息久之賜其家錢
五百萬太宗爲眞宗納守文次女爲夫人即章穆皇后
也追封守文譙王
東都事略卷二十一
