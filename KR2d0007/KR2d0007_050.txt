東都事略卷五十宋王稱撰
列傳三十三
曹利用字用之趙州人也其父諫明經及第至右補闕
換崇儀使利用少有志節讀書略通大義以諫遺恩授
殿前承旨轉右班殿直鄜延路走馬承受公事景德初
契丹南牧真宗用宰相寇準計親御六軍度河兵始交
而斃其貴將撻覽契丹有求和意朝廷知之是時利用
適奏事行在以利用使于兵間真宗欲召問以觀其志
於是樞密使王繼英曰利用言儻得奉君命雖死無所
避即日授閣門祗候假崇儀副使奉書以行真宗曰契
丹如貪歲賂乃國家細事或求關南之地當以理絶之
利用對曰敵若妄有所求臣不敢生還真宗壮其言利
用見敵果首及關南地利用曰若歲求金帛以助軍乏
尚恐大臣議或不同割地之議死不敢聞其政事舍人
高正始曰舉國而來不得關南止得金帛誠媿見國人
利用曰若爾則兩國之兵未有休時矣敵度不可屈遂
決通好之議而與報使韓杞同至復致書幣以往許其
和好仍歲遺銀絹三十萬使還真宗在帷宫方進食未
之見使内侍問所遺利用曰此幾事當面奏真宗復使
問之曰姑言其略利用終不肯言而以三指加頰内侍
入曰三指加頰豈非三百萬乎真宗失聲曰太多既而
曰姑了事亦可耳帷宫淺廹利用具聞其語既對真宗
亟問之利用再三稱死罪曰臣許之銀絹過多真宗曰
幾何曰三十萬真宗不覺喜甚利用之行也面請所以
遺虜者真宗曰必不得已雖百萬可也寇準謂利用曰
雖有旨許百萬若過三十萬當斬汝至是果以三十萬
成約而還擢東上閤門使忠州刺史四年宜州軍校陳
進反命利用為廣南安撫使賊平遷引進使累遷嘉州
防禦使鄜延路兵馬總管大中祥符七年拜樞密副使
久之加宣徽北院使改同知樞密院遂知院事天禧中
拜樞密使加同平章事皇太子權聽軍國事議令輔臣
兼東宫官真宗出制書榻前宰相李廸面斥丁謂姦邪
利用馮拯皆有朋黨利用曰以片文遇主臣不如廸若
捐軀入不測之虜廸不如臣卒以利用兼太子少保進
右僕射封韓國公仁宗即位加左僕射兼侍中武寧軍
節度使進封魯國公天聖三年加司空國朝故事叙班
以宰相為首親王次之使相又次之初曹彬為樞密使
兼侍中位在宰相李沆下及王曾拜平章事利用為樞
密使兼侍中乃令利用班曾上然中外深以為失至是
曾拜首相曾與利用告謝而利用争班閤門屢請班首
姓名曾抗聲曰但言宰相王曾以下告謝班始定而利
用寖不說時張知白為次相見其不平之意終推利用
班其上仁宗令樞密副使張士遜勉諭之五年改封鄆
國公明年改鎮保平又明年其從子左侍禁汭為趙州
監押趙人告其逆謀遂罷以本官兼侍中判鄧州及汭
誅降左千牛衛上將軍知隨州又坐私貸景靈宫公用
錢貶崇信軍節度副使房州安置至襄州内臣楊懷敏
逼使自縊以疫暴卒聞年五十九利用既居大位遂肆
驕縱章獻臨朝威震天下利用奏事簾前頗不祗肅或
以指爪擊帶鞓左右指以示章獻曰利用在先帝時敢
尔耶章獻雖銜怒然亦嚴憚之稱侍中而不名利用多
裁抑貴戚宦官而親舊或乘閒獲進故不免禍既死人
或以為冤贈太傅諡曰襄悼
張耆開封人也年十一事真宗于潜邸及真宗即位授
西頭供奉官擢供備庫副使帶御噐械咸平中契丹犯
邊耆為天雄軍鎮州定州鈐轄契丹圍望都耆率諸將
從間道往至則城已陷遂與敵戰身被數創擒其一將
會王繼忠沒於陳耆言天道方利用兵先人有奪人之
心宜悉師以破敵闢土彊國在此舉矣遷昭州團練使
為并代路鈐轄召對承明殿真宗曰朕欲守澶州橋而
難其人汝能為朕行乎乃以為駕前西面鈐轄又為東
面鈐轄耆嘗受人金或言其事降供備庫使潞州兵馬
都監久之遷團練使改英州防禦使從真宗東封除齊
州防禦使殿前都虞候是時盛興宫室人皆争奉符瑞
丁謂王欽若主其事無敢議者耆毅然謂土木之役不
足以承天意遷相州觀察使馬軍都指揮使從祀汾隂
授威塞軍節度使宣徽南院使樞密副使天禧三年罷
判河陽居久之除同平章事判陳州歴定國河陽三城
武寧鎮安淮南五鎮判夀州徙河陽天聖三年拜樞密
使封岐國公耆初名旻至是改焉加右僕射兼侍中又
進封鄧國公又歴泰寧山南東道昭德三鎮章獻崩加
左僕射改鎮護國出判許州遷襄鄧二州進封徐國公
又徙河陽許陳夀等州以太子太師致仕其子得一知
貝州妖卒王則反不能死又為之用既而坐誅而耆鬱
鬱不得志卒年七十五贈太師兼侍中諡曰榮僖耆為
人有智數真宗嘗使讀論語左氏春秋又賜以宸戒二
十條及聖政紀冊府元龜故通知傳記至於星歴術數
之學無不傳習其言邊事或象緯變見多中章獻在夀
邸時嘗出寓其家故臨朝待耆尤所優寵賜第省西凡
七百楹後言者以樓下瞰郊社乃毁之前後賜予不貲
欲其財之不出故為曲欄積百貨與羣婢貿易其有疾
者親診視收其藥直御諸子嚴一見之即出之外舍然
供饋僚屬頗厚也耆之諸子得一既以背叛誅而誠一
復以凶惡著誠一任樞密院副承旨時嘗開耆之棺槨
掠取財物解父所繫排方犀帶後任觀察使為諫官論
列責官而卒曾孫叔夜克戬克公各别有傳
楊崇勲其先蘇州人也父全美仕太宗為殿前指揮使
崇勲少以父任為東西班承旨給事東宫真宗即位授
左侍禁累遷至四方館使寇準罷相真宗寢疾仁宗在
東宫入内都知周懷政謀奉真宗為太上皇傳位於仁
宗而復相準崇勲告其事遂誅懷政擢崇勲鄧州觀察
使辭不拜以内客省使桂州觀察使兼羣牧使屬天下
久罷兵有言鬻廐馬者崇勲曰馬者兵之用而戰之備
也雖無事其可去耶議遂格仁宗立拜彰德軍留後知
陳州為殿前都虞候遷馬步軍都指揮使振武軍節度
使崇勲嘗詣中書白事屬雨崇勲穿泥鞹登政事堂宰
相王曾劾其失詔送宣徽院問状翌日曾請傳詔釋其
罪章獻后問其故曾曰崇勲武臣不知朝廷之儀舉奏
者宰臣所以振紀綱寬釋者人君所以示恩德如此則
仁愛歸於上而威令肅於下矣徙鎮鎮南拜宣徽北院
使樞密副使又徙定武山南東道二鎮拜樞密使明道
二年加同平章事以河陽三城節度使判陳州崇勲既
加使相而論者以為寵太過周懷政之弟懷信訟崇勲
誣告其兄乃罷平章事知夀州慶歴三年契丹將渝盟
以崇勲判冀州既而老不任事徙判成德軍又徙鄭州
以左衛將軍致仕改太子太保卒年七十贈太尉有司
諡曰恭密詔更為恭毅崇勲口給狡桀喜中傷人而於
御軍頗有法云
臣稱曰曹利用奉使邊廷有勞國家驟膺柄用權震人
主而不能以謙自牧卒罹不測之禍天道福善而禍淫
可不信哉耆崇勲材質庸下致位將相蓋出幸會云
東都事略卷五十
